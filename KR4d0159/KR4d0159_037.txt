華陽集卷第三十七
金壇後學于文熙校
詩
歲前三日立春值雪會同僚飲
三日殘冬趁臘回飛霙滿眼送春來香浮綵勝隨宜
帶花着瑶林是處開巳卜屢豐歌井邑何妨乘興倒
樽罍東陽莫訝休文瘦老病仍添一歲催
上元
上元春色壓輕寒故事賓僚集晚筵合坐香浮花裊
娜捲簾風定月嬋娟閭閻盡道宜新歲燈火何妨減
去年堪笑樽前窮太守只愁老病欲歸田
休官
乞得淸朝一病身杖藜歸去老山村室廬旋築新椽
就松菊猶尋舊徑存漸喜有緣窮野興只慚無路報
君恩百年來日知餘幾且把生涯付一樽
弟姪三人同日受官實爲吾家盛事老懷不勝
抃喜作四小詩見區區之意
恩光初自九天來玉樹三枝一日開造物無私人共
慶那知陰德舊栽培
三世追榮荷聖恩諸孫仍見捧絲綸當年孝友家聲
在流慶增光屬後人
恩袍新綠照新秋文雅鄉評早見收王謝故應人物
勝芝蘭生處自風流
淸時得謝老山村弟姪相過慶一門結綬滿庭青若
若莫辭勤苦報君恩
郊祀慶成用堅韻
圓丘迎日至大駕肅天臨樂奏來靈享嵩呼動德音
均恩寰宇慶望闕老臣心基命歌周雅何勞五字吟
作亭池上日游其間頗覺自適
歲晚穿池結小亭地偏聊欲寄幽情虛簷風度披襟
爽曲岸波平照眼明過我賓朋無厭數傍人鷗鷺不
湏驚聖朝乞得身閑散便覺淵明是隔生
題喜歸亭
君恩賜我老莵裘旋築池亭野趣幽地勢曲連青嶂
遶波光環匝翠煙浮興來樽酒隨時辦客散琴書盡
日留爲問標題意何在一生心足是歸休
次韻袁仲誠見贈
解組清朝返舊鄉依然門巷接回塘閒身乍覺鳥聲
樂緩步重尋花徑香多謝故人停桂棹何妨清夜醉
霞觴新詩贈我光蓬屋十襲應同夏后璜
再用喜歸亭韻
晏子區區惜弊裘吾衰亦戀故山幽得歸更喜詩盈
軸任逹寧須酒拍浮巳縱虛名身外去肯將俗物眼
邊留只慚老負君恩重結草他年報未休
送張輔卿省試
明詔搜賢動四陲西來一鶚冠羣飛擅場筆勢驚華
省發策才名上紫微無負題橋平日志要看懷綬故
鄕歸相逢肯惜傾家釀巳約鶯花(御名)勿違
簡表仲誠覓芍藥花
老來百計不相關詩句雕鐫興亦闌只有好花堪照
眼從君聊借一枝看
仲誠和詩四首又疊送花再用韻荅
筆陣橫飛屢叩關嚴兵夜戰迫更闌好花多謝頻分
我怯敵䰟驚未暇看
避寇舟中風雪大作
扁舟避寇艤山隈問捷江城信未廻犯夜號風驚夢
破催寒飛雪送愁來三軍挾纊煩温詔百戰搴旗頼
雋材巳辦磨崖頌功烈竚還生意發春雷
王伯壽示佳作備述窮苦次韻奉呈
吟殘翻水筆生春秀句驚人字字新賦料楊雄誰可
敵才高太白善無鄰清心鳴鏑增豪氣刮膜神篦淨
俗塵唯有訴窮疑太過文章從古忌悲辛
雪作
朔風吹雪應嘉時蔌蔌空庭静夜知歲稔不須占瑞
諜家貪尤喜映書帷花雖無豔難争巧舞不成行也
自竒病起老翁迷眼界寒窗呵筆彊裁詩
招親舊賞花
名花朵朵向人開家釀沉沉旋撥醅咫尺晴川風更
便追歡何惜片帆來
安人生日
聞道防秋吉語來生朝宴席爲君開黃花也似知人
意争挽歡聲入壽杯
聞大帥勇决直趨北界喜而作此
牙旗動處擁貔貅直渡黃河塞草秋百萬胡兒陣前
死肯教衛霍獨封侯
次韻王周伯和應文詩
先生詩興浩難收苦思俄驚兩鬢秋變格競傳吳富
體懷沙擬續畔牢愁會令後學輕焚藁消得時名號
倚樓我老恨無青玉案錦囊分示若爲酬
應文監視刈穫有詩輙和一篇恐以一飽廢學
因而勉之
杖藜何日下西疇想見欣逢歲有秋可但聚糧供腹
飽還應釀秫散眉愁决科佇看標金榜得路終期侍
玉樓莫把光陰等閑弃一朝淸問要人酬
九日用前韻
間裏光陰逐水流重陽忽復故園秋休言白髮從教
老試插黃花也解愁感舊有時曾落帽憑高無力更
登樓昏昏病懶唯堪睡詩債休催未暇酬
走筆戲呈世叔伯逹二親友
老來無計了殘年只有歡情寄酒邊歌舞借看真逹
士忍將朱戸鎻嬋娟
次韻周伯見贈
幼子童孫乏寸長遷官同日被榮光芝蘭瑞色來空
翠南露恩言滿詔黃莫訝飛騰循九品會看毫末聳
千章卽今天子收羣策廊廟訏謨要主張
用前韻
百歲休誇日月長十分逾八歎流光精忠許國心猶
赤老病催人髮巳黃扶杖每聞宣鳳詔望雲無路仰
龍章恢圖幸有臯䕫在坐看朝綱萬目張
次韻方守送進士
下詔徵多士彈冠動四溟三場遵舊典八韻見明經
勸駕勤州牧吟牋詫地靈春風歸路近衫色照山靑
次韻周伯謝綿襖長篇
最宜爲誥唐仲舒上林子虚漢相如喜君萬事懶着
眼獨向文章情未疎家貧肯戀儋石儲船漏則巳那
復袽素志蹉跎雪侵鬢靑衫匍匐塵滿裾可憐虞翻
屯骨相相逢呼我丈人行夜聞抵掌論開邊怒髮衝
冠一何壯驦裘典盡終諱寒忍寒悲歌行路難綈袍
恐貽范叔怒長篇忽拜烏絲闌辭章典要古所尚餘
子碌碌何足仰願君回筆頌皇猷偃武修文荅靈貺
天子亟欲聞盡言前席還應虚黈纊
老夫辭榮里居行年八十酒間謾成拙句二首
述意而巳不以示外也
莫笑樽前白髮翁曾騎竹馬戲元豐年彌八帙癡頑
在身荷三朝寵眷隆綠野敢將前哲比香山幸有老
人同興來尚欲尋幽去收拾殘春杖屨中
老病辭榮日月邊歸來擬作地行仙飛霜滿鬢三千
丈止水觀心八十年松菊雖存堪寄傲干戈未定敢
安眠君王宵旰圖恢復洗眼神兵策萬全
親舊以老夫年及中壽旣辱臨况又多以詩詞
相慶祝顧衰謝何以得之輙成鄙句叙述感悰
老來光景去駸駸親舊應多惜老心傾蓋義高雙白
璧開函詩敵萬黃金催年生怕玲瓏唱醉夜寧辭鑿
落深多謝慇懃祝彊健寄言衰病莫相侵
老病
蕭然華髮映蒼顔九帙開來第一年鍊盡交游難諱
老養成衰病却安禪新春巳負登山屐舊賞空慚載
酒船張緒風流那復少坐看飛雪弄晴煙
送&KR1690;孫省試
英髦雲集幾千人羣試争看藝絕倫一鼓搴旗先作
氣三場下筆要如神决科無失靑氊舊拜賜重添綠
綬新秀發孫枝吾欲見夢魂巳到上林春
次韻洪總領題花信亭得江樓二首
誰爲傳花信新亭破睡風春回芳意早客到賞心同
酒盞摇江渌詩牋照坐紅無由接歡宴危坐正書空
二
地勝宜樓觀臨江勢屹然橫波吞翠壁倒影插雕椽
老子難收興雲安未足憐由來詞翰手五鳳獨居前
見華陽舊題刻石有感
舊句入貞珉新題亦巳陳光陰如許速誰是百年人
某上章辭免召命蒙恩矜許仍賜羊酒存問自
念衰殘辱此異數不勝感天荷聖之情謹課成
拙詩一首
昧死飛章上九天懇辭嚴召卒餘年綸言寵念桑榆
迫臺餽恩垂雨露偏異數一時真創見窮鄉萬口徧
誇傳吾衰忝冐知難報結草它年敢避先
用前韻
召節煌煌下帝關君王圖舊起高年露章懇避回天
速拜命歡呼壓地偏錫饌宰官侵夜到問安州牧置
郵傳辭榮有耀人皆說誰解清時獨占先
考妣贈官一時榮耀老懷易感輙敬書長句
絲綸五色錦爲囊寵贈雙親廟室光位列三孤升極
品名加大國啓新疆劬勞仰荷湛恩報精爽應知積
慶長燕及子孫宜勉力忠勤他日繼遺芳
送彦禮弟赴歙尉四首
莫辭官小路間關趁取春風穩着鞭無限淸時推轂
手冲天何必待三年
池塘春草促君詩阿緒風流絮欲飛滿眼吾家好風
景正須相賞忽相違
高才自是古梅仙綵棒何須向壁懸晉盗奔秦無一
事爐董深炷好安禪
空詩羞澁送君行老病難堪叙别情天假吾年未填
壑它時猶及問歸程
舊所乘馬老且瘠見之感懷
人衰馬亦老不踏長安道筋力漸疲羸鞍韉謾華好
見我勿嘶鳴爲爾動懷抱無復矍鑠時去去飽豐草
夜思出處因作戲言
仕路定風波人生能幾何時來聊試手爲瑞不宜多
老來交朋淪謝雖婢僕亦無在者感舊忽覺凄
然
故交淪没水東流歲晚無人話昔遊飛絮落花何足
道忽經風雨亦添愁
華陽集卷第三十七(畢)
