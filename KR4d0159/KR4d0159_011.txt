華陽集卷第十一
金壇後學于文熙校
表
紹興二十一年再任宮觀謝表
臣某言臣昨爲宮觀將任滿陳乞再任今月十八日
伏奉勑命候今任滿日令再任臣巳卽時望闕謝恩
祗受訖奉祠苟祿歲滿何功從欲推仁詔令再任荷
皇慈之優䘏拊孤跡以增慚臣某誠惶誠懼頓首頓
首伏念臣賦材甚疎學古不博誤被聖神之選躐躋
侍從之華坐竊恩榮蔑絲毫之報效空縻歲月覺氣
血之耗衰静惟養拙之方亟上由衷之懇冐塵淵聽
方大懼於嚴誅祗奉綸言乃再叨於舊物當桑榆之
暮景獲閭里之安居自省庸虛實爲僥倖兹蓋伏遇
皇帝陛下堯仁天覆湯聖日躋體道觀能翕九德而
咸事量材因任成庶政以惟和故令樗散之姿亦玷
龍光之施恩同造物雖欲報而難名義有捐軀顧敢
忘於永誓臣無任
紹興二十二年郊祀禮成賀表
臣某言臣恭聞今月十八日郊祀禮成大赦天下者
上帝溥臨旣備成於熙事庶邦丕享遂普浹於湛恩
天人交通夷夏呼舞臣某誠歡誠忭頓首頓首竊以
有國之大饗帝爲難得其位而得其時斯舉百王之
典不欲䟽而不欲數宜循三歲之規考古以來於今
爲盛恭惟皇帝陛下性堯舜之孝悌躬禹湯之儉
勤地平天成坐致九功之叙兵寢刑錯聿臻庶政之
和治已格於丕平禮必隆於大報夙嚴淸蹕齋謁紫
壇儼千乘萬騎之容惟祗惟畏奉一純二精之薦是
饗是宜瞻權大之方升恍雲車而來下神心允荅聖
度彌謙拜貺于郊靡擅一人之慶配天其澤式均四
海之歡臣身忝從班職拘遠服奉璋就列莫階麾士
之榮望闕馳誠但效華封之祝臣無任
除吏部侍郎謝表
臣某言臣伏奉告命除臣尚書吏部侍郎仍賜對衣
金帶者辭榮晩歲敢萌再仕之心召對嚴宸遂玷六
卿之貳恩加不次身若更生懇避莫回凌兢失措臣
某誠惶誠懼頓首頓首臣聞圖治以人材爲急量材
乃選部所專注擬分於四時品流動以萬計故中臺
列職雖率屬以惟均而小宰一司視他曹爲最要欲
革滯留冗濫之弊必求明敏練逹之材而臣學陋無
聞性迂寡合徒以朴忠之守誤蒙聖哲之知蚤擢禁
嚴蔑聞績效半生去國空驚齒髮之衰無路報君更
懼風波之險逮引年而得謝方謀食以偷安豈謂皇
明曲垂簡恤起從田野頓增朽質之華入覲冕旒欽
奉玉音之訓俯憐久困復置近班仍假寵於服章俾
分權於銓綜退惟綿力何以當能不圖晚遇之榮乃
過初心之望此蓋伏遇皇帝陛下聖由天縱心與
神謀廓離照以並觀奮乾剛而獨斷散羣壞植大開
公正之門拔滯振淹促赴功名之會故雖小物不以
遐遺内省叨逾若何報稱臣謹當恭承明命仰體眷
懷激昂巳退之心磨勵久荒之業桑榆晚景儻幸駐
於餘光駑蹇馳驅敢辭難於末路冀伸鄙志少荅洪
慈臣無任
除兼侍講謝表
駑蹇無堪復登於禁路龍光申錫沓至於旬時承命
自天措躬無地臣某誠惶誠懼頓首頓首臣竊觀睿
主臨御應期右文躬五帝之聖神臣皆莫及請六經
之淵懿義各有歸故微言每垂意於討論而淺識類
難陪於淸燕在漢則有班張之博學於唐則推禇馬
之多聞儻使生於斯時尚恐莫能稱職矧如臣者何
足道哉占一藝而不精閱百年而向盡召從閑廢巳
叨不次之除敢以空疎更冐最高之選顧懇辭而莫
遂揣涯分以難勝(云云)闕
除參知政事辭免表
臣某言臣伏蒙聖慈以臣辭免新除參知政事恩命
特降詔書不允者寵命過優非材莫稱忱辭上逹聰
聽未回仰明詔之春温撫危衷而夕惕臣某誠惶誠
懼頓首頓首伏念臣孤窮賤士遭遇四朝收之簪屨
棄遺之餘試以銓衡煩劇之選勞能弗著幽黜是虞
敢期全度之私更委難勝之任擢升廊廟進貳機衡
顧茲政令出納之間實賴左右謀謨之助而臣病隨
年而日進心與力以俱疲激濁揚清尚懼曠瘝於一
職殫智竭慮安能參贊於萬微矧今公道之方行宜
擇真材而爲輔儻不量其非分必自取於疾顛用干
難犯之威再瀝由衷之懇伏望皇帝陛下廓大明
而旁照矜小器之易盈不難渙汗之回俾遂謙撝之
守庶於高位不至妨賢臣無任
除參知政事謝表
臣某言伏奉告命除臣參知政事尋具辭免伏蒙聖
慈特降中使賜臣批荅不允仍斷來章者擢寘廟堂
成命由於獨斷與聞機政謭材何以當能懇避莫回
凌兢罔措臣某誠惶誠懼頓首頓首竊以朝廷之上
治化爲先崇建二府之官密贊萬幾之事所以發號
而施令正頼同寅而協恭非得偉材曷輔大業如臣
者蚤緣末學謬竊賢科從仕四十三年歷官十有八
任服膺道義空白首以無聞妄意功名幸丹心之猶
在晩遇聖神特逹之眷召從閑退無憀之中俾貳銓
曹進陪經幄吏員猥衆持衡莫著於微勞聖學高明
侍席空慚於淺識方虞罷免忽誤超遷位高躐進於
羣工命下駭聞於衆聽以是古俗儒而驟參國論以
窮閻賤士而日近天顔載加品秩之崇增賁服章之
寵身所僥倖人莫比倫恩重命輕感深涕隕此蓋伏
遇皇帝陛下懋昭帝德統御乾剛導群心於公正
之門措一世於光華之旦用人惟巳靡先左右之容
以道觀能咸責事功之實知臣獲事三朝而未罹大
過察臣匪躬一節而特躋近班豈伊暮年有此榮遇
臣敢不祗承命綍恪守官箴非堯舜之道不陳用贊
明昌之運儻稷契之言有合肯忘謇諤之忠誓畢此
生仰酬洪造臣無任
賜生日生餼謝表
臣某言伏奉詔書以臣生日特降中使賜臣羊酒米
麪者門&KR1249;記日敢上逹於聦聞詔綍宣恩乃忽叨於
異數光生里巷愧溢心顔臣某誠惶誠懼頓首頓首
伏念臣仕雖爲貧才不逮衆導義方之往訓勉晚節
以遭時誤被眷知擢參機務千鍾後仕方興弗泊之
悲初度錫名載值始生之旦豈伊孤藐更辱殊私敇
餼廩之豐儀兼醇醪而飫賜惟大烹之養甚盛宜以
與賢顧小人之腹屬厭實爲冐寵此蓋伏遇皇帝
陛下道隆乾施德懋謙光至誠俯逮於臣鄰厚意特
將於臺餽必熟而薦獲伸永慕之懷惟孝可移誓竭
孤忠之報臣無任
除資政殿學士知婺州謝表
臣某言臣伏蒙聖恩除資政殿學士知婺州軍州事
尋具辭免奉詔書不允巳於今月十六日祗受告命
仍賜對衣金帶者嬰疢祈閑方憂冐犯叨榮過望惟
極驚慚臣某誠惶誠懼頓首頓首伏念臣世出窮鄉
生逢休運先帝賜臣以上第特見褒嘉陛下擢臣於
從班屢膺器使第材疎而識暗兼分薄而命窮雖受
丘山之恩蔑聞毫髮之報逮迫暮齒猥參繁機責愈
重而任有弗勝疾益加而力難自勉尸禄旣逃於深
譴乞身更荷於軫憐竊惟秘殿之華資本優舊德至
若近畿之古郡宜付長材矧加命綍之榮仍賁身章
之寵顧臣朽質何以當能茲蓋伏遇皇帝陛下大
智燭幽深仁遍物謂臣服勞自舊未忘簮屨之遺憫
臣來日無多特借桑榆之景肆頒新命庸示殊私臣
感極涕零言窮意拙陛辭有日尚期一望於堯天郡
政久虚敢憚疾驅於周道臣無任
知婺州謝上表
臣某言近准告命除臣資政殿學士知婺州軍州事
臣巳於今月初二日到任交割職事訖貳政無功亟
上祠宮之請分符過望更叨秘殿之華拜命若驚臨
民有媿臣某誠惶誠懼頓首頓首伏念臣生逢休運
晩遇聖知擢自山林得謝之餘置諸廊廟弼階之次
顧庸虚不學之質雖自竭於愚衷當睿知有臨之日
亦何禆於大政年益衰而告病位巳過而將顛載陳
知止之情乞身退屏敢意均勞之典錫寵便蕃蒙聖
諭頗惜於去朝謂精力猶堪於共理逮辭天陛復遣
王人親灑奎章軫念猥加於被服申頒寶帶殊榮頓
聳於觀瞻辱隆眷之非常在近時而罕有矧兹星郡
實輔日畿民皆服化而有遷善輯睦之風路不當衝
而免過客將迎之苦何暮年之竊幸獲善地以偷安
茲蓋伏遇皇帝陛下發揮聖神崇廣德業攬萬務
以當宁聚衆賓於本朝舉而用不與人而求備及其
老也每從欲以推仁致此孤微亦容忝冐臣夙遵宸
命躬布藩條眷竊位之朞年善俗稔聞於睿訓幸提
封之千里承流敢後於他人庶幾桑榆之收少荅天
地之造臣無任
進土貢羅狀
右狀以别九州而作貢蓋分任土之宜供十笥以充
庭爰届始喪之候非貴異物式舉彝章前件物本民
事於𧖟繅敕女工之組麗實諸厥篚仰輸三服之勤
掌在尚衣肅備九重之奉敢茲塵冐彌切震惶
賜曆日謝表
臣某言臣進奏院逓到宣一道伏蒙聖恩賜臣紹興
二十八年統元萬年具注曆一軸臣巳卽時望闕(謝恩)
祗受訖者推策成書氣均調於四序授時協政恩首
逮於庶邦祗拜爲榮奉行敢怠臣某誠惶誠懼頓首
頓首恭惟皇帝陛下天臨廣宇春育羣生探頥陰
陽合乾行之密度同文夷夏前民用以頒條臣謹當
佩服聖謨恪恭郡事仰日星霜露之變旣獲考於常
經順析因夷隩之宜期助成於至化臣無任
再致仕謝表
臣某言近緣年老多病陳乞致仕今月十八日伏奉
告命蒙恩特授臣左太中大夫依前充資政殿學士
致仕臣巳卽時望闕謝恩祗受訖陳力不能屢上乞
骸之請推仁從欲更叨增秩之恩身旣返於田廬職
尚聯於禁密始終厚遇朽謝奚堪臣某誠惶誠懼頓
首頓首臣聞禮存致仕之文國重憫勞之典乃治古
優賢之遺意實人臣歸老之至榮苟非其人未免有
愧如臣者起家寒賤遭世盛明受寵三朝效官四紀
晚荷非常之眷召從得謝之餘俾再仕於淸時巳爲
忝冐自貳卿而聞政更極超踰上焉累世蒙休下則
舉宗被澤逮辭疾而去位猶分符於善邦凡茲寵數
之優隆皆過平生之分量報未先於縻隕年遽迫於
衰殘自知無𥙷於公家豈敢坐靡於稍廪是祈退屏
以苟生存睿聽俯回旣特從於至懇官聯序進仍曲
示於殊私顧終身無尺寸之伐可稱而末路荷保全
之恩如此慙顔莫寄感涕交流兹蓋伏遇皇帝陛
下博愛而行義之宜至誠而盡人之性知臣樸直少
無能而老亦何爲察臣衰病心雖勤而力有不逮俯
憐舊物特卑殘生息駕駑駘雖戀軒而無路懷忠畎
畝猶結草以爲期臣無任
紹興二十八年郊祀禮成賀表
臣某言臣恭聞今月二十三日郊祀禮成大赦天下
者饗帝于郊函蒙於祉福配天其澤鼓動於風雷凡
厥有生㒺不咸賴臣某誠歡誠忭頓首頓首臣聞禮
之大者非聖莫行誠苟至焉雖幽可格允屬亨嘉之
會克成孝奏之儀恭惟皇帝陛下體綂乾之粹精
廓大觀之中正德功兼茂遠配五三六經之傳符瑞
洊臻豈止數千百所之盛肆昭大報丕藏彌文精意
上昭百鬼迪嘗於嘉薦明靈並貺三呼肅動於侍祠
靡專滋至之休亟布維新之令滌瑕蕩穢褒德賞功
聿彰晏粲之風於緝會通之典臣叨恩暮齒得謝窮
鄕望初日於紫壇阻陪籲俊接歡聲於白叟徒幸遭
時臣無任
皇太后慶壽賀表
臣某言臣恭遇皇太后聖壽新歲八十皇帝陛
下於宮中行慶壽之禮特降詔書推恩天下者上儀
肅備侈萬壽於東朝温詔俯頒浹多歡於率土矧是
服乘之舊尤深舞抃之情臣某誠歡誠忭頓首頓首
竊以周紀太姙靡著年齡之永魯歌壽母蔑聞位號
之崇曷若熙朝兼隆備福皇太后含光坤載育德
聖躬長樂尊嚴極天下之大養龜臺清淨得道家之
長生鴻算方隆綿區永賴恭惟皇帝陛下仁同天
覆恩厚母慈三朝不懈於雞鳴務盡恪勤之禮萬歲
允符於芝瑞聿彰孝友之誠屬歲籥之更端奉寶觴
而稱慶欲廣躋民之化爰推錫類之恩眇古昔以創
聞實邦家之盛事臣嘗叨近列久去淸朝不謂餘生
獲觀曠典退藏畎畒徒占南極之祥注想慈寧阻奉
蟠桃之獻臣無任
華陽集卷第十一(畢)
