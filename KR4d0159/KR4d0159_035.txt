華陽集卷第三十五
金壇後學于文熙校
詩
次韻蘇養直破虜謠
旌旗千里照江紅學語小兒爭挽弓春風江岸草無
際馬蹄踏徧靑茸茸將軍面作石稜紫百萬胡羣陣
前死游䰟假息度長江京觀應慚望西滸蘇侯筆力
壯三軍破虜長謠入眼驚何當更獻中興頌坐看萬
國朝神京
次韻仲弼
高卧元龍百尺樓飽看風月自忘憂雖無濁酒招陶
令尚有枯棋伴奕秋俗事可堪遮眼底愁情終莫上
眉頭襟懷落落誰能測方寸端容萬斛舟
千里長懷北固樓客居顔巷不堪憂淸熒坐看孤燈
夜搖落初驚一葉秋巳厭淸談揮麈尾誰能細字寫
蠅頭蓴鱸固是吾家味好約西風買釣舟
次韻李傳道感事
臥病何人爲掃門墮霜黃葉任&KR0813;紛旋沽濁酒難禁
醉厭數孤砧遠更聞冉冉生涯飄似夢悠悠心緒亂
如雲幾時得遂江湖去野性終隨鷗鷺羣
聞官軍掩殺城中羣寇次傳道韻
未復錢塘郡先收鐵瓮城妖星隨月落殺氣逐參横
巳築鯨鯢觀重新鼓角聲大江應好在流恨幾時平
飲散
懶性時難合愁腸酒易醺雨聲窗外過客語夢中聞
借問安邦策誰堪破賊羣可憐吾老矣生意薄如雲
聞鎮江賊平
賊隨寬詔免恩浹大江浮人少餘新市城荒剰故丘
瘡痍誰共理宵旰獨深憂莫上西樓望黃雲滿眼愁
次韻彦智夜歸三首
餘年知有幾時過如激箭况乃世味惡酸辛幾嘗徧
朝來忽覽鏡坐歎華髮變故人尚青眼危論排月旦
慰我出新詩驪珠有餘燦
國步何多艱戎虜尚傳箭萬里眇寰海澒洞風塵徧
其間蟣虱臣亦作豺狼變中興賴明主掃除在一旦
憑君深夜望巳失妖星燦
扁舟連夜發歸興急如箭喪亂男女悲一息萬慮徧
人生豈匏繫事業有豹變聖主纂洪業廟堂用伊旦
拔茅到公等王道何其燦
次韻蘇晉翁見寄
不見梁王舊吹臺年來愁眼向誰開求賢廊廟無虚
日報國㳙塵自乏才直指謾能迎櫑具永懷寧敢咏
金罍相看鬢髮霜千丈自視文章水一杯晚歲可憐
神氣索故人猶寄好詩來追還正始真堪喜突過黃
初豈易陪婉孌也知能度曲葡萄應巳釀新醅何時
東閤容驚坐一日那辭一百廻
傷春
老來心事不禁春風物相撩入眼新苦索吟哦成底
急且休拘束任吾真有錢買酒須饒醉無事看山莫
厭頻憂國只今䕫契在應容衰疾伴樵人
用前韻送春
滿眼鶯花自在春送春情緒怯愁新鼓琴不用戴安
道行酒却須温太真晚歲深交能有幾相逢爛醉莫
辭頻新條更有明年在重與東風作主人
次韻傳道夜觀牡丹
年來春事不相關一笑除非醉裏拚未信花枝憎白
髮且隨月色傍朱欄他時拜賜猶能記(百官遊金明池館職賜牡)
(丹)此夜傷心更忍看姚魏風流渾謾與坐來雙泪落
金盤
七月晦
七月忽逢晦悲秋竟若何破羌無妙略中聖有狂歌
世味羞嘗鼎心源欲静波由來麋鹿性幽興滿煙莎
歸鄕
窮巷歸來巳白頭結茅何必榜休休好山當戸碧雲
晩明月滿谿寒葦秋詩社縱添新句法醉鄕難覓舊
交遊平生幸自無機械一棹夷由去狎鷗
用前韻
愁來莫遣上眉頭着酒驅除醉卽休未省一官堪送
老已驚雙髩不禁秋收心香火供清夢洗眼雲溪結
勝遊喚取短蓬乘晚興坐看煙浪没輕鷗
對月
蓬鬢秋風老柴門轍跡疎誰同今夜月望絕故人書
止酒愁元亮何心賦子虛得詩還喜誦習氣未全除
避寇艤舟遇雪
西山羣盗欲侵凌小艇移家傍險行遮眼亂雲方合
沓向人飛雪忽縱横心憂出穴虎狼近身似遶枝烏
鵲驚天闊此時難借問地偏何處可偷生
用前韻
雪花吹面凍凌凌客路艱危敢緩行春酒可賖三日
近野梅初見一枝横傷時在處愁先滿討賊無期夢
自驚誰解山東問消息謝公應起爲蒼生
泊舟廟灣次姪合
泊船高岸曲散策小村傍盗賊耳邊滿朝廷天際望
繫愁官柳嫩醒醉野梅香後進推吾子詞鋒不可當
春耕
亂後荒田𣏌棘生歸來還喜見春耕隨犂細雨濛濛
濕轉壠新泉䀨聒鳴好勸賣刀添徤犢盡令長畒種
香秔腐儒一飽真餘事莫遣閭閻有歎聲
次韻黃堯翁闘雞三首
宴罷金雞列籠瞻黼座遙兩雄爭定霸一戰息虚憍
忍受摧冠辱貪承賜錦饒如何紀渻氏今乃混漁樵
二
繫馬翠樓下闘雞花樹旁飛毛驚辟易喋血壯摧傷
奮擊方乘勢歡呼忽擅場忿心能幾許嗟爾太怱忙
三
約闘提籠出無譁倚壁看禍心藏芥羽碎首濕朱冠
擒敵壯夫事策勲公子歡棲羣噲等伍今日始知韓
次韻顧應文
萬事浮雲過眼空羞將白髮競春紅折腰久巳慚元
亮作賦何勞慕敬通經世豈無天下士知心應有古
人同破除孤憤難忘酒聖處時時且一中
讀書
郤老慚無術驅愁頼有書披尋窮洁渺領略造玄虛
窗日三竿静爐熏一炷餘倦來還自哂蠧簡類蟫魚
次韻孫仲益食豚魚
說食書生費口牙一杯初捧白瓷花晨鳬夜鯉可亡
命早韭晚菘同世家毒甚鏌鎁渾謾語詩成珠玉且
雄誇腐儒一飽忘麤糲更索盧仝七椀茶
次韻應文遊東園
筋力摧頽老自知追歡猶學少年時園林勝處看如
夢杖屨行來步懶移對酒不堪蕉葉滿插花那復帽
簷欹羡君詩句方豪甚應笑疎狂亦彊隨
次韻李道士觀南山三首
濛濛煙雨忽晴開坐覺羣山爽氣來誰向此間尋賀
老相逢莫放酒船回
山似圍屏六曲開小谿如帶傍山來結廬谿北對山
住俗駕何妨且勒回
柴門無事晝慵開杖屨誰曾得得來隔岸野花隨處
發護巢幽鳥傍林回
與韓子蒼别久忽邂逅於臨川遭時亂離道舊
感歎子蒼有詩見贈次韻奉呈二首
三顧當年尚草廬南陽誰識臥龍居舍人自是出世
佛學子猶呼行秘書視草似聞虛翰苑追鋒看即近
郊墟論思好爲蒼生計莫學辛毗謾引裾
隨緣到處是吾廬風雨飄颻敢定居異縣逢君如隔
世七年怪我苦無書平生出處皆陳迹太半交遊巳
故墟愁絕不知尊酒盡醉歸兒女笑牽裾
言懷用子蒼韻
早從微宦去田廬慚愧英游許並居拙計自憐嵇叔
懶暮年空悔子公書歸尋松竹開幽徑坐看牛羊下
夕墟巳把經綸付王導不妨綀布製襟裾
謝錢巽叔用子蒼韻
底事承明厭直廬孤城天遠寄幽居根塵巳悟三乘
祖香火聊看八會書是處風煙供翰墨何妨杖屨入
村墟皇文近日收遺老妙手終煩𥙷帝裾
寄曾公衮用子蒼韻
五馬歸來識舊廬相門曾對水雲居家聲自可威戎
虜吏最何勞課簿書好扈六飛還魏闕却麾單騎復
姚墟莫欺霜鬢將軍老矍鑠猶能一攬裾
晚興二首次人韻
病骨離支怯晚風可堪游目送飛鴻書淫老去還知
倦酒聖秋來却喜中北伐會須空虎落西邊先欲靖
蚕叢卑飛莫起扶搖念徒使莊生笑二蟲
衰草連雲萬木風天高滅没見孤鴻夕陽人散酒旗
下遠浦船歸漁笛中兀兀松窗翻蠧簡垂垂蓬鬢颯
霜叢自憐世味諳來慣巳覺忘辛似蓼蟲
次韻謝人惠詩
翩翩才氣逸輕翰倒瀉波瀾筆力寬沉醉不辭金盞
側清吟長占竹窗寒捧心欲俲羞顰媚斵鼻須煩盡
堊漫辱贈驪珠念無報但驚懷䄂有竒觀
夜雨
夜雨妨清夢疎簷落細聲幽懷無客語偶坐有琴横
水闊柴荆迥風高鴈鶩驚感時思報主材薄媿平生
閉閤
閉閤静無寐觀書空復愁虞卿雙白璧晏子一狐裘
萬事等歸盡百年誰得留還將句中眼爲問賈長頭
行部至南陵題隱静寺
籃輿行盡萬松岡得得來看古道場飛錫落花成佛
去後人誰見紫金光
寄宿隱静東軒軒外竹引飛泉落池中隔窗聞
之如秋雨瀉簷聲
踏殘西日寄僧房一炷爐熏秋夜長誰作響泉喧客
枕夢回欹聽雨淋浪
次韻李彦逹客舍秋懷
落日孤村静凄風一笛秋寸心灰欲死雙鬢雪添愁
未報中原復應煩肉食謀獨慚蘇季子計拙幣貂表
次韻彦逹
之子初傾蓋論詩卽定交心淸懸水鑑才逸奮蒲梢
貰酒移賓榻擕盤雜野肴半醒還半醉相對老蘅茅
木落
木落秋聲迥山寒暮色連時危羞冕紱身老寄林泉
濁酒平孤憤淸吟續短篇一枝吾巳足鴻鵠謝哀憐
思歸
梧陰低落月蛩響怨悽風舊隱江煙裏歸期客夢中
攬衣驚帶緩看燭待花紅莫謾呼歡伯驅愁正罔功
次韻酬彦逹
浮榮過眼風脫葉鴛行無復清夢接柴門晝閉雀可
羅寒日暉暉弄疎樾巳種芳蘭滋九畹更遣胎仙舞
三疊李侯壯志亦可人舉目萬里欲横絕醉眼時看
石稜紫吟鬢半作霜棘折方今聖主躬儉勤奏賦不
須誇羽獵中興盛事要磨崖老於文字誰踰結願君
勉力上扶搖渺渺雲海出飛楫莫隨鎩翮臥窮巷謾
學啼螿弔寒月
燒香三絕句
卷去竹書閑棐几臥看桐影轉簷牙試憑波律送淸
夢未信華胥天一涯
霏霏沉水屑玄玉靄靄博山生翠雲羅筏城旁知幾
里坐令香界徹微熏
閉眼無勞身外思安心有法静中知香添細炷焚千
和茶碾新芽試一旗(千和香出三洞珠囊)
華陽集卷第三十五(畢)
