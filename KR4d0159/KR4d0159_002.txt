華陽集卷第二
金壇後學于孔兼校
外制
王&KR0667;除天武捧日四廂都指揮使充淮南東西
路安撫使司都綂制
朕思恢復中原經理淮甸比謀元帥旣付虎臣必資
綂制之權爰整師徒之衆維時宿將宜錫贊書具官
某束髮從軍奮身許國懷禦侮折衝之略有牧人御
衆之材竒謀暗合于孫吳偉績遠希于衛霍被堅執
銳賈義勇以無前逐北追奔積戰多而居最久留行
闕董我親軍益見忠勤宜分憂寄用升華於部督俾
總率以戎昭朕命甚優爾行惟寵深溝高壘豈徒爲
固圉之謀訓卒勵兵于以俟侵疆之復
孟忠厚妻王氏封秦國夫人
朕追念昭慈德音如在奄經祥祭孝思敢忘宜頒封
爵之榮下及宗親之懿具封某氏蚤嬪甲族獨著令
儀禮先蘋藻之勤譽藹閨房之秀襲后家之餘慶旣
克有聞配君子以䟽榮豈云虚授用易三秦之壤俾
新大國之名是爲寵光往其祗服
高士瞳轉遥郡承宣使差權管客省四方館閣
門公事
唐竇氏雖緣外戚姻家然皆自以才猷結知天子厠
迹名臣朕嘗以是求之今日苟有出於懿親而能以
器業自奮則亦加以寵榮而策勵之庶無愧於前代
具官某胄出高門是爲宣仁近屬早由忠謹數更事
任閥閱雖遠風流具存粤自初載嘗執羈從朕于
艱危動勞百爲夙夜匪懈以扞牧圉積功居多傳曰
祿勲合親朕豈忘之哉爰卑郡符往司留務其將進
爾諸竇之列爾尚勉之毋忘大訓
董貴轉官遷團練使
朕方疇咨將臣疆理天下惟恐一士之或失也儻有
被堅執銳忠憤不忘于朝廷顧于高爵厚禄豈所惜
哉惟爾武勇自奮智能有餘粤自艱難卽親行陣摧
堅却敵屢奏膚功兹用正爾武階而卑以戎團之重
爾其祗服寵渥思朕所以待汝之意益加懋勉以報
所蒙
張玘轉官
朕惟郡太守繋千里休戚未嘗不重其選而况陜服
會府當兵火瘡殘之後外侮可虞民不安業則使之
共理非其人可乎以爾懷許國之忠奮兼人之勇早
親行陣屢拙敵鋒威名所加遠近信服兹用進爾武
階并兹西土爾其爲朕安集黎元綏靖疆場使夫妖
氛不作而境内廓廓無事則予汝嘉嗣有褒寵
曹成轉右武大夫
朕設勇爵以叙進天下有功之士至於横列其秩尤
高方時艱難惜此名器非用褒勸不輕假人具官某
沈男有謀奮於行陣率衆數萬聽命朝廷蓋知夫轉
禍爲福之幾而有尊君親上之義朕甚加之上閣華
資肆以命汝其思吾所以寵綏之意益圖忠藎無忘
報國
翟興贈節度使
固藩維而外拒權莫重于敵愾之臣擐甲胄以先登
義孰踰于死難之士有能兼是二者獨取名于一時
宜舉䘏章以昭大節具官某雅好將帥之略亟勵忠
勤之規紏合師徒鎮臨方面肅中權之威令禦外侮
于封圻駭兹狂孽之憑陵誓與孤軍而鏖擊竒禍旣
作奮勢莫回狼瞫馳師身獲死而無恨張廵遇害氣
吞賊而有餘念爾仗節之忠興予當宁之歎用頒齋
鉞嘉賁泉扃庶幾精爽之存不寐寵靈之錫
董先除觀察使陜西安撫
朕惟陜右之地風俗勁勇名都大邑雄於天下爰擇
主帥實難其人以爾奮不顧身忠於衛上粤自艱難
之際卽親行陣之榮休績著聞民用信服宜升勇爵
仍卑廉車其往爲朕撫兹三州兼治號略之政使夫
姦究消伏漸寬疆場之虞閭閻乂安復務農桑之業
在爾懋勉毋忘訓詞
韓肖胄除簽書樞密院事
贊襄帷幄允資同德之良綏靖邊隅尤重本兵之寄
矧風塵之未息方社稷之是憂歷選廷臣參决廟勝
必兼隆于才望迺克副於倚毗具官某志大而高明
謀深而博敏輔中興於初載勤勞惟國事之圖聮法
從之淸班議論得大臣之休眷維韓氏之顯蓋自慶
曆以來父子繼爲宗臣勲烈藏在盟府宜有聞孫之
秀蔚爲當世之英務儒學以自將振流風而不墜朕
慨念祖宗之緒恢復古之宏規每惟勲閥之家嘉象
賢之有後是用考觀素履昭示眷懷加秘殿之隆名
付樞庭之重柄昔宣王有常德以立武豈徒震驚于
徐方而管仲作内政以寓車殆將方行于天下尚圖
遠業以嗣先猷
胡松年除工部尚書
六卿分職政事悉窗於中臺百工惟時制作獨專於
起部任責旣重選能爲難得於邇聯舉以率屬具官
某異材間出時論同歸堂堂冠人物之英蹇蹇勵王
臣之節智識能窮于物表尊其所聞而高明利害不
怵于胷中養之以氣而剛大早由詞掖出領侯藩兼
文學政事之長得朝野縉紳之譽迨登鎻闥有古批
勑之風繼待經筵起予正坐之講簡自朕志其若予
工念無臺池苑囿之觀固靡勞于增飾惟是甲胄戈
兵之器正有賴于咸精服我訓言佇觀丕績
黃龜年除中書舍人
持槖簪筆均爲從臣視草代言獨高詞禁當朝廷之
多故出告令於四方欲昭德意志慮之孚正賴討論
潤色之美求稱厥職可無其人具官某問學淹該才
猷敏博務明國家之體深逹事物之情往在艱難得
於扈從䆮膺顯仕蔚有休稱正奉常禮樂之司肅御
史風憲之地彌綸宰屬踐更史官嘉其發于辭章雅
有合乎法度宜登鳳閣分掌綸言夫惟操筆成文自
得中和之氣庶幾扶杖往聽思見德化之成尚其勉
旃以副予望
孚濟侯加封嘉顯孚濟侯
爾惟明神受職下土克有常享大芘吾民愆陽爲災
祈禱屢應有司以實來上朕用歎嘉增錫徽章式昭
寵渥尚期靈爽無替格思
顔孝恭轉遙郡團練使
往者南城盜起害吾良民偏師討之旣克底定有司
言狀可無寵褒具官某智謀有餘忠勇自奮能率衆
士深入賊巢一舉成禽績效居最兹用進秩以昭爾
能毋替厥勤尚圖報稱
呂祉轉一官
間者盜起湖湘民用震擾惟爾按臨一路能知尺籍
伍符部發將士授之方略迄以蕩平肆疇厥功進官
一等往服朕命益懋所職
董旼轉行兩官
賞國之典也所以待天下有功之士方時多故苟能
爲朕輸忠效智以遏亂略則應於功令賞可後哉具
官某奮不顧身久親行陣從吾大將屢收戎捷盜起
湖湘復能說以禍福率使數萬之衆投戈以歸有司
上其勞績良用嘉歎進官二等爰示褒優無替厥勤
尚圖所報
曹成轉左武大夫遥郡防禦使
國家用武左遏寇攘有能爲朕摧堅却敵顧於爵賞
豈所愛哉具官某久在戎行深於將略嘗率衆士大
破賊羣有司上聞績效顯著其升上閤仍卑使名益
務忠勤用圖報稱
潘致堯轉五官
朕頃以邊陲未靜求可使殊隣者惟爾有材優於專
對遂授以指遣之出疆果能爲朕仗節馳驅通二國
之好以歸夫奉命不辱旣無愧于光華則有功見知
其可後於褒寵峻升秩序用荅勤勞毋怠遠圖以修
厥職
裴衍轉遥郡刺史
爾久以勇聞從吾大將掃平狂寇見謂勤勞應進一
官制不可越升刺名郡宜知茂恩益勉戎行毋忘報
稱
辛彦宗叙左武大夫康州刺史
赦過宥罪帝王盛德旣渙大號咸與維新具官某生
於將家久更器使坐累貶削克自省循被此龐鴻宜
見式序往其茂勉尚蓋前愆
安時轉官
量材授官計功賦祿此國家馭羣臣之法也至於皇
族近親則不然吏事勞能一切略之而特以歲月之
積進其秩序蓋(御名)睦之道如是而後可具官某生長
富貴無膏粱之習講聞詩禮有忠信之行久列衛官
士論甚美有司會課以爲當選夫兵防之職視武階
亦俊矣今以授汝往其欽承益務謹良以光屬籍
仇悆降兩官
朕以爾節制舟師控于海道迺者徐文率衆背義驚
吾良民實爾所臨曾無忌憚統馭之術蓋亦疎矣豈
朕所望哉禠官二等姑示薄懲尚省厥躬益警爾衆
馮王巳落職衝替
爾以近臣之子列于縉紳不務謹良滛醜自露有非
士之所當爲者延閣之班尚安得處其加鐫奪姑示
薄懲
葉渙落職宮觀
池陽邊臨大江以兵爲重爾任帥事宜知尺籍伍符
謹修𥙷卒之法而迺妄行募召倚爲扞防凡所竄名
皆羣不逞坐致兇謀潛會肘腋變生逸其渠魁務姑
息郡寄若此朕何賴焉其鐫論譔之華往食祠宮之
祿猶爲寬典毋廢省循
韓肖胄母文氏特封國號
朕惟天步方艱戎衣未定爰擇近輔往使殊鄰受命
而行旣盡大臣之節勸子以義又聞賢母之言蓋其
志有私親之所難則以知夫國事之爲重肆加褒寵
靡限彝章具封某氏太師之孫魏公之婦積勲勞于
異世萃忠孝于一門允蹈令儀豈獨專女子之職習
聞先德固知徇國家之勤眷予樞臣夙遵母訓比通
兩國之好迺有萬里之行果能教以義方謂勿憂於
家事慈闈定省雖暫遠于晨昏使節光華庶克昭於
忠信有嘉爾志良副朕懷爰䟽大國之封用侈雕軒
之飾綸言錫寵宜益保於耆年綵戲輝庭將共觀于
復命
李膺落職降一官
天下之賦鹽利居半方時艱難仰此以佐邦用則商
賈楙遷宜有以優假之爾爲郡守不知體國迺託贍
軍之名違法率歛其人上訴輒更文書變詐自解詔
案有實罪不可逭黜官一等罷直延閣尚爲寬典勉
務自新
陳永錫特轉行遙郡一官
賞以序官國之令典藏在盟府示不敢私惟爾知事
上之忠得謹身之道服勤殿幄積歲居多迎護宮闈
