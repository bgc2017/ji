香山九老詩
胡杲
閒居同會在三春大抵愚年是出羣霜鬢不嫌杯酒興
白頭仍愛玉罏薰徘徊玩柳心猶徤老大看花意却勤
鑿落滿斟判酩酊香囊高掛甚氤氲搜神得句題紅紙
望景長吟對白雲今日交情何不替齊年同侍聖明君
吉皎
休官罷任已閒居林苑園亭興有餘對酒最宜花藻發
邀歡不厭柳條初低腰醉舞垂緋袖擊筯謳歌任褐裙
寧用管絃來合雜自親松竹且清虚飛觥酒到須先酌
賦咏詩成不住書借問商山賢四皓不知此後更何如
劉貞
垂絲今日幸同筵朱紫居身似大年賞景尚知心未退
吟詩猶覺力完全閒庭飲酒當三月在席揮毫象七賢
山茗煑時秋露碧玉杯斟處綵霞鮮臨階花笑如歌妓
傍竹松聲當管絃雖未學窮生死訣人間豈不是神仙
鄭豦
東洛幽閒日莫春邀歡皆是白頭賓官班朱紫多相似
年紀高低次第勻聯句每言松竹意停杯多說古今人
更無外事來心肺空有清虚入思神醉舞兩回迎歡酒
狂歌一曲會娛身今朝何事偏情重同作明時列任臣
盧貞
三春已盡洛陽宫天氣初晴景象中千朵嫩桃迎曉日
萬株隨柳逐和風非論官位皆相似及至年高亦共同
對酒歌聲猶覺妙玩花詩思豈能窮先時共作三朝貴
今日相逢七老翁但願綠&KR0812;長滿酌烟霞萬里會應通
張渾
幽亭春盡共為歡印綬居身是大官遁跡豈勞登遠岫
垂絲何必坐溪磻詩聯六韻應猶易酒飲三杯未覺難
每況襟懷同宴會共將心事比波瀾風吹野柳垂羅帶
日照庭花落綺紈此席不煩鋪錦帳斯筵堪作畫圖看
白居易
七人五百八十四拖紫紆朱垂白鬚囊裏無金莫嗟嘆
罇中有酒且歡娛吟成六韻神還壯飲到三杯氣尚麄
嵬峨狂歌教婢拍婆娑醉舞遣孫扶天年高邁二疏傅
人數多于四皓圖除却三山五天竺人間此會且應無
附
狄兼謨
得老加年誠可喜當春對酒亦宜歡心中别有歡喜事
開得龍門八節灘
盧貞
眼暗頭旋耳重聽唯餘心口尚醒醒今朝歡喜緣何事
禮徹佛名百部經
香山九老詩
