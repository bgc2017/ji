參寥子詩集卷第八
次韻才仲試院夢中夢事見寄
夢入秋山知幾層霜風吹骨正稜稜蒼崖犖硧難安足自說從
余授杖藤(事見才仲叙中)
朱甍碧瓦礙雲浮共躡層梯最上頭一餉闌干變風雨凛然毛
髮便驚秋
怪獸胡為出巨津昂然激水忽翻身魚龍贔屭何妨事莫作風
波謾恐人
一川脩竹映疎花川上時聞響釣車似到秦人種桃處誰知夢
断却還家
崖根烏蜜已先嘗從此知君鬢不霜應笑吾曺事枯槁山中危
坐獨休粮
贈吴子野先生
麻田老仙心烱烱少有高風慕箕潁枕流漱石三十年眸子瞭
焉神更静忽然杖策海上來至人道妙同塵埃達官貴侯競招
致往無所欲誰嫌猜迩來一志從吾黨跡與孤雲共天壤曹溪
有路更攀躋徑躡毗盧高頂上(見東坡詩中子野將出家事)
送庠上人
點撿行装拂與巾洒然輕别故山春家家門底長安道舉目何
湏更問津
次韻才仲山行
幕府文書一掃空何妨行樂醉春風想聞笑語千山外正在煙
雲萬疊中哢日鳥聲喧細碎照溪花影静玲瓏苦吟只恐凋肝
腎夫子還宜少黜聦
與神智師話别
昔我年始壯託身靈鷲峰主人大導師鼓舞揚真風四方依絳
帳雜遝象與龍嗟余於此時已識大士蹤紛紛論議場頭角出
群雄如何三十載慧刃藏其鋒端居肄業地了不為世通邇獨
念西湖聿來將誰從情隨山水遠興與魚鳥同平生方外姿自
在如冥鴻明朝復回首飄洒一孤篷
暉暉堂
堂上何為絶點埃堂前翠箒掃空階遥憐薄日暉暉静影入高
人燕坐懷
次韻嵩陽陳叔易先生見訪
知君挟冊未嘗閑一志端能事孔顔千里扁舟下吴會眼中收
拾只溪山
枯槁長專一壑間權豪殊未少低顔風雲他日超騰去莫畏移
文到北山
曉霽
雲擁茅簷水拍渠曉來新雨過吾廬蔫紅宿萼莓苔滿解事長
揚自掃除
次韻龔堯佐帳勾晨起感懷
造物紛紛自變更達人何用較前程芭蕉身世榮枯久胡蝶夢
魂來往輕隔屋想驚銅漏盡開扉猶愛玉繩横應嫌百吏鳬行
進簿領文書與案平
遠齋(為玉上人作)
君不見崑崙之河與天通源深發遠人莫窮回溪轉壑隨折衝
末勢演溢流于東東溟無旁下無底浩蕩足以家魚龍嗟哉吾
徒雖好學詎肯著意推所從淵停冨滀有若是孰謂世上無豪
雄法師名齋意且遠張皇幽眇見尔聦西來竺書五千軸期子
歲月如磨礱離騷楚詞亦謾讀言語黼黻何必工禪餘習氣如
未盡時倚澗石吟松風
懷仙閣
瀛州仙人騎皓鶴珮玉鳴風度寥廓錦溪南望九仙岑笑指煙
霞憩層閣閣中清絶無纖塵銅鑪著香夜夢真平明跨鶴出山
去澗草嵓花空自春山僧問我入何地今作玉皇香案吏挾持
造化幾時還搔首臨風聊一喟
華亭道中
白水茫茫天四空黃昏小雨濕春風五更百舌催殘夢月到官
河柳影中
同周元翁著作范眀遠祕校西湖夜泛各賦一首
薄雲疎雨作還休白帝撩人巧變秋天地此身均逆旅江湖幾
番共離憂暮聲断續鐘連磬夜氣浮沈浦與洲圓嶠方壷吾未
羡敢煩騷客為冥搜
和元翁
高論每逢賢友生還如講武得竒兵了無鄙吝胷中物尚有風
流世外情破海玉蟾初未躍洒空珠露已先傾回橈轉柂行三
鼓始見波瀾百頃明
和明遠
二客風神瑩石泉解衣同緩夜歸舡已殘巾子峰頭日猶認吾
廬竹外煙水怪有名殊未見犀燈無事不湏然月明幽渚蒹葭
静珍重沙禽穏睡眠
次韻月上人秋夜見寄
冥鴻振鷺想儀形數日新秋入夢清丹壑流泉依舊否碧嵓藂
桂幾時生風來玉戶凉初集露泫銀河色漸清僶俛酬君無妙
語夜光魚目愧相并
送遠上人還金華
千脫葉送殘秋一舸南歸興莫留冨渚江平非白馬子陵灘
穏異黃牛吟懷覽勝宜無倦才力如君豈易求他日殷勤為細
字盡傳佳句到東州
與愚上人宿天竺
夕陽山氣藹葱葱路轉松隂複幾重行過石橋人未見數聲先
聽寺樓鍾
稽留峰北好林泉珍重幽棲得所便栢子煙中能宴坐想無餘
習可攀緣
霜壓簾櫳露泫條銀河影轉斗垂杓清言共失三更夢錯恨芙
蓉漏易消
晨起
猿鶴驚呼曉樓鐘動翠微楓林墮清月疎影亂人衣
喜不群不疑見訪
鵲啅庭梧喜滿懷懸知二子下崔嵬山中爽氣知多少半逐風
流杖屨來
送桐江明上人之都下
窈窕孤雲下翠岑帝鄕閑去夲無心紅塵滿眼急回首莫遣空
山鶴怨深
送定上人還會稽
西風警群木蕭瑟散秋聲病客有歸思孤雲無戀情月當千里
共人恨四難并苦學誰如子它年在一鳴
次韻劉蔡仲秀才雪後登竹閣
檻前君子舊虚心雪後相看意更深晴日暖風催語鳥翠梢高
處囀柔音
君看楚嶠聳㠝岏圭壁千層間翠嵐山後一峰尤秀拔依稀還
落剡溪南
次韻黃仲閔主簿見訪游寶雲諸寺
吾廬附曾阿松竹蔚行路平生土木軀羞為折腰具蓼虫甘苦
澁雖死那求遇黃香諸父賢傾蓋如有素相將山水行所適得
佳趣觀臺深且靚縞壁懸清句雲巢倚空端下覽宜細顧樓臺
霽雪初碧瓦塵未涴籃輿指頽景長挹還辭去怳如山隂集俛
仰已成故重來竟何時相望碧雲暮
蘇世美夫人挽辭
夫子剛中早數竒閨門高節聳當時淵眀晚欲歸三徑德曜能
從賦五噫不見萊衣華髮事空驚薤露昔人悲故知造物酬隂
施玉立諸郎冨白眉
重居夜坐懷蘇伯達昆仲
狂風吹林聲怒號隔垣洶洶如秋濤夜闌稍覺群動息星斗挂
簷霜月高東隣書生勤且勞粲然文采真鳳毛想遥下帷應未
寢短檠相對課離騷
慕容居士䨇柟軒
陽羡溪山名浙右氤氲淑氣無時有遂令比屋慕絃歌甲第殊
科争捷手先生讀書三十年數竒不偶真可憐閉門陋巷聊自
隠簞瓢屢空心晏然南軒前頭兩佳木先生撫玩長不足尤愛
薰風五月初白銀開花光照屋故人解后相逢遇指點婆娑索
新句君不見少陵杜叟有長吟莫作凢材等閑賦
次韻蘇端定武雪浪齋
孔眀氣宇白玉温忠義勇決踰王尊葛巾羽扇傳號令塞垣徹
警無塵昏良辰往往挾將佐射鵰走馬循煙村歸來飲酒坐堂
上賓從如雲填戟門一朝郡圃得竒石雪浪觸眼驚神魂旁求
蒼珉琢巨斛偃然卧土知無根三牛曳歸置階圯錯磨不許留
纖㾗興來作詩寄臺閣雄詞妙筆争考論將軍今謫窮海外會
見曦娥窺覆盆殷勤寄語朔方客佳致勿毁宜長存
無為堂
無為豈不動無念非刳心至人均道妙與物相浮沉青銅一寸
眀萬象了自分何湏苦機械擾擾亂冲襟晴䆫馥煙篆衣祴蒙
餘薰超然曠士懷所得踰古今
示法穎
兒曹汝既識薰蕕卓犖應湏力自修一志徑從齊客語萬端無
受楚人咻卑飛燕雀宜深遠高舉鸞凰可並游莫負謫仙當日
語十年名譽滿東州
清聚軒
之子唫懷欲稱情故穿幽沼滀清泠儻逢來客議深淺但道淵
源通北溟
次韻曉師見别欲游京洛
春波漲南浦霽色媚澄鮮扁舟駕兩槳行矣子所便岸花開迤
邐紅紫交相妍詩情發浩蕩輸瀉萬壑淵清新逼庾信雅徤追
樊川相儔得鴻鵠翔集固超然衣祴暫塵土它時洗雲泉幽姿
復烱烱不羡玉池蓮
游徑山懷司馬才仲
柔桑蔽野麥初齊布糓催耕雨一犂略彴時横溪上下薔薇間
發水東西重尋勝處追前賞無復斯人手共携回首春風增感
槩綿綿黃鳥更悲啼
雲巢
環湖相望百招提高棟曾軒亦屢躋未若道人基&KR0799;勝闌干清
與白雲齊
九江秀色可攬結謫仙愛彼巢雲松寂寞風流三百載此軒竒
觀躡前蹤
碧瓦朱甍冠翠微鬱葱佳氣繚䆫扉人間塵土紛阡陌不到藜
床燕坐衣
清明日湖上呈秦少章主簿
水邊花霧曉氤氲春入西湖兩岸深冶葉倡條他自媚朽株枯
木我何心鞦韆索轉朱樓角博塞聲喧碧柳隂年少故人方感
㮣未應從俗強浮沉(喪耦時少章)
送誠無上人還洞山文禪師席下
上人妙齒遺樊籠嗜好豈與稠人同嵓捿水飲有餘𥙿期以至
道超鴻蒙少林人亡僅千載末路鼓舞誰為雄江西老褐真望
士蟻趨雲合争所從羡君伏役事且久誠專志苦迷春冬心珠
磨錯稍精瑩彷彿水月含冲融去歲扁舟下吴會溪山勝踐情
所鍾芒鞵竹杖霜露入始知節物徂秋風朝來興盡挽不住飜
然又逐南征鴻它年相逢定廬岳與子終老巢雲松
燕默堂
萬彙乹坤裏誰何識道真喧卑憎末俗燕默羨高人漏轉芙蓉
永香銷栢子頻他年揮玉麈堂上挹芳塵
送嚴上人還永嘉
道人出處孤鴻儔詎肯低回受羈絆飄風轉日歷九州不羡騎
鯨游汗漫我生與君幾相逢窮幽摘勝時乃同胷中妙道未容
扣又引高興辭秋風君家住在孤嶼側此别何時見顔色欲識
相思一寸心冷月依依挂空碧
吴門獄中懷北山舊隠
江湖堂北是吾廬繚繞杉篁蔚有餘欲問山中近消息鱗鴻不
寄獄中書
誅茒投老卜栖遟雲雨相翻豈易知夜鶴曉猿休悵望回車復
路可無時
數畒檀欒古道邊亭亭氣槩上參天未應霜雪能摧抑不用行
人歎可憐
東崦扶疎一樹梅繁英辜負歲時開殷勤寄語蘭兼蕙它日春
風我亦來
甘冷宜茶石縫泉得名初自玉堂仙蒼苔滓穢聊䟽治照月涵
星復粲然
一徑緣雲入夀星竹間窈窕見疎櫺闌干數曲觀臺上幽草靚
花常滿庭
吴門有懷錢塘何彦時仙尉
英妙何郎藴德光不隨人世事炎凉麒麟步武開天上他日青
雲道路長
英游閣前官柳行柔枝嫋嫋弄鵝黃多情春色還依舊獨有離
人天一方
湖岸茸茸細草生芳洲杜若想縱横去年問柳尋花地誰伴穿
雲渡水行
劉咸臨秀才挽詞(道源學士之子)
劉子江南英韻勝不友俗閉門誦詩書戶外無來躅昔我寄匡
山嵓扉屏幽獨君聞跨蹇驢迢迢訪深谷忘懷去畦畛結好比
松竹浮雲事忽空逝水難再復徒有篋中文千秋成鬼錄
異材擢陽阿秀色方蔚然侵尋掩衆阜屹屹上造天驚飈忽摧
殞中道虚棄捐顔淵古稱夭道德今獨妍何求擁腫為無用徒
永年
平生本家學耻作干時語著書以愚名綽欲慕前古紛紛詆迂
闊默默君自許弱齡詠風騷其詞哀以苦先生歎竒作夀達終
難與果為冥冥游一往不可覩
吾希李長吉異代不得友賴餘錦嚢篇把玩時在手斯人君並
駕未易較先後肝脾褁陽秋落筆粲瓊玖當年邂逅初宛在三
峽右相携石橋行下瞰冰雪溜音容俄永隔山月空依舊銘詩
得黃香知子垂不朽
贈霍山人
先生少年喜武事三略六韜曾徧閱胷中雲夢吞八九氣勝萬
夫真勇决防邊伊昔從都護欲取功名繼前烈臂弓腰箭事戎
裝遠出砂場恣游獵擒狐射鴈狂且逸不覺歸途迷夜雪敗官
遭譴失所志回首飄然辭魏闕挾持妙術當生涯放浪江湖閑
歲月尋常得錢即沽酒笑與妻奴同飲啜樂天知命了無憂奕
奕紅顔浮兩頰春風浩蕩魯城邊稠花亂蘂争紛妍方將與君
共携手騁懷游目相回旋興來别我汶陽去黃鵠一舉難留連
村橋野店醉斜日路人誰識地行仙
參寥子詩集卷第八
