參寥子詩集卷第十二
静舍與蔡秀如承事會話
浮雲無根蔕合散不可拘忽然隨高風千里各湏臾吾生共天
壤出處良亦如憶昔淮水濱與君傾蓋初翹翹兩弟昆文彩照
冰壷門闌夲世胄折節勝寒儒扁舟倚高岸為我飯伊蒲清談
落犀麈鄙吝驚掃除一别今四載相忘寄江湖朅來過汝穎吊
舊投生芻夤緣訪山水歲晚倦回車蕭蕭古寺底彷彿日已晡
聞君戶外音倒屣迎前趨胡為乎來哉吏牒頗馳驅高材困所
役何似林間樗清寒凛敗屋猛燄焚枯株胡床坐相對氣皃温
以舒眀朝各異縣那得同蘧廬無煩歎離索且盡一笑娱
贈耿純叔祕校二令姪
高門知積慶堂上有諸郎禮樂非童子詩書見義方經營羞弱
羽騰踏羡飛黃富貴由勤苦五車安可忘
讀子蒼詩卷(二首)
蜀國竒男子能文到古人淳源稽大雅妙曲和陽春節物驚搖
落僧坊断四隣看君新著述時與短檠親
大冊雄文未許窺百篇先讀海陵詩疲駑伏櫪空驤首飛兔流
星作麽追
贈賢上人
恒山道人棄妻孥壊衣祝髮從浮圖愛纏欲網豈易脫慧劒劃
断真湏臾飄然雲水出鄕國力學生死來東都心猨意馬就羈
束肯逐萬境爭馳驅回看舊事真一夢清渭濁涇良自殊楚山
歲晚俄邂逅雪屋對語依圓莆勸子南游下吴越小航短棹尋
西湖我家住處湖岸北如椽翠竹森千株竹間扣扉試訪我定
有猨鶴聲相呼
次韻高壽朋殿直喜雪
俄頃風雲變物華撒塩飛絮闘輕花只應陋巷無貧者玉戶瑶
階共一家
挾風穿箔打䆫紗䆫裏人看䆫外花噴玉流珠君豈羨從來自
是五侯家(仁曾孫壽朋乃宣)
書申正已秀才所藏雀竹圖後
荒園古壍雪溟濛細竹枯條共一叢寒雀喧飢正無頼輸他孔
翠食樊籠
樊籠得食暫時優身世經年類楚囚何似東阡與南陌暖風晴
日恣遨遊
過韓氏莊登小閣
繚墻千堵氣雄深小搆亭亭出數尋刈穫一空雲水白闌干注
目見遥岑
玉秀蘭芬好弟昆時來挾冊視田園囷場古木千章合彷彿秦
人避世村
鄭元規秀才内樂庵(陳叔易命名)
内樂名庵誰所擇澗上文人題榜額想見風流庵内人定匪紛
華域中客紆朱懷金何足誇簞食瓢飲真生涯了無憂患到心
境得失雞虫良可嗟
李榮期秀才𣏌菊軒
草木助盤飡紛紛固多品精英唯竹萌香軟獨楮菌𣏌菊於其
間甘清有餘韻達人忘口體道德自滋潤天隨與東坡風味實
相近窮通均一致了不見喜愠春苗共採擷秋英配蘭紉後先
属文詞金聲而玉振李子妙窮經屢遭有司擯奔軍未云怯再
舉當决陣開軒植𣏌菊澹泊守定分回頭語世俗未用誚飢困
二豪勉躋攀孔聖故許進長卿亦何人區區能慕藺
寄潘仲升秀才
漢唐誇汝南豪傑不勝數山川有靈蓄鬱鬱久不吐迩來見潘
子秀色實眉宇是家賢伯仲學術夲鄒魯他時俱特立肯與噲
等伍浪爲葉城游邂逅得晤語異鄉逢歲晏越鳥思南舉江湖
結後期細與論今古
次韻方平送李南仲赴試春闈
四溟鳬鴈集天池十目先看俊翮飛養氣有餘吞大敵窮經無
繆識玄微塵埃舊服辭阿緆雨露新袍授楚衣拜命還家春尚
好桃花流水漲漁磯
劉福老長官佚老堂
淵明未掛冠志已蹈方外何時辭五斗散髮從傲睨閑中氣味
好至樂無與對黃香識君心機事勸早計古來軒冕事端受外
物制有如纏蔓瓜詎肯脫根葉一朝秋風至零落驚潰潰佚老
得天和晚景期百歲超然閭里間高風邈難繼
贈權上人兼簡其見高致虚秀才
豫章山川足靈氣天與四時滋萬彙翹然䨇榦秀一門儒釋殊
科道無異一操經術游廣文一事瓶盂尋祖意功名生死兩俱
徹論報君親各無愧上人餘力擅風騷三昧何妨間遊戲窮愁
肯學郊與島高贍已能追晉魏文章妙處均製饌不放醎酸傷
至味少陵彭澤造其真運斤成風有餘地眉陽老人文所宗此
語得之吾敢祕期君向上踏玄關奔逸絶塵那可跂
孫傳師密學挽辭
淮海衣冠盛門闌占一時朝廷矜棣萼人物得熊羆暫倚軒裳
貴還隨舟壑移新阡埋玉樹黃霧慘餘悲玉畿初作邑終日坐
鳴絃雅量能知變平戎在未然𥙿陵俄識拔鵬路遽騰騫二十
年間事凄凉付逝川逸氣凌崧華高標藹搢紳經綸真漢將談
笑郤胡塵白首遭微譴青雲阻要津功名關造物一語未能陳
伯仲持哀日余方傾蓋初炷香翻貝葉酌茗飯園𬞞一作䢴溝
别空傳桂嶺書升堂揖遺像回首意何如
孫志甫主簿挽詞
彼美荆岑玉斯人實可儔眉間見和氣皮裏識陽秋夫子常稱
德蓬山素並游一官雖不夀撫已亦何羞(梅子明學士之友君乃莘老龍圖之弟)
䔍學誰如子窮經志亦勤干將曾未試寶氣已沈淪天遠終難
問眉酸謾自顰佇瞻蘭玉秀裒及墓中身
次韻張敏叔工部題郭殿直遠趣軒
高棟曾軒何用為此軒湏小景無遺惜當麥壠堆青日不見波
濤卷雪時眼底衣冠多邂逅胷中貴賤少參差(人倫郭君善)問君卜
築隋隄上幾見春光上柳絲
蒙泉堂
百尺蒼崖底蒙泉自我名滀涵滋造化汲引絶虧盈碧甃深仍
固朱欄小易成慇懃中夜月長與照澄眀
八月十七夜夢中作
夜半秋江不見人翠荷擎出露華新江神水仙來共飲一掬遺
我生精神
哭休上人
從來疑造物無處識其真好月難終夕名花不盡春青燈空照
(白室)㲲謾遺巾泣血怜慈母悲酸動四隣
䆳隠堂
雅構何幽眇真宜䆳隠名朝雲半峰秀夜月一簾明終歲塵痕
少無時爽氣清炷香翻貝葉安穩老餘生
寧川西寺水閣呈周格非承議
岧嶤畫棟與雲平一派寒流玉鏡清三島勝形方足擬千鈞筆
力始能名鷗飜翠靄光中去山倚朱欄静處横令尹政閑勤把
酒風流未減謝宣城
僧首然師院北軒觀牡丹
鳥聲鳴春春漸融千花萬草争春工紛紛桃李自撩亂牡丹得
體能從容琱欄玉砌昇曉日輕薄煙霧初冥蒙深紅淺紫忽爛
熳如以蜀錦羅庭中姚黃貴極未易覩綠葉遮護藏深叢露華
膏沐披正色肯事夭冶分纖穠從來品目壓天下百卉羞澁莫
敢同清淨老禪根道妙即此幻色談真空上人封植匪玩好庶
敬先烈存遺風遨芳公子應未耳且樂樽俎怡歌鍾
用法穎韻寄信上人
懷素高閑世罕追君今端與若人期龍蛇落紙驚飛電心手相
忘豈所思驥子神駒天與俊朝燕暮越足難羈超然遽作䨇溪
别肯學紛紛兒女悲
昌化䨇溪堂呈府簽判德茂宣德
吴會溪山揔可憐此堂雄覧獨能全銀河兩派來天上黛色千
峰落檻前樵斧聲沉蒼靄裏釣竿人立白鷗邊多才李賀知無
敵妙句行看陋衆妍
用法穎韻寄詵上人
吾生出處異周顒猿鶴休驚蕙帳空木筍薦盤非世味胡麻供
飯古人風時翻貝葉千行偈戰勝詩魔五字功杖屨儻來償素
約與君同盡此生中
山中書事
身世從來薄所營晚歸丘壑更忘情隨眠煩惱何曾有無樹菩
提本不生布襪青鞋供我老月溪沙路恣經行細炊雲子齋廚
飯要配香芹碧澗羹
次韻孔天瑞秀才見寄
䨇溪秋色最關情想見登臨爽氣生木落草枯山自瘦潦收沙
白水偏明眼中舊事煙雲散篋裏新書早晚成來歲如今好時
節看君高步躡鵬程
聽天竺慧照師琴
太古淳音久已虧多君妙指善醫治高山流水意雖在白雪陽
春和者誰不放驚飈侵澗戶只容明月侍簾帷滿堂賓客俱傾
耳共失芙蓉漏轉時
寄伯言明發
御城東畔聽鳴珂公子當年爲我過論議凛然無兩可文章妙
絶具三多情親意合方傾倒雲散風流欲柰何儻附南鴻寄消
息吾今蹤跡閟嵓阿
過玉師室觀霅川范生梅花
桃李韻麄俗江梅清獨妍幽姿有時覩如揖姑射仙從來丹青
手默數三四賢徐熙擅江左趙子名西川中間復誰何絶特推
老邊風流迨兹泯范子俄超然廼知苕霅勝秀氣常回旋斯人
非畫師勢利不可鐫興來即揮毫游戲三昧前一枝豈易得荅
子能拳拳横斜有餘態肌粉含霏煙我來玩几席歎賞徒留連
恨無處士詩二妙相並傳
處順齋
生前不用驚毀譽身後何湏千載名處順安時真曠達本無哀
樂動幽情
贈聖可證師
吾道日凋喪末流殊可嗟師門互開闢學者如泥沙欲求超然
姿駑廐搜渥洼子初為兒童岐嶷衆所誇長能游學海宛轉窮
津涯誰知蓬蒿底忽覩挺生麻向來挈瓶盂同我捿煙霞朝昏
事禪悅神觀静不譁子今未三十涵養滋根芽行看覺苑中綽
現優曇花
次韻通守楊叔豐大夫游狼山
朱轓千騎擁郊埛政暇尋山固有名眼接青蒼心已喜身經曠
野路尤平潮吞浦溆渾如海蜃吐煙雲謾作城欲訪真仙迷紫
府空端依約步虚聲
吴楚封疆一望間時平無事可相關樂天標致元非俗靈運襟
懷本愛山蠟屐斜穿横嶺上角巾相對野僧閑扁舟却恨南來
晚勝事風流不預攀
過都監趙思正崇班容膝庵
公子居閑厭華屋一官江海辭羈束端能有志學淵眀數板垣
墻營小築榜名容膝雅所宜寄傲南牎聊自足祖宗承平逾百
年冑緒蕃衍如雲煙敦詩閱禮不勝數人物似君尤卓然論文
講蓺未易料虚己下士常折旋憶昔初逢大梁下風味向人如
倒蔗若遭猨鶴促還山回首相望驚百舍誰言江路渺雲濤一
舸春風重命駕
酬王衮臣朝奉見贈
吾聞終南山鬱茀參斗牛其下多賢豪學術貫九流公生實異
禀氣奪河漢秋妙齡升廣文岐嶷壓上游登科三十年仕䆠真
悠悠功名信有命冨貴豈力求迩來居海上未解鍾儀囚高懷
素聞道對客忘咿嚘相懽固傾倒不可即掉頭今我來自東邂
逅欣綢繆新詩激謬懦詞力勁且遒怳如開武庫左右森戈矛
便當偃旗鼓罷戰為良謀與公從逍遥放浪追子休
觀宗室伯山司戶詩卷
參軍暫輟簿書忙為我聊開古錦嚢玉骨已能含秀氣珠璣那
解不輝光王孫挾策真難事妙質如君豈易量它日酬書天禄
閣聲名端可繼劉郎
次韻思正雨中偶興
招提岑寂古城隈海雨江風日日來但覺園林芳意盡不知紅
紫為誰開花飛南陌渾空柳綠染中庭半是苔有客衝泥能過
我筍輿駞褐夜深回
酬趙存道都曹見贈
騷人久無聞風雅日浸衰汀洲空蘭芷憔悴無芳姿參軍妙述
作鮑謝相並馳明珠不自耀光彩閟陸離聊因五斗粟暫寄東
海湄官身雖簿領游刃能一麾寥寥古寺空轉砌春日遟閉關
時却掃寂寂下書帷唐虞悉觀覽百氏了不遺論文慎許可紀
律嚴自持昨朝發新詠落語皆瑰竒世無楊德祖詎識黃絹詞
次韻思正游南寺賞牡丹
叢芳依小院妙色發纖穠綽約宜朝露温柔怯午風興隨懽宴
盡事逐斷雲空應待酴醿放招携更與同
贈思正令子
堪愛君家小鳳雛烱然眉目照冰壷他年足逸詩書圃翰墨場
中千里駒
思正挈家游張氏園有詩俾余次韻
邦人莫訝氣如虹生長皇家冨貴叢陶寫(華年)樽爼外吟哦風物
笑談中伶倫奏曲千般巧錦綵纏頭一樣紅琴瑟獻酬還可樂
牽衣兒女復相同
維陽秋日西郊
雨洗高梧爽氣浮鳴蟬相喚作新秋翻空白鳥一行去目送岡
巒欲盡頭
瓜花零落豆花繁秋入隋家舊苑看水調遺音今寂寞空餘壊
道瀉哀湍
潦水初收古澗清小橋斜倚數魚行神林社日傳簫鼓秋稼如
雲歲有成
枯榆偃蹇若蒼龍影占荒郊半畒宫下有牧羊䨇稚子卧吹蘆
管對西風
參寥子詩集卷第十二
