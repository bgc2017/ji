參寥子詩集卷第十一
寄王晉卿都尉
主第耽耽冠北城位居侯伯固尊榮肯將踏月趨朝脚來伴穿
雲渡水行池上紅蕖應漸老山中紫筍尚抽萌崧陽迤邐川原
勝聞說它時卜釣耕
與田承君宗丞話舊
赤日下西谷松門歛餘暉蕭蕭征馬鳴客子來者誰故人田子
方六月并州歸﨑嶇千里道問子來何爲君命不竢駕詎敢辭
炎曦禪庭𣑽唄歇軟語同逶迤梧桐挂凉月清潤含裳衣人生
實萍梗同附一渺瀰驚風或暫先波定還相依昔我在南兖識
君英妙時軒軒勇氣節凛凛如熊羆聲名固已早時命殊淹
遟今兹向魏闕驥足將騰夷聖君隆至治諫諍求瑕玼嘗聞至
人語子可𥙷拾遺一言開堯聦四海風俗移無為外重失蹇諤
當自持贈言古者事吾豈忘前規
登嶽頂呈試可邦直
偉哉中國擅五岳巍巍崧高據其尊四時百辟盡朝會雲幢煙
蓋來追奔自餘衆阜何足數擾擾羅列真兒孫秋霖乍開原野
净隆曦破海浮朝暾淵眀曠達不事事勝日結客遊山樊山腰
下馬躡風磴杖屨詰曲躋㠝岏䆫經玉女猨鳥寂石漱飛瀏鳴
潺湲長松吟風和哀響肌膚凛粟凄神魂行窮絶頂已晡側雲
煙為我開餘昏昂頭玄天驚尺五星斗歷歷俯可捫超然擬與
人世絶彷彿有路通崑崙洛陽竒峰三十六領略併入一眼吞
平生方寸喜壯觀兹游氣豁殊軒軒二豪詞筆有餘地請賦傑
句留山巔風流便可付千載歐梅尹謝相與傳
送王彦齡承務還河内
武陵王郎高韻度鞍馬四方無定住眼逢泉石便吟哦咳唾珠
璣不論數我亦悠悠事不羇浪萍風梗隨安之少室山前古蘭
若邂逅便與同襟期興來岸幘一長嘯清聲激越穿雲嶠竹林
故事獨未泯人物如君亦高調秋風獵獵促鳴蟬歸路千山入
馬鞭白袍烏䄂宜圖畫不羨襄陽孟浩然
寄宗室周臣觀察
帝胄天孫多茂良似公人物更難方詩書自負青雲噐風月能
收古錦嚢科斗雷文陳几席鱗衣蟻食耀杯觴都城邂后傾遟
素崧少歸來一夢長
題宗室公震防禦畫後
錯莫江雲結暝隂歸飛宿翼半浮沈毫端領略無遺種想見雍
容物外心
蒹葭照雪含餘潤古木攙天氣老成山谷不來居士死何人為
子一題評
同趙伯充防禦觀東坡所畫枯木
經綸志業終不試晚歲收功翰墨林偶向僧坊委陳迹每經風
雨聽龍吟
蕭然素壁倚枯枝行路驚嗟况所思惆悵騎&KR1706;天上玄却來人
世恐無期
大年觀祭許作從駕出南薰門雪霽圖因以詩督之
南薰門外照初陽寳馬琱鞍從玉皇千丈雪雲開遠野萬枝瓊
樹闘新粧筆端妙處君先得老去閑情我未忘乞與山林資翫
好高懸素壁爛生光
與廖明略學士賦餘干縣白雲亭一首呈吴眀府
白雲翔太虚時來傍孤城超然此榮觀常恐鸞鶴迎能賦自疇
昔騷人遺典刑嗣音竟有属異代逢淵明揮毫無停綴臨流有
餘清光風轉洲渚爽氣生軒楹况復廖常州吐辭皆正聲跂予
浪續貂坐想徒搖旌
賦王立之承奉園亭
大裘軒
經綸志四海齟齬不得申大裘縱千丈姑覆洛陽春
載酒堂
子雲草玄時載酒客常滿君今慕若人竹戶誰來欵
潄醉亭
潭潭百尺井汲引鳴飛瀾驚回午醉客一漱齒頰寒
介庵
一庵容宇宙介意安在哉珍重庵中人空洞無纖埃
頓有亭
君家十亭觀棋置宛相望是中冨墨妙偉哉蘇與黃
亦愛亭
扶疎蔭佳木五月風來徐淵眀方偃卧亦是愛吾廬
永日亭
長安貴冨人歲月馬上遷岸巾怡永日心事獨翛然
求定齋
南華鑑止水烱然見湏眉夫子果能定物豈逃妍媸
冷然齋
虚室晝生白清風襲衣屨圓蒲燕坐人泠然欲仙去
賦歸堂
王郎英妙年功名固堪勉浩然賦歸歟持操真可羡
送慈義偁師遊嵩少
道人家住錦溪頭衣祴常含爽氣浮偶踏塵埃經北闕却尋雲
水過西州冰銷隂壑蘭芽動柳岸長條春意柔少室峰前無異
路莫將陳迹苦追求
東坡先生挽詞
造物周千載真材得䂊章經綸等伊吕辭學過班楊德厚傾蠻
貊名高震虜羌數竒終不偶難與問蒼蒼博學無前古雄文冠
兩京筆頭千字落詞力九河傾雅量同安石高才類孔眀平生
勲業志鬱鬱閟佳城少年持國論不羡洛陽人抗䟽忘機骩
危言駭搢紳丹衷那有謂康濟在斯民竟謫江湖去端居寂寞
濱初復中原日人争拜馬蹄梅花辭庾嶺甘溜酌曹溪梁木傾
何速椿年竟不齊靈輀向崧洛行路亦悽悽一時英俊附門墉
兄弟從來號兩龍雄辯未饒端木賜題評肯下郭林宗精神烱
烱風前鶴操節稜稜雪後松無復勝游參杖屨追雲弄月更雍容
群驚投老竄炎荒瘴雨蠻煙豈易當燾氣内全真自葆鐵心無
動亦何妨海山出處憑誰共蜑叟追隨樂未央凖易著書人不
見微言分付有諸郎
羽扇綸巾擁帥權高才大纛拂雲煙初聞父老誦嘉語綽有風
流似昔賢(施設宛如韓魏公定武人謂公下車)謫籍數年居瘴海功名無分勒燕然
空餘雪浪齋中石留與邦人萬古傳
當年吴會友名緇(月辯才大覺海)盡是人天大導師技俗高標元自悟
妙眀真覺本何疑籃輿行處依然在蓮社風流固已襄它日西
湖吊陳迹斷橋隄柳不勝悲(橋皆公所剏西涬新隄六)
德政從來主意寬奮髯時怒豈容姦儻逢大事能談笑未必風
流劣謝安
峩冠正笏立談叢凛凛群驚國士風却戴葛巾從杖履直將和
氣接兒童
大河當日决澶淵横被東徐正渺漫城上結廬親指顧敢將忠
義折狂瀾
文登五日召公歸海市竒觀與願違已蟄魚龍能再起人間異
事古來稀
西湖卷葑拓漪漣十里撗吞碧玉天自謂前身真白傳至今陳
迹尚依然(治湖葉隄爲政十六箇月公亦如之公平生出處多與樂天同樂天在杭)
臨淮大士夲無私應物長於險處施親護舟航渡南海知公盛
德未全衰(一夕夢泗洲大聖來别云將送蘇某過海鄒至完言在嶺外嘗聞人傳慧州太守方)
(儋耳至完始未信後遇方君問之信然當去荅曰八日去矣後果如期公得命移)
畫圖雖不上凌煙道德芬芳滿世間遼鶴已歸東海去烈仙風
骨若為攀
孔子韶方平與其姪處度相訪於香山作此詩以贈之
洙泗芬芳遠高材尚可求二難俱韻勝小阮更風流語欵時容
接詩豪未易酬平生喜人物邂逅此相投
孔平子書閤所藏石菖蒲
寒溪之濱沙石之竇産此靈苖蔚然而秀有美君子採持而歸
文石相并滀涵清漪根盤九節霜雪不槁置之幽齋永以為好
送處度赴試
異哉曲阜幾世孫白玉受性良且温詩書禮義祖家學擾擾
自餘何足論良辰往往專吟諷遠壓曹劉攀屈宋肯與齊梁作
後塵秋月春花恣嘲弄我方杖策過西州指點雲山結勝游已
有詔書催去興豈宜泉石更淹留征車曉送登長陌月沒參横
河漢白期君安穏上龍門不怕臨流遭點額
次韻李端叔題孔方平書齋壁
萬事年來即罷休心縈雲水尚追求草堂早晚投君宿紙帳莆
團不用收
菊叢稍稍敷金蘂蕎麦芃芃放雪花榆柳繚墻蒼靄密誰知中
有隠人家
白頭幕府尚﨑嶇南畒歸休盍早圖&KR1591;上山川要佳句安排風
月待相如
舍南舍北盡雲山此處躬耕有底難社飲雞豚好鄰里一杯相
属百憂寬
馬蹄逐逐走埃塵官府寧容自在身夜宿南溪孔居士青燈相
對話悲辛
愛君簷外蕭蕭竹翠幹扶疎一樣齊莫道此君無俯仰驚風墜
雪亦湏低
端居終日少逢迎佳客時來一座傾不見諸郎事絃筦幽䆫唯
有讀書聲
肝膽未應分楚越高曾元共水雲鄉(避亂居錢塘方平五世祖)愛君善作離
騷語清警殊非俗肺腸
仲尼道德高千古老子微言冠百家餘澤風流俱擅美那云玉
樹倚蒹葭
吾黨從來跡易親只緣同是箇中人&KR1591;川魚鳥渾相識來往沙
頭肯厭頻
行歌亭(孔寧極先生所居)
自古山林浪得名欲要人爵謾逃形唯餘&KR1591;上行歌者獨免移
文勒戶庭
先生本自負經綸志在丘園世莫親不信請看門下客盡為金
馬玉堂人(王仲儀諸公皆禮敬甚厚故相范忠宣韓待國滕達道)
嘗聞箕潁卧巢由振蕩高風冠九州欲識當年孔寧極依稀堪
與若人儔
&KR1591;川勝氣藹葱葱遠訪先生舊隱風閱禮敦詩見猶子故知餘
澤未終窮
次韻孔處度李榮期同游汝陽城西等慈寺溪堂
汝陽介崧洛郡邑古且幽出郭纔數里招提據清流千章鬱古
木中有百尺樓循梯到朱欄眼接萬象游二豪俱才華筆力勝
九牛佳辰同覽眺高懷肯悲秋軒渠發笑語遼亂驚鳬鷗平生
讀書要取用不假鈎想當楥毫初應手如見投挹子眀月光冷
然洗吾侔
次韻方平見寄
黃花弄色近重陽山菓紅棃迥得霜節物撩人興不淺交情如
子味何長終期霧豹栖嵓穴且作賓鴻寄野塘它日西湖能過
我胡麻共飯煑芹香
寄題南陽劉氏松堂
南陽自古誇雄都山川淑氣無時無中間豪傑相間出卧龍光
武興王圖有唐昌黎百世士布衣奮起為師儒風流異代骨雖
朽餘澤尚可濡焦枯劉郎先子挺竒質志業文史稱鄕閭詞場
較蓺一不售掉頭便卜溪山居朋雲友月終歲事挾冊教子猶
區區青松寸根手自植氣槩今已凌凢株虬髯龍甲拂天籟䬃
若風雨來江湖悲哉孝思論罔極新構永與甘棠俱西州騷人
競與賦盛事相詫無賢愚續貂自昔人所誚詩成出䄂增躊躇
同韓子蒼游黃山觀約高壽朋張公碩不至
駝裘躍馬去翩翩一舍逡廵箭脫弦仙事未湏窮傳記勝游聊
為好山川寄林絡石驚寒瀏繚白縈青對篆煙惆悵能文二三
子操觚安得共周旋
子蒼見和二篇再用前韻酬之
涉世伊余實強顔傷弓因翼尚驚弦論文已失李太白採藥
行尋葛稚川請置黃公新石研(出研此山)歸磨潘子古松煙幽䆫寫
就經綸志它日風雲去斡旋
次韻王潜翁題王孝孫所藏摩詰聽松圖
&KR2495;川竒處固難評眼裏瞳人要自眀落落信為霜後操蕭蕭
那慮世間聲忘言我已輸三士妙曲渠寧羨九成此去黃塵沙
漠底時時開匣覩余清(塞上之行時孝孫有)
游葉城韓氏東園
曾臺累榭蔚相望古木連雲出繚墻可伹陶朱能計略湏知
猗頓亦材良松風菊露滋清夜楚舞吴歌奉宴觴好在諸郎俱
挾冊起家儒術未應忘
過張公碩廷直息軒(此軒實黃魯直名之公碩乃張施州仲謀子)
涪翁六蓺學力可當萬人施州亦英特文武備一身風味真頡
頏宛然喜相親詩壇嘗屢戰妙譽傾縉紳涪翁往播遷風義頗
凋淪施州奮不顧伏臘賙且勤霜雪槁群木凛然見松筠施州
歸夜臺遺編照青春嗟我獨不識覽卷徒悲辛有子紹門戶飄
飄氣方振能文得父風作語殊不陳流源日䟽鑿豈易量涯津
結廬依通衢隔墻閙蹄輪頽然小軒上息偃全天真男兒功名
志蠖屈終一申誰能效急急俛仰車馬塵涪翁為子名高意
庶可循
參寥子詩集卷第十一
