參寥子詩集卷第三
法孫法穎
再賦温泉
赭落峰前與世分溶溶湯井翳深雲月生滋穴流寒影風入華
清皺碧紋暗引石池波宛轉暖蒸苔壁氣氤氲解衣盤礴南
䆫下骨肉都融到日曛
次韻莘老游龍洞
曈曨杲日破林埛杖策相將馬暫停路與猿猱争險磴身隨鴻
鵠入青冥巉嵓曲穴疑無底盤屈蒼虬信有靈能使謝公詩興
動宛如游刃發新硎
次韻莘老贈顯之
盤盤秀嶺遶曾簷方丈門開挹翠嵐風激松梢聲間發月留
泉底影相涵大機清曉猊臺震險句窮宵虎穴探白傅異時修
故事杖藜應許到雲庵
虚樂亭
誰搆新亭近翠微似教陶令洽天機池光引月來簷廡竹影疎
風到客衣愛酒有時携玉斝無絃聊自拂金徽人間樂事還能
幾肯向良辰與物違
次韻朱伯收主簿觀雪
朝來密雪蔽天涯坐目丘園發素華初著敗梧驚擁腫久霑庭
竹見欹斜水精不動垂千筯雲母無聲落萬家安得曾穹返收
拾莫教狼藉渾泥沙
隂風何事吼簷牙夜半䆫前變物華夢断只疑蟾影在褰幃俄
駭練光斜苦侵陋巷凌寒士強入高樓媚酒家霽後請看庭下
草蕙蘭含綠出晴沙
次韻姜伯輝朝奉宿九曲池
當時樓闕巳桑麻陳迹何湏置齒牙宛轉頽城圍綠野嶔崟孤
塔背眀霞山雲度晚飛瓊葉海月生秋墮桂花圓嶠方壷同笑
語終宵疑在水仙家
刊溝絶句
隔屋蕭蕭風度竹當空粲粲斗翻芒峥嶸歲月人間暮目断雲
山歸興長
過新開湖寄李端叔大夫
新開湖邊秋夢曉雞犬無聲人悄悄試揭疎篷覘日華水面殘
星猶繚繞嘗聞眀珠藏巨浸光焰一出輝群草篙師爲我暫停
櫓冈象終期入幽討波間宛轉興方豪依然别恨生懷抱故人
離群東海頭徇禄摧眉事枯槁菰梢蘋末翠猶在蕙蘭憔悴青
楓老浪游不知歲月徙舊約無端失天杪目羨南鴻兩兩飛安
得身同羽翰小游胥堂在吾必行一榻數椽應預掃
都下曉霽
千門昨夜雨萬木曉生光御水浮紅蘂宫雲麗粉墻轉樓遲日
静縈草亂絲長想像西池路濃隂覆綠楊
酬邵彦瞻朝奉見寄
楊州從事多文章新詩組織如朝霞高懷忽念朔方客秋風一
紙來天涯都城官蓋屬休沐解后過我森如麻開緘傳讀不知
厭愕立圓視相驚誇上言音形闊川路下言杖屨埋風沙蹲䲻
正熟邀我返城南古寺無諠譁我今翩然巳東下輕舟早晚從
公家平山堂西百尺井請公爲汲烹露芽
訪彭門太守蘇子瞻學士
眉山鬱茀眉水清清淑之氣鍾群形精璆美璞不能擅散發宇
内爲豪英煌煌蘇氏挺三秀豫章𣏌梓參青冥少年著書即
稽古經緯八極何崢嶸未央宫中初射策落筆游刃揮新硎翰
林醉翁發竒歎臺閣四座爭相驚逡廵傳玩騰衆手一日紙價
增都城同時父子擅芳譽芝蘭玉樹羅中庭風流浩蕩播江海
粲若高漢懸眀星前年聞公適吴會五漿跪道人争迎浮雲流
水付幽討下視世網鴻毛輕野人弱齡不事事白首丘壑甘忘
情神仙高標獨未識暫棄蘿月人間行朝吴暮楚失邂逅惝怳
夜夢還惸惸迩來旅食寄梁苑坐歎白日徒虚盈彭門千里不
憚遠秋風疋馬吾能征鈴齋吏退属幽欵一看揮麈銀河傾
彭門書事寄少游
我思君處君思我此語由來自謫仙欲借野人傳紙尾待憑新
鴈寄遼天
戲馬臺邊駐馬蹄回廊曲院揔攀躋秦郎前日曾來否試拂凝
塵覓舊題
百尺黃樓拂杳冥樓前風物極崢嶸東州詞客渾争詠獨怪相
如賦未成
虚白齋(瞻瞻遣放之遂命賦是詩與子瞻共坐有客跪魚於子)
嘉魚滿盤初出水尚有青萍點紅尾銀腮戢戢畏烹煎掘強有
時俄自起彼客殷勤贈使君願向中厨薦醪醴使君事道不事
腹𣏌菊終年食甘美傳呼慎勿付庖人百步洪邊放清泚回首
無欺子産淳謾道悠然泳波底
子瞻席上令歌舞者求詩戲以此贈
底事東山窈窕娘不將幽夢囑襄王禪心巳作沾泥絮肯逐春
風上下狂
陪子瞻登徐州黃樓
黃花離披秌日短使君無事邀僧飯飯餘軟語爇香幽共坐圓
庵不知晚燭籠持火報黃昏使君愛客還留連前登脩徑步超
逸後却從御來聮翩城頭隂隂未上月城下激激鳴潺湲漁燈
照舡沙岸近賈客夜唱聲清圓徘徊始轉黃樓側銀箭銅壷知
幾刻欄竿倚遍惜分携泣泣芙蓉珠露滴
逍遥堂書事呈子瞻
尋常卧雲林往往厭闤闠今朝郡齋裏岑寂反可愛曦和破簾
櫳幽鳥語庭際開門面脩圃珍木羅翠盖蕭疎舊菊叢裛露
有餘態主人事天和萬慮屏身外勞生一斷梗何處考根柢安
能從物役擾擾空卒歲脫巾每相從頗得資傲睨
次韻子瞻飯別
鈴閣追隨半月強葵心菊腦厭甘凉身行異土老多病路憶故
山秋易荒西去想難陪蜀芋南來應得共吴薑白雲出處元無
定只恐從風入帝鄉
次韻少游寄李齊州
畫舡京口見停橈蕭洒渾疑謝與陶但把好山供勝踐不將餘
論挂塵勞諫垣天上經焚草藩國年來屢夢刀北客近傳新政
美未嘗因物強吹毛
次韻少游和子理梅花
朔風蕭蕭方振槁雪壓苑齋欲欹倒門前誰送一枝梅問訊山
僧少病惱強將筆力爲摹寫麗句巳輸何遜早碧桃丹杏空自
妍嚼蘂齅香無此好先生携酒傍玉叢醉裏雄辭驚電掃東溪
不見謫仙人江路還逢少陵老我雖不飲爲詩牽不惜山衣同
藉草要看陶令插花歸醉卧清風軼軒昊
自彭門回止淮上因寄子瞻
朅來淮上卧蕭宫回首人間萬事空院静水沈銷薄幔睡餘寒
日耿脩桐南山訪古思杯渡北海談經憶孔融寂寞蒹葭霜雪
後何時重倚玉青葱
與曾逢原寺丞相别
落葉追奔卷地飛淮流轉處楚山稀君騎黃鵠朝天去我憶青
松舊壑歸道在不湏驚契闊情親聊用惜分違嵓居禄隠都如
夢莫向秋風歎式微
夜泊淮上復寄逢原
黃沙白草滿淮垠逆旅蕭條思不禁風約亂雲歸隴首角催明
月出波心槎頭湧處潮初上斗柄移時夢未沈遥想故人投宿
地畫舡應在碧榆林
曉發桃源渡寄端叔
桃源渡頭雞一鳴舟子夜起趨南行泯泯河流浮落月蕭蕭岸
木警秋聲依人翡翠霜翎重拂棹芙蓉露點輕爲報舊游朝士
說天街何似此中清
贈鄒毉
君不見宋清市藥長安西衆工就取資刀圭瘡痬疾病一皆往
所應不必黃金賫度未能酬輒焚劵耻學庸生憂噬臍人人德
清莫肯負日獲遠利豊子妻公侯餽遺日相属螘食華衣乘駃
騠羅池神人爲作傳至今名譽横雲霓鄒君業毉世淮海瀉盛
補衰知徑蹊玉函金匱恣探討拏以自副能不迷頃年西游抵
京室逹官貴吏争品題歸來鄉縣頗蕭瑟湖水粘雲芳草萋怜
余寢瘵古佛刹每辱珍劑相扶携傾囊倒槖願爲贈唯有圓
蒲并杖藜君聞掉頭不我顧止索詩句光衡圭夜披陳編見清
事重嗟此道今如泥君誠有意嗣前躅篋笥不憂無錦綈
寄蘇子由著作
先生道德若為容曾向南都幕下逢拔俗高標驚萬丈凌雲逸
氣藹千重低梧暫宿張家鳳濁水難藏許氏龍歲晚雪霜雖更
苦未應憔悴碧嵓松
贈子固舍人
文章煒燁動當時雋乂雖多不並馳解激頽波旋往古獨憐夫
子抱青規山川淑氣真能感宇宙雄名豈浪垂未信長途老天
馬行看蹴踏上瑶池
吏部遺編久寂寥穎濱居士亦蓬蒿支流盡屈江湖闊衆阜爭
隆泰華高落落千章揮琬琰湯湯萬頃起波濤玉堂鵷鷺遲公
久何事﨑嶇尚夢刀
宿乹眀
五更風雨閙秋堂夢斷篝燈尚有光眀日又爲湖上客舡頭雲
水正茫茫
寄莘老
十年手把使君麾一日歸來践赤墀偶爾夢中成故事凛然霜
後見竒姿枯荄在昔嘗叨廕微蚋于今頼附馳况有雲庵閟深
谷他時香火與君期
寄李公擇侍郎
高城夜寂起清風月下清霜墮曉空澤國巳驚黃橘柚省垣應
對老梧桐青錢舊數文才妙碧落新游問望隆四海倚公調鼎
鼐佇瞻和氣洽冲融
俞公達待制挽辭
金鐸哀傳静列營將星飛墜漢蕃驚森森氣與秦山在奄奄魂
隨隴水傾塞路簫笳悲部曲海天風雨濕銘旌堪嗟未勒燕然
石遽失連雲萬里城
東吴佳氣久氤氲果見雄才出海濱屢試干將羌破膽忽摧梁
木士霑巾人間夢斷黃粱熟天上樓成白玉新零落山丘今古
事情鍾我軰謾傷神卷終
