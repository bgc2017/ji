參寥子詩集卷第四
春行
朝入春山千萬重暮歸溪上漫匆匆白沙岸口長回首無數漁
燈翠靄中
次韻傳師見過
孫郎蕭洒逼人衣咫尺塵埃隔蕙帷陋巷有時過佛刹談經還
共惜秋暉百年空果冥中謝一寸靈珠象外歸久矣此情人不
諭援毫聊復爲君揮
准上聞鴈寄仲恭
欹枕舡舷夜櫓停數行南去鴈如繩起來欲寄相思字高拂銀
河喚不噟
與怡然夜話
雲埋碧瓦寒侵戸榻照青燈夜色空故國十年無限事笑談如
在夢魂中
鶴林寺
宛轉回廊漫布金蕭條寒日墮墻隂門前合抱松千尺黃鶴不
來年巳深
寄舒堯文教授
經綸滿腹貯雲霓卓犖丘門道可躋絳帳開時霞影亂青衿立
處鴈行齊憶親麈尾焚香夜共惜筠梢落月低别後鳳毛知更
長五車應巳識詮題
次韻順上人寄叔康講師
少年好詩書齷齪空閉戶有若丹青徒秉筆學畫虎法師
當是時聲價久巳負籍籍東州人高談慕支許余時跡四方
浪涉川陸苦昨夜北山翁挑燈同軟語因論鄉里賢悵師成
獨阻南徐號名都興發歷漢楚峥嶸江上山王氣埋千古至
今風前笛夜夜怨江浦感慨易成吟安得君來伍
次韻順上人登壽寧閣
昔過廣陵日兹樓亦盤桓飛甍切星斗鴻鵠争危欄怳若隨
扶搖九萬直上摶下視古帝基蕭條空湠漫當時競豪華人
物鏤綺紈孰謂千載後故宫半耕殘城西舊輦道繚繞猶屈
盤咫尺見螢苑枯桑生晝寒閻閭豈復隘狐兔穴巳寬楚楚
但喬木萋萋無寸山苟非壯士懷往往不忍看青旗催畫角
回首送飛翰
得端叔淮上書(揚舲恨不得與君俱之云長淮秋色清曠順風)
飛鴻從西來有客遺我書開緘識遠意字字情有餘報言歷
長淮泛泛乘舳艫天開滅遠霧水碧涵空虚超然忘端倪身
世疑有無徜徉極幽致恨我失之俱我昔與曾子兹游頗躊
蹰風高當白帝露冷凋紅蕖扁舟僅半月歷覽窮朝晡伊人
亦才華俊逸千里駒結交慕豪彦倜儻非迂儒當時欲相從
恨子隔海隅今朝子獨往我軰還星疎邂逅亦有分夤緣非
強圖茫然臨西風俛首良自吁庶幾有至理去彼形跡拘相
望雲漢間皎㓗同蟾蜍
送慧悟大師還闕下
道人本丘壑浪爲京華居一往二十年歲月驚湏臾禪餘挾妙
術出入卿大夫飛揚動天子聲問傾九衢紛彼戶外屨泛如水
中鳬高懷勌酬應逸賞思江湖春風卷衣祴千古隨舳艫中泠
湧樓觀圓嶠連方壷杖策步鼇頭直上窮﨑嶇超然萬象外所
得良有餘興盡乘白雲飄飄還帝都
將之金陵寄侍琪服之秀才
黃昏落帆牛渚磯蒼石岸黑行人稀漁燈夜深遠近沒水鳥月
眀來去飛瓶盂漸與南斗闊身世東去將焉爲鍾山咫尺行可
及會當與子同遨嬉
鍾山夜月
萬壑千嵓夜未央月華松色共蒼蒼上方巳覺無人語金殿誰
焚栢子香
睡起
紅芳落盡踏青青啞咤黃鸝隔樹鳴午睡覺來聽不足杖藜重
過竹隂行
曾子固舍人挽辭
命世高標見實難狂瀾既倒頼公還學窮游夏淵源際文列斑
楊伯仲間落落聲塵隨逝水滔滔論著在名山凄凉四海門人
淚想對秋風爲一潸
雄詞大冊破幽昏返覆難窺斧鑿痕投老雍容歸法從銜哀倉
卒去都門雲泉巳負高秋約江渚空悲静夜魂誰與朝廷終太
史君王應待鶺鴒原
子瞻赴守湖州(武陵竇群朱宿詩追用其韻各賦三首少游與余同載因游惠山覧唐處士王)
山煙弄滅沒山木含葱蒼刺舟傍遥岸理策升虚堂周遭矚曾
巘矯矯如翺翔下瞰平田流澹然浮日光青簩解初籜洗兩聞
清香雖云迫前涂真賞豈易松門暗朝雨寂歷無行人
隆曦忽穿漏卉木蔚以新階泉漱石齒照眼光磷磷吏君美無
度卓犖遺囂塵風標傲竹栢談笑凌穹旻何愧沈冥子卧霞吞
結鄰揚帆渡江來洗眼驚翠樾雲姿既容裔鳥哢更清絶
凌梯訪前蹤琬琰亦未滅嗟我魚目光疇能綴明月狂墨掃琅
玕風煙坐中發殊勝區中人茫茫走飛轍
吴江垂虹亭同賦得岸字
蜿蜒誇長虹吴會稱傑觀淪漣幾萬頃放目失垠岸倒影射遥
山青螺點空半從來夸震澤勝事無昏旦破浪湧長鬐排空度
飛翰肺肝入清境劃若春冰泮安得凌九垓從公游汗漫
同吴興尉錢濟明南溪泛舟
枇杷弄實梅欲黃海氣冥冥錯昏書僧坊亭午隘可鄙畫舸從
君逐溪溜斗欣紛翳眼前失但覺波光翻縠縐蘋花洗雨白雪
香荷柄吹風青玉瘦回看行人走南北蠢蠢岸傍如蟻闘一竿
落日麗樵明繞郭雲山相倚搆嶄嶄青壁映彤霞轉盻忽驚開
錦繡好將傑句爲余寫天乞君才多穎荗錦囊玉刻厭傳玩燕
尾蚕頭吾未䆒輕橈欲動蹇淹留城上哀笳凄巳奏
吴興道中寄子瞻(與少游同賦)
弱性嗜幽散出門隨所便蓮房紛可襲林幄正高褰群木含晨
景孤撐破宿煙逶迤屯秀㠋宛轉滀清漣岸匝藤花暗崖垂桂
影圓引鶵鳴鴶鵴解籜露嬋娟怳若經愚谷渾疑渡&KR2495;川葑田
青泛泛石葛蔓綿綿緬想醉山蕳相從狂謫仙援毫更妙韻愧
乏碧雲妍
田居四時
原隰春風暖池塘鴈北翔曉耕雲塢潤午飯野芹香燕子依茒
棟花枝過土墻東阡與南陌生事日皇皇五月梅争熟村
村桑柘稀茜裙蚕婦瘦粉翅乳鵝肥菱蔓滋溪雨藤花鎻釣磯
呼兒行採去亭午候荆扉刈穫終吾事田園日向閑晚香
增橘柚潦水耗汀灣聚噪捿鴉定孤吹牧竪還兒童驚野燒一
片起前山汩汩防濃霧窮冬亦謾勞茒簷催日午籬落聽雞
號臘近還移竹宵閑更索綯春風歸早晚行見事東臯
夏日龍井書事(并秦少游少游時在越呈辯才法師兼寄吴興蘇太守)
翠櫪高蘿結晝隂驕陽無地迫吾身石崖細聽紅泉落林菓初
嘗碧柰新揮麈巳欣從惠遠談經終恨少遺民何時暫著登山
屐來岸烏紗漉酒巾
雨過千嵓爽氣新孤懷入夜與誰鄰風蟬故故頻移樹山月時
時自近人禮樂汝其攻我短形骸吾巳付天真露華漸冷飛蚊
息䆫裏吟燈亦可親
自憐多病畏炎曦長夏投蹤此最宜青石白沙含淺瀨碧梧蒼
竹聒涼颸雲中雞犬聽難辨谷口漁樵問不知斑杖芒鞵隨步遠
歸來幽火認苑茨
朅來人外慰捿遟谷遠山長萬事遺好鳥未嘗吟俗韻白雲還
解弄竒姿藤花冉冉青當戶竹色娟娟碧過籬不羨故人探禹
穴短橈孤榜逐漣漪
寄俞伯謨宣義昆仲
謝家蘭玉競芬芳千里南來未易忘猶憶娑羅雙樹院月眀相
對坐胡床
多病侵尋鬢巳霜昔年交友半殊方吴臺松栢今何似想見龍
蛇數尺長
夏夜
斗帳昏昏夜氣蒸移床趁月卧中庭紫薇花露霑衣冷翻覺華
胥夢易醒
送楚上人還廣陵慶禪師法席
吾鄉少年多齷齪投老家山猶戀著何異醯雞舞甕天肯信十
方無壁落羡君壯懷慕遠舉萬里雲山行犖确荆江洞庭虚浩
渺歛祴浮杯心自若去年臘月過湓城聆我幽蹤卧雲壑朅來
相從慰契闊笑語逸發驚猿鶴春風又復卷征衣問子東去將
何爲廣陵城西古佛刹中有老禪吾所師當年與君共伏役妙
道彷彿窺籓籬别來星霜歎巳久夜夢往往神魂馳真金雖巳
出頑鑛鍜鍊豈厭增鉗鎚縱横法縛断除盡了了方為獅子兒
晚興
墻角風欺竹影斜數聲啼盡欲棲鴉重門巳閉断還往獨卷疎
簾進月華
下湖晚歸
屈曲莎隄引興長肯辭芒屨踏秋霜歸來巳奏孤城角撩亂梅
花落女墻
秋日西湖
兩山斜抱翠逶迤一水中間似漾陂孤榜獨來還獨往鸕鷀鸂
䳵莫相疑
琤然一葉墮空庭似喚幽人夢欲醒斜倚素屏褰翠幔沈香煙
吐鏄山青
南山爽氣對朝扉竹露吹風更濕衣可是吟魂怯清景何妨著
屐步苔磯
飛來䨇鷺落寒汀秋水無㾗玉鏡清疎蓼黃蘆宜掩映沙邊危
立太分眀
欲跨高樓曠遠情無端秋雨苦冥冥崢嶸日脚漏雲處瞥見遥
山一抹青
西風夜半捲庭槐卧聽鄰翁曉圃開稚子相呼入林去應知病
菓落莓苔
晨起
䆫扉曉闢對平湖爽氣侵尋冷入膚林迥霜黃垂橘柚渚清沙
碧老菰蒲忘機鷗鷺元相狎得食猿猱不用呼游目騁懷心正
逸更憑高處立湏臾
參寥子詩集卷第四
