參寥子詩集卷第二
法孫法穎
邵伯道中
一道河流遠接天兩行官柳復蕭然村&KR4072;歷歷鳴何處彷彿孤
煙落日邊
回首山光古寺基拂天寒木耿斜暉孤撑漸與鍾聲遠但見風
幡竹外飛
平山堂觀雨
午枕藜床夢忽驚柳邊雷送雨如傾蜀岡西望蕪城路銀竹森
森十里横
建隆秋夜
𣑽唄聲沈香霧銷月明金殿影岧嶤夜深唯有龕燈在風露滿
庭人寂寥
娟娟雲月照䆫扉紙帳形開夢覺時庭下風篁自成韻吹簫安
用玉人爲
晚步
叢薄蕭蕭朔吹翻瞑鴉遼亂欲投村江南雪後山無數林表纔
分翠一㾗
次韻閻永仁博士同飲蜀井
潭潭古甃閟高岡脩綆低懸百尺長廋語樂天推絶特第泉鴻
漸許甘凉金盤謾說溥秋露玉盌休誇沃蔗漿更有碧梧盤爽
蔭坐驚亭午失驕陽
次韻永仁見贈
憐君泣血依墳墓雖設衡門不妄開盈几貝多翻百遍同龕彌
勒禮千回夜寒幽鳥窺香火歲暮鄰僧數往來何日爲余重
掃榻卧聽松韻落清哀
次韻何子温龍圖見贈
春破䢴溝古驛旁揮毫邂逅沈東陽自慙擊壤無高韻但愧
投珠有異光曠逹未應輸靖節風流可復羨知章我非照鏡迷
頭客一接清歡亦似狂
楊康功待制所藏醉道士石
天官夜燕瓊樓春一官大醉頽穹旻飛光貫地若素練百里雞
犬聲紛紛吹風洗雨歲月古化此頑石良悲辛楚山之老頗知
異濯以澗底清漪淪霓裳彷彿認羽客楮冠數寸横秋雲空齋
晝閑戲一擊琅然哀韻還清真我聞天官天所陳雖復暫屈終
當申烈風迅雷一朝作却上蒼蒼朝紫宸
乾明夜坐懷孫萃老學士
余生飄泊猶斷蓬詎肯低回附根柢兹焉得坎謾栖止一日從
風即輕逝淮南十月寒未苦耿耿虚堂屬宵夜星辰錯落挂簷
廡爽氣侵尋入衣𬒮桐葉聲翻玉露圓竹枝影掃金波碎安得
南鄰龐老翁揮麈堂堂坐相對
維陽府學四栢堂(時爲教官鄒志完待制)
頖宫本凄凉庭戶無冗長蒼然餘四栢終日清相向夫人擅所
有高懷益超放炎蒸五六月大厦如甕盎凉飈天外來披拂逾
一餉怳如乘虚舟破月渡溟漲嚴冬衆木死薿薿獨無恙非永
造化私故與冰雪抗宜亦有神明兹焉隂所相
次韻少游學士送龔深之往金陵見王荆公
春風隨意可嬉娱水有舟航陸有車應笑楊雄未忘我閉門
猶著解嘲書
夢幼皆輸古竺乾功名何用咤燕然羨君一棹江南去碧薺時
魚暮雨邊
虎踞龍盤亦漫雄城荒狐兔往來通可人誰有秦淮月出沒娟
娟波浪中
白下長干春霧披家家桃李粲朝暉懸知一見毗耶老心地如
灰不更飛
次韻黃子理宣德田居四時
四序自逶迤田園常局促春陽旋東臯迫我事銚鎒出種曝籬
根驅牛飲溪曲暉暉明朝陽聒聒喧布榖頽齡惜筋骸曉睡謾
云足蓐食出柴門荷蓧赴幽谷搴條視柔桑密葉巳舒綠今
年氣候早膏雨厭霡霂鄰翁時一來耕耨每相屬
離離小麥黃習習南風度桑棗暗蓬麻耘鋤困朝暮種瓜屋
東隅翠蔓巳分布黃花引疎籬冉冉欲横路白水漫青秧聮翩
下鷗鷺新絲換濁酒肴蔌羞薄具掃洒聚比鄰環坐蔭高樹稚
子羨嬴餘牽衣傍翁嫗牛羊嶺外歸落日林梢去餉婦亦還家
笑言隔煙霧
村落巳徂暑蚊蠅尚喧啾衡門霽朝雨苑竹歸新秋機絲廹鄰
女札札無停休中田藹黃稼爛漫如雲浮渌蟻釀新甕嘉魴
釣清流瓦尊遟來客禮數忘獻酬三杯未肯辭笑語方綢繆時
平盜自隠場圃無宵憂兒孫漸束髮婚嫁迫所謀欵曲從我言
歸途蹇淹留林端有月色相送前溪頭
朔吹鳴高林回塘冰已結牛羊卧茅屋原野暗飛雪壯男臂彫
弓短後事田獵饑鷹一號呼荒徑洒毛血歸來誇意氣鄰舍呼
飲啜明朝過南山更欲窮窟穴寒爐然豆萁光燄時起滅布被
擁嬌兒從渠踏裏裂老翁寢不寐展轉念鵝鴨籬落易穿窬
狐狸恐驚發
和龍直夫秘校細雨
細雨連阡陌輕雲濕不飛池寒鷗自卧巢冷燕催歸慘澹疑沈
樹飄蕭忽近幃簷花霑巳久稍欲墮人衣薄霧兼寒雨凌晨
靄未分細宜池上見清愛竹邊聞斗帳侵蘭夢虚櫺逼蕙薰
晚來欣小霽鈎箔見疎雲傍砌飄纔断從風強更來斑斑泣蛛
網浥浥汗江梅薄日光時漏曾隂意未開少陵心易感詩句寫清哀
次韻孫傳師龍圖游醴泉寺
楊林幾曲到城根中有招提氣象昏暝雀聚群盤棟吻老藤垂
蔓覆高垣月生歸路無燈火巷轉人家有笑言却掩吾廬還寂
寞冷風搖幔影翩翻
春晴
積雨久不破曾隂蔽城闕曉來得春風掃蕩净六合綽約墻頭
花依微帶殘月少年誰家子驊騮飛蹀躞揚鞭出郊去逸興
生林樾黃鳥弄柔音青梅巳堪折行樂湏及辰芳時易消歇
寒食東城隅青楊夾馳道高樓暖鳳笙絶曲聞縹緲晴日動鞦
韆飛煙拂瑶草南鄰與北里良辰競爲好人生逆旅間何必事
枯槁仰首笑春風兹懷誰與造
東園
斜照眀眀射竹籬桑隂翳翳麥蛾飛蕭條一徑無來轍時見羸
牛引犢歸
曲渚回塘孰與期杖藜終日自忘歸隔林彷彿聞機杼應有人
家在翠微
雲峰缺處支笻立溪溜聲中弄扇行習習南風吹百草幽香知
有蕙蘭生
淮上
蘆梢向曉戰秋風浦口寒潮尚未通日出岸沙多細穴白蝦青
蟹走無窮
今夜沙頭月上遟小螢零碎傍舡飛可憐光彩雖無限何似嬋
娟一寸輝
天闊隂雲低抱樹沙寒鷗鷺欲親人小航泊處誰家住脩竹疎
花宛似春
冬夜會孫莘老司諫書齋
去馬來車聲巳闌雪雲低壓暮簷寒地爐山枿燒初熟軟語聊
爲世外歡
碧瓦爐焚裊裊香紅柑紫栗更分嘗從來樂事人間少不惜歸
途夜漏長
多病山人能放曠忘緣居士解逍遥蒲團疊足清相向誰道雲
林勝市朝
曉出土山
遶山脩竹曉參差葉葉塗霜墜碧枝日脚漸高風乍起蕭蕭恰
似雨來時
寄蔡彦規主簿
遶舍蒼煙晚更凝隔簾新月未多明捿烏著樹無餘噪老檜吟
風有細聲客散愈憐真境好定回猶覺幻身輕可堪俗子能知
味此語聊傳北郭生
次韻太虚夜坐(字太虚少游一)
古寺冬蕭瑟天寒色更冥捲幃延素月轉盻失流星爐底眠枯
枿䆫根立凍缾談餘焚栢子一燧小煙清
廣陵城外野步呈莘老
林梢聒聒鳥聲繁積雪初消澗水渾老樹卧波寒影動野煙浮
草夕陽昏風回笛響山前路犬吠人行竹外村杖屨不知幽興
遠歸來新月在柴門
次韻王通叟寺丞見寄
彫斵肝脾欲報公還如獻豕過遼東珠璣屢獲淵雲妙土木曾
無粲忍風耿耿吟魂嗟異處迢迢桂魄謾相同錦嚢應有新詩
在九曲池邊多塞鴻
寄仲恭
曉雨霽郛郭晴雲逓紛披曦和拆萬物初莖弄葳蕤儵魚泳弱
藻漾漾動碧漪緬彼空際山黛影搖參差感此芳菲節美人曠
佳期音形眇何方莽莽天一涯長河泮春冰花浪激箭馳好憑
三尺鯉寄我相思詩
早秋南樓書事
白帝初回天地秌井梧葉老隂尚稠森森爽氣入屏幔骨冷魂
清無汗流覺來覽眺覓佳處挾冊獨上西南樓崇山廣澤坐可
挹遠水孤村横道周上窺青天墮海日下瞰白鶴盤庭楸誰令
濃隂起曾嶂撲撲亂眼如雲浮埋林漲壑只俄頃撫袂掩抑將
誰儔眀星皎月邈難見絡緯蟋蟀空啁啾安得風生土囊口萬
里一掃無停留王孫未歸空碧草我思不見徒離憂
和莘老經六合西門水亭懷裴學士
折柳相從地重來失舊柯林光延晚照岸影動霜波碧圃檀欒
密朱簷翡翠過主人成異物搔首柰情何
和莘老初至温泉呈慶禪師
年華行巳老林莽尚葱蒼地勝連龍窟泉温注鬼湯人風遠城
市鍾𣑽近僧坊九夏來投錫捿心應更凉
參寥子詩集卷第二
