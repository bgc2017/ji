參寥子詩集卷第一
法孫法穎
廬山雜興
古帝論匡山南國之德鎮邇來得躋攀此語始吾信雄雄壓九
江矗矗排萬仞青天落飛瀑白日雷霆震石鏡俄忽開孤光舞
而運異花無冬春瑶草亦芳潤遠公初渡江道譽藹東晉劉雷
贊高風遯世各無悶陳迹虎溪頭于今誰與訊
衆峰勢連環萬疊不可窮香炉獨秀拔佳氣常葱葱長風卷游
霧曉壁開曈曨招提出其下樓觀排青紅回眸盻五老刻削金
芙蓉宜哉謫仙子愛此巢雲松
白鶴峰後原逶迤曠平陸道周問樵子古實青牛谷披榛得徑
路曳杖驚麋鹿鮑生古騷人曾過鍊師宿明月古壇邊題詩記
脩竹兹焉廢耕隴歲晏空菽粟薄日静銜山驚湍瀉哀玉回首
睇吾廬風幡隔林麓
山南信美矣山北尤增竒春風錦繡谷紅素自相依梯空上絶
巘雲日驚倒窺巖壁暈祥光五色成頗梨旁通大林寺松竹短
且欹樂天當日游四月桃始披餘齡願寄此永與人世違
少文好山林每往輒忘歸余生千載後獨與斯人違朅來爐峯
下結宇聊棲遟長林拱茂木九夏遺炎曦溪雨晝忽破藤花照
清漪黃鸝語深竹可聽不可窺暮峯騰玄雲飛雨來滂沲亂點
洒蒼壁森森挂青蘿須臾漲前溪蕩蕩浮銀河中流轉巨石出
沒如黿鼉天宇夜開霽星蟾瑩摩挲玲瓏辨崖樹宛轉照庭柯
詠詩無傑句奈此佳景何
中嵓不知暑但覺晝景長朝來出孤定踽踽行西岡風泉漱石
齒松雨飛蒼蒼猿鳥亦我喜鹿麋還相將喬林積翠下粲然曯
孤芳冉冉抱絶格霏霏浮暗香山秖善守護每吐雲霧藏寄言
樵蘇子慎勿輕摧傷龍湫亘三峽草木皆森竒禪餘得支徑别
塢行逶迤上人吴門秀邈有方外姿芒鞵襯两足策策欣相追秋
田罷刈穫雲水明空陂雙雙林中禽文彩光陸離雍容事飲啄相
顧忘驚飛鮮飈忽騰馥嵓桂飄葳蕤峰端卧落日眷此忘還期
霜清玉繩曉澗谷風未號澄潭不可極俛盻驚骨毛豈不有神
物於兹能遁逃海日射兩崖餘輝何昭昭游鱗出岸穴翻覆如
銀刀偶來殊不惡勝事俄所遭聊爲五字詠遠愧謝與陶
山深雲物清挹玩洗浮慮昨日行澗南飄然即芒屨風潭耿危
彴晚與樵争度隔水認梅花方驚歲華暮幽人眇江海樂事
期誰預山月獨多情娟娟遟歸路高嵓吐竒雲倏忽千萬丈援
毫欲名皃卷縮非一狀飛仙或遨游隱隱出其上驚飈忽吹滅
轉盻惟清嶂山中勝事多彼俗誰能亮
圓月未出嶺衆峰環蒼蒼裴回倚脩竹遟此清夜光俄驚衆木
顛灔灔浮銀潢玉兔既且躍浮雲亦難妨須臾經中天下矚被
八荒却瞻中外官森森斂低昂一月廬山陽光風動林壑隂崖
拆曾冰隱隱飛溜落曦和伯化工萬彙欣並作怱怱鳥聲聒豔
豔花霧薄瘦骨喜攀躋芒鞵便犖确期遇山阿人賞心將共託
五更山雨餘海月漏雲表流輝入庭戶烱烱白如縞百舌語空
林關關催欲曉衆禽亦和鳴爲我釋孤抱杉松本竒姿洗滌看
愈好惆悵桃李花東風卷如掃
通玄接香谷夾道青松直高秋得微雨秀色寒更碧林梢挂
紅子照眼眀的的散策從所歡悠悠事遐歴增坊媚煙篆笑
語戀几席陶謝在哉空山獨行迹
陳季常静庵
龐公與少陵不肯入州府畏人嫌其真但喜歸苑宇先生豈其
徒與世亦齟齬年來作庵榜以静静非對動默即語閉門謝客
親待鋤秀甲珍芽春滿圃黃雞白酒厭妻孥醉以詩書相媚嫵
况復家傳侍郎後縹囊玉匣收竒古寳刀錯落走金蛇至藥晶
熒嘯鉛虎先生妙齡巳絶人放浪江湖棄簮組居閑自不减前
烈遇物隂施功不數我疑造物巳收錄冨貴來尋君勿阻不然
騎鶴扣玄關跨躒松喬攀佛祖
何氏寒碧堂
城東十畒春蕭瑟脩竹漫山藹如櫛颼颼細浪鳴石齒黯黯蒼
雲翳朝日虚堂正在無有處不惜千竿開翠密鳴鳩野鵲亦觧喜
頡頏穿林語啾唧但得凉隂過酒樽莫辭晚色侵書帙蓬萊仙
人爲書榜筆端矯矯龍蛇逸壯觀南來無與倫千載風流君不失
玉荆山人崔君草堂
玉荆山蒼勢蜿蜒王荆澗碧涵漪漣山人結廬占幽絶如使世
俗來無緣䆫前松竹交夏蔭砌下紅紫爭春妍清腸終日飽葵
藿耳目久厭論腥膻山空月晝猨鳥寂象床拂拭翻朱絃冷然細
韻發幽指妙意自得人誰傳烏巾席帽事高格蹇驢獨跨何翩
翩行當近林就卜築與子來往聊窮年
虚寂堂
吾聞卓道士操節如冰霜學窺老莊本淵然閟光芒當時世莫
識落魄依四方嘗爲京洛游不踐聲利場衣裾卷塵土獨鶴翻
南翔千里不駐足飄飄指潯陽潯陽多名山飛仙共徜徉晚歲
隠城郭古宫極凄凉千金售鄰壤增築成虚堂流塵斷四壁虚
白浮中央惜哉今巳往吊影空歎傷頼有賢弟子黃冠挺昂藏
區區慕高格綽欲傳芬芳逐客蘇太史堂堂國之良言爲天下重
墨妙逾珪璋爲君易華榜庭戶增輝光風流滿江左知子非尋常
遊詠真洞贈陶道人
淵明骨巳朽陳迹尚可求我復識其孫長鬛青兩眸相去僅千
載猶能繼風流寄跡黃冠中神姿邈清脩相携行洞天暝色藹
巳浮松寒語栖鶴潭静眠蒼虬蘭膏照深夜風磬鳴重樓吾廬
閟三峽清净亦此侔何時駕鹿車訪我西林丘
廖司法挽辭
吾聞廖夫子名大不得覩讀書盡五車行義拔前古聚徒從妙
齡所至變鄒魯身雖甘陋巷志欲望伊吕風雲苟超騰名教當
有補蹉跎鬢毛攺寸禄晚方取青衫適南營素幔歸湓浦秋原
起新隴寂寞一坯土悲歌動閭里清血洒如雨蘭玉已含芳行
看秀庭戶
絶句
高嵓有鳥不知名欵語春風入戶庭百舌黃鸝方用事汝音雖
好復誰聽
覽秀亭
飛甍巨棟出高墉覽秀開亭實有功湓水秋横簾幕外廬山晴
落酒杯中俯窺城郭千艘轉仰見星河四面同江左元規存舊
觀孟侯還此繼高風
歸宗道中
朝日未出海杖藜適松門老樹暗絶壁蕭條聞哀猨迤邐轉谷
口悠悠見前村農夫争道來聒聒更笑喧數辰競一虚邸店如
雲屯或携布與楮或驅雞與㹠縱横箕箒材瑣細難具論老翁
主貿易俯仰衆所尊區區較尋尺一一手自翻得無筋力疲兩
鬢埋霜根吾鄉東南會百貨常源源金鐶衣短後群奴列崑崙
通衢旅犀象顛倒同籬藩蛟綃與翡翠觸目亦已繁少壮供所役
耆年卧高軒翁今處窮獨未易聽我言且當具鹽米歸家飯兒孫
寄王慎中教授
高人屏迹匡廬山不入州府今幾年煑葵烹藿日一飯目光烱
烱明星懸行脩道冨神所憐絳帳弟子如雲煙憶昨秋風宿曾
巘杖藜扣戶君未眠階松影月不到席耿耿唯有青燈然高談
一傾百慮洗似拂蒿艾披蘭荃清詩落筆有餘地頃刻百紙
珠璣聮錦囊别後有新句勿惜東使聊相傳
夏日山居(十首六言)
杜宇鳴春已歇薔薇尚有餘花吾廬宛同彭澤遶屋美蔭交加
苦笋爭抽豸角枇杷競吐驪珠午飯松間睡足茶甌滿泛雲腴
紈扇輕裁孤月竹簟冷織雙紋呼取凉襟幽吹拂開亂眼浮雲
麥浪遥翻隴底雲峰忽起空端拄杖支頥松下直須細細吟看
山月明含草木溪風暗度襟裳寂寂簾櫳夜半羽蟲相趁飛楊
隂洞石床初掃誰來共飯胡麻鳥道新䟽碧注爲君沉李浮瓜
古徑斜依杉竹薰風永日無人噪鵲鳴鳩去後一聲幽磬南鄰
門外溪行碧玉林梢日墮黃金好景莫愁吟盡會看月出遥岑
山雨洗開林幄梧桐日射荆扉傍砌榴花初吐照人特地光輝
遠壑尚餘殘照飛蚊巳閙前簷巢燕歸來何暮呼童爲汝開簾
秋江
赤葉楓林落酒旗白沙洲渚夕陽微數聲柔櫓蒼茫外何處江
村人夜歸
周茂叔郎中濂溪
蓮花峰下水東出其流長十里漱石齒鏘然韻珩璜坡陁滀野
岸烱烱浮眀光衣冠有曠士眷此宜徜徉乞身不待老結屋栖
其旁高風慕箕穎不羨尚書郎松菊手自插葱葱蔚連岡了無
川澤營庶以廉自方禽魚出階塹詎識矰繳防雲山侑几席風
月非迎將萬事委空洞頹然寄壷觴詩書藂屋壁教子心獨強
翹翹䨇鳳雛炳炳其文章婆娑刷勁翮雲漢期翺翔高名與溪
水千載同湯湯
陶宣德逸老堂
湓浦城南舊隠淪一堂無地可栖塵石床春卧荼&KR2573;砌撩亂餘
花墮酒巾
歸來詩酒洽天機騷客無煩詠式微三徑就荒松菊在洗除蒿
艾淨秋暉
夜渡採石
滄江夜半月沉輝客子行舟失渺瀰不用然犀剛照耀波間百
怪惡人窺
秋日西園
日月更代顯光華難並留昔人尚行樂俯仰無暫休平居得君
子出處常相求良辰緩余臂共作西園遊極目瞰平野緬然見
蒼洲千林澹霽色萬韻生凉秋露華溥菊英藹藹香可揉參差
間畦壠芋栗森相儔綠蔓無芳姿碧花茂牽牛低回曯籬落樹
影環清流賞物志巳諧何用登蓬丘
山家無外營超然閉幽室莆團北䆫下默坐終永日炎景忽差
池涼飈動蕭瑟中林多橘柚粲粲垂華實凭高試裴回幽興遽
超逸雲霞散平岡太白空際出禽歸杳莫辨積翠鎻深蔚吁哉
宇宙間濩落竟一物胡爲市朝客終歲浪汩没翳吾樂餘生勝
事良可詰放懷在冥冥身世兩俱失
嘗聞晉支遁矯志歸沃洲千載激清風邈哉誰與儔余今雖不
敏萬事非身謀朅來卧窮谷未覺暫先脩一法尚無遣何勞問
三休卷舒在至理賞詠歸優游採薇陟曾阿濯足依澗流但驚
桂花拆詎識江漢秋滄溟空汗漫無意狎群鷗
憶昔少壯時意氣摩雲霓游心黃卷間豈顧白日西由來昧根
本旦旦從所迷邇獨悟無爲文字如委泥物生豈高下至道良
自齊青山遶吾廬開戶衆鳥啼曉日上喬木秋光媚回溪畸人
長往來絶壁同攀躋遐天淨若掃矌目無端倪楚客一何苦登
臨獨悽悽秋山夜來雨雲氣朝尚昏禪庭無來轍但見落葉繁
石室暗燈火天容開霽㾗耳目思遠適曠然啓曾軒長謠緩輕
策去去窮深源方塘灔清流鳬鴈静不喧時遭羲皇翁容與諧
笑言邈然採真賞歲晏誰與論
寄題濟源令楊君蘭軒
昔人慕猗蘭佩服比脩㓗往往卒歲間山中行採掇吁哉昔人
去巳久此花憔悴今誰折濟源長官真好古王屋天壇馳遠步
陽崖月窟得芳叢滿握歸來誇所遇净掃幽軒植蘚墀紫莖綠
葉弄竒姿疎簾風軟日華薄芳馥滿懷君自知
送琳上人還杭
聚水作一雨多少近遠隨所遭或霑枯荄僅濡浹或入巨海成
波濤少林真風今百紀悵惜至此何蕭條喜君齊志早寂寞同
我十載淪芻樵含冲嗜漠不自厭更欲刺口嘗群餚師門祖席
在在有得此失彼良自嘲朅來東南走千里但願刈楚逢翹翹
駃浮長川不憚惡陟彼巨巘寧知勞誠專志苦若有相行斷西
壤逢英豪金鎚扣天玄楗廓玉電激海眀珠高星霜因循共千
日誰爾使子先行包湖山蜿蜒湖水薄湖上幽人想如昨秋入
芙蓉露巳溥曉捲簾櫳暑初却明明潭底見行雲謾謾空中聞
唳鶴此景從來吾巳知異鄉寧羨君先歸由來出處元無隔同
看明朝日上時
春日即事呈定海尉葛叔忱
曾臺宿霞披滴瀝朝露濕有客獨登臨含情空佇立問君佇立
何所爲報言遠人嘗有期菊花黃日出山去芳草綠時猶未歸
萬壑千嵓望何極願託孤鴻寄消息少年游衍易蹉跎翻恐歸
來不相識滿目春暉花爛漫花底幽禽自相喚紛紛萬類皆有
從獨我參差邈雲漢勸君不用長相思容顔消竭神空疲無情
况有西樓月夜夜清光照不虧
臨平道中
風蒲獵獵弄輕柔欲立蜻蜓不自由五月臨平山下路藕花無
數滿汀洲
寄龍井辨才法師
法師安遠徒我見常罄折頹綱製像運基搆甚宏達煌煌四十
載說法傾吴越人天會方丈萬趾常雜遝藹然如丘山四座羞
蟻垤投老倦揮松毅然辭且决飢鷹得秋風轉盻俄一掣結苑
南山陲雲蘿占幽絶昔我海上還相尋訪林樾夜闌叩微要猨
鳥寂不聒慧風洒幽襟法雨濯枯枿别來今四載寒暑驚屢闋相
望如晨星杳杳各天末何當從杖藜一笑龍泓月
再遊鶴林寺
招隱山南寺重來歲巳寒風林驚墜雪雨澗咽飛湍壁暗詩千
首霜清竹萬竿東軒謫仙句洗眼共君看
江上秋夜
雨暗蒼江晚未晴井梧翻葉動秋聲樓頭夜半風吹斷月在浮
雲淺處明
邵仲恭許相過金山未至
二月歸來江上居江流變渌江鷗去時移物攺何足論身世悠
悠本非固鳩鳴屋角山雨餘花苞破紅滿芳樹晴䆫曉日幽興
催振衣出戸凌高臺潮回浪死風色定縹緲沙岸煙中開故人佳
期絶消息滿眼空看暮雲碧何日扁舟南渡來一洒高風破吾臆
淮王府園與王元規承事同賦(三首)
年少王郎一幅巾杖藜呼我步城闉紅泥亭子闌干外絶目遥
看萬樹春
一霎催花驟雨來集芳堂下錦千堆浪紅狂紫渾争發不待商
量細細開
藹藹春空宿霧披桃溪柳陌共逶迤阿戎莫道無才思細草幽
花揔要詩
春晚
疊穎叢條翠欲流午隂濃延聽鳴鳩兒童賭罷榆錢去狼藉春
風漫不收
曉風池沼水瀾翻春盡淮南麥秀寒院落無人日亭午柳花如
雪滿闌干
怪雨盲風卷却春傍欄蕭瑟只青筠引雛燕子朝來去回首多
情語更頻
參寥子詩集卷第一
