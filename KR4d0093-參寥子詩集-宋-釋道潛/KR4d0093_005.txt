參寥子詩集卷第五
戲招李無悔秀才
淋漓一雨過秋山洗出西湖小霽天烱烱魚鱗含倒景飄飄羊
角卷荒阡野塘白芡珠盈斗幽浦紅蕖錦繞舡冷炙殘杯當巳
厭好來波際弄嬋娟
西湖雪霽寄彦瞻
西湖漫天三日雪上下一色迷空虚曾巒沓嶂杳難辨彷彿樓
觀疑有無飢雛乳獸失所食飛走阡陌空號呼中園却羨啄木
鳥利觜自解謀朝哺曉來鍾鼓報新霽天半稍稍分浮圖試憑
高樓肆遠目千里顛倒羅瓊琚逡廵夜月出海角光彩猛射來
城隅方壷圓嶠只在眼綽約怳晤神仙居咄哉浩景似欺壓謂
我不足為傳摸風流江左杜從事氣格豪贍凌相如安得飄颻
跨鸞鵠手持栗尾來為書
次韻彦瞻舟次三墪見寄
雪消幽港漲漪漣草際晴絲罥細煙避槳輕鷗翻點點亞墻脩
竹静娟娟風流遠繼東山後詩句高凌北斗邊何日去尋陽羨
路相携青嶂弄雲泉
次韻彦瞻樊良道中
幾日官河凍不流朝來微暖始通舟江梅破蘂香猶淺汀草埋
沙綠未浮脩網横川魚乍集晴雲開野雪初收探珠既巳從驪
頷何用區區入海搜
寄張眀甫朝奉
昔公令吾鄉綠髮氣方壯鳴絃坐高堂百里肅清曠良辰騁遨
嬉繭足履青嶂當時陪杖屨笑語相頡頏論文希鄴都樂事敦
可尚銅章既云解余亦航海上悠悠亘六載天角空相望朅來
石頭城邂逅慰離愴携手雨花臺俛仰得超放瓶盂徙京口冉
冉抱微恙扁舟亂江來起我神益王浮雲共平生飄忽無定向
去年客梁園塵土紛冗長狙猿失林木憔悴無優况獨有青桂
枝冰雪不凋喪惠然肯過從香積仍接餉秋風廹南還危帆高
且張落日通津門轉盻增惋悵寢寐見高標幽魂驚夜帳相忘
同海魚千里各雲浪
探梅
問訊風篁嶺下梅疎枝嶺蘂未全開繁英待得渾如雪霜曉無
人我獨來
歲寒亭
草枯蓬断正紛紛翠幹排簷不攺隂自是孤根難挫抑驕霜傲
雪本無心
與元規話别
湖水蒼茫四接天短篷孤榜數回旋想君東海東頭夢猶在汀
洲白鳥邊
雷岫庵南千種梅含芳準擬為君開冷香秀色誰為主趁取花
時更一來
春日
蘭英蕙萼競芳新左右吹香暗襲人江海久無騷客賦一枝唯
可薦靈均
清溪白石曉磷磷洗露桃花兩岸新欲覓劉郎家住處但聞雞
犬不逢人
春詞
輕雲著地柳垂絲百尺高臺獨步時遥愛南隣紅杏樹曉來新
有過墻枝
濛濛小雨暗池塘遠樹依微不辨行可是晚來風更惡杏花香
亂撲回廊
冰開池面初浮綠日促花梢始破紅謾道春光來眼底茫然無
意對芳叢
駐景樓
額額高樓古道旁樓前風物鬱摐摐溪聲不斷來幽耳山色無
時在小䆫金鼎養丹嘗駐景玉罇傾酒屢空缸宋清賣藥長安
市千載佳名與子䨇
程公闢給事罷會稽道過錢塘因以詩見之
嘗聞鍾鼓過蓬萊席上無非八斗才刻燭揮毫公屢勝投壷飲
釂客先頽老元格調真難繼短李風流不易陪鑑水稽山行樂
處後車長是載鄒枚
江干千騎送朱輪父老無緣借寇恂吴國旌旗開白日越溪桃
李失青春雄名素與珠星爛妙質長隨玉樹新當宁比聞思舊
德萬方行見入洪鈞
寄濟眀
茫乎一氣同渾淪瀰漫六合無邊垠吁哉破散幾千載被在萬
物含其真清輕爲天濁為地一一厚薄理自勻駑駘騏驥不並
廐夜光魚目難相親錢郎少年禀清裔英姿綽欲揮等倫忠言
讜論躡根本行義修篤無緇磷是家嚴君抱勁烈直筆曾預螭
頭臣我昔浮游霅溪側傾蓋遇子情彌欣炎雲燒空五六月漾
舟南郭吟青蘋溪流寬圍野橋碧溪樹静嘯涼飊新竒探險取
得佳句𣣔壓柳惲江南春瓶盂属我暫行役樂事一跌成參辰
使君旋亦報西去紛紛萬變難重陳南山暮冬厚積雪剛茂不
死期松筠
江行寄俞仲寬察院
潮回沙浦寒月落山未曉駕言江上行行遠心亦悄苑屋兩三
家鷄聲聞縹緲輕風颭垂楊芳枝何裊裊上有䨇鳴禽下有蕙
蘭草蒸蒸物巳繁灼灼花更好時見頳尾鱗跳波泳紋藻即事
起幽情情含結懷抱故交如參辰咫尺曠煙島紅日巳三竿回
轅白沙道但聞蕭葦間挐音飛杳杳
春日雜興
池南池北日融融水荇風蒲各占叢幸有花枝能照眼可無詩
句補春工
城根野水渌逶沱颭颭風舡掠岸過日暮蕙蘭無處採渚花汀
草占春多
柳外披煙舒遠目花邊植杖坐芳茵能言百舌深藏葉解舞鵾
雞不避人
雨闋中庭暖日浮春禽百種聚喧啾粉腰蜂子尤無頼撓遍花
鬚未肯休
去歲春風上苑行爛窺紅紫厭平生而今眼底無姚魏浪蘂浮
花懶問名
碧流如鏡轉春渠時送殘紅出雨餘可怕莓苔黏屐齒強扶笻
竹過鄰居
雨洗樓頭碧瓦昏五更殘月墮金盆轆轤索轉玉繩曉花底宿
禽無數喧
梅梢青子大於錢慚愧春光又一年亭午無人初破睡杜鵑聲
在柳花邊
戢戢籬根紫筍長滿城桃李罷芬芳東風雖是無情物送謝迎
繁亦更忙
樹萱移菊助春榮沐雨疎風擢翠莖童子新能理荒穢不教蕭
艾並叢生
雪堂雨中
梢林急雨暮凄凄簾幕風燈暗欲迷向曉請看南陌上一番紅
素掩春泥
春日赤壁
灧灧春江水拍隄雙雙出沒羨鳬鷖白沙青石無泥滓且逐東
風進杖藜
蕭瑟江梅樹樹空蘭芽猶短未成叢行窮赤壁山西路只有桃
花一樣紅
留别雪堂呈子瞻
策杖南來寄雪堂眼看花絮老風光主人今是天涯客眀日孤
帆下渺茫
寄題徐德之先生閑軒
建安自古多俊髦徐子磊落尤其豪論兵說劒走湖海身勤事
左無所遭綠林五校巳屠膾黑衣三衛羞徒勞歸來故山便卜
築脫棄萬事輕鴻毛横前澗水漱哀玉傍舍老攊藏飛猱山𬞞
何用羨粱肉鶴氅未必輸青袍追雲弄月有真趣慎勿輕語傳兒曹
九江與東坡居士話别
霅水黃樓赤壁間勝游長得共躋攀屠龍冉冉空三載窺豹悠
悠愧一斑投錫雲林聊避暑絶江舟檝自東還求田問舍知何
處杖屨它時訪小山
贈潘邠老秀才
去年雲夢澤南州爲訪太史嘗淹留東坡寒碧最佳處恨不得
子同遨游今年廬山深且窅感君忽來慰枯槁溪月嵓雲亦有
情昨夜爲君顔色好飄飄綠髮方妙年圖史滿腹皆精研揮毫
應敵風雨快咳唾落紙珠璣圓廣文英豪僅數千逸群驥子誰
與肩男兒窮通故有命勸子未宜嗟蹭蹬丈夫蓋棺事始定他
日雄飛鵰鶚勁草草論文未有涯匆匆别我却還家秋風更約
通玄府共訪仙人卧彩霞(會於太平觀邠老嘗約余重)
酬周元翁推官見贈
南來濟濟多俊良聲問逸發推周郎詞場較藝一戰捷筆陣獨
掃千人強烱然眉目行且貴驥足萬里看騰驤吟詩作賦不媚
俗期與往者同芬芳斷璋殘璧忽我贈把玩溢目驚輝光自嗟
行李久蕭瑟安得置之雲錦囊又聞跨馬欲過我此意想君非
渺茫山中草木最宜夏雨餘一一含幽香雛鶯乳燕學飛舞葉
底啞咤調圓吭闌干笋蕨雖巳老璀錯梅杏猶可嘗隂崖碧洞
不受暑谷風習習吹衣凉提携爲子掃盤石談笑共坐莓苔蒼
宣毫越楮須盛載吟取佳句還巾箱
南康與曾子宣内翰(神林浦因以詩寄之相别抵暮大風聞泊舟)
旗亭方喜會高標𣏌國天崩促去橈星渚風花朝冉冉神林雨
脚暮蕭蕭飛流濺沬江翻怒拆岸頽沙蜃倚驕遥想英雄濟川
手壯懷寧復畏傾搖
曾子開吏部服闋赴召(觀子固舍人題名一首道過廬山與余宿偣東林)
驛騎駸駸破夕煙西來遇我虎溪前征途乍即應勞止陳迹重
窺更泫然天上歸瞻新日月山中行覩舊林泉感時撫事情何
極且伴幽人此夜禪
過公擇藏書室
我公昔未仕託蹤此山阿牙籖列圖史萬卷堆嵯峨披剥得精
要卷衣辭薜蘿一住三十年功名歎蹉跎公今陟臺省壯志應
未磨出處獨不謬紛紛當柰何脫身早來歸挂冠舊庭柯松䆫
展故帙烱烱臨曦娥豈復求甚解聊將寄天和勿憂野馬集勿
念䖝網羅山祇善守護早晩潜揮訶
䨇溪曉步懷少游子實
亭午炎威劇風溪破曉行紆餘憐野彴錯落見長庚翻藻魚呈
媚梢林露獻清二豪俱二闕此樂與誰并
參寥子詩集卷第五
