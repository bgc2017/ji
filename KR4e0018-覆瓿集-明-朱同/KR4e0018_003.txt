







　　欽定四庫全書

　　覆瓿集巻三　　　　　　　明　朱同　撰

　　七言律詩

　　十月十六夜嚴陵城下翫月(癸丑)

　　誰送氷盤上九天清光不减夜來圓雲連逺岫横天外
山擁孤城枕水邊重鎮已空前日夢棹歌猶認去年船
半生未了滄洲願安得埀綸繼昔賢

　　遂邑阻雨書懐甲寅二首


　　一春多事覉遂陽處處水潦如望洋青山雨歇鳥啼急
白日門關蠶績忙倚門無復念游子思親空自摧𠂻膓
慈烏中夜驚獨宿為爾涕泣沾衣裳

　　其二

　　癡雲一月翳朝陽四望平蕪盡海洋蜀魄喚春空自苦
呉蠶作繭為誰忙一身留滯難回首萬事牽縈易斷膓
繼述乆知心事重莫將流涕浪沾裳

　　杜休寧秩滿將行以李生畵鶴留别江彦銘令

余為題(李生前朝人自題云某人作以記重逢)

　　文昌自是文章伯令我題君畵鶴詩翹首豈無霄漢志
潛身猶待羽毛期李生昔記重逢日杜老今當惜别時
好爵與縻應有意林臯空動故人思

　　宗家成仲以先子所題墨竹求詩

　　先子手筆故家竹蟠虬蛟龍墨尚新典則喜存三世物
文章猶見百年人修莖已傲風霜晚嫩葉還沾雨露春
欲繼短篇題紙背披圗令我倍思親


　　嚮明樓(甲寅)

　　庚戌之冬先子為宗家子敏作嚮明樓記道其
移孝就忠之意因得疾歸不起今年賤子省家
林子敏邀宿是樓求題斯巻次早倚欄雲山萬
變曉光中誠為勝槩復念斯文先子之絶筆也
謹賦近體以寓傷感之懐

　　嚮明樓上乍登臨對景興懐感慨深萬疊雲山迎曉日
一庭烟樹接春隂獲麟自念當年筆報主誰知此日心

萍梗東西根本在毎飛魂夢到家林

　　題希陶詩巻(甲寅)

　　宗家子華名菊自號希陶翁有詩巻子華好讀
易亦好飲自註學易碎録其志可嘉求題兹巻
為賦

　　典午忽兮不可尋靖節感慨何其深赤松終遂博浪擊
孤竹肯改西山心百年事異有興廢曠代志同無古今
希陶果解前人意述酒雄篇時一吟


　　其二

　　奕世宗家不乏賢衣冠猶見璧珠聯甘為彭澤歸來後
欲究庖犧未畫前酒熟但邀隣舍飲書成應付子孫傳
思鄉游子情何限安得相從濯澗泉

　　贈别趙省郎(乙卯)

　　趙璧連城舉世知紫陽一見又分離莫辭逺客長征日
正是男兒報主時山路春明花隠隠驛庭烟煖柳埀埀
定知公館多詩興好寄䨇魚慰所思


　　同休邑丞應叔原由屯溪泛舟至溪東贈别時
丞委運海船木(乙卯)

　　屯溪渡頭春水生孫王山下滄波平斷雲過雨有底意
落日青山無限情送别已知難作别舟程那敢緩王程
江山勝處湏題詠安得與君同眼明

　　游觀崖亭圖(有序)

　　為石文舉長司題游觀崖亭圖是亭杜休寧所
創余去年嘗同杜公游有詩


　　落日溪頭曽艤舟新亭俯瞰碧波流當時對飲偶嘉㑹
此日題詩思舊游天葆逺㴠清鏡曉齊雲平接野烟秋
少陵醉後雄篇在幕府還能為爾留

　　汪谷賓因李雪齋求余冩臨清樓圖併詩

　　野人未上臨清樓作圖題詩神預游題詩不盡登臨興
作圖漫冩凭欄秋水南鬟黛入簾小松蘿空翠當牕流
想像賦成終未穏安得乘興來上頭

　　題菊堂(有序)


　　戴榮仲以菊名堂因眷家程孟德求題以不知
其為人未之作也而孟德催促坐守因賦

　　菊堂詩債已年餘孟德重催始就書欲寄淵明籬下句
未尋安道雪中居清香獨傲秋霜老棟宇猶㴠夜月虚
甲子千年誰解得為題君巻倍躊躇

　　江節婦(有序)

　　節婦孫氏友人江彦功之母也先子為之傳翰
林諸公皆為品題今歲彦功復求僕着語時孫

氏已棄榮養而先子亦捐館矣傷今感昔為賦

　　蕭江節婦先君傳苦操雄文照亂離操定不隨天地改
文傳空使古今悲平原𣺌𣺌春暉逺蘭樹依依麗日遲
把巻欲題當日事嚴親又動九京思

　　夢别陳彦珍(并序)

　　臘月十日夢陳彦珍判簿考滿而歸方樽酒談
笑間復有長安之除促使已在門矣惻然别去
夢中作此覺後急書之


　　握手相逢喜未闌又遮西日上長安江山千古形空壯
戈甲十年民已殘路逺誰憐行役苦情深自覺别離難
下車早報平安信白髪高堂涙未乾

　　黟山汪孟和以其祖居棲碧樓作圖求賦為題
之時為府吏

　　謫仙去我日已逺誰復結樓棲碧山韶華一逐流水去
碧桃幾見春風還龍魚毎懐鼻祖重騏驥肯放聞孫閒
題詩不盡歸歟意安得與子窮躋攀


　　題自畵

　　樓觀横空倚薜蘿千尋晴碧落滄波天連極浦歸㠶小
雲鎻重巖積翠多一壑已堪藏蠧籍百年只合老漁蓑
扁舟草閣相看者應有臨風欸乃歌

　　題金山寺(庚申)

　　袖拂塵埃到上方白雲深處自生凉金爐香細輕浮座
貝葉隂濃靜轉廊十二樓臺餘寂寂三千世界杳茫茫
流傳今古爭梯接獨有文公重感傷


　　題宣上人棲碧軒

　　謫仙不答俗人問此是西來第一禪究竟本無文字教
品題猶有短長篇軒開淨几雲生座欄瞰清溪水漲川
忽憶門前車馬事故知宣老即青蓮

　　青蓮居士謫仙人酒肆藏名三十春湖州司馬
何湏問金粟如來是後身此李謫仙詩也大慧
語録云歸宗可宣禪師與郭功甫友善功甫時
任星子尉宣寄書云且托生君家六年望君見

顧功甫得書驚喜中夜見宣入内妻果有姙及
生即名宣老纔週嵗記問如昔逮三歲白雲端
和尚過其家纔見便呼師侄端云與和尚相别
幾年宣屈指云四年端云在甚處宣云白雲座
上喫油&KR0008;忽門外推車過端云門外甚麽聲宣
作推車勢端云過後如何答曰平地一條溝云
題自畵榆溪清隠圖寄程國輔(庚申)

　　榆花飛處杏花開盡是高人手自栽古寺晚鐘僧出定

平林春雨鷺飛迴傳家幸有藏書屋報主慚無濟世才
何日許辭金殿直杖藜莫訝客頻來

　　其二

　　初月梅花近水開滿林仙杏為誰栽雨晴採藥穿雲去
風煖尋詩歩月迴身近玉墀膺寵渥手調金鼎詫竒才
鳯凰池上頻回首㑹見鵷班接踵來

　　陞春官侍郎遣篤郎歸寄陳姊夫德銘(乙丑二月)

　　憶昔家居溪上村青山為郭石為門姻親頼有朱陳舊

問學誰知道義尊君守園林承祖澤我糜廩禄荷天恩
疎慵若有歸田日世學還湏重討論

　　其二

　　自携琴劍别幽居魂夢無時遶故廬訪逺已知親誼重
趨朝還念菲才疎百年霜露遺先壟萬巻牙籖積舊書
歸到楓林煩䕶念時傳消息報何如

　　遭誣得罪賦此以見志(乙丑三月)

　　四十趨朝五十過典章事業歴研磨九重日月瞻依乆

一代文章制作多豈有黄金來暮夜秪慚白髪老風波
歸魂不逐東流水直上長江訴汨羅

　　其二

　　自知亷潔可匡君豈料顛連更殞身七載儀刑多制作
百年經史豈無聞人情洶洶何時定世事茫茫總莫伸
九死一生何足報盡將心事付蒼旻

　　五言絶句

　　契友汊口范平仲寫雲溪歸隱圗成題此


　　疊巘青螺擁閒雲白練舒林椽數間屋彷彿似吾廬

　　題畵馬手巻

　　八駿去已乆驊騮未易逢君看七十匹若箇是真龍

　　其二

　　塞北平如砥沙塲五月寒驊騮不受馭焉用置奚官

　　六言絶句

　　題琴趣軒巻

　　搆屋已題琴趣寫懐更頼詩腸一操九臯鳴鶴仙風吹

送天香

　　其二

　　箕子誰傳悲操汾亭空寄餘音獨有杏壇𤣥聖乾坤今
古同心

　　其三

　　澆世漸離淳古九嶷望斷重瞳寄語軒中高士為誰彈
作南風

　　其四


　　净几爐烟晝静小齋花氣春酣莫作商聲秋調鶯啼三
月江南

　　題浯溪清隐圗贈呉甥

　　山下半篙春水溪頭幾樹疎烟為問故人閒處聽松應
是髙眠

　　題五城程均敬畵

　　雲散山連晴碧江空樹倚髙秋天外歸舟何處山中十
二層樓


　　七言絶句

　　小園栽菊

　　菊苖移向小園中好雨初晴土脉通不是陶潛躭野趣
欲留晚節待秋風

　　其二

　　老菊叢根寄小盆也知春至長兒孫扶持已費栽培力
長育全資雨露恩

　　即事


　　菊自離披蝶自愁道人無事懶悲秋多情昨夜三更雨
洗出青山著屋頭

　　其二

　　結茅深住白雲窩人跡何如鳥跡多村塢月明聞犬吠
定知山虎夜深過

　　畵扇

　　是處青山好結廬杜陵每愛野人居白雲不作蒼生雨
長向林中伴讀書


　　題錢舜舉海棠白頭翁

　　睡起嬌紅映緑紗春風籬落一枝斜山禽自是頭元白
莫向花間怨歲華

　　題宋太祖蹴毬圖

　　龍未興雲虎未風一包元氣聚英雄等閒蹴向陳橋驛
百二山河舉歩中

　　墨菊

　　三徑秋香不可無伊誰描得影糢糊只愁醉倒陶彭澤

故着當年僧褐夫

　　畵扇(癸卯)

　　時余與董伯和同寓越與作此圗以寓思歸之
意故題之如此

　　一棹滄浪烟霧深古松隂底自沉吟家山只在青山下
重疊暮雲何處尋

　　宿江頭不了寺

　　分得禪房半榻眠譚空因悟静中天隔牕一夜江頭雨

忽憶春山好種田

　　訪祥雲谷首座不遇

　　荷鉏欲訪祥雲谷雲出天涯晝寂寥擬念過從知姓字
秋聲何處有色蕉

　　遣人歸寄

　　年餘始報平安信萬緒千端下筆難但得䨇親長徤在
不湏流淚倚欄杆

　　其二


　　甲辰之冬十月望行客此時應到家想得䨇親淹淚眼
問兒何事在天涯

　　其三

　　兩字平安報細君勲名未了百年身但令貞潔如圓月
不用春閨夢逺人

　　至赤岸

　　千里奔馳志未灰小舟又唱楚歌回舉頭遙見(缺)和塔
無數青山隔岸來


　　題畵扇錢葉省郎越中行

　　三月錢塘春漸濃老松長吼海門風故人一别知何處
天外青山是越中

　　其二

　　清明時節雨霏霏客子新裁白紵衣日日江頭問消息
洗天風雨幾時歸

　　題畵

　　溪上青雲好結居午隂不用廢葵蒲松風吹醒江湖夢

猶道潮聲撼草廬

　　其二

　　老樹亭間翠影疎逺山烟外淡糢糊扶笻但問清溪水
還向長江作浪無

　　其三

　　林臯獨立誰家翁悵望天際來秋風暮烟未收逺山淡
海潮初落滄江空

　　其四


　　老松屈盤倚亭樹靈物那無鬼神䕶只愁一夜風雨來
化作神龍擘崖去

　　除夜有感(甲辰)

　　椒盤明早頌椒花又是新年革歲華却憶去年當此夜
呉江霜落夢歸家

　　其二

　　大地乆嗟風土異昊天終見嵗時同來朝擬上南山壽
安得封詞付曉風


　　雪霽

　　曉分梅影天花白夜引蟾光玉色明臥對軒牕迷近逺
忽聞鼓柁剡舟行

　　題自寫山水

　　岸上青山山下雲孤舟潮落繫江濱却看江上風濤險
何似林間自在身

　　花朝登砂子嶺

　　山上白雲山下溪雨餘石磴靜無泥幽禽不管興亡事

盡日林間自在啼

　　睡起偶書

　　八靣櫺牕八靣開畵屛牕外緑於苔竹床籐枕凉如水
睡熟不知山雨來

　　泛舟嚴陵(己酉)

　　江水環山觸處開長歌輕撥浪花回舟行轉盡疑無地
又擁雲山一簇來

　　其二


　　雨聲徹曉收不住船頭水髙三尺強只許多買山隂酒
中流擊楫歌滄浪

　　其三

　　千灘水没浪花浮鼔枻乘濤喜順流兩岸青山看不盡
扁舟五日到嚴州

　　其四

　　來時水没干灘平歸去水落石峥嶸却看岸㾗思前日
舟在埀楊樹巔行


　　閒閒道士求題息齋竹

　　楚山修竹不可致誰冩秋風筆底開疑是道人吹紫竹
月明引得鳯凰來

　　小景

　　短籬茅舍是誰家樓隐松篁石徑斜記得繫船溪上日
暮山重疊鎻烟霞

　　簫

　　紫管何年玉刻成宫商隨指自分明夜深喚起洞霄月

十二綵鸞天上鳴

　　楊妃上馬圗

　　錦韉銀鞍映綺羅開元猶是舊山河海棠春暖嬌無力
寫向生綃恨轉多

　　白描湘妃圖

　　苦竹嶺頭啼鷓鴣瀟湘江上是蒼梧月明猶記當年夢
仙袂翩&KR1473;淡欲無

　　楓林牧隠圗為呉子


　　松蘿逺削青芙蓉笛聲又起秋原風牧客醉歸牛飲澗
黄花滿地霜楓紅

　　雲溪歸隠圖(并序)

　　洪武壬戌范平仲以事之京持圗求補前序為
題絶句於圗上以見意為後㑹張本云

　　雲溪歸隠終難隠客館裁詩未是詩待到柴門重掃日
是余文債欲償時

　　春江送别圗贈呉伯成省郎使回(乙卯)


　　三月江南烟雨晴杜若草没滄江平輕舟短棹又相别
花落鳥啼難為情

　　其二

　　王程豈計路逺近山色自與㠶相迎想得皇華歸使日
日邊遙拜五雲明

　　墨菊寄方山程德明

　　方山處士别我乆毎挹髙風晚節香頼此鵞谿三尺雪
寄君日日作重陽


　　寫墨菊寄陳彦珍

　　挑燈乘興寫秋芳寄與幽人晚節香栗里尚遺三徑在
何時同子醉重陽

　　題自畵寄陳親

　　柴門舊日經游駐留得風烟在故居為問盤中陳處士
溪山清興近何如

　　戯問龍筆架

　　古貎人傳漢祖顔全無變化似庸孱何如千載風雲志

俛首低回筆硯間

　　答

　　頑軀豈望風雲㑹素志長懐鐡石堅待到文明開聖治
負圖也學出河邊

　　題畵

　　紫陌紅塵没馬頭人來人去幾時休誰家有酒身無事
長對青山不下樓

　　錢塘歌


　　錢塘兒女面如雪錢塘兒女脚如鐡販鮮海上不歸來
夜夜吹簫望明月

　　竹枝詞(十八首)

　　錢塘兒女不學針月明樓下理胡琴逢人但道新畨曲
不識春愁海様深

　　十八嫁郎眉未開郎輕離别重求財扁舟一逐江潮去
日日潮來郎未來

　　郎去從征不見來門前小逕已生苔願得海門高萬丈

倒流江水送郎回

　　郎在潮東儂在西臨鸞愁畵逺山眉梅花月冷珊瑚(闕)



　　湖上兒女宫様裝小舟蕩漾芰荷香逢人便唱相思曲
不道儂家有阿郎

　　郎去從君二十年花開花落任春妍門前有箇埀楊樹
不着游人繫畵船

　　十五十六月正圓樓頭買卜問青天月如照到呉江水

郎在呉江第幾船

　　儂家住在湧金門青見高峯白見雲嶺上已無丞相宅
湖邊猶有岳王墳

　　葛嶺東頭是相門當年甲第入青雲樓船東入裏湖去
何曽望見岳王墳

　　郎心恰似江上篷昨日南風今北風妾心恰似七寳塔
南高峯對北高峯

　　勸郎莫上南高峯勸郎莫上北髙峯南髙峯雲北髙雨

雲雨相隨愁殺儂

　　芙蓉月底䨇鴛鴦飛來飛去在横塘人生多少不如意
水逺山長難見郎

　　阿儂隨郎上釣舟郎作釣絲儂作鈎釣絲無鈎隨風颺
釣鈎無絲隨水流

　　湖草青青湖水深畵船撑出斷橋隂畵船無柁是郎性
斷橋有柱是儂心

　　茜紅裙子縷金紗多在湖船少在家黄衣年少不相識

白日敲門來索茶

　　阿儂家住第三橋白粉墻低翠竹髙春光一日老一日
怕見花間飛伯勞

　　望郎一朝又一朝蕭郎信似浙江潮錢塘潮信有時失
臂上守宫無日銷

　　小姑擬郎去不歸為郎打瓦復鑚龜青山尚有飛來日
豈有人無相見時










　　覆瓿集巻三

