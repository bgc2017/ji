







　　欽定四庫全書

　　覆瓿集巻一　　　　　　　明　朱同　撰

　　五言古詩

　　伯元宅閲故書有感示彦珍(丙午)

　　鄉里昔承平甲第爭相高十年罹兵燹瓦礫生蓬蒿君
家全盛時池館集羣豪揮灑共談笑緑衣照青袍借問
創業難昔人無廼勞勤勞未易道朂君永終保架上多
羣書片紙俱可攷徼倖不可求青霄未易到有源斯有

委毋為彼行潦好風自東來悠揚吹百草及此愛日遲
莫負青春早與君為兒童簡編時巻舒迴頭二十年舊
學日已疎韶光速流電那能少躊躇君子與小人所趨
不相如逺之良不難慎勿迷厥初作詩示同志因之重
欷歔

　　始生日有感(癸卯)

　　天馬辭月窟飄然來沙塲飛鴻失其羣哀吟獨南翔我
生胡不辰三年羇錢塘矯首屢四望雪晴關山長男兒

生墮地勲名在四方那能守丘園鬱鬱懐故鄉所悲有
雙親白髪埀高堂温凊誰當共甘旨誰當嘗所以終夜
起愴然悲以傷由來忠孝節千古埀綱常大罪既逆天
細事胡足量登高觀大荒大荒何茫茫白日懸蒼穹不
照游子腸

　　送呉允堅掌儀入閩省親(癸卯)

　　海鳥拂羽翮翩然獨南翔楚人不識鳯焉能知商羊我
本黄山人仗劍游錢塘見君恨已晚盤桓與蘇杭忽動

定省念告言駕海航我親亦念我白髪埀高堂未遂終
養心中宵不能忘豈無負郭田與君濯滄浪男兒百年
間事業不可量努力在少年莫令鬢毛霜我有清樽酒
為君舉一觴酒酣發長歌中心愴以傷莫辭今夕歡可
以訴𠂻腸明朝片㠶去雲海蒼茫茫

　　樓居翫月偶成(戊申七月)

　　岑樓乃靣西不知觀月出但怪牕外山皺文何歴歴倚
欄夜向分疲極暫偃息夢破五更寒滿樓映虚白呼童

急開牖當簷挂圓璧清氣灑襟懐皎月侵床席半輪漸
銜山湏㬰盡傾没遙天空明際四山已如墨佳景不可
留難得良易失長笛忽一聲喚起東方白

　　贈副使丘克明(并序)

　　徽府織染局副使丘克明居官時有毁之於上
官者折挫抑鬱成疾不復出因得辭歸袁州與
之友者裒詩贈行為賦此

　　木落長空高霜風凋百草此時新安客夜夢宜春道經

綸方欲展歸計一何早豈無五色線黼黻衮龍好所悲
本素絲彰施非我抱自從居官來衣裳屢顛倒萋斐成
貝錦危機固難保况以羸病軀當此百憂擣故山松菊
晚三徑復誰掃歸耕實吾事巖穴聊養浩不聞堯舜世
巢由亦高蹈朂君青松心永保氷霜操

　　同余子韶等十人赴儒選舟行分韻賦詩得臨
字(辛亥秋)

　　明月出東海餘輝照衣襟赫日苦炎蒸愛此清夜深况

有羣賢俱樽酒相與斟共嗟㑹靣難扣舷發長吟嚴親
既我棄遺書寧披尋游子復逺征何以慰母心聖朝無
棄物四海同君臨豈以衰絰儒而强加冠簮君當登雲
衢我當歸故林努力崇令德矯首領佳音

　　彦銘江兄分韻得九字復賡之

　　里閈本非遙如何别來乆今日獲同舟相看憶南畆聖
朝起山林内顧何所有仰事猶未終固辭非敢後文昌
富文藻雲夢吞八九覩此琳琅篇豈同草木朽


　　題蒲石軒

　　青青水中蒲磊磊澗邊石託根相依倚出處同所適託
根各有宜出處亦有時昔也俱棄捐瓦礫沉汚池今登
君子堂璠璵等竒翫灌以清冷泉藉之青玉案蒲根朝
潤石石罅朝雲隂嘉名揭華扁允矣君子心

　　贈馬則賢(并序)

　　馬則賢星源叔敬先生子也叔敬儒而能醫與
先子友善則賢受府帖辟為吏不得辭尋以母

憂獲終喪之請而歸其鄉人江孟思訓導為裒
詩以贈因賦此(壬子)

　　芳草碧未終秋霜一何早母恩那可思寸心欲奚報雖
有白日輝已缺春暉好飲恨抱案牘方寸惄如擣陳情
已得請几筵躬灑掃忍淚不敢揮嚴親亦云老志養已
自慚况乃傷懐抱我親亦念我棄捐兩秋草去年被斬
衰逺渉金陵道慈親日倚門眼枯鬢如皓聖恩果天寛
放還喜絶倒雖無三釡養菽水芼蘋藻與君本通家世

學所當攷亡者既如斯生者期終保文昌裒詩篇令我
索枯槁我辭亦良苦未易衆人告但願各勉旃矯首望
穹昊

　　俞恕道掾郎入閩贈别(時王駙馬辟之　壬子)

　　君子務行道仕隱非二途胡為斯世人視如氷炭殊醉
心軒冕塲如有桎梏拘放志丘壑間自謂巢由徒俞君
通濟才况乃世業儒端居豈傲世宦游豈榮軀駙馬王
晉卿好賢當代無閩徼開大藩一夫寧向隅君方居幕

下贊畫多良圗俊彦集一時青紫咸拖紆進取寧我心
慨然思蓴鱸歸來且慰意山水亦足娯知已終未酬明
當戒僕夫秋風動征斾朋從餞城郛三山邈天涯興至
成斯湏賤子亦感恩未能効馳驅送君千里行屏營當
路衢

　　瑞蓮詩贈李子才(并序)

　　李子才宰昌化於凋瘵荒蕪之餘撫字深至民
多歸之昌化舊有東坡池植紅蓮子才採蓮實

種居後是年即放花變青色明年花盛開中有
並頭者子才喜其瑞自賦詩賡者盈巻嵗壬子
冬來江守徽郡癸丑夏㑹于郡齋以瑞蓮實及
詩巻示余索賦勉為歩韻(癸丑)

　　昔年李青蓮嘉號何芳郁所以聞孫池嬌紅變氷玉方
當移種時蓮房綻新緑善政猶蒲盧發逹果神速舊染
出汚泥亭亭起初浴荒郊昔寥寥里烟今簇簇趨事若
子來那復令頞蹙瑞氣集竒葩雙鸞並肩宿豈唯感淳

風政爾勵澆俗既清貴溪流復濬練江曲勲名在朝堂
暫此淹驥足誰當獻斯歌預擬汗青録

　　題姚智伯仲凝霏軒(遂邑人　甲寅)

　　濛濛烟霧姿靄靄山嵐影氤氲盈太虚伊誰為收領高
人搆層軒歛此微茫景霏集琴書潤氣侵衣裳冷花霧
融春雲林氣掩秋鏡已識軒中人欲寫軒中勝琳琅詩
滿編撫巻發深省

　　題杜休寧溪行圗


　　溪行足佳興草樹烟中稠天光蕩林莽石稜見長洲憶
昔越中行逸趣甘林丘豈謂靖節翁亦有彭澤游府帖
日夜下催徴無時休邦本既已寧民瘼誰當求感此發
長吟擊楫臨中流何當獻斯圗一解蒼生憂

　　江孟思求題季弟歙教諭季用輓章巻

　　維南有祥鳯文采華羽翰好音鳴朝陽來集紫陽泮方
當瑞盛時一徃不復返空有五色雛羣從已星散世路
多險艱勞生足奔竄蓋棺事即終何用計修短元方哀

獨深淚向詩篇滿淚枯眼亦枯當以情自澣

　　題自畵贈王德中

　　月出城東頭團團上明鏡古樹倚朱樓棲烏驚未定小
星淡已無大星逺相映草露發夜光荷盤拭秋浄良朋
喜同游清賞寄高詠安得白玉䋲為人繫清影

　　七言古詩

　　春歸曲(丙午)

　　春欲歸庭前小園花亂飛杜鵑聲聲口流血喚春喚落

空山月小橋流水柳絲斜水面游魚吹柳花春風蕩漾
人自醉草深池暖生蒲芽亂紅堆逕君莫掃明年花開
春又好但得有酒登高樓不用花前嘆春老四山雨過
翠光流春歸不知蜂蝶愁野花争開已結子如何不令
人白頭

　　雪中書懐歌和范平仲韻奉寄黄陳二親(庚戌)

　　幾年不見臘前雪今復三日迷長空六出微茫𦕈毫髪
墮地化作氷瓏鬆大鈞播物本無意妙巧如此豈人工

赫日三伏間鑠石金為融宇宙炎炎浄無滓那有許物
留蒼穹徹夜春蠶聲寒重頑無風曉視漫漫玉滿界琪
樹氷柱交玲瓏已喜萬古煩歊盡併作一色乾坤同山
禽苦寒下庭除此豈有意投樊籠爕理當聖明三白知
年豐黄竹蒼梧事已徃鄭田周鼎何時窮置此勿復陳
憂心易忡忡故山早梅凍未開誰肯乘興探芳叢黄陳
齊名世稀有祗共清樽擁爐紅我欲䇿蹇驢路危梁不
通凭欄作詩寄逺目賡酬細味毋匆匆


　　黄親和前韻見示因再用韻奉寄(立春後二日)

　　君不見少陵愁坐方書空亂髪過耳徒莑鬆蒼天欲留
千載名故為起僵令詩工又不見天山六月雪未融平
砂莽莽連蒼穹漢家大將不顧身直使絶域覘皇風失
意騎驢京華春得志金轡搖玲瓏丈夫升沉類如此古
今一致誰能同天馬振霜蹄乾坤猶樊籠莫以萬里姿俯
戀春草豐黄州風景豈要觀秦嶺髙詠真途窮昔賢俱
同黄屋憂寧為一已心冲冲用之夜驚鵝鴨池不用曉

訪梅花叢歲寒始知松栢堅肯逐浪蕋浮花紅臘凍成
春泥泉動土脉通元氣已復行周旋與君静守毋匆匆

　　雪後喜晴三用韻奉寄黄陳二親一笑

　　畵屏樓前高挿空逺樹如髪氷瓏鬆羲和駕龍海上來
净掃豐隆藏雨工平地瓊瑶一尺強斯湏已作春泥融
乃知幻物徒為耳變化神速由蒼穹高岡尚嚴凝萬里
鳴天風玉削芙蓉射初日金碧焜耀光玲瓏此時十二
欄清興誰能同初平鞭羊起白石仙骨肯受羈樊籠亦

有躭睡人翫易知旋豐二仙俱為方内游妙悟元化知
通窮根歸廼枝萌夫豈心冲冲我欲乘風三山行更向
逋仙探寒叢人間富貴寧幾何使我不得童顔紅柯山
太華只目前澗水原與滄溟通賡酬不盡登臨興却笑
信筆徒匆匆

　　耕田歌(和王建體　丙午)

　　林藏宿雨鳩聲急老農扶犁荷蓑笠田多不知牛力疲
驅牛叱叱嗔牛遲野島隨人啄鰍鱔銜飛鳴噪桑樹巔

耕罷平田水如鏡涵空倒浸茅茨影白鷺雙飛不怕人
香雪無塵羽毛浄野老田間自相語秧少傳聞好禾黍
辛勤不敢望贏餘輸向官家奉明主

　　醉歌行贈唐佐衡(甲辰)

　　君醉烏程酒我挽烏號弓飲酒非儀狄挽弓非逢䝉君
不見陶令一醉北忩下陶然直與羲皇同又不見鼎湖
龍去不復返獨留遺跡千古存蒼穹神物㑹有時不用悲
途窮飲酒湏飲二千石坐令四海還淳風挽弓向天九

烏落但見一輪正日當天紅嘆君猶未遇蹭蹬呉越中
擊筑西湖上眼前四海空丈夫但保千金軀不患不遇
真英雄嗚呼不患不遇真英雄

　　題鄭以仁府掾南山堂(癸丑)

　　谷口鄭子真雖非陶處士彭澤歸去來未必不同志古
人論心不論跡今人論跡不論心曽子武城子思衛出
處一致非升沉築堂悠然對平巘碧雲過雨南山逺孰
謂今人非古人淋漓文字見題扁


　　㸔雲生黄山採藥歌(江景榮　丁巳)

　　㸔雲生黄山採藥行黄山之峯三十六採藥行行遍山
谷有時㸔雲宿天都千澗萬壑雲糢糊北辰咫尺星匝
地當空皎皎秋蟾孤天鷄初鳴海光赤下窺羣動喧號
呼白雲掀浪接滄海洶湧萬里迎金烏此時㸔白雲便
欲扶輪登天衢沛然三日霖一洗旱魃羣生甦靈芝與
丹草下以醫疲癃上以寧君軀慶雲布祥癡瘴息夭札
俱令歸壽域看雲不負出岫心解將醫人轉醫國功成

依舊歸黄山採藥㸔雲老山間石牀夜濕洞雲宿芝草
曉茁東風還紫陽山人昧精討看雲不識黄山道安得
乘此秋風早與子相期拾瑤草

　　送呉彦才之京(己未)

　　呉郎休陽人毎念休陽樂一朝挾䇿辭休陽回首白雲
滿山郭紅日皦皦升天衢五色雲中朝帝居男兒有才
當大用何必儒生空讀書

　　程節婦


　　玉可裂劍可折貞婦之心不可奪山可摧陵可隳貞婦
之操不可移荃蘭松栢有至性肯與百卉同衰盛唐虞
三代嘗比屋共姜以來能幾姓程家遺事得所聞保㓜
植弱心尤勤慈孫孝子不忍説詠歌尚托埀後人

　　送黄彦輝之官長洲丞

　　朝發京都城暮上姑蘇道姑蘇臺上今何如揺曳春風
有芳草芳草萋萋接長洲居民商舸何其稠大船如屋
連平地清歌妙舞盈髙樓此地民風尚華藻力農不似

為商好商兒鼓柁任所游貧民科徴豈終保理民平政
在斯行慎勿逺效藍田生

　　激清軒歌為吕旭作(壬戌)

　　左史裔孫東籬子築室先塋俯清泚登車攬轡懐昔人
高揭軒名照牕几憶昔趙宋自南渡國計每被姦臣誤
忠臣烈士何代無裂眥衝冠向誰訴賊臣專制無敢言
左史秦檄盈書編讜言直論破鬼膽父子輝映相後先
桑田乆矣淪滄海賊子奸臣復誰在大義長行天地間

白日懸空耿光彩聞孫傳家有真跡寳愛不啻連城璧
每言傳跡不傳心祖孫何曽異今昔當年邂逅游芹宫
樽酒幾度良宵同長夜挑燈誦遺藁義氣凛凛横心胷
擕書自我來京國兩年不見澄清色夜深回首黄山雲
風露滿空秋月白

　　率溪汪茂卿求寫溪山小隱圗因題圗左

　　漸江天際來如絲委蛇下遶孫王祠兩岸青山如走馬
勢與江水俱馳下疎烟逺近見村墟茅屋竹籬總堪畵

隱士家居溪上村雲烟水石供晨昏田園嵗入了官賦
足跡不到王侯門谿魚入市充盤餐啄黍有雞牢有豚
論文痛飲醉方已高朋滿座無空樽秋風蕭蕭歲云暮
奔走誰能免公務乾坤如許憾身多何况持家立門户
寫畵題詩良獨苦夢魂想像無由覩我欲作詩奉明主
挽此高風還淳古四海蒼生悉安堵

　　送儒醫洪毅夫

　　松蘿山頭雲氣横落石渡口滄江平舟人艤棹童子候

欲别未别難為情洪君不獨醫國手千金秘傳懸肘後
蘇家有井不自醫投劑二竪聞風走江樓有酒君莫斟
酒斟不盡離人心杏花成林春風深花屏山下來相尋

　　散歩至楓林

　　信歩尋春不知逺小逕委蛇遶平巘雨餘翠滑石磴危
青梅如豆低埀枝屋上青山壓簷重風𠂻幽禽時一弄
主人不歸柴門關山犬認人自迎送花落鳥啼白日閒
依微機杼鳴林間徘徊不覺歸來晚淡黄落日啣空山


　　古木寒林歌(甲寅)

　　遂邑蔣存中以名家子選為税務官得請而歸
求余寫古木寒林賦此題之

　　遂陽山城萬家邑古木參天蔽原隰虎踞老石龍迴空
雷擘蒼崖起羣蟄故人結茅溪上居日臨流水觀扶疎
因懐萬牛棟梁重乘興偶謁承明廬滄海無際百川趨
挂席欲進空躊躇故山喬木邈何許但見萬里連荒墟
秋風江山客衾簿夢到家山舊丘壑青林白日誰共閒

逺望有人高倚閣解印翩然歸故丘再覩古榦交螭虬
棟梁無用甘樗散與爾老壽同千秋紫陽山人筆如舌
為爾寫向鵞溪雪堂上今亦生楓樹安得長歌繼前哲

　　萬松道人吹簫圗(甲寅)

　　萬松道人者三衢之開化人也宗李氏學有塵
外致好吹簫其鄉人汪彦脩與余㑹於遂邑彦
脩讀儒書頗能曉葬法自號拙閒老人道人因
彦脩求作萬松道人吹簫圗值連日苦雨不能

出因為寫以遣日併題數語以貽之

　　萬松道人持洞簫吹作鈞天鳴鳯韶海月初上萬松頂
清影滿地風瀟瀟吹罷玉宇空寥寥餘音縹緲隨風飄
青鳥前導豐隆御乘興便欲凌青霄𤣥丹已熟九鼎火
白鶴不畏長天遙萬靈執役雷電走倒酌北斗翻招搖
拙閒老人眼如電每向燈前究黄巻清癯已是地行仙
識君知心豈知靣求我為寫萬松圗手弄叅差自相娯
吮毫欲寫輟復止豈以色相摹太虚我亦吹簫翫月窟

金丹未能換毛骨賀老誠能識謫仙大鵬九萬同超忽
















　　覆瓿集巻一

