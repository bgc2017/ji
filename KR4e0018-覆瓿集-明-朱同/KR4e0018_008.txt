







　　欽定四庫全書

　　覆瓿集巻八　　　　　　　明　朱同　撰

　　附録

　　唐仲實贈朝京詩序

　　士有當世不相知異世而相慕者如沈諸梁不知夫子
陳瑩中不知程子所謂當世不相知者也如司馬相如
慕藺相如字曰相如陶淵明慕諸葛孔明名曰元亮字
曰淵明所謂異世而相慕者也黄魯直蘇子瞻俱起於

宋神宗朝子瞻西蜀人魯直江西人生旣相同居則相
近當時魯直與晁無咎張文潛秦少游謂之蘇門四學
士魯直猶未知名子瞻嘗曰讀魯直詩若食海錯多則
致疾尚若不滿意者及魯直古風一首投見而曰江南
有佳實托根桃李場深相慕悦子瞻以托物比喻得三
百篇體制教授朱大同訓導吕德昭生同里又同學年
相若道相似出則同出歸則同歸銜盃朝飲挑燈夜讀
大同種竹數十個題曰翠雨軒徳昭亦題其亭曰蒼雪

其同門合志有類此哉今大同朝京德昭賦古風二首
以松比大同以兔絲自喻美其行而慨已之失所附也後有作者
宜採而錄之故為文以弁其篇端云洪武庚申日南至
同里唐仲實叙

　　吕德昭贈朝京古風二首(歙人名旭)

　　長松何青青蟠根據陵阜昂霄直幹修覆日凉隂厚堅
貞氷雪姿歲晏色逾秀風聲聞九天洶洶波浪吼兎絲
乃小草托根相依負纒綿引蔓長屬意在長久明堂需

棟梁匠石逺來取陵阜不可留萬牛重囘首小草徒萋
萋疇依以滋茂故土存本根棄捐復何有顯居廟廊髙
永固金石夀

　　古劍何蒼蒼年深土華蝕氣蝕塵土濛光與斗牛射曠
世無張華望氣誰賞識幸逢劍客知殷勤為磨拭淬之
以江水礪之以砥石明月懸雙環寒冰炯三尺一敷蛟
龍吟載揮鬼神泣劍客日相親提擕欲逺適時清不得
將匣函掛髙壁用行舍則藏周防慎爾徳神物有變化

際遇豈無日

　　孫傑贈朝京詩(休陽人)

　　紫陽山水盤蜿蜒紫陽之裔人中仙文光騰空射牛斗
筆陣落紙驅雲烟幾年典教黌宫裏清畫弦歌夜經史
峩冠繼述玉堂人絳帷樂育青衿子閑來興在山水間
時將金碧圖巖巒富室豪家俱不與只寄林下詩人看
落落才華出天性炯炯精神瑩冰鏡九天龍耳知姓名
一旦鶴書來幣聘鳯鳴麟見當明時男子要為天下竒

坐使文風振寰海紫陽草樹増光輝我生坐映寒窻雪
但讀父書嘆才拙髙誼早結金蘭心清談幾共松蘿月
君今應召趨蓬萊江天欲雪梅花開眼底斯文少知已
長歌滿飲玻璃盃玻璃盃酒真珠色可緩離愁壯胷臆
行見豐城揭故人煩君道我長相憶(掲君名模字平仲時為翰林學士)

　　俞忠贈朝京詩(峴山人)

　　盛世相催起隠淪先生從此上通津周情孔思能超古
晉帖唐詩迥逼真雪擁金陵梅破玉春囘采石水生鱗

會看曙色趨朝早命服煌煌照眼新

　　馬則贈朝京詩(星源人)

　　鳳噦噦鳴朝陽聲和五音協色絢五采彰翔覽徳輝九
千仞一出象表明時祥

　　麟振振性孔仁四海治化洽一出休祥臻聖代昭明見
林藪淳風浩浩明時禎

　　曹&KR1971;贈朝京詩(歙人)

　　曉日光照漸江濱江濱喜見梅花新折梅贈别知心人

知心人作玉堂客得句還憶山中春

　　汪和贈朝京詩(休寧人)

　　初月樓前梅正香青雲路上趣行装職依化日黄金闕
繼述清風白玉堂賢俊滿朝虞稷契文章鳴世漢班揚
先生從此班鵷鷺治世咸争覩鳯凰

　　范平仲書雲溪歸隠圖後(名凖)

　　余與朱君大同程君伯静生同歲大同最長伯静次之
余最少自幼多鞠外家與伯静孩提嬉戲不啻同氣七

歲時舅氏延前翰林學士楓林朱先生於家塾而大同
侍其尊父來同硯席明年先生由鄉貢赴春官越三年
己丑先生又來教雲溪明年先生官池陽余與伯静受
業東山精舍又二年壬辰江淮兵起郡邑為墟先生亦
自池陽歸余與伯静束書避地石門山中肄業涉三載
歲乙未又侍先生客璫溪是秋郡邑又復騷動遂逃難
駭散而詩書之業荒矣又三年戊戌先生召余授徒石
門曹氏與大同講學於家一歲之間燈火之聨詩酒之

聚此幸殆未始有也自時厥後户門征役之供衣食俯
仰之給歲無寧日而大同則明家學以底於成然三人
者雖相去有逺邇相見有疎數而此心之同斯道之契
則未始有間也大同旣優於學而機巧天成故精於書
又善繪事凡音律技藝之事皆能諳焉嘗相謂曰吾儕
自幼相處至今埀四十年此後聚散未可知也容繪圖
作文以紀實庶使後來者知世契之有自也未果而余
游閩矣越二年歸訪大同於石門相與談論往昔感慨

咨嗟余乃請如舊約大同以余閩歸為作雲溪歸隠之圖
後四年丁已大同過余雲溪上縱觀山川之勝乃曰向所
作殊不惬意當再寫余以古疋紙相授圖成而文未暇及
也明年春大同舉明經典教郡庠余亦以文學見舉於有
司旣得辭乃就訓導縣學伯靜則以商晦跡江湖間者屢
歲越二年庚申有司舉原籍人才而余三人先後被召大同
任吏部員外郎未幾陞禮部侍郎伯靜知衛輝之胙城余
則備員延安之呉堡乃擕是巻請大同追補前作而余行速

矣於是友人掲平仲為序大同書之舒德介賦之以餞余行
又明年以事之京復伸前請大同勤於公事不暇作文乃題
絶句以見意明日别去假道訪伯靜餞余出西門二十里
握手慟哭而别後三得胙城書而京國之問無聞焉去年
夏友人胡士林復來官綏德能備道故舊之詳比秋則聞
掲君之䘮今春考滿由延安入陜則始知吾大同之不幸
也嗚呼悲夫三月自陜出汴涉河北訪胙城而伯靜以考
最陞督府斷事矣余意以為此雖不遇而至京必可同

邸聨牀以盡契濶比至則伯靜已獲罪被逮欲見而不
可得余又以為今雖不可見事久得釋終可見也姑待
之未幾余得除工部主事到任未及月而遭誣不復能
自明因誣自訴以冀免而卒罹咎鉗縲近五十日而伯
静猶未得解葢皆不知其所終也嗚呼余與二子相知
之真相去之逺相别之久大同已不可復見伯靜又不
可得見而余亦落陷阱殆非天乎追思疇昔嬉戲之同
硯席之共出入相擕寢食必偕自幼及壮四十年間終

始如一日者豈偶然也哉豈可復得也哉因閲舊箧得
是巻恐客中散逸遂述平日交親之厚與夫聚散去來
之不可必禍福倚伏之不可知者於巻末寄歸遺弟深
源藏於家庶後來之為子孫者有徴焉洪武乙丑七月
二十五日乙酉休寧范凖書於官署之小軒

　　范平仲賀大同自杭歸覓程子尚為嗣詩

　　近聞返棹錢塘日有子螟蛉喜若何虹井千年慳慶澤
蜃樓三月溢清波萱花堂北春雲暖燈火城南夜雨過

衮衮公侯由此兆翰林隂隲在人多

　　其二

　　不須吉夢到熊羆綵服趨庭春晝遲杏倚雲邊根自固
桂花月窟種尤竒膏腴接壤魚鱗集臭味同芳草木知
索飯門東啼正急杜陵空有兩男兒

　　平仲賀大同見子

　　去年甫見螟蛉子今日歡傳老蚌珠駒出渥洼神采異
鳯生丹穴羽毛殊清風桂子秋香綻初月梅花春意敷

家學自兹應可紹城南燈火詫韓符

　　張羽賦梅花初月樓贈大同(烏程人太常寺丞)

　　吾聞仙人好樓居乃在閬風之圃𤣥洲之墟雲窻霧閣
千仞表青天十二金芙蕖風飈叱馭不可以逕度安能跨
海騎鯨魚新安先生列仙儒卜居平生茅未誅曉擕青
鹿向烟霧一徑初入千縈紆桃源忽向眼底見風物但
是秦人餘五丁何年運斧鑿石樞洞户夾立中平舒紛
紛過客弗敢翫山君守䕶煩呵嘘先生結樓萬木杪迥

若麗譙雄且孤連峯忽斷西南隅捲簾看月蛾眉初梅
花千樹雪不如飛觴醉月弄花影爛然身墮白玉壺亞
卿結髪讀父書十年住樓山與娛一朝徴起青雲衢珮
玉日向君門趨樓前梅花自開落樓頭明月還盈虚南
牕孤燭照歸夢覺來枕席非吾廬且當致身佐唐虞䕫
龍豈容混樵漁長干美酒熟可沽梅花如雪覆緣蕪神
州月色天下殊何用區區懷故都花間卧月紅氍毺人
生花月何處無


　　周孟啟題梅花初月贈大同

　　昔公脫畧泉石隈未築酒樓先種梅梅花髙樓日相映
最愛青天初月來青天月出香霧開碧紗綺席無纎埃
蠶叢太白古時雪刻此萬斛瓊瑤堆素蛾行空攬飛鏡
霓裳照影相徘徊徘徊玉立吟情起硯墨虹光動氷水
水部清狂東閣留庾公曠浪南樓喜紅椒綠酒金叵羅
坐招圭璧更吟哦詩成酒閣衆賓醉萬事攘攘如公何
公從承恩事天子吏部文章五雲起殊榮喜秩佐春官

益有聲名在人耳上林觀梅花照天鳯臺望月層霄裏
闌干百尺思故園剩水殘山渺千里千里迢遙春夢還
梅花初月報平安廣平花發未應去更長南枝為掛冠

　　曹倬贈詩(國子助教)

　　天葩昨夜煥南樓生魄浮雲分外幽自是主人得真趣
隂陽太極坐中收











　　覆瓿集巻八


　　覆瓿集跋

　　禮侍公楓林先生子也諱同字大同以外家陳姓號朱
陳村民又號紫陽山樵志景仰也公文才武略圖繪丹
青無所不精時稱為三絶洪武中以異材見舉備員東
宫懿文太子崇重特甚晉禮部侍郎吁遇亦隆矣哉尋
以被誣得罪太子救之弗及然非其辜也嘗憶族祖平
仲公師事楓林先生從隠石門三年後舉明經以理學
名世汪仁峯先生集擬之胡雲峯陳定宇之儔及門之

士猶然况家學淵源如先生必無不殫悉要領窮究精微
豈其明哲不足以保身而顧罹於禍天耶命耶於先生
何尤耶語有之求忠臣於孝子今觀集中思慕之篇不
一而足數十年如一日所謂五十而慕非與世烏有為
孝而不為忠者哉亦足以徴先生矣嗣官其子夢祥公
朔州守則先生之迹信可白於天下後世而髙皇之心
不亦深可亮乎先生為不亡也已檁桑梓末學每勤仰
止而欷歔乎往事恨未覯其遺編今歲暮春展拜像下

從其後裔求舊跡見畫菊題咏及是稿數種文追兩漢
書逼晉人詩儷盛唐洵所謂三絶者也噫是皆先生之
緒餘也夫且若爾其他不尤可推哉兹裔孫無垢甫將
以遺稿夀之於梓後之慕先生者因其文遡其人必有
為之扼腕而三嘆又必有為之深信而傳述者夫奚俟
乎余言特以臆見志其快覩云耳海陽後學范檁謹跋











　　覆瓿集跋

