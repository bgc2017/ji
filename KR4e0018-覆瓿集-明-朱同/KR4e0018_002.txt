







　　欽定四庫全書

　　覆瓿集巻二　　　　　　　明　朱同　撰

　　五言律詩

　　感懐(癸卯二首)

　　報國空懐䇿思鄉懶上樓家山千里逺湖海二年秋世
態湏青眼覊棲自白頭倚門思子淚應寄浙江流

　　其二

　　不作東山卧空登王粲樓丹心朝對日病骨夜驚秋故

里頻來夢呉霜易上頭憾如江水濶薄暮接天流

　　送人歸後有懐

　　歲月懐桑梓霜風到客衾思親方寸亂送客淚痕深此
去望鄉信何時聞好音神光應變化寳劍暮龍吟

　　次韻馮伯昻同發姑蘇

　　魯酒不可飲湏傾三百盃君恩猶未報丹寸肯成灰自
有鯤鵬路可令鷗鷺猜長江波萬里誰負濟川才

　　次韻伯昻見寄


　　家山不可望南國暗旌旗怕讀登樓賦長吟伐木詩雲
低江樹逺天濶海㠶遲却憶同舟夜何如載雪時

　　可惜

　　可惜碧桃樹孤根逺日華緑微枝底葉紅淡雨餘花傍
水含朝露照人生晚霞明朝重去看一一墮泥沙

　　題畵

　　宻樹深藏寺輕舟暖棹烟藤蘿埀石上草閣俯江邊高
岸立峭壁歸鴻來逺天平生江海志付與畵詩傳


　　端午中黄親招飲齊明樓分韻得榴字

　　五月春花樹墻頭有火榴情因親故重酒為倡酬留山
色入牕滿溪聲繞座流何湏問蓬島只此是丹丘

　　舟過石崇湖次韻彦銘(辛亥)

　　山勢西來盡波平接太清地連天塹重名蓋石崇輕鏡
净空無滓風翻浪忽驚掀篷莫回首何限故鄉情

　　其二

　　舟行堤漸濶圓影浸空清浪蕩四山動㠶飛一葉輕望

逺心如醉思親夢亦驚君恩天廣大那可不陳情

　　贈王若霖二首(并序)

　　王若霖歙之儒生也素未之識回自鍾山適值
同行時若霖新授江南奉新丞至薪嶺之北曰
馮村將别自為起句求余足之以贈别因再用
韻以勉之云(辛亥)

　　且酌樽中酒重逢未有期歙南看月夜江右望雲時路
逐溪聲轉山隨行處移明朝登嶺後回首倍相思


　　其二

　　㓜學壯行志書生本自期方當勤苦日莫負聖明時雨
過嵐光重雲開樹影移祗應崇令德千里慰遐思

　　題折枝梨花兼實圗(癸丑)

　　秋日梨花詠道園曽有詩青枝已秋實白雪尚春姿蘇
子非今夢杜陵憶少時不因良友筆誰重昔賢思

　　題自畵扇贈曹子純

　　野樹秋容老層巒曉氣蒸寺鍾如隠隠江水自澄澄舉

世悲傷足何人樂曲肱抱琴林下者好結浴沂朋

　　贈智惠憶歸南泉

　　欲破愚癡障須懸智惠幢三生漫呉越一吸盡西江泉
石曽供眼雲山故入牕祖燈期再續已見外魔降

　　七言律詩(内附七古佚篇)

　　西村畵山水為羅傳道邑令題(辛丑)

　　飛泉千尺埀長虹嵐氣散作烟空濛秋林髙下見村屋
古寺如聽雲間鐘樓臺依約烟樹表溪橋野艇行人小

西村畵癖嗟余同對此興與秋天杳

　　次韻馮伯昻見寄

　　君在髙樓對山坐我向蓬牕對山卧湖山收雨作晚晴
山色滿簾牕外過茶烟石鼎松風逺半枕梨雲春夢破
起來便作春山㳺莫待早梅如豆大

　　其二

　　錢塘江頭看潮坐錢塘江上聽潮卧潮聲半夜捲海來
一霎雷霆枕邊過起來倚劍看青天月光出海半輪破

笑問醯鷄甕裏天豈知世上乾坤大

　　上已苦雨呈汪養晦(戊申)

　　三月三日苦淫雨春游無計令人愁雲低暮色近埀地
風捲濤聲遙撼樓青天白日果何處急電轟雷方未休
最憐桃李花開樹零落離披不自由

　　大雨

　　三月十八苦炎蒸客子解衣如甑中忽驚雷電繞庭户
已見風雲盈大空雨聲倒挽銀漢落水勢直與滄溟同

前村咫尺斷來徃令人倍憶濟川功

　　夢中渡江之作

　　東風如顛怒清曉百尺危檣挿天表張㠶破浪追流星
萬頃茫然一時了半生慣見風濤險登岸汗流愧沙鳥
回看烟際波連空青山一㸃江南小

　　登子陵釣臺有感

　　清曉扁舟維岸隂百年幾渡來登臨游人仰扳石磴險
飛臺俯瞰滄波深客星帝座一時事江水雲山千古心

哲人去矣不可見擊劍空作秋龍吟

　　題畵

　　老虬參天勢欲動古樹錯立交嶐嵸清溪雨過生碧雲
隔岸嵐光入簷重小亭臨水清且漣怪石翠濕苔蘚妍
倚欄讀書兩忘言豈應未了黄庭篇

　　汊口程伯齡扁所居曰容膝山房求余寫喬松
古木圗因題以為贈(己未)

　　老松參天倚清濆卓立逈出凡木羣百年生息飽雨露

一日變化超風雲雲溪故家足喬木容膝山房更清淑
知君每愛林下風故寫幽人坐溪腹

　　應制作瀟湘八景(甲子三月)

　　洞庭秋月

　　岳陽樓前秋風起碧波夜凉秋在水纎雲捲盡四望遙
一色澄清幾千里爛爛銀盤海上來金光蕩漾鏡中開
洞簫依微碧烟外應有羽客凌風迴

　　瀟湘夜雨


　　三湘重湖碧雲暮岸葦江蘆不知數孤篷夜半驚夢迴
四顧茫茫莽回互乍疎乍密還瀟瀟澤被枯槁翻天飄
江湖豈無廟堂念恩深不知千里遙

　　煙寺晚鐘

　　重巖叠障生虚籟碧烟隱寺横如帶老禪出定月照廊
數聲忽度長林外西來大慧非頑空要將耳觀開愚䝉
洪音浩蕩無逺邇播揚萬里資皇風

　　江天暮雪


　　嚴風凛冽雲埀地逺岫平林失蒼翠馮夷剪水作飛花
一色迷漫滿天際孤舟釣緡昏未收蓑衣清興勝狐裘
三白但有豐年兆一身饑寒何足憂

　　平沙落鴈

　　秋色澄空碧霄逺蓐收氣肅寒雲捲數聲嘹唳天外來
低落平沙水清淺羽毛獨爾知隨陽豈為饑膓懐稻粱
銜蘆不煩避矰&KR0819;解網今已同商湯

　　逺浦歸帆


　　灝氣滿空秋灑灑潦盡潭清木葉下片㠶幾㸃天際來
破浪乘風如走馬江漢今為鴈鶩池商舶釣艇從所之
暮歸晨出㑹有時慎勿縱欲令人嗤

　　漁村夕照

　　茅屋人家小門逕紅蓼白蘋欲齊脛收緡曬網挿疎籬
短渚長洲遞相映紅輪留照懸逺空水村澤國俱春融
飯飽不知身外事欸乃一曲歌淳風

　　山市晴嵐


　　平湖逺接青山麓瓦屋布帘烟簇簇曈曈海日出山頭
晻靄林霏淡平陸鮮鱗可買醪可沽醉歸不倩傍人扶
皇風萬里被海隅漁樵樂土無處無

　　山居述懐(壬寅)

　　投跡窮山休便休閒身猶抱古今愁百年自分田園樂
萬里誰思社稷憂郭令豈無陶令志董生寧有賈生籌
經綸本是男兒事莫理雕蟲到白頭

　　奉寄陳秉初


　　欲冩蒭蕘報所知楚天雲濶鴈書遲扶傾已藉諸公力
側席應勞聖主思舊俗難忘周社稷危時空望漢旌旗
投鞭何日踰天塹晉拜元龍㑹有期

　　夢歸梅花初月樓

　　一劍新從死地來夢魂長繞故山隈清輝萬里秋光老
寒影幾枝春信回但覺親恩天廣大豈知世事日塵埃
片時枕上團圞樂無奈城頭畵角催

　　過永樂田家有感


　　移舟暫泊釣魚磯一逕委蛇入翠微落日園林鷄犬富
秋風平野稻粱肥農翁但道征徭重啼鳥那知世事非
莫怨棲遲身是客家山亦有舊柴扉

　　嚴君誕日

　　年年稱壽梅花月今日凄凉思故扉堂上有親埀白髪
階前無我戯斑衣淛江秋老人空瘦回嶺風高鴈過稀
安得元戎先十乘洗天風雨早同歸

　　七月登呉山感去年離家之作(癸卯)


　　江上秋風吹客衣江頭塞鴈又南飛報君寸鐡曽無補
作客一年猶未歸黄菊未沾新雨露白雲應鎻舊柴扉
登樓莫憶去年事且向欄杆看落暉

　　雨中奉寄李仲吉員外戴子華二契兄

　　興來欲訪戴安道詩好長懐李謫仙客裏風光渾是夢
雨中官舍小於船已知生死同今日莫使才名愧古賢
世上英雄誰是主與君努力中興年

　　奉寄山隂縣丞陳大用


　　才名本自重南金未許相逢歎陸沉異路共為千里客
故鄉誰念五更心海門日上天光近江浦雲歸樹色深
莫道過門風致盡扁舟正擬過山隂

　　同年仲望叅謀髙德初過嘉興三塔寺分韻賦
詩得門字

　　風急舟輕似馬奔楚吟又動望鄉魂暮雲三塔林間寺
茅屋幾家湖上村鴈陣逺衝霜浦令邊塵遙接戍樓昏
平生毎愛逢僧話帶月何妨叩𣑽門


　　宿嘉興通濟院題壁

　　過盡平湖擬問津忽驚林屋傍湖濱竹隂風細疑無暑
花落鶯啼别有春身世不逃嗔妄想飄零長作别離人
何時一了平生願歸去家山拜老親

　　至日登呉山

　　聞道春從地底還望春獨上呉山巔海㠶幾㸃落天外
塞鴈一聲來日邊彈鋏敢求遷代舍思蓴未許賦歸田
男兒出處關風化不用擡頭問老天


　　次韻髙德初述懐(時寓化成菴)

　　夢破梅花夜不眠滿牀明月正中天一時用舍真兒戱
千古興亡著簡編身老自堪歸杜曲詩成誰使效張顛
平生心事何人解擬向王門一上箋

　　其二

　　笛聲驚起海龍眠送作江南雨滿天世上風雲閒老手
山中燈火廢殘編竄身嶺海悲韓愈借榻禪房喜大顛
自是草廬無意卧不煩束帛為戔戔


　　奉贈唐佐衡老師

　　平生毎愧朱公惔嵗晚忽逢唐子西上國未瞻郊鳯至
故居空聽夜烏啼談詩抵掌唾壺缺把酒臨風江月低
他日卜隣何處好黄山髙與白雲齊

　　次韻楊思齊感懐

　　百錬氷清任斷魂吹竽無意上王門三年未有匡時䇿
一飯總成明主恩獻賦得金真易與草𤣥投閣不堪論
頭顱鏡裏今如許莫遣秋霜鬢上存


　　同馮伯昻泛舟由姑蘇過呉江抵錢塘舟中有
作

　　連牀夜聽姑蘇雨柔櫓曉棹呉江雲大地北來山勢盡
長江東去浪花分知君乆抱屠龍技歎我空懐封禪文
安得扁舟早歸去故山高卧謝知聞

　　呉江即景分韻得池字

　　平湖萬頃去㠶遲遙見孤村列戍旗一塔已無當日箭
三高猶有昔年祠風掀急浪飛橋動霜滿高樓畵角悲

欲訪鴟夷何處是望中烟樹自參差

　　過呉江思歸(甲辰)

　　歲暮江春憶故園片雲猶隔路三千長歌作客豈今日
㧞劍出門思去年古歙春歸梅似雪呉江風靜水如天
䨇親欲望兒歸日無奈南來有障烟

　　次韻馮伯昻見贈

　　扁舟載雨夜沉沉好語時聞咳唾音彈鋏作歌知客憾
論功坐樹見臣心無縁可結三生夢有志終成百錬金

江左幾時休戰伐與君携手歩園林

　　元日有感(壬寅)

　　萬國衣冠拜衮衣兩年元旦負歸期江雲朝捲千㝷碧
海日晴曛五色旗江上雪消春水長山中寒重早梅遲
莫思鄉黨常年㑹寳劍當酧國士知

　　慈親花甲之日是夜夢中稱壽覺後有感(壬寅)

　　夢中樽酒壽慈親夢覺登樓望白雲四海尚聞悲戰伐
百年何計樹功勲眼枯自灑孟宗淚情裂誰憐李密文

但得寰區歸上國便當萬死報明君

　　次韻萬壽塔長老贈天真藏主天真宣人

　　萬壽寺前古木森繫舟時復逺相尋詩成不作人間語
琴好誰聽世外音琪樹風生驚夜雨法壇雲静覆春隂
敬亭山色何年别日暮江東千里心

　　題冷起敬如此江山亭

　　亭搆呉山百尺梯更闌時聽海鷄啼絲桐夜雨清猿夢
楊柳春風送馬蹄雪漲海門天塹濶潮回江浦月痕低

登臨若問登臨句如此江山如此題

　　發錢塘至餘杭城阻雨三日題城北樓(二首)

　　三載江淮奔戰塵濟時空負百年身青山尚是來時路
城郭今非舊日人追信已無蕭相國舉賢誰似晉胥臣
明朝又上新安道回首錢塘淚滿巾

　　其二

　　百雉孤城流水東青山掩映戍旗紅蛙聲日夜亂城柝
嵐氣作雲漫碧空茅屋幾家兵火後關河千里戰塵中

鵾鵬自有天池路非復呉中舊阿䝉

　　過昌化次前韻

　　未拂征衣滿靣塵雲林何計乞閒身荒村白日有啼鳥
廢屋頺垣無住人大地豈應終破碎普天誰為正君臣
髙堂自有二親在且向晨昏事盥巾

　　度昱關宿老竹田家及抵家述懐(甲辰)

　　險阻艱難備此程百年生死一毛輕但知憾比徐方寸
深媿才非杜北征茅屋晝藏牛共卧山溪夜渡虎同行

歸來已喜䨇親徤莫遣秋霜上鬢莖

　　次韻李仲吉見贈

　　千里還鄉已到鄉故人應是更凄凉珠還合浦神光在
鴈呌寒雲别憾長滄海桑田心不變山林鐘鼎事何妨
雪深山逕藥苗小何日林間遇阮郎

　　奉簡敬道兄長見顧

　　林間終日坐蒼苔有客過從此地來厚餽逺稱慈母壽
好懐今為故人開黄昏燭盡雲山出半夜詩成風雨催

莫厭田家供奉薄看花村塢當銜盃

　　題自作山水

　　小閣獨坐日無事幾迴飛夢到天台一時風雨眼前過
萬里山河筆底開林下有人閒白晝世間無地不黄埃
便當辦取九節杖劍閣匡廬頻徃迴

　　其二

　　誰剪呉江半幅天滄洲詩思便悠然長江萬里雲埀地
錫杖一條僧上船怪石定從山上落喬松勢與海相連

好山是處堪圗畵任取旁人笑米顛

　　過瑤溪訪俞敬道不遇因留宿是時敬道有金
陵經商之行

　　故人别去忽三月乘興泠然御曉風避客本非叚干木
泛舟應擬陶朱公牕間月影生林外壁上燈花落酒中
自是過門不相見風流難與昔人同

　　贈别鮑尚絅赴人才選

　　五月炎天金石流故人何事買行舟興亡莫問烏衣巷

嘯咏應過白鷺洲幾載焚膏傳世學一朝束帶應時求
欲知别後相思處月上梅梢夜夜樓

　　施杜端三使君見訪索贈

　　聯翩三騎出城東此日追游清賞同但向梅花翫初月
肯隨柳絮逐春風稻收平野郊原曠鴈呌清霜宇宙空
先後錦還京闕近莫言耕釣有隆中

　　秋雨感懐

　　雲鎻干巖晝不開攬衣小閣獨徘徊風飄翠色紛紛下

雨送寒聲陣陣來竹葉已空前日醉桂花莫受曉霜催
眼中千古興亡事撥向爐中鐡筯灰

　　實夫有金陵之行令人重増慨嘆短章奉寄以
見下懷

　　春首過從到敝廬談詩清夜剪園蔬乆知衡宇能容膝
豈料王門再曳裾見志但知孫綽賦濟時莫上賈生書
眼中故舊飄零盡迴首西風歎索居

　　汪尚書輓章(澤民)


　　敬亭秋色何人敵天挺竒才出士林問學始膺先代澤
艱危終見老臣心乾坤推轉有興廢賢聖操持無古今
德業已埀青史筆却令後死重哀吟

　　歸故宅

　　曲曲清溪來徃頻故園又得見先春笋穿舍北竹繞屋
梅倚墻頭花笑人泉石幾家供客眼江山萬里暗兵塵
由來軒冕多翻覆澗水松風未是貧

　　同鮑氏諸公游靈山絶頂松林


　　大地山河一覽中登臨感慨古今同片雲又作人間雨
萬里自來天外風尚有塵埃盈下界全無纎芥礙虚空
吹簫玉女雲中下指㸃蓬萊滄海東

　　冬夜

　　千林秋盡夜迢迢十二欄杆倚碧霄道統已慚周茂叔
將門還許霍嫖姚亂山明月凉如雪半夜狂風怒似潮
白面書生成底事莫將身世老漁樵

　　題白雲樓


　　自作繭窩人已仙白雲明在尚悠然登樓作賦傷今日
荷鍤擕壺思昔年欄倚長空秋見鴈林藏積雨夜啼鵑
九齡帝與誇當日白髪重看繼世賢

　　題登源緑照亭

　　登源洞裏石如屋緑照亭前水作湖溪聲遶坐驚風雨
山色入欄供畵圗身世幾時歸澗谷林泉何地不蓬壺
髙朋盡日追游樂莫厭沾衣雨載途

　　贈項子全


　　三衢項子全宦遊江湖間常勤勞王事已而以
醫學自娯乙己歲携其子訪宗族於貴溪過門
求見索詩適以他出不及奉迓走此為謝

　　過門未識子全靣乆矣逢人説項斯宦志已灰更變後
宗枝還念未分時曽楊近古無神術盧扁于今有國醫
尚擬好風吹杖履夜深雨足剪園葵

　　山中書懐奉寄葉實夫(丁未)

　　投跡深林百念休春花秋月與追游雨餘山色朝當户

風外溪聲夜滿樓已拚歸畊辭虎口還思結友效龍頭
吟餘獨上南岡望猶自空懐杞國憂

　　五月十五夜對月(丁未)

　　正愁苦雨作梅霖向晚雲開見逺岑天淨已推圓鏡上
山髙猶隔半村隂清光本自無圓缺人世果誰分古今
明夜隂晴不可斷欄杆獨倚漫沉吟

　　同董伯和登砂子嶺觀聖潭瀑布(丁未)

　　小逕穿溪斷復通叢林隂翳失西東重巖直入九霄上

古廟深臨萬壑中白日忽驚飛急雪青潭慎勿怒潛龍
誰知一勺靈湫水解與人間作歲豐

　　上江山中即事

　　山上青山樓上樓結樓髙下倚林丘通幽一逕苔蘚滑
壓屋四山空翠流松梢滴露作疎雨嵐氣入簷生早秋
我來暫下陳蕃榻一洗平生今古愁

　　至楓林登東山樓有感

　　樓隠喬林白日長桂花不斷四時香山蒸嵐氣作朝雨

竹引水風生晚凉身在豈應愁計拙興來時復動詩狂
東山一為蒼生出贏得人間話幾塲

　　曹操楊修翫曹娥碑圖(戊申)

　　江水粼粼照岸浮古碑如堠立江頭誰知手撚吟髭日
已是心疑國士秋奸計不逃人物議畵圗解冩古今愁
沽才鬬虜固應爾更有同時鸚鵡洲

　　嚴陵舟還喜晴贈陳大用

　　幾日濃隂撼朔風今朝新霽早推篷山頭積雪連雲白

海上明霞照水紅身世已知歸計穏舟行况與古人同
通家喜有朱陳舊努力躬耕待嵗豐

　　其二

　　霜寒水落石如林㵼壁直下三千尋遡流豈辭上灘澁
到家不厭㝷源深片片浮雲或聚散衮衮長江無古今
此懐只有陳摶解故喜扁舟論素心

　　何士明判簿以詩求作雲麓書隠圗不果為作
步韻奉答(己酉)


　　十年江上憶茅廬故託毫縑冩舊居濟世可堪終稼穡
蒞民無計禦樵漁乆知心逺懐桑梓已喜身閒棄簿書
雲麓真山應㑹見莫看圗畵賦歸歟

　　題送行詩卷(辛亥)

　　端木孝友孝思從先子游尋復侍尊人之官江
西有送行書巻余未之作今歲又侍親在朝偶
㑹於鳯凰䑓下求補此巻為賦此

　　江西未有送行句此日相逢再賦詩定省羡君多伯仲

飄零憐我獨孤遺夢回石水論文夜喜見秦淮問禮時
後㑹茫茫又何地應湏努力慰相思

　　題王悦中長司林泉歸隠詩巻

　　王君歸隠林泉志先子當年亦有詩身老可堪奔走職
子賢不負聖明時夢回雲海滄波逺春到園林化日遲
我欲遺書訪泉石白雲已有宿年期

　　發新城至江浙書懐(癸丑)

　　夜發新城望浙城好風吹送片㠶輕一丸皓月天心小

萬里滄江鏡靣平白浪總催前後事青山不盡古今情
重來十載登臨地何處故人同眼明















　　覆瓿集巻二

