䂬溪詩話卷三
宋黃徹撰
老杜觀打魚云設網萬魚急蓋指聚斂之臣苛法侵漁
使民不聊生乃萬魚急也又云能者&KR0757;舟疾若風撑突
波濤挺义入小人舞智趨時巧宦數遷所謂疾若風也
殘民以逞不顧傾覆所謂挺义入也日暮蛟龍改窟穴
山根鱣鮪隨雲雷魚不得其所龍豈能安居君與民猶
是也此與六義比興何異吾徒何為縱此樂暴殄天物
聖所哀此樂而能戒又有仁厚意亦如前王作網罟設
法害生成不專為取魚也退之义魚曰觀樂憶吾僚異
此意矣亦如蘄簟云但願天日常炎赫
賓客集添爐擣雞舌洒水淨龍鬚駱賓王桃花嘶别路
竹葉瀉離尊此體甚衆惟柳子厚從崔中丞過盧少府
郊居一聫最工云蒔藥閒庭延國老開尊虚室對賢人
似稱坐客而有兩意蓋甘草為國老濁酒為賢人故也
夢得又有藥爐燒姹女酒甕貯賢人近于湯燖右軍矣
余嘗為郊行詩云江干食息呼扶老木末攀緣訴宛童
乃古今註秃鶖一名扶老爾雅女蘿謂之宛童也又題
一士人居云但遣一枝居巧婦不殊大厦賀嘉賓蓋用
爾雅鷦鷯谷名巧婦炙轂子雀一名嘉賓言集人屋如
嘉賓也樂天曾用巧婦對慈姑
謝元暉善為詩任彦昇工於筆又云任筆沈詩劉孝綽
稱弟儀與威云三筆六詩故杜牧之云杜詩韓筆愁來
讀似倩麻姑癢處抓近人兼用之臨川云閒中用意歸
詩筆静裡安身比泰山坡云水洗禪心都眼淨山供詩
筆總眉愁
柳遷南荒有云愁向公庭問重譯欲投章甫作文身太
白云我似鷓鴣鳥南遷嬾北飛皆褊忮&KR0997;辭非畎畆惓
惓之義杜云馮唐雖晩達終覲在皇都愁來有江水安
得北之朝其賦張曲江云歸老守故林戀闕悄延頸乃
心王室可知
靖節歡言酌春酒日暮天無雲此處畎畆而樂堯舜者
也堯舜之道即田夫野人所共樂者惟賢者知之爾鍾
嶸但稱其風華清美豈直為田家語其樂而知之異乎
衆人共由者嶸不識也
老杜十暑岷山葛三霜楚戶碪九鑚巴峽火三蟄楚祠
雷其書歲月也新矣樂天云吳郡兩回逢九月越州四
度見重陽去年八月十五夜曲江池畔杏園邊今年八
月十五夜湓浦沙頭水館前又前年九日餘杭郡呼賓
命宴虚白堂去年九日到東洛今年九日來吳鄉兩邊
鬔鬢一時白三處菊花同色黃其質直叙事又是一格
山隂野雪興難乘佳辰強起食猶寒皆斡旋其語使就
音律近集有天上驕雲未肯同十年江海别常輕花下
壺廬鳥勸提與君蓋亦不須傾皆此法也
昌黎送劉師服云攜持令名歸自足貽家尊蘇州送黎
尉云祗應傳善政朝夕慰高堂誠儒者迂闊之辭然貪
饕苟得汚累其親孰若清白之為愈
舊說賈島詩如鳥從井口出人自岳陽來貫休此夜一
輪滿清光何處無皆經年方得偶句以見其辭澁意苦
若非好事者誇辭亦謬用其心矣
杜夜宴左氏莊云檢書燒燭短燭正不宜觀書檢閱時
暫可也退之短檠二尺便且光可謂灯忩中人語猶有
未便燈不籠則損目不宜勤且久山谷夜堂朱墨小燈
籠可謂善矣而處堂非夜久所宜子瞻云推門入室書
縱横蠟紙燈籠晃雲母慣親燈火儒生酸態盡矣
韋應物贈李侍御云心同野鶴與塵遠詩似冰壺徹底
清又雜言送人云冰壺見底未為清少年如玉有詩名
此可謂用事之法蓋不拘故常也
子厚曉行云機心久已忘何事驚麋鹿又放鷓鴣詞云
破籠展翅當遠去同類相呼莫相顧惜乎知之不早爾
柳讀書篇云瘴疴擾靈府日與往昔殊臨文作了了徹
卷兀若無蓋嘗答許京兆書云往時讀書不至底滯今
每讀一傳冄三伸卷復觀姓氏在宗元則為瘴疴所擾
他人乃公患也
夢得送周使君云只恐鳴騶催上道不容待得晚菘嘗
乃周彦倫答文惠太子問山中菜食云春初早韭秋末
晩菘此以兩字用事者送熊判官云臨軒弄郡章得人
方付此乃用漢高弄印睨堯事此一字用事者
鍾嶸稱張茂先惜其兒女情多風雲氣少喻鳬嘗謁杜
紫薇不遇乃曰我詩無綺羅鉛粉宜不售也淮海詩亦
然人戲謂可入小石調然率多美句但綺麗太勝爾子
美並蒂芙蓉本自雙水荇牽風翠帶長退之金釵半醉
坐添春牧之春風十里揚州路誰謂不可入黃鍾宫也
張文潜去雲懷無咎云但覺欠此公或傳其生語文潜
自以欠字為得意然夢得送皇甫云從兹洛陽杜吟咏
欠書生樂天可憐閑氣味惟欠與君同得君更有無限
意猶恨尊前欠老劉退之云今者誠自幸所懷無一欠
張何得意之有
舉人過失難于當其尤者臧孫之犯門斬關惟孟椒能
數之臧紇謂國有人焉必椒也其難如此司馬相如竊
妻滌器開巴蜀以困苦鄉邦其過已多至為封禪書則
謟諛蓋天性不復自新矣子美猶云竟無宣室召徒有
茂陵求李白亦云果得相如草仍餘封禪文和靖獨不
然曰茂陵他日求遺藁猶喜曾無封禪書言雖不迫責
之深矣李商隱云相如解草長門賦却用文君取酒金
亦舍其大論其細也舉其大者自西湖始其後有譏其
謟諛之態死而未巳正如捕逐寇盜先為有力者所獲
搤其吭而騎其項矣餘人從旁助搖縛耳
太白辭粟卧首陽屢空飢顔回當代不飲酒虚名安在
哉君不見梁王池上月昔照梁王尊中酒梁王已去明
月在黃鶴怨解啼春風分明感謝眼前事莫惜醉卧桃
園東又平原君安在科斗生古池坐客三千人而今知
有誰君不見孔北海英風豪氣今安在君不見裴尚書
土墳三尺蒿藜居此類者尚多愚謂雖累千萬篇只是
此意非如少陵傷風憂國感時觸景忠誠激切蓄意深
遠各有所當也子美除草云草有害於人曾何生阻修
芒刺在我眼焉能待高秋其憤邪嫉惡欲芟夷藴崇之
以肅清王所者懷抱可見臨川有勿去草草無惡若比
世俗浮薄此方外之語異乎農夫之務去者也
游山寺云雖有古殿存世尊亦蒙塵山僧衣藍縷告訴
梁棟摧本即所賦事自然及于乘輿蒙塵股肱非材之
意豈非忠義所感一飯不忘君耶
䂬溪詩話卷三
