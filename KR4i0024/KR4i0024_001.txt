䂬溪詩話卷一
宋黃徹撰
漢高祖置酒沛宫酒酣擊筑自歌曰大風起兮雲飛揚
威加海内兮歸故鄉安得猛士兮守四方旹帝有天下
已十三年當思耆艾賢德與共維持獨專意猛士何哉
豈馬上三尺嫚罵餘態未易遽革耶治道終以霸襍蓋
有由然其前年下詔曰賢士大夫吾能尊顯之是年下
詔曰與天下之豪士賢大夫共安輯之竊謂播告之詞
乃秉筆代言非若耳熱之歌乃中心所欲也
唐文宗夏日聫句東坡謂宋玉對楚王雄風譏其知已
不知人也公權小子有美而無規為續之云一為居所
移苦樂永相忘願言均所施清隂及四方或謂五弦之
薰風解愠阜財已有陳善責難意愚謂不然凡規諫之
詞須切直分明乃可以感悟人主故盜言孔甘良藥苦
口若以薰風自南為陳善閉邪但恐後世𨗳諛側媚說
持兩可者皆得以冐敢諫之名矣
諸史列傳首尾一律惟左氏傳春秋則不然千變萬化
有一人而稱目至數次異者族氏名字爵邑號謚皆密
布其中而寓諸褒貶此史家祖也觀少陵詩疑隱與此
合若云杜陵有布衣杜曲幸有桑麻田杜子將北征臣
甫憤所切甫也東西南北人有客有客字子美蓋自見
其里居名字也不作河西尉白頭拾遺徒步歸備員竊
補衮凡才省郎補官遷陟歷歷可考至叙他人亦然
如云粲粲元道州又云結也實國幹凡例森然誠春秋
之法也
老杜送嚴武云公若登台輔臨危莫愛身寄裴道州蘇
侍御云致君堯舜寄公等早據要路思捐軀此公素所
蓄積而未及施設者故樂以告人耳夫全軀碌碌之人
果何能為汲長孺曰天子置公卿寧令從諛承意縱愛
身奈辱朝廷何任遐曰褚彦回保妻子愛性命遐能制
之視此以騐二詩信而有徵矣自比稷契豈為過哉岑
侍御行軍詩云平生抱忠義不敢私微軀范文正公云
一入諫諍司鴻毛忽其身
孟子七篇論君與民者居半其餘欲得君蓋以安民也
觀杜陵窮年憂黎元嘆息腸内熱胡為將暮年憂世心
力弱宿花石戍云誰能叩君門下令減征賦寄柏學士
云幾時高議排君門各使蒼生有環堵寧令吾廬獨破
受凍死亦足而志在大庇天下寒士其心廣大異夫求
穴之螻蟻輩真得孟子所存矣東坡問老杜何如人或
云是司馬遷但能名其詩耳愚謂老杜似孟子蓋原其
心也
劒閣云吾將罪真宰意欲鏟叠嶂與太白搥碎黃鶴樓
剗却君山好語亦何異然劒閣詩意在削平僣竊尊崇
王室凜凜有忠義氣搥碎剗却之語但覺一味麄豪耳
故昔人論文字以意為上
岑參寄杜拾遺云聖朝無闕事自覺諫書稀退之贈崔
補缺云年少得途未要忙時清諫疏尤宜罕皆謬承荀
卿有面從無諫諍之語遂使阿諛奸佞之輩用以藉口
以是知凡造意立言不可不預為天下來世慮
石荀竹云惜哉俗態好豪蔽亦如小臣媚至尊小臣非
小官也凡事君不以道雖官尊位崇不害為小臣耳下
云政化錯逆失大體坐看傾危受厚恩此非官小者所
當也但乍讀者則小臣之語似不指公卿耳末云安得
壯士擲天外使人不疑見本根豈非渾敦窮奇投諸四
裔使天下如一同心戴舜者與
李義山任弘農尉嘗投詩謁告去却羨卞和雙刖足一
生無復沒階趨雖為樂春罪人然用事出人意表尤
有餘味英俊屈沉強顔低意趨跖諾虎扼腕不平之氣
有甚於傷足者非麄知直已不甘心於病畦下䑛不能
賞此語之工也
張舍人遺織皮褥段云服飾定尊卑大哉萬古程煌煌
珠宫物寢處祸所嬰錦鯨卷還客始覺心和平其意在
明分守警貪饕屏斥玩物嚴道義之大節豈直專為詩
哉就中和平之語尤為可人世有豪横凶人強委饋於
善士而不能驟絶之其心愧恥雖欲和平不可得也
子美世號詩史觀北征詩云皇帝二載秋閏八月初吉
送李校書云乾元元年春萬姓始安宅又戲二友詩元
年建已月郎有焦校書元年建已月官有王司直史筆
森嚴未易及也
賈生終童欲輕事征伐大抵少年躁銳使閱歷老成當
不如此昔人欲沉孫武於五湖斬白起於長平誠有謂
哉嘗愛老杜詩云慎勿吞青海無勞問越裳大君先息
戰歸馬華山陽又有安得壮士挽天河淨洗甲兵常不
用安得務農息戰闘普天無吏横索錢願戒兵猶火恩
加四海深不眠憂戰伐無力征乾坤其愁嘆憂戚蓋以
人主生靈為念孟子以善言陳戰為大罪我戰必克為
民賊仁人之心易地皆然
昌黎贈張道士云詣闕三上書臣非黃冠師臣有膽與
無不忍死茒茨韋應物送李山人云聖朝多遺逸披膽
俞至尊豈是貿榮寵誓將救元元聖謁贈師魯云臣豈
為身謀而要陛下睠皆急於得君非為利禄計也
一朝自罪已萬里車書通此與無逸旅獒孟子格君心
之非汲長孺諫上多欲魏鄭公十漸陸宣公之奉天詔
書無二道也明朝有封事數問夜如何此幸而得之坐
以待旦之意避人焚諫草騎馬欲雞棲所謂嘉謀嘉猷
入告爾后於内乃順之於外曰斯謀斯猷惟我后之德
也
霄漢瞻佳士泥塗任此身任字即是人不到處自衆人
必曰嘆曰媿獨無心任之所謂視如浮雲不易其介者
也繼云秋天正搖落回首大江濱大知並觀傲睨天地
汪汪萬頃奚足云哉
温公治第洛中闢園曰獨樂其心憂樂未始不在天下
也其自作記有云世有人肯同此樂必再拜以獻之矣
東坡賦詩云兒童誦君實走卒知司馬蓋言其得人心
也又云撫掌笑先生年來效瘖瘂疑未盡名之意
臨川送望之守臨江云黃雀有頭顱長行萬里餘想因
君出守暫得免苞苴使能行其言則虐生類以飽口腹
刻疲民以肥權勢者寡矣其詩纔二十字耳敦仁愛抑
奔競皆具焉何以多為
萬方頻送喜毋乃聖躬勞雖云稱賀收復抑又藴深意
元首無為乃分位固然其所以遽離廟社遠播蒙塵者
謟諛之臣實為祸階耳噫諛言謟詐日陳乎前黃屋雖
欲不勞不可得也
温公題趙舍人菴云清茶淡話難逢友濁酒狂歌易得
朋雖造次間語亦在于直諒之益而退便佞之損也
䂬溪詩話卷一
