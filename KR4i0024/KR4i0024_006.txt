䂬溪詩話卷七
宋黃徹撰
囦明非畏枯槁其所以感嘆時化推遷者盖傷時之急
於聲利也非畏亂離其所以愁憤于盜賊者盖以王室
元元為懷也俗士何以識之
和靖馬從同事借妻怕罷官貧情狀已可喜及觀岑參
送顔少府云愛客多酒債罷官無俸錢戎昱題李明府壁
云料錢供客盡家計到官貧雖欲不喜不得也
杜集多用經書語如車轔轔馬蕭蕭未嘗外入一字如
天属尊堯典神功協禹謨卿月升金掌王春度玉墀霽
潭鱣潑潑春草鹿呦呦皆渾然嚴重如天陛赤墀植璧
鳴玉法度森鏘然後人不敢用者豈所造語膚淺不類
耶
劉禹錫謫連州作畬田行云何處好畬田團團縵山腹
下種暖灰中乘陽拆芽蘗又作竹枝詞云銀釧金釵來
負水長刀短笠去燒畬嘗觀辰沅亦然瘠土之民宜倍
其勞而耕反鹵莽也夢得蠻子歌云蠻語鈎輈音蠻衣
斑斕布熏狸掘沙鼠時節祠盤瓠忽逢乘馬客恍若驚
麕顧腰斧上高山意行無舊路賓客謫居朗州而五溪
習俗盡得之矣
夢得送僧居素云去來皆是道此别不銷魂坡云古今
正是同歲月何必書此等語皆通徹無碍釋氏所謂具
眼也
子美南風作秋聲殺氣薄炎熾盖用易雷風相薄左氏
寧我薄人無人薄我軍志先人有奪人之心薄人也野
飰射麋新本名狀郊居然左氏楚人致晉師晉人逐楚
樂伯餘一矢射麋以獻又晉師及熒澤魏錡射麋以獻
楚潘䣊曰子有軍事無乃不給於鮮皆飯於野而射新
事也又市喧囂近利亦止瀼東屯所居盖齊侯欲更宴
子宅曰湫隘囂塵宴子辭曰近市小人之利也亦喧而
近利事其餘雖一兩字暗貫經傳者可勝數哉
老杜流落不偶然已為當世所尊嘗有杖黎還客拜又
有老病人扶再拜難則其坐深鄉曲敬可知矣雖然樊
宗師見劉义詩尚為之獨拜况老杜乎
數物以個謂食為喫甚近鄙俗獨杜屢用峽口驚猿聞
一個兩個黃鸝鳴翠柳却遶井欄添個個送李校書云
臨岐意頗切對酒不能喫樓頭喫酒樓下卧但使殘年
飽喫飯梅熟喜同朱老喫盖篇中大槩竒特可以映帶
者也東坡云筆工傚諸葛散卓反不如常筆正如人學
作老杜詩但見其麤俗耳
張籍贈令狐云久為博士無人識自到長安賃舍居未
足為窮其尋時道士云昨來官罷無生計欲就師求斷
穀方其窮無以加矣
蘇州寄璨師云遥知高齋夜凍雪封松竹時有山僧來
懸燈獨自宿嘗謂暑月讀之亦有霜氣
唐令狐相進李遠為杭州宣宗曰聞李遠云長日惟消
一局棋豈可使治郡哉對曰詩人之言不足有實也乃
薦遠廉察可任此正說詩者不以辭害志也退之和劉
使君云吏人休報事公作送春詩夢得送王司馬之陜
州云案牘來時惟署字風烟入興便成章自俗吏觀之
皆可坐不了事之目也
龍太初自稱詩人謁介甫坐中賦沙云鳥過風平篆潮
回日射星成於促廹而切當如此固宜詩人不復措辭
然皆有所據韓公聯句云瑶烟羃疎島沙篆印迴平詠
月云輝斜通璧練彩碎射沙星
臨川愛眉山雪詩能用韵有云冰下寒魚漸可乂又羔
袖龍鍾手獨乂盖子厚嘗有江魚或共乂又云入郡腰
常折逢人手盡乂
張籍嘗移書責退之與人商論不能下氣愈亦有云我
昔實愚惷不能降辭色余謂此乃書生常態昔嘗見太
學中爐亭議題紛喧閧然其後有二生坐是鳴鼔豈直
議禮家為聚訟哉聖俞謝永叔惠酒云始時語且横既
醉論益堅曾不究世務閑氣争古先誠有之也
退之咏蚊蠅云凉風九月到掃不見蹤跡夢得聚蚊云
清商一來秋日曉羞爾微形飼丹鳥聖俞云薨薨勿久
恃會有東方白
王逢原晝睡云蚊虫交紛始誰造一一口吻如針錐囋
人肌膚得腹飽不觧默去猶鳴飛雖然今尚爾無奈尚
有獵獵秋風時小人稔惡豈漏恢網但可僥倖目前耳
左氏天之假助不善非右之也將厚其惡而降之罸也
其時之謂乎
杜詩有用一字凡數十處不易者如緣江路熟俯青郊
傲睨俯峭壁展布俯長流枤黎俯沙渚此邦俯要衝四
顧俯層巔旄頭俯澗瀍層臺俯風渚游目俯大江江檻
俯鴛鴦其餘一字屢用若此類多不可具述子美有同
學少年多不賤又小徑升堂舊不斜郡仙不愁思夕烽
來不近皆人所不敢用甚類周禮凡師不功左傳仁而
不武晉人聞有楚師師曠曰不害楚歸而動不後本以
易無字爾而語勢頓壯唐趙璘述因話錄載其家兵部
君性尤嗜茶能自煎謂人曰茶須緩火炙活火煎坡有
活水還須緩火煎恐亦用此樂天云報道前驅少呵喝
恐驚黃鳥不成啼坡云鬢絲只好對禪榻湖亭不用張
旌旗蔡君謨云因傍低松却飛盖為聞山鳥輟鳴騶若
俗士正務以此誇張俗眼又豈識數公意
散員疎去未為貴小邑陶休何足云惟樂天早退乃可
語此
子美有朱紱負平生樂天有金帶縋腰衫委地紫綬相
輝應不惡赤紱金章盡到身如此尚多然亦有嘆云實
事漸消虚事在銀魚金帶繞腰光又有簪纓假合虚名
在筋力消磨實事空皆自作解嘲也嘗愛韋蘇州云除
書初到門冠帶便拘束又有謝東林居士寄松英丹云
一拜藍峰送還使腰間銅印與心違言與意俱自在也
房千里作骰子選格序云以六骰雙雙為戲以數多少
為進身官職之序而且條其選黜之目焉東坡以流俗
狂惑經營倘來惴惴惟恐後於他人何异投骰者心動
於中而色形於外欲求勝人者哉王逢原彩選詩云卒
無及物效徒有高人氣昏昏忘所大擾擾争其細其理
信然
范文正云雷霆日有犯始可報吾親誰謂臣子忠義難
於兩全也涖官不敬戰陳不勇本非事親事禮記以為
非孝公之謂歟
樂天入第後歸覲留别同年云擢第未為貴拜親方始
榮此毛義奉檄而喜之意也論者以春風得意馬蹄疾
决非孟郊語其氣格亦不類而白公亦有得意减别恨
半酣輕遠程翩翩馬蹄疾春日歸鄉情此又不可曉也
范文正淮上遇風云一棹危於葉旁觀亦損神他年在
平地無忽險中人雖弄翰戲語卒然而作兼濟加澤之
心可見未嘗忘也
䂬溪詩話卷七
