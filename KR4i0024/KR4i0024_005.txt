䂬溪詩話卷五
宋黃徹撰
錢惟演為洛帥留守始置驛貢花識者鄙之蔡君謨加
法造小團茶貢之富彦國嘆曰君謨乃為此耶坡作荔
枝嘆曰我願天公憐赤子莫生尤物為瘡痏雨順風調
百榖登民不飢寒為上瑞君不見武夷溪邊粟粒芽前
丁後蔡相籠加吾君盛德豈在此致養口體何陋耶乂
不見洛陽丞相忠孝家可憐亦進姚黃花補世之語不
復能易也嘗愛李敬方汴河直進船詩云汴水通淮利
最多生人為害亦相和東南四十三州地盡取脂膏是
此河此等語皆可為炙背之獻也張無盡嘗和山字云
安得將明似仲山人疑之以近人所常用皆山甫也觀
後漢志陽樊攅茅田服虔註云樊仲山所居又楊修答
臨流侯箋云仲山周旦之儔只稱仲山何疑之有
北夢瑣言載江陵在唐世號衣冠藪澤人言琵琶多如
飯甑措大多如鯽魚退之酬崔少府伊陽詩云下言人
吏稀惟足彪與虥余官辰溪時士人皆可喜而不多得
近城人虎雜居戲為對云圓冠思得多于鯽刻木惟宜
少似彪
介甫宜春苑詩云無復增修事君王惜費金乃暗用漢
文惜百金之産而輟露臺事
柳子厚牡丹曰欹紅醉濃露窈窕留餘春坡云慇勤木
芍藥獨自殿餘春留與殿重輕雖異用各有宜也楊中
丞梅詩云欲驅殘臘變東風只有寒梅作選鋒頗恨不
與殿軍商確正一的對
沈約命王筠作郊居十詠書于壁不知篇題約云此詩
指物呈形無假題署老杜贈李潮八分歌云吾甥李潮
下筆親開元已來數八分潮也奄有二子成三人況潮
小篆逼秦相巴東逢李潮潮乎潮乎奈汝何退之招楊
之罘曰之罘南山來文字得我驚我令之罘歸實待柏
與馬之罘别我去計出柏馬下我自之罘歸入門思而
悲之罘别我去能不思我為作詩招之罘晨夕抱飢渴
余嘗戲謂此二詩真不須用題署也
莊子文多奇變如技經肯綮之未嘗乃未嘗技經肯綮
也詩句中時有此法如昌黎一蛇兩頭見未曾拘官計
日月欲進不可又君不強起時難更坡迨此雪霜未兹
謀待君必聊亦記吾曾餘人罕敢用凡聚落相近期某
且集交易閧然其名為虚柳云綠荷包飯趁墟人臨川
云花間人語趁朝虚山谷筍葉裹塩同趁墟人集春蔬
好趁墟
江漢有滸以扞制泛濫大漲則溢于平陸水退滸見舟
人謂之水落槽又灘石激湍其中深僅可容舟者謂之
洪若大水則不復問洪矣臨川萬里寒江正復槽東江
木落水分洪以此亦謂水黃帽謂雲砲車非遐征遠涉
不能知也
退之心訝愁來惟貯大眼知别後自添花臨川云髮為
感傷無翠葆眼從瞻望有玄花韓久欽江總文才妙自
嘆虞翻骨相屯王云久諳郭璞言多騐老比顔含意更
疎韓我今罪重無歸望直至長安路八千永叔今日始
知予罪大夷陵去此更三千柳十年顦顇到秦京誰料
今為嶺外行王十年江海别常輕豈料今隨寡嫂行柳
直以疎慵招物議休將文字趁時名王直以文章供潤
色未應風月負登臨柳十一年前南渡客四千里外北歸
人又一身去國六千里萬死投荒十二年蘇七千里外
二毛人十八灘頭一葉身黃五更歸夢三千里一日思
親十二時皆不約而合句法使然故也
永叔以昌黎比介甫答云他日若能窺孟子終身何敢
望韓公吳季埜以方賈誼答云俯仰謬恩方自歉慚君
將比洛陽人皆憤然不平如惡無塩唐突而宋景山贈
文忠詩有才如夢得多為累情似安仁久悼亡即開門
當之二公何抑揚之異也
李翺賦云衆囂囂而雜處兮咸嘆老而嗟卑顧予心獨
不然兮慮行道之猶非文忠屢稱之觀老杜漢隂有鹿
門滄海有靈查焉能學衆口咄咄苦咨嗟正同此意
牧之有公道世間唯白髮貴人頭上不曾饒嘗愛其語
奇怪似不韜襲後讀子美苦遭白髮不相放為之撫掌
否卦包承小人吉說者謂小人在下者包之小人在上
者承之蓋處否當然杜云曲直吾不知負暄候樵牧是
非何處定高枕嘆浮生洗眼看輕薄虛懷任屈伸寄謝
悠悠世上兒不争好惡莫相疑其寄傲疎放擺脱世網
所謂兩忌而化其道者也
顔延之嘗問鮑昭已與靈運優劣昭曰謝五言如初發
芙蓉自然可愛君詩鋪錦列繡亦彫繢滿眼鍾嶸詩品
乃記湯惠休云謝如芙蓉出水顔如錯采鏤金與本傳
不同又稱延之嘗薄惠休制作以為委巷中歌謠耳豈
惠休因延之所薄遂為芙蓉錯鏤之語故史取以文飾
之耶坡云辨才詩如風吹水自成文理吾輩與参寥如
巧婦織錦耳取況亦類此淵明所以不可及者蓋無心
于非譽巧拙之間也
老杜卿到朝廷說老翁漂零已是滄浪客又朝覲從容
問幽仄勿云江漢有垂綸其後梦得送陳郎中云若問
舊人劉子政而今頭白在商於送惠休則云休公久别如相
問楚客逢秋心更悲小杜江湖酒伴如相問終老烟波
不記程交遊話我憑君道除却鱸魚更不聞商隱寄崔侍
御云若向南臺見鸎友為言垂翅度春風臨川故人一
見如相問為道方尋木鴈編歸見江東諸父老為言飛
鳥會知還聖俞倘或無㤀問姓名為言嬾拙皆如故坡
單于若問君家世莫道中朝第一人皆有所因也
愚寄孟刑部聫句云美君如道腴逸步謝天械或問道
果有味乎愚曰如介甫午雞聲不到禪林柏子烟中静
擁衾竹雞呼我出華胥起滅篝燈擁燎爐各據槁梧同
不寐偶然聞雨落階除皆淡泊中味非造此境不能形
容也
劉昭禹云五言如四十個賢人着一個屠沽不得覓句
者若掘得玉匝子有底有蓋但精心必獲其寶然昔人
園柳變鳴禽竟不及池塘生春草餘霞散成綺不及澄
江静如練春水船如天上坐不若老年花似霧中看閑
几硯中窺水淺不如落花徑裡得泥香停杯嗟别久不
及對月喜家貧神林社日鼓不若茆屋午時雞此數公
未始不精心似此知全其寶者未易多得
古柏云大厦如傾要梁棟萬牛回首坵山重此賢者之
難進易退非其招不往者也义云不露文章世已驚未
辭剪伐誰能送先器識後文藝與浮躁衒露者異矣
杜云爾軰可忘年含淒覺汝賢送爾維舟惜此筵汝與
山東李白好自俗觀之則為簡傲詩家不然亦嘗有云
忘形到爾汝
花卿歌用其快鶻風火生南史曹景宗謂所親曰昔在
鄉里與年少輩拓弓弦如礕礰聲放箭如餓鴟呌覺耳
後生風鼻尖出火子美蓋不拘泥于鴟鶻之異也
䂬溪詩話卷五
䂬溪詩話卷六
宋黃徹撰
元道州舂陵行云所願見王官撫養以惠慈奈何重驅
逐不使存活為緩逋違詔令蒙責固所宜亦云貴守官
不愛能適時退賊示官吏云使臣將王命豈不如賊焉
令彼徵斂者廹之如火煎誰能絶人命以作時世賢子
美志之曰今盜賊未息知民疾苦得結軰十數公為邦
伯萬物吐氣天下少安立可待矣余謂漫叟所以能然
先民後已輕官爵重人命故也觀其石魚詩云金魚吾
不湏軒冕吾不愛此所以能不徇權勢而專務愛民也
杜云乃知正人意不苟飛長纓可謂相知深矣
漫叟無為洞口云洞旁山僧俱學禪无求无欲更忘年
又云無為洞口春水滿无為洞旁春雲白愛此躊蹰不
能去令人悔作衣冠客岑參宿仙遊寺云寄報乘軒客
簮裾爾何容臨川和秀老云解我葱珩脱孟勞莫秊甘
與子同袍比之退之云方將斂之道且欲冠其顛向風
長嘆不可見我欲收斂加冠巾异矣六一有自慚前引
朱衣吏不稱閑行白髮翁說者謂不言亦可然次山宿
丹崖翁宅詩亦云吾將求退與翁遊學翁歌醉在漁舟
官吏隨人住未得却望丹崖增慙羞吁非滛於富貴者也
心蹟喜雙清茶瓜留客遲似非用事觀靈運齊中詩云
矧乃歸山川心跡雙寂寞竟陵王子良禮才好士夏月
客至為設瓜飲甘果二詩蓋用此至若㯶拂子云咂膚
倦撲滅頼爾甘服膺雖等閑題目無一字無出處
老杜劉少府畫山水幛歌云反思前夜風雨急乃是滿
城鬼神入元氣淋漓幛猶濕眞宰上訴天應泣應物聽
嘉陵江聲云水性自云靜石中本無聲如何兩相激雷
轉空山鳴贈能吟李儋詩云絲桐本異質音響合自然
吾觀造化意二物相因緣臨川詠魯公壊碑云六書篆
籀數變改遂令後世多失真誰非妄鑿奸與醜坐令學
士勞骸筋堂堂魯公勇且仁豈亦以此誇常民直疑伎
巧有天德不必強勉亦通神坡詠歙硯詩云與天作石
來幾時與人作硯初不辭詩成鮑謝石何與筆落鍾黃
硯不知此皆窮本探妙超出凖繩外不特狀寫景物也
蘇州贈趙氏生云寧知風雨夜復此對床眠簡盧氏生
云忽羨後生連榻話獨依寒燭一齋空又贈令狐士曺
云秋霖滴滴對床寢山路迢迢連騎行坡有夜雨何時
聽蕭瑟對床欲作連夜語誤喜對床尋舊約對床老兄
弟夜雨鳴竹屋
蕭文奐能書善畫於扇上圖山水咫尺之内便覺萬里
為遙老杜戲題山水圖云尤工遠勢古莫比咫尺應須
論萬里乍讀似非用事如男兒既介胄長揖别上官用介
胄之士不拜婦人在軍中兵氣恐不揚用軍中豈有女
子乎皆用其意而隱其語牧之贈阿宜一日讀十紙一
月讀十箱古人讀書以紙計范雲就袁叔明讀毛詩日
誦九紙又袁峻家貧無書每從人借必皆抄寫日課日
五十紙臨川道德文章吾事落南華夫子盍行邪無落
吾事乃柳詩有惆悵樵漁事今還又落然恐亦用此
性豪業嗜酒疾惡懷剛腸飲酣視八極俗物都茫茫此
子美胷中語也宜其孩弄嚴武貌視禮法而朱老阮生
皆預莫逆遭田夫泥飲至被肘而不悔其内直外曲彊
禦不畏矜寡不侮非世俗所能測也許身一何愚自比
稷與契杜陵布衣老且愚信口自比契與稷其平居趣
造自是唐虞上人特夸儀秦似不可曉飄飄蘇季子六
印佩何遲敝裘蘇季子歴國未知還季子黑貂敝得無
妻嫂欺戰國奸臣蘇張為渠魁此老不應未喻及觀薇
蕨餓首陽裘馬資歴聘賤子欲適從疑誤此二柄其意
甚明前言盖戲云
永叔萬釘寳帶爛腰環人謂此帶幾度道着觀子美緋
魚亦及之扶病垂朱紱挈滯着朱紱銀章付老翁世未
嘗譏之者豈以其人品不止宜此服也固常有云朱紱
負平生又云居然綰章紱受性本幽&KR0870;
臨川慷慨秋風起悲歌不為鱸眉山不湏更說知幾早
直為鱸魚也自賢反復曲折同歸一意亦如把酒祝公
公莫拒緇衣心為好賢輕我欲折繻留此老緇衣誰作
好賢詩共用一事而造語居然不同
唐史載杜審言嘗云吾文當得屈宋作衙官其孫乃有
讀書破萬卷下筆如有神謂蘇味道見吾判且羞死甫
乃有集賢學士如堵墻看我落筆中書堂謂為造化小
兒所苦甫有日月籠中鳥乾坤水上萍所謂是以似之
也
坡次韵樂著作云楚雨遂昏雲夢澤吳潮不到武昌宫
又武昌西山云同遊困卧九曲嶺褰衣獨到吳王臺失
於一時筆快遂以王宫目之繼有李成伯題云嗟嗟漢
鼎久傾東肉食曾無智與忠孟德挾君交號令本初竊
地搶奸雄武侯偶失三分策孫氏俄成一戰功寂寞西
山舊巢穴庸兒猶道帝王宫語幾乎罵矣但渠偶不記
其家太白曾作武昌韓宰去思碑云黃金之車大吴天
子武昌鼎據實為帝里其罪更大也
西湖横斜浮動之句屢為前輩擊節但恨未見全篇及得其集
觀之云衆芳搖落獨鮮妍占盡風情向小園疎影横斜水清
淺暗香浮動月黃昏霜禽欲下先偷眼粉蝶如知合斷
魂幸有微吟可相狎不須檀板共金尊其卓絶不可及
專在十四字耳又有七言數篇皆無如池水倒窺疎影
動屋檐斜入一枝低雪後園林纔半樹水邊籬落忽横
枝之句
杜云築場憐蟻穴拾穗許村童人謂有仁民愛物意臨
川咏促織云只向貧家促織杼幾家能有一絇絲余謂
世之嚴督征賦不恤疲瘵之有無者雖魁然其形實微
蟲智耳
東來賈客木綿裘飲散金山月滿樓夜半潮來風又熟
卧吹簫管到揚州集中題云夢中作盖坡嘗衣此坐客
誤云木綿襖俗飲散乃出此詩且云雖欲俗不可得也
坐客大慚賈客事乃南史孔覬二弟頗營産業請假東
歸覬出渚迎之輜重十餘船皆綿絹紙席之屬覬偽喜
因命置岸側既而正色謂曰汝軰沗預士流何至還東
作賈客耶命燒盡乃去
沈慶之謂上曰為國譬如治家耕當問奴織當問婢陛
下欲伐國而與白面書生軰謀之事何由濟夢得送李
策云深春風日靜争長幽鳥鳴僕夫前致辭門有白面
生
䂬溪詩話卷六
