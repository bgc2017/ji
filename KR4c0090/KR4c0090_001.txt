即列宿卓哉悲秋辭合在風雅右龐公楽
幽隱辟聘無所就秋愛鹿門泉泠泠倚巖
漱孔明卧龍者潜伏躬耕耨忽遭玄德雲
遂起麟角闘三胡節皆峻二習名亦茂其
餘文武家相望如斥堠緬思齊梁降寂寞
寡清胄疑融爲漪瀾復結作瑩琇不知粹
和氣有得方大受將生皮夫子上帝可其
奏并包數公才用以殿厥後嘗聞兒童歲
嬉戲陳爼豆積漸開詞源一派分萬溜先
崇丘旦室大懼隳結&KR0799;次補荀孟垣所貴
亡罅漏仰瞻三皇道蟣虱在宇宙却視五
霸圖股掌弄孩幼或能醢髋髀或與翼鶵
鷇或喜掉直舌或楽斬邪脰或耨鉏翳薈
或整理錯謬或如百千騎合沓原野狩又
如暁江平風死波不皺幽埋力須掘遺落
貲必購乃於文李中十倍猗頓冨囊乏向
咸鎬馬重遲步驟專埸射策時縛虎當羿
彀歸来把通籍且作高堂壽未足逞戈矛
誰云被文繡從知偶東下帆影拂吳岫物
象悉摧藏精靈畏雕鏤伊余抱沈疾顦顇
守圭竇方推洪範疇更念大玄首(去)陳詩
採風俗學古窮篆籕朝朝貰薪米往往逢
責詬旣被鄰里輕亦為妻子陋持冠適甌
越敢怨不得售窘若曬沙魚悲如哭霜狖
唯君枉車轍以逐海上臭披襟兩相對半
夜忽白晝執熱濯清風忘憂飲醇酎驅為
文翰侣駑皂參驥廐有時諧宫商自喜真
邂逅道孤情易苦語直詩還瘦藻匠如見
詶終身致懷袖
襲美先輩以龜蒙所獻五百
言旣蒙見和復示榮唱至于
千字提奬之重蔑有稱實再
杼鄙懷用伸詶謝
洪範分九疇轉成天下規河圖孕八卦煥
作玄中竒先𨳩否臧源次築經緯基粤若
魯聖出正當周德衰越疆必載質歷國將
扶危諸侯恣崛強王室方凌遲歌鳳時不
偶獲麟心益悲始嗟吾道窮竟使空言垂
首贊五十易又刪三百詩遂令篇籍光可
並日月姿向非筆削功未必無瑕疵迨至
夫子没微言散如枝(一作披)所宗旣不同所
得亦異宜名法在深刻虚玄致希夷自從
戰伐來一派縱横馳寒谷生豔木沸潭結
流澌驚奔失壯士好惡随纖兒嬴氏并六
合勢尊丞相斯加于挾書律盡取坑焚之
南勒會稽頌北恢胡亥阺猶懷徧廵狩不
暇親維持及漢文景後鴻生方鋠摫(出三都賦)簸
揚堯舜風反作三代吹飄飄四百載左右
為藩籬鄴下曹父子獵賢甚熊羆發論若
霞駁(魏文帝典論有論文篇)裁詩如錦摛徐王應劉輩頭
角咸相衰(初危切)或有妙絶賞或為獨步推或
許潤色美或嫌詆訶癡倏以中利病且非
混醇醨雅當乎魏文麗矣哉陳思不肯少
選妄恐貽後世嗤吾祖仗才力(士衡文賦)革車蒙
虎皮手持一白旄直向文埸麾輕(去)若脫鉗
&KR0898;豁如抽扊扅(上埮下移)精鋼不足利騕&KR1153;何勞
追大可罩山岳微堪析毫氂十體免負贅
百家咸起痿爭入鬼神奥不容天地私一
篇邁華藻萬古無孑遺刻鵠尚未已雕龍
奮而為(劉勰有文心雕龍)劉生吐英辯上下窮高卑
下臻宋與齊上指軒從羲豈但標八索殆
將包兩儀人謠洞野老騷怨明湘纍立本
以致詰驅宏来抵隵清如朔雪嚴緩若春
煙嬴或欲開戶牖或將飾纓緌雖非倚天
劒亦是嚢中錐皆由内史意致得東萖詞
梁元盡索虜後主終亡隋哀音但浮脆豈
望分雄雌吾唐揖譲初陛列森咎䕫作頌
嫓吉甫直言過祖伊明皇踐中日墨客肩
參差岳淨秀擢削海寒光陸離皆能取穴
鳳盡擬乘雲螭邇來二十祀俊造相追随
余生落其下亦值文明時少小不好弄逡
廵奉弓箕雖然若貧賎未省親嚅㖇(一作唲)秋
倚抱風桂曉烹承露葵窮年只敗袍積日
無晨炊遠訪賣薬客閒尋捕魚師歸来蠧
編上得以含情窺抗韻吟比雅覃思念棿
攡因知昭明前剖石呈清琪又嗟昭明後
敗葉埋芳蕤縱有月旦評未能天下知徒
爲強貔豹不免參孤狸誰蹇行地足誰抽
刺天鬐誰作河畔草誰爲洞中芝誰若靈
囿鹿誰猶清廟犧誰輕如舉毛誰蜜如凝
脂誰比蜀嚴静誰方巴賨貲誰能釣抃鼇
誰能灼神龜誰皆如水火誰同若塤箎誰
可作梁棟誰敢驅谷蠡(鹿黎二首)用此常不怏
無人動交鈹空消病裏骨枉白愁中髭鹿
門先生才大小無不怡就彼六籍内說詩
直解頥顧我迷未逹開懷潰其疑初看鑿
本源漸乃䟽旁支䆳古派泛濫皇朝先赫
㬢揣摩是非際一一如襟期李杜氣不易
孟陳節難移信知君子言可並神明蓍枯
腐尚求律膏育猶謁毉况將太牢味見㗖
逋懸飢今来置家地正枕吳江湄餌薄鈎
不曲跫然守空坻嘿坐無影響唯君歎茅
茨抽書亂籖帙酌茗煩甌檥或伴𥙷缺砌
或偕詣荒祠孤笻倚煙蔓細木横風漪觸
雨妨扉屨臨流泥江蘺旣狎野人調甘為
豪士訾不敢負建鼓唯憂掉降旗希君念
餘勇挽䄂登文陴
奉詶襲美先輩吳中苦雨一百韻
微生參最靈天與意緒拙人皆機巧求百
逕無一達家爲唐臣來奕世唯稷卨只垂
清白風凛凛自貽厥(龜蒙五代祖六代祖皇朝維在台輔)猶殘賜書
在編簡苦断絶其間忠孝字萬古光不滅
孱孫誠瞢昧有志常榾榾敢云嗣良弓但
𣣔終守節諠譁不入耳䜛佞不挂舌仰詠
堯舜言俯遵周孔轍所貪旣仁義豈暇理
生活縱有舊田園拋来亦蕪没因之成否
塞十載真契闊凍骭一襜褕飢腸少糠籺
甘心付天壌委分任廽斡笠澤卧孤雲桐
江鈎明月盈筐盛芡芰滿釡煑鱸鱖酒幟
風外㩻茶槍露中擷(茶芽未展者曰已展者曰旗)歌謠非大
雅捃摭爲小說上可𥙷薰莖傍堪跐㸦蘖
(龟蒙嘗著禆說三卷)方當賣&KR0699;罩盡以易紙札蹤跡尚
吳門夢魂先魏關尋闻天子詔怒誅叛
卒宵旰憫烝黎謨(一作暮)明問征伐王師雖繼
下賊壘未即拔此時淮海波半是生人血
霜戈驅少壯敗屋棄羸耋踐蹋比塵埃焚
焼同藁秸吾皇自神聖執事皆間傑射策
亦何為春卿送聊輟伊余將貢技未有耻
可刷却問漁樵津重耕煙雨墢諸侯急兵
食冗䞉方翦截不可抱詞章廵門事干謁
歸来闔蓬楗壁立空豎褐煖手抱孤㷑披
書向殘雪幽憂和憤懣忽愁自驚蹶文兮
乏寸毫武也無尺鐡平生所韜蓄到死不
開豁念此令人悲翕然生内熱加之被皸
瘃况復久藜糲旣為霜露侵一卧增百疾
筋骸將東縛&KR3370;理如箠撻初謂抵狂貙又
疑當毒蝎江南多事鬼巫覡連甌粤可口
是妖訛恣情專賞罸良毉只備位薬肆成
虚設而我正萎痿安能致訶咄椒蘭任芳
苾精粣從羅列醆斝旣屢傾錢刀亦隨爇
兼之瀆財賄不止行盗竊天地如知微妖豈
逃殺其時心力㥽益使氣息惙永夜更呻
吟空牀但皮骨君来贊賢牧野鶴聊簪笏
謂我同光塵心中有溟渤輪蹄相壓至問
遺無虚月首到春鴻濛猶殘病根茇看花
雖眼暈見酒忘肺渴隱几還自怡逢盧亦
爭喝抽毫更唱和劒戟相磨戞何大不包
羅何微不挑刮今来值霖雨晝夜無暫歇
雜若碎淵淪高如破轇轕何勞鼉吼岸詎
要鸛鳴垤秖意江海飜更愁山岳裂初驚
蚩尤陣虎豹爭搏嚙又疑伍胥濤蛟蜃相
蹙拶千家濛瀑練忽似好披拂萬瓦垂玉
繩如堪取縈結况余居低下本是蛙蚓窟
邇来增號呼得以恣唐突光夸屋舍好又
恃頭角凸厚地雖直方身能徧穿穴常參
莊辯裏亦造楊玄末偃仰縱無機形容且
相忽低頭增嘆詫到口復嗢咽沮洳漬琴
書莓苔染巾襪解衣換倉粟秕稗猶未脫
飢鳥屢窺臨泥僮苦舂(音伐)或聞秋稼穡
太半沈澎汃耕父蠹齊民農夫思旱魃吾
觀天之意未必洪水割且要虐飛龍又圖
滋跛鼈三吳眀太守左右皆儒哲有力即
扶危懷仁過救暍鹿門皮夫子氣調真俊
逸截海上雲鷹横空下霜鶻文壇如命將
可以持玉鉞不獨扆羲軒便當城老佛顧
余為山者所得纔簣撮譬如飾箭村尚欠
鏃与筈閒將歈兒唱強倚帝子瑟幸淂遠
瀟湘不然嗤賈屈開緘窺寶肆璣貝光比
櫛㓪詠衝楽懸陶匏嚮鏗擖古来愁霖賦
不是不清越非君頓挫才沴氣難摧折馳
情扣虚寂力盡無所掇不足謝徽音秪令
凋鬢髮
奉詶襲美先輩初夏見寄次韻
積雨晦臯圃門前煙水平蘋蘅增遥吹枕
席分餘清村旆詫酒美賖来滿鋞程(一作鋐)未
必減宣子何羡謝公榮借宅去人遠敗墻
連古城愁鴟占枯枿野鼠趨前楹昨日雲
破損晚林先覺晴幽篁倚微照碧粉含疎
莖蠧簡有遺字㪇琴無泛聲蠶寒蠒尚薄
鷰喜雛新成覧物正搖思得君初夏行誠
明復散誕化匠(一作化三)安能爭海浪刷三㠀天
風吹六英洪崖領玉節坐使虚音生吾祖
傲洛客因言幾為傖末裔寔漁者敢懷干
墨卿唯思釣璜老遂得持竿情何須乞鵝
炙豈在斟羊羹畦𬞞與瓮醁便可相攜迎
蟠木几甚曲筍皮冠且輕閒心放羈靮醉
脚從欹傾一逕有餘遠一䆫有餘明皇
苦不達天下何足并(秦)
奉和襲美二遊詩
徐詩
嘗聞四書曰經史子集焉苟非天禄中此
事無由全自從秦火來歷代逢迍邅漢祖
入關日蕭何為政年盡力取圖籍遂持天
下權中興熹乎時教化還相宣立石刻五
經置於太學前賊莽亂王室君臣如轉圜
洛陽且煨燼載籍宜爲煙逮晉武革命生
民纔息肩惠懷亟寡昧戎羯俄腥羶已覺
天地閉競爲東南遷日旣不睱給墳索何
由專爾後國脆弱人多尚虚玄任學者得
謗清言者爲賢直至沈范輩(沈約范雲皆蔵書數萬卷)始
家藏簡編御府有不足仍令就之傳梁元
渚宫日盡取如蚳蝝兵威忽破碎焚爇無
遺篇近者隋後主搜羅勢駢闐寳函映玉
軸彩翠明霞鮮伊唐受命初載史聲連延
砥柱不我助驚波湧淪漣遂令因去(一作往古)書
半在餘浮泉貞觀購亡逸蓬瀛漸周旋炅
然東壁光與月爭流天偉矣開元中王道
真平平八萬五千卷一一皆塗鉛(案間)
人間盛傳寫海内奔窮研目云西齋書有
過東臯田吾聞徐氏子奕世皆才賢因知
遺孫謀不在黃金錢插架幾萬軸森森若
戈鋋風吹籖牌聲滿室鏗鏘然佳哉鹿門
子好問好除㾓倏来參卿憐𨳩懷展橱簏
唯在性所便素業已千仞今爲峻雲巔雄
才舊百派相近浮曰(一作百)川君抱王佐圖縱
步凌陶甄他時若報德誰在參卿先
任詩
吴之辟疆園在昔勝槩敵前聞冨脩竹後
說紛怪石(竟陵千陸羽翫月詩云辟強舊林閬怪石紛相向)風煙慘無主載祀
將六百草色與行人誰能問遺跡不知清
景在盡付任君宅却是五湖光偷來傍簷
隙出門向城路車馬聲&KR1922;轢入門望亭隈
水木氣岑寂犨墻繞曲岸勢似行無極十
步一危梁乍疑當絶壁池容澹而古樹意
蒼然僻魚驚尾半紅鳥下衣全碧斜来㠀
嶼隱恍若瀟湘隔雨静挂殘絲煙消有餘
脉朅來任公子擺落名利役雖將禄代耕
頗愛巾隨策秋籠支遁鶴夜榻戴顒客說
史足爲師譚禪差作伯君多鹿門思到此
情便適偶蔭桂堪帷縱吟苔可席顧余眞
任誕雅遂中心獲但喜醉還醒豈知玄尚
白甘間在雞口不貴封龍額即此自怡神
何勞謝公屐
次追和清遠道士詩韻
一代先後賢聲容劇河漢况兹邁古士復
歴蒼崖竄辰經幾十萬邈與靈壽翫海嶽
尚推移都鄙固蕪漫嬴僧下高閣獨鳥没
遠岸嘯初風雨來吟餘鍾㖵亂如何鍊精
魄萬祀怱欲半寧為断臂憂肯作秋栢散
吾聞鄷宫内日月自昏旦左右修文郎縱
横灑篇翰斯人久冥漠得不垂慨歎庶或
有神交相從重興讃
𥙷沈恭子詩(并序)
案清遠道士詩題中有沈恭子同遊
旣為神怪之傳得非姓氏謚爲恭子
乎(一作苦)趙宣子韓獻子之類耶恭子美
謚也而詩中有風流詞翰之稱豈獨
唱而不和者歟疑闕其文以為恭子
之恨乃作一章存于編中亦𥙷亡之
義也
靈質貫軒昊遐年越商周自然失遠裔安
得怨寡儔我亦小國㣧易名慙見優雖非
放曠懷雅奉逍遥遊攜手桂枝下屬詞山
之幽風雨一以過林麓颯然秋落日倚石
壁天寒登古丘荒泉巳無夕敗葉翳不流
乱翠缺月隱衰紅清露愁覽物性未逸反
為情所囚異才偶絶境佳藻窮冥搜虚傾
寂寞音敢作雜珮詶
唐甫里先生文集卷之一
