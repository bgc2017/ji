唐甫里先生文集卷之八
笠澤陸龜蒙字魯望
七言八句詩
二遺詩(并序)
二遺者何石枕材琴薦也石者何松
之所化也松者何越之東陽也東陽
多名山就中金華為最枝峰蔓壑秀
氣磅礴者數百里不啻神仙豋臨草
木芬怪永康之地亦蟬聮其間中饒
古松往往化而爲石盤根大柯文理
曲折盡爲好事者得而致於人間以
爲耳目之異太山羊振文得枕材趙
郡李中秀得琴薦皆兹石也咸以遺
予予以二遺之竒聊賦詩以謝
誰從毫末見參天又到蒼蒼化石年萬古
清風吹作籟一條寒溜滴成穿閒追金帶
徒勞恨静格(音各)朱絲更可憐幸與野人俱
散誕不煩良匠更雕鐫
鵁鶄(并序)
客有過震澤得水鳥所謂鵁鶄者貺
余黑襟青脛碧爪丹噣(張救反鳥觜也)色幾及
項質甚高而意卑(一夲作革)戚畏人余極哀
其野逸性又非以能招累者而囚錄
籠檻逼迫&KR3457;戶俛啄仰飲為活大不
快眞天地之窮鳥也為之賦詩擬好
事者和
詞賦魯誇鸀(徒角切)鳿(牛欲切)流果為名悞别滄洲
雖蒙静置疎籠晚不似閑栖折葦秋自昔
稲粱高鳥畏至今珪組野人讎防微避繳
無窮事好與裁書謝白鷗
新秋月夕客有自遠相尋者作
吳體二首以謝
風初寥寥月乍滿杉篁左右供餘清因君
一話故山事憶鶴互應深溪聲雲門老僧
定未起白閣道士遥相迎世間羽檄日夜
急掉臂欲歸巖下行
又
驚聞遠客訪良夜扶病起坐綸巾欹清談
白紵思悄悄玉繩銀漢光離離三吳煙霧
且如此百越琛賮来何時林端片月落未
落強慰别情言後期
閒書
病學高僧置一牀披衣纔暇即焚香閑階
雨過苔花潤小簟風来薤葉凉南國羽書
催部曲(時黃巢圍廣州告急)東山毛揭傲羲皇升平聞道
無時節試問中林亦不妨
獨夜
新秋霽夜有清境窮檐病客無佳期坐公
把經向石說而我對月須人為獨行獨坐
亦獨酌獨翫獨吟還獨悲古稱獨立與獨
步若比羣居終較竒
寄吴融(字子華)
一夜秋聲入井桐數枝危綠怕西風霏霏
晚砌烟華上淅淅疎簾雨氣通君整輪蹄
名未了我依琴鶴病相攻到頭江畔從漁
事織作中流萬尺篊
中秋待月
轉缺霜輪上轉遲好風偏似送佳期簾斜
樹隔情無限燭暗香殘坐不辭最愛笙調
聞北里漸看星澹失南箕何人為校清涼
力未似初圓欲午時
重憶白菊(蜀本作两絶)
我憐貞白重寒芳前後叢生夾小堂月朵
暮開無絶豔風莖時動有竒香何慙謝雪
清才詠不羡劉梅貴主粧更憶幽䆫凝一
夢夜来村落有微霜
别墅懷歸
水國初冬和暖天南榮方好背陽眠題詩
朝憶復暮憶見月上弦還下弦遥爲晚花
吟白菊近炊香稲識紅蓮何人授我黃金
百買取蘇君負郭田
寄淮南鄭竇書記
記室千年翰墨孤唯君才學似應徐五丁
驅得神功盡二酉搜来秘檢疎煬帝帆檣
留澤國淮王牋奏入班書清詞醉草無因
見但釣寒江半尺鱸
小雪後書事
時候頻過小雪天江南寒色未曾偏楓汀
尚憶逢人别麥壠唯憑欠雉眠更擬結茅
臨水次偶因行薬到村前隣翁意緒相安
慰多說明年是稔年
寒夜同襲美訪寂上人
月樓風殿静沈沈披拂霜華訪道林鳥在
寒枝棲影動人依古堞坐禪深明時尚阻
青雲步半夜猶追白石吟自是海邊鷗伴
侣不勞金偈更降心
和江南道中懷茅山廣文南陽
博士三首
一片輕帆背夕陽望三峯拜七眞堂(三茅二许一陽)
(一郭是為七眞)天寒疚漱雲牙淨雪壞晴梳石髮香
自拂煙霞安筆格獨開封檢試砂牀莫言
洞府能招隱會輾飈輪見玉皇
又
壷中行坐可携天何况林間息萬緣組綬
仕垂三品石珮環從落四公泉丹臺已運
隂陽火碧簡須雕次第仙(廣文王季猶在場中)想得雷平
春色動五芝煙甲又芊綿
又
良常應不動移文金醴從酸亦自醺(蓬莱公洛廣休)
(以金醴口升待主導主薄恨其味酸)桂父舊歌飛絳雪桐孫新韻倚玄
雲春臨柳谷鸎先覺曙蘸蕪香鶴共
聞珍重雙雙玉條脫盡憑三島寄羊君
早春雪中作吳體寄襲美
迎春避臘不肯下欺花凍草還飄然光填
馬窟蓋塞外勢壓鶴巢偏殿巔山爐癭節
萬狀火墨突乾衰孤穗煙君披鶴&KR0769;獨自
立何人解道眞神仙
和吳中言情見寄韻
菰煙蘆雪是儂鄕釣線隨身好坐忘徒愛
右軍遺點畫閒披左氏得膏肓無因月殿
聞移屧秪有風汀去採香莫問江邊漁艇
子玉皇看賜羽衣裳
和楊州看辛夷花韻
柳疎梅墮少春叢天遣花神别致功高處
朵稀難避日動時枝弱易爲風堪將亂蘂
添雲肆若得千株便雪宫不待群芳應有
意等閒桃杏即爭紅
和行次野梅韻
飛棹參差拂早梅強欺寒色尚低徊風憐
薄媚留香與月會深情借豔開梁殿得非
蕭帝瑞齊宫應是玉兒媒不知謝客離腸
醒臨水剛添萬恨来
和暇日獨處見寄
謝府殷樓少暇時又抛清宴入書帷三千
餘歲上下右八十一家文字竒(司馬遷書上下紀三千餘歲太)
(玄有八十一家廟名奇字)冷夢漢臯懷鹿隱静憐煙㠀覺鴻離
知君滿篋前朝事鳳諾龍奴借與窺
和襲美見訪不遇
為愁煙岸老神䖀扶病呼兒斸翠苕秖道
府中持簡牘不知林下訪漁樵花盤小墢
晴初壓葉擁疎籬凍未燒倚杖徧吟春照
午一池冰段幾多消
詶襲美見寄海蟹
薬杯應阻蟹螯香却乞江邊採捕郎自是
楊雄知郭索(太玄經云蟹之郭索)且非何㣧敢鋹鍠(河胤侈於食味)
(稍吹去其甚者猶有魢腊糟蟹)骨清猶似含春靄沬白還疑帶海
霜強作南朝風雅客夜来偷醉早梅傍
和開元寺客省早景即事韻
日上罘罳疊影紅一聲清𣑽萬緣空䙰䙕
滿地貝多雪料峭入楼于闐風水榭初抽
寥沈思竹䆫猶掛夢䰟中靈香散盡禅家
接誰共殷源小品同(辨正論亦有九流一宣禪家者流殷浩讀小品經下二百籖疑義以問支道林)
獨夜有懷因作吳軆寧襲美
人吟側景抱凍竹鶴夢缺月沈枯梧清澗
無波鹿無魄白雲有根虬有鬚雲虬澗鹿
眞逸調刀名錐利非良圖不然快作燕市
飲笑撫肉枅(音磐)眠酒壚
闔閭城北有賣花翁討春之士
往往造焉因招襲美
故城邊有賣花翁水曲舟輕去盡通十畒
芳菲為舊業一家烟雨是元功間添薬品
年年别笑指生涯樹樹紅若要見春歸處
所不過携手問東風
和襲美病中海石榴花盛發見
寄韻
紫府眞人餉露囊猗蘭燈燭未熒煌丹華
乞曙先後日金㷔欺寒却照霜誰與佳名
從海曲秪應芳裔出河陽那堪謝氏庭前
見一叚清香染郄郎
襲美以春橘見惠因次韻詶謝
到春猶作凢秋鮮應是親封白帝煙良玉
有漿須讓味明珠無纇亦羞圓堪居漢苑
霜梨上合在仙家火棗前珍重更過三十
子不堪分付野人邊
和襲美病中書情寄崔諫議韻
或偃虚齋或在公藹然林下昔賢風庭間
有蝶爭煙蘂簾外無人报水筒行藥不離
深幌底(時患眠疾)寄書多向遠山中西園夜燭偏
堪憶曾為題詩刻半紅
詶病中見寄
逢花逢月便相招忽卧雲航隔野橋春恨
與誰同酩酊玄言何處問逍遥題詩石上
空廽筆拾蕙汀邊獨倚橈早晚却還巖下
電(襲美時有眼疾)共尋芳徑結烟條
和襲美病中孔雀
懶移金翠傍簷楹斜倚芳叢舊態生唯柰
瘴煙籠飲啄可堪春雨滯飛鳴鴛鴦水畔
廻頭羡荳蔻圖前舉眼驚爭得鷓鴣来伴
著不妨還校有心情
上元日道室焚修寄襲美
三清今日聚靈官玉刺齊抽謁廣寒執蓋
冐花香寂歴侍晨交珮嚮闌珊(執蓋侍晨皆仙之貴侣矣)將
排鳳節分階易欲校龍書下筆難唯有世
塵中小兆夜来心拜七星壇
正月十五日惜春寄襲美
六分春色一分休滿眼東波盡是愁花匠
礙寒應束手酒龍多病尚垂頭無窮懶惰
齊中散有底機謀敵右侯見織短蓬裁小
檝挐煙閒弄箇漁舟
次襲美病中見寄
日華風蕙正交光竭末相携藉草塘(竭謝玄小字未)
(謝川小字)佳酒旋傾&KR3896;醁嫩短船閒弄木蘭香煙
絲鳥拂来縈帶蘂㯼人收去約簧今日好
為聮句會不成剛為欠檀郎
春雨即事寄襲美
小謝輕埃日日飛(小謝詠雨詣有散漫似輕埃句)城邊江上阻春
暉雖愁野岸花房凍還得山家薬笋肥雙
屐著頻看齒折敗裘披苦見毛稀比隣釣
叟無塵事灑笠鳴蓑夜半歸
和襲美見寄韻
雖失春城醉上期下帷裁徧未裁詩因吟
郢岸百畒蕙欲採商崖三秀芝棲野鶴籠
寬使織施山僧飯别教炊但醫沈約重瞳
健不怕江花不滿枝
偶掇野𬞞寄襲美
野園煙裏自幽尋嫩甲香蕤引漸深行歇
每依鵶舅影挑頻時見鼠姑心凌風藹彩
初携籠帶露虚疎或貯襟欲助春盤還愛
否不妨蕭灑似家林
和襲美卧疾感春見寄韻
共尋花思極飛騰病帶春寒去未能煙逕
水涯多好鳥竹牀蒲倚但高僧須知日冨
為神授秖有家貧免盗憎除却數函圖籍
外更將何事結良朋
徐方平後聞赦因寄襲美
新春旒扆御翬軒海内初傳渙汗恩秦獄
已收爲厲氣瘴江初返未招䰟英材盡作
龍蛇蟄(時停貢舉)戰地多成虎豹村除却數般傷
痛外不知何事及王孫
襲美以魚牋見寄因謝
擣成霜粒細鱗鱗知作愁吟幸見分向日
乍驚新繭色臨風時辯白萍文(魚子曰白萍)好將
花下承金粉堪送天邊詠碧雲見倚小䆫
親襞染盡圖春色寄夫君
和襲美病後春思韻
氣和靈府漸氤氲酒有賢人薬有君七字
篇章看月得百勞言語傍花聞閒尋古寺
銷晴日最憶深溪枕夜雲早晚共搖孤艇
去紫屏風外碧波文
襲美以公齋小宴見招
早雲纔破漏春陽野客晨興喜又忙自與酌
量煎藥水别教安置曬書牀依方釀酒愁
遲去借樣裁巾怕索將唯待𢾗般幽事了
不妨還入少年埸
京口
江干古渡傷離情斷山零落春潮平東風
料峭客帆遠落葉夕陽天際明戰舸昔浮
千騎去釣舟今載一翁輕可憐宋帝籌帷
處蒼翠無言草自生
潤州送人往長洲
秋来頻上向吳亭每上思歸意剰生廢苑
池臺煙裏色夜村蓑笠雨中聲汀洲月下
菱船疾楊柳風高酒旆輕君住松江多少
日為嘗鱸鱠與蓴羹
潤州江口送人謁池陽衛郎中
山翁曾約舊交懽須拂侯門側注冠月在
石頭搖戍風生江口亞帆竿閒隨野醉溪
聲閙獨伴清譚曉色殘待取新秋歸更好
九華蒼翠入楼寒
