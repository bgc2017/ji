文選補遺卷二十三
元陳仁子輯
書
遺燕將書(鮑氏曰按此書以齊閔為宣王蘇代為蘇秦事時不合如此者甚衆得無後人)
(傳錄之謬至於此章引栗腹之事說聊城之將則非後人謬矣盖好事者聞約矢之說惜其書)
(不存擬為之以補亡而其人意氣橫溢肆筆而成不暇檢校細處此史及太史公愛其千里而)
(略其牝牡驪黃至於今二千歲莫有知其非也西山真氏曰按燕將堅守聊城此人臣之節)
(也魯連子特為齊計耳故勸之以休兵歸燕又勸之以叛燕歸齊皆非所以為訓讀者不可眩)
(於其文而不察)
魯仲連(本傳魯仲連者齊人也好竒偉俶儻之畫策其後二十餘年燕將攻下聊城聊)
(城人或讒之燕燕將懼誅因保守聊城不敢歸齊田單攻聊城歲餘士卒多死而聊城不)
(下魯連乃為書約之矢以射城中遺燕將曰)
吾聞之智者不倍時而棄利勇士不怯死而滅名忠臣
不先身而後君今公行一朝之忿不顧燕王之無臣非
忠也殺身亡聊城而威不信於齊非勇也功敗名滅後
世無稱焉非智也三者世主不臣說士不載故智者不
再計勇士不怯死今死生榮辱貴賤尊卑此時不再至
願公詳計而無與俗同且楚攻齊之南陽(即濟之淮北泗上)魏
攻平陸(平陸邑名在西界兖州府)而齊無南面之心以為亡南陽之
害小不如得濟北之利大(即聊城之地也言齊無南面攻楚魏之心以為南陽平陸)
(之害小不如聊城之利大言必攻之)故定計審處之今秦人下兵魏不敢
東面衡秦之勢成(此時秦與齊和故云衡秦之勢成也)楚國之形危齊棄
南陽斷右壤定濟北(謂棄楚所攻之泗上也又斷絶魏之所攻齊右壤之地平陸是也言)
(右壤斷棄而不能救志在攻聊城而定濟北)計猶且為之也且夫齊之必决
於聊城公勿再計今楚魏交退於齊而燕救不至(索隱曰交)
(者俱也前時楚攻南陽魏攻平陸今二國之兵俱退而燕救又不至是勢危也)以全齊之兵無
天下之規與聊城共據期年之敝則臣見公之不能得
也且燕國大亂君臣失計上下迷惑栗腹以十萬之衆
五折於外(徐廣曰此事去長平十年)以萬乘之國被圍於趙壤削主
困為天下僇笑國敝而禍多民無所歸心今公又以敝
聊之民距全齊之兵是墨翟之守也(正義曰如墨翟守宋却楚軍)食
人炊骨士無反外之心是孫臏之兵也(正義曰言孫臏能撫士卒士卒)
(無二心)能見於天下雖然為公計者不如全車甲以報於
燕車甲全而歸燕燕王必喜身全而歸於國士民如見
父母交游攘臂而議於世功業可明上輔孤主以制羣
臣下養百姓以資說士(索隱曰言既養百姓又資說士終擬強國也劉氏云讀說士為)
(銳士意雖明不如依字也)矯國更俗(索隱曰欲令燕將歸燕矯正國事改更弊俗也)功名可
立也亡意亦捐燕棄世東游於齊乎(索隱曰亡音無言若必無還燕意則)
(捐燕而東游於齊乎)裂地定封富比乎陶衞(延篤註戰國策云陶陶朱公也衞靈公子)
(荆非也王劭云魏冉封陶商君姓衞富比陶衞謂此云爾)世世稱孤與齊久存又一
計也此兩計者顯名厚實也願公詳計而審處一焉且
吾聞之規小節者不能成榮名惡小恥者不能立大功
昔者管夷吾射桓公中其鈎簒也遺公子糾不能死怯
也束縛桎梏辱也若此三行者世主不臣而鄉里不通
鄉使管子幽囚而不出身死而不反於齊則亦名不免
為辱人賤行矣臧獲且羞與之同名矣况世俗乎故管
子不恥身在縲紲之中而恥天下之不治不恥不死公
子糾而恥威之不信於諸侯故兼三王之過而為五霸
首(正義曰按齊桓最初得周襄王賜文武胙彤弓矢大輅故為五霸首也)名高天下而光
燭鄰國曹子為魯將(索隱曰曹沫)三戰三北而亡地五百里
鄉使曹子計不反顧議不還踵刎頸而死則亦名不免
為敗軍禽將矣曹子棄三北之恥而退與魯君計桓公
朝天下會諸侯曹子以一劔之任枝桓公之心於壇坫
之上(索隠曰枝猶擬也)顔色不變辭氣不悖三戰之所亡一朝
而復之天下震動諸侯驚駭威加吳越若此二士者非
不能成小廉而行小節也以為殺身亡軀絶世滅後功
名不立非智也故去感忿之怨立終身之名棄忿悁之
節定累世之功是以業與三王争流而名與天壤相弊
也願公擇一而行之(燕將見魯連書泣三日猶豫不能自决欲歸燕已有隙恐誅欲降齊)
(所殺虜於齊甚衆恐已降而後見辱喟然歎曰與人刃我寕自刃乃自殺聊城亂田單遂屠聊城歸而言魯連欲)
(爵之魯連逃隱於海上)
遺樂間書(間毅子也自惠王謝毅毅往來為燕趙客卿燕遂用間)
燕惠王(王用栗腹計伐趙間曰不可不聽遂敗間奔趙王悔遺書)
寡人不佞不能奉順君意故君捐國而去則寡人之不
肖明矣敢端其願而君不肯聽故使使者陳愚意君試
論之語曰仁不輕絶智不輕怨君之於先王也世之所
明知也寡人望有非則君掩盖之不虞君之明罪之也
望有過則君教誨之不虞君之明棄之也且寡人之罪
國人莫不知天下莫不聞君微出明怨以棄寡人寡人
必有罪矣雖然恐君之未盡厚也諺曰厚者不毁人以
自益也仁者不危人以要名故掩人之邪者厚人之行
也救人之過者仁者之道也世有掩寡人之邪救寡人
之過非君孰望之今君厚受位於先王以成尊輕棄寡
人以快心則掩邪救過難得於君矣且世有薄而故厚
施行有失而故惠用今使寡人任不肖之罪而君有失
厚之累於為君擇之也無所取之國之有封疆家之有
垣墻所以合好掩惡也室不能相和出語鄰家未為通
計也怨惡未見而明棄之未為盡厚也寡人雖不肖乎
未如殷紂之亂也君雖不得意乎未如商容箕子之累
也然則不内盖寡人而明怨於外恐其適足以傷於高
而薄於行也非然也苟可以明君之義成君之高雖任
惡名不難受也本欲以為明寡人之薄而君不得厚揚
寡人之辱而君不得榮此一舉而兩失也義者不虧人
以自益况傷人以自損乎君無以寡人不肖累往事之
美昔者柳下惠吏於魯三黜而不去或謂之曰可以去
柳下惠曰苟與人之異惡往而不黜乎猶且黜乎寧於
故國爾柳下惠不以三黜自累故前業不忘不以去為
心故遠近無異辭寡人之罪國人未知而議寡人者遍
天下語曰論不修心議不累物仁不輕絶智不簡功簡
棄大功者輟也輕絶厚利者怨也輟而棄之怨而累之
宜在遠者不望之乎君也今以寡人無罪君豈怨之乎
願君捐怨追惟先王復以教寡人意君曰余且慝心以
成而過不顧先王以明而惡使寡人進不得修功退不
得改過君之所揣也唯君圖之此寡人之愚意也敬以
書謁之(樂間乘怨不用其計二人卒留趙不報)
予淮南王書
薄昭(淮南厲王長高帝少子孝文初即位自以為最親驕蹇數不奉法上寬赦之三年入)
(朝甚横常謂上大兄怨辟陽侯自褏金椎椎之文帝赦之厲王以此歸國益恣不用漢法)
(出入警蹕稱制自作法令數上書不遜順文帝重自切責之令帝舅將軍薄眧予書諫數)
(之)
竊聞大王剛直而勇慈惠而厚貞信多斷是天以聖人
之資奉大王也甚盛不可不察今大王所行不稱天資
皇帝初即位易侯邑在淮南者(不欲使錯在王國)大王不肯皇
帝卒易之(卒終也)使大王得三縣之實甚厚大王以未嘗
與皇帝相見求入朝見未畢昆弟之歡而殺列侯以自
為名皇帝不使吏與其間赦大王甚厚法二千石缺輒
言漢補大王逐漢所置而請自置相二千石皇帝骫(骫曲)
(也)天下正法而許大王甚厚大王欲屬國為布衣守冢
真定(屬謂委棄也)皇帝不許使大王母失南面之尊甚厚大
王宜日夜奉法度修貢職以稱皇帝之厚德今乃輕言
恣行以負謗於天下甚非計也夫大王以千里為宅居
以萬民為臣妾此高皇帝之厚德也高帝蒙霜露沐風
雨赴矢石野戰攻城身被創痍以為子孫成萬世之業
艱難危苦甚矣大王不思先帝之艱苦日夜怵惕修身
正行養犧牲豐粢盛奉祭祀以無忘先帝之功德而欲
屬國為布衣甚過且夫貪讓國土之名輕廢先帝之業
不可以言孝父為之基而不能守不賢不求守長陵而
求之真定先母後父不誼數逆天子之令不順言節行
以高兄無禮(謂請守母冡自為名節而表異行用此矜高於兄)幸臣有罪大者
立斷小者肉刑不仁貴布衣一劒之任賤王侯之位不
知不學問大道觸情妄行不祥此八者危亡之路也而
大王行之棄南面之位奮諸賁之勇嘗出入危亡之路
臣之所見高皇帝之神必不廟食於大王之手明矣昔
者周公誅管叔放蔡叔以安周齊桓殺其弟以反國秦
始皇殺兩弟遷其母以安秦頃王亡代高帝奪之國以
便事(頃王高帝兄仲也匈奴入代不能守高帝奪其國退為邰陽侯)濟北舉兵皇帝誅
之以安漢故周齊行之於古秦漢用之於今大王不察
古今之所以安國便事而欲以親戚之意望於大上(天子)
(也)不可得也亡之諸侯游宦事人及舍匿者論皆有法
其在王所吏主者坐(言各有所亡而坐其罪)今諸侯子為吏者御
史主為軍吏者中尉主客出入殿門者衞尉大行主諸
從蠻夷來歸誼及以亡名數自占者内史縣令主相欲
委下吏無與其禍不可得也(言諸侯王之相欲委罪於在下小吏而身不干豫之)
(不可得也)王若不改漢繫大王邸論相以下為之奈何夫墮
父大業退為布衣所哀幸臣皆伏法而誅為天下笑以
羞先帝之德甚為大王不取也宜急改操易行上書謝
罪曰臣不幸早失先帝少孤吕氏之世未嘗忘死陛下
即位臣怙恩德驕盈行多不軌追念罪過恐懼伏地待
誅不敢起皇帝聞之必喜大王昆弟歡欣於上羣臣皆
得延夀於下上下得宜海内常安願熟計而疾行之行
之有疑禍如發矢不可追已
與從弟書(安國侍中也)
孔臧
臧報侍中相知忿俗儒淫辭冒義有意欲校亂反正由
來久矣然雅達博通不世而出流學守株比肩皆是衆
口非非正將焉立每獨念至此夙夜反側誠懼仁弟道
非信於世而以獨知為愆也人之所欲天必從舊章潛
於壁室正於紛擾之際欻爾而見俗儒結舌古訓復申
豈非聖祖之靈欲令仁弟讚明其道以闡其業者哉且
曩雖為今學亦多所不信唯聞尚書二十八篇取象二
十八宿謂為至然也何圖古文乃自百篇耶如堯典說
者以為堯舜同道弟素常以為雜有舜典今果如所論
及成王道雷風周公信自在俗儒羣驅狗吠雷同不得
其髣髴惡能明聖道之真乎知以今讎古之隷篆推科
斗已定五十餘篇並為之傳云其餘錯亂文字摩滅不
可分了欲垂待後賢誠合先君闕疑之義顧惟世移名
制改變文體義類轉益難知以弟博洽溫敏既善推理
又習其書而猶尚絶意莫肯垂留三思縱使來世亦有
篤古碩儒其若斯何嗚呼惜哉先王遺典缺而不補聖
祖之業分半而冺後之君子將焉取法假令顔閔不殁
游夏更生其豈然乎其豈然乎不得己巳貴復申之
奏記霍光(奏進也記書也前漢書待詔鄭朋奏記於蕭望之奏記自朋始也)
丙吉(遷大將軍長史霍光甚重之入為光祿大夫給事中眧帝崩亡嗣大將軍光遣吉迎)
(昌邑王賀賀即位以行淫亂廢光與車騎將軍張安世諸大臣議所立未定吉奏記光云)
(云)
將軍事孝武皇帝受襁褓之屬任天下之寄孝昭皇帝
早崩亡嗣海内憂懼欲亟聞嗣主發喪之日以大誼立
後(雖無嫡嗣旁立攴屬令家廟有奉故云大誼)所立非其人復以大誼廢之
(恐危社稷故廢黜之)天下莫不服焉方今社稷宗廟羣生之命在
將軍之壹舉竊伏聽於衆庶察其所言諸侯宗室在位
列者未有所間於民間也而遺詔所養武帝曾孫名病
已在掖庭外家者(出郡邸獄歸在外家史氏後入掖庭耳)吉前使居郡邸
時見其幼少至今十八九矣通經術有美材行安而節
和願將軍詳大議參以蓍龜豈宜襃顯先使入侍(侍太后)
令天下昭然知之然後决定大策天下幸甚(光覽其議遂尊立皇)
(曾孫遣宗正劉德與吉迎曾孫於掖庭)
遺李軼書(愚曰事君者量而後入夫以絳衣大冠之將軍較諸臨朝愧汗者軼皆親見之)
(事之成否有不待量而知者乃甘為更始將何邪王陵之母能識廢興軼父號通星歷軼嘗問)
(之否邪復書之語徊徨進退亦何晚乎光武發其書而致之死視高祖之斬丁公亦譎矣)
馮異(本傳異字公孫潁川父城人)
愚聞明鏡所以照形往事所以知今(孔子家語曰孔子觀周明堂四門之)
(墉有堯舜桀紂之象謂從者曰明鏡所以察形古事所以知今)昔微子去殷而入周項
伯畔楚而歸漢(史記微子名啓紂之庶兄周武王伐紂微子乃持祭器肉袒面縳造於軍門武)
(王乃釋其縛復其位項伯名纏項籍之季父素善張良高祖因良與伯結婚項籍謀害漢王伯以身翊蔽之籍)
(誅乃歸漢也)周勃迎代王而黜少帝霍光尊孝宣而廢昌邑
(少帝孝惠後宫之子名弘惠帝崩周勃以弘非惠帝之子乃黜之迎立代王昭帝崩無嗣霍光乃迎立武帝孫)
(昌邑王賀賀無道光廢之而立宣帝)彼皆畏天知命覩存亡之符見興廢
之事故能成功於一時垂業於萬世也苟令長安尚可
扶助延期歲月疏不間親遠不踰近季文豈能居一隅
哉(長安謂更始季文李軼字言軼與更始疏遠獨居一隅理難支久欲其早圖去就)今長安壊
亂赤眉臨郊王侯構難大臣乖離綱紀已絶(時更始大臣張卭申)
(屠建隗囂等以赤眉入關謀劫更始歸南陽是大臣乖離也)四方分崩異姓並起是
故蕭王跋涉霜雪經營河北方今英俊雲集百姓風靡
雖邠岐慕周不足以喻(史記古公亶父修后稷之業積德行義國人皆戴之戎翟攻之)
(不忍戰其人乃與其私屬去邠止於岐下邠人舉國扶老攜弱盡復歸古公於岐山之下)季文誠能
覺悟成敗亟定大計論功古人(亟急也古人即謂微子項伯等)轉禍為
福在此時矣如猛將長驅嚴兵圍城雖有悔恨亦無及
已(初軼與光武首結謀約加相親愛及更始立反共陷伯升雖知長安已危欲降又不自安乃報異書曰軼)
(本與蕭王首謀造漢結死生之約同榮枯之計今軼守洛陽將軍鎮孟津俱據機軸千載一會思成斷金惟深)
(達蕭王願進愚策以佐國安人軼自通書之後不復與異争鋒故異因此得北攻天井關拔上黨兩城又南下)
(河南成臯已東十三縣及諸屯聚皆平之降者十餘萬)
與隗囂將楊廣書(愚曰援能以陛戟警蹕知公孫述之不足與有為則囂之無成)
(豈無見者而乃以伯春為質脅之世之志大殆有不顧此者矣)
馬援
春卿無恙(春卿楊廣字)前别冀南(天水冀縣也)寂無音驛援間還
長安因留上林竊見四海已定兆民同情而季孟閉拒
背畔為天下表的(表猶標也言為標凖謂射的也言背畔之罪為天下所指射也)常懼
海内切齒思相屠裂故遺書戀戀以致惻隱之計乃聞
季孟歸罪於援而納王游翁詔邪之說(游翁王元字也)自謂函
谷以西舉足可定以今而觀竟何如邪援間至河内過
存伯春(存猶問也)見其奴吉從西方還說伯春小弟仲舒望
見吉欲問伯春無他否竟不能言曉夕號泣婉轉塵中
又說其家悲愁之狀不可言也夫怨讎可刺不可毁援
聞之不自知泣下也援素知季孟孝愛曾閔不過夫孝
於其親豈不慈於其子可有子抱三木而跳梁妄作自
同分羹之事乎(三木者謂桎梏及械也司馬遷曰衣赭關三木分羹謂樂羊也解見公孫述傳)
季孟平生自言所以擁兵衆者欲以保全父母之國而
完墳墓也又言苟厚士大夫而已而今所欲全者將破
亡之所欲完者將毁傷之所欲厚者將反薄之季孟嘗
折愧子陽而不受其爵今更共陸陸(陸陸猶碌碌也)欲往附之
將難為顔乎若復責以重質當安從得子主給是哉往
時子陽獨欲以王相待(謂欲封為朔寕王也)而春卿拒之今者歸
老更欲低頭與小兒曹共槽櫪而食併肩側身於怨家
之朝乎(字林併卑正反)男兒溺死何傷而拘游哉(游浮也)今國家
待春卿意深宜使牛孺卿與諸耆老大人(大人謂豪傑也)其說
季孟若計畫不從真可引領去矣前披輿地圖見天下
郡國百有六所奈何欲以區區二邦以當諸夏百有四
乎春卿事季孟外有君臣之義内有朋友之道言君臣
邪固當諫諍語朋友邪應有切磋(骨曰切象曰磋言朋友之道如切磋以成)
(器詩云如切如磋如琢如磨)豈有知其無成而但萎腇咋舌义手從
族乎(萎腇耎弱也萎於罪反腇乃罪反)及今成計殊尚善也過是欲少
味矣(以食為喻)且來君叔天下信士朝廷重之其意依依常
獨為西州言援商朝廷尤欲立信於此(商度也)必不負約
援不得久留願急賜報(伯春囂子恂字)
誡兄子書(吕氏曰馬援還書戒其兄子以不可言人過失乃指杜保為天下輕薄子是先)
(自言人過失矣家人之卦曰有孚威如終吉反身之謂也言欲家人信畏之必以身教而後可)
(援不躬行冀家人之聽從難矣故不能謹密以其書示人事遂上聞致梁松之怨卒被讒謗言)
(之不可不戒如此)
馬援(初兄子嚴敦並喜譏議而通輕俠客援前在交阯還書誡之)
吾欲汝曹聞人過失如聞父母之名耳可得聞口不可
得言也好論議人長短妄是非正法(謂譏刺時政也)此吾所大
惡也寧死不願聞子孫有此行也汝曹知吾惡之甚矣
所以復言者施衿結褵申父母之戒(說文衿交衽也詩云親結其褵褵婦)
(人褘也女施衿結帨爾雅褵緌也郭璞註即今香纓也儀禮父戒女曰戒之敬之夙夜無違命母戒之曰戒之)
(敬之夙夜無違宫事)欲使汝曹不忘之耳龍伯高敦厚周慎口無
擇言謙約節儉廉公有威吾愛之重之願汝曹效之杜季
良豪俠好義憂人之憂樂人之樂清濁無所失(輕重合宜)父
喪致客數郡畢至吾愛之重之不願汝曹效也效伯高
不得猶為謹敕之士所謂刻鵠不成尚類鶩者也(鶩鴨也)
效季良不得陷為天下輕薄子所謂畫虎不成反類狗
者也訖今季良尚未可知郡將下車輒切齒州郡以為
言吾常為寒心是以不願子孫效也(季良名保時為越騎司馬伯高名述)
(為山都長)
與隗囂書(愚曰光武得以收復隴蜀皆由先得河西援絶則勢孤矣夫隗囂竇融皆附光)
(武者也竇融本心向漢而隗囂終叛盖融知天命之所屬而囂不知者也竇氏數世榮貴而囂)
(僇身宜哉)
竇融(融既深知帝意乃與隗囂書責讓之)
伏惟將軍國富政修士兵懷附親遇戹會之際國家不
利之時(謂漢遭王莽簒奪也)守節不回(回邪也)承事本朝後遣伯春
委身於國無疑之誠於斯有效融等所以欣服高義願
從役於將軍者良為此也而忿悁之間(悁恚也)改節易圖
君臣分争上下接兵(言違背光武也)委成功造難就(委棄也)去從
義為横謀(去從背山東也為横通西蜀也)百年累之一朝毁之豈不惜
乎殆執事者貪功建謀以至於此(言隗囂執政事者貪有其功而立此逆謀)
(也)融竊痛之當今西州地勢局迫人兵離散易以輔人
難以自建計若失路不反聞道猶迷(淮南子通道者如車輔不運於已而)
(輿轂致數千里不通於道者若迷惑告以東西南北然猶復迷惑矣)不南合子陽則北入
文伯耳(文伯盧芳也)夫負虚交而易強禦恃遠救而輕近敵
未見其利也融聞智者不危衆以舉事仁者不違義以
要功今以小敵大於衆何如棄子徼功於義何如且初
事本朝稽首北面忠臣節也及遣伯春垂涕相送慈父
恩也俄而背之謂吏士何忍而棄之謂留子何(留子謂見住之)
(子對伯春故曰留也)自兵起以來轉相攻擊城郭皆為丘墟生人
轉於溝壑今其存者非鋒刃之餘則流亡之孤迄今傷
痍之體未愈哭泣之聲尚聞幸賴天運少還而大將軍
復重於難是使積痾不得遂瘳幼孤將復流離其為悲
痛尤足愍傷言之可為酸鼻(宋王曰孤子寡婦寒心酸鼻)庸人且猶
不忍况仁者乎融聞為忠甚易得宜實難(左傳忠為令德非其人猶)
(不可况不令乎)憂人大過以德取怨(詩曰不以我為德反以我為讎)知且以言
獲罪也區區所獻惟將軍省焉(囂不納)
誡馬廖訓子弟書(愚曰古今貴戚多矣莫不以知禮而興失禮而喪書曰世祿之)
(家鮮克由禮此也漢外戚如馬氏素守儉約觀楊終所言尚且如此况竇氏乎易家人有嚴君)
(焉不嚴則有吝馬廖不嚴而寬宜哉)
楊終(本傳終字子山蜀郡成都人也時太后兄衞尉馬廖謹篤自守不訓諸子終與廖交)
(善以書戒之曰)
終聞堯舜之民可比屋而封桀紂之民可比屋而誅(見陸)
(賈新語)何者堯舜為之隄防桀紂示之驕奢故也詩曰皎
皎練絲在所染之上智下愚謂之不移中庸之流要在
教化春秋殺太子母弟直稱君甚惡之者坐失教也(公羊)
(傳晉侯殺其太子申生曷為直稱晉侯曰以殺其太子母弟直稱君者甚之也劉攽曰註稱晉侯曰以殺其)
(太子案今文當云曷為直稱晉侯以殺殺太子)禮制人君之子年八歲為置少
傅教之書計以開其明十五置太傅教之經典以道其
志漢興諸侯王不力教誨多觸禁忌故有亡國之禍而
乏嘉善之稱今君位地尊重海内所望豈可不臨深履
薄以為至戒黃門郎年幼血氣方盛(廖子防及光俱為黃門郎孔子曰及)
(其壯也血氣方剛戚之在鬭也)既無長君退讓之風(文帝竇后兄長君弟廣國字少君此)
(兩人所出微絳灌等選長者之有節行者與之居長君少君由此為退讓君子不敢以富貴驕人也)而要
結輕狡無行之客縱而莫誨視成任性(馬防傳兄弟貴盛賓客奔湊四)
(方畢至數百餘人皆為食客也)鑒念前往可為寒心君侯誠宜以臨深
履薄為戒(廖不納)
誡竇憲書
崔駰(本傳駰字亭伯涿安平人)
駰聞交淺而言深者愚也在賤而望貴者惑也未信而
納忠者謗也三者皆所不宜而或蹈之者思效其區區
憤盈而不能已也竊見足下體淳淑之姿躬高明之量
意美志厲有上賢之風駰幸得充下館序後陳(陳列也)是
以竭其拳拳敢進一言傳曰生而富者驕生而貴者慠
生富貴而能不驕慠者未之有也今寵祿初隆百僚觀
行當堯舜之盛世處光華之顯時豈可不庶幾夙夜以
永終譽宏申伯之美致周邵之事乎(申伯周宣王之元舅周公邵公皆輔)
(佐周室也)語曰不患無位患所以立昔馮野王以外戚居位
稱為賢臣(前漢書馮野王字君卿妹為元帝昭儀野王為左馮翊御史大夫缺上使尚書選第中二)
(千石而野王行能第一)近隂衞尉克己復禮終受多福(隂衞尉光烈皇后同)
(母弟興也以謹敕親幸焉)郯氏之宗非不尊也(史丹封郯故云郯氏前書史丹字君仲魯)
(國人也祖父恭有女弟武帝時為衞太子良娣成帝即位擢丹為長樂尉遷右將軍封為武陽侯封東海郯之)
(武強聚以舊恩見襃賞賜累千金)陽侯之族非不盛也(劉攽曰案文侯當作平王鳳封)
(陽平侯前書亦謂為陽平之王也)重侯累將建天樞執斗柄其所以獲
譏於時垂愆於後者何也盖在滿而不挹位有餘而仁
不足也漢興以後迄於哀平外家二十保族全身四人
而已(外家當為后家也二十者謂高帝吕后産祿謀反誅惠帝張皇后廢文帝母薄太后弟昭被殺孝文)
(帝竇皇后從昆弟子嬰誅景帝薄皇后武帝陳皇后也廢衞皇后自殺昭帝上官皇后家族誅宣帝祖母史良)
(娣為巫蠱死宣帝母王夫人弟子商下獄死霍皇后家破元帝王皇后弟王莽篡位成帝許皇后賜死趙皇后)
(廢自殺哀帝祖母傅太后家屬徙合浦平帝母衞姬家屬誅昭帝趙太后憂死是也四人者哀帝母丁姬景帝)
(王皇后宣帝許皇后王皇后其家族並全)書曰鑒于有殷可不慎哉竇氏之
興肇自孝文(前漢書竇嬰字王孫孝文皇后從兄子也孝文時為吳相孝景時為詹事也)二
君以淳淑守道成名先日(竇太后之弟長君少君退讓君子不敢以富貴驕)安
豐以佐命著德顯自中興(竇融封為安豐侯)内以忠誠自固外
以法度自守卒享祚國垂祉於今夫謙德之光周易所
美滿溢之位道家所戒故君子福大而愈懼爵隆而益
恭遠察近覽俯仰有則銘諸几杖刻諸盤杅矜矜業業
無怠無荒如此則百福是荷慶流無窮矣
奏記東平王蒼
班固
將軍以周邵之德立乎本朝承休明之策建威靈之號
(號驃騎將軍也)昔在周公今也將軍詩書所載未有三此者也
(唯蒼與周公二人而已)傳曰必有非常之人然後有非常之事有
非常之事然後有非常之功(司馬相如喻蜀之詞)固幸得生於清
明之世豫在視聽之末私以螻螘竊觀國政誠美將軍
擁千載之任躡先聖之蹤(千載謂自周公至明帝時千餘載也先聖謂周公也)體
宏懿之姿據高明之勢博貫庶事服膺六蓺白黑簡心
求善無厭採擇狂夫之言不逆負薪之議(負薪賤人也三略云負薪)
(之語廊廟之言)竊見幕府新開廣延羣俊四方之士顛倒衣裳
(詩曰東方未明顛倒衣裳言士争歸之忽遽也)將軍宜詳唐殷之舉察伊臯之
薦(堯舉臯陶湯舉伊尹)令遠近無偏幽隱必達期於總覽賢才收
集明智為國得人以寧本朝則將軍養志和神優游廟
堂光明宣於當世遺烈著於無窮竊見故司空掾桓梁
宿儒盛名冠德州里七十從心行不踰矩盖清廟之光
暉當世之俊彦也京兆祭酒晉馮結髮修身白首無違
好古樂道玄默自守古人之美行時俗所莫及扶風掾
李育(育字元春見儒林傳)經明行著教授百人客居杜陵茅室土
階京兆扶風二郡更請徒以家貧數辭病去温故知新
議論通明廉清修潔行能純備雖前世名儒國家所器
韋平孔翟無以加焉(韋賢平當孔光翟方進也流俗本平字作玄誤)宜令考績
以參萬事京兆督郵郭基孝行著於州里經學稱於師
門政務之績有絶異之效如得及明時秉事下僚進有
羽翮奮翔之用退有杞梁一介之死(說苑趙簡子遊於西河而歎曰安得)
(賢士而與處馬舟人吉桑對曰鴻鵠高飛所恃者六翮也背上之毛腹下之毳加之滿把飛不能為之益高不)
(知門下左右客千人亦有六翮之用乎將盡毛毳也又曰齊莊公攻莒杞梁與華周進鬭壊軍陷陣三軍不敢)
(當至莒城下殺二十七人而死也)涼州從事王雍窮卞嚴之節文之以
術蓺(卞嚴卜莊子也新序曰卞莊子好勇養母戰而三北交遊非之國君辱之莊子受命顔色不變及母)
(死三年齊與魯戰莊子請從至見於將軍曰初嚴與母處是以戰而三北今母没矣請塞責遂赴敵而鬭獲甲)
(首而獻曰夫三北以養母也吾聞之節士不以辱生遂殺卜人而死論語孔子曰卞莊子之勇冉求之藝文之)
(以禮樂)涼州冠盖未有宜先雍者也古者周公一舉則三
方怨曰奚為而後已(孫卿子曰周公東征西國怨曰何獨不來也南征而北國怨曰何獨)
(後我)宜及府開以慰遠方宏農功曹史殷肅(固集殷作叚)達學
洽聞才能絶倫誦詩三百奉使專對此六子者皆有殊
行絶才德隆當世如蒙徵納以輔高明此山梁之秋夫
子所歎也(秋猶時也論語山梁雌雉)昔卞和獻寶以離斷趾(離被也斷趾刖)
(足也事見韓子)靈均納忠終於沈身(屈原字靈均納忠於椘終不見信自沈於汨羅之水)
(而死)而和氏之璧千載垂光屈子之篇萬世歸善願將軍
隆照微之明信日昃之聽(信音申)少屈威神咨嗟下問令
塵埃之中永無荆山汨羅之恨(蒼納之)
與梁商書
李固
春秋襃儀父以開義路(隱公元年三月公及邾儀父盟于昧公羊傳曰儀父者何邾婁)
(之君也何以稱字襃之也曷為襃之為其與盟也何休註春秋王魯託隱公為命王因儀父先與隱公盟假以)
(見襃賞義)貶無駭以閉利門(春秋隱公二年經書無駭帥師入極公羊傳曰無駭者何展無)
(駭也何以不氏貶曷貶疾始滅也)夫義路閉則利門開利門開則義路
閉也前孝安皇帝内任伯榮樊豐之屬(伯榮王聖女也)外委周
廣謝惲之徒開門受賂署用非次天下紛然怨聲滿道
朝廷初立頗存清淨未能數年稍復墮損左右黨進者
日有遷拜守死善道者滯涸窮路而未有改敝立德之
方又即位以來十有餘年聖嗣未立羣下繼望(劉攽曰案繼是)
(繼續之義不可施於此盖本是繫字繫綴天下之望也)可令中宫博簡嬪媵兼採
微賤宜子之人進御至尊順助天意若有皇子母自乳
養無委保妾醫巫以致飛燕之禍(趙飛燕成帝皇后妹為昭儀專寵成帝貴)
(人曹偉能等生皇子皆殺之)明將軍望尊位顯當以天下為憂崇尚
謙省垂則萬方而新營祠堂費功億計非以昭明令德
崇示清儉自數年以來災怪屢見比無雨潤而沈隂鬱
泱宫省之内容有隂謀孔子曰智者見變思刑愚者覩
怪諱名天道無親可為祗畏加近者月食既於端門之
側(既盡也端門太微宫南門也)月者大臣之體也夫窮高則危太滿
則溢月盈則缺日中則移凡此四者自然之數也天地
之心福謙忌盛是以賢達功遂身退全名養夀無有怵
迫之憂誠令王綱一整道行忠立明公踵伯成之高全
不朽之譽(莊子曰伯成子高唐虞時為諸侯至禹而耕禹往見之則耕在野禹問曰昔堯化天下吾)
(子立為諸侯堯授舜舜授予子去而耕其故何也子高曰昔堯化天下至公無私不賞而人自勸不罰而人自)
(畏今子賞而不勸罰而不威德自此衰刑自此作夫子盍行無留吾事悒悒然耕不顧見吕氏春秋)豈與
此外戚凡輩耽榮好位者同日而論固狂夫下愚不達
大體竊感古人一飯之報(謂靈輒也)况受顧遇而容不盡乎
與梁冀書
李固
天下不幸仍遭大憂皇太后聖德當朝攝統萬機明將
軍體履忠孝憂存社稷而頻年之間國祚三絶(順帝崩冲帝立)
(一年崩質帝一年崩)今當立帝天下重器誠知太后垂心將軍勞
慮詳擇其人務存聖明然愚情眷眷竊獨有懷遠尋先
世廢立舊儀近見國家踐祚前事未嘗不詢訪公卿廣
求羣議令上應天心下合衆望且永初以來政事多謬
地震宫廟彗星竟天誠是將軍用情之日傳曰以天下
與人易為天下得人難昔昌邑之立昏亂日滋霍光憂
愧發憤悔之折骨(昌邑王賀武帝昌邑哀王子也昭帝崩霍光立)自非博陸忠
勇(霍光封博陸侯前漢書音義曰博大陸平取其嘉名無此縣也食邑北海河東也)延年奮發
大漢之祀幾將傾矣(霍光召丞相以下議曰昌邑王行昏亂恐危社禝如何羣臣皆驚愕)
(失色大司農田延年前離席按劍曰今日之議不得旋踵羣臣後應者臣請劍斬之於足廢立遂定)至憂
至重可不熟慮悠悠萬事惟此為大國之興衰在此一
舉
與胡廣趙戒書
李固
固受國厚恩是以竭其股肱不顧死亡志欲扶持王室
比隆文宣(文帝宣帝皆羣臣迎立能興漢祚)何圖一朝梁氏迷謬公等
曲從以吉為凶成事為敗乎漢家衰微從此始矣公等
受主厚祿顛而不扶傾覆大事後之良史豈有所私固
身已矣於義得矣夫復何言
與黃瓊書
李固(時公車徵瓊)
聞已度伊洛近在萬歲亭豈即事有漸將順王命(萬歲亭在)
(今洛州故嵩縣縣西北武帝元年幸緱氏登大室聞山上呼萬歲聲者三因以名焉)盖君子謂伯
夷隘柳下惠不恭故傳曰不夷不惠可否之間(論語孔子曰伯)
(夷叔齊不降其志不辱其身謂柳下惠少連降志辱身我則異於是無可無不可鄭玄註不為夷齊之清不為)
(惠連之屈故曰異於是也)盖聖賢居身之所珍也誠遂欲枕山棲谷
擬迹巢由斯則可矣若當輔政濟民今其時也自生民
以來善政少而亂俗多必待堯舜之君此為志士終無
時矣嘗聞語曰嶢嶢者易缺皦皦者易汙陽春之曲和
者必寡盛名之下其實難副近魯陽樊君被徵初至朝
廷設壇席猶待神明(樊君樊英也事見英傳)雖無大異而言行所
守亦無所缺而毁謗布流應時折減者豈非觀聽望深
聲名大盛乎自頃徵聘之士胡元安薛孟嘗朱仲昭顧
季鴻等其功業皆無所採是故俗論皆言處士純盗虚
聲願先生宏此遠謨令衆人歎服一雪此言耳
規竇武書
盧植(本傳植字子幹涿郡涿人也時皇后父大將軍竇武援立靈帝初秉機政朝議欲加)
(封爵植雖布衣以武素有名譽乃獻書以規之)
植聞嫠有不恤緯之事(左傳范獻子曰人亦有言嫠不恤其緯而憂宗周之隕為將及)
(焉)漆室有倚楹之戚(琴操曰魯漆室女倚柱悲吟而嘯鄰人見其心之不樂也進而問之)
(曰有淫心欲嫁之念邪何吟之悲漆室女曰嗟乎嗟乎子無志不知人之甚也昔者楚人得罪於其君走逸吾)
(東家馬逸蹈吾園葵使吾終年不懕菜吾西鄰人失羊不還請吾兄追之霧濁水出使吾兄溺死終身無兄政)
(之所致也吾憂國傷人心悲而嘯豈欲嫁哉自傷懷結而為人所疑於是褰裳入山林之中見貞女之木喟然)
(歎息援琴而絃歌以女貞之詞自經而死)憂深思遠君子之情(詩序憂深思遠儉而用禮)
(乃有堯之遺風焉)夫士立争友義貴切磋書陳謀及庶人詩詠
詢于芻蕘(詩大雅先人有言詢于芻蕘毛萇註芻蕘採薪也)植誦先王之書久
矣敢愛其瞽言哉今足下之於漢朝猶旦奭之在周室
建立聖主四海有繫論者以為吾子之功於斯為重天
下聚目而視攢耳而聽(前漢書賈山曰使天下戴目而視傾耳而聽)謂凖之
前事將有景風之祚尋春秋之義王后無嗣擇立親長
年均以德德均則决之卜筮(左傳王子朝曰先王之命王后無嫡則擇立長年鈞)
(以德德均以卜古之制也)今同宗相後披圖案牒以次見之何勲之
有豈横叨天功以為己力乎(叨貪也左傳貪天功以為己力)宜辭天賞
以全身名又比世祚不競(競強也)仍外求嗣可謂危矣而
四方未寧盗賊伺隙恒岳勃碣(勃勃海也碣碣石山)特多姦盗將
有楚人脅比尹氏立朝之變(左傳楚公子比恭王之子也靈王立子比奔晉靈王)
(卒子比自晉歸楚立為君比弟公子棄疾欲簒其位夜乃使人周走呼曰王至矣國人大驚子比乃自殺王子)
(朝周景王之庶子景王卒子猛立尹士周卿士立子朝奪猛位也)宜依古禮置諸子之
官徵王侯愛子宗室賢才外崇訓道之義内息貪利之
心簡其良能隨用爵之彊幹弱枝之道也(武並不能用)
文選補遺卷二十三
