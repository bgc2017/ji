文選補遺卷二十九
元陳仁子輯
離騷
遠遊(遠遊者屈原之所作也屈原既放悲歎之餘眇觀宇宙陋世俗之卑狹悼年壽之不長於)
(是作為此篇思欲制煉形魂排空御氣浮遊八極後天而終以盡反復無窮之世變雖曰寓言)
(然其所設王子之詞苟能充之實長生久視之要訣)
屈原
悲時俗之迫阨兮願輕舉而遠遊質菲薄而無因兮焉
託乘(時證反)而上浮遭沈濁而汙穢兮獨鬱結其誰語(魚據)
(反)夜耿耿而不寐兮魂營營而至曙(耿耿猶儆儆不寐貌營營猶日熒熒)
(亦耿耿之意)惟天地之無窮兮哀人生之長勤往者余弗及
兮來者吾不聞(此章四言乃此篇所以作之本意也神仙度世之說無是理而不可期也審矣)
(屈子於此乃獨眷眷而不忘者何哉正以往者之不可及來者之不得聞而欲久生以俟之然往者之不可及)
(則己末如之何矣獨來者之不得聞則夫世之惠迪而未吉從逆而未凶者吾皆不得以須其反復熟爛而睹)
(夫天定勝人之所極是則安能使人不為没世無涯之悲恨此屈子所以願少須臾無死而僥倖萬一神仙度)
(世之不可期也嗚呼遠矣是豈易與俗人言哉)步徙倚而遥思兮怊(超)惝(昌兩反)
怳(吁往反)而永懷(叶胡威反)意荒(呼廣反)忽而流蕩兮心愁悽而
增悲(悽痛也)神儵忽而不反兮形枯槁而獨留内惟省以
端操兮求正氣之所由(知愁歎之無益而有損乃能反自循省而求其本初)漠虚
靜以恬愉兮澹無為而自得聞赤松之清塵兮願承風
乎遺則(列仙傳赤松神農時為雨師服水玉教神農入火自燒至崑山上常止西王母石室隨風雨上)
(下炎帝少女追之亦得仙俱去張良欲從赤松子遊即此也)貴真人之休德兮美往
世之登仙與化去而不見兮名聲著而日延(身隠而不可見獨有)
(名字可聞耳)竒傅說之託辰星兮羨韓衆之得一形穆穆以
浸遠兮離人羣而遁逸(傅說武丁之相辰星東方蒼龍之體心尾箕之星所謂大辰也)
(莊子傅說得之以相武丁奄有天下乘東維騎箕尾而比於列星音義云今尾上有傳說星是也羨念慕也)
(韓終亦見列仙傳形寖遠即上文與化去之意)因氣變而遂曾(增)舉兮忽神奔
而鬼怪時髣髴以遥見兮精皎皎以往來(叶音賚此亦上文化去形)
(遠之意髣髴見不諟也丹經所謂服食三載輕舉遠遊入火不焦入水不濡能存能亡長樂無憂者此也)超
氛埃而淑郵兮終不反其故都免衆患而不懼兮世莫
知其所如(氛昏濁之氣淑尤言其淑善而絶尤也此以上言所羨仙去之樂也)恐天時之
代序兮耀靈曅(饁)而西征微霜降而下淪兮悼芳草之
先蘦(今作零)聊仿佯(音旁羊)而逍遥兮永歴年而無成誰可
與玩斯遺芳兮長鄉風而舒情高陽邈以遠兮余將焉
所程(耀靈日也曅閃光貌言行之速也淪沈也零落也此一節自歎其將老而恐其學之不及)重曰
春秋忽其不淹兮奚久留此故居軒轅不可攀援兮吾
將從王喬而娱戲(嬉叶音虛)飡六氣而飲沆(胡朗反)瀣兮漱正
陽而含朝霞(叶音胡)保神明之清澄兮精氣入而麤(七胡反)
穢除(軒轅黃帝名王喬周靈王太子晉也列仙傳好吹笙作鳳鳴遇浮邱公接之仙去六氣者陵陽子明)
(經言春食朝霞日始欲出赤黃氣也冬飲沆瀣北方夜半氣也秋食淪隂日沒以後赤黃氣也夏食正陽南方)
(日中氣也并天地元黃之氣是為六氣也又曰日入為飛泉粗物不精也)順凱風以從遊兮
至南巢而壹息見王子而宿之兮審壹氣之和德(南風曰凱)
(風南巢舊說以為南方鳳鳥之巢非湯放桀之居巢也宿與肅通審究問)曰道可受兮而不
可傳其小無内兮其大無垠(叶魚堅反)毋滑(骨)而魂兮彼將
自然壹氣孔神兮於中夜存(叶才緣反)虛以待之兮無為之
先庶類以成兮此德之門(叶謨連反曰者王子之言也受心受也傳言傳也小無内)
(大無垠言無所不在也滑亂也而汝也壹專也孔甚也此言道妙如此人能無滑亂其魂則身心自然而氣之)
(甚神者當中夜虚静之時自存於己而不相離矣如此則於應世之務皆虚以待之於無為之先而庶類自成)
(萬化自出蓋廣成子之告黃帝不過如此實神仙之要訣也)聞至貴而遂徂兮忽乎
吾將行(叶戶郎反)仍羽人於丹丘兮留不死之舊鄉(至貴謂至妙之)
(言其貴無敵也仍因就也羽人飛仙也丹丘晝夜常明之處不死之鄉仙靈之所宅)朝濯髮於湯
(陽)谷兮夕晞余目兮九陽吸飛泉之微液兮懷琬琰之
華英(叶於姜反湯谷見天問九陽舊說謂湯谷上有扶木九日居下枝一日居上枝亦㝢言耳飛泉已見)
(上琬琰玉名)玉色頩(普茗普經二反)以脕(晚乂音萬)顔兮精醇粹而始壯
(叶音莊)質銷鑠以汋(綽)約兮神要眇(與妙同)以淫放(叶音方頩美貌)
(一曰斂容貌脕澤也醇厚也粹不離也質銷鑠所謂形解銷化也汋約柔弱貌莊子藐姑射山有神人馬汋約)
(若處子要眇深遠貌淫縱也)嘉南州之炎德兮麗佳樹之冬榮山蕭
條而無獸兮野□(與寂同)漠其無人載營魄而登霞兮掩
浮雲而上征(一作升上四句記時物也下二句言以此時昇仙而去載猶如也營猶熒熒也魄說)
(見九歌此言熒魄者隂靈之聚若有光景也霞與遐通謂遠也蓋魄不受魂魂不載魄則魂遊魄降而人死关)
(故修煉之士必使魂常附魄如日光之載月質魄常檢魂如月質之受日光則神不馳而魄不死遂能登仙遠)
(去而上征也)命天閽其開關兮排閶闔而望余召豐隆使先
導兮問大(泰)微之所居集重陽入帝宫兮造旬始而觀
清都朝發軔於太儀兮夕始臨乎於(於其反)微閭(排推也望余須)
(我之來也與騷經倚閶闔而望子者意不同矣豐隆已見騷經太微宫垣十星在翼軫北重陽者積陽為天天)
(有九重故曰重陽旬始星名清都列子以為帝之所居也太儀天帝之庭於微閭周禮東北曰幽州其山鎮曰)
(毉無閭)屯余車之萬乘兮紛溶與而並馳駕八龍之婉婉
(苑)兮載雲旗之逶蛇(溶水盛也)建雄虹之采旄兮五色雜而
炫燿(音縣曜)服偃蹇以低昂兮驂連蜷(巨員反)以驕(居召反)驁
(五到反服衡下夾轅兩馬也驂衡外挽靷兩馬也連蜷句蹄也驕驁馬行縱恣)騎(竒寄反)膠葛以
雜亂兮斑漫(莫半反)衍而方行撰余轡而正策兮吾將過
乎句芒(膠葛雜亂貌一曰猶交加也斑駁文也漫衍無極貌句芒木神月令東方甲乙其帝太皡其神)
(句芒註云此木帝之君木官之佐自古以來著德立功)歴大皓以右轉兮前飛廉
以啓路陽杲杲其未光兮淩天地以徑度(太皓即太皥也始結&KR1577;罟)
(以畋以漁制立庖廚天下號之為庖犧氏飛廉見騷經徑直也)風伯為(去聲)余先驅兮氛
埃辟(必亦反)而清涼鳳凰翼其承旂兮遇蓐收乎西皇(西方)
(庚辛其帝少皥其神蓐收西皇即少吴也左傳金正曰蓐收)擥彗星以為旍兮舉斗
柄以為麾叛陸離其上下兮遊驚霧之流波(叶補基反斗柄北斗)
(之柄所謂杓也麾旗属叛繚隸分散貌)旹曖曃(音愛逮)其曭(儻)莽兮召元武
而奔屬(燭)後文昌使掌行兮選署衆神以並轂(曖□昧暗也曭)
(日不明也元武北方七宿謂龜蛇也位在北方故曰元身有鱗甲故曰武文昌在紫微宫北斗魁前六星如匡)
(形)路曼曼(莫干反)其修遠兮徐弭節而高厲左雨師使俓
待兮右雷公而為衛(厲憑陵之意)欲度世以忘歸兮意恣(千咨)
(反)雎(許鼻反)以担(居桀反)撟(矯)内欣欣而自美兮聊媮娱以
淫樂(叶五教反度世謂度越塵世而仙去也恣睢放肆也担撟軒舉也淫樂樂之深也莊子孰居無事淫)
(樂而勸是)涉青雲以汎濫游兮忽臨睨夫舊鄉僕夫懷余心
悲兮邊馬顧而不行(叶戸郎反邊旁也謂兩驂也)思舊故以想像兮
長太息而掩涕汜容與而遐舉兮聊抑志而自弭(屈原謂修)
(身念道得遇仙人託與俱遊周歴萬方升天乘雲役使百神而非所樂猶思楚國念故舊砍竭忠信以寧國家)
(精誠之至德義之厚)指炎神而直馳兮吾將往乎南疑覽方外之
荒忽兮沛&KR1697;(摩朗反)瀁(以養反)而自浮(叶扶皮反南方丙丁其帝炎帝其神祝融)
(南疑九疑也沛流貌&KR1697;瀁水盛貌)祝融戒而蹕御兮騰告鸞鳥迎虙妃
張咸池奏承雲兮二女御九韶歌(叶居支反)使湘靈鼓瑟兮
令海若舞馮夷玄螭蟲象(似兩反)並出進兮形蟉(於九反)虯
而逶蛇雌蜺(五歴五結二反)便娟以增撓兮鸞鳥軒翥(草庶反)而
翔飛音樂博衍無終極兮焉(尤虔反)乃逝以徘徊(蹕止行人御禦)
(也咸池堯樂承雲黃帝樂也又曰顓頊樂又曰有虞氏之樂無所稽考未詳孰是二女娥皇女英也御侍九韶)
(已見騷經湘靈湘水之神也海若海神號莊子有北海若馮夷水仙莊子亦云馮夷得之以游大川又曰河伯)
(也象國語所謂水之怪龍罔象也蟉虯盤曲貌便娟輕麗貌撓纏也翥舉也博衍寬平之意馬語詞也)舒
并節以馳騖兮逴(敕角反)絶垠乎寒門(叶彌巾反)軼(逸)迅風於
清源兮從顓頊乎增冰(逴遠也絶垠天之邊際寒門北極之門軼從後出前迅疾也北)
(方壬癸其帝顓頊其神玄冥北方地寒故有增積之冰)歴玄冥以邪徑兮乘間維
以反顧召黔羸而見之兮為余先乎平路(間維補引孝經緯曰天有)
(六間黔羸舊說天上造化神名或曰水神皆怪妄之說不可考矣)經營四方兮周流六
漠上至列缺兮降望大壑(六漠謂六合列缺天隙電照大壑在渤海東實惟無底之)
(谷名歸墟)下崢嶸而無地兮上寥廓而無天視儵忽而無見
兮聽惝怳而無聞(叶無巾反)超無為以至清兮與泰初而為
鄰(峥嶸深遠貌寥廓廣遠也惝怳耳不諦也列子曰泰初者氣之始也莊子曰泰初有無無有無名屈子本)
(以來者不聞為憂而願為方仙之道至此則真可以後天不老而凋三光矣下視人世罋盎之間百千蚊蚋須)
(史之頃萬起萬滅何足道哉何足道哉司馬相如作大人賦多襲其語然屈子所到非相如所能窺其萬一也)
天問(晦菴米氏曰天問者屈原之所作也屈原放逐彷徨山澤見楚有先王之廟及公卿祠堂)
(圖畫天地山川神靈琦瑋僪佹及古賢聖怪物行事因書其壁呵而問之以渫憤懣楚人哀而)
(惜之因其論述故其文義不次序云爾此篇所問雖或怪妄然其理之可推事之可鑒者尚)
(多有之舊註之說徒以多識異聞為功不復知其所以問之本意與今日所以對之明法至唐)
(柳宗元始欲質以義理為之條對然亦學未聞道而誇多衒巧之意猶有雜乎其間以是讀之)
(常使人不能無遺恨若補註之說則其厖雜不知所擇又愈甚焉今存其不可闕者而悉以義)
(理正之庶讀者有補)
屈原
曰遂古之初誰傳道之上下未形何由考之(遂往也道猶言也上)
(下謂天地也問往古之初未有天地固木有人誰得見之而傳道其事)冥昭瞢闇誰能極
之馮(憑)翼惟像何以識之(冥幽也昭明也謂晝夜也瞢暗言畫夜未分也極窮也馮)
(翼氤氲浮動貌淮南子云天地未形馮為翼翼又曰未有天地惟象無形窈窈冥冥莫知其門此承上問時未)
(有人今何以窮極而知之右二章四問今答之曰開闢之初其事雖不可知其理則具於吾心固可反求默)
(識非如傳記雜書謬妄之說必誕者而後傳如柳子所說)明明闇闇惟時何為隂陽
三合何本何化(明闇即謂畫夜之分時是也榖梁曰獨隂不生獨陽不生獨天不生三合然後)
(生此問蓋曰明必有明之者闇必有闇之者是何物之所為乎隂也陽也天也三者之合何者為本何者為)
(化乎今答之曰天地之化隂陽而已一動一静一晦一朔一往一來一寒一暑皆隂陽之所為而非有為之者)
(也然榖梁言天而不以地對則所謂天者理而已矣成湯所謂上帝降衷子思所謂天命之性是也是為隂陽)
(之本而其兩端循環不已者為之化焉周子曰旡極而太極太極動而生陽動極而靜靜而生隂靜極復動一)
(動一静互為其根分隂分陽兩儀立焉正謂此也然所謂太極亦曰理而已矣)圜則九重孰營
度之惟兹何功孰初作之(圜天形之圓也則法也九陽數之極所謂九天)斡(管)
維焉繫天極焉加八柱何當東南何虧(叶苦家反斡說文轂端沓是車)
(轂之内以金為筦受軸者維繋物之縻也天極謂南北極天之樞紐常不動處譬車之軸也蓋凡物之運者其)
(轂必有所繋然後軸有所加故問此天之斡維繋於何所而天極之軸何所加乎河圖言崑崙者地之中也地)
(下有八柱互相牽制名山大川孔穴相通素問曰天不足西北地不滿東南註云中原地形西北高東南下今)
(百川滿湊東之滄海則東西南北高下可知故又問八柱何所當值東南何獨虧闕乎)九天之際
安放(上聲)安屬(注)隅隈多有誰知其數(九天即所謂圍則九重際邊也放至)
(也屬附也隅角也右三章六問今答曰或問邵子曰天何依曰依乎地地何附曰附乎天天地何所依附曰)
(自相依附天依形地附氣其形也有涯其氣也無涯詳味此言屈子所問昭然若發矇矣但天之形元如彈丸)
(朝夜運轉其南北兩端後高前下乃其樞軸不動之處其運轉者亦無形質但如勁風之旋當晝則自左旋而)
(向右向夕則自前降而歸後當夜則自右轉而復左將旦則自後升而趨前旋轉無窮升降不息是為天體而)
(實非有體也地則氣之查滓聚成形質者但以其束於勁風旋轉之中故得以兀然浮空甚久而不墜耳黃帝)
(問於岐伯曰地有憑乎岐伯曰大氣舉之亦謂此也其曰九重則自天之外氣之旋轉益遠益大益清益剛究)
(陽之數而至於九則極清極剛而無復有涯矣豈有營度而造作之者先以斡維繫於一處而後以軸加之以)
(柱承之而後天地乃定位哉且曰其氣無涯則其邊際放屬隅隈多少固無得而言者亦不待辨說而可知其)
(妄矣東南之虧乃專以地形言之初無預乎天也)天何所沓十二焉分日月安
屬列星安敶(沓合也此問天與地合會於何所十二辰誰所分别乎敶列也言日月衆星安所繋)
(屬誰陳列也上章所問天何所屬并地而言此所問乃為天地相接之處何所沓也今答曰天周地外其說)
(已見上矣非沓乎地之上也十二者自子至亥十二辰也左傳日月所會是謂辰註云一歲日月十二會所會)
(為辰十一月辰在星紀十二月辰在元枵之類然此特在天之位耳若以地而言之則南面而立其前後左右)
(亦有四方十二辰之位焉但在地之位一定不易而在天之象運轉不停惟天之鶉火加於地之午位乃與地)
(合而得天運之正耳蓋周天三百六十五度四分度之一周布二十八宿以著天體而定四方之位以天繞地)
(則一晝一夜適周一匝而又超一度日月五星亦隨天以繞地而惟日之行一日一周無餘無欠其餘則各有)
(遲速之差焉然其懸也固非綴屬而居其運也亦非推挽而行但當其氣之盛處精神光曜自然發越而又各)
(自有次第耳列子天積氣耳日月星辰亦積氣中之有光曜者張衡靈憲曰星也者體生於地精成於天列居)
(錯峙各有收屬此言皆得之)出自湯(暘)谷次于蒙汜(似)自明及晦所
行幾里(次舍也汜水涯也書宅嵎夷曰晹谷即湯谷爾稚西至日所入為大蒙即蒙汜此問一日之)
(間日行幾里乎答曰湯谷蒙汜固無其所然日月出水乃升於天及其西下又入於水故其出入似有處所而)
(所行里數歷家以為周天赤道一百七萬四千里日一晝夜而一周春秋二分晝夜各行其半而夏長冬短一)
(進一退又各以其十之一)夜光何德死則又育厥利維何而顧菟在
腹(夜光月也死其晦也育生也月之生也此問月有何德乃能死而復生月有何利而顧望之莬常居其)
(腹乎答曰歷家舊說月朔則去日漸遠故魄死而明生既望則去日漸近故魄生而明死至晦而朔則又遠日)
(而明復生所謂死而有復肓也此說誤矣若果如此則未望之前西近東遠而始生之明當在月東既望之後)
(東近西遠而未死之明却在月西矣安得未望載魄於西既望終魄於東而遡日以為明乎故唯近世沈括之)
(說乃為得之蓋括之言曰月本無光猶一銀丸日耀之乃光耳光之初生日在其傍故光側而所見纔如鈎日)
(漸遠則斜照而光稍滿大抵如一彈丸以粉塗其半側視之則粉處如鈎對視之則正圓也近歲王普又申其)
(說曰月生明之夕但見其一鈎至日月相望而人處其中方得見其全明必有神人能凌倒景旁日月而往參)
(其間則雖弦晦之時亦得見其全明而與望夕無異耳以此觀之則知月光常滿但自人所立處視之有偏有)
(正故見其光有盈有虧非既死而復生也若顧莬在腹之問則世俗桂樹蛙兔之傳其惑久矣或者以為日月)
(在天如兩鏡相照而地居其中四旁皆空水也故月中微黑之處乃鏡中大地之影略有形似而非真有是物)
(也斯言有理足破干古之疑)女岐無合夫(扶)焉取九子伯強何處惠
氣安在(叶音紫女岐神女無夫而生九子伯強大癘疫鬼也所至傷人惠順也惠氣謂和氣此章)
(所問三事今答曰天下之理一而已而有常變之不同天下之氣亦一而已而有逆順之或異夫乾道成男坤)
(道成女凝體於造化之初二氣交感化生萬物流形於造化之後者理之常也若姜嫄簡狄之生稷契則又不)
(可以先後言矣此理之變也女岐之事無所經見以考其實然以理之變而觀則恐其或有是但下文復有女)
(岐易首之問又未知果如何耳釋氏書有九子母之說疑即謂此然益荒無所考矣惠者氣之順也癘者氣之)
(逆也以其強暴傷人故為之名字以著其惡耳初非實有是人也氣之流行充塞宇宙其為順逆有以天時水)
(土之所值有以人事物情之所感萬變不同亦未嘗有定在)何闔而晦何開而明角
宿未旦曜靈安臧(與藏同闔閉戶也開闢戶也隂闔而晦陽開而明角亢東方星旦明也)
(曜靈日也此問何所開闔而為晦明且東方未明之時日安所藏其精光乎答曰晦明之問前婁發之其實)
(亦隂陽消息之所為耳陽息而闢則日出而明隂消而闔則日入而暗又何疑乎角宿固為東方之宿然隨天)
(運轉不常在東古經之言多假借也日之所出乃地之東方未旦則固已行於地中特未出地面之上耳明)
(叶音芒)不任汨鴻師(一作鮌)何以尚(叶音常)之僉曰何憂何不
課而行之(鮌事見尚書汨治也鴻大水也師衆也尚舉也僉衆也課試也問鮌才不任治鴻水衆)
(人何以舉之堯知其不能而臮人以為無憂堯何不且小試之而遽行其說也答曰鮌之才可任治水當時無)
(遇之者故衆舉之堯則固知其方命圮族而不可用矣四岳又請姑且試之故堯不得已而用之耳)鴟龜
曳銜鮌何聽(叶平聲)焉順欲成功帝何刑焉(鴟龜事無所見舊說鮌死)
(為鴟龜所食鮌何以聽而不争乎特以意言之耳詳其文勢與下文應龍相類似謂鮌聽鴟龜曳銜之計而敗)
(其事然若且順彼之欲未必不能成功舜何以遽刑之然若此類無稽之談亦無足答矣)永遏在羽
山夫何三年不施伯禹腹鮌夫何以變化(叶音麾永長也遏猶禁)
(止也羽山在東海中施謂刑殺之也左傳乃施邢侯此問鮌功不成何但囚之羽山而不施以刑乎禹鮌子也)
(腹懷抱也詩曰出入腹我此又問禹自少小習見鮌所為何以能變化而有聖德乎答曰舜之四罪皆未嘗)
(殺也程子以為書云殛死猶言貶死蓋聖人用刑之寬例如此非獨於鮌為然若禹之聖德則其所稟於天者)
(清明而純粹豈習於不善所能變乎)纂就前緒遂成考功何續初繼業而
厥謀不同(纂集也緒絲端也此問禹能纂代鮌之遺業而成父功何繼續其業而謀乃不同如此)
(答曰鮌禹治水之不同事見洪範蓋鮌不順五行之性築隄以障潤下之水故無成禹則順水之性而導之使)
(下故有功書所謂決九川距四海濬畎澮距川孟子所謂禹之行水得水之道而行其所無事是也程子曰今)
(河北有鮌隄而無禹亦一證)洪泉極深何以窴(與填同)之地方九則何
以墳(叶敷連反)之(洪泉即洪水九則謂九州之界如上所謂圜則也墳土之高者此問洪水汎濫禹)
(何用窴塞而平之九州之域何以出其土而高之乎答曰禹之治水行之而已無事於窴也水既下流則平土)
(自高而可宫可田矣若曰必窴之而后平則是使禹復為鮌而父子為戮矣柳子對曰行鴻下隤厥丘乃降烏)
(填絶淵然後夷于土此言是也)應龍何畫河海何歴(叶音勒有鱗曰蛟龍有翼曰應龍)
(歴過也山海經禹治水有應龍以尾畫地即水泉流通禹因而治之柳子對曰胡聖為不足反謀龍知畚鍤究)
(勤而欺畫厥尾此言得之矣)鮌何所營禹何所成康回憑怒墬(地)何
故以東南傾(鮌禹事已見上六章此不復答舊說康回共上名也憑盛滿也列子共工氏與顓頊)
(爭為帝怒而觸不周之山折天柱絶地維而天傾西北日月星辰就焉地不滿東南百川水潦歸焉此亦無稽)
(之言不答可也)九州安錯川谷何洿東流不溢孰知其故(錯置也洿)
(深也水注海曰川注川曰谿注谿曰谷此章三問今答曰九州所錯天地之中也川谷之洿衆流之會也不)
(溢者列子曰渤海之東不知幾億萬里有大壑焉實惟無底之谷名曰歸墟八紘九野之水天漢之流莫不注)
(之而無增無減莊子曰天下之水莫大於海萬川歸之不知何時止而不盈尾閭泄之不知何時已而不虚柳)
(子曰東窮歸墟又環西盈脉穴土區而濁濁清清墳壚慘䟽滲渴而升充融有餘泄漏復行器運浟浟又何溢)
(焉三子之言逓相祖述而柳又明歸墟之泄非出之天地之外但水入於東而復繞於西又滲縮而升乃復出)
(於高原而下流於東耳此其說亦近似然以理驗之則天地之化往者消而來者息非以往者之消復為來者)
(之息也水流東極氣盡而散如沃焦釡無有遺餘故歸墟尾閭亦有沃焦之號非如未盡之水山澤通氣而流)
(注不窮)東西南北其修孰多南北順㯐(妥)其衍幾何(修長也㯐)
(狹而長也衍餘也此問四方長短若何若謂南北狹而長則其長處所餘又計多少也答曰地之形量固當)
(有窮但既非人力所能遍歴筭術所能推知書傳臆說又不足信唯靈憲所言八極之廣原於歷筭若有据依)
(然非專言地之廣狹柳對直謂其極無方則又過矣)崑崙縣圃其凥(與居同)安在增
城九重其高幾里(縣音玄崑崙縣圃見騷經崑崙据水經在西域一名阿耨達山河水所)
(出非妄言也但縣圃增城高廣之度諸怪妄說不可信耳)四方之門其誰從焉西北
辟啓何氣通焉(補註引淮南子說崑崙虚旁門有數百西北隅開門以納不周之風今不敢信)
日安不到燭龍何照(叶之告反)羲和之未揚若華何光(舊註以為)
(天之西北幽冥無日之國有龍銜燭而照之其有日處日未出時又有若木亦華照地也夫日光彌天其行匝)
(地固無不到之處此章所問尤是兒戲之語不足答)何所冬暖何所夏寒焉有石
林何獸能言(答曰南方日近而陽盛故多暖北方日遠而隂盛故多寒今以越之南燕之北觀之)
(已自可驗則愈遠愈偏而有冬暖夏寒之所不足怪矣石林未詳禮曰猩猩能言不離禽獸今南方山中有之)
焉有龍虯負熊以遊雄虺九首儵忽焉在(叶音紫)何所不
死長人何守(虺蛇屬爾雅博三寸首大如擘儵忽急疾貌招魂說南方之害雄虺九首往來儵忽)
(謂此不死之人則山海經淮南子屢言之固未可信然俗傳山中有人年老不死子孫藏之雞窠之中者亦或)
(有之不足怪也長人則國語所謂防風氏守封禺之山者山今在湖州武康縣)靡蓱九衢枲華
安居靈蛇吞象厥大何如(靡蓱未詳何物九衢言其枝九出山海經有四衢五衢之)
(語是也枲麻之有子者山海經云浮山有草其葉如枲又云南海内有大蛇身長百尋其色青黃赤黑食象三)
(年而出其骨註云南方蚺蛇亦吞鹿消盡乃自絞於樹腹中骨皆穿鱗甲間出亦此類)黑水玄趾
三危安在(叶音紫)延年不死壽何所止(黑水三危皆見禹貢玄趾未詳素問)
(曰真人夀敝天地無有終時至人益其壽命而強亦歸於真人聖人形體不敝精神不散亦可以百數)鯪
魚何所鬿(祈)堆焉處羿焉彃日烏焉解羽(鯪魚鰌也一云陵鯉有四)
(足形似鼉而短小出南方山海經西海中近列姑射山有陵魚人面人手魚身見則風濤起北號山有鳥狀如)
(雞而白首鼠足名曰鬿雀食人彃射也淮南言堯時十日並出草木焦枯堯命羿仰射十日中其九日日中九)
(烏皆死墮其羽翼故留其一日也春秋元命苞三足烏者陽精也柳云山海經曰大澤方千里羣鳥之所生及)
(所解穆天子傳曰北至曠原之野飛鳥之所解其羽舊說非是按今唯陵鯉人所共識其餘則有無不可知而)
(彃日之說尤怪妄不足辨解羽如柳說則别是一事然如舊說為日中之烏而借解羽二字以問於義亦通顧)
(亦無足辨耳)禹之力獻功(叶音尤)降省下土方焉得彼嵞(一作涂)
山女而通之于台桑(此問禹以勤力獻進其功堯因使省下土四方當此之時焉得彼嵞)
(山氏之女而通夫婦之道於台桑之地乎書曰娶于塗山辛壬癸甲塗山在壽春東北濠州吕氏春秋禹娶塗)
(山氏女不以私害公自辛至甲四日復往治水)閔妃匹合厥身是繼胡為嗜不
同味而快鼂(朝)飽(閔憂也言禹所以憂無妃匹者欲為身立繼嗣也下二句未詳)啓代
益作后卒然離蠥(魚列反)何啓惟憂而能拘是達(益禹賢臣也作)
(為也后君也離遭也蠥憂也舊說禹以天下禪益天下皆去益而歸啓是代益作后也於是有扈不服啓遂與)
(之大戰于甘故曰離蠥問啓何以能思惟所憂而能代益伐扈以達拘執之嫌乎舊說如此未知是否不敢答)
(也)皆歸䠶(一作射)&KR3013;(菊)而無害厥躬何后益作革而禹播
降(叶胡攻反)啓棘賓商九辯九歌(叶巨依反)何勤子屠母而死分
竟地(叶音低棘賓商未詳九辯九歌已見騷經竊疑棘當作夢商當作天以篆文相似而誤也蓋其意)
(本謂啓夢上賓於天而得帝樂以歸如列子史記所言周穆王泰穆公趙簡子夢之帝所而聞鈞天廣樂九奏)
(萬舞之類耳屠母疑亦淮南所說禹治水時自化為熊以通轘轅之道塗山氏見之而慙遂化為石時方孕啓)
(禹曰歸我子於是石破北方而啓生其石在嵩山見漢書註竟地即化石也此皆怪妄不足論但恐文義當如)
(此)帝降夷羿革孽夏民胡䠶(一音石)夫河伯而妻(去聲)彼雒
嬪(帝天帝也夷羿諸侯弑夏后相者也革更也孽憂也言變更夏道為萬民憂患傳曰河伯化為白龍遊於)
(水旁羿見䠶之眇其左目羿又夢與雒水神虙妃交亦妄言也)馮(憑)珧(遥)利決封豨是
䠶(叶時若反)何獻蒸肉之膏而后帝不若(馮滿也言引滿也珧弓名爾雅弓以)
(蜃者謂之珧珧蜃甲也射禮有決註決猶闓也以象骨為之著右大擘指以鉤弦闓體也后帝天帝也若順也)
(言羿獵䠶封豨以其肉膏祭天帝天帝猶不順羿之所為也柳子對曰夸夫快殺鼎豨以慮飽馨膏腴帝叛德)
(恣力胡肥台舌喉而濫厥福)浞(仕角反)娶純狐眩妻爰謀(叶謨悲反)何羿之
射革而交吞揆之(寒浞見騷經眩惑也爰於也言浞娶於純狐氏女眩惑愛之遂與浞謀殺)
(羿也射革禮所謂貫革之射左傳所謂蹲甲而䠶之徹七札焉者言有力也吞滅也揆謀度也言何羿之䠶蓺)
(勇力而其衆乃交進而吞謀之此即騷經所謂淫遊佚畋而亂流鮮終者)阻窮西征巖何越
焉化為黃熊巫何活焉(此章似又言鮌事然羽山東裔而此云西征已不可曉或謂越)
(嵒墮死亦無明文左傳言鮌化為黃熊國語作黃能按熊獸名能三足鼈也說者曰獸非入水之物故是鼈也)
(說文又云能熊屬足似鹿蓋不可曉或云東海人祭禹廟不用熊白及鼈為膳豈鮌化為二物乎)咸播
秬(巨)黍莆雚(丸)是營何繇并投而鮌疾修盈(秬黍黑黍也說文黍)
(禾屬而莆疑即蒲字蒲水草可以作席雚薍也萑同左氏云萑苻之澤餘未詳)白蜺嬰茀胡為
此堂安得夫良藥不能固臧天式從横陽離爰死大鳥
何鳴夫焉喪厥體(舊註引列仙傳崔文子學仙於王子僑子僑化為白蜺而嬰茀持藥與之)
(文子驚怪引戈擊蜺因墮其藥俯而視之子喬之尸也須臾化為大鳥飛鳴而去事極鄙妄不足復論)蓱
號(平聲)起雨何以興之撰體脅鹿何以膺之(舊說蓱屏翳雨師名號呼)
(也興起也又言天撰十二神鹿一身八足兩頭獨何膺受此形體乎此章大抵荒誕無說今亦不論)鼇戴
山抃何以安之釋舟陵行何以遷之(鼇大龜也擊手曰抃舊註引列仙傳)
(有巨靈之龜背負蓬萊之山而抃舞事亦見列子下二句未詳)惟澆在戶何求于嫂何
少康逐犬而顛隕厥首女岐縫裳而館同爰止何顛易
厥首而親以逢殆(澆浞之子舊說澆無義淫泆其嫂往至其戶佯冇所求因與淫亂夏少康)
(因田獵放犬逐獸遂襲殺澆而斷其頭顛倒也隕墜也女岐澆嫂也言女岐與澆淫泆為之縫裳於是共舍而)
(宿止少康夜襲得女岐頭以為澆因斷之故言易首不知何据)湯謀易旅何以厚之覆
舟斟尋何道取(此苟反)之(湯與上句過澆下句斟尋事不相涉疑本康字之誤謂少康也)
(斟尋國名杜預云斟灌斟尋夏同姓諸侯相失國依於二斟為澆所滅其子少康為虞庖正有田一成有衆一旅)
(遂滅過澆祀夏配天不失舊物旅謂一旅五百人覆舟言夏后相已傾覆於斟尋之國今少康以何道而能復)
(取澆乎)桀伐蒙山何所得焉妺嬉(上末下喜)何肆湯何殛焉(桀伐)
(蒙山之國而得妺嬉因此肆其情意故為湯所殛放之南巢)舜閔在家父何以鱞堯
不姚告二女何親(鱞古頑反閔憂也無妻曰鱞姚舜姓也問舜孝如此父何以不為娶乎)
(堯妻舜而不告其父母二女何自而與之相親乎程子曰舜不告而娶固不可堯命瞽使舜娶舜雖不告堯固)
(告之爾堯之告也以君治之而已)厥萌在初何所億焉璜臺十成誰所
極焉(億度也論語億則屢中璜美玉也成重也言賢者預見萌芽之端而知其存亡非虚億也紂作象箸)
(而箕子歎預知象箸必有玉杯玉杯必盛熊蹯豹胎如此必崇廣宫室紂果作玉臺十重糟丘酒池以至於亡)
登立為帝孰道尚之女媧有體孰制匠之(舊說伏羲始畫八卦修行)
(道德萬民登以為帝誰開導而尊尚之乎傳言女媧人頭蛇身一日七十化其體如此誰所制匠而圖之乎上)
(句無伏羲字不可知下句則怪甚不足論)舜服厥弟終然為害何肆犬豕而
厥身不危敗(服事也言舜弟象施行無道舜猶服而事之然象終欲害舜肆其犬承之心燒廩寘)
(井然舜為天子卒不誅象何耶說見下眩弟章)吳獲迄古南嶽是止孰期去斯
得兩男子(此章未詳舊註以兩男子為泰伯虞仲未知是否)緣鵠飾玉后帝是
饗何承謀夏桀終以滅喪(后帝殷湯也言伊尹始仕因緣烹鵠鳥之羹修玉鼎以事)
(湯湯賢之遂以為相承用其謀而伐夏桀終以滅桀此即孟子所辨割烹要湯之說蓋戰國游士謬妄之言)
帝乃降觀下逢伊摰何條放致罰而黎服大說(帝謂湯也摰伊)
(尹名也條鳴條也黎衆也言湯觀風俗而逢伊尹遂用其謀伐桀於鳴條而放之南巢天下衆民大喜悅也致)
(罰即湯誥所謂致天之罰)簡狄在臺(叶徒其反)嚳何宜玄鳥致貽女何喜
(簡狄帝嚳妃元鳥燕也貽遺也言簡狄侍帝嚳於臺上有飛燕墮遺其卵喜而吞之因生契事見商頌說見女)
(岐章)該秉季德厥父是臧胡終弊于有扈牧夫牛羊(此章未詳)
(諸說亦異補曰言啓兼秉禹之末德而禹善之授以天下有扈以堯舜與賢禹獨與子故伐啓啓伐滅之有扈)
(遂為牧豎詳此該字恐是啓字字形相似也但牧夫牛羊未有据而其文勢似啓反為扈所弊不可考)干
協時舞何以懷之平脅曼膚何以肥之(干盾也協合也時是也言舜以)
(干羽合是舞於兩階何以懷有苗而格之也下句未詳舊說平脅曼膚肥澤貌言紂為無道天下乖離當懷憂)
(癯瘦何反肥盛若此乎二事不相似時相去又遠未知然否)有扈牧豎云何而逢擊
牀先出其命何從(豎童僕之未冠者舊說有扈氏本牧豎之人耳因何逢遇而得為諸侯乎)
(啓攻有扈之時親於其牀上擊而殺之其命何所從出乎此亦無所據而牧豎之說文與上章相表裏未詳其)
(說)恒秉季德焉得夫朴牛何往營班禄不但還來(舊說朴大)
(也言湯常能秉持契之末德出獵而得大牛之瑞其往獵也不但驅馳往來而已還輒以所獲得禽獸徧施禄)
(惠於百姓此篇言秉季德者再而其說不同如此蓋本文已不可考而說者又妄解)昏微遵迹有
狄不寧何繁鳥萃棘負子肆情(舊說人循闇微之道為戎狄之行者不可以安)
(其身謂晉大夫解居父聘吴過陳之墓門見婦人負其子欲與之淫泆婦人則引詩刺之曰墓門有棘有鴞萃)
(止言雖無人棘上猶有鴞汝獨不愧也今詳其說上一句迂曲難解下事亦無所據補引列女傳陳辯女事又)
(無負子肆情之意皆不足論)眩弟並淫危害厥兄何變化以作詐而
後嗣逢長(眩弟惑亂之弟也問何象欲殺舜變化作詐而舜為天子反封象於有庳使其後嗣子孫)
(長為諸侯乎孟子仁人之於弟不藏怒不宿怨封之有庳富貴之也知此則知其說)成湯東巡有
莘爰極何乞彼小臣而吉妃是得(有莘國名極至也小臣謂伊尹也言湯東)
(巡至於有莘乞匄伊尹因得吉善之妃以為内輔也史記阿衡欲干湯而無由乃為有莘氏媵臣謂此也然以)
(孟子觀之則此說皆妄)水濱之木得彼小子夫何惡之媵有莘之
婦(舊說小子謂伊尹媵送也言伊尹母姙身夢神女告之曰臼竈生鼃亟去無顧居無幾何臼竈中生鼃母)
(去東走顧視其邑盡為大水母因溺死化為空桑之木水乾之後有小兒啼水涯人取養之既長大有殊才有)
(莘惡其從木中出因以送女謬妄甚明不必辨)湯出重泉夫何罪尤不勝心伐
帝夫誰使挑之(重泉地名在馮翊郡史記所謂夏臺也言桀拘湯於此而復出之湯既得出遂)
(不勝衆人之心而以伐桀是誰使桀光拘湯以挑之)會鼂争盟何踐吾期蒼鳥羣
飛孰使萃之(舊說武王將伐紂紂使膠鬲視武王師膠鬲問曰欲以何日至殷武王曰以甲子日)
(膠鬲還報紂會天大雨道難行武王晝夜行或諫曰雨甚軍士苦之請且休息武王曰吾許膠鬲以甲子日至)
(殷令報紂矣吾甲子日不到紂必殺之吾故不敢休息欲救賢者之死也遂以甲子日朝誅紂不失期也下二)
(句不可曉註云蒼鳥鷹也言將帥勇猛如鷹鳥羣飛惟武王能聚之詩云惟師尚父時惟鷹揚是也未知是否)
列擊紂躬叔旦不嘉何親揆發定周之命以咨嗟授殷
天下其位安施反成乃亡其罪伊何(叔旦武王弟周公也嘉善也揆度也)
(猶言帝度其心發武王名史記言武王至紂死所射之三發以黃鉞斬其頭懸之大白之旗此所謂列擊紂躬)
(也然未見周公不喜與其咨嗟以揆武王使定周命之事蓋當時猶有其傳而今失之也此問周公既不喜列)
(擊紂躬何為又教武王使定周命乎蓋周公但不喜親斬紂頭之事耳固未嘗不欲定周之命而王天下以傳)
(子孫也後四句不可曉似謂天既授殷以天下而今亡之使其位何所施耶蓋唯反其所以成者是以至於滅)
(亡而其為罪果何事耶但語意大簡未有以見其必然耳)爭遣伐器何以行之並驅
擊翼何以將之(爭遣伐器謂泰誓言羣后以師畢會也並驅擊翼謂六韜曰翼其兩旁疾擊其)
(後言武王之軍人人樂戰並驅而進之也問此二者何以使其然耶)昭后成遊南土爰底
厥利維何逢彼白雉(昭后成王孫昭王瑕也成猶遂也底至也昭王南遊至楚楚人鑿其)
(船而沈之遂不還杜預云昭王南巡守涉漢船壊而溺二說不同未知孰是白雉事無所見舊註周公時越裳)
(氏嘗獻之昭王德不能致而欲親往逢迎之亦恐未必然也)穆王巧挴(芒改反)夫何周
流環理天下夫何索求(方言挴貪也賈生所謂品庶每生是也巧挴言巧於貪求史記)
(周穆王得驥温驪驊騮騄耳之駟西巡守樂而忘歸徐偃王作亂造父為穆王御長驅歸周以救亂環旋也左)
(傳云穆王欲肆其心周行天下將必有車轍馬迹焉祭公謀父作祈招之詩以止王心王是以獲没於祗宫)
妖夫曳衒何號于市周幽誰誅焉得夫襃姒(襃姒周幽王之嬖妾)
(也昔夏后氏之衰也有二龍止於夏庭而言曰余襃之二君也夏后布幣糈而告之龍亡而漦在櫝而藏之傳)
(三代不敢發至厲王之末發而觀之漦流于庭化為玄黿入王後宫後宫處妾遇之而孕無夫而生女懼而棄)
(之先時有童謠曰檿弧箕服實亡周國後有夫婦相牽引行賣是器於市者以為妖怪執而戮之夜得亡去聞)
(所棄女啼聲哀而收之遂奔襃襃人後有罪乃入此女以贖罪是為襃姒幽王惑而愛之為廢甲后及太子宜)
(臼而立以為后遂為申侯犬戎所殺也)天命反側何罰何佑齊桓九合卒
然身殺(反側言無常也九糾通用卒終也齊桓公任管仲九合諸侯一正天下任豎刁易牙諸子相攻)
(死不得斂蟲流出戶與見殺無異人之身一善一惡天命反側罰佑不常皆其所自取也)彼王紂之
躬孰使亂惑何惡輔弼讒諂是服(惑紂者内則妲已外則飛廉惡來之徒也)
(服事也言紂憎輔弼不用忠直之言而專用讒諂之人)比干何逆而抑沈之雷開
何順而賜封之(此言紂之惡輔弼而用讒諂也比干紂諸父也諫紂紂怒乃殺之而剖其心雷)
(開佞人也阿順於紂乃賜之金玉而封爵之)何聖人之一德卒其異方梅伯
受醢箕子詳狂(方術也梅伯紂諸侯也忠直而數諫紂紂怒乃殺之葅醢其身箕子見之欲去)
(不忍遂被髮詳狂而為奴二人同德而術異也)稷維元子帝何竺之投之於冰
上鳥何燠之(元大也即帝嚳之子棄也帝即嚳也竺義未詳或曰厚也或曰篤也皆未安稷事見)
(詩大雅及史記后稷名棄其母有邰氏女曰姜嫄為帝嚳元妃出野見巨人迹說而踐之遂身動如孕者居期)
(而生子姜嫄以無父而生棄之於冰上有鳥以翼覆薦温之以為神乃取而養之詩曰先生如達是首生之子)
(也故曰元子既是元子則帝當愛之何為而竺之耶棄之冰上則人惡之鳥何為而燠之邪以此言之則竺字)
(當為天祝子之祝或為天夭是椓之椓以聲近而訛耳)何馮弓挾矢殊能將之既
驚帝切激何逢長之(馮引弓持滿也其他文多不可曉註以為后稷補以為武王未知孰)
(是今姑闕之)伯昌號衰秉鞭作牧何令徹彼岐社命有殷國
(伯昌謂周文王始為西伯而名昌也號衰號今於殷世衰微之際也秉鞭策牧者之事也言服事殷而為之執)
(鞭以作六州之牧徹通也岐社太王所立岐周之社也武王既有殷國遂通岐周之社於天下以為大社猶漢)
(初令民立漢社稷也)遷藏就岐何能依殷有惑婦何所譏(言太王始與百)
(姓徙其寶藏來就岐下問何能使其民依倚而隨之惑婦謂妲已也問有何事可譏乎)受賜兹醢
西伯上告何親就上帝罰殷之命以不救(西伯文王也言紂醢梅伯)
(以賜諸侯文王受之以祭告語於上帝帝乃親致紂之罪罰故殷之命不可復救也)師望在肆昌
何識鼓刀揚聲后何喜(師望太師吕望謂太公也昌文王也言太公在市肆而屠文王)
(何以識知之乎后亦謂文王也吕望鼓刀在列肆文王親往問之吕望對曰下屠屠牛上屠屠國文王喜載與)
(俱歸此問何但聞其鼔刀之聲而親往問之乎然此與獵於渭濱而得太公之說不同蓋當時好事者之言猶)
(伊尹負鼎百里自鬻之比惜乎孟子時無問者不得并掊擊之然則其問亦不足答矣)武發殺殷
何所悒載尸集戰何所急(言武王發欲誅殷紂何所悁悒而不能久忍遂載文王之)
(柩於軍中以會戰何所急而然也此言當時傳聞之語故為伯夷扣馬之詞亦有父死不葬之云與此皆誤)
伯林雉經維其何故何感天抑墜夫誰畏懼(舊註以此為晉太子)
(申生之事未知是否)皇天集命惟何戒之受禮天下又使至代之
(言皇天集禄命以與王者何不常有以戒之而使至於危亡乎王者既受天之禮命而王天下天何為使他姓)
(代之乎其警戒之意至深切矣)初湯臣摰後兹承輔何卒官湯尊食宗
緒(言湯初舉伊尹以為凡臣耳後知其賢乃以備疑丞輔翼也官如官卿之適之官言終使湯為天子尊其)
(先人以王者禮樂祭祀緒業流於子孫也)勲闔夢生少離散亡何壯武厲能
流厥嚴(勲功也闔吴王闔廬也夢闔廬祖父夀夢夀夢卒太子諸樊立諸樊卒傳弟餘祭餘祭卒傳弟)
(夷末夷末卒當傳弟札札不受夷末之子王僚立闔廬諸樊之長子次不得為王少離散亡放在外乃使專諸)
(刺王僚代為吴王以伍子胥為將破楚入郢是能壯其猛厲勇武而流其威也)彭鏗斟雉帝何
饗受夀永多夫何長(彭鏗彭祖也舊說鏗好和滋味進雉羹于堯堯饗之而錫以夀考至)
(八百歲莊子以為上及有虞下及五伯是也但此本謂上帝已為妄說而舊註以為堯又妄之尤也)中央
共牧后何怒&KR1123;蛾微命力何固(此章之義未詳當闕)驚女采薇鹿
何祐北至回水萃何喜(此章未詳亦當闕)兄有噬犬弟何欲易
之以百兩卒無禄(舊註以此為秦公子鍼之事然與左傳不同未知是否)薄暮雷
電歸何憂厥嚴不奉帝何求(此下皆不可曉今闕其義)伏匿穴處爰
何云荆勲作師夫何長(自此至篇終皆隔句叶韻)悟過改更我又何
言吳光爭國久余是勝(吴光即闔閭也)何環穿自閭社丘陵爰
出子文(子文楚令尹闘穀於莬左傳若敖娶於&KR3297;生鬭伯比若敖卒從其母畜於&KR3297;淫於&KR3297;子之女生)
(穀於莬實為令尹子文夫子稱其忠事見論語他則不可曉矣)吾告堵敖以不長(楚人謂未)
(成君而死者曰敖堵敖者楚文王子成王兄)何試上予忠名彌彰
九辯(晦菴朱氏曰九辯者屈原弟子楚大夫宋玉之所作也閔惜其師忠而放逐故作九辯以)
(述其志云愚按文選梁昭明太子已選五篇今補四篇於此)
宋玉
霜露慘悽而交下兮心尚&KR0034;其弗濟霰雪雰糅其增加
兮乃知遭命之將至願徼倖而有待兮泊莽莽與壄草
同死(&KR0034;一作幸莽莫古反死叶去聲霜露下而霰雪加喻衰亂之愈甚泊止莽莽草盛也幸望至再而)
(卒不能免也)願自直而徑往兮路壅絶而不通欲循道而平
驅兮又未知其所從然中路而迷惑兮自厭(益涉反)按而
學誦(叶夕恭反)性愚陋以褊(卑善反)淺兮信未達乎從容竊美
申包胥之氣晟兮恐時世之不固(厭按皆抑止之意言欲速則不達欲緩則)
(無門故自抑而止也學誦未詳王註以為吟詩禮未知是否褊急也狹也從容宛轉委曲之意申包胥楚大夫)
(也伍子胥得罪於楚將適吴見申胥謂曰我必亡郢申包胥曰子能亡之我能存之子胥奔吴為吴王闔閭臣)
(興兵而伐楚破郢昭王出奔於是申包胥乃之秦請救兵鶴立於秦庭啼呼悲泣七日七夜不絶聲勺飲不入)
(於口秦伯哀之為發兵救楚昭王復國此言已能為包胥事但恐時世不同人不我信耳固當作同)何時
俗之工巧兮滅規榘而改鑿(叶音造)獨耿介而不隨兮願
慕先聖之遺教(叶音吉)處濁世而顯榮兮非余心之所樂
(叶五告反)與其無義而有名兮寧窮處而守高(叶孤到反)食不媮
(他鈎反)而為飽兮衣不苟而為温竊慕詩人之遺風兮願
託志乎素餐(孫)蹇充倔(巨物反)而無端兮泊莽莽而無垠
無衣裘以御(禦)冬兮恐溘死而不得見乎陽春(媮即偷也言衣)
(食固非不欲其温飽但不可以非義而苟媮以得之耳故寧不素餐無衣裘而飢凍以死也詩人言不素餐兮)
(見伐檀篇素空餐食也謂無功德而空食其禄也充倔記作充詘註謂喜失節貌御止也)
靚杪秋之遥夜兮心繚悷而有哀春秋逴逴(竹角反)而日
高兮然惆悵而自悲四時遞來而卒歲兮隂陽不可與
儷偕(哀偕如字悲補皆反哀叶衣偕居支反靚與静同杪末也繚繳繞也悷悲結也逴遠也遞更易也)
(儷偶也不可偶而與之偕言彼去而已留)白日晼(宛)晚其將入兮明月銷鑠
而減毁歲忽忽(一作曶)而遒盡兮老冉冉而愈(俞)弛(施)心
搖悅而日&KR0034;(一作幸)兮然怊悵而無冀(叶上聲)中憯惻之悽
愴兮長太息而增欷(叶上聲晼晚景昳也入落也銷鑠減毁謂缺也弛放也搖動也冀)
(望也心謂既老將有所遇故搖悅而日幸然卒自知其無所望)年洋洋以日往兮老嵺
廓而無處事亹亹而覬進兮蹇淹留而躊躇(嵺廓空也)
何汜濫之浮雲兮猋(卑遥反)廱(一作壅)蔽此明月忠昭昭而
願見兮然霠(隂)曀而莫達(猋速疾貌言浮雲之蔽月以比讒賊之害賢也霠雲覆日)
(也曀隂風也)願皓日之顯行兮雲蒙蒙(一作濛)而蔽之竊不自
料(一作聊)而願忠兮或黕(丁感反)點而汙(鳥故反)之(料量也黕點垢汙沾)
(辱也)堯舜之抗行兮瞭冥冥而薄天何險巇之嫉妬兮被
以不慈之偽名彼日月之照明兮尚黯(鄢感反)黮(徒感反)而
有瑕何況一國之事兮亦多端而膠加(黯黮雲黑黯黮日月使有瑕也)
(膠加戾也)被荷裯之晏晏兮然潢洋而不可帶既驕美而伐
武兮負左右之耿介憎愠惀之修美兮好夫人之慷慨
衆踥蹀而日進兮美超遠而逾邁農夫輟耕而容與兮
恐田野之蕪穢事緜緜而多私兮竊悼後之危敗世雷
同而炫曜兮何毁譽之昧昧(被音披晏一作炅潢戶廣反洋音養此亦謂有美)
(名而無實用驕美自矜其美伐武自誇其武也負恃也左右侍臣也耿介亦剛勇之意農夫輟耕而容與言不)
(恤國政而嬉遊也多私徇已意任女謁聽讒言之類雷同雷聲相似有同無異也人君矜能自用荒怠邪僻臣)
(下又承其意莫之敢違是以毁譽不核而聰明廱蔽國事膠加也)今修飾而窺鏡兮後
尚可以竄藏願寄言夫流星兮羌儵忽而難當卒廱蔽
此浮雲兮下暗漠而無光(修飾窺鏡謂修德行政而聽人言考往事以自鑑尚可竄)
(藏言尚可以潛伏而不至於滅亡寄言欲附此言以諫誨其君也流星既不可值則卒為廱蔽而不可解矣)
堯舜皆有所舉任兮故高枕而自適諒無怨於天下兮
心焉取此怵惕乘(一作六)騏驥之瀏瀏兮馭安用夫強策
諒城郭之不足恃兮雖重介之何益(瀏瀏言如水之流也言所任得人無)
(怨於下則不假威刑自成美化不然則雖有城郭甲兵不足恃矣)邅翼翼而無終兮忳
(徒渾仄)惛惛(昏)而愁約生天地之若過兮功不成而無效
(邅行不進約窮約也生天地謂人生天地之間也若過言如行所經歴不久留也古詩云人生天地間忽如遠)
(行客是也)願沈滯而不見兮尚欲布名乎天下然潢洋而不
遇兮直怐(遘)愗(茂)而自苦(怐愗愚也言欲退而自修以立名於世然亦未冇所遇以)
(著其節空愚昧而自苦耳)莽洋洋而無極兮忽翺翔之焉薄國有驥
而不知乘兮焉皇皇而更索甯戚謳於車下兮桓公聞
而知之無伯樂之善相兮今誰使乎譽之罔流涕以聊
慮兮惟著意而得之紛忳忳之願忠兮妬被離而鄣之
(甯戚見前篇著意猶言著乎心言存於心而不釋也桓公惟心常在於求賢故聞甯戚之歌而知其非常人也)
(忳忳專壹貌)願賜不肖之軀而别離兮放遊志乎雲中乘精
氣之摶摶(度官反)兮騖諸神之湛湛驂白霓之習習兮歴
羣靈之豐豐(既為讒妬所障故願乞身而去精氣謂日月摶與團同湛湛厚集貌習習飛動貌豐)
(豐言多也)左朱雀之苃苃(一作茷又拔皆音旆)兮右蒼龍之躣躣(其居反又)
(作躩)屬雷師之闐闐(田)兮通飛廉之衙衙(五乎反又音魚苃苃飛揚貌)
(躣躣行貌闐闐鼓聲衙衙亦行貌)前輕輬(涼)乘之鏘鏘兮後輜乘之從
從(楚紅反)載雲旗之委蛇兮扈屯騎之容容(輕輬車之輕而有窗者招)
(魂註軒輬皆輕車名是也鏘鏘從從皆鸞聲也輜軿車前衣車後也)計專專之不可化兮
願遂推而為臧賴皇天之厚德兮還及君之無恙(叶音羊)
(言我但能專一於君而不可化故今只願推此而為善明本性固然非擇而為之又言若以皇天之靈使吾君)
(及此無恙之時而一寤焉則是吾之深願也說文恙憂也一曰蟲入腹食人心古草居多被此毒故相問無恙)
(乎)
文選補遺卷二十九
