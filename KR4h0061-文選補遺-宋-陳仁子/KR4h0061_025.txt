文選補遺卷二十五
元陳仁子輯
問難
解難
揚雄(本傳玄文多故不著觀之者難知學之者難成客有難玄太深衆人之不好也雄解)
(之號曰解難其辭曰)
客難揚子曰凡著書者為衆人之所好也美味期乎合
口工聲調於比耳(比和也又頻二反)今吾子乃抗辭幽說閎意
𦕈指(𦕈讀曰妙)獨馳騁於有亡之際而陶冶大鑪旁薄羣生
(旁薄猶言蕩薄也)歴覽者兹年矣而殊不寤亶費精神於此而
煩學者於彼(亶讀曰但)譬畫者畫於無形絃者放於無聲殆
不可乎揚子曰俞若夫閎言崇議幽微之塗盖難與覽
者同也昔人有觀象於天視度於地察法於人者天麗
且彌地普而深昔人之辭迺玉迺金彼豈好為艱難哉
埶不得已也獨不見夫翠虯絳螭之將登乎天必聳身
於蒼梧之淵不階浮雲翼疾風虛舉而上升則不能撠
(戟)膠葛騰九閎(撠挶也膠葛上凊之氣也騰升也九閎九天之門挶居足反)日月之
經不千里則不能燭六合耀八紘泰山之高不嶕嶢則
不能浡滃雲而散歊烝(嶕嶢高貌浡滃盛也滃雲氣貌歊烝氣上出也嶕嶢音樵堯浡)
(音勃滃一孔反歊音許昭反)是以宓(伏)犠氏之作易也綿絡天地經
以八卦文王附六爻孔子錯其象而彖其辭然後發天
地之藏定萬物之基典謨之篇雅頌之聲不温純深潤
則不足以揚鴻烈而章絹熙蓋胥靡為宰(李竒曰造化之神宰割萬)
(物也胥相也靡無也言相師以無為作宰也)寂寞為尸大味必淡大音必希
大語叫叫大道低回(叫叫遠聲也低回紆衍也)是以聲之眇者不可
同於衆人之耳(眇讀曰妙)形之美者不可棍於世俗之目(棍同)
(也音胡本反)辭之衍者不可齊於庸人之聽(衍旁廣也)今夫絃者
高張急徽追趨逐耆則坐者不期而附矣試為之施咸池
揄六莖發簫韶詠九成則莫有和也(揄引也和應也揄音踰和胡卧反)
是故鍾期死百牙絶絃破琴而不肯與衆鼔獿人亡則
匠石輟斤而不敢妄斲(服虔曰獿古之善塗墍者也施廣領大䄂以仰塗而領袖不汙)
(有小飛泥誤著鼻因令匠石揮斤而斲知石之善斲故敢使之也師古曰塈今之仰泥也獿技拭也故謂泥)
(者為獿人獿音乃高反又乃回反今書本獿字有作郢者流俗改之塈許既反)師曠之調鐘竢
知音者之在後也(應劭曰晉平公鐘工者以為調矣師曠曰臣竊聽之知其不調也至於師)
(㳙而果知鐘之不調是師曠欲善調之鐘為後世之有知音)孔子作春秋幾君子之
前睹也(幾讀曰冀)老耼有遺言貴知我者希(老子道德經云知我者希則我)
(貴矣)此非其操與
逹旨
崔駰(本傳駰字亭伯涿郡安平人也少游太學與班固傅毅同時齊名常以典籍為業未)
(遑仕進之事時人或譏其太玄静將以後名失實駰擬楊雄解嘲作達旨以答焉其詞曰)
或說已曰易稱備物致用可觀而有所合故能扶陽以
出順隂而入春發其華秋收其實有始有極爰登其質
今子韞櫝六經服膺道術歷世而游高談有日俯鉤深
於重淵仰探遠乎九乾(九乾天有九重也離騷天問曰圓則九重孰營度之)窮至
賾於幽微測潛隠之無源然下不步卿相之廷上不登
王公之門進不黨以讚已退不黷於庸人獨師友道德
合符曩真抱景特立與士不羣蓋高樹靡隂獨木不林
隨時之宜道貴從凡于時太上運天德以君世憲王僚
而布官臨雍泮以恢儒䟽軒冕以崇賢率敦德以厲忠
孝揚茂化以砥仁義選利器於良材求鏌鋣於明智不
以此時攀台階闚紫門(三台謂之三階三公之象也)據高軒望朱闕
夫欲千里而咫尺未發蒙竊惑焉故英人乘斯時也猶
逸禽之赴深林蝱蚋之趨大沛胡為嘿嘿而久沉滯也
答曰有是言乎子苟欲勉我以世路不知其跌而失吾
之度也古者隂陽始分天地初制(之設反)皇綱云緒帝紀
乃設傳序歷數三代興滅昔大庭尚矣赫胥㒺識(大庭赫胥)
(並古帝王號也尚遠也㒺無也識記也)淳樸散離人物錯乖高辛攸降厥
趣各違(高辛氏帝嚳也)道無常稽與時張弛失仁為非得義為
是君子通變各審所履故士或掩目而淵潛(莊子曰北人無擇與)
(舜為友舜以天下讓之無擇乃自投清泠之淵終身不反也)或盥耳而山棲(盥洗也許由字)
(武隠於沛澤之中堯聞之乃致天下而讓焉由以為汙乃臨池洗耳其友巢父飲犢閒由為堯所讓曰何以汙)
(吾犢口牽於上流而飲之見莊子及高士傳)或草耕而僅飽(伯成子高唐虞時為諸侯至禹)
(去而耕禹往見之則耕在野見吕氏春秋)或木茹而長飢(說苑曰鮑焦衣木皮食木實韓詩外)
(傳曰焦弃其蔬而立槁於洛水之上)或重聘而不來(狂接輿者楚人也耕而食楚王聞其賢使)
(使者持金百鎰車二駟聘之曰願煩先生理江南接輿笑而不應使者去而遠徙莫知所之見莊子)或屢
黜而不去(論語柳下惠為士師三黜人曰可以去矣曰直道而事人何往而不三黜也)或冒
訽(火豆反)以干進或望色而斯舉(訽辱也新序曰伊尹蒙恥辱負鼎俎以干湯論)
(語色斯舉矣翔而後集舉叶音據)或以役夫發夢於王公(高宗夢得說乃使百工營)
(求諸野得諸傅巖)或漁父見兆於元龜(戰國策曰吕尚之遇丈王也身為漁父史記曰)
(太公以釣干周西伯西伯將出獵卜之曰所獲非龍非驪非熊非羆所獲霸王之輔於是西伯獵果遇太公渭)
(水之陽與語大說元大也)若夫紛繷塞路凶虐播流(方言云繷盛多也音奴董反)
人有昏墊之戹主有疇咨之憂條垂藟蔓上下相求於
是乎賢人授手援世之災跋涉赴俗急斯時也昔堯含
戚而臯陶謨高祖歎而子房慮(謀謨也堯遭洪水咨嗟憂愁訪下人有能理者)
(臯陶大禹陳其謨見尚書及史記高祖為項羽所敗下馬踞鞍而問子房曰吾欲捐關以東誰可與共功者子)
(房日九江王布彭越韓信即欲捐之此三人楚可破之)禍不散而曹絳奮(曹參及絳侯周)
(勃皆從高祖征伐以定天下也)結不解而陳平權(高祖擊匈奴至白登被圍七日用陳平訃)
(得出)及其策合道從克亂弭衝乃將鏤元珪冊顯功銘昆
吾之冶(墨子昔夏后開冶使飛廉析金於山以鑄鼎於昆吾蔡邕銘論曰吕尚作周太師其功銘於昆)
(吾之鼎)勒景襄之鍾(國語晉魏顆以其身退秦師于輔氏其勲銘於景鍾此兼言襄也)與
其有事則褰裳濡足冠挂不顧人溺不拯則非仁也當
其無事則躐纓整襟規矩其步德讓不修則非忠也是
以險則救俗平則守禮舉以公心不私其體今聖上之
育斯人也樸以皇質雕以唐文六合怡怡比屋為仁壹
天下之衆異齊品類之萬殊參差同量坏冶一陶羣生
得理庶績其凝家家有以樂和人人有以自優威械藏
而爼豆布六典陳而九刑厝濟兹兆庶出於平易之路
雖有力牧之略尚父之厲(力牧黃帝臣也史記尚父吕望相武王以伐紂厲謂威容)
(嚴厲)伊臯不論奚事范蔡(伊尹臯繇范雎蔡澤)夫廣廈成而茂木暢
遠求存而良馬縶(遠求謂遠方珍異之物也存猶止息也言所求之物既止不資良馬之力)
(也)隂事終而水宿藏(立冬之後盛德在水隂氣用事故曰隂事水宿謂北方七宿斗牛女)
(虛危室壁也月令曰孟冬之月昏危中仲冬昏東壁中季冬昏婁中孟春昏參中水星伏藏不見也)場功
畢而大火入(爾雅曰心為大火詩豳風曰七月流火乂曰九月築場圃)方斯之際處
士山積學者川流衣裳被宇冠蓋雲浮譬猶衡陽之林
岱隂之麓伐尋抱不為之稀蓺拱把不為之數悠悠㒺
極亦各有得彼採其華我收其實舍之則藏已所學也
故進動以道則不辭執珪而秉柱國復静以理則甘糟
糠而安藜藿夫君子非不欲仕也恥夸毗以求舉非不
欲室也惡登牆而摟處(孟子曰踰東家牆摟其處子則得妻不摟則不得將摟之乎摟)
(牽也字從手處子處女也)叫呼衒鬻縣旌自表非隨和之寳也暴智
耀世因以干禄非仲尼之道也游不倫黨苟以徇已汗
血競時利合而友(汗血謂勞力也競時謂趨時也時合而友不以道義)子笑我之
沈滯吾亦病子㞕㞕而不已也(㞕㞕猶區區也)先人有則而我
弗虧行有枉徑而我非隨臧否在予唯世所議固將因
天質之自然誦上哲之高訓詠太平之清風行天下之
至順懼吾躬之穢德勤百畝之不耘縶余馬以安行俟
性命之所存(安行不奔馳也天命之謂性言隠居以體命)昔孔子起威於夾
谷晏嬰發勇於崔杼曹劌舉節於柯盟(曹劌曹沬也史記曰曹沬以勇)
(事魯莊公為魯將與齊戰三敗莊公懼乃獻遂邑地以和猶以為將齊桓公與莊公會于柯盟桓公與莊公既)
(盟於壇上曹沬以匕首劫齊桓公左右莫敢動乃還魯之侵地)卞嚴克捷於彊禦(新序曰卞)
(莊子飬母戰而三北交游非之國君辱之及母死三年齊與魯戰莊子請從遂赴敵而鬪三獲甲首曰夫三北)
(以飬母也今志節小具而責塞矣吾聞之節士不以辱生遂反敵殺十人而死君子曰三北已塞滅世斷宗於)
(孝未終也)范蠡錯埶於會稽(錯置也埶謂謀略也史記吴王敗越於夫椒越王乃以餘兵五)
(千人保於會稽吴師追而圍之越王謂范蠡曰柰何范蠡對曰卑辭厚禮以遺之勾踐乃命大夫種行成於吴)
(膝行頓首曰勾踐請為臣妻為妾吴王乃赦越王越王反國拊循其士范蠡曰可矣乃伐吴吴師敗越復棲吴)
(王姑蘇之山也)伍員樹功於栢舉(伍子胥名員楚人也子胥父誅於楚子胥挾弓矢而干吴)
(王闔閭闔閭甚勇之為興師伐楚戰於栢舉楚師敗績見穀梁傳)魯連辯言以退燕(史記)
(魯仲連齊人也燕將攻下齊聊城固保守之田單攻之不下魯仲連乃為書遺燕將燕將見書泣三日乃自殺)
(遂平聊城)包胥單辭而存楚(左傳楚昭王為吴所敗申包胥如秦乞師曰吴為封豕長蛇以)
(荐食上國寡君越在草莽使下臣告急立依於庭牆而哭日夜不絶聲勺飲不入口七日秦師乃出)唐且
華顚以悟秦(唐且即唐雎也戰國策曰齊楚伐魏魏人有唐雎者年九十餘矣西見秦王曰魏萬)
(乘之國稱東藩者以秦之強也今齊楚之兵以在魏郊矣大王之救不至魏急且割地是王亡一萬乘之魏而)
(強二敵之齊楚秦王悟發兵救魏爾雅顛頂也華顛謂白首也)甘羅童牙而報趙(甘羅下蔡)
(人也甘茂孫也年十二事秦相吕不韋秦使張唐往相燕羅曰借臣車五乘請為張唐先報趙不韋乃言之於)
(始皇召見使甘羅於趙趙襄王郊迎見史記)原衰見廉於壺飱(昔趙衰為原大夫故曰原)
(衰左傳云昔趙衰以壺飱從徑餒而不食故使處原)宣孟收德於束脯(吕覽曰昔趙宣孟將)
(之絳見桑下有餓人宣孟止車下食而脯之再咽而能視問之曰汝何為而餓若是對曰臣宦於絳歸而糧絶)
(羞行乞故至於此宣子與脯三胊拜受而弗敢食問其故曰臣有老母將以遺之宣孟曰食之吾更與汝乃復)
(與脯二束)吳札結信於丘木(史記曰吴公子季札使過徐徐君好季札劒口不敢言季札知)
(之為使上國未獻及還至徐徐君已死於是乃解其寳劒繫之徐君冢樹而去)展季效貞於門
女(展季柳下惠也韓詩外傳曰魯有男子獨處夜暴風雨至婦人趨而託之男子閉戶不納曰吾聞男子不)
(六十不同居婦人曰子何不學柳下惠然嫗不逮門之女國人不稱其亂焉)顔回明仁於度
轂程嬰顯義於趙武(程嬰解見馮衍傳度轂未詳)僕誠不能編德於
數者竊慕古人之所序
應閒
張衡(本傳衡字平子南陽西鄂人順帝初再轉復為太史令衡不慕當世所居之官輒積)
(年不徙自去史職五載復還乃設客問作應聞以露誠焉)
有閒余者曰蓋聞前哲首務務於下學上達佐國理民
有云為也朝有所聞則夕行之立功立事式昭德音是
故伊尹思使君為堯舜而民處唐虞彼豈虚言而已哉
必旌厥素爾咎單巫咸實守王家(咎單巫咸並殷賢臣也尚書曰咎單作明)
(居乂曰巫咸保乂王家也)申伯樊仲實幹周邦服衮而朝介圭作瑞
(申伯申國之伯也樊仲仲山甫也為樊侯)厥迹不朽垂烈後昆不亦丕歟且
學非以要利而富貴萃之貴以行令富以施惠惠施令
行故易稱以大業質以文美實由華興器賴雕飾為好
人以輿服為榮吾子性德體道篤信安仁約已博蓺無
堅不鑽以思世路斯何遠矣曩滯日官今又原之(日官史官)
(也左傳曰天子有日官爾雅曰原再也)必也學非所用術有所仰故臨川
將濟而舟檝不存焉徒經思天衢内昭獨智固合理民
之式也故嘗見謗于鄙儒深厲淺揭隨時為義曾何貪
於支離而習其孤技邪(莊子曰朱泙曼學屠龍於支離益單千金之家三年技成而無)
(所用責衡何獨妙思於機巧也)叄輪可使自轉木雕猶能獨飛已垂翅
而還故棲盍亦調其機而銛諸(垂翅故棲謂再為史官也盍何不也銛利也諸)
(之也間者言衡作三輪木雕尚能飛轉已乃垂翅故棲何不調其機關使利而高飛邪傅子曰張衡能令三輪)
(獨轉也)昔有文王自求多福人生在勤不索何獲曷若卑
體屈己美言以相剋鳴于喬木乃金聲而玉振之用後
勲雪前吝婞佷不柔以意誰靳也(見左傳)應之曰是何觀
同而見異也君子不患位之不尊而患德之不崇不恥
禄之不夥而恥智之不博是故蓺可學而行可力也天
爵高縣得之在命或不速而自懷或羨旃而不臻求之
無益故益者面而不思阽身以徼幸固貪夫之所為未
得而豫喪也(阽危也)枉尺直尋議者譏之盈欲虧志孰云
非羞於心有猜則簋飱饌餔猶不屑餐旌瞀以之(列子曰東)
(方有人焉曰爰精目將有適也而餓於道狐丘父之盜曰丘見而下壺飱以餔之爰精目三餔而後能視曰子)
(何為者也我狐父之人丘也爰精目曰嘻汝非盗邪吾義不食子之食也兩手據地而歐之不出喀喀而死)
意之無疑則兼金盈百而不嫌辭孟軻以之士或解裋
褐而襲黼黻或委臿築而據文軒者度德拜爵量績受
禄也(解裋褐謂寗戚也委臿築謂傅說也方言曰自關而西謂襜褕短者謂之裋也裋音常主反)輸
力致庸受必有階渾元初基露軌未紀吉凶分錯人用
朣朦(朣朦言未晤也劉攽曰案蔡邕亦有此二字作瞳矇從目是也此誤)黃帝為斯深慘
有風后者是焉亮之察三辰於上迹禍福乎下經緯歷
數然後天步有常則風后之為也(史記黃帝迎日推策舉風后力牧以理人)
(順天地之紀幽明之占又曰旁羅日月星辰春秋内事曰黃帝師於風后風后善於伏羲氏之道故推衍隂陽)
(之事蓺文志隂陽流有風后十三篇)當少昊清陽之末實或亂德人神雜
擾不可方物重黎又相顓頊而申理之曰月即次則重
黎之為也人各有能因蓺受任鳥師别名四叔三正官
無二業事不並齊(左傳郯子曰少皥鳥師而烏名鳳鳥氏歷正也元鳥氏司分也伯趙氏司)
(至也青烏氏司啓也丹鳥氏司閉也晉蔡墨曰少皥氏有四叔曰重曰該曰修曰熙實能金木及水使重為句)
(芒該為蓐收修及熙為元冥四叔分主三正言其不兼業也)晝長則宵短日南則景
北天且不堪兼況以人該之夫元龍迎夏則陵雲而奮
鱗樂時也涉冬則淈(骨)泥而潛蟠避害也(說文曰龍鱗䖝之長能幽)
(能明能小能巨能短能長春分而登天秋分而入川言出入有時也淈亂也)公旦道行故制
典禮以尹天下懼教誨之不從有人不理仲尼不遇故
論六經以俟來辟(辟君也公羊傳曰孔子制春秋以俟後聖也)恥一物之不
知有事之無範所考不齊如何可一夫戰國交爭戎車
競驅君若綴旒人無所麗(麗附也公羊傳曰君若贅旒然旒旂旒言為下所執持西)
(東也)燭武縣縋而秦伯退師(燭之武鄭大夫縋縣䋲於城而下也左傳曰秦伯圍鄭鄭)
(伯使燭之武夜縋而出說秦秦伯為之退師)魯連係箭而聊城弛柝(魯仲連齊人也)
(時燕將守聊城仲連為書係箭聊城中燕將自殺見史記弛廢也柝行夜木也)從往則合橫來
則離安危無常要在說夫(張儀說諸侯連和事秦為橫蘇秦說諸侯連兵拒秦為從)
(蘇秦往則從合張儀來則從離)咸以得人為䲷失士為尤故樊噲披帷
入見高祖(前漢書樊噲沛人也封武陽侯高帝常病惡見人卧禁中詔戶者無得入噲乃排闥直入)
(流涕曰獨不見趙高之事乎帝笑而起)高祖踞洗以對酈生(前漢書曰沛公方踞牀令)
(兩女子洗足而見酈食其食其曰必欲聚徒合義兵誅無道不宜踞見長者於是沛公輟洗謝之)當此
之會乃黿鳴而鼈應也(喻君臣相感也焦贛易林曰黿鳴岐野鼈應於泉)故能
同心戮力勤恤人隠(國語曰勤恤人隠而除其害也)奄受區夏遂定帝
位皆謀臣之由也故一介之策各有攸建子長諜之爛
然有第夫女魃北而應龍翔洪鼎聲而軍容息(山海經曰蚩尤)
(作兵伐黃帝黃帝乃令應龍攻之冀州之野應龍蓄水蚩尤請風伯雨師從大風雨黃帝乃下天女曰妖雨止)
(遂殺蚩尤妖不得復上所居不雨妖魃也)溽暑至而鶉火棲寒冰沍而黿鼉
蟄(見禮記)今也皇澤宣洽海外混同萬方億醜并質共劑
若修成之不暇尚何功之可立立事有三言為下列下
列且不可庶矣奚冀其二哉(見左傳)于兹搢紳如雲
儒士成林及津者風攄失塗者幽僻遭遇難要趨偶為
幸世易俗異事埶舛殊不能通其變而一度以揆之斯
契船而求劒守株而伺兔也(見春秋)冒愧逞願必無仁以
繼之有道者所不履也越王句踐事此故厥緒不永(史記)
(越王句踐先吴興師吴王聞之悉發精兵擊越敗之於夫椒越王乃以餘兵五千人保棲於會稽此為冒愧逞)
(願自取敗也)捷徑邪至我不忍以投步干進苟容我不忍以
歙(翕)肩雖有犀舟勁檝猶人涉卬否有須者也姑亦奉
順敦篤守以忠信得之不休不獲不吝不見是而不惛
居下位而不憂允上德之常服焉(惛悶也)方將師天老而
友地典與之乎高睨而大談孔甲且不足慕焉稱殷彭
及周耼(帝王紀黃帝以風后配上台天老配中台五聖配下台謂之三公其餘知天規紀地典力牧常)
(先封胡孔甲等或以為師或以為將蓺文志隂陽有地典六篇殷彭即老彭殷賢人也睨視也高視大談言不)
(同流俗)與世殊技固孤是求子憂朱泙曼之無所用吾恨
輪扁之無所教也(見莊子)子覩木雕獨飛愍我垂翅故棲
吾感去鼃附鴟悲爾先笑而後號也斐豹以斃督燔書
禮至以掖國作銘(見左傳)弦高以牛餼退敵墨翟以縈帶
全城(見左傳)貫高以端辭顯義蘇武以秃節效貞(見前漢書)蒲
且以飛矰逞巧詹何以沈鉤致精(見列子)奕秋以棋局取
譽王豹以清謳流聲僕進不能參名於二立退又不能
羣彼數子(二立謂太上立德其次立功上云立事有三言為下列下列且不可庶況具二哉故言不)
(能參名於二立之流也數子謂斐豹以下也)愍三墳之既頽惜八索之不理
(見左傳)庶前訓之可鑽聊朝隠乎柱史(前漢書東方朔曰首陽為拙柱下為)
(工應劭曰老子為周柱下史朝隠終身無患是為上也)且韞櫝以待價踵顔氏以
行止曾不慊夫晉楚敢告誠於知已
抵疑(愚曰以利害優劣言若自揣者而末摭季札四人自況頗不倫姑取之耳)
夏侯湛(晉書本傳湛字孝若譙國譙人時湛中策拜郎中累年不調乃作抵疑以自廣)
(其辭曰)
當路子有疑夏侯湛者而謂之曰吾聞有其才而不遇
者時也有其時而不遇者命也吾子童幼而岐嶷弱冠
而著德少而流聲長而垂名拔萃始立而登宰相之朝
揮翼初儀而受卿尹之舉盪典籍之華談先王之言入
閶闔躡丹墀染彤管吐洪煇干當世之務觸人主之威
有效矣而官不過散郎舉不過賢良鳳棲五朞龍蟠六
年英耀秃落羽儀摧殘而獨雍容藝文蕩駘儒林志不
輟著述之業口不釋雅頌之音徒費情而耗力勞神而
苦心此術亦以薄矣而終莫之辯宜吾子之陸沈也且
以言乎才則吾子優矣以言乎時則子之所與二三公
者義則骨肉之固交則明道之觀也富於德貴於官其
所發明雖叩牛操築之客傭賃抱關之隸負俗懷譏之
士猶將登為大夫顯為卿尹於何有寳咳唾之音愛錙
銖之力向若垂一鱗回一翼令吾子攀其飛騰之埶挂
其羽翼之末猶奮迅於雲霄之際騰驤於四極之外今
乃金口玉音漠然沈默使吾子栖遲窮巷守此困極心
有窮志貌有饑色吝江河之流不以濯舟船之畔惜東
壁之光不以寓貧婦之目抑非二三公之蔽賢也實吾
子之拙惑也夏侯子曰噫湛也幸有過人必知之矣吾
子所以褒飾之大矣斟酌之喻非小醜之所堪也然過
承古人之誨抑因子大夫之忝在弊室也敢布其腹心
豈能隠几以覽其㮣乎客曰敢祗以聽夏侯子曰吾聞
先大夫孔聖之言德之不修學之不講聞義不能徙不
善不能改是吾憂也四德具而名位不至者非吾任也
是以君子求諸已小人求諸人僕也承門戶之業受過
庭之訓是以得接冠帶之末充乎士大夫之列頗闚六
經之文覽百家之學弱年而入公朝蒙蔽而當顯舉進
不能拔羣出萃却不能抗排當世志則乍顯乍昧文則
乍幽乍蔚知之者則謂之欲逍遥以飬生不知之者則
謂之欲遑遑以求達此皆未是僕之所匱也僕又聞世
有道則士無所執其節黜陟明則下不在量其力是以
當舉而不辭入朝而酬問僕東野之鄙人頑直之陋生
也不識當世之便不達朝廷之情不能倚靡容悅出入
﨑傾逐巧點妍嘔喁辯佞隨羣班之次伏簡墨之後當
此之時若失水之魚喪家之狗行不勝衣言不出口安
能干當世之務觸人主之威適足以露狂簡而增塵垢
縱使心有至言言有偏直此委巷之誠非朝廷之欲也
今天子以茂德臨天下以八方六合為四境海内無虞
萬國玄静九夷之從王化猶洪聲之收清響黎苗之樂
函夏若遊形之招惠景鄉曲之徒一介之士曾諷急就
習甲子者皆奮筆揚文議制論道出草苗起林藪御青
瑣入金墉者無日不有充三臺之寺盈中書之閣有司
不能竟其文當年不能編其籍此執政之所厭聞也若
乃羣公百辟卿士常伯被朱佩紫耀金帶白坐而論道
者义充路盈寢黃幄玉階之内飽其尺牘矣若僕之言
皆糞土之說消磨灰爛垢辱招穢適可充衛士之㸑盈
埽除之器譬猶投盈寸之膠而欲使江海易色燒一羽
之毛而欲令大鑪增埶若燎原之煙彌天之雲嘘之不
益其熱噏之不減其氣今子見僕入朝暫對便欲坐望
高位吐言數百謂陵嶒一世何吾子之失評也僕固脂
車以須放秣馬以待却反耕於枳落歸志乎渦瀨從容
乎農夫優游乎卒歲矣古者天子畫土以封羣后羣后
受國以臨其邦懸大賞以樂其成列九伐以討其違興
衰相形安危相傾故在位者以求賢為務受任者以進
才為急今也則九州為一家萬國為百郡政有常道法
有恒訓因循而禮樂自定揖讓而天下大順夫道學之
貴游閭邑之搢紳皆高門之子世臣之胤弘風長譽推
成而進悠悠者皆天下之彦也諷詁訓傳詩書講儒墨
說玄虚僕皆不如也二三公之簡僕於凡庸之肆顯僕
於細猥之中則為功也重矣時而清談則為親也周矣
且古之君子不知士則不明不安是以居逸而思危對
食而肴乾今也則否居位者以善身為静以寡交為慎
以弱斷為重以怯言為信不知士者無公誹不得士者
不私愧彼在位者皆稷契咎益伊吕周召之倫叔豹仲
熊之儔稽古則踰黃唐經緯則越虞夏蔑昆吾之功嗤
桓文之勲拭㧙管仲蹉雹晏嬰其遠則欲升鼎湖近則
欲超太平方將保重嗇神獨善其身玄白冲虚仡爾養
真雖力挾太山將不舉一羽揚波萬里將不濯一鱗咳
唾成珠玉揮袂出風雲豈肯䠥(蒲結切)&KR0887;(先結切)鄙事取才
進人此又吾子之失言子獨不聞夫神人乎噏風飲露
不食五榖登太清遊山嶽靡芝草弄白玉不因而獨備
無假而自足不與人路同嗜慾不與世務齊榮辱故能
入無窮之門享不死之年以此言之何待進賢客曰聖
人有言曰邦有道貧且賤焉恥也今子值有道之世當
太平之會不攘袂奮氣發謀出竒使鳴鶴受和好爵見
縻抑乃沈身郎署約志勤卑不亦羸哉且伊尹之干成
湯寗戚之迕桓公或投已鼎俎或庸身飯牛明廢興之
機歌白水之流德入殷王義感齊侯故伊尹起庖廚而
登阿衡寗戚出車下而階大夫外無微介内無請謁矯
身擢手徑躡名位吾子亦何不慕賢以自厲希古以慷
慨乎夏侯子曰嗚呼是何言與富與貴是人之所欲非
僕之所惡也夫干將之劒陸斷狗馬水截蛟龍而鉛刀
不能入泥騏驥驊騮之乘一日而致千里而駑蹇不能
邁畝百鍊之鑑别鬚眉之數而壁土不見泰山鴻鵠一
舉橫四海之區出青雲之外而尺鷃不陵桑榆此利鈍
之覺優劣之決也夫欲進其身者不過干萬乘而僕以
上朝堂答世問不過顯所知僕以竭心思盡才學意無
雅正可準論無片言可採是以頓於鄙劣而莫之能起
也以此言之僕何為其不自衒哉子不嫌僕德之不劭
而疑其位之不到是猶反鏡而索照登木而下釣僕未
以此為不肖也若乃伊尹負鼎以干湯吕尚隠遊以徼
文傅說操築以寤王甯戚擊角以要君此非僕所能也
莊周駘蕩以放言君平賣卜以自賢接輿陽狂以蔽身
梅福弃家以求仙此又非僕之所安也若乃季札抗節
於延陵揚雄覃思於太玄伯玉和柔於人懷柳惠三黜
於士官僕雖不敏竊頗彷彿其清塵
擬客難(愚曰士為恬退之辭皆其不得志也晳末年不受趙王倫記室之命乃為高耳)
束晳(晉書本傳晳字廣微陽平元城人)
束子閒居門人並侍方下帷深譚隠几而咍含毫散藻
考撰同異在側者進而問之曰蓋聞道尚變通達者無
窮世亂則救其紛時泰則扶其隆振天維以贊百務熙
帝載而鼓皇風生則率土樂其存死則宇内哀其終是
以君子屈己伸道不恥于時上國有不索何獲之言周
易著躍以求進之辭莘老負金鉉以陳烹割之說齊客
當康衢而咏白水之詩今先生耽道修蓺嶷然山峙潛
朗通微洽覽深識夜兼忘寐之勤晝騁鑽玄之思曠年
累稔不墮其志鱗翼成而愈伏術業優而不試乃欲闔
匵辭價泥蟠深處永戢琳瑯之耀匿首窮魚之渚當唐
年而慕長沮邦有道而反甯武識彼迷此愚竊不取若
乃士以援登進必待求附埶之黨橫擢則林藪之彦不
抽丹墀步紈袴之童東野遺白顛之叟盍亦因子都而
事博陸憑鷁首以涉洪流蹈翠雲以駭逸龍振光耀以
驚沈鰌徒屈靈蟠於埳井眄天路而不遊學既積而身
困夫何為乎祕丘且歲不我與時若奔駟有來無反難
得易失先生不知旴豫之䜟悔遲而忘夫朋盍之義務
疾亦豈能登海湄而抑東流之水臨虞泉而招西歸之日
徒以曲畏為梏儒學自桎囚大道於環堵苦形骸於蓬
室豈若託身權戚憑埶假力擇棲芳林飛不待翼夕宿
七娥之房朝享五鼎之食匡三正則太階平贊五教而
玉繩直孰若茹藿飡蔬終身自匿哉束子曰居吾將導
爾以君子之道諭爾以出處之事爾其明受余訊謹聽
余志昔元一既啓兩儀肈立離光夜隠望舒晝戢羽族
翔林蟩蛁赴濕物從性之所安士樂志之所執或背豐
榮以巖栖或排蘭闥而求入在野者龍逸在朝者鳳集
雖其軌迹不同而道無貴賤必安其業交不相羨稷契
奮庸以宣道巢由洗耳以避禪同垂不朽之稱俱入賢
者之流參名比譽誰劣誰優何必貪與二八為羣而恥
為七人之疇乎且道暌而通士不同趣吾竊綴處者之
末行未敢聞子之高喻將忽蒲輪而不眄夫何權威之
云附哉昔周漢中衰時難自託福兆既開患端亦作朝
遊巍峩之宫夕墜崢嶸之壑晝笑夜歎晨華暮落忠不
足以衛已過不可以預度是士諱登朝而競赴林薄或
毁名自汙或不食其禄比從政於匣笥之龜譬官者於
郊廟之犢公孫泣涕而辭相揚雄抗論於赤族今大晉
熙隆六合寧靜蜂蠆止毒熊羆輟猛五刑勿用八紘備
整主無驕肆之怒臣無氂纓之請上下相安率禮從道
朝養觸邪之獸庭有指佞之草禍戮可以忠逃寵禄可
以順保且夫進無險懼而惟寂之務者率其性也兩可
俱是而舍彼趣此者從其志也蓋無為可以解天下之
紛澹泊可以救國家之急當位者事有所窮陳策者言
有不入翟璜不能回西鄰之寇平勃不能正如意之立
干木卧而秦師退四皓起而戚姬泣夫如是何舍何執
何去何就謂山岑之林為芳谷底之莽為臭守分任性
惟天所授鳥不假甲於龜魚不借足於獸何必笑孤竹
之貧而羨齊景之富恥布衣以肆志寧文裘而拖繡且
能約其躬則儋石之稸以豐苟肆其欲則海陵之積不
足存道德者則匹夫之身可榮忘大倫者則萬乘之主
猶辱將研六籍以訓世守寂泊以鎮俗偶鄭老於海隅
匹嚴叟於僻蜀且世以太虚為輿玄罏為肆神遊莫競
之林心存無營之室榮利不擾其覺殷憂不干其寐捐
夸者之所貪收躁務之所弃薙聖籍之荒蕪總羣言之
一至全素履於丘園背纓緌而長逸請子課吾業於千
載無聽吾言於今日也
對儒(愚曰此樣筆鋒多矣而曹毗推一時之多賢揆諸已以自貶不謂之賢可乎)
曹毗(晉書本傳毗字輔佐譙國人)
或問曹子曰夫寳以含珍為貴士以藏器為峻麟以絶
迹標竒松以負霜稱㒞是以蘭生幽澗玉輝千仞故子
州浮滄瀾而龍蟠吳季忽萬乘以解印虞公潜崇巖以
頥神梁生適南越以保慎固能全真養和夷迹洞潤陵
冬揚芳披雪獨振也今子少晞冥風弱挺秀容竒發幼
齡翰披孺童吐辭則藻落揚班抗心則志擬高鴻味道
則理貫莊肆研妙則穎奪豪鋒固以騰廣莫而萋蒨排
素薄而青䓤者矣何必以刑禮為己任申韓為宏通既
登東觀染史筆又據太學理儒功曾無玄韻淡泊逸氣
虚洞養采幽翳晦明蒙籠不追林棲之迹不希抱鱗之
龍不營練真之術不慕内聽之聰而處汎位以核物扇
塵教以自濛負鹽車以顯能飾一已以求恭退不居漆
園之場出不躡曾城之衝游不踐綽約之室趠不希騄
駬之蹤徒以區區之懷而整名目之典覆簣之量而塞
北川之洪檢名實於俄頃之間定得失乎一管之鋒子
若謂是果是邪則是不必以合俗子若云俗果非邪則
俗非不可以苟從俗我紛以交争利害渾而彌重何異
執朽轡以御逸駟承勁風以握秋蓬役恬性以充勞府
對羣物以耦怨雙者乎子不聞乎終軍之穎賈生之才
技竒山東玉映漢臺可謂響播六合聲駭嬰孩而見毁
絳灌之口身離狼狽之災由此言之名為實賓福萌禍
胎朝敷榮華夕歸塵埃未若澄虚心於玄圃蔭瑶林於
蓬萊絶世事而擕黃綺鼓滄川而浪龍鰓者矣蒙竊惑
焉主人煥耳而笑欣然而言曰夫兩儀既闢隂陽汗浩
五才迭用化生紛擾萬類云云孰測其兆故不登閬風
安以瞻殊目之形不步景宿何以觀恢廓之表是以迷
麄者循一往之智狷介者守一方之矯豈知火林之蔚
炎柯冰津之擢陽草故大人達觀任化昏曉出不極勞
處不巢皓在儒亦儒在道亦道運屈則紆其清暉時申
則散其龍藻此蓋員動之用舍非尋常之所寳也今三
明互照二氣載宣玄教夕凝朗風晨鮮道以才暢化隨
理全故三典剋明於百揆虞音齊響於五絃安期解褐
於秀林漁父擺釣於長川如斯則化無不融道無不延
風澄於俗波清於川方將舞黃虯於慶雲招儀鳳於靈
山流玉醴於華闥秀朱草於庭前何有違理之患累真
之嫌子徒知辯其說而未測其源明朝菌不可踰晦朔
蟪蛄無以觀大年固非管翰之所述聊敬對以終篇
客傲(愚曰銅山東崩洪鐘西應璞之明於氣類深哉卜筮豈足自貶乎彼傲凶德也答之淺矣)
郭璞(晉書本傳璞字景純河東聞喜人璞既好卜筮縉紳多芙之又自以才高位卑乃著)
(客傲)
客傲郭生曰玉以兼城為寳士以知名為賢明月不妄
映蘭葩豈虚鮮今足下既以拔文秀於叢薈蔭弱根於
慶雲陵扶搖而疎翮揮清瀾以濯鱗而響不徹於一臯
價不登乎千金傲岸榮悴之際頡頏龍魚之間進不為
諧隠退不為放言無沈冥之韻而希風乎嚴光徒費思
於鑽味摹洞林乎連山尚何名乎夫攀驪龍之髯撫翠
禽之毛者而不得絶霞肆跨天津者未之前聞也郭生
粲然而笑曰鷦鷯不可與論雲翼井蛙難與量海鼇雖
然將祛子之惑訊以未悟其可乎乃者地維中絶乹光
墜采皇運暫回廓祚淮海龍德時乘羣才雲駭藹若鄧
林之會逸翰爛若溟海之納奔濤不煩咨嗟之訪不假
蒲帛之招羈九有之竒駿咸總之於一朝豈惟豐沛之
英南陽之豪昆吾挺鋒驌驦軒髦杞梓競敷蘭荑爭翹
嚶聲冠於伐木援類繁乎拔茅是以水無浪士巖無幽
人刈蘭不暇㸑桂不給安事錯薪乎且夫窟泉之潛不
思雲翬熙冰之采不羨旭晞混光耀於埃藹者亦曷願
滄浪之深秋陽之映乎登降紛於九五淪湧懸乎龍津
蚓蛾以不才陸槁蟒蛇以騰騖暴鱗連城之寳藏於褐
裏三秀雖豔糜於麗采香惡乎芬賈惡乎在是以不塵
不冥不驪不騂支離其神蕭悴其形形廢則神王迹麄
而名生體全者為犧至獨者不孤傲俗者不得以自得
默覺者不足以涉無故不恢心而形遺不外累而智喪
無巖穴而冥寂無江湖而放浪玄悟不以應機洞鑒不
以昭曠不物物我我不是是非非忘意非我意意得非
我懷寄羣籟乎無象域萬殊於一歸不夀殤子不夭彭
㳙不壯秋豪不小太山蚊淚與天地齊流蜉蝣與大椿
齒年然一闔一開兩儀之迹一冲一溢懸象之節渙沍
期於寒暑凋蔚要乎春秋青陽之翠秀龍豹之委潁駿
狼之長暉玄陸之短景故臯壤為悲欣之府胡蝶為物
化之器矣夫欣黎黃之音者不顰蟪蛄之吟豁雲臺之
觀者必閟帶索之歡縱蹈而詠採薺擁璧而歎抱關戰
機心以外物不能得意於一弦悟往復於嗟歎安可與
言樂天者乎若乃莊周偃蹇於漆園老萊媻娑於林窟
嚴平澄漠於塵肆梅真隠淪乎市卒梁生吟嘯而矯迹
焦先混沌而槁杌阮公昏酣而賣傲翟叟遯形以倏忽
吾不幾韻於數賢故寂然玩此員策與智骨
文選補遺卷二十五
