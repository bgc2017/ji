文選補遺卷三十三
元陳仁子輯
賦
感士不遇賦
陶潛
昔董仲舒作士不遇賦司馬子長又為之余嘗以
三餘之日講習之暇讀其文慨然惆悵夫履信思
順生人之善行抱朴守靜君子之篤素自真風告
逝大偽斯興閭閻懈廉退之節市朝驅易進之心
懷正志道之士或潛玉於當年潔已清操之人或
沒世以徒勤故夷皓有安歸之歎三閭發已矣之
哀悲夫寓形百年而瞬息已盡立行之難而一城
莫賞此古人所以染翰慷慨屢伸而不能已者也
夫導逹意氣其惟文乎撫卷躊躇遂感而賦之
咨大塊之受氣何斯人之獨靈稟神智以藏照秉三五
而垂名或擊壤以自歡(韻語陽秋曰藝經云壤以木為之前廣後銳長尺四寸闊三寸)
(其形如履將戲先側一壤於地遠三四十步以手中壤擊之中者為上蓋古戲也)或大濟於蒼
生靡潛躍之非分常傲然以稱情世流浪而遂徂物羣
分以相形密網裁而魚駭宏羅制而鳥驚彼達人之善
覺乃逃禄而歸耕山嶷嶷而懷影川汪汪而藏聲望軒
唐而永歎甘貧賤以辭榮淳源汨以長分美惡作以異
途原百行之攸貴莫為善之可娛奉上天之成命師聖
人之遺書發忠孝於君親生信義於鄉閭推誠心而獲
顯不矯然而祈譽嗟乎雷同毁異物惡其上妙筭者謂
迷直道者云妄坦至公而無猜卒蒙恥以受謗雖懷瓊
而握蘭徒芳潔而誰亮哀哉士之不遇已不在炎帝帝
魁之世獨祗修以自勤豈三省之或廢庶進德以及時
時既至而不惠無爰生之晤言(爰盎)念張季之終蔽(釋之)愍
馮叟於郎署(唐)賴魏守以納計(尚)雖僅然於必知亦苦
心而曠歲審夫市之無虎眩三夫之獻說悼賈傅之秀
朗紆遠轡於促界悲董相之淵致屢乘危而幸濟感哲
人之無偶淚淋浪以灑袂承前王之清誨曰天道之無
親澄得一以作鑒恒輔善以佑仁夷投老以長饑回早
夭而又貧傷請車以備槨悲茹薇而殞身雖好學與行
義何死生之苦辛疑報德之若兹懼斯言之虚陳何曠
世之無才䍐無路之不澀伊古人之慷慨病竒名之不
立廣結髮以從政不愧賞於萬邑屈雄志於戚豎竟尺
土之莫及留誠信於身後慟衆人之悲泣商盡規以拯
弊言始順而患入奚良辰之易傾胡害勝其乃急蒼旻
遐緬人事無已有感有昧疇測其理寧固窮以濟意不
委曲而累已既軒冕之非榮豈緼袍之為恥誠謬會以
取拙且欣然而歸止擁孤襟以畢歲謝良價於朝市
閒情賦(昭明太子序云白璧微瑕惟在閒情一賦東坡曰淵明作閒情賦所謂國風好色)
(而不滛正使不及周南與屈宋所陳何異而統大譏之此乃小兒強作解事者)
陶潛
初張衡作定情賦蔡邕作靜情賦檢逸詞而宗澹
泊始則蕩以思慮而終歸閒正將以抑流宕之邪
心諒有助於諷諫綴文之士奕代繼作並因觸類
廣其詞義余園閭多暇復染翰為之雖文妙不足
庶不謬作者之意乎
夫何懷逸之令姿獨曠世以秀羣表傾城之艷色期有
德於傳聞佩鳴玉以比絜齊幽蘭以爭芬淡柔情於俗
内負雅志於高雲悲晨曦之易夕感人生之長勤同一
盡於百年何歡寡而愁殷褰朱幃而正坐汎清瑟以自
欣送纖指之餘好攘皓袖之繽紛瞬美目以流眄含言
笑而不分(此章說莊姜容貌之美所宜親幸)曲調將半景落西軒悲商
叩林白雲依山仰睇天路俯促鳴絃神儀嫵媚舉止詳
妍激清音以感余願接膝以交言欲自往以結誓懼冒
禮之為諐(祛言切過失也)待鳳鳥以致辭恐他人之我先意惶
惑而靡寧魂須臾而九遷願在衣而為領承華首之餘
芳悲羅襟之宵離怨秋夜之未央願在裳而為帶束窈
窕之纖身嗟温涼之異氣或脫故而服新願在髮而為
澤刷玄鬢於頹肩悲佳人之屢沐從白水以枯煎願在眉
而為黛隨瞻視以閒揚悲脂粉之尚鮮或取毁於華妝
願在莞而為席安弱體於三秋悲文茵之代御方經年
而見求願在絲而為履附素足以周旋悲行止之有節
空委棄於牀前願在晝而為影常依形而西東悲高樹
之多蔭慨有時而不同願在夜而為燭照玉容於兩楹
悲扶桑之舒光奄滅景而藏明願在竹而為扇含淒飆
於柔握悲白露之晨零顧襟袖以緬邈願在木而為桐
作膝上之鳴琴悲樂極以哀來終推我而輟音考所願
而必違徒契契以苦心(契泣結反)擁勞情而罔訴步容與於
南林栖木蘭之遺露翳青松之餘隂儻行行之有覿交
欣懼於中㦗竟寂寞而無見獨悄想以空尋歛輕裾以
復路瞻夕陽而流歎步徙倚以忘趣色慘悽而矜顔葉
燮燮以去條氣淒淒而就寒日負影以偕沒月媚景於
雲端鳥悽聲以孤歸獸索偶而不還悼當年之晚暮恨
兹歲之欲殫思宵夢以從之神飄颻而不安若憑舟之
失棹譬緣厓而無攀于時畢昴盈軒北風凄凄㤯恫不
寐衆念徘徊起攝帶以伺晨繁霜粲於素階雞歛翅而
未鳴笛流遠以清哀始妙密以閒和終寥亮而藏摧意
夫人之在兹託行雲以送懷行雲逝而無語時奄冉而
就過(宋本云行雲逝而不我留時亦奄冉而就過)徒勤思以自悲終阻山而
帶河迎清風以袪累寄弱志於歸波尤蔓草之為會誦
邵南之餘歌坦萬慮以存誠憩遥情於八遐
尺蠖賦
鮑照
智哉尺蠖觀機而作申非向厚屈非向薄當靜泉渟遇
躁風驚起軒軀以曠跨伏累氣而併形冰炭弗觸鋒刃
歴迕逢嶮䠞蹐值夷舒步忌好退之見猜哀必進而為
蠧每驤首以瞰途常佇景而翻路故身不豫託地無前
期動靜必觀於物消息各隨乎時從方而應何慮何思
是以軍算慕其權國容擬其變高賢圖之以隱淪智士
以之而藏見笑靈蛇之久蟄羞龍德之方戰理害道而
為尤事傷生而感賤苟見義而守勇豈專取於弦箭
觀漏賦
鮑照
客有觀於漏者退而歎曰夫及遠者箭也而定遠
非箭之功為生者我也而制生非我之情故自箭
而為心不可憑者絃因生以觀我不可恃者年憑
其不可恃故以悲哉况乎沈華密遠輕波潛耗而
感神嬰慮者又自外而傷壽以是思生生亦勤矣
乃為賦云
佩流歎於馳年纓華思於奔月結蘭苕以望楚弄參差
以歌越撫凝肌於遷滯鑑雕容於髣髴景有墜而易昏
憂無方而難歇歴玫階而升隩訪金壺之盈闕觀騰波
之吞寫視驚箭之登沒箭既沒而復登波長瀉而弗歸
注沈穴而海漏射懸塗而電飛墐戶牖而知天掩雲霧
而測暉創百齡於纖隱積千里於空微彼崢崢而行溢
此冉冉而逾衰撫寸心而未改指分光而永違昔傷矢
之奔禽聞虚弦之顛仆徒嬰刃而知懼豈潛機之能覺
惟主經之靃靡亦悲長而懽促横證古而秉心抱空意
其如玉波沈沈而東注日滔滔而西屬落繁馨於纖草
殞豐華於喬木對吳離而後歌據窮蹊而方哭雖接薪
之更傳寧絶明之還續貫古今而并念信寡易而多難
時不留乎激矢生乃急於走丸既河源之莫壅又吹波
而助瀾神怵迥而多慮心&KR0008;&KR0008;而尠歡望天涯而佇念
擢雄劒而長歎嗟生民之永迷躬與後而皆恤死零落
而無二生差池之非一理幽分於化前算冥定於天秩與
艾骨而招病猶刳腸而興疾情殊用而俱盡事離方而
同失聊弭志以高歌順烟雨而沈逸於是隨秋鴻而汎
陼逐春燕而登梁進賦詩而展念退陳酒以排傷物不
可以兩大時無得而雙昌薰晚華而後落槿早秀而前
亡姑屏憂以愉思樂兹情於寸光從江河之紆直委天
地之圓方漏盈兮漏虚長無絶兮芬芳
野鵝賦
鮑照
有獻野鵝於臨川王世子愍其樊縶命為之賦其
辭曰
集陳之隼以自遠而稱神栖漢之雀乃出幽而見珍此
璅禽其何取亦厠景而承仁捨水澤之驩逸對鐘鼓之
悲辛豈徇利而輕命將感愛而投身入長羅之逼脅恨
高繳之樊縈邈辭朋而别偶超煙鶩而風行跨日月而
遥逝忽瞻國而望城踐菲迹於瑶塗昇弱羽於丹庭瞰
東西之繡戸眺左右之金扃貌纖殺而含(一作悆)悴心翻
越而慙驚若墜而堕谷怳不知其所寧惟君囿之珍麗
實妙物之所殷翔海澤之輕鷗巢天宿之鳴鶉鶡程材
於梟猛翬薦體之雕文既矯翼以照景亦選翮以排雲
雖居物以成偶終在我以非羣望征雲而延悼顧委翼
而自傷無青雀之銜命乏赤鴈之嘉祥空穢君之園池
徒慙君之稻粱願引身而翦迹抱末志而幽藏於是流
歲遂遠慘節方崇雲纏海岱風拂崤潼飛雲馳霰飄沙
舞蓬視清池之初涸望綠林之始空立菰蒲之寒陼託
隻影而為雙宛拔啄而掩眥悲結悵而滿胷處朝晝而
雅念假外見而遷排涉脩夜之長寂信專思而知哀風
梢梢而過樹月蒼蒼而照臺冰依岸而早結霜託草而
先摧歛雙翮於水裔翹孤趾於林隈情無方而雨集事
有限而星乖在俄頃而猶悼矧窮生之所懷聞宿世之
高賢澤無微而不均育草木而明義愛禽鳥而昭仁全
殞卵而來鳳放乳麑而感麟雖陋生於萬物若沙漠之
一塵苟全軀而畢命庶魂報以自申
園葵賦
鮑照
風暖凌開土冒泉動游塵曝日鳴雉依隴主人拂黃冠
拭藜杖布蔬種平圻壤通畔脩直膏畝夷敞白莖紫蔕
豚耳鴨掌溝東陌西行三畦兩既區既鉏乃露乃映句
萌欲伸藂牙將散爾乃晨露夕隂霏雲四委沈雷遠震
飛雨輕洒徐未及晞疾而不靡柔莩爰秀剛甲以解稚
葉萍布弱隂竟抽萋萋翼翼沃沃油油下葳蕤而被逕
上參差而覆疇承朝陽之麗景得傾柯之所投仕非魯
相有不拔之利賓非二仲無逸馬之憂顧堇荼而莫偶
豈蘋藻之薦羞若乃鄰老談稼女嫗歸桑拂此葦席炊
彼穄粱甃壺援醢曲瓢卷漿乃羹乃瀹堆鼎盈筐甘旨
蒨脆柔滑芬芳消淋逐水潤胃調腸於是既飫徹盤投
筯回小人之腹為君子之慮近觀物運遠訪師聖聲數
後彰律理前定烏非黔黑鶴豈浴淨彼圓行而方止固
得之於天性伊冬箑而夏裘無雙功而並盛盪然任心
樂道安命春風夕來秋日(一作秋月)晨映獨酌南軒擁琴孤
聽篇章間作以歌以詠魚深沈而鳥高飛孰知美色之
為正
酬德賦
謝朓
右衛沈侯以冠世偉才眷余以國士以建武二年
余將南牧見贈五言余時病既以不堪涖職又不
獲復詩四年余忝役朱方又致一首迫東偏寇亂
良無暇日其夏還京師且事讌言未遑篇章之思
沈侯之麗藻天逸固難以報章且欲申之賦頌得
其盡體物之旨詩不云乎無言不酬無德不報言
既未敢為酬然所報者寡於德耳故稱之酬德賦
其辭曰
悲夫四游之代序六龍騖而不息輕蓋靡於駿奔玉衡
勞於拊翼嗟歲晏之尠歡曾隂默以悽惻玄武伏於重
介宛虹潛以自匿覽其物之用捨相羣方之動植吊悴
軀於華省理衣簪而自敕思披文而信道散奮懣於胷
臆嗟民生之知用知莫深於知己彼知己之為深信懷
之其何已牽弱葛之蔓延寄陵風於松杞指曲蓬之直
達固有憑於原枲彼排虚與蹠實又相鳴於林沚興伐
木於友生詠承筐於君子矧景行之在斯方寄言於同
恥求相仁於積習寓神心於名理惟敦䍧之旅歲實興
齊之二六奉武運之方昌覩休風之未淑龍樓儼而洞
開梁邸煥其重複君奉筆於帝儲我曳裾於皇穆藉風
雲之化景申遊好於蘭菊結德言而為佩帶芳猷而為
服援雅範以自綏懿前修之所勖昔仲宣之發潁實中
郎之倒屣及士衡之籍甚託壯武之高義有杞梓之貞
心協丹采之輝被伊吾人之陋薄雖黼藻之何寘惟風
雅之未變知雲綱之不廓譬曾棟之將傾必華榱之先
落翳明離以上賓屬傳體於纖萼周二輝而分崩擠九
鼎於重壑雖魚鳥之欲安駭風川而回薄微天道之布
新嗟員首其焉託余窘迹以多愧塊離尤而獨處君紆
組於名邦貽話言於川陼悵分手於東津望徂舟而延
佇慮古今之為隔豈山川之云阻賴先德之龍興奉英
靈之電舉事紫泥之密勿腰青緺而容與沾後惠以朅
來竟卒獲其笑語我艤舟以命徒將汨徂於南夏既勖
余以炯戒又引之以風雅若笙簧之在聽雖舒憂而可
假昔痁病於漳濱思繼歌而莫寫恩(闕)降之未已奉京
枌而作傅臨邦塗之永陌懷余馬於騏馵望平津而出
宿登崇岡而興賦顧歸幰之南回引行鏕而東驅何瓌
才之博侈申贈辭於萱樹指代匠而切偲比治素而引
喻方含毫而報章廹紛埃之東騖釋末位以言歸忽乘
馹以南赴連篇章之莫訓欲寄言於往句類鎩翮之難
矯似洞源之不注意搔搔以杼柚魂營營而馳騖爾腰
戟於戎禁我拂劔於郎闈願同車以日夜城望昏而掩
扉時遊盤以未極睠落景之徂輝若清顔之倏忽吝懽
賞之多違排重關而休告知南館之有依驂職門以右
轉僕望路其如歸忘清漏之不緩惜曉露之方晞聞夫
君之東守地隱蓄而懷仙登金華之問道得石室之名
篇悟寰中之迫脅欲輕舉而捨旃離寵辱於毁譽去夭
伐於腥羶忽攜手以上征躋中皇之修迥巾帝車之廣
軾棹河舟之輕艇歴星街之熠燿浮天潢之瀴溟機九
轉於玉漿練七明於神鼎吹萬化而不喧度千春之可
並齊天地於倏忽安事人間之紆婞哉
杜若賦
謝眺
憑瑶圃而宣游臨水木而延佇柳含色於遠岸泉鏡流
於枉陼蔭綠竹以淹留籍幽蘭而容與覽兹榮之悅茂
紛為芳於清籞觀夫結根流色發曜垂英緣春巒以纖
布蔭涼潭而影清景奕奕以四照枝靡靡而葉傾冒霜
蹊以獨蒨當春郊而逕平搴汀洲以企予懷石泉於幽
情嗟中巖之纖草厠金芝於芳叢夕舒榮於溽露且發
彩於春風承羲陽之光景庶無悲於轉蓬
拾遺(余既刊賦竟偶得數篇不忍棄再附於此)
文木賦
中山王(西京雜記魯恭王得文木一枚伐以為器意甚玩之中山王為賦曰)
麗木離披生彼高厓拂天河而布葉横日路而擢枚幼
雛羸鷇單雄寡雌紛紜翔集嘈嗷鳴啼載重雪而梢勁
風將等歲於二儀巧匠不識王子見知乃命班爾載斧
伐斯隱若天崩豁如地裂花葉紛披條枚摧折既剥既
刊見其文章或如龍盤虎踞復似鸞集鳳翔青緺紫綬
環璧珪璋重山累嶂連波疊浪奔電屯雲薄霧濃雰䴥
宗驥旅雞族雉羣蠋繡鴦錦蓮藻芰文色比金而有裕
質參玉而無分裁為用器曲直舒卷脩竹映池高松植
巘制為樂器婉轉蟠紆鳳將九子龍導五駒制為屏風
鬱岪穹隆制為杖几極麗窮美制為枕案文章璀璨彪
炳渙汗制為盤盂采玩踟蹰猗歟君子其樂只且(恭王大悅)
(顧眄而笑賜馬)
几賦(西京雜記梁孝王遊於忘憂之館集諸遊士各使為賦韓安國作几賦不成鄒陽代作)
鄒陽
高樹凌雲蟠汚煩冤傍生附枝王爾公舒之徒荷斧斤
援葛虆攀喬枝上不測之絶頂伐之以歸眇者督直聾
者磨礱齊貢金斧楚入名工迺成斯几離奇髣髴似龍
盤馬廻鳳去鸞歸君王憑之聖德日躋(鄒陽安國罰酒三升)
屏風賦(同上)
羊勝
屏風鞈帀蔽我君王重葩累繡沓璧連璋飾以文錦映
以流黃畫以古列顒顒昂昂藩后宜之壽考無疆
白髮賦
左思
星星白髮生於鬢垂雖非青蠅穢我光儀策名觀國以
此見疵將拔將鑷好爵是縻白髮將拔惄然自訴稟命
不幸值君年暮偪迫秋霜生而皓素始覽明鏡惕然見
惡朝生晝拔何罪之故子觀橘柚一皜一曄貴其素華
匪尚綠葉願戢子之手攝子之鑷咨爾白髮觀世之途
靡不追榮貴華賤枯赫赫閶闔藹藹紫廬弱冠求仕童
髫獻謨甘羅乘軫子奇剖符英英終賈高論雲衢拔白
就黑此自在吾白髮臨拔瞋目號呼何我之冤何子之
誤甘羅自以辨慧見稱不以綠髮而名著賈生自以良
才見異不以烏鬢而見舉聞之先民國用老成二老歸
周周道肅清四皓佐漢漢德光明何必去我然後要榮
咨爾白髮事故有以爾之所言非不有理曩貴耆老今
薄舊齒皤皤榮期皓首田里雖有二毛河清難竢隨時
之變見歎孔子髮乃辭盡誓以固窮昔臨玉顔今從飛
蓬髮膚至昵尚不克終聊用擬辭比之國風
九華扇賦
曹植
昔吾先君常侍得幸漢桓帝帝賜方竹扇不方不
圓其中結成文名曰九華其辭曰
有神區之名竹生不周之高岑對綠水之素波背玄澗
之重深體虚暢以立幹播翠葉以成秋形五離而九折
蔑釐解而縷分效虬龍之蜿蟬法虹霓之氤氲因形致
好不常厥儀方不應矩圓不中規隨皓腕以徐轉發惠
風之寒微時氣清以方厲紛飄動兮綺紈
迷迭香賦
曹植
播西都之麗草兮應青春而凝暉流翠葉于纖柯兮結
微根於丹墀信繁華之速實兮弗見彫於嚴霜芳暮秋
之幽蘭兮麗崑崙之英芝既經時而收采兮遂幽殺以
增芳去枝葉而持御兮入綃縠之霧裳附玉體以行止
兮順微風而舒光
文選補遺卷三十三
