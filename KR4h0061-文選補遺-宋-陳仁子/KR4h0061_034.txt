文選補遺卷三十四
元陳仁子輯
樂歌上(樂歌上並載祀神之歌前乎屈原九歌後乎昌黎南海廟柳宗元廟東坡韓文公廟皆此)
(歌也愚曰此樂歌也自漢武立樂府採詩謠樂府之名立本非直指樂歌為樂府也今姑以樂歌)
(稱)
安世房中歌(舊名房中後改安世元城云西漢房中樂十七章可齊三代駸駸乎商周)
(之頌一時佐命功臣下至叔孫輩皆不能為乃高帝姬唐山夫人作竹竿載馳方之陋矣)
大孝備矣休德昭清高張四縣樂充宫庭(縣古懸字四縣樂四縣也)
(天子宫縣)芬樹羽林雲景杳冥(芬衆多也言所樹羽葆其盛若林仰視高遠如雲日之杳)
(冥也)金支秀華庶旄翠旌(樂上衆飾有流遡羽葆以黃金為支其首敷散若草木之秀華)
(也庶旄翠旌謂析五采羽注翠旄之首為旌耳)
右一
七始華始肅倡和聲(七始天地四時人之始也華始萬物英華之始也以為樂名如六英)
(也肅敬也)神來宴娭庶幾是聽(娭許其反戲也)粥粥音送細齊人情
(粥弋六反敬懼貌細微也以樂送神微感人情使之齊肅)忽乘青玄熙事備成(熙與禧同)
(言還神禮畢遂登青天而去福熙之事皆備成)清思眑眑經緯冥冥(眑音窈幽靜也經緯)
(謂經緯天地)
右二
我定歷數人告其心敕身齋戒施教申申乃立祖廟敬
明尊親大矣孝熙四極爰轃(熙福也轃與臻同爾雅曰東至泰遠西至邠國南至)
(濮鉛北至祝栗謂之四極)
右三
王侯秉德其鄰翼翼(顔曰鄰言德不孤必有鄰也翼翼恭敬也劉曰鄰謂近臣也)顯
明昭式清明鬯矣皇帝孝德竟全大功撫安四極(鬯古暢字)
(通也)
右四
海内有姦紛亂東北(謂匈奴)詔撫成師武臣承德行樂交
逆簫勺羣慝(簫舜樂勺周樂言制定新樂教化流行則逆亂之徒盡交歡也劉曰逆迎也樂音洛)
(師行而和樂遠近皆迎也)肅為濟哉蓋定燕國(匈奴服從則燕國安)
右五
大海蕩蕩水所歸高賢愉愉民所懷(言海以廣大之故衆水歸之王者有)
(和樂之德人皆思附)太山崔百卉殖民何貴貴有德(崔才回反)
右六
安其所樂終産(言萬物也)樂終産世繼緒(傳作無窮)飛龍秋游上
天(蘇林曰秋飛貌師古曰揚雄曰秋秋蹌蹌入西園其義亦同讀者改秋為秫失之遠矣)高賢愉
樂民人(言王者有愉愉之德)
右七
豐草葽女羅施(葽草盛貌女羅兔絲也延于松栢異類而猶載之況同姓)譱何如誰
能回(回亂也)大莫大成教德長莫長被無極
右八
靁震震電燿燿明德鄉治本約(讀作要言王者之威取象雷電明示德義之方)
治本約澤弘大加被寵咸相保(言被寵之人室家老幼咸相保也)德施
大世曼壽(曼延也)
右九
都茘遂芳窅窊桂華(窅一交反窊一瓜反言都良薜茘俱有芬芳桂華之形窅窊然也皆)
(謂神宫所有)孝奏天儀若日月光(言以孝道進承於天天神下降故有光也)乘玄
四龍回馳北行羽旄殷盛芬哉芒芒(芬亦謂衆多芒芒廣遂貌)孝道
隨世我署文章(署猶分部也亦曰表也)
右十
馮馮翼翼承天之則(馮馮盛滿翼翼衆貌)吾易久遠燭明四極(久猶)
(長也自言疆易遠大非言武帝拓境)慈惠所愛美若休德(若順也)杳杳冥冥
克綽永福(綽緩也亦謂延長)
右十一
磑磑即即師象山則(磑五回反磑磑崇積也即即充實也師衆也則法也積實之盛衆類)
(於山)嗚呼孝哉案撫戎國蠻夷竭歡象來致福(象譯也蠻夷遣譯致)
(福貢)兼臨是愛終無兵革
右十二
嘉薦芳矣告靈饗矣告靈既饗德音孔臧(饗叶音鄉)惟德之
臧建侯之常承保天休令問不忘
右十三
皇皇鴻明蕩侯休德(侯惟也天下蕩平惟帝休德)嘉承天和伊樂厥
福在樂不荒惟民之則
右十四
浚則師德下民咸殖令問在舊孔容翼翼(浚深也師衆也則法也言)
(有深法衆德故能生育羣黎久有善名其容甚敬)
右十五
孔容之常承帝之明(帝謂天也下皆類此)下民之樂子孫保光(言永)
(保其光寵)承順温良受帝之光嘉薦令芳壽考不忘
右十六
承帝明德師象山則(衆象山而為法言不騫不崩)雲施稱民永受厥
福(稱去聲言稱物平施其澤如雲)承容之常承帝之明下民安樂受福
無疆
右十七
郊祀歌
練時日(一)
練時日侯有望(練選也)焫膋蕭延四方(焫與爇同膋來彫反腸間脂也蕭香)
(蒿也古以蕭焫脂合馨香延四方之神)九重開靈之斿(言天有九重皆開門而來降厥福)
垂惠恩鴻祐休靈之車結玄雲駕飛龍羽旄紛靈之下
若風馬(言速疾也)左蒼龍右白虎靈之來神哉沛(補蓋反疾貌)先
以雨般裔裔(般與班同言神欲行令雨先驅也班布也裔裔飛流貌)靈之至慶隂
隂(言垂隂覆徧於下)相放&KR1820;震澹心(放&KR1820;猶彷彿也澹動也)靈已坐五音
飭(與敕同整也)虞至旦承靈億(虞樂也億安也)牲繭栗粢盛香尊桂
酒賓八鄉(繭栗角之小也以水漬桂為大尊酒)靈安留吟青黃(吟謂歌頌青黃謂四)
(時之樂)徧觀此眺瑶堂(眺望也瑶石似玉以瑶飾堂)衆嫭並綽奇麗(嫭音)
(互好也謂供神樂並好麗也)顔如荼兆逐靡(靡叶音武義反荼野菅白華也言美女白如荼)
(兆逐靡者兆民逐觀而猗靡也)被華文厠霧縠曳阿錫佩珠玉(阿細繒錫細布)
(厠雜也霧縠言其輕細若雲)俠嘉夜茝蘭芳(俠與挾同嘉夜芳草也茝即今白芷昌改反)
澹容與獻嘉觴(澹安也容與間舒也)
帝臨(二)
帝臨中壇四方承宇(顔曰言天神尊者来降中壇四方之神各承四宇也劉曰帝指天)
(子後言制數以五即謂武帝改服色尚黃數用五也言后王富媪者由漢以土德也顔緣中壇故疑是祠祭但)
(以堂壇論中央耳)繩繩意變備得其所(爾雅繩繩戒也)清和六合制數
以五(或曰此后土之歌也土數五)海内安寧興文匽武(匽古偃字)后土富
媪昭明三光(媪老母稱也坤為母故稱媪海内安定富媪之功耳)穆穆優游嘉服
上黃
青陽(三)
青陽開動根荄以遂(春為青陽草根曰荄)膏潤并愛跂行畢逮(跂音)
(岐并兼也凡有足而行者稱跂行)霆聲發榮壧處頃聽(壧與巖同頃讀曰傾言雷霆始)
(發草木舒榮則蟄蟲處巖崖者莫不傾聽而起)枯槀復産乃成厥命衆庶熙熙
施及夭胎(施去聲延也少長曰夭在孕曰胎夭烏老反)羣生啿啿惟春之祺
(啿音湛湛露斯豐厚之貌)
朱明(四)
朱明盛長旉與萬物(夏為朱明旉古敷字開舒也與平聲)桐生茂豫靡有
所詘(顔曰桐讀為通茂豫美盛而光悅也言草木皆通達而生美悅光澤各無所詘皆申遂也劉曰桐)
(幼稚也楊子曰師哉師哉桐子之命)敷華就實既阜既昌登成甫田百鬼
迪嘗(甫田大田也迪進也嘗謂歆饗也)廣大建祀肅雍不忘神若宥之
傳世無疆(若善也宥祐也)
西顥(五)
西顥沆碭秋氣肅殺(西方少昊沆胡浪反碭音蕩白氣之貌)含秀垂穎續
舊不廢(廢叶音發不榮而實曰秀葉末曰穎皆因舊苗無廢絶也)姦偽不萌祅孽伏
息隅辟越遠四貉咸服(四貉猶言四夷)既畏兹威惟慕純德附
而不驕正心翊翊(辟讀曰僻)
玄冥(六)
玄冥陵隂蟄蟲蓋藏(玄冥北方神)草木零落抵冬降霜(抵音底至)
(也)易亂除邪革正異俗兆民反本抱素懷樸條理信義
望禮五嶽籍斂之時掩收嘉榖(籍斂謂收籍田也)
惟泰元(七)
惟泰元尊媪神蕃釐(泰元天也媪神地也蕃多也釐即禧福也言天神至尊地神多福也)
經緯天地作成四時精建日月星辰度理隂陽五行周
而復始雲風靁電降甘露雨百姓蕃滋咸循厥緒(緒業也)
繼統共勤順皇之德鸞路龍鱗(建始元年丞相匡衡奏罷鸞輅龍鱗更定詩曰)
(涓選休成涓除也除惡選取美成)罔不肸飾(肸許乙反振也謂皆振整而飾之也)嘉籩列
陳庶幾宴享(享協作饗)滅除凶災烈騰八荒鐘鼓竽笙雲舞
翔翔招搖靈旗九夷賓將(畫招搖於旗以往伐故稱靈旗將猶從也)
天地(八)
天地並況惟余有慕(況賜也)爰熙紫壇思求厥路(熙興也紫壇壇)
(紫色也思求降神之路也)恭承禋祀緼豫為紛(緼於粉反積聚修飾為此紛華)黼繡
周張承神至尊(丞相匡衡奏罷黼繡周張更定詩曰肅若舊典)千童羅舞成八
溢(溢與佾同列也)合好效歡虞泰一(虞與娛同)九歌畢奏斐然殊鳴
琴竽瑟會軒朱(軒朱即朱軒也言摠合音樂會於軒檻之前)璆罄金鼓靈其
有喜(叶音計吏反)百官濟濟各敬厥事盛牲實俎進聞膏(言以)
(牲實俎以蕭焫脂則其芬馨達於神所)神奄留臨須搖(須搖須臾也奄讀曰淹)長麗
前掞光燿明(麗音離掞音艷瓚曰長離靈鳥也相如賦前長麗而後矞皇說云鸞也張衡亦曰前)
(長麗使拂羽掞即光炎字也)寒暑不忒况皇章(忒差也况賜也言隂陽和以此賜君章賢)
(德)展詩應律鋗玉鳴(鋗火玄反鳴玉聲也)函宫吐角激徵清發梁
揚羽申以商(函與含同函宫以下揔言五聲之備發梁歌聲繞梁也)造兹新音永
欠長聲氣遠條鳳鳥鴹(古翔字宋曰永欠當作永久)神夕奄虞蓋孔
享(叶音鄉虞樂也蓋語辭)
日出入(九)
日出入安窮時世不與人同故春非我春夏非我夏秋
非我秋冬非我冬泊如四海之池徧觀是邪謂何(泊步角反)
(又音魄水貌言大壽不能安固如四海徧觀是乃知而甚促謂何當如之何也)吾知所樂獨樂
六龍六龍之調使我心若(武帝願乘六龍仙而升天曰吾所樂獨乘六龍然御六龍)
(得其調使我心若)訾黃其何不徠下(訾音咨訾嗟嘆也嘆乘黃不來下也又云訾黃一名)
(乘黃黃帝乘之而仙武帝意欲得之)
天馬(十)
太一況天馬下(言此天馬乃太一所賜故來下)霑赤汗沫流赭(沫古靧字又作)
(頮洗面也言大宛汗血馬血沾濡流沫如赭也)志俶儻精權竒籋(躡)浮雲晻上
馳(晻音烏感反言天馬上躡浮雲晻然而上馳)體容與迣萬里(迣讀為厲言能厲渡萬里)
今安匹龍為友(言此友惟龍可以為友)天馬徠從西極涉流沙九
夷服(言九夷服故此馬來)天馬徠出泉水虎脊兩化若鬼(馬毛色如虎脊)
(者有兩)天馬徠歴無草徑千里循東道(馬從西來經行磧鹵無草之地凡千)
(里而至東道)天馬徠執徐時(太歲在辰曰執徐)將搖舉誰與期(言當奮搖)
(高舉不可期也)天馬徠開遠門竦予身逝昆崙(言武帝好仙欲乘之登昆崙)
天馬徠龍之媒(言天馬乃神龍之類天馬來龍必至)游閶闔觀玉臺(閶闔天馬)
(玉臺上帝之所居)
天門(十一)
天門開詄蕩蕩(詄讀如迭)穆並騁以臨饗(衆神穆然方駕馳騁而臨祭祀)光
夜燭德信著(神光夜照應誠而來)靈&KR0906;平而鴻長生豫(神靈德深所&KR0906;溥博)
(其福甚大故我得長生之道而安豫)大朱涂廣夷石為堂(言通神之路飾以朱丹又甚廣)
(大平夷密石累以為堂)飾玉梢以舞歌體招搖若永望(梢所交反招音韶望)
(叶音亡梢竿也以玉飾之舞者所執搖搖中動貌)星留俞塞隕光(俞答也言衆星留神答我)
(饗薦降其光耀四面充塞)照紫幄珠熉黃(熉音云紫幄饗神之幄也帳上四下而覆曰幄言光)
(照紫幄故其珠色熉然而黃)幡比翄回集貳雙飛常羊(舞者骨騰肉飛如鳥之回)
(翅而雙集也常羊猶逍遥也)月穆穆以金波日華燿以宣明(言月光穆穆若)
(金之波流宣徧也)假清風軋忽激長至重觴(軋忽長遠之貌重觴謂累獻)神
裴回若留放殣冀親以肆章(殣音覲言神靈裴回留而不去故我得覲見冀以親)
(附而陳誠意遂章明)函蒙祉福常若期(言為神所饗故能包函蒙被福祉應誠而至有常期)
(也)寂漻上天知厥時(漻來朝反言天雖寂漻高遠而知我饗薦之時)泛泛滇滇
從高斿(滇徒干反泛泛上浮之意滇滇盛貌)殷勤此路臚所求(臚力於反言所以殷)
(勤此路乃欲陳所求也)佻正嘉吉弘以昌(佻讀曰肇始也)休嘉砰隱溢四
方(砰普萌反砰隱盛意)專精厲意逝九閡(閡亦陔叶音改又音亥重也謂九天之上)紛
云六幕浮大海(紛云興作之貌六幕猶言六合也)
景星(十二)
景星顯見信星彪列(景星德星也國有道則見鎮星信星也居國益地言其彰著而為行)
(列也)象載昭庭日親以察(象謂懸象也載事也縣象祕事昭顯於庭日來親近甚明察也)
(劉曰象載則瑞應車也)參侔開闔爰推本紀(侔等也開闔猶開闢也言今鼎瑞參等於)
(上世一云景星光明開闔參日月而為三)汾脽出鼎皇祐元始五音六律依
韋饗昭(依韋諧和不相乖離也饗讀曰響言聲響昭明也)雜變並會雅聲遠姚
(姚僄姚言飛揚也)空桑琴瑟結信成四興遞代八風生(舞者四縣代奏)
殷殷鐘石羽籥鳴(殷音隱聲盛也羽籥韶舞所執者)河龍供鯉醇犧牲
(河龍夏之所賜者供鯉給厨祭也醇謂色不雜也犧牲牛羊全體)百末旨酒布蘭生(百末)
(百日之末酒也又百萆華之末酒也以百草末雜酒故香且美芬香布列若蘭之生)泰尊柘漿析
朝酲(柘漿取甘柘汁)微感心攸通修名(其心攸遠故得通達成長久之名)周流
常羊思所并(周流周行也常羊逍遥也思所并思與神道合)穰穰復正直往甯
(叶音寧穰穰多也復歸也直當也甯願也言獲福既多歸於正道克當往日所願)馮蠵切和疏
寫平(馮馮夷河伯也蠵觜蠵龜屬也)上天布施后土成穰穰豐年四時
榮
齊房(十三)
齊房産章九莖連葉宫童效異披圖案諜(言宫之童豎致此異瑞也)
(諜譜第也)玄氣之精回復此都(玄天也言天氣之精回旋反復於此雲陽之都謂甘泉也)
蔓蔓日茂芝成靈華(蔓蔓言長久也)
后皇(十四)
后皇嘉壇立玄黃服(壇祭壇也服祭服也)物發冀州兆蒙祉福(汾隂)
(屬冀州得寶鼎於此)沇沇四塞徦狄合處(沇音兖沇沇流行之貌徦狄遠夷也徦即遐字)
(從彳合處内附也)經營萬億咸遂厥宇(宇居也)
華煜煜(十五)
華煜煜固靈根神之斿過天門車千乘敦昆崙(敦讀曰屯聚也)
神之出排玉房周流雜拔蘭堂(拔步葛反舍止也)神之行旌容
容騎沓沓般傱傱(容容音勇又讀如本字飛揚貌沓沓疾行也般相連也傱傱音揔又才公)
(反衆也)神之徠泛翊翊甘露降慶雲集神之揄臨壇宇(揄音)
(踰引也壇宇謂祭祀壇場及宫室言神引來降臨也)九疑賓䕫龍舞(九疑舜所葬也言以舜為)
(賓客也䕫龍二臣皆隨舜而來舞以樂神)神安坐鴹吉時(鴹古翔字言神安坐回翔皆趣吉時)
(也)共翊翊合所思(共讀曰恭翊翊敬也)神嘉虞申貳觴(虞樂也貳觴猶重觴)
(也)福滂洋邁延長(滂洋饒廣也)沛施祐汾之阿(阿水之曲隅)揚金
光横泰河(横充滿也秦大河也)莽若雲增陽波(莽雲貌言光明之盛莽然如雲)徧
臚驩騰天歌(臚陳也騰升也言陳其歡慶令歌上升於天)
五神(十六)
五神相包四鄰(五帝為太一相也包容也四鄰四方也)土地廣揚浮雲扢
嘉壇椒蘭芳(扢公忽反摩也謂摩拭其壇加以椒蘭之芳)璧玉精垂華光(言禮)
(神之玉也)益億年美始興交於神若有承廣宣延咸畢觴靈
輿位偃蹇驤(言神既饗嚴駕靈輿引其侍從之位偃蹇高驤也)卉汨臚析奚遺
(汨于筆反卉汨疾意也臚陳也析分也言速自陳列分散而歸無所留也)淫渌澤&KR1261;然歸(渌音)
(綠&KR1261;鳥黃反淫久也渌澤澤名言我享神之後久在渌澤乃&KR1261;然而歸也)
朝隴首(十七)
朝隴首覽西垠(隴坻之首也垠厓也)靁電尞獲白麟(尞古燎字尞祭五畤皆有)
(報應聲若雷光若電也)爰五止顯黃德(爰曰也發語辭止足也時白麟足有五蹄)圖匈
虐熏鬻殛(熏鬻匈奴本號殛窮也又誅也)闢流離抑不詳(流離不得其所者為開道)
(路使之安集違道不詳善者抑黜之以申懲勸也)賓百僚山河饗(百僚百神之官饗叶音鄉)
掩回轅鬗長馳(鬗音樠又母元反鬗鬗長貌)騰雨師洒路陂(洒灑也路陂路)
(傍言使雨師洒道也)流星隕感惟風籋歸雲撫懷心(籋音躡懷心懷柔之心也)
象載瑜(十八)
象載瑜白集西(叶音先象載象輿也山出象輿瑞應車也瑜美貌也)食甘露飲榮
泉(劉攽曰此詩四句先叙所見祥瑞之物也象載瑜黑車也白集西闕之麟也甘露榮泉天之所降地之所)
(出也)赤鴈集六紛員(言六者所獲赤鴈之數也紛員多貌也)殊翁雜五采文
(翁鴈頸也言其文采殊異也)神所見施祉福登蓬萊結無極(見顯示也蓬萊)
(神山在海中結成也)
赤蛟(十九)
赤蛟綏黃華蓋(綏綏赤蛟貌黃華蓋言其上有黃氣狀若蓋也)露夜零晝晻濭
(晻烏感反濭音藹晻濭雲氣之貌)百君禮六龍位(百君亦謂百神)勺椒漿靈已
醉(勺讀曰酌)靈既享錫吉祥芒芒極降嘉觴(芒芒廣大貌)靈殷殷
爛揚光(殷殷音隱盛也爛光貌)延壽命永未央杳冥冥塞六合澤
汪濊輯萬國(濊於廢反又烏外反汪濊言饒多也)靈禗禗象輿轙(禗音近枲不安)
(欲去也轙音螘僕人嚴駕待發之意)票然逝旗委蛇(票匹适反票然輕舉意蛇音移逶蛇旗貌)
禮樂成靈將歸託玄德長無衰(言託恃天德冀獲長生無衰竭也)
雩祭歌(建武二年明堂辭)
謝朓
清明暢禮樂新候龍景選貞辰
陽律元隂晷伏耕下土薦穜稑
宸儀警王度宣瞻雲漢望旻天
張盛樂奏雲儛集五精延帝祖
&KR2004;有諷榮有秩秬鬯芬圭瓚苾
靈之來帝閽開車煜燿吹徘徊
停龍轙徧觀此凍雨飛祥雲靡
壇可臨奠可歆對甿祉鑒皇心
右迎神歌八章章四句
濬哲維祖長發其武帝出自震重光御㝢七德攸宣九
疇咸叙靜難荆衡凝威蠡浦
昧旦丕承夕惕刑政化一車書德馨粢盛昭星夜景非
雲曉慶衢室成隂璧水如鏡
禮充玉帛樂被匏絃於鑠在詠陟配于天自宫徂兆靡
愛牲牷我將我享永祚豐年
右世祖武皇帝歌三章章八句
營翼日鳥殷宵凝冰泮玄蟄昭
景陽陽風習習女夷歌東皇集
奠春酒秉青珪命田祖渥羣黎
右青帝歌三章章四句
惟此夏德德恢台兩龍在御炎精來
火景方中南譌秩靡草云黃含桃實
族雲蓊鬱温風煽興雨祁祁黍苗徧
右赤帝歌三章章二句
稟火自高明毓金挺剛克涼燠資成化羣方載厚德
陽季勾萌達炎徂溽暑融商暮百工止歲極淩隂沖
泉流疏已清原隰遠而(一作甸已)平咸言祚惟億敦民保高
京
右黃帝歌三章章四句
帝說于兊執矩固司藏百川收潦精景應金方
嘉樹離披榆關命賓鳥夜月如霜金風方嫋嫋
商隂肅殺萬寶咸亦遒勞哉望歲場功冀可收
右白帝歌三章章二句
白日短玄夜深招搖轉移太隂霜鐘鳴冥陵起星回天
月窮紀
聽嚴風來不息望玄雲黝無色曾冰冽積羽幽飛雪至
天山側
關梁閉方不巡合國吹饗蜡賓統微陽究終始百禮洽
萬祚臻
右黑帝歌三章章四句
敬如在禮將周神之駕不少留
躍龍鑣轉金蓋紛上馳雲之外
警七曜詔八神排閶闔渡天津
有渰興膚寸積雨冥冥又終夕
俾栖糧惟萬箱皇情暢景命昌
右送神歌五章章四句
化蕩蕩(正旦樂歌)
傅玄
化蕩蕩清風曳總英雄御駿傑開宇宙掃四裔光緝熙
美聖哲超百代揚休烈流景祚顯萬世
夕牲曲
傅玄
天命有晉穆穆明明我其夙夜祗事上靈常于時假迄
用有成於薦玄牡進夕其牲崇德作樂神祗景聽
明堂祠黃帝樂歌
謝莊
履良宅中㝢司繩御四方裁化徧寒燠布政周炎涼景
麗條可結霜明冰可折凱風扇朱辰白雲流素節分至
乘經晷啓閉乘恒度帝運緝萬有皇靈澄百步
明堂祠白帝樂歌(九言)
謝莊
百川如鏡天地爽且明雲沖氣舉德盛在素精木葉初
下洞庭始揚波夜光徹地翻霜照玄河庶類收功歲功
行欲寧浹地奉渥罄宇承秋靈
禋雅
沈約
崇宫昭煥太一微玄降臨下土尊高上天載陳珪璧式
備牲牷雲孤清引栒虡高懸俯昭象物仰致高禋肅彼
靈祉咸達皇虔盛樂斯舉協徵調宫靈響慶洽祉積化
融八變有序三獻已終坎牲瘞玉酬德報功振垂成呂
投壤生風道無虚致事由感通於皇聖列比祚華嵩
樂歌下(愚曰樂歌有上下編者上則用之幽而為神所以動天地感鬼神後世失之䙝慢下則用)
(之明而為人所以厚人倫美教化後世失之狎邪愚已㮣言之上矣今此下樂府即後來清平調之類後)
(訛稱樂府按樂府云者即周禮太府玉府外府之府起自漢武所製以為萃輯樂歌之地非直指府)
(為歌曲也昔劉次莊郭茂倩所編可取甚富但去古既遠語音亦别其中有未易解者姑並存之以)
(見備體)
上之回(此下至隴西行失其姓氏或云非兩漢人不能道)
上之回所中益夏將至行將北以承甘泉宫寒暑得(闕)
關望渚國月支臣匈奴服令從百官疾驅馳千秋萬
歲樂無極
江南
江南可採蓮蓮葉何田田魚戲蓮葉間魚戲蓮葉東魚
戲蓮葉西魚戲蓮葉南魚戲蓮葉北
淮南王篇
淮南王自言尊百尺高樓與天連後園鑿井銀作牀金
缾素綆汲寒漿飲少年少年窈窕何能賢揚聲悲歌音
絶天我欲渡河河無梁願作雙黃鵠還故鄉還故鄉入
故里徘徊故鄉苦身不已繁舞竒歌無不泰徘徊桑梓
遊天外
越謠歌
君乘車我戴笠他日相逢下車揖君擔簦我跨馬他日
相逢為君下
枯魚過河泣
枯魚過河泣何時悔復及作書與魴鱮相教慎出入
箜篌引(又名公無渡河或謂霍里子高妻麗玉所作)
公無渡河公竟渡河墜河而死當奈公何
戰城南(愚曰為此詩者將以激人之忠悅以犯難也李白遂引以為兵凶器非本意也)
戰城南死郭北野死不葬烏不食我謂烏且為客豪野
死諒不葬腐肉安能去子逃水深激激蒲葦冥冥梟騎
戰鬭死駑馬徘徊鳴梁築室何以南梁何以北禾黍而
穫君何食願為忠臣安可得思子良臣良臣誠可思朝
行出攻暮夜不歸
君馬黃(李白擬之遂有君馬黃我馬白馬色雖不同人心本無隔)
君馬黃臣馬蒼二馬同逐臣馬良易之有醜蔡有赭美
人歸以南駕車馳馬美人傷我心佳人歸以北駕車馳
馬佳人安終極
西門行
出西門步念之今日不作樂當待何時逮為樂為樂當
及時何能愁沸鬱當復待來兹釀美酒炙肥牛請呼心
所歡可用解憂愁人生不滿百常懷千歲憂晝短苦夜
長何不秉燭遊行去去如雲除弊裘羸為自儲
東門行(言士有貧不安其居者妻子牽衣留之以安分也)
出東門不顧歸來入門悵欲悲盎無斗儲還視桁上無
懸衣(一解)拔玄出門去兒女牽衣啼他家願富貴賤妾
與君共餔麋(二解)共餔麋上用滄浪天故下為黃口小
兒今時清廉難犯教言君復自愛莫為非(三解)今時清
廉難犯教言君復自愛莫為非行吾去為遲平慎行望
君歸(四解)
雞鳴
雞鳴高樹顛狗吠深宫中蕩子何所之天下方太平刑
法非所貸柔叶正亂名黃金為君門璧玉為軒闌堂上
有雙尊酒作使邯鄲倡劉王碧青甓後出郭門王舍後
有方池池中雙鴛鴦鴛鴦七十二羅列自成行鳴聲何
啾啾聞我殿東廂兄弟四五人皆為侍中郎五日一時
來觀者滿路傍黃金絡馬頭熲熲何煌煌桃生露井上
李樹生桃傍蟲來囓桃根李樹代桃殭樹木身相代兄
弟還相忘
烏生(言烏本生山巖間而來為秦氏彈丸所殺盖為隠者戒爾)
烏生八九子端坐秦氏桂樹間唶我秦氏家有遊遨蕩
子工用睢陽彊蘇合彈左手持彊彈兩丸出入烏東西
唶我一丸即發中烏身烏死魂魄飛揚上天阿母生烏
子時乃在南山巖石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
唶我黃鵠摩天極高飛後宫尚復得烹煮之鯉魚乃在
洛水深淵中釣鈎尚得鯉魚口唶我人民生各各有壽
命死生何須復道前後
飛鵠行
飛來雙白鵠乃從西北來十十將五五羅列行不齊忽
然卒疲病不能飛相隨五里一反顧六里一徘徊吾欲
銜汝去口噤不能開吾欲負汝去羽毛日摧頽樂哉新
相知憂來生别離踟蹰顧羣侶淚落縱横垂今日樂相
樂延年萬歲期
隴西行
天上何所有歴歴種白榆桂枝夾道生青龍對道隅鳳
凰鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上正華疏酌酒持與
客客言主人持却略再拜跪然後持一杯談笑未及竟
左顧敕中厨促令辦粗飯慎莫使稽留廢禮送客出盈
盈府中趨送客亦不遠足不過戶樞取婦得如此齊姜
有不如健婦持門戶勝一大丈夫
絶命辭(晦菴朱氏曰躬以利口作姦死不償責而此詞乃以發忠忘身號于上帝甚矣其欺)
(天也特以其詞高古似賈誼故錄之而備其本末如此又以見文人無行之不足貴云)
息夫躬
玄靈泱鬱將安歸兮鷹隼横厲鸞徘徊兮(泱烏浪反鬱盛貌厲疾飛)
(也鸞神鳥也徘徊不得其所也)矰若浮猋動則機兮叢棘棧棧曷可棲
兮(猋必遥反棧仕巾反矰弋射矢也猋疾風也機謂觸其機牙也棧衆盛貌)發忠亡身自繞
罔兮冤頸折翼庸得往兮(罔與網同冤屈也庸猶何也此上皆以鸞自喻)涕泣
流兮&KR0841;蘭心結愲兮傷肝(&KR0841;音桓愲音骨雀蘭涕下闌干也結愲亂也)虹蜺
曜兮日微孽杳冥兮未開(開叶音巋孽虹蜺覆日之氣也)痛入天兮嗚
嘑冤際絶兮誰語(嘑火故反)仰天光兮自列招上帝兮我察
秋風為我唫浮雲為我隂嗟若是兮欲何留撫神龍兮
㩜其須(留叶音閭或如字而須叶音秋)游曠迴兮反亡期雄失據兮世
我思
胡笳十八拍(晦菴朱氏曰胡笳者蔡琰之所作也東漢文士有意於騷者多矣不錄而)
(獨取此者以為雖不規規於楚語而其哀怨發中不能自已之言要為賢於無病而呻吟者也)
(范史乃棄不錄而獨載其悲憤二詩二詩詞意淺促非此詞比眉山蘇公已辯其妄矣蔚宗文)
(下固有不察歸來子祖屈而宗蘇亦未聞此何邪琰失身胡虜不能死義固無可言然猶能知)
(其可恥則與揚雄反騷之意又有間矣今錄此詞非恕琰也亦以甚雄之惡云爾)
蔡琰
我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙塵蔽野兮胡虜盛志意乖兮義節虧對殊
俗兮非我宜遭惡辱兮當告誰笳一會兮琴一拍心憤
怨兮無人知
戎羯逼我兮為室家將我行兮向天涯雲山萬重兮歸
路遐疾風千里兮風揚沙人多暴猛兮如虺蛇控弦被
甲兮為驕奢兩拍張弦兮弦欲絶志摧心折兮自悲嗟
越漢國兮入胡城亡家失身兮不如無生氈裘為裳兮
骨肉震驚羯羶為味兮枉遏我情鞞鼓喧兮從夜達明
胡風浩浩兮暗塞營傷今感昔兮三拍成銜悲畜恨兮
何時平
無日無夜兮不思我鄉土稟氣含生兮莫過我最苦天
災國亂兮人無主唯我薄命兮沒戎虜殊俗心異兮身
難處嗜慾不同兮誰可與語尋思涉歴兮多囏阻四拍
成兮益悽楚
鴈南征兮欲寄邊聲鴈北歸兮為得漢音鴈飛高兮邈
難尋空斷腸兮思愔愔攢眉向月兮撫雅琴五拍泠泠
兮意彌深
冰霜凜凜兮身苦寒饑對肉酪兮不能餐夜聞隴水兮
聲嗚咽朝見長城兮路杳漫追思往日兮行李難六拍
悲來兮欲罷彈
日暮風悲兮邊聲四起不知愁心兮說向誰是原野蕭
條兮烽戍萬里俗賤老弱兮少壯為美逐有水草兮安
家葺壘牛羊滿野兮聚如蜂蟻草盡水竭兮羊馬皆徙
七拍流恨兮惡居於此
為天有眼兮何不見我獨漂流為神有靈兮何事處我
天南海北頭我不負天兮天何配我殊匹我不負神兮
神何殛我越荒州製兹八拍兮擬俳優何知曲成兮心
轉愁
天無涯兮地無邊我心愁兮亦復然人生倏忽兮如白
駒之過隙然不得歡樂兮當我之盛年怨兮欲問天天
蒼蒼兮上無緣舉頭仰望兮空雲煙九拍懷情兮誰與
傳
城南烽火不曾滅疆場征戰何時歇殺氣朝朝衝塞門
胡風夜夜吹邊月故鄉隔兮音塵絶哭無聲兮氣將咽
一生辛苦兮緣别離十拍悲聲兮淚成血
我非貪生而惡死不能捐身兮心有以生仍冀得兮歸
桑梓死當埋骨兮長已矣日居月諸兮在戎壘胡人寵
我兮有二子鞠之育之兮不羞恥問之念之兮生長邊
鄙十有一拍兮因兹起哀響纏綿兮徹心髓
東風應律兮暖氣多知是漢家天子兮布陽和羌胡蹈
舞兮共謳歌兩國交懽兮罷兵戈忽遇漢使兮稱近詔
遣千金兮贖妾身喜得生還兮逢聖君嗟别稚子兮會
無因十有二拍兮哀樂均去住兩情兮誰具陳
不謂殘生兮却得旋歸撫抱胡兒兮泣下沾衣漢使迎
我兮四牡騑騑號失聲兮誰得知與我生死兮逢此時
愁為子兮日無光輝焉得羽翼兮將汝歸一步一遠兮
足難移魂消影絶兮恩愛遺十有三拍兮弦急調悲肝
腸攪刺兮人莫我知
身歸國兮兒莫知隨心懸懸兮長如饑四時萬物兮有
盛衰唯我愁苦兮不暫移山高地闊兮見汝無期更深
夜闌兮夢汝來斯夢中執手兮一喜一悲覺後痛吾心
兮無休歇時十有四拍兮涕淚交垂河水東流兮心是
思
十五拍兮節調促氣填胷兮誰識曲處穹廬兮偶殊俗
願得歸來兮天從欲再還漢國兮歡心足心有懷兮愁
轉深日月無私兮曾不照臨子母分離兮意難任同天
隔越兮如商參生死不相知兮何處尋
十六拍兮思茫茫我與兒兮各一方日東月西兮徒相
望不得相隨兮空斷腸對萱草兮憂不忘彈鳴琴兮情
何傷今别子兮歸故鄉舊怨平兮新怨長泣血仰頭兮
訴蒼蒼胡為生我兮獨罹此殃
十七拍兮心鼻酸關山阻脩兮行路難去時懷土兮心
無緒來時别兒兮思漫漫塞上黃蒿兮枝枯葉乾沙場
白骨兮刀痕箭瘢風霜凜凜兮春夏寒人馬饑豗兮筋
力單豈知重得兮入長安歎息欲絶兮淚闌干
胡笳本是出胡中緣琴翻出音律同十八拍兮曲雖終
響有餘兮思無窮是知絲竹微妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合雖廣兮受之
應不容
上留田行
魏文帝
居世一何不同上留田富人食稻與田上留田貧子食
糟與糠上留田貧賤亦何傷上留田禄命懸在蒼天上
留田今爾嘆息將欲誰怨上留田
怨歌行
曹子建
為君既不易為臣良獨難忠信事不顯乃有見疑患周
旦佐文武金縢功不刊推心輔王政二叔反流言待罪
居東國泣涕常流連皇靈大動變震雷風且寒拔樹偃
秋稼天威不可干素服開金縢感悟求其端公旦事既
顯成王乃哀歎吾欲竟此曲此曲悲且長今日樂相樂
别後莫相忘
遠遊篇(愚曰此詩雖言神仙實涉怨望)
曹子建
遠遊臨四海俯仰觀洪波大魚若曲陵承浪相經過靈
鼇戴方丈神嶽儼嵯峨仙人翔其隅玉女戲其阿瓊蘂
可療饑仰首吸朝霞崑崙本吾宅中州非我家將歸謁
東父一舉超流沙鼓翼舞時風長嘯激清歌金石固易
敝日月同光華齊年與天地萬乘安足多
吁嗟篇(愚曰此詩以轉蓬自况傷魏文骨肉之恩薄即是煑豆然豆箕之怨讀至末語沈痛入骨)
曹子建
吁嗟此轉蓬居世何獨然長去本根逝宿夜無休閒東
西經七陌南北越九阡卒遇回風起吹我入雲間自謂
終天路忽然下沈泉驚飆接我出故歸彼中田當南而
更北謂東而反西宕宕當何依忽亡而復存飄颻周八
澤連翩歴五山流轉無恒處誰知吾苦艱願為中林草
秋隨野火燔糜滅豈不痛願與株荄連
種葛篇
曹子建
種葛南山下葛藟自成隂與君初婚時結髮恩義深歡
愛在枕席宿昔同衣衾竊慕棠棣篇好樂和瑟琴行年
將晚暮佳人懷異心恩紀曠不接我情遂抑沈出門當
何顧徘徊步北林下有交頸獸仰見雙栖禽攀枝長歎
息淚下霑羅衿良馬知我悲延頸代我吟昔為同池魚
今為商與參往古皆歡遇我獨困於今棄置委天命悠
悠安可任
自君之出矣
徐幹
自君之出矣明鏡暗不治思君如流水無有窮己時
梁甫吟
諸葛亮(本傳亮躬耕隴畆好為梁父吟)
步出齊城門遥望蕩(湯)隂里里中有三墳纍纍正相似
問是誰家塚田疆古冶氏力能排南山文能絶地理一
朝被讒言二桃殺三士誰能為此謀相國齊晏子(齊景公有)
(勇士三人田開疆古冶子公孫捷晏嬰曰大王摘三桃自食其一各令說功高者與一顆田開疆古冶子食之)
(公孫捷自剄二人慙各自刎)
白鳩篇
翩翩白鳩再飛再鳴懷我君德來集君庭白雀呈瑞素
羽明鮮翔庭無翼以應仁乾皎皎鳴鳩或丹或黃樂我
君惠振羽來翔東璧餘光魚在江湖惠而不費敬我微
軀策我艮駟習我驅馳與君周旋樂道忘饑我心虚靜
我志霑濡彈琴鼓瑟聊以自娛陵雲登臺浮游太清攀
龍附鳳自望身輕
獨禄篇
獨獨禄禄水深泥濁泥濁尚可水深殺我雍雍雙鴈遊
戲田畔我欲射鴈念子孤散翩翩浮萍得風遥輕我心
何合與之同并空牀低幃誰知無人夜衣錦繡誰列偽
真刀鳴削中倚牀無施父冤不報欲活何為狂獸班班
遊戲山間獸欲囓人不避豪賢
秋胡行
嵇康
富貴尊榮憂患諒獨多富貴尊榮憂患諒獨多古人所
懼豐屋蔀家人害其上獸惡網羅惟有貧賤可以無他
歌以言之富貴憂患多
貧賤易居貴盛難為工貧賤易居貴盛難為工恥佞直
言與禍相逢變故萬端俾吉作凶思牽黃犬其莫之從
歌以言之貴盛難為工
勞謙有悔忠信可久安勞謙有悔忠信可久安天道害
盈好勝者殘彊梁致災多招禍患欲得安樂獨有無愆
歌以言之忠信可久安
役神者敝極欲疾枯役神者敝極欲疾枯顔回短折不
及童烏縱體淫慾莫不早徂酒色何物今自不辜歌以
言之酒色令人枯
何當行
傅玄
同聲自相應同心自相知外合不由中雖固終必離管
鮑不出世結交安何為
車遥遥篇
傅玄
車遥遥兮馬洋洋追思君兮不可忘君安遊兮西入秦
願為影兮隨君身君在隂兮影不見君依光兮妾所願
代蒿里行
鮑照
同盡無貴賤殊願有窮申馳波催永夜零露逼短晨結
我幽山駕去此滿堂親虚容遺劒佩實貌戢衣巾斗酒
安可酌尺書誰復陳年代稍推遠懷抱日幽淪人生良
自劇天道與何人齎我長恨意歸為狐兔塵
代白紵曲(二首)
鮑照
朱脣動素袖舉洛陽少童(一作年)邯鄲女古稱綠水今白
紵催絃急管為君舞窮秋九月荷葉黃北風驅鴈天雨
霜夜長酒多樂未央
春風澹蕩俠思多天色淨綠氣妍和含桃紅萼蘭紫牙
朝日灼爍發園華卷幌結帷羅玉筵齊謳秦吹盧女絃
千金雇笑買芳年
擬行路難(鮮于侁云子美憶謫仙有清新庾開府俊逸鮑參軍之句又贈薛華云近來海)
(内為長句汝與山東李白好何劉沈謝力未工才兼鮑照愁絶倒而蕭統所集獨收五言及觀)
(行路難之作託興幽遠遣言豪放李杜往往摭其意而為詞則明遠之才蓋有過人者當時稱)
(曰鮑謝而退之以為比近清峭不誣矣)
鮑照
奉君金巵之美酒瑇瑁玉匣之雕琴七綵芙蓉之羽帳
九華蒲萄之錦衾紅顔零落歲將暮寒光宛轉時欲沈
願君裁悲且減思聽我抵節行路吟不見栢梁銅雀上
寧聞古時清吹音
洛陽名工鑄為金博山千斲復萬鏤上刻秦女攜手仙
承君清夜之歡娛列置幃裏明燭前外發龍鱗之丹綵
内含麝芬之紫煙如令君心一朝異對此長歎終百年
璇閨玉墀上椒閣文窗繡戶垂羅幕中有一人字金蘭
被服纖羅采芳藿春燕差池風散梅開幃對景弄春爵
含歌攬涕恒抱愁人生幾時得為樂寧作野中之雙鳬
不願雲間之别鶴
寫水置平地各自東西南北流人生亦有命安能行歎
復坐愁酌酒以自寬舉杯斷絶歌路難心非木石豈無
感吞聲躑躅不敢言
君不見河邊草冬時枯死春滿道君不見城上日今暝
沒盡去明朝復更出今我何時當得然一去永滅入黃
泉人生苦多歡樂少意氣敷腴在盛年且願得志數相
就牀頭恒有沽酒錢功名竹帛非我事存亡貴賤付皇
天
對案不能食拔劒擊柱長歎息丈夫生世會幾時安能
蹀躞垂羽翼棄置罷官去還家自休息朝出與親辭暮
還往親側弄兒牀前戲看婦機中織自古聖賢盡貧賤
何況我輩孤且直
愁思忽而至跨馬出北門舉頭四顧望但見松栢荆棘
鬱蹲蹲中有一鳥名杜鵑言是古時蜀帝魂聲音哀苦
鳴不息羽毛憔悴似人髠飛走樹間逐蟲螘豈憶往日
天子尊念此死生變化非常理中心惻愴不能言
中庭五株桃一株先作花陽春沃若二三月從風簸蕩
落西家西家思婦見悲惋零落霑衣撫心歎初送我君
出戶時何言淹留節回換牀席生塵明鏡垢纖腰瘦削
髮蓬亂人生不得恒稱意惆悵徙倚至夜半
剉蘖染黃絲黃絲歴亂不可治我昔與君始相值爾時
自謂可君意結帶與我言死生好惡不相置今日見我
顔色衰意中索寞與先意還君金釵瑇瑁簪不忍見此
益愁思
君不見栢梁臺今日邱墟生草萊君不見阿房宫寒雲
澤雉栖其中歌妓舞女今誰在高墳疊疊滿山隅長袖
紛紛徒競世非我昔時千金軀隨酒逐樂任意去莫令
含歎下黃壚
校獵曲
謝朓
凝霜冬十月殺盛涼飆開原澤曠千里騰騎紛往來平
罝望煙合烈火從風回殪獸華容浦張樂荆山臺虞人
昔有喻明哲時戒哉
銅爵悲
謝朓
落日高城上餘光入繐帷寂寂深松晚寧知琴瑟悲
有所思
謝朓
佳期期未歸望望下鳴機徘徊東陌上月出行人稀
有所思
劉繪
别離安可再而我更重之佳人不相見明月空在帷共
銜滿堂酌獨歛向隅眉中心亂如雲寧知有所思
有所思
王翮
如何有所思而無相見時宿昔夢顔色階庭尋履綦高
歌更何已引滿終自期(一作持)欲知憂能老為視鏡中絲
自君之出矣
王融
自君之出矣金爐香不然思君當明燭終宵空自煎
巫山高
王翮
仿像巫山高薄暮陽臺曲煙華乍舒卷行芳時斷續彼
美如可期寤言紛在屬憮然坐相望秋風下庭綠
臨高臺
沈約
高臺不可望遠望使人愁連山無斷絶河水復悠悠所
思曖何在洛陽南陌頭可望不可至何用解人憂
文選補遺卷三十四
