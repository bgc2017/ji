文選補遺卷四
元陳仁子輯
奏疏一(西山真德秀曰漢自高帝以來未有以書疏言事者賈山實始之豈非文帝開廣言路之)
(故與)
至言(龜山楊時曰孝文之恭儉慈仁而賈山乃借秦為諭盛言其侈靡貪殘暴虐宜若過矣然)
(君臣儆戒正在無虞之時故禹猶以丹朱戒其君則山之借秦不為過也西山真氏曰山此)
(書專規帝與近臣射獵而已何至借秦為諭蓋秦亾養老之義亾輔弼之臣亾進諫之士故窮)
(奢極欲䧟於危亾而不自知帝雖未至是然不與近臣圖議政事而與之敺馳射獵則佞幸進)
(而侈欲滋其蹈秦之失有不難者此忠臣防微之論然其末復開宴遊一路非所謂陳善閉邪)
(也其不得為醇儒以是哉愚曰開漢家受言之路者文帝也倡漢士敢言之風者賈山也秦)
(立妖言之禁高惠不及除而文帝除之是以天下人方欲言秦蹈覆亾之轍他人不敢引而賈)
(山引之是以天下士方敢言故山去而誼繼之誼亾而錯繼之諫章彬彬相踵漢四百年不罪)
(言者其源蓋兆於此史謂山非醇儒夫山言養士尊老講學皆識王道大綱豈若章句儒呫呫)
(守專門者雖不醇猶醇也他如言淮南王無罪及鑄錢之令言多激切上不加罰噫錯不可大)
(用而用誼可大用而不用至山不加罰而全不見用受難而用尢難哉)
賈山(本傳山潁川人涉獵書記不能為醇儒嘗給事潁隂侯為騎孝文時言治亂之道名)
(曰至言)
臣聞為人臣者盡忠竭愚以直諫主不避死亡之誅者
臣山是也臣不敢以久遠諭願借秦以為諭唯陛下少
加意焉夫布衣韋帶之士修身於内成名於外而使後
世不絶息至秦則不然貴為天子富有天下賦歛重數
百姓任罷(數屢也任謂役事也罷讀曰疲任疲言疲於役使)赭衣半道羣盜滿
山使天下之人戴目而視傾耳而聽(戴目者言常遠視有異志也傾耳而)
(聽言樂禍亂)一夫大謼天下嚮應者陳勝是也秦非徒如此
也起咸陽而西至雍離宫三百鐘鼓帷帳不移而具又
為阿房之殿殿高數十仞(始皇作此殿未有名以其去咸陽近且號阿房)東西
五里南北千步從車羅騎四馬騖馳旌旗不撓為宫室
之麗至於此使其後世曾不得聚廬而託處馬為馳道
於天下東窮燕齊南極吳楚江湖之上瀕海之觀畢至
道廣五十步三丈而樹厚築其外隱以金椎樹以青松
為馳道之麗至於此使其後世曾不得邪徑而託足焉
死葬乎驪山吏徒數十萬人曠日十年下徹三泉合采
金石冶銅錮其内桼塗其外被以珠玉飾以翡翠中成
觀游上成山林為葬薶之侈至於此使其後世曾不得
蓬顆蔽冡而託葬焉(顆謂土塊蓬顆言塊上生蓬者舉此以對冡上山林故言蓬顆蔽冡)
(也顆音口果反)秦以熊羆之力虎狼之心蠶食諸侯并吞海内
而不篤禮義故天殃已加矣臣昧死以聞願陛下少留
意而詳擇其中臣聞忠臣之事君也言切直則不用而
身危不切直則不可以明道故切直之言明主所欲急
聞忠臣之所以蒙死而竭知也地之磽者雖有善種不
能生焉江臯河瀕雖有惡種無不猥大昔者夏商之季
世雖關龍逄箕子比干之賢身死亾而道不用文王之
時豪俊之士皆得竭其智芻蕘採薪之人皆得盡其力
此周之所以興也故地之美者善養禾君之仁者善養
士雷霆之所擊無不摧折者萬鈞之所壓無不糜滅者
今人主之威非特雷霆也埶重非特萬鈞也開道而求
諫和顔色而受之用其言而顯其身士猶恐懼而不敢
自盡乂迺况於縱欲恣行暴虐惡聞其過乎震之以威
壓之以重則雖有堯舜之智孟賁之勇豈有不摧折者
哉如此則人主不得聞其過失矣弗聞則社稷危矣古
者聖王之制史在前書過失工誦箴諫瞽誦詩諫公卿
比諫(比方事類而諫)士傳言諫過庶人謗於道商旅議於市然
後君得聞其過失也聞其過失而改之見義而從之所
以永有天下也天子之尊四海之内其義莫不為臣然
而養三老於太學親執醬而餽(與饋同)執爵而酳(音胤進食曰餽)
(酳者少少飲酒謂食已而蕩口也)祝䭇在前祝鯁在後(䭇古饐字謂食不下也以老人)
(好饐鯁故為備祝以祝之)公卿奉杖大夫進履舉賢以自輔弼求修
正之士使直諫故以天子之尊尊養三老視孝也立輔
弼之臣者恐驕也置直諫之士者恐不得聞其過也學
問至於芻蕘者求善無饜也商人庶人誹謗已而改之
從善無不聽也昔者秦政力并萬國富有天下破六國
以為郡縣築長城以為關塞秦地之固大小之埶輕重
之權其與一家之富一夫之彊胡可勝計也然而兵破
於陳涉地奪於劉氏者何也秦王貪狠暴虐殘賊天下
窮困萬民以適其欲也(適快也)昔者周蓋千八百國以九
州之民養千八百國之君用民之力不過歲三日什一
而籍君有餘財民有餘力而頌聲作秦皇帝以千八百
國之民自養力罷不能勝其役財盡不能勝其求一君
之身耳所以自養者馳騁弋獵之娛天下弗能供也勞
罷者不得休息飢寒者不得衣食亾罪而死刑者無所
告訴人與之為怨家與之為讎故天下壞也秦皇帝身
在之時天下已壞矣而弗自知也秦皇帝東巡狩至會
稽琅邪刻石著其功自以為過堯舜統縣石鑄鐘虡(縣稱)
(也石百二十斤稱銅鐵之斤石以鑄鐘虡言其奢泰虡猛獸名謂鐘鼓之柎飾為此獸虡音鉅)篩土築
阿房之宫自以為萬世有天下也古者聖王作諡三四
十世耳雖堯舜禹湯文武絫世廣德以為子孫基業無
過二三十世者也秦皇帝曰死而以諡法是父子名號
有時相襲也以一至萬則世世不相復也故死而號曰
始皇帝其次曰二世皇帝者欲以一至萬也秦皇帝計
其功德度其後嗣世世無窮然身死纔數月耳天下四
面而攻之宗廟滅絶矣秦皇帝居滅絶之中而不自知
者何也天下莫敢告也其所以莫敢告者何也亾養老
之義亾輔弼之臣亾進諫之士(山指秦之失專歸於此)縱恣行誅
退誹謗之人殺直諫之士是以道諛媮合苟容比其德
則賢於堯舜課其功則賢於湯武天下已潰而莫之告
也詩曰匪言不能胡此畏忌聽言則對譛言則退此之
謂也又曰濟濟多士文王以寧天下未嘗亾士也然而
文王獨言以寧者何也文王好仁則仁興得士而敬之
則士用用之有禮義故不致其愛敬則不能盡其心不
能盡其心則不能盡其力不能盡其力則不能成其功
故古之賢君於其臣也尊其爵禄而親之疾則臨視之
亾數死則往弔哭之臨其小斂大斂已棺塗而後為之
服錫衰麻絰(已棺謂已大斂也塗謂塗殯也錫衰十五升布無事其縷也)而三臨其
喪未斂不飲酒食肉未葬不舉樂當宗廟之祭而死為
之廢樂故古之君人者於其臣也可謂盡禮矣服法服
端容貌正顔色然後見之故臣下莫敢不竭力盡死以報
其上功德立於後世而令聞不㤀也今陛下念思祖考
術追厥功圖所以昭光洪業休德使天下舉賢良方正
之士天下皆訢訢焉曰將興堯舜之道三王之功矣天
下士莫不精白以承休德今方正之士皆在朝廷矣
又選其賢者使為常侍諸吏與之馳敺射獵一日再三
出(西山曰山規文帝之過專在於此然當時之士未必皆賢使其果賢將不肯從人主敺馳射獵矣)臣
恐朝廷之解弛百官之墮於事也諸侯聞之又必怠於
政矣陛下即位親自勉以厚天下損食膳不聽樂減外
徭衛卒止歲貢省廐馬以賦縣傳去諸苑以賦農夫出
帛十萬餘匹以振貧民禮高年九十者一子不事八十
者二筭不事賜天下男子爵大臣皆至公卿發御府金
賜大臣宗族亾不被澤者赦罪人憐其亾髮賜之巾憐
其衣赭書其背父子兄弟相見也而賜之衣平獄緩刑
天下莫不說喜是以元年膏雨降五榖登此天之所以
相陛下也刑輕於他時而犯法者寡衣食多於前年而
盜賊少此天下之所以順陛下也臣聞山東吏布詔令
民雖老羸癃疾扶杖而往聽之願少須臾毋死思見德
化之成也今功業方就名聞方昭四方鄉風今從豪傑
之臣方正之士直與之日日獵射擊兔伐狐以傷大業
絶天下之望臣竊悼之詩曰靡不有初鮮克有終臣不
勝大願(自此而下盡發規諫本意)願少衰射獵以夏歲二月定明堂
造太學修先王之道(此欲文帝行養老尊賢之事)風行俗成萬世之
基定然後唯陛下所幸耳(此語非所以導人主)古者大臣不媟故
君子不常見其齊嚴之色肅敬之容大臣不得與宴游
方正修絜之士不得從射獵使皆務其方以高其節則
羣臣莫敢不正身修行盡心以稱大禮如此則陛下之
道尊敬功業施於四海垂於萬世子孫矣誠不如此則
行日壞而榮日滅矣夫士修之於家而壞之於天子之
廷臣竊愍之(此天下名言也)陛下與衆臣宴游與大臣方正朝
廷論議夫游不失樂朝不失禮議不失計軌事之大者
也(愚曰秦漢間人不廢學當阬焚兵戈間賈山學於祖父魏博士弟子祛誼生高帝八年學於同郡李斯明)
(堂正朔制度皆悉首以文筆顯學可廢乎)
陳政事疏(東坡蘇軾曰此憂治世危明主也又曰世嘗咎漢文不用賈生以為深恨臣)
(嘗推究其旨切謂不然賈生固天下之竒才所言一時之良策然請為屬國欲係單于則是處)
(士之大言少年之銳氣三表五餌人議其疎而欲以困中行說尤不可信矣正如趙括之輕秦)
(李信之易楚若文帝亟用其說天下殆將不安使賈誼嘗歴艱難亦必自悔其說不然文帝豈)
(棄才之主綘灌豈蔽才之士哉東萊吕祖謙曰以傳所序考之則纂集誼前後所上疏合為)
(此篇以疏之辭考之則綱條相應又似一時所上何也蓋痛哭流涕大息之目必一疏所條畫)
(班氏又取他疏以義類相從附之於其間耳如痛哭一條稱淮南厲王之諡而厲王追諡置園)
(在文帝十二年又稱馮敬七首䧟其匈而馮敬之死當在文帝十三年兩者皆非誼初為梁王)
(太傳時事凡此類皆班氏所附入也可為痛哭者一謂諸侯強大也可為流涕者二謂匈奴嫚)
(侮侵掠有可制之策而不能用也可為長太息者有六見於史者有三變風俗也教太子也體)
(貌大臣也誼之所論大抵以事迹之可見者為先後緩急之次至於引君當道者則獨闕焉太)
(史公曰賈誼鼂鍇明申商熟味所疏藹然有洙泗典刑未見為申商者讀至於諸侯王皆衆髖)
(髀釋斧斤之用而欲嬰以芒刃不缺則折數語而後知之孟子告萬章曰子以為有王者作將)
(比今之諸侯而誅之乎其教之不改而後誅之乎孔孟之學蓋如此唐仲友曰誼學出管子)
(專欲以智力防後世與王者規模亦别只是論德教與教太子禮大臣近王又曰誼未純王佐)
(然去伯佐亦遠矣乂曰治安策不為文帝當時說為文帝後世慮乂曰治安策不因前席不敢)
(陳愚曰賈生有王佐之才而未聞道故其識可以料一時其道不足以淑萬世夫孝文之時)
(蓋可與有為之時也經制不定宜乘此考帝王之舊賈生通諸子百氏之學又雜以刑名論諸)
(侯王僣擬而不追五等邦羣后之制其流必至削七國而後止論太子當教而不述禹湯文武)
(之學其流必至受術數而後止論治匈奴侵侮而不考天保采薇之規其流必至窮兵虛耗而)
(後止論體貌大臣而不正冢宰總百官之綱則必有外戚篡國宦官專廢立而宰相不能制矣)
(言富民奢侈而不明三代風教之原則必至如貢禹所謂天下奢侈官亂民貧盜賊並起矣論)
(變秦俗明制度而不襲明刑弼教之典則乂必至如魏相所謂子弟殺父兄妻殺夫凡二百二)
(十二人矣嗚呼以文帝好言之主幸從生言生及此時不明大道復古制致漢不能為唐虞三)
(代曾未易世弊不勝言誼之咎也伊尹納君堯舜之心周公經國制用之畫不如此甚至過湘)
(弔屈憤懣自傷哭泣至死絶此豈知道者誼有才而不知道悲夫)
賈誼(漢本傳時匈奴強侵邊天下初定制度疏闊諸侯王僣擬過制淮南濟北王皆逆誅)
(誼上疏陳政事又有告丞相周勃反逮繫長安獄治卒亾事故誼以此譏上上深納其言)
(養臣下有節通鑑載之孝文六年)
臣竊惟事埶可為痛哭者一可為流涕者二可為長太
息者六若其他背理而傷道者難徧以疏舉進言者皆
曰天下已安已治矣臣獨以為未也曰安且治者非愚
則諛皆非事實知治亂之體者也夫抱火厝之積薪之
下而寢其上火未及然因謂之安方今之埶何以異此
本末舛逆首尾衡決國制搶攘(搶音傖攘亂貌)非甚有紀胡可
謂治陛下何不壹令臣得孰數之於前因陳治安之策
試詳擇焉夫射獵之娛與安危之機孰急(文帝恭儉之君然不能不)
(耽於射獵故賈山言之誼亦言之)使為治勞智慮苦身體乏鐘鼓之樂
勿為可也樂與今同而加之諸侯軌道兵革不動民保
首領匈奴賓服四荒鄉風百姓素朴獄訟衰息大數既
得則天下順治海内之氣清和咸理生為明帝没為明
神(漢去古未遠故人臣言事無所忌諱如此)名譽之美垂於無窮禮祖有功
而宗有德使顧成之廟稱為太宗上配太祖與漢亾極
(文帝在位先作顧成陽德廟)建久安之埶成長治之業以承祖廟以
奉六親至孝也以幸天下以育羣生至仁也立經陳紀
輕重同得後可以為萬世法程雖有愚幼不肖之嗣猶
得蒙業而安(此亦人臣所難言)至明也以陛下之明達因使少
知治體者得佐下風致此非難也其具可素陳於前願
幸無忽臣謹稽之天地驗之往古按之當今之務日夜
念此至孰也雖使舜禹復生為陛下計亾以易此夫樹
國固必相疑之埶(今建立國泰大其執必固相疑也)下數被其殃上數
爽其憂甚非所以安上而全下也今或親弟謀為東帝
(此指淮南王長居國驕恣警蹕稱制儗於天子六年謀反廢徙蜀遒死)親兄之子西鄉而
擊(此指濟北王興居齊悼惠王子也三年聞帝幸太原發兵反敗死)今吳又見告矣(時吳)
(王不循漢法有告之者)天子春秋鼎盛行義未過德澤有加焉猶
尚如是况莫大諸侯(言最大也)權力且十此者虖然而天下
少安何也大國之王幼弱未壯漢之所置傅相方握其事
數年之後諸侯之王大抵皆冠血氣方剛漢之傅相稱
病而賜罷彼自丞尉以上偏置私人如此有異淮南濟
北之為邪此時而欲為治安雖堯舜不治黃帝曰日中
必&KR2146;(衛)操刀必割(太公曰日中不&KR2146;是謂失時操刀不割失利之期言當及時也師古曰此)
(語見六韜)今令此道順而全安甚易不肯早為已迺墮骨肉
之屬而抗剄之(抗其頭而剄之墮音火規反)豈有異秦之季世虖夫
以天子之位乘今之時因天之助尚憚以危為安以亂
為治假設陛下居齊桓之處將不合諸侯而匡天下乎
臣又知陛下有所必不能矣假設天下如曩時淮隂侯
尚王楚黥布王淮南彭越王梁韓信王韓張敖王趙貫
高為相盧綰王燕陳豨在代令此六七公皆無恙當是
時而陛下即天子位能自安乎臣有以知陛下之不能
也天下殽亂高皇帝與諸公併(音步鼎反)起非有仄室之埶
以豫席之也(言非有側室之埶為之資藉)諸公幸者迺為中涓其次
厪得舍人材之不逮至遠也高皇帝以明聖威武即天
子位割膏腴之地以王諸公多者百餘城少者乃三四
十縣惪至渥也(惪古德字渥厚也)然其後十年之間反者九起
陛下之與諸公非親角材而臣之也又非身封王之也
自高皇帝不能以是一歲為安故臣知陛下之不能也
然尚有可諉者曰疏(諉者託也尚可託言信越等以疏故反故其下句曰臣請試言其親)
(者親者亦恃強為亂)臣請試言其親者假令悼惠王王齊元王王
楚中子王趙幽王王淮陽共王王梁靈王王燕厲王王
淮南六七貴人皆亾恙當是時陛下即位能為治虖臣
又知陛下之不能也(誼歴數四事直以帝為不能非孝文之盛德孰能容之哉)若此
諸王雖名為臣實皆有布衣昆弟之心慮亾不帝制而
天子自為者(言諸侯皆欲同皇帝之制度而為天子之事)擅爵人赦死辠甚
者或戴黃屋漢法令非行也雖行不軌如厲王者令之
不肯聽召之安可致乎幸而來至法安可得加動一親
戚天下圜視而起(言驚愕也)陛下之臣雖有悍如馮敬者(馮無)
(擇子名忠直為御史大夫奏淮南厲王誅之悍勇也)適啓其口匕首已䧟其匈
矣陛下雖賢誰與領此故疏者必危親者必亂已然之
效也其異姓負彊而動者漢巳幸勝之矣又不易其所
以然同姓襲是跡而動既有徵矣其埶盡又復然殃旤
之變未知所移明帝處之尚不能以安後世將如之何
屠牛坦(屠牛名坦孔子時人也事見管子)一朝解十二牛而芒刃不頓
者(頓讀曰鈍)所排擊剥割皆衆理解也(解支節也音胡懈反)至於髖髀
之所(髀股骨也髖髀上也言其骨大故頓斤斧音寬陛)非斤則斧夫仁義恩厚
人主之芒刃也權埶法制人主之斤斧也今諸侯王皆
衆髖髀也釋斤斧之用而欲嬰以芒刃臣以為不缺則
折胡不用之淮南濟北埶不可也(誼前言墮骨肉之屬而抗剄之無以異秦)
(之季世今乃勸帝舍芒刃而用斤斧何以自相戾耶)臣竊跡前事大抵彊者先反
淮隂王楚最彊則最先反韓信倚胡則又反貫高因趙
資則又反陳豨兵精則又反彭越用梁則又反黥布用
淮南則又反盧綰最弱最後反長沙迺在二萬五千戶
耳(吳芮)功少而最完埶疏而最忠非獨性異人也亦形埶
然也曩令樊酈絳灌據數十城而王今雖以殘亾可也
令信越之倫列為徹侯而居雖至今存可也然則天下
之大計可知己欲諸王之皆忠附則莫若令如長沙王
欲臣子之勿菹醢則莫若令如樊酈等欲天下之治安莫
若衆建諸侯而少其力力少則易使以義國小則亾邪
心令海内之埶如身之使臂臂之使指莫不制從諸侯
之君不敢有異心輻湊並進而歸命天子雖在細民且
知其安故天下咸知陛下之明割地定制令齊趙楚各
為若干國使悼惠王幽王元王之子孫畢以次各受祖之
分地地盡而止及燕梁他國皆然其分地衆而子孫少
者建以為國空而置之須其子孫生者舉使君之諸侯
之地其削頗入漢者為徙其侯國及封其子孫也(徙其侯國)
(列侯國邑在諸侯王封内而犬牙相入者則正其疆界令其隔絶也封其子孫者分諸侯王之國邑各自封其)
(子孫而受封之人若有罪黜其地皆入於漢故云頗入也)所以數償之一寸之地一
人之衆天子亾所利焉誠以定治而已故天下咸知陛
下之廉地制壹定宗室子孫莫慮不王下無倍畔之心
上無誅伐之志故天下咸知陛下之仁法立而不犯令
行而不逆貫高利幾之謀不生(利幾項羽將羽敗為陳令降上侯之潁川後反)
柴竒開章之計不萌(柴竒開章皆與淮南王謀反也)細民鄉善大臣致
順故天下咸知陛下之義卧赤子天下之上而安植遺
腹朝委裘而天下不亂(置遺腹朝委裘皆未有所知也言天下安雖赤子遺腹在位猶)
(不危)當時大治後世誦聖壹動而五業附陛下誰憚而久
不為此天下之埶方病大瘇一脛之大幾如要一指之
大幾如股平居不可屈信(伸)一二指慉身慮亾聊(慉謂動而)
(痛也)失今不治必為錮疾後雖有扁鵲不能為已病非徒
瘇也又苦&KR0979;盭(音蹠戾足下曰蹠戾不可行)元王之子帝之從弟也
今之王者從弟之子也惠王親兄子也今之王者兄子
之子也親者或亾分地以安天下疏者或制大權以偪
天子臣故曰非徒病瘇也又苦&KR0979;盭可為痛哭者此病
是也天下之埶方倒縣凡天子者天下之首何也上也
蠻夷者天下之足何也下也今匈奴嫚娒侵掠至不敬
也為天下患至亾已也而漢歲致金絮采繒以奉之夷
狄徵令是主上之操也天子共貢是臣下之禮也足反
居上首顧居下倒縣如此莫之能解猶為國有人乎非
亶倒縣而已(亶讀曰但)又類辟且病痱(辟音壁足病痱音肥風病)夫辟者
一面病痱者一方痛今西邊北邊之郡雖有長爵不輕
得復(雖受高爵之賞猶將禦寇不得復除逸豫也)五尺以上不輕得息斥候
望烽燧不得卧將吏被介胄而睡臣故曰一方病矣醫
能治之而上不使可為流涕者此也陛下何忍以帝皇
之號為戎人諸侯埶既卑辱而旤不息長此安窮進謀
者率以為是固不可解也亾具甚矣臣竊料匈奴之衆
不過漢一大縣以天下之大困於一縣之衆甚為執事
者羞之陛下何不試以臣為屬國之官以主匈奴(新書此下)
(陳三表五餌而史削之三表之說不可曉五餌略見匈奴傳贊)行臣之計請必係單于
之頸而制其命伏中行說而笞其背(說奄人也漢使送公主妻匈奴說不)
(肯行強之因以漢事告匈奴也)舉匈奴之衆唯上之令今不獵猛敵而
獵田彘不摶反寇而摶畜菟翫細娛而不圖大患非所
以為安也(此亦譏射獵之失)德可遠施威可遠加而直數百里
外威令不信可為流涕者此也(新書此下一節天子之相號為丞相諸侯之相)
(號為丞相天子列卿秩二千石諸侯列卿秩千石天子親號曰太后諸侯號亦曰太后天子妃號曰后諸侯妃)
(號曰后天子高門曰司馬諸侯宫門為司馬天子車曰乘輿諸侯車曰乘輿是臣主非有相臨之分尊卑之經)
(也云云此之不行可為長太息者此也此太息之一而史削之)今民賣僮者為之繡衣
絲履偏諸緣内之閑中(閑賣奴婢闌)是古天子后服所以廟
而不宴者也而庶人得以衣婢妾白縠之表薄紈之裏
緁以偏諸美者黼繡是古天子之服今富人大賈嘉會
召客者以被牆古者以奉一帝一后而節適今庶人屋
壁得為帝服倡優下賤得為后飾然而天下不屈(其勿反)
者殆未有也且帝之身自衣皂綈而富民牆屋被文繡
天子之后以緣其領庶人㜸妾緣其履此臣所謂舛也
夫百人作之不能衣(於既反)一人欲天下亾寒胡可得也
一人耕之十人聚而食之欲天下亾飢不可得也飢寒
切於民之肌膚欲其亾為姦邪不可得也國已屈(其勿反)
矣盜賊直須時耳然而獻計者曰母動為大耳(如為大語者)
夫俗至大不敬也至亾等也至冐上也進計者猶曰母
為可為長太息者此也商君遺禮誼棄仁恩(謂商鞅)并心
於進取行之二歲秦俗日敗故秦人家富子壯則出分
家貧子壯則出贅(贅壻者言其不當出在妻家亦猶人身體之有肬贅非應所有也又說贅)
(質也家貧無有聘財以身為質分音扶問反)借父耰鉏慮有德色母取箕帚
立而誶語(誶罵也音碎)抱哺其子與公併倨(併音步鼎反)婦姑不
相說則反脣而相稽(稽計也說讀曰悦)其慈子耆利不同禽獸
者亾幾耳然并心而赴時猶日蹷(厥)六國兼天下功成
求得矣終不知反廉愧之節仁義之厚信并兼之法遂
進取之業(信讀曰伸一曰信任)天下大敗衆掩寡智欺愚勇威怯
壯陵衰其亂至矣是以大賢起之威震海内德從天下
(大賢謂高祖也)曩之為秦者今轉而為漢矣然其遺風餘俗猶
尚未改今世以侈靡相競而上亾制度棄禮義捐廉恥
日甚可謂月異而歲不同矣逐利不耳慮非顧行也今
其甚者殺父兄矣盜者剟寢戸之簾(剟謂割取也音輟)搴兩廟
之器(搴取也兩廟高祖惠帝廟也音騫又音蹇)白晝大都之中剽吏而奪之
金矯偽者出幾十萬石粟(幾近也言詐為文書以出倉粟近十萬石)賦六百
餘萬錢乘傳而行郡國此其亾行義之尤至者也而大
臣特以簿書不報期會之間以為大故至於俗流失壞
敗因恬而不知怪慮不動於耳目以為適然耳夫移風
易俗使天下回心而鄉(讀曰嚮)道類非俗吏之所能為也
俗吏之所務在於刀筆筐篋(刀所以削書札筐篋所以盛書)而不知大
體陛下又不自憂竊為陛下惜之夫立君臣等上下使
父子有禮六親有紀此非天之所為人之所設也夫人
之所設不為不立不植則僵不脩則壞(植建也僵偃也音疆)筦子
曰禮義廉恥是謂四維四維不張國乃滅亾使筦子愚
人也則可筦子而少知治體則是豈可不為寒心哉(若以)
(管子為愚人其言不實則無禮義廉恥可也若以管子為微識治體則當寒心而憂之)秦滅四維
而不張故君臣乖亂六親殃戮姦人並起萬民離叛凡
十三歲而社稷為虛(虛讀曰墟謂丘墟)今四維猶未備也故姦
人幾幸而衆心疑惑(幾讀曰冀下同)豈如今定經制(經常也)令君
君臣臣上下有差父子六親各得其宜姦人亾所幾幸
而羣臣衆信上不疑惑(衆信謂其為忠信也)此業壹定世世常安
而後有所持循矣(執持而順行之)若夫經制不定是猶渡江河
亾維楫(維所以繫船楫所以刺船也詩云紼縭維之楫音集又音接)中流而遇風波
船必覆矣可為長太息者此也夏為天子十有餘世而
殷受之殷為天子二十餘世而周受之周為天子三十
餘世而秦受之秦為天子二世而亾人性不甚相遠也
(遠音于萬反)何三代之君有道之長而秦無道之暴也其故
可知也古之王者太子迺生固舉以禮(迺始也)使士負之
有司齊肅端冕(齊讀曰齋)見之南郊見于天也(見音胡電反)過闕
則下過廟則趨孝子之道也故自為赤子而教固已行
矣(嬰兒體色赤故曰赤子耳)昔者成王幼在繦抱之中召公為太保
周公為太傅太公為太師保保其身體傅傅之惪義師
道之教訓(保安也傅輔也道讀曰導)此三公之職也於是為置三少
皆上大夫也曰少保少傅少師是與太子宴者也故迺
孩提有識三公三少固明孝仁禮義以道習之逐去邪
人不使見惡行於是皆選天下之端士孝悌博聞有道
術者以衛翼之使與太子居處出入故太子迺生而見
正事聞正言行正道左右前後皆正人也夫習與正人
居之不能母正猶生長於齊不能不齊言也習與不正
人居之不能母不正猶生長於楚之地不能不楚言也
故擇其所耆必先受業迺得嘗之(耆讀曰嗜)擇其所樂必先
有習迺得為之孔子曰少成若天性習貫如自然及太
子少長知妃色則入于學學者所學之官也學禮曰帝
入東學上親而貴仁則親疏有序而恩相及矣帝入南
學上齒而貴信則長幼有差而民不誣矣帝入西學上
賢而貴德則聖智在位而功不遺矣帝入北學上貴而
尊爵則貴賤有等而下不隃矣(隃與踰同)帝入太學承師問
道退習而考於太傅太傅罰其不則而匡其不及則德
智長而治道得矣此五學者既成於上則百姓黎民化
輯於下矣及太子既冠成人免於保傅之嚴則有記過
之史徹膳之宰(有闕則諫)進善之旌(進善言者立於旌下)誹謗之木(譏惡)
(事者書之於木)敢諫之鼔(欲顯諫者則擊鼔)瞽史誦詩工誦箴諫大夫
進謀士傳民語習與智長故切而不媿化與心成故中
道若性三代之禮春朝朝日秋暮夕月所以明有敬也
春秋入學坐國老執醬而親餽之所以明有孝也行以
鸞和(鸞和車上鈴也)步中采齊(樂詩名也或作薺又作茨音在私反)趣中肆夏(樂詩)
(名趣讀曰趨中音竹仲反)所以明有度也其於禽獸見其生不見其
死聞其聲不食其肉故遠庖厨所以長恩且明有仁也
(遠音于萬反長竹兩反)夫三代之所以長久者以其輔翼太子有
此具也及秦而不然其俗固非貴辭讓也所上者告訐
也(訐謂面相斥罪也音居謁反)固非貴禮誼也所上者刑罰也使趙
高傅胡亥而教之獄所習者非斬劓人則夷人之三族
也故胡亥今日即位而明日射人忠諫者謂之誹謗深
計者謂之妖言其視殺人若艾草菅然(艾讀曰利菅茅也音姦)豈
惟胡亥之性惡哉彼其所以道之者非其理故也(道讀曰導)
鄙諺曰不習為吏視巳成事又曰前車覆後車誡夫三
代之所以長久者其已事可知也然而不能從者是不
法聖智也秦世之所以亟絶者其轍迹可見也(亟急也音居力)
(反)然而不避是後車又將覆也夫存亾之變治亂之機
其要在是矣天下之命縣於太子太子之善在於早諭
教與選左右夫心未濫而先諭教則化易成也開於道
術智誼之指則教之力也若其服習積貫則左右而已
(貫音工宦反)夫胡粤之人生而同聲耆(讀曰嗜)欲不異及其長
而成俗累數譯而不能相通行者有雖死而不相為者
則教習然也臣故曰選左右早諭教最急夫教得而左
右正則太子正矣太子正而天下定矣書曰一人有慶
兆民頼之此時務也凡人之智能見已然不能見將然
夫禮者禁於將然之前而法者禁於已然之後是故法
之所用易見而禮之所為生難知也若夫慶賞以勸善
刑罰以懲惡先王執此之政堅如金石行此之令信如
四時據此之公無私如天地耳豈顧不用哉然而曰禮
云禮云者貴絶惡於未萌而起教於微眇使民日遷善
遠罪而不自知也孔子曰聽訟吾猶人也必也使母訟
乎為人主計者莫如先審取舍(取謂所擇用也舍謂所葉置也)取舍之
極定於内而安危之萌應於外矣安者非一日而安也
危者非一日而危也皆以積漸然不可不察也人主之
所積在其取舍以禮義治之者積禮義以刑罰治之者
積刑罰刑罰積而民怨背禮義積而民和親故世主欲
民之善同而所以使民善者或異或道之以德教或敺
(與驅間)之以法令道之以德教者德教洽而民氣樂敺之
以法令者法令極而民風哀哀樂之感禍福之應也秦
王之欲尊宗廟而安子孫與湯武同然而湯武廣大其
德行六七百歲而弗失秦王治天下十餘歲則大敗此
亾它故矣湯武之定取舍審而秦王之定取舍不審矣
夫天下大器也今人之置器置諸安處則安置諸危處
則危天下之情與器亾以異在天子之所置之湯武置
天下於仁義禮樂而德澤洽禽獸草木廣裕德被蠻貊
四夷累子孫數十世此天下所共聞也秦王置天下於
法令刑罰德澤亾一有而怨毒盈於世下憎惡之如仇
讐禍幾及身子孫誅絶(幾音鉅依反)此天下之所共見也是
非其明效大驗邪人之言曰聽言之道必以其事觀之
則言者莫敢妄言今或言禮誼之不如法令教化之不
如刑罰人主胡不引殷周秦事以觀之也人主之尊譬
如堂羣臣如陛衆庶如地故陛九級上廉遠地則堂高
(級等也廉側隅也)陛亾級廉近地則堂卑高者難攀卑者易陵
(陵乘也)理埶然也故古者聖王制為等列内有公卿大夫
士外有公侯伯子男然後有官師小吏延及庶人等級
分明而天子加焉故其尊不可及也里諺曰欲投鼠而
忌器此善諭也鼠近於器尚憚不投恐傷其器况於貴
臣之近主乎廉恥節禮以治君子故有賜死而亾戮辱
是以黥劓之辠不及大夫以其離主上不遠也禮不敢
齒君之路馬蹵(千六反)其芻者有罰見君之几杖則起遭
君之乘車則下入正門則趨君之寵臣雖或有過刑戮
之辠不加其身者尊君之故也此所以為主上豫遠不
敬也(遠離也)所以體貎大臣而厲其節也今自王侯三公
之貴皆天子之所改容而禮之也古天子之所謂伯父
伯舅也(天子呼諸侯長者同姓則曰伯父異姓則曰伯舅伯長也)而令與衆庶同黥
劓髠刖笞傌(罵)棄市之法然則堂不亾陛乎被戮辱者
不泰迫虖(迫迫天子也)廉恥不行大臣無迺握重權大官而
有徒隸亾恥之心虖夫望夷之事二世見當以重法者
(決罪曰當閻樂殺二世於望夷宫本由秦制無忌上之風也)投鼠而不忌器之習也
臣聞之履雖鮮不加於枕冠雖敝不以苴履(苴者履中之藉也音)
(子余反)夫嘗已在貴寵之位天子改容而體貌之矣吏民
嘗俯伏以敬畏之矣今而有過帝令廢之可也退之可
也賜之死可也滅之可也若夫束縛之係緤之輸之司
寇編之徒官司寇小吏詈罵而榜(彭)笞之殆非所以令
衆庶見也夫卑賤者習知尊貴者之一旦吾亦迺可以
如此也非所以習天下也非尊尊貴貴之化也夫天子
之所嘗敬衆庶之所嘗寵死而死耳賤人安宜得如此
而頓辱之哉豫讓事中行之君智伯伐而滅之(行音胡剛反)
移事智伯及趙滅智伯豫讓釁面呑炭(釁熏也以毒藥熏之)必報
襄子五起而不中人問豫子豫子曰中行衆人畜我我
故衆人事之智伯國士遇我我故國士報之故此一豫
讓也反君事讎行若狗彘已而抗節致忠行出乎列士
人主使然也故主上遇其大臣如遇犬馬彼將犬馬自
為也如遇官徒彼將官徒自為也頑頓(讀曰鈍)亾恥奊詬
亾節(奊詬謂無志分也音胡結反詬音后)□廉恥不立且不自好苟若而
可故見利則逝見便則奪主上有敗則因而挻之矣主
上有患則吾苟免而已立而觀之耳有便吾身者則欺
賣而利之耳人主將何便於此羣下至衆而主上至少
也所託財器職業者粹於羣下也俱亾恥俱苟妄則主
上最病故古者禮不及庶人刑不至大夫所以厲寵臣
之節也古者大臣有坐不廉而廢者不謂不廉曰簠簋
不飾坐汙穢滛亂男女亾别者不曰汙穢曰帷薄不脩
坐罷(疲)軟不勝任者不謂罷軟曰下官不職故貴大臣
定有其罪矣猶未斥然正以謼之也尚遷就而為之諱
也故其在大譴大何之域者聞譴何則白冠氂纓盤水
加劍造請室而請辠耳上不執縛係引而行也其有中
罪者聞命而自弛上不使人頸盭而加也(不戾其頸而親加刀鋸盭)
(古戾字音盧結反)其有大辠者聞命則北面再拜跪而自裁上
不使捽抑而刑之也曰子大夫自有過耳吾遇子有禮
矣遇之有禮故羣臣自憙嬰以廉恥故人矜節行上設
廉恥禮義以遇其臣而臣不以節行報其上則非人類
也故化成俗定則為人臣者主耳㤀身國耳㤀家公耳
㤀私利不苟就害不苟去唯義所在上之化也故父兄
之臣誠死宗廟法度之臣誠死社稷輔翼之臣誠死君
上守國扞敵之臣誠死城郭封疆故曰聖人有金城者
比物此志也(此言聖人厲此節行以御羣下則人皆懷德戮力同心國家安固不可毁狀若金城)
(也尋其下文義可曉矣)彼且為我死故吾得與之俱生彼且為我
亾故吾得與之俱存夫將為我危故吾得與之皆安顧
行而㤀利守節而仗義故可以託不御之權可以寄六
尺之孤此厲廉恥行禮誼之所致也主上何喪焉此之
不為而顧彼之久行故曰可為長太息者此也
諫放民私鑄疏(愚曰古者鑄錢以利民後世鑄錢以利國不利民不利國而徒為權)
(奸者之利吾不知其何心堯遭大水鑄歴山之金湯遭大旱鑄莊山之金利民也管仲相齊行)
(泉布以富強漢武征伐更錢幣以贍用利國也至若操柄不出於上鼓鑄興作於下其利未及)
(於貧民而多專於權奸之家又不如不鑄之為愈孝文尚寬放鑄之令失之人寬吳王以諸侯)
(鑄錢富埒天子後卒叛逆鄧通大夫也以鑄錢財過王者皆權奸之徒專之故也民與國何利)
(哉賈山曰錢者亾用器也而可易富貴富貴人主之操柄也而民為之是與人主共操柄也山)
(言與誼合旨哉)
賈誼(食貨志孝文五年為錢益多而輕乃更鑄四銖錢其文為半兩除盗鑄錢令使民放)
(鑄誼諫云云上不聽是時吳王鄧通各鑄錢故吳鄧錢布天下)
法使天下公得顧租(謂顧庸之直)鑄銅錫為錢敢雜以鉛鐵
為他巧者其罪黥然鑄錢之情非殽雜為巧則不可得
贏(殽亂雜也言不雜鉛鐡則亾利)而殽之甚微為利甚厚夫事有召禍
而法有起姦今令細民人操造幣之埶各隱屏而鑄作
因欲禁其厚利微姦雖黥罪日報其埶不止迺者民人
抵罪多者一縣百數及吏之所疑榜笞奔走者甚衆夫縣
法以誘民使入䧟阱孰積於此曩禁鑄錢死罪積下今
公鑄錢黥罪積下為法若此上何頼焉又民用錢郡縣
不同或用輕錢百加若干(時錢重四銖法錢百枚當重一斤十六銖輕則以錢足之)
(若干枚令滿平也)或用重錢平稱不受(用輕錢則百加若干用重錢雖以一當一猶復)
(不受之)法錢不立(依法之錢)吏急而壹之虖則大為煩苛而力
不能勝縱而弗呵虖則市肆異用錢文大亂苟非其術
何鄉而可哉今農事棄捐而采銅者日蕃釋其耒耨治
鎔炊炭姦錢日多五榖不為多善人怵而為姦邪愿民
䧟而之刑戮刑戮將甚不詳奈何而忽國知患此吏議
必曰禁之禁之不得其術其傷必大令禁鑄錢則錢必
重重則其利深盜鑄如雲而起棄市之罪又不足以禁
矣姦數不勝而法禁數潰銅使之然也故銅布於天下
其為禍博矣今博禍可除而七福可致也何謂七福上
收銅勿令布則民不鑄錢黥罪不積一矣偽錢不蕃民
不相疑二矣采銅鑄作者反於耕田三矣銅畢歸於上
上挾銅積㠯御輕重錢輕則㠯術斂之重則㠯術散之
貨物必平四矣㠯作兵器㠯假貴臣多少有制用别貴
賤五矣㠯臨萬貨㠯調盈虛㠯收竒羡(竒居宜反殘餘也羡饒益也)
則官富實而末民困六矣制吾棄財(謂可棄之財)㠯與匈奴
逐爭其民則敵必懷七矣故善為天下者因禍而為福
轉敗而為功今久退七福而行博禍臣誠傷之
論積貯事(愚曰積貯大事也傳曰國無三年之蓄則非其國文帝躬行恭儉以之儲峙豈)
(不餘裕而誼猶廩然公私之積何也蓋文帝恭儉是節之之道也賈誼勸農是生之之術也節)
(之者裁其所入而求之上生之者浚其所出而求之下二者交盡則儲其餘以備一朝不測之)
(需噫世主皆若此庫有餘帛庾有餘粟雖桑孔融鉷復生亦何待捷出巧詐為國寡根本之傷)
賈誼(漢志文帝即位躬脩儉節思安百姓時民近戰國皆背本趨未誼說上云云上感誼)
(言春正月丁亥詔開藉田上親耕以率天下之民)
筦子曰倉廩實而知禮節(筦與管同管子管仲之書)民不足而可治
者自古及今未之嘗聞古之人曰一夫不耕或受之飢
一女不織或受之寒生之有時而用之亾度則物力必
屈(屈盡也)古之治天下至孅至悉(纖細也悉盡其事也孅與纖同)故其畜
積足恃今背本而趨末食者甚衆是天下之大殘也(本農)
(業也末工商也言人已弃農而務工商矣其食未粟者乂甚衆殘謂傷害)滛侈之俗日日以
長是天下之大賊也殘賊公行莫之或止大命將泛(方勇)
(反泛覆也)莫之振救(振舉也)生之者甚少而糜之者甚多(靡散也)
天下財産何得不蹷(音厥蹷傾竭也)漢之為漢幾四十年矣(幾近)
(也)公私之積猶可哀痛失時不雨民且狼顧(狼性怯走喜還顧言)
(民見天不雨今亦恐也)歲惡不入請賣爵子(賣爵級又賣子)既聞耳矣(聞於)
(天子之耳)安有為天下阽(音閻又丁念反)危者若是而上不驚者(阽危)
(欲墜之意)世之有飢穰天之行也禹湯被之矣即不幸有方
二三千里之旱國胡以相恤(胡何也)卒然邊境有急數十
百萬之衆國胡以餽之兵旱相乘天下大屈有勇力者
聚徒而衡擊(衡横也)罷夫羸老易子而齩其骨(罷讀曰疲齩齧也)
政治未畢通也遠方之能疑者並舉而爭起矣(疑讀曰擬擬僣)
(也謂與天子相比擬)迺駭而圖之豈將有及乎(圖謀也)夫積貯
者天下之大命也苟粟多而財有餘何為而不成以
攻則取以守則固以戰則勝懷敵附遠何招而不至
今敺民而歸之農皆著於本(敺音驅著直略反)使天下各食其
力末技游食之民轉而緣南畮(言皆趨農作)則畜積足而人
樂其所矣可以為富安天下而直為此廪廪也(廪廩危也言務)
(耕農厚畜積則天下富庶何乃不為而常不足廩廩若此)竊為陛下惜之
請封建子弟疏(愚曰賈誼封建侯王子弟雖明一時之埶未考三代之制故其言驗)
(於後者特以其埶觀之而中耳淮南地亘數千里而梁壤地褊小長沙地隘不足回旋此皆漢)
(初草創封建無法而然高帝封三庶孽分天下半胎禍至此誼欲改制度者也而不考制度何)
(耶古者建國公候百里伯七十里子男五十里壤地既定各無邪心誼若按古制分天下為五)
(等自可杜淮南濟北之謀何至七國削而叛叛而討者厥後齊楚之反梁地增力強七國以梁)
(為限而不敢過淮南地割力弱七國至說淮南而不敢應誼之所言驗如蓍卜吾知誼自傅長)
(沙以來諸侯厝火積薪之埶皆知其必然者噫孰若復古制之為善哉)
賈誼(初文帝以代王入即位後分代為兩國立皇子武為代王参為太原王小子勝梁王)
(後又徒代王武為淮陽王而太原王参為代王盡得故地居數年梁王勝死亾子誼復上)
(疏云云帝從其計徙淮陽王武為梁王得大縣四十餘城陽王喜為淮南王通鑑載在)
(十一年)
陛下即不定制如今之埶不過一傳再傳諸侯猶且人
恣而不制豪植而大強漢法不得行矣陛下所以為蕃
扞及皇太子之所恃者唯淮陽代二國耳(蕃翰得宜則嗣主安固故)
(曰皇太子之所恃)代北邊匈奴與強敵為鄰能自完則足矣而
淮陽之比大諸侯厪如黑子之著面適足以餌大國耳
(餌謂為其所吞食)不足以有所禁禦方今制在陛下制國而令
子適足以為餌豈可謂工哉人主之行異布衣布衣者
飾小行競小廉以自託於鄉黨人主唯天下安社稷固
不耳高皇帝瓜分天下以王功臣反者如蝟毛而起以
為不可故蔪(與芟同)去不義諸侯而虛其國(不義諸侯謂彭越黥布等)
擇良日立諸子雒陽上東門之外(諸侯國皆在關東故於東門外立之東面)
(最北出門曰上東門)畢以為王而天下安故大人者不牽小行以
成大功今淮南地遠者或數千里越兩諸侯(兩諸侯梁及淮南)
而縣屬於漢(為縣而屬漢)其吏民繇役往來長安者自悉而
補中道衣敝(自悉其家資財補縫作衣)錢用諸費稱此其苦屬漢而
欲得王至甚逋逃而歸諸侯者已不少矣其埶不可久
臣之愚計願舉淮南地以益淮陽而為梁王立後割淮
陽北邊二三列城(列城縣)與東郡以益梁不可者可徙代
王而都睢陽梁起於新郪以北著之河(新郪潁川縣)淮陽包
陳以南揵之江(揵謂立封界或曰接也)則大諸侯之有異心者破
膽而不敢謀梁足以扞齊趙淮陽足以禁吳楚陛下高
枕終亾山東之憂矣此二世之利也(帝及太子)當今恬然適
遇諸侯之皆少數歲之後陛下且見之矣夫秦日夜苦
心勞力以除六國之旤今陛下力制天下頥指如意高
拱以成六國之旤難以言智苟身亾事畜亂宿旤熟視
而不定萬年之後傳之老母弱子(按此亦所難言)將使不寧不
可謂仁臣聞聖主言問其臣而不自造事故使人臣得
畢其愚忠唯陛下財幸(時又封准南厲王四子皆為列侯誼知上必將復王之上疏諫)
(曰竊恐陛下接王淮南諸子曾不與如臣者熟計之也淮南王之悖逆亾道天下孰不知其罪陛下幸而赦遷)
(之自疾而死天下孰以王死之不當今奉尊罪人之子適足以負謗於天下耳此人少壯豈能㤀其父哉白公)
(勝所為父報仇者大父與伯父叔父也白公為亂非欲取國代主也發忿快志剡手以衝仇人之胸固為俱靡)
(而已淮南雖小黥布嘗用之矣漢存特卒耳夫擅仇人足以危漢之資於策不便雖割而為四四子一心也予)
(之衆積之財此非有子胥白公報於廣都之中即疑有剸諸荆軻起於兩柱之間所謂假賦兵為虎翼者也願)
(陛下少留計後四歲齊文王薨無子文帝思賈生言迺分齊為六國盡立悼惠王子六人為王又遷淮南王喜)
(於城陽分淮南為三國盡立厲王三子後十年文帝崩景帝立三年而吳楚趙與四齊王合從舉兵西鄉京師)
(梁王扞之卒破七國至武帝時淮南厲王子為王者兩國亦反誅韋氏曰四齊王膠東膠西菑川濟南王也)
文選補遺卷四
