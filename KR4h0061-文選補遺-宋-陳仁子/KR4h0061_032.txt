文選補遺卷三十二
元陳仁子輯
賦
顯志賦
馮衍(本傳衍字敬通京兆杜陵人疆理九野經營五山眇然有思陵雲之意乃作賦)
開歲發春兮百卉含英甲子之朝兮汨吾西征發仞新
豐兮裴回鎬京陵飛廉而太息兮登平陽而懷傷(飛廉觀名)
(武帝元封二年立於長安上有銅飛廉因以名焉)悲時俗之險阨兮哀好惡之
無常棄衡石而意量兮隨風波而飛揚紛綸流於權利
兮親雷同而妬異獨耿介而慕古兮豈時人之所熹沮
先聖之成論兮&KR3389;名賢之高風忽道德之珍麗兮務富
貴之樂耽(沮敗也&KR3389;陵也耽亦樂也言時人之行如此)遵大路而裵回兮履
孔德之窈冥固衆夫之所眩兮孰能觀於無形行勁直
以離尤兮羌前人之所有内自省而不慙兮遂定志而
弗改欣吾黨之唐虞兮愍吾生之愁勤聊發憤而揚情
兮將以蕩夫憂心(傷已不逢堯舜也蕩散也)往者不可攀援兮來者
不可與期病沒世之不稱兮願横逝而無由陟雍畤而
消搖兮超略陽而不反念人生之不再兮悲六親之日
遠(雍縣名屬右扶風故城在今岐州雍縣南畤者山也史記秦并天下祠雍四畤漢加黑帝謂之五畤略陽)
(縣名屬天水郡今隴州隴城縣也)陟九嵕而臨&KR3056;(才結反)嶭(五結反)兮聽涇
渭之波聲(&KR3056;嶭山一名嵳峩在今三原縣北)顧鴻門而歔欷兮哀吾孤
之早零何天命之不純兮信吾罪之所生傷誠善之無
辜兮齎此恨而入冥嗟我思之不遠兮豈敗事之可悔
雖九死而不眠兮恐餘殃之有再淚汍瀾而雨集兮氣
滂浡而雲披心怫鬱而紆結兮意沈抑而内悲瞰太行
之嵳峩兮觀壺口之崢嶸悼丘墓之蕪穢兮恨昭穆之
不榮歲忽忽而日邁兮壽冉冉其不與恥功業之無成
兮赴原野而窮處昔伊尹之干湯兮七十說而乃信臯
陶釣於雷澤兮賴虞舜而後親無二士之遭遇兮抱忠貞
而莫達率妻子而耕耘兮委厥美而不伐(伊尹名摯負鼎俎以干湯)
(七十說而乃信謂年七十說湯乃得信也皇甫謐帝王記曰伊摯豐下兊上色黑而短僂身而下聲言七十而)
(不遇湯聞其賢設朝禮而見之摯乃說湯致於王道信音申吕氏春秋舜陶於河濱漁於雷澤今言臯陶未詳)
(雷澤在今濮州雷澤縣)韓盧抑而不縱兮騏驥絆而不試獨慷慨
而遠覽兮非庸庸之所識(戰國策韓盧天下之壯犬也)卑衞賜之阜
貨兮高顔回之所慕重祖考之洪烈兮故收功於此路
(卑賤也阜積也衍賤子貢貨殖慕顔回樂道所以不從流俗專心貞固者以其祖考功業隆大若苟求富貴恐)
(致點辱故於此路收功也)循四時之代謝兮分五土之刑德相林麓
之所産兮嘗水泉之所殖修神農之本業兮採軒轅之
竒策追周棄之遺教兮軼范蠡之絶迹(周禮五土一曰山林二曰川瀆)
(三曰丘陵四曰墳衍五曰原隰家語曰地東西為緯南北為經山為積德川為積刑周書神農之時天雨粟神)
(農耕而種之軒轅黃帝也大戴禮黃帝時播種百穀草木節用水火財物人得其利周棄帝嚳之子為兒之時)
(其游戲好種樹麻菽及成人遂好耕農相地之宜人皆法則之帝堯聞之舉棄為農師天下得其利故言遺教)
(軼過也范蠡南陽人事越王勾踐苦身戮力竟滅吳報恥既而以為大名之下難以久居乃與其私屬乘舟浮)
(海以行變姓名適齊為鴟夷子皮之陶為朱公終身不返是絶迹也)陟隴山以隃望兮眇
然覽於八荒風波飄其並興兮情惆悵而增傷覽河華
之泱(烏朗反)漭(莽)兮望秦晉之故國憤馮亭之不遂兮愠
去疾之遭惑(馮亭以上黨降趙秦破趙於長平而亭死故言不遂愠怨也馮去疾為秦丞相胡亥)
(元年用趙高計始皇大臣咸見誅戮無遺脫者是遭惑也亭及去疾皆馮之先故遠懷憤怨也)流山岳
而周覽兮徇碣石與洞庭浮江河而入海兮泝淮濟而
上征瞻燕齊之舊居兮歴宋楚之名都哀羣后之不祀
兮痛列國之為墟馳中夏而升降兮路紆軫而多艱講
聖哲之通論兮心愊憶而紛紜惟天路之同軌兮或帝
王之異政堯舜煥其蕩蕩兮禹承平而革命并日夜而
幽思兮終悇(它乎反)憛(它紺反)而洞疑高陽&KR3389;其超遠兮世
孰可與論兹(楚詞云心悇憛而懷惑廣蒼云悇憛禍福未定也高陽帝顓頊之號也洞亦不定也)
(史記虚惕洞疑)訊夏啓於甘澤兮傷帝典之始傾頌成康之載
德兮詠南風之歌聲(訊問也啓禹子也尚書曰啓與有扈戰于甘之野在今鄠縣啓既德)
(薄同姓相攻故傷帝典之傾也)思唐虞之晏晏兮揖稷契與為朋苗裔
紛其條暢兮至湯武而勃興昔三后之純粹兮每季世
而窮禍弔夏桀於南巢兮哭殷紂於牧野(三后夏殷周也湯放桀於)
(南巢武王滅紂於牧野)詔伊尹於亳郊兮享呂望於酆洲功與日
月齊光兮名與三王爭流(詔召也亳湯都在京兆杜陵亭吕望周太師翼周滅殷者)
(也酆文王所都水中可居曰洲也)楊朱號乎衢路兮墨子泣乎白絲知
漸染之易性兮怨造作之弗思(淮南子楊子見逵路而哭之為其可以南可以)
(北傷其本同而末異墨子曰墨子見染絲歎曰染於蒼則蒼染於黃則黃五入之為五色故染不可不慎)美
關雎之識微兮愍王道之將崩拔周唐之盛德兮捃桓
文之譎功忿戰國之遘禍兮憎權臣之擅彊黜楚子於
南郢兮執趙武於溴(古覓反)梁(孔子修春秋以蠻夷大者不過子故皆黜曰子又春)
(秋稱公會晉宋衛鄭曹莒邾薛杞于溴梁戊寅大夫盟公羊傳晉卿趙文子也時晉為盟主文子晉之正卿而)
(為不臣之行故欲執之也溴水名在河内軹縣東南至温入河爾雅梁莫大於溴梁)善忠信之救
時兮惡詐謀之妄作聘申叔於陳蔡兮禽荀息於虞虢
(申叔楚莊王時賢臣申叔時者也左傳陳夏徵舒弑靈公楚莊王伐陳殺夏徵舒因滅陳為縣申叔時諫莊王)
(曰夏徵舒弑其君其罪大矣討而戮之君之義也諸侯之從曰討有罪也今縣陳貪其富也以討召諸侯而以)
(貪終之無乃不可乎王曰善哉乃復封陳聘謂問之也時惟在陳而兼言蔡者蓋以陳蔡相近因連言之也荀)
(息大夫左傳晉荀息請以屈産之乘垂棘之璧假道於虞以伐虢公曰是吾寶也對曰若得道於虞猶外府也)
(乃假道於虞以滅虢師還遂襲虞滅之)誅犂鉏之介聖兮討臧倉之愬知
&KR3002;(仕眷反)子反於彭城兮爵管仲於夷儀(犂鉏齊大夫介猶間也韓子曰)
(仲尼為政於魯道不拾遺齊景公患之犂鉏曰去仲尼猶吹毛耳君何不遺魯公以女樂以驕其意魯君樂之)
(必怠於政仲尼必諫諫而不聽必輕絶魯景公曰善乃令犁鉏以女樂遺魯哀公樂之公怠於政仲尼諫不聽)
(遂去之孟子曰魯平公將出嬖人臧倉請公曰吾將見孟子倉曰君何為禮義由賢者出孟子後喪踰前喪君)
(無見焉公曰諾孟子曰吾之不遇魯侯天也臧氏之子焉能使余不遇愬猶譖也知謂明於事也子反楚大夫)
(也名側案&KR3002;仕眷反勉也東觀記作譏字此雖作&KR3002;蓋亦譏刺之意也春秋經書宋楚平公羊傳何休註云譏)
(子反華元專盟不受君命故貶之然則彭城宋之邑故舉以言之左傳宋大夫魚石等出奔楚楚伐宋取彭城)
(以封魚石宋人圍彭城楚子重救彭城伐宋此言子反蓋衍誤也如曰不然或别有所據管仲齊桓公之相名)
(夷吾夷儀邢邑也翟人滅邢管仲輔齊桓公築夷儀以封邢邢遷如歸於是天下諸侯知桓公之不為己動)
疾兵革之濅滋兮苦攻伐之萌生沈孫武於五湖兮斬
白起於長平(濅漸也孫武吳王闔廬將也善用兵史記白起郿人也事秦昭王以上將軍擊趙於)
(長平前後阬斬首虜四十五萬長平地名在今澤州)惡叢巧之亂世兮毒縱横之
之敗俗流蘇秦於洹水兮幽張儀於鬼谷(蘇秦洛陽人師事鬼谷先)
(生為從說關東六國為從親以畔秦會於洹水之上刳白馬而盟張儀魏人也與蘇秦同師為關西横說說關)
(東六國令事秦皆尚誣詐不遵道德洹水出汲郡林慮縣鬼谷谷名即鬼谷先生所居地在今洛州洛陽城北)
澄德化之陵遲兮烈刑罰之峭峻燔商鞅之法術兮燒
韓非之說論(商鞅姓公孫氏好刑名之學事秦孝公變法令韓非韓之諸公子也亦好刑名法術)
(之學口吃不能言著書作孤憤五蠹内外儲說難十餘萬言皆尚法術少仁恩見史記)誚始皇之
跋扈兮投李斯於四裔滅先王之法則兮禍濅淫而弘
大援前聖以制中兮矯二主之驕奢饁女齊於絳臺兮
饗椒舉於章華(女齊晉大夫司馬侯也絳晉國所都國語晉平公為九層之臺又曰叔向見司)
(馬侯之子撫而泣曰自其父之死吾蔑與事君矣昔者其父始之我終之我始之夫子終之無不可者是女齊)
(事君必有規諫必諫作臺但書典散亡無以言耳椒舉楚大夫伍舉也饗宴也章華臺名在南郡華容縣楚語)
(曰靈王為章華之臺與椒舉升王曰臺美乎對曰臣聞國君服寵以為美安民以為樂不聞其以土木之崇高)
(為美今君為此臺國人疲焉財用盡焉臣不知其美)摛道德之光耀兮匡衰世之
眇風襃宋襄於泓谷兮表季札於延陵(摛布也眇微也公羊傳宋公及)
(楚戰于泓之陽不鼓不成列已陳然後擊之宋師大敗季札吳王夀夢之少子也封於延陵昆弟四人札最少)
(而賢夀夢卒諸兄欲立之札棄其室而耕乃舍之)摭仁智之英華兮激亂國之
末流觀鄭僑於溱洧兮訪晏嬰於營丘(摭拾也鄭僑鄭大夫公孫僑也)
(溱洧鄭二水名鄭詩曰溱與洧瀏其清矣晏嬰齊大夫也晏平仲爾雅水出其左曰營丘齊有營丘周衰政亂)
(子産晏嬰皆有賢行輔其君也事見左傳國語)日曀曀其將暮兮獨於邑而煩
惑夫何九州之博大兮迷不知路之南北駟素虯而馳
騁兮乘翠雲而相佯就伯夷而折中兮得務光而愈明
(列仙傳曰務光者夏時人也殷湯伐桀因光而謀光曰非吾事也至殷武丁時武丁欲以為相光不就遂投於)
(梁山衍退不仕與務光辭相侔事相得故曰愈明愈猶益也)款子高於中野兮遇伯
成而定慮欽真人之德美兮淹躊躇而弗去(莊子曰伯成子高唐)
(虞時為諸侯至禹為天子乃去而耕真人即謂子高躊躇猶蹢䠱也東觀記高字仲喬謂仙人王子僑也義亦)
(通)意斟愖(市林反)而不澹兮俟回風而容與求善卷之所
存兮遇許由於負黍軔吾車於箕陽兮秣吾馬於潁滸
聞至言而曉領兮還吾反乎故宇(斟愖猶遲疑也澹定也俟待也容與猶從)
(容也莊子舜以天下讓善卷善卷曰吾日出而作日入而息逍遥天地之間吾何以天下為哉遂入深山莫知)
(所終許由字武仲堯時高士隱居箕山堯以天下讓由由不受惡聞其言遂洗耳於潁水負黍亭名在洛州陽)
(城縣西南許由墓在南秣謂食馬以粟)覽天地之幽奥兮統萬物之維綱
究隂陽之變化兮昭五德之精光(自此以下既反故宇乃欲尋覧天地究極)
(隂陽)躍青龍於滄海兮豢白虎於金山鑿巖石而為室兮
託高陽以養僊神雀翔於鴻厓兮玄武潛於嬰冥伏朱
樓而四望兮採三秀之華英(楚詞採三秀於山間王逸曰謂芝草也)纂前
修之夸節兮曜往昔之光勲披綺季之麗服兮揚屈原
之靈芬(綺季四皓之一也前漢書四皓隨太子入侍鬚眉皓白衣冠甚偉楚漢春秋曰四人冠韋冠佩)
(銀環衣服甚鮮故言麗服也)高吾冠之岌岌兮長吾佩之洋洋飲六
醴之清液兮食五芝之茂英(六醴蓋六氣也楚詞餐六氣而飲沆瀣茅君内傳曰)
(句曲山上有神芝五種)揵六枳而為蘺兮築蕙若而為室播蘭芷
於中廷兮列杜衡於外術攢射干雜蘼蕪兮構木蘭與
新夷光扈扈而煬燿兮紛郁郁而暢美華芳曄其發越
兮時恍惚而莫貴非惜身之埳軻兮憐衆美之憔悴游
精神於大宅兮抗玄妙之常操處清靜以養志兮實吾
心之所樂山峨峨而造天兮林冥冥而暢茂鸞回翔索
其羣兮鹿哀鳴而求其友誦古今以散思兮覽聖賢以
自鎮嘉孔子之知命兮大老耼之貴玄德與道其孰寶
兮名與身其孰親陂山谷而閒處兮守寂寞而存神夫
莊周之釣魚兮辭卿相之顯位於陵子之灌園兮似至
人之髣髴蓋隱約而得道兮羌窮悟而入術離塵垢之
窈冥兮配喬松之妙節(莊子曰莊子釣於濮水楚王使大夫二人往見焉曰願以竟内)
(累也莊子持竿不顧列女傳於陵子終賢楚王欲以為相使使者往迎之子終出謝使者遂與妻俱逃而為人)
(灌園孟子曰客居於陵故曰於陵子)惟吾志之所庶兮固與俗其不同既
淑儻而高引兮願觀其從容
竹扇賦
班固
青青之竹形兆直妙華長竿紛寔翼香篠叢生於水澤
(尚書禹貢篠簜既敷孔氏傳曰篠竹箭簜大竹也周禮東南曰揚州其利金錫竹箭鄭氏註箭篠也)疾風
時時紛蕭颯削為扇翣成器良(世本曰大扇謂之翣)託御於君王
供時有度量異好有圓方来風堪避暑靜夜致清涼安
體定神達消息百王傳之賴功力壽考康寧累萬億
髑髏賦
張衡
張乎子將遊目於九野觀化乎八方星回日運鳳舉龍
驤南遊赤野北涉幽鄉西經昧谷東極扶桑於是季秋
之辰微風起涼聊回軒駕左翔右昂步馬于疇阜逍遥
乎陵岡顧見髑髏委於路旁下居於壤上有玄霜平子
悵然而問之曰子將并糧推命以夭逝乎本喪此土流
遷來乎為是上智為是下愚為是女人為是丈夫於是
肅然有靈但聞神響不見其形答曰吾宋人也姓(闕)名
周遊心方外不能自修壽命終極來西玄丘公子何以
問之對曰我欲告之於五岳禱之於神祗起子素骨反
子四支取耳北坎求目南離使東震獻足西坤授腹五
内皆還六神盡復子欲之不乎髑髏曰公子之言殊難
也死為休息生為役勞冬水之凝何如春冰之消榮位
在身不亦輕於塵毛巢許所恥伯成所逃況我已化與
道逍遥離朱不能見子野不能聽堯舜不能賞桀紂不
能刑虎豹不能害戟劒不能傷與隂陽同其流元氣合
其朴造化為父母天地為牀褥雷電為鼓扇日月為燈
燭雲漢為川池星宿為珠玉合體自然無情無欲澄之
不清渾之不濁不行而至不疾而速於是言卒響絶神
光除滅顧眄&KR0942;恤乃命僕夫假之以縞巾衾之以玄塵
為之傷涕酹於路濱
冡賦
張衡
載輿載步地勢是親降此平土陟彼景山一升一降及
以斯安爾乃隳巍山平險陸刊藂林鑿磐石超峻壟構
大椁高岡冠其南平原承其北列石限其壇羅竹藩其
域系以脩𡑞洽以溝瀆曲折相連迤邐相屬乃樹靈木
戎戎繁霜周旋顧眄亦各有行乃相厥宇乃立厥堂直
之以繩正之以日有覺其林以構玄室奕奕將將崇横
廣宇在冬不涼在夏不暑祭祀是居神明是處亦有掖
門土塞其半下有直渠上有平岸舟車之道交通舊館
思淵慮深存不忘亡恢廣壇場子孫蒸嘗宅兆之形規
矩之制希而望之方以麗踐而行之巧以幽廣墓既美
鬼神亦寧降之以福於以之平如春之卉如日之升
圍碁賦
馬融(字季長扶風杜陵人後漢書有傳)
(孟子曰奕之為數小數也趙岐注奕圍碁也博物志云丹朱善碁既不經見未足深信)
略觀圍碁兮法於用兵三尺之局兮為戰鬭場陳聚士
卒兮兩敵相當拙者無功兮弱者先亡自有中和兮請
說其方先據四道兮保角依旁緣邊遮列兮往往相望
離離馬首兮連連鴈行踔度閒置兮徘徊中央違閣奮
翼兮左右翺翔道狹敵衆兮情無遠行碁多無笧兮如
聚群羊駱驛自保兮先後來迎攻寬擊虚兮蹌跭内房
利則為時兮便則為強厭於食兮壊決垣牆堤潰不塞
兮泛濫遠長横行陣亂兮敵心駭惶迫兼碁&KR4111;兮頗棄
其裝已下險口兮鑿置清坈窮其中罫兮如鼠入嚢收
死卒兮無使相迎當食不食兮反受其殃勝負之㩞兮
(㩞一作策)於言如髮乍緩乍急兮上且未别白黑紛亂兮於
約如葛雜亂交錯兮更相度越守規(一作視)不固兮為所
唐突深入貪地兮殺亡士(一作將)卒狂攘相救兮先後并
沒上下離遮兮(又雜遝兮)四面隔閉圍合罕散兮所對哽咽
韓信將兵兮難通易絶自陷死地兮設見權譎誘敵先
行兮往往一窒損褰委食兮三將七卒馳逐爽問兮轉
相周密商度地道兮期相盤結蔓延連閣兮如火不滅
扶疏布散兮左右流溢浸淫不振兮敵人懼慄迫役踧
(達的切說文云行平易也詩曰踧踧周道又子六切)踖(子石切踧踖也)兮惆悵自失計功
相除兮以時早訖事留變生兮收拾欲疾營惑窘乏兮
無令詐出深念遠慮兮勝乃可必
夢賦
王延壽
臣弱冠嘗夜寝見鬼物與臣戰臣遂得東方朔與臣作
罵鬼之書臣遂作賦一篇叙夢後人夢者讀誦數數有
驗臣不敢蔽其詞曰
余宵夜寢息忽則有非常之夢其為夢也悉覩鬼物之
變怪則有蛇頭而四角魚首而鳥身或三足而六眼或
龍形而似人羣行而奮搖忽來到吾前伸臂而舞手意
欲相引牽於是夢中聲怒腷(音福廣韻腷臆意不泄也)臆(於力切胷也廣韻胷)
(臆也)紛紜吾含天地之淳和何妖孽之敢臻爾乃揮手振
拳雷發電舒斮(音斵又側略切)游光斬猛豬批□毅斫魅魖梢
魍魎拂諸渠撞從目打三顱撲苕蕘(乳燒切)抶䕫&KR3705;摶睥
(普計切)睆(戶版切)蹴睢盱剖列蹷掣羯孽劓尖鼻踏赤舌拏
傖(仕衡切助庚切)㲰(藏經釋音音寧)揮髯&KR0034;(力劫郎各二切此賦一篇其簡鬼名如游光則後漢)
(張衡東京賦所謂殪野仲殱游光是也唐薛綜曰游光野仲皆惡鬼兄弟八人常在人間為怪害魅魖者東京)
(賦梢螭魅斮獝狂唐吕向曰魑魅山澤之神說文&KR0146;耗鬼也張衡曰殘䕫魖與罔象魍魎者東漢班孟堅幽通)
(賦恐魍魎之責影兮羌未得其云已唐李周翰曰魍魎影外微隂也莊子魍魎問於影曰曩子坐今子止何其)
(無特操歟影曰吾有待而然也䕫&KR3705;者孟康曰䕫如龍有角人面赤舌者太玄經所謂赤舌燒城吐水千缾也)
(猛豬□毅諸渠從目三顱至傖㲰髯&KR0034;皆不見於六經子史然隂陽家謂為耗神而唐吕向謂皆惡神鬼名也)
於是手足俱中捷獵摧拉澎(蒲衝切玉篇曰水名也又澎浡滂沛也廣韻澎濞水)
(貌又音彭)濞(音秘玉篇曰水暴至聲)跌(徒結切仆也)抗揩倒批笞彊梁捶捊
□(藏經音釋徒貫切)捘僚余捴(子孔切)㩢(亡結切㩢揳不方正也)黠拖(許何切)
頽䠿(五拜切)抨撜(拯)軋於是羣邪聚魅駭擾遑遽煥衍叛
散乍留乍去變形瞪(直耕切怒目直視貌)眄(麪)顧望猶豫吾今於
是更奮奇譎(決)捧擭(黃路切又乙獲切布擭也)噴扼嶤&KR0034;(魚結切)撻拉
咿嚘(於未切老子曰終日號而不嚘嚘氣逆也)批擾(于馘切擘也)於是三三四四
相隨佷(戶懇切戾也本作很)傍而歴僻礲礲(力功切磨礱也)磕磕(苦蓋切又苦闔)
(切)精氣充布輷輷(呼萌切車聲)摎摎(力周切居由切絞也)鬼驚魅怖或
盤跚(先安切蹣跚也)而欲走或拘攣而不能步或中瘡而宛轉
或棒痛而號呼奄霧消而光散寂不知其何故嗟妖邪
之怪物敢干真人之正度耳唧嘈(才刀切唧嘈聲也)而外朗忽
屈信而覺悟於是雞知天曙(市據切東方明也)而奮羽忽嘈然
而自鳴鬼聞之以迸走心慴怖而皆驚亂曰齊桓夢物
而以霸兮(莊子桓公田於澤管仲御見鬼焉公撫管仲之手曰仲父何見對曰臣無所見公反誒詒)
(為病數日不出齊士有皇子告敖者公則自傷鬼惡能傷公夫忿滀之氣散而不反則為不足上而不下則使)
(人善怒下而不上則使人善忘不上不下中身當心則為病桓公曰然則有鬼乎曰有沈有履竈有髻戶内之)
(煩壤雷霆處之東北方之下者倍阿鮭蠪躍之西北方之下者則泆陽處之水有罔象丘有峷山有䕫野有彷)
(徨澤有委蛇公曰請問委蛇之狀何如皇子曰委蛇其大如轂其長如轅紫衣而朱冠其為物也惡聞雷車之)
(聲則捧其首而立見之者殆乎霸)武丁夜感得賢佐兮(尚書夢得說使百工營求諸野)
(得諸傅巖作說命三篇孔氏傳曰盤庚弟小乙子名武丁夢得賢相其名曰說)周夢九齡年克
百慶兮(禮記文王謂武王曰女何夢武王曰夢帝與我九齡文王曰汝以為何也武王曰西方有九國)
(焉君王其終撫諸文王曰非也古者謂年齡齒亦齡也我百爾九十吾與爾三焉文王九十七而終武王九十)
(三而終)晉文盬腦國以競兮(盬字按左氏傳當作盬字按十二國史當作食字然左氏)
(在十二國史之前今當從左氏作盬字傳曰晉侯夢與楚子博楚子伏已而盬其腦是以懼子犯曰吉我得天)
(楚伏其罪吾且柔之矣杜預曰盬啑也十二國史曰晉文公將兵伐楚欲戰夢與楚王鬭而不利文公在下楚)
(王在上而食其腦文公覺以為夢不祥欲退而不戰范宣子曰夢吉矣君雖在下仰而見天生之象也楚王在)
(上俯而見地死之象也楚王食君之腦是必敗矣但戰破之明矣遂戰)老子役鬼以神將
兮轉禍為福永無恙兮(老子者楚苦縣厲鄉曲仁里人也見周之衰乃遂去至關關令)
(尹喜曰子將隱矣強為我著書於是老子乃著書上下篇言道德之意此司馬遷所記如此至道藏則以老子)
(為太上老君而神仙傳載其以神符役使鬼神賦云役鬼以神將者本此)
王孫賦
王延壽
原天地之造化實神偉之屈奇道玄微以密妙信無物
而不為有王孫之狡獸形陋觀而醜儀顔狀類乎老公
軀體似乎小兒眼眰(真日切視也)&KR0008;以耽(當含切說文曰視近而志也)䘏
視職(莊力切目出淚也)睫以䀗(居穴切)睳(呼圭切瘦貌)突高匡而曲頞
(烏葛切鼻莖也孟子蹙頞相告)䁵(玄辨切小兒初生蔽目也)瞁(舒仁切引目也)歴而隳離鼻
&KR2737;齁(火候切鼻息也齁䶎亦鼻息也)以䶋&KR0008;耳聿役以嘀(音謫卒聲)知口嗛
&KR0008;(蘇合切音變也)以齡&KR0008;脣□㗩(先立切忍寒聲也)以&KR2863;&KR0008;齒厓厓以
&KR0008;&KR0008;嚼&KR0008;&KR0034;(丑知切笑也)而囁(之涉切口無節亦私罵又而涉切囁嚅多言也)唲(乙佳)
(切唲嘔小兒語也亦作哇又音兕)儲糧食於兩頰稍委輸於胃脾踡(具員)
(切踡跼不伸也)兔蹲而狗踞聲歴鹿而喔(乙角切鷄鳴也)咿(於祗切楚詞吾將喔)
(咿嚅唲以事婦人乎喔咿嚅唲謂強笑噱也)或囁囁而&KR2203;&KR2203;(此一字玉篇本作此&KR2203;字去擊)
(切啖喫也)又嘀的其若啼姿僭傔以抵贛(古送切賜也又古禫切縣名)豁
吁䦧(許吉于攝二切)以頸醘(口盍切)眙(刺史切說文直視也)睕(廣韻小嫵媚也)&KR0008;而
&KR0008;䁑既㬗(廣韻日光也奴甸切日氣又戶顯切明也又燠也)曘(奴侯切又日失切日色釋曰亦)
(奴侯切又煖)而踧&KR0034;(廣韻在寘字韻中收註云&KR0034;者&KR0034;㮲也一云&KR0034;皺皮不展也)生深山
之茂林處嶄巖之嶔崎(欺奇二音)性僄(憮招切)猜而㺕(音播犬鬭也)
疾態鋒出而横施緣百仞之高木攀窈褭之長枝背牢
落之峻壑臨不測之幽谿尋柯條以宛轉或捉腐而登
危或羣跳而電透了瓜懸而瓠垂上觸手而拏攫下對
足而登距手掔攬以狂接夐儵眒(書刃切子虚賦倏眒倩浰皆疾貌)而
電赴將遼落以蕭索乍睥睨以容與或蹫(圭津切跛貌)趹(古穴)
(切疾也)以跳迸又咨㖩(丁頰切㖩吺多言也)而攢聚扶嶔(綺金切嶔崟山勢也)
崟(宜金切高也)以棟椽躡危臬(音業門橜也爾雅在牆者楎在地者臬也)而騰舞
忽踴逸而輕迅差難得而覼(音騾縷也)縷同甘苦於人類好
餔糟而歠醨乃置酒於其側競爭飲而&KR0008;馳&KR3842;陋䣱(許昆)
(切兇酒曰䣱醟)而迷醉矇眠睡而無知暫(徂濫切不久也)拏髮以纏縛
遂纓絡而羈縻歸鎖繫於庭廏觀者吸啤而忘疲
窮鳥賦
趙壹(本傳壹字元叔漢陽西縣人恃才倨傲為鄉黨所擯乃作解擯又畏禁不敢班班顯)
(言竊為賦一篇)
有一窮鳥戢翼原野罩網加上機穽在下前見蒼隼後
見驅者繳彈張右羿子彀左(羿子謂羿也淮南子堯時十日並出命羿射十日中)
(其九烏皆死墮其羽翼彀引弓也)飛丸激矢交集于我思飛不得欲鳴
不可舉頭畏觸搖足恐墮内獨怖急乍冰乍火幸賴大
賢我矜我憐昔濟我南今振我西(叶音先)鳥也雖頑猶識
密恩内以書心外用告天天乎祚賢歸賢永年且公且
侯子子孫孫
疾邪賦
趙壹
伊五帝之不同禮三王亦又不同樂數極自然變化非
是故相反駮德政不能救世溷亂賞罰豈足懲時清濁
春秋時禍敗之始戰國愈復增其荼毒秦漢無以相踰
越乃更加其怨酷寧計生民之命唯利己而自足于兹
迄今情偽萬方佞諂日熾剛克消亡䑛痔結駟正色徒
行(莊子宋有曹商者為宋主使秦秦王說之益車百乘莊子曰秦王有病召醫䑛痔者得車五百乘子豈䑛)
(痔何得車之多)嫗&KR3053;名勢撫拍豪強(嫗&KR3053;猶傴僂也嫗衣宇反嫗丘矩反撫拍相親狎也)
偃蹇反俗立致咎殃(偃蹇驕敖也)捷懾逐物日富月昌(捷疾也懾)
(懼也急懼逐物則致富昌)渾然同惑孰温孰涼邪夫顯進直士幽藏
原斯瘼之幽興實執政之匪賢女謁掩其視聽兮近習
秉其威權所好則鑽皮出其毛羽所惡則洗垢求其瘢
痕雖欲竭誠而盡忠路絶嶮而靡緣九重既不可啓又
羣吠之狺狺安危亡於旦夕肆嗜慾於目前奚異涉海
之失柂積薪而待然榮納由於閃榆孰知辨其蚩妍(閃榆)
(傾佞之貌行傾佞者則享榮寵而見納用榆音輸)故法禁屈撓於埶族恩澤不
逮於單門寧饑寒於堯舜之荒歲兮不飽暖於當今之
豐年乘理雖死而非亡違義雖生而匪存有秦客者乃
為詩曰河清不可俟人命不可延(左傳俟河之清人夀幾何言人壽促河清)
(遲也)順風激靡草富貴者稱賢文籍雖滿腹不如一囊錢
伊優北堂上抗髒倚門邊(伊優屈曲佞媚之貌抗髒高亢悻直之貌佞媚者見親故)
(昇堂悻直者見棄故倚門髒音葬)魯生聞此辭繫而作歌曰(秦客魯生皆寓言也)
勢家多所宜咳唾自成珠被褐懷金玉蘭蕙化為芻賢
者雖獨悟所困在羣愚且各守爾分勿復空馳驅哀哉
復哀哉此是命矣夫
蟬賦
曹植
唯夫蟬之清素兮潛厥類乎太隂在炎陽之仲夏兮始
遊豫乎芳林實淡泊而寡慾兮獨咍樂而長吟聲噭噭
而彌厲兮似貞士之介心内含和而弗食兮與衆物而
無求栖高枝而仰首兮賴朝露之清流隱柔桑之稠葉
兮快閒居而遁暑苦黃雀之作害兮患螗螂之勁斧飄
翔而遠託兮毒蜘蛛之罔罟欲降身而卑竄兮懼草蟲
之襲予免衆難而弗獲兮遥遷集乎宫宇依名果之茂
隂兮託脩幹以靜處有翩翩之狡童兮步容與於園圃
體離朱之聰視兮姿才捷於猿猴條罔葉而不挽兮樹
無幹而不緣翳輕驅而奮進兮跪側足以自閑恐余身
之驚駭兮精曾睨而目連持柔竿之冉冉兮運微黏而
我纏欲翻飛而愈滯兮知性命之長捐委厥體於膳夫
歸炎炭而就燔秋霜紛以宵下晨風烈其過庭氣憯怛
而薄軀足攀木而失莖吟嘶啞以沮敗狀枯槁以喪形
辭曰詩歎鳴蜩聲嘒嘒兮盛陽則來太隂逝兮皎皎貞
素俟夷節兮帝臣是戴尚其潔兮
蝙蝠賦
曹植
曰吁何姦氣生兹蝙蝠形殊性詭每變常式行不由足
飛不假翼明伏暗動盡似鼠形謂鳥不似二足為毛飛
而含齒巢不哺鷇空不乳子不容毛羣斥逐羽族下不
蹈陸上不憑木
酒賦
曹植
余覽揚雄酒賦辭甚瑰瑋頗戲而不雅聊作酒賦
粗究其終始賦曰
嘉儀氏之造思亮兹美之獨珍仰酒旗之景曜協嘉號
於天辰穆生以醴而辭楚侯嬴感爵而憎深其味有宜
城醪醴蒼梧縹清或秋藏冬發或春醖夏成或雲沸沸
涌或素螘浮萍爾乃王孫公子遊俠翺翔將承芬以接
意會陵雲於朱堂獻酬交錯宴笑無方於是飲者並醉
縱横讙譁或揚袂屢舞或叩劔清歌或嚬噈辭觴或奮
爵横飛或歎驪駒既駕或稱朝露未晞於斯時也質者
或文剛者或仁卑者忘賤窶者忘貧於是矯俗先生聞
之而歎曰噫夫言何容易此乃淫荒之源非作者之事
若耽于觴酌流情縱逸先生所禁君子所斥
玄暢賦
曹植
夫富者非財也貴者非寶也或有輕爵禄而重榮
聲者或有反性命而以徇功名者是以孔老異旨
楊墨殊義聊作斯賦名曰玄暢
夫何希世之大人罄天壤而作皇該仁聖之上義據神
位以統方補五常之漏目綴三代以維綱僥余生之倖
禄遘九二之嘉祥上同契於稷卨降合潁於伊望思薦
寶以繼佩怨和璞之始鐫思黃鐘以協律怨伶䕫之不
存嗟所圖之莫合悵藴結而延志希鵬舉以傅天蹶青
雲而奮羽企駟躍而改駕任中才之展御望前軏而致
策顧後乘而安驅匪逞邁之短修取全貞而保素弘道
德以為宇築無怨以作藩溜慈惠以為圃耕柔順以為
田不愧景而慙魄言縣天之何欲逸千載而流聲超遺
黎而度俗
車渠椀賦
曹植
惟新椀之所生于涼風之浚濱采金光之定色擬朝陽
而發暉豐玄素之暐曄帶朱榮之葳蕤緼絲綸以肆采
藻蘩布以相追翩飄颻而浮景若驚鵠之雙飛隱神璞
於西野彌百葉之莫希于時乃有篤神后廣被仁聲夷
慕義而重使獻兹寶於斯庭命公輸使制匠窮妍麗之
殊形華色粲爛文若點成鬱蓊雲蒸蜿蟬龍征光如激
電影若浮星何神怪之巨偉信一覽而九敬雖離朱之
聰目内炫燿而失精何明麗之可悅超羣寶而特章俟
君子之閒宴酌甘醴於斯觥既娛情而可貴故求御而
不忘
逸民賦
陸雲
富與貴人之所欲也而古之逸民或輕天下細萬
物而欲專一丘之歡擅一壑之美豈不以身聖於
宇宙而心恬於紛華者哉故天地不易其樂萬物
不干其心然後可以妙有生之極享無疆之休也
乃為賦云
世有逸民兮栖遲乎一丘委天形之外心兮淡浩然其
何求陋此世之險隘兮又安足以盤遊杖短策而遂往
兮枕石而漱流載營抱魄懷元服一傲物思寧妙世自
逸靜芳響於永言滅絶景於無質相荒土而卜居度山
阿而考室曾丘蓊薈穹谷重深叢木振類葛藟垂隂潛
魚泳沚嚶鳥來吟仍蔬圃於芝薄兮即蘭堂於芳林靡
炎飆以赴節兮揮天籟以興音假樂器於神造兮詠幽
人於鳴琴挹回源於别沼兮飡秋菊於高岑蒙玉泉以
濯髮兮臨深谷以投簪寂然尸居儼焉山立遵陼龍見
在林鳳戢遁綿野以安宅望空巖而凱入明發悟歌有
懷在昔賓濮水之清淵儀磻溪之一壑毒萬物之諠譁
兮聊漁釣於此澤爾乃薄言容與式宴盤桓朝挹芳露
夕玩幽蘭眇區外而放志兮眷天路而怡顔望靈岳之
貴景兮想佳人於雲端悲滄浪之濁波兮詠芳池之清
瀾鄙終南之辱節兮韙伯陽之考槃眄清霄以寄響兮
泝淩風而頽歎玄微載晏何思何欲漂若行雲之浮泊
若窮林之木咨有得之必喪兮蓋古寵之名辱彼貪夫
之死權兮固遺生之要禄竦戰兢而履冰兮祗肅懷以
臨谷亮據鼎之無懷兮在顛沛之必渥是故形瑰者徵
咎體壯者為犧雖明文而龍藻兮終俛首而受羈立修
名於禍始兮登全生於戾階資朝幸之促節兮抱千載
之長懷擠考終於遠期兮顛靈根而自摧殉有喪之假
樂兮彼無身其孰哀美達人之玄覽兮邈藏器於無為
有迹自遺道無不可萬殊有同齊物無寡並家於國等
朝於野榮在世而貴身兮神居形而忘我欽妙古之達
言兮信懷莊而悅賈增既明於天爵兮何掇悲於人禍
陋國風之皇恤同明哲於大雅亂曰乘白駒兮皎皎
遊穹谷兮藹藹尋峻路兮崢嶸臨芳水兮悠裔槃丘園
兮暇豫翳翠采兮重蓋贍洪涯兮清輝紛容與兮雲際
欲凌胷兮從之恨天地兮未泰詠歡友兮清唱和爾音
兮此世
寒蟬賦
陸雲
昔人稱雞有五德而作賦焉至於寒蟬才齊甚美
獨未之思夫頭上有蕤則其文也含氣飲露則其
清也黍稷不食則其廉也處不巢居則其儉也應
候守節則其信也頭有冠冕則其容也君子參之
可以事君可以立身豈非至德之蟲哉且攀木寒
鳴負材所歎余昔僑處却有感焉乃作賦云
伊寒蟬之感運近嘉時而遊征含二儀之和氣稟乾元
之清靈體貞精之淑質吐&KR0008;&KR0008;之哀聲希慶雲以優游
遁太隂以自寧於是靈岳幽峻長林參差有蟬集止輕
羽莎佗承南風而軒景附高松之上華黍稷惟馨而匪
享竦身晞陽乎靈和唳乎其音翩乎其翔容麗蜩螗聲
美宫商飄如飛鴻之遭驚風眇如輕雲之麗太陽華靈
鳳之羽儀睹皇都乎上京跨天路於萬里豈蒼蠅之尋
常爾乃振脩緌以表首舒輕翅而迅翰吸僊華之墜露
含煙煴以夕飡望北林以鸞飛集樛木以龍蟠彰淵信
於嚴時稟清誠於自然翩眇微妙綿蠻其形翔林附木
一枝不盈豈黃鳥之敢希鳴鴻毛其猶輕憑綠葉之餘
光景秋華之方零思鳳居以翹竦仰佇立而哀鳴若夫
歲律云暮天上其涼感運悲聲貧士含傷或歌我行永
久或云之子無裳原思歎於蓬室孤竹吟於首陽不銜
子以穢身不勤身以營巢志高於鳲鳩節妙乎鴟鴞既
乃雕以金采圖我嘉容珍景曜爛暐暐華豐奇侔黼黻
艷比衮龍清和明潔羣動希迹綴以玄冕增城首飾纓
蕤翩紛九旒容翼映華蟲於朱衮表馨香於明德於是
公侯常伯乃紆紫黻俯鳴玉佩仰撫貂蟬飾黃廬之多
士光帝皇之侍人騰儀像於雲闕望景曜乎通天邁休
聲之五德豈鳴雞之獨珍聊振思於翰藻闡令聞以長
存於是貧居之士相與而俱歎曰寒蟬哀鳴其聲也悲
四時云暮臨河徘徊感北門之憂勤念卒歲之無衣望
青泰之巍峩思希光而無階簡嘉蹤於皇心冠神景於
紫微詠清風以慷慨發哀歌以慰懷
文選補遺卷三十二
