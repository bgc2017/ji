文選補遺卷三十八
元陳仁子輯
贊(贊者讚也頌之異名)
燕世家贊(愚曰姬姓後亡惟燕召公其醫家所謂尫羸夀考歟是可觀所養矣勢固不必)
(強也)
司馬遷(下至相如贊並同)
召公奭可謂仁矣甘棠且思之况其人乎燕北迫蠻貉
内措齊晉(索隱曰措交雜也又作錯劉氏云争錯也)﨑嶇彊國之間最為弱
小幾滅者數矣然社稷血食者八九百歲於姬姓獨後
亡豈非召公之烈邪
韓世家贊(愚曰是可為存孤者勸)
韓厥之感晉景公紹趙孤之子武以成程嬰公孫杵臼
之義此天下之隂德也韓氏之功於晉未覩其大者也
然與趙魏終為諸侯十餘世宜乎哉
孔子世家贊(愚曰居今日而贊孔氏夫何言哉以六家並論之史遷似亦溺於流俗者)
(而能尊孔子於世家置老子於列傳其見不卓乎先黃老後六經意者固之論特以時好觀遷)
(史耳)
詩有之高山仰止景行行止雖不能至然心鄉往之余
讀孔氏書想見其為人適魯觀仲尼廟堂車服禮器諸
生以時習禮其家余低回留之不能去云天下君王至
于賢人衆矣當時則榮没則已焉孔子布衣傳十餘世
學者宗之自天子王侯中國言六藝者折中於夫子可
謂至聖矣
張良世家贊(愚曰始以天斷見漢之締剏也不偶終以貌論見高帝之用人也不錯)
學者多言無鬼神然言有物(物謂精怪及藥物也)至如留侯所見
老父予書亦可怪矣(索隠曰詩緯云風后黃帝師又化為老子以書授張良亦異說耳父)
(後化為黃石)高祖離困者數矣而留侯常有功力焉豈可謂
非天乎上曰夫運籌策帷帳之中決勝千里之外吾不如
子房余以為其人計魁梧竒偉(梧音悟魁梧丘虚壯大之意)至見其
圖狀貌如婦人好女蓋孔子曰以貌取人失之子羽(澹臺)
(滅明也狀貌甚惡)留侯亦云
五宗世家贊(景帝子十四人一武帝餘十三人為王漢書謂之景十三王而此名五宗)
(者其母五人同母者為宗也景帝之待五宗削其恩數者乃全之也於是可見漢初之無制)
(矣)
高祖時諸侯皆賦(國所出有皆入於王)得自除内史以下漢獨為
置丞相黃金印諸侯自除御史廷尉正博士擬於天子
自吳楚反後五宗王世漢為置二千石去丞相曰相銀
印諸侯獨得食租税奪之權其後諸侯貧者或乘牛車
也
申韓傳贊(愚曰論申韓之慘而歸之老子遷之論確矣而世乃議之曰先黃老焉何邪)
老子所貴道虚無因應變化於無為故著書辭稱微妙
難識莊子散道德放論要亦歸之自然申子卑卑(自勉勵之)
(意)施之於名實韓子引繩墨切事情明是非其極慘礉
(胡革反用法慘急而鞠礉深刻)少恩皆原於道德之意而老子深遠矣
張儀傳贊(愚曰秦已死矣而儀且暴其短其不恕也可畏哉且史遷直謂當時事之相類)
(者率附之秦未必非儀實為之)
三晉多權變之士夫言從衡疆秦者大抵皆三晉之人
也夫張儀之行事甚於蘇秦然世惡蘇秦者以其先死
而儀振暴其短以扶其說(暴音步卜仄振謂振揚而暴露其短扶謂說彼之非成我)
(之是扶會已之說詞也)成其衡道要之此兩人真傾危之士哉
穰侯傳贊(愚曰苟為人所間而欲奪其位國戚羇旅一也何必范睢之於魏冉乎)
穰侯昭王親舅也而秦所以東益地弱諸侯嘗稱帝於
天下天下皆西鄉稽首者穰侯之功也及其貴極富溢
一夫開說身折勢奪而以憂死況於羇旅之臣乎
孟嘗君傳贊(愚曰客之稱四海一君之世無是也故在春秋時百里奚虞人也而客於)
(秦苗賁皇楚人也而客於晉欒盈之去晉而客也為晉之憂子胥之去楚而客也為楚之患大)
(抵皆客也浸滛至戰國談天雕龍蜂起泉湧猶空言爾儀秦以從横為劒佩其禍生民何限哉)
(而四公子之徒直以取數之多争為雄長要其所得不過雞鳴狗盜之輩爾夫何益於大故乎)
(誠使當時之客如孟氏焉在梁曰仁義在齊又曰仁義執吾之正論以活天下則四公子之禮)
(遇不為虚設其亦庶乎有補也而奈之何其不然也是以史遷於田文也斷之曰自喜夫固斥)
(其為一已之私好非天下之公好焉耳然則客之為禍他日浸浸不已非田文之徒實漲其波)
(而誰哉至若秦皇之興以囊括四海包舉宇宙之志非戰國角立比也而猶曰逐客不知是客)
(也將何歸乎是必如晉之范粲寢所乘車足不履地乃可良用一慨)
吾嘗過薛其俗閭里率多暴桀子弟與鄒魯殊問其故
曰孟嘗君招致天下任俠姦人入薛中蓋六萬餘家矣
世之傳孟嘗君好客自喜名不虚矣
季布欒布傳贊(愚曰一則不輕死一則不顧死要皆略有見於義者而遷且謂賤妾)
(感慨自殺非能勇也計畫無復之者乃借以自述其隠忍苟活以成史書之意)
以項羽之氣而季布以勇顯於楚身屨典軍(屨履蹈也又曰數也)
搴旗者數矣可謂壯士然至被刑戮為人奴而不死何其
下也彼必自負其材故受辱而不羞欲有所用其未足
也故終為漢名將賢者誠重其死夫婢妾賤人感慨而
自殺者非能勇也其計畫無復之耳欒布哭彭越趣湯
如歸者彼誠知所處不自重其死雖往古烈士何以加
哉
竇嬰田蚡灌夫傳贊(愚曰竇嬰失勢而灌夫與之如故真義士也田蚡恃勢不)
(特陷夫併陷嬰忍哉)
魏其武安皆以外戚重灌夫用一時決筴而名顯魏其
之舉以吳楚武安之貴在日月之際然魏其誠不知時
變灌夫無術而不遜兩人相翼乃成禍亂武安負貴而
好權杯酒責望陷彼兩賢嗚呼哀哉遷怒及人命亦不
延衆庶不載竟被惡言嗚呼哀哉禍所從來矣
匈奴傳贊(愚曰遷之贊此也以定哀之時自比而獨責將帥焉夫豈獨責將帥哉)
孔子著春秋隱桓之間則章至定哀之際則微(仲尼仕於定哀)
(故其著春秋不切論當世而微其詞)為其切當世之文而罔襃忌諱之辭
也(罔者無也謂其無實而褒之是也)世俗之言匈奴者患其徼一時之
權(徼音皎)而務讇納其說(音税)以便偏指不參(謂税者謀匈奴皆患其直)
(徼求一時權幸但務諂進其說以自便其偏指不參詳終始利害也)彼已將率(已去聲)席中
國廣大氣奮人主因以決策是以建功不深堯雖賢興
事業不成得禹而九州寧(正義曰言堯雖賢聖不能獨理得禹而九州安寧以刺武)
(帝不能擇賢將相而務諂納小人浮說多伐匈奴故壊齊民太史公引禹聖成其太平以攻當代之罪)且
欲興聖統唯在擇任將相哉
大將軍青傳贊(愚曰賓客之害吾於史遷贊孟嘗又於第五倫彈竇氏一再言之矣特孟)
(嘗之時天下分裂猶不足責也竇氏立清朝植私黨大可罪矣若夫以大將軍之勢誰能禦之)
(而能以嬰蚡之賓客為懲亦可謂善處盛強純者然且未也黯為揖客大將軍尤賢之殆非)
(以客為賤者客固有賢不賢也乃若宰相之職則又不然要當如狄梁公之藥籠吕正獻之夾)
(袋不為私門植桃李而為國家收拾人才殆又不可以青藉口)
蘇建語余曰吾嘗責大將軍至尊重而天下之賢大夫
毋稱焉願將軍觀古名將所招選擇賢者勉之哉大將
軍謝曰自魏其武安之厚賓客天子常切齒彼親附士
大夫招賢絀不肖者人主之柄也人臣奉法遵職而已
何與(預)招士驃騎亦放此意其為將如此
西南夷傳贊
楚之先豈有天禄哉在周為文王師封楚及周之衰地
稱五千里秦滅諸侯唯楚苗裔尚有滇王漢誅西南夷
國多滅矣唯滇復為寵王然南夷之端見枸醬番禺大
夏杖卬竹西夷後揃剽分二方(揃音翦謂被分割也剽言西夷後被揃割遂剽)
(居西南二方各屬郡縣剽亦分義)卒為七郡(犍為䍧牱越巂益州武都沈犂汶山地)
滑稽傳贊(愚曰直載其事談言微中之驗也)
淳于髠仰天大笑齊威王横行優孟搖頭而歌負薪者
以封優旃臨檻疾呼陛楯得以半更豈不亦偉哉
項羽傳贊(愚曰觀此贊成敗之分智力之不如名義決矣)
吾聞之周生曰(周生漢人也)舜目蓋重瞳子又聞項羽亦重
瞳子羽豈其苗裔邪何興之暴也夫秦失其政陳涉首
難豪傑蜂起相與並爭不可勝數然羽非有尺寸乘勢
起隴畝之中三年遂將五諸侯滅秦(此時山東六國而齊趙韓魏燕五國)
(並起從伐秦故云五諸侯)分裂天下而封王侯政由羽出號為霸王
位雖不終近古以來未嘗有也及羽背關懷楚放逐義
帝而自立怨王侯叛已難矣自矜功伐奮其私智而不
師古謂霸王之業欲以力征經營天下五年卒亡其國
身死東城尚不覺寤而不自責過矣乃引天亡我非用
兵之罪也豈不謬哉
屈原賈生傳贊(愚曰爽然自失之語遷其於復任安一書至此乃有悟處乎)
余讀離騷天問招魂哀郢悲其志適長沙觀屈原所自
沈淵(荆州記云長沙羅縣北帶汨水去縣四十里是原自沈處北岸有廟)未嘗不垂涕想
見其為人及見賈生弔之又怪屈原以彼其材游諸侯
何國不容而自令若是讀鵩鳥賦同死生輕去就又爽
(一作奭)然自失矣
韓信傳贊
韓信盧綰非素積德累善之世徼一時權變以詐力成
功遭漢初定故得列地南面稱孤内見疑彊大外倚蠻
貊以為援是以日疏自危事窮智困卒赴匈奴豈不哀
哉陳豨梁人其少時數稱慕魏公子及將軍守邊招致
賓客而下士名聲過實周昌疑之疵瑕頗起懼禍及身
邪人進說遂陷無道於戲悲夫夫計之生孰成敗於人
也深矣
李廣傳贊(愚曰廣之數竒而忠信見於身後夫何憾者)
傳曰其身正不令而行其身不正雖令不從其李將軍
之謂也余覩李將軍悛悛如鄙人口不能道辭及死之
日天下知與不知皆為盡哀彼其忠實心誠信於士大
夫也諺曰桃李不言下自成蹊此言雖小可以諭大也
司馬相如傳贊(愚曰相如在當時欲以節儉之說進自是齟齬其虚詞濫說乃巽入)
(也)
春秋推見至隱(若晉文召天子經言狩河陽若隱公見殺而經不書)易本隱之以
顯(是推見至隱也易以天道按人事索隱以之明顯也)大雅言王公大人而德逮
黎庶(文王公劉在位大人之德下及衆民)小雅譏小已之得失其流及上
(先道已之憂苦其流乃及上政之得失)所以言雖外殊其合德一也相如
雖多虚辭濫說然其要歸引之節儉此與詩之風諫何
異揚雄以為靡麗之賦勸百風一猶馳騁鄭衛之聲曲
終而奏雅不已虧乎余采其語可論者著于篇
大鵬贊(愚曰修本性不願富貴此贊也毋乃見知於王敦故可止則止歟)
阮修
蒼蒼大鵬誕自北溟假精靈鱗神化以生如雲之翼如
山之形海運水擊扶搖上征翕然增舉背負太清志存
天池不屑唐庭鷽鳩仰笑尺鷃所輕超世高遊莫知其
情
夷齊(東坡曰讀史述九章夷齊箕子皆有感而云去之數百餘載吾猶識其意也愚曰意在)
(革命窮居二句)
陶淵明(以下述史九章並同)
二子讓國相將海隅天人革命絶景窮居采薇高歌慨
想黃虞貞風凌俗爰感懦夫
箕子(愚曰觸物皆非四字寫得悽然)
去鄉之感猶有遲遲矧伊代謝觸物皆非哀哀箕子云
胡能夷狡童之歌悽矣其悲
管鮑(愚曰淵明方外之友殆賢於管鮑者)
知人未易相知實難淡美初交利乖歲寒管生稱心鮑
叔必安竒情雙亮令名俱完
程杵(愚曰淵明直不遇此耳處之更别)
遺生良難士為知己忘義如歸允伊二子程生揮劒懼
兹餘恥令德永聞百代見紀
七十二弟子(愚曰回賜之評前此所無)
恂恂舞雩莫曰匪賢俱映日月共飡至言慟由才難感
為情牽回也早夭賜獨長年
屈賈(愚曰如彼稷契誰不願之淵明豈忘世者)
進德脩業將以及時如彼稷契孰不願之嗟乎二賢逢
世多疑候詹寫志感鵩獻辭
韓非(愚曰此非惜韓非也以見白首抱關之為高耳)
豐狐隠穴以文自殘君子失時白首抱關巧行居災忮
辯召患哀矣韓生竟死說難
魯二儒(愚曰特為貞夫一語其不滿於時人也蓋深)
易代隨時迷變則愚介介若人特為貞夫德不百年汙
我詩書逝然不顧被褐幽居
張長公(愚曰其以長公自汎歟)
遠哉長公蕭然何事世路多端皆為我異斂轡朅來獨
養其志寢迹窮年誰知斯意
文選補遺卷三十八
