文選補遺卷十七
元陳仁子輯
議下
北單于和親議(愚曰北單于之請和也屢矣夫有釁則有和大漢天寬誰與爲釁原)
(彼之請特南單于爲叢驅雀耳漢而拒之是自開兵端也安保其不屈就南單于而不爲我利)
(乎固之議是矣乃若南單于之親附雖曰感漢之恩殆亦其勢然也而非其情)
班固(漢書時北單于遣使貢獻求欲和親詔問羣僚議者或以爲匈奴變詐之國無内向)
(之心徒以畏漢威靈逼憚南虜故希望報命以安其離叛今若遣使失南虜親附之歡而)
(成北狄猜詐之計不可固議曰)
竊自惟思漢興已來曠世歴年兵纏夷狄尤事匈奴綏
御之方其塗不一或修文以和之或用武以征之或卑
下以就之(文帝與匈奴通關市妻以漢女增厚其賂也)或臣服而致之(宣帝時匈)
(奴稽首臣服遣子入侍)雖屈申無常所因時異然未有拒絶棄放
不與交接者也故自建武之世復修舊典數重出使前
後相繼(建武二年日逐王遣使詣漁陽請和親使中郎李茂報命二十六年遣中郎將段彬授南單于)
(印綬)至於其末始乃暫絶永平八年復議通之而廷爭連日
異同紛回多執其難少言其異先帝聖德遠覽瞻前顧
後遂復出使事同前世(先帝謂明帝也永平八年遣越騎司馬鄭衆報使北匈奴)以
此而推未有一世闕而不修者也今烏桓就闕稽首譯
官康居月氏自遠而至匈奴離析名王來降三方歸服
不以兵威此誠國家通於神明自然之徵也臣愚以爲
宜依故事復遣使者上可繼五鳳甘露致遠人之會(宣帝)
(五鳳二年單于名王將衆五萬餘人來降稱臣朝賀甘露元年匈奴呼韓邪遣子右賢王入侍)下不失
建武永平羈縻之義虜使再來然後一往旣明中國主
在忠信且知聖朝禮義有常豈同逆詐示猜孤其善意
乎絶之未知其利通之不聞其害設後北虜稍彊能爲
風塵(相侵擾則風塵起)方復求爲交通將何所及不若因今施
惠爲策近長
斷獄不盡三冬議(東萊吕祖謙曰章帝以冬至之後有順陽助生之義無鞫獄斷)
(刑之政命勿以十一月十二月報而魯仲恭乞用立秋乃行薄刑以順時育物皆知時令不可)
(違也反是水旱間作宜矣愚曰賈宗不盡三冬之說猶欠商度)
陳寵(寵傳初以時承永平尚嚴切帝新即位宜改苛俗帝遂絶鉆鑽慘酷之科除文致之)
(請人俗和平至是以漢舊事斷獄常盡三冬之月乃改用冬初十月而已元和二年旱賈)
(宗等以為斷獄不盡三冬隂弱陽泄招致災旱下公卿議)
夫冬至之節陽氣始萌故十一月有蘭射干芸荔之應
(易通卦驗曰十一月廣莫風至則蘭夜干生月令仲冬日短至隂陽爭諸生蕩芸始生荔挺出射音夜即今之)
(烏扇也芸香草荔馬薤)時令曰諸生蕩安形體(禮記月令仲冬諸生蕩君子齋戒安)
(形性也)天以為正周以為春十二月陽氣上通雉雊雞乳
地以為正殷以為春十三月陽氣巳至天地已交萬物
皆出蟄蟲始振人以為正夏以為春(十三月今正月也)三微成
著以通三統(統者統一歲之事王者春正遞用周環無窮故曰通三統三禮義宗曰三微三正也)
(言十一月陽氣始施萬物動於黃泉之下微而未著其色皆赤赤者陽氣故周以天正為歲色尚赤夜半為朔)
(十二月萬物始芽色白白者隂氣故殷以地正為歲色尚白雞鳴為朔十三月萬物始達其色皆黑人得加功)
(以展其業夏以人正為歲色尚黑平旦為朔朔故曰三微王者奉而成之各法其一以改正)周以天元
殷以地元夏以人元若以此時行刑則殷周歲首皆當
流血不合人心不稽天意月令曰孟冬之月趣獄刑無
留罪(臣賢按月令及淮南子皆言季秋趣獄刑無留罪今言孟冬未詳其故)明大刑畢在
立冬也又孟冬之月身欲寧事欲靜(劉攽曰案文并注意孟當作仲)若
以降威怒不可謂寧若以行大刑不可謂靜議者咸曰
旱之所由咎在改律臣以爲殷周斷獄不以三微而化
致康平無有災害自元和以前皆用三冬而水旱之異
往往爲患由此言之災害自爲他應不以改律秦爲虐
政四時行刑聖漢初興改從簡易蕭何草律季秋論囚
俱避立春之月而不計天地之正二王之春實頗有違
陛下探幽析微允執其中革百載之失建永平之功上
有迎承之敬下有奉微之惠(三正之月不用斷獄敬承天意奉順三微也)稽
春秋之文當月令之意(春秋於春每月書王所以通三統也何休註云二月三月皆有)
(王者二月殷正月三月夏正月也)聖功美業不宜中疑(書奏帝納之遂不改)
貢舉先才行狀議(愚曰彪此奏至言也而他日上疏曰天下樞要在尚書宜簡常)
(歴州宰者曰往時楚獄置令吏以助郎職好爲奸邪可皆停省曰御史外遷並宜清選曰二千)
(石吏所便安者宜增秩重賞蓋非徒謾爲才行之奏而無區畫者)
韋彪(本傳彪字孟達扶風平陵人是時陳事者多言郡國貢舉率非功次吏事浸疏咎在)
(州郡下朝臣議)
伏惟明詔憂勞百姓垂恩選舉務得其人夫國以簡賢
爲務賢以孝行爲首孔子曰事親孝故忠可移於君是
以求忠臣必於孝子之門(孝經緯之文也)夫人才行少能相兼
是以孟公綽優於趙魏老不可以爲滕薛大夫忠孝之
人持心近厚鍛煉之吏持心近薄三代之所以直道而
行者在其所以磨之故也士宜以才行爲先不可純以
閥閱(史記曰明其等曰閥積功曰閱)然其要歸在於選二千石二千石
賢則貢舉皆得其人(帝深納之)
駮爲父報仇議(愚曰法云輕侮忱所未喻但周禮曰殺人而義者令勿讎讎之則死)
(此不當報也春秋傳曰父不受誅子復讎此當報也豈有父爲人侮辱而遽殺之乎貰之非也)
(特敏引春秋之義未明耳苟能正斯人之罪而定其辭曰父未被殺而殺之睚眦殺人法所不)
(宥則犯者宥者俱心服矣)
張敏(本傳敏字伯達河間鄭人時建初中有人侮辱人父者其子殺之肅宗貰其死後因)
(以爲比遂定其議以爲輕侮法敏駮議曰)
夫輕侮之法先帝一切之恩不有成科班之律令也夫
死生之決宜從上下猶天之四時有生有殺若開相容
恕著爲定法者則是故設姦萌生長罪隙孔子曰民可
使由之不可使知之春秋之義子不報讎非子也(公羊傳曰)
(父不受誅子復讎可也註云不受誅罪不當誅)而法不爲之減者以相殺之路
不可開也今託義者得減妄殺者有差使執憲之吏得
設巧詐非所以導在醜不爭之義(導教也醜類也)又輕侮之比
寖以繁滋至有四五百科轉相顧望彌復增甚難以垂
之萬載臣聞師言救文莫如質故高帝去煩苛之法爲
三章之約建初詔書有改於古者可下三公廷尉蠲除
其敝(議寢不省敏復上疏)
臣敏蒙恩特見拔擢愚心所不曉迷意所不解誠不敢
苟隨衆議臣伏見孔子垂經典臯陶造法律(史游急就篇曰臯陶)
(造闕法律存也)原其本意皆欲禁民爲非也未曉輕侮之法將
以何禁必不能使不相輕侮而更開相殺之路執憲之
吏復容其姦枉議者或曰平法當先論生臣愚以爲天
地之性唯人爲貴殺人者死三代通制今欲趣生反開
殺路一人不死天下受敝記曰利一害百人去城郭夫
春生秋殺天地之常春一物枯即爲災秋一物華則爲
異王者承天地順四時法聖人從經律願陛下留意下
民考尋利害廣令平議天下幸甚(和帝從之)
乞救燉煌議(吳氏曰自武帝開西域之後中國之力困於龜茲大宛之國多矣終武帝)
(之世弊於匈奴何嘗藉西域之助甘露黃龍之間匈奴賓服此亦値匈奴百年之運國内衰亂)
(故適會其成事非西域之功也光武謝絶西域未見匈奴侵暴久乃南北單于自相攻擊納&KR0833;)
(稱臣謝絶之事豈遂無功哉永平之後旣通西域而鄯善燉煌間一治一否未見制匈奴之爲)
(漢利而開西域之爲漢害昭昭矣愚曰事後之說易當時羈縻之術忠之論未爲非)
陳忠(漢書西域叛服無常施諸匈奴殆猶中國至安帝時復與匈奴共爲邊患燉煌太守)
(欲伐匈奴因取西域鄧太后不許議者因欲閉玉門陽關以絶其患朝廷下其議曰)
臣聞八蠻之寇莫甚北虜漢興高祖窘平城之圍太宗
屈供奉之恥(太宗文帝也)故孝武憤怒深惟久長之計命遣
虎臣浮河絶漠窮破虜庭(沙土曰漠直度曰絶)當斯之役黔首隕
於狼望之北財幣縻於廬山之壑(狼望匈奴中地名也)府庫單竭
杼柚空虚筭至舟車貲及六畜夫豈不懷慮久故也遂
開河西四郡以隔絶南羌(前漢書云起燉煌酒泉張掖以隔婼羌裂匈奴之右臂也)
收三十六國斷匈奴右臂是以單于孤特鼠竄遠藏至
於宣元之世遂備蕃臣關徼不閉羽檄不行由此察之
戎狄可以威服難以化狎西域内附日久區區東望扣
關者數矣此其不樂匈奴慕漢之效也今北虜已破車
師勢必南攻鄯善棄而不救則諸國從矣若然則虜財
賄益增膽勢益殖(殖生也)威靈南羌與之交連如此西河
四郡危矣西河旣危不得不救則百倍之役興不貲之
費發矣議者但念西域絶遠䘏之煩費不見先世苦心
勤勞之意也方今邊境守禦之具不精内郡武衛之備
不修燉煌孤危遠來告急復不輔助内無以慰勞吏人
外無以威示百蠻蹙國减土經有明誡臣以爲燉煌宜
置校尉案舊增四郡屯兵以西撫諸國庶足折衝萬里
震怖匈奴(帝納之乃以班勇爲西域長史將弛刑士五百人西屯柳中勇遂破平車師)
置西域副校尉議
班勇(本傳勇字宜僚時公卿多以爲宜閉玉門關遂棄西域勇上議曰)
昔孝武皇帝患匈奴彊盛兼總百蠻以逼障塞於是開
通西域離其黨與論者以爲奪匈奴府藏斷其右臂遭
王莽篡盜徵求無厭胡夷忿毒遂以背叛光武中興未
遑外事故匈奴負彊驅率諸國反至永平再攻燉煌河
西諸郡城門晝閉孝明皇帝深惟廟策(古者謀事必就祖故言廟策也)
故匈奴遠遁邊境得安及至永元莫不内屬會間者羌
亂西域復絶北虜遂遣責諸國備其逋租高其價直嚴
以期會鄯善車師皆懷憤怨思樂事漢其路無從前所
以時有叛者皆由牧養失宜還爲其害故也今曹宗徒
恥於前負欲報雪匈奴而不尋出兵故事未度當時之
宜也夫要功荒外萬無一成若兵連禍結悔無及已况
今府藏未充師無後繼是示弱於遠夷暴短於海内臣
愚以爲不可許也舊燉煌郡有營兵三百人今宜復之
復置護西域副校尉居於燉煌如永元故事又宜遣西
域長史將五百人屯樓蘭西當焉耆龜茲徑路南彊鄯
善于寘心膽北扞匈奴東近燉煌如此誠便尚書問勇
曰今立副校尉何以為便又置長史屯樓蘭利害云
何勇對曰昔永平之末始通西域初遣中郎將居燉
煌後置副校尉於車師既為胡虜節度又禁漢人不
得有所侵擾故外夷歸心匈奴畏威今鄯善王尤還
(尤還王名)漢人外孫若匈奴得志則尤還必死此等雖同
鳥獸亦知避害若出屯樓蘭足以招附其心愚以為
便長樂衛尉鐔顯廷尉綦母參司隸校尉崔據難曰
朝廷前所以棄西域者以其無益於中國而費難供
也今車師已屬匈奴鄯善不可保信一旦反覆班
將能保北虜不為邊害乎(以勇為軍司馬故以將言之)勇對曰今
中國置州牧者以禁郡縣姦猾盜賊也若州牧能保
盜賊不起者臣亦願以要斬保匈奴之不為邊害也
今通西域則虜勢必弱則為患微矣孰與歸其府藏
續其斷臂哉今置校尉以扞撫西域設長史以招懷
諸國若棄而不立則西域望絶望絶之後屈就北虜
緣邊之郡將受困害恐河西城必復有晝閉之儆矣
今不廓開朝廷之德而抱屯戍之費若北虜遂熾豈安
邊久長之策哉太尉屬毛軫難曰今若置校尉則西域
駱驛遣使求索無厭與之則費難供不與則失其心一
旦爲匈奴所迫當復求救則爲役大矣勇對曰今設以
西域歸匈奴而使其恩德大漢不爲鈔盜則可矣如其
不然則因西域租入之饒兵馬之衆以擾動緣邊是爲
富仇讎之財增暴夷之勢也置校尉者宣威布德以繋
諸國内向之心以疑匈奴覬覦之情而無財費耗國之
慮也且西域之人無他求索其來入者不過稟食而已
今若拒絶勢歸北虜夷虜并力以寇并涼則中國之費
不止十億置之誠便(於是從勇議復燉煌郡營兵三百人置西域副校尉居燉煌雖復羈)
(縻西域然亦未能出屯其後匈奴果數與車師共入寇鈔河西大被其害)
斷獄盡冬月議(林氏曰不韋月令非周禮之典大辟之罪情旣顯白人繋逾時使歴)
(盛夏得秋乃報質之天意未必然也聖王之典刑故宥過豈有春夏秋冬之意乎殆好事云然)
(耳又謂易十一月君子以議獄緩死雖有疑罪不復讞正可令大辟之科盡冬月乃斷夫以聖)
(人觀易中孚之象而曰議獄緩死若謂信發於中雖過可亮也豈易緯十一月之謂邪然恭他)
(議事多潜有補益剛直不以搆怨有長者之風焉東萊吕氏曰魯恭乞用立秋乃行薄刑以)
(順時育物苟廢之水旱未免間作矣)
魯恭(漢書初肅宗時斷獄皆以冬至之前自後論者互多駁異鄧太后詔公卿以下會議)
(恭議奏曰)
夫隂陽之氣相扶而行發動用事各有時節若不當其
時則物隨而傷王者雖質文不同而茲道無變四時之
政行之若一月令周世所造而所據皆夏之時也(謂氣候及)
(星辰昏旦皆夏時也)其變者唯正朔服色犧牲徽號器械而已故
曰殷因於夏禮周因於殷禮所損益可知也易曰潜龍
勿用言十一月十二月陽氣潜藏未得用事雖煦噓萬
物養其根荄(荄草根也荄音該又音皆)而猶盛隂在上地凍水冰陽
氣否隔閉而成冬故曰履霜堅冰隂始凝也馴致其道
至堅冰也言五月微隂始起至十一月堅冰至也夫王
者之作因時爲法孝章皇帝深惟古人之道助三正之
微定律著令(三正三微也前書音義曰言陽氣始施萬物微而未著故曰微一曰天統謂周十一)
(月建子爲正天始施之端也二月地統謂殷十二月建丑爲正地始化之端也三曰人統謂夏十三月建寅爲)
(正人始成之端也)冀承天心順物性命以致時雍然從變改以
來年歲不熟穀價常貴人不寧安小吏不與國同心者
率入十一月得死罪賊不問曲直便即格殺雖有疑罪
不復讞正一夫吁嗟王道爲虧况於衆乎易十二月君
子以議獄緩死可令疑罪使詳其法大辟之科盡冬月
乃斷其立春在十二月中者勿以報囚如故事(後卒施行)
駮左雄察舉議(致堂胡氏曰雄蹇蹇有正臣之節衰世名卿也其論守相長史之屬)
(及親民官皆用儒生辟舉之制非但一時可行獨於聖賢之語有所未喻四十不惑言進德之)
(序四十強仕言學者德成可用之時非謂取人之準也愚曰廣能駁議異矣亦庶乎三代尊)
(老成孔子畏後生之意)
胡廣(漢書時尚書令左雄議改察舉之制限年四十以上儒者試經學文吏章奏廣與郭)
(虔史敞駁之曰)
臣聞君以兼覽博照爲德(即明四目達四聰也)臣以獻可替否爲
忠書載稽疑謀及卿士詩美先人詢于芻蕘是以慮無
失策舉無過事竊見尚書令左雄議郡舉孝廉皆限年
四十以上諸生試章句文吏試箋奏(周成雜字曰箋表也漢雜字曰凡羣)
(臣之書通於天子者四品一曰章二曰奏三曰表四曰駁議章者需頭稱稽首上以聞謝恩陳事詣闕通章也)
(奏者亦需頭其京師官但言稽首言下稽首以間其中有所請若罪法劾案公府送御史臺卿校送謁者臺也)
(表者不需頭上言臣某言下言誠惶誠恐頓首頓首死罪死罪左方下附曰某官臣甲乙上)明詔旣
許復令臣等得與相參竊惟王命之重載在篇典當
令縣於日月固於金石遺則百王施之萬世詩云天
難諶斯不易惟王可不慎與蓋選舉英才無拘定制
六竒之策不出經學(前漢書陳平設六竒策以佐高祖)鄭阿之政非必
章奏(說苑曰子産從政也擇能而使之晏子化東阿三年景公召而數之晏子請改道易行明年上計景)
(公迎而賀之晏子對曰臣前之化東阿也屬託不行貨賂不至君反以罪臣今則反是而更蒙賀景公下席而)
(謝)甘竒顯用年乖彊仕(史記秦欲與燕共伐趙甘羅年十二使於趙說趙王立割五城)
(以廣河間秦乃封羅爲上卿說苑子竒年十八齊君使主東阿東阿大化)終賈揚聲亦在弱
冠(前漢書終軍年十八爲博士弟子自請願以長纓必羈南越王而致之闕下擢爲諫議大夫往說越越聽)
(命天子大悅賈誼年十八以誦詩屬文稱於郡中文帝召爲博士)漢承周秦兼覽殷夏
祖德師經參雜霸軌聖主賢臣世以致理貢舉之制莫
或回革今以一臣之言剗戾舊章便利未明衆心不猒(服猒)
(也)矯往變常政之所重而不訪台司不謀卿士若事下
之後議者剥異異之則朝失其便同之則王言已行臣
愚以爲可宣下百官參其同異然後覽擇勝否詳採厥
衷敢以瞽言冒干天禁惟陛下納焉(帝不從)
梁冀封爵議(愚曰是奏桓帝元嘉元年也帝貪援立之功忘弑逆之罪春秋之法自當)
(以趙盾之弑書且當時朝臣一則曰周公二則曰周公獨不記逆莽事乎蓋張綱埋輪之時冀)
(猶可制也順帝不從貽禍奕世餅中之毒罪何如耶致堂胡氏謂李固身爲三公伏尸號哭蓋)
(責其不能討賊忠而無補當矣黃瓊之議難哉然同時尚書張陵見冀帶劒入省呵叱令出又)
(高瓊一等)
黃瓊(漢書時桓帝欲褒賞大將軍冀胡廣等咸稱勲德以賞賫宜比周公奏記入朝不趨)
(劒履上殿一謁贊不名)
冀前以親迎之勞增邑三千又其子㣧亦加封賞昔周
公輔相成王制禮作樂化致太平是以大啓土宇開地
七百今諸侯以戶邑爲制不以里數爲限蕭何識高祖
於泗水霍光定傾危以興國皆益戶增封以顯其功冀
可比鄧禹合食四縣賞賜之差同於霍光使天下知賞
必當功爵不越德(朝廷從之冀以爲恨)
改鑄大錢議(愚曰劉陶大錢之議桓帝從之而無垢張氏謂陶遊太學無官守無言責)
(然則太學獨非公議從出之地乎陶之以諫得禍由斥宦寺殆雖得禍不悔也)
劉陶(漢書時有上書言貨輕錢薄故致貪困宜改鑄大錢事下四府羣僚及太學能言之)
(士陶上議曰)
聖王承天制物與人行止建功則衆悅其事興戎則師
樂其旅是故靈臺有子來之人武旅有鳧藻之士(武旅周武)
(王之旅鳧得水藻言喜悅也)皆舉合時宜動順人道也臣伏讀鑄錢之
詔平輕重之議訪覃幽微不遺窮賤是以藿食之人謬
延逮及(說苑曰有東郭祖朝者上書於晉獻公曰願請聞國家之計獻公使人告之曰肉食者已慮之)
(矣藿食者尚何預焉祖朝曰肉食者一旦失計於廟堂之上若臣等藿食寧得無肝膽塗地於中原之野其)
(禍亦及臣之身安得無預國家之計乎)蓋以爲當今之憂不在乎貨在乎
民饑夫生養之道先食後民(劉攽曰後民案文民當作貨)是以先王
觀象育物敬授民時使男不逋畆女不下機故君臣之
道行王路之教通由是言之食者乃有國之所寶生民
之至貴也竊見比年已來良苗盡於蝗螟之口杼柚空
於公私之求所急朝夕之餐所患靡盬之事豈謂錢貨之
厚薄銖兩之輕重哉就使當今沙礫化爲南金瓦石變
爲和玉使百姓渴無所飲饑無所食雖皇羲之純德唐
虞之文明猶不能以保蕭牆之内也蓋民可百年無貨
不可一朝有饑故食爲至急也議者不達農殖之本多
言鑄冶之便或欲因緣行詐以賈國利國利將盡取者
爭競造鑄之端於是乎生蓋萬人鑄之一人奪之猶不
能給况今一人鑄之則萬人奪之乎雖以隂陽爲炭萬
物爲銅役不食之民使不饑之士猶不能足無厭之求
也夫欲民殷財阜要在止役禁奪則百姓不勞而足陛
下聖德愍海内之憂戚傷天下之艱難欲鑄錢齊貨以
救其敝此猶養魚沸鼎之中棲鳥烈火之上水木本魚
鳥之所生也用之不時必至燋爛願陛下寬鍥薄之禁
後冶鑄之議(鍥刻也口結反)聽民庶之謠吟問路叟之所憂(列子)
(曰昔堯理天下五十年不知天下理亂堯乃微服遊於康衢兒童謠曰立我蒸民莫不爾極不識不知順帝之則)
(說苑曰孔子行遊中路聞哭者聲其音甚悲孔子避車而問之曰夫子非有喪也何哭之悲虞丘子對曰吾有)
(三失吾少好學周徧天下還後吾親亡是一失也事君驕奢不遂是二失也厚交友而後絶是三失也)瞰
三光之文耀視山河之分流(三光日月星也分謂山流謂河言日月有謫食之災)
(星辰有錯行之變故視其文耀也山崩川竭皆亡之徵也)天下之心國家大事粲然皆
見無有遺惑者矣臣嘗誦詩至于鴻鴈于野之勞哀勤百
堵之事每喟爾長懷中篇而歎近聽征夫饑勞之聲甚於
斯歌是以追悟匹婦吟魯之憂始於此乎(列女傳曰魯漆室邑之女過時)
(未適人當穆公之時君老太子幼女倚樹而啼傍人聞之心莫不慘慘者鄰婦從之遊謂曰何哭之悲子欲嫁乎吾)
(為子求偶漆室女曰嗟乎始吾以子為知今反無識豈為嫁之故不樂而悲哉吾憂魯君老而太子少也)見白
駒之意屏營徬徨不能監寐伏念當今地廣而不得耕民
衆而無所食羣小競起進秉國之位鷹揚天下鳥鈔求飽
吞飢及骨並噬無厭誠恐卒有役夫窮匠起於版築之間
(役夫謂陳涉起蘄也窮匠謂驪山之徒也)投斤攘臂登高遠呼使愁怨之民嚮
應雲合八方分崩中夏魚潰(公羊傳其言梁亡何魚爛而亡也何休曰魚爛從中發潰)
(爛也)雖方尺之錢何能有救其危猶舉函牛之鼎絓纖枯之
末(函牛之鼎謂大鼎也淮南子函牛之鼎沸則蛾不得置一足焉絓挂也胡賣反)詩人所以眷然
顧之澘焉出涕者也臣東野狂闇不逹大義緣廣及之時
對過所問知必以身脂鼎鑊為天下笑(帝竟不鑄錢)
諫伐鮮卑議(愚曰鮮卑檀石槐之生亦足以誑俗而跋扈者矣夏育小勝不足以止請擊之)
(奏朝廷不許當也至田晏之為中郎將由是王甫蔡邕諫伐之論雖借太公之口發之其能澿)
(乎育晏臧旻檻車下獄不足恤也甫如國何)
蔡邕
書戒猾夏湯伐鬼方周有獫狁蠻荆之師漢有闐顔瀚
海之事(武帝使大將軍衛青擊匈奴至闐顔山斬首萬餘級使霍去病擊匈奴封狼居胥山登臨瀚海)
(也)征討殊類所由尚矣然而時有同異勢有可否故謀
有得失事有成敗不可齊也武帝情存遠略志闢四方
南誅百越北討強胡西伐大宛東并朝鮮因文景之蓄
藉天下之饒數十年間官民俱匱乃興鹽鐵酒𣙜之利
設告緡重稅之令(武帝使東郭咸陽等領天下鹽鐵敢私鑄錢賣鹽者鈇左趾𣙜專也官自)
(賣酒人不得賣也又筭緡錢率緡錢二千而筭一令各以其物自占占不悉聽人告緡以半與之音義曰緡絲)
(也用以貫錢故曰緡錢一筭百二十也)民不堪命起爲盜賊關東紛擾道
路不通繡衣直指之使奮鈇鉞而並出既而覺悟乃息
兵罷役封丞相爲富人侯(封丞相車千秋爲富人侯以明休息思富養人)故主
父偃曰夫務戰勝窮武事未有不悔者也夫以世宗神
武將帥良猛財富充實(案富字當作賦)所拓廣遠猶有悔焉况
今人財並乏事劣昔時乎自匈奴遁逃鮮卑彊盛據其
故地稱兵十萬才力勁健意智益生加以關塞不嚴禁
網多漏精金良鐵皆爲賊有漢人逋逃爲之謀主兵利
馬疾過於匈奴昔段熲良將習兵善戰有事西羌猶十
餘年今育晏才策未必過熲鮮卑種衆不弱于曩時而
虚計二載自許有成若禍結兵連豈得中休當復徵發
衆人轉運無已是爲耗竭諸夏并力蠻夷夫邊垂之患
手足之蚧搔中國之困胷背之瘭疽(蚧音介搔音新到反椑蒼曰瘭音必)
(燒反左傳曰瘭猶惡創也)方今郡縣盜賊尚不能禁况此醜虜而可
伏乎昔高祖忍平城之恥吕后棄慢書之詬(詬恥也)方之
於今何者爲甚天設山河秦築長城漢起塞垣所以别
内外異殊俗也苟無䠞國内侮之患則可矣豈與蟲螘
校寇計爭往來哉雖或破之豈可殄盡而方今本朝爲
之旰食乎(旰晚也左傳伍子胥曰楚君大失其旰食乎劉攽曰今本朝案文今當作令)夫專
勝者未必克挾疑者未必敗衆所謂危聖人不任朝議
有嫌明主不行也昔淮南王安諫伐越曰天子之兵有
征無戰言其莫敢校也(校報也)如使越人蒙死以逆執事
厮輿之卒(前漢書音義曰厮微也輿衆也)有一不備而歸者雖得越王
之首而猶爲大漢羞之而欲以齊民易醜虜皇威辱外
夷就如其言猶已危矣况夫得失不可量邪昔珠崖郡
反孝元皇帝納賈捐之言而下詔曰珠崖背畔今議者
或曰可討或曰棄之朕日夜惟思羞威不行則欲誅之
通于時變復憂萬民夫萬民之饑與遠蠻之不討何者
爲大宗廟之祭凶年猶有不備况避不嫌之辱哉今關
東大困無以相贍又當動兵非但勞民而已其罷珠崖
郡此元帝所以發德音也夫䘏民救急雖成郡列縣尚
猶棄之况障塞之外未嘗爲民居者乎守邊之術李牧
善其略(史記曰李牧趙之北邊良將常居代鴈門備匈奴以便宜置吏市租不入幕府爲士卒費謹烽)
(火邊無失亡也)保塞之論嚴尤申其要(愚曰寵之此議幸逢章帝之長者)遺業
猶在文章具存循二子之策守先帝之規臣曰可矣
乞勿棄涼州議(林之竒曰燮性剛有節義初將兵討黃巾燮曰天下之憂不憂於外)
(張角梟夷臣憂甫深憂國之臣也後崔烈請棄涼州燮厲言曰斬司徒天下乃安趙忠欲以黃)
(巾之功求封燮燮曰傅燮豈求私賞哉斯皆大過及守漢陽謀行略著會耿鄙不從燮諫討賊)
(被殺賊圍漢陽燮與其子幹訣遂戰没眞古烈士也傳曰由也不得其死然燮有之)
傅燮(漢書涼州兵亂不解徵發天下役賦無已崔烈以爲宜棄涼州帝以問燮燮云)
斬司徒天下乃安尚書郎楊贊奏燮廷辱大臣帝以問
燮燮對曰昔冒頓至逆也樊噲爲上將願得十萬衆横
行匈奴中憤激思奮未失人臣之節顧計當從與不耳
季布猶曰噲可斬也今涼州天下要衝國家藩衛高祖
初興使酈商别定隴右世宗拓境列置四郡議者以爲
斷匈奴右臂今牧御失和使一州叛逆海内爲之騷動
陛下卧不安寢烈爲宰相不念爲國思所以弭之之策
乃欲割棄一方萬里之土臣竊惑之若使左衽之虜得
居此地士勁甲堅因以爲亂此天下之至慮社稷之深
憂也若烈不知之是極蔽也知而故言是不忠也(帝從燮議)
駁陳忠罪疑議(愚曰次玉之罪無可疑者且初次兄也軍玉母也死由次玉致之免)
(之何辭)
應劭(漢書初安帝時河間人尹次潁川人史玉皆坐殺人當死次兄初玉母軍並詣官曹)
(求代其命因縊而物故尚書陳忠以罪疑從輕議活次玉劭追駁之)
尚書稱天秩有禮五服五章哉天討有罪五刑五用哉
而孫卿亦云凡制刑之本將以禁暴惡且懲其末也凡
爵列官秩賞慶刑威皆以類相從使當其實也若德不
副位能不稱官賞不酬功刑不應罪不祥莫大焉殺人
者死傷人者刑此百王之定制有法之成科高祖入關
雖尚約法然殺人者死亦無寬降夫時化則刑重時亂
則刑輕(犯化之罪固重犯亂之罪爲輕)書曰刑罰時輕時重此之謂也
今次玉公以清時釋其私憾阻兵安忍僵屍道路朝恩
在寬幸至冬獄而初軍愚狷妄自投斃昔召忽親死子
紏之難而孔子曰經於溝瀆人莫知之朝氏之父非錯
刻峻遂能自隕其命班固亦云不如趙母指括以全其
宗傳曰僕妾感慨而致死者非能義勇顧無慮耳夫刑
罰威獄以類天之震燿殺戮也温慈和惠以放天之生
殖長育也是時春一草枯則爲災秋一木華亦爲異今
殺無罪之初軍而活當死之次玉其爲枯華不亦然乎
陳忠不詳制刑之本而信一時之仁遂廣引八議求生
之端夫親故賢能功貴勤賓豈有次玉當罪之科哉若
乃小大以情原心定罪此爲求生非謂代死可以生也
敗法亂政悔其可追(劭凡爲駁議三十篇皆此類也)
復肉刑議(愚曰除肉刑自漢文帝始夫其驟更古制已欠商略而笞箠傷人更過昔者特)
(君子終諒其爲一念之仁今欲復之是誠何心融言善矣)
孔融(時論者多欲復肉刑融乃建議曰)
古者敦厖善否不别吏端刑清(端直也)政無過失百姓有罪
皆自取之末世陵遲風化壞亂政撓其俗法害其人故
曰上失其道民散久矣而欲繩之以古刑投之以殘棄
(殘其支體而棄廢之)非所謂與時消息者也紂斮朝涉之脛天下
謂爲無道夫九牧之地千八百君(前漢賈山曰昔者周蓋千八百國以九州)
(之人養千八百君)若各刖一人是下常有千八百紂也(劉攽曰案文少)
(一天字)求俗休和弗可得已且被刑之人慮不念生志在
思死類多趨惡莫復歸正夙沙亂齊(左傳曰靈公廢太高子光立公子牙使)
(厚傅牙夙沙衛爲少傅崔杼逆光而立之是爲莊公莊公以夙沙衛易已衛奔高唐以叛)伊戾禍宋
(左傳楚客聘于晉過宋大子座知之請野享之公使往伊戾請從遣之至則欿用牲加書徵之騁而告曰太子)
(將爲亂既與楚客盟矣公使視之則信有焉公囚太子太子縊死公徐聞其無罪乃亨伊戾)趙高英
布爲世大患(史記胡亥謂李斯曰高故宫人也遂專信任之後殺李斯劫殺胡亥卒亡秦也前漢)
(書黥布坐法黥論輸驪山亡之江中爲羣盜及屬項羽常爲先鋒陷陣後歸漢爲九江王謀反誅之)不能
止人遂爲非也適足絶人還爲善耳雖忠如鬻權(鬻權強諫)
(楚子弗從臨之以兵懼而從之拳曰吾懼君以兵罪莫大焉遂自刖君子曰鬻拳可謂愛君矣諫以自納於刑)
(刑猶不忘納君於善)信如卞和(韓子曰楚人和氏得璞玉獻之武王使玉人相之曰石也刖其左足)
(及文王即位和又奉其璞玉人又曰繼石也又刖其右足成王即位和乃抱其璞而哭泣盡而以血王使玉)
(人攻璞而得寶焉)智如孫臏(史記孫臏與龐涓學兵法涓事魏惠王爲將軍自以能不及臏隂使)
(召臏斷其兩足而黥之臏後入齊威王問兵法以爲師魏與趙攻韓齊使田忌將而往入魏地爲十萬竈明日)
(爲五萬竈明日爲二萬竈龐涓行三日大喜與其輕銳倍日并行孫子度其行暮當至馬陵乃斫大樹白而書)
(之曰龐涓死此木下涓夜至斫木下齊軍萬弩俱發涓遂自剄)冤如巷伯才如史遷達
如子政一離刀鋸没世不齒是太甲之思庸穆公之霸
秦南睢之骨立衛武之初筵陳湯之都賴魏尚之守邊
無所復施也漢開改惡之路凡爲此也故明德之君遠
度深惟棄短就長不苟革其政者也
晉李太后服制議(愚曰此禮制之宜也故始末具載)
何澄等(初簡文帝諸姬絶孕李太后爲宫人在織坊中帝以大計召之生孝武帝及會)
(稽王孝武即位加爲皇太妃儀服一同太后後尊爲皇太后安帝即位尊爲太皇太后隆)
(安四年崩朝議疑其服制左僕射何澄等僕射王雅尚書車胤孔安國祠部徐廣等議曰)
太皇太后名位允正體同皇極禮制備盡情禮兼申陽
秋之義母以子貴既稱夫人禮服從正故成風顯夫人
之號昭公服三年之喪子於父母之所生體尊義重且
禮祖不厭孫固宜追服無屈而緣情立制若嫌明文不
存則疑斯從重謂應同於爲祖母後齊衰三年(從之皇后及百)
(官皆服齊衰朞永安皇后一舉哀於是設廬於西堂凶儀施于神獸門葬修平陵神主祔于宣太后廟)
文選補遺卷十七
