文選補遺卷八
元陳仁子輯
奏疏
日食論守令數易疏(愚曰守令不數易良法也宣帝精審察故可行光武任謠)
(言故難行守令於民最近得人則久而為利非人則久而為害然也漢宣拜刺史守相輙親見)
(問觀其所由故張敞尹京兆五年黃霸守潁川八年漢郡丞雖老聾以廉而不易曹吏書佐選)
(其可用者罷斥諸病吏是以吏稱職民安業安有鼕鼕打五鼓謝令推不去者及考循吏傳光)
(武專用謠言變易守宰夫謠言冇真亦有偽按漢儀三公府每歲州郡採長吏臧否民所疾苦)
(條奏掾屬令史都會殿上主者大言某州郡行狀云何善者同聲稱之不善者各爾銜杖大較)
(皆取无名埶其中或有愛憎微裁黜陟之飾偽釣名亦所不免安可不審别之哉夫光武信謠)
(言之癖即其信䜟言也朱浮論帝以微過數易守令未必不以謠言耳惜不及此然則久近法)
(宜何如曰在選察)
朱浮(本傳浮字叔元沛國蕭人帝以二千石長吏多不勝任時有纖微之過者必見斥罷)
(交易紛擾百姓不寧六年有日食之異浮因上疏)
臣聞日者衆陽之所宗君上之位也凡居官治民據郡
典縣皆為陽為上為尊為長若陽上不明尊長不足則
干動三光垂示王者五典紀國家之政(禮記温柔敦厚詩教也疏通知)
(遠書教也潔静精微易教也恭儉莊敬禮教也屬辭比事春秋教也)鴻範别災異之文(鴻範)
(尚書篇名箕子為武王陳政道隂陽之法災異即咎徵之類)皆宣明天道以徵來事
者也陛下哀愍海内新離禍毒保宥生人(宥寬也)使得蘇
息而今牧人之吏多未稱職小違理實輙見斥罷豈不
粲然黑白分明哉然以堯舜之盛猶加三考大漢之興
亦累功效吏皆積久養老於官至名子孫因為氏姓當
時吏職何能悉理論議之徒豈不諠譁蓋以為天地之
功不可倉卒艱難之業當累日也而間者守宰數見换
易迎新相代疲勞道路尋其視事日淺未足昭見其職
既加嚴切人不自保各相顧望無自安之心有司或因
睚眦以騁私怨苟求長短求媚上意二千石及長吏迫
於舉劾懼於刺譏故争飾詐偽以希虚譽斯皆羣陽騷
動日月失行之應夫物暴長者必夭折功易成者必亟
瓌如摧長久之業而造速成之功非陛下之福也天下
非一時之用也海内非一旦之功也願陛下遊意於經
年之外望化於一世之後天下幸甚
論權歸刺舉之吏疏(愚曰立法不免有弊其來久矣漢州牧刺舉本以禁奸而)
(不免滋奸何也法有因有偏君原法以救弊毋因弊以廢法漢制州牧奏二千石長吏不任位)
(者事皆先下三公三公遣掾吏按驗然後黜退此良法也帝輕三公而重刺舉以一人譽之而)
(進一人毁之而退而黜陟進退宰相拱手無與其間弃腹心而信手足焉用彼相哉朱浮之言)
(蓋亦救弊之術)
朱浮(本傳舊制州牧奏二千石長吏不任位者事皆先下三公三公遣掾史案驗然後黜)
(退帝時用明察不復委任三府而權歸刺舉之吏浮復上疏)
陛下清明履約率禮無違自宗室諸王外家后親皆奉
遵繩墨無黨埶之名至或乘牛車齊於編人斯固法令
整齊下無作威者也求之於事宜以和平而災異猶見
者而豈徒然天道信誠不可不察竊見陛下疾往者上
威不行下專國命即位以來不用舊典信刺舉之官黜
鼎輔之任至於有所劾奏便加退免覆案不關三府罪
譴不蒙澄察陛下以使者為腹心而使者以從事為耳
目是為尚書之平決於百石之吏(使者刺史也續漢志曰每州有從事秩百)
(石耳目謂令未察也平謂平決也)故羣下苛刻各自為能兼以私情容
長增愛在職皆競張空虚以要時利故有罪者心不厭
服無咎者坐被空文不可經盛衰貽後王也夫事積久
則吏自重吏安則人自静傳曰五年再閏天道乃備夫
以天地之靈猶五載以成其化況人道哉臣浮愚戇不
勝惓惓願陛下留心千里之任省察偏言之奏
日食論用人疏(唐仲友曰鄭興日食論不用功臣有是非又曰興論日食晦為君亢)
(急臣促迫雖合時務然不食朔乃歷差興不能知歷未為精愚曰光武平生之失在任已不)
(任人任巳故精意政事不任人故抑退功臣鄭興因日食之災歸咎及此是矣雖然論君亢急)
(則臣促迫宜足鍼光武任已之痼論功臣用則人位謬適足遂光武不任人之非恐未易應天)
(也)
鄭興(本傳興字少贛河南開封人建武六年徵為太中大夫明年三月晦日食上疏)
春秋以天反時為災地反物為妖人反德為亂亂則妖
災生(左傳晉伯宗之辭災謂寒暑易節妖謂羣物失性)往年以來讁咎連見意
者執事頗有闕焉按春秋昭公十七年夏六月甲戍朔
日有食之(杜預注於周為六月於夏為四月純陽用事隂氣未動而侵陽)傳曰日過分
而未至(言過春分而未及夏至也)三辰有災於是百官降物(降物素服)君
不舉(不舉盛饌)避移時(避正寢過日食時也)樂用鼓(奏鼓伐鼓)祝用幣(用幣於社)
史用辭(用辭以自責此以上皆左傳載魯太史答季平子之詞)今孟夏純乾用事
隂氣未作其災尤重夫國無善政則謫見日月變咎之
來不可不慎其要在因人之心擇人處位也(左傳晉士文伯曰國)
(無政不用善則自取謫於日月之災故政不可不慎也務三而已一曰擇人二曰因人三曰從時也)堯知
鯀不可用而用之者屈已之明因人之心也齊桓反政
而相管仲晉文歸國而任郤縠者是不私其私擇人處
位也(史記桓公與兄子糾争位糾使管仲將兵遮道射桓公鉤帶及桓公即位任政於管仲也文晉文公)
(自秦歸國懷公故臣郤芮謀燒公宫殺文公宦者勃鞮告之後文公以郤穀為中軍師縠即郤芮之族文公不)
(以為讎而任焉)今公卿大夫多舉漁陽太守郭伋可大司空者
而不以時定道路流言咸曰朝廷若用功臣功臣用則
人位謬矣願陛下上師唐虞下覽齊晉以成屈已從衆
之德以濟羣臣讓善之功(濟成也)夫日月交會數應在朔
而頃年日食每多在晦先時而合皆月行疾也日君象
而月臣象君亢急則臣下促迫故行疾也今年正月繁
霜自爾以來率多寒日(正月夏之四月)此亦急咎之罰天於賢
聖之君猶慈父之於孝子也丁寧申戒欲其反政故災
變仍見此乃國之福也今陛下高明而羣臣惶促宜留
思柔剋之政垂意洪範之法博採廣謀納羣下之策
廣博士選疏(唐仲友曰廣博士選亦有益時務愚曰三代學校務成就人才故師儒)
(必選其人後世學校姑廩養人士故師儒多備其官虞教冑子而咨䕫周設成均而立大司樂)
(三代遴選師儒直欲作成士類非好名也東漢學校最盛光武幸三雍明帝行尊老圜橋門而)
(觀聽者億萬計獨儒官博士未聞表表在人耳囗夫博士秦官也武帝初置五經博士宣帝增)
(十二員後漢增至十四易四書三詩三禮二春秋二凡經皆有師未嘗無官也而光武獨取人)
(於洛陽城夫士通經各有長短易以施孟梁丘書以大小夏侯詩以毛韓禮以后蒼春秋以董)
(仲舒眭孟嚴顔人非一時時非一所若置在壇席姑備士望則學校養士為虚設矣吾嘗妄意)
(東漢儒生其以節義扶世勝西漢者學校崇養之意有餘也其以經學名家不及西漢者博士)
(教訓之道不盡也以是益味朱浮之言)
朱浮(本傳建武七年轉太僕浮又以國學既興宜廣博士之選乃上書)
夫太學者禮義之宫教化所由興也陛下尊敬先聖垂
意古典宫室未飾干戈未休而先建太學造立横舍(横學)
(也或作黌義同)比日車駕親臨觀饗將以弘時雍之化顯勉進
之功也尋博士之官為天下宗師使孔聖之言傳而不
絶舊事策試博士必廣求詳選爰自畿夏延及四方是
以博舉明經唯賢是登(漢官儀曰博士秦官也武帝初置五經博士後增至十四人太)
(常差選有聰明威重一人為祭酒總領網紀其舉狀曰生事愛敬喪没如禮通易尚書孝經論語兼綜載籍窮)
(微闡與隠居樂道不求聞達身無金痍痼疾世六屬不與妖惡交通王侯賞賜行應四科經任博士下言某官)
(某甲保舉)學者精勵遠近同慕伏聞詔書更試五人唯取見
在洛陽城者臣恐自今以往將有所失求之密邇容或
未盡而四方之學無所勸樂凡策試之本貴得其真非
有期會不及遠方也又諸所徵試皆私自發遣非有傷
費煩擾於事也語曰中國失禮求之於野臣浮幸得與
講圖䜟(與音預)故敢越職
䧏避功臣疏(朱黼曰太甲成康所與圖回庶政皆嗚條牧野之士惠文景武四世所任)
(為執政者皆高帝之故徹候也升陑鷹揚之相雖不當以繩後世然販繒蹶張之材亦足以安)
(社稷而重朝廷也功臣任事果亦何負於天下也哉雲臺諸將雖平時專以健武自名者不足以)
(緝熙帝載冇如鄧禹寇恂賈復耿弇朱祐之流文足以緯國華智足以謀王體固皆公輔之器)
(經綸之才也乃以功臣例擯不用謂之何哉愚曰光武駕馭功臣與高帝異杜詩此疏雖足)
(見詩心之謙適足觸光武之忌大㮣漢高以大度待功臣後多有變而不能全其材光武以沈)
(幾待功臣後雖無變而不能盡其材全之而復盡之惟唐太宗為難及雖然光武亦非盡不知)
(功臣者嘗封功臣大國四縣小二縣下不過鄉亭惟賈復六縣又闢丁恭曰古亾國皆以無道)
(未聞功臣地多而滅亡者是帝封功臣以地特疑而不任功臣以事耳史謂帝惜其能不許者)
(非惜杜詩也鄭興言功臣用則人位謬蓋迎合而言與杜詩所見不同何邪)
杜詩(本傳詩自以無勞不宜久居大郡求欲䧏避功臣上疏)
陛下亮成天工克濟大業偃兵修文羣帥反旅海内合
和萬世蒙福天下幸甚唯匈奴未譬聖德威侮二垂陵
虚中國邊民虚耗不能自守臣恐武猛之將雖勤亦未
得解甲櫜弓也夫勤而不息亦怨勞而不休亦怨怨恨
之師難復責功臣伏覩將帥之情功臣之望冀一休足
於内郡(休足止行役也)然後即戎出命不敢有恨臣愚以為師
克在和不在衆(春秋左氏傳文也)陛下雖垂念北邊亦當頗泄
用之(泄猶雜也)昔湯武善御衆故無忿鷙之師陛下起兵十
有三年將帥和睦士卒鳧薻(言其和睦歡悅如鳧之戲於水薻也)今若使
公卿郡守出於軍壘則將帥自厲士卒之復比於宿衛
則戎士自百(復謂優寬也音福續漢志曰羽林郎秩比三百石掌侍從宿衛言士卒得比於郎則)
(人百其勇)何者天下已安各重性命大臣以下咸懷樂土不
讎其功而厲其用無以勸也陛下誠宜虚缺數郡以俟
振旅之臣重復厚賞加於久役之士如此緣邊屯戍之
師競而忘死乘城拒塞之吏不辭其勞則烽火精明守
戰堅固聖王之政必因人心今猥用愚薄塞功臣之望
誠非其宜臣詩伏自惟忖本以史吏一介之才(謂初為郡功曹)遭
陛下創制大業賢俊在外空乏之間超受大恩收養不稱
奉職無效久竊禄位令功臣懷愠誠惶誠恐八年上書
乞避功德陛下殊恩未許放退臣詩蒙恩尤深義不敢
苟冐虚請誠不勝至願願退大郡受小職及臣齒壯力能
經營劇事如使臣詩必有補益復受大位雖析珪授爵
所不辭也惟陛下哀矜
用虎符疏(愚曰杜詩不入循吏傳不但南陽七年長於牧養而巳將軍蕭廣則格殺之逆)
(賊楊異則誅平之伏湛賢明則又薦舉之直有仁者之勇身雖在外盡心朝廷讜言善策隨事)
(獻納至言虎符防微忠亦至矣惜帝亦不能盡其材而大用之)
杜詩(本傳初禁網尚簡但以璽書發兵未有虎符之信詩上疏)
臣聞兵者國之凶器聖人所慎舊制發兵皆以虎符其
餘徵調竹使而已符策合會取為大信所以明著國命
斂持威重也(說文符信也漢制以竹長六寸分而相合前書文帝二年初與郡守為銅虎符竹使)
(符音義曰銅虎符一至第五發兵遣使符合乃聽之竹使符以竹五寸鐫刻篆書亦第一至第五也)間者
發兵但用璽書或以詔令如有姦人詐偽無由知覺愚
以為軍旅尚興賊虜未殄徵兵郡國宜有重慎可立虎
符以絶姦端昔魏之公子威傾鄰國猶假兵符以解趙
圍若無如姬之仇則其功不顯(史記秦昭王破趙長平又進圍邯鄲平原君遺)
(公子書求救於魏魏使晉鄙將兵十萬救趙持兩端觀令望公子用侯嬴計請於如姬魏王卧内竊晉鄙兵符矯)
(奪晉鄙兵進擊秦軍解去)事有煩而不可省費而不得已蓋謂此也
追稱祭遵請諡疏(唐仲友曰祭遵在諸將中最賢又曰以孝為根本莅官敬戰陣)
(勇皆自孝推之又曰廉約小心克已奉公將帥最難事愚曰高帝諸將無素行多光武諸將)
(無素行少雲臺諸將自鄧禹寇恂而外即合推尊祭遵故平蠻寇擒張滿執張豐膚功卓犖未足)
(為遵屈指至負土起墳而盡其孝家無竒財而守其廉克己奉公而行其儉遵兼數器諸將未)
(易及明帝圖形雲臺遵以潁陽侯位次十七愚以為置諸寇鄧之下則可置諸堅鐔朱祐任光)
(之下則屈諡曰成侯果盡哉)
范升(升字辯卿代郡人祭遵傳建武九年卒于軍帝愍悼甚喪至河南車駕素服臨之哀)
(慟祠以太牢如宣帝臨霍光故事大長秋謁者河南尹護喪事大司農給費博士范升上)
(䟽追稱遵曰)
臣聞先王崇政尊美屏惡(見論語)昔高祖大聖深見遠慮
班爵割地與下分功著錄勲臣頌其德美生則寵以殊
禮奏事不名入門不趨(前書曰蕭何奏事不名入門不趨)死則壽其爵
邑世無絶嗣丹書鐵劵傳於無窮斯誠大漢厚下安人
長久之德所以累世十餘歴載數百廢而復興絶而復
續者也陛下以至德受命先明漢道襃序輔佐封賞功
臣同符祖宗征虜將軍潁陽候遵不幸早薨陛下仁恩
為之感傷遠迎河南惻怛之慟形於聖躬喪事用度仰
給縣官重腸妻子不可勝數送死有以加生厚亡有以
過存矯俗厲化卓如日月(卓高也)古者臣疾君視臣卒君
弔(前書賈山上書曰古之賢君於其臣也尊其爵禄而親之疾則臨視之無數死則往弔哭之臨其小斂大)
(斂可謂盡禮也故臣下竭力盡死以報其上)德之厚者也陵遲己來久矣及
至陛下復興斯禮羣下感動莫不自勵臣竊見遵修行
積善竭忠於國北平漁陽西拒隴蜀先登坻上(即隴坻上)深
取略陽衆兵既退獨守衝難(衝兵衝也謂吳漢耿弇等悉奔還唯遵獨留不郤)
制御士心不越法度所在吏人不知有軍(言不侵擾)清名聞
於海内廉白著於當世所得賞賜輙盡與吏士身無竒
衣家無私財同産兄午以遵無子娶妾送之遵乃使人
逆而不受自以身任國不敢圖生慮繼嗣之計臨死遺
誡牛車載喪薄葬洛陽問以家事終無所言任重道遠
死而後己遵為將軍取士皆用儒術對酒設樂必雅歌
投壺又建為孔子立後奏置五經大夫雖在軍旅不忘
俎豆可為好禮悅樂守死善道者也禮生有爵死有諡
爵以殊尊卑諡以明善惡臣愚以為宜因遵薨論叙衆
功詳案諡法以禮成之(諡法周書之篇周公制焉)顯章國家篤古之
制為後嗣法(帝乃以示公卿至葬車駕復臨贈以將軍侯印綬朱輪容車介士軍陳送葬諡曰成)
(侯既葬車駕復臨其墳存見夫人室家)
勿增科禁奏(東坡蘇軾曰漢仍秦法至重高惠固非虐主然習所見以為常不知其重)
(也至孝文始罷肉刑與三夷之誅景帝復為孥戮晁錯武帝暴戾有增無損宣帝治尚嚴因武)
(帝之舊至王嘉為相始輕減法律遂至東京因而不改班固不紀其事事見梁統傳可謂疎略)
(矣嘉賢相也輕刑又其盛德之事可不紀乎統乃言高惠文景宣帝以重法治哀平以輕法衰)
(因上言乞增重法律雖當時不從其請此如人少年時不節酒色而安老後雖節而病見以此)
(便為酒色延年可乎統亦東京名臣然一出此言遂獲罪于天其子松竦皆死非命冀卒滅族)
(嗚呼悲夫戒哉疎而不漏可不懼乎愚曰光武在位三十二年凡三十有五詔為刑獄下者)
(二二年省刑法五年出係囚藹然帝王恤刑之盛心梁統心乎法律故勸帝重刑杜林心乎經)
(術故勸帝輕刑用杜之說不失於厚用梁之說恐失於薄矣心術異故議論亦異又曰杜林善)
(用古學平生議二事皆自學問中出若漢郊不當祀堯則可以語禮若科禁不可復增則可以)
(語刑)
杜林(本傳字伯山扶風茂陵人建武十四年太中大夫梁統上疏竊見元帝輕殊死刑三)
(十四事哀帝輕殊死刑八十一事其四十二事手殺人者滅死一等自後著為常凖故人)
(輕犯法吏易殺人臣聞刑罰在衷無取於輕高帝受命納令定律誠得其宜文帝唯除省)
(肉刑相坐之法至哀平繼體即位日淺聽斷尚寡丞相王嘉輕為穿鑿虧除先帝舊約成)
(律數年之間百有餘事或不便於理或不厭民心謹表其尤害於體者傳奏於左願宣詔)
(有司定不易典光禄勲杜林奏)
夫人情挫辱則義節之風損法防繁多則苟免之行興
孔子曰道之以政齊之以刑民免而無恥道之以德齊
之以禮有恥且格古之明王深識遠慮動居其厚不務
多辟周之五刑不過三千大漢初興詳覽失得故破觚
為圓斵雕為樸蠲除苛政更立疎網海内歡忻人懷寬
德及至其後漸以滋章吹毛索疵詆欺無限(前書曰有司吹毛求)
(疵索求也詆欺謂飾非成釁非其本罪)果桃菜茄之饋集以成臧小事無
妨於義以為大戮故國無廉士家無完行至於法不能
禁令不能止上下相遁為敝彌深臣愚以為宜如舊制
不合翻移(帝從之)
定宗廟昭穆奏(致堂胡寅曰此光武中興之廟制也孝成以後三世無嗣王莽簒時)
(漢祚既絶光武掃平禍亂奮然崛起雖祖高祖而帝四親非與哀朝尊崇藩統同事於義未有)
(大不可者一聞純等建議斷然不疑曾無留難章陵四祠蔑有異等彼何所為而然邪寬恩之)
(僣既不聞於當年失禮之譏又不生於後代以是較之宣哀過舉益明而禮所載為人後者為)
(其父母降而得祭豈可違而不守哉)
張純(本傳純字伯仁京兆杜陵人純以宗廟未定昭穆失序十九年乃與太僕朱浮各奏)
(言云云詔下公卿大司徒戴涉大司空竇融議宜以宣元成哀平五帝四世代今親廟宣)
(元皇帝尊為祖父可親奉祠成帝以下有司行事别為南頓君立皇考廟其祭上至舂陵)
(節侯羣臣奉祠以明尊尊之敬親親之恩帝從之是時宗廟未備自元帝以上祭於洛陽)
(高廟成帝以下祠於長安高廟其南頓四世隨所在而祭焉)
陛下興於匹庶蕩滌天下誅鉏暴亂興繼祖宗竊以經
義所紀人事衆心雖實同創革而名為中興宜奉先帝
恭承祭祀者也元帝以來宗廟奉祠高皇帝為受命祖
孝文皇帝為太宗孝武皇帝為世宗皆如舊制又立親
廟四世推南頓君以上盡於舂陵節侯(南頓令欽即光武之父舂陵侯)
(買光武高祖也)禮為人後者則為之子既事大宗則降其私親
(大宗謂元帝也據代相承高祖至元帝八代光武即高帝九代孫以代數相推故繼體元帝故曰既事大宗下)
(又云宣元皇帝尊為祖父又曰自元帝以上祭于洛陽成帝以下祭于長安其義明矣降其私親謂舂陵以下)
(不别序昭穆)今禘祫高廟陳序昭穆而舂陵四世君臣並列
以卑厠尊不合禮意設不遭王莽而國嗣無寄推求宗
室以陛下繼統者安得復顧私親違禮制乎昔高帝以
自受命不由太上宣帝以孫後祖不敢私親故為父立
廟獨羣臣侍祠臣愚謂宜除今親廟以則二帝舊典願
下有司博採其義
定禘祫奏(愚曰自魯以諸侯用天子之禘而禘禮不明自後漢以君臣並列於祫祭而祫)
(禮不明夫禘之為言大也祫之為言合也故大祭為禘合祭為祫禘序昭穆祫聚飲食固人主)
(所以廣孝道昭敬心也而世儒紛紛各異馬融王肅則云禘大祫小鄭玄註二禮則云祫大禘)
(小賈逵劉歆則云一祭二名公羊則云五年而再盛祭高堂生則云先三而後二徐邈則云先)
(二而後三正其數則祫以五齊禘以四齊也正其時則祫以十月禘以四月也噫何其紛紛也)
(張純此議舉其略而未詳然則酌其中而用之如何曰唐開元三年史元璨議以二禘相去為)
(月六十中分三十置一祫焉若甲年夏禘丙年冬祫辛年夏禘癸年冬祫三年一祫之禮既無)
(乖越五歲再盛之制疎數又均此議頗當)
張純(本傳二十六年詔純曰禘祫之祭不行已久矣三年不為禮禮必壞三年不為樂樂)
(必崩宜據經典詳為其制純奏)
禮三年一祫五年一禘春秋傳曰大祫者何合祭也毁
廟及未毁廟之主皆登合食乎太祖五年而再殷(周禮三年)
(一祫五年一禘又公羊傳大祫者何合祭也合祭奈何毁廟主陳于太祖未毁主皆升合食于太祖五年而再)
(殷祭注云殷盛也謂三年祫五年禘也)漢舊制三年一祫毁廟主合食高
廟存廟主未嘗合祭元始五年諸王公列侯廟食始為
禘祭(臣賢案平帝元始三年春祫祭明堂諸侯王列侯宗室助祭賜爵金帛金純及司馬彪書並云禘祭)
(蓋禘祫俱是大祭名可通也)又前十八年親幸長安亦行此禮(續漢書十)
(八年上幸長安詔太常行禘禮於高廟序昭穆父為昭南向子為穆北向)禮說三年一閏天
氣小備五年再閠天氣大備三年一祫五年一禘禘之
為言諦諦定昭穆尊卑之義也禘祭以夏四月夏者陽
氣在上隂氣在下(四月乾卦用事故言陽氣在上也)故正尊卑之義也
祫祭以冬十月冬者五穀成熟物備禮成故合聚飲食
也斯典之廢於兹八年(自十八年至此)謂可如禮施行以時定
議
乞優答北匈奴奏(愚曰聖王御夷狄蓋有道也御得其道則作使御失其道則作)
(敵比匈奴求和皆因南單于之内附埶孤力弱然也以二十七年皇太子臧宫之議失於偏而)
(不善處彪之議適其宜而善處夫皇太子議欲絶使是來而不受適以生怨心也臧宫等欲事)
(征伐是去而或追適以損威重也獨班彪草詔優答數辭酬賞相當既不郤北之心又不失南)
(之信兩盡其宜真足存大體而示國威較之二人不同蓋可與謀國者)
班彪(本傳彪字叔皮扶風安陵人南匈奴傳建武二十八年北匈奴復遣使詣闕貢馬及)
(裘更乞和親并請音樂又求率西域諸國胡客與俱獻見帝下三府議酬答之宜司徒掾)
(班彪奏)
臣聞孝宣皇帝勑邊守尉曰匈奴大國多變詐交接得
其情則郤敵折衝應對入其數則反為輕欺今北匈奴
見南單于來附懼謀其國故數乞和親又遠驅牛馬與
合市重遣名王多所貢獻斯皆外示富強以相欺誕也
臣見其獻益重知其國益虚歸親愈數為懼愈多然今
既未獲助南則亦不宜絶北羈縻之義禮無不答謂可
頗加賞賜略與所獻相當明加曉告以前世呼韓邪郅
支行事(呼韓單于稱臣受賞郅支單于背德被誅以此二者行事曉告之也郅支即呼韓兄名呼屠吾)
(斯自立為單于擊走呼韓邪單于也)報答之辭令必有適(適猶所也言報答之辭必令得)
(所也)今立稾草并上曰單于不忘漢恩追念先祖舊約欲
修和親以輔身安國計議甚高為單于嘉之往者匈奴
數有乖亂呼韓郅支自相讎隙並蒙孝宣皇帝垂恩救
護故各遣侍子稱藩保塞其後郅支忿戾自絶皇澤而
呼韓附親忠孝彌著及漢滅郅支(元帝時郅支坐殺使與者谷吉都護甘延壽)
(副陳湯發西域兵誅斬之)遂保國傳嗣子孫相繼今南單于攜衆南
向款塞歸命自以呼韓嫡長次第當立而侵奪失職猜
疑相背數請兵將歸埽北庭策謀紛紜無所不至惟念
斯言不可獨聽又以北單于比年貢獻欲修和親故拒
而未許將以成單于忠孝之義漢秉威信總率萬國日
月所照皆為臣妾殊俗百蠻義無親疎服順者襃賞畔
逆者誅罰善惡之效呼韓郅支是也今單于欲修和親
欵誠已達何嫌而欲率西域諸國俱來獻見西域國屬
匈奴與屬漢何異單于數連兵亂國内虚耗貢物裁以
通禮何必獻馬裘今齎雜繒五百匹弓鞬韥丸一矢四
發遣遺單于(鞬音居言反方言云藏弓為鞬藏箭為韥丸即箭箙也發四矢曰發見儀禮也)又
賜獻馬左骨都侯右谷蠡王維繒各四百匹斬馬劒各
一(尚方少府屬官作供御器物故有斬馬劒言劒利可以斬馬)單于前言先帝時所
賜呼韓邪竽瑟空侯皆敗願復裁賜(言更請裁賜也)念單于國
尚未安方厲武節以戰攻為務竽瑟之用不如良弓利
劒故未以齎(言不齎持往遺也)朕不愛小物於單于便宜所欲
遣驛以聞
言信䜟醻賞疏(致堂胡寅曰䜟書原於易之推往以知來周家卜世得三十卜年得)
(八百此知來之術也易道既隠卜筮者溺於考測必欲竒中故分流别𣲖其說浸廣要之知道)
(者以義處命理行則行理止則止術數之學蓋不取也鄭興身遇明君當極論以解主惑一被)
(詰責遽出孫言君子非之戴溪曰䜟記之說果孰為之初乎左氏傳春秋雜取神怪卜筮論)
(說禍福皆有據依有童謠而無䜟語至司馬遷作史記言秦人作長城以備胡謂亡秦者胡也)
(曾不知為胡亥陳涉起事念鬼以威衆取帛書置魚腹中世之姦人始假文書以惑衆矣漢宣)
(帝未即位時睦洪推說災異以為漢當再受命至成帝齊人甘忠可詐造天官等書以授其徒)
(而後䜟記盛矣王莽因之造作符命代漢天下殆勝廣之遺智也光武明智有餘當懲莽欺罔)
(絶其端倪勿使遺禍後世即位之初首從事焉彼其﨑嶇南陽新野間聞劉秀當為天子舊矣)
(一旦以赤伏符即位意者以謂天誠有是書天人之祕真不可誣邪王莽假符命以欺衆光武)
(信䜟記以自欺是孰為愚智乎且王氏殘虐百姓思漢久矣光武之為民望也向使無赤符說)
(當不有天下乎彼疆華者果安從得此書是亦不過哀章之類耳舍人事而託符䜟是何不自)
(信若此也三代之王固嘗受命其符安在夫亦卜諸人心而已矣雖然神器至重一旦而得之)
(誠非偶然者萬一有前世博物道術之士察見興亡形諸䜟記或未可知也然亦不足盡信矣)
(彼進用之材興建禮樂何與䜟記矣而拳拳若此是殆蔽溺過甚不自知義理所在乎嘗卜而)
(中者終身信卜筮嘗夢而應者終身喜言夢人之常情也有天下創業之君其好惡取舍豈當)
(與匹夫相似哉吾觀光武不特自信而已又將移之羣臣至附於聖人之經以此明示百官則)
(而象之妄說符命其患何所不至哉流弊既廣餘孽日深以唐太宗之明智猶以袐記殺功臣)
(亂臣賊子私自譔述欺天罔人行盜竊之計多矣孰謂光武之明智而慮不及此哉)
桓譚(本傳是時帝方信䜟多決定嫌疑又酬賞少薄天下不時安定譚復上疏云云)
臣前獻瞽言未蒙詔報不勝憤懣冐死復陳愚夫策謀
有益於政道者以合人心而得事理也凡人情忽於見
事而貴於異聞觀先王之所記述咸以仁義正道為本
非有竒怪虚誕之事蓋天道性命聖人所難言也自子
貢以下不得而聞況後世淺儒能通之乎今諸巧慧小
才伎數之人增益圖書矯稱䜟記(伎謂方伎醫方之家也數謂數術明堂羲)
(和史卜之官圖書即䜟緯符命之類)以欺惑貪邪詿誤人主焉可不抑遠
之哉臣譚伏聞陛下窮折方士黃白之術甚為明矣(黃白)
(謂以藥化成金銀方士有方術之士)而乃欲聽納䜟記又何誤也其事雖
有時合譬猶卜數隻偶之類(言偶中也)陛下宜垂明聽聖意
屏羣小之曲說述五經之正義略靁同之俗語詳通人
之雅謀又臣聞安平則尊道術之士有難則貴介胄之
臣(介甲也胃兜鍪也)今聖朝興復祖統為人臣主而四方盗賊
未盡歸伏者此權謀未得也臣譚伏觀陛下用兵諸所
降下既無重賞以相恩誘或至虜掠奪其財物是以兵
長渠率各生狐疑黨輩連結歲月不解古人有言曰天
下皆知取之為取莫知與之為取陛下誠能輕爵重賞
與士共之則何招而不至何說而不釋何向而不開何
征而不尅如此則能以狹為廣以遲為速亡者復存失
者復得矣(帝省奏愈不悅)
夏旱諫起北宫疏(唐仲友曰應天以實觀鍾離意諫起北宫顯宗聽用即降雨見)
(天人感應灼然不遠)
鍾離意(本傳意字子阿會稽山隂人永平三年夏旱而大起北宫意詣闕免冠上疏云)
(云帝策詔報曰湯引六事咎在一人其冠履勿謝比上天降旱密雲數會朕戚然慚懼思)
(獲嘉應故分布禱請闚侯風雲北祈明堂南設雩場今又敕大匠止作諸宫減省不急庶)
(消災譴詔因謝公卿百僚遂應時澍雨焉)
伏見陛下以天時小旱憂念元元降避正殿躬自克責
而比日密雲遂無大潤(易曰密雲不雨自我西郊)豈政有未得應天
心者邪昔成湯遭旱以六事自責曰政不節邪使人疾
邪宫室榮邪女謁盛邪苞苴行邪讒夫昌邪(帝王記曰成湯大旱)
(七年齋戒翦髮斷爪以已為犧牲禱於桑林之社以六事自責)竊見北宫大作人失農
時此所謂宫室榮也自古非苦宫室小狹但患人不安
寧宜且罷止以應天心臣意以匹夫之才無有行能久
食重禄擢備近臣比受厚賜喜懼相半不勝愚戇征營
罪當萬死(征營不自安也)
緩刑罰疏(唐仲友曰鍾離意忠厚廉節公正之士解衣受格免郎罪諫諍苛切數還詔書)
(以旱諫起北宫疏論苛刻皆是忠厚其於立朝議論始終無非忠厚論其資質人物在第五倫)
(之右又曰光武知鍾離意仁於用心不大用反令病免顯宗知意至誠然不得久留所謂知而)
(不能用亦緣二君意向在刻深)
鍾離意(本傳帝性褊察好以耳目隠發為明朝廷竦慄争為嚴切以避誅責唯意獨敢)
(諫諍數封還詔書臣下過失輙救解之會連有變異意復上疏云云)
伏惟陛下躬行孝道修明經術郊祀天地畏敬鬼神憂
恤黎元勞心不怠而天氣未和日月不明(易通卦騐曰愚智同位則)
(日月無光)水泉勇溢寒暑違節者咎在羣臣不能宣化理職
而以苛刻為俗吏殺良人繼踵不絶百官無相親之心
吏人無雍雍之志至於骨肉相殘毒害彌深感逆和氣
以致天災百姓可以德勝難以力服先王要道民用和
睦故能致天下和平災害不生禍亂不作鹿嗚之詩必
言宴樂者以人神之心洽然後天氣和也願陛下垂聖
德揆萬幾詔有司慎人命緩刑罰順時氣以調隂陽垂
之無極
改前世苛俗疏(唐仲友曰寵勸章帝蕩滌煩苛可謂仁人之言亦將順其美愚曰)
(天下之治惟一決而盡者難乎其繼也文帝之後有景武忠厚之脉微傷故昭帝難繼而一切)
(遂除苛政光武之後有明帝明察之意無餘故章帝難繼而一切遂行寬大漢本根不傷幸繼)
(之者善也噫操權急者無重臣持法深者無厚士昭帝之寬幸有霍光為之相而章帝亦陳寵)
(第五倫諸人助之也)
陳寵(本傳寵字昭公沛國洨人是時承永平故事吏政尚嚴切尚書決事率近於重寵以)
(帝新即位宜改前世苛俗乃上疏)
臣聞先王之政賞不僣刑不濫與其不得已寧僣不濫
(左傳晉大夫聲子辭)故唐堯著典𤯝災肆赦(尚書舜典之辭)周公作戒勿
誤庶獄(尚書立政之辭)伯夷之典惟敬五刑以成三德(三德剛柔正直)
(尚書吕刑)由此言之聖賢之政以刑罰為首往者斷獄嚴明
所以威懲姦慝姦慝既平必宜濟之以寬陛下即位率
由此義數詔羣僚弘崇晏晏(晏晏温和也尚書考靈耀曰堯聰明文塞晏晏)而
有司執事未悉奉承典刑用法猶尚深刻斷獄者急於
篣格酷烈之痛(篣即榜也古字通)執憲者煩於詆欺放濫之文
或因公行私逞縱威福夫為政猶張琴瑟大絃急者
小絃絶故子貢非臧孫之猛法而美鄭僑之仁政(臧孫)
(魯大夫行猛政子貢非之曰夫政猶張琴瑟也大絃急則小絃絶矣故曰罰得則姦邪止賞得則下歡悦子之)
(賊心見矣獨不聞子産之相鄭乎推賢舉能抑惡揚善有大略者不問其短有厚德者不非小疵家給人足囹)
(圄空虚子産卒國人皆叩心流涕三月不聞竽琴之音其生也見愛死也可悲故曰德莫大於仁禍莫大於刻)
(今子病而人賀子愈而人相懼曰嗟乎何命之不善臧孫慙而避位終身不出見新序)詩云不剛
不柔布政優優方今聖德充塞假于上下宜隆先王之
道蕩滌煩苛之法輕薄箠楚以濟羣生全廣至德以奉
天心(帝敬納寵言每事務於寬厚其後遂詔有司絶鉆鑽諸慘酷之科解妖惡之禁除文請讞五十餘事)
(定著于令文致謂前人無罪文餙致於法中也是後人俗和平屢有嘉端)
諫起陵邑疏(唐仲友曰蒼在東漢最為賢良緣天資高又有學問愚曰人惟以理為)
(樂者舉天下不足以易其樂東平憲王在漢諸王中最為賢明非他可及為善最樂一語是平)
(生用力處諫遊獵諫起陵乃為學得力處)
東平王蒼(帝欲為原陵顯節陵起縣邑蒼上疏)
伏聞當為二陵起立郭邑臣前頗謂道路之言疑不審
實近令從官古霸問湼陽主疾(風俗通古姓周有古公亶父其後氏焉涅陽主)
(光武女竇氏之妻也)使還乃知詔書己下竊見光武皇帝躬履儉
約之行深覩始終之分勤勤懇懇以葬制為言故營建
陵地具稱古典詔曰無為山陵陂池裁令流水而已孝
明皇帝大孝無違奉承貫行(貫行謂一皆遵奉也)至於自所營創
尤為儉省謙德之美於斯為盛臣愚以園邑之興始自
彊秦古者丘隴且不欲其著明豈況築郭邑建都郛哉
上違先帝聖心下造無益之功虚費國用動搖百姓非
所以致和氣祈豐年也又以吉凶俗數言之亦不欲無
故繕修丘墓有所興起考之古法則不合稽之時宜則
違人求之吉凶復未見其福陛下履有虞之至性追祖
禰之深思然懼左右過議以累聖心臣蒼誠傷二帝純
德之美不暢於無窮也惟蒙哀覽
上太后勸成德政疏(愚曰人苦不自知明德后素守簡約而馬廖勸成德政吾)
(意后躬衣大練之風雖出天性亦由閨門講貫力也然第五倫言廖奢用則不能節約其身揚)
(終誡廖訓後則不能教戒其子孫何工於人而拙於身邪)
馬廖(本傳廖字敬平時皇太后躬履節儉事從簡約廖慮美業難終上疏長樂宫)
臣案前世詔令以百姓不足起於世尚奢靡故元帝罷
服官(前書音義曰齊國舊有三服之官奉獻冠幘縱為首服紈素為冬服輕綃為夏服元帝約省故罷之)
成帝御浣衣哀帝去樂府(哀帝即位詔罷鄭衛之音減郊祭及武樂等人數也)然
而侈費不息至於衰亂者百姓從行不從言也夫改政
移風必有其本傳曰吳王好劔客百姓多創瘢楚王好
細腰宫中多餓死(墨子曰楚靈王好細腰而國多餓人也)長安語曰(當時諺也)
城中好高髻四方高一尺城中好廣眉四方且半額城
中好大袖四方全匹帛斯言如戲有切事實前下制度
未幾稍不行雖或吏不奉行良由慢起京師今陛下躬
服厚繒斥去華飾素簡所安發自聖性此誠上合天心
下順民望浩大之福莫尚於此陛下既已得之自然猶
宜加以勉勖法太宗之隆德戒成哀之不終易曰不恒
其德或承之羞誠令斯事一竟則四海誦德聲薰天地
神明可通金石可勒而況於行令願置章坐側以當瞽
人夜誦之音(瞽人無目者也古者瞽師教國子誦六詩前書禮樂志云乃采詩夜誦夜誦者其辭)
(或袐不可宣露故於夜中歌誦也)
抑損后族權疏(愚曰東漢后族惟馬氏最知禮馬后躬衣大練為之倡馬廖勸成德)
(政為之助謙素者假借温言美車服者遣歸田里馬氏一門宜比郭況金穴不同今觀第五倫)
(言結交賓客用度侈耗以廖尚不免凡子弟驕奢宜也噫富不期驕禄不期侈信哉)
第五倫(本傳倫字伯魚京兆長陵人帝以明德太后故尊崇舅氏馬廖兄弟並居職任)
(廖等傾身交結冠蓋之士争赴趣之倫以后族過盛欲令朝廷抑損其權倫上疏云云)
臣聞忠不隐諱直不避害不勝愚狷昧死自表書曰臣
無作威作福其害于而家凶于而國(尚書洪範之言)傳曰大夫
無境外之交束脩之饋(穀梁傳之文)近代光烈皇后雖友愛
天至而卒使隂就歸國徙廢隂興賓客其後梁竇之家
互有非法明帝即位竟多誅之自是洛中無復權戚書
記請託一皆斷絶又譬諸外戚曰苦身待士不如為國
戴盆望天事不兩施臣常刻著五藏書諸紳帶而今之
議者復以馬氏為言竊聞衛尉廖以布三千匹城門校
尉防以錢三百萬私贍三輔衣冠知與不知莫不畢給
又聞臘日亦遺其在中者錢各五千越騎校尉光臘用
羊三百頭米四百斛肉五千斤臣愚以為不應經義惶
恐不敢以不聞陛下情欲厚之亦宜所以安之臣今言
此誠欲上忠陛下下全后家裁蒙省察(裁與纔同)
論馬防出征疏(愚曰自古授兵非人不為身害必為國害易曰弟子輿師貞凶蓋主)
(兵非其人雖正亦凶也故授之宦寺則為魚朝恩授之外戚則為竇憲授之權奸則為桓温授)
(之盜賊則為朱温有功則害國無功則害身而柰何授之非人第五倫一疏雖詆馬氏蓋忠馬)
(氏矣)
第五倫(本傳馬防為車騎將軍當出征西羌又上疏云云)
臣愚以為貴戚可封侯以富之不當職事以任之何則
繩以法則傷恩私以親則違憲伏聞馬防今當西征臣
以太后恩仁陛下至孝恐卒有纖介難為意愛聞防請
社篤為從事中郎多賜財帛篤為鄉里所廢客居美陽
女弟為馬氏妻恃此交通在所縣令苦其不法收繫論
之今來防所議者咸致疑怪況乃以為從事將恐議及
朝廷今宜為選賢能以輔助之不可復令防自請人有
損事望(望物望也)苟有所懷敢不自聞
請兵疏(唐仲友曰班超智勇功名之士終始只開西域一事開西域號斷匈奴右臂此武帝)
(時論後漢匈奴埶弱雖不開西域無害又曰超開西域專用智訃漸開諸國不費中國兵財此)
(為可取)
班超(本傳超字仲升扶風平陵人彪之少子建初三年超率䟽勒康居于寘拘彌兵一萬)
(人攻姑墨石城破之斬首七百級超欲因此叵平諸國乃上疏請兵云云)
臣竊見先帝欲開西域故北擊匈奴西使外國鄯善于
寘即時向化今拘彌莎車疏勒月氐烏孫康居復願歸
附欲共并力破滅龜兹平通漢道若得龜兹則西域未
服者百分之一耳臣伏自惟念卒伍小吏實願從谷吉
效命絶域庶幾張騫弃身曠野(谷吉長安人永之父也元帝時為衛司馬使送)
(郅支單于侍子為郅支所殺張騫武帝時為郎使月氐為匈奴所閉留之十餘歲乃亡走大宛窮急即射禽獸)
(給食)昔魏絳列國大夫尚能和輯諸戎(魏絳晉大夫晉悼公時山戎使孟樂)
(如晉因魏絳納虎豹之皮請和諸戎公悦使魏絳盟諸戎事見左傳)況臣奉大漢之威而
無鉛刀一割之用乎前世議者皆曰取三十六國號為
斷匈奴右臂(哀帝時劉歆上議曰武帝時立五屬國起朔方伐朝鮮起玄菟樂浪以斷匈奴之左)
(臂也西伐大宛結烏孫裂匈奴之右臂南面以西為右也)今西域諸國自日之所入
莫不向化(西域傳曰自條支國乘水西行可百餘日近所入也)大小欣欣貢奉不
絶唯焉耆龜兹獨未服從臣前與官屬三十六人奉使
絶域備遭艱戹自孤守疏勒於今五載胡夷情數臣頗
識之問其城郭大小皆言倚漢與依天等以是效之則
蔥領可通(效猶驗也西河舊事曰蔥領山其上多蔥因以為名)蔥領通則龜兹可
伐今宜拜龜兹侍子白霸為其國王以步騎數百送之
與諸國連兵歲月之間龜兹可禽以夷狄攻夷狄計之善
者也臣見莎車疏勒田地肥廣草木饒衍不比敦煌鄯
善間也(敦煌今涼州縣)兵可不費中國而糧食自足且姑墨温
宿二王特為龜茲所置(温宿國王居温宿城去長安八千三百五十里)既非其
種更相厭苦其埶必有降反若二國來降則龜兹自破
願下臣章參考行事誠有萬分死復何恨臣超區區特
蒙神靈竊冀未便僵仆目見西域平定陛下舉萬年之
觴薦勲祖廟布大喜於天下
勸成風德疏(唐仲友曰惟能通言路方是宰相無私處但能盡言未見無私唐惟陛䞇)
(專欲開言路以其無一毫私乂曰以一人之言補衮不若以天下之言補衮愚曰陳寵論)
(寬欲革前代苛刻之政第五倫論寬乃交天下言事之人蓋嚴刻所以待奸民非所以待良民)
(喜怒所以待使令之輩非所以待言事之人故吏過嚴為俗君過嚴為亢皆失之況人之死生)
(係乎君之喜怒其欲進言也疑畏常横乎其中未言則進忖退度將言則朝剛夕減至言上達)
(巳無幾君又以喜怒行之其誰肯言乎此尚寬之急先務也倫為相不惡言蓋魏相去副封陸)
(䞇開言路同意又勝寵遠矣)
第五倫(本傳倫&KR1282;俗吏苛刻及為三公值帝長者屢有善政乃上疏襃稱盛美因以勸)
(成風德)
陛下即位躬天然之德體晏晏之姿以寬弘臨下出入
四年前歲誅刺史二千石貪殘者六人斯皆明聖所鑒
非羣下所及然詔書每下寬和而政急不解務存節儉
而奢侈不止者咎在俗敝羣下不稱故也光武承王莽
之餘頗以嚴猛為政後代因之遂成風化郡國所舉類
多辦職俗吏殊未有寬博之選以應上求者也陳留令
劉豫冠軍令駟協並以刻薄之姿臨人宰邑專念掠殺
務為嚴苦吏民愁怨莫不疾之而今之議者反以為能
違天心失經義誠不可不慎也非徒應坐豫協亦當宜
譴舉者務進仁賢以任時政不過數人則風俗自化矣
臣嘗讀書記知秦以酷急亡國又目見王莽亦以苛法
自滅故勤勤懇懇實在於此又聞諸王主貴戚驕奢踰
制京師尚然何以示遠故曰其身不正雖令不行(論語孔子)
(之言)以身教者從以言教者訟夫隂陽和歲乃豐君臣同
心化乃成也其刺史太守以下拜除京師及道出洛陽
者宜皆召見可因博問四方兼以觀察其人諸上書言
事有不合者可但報歸田里不宜過加喜怒以明在寬
臣愚不足採
論竇氏貴横疏(西山真氏曰是時竇氏之埶未大盛也而第五倫已為章帝言之忠)
(臣之心防微杜漸每每如此人君不可以不察也愚曰第五倫抑制諸竇結客之過與光武)
(繩諸王賓客之意合亦防微說凡曳裾王門之士釣富貴者多明分義者少蜂鑽通刺䑛鼎流)
(涎蠅集驂車乘顔騁好小則招權交賄貿亂是非大則干政持衡媒移璽紱故淮南之客不無)
(羊勝公孫詭淮隂之客不無蒯通桓温之客不無郗超此皆各有富貴之想求其如枚乘之不)
(阿梁孝王鄒陽之不附淮南王稍知分義者鮮故宋意斥賓客廉范之輩袁安斥除竇憲刺史)
(守相皆此意也若竇憲遵倫之言閉門謝客則身不至死班固鄧疊不至誅而諸賓客亦不至)
(免歸本郡也竇氏一門惟瓌訓飭賓客不干名分得以自全瓌何智而憲何愚哉)
第五倫(本傳諸馬得罪歸國而竇氏始貴倫復上疏)
臣得以空虚之質當輔弼之任素性駑怯位尊爵重拘
迫大義思自策厲雖遭百死不敢擇地又況親遇危言
之世哉今承百王之敝人尚文巧咸趨邪路莫能守正
伏見虎賁中郎將竇憲椒房之親典司禁兵出入省闈
年盛志美卑謙樂善此誠其好士交結之方然諸出入
貴戚者類多瑕釁禁錮之人尤少守約安貧之節士大
夫無志之徒更相販賣雲集其門衆喣飄山聚蚊成雷
蓋驕佚所從生也三輔論議者至云以貴戚廢錮當復
以貴戚浣濯之猶解酲當以酒也詖險趣埶之徒誠不
可親近臣愚願陛下中宫嚴勑憲等閉門自守無妄交
通士大夫防其未萌慮於無形令憲永保福禄君臣交
歡無纖介之隙此臣之至所願也
待諸王過恩疏(唐仲友曰意以為人臣有節不宜踰禮過恩最得獻替之義在明帝)
(時言此則為投合又曰書云惇叙九族肅宗知惇而未得所謂叙意言能濟之愚曰西漢宗)
(枝疎故外戚竊權東漢宗枝疎故宦官竊權卒之嘘西都之火者光武也然東都之灰者昭烈)
(也嗚呼九族睦而唐堯以聖頍弁興而周幽以孤其埶然也章帝隆親親之小恩不復封建同)
(姓之大法宜宋意以踰禮為言使并考古制則善矣)
宋意(本傳意字伯志建初中徵為尚書肅宗性寬仁而親親之恩篤故叔父濟南中山二)
(王每數入朝特加恩寵及諸昆弟並留京師不遣就國意以為人臣有節不宜踰禮過恩)
(乃上疏)
陛下至孝烝烝恩愛隆深以濟南王康中山王焉先帝
昆弟特蒙禮寵聖情戀戀不忍遠離比年朝見久留京
師崇以叔父之尊同之家人之禮車入殿門即席不拜
分甘損膳賞賜優渥昔周公懷聖人之德有致太平之
功然後王曰叔父加以錫幣今康焉幸以支庶享食大
國陛下即位蠲除前過還所削黜衍食佗縣男女少長
並受爵邑恩寵踰制禮敬過度春秋之義諸父昆弟無
所不臣所以尊尊卑卑彊幹弱枝者也陛下德業隆盛
當為萬世典法不宜以私恩損上下之序失君臣之正
又西平王羡等六王皆妻子成家官屬備具當早就蕃
國為子孫基阯而室第相望久磐京邑婚姻之盛過於
本朝僕馬之衆充塞城郭驕奢僣擬寵禄隆過今諸國
之封並皆膏腴風氣平調道路夷近朝聘有期行來不
難但割情不忍以義斷恩發遣康焉各歸蕃國令羡等
速就便時以塞衆望
南單于請兵不可許疏(愚曰夷狄相攻中國之福故單于分為五遂有宣帝)
(渭上之朝匈奴分為二遂有建武遣質之舉凡漢世夷狄削弱雖由漢武絶漠之功而亦乘北)
(狄紛争之弊宋意之言可謂得待夷狄大體雖然易曰田有禽利執言夫夷狄隔遠中國而害)
(中國則伐今以夷狄攻夷狄柰何助以興兵而翼其惡邪)
宋意(本傳章和二年鮮卑擊破北匈奴而南單于乘此請兵北伐因欲還歸舊庭時竇太)
(后臨朝議欲從之意上疏)
夫戎狄之隔遠中國幽處北極界以沙漠簡賤禮義無
有上下彊者為雄弱即屈服自漢興以來征伐數矣其
所剋獲曾不補害光武皇帝躬服金革之難深昭天地
之明故因其求降羈縻畜養邊人得生勞役休息於兹
四十餘年矣今鮮卑奉順斬獲萬數中國坐享大功而
百姓不知其勞漢興功烈於斯為盛所以然者夷虜相
攻無損漢兵者也臣察鮮卑侵伐匈奴正是利其抄掠
及歸功聖朝實由貪得重賞今若聽南虜還都北庭則
不得不禁制鮮卑鮮卑外失暴掠之願内無功勞之賞
豺狼貪婪必為邊患今北虜西遁請求和親宜因其歸附
以為外扞巍巍之業無以過此若引兵費賦以順南虜
則坐失上略去安即危矣誠不可許(會南單于竟不北徙)
文選補遺卷八
