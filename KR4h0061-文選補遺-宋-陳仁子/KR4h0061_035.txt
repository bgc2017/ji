文選補遺卷三十五
元陳仁子輯
謠(通乎俚俗曰謠愚曰未有歌先有謠謠始於康衢歌始於擊壤其實皆詩之所由始也而後世之)
(謠遂成證應為謗議矣)
康衢謠(列子堯微服遊於康衢聞兒童謠云云堯聞之曰孰教爾為此言童兒曰我聞之大)
(夫曰古詩也愚曰極與則之名皆始於此歴代相傳曰中曰極至春秋劉子云動作禮義威)
(儀之則先聖云從心不踰矩理甚明白異端横流此義遂晦至關洛之學出而後復明)
立我烝民莫匪爾極不識不知順帝之則
齊嬰兒謠(田單攻狄不下)
大冠若箕脩劒拄頤攻敵不能下壘枯丘(敵一作狄枯一作梧)
西漢童謠(時成帝出遊常與張放俱稱富平侯家人過陽阿主作樂見舞者趙飛燕而幸)
(之)
燕燕尾涏涏(從見切美好貌)張公子(謂放也)時相見木門倉琅根
(倉琅謂宫門銅鍰也根謂倉琅鋪首銜環也言將軍貴也)啄皇孫皇孫死燕啄矢(後飛)
(燕立為皇后弟為昭儀賊害後宫皇子卒皆伏辜所謂啄皇孫燕啄矢也)
西漢童謠(成帝時)
邪徑敗良田讒口亂善人桂樹華不實黃爵巢其巔故
為人所羨今為人所憐(桂赤色漢家象華不實無繼嗣也王莽自謂黃象黃爵巢其巔)
(也)
鴻隙陂童謠
壊陂誰翟子威飯我豆食羹芋魁反乎覆陂當復誰云
者兩黃鵠
天水童謠(新莽末隗囂起兵天水)
出吳門望緹羣(吳門冀都門名緹羣山名)見一蹇人(囂病蹇也)言欲上天
令天可上地下安得民(後囂破滅)
長安謠(更始時)
竈下養中郎將爛羊胃騎都尉爛羊頭關内侯
南陽童謠(更始時)
諧不諧在赤眉得不得在河北
蜀童謠(光武時)
黃牛白腹五銖當復
長安謠(章帝時)
城中好高結四方高一尺城中好廣眉四方且半額城
中好大袖四方全匹帛
京都童謠(時質帝崩李固以清河王蒜明德著聞又屬最尊親宜立曹騰等說梁冀以清)
(河王嚴明不如立蠡吾侯冀然其言立之是為桓帝)
直如弦死道邊曲如鈎反封侯(死道邊謂李固幽斃于獄封侯謂胡廣封樂鄉)
(侯趙戒厨亭侯袁紹安國亭侯皆徇冀樹立之私也)
小麥謠(桓帝元嘉中諸羌俱反大為民害每戰常負)
小麥青青大麥枯誰當穫者婦與姑丈夫何在西擊胡
(言中國益發甲卒但有婦女穫刈大小麥爾)吏買馬君具車(言調發重及有秩者)請為
諸君鼓嚨胡(鼓嚨胡者不敢公言私咽語之)
城上烏謠(桓帝初)
城上烏尾畢逋(處高利獨食不與下共謂人主多聚斂也)公為吏子為徒(謂蠻)
(夷將叛逆父既為軍吏子又為卒徒往擊之也)一徒死百乘車(言前人往討既死又遣百乘往)
(也)車班班入河間(言上將崩乘輿將班班入河間迎靈帝也)河間姹女工數錢
以錢為室金為堂(言靈帝既至永樂太后好聚金以為堂也)石上慊慊舂黃粱
(言永樂雖積金錢慊慊常若不足使人舂黃粱而食之也)梁下有懸鼓我欲擊之丞
相怒(言永樂教靈帝賣官受錢所禄非人天下忠賢怨怒欲擊懸鼓以求見丞相主鼓者亦復諂順怒而)
(止我也)
賣印童謠(桓帝延熹末年)
游平賣印自有平(游平竇武字也)不辟豪賢及大姓(時竇太后攝政武為)
(大將軍與太傅陳蕃合心戮力印綬所加咸得其人豪賢大姓皆絶望矣)
茅田童謠(時桓帝末年中常侍管霸蘇康增集英哲與劉囂許詠等代作脣齒河内牢脩)
(詣闕上書汝潁南陽上采虚譽專作威福甘陵有南北二部三輔尤甚由是傳考黃門北寺始)
(見廢閣)
茅田一頃中有井(茅田一頃者言賢衆也中有井者言雖阨窮不失其度也)四方纖
纖不可整(言姦慝大熾不可整理也)嚼復嚼(此京都飲酒相強之辭言肉食者鄙不恤王政)
(徒耽宴飲歌呼而已)今年尚可後年饒(風俗通作橈今年尚可言但禁錮也後年橈者言陳)
(竇被誅天下大壊)
京都童謠(時獻帝踐位之初)
千里草何青青十日卜不得生(案千里草為董十日卜為卓皆從下發端言卓)
(以下陵上也青青者暴盛之貌不得生者旋破亡也又京都有歌云承樂世董逃遊四都董逃天恩重董逃)
(帶金紫董逃行謝恩董逃整車騎董逃垂欲發董逃與中詞董逃出西門董逃瞻宫殿董逃望京城董逃日夜)
(絶董逃心摧傷董逃卓以此歌主為已發大禁絶之死者千數又風俗通云烏臘烏臘亦以卓虐民窮凶關東)
(舉兵欲共攻之莫肯先進處處停兵數十萬若烏臘蟲相隨横取之矣)
揚州謠(時吳主居武昌揚州之民泝流共給甚苦之)
寧飲建業水不食武昌魚寧還建業死不止武昌居
歌(放情曰歌愚曰歌之可見始於擊壤古人採歌詩以被於樂歌輿詩本一也今姑因其本謂之歌)
(者載於此乃若本謂之詩者别載焉)
擊壤歌(逸士傳堯時有八九十老人擊壤而歌藝經云壤以木為之前廣後銳長尺四寸)
(闊三寸其形如履先側一壤於地遠三四十步以手中壤擊之中者為上蓋古戲也)
日出而作日入而息鑿井而飲耕田而食帝力於我何
有哉
卿雲歌(尚書大傳)
帝舜
卿雲爛兮糺縵縵兮日月光華旦復旦兮
南風歌(亦入琴操)
帝舜
南風之薰兮可以解吾民之愠兮南風之時兮可以阜
吾民之財兮
羑里歌
文王
殷道溷溷浸濁煩兮朱紫相合不别分兮迷亂聲色信
讒言兮炎炎之虚使我愆兮幽閉牢穽由其言兮遘我
四國憂勤勤兮
麥秀歌
箕子(箕子朝周過故殷墟感生黍欲哭則不可欲泣為近婦人乃作歌以詠之)
麥秀漸漸兮禾黍油油彼狡童兮不與我好仇
采薇歌(亦入琴操)
伯夷
登彼西山兮采其薇矣以暴易暴兮不知其非矣神農
虞夏忽然没兮我安適歸矣于嗟徂矣命之衰矣
飯牛歌(淮南子)
甯戚(戚欲干齊桓公無以自達飯牛下望見桓公而悲擊牛角而疾商歌桓公曰異哉歌)
(者非常人也命後車載之)
南山矸白石爛生不逢堯與舜禪短布單衣適至骭從
昏飯牛薄夜半長夜漫漫何時旦
龍蛇歌(懸書宫門晉文公時)
介之推
有龍矯矯頃失其所五蛇從之周流天下龍饑無食一
蛇割股龍反其淵安其壤土四蛇入穴皆有處所一蛇
無穴號於中野
扊扅歌(穆公時亦稱琴歌)
百里奚妻(百里奚為秦相堂上作樂所賃澣婦自言知音援琴撫絃而歌問之乃其)
(妻也)
百里奚五羊皮憶别時烹伏雌炊扊扅今日富貴忘我
為(扊扅或作剡移戶牡所以止扉)
楚商歌(莊王時此據孫叔敖古碑所載與史記小異)
優孟
貪吏不可為而可為廉吏可為而不可為貪吏而不可
為當時有汚名而可為者子孫以家成廉吏而可為當時
有清名而不可為者子孫困窮被褐而賣薪貪吏常苦
富廉吏常苦貧獨不見楚相孫叔敖廉潔不受錢
延陵季子歌(吳季子許徐君劒還繫其墓徐人歌之)
延陵季子兮不忘故脱千金之劒兮帶丘墓
齊臺歌(景公起臺歲寒從者凍餒公與晏子飲晏子歌之)
晏嬰
庶民之餒我若之何奉上靡弊我若之何
去魯歌(史記齊人饋女樂季桓子受之)
孔子
彼婦之口可以出走彼婦之謁可以死敗優哉游哉維
以卒歲
丘陵歌(孔叢子)
孔子(哀公使以幣迎夫子而卒不能賞故夫子作丘陵之歌言昏主之道艱且險若丘陵)
(然)
登彼丘陵峛崺其阪(峛力爾切崺弋爾切猶﨑嶇也丘陵既高且險其阪又﨑嶇相屬丘)
(陵謂王室也阪指諸侯)仁道若邇求之若遠遂迷不復自嬰迍蹇
喟然回慮題彼泰山(題顧也泰山謂魯也言歴諸國既無所用後還顧魯)鬱確其
高梁父回連枳棘充路陟之無緣將伐無柯患兹蔓延
惟以永歎涕霣潺湲(言公室將鬱確而險大夫又亂如枳棘欲伐去又無斤柯梁甫秦山)
(之下指三桓也)
獲麟歌
孔子
唐虞世兮麟鳳遊今非其時我何求麟兮麟兮我心憂
黃鵠歌(列女傳)
寡陶妻(寡陶嬰者魯門之女少養母孤無強昆弟紡績為産魯人聞其義將求焉嬰聞)
(之恐不得免作歌明已之不更二也魯人聞之斯女不可得已遂不復求)
悲夫黃鵠之早寡兮七年不雙宛頸獨宿兮不與衆同
夜半悲鳴兮想其故雄天命早寡兮獨宿何傷寡婦念
此兮泣下數行嗚呼哀哉兮死者不可忘飛鳥尚然兮
況於貞良雖有賢雄兮終不重行
渡伍員歌
楚漁父
日月昭昭兮寖已馳與子期乎蘆之漪又歌曰日已
夕兮余心憂悲月已馳兮何不渡為事寖急兮將奈何
越人歌(晦菴朱氏曰越人歌者楚王之弟鄂君泛舟於新波之中榜柚越人擁棹而歌此詞)
(其義鄙䙝不足言特以其自越而楚不學而得其餘韻且於周太師六詩之所謂興者亦有契)
(焉知聲詩之體古今共貫胡越一家有非人之所能為者是以不得以其遠且賤而遺也)
榜枻越人
今夕何夕兮搴洲中流今日何日兮得與王子同舟蒙
羞被好兮不訾詬恥心幾煩而不絶兮得知王子山有
木兮木有枝心欲君兮君不知
魏河内歌(史公代西門豹為鄴令引漳水溉鄴)
鄴有賢令兮為史公決漳水兮灌鄴旁終古舄鹵兮生
稻粱
長鋏歌
齊馮煖(許袁反一作驩)
長鋏歸來乎食無魚長鋏歸來乎出無車長鋏歸來乎
無以為家(音姑)
易水歌(晦菴朱氏曰易水歌者燕刺客荆軻之所作也燕太子丹患秦攻伐諸侯無已時使)
(荆軻奉督亢之圖樊於期之首入秦刺秦王將發太子及賓客知其事者皆白衣冠以送之至)
(易水之上既祖取道高漸離擊筑荆軻和而歌為變徵之聲士皆垂淚涕泣又前而歌復為羽)
(聲慷慨士皆瞑目髮盡上指冠於是荆軻就車而去夫軻匹夫之勇其事無足言然於此可以)
(見秦政之無道燕丹之淺謀而天下之勢已至於此雖使聖賢復生亦未知其何以安之也且)
(余於此又特以其詞之悲壯激烈非楚而楚有足觀者於是錄之他固不遑深論云)
燕荆軻
風蕭蕭兮易水寒壯士一去兮不復還
采芝歌
四皓
漠漠商洛深谷威夷曄曄紫芝可以療饑皇農邈遠吾
將安歸駟馬高蓋其憂甚大富貴而畏人不如貧賤而
輕世
垓下帳中歌(晦菴朱氏曰垓下帳中歌者西楚霸王項羽之所作也漢王大會諸侯以)
(伐楚羽壁垓下軍少食盡漢帥諸侯圍之數重羽夜聞漢軍四面皆楚歌乃驚曰漢皆已得楚)
(乎是何楚人多也起飲帳中有美人姓虞氏常幸從駿馬名騅常騎羽乃悲歌慷慨自為歌詩)
(歌數曲美人和之羽泣下數行左右皆泣莫能仰視於是羽遂上馬戲下騎從者八百餘人夜)
(直潰圍南出漢追及之羽遂自剄羽固楚人而其詞慷慨激烈有千載不平之餘憤是以著之)
(若其成敗得失則亦可以為強不義者之深戒云)
項羽(此歌亦入樂府)
力拔山兮氣蓋世時不利兮騅不逝騅不逝兮可奈何
虞兮虞兮奈若何
鴻鵠歌(亦入樂府晦菴朱氏曰鴻鵠歌者漢高帝之所作也初吕后起閭閻佐帝定天下)
(既老而疎太子盈又柔弱而戚夫人有寵於上上以其子趙王如意為類已欲廢太子而立之)
(吕后恐不知所為問計於留侯留侯為畫計使太子卑詞厚禮招隱士四人以為客後上置酒)
(太子侍四人者從年皆八十有餘鬚眉皓白衣冠甚偉上怪問之四人前對各言姓名上乃驚)
(曰吾求公公避逃我何自從吾兒遊乎四人曰陛下輕士善罵臣等義不辱故恐而亡匿今聞)
(太子仁孝恭敬愛士天下莫不延頸願為太子死者故臣等來上曰煩公幸卒調護太子四人)
(為夀已畢趨出上目送之召戚夫人指視之曰我欲易之彼四人者輔之羽翼已成難動矣吕)
(氏真乃主矣戚夫人泣涕上曰為我楚舞吾為若楚歌歌數闋戚夫人歔欷流涕上起去罷酒)
(竟不易太子云余嘗怪留侯明炳幾先筭無遺策而其為此則不唯不暇為高祖愛子訃亦不)
(復為漢家社稷計矣抑高祖之歌詞如此而其言曰吕氏真乃主矣此又豈專以太子柔弱之)
(故而為是舉哉一念之差基怨造禍以至於此固無兩全之理矣留侯姑亦權其正且重者而)
(存之以為是甚不獲已之計非别有長策而故左之以就此也嗚呼向使高祖之心本不出於)
(私愛則必能深以天下國家之大計為已憂而蚤與張陳陵勃諸公謀之惟幄以定其論可則)
(以恒易盈固為兩得不可則姑仍其舊而屬大臣輔以義庶幾吕氏悍戾之心亦無所激而將)
(自平則後來之禍猶可以不至於若是其烈今既不然則杜牧所謂四老安劉反為滅劉者真)
(可為寒心也哉抑此詞卒章意象蕭索亦非復大風比矣)
漢高帝
鴻鵠高飛一舉千里羽翼已就横絶四海(叶音喜絶謂飛而直度)
(也)横絶四海又可奈何雖有矰繳尚安所施(叶疎何反繳弋射也)
(其矢曰矰)
耕田歌(舊不入樂府愚曰朱虚侯一念忠憤不能自己然機亦大露幸禄産之庸素憚之)
(爾)
劉章(漢書諸吕擅權朱虚侯章恐劉氏不得職嘗入侍燕飲太后令章為酒吏章自請曰)
(臣將種也請得以軍法行酒酒酣請為耕田歌云云太后默然頃之有一人醉亡章追拔)
(劒斬之太后業已許其軍法無以罪也自後諸吕憚朱虚劉氏益強)
深耕穊種立苗欲疏非其種者鉏而去之(穊音冀稠也)
百姓歌(曹參代蕭何為相舉事無所變更三年百姓歌曰)
蕭何為政較若畫一曹參代之守而勿失載其清淨民
以寧一(較漢書作講)
淮南民歌(舊不入樂府)
一尺布尚可縫一斗粟尚可舂奈何兄弟二人不相容
瓠子歌(亦入樂府晦菴朱氏曰瓠子歌者漢孝武帝之所作也帝既封禪乃發卒數萬人)
(塞瓠子決河選自臨祭沈白馬玉璧令羣臣從官皆負薪寘決河時東郡燒薪柴少乃下淇園)
(之竹以為楗天下悼其功之不就為作歌詩二章於是卒塞瓠子築宫其上名曰宣房而導河)
(北行二渠復禹舊迹自此梁楚之地復寧無水災矣歸来子曰先是帝封禪巡祭山川殫財極)
(侈海内為之虚耗及為此歌乃閔然有籲神憂民惻怛之意云)
漢武帝
瓠子決兮將奈何浩浩洋兮慮殫為河(史記浩作皓慮作閭註云謂州)
(閭也)殫為河兮地不得寧功無已時兮吾山平吾山平兮
鉅野溢魚弗鬱兮柏冬日(註云吾山疑謂東阿魚山也平者鑿山以指河故山平也)
(鉅野即禹貢之大野澤史記弗作沸弗鬱憂不樂也柏與迫同水涌溢穢濁不清故魚不樂又迫冬日將困甚)
(也)正道弛兮離常流蛟龍騁兮放遠遊(史記正作延正道河之正道也)
(弛壊也)歸舊川兮神哉沛不封禪兮安知外(外普大反神哉沛言神靈)
(滂沛也又言不因封禪則不知關外有此水)為我謂河伯兮何不仁泛濫不
止兮愁吾人(漢書為我二字作皇伯作公)齧桑浮兮淮泗滿久不反
兮水維緩(水維水之網維也)
其二
河湯湯兮激潺湲北渡回兮迅流難(史記回作迂迅作浚)搴長筊
兮湛美玉河伯許兮薪不屬(搴音騫筊音交竹&KR1239;絙以引疊土石者也湛讀為沈)
(美玉即玉璧也屬之欲反沈玉禮神神已見許但以薪不屬逮故無功也)薪不屬兮衛人罪
燒蕭條兮噫乎何以御水(御與禦同止也東郡衛地言以旱燒而薪不屬乃衛人之)
(罪將何以止水也)隤林竹兮揵石菑宣防塞兮萬福來(隤林竹即所謂)
(下淇園之竹菑側其反臿也楗石菑者臿石立之以為楗也)
烏孫公主歌(亦入樂府晦菴朱氏曰烏孫公主歌者漢武帝元封中以江都王建女)
(細君為公主妻烏孫王昆莫為右夫人公主至其國自治宫室居時一再與昆莫食置酒食昆)
(莫年老言語不通公主悲愁自為作歌如此昆莫乃上書請使其孫尚公主詔許之公主不聽)
(亦上書言狀天子乃報使從其俗公主詞極悲哀固可錄然并著其本末者亦以為中國結昏)
(夷狄自取羞辱之戒云)
烏孫公主
吾家嫁我兮天一方遠託異國兮烏孫王穹廬為室兮
旃為牆以肉為食兮酪為漿(食音嗣飰也)居常土思兮心内
傷願為黃鵠兮歸故鄉
佳人歌(亦入樂府)
李延平
北方有佳人絶世而獨立一顧傾人城再顧傾人國豈
不知傾城復傾國佳人難再得
白渠民歌(亦入樂府)
田於何所池陽谷口鄭國在前白渠起後舉臿為雲決
渠為雨涇水一石其泥數斗且溉且糞長我禾黍衣食
京師一萬之口
馮君歌(亦入樂府元帝時馮野王兄弟相代為太守)
大馮君小馮君兄弟繼踵相因循聰明賢知惠吏民政
如魯衛德化鈞周公康叔猶二君
印綬歌(亦入樂府元帝時石顯牢梁五鹿充宗結為黨友)
牢耶石耶五鹿客耶印何纍纍綬若若耶
五噫歌(亦入樂府)
梁鴻
陟彼北邙兮噫顧瞻帝京兮噫宫闕崔嵬兮噫民之劬
勞兮噫遼遼未央兮噫
漁陽民歌(亦入樂府光武時張堪為漁陽守)
桑無附枝麥穗兩岐張君為政樂不可支
涼州歌(亦入樂府光武時樊曄守天水)
游子常苦貧力子天所富寧見乳虎穴不入冀府寺大
笑期必死忿怒或見置嗟哉樊府君安可再遭值
蜀民歌(亦入樂府章帝時廉范守蜀)
廉叔度來何暮不禁火民安作平生無襦今五袴
臨淮民歌(亦入樂府章帝時朱暉守臨淮)
彊直自隨南陽朱季吏畏其威民懷其惠
魏郡輿人歌(亦入樂府順帝時岑熙為魏郡太守)
我有枳棘岑君伐之我有蟊賊岑君遏之狗吠不驚足
下生氂含哺鼓腹焉知凶災我喜我生獨丁斯時美矣
岑君於戲休兹
順陽民歌(亦入樂府劉陶為長史民思歌)
邑然不樂思我劉君何時復來安此下民
交趾民歌(亦入樂府)
賈父來晚使我先反今見清平吏不敢飯
百姓歌(亦入樂府中平初皇甫嵩請冀州田租贍饑民)
天下大亂兮市為墟母不保子兮妻失夫賴得皇甫兮
獨安居
古悲歌(亦入樂府)
悲歌可以當泣遠望可以當歸思念故鄉鬱鬱絫絫欲
歸家無人欲渡河無船心思不能言腸中車輪轉
視刀鐶歌(亦入樂府)
常恨言語淺不如人意深今朝兩相視脈脈動人心
酒德歌(秦王堅與羣臣飲以極醉為限整作歌堅大悦)
趙整
地列酒泉天垂酒池杜康妙識儀狄先知紂喪殷邦桀
傾夏國由此言之前危後則
操(愚曰風俗通云琴曲曰操操者言窮阨猶不失其操也舜南風歌亦被之琴豈謂窮阨乎亦歌之别)
(名爾)
襄陵操
大禹
嗚呼洪水滔天下民愁悲上帝愈咨吾門不入夫子道
衰嗟嗟不欲煩下民
越裳操
周公
於戲嗟嗟非旦之力乃文王之德
將歸操(孔子之趙聞殺鳴犢作)
孔子
周道衰微禮樂陵遲文武既墜吾將焉師周遊天下靡
邦可依鳳鳥不識珍寶梟鴟眷然顧之慘然心悲巾車
命駕將適唐都黃河洋洋攸攸之魚臨津不濟還轅息
鄹傷予道窮哀彼無辜翶翔于衛復我舊廬從吾所好
其樂只且
猗蘭操(孔子傷不逢時作)
孔子
習習谷風以隂以雨之子于歸遠送于野彼何蒼天不
得其所逍遙九州無有定處世人闇蔽不知賢者年紀
逝邁一身將老
龜山操
孔子(孔子以季桓子受齊女樂諫不從望龜山而作)
余欲望魯兮龜山蔽之手無斧柯奈龜山何
履霜操(尹吉甫子伯竒無罪為後母譖而見逐自傷作)
朝履霜兮採晨寒考不明其心兮信讒言孤恩離别兮
摧肺肝何辜皇天兮遭斯愆痛殁不同兮恩有偏誰說
傾兮知此冤
雉朝飛操(牧犢子七十無妻見雉雙飛有感而作)
雉朝飛兮鳴相和雌雄羣遊兮山阿我獨何命兮未有
家時將暮兮可奈何嗟嗟暮兮可奈何
别鵠操(商陵穆子娶妻五年無子父母欲其改娶其妻聞之中夜悲嘯穆子感之而作後遂)
(為夫妻)
將乖比翼隔天端山川悠遠路漫漫攬衾不寐食忘餐
文選補遺卷三十五
