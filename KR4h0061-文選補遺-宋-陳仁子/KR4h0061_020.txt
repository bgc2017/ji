文選補遺卷二十
元陳仁子輯
策
成帝白虎殿問賢良策
策曰天地之道何貴王者之法何如六經之義何上人
之行何先取人之術何以當世之治何務各以經對
(愚曰杜欽與谷永皆依阿王氏者成帝之時外戚漸專而未盛白虎殿策土曰天地之道)
(何先六經之義何上欽盍對曰天道為君主剛地道為臣主柔王者之法朝無私人六經)
(之義國無權臣制行之先在於攬權取人之術在於選賢當世之務在於正心以正朝廷)
(正朝廷以正百官奈何其止及於一端也吾故存之以見成帝亦樂於聞直言而杜欽不)
(能直於言)
杜欽(本傳欽字子夏)
對曰臣聞天道貴信地道貴貞不信不貞萬物不生生
天地之所貴也王者承天地之所生理而成之昆蟲草
木靡不得其所王者法天地非仁無以廣施非義無以
正身克己就義恕以及人六經之所上也不孝則事君
不忠涖官不敬戰陳無勇朋友不信孔子曰孝無終始
而患不及者未之有也孝人行之所先也觀本行於鄉
黨考功能於官職達觀其所舉富觀其所予窮觀其所
不為乏觀其所不取近觀其所為遠觀其所主孔子曰
視其所以觀其所由察其所安人焉廋哉取人之術也
殷因於夏尚質周因於殷尚文今漢家承周秦之敝宜
抑文尚質廢奢長儉表實去偽孔子曰惡紫之奪朱當
世治之所務也臣竊有所憂言之則拂心逆指不言則
漸日長為禍不細然小臣不敢廢道而求從違忠而耦
意臣聞玩色無厭必生好憎之心好憎之心生則愛寵
偏於一人愛寵偏於一人則繼嗣之路不廣而嫉妬之
心興矣如此則匹婦之說不可勝也惟陛下純德普施
無欲是從此則衆庶咸說繼嗣日廣而海内長安萬事
之是非何足備言(欽以前事病睗帛罷後為議郎)
平帝問賢良策(史不載制詔愚曰西漢策士以正自見無如董仲舒以直自見者)
(無如申屠剛以剛侃侃直氣與唐劉蕡何異申屠不畏王氏劉蕡不畏宦官皆人所難言者比)
(之谷永杜欽輩何啻天馬行空香象渡河瀟然塵埃之外此輩直奄奄蟣蝨血絮卵衣爾人所)
(賦固不同哉)
申屠剛(本傳剛字巨卿扶風茂陵人平帝時王莽專政朝多猜忌遂隔絶帝外家馮衞)
(二族不得交官剛常疾之反舉賢良方正)
對曰臣聞王事失則神祇怨怒姦邪亂正故隂陽謬錯
此天所以譴告王者欲令失道之君曠然覺悟懷邪之
臣懼然自刻者也今朝廷不考功校德而虚納毁譽數
下詔書張設重法抑斷誹謗禁割論議罪之重乃至腰
斬傷忠臣之情挫直士之銳殆乖建進善之旌縣敢諫
之鼓闢四門之路明四目之義也臣聞成王幼少周公
攝政聽言下賢均權布寵無舊無新惟仁是親動順天
地舉措不失然近則召公不悦遠則四國流言夫子母
之性天道至親今聖主幼少始免繦緥即位以來至親
分離外戚杜隔恩不得通且漢家之制雖任英賢猶援
姻戚親疎相錯杜塞間隙誠所以安宗廟重社稷也今
馮衞無罪久廢不錄或處窮僻不若民庶誠非慈愛忠
孝承上之意夫為人後者自有正義至尊至卑其勢不
嫌是以人無賢愚莫不怨姦臣賊子以之為便不諱之
變誠難其慮今之保傅非古之周公周公至聖猶尚有
累何况事失其衷不合天心者哉昔周公先遣伯禽守
封於魯以義割恩寵不加後(伯禽周公旦之子也周公相成王先封伯禽於魯令)
(就國守封後謂伯禽也周公身既尊寵不令伯禽復加榮貴以自挹損也東觀記曰昔周公豫防禍首先遣伯)
(禽守封於魯離斷至親以義割恩使已尊寵不加其後)故配天郊祀三十餘世(自伯)
(禽至頃公為楚考烈王所滅凡三十四公魯以周公大聖之後故郊祀配天一如天子之禮)霍光秉
政輔翼少主修善進士名為忠直而尊其宗黨摧抑外
戚(昭帝時霍光輔政其子禹及兄孫雲山等皆中郎將奉車都尉昆弟諸婿皆奉朝請給事中惟昭帝外家)
(趙氏無一任位者)結貴據權至堅至固終没之後受禍滅門(霍光)
(薨後其子禹宣帝時為大司馬謀反發覺禹腰斬母顯及諸女昆弟皆棄市)方今師傅皆以
伊周之位據賢保之任以此思化則功何不至不思其
危則禍何不到損益之際孔父攸歎(說苑曰孔子讀易至損益則喟然而)
(歎子夏問曰夫子何為歎孔子曰夫自損者益自益者缺吾是以歎之)持滿之戒老氏所
慎(老子曰持而盈之不如其己巳止也言執滿必傾不如止也)蓋功冠天下者不安
威震人主者不全今承衰亂之後繼重敝之世公家屈
竭賦斂重數苛吏奪其時貪夫侵其財百姓困乏疾疫
夭命盗賊羣輩且以萬數軍行衆止竊號自立(興軍而行擁衆)
(而止無畏憚於危亡)攻犯京師燔燒縣邑至乃訛言積弩入宫宿
衞驚懼自漢興以來誠未有也國家微弱姦謀不禁六
極之效危於累卵王者承天順地典爵主刑不敢以天
官私其宗不敢以天罰輕其親陛下宜遂聖明之德昭
然覺悟遠述帝王之迹近遵孝文之業差五品之屬納
至親之序亟遣使者徵中山太后置之别宫令時朝見
又召馮衞二族裁與冗職使得執戟親奉宿衞以防未
然之符以抑患禍之端上安社稷下全保傅内和親戚
外絶邪謀(書奏莽令元后下詔曰所言僻經妄說罷歸田里馮謂馮昭儀平帝祖母也衞謂衞姬)
(平帝母也)
順帝問賢良策(愚曰人主正心外易而内難盖一日之間親賢人君子之時少親宦)
(寺女戚之時多盖有誘於其前而不自知也順帝有可為之資而不能為當時中外之賢雖盛)
(宫府之蠧已深封宋娥而女謁行寵梁商而后族盛其所以變易本心者多矣京師地震盖隂)
(盛之徵也而洛陽亭又地拆八十五丈策問賢良李固所言極中時弊帝若行固說奮發陽剛)
(抑外戚杜女謁而召用黃瓊李固等則漢或有可為而奈何為阿母宦者梁商等所嫉也漢自)
(是無可望矣)
李固(本傳固字子堅漢中南鄭人陽嘉二年有地動山崩火災之異公卿舉固對策詔又)
(特問當世之敝為政所宜)
對曰臣聞王者父天母地寶有山川王道得則隂陽和
穆政化乖則崩震為災斯皆關之天心效於成事者也
夫化以職成官由能理古之進者有德有命今之進者
唯財與力伏聞詔書務求寬博疾惡嚴暴而今長吏多
殺伐致聲名者必加遷賞其存寬和無黨援者輒見斥
逐是以淳厚之風不宣雕薄之俗未革雖繁刑重禁何
能有益前孝安皇帝變亂舊典封爵阿母(阿母王聖)因造妖
㜸使樊豐之徒乘權放恣侵奪主威改亂嫡嗣(為順帝為太子)
(時廢為濟隂侯)至今聖躬狼狽親遇其艱既拔自困殆龍興即
位天下喁喁屬望風政積敝之後易致中興誠當沛然
思惟善道而論者猶云方今之事復同於前臣伏從山
草痛心傷臆實以漢興以來三百餘年賢聖相繼十有
八主豈無阿乳之恩豈忘爵賞之寵然上畏天威俯按
經典知義不可故不封也今宋阿母雖有大功勤謹之
德但加賞賜足以酬其勞苦至於裂土開國實乖舊典
聞阿母體性謙虚必有遜讓陛下宜許其辭國之高使
成萬安之福夫妃后之家所以少完全者豈天性當然
但以爵位尊顯專總權柄天道惡盈不知自損故至顛
仆先帝寵遇閻氏位號太疾故其受禍曾不旋時老子
曰其進銳其退速也今梁氏戚為椒房禮所不臣(椒房者皇)
(后所居以椒泥塗也)尊以高爵尚可然也而子弟羣從榮顯兼加
永平建初故事殆不如此宜令步兵校尉冀及諸侍中
選居黃門之官使權去外戚政歸國家豈不休乎又詔
書所以禁侍中尚書中臣子弟不得為吏察孝廉者以
其秉威權容請託故也而中常侍在日月之側聲勢振
天下子弟祿任曾無限極雖外託謙默不干州郡而諂
偽之徒望風進舉今可為設常禁同之中臣昔館陶公
主為子求郎(館陶公主光武第三女也)明帝不許賜錢千萬所以輕
厚賜重薄位者為官人失才害及百姓也竊聞長水司馬
武宣開陽城門候羊迪等無佗功德初拜便真此雖小
失而漸壊舊章先聖法度所宜堅守政教一跌百年不
復詩云上帝板板下民卒癉刺周王變祖法度故使下
民將盡病也今陛下之有尚書猶天之有北斗也斗為
天喉舌尚書亦為陛下喉舌斗斟酌元氣運平四時尚
書出納王命賦政四海權尊勢重責之所歸若不平心
災眚必至誠宜審擇其人以毗聖政今與陛下共理天
下者外則公卿尚書内則常侍黃門譬猶一門之内一
家之事安則共其福慶危則通其禍敗刺史二千石外
統職事内受法則夫表曲者景必邪源清者流必潔猶
叩樹本百枝皆動也周頌曰薄言振之莫不震疊此言
動之於内而應於外者也由此言之本朝號令豈可蹉
跌門隙一開則邪人動心利競暫啓則仁義道塞刑罰
不能復禁化導以之寖壊此天下之紀綱當今之急務
陛下宜開石室陳圖書招會羣儒引問得失指摘變象
以求天意其言有中理即時施行顯拔其人以表能者
則聖聽日有所聞忠臣盡其所知又宜罷退宦官去其
權重裁制常侍二人方直有德者省事左右小黃門五
人才智閑雅者給事殿中如此則論者壓塞升平可致
也臣所以敢陳愚瞽冒昧自聞者儻或皇天欲令微臣
覺悟陛下陛下宜熟察臣言憐赦臣死(帝出阿母還宫)
順帝問羣臣策
策問曰朕以不德仰承三統夙興夜寐思協大中頃年
以來旱災屢應稼穡焦枯民食困乏五品不訓王澤
未流羣司素餐據非其位審所貶黜變復之徵厥效
何由分别具對勿有所諱
(愚曰成湯之雨不在於禱桑林而在於責六事明帝之雨不在於設雩場而在於止北宫)
(盖應天以實不以文也順帝陽嘉三年之旱若以周舉之言行之雖不在露坐陽德殿而)
(甘澍時應矣如舉言不用何)
周舉(本傳舉字宣光汝隸校尉左雄薦舉)(汝陽人陽嘉三年司拜尚書舉與僕射黃)
(瓊同心輔政名重朝廷左右憚之是歲河南三輔大旱五榖災傷天子親自露坐德陽殿)
(東廂請雨又下司隸河南禱祀河神名山大澤詔書以舉才學優深特下策問)
對曰臣聞易稱天尊地卑乾坤定矣二儀交構乃生萬
物萬物之中以人為貴故聖人養之以君成之以化順
四節之宜適隂陽之和使男女婚娶不過其時包之以
仁恩導之以德教示之以災異訓之以嘉祥此先聖承
物之始也夫隂陽閉隔則二氣否塞二氣否塞則人
物不昌人物不昌則風雨不時風雨不時則水旱成災
陛下處唐虞之位未行堯舜之政近廢文帝光武之法
而循亡秦奢侈之欲内積怨女外有曠夫今皇嗣不興
東宫未立傷和逆理斷絶人倫之所致也非但陛下行
此而已豎宦之人亦復虚以形勢威侮良家取女閉之
至有白首殁無配偶逆於天心昔武王入殷出傾宫之
女成湯遭災以六事剋已魯僖公遇旱而自責祁雨皆
以精誠轉禍為福自枯旱以來彌歴年歲未聞陛下改
過之效徒勞至尊暴露風塵誠無益也又下州郡祁神
致請昔齊有大旱景公欲祀河伯晏子諫曰不可夫河
伯以水為城國魚鼈為民庶水盡魚枯豈不欲雨自是
不能致也陛下所行但務其華不循其實猶緣木求魚
却行求前誠宜推信革政崇道變惑出後宫不御之女
理天下冤枉之獄除大官重膳之費夫五品不訓責在
司徒有非其位宜急黜斥臣自藩外擢典納言學薄智
淺不足以對易傳曰陽感天不旋日惟陛下留神裁察
梁太后問賢良策(西山真民曰皇甫規舟檝之喻可謂忠矣使冀能以保國全家)
(為心諮諏善道惟新令圖以濟國家於險則同舟之人其有不安者乎同舟之人安矣操檝之)
(人其有不與者乎顧方忿其忠言欲寘之死所謂安危利菑而樂其所以亡也不仁之人可與)
(言哉愚曰外戚禍福與國之存亡相關欲利其身必先利其國本一體也皇甫以外戚禍周)
(周危而皇甫亦滅王莽以外戚簒漢漢絶而王莽亦亡嗚呼同舟操檝之喻皇甫之言甚善為)
(外戚者烏可知利身而不知利國乎)
皇甫規
對曰伏惟孝順皇帝初勤王政紀綱四方幾以獲安後
遭姦偽威分近習畜貨聚馬戲謔是聞又因緣嬖倖受
賂賣爵輕使賓客交錯其間天下擾擾從亂如歸故每
有征戰鮮不挫傷官民並竭上下窮虚臣在關西竊聽
風聲未聞國家有所先後而威福之來咸歸權倖陛下
體兼乾坤聪哲純茂攝政之初拔用忠貞其餘綱維多
所改正遠近翕然望見太平而地震之後霧氣白濁日
月不光旱魃為虐大賊從横流血川野庶品不安譴誡
累至殆以姦臣權重之所致也其常侍尤無狀者亟便
黜遣披埽凶黨收入財賄以塞痛怨以答天誡今大將
軍梁冀河南尹不疑處周邵之任為社稷之鎮加與王
室世為姻族今日立號雖尊可也實宜增修謙節輔以
儒術省去遊娱不急之務割減廬第無益之飾夫君者
舟也人者水也羣臣乘舟者也將軍兄弟操檝者也若
能平志畢力以度元元所謂福也如其怠弛將淪波濤
可不慎乎夫德不稱祿猶鑿墉之趾以益其高豈量力
審功安固之道哉凡諸宿猾酒徒戲客皆耳納邪聲口
出諂言甘心逸遊唱造不義亦宜貶斥以懲不軌令冀
等深思得賢之福失人之累又在位素餐尚書怠職有
司依違莫肯糾察故使陛下專受諂䛕之言不聞戶牖
之外臣誠知阿諛有福深言近禍豈敢隱心以避誅責
乎臣生長邊遠希涉紫庭怖慴失守言不盡心(梁冀忿其刺已)
(以規為下第拜郎中託疾免歸)
文選補遺卷二十
