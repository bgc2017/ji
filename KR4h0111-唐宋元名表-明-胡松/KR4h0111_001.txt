唐宋元名表卷上之一
明胡松撰
唐
為宰相賀雪表(韓退之)
臣某言臣伏以去歲冬間雨雪頗少今年春首宿麥未
滋陛下深念黎甿屢形詞旨神監昭達皇情感通春雲
始繁時雪遂降實豐穰之嘉瑞銷癘疫於新年東作可
期南畆有望此皆陛下與天合德視人如傷每發聖言
則獲靈貺見天人之相應知朝野之同歡臣等職在燮
和慙無效用覩斯慶澤實荷鴻休
為裴相公讓官表
臣某言伏奉今日制書以臣為朝議大夫守中書侍郎
同中書門下平章事承命驚惶魂爽飛越俯仰天地若
無所容臣某誠惶誠恐頓首頓首臣少涉經史粗知古
今天與朴忠性惟愚直知事君以道無憚殺身慕當官
而行不求利巳人以為拙臣行不疑元和之初始拜御
史旋以論事過切為宰臣所非移官府廷因佐戎幕陛
下恕臣之罪憐臣之心拔居侍從之中遂掌絲綸之重
受恩益大顧巳益輕苟耳目所聞知心力所迨及少關
政理輙以陳聞於裨補無㳙涘之微而讒謗有丘山之
積陛下知其孤立賞其微誠獨斷不謀奬待踰量臣誠
見陛下具文武之德有神聖之姿起中興之宏圖當太
平之昌歷勤身以儉與物無私威怒如雷霆容覆如天
地實羣臣盡節之日才智效能之時聖君難逢重德宜
報苦心焦思以日繼夜苟利於國知無不為徒欲竭愚
未免妄作陛下不加罪責更極寵光既領臺綱又毗邦
憲聖恩所厚兇逆所讎闕於防虞幾至斃踣恩私曲被
性命獲全忝累祖先玷塵班列未知所措秪自内慙豈
意陛下擢臣於傷殘之餘委臣以燮和之任忘其陋汙
使佐聖明此雖成湯舉伊尹於庖厨高宗登傅說於版
築周文用吕望於屠釣齊桓起甯戚於飯牛雪恥蒙光
去辱居貴以今凖古擬議非倫陛下有四君之明行四
君之事微臣無四子之美獲四子之榮豈可叨居以彰
非據方今干戈未盡戢夷狄未盡賓麟鳳龜龍未盡游
郊藪草木魚鼈未盡被雍熙當大有為之時得非常人
之佐然後能上宣聖德以代天工如臣等類實不克堪
伏願博選周行旁及巖穴天生聖主必有賢臣得而授
之方可致理乞廻所授以叶羣情無任懇欵之至
賀甘雨表
陛下慮深稼穡憂切烝黎未成旱魃之虞已積憂勤之
意密雲與綸言繼發時雨將天澤盈流瑞鳥迎舟式掩
商羊之舞蛇醫納甕果符垤鸛之鳴初泛洒於上宫遂
滂霈於率土自中徂外皆荷生成雨公及私靡不碩茂
野夫鼔舞知帝力之玄通官吏懽呼見天心之默喻殷
后徒勤於自剪周公空媿於舞雩化超前聖道貫重玄
臣某才術無聞謬司邦甸生成必資於帝力進退何補
於天工沐浴太和慙荷無極臣之欣躍倍萬恒情
賀甘露表
玄化升聞靈貺昭答必呈尤異之應以告天地之和臣
誠惶誠恐頓首頓首伏惟皇帝陛下均煦育之功敷滲漉之澤太
和潛逹閟瑞克彰發於天霄特降宫樹朝光初燭方湛
湛而未晞晨景轉炎更瀼瀼而未巳綴葉而珠璣積耀
盈噐而冰玉呈姿芳襲椒蘭味兼飴醴然則零於庭而
著異紀於年以標竒徒誇往辰孰並茲日況樹有丁香
之珍殿即延和之號所以著芳風之遠播期聖夀於無
疆事絶古今慶傳遐邇臣謬承渥澤獲覩殊祥抃躍之
誠倍萬恒品
賀嘉禾表
陛下睿謀廣運神化旁行植物知仁祥圖應聖靈嶽不
愆於贊祐燕谷遂用於生成豐稔既均知朔南之被澤
休嘉允叶見天地之同和六穗慚稱於漢臣異畝恥書
於周典自中形外均慶同懽臣無任抃躍之至
賀雨表
臣某言臣聞聖人之德與天地通誠發於中事應於外
始聞其語今見其真臣誠懽誠喜頓首頓首伏以季夏
以來雨澤不降臣職司京邑祈禱實頻青天湛然旱氣
轉甚陛下憫茲黎庶有事山川中使纔出於九門隂雲
已垂於四野龍神效職雷雨應期(雷或作雲)嘉穀奮興根葉
肥潤抽莖展穗不失時宜人和年豐莫大之慶微臣幸
蒙寵任獲覩殊祥慶抃懽呼倍於常品無任踴躍之至
謹奉表稱賀以聞
禮部為百官上尊號表(柳宗元)
臣某言伏以聖王之纂承天位也臣子必竭懇誠獻尊
號安敢為佞禮在其中一則以告天地神祇二則以奉
宗廟社稷三則以安華夏蠻貊巍巍大稱其可廢乎臣
等誠懽誠望頓首頓首伏惟皇帝陛下叶周文之孝德
齊夏禹之約身弘帝堯之法天過殷湯之解網未逾周
月四海將致於時雍甫及元正率土更欣於再造然神
人之願億兆之情有所不安率謂未盡善者以為帝德
廣運而尊號猶闕郊廟備禮而祝嘏無辭凡百兢懷華
夷屬望臣謹按昔臯陶之頌舜伊尹之頌湯皆臣子至
公面揚君父以敷於當代以播於無窮夫豈飾哉率由
事實帝王尊號皆漸於此皇家光被四表祖宗烈文時
當太和尊號表德耳目所接簡牘斯存稽之於前典則
如彼考之於聖朝又如此今龜筮習吉元正戒期當品
物惟新之時乃皇王大禮之日陛下郊天地享宗祧隂
陽協和動植交暢不建至尊之稱恐違列聖之心所以
臣等冒死陳聞請上徽號伏惟陛下小謙讓之節安延
企之情特詔名儒禮官百寮庶尹詳明故實議崇聖德
則人望允厭神心獲安山川效靈光贊無疆之夀祝史
陳言永彰不朽之功臣等蒙國寵榮備位班列無任懇
望之至
禮部賀册尊號表
臣某伏奉月日制陛下膺受尊號率土臣子慶抃無窮
臣聞立極之大四海無以報神功配天之尊萬物不能
崇聖德唯有徽號是彰中興所以上探天心下極人欲
(中謝)伏惟元和聖文神武法天應道皇帝陛下統承千
載光被六幽蟊賊盡除福應皆集有首有趾咸識太平
勲臣增爵禄之榮戎士加賞延之寵片善必錄微功盡
昇獨惟聖謩事絶酬答萬國觖望百工怨思是以啓元
和之盛典延昊穹之景祚理歷凝命實曰聖文和衆定
功時惟神武運行有法天之用變化乃應道之方鬼神
協謀華夏同志大禮既建鴻恩遂行歡呼遠布於九圍
滲漉普周於八裔慶超邃古美冠將來臣獲守蠻荒遠
承大典潢汙比陋河清幸遂於千年塵壤均微山呼願
同於萬歲無任慶賀屏營之至
為京兆府請復尊號第三表
臣某言臣伏以耆老等並發丹誠將貫白日請復徽號
以光聖謩臣以其懇欵自中不可禁止遂抗表陳情備
述微誠伏奉墨詔批答未蒙允許者衆心尚阻天意未
從懇廹愈深兢惶無措臣某伏帷皇帝陛下道大益謙
化成彌損雖江海善下每應朝宗之心而日月居高久
稱照臨之位况復上承天命下覩人誠若然辭之理有
不可伏以陛下功參造化政體乾坤萬邦宅心百靈效
職此聖之至也明並兩曜信如四時先天不違窮神知
化此神之極也道德純備禮樂興行宸翰動於三光睿
藻窮於六義此文之備也五兵不試七德咸宜殊方者
知歸負固者率服此武之成也黃龍皓兔甘露慶雲神
禾嘉瓜祥蓮瑞木萬物暢遂百穀茂滋此天之至靈也
黎老斑白伏守闕庭鰥嫠童幼歌謠道路此人之至誠
也有其德而無其號拒乎天而違乎人雖陛下謙讓之
至美抑非臣心之所安也伏以賤志難明微誠莫逹戴
天彌懼履地益慚無任懇廹屏營之至伏願早建大號
以稱天人之心謹再奉表昧死陳請以聞
為耆老等請復尊號第二表
京兆府長安縣耆老臣石靈等言伏奉墨詔批臣所請
復尊號未蒙允許者捧對惶懼不知所裁天實命之於
臣何有臣等誠懇誠懼頓首頓首臣聞聖君以奉天為
心不以執謙為德以順人為大不以崇讓為優陛下深
拒天人之誠猶懷謙讓之道臣等愚惑不知所歸且百
祥洊臻特表昊穹之眷五穀蕃熟用彰后土之勤億兆
嗷嗷籲天請命上下交應幽明同心舉而違之臣所不
識况臣等共被仁育同臻太和陛下德逹上玄以豐人
之衣食道躋夀域以延臣之歲年沐浴皇風二十餘載
兒童感化鰥寡知恩故臣等出鄉之時閭里勉臣以不
進不止妻孥誓臣以不復不歸唯竭血誠退無面目便
當隕首闕下終不徒還伏惟陛下照臣懇廹之情哀臣
羸老之命臣等不勝嗚咽慙恨之至謹奉表陳謝以聞
禮部為文武百寮請聽政第二表
伏奉大行皇帝知陛下至性自天恐陛下執哀過毁上
惟九廟之重下念萬務之殷故遺詔丁寕俾遵舊典今
百辟卿士顒然在庭瞻望清光巳七日矣固陳誠請猶
未允從内外憂惶莫知所出臣聞大孝之本繼志為難
酌禮之情得中為貴是以哀迷期數哭泣有常俯而就
之聖人所重知難繼也君子不為伏願少抑哀懷仰尊
理命以副神祇之望以安億兆之心光祖業於無窮流
德化於天下凡在臣子孰不悲戴
又第二表
臣某等言臣聞聖凡殊塗邦家異禮故王者舍己從物
用身許天雖居達喪猶以事奪伏以大行皇帝道成鑄
鼎僊等御龍萬姓長號九有顒望陛下以聰明睿聖嗣
守寶圖爰及宅憂迨兹累日而孝思罔極尚輟乃雍之
言庶政未釐頗闕如絲之命臣等嘗覽載籍粗知喪紀
若成周顧命歷代猶遵西漢詔音前王所奉我國家以
孝理天下文明應期止用此法胥以傳授盖事歸至當
則不可不遵禮貴從宜則不得不守理固然也臣等是
以上陳愚懇輕凟宸嚴冀遂血誠俯親國政而陛下執
喪逾切聽理未聞億兆嗷嗷不知所訴臣以為天子之
孝在於保安社稷司牧烝黎功超百王慶流萬代亦何
必守臣下之小節蔑皇王之大猷固阻羣情務成謙德
伏願以遺詔為念奪在疚之懷就臨軒之制天下幸甚
第三表
伏以萬幾至重遺旨難違再獻表章上塵旒扆精誠徒
竭天意未廻内外遑遑人神企望臣聞王者之孝異於
匹夫禮不相沿道資適變當承平之代故殷帝宅憂而
不言遇有事之時則周王未葬而誓衆况今戎車猶駕
邊堠多虞兩河之寇盗難除百姓之瘡痍未合亂者思
理危者求安天下嗷嗷正在今日誠宜抑其至性以副
羣心成先帝之大功繼中興之盛業豈可寢苫啜泣庶
政闕然九廟之靈何報萬方之望何塞臣等職參樞近
誠切邦家若陛下未忍臨軒尚持前志臣等有死而巳
不敢奉詔不勝哀廹懇切之至
賀踐阼表
臣某言太子中舍嚴公弼至奉某月日勅書慰諭伏承
陛下以某月日虔奉典册允昇寶位凡在羣生孰不慶
幸臣某誠懽誠忭頓首頓首臣聞天地泰而聖人出雷
雨解而品物榮是以五行迭用木火更其位十葉重光
宗廟輔其德殷宗恭默再造成湯之業漢文聰明克承
高祖之緒陛下重離出曜體乾繼統主鬯彰孝恭之美
撫軍著神武之功欽承遺訓永保鴻業遏密之中施雨
露以被物遐邇之地覩日月之繼明則四維之外八極
之表人神胥悅草木皆春煦嫗生成不失覆載况臣謬
膺藩守累受國恩爰自出身洎乎領鎮沐浴聖澤優游
昌時不獲覩闕庭之禮展臣庶之分戴天賀聖倍萬恒
情
禮部賀永貞元年表
臣某等言伏奉今日誥今月九日册皇帝改貞元二十
一年為永貞元年自貞元二十一年八月五日昧爽以
前應犯死罪特降徒流流以下遞降一等者寶命方始
聖歷周彰載宣臨照之明遂施渙汗之澤臣某等誠懽
誠賀頓首頓首伏以重光下濟積慶旁行漢祖推奉教
之尊文王遂無憂之志正名紀歷表運行於萬方宥過
輕刑流汪濊於四海歡呼雀躍遐邇攸同臣某等親奉
聖謩仰承大化踴躍之至倍萬恒情無任蹈舞欣慶之
至
禮部太上皇誥宜令皇帝即位賀表
臣某等言伏奉今日太上皇制命陛下即皇帝位光奉
寶圖丕承鴻業普天率土歡慶難勝臣某等誠喜誠忭
頓首頓首臣聞皇建其極存諸大訓帝出於震著在易
經繼明以照於四方重熙以臨於萬國動植品類永賴
昭蘇山川鬼神咸用欣戴臣某等獲備班列親仰聖明
踴躍之誠倍萬恒品無任(云云)
禮部賀立皇太子表
臣某等言伏奉今月日制廣陵郡王宜册為皇太子改
名某仍令所司擇日備禮册命者天序有奉皇圖載寧
臣某等誠慶誠賀頓首頓首臣聞商書載以貞之文漢
史傳早建之議不惟立愛其在繼明陛下奉率前規敷
揚盛典顧兹守噐之重爰正承華之位尊義方之教載
錫嘉名崇建樹之禮式光典命以長而立自符於慎擇
必子之選遂合於至公邦本不搖王業彌固此皆宗社
垂祉啓佑皇心乾坤合謀保安聖運足以播休氣於四
海洽太和於萬靈食毛含齒所同歡慶臣等奉承制命
蹈舞周行踴躍之情倍萬恒品無任慶忭感悅之至
禮部賀皇太子册禮畢德音表
臣某等言伏奉今日制皇太子册禮云畢思與萬方同
其惠澤者盛典斯舉鴻恩遂行凡在率土不勝抃躍臣
某等誠喜誠賀頓首頓首伏惟皇帝陛下克奉神休以
正邦統建天下之本宗廟以安致萬國之貞兆人攸賴
典册既備慶澤載流既廣愛而推恩亦好生而布德緩
刑而囹圄知感進勲而嗣續增榮崇教諭之方忠良是
舉嚴贊襄之禮賜與有加旌孝弟以厚於人倫敬鬼神
而修其祀事况行禮之日則屏翳收蹟太陽宣精用彰
出震之休更表重離之曜神化旁暢皇風遠揚自華及
夷異俗同慶臣某等謬參著定倍百恒情無任懽慶踴
躍之至
為王京兆皇帝即位禮畢賀表
臣某等言臣聞大人繼明百神所以受職天子有道萬
國由是承風伏以皇帝陛下纘聖垂休順時御極負扆
而會朝夷夏踐阼而統和天人幽明感通遐邇昭泰遂
使祥光下燭嘉氣旁通周王謝流火之符魯史愧書雲
之典食毛含齒懽忭無窮臣某等幸覩昌時獲奉大慶
踴躍之至倍萬常情無任蹈舞欣躍之至
代韋中丞賀元和大赦表
臣某言伏奉正月二日制大赦天下永貞三年宜改元
和元年太陽既昇煦育資始霈澤斯降膏潤無遺臣某
誠慶誠賀頓首頓首伏惟皇帝陛下仁化旁流孝理弘
闡紀元示布和之令肆眚見恤人之心曠然滌瑕得以
遷善渙發大號申明舊章農有薄征市無強賈勲勤是
錄爵秩以班寵寧間於幽明澤必周於夷夏近甸輕𣙜
酤之入遠人忘水旱之災既行慶於官寮亦推恩於天
屬諸生喜黌塾之廣庶老加絮帛之優量入所以備凶
興廉期於變俗爰褒有客尊賢之典惟新載奉素王宗
予之道斯在綸言一降庶政畢行懷生之倫感悅無量
臣某等守在遐遠親奉詔條踴躍之誠倍百恒品無任
感恩抃舞屏營之至
禮部賀册太上皇后賀表
臣某等言伏奉今月日誥良娣王氏冊太上皇后良媛
董氏冊太上皇德妃宜令所司備禮冊命者母儀有光
坤道克順隂教方行於萬國内理克和於六宫臣某等
誠慶誠賀頓首頓首伏惟皇帝陛下對若天休奉揚睿
旨長秋既登其正位褕翟亦被於恩光奉養見三朝之
安周旋有四星之輔豈獨配天稱大助日為明所以表
王化之源知孝弟之本冠映千古儀刑四方臣某等捧
戴施行踴躍無地無任蹈舞欣喜之至
禮部賀太上皇后冊畢賀表
臣某等言今月日太上皇后冊禮云畢率土臣妾慶抃
無窮臣某等誠慶誠賀頓首頓首伏以太上皇后著虞
嬪之至德嗣周母之徽音表率六宫明彰萬國陛下克
修理本以暢化源坤道知事地之方人倫識尊親之大
豈惟婦順斯備隂禮用修其以播正始於國風致時雍
於帝典臣某等謬塵榮位獲覩盛儀踊躍之誠倍百恒
品
賀皇太子牋
某言伏奉月日制書殿下祗膺茂典位副清宫溫文光
三善之名繼照協重離之慶萬葉固本羣方宅心含生
之徒孰不欣戴况某夙蒙期奬職在藩方懽忭之誠倍
萬恒品
御史臺賀嘉禾表
臣某言今月日宰臣以幽州所進嘉禾圖各一軸示百
寮者伏以嘉穀順成靈貺昭格天人合應遐邇同風臣
某誠懽誠慶頓首頓首伏惟皇帝陛下睿謀廣運神化
旁行植物知仁祥圖應聖靈嶽不愆於贊祐燕谷用遂
於生成豐稔既均知朔南之被澤休嘉克叶見天地之
同和六穗慙稱於漢臣異畝恥書於周典自中形外均
慶同歡臣某謬職憲司獲覩休瑞無任抃躍之至
禮部賀嘉禾及芝草表
臣某等言伏見今月某日内出劍南所進嘉禾圖及陜
州所進紫芝草示百寮者珍圖煥開瑞彩交映遐邇偕
至福應攸同臣某等誠慶誠賀頓首頓首伏惟皇帝陛
下緝熙至道保合太和天為發祥地不愛寶嘉禾擢質
靈草抽英獻於王廷唐叔慙同穎之異存諸郊廟班史
謝連葉之竒既呈薿薿之祥更覩煌煌之秀豐年斯著
聖夀用彰飲和之人懽忭無極臣某等優游至化披翫
殊姿慶忭之誠倍萬恒品
京兆府賀嘉瓜白兔連理棠樹等表
臣某言今月日中使王自寧出徐州刺史張愔所進嘉
瓜圖及白兔兒一併出陳許等州觀察使上官說所進
許州連理棠樹圖示百寮者惟天眷命是降百祥惟聖
欽承用膺多福臣某誠慶誠賀頓首頓首臣伏以太和
所烝至德斯應圖物獻瑞周於遠方神瓜合形式表綿
綿之慶異棠連質用彰煜煜之榮况金風發祥白兔來
擾告有秋之嘉應著成歲於神功雜遝紛綸如山斯委
人盡登於夀域物咸暢於薰風况臣特感深恩欣逢衆
瑞踊躍之至倍萬恒情
禮部賀甘露表
臣某言中使王自寧至伏宣聖旨出延和殿前丁香樹
甘露一大盒示宰臣未時又出一大盒令明日示百寮
甘露見降未止者玄化升聞靈貺昭答必呈尤異之應
以告天地之和臣某誠懽誠慶頓首頓首伏惟皇帝陛
下均煦育之功敷滲漉之澤太和潛達閟瑞克彰發於
天霄特降宫樹朝光初燭方湛湛而未晞晨景轉炎更
瀼瀼而未巳綴葉而珠璣積耀盈噐而冰玉呈姿芳襲
椒蘭味兼飴醴然則零於庭而著異紀於年以標竒徒
矜往辰孰竝茲日况樹有丁香之珍殿即延和之號所
以著芳風之遠播期聖壽於無疆事絶古今慶傳遐邇
臣謬承渥澤獲覩殊祥抃躍之誠倍萬恒品
禮部賀白龍并青蓮花合懽蓮子黃瓜等表
臣某言伏見今月日内出滄州所進白龍見圖又出西
内定禮池中青蓮花并神龍寺前合歡蓮子示百寮二
十三日又出監州所進合懽黃瓜圖者二氣交泰萬國
同和動植思協於殊祥遐邇必陳其嘉應披圖按牒聖
理彰明臣誠懽誠慶頓首頓首伏以天地非遠睿感必
通疉瑞重祥累集宫禁池蓮表異靈化非常敷彼青光
徵佛書而尤絶成其嘉實驗祥經而甚稀積慶旁流自
中徂外遂使龍騰白質乘秋果應於金行瓜合黃中表
聖更彰於土德遠通邊徼近出苑園合慶同歡周於億
兆况復邦畿之内雨霽必時宿麥大穰嘉穀滋茂和風
孕育靈氣陶蒸是皆發自帝心達於天意周流升降成
此歲功惠被羣生自為嘉瑞臣某深惟多幸獲遇斯時
觀靈貺之備臻知人和之溥洽無任慶忭躍蹈之至
禮部賀白鵲表
臣某言伏奉進旨宣示前件白鵲者霜毛皎潔玉羽鮮
明色實殊常性惟馴狎臣聞聖王之德無所不至有感
則應無幽不通伏惟陛下恩霑動植仁洽飛翔故得兹
禽呈休效質伏以白者正色式表金方鵲以知來式彰
寇服用符歸化之兆克耀太平之階臣職參禁垣獲覩
嘉瑞無任慶抃之至
禮部賀嘉瓜表
臣某等今日内出浙東觀察使賈全所進越州山隂縣
移風鄉百姓王獻朝園内産嘉瓜二實同蔕圖示百寮
者寶祚惟新嘉瑞來應式彰聖德更表天心臣某等誠
慶誠賀頓首頓首伏惟皇帝陛下保合太和緝熙庶類
德馨上達神化旁行嘉瓜發祥來自侯服質惟同蔕見
車書之永均地則移風知化育之方始雖七月而食豳
土歌王業之難五色稱珍東陵詠佳賓之會未聞感通
若兹昭著者也臣某等遭逢聖運親仰珍圖抃躍之誠
倍百恒品無任慶悅之至
為王京兆賀嘉蓮表
臣某言今日某時中使某奉宣聖旨出西内神龍寺前
水渠内合歡蓮花圖一軸示百寮者祥圖煥開異彩交
映贊天地之合德表神人以同歡臣某誠歡誠慶頓首
頓首伏惟皇帝陛下道協重華慶傳種德陶隂陽之粹
美孕造化之精英吉慶每見於天心發祥必自於禁掖
是使雙華擢秀連蔕垂芳香激大王之風影耀天泉之
水煥開宫沼旁映給園靈貺應期天龍護聖寶歷夐超
於小劫神功允洽於大千臣某獲覩昇平濫居榮寵聞
瑞應而稱慶仰吉事而增歡無任抃蹈喜躍之至
為王京兆賀雨表
臣某言臣昨日面奉聖旨以近日少雨今月内無雨即
須祈禱今日便降甘雨者天且不違神必有據密雲與
綸言繼發時雨將天澤並流臣某誠歡誠慶頓首頓首
伏惟皇帝陛下憂切蒸黎慮深稼穡思彼未兆防於無
形滲漉每出於湛恩變化必隨於廣運宸衷暫惕已矯
御天之龍聖謨既宣遂洽漏泉之澤霮䨴周布霏微四
施黍稷盡成公私皆及野夫鼔舞知帝力之玄通官吏
歡呼見天心之默喻臣某牧人京邑動仰皇靈渥澤徒
加㳙滴無助無任感悅屏營之至
王京兆賀雨表二
臣某言臣伏見今月二十四日時雨溥降伏以聖心積
念天意遽迴移造化之玄功革隂陽之常數臣某誠慶
誠忭上言伏惟皇帝陛下仁育蒼生恩同赤子自頃天
雨未降時稼或愆貶食齋戒至誠幽達又慮宿麥未備
播種失時出於宸衷特令賑貸睿謨潛運甘雨遂周布
濩垂隂隨聖澤而俱遠滂沲積潤與恩波而共深臣某
才術無聞謬司邦甸生成必資於帝力進退何補於天
工沐浴太和慙荷無極無任慶躍屏營之至
王京兆賀雨表三
臣某言今月十三日面奉聖旨緣自春來少雨宜即差
官精誠祈禱者十四日臣便差官分赴靈跡其日雲隂
四合至十五日甘雨遂降伏惟皇帝陛下言為神化動
合天心未成旱暵之虞巳積憂勤之慮衆靈受職薈蔚
且隮於南山百穀仰榮滂霈遂霑於東作睿謩朝降膏
澤夕周知天人之巳交識隂陽之不測然則周王徒勤
於方社殷帝虛美於桑林豈若無災而早圖未禱而先
應化超前聖道貫重玄徧野同歡傾都相慶臣之欣躍
倍萬恒情
王京兆賀雨表四
臣某言臣於三月二十九日奉聖旨於諸靈跡處祈雨
至三十日甘雨遂降者臣聞惟聖有作先天不違發令
而祥風巳興致誠而玄液旋被臣某誠欣誠賀頓首頓
首伏惟皇帝陛下側身防患道邁周王盡力勤人功超
夏后聖謨廣運驅百靈以從風神化旁行滋五稼而流
澤油雲四合膏雨溥周農壤遂一於肥磽滲漉盡霑於
遐邇蒸黎詠德知必自於聖心草木欣榮如有感於皇
化有年之慶實在於斯臣以無能謬領京邑上勞宸慮
運此歲功無任喜懼屏營之至
賀親自祈雨有應表五
臣某言臣得上都院官金部員外郎韓述狀報以時雨
未降親自於龍堂祈禱有靈禽羣翔自成行列如隨威
鳳以翼龍舟其日降雨者(中謝)伏以時或愆陽歲之常
候式當聖日無害豐年陛下敦本務農憂人閔雨宸慮
所至天心自通故得瑞鳥迎舟掩商羊之舞仙雲覆水
協從龍之徵初泛灑於上宫遂滂霈於率土自中徂外
皆荷生成雨公及私靡不碩茂殷后徒勤於自翦周公
空愧於舞雩臣以庸虛謬司垣翰有年之慶惟聖之功
臣某無任(云云)
為裴中丞賀克東平赦表
臣某言伏奉月日德音以淄青蕩平褒功宥罪布告遐
邇者臣聞肅殺之後每致陽和雷霆既施必聞膏澤伏
惟陛下體乾剛以運行叶坤元之翕闢百靈受職六合
從風阻兵怙亂者必就梟擒懷忠抱義者無不甄錄激
其效順特加旄節之榮寵以元功遂兼鼎鉉之任戎行
窮賞賚之重死事極褒恤之憂劫脅之役盡除聚斂之
名皆去傷痍受煦老疾加恩豐財巳復其征徭賜種更
盈於種稑嚴山川之祀神必有依申義烈之家物無不
感周王推忠厚之化漢帝慙愷悌之風太平之德斯為
至盛然則虞廵可復告成將慶於岱宗漢典方興講禮
再榮於闕里臣謬膺重寄獲覩太和抃蹈之誠倍萬恒
品謹已施行郡邑宣示軍戎莫不動地歡呼若醉千鍾
之酒騰天鼔舞如聞九奏之音無任慶賀踊躍之至
柳州賀破東平表
臣某言即日被觀察使牒李師道以月日克就梟戮者
帝德廣運唐命惟新霾曀廓清天地貞觀率土臣庶慶
忭無涯伏惟睿文聖武皇帝陛下威使百神德消六沴
天降寶運時歸太平自克夏擒吳翦蜀平蔡殊類稽顙
羣疑革心唯此兇妖尚聞悖慢庭議既得廟謀必臧旌
旗燭耀於洪河金鼔震驚於靈岳鄆城自潰寧同莒魯
之爭齊地悉平無俟耿陳之戰五兵永戢七德無虧含
生比堯舜之仁率土陋成康之俗介丘霧息已望翠華
之來沂水風生更起舞雩之詠千歲之統實在於斯臣
守在蠻荒獲承大慶抃躍之至倍萬常情
代裴中丞賀分淄青為三道節度表
臣某言伏見某月日制分淄青諸州為三道節度都團
練觀察等使者蛇豕之穴忽為樂郊氛沴之餘盡成和
氣伏惟皇帝陛下天付昌期神開寶歷復昇平之土宇
拔妖孽之根源自西自東不違於指顧我疆我理咸得
其區分山川備臨制之形道塗適征徭之便俾侯既定
賜履以寧異青兖之封爰從古制解曹衛之地實契雅
謀車甲永藏馬牛勿用俗被雍熙之化代知仁夀之期
農事載盛於耨芟儒風重興於俎豆足使季札觀魯更
陳南籥之儀山甫徂齊復正東方之賦臣總戎遠地不
獲陪賀闕庭(云云)
為韋侍郎賀布衣竇羣除右拾遺表
臣某伏見今月日制除布衣竇羣右拾遺者臣聞直道
之行四方嚮德逸人是舉天下歸心臣伏以竇羣肥遯
居貞包蒙養正學術精果操行堅明讚詠道真以求其
志頃守藩服特所委知及歸朝廷輙有聞薦庶逃竊位
之責以塞曠官之尤豈謂天聽曲從瞽言無廢况諫諍
之職政化是參擢於布衣久無其比周行慶抃林藪震
驚晦跡寧慮於遺賢懷才盡思於展效臣以性本庸疎
動無裨益唯思進拔以報恩榮區區懇誠實貫金石言
而不廢微臣敢效於薦雄德必有鄰聖代式光於尊隗
自羣受命冀復面陳廹以疾病接於休假注心蓄念寤
寐兢惶無任喜躍屏營之至
為樊左丞讓官表
臣某言伏奉今月二十八日制除臣尚書左丞寵命俯
臨慙顔自失泛大鯨之海但覺魂搖戴巨鼇之山未如
恩重臣聞尚書百揆翊亮萬幾故天上尊北斗中樞陛
下有南宫左轄晉昇孔坦諒直當時漢拜楊喬閑練故
事庶得百寮有憚於會府諸侯取法於京師臣實謏才
謬登清貫握蘭起草昔紊朝經剖竹頒條近貽人瘼備
歴中外無聞聲彩版圖載輯貢賦未均於九州銅印更
操威儀不檢於三署次郎補闕豈易其人聖主求才宜
難此受切謂旁求俊乂側訪瓌奇必使德合準繩言成
綱紀興化致理時無間言况安上必在於薦賢危身莫
踰於曠職倘蒙垂收紫渙俯矜丹誠愚臣保陳力之言
聖鑒有責成之地無任靦冐惶悚之極謹指朝堂奉表
陳讓以聞臣所讓人别狀封進
為王戶部薦李諒表
臣某言臣聞知賢必進忠臣之大方擇善而居明主之
要道况臣特受恩遇超絶古今報國之誠寤寐深切是
敢竭愚臣之微分助陛下之至明恢張羽儀弘輔治化
臣某誠煌誠恐頓首頓首切見新授某官李諒清明直
方柔惠端信強以有禮幹而甚文求之後來略無其比
臣自任度支等副使以諒為廵官未及薦聞至某月日
荆南奏官勅下赴本道諒實國噐合在朝行臣之所知
尤惜其去伏望天恩授以諫官使備獻納冀他日公卿
之任斯焉取斯則聖朝無乏士之名微臣緩蔽賢之罰
無任誠懇屏營之至
代裴中丞謝討黃少卿賊表
臣某云云即日奉事官米蘭回伏奉手詔云云者臣聞
膚革既平雖疥癬而必去豺狼巳斃在狐鼠而宜除臣
某伏惟元和聖文神武法天應道皇帝陛下受命上玄
底寧下土兇渠盡殄威武載揚蠢爾腥羶尚聞凌暴靈
旗斜指銅獸俯臨三軍知必勝之方萬姓喜永清之路
微臣忝司戎律親列顔行躡伏波之舊規乘下瀨之故
事盡瘁事國期畢命於戈矛不宿於家思奮身於原野
即以今日某時出師就道便披榛蹶石摩壘陷堅蕩清
海隅永息邊徼竊以才非充國敢自贊於無踰志慕孟
公庶追蹤於不伐謬承重委寤寐含惶無任感恩隕越
之至
為裴中丞舉人自代伐黃賊表
伏以某官噐宇端方丰姿詳雅謙虛内敏籌略共推前
佐湖南悉心匡佐後歴郡掾深負政聲惠愛在人姦邪
屏息勤勞巳著幹蠱無倫今黃賊尚據荒陬犬巢未覆
倘以某代某之任必能掃蕩氛祲廓清海濱竊惟斯人
雅堪厥職(云云)
為崔中丞請朝覲表
臣歴刺三州連總二府外任逾紀入覲無階就日望雲
魂飛心注伏惟睿聖文武皇帝陛下覆載無私遐邇同
致復昇平之故事繼前聖之高蹤中外踐更出入迭用
臣以虛薄叨受恩榮徒竭夙夜之心未申朝夕之敬天
威咫尺誠寤寐而無違雲漢昭回固瞻仰而何及是以
前在朗寧封章累上及移臨桂星紀屢周微衷尚隔於
戴盆積望徒懸於窺管葵藿之誠彌切犬馬之戀逾深
人欲天從於兹未驗下情上達終冀不誣敢凟宸嚴罄
陳丹懇伏乞賜臣除替許至闕庭厠蹈舞於羣寮備班
行於散地足趨中禁目覩大明俾成九族之榮以盡有
生之幸非敢竊國賓五獻之禮希康侯三接之恩一覿
龍顔萬死為足無任懇廹激切之至
代李愬襄州謝上表
捧讀絲綸慙悸無地拜命兢悚莫知所裁臣凡賤𤨏才
智略無取幸賴先臣緒業累忝國恩天澤曲流遂司節
制寄深分閫任重專征顧無將領之才謬處衆人之上
豈謂宸私軫念仁育為心霈澤無涯德音屢降士衆感
悅咸思竭忠遂得潛師暗入賊境不意兇渠就戮此皆
聖謀豈敢叨忝以為巳力仰荷殊造重於丘山臣以日
月上訖謹當敷宣皇化普諭聖慈綏撫三軍乂安百姓
翼以塵露上答鴻私臣(云云)
代韋永州謝上表
臣某言伏奉月日制書除臣永州刺史以月日到州上
訖受命若驚臨職彌懼臣以無能累更事任神州赤縣
實所備嘗過量逾涯每深兢惕不謂聖恩推澤濫駕朱
輪禄秩徒增詎施乳哺之惠服命虛受寧興襦袴之謠
况此州地極三湘俗參百越左衽居椎髻之半可墾乃
石田之餘曠牧守於再秋彌驕獷俗代征賦於三郡重
困疲人分災本出於一時積弊遂餘於十稔撫安未易
知法出而奸生子育誠難懼力勞而功寡夙夜憂切不
敢遑寧庶當宣布天慈奉揚神化以日繫月倘或有成
少裨愷悌之風用答生成之造無任感恩隕越之至
柳州謝上表
臣某言伏奉詔書授臣柳州刺史以今月二日至郡上
訖臣前歲以久停官秩去年蒙聖恩除替便欲裂裳裹
足趨赴京師以舊疾所嬰彌年未愈逮及今夏始就歸
途襄陽節度使于頔與臣早歲同官見臣當暑在道懇
留在館尋假職名意欲厚臣非臣所願伏惟陛下光被
之道德已洽於區中憂濟之勤心每徧於天下嘗以萬
邦共理必藉於循良一物不遺尚隆於體貌假臣寵渥
重領方州駑駘復效於奔馳枯朽更同於華秀臣聞潢
汙易竭抑有朝宗之願犬馬無識猶知戀主之誠揣分
則然惟天知鑒况臣昔因左官一紀於外子牟馳心於
魏闕汲黯積思於漢庭豈非夫人獨無斯戀去就者榮
辱之主朝廷者仕進之源臣子之宜忠貞所志臣雖心
同犬馬而分比潢汙華躡康衢意非往蹇臣之此誠口
不能喻意欲悉逹文非盡言此臣所以自咎自恨復乖
志願猶冀苦心勵節上奉詔條惠寡恤貧下除人瘼恭
宣皇化少答鴻私不勝欣幸之至
代廣南節度使舉裴中丞自代表
前件官噐宇深沉天才間出爰從撫字逮於察廉所職
恪勤庶務皆勸日者安南夷獠反叛害其連帥毒痡黎
人某皇帝以某威惠茂著自某州刺史俾之撫臨夙夜
經行盡除戎噐賊徒識恩黨衆歸義炎荒之俗靡不底
寧後改鎮容州勲效彌顯澄清庶類邁德前修深負能
名合遷重鎮臣自惟凡懦不逮前人伏乞天恩廻授某
非惟旌德亦是飾能庶微臣免尸位之憂某獲無私之
舉
奉薦從事表
某績茂戎軒才優管記操刀必割豈謝剸犀落筆不休
寧慙倚馬况早登科選夙洽時譚匪惟詞藝雙美抑亦
噐能多適比於流輩頗為滯淹輙敢薦陳伏希奬錄
代節度使謝出鎮表
鴻霈曲臨惶駭交集捧對綸綍不知所圖臣聞蕭曹佐
漢六合為家奭望匡周萬方同軌臣幸以芻賤累忝殊
榮天德薦臨遂加台政不能翊宣聖明增日月之光俾
兇渠𠞰絶人用康寧實由臣不稱職使此艱患伐檀興
議負乘招譏常懷覆餗之虞敢望專征之寄獻俘未遠
展效有期希此微功上答殊造無任(云云)
為楊湖南謝設表
臣某言中使某乙至奉宣聖旨賜臣長樂驛設者恩榮
特殊宴飲斯及顧兹厚禮猥集微躬臣某誠懽誠慶頓
首頓首臣以多幸屬此昌期任重方隅職忝文武甘受
素飱之刺知無肉食之謀以憂以惶寤寐無措豈謂鴻
恩繼至豐膳爰來陸海兼陳飴醴皆設庶當奉揚聖澤
覃布遠人流愷樂於皇風均乳哺於赤子少陳微效上
答殊私無任感恩欣躍之至
為武中丞謝賜櫻桃表
臣某言中使某乙至奉宣聖旨賜臣櫻桃若干者天眷
特深時珍洊降寵驚里巷恩溢方圓臣某誠喜誠懼頓
首頓首伏以含桃之羞時令攸貴况今採因御苑分自
天厨使發九霄集繁星而積耀味調六氣承湛露而不
晞盈眥而外被恩光適口而中含渥澤顧慙素食彌切
自公豈圖君子所先遂厭小人之腹無任(云云)
謝賜時服表
祗荷寵私啓處無地臣久忝朝行歴職無效荏苒星紀
偷榮歲時不能少益聖猷以副深寄致使賊遺君父艱
難未息合處嚴憲以正國章伏以陛下恢天覆之恩廣
地載之厚不循彛典俾同冕紱重劇丘山捧戴以入閨
門空知夕惕裁縫而為衣服固可晝行内省疲駑將何
答效
謝賜端午綾帛衣服表
綸言曲臨寵服荐至跪捧殊錫慶躍交并臣(中謝)臣謬
典方州效微㳙滴叨承大貺榮重丘山非才沗恩俯伏
慙荷朱明啓節御府賜衣沐聖澤而溟海方深披仙衣
而鶴龜齊壽馳心向闕跼影望天慙分五嶺之憂莫副
九重之詔臣無任(云云)
為文武百寮請復尊號第二表
臣等言臣等前詣朝堂上表伏請復加尊號奉被還旨
未遂懇誠拳拳顒顒不勝大願臣等伏以崇明號昭聖
德爰自中古實為上儀以至於我祖宗莫不膺兹典禮
伏惟皇帝陛下有廣運之德弘照微之仁燭幽以明威
遠以武惠澤之被誠浹洽於八方英聲之揚宜越軼於
千古而乃久為抑損以守謙恭事有曠而不遵禮有闕
而未備臣等又以為不私於己是謂至公有美之而莫
敢辭有非之而莫敢隱必推於物而順於人既以徇於
羣心又思叶於中典此皆聖人之事也且夫虛而失實
則誇耀而誣質而不華則朴略而固所以王度資於潤
飾帝者務於恢崇將以法日月之昭明配天地之廣大
聳遠方之觀聽兼前代之軌模然後表其全功謂之盡
善不可以方當陛下臨位羣臣在廷而使鴻名不彰盛
典猶闕既無以光昭衆美又無以丕承舊儀則臣等蒙
恥於今獲罪於後實為大懼敢忘盡規尊號之崇願從
羣議伏惟陛下俯迴宸睠察納愚誠不惟臣等受恩天
下幸甚無任區區懇迫之至謹昧死重詣朝堂奉表固
請以聞臣等誠懇誠勤頓首頓首謹言
第三表
臣等言前再上表請加尊號實以功德俱茂典禮宜崇
然而不能鋪陳無以動悟愚誠雖竭天鑒未迴臣等誠
恐誠懼頓首頓首臣等謹按白虎通曰號者功之表也
神農有教田事之勤燧人有興火食之利伏羲正五始
祝融續三皇人為之名以美其事其後帝王之盛洎我
祖宗之明咸因人心而順古道雖損益或異而表明功
德一也臣等是以遵有國之令典採上古之遺文察人
心於謳謠觀天意於符瑞敢以為請累表陳誠曩者運
丁艱難時或順動陛下思成湯之罪巳念周宣之側身
去徽號而不稱垂炯戒而自儆應天以德示人以恭聞
於蠻貊戎夷告於天地宗廟是故咸知陛下之志慕義
而歸仁潜感陛下之誠通靈而助順今者君臣同德上
下叶心百職畢修庶官以序禮法明具教化流行方内
歡康天下寧一四方遵業萬彙樂生嘉應休徵神物靈
貺形於草木著於星辰而辭之以仁壽未臻至化猶鬱
遂使德誠可紀名號未崇不告於神明不示於殊俗將
何以知陛下之戡難將何以表陛下之致平下無以威
於四方上無以報於九廟其不可一也淳古之至化邈
而不足烈祖之盛儀廢而不續其不可二也庶正羣官
宗室支屬西土耆長太學諸生黃冠之倫緇衣之侣萬
衆伏闕彌旬織路而乃不從人心以違公議其不可三
也守謙恭卑譲之志忽光大宏遠之圖臣等誠雖至愚
以為大謬伏以常久之德貞夫一也元始之義善之長
也并包覆露天之大也清静玄默道之妙也睿知之周
物不可以不稱夫聖也妙算之無方不可以不稱夫神
也行仁義修典法歌詩頌考文章不可以不稱夫文也
却戎夷剪暴逆邊兵之整禁衛之嚴不可以不稱夫武
也而合於唐堯乃聖乃神乃武乃文之德臣等謹稽之
乾符叶於古典侔德澤之廣配功業之崇昧冒萬死伏
請上尊號曰貞元大道聖神文武皇帝臣等竭其精誠
發於交感無以迴日其能動天無任屏營悃懇之至謹
復詣朝堂奉表固請以聞
及大會議國子祭酒韓洄請歴數近日徵應祥瑞
故又改其文如後表
又伏見陛下以今年四月以來方當雩祭之修而有旱
備之請纔愆期而未害於物深軫念而將䘏其人氣潜
通而交感以和澤旋流而霶霈斯遠由是風雨時而霜
雹不降稼穡茂而蝗螟不生農功以成年穀大熟休祥
數見福應屢臻仁木連理而垂隂嘉禾同穎而挺秀壽
星舒景炎之盛芝草布葩英之重白麞凝彩而雪輝蒼
鳥取象於天色將徧於郡國相繼於歲時右具如表
為裴令公舉裴冕表(大歷四年十二月戊戌裴冕卒八年公始生當無此表或)
(云其先人為郭令公作)
臣某言聞忠邪不可以並立善惡不可以同道吳任宰
嚭而伍胥誅夷楚任靳尚而屈平放逐遠惟前事孰不
痛心伏見澧州刺史裴冕忠肅温恭道高德厚匪躬無怠有
蹇諤之風道佐先帝驅馳靈武贊雲雷之業成社稷之
勲程元振忌其直方遂加誣構投荒謫裔天下稱冤空
懷醖正之悲莫雪增嫌之耻今奸邪屏退聖政大明百
度惟貞四門以穆寰海之内元元之人莫不延首德音
思聞至化願特令追冕列在天朝俾之端揆庶寮平章
百姓處詢謀之任當燮理之權必能協和萬邦致君堯
舜臣位兼將相職忝股肱思進賢傑共熙帝載臣無任
懇願之至
為裴中丞賀破東平表
臣某言日月得進奏官狀報逆賊李師道以某月日克
就裊戮率土臣子慶抃無涯臣聞負恩干紀者鬼得而
誅犯順窮凶者天奪其魄不息妖孽曷彰聖功伏惟陛
下先天不違與神合契掩周宣中興之業陋漢光再造
之勲靈旗四臨氛沴皆散凡在臣庶盡覩昇平伏以師
道席父祖以作威苞海岳而專禄恃東秦十二之險誘
臨淄三七之兵竊據一方歲踰五紀朝宗之地曠若外
區封祀之山隔成異域累聖垂德曾未悛心餘孽滔天
果聞折首遂使云亭有主知玉牒之將封遼海無虞見
石砮之巳至此皆陛下神籌獨得廟略無遺授任推盡
力之誠縱舍有感心之化金石可貫龜筮必從克成不
戰之功遂洽無為之理臣謬司戎旅遠守方隅愧無横
草之功坐見覆盆之泰抃蹈歡慶倍萬恒情
賀赦表
臣某伏奉某月日恩制大赦天下一人有慶百度惟新
戴天履土罔不欣抃某聞天地成功施雨露而育物帝
王繼統昇日月以垂曜羣品資始萬方文明伏惟陛下
嗣守鴻業光膺駿命淳化均於四序大德合於二儀保
寧社稷光宅區宇弘孝慈以御下崇恭儉以垂休恩覃
溪洞事貫千古况乃順時布政乘春導和敷作解之澤
宣再宥之典九族既睦四門廣闢而又洗滌幽縶雷雨
之施也歸還流竄羅網之釋也移叙貶黜覆載之仁也
蠲除逋債政理之源也褒寵勲賢激勸之方也廢金寶
之貢有以彰儉德搜遺逸之士有以表至公元勲宿將
賞延子孫庶尹卿士榮周存殁廣直言之路啓進善之
門德超虞夏道掩軒頊必將平一殊俗發揮大猷億萬
斯年永荷天緒臣謬當任用守職藩維不獲奔趨闕庭
親覩盛禮感悦歡抃倍萬恒情
宋
進刑統表(竇可象)
臣聞虞舜聦明始恤刑而御物漢高豁逹先約法以臨
人蓋此丹書輔於皇極禮之失則刑之得作於良而敝
於貪百王之損益相因四海之凖繩斯在如銜勒之持
逸駕猶郛郭之域羣居有國有家其來尚矣伏惟皇帝
陛下寶圖攸屬駿命是膺象日之明流祥光於有截繼
天而王垂洪覆於無疆乃聖乃神克明克類河圖八卦
惟上德以潜符洛書九章諒至仁而默感哀矜在念欽
恤為懷網欲自密而疎文務從微而顯乃詔軌事明啓
刑書俾自我朝彌隆大典貴體時之寬簡使率土以遵
行國有常科吏無敢侮伏以刑統前朝創始羣彦規為
貫彼舊章采綴巳從於撮要屬兹新造發揮愈合於執
中臣與某官臣某等俱效檢尋庶無遺漏夙宵不怠綴
補俄成(云云)臣等幸遇文明謬參憲法金科奥妙比虧
洞逹之能丹筆重輕徒竊討論之寄將塵睿覽惟俟嚴
誅
謝賜衣表(楊大年)
解衣之賜猥及於下臣挾纊之仁更均於列校光生郡
邸喜動轅門伏以皇帝陛下誕膺元符恭臨大寶惠務
先於逮下志惟在於愛人鳥獸氄毛甫及嚴凝之候衣
裳在笥爰推賜予之恩在渙汗之所沾雖容光而必照
如臣者任叨符竹地僻甌吳奉漢詔之六條方深祗畏
分齊官之五服忽荷頒宣纂組極於纖華純綿加於麗
密璽書下降切窺雲漢之文驛騎來臨更重皇華之命
但曳婁而增惕實被服以難勝矧於戎行亦膺天寵干
城雖久皆無汗馬之勞守土何功獨懼濡鵜之刺仰瞻
宸極惟誓糜捐
謝直集賢院表(夏子喬)
北門禁省給青簡以試言東觀直廬降紫泥而命職莫
逭假人之刺彌彰遇主之榮竊以承明設待詔之官實
漢朝之芳潤麗正啓修書之院乃唐氏之英華濬圖書
之淵敞龍鳳之宇自非弓裘繼世章句名家通授羲畀
姒之靈篇閒書笏珥彤之故事則何以繼成康之美頌
考宣武之懿文陪法從於甘泉奉宸游於屬土况當聖
日允屬簡求如臣者學不傳經文非近史青青子珮雖
見刺於勞心翹翹錯薪亦濫期於刈楚筮仕勝衣之歲
薦名象日之畿方博帶以觀光遽墨衰而㳂牒尋遇國
家誕敷尺詔增廣六科方棲枳以徒勞遂上封而自薦
始較文於鰲苑旋試可於鼎司亟趨文石之墀遂忝延
英之問擊轅度曲敢望於九成縈帶分墉俄登於百雉
陞象河之屬吏佐分虎之方州爰受代於瓜時遂歸朝
於幄坐典陳陳之粟閱山委之丘區從九九之車總絲
棼之案牘暨還衡睢壤舍爵太宫既諧引籍於金閨將
佐于蕃之熊軾又慮沉迷簿領廢墜簡編負公朝振舉
之科辜聖王詳延之意遂殺青而奏技果出綍以推恩
禁林俾試於雕蟲書殿遽令於抱槧閱上帝之冊府目
眩星辰登道家之蓬山足踐雲氣奉長者之餘論與先
生而並行分直石渠地接嚴更之守縱觀金匱門連著
作之廷載惟螻蟻之軀莫報乾坤之賜恭惟皇帝陛下
事寢廟以至孝奉靈祇而克誠流鴻藻於絶垠鑠景炎
於往號以文明而行健體柔克以居高縱觀唐漢之大
猷備舉黃虞之故實睿藻和而六同韻天章麗而五色
飛恢崇務廣於斯文奬擢不遺於小道遂使至孤之士
獲塵非次之恩東陵遽擬於西山羔裘遂登於狐腋歌
衛風而合雅鬻齊紫而雜良誠當潔節於素絲敢不盟
心於白水益三緘而出話彌九復以窮經永冰淵惕厲
之心奉日月照臨之鑒庶逭素飱之謗仰酬明主之知
媿懼所深兢惶不巳
賀南郊大赦表(宋子京)
帝儀訖饗朝渙推慈飛驛疾傳庶邦叢慶切以天郊之
重國制有常凡萬乘躬行必三歲間往不煩不怠由列
聖而持循以妥以虔合諸神而裒對睿圖累盛縟典勤
修恭惟皇帝陛下纂大合華執中布度抵金璧之珍玩
率儉示人收霜電之嚴威措刑於下克勵明德格於皇
穹交薰大和冒我羣品顧懷時億瑞應日來亟蕆上儀
若祇舊典戒期百執頒詔九州曳雲威之徜徉服翠蚪
之泮渙殊庭一獻諸祜徧躋遂自陽靈之宫往會天元
之旦羽旄四合垓陛參登上壁左琮之華合袪而信祝
祖蕝宗題之次更侑而廸嘗拜嘉胙於席垂列欽祡於
雲表靈心合答熙典備成然後還坐中天之闈普肆隨
風之澤改頒大號崇冠初元昭神之祥祈命惟永賞功
赦罪巳責逮瘝咸與惟新牖民衷而遷善聿懷多福道
帝祉於緜區盛際有光彛倫咸賴臣饗官舊吏殫見往
朝或不愛牲玉為恭殊非明薦或所過租賦為復蓋出
重勞語昔罕全訂今絶擬所恨清塵在望自苦周南之
留紫槖仍持不與甘泉之從第班恩諭均浹歡悰
代人乞出表
臣聞物勝於權則衡為之殆馬竭其力則御速於顛蓋
以噐循量而易施材過求而難勉是以功名之際惟髦
士可居彊力之容匪暮年勝任將傾危懇敢援斯言竊
念臣本以丘樊託于經術幸逢先烈超備從官服上教
之彌文因至愚而取信出入丹禁無所建明履歴藩宣
蔑聞條教尊號皇太后陛下尊號皇帝陛下奉承謨訓
過聽空疎簡服在庭兼容如地雖百度之治咸使與聞
每萬幾之餘常參勸講七周成歲訖乏寸長惟君知臣
足以驗其無用惟國有典不可逭於黜幽且自知甚明
内省尤熟以一介之鄙賤丁千載之會昌邑戸飱錢非
禄之不厚高冠大佩非位之不崇同僚皆賢非志之不
合處奏多可非言之不從固常勉服攸箴謹修爾職答
乃聖之眷遇為斯文之寵光其如犬馬齒衰桑榆景薄
中年則病奪其壯晚節則務傷於神辨色立朝足居多
於跛倚書思記命目不辨於馬烏而臣頃自去秋願辭
近職上恩不聽寵渥就加逮黽勉以及兹且憃昏而益
甚事皆忘誤疾愈尫癃顧四體之已疲宜一辭而後止
重念臣之鄉籍世占鄆州既託枌榆薄營産利不勝首
丘之志願諧剖竹之行庶及餘年聊蘇疲瘵况前朝邢
昺本貫曹州亦自禁廬得臨鄉郡臣今所請似有前規
伏望陛下念舊物之不可遺憫孤生之老且至特垂寬
詔俾守先廬諒亦大君進退之間微臣止足之分萬無
纖介可貽累於至仁一切便宜尚力思於卧治仰干睿
鑒伏俟嚴誅
謝衣襖表
冬籥乘辰裘官著令疾馳使驛臨撫塞屯並頒齊笥之
良均挾吳緜之煖被躬且吉束帶有華伏惟皇帝陛下
至德誕敷深仁普愛念官師所以卒歲恐天下有受其
寒据泰軫窮當舒慮慘况凄其戒序必惻然動心特以
濱寒沍嚴持兵皸露句傳温詔緘貯紋袍爛然晝鮮煦
若春至矧部校什長賜各有差僻壘窮鄣悅而忘苦振
裾交抃聮袂相趨和氣暢肢顧折膠而何畏大恩壓巳
憂稱服以為難有可仰酬不知輕隕
代陳州章相公乞致仕第一表
臣聞噐有所極強之者必顛志有所安違之者將敗是
故智士不窮量以邀受仁君無咈願以責功内顧危悰
敢援兹喻伏念臣姿力駑下術略迂疎蒙幸中人之材
待罪宰相之府寵與時進負隨日深謀謨弗良彫紊相
踵羌夏有未纓之醜關陜多無聊之人雈盗跳梁篁酋
煽呐杼軸罄於編戸杅皮蠧於遠方上貽焦勞外讙謗
誚咎不臣執罪將孰歸比者荐瀝肝膺願乞骸骨冀蒙
不職之竄以贖安用之辜尊號皇帝陛下包納荒遐親
喻戒敇須訖郊丘之享乃許印綬之還褒亮所加諄慈
兼至臣此時外廹大誼中忘至愚敢優游以自安輙皇
恐而視事然而智慮淺局年鬢頽侵短臂屈長袖之前
疲足困新羈之左靦然尸位倏又彌年所賴陛下以百
姓為心天下為度捨末爭而納戎帳之欵捐滯積以撫
遼衽之和克展上儀遂布鴻慶永惟横目之庶方就覆
盂之安臣之及兹可謂天幸過此不止其如罪何雖大
度之見容在輿議之難遏抑又聞當退而進者侮必及
宜黜而用者傷必多高位乃身殃之媒厚禄為衆怨之
舍借令臣冒厥明戒苟留上司玷廊廟之儀刑被史家
之貶戮死有餘咎仁弗忍為伏望察如丹之誠憐指景
之慕遂容納政早獲省私亦不必窮喋喋之言乃蒙矜
恤第可惜以齪齪之謹妨用俊良虔冀曰俞誓無但巳
賀生皇子表
具官臣祁上言寶祏叢休天支毓秀慶騰秘禁歡溢神
州恭惟皇帝陛下受命溥將凝圖丕赫乾綱獨運根乎
克念之虔簡素所安表於不勉之懿且復輕刑薄賦重
穀厚民一方少饑則速馳使節白金稍乏則輙續禁錢
民用靖嘉神罔恫怨是以上帝歆佑三后顧存貽美孫
謀昭衍無疆之烈歸功元首茂啓多男之祥誕協仲商
挺生哲嗣星弧具禮天第交華惟翕闢之儲英固覃訏
而絶異逖聆詔諭並仰獻儀薦笏相趨忭吾君之有子
珪璋流愛宜天下之繫心臣始去近聮遽承吉語賡歌
綿瓞早知周德之遐參祝祠禖罔逮漢臣之幸臣無任
瞻天仰聖不勝懽忭屏營之至謹奉表稱賀以聞臣祁
頓首頓首謹言
駕幸河北起居表(楊大年)
玈矢未櫜鑾輿順動羽衛方離於象魏天威巳震於龍
荒慰邊甿徯后之心增壯士平戎之氣臣聞涿鹿之野
軒皇所以親征單于之臺漢帝因之耀武用殱夷於強
敵遂底定於邊陲五材並陳蓋去兵之未可六龍時邁
因犯順以必誅矧朔漠王庭中原鄰壤敢因膠折之候
輙為烏舉之謀固巳命將出師克敵告廟雖呈入郢之
機未遂下齊之願是用親御戎車躬行天討勞軍細柳
之壁廵狩常山之陽師人多寒感恩而皆同挾纊王師
未捷受命而孰不忘家行當肅静塞垣削平藩落破魚
麗之陣收督亢之圖使遼陽八州之民咸歸丕冒榆關
千里之地盡入提封烽烟之警常消干戈之事求戢然
後登臨瀚海刻石以銘功陟降云亭泥金而典禮遠追
八九之迹永垂億萬之年臣忝守方州莫參法從空厲
請纓之志慙無扈蹕之勞惟聆三捷之音遠同百獸之
舞
汝州謝上表
沉痾初釋寵寄荐臻祗命惟寅飭裝靡暇初臨郡閣獲
見吏民揣已若驚戴恩罔措伏念臣本由單弱特禀庸
愚以童刻之微能際帝圖之亨會驟參綸掖獲草芝函
屬以堯德彌文漢辭爾雅雲章有爛諒黼黻以何施天
律惟精亦哇咬之罔棄居常摩厲徒益空疎俄踐内庭
預司密命値皇闈之有慶扈清蹕以多歡窺雲瑞於封
中聽棹歌於汾曲四廵第頌誠辨麗之絶聞二豎興妖
致冥煩之坐遘偶嬰沉痼遂劇支離因請急以歸寧遽
迷魂而不復率由蹇否自抵困窮矧以蕞爾之軀煢然
去職羇孤至甚毁嫉居多嘖有煩言實盈庭之可畏豁
然大度終如地以見容比及痊平果蒙齒叙此蓋皇帝
陛下仁深慘怛德茂欽明軫舊故以興懷俾肖翹之遂
性特加采錄令獲便安况臨汝舊邦陪京近輔姬文之
化所及首載聲詩地官之籍攸分實繁兵賦土多巖險
民或惰游置使勸農抑惟令典分條察俗蓋有新書臣
亦夙侍凝嚴潜窺律度敢忘瘁盡以奉化成然念臣早
以斷斷之薄材獲齒振振之近列典司訓誥就望威顔
讀銘字於湯盤時瞻景式載史言於董筆獲次舊聞舛
命遘屯榮階絶迹酒泉素願敢望於生歸麗正殘編幾
成於死恨今者星畿接畛竹使長人預方國之頒書禀
天臺之布憲水深土厚足養於槁骸晝訪夕修冀無於
秕政親末光而彌阻感再造以難勝
謝除使相判相州表(韓魏公)
宰職隳功莫副宵衣之治鄉邦得請重叨晝錦之行被
恩典之特優顧人言而甚愧伏念臣早由科第遂玷寵
榮不圖翰墨之進身自竭㳙塵而報國備員諫諍幾不
免於竄投奮命圉疆實荐罹於艱阻獨恃聖神之眷惟
開援助之言仁宗皇帝知其守以孤忠謂可屬之大事
慶歷之始巳擢貳於樞機嘉祐之中乃進登於宰輔俄
膺顯任益荷殊知當英廟之承祧逮聖人之嗣服稠重
遭會罄竭愚庸惟知社稷之安豈顧家宗之末然而萬
方多務一紀妨賢為國持平敢自私於輕重裁人所慾
固難免於愛憎加疾疹之嬰纏苦形神之耗敝勉訖因
山之禮懇陳上印之宜伏蒙陛下念犬馬之力易衰廓
日月之明為照不罪再三之請亟垂開可之音進秩地
官剖符枌社建高牙之重既疏淮海之封增故里之光
仍襲貂蟬之舊叨塵之甚今古疇偕敢不思盡瘁於寢
興泯寘懷於内外在邊在庭之責惟驅策以當前益堅
益壯之心至糜捐而後已臣無任瞻天仰聖感荷屏營
之至謹上表稱謝以聞
謝賜生日禮物表(王禹玉)
臣某言月日臣生日伏蒙聖慈賜以禮物者聖言如綍
傳温厚於芝函邦錫自天發光華於蔀屋榮踰素望媿
溢常涯伏念臣以固陋之資被睿聖之眷廼預塵於政
路復冠列於台司歲月崢嶸而屢更精力勤勞而莫補
速譏讒於衆口媿叨列於前人逮兹苟完安有横冀載
及桑蓬之序方深岵屺之思念莫報於劬勞敢饕承於
恩禮良金燭乘嚴寶靮於天駒藻帛絢文離華章於笥
服豈繄蕃庶併及衰遲此蓋伏遇皇帝陛下敦舜孝以
儀民軫堯仁而冒物特厚柄臣之遇過頒御府之珍交
孚曲記於賤生博愛乃容於濫賜拜漢庭之寵雖慙稽
古之功報周雅之章願上如岡之壽臣無任仰天感聖
懽忭屏營之至上表稱謝以聞
辭起復表(富彦國)
喪次啣哀甫終卒哭使華傳命繼至敝廬心積驚憂情
深屠烈雖屢傾於丹懇尚未錫於俞音天遠莫量物微
難動不避䙝煩之咎更陳隕絶之詞必冀神聰俯從哀
請伏念臣早罹家難偏奉母慈猥以憃愚最鍾愛育享
禄未幾遽纏風樹之悲報德永違徒懷霜露之感寢苫
枕塊而適抱至痛食稻衣錦則若為自安實非人情尤
紊邦制况今中外無事左右得賢共輔聖明之期安有
隳曠之務曲蒙下詔更起孤臣在陛下馭國之方蓋欲
不遺於舊物於朝廷敦化之道必恐有誤於蒼生何須
稽故事以遂前世之非正可存禮經以圖今日之善行
之即是義不為難豈惟於陛下有復古之風抑亦俾愚
臣得事親之道一為匪戾兩得其宜兼臣悲傷之餘衰
病交至精力已耗神觀未還假使充員豈堪應務苟令
終畢於祥禫庶幾稍復於幹魂得此從容可備驅策伏
望尊號皇帝陛下日月臨照天地包容盡母氏平生之
恩憐人子罔極之苦曲矜末志得滿鉅憂生意凋零或
尚未捐於溝壑清光咫尺終期伏望於雲天悲感增深
懇願兼劇
賀平河外三州表
伏以平戎韜略靡用干戈陷敵編氓自還里閈豈特鄰
封之效順行知鋒鏑之可消患弭一隅治形四海伏以
善戰之至初無勇功神武之行亦云不殺矧西羌之叛
服如禽獸之去來始非得已而用兵終則附懷之有道
巢穴可窮而不問邊陲安堵而自如情狀益殫欵誠屢
至遂同革面相與向風既内懾於威靈遂盡歸其俘獲
殆非力致純以德來矧是生還率當死節度湟伐木不
煩充國之謀謁廟賜田如見子卿之返伏遇皇帝陛下
上仁兼覆盛德維新小二漢之邊功盡三王之能事眷
惟士伍偶被聲明鞮譯在途既奉君臣之義衣裳改衽
復從父母之邦邊堠告寧人情底豫豈冀七旬之恪是
為千載之逢臣頃預政機親聞睿算比分憂寄獲覩成
功再拜奉觴雖阻漢庭之列大書作策永為宋史之光
感頌之私倍萬常品臣不勝欣躍屏營之至謹奉表稱
賀以聞
賀皇長子封公表(王君貺)
具官臣某言伏覩某月日聖旨封皇長子為某公者伏
以建親授社屏翰於王家封子維城安疆於國幹誕揚
休命敷告羣倫均海宇之歡心洽朝廷之大慶竊以宗
藩錫瑞賢戚分疆周列侯邦半諸姬而啓土漢有天下
非劉氏則不王皆所以滋大本支維持宗室綿鼎數於
穹壤固廟祏於山河屬我熙朝益隆茂典恭惟尊號皇
帝陛下纂承皇序恢闡洪圖善廸孫謀遹遵祖構乃眷
元良之重巳昭岐㠜之英肇啓南圻崇加上壤離明震
豫知帝緒之無疆海潤星暉戴吾君之有子臣居留近
甸迹遠彤墀側聽恩章愈增忭懌臣瞻望闕庭無任雀
躍屏營之至謹奉表稱賀以聞
廣德軍謝表(錢君倚)
曠官罪大奪位秩者彌年享帝恩隆回雷霆於數日籍
還省部身忝軍牙祗荷寵靈伏深感懼伏念臣江湖賤
士巖穴孤生出逢聖辰外備法從學非深造粗能明致
治之方心不苟容故欲罄事君之節義當有在雖富貴
誘之而不回職所宜言雖斧鉞威之而益厲果由官守
遂正典刑放之窮山所以苦其心志授之散秩將以餓
其體膚期沒齒於蒿萊敢希榮於軒冕豈圖寬宥尚被
采收死灰於是乎復然白骨於焉而再肉近鄉守壘上
冢還家百計安閒一身妥逸使其自請未必能然此蓋
伏遇皇帝陛下化極文明恩漸動植如天之覆遠則彌
周如日之中幽無不燭遂容駑質猥玷鴻私况是桐川
獨居江左俗雖僻陋而稱風物之良地雖褊廹而有山
林之勝養兹不肖孰曰匪宜惟修省所以飭躬惟忠勤
所以報國有民有社固恪奉於訓詞為子為臣方益堅
於素節誓殫犬馬仰答龍光臣無任瞻天仰聖感荷屏
營之至謹奉表稱謝以聞
唐宋元名表卷上之一
唐宋元名表卷上之二
明胡松撰
宋
謝賜玉帶表(王介甫)
臣安石言某月日伏蒙聖恩以收復熙河洮岷疉宕等
州特加褒諭親解玉帶賜臣者尸臣列侍方臨極辨之
朝&KR0591;御瞻傳獨拜非常之賜寵綏狎至懇避弗俞焜燿
有加凌兢無措(中謝)竊以河洮之業兆自聖謨方虎之材
進非師錫片言投匭遂察見其有孚衆訿盈庭預照知
其無𤯝以至授兵算食蒐卒第功能畢協於始謀實仰
歸於獨斷如臣蕞爾何力有焉伏惟皇帝陛下善貸其
成勞謙不伐弛曠鰥之大責錄將明之小忠揚於廣除
委以珍御瑟彼英瑶之質煥乎華衮之言臨授用光顧
榮踰於古昔退藏惟謹知燕及於雲來施更厚於解衣
報敢忘於結草臣無任
除左僕射謝表
臣某言伏蒙制命授臣尚書左僕射者貳令中臺兼官
左省惟時遴選盖嘗久曠而弗除忽此叨居顧豈微勞
之可稱陪敦厥邑敷告於廷是皆至榮難以虛辱(中謝)竊
以經術造士實始盛王之時偽說誣民是為衰世之俗
盖上無躬教立道之明辟則下有私學亂治之姦氓然
孔氏以羇臣而興未喪之文孟子以游士而承既没之
聖異端雖作精義尚存逮更煨燼之災遂失源流之正
章句之文勝質傳注之學溺心此滛辭詖行之所由昌
而妙道至言之所為隠篤生上主純佑下民成能協乎
人謀將聖出乎天縱作於心而害事放斥幾殫通於道
以治官延登既衆尚懼膠庠之黎獻未昭典籍之羣疑
乃集師儒具論科指繕書來上襃典俯加臣趣操弗高
知識尤淺少嘗勤苦但為裘氏之吟晚更耄衰豈免輪
人之議初備使令之乏即知稱愜之難敢意誤恩獨當
殊奬此盖伏遇陛下以化民成俗為事故急在誨人以
尊德樂道為懷故易於縻爵因忘固陋特假龍光祗服
訓辭深惟報禮雖無博學對揚稽古之鴻名庶以雅言
助廣右文之美化臣無任
進修南郊式表
某月日臣某等伏蒙聖上命修南郊式進呈者郊丘事
重筆削才難猥以微能叨承遴選(中謝)盖聞孝以配天為
大聖以享帝為能越我百年之休明因時五代之流弊
前期戒具人輙為之騷然臨祭觀成事或幾乎率爾盖
已行之品式曾莫紀於官司故國家講燎禋之上儀而
臣等承撰次之明詔迨兹彌歲僅乃終篇猶因用於故
常特刪除其紛冗恭惟皇帝陛下體聖神之質志文武
之功嘉與俊髦靈承穹昊物方鬯茂以薦信而無慙人
且昭明知因陋之為耻固將制禮作樂以復周唐之舊
豈終循誦習傳而守秦漢之餘則斯書也譬大輅之權
輪與明堂之營室推本知變實有考於將來随時施宜
亦不為乎無補臣無任
生皇子賀皇帝表
宫闈嗣慶寰海交忻凡逮戴天惟均擊壤(中賀)臣聞螽斯
之言衆子實為王者之詩華封之祝多男亦曰聖人之
事恭惟陛下紹祖休顯憲天聰明致文武之憂勤成堯
舜之仁孝宅師無競莞簟之寢既安傳類有祥弓䪅之
祀屢應貽謀方永錫類用光臣託備藩維叨承睿奬不
顯亦世家實預於榮懷於萬斯年心敢忘於慶幸
賀生皇子表
嘉慶疊傳歡欣總集臣歴觀古昔誕受福祥厥配天所
以久長乃有子至於千億伏惟皇帝陛下鳬鷖之雅媚
於神祗芣苢之風燕及黎庶弓韣嗣燕禖之報旐旟仍
羆夢之祥無疆惟休永保桑苞之固有室大競方觀椒
實之蕃臣嘗汙近司久尸榮禄特荷殊憐之至豈勝竊
喜之深
又表
皇運至隆天枝彌茂照臨所暨鼔舞攸均臣聞史紀文
慶之延豈惟十子詩歌姒徽之繼爰至百男肇敏於修
乃繁厥祉恭惟皇帝陛下道冒區宇德冠往初品庶蒙
休既饗和平之樂神靈錫羡果膺蕃衍之祥臣嘗汙近
司備叨殊奬以宿痾而自困欲旅進以無階
謝知制誥表
高華之選欲報嘗難固陋之身以榮為懼切以自古招
智能之士因使為侍從之臣豈特頼其虛名謂能華國
盖將取其實用相與致君矧號令文章之為難而討論
潤色之所寄苟失職不稱則為時起羞伏惟皇帝陛下
躬上聖之資撫久安之運趨時有救弊之急守噐有持
盈之難當得賢俊使備遺忘且典司明命出入禁門一
有瘝官尤為累上臣羇單賤士鄙朴常人仕初有志於
養親學遂不專於為已比更煩使稍竊謬恩内懷尸禄
之慙仰負食功之意又蒙採擢以至超踰盖君之視臣
不使同犬馬之賤則下之報上亦欲致岡陵之崇况臣
少習藝文粗知名教遭逢一旦度越衆人唯當盡節於
明時豈敢尚懷於私計
謝賜對衣鞍馬表
出大庭之顯服束以精鏐引内廐之名駒傅之錯采隆
恩所逮朽質知榮竊念臣弱力淺聞久憂積疢中預從
官之選外分守將之權僅免譴訶更蒙收召論思潤色
曾莫效於微勞衣被服乘乃前叨於異數此盖伏遇皇
帝陛下醲於慶賞詳在招延因示眷懷使知奮勵誓竭
愚忠之報冀無虛授之嫌
乞罷政事表
私懷懇至巳具布聞聖訓丁寧未蒙開納敢冒崇高之
聽再輸悃愊之情臣聞任賢之方要其有用陳力之義
止於不能苟弗集於事功且重罹於疢疾豈容叨據以
累明揚伏念臣猥以孤生親逢盛世昧於量已志欲補
乎休明失在信書事浸成於迂闊每煩衆論上溷聖聰
久知素願之難諧繼以積疴而自困辭而去位庶逃竊
食之誅勉以就功重荷包荒之德雖暫順命終懼妨功
伏惟皇帝陛下閎度并容大明俯燭特垂矜允俾遂退
藏如此則孤進之身獲全生於末路具瞻之地得改命
於時材
謝朱炎傳聖旨令視事表
使指遄臻訓詞俯逮敢圖衰疾尚悞眷存伏念臣曲荷
搜揚久辜付屬有能必獻未嘗擇事而辭難無力可陳
乃始籲天而求佚然方焦思有為之日以此懷恩未報
之身苟營燕安豈免慙悸伏蒙陛下仁惟求舊義不忘
遐乃因乘軺將命之臣更喻推轂授方之意踦履無用
誠弗忍於弃捐朽株匪材尚奚勝於噐使永惟奬勵徒
誓糜捐
賀册皇妃表
明備之禮發於宫闈驩康之聲播於寰海伏惟陛下考
古之憲刑家以身乃資婦德之良俾貳坤儀之政盖關
雎之求淑女以無險詖私謁之心鷄鳴之得賢妃則有
儆戒相成之道於以求助不專為恩臣生逢明時切觀
盛事祝聖人之多子輙慕堯封思令德以式歌豈慙周
雅
漳州進珠表(王冕)
宋大中祥符六年春冕自廬陵移典是郡越明年三月
龍溪屬邑民丘&KR0008;於九龍溪網魚得珠一顆一圍闊三
寸七分中有小珠七顆如七曜次如七曜者不可勝數
縣弗敢留函珠上之於郡冕熟而視之殊大歡忭即日
召厥屬官以驗之復相稱慶曰夫珠至寶也王者德至
淵泉則出今天子仁且聖方以寬慈被天下宜乎珠之
出奬聖世又珠之為物也其色瑩净明清乃化民之象
也於是列表以進尋奉勅書以旌至寶冕既叨為政能
獲斯寶又懼是事泯絶於後刊之貞石於公廳之左用
傳於永永耳臣冕言臣聞皇猷允塞天乃效祥聖德升
聞地不藏寶前珠得非蛇口産異蚌胎有感必通生自
煙潭之内無脛而至忽居寶肆之中熒煌外散於月華
皎潔内含於星彩此盖皇帝陛下齊莊奉道清净化民
體乾極以握符致坤靈而薦瑞遐稽信史迥殊照乘之
光洞究祥經弗類媚川之色臣握蘭郎署剖竹侯封幸
逢江海之珠難藏外郡願繼梯航之貢干黷内庭
代高麗王謝賜燕樂表
十行賜札誕彌遼海之邦萬里同文普聽鈞天之樂俯
慚虛受中積愧懷伏念臣錫壤三韓襲封四郡環居島
服習聞夷韎之聲仰睇雲門實眩咸池之奏方重華之
上治躋累洽之閎休監二代之敷文命一䕫而制樂登
歌下管天地同流鼔瑟吹笙君臣相說加賁鹿苹之饗
輔成魚藻之歡有懷䟽逖之臣亦與分頒之數玉帛萬
國干舞已格於七旬簫韶九成肉味遽忘於三月仰止
柷敔之賜鬱然食侑之光驟此叨居殆無前比兹盖伏
遇皇帝陛下躬持慈寶丕冒仁恩通道八蠻坐致遠人
之悅同符五帝肇聞古樂之興出大成之珍藏作朝鮮
之榮觀兜離一變慈惠均敷蕩蕩乎無能名雖莫見宫
墻之美欣欣然有喜色咸與聞管籥之音稽首拜嘉周
邦來賀臣敢不服膺睿奬謹度遐方仰九門之句傳徒
起戴盆之望與百獸而率舞但深傾藿之心
皇子謝賜御書孝經十六句表(孫仲益)
臣某言伏蒙聖慈賜臣御書孝經十六句者睿謀垂裕
夙承父訓之嚴神畫䟽恩備舉聖經之要因心立教拭
目知榮臣某惶懼惶懼頓首頓首惟夫子之發微言為
曾參而陳孝道首述君親之事謹始及終復虞冨貴之
移戒危與溢身行口言之無失天經地義之兼該事可
法德可尊表裏俱正居致敬養致樂造次弗違神明四
海以交孚進退一忱而匪懈有倬飛鸞之翰於昭貽燕
之謀二八句之特書撮其樞要千萬人之咸悅始於家
邦仰倣邇英之屏俯殊制旨之注矧熙朝資善之學肇
祥符丙辰之春詔儒臣而讀是經錫宸章而刊諸石洊
觀洪藻宏賁前猷臣德匪溫文性慚岐㠜出有師入有
保蚤齒虞庠親則父尊則君恪趨周寢曩者分封之渙
號誨之全孝以移忠旨趣會於五經未窺聖藴德教加
於百姓徒仰皇仁載覩河洛圖書之光如親洙泗問答
之語兹盖伏遇皇帝陛下學稽古典筆寓天常作嗣萬
年受祉而及於子冠冕百行得手而應於心祖武可稱
人文增煥臣敢不聿嚴琰寫式廣家藏朝夕歌六章之
詩遠邁唐宫之賜札夙夜事一人之訓恭修建邸之陳
圖
潭州通判謝上表(歐陽永叔)
始竄嶺南人皆謂之必死及遷湖外恩實出於再生仍
復前官俾關郡政仰叨成命增激微衷切念臣寒禮仍
親道德未稱㳙以茂辰膺兹鴻典斑輪飾駕奮五采以
相宣碧鏤題宫配二儀而胥永臣以濫叨詞職竊守藩
封昭數在庭莫覩鑾旌之美含和發詠率同鳬藻之誠
謝復龍圖閣直學士表
恩還舊職事雪前誣感極心驚涕隨言出臣伏見前世
材賢之士身結主知勲德之臣功施王室然尚或一遭
謗毁欲辨無由少忤要權其禍不測顧如臣者何足道
哉臣材不迨於中人功無補於當世用之未見有效去
之無足可思矧罔極之讒交興而並進易危之迹何恃
而不顛而聖心不忘恩意特至辨罔欺於曖昧沮仇嫉
於衆多雖暫居譴謫之中而屢被陞遷之渥今又特蒙
甄錄牽復寵名以臣之愚豈比前人而獨異推其所幸
盖由聖主之親逢謂宜如何可以論報再念臣禀生孤
拙本乏藝能徒因學古之勤粗識事君之節苟臨危效
命尚當不顧以奮身况為善無傷何憚竭忠而報國誓
期盡瘁少答高明
南京留守謝上表
守宫鑰之謹嚴敢忘夙夜布政條之纖悉上副憂勤寄
任非堪兢營並集伏念臣賦才庸薄禀數竒屯毁譽交
興兩嘗過實寵榮踰分動輙招尤念報效之未伸敢不
竭忠而盡瘁因風波之可畏則思遠去以深藏迨此六
年外更三守學偷安而杜口負素志以媿心朽質易衰已
凋零於齒髮良時難得尚希慕於功名豈謂皇慈未捐
舊物擢從支郡委以名都惟此别京舊當孔道簿領少
克勤於職事厨傳多取悅於路人僅從俗吏之所為雖
能免過非有古人之大節未足報君
亳州謝上表
貳政非才雖獲奉身而退分符善地猶懷竊禄之慚祗
荷寵靈惟知戰懼伏念臣章句腐儒之學也豈足經邦
斗筲小噐之量也寧堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輙
言䧟穽當前而横身不顧竊尋前載未有能全昨怨出
仇家搆為死禍造謗於下者初若含沙之射影但期隂
以中人宣言於庭者遂肆鳴梟之惡音孰不聞而掩耳
頼聖神之在上廓日月之至明悉究罔誣遂投讒賊再
念臣性實甚愚而疎於接物事多輕信者盖以至誠自
矢如彼匪人失於泛愛平居握手惟期道義之交延譽當朝
常丐齒牙之論而未乾薦彌之墨已彎射羿之弓知士
其難世必以臣為戒常情共惡人將不食其餘而臣與
遊既昧於擇賢在滿不思於將覆自貽禍釁幾至顛隮
上煩睿聖之保全得完名節於終始及懇辭於重任尤
深惻於皇慈雖避寵辭隆僅能去位而清資顯秩愈更
叨榮莫逃僥倖之譏實負心顔之靦斯盖伏遇皇帝陛
下乾坤大度堯舜至仁察臣自取於怨仇本由孤直憫
臣力難於勉強盖廹衰殘既獲免於非辜仍曲從於私
欲遂同萬物俾無失所之嗟未盡餘生敢忘必報之效
謝止散青苗錢放罪表
有罪必誅是為彛典原情以恕特出深仁聞命驚慚省
躬涕泗伏念臣以一介之微賤荷三聖之奬知寵䘵既
豐初無報效筋骸已憊尚此遲徊曲蒙大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方久苦於昏衰初莫詳其利害既已
大喧於物議始知不便於人情亦嘗略陳衆弊之三冀
補萬分之一屬再當於班給顧巳逼於會期雖具奏陳
乃先擅止據兹專輙合被譴呵豈謂伏蒙皇帝陛下深
軫睿慈俯矜朴拙免從吏議特貸刑章夫何草木之微
曲被乾坤之施臣敢不益思祇畏更勵操修戒小人之
遂非希君子之改過冀圖薄效少答鴻私
乞致仕第二表
睿訓丁寧曲加諭慰愚忠懇廹尚敢黷煩將再干於冕
旒宜先伏於砧鑕伏念臣世惟寒陋少苦奇屯識不逹
於古今學僅知於章句名浮於實用之始見於無能噐
小易盈過則不勝於幾覆徒以早際千齡之亨會誤蒙
三聖之奬知寵榮既溢其涯憂患亦隨而至禀生素弱
顧身未老而先衰大道甚夷嗟力不前而難強每念恩
私之莫報兼之疾病以交攻爰於守亳之初遂决竄漳
之計逮此三遷於歲律又更兩易於州符而犬馬已疲
理無復壯田廬甚邇今也其時是故更殫螻蟻之誠仰
冀乾坤之造况今時不乏士物咸遂生鳬鴈去來固不
為於多少鳶魚上下皆自適於飛潛苟遂出於殘骸庶
少償其夙志伏望皇帝陛下哀憐舊物隠惻至仁察其
有素非偽之誠成其識分知止之節曲從其欲賜報曰
俞俾其解組官廷還車故里披裘散髮逍遥垂盡之年
鑿井耕田歌詠太平之樂其為榮幸曷可勝陳
乞致仕第三表
恩深煦嫗感激涕洟雖情有廹於危心不知自止而辭
已窮於累牘幾至無言惟以至誠期於必達自乞憐於
君父不復訊於蓍龜伏念臣家世單平性姿中下少從
官學本免饑寒不自意於遭逢遂進階於華顯然而羣
材方茂蒲柳未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於幾政即願謝於軒裳
蒙上聖之至仁念三朝之舊物每曲煩於訓諭久未忍
於棄捐竊惟臣之事君必本忠信言不顧行是為罔欺
而臣口日誦於田閭身坐貪於禄利可畏至公之議何
施有靦之顔每自省循莫遑啓處是敢罔避再三之煩
黷猶希萬一之矜從伏望皇帝陛下特軫天慈俯回睿
聽察前言之可復盖屢請者有年哀下愚之不移俾卒
成於素志徇其所欲乞以殘骸臣若得上印綬於有司
自駕柴車而即路晚節知無於大過没身永荷於鴻私
謝宣召入翰林表
具官臣某言某月日蒙聖旨召臣入翰林者使車入里
君命在門閭巷驚傳豈識朝廷之故事縉紳竦歎以為
儒者之至榮在臣之愚何以堪此竊以文章之任自古
匪輕待遇寵榮至有私人之目詢謀獻納因加内相之
名恩既異於常倫人愈難於稱職伏念臣噐非宏遠識
匪該明學不通今古之宜才不適方圓之用久叨塵於
侍從曾莫著於勞能而自出守外藩近遭家禍苟存餘
喘復齒周行風波流落者十年天日再瞻於䨇闕進退
之際已蕭颯於霜毛慰勞有加賜憫憐於玉色形神若
此志意可知身已分於早衰心敢萌於希進加以羈危
之迹仇嫉交攻進退動係於羣言議論多煩於睿聽雖
覆載有造每賜保全而孤蹇偷安常思引去伏蒙皇帝
陛下俯憐舊物曲軫宸慈偶因闕員遂俾承乏臣敢不
勉尋舊學益勵前修感遺簪未棄之仁竭駑馬已疲之
力庶俾薄效少答洪恩
謝除樞密副使表
臣某荷蒙聖慈除為樞密院副使者右樞虛府充位宜
求於雋賢多士盈庭誤選乃先於庸妄既牢辭之靡獲
徒以寵而為憂(中謝)伏念臣少本賤愚初無志慮為小
人之事力不勝於負薪程有司之文學止期於干䘵過
被仁恩之樂育早從英俊之並遊遂叨侍從之流久玷
論思之地方時求治殆無補於分毫顧質早衰况漸凋
於齒髮但思藏縮敢望甄陞矧惟贊萬事之幾必也極
一時之選豈容濫得猥以備員當命令之始行方惶惑
以自失而睿恩至渥召旨甚嚴莫諧懇避之誠徒負貪
榮之媿此盖伏遇皇帝陛下廓天地之量垂日月之光
憐樸直之無他謂駑疲之可免俾承闕乏以效拙勤臣
敢不奮勵無能之姿感激難遇之會職思以位庶免於
曠官謀不以身少期於報國
謝除刑部尚書表
臣某荷國厚恩除為刑部尚書者職清書殿實為儒者
之榮望峻天臺仍忝刑官之重内循謭薄仰玷光華(中)
(謝)伏念臣某禀質迂愚粗知業履因時幸會遂竊寵靈
無拾遺補闕之勤常陪法從非大册高文之手久厠翰
林濫綴宰寮俾聞國論荷三朝之眷遇每察懦忠幸四
海之清平得容尸禄居滿盈而不戒積灾釁以自貽屬
聖統之嗣興赫皇明而繼照誣言詰服巳大釋於羣疑
危跡保全俾不虧於素守犬馬合思於報效桑榆奈廹
於衰遲屢貢懇私上干聰睿遂蒙開允俾解繁機然而
晩節餘生本期避寵清資顯秩益更貪榮被優渥之非
常但凌兢而失措此盖伏遇皇帝陛下聖神御極亭育
推恩閔孤拙之勢危無容自立謂疲駑之力竭難責遠
途曲軫至慈俯從誠請仍憐舊物特示殊恩顧非木石
之頑宜識乾坤之造颯然素領雖難強於筋骸皎若丹
心猶自期於塵露
青州謝上表
掌國五兵叨進中臺之秩宣風一面俾綏東土之人祇
荷寵榮徒知隕越(中謝)伏念臣學非通敏材實空疎幸
逢千載之休明誤被三朝之奬擢久陪法從常與政機
國恩未報而身已先衰世途可畏而命亦多蹇頃緣災
疾遂决退休敢期上惻於皇慈未忍遽捐於舊物而復
過承優渥以慰癃殘惟孤拙之無堪蹈艱危而已甚世
之所榮者臣之所懼人以為寵者臣以為憂是敢輙殫
悃愊之誠累黷高明之聽廹於危慮罔避煩辭而聖度
并容寬其罪戾恩言屢降譬以丁寧知成命之難回勉
靦顔而祇受而况全齊舊壤負海奥區民俗冨完而耕
田鑿井各安其業詔條寬大而奉法守職足以修官内
省庸虛奚勝忝幸此盖伏遇皇帝陛下日新求治天覆
推仁謂簪履雖為於賤微尚堪收錄而犬馬苟豐於豢
養猶可使令臣敢不策勵疲羸勤思夙夜務期盡瘁少
答鴻私
永興謝上表(司馬君實)
荷恩至重任責尤深循撫吏民敷宣詔令臣識慮闇淺
規為疎闊唯知愚忠屢貢狂直奉事三世操守一心間
以齒髮寖衰疾疹交集曾靡論思之效久汙侍從之班
既無補於本朝祈自安於散地不圖睿澤更委名都雖
要重之權自知不稱而煩劇之地難以固辭受命以還
措躬無所朅來就道甫爾到官維此咸秦昔為畿甸山
川秀美土地膏腴論其平時誠為樂土在於今日適值
凶年經夏亢陽苖青乾而不秀涉秋滛雨穗黑腐而無
收廪食一空家乏盖藏之粟襁負相屬道有流離之人
老弱懷溝壑之憂姦猾蓄雈苻之志正宜安静不可動
搖譬諸烹魚勿煩擾則免於糜爛如彼種木任生植則
自然蕃滋謹當策勵疲駑彫磨朽鈍智力所及勤瘁無
辭雖復失位危身終不病民負國庶幾小補用答大恩
定州謝表(吕晦叔)
尸榮右府無裨廟算之奇假守中山復當閫制之重戴
恩為懼虔命以行遄届郡封恪宣條詔伏念臣降才謭
薄植性懦愚學術不足以稽五謀之疑識慮不足以籌
千里之勝特以百年舊族荷累聖不貲之恩一介微軀
辱主上非常之遇夤緣寵渥更踐清華晩收疎外之孤
蹤擢贊微幾之要務奉天光而咫尺被聖誨之丁寧謂
臣世服近寮有均休共戚之義察臣傍無厚援絶背公
死黨之嫌曲示優容俾思報效顧駑鉛之難強嗟蒲柳
之易衰久預柄司積有妨賢之畏洊祈麾寄更圖陳力
之方伏遇陛下體虛靜以儲神極高明而盡下俯矜素
悃特霈俞音惟定武之奥區據朔陲之重地尚叨付委
靡即棄捐仍進叙於文階且兼華於秘殿併將厚意增
賁舊臣夙侍軒墀實司樞要綂治軍經武之要洎守塞
禦戎之宜日炙睿謀備觀宸斷逮兹臨遣得以遵承謹
當細大必躬夙宵彌勵進不敢希功而生事退不敢弛
備以曠官期不玷於誤知庶少酬於鴻施臣無任(云云)
密州謝表(蘇子瞻)
臣軾言昨奉勅差知密州軍州事巳於今月三日到任
上訖草芥賤微敢干洪造乾坤廣大曲遂私情受命撫
躬己自知於不稱入境問俗又復過於所期(中謝)伏念
臣家世至寒性資甚下學雖篤志本先朝進士篆刻之
文論不適時皆老生常談陳腐之說分於聖世處以散
材一自離去闕庭屢更歲籥塵埃筆硯漸忘舊學之淵
源奔走簿書粗識小人之情偽欲自試於民社庶有補
於㳙埃以為公朝不廢私願携孥上國預憂桂玉之不
充請郡東方實欲弟昆之相近自惟何幸動獲所求雖
父兄所以處臣其僥倖不過如此雖云疎外有此遭逢
此盖伏遇皇帝陛下躬上聖之資建太平之業以為人
無賢愚皆有可用故雖如臣等軰猶未盡捐臣敢不仰
諗至恩益堅素守推廣中和之政撫綏疲瘵之民要使
民之安臣則為臣之報國
徐州謝表
臣軾言分符高密巳竊名邦改命東徐復塵督府荷恩
深厚撫己兢慙(中謝)伏念臣奮身農畆託迹書林信道
直前曾無坎井之避立朝寡助誰為先後之容向者屢
獻瞽言仰塵聖鑒豈有意於為異盖篤信其所聞顧慙
迂闊之言雖多而無益惟有朴忠之素既久而猶堅遠
不忘君未忍改其常度言之無罪實深恃於至仁知臣
者謂臣愛君不知臣者謂臣多事空懷此意誰復見明
伏惟皇帝陛下日月照臨乾坤覆幬察孤危之易毁諒
拙直之無他安全陋軀畀付善地民淳訟簡殊無施設
之方食足身閒仰愧生成之賜顧力報之無所懷孤忠
而自憐
徐州謝奬諭表
臣軾言伏奉今月四日勅以臣去歲修城捍水粗免疎
虞特賜奬諭者奔走服勤人臣之常事褒稱勞勉學者
之至榮自惟何人乃辱斯語(中謝)伏念臣學無師法才
與世疎經術既以不深吏事又其所短累忝優寄卒無
異稱寬如定遠之言平平無取拙比道州之政下下宜
然乃者河决澶淵毒流淮泗百堵皆作盖僚吏之劬勞
三板不沉本朝廷之威德而臣下掠衆美上貪天功獨
竊璽書之榮以為私室之寶此盖伏遇皇帝陛下天覆
四海子養萬民哀無辜之遭罹特遣使以存問既蠲免
其賦調又飲食其饑寒所以錄臣之微勞盖將責臣之
來效臣敢不躬親畚築益修今歲之防安集流亡盡復
平時之業庶殫朽鈍少補絲毫
徐州賀河平表
臣軾言竊聞黃河决口巳遂閉塞者聖謨獨運天眷莫
違庶邦子來民罔告病萬杵雷動役不逾時遂消東南
莫大之憂然後麥禾可得而食人無後患喜若再生伏
以大河為災歴世所病禹治兖州之野十有三載乃同
漢築宣防之宫二十餘秊而定未有收狂瀾於既潰復
故道於將湮俛仰而成神速若此恭惟皇帝陛下至仁
溥施神智無方達四聰以來衆言廣大孝以安宗廟水
當潤下河不溢流屬歲久之無虞故患生於所忽方其
决也本吏失其防而非天意及其復也盖天助有德而
非人功振古所無溥天同慶惟豐沛之大澤實汴泗之
所鍾伊昔横流凛孤城之若塊殆兹平定蔚秋稼以如
雲害既廣則利多憂獨深而喜倍雖官守有限不獲趨
外庭以稱觴而民意所同亦能舒下情而作頌
湖州謝表
臣軾言蒙恩就移前件差遣已於今月二十日到任上
訖者風俗阜安在東南號為無事山水清遠本朝廷所
以優賢顧惟何人亦與兹選(中謝)伏念臣性資頑鄙名
迹湮微議論闊疎文學淺陋凡人必有一得而臣獨無
寸長荷先帝之誤恩擢寘三舘蒙陛下之過聽付以兩
州非不欲痛自激昂少酬恩造而才分所局有過無功
法令具存雖勤何補罪固多矣臣猶知之夫何越次之
名邦更許借資而顯授顧惟無狀豈不知恩此盖伏遇
皇帝陛下天覆羣生海涵萬族用人不求其備嘉善而
矜不能知其愚不適時難以追陪新進察其老不生事
或能牧養小民而臣頃在錢塘樂其風土魚鳥之性既
自得於江湖吳越之人亦安臣之教令敢不奉法勤職
息訟平刑上以廣朝廷之仁下以慰父老之望
黃州謝表
臣軾言去歲十二月二十九日准勅責降臣檢校尚書
水部員外郎充黃州團練副使本州安置不得簽書公
事臣已於今月一日到本州訖者狂愚冒犯固有常刑
仁聖矜憐特從輕典赦其必死許以自新祇服訓辭惟
知感涕(中謝)伏念臣早緣科第誤忝縉紳親逢睿哲之
興遂有功名之意亦嘗召對便殿考其所學之言試守
三州觀其所行之實而臣用意過當日趨於迷賦命衰
窮天奪其魄叛違義理辜負恩私茫如醉夢之中不知
言語之出雖至仁屢赦而衆議不容案罪責情固宜伏
斧鑕於兩觀推恩屈法猶當禦魑魅於三危豈謂尚玷
散員更叨善地投畀麏鼯之野保全樗櫟之生臣雖至
愚豈不知幸此盖伏遇皇帝陛下德刑並用善惡兼容
欲使法行而知恩是用小懲而大誡天地能覆載之而
不能容之於度外父母能生育之而不能出之於死中
伏惟此恩何以為報惟當蔬食没齒杜門思愆深悟積
年之非永為多士之戒貪戀聖世不敢殺身庶幾餘生
未為棄物若獲盡力鞭箠之下必將捐軀矢石之間指
天誓心有死無易
謝失察妖賊表
臣軾言去年十二月十五日准淮南轉運司牒奉聖旨
差官取勘臣前任知徐州日不覺察百姓李鐸郭進等
謀反事臣尋具析在任日曾選差沂州百姓程棐令緝
捕凶逆賊人致棐告獲前件妖賊因依乞勘會施行至
今年七月二日復准轉運司牒坐准尚書刑部牒奉聖
旨蘇軾送尚書刑部更不取勘盗發所臨守臣固當重
責罪疑則赦聖主所以廣恩自驚廢逐之餘猶在憫憐
之數(中謝)伏念臣早蒙殊遇擢領大邦上不能以道化
民達忠孝於所部下不能以刑齊物消奸宄於未萌致
使妄庸敢圖僣逆原其不職夫豈勝誅况兹溝瀆之中
重遇雷霆之譴無官可削撫巳知危至於捕斬羣盗之
功乃是隣近一夫之力靖言其始偶出於臣雖為國督
姦常懷此志而因人成事豈足言勞勉自列於㳙埃庶
少寬於斧鉞豈謂蕩然之澤許以勿推收驚魄於散亡
假餘生之晷刻退思所自為幸何多此盖伏遇皇帝陛
下舞虞舜之干示人不殺祝成湯之網與物俱生其間
用刑本不得巳稍有可赦無不從寬務在考實而原情
何嘗記過而忘善益悟向時之所坐皆是微臣之自貽
感愧終身論報無地布衣蔬食或未死於饑寒石心木
腸誓不忘於忠義
謝量移汝州表
臣軾言伏奉正月二十五日誥命特授臣汝州團練副
使本州安置不得簽書公事者稍從内遷示不終棄罪
巳甘於萬死恩實出於再生祇服訓辭惟知感涕(中謝)
伏念臣向者名過其實食浮於人兄弟並竊於賢科衣
冠或以為盛事旋從册府出領郡符既無片善可紀於
絲毫而以重罪當膏於斧鉞雖蒙恩貸有愧平生隻影
自憐命寄江湖之上驚魂未定夢遊縲紲之中憔悴非
人猖狂失志妻孥之所竊笑親友至於絶交疾病連年
人皆相傳為已死饑寒併日臣亦自厭其餘生豈謂草
芥之賤微尚煩朝廷之紀錄開其恫悔許以甄收此盖
伏遇皇帝陛下湯德日新堯仁天覆建七廟以安祖考
正六官而修典刑百廢俱興多士爰集彈冠結綬共欣
千載之逢掩面向隅不忍一夫之泣故推㳙滴以及焦
枯顧惟效死之無門殺身何益更欲呼天而自列尚口
乃窮徒有此心期於異日
乞常州居住表
臣軾言臣聞聖人之行法也如雷霆之震草木威怒雖
甚而歸於欲其生人主之罪人也如父母之譴子孫鞭
撻雖嚴而不忍致之死臣漂流棄物枯槁餘生泣血書
詞呼天請命願回日月之照一明葵藿之心此言朝聞
夕死無憾(中謝)臣昔者嘗對便殿親聞德音似蒙聖知
不在人後而狂狷妄發上負恩私既有司皆以為可誅
雖明主不得而獨赦一從吏議坐廢五年積憂熏心驚
齒髮之先變抱恨刻骨傷皮肉之僅存近者蒙恩量移
汝州伏讀訓辭有人材實難弗忍終棄之語豈獨知免
於縲紲亦將有望於桑榆但未死亡終見天日豈敢復
以遲暮為歎更生僥覬之心但以禄廪久空衣食不繼
累重道遠不免舟行自離黃州風濤驚怒舉家重病一
子哀亡今雖巳至泗州而貲用罄竭去汝尚遠難於陸
行無屋可居無田可食二十餘口不知所歸饑寒之憂
近在朝夕與其疆顔忍恥干求於衆人不若歸命投誠
控告於君父臣有薄田在常州宜興縣粗給饘粥欲望
聖慈許於常州居住又恐罪戾至重不可聽從便安輙
叙微勞庶蒙恩貸臣先任徐州日以河水浸城幾至淪
䧟臣日夜守捍偶獲安全曾蒙朝廷降勅奬諭又嘗選
用沂州百姓程棐令追捕凶黨致獲謀反妖賊李鐸郭
進等一十七人亦蒙聖恩保明放罪皆臣子之常分無
㳙埃之可言冒昧自陳出於窮廹庶幾因緣僥倖功過
相除稍出羈囚得從所便重念臣受性剛褊賦命竒窮
既獲罪於天又無助於下怨讎交積罪惡横生羣言或
起於愛憎孤忠遂䧟於疑似中雖無愧不敢自明向非
人主獨賜保全則臣之微生豈有今日伏惟皇帝陛下
聖神天縱文武生知得天下之英才巳全三樂躋斯民
於仁夀不棄一夫勃然中興可謂盡善而臣抱百秊之
永歎悼一飽之無時貧病交政死生莫保雖鳬鴈飛集
何足計於朝廷而犬馬盖帷猶有求於陛下敢祈仁聖
少賜矜憐臣見一面前去至南京以來聽候朝旨
到常州謝表
臣軾言先蒙恩授汝州團練副使本州安置尋上表乞
於常州居住奉聖旨依所乞臣已於今月二十二日到
常州訖者積釁難磨未經洗滌至仁易感許即便安祇
荷寵靈惟知感涕(中謝)伏念臣所犯罪戾本合誅夷向
非先帝之至明豈有餘生於今日銜恩未報有志不從
已分沒身寄殘骸於魑魅敢期擇地收暮景於桑榆此
盖伏遇皇帝陛下仁孝生知聰明天縱寅奉上帝之眷
命述修累聖之成謀念此菅蒯之微庶幾簪履之舊俾
安田畆稍出縲囚飽食無思但日陶於新化杜門自省
當益念於往愆
登州謝表
臣軾言伏奉誥命授臣朝奉郎知登州軍州事臣巳於
今月十五日到任上訖者登雖小郡地號極邊自驚縲
紲之餘忽有民社之寄拜恩不次隕涕何言(中謝)臣聞
臣不密則失身而臣無周身之智人不可以無學而臣
有不學之愚積此兩愆本當萬死坐受六年之謫甘如
五鼎之珍擊鼔登聞止求自便買田陽羡誓畢此生豈
期枯朽之中有此遭逢之異收招魂魄復為平人洗濯
瑕疵盡還舊物此盖伏遇皇帝陛下内行曾閔之孝外
發禹湯之仁日將旦而四海明天方春而萬物作於其
黨而觀過謂臣或出於愛君就所短而求長知臣稍習
於治郡致兹異寵驟及非才恭惟先帝全臣於衆怒必
死之中陛下起臣於散官永棄之地沒身難報碎首為
期
登州謝宣詔赴闕表
仕路﨑嶇羣言摧阻雖死生不變乎巳况用舍豈累其
懷(中謝)臣草野微生雕䖝末學昔從仁廟誤蒙拔擢之
恩旋至神宗亦荷優嘉之禮祇合俯身從衆卑論趨時
柰何明不自知諫於未信屢遭譴罰實自巳為力當勉
於苟安悔欲追於何及以此遷延歲月荏苒塵埃望巳
絶於朝端志必期於老死此盖伏遇皇帝陛下躬成王
之幼賴文母之賢輔成天縱之才訓導日躋之聖斯民
多幸神斷至公凡所有為稍復用舊况秉節推忠之士
將欲甄收而作新立法之人旋行降黜如臣者擢從遠
郡俯届大邦豈意寒灰之復然試其駑馬之再駕每思
至此其念尤深
謝中書舍人表
臣言伏奉制命授臣試中書舍人仍改賜章服者右史
記言已塵高選西垣視草復玷近班皆儒者之至榮豈
平生之敢望(中謝)竊以詞命之職古今所難非獨取之
於文蓋將試之以事至於機務亦或與聞雖四戶擅權
非當時之公議而五花判事亦前代之美談及夫三字
之除乃是一切之政但謂内朝之法從安知宰相之屬
官既任止於訓辭故權移於胥史恬不知怪習為故常
先皇帝道冠百王法垂萬世建六官而修故事闢三省
以待異人典章一新名實皆正遂申明於四禁俾分領
於六曹遠則追直閣之司近則通檢正之任雖未聞政
而聞事蓋湏有德而有言如臣之愚無一而可草創潤
色既非鄭國之材除書德音又乏唐人之譽忽當此選
莫測其由此盖伏遇皇帝陛下將聖與仁能哲而惠雖
在三年不言之際巳有十日並照之光而臣日侍邇英
親聞訪道仰天威之甚近知聖鑒之難逃謂臣嘗受先
朝之知實無左右之助棄瑕往昔責效將來臣敢不益
勵素心無忘舊學上體周公煩悉之誥助成漢家深厚
之文苟無曠官其敢言報
又表
臣試言伏奉制命授臣試中書舍人仍改賜章服者聖
神獨斷出成命於省中衰病增光溢虛名於朝右訓詞
之重士論所榮(中謝)臣聞有言逆心此古人所以顛沛
積毁消骨非聖主莫能保全臣本受知於裕陵亦嘗見
待以國士嘉其好直許以能文雖竄謫流離之餘决無
可用而哀憐收拾之意終不少衰抱弓劔以長號分簪
履之永棄豈期晩遇又過初心矧外制之深嚴極西垣
之清要在唐之盛以馬周岑文本為得人近世所傳有
楊億歐陽修之故事不試而用於今幾人遂超同列之
先遠繼前修之末夫何頑鈍有此遭逢此蓋伏遇太皇
太后陛下憂國忘身愛民如子憂深故任其事者重愛
極故為之慮也長敷求哲人以遺聖嗣所以兼收而並
用庶幾有得於其間臣敢不盡其所能期於無愧始終
自誓故常以道而事君夷險不同則必見危而授命
謝翰林學士表
臣軾言蒙恩除臣翰林學士知制誥者名微不稱寵至
若驚伏念臣經術空疎吏能短淺少年自守無用於作
新去國生還適逢於求舊初何云補遽辱甄收此盖伏
遇皇帝陛下文武生知聰明天縱法乾坤之廣運體日
月之照微過採虛名使陳薄技敢不激昂晩節砥礪初
心雖洪造之難酬盡微生而後巳
謝宣召入院表
右臣今月日西頭供奉官充待詔董士隆至臣所居奉
宣聖旨召臣入院充學士者詔語春溫再命而傴使華
天降一節以趨在故事以嘗聞豈平生之敢望省循非
稱愧汗交深竊以視草之官自唐為盛雖職親事祕號
為北門學士之榮而禄薄地寒至有京兆掾曹之請豈
如聖代一振儒風非徒好爵之縻兼享大烹之養玉堂
賜篆仰淳化之彌文寶帶重金佩元豐之新渥既厚其
禮愈難其人而臣以空疎冗散之材衰病流離之後生
還萬里坐閱三遷不緣左右之容躐處賢豪之上此蓋
伏遇皇帝陛下生資文武天祚聖神雖亮隂不言尚隠
高宗之德而訪落求助巳啓成王之心首擇輔臣次求
法從知人材之難得采虛名而用臣敢不益勵初心力
圖後效才不逮古雖慙内相之名志常在民庶免私人
之誚
謝賜對衣金帶馬表
臣軾言伏蒙聖慈以臣入院特賜衣一對金腰帶一條
金鍍銀鞍轡馬一匹被三品之服章君子所以昭令德
分六閑之駔駿朝廷所以旌有功顧惟何人亦與兹寵
拜恩俯僂流汗交并(中謝)伏念臣人微地寒性迂才短
襲布韋而自薦偶忝縉紳駕欵叚以言歸終安畎畆豈
謂便蕃之錫萃於衰病之軀此蓋伏遇皇帝陛下摠覽
衆工財成大化至誠樂與有緇衣之好賢俊民用章無
白駒於虛谷不違寒陋亦被光華攬佩以思遂識斷金
之義舉鞭自誓敢忘希驥之心
又表
臣軾言伏蒙聖慈以臣入院特賜衣一對金腰帶一條
金鍍銀鞍轡馬一匹命服出笥榮動縉紳左驂在庭光
生徒馭德不稱物愧無所容(中謝)伏念臣衰朽無功惷
愚不學巳分鵜梁之刺敢逃負乘之譏再惟此恩何自
而至此蓋伏遇太皇太后陛下至仁廣運盛德兼容躬
周公之勤勞而逸於委任寶老氏之慈儉而侈於禮賢
致此光榮下及微陋慨然攬轡敢有意於澄清束以立
朝尚可言於賓客
又表
臣軾言伏蒙聖慈特賜衣一對金腰帶一條金鍍銀鞍
轡一副馬一匹者出笥之珍巳華朽質解驂之賜益耀
衆觀顧惟何人亦被兹寵(中謝)伏念臣少而拙訥老益
疎愚山野之資非文繡之所及疲駑之質雖鞭策以何
加方祈冗散之安更忝便蕃之錫此盖伏遇皇帝陛下
緝熙儒術羅網人才不愛車服寵數之章使為吏民瞻
望之美據鞍有愧束袵知榮敢不奉以牧民永思去害
之指施之治邑庶無學製之傷
又表
臣軾言伏蒙聖恩(云云)者命服斯皇詩詠周宣之德
康侯用錫易稱王母之仁惠澤所加臣工知勸(中謝)伏
念臣資材朽鈍學術空疎矧兹衰病之餘豈復光華之
羡荷寵章之蕃庶人以為榮顧形影之支離臣惟自愧
此盖伏遇太皇太后陛下知人堯哲徧物舜仁時遣拾
遺補過之臣出為承流宣化之任子衣安吉不待請而
有之我馬虺隤蓋知勞而賜者敢不勉思忠藎務報恩
勤永為廐庫之珍莫非民力無忘獄市之寄以副上心
又表
右臣伏蒙聖慈特賜臣對衣一襲金腰帶一條銀鞍轡
馬一匹者錫之上駟敢忘致遠之勞佩以良金無復折
腰之恥執鞭請事顧影知慙恭惟皇帝陛下禹儉中修
堯文外煥長轡以御率皆四牡之良所寶惟賢豈徒三
品之貴出捐車服收輯事功而臣衰不待年寵常過分
枯羸之質匪伊垂之而帶有餘歛退之心非敢後也而
馬不進徒堅晩節難報深恩
又表
右臣伏蒙聖慈(云云)者出笥之珍以旌有德在坰之
駟豈及無功而臣首尾四年叨塵三錫省躬内灼服寵
汗流恭惟太皇太后陛下慈儉自居龍光四達德被海
宇豈惟一襲之衣恩結華夷何止十圍之帶羣賢在御
六轡自調而臣頃以衰羸伏求安便奉宣德意庶幾五
袴之謠收歛壮心無復千里之志更期力報有愧空言
謝除侍讀表
臣軾言今月一日蒙恩除臣兼侍讀者學術本疎老復
加於蹇訥官聮愈近職專在於討論退省其愚莫知所
措(中謝)伏以天威咫尺顧末技以何施聖敬日躋豈羣
臣之敢望非張禹倪寬之篤學無禇量懷素之懿文則
何以奉天子五學之游求王人多聞之益如臣愚昧何
與選掄此盖伏遇皇帝陛下卓然生知輔以好學方高
宗恭默之後正宣帝勵精之初衆論並陳悉洞照其情
偽陳編一覽已周知於廢興察臣衰病而無求庶可親
近而寡過故兹拔用驟及疲駑臣敢不溫故知新謹守
有司之職見危授命更輸異日之忠
又表
臣軾言今月(云云)者北門視草巳叨儒者之極榮西
學上賢復玷侍臣之高選省循非稱愧汗交懷(中謝)竊
惟講讀之臣止以言語為職考功課吏無殿最之可書
陳善閉邪有膏澤之潛潤豈臣愚陋亦所克堪此蓋伏
遇太皇太后陛下憂思深長德業久大受先帝投艱之
托為神孫經遠之謀故選左右前後之人罔非吉士使
知興亡治亂之效莫若多聞謂臣雖無大過人之才知
臣粗有不欺君之實故使朝夕與於討論奉永日之清
閒未知所報畢微生於盡瘁終致此心
賀明堂赦書表
臣軾言宗祀禮成修累朝之盛典端門肆𤯝答萬宇之
懽心凡有識知舉增忭躍(中賀)竊謂祖宗恩信之所被
譬如天地寒暑之不差將推作解之仁必在當郊之歲
恭惟皇帝陛下憲章六聖左右三靈上帝眷而風雨時
壬人去而蠻夷服講明大禮對越昊天懷柔百神嚮用
五福大河修復奏軌道於東流藩邸顧懷錫鴻名於西
府臣備員法從待罪守臣想聞路寢之鼓鐘曾叨奉引
嘉與海宇之草木同被恩私
又表
臣軾言嚴配禮成民心知孝好生德洽天下歸仁凡蒙
一洗之恩舉有惟新之喜(中謝)伏以功存廟社而辭其
禮德及草木而諱其名此聖人之所難幸微生之親見
恭惟太皇太后陛下勲高任姒道配唐虞顧惟致治於
和平孰不歸心於保佑合宫均福畢修累聖之文會慶
告成不居先后之位臣職叨禁從身遠闕庭既欣渙汗
之私溥霑動植更喜謙光之美獨冠古今
謝賜御書詩表
臣軾言今月十五日賜宴東宫伏蒙聖恩差中使就賜
臣御書詩一首者玉斝上尊霈若雲天之澤寶章宸翰
煥乎奎璧之文喜溢心顔光生懷袖伏念臣猥緣末技
獲玷清流早歲數竒巳老江湖之上餘生何幸得依日
月之光入侍燕閒與聞講學卒桓榮之業因人而成登
劉洎之床則臣豈敢夫何珍賜亦及微軀此盖伏遇皇
帝陛下道本生知才惟天縱文不數於游夏書巳逼於
鍾王心慕手追陋文皇之曲學筆縱字大笑宋武之未
工知臣遭遇之難欲以顯榮其老鏤之金石庶傳玩於
人人付與子孫俾輸忠於世世
謝除龍圖閣學士表
臣軾言伏蒙聖恩以臣累章請郡特除臣龍圖閣學士
知杭州者中禁寶儲上應奎壁之象先朝謨訓遠同河
洛之符隸職其間省躬非據(中謝)伏念臣學非有得愚至
不移雖叨過實之名卒無適用之噐少時妄意蓋嘗有
志於事功晚歲積憂但欲歸安於田畝屬聖神之履運
荷識拔之非常猶冀桑榆之收遽廹犬馬之疾力求閒
散庶免顛隮豈謂皇帝陛下聖度包荒天慈委照察其
才有所短不欲彊置之禁嚴知其進不由人故特保全
其終始遂加此職以賁其行臣敢不仰緣末光益勵素
守往何之而不可中無愧之為安但未死亡必期報塞
又表
臣軾言云云者北扉清密久愧素飱内閣深嚴復膺殊
寵以榮為懼有靦在顔(中謝)伏念臣賦命數竒與人多忤
遭遇仁祖沗竊賢科繼蒙英廟之深知尤荷裕陵之見
噐而流離若此窮薄可知晩親日月之光常恐缻罍之
溢故求閒散以避災屯豈謂太皇太后陛下天高聽卑
坤厚載物愛惜臣下固無異於子孫委任官師夲不分
於中外致茲衰病不失清華然臣辭寵而益榮求閒而
得劇雖云稍遠於爭地尚恐終非其久安敢不磨鈍自
修履冰知戒庶全孤節少答殊私
杭州謝表
臣軾言伏奉制書除臣龍圖閣學士知杭州巳於今月
三日到任上訖者始衰而病豈非溢滿之災乞越得杭
又過平生之望(中謝)伏念臣起自廢黜驟登禁嚴畢命
驅馳未償萬一懷安退縮豈所當然蓋散材不任於斧
斤而病馬空縻於芻粟故求外補以盡餘生豈期避寵
而益榮求閒而得劇此蓋伏遇皇帝陛下剛毅中正緝
熙光明無為蓋虞舜之仁篤學有仲尼之智而臣猥以
末技日奉講帷凛然威光返在咫尺惟古人責難之意
每不自量方陛下好問之初遽以疾去推之理數可謂
其窮荷眷遇之不移竊恩榮之愈重雖雨露之施初不
擇物而犬馬之報期於殺身
又表
臣軾言云云入奉禁嚴出膺方面皆人臣之殊遇在儒
者以尤榮(中謝)伏念臣受寵逾涯積憂成疾既思退就
於安養又欲少逃於滿盈仰荷至仁曲從微願江山故
國所至如歸父老遺民與臣相問知朝廷輟近侍為太
守蓋聖主視天下如一家鞭扑未施爭訟幾絶臣之厚
幸豈易名言此蓋伏遇太皇太后陛下天地之仁賢愚
兼取日月之照邪正自分每包含其惷迂欲保全其終
始兄弟孤立嘗親奉於德音死生不移更誓堅於晩節
杭州放罪謝表
臣軾言臣近以法外刺配本州百姓顔章顔益三人上
章待罪奉聖旨特放罪者軄在承宣當遵三尺之約束
事關利害輙從一切之便宜曲荷天慈不從吏議(中謝)
伏念臣早緣剛拙屢致憂虞用之朝廷則逆耳之奏形
於言施之郡縣則疾惡之心見於政雖知難每以為戒
而臨事不能自回苟非日月之明肝膽必照則臣豈惟
獲罪於今日久已見傾於衆言恭惟皇帝陛下睿哲生
知清明旁逹委任羣下退託於不能愛養成材惟恐其
有過知臣欲去一方之積弊須除二猾以示民特屈憲
章以全噐使臣敢不省修過咎祗服簡書眷此善良自
不犯於漢法時有貸舍用益廣於堯仁
又表
亂羣之誅不請而决蓋恩威之無素致姦猾之敢行方
俟譴呵豈期寬宥伏以法吏網密蓋出於近年守臣權
輕無甚於今日觀祖宗信任之意以州郡責成於人豈
有不擇師帥之良但知䋲墨之馭若平居僅能守法則
緩急何以使民顧臣不才難以議此恭惟太皇太后陛
下寬仁從衆信順得天推一身之至公納萬方於無罪
而臣始終被遇中外蒙恩謂事有專而合宜情無他而
可恕故加貸舍以示寵綏朝廷之明粗以臣為可信吏
民自服當不令而率從
穎州謝表
臣軾言伏奉聖恩除臣龍圖閣學士知穎州臣於今月
二十二日到任訖者避嫌引疾慙無國士之風識分知
難粗守人臣之節曲蒙温詔遂假名邦巳見吏民惟知
感怍(中謝)伏念臣早緣多難無意軒裳晩以虛名偶塵
法從雖云時可每與願違既未决於歸田故力求於治
郡慈母愛子但憐其無能明君知臣終護其所短自欣
投老漸獲安身此蓋伏遇太皇太后陛下慈儉臨民剛
柔布政參天地而有信喜怒不偏體冰鑑之無心忠邪
自辨致茲愚直亦克保全雖任職居官無過人者而見
危授命蓋有志焉
又表
支郡責輕未即滿盈於小噐豐年事簡非徒飽煖於一
家覽几席之溪湖雜簿書於魚鳥平生所樂臨老獲從
(中謝)伏以汝穎為州邦畿稱首土風備於南北人物推
於古今賓主俱賢蓋宗資范孟博之舊治文獻相續有
晏殊歐陽修之遺風顧臣何人亦與兹選此蓋伏遇皇
帝陛下丕承六聖總覽羣英生知仁孝之全學識文武
之大謂臣簮履之舊物嘗忝帷幄之近臣奉事七年﨑
嶇一節意其忠義許國故暫召還察其老病畏人復許
補外置之安地養此散材更少勉於桑榆誓不忘於畎
畝
揚州謝表
臣軾言伏奉聖恩除臣知揚州臣已於今月二十六日
到任訖者一麾出守方愧媮安十國為連復膺寵寄恩
榮既溢慙汗靡寧(中謝)伏念臣本以鯫生冒居禁從頃
緣多病力求穎洧之行曾未半年復有廣陵之請蓋以
魚鳥之質老於江湖之間習與性成樂居其舊天從民
欲許擇所安恭惟皇帝陛下欽明文思剛健純粹天工
默運灼知萬化之情人材並收各取一長之用如臣衰
朽尚未遐遺命至蹇而禄已盈每懷憂懼志雖大而才
不副莫報恩私
定州謝表
兵民重寄本禦侮以折衝疆場久安但坐嘯而畫諾才
微禄厚恩重命輕(中謝)伏念臣一去闕庭三換符竹坐
席未煖召節巳行筋力疲於往來日月逝於道路未經
周歲復典两曹朝廷非不用臣愚惷自不安位所宜竄
逐更冒寵榮此蓋伏遇皇帝陛下離明正中乾健獨運
追述東朝之遺意收此散才眷言西學之舊臣付之善
地致此衰朽尚未棄捐臣敢不勤恤民勞密修邊備苟
無大過以及朞年漸還魚鳥之鄕以畢桑榆之樂
英州謝表
罪凶義絶誅九族以猶輕威震怒行寘一州之太幸驚
魂方散感涕徒零(中謝)伏念臣草芥賤儒岷峨冷族襲
先人之素業借一第以竊名雖幼歲勤勞實學聖人之
大道而終身窮薄常為天下之罪人先帝全臣於衆怒
必死之中陛下起臣於散官永棄之地恩深報蔑每憂
天地之難欺福少禍多亦是古今之罕有自悲棄物猶
欲籲天惟上聖纂宗廟之圖方太母聽簾帷之政招延
俊乂登進老成何期章句之菲材使掌絲綸之要職凡
一時黜陟進退之衆皆两宫威福賞罰之公既在代言
敢思逭責苟不能敷揚上意尊朝廷於日月之明則何
以聳動四方鼓號令於雷霆之震固當昭陳功伐直喻
正邪豈臣愚敢有於私心蓋王言不可以匿指當時之
天奪其魄但謂守官今日之臣肆其言期於必戮頼父
母之深憫免子弟之皆誅罪雖駭於衆聞恩終歸於内
恕不獨再生於東市猶令尸禄於南州累歲寵榮固巳
太過此時竄責誠所宜然瘴海炎陬去若清凉之域蒼
顔素髮誰憐衰暮之年恩重丘山感藏骨髓此蓋皇帝
陛下智惟天錫行自生知巍巍繼六聖之神休孜孜盡
三宫之孝養深原心迹曲示哀矜臣實何人恩常異衆
在先朝偶脱於誅戮故此日復煩於典刑頑戾若斯生
存何補臣敢不噬臍悔過吞舌知非革再三而不改之
非庶萬一有善終之望殺身莫喻敢懷窮困之憂守土
非輕尚牧遐荒之俗儻先朝露之化徒懷結草之忠
惠州謝表
臣軾言先奉誥命落两職退一官以承議郎知英州軍
州事續奉誥命復責授臣寧遠軍節度副使惠州安置
已於今月二日到惠州公參訖者仁聖曲全本欲畀之
民社羣言交擊必將致之死亡尚荷寬仁止投荒服(中)
(謝)伏念臣性資褊淺學術荒唐但守不移之愚遂成難
赦之咎迹其狂妄久合誅夷方尚口乃窮之時蓋擢髮
莫數其罪豈謂天幸得全此生此蓋伏遇皇帝陛下以
大有為之資行不忍人之政湯網觧其三面舜干舞於
兩階念臣奉事有年少加憐愍知臣老死無日不足誅
鋤明降德音許全餘息故使虺隤之馬猶獲盖帷觳觫
之牛得違刀几臣敢不服膺嚴訓托命至仁洗心自新
沒齒無怨但以瘴癘之地魑魅為隣衰病交攻無復首
丘之望精誠未冺空餘結草之忠
昌化軍謝表
臣軾言今年四月十七日奉被告命責授臣瓊州别駕
昌化軍安置臣尋於當月十九日起離惠州至七月二
日已至昌化軍訖者並鬼門而東騖浮瘴海以南遷生
無還期死有餘責(中謝)伏念臣頃緣際會偶竊寵榮曾
無毫髮之能而有丘山之罪宜三黜而未巳跨萬里以
獨來恩重命輕咎深責淺此蓋伏遇皇帝陛下堯文炳
煥湯德寬仁赫日月之照臨廓天地之覆育譬之蠕動
稍賜矜憐俾就窮途以安餘命而臣孤老無托瘴癘交
攻子孫慟哭於江邊以為死别魑魅逄迎於海外寧許
生還念報德之何時悼此心之未巳俯伏流涕不知所
云
量移廉州表
使命遠臨初聞喪膽詔辭温眷乃返驚魂拜望闕庭喜
溢顔面否極泰至雖物理之常然昔棄今收豈罪餘之
敢望伏膺知幸揮涕無從(中謝)伏念臣頃以狂愚偶膺
譴責荷先朝之厚德寬蕭律之重誅投畀遐荒幸逃鼎
鑊風波萬里顧衰病以何堪烟瘴五年頼喘息之猶在
憐之者嗟其巳甚嫉之者謂其太輕考圖經正繫海隅
以風土疑非人世食有併日衣無禦寒凄冷一身顛躓
萬狀恍若醉夢巳無意於生還豈謂優容許承恩而近
徙雖有僥倖實無夤緣兹蓋伏遇皇帝陛下道夲生知
聖由天縱舊勞於外爰知小人之依堪家多難監於先
王成憲奉聖母之慈訓擇正人而與居凢有嘉謀出於
睿斷憐臣以孤危寡援察臣以妬忌獲愆許以更新庶
其改過雖天地有化育之德不能使臣之再生雖父母
有鞠養之恩不能全臣於必死報期碎首言豈渝心濯
去泥塗巳有遭逄之便擴開雲日復覩於變之時此生
豈敢求榮處巳但知緘口
謝量移永州表
島上囚拘分安死所天邊渙汗詔許生還駐世之魂自
招合浦感涕之淚欲漲溟波(中謝)伏念臣生而愚朴少
也艱勤倀倀而行不知所届衝衝而活何以為生言則
招憂動常速禍顧巳於時齟齬使人費力保全仁宗之
朝早得名神考之朝終見貸謂宜飭躬自省去惡莫為
而乃肆言元祐之間放意太平之際凢獲不虞之譽宜
任非常之辜過既暴聞衆知不赦先皇帝明罰勅法使
萬里以思愆今天子發政施仁無一夫之失所凡在名
籍舉賜洗湔俾離一海之中復至五嶺之外拜天恩之
優厚知聖化之密庸挈是破家航以一葦蛟鰐潜底風
濤不驚遂齊編戸之民不為異域之鬼視偕飛走謝施
乾坤天日彌高徒極馳心於魏闕鄉關入望尚期歸骨
於眉山殘生無與於殺身餘識終同於結草
提舉玉局觀謝表
臣軾言臣先自昌化軍貶所奉勅移廉州安置又自廉
州奉勅授臣舒州團練副使永州居住今行至英州又
奉勅授臣朝奉郎提舉成州府玉局觀在外州軍任便
居住者七年遠謫不自意全萬里生還適有天幸驟從
縲紲復齒縉紳(中謝)伏念臣才不逮人性多忤物剛褊
自用可謂小忠猖狂妄行乃蹈大難皆臣自取不敢怨
尤會真人之勃興與萬物而更始而臣獨在幽遠最為
冥頑迨兹起廢之初倍費生成之力乃蒙記錄不自棄
捐此蓋伏遇皇帝陛下正位龍飛對時虎變神武不殺
豈非受命之符清淨無為坐獲消兵之福聰明不作邪
正自分使臣得同草木之微共霑雷雨之觧臣敢不益
堅素守深念往愆沒齒何求不厭飯蔬之陋蓋棺未巳
猶懷結草之忠
謝除翰林承旨表
臣某言臣某出守某州某月日蒙聖旨召還擢為翰林
承旨者使星下燭生蓬蓽之光華天澤旁流失桑榆之
枯槁國有用儒之盛士知稽古之榮伏以翰墨之林號
稱内相文章之外不取他才至於用人可以觀政文武
並用或成頗牧之功邪正雜居至有伓文之患惟貴且
近故難其人而况金鑾玉堂親被絲綸之密北扉東閣
獨稱年德之高必有異人以齊衆口而臣本緣衰病出
守江湖以一方凋弊之餘當二年水潦之厄戴星而治
僅免流亡及瓜而還恍如夢寤交親迎勞井邑聚觀驚
華髮之半空笑丹心之未折宜投閒散以養衰殘豈期
過採於虛名復使榮加於舊物此蓋伏遇皇帝陛下德
同乾健明配日中既祖述於堯仁復躬行於舜教才難
之嘆人誦斯言緣先帝之德音收孤臣於散地言雖直
而無罪身愈遠而益親委曲保全始終錄用臣敢不更
磨朽鈍少補㳙埃難得者時未有捐軀之會勿欺而犯
誓無患失之心
唐宋元名表卷上之二
