唐宋元名表卷下之一
明胡松撰
宋
謝除尚書右丞表(蘇子由)
臣某言昨蒙朝命以臣某為尚書右丞者伏以渙汗之
恩已行而不反傴僂之志雖勤而莫伸上媿鴻私下慙
公議恭惟皇帝陛下接堯舜之統蹈成康之仁體貌先
王耆老之臣揀拔後來翹秀之士俛仰六載前後幾人
坦然公明故不私賢否之實穆然淵默故坐照情偽之
真臨御久則鑒愈明得失分則下無隠如臣者西南賤
士章句小儒早歲猖狂偶竊多聞之選中年流落既安
縣尹之卑遭時乏人致位近侍跌宕文墨之囿囁嚅議
論之場舉皆空言安有實效顧惟省轄之重實參國論
之餘豈無遺賢遽及微品地寒資淺何以望三事之餘
光才短力罷安能越六聮之滯論雖復黾勉就職媿歎
何言此盖伏遇皇帝陛下天地之仁曲成草木之陋父
母之愛不錄子弟之非將建大厦以覆羣生故收衆材
而無弃物然臣負過其力受非所容惟有潔已無私或
不辜於托付引類自助幸得免於顛隮不渝始終少答
恩造臣不勝瞻天仰聖激切屏營之至謹奉表稱謝以
聞
謝翰林學士宣召表
翰林學士臣某言荷蒙聖旨宣召者成命莫回驚使華
之促召一家竦聽望雲闕以馳情實儒者之至榮豈平
生之敢望臣某誠惶誠恐頓首頓首竊以翰墨之任始
自有唐供奉至尊講聞前軰北廊奏事有如李絳之忠
中禁論兵復數畢諴之智迨我祖宗之盛最優文學之
臣時舉舊章多蒙召對頃自恭默之後稍虛顧問之常
方今聖德日躋羣臣屬目盖將虛前席以博問繼夜燭
而疇咨宜得雋良密侍燕語如臣草野微陋章句拙疎
十載江湖之間自羣魚鳥五遷臺省之要永媿冠裳敢
謂乏人遽令至此茲蓋伏遇皇帝陛下天心廣大海德
并包物無一介之微意求萬目之舉臨朝訪道有元老
之在前燕處清心援衆正而自助從容盛德循致承平
塵露至微海嶽奚補修列聖之故事今將其時因聞見
以納忠臣亦有志臣無任瞻天仰聖感荷屏營之至謹
奉表稱謝以聞
謝除中書舍人表
越從左史擢領西垣口出命書身參法從言念山林之
迹本無富貴之心聞命若驚固辭不獲伏念臣生本西
蜀家世寒儒學以父兄為師貧無公卿之助私有求于
祿養輙自立於文辭慨然東遊無以上達際會仁祖訪
求直言策語猖狂恃聖神之不諱考官怪怒惡悻直之
非宜孰知牾俗之言特被愛君之詔感激恩遇遂忘死
生莫酬國士之知適有私門之禍未填溝壑重迫饑寒
時於道路望見神考一封朝奏夕聞召對之音衆口交
攻終致南遷之患生雖不遇嘗辱顧於二宗時不見容
勢殆濱於九死厄窮自致黽勉何言敢云衰病之餘復
被寵光之幸此蓋伏遇太皇太后陛下母慈均覆坤德
無私欲以任姒之明躬行堯舜之道肆求多士以遺成
王耆老畢會於朝廷耕築不遺於林莽遂令拔擢猥及
空疎馮唐已衰猶願雲中之往貢禹雖老未忘封事之
勤譬如木之在山生則荷恩而死無所怨水之於地行
則潤下而止不敢辭臣之事君義亦如此欲報之意非
言所殫
謝澶州簽判表(程明道)
論議無補職業不修國有典刑罪在誅戮曲蒙寬貸仰
荷洪私期於糜捐莫可報謝臣性質朴魯學術空虛志
意粗修智識無取陛下講圖大政博謀羣材過聽侍臣
之言猥加風憲之任臣既遭遇明聖亦思誓竭疲駑惟
知直道以事君豈忍曲學而阿世屢進闊疎之論愧非
擊摶之才徒嘗刳瀝肺肝曾無裨補毫髮既不能䋲愆
紏繆固不願沽直買名豈敢冒寵以居惟是奉身而退
自劾之章繼上闔門之請彌堅天意未回憲章尚屈更
奉發中之詔俾分提憲之權不惟沮諍論之風亦懼廢
勸賞之實力形奏述恭俟誅夷此蓋伏過皇帝陛下極
天清明普日臨照洞正邪之心迹辨真偽於幽微察臣
忠誠恕臣狂直不忍寘諸重辟投之遠荒解其察視之
官處以便安之地生成之賜義固等於乾坤涵容之恩
重益逾於山嶽臣敢不日新素學力蹈所知秉心不回
信道愈篤願徇小夫之志不為儒者之羞或能自進於
尋常庶可仰酬於萬一
淮南轉運使謝上表(蘇子容)
贊畫甘泉久玷三臺之末觀風淮甸驟陞數使之榮朝
寄匪輕地望兼重愧非才選靡定厥官姑謹詔期趣行
所部寵靈所被畏惕非常竊以州郡備官所以分釐於
民務朝廷遣使所以布宣於主恩付一道之事權用六
條而舉察賦輿出納俾以均輸吏治否臧責之薦黜自
匪緜更於事任詎能振肅於治綱若臣者才不足以適
時慮不足以經遠偶緣資級之例得從選用之階始自
書坊出分使竹俄從寰服入佐計籌粗收歲月之勞蔑
著毫分之效豈謂伏遇皇帝陛下察庶工之任使矜奉
職之良勤拔於省僚授以利柄矧惟淮海之郡寔當東
南之衝昔號奥區今逢樂歲五種盈疇而遂茂四民勤
力以厚生料乎漕運之程無煩趣辦之急惟當敷宣惠
澤通究物情編齊之利病可更立求其本刑政之重輕
或失當適其中止期靖嘉少稱掄擇若乃事體貌以為
風采盡銖兩以歛民財顧在懦愚誠多闕略重念上慈
天覆聖治日新官無内外之殊事悉憂勤之繫昨臣受
任之始獲面於清光陛下臨遣之言曲加於勉諭自省
最為於疎遠何圖亦記於淵衷豈非以委任之優故特
示拊循之厚雖乾坤厚施非報謝之可言而犬馬微生
第勤勞而思奮倘驅馳之有用期終始以無渝
尚書省謝車駕臨幸表(林子中)
某月日車駕臨幸尚書省臣某等惶懼惶懼頓首頓首
伏以天臺肇建具崇喉舌之司帝車下臨增重陛簾之
寄非常之舉視古無倫恭惟皇帝陛下天縱多能日新
盛德剗除衆弊裁制萬幾考先王之董治官立尚書以
為政夲紀綱條理見微旨於新書剏作規模别攸司於
著位蓋慮之積年而成於兹日聞諸前世而騐於方今
忽紆清蹕之傳深聳鴻都之觀且北辰居極外環象斗
之宫而黃道所經旁及積星之位瞻威顔於咫尺被法
語之丁寧敕以在公退而交儆分曹帥屬燦然周典之
文望輦拜恩陋彼漢郎之嘆矧復宗藩遞進禁從相趨
凢獲侍於宸遊皆預窺於聖作歡聲載溢慶榮遇於一
時信史備書流美談於萬世臣某等叨膺重任久負明
恩顧懷備位之慙第劇逢辰之幸敢忘策勵期稱寵臨
臣等無任瞻天仰聖激切屏營之至謹奉表稱謝以聞
代范忠宣公遺表(李端叔)
臣聞生則有涯難逃定數死之將至願畢餘忠輙留垂
盡之期仰瀆蓋高之聽(中謝)伏念臣賦性拙直稟生艱
危忠義雖得之家傳利害率同於人欲未始苟作以干
譽不敢患失以營私蓋常先天下而憂期不負聖人之
學此先臣所以教子而微臣資以事君粤自治平擢為
御史繼逢神考進列諫垣荏苒五十二年首尾四十六
任分符擁節持槖守邊晚叨宥密之求再席鈞衡之寄
遇事輙發曾不顧身因時有為止欲及物固知盈滿之
當戒弗思禍釁之隂乘萬里風濤僅脱江魚之葬四年
瘴癘幾從山鬼之遊忽遭睿聖之臨朝首圖纖介之舊
物復官易地遣使宣恩而臣目已不明無復仰瞻於舜
日身猶可免或能親奉於堯言豈事理之能諧果神明
之見嗇未獲九重之入覲卒然四體之不隨空慙田畆
之還上負乾坤之造猶且強親藥石貪戀歲時儻粗釋
於沉迷或稍紓於報效今則膏育已逼氣息僅存泉路
非遥聖時永隔恐叩閽之靡及雖結草以何為是以假
漏偷生刳心瀝懇庶皇慈之俯鑒亮愚意之無他臣若
不言死有餘恨伏望皇帝陛下清心寡欲約已便民達
孝道於精微擴仁心於廣遠深絶朋黨之論詳察邪正
之歸搜抉幽隠以盡人材屏斥竒巧以厚風俗愛惜生
靈而無輕議邊事包容狂直而無易逐言官若宣仁之
誣謗未明致保佑之憂勤不顯本權臣務快其私忿非
泰陵實謂之當然以至未究流人之往愆悉以聖恩而
特叙尚使存殁猶汚瑕疵又兼以未解疆場之嚴禁空
帑藏之積有城必守得地難耕凢此數端願留聖念無
令後患常軫淵衷臣所重者陛下上聖之資臣所愛者
宗社無疆之業苟斯言之可采則雖死而猶生淚盡詞
窮形留神逝
謝吏部侍郎表(鄒志寬)
代言西掖已冒至榮列職中臺更塵高選拜恩優渥撫
已競慚(中謝)竊以六典治邦周重天官之任三銓綜吏
唐推文部之權洪惟神考之正名肇復先王之成憲迄
至今日益昭聖功宜得真材以貳選事而臣猥從廢斥
特荷哀憐俄擢寘於近班獲預聞於機要事陛下如有
上帝敢萌一念之欺仰陛下何啻高山終乏纖埃之補
未正素飱之責遽叨越次之陞靜言思之可謂幸矣此
蓋伏遇皇帝陛下孝隆繼志道廣用中欲多士之無朋
故孤立者與進欲四方之不擾故愚守者并容爰舉斯
心俾祗厥序臣敢不激昂遭遇飭勵猷為念此餘生實
神聖之再造誓殫綿力稱寵祿之殊私
謝復官表
萬里投荒豈生還之敢望九重獨斷俄意外以蒙恩感
激哀憐縱横涕淚伏念臣最為固陋全昩幾微有言輙
至於妄陳雖死不足以塞責上頼聖人之救物特寬司
寇之嚴刑但復竄於遐方姑使省其往咎惟昭潭之可
畏與新州而不殊形影自隨朝夕難保昏昏瘴霧信為
提耳之師兀兀愁居因得致身之道惟忠惟孝無古無
今命雖甚於垂絲心已期於結草不謂僅存之瘦骨忽
還將絶之驚䰟既獲免於拘攣遂亟諧於定省名蠲罪
籍品復文階在抆拭之非常皆覬覦之莫及此蓋伏遇
皇帝陛下道彌天覆德盛春生七齡光御於丕圖萬物
率由於和氣紹隆先烈坐撫太平曲回進日之明旁燭
戴盆之下謂裕陵長育賜之第而除教官謂哲宗保全
矜其愚而屈常法召從五嶺之表端遇六龍之飛擢于
不次之中曾是惟新之數肆令甄叙俯及孤危臣敢不
因險阻艱難之備嘗念身體髮膚之再造益堅夙志遥
瞻北極之尊長與老親共祝南山之夀精誠所貫高厚
必知
通州自便謝表(陳瑩中)
恩由獨斷澤被孤忠刑部之執守雖堅天子之福威無
壅乃公朝之盛事豈小己之私榮恭叙感悰仰黷高聽
(中謝)伏念臣昨蒙善貸賜以生還萍跡孤睽久寄食於
異縣篳門幹蠱常委事於長男所營不足以藩身其出
每緣於餬口去庭闈者累月聞道路之一言耳受而輙
行親危而不顧緣帥司深疾其生事故傳者多指為病
狂萬口嗷嗷兩路詾詾狐突教子素存不二之風曾參
殺人寧免至三之惑事既匿而難曉時浸久而益疑制
勑深嚴就逮於重江之外獄辭平允閱實於片言之中
矜其無罪之可書許以還家而自便出圜扉而涕感瞻
魏闕而神留尋沐寬恩移置近地海島萬里不如無子
之無憂淮壖一身彌覺有生之有患擢髮不足以數臣
之罪瀝血不足以寫臣之心羔羊之性至公犬馬之情
愛主忘身徇國初無係恡之私抱疾呼天惟恃精誠之
格忽因詔諭時免拘維此蓋伏遇皇帝陛下堯大并容
舜明同照人人皆使之得所事事唯恐其有偏繼志用
神考之心應天以格王之實舊弊若冰之將釋新慶如
川之方流家國平康内外交泰遂使赦令昔阻隔而今
行士有宿愆始棄置而終宥全家荷德無路酬恩螻蟻
之力至微但知恭順蒲柳之身已老尚可糜捐望雖隔
於戴盆志敢㤀於葵藿
台州羈管謝表
奉聖旨陳瓘自撰遵堯集語言無緒盡係詆誣不行毁
弃送台州羈管令本州常職官常切覺察不得放出州
城月具存在申尚書省臣即時望闕謝恩發離本家水
陸兼行不敢住滯今於十月初十日已到台州城内者
畎畆之志一書可通芻蕘之言萬里不隔集羣辭而上
達遭一覽以為榮竄路雖遥陳情已畢(中謝)伏念臣材
如糞土身若梗蓬非敢以著書為能所陳者戴君之義
知詆誣之不可志在尊堯豈行用之敢私心唯助舜語
言無緒議論甚迂獨歸美於先猷遂大違於國是不行
毁弃有誤咨詢虛消十載之光隂靡恤一門之溝壑果
煩揆路特建刑章若非恃庇於九重安得延齡於再造
由淮入浙自通至台怒濤雖阻於重江毒瘴幸殊於五
嶺尚留頂踵獨頼君親此蓋伏遇皇帝陛下天大并容
日明洞照以至慈而善貸推觀過之深仁憫此顛隮欲
其存在以身償怨螻蟻之命至微徇國捐生犬馬之心
未替夢馳丹闕目想清光重干擢髮之誅徒鬱戴盆之
望餘生易捨大德難酬
代賀皇太后生辰表
考歷占星氣應元英之候稱觴獻夀禮行長樂之宫凡
在照臨所同欣抃(中賀)恭以皇太后德符坤載位正母
儀淵冲自乎生知慈惠本乎天縱弼成文考既隆逮下
之風共養太姜益著思齊之美内宣隂化日嗣徽音矧
當孝治之朝尤崇聖誕之節鼔鐘具舉環珮畢臻歡聲
動於宫闈佳氣蟠於觀闕某謬通屬籍叨守近藩匪惟
宗族之同榮實與吏民而共慶
代賀明堂禮畢表
有司備物親嚴三歲之祠率土均恩實頼一人之慶照
臨所逮歡抃攸同(中賀)伏惟皇帝陛下道貫神明功參
覆載昭哉嗣服纉六聖之洪休大矣孝熙備三官之至
養擢英髦而共政革苛弊以齊時庶事用康善祥斯應
物無疵癘民不怨咨天地得以清寧草木遂其零茂九
功之德既皆可歌四海之臣亦各來祭乃遵彛典爰盡
孝思時以季秋之良日用上辛之吉始告虔於原廟遂
嚴配於合宫精意感通景貺昭答大賚而兆人富肆𤯝
而衆心新實萬世無疆之休蓋千載不逢之會臣乍辭
帷幄方守藩垣徒欣右饗之成莫預駿奔之列瞻望闕
庭(云云)
代倉部知池州謝表
淮壖乘障初無固圉之功江表干城復玷承流之寄甫
祗職業參布詔條(中謝)伏念臣繆膺世賞之延濫綴官
聮之末投身冗散降命竒窮曩隨牒以戌邊適傳烽而
儆備當戎馬之侵軼屢瀕至危頼王師之奮張卒獲自
保偶逃龜櫝之毁復玷魚符之分矧池陽之奥區乃江
表之重地干戈載戢則必佩服苞桑之戒兵農雜居則
必洽比細柳之屯匪時閎材疇荷隆委此蓋伏遇皇帝
陛下剛健中正齊聖廣淵賜十行之書留神萬國考三
載之績久任百官自驚流落之蹤亦預使令之列臣敢
不悉循侯度祗若政經輯寧凋瘵之餘咨度弛張之道
奉上德意如瞻咫尺之光同衆戚休敢顧升斗之祿
代倉部知吉州謝表
竢罪倉曹無禆邦計分憂江國尚玷藩條丁寧臨遣之
榮怵惕拊摩之責服官甫始拊已載兢(中謝)維是廬陵
介於楚甸土膏而人瘠物夥而俗貧萬室連甍剽奪時
鳴於桴鼔千艘銜尾轉輸日困於舳艫匪時通材疇荷
隆委如臣者賦資謭薄涉世闊疎两郡編民蔑矣慰安
之效二年省掾居然尸素之慚亟求襆被之行復與剖
符之寄力綿識眊責重事叢惟仰恃於乾坤或俯資於
塵露茲蓋伏遇皇帝陛下配天立極繼聖御圖恢舉閎
摹網在綱而不紊操持大柄臂使指而必從雖遠在於
江湖猶近臨於軒陛臣敢不宣布詔令懷輯里閭急效
近功忍自謀於寵利深根固本誓勉盡於拙誠
代叔父知南安軍謝表
職方之籍甫列附庸公車之章乃容專達恩既均於錫
土誠復敢於籲天(中謝)惟嶺下之小邦實江西之窮處
廐傳据南北之會廪稍積前後之增民力凋殘無以追
隨他郡地望卑薄不足搖動有司既匪克勝復難自愬
職居人後憂在衆先如臣者聲迹至微技能甚短折肱
州縣雖險阻之少嘗屈首簿書顧神明之已耗晚推遷
於官牒誤畀付於守符苦為撫摩以稱臨遣此蓋伏遇
皇帝陛下敷施弘化丕冒上仁視邦選侯方旁求於召
杜考圖數貢亦㒺間於鄒滕曾謂瑣微驟蒙開可此蓋
伏遇皇帝陛下監觀邦本恢養治原制賦欲均期復大
禹九州之正施仁有漸姑從文王四者之先雨露旁流
槁乾胥浹臣敬覃厚澤下逮窮民觀其拜賜之時猶有
乞憐之意既勤深恤得少竭於今年終覬大恩俾盡夷
於旁郡
代舅曹史君知筠州謝表
九畿星拱並受詔條萬乘天臨誕敷宸指雖陋邦之代
匱亦德意之親承具以聖謨告于裔土(中謝)竊以舜門
穆穆輯瑞以朝諸侯湯網恢恢受球而綴下國思皇盛
旦率履舊章肆勤前席之咨溥及左符之寄腹心屏翰
臂指豪英凡拜賜於朱幡咸觀光於丹扆如臣者至謭
而拙甚愚以疎弓箕久負於家傳簮笏偶逃於官謗長
江右壤筠水附城盼竹使以承流已過斗升之量欵楓
宸而錫對幸瞻咫尺之顔此蓋伏遇皇帝陛下濬哲文
明剛健中正下天上地酌民瘼以廣求小紀大綱收主
威而總攬邈在河山之外皆如廉陛之前臣敢不遵奉
章程慰安黎庶惇行教化漸移珥筆之風恪守部封少
效挈缾之智
代程給事乞致仕表(秦少游)
臣某言臣聞未老遽歸非臣子報君之義既衰猶仕豈
儒生處已之方惟去就適合其時乃進退不愆於禮輙
陳悃愊仰瀆高明臣誠惶誠恐頓首頓首伏念臣家本
單微材尤綿薄早緣章句聲律之末技偶中上科繼以
簿書訟獄之微勞誤更劇任三持使節八領郡麾以至
承乏小行人之官位備大司農之屬山川䟦涉幾徧於
五方日月推移殆踰於四紀遂叨蘭省之秩仍忝秘殿
之名每撫心而自循縱没齒而焉報昨以蒙恩罷守被
旨歸班身雖寄於海隅夢已升於帝所非不知懷金結
綬侍清光而足榮佩玉鳴騶聮法從之為幸但以風霜
漸迫蒲柳遽衰爰及上印之期當批乞骸之懇日暮途
遠顧已分之非安漏盡鐘鳴亦人言之可畏伏惟皇帝
陛下恢覆載之量廓照臨之明憐其實知止而請身察
其非偷安而避事避還官政獲反里閭况臣北陌東阡
雅多遊舊左飱右粥良給歲時是以誦歌真主之稀逢
盛述聖朝之難遇馬方羸老徒結戀於軒墀木已朽枯
或能蒸於芝菌臣不任祈天俟命激切屏營之至
鄂州謝上表(張天覺)
宣布温詔開諭遠民雖湖山千里之間如酺醵一堂之
上聽歡聲之相告慙共理之非良伏以旁接九江前臨
七澤地遐而陋俗魯以愚雖有沉冤莫能往愬至於極
病祗自悲吟蒙被皇明申頒德意所謂律科嚴重鈎考
碎煩方田擾安業之農圜土聚徙鄉之惡私租迫脅公
帑貪求學校驅迫者或違其孝養之心保伍追呼者或
失於耕桑之候寺觀掊繕營之費東南配漕輓之舟抑
賣茶塩強招卒伍文移速於星火追捕徧於里閭百端
紛更一切蠲罷可謂崇寧之孝治真為紹述之聖功而
臣初效外官恭承嘉命唯憂疲懦未克推行豈有設施
可圖報稱有君如此碎首以之此蓋伏遇皇帝陛下誠
實應天典常師古王路以平其好惡道樞以會其是非
察臣於元祐之間未(闕)
謝改州表
臣某伏覩朝命以某地改為某州者帝天廣覆舊邦騐
民數之登侯社旁開新命首官僚之建山川頓為之改
觀人事歡謂其更生臣誠歡誠抃頓首頓首竊以喻在
偏方世稱樂土孫吳之時始創為新喻縣李唐之初嘗
析置南吳州蓋歴朝之沿革不常而百里之廣輪如昨
其民畏刑而訟簡其士樂道而俗淳中更蕩析以離居
未幾還定而安宅側聽南人之相語深惟先帝之至仁
版圖既入於職方戶口倍增於井牧若稽古典宜列中
州兹蓋伏遇皇帝陛下乾坤包涵父母愛育家四海而
無外利萬物而不遺謂四萬五千戶之區惟天與祖之
付我而三百六十官之屬曰吏以治而得民遂令外服
之賤微獲備中朝之遴選某等遭逢聖代鼔舞皇恩既
登進於吏民爰奉宣於德化服休服采願聞乃屬而一
心于蕃于宣敢祝吾君之萬夀臣無任瞻天仰聖懽抃
踴躍之至謹奉表稱謝以聞
謝上表(洪景盧)
禁門直北久違龍尾之趨藩郡落南忽玷虎頭之寄即
祇官次恭布詔條(中謝)伏念臣濩落而無所容愚憧而
不逮事遭逢嘉會自辜天地之恩留滯窮塗已隔江湖
之夢不謂左符之寵恒勤前席之思今所領州故為劇
鎮地方千里接甌閩百越之區縣列十城介谿谷萬山
之阻人虛憍而尚氣俗啙窳以難馴平時蒙珥筆之聲
曩歲蹈弄兵之釁皇風下暢既洗滌於三薰習氣相延
殆漸摩而一變得居長吏真可備員兹蓋伏遇皇帝陛
下德如仁宗武類藝祖及國家之閒暇先務養民知稼
穡之艱難益嚴宅牧過令臣軰亦預遣中重念臣頃侍
清光最紆殊眷雖兩言溢惡欲興投杼之疑而一意在
公獨頼垂旒之監致兹抆拭盡出生成比膺便坐之從
容曲軫温顔而慰藉感聖度不忘於微賤顧孤蹤寧慮
於棄捐臣敢不鞭策疲駑奉行寬大即墨受封於萬室
豈曰能賢會稽上最於三年其惟共理
饒州謝上表
禁林挾日未遑坐席之温鄉郡一麾偶遂分符之便雖
始願不敢及此豈罪人乃能得之爰奉庭闈即趨官守
(中謝)伏念臣生而性介天與數竒應真主之誤知建單
車而出使茹毛北海已驚半世之遷除舘西河幾絶一
生之望敢期天幸獲以身還方深故土之懷猥辱高門
之召果聞取戾旋致疾顛上印綬以歸田固為輕典佩
銀黃而夸里更沐殊恩捧檄入門過家上冡桑梓遂晨
昏之養松楸寬夢寐之思行道觀瞻合宗感涕兹伏遇
皇帝陛下合德天地玩心神明常思四表之歡不錄萬
里之過而臣空行空反曾蔑效於秋毫乍佞乍賢尚叨
榮於書繡内而自訟其又奚言敢不上體至仁仰圖共
理奉三年之計自惟無補於朝廷推一日之長庶或兼
容於獄市
建康謝上表
香火奉祠久卧漳濱之病絲綸借寵忽開江表之藩方
俯僂以固辭辱丁寧而趨上荷恩滋甚揣分難勝(中謝)
伏念臣孤起諸生親逢上聖頻年近侍空餐積懼於人
言累月中樞伴食敢安於天職退從散位伏俟嚴誅當
王度之清夷列公材於中外臣之無似上所誤知奉留
都管鑰之嚴况顓帥閫受連府節符之寄仍護鄉州三
組以誇一朝而獲兹蓋伏遇皇帝陛下如天至健若日
大明處法宫之中五帝其名莫及行聖人之政三王之
盛易為赫然夬決於小人卓爾晉昭於君子一新美化
可謂昌辰豈伊朽鈍之餘首玷蕃宣之重臣未知為吏
何以治民安田里而無歎愁雖謹思於體國以簿書而
報期會諒不免於瘝官唯有愚忠仰酬大造
代福淮東舉茶事謝上表(後兼常平)
摠浪舶於三吳訖微善狀按雲艘於百越復冐除書揆
日問塗浹辰指部(中謝)切以漢規先具開邊糴以均輸
唐務富藏藉關征而贍本雖有便民之志頗乖實禀之
宜紛更旋奪於廷臣捐瘠或隨於軍用迨中世徙埸而
𣙜茗致諸蕃塌地以名錢大抵虛文蔑聞見效偉聖明
之立制張職守以建官吏偶失於三思事寖成於一切
維時改作盡復舊章自非通敏之流曷副班宣之責如
臣者猥蒙世賞辱在周行無材能閥閱之勞固宜反退
習功利分銖之事豈有寸長曾是使華荐沾恩紀兹蓋
蓋伏遇皇帝陛下體天剛健措國清寧摠六服以收賢
明德遠矣訪萬幾而詢政使人器之遂令朝著之微亦
玷輶軒之寄臣敢不裒多益寡散滯取贏一身而二任
之加勉祇承於上意三登遺九年之食庶還定於王民
國史院進三朝正史帝紀表
三后在天誕著丕謨之懿百年積德惟憑信史之傳方
論次之開先仰威靈之如在載㳙昩旦輙冐宸嚴臣等
惶懼惶懼頓首頓首竊以詒厥孫謀實為大訓必有不
刊之典用扶可久之基赫赫裕陵制作擅百王之冠巍
巍哲廟規模宏七世之觀迨昭考之勃興備盛朝之盡
美治安之極剖判所無禹繼舜舜繼堯顧三聖而守一
道事繫時時繫月宜有經以垂無窮慨多歴於歲華訖
未施於功緒蓋士起異同之論而時更板蕩之餘視熙
豐符祐之成舉是非而雜揉攷崇觀政宣之志頗放失
於舊聞頼故家遺俗之猶存致偉蹟宏休之可紀參稽
定貫允屬昌辰恭惟皇帝陛下宗祏宅心羹墻係念明
列祖之成德以庶邦惟正之供覲文王之耿光善孝子
述人之事欲壯西廂之御趣裒東觀之書臣等自媿庸
虛敢知筆削書大事而垂則簡牘已殫緗素之勤藏名
山而副在京師終冀汗青之望臣無任瞻天仰聖惶懼
屏營之至謹以三朝正史帝紀隨表上進以聞
謝除禮部尚書表(王謙中)
臣某言昨蒙聖恩召臣歸朝除為禮部尚書者外閫暫
分遽遄歸於驛召昕朝甫對即擢長於春官席寵逾涯
撫躬憎懼臣誠惶誠恐頓首頓首伏念臣某奮身孤遠
逢世休明仕不因人終始皆蒙於睿簡才非適用險夷
但竭於愚忠去國倚廬起家臨鎮豹尾隔四年之從麟
符專一道之權聞田里之歎愁具知疾苦頒條詔之寬
大方究撫綏敢圖宣室之具恩誤玷中堂之率屬跡陪
鴛鷺恍疑夢寐之回履上星辰頓覺依乘之近被服章
之安吉引車轡之閑馳榮渥併加微軀難稱兹盖伏遇皇
帝陛下亶聰建極知哲能官聚英雋以尊朝蓋為本根
之慮咨直清而典禮不徒玉帛之云退省迂儒曷膺妙
選臣敢不益堅素節仰報隆知顧北斗喉舌之司當謹
出納如稽古禮文之事敢廢討論臣無任瞻天荷聖感
佩屏營之至謹奉表稱謝以聞
謝除吏部尚書兼翰林承旨表(周必大)
頻年入侍徧塵清近之班兩職並陞復冐殊尤之寵貫
服章於朽質被韀策於名駒異渥鼎來危衷震惕臣誠
惶誠懼頓首頓首伏聞漢以尚書為喉舌唐以翰苑為
腹心明光畫省之嚴夔龍接武玉殿金鸞之邃頗牧在
中凡遇遷掄已為要劇矧疉膺於組綬足增耀於簮紳
如臣者天分弗高人才甚下自惟始願不踰州縣之間
誰意晚塗浸躐賢豪之上揆分數祈於罷免䟽榮更誤
於褒遷冠秩序於南宫進班聮於東閣胡瞻鶉特久慙
受祿之無功兼得熊魚彌媿舍生而取義二儀施大一
介命輕此蓋伏遇皇帝陛下文武生知聖神廣運使人
也器隨良窳以無遺與物為春舉根荄而畢遂是容賤
士仍玷高門惟聖朝法令之具存初不勞於裁覽而明
主德功之俱懋亦何待於論思第當守三尺以不欺且
復盡一心而無隠庶持孤節仰報鴻私臣無任瞻天仰
聖感激屏營之至謹奉表稱謝以聞
謝除禮部尚書兼翰林學士表
宗伯綴文昌之坐已高曳履之班翰林依華蓋之星尚
玷絲綸之直當聖主謹持於公器獨愚臣常媿於私人
(中謝)瞻城南尺五之天致身無路想玉階方寸之地通
籍幾年况乎出入禁嚴周旋侍從論思獻納日邇清光
衣被服成歲叨徽數向匪負一時之望安能符衆論之
公如臣者學不足以知方才不足以應務家壁四立甘
為窮陋之民君門九重敢起躋攀之念忽拜便蕃之命
疊加優異之恩帥屬春官光貳卿之舊次摛文禁苑忝
四命之新榮煥寳帶以章身飾繡韀而騖駿正使實兼
數器尚虞稱塞之難矧伊初乏寸長何意超踰之甚周
章就列俯仰懷慙此蓋伏遇皇帝陛下道叶舜華志恢
禹迹明明在下雖洞照於羣情浩浩其天每包涵於萬
類寧稍捐於爵秩恐或弃於菲葑遂致凡才亦塵顯仕
臣敢不悉其思慮稱是寵褒號令文章期助漢家之制
討論潤色勉希鄭國之賢苟逭素飱豈酬洪造臣無任
媿感之至謹奉表稱謝以聞
中書舍人謝除翰林學士表
鳳掖演綸久竢黜幽之典鑾坡裁詔誤叨儤直之榮拜
命周章捫心媿汗臣誠惶誠恐頓首頓首伏以禹謨舜
典周誥商盤德意具孚雖本帝王之惻怛訓詞播告亦
湏臣下之討論惟坦然明白於一心故粲若傳流于萬
世矧惟聖代丕振文明承明著作之庭畢來俊彦金馬
玉堂之士尤慎選掄宜得名儒專承内命如臣者斷無
他技累有至愚粗知前事之可師每嘆小才之難強螢
窗夜學燭莫望於金蓮蓬戶久居班豈知於玉筍奮身
一第餬口四方叨逢盛世之旁求𫉬與羣賢而並騖驟
離粤渫服在高華潤色非長悵已窮於薄技論思莫效
居有負於厚恩切幸保全敢希進擢豈謂忽從西戶躐
寘北門以荒蕪之學而備顧問於禁林以骩骳之文而
助發揮於睿藻寵雖至矣懼亦隨之此蓋伏遇皇帝陛
下聖以日躋智由天錫垂拱視民之阜始終典學之脩
孔子多能集大成而自得高皇善任屈羣策以無遺遂
致採葑俯令視草臣敢不告謀猷于后以聖王為師聽
漢詔於山東少補中興之治布堯言於天下庶無内相
之慙臣無任(云云)
謝除太府少卿表
具官臣某言某月日奉聖旨除臣為太府少卿者將命
江淮久塵星省䟽榮魏闕驟亞月卿念委寄之不移知
皇恩之愈厚臣誠惶誠恐頓首頓首伏念寒鄉晚出薄
宦卑飛叨逢籲俊之秋濫綴登畿之數粤負乘於外府
旋列屬於中臺所懼汰歸乃膺臨遣給餉坐兼於兩路
空餐行及於再朞自量心計之非長常恐使華之不稱
竊稽往籍具有前模流馬木牛葛亮創蜀中之運輦車
驪駕寇恂資河内之軍彼皆值於行師尚不聞於乏事
矧脱劍槖弓之後無飛芻輓粟之勤第鈎考於簿書粗
斡旋於金穀論功何有竊位則多已慚假寵於諸郎更
許參華於七寺中負梁鵜之刺徒驚晉馬之蕃此蓋伏
遇皇帝陛下大智博臨深仁徧覆灼知能否故雖遠而
不遺力勸事功凡有長而必錄爰茂出綸之渥悉褒總
賦之臣遂致下愚亦升少列臣敢不仰承睿眷俯竭駑
才無廢前勞少助足食足兵之政更圖後效永堅惟忠
惟孝之心臣無任仰天荷聖感激屏營之至謹奉表稱
謝以聞
謝吏部侍郎表
嚴近叨居夙負瘝官之責武文迭試更膺換部之榮襲
衣頒在笥之珍寳帶錫章身之寵仰慙主眷俯愧輿言
(中謝)臣聞古之銓綜存乎人今之銓綜一於法存乎人
固可以得士然其敝也嘗由予奪之不公一於法固可
以滅私然其敝也或致賢愚之同滯而况簿書紛若胥
史雜然苟稽察之弗精將混淆而莫辨欲酌古今之中
制當令人法之並行庶稍戢於吏姦亦少伸於士氣豈
容虛受以累明揚伏念臣性鄙習迂志卑才下早親翰
墨第為書生陳腐之談久侍軒墀初乏禁從論思之語
引去則殊私之未報欲留則高位之難安方進退之靡
寧忽選除之下逮肺腑抱履冰之懼面顔形撻市之羞
被此光靈若為稱塞兹蓋伏遇皇帝陛下乾行不息日
照無私知人非堯帝之難巧壬奚患選衆有臯陶之舉
枉直自分夫何一介之臣乃冠貳卿之列臣敢不遵承
法令振拔滯淹雖微冰鑑之明上禆睿哲誓守權衡之
信仰助公平苟不辱知斯為報國
謝除禮部侍郎表
掌秘府之圖書久玷英遊之列奉甘泉之筆槖驟汙法
從之班恩厚踰涯感深洽骨(中謝)臣聞知人繇乎堯哲
分職著於周官明三德以有家所以撫五辰而凝庶績
佐六卿而率屬所以倡九牧而阜兆民何畏巧言其惟
吉士如臣者以一介甚疎之跡荷兩朝特達之知槐市
蓬山早塵華選烏臺鸞掖浸陟要班洎中返於江湖亦
旋歸於魏闕踰年于此片善莫聞心踧踖以不安顔忸
怩而罔措所期顯黜乃誤殊遷惟宗伯古之清曹惟貳
卿今之膴仕禮樂自天子出雖上禀於聖謨籩豆則有
司存當俯求於故實夫何鄙朴而許攝承夙夜直哉惟
清莫遂夔龍之選文章煥馬可述更慙乘馬之工兹蓋
伏遇皇帝陛下冠古聰明御圖勤儉辨臣鄰之邪正昭
示抑揚閔風俗之墮偷力加勸沮知臣雖無可用之實
察臣粗有不欺之愚特假寵榮俾陪亞旅臣敢不益堅
素守更厲丹心效守職之小忠詎塞論思之責竭事君
之大節或酬覆幬之仁
太上皇帝上僊慰皇帝表
天心難測邦禍荐臻甫涉夏秋而喪考妣(中慰)臣竊以
慈懿寢園之奉翣馭將歸聖安丹鼎之成龍胡以斷黎
庶攀號而不釋聖神悲痛以何堪恭惟陛下孝通神明
躬侍寢膳大舜終身之慕每竭誠心有唐二聖之歡方
隆榮養驟罹變故諒極哀恫願寬銜恤之情毋爽宅憂
之禮臣退休田里阻詣宫庭臣無任(云云)
孝宗登遐慰皇帝表
聖君侍膳方伸永命之新天父登遐忽下遏音之詔痛
結嚴宸之邃衰纏率土之濱(中慰)恭以尊號德洽民心
仁根天性陟帝位二十八載高蹈勌勤至寢門一日三
朝久膺隆養福共期於夀考疾俄殆於寤興設黼扆於
牖間惟聞末命乘白雲於帝所恍隔真遊撫弓劔以空
存視羹墻而猶見恭惟陛下睿思罔極孝慕素深問安
節以色憂不能正履宅亮隂而思道兹故弗言願懷繼
志之圖少抑終身之戚臣忝紱郡綬邈在海壖驚奉諱
音徒結攀號之戀坐縻官爵莫伸奔問之誠
皇太后升遐慰皇帝表
慈帷晝掩哀訃夕聞凡思持載之功舉抱催傷之痛(中)
(慰)恭惟陛下事親盡禮侍膳殫誠久承文母之歡徽音
遽隔遠邁顯宗之孝追慕何窮願寬陟岵之悲少副普
天之望
皇太后升遐慰皇帝表
釁結東朝悲纏中夏遥知晬穆正劇哀恫(中慰)共惟陛
下性本自天行皆高世漢文至孝晨昏無解帶之安虞
舜好生遠邇有畫冠之禁既勤施德可謂寧親倏聞厚
地之傾莫曉彼蒼之意須思適變毋致過哀上以符慈
寧治命之言下以副黎庶誠心之懇
皇后上僊慰皇帝表
桂輪隠耀椒掖廞儀厚載既傾淵衷斯惻(中慰)伏以大
行皇后天姿恭儉地望高華久殫婦順之勞正倚坤寧
之助奄從先后莫返中闈恭惟陛下孝切亮隂思隆儷
極雖聖情之易感故天數之難移願寬當宁之思垂副
含生之望臣退居田里阻造宫庭臣無任(云云)
孝宗梓宫啟欑慰皇帝表
舜三年之喪倏臨襄葬商兩楹之殯初啟菆塗痛結重
宸悲纏率土(中慰)恭惟太上皇帝陛下孝思罔極宸禮
無違雖恭默弗言若已㤀於天下然齊疏躬服自不廢
於宫中願紓追慕之懷益盡送終之典臣效官疎遠奉
報驚摧莫伸同軌之駿奔徒隕交頥之涕泗
顯仁太后發引慰皇帝表
陟彼屺兮爰卜青烏之吉維其時矣遽瞻畫霎之行祖
道逶迤聖情惻楚(中慰)恭惟陛下德鍾天性道冠人倫
粤符素奈之謠深切蓼莪之感親喪故所自盡也内不
廢於三年聖德何加於孝乎外已刑於四海逮兹遣奠
尤極哀悰顧淑靈已隔於東朝惟追慕少寬於南面
寧宗發引慰皇帝表
龜筮恊從既先於遠日龍輴就祖已次於近郊罄海宇
以悲摧極乾坤之悽愴(中慰)恭惟陛下作民明辟執古
通喪致堯之思於羹墻而如見盡舜之孝豈富貴之解
憂屇七月之有期增九重之永慕臣輸將無補扈從有
行臨表涕零實難㤀於忠戀承祧體重願少抑於聖懷
太皇太后掩殯慰皇帝表
騩馭上賓武帳久虛於長樂龜猶未諗容衣遂閟於稽
山一人嗟慈範之違萬國嘆坤儀之遠(中慰)恭惟陛下
純誠冠古至行積中慕親之心未嘗息焉執喪之禮可
謂盡矣神靈為之顯相天日至於晏温用葛無麻蓋異
魯君之母因山配地實同唐室之規仙寢既成真游莫
返追懷聖善固益動於孝心俯為邦家當勉裁於哀慕
同前
日月有期爰畢因山之制寢園在望共勤陟岵之瞻追
懷太姒之徽音益惻武王之達孝恭惟陛下德隆天性
念極母儀既哀戚之内深亦禮文之外盡為之宅兆奉
長樂之褘衣見于蓍龜配裕陵之吉壤逮兹甫竁孰不
纏悲雖上聖煢煢痛長違於慈矩然下民悃悃願勉抑
於至情
寧宗掩殯慰皇帝表
禹穴因山今圖改卜漢陵復土大事既襄凡戴照臨舉
深摧咽(中慰)恭以謚號皇帝休功邁世至仁如天方垂
衣以致太平廼脱躧而超萬乘六飛八駿尚仙馭之來
歸萬歲千秋竟神遊之永閟恭惟陛下義隆送往孝極
奉先慨日月之有期倏寢園之告備臣將指扈送引睇
闕庭鍾慶發祥已兆龍岡之吉節哀順變願寬駟隙之
悲
太上皇帝掩殯慰皇后牋
虞帝陟方守已迷於梧野太公卜葬役始就於櫟陽復
土言遄望雲靡及(中慰)切以尊號儲精物表玩化天倪
太山其頽騐孔聖兩楹之奠祈招不作信穆王八駿之
遊兹永閟於慈顔宜有傷於冲抱恭惟陛下順承靡倦
定省弗違婦子熙熙尚憶椒盤之奉山川鬱鬱空聞檿
主之歸永懷如在之靈豈曰無從之涕伏望茂加節抑
勿過憂傷惟孝道之大端初不專於哭踊况王心之鉅
創尤所頼於慰寬
太皇太后掩殯慰皇帝表
兵衛載廞風静胥江之浪輇車已窆雲深禹會之山甫
周復土之儀益重居廬之感(中慰)伏以謚號蚤推食淡
晚樂含飴厭代賓仙棄四海九州之養因山定制妥千
秋萬歲之靈仙馭莫追淵衷永惻共惟陛下仁心内恕
德教旁加稱孝孫稱哀孫不忘繼志讀喪禮讀祭禮尤
謹送終既永傷而永懷且如疑而如慕伏願為宗祊而
自重順時變以安行謂葬曰藏既克襄於大事至禮而
止更節抑於餘哀
太皇太后祔廟慰皇帝表
檿主來歸既講九虞之祭椒塗永閟遂參諸后之游悲
動紫宸禮嚴清廟(中慰)恭惟陛下誠通幽顯道述祖宗
問寢承顔事母昔同於事地謹終追遠寧親今至於寧
神雖云彛訓之遵時乃明王之孝閟宫有侐已聞升祔
於姜嫄南面何為願節哀恫於虞舜
慈烈皇后祔廟慰夀成太后牋
事嚴葬聖甫畢於山陵禮重祔姑益尊於宗廟聿隆安
奉深示顯承(中慰)切以尊號位歴四朝謀詒萬世寳慈
建極尚垂坤厚之光精爽在天宜正渙亨之假恭惟殿
下巍巍冲德翼翼孝誠如慕如疑獨厚送終之意以享
以祀式嚴升配之儀諒因制寢之成益重視奩之感願
稽國典少釋聖懷雨露既濡雖未㤀於悽愴春秋而祭
尚少慰於哀思
寧宗祔廟慰皇帝表
廞衛反虞九筵載秩宗祊升祔萬世不祧(中慰)共以謚
號靈德在天睿謨垂世鼎湖弓劍已迄大事之襄高廟
衣冠再侈崇儀之奉昭穆以序妥侑惟時恭惟陛下若
稽大猷荅揚先訓主鬯以承祭祀於昭震洊之符假廟
以致精神深明萃聚之義既右烈考載陟新宫寧親大
於寧神既率先於孝治盡倫從而盡制願俯就於禮經
少抑哀思以祚羣品
同前慰皇帝表
龍湖莫返一以遠於僊游駒隙易馳十遂周於旬晷感
時增疚率土同情(中慰)恭惟陛下嗣服無疆繼聖有作
本生知於愛敬爰躬履於艱難率天下以為堯喪舉行
三年之制慕終身而見舜孝度越五帝之隆驚晦朔之
屢更軫哀恫之一念願副有生之望少寬㒺極之悲
慰皇帝表
僊游莫返倏驚流景之遷禮典有常奄及終喪之制感
時增慕易月從權(中慰)恭惟陛下授神器之公承宗祧
之重雖嬛嬛在疚難㤀人子之至情然業業萬幾當為
天下之大計願少寬於宸慮以永御於丕圖
元正慰表
行夏時而正歷荐易歲華履春露以念親益昭聖德凡
預載持之數共懷怵惕之思(中慰)恭惟陛下以大孝而
顯揚任姒之徽音以至尊而度越參騫之高行當萬國
貢珍之在列嘆東朝靈几之方新佩響唐宫莫展夀觴
之禮鐘鳴漢殿暫停元會之儀願寬追遠之心茂對履
端之序臣猥將隆指不獲躬詣東上閣門臣無任(云云)
冬至慰表
化國日舒徐行北陸聖人孝至永念東朝凡在輿情同
深孺慕(中慰)恭惟陛下德隆天性報厚母慈當宫線之
初添悵褘衣之漫遠率百官而為夀忍虛興慶之彛儀
幸舊宅而會冬益愴永平之故事願抑對時之感俯安
率土之心
冬至慰表
望雲氣於觀臺甫驗新陽之至斷鐘聲於長樂莫陳亞
歲之儀上切哀恫下均感慕(中慰)恭惟陛下行高文帝
孝邁有虞誦凱風聖善之詩悵六騩之永隔當化日舒
長之候視一線以增悲仰祈宸抱之少寬式副天心之
來復
同前
亞歲甫臨方講漢儀之舊徽音寖遠共深文母之思遥
知晬穆之光正切哀恫之慕(中慰)恭惟陛下道同堯舜
行過淵騫罷長樂之夀觴深悲節物望慈寧之繐帳益
動孝思願寬追遠之懷庶對履長之序
代文潞公謝太皇太后表(張文潛)
稽留君命政求免於刑誅惠養老臣不使勞其筋力仰
睿私之從欲撫衰志以知榮伏惟太皇太后陛下厚德
無疆至仁在上神孫臨祭知保乂之聖功多士充庭見
肅雍之盛德恩及草木喜同天人臣幸以餘齡獲逢盛
旦雖籩豆駿奔之事徒有心哉而禮樂大備之時為後
死者豈不偶爾尚足矜榮
謝除權吏部尚書表
充員𤨏闥自顧㒺功擢長銓曹忽蒙誤寵仰皇慈之至
渥揣微分以何堪(中謝)竊以選部持衡夙號六卿之長
文昌聽履實為八座之聮非素推公方不足以柅吏奸
非妙有德望不足以厭輿論雖黃繖之下無參異同而
縉紳之流鮮不關係宜求精敏之彦以當要劇之司伏
念臣才不逮人學徒泥古一為支郡三入脩門久侍上
皇愧愚衷之無補親逄嗣聖荷褒擢之有加代言非陸
贄之工批敕謝李藩之器俯徇芻蕘之論屢寬斧鉞之
誅去省中者五年遂躐登於冡宰離班行者一載遽首
列於從臣禁林兼内制之文史舘涉信書之筆滿盈已
甚控避莫回頒御府之製衣益之鞶帶駕天閑之良馬
覆以雕鞍但喜悦親之私敢云稽古之效兹蓋伏遇皇
帝陛下多能天縱盛德日新蒐舉異才踵登持槖之選
優容棄物獨負改竽之慙宜黜而遷以榮為懼臣敢不
深思僥冒勉竭疲庸為山公啟事之書知非所及守崔
亮停年之格何足言勞尚幾典選之平少助官人之道
代謝吏部侍郎表
代言西掖方拜誤恩攝貳東銓復叨改命循墻莫避臨
谷增危(中謝)伏念濩落無堪迂愚自信正以經營於菽
水故嘗希望於斗升昨自外官恭趨嚴召猥厠内朝之
鵷列親覩上聖之龍飛五歴粉闈一參月寺籌邊戎幕
無婉畫之可稱將命北庭幸歡盟之復締冒柱史詞臣
之選兼宫端寳牒之司初無左右之先容盡出聖神之
親擢忽承帝制俾倅天官一新龜紫之榮仍假銓衡之
長莫回成渙徒激懦衷兹蓋伏遇皇帝陛下虛以受人
明於分職憐臣孤立於官路借以末光謂臣曾歴劇於部
曹付之重委臣敢不寅遵邦憲嚴制吏姦朝夕論思雖
素乏嚴吾之譽簿書期會庶勉追裴馬之名
謝除參知政事表
臣某誤蒙聖恩除為參知政事者充貳樞庭方慚玩愒
晉陪宰路遽被推遷倍深臨谷之危莫遂循墻之請臣
誠惶誠恐頓首頓首竊以朝廷建輔號天子之四隣政
事參聞下丞相之一等定名稱於乾德復官制於建炎
必求異能乃副隆委伏念臣頽齡景迫壯志日凋再掌
吏銓但守停年之格濫居宥府未寬思職之憂雖粗竭
於謭材終莫禆於末議負二宜去有七弗堪宿恙漸侵
將籲天而致禱誤恩狎至真蹐地以靡遑况秉鈞當軸
之虛員而知印押班之分日兼與漢章之約仍從商皓
之遊命服匪頒復賜天閑之駿爰田增衍更開公社之
封昔在本兵尚為僥冒兹叨助理尤懼曠瘝兹蓋伏遇
皇帝陛下盛德又新至誠樂與折衝禦侮坐底於外寧
聚精會神力先於内治簡求俊乂寘在弼諧肆令衰退
之蹤亦忝延登之數臣敢不益殫愚慮仰贊宏規曰都
曰俞願竊慕𢋫歌之善知足知止庶幾從告老之私臣
無任瞻天仰聖感切屏營之至謹奉表稱謝以聞
謝簽書樞密院事表
銓部為真猶未經於滿歲機廷簉貳乃遽辱於頒恩遜
避靡遑周章增惕(中謝)竊以官莫崇於執政職無重於
本兵必求文武之全才以任國家之重事邊隅甫定尚
勤宵旰之憂邦域以寧允藉弼諧之助豈應疲瘁可與
幾微如臣者資實腐儒仕叨法從由久司於封駁故多
積於怨仇十載歸閒仰戴乾坤之施一朝收召復觀日
月之明不堪聽履之華復上垂車之請敢期誤渥俾贊
洪樞血氣既衰止合奉身而去軍旅未學孰知師命之
嚴玷書殿之清班忝儲扄之下客被繡韉於上駟束鏐
帶以襲衣采食有加寵榮已甚兹蓋伏遇皇帝陛下人
惟求舊政務圖新謂代言於受禪之初未㤀孤迹迨趣
還於更化之始深憫凋年豈云術業之可稱蓋自眷私
之過厚遂容僥倖倍切凌兢臣敢不深感隆恩愈堅晚
節老當益壯固欲殫報主之忠耄矣無能終恐負知人
之鑒臣無任(云云)
進三朝國史表(吕伯恭)
三后在天軼洪猷於今古百王冠德紀茂實於典謨爰
勒信書上干乙覽臣切以炎宋開萬年之祚裕陵發六
葉之祥丕顯哲宗於皇徽祖淵神心之相授煒聖列之
增光載纉武功疊西羌湟鄯之績稱秩元祀踵原廟丘
澤之規紛綸圖諜之符璀璨梯航之貢輯衆髦而建學
嗣養化源憲六典以建官世嚴朝著前揖商王之躅俯
卑唐帝之勲運啓中興統承丕緒南陽基命建武之元
號重開東觀細書太初之後闕不錄博延新學論次舊
聞大繼照以龍飛甫終萹於麟獲視諸故府配三聖金
匱之藏副在有司為千載石渠之鎮於斯為盛莫之與
京恭惟皇帝陛下孝通神明誠贊化育有典有則仰思
祖武之繩紀動紀言下叶孫謀之燕播諸琬琰炳若丹
青臣職總編摩功慙潤色莫測乾坤之藴第輸鉛槧之
勤述羲農黃帝之書既垂成式由堯舜文王之道願軫
宸衷臣無任瞻望闕庭竦懼屏營之至謹以三朝國史
隨表上進以聞
宰臣以下賀車駕幸秘書省表
東觀書林久徯漢儀之覩西崑策府載瞻周馭之臨嗣
三紀之閟謩軼百王之盛節臣等懽抃懽抃頓首頓首
切以斯文崇替與世降升自我祖宗嚴載籍萃藏之地
于時典冊踵乘輿游幸之書從容藏誨之求廣大畯良
之聚炎圖再造華省一新爰親御於右文用仰繩於前
武重明善繼太極丕承乙夜牘陳念初載綱羅之不易
昕朝班入思中興儲養之有原乃臨三舘髦彦之躔乃
展列聖圖書之奥帝暉下瞩光榮河温洛之藏天藻昭
垂跨過沛横汾之詠湛露示醇釀之惠承雲宣純繹之
音一日萬機曾靡齋居之暇九流七略獨煩清蹕之留
蓋以恢稽古尚德之風夫豈為飾治樂成之舉聲明布
濩慶澤汪洋恭惟皇帝陛下秩叙大經裁成王度多聞
將求建事既惠顧於簡編大烹所以養賢復均頒於肴
醳士心興起雅道流行臣等服在具僚身逄昌會第從
臣之頌敢揚厲於鴻休近天子之光請具宣於德意臣
無任(云云)
知黃州謝表
具官臣某言臣蒙聖旨命臣解倉部之職出知黃州者
臣惟提邊符而乘障媿非禦侮之才佩郡紱以長民莫
稱承流之寄撫躬跼蹐蒞事凌兢(中謝)竊以羣萬國之
輿圖大一王之統御地分遠邇之别政有後先之差繄
牧守必得夫循良則黔黎庶底乎康乂睠惟小壘介於
長淮雖事簡而俗醇實望輕而責重登覽故迹多名勝
嘯咏之餘參攷前聞亦豪傑馳驅之舊肆求共理必簡
異能如臣者樸拙孤蹤凋殘遺族冥心造化已絶意於
紫青屈首簿書第研精於朱墨偶濫塵於論薦遂誤畀
於蕃宣自揣庸虛若為稱塞兹盖伏遇皇帝陛下錫天勇智
受命溥將日月光華悉在照臨之下乾坤高厚咸歸覆
幬之中凡兹銅虎之頒尤謹玉關之戍曾何疎賤亦預
選掄臣敢不宣布詔條輯寧閭里挈缾守器誓力保於
封陲毁瓦畫墁敢坐糜於廪祿臣無任(云云)
謝史成受朝奉郎表(曾子開)
裁成二帝之書仰資聖訓褒錄諸儒之效俯逮孤生謬
進官榮併叨恩賚省循非稱冒昧為慙竊以簡策之傳
固多帝王之書為重文章之用非一述作之體為難在
昔有邦若時稽古自周而上具載百篇之言由漢以還
各成一代之史典謨之辭略而雅春秋之法謹而嚴子
長雖謬於是非見稱事核孟堅頗推於詳贍或患文繁
降及後人益艱是任或紀事支離而失實或設辭骩骳
而不工或疎略牴牾之相形或取舍抑揚之未當歴觀
前載兹謂材難矧兩朝功德之崇高而五世聲明之富
有以至俊傑瑰竒之士檮杌嵬𤨏之姦載在信書傳之
後裔宜得貫穿馳騁之學温純深潤之辭追二典之光
華垂百王之軌範如臣之鄙揣分無堪幼聞道於父兄
粗知好古長論文于師友切慕著書然而植性昏冥受
材濩落有淺見寡聞之累無屬辭比事之長遭世盛明
脱身冗散天禄石渠之奥蚤預校讐金匱玉板之文得
參論次兹儒林之盛選實仕路之殊榮特達甄收莫非
帝力周旋長育咸出上恩自視庸虛固難報稱雖勤劬
於夙夜漫淹歴於歲時闡發大猷豈敢希於作者整齊
故事或可繼於前人甫臨汗簡之終適遘負薪之疾奏
書天陛阻親望於清光拜賜宸庭莫與聞於褒詔豈期
推賞并及罔功養拙藏愚久已逃於常憲因人成事兹
復玷於異恩遜辭弗容驚惶失措此蓋伏遇皇帝陛下
務尊先烈祗紹永圖謂祖考之功非形容之可既而子
孫之孝在潤色之為能深詔有司共成大典蓋兼資於
衆智不求備於一人每矜載筆之勤靡間吹竽之濫致
兹瑣質均被鴻私螻蟻雖微素積愛君之念涓塵有補
敢忘許國之忠
陳州謝上表
初緣細故輙丐徙州繼露危誠復求易地圖報未伸於
萬一冒煩已至於再三自非仁恕之朝當在譴訶之域
聖恩甚厚私願弗違視太守之章孱愚知幸望長安之
日感涕難勝伏念臣託勢至孤叨榮過重謀身寡術易
致於人非竊祿無功難逃於鬼瞰材微命舛禍薄災深
方祗歴下之行忽遘漳濱之疾頋筋骸之素憊困藥石
之交攻氣屬如絲識幾去幹已分身歸於厚夜不圖天
假於餘生恍如夢寐之初回憯若醒醲之未解神明凋
耗形體支離念官守之尚遥迫王程之有限内省尫羸
之質豈堪撼頓之勞非敢自愛於疲癃實懼仰慙於任
使幸脩門之在望恃延閣之見收呌閽自言伏鑕俟罪
蓋疾痛之加者呼父母而是愬精誠之至者動金石而
非難果上惻於淵衷俾曲從於私便維兹藩輔密邇京
師事簡民淳首被朝廷之化里安戶佚稀聞枹鼔之音
頋臣何人獲此善地可覩康寧之福皆緣覆護之恩矧
嘗守於是邦有相望之仲氏流風未遠故事可詢重念
臣昨守汝隂亦隸畿右始引小嫌而求避出於慮患之
太周終明大體而復還良以至公之在上銘心敢怠粉
骨難酬此蓋伏遇皇帝陛下聰明燭於四維而隆寬盡
下威德加於九有而内恕及人篤遺簮墜屨之仁推藏
疾納汚之誼太皇太后陛下處奥室之中而周知萬事
據崇高之勢而洞照羣情常懷大德之好生不忍匹夫
之失所憫臣忝陪侍從之末察臣實嬰沈瘵之餘假借
寵靈安全孤朽臣敢不體上之慈而哀矜于下念已之
病而綏養斯民庶收塵露之微少荅乾坤之施
賀元祐四年明堂禮成肆赦表
侑帝饗親既金聲而玉振赦過宥罪遂雷動以風行歡
聲達於幅員協氣冲乎上下竊以躬事天之禮莫如王
者之堂極嚴父之心是謂聖人之孝講兹鉅典屬在熙
朝即路寢以親祠兆于仁祖黜五精之並祭斷自神宗
光照前聞啓廸後嗣恭惟皇帝陛下紹膺寳命祗遹先
猷平成百度而不有其功覆載羣生而不尸其德謂時
和歲豐之效乃高穹顧諟而然謂刑清武偃之祥乃七
廟威神之致矧屬承祧之始永懷濡露之恩將伸報本
之誠且展事生之道以祭恐數而瀆故遵三歲之期以
郊則遠而䟽故度九筵之位季秋令月吉日上辛備法
駕之儀協雅聲之奏牲牷博碩籩豆靖嘉元龜大輅之
旅陳篆轂錯衡之輻凑并柯共邸按圖諜而充庭髽首
貫胸袵衣冠而就列以引以翼有壬有林奠珪幣以告
虔舞羽旄而象德靈心合荅精意慼通嘉得四海之歡
增夀萬年之策尚念有司之庶獄豈無弗獲之一夫乃
御端闈亟敷大號滌瑕盪穢已責逮鰥空狴犴而縱縲
囚開府庫以賜軍士布慶施德昭天漏泉彼泣辜弛網
之仁推食解衣之惠方之于此不其狹歟臣忝綴從班
適分州寄莫與奉璋之列徒懷拱極之心
南京謝上表
得郡便私未報期年之政因人易地更分京邑之權朝
始去於故棲夕已臨於新郡伏念臣材不堪於巨用行
有愧於古人蚤塵侍從之華寖冒藩垣之寵未踰再歲
更守二州既不能興教化於民使之遷善而遠罪又不
能作聦明于外因以譁世而取名惟殫夙夜之勤期副
焦勞之念矧彼淮陽之地舊為楚國之郊屬頻年昏墊
之餘加比屋凶饑之後浚溝湟以疏積潦發廪庾以賑
流民方竭力于經營遽蒙恩而罷徙國家别建都邑内
壯皇居維王迹之所基視他邦而尤重掌離宫之筦籥
奉原廟之衣冠以屬微臣彌慚非據此蓋伏遇皇帝陛
下矜憐舊物優假近班尚容環走于王畿因使周知于
土俗奉承清問敢希宣室之歸攀仰末光未覺長安之
遠誓當盡瘁少冀分憂至于事鞭朴以立威餙厨傳以
干譽非明時之所尚亦私義之不為
徐州謝上表
懷章去國不啻三年荷槖入朝未淹百日復棲遲於民
社驟違遠於闕庭迫義理之當然豈人情之所願竊念
臣禀性固陋承學迂疎懷泥古之至愚抱守官之獨見
豈特難堪於世用固已不善於身謀昨者召自留都處
之宗伯屬郊丘之肇祀議天地之經祠執禮雖明趨時
則戾已行之令豈孤論之能回不韙之誅敢偷安而苟
免旋抗章而請辠蒙易地以示恩繼露微衷復頒温詔
終頼乾坤之造曲成犬馬之私假以使符置之善地循
行閭里固多魚稲之饒周覽山川頗有江湖之趣夫何
孤蹇獲此便安此蓋伏遇皇帝陛下寬裕有容包函徧
覆將以招致芻蕘之論是用特寬斧鉞之威伏惟恩慈
豈易報稱臣身雖在外義不㤀君况仰頼於皇明忍自
愆於官守深念長人之寄知無不為益堅許國之誠死
而後已
賀冊皇后表
中闈肇建盛禮興行人神協謀夷夏胥慶竊以國家為
天下之本后妃實王化之基致治所繇求端非遠恭惟
皇帝陛下紹天駿命垂世永圖承七廟之吉蠲奉三宫
之供養而長秋虛位六職曠官咨求淑人來相宗事上
遵太母之訓下採有司之言鼓鐘在庭典冊備物坤元
博厚已正於隆名婦順章明可風於率土臣身雖在外
義不㤀君誦造舟之詩想見光輝之盛申彤管之戒庶
幾補報之忠
賀上傳國寳表
受命之符為時而出自天之祐維聖是承方拜貺於大
庭遽均恩於率土官師動色海宇蒙休臣聞夫國璽之
有去來猶周鼎之有輕重好治而惡亂舍昏而即明頃
自有唐之衰荐更五代之季伏而不發殆且百年忽爾
自歸將傳萬世所以表祖宗積善之慶告社稷靈長之
休在聖與仁宜昌而夀恭惟皇帝陛下沉?廸哲剛健
好生參天地以成能垂子孫而作則果有神物是貽皇
家固將配甘露以紀元豈止擬芝房而度曲臣職專守
土志切慕君講稱夀之儀阻陪下列奏升中之頌敬俟
方來
唐宋元名表卷下之一
唐宋元名表卷下之二
明胡松撰
宋
生日謝禮物表(史真翁)
具官臣某上表臣言伏蒙聖慈以臣年八十特遣使賜
臣御筆溫言褒諭俾臣眉夀又賜臣金噐香茶以光慶
席臣巳即時望闕謝恩祇受訖者一人盛治正欣仁壽
之同躋八&KR1030;衰蹤亦荷康寧之敷錫敢期睿藻遠賚慶
儀奉内府之珍竒激中扄之感佩臣頓首頓首誠懽誠
抃伏念臣起身寒素遭世聖明依乘偶會於風雲遇合
適符於魚水力未施於横草位遽底於面槐雖逼桑榆
獲遂掛冠之請而眷深簪履每興當宁之恩時蒙親札
之丁寧歲有生朝之賜予矧今厚意復示殊恩貂璫飛
鞚於川塗翰墨騰光於龍鳳謂臣浮生之稀有又過十
春祝臣暮齒之再延俾逢千歲杯盤羅列盆盎錯陳率
皆粟縷於兼金况乃環裝於百寳分上方之清馥掇正
焙之龍芽顧惟窮陋之居曷稱便蕃之寵兹蓋伏遇皇
帝陛下乾坤長養父母愛憐自執卷於潛藩暨秉鈞於
初政撫存特異終始弗渝稽古無功巳媿於輜車乘馬
偷閒絶望載新於龍勺彛尊臣敢不銘刻肺膚精虔香
火誓殫微悃祈歸美於非常尚覬餘生觀大勲於萬一
臣感荷天恩不勝激切之至謹奉表稱謝以聞
狀元謝及第表
臣某言某月日誤蒙聖恩濫叨狀元及第者黃屋臨軒
肆頒清問丹墀唱第咸錫殊科兹為士子之榮益顯文
風之振臣某誠惶誠恐頓首頓首切以真人御極聖學
造微屈至尊而延四方之豪謀正道而發千載之祕略
去細故招徠讜言方驚大對之難酬敢意殊恩之普及
伏念臣等久蒙樂育濫與觀光昧通經明道之方乏為
史綴文之識况禮樂之制作何足以知頼皇帝之憲章
乃所願學謹誦語言於紙上誤占英俊之選中俾釋布
韋悉加紳笏兹蓋伏遇皇帝陛下聖由天縱善與人同
明詔賓興豈漫修於故事昕庭親策冀有得於竒才上
勤旒扆之觀下采芻蕘之賤媿無剴切例辱甄收臣等
敢不思勵赤心愈堅素履淵源所自幸親見聖人之為
師夙夜靡㤀誓必以忠義而相勉臣等無任(云云)
侍講說書官為經筵進講孟子終篇謝賜金帶牙
簡同侍讀修史官謝賜御筵及鞍馬香茶進詩表
臣某等言伏蒙聖恩以經筵進講孟子終篇賜臣等金
帶牙簡并祕書省御筵及鞍馬香茶者華光講藝備觀
亞聖之書蓬省賜筵并錫多儀之寵感洪恩而播詠瞻
丹扆以颺言臣某等惶懼惶懼頓首頓首竊以漢帝論
經虎觀侈賜衣之渥唐宗嚮學瀛洲䟽給膳之榮意皆
寓於隆儒禮特豐於接下矧軻書之妙旨傳孔道之正
宗由義居仁七篇之言靡不載垂憲貽後百世之王莫
能違於穆熙朝若稽丕訓祖禹發明於元祐表臣敷繹
於紹興逮聖神尊德以有為於問學逢原而自得細旃
晝訪聆責難陳善之規峩弁星環探知性盡心之蘊華
編甫徹謏聞奚禆疇侍言講說之勞暨著記纂修之職
鏐鞶絢采復頒象齒之珍玉斝示慈咸綴麟臺之席上
駟式調於沃轡團龍交粲於竒芬稽古所無省躬莫稱
歸美以報拜手載朝贊至聖之大成述君臣之相說辭
陳約禮遠希積翠之篇句寫賜牋俯效集仙之飲退慙
斐墨曷對閎休兹盖伏遇皇帝陛下居安資深守約施
博覽大賢之論集興盛治之雍熙德醉從容秩太清之
華燕幣將舄奕邁崇政之彛文臣等職媿寤疑恩沾同
樂讀古書而尚友諒懷望道之思頌清廟以致平期盡
事君之義臣等無任感天荷聖激切屏營之至謹各齋
沭撰成謝恩詩隨表上進以聞
知隆興府到任謝表(吳永叔)
起廢寓里䟽榮价藩臣罪積如丘山聖恩深於雨露恭
惟皇帝陛下法度堯禹典則舜文數引公卿欲聞四方
有水旱盗賊之奏親問守相要使庶民無歎息愁恨之
聲豈應一介臣之微輙冒二千石之寄伏念臣學迂而
僻志廣而疎居官無以踰人任郡率多廢事雖衆女望
娥眉而交嫉實小人負乘噐以招尤特荷陛下知非臣
辜復以郡起式欽乃命爰疾其驅臣所領州(云云)臣常
閱漢輿圖數唐職貢或治南昌賜侯王之印或分西道
專採訪之權雖曰地雄亦因人重陳仲舉設孺子一榻
清譽高於岱嵩王弘仲得文正片碑靈光射於牛斗逮
我聖宋懿我孝宗升潛藩為統府之華表賜額用紀元
之號首振吏治以開中興今天子聖明朝廷寬大乃眷
玉龍之散吏就交銅虎之左符臣已於某月日到府上
訖謹宣鴻化式慰黔黎紫馬朱衣雖動千里湖山之色
玉珂金鑰尚思五更京闕之朝臣無任(云云)
寧宗升遐慰皇帝表(趙履常)
皇穹弗弔降此鞠凶黎民何辜罹此荼毒(中慰)伏以大
行皇帝撫億兆衆踰三十年仁恕結乎人心恭儉根於
天性清淨無作神明為徒故能消巨患若渙冰除宿奸
如棄唾宗社祇叶朝野宴寧陟方奄聞率土震動恭惟
陛下越自藩邸入承宗祧亭育之恩深付託之噐重孝
思方切悲慕奚任然而綴衣於庭羣公既皆聽命即位
而哭百官莫敢不哀少抑至情永綏大業
寧宗升遐慰皇太后表
昊蒼降割宸極登遐羣方震驚萬衆號絶(中慰)恭惟太
皇太后陛下隂陽合德夙夜同心勵相歴年順成多慶
驟罹禍棘諒劇悲摧願裁弓劒之思勉副簾帷之託
皇太子薨慰寧宗表
皇支殞秀國嗣告凶地驚少海之翻天慘前星之掩矧
凡黔首能不悼心(中慰)恭惟陛下道冒羣倫仁懷庶類
哀元良之不淑惻慈念以何堪雖寢門常時遂缺三朝
之禮然宗廟重事當圖萬世之基願釋聖心以安㝢内
謝復官表(真景元)
瞽言觸憲宜坐錮於終身慶澤詠徽乃悉還於舊物幸
逾始望恩出更生臣感激感激頓首頓首伏念臣昔綴
周行嘗誇内直花甎畫日久承寧考之恩蒼梧暮雲忽
洒茂陵之血屬際飛龍之運首叨馳馹之招念非忘身
何以報國勉圖初政之助庶弗辱先皇之知而臣學泥
古陳識乖時變無袁盎之慷慨有汲黯之戇愚聖君非
不受言自臣疎於開導國人皆稱有罪上獨示於矜容
弗貶潮陽之八千僅奪駢邑之三百出晝如孟子豈懷
悻悻之私在畆若劉生徒抱拳拳之意雖欲摩鉛而自
效終虞復玷於孔艱遽頒紫詔之新盡削丹書之舊秩
仍元士班視邇臣閒舘珍臺媿苟偷於廩禄鈞天廣樂
恍如侍於威顔人皆謂榮臣獨知懼此蓋伏遇皇帝陛
下聦明天縱聖敬日躋方東朝丕衍於修齡而南面躬
臨於曠典導民以孝既洽四海之歡與物為春忍視一
隅之泣釋羈魂於幽穸反逐客於囚山爰及顓蒙亦皆
牽復臣敢不淬磨宿志湔滌曩愆犬馬之養無他惟篤
愛君之義江湖之身雖遠敢忘在國之心臣無任(云云)
進大學衍義表
臣德秀言伏惟九月十五日中書省劄子為臣具奏乞
投進所撰大學衍義奉聖旨令疾速投進者伏以汙竹
雖勤何補聖經之奥食芹欲獻誤蒙天語之溫以十年
纂緝之餘欣一旦遭逢之幸臣德秀惶懼惶懼頓首頓
首惟大學設八條之教為人君立萬世之程首之以格
物致知示窮理乃正心之本推之以齊家治國見修己
為及物之原曾子之傳獨得其宗程朱以來大明厥旨
迨師儒之繼出有章句之昭垂且少所服膺晚而知趣
謂淵源遠矣實東魯教人之微言而綱目粲然乃南面
臨民之要道曩叨侍從論思之列適當姦諛蒙蔽之時
念將開廣於聦明惟有發揮於經術使吾君之心炳如
白日於天下之理洞若秋毫雖共兜雜進於堯朝豈魑
魅能逃於禹鼎不量菲薄欲效編摩遽罹三至之讒徒
結九重之戀既投閒而置散因極意以研精畎畆不忘
君每惓惓於報上藩牆皆置筆幾矻矻以竆年首剟聖
賢性命道德之言旁採古今治亂安危之迹必提其要
皆聚此書凡諸老先生之講明粗加該括於君子小人
之情狀尤極形容載瞻海嶽之崇深期效㳙埃之禆補
兹蓋伏遇皇帝陛下乾旋坤運日就月將於緝熙单厥
心基命遹隆於成后念終始典於學遜志克邁於高宗
方將切磋琢磨而篤於自修定静安慮而進於能得事
欲明於本末理期貫於精粗適萃成編冒塵清燕止其
所止願益加止善之功新以又新更推作新民之化臣
干冒天威無任激切屏營之至臣所撰到大學衍義四
十三卷并目錄共成二十三帙用黃羅夾複封全謹隨
表上進以聞
謝宣召入院表
伏以來從南服未宣民版之勞召寘北扉猥被宸綸之
寵光生里巷榮動簪紳竊觀列聖之用人惟待詞臣而
加禮盖於言語文章之外責其論思獻納之忠或雖忤
旨而暫閒終必弃瑕而復用修除翰苑在環滁出守之
餘軾侍禁庭亦赤璧歸來之後豈非加歲月則其文老
涉憂患則其慮長乃登邃嚴以備顧問如臣者才華弗
競戇拙自將掌先皇内制者六年每慙越爼迨陛下初
元之再命竟許循墻以馳驅州縣之頻且廢弃山林之
久見聞寖少藝業益荒結茅屋於雲邊已甘終老瞻玉
堂於天上若隔前生敢云白首之重來誤辱清衷之妙
簡獲玷久虛之選幾成三入之榮兹盖伏遇皇帝陛下
肆筆成文解絃更化志孚羣聽欲下山東之書念在邊
陲或訪河西之事必有端良之彦以充供奉之班奚取
臣愚俾承人乏臣敢不益堅晚節思答隆知賜宫錦而
嘉草詔之能雖非敢望錄金鏡而任進賢之要實所自
期臣無任
進仙源類譜表
天發慶源衍皇攴於有永國嚴大典章烈祖於無疆令
日載蠲上儀交舉竊以建邦啟土胄本出於神明扶世
導民德巳參於化育厚裔苖之憑藉培歷運之靈長炎
宗肇興上通元造昭陵在御專以至仁垂光覃被於雲
來流澤涵濡於億兆厥開真主並緝曠文譜增屬籍之
華牒冠史臣之錄發揮昌緒見小宗大宗之藩中載宏
綱示特書屢書之重源流綜貫典冊崇成繇宣祖以來
盛星羅於霄極若明道而後實日靖於洪圖振振信厚
之風皥皥泰和之治銀潢滉漾玉版閟嚴千八百國之
封先乎異姓五三六君之籍允也同符懿鑠龐洪函生
闓懌恭惟皇帝陛下隆恩睦族駿惠紹基帝系綿延鑒
支葉本根之輔皇猷渾灝思規摹矩矱之尊式是丕彛
對於華旦臣等參聮庭宷親覩邦祺垂統聿傳陋枊芳
永泰之譜休聲遠繼賡石介慶歷之詩臣仰瞻天顔喜
躍屏營之至謹以仙源類譜隨表上進以聞
知泉州謝表
具官臣某言某月日蒙聖旨命臣知泉州者伏以簜節
九州觀風何有桐城千里假寵過優俶見吏民敬宣詔
旨(中謝)伏念臣性資戇拙學術迂疎入侍禁林僅守勿
欺之節出乘使傳曾微可錄之勞每慙虛負於明恩敢
謂更叨於劇寄泉雖閩鎮古號樂郊其柰近歲以來浸
非昔日之觀征𣙜太苛而蠻琛罕至澇傷相繼而農畝
寡收宗枝之廩倍增郡帑之儲赤立銀溢於山者亡有
歲為旁郡而代輸粟生於地者幾何日伺鄰邦之轉餉
嗸嗸乎鞭扑之苦盻盻焉帆檣之來凡兹數端尤為深
病顧雖一旦不可寧居竊自揣於庸虚凛莫知其稱塞
此盖伏遇皇帝陛下燭臨萬國噐使百工念臣篤於事
親期欲便甘旨之奉知臣嚴於律己或能銷貪鄙之風
進邃職以奬行錫溫綸而加勉敢不欽承異渥誓答隆
知廉平而吏民敬焉雖莫望漢人之政忠信則蠻貊行
矣願恪遵孔聖之言臣無任(云云)
謝除禮部侍郎兼直院侍讀表
龍飛九五幸逢真主之興驛召再三俾造邇臣之列職
親地邃恩鉅人微(中謝)臣竊惟國勢之重輕率視人材
之聚散王多吉士殆猶鳴鳳之集梧桐朝有直臣則若
猛獸之衞藜藿伏念臣學雖志道材匪踰人忝乙第於
慶元臨軒之初綴三舘於嘉定改絃之始鼇扉久直曾
微華國之文螭陛屢前徒抱愛君之志越從予節洊易
守藩尚期宣室之席前忽痛鼎湖之弓墮羲輪東出方
薄海之仰瞻漢札西來先時髦而取召身未登於詞掖
班巳躐於儀曹金馬玉堂假儒臣之榮寵蘭臺石室窺
史氏之祕藏自惟何人叨此殊奬兹盖伏遇皇帝陛下
德全純懿學務緝熙念皇天后土之照臨居懷兢畏察
君子小人之消長實兆興衰謂臣雖無適用之材知臣
粗有不欺之節擢躋邇服許貢微忠臣敢不戒在苟容
期於美報惟禮可以為國願廣晏嬰之言非道不敢前
陳竊效孟軻之敬臣無任(云云)
謝除戶部表
十連竊寵媿藩閫之罔功一札遄歸叨地官之進長班
躐陪於踐斗懼深重於履冰(中謝)伏念臣素守朴忠濫
膺廸簡曩被初元之召首躋邇服之榮自退屏於山林
寖逖違於軒陛憂時之髮益白悵去國之十年戀闕之
心為丹敢忘君於一飯属蒙起廢再玷承流皂蓋分符
氈復既還於舊物青冥授鉞繡行仍忝於故鄉曾坐席
之未溫忽賜環之巳及方躬攬宏開於公道而彙征必
萃於羣賢敢圖孤蹤之漂流亦辱清朝之記錄且民部
周司徒之任豈惟稽戶口於版圖顧尚書古納言之官
蓋實專喉舌之樞要誤拜演綸之渥冒陞曳履之華退
省駑疲曷勝螡負兹盖恭遇皇帝陛下乾剛天健蓄懿
日新親庶政以厲精大明黜陟臨百官而昭德洞察忠
邪念臣嘗參紫槖之聮知臣粗厲素絲之節輙還近綴
俾侍清光臣敢不期稱隆私勉堅初志生財有道雖慚
源流本末之知事君勿欺願竭献納論思之報
江東漕謝到任表
兩螭夾侍久點近班四牡載馳叨分劇部假中秘隆儒
之寵為外臺將指之光望過所期感深以惕臣某(中謝)
伏念某材非適用幸有逢辰屬漢廷更化之初首唐室
登&KR0801;之選金鑾夜直承密命者六朞玉陛晨趨對清光
於再稔凡吮墨濡毫之任皆振纓峩弁其間吏責既稀
所願優游於邇列主恩未報寧忘眷戀於本朝其如親
闈喜懼之年當謹人子清溫之職輙援公輔辭翰林之
請庶幾潘岳奉版輿之權分太守之符日須成命出少
府之節遽冒殊恩懷章而過里門閱宿而臨封部敬卜
中和之節重宣寬大之書輅傳初馳旄倪爭覩謂朝廷
所以輟柱下之史盖聖主所以惠江左之民因博采於
風謠頗究知其疾苦以垂罄之家而困追胥之目以屢
豐之歲而多流徙之人官無足證之簿書里有難平之
徭役文移星火不勝胥吏之誅求牒訴丘山半為賦租
之煩重興言及此勿捄可虖輙殫朝夕之咨諏兼體公
私之緩急賦難遽省盍漸捐賦外之征民未易蘇當先
去民間之蠧竊自量其緜薄恐終負於選掄兹盖伏遇
皇帝陛下洪造曲成大明博照念臣志存將母俾獲便
於旨甘知臣學本愛人欲稍觀其政事肆加邃職仍畀
重權臣敢不以阜俗為阜財之方以悅民為悅親之本
灌輸所仰媿初無鞭算之能撙節是先惟敬佩玉音之
訓
再知泉州謝表
奉祠居里每勤北極之瞻進職守藩復忝南州之寄甫
臨舊服恪布寬條臣某(中謝)臣聞天道至仁風霆無竞
日之怒聖君大度山林鮮終棄之才韓安國起於徒中
柳宗元用於貶所皆為長吏盖值明時微臣乏漢唐二
子之能陛下守祖宗萬年之法昨者金華之入侍溫然
玉色之下詢曷嘗因諫以罪人自愧格君之無術方抨
彈交上獨亮秋山之愚迨霈宥一頒盡洗元城之玷何
嗇於議罰而樂於用恩庸見九重之本心不忍一𤯝而
弃物既班次對又秩殊庭沒齒飯蔬夫亦奚憾建牙作
屏則匪所期敢圖皂盖朱轓之華仍涖紫帽清源之境
念昔先帝付臣此州玩愒三年不聞善最侵尋半世復
見遺民屬當公私凋敝之餘不勝上下煎熬之急七邑
而二為煨燼十室而九乏盖藏禁旅雲屯軍餉每難於
宿飽宗藩日茂俸緍半出於鑿空自省迂疎若為經理
兹蓋伏遇皇帝陛下道心淵静德性昭融不以䛕悅為
愛君故略臣疇昔嬰鱗之譴不以聚歛為體國故取臣
平時求牧之長畀以舊封責其來效臣昔猶將母今獨
携孥禄弗逮於養親志維遄於報上拊摩瘡痏冀邦人
生意之復還培溉本根為聖朝元氣之一助
代謝除工部侍郎表(秦少游)
具官臣某言某月日誤蒙聖恩除臣為工部侍郎者入
司太僕已慚稱述之虛進貳冬官尤愧選掄之誤顧叨
塵之巳甚念辭避之弗容承命惟驚撫躬以懼臣誠惶
誠恐頓首頓首伏念臣身承家訓世受國恩荷先朝特
達之知蒙二聖生成之賜左選都司之要既獲備員内
閣秘殿之嚴更容通籍以至外專兩郡内閱三卿徒為
歲月之淹莫克事功之效方虞罷黜退伏於田廬敢意
推遷遽陪於法從材微任過恩重報難此蓋伏遇皇帝
陛下盛德海涵至仁天覆以臣父某歴四朝而被遇登
三事以退居知父子至情欲慰桑榆之景念君臣難遇
遂收菅蒯之才豈惟一敝族之榮時乃百執事之勸臣
敢不鞭策駑蹇淬厲鈍頑以捐軀報國之誠為竭力事
親之義臣無任(云云)
謝除翰林學士表(汪彦章)
非才冒寵久誇文石之班優詔傳恩趣上玉堂之直既
假朝章之煥仍分御府之珍遜避莫從叨塵為懼臣惶
媿惶媿頓首頓首伏以文章雖本一技命令實行四方
故自古禁林之除極當時儒者之選矧今多士尤重他
官内敷帝制之坦明外應軍書之警急學非閎博難酬
䟦燭之咨思或淹遲將誤掣鈴之召當待瓌傑來承燕
閒如臣者猥以諸生起於遐裔首尾策名之二紀中間
不調者十年會真人光復之初陪列辟駿奔之後驟膺
簡拔徧歴高華既時廵清蹕之屢移方驛召羣英之未
至執羈在道視草無人姑從東省之聫兼候北門之對
嘗因多病不勝狗馬之心願賜寬恩任逐桑榆之暖卒
云代匱遂使為真兹蓋伏遇皇帝陛下志靖華夷憂深
宵旰勵精於學每求稽古之臣罪巳以言欲致銷兵之
福治雖得要人豈當材臣敢不仰佩眷知力思補報絲
綸行遠顧奚俟於丹青海嶽居微或有資於塵露臣無
任(云云)
辛亥年正旦遙拜道君皇帝表
伏以接千歲之統推神筴以膺期上萬年之觴御端朝
而受祉若稽故實遥企清光恭惟太上皇帝陛下體道
粹精怡神冲漠方席宗祧之慶遽成國步之艱帝堯游
汾水之陽久忘天下文王遇明夷之卦益見聖人臣自
遠威顔荐更時序當璣衡之載復悵旒扆之猶賒鴻鴈
雖賓莫致帛書於沙漠風濤中阻徒瞻雲氣於蓬萊
賀赤烏白鵲表
治格時雍祥昭羽屬生皆異禀凝丹素以成形出若相
符信圖書之上瑞必有召此來非偶然(中賀)伏以烏本
陽精鵲知歲事方聖祚紹隆於大德適天時應在於金
行宜爾珍禽呈兹瑞質孝能致哺煌煌儀則之新喜必
傳音翯翯羽毛之潔用明諸福之畢至孰謂二蟲之無
知恭惟皇帝陛下保合太和緝熙純嘏跂行喙息皆安
性命之情岳貢川珍盡發乾坤之蘊是生神物來相昌
期將合采以成章乃同時而薦祉徊翔有煒恊周家王
屋之符粹美而真異莊子彫陵之見既九重之有託寧
三匝以求安臣等幸列近司喜逢休應有生咸遂宜多
可俯之巢同類相求將致來儀之鳳
羣臣上皇帝勸進第一表
天命有歸將嗣興於景運人心胥悅咸暱就於至仁雖
晬表之非遥猶鴻稱之未正辱居近列殊震危衷(中謝)
伏念臣叨受國恩早居法從方百六朝廷之厄會偶二
三輔弼之無人猥以庸虚參其謀議旋屬敵情之變遽
成天步之艱二帝出郊既蒙塵而不返九祧乏祀將攝
祼以為名所宜引死以力争顧獨包羞而苟活生雖可
耻志則甚明蓋天下屯危方苦存仁之未定而古人事
業唯觀濟否之何如使生靈相顧以無歸雖溝瀆自經
而奚益輙慕周勃安劉之計庶伸程嬰存趙之忠儻奉
真人光膺神噐嗣一祖八君之傳序慰四方萬里之謳
吟誓伏歐刀敢煩司敗幸率土相從而歸啓且諸侯不
輟以事周雖國鴻休實臣素志願假須臾之死前瞻咫
尺之威伏惟皇帝陛下中奮英明外符信順受圖高邑
之壝趣駕未央之宫盛九賓之禮以見羣臣輯六獻之
儀而朝清廟時方多故幸少留黃屋之心臣既無功願
自謹青宫之職
謝除兼侍講表
臣某言伏奉制命除臣兼侍講者視草禁嚴談經閒燕
叨近侍進言之責極儒臣稽古之榮拜命以還撫躬而
懼臣(中謝)嘗謂天縱將聖奚須博學以成名王求多聞
蓋欲取人而為善故自古右文之世必留心講藝之官
如臣至愚何以仰稱兹蓋伏遇皇帝陛下卓然上知濟
以克勤同漢祖之英論道不忘於息馬笑齊侯之陋讀
書見議於斵輪而臣猥以非才膺兹遴選第竭簡編之
習仰承帷幄之光雖海岳深崇顧何取涓埃之細然聖
賢聞見或不如農馬之專
謝進書特授左中大夫表
臣某言伏奉誥命以臣再修到元符庚辰所編詔旨等
特授臣左中大夫者國史補亡雖日勤於采獲君恩馭
幸乃歲冒於遷除矧方抱於遺弓忍獨榮於載筆上還
不獲退省為憂(中謝)恭以太上皇帝聖學高明天資仁
厚承熙洽百年之後享安榮兩紀之餘凡今言動之所
傳視古詩書而無愧祇緣誤國之相繼循致陟方而不
還既海隅皆服於堯喪宜柱下一新於漢注夙蒙垂付
適幸纂成豈謂皇帝陛下明發有懷兼收罔棄嗟夏時
之既失於杞莫稽幸商頌之復全以那為首特懋存書
之賞猥霑承學之臣敢不仰奉殊私俯殫緜力裒中朝
副墨之要俟良史殺青之求穆王御駿以來歸巳辜此
望孔子感麟而有作尚見其人
謝授新安郡侯表
臣某言准告命伏蒙聖恩以宗祀赦文授臣新安郡開
國侯加食邑三百戶者禮洽中天慶覃外服猥奉十行
之詔就加五等之封臣(中謝)伏念臣積冒恩私浸踰分
願作偷閒於異縣蒙起廢於偏城久客還家方憩南飛
之鵲通侯授印忽成左顧之龜雖滲漉以惟均何遭逢
之獨異兹蓋伏遇皇帝陛下陶鎔萬類藩飾羣工屬宣
宗之受釐罄寰區而蒙福臣適臨本郡仍胙鄉州宋人
洴澼以得封望胡及此漢將銀黃而誇里榮乃過之寵
既逮於子孫忠敢移於生死臣無任(云云)
謝泉州到任表
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕(中謝)
伏念臣昨從祠舘叨領守符素號迂疎無問馬及羊之
智乃蒙安便得維桑與梓之州二年而勞力勞心一身
而畏首畏尾力祈罷免反冒遷除雖賣劒買牛老猶堪
於渤海然舉頭見日身益遠於長安茲蓋伏遇皇帝陛
下總覈百王照臨萬國眷方隅之瀕海湏師帥之得人
故遣近臣往綏遐俗况今閩徼莫盛泉山既旁接書文
之同當尤懲獄市之擾臣敢不仰遵寬大俯厲衰殘講
求百粤之宜參諸禹貢奉上三年之計對以春秋
皇太后還闕賀表
伏審太皇后旋輿朔漠正位東朝唯一人修不已之誠
故四海睹非常之慶恭惟皇帝陛下德配高厚孝通神
明躬行曾閔於九重力奉姜任於萬里雖天人之交相
實古今之未聞十載中天瞻鬱鬱葱葱之氣一朝廣内
賦融融洩洩之詩於昭夢日之祥永享含飴之樂臣屬
嬰官守阻造闕庭方歎唐朝屢下建中之詔忽聞漢殿
一新長樂之儀遥知坤極之尊莫望天顔之喜
謝謫永州居住表
孱愚冒寵久依日月之光盈滿延烖自處雷霆之下蒙
聖恩之寬大與善地以生全罪大心寒威深涕落(中謝)
伏念臣初無稱道積有悔尤所當退養於罷癃乃復浸
成於老誖忽聞威命適在窮途冒風雪以疾馳越江湖
而跧伏非恃冕旒之察難逃鈇鉞之誅兹蓋伏遇皇帝
陛下剛健法天聰明稽古干戈不用再臻全盛之時刑
賞何心一付至公之論而臣靡思兢慎仰負函容缾居
井湄雖有措身之地狐正丘首未知歸骨之期
賀皇太子正位表
伏審顯膺寳册升位春宫臨軒行曠古之儀見廟示承
祧之重恭惟皇太子殿下分輝寳緒毓粹璿源挺天人
岐㠜之資禀神聖徇齊之教當周室本支之盛獨冠百
男宜漢家羽翼之成無煩四皓前星外炳洊震中潜某
幸列宗枝喜隆邦本河潤九里方率族以依仁月有重
輪願登歌而薦祉
謝除樞密使表
臣某伏蒙聖慈授以樞密之職牢辭弗獲者執柄於中
久汚樞密之地進班其首更叨綸綍之恩蒙眷奬之非
常私𤨏材而不巳安危所係榮懼交深臣惶恐惶恐頓
首頓首伏念臣生江湖之鄉非廊廟之噐偶扞防於牧
圉蒙記錄於冕旒當中興無文武之才有慙吉甫乃一
見受腹心之寄自比留侯荐膺推擇之榮遂處弼諧之
任謀參帷幄職摠韜鈐永言國步之屯方頼廟謀之勝
外有交侵之強敵内多竊發之姦民兩河未復於輿圖
二聖尚勞於岳狩非兵莫濟得士斯昌豈伊章句之腐
儒堪此朝廷之大任兹蓋伏遇皇帝陛下治先稽古志
在宅中躬堯舜之仁雖欲躋民於富夀攄高文之憤不
忘克已於憂勤詳延左右之臣猥及中下之品臣敢不
兼收羣策務究遠猷念國家嘗膽之憂適當今日豈臣
子捐軀之報或後古人臣無任(云云)
代辭節度使表
誤恩隆洽久蒙曠職之譏小巳兢慚敢緩辭榮之請具
輸愚懇仰冒隆威(中謝)伏念臣早濫褒揚浸階華近雖
孤忠圖報誓糜殞以為期然晚節知非悟滿盈之可戒昨
侍言於帷幄祈休迹於田廬甫解煩機遽頒異數以章
句小儒而切授方之寵以斗升素志而叨制禄之優方
渙號之巳行固牢辭而莫獲坐貪名噐荐歴歲時若猶
冒昧以自如將至顛隮而靡悔伏望皇帝陛下特垂公
聽俯諒忱辭鐫築壇節制之名守弼亮允釐之任豈獨
少安於分願固將無累於恩私既聖度曲全諒保益謙
之終吉况天威未遠敢忘歸美之餘忠
代汪樞密辭免表
入參廟算方俟黜幽進長樞庭更叨圖舊仰荷褒揚之
過實深盈滿之憂敢布腹心仰干旒扆(中謝)臣竊以聖
主之用人也必量其材之所至忠臣之事主也先度其
力之所堪故為之上者靡傷知人之明為之下者得逃
曠職之累一失此道兩乖厥宜如臣者初乏經綸特緣
遭遇二紀服周行之末一朝居多士之先昨叨近弼之
除已過平生之望豈有方更於晦朔居然躐次於鈞衡
雖至無知敢忘自揆伏望皇帝陛下以隆寬盡物以獨
斷馭臣知愚誠蓋出於由衷於成命何嫌於反汗别求
賢佐共圖宏濟之功無使孤蹤益重疾顛之禍
代汪副樞辭免表
聖神有作方收海内之人豪綿薄何功遽執朝廷之兵
柄顧超踰之已甚雖庸懵以知辭(中謝)竊惟樞筦之司
實次鈞衡之任唯時初載順信獲助於天人宜帝遠圖
安危注意於將相倘以小人而大受孰宣元老之壯猷
如某者生本寒鄉出陪多士早從外補甘心簿領之勞
沒齒周行敢意功名之會昨屬裔夷之謀夏猥承明詔
以臨州内撫三軍本無竒策外乘一障僅守故封會帥
幕之肇開總兵符而入侍扞防牧圉䟦履山川逮九五
御圖之初預三千同德之列負羈絏而廵天下自知罪
戾之多聽鼔鼙而思將臣敢幸搜揚之及既委腹心之
寄仍加體貌之優非不願榮懼終速謗伏望皇帝陛下
特垂淵聽俯諒危衷收渙汗之誤恩責捐軀之後效義
非所處雖匹夫不可以利回情有可矜在明主固容於
理奪
建寧軍節度使謝表(呂吉甫)
備嚴近之選而抵非常之愆當清明之朝而罹甚重之
譴孽乃自作咎將誰歸伏念臣起自諸生暗於大道持
窽啟之聞而欲經於事變信呻吟之得而希掛於功名
分既過逾理宜顛越矧先帝有為之始乃羣材願效之
時輙先要津以閡疑路雖預討論者三四事而參幾務
者一二年凡是蠧國害民之由實臣懵學誤朝之致豈
亦下流之所處更令衆惡以皆歸偶失當時士師之刑
難逃今日司直之論尚蒙善貸未寘嚴誅特從四裔之
遷以正三凶之化衰疲遠謫人皆知其難堪親愛生離
聞者為之太息伏惟皇帝陛下天仁自得聖孝先充撫
弓劔之遺藏每加悽愴顧廟堂之舊物寧不䀌傷特非
毁之至深猶典刑之為屈龍鱗鳳翼已絶望於攀援蟲
臂鼠肝一冥心於造化涕逐言出莫知所從
浙東提舉到任謝表(朱文公)
擢於偏壘付以外臺便道造廟單車詣部延見父老問
其疾苦之由宣布詔書諭以丁寧之意榮逾望表懼溢
情涯(中謝)伏念臣生長田間棲遲林壑居然朴拙見謂
迂疎潛心切慕於師承行已敢干於義命會逢聖旦參
預時流驟自草萊起分符竹乾坤大德施且不貲螻蟻
私情報於何有屬歉歲民無艱食謂愚臣職有微勞寵
之冊府之華畀以近畿之節雖駑馬之十駕後者鞭之
然鼯鼠之五窮技止此耳毋乃累公朝之選重以為多
士之羞兹蓋伏遇皇帝陛下闢舜四門馭周八柄欲尺
寸之長並用致孱弱之末亦收比奉對揚親叨臨遣大
明委照不棄負薪之言零露䟽恩更下賜緡之令顧憂
所在稱塞為難臣惟當恪意講求因時施舍不能則止
戒小人之貪榮當官而行慕古人之報國庶殫毫末上
答丘山臣無任(云云)
南康軍到任謝表
迂愚無用久陪香火之班臨照不遺驟假兵民之寄懇
辭弗獲宣布云初感激涕零媿深汗浹(中謝)伏念臣受
材凡近賦性顓蒙徒能讀古人之書夫豈識當世之務
頃蒙登進獲奉清閒繼遠迹於丘樊遂閱歲華之久顧
馳心於魏闕敢忘葵藿之誠中兩奉於除書亦屢祗於
名節銜哀抱病既莫效於驅馳假寵䟽榮反謬膺於眷
奬方誓堅於素守庶少荅於殊知豈意因仍復階任使
論資校考既已極於超踰揣分量能懼愈難於稱塞矧
自乖於夙志又仰負於前恩雖嘗控瀝而莫回終坐懦
庸之無守遂扶衰朽暫别故山巳見吏民具宣德意豈
曰昨非而今是實繇義重而身輕此蓋伏遇皇帝陛下
性得堯仁道高舜哲念安民之不易故慮尤軫於遠方
謂知人為甚難故用或收於棄物致兹孱𤨏亦備使令
臣敢不仰奉詔條俯詢民瘼倘粗聞於疾疢詎辭撫字
之勞冀少假於旬時卒上退藏之請尚全末路克對寵
光臣無任(云云)
潭州到任謝表
衰病卧家不堪驅使誤恩分閫重玷選掄雖屢控於懇
辭顧曲勤於褒諭寵榮實異感懼難勝亟扶曳以就途
已支持而視事(中謝)伏念臣迂疎末學灾患餘生得陪
香火之班豈復冠紳之念海瀕牧養尚媿強顔嶺表蕃
宣幸蒙反汗豈期巨屏洊拜明綸昔獨避禮樂之華今
專展詩書之試况學兼嶽麓修明遠自於前賢而壤帶
洞庭鎮拊近煩於元老俾承二任孰稱萬分豈惟冒辭
遠就近之嫌抑恐為知人安民之累雖欲量能而易地
自知無力以回天勉見吏民具宣威德茲蓋伏遇皇帝
陛下文明出治仁孝保邦四方無虞尤軫一夫之不獲
九德咸事尚憂片善之或遺謂臣有討古之勤以臣懷
澤物之志假之師帥之職責以治教之功臣敢不仰佩
訓辭俯殫學力雖馳驅靡及唯知趨事之誠或黽勉不
前願遂歸田之請臣無任(云云)
致仕謝表
臣熹言四月二十三日凖尚書省遞到勑牒一道伏奉
聖旨宜守本官致仕臣巳於當日望闕謝恩訖者投閒
置散方疑宿負之未償引戶校年忽慶湛恩之純被適
符忱請遂沐殊私揖杖知榮戀軒增慨(中謝)伏念臣聖
朝賤士幽谷鄙生自審凡才每抱遺經而永嘆人嗤僻
學雖逢盛世以何施乃誤選掄過叨任使然計出蕃而
入侍善無毫髮之稱獨聞倡偽以黨姦罪有丘山之積
果煩清議卒抵大呵幸夙簡於皇明得下從於輕典迹
巳安於甿里禄猶寄於朝班出入三年未能寡過周旋
再赦亦既蒙恩迄臻告老之期亟决歸田之計尚意拘
縻於謫籍豈容遂休佚之懷暨聞播告於臺評方喜有
允俞之望本原所自會幸何多此蓋伏遇皇帝陛下神
聖自天文明周物當彼忠佞交拏之際既皆判别而不
疑逮其精華欲竭之時一與休息而無間智仁兼盡威
德並流豈但一夫獨為私幸臣敢不仰陶至化俯遂餘
年廣厦細旃雖已絶雲天之望東阡西陌尚難忘畎畆
之忠生復何為死而後已(一云)仰潛至教益厲初心懔
歲月之無多雖已不堪於把玩悵淵冰之未免獨何敢
怠於戰兢誓畢餘生仰酬大化
落秘閣修撰依前官謝表
臣熹言臣昨於慶元三年正月二十七日凖尚書省劄
子節文臣寮奏臣罪惡乞與褫職罷祠奉聖旨依劄臣
照會臣即於當日望闕謝恩解罷職名仍奉表稱謝去
訖今於月日復准都進奏院逓到月日告命一道付臣
落秘閣修撰依前官者彈文上徹已幸免於嚴誅詔墨
下頒復寵加於明訓閱時既久祗命更新感極涕零懼
深首隕(中謝)伏念臣草茅賤士章句腐儒惟知偽學之
傳豈適明時之用頃叨任使已屢奏於罔功旋即便安
復未能於寡過致煩重劾盡出宿愆謂其習魔外之妖
言履市㕓之汙行有母而嘗小人之食可驗恩衰為臣
而高不事之心足明禮闕以致私故人之財而納其尼
女規學官之地而改為僧坊諒皆考實以非誣政使竄
投而奚憾不虞恩貸乃誤保全第令少避於清班尚許
仍居於散秩當璽書之來下恍歲律之還周視要囚詎
止於旬時蓋存遷就逮數惡難從於末减猶聽省循口
誦以還心銘敢墜此蓋伏遇皇帝陛下仁兼覆載明極
照臨作福作威總大權而在已曰賢曰佞付公論於得
人謂罰刑固足以懲姦而播告豈容於匿指式敷顯號
徧警具寮臣敢不深省昨非細尋今是年齡晼晚雖悲
後效之無期肝胆輪囷尚喜孤忠之有在誓堅死守覬
荅生成
落職罷宫祠謝表
臣熹言臣前任秘閣修撰提舉南京鴻慶宫某年五月
十三日已該滿罷至二十七日伏准尚書省慶元二年
十二月劄子節文臣寮論臣罪惡乞賜睿斷褫職罷祠
奉聖旨依臣已於當日謝恩祇受訖者罪多擢髮分甘
兩觀之誅量極包荒姑示片言之貶逮復尋於白簡始
知麗於丹書鐫延閣論譔之名輟真祠香火之奉兹為
輕典允頼洪私捧戴奚勝感藏曷喻(中謝)伏念臣草茅
賤品江海孤生蚤值明時巳誤三朝之眷奬晚逢興運
復叨上聖之深知召自藩維擢參帷幄略無可紀足稱
所蒙暨遠去於朝行即永歸於農畝然猶賦之佚禄使
庇身於工祝之間寘在清流容厠迹於圖書之府所宜
恭恪或逭悔尤乃弗謹於彛章致自投於寬網果煩臺
劾盡發隂私上凟宸嚴交駭聞聽凡厥大譴大訶之目
已皆不忠不孝之科至於衆惡之交歸亦乃羣情之共
棄而臣憒毦初罔聞知及此省循甫深疑懼豈謂乾坤
之造獨回日月之光略首從之常規既俾但書於薄罰
稽𤯝終之明訓儻許卒遂其餘生是宜衰涕之易零已
覺大恩之難報此蓋伏遇皇帝陛下堯仁廣覆舜哲周
知謂表正於萬邦已極忠邪之判則曲全於一物未傷
黜陟之公遂使冥頑獲逃竄殛臣敢不涵濡聖澤刻厲
愚衷雖補過以修身無及桑榆之暮景然在家而憂國
未忘葵藿之初心瞻望闕庭臣無任(云云)
辭免待制仍舊充秘閣修撰提舉南京鴻慶宫謝
表
臣熹言伏蒙聖恩以臣累奏辭免煥章閣待制特降睿
旨依臣所乞仍舊充秘閣修撰提舉南京鴻慶宫者假
寵過優居速冒榮之愧封章屢卻退深留令之虞敢謂
天慈訖從人欲恩深莫報感極何言(中謝)伏念臣早以
迂儒濫塵官簿晚逢興運誤簡淵衷首頒召節之光華
促侍經帷之清燕趨箱待對復過借於寵光挾策陳詞
竟何裨於帝學旋奉閣勞之詔適諧退處之私雖竊便
安甫深依戀第顧山林之遠迹難通禁闥之近班亟冒
威顔荐輸卑悃幸所陳之大義已孚於未拜之前故引
避之微誠得遂於終辭之後然匪聖神之洞照敢期耉
陋之曲全而况内閣簡編未替兩朝之深眷舊邦香火
有嚴四聖之真游足安垂盡之期允謂非常之遇此盖
伏遇皇帝陛下仁涵萬有德奉三無謂臣於勸講之功
雖無所就察臣所懇辭之意悉出於誠特畀俞音使償
本願臣敢不益堅素守仰稱鴻施景雖廹於桑榆力難
報國身未填於溝壑詎敢忘君臣無任(云云)
謝除待制侍講修撰實錄表
臣熹言伏奉告命授臣煥章閣待制侍講又准勑差兼
實錄院同修撰者分閫南州愧蔑一毫之補論經内閣
恍驚二命之頒畀史職以仍兼戴上身而愈重藏逃莫
避跼蹐靡容(中謝)竊以王求多聞是惟建事帝入西學
于以上賢當始初清明之朝資朝夕論思之助作於心
而關政事必求其原修其身以及國家要知所本非精
誠之有恪何論說之足云視孟軻之敬王始不負聖人
之學為張禹之持禄殆將貽天下之憂况薦紳之所難
又載筆之為重顧頭白汗青之可誚豈槁項黃馘之能
為念昔先臣嘗掌兹事正熙寧元豊之殽舛嚴於朱墨
之分辨元祐紹聖之譏誣炳若丹青之著苟無家業曷
踐世官懵而居之吁可危矣伏念臣見聞甚狹才識非
長開七袠之殘年荷三朝之異眷頃叨崇正之選嘗獲
遂於終辭兹玷邇英之聮靦莫從於素守此蓋伏遇皇
帝陛下言稽往訓動法成謨以緝熙光明之美而佛時
仔肩以剛健篤實之資而日新其德念遺大投艱之托
推好善忘勢之勤借是孤蹤聿求多士講魯論一簟之
義敢竊企於師傳誦楚史八索之文庶無忘於規益臣
無任(云云)
除秘閣修撰謝表
朝散郎新授秘閣修撰主管南京鴻慶宫臣朱熹上表
言准告授前件職事臣再具辭免奉聖旨論撰之職以
寵名儒依降指揮不許辭免臣已於八月二十三日望
闕謝恩祇受訖者愚誠屢黷初必冀於矜從成命莫回
反重勤於褒借叨踰已甚俯僂何容(中謝)伏念臣賦質
甚迂遭時獨異頃罷外臺之使洊陞内閣之華至於論
撰之除尤荷聖神之眷顧無名而有愧遂瀝悃以祈哀
本謂夀皇知遇之深當卒全其素守敢意睿主清明之
始即洞鑒其丹衷逮兹因事以求閒重以牧民之無狀
乃逭黜幽之典復加申命之恩危悃再殫俞音終閟更
諭崇儒之意俾知假寵之由仰隆指之若斯豈固辭之
敢必措躬無所引分弗遑此蓋伏遇皇帝陛下盛德日
新至仁天覆欲風厲於四方之士誤用奬於一介之臣
臣敢不祇服訓詞恪思軄業對揚休命惟慚薄技之無
堪敷暢遺經尚冀方來之有補以茲塵瀆少荅生成瞻
望闕庭臣無任(云云)
漳州到任謝表
朝散郎直寳文閣權發遣漳州軍州事朱熹上表臣熹
言准勑差前件差遣已於四月二十四日到任訖抱病
支離莫副光華之遣封章懇切更叨選用之良引避弗
回兢惶失次即強扶於枯朽已親見於耄倪仰戴恩威
俯深感懼伏念臣蚤由場屋獲厠縉紳惟自信其迂愚
故絶希於榮進中荷夀皇之深眷屢嘗收用而終許退
藏晚逢嗣聖之誤知亦既閔勞而復加任使凡此兩朝
之殊遇豈伊一介之能堪矧漳浦之名邦實甌閩之絶
徼青衫捧檄昔嘗粗習其土風白首分符今庶少安於
甿俗靜揣不才之分極知為幸之多此盖伏遇皇帝陛
下近法舜功遠循堯道九德咸事尚憂片善之或遺四
方無虞猶軫一夫之不獲肆曲收於棄物俾加惠於遠
黎臣敢不深體皇仁廣詢民瘼筋骸可勉豈忘盡瘁之
勤疾疢或加未免告歸之瀆尚繄覆燾卒遂生成臣無
任(云云)
謝依所乞仍舊直寳文閣及賜詔書奬諭表
臣熹言臣昨具狀辭免新除祕閣修撰恩命近准尚書
省劄子奉聖旨依所乞仍舊直寳文閣仍賜臣詔書一
道特加奬諭者白記上聞幸曲全於愚守璽封下逮庸
特示於異恩祇服以還戰兢無已(中謝)伏念臣學雖違
俗意敢近名徒以迂疎蚤絶榮途之望乃遭神聖晚深
國士之知中少效於驅馳竟靡聞於報稱及奉金華之
召寧忘丹扆之忠顧惟塵腐之淺聞莫副緝熙之隆指
逮復退閒之秩乃降論譔之華寵雖荷於殊常義終慚
於非據故上聖方臨於宸極而微臣屢觸於天威自度
孤危豈勝糜滅敢意出綸之渥有嘉陳義之名幸引分
之少安愧叨榮之愈甚兹盖伏遇皇帝陛下重明必照
大度并容謂臣粗業詩書諒亦有聞於古義憐臣稍知
廉耻欲其無負於初心特屈憲章過形褒勸臣敢不服
膺至教邁迹前修不忮不求何止終身之誦是彛是訓
庶幾有極之歸臣無任(云云)
代宰臣以下賀太上皇太上皇后尊號禮成表
堯仁舜孝際授受之昌期地察天明極形容於大冊四
方來賀萬福攸同(中賀)竊稽上聖傳序之符實貫千載
休嘉之運纂圖儲禁日重光而月重輪養志宸闈乾稱
父而坤稱母大矣承顔之慶溫然歸美之誠雖蕩蕩無
能名豈容擬議而業業致其孝當盡顯揚頒中禁之絲
綸集曲臺之弁冕金聲玉振繼以淵衷璧合珠連煥為
麗藻赫奕禮文之備昭華容物之陳歴吉日而協靈辰
肅將縟典蜚英聲而騰茂實並受鴻名有識有知以呼
以舞攬明皇之至道如彼其卑考順宗之應乾莫能相
尚有開盛典盡掩前聞恭惟尊號繼御丕圖奉承慈極
於帝其訓輯三統之睿謨自天降康增兩宫之神筴肆
上儀之具舉紛協氣以横流臣等幸列邇僚欣逢昌會
旅虞階之獸舞合漢殿之嵩呼資始資生既懋顯揚之
報得名得夀永儲錫羡之祥
代提舉國史進神宗哲宗徽宗皇帝國史表
三后在天軼鴻猷於今古百王冠德紀茂實於典謨爰
勒信書上干乙覽(中謝)竊以炎宋開萬年之祚裕陵發
六葉之祥丕顯哲宗於皇徽祖淵神心之相授煒聖烈
之增光載纉武功疉西羌湟鄯之績稱秩元祀踵原廟
丘澤之規紛綸圖諜之符璀璨梯航之貢輯衆髦而建
學嗣養化源憲六典以訓官世嚴朝著前揖商王之躅
俯卑唐帝之蹤運啓中興統承丕緒南陽基命建武之
元號重開東觀紬書太初之后闕不錄博延碩學論次
舊聞迨繼照以龍飛甫終編於麟獲視諸故府配五聖
金匱之藏副在有司為千載石渠之鎮於斯為盛莫之
與京恭惟尊號孝通神明誠贊化育有典有則仰思祖
武之䋲記動記言下協孫謀之燕播諸琬琰炳若丹青
臣職總編摩功慙潤色莫測乾坤之蘊第輸鉛槧之勤
述羲農黃帝之書既垂成式由堯舜文王之道願軫宸
衷
代中書舍人謝表(秦少游)
臣某言伏奉制命除臣中書舍人仍改賜章服者蒙恩
承乏方懷曠職之憂拜命為真更竊非才之媿寵榮遽
逮驚懼交增伏以三省之興實先朝之盛典西禁之任
尤當代之要津上潤色於訓詞下稽參於政理自非文
章絶妙可先諸子之鳴吏術精通能最羣工之課則何
以當文臣之極仕備宰相之屬官如臣者地胄素寒資
才尤戇以童子雕蟲之技偶得科名用司空城旦之書
常更州縣比從柱後擢立螭頭閱歲月之推移乏毫分
之稱效惟虞罷斥歸耕寂寞之濱豈謂遭逢入直禁嚴
之地光增末路望過初心此蓋伏遇皇帝陛下在宥中
區統和元氣上則承周太姒求賢之意下則納召康公
用士之言耆老畢歸俊英咸事鏌鎁滿庫未忘一割之
鉛刀驊騄成羣不棄十駕之駑馬遂令拔擢爰及鈍頑
臣敢不敬佩德音恪居官守竭心思之逮及效耳目之
聞知經宿進碑敢效矜誇於近世累年無草願希慎密
於前人臣無任(云云)
代中書舍人謝上表
左螭清近顔無咫尺之違右掖峻嚴言有絲綸之出皆
一時之妙選為四海之聳觀承命震驚撫躬愧懼伏念
臣縉紳末胄淮海孤生弓必為箕嘗奉父兄之教柄不
量鑿莫為姻黨之容自亦笑其闊迂人或憐其狂直分
甘常調望絶顯途屬二聖之載營收羣英而自助巍然
大老皆歸圖任之中蕞爾小才亦備兼收之數越從戎
幕擢預憲臺猥陳狂瞽之言屢瀆高明之聽間嘗罷去
旋復召還惟是七年之間遂叨兩制之列而況訓詞之
任政教所原除授不當者得以論而封還指麾或慝者
得以白而改正號為要地當慎選掄豈伊鄙人所能堪
克兹蓋伏遇太皇太后德配任姒道稽唐虞用楫以濟
大川斷鼇而立四極雖節儉正直在位若羔羊之時而
思念憂勤進賢如卷耳之際致令頑鈍誤辱寵靈臣敢
不慎出王言審求國體非特修異日祖宗之事亦以信
平生師友之謀報德未期悵念歲時之晚捐軀有處敢
懷家室之私
代賀元會表
十三月為正前既稽於夏道二千石上夀仍參用於漢
儀盛旦載逢彛章具舉(中賀)伏惟皇帝陛下財成天地
參並神明命羲和之二官謹春秋之五始調和元氣撫
御中區肆屬春王之朝肇修元會之禮雞人呼旦庭燎
有光外則虎賁羽林嚴宿衛之列内則謁者御史肅班
行之容漏未盡而車輅陳蹕既鳴而鼔鐘作應龍高舉
雲氣畢從北極上臨星宿咸拱受四海之圖籍拜萬國
之衣冠歲月日時於焉先正聲名文物粲爾可觀邁康
王鄷宫之朝揜高帝長樂之事藹頌聲而並作鬱協氣
以横流臣比遠天光遽更年籥職拘藩國莫瞻龍衮之
升心折宸居但想獸樽之列瞻望闕庭曷勝欣抃
代宰臣以下賀日有五色雲表(秦會之)
聖主當陽庶宷際千齡之運卿雲抱日清臺占五色之
祥景曜觀瞻歡均率溥竊以仰模乾象懋建國經君德
無私明有同於日照臣職匪懈勢有類於雲從惟心合
而益章則效隆而靡忒乃如今日允謂昌期如蓋如盤
方顯照臨之用非煙非霧共呈承戴之華諒非此道之
默通孰致彼蒼之昭假稽諸往牒實未前聞歷候躔離
但書於合璧慶符震育徒擬於圓車當知上瑞之難全
必待盛時而畢見是為常道匪曰私親伏惟皇帝陛下
揆道統天膺時御極體離明日而燭物霈需雲澤以懷
人輝光發衷德又新而無蔽臣鄰效力職布列而咸宜
休矣祥開厚哉貺施臣等假寵惟舊常依日月之光委
質何功偶際風雲之會誓勤緜薄永介昭明帝表常瞻
固已傾心於就望官名久正毋庸紀號於青黃
廣東提舉到任謝表(劉潜夫)
臣某言伏蒙聖恩除臣為廣東提舉於某月日到任者
起廢察州從天而下便私易部遵海而南具布漢條初
行粤俗(中謝)臣切稽使指備載聖經君之遣臣也有光
華臣之報君也以忠信今百端之供億殆遍國中餘一
髮之本根獨推嶺外方且糴舟之發銜尾鹺政之取及
膚空熙豐以來之儲增紹淳未有之額使賈生之及見
哀痛謂何雖劉晏之復生變通安出乃如臣者豈其任
哉嘗試絃歌本宓賤言游之緒論迨分符竹慕陽城元
結之遺風久閒退而里居尤闊疎於時務疚心徒切着
手應難惟有清修革彼篚苞之類詎宜謬巧取諸荷箬
之間民生或不自聊臣死奚足塞責矧都邑之三風尤
熾與閭閻之五瘴未蘇曾是人微欲其身率兹盖伏遇
陛下記功忘過舍短錄長謂一男子妄上書本緣愛主
屬見大夫無可使遂取充員庶令荒遠之情悉逹靖淵
之聽臣敢不褰帷而訪草奏以聞惟無瑕者裁人必先
己責以不貪而為寳少戢吏饕臣無任(云云)
知袁州到任謝表
具官臣某言臣於某月日至袁州到任者臣以遭嘖言
而去國自屏空山奉明詔以典州且叨善地巳臨封域
共布詔條(中謝)臣本起鯫生最為拙宦偶逢總攬遂忝
旁招猥塵公府之僚嘗奉便朝之對莫施螢爝禆日月
之清明雖批龍鱗覺雷霆之開霽惟小臣之孤立恃明
主以少安及速抨彈尚蒙涵貸支離賦粟方此養疴象
罔得珠俄而起廢惟袁為郡舊名安静之區與盗比隣
今亦孤危之地城空無備兵少且孱以妄庸繆分千里
之憂恐倉卒難待一朝之變而况别慈顔於膝下魂夢
屢驚旅隻影於天涯宦游奚樂徒有君親之一念若為
忠孝之兩全伏遇陛下奮發王威作新吏治調多壘艱
虞之際務使民安凡錄屏臨遣之人率由聖擇廼如臣
等亦在數中臣敢不厚培本根申畫封守長江之險與
我其願為強敵之防四境不治如之何此則微臣之罪
臣無任(云云)
宰臣以下賀奉安光宗皇帝寧宗皇帝寳訓寧宗
皇帝經武要略今上皇帝玉牒日歷會要禮成表
臣某等言恭覩奉安光宗皇帝(云云)會要禮成者文謨
武烈並揚二后之休漢典唐經參著一王之法森寳儲
而日揭燦縟禮以星敷臣某等歡抃懽抃頓首頓首竊
以監先憲求多聞商書垂訓有常德立武事周雅紀功
迨開成標帝籍之名暨魯史謹策書之體至若觀會通
而行禮尤先撮機要以舉綱兹萃進於一時宜輯成於
五典允哲光宗之揖遜於昭寧考之儉勤燕翼貽謨焜
燿億萬年之訓攘夷復古堅凝三十載之規有嚴諭述
於史筵申命纂修於宥省天啓離明之治日新賁象之
文洽媺化於登三煥鴻猷於襲六瑶編温潤金匱閟嚴
繫日繫時裒嘉熙淳祐之記注有倫有要萃寳紹端平
之憲章討裁分飾於羣儒尊閣載差於穀旦韶鈞燁煜
羽衛葳蕤絢繅采以展儀瞻冕旒而執讀事該經緯備
清覽於邇英瑞集圖書肅秘藏於廣内恭惟皇帝陛下
心傳精一學懋緝熙道德風烈之庶幾遹追來孝制度
紀綱之能永勿替歴年功光祖宗政舉方策率彛章而
由舊據行事以監新文武大略舉焉聖而繼聖禮樂庶
事備矣書匪一書臣等欽覩升明欣逢熙洽始於勤而
浹内外大施設於宏摹撰厥文而作春秋嗣鋪張於偉
蹟臣等無任(云云)
代謝勑書奬諭表
臣某言今月日進奏院逓到勑書一道伏蒙聖恩以臣
(云云)特賜奬諭者捕剪兇徒蓋守臣之常職降頒温詔
實聖世之異恩祇服寵靈重增愧懼(中謝)伏念臣禀材
綿薄受性顓愚因緣肺腑之親昧冒藩宣之寄浩穰十
邑每懷曠敗之虞黽勉再期敢起覬覦之望憶昨凶年
乏食狂盗干誅初鼠竊於村墟俄䲭張於道路殺傷吏
卒攘奪印章居民以此震驚列郡為之騷動至煩廟論
申命使車輟悍將於山東募驍兵於隴右尚且遊魂疆
埸假息朝昏臣志欲掃除日思方略忽知囊槖之處近
在掌股之間竊以為稽討蕩則荏苒而蜂屯待會合則
張皇而烏散遂令募吏潜引將兵從間道以兼行指孤
巢而突擊渠魁格鬪既就殱夷餘黨散亡尋皆殄滅臣
既不能如子賤任德使民不忍欺又不能如龔遂却兵
致盗亦皆罷仰慙睿化方虞黜責之嚴豈謂宸音遽有
旌嘉之寵此蓋伏遇皇帝陛下仁聖天覆盛德海涵欲
庶職之咸修雖微勞其必錄是致鉛刀之割亦膺衮字
之褒臣敢不效螢爝之光竭犬馬之力誓糜捐於軀命
期補報於恩私臣無任(云云)
廣東提舉到任謝表(楊廷秀)
守延陵季子之墟媿無治行使南粤尉陀之境復拜恩
言戴仁如天反已維谷(中謝)伏念臣學非世用才不人
先幼而讀書亦切探壁中之科斗長而試吏夫安知柱
後之惠文三年朝班再歲補郡進亦思磨礪於名誼退
則欲布宣於詔條訖無㳙埃小補河嶽九天曉日念孤
臣將遠於長安四野秋風忽寵命載驅於原隰至於南
海保彼東方惟所部十有四州去修門幾四千里物衆
地大壤沃泉甘臣始入疆告厥父老上不忘遠翕然懽
呼海若祝融彈壓波瀾之險朔雲邊雪驅除江嶺之氛
暨於幽遐㒺弗嘉靖臣以使事官於海邦煥乎榮光展
也徼福兹蓋伏遇皇帝陛下丕光駿命怙冒函生日月
宣精照朔南而不隔乾坤有造均雨露而無偏曾是薄
材俾將隆指臣敢不輯寧凋瘵拔去姦貪出納有司豈
但欲委積茗鹺之滋殖澄清當路庶幾使豺狼狐狸之
一空臣無任(云云)
知福州謝表
公道天開適際攬權之始全閩地重首叨分閫之除顯
服龍光私憂螡負(中謝)伏念臣孤忠自信獨立無朋先
帝輟諸玉堂之班俾司漕計陛下滌其丹書之籍旋付
藩條兩朝二紀之遭逢一節四麾之赫奕重臨郡寄僅
閱歲期米蘖自將粗謹酌泉之誓繭絲是戒少寬竭澤
之嗟方生意之浸還眡初心而尤慊幸値隂霾之披豁
恍瞻麗景之昭融獲於兹辰與在親擢西廂職峻南服
任隆侯度未修豈堪牧伯之命里門在望實均父母之
邦當上下泰通之期布朝廷寬大之詔慨南部瘡痍之
未復考比年俶擾之所由政苟安恬寧有駭輿之馬吏
無侵枉誰為游釡之魚雖幸勝之所傷多矣尤宿疢甫
瘳之後正貞元當養之時躬為列郡之凖程大作斯民
之保障廼臣所職祇媿非材恭遇皇帝陛下健配乾行
明符晉出培千萬年立國之本一用寬仁掃數十載征
利之風大興廉恥臣欽承詔旨思體聖情志或得行詎
有禁闥淮陽之間職當自效願追潁川渤海之風臣無
任(云云)
唐宋元名表卷下之二
唐宋元名表卷下之三
明胡松撰
元
車駕班師賀表(李仁卿)
臣某等言伏爲逆黨悉平車駕廻鑾者黃鉞耀威果凶
徒之一掃翠華旋軫遽明詔之載頒率土皆臣普天同
慶伏以周之熙朝而造管叔武庚之役漢之盛世而行
淮南濟北之誅事豈樂為兵非得已屬者逆屬相煽狂
童恣行潜包禍心構成内難惟聖人必欲去害肆天子
所以有征爰興問罪之師庸示安民之勇靈旗順指醜
類畢熸衣暫試於一戎月連飛於三捷春生秋殺玄化
何私天動星廻鴻鈞自斡宗祧鞏固永孚無疆之休日
月貞明定為羣生之福此蓋皇帝陛下運膺千載道貫
九皇雄斷電馳廟謨洞徹既多算以勝少算况至仁而
伐不仁是宜氛祲廓清車書混一大統會歸於中統太
平今睹於開平凡在陶甄疇非鼓舞臣某等忝以守官
於藩翰不獲稱慶於闕庭想迎六尺之輿遥祝萬年之
壽
東昌路賀平宋表(徐世隆)
聖人之兵仁而威無遠不服天下之勢離必合有險即
平方期四海之會同豈許一江之限隔捷書屢至慶頌
交馳欽惟皇帝陛下至德體元中華開統美化既東西
之被兼愛豈南北之分初遣文臣播告方國昭示包荒
之量絶無陵弱之心弗圖島夷輙拘使節誘納我叛將
盗據我歴城雖就鯨鯢之誅尚遺蜂蠆之毒蠢爾三苗
之弗率命予羣后之徂征一鼓而定荆襄再駕而降鄂
岳蘄黃面縛江沔心歸鐵瓮之堅城已摧金陵之王氣
何在楚地六千里不勞秦將之增兵錢塘十萬家坐見
吳王之納土偽將悉朝於闕下幼君遐竄於海中方知
恃險而亡應悔求和之晚兹雖天意實出聖籌歴觀往
古混一之難未有今日飛渡之易臣某等叨居牧寄喜
聽凱音矧曾充載筆之臣尤當述集勲之事駿奔效命
正海内一家之時虎拜揚休上天子萬年之夀
賀平宋表(孟德卿)
臣巴延等言國家之業大一統海岳必明主之歸帝王
之兵出萬全蠻夷敢天威之抗始干戈之爰及迄文軌
之會同區宇一清普天均慶欽惟皇帝陛下道光五葉
統接千齡梯航日出之邦冠帶月支之國際丹崖而述
職奄瀚海以爲家獨此宋邦弗遵聲教謂江湖可以保
逆命舟楫可以敵王師連兵負固踰四十年背德食言
難一二計當聖主飛渡江南之日遣行人乞爲城下之
盟逮凱奏之言還輙姦謀之復肆拘囚我信使㤀乾坤
再造之恩招納我叛臣盗連海二城之地我是以有六
載襄陽之討彼居然無一介行李之來禍既出於自求
怒致聞於斯赫臣肅將禁旅恭行天誅爰從襄漢之上
流復出武昌之故渡藩屏一空於江表烽煙直接於錢
塘尚無度德量力之心乃有殺使毁書之事屬廟謨之
親禀謂根本之宜先乃命阿喇哈取道於獨松董文炳
進師於海渚臣與阿珠安達哈等忝司中閫直指僞都
掎角之勢既成水陸之師並進常州一破列郡傳檄而
悉平臨安爲期諸將連營而畢會彼極窮蹙迭出哀鳴
始則爲稱姪納幣之祈次則有稱藩奉璽之請顧甘言
何益於實事率銳旅直抵其近郊招徠用事之大臣放
散思歸之衛士崛強心在四郊之横草都無飛走計窮
一片之降幡始豎其宋國主率諸大臣已於二月初六
日望闕拜伏歸附訖所有倉廩府庫封籍待命外臣奉
揚寬大撫戢吏民九衢之市肆不移一代之繁華如故
兹惟睿算卓冠前王視萬里爲目前運天下於掌上致
令臣等獲對明時歌七德以告成深切龍庭之想上萬
年而爲夀更陳虎拜之詞
進授時歷經議表(楊武子)
協時正日國政之大端章往考來歷書之明驗一或失
應衆所共瞻豈天運之靡常殆人爲之未密昔稱作者
初匪一家其始也莫不精微未幾則旋聞疎闊蓋由年
拘積算日括周分不知闚測以考真率多傅會以求合
必欲行於永久詎容失之毫釐幸當累洽之辰共仰同
文之治事加詳覈法貴變通欽惟憲天述道仁文義武
大光孝皇帝陛下政順隂陽德齊穹壤燭消息盈虛之
理得裁成輔相之宜爰命文臣若稽乾象晝則考求實
晷夜則揆度中星察氣朔之後先定躔離之朓朒精思
密索討窮源流革前人苟簡之規成盛代不刊之典其爲
要旨具載成書所有授時歷經三卷立成三卷轉神注
式一十三卷歷議三卷已繕寫成二十一册隨表上進
干冐天威不勝惶懼震越之至謹錄奏聞伏候勅音
進實錄表(王仲謀)
典謨述堯舜之功令名顯著方册布文武之政義問宣
昭粤自漢隋及夫唐宋咸有信史以貽後來况大業豐
功震今耀古惟深善述首議丕揚洪惟世祖皇帝仁孝
英明睿謀果斷爰從潜邸有志斯民植根幹而佐理皇
綱聘耆德而講明治道始平大理再駕長江過化存神
有征無戰迨其龍飛灤水鼎定上都革弊政以惟新擴
同仁而一視規模宏遠朝野清明内則肇建宗祧創設
臺省修舉政令登崇俊良外則整治師徒申嚴邊將布
揚威德柔服蠻羌加以聖無不通明靡不燭守之以勤
儉朴素養之以慈惠雍和收攬權綱綜覈名實賞罰公
而不濫號令出以惟行萬彙連茹羣雄入彀削平下土
統正中邦慕義嚮風聲教實朔南之暨梯山航海職貢
無遐邇之殊方且開學校而勸農桑考制度而興禮樂
國號體乾坤之統書畫煥奎壁之文罄所有而醻戰功
不待計而救民乏聽言擇善明德緩刑歛福錫民遇灾
知懼得洪範惟皇之理過周宣修政之勤以致時和歲
豐民安吏職蓋帝德克周於廣運故至公均被以無方
可謂文致太平武定亂略繼一祖四宗之志兼三皇五
帝之功開天立極者三十五年立經陳紀者二萬餘事
以謙讓弗遑於備紀故纂修未至於成書欽遇皇帝陛
下寅紹詒謀厲精圖治亟鑒觀於成憲思遹駿於先聲
深詔下臣俾爲實錄宅心宗祏凝孝羹墻開舘局而增
置官僚敕羣司而大紬圖籍編摩既富搜訪加詳采摭
於時政之編參取於起居之注張皇初藁增未見於罕
聞承奉綸音俾蠲繁而就簡俯殫管見仰體宸衷盡略
虛文一存實事其饗會征伐文物典章粲然列三代之
英蔚爾開萬世之業與夫才德孝廉之士忠良姦佞之
臣版圖生齒之繁財賦畜牧之盛謹依條據粗致無遺
今具所修成世祖皇帝實錄二百一十卷事目五十四
卷聖訓六卷凡二百七十卷謹繕寫爲二百七十帙用
黃綾夾複封全隨表上進臣等忝備台司幸膺盛典顧
惟載筆才何有於三長勉進蕪辭慮庶幾於一得冐瀆
聖聽不勝驚惶
賀聖節表(李伯宗)
寳歷建元協重華之嘉運瑶光貫月開上聖之真符盛
德在秋昊天有命(中)賀聦明稽古孝友根心丕顯文謨
端拱巖廊之上逹觀新邑式均道里之中揆震夙之星
辰卜豐穰於今歲璿璣肇紀玉斗儲祥臣等肅謹班聯
遥瞻粹穆宣昭鴻業載賡七月之詩考定武功願繼萬
年之雅
謝賜禮物表(吳幼清)
接地風雲際會親逢於明主麗天日月照臨遠及於老
臣賜之以府庫之財衣之以筐篚之幣承恩過厚揆分
何堪俯瀝愚衷仰塵睿聽伏念臣荆陽賤士樵牧孤蹤
幼誦孔氏之遺書無繇見道長値朝家之興運有幸爲
民愧碌碌之謭才乏卓卓之竒節以言其文章則體格
卑陋以言其學行則器識凡庸自甘晦迹於深山豈覬
發身於昭代大鈞靡不覆燾小物亦預陶鎔惟成宗法
至元首賁丘園之隱歴武宗逮延祐洊升舘閣之華先
帝擢之禁林今皇處以經幄講讀古訓對揚耿光誤蒙
上聖之簡知得厠羣賢而布列然犬馬餘齒巳非少壯
之年而螻蟻微誠莫展驅馳之志外之弗能效勤勞於
郡縣内之弗能禆謨議於廟堂糜廪粟費俸錢素餐甚
矣辱高位速官謗清論凛然因負採薪之憂遂辭視草
之職雖心同葵藿常戀闕庭柰景廹桑榆宜歸田里未
嘗毫釐有補於國况又耄耋無用於時淵度涵容寵錫
優渥兹蓋欽遇皇帝陛下乾坤博施海宇皆春忍令散
材汨沒於泥塗欲俾寸草沾濡於雨露憫憐周恤固君
父惻隱之仁悃欵控陳乃臣子辭譲之禮倘冐昧而拜
貺實踧踖以懷慙敢致懇祈乞垂矜允收此九重之大
惠全其一介之小廉壹是歡榮等如祗受臣栖遲畎畝
既難強筋力以輸忠教誨子孫誓當竭精神而報上所
賜鈔錠段疋除已嚮闕謝恩外未敢欽受謹奉表辭謝
以聞
賀聖節表(鄧善之)
天開景運篤有道之曾孫電繞神樞受介福於王母觚
稜瑞靄閶闔臚傳(中賀)誕紹鴻圖丕承駿命至仁育物
得秋而萬寳成盛德在躬居所而衆星拱當立經陳紀
之始爲施仁發政之規郊廟肇禋朝野胥樂臣等名叨
玉署目極璇霄廣文王有聲之詩載歌律吕衍殷宗無
逸之壽虔祝華嵩
賀正旦牋(瓜爾佳士常)
位拱少陽仗簇黃麾之曉氣暄太簇祥開青禁之春邦
本益隆輿情胥慶(中賀)仰遵聖訓參贊政機執中傳精
一之心作貳敏元良之望重明繼照隂邪常遏於未形
九四在淵陽德克潜於巳著兹履端之云始宜介福之
孔多某等素乏長材叨居端尹星輝海潤莫酬沾被之
恩月恒日升第祝綿延之算
賀登極表(虞伯生)
鴻業啓圖世守肇基之迹龍庭受賀躬膺大歷之歸欣
戴云初謳歌爲盛欽以世祖紹統乾之運裕皇隆出震
之名推一本之均齊累四朝之繼及於惟景命監至德
之無私粤在太宗御禎符而有慶天心攸属國勢以安
欽惟陛下道合彌綸功存綏撫立長式遵於家法計宜
允協於輿情車服旌旗皆我祖宗之舊星辰河嶽赫乎
宇宙之新時開泰平人用寧一臣等叨承重任適際昌
期建皇極以敷言親揚彛訓坐明堂而布政永贊成能
經筵官進職謝恩表
聖作稽古知崇效天開筵肆講於前經當宁屢煩於明
詔垂憲萬世一新經緯之文有臣十人並拜便蕃之賜
獨興睿斷創始明時伏惟昔者明王不以天縱而自聖
本之先哲式資道揆以開人故伏羲則畫於河圖神禹
錫疇於洪範凡將圖治慎在求聞蓋帝王傳授之精布
乎方册而古今治亂之迹可以鑑觀爰諮博洽之材用
廣聦明之識然守職業者特見諸政事之著惟事啓沃
者先端其心術之微故兹曠典之行實重真儒之寄必
經業可以發聖賢之藴必噐能可以相禮樂之成必養
德之全素蒙孚信必至誠之積可致感通苟非其人不
稱兹選而臣等性本固陋學尤迂疎守其師說之遺僅
不㤀其章句及傳國人之譯粗可達其性情所謂材有
限而道無窮心欲言而口不逮猶重昔人之嘆况乎臣
等之愚是故設醴上尊敷氊廣厦既極詢諮於累歲蔑
聞補報之微功敢謂能自得師坐而進道更錫官聯之
重俾專誦說之司雖竊恩榮愈增憂責兹蓋伏遇皇帝
陛下以乾坤之德爲德以堯舜之心爲心無一念不在
於民生無一事不遵於祖憲遐方畢服猶虞水旱之爲
灾羣賢在朝尚恐俊良之攸伏必合二帝三王之至盛
以登四方萬國之太平下收𤨏末於芻蕘俾益㳙埃於
山海臣等敢不力循古訓各盡微衷非先王之法不敢
言冀必由於正路雖末世之事亦不避庶有戒於前車
尚勸九歌用稱萬夀
賀正旦牋
玉燭調元播陽春於萬物褘衣乘翟奉景福於一人懽
溢宫闈慶延宗社(中賀)柔嘉維則博厚無疆帝業中興
五色鍊補天之石女功内治七襄成報日之章膺瓊冊
之穠華衍金支之奕業茂迎蒼歷益介洪禧某等備位
外廷稱觴前殿二南風化歌關雎正始之音萬年室家
樂既醉太平之運
賀聖節表
春回正月律和舞羽之庭日浹芳旬瑞紀流虹之渚縟
儀洊舉治象更新(中賀)盛德在躬至仁育物紫微華蓋
煥乎經緯之爲章朱草醴泉妙與生成而合化天開壽
域人樂熙辰臣等弱翰無功清光有赫對揚休命絲綸
緝黼黻之文歌頌永年簡冊載衣裳之治
進經世大典表(歐陽原功)
堯舜之道載諸典謨文武之政布在方冊道雖行於上
下政無間於精粗特於紀錄之間足見彌綸之具是以
秦漢有掌故之職唐宋有會要之書於以著當代之設
施於以備將來之考索我國家受命龍朔纉休鴻基發
政施仁行葦之忠厚世積制禮作樂關雎之風化日興
紀綱具舉於朝廷統會未歸於簡牘欽惟欽天統聖至
德誠功大文孝皇帝陛下總攬羣策躬親萬幾思祖宗
創業之艱難與天地同功於經緯必有鋪張以揭皦日
必有述作以藏名山爰命文臣體會要之遺意徧勑官
寺發掌故之舊章倣周禮之六官作皇朝之大典臣某
叨承旨喻俾綜纂修物有象而事有原質爲本而文爲
輔百數十年之治蹟固大略之僅存千萬億世之宏規
在鴻儒之繼作謹繕寫皇朝經世大典八百八十卷目
錄十二卷公牘一卷纂修通議一卷裝演成帙隨表以
聞伏取進止
賀正旦表(宋誠夫)
泰元神筴天開六甲之端北斗帝車星直三朝之旦立
政伊始與時皆新(中賀)睿知有臨明哲作則萬機初振
熙鴻號於紀年九廟載安被龍光於宗黨誕啓用材之
路式推澤物之仁臣等身際昌辰首班著位風行雷動
賡歌殊愧於古初日升月恒善頌惟先於壽考
賀親祀南郊表(謝敬德)
四方于理事天致恭已之誠三年而郊卜日叶用辛之
吉功成治定禮備樂和(中賀)端拱無爲純一不二肇舉
明禋之典載嚴升配之文大吕黃鍾音協雲門之奏鎮
圭繅籍輝聯蒼壁之華祥風和氣之與游景星慶雲之
疉見穹祗集貺宗社蒙休臣等叨佐清朝欣觀熙事列
圜壇之八陛幸陪漢畤以侍祠陳泰階之六符願舉兕
觴而上壽
謝除憲職表(邢公濟)
支郡分符巳慚善政明時持節濫撫祥刑被寵以驚省
躬知媿(中謝)伏念臣資惟極陋數則多竒在昔先臣再
被裹輪之召至於晚進亦叨勸駕之行國史載隱逸之
名鄉書上經行之選實惟一門之盛事蓋出三朝之異
恩獨不免於窮途悵虛逢於昭代欲遂掛冠之願未酬
結綬之心豈期流落之餘偶被使令之末惟西蜀忠厚
之俗有東魯絃誦之風顧此齊民之浩穰皆自累聖之
涵養山川秀䴡初無犬吠之虞囹圄空虛不待雞鳴之
教欲持平於邦憲宜精擇於司存豈容下材輙膺重任
兹蓋伏遇皇帝陛下體天地之覆載並日月之照臨刑
無用於三千囚自歸於四百欲兼容於羣聽致誤采於
虛名蓋本慮軫遠方豈獨矜誇於已推仁心以及物尚
憐觳觫之牛將德意以遣臣敢憚虺隤之馬當佩服温
厚之典奉行寬大之書聞禮傳家粗有志於他日引經
斷獄更盡力於此時臣無任(云云)
賀冊后表(楊文郁)
聖德日新端齊家以身之本坤元位正備臨軒發冊之
儀慶溢九重歡騰四表(中賀)受天成命遵祖詒謀謂王
教攸基莫若人倫之重然治道之至庶資内治之勤昭
法象於軒星崇聲明於椒掖以贊嚴宸之孝理以協太
母之徽音臣等服在近司顒觀盛際道符羲易占順承
載物之亨願擬堯封申富壽多男之祝
賀千秋牋
陽常居於大夏方收養毓之功震一索爲長男載啓亨
嘉之會慶鍾甲觀歡溢寰區(中賀)克哲克明允文允武
春坊翊善茂隆邦本之貞曉寢問安長奉天顔之喜兹
臨彌月之節宜膺百順之祥臣等竊備詞官進趨庭賀
幸聞樂府奉重暉重潤之章請合輿情上俾熾俾昌之
壽
謝昭雪表(劉跂)
投畀讒人巳悟告言之妄蠲除詔令更申坐論之冤没
而有知死且不朽竊以前世論事下敢告之章法家原
情著反坐之律未聞私書謬悠之謗可致公朝夷滅之
刑繄彼無良遘爲不令因黨友之尺牘形閭巷之有辭
引鷹揚尚父之言誦高貴鄉公之語靡慚嗤鄙惟幸詆
誣既内嫌於不根又隂虞於後患書其付火固絶意於
上聞託以屏人復何施於參驗不攻自破欲蓋而彰巧
誰謂其如簧市共知於無虎雖毁者挾怨必以惡聲而
小人乘危遂爲竒貨密謄舊札歴遺衆仇險不啻於山
川食無餘於犬彘逮從吏訊幾誤國章意所株連人以
股栗浩有漂山之勢岌如累卵之危頼先帝照曯之明
察權臣吞噬之患特紆清問少緩嚴科然而先臣諸孤
終以屏廢闔門百口益復幽囚禦瘴厲者十喪隸臣妾
者三歲無罪且至於如此大戮亦何以復加會上聖之
龍飛破羣疑而冰釋譴累所逮訴告必申悼前日之禍
機嗟何可及掛有司之罪籍名或未除用再瀝於肺肝
敢上塵於旒扆理無難者宜靡悼於改爲事巳灼然遂
悉從於釐正此蓋皇帝陛下乾行以健離麗而明體大
舜堲讒之方廣有唐辨謗之略孤忠素節事巳白於九
原弱子幼孫誓各堅於一死微生何算洪造難酧
賀正旦表(姚登孫)
寳歷晨開恩誕敷於朔紀瑶池春滿慶先輯於東朝日
月清華神民闓懌(中賀)道符範統躬啓皇圖懿範難名
備聖人之全德仁規妙運濟天下於太寧壽並兩儀福
延萬世臣等班聯文石職忝膠庠仰測卦爻喜三陽之
通泰俯陳歌頌奉億載之怡愉
代謝進和御詩奬諭表(強至)
參羣篇而奏御賡載非工被優詔之發中褒嘉甚渥惕
然拜君父之賜藏以爲子孫之榮伏以書曰帝庸作歌
所以極道明良之意雅云臣能歸美所以上酧福禄之
辭惟千載一時之逢踰三王二帝之際乘太平之多暇
講稀闊之盛游歴寳宇以披祖宗相受之文御飛翬以
縱神聖有餘之學以至置酒别殿賦詩中宸于時從聯
咸續睿唱如臣者有朴愚而植性無文采以表身自部
風憲之要司都廢惟言之舊學妄抽鄙思綴成斐章大
樂在前發哇聲而接響太陽臨下衒爝火以交光既續
邃旒若臨深谷敢謂兼容之度例形過奬之辭游聖門
者謂之難言矧繼堯文之後踰華衮者重夫褒字矧蒙
漢訓之加夫何孤臣叨此厚幸此蓋伏遇尊號皇帝陛
下齊德乾覆育士坤涵善雖小而弗遺力或矜其不逮
誓竭講劘之效庶酧奬勵之仁
唐宋元名表卷下之三
