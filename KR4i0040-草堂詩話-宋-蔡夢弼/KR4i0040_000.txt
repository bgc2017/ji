草堂詩話詩文評類
提要
(臣)等謹案草堂詩話二卷宋建安蔡夢弼撰
篇首題曰名儒嘉話凡二百餘條蓋夢弼曾
著杜工部草堂詩箋其本久佚存者惟此而
已宋史藝文志云方道醇集諸家老杜詩評
五卷方銓續老杜詩評五卷陳振孫書錄解
題則云莆田方道深集諸家老杜詩評五卷
續一卷又載杜詩發揮一卷今書皆不傳則
此為最舊矣近代註杜詩者引夢弼詩話不
過十餘則未有能見此本者也杜詩至宋而
大行故篇中皆宋人評語而取於韻語陽秋
者尤多云乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
