草堂詩話卷下
宋蔡夢弼撰
三山老人語錄曰子美送嚴武還朝詩云公若登台輔
臨危莫愛身是勸以仗節死義也
横浦張子韶心傳錄曰讀子美野色更無山隔斷山光
直與水相通已而嘆曰子美此詩非特為山光野色凡
悟一道理透徹處往往境界皆如此也
東萊吕居仁曰詩每句中須有一兩字響響字迺妙指如
子美身輕一鳥過輕燕受風斜過字受字皆一句響字也
丹陽洪景盧容齋隨筆曰張文潜暮年在宛丘何大圭
方弱冠往謁之凡三日見其吟哦老杜玉華宫詩不絶
口大圭請其故曰此章乃風雅鼓吹未易為子言大圭
曰先生所賦何必減此曰平生極力模寫僅有一篇稍
似之然未可同日語也遂誦其離黃州詩偶同此韻曰
扁舟發孤城揮手謝送者山回地勢卷天豁江面瀉中
流望赤壁石脚插水下昏昏烟霧嶺歴歴漁樵舍居夷
實三載鄰里通借假别之豈無情老淚為一灑篙工起
鳴鼓輕櫓健於馬聊為過江宿寂歴樊山夜此其音響
節奏固似之矣讀之可嘿喻也
横浦張子韶心傳錄曰陶淵明辭云雲無心而出岫鳥
倦飛而知還杜子美云水流心不競雲在意俱遲若淵
明與子美相易其語則識者往往以謂子美不及淵明
矣觀其云雲無心鳥倦飛則可知其本意至於水流而
心不競雲在而意俱遲則與物初無間斷氣更混淪難
輕議也
丹陽洪景盧容齋隨筆曰江山登臨之美泉石賞翫之
勝世間佳境也觀者必曰如畫至於丹青之妙好事君
子嗟嘆之不足者則又以逼真目之如老杜人間又見
真乘黃時危安得真致此悄然坐我天姥下斯須九重
真龍出憑軒忽若無丹青高堂見生鶻直訝松杉冷兼
疑菱荇香之句是也以真為假以假為真均之為妄境
耳人生萬事如是何特此耶
山谷黃魯直詩話曰陶淵明責子詩云白髮被兩髩肌
膚不復實雖有五男兒總不好紙筆阿舒已二八懶惰
故無匹阿宣行志學而不愛文術雍端年十三不識六
與七通子垂九齡但覓梨與栗天運苟如此且進杯中
物觀淵明此詩想見其人慈祥戲謔可觀也俗人便謂
淵明諸子皆不肖而淵明愁嘆見於詩耳又云杜子美
詩云陶潛避俗翁未必能逹道觀其著詩篇頗亦恨枯
槁逹生豈是足默識盖不早生子賢與愚何其挂懷抱
子美困頓於三川盖為不知者詬病以為拙於生事又
往往譏議宗文宗武失學故聊解嘲耳其詩名曰遣興
可解也俗人便謂譏議淵明所謂癡人前不得說夢也
東坡蘇子瞻詩話曰僕嘗夢見人云是杜子美謂僕曰
世人多誤會予八陣圖詩江流石不轉遺恨失吞吳世
人皆以為先主武侯皆欲與關侯復仇故恨不能滅吳
非也我意本謂吳蜀唇齒之國不當相圖晉之所以能
取蜀者以蜀有吞吳之意此為恨耳
王彦輔麈史曰子美善用故事及常語多倒其句而用之
盖如此則語峻而體健如露從今夜白月是故鄉明之類是
也建安嚴有翼藝苑雌黃曰劉夢得詩云朱雀橋邊野
草花烏衣巷口夕陽斜舊時王謝堂前燕飛入尋常百姓
家朱雀橋烏衣巷(烏衣謂鐵衣也)皆金陵故事輿地志晉時王
導自立烏衣宅宋時諸謝曰烏衣之聚皆此巷也王氏
謝氏乃江左衣冠之盛者故杜甫詩云王謝風流遠又
云從來王謝郎是也比觀劉斧摭遺小說又曰王榭金
陵人世以航海為業一日海中失船泛一木登岸見一
翁一嫗皆衣皂引榭至所居乃烏衣國也以女妻之既
久榭思歸復乘雲軒泛海至其家有二燕棲於梁上榭
以手招之即飛來臂上取片紙書小詩繫於燕尾曰誤
到華胥國裏來玉人終日苦憐才雲軒飄去無消息灑
淚臨風幾日逥來春燕又飛來榭身上有詩云昔日相
逢冥數合如今暌遠是生離來春縱有相思字三月天
南無鴈飛至來歲竟不至因目榭所居為烏衣巷劉斧
乃改謝為榭以王榭為一人姓名其言既怪誕遂托名
於錢希白終篇又取劉夢得詩以實其事希白不應如
此之謬是直劉斧之妄言耳不足信也
鳳臺王彦輔麈史曰古之善賦詩者工於用人語渾然
若出於巳意予於李杜見之顔延年赭白馬賦曰旦刷
幽燕晝秣荆楚子美驄馬行曰晝洗須騰涇渭深夕趨
可刷幽并夜太白天馬歌曰鷄鳴刷燕暮秣越盖皆用
顔賦也韓退之曰李杜文章在光熖萬丈長信哉
鳳臺王彦輔麈史曰世言子美卒於耒陽故寰宇記亦
載其墳在縣北二里不知何緣得此新唐書乃稱耒陽
令遺白酒黃牛一夕而卒此承襲傳聞而未嘗核實故
也得臣觀子美僑寄巴峽三歲大歷三年二月始下峽
流寓荆南徙泊公安久之方次岳陽即四年冬末也既
過洞庭入長沙乃五年之春四月遇臧玠之亂倉皇往
衡陽抵耒陽舟中伏枕又畏瘴癘復㳂湘而下故有迴
棹之作其末云舟師煩爾送朱夏及寒泉又登舟將適
漢陽云春宅棄汝去秋帆催客歸盖迴棹在夏末此篇
已入秋矣繼之以暮秋將歸秦留别湖南幕府親友云
北歸衝雨雪誰憫敝貂裘則子美北還之迹見此三篇
為詳安得卒於耒陽耶要之卒當在潭岳之間秋冬之
際按元微之子美墓誌稱子美之孫嗣業啓子美之柩
襄祔事於偃師途次於荆拜余為誌辭不能絶其係略
曰嚴武狀為工部員外郎參謀軍事旋又棄去扁舟下
荆楚竟以寓卒旅殯耒陽
丹陽葛常之韻語陽秋曰老杜寄身於兵戈騷屑之中
感時對物則悲傷係之如感時花濺淚是也故作詩多
用一自字田父泥飲詩云步屧隨春風村村自花柳遣
懷詩云愁眼看霜露寒城菊自花憶弟詩云故園花自
發春日鳥還飛日暮詩云風月自清夜江山非故園滕
王亭子詩云古墻猶竹色虚閣自松聲言人情對景自
有悲喜而初不能累無情之物也
臨川王介甫曰老杜云無人覺來往下得覺字大好暝
色赴春愁下得赴字大好若下見字起字即小兒言語
足見吟詩要一字兩字工夫也
丹陽葛常之韻語陽秋曰子美曹將軍丹青引云將軍
魏武之子孫於今為庶為清門元微之去杭州詩亦云
房杜王魏之子孫雖及百代為清門則知子美於當時
已為詩人所欽伏如此殘膏餘馥霑丐後人宜哉故微
之云詩人已來未有如子美者也
莆陽鄭景韋離經曰李謫仙詩中龍也矯矯焉不受約
束杜子美則麟遊靈囿鳳鳴朝陽自是人間瑞物二豪
所得殆不可以優劣論也
葛常之韻語陽秋曰子美詩以後二句續前二句處甚
多如喜弟觀到詩云待爾嗔烏鵲抛書示鶺鴒枝間喜
不去原上急曾經晴詩云啼烏争引子鳴鶴不歸林下
食遭泥去高飛恨久隂江閣卧病詩云滑憶彫菰飯香
聞錦帶羹溜匙兼暖腹誰欲致杯甖寄張山人詩云曹
植休前輩張芝更後身數篇吟可老一字買堪貧如此
之類多矣此格起於謝靈運過廬陵王墓下詩云延州
協心許楚老惜蘭芳解劔竟何及撫墳徒自傷李太白
亦時有此格毛遂不墮井曾參寧殺人虚言誤公子投
杼惑慈親是也
丹陽葛常之韻語陽秋曰五言律詩於對聯中十字作
一意詩家謂之十字格如老杜放船詩云直愁騎馬滑
故作泛舟逥對雨詩云不愁巴道路恐濕漢旌旗江月
詩云天邊長作客老去一霑巾是也
建安嚴有翼藝苑雌黃曰古人用韻如文選古詩杜子
美韓退之重複押韻者甚多文選古詩押二捉字曺子
建美女篇押二難字謝靈運述祖德詩押二人字南圖
詩押二同字初去郡詩押二生字沈休文鍾山應教詩
押二足字任彦昇哭范僕射詩押三情字兩生字陸士
衡赴洛詩押二心字猛虎行押二隂字擬古詩押二音
字豫章行押二隂字阮嗣宗詠懷詩押二歸字王正長
雜詩押二心字張景陽雜詩押二生字江淹雜體詩押
二門字王仲宣從軍詩押二人字杜子美韓退之盖亦
傚古人之作子美飲中八仙歌押二船字二眠字二天
字三前字園人送瓜詩押二草字上後園山脚押二梁
字北征押二日字夔州詠懷押二旋字贈李祕書押二
虚字贈李邕押二厲字贈汝陽王押二陵字喜岑薛遷
官押二萍字退之贈張籍詩押二更字二狂字二鳴字
二光字岳陽樓别竇司直押二向字李花押二花字雙
鳥押二州字二頭字二秋字二休字和盧郎中送盤谷
子押二行字示爽押二然字义魚押二銷字寄孟郊押
二奥字其餘詩人用韻如此者亦多意到即押爾如子
美彭衙行則用數韻艱山顔還攀間關在二十八山字
韻聞雲在二十文字韻飱魂門昆在二十三魂字韻
餐寒干歡肝在二十五寒字韻椽煙前在一先字韻嗔
在十七真字韻此則古詩用韻不拘雖今人亦有之非
但唐人用韻如此也按唐韻巳有獨用同用之分非本
朝始有韻略獨用通用之限也
葛常之韻語陽秋曰子美客夜詩云客睡何曾著秋天
不肯明陪王使君泛江詩云山豁何時斷江平不肯流
不肯二字含蓄甚佳故杜兩用之與陶淵明詩謂日月
不肯遲日時相催迫同意
葛常之韻語陽秋曰杜甫李白以詩齊名韓退之詩云
李杜文章在光熖萬丈長似未易以優劣也然甫詩思
苦而語竒白詩思疾而語豪甫集中言白詩處甚多如
曰李白一斗詩百篇如曰清新庾開府俊逸鮑參軍何
時一樽酒重與細論文似譏其太俊快白論甫則曰飯
顆山頭逢杜甫頭戴笠子日卓午為問因何太瘦生只
為從來作詩苦似譏其太愁肝腎也杜牧詩云杜詩韓
筆愁來讀似倩麻姑癢處抓天外鳳凰誰得髓何人解
合續絃膠則杜甫詩唐朝已來一人而已豈白所能望耶
古汳高元之荼甘錄曰杜子美哀貶台州鄭司戶虔
詩云薈蕞何技癢薈烏外切草多貌蕞在最切又徂外
切小也虔自謂著書雖多而皆碎小之事也後人傳寫
誤為會粹謂會集其純粹失之遠矣癢以兩切痒也謂
人有技藝不能自忍如人之癢也甫謂虔私著國史者
不能自忍也爾唐史氏謂虔集當世事著書八十篇目
其書為會粹亦承襲之誤矣又示宗武詩云暇日從時
飲暇讀為假古雅切屈平離騷聊暇日以媮樂又宋玉
九章聊暇日以須時是也
葛常之韻語陽秋曰近時論詩皆謂對偶不切則失之
簏太切則失之俗如江西詩社所作慮失之俗也老杜
江陵詩云地利西通蜀天文北照秦秦州詩云水落魚
龍夜山空鳥鼠秋叢篁低地碧高柳半天青竪子詩云
柤棃且綴碧梅杏半傳黃如此之類可謂對偶太切矣
又何俗乎如云雜蘂紅相對他時錦不如磨滅餘篇翰
平生一釣舟之類雖對不求太切而未嘗失格律也學
詩者當審此也
馬永卿嬾真子錄曰古人吟詩絶不草草至於命題各
有深意老杜獨酌詩云步屧深林曉開樽獨酌遲仰蜂
粘落絮行蟻上枯棃徐步詩云整履步青蕪荒庭日欲
晡芹泥隨燕觜花蘂上蜂鬚且獨酌則無獻酬也徐步
則非奔走也以故蜂蟻之類微細之物皆能見之也若
夫與客對談急趨而過則何暇詳視至於如是哉
葛常之韻語陽秋曰水田飛白鷺夏木囀黃鸝李嘉祐
詩也王摩詰衍之為七言曰漠漠水田飛白鷺隂隂夏
木囀黃鸝而興益遠九天閶闔開宫殿萬國衣冠拜冕
旒王摩詰詩也杜子美刪之為五言曰閶闔開黃道衣
冠拜紫宸而語益工也
古汳高元之荼甘錄曰自古工詩者未嘗無興也覩物
有感焉則有興今之作詩以興近乎訕也故不敢作而
詩之一義廢矣老杜萵苣詩云兩旬不甲拆空惜埋泥
滓野莧迷汝來宗生實於此皆興小人盛而掩抑君子
也至高適題處士園則云耕地桑柘間地肥菜常熟為
問葵藿資何如廟堂肉則近乎訕矣作詩者苟知興之
與訕異始可與言詩矣
葛常之韻語陽秋曰詩人讚美同志詩篇之善多比珠
璣璧玉錦繡花草之類至杜子美則豈肯作此陳腐語
耶如寄岑參詩云意惬關飛動篇終接混茫夜聽許十
誦詩云精微穿溟涬飛動摧霹靂贈盧琚詩云藻翰唯
牽率湖上合動搖贈陳諫議詩云毫髮無遺恨波瀾獨
老成寄李白詩云筆落驚風雨詩成泣鬼神贈高適詩
云美名人不及佳句法如何皆驚人語也視餘子其神
芝之與腐菌哉
葛常之韻語陽秋曰子美詩善用文選語故宗武亦習
之不置所謂熟精文選理休覓綵衣輕又云呼婢取酒
壺續兒讀文選是也
馬永卿嬾真子錄曰長安慈恩寺塔有唐進士題名石
刻僕讀藏經因謾記之唐玄奘法師貞觀三年八月往
五印度取經十九年正月復至京師得如來舍利一百
五十粒梵夾六百五十七部始居洪福寺翻譯至二十
二年皇太子治為文德皇后於宫城南晉昌里建大慈
恩寺寺成令玄奘居之永徽二年師乃於寺造塼浮屠
以藏梵本恐火灾也所以謂之鴈塔者用西域故事也
王舍城之中有僧娑窣堵波僧娑者唐言鴈窣堵波者
唐言塔也師至王舍城嘗禮是塔因問其因緣云昔此
地有伽藍依小乘食三淨食三淨者謂鴈也犢也鹿也
一日衆僧無食仰見羣鴈翔飛輙戲言曰今日衆僧闕
供摩訶薩埵宜知之好施謂之薩埵其引前者應聲而
墜衆僧飲泣遂依大乘更不食三淨仍建塔以鴈埋其
下故師因此名塔其後遂為游人盛集之地故老杜有
同諸公登慈恩寺塔詩
葛常之韻語陽秋曰作詩在於鍊字如老杜飛星過水
白落月動簷虛是鍊中間一字地拆江帆隱天清木葉
聞是鍊末後一字酬李都督早春詩云紅入桃花嫩青
歸柳葉新若非入與歸二字則與兒童之詩何異
葛常之韻語陽秋曰七哀詩起於曺子建其次則王仲
宣張孟陽也釋詩者謂病而哀義而哀感而哀悲而哀
耳目聞見而哀口歎而哀鼻酸而哀謂一事而七者具
也子建之七哀在於獨棲而思婦仲宣之哀在於棄子
之婦人張孟陽之哀在於已毁之園寢是皆一哀而七
者具也老杜之八哀則所哀者八人也王思禮李光弼
之武功蘇源明李邕之文翰汝陽鄭虔之多能張九齡
嚴武之政事皆不復見矣盖當時盜賊未息歎舊懷賢
而作者也
葛常之韻語陽秋曰杜甫累不第天寶十三載明皇朝
獻太清宫饗廟及郊甫奏賦三篇帝竒之使待制集賢
院命宰相試文章故有贈集賢崔于二學士詩昭代將
垂白途窮乃呌閽氣衝星象表詞感帝王尊天老書題
目春官驗討論倚風隨鷁路隨水到龍門是時陳希烈
韋見素為宰相而崔國輔于休烈者皆集賢學士也故
末句云謬稱三賦在難述二公恩可謂不忘於藻鑑之
重者也按唐史是歲八月見素代陳希烈為宰相而甫
集有上見素詩云持衡留藻鑑聽履上星辰則甫之文
為見素所賞非希烈也
古汳高元之荼甘錄曰子美於天寶十三載獻西嶽賦
故集有贈獻納使田舍人詩云舍人退食收封事宫女
開函近御筵曉漏追趨青瑣闥晴忩點檢白雲篇末句
云揚雄更有河東賦唯待吹噓送上天其云更有河東
賦當是獻西嶽賦時也
葛常之韻語陽秋曰老杜當干戈騷屑之際間關秦隴
負薪拾梠餔糒不給困躓極矣自至蜀依裴冕始有草
堂之居觀其經營來往之勞備載於詩皆可考也其曰
萬里橋西宅百花潭上莊者言其地也經營上元始斷
手寶應年言其時也雲裏江船度風前徑竹斜寒魚依
密藻宿鷺起圓沙言其景物也至於草堂塹西無樹林
非子誰復見幽深則乞榿木於何少府之詩也草堂少
花今欲栽不問綠李與黃梅則乞果於徐少卿之詩也
王侍御携酒草堂則喜而為詩曰故人能領客携酒重
相看王錄事許草堂貲不到則戲而為詩曰為嗔王錄
事不寄草堂貲盖其流離貧窶之餘不能以自給皆因
人而成也其經營之勤如此然未及黔突避成都之亂
入梓居閬其心則未嘗一日不在草堂也遣弟檢校草
堂則曰鵝鴨宜長數柴荆莫浪開寄題草堂則曰尚念
四松小蔓草易拘纏送韋郎歸成都則曰為問南溪竹
抽梢會過牆塗中寄嚴武則曰常苦沙崩損藥欄也從
江檻落風湍每致意如此及成都亂定再依嚴武為節
度參謀復歸草堂則曰不忍竟捨此復來薙榛蕪入門
四松在步屧萬竹疎則其喜可知矣未幾嚴武卒徬徨
無依復捨之而去以唐史及公詩考之草堂斷手於寶
應之初而永泰元年四月嚴武卒是秋公寓䕫州雲安
縣有此草堂者終始祇得四載而其間居梓閬三年公
詩所謂三年奔走空皮骨是也則安居草堂僅閱歲而
巳其起居寢食之興不足以償其經營往來之勞可謂
一世之羈人也然自唐至今已數百載而草堂之名與
其山川草木皆因公詩以為不朽之傳盖公之不幸而
其山川草木之幸也
葛常之韻語陽秋曰張均張垍兄弟承襲父寵致位嚴
近皆負文材覬覦端揆明皇欲相均而抑於李林甫欲
相垍而奪於楊國忠自此各懷觖望安禄山盜國垍相
禄山而均亦受偽命肅宗反正兄弟各論死非房琯力
救豈能免乎老杜贈均詩云通籍踰青𤨏亨衢照紫泥
靈虬傳夕箭歸馬散霜蹄言均為中書舍人刑部尚書
時也贈垍詩云翰林逼華盖鯨力破滄溟天上張公子
宫中漢客星言垍尚寧親公主禁中置宅也二人恩寵
烜赫如是則報國當如何而乃斁亂天理下比逆賊反
噬其主夫豈人類也哉
葛常之韻語陽秋曰北征詩經年至茅屋妻子衣百結
慟哭松聲回悲泉共幽咽平生所嬌兒顔色白勝雪見
爺背面啼垢膩脚不襪方是時甫方脱身於萬死一生
之地得見妻兒其情如是洎至秦中則有曬藥能無婦
應門亦有兒之句至成都則有老妻憂坐痺幼女問頭
風之句觀其情悰已非北征時比也及觀進艇詩則曰
晝引老妻乘小艇晴看稚子浴清江江村詩則曰老妻
畫紙為棋局稚子敲針作釣鈎其優游愉悦之情見於
嬉戲之間則又異於秦益時矣
古汳高元之荼甘錄曰陶淵明命子篇則曰夙興夜寐
願爾斯才爾之不才亦已焉哉其責子篇則曰雖有五
男兒揔不好紙筆天運苟如此且進杯中物告儼等疏
則曰鮑叔管仲同財無猜歸生伍舉班荆道舊而况同
父之人哉則淵明之子未必賢也故杜子美論之曰有
子賢與愚何必掛懷抱然子美與諸子亦未為忘情者
子美遣興詩云驥子好男兒前年學語時世亂憐渠小
家貧仰母慈又憶幼子詩云别離驚節換聦慧與誰論
憶渠愁祇睡炙背俯晴軒得家書云熊兒幸無恙驥子
最憐渠元日示宗武云汝啼吾手戰觀此數詩於諸子
鍾情尤甚於淵明矣山谷黃魯直乃云杜子美困於三
蜀盖為不知者詬病以為拙於生事又往往譏宗武失
學故寄之淵明爾俗人便為譏病所謂癡人面前不得
說夢
葛常之韻語陽秋曰月輪當空天下之所共視故謝莊
有隔千里兮共明月之句盖言人雖異處而月則同瞻
也老杜當兵戈騷屑之際與其妻各居一方自人情視
之豈能免閨門之念而他詩未嘗一及之至於明月之
夕則遐想長思屢形詩什月夜詩云今夜鄜州月閨中
祇獨看繼之曰香霧雲鬟濕清輝玉臂寒一百五日夜
對月詩云無家對寒食有淚如金波繼之曰仳離放紅
蘂想象嚬青蛾江月詩云江月光於水高樓思殺人繼
之曰誰家挑錦字燭滅翠眉嚬其數致意於閨門如此
其亦謝莊之意乎
葛常之韻語陽秋曰老杜省宿詩云明朝有封事數問
夜如何盖愛君欲諫之心切則通夕為之不寐想其犯
顔逆耳必不為身謀也
葛常之韻語陽秋曰成都記杜主自天而降稱望帝好
稼穡治郫城後望帝死其魂化為鳥名曰杜鵑故子美
云昔日蜀天子化為杜鵑似老烏又曰古時杜鵑稱望
帝魂作杜鵑何微細又曰我見常再拜重是古帝魄博
物志稱杜鵑生子寄之他巢百鳥為飼之故子美云生
子百鳥巢百鳥不敢嗔乃為餧其子禮若奉至尊又云
寄巢生子不自啄羣鳥至今為哺雛子美集中杜鵑詩
行凡三篇皆以杜鵑比當時之君而以哺雛之鳥譏當
時之臣不能奉其君曾百鳥之不若也最後一篇徒言
杜鵑垂血上訴不得其所盖託興明皇蒙塵之時也故
末句云豈思舊日居深宫嬪嬙左右如花紅
葛常之韻語陽秋曰古今詩話載子美因見病瘧者曰
誦吾詩可療令誦子璋髑髏血糢糊手提擲還崔大夫
之句病遂愈余謂子美固嘗病瘧矣其詩云患癘三秋
孰可忍又云三年病瘧疾子美於此時何不自誦其詩
而自已疾耶是靈於人而不靈於巳(夢弼謂誦杜詩能除瘧烏有是理盖)
(言其詩辭典雅讀之脱然不覺沉痾之去體也)
葛常之韻語陽秋曰余嘗謂知人雖堯帝猶以為難而
杜子美之曾祖姑乃能知唐太宗於側微之時識房杜
輩於賤貧之日子美乃形其語於詩曰向竊窺數公經
綸亦俱有次問最少年虬髯十八九子等成大名皆因
此人手噫亦何異耶
葛常之韻語陽秋曰老杜麗人行專言秦虢宴游之樂
末章有當軒下馬入錦茵且莫近前丞相嗔之句當是
謂楊國忠也
葛常之韻語陽秋曰老杜北征詩云憶昔狼狽初事與
古先别不聞夏商衰中自誅褒妲其意謂明皇英斷自
誅妃子與夏商之誅褒妲不同老杜此語出於愛君而
曲文其過非至公之論也
葛常之韻語陽秋曰子美為左拾遺會房琯以陳陶之
戰敗罷相甫上疏力救琯肅宗大怒詔三司推問宰相
張鎬救之獲免故甫洗兵馬行云張公一生江海客身
長九尺鬚眉蒼盖感其救已也
葛常之韻語陽秋曰子美避亂秦蜀衣食不足不免求
給於人如贈高彭州客夜狂夫答裴道州簡韋十凡五
篇觀此可見其艱窘而有望於朋友故舊也然當時能
賙之者幾何人哉
葛常之韻語陽秋曰子美身遭離亂復迫衣食足迹半
天下自少時游吳及越以至作諫官奔走州縣既皆載
於壮遊詩矣其後贈韋左丞詩云今欲東入海即將西
去秦則自長安之齊魯也贈李白詩云亦有梁宋遊方
期拾瑶草則自東都之梁宋也發同谷縣云賢有不黔
突聖有不暖席始來兹山中休駕喜地僻奈何廹物累
一歲四行役則自隴右之劔南也留别章使君云終作
適蠻荆安排用莊叟隨雲拜東皇掛席上南斗則自蜀
之荆楚也夫士人既無常産為飢所驅豈免仰給於人
則奔走道塗亦理之常爾
葛常之韻語陽秋曰子美高自稱許有乃祖之風上書
明皇云臣之述作沈鬱頓挫揚雄枚臯可跂及壮遊詩
則自比於崔魏班揚又云氣劘屈賈壘目短曺劉牆贈
韋左丞則曰賦料揚雄敵詩看子建親甫以詩雄於時
自比諸人誠未為過至竊比稷與契則過矣唐史氏稱
甫好論天下大事高而不切豈自比稷契而然耶至云
上感九廟焚下憫萬民瘡斯時伏青蒲廷爭守御床其
忠藎亦可嘉也
葛常之韻語陽秋曰山谷黃魯直謂後山陳無巳云學
詩如學道此豈尋常雕章繪句者之可擬哉客有謂立
方言後山詩其要在於點化杜甫語爾杜云昨夜月同
行後山則云勤勤有月與同行杜云林昏罷幽磬後山
則云林昏出幽磬杜云古人日巳遠後山則云斯人日
巳遠杜云中原鼓角悲後山則云風連鼓角悲杜云暗
飛螢自照後山則云飛螢元失照杜云秋覺追隨盡後
山則云林湖更覺追隨盡杜云文章千古事後山則云
文章平日事杜云乾坤一腐儒後山則云乾坤著腐儒
杜云孤城隐霧深後山則云寒城著霧深杜云寒花只
暫香後山則云寒花只自香如此類甚多豈非點化老
杜之語而成者立方謂不然後山詩格律高古真所謂
碌碌盆盎中見此古罍洗者用語稍同乃是讀少陵詩
精熟不覺在其筆下又何足以病公乎
諸儒詩話子美戲作俳諧體遣悶云家家養烏鬼頓頓
食黃魚養或讀為上聲或讀為去聲沈存中筆談以烏
鬼為烏猪謂其俗呼猪作烏鬼之聲也蔡寬夫詩話以
烏鬼為巴俗所事神名也冷齋夜話謂巴俗多事烏蠻
鬼以臨江故頓頓食黃魚耳緗素雜記以鸕鷀為烏鬼
謂養之以捕魚也然詩辭事略又謂楚峽之間事烏為
神所謂神鵶也故元微之有詩云病賽烏稱鬼巫占瓦
代龜夢弼謂當以事略之言為是也盖養烏鬼食黃魚
自是兩義皆記巴中之風俗也峽中黃魚極大者至數
百斤小者亦數十斤按集有詩云日見巴東峽黃魚出
浪新脂膏兼飼犬長大不容身是也然是魚豈鸕鷀之
所能捕哉彼以烏鬼為鸕鷀其謬尤甚矣或又曰烏鬼
謂猪也巴峽人家多事鬼家養一猪非祭鬼不用故於
羣猪中特呼烏鬼以别之也今並存之
廣陵馬永卿嬾真子錄曰唐時前輩多自重而後輩亦
尊仰前輩而師事之此風最為淳厚杜工部於蘇端薛
復筵簡薛華醉歌首云文章有神交有道端復得之名
譽早又云坐中薛華善醉歌醉歌自作風格老且一篇
之中連呼三人之名想見當時士人一經老杜品題即
有聲價故世願得其品題不以呼名為恥也近世士大
夫老幼不復篤厚雖前輩詩中亦不敢斥後進之名而
後進亦不復尊仰前輩可勝歎哉
庾溪詩說士人程文窮日力作一論既不限聲律復不
拘詩句尚罕得反復折難使其理判然者觀赴奉先詠
懷五百言乃聲律中老杜心迹論一篇也自杜陵有布
衣老大意轉拙許身一何愚竊比稷與契其心術祈嚮
自是稷契等人窮年憂黎元歎息腸内熱與飢渴由巳
者何異然常為不知者所病故曰取笑同學翁世不我
知而所守不變故曰浩歌彌激烈又云非無江海志瀟
洒送日月當今廊廟具建厦豈云缺葵藿傾太陽物性
固莫奪言非不知隱遁為高也亦非以國無其人也特
廢義亂倫有所不忍以兹悞生理獨恥事干謁言志大
術疎未始阿附以借勢也為下士所笑而浩歌自若皇
皇慕君而雅志棲遁既不合時而又不少低屈皆設疑
互答屢致意焉非巨刃有餘孰能之乎中間鋪叙間關
酸辛宜不勝其戚戚而默思失業徒因念遠戍卒所謂
憂在天下而不為一已失得也禹稷顔子不害為同道
少陵之迹江湖而心稷契豈為過哉孟子曰窮則獨善
其身逹則兼善天下其窮也未嘗無志於國與民其逹
也未嘗不抗其易退之節蚤謀先定出處一致矣是時
先後周復正合乎此昔人目元和賀雨詩為諫書余特
目此詩為心迹論也
䂬溪詩話孟子七篇論君與民者居半其餘欲得君盖
以安民也觀杜陵窮年憂黎民歎息腸内熱胡為將暮
年憂世心力弱宿花石戍云誰能扣君門下令減征賦
寄栢學士云幾時高議排金門各使蒼生有環堵寧令
吾廬獨破受凍死亦足而志在大庇天下寒士其仁心
廣大異夫求穴之螻蟻輩真得孟子所存矣東坡先生
問老杜何如人或言似司馬遷但能名其詩爾愚謂老
杜似孟子盖原其心也
古今詩話老杜紅飯啄餘鸚鵡粒碧梧棲老鳳凰枝此
語反而意竒退之詩云舞鑑鸞窺沼行天馬渡橋亦傚
此理
杜氏譜系
謹按唐書杜甫傳及元稹墓誌晉當陽成侯預下
十世而生依藝以監察御史令於河南府之鞏縣
依藝生審言審言善詩官至修文館學士尚書膳
部員外郎審言生閑京兆府奉天縣令閑生甫左
拾遺尚書工部員外郎甫生二子宗文宗武夢弼
今以杜氏家譜考之襄陽杜氏出自晉當陽成侯
預而佑盖其後也佑生三子師損式方從郁師損
三子詮愉羔式方五子惲憓悰恂慆從郁二子牧
顓羣從中悰官最高而牧名最著杜氏凡五房一
京兆杜氏二杜陵杜氏三襄陽杜氏四洹水杜氏
五濮陽杜氏而甫一𣲖又不在五派之中甫與佑
既同出於預而家譜不載何也豈以其官不逹而
諸杜不通譜系乎何家譜之見遺也東塾蔡夢弼
因覧其譜系而為之書
草堂詩話卷下
