演山集卷十宋黃裳撰
絶句
舟次嚴子陵瀨
纁車曾此賁山林深谷為陵古到今節行清如臺下水
何人能洗利名心
故人康世自英雄富貴明知轉首空不似羊裘歸去好
素癡猶解笑三公
交遊分在紅塵外主客緣從紫極中各有志存休見迫
經邦須訪渭川翁
風節無人能用舍塵凡何處問行藏虹蜺已卷胷中氣
只作天文一點光
已外世情來獨立何勞物色去相尋太官食好還多累
一線金鱗豈有心
和張樞密西齋
雙梧尤愜雨中聽莫恨庭前古月明䔩䔩西風吹又急
却疑欹枕得秋聲
和人聞角(二首)
胡笳羌笛此聲同一曲梅花萬感濃吹轉滿城蝴蝶夢
利名心動五更鐘
一聲寒角四更終吹下雲間細細風孤館幾多人展轉
半忩明月與誰同
秋日有感
秋來猶寄一涯天葉葉秋聲似去年可惜良辰長在客
不堪孤館更聞蟬
幾時能致買山錢便好山中醉暮天有物秋來長引夢
鱸魚新到曲江邊
延平閣閒望(十首)
歌管東西誰共樂水雲高下自相通吟看忽到難吟處
望斷天南色入空
南北山形兩闘龍畫橋横鎖水西東百花巖上人長在
誰識神仙指顧中
兩邊樓館倚晴空閣出中間與畫同劍未歸時潭得月
舟從來處客乘風
翠微虚白兩圓融爽氣令人欲御風曉傍雕欄初見日
水天都入混茫中
客維舟處莫怱怱拂袖人來蓼已紅江上忽含烟雨意
數峯還在有無中
倚闌誰問紫元翁湘浦幽懷莫我同邂逅秦漁人不識
扁舟常在水西東
不顧溪山已幾年再營華構慰人瞻欲尋好景歸詩思
更候朝曦與夜蟾
英靈祠下晉朝賢終伴精芒水合邊看取黃龍沙斗起
滿城歌吹入豐年
演峯遥見客懷開天末舟從海上回三岸讙呼無别事
一潭風雨劍歸來
雲中山出三秋静水上風來六月寒寶氣有時藏不得
夜深尤好倚闌干
梅花(八首)
芳意已將春漏洩真香何慮雪埋藏百花頭上争先好
未用忙誇落後粧
逢春莫問枝南北對雪休分臘後先豈獨惜花長欲醉
相宜尤是雪寒天
花傍水邊窺縹緲月來花上失蟬娟長教風脚微如線
時把真香為我傳
密移神化本無情天篆横空木末榮凝住雪花都不下
槎牙枝上放盈盈
蜂蝶謾尋花後葉功名猶寄鼎中羹開樽好席瑶林下
香墮金巵得素瓊
一種清香誰可比九春和氣爾争先曉來爛漫驚人眼
只謂寒林是雪天
醱醅新酒人間熟菩蕾寒梅嶺上開新自折歸罇畔去
幾回尋向雪中來
自從花發吟何苦未見春來惜更深天與異香分辨雪
不教埋没亂山隂
次禹弼同遊滕王園池之韻(四首)
當時歌舞競韶華銀燭燒殘始上車堂上舊歡何處覓
春風無計問桃花
徘徊池上昔人非不為勞生竟自迷花下百年緣分滿
月明誰聽杜鵑啼
標的強宗兩鬢華不令身後到牛車武陵溪上人何在
流水聲中看落花
洪都山水北宫西不似元嬰未解迷客去尋春人已往
驚猿空有曉來啼
遊山
静意逢山樂自知更遺名跡恐人疑寒林野水相窺處
步未移時已得詩
牡丹(五首)
衮衮羣芳已失真超然竒秀始離倫夜遊說與雕欄客
費盡天機老却春
晩得天真獨有餘百花榮謝莫相須無窮春思包含盡
但問薰風有也無
香色兼收三月尾聲名都壓百花頭天真無處窺神化
欄畔新粧却自羞
東秦西洛景相望只候花開是醉鄉曾見玉香毬最好
樽前何獨說姚黃(玉香毬青州之花插朵盈帽而重)
夜對金蓮尤婉孌曉窺清照轉精神若教更共人長久
豈待能言始惱人
醻淄守見寄(三首)
餘事誰能競世紛閒臨風月戲為文清時不作閒時樂
只恐櫻桃口笑君
海岱東邊第一州幸持龍虎節來遊湖光照我清如鑑
未暇回頭看急流
倘來軒冕不須疑鶴短鳬長却自悲只合公餘貪一醉
賢愚休較未歸時
訪鄧承旨不值
一榻清風勞輾轉八甎閒日想徘徊不須笑貌方相識
妙響還聞大似雷
重九候拆號官
傾耳西來御史騘已慚秋月在塵籠人間一笑誰能定
未必龍山失醉翁
遊淨慈寺
漸遥人入翠微鄉跨壑凌雲古道場慧日體中誰獨見
水光終不外山光
遊孤山
為聞高隠訪遺孫只有孤山獨自存悵望詠梅人不見
寂寥惟度月黃昏
信步
樂道有真侣好山無俗交野花將逸興不覺到巖坳
代探花郎
蟾宫兄弟滿清都競向花前醉索扶昨夜碧桃源裡去
蘂香多少上蜂鬚
鞭上蘆花柳色中怱怱須放狀元紅東君已播芳菲令
莫倚雕欄待晩風
泛淮
泛盡隋河乍入淮數峯秋勢旅眉開此身未立如飛絮
愧向雲山去又來
贈致政張郎中
林下閒携數尺笻長巾寬袖道家風已留吏政青編上
却御仙風紫府中
暑中偶懷江上舟行
正行佳處且休移水綠山青欲染衣蘆葦汀洲鴛鷺渚
斜風細雨不須歸(用元真句)
水光中更有天光俯仰遊人在混茫自許纖毫無一點
那堪乘興得瀟湘
樂緣仁智兩相宜好是斜陽未可歸倒影沉沉長自在
謾懷今古歎人非
横斜林木覘寒流島在山前且艤休自笑自吟無俗友
此生相問有漁舟
試院呈同事
鄉士窮通時已過石榴花實我重來相尋翠幄年年事
誰為天公得驥材
方握丹毫經兩考已悲青塜送三歸黃花明月秋來好
醉却胷中是與非(張景修王伯通馬彦醇同為試官相繼而往故有是句)
舟行
水村山驛七閩溪數槳青腰沂上遲酤向竹林人已到
蘆花汀畔且休移
兩岸青山一水明溶溶天上客舟輕行人千載誰相望
謾掃幽巖記姓名
石榴庭院有感
石榴庭院翠華深千點臙脂一簇心日永風微花自笑
吹簫人在綠交隂
懷古堂有感
去住元來自有因臺頭山上合棲神茂林高下閒行客
想見當時一夢新(在京師時侍奴夢予信步去處林木高下寂無塵跡正如今日所寓)
彭老真筌無處問劉郎才思有誰同賦詩臺上秋來到
當為黃花作醉翁
山河來處禹分州幾代靈光孕俊遊推作漢王猶未足
更將功業看諸劉(彭城人物自漢抵後周見於史傳二十二人而為劉氏者十有八)
勝負區區昔已非山河今落太平時歌聲皆是田家樂
豈有虞姬一段悲
立春奉祠太一
九霄香落降龍衣隠隠霓旌下紫微十雨九風春意好
已知消息曉來歸
送人歸浦城
閩山歌笑與誰期便破霜風拂袖歸何日却來金闕下
高吟相引到精微
浦城道中
湛碧隨人山澗水清香迎我稻花風也知吟者多幽趣
物態偏能與意同
登汴堤
楊花榆莢衛行人十里遥堤一色春多為利名憐此景
未能憐得自由身
舟次清口
海岱東西六轉春投閒休說去思人此方緣盡回頭處
别有仙源可出塵
清口潮來似接人放船聞在楚江濱茂林高下閒行處
却到吳山入夢新
覽杜牧洛陽重見故事
别來重見最傷神能問朋遊故與新豈謂紫元翁有語
悲歡今已是唐人
桃臉韶容柳絮身江南西洛豈由人可憐杜牧空傷感
尚在朋遊已喪真
醉經堂
樂非聲色在華堂静味羣經得醉鄉不似蠹書魚不醒
源流何處意茫茫
浴靈芝院訪照律師
領袖桑門水鑑中杖藜人御石橋風雖然垢淨無尋處
謾濯遊塵一點紅
由律知空律可忘不空空處已承當花飛水湧隨緣事
且與人間作道場
山間風定水天深閒望誰陪講後吟篙子船來應有語
幾回明月去相尋
桐廬縣仙人洞十題(并記)
予得此洞十餘載釋老之徒遊寓甚衆多苦其寂
寥而去崇寧己酉天台惠文來卜以居文所賦清
苦而能化桐廬人為之感相詔以資之洞於是乎
興大觀己丑春予自洞霄南還道出密巖之下文
請為洞中遊因與予言頃有卜者為文占云當有
顯官至此度兩弟子由此遂為名刹今已度弟子
公復來乃其兆乎予與文言頃有異人道予自紫
元洞遊人間世于橋之西為予作紫玄庵他日於
此棲飬以度生文喜不日而庵成來求予文予嘗
顧洞中物皆出天造非人力所能為若夫池以時
而盈虚鷄以時而去來蟾以時而鳴默出洞之龍
坐禪之僧應擊之鼓跨空之橋與物合真與天同
信皆非人力之所能為者有待乎人而後見于世
乃叙卜者之占異人之語作詩十絶以貽惠文大
觀庚寅正月望日紫玄翁記
石龍
欲離巖洞欲拏雲造化難窺幻與真木馬嘶風尤會道
况緣天作更通神(此龍有騰踏去洞之勢若顧已入洞者)
去卧仙源懶未安未收鱗鬛半身寒何如却赴雷雲會
休作遊人一笑看(此龍首已入洞中惟露半體)
石橋
跨越虚中亦自然幾千年度地行仙桃花流水春風好
由此東西是洞天
巨蟾
紫元名在廣寒宫但恐銀蟾與此同探得石龍行雨信
一聲先報紫元翁
石鼓
誰知頑物抱真空自有聲音與革同到此學人還會否
橋西來問紫元翁
碧雞
翠碧笙簧羽與聲有時離合不留情清多本是仙家物
長向秋風獨自鳴(雌者立春始至會其雄得子立夏與之偕去惟雄獨留洞中春復然)
青栗
枝葉凌雲綠蓋寒乳藤因得到雲端仙家手植無人會
誰信靈根石上盤
旁洞
欲尋真去不容身流水潺潺未見人雲旆莫知來或往
門前誰為掃纖塵(僧嘗以灰擁洞前小徑明日復潔淨如掃)
天池
千古巖腰一鑑泉雲霄何處問金仙盈虚更共潮來去
混沌中含地與天
石佛
地湧天䥴一化身是何年歲定中人有無禪語難為問
到了機忘始絶塵
兀若看經不記時洞天雖近已忘歸誰知心印窺元海
且看雲霞體上衣
密巖
想曾潛飬望真空散在人間一念同須說密巖居第一
解移神用相圓通
演山集卷十
