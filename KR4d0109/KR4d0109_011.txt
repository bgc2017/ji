演山集卷十一宋黃裳撰
絶句
泛舟錢塘西湖(五首)
去留南北須看景聚散朝昏莫問時但取紫元翁興盡
一身明月是歸期
歸鷺悠悠一帶長白蘋紅蓼是家鄉夕陽臨水閒窺處
此意安知世累忙
望湖樓上與雲齊下視銀河一道低好是水邊歌舞後
綺羅人在畫欄時
茨出波間千顆軟蟹從秋後雨螯肥且呼玉友來相伴
等候蟾光與夕暉
俄起谷風斜撼竹驟來時雨碎敲蓬回首已見煙雲合
點檢天邊失數峯
舟次松江
舟中月色曉尤在江上客情秋更多昔去今來塵擾擾
幾時清為季鷹過
西興山院
山寺閒來一飯休風雲相送有潮頭月明中看紅蓮市
已在東南第一州
漁者(四首)
古來天隠有秦漁莫忽煙波一艇孤舒網卷綸聊寄跡
解將疵患笑真儒
出艤波心宿傍蘆不愁王事有追胥一蓑雨雪歸來急
静聽蓬聲有酒無
一葉輕舠住處清荻灣鷗渚幾曾榮旁人莫笑魚呑餌
此為生如爾為生
水雲生計有誰拘煙雨蟾光已自娛得喪與魚同所遇
垂綸何似且施罛
藏春峽
一元長抱百花根峽裏看春野思存只恐藏春藏不得
却隨風雨過南園
容照巖
慎獨幽人坐處深陽精隂魄許相尋也知自有天光在
謾借餘輝照我吟
茶苑(二首)
莫道雨茾非北苑須知山脉是東溪旋燒石鼎供吟笑
容照巖中日未西
想見春來噉動山雨前收得幾籃還斧斤不落幽人手
且喜家園禁已閒
冬後(四首)
萬物歸來有却無不知誰與計榮枯雪天梅信何時得
寂寞中開一畫圖
令向冬行造歲功曉來天篆已排空急催雪意藏蕭索
只望瓊林一夜風
曉霜初甃瑶池薄晩稻新炊玉粒香向我歲寒惟有菊
葛巾時為醱醅忙
方醖新寒晦又明歲華無幾壯心驚吹斜鴈字霜風勁
忽送行人一兩聲
建溪舟行
兩岸青山倒影濃一江秋色雨山中扁舟不怯泝流水
天意借人帆上風
清隂堂(三首)
仙洞氣寒龍送雨瑞蓮香冷水生風煩襟銷盡梯雲去
見遠樓前色入空(堂之旁有龍壇青煙洞前有方池見遠樓跨于其上)
方&KR1842;涵天雲淡淡長林篩日地深深九仙山照青煙洞
先向堂前洗此心
龍含雨意簷前過日轉花光席上來小徑深深塵不到
一樽多為逸人開
江上對月
無處月清如水國有誰心滿似孤輪幽期終在綠巖畔
長願寒光隨我身
雙梧堂
好音長引鳳來棲對立薰風可愛時葉上雨聲枝上月
何須焦尾始相知
次致政李大夫郊步之韻(二首)
垂髫孫子侍閒行只此閒中度此生偏是杜鵑能愜意
不如歸去兩三聲
偶欲閒行儘日斜虎頭幽徑二龍沙花無欄檻人無累
自在人看自在花(大夫有翫野花之什)
江上
鷺從何處起來遲點破青山一字飛更好小舟篷下聽
過雲斜日未須歸
貽傳神(二首)
默默紫元像蕭蕭青竹軒相看誰有道無問亦無言
筆頭何處得天真幻化身中氣與神傳取本來空是色
莫將心印向他人
題仁夀閣
百年塵外境萬慮静中身終日無他事寒泉照隐人
夏日窗下
蝎虎窺蠅恨未烹看書人悄紙忩鳴一絲喜子天機静
任便薰風寄此生
過嚴州同太守遊烏龍寺(四首)
參天松徑夾籃輿僧在烏龍腹内居莫道此山無妙用
但看雲雨見真如
家近西湖去欲飛到山心却為山遲看禪弟子人休問
正是龕中作夢時
脚力猶能上翠微青娥扶我謾勞伊也知山共文章好
競破朱顔乞小詩
北山還掃笑歌地南浦尚懷離别時到處此緣尤未斷
洞天休怪我來遲
寄懶散子(三首)
此生知了夢初殘行客遊塵入道觀興去謾窮山一徑
睡來纔起日三竿
非真非妄愜誰看萬物輪中歲自寒玉液淨生仙況味
天香清惹道衣冠
綠髮紛紛滿道冠高風吹我一襟寒看山想有雲臺集
得句應勝得好官
自萬松嶺之龍山(二首)
萬松雖落斧斤手一徑尚邀行路人嶺是松非休更問
逍遥巾下已離塵
駸駸車蓋與雲參控景金漿尚未酣穿過竹林何處樂
龍山前有集虚庵
還鄉有感
竹馬兒童已失真且尋春色莫尋人溪山不似當時見
只為交遊半是塵
戲寄南華翁(三首)
南華翁也為官忙能用牛刀亦是莊歸去來兮歸未得
一山風月委寒堂
山隂劉子無清策彭澤陶公有逸才種秫劍溪休更問
俸錢須買菊花栽(延平官無圭田酒醇而賤百錢可以取醉)
始聞佳耦得韓娘(用楊於陵故事子山為簿再娶)百里恩深綬與章月
欲籠人籠未得先生猶治魯山忙(用元德秀故事昔為子山作風月堂記云)
(或籠吾醉魄而卧焉)
題止止堂
萬緣忘外息百福静中收莫作南柯夢浮榮一覺休
妙光堂(二首)
泰定中含一黍靈千江明月萬枝燈自談禪處無人會
安用山僧纏葛藤
一體全時萬象生只緣虚静到圓明隂陽了取歸根旨
但看蟾光與日精
謝惠香餠(二首)
清分馥馥南州餅静對綿綿北海雲欲曉博山來入被
祥雲尤愜夢回聞
朱餠青烟篆古文聊資清致聚還分縱饒五出花殘後
尤有餘香聳未聞
和靖山居
高吟人去幾年餘今日孤山始是孤疎影暗香雖更在
應隨閒物落平蕪
將遊苕溪先寄同志
長愛苕溪乍入秋有時東去與君遊詩牋酒盞遊何處
十里荷花一葉舟
遊吳有作(五首)
想見湖山只欲飛急逃緣累拯衰遲無心雲伴無心客
杖屨相從更許誰
舟人曾記得吳儂煮粒烹鮮别有功好是閒為江上客
隨船還見賣魚翁
拏舟曾過芰荷鄉十里薰風一水長趁取秋時尋舊賞
且留三日卧清香
俸入未辭聊助道客來多避為忘機一帆風起鱸魚興
到是秋時恰正肥
且刺扁舟入芰荷香風中聽採蓮歌秋來最好樽前物
霜滿江天蟹二螯
次張太保杜門自樂之韻
杜門無事日華長應是狂歌入醉鄉聞得後園尤好景
不妨多計為春忙
送張信道
氣欲和柔性欲圓一飛人看後三年心勝山静君歸去
先自南華入性天
途中重九
兩年書劍客江淮空見黃花滿地開幽趣不慙陶令會
東籬當有白衣來
乞茶
未終七椀似盧仝解跨駸駸兩腋風北苑鎗旗應滿篋
可能為惠向詩翁
飲意
客塵來去路悠悠眼外空花水上漚一斗酒中藏混沌
榮枯誰更問春秋
歸鷺
夕陽歸去荻花鄉横點山腰一帶長于下于飛雖可賦
也窺淺水為生忙
貽如祖大師(四首)
既已離家與世違紛紛人事不須知百年十二時光景
作佛工夫只怕遲
說禪談佛未曾修幻化空身豈自由常視世情如鎖鑰
雲山深處莫回頭
建立元無塵已揮兩邊終竟不曾為莫言無物為何事
到了無為尚未知
一念忘時便道空不知空與色常同須知空色無分别
如此圓融始大通(此詩尤資說話如何建立既已建立如何掃蕩掃蕩可也不掃可也然後)
(至焉)
還鄉道中聞杜鵑
纔次鄉關得此禽五更啼處九春深誰知枕上情無限
物是人非古到今
演山集卷十一
