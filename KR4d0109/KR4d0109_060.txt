演山集卷六十宋黃裳撰
雜說
執周為人執蝶為物以覺為真以夢為妄則是非物我
辨矣夫覺夢周蝶亦奚以異哉周蝶皆物也覺為周夢
為蝶皆物化也周蝶皆物而物之覺夢皆化則夢中之
蝶覺後之周孰為真孰為妄哉無真無妄故不知周之
夢為蝶歟蝶之夢為周歟周與蝶相得於夢中必有分
矣蓋天下之物一聚一散相得相失莫非分也周以蝶
於我為有分則蝶與我齊矣世之人所以有是非以其
有物我所以有喜懼以其有死生物我死生不能一此
人所以無逍遥遊而養生之理喪矣故以蝶為周以周
為蝶然後忘物我以覺為夢以夢為覺然後忘死生物
我死生兩忘而意消故能緣督以為經而智與故無與
焉養生所主者也
生在外者任無涯之知赴無窮之欲逐不可必之物以
有涯之生隨此而致其養則物有餘而形不養者有之
矣形全而生忘者有之矣以有涯隨無涯用智者也猶
且殆已况其為智者哉為智者以其知之所不知而害
其所知者也其殆決矣善則用智者有之也惡則為智
者有之也善之發聞惟馨千里之外譽之者至矣故善
者名之召而名其報也惡之發聞惟腥千里之外誅之
者至矣故惡者刑之召而刑其報也有召斯有報有報
斯有累至其有累而觀物弗之察矣尚能及是養生之
理乎蓋益理以能者名之召虧理以偽者刑之召吾將
任萬物之自為而能與偽無與焉則雖同室之人不得
其善惡而報之况其遠者哉緣督以為經不無知之所
無可奈何則智行其所無事矣善惡為生之累名為善
之累刑為惡之累則四者以非理蹈之矣或禍其身或
殘其生遺親之憂而天年不能盡其道而死則殆而已
矣
牛以喻其有生牛之節間以喻其生理遊刃於節間以
喻智行其所無事循乎天理而已至理得於心而樂作
焉以理解牛故其聲砉然合於桑林之舞中於經首之
會技兼於事事兼於義義兼於德德兼於道然道無乎
不在雖一技之微而道寓焉至於一技之微妙則與道
會矣所好者道或進乎技或進乎事者百工之精者也
或進乎義或進乎德者士大夫之精者也庖丁工也故
進乎技所見無非牛者以喻為知者不知生理之所在
則養其形而已未嘗見全牛則見其理間矣雖然猶有
牛焉未能忘牛而會於理以喻用智者未能無累也割
也故歲一更刀折也故月一更刀折則繁矣未若良庖
之善也然而良庖猶喻以形全生者也但賢於族爾養
生之道未達一間則相去楚越矣况歲一更與夫十九
年之遠哉所解數千牛矣而刀刃若新發於硎以喻夫
大知不知大知故其用愈多其智愈有而不可盡也每
至於族吾見其難為怵然為戒視為止行為遲動刀甚
微謋然已解以喻夫養生之理或有礙之者未之盡也
當此之時用智而求之則其失愈遠矣怵然為戒視為
止行為遲動刀甚微則微運其智至於造理則已矣故
善刀而藏之以神遇不以目視則牛忘以喻任萬物之
自為而能與偽無與焉養生所主於是乎定不以物累
形不以形累生不以生累德靜主道動主理天理真空
之所有依乎天理則悟空矣物之於形形之於生猶之
肯綮大軱也豈能為大窽之累哉用智為智之小者也
豈能為大智之累哉思者心之官知止則其思置矣神
欲行則惟神之所欲行焉無不在理者
介則獨獨則無與人貌有與也人貌而天無與也無物
不能對之右師其孰累之哉則養生主定矣
十步一啄百步一飲物之善養其形者也不期蓄乎樊
中求適其性而已矣然而所養未離乎形其神雖王未
善也神王非至人之所貴精盛則神王精復則神凝至
於神凝則生傳矣不知其盡也
號以為其人也而今非也所以三號而出老少之情遁
天而從人信情而廢天如哭其子母人之所受恬淡自
然不過其分而今哀樂為之累至於此極豈非遁天倍
情而天故以哀樂刑之邪適來而生適去而死去來生
死非人所與而老少之情至於此極不亦縣乎人之有
心猶天之有帝帝君於天心君於人而人之哀樂入其
胸次則其帝縣矣有生妄也以已有生之厚而遇傷夫
子之死又加妄矣以形傳生猶其以薪傳火形不得不
化薪不得不盡而生與火其孰傳乎老𣆀之死是其形
化者也而彼老少有生之厚傷其形化何異乎以薪而
傳火哉蓋未之悟也指窮以為薪則悟矣真空之中有
養生之道有傳火之理忘形與薪而得於此焉則不知
其盡也蓋夫為薪之指窮而後悟火之傳非薪為形之
指窮而后悟生之傳非形帝之縣解其指窮歟彼老少
者之哀夫子竊謂老少有生之厚而不自哀也生之所
無以為者生之在外者也所無奈何者知之在性分之
外者也固務生之所無以為則所主者喪矣固務知之
所無奈何則害其所知矣所知者不以其所不知害之
則所知者理矣所知者理則生之所無以為者吾何容
心哉安時處順哀樂不能入則見其攝生矣之物則勞
其形故物有餘而形不養者有之矣無離形則累其生
故形全而生忘者有之矣生之來不能却其去不能止
是生之所無以為者也生不免去形不免化而世之人
以為養形足以全生是以幻益幻者也其為不足而不
為歟夫無以為而為之者皆有累焉有累則不能正平
而養生之理喪矣而達生之情不以物累形不以形累
生不以生累德棄世至於正平則其德無累矣與彼更
生與物化者也與物化者一不化而生死兩忘不與物
受輪於數者其惟一不化乎故更生則其免為形近矣
生之所無以為者生之在外者也智之所無奈何者知
之在性分之外者也在性分之外者固務知之則其知
鑿矣理無事乎鑿也所知者不以其所不知者害之則
其所知者理矣所知者理則生之所無以為者吾何容
心哉安時處順哀樂不能入則可以攝生矣物者形之
累生者德之累物也形也生也去來變化長短多寡三
者非所與焉隂有造之者不達者為有生而養形為養
形而之物之物則勞其形物役之也故物有餘而形不
養者有之矣無離形則累其生形役之也故形不離而
生忘者有之矣物也形也生也真宰以役物者也所遇
不齊而求之不可以必得不可以必得不達者切為在
我而私欲有之此三者所以常相背違而欲有之者至
於兩失而莫之悟也且夫生之來不能却其去不能亡
是生之所無以為者也生不免去形不免化而不達者
以為養形足以存生是以幻益幻矣吾不然以謂真宰
之道在我者吾實有之其寂也不動其常也不化其存
也不亡其真也不滅可以生生可以形形可以物物雖
吾之至於此也豈異乎人哉不以物累形不以形累生
不以生累德是非無好惡生死與憂喜真宰之性精純
之氣於是乎在矣時不能運數不能窮而物不能誘去
而變散之則彼偶化之形暫來之生何足計哉形與生
且不足計而况形生之外乎嗚呼飬形果不足以存生
之物果不足以養形學者不可不察也
無以為而為之不順乎生之理其為不免而不為之不
順乎命之理皆有累焉有累則不能正平而養生之道
喪矣達生之情不以物累形不以形累生不以生累德
棄世至於正平則其德無累矣正則其心一平則其心
夷而真宰之性精純之氣於是乎在矣蓋夫有生之厚
者未有能與物化者也
形勞者以事役其力故也精虧者以生勞傷其心氣故
也夫人以精化生亦反以生虧之何其自賊也君子遺
生而嗇精焉非徒嗇之也又能運之非徒運之也又能
復之嗇之者仁也運之者術也復之者道也上智無事
嗇之也復之而已矣夫人以精而有生及其達也致精
而攝生焉亦知所復而已天地不生而能生生故為萬
物之父母物之成體則精氣之聚成始則精氣之散死
者生之始成體則言其生成始則言其死天地之道内
則不虧其精外則不虧其形故能合散萬物是謂能移
我致至情焉反以相天精而又精精之至也雖然相天
而已未足以祐神神之又神相天不足以言之
中者人道之至也故曰中庸之為德其至矣乎神者天
道之至也故曰及其至也聖人有所不知焉至人其神
乎常無其氣故潛行不窒妙有其形故蹈火不熱太虚
其體故行乎萬物之上而不慄衆凡之流智巧果敢與
物相勝其氣與智巧果敢相逐強則炰烋弱則趨蹶晝
為想夜為夢則氣之守喪矣豈復能純乎喜怒哀樂忘
而後有純氣之守純者謂其不虧其神也其神不虧則
外物之感何由得間而累之故水不能窒其氣火不能
化其形萬物之上不能惴慄其氣體凡有貌象聲色皆
是物也物何以相遠則夫智巧果敢之列將欲勝物不
亦妄乎氣之散為喜怒哀樂之色物得其間而累之潛
行則窒入火則熱不窒不熱彼奚足以至乎先是色而
已物我兩忘而守其氣故能常無其氣而不為聲色妙
有其形而不為貌象則萬物之上行矣物何以不相遠
不形者妙道也無所化者真性也物之造乎不形而止
乎無所化則與道為體矣無物不然夫得是而窮盡之
將與不形者為一矣而有形之物豈得止之使不為至
人哉人之性滿而不淫圓而無端處乎不淫之度則不
增其所無也老子曰餘食贅行物或惡之有道者不處
是也藏乎無端之紀則不示其所有也老子曰迎之不
見其首隨之不見其後是謂道紀是也紀者綱之所恃
以勝物者也使之有也使之有端則物勝之矣一氣幽
明之交故不麗乎隂陽遊乎出入之際故不轉乎生死
形之中物之所造而能一其性養其氣合其德則超乎
形數之外而與物之所造者通矣物奚自入焉物奚自
入則吾無入而不可水火豈能拒吾入哉
人惟神與氣喪而後至於死當其未醉也智巧果敢與
物相勝神氣與智巧果敢相逐及其墮車則驚懼入乎
其胸中矣神與氣喪矣故雖不疾猶死也當其醉也冥
然不知物我兩忘物我兩忘而智巧果敢不從事於外
故其乘不知也墜亦不知也蓋知之所在神氣亦然而
乘墜不知則神與氣在醉之中矣非在物也及其墮車
則傷其形而已不傷其神氣故雖疾不死也况全於天
乎藏於酒非自然也故酒失其智巧果敢復於物矣惟
藏於天者任萬物之自為而吾無與焉故物不得其間
而累之至人離乎人者也聖人則不離之為其不離乎
人而物莫能傷之者是其藏於天也至人則行乎萬物
之上矣藏於天不足以言之
鏌干無意於殺人而人或使之也飄瓦無意於中人而
天或使之也聖人之刑政其猶鏌干飄瓦歟民自犯其
政刑而非聖人犯之則天下雖有折怨之心而無所用
矣無所用其心是以天下均平故無攻戰之亂弑戮之
刑
開人開人之偽也開天開天之性也之天之於天道而
巳性生德偽生賊開人以智治國者也開天不以智治
國者也不厭其天性不忽於人偽則民近乎用其真矣
失者錙銖存者十一方其習之時也猶掇之也則習忘
矣其技精矣一技之粗有道存焉所謂有道者在此忘
我在彼忘物而已吾處身也若撅株拘吾執臂也若槁
木之枝則忘我矣雖天地之大萬物之多而唯蜩翼之
知則忘物矣用志不分則不以萬物易蜩之翼用志而
分則我有身臂之異有天地之大萬物之多蜩翼之細
用志不分乃凝於神用志而分乃散於物雖然痀僂之
承蜩兩忘之中猶有蜩焉是工之有道者也工之有道
且若是而况君子乎
覆却萬方陳乎前而不得入其舍此内重也以鈎注者
蟬以黃金注者㱪此外重也水忘則善遊金忘則善注
其猶達生者歟不務生之所無以為則其善生至矣
陽為顯隂為藏精者隂德也力者陽德也單豹入而藏
則内實而發為嬰兒之色張毅出而陽則内虚而為熱
疾攻之豹嗇精而養其内毅侈力而養其外是皆不鞭
其後者也聖人不入而藏也不盛其外不出而陽也不
虚其内處乎隂陽之中與道為體復為至精則不必入
也故為嬰兒之色散為至和則不必出也故無内熱之
病猶柴之不生也何有嬰兒之色猶柴之不為也何為
内熱之病三者若得其名必極聖也神也以名道者也
其名必極其惟神聖乎單豹張毅生生之厚非道之所
在則物而已虎視之物也烏得而不傷之善攝生者兕
無所投其角虎無所措其爪而比於赤子者又其次焉
毒虫不螫猛獸不據攫鳥不搏若夫單豹有赤子之色
而已且不足以比赤子之德厚而况攝生者乎蓋夫生
生之厚然後巖居而水食徼幸其生之久而不知道不
在焉則動之死而已
有生之厚至於精離形弊而不自持者大欲累之也故
二者有所戒而後攝生可忘焉精生氣氣生神而飲食
之間不為之戒則傷其氣衽席之上不為之戒則喪其
精精喪氣傷而神去矣雖然祍席之上不為之戒者其
弊在乎飲食之間而已天産作隂德而為淫邪也地産
作陽德而為倦怠也淫邪倦怠之情外誘於物内汩其
心當此之時其孰能嗇精以養其神乎觸其情而已故
君子之於飲食肉雖多不使勝食氣所以防隂德之為
淫邪以和樂防之所以防陽德之為倦怠目不之於色
四肢不之於安佚隂德常清陽德常彊則能尊生矣攝
生者可以志焉學者不可不慎也
演山集卷六十
