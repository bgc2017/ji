演山集卷五十一宋黃裳撰
雜說
天以六時成日而寅為一日之朝者也天以四時成歲
而春為一歲之朝者也此春見所以明朝以言天時則
秋之所成冬之所藏有望乎東作之春以言人事則勞
于晝休于夜有望乎夙興之寅此春朝所以圖事以陳
謨而有夏宗以協慮而有秋覲若夫春朝諸侯而圖天
下之事非特圖事而已特以圖事為主
萬物興于朝憩于暮則非相見之時也其見上也邂逅
而已萬物散行于春以生同歸于冬以存則冬非圖事
之時也協慮而已圖事則其協慮之致用歟
天下之事其来也無窮其變也無常其出也不測必有
事焉而後擅有獨見之明徐而應之亦已晩矣先王以
謂人之心備有萬物物之體備有萬事然則天下之事
非難圖也資諸人心而已人無二心事無二理心德或
離則不足以致一心德或散則不足以應萬
諸侯平居無事之時王者之使相繼于道德意志慮道
之使知度量法則諭之使同好惡已壹于心用捨已壹
于事及其入王則又會而圖之收衆見以為王明合衆
善以為王道以四海為一家以中國為一人蓋如此耳
邦之本在民民之本在耕耕之本在力田野功利蓋非
游惰所能致者故大司寇以五刑糾萬民而野刑上功
糾力為之先焉先王欲使其民相保以信相愛以智相
救以義相賙以仁相賓以禮欲其無流轉也使之相聯
欲其無詐欺也使之相糾刑罰相及慶賞相共然後耕
者有功學者有德是故先王近為之六鄉遠為之六遂
鄉非不耕也以教為主故其甿謂之民其所稽則行藝
而已刑之所糾者孝遂非不教也以耕為主故其民謂
之甿其所稽則功事而已刑之所糾者力
養生之理人之智皆足以及之患在志輕而物重及物
臨之則其智昏矣故為已之謀不若處彘之得其所
忿者氣戾而不平滀者氣鬱而不通上而不下則忿氣
勝故使人善怒下而不上則滀氣勝故使人善忘心者
天之君神之舍而滀忿之氣當之則為病矣蓋夫忿之
氣不用之于怒滀之氣不用之于忘不怒不忘則為病
而已威公誤治于所見遂為忿滀之氣養生之道當先
治心虚則能照一則能辨靜則能覺故雖疑互之間感
忽之際有物陳乎其前不能致其患威公以見鬼為不
祥而病以殆乎伯為祥而病去是公之傷不見鬼也而
在公以得喪累其心焉故忿滀之邪氣得以當其舍而
病之且夫生死終始達生者將為寒暑晝夜之序而况
禍福得喪之所介乎其心正其氣平雖感忽萬態不能
蹈其舍
養生之志則踦于物而侔于天故物不能為之對其右
師之介歟神王氣盛皆非養生之所尚養生至矣神凝
而氣使
從水之道而不以為私忘水之淵而不以為險善游者
也不務生之所無以為不務知之所無奈何善養其生
者也陵實物也譬則事也水虚物也譬則性也方其習
之時必據事實以進焉及其習成矣然後適理之虚以
會道聖人生而知之則猶生于水而安于水賢人學而
知之則猶長于水蓋非生而知之即之于水則溺而已
矣孟子曰天下之言性也故而已故者以利為本故者
人之道也性者天之道也孟子之時天下以故言性則
誤矣然而故之在人可以成命亦可以滅命可以滅命
者所謂去智與故循天之理是也可以成命者所謂始
乎故是也蓋夫故以利為本則安矣以至乎成命以害
為本則殆矣以至乎滅命然而天之高星辰之遠苟求
其故千歲之日至可坐而致也則故之于學者其可廢
乎以利為本而已
萬物各具一天惟人所之焉痀僂之承蜩津人之操舟
梓慶之為鐻開天之天者也猶掇之也未嘗見舟而便
操之也氣之凝神之天而至者也不敢懷非譽巧拙猶
痀僂者不以萬物易蜩之翼輙然忘吾有四肢形體猶
痀僂者之處身執臂外重則内拙其巧專而外滑消則
内重矣
東野稷所謂為則敗之者也務生之所無以為務知之
所無奈何其猶稷歟加性所無廢性所有益理以能虧
理以偽皆非養生之所取
以心稽則鑿矣為其鑿則心不一而物得以桎之工倕
旋而蓋措規矩與物化不以心稽其順與理相適其妙
與神相遇
不能忘足則以履為足之累此履之不適也不能忘腰
則以帶為腰之累此帶之不適也不能忘是與非則以
是非為心之累此心之不適也不能勝物故内變不能
應物故外從事能定則不内變物来而應則不外從事
此會之適也處會要之地以應方来之變苟或動心則
先時而起後時而縮矣強則炰烋弱則齷齪其能有適
乎四者適矣然而知其為適則有不適之患焉四者復
不適矣必亡四者之適然後未嘗不適焉忘適之適也
不適有累適亦有累不適與適兩忘而意消然後其心
虚其性明生理于是乎盡矣
孫休之言不知命者之事也扁子之告孫休至于命者
之事也達命之情不務知之所無奈何至人之德非休
之所及知而扁子遂告之則所無奈何者休將務知之
矣開人之天而驚惑入其舍不亦殆乎莊子之教天下
或言至人之攝生或言養生而後至入水不窒蹈火不
熱則言其攝生者也痀僂之承蜩津人之操舟則言其
由學而後致也養生之道惟患内輕與夫知之過其分
内輕則心與物化之知過其分則以知廢理休不以遇
擯逐而怨則外重矣而扁子復以休之所不及知者而
告之非特開人之天而驚惑入其舍則養生所主喪矣
是以莊子之喻養生或言痀僂之承蜩津人之操舟梓
慶之為鐻未嘗不自學習以致精妙是待欵啟之民爾
潛行不窒入火不熱行乎萬物之上而不慄攝生之至
人豈可為中下之流道哉以已養養鳥蓋雖深林之間
江湖之上不得寄其生焉而况大牢之饗九韶之樂哉
為孫休計則姑使之重其内而已
以冬見為遇則春見乃其見之專也以春見為朝則冬
見乃其見之暮也朝而見之也專暮而見之也勤專而
見之也恭遇而見之也悅人之情也夫以朝暮繼見邂
逅相遇比大賓之禮大客之儀所以親諸侯歟
乾之位萬物之大始坎之位萬物之資始艮之位萬物
之成始為萬物資始者乾元也為萬物大始者乾道也
天者形也元者氣也以氣統形然後形生而氣存氣有
隂陽陽中之隂下應陽之上達者而為雲隂中之陽上
薄隂之下固者而為雨品物流形蓋得隂陽之和雲雨
之澤以化者也有生斯有形有形斯有終有終斯有始
物之終始蓋方流形之際其理已著矣豈俟歛入而後
悟哉六位之設三陽以元成位于春三陽以亨成位于
夏弗先時而作弗後時而動因時乘理而進者也六位
以定分六龍以適變形氣之類弗革則窮弗因則絶隆
者殺壯者老此理之必然者始卒若環新故相代然後
變化之道至焉是故乾元之御天也或乘見龍御之以
行或乘躍龍御之以進或乘飛龍御之以升或乘潛龍
御之以止其為蒼天也則功見乎其色其為昊天也則
人見乎其情其為旻天也降而與物接其為上天也升
而與物辨豈特雲行雨施品物流形如是而已邪以一
氣統天則天有化道以六龍御天則天有變道各正萬
物之性有善而無惡各正萬物之命有常而無幸無不
善則無暴無不幸則無怨是故太和將殆乾道能保之
太和將乖乾道能合之是故性有利為之用情有正為
之體首出庶物萬國咸寧蓋由利正之中在人也有仁
足以長人在天也有元足以長物天乾道之正性命也
萬物之所同君子以其所同者而長之則其安萬國也
安其心焉非安其外而已
先王之治天下疎者内輔親者外輔价人維藩大師維
垣大邦維屏大宗維翰内輔者也宗子維城外輔者也
内外一心犬牙相制懷德維寧在其中焉是故价人願
為之藩大師願為之垣大邦願為之屏大宗願為之翰
宗子願為之城
有天下者不患無大師而無价人可患也天之予奪視
民民之去就視乎善人者也不患無大邦而無大宗可
患也巨室之所慕一國慕之故也城之高也池之深也
兵革之利也米粟之多也所謂地利价人維藩大師維
垣大邦維屏大宗維翰宗子維城所謂人利有人利然
後地利為之用焉有先王之德然後人利為之用焉
三從二逆作内吉作外吉二從三逆作内吉作外凶人
可違也卜筮不可違也筮可違也卜不可違也故乃心
卿士庶人與筮之數或可逆者至于龜則有從而已蓋
卜用五占用二五以天道言之二以人事言之先王有作
順天循理而已烏可違哉况象者又其數之微歟
樂之實本于性根于心故凡音之起由人心生非作于
外物也外物為之感發而已人之心其猶柷歟有物觸
其中則鳴非柷求鳴于物也聲者心以應物者也
單出曰聲雜比曰音單出未之變也五聲相應而變生
焉聲成文謂之音此言聲有所變變成方謂之音此言
變有所歸惟其有所歸在故其始作翕如也從之純如
也繹如也以成無方則不可比矣孟子曰樂之實樂斯
二者是也樂則生矣生則烏可已也烏可已則不知手
之舞之足之蹈之也治世之音安以樂其情有節其言
有序樂夫仁義之性而已咏歌亦可謂之樂也然而樂
之未至也及其手舞足蹈而後至矣蓋未至于舞蹈不
足以為樂樂生于夷曠故其聲嘽以緩喜生于惬適故
其聲發以散哀則抑故噍以殺怒則揚故粗以厲敬則
義心感也故其聲直以廉愛則仁心感也故其聲和以
柔六者之感情動于中而形于心者也性所有也然而
非性言性則靜矣無六者之動言性則合矣無六者之
别物能動人之情先王能制天下之物故物之所以感
人者先王能為之慎焉聲之所出則有樂以和之志之
所適則有禮以道之其行喪同則有政以一之其姦害
同則有刑以防之禮樂以治其内刑政以治其外其名
四所以同民心而出治道其實一也
倫理之于人同有于性同生于心然而無樂為之和同
則至于乖絶無樂為之感通則至于堙塞君臣上下聽
之莫不和恭父子兄弟聽之莫不和親則不至乎乖絶
聽鐘聲則思武臣聽鼙鼓之聲則思將帥之臣則不至
乎堙塞
演山集卷五十一
