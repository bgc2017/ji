演山集卷四十五宋黃裳撰
策問
性學
問予嘗遺外萬物靜坐而内觀之見人之性常無者體
道富有者體物形色之間隂陽五行無不具者又况盡
性之分而上之可以隸隂陽官天地彼無不具者烏足
以為至哉世之學者果知德性之所在不以我累道不
以物累我由性而治之則有靜一之心由性而養之則
有剛大之氣由性而用之則有至和之情由性而壽之
則有考終之命有道可以制刑名有良貴可以勝物還
顧誦數之儒利名之士不亦下乎及知德性之所在其
效至于此極然則學者烏得不求知其性哉嘗謂古今
諸子爭出性說而性之本不入其說中惟末之求得于
此者有彼對之用善為主者有惡為之辨終身求性之
所在或得其才或弊于習以為是性也而性終不獲焉
困于度數之間不知自有良貴此學者之患也善學之
士以序取道以類貫道其始在乎知務而已由性之德
可以之天由性之善可以之神有志足以及之有心足
以通之有情足以用之有氣足以行之四者之說未及
議也取道以序貫道以類其本在性先欲諸君求性之
說而治心養氣之道可以次第及之得性之說遂能制
行出法以賜天下諸君敏求其本以正為學之始然後
六經之微言百家之雜說吾相與從事焉
商周歷世盛衰
問湯之後二世而有太甲太甲之後四世而有太戊謂
之中宗中宗之後三世而有祖乙祖乙之後五世而有
盤庚盤庚之後二世而有武丁謂之高宗商有天下二
十九世復興者數王孟子曰由湯至于武丁賢聖之君
六七作武丁朝諸侯有天下猶運之掌不其然乎周自
昭穆無復成康之治二伯之政四十餘年始有宣王一人
而已然而天下之政終為變雅箴之不通乃至于誨誨
之不諭乃至于刺不及武丁遠甚世數所歷宜不及商
而卒過之行八百年垂三十世夫文王百年其德猶未
洽于天下武王周公繼之然後盛行及周之末非待積
德而後勝之詐力之秦遂行其志此亦聖賢之作或寡
或多之辨歟然而文武周公傳及後世之久商之世賢
聖之君六七作世數所歷卒不及之此宜有說諸君試
思商周所以治之之術與予道焉
學者之志
問予謂管仲九合諸侯一正天下真有王佐之才子路
千乘之可使治其賦而已不及管仲遠甚然而曾子畏
之管仲之才如此反為曾西所不為何也及讀論語乃
見管仲有才而志下塞門反坫足以引之又得子路之
言志其言與朋友共敝之而無憾則由也義其言可使
有勇且知方也則由也勇由之志雖未甚高然而使之
行前而不自却其步烏知其不為大人者邪此其所以
為曾子之所畏歟昔時公西華冉求顔淵曾晳嘗侍先
聖必使各言其志以觀諸子之鄉往然而顔淵之志願
無伐善無施勞則我亡矣曾晳之志風乎舞雩詠而歸
則物亡矣是故先聖與點而顔子卒幾于聖人以二子
視子路則子路烏足道哉猶為曾子之所畏况顔子之
志乎一日有為于天下宜為王者之佐無若管仲然王
佐之才卒不及用甚可惜也諸君當學為王者事則各
言爾志予將觀焉
六經之失
問始予讀禮記經解切怪六經皆自聖人述作刊正不
宜有失然而六經之失或失之賊或失之煩或失之亂
或失之愚或失之誣果有失乎自得之士讀其書論其
世則知六經之失可以亂天下深于昜者不賊深于書
者不誣深于禮者不煩深于樂者不奢深于詩者不愚
則知六經可以治天下在夫學者之愚智而已六經豈
有失哉秦火之後兩漢諸儒頗修藝文經有數家家有數
說多者或至百餘萬言類非深造者愚誣煩亂卒莫之
解乃于六經之中有妄發其失者予甚憂之諸君之學
六經庶幾有用于天下然而六經之失何以計之
罷納粟
問先王以仁制爵所以馭德以義制刑所以馭過則爵
與刑不可以利交者後世之法輸粟入財拜爵除罪是
故爵不可以勸善刑不足以制惡善惡混淆富者切謂
不過倒吾一廪遂可出身于無事又復取貴焉年之權
雖出一時之凶患其後有至入錢五百萬者遂寘六卿
之列甚可怪也今之入粟者至老且死不得序于卿大
夫之列此固善也然而隂漁吾民追復昔日之所入又
得官焉尚有弊也入財納粟之制其可已乎
孔孟之志
問聖賢之學不貴立異苟為高言闊行驚惑天下後世
予讀其書考其行事立言皆有實用一日有為足以康
世澤民使民心悅而誠服之聖賢之達者堯舜之君伊
周之臣言行之實已著于當世不復議也嘗謂孔子孟
子適丁天意未欲平治之時不獲大用方其為中都宰
一年四方則之為大司寇舉袂而言景公謝過以實遂
還汶陽龜隂之田及其行攝相事與聞國政三月化其
信者賈者弗飾化其禮者行者弗亂化其義者遺者弗
拾而使欲致其地者幾矣蓋夫聖人嘗以期月而已三
年有成自待其政聖人豈欺我哉孟子之轍環被列國
雖未果用諸侯尊之為師恭之為賓惟恐其不及蓋有
過人者諸君嘗讀其書宜求其志之所在果使孔孟得
志于天下諸君以謂聖賢為人之務其孰為先咸序其
言予將告焉
古今學者言行不同
問古之學者有命以處得喪有義以處貴賤其進有禮
不為苟得退有義不為苟去可行則行可止則止不見
脂韋齟齬之態古人之風至今留人齒牙間者予嘗折
肱焉因歎此屬何其與予闊遠而未及見也今之學者
類能談命論義平視古人不在口耳之間有可愛者及
其行止反為不知義命之士以言視行猶西之視東然
則其學未至于自得邪談命論義又可聽焉至于自得
矣其弊乃至于是何也
服制
問紳委章甫有益于仁圓冠絇屨有益于德黼衣黻裳
有益于孝先王之制衣服明分有禮明德有義顧是禮
則守其分省是義則進其德非知天時則有愧於圓冠
非知地形則有愧于絇屨黼衣黻裳以承祭祀則其交
于鬼神也如在其上如在其左右豈特其志不在于茹
葷而後以為得哉後世衣服之制廢言其無分則土木
之類衣被文綉府吏之賤倡優之雜衣被朱紫言其無
義則紫者朱之亂色也二品以上服之朱為之次焉綠
者青之間色也七品以上服之青為之次焉其類甚衆
夫民遂無窮之欲役有徑之生忘不可過之分徇不可
必之物快其私情汩其良心小人之常態也服器欲其
華美宫室欲其壯麗婚姻欲致其好喪紀欲致其哀過
分徇物而為之不節之弊君子犯義小人犯刑無常之
分不測之變或困其資有為溝中瘠而後已者不可以
勝計也先王為之數度寓于器服宫室婚姻喪祭之間
其法甚著懼其流及于此耳惜夫後世不講而行之百
工細民不得而知焉方今聖人正名定數百度向古行
將及于此矣然而古者衣服之制禮義之所在諸君想
能熟講而詳說之衣服之制明矣欲使斯民顧是禮則
守其分省是義則進其德復有何道焉幸著于篇將
擇以獻于上
禁𣙜
問先王之于山澤之物為之厲為之禁妄入者防之以
厲盜取者制之以禁使其地之人守其財物以時入之
頒其餘于萬民如此而已山海之利悉歸于公上後世
多起于養兵贍不耕之衆應不測之事幣帛芻秣水浮
陸駕斷續萬里而望有常之賦足以給之是則難也然
則天地之氣盡𣙜而入之權時之義未足以為怪也時
難事多則以其利優公禁之可也時平事復則以其利
優民通之可也然則禁𣙜之法今欲不厲乎民而得利
焉其術安在
革貪僭
問貪下僭上富人之情也連阡列陌廪庾亦已足矣尚
欲流為豪商隠為逸戶是其貪也飽食膏粱逸居峻宇
亦已足矣尚欲服侯服宅是其僭也貪則長姦僭則生
亂民姦且亂天理滅矣邦本殆矣保而養之驅而之善
欲其從之也輕是則難也然則安富之術何以
擇將
問古人有言天下安注意于相天下危注意于將予以
為不然勿問其安危内則注意于相外則注意于將夫
蠻夷猾夏有苖弗率蓋雖堯舜之世有所不免聖人不
能使無猾夏之蠻夷而能使之不忍為者以其有仁將使
之不能為者以其有智將使之不敢為者以其有義將
今欲得是三將果有術乎古之得將多矣所謂三將可
以辨乎
禦戎
問夷獠之類負山阻險散處溪谷之間篁竹之内猿猱
之攀緣雉兔之竄伏蠚蟲毒草疾疫厲氣乃其所恃以
却敵者也此壺頭所以困馬援歟驟發之兵新任之將
邂逅相遇心德未契蹈不測之山馭不羈之蠻夷不知
氣之所宜所以見疫不知其地之所在所以見䧟不知
其兵之所尚所以見屈可不慎哉然而昔之治日南者
則有博德之招降楊僕之攻取祝良之于九真張喬之
于交趾馭以方略招以威信昔之治雲南者則有韋臯
之方略鄭純之清㓗諸葛亮之擒縱李德裕之控扼猿
猱之類請就羈束之不能出入險阻之間為中國患則
此數將可謂良矣今欲諸君詳著蠻夷之利害博德楊
僕祝良張喬韋臯鄭純諸葛亮李德裕所以制治之方
將有考焉
演山集卷四十五
