演山集卷五十二宋黃裳撰
雜說
怒有以責之也至亡國也不足以責之思其治者而已
下泉之詩是也怨有以親之也至亡國也不足以親之
哀其亡者而已黍離之詩是也政有得失則于物有善
惡物有善惡則于情有喜怒情有喜怒則于聲有美刺
故曰聲音之道與政通其君不驕則其宫不亂則其音
不荒其財不匱則其羽不亂其羽不亂則其音不危故
曰五者不亂則無惉懘之音矣誣上則天下之誠心喪
行私則天下之和心喪此亡國之音所以作也
禽獸有聞而無知有情而無文故不知音衆庶有知而
無德有文而無實故不知樂
聲變而為音故審聲以知音音比而為樂故審音以知
樂政者樂之安樂怨怒中滛恭慢之所自作故審樂以
知政樂與禮同出乎仁義之實禮之實節文仁義之成
樂則樂其成而已然而樂之和已有節文在中焉子曰
禮者理也樂者節也以其樂為主不得謂之禮耳故曰
知樂則幾于禮心徹而為智智徹而為德偏得樂則和
而有所流偏得禮則中而有所倚非所謂有德
極音致味以物為音為味也朱絃之有遺音玄酒之有
遺味以德為音為味也先王之制禮樂也以極口腹耳
目之欲則雖極音致味不足以厭其志而教民平好惡
反人道之正則内足而無待乎外矣故雖朱絃之濁疏
越之遲三嘆之希元酒之質爼魚之腥大羹之淡足以
勝其欲是以先王之制禮樂也務使人以禮而後動以
節而後作
天命之謂性人為之謂習孟子曰天下之言性者則故
而已矣故所謂習非所謂性
性之中含孕萬物之理率而一之不散其樸則其體無
乎不在不流其真則其用無乎不善道者無乎不在無
乎不善者也昜曰繼之者善成之者性所謂率性之謂
道則成之者性之謂也所謂修道之謂教則繼之者善
之謂也
道者天也合而言之也故率性之謂道教者仁也散而
言之也故修道之謂教率性而為已修道以為天下不
為天下後世計則道無事乎修矣
道之無不在也雖稊稗瓦甓之間無不在也道之不可
湏臾離也雖躇步跐蹈之間不可離也惟其無不在故
不可須臾離
隠微之中有無不在道隠而見微而顯有必然之理此
君子所以慎其獨也能慎其獨然後為已則能率性為
天下則能修道天下之道由中而生者也禮曰至德為
道本道不在小亦不在大道不在高亦不在下惟過與
不及然後道喪
以五禮制中以六樂致和然後能贊天地之化育故天
位乎上地位乎下而君子成位乎中焉不和則不相交
不中則不相合
君子之道其微也在所不覩在所不聞其顯也在乎天
地位萬物育苟非知道之無不在知我之不可湏臾離
安能至于此極哉
君子有時中則有時不中矣此其所以為中庸更而不
可拘續而不可窮其縱不流其守不固流者執庸而不
及中者也固者執中而不及庸者也執庸者害道之常
此為庸者之無忌憚也執中者害道之變此為中者之
無忌憚也楊墨失中子莫失庸
過者太高而不及者太下非時中者固三者皆非所窮
未能至道能中則無過不及能庸則無固此其所以為
至德歟
中者人道之至神者天道之至
智者過之故夫婦之愚不可以與知此所謂愚者不及
也賢者過之故夫婦之不肖不可以能行此所謂不肖
者不及也
智者行之然後愚者得以知焉賢者明之然後不肖者
得以行焉
莫之知避者不知罟獲之為害也不能期月者不知中
庸之為善也不知其為善則不知其為害故不知避與
不知守皆非有智者
舜行道者故曰其大智也歟回明道者故曰回之為人
也
均天下國家能義而已辭爵禄能廉而已蹈白刃能勇
而已不可均而均之則傷義不可辭而辭之則傷廉不
可蹈而蹈之則傷勇在乎爵禄也可辭在乎中庸也不可
辭而勿辭之斯能廉矣在乎白刃也可蹈在乎中庸也
不可蹈而弗蹈之斯能勇矣
南方陽明而主生有君子之道焉生則子民之仁明則
君國之智北方隂險而主殺有強者之道焉君子之強
而強不足以名之者以其能強能弱也寬柔以教所謂
能弱不報無道所謂能強袵金革死而不厭所謂能強
而不能弱能強則不流能弱則不倚
富貴不能淫故國有道不變塞焉貧賤不能移威武不
能屈故國無道至死不變
百姓日用其道故曰費日用其道而不知故曰隠費則
顯諸仁故曰匹夫匹婦可以與知可以能行隠則藏諸
用故曰聖人有所不知有所不能有所不知者以其神
其德有所不能者以其神其行孝弟之始行乎父兄之
間則匹夫匹婦其孰不知哉孝弟之至通于神明則雖
聖人有不知者而况匹夫匹婦乎
天地不為人咨怨而廢寒暑君子不為不能者而卑其
道孟子曰中道而立能者從之是故語君子之大者其
混成體一妙用體變而不見其迹故天下莫能載此其
極高明者語君子之小者則置法以民制行不以已而
不戾其情故天下莫能破此其道中庸者天下之人同
有一性而人之性同有一道君子之教則修是道而已
改而不止則賢智過之愚不肖不及言其不遠人也欲
離之而不可得也言其不盡人也欲即之而不可得也
千萬人之情一人之情是也故施諸已而不願亦勿施
于人所求乎子以事父未能也則已先盡子之道而已
所求乎弟以事兄未能也則已先盡弟之道而已
庸德言行以德行之為貴庸言言謹以言謹之為貴能
謹則不易其言矣心有所造然後發為言行言顧行行
顧言
富貴貧賤在外者也吾無所加損焉非在我者也以其不
願乎其在外者故素富貴行乎富貴素貧賤行乎貧賤
無入而不自得焉不陵下以其富貴不能滛不援上以
其貧賤不能移二者出于不願乎其外
上不怨天處已有命下不尤人處已有義莫非命也君
子道其常小人道其幸道其常則以為善而後得福故
居易以俟之道其幸則以為不善而未必得禍故行險
以要之幸亦命也君子不以為命而謂之幸
妻子兄弟室家父母君子逹此以治天下者也逹之天下
所謂譬如行遠其道本諸身而已所謂自邇父母其順天
下順之
視之弗見無形也聽之弗聞無聲也凡麗乎聲形之間
者有新則有故無故而日新者其鬼神之德歟易曰日
新之謂盛德惟聖人為能體道鬼神數能行之體物而
已體物而不可遺故如在其上如在其左右
文王聖父也述之可也武王所以為達孝瞽叟頑父也
諧之而後可也舜所以為大孝
舜傳之賢而曰子孫保之者天與賢則與賢天與子則
與子天下為公傳之賢也猶其傳之子
尊為天子必得其位也德為聖人必得其名也子孫保
之必得其夀也富有四海之内必得其禄也大德材也
禄位名夀因其材而篤賢者也
舜言德為聖人而武王不言者其避文王歟此亦周公
思兼三王以施四事不及文王之意然而公之為盛也
不足以言德
樂由中出不可以為偽樂得其道而正樂興焉樂之由
中出者也樂得其欲而淫樂興焉樂之由偽作者也均
是樂也而樂有内外在外之樂無常其欲無已無常之
樂不赴無已之欲則憂至焉物累其心又累其樂之去
則惑而已矣
反情以和其志則以道制欲廣樂以成其教則以道制
人之欲
成性存存非幻不滅道義之門闔則義入而歸道闢則
道出而行義
川谷異制民生異俗遲速異齊飲食異和衣服異宜器
械異制先王將使四海為一家中國為一人此非所同
者使之同歸于善而已四方之政事上下之志四方之
傳道嘗患其法不相通其情不相知其善不相聞自非
以意致德以神會道之人居則麗乎方動則麗乎形雖
欲相感以情相聞以善不可得也然而先王將務四海
為一家中國為一人不亦難乎置官設屬使取四方之
善訓而同之蓋無難者合方氏通其財物以合其事除
其怨惡同其好善以合其情此齊其政而已欲其從之
也輕則必有訓而後喻焉訓方氏道四方之事以訓其
事道上下之志以訓其情雖然予道而已欲得四方道
而訓之則其傳道烏可廢哉四方之傳道蓋見于文辭
予取而誦焉正歲萬物更新之時訓方氏則布而訓四
方正其始也新物使人志淫而好僻有戾于訓焉訓方
氏務若其情而訓之使人好惡之情好善而惡惡則亦
觀新物而已
四肢之于安佚人之情也樂徇其情惡勞其形不能非
禮勿動而使非僻之心輙乘安佚以蹈其舍則無所不
至矣而况王乎天下視儀而動聽唱而應者也先王制
禮視有旒聽有纊言有紀動有佩堂上之行門外之趨
為之樂儀以防其肆使聽其聲而其意以誠使顧其體
而其氣以正周旋中規折旋中矩進揖退揚而後鏘鳴
之佩左中角徵右中宫羽君明事物之意在其中焉非
僻之心無自而入是故祭祀朝會師田封建之時王在
五路則其步趨之節責大馭焉五路之上王安佚矣然
而顧車之行而聞肆夏之聲則由吾于堂中顧車之趨
而聞采齊之聲則由吾于門外王之言動造次無非禮
者樂師之所教大馭之所御與有力哉
君子之祭不盡志無以致欽不盡物無以致愛致齋于
内散齋于外齋之日有所思祭之日有所見此盡志也
内心也其備小物也水草之葅陸産之醢在焉其備美
物也三牲之俎八簋之實在焉其備陽物也昆蟲之實
在焉其備隂物也草木之實在焉此盡物也外心也
惟聖罔念作狂則為僭為豫為急為蒙惟狂克念作聖
則惟謀惟哲惟乂惟肅此狂與聖所以序八者之間歟
伯夷叔齊避地者也柳下惠少連辟色者也虞仲夷逸
辟言者也辟世之士其朱張歟言行不見于天下孔子
不得而論之序在六民之中非夷也非虞也非惠也晨
門荷蕢丈人接輿長沮桀溺之徒一方之見皆以孔子
有求于世而非之者孔子所以論列四辟之士而見其
志焉故曰我則異于是無可無不可
往来不窮謂之通萬物之理也推而行之謂之通四序
之運也往不窮于幽来不窮于明則亦推而行之而已
演山集卷五十二
