演山集卷三十七宋黃裳撰
御試策
策題
問禮所以辨上下法所以定民志三王之時制度大備
朝聘鄉射燕享祭祀冠㛰之義隆殺文質高下廣狹多
少之數至扵尺寸銖黍一有宜稱貴不以偪賤不敢踰
所以别嫌明微釋回增美制治於未亂止邪扵未形上
自朝廷下逮閭里恭敬樽節歡欣交通人用不踰國以
無事降及後世陵夷衰微秦漢以來無足稱者庶人處
侯宅諸侯乘牛車貧以不足而廢禮富以有餘而僭上
宫室之度器服之用冠㛰之義祭享之節率皆紛亂苟
簡無復防範先王之迹因以熄焉傳曰禮雖未之有可
以義起也而後之學者多以謂非聖人莫能制作嗚呼
道之不行也久矣斯文之不作也亦已久矣抑將恣其
廢而莫之救歟將因今之才而起之也
策一道
臣聞致道則求諸人以人者善之所在也及其行道也
不可以求人惟人求道置法則從諸人以人者情之所
在也及其行法也不可以從人惟人從法聖人之為天
下合衆善以為道合群情以為法其為教也則宜民下
無異習其為政也則宜臣下無異說若夫蠡管之見涓
埃之善奚足以致哉聖人以為物態有新故民情有好
斁俗有盛衰時有彼此事有變常道有升降法有損益
以道應時以法制俗當與萬物之理相得於無窮則夫
善之所在未可以廢也當與萬物之變相適於無常則
夫情之所在未可以廢也陛下所以三歲一詔旁集天
下之士親降聖問而使一介草萊類得發其涓埃之情
以助太山之崇高滄溟之深遠如臣之愚何足以與此
然而臣聞大道之世貨惡其棄扵地也不必藏於已則
俗之於物輕矣力惡其不出於身也不必為已則俗之
扵我輕矣不以我累道不以物累我天叙之中夫婦之
情父子之性君臣之義兄弟之序所謂有物者也天秩
之中父厚於義而薄於仁母厚扵仁而薄扵義君無為
而尊臣有為而累所謂有則者也方是之時上下之分
烏用辨哉不必持衡與之為輕重而人自以為平不必
探籌與之為得失而人自以為公其正不必規矩而天
與之為方圓其信不必符契而天與之為取與方是之
時上下之志烏用定哉以故天之象地之器鳥獸之文
土地之宜未有仰觀而俯察者則象與器其孰制而用
哉法無所始亦無所成禮無所益亦無所損道之下降
在乎衆器之間而已人能輕物與我而相與為天遊未
有過禮而踰不及禮而偪者聖人蓋未有患也然而汙
尊而飲捭豚而食遂以為禮搏土為桴築土為鼓遂以
為樂營窟橧巢羽皮毛血聖人惡其鄙野太甚貴賤之
分長幼之序飲食居處幾與鳥獸草木無以異焉以故
聖人作為禮法以文其實營窟橧巢未利於居也為之
臺榭宫室草木血毛未利乎食也為之炮燔烹炙羽皮
未利於服也為之絲麻布帛汙尊抔飲未利於飲也為
之範金合土網罟之利佃漁耒耜之利稼穡刳剡之利
於川服乘之利於塗弧矢之利禦寇擊析之利待暴利
用之法詳於此矣然後制禮之文施於飽食逸居之時
使遠於禽獸朝聘之禮所以和君臣冠㛰之禮所以正
男女祭祀之禮所以交鬼神為之射禮以觀其志體為
之鄉禮以辨其齒位合其歡也為之燕禮致其欽也為
之享禮雖然昔時鄙野之風稍趨於文而文之弊使人
役有涯之生隨無窮之情忘不可亂之分徇不可必之
物其性失中其心失性以非廢禮也偪以美没禮也僭
遂喪天禮之自爾者性命之情日入於衰薄有如橫流
之衝失其大防汗漫而難制是以朝聘之禮不足以和
君臣冠㛰之禮不足以正男女祭祀之禮不足以交鬼
神射鄉之禮不足以仁州鄉食饗之禮不足以樂賓客
然則禮之數豈可廢哉有數而無義則其制禮也不足
以因情有義而無數則其制禮也不足以定分朝聘鄉
射燕饗祭祀冠㛰之義高下隆殺文質廣狹多少之數
所以見於聖問而臣以為禮法之行自聖與貴者始賢
者先王以率愚貴者先王以率賤者也數度存焉其在
宫室也廟各有數堂各有尺其在衣服也冕各有章旒
各有寸其在車旗也常各有斿車各有乘其在器皿也
所食之豆所獻之爵其數有多寡其用有貴賤雖然禮
數之扵天下豈特進其不及之才歛其不平之氣以就
繩約然後以為得哉有以多為貴者以文為貴者以大
為貴者以高為貴者以其外心者也有以少為貴者以
質為貴者以小為貴者以下為貴者以其内心者也内
之為尊外之為樂少之為貴多之為美是故先王之禮
不可多也故常不豐不可寡也故常不殺惟其稱而已
天下之人顧其教則謹其分明其義則進其德此其所
以致治於未亂止邪於未形歟不然而禮之近者適人
之情禮之遠者明德而反本芻豢稻梁庶羞酸醎以養
其口椒蘭芳苾以養其鼻雕琢刻鏤黼黻文章以養其
目鐘鼓管磬琴瑟笙竽以養其耳疏房安車越席牀策
以養其軆此適其情者也聖人以此救上古之鄙野不
能使後世無文之弊目之於色耳之於聲鼻之於臭口
之於味四肢之於安佚未有能克已復禮以為仁焉則
禮之近者適足使人流而為淫泰乘而為詐偽耳山藻
之僭澣濯之陋豈可廢哉是故聖人之制禮也酒醴之
美而元酒明水之尚黼黻文章之美而疏布之尚莞簟
之美而蒲越槀鞂之尚丹漆雕鏤之美而素車之尚是
故禮雖道德之下及忠信之薄而道德忠信所以不喪
者禮實明之也禮之近者適人之情而人情之適未常
放者禮之所尚不在乎美者而已二帝三代以法趨時
以義起禮不能有異於此特其詳略未可同耳故臣嘗
言道無常也未始有弊焉必有升降者禮法為之也時
無止也未始有弊焉或有彼此者習俗為之也繼道以
致用者善也制善以致治者法也異法者彼此之時異
時者盛衰之俗異俗者新故之物物之新故俗之盛衰
未始有常也則以法趨時以義起禮豈有一定之論哉
是故聖人之在下者或清或和以矯一時之俗而救其
弊焉則有三子之行聖人之在上者或損或益以應一
時之俗而救其弊焉則有三王之禮然而道失而後德
則二帝之趨時也致隆於德未能以為皇德失而後仁
仁失而後義義失而後禮則三代之趨時也致隆扵業
未能以為帝道也德也業也皆聖人所能有者也其用
之異者以制俗異之也皇也帝也王也皆聖人所能為
者也其名之異者以應時異之也臣謂有成與虧者法
也無成與虧者道也無成與虧之中注之不盈酌之不
竭萬法之造費之彌多資之愈有唐而後成周而後備
於形色名聲不可以為量數若夫制於禮者為之非特
不可以致治也必待數百歲其智足以相備者而後全
若夫休道者慮後而致隆則堯之所成周之所備伏羲
旦暮而陳之奚必俟唐與周哉臣謂時之所緩聖人不
以為急俗之所惡聖人不以為好是故五帝而上其書
謂之三墳言大道也二帝而下其書謂之二典言常道
也然而常道之用又其大道之降者歟不然而忠質之
過也周以極盛之文而救之蓋自夏商之末仁義失盡
矣則周之所以救其弊者其有禮歟盡仁之數以制禮
盡禮之數以制法辨等之儀教節之度尤詳於二代則
大道之降者未足以為怪也後世之難治惟其物我大
重我重而踰物重而偪無窮之欲不測之變不可以略
制也行法之吏至於三百六十而後已豈其好詳哉禮
以義起法以時行而已臣觀三代之盛忠質文之不同
道服器官之不同法相沿以情相革以迹朝聘之勤燕
享之歡祭祀之誠㛰姻之好歡然有恩以相愛粲然有
文以相接彰之以車服揚之以聲音光之以詩書明之
以藻色其猶一元之散遂華萬物而為春歟和氣之中
聲色萬類飛者翔走者伏潛者躍並行而不相悖並育
而不相害莫知為之者三皇之世未著於德義其猶一
元之含萬物歟二帝之喻則向乎春矣陛下體道在上
造化群材因革庶政教令刑禁下行上施其猶天道之
運四時歟作者使復枯者使榮則春之風雷散者使歛
華者使實則秋之霜露將與有生之類還淳反一而為
太古之遊固陛下之志也若夫宫室之度器服之用冠
㛰之義祭饗之節率皆紛亂苟簡未復三代之遺法豈
可望哉念此宜聖策之所及也臣聞不能以禮趨時則
其為法也無功不能以義起禮則其為法也無道禮樂
之情同明王以相沿知禮有所因三王異世不相襲禮
則禮有損益商因於夏禮所損益可知也損其文而益
之以質故也周因於商禮所損益可知也損其質而益
之以文故也其或繼周者雖百世可知也文弊則質救
之質弊則文救之文質相代而趨於中蓋雖百世不能
昜也偽者文之過野者質之過繼文之過必過於質而
救之此孔子所以欲從先進歟時也惟夏之從車也惟
商之從服也惟周之從樂也惟舜之從鄭聲之淫非所
可欲者也文弊之俗皆溺於此樂則惟舜之從然後鄭
聲可以放焉自秦繼周禮之情不能有所因乃滋法令
以酷天下禮之文不能有所損乃極奢侈以窮其欲不
能以智出義以義明德不能以仁出禮以禮明分苟以
徒法而制天下禮之近者又從而充之古遠而難行者
類棄而不為遂使天下之俗流而為淫泰乘而為詐偽淫
為鄭聲殆為佞人則其制天下也適足以為亂焉豈能
辨上下定民志使恭敬樽節歡欣交通以戴其上哉若
夫諸侯乘牛車庶人處侯宅貧以不給而廢禮富以有
餘而僭上宫室之度服器之用冠㛰之義祭饗之節率
皆紛亂苟簡未足以為怪也漢文帝好道家之學以為
繁禮飾貌無益於治皆罷去之專務朴素然而文帝豈
能監周之弊而致然哉會其所好適近聖人繼周之意
故其屋壁得為帝服倡優得為后飾賣僮婢妾富人大
賈皆得以上僭莫之制焉斯亦文帝不能以義起禮之
過也嗚呼文帝畏甚高論而釋之與言秦漢間事而已
唐太宗好三代之禮樂房杜不能對者故其為禮也沿
秦故以為漢沿隋故以為唐其治卒愧乎三代而使三
代本數末度寂寥數千載間未有能振之者可勝惜哉
陛下慨然有志於此將欲貧者不至於廢禮富者不至
於犯義文不至於野趨乎文質之中非特天下後世受
其賜也斯文不亦幸乎臣聞有其德而無其位不敢作
禮樂焉為其無行禮樂之權也有其位而無其德不敢
作禮樂焉為其無立禮樂之道也而今陛下尊為天子
有其權矣德為聖人有其道矣何憚而不為然而不能
因俗則禮失人不能制俗則人失禮禮失人也無情人
失禮也無分陛下以義起禮而臣言其所以因俗所以
制俗而已寒暖燥濕異氣剛柔輕重異齊器械異制衣
服異宜飲食異和此天理之所異者俗之所宜先王之
所因析言破律亂名左道淫聲異服竒技姦色行偽而
堅言偽而辯學非而博順非而澤有疑於衆圭璧金璋
錦文珠玉或不中度或不中幅或不中量或不中儀有
行於市此人偽之所異者俗之所病先王之禁因其所
宜而弗禁其所異天下之人心與物化志逐利往譬如
新生之犢猖狂而趨未知其所向則雖以義明法以數
定分歛其放肆以就繩約亦已勞矣是故大司徒施十
有二教所以因俗者一所以制俗者四太宰以八則治
都鄙以禮馭其民則其制俗者也以俗馭其民則其因
俗者也蓋惟聖人以道出法以德制行然後能為因俗
而與之同能為制俗而與之異其因俗而與之同也則
能使之歡欣交通其制俗而與之異也則能使之恭敬
樽節禮之遠者使之知所尚焉則能明德反本而不溺
於忠信之薄道德之下衰三代之禮可得而終始也此
臣之計也
演山集卷三十七
