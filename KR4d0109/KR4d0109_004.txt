演山集卷四宋黃裳撰
古詩
寄卧雲先生
卧雲先生由内觀謂使妻子忘我難顧予且不自有父
安得有汝為悲歡(君方致道之時忍情割愛以絶累為急其子訪而得之君曰吾且不自有)
(父安得有子哉忽逃而去其子復失所在)武林溪上乃所寄今且幾歲無往
還源頭流水去復落落花繽紛春屢殘秦人漢世不須
問寂然自在桃花灣嵩嶽遊人忽相逐羣碧插空三十
六漁人不見空懷想路迷山口今誰訪幾時行幾時歸
本無行止吾何疑豈將眼力隨塵機行亦可歸亦可長
沮桀溺非通道此生未必山中老
五祖長老惠竹簟
六月如蒸火方老三伏炎炎撓清抱閒中雨汗林未悄
忽得禪師祖山耗笛材未許龍鳳吟却織雙紋愜高卧
卷進西來尤是時乃似烏薪雪天到長鬚為我掃幽榻
數尺漣漪細風過謾入祖山何所聞但覺雷聲肅慵墮
欲酬此意知未能且學文公贈相好
贈方外士
擾擾紅塵高臥客紅塵不染人難識琅琅為講還丹篇
若有清風濯胷臆玉兔走入流珠宫正向時人失中得
根本蓋自仙翁傳仙翁住世千餘年
贈崔風子
崔風不風人莫測只恐時人問消息子聞妙道今幾年
百刻光隂貫今昔天柱峯頭獨看月火裏青龍産芽雪
屋上無霜春勢強十二危樓電光徹劍潭居士心相從
何時遂扣逍遥翁自知心骨異凡物豈願老死浮生中
貽李道士
道士無來鶴衣白無事猖狂走南北偶得秘訣烟霞間
鬼谷先生眼睛碧謂我當接王公談且與天庭二分術
儻來已感仙翁靈占夢夢中宜自驚妙光照物乃是道
結廬歸去南山青
琴軒(并序)
以琴名軒琴不與焉學忘形聲者也心無所事乎
機手無所事乎巧妙音幽韻本于無何有之鄉山
泉泠泠松風瀟瀟湘江月眀萬籟合于太虛莫能
感而對之黃君勉哉窒欲以虚其心滅學以空其
性將進于是則予之遊是軒也當以非耳聽焉因
書昔年次人憶琴之什以為贈云
聲音求我皆邪道有琴可聽非深造無絃絃上聲無聲
世間此曲今何人
仙會樓
金碧崢嶸演山脚合有雲駢下寥廓自嗟本是煙霞翁
一念人間已知錯聞說樓成歸思濃想見羣真多綽約
水虎火龍方得傳看破浮生豈能縛夜深時獨倚欄干
誰見金花當面落此道既與羣真同雖隔霄壤常相通
演客千載無遺蹤停聞杖履來相從
讀王黃州遊官篇
感義區區謀國士竟為升平模稜子抗章言事來去忙
左提右挈歸之理見姓書名安且榮寧問賢愚落青史
隠居到此當忘言對月且倒無憂罇
積雪
能積又能忘時高又時低圭璧隨所寓陵谷豈可齊夷
坦掩曲徑勿使狐生疑光眀破宿靄勿使雞求棲在臘
方得時此意非爾知知我為餘寒不知為繁禧
交遊
率爾相會遇欣然同醉吟意外談笑易胷中矛戟深契
合好甘醴聽聞嫌正音交結自此始刎頸當知心
醻程忠彦見寄
新吟走長鬚喜鵲鳴高枝邂逅固有分非人所能期對
坐俯寒壁得予尤相宜
進取俄比肩歡笑亦傾蓋一夢長相尋尋子江天外子
來慰所思苦吟醻適會
京塵化我衣吳風變子語二人還相逢道在無今古薰
澤何所為本無緇與素
儒林小官冷僕馬略勝步素竹園中遊青眼勞一顧孰
與歐廬間閒雲自來去
側承雙筩聲自作天籟鳴聳耳願一聽使我泠然清誰
云吳儂音能變中正情(忠彦云薄遊歐廬間中性易流輒作吳儂語格)
送紀教授
名利場中化君子偶得延平二高士王子好談兼好行
行如不及談如傾(王子道原節推為人甚似充甫)此生根蔕果安在寧
復計校枯與榮紀子忘知更忘說行所當然孰云别坐
間自有雷霆聲何事區區論標月二子躬行人所稀但
恐東野無人隨香爐峯前幾時過興龍禪師故鄉老草
堂夜話燈影寒瞬息春風我先到
貽儒生
含章緣俊雅發理自聰眀德行孔庭秀公卿唐彀英博
嫌愚作弊文恐偽為情御世教方盛動人風更清反三
雖稍悟得一豈須驚竟寘伊周列難忘齊魯生(儒方困于談理)
(而悟禪語有逃儒而歸釋此其弊也)
送公表判官解官南歸
汚吏物勝志俗吏勢勝義志義不可勝勢物如脫屣古
云士大夫此道既墜地俯首拾蹴與仰視忽高致仕塗
無清風大望失所寄志士獨懷古義氣已屢喟從事彭
城公不求亦不忮接下斷驕簡清慎遣外累三載日猶
短六計滿物議薦章何所歸見敬乃虚器得喪固有命
失士豈無愧顧我眼力壯古貌入青視方恨相得晚笑
語未獲醉官滿不可留年華促歸計雨後雲既收日上
春已至雙水勢愈活南注飛不洎兩山夾長流稍稍有
青意此景送君何處遊荔枝林下維扁舟窮通身外不
足念醉吟可寫塵中憂至誠所與暫暌遠時復一嚏聊
相求
贈謝殿元
風自東山吹厥後義重生輕公所有懷抱應書霜雪眀
一封十事龍鱗輕青雲失志蕡無悔且喜歲寒柯未改
名節稍從言路愛待向烏臺觀慷慨
東湖留題
雲門舘
冥冥出世既云往急急度人還復來會當為物落城市
誰探北扉開未開下視東秦在諸掌一念已到非蓬萊
與子邂逅固有分况是胷臆無纖埃
鷺下亭
白鷺下遥水青銅絶纖埃窺魚風色定移渚客聲來事
傃眀眀遣樽臨渺渺開静憐閒意好為過夕陽回
釣璜臺
想見海濱老坐觀臺畔清一綸聊自適萬戶本無情魚
躍心機静鷹閒世事平行藏天意在千古跂功名
駐興橋
方上大鼇背俄生五湖心急急遊此道擾擾休相尋
步虚橋
俯仰是天漢陟降非世路常聞步虚詞時聳採蓮女
鴛鴦渚
江海風波外隂陽化育中相隨還戢翼得性渚西東
鴻鴈渚
兼忘物我翫鷗客自得行藏遵渚鴻看破眼前人與物
紫元翁在小橋東
翫鷗亭
水面浮沉聊自適人心得喪便相疑徘徊聽我樽前唱
莫道機忘了不知
意息機乃息人忘鷗亦忘逍遥方自得邂逅豈相妨静
見水天闊閒知春日長浮沈無一累誰更問行藏
綠巖亭
半巖亭勢俯漣漪北顧尤宜鷺下時終是謫仙風思好
無情常與月相期(永結無情遊相期綠巖畔故云)
歌豐堂
禮樂看公暇隂陽報歲豐四時當共樂一氣已相通歡
笑壺天上清虚色界中可歸猶待月未放曲聲終可喜
年豐自忙少豈特明明得歡笑三樂光隂誰與知但向
魯詩尋政要
醉歸亭
醉舞既成樂醉歸還有儀漣漪閒自(闕)渾沌有誰知噦
噦鸞鳴處振振鷺起時忘歸忘未得方釋魯公詩
水鑑亭
蘋藻風初定鸞鳳匣已開有時開妙象無處拂纖埃樂
共人世到醉從天漢回不知誰作記寥廓卧樓臺
竹林齋
桃溪出世境竹林居士鄉中虚秘天韻外直凌秋霜静
久世味淡翠深人意涼觸目多俗物見君何日忘
湘江亭
休論湘江偽與真楚花窺影玉霄春琴聲如鼓如妃子
豈意相投似故人
桃溪庵
灼灼芳意閙㳙㳙朱絃鳴晴光發清淺翠華相合并寒
涘通遊徑清杯得落英且慰浮生勞勿念閒名輕桃溪
日日流弗止何獨行桃花年年開既落還復榮昔聞避
世士有物應混成不行亦不止不死亦不生秪聞莊學
羨俄失何必驚此語誰可解住庵如登瀛
贈周生
周生能以幽意一寫于琴書相去阻修未及親見
而聽之然其身居市㕓而能獨遊形聲之間務造
象意之表亦足佳者貽之詩云
山峯山下無塵客方寸有能人未識風吹山水意飄飄
月照市㕓機寂寂將使居人聞此聲既澄世慮虚生白
英華滿軸非春能銀鈎更有千鈞力忽然欲運胷中竒
一揮時落雲間壁何當便跨圖南鵬聲意相尋七峯側
經遊湆澹留題澄寂軒
湆澹險怪士氣馬如狂濤趨蹶日萬變風石常相遭浮
沉有命在險易如人何此景稍稍遠十里無横波劍潭
澄寂客注酌無喪得狂心到此闌觀水還無觀蟾光中
夜静銀色滿襟寒謾對浮屠笑若心應了了莫看灘上
湧但取潭中照
演山集卷四
