演山集卷二十一宋黃裳撰
序
資深字序
天下之人不能宏者有物窘之不能深者有物窒之故
其識非造理而得氣非資性而動識特見於目前氣特
發於胷中故其才用徇物以為偽以物之幻化遇爾之
繆妄言則數窮動則屢趣塵勞擾擾孰為是者嗚呼役
有涯之生騁無窮之智紛莫能解可勝悼哉予欲學者
以義刃去所累以仁器受所感宏者無邊深者無裏宏
深之中大氣生於仁剛氣生於義氣非仁義不生烏有
能亂其識者邪是故物至而應事起而辨感觸其虚一
者不能率爾使動於辭氣常謂君子之酬酢凄然似秋
長者斯成散者斯歛置彼有舍而已吾見君子之容體
如見秋色清明而簡静無可撓者揚子曰其為中也宏
深其為外也肅括此之謂歟故人仲通以括命名予以
資深命字孔子曰居則曰不吾知也如或知爾則何以
哉仲通仕矣知於人矣將有無窮之變即君而治期君
而復則君所以應之非俟予說而後諭者也然而仲通
致予之文故書以告焉
書意集序
一日搜予殘藁得元豐巳未所為序記啟古律詩若干
篇序而集之號曰書意常回顧性分中求其所謂飬心
治氣之道立之以志作之以情有感而後動合飬而為
意思一寓之翰墨則其所書者意耳不主乎言孟子曰
不得於心勿求其氣之無趨勿求其言之無害故其七
篇之書發於心氣之所飬雖其立言亦如與人答問之
時近而遠約而詳不為艱苦輕揚之辭僕雖不敏輒慕
其為言未之至也若夫採摭歴代之史百家之集巧語
竒字隠奥難見之事迹聯綴為文出入不意然後以為
工豈其志哉雖然僕之意豈敢便以為不可易者尤有
修焉故其言之是非工拙醇疵詳約期於絶筆而後定
然僕之集雖累百卷謂之書意不可易也第以年號甲
子辨集之先後云
樂府詩集序
後人多嗜為詩觀其感寓無復古人之風趣雖使大師
拾其遺者播之金石被之絲竹薦之宗廟奏之閨門族
黨其能使聽之者或和而恭或和而順或和而親猶古
之樂乎吾不知也詩之所自根於心本於情性有所感
志有所適然後著於色形於聲乃至舞蹈而後已烏有
人偽與其間哉聖人以思無邪斷詩三百篇所謂無邪
者謂其思誠耳詩由思誠而作則聲音舞蹈之間特誠
之所寓焉故其用大明足以動天地幽足以感鬼神上
足以事君内足以事父雖至衰世其澤猶在野甿閨婦
羈臣賤妾類能道其志其情有節其言有序豈苟以為
文哉今世之人天倫風度與古人所受同然内蔽於徇
已而失詩之理外蔽於翫物而喪詩之志嘉美憂怨規
刺傷閔適一時之私意先物而遷就之此徇已者也風
雲泉石春花秋月與其情相適則醉酣歌舞揮毫而逐
其後以寫一時之逸興此翫物者也二人之詩出於偽
非天理之自然雖清辭麗句有足愛者而實不及鄉唱
之所感故後世採詩之官廢亦不足為恨也予方惜古
之詩不復作及讀君所為樂府詩窮其詩之來當在虚
静中有物採之然後發也故其言有感物而興者有託物
而興者其嘉美憂傷喜怒哀怨能道人情物態之難言
者然君無意乎為詩也寓其誠而已故雖難言之物君
亦以無意而得之意其言優游而有斷放肆而有節不
可為畔岸也使播之金石被之絲竹薦於宗廟奏於閨
門族黨必有應之者若夫内蔽於徇已而失詩之理外
蔽於翫物而喪詩之志兹實辭人之詩豈予所以待君
哉
選佛圖序
以定發慧以静生覺以虚致明天下之成心也成心之
中有佛存焉圓覺妙明應化而化物其猶鑑之有明歟
其明不隨像生亦不隨像滅生滅無窮而鑑之明寂然
不動也然則為佛者豈求諸遠哉天下之人皆有是心
心皆有是性衆凡之流為物甚靈鑑其静披其一然後
落着相益諸行邪道以聲色香味而有貪淫嗔癡而有
生老病死其生也昏迷於妄想其死也䧟溺於惡趣腐
敗死滅猶或鳥獸草木之不若甚可悲也人之心成之
則為佛失之則至於鳥獸草木之不若得失之相去其
間不能以寸而衆凡者不惟心知所致而求之他焉彼
既自棄而無憾又懼三塗之報其惡也貪嗔之中更漁
厚利與佛之徒華其居厚其飬徼幸天人之報且夫貪
嗔既誤矣又肆其貪嗔趨利而邀福此與喪心而求佛
者何以異哉其去人天愈遠其入三塗愈深至於兩失
而莫之悟可不謂大哀乎且夫作福之善者福之力罄
而墮焉又况貪嗔而邀福者耶嘗謂聖人欲繩天下之
惡也為之五行以懲之於顯明而佛為之言三塗以懲
之於幽間為惡者無懼於生則猶有幽間之慮焉佛之
有補於教斯亦至矣然而衆凡者知三塗之可畏而不
知心實為之心之本未始有物也亦烏有三塗之累哉
為佛之徒者不以此喻衆苟以禍福而攝其利其利足
以華其居厚其飬矣而彼之心愈喪焉嗚呼佛之所懲
為夫貪嗔而言之也其徒又致其貪嗔而益墮之豈佛
之意哉方悲天下之愚衆迷誤而不見性其徒不足以
發悟之又從其墮之者久矣一日德之自東南來及其
所為選佛圖上至於圓覺下及於三塗之無間在一念
之正邪流轉之類夢想意識不可勝道也予謂觀君之
圖者蓋雖愚衆之列可視而知矣世之為選官圖者使
人有名利之意為選仙圖者使人有生生之意若夫窒
人性之欲而格正其邪見則此圖盡之矣燕閒之中資
以為樂豈特賢於己者邪德之請予序其說予釋然慰
其悲是故樂為之道焉
諸家詩集序
季文集諸家詩摘其佳什可以留人齒牙間者合為一
集累二十卷焉予喜季文之所好又喜諸家詩格不同
其要皆能造理而後發使各離為一家無所摘去未必
能為全詩蓋雖國史所作亦經聖人刪削始無害禮義
者然則予何惜一序為季文道哉造化之辭有感而後
作其猶萬籟之鳴風百虫之鳴時歟今夫衆竅不同適
遇噫氣而有感則有激者謞者叱者吸者叫者譹者突
者其聲之作未嘗同也唱聲後先和聲小大各稱其所
受適其所感邂逅比竹之聲按乎有生之類上合乎太
虚始有天籟苟鑿私智而為之非由天理而鳴亦烏能
會歸於大塊耶今夫百虫之鳴有以注鳴者有以脰鳴
者有以旁鳴者有以胷鳴者有以翼鳴者有以股鳴者
聲之自未嘗同也然而高下抑揚皆能自有節奏發孤
舘之幽破長林之静而與時態物色共為道途行客之
悲傷閨門妾婦之怨望隴畆耕夫之勤勞騷人之幽致
隠士之清苦及其時過理盡譬猶萬籟之竅厲風而為
虚是豈苟作乎哉嗚呼百虫之聲萬籟之鳴諸家之吟
詠皆本乎一氣之所作然而萬籟物之無情者也百虫
物之無知者也猶為天籟之所待人情之所感而况諸
家之詩乎其用豈勝言哉若夫六義之作苟鑿私智而
為之則恐號竅鳴虫之不若也豈季文之所取者邪宜
其書於後
六桂堂詩集序
仁宗在位之二十五年春引貢士試於崇政之庭左朝
議大夫范公是時始登第起家亦用淡薄勞苦教飬諸
子是以諸子惟知讀書求出淡薄勞苦之中不敢輒有
他好乃克有成自嘉祐己亥逮元祐戊辰凡三十年其
子峒&KR1478;峋嵎嶢相繼書名桂籍仕路之中或直閣秘殿
或分符要藩未甚達者皆為邑令尹公告老歸第五子
侍燕休從薦獻左右環列金朱青紫仰望志意顔色相
為先後鄉人榮之公謂予八子三以恩補官而予及峒
等以文藝為進取計其志遂矣其功成矣可以識之始
望演仙峯為六桂堂諸公相與作詩𨗳揚其事盛矣夫
富民之家操竒嬴逐什一(一云操斂散拾竒嬴)邸舍相望夫畆不
斷耀金珠腐錦綺所入如輸所欲如取争為豪華誇大
閭里間不知一不肖子俄出而擅用之朝喪高明之居
暮為溝中之瘠無足怪者而公有詩禮之訓使自求已
非特以為賢才又助吾君理物天人之所相其為富且
貴孰為壊哉然則何愧於序公之詩
送仲時南歸序
元豐六年嘗與仲時相得於都下出其所論時務凡數
十萬言獻於天子其言大抵中立不為畔岸如欲速售
者惜乎無左右為之地卒不報九年而後歸嘗與仲時
故人也其行安得無說一日有客過我問曰家貧親老
不為禄仕其責猶輕於無後仲時之親往矣不為禄仕
其責不與焉然而不以無後為急猶急於仕何也予應
之曰仕將以行義也孔子曰立身揚名以顯父母孝之
終也夫不能行義於天下則其身與名何自而立哉此
仲時之志歟客難之曰無後則是絶其親也絶其親不
孝罪莫大焉尚能為其身與名乎孟子曰求則得之舍
則失之是求有益於得也求在我者也求之有道得之
有命是求無益於得也求在外者也娶則有後不娶則
無後不亦在我者乎立身揚名以顯父母姑其教也名
不可必揚身不可必立不亦在外者乎仲時不以在我
者為急反急其在外者何也由在我者而充之為身與
名趙孟之所不能賤者也烏用其在外者為哉予曰然
子姑俟之仲時之有是行豈非幡然而改歟豈非有志
於其後歟夫棄山水之勝處託食逆旅自顧其後形單
而影孤孰與其歸則得所務者一得所樂者三之為知
哉其歸也發古書十餘篋環而觀之未聞而意新有得
而言棄論世取友既往如視不知俄頃之有千古也坐
之樂也石溪之上扁舟乘興翫游鷗弄流泉卧聞蓬雨
之聲如適滄海登神山不知其身之上下乎波濤也遊
之樂也襲粳而炊縮釀而酌罩鱸而膾形骸之外笑謔
自若朋友往來之樂也夫得所務者一而得所樂者三
已向乎通矣行義之仕往往亦已無意而得之然則送
子汴上解維千里乃所羨也非所惜也其自為哉
章安詩集序
昔覽古今詩集至數十家各言其志與其才思風韻不
同故其體甚衆高下長短不可一概而論也章句之作
有自優游平易中來天理自感若無意於為詩者此體
最高誰輒可許如相貴人久而益愛之清竒怪秀無所
不有又如大塊噫氣以發衆竅俄會於太虚然後有天
籟未常容力焉是豈一律之所能制有心者之所能為
者邪有道者之詩也其餘或出於清苦或見於平淡或
莊而麗或細而巧或健而豪放或俊而飄逸其間或能
明白或熟言盡而意有餘偶有古今人未嘗道者蓋於
羣體中又其次也雖然論其文辭而已若夫趣向之高
下學問之精粗器識之賢否求其志節之以禮義莫能
逃我豈特見於區區章句之末哉或傳示章安詩一編
以序屬予而予聞其詩久矣會飬病未能詳觀故序詩
家數體好事者由吾序而覽其詩可以命章安矣不必
待予親論而後喻也
陳商老詩集序
讀杜甫詩如看羲之法帖備衆體而求之無所不有大
幾乎有詩之道者自餘諸子各就其所長取名於世故
工於書者必言羲之工於詩者必取杜甫蓋彼無所不
有則感之者各中其所好故也然使諸子才之靡麗者
不至於元稹率易者不至於居易新竒飄逸者不至於
李白寒苦者不至於孟郊譎怪竒邁者不至於賀牧商
隠輩亦無足取者安能得名於世哉故無諸子則不知
有杜無杜則亦不知諸子各有得焉長樂陳傅商老為
人俊逸不就束縳能飲酒及書畫嘉祐中已有文章名
於士大夫間每於坐上引巨觥取大醉有索詩者走筆
立就不復留思至十篇而後止其譎怪竒邁庶幾賀牧
商隠輩間見風思飄逸絶塵不可追及有謫仙之遺風
雖然卒以其譎怪不能俯就有司法度少年引試崇政
下第流落南邦遂老以死無令狐綯吳武陵為之地可
勝悼哉其友張濤仲時出詩集若干卷以序屬予故予
因論唐人之詩以明商老之才觀者考焉
演山集卷二十一
