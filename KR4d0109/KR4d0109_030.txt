演山集卷三十宋黃裳撰
詞
桂枝香
人煙一簇正寄演客飛昇翠微麓樓閣參差下瞰水天
紅綠腰間劍去人安在記千年寸隂何速山趨三岸潭
呑二水歲豐人足
是處有雕欄送目更無限笙歌芳醖初熟休詫滕王看
處落霞孤鶩雨中尤愛煙波上見漁舟來去相逐數聲
歌向蘆花還疑是湘靈曲
又
插雲翠壁為送目入遥空見山色金鼎丹成去也晉朝
高客百花巖下遺孫在賦何人離塵風骨翠微緣近希
夷志遠洞天蹤跡
近劍有為龍信息怪潭上靈光雷電相擊尤好風波乍
霽鷺汀斜日倚欄白盡行人鬢但沉沉羣岫凝碧利名
休事蠅頭飛舠送君南北
新荷葉
落日銜山行雲載雨俄鳴一頃新荷坐間疑是秋聲煙
波醉客見快哉風惱娉婷香和清點為人吹在衣襟
珠珮歡言放船且向前汀綠傘紅幢自從天漢相迎飛
鷗獨落蘆邊對幾朵繁英侑觴人唱乍聞應似湘靈
漁家傲
通一月而泛詠已侑金巵辨四時而各言未勞檀
板晦朔乃取于盈闕寒暑蓋資其往來羣動息而
忙者閒觀光臺上衆景生而悲者笑窺影杯中飲
闌夢覺則斜月得其情望重意新則初月致其事
是宜&KR0008;有六義離為七章盡入歌聲共資一笑
春月
多幸春來雲雨少且教月與花相照清色真香庭院悄
前事杳還嗟此景何時了
莫道難逄開口笑夜遊須趁人年少光泛雕欄寒料峭
迂步遶不勞秉燭壺天曉
夏月
汗漫金華寒委地火雲散盡竒峯勢紈扇團圓休與比
秋可喜恩情不怕涼飈至
夢冷魂高何處寄琉璃砌上籠人睡逃暑廣寒宫似水
緣有累乘風却下人間世
秋月
人在月中霄漢遠仙槎乘得秋風便寒信已歸砧上練
衣未翦疎窗空引相思怨
須信嬋娟尤有戀輕飛葉上清光轉寒菊枝頭籠婉孌
人初宴新粧更學鉛華淺
中秋月
三月秋光今夜半一年人愛今回滿莫放笙歌容昜散
須同翫姮娥解笑人無伴
抱盡金精來碧漢醉吟莫作尋常看已過中天歡未斷
還同嘆時情已向明朝換
冬月
風入金波凝不住玉樓閒倚誰飛舉霜艷雪光來競素
風辨處獨垂餘意窺庭戶
強薄羅衣催玉步美人為我當樽舞醉到春來能幾度
愁今古月華不去年華去
新月
古今庚生初皎皎珠簾鈎上華堂曉十二欄杆多窈窕
粧欲妙玉篦偷學娥眉小
擾擾時人隨兔走十分皆望菱花照瑞筴莫嫌生得少
圓未了已圓却恐佳期窵
斜月
已送清歌歸去後東南樓上人聲悄冷落尤臨絃上調
歡意少空將萬感收殘照
窗外劍光初出鞘斜窺夢斷人年少未到盖棺心未了
塵慮擾雙眸竟入扶桑曉
永遇樂翫雪
朝靄藏暉客袍驚煖天巧無意杳杳誰知包含造化忽
作人間瑞兒童歡笑忙來花下便飲九春和氣急拏舟
高人乘興江天助我幽思
繽紛似翦崢嶸如畫莫道冬容憔悴恍象含空塵無一
點疑在天宫裏酒樓酣宴茶軒清翫且待桂華來至有
餘光明年待看明紅暗翠
又冬日席上
天接重雲月臨殘臘時有幽意化作瑶池紛紛戲蝶一
色非人世無情征鴈乘風南向悵望有情難寄暖驚梅
先傳芳信夜來萬寶春至
中齊勝境東藩和氣自有名園佳麗一夢休嗟三千好客
何處尋珠履小堂人静樽前清晝好惜歲華如逝管絃
中金杯更勸朱顔皓齒
驀山溪臘日遊堯山
春前信息到處歡聲滿旌旆出西郊擁笙歌嬋娟兩畔
東巡事往空有雪中山仙馭悄古風閒謾動人吟嘆
天邊身世况值重華旦擊壤訪遺民想如雪望中不斷
功名休論齊楚共唐虞開口笑插花歸更候清秋晩
喜朝天
雪雲濃送愁思衾寒更怯霜風惹起離恨為光隂惱人
意無窮誰省年華屢換漸作箇浮生玉髯翁休易感新
醅泛蟻且共時同
相逢笑語相契况駕言遊處山裏齊宫寂寞時候自有
皓景粉澤冬容先頋麗人期約痛賞候花開洛城紅三
十日回頭過盡喜對春工
錦堂春翫雪
天女多情梨花碎翦人間贈與多才漸瑶池瀲灔粉翅
徘徊面漩不禁風力背人飛去還來最清虚好處遥度
幽香不掩寒梅
歲華多幸呈瑞泛寒光一樣仙子樓臺雖喜朱顔可照
時更相催細認沙汀鷺下静看煙渚潮回遣青娥趁拍
鬭獻輕盈且更傳杯
霜葉飛冬日閒宴
誰能留得年華住韶華今在何處萬林飛盡但驚天篆
半空無數望消息霜催鴈過佳人愁起雲垂暮就繡幕
紅爐去金鴨時飃異香柳腰人舞
休道行且分飛共樂還一歲見景長是歡聚大來芳意
既與名園是花為主翠娥說樽前笑語來年管取人如
故向寂寞中先喜俄頃飛瓊化成寰宇
水龍吟方外述懷
五城中鎖竒書世間睡裏無人喚家家自有月中丹桂
朱衣仙子能駐光隂解留顔鬢引君霄漢便西歸休夢
華胥國約無限煙霞伴
誰是採真高士幻中尋取元非幻時人不為玉峯三秀
塵緣難斷莫說英雄萬端愁緒夕陽孤館到流年過盡
韶華去了起浮生嘆
蝶戀花牡丹
每到花開春已暮况是人生難得長歡聚一日一遊能
幾度看看背我堂堂去
蝶亂蜂忙紅粉妬醉眼吟情且與花為主雪怨雲愁無
問處芳心待向誰分付
又
興到濃時春不住昨夜雕欄放了花無數談笑急邀吟
醉侣青娥也合隨軒去
媚恐情生嬌恐妬今日開罇多幸無風雨休唱宴瓊林
一句來年花共人何處
又東湖
南北兩山驕欲鬭中有漣漪莫道壺山小落落情懷臨
縹緲駕言來處鈴齊悄
行到桃溪花解笑人面相逢競好窺寒照醉步欹斜西
日少歡聲猶唱多情調
又
高下亭臺山水境兩畔清輝中有垂楊徑鷺點前汀供
雪景花乘流水傳春信
不醉無歸先說定醉待言歸又被風吹醒月下壺天遊
未盡廣寒宫是波中影
又
杳杳晴虚寒漫漫放下塵勞相共遊銀漢便入醉鄉休
浩歎神仙只在雲門館
飲興偏宜流水畔時有紅蕖落在黃金盞鷺未忘機移
别岸畫船更上前汀看
又
水鑑中看猶未老乘興拏舟更向湘江道俯仰太虚都
一箇九春風思誰吟到
閒上釣臺雲外坐待得金鱗始放芳樽倒醉後言歸猶
更早素纖有數君須道
喜遷鶯表海亭冬日閒宴
雕欄閒倚瑞雪霽澣出人間金碧下想名園芳心多少
欲占九州顔色洞開路入丹漢自是神仙真宅寒吟外
看欹雲無雪光隂難得
誰共懷古意東海一老居昜頭垂白自此英雄功名相
繼空有寂寞遺跡聖賢電拂休笑離合許多賓客使君
樂與人同且對雲門斜日
宴瓊林木香
紅紫趁春闌獨萬簇瓊英猶未開罷問誰共綠幄宴羣
真皓雪肌膚相亞華堂路小橋邊向晴隂一架為香清
把作寒梅看喜風來偏惹
莫笑因緣見景跨春空榮稱亭榭助巧笑曉粧如畫有
花鈿堪借新醅泛寒冰幾點拚今日醉猶飛斝翠羅帷
中卧蟾光碎何須待還舍
宴春臺初夏宴芙蓉堂
夏景舒長麥天清潤高低萬木成隂曉意寒輕一聲未
放蟬吟但聞鶯友同音醼華堂綠水中心芙蓉都沒紅
粧信息終待重尋
清泠相照邂逅俱歡翠娥擁我芳醖強斟笙歌引步登
臨更向遥岑卧影沉沉自風來與客披襟縱更深歸來洞
府紅燭如林
演山集卷三十
