玉山璞稿别集類四(元)
提要
(臣)等謹案玉山璞稿一卷元顧瑛撰瑛一名
阿瑛又名德輝字仲瑛崑山人少輕財結客
年三十始折節讀書與天下勝流相唱和舉
茂才署會稽教諭辟行省屬官皆不就年四
十即以家産盡付其子元臣卜築玉山草堂
池館聲伎圖畫器玩甲于江左風流文采傾
動一時後元臣仕為水軍副都萬戶元亡隨
例徙臨濠瑛亦偕往洪武二年卒嘗自題其
畫像曰儒衣僧帽道人鞋天下青山骨可埋
若說舊時豪俠興五陵衣馬洛陽街紀其實
也明史文苑傳附載陶宗儀傳末楊循吉蘇
談曰阿瑛好事而能文其所作不逮諸客而
詞語流麗亦時動人故在當時得以周旋騷
壇之上非獨以財故也今觀所作雖生當元
季正詩格綺靡之時未能自拔于流俗而清
麗芊緜出入于温岐李賀間亦復自饒高韻
未可槩以詩餘斥之集末附步虛詞四章體
摹真誥又小詞二首文二篇拜石壇記頗疏
峭玉鸞一傳為楊維楨得簫而作摹擬毛穎
革華則不免陳因窠臼矣乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官臣陸費墀
