徐正字詩賦卷二
唐徐寅撰
詩(三百六十八首)
釣臺
金門誰奉詔碧岸獨垂鈎舊友來樵叟新交得野鷗嘉
名懸日月深谷化陵丘便可招巢父長川好飲牛
旅次寓題
胡為名利役來往老關河白髮隨梳少青山入夢多途
窮憐抱疾世亂恥登科却起漁舟念春風釣綠波
贈嚴司直
承家居闕下避世出關東有酒劉伶醉無兒伯道窮新
詩吟閣賞舊業釣臺空雨雪還相訪心懷與我同
贈東方道士
葫蘆窗畔挂是物在其間雪色老人鬢桃花童子顔祭
星秋卜日採藥曉登山舊放長生鹿時銜瑞草還
題僧壁
香厨流瀑布獨院鏁孤峯紺髮青螺長文茵紫豹重卵
枯皆化燕蜜老却成蜂明日留人宿秋聲夜著松
和人經隋唐間戰處
孤軍前度戰一敗一成功卷旆早歸國臥屍猶臂弓草
間腥半在沙上血殘紅傷魄何為者五湖垂釣翁
追和常建嘆王昭君
紅顔如朔雪日爍忽成空淚盡黃沙雨塵消白草風君
心争不悔妾恨竟何窮願化南飛燕年年入漢宫
贈董先生
壽歲過於百時閒到上京餐松雙鬢綠絶粒四肢輕雨
雪思中嶽雲霞夢赤城來年期受籙何處待先生
河流
洪流盤砥柱淮濟不同波莫訝清時少都緣曲處多遠
能通玉塞高復接銀河大禹成門嶮為龍始得過
題南寺
久别猿啼寺流年劫逝波舊僧歸塔盡古瓦長松多壁
蘚昏題記窗螢散薜蘿平生英壯節何故旋消磨
北山秋晩
十載衣裘盡臨寒隠薜蘿心閒緣事少身老愛山多玉
露催收菊金風促剪禾燕秦正戎馬林下好婆娑
昔遊
昔遊紅杏苑今隠刺桐村歲計懸僧債科名負國恩不
書胝漸稳頻鑷鬢無根惟有經邦事年年志尚存
酒壺子
紅筵絲竹合用爾作歡娛直指寧偏黨無私絶覬覦當
歌誰擐袖應節漸輕軀恰與真相似氊裘滿頷鬚
弔崔補闕
近來吾道少慟哭博陵君直節巖前竹孤魂嶺上雲縉
紳傳確論丞相取遺文廢却中興策何由免用軍
弔赤水李先生
三年悲過隙一室類消冰妻病入仙觀子窮隨嶽僧荒
丘寒有雨古屋夜無燈往日清猷著金門幾欲徵
香鴨
不假陶鎔妙誰教羽翼全五金池畔質百和口中烟觜
鈍魚難啄心空火自然御爐如有闕須進聖君前
雞
名參十二屬花入羽毛深守信催朝日能鳴送曉隂峩
冠裝瑞璧利爪削黃金徒有稻粱感何由報德音
白鴿
舉翼凌空碧依人到大邦粉翎棲畫閣雪影拂瓊忩振
鷺堪為侣鳴鳩好作雙狎鷗歸未得覩爾憶晴江
龜
行止竟何從深溪與古峰青荷巢瑞質綠水返靈蹤鑚
骨神明應酬恩感激重仙翁求一卦何日脫龍鍾
銀結條冠子
日下徵良匠宫中贈阿嬌瑞蓮開二朵瓊縷織千條蟬
翼輕輕結花紋細細挑舞時紅袖舉纖影透龍綃
蜀葵
劍門南面樹移向會仙亭錦水饒花豔岷山帶葉青文
君慚婉娩神女讓娉婷爛漫紅兼紫飄香入繡扃
華清宫
十二瓊樓鏁翠微暮霞遺却六銖衣桐枯丹穴鳳何去
天在鼎湖龍不歸簾影罷添新翡翠露華猶濕舊珠璣
君王魂斷驪山路且向蓬瀛伴貴妃
再幸華清宫
腸斷將軍改葬歸錦囊香在憶當時年來却恨相思樹
春至不生連理枝雪女塚頭瑶草合貴妃池裏玉蓮衰
霓裳舊曲飛霜殿夢破魂驚絶後期
喜雨上主人尚書
天皇攘袂勅神龍雨我公田兆歲豐幾日淋漓侵暮角
數宵滂沛徹晨鐘細如春霧籠平野猛似秋風擊古松
門下十年耕稼者坐來偏憶翠微峯
迴文二首
飛書一幅錦文廻恨寫深情寄雁來機上月殘香閣掩
樹梢烟淡綠窗開霏霏雨罷歌終曲漠漠雲深酒滿杯
歸日幾人行問卜徽音想望倚高臺
輕帆數點千峯碧水接雲山四望遥晴日海霞紅靄靄
曉天江樹綠迢迢清波石眼泉當檻小徑松門寺對橋
明月釣舟漁浦遠傾山雪浪暗隨潮
不把漁竿
不把漁竿不灌園策笻吟遶綠蕪村得争野老眠雲樂
倍感閩王與善恩鳥趁竹風穿静戶魚吹烟浪噴晴軒
何人買我安貧趣百萬黃金未可論
古往今來
古往今來恨莫窮不如沉醉臥春風雀兒無角長穿屋
鸚鵡能言却入籠柳惠豈嫌居下位朱雲直去指三公
閒思郭令長安宅草没空墻舊事空
十里烟籠
十里烟籠一徑分故人迢遞久離羣白雲明月皆由我
碧水青山可贈君浮世宦名渾似夢半生勤苦謾為文
北邙坡上青松下盡是鏘金佩玉墳
偶書
巧者多為拙者資良籌第一在乘時市門逐利終身飽
谷口窮經盡日飢瓊玖鬻來燕石貴蓬蒿芳處楚蘭衰
高皇冷笑重瞳客盖世拔山何所為
潤屋
潤屋豐家莫妄求眼看多是與身讐百禽羅得皆黃口
四皓山居始白頭玉爍火光争肯變草芳﨑岸不曾秋
朱門粉署何由到空寄新詩謝列侯
退居
鶴性松心合在山五侯門館怯趨攀三年臥病不能免
一日受恩方得還明月送人沿驛路白雲隨馬入柴關
笑他范蠡貪惏甚相罷金多始退閒
閉門
閉却閒門卧竹房更何人與療膏肓一生有酒惟知醉
四大無根可預量骨冷欲針先覺痛肉頑頻灸不成瘡
漳濱伏枕文園渴盜跖縱横似虎狼
開忩
閉戶開窗寢又興三更時節也如冰長閒便是忘機者
不出真如過夏僧環堵豈慚蝸作舍布衣寧假鶴為翎
薔薇花盡薰風起綠葉空隨滿架藤
燈花
點䗶燒銀却勝栽九華紅豔吐玫瑰獨含冬夜寒光坼
不傍春風煖處開難見只因能送喜莫挑唯恐墜成灰
貪膏附熱多相誤為報飛蛾罷拂来
東歸出城留别知已
猥蒙屈指許非才三載長安共酒杯欲别未攀楊柳贈
相留擬待牡丹開寒隨御水波光散暖逐衡陽雁影來
他日因書問衰颯東溪須訪子陵臺
詠懷
愁花變出白髭鬚半世辛勤一事無道在或期君夢想
貧來争奈鬼揶揄馬卿自愧長嬰疾顔子誰憐不是愚
借得秦宫臺上鏡為時開照漢妖狐
郊村獨遊
歲閏堪憐歷候遲出門隨與野雲期驚魚擲上綠荷芰
棲鳥啄餘紅荔枝末路可能長薄命修途應合有良時
市頭相者休相戲促膝先生半自知
經過翰林楊左丞池亭
八角紅亭蔭綠池一朝青草蓋遺基薔薇藤老開花淺
翡翠巢空落羽竒春榜幾收門下客樂章多取集中詩
平生義德人間誦身後何勞更立碑
經過廣平員外舊宅
門巷蕭條引涕洟遺孤三歲著麻衣綠楊樹老垂絲短
翠竹林荒著笋稀結社僧因秋朔弔買書船近葬時歸
平生欲獻匡君策抱病猶言未息機
潘丞相舊宅
綠樹垂枝蔭四鄰春風還似舊時春年年燕似雕梁主
處處花隨落月塵七貴竟為長逝客五侯尋作不歸人
秋槐影薄蟬聲盡休謂龍門待化鱗
門外閒田數畝長有泉源因築直堤分為兩沼
左右澄漪小檻前直堤高築古平川十分春水雙簷影
一片秋空兩月懸前岸好山搖細浪夾門嘉樹合晴烟
坐來暗起江湖思速問漁翁買釣船
北園
北園乾葉旋空枝蘭蕙還將衆草衰籠鳥上天猶有待
病龍興雨豈無期身閒不厭頻來客年老偏憐最小兒
生事罷求名與利一窗書策是年支
溪上要一隻白簟扇盖頭垂釣去年就節推侍
御請之蒙惠一柄紫花紋者雖則鱗華具甚
紕薄不及清源所出因就南郡陳常侍請之
遂成拙句
難求珍箑過炎天遠就金貂乞月圓直在引風欹角枕
且圖遮日上漁船但令織取無花簟不用挑為飲露蟬
莫道如今時較晩也應留得到明年
招隱
齒髮那能敵歲華早知休去避塵沙鬼神只闞高明室
倚伏不干棲隱家陶景豈全輕組綬留侯非獨愛烟霞
贈君吉語堪銘座看取朝開暮落花
憶山中友
憶得當年接善羣苦將閒事強夫君鬭開碧沼分明月
各領青山占白雲近日藥方多繕寫舊來詩草半燒焚
金門幾欲言西上惆悵關河正用軍
溪隱
將名將利巳無緣深隠清溪擬學仙絶却腥羶勝服藥
斷除杯酒合延年蝸牛殼漏寧同舍榆莢花開不是錢
鸞鶴久從籠檻閉春風却放紙為鳶
酒醒
酒醒欲得適閒情騎馬那勝策杖行天暖天寒三月暮
溪南溪北兩川名沙澄淺水魚知釣花落平田鶴見耕
望斷長安故交遠来書未說九河清
夢斷
夢斷紗窗半夜雷别君花落又花開漁陽路遠書難寄
衡嶽山高月不來玄燕有情巢繡戶靈龜無應祝金杯
人生若得長相對螢火生烟草化灰
人事
人事飄如一炷烟且須求佛與求仙豐年甲子春無雨
良夜庚申夏足眠顔氏豈嫌瓢裡飲孟光非取鏡中妍
平生生計何為者三逕蒼苔十畝田
休說
休說人間有陸沈一樽閒待月明斟時來不怕滄溟闊
道大却憂潢潦深白首釣魚應是分青雲干祿已無心
梓桐賦罷相如隠誰為君前永夜吟
嘉運
嘉運良時兩阻修釣竿蓑笠樂林丘家無寸帛渾閒事
身似浮雲且自由庭際鳥啼花旋落潭心月在水空流
晨炊一箸紅銀粒憶着長安索米秋
綠鬢
綠鬢先生自出林孟光同樂野雲深躬耕為食古人操
非織不衣賢者心眼衆豈能分瑞璧舌多須信爍良金
君看黃閣南遷客一過瀧州絶好音
驕侈
驕侈阽危儉素牢鏡中形影豈能逃石家恃富身還滅
顔子非貧道不遭蝙蝠亦能知日月鳳鸞那肯啄腥臊
古今人事惟堪醉好脫鸘裘換綠醪
龍蟄
龍蟄蛇蟠却待伸和光何惜且同塵伍員豈是吹簫者
冀缺非同執耒人神劍觸星應變化良金成器在陶鈞
穰侯休忌關東客張祿先生竟相秦
其二
休說雄才間代生到頭難與運相争時通有詔徵枚乘
世亂無人薦禰衡逐日莫矜駑馬步司晨誰要牝雞鳴
林中且作烟霞侣塵滿關河未可行
逐臭蒼蠅
逐臭蒼蠅豈有為清蟬吟露最高奇多蔵苟得何名富
飽食嗟來未勝飢窮寂不妨延壽考貪狂總待筭毫釐
首陽山翠千年在好奠冰壺弔伯夷
牡丹花
看遍花無勝此花剪雲披雪蘸丹砂開當青律二三月
破却長安千萬家天縱穠華刳鄙吝春教妖豔妒豪奢
不隨寒令同時放倍種雙松與辟邪
其二
萬萬花中第一流淺霞輕染嫩銀甌能狂綺陌千金子
也惑朱門萬戶侯朝日照開攜酒看暮風吹落遶欄收
詩書滿架塵埃撲盡日無人略舉頭
尚書座上賦牡丹花得輕字其花自越中移植
流蘇凝作瑞華精仙閣開時麗日晴霜月冷銷銀燭焰
寶甌圓印綵雲英嬌含嫩臉春粧薄紅蘸香綃豔色輕
早晚有人天上去寄他將贈董雙成
依韻和尚書再贈牡丹花
爛銀基地薄紅粧羞殺千花百卉芳紫陌昔曾遊寺看
朱門今再遶欄望龍分夜雨資嬌態天與春風發好香
多着黃金何處買輕橈挑過鏡湖光
郡伯惜牡丹花
腸斷春風落牡丹為祥為瑞久留難青春不駐堪垂淚
紅豔已空猶倚欄積蘚下銷香蘂盡晴陽高照露華乾
明年萬葉千枝長倍發芳菲借客看
追和白舍人詠白牡丹
蓓蕾抽開素練囊瓊葩薰出白龍香裁分楚女朝雲片
剪破嫦娥夜月光雪句豈須徵柳絮粉腮應恨貼梅粧
檻邊幾笑東籬菊冷折金風待降霜
憶牡丹
綠樹多和雪霰栽長安一别十年來王侯買得價偏重
桃李落殘花始開宋玉隣邊腮正嫩文君機上錦初裁
滄洲春暮空腸斷看盡猶將勸酒杯
惜牡丹
今日狂風揭錦筵預愁吹落夕陽天閒看紅豔只須醉
謾惜黃金豈是賢南國好偷誇粉黛漢宫宜摘贈神仙
良時雖作鶯花主白馬王孫恰少年
覽柳渾汀洲採白蘋之什因成一章
採盡汀蘋恨别離鴛鴦鸂鶒總雙飛月明南浦夢初斷
花落洞庭人未歸天遠有書隨驛使夜長無燭照寒機
年來泣淚知多少重叠成痕在繡衣
司直巡官無諸移到玫瑰花
芳菲移自越王臺最似薔薇好並栽穠豔盡憐勝綵繪
嘉名誰贈作玫瑰春成錦繡風吹折天染瓊瑶日照開
為報朱衣早邀客莫教零落委蒼苔
梅花
瓊瑶初綻嶺頭葩蘂粉新粧姹女家舉世更誰憐潔白
癡心皆盡愛繁華玄冥借與三冬景謝氏輸他六出花
結實和羹知有日宜隨羌笛落天涯
茘枝
朱彈星丸燦日光綠瓊枝散小香囊龍綃殼綻紅紋粟
魚目珠涵白膜漿梅熟巳過南嶺雨橘酸空待洞庭霜
蠻山蹋曉和烟摘拜捧金盤獻越王
其二
日日薰風捲瘴烟南園珍果茘枝先靈鴉啄破瓊津滴
寶器盛來蚌腹圓錦里只聞消醉客蘂宫惟合贈神仙
何人刺出猩猩血深染羅紋遍殼鮮
菊花
桓景登高事可尋黃花開處綠畦深消災避禍君須採
冷露寒霜我自禁籬槿早榮還早謝澗松同德復同心
陶公豈是居貧者剩有東園萬朵金
畫松
澗底隂森驗筆精筆閒開展覺神清曾當月照還無影
若許風吹合有聲枝偃只應玄鶴識根深宜與茯苓生
天台道士頻来見說似株株倚赤城
草木
草木無情亦可嗟重開明鏡照無涯菊英空折羅含宅
榆莢不生原憲家天命豈憑醫藥石世途還要辟蟲沙
仙翁乞取金盤露洗却蒼蒼兩髩華
松
澗底青松不染塵未逢良匠竟難分龍盤勁節巖前見
鶴唳翠梢天上聞大厦可營誰擇木女蘿相附欲凌雲
皇王自有增封日修竹徒勞號此君
竹
翠染琅玕粉漸開東南移得會稽栽游絲挂處漁竿去
綠水夾時龍影來風觸有聲含六律露沾如洗絶浮埃
王猷舊宅無人到抱却清隂蓋綠苔
尚書打毬小驄步驟最竒因贈
善價千金未可論燕王新寄小龍孫逐將白日馳清漢
銜得流星入畫門步驟最能隨手轉性靈多恐會人言
桃花雪點多雖貴全假當場一顧恩
尚書惠蠟面茶
武彝春暖月初圓採得新芽獻地仙飛鵲印成香蠟片
啼猿溪走木蘭船金槽和碾沉香末冰椀輕涵翠縷烟
分贈恩深知最異晩鐺宜煮北山泉
勸酒
休向尊前愬羽觥百壺清酌與君傾身同綠樹年年老
事比紅塵日日生六國英雄徒反覆九原松栢甚分明
醉鄉路與乾坤隔豈信人間有利名
斷酒
因論沉湎覺前非便碎金罍與羽巵採茗早馳三蜀使
看花甘負五侯期窗間近火劉伶傳坐右新銘管仲辭
此事十年前已說匡廬山下老僧知
憶舊山
澗竹巖雲有舊期二年頻長鬢邊絲遊魚不愛金杯水
棲鳥敢求瓊樹枝陶景戀深松檜影留侯抛却帝王師
龍爭虎攫皆閒事數叠山光在夢思
西華
五千仞有餘神秀一一排雲上泬漻叠障出關分二陜
殘岡過水作中條巨靈廟破生春草毛女峰高入絳霄
拜祝金天乞隂德為民求主降神堯
嵐似屛風
嵐似屛風草似茵草邊時膾錦花鱗山中宰相陶弘景
谷口耕夫鄭子真宦逹到頭思野逸才多未必笑清貧
君看東洛平泉宅只有年年百卉春
憶潼關
洞壑雙扉入到初似從深穽覩高墟天開白日臨軍國
山夾黃河護帝居隋煬遠遊宜不反奉春長策竟何如
須知皇漢能扃鐍延得年過四百餘
憶潼關早行
行客起看仙掌月落星斜照濁河泥故山遠處高飛雁
去馬鳴時先早雞關柳不知誰氏種岳碑猶見聖君題
芻蕘十軸僮三尺豈謂青雲便有梯
鴻門
耨月耕烟水國春薄徒應笑作農人皇王尚法三推禮
白社寧忘四體勤雨灑蓑衣芳草暗鳥啼雲樹小村貧
猶勝墜力求飱者五斗低腰走世塵
憶長安行
舊歷關中憶廢興僭奢須戒儉須憑火光只是燒秦冢
賊眼何曾視㶚陵鐘鼓煎催人自急侯王更換恨難勝
不如坐釣清溪月心共寒潭一片澄
憶長安上省年
忽憶關中逐計車歴坊騎馬信空虚三秋病起見新雁
八月夜長思舊居宗伯帳前曾獻賦相君門下再投書
如今說着猶堪泣兩宿都堂過歲除
長安述懷
黃河冰合尚来遊知命知時肯躁求詞賦有名堪自負
春風落第不曾羞風塵色裏凋雙鬢鼙鼓聲中歴幾州
十載公卿早言屈何須課夏更冥搜
長安即事
抛擲清溪舊釣鈎長安寒暑再環周便隨鶯羽三春化
只說蟬聲一度愁掃雪自憐窗紙照上天寧愧海槎流
明時則待金門詔肯羨班超萬戶侯
其二
無酒窮愁結自舒飲河求滿不求餘身登霄漢平時第
家得干戈定後書富貴敢期蘇季子清貧方見馬相如
明時用即匡君去不用何妨却釣魚
其三
拖紫腰金不要論便堪歸隱白雲村更無名籍強金榜
豈有花枝勝杏園綺席促時皆國器羽觥飛處盡王孫
高眠亦是前賢事争報春闈莫大恩
東京次新安道中
賊去兵來歲月長野蒿空滿壞墻匡旋從古轍成深谷
幾見金輿過上陽洛水送年催代謝嵩山擎日拂穹蒼
殊時異世為儒者不見文皇與武皇
山隂故事
坦腹夫君不可逢千年猶在播英風紅鵝化鶴青天遠
綵筆成龍綠水空愛竹只因憐直節書裙多是為竒童
吹笙緱嶺登仙後東注清流豈有窮
温陵即事
早年師友教為文賣却漁舟網典墳國有安危期日諫
家無儋石暫從軍非才豈合攀丹桂多病猶堪伴白雲
爭得千鍾季孫粟滄洲歸與故人分
温陵殘臘書懷寄崔尚書
濟川無楫擬何為三傑還從漢祖推心學庭槐空發火
鬢同門柳漸垂絲中興未遇先懷策除夜相催也課詩
江上年年接君子一杯春酒一枰棋
義通里寓居即事
家住寒梅翠嶺東長安時節詠途窮牡丹窠小春餘雨
楊柳絲疎夏足風愁鬢已還年紀白衰容寧藉酒杯紅
長卿甚有凌雲作誰與清吟遶帝宫
上陽宫詞
點點苔錢上玉墀日斜空望御樓西粧臺塵暗青鸞掩
宫樹月明黃鳥啼庭草可憐分雨露君恩深恨隔雲泥
銀蟾借與金波路得入重輪伴羿妻
西寨寓居
閒讀南華對酒杯醉攜笻竹畫蒼苔豪門有利人爭去
陋巷無權客不來觧報可能醫病雀重燃誰肯照寒灰
嚴陵萬古清風在好棹清溪詠釣臺
功智爭馳淡薄空猶懷忠信擬何從鴟鳶啄腐疑雛鳳
神鬼欺貧笑伯龍烈日不融雙鬢雪病身全仰一枝笻
崇侯入輔嚴陵退堪憶啼猿萬仞峰
題福州天王閣
絶境宜棲獨角仙金張到此亦忘還三門裏面千層閣
萬井中心一朵山江拗碧灣盤洞府石排青壁護禪關
有時海上看明月輾出冰輪叠浪間
憶薦福寺南院
憶昔長安落第春佛宫南院獨遊頻燈前不動惟金像
壁上曾題盡古人鶗鴂聲中雙闕雨牡丹花際六街塵
啼猿溪上將歸去合問昇平詣秉鈞
塔院小屋四壁皆是卿相題名因成四韻
雁塔攙空映九衢每看華宇每踟蹰題名盡是台衡迹
滿壁堪為宰輔圖鸞鳳豈巢荆棘樹虬龍多蟄帝王都
誰知遠客思歸夢夜夜無船自過湖
題名琉璃院(今名景祥寺)
一條溪遶翠巖隈行脚僧言勝五臺農罷樹隂黃犢臥
齋時山下白衣來松因往日門人種路是前朝釋子開
三卷貝多金粟語可能長誦免輪廻
寺中偶題
聽話金仙白相毫每來皆得解塵勞鶴棲雲路看方貴
僧倚松門見始高名利罷消心内火雪霜偏垢鬢邊毛
銀蟾未出金烏在更上晴樓眺海濤
山中寓居
高卧東林最上方水聲山翠剔愁腸白雲送雨籠僧閣
黃葉隨風入客堂終去四明成大道暫從雙髩許秋霜
披緇學佛應無分鶴氅談空亦不妨
寄僧寓題
佛頂抄經憶惠休衆人皆謂我悠悠浮生真個醉中夢
閒事莫添身外愁百歲付於花暗落四時隨却水奔流
安眠静笑思何報日夜焚修祝郡侯
遊靈隠天竺二寺
丹井冷泉虚易到兩山真界實難名石和雲霧蓮花氣
月過樓臺桂子清騰踏廻橋廵像設羅穿曲洞出龍城
更憐童子呼猿去颯颯蕭蕭下樹行
醉題邑宰南塘屋壁
萬古清淮碧繞環黃河濁浪不相關縣留東道三千客
宅鎖南塘一片山草色淨經秋雨綠燒痕寒入曉窗斑
閩王美錦求賢製未許陶公解印還
題泗洲塔
十年前事巳悠哉旋被鐘聲早暮催明月似師生又没
白雲如客去還來烟籠瑞閣僧經静風打虚窗佛幌開
惟有南邊山色在重重依舊上高臺
東歸題屋壁
塵埃歸去五湖東還是衡門一畝宫舊業旋從征賦失
故人多逐亂離空因悲盡室如懸罄却擬攜家覺轉蓬
見說高宗天上夢無情曾與傅巖通
寓題
酒壺棋局似閒人竹笏藍衫老此身託客買書重得卷
愛山移宅近為鄰鳴蛩閣上風吹病落葉庭中月照貧
見說天池波浪闊也應涓滴濺窮鱗
偶題
閒補亡書見廢興偶然前古也填膺秦宫猶自拜張祿
楚幕不知留范增大道豈全關歷數雄圖強半屬賢能
燕臺財力知多少誰築黃金到九層
偶題述懷
大道真風早晩存妖訛成俗汙乾坤宣尼既没蘇張起
鳳鳥不來雞雀喧芻少可能供驥子草多誰復訪蘭孫
堯庭忘却徵元凱天闕重關十二門
將入城靈口道中作
路上長安惟咫尺㶚陵西望接秦原依稀日下分天闕
隠映雲邊是國門錦袖臂鷹河北客青桑鳴雉渭南村
高風九萬程途遠與報滄洲欲化鯤
新屋(時年六十)
耳順何為土木勤叔孫墻屋有前聞縱然一世如紅葉
猶得十年吟白雲性逸且圖稱野客才難非敢傲明君
清甜數尺沙泉井平與鄰家晝夜分
新葺茅屋
剪竹誅茒就水濱静中還得保天真只聞神鬼害盈滿
不見古今争賤貧樹影便為廊廡屋草香權當綺羅茵
階前一片泓澄水借與汀禽活紫鱗
耨水耕山息故林壯圖嘉話負前心素絲鬢上分愁色
絡緯床頭和苦吟筆研不才當付火方書多誑罷燒金
同年二十八君子遊楚遊秦斷好音
茒亭
鴛瓦虹梁計已疎織茅編竹稱貧居剪平恰似山僧笠
掃淨真同道者廬秋晚捲簾看過雁月明憑檻數跳魚
重門公子應相笑四壁風霜老讀書
客廳
移却松筠致客堂淨泥環堵貯荷香衡茅只要免風雨
藻梲不須高棟梁豐蔀尼山時演易作歌五子恨雕牆
燕臺漢閣王侯事青史千年播耿光
咏寫真
寫得衰容似十全閒開僧舍静時懸瘦於南國從軍日
老却東堂射策年潭底看身寧有異鏡中引影更無偏
借將前輩真儀比未愧金鑾李謫仙
放榜日
喧喧車馬欲朝天人探東堂榜巳懸萬里便隨金鸑鷟
三台仍借玉連錢(南海相公此時在京蒙借鞍馬人僕)花浮酒影彤霞爛
日照袍光瑞色鮮十二街前樓閣上捲簾誰不看神仙
詔賜時奉寄二親
宫花重插帽簷春朝賚上方酒正醺賜號推先酬夙願
叨恩獨步慶英君名頒黃榜優金榜身倚紫雲望白雲
安得一飛歸膝下却將榮幸細云云
曲江宴日呈諸同年
鷦鷯驚與鳳凰同忽向中興遇至公金榜連名昇碧落
紫花封勅出瓊宫天知惜日遲遲暮春為催花旋旋紅
好是慈恩題了望白雲飛盡塔連空
渤海賓貢高元固先輩閩中相訪云本國人寫
得寅斬蛇劍御溝水人生幾何賦家皆以金
書列為屛障因而有贈
折桂何年下月中閩山來問我雕蟲肯銷金翠書屛上
誰把芻蕘過日東郯子昔時遭孔聖由余往日諷秦宫
嗟嗟六國金門士幾個人能振素風
偶吟
千卷長書萬首詩朝蒸藜藿暮烹葵清時名立難皆我
晩歲途窮却問誰碧岸釣歸惟獨笑青山耕徧亦何為
尋常抖擻懷中策可便降他兩鬢絲
贈表弟黃校書輅
産破身窮為學儒我家諸表愛詩書嚴陵雖說臨溪隠
晏子還聞近市居(昔居臨溪今居近市入市五里)佳句麗偷紅菡萏吟
窗冷落白蟾蜍閒来共話無生理今日悠悠事總虚
輦下贈屯田何員外
封章頻得帝咨嗟報國唯將直破邪身到西山書幾達
官登南省髩初華厨非寒食還無火菊待重陽擬泛茶
内翰好才兼好古秋來應數訪君家
贈月君(山妻字月君伏見文選中顧彦先亦有贈婦詞因抒此咏)
出水蓮花比性靈三生塵夢一時醒神傳尊勝陀羅呪
佛授金剛般若經懿德好書添女誡素容堪畫上銀屏
鳴梭軋軋纖纖手窗戶光流織女星
贈垂光
丹桂攀來十七春如今始見茜袍新須知紅杏園中客
終作金鑾殿裏臣逸少家風惟筆札玄成世業是陶鈞
他時黃閣朝元處莫忌同年射策人
贈楊著
藻麗熒煌冠士林白華榮養有曾參十年去里金門改
八歲能詩相座吟李廣不侯身漸老子山操賦恨何深
釣魚臺上頻相訪共說長安淚滿襟
贈黃校書先輩璞間居
取得驪龍第四珠退依僧舍卜貧居青山入眼不干禄
白髮滿頭猶著書東澗野香添碧沼南園夜雨長秋蔬
月明掃石吟詩坐諱却全無儋石儲
送劉常侍
懷君何計更留連忍送文星上碧天杜預注通三十卷
漢皇枝紹幾千年言端信義如明月筆下篇章似湧泉
他日有書隨雁足東溪無令訪漁船
送盧拾遺歸華山
紫殿諫多防佞口清秋假滿别明君惟憂急詔歸青瑣
不得經時卧白雲千載茯苓攜鶴斸一峰仙掌為僧分
門前舊客期相薦猶望飛書及主文
春末送陳先輩之清源
貧中惟是長年華每羡君行自嘆嗟歸日捧持明月寶
去時期刻刺桐花春風避雨多遊寺曉騎聽雞早入衙
千乘侯王若相問飛書與報白雲家
上盧三拾遺以言見黜
骨鯁如君道尚存近來人事不須論疾危必厭神明藥
心惑多嫌正直言冷眼静看真好笑傾懷與說却為冤
因思周廟當時誡金口三緘示後昆
送王校書往清源
南國賢侯待德風長途仍借九花驄清歌早貫驪龍額
丹桂曾攀玉兔宫楊柳堤邊梅雨熟鷓鴣聲裏麥田空
吟詩臺上如相問與說磻溪直釣翁
岳州端午日送人遊郴連
五月巴陵值積隂送君千里客于郴北風催雨黃梅落
西日過湖青草深競渡岸傍人挂錦採芳城上女遺簮
九嶷雲闊蒼梧暗與說重華舊德音
賀清源太保王延彬
蕊珠宫裏神仙謫八載温陵萬戶閒心地闊於雲夢澤
官資高却太行山姜牙兆寄熊羆内陶侃文成掌握間
應笑清溪舊門吏年年扶病掩柴關
其二
武榮江畔祥雲蔭寵拜天人慶郡人五色鶴綾花上勅
九霄龍尾道邊臣英雄達處誰言命富貴來時自逼身
更待春風飛吉語紫泥分付與陶鈞
病中春日即事寄主人尚書
身比秋荷覺漸枯致君經國墮前圖層冰照日猶能暖
病骨逢春却未蘇鏡裏白鬚撏又長枝頭黃鳥靜還呼
庾樓恩化通神聖何計能教擲得盧
其二
風拍衰肌久未蠲破窗頻見月團圓更無舊日陳人問
只有多情太守憐臘内送將三折股歲隂分與五銖錢
玄穹若假年齡在願捧銅盤為國賢
寄華山司空侍郎二首
金闕爭權競獻功獨逃徵詔卧三峰雞羣未必容同鶴
蛛網何由捕得龍清論盡應書國史靜籌皆可息邊烽
風霜落滿千株木不近青青澗底松
非雲非鶴不從容誰敢輕量傲世蹤紫殿幾徵王佐業
青山未拆詔書封閒吟每待秋空月早起長先野寺鐘
前古負才多為國滿懷經濟欲何從
寄盧端公同年仁炯時遷都洛陽新立幼主
上陽宫闕翠華歸百辟傷心序漢儀崑岳有炎瓊玉碎
洛川無竹鳳凰飢須簮白筆匡明主莫許黃瓜博少師
惆悵宸居遠於日長吁空摘鬢邊絲
寄天台陳希畋
隂山冰凍嘗迎夏蟄戶雲雷只待春吕望豈嫌垂釣老
西施不恨浣紗貧坐為羽獵車中相飛作君王掌上身
拍手相思惟大笑我曹寧比等閒人
寄兩浙羅書記
進却湮沈退却升錢塘風月過金陵鴻才入貢無人換
白首從軍有詔徵博簿集成時輩詈讒書編說薄徒憎
憐君道在名長在不到慈恩最上層
邑宰相訪翌日有寄
淵明深念郄詵貧踏破莓苔看甑塵碧沼共攀紅菡萏
金鞍不卸紫麒麟殘陽妒害催歸客薄酒甘嘗罰主人
夜半夢醒追復想欲長攀接有何因
白酒兩瓶送崔侍御
雪化霜融好潑醅滿壺冰凍向春開求從白石洞中得
攜自百花巖畔來幾夕露珠寒貝齒一泓銀水冷瓊杯
湖邊送與崔夫子誰見稽山盡日頽
依韻酬常循州
早年花縣拜潘郎尋忝蜚鳴出桂堂日走青天長似箭
人同紅樹幾經霜帆分南浦知離别駕在東州更可傷
公論一麾將塞詔且隨徵令過瀟湘
謝主人惠綠酒白魚
早起鵲聲頻送喜白魚芳酒寄來珍聞香乍揭春風甕
撥刺初辭夜雨津樽闊最宜澄桂液網疎殊未損霜鱗
不曾垂釣兼親醖堪愧金臺醉飽身
蜀
雖倚關張敵萬夫豈勝恩信作良圖能均漢祚三分業
不負荆州六尺孤綠水有魚賢巳得青桑如蓋瑞先符
君王幸是中山後建國如何號蜀都
魏
伐罪書勲令不常争教為帝與為王十年小忿誅桓邵
一檄深讐怨孔璋在井蟄龍如屈伏食槽驕馬忽騰驤
奸雄事過分明見英識空懷許子將
吳
一主參差六十年父兄猶慶授孫權不迎曹操真長策
終謝張昭見碩賢建業龍盤雖可貴武昌魚味亦何偏
秦嬴謾作東遊計紫氣黃旗豈偶然
兩晉
三世深謀啟帝基可憐孀婦與孤兒罪歸成濟皇天恨
戈犯明君萬古悲巴蜀削平輕似紙勾吳吞却美如飴
誰知高鼻能知數競向中原簸戰旗
宋
天爵休將儋石論一身恭儉萬邦尊賭將金帶驚寰海
留得耕衣誡子孫締搆不應饒漢祖奸雄何足數王敦
草中求活非吾事豈啻横身向廟門
其二
百萬人甘一擲輸玄穹惟與道相符豈知紫殿新天子
只是丹徒舊嗇夫五色龍章身蚤見六終鴻業數難逾
三年未得分明夢却為蘭陵起覇圖
陳
三惑昏昏中紫宸萬機抛却醉臨春書中不禮隋文帝
井底常攜張貴嬪玉樹歌聲移入哭金陵天子化為臣
兵戈半渡前江水狎客猶聞爭酒廵
讀史
亞父凄凉别楚營天留三傑翼龍爭高才無主不能用
直道有時方始平喜愠子文何穎悟卷蔵蘧瑗甚分明
須知飲啄由天命休問黃河早晩清
漢宫新寵
位在嬪妃最上頭笑他長信女悲秋日斜月滿可能久
花落色衰殊未憂公主鏡中爭翠羽君王䄂裏奪金鈎
妾家兄弟知多少恰要同時拜列侯
開元即事
曲江真宰國中訛尋奏漁陽忽荷戈堂上有兵天不用
幄中無策印空多(楊國忠時兼諸使館三十二印)塵驚騎透潼關鎖雲
護龍遊渭水波未必蛾眉能破國千秋休恨馬嵬坡
李翰林
謫下三清第幾班獲調羹鼎待龍顔吟開瑣闥窺天近
醉卧金鑾待詔閒舊隠不歸劉備國旅魂長寄謝公山
遺編往簡應飛去散入祥雲瑞日間
聞長安庚子歲事
羽檄交馳觸冕旒函關飛入鐵兜鍪皇王去國未為恨
寰海失君方是憂五色大雲凝蜀郡幾般妖氣撲神州
唐堯縱禪乾坤位不是重華莫漫求
公子行
十五轅門學控弦六街騎馬去如烟金多倍着牡丹價
髮白未知章甫賢有耳不聞經國事拜官方買謝恩箋
相如謾說凌雲賦四壁何曾有一錢
依韻贈嚴司直
曾轉雙蓬到玉京宣尼恩奏樂卿名歌殘白石扣牛角
賦換黃金愛馬卿滄海二隅身漸老太行千叠路難行
夫君才大官何小堪恨人間事不平
傷前翰林楊左丞贊圖
飛上鼇頭侍玉皇三台遺耀換餘光人閒搦管窮倉頡
地下修文待卜商貞魄肯隨金石化高風留伴蕙蘭香
皇天未啟昇平運不使伊皋相禹湯
日月無情
日月無情也有情朝昇夕沒照均平雖催前代英雄死
還促後来賢聖生三足靈烏金借耀一輪飛鏡水饒清
憑誰築斷東溟路龍影蟾光免運行
新月
雲際嬋娟出又蔵美人腸斷拜金方嫦娥一隻眉先掃
織女三分鏡未光珠箔寄鈎懸杳靄白龍遺爪印晴蒼
更期十五圓明夜與破隂霾照八荒
和尚書詠烟
無根無蒂結還融曾觸嵐光徹底空不散幾知離畢雨
欲飛須待落花風玲瓏薄展鮫綃片羃歷輕含鳳竹叢
瓊什捧来思舊隱撲窗穿戸曉溟濛
宫鶯
領得春光在帝家早從深谷出烟霞閒棲仙禁日邊柳
飢啄御園天上花睍睆只應陪鳳閣間關多是問宫娃
可憐鸚鵡矜言語長閉雕籠歲月賒
鬢髮
鬢添華髮數莖新羅雀門前絶故人减食為緣疎五味
不眠非是守庚申深園綠竹齊抽笋古木青蛇自脫鱗
天地有爐長鑄物濁泥遺塊待陶鈞
春入鯉湖
到來峭壁白雲齊載酒春遊渡九溪鐵嶂有樓霾欲墮
石門無鎖路還迷湖頭鯉去轟雷在樹杪猿呼落日低
回首浮生真幻夢何如斯地傍幽棲
雙鷺
雙鷺雕籠昨夜開月明飛出立庭隈但教綠水池塘在
自有碧天鴻雁來清韻叫霜歸島樹素翎遺雪落漁臺
何人為我追尋得重勸溪翁酒一杯
鷓鴣
繡襆每兼羽翼全楚雞非瑞莫爭先啼歸明月落邊樹
飛入百花深處烟避燒幾曾移遠岫引雛時見飲晴川
荔枝初熟無人際啄破紅苞墜野田
鷹
害物傷生性豈馴且宜籠罩待知人惟擒燕雀啗腥血
却笑鸞凰啄翠筠狡兔穴多非爾識鳴鳩脰短妒君身
豪門不讀詩書者走馬平原放玩頻
蝴蝶
縹緲青蟲脫殼微不堪烟重雨霏霏一枝濃豔留教住
幾處春風借與飛防患每憂雞雀口憐香偏遶綺羅衣
無情豈解關魂夢莫信莊周說是非
其二
拂綠穿紅麗日長一生心事住春光最嫌神女來行雨
愛伴西施去採香風定只應攅蕊粉夜寒長是宿花房
鳴蟬性分殊迂闊空解三秋噪夕陽
郡侯坐上觀琉璃瓶中遊魚
寶器一泓銀漢水錦鱗纔動便先知似涵明月波寧隔
欲上輕冰律未移薄霧罩来分咫尺碧綃籠處較毫釐
文翁未得沉香餌擬置金盤召左慈
剪刀
寶持多用繡為囊雙目交加兩鬢霜金匣掠平花翡翠
綠窗裁破錦鴛鴦初栽連理枝猶短誤綰同心帶不長
欲製緼袍先把看質非紈綺愧銛鋩
紙被
文采鴛鴦罷合歡細柔輕綴好魚牋一床明月籠歸夢
數尺白雲覆冷眠披對勁風温勝酒擁聽寒雨煖於綿
赤眉豪客見皆笑却問儒生直幾錢
紙帳
幾笑文園四壁空避寒深入剡藤中誤懸謝守澄江練
自宿嫦娥白兔宫幾叠玉山開洞壑半巖春霧結房櫳
針羅截錦饒君侈爭及蒙茸煖避風
貢餘秘色茶盞
捩碧融青瑞色新陶成先得貢吾君巧剜明月染春水
輕旋薄冰盛綠雲古鏡破苔當席上嫩荷涵露别江濆
中山竹葉醅初發多病那堪中十分
筍鞭
笻竹巖邊剔翠苔錦江波冷洗瓊瑰纍纍節轉蒼龍骨
寸寸珠聯巨蚌胎須向廣場驅駔駿莫從閒處撻駑駘
寧同晉帝環營日抛賺中途後騎來
詠簾
素節輕盈珠影勻何人巧思間成文閒隨别殿風應度
半掩行宫麝欲熏繡戶遠籠寒焰重玉樓高挂曙光分
無情幾恨黃昏月纔到如鈎便墮雲
詠燈
分影由來恨不同綠窗孤館兩何窮熒煌短焰長疑暗
零落殘花旋委空幾處隔簾愁夜雨誰家當戶怯秋風
莫言明滅無多事曾比人生一世中
詠扇
為發凉飈滿玉堂每親襟袖便難忘霜凝雪暗知何在
道契時來忽自揚曾伴一樽臨小檻幾遮殘日過迴廊
漢宫如有秋風起誰信班妃淚數行
詠筆二首
秦代將軍欲建功截龍搜兔助英雄用多誰惜毛皆拔
抛却更嫌心不中史氏只因歸道直江生何獨偶靈通
班超握管不成事投擲翻從萬里戎
君子三歸擅一名秋毫雖細握非輕軍書羽檄教誰錄
帝命王言待我成勢健豈饒淝水陣鋒銛還學歷山耕
毛乾時有何人潤盡把燒焚恨始平
詠錢
多蓄多蔵豈足論有誰還議濟王孫能於禍處翻為福
解向讐家買得恩幾怪鄧通難免餓須知夷甫不曾言
朝爭暮競歸何處盡入權門與倖門
尚書筵中咏紅手帕
鶴綾三尺曉霞濃送與東家二八容羅帶繡裙輕好繫
藕絲紅縷細初縫别来拭淚遮桃臉行去包香墮粉胸
無事把將纏皓腕為君池上折芙蓉
尚書新造花箋
濃染紅桃二月花只宜神筆縱龍蛇淺澄秋水看雲母
碎擘輕苔間粉霞寫賦好追陳后寵題詩堪送竇滔家
使君即入金鑾殿夜直無非草白麻
釣車
荻灣漁客巧粧成硾鑄銀星一點輕抛過碧江鸂鶒岸
軋殘金井轆轤聲軸磨騂角冰光滑輪卷春絲水面平
把向嚴灘尋轍迹漁臺基在輾難傾
柳
漠漠金條引線微年年光翠報春歸解籠飛靄延芳景
不逐亂花飄夕暉啼鳥噪蟬堪悵望舞烟搖水自因依
五株名顯陶家後見說辭榮種者稀
愁
夜長偏覺漏聲遲往往隨歌慘翠眉黃葉落催砧杵日
子規啼破夢魂時明妃去泣千行淚蔡琰歸梳兩鬢絲
四皓入山招不得無家歸客最堪欺
草
廢苑荒階伴綠苔恩疎長信恨難開姑蘇麋鹿應思食
楚澤王孫已不來色嫩似將藍汁染葉齊如把剪刀裁
燕昭沒後多卿士千載流芳郭隗臺
螢
月墜西樓夜影空透簾穿幕達房櫳流光堪在珠璣列
為火不生榆柳中一一點通黃卷字輕輕化出綠蕪叢
欲知應候何時節六月初迎大暑風
水
火性何如水性柔西來東出幾時休莫言通海能通漢
雖解浮舟也覆舟湘浦暮沉堯女怨汾河秋泛漢皇愁
洪波急瀨歸何處二月桃花滿眼流
苔
印留麋鹿野禽蹤巖壁漁磯幾處逢金谷曉凝花影重
章華春映柳隂濃石橋羽客遺前迹陳閣才人没舊容
歸去掃除階砌下蘚痕殘綠一重重
曉
水盡銅龍滴漸微景陽鐘動夢魂飛潼關雞唱促歸騎
金殿燭殘索御衣窗下寒機猶自織梁間棲燕欲雙飛
羲和晴豁扶桑轡借與寰瀛看早暉
别
酒盡歌終問後期泛萍浮梗不勝悲東門匹馬夜歸處
南浦片帆飛去時賦罷江淹吟更苦詩成蘇武思何遲
可憐范陸分襟後空折梅花寄所思
夜
日墜虞淵燭影開沈沈烟霧壓浮埃剡川雪滿子猷去
漢殿月生王母來簷挂蛛絲應漸織風吹螢火不成灰
愁人莫道何時旦自有鐘鳴漏滴催
雨
引電隨龍密又輕酒杯閒噀得佳名千山草木如雲暗
陸地波瀾接海平灑竹幾添春睡重滴簷偏遣夜愁生
隂妖冷孽成何怪敢蔽高天日月明
萍
為實隨流瑞色新泛風縈草護遊鱗密行碧水澄涵月
澁滯輕橈去採蘋比物何名腰下劍無根堪並鏡中身
平湖春渚知何限撥破閒投獨繭綸
恨
事與時違不自由如燒如刺寸心頭烏江項籍忍歸去
雁塞李陵長繫留燕國飛霜將破夏漢宫紈扇豈禁秋
須知入骨難銷處莫比人間取次愁
鴻
行如兄弟影連空春去秋來燕不同紫塞别當寒露白
碧山飛入暮霞紅宣王德美周詩内蘇武書傳漢苑中
况解銜蘆避弓箭一聲歸唳楚天風
鶴
閬苑瑶臺歲月長一歸華表好增傷新聲乍警初零露
折羽閒飛幾片霜要伴神仙歸碧落豈隨龜雁往西塘
三山頂上無人處瓊樹堪巢不死鄉
鵲
神化難原瑞正開雕陵毛羽出塵埃香閨報喜行人至
碧漢填河織女回明月解隨烏繞樹青銅寧愧雀為臺
瓊枝翠葉庭前植從待翩翩去又來
霜
應節誰窮造化端菊黃豺祭問應難紅窗透出鴛衾冷
白草飛時雁塞寒露結芝蘭瓊屑厚日乾葵藿粉痕殘
世間無比催搖落松竹同人肯更看
風
城上隂凝勢莫窮土囊萍末兩難同飄來遠浪江湖際
吹起暮塵京洛中飛雪蕭條殘臘節落花狼藉古行宫
春能和煦秋搖落生殺還同造化功
帆
豈勞孤棹送行舟輕過天涯勢未休斷岸曉看殘月挂
遠灣寒背夕陽秋川平直可追飛箭風健還能泝急流
幸遇濟川恩不淺北溟東海更何愁
夢
月落燈前閉北堂神魂交入杳冥鄉文通毫管醒来異
武帝蘅蕪覺後香傅說已徵賢可輔周公不見恨何長
生松十八年方應通塞人間豈合忙
東
紫氣天元出故關大明先照九垓間鼇山海上秦娥去
鱸鱠江邊齊掾還青帝郊坰平似砥主人階級峻如山
蟠桃樹在烟濤外解凍風高未得攀
西
密雲郊外已回秋日下崦嵫景懶收秦帝城高堅似鐵
李斯書上曲如鈎寧惟東岳凌空秀更有長庚瞰曙流
見說山傍偏出將氐羌降盡復何愁
南
罩罩嘉魚憶此方送君前浦恨難量火山遠照蒼梧郡
銅柱高標碧海鄉陸賈幾時來越島三閭何日濯滄浪
鐘儀冠帶歸心阻蝴蝶飛園萬草芳
北
雪滿遥天日影微李君出塞失良時窮溟駕浪鵾鵬化
極海寄書鴻雁遲飛使報來猶未啟殘兵奔去杳難追
可憐燕谷花間晩鄒律如何為一吹
雲
漠漠沉沉向夕暉蒼梧巫峽兩相依天心白日休空蔽
海上故山應自歸似蓋好臨千乘載如羅堪剪六銖衣
為霖須救蒼生旱莫向西郊作雨稀
燕
從待銜泥濺客衣百禽靈性較他稀何嫌何恨秋須去
無約無期春自歸鵰鶚不容應自怪棟梁堪庇願相依
吳王宫女嬌相襲合整雙毛預奮飛
蟬
寒鳴寧與衆蟲同翼鬢緌冠豈道窮殼蜕已從今日化
聲愁何似去年中朝催籬菊花開露暮促庭槐葉墜風
從此最能驚賦客計居何處轉飛蓬
露
鶴鳴先警雁來天洗竹沾花處處鮮散彩幾當蟬飲際
凝光宜對蚌胎前朝垂苑草烟猶重夜滴宫槐月正圓
怵惕與霜同降日蘋蘩思薦獨凄然
霞
天際何人濯錦歸偏宜殘照與晨暉流為洞府千年酒
化作靈山幾襲衣野燒焰連殊赫奕愁雲隂結乍依稀
勞生願學長生術餐盡紅桃上漢飛
蒲
濯秀盤根在碧流紫茵含露向晴抽編為細履隨君步
織作輕帆送客愁疎葉稍為投餌釣密叢還碍採蓮舟
鴛鴦鸂鶒多情甚日日雙雙遶傍游
泉
非鑿非疏出洞門源深流嶮合還分高成瀑布潄逋客
清入御溝朝聖君迸滴幾山穿破石迅飛層嶠噴開雲
舊齋一帶連松竹明月窗前枕上聞
烟
燎野焚林見所從惹空横木展形容能滋甘雨隨車潤
不並行雲逐客蹤晴鳥迴籠嘉樹薄春亭嬌幕好花濃
有時片片風吹去海碧山青過幾重
閒
不管人間是與非白雲流水自相依一瓢挂樹傲時代
五柳種門吟落暉江上翠娥遺珮去岸邊紅袖採蓮歸
客星辭得漢光武却坐東江舊蘚磯
忙
雙競龍舟疾似風一星毬子兩明同平吳破蜀三除裡
滅楚圖秦百戰中春近杜鵑啼不斷寒催歸雁去何窮
兵還失路旌旗亂驚起紅塵似轉蓬
淚
發事牽情不自由偶然惆悵即難收已聞抱玉沾衣濕
見說迷途滿目流滴盡綺羅紅燭暗墜殘粧閣曉花羞
世間何處偏留得萬點分明湘水頭
月
碧落誰分造化權結霜凝雪作嬋娟寒蟾若不開三穴
狡兔何從上九天莫見團圓明處遠須看彎曲鑒時偏
郗詵樹老堯蓂換惆悵今年似去年
依温飛卿華清宫二十二韻
地靈蒸水暖天氣待宸遊嶽拱蓮花秀峯高玉蕊秋朝
元雕翠閣乞巧繡瓊樓碧海供驪嶺黃金絡馬頭五王
更入帳七貴迭封侯夕雨鳴鴛瓦朝陽曄柘裘伊皋爭
負鼎舜禹讓垂旒墜珥閒應拾遺釵醉不收飛烟籠劍
戟殘月照旌斿履朔求衣早臨陽解佩羞宫詞裁錦段
御筆落銀鈎帝里新豐縣長安舊雍州雪衣傳貝葉蟬
鬢插山榴對景瞻瑶兔昇天駕綵虬(此言遊月宫)羽書陳北
騎玄甲擐犀牛聖誥多屯否生靈少怨尤穹旻當有輔
帷幄豈無籌鳳態傷紅豔鸞輿緩紫騮樹名端正在人
欲夢魂休讖語山傍鬼塵銷隴畔丘重來芳草恨往事
落花愁五十年鴻業東憑渭水流
尚書命題瓦硯
遠向端溪得皆因郢匠成鑿山青靄斷啄石紫花輕散
墨松香起濡毫藻句清入臺知價重着匣恐塵生守黑
還全器臨池早著名春闈攜就處軍幕載將行不獨雄
文陣兼能助筆耕莫嫌涓滴潤深染古今情洗處無瑕
玷添時識滿盈蘭亭如見用敲戞有金聲
東風解凍省試
暖氣飄蘋末凍痕消水中扇冰初覺泮吹海旋成空入
律三春照朝宗萬里通岸分天影闊色照日光融波起
輕搖綠鱗游乍躍紅殷勤排弱羽飛翥趁和風
和僕射二十四丈牡丹八韻
帝王城裏看無故亦無新忍摘多緣借移栽未有因光
隂嫌太促開落一何頻羞殺登牆女饒將解佩人蕊堪
靈鳳啄香許白龍親素練籠霞曉紅粧帶臉春莫辭終
夕醉易老少年身買取歸天上寧教逐世塵
釣絲竹
籊籊拂清流堪維舴艋舟野蟲懸作餌溪月曲為鈎雨
潤搖階長風吹繞指柔若將諸樹比還使綠楊羞蠶婦
非堯女漁人是子猷湖邊舊栽處長映讀書樓
尚書會仙亭咏薔薇寅坐中聯四韻晚歸緝所
聯因成一篇
結綠根株翡翠莖勾芒中夜刺猩猩景陽粧赴嚴鐘出
楚峽神教暮雨晴躑躅豈能同日語玫瑰方可一時呈
風吹嫩帶香苞展露灑啼思淚點輕阿母蕊宫期索去
昭君榆塞闕賫行藂高恐礙含泥燕架穏宜棲報曙鶯
鬭日只憂燒密葉映階疑欲讓雙旌含烟散纈佳人惜
落地遺鈿少妓争丹渥不因輸繡段錢圓誰把買花聲
海棠若要分流品秋菊春蘭兩恰平
和尚書詠泉山瀑布十二韻
名齊火浣溢山椒誰把驚虹挂一條天外倚來秋水刃
海心飛上白龍綃民田鑿斷雲根引僧圃穿通竹影澆
噴石似烟輕漠漠濺崖如雨冷瀟瀟水中蠶緒纏蒼壁
日裏虹精挂絳霄寒潄綠隂仙桂老碎流紅豔野桃夭
千尋練寫長年在六出花開夏日消急恐劃分青嶂骨
久應䙀裂翠微腰濯纓便可譏漁父洗耳還宜傲帝堯
林際猿猱偏得飯岸邊烏鵲擬為橋赤城未到詩先寄
廬阜曾遊夢已遥數夜積霖聲更遠郡樓欹枕聽良宵
自詠十韻
只合滄洲釣與耕忽依螢燭愧功成未遊宦路叨卑宦
纔到名場得大名梁苑二年陪衆客温陵十載佐雙旌
錢財盡是侯王惠骨肉偕承里巷榮拙賦偏聞鐫印賣
惡詩親見畫圖呈多栽桃李期春色闊鑿池塘許月明
寒益衾裯饒美寢出乘車馬免徒行粗支菽粟防飢歉
薄有杯盤偹送迎僧俗共憐棲隠樂妻孥同愛水雲清
如今便死還甘分莫更嫌他白髮生
鏡中覽懷
晨起梳頭忽自悲鏡中親見數莖絲從今休說龍泉劍
世上恩讐報已遲
楚國史
六國商於恨最多良弓休綰劍休磨君王不剪如簧舌
再得張儀欲奈何
張儀
荆楚南來又北歸分明舌在不應違懷王本是無心者
籠得蒼蠅却放飛
薔薇
朝露洗時如濯錦晩風飄處似遺鈿重門剩著黃金鏁
莫被飛瓊摘上天
大夫松
五樹旌封許歲寒挽柯攀葉也無端爭如澗底凌霜節
不受秦王號此官
杏園
杏苑簫聲好醉鄉春風嘉燕更無雙憑誰為謔穆天子
莫把瑶池並曲江
蕉葉
綠綺新裁織女機擺風搖日影離披只應青帝行春罷
閒倚東牆卓翠旗
路傍草
楚甸秦原萬里平誰教根向路傍生輕蹄繡轂長相蹋
合是榮時不得榮
讀漢記
布衣空手取中原勁卒雄師不足論楚國八千秦百萬
豁開胸臆一時吞
李夫人
不望金輿到錦帷人間樂極即須悲若言要識愁中貌
也似君恩日日衰
其二
招得香魂爵少翁九華燈燭曉還空漢王不及吳王樂
且與西施死處同
明妃
不用牽心恨畫工帝家無策及邊戎香魂若得昇明月
夜夜還應照漢宫
馬嵬
二百年來事遠聞從龍誰解盡如雲張均兄弟皆何在
却是楊妃死報君
依韻贈南安方處士
七貴五侯生肯退利塵名網死當抛黔婁寂寞嚴陵臥
借問何人與結交
其二
休把羸蹄踏雪霜書成何處獻君王嵩山好與浮丘約
三十六峰雲外鄉
其三
百萬衆僧不為僧比君知道僅誰能無家寄泊南安縣
六月門前也似冰
其四
兩鬢當春却似秋僻居誇近野僧樓落花明月皆臨水
明月不流花自流
其五
晉楚忙忙起戰塵龔黃門下有高人一畦雲薤三株竹
席上先生未是貧
依韻答黃校書
慈恩雁塔參差榜杏苑鶯花次第遊白日有愁猶可散
青山高卧况無愁
傷進士謝庭皓(大順中以詞賦著名與寅不相上下也時號錦繡帷)
獻書猶未達明君何事先遊岱岳雲惟有春風護冤魄
與生青草蓋孤墳
聞司空侍郎訃音
園綺生雖逢漢室巢由死不謁堯階(八徵不起)夫君沒後何
時葬合取夷齊隠處埋
偶題
買骨須求騏驥骨愛毛宜採鳳凰毛駑駘燕雀堪何用
仍向人前價例高
其二
賦就長安振大名斬蛇功與樂天爭歸來延壽溪頭坐
終日無人問一聲
猿
宿有喬林飲有溪生來蹤跡遠塵泥不知心更愁何事
每向深山夜夜啼
追和賈浪仙古鏡
誰聞黃帝橋山塜明月飛光出九泉狼藉蘚痕磨不盡
黑雲殘點汙秋天
蝴蝶
不並難飛繭裏蛾有花芳處定經過天風相送輕飄去
却笑蜘蛛漫織羅
其二
冉冉雙雙拂畫欄佳人偷眼再三看莫欺翼短飛長近
試就花間撲已難
其三
栩栩無因繫得他野園荒徑一何多不聞絲竹誰教舞
應仗流鶯為唱歌
新刺襪
素手春溪罷浣紗巧裁明月半彎斜齊宫合贈東昏寵
好步黃金菡萏花
寄華山司空侍郎
仙掌林中第一人鶴書時或問眠雲莫言疎野全無事
明月清風肯放君
初夏戲作
長養薰風拂曉吹漸開荷芰落薔薇青蟲也學莊周夢
化作南園蛺蝶飛
尚書榮拜恩命寅疾中輒課惡詩二首以申攀
讃
明公家鑿鳳凰池弱冠封侯四海推富貴有期天授早
關河多難勅來遲昴星人傑當王佐黃石仙翁識帝師
昨日詔書猶漏缺未言商也最能詩
東郊迎入紫泥封此日天仙下九重三五月明臨闞澤
百千人衆看王恭旗傍綠樹遥分影馬蹋浮雲不見蹤
借問乘軺何處客相庭雄幕卷芙蓉
府主僕射王搏生日
熊羆先兆慶垂休天地氤氳瑞氣浮李樹影籠周柱史
昴星光照漢鄼侯數鍾龜鶴千年算律正乾坤八月秋
勲業定應歸鼎鼐生靈豈獨化東甌
獻内翰楊侍郎
窗開青瑣見瑶臺冷拂星辰逼上台丹鳳詔成中使取
白龍香近聖君來欲言温署三緘口閑賦宫詞八斗才
莫擬吟雲避榮貴廟堂玉鉉待鹽梅
徐正字詩賦卷二
