定盦文集仁和龔自珍璱人饌
卷下
五經大義終始論
昔者仲尼有言吾道一以貫之又曰文不在兹乎文學言游之
徒其語門人曰有始有卒者其惟聖人乎誠知聖人之文貴乎
知始與卒之間也聖人之道本天人之際臚幽明之序始乎飲
食中乎制作終乎聞性與天道民事終天事始鬼神假福禔應
聖蹟備若庖犧堯舜禹稷契臯陶公劉箕子文王周公是也謹
求之書曰天聰明自我民聰明言民之耳目本乎天也民之耳
目不能皆肖天肖者聰明之大者也帝者之始也聰明孰爲大
能始飲食民者也其在序卦之文曰物穉不可不養也屯蒙而
受以需飲食之道也其在雅詩歌神靈之德曰民之質矣日用
飲食是故飲食繼天地又求諸禮曰夫禮之初始諸飲食禮者
祭禮也民飲食則生其情矣情則生其文矣情始積隆隆然始
盈也莫莫然求之空虛望望然始相與謀曰使我有飲食者父
歟母歟父母非能生之也殆其天歟乃率其醜取其仂以報於
天蓋仰而欲天之降之也再相與謀曰父與母與曷爲不與我
共飲食與則弗之見矣乃號其醜取其仂以報於淵泉蓋俛而
欲父母之假之也三相與謀曰非天也非父母也孰使我以能
飲食與則弗之見矣於是號其醜取其仂以報聖之人蓋每食
四望而欲其降之也若其教之降首屈股下上手與其下上手
之數以差由中古作故曰觀百禮之聚觀人情之始也故祭繼
飲食夫禮據亂而作故有據亂之祭有治升平之祭有太平之
祭聖人曰我主天而衆之祭始息聖人曰我不敢僭天而衆之
祭不敢先一人聖人自爲謀曰孰使予大川盈大陸平大物腯
成而小物毛烹於是乎食人鬼之始播種以配上天食人鬼之
始平道塗以配於下地食人鬼之聰明仁聖者於宮後王曰社
稷瞽宗以恩父爲閷矣故恩及王父王父以上統曰祖其所居
曰庿其在禮曰祝以孝告嘏以慈告此禮之大成也此言有異
乎土鼓之祭其實升平也其在公劉之四章曰蹡蹡濟濟俾筵
俾几旣登乃依乃造其曹執豕於牢酌之用匏是時餱糧完具
始立國而祭也又曰君之宗之惟祭乃立宗非祭則宗不顯明
是故公劉教民祭而豳國之民無不尊其宗者後其支者大宗
無不收羣宗者謹求之春秋必稱元年年者禾也無禾則不年
一年之事視乎禾洪範稱祀者何天孰而當祀祀四時而徧則
一年矣元年者從食以爲紀元祀者從祭以爲紀其在周公報
成王曰祀於新邑咸秩無文周所以始立國也微子數商王辛
之罪曰今殷民乃攘竊神祇之犧牲牲用以容將食無災上世
方亂猶祀矧商階升平之資乎言辛所以災也度名山川升崇
岡察百泉度明以爲向度幽以爲蔽搏土而爲陶鑿山而爲磏
以立城郭倉禀宮室高者名曰堂下者名曰室以衛鬼神屏男
女伐山之木以爲之羣材其百器以寓句股以求九數其在於
詩旣景乃岡以測知北極之高下又曰夾其皇澗遡其過澗以
順水性則司空之始也此其與百姓慮安者也若其與百姓慮
不安者所以安安也曰飲食之多寡祭之數少不後長支不後
宗筋力者暴羸於是乎折雚析木而撻之則司寇之始也而聲
問乎東西而聲問乎北南飲食之多寡祭之數少後長歟支後
宗歟筋力者毋暴羸歟皆必赴司寇而理焉理之而無不威故
曰鞭蠻夷撻六合也謹求之書臯陶爲士其職也後王謂之兵
兵也者刑之細也士也者理也有虞氏之兵也其在洪範八政
有司寇後王有司馬司馬司寇之細也聖者曰吾視聽天地過
高山大川朝天下之衆詧其耳目心思辨佞之雄長而戸徵其
辭使我不得獨爲神聖必自此語言始矣爰是命士也命師也
命儒也聖者至高嚴曷爲習揖攘之容虛賓師之館北面淸酒
推天之福祿與偕使吾世世雄子孫必變化恭敬温文以大寵
之豈懼其武勇之足以敚吾祭哉誠欲以一天下之語言也儒
者出而語民曰非恃珪璧也其積者齋栗也而人莫不歡心以
助吾祭矣不然邊鄙之祭夫豈無私玉儒者又出而語民曰非
恃干戈也其積者和也而人莫不出私力以扞其圉不然南畝
之勇夫夫豈無私兵謹求之禮古者明天子之在位也必徧知
天下良士之數旣知其數又知其名旣知其名又知其所在蓋
士之任師儒者令聞之樞也令聞饗帝之具也其在記曰三代
之王也必先其令聞夫名士去國而王名微王名微而王道薄
故曰殺胎破卵則鳳皇不翔揜麛取犢則麒麟不至其在記曰
土敝則草木不長水煩則魚鼈不大良士國之金玉異物也草
木厭之而况金玉乎魚鼈槁之而况蛟龍乎誠苦之也名士之
有文章望國氣者見其爛然而光於天求之雅詩曰倬彼雲漢
爲章於天周王夀考遐不作人其推天人之際曰相彼鳥矣猶
求友聲矧伊人矣不求友生神之聽之終和且平是野有相慕
用之朋友而可薦於神明也其衰也賢人散於外而公侯貴人
之家猶爭賓客於酒食其大衰也豪杰出陰聘天下之名士而
王運去矣謹又求之洪範八政七曰賓八曰師賓師得而彝倫
敘也何以曰敘也古之賓師必有山川之容有其容矣又有其
潤有其潤矣又有其材王者之與賓師處聞牛馬之音猶聽金
玉也親塵土之臭猶茹椒蘭也其在記曰君子曰德德成而教
尊教尊而官正官正而國治矣其在詩曰有馮有翼有孝有德
夫食貨具則有馮矣官師備則有翼矣祭祀受福則有孝矣賓
師親則有德矣誠約彝倫之極完神人之慶也聖者曰吾非多
制以好勞也多文以爲辯也無政之曰闕政不中之曰不敘闕
且不敘中國必有不安者矣夫如是是枕嵩華而身袵曠土之
原也觀其制作曰成矣求之春秋則是存三統內夷狄譏二名
之世與三統已存四夷已進譏僅二名大瑞將致則和樂可興
而太平之祭作也是故有禘推五行得感生之天主天帝而以
人鬼配之有宗祀祠天帝於宮而以父配力練而齋齋而盥盥
而祭其在易觀盥而不薦有孚容若禘之盛也其在詩璱彼玉
瓚黃流在中宗祀之盛也文祖明堂以嬗之名郊宗石室以建
之主兼禮備樂以存之統升珪瘞璧以崇之文九州四海以象
之宮重犆祀也有封祀求之詩於皇時周陟其高山墮山喬嶽
其在禮升中於天而鳳皇降龜龍假封禪之盛也合此三者在
春秋說曰以美陽芬香告於天猶告盛也有宮中祠昔在黃帝
集萬靈於明庭萬靈者配太一者也在天官曰太一在禮亦曰
太一在易曰太極昔在成王襲祖考之勤勞有周公以代制作
法宜得爲太平世謹求之書有曰予沖子夙夜毖祀毖祀宮中
祠之盛也其在後王服玉而延年宵中而禋馮几而候神則動
過其物也然亦罔有咎於天使天下之老者自視如壯者使天
下之壯者自視如幼者雖有積瘁之士沉思之民春如三春秋
如三秋晝如九夏夕如九冬故國暇而能修民民暇而性命治
聖人之以能有名號者有四象焉曰暇曰順曰雍曰嘉其在詩
將欲以美公劉之功而總其意曰旣順乃宣而無永歎其在禮
曰明於順然後能守危也又曰達於順又曰順之實禮之終猶
詩之始也求之書曰高宗三年不言言乃雍其在詩曰有來雍
雍言雍在下也雍雍在宮言雍在上也灑掃嘉宮庭之道也朝
日嘉旦晝之道也夕月嘉莫夜之道也玉色而絲聲嘉后妃之
道也無夢也有夢則太人以占嘉寢寐之道也其在禮曰以嘉
魂魄是爲合莫方祭而有嘉也謹求之詩曰予懷明德不大聲
以色不長夏以革遂終言之曰不識不知順帝之則謹又求之
禮曰聖人耐以天下爲一家中國爲一人必知其情何謂人情
喜怒哀懼愛惡欲聖人治人情必反攻其情以已治之聖者有
情與曰微矣至淸以有神至和以有精至靜以有形至澹以應
羣靈至沖虛以應兆人故遂終言之曰心無爲也以守至正無
爲本太一而已矣天下雖有積瘁之士沉思之民其心疾可得
而已也上帝萬靈可得而晝夜通也是故有善可得而薦也有
命可得而受也有作可得而合也然則絶地天通非歟胡爲其
非也聲以色猶不欲而糅神人其爲聲色也大矣先王惡其驚
民也非太一之謂也夫如之何而可以極言聖人也曰盍游乎
淵然不瞬之中置乎肅然淸靜之上端端乎遇聖人焉謹求之
易曰聖人以此洗心退藏於密吉凶與民同患神以知來知以
藏往其孰能與於此哉古之聰明䜭知神武而不殺者夫極之
矣極之矣天如是則謂之能天天也者福之所自出也書有五
福焉詩稱百福焉稱萬福焉皆能天之義也
宋先生述
君姓宋氏諱璠字魯珍浙江嚴州府建德縣人曾祖載祖紀勳
父圻安選拔貢生自祖以上仕否及妣氏族俱未詳弗可述君
幼以孝聞力於學其治經也總羣書並進天旦而起漏四下而
寢不接賓客瘁志纂述大書如棋子小書如蚊腳墨書或濃或
澹朱書如桃華日罄五七十紙如是者不計年當可得百餘萬
言扄一敝箱中不知果成書與否又不知欲成何等書身後無
可問者嘉慶七年以選拔貢生來京師主刑部員外郞戴公家
以戴公薦來主吾家訓自珍以敬順父母舉嘉慶九年順天鄕
試十五年歲康午卒年三十三無子浙中傳君晚年信疑龍家
書遷家兆手一卷書督畚鍤有白青起地中觸君身而死其誣
與其有之與吾家自賓客羣從逮老僕婢至今皆稱之日宋先
生嘉慶丙子春武英殿校錄副榜貢生弟子龔自珍謹述
擬上今方言表
臣自珍言臣在京師造今方言書徂江之南■歲而成首滿洲
尊王也臚十八行省大一統也終流求高麗蒙古喀爾喀示王
者無外也民之所異於禽獸也則聲而已矣人性智愚出於天
聲淸濁侈弇鴻閷出於地每省各述總論述山川氣也氣之轉
無際際虖氣者有際寸合而尺徙尺合而咫徙故府州縣以漸
而變不敢紊也董之以事部之以物俾可易攷也天道十年而
小變百年而大變人亦小天古今朝市城邑禮俗之變以有形
變者也聲之變以無形變者也撢擇傳記博及小說凡古言之
存者於下方知今之不自今始也及今成書以今爲臬也音
有自南而北東西者有自北而南而東西者孫曾播遷混混以
成苟有端緒可以尋究雖謝神瞽不敢不聰也旁采字母翻切
之旨欲撮舉一言可以一行省音貫十八省音可以納十八省
音於一省也臣又言曰三皇之世未有文字但有人聲五帝三
王之世以人聲爲文字故傳曰聲之精者爲言言之精者爲文
聲與言文字之祖也文字有形有義聲爲其魂形與義爲體魄
魄魂具而文字始具矣夫乃外史達之太史登之學僮諷之皆
後興者也是故造作禮樂經略宇宙天地以是靈日月以是明
江河以是淸百王以是興百聖以是有名審聲音之教也
知歸子讚
懷歸子曰震旦之學於佛者未有全於我知歸子者也佛之徒
吾能言之大都夙生所造糾纏至煩重其生也必抱民生絕幽
苦之一境所苦不同要皆今古无比例語言文字所窮以爲其
根本於以束其靈異智慧之心而不得試於外則尙不知有佛
也乃遁而之于惝怳曲屈淒異幽靈孤譎之一境語言文字所
窮以爲其徑竇久久而自知其不得以試於世乃姑蓄之而佯
與世謀於是食萬斤之牛建摩天之旂以號於天下曰吾當卽
世謀自羲炎以來文字无不受也日星河海之行帝王妃后臣
宰農工徒隸之法无不籀也當世人民鳥獸龍魚䖵蟲之情狀
无不隨也身命色力畢耗於是久久而自思其何所返且求諸
外且索諸內皆不厭吾意於斯時也猝焉而與其向者靈異智
慧之心遇遇而不逝乃決定其心蓋三累三折之勢知有佛矣
之人也設震旦之人從而尸祝之則徒能見其中央而已矣其
學於佛也又以其十之四習密部以祈其災而澹其憂其爲第
一大事謀十之六耳惟知歸子不然初亦不然中亦不然終乃
盂之銘曰惜於水渟於盂不渟汝智孰惜汝智之枯
坐之銘曰天九萬淵九萬尼汝於一&KR2538;
一切處之銘曰不送汝矧逆汝煩惱身亦委蛇而畢汝
與江居士箋
別離以來各自苦辛榜其居曰積思之門顔其寢曰寡懽之府
銘其凭曰多憤之木所可喜者中夜皎然於本來此心知無損
已爾自珍之學自見足下而堅進人小貧窮周以財帛亦感檀
施况足下教我求無上法寶乎人小疾痛醫以方藥亦感恩力
况足下教我求無上醫王乎人小迷跌引以道路亦感指示况
足下教我求萬劫息壤乎別離已深違足下督策掉舉轉多昏
沈不尟至於手教慮信根退想戲弄之言自珍久不見有信根
信是何根根何云信本來如是而已何况有退失邪重到京師
又三年還山之志非不温縈寤寐間然不願汩没此中政未易
有山便去去而復出則爲天下笑矣顧弢語言簡文字省中年
之心力外境迭至如風吹水萬態皆有皆成彣彰水何容拒之
哉萬一竟可還還且不出是亦時節因緣至爾至於與人共爲
道夙所願也寖負至今雖遇聰明貴人祇宜用一切世法而隨
順之陳餓夫之晨呻於九賓鼎食之席則叱矣愬寡女之夜哭
於房中琴好之家則誶矣况陳且愬者之本有難言也乎行願
品久收到圓覺聞蘇州刻成前約所云不忘也當自致貝居
士伏惟吉祥不宣癸未六月二日自珍和南
戒將歸文
予幼遘厥心疾兮背吉祥而誓馳下上無所泊於天淵兮結靈
光而內回民奠予于衆所食兮予窈眇以吟呻殺類草於旁秋
斥吟華於上春予幽幽以自嫮兮非衆磨之能穴耻列炬之平
然兮非孤光之所逼塞萬歧之恆由兮乃谽然而怒出精炯炯
其獨寤兮物温温其燭楹拂淸輝而不御兮嫌太陰之尙墮乎
形忽皇皇其悲無依兮客迭索而無贈媕衆心以爲才兮亦聊
棲而強定久浮浮而變化兮羌卽事而成逕入屏處而自探兮
乃大哀而亡命嗟微塵之不九竅兮驅匠灝而宅之造亭亭之
高宮兮接玉女於雲涯蘇予息之奄奄兮未成象而目眙諒空
蒙之不我搆兮陳文言以遨嬉舍芳香而誰御夐澄照以長辭
恣毁桀以譽堯兮冀萬福之登來駭制作於三皇兮予又勇乎
瑕疵矗孤義之俯天兮無譬喻以詞之散餘愎而之形骸兮乃
瞵睨而側頸絕千載而蘇一笑兮亦斛淚之所孕萬常不得安
居兮再元黃之紜紜諒鬼雄之弊濁兮終結愬而徒勤嗇靈怨
之沉沉兮倏予到乎名言之外轉圜常而大觀兮曾不立乎一
義玉女乃召予高雲兮音琅琅其詔予汝奚隆于狂慧兮非出
離之所塗館汝以寒春之宮兮從無愁之攸居汝東游見毒龍
兮龍族曾不醉汝乎酒西見宛宛之弱妃兮又嬌獰而誶汝義
何孤而非繁兮情何孑之非儔予東見童蒙兮顧威孔神䁝百
淬之美心兮祭以媚天西見夆雙兮曰禍福在予貢繚戾之淒
淸兮亦伺人而闇投其佐戉律兮分神化軀棲人睫兮據人&KR1120;
尸神笑逆兮肝靈怒悅神明之一霧夜秋秋而亂語何智可摧
兮何思能降龍䕫䕫以怒心電偟偟以收風玉冰冰兮无愁愁
思不可以久淫汗淫淫兮旣雨戕思林兮伐智樹放聰輪兮黜
明御歸來乎歸來乎泊兮吾以寤重曰心疾之搆光景聚兮屏
營寂忽无適主兮百愁往來召羣苦兮匪智匪道逢玉女兮久
游不歸慈所牽兮空首稽首禮則眞兮而今而往得所門兮而
將誰與游而何歸之休而甯汎汎以湛浮&KR3546;爾靡有言兮
發大心文
震旦苦惱衆生某稽首盡十方三世諸佛前伏以人身難得佛
法難聞我今得少善力得生人中正像云遐末法現在欲報大
恩須發大願依經論說行是車船願是馬檝有船無檝難可到
也我自諸劫以來佛加被我佛教誨我佛憶念我我有眼根不
見耳根不聞意根不覺流轉生死旋出旋没至於今生今生更
遲何生可待父母生我善友教我一切有情咸加被我况自諸
劫來若父若母若眷屬或生天中或生人中或生畜生中地獄
中我若不以今生坐大願船自鼓願檝盡諸後身終成蹉忽負
恩無極是謂枉得人身虛聞佛法是故欲修檀者發心爲先欲
修羼提發心爲先欲修尸羅發心爲先欲修毘黎耶發心爲先
欲修禪那發心爲先欲修般若發心爲先我今先願斷種種心
何謂種種心瞋心差別有三曰嫉惡心曰怨懣心曰難忍辱心
貪心差別有三曰樂世法心曰羨慕心曰憶世法心癡心差別
有五曰善感心曰纏綿心曰疑法心曰疑因果心曰惛沈心有
境相應行心有非境不相應行心若廣分別言則有八萬四千
塵勞皆起一心我今誓發大心凡生人倫受種種惱大心菩薩
深知因果各各有故略可設說脫令我今世適發善念欲入正
受卽有魔事不得成就便當知前生善根微淺嬈善友故脫令
我今世出誠實言而以愬人人反譏笑便當知我前世信根微
淺不聽它言故脫令我今生多受浮言無情淺夫或用見成言
說而成謗論便須知我前世處境亨泰但能坐議不察人世一
切眞實煩惱故脫令我今世於人有禮人見凌侮便須知我前
生忍辱根淺或加報復或喜我慢今迥報故脫令我今生如孩
如提純取眞初而以待人人相機詐受種種惱便須知我前生
閱歷太深厚貎深中今受報故脫令我今世旣招謗議復値嫌
疑難可解說便須知我前生坐於堂上身爲理官伹據形迹故
脫令我今世自細及巨萬事萬狀不得擇術直行如頭欲前而
足欲後便當知我前生直截如意平生處置數言可了不知它
苦故脫令我今世進身坎軻橫見貶抑便須知我前生僥取榮
利貪賂罔法不畏人王不耻姗笑故脫令我今世種種處置雖
竭仁智終無善局便須知我前生害他眷屬累其一生故脫令
我今生於世間愛樂百求無遂凡所施作垂成忽敗便須知我
前生於它若有仇若無仇一切破壞故脫令我今生遇有惡緣
未可明言便須知我前生誤作媒翳害它人故脫令我今世受
無量冤讒無量憂泣不可明言便須知我前生順遂享福過故
脫令今生遇兇人暴辱如豺虎行便須知我前生無禮以淩人
故復次諸佛我若後身仍生人倫或生此世界或生餘世界依
雜華普賢說東南西北世界東西南北四角世界上方下方世
界乃至盡毘盧遮那海世界皆當發心而正思惟如遇它橫逆
應正思惟生安受心遇它機械應正思惟生憐他心遇他作惡
應正思惟生度他心遇他冥頑不忠不孝不存皿性於家於國
漠然無情應正思惟生感動他心遇他遏抑我噬負我皆正思
惟而生憐他心遇他頑癡應正思惟生敬他心遇它妬忌生讓
它心遇它醜惡應正思惟生愛它心乃至見他十惡五逆亦將
我心置他胸臆而替他想生種種憐他心宥他心度他心乃至
一切施不如願於我我皆如是思惟此我夙業今生幸已受報
已償已訖生自慶幸心復次諸佛我若後身仍生天倫若日天
子若月天子若星辰天子或生忉利天或生須燄摩天或生四
天王天或生它化自在天乃至生諸梵天乃至生五不還天生
色究竟天皆當發心憶見衆生照見衆生我生天上入於內院
値補處佛佛已降時最先請佛說法佛湼槃時受我最後法供
如純陀事佛祐弟一當念世人不値佛世或又遭遇滅法人王
我皆衍佛法緒而以度之我生天上身有千頭頭有千舌舌有
千義氣足音宏辯才弟一當念衆生冤枉蹇涊若忠臣若孝子
若賢婦孝女奴僕種種屈曲繚戾千幽萬隱我皆化身替他分
說而以度之我生天上威德自在尊嚴弟一當念衆生賤苦而
以度之我生天上寂然安隱得諸三昧陀羅尼門定慧弟一當
念衆生或困色陰或困想陰種種傎倒我施安隱而以度之我
生天上夀命弟一當念衆生朝有夕無哭泣相續我施壽命而
以度之我生天上安居弟一當念衆生或涉大水而因濤波或
從高山跌落不得至地心怖神飛我當化身空中爲其接住而
以度之我生天上調適弟一當念衆生生惡毒瘡種種苦病或
遇刀刃或落半頭時或斷手腳時或刳腸胃及兩眼時求死未
死時我皆分身而以度之我生天上潔淨弟一當念衆生在於
地獄旣受無量痛苦仍在沸屎受無量穢我皆不憚親往而以
度之我生天上慧照天人多聞弟一當念衆生少見寡聞於一
切處自疑自駭我當令其到心皆平而以度之我生天上久遠
超出因明內外五明神明弟一當念衆生小聰小辨世法多聞
或困名身或困句身或困文身傎倒日夜我先化身令其成就
然後解脫而以度之我生天上春吐栴檀氣夏吐芬陀利氣秋
吐蘭氣冬吐須曼那氣身長由延端正弟一當念衆生現富單
那形鳩槃茶形夜迦形或人生中粗弊如畜福力輕微或生疣
贅五官不全同倫譏厭已亦厭苦我當巧術而以度之我生天
上八萬四千微妙侍女來相親娛著微妙衣出微妙聲或以擕
手爲極樂或以相笑爲極樂當念衆生困於麤重媱欲不知厭
苦復有慧根男女想陰熾盛生諸疾病種種麤細境界我皆化
作色身爲其成就如願然後解脫而以度之我生天上供養弟
一當念貧窮衆生我以法力取龍宮寶貝或美衣食而以度之
復次諸佛我若度人當發大願心先度此生父身母身眷屬身
再度曠劫以來不可說不可說父身母身眷屬身又當度此世
一切知識我之身又當度曠劫以來不可說不可說識知我之
身又當度曠劫以來至於此世與我有仇有怨之身乃至遍度
曠劫以來至於今世若因緣若增上緣若等無間緣若所緣緣
若有情而作緣若無情而作緣人所不見天眼乃見之身依首
楞說十二類生各各入其類中而說法要而化導之雖有化導
化身勞苦我實寂然不出於定安坐本所不離三昧身心如故
凡此所願我實誓發無虛誑心所願佛加被我佛証知我佛提
撕我佛成就我使我盡此一形乃至千形萬形無量形盡諸後
有無凡夫障無小乘障無中乘障無外道障無魔民障無魔王
障正念相續正願相續正知相續正見相續正行相續我盡諸
身若毛髮若肝腦若頭目而以作供不作爲報我雖化身橫盡
虛空竪盡來劫作其塵沙一一沙中有一一舌一一舌中出一
一音而以讚佛不能盡也又以化身豎盡來劫橫盡虛空作其
塵沙沙中一一舌舌中一一音而以勸人讚佛不能盡也世界
無盡佛力無盡衆生無盡一切法無盡我願亦無盡
定盦續集仁和龔自珍璱人籑
卷三
已亥六月重過揚州記
居禮曹客有過者曰卿知今日之揚州乎讀鮑昭蕪城賦則遇
之矣余悲其言明年乞假南游抵揚州屬有告糶謀舍舟而館
旣宿循館之東牆步游得小橋俛溪溪聲謹過橋遇女牆齧可
登者登之揚州三十里首尾屈折高下見曉雨沐屋瓦鱗鱗然
無零甃斷甓心己疑禮曹過客言不實矣入市求熟肉市聲讙
得肉館人以酒一缾蝦一筐餽醉而歌歌宋元長短言樂府俛
窗嗚嗚驚對岸女夜起乃止客有請弔蜀岡者舟甚捷簾幕皆
文繡疑舟窗蠡也審視玻瓈五色具舟人時時指兩岸曰某
園故址也某家酒肆故址也約八九處其實獨倚虹園圯無存
曩所信宿之西園門在題榜在尙可識其可登臨者尙八九處
阜有桂水有芙渠菱芡是居揚州城外西北隅最高秀南覽江
北覧淮江淮數十州縣治無如此治華也憶京師言知有極不
然者歸館郡之士皆知余至則大讙有以經義請質難者有發
史事見問者有就詢京師近事者有呈所業若文若詩若筆若
長短言若雜著若叢書乞爲敘爲題辭者有狀其先世事行乞
爲銘者有求書册子書扇者填委塞戸牖居然嘉慶中故態誰
得曰今非承平時邪惟窗外船過夜無笙琶聲卽有之聲不能
徹旦然而女子有以梔子華髮爲贄求書者爰以書畫環瑱互
通問凡三人淒馨哀豔之气繚繞於橋亭艦舫間雖澹定是夕
魂遙遙不自持余旣信信拏流風捕餘韻烏覩所謂風嘷雨嘯
鼯狖悲鬼神泣者嘉慶末嘗於此和友人宋翔鳳側豔詩聞宋
君病存亡弗可知又問其所謂賦詩者不可見引爲恨臥而思
之余齒垂五十矣今昔之慨自然之運古之美人名士富貴壽
考者幾人哉此豈關揚州之盛衰而獨置感慨於江介也哉抑
予賦側豔則老矣甄綜人物蒐輯文獻仍以自任固未老也天
地有四時莫病於酷暑而莫善於初秋澄汰其繁縟淫蒸而與
之爲蕭疏澹蕩泠然瑟然而不遽使人有蒼莽寥泬之悲者初
秋也今揚州其初秋也歟予之身世雖乞糴自信不遽死其尙
猶丁初秋也歟作已亥六月重過揚州記
病槑館記
江甯之龍蟠蘇州之鄧尉杭州之西谿皆產槑或曰槑以曲爲
美直則無姿以欹爲美正則無景槑以疏爲美密則無態固也
此文人畫士心知其意未可明詔大號以繩天下之槑也又不
可以使天下之民斫直刪密鋤正以殀槑病槑爲業以求錢也
槑之欹之疏之曲又非蠢蠢求錢之民能以其智力爲也有以
文人畫士孤癖之隱明告鬻槑者斫其正養其㫄條刪其密夭
其稺枝鋤其直遏其生气以求重價而江浙之槑皆病文人畫
士之禍之烈至此哉予購三百瓫皆病者無一完者旣泣之三
日乃誓療之縱之順之毁其瓫悉埋於地解其㯶縛以五年爲
期必復之全之予本非文人畫士甘受詬厲闢病槑之館以貯
之烏乎安得使予多暇日又多閒田以廣貯江甯杭州蘇州之
病槑窮予生之光陰以療梅也哉
長短言自敘
情之爲物也亦嘗有意乎鋤之矣鋤之不能而反宥之宥之不
已而反尊之龔子之爲長短言何爲者邪其殆尊情者邪情孰
爲尊無住爲尊無寄爲尊無境而有境爲尊無指而有指爲尊
無哀樂而有哀樂爲尊情孰爲暢暢於聲音聲音如何消瞀以終
之如之何其消瞀以終之曰先小咽之乃小飛之又大挫之乃
大飛之始孤盤之悶悶以柔之空闊以縱游之而極於哀哀而
極於瞀則散矣畢矣人之閒居也怕然以和頑然以無恩仇聞
是聲也忽然而起非樂非怨上九天下九&KR1570;將使巫求之而卒
不自喻其所以然疇昔之年凡予求爲聲音之眇蓋如是是非
欲尊情者邪且惟其尊之是以爲宥情之書一通且惟其宥之
是以十五年鋤之而卒不克請問之是聲音之所引如何則曰
悲哉予豈不自知凡聲音之性引而上者爲道引而下者非道
引而之於旦陽者爲道引而之於莫夜者非道道則有出離之
樂非道則有沈淪陷溺之患雖曰無住予之住也大矣雖曰無
寄予之寄也將不出矣然則昔之年爲此長短言也何爲今之
年敘之又何爲日爰書而已矣
商周彝器文錄敘
羽琌山民曰商器文但象形指事而己周器文乃備六書乃有
屬辭周公訖孔氏之間佚與籀之問其有通六書屬文辭載鍾
鼎者皆雅材也又皆貴而有祿者也制器能銘居九能之一其
人皆中大夫之材者也凡古文可以𥙷今許慎書之闕其韻可
以補雅頌之隟其事可以𥙷春秋之隟其禮可以補逸禮其官位
氏族可以補世本之隟其言可以𥙷七十子大義之隟三代以
上無文章之士而有羣史之官羣史之官之職以文字刻之宗
彝大氐爲有土之孝孫使祝嘏告孝慈之言文章亦莫大乎是
是又宜爲文章家祖其及五百名者有曶鼎六百名者有西宮
襄父盤則與周書七十一篇相出入矣摹其篆文以今字錄之
如孔安國治尙書以今文讀之古文也
昇平分類讀史雅詩自敘
語云人日戴天而不知天之高其今之士民耶蓋相與世之游
乎廓然大順若寒暑晝夜而不知
歷聖實生我也鞠我也等百世之王難比仁也意士不談史之
過邪史之百王仁不仁之差大耑有三視其賦視其刑視其役
而已矣
本朝自
聖祖之年屢問所以損上益下者
世宗初遂用怡賢親王言減蘇松一道地丁銀四十五萬兩南
昌一道地丁銀十七萬兩乾隆二年又減江浙兩省地丁銀二
十萬兩减明賦十之四東南天下華然而所食於東南者止此
矣獨粟米漕東南乾隆朝凡蠲七省漕米者三普蠲天下地丁
銀者亦三史所未有且地丁者丁統於地非計丁而出賦也有
漕省并地丁計爲什一無漕省只計地丁尙未及三十分之一
雖曰玉食萬方而所食於一千四百五十一州縣者又止此矣
此
本朝之賦
本朝死刑別二等曰情實曰緩決又有情實而不
予勾者勾囚之日
皇帝賜漢大學士一人坐一一商榷之講官科道皆侍先期由
有司詳部臣核定又有九卿會議簽商有刑部簽商蓋自有司
初定讞以至於
予勾中間更心目十數更手百數仕者罪至死子孫應試八仕
如故此
本朝之刑中外一家無漢唐戍邊塞之民而一切城工河防以
及
內廷營造
行在所幸治䟆道皆雇民給直
國家雖費帑巨萬民不知知受雇而已至於南河
國家痔漏所費者國之帑金也所救者民之田廬也似宜藉民
力乃役夫歲數百萬無空役者是故
本朝絶無力役之事史之百王其酷虐無道生人丁其阸者不
必徵也平世中主亦不屑與度也請徵三王三王且什一况其
降乎酒誥之殺濫甫刑之條繁漢文雖除肉刑矣而夷人之三
族何足數也况其降乎三王於農隟使民用民力歲三日况其
降乎至其鼎鑊碪質夷三族之刑士大夫妻女發樂籍之刑言
官受廷杖下鎮撫司獄之刑計口出錢髫齔皆算算及車船牛
馬之賦治宮室築城戌邊盡閭左以發之之力役二百年之民
或惎以古事駭然不信曰史豈有是邪而古者日日習之若寒
暑晝夜彼非圓頂方趾父母所生之民邪非今之士民之先祖
邪何其慘也昇平分類讀史雅詩一卷十有五篇內閣中書仁
和龔自珍之所造也自珍自言曰今之世有窮陬荒濱貊鄕鼠
攘悍頑扇亂而自外於天地父母者閒歲上聞爲肢末憂謂宜
有文臣坿先知覺後知之義作爲歌詩而使相與弦歌其間詩
之義貴易知也犯上作亂之民必有自搏顙泣者必有投械而
起仰祝
聖淸千萬年俛祝雲礽之游其世者擇言而興不避在位
干祿新書自敘
敘曰凡貢士中禮部試乃
殿試
殿試
皇帝親策之簡八重臣讀其言
皇帝制日無隱直言朕將采擇又曰朕將親覽焉八人者則朝
服北面三跪九叩頭率貢士亦三跪九叩頭就位有虔旣試八
人者則恭遴其頌揚平仄如式楷法尤光緻者十卷呈
皇帝覽
皇帝宣十人見翼日鑾儀衞陳法駕和聲署設樂
皇帝升太和殿貢士畢見前三人
賜進士及第冠服由
午門中道出乃出自
端門
天安門皆當馳道
賜晏禮部如故事先
殿試旬日爲覆試遴楷法如之
殿試後五日或六日七日爲
朝考遴楷法如之三試皆高列乃
授翰林院官
本朝宰輔必由翰林院官卿貳及封圻大臣由翰林者大半其
非翰林官以値軍機處爲榮選軍機處之職有軍事則佐
上運籌决勝無事則備
顧問
祖
宗掌故以出内命者也保送軍機處有考試其遴楷法如之京
朝官由進士者例得考差考差入選則乘軺車衡天下之文章
考差有閱卷大臣遴楷法亦如之部院官例許保送御史御史
主言朝廷是非百姓疾苦及天下所不便事者也保送後有考
試考試有閱卷大臣其遴楷法亦如之龔自珍中禮部試
殿上三試三不及格不入翰林考軍機處不入直考差未嘗乘
軺車乃退自訟著書自糾凡論選穎之法十有二論磨墨膏筆
之法五論器具五論點畫波磔之病百有二十論架冓之病二
十有二論行間之病二十有四論神勢三論氣稟七旣成命之
日干祿新書以私子孫時道光十有四年内閣中書龔自珍謹
敘
錢吏部遺集敘
錢吏部枚卒且八年遺詩始寫定是爲辛未歲越丁丑錢廷烺
走訪龔自珍海上屬之日先人詩出又七年未有最錄之言將
惟天下善言文章之情者是屬自珍悄然不能辭乃滌筆而偁
曰今天子始親政之歲與已未科會試主者大興朱文正公榜
出省貢士之邃於經雄於辭者雅治一藝者畢在可八九十人
而吾浙二十一人其以文采妙當世者譁譁以十數嫭矣哉先
若後未之聞也君實以是科成進士氣文而身頎黝然黑謖然
淸仿彿如有思諸君先後躋九萬里之上君意善感慨又淸貧
甚浮湛卒文正惋歎杭州以爲失方聞士詩十卷無囂濁俚窳
俶詭之言如坐杭州山水閒重山二湖孔翠鸞之屬往來鳴歎
天淸日沈風起卉木泠泠乎琴筑語而竽笙鳴是其可狀者也
小樂府一卷幽窅而情深言古今所難言疑澀於口而聲音益
飛殆不可狀前哲有言古今情之至者樂器不能傳文士不能
狀意者然乎嗟嗟感前修之易淪睠華士而踵起名滿天下才
嗇於命情又嗇於才是集也宜吾微吟焉寂聽焉低徊獨抱焉
弗可已矣
江左小辨敘
江左小辨二卷失撰者姓氏有明中葉嘉靖及萬歷之世朝政
不綱而江左承平斗米七錢士大夫多暇日以科名歸養望者
風氣淵雅其故家巨族諩系多聞人或剞一書或刻一帖其小
小異同小小源流動成掌故使倥偬拮据朝野騷然之世聞其
逸事而慕之攬其片楮而芳香惻悱俗士耳食徒見明中葉氣
運不振以爲衰世無足畱意其實爾時優伶之見聞商賈之氣
習有後世士大夫所必不能攀躋者不賢識其小者明史氏之
㫄支也夫爲此辨者其江左之俊辨也夫吁
江子屏所箸書敘
嘉慶中揚州有雄駿君子曰江先生以布衣爲掌故宗且二十
年使仁和龔自珍條其撰述大旨以詔來世自珍徑求之縱橫
側求之又求其有所不言者而皆中律令其殺也爲易也其詳
也則中春秋恩父恩王父之誼海陬小生瞪目哆頤敢問九流
最目之言夥矣子胡張江先生之■書且子所謂律令誰之爲
之也作而告之曰聖人之所爲也傳不云乎三王之道若循環
聖者因其所生據之世而有作是故易廢連山歸藏誦詩三百
而周詩什九春秋質文異家禮從周皆是誼也孔子沒儒者之
宗孔氏治六經術其術亦如循環孔門之道尊德性道問學二
大耑而已矣二耑之初不相非而相用蘄同所歸識其初又總
其歸代不數人或數代一人其餘則規世運爲法入我
朝儒術博矣然其運實爲道問學自乾隆初元來儒術而不道
問學所服習非問學所討論非問學比之生文家而爲質家之
言非律令小生改容爲閒敢問問學優於尊德性乎曰否否是
有文無質也是因迭起而欲偏絶也聖人之道有制度名物以
爲之表有窮理盡性以爲之裏有詁訓實事以爲之跡有知來
藏往以爲之神謂學盡於是是聖人有博無約有文章而無性
與天道也端木子之言謂之何曰然則胡爲其特張問學得無
子之徇於運歟曰否否始卒具舉聖者之事也餘則問學以爲
之階夫性道可以驟聞歟抑可以空枵懸揣而謂之有聞歟欲
聞性道自文章始有後哲大人起建萬石之鍾擊之以大椎必
兩進之兩退之南面而撝之禠之子之不以文家廢質家不用
質家廢文家長弟其序臚以聽命謂之存三統之律令江先生
布衣非其任矣曰江先生之爲書與其甄綜之才何如曰能進
之能退之如南面而撝之如禠之于之曰請言江先生平生曰
生於典籍之區少爲方聞士乾隆朝佐當道治四庫七閣之事
於乾隆名公卿老師宿儒畢下上齮齕萬聞千睹旣老勒成是
書窺氣運之大原孤神明以突往義顯故可以縱橫而側求詞
高故可以無文字而求今夫海不有萬怪不能以一波今夫岳
不有萬怪不能以一石飲海之一蠡涉㠏之一石如見全海岳
焉甎瓦之所積墍茨之所飾風雨乍至尺靑寸紅紛然流離才
破碎也江先生異是曰敬聞教矣古之學聖人者著書中律令
吾子所謂代不數人數代一人敢問誰氏也曰漢司馬子長氏
劉子政氏江先生書曰
國朝經學師承記者如干卷遷之例其曰
國朝經師經義目錄如干卷向之例小生降階曰有是夫雖癯
也猶得搴裳中原於我乎親命之
袁通長短言敘
錢唐袁通長短言六卷今夫閨房之思裠裾之言以陰氣爲倪
以怨爲軌以恨爲旆以無如何爲歸墟吾方知之矣若其聲音
之道體裁之本短言之欲其烈長言之欲其淫裔莊言之欲其
思譎言之欲其不信謬言之欲其來無所從去又無所至也怪
哉使我曼聲吟歔壽命訖而不知厭招我魂於上九天下九&KR1570;
旬日而不可返怕然止寂寥兮無䜋於先王而豈徒調䕫牙之
一韻割騷之一乘也哉卒無如何命筆爲之敘
上海張靑琱文集敘
嘉慶二十一年治河方略館移内閣借順治朝及康熙初紅本
備攷核館不戒於火紅本&KR1754;嗣是内閣求順治典故難二十五
年龔自珍筮仕得内閣中書求順治前輩文章於江南上海縣
李家得張宸所爲文集三十卷中書述一篇其所述與今大異
其高論今日益難施行内閣應官文章三十餘篇其哀冊文一
類甚哀異雜事記五篇述所見當日儀官未定之事可以廣異
聞其他文章出於陳子龍吳偉業之間同時三吳以東跨婁越
泖至海濱而止甚多文士君之爲未大異乎諸君之爲之也自
珍喜而寫其副以如京師職方述一篇代大臣馬思哈北征日
記一篇則兵部郞中程同文就自珍舍寫副以歸京師遂有兩
本道光壬午正月內閣後進仁和龔自珍序於城南圓通觀
金孺人畫山水敘
嘗以後世一切之言皆出於經獨至窮山川之幽靈嗟歎草木
之華實文人思女或名其家或以寄其不齊乎凡民之心至一
往而不可止是不知其所出嘗以叩吾客客曰是出於老莊耳
老莊以逍遙虛無爲宗以養神氣爲用故一變而爲山水草木
家言昔者劉勰論魏晉宋三朝之文亦幾幾見及是或者神理
然耶吾友王曇仲瞿有婦曰金字曰五雲能屬文又能爲畫其
文皆言好山水也其所畫有曰山居圖極命物態仲瞿實未甘
卽隱逸以從魚鳥之游五雲饗筆研而祝之曰必得山水如斯
畫之美而偕隱焉曇曰諾吁曩者同時之士固嘗擬仲瞿似晉
宋閒民不聞其有奇婦余窺其能事與其用心雖未知所慕學
何等要眞不類乎凡之民矣抑又聞老莊之言或岐而爲神仙
或岐而爲此類將母此類之能事與其用心其亦去去有仙者
思歟大夫學宗尙其思之庶嬪百媛尙其慕之歎息不足從而
緣之辭
上海李氏藏書志敘
龔自珍曰目錄之學始劉子政氏嗣是而降有三支一曰朝廷
官簿荀勖中經簿宋崇文總目館閣書目明國史經籍志是也
一曰私家著錄晁公武郡齋讀書志陳振孫書錄解題以下是
也一曰史家著錄則漢藝文志隋經籍志以下皆是也三者其
例不同頗相資爲用不能以偏廢三者之中其例又二或惟載
卷數或兼條最書旨近世好事者則又臚注某鈔本某槧本某
家藏本兹事殊細抑專門之業必至於是而始可謂備則亦未
易言矣
純皇帝開四庫建七閣海内之士畢睹官簿大江以南士大夫
風氣淵雅則因官簿而踵爲之往往瑰特與
中朝之藏有出入者而上海李氏乃藏書至四千七百種論議
臚注至三十九萬言承平之風烈與鄞范氏歙汪氏杭州吳氏
鮑氏相煇映於八九十年之間李君猶且恨生晚不獲遇
純皇帝朝親獻書顧異日數
本朝目錄必不遺李氏吾生平話江左俊游賓從之美則極不
忘李氏東南顧翛翛踞天半矣哉李君名筠嘉議敘光祿屬官
銜不仕道光六年丙戌六月龔自珍在京師寄此敘
江南生橐筆集敘
江南生有奏議十九卷
國朝法度大臣不敢以奏議入私集况士乎生佐督撫爲政居
幕下歷七省客十九主此代十九主之所爲有儗藁未用者有
一事前後數易奏稿並存之者不得曰奏議以惑來者予正其
名曰江南生橐筆集集中言天下財賦大指不當豐於入而當
嗇於出有百餘事言天下刑名大指謂
本朝刑太寬民太不畏又有殺人不死傷人盜皆不抵罪者又
本朝糾虔士大夫甚密糾民甚疏視前代矯枉而過其正此其
平生蓄於中心時時露於文采者也龔自珍曰江南生之言當
否後世有折衷之者予不深論竊聞其爲人取於所主甚介談
笑精悍指示曲折文辭甚辨麗於屬辭輕重繁簡往往因一言
爭軋往復必欲達其意而後已當此時
朝廷詔令琅琅動數千言督撫奏議亦皆虎虎有生氣朝野不
病君狂也
阮尙書年譜第一敘
今皇帝御極之三年天暒地塽日穆月燿美陽之氣譣於耆臣
是歲太子少保兵部尙書都察院右都御史兩廣總督儀徵阮
公年六十矣海内之士襄觚握槧之倫介景者鏘羊祝延者漎
萃其門下士大理少卿程同文等就内閣中書龔自珍而謀曰
自古重熙累洽之朝則有康疆竺鞏之佐贊醲迪薰黼蔀黻紀
相一人而夀世爲百族之福宗蓋殊尤絶迹有震於金石炳若
神人者今吾座主阮公亦其人也汴宋而降多祝史之夀言晩
唐子弟訂父兄之年譜二者孰華孰質孰古孰今孰可傳信龔
自珍曰年譜哉大理因探褱裏出書二十四卷請曰是公子長
生之所爲也子其敘之自珍旣卒業乃撮其括要而言曰聞之
道隘者所任少名謏者所成寡德褔者所積薄位庳者所覆狹
史册之事一優一絀將相之美或初或終今阮公任道多積德
厚履位高成名衆如大理言如大理言公毓性儒風勵精樸學
兼萬人之姿宣六藝之奥嘗謂黃帝名物宣尼正名篇者句所
艁句者字所積古者有聲音而有語言有語言而有文字自分
隸之迭變而本形晦矣自通假之法繁而本義晦矣公識字之
法以經爲譣解經之法以字爲程是公訓故之學中壘而降校
讐事興元朗釋文憙臚同異孟蜀棗本始省寫官公遠識駕乎
隨唐雜技通乎任尹一形一聲歷參伍而始定舊鈔舊槧斯厓
略之必存是公校勘之學
國朝四庫之纂百代所系七閣之藏九流斯萃公名山剔寶番
舶求奇馳副墨乎京師錫佳名以宛委蓋自子政而下鄱陽以
前公武郡齋之志振孫解題之作莫不討其存佚之年寀其完
缺之數焦書揚目斯瑣瑣焉是公目錄之學公精研七經覃思
五禮以爲道載乎器禮徵乎數今尺古尺求累黍而易誣大車
小車程攷工而易舛故大而冡士明堂辨禮之行於某地小而
衣冠鼎俎知禮之&KR0795;乎某物莫遁空虛咸就繩墨實事求是天
下宗之是公典章制度之學公又謂讀史之要水墜實難宦轍
所過圖經在手以地勢遷者班志李圖不相襲以目驗獲者桑
經酈注不盡從是以咽喉控制閉門可以談兵脈絡毘聯陸地
可使則壤坐見千里衽接遠古是公之史學在昔叔重董文識
郡國之彝鼎道元作注紀川原之碑碣金石明白其學古矣歐
趙而降特爲緒餘洪陳以還閒多好事公謂吉金可以證經樂
石可以劻史翫好之侈臨摹之工有不預焉是以儲彝器至百
穜蓄墨本至萬穜椎拓徧山川紙墨照眉髮孤本必重鉤偉論
在箸錄十事彪炳冠在當時是公金石之學公又謂六書九數
先王竝重㫄差互乘商高所傳自儒生薄夫藝事泰西之客擣
其虛古籍霾於中秘智計之土屏弗見於是測步之器中西同
實而異名巧捷之用西人攘中以成法公卬能窺天步俛能測
海鏡藝能善輥彈聰能審律呂爲劉秦之嫡髓非薩利之別傳
是公九數之學文章之別論者夥矣公獨謂一經一緯䢒逪而
成者綺組之飾也大宮小商相得而龤者韶濩之均也散行單
詞中唐變古六詩三筆見南士之論文杜詩韓筆亦唐人之標
目上紀范史牋記奏議不入集聿攷班書賦頌箴誄乃稱文公
日奏萬言自裒四集以沈思翰藻爲本事別說經作史爲殊科
是公文章之學聖源旣遠宗緒益分公在史館條其派別謂師
儒分繫肁自周禮儒林一傳公所手剏談性命者疏也恃記聞
者陋也道之本末畢賅乎經籍言之然否但視其躬行言經學
而理學可包矣覘躬行而喙爭可息矣且夫不道問學焉知德
性劉子以威儀定命康成以人偶爲仁門戸之見一以貫之是
公性道之學公敡歷淸華洊升卿士熟於載筆之禮法嫺於内
延之故實
三朝文物觸之則緒若懸河九卿行列諮之則動中律令是公
掌故之學凡若此者固已&KR1672;漢宋之全拓天人之韜冺華實之
辨總才學之歸彼區區文儒之異傳齗齗經人之異師皆所謂
得支亡幹守隅昧方偉哉絶業莫之與京已嘗觀道之豐也命
必嗇之德之亨也遇必窒之兩漢以降爲世儒宗者伏生沈淪
賈生放黜子政子雲所遭良阸康成邵公皆在黨錮叔重終於
庳官仲翔羈於遠士或藉階經術致身卿相非其名德之無偶
則必世主之非聖唐宋之世韓蘇之倫衡厥所遭什九同慨求
其出秉斧鉞入總圖師朝宁倚焉師儒宗焉豈可遘與公宧轍
半天下門生見四世七科之後輩尙長齒髮
三朝之巨政半在文翰幽潛之下士拂拭而照九衢蓬蓽之遺
編揚扢而登
國史斗南人望一而無兩殿中
天語字而不名吁富貴不足爲公榮名譽不足爲公顯九川行
地溯學海而波澄三台燭天指文星而度正其在漢也譬以伏
孔居邴魏其在唐也譬以韓李兼房杜然而矜遭際之隆不如
稽勛閥之舊也姼福德之符不如陳黎民之感也
睿廟親政公受殊知謂
先皇將任汝樞臣今女其作朕疆吏公辭不獲爰始受命亦越
於今先後廿年撫浙撫豫者皆再撫閩撫江右各一先督全漕
繼督兩湖繼而督兩廣復六年於兹矣公知人若水鏡受善若
鍼芥㸑材牛鐸入聰耳而咸調文梓朽木經大匠而無棄器萃
衆有功收羣策公文武兼資聰明異稟胸中四庫妙運用於無
形目下十行識姓名於一過凡在僚友畏其敏服其大此公之
功在察吏者也仁心爲質施於有政每問風俗先及桑麻昔餫
浙人之饉遠汛舟於蜀江今徠番舶之粟平居賈於粤市其通
有無也兼惠商民其化疆界也并泯中外此公之功在撫字者
也文翁治郡禮容蔚於石室樂浪著縣栔令代夫寫官公先視
浙學成經籍纂詁二百六卷及乎持節乃設精舍顔曰詁經背
山面湖左圖右史於政餘親課之及&KR0681;江右栞宋本十三經若
干卷今兹來粤暇日無多又復搜其文獻勒成巨編栞廣東通
志若干卷斠士之堂榜曰學海想見俊髦之翕集與其波瀾之
壯闊焉此公之功在訓迪者也嘉慶之初海氛方熾大爲逋逃
之淵藪實恃糧兵之藉賫公以淸野之法爲出海之禁推轂武
臣訓練舟旅時則安南爲帥潛結内盜倚剽掠以贍孱邦傾醜
類以弄巨艇久肆寇攘漸圖窺伺公傳檄諸鎮勒兵松門指撝
方定颶風大作海若效靈順逆異勢是役也獲其王印及銅礮
重二千觔者甚夥海寇殱焉厥後蔡牽往來閩浙公首薦壯烈
伯李公俾爲統帥壯烈成名牽亦尋滅鯨浪遂息鼉更不驚餘
干姦民蠢焉煽亂勾結黨徒簿造名號妖鳥已翼而未飛長蛇
流沫而思噬公則斬彭蠡之菰蘆禱匡廬之煙雨發之也不旬
日破之也不崇朝是曲突徙薪之善謀有勁弩激箭之捷手夷
大難如一反掌其於閩也特於海渚大築礮臺時出新意水法
陸法之圖天雷地雷之譜厥後各吏則而仿之粤東互市有大
西洋近惟英夷實乃巨詐拒之則敂關狎之則蠧國備戒不虞
綢繆未雨深憂祕計世不盡聞蓋公身本將門夙嫺韜祕謝公
雅量草木識其威名叔子高褱裘帶寓其將略此公之功在武
事者也承平日久海宇蕃庶物盈而枵吏猾而蠧是以彌補之
詔三十年於兹矣金粟之藏按簿則有其名關市之榷摭實盡
無其物公在浙之日議謂其事當信而勿欺其期宜緩而勿迫
久之竟獲全效卒如初議他行省勿及也此公之功在治賦京
師轉漕東南歲七百萬積以升斗極於京垓盤倉古法今也失
傳其數至𦣱而不可稽其欺至隱而不可詰公準之斛法定爲
尺長布算則有目皆知執度則布指成寸旣有定式遂爲捷法
又以比歲淮弱黃強重遲空晩發議盈廷圖改運道公乃攷有
元之成規得海運之故道計舟檣豐儉之用較時日往反之程
度其險夷權其常變中流一壺成書具在此公之功在治漕凡
此者妕盤雖麗難鐫彤矢之勳䀜鼎良珍莫罄赤環之績自非
張華腹中千門萬戸孫武囊底八地九天而枚舉焉汎測焉竊
以爲輕塵難語於崧嶽之高爝火奚禆於陽烏之炤者也右廿
四卷宜置册府宜藏京師宜付寫官宜詔僚友古之不朽有三
而公實兼之古之上夀百有二十而公甫半之古說經之辭君
主日臣主月詩曰如月之恆言初弦也五岳視三公詩日崧高
維嶽言大而高也由斯以談其諸光明之日進生物之方無窮
也乎敬語程公爲我報公子俟公七秩之年更增十卷之書當
更敘之此其弟一敘云爾癸未正月
陸彥若所箸書敘
陸彥若曰天下之大富必任土東西南北■苟有六尺土若什
尺土土之毛皆識其華實辨其材節其性伺其時其生其死勿
以還土可以小富矧夫若伯尺千尺萬尺有伯尺之士役於圃
一人役於市一人爲天下養二人千尺者役於圃三人役於市
三人爲天下養六人以是爲差天下之富人亦必以是爲差富
殖德故曰德產焉傳其術以德後生富又殖夀龔自珍曰五經
財之源也德與夀之溟渤也成周書眞僞半勿具論論堯時堯
典言百穀矣其後但言五穀六穀九穀五六九以外蔬蓏可材
盡堯典之所謂穀也漢儒馬融說咎繇暮之文曰庶艱食猶庶
根食也謂凡草木有根者根可食或實可食或華葉可食皆曰
根食然則庶根食者其猶百穀與彥若知經術矣自珍又曰古
農書四篇呂不韋采之矣氾勝之書闕不具魏高陽太守賈思
勰書二十篇箸錄家皆錄之文淵閣又錄之矣漢大儒司馬
氏爲貨殖傳所以記禹貢續周禮與天官書同功不學小夫乃
僅指爲詼嘲游戲憤怒之文章傎夫今彥若所箸書祖古農書
禰司馬氏而伯仲於氾勝之賈思勰之閒宜急寫副德後世曰
種樹方者三卷曰種菜方者一卷曰種藥方者一卷都五卷著
錄之如此又規之曰往往錯舉古今名古今語未可同又不分
析東西南北之所宜試者或不得種得其種或效或不效宜小
字細目以江河界限之彥若亟出都未暇治也丙申九月九日
張南山國朝詩徵敘
周公何人哉尹吉甫譚大夫何人哉逐臣放子棄妾怨婦舉何
人哉周雖文其殆無有詩人之名也後之爲詩業之別有籍焉
成之別有名焉二者轍孰舊䋞取所無恩恩殺至所恩之人而
臚之高下之名曰作史䋞取其人之詩而臚之或畱或削名曰
選詩皆天下文獻之宗之所有事也二者名孰高作史者曰我
古史氏家法於史爲大宗選詩者則曰孔子嘗刪詩矣我七十
子家法於經爲別子二者指孰優其名與實孰合分龔自珍年
三十四箸古史鉤沈論七千言於周以前家法有意宣究之矣
旣具槀七年未寫定夫自珍之世非周之世天下久矣有詩人
之名也天下久有詩人之名天下獻宗選詩固宜選詩矣受而
視其目其眞以詩名者未嘗漏焉而不可名爲詩人者什八九
是何人哉自天聰崇德迄於今入朝其姓名爲專家詩人所熟
聞者無幾詩人聞而咸異焉曰舉何人哉自珍受而疑俛而得
其故曰若人殆樂䋞取其人而臚之而高下之與殆非徒樂䋞
取其詩也與然則若人號稱選詩也何故曰是職不得作史隱
之乎選詩又兼通乎選詩者也其門庭也遠其意思也譎其體
裁也賅吁詩與史合有說焉分有說焉合之分分之合又有說
焉畢觸吾心而赴吾志吾所箸書益寫定偉夫若人懷史佚之
直中孔門之律令虎虎畝血龔氏之庭者哉張維屏字南山番
禺人官黃梅令
績溪胡戸部文集敘
古之民莫或強之言也忽然而自言或言情焉或言事焉言之
質弗同旣皆畢所欲言而去矣後有文章家強尊爲文章祖彼
民也生之年意計豈有是哉且天地不知所由然而孕人語言
人心不知所繇然語言變爲文章其業之有籍焉其成之有名
焉殽爲若干家釐爲總集若干別集若干又劇論其業之苦與
甘也爲書一通又就已然之迹而畫其朝代條其義法也爲書
若干通舁人輿者又必有舁之者曾曾雲礽又必有祖禰之者
日月自西江河自東聖知復生莫之奈何也已龔自珍不弢於
言言滿北南績谿胡子則詣自珍舍就求文章術自珍正告曰
不幸不弢於言言滿北南口絶論文瘖於苦甘言之不戢以爲
口實獨不論文得失未嘗爲書一通高扃笥中效韓嫓柳以筆
代口以論文名覆按無有子胡決其藩而鈲其例且自珍嘗聞
胡子之言之質矣粹然胡子之言也非如自珍之言之㫄出氾
涌而更端以言是謂七十子苗裔之言是謂禮家大宗之言其
言式古訓力威儀焉大之言禮經焉中之言禮節焉小之言禮
牘簡策焉譚山水問掌故求建置辨沿革又胡子所言不一言
者也自珍作而言曰將強名此以爲文章豈可哉然名此爲文
章又豈不可哉設又從而區論之甲幅近文章乙幅不近文章
又豈可哉其率是以言繼是以言勤勤懇懇以畢所欲言其胸
肊滌除餘事之甘苦與其名而專壹以言如其不然而強龔自
珍論文章則胡子瘁矣
邵子顯校栞婁東雜箸敘
國家以蘇州松江太倉州爲一道
睿皇帝朝命家大人分巡之自珍實侍任凡關甄綜人物&KR0679;輯
掌故之役大人未嘗不以使自珍焉大人去治十五年矣自珍
仕京師賓客且盡遺聞墜懽無可語者悽黯而已歲已亥乞糴
南下信信揚州揚州教諭邵子顯太倉人也方校栞婁東雜箸
成自宋始迄於當代凡五十六部大氏四庫所未錄藏弆家所
未見邵君有心哉蘇若松未之聞也若徽州若吾浙西三府若
揚州若常州愛其鄕先輩而樂以其言餉天下者豈乏其人何
居乎不效子顯之所爲尙書陶澍嘗語李兆洛曰願輯本朝江
左人書萃四庫已收未收者李辭兹事體大不敢承噫江左百
數州縣耳使一州有一邵子顯各纂其州予限七年此事何患
不成春秋時周室有百四十國之書固出自百四十國者也仲
尼賴之此事成可以傲嬴劉嫓柱下儲以俟後聖邵君爲予渡
河所見第一士邵君餉書爲渡河第一樂曩予營別墅於崑山
縣距太倉一舍天如予我以蕭閒箸述於其中當效邵君之所
爲且拏舟商榷之
懷甯王氏族譜敘
民之生盡黃帝炎帝之後也盡聖者之後也蔀而有國殽而有
家各私其子孫夫使私其子孫乃各欲其子若孫之賢也起中
古家天下之聖人而問之不易此心矣又使天下有子孫者皆
如此心天下後世庶幾少不肖之人矣乎起黃帝炎帝而問之
不易此心矣欲子孫之必賢有道乎曰聖者弗能無已姑稱祖
父之心而明惠之以言則有二術焉曰家法曰家訓家法有形
者也家訓無形者也家法如王者之有條教號令家訓如王者
之有條教號令之意家訓以訓子孫之賢而智者家法以齊子
孫之愚不肖者由是臚而爲家譜則史表之遺也廣而爲家乘
則史傳之遺也二術立譜乘舉矣譜何起起江左濫於唐誕於
明賢矣有祿於朝則引史書貴官聞人以爲祖江左諸帝倡之
又品差之明之文士述家譜誕者至八十世婚婣必書漢郡李
必隴西陳必潁川周必汝南王必太原是也儒者實事求是又
思夫大本大原皆黃炎漢郡何足書我則笑之懷甯主事王璪
示我家譜十卷有法有訓有譜法甚法訓甚良譜起明中葉以
字某甫諱某者之始遷於懷甯也謂之始遷祖謂之懷甯王氏
譜不濫不誕甚善我讀而善之則避席擇言曰古者祭禮嘏傳
皇尸之命命主人曰皇考某甫以女曾孫能帥從皇考之言降
福于曾孫享女㱃食宜稼于田女曾孫若我夀考戸部祭自珍
願爲王氏嘏
禮部題名記敘
道光十七年春三月仁和龔自珍由宗人府主事改禮部主事
祠祭司行走夏四月補主客司仍兼祠祭司行走諸老前輩爲
國朝禮部題名記成呼吏補自珍名諸老前輩則告自珍曰昔
之日仕
祖
宗朝手定大典細例役心目焉今日奉行之不失尺寸則無忝
禮臣矣風氣小者視時遷移或視乎其人大端大禮不卑不亢
百年來無以禮曹爲口實者皆先臣之賜受其賜霾没其姓氏
於簿領塵積可乎此記之所由作又曰百年以外什二三缺勿
具瘉近瘉詳自珍受而讀焉以爲春秋恩曾祖殺恩王父加詳
恩父加詳頗中春秋例也乃對曰如前輩言如律令按記乾隆
已丑進士以庚子歲由吏部改禮部字匏伯者自珍大父也嘉
慶丙辰進士除禮部字賜泉者自珍父也掌精膳司印吾大父
之任也𥙷儀制司改祠祭司兼儀制司又兼精膳司吾父之累
任也自珍入司門顧瞻楹題下上階思履綦步弗敢邁越諸老
前輩目自珍舊事往往詢自珍皆以自珍爲嘗聞之也
四先生功令文敘
其爲人也惇博而瘉夷其文從容而清明使枯&KR0751;之士習之而
知體裁望之而有不敢易視先達之志盛世之盛唐之開元元
和宋之慶歷元祐明之成化宏治尙近似之哉尙近似之哉其
人多深沈惻悱其文呌歗自恣芳逸以爲宗則陵遲之徵已夫
莊周屈平宋玉之文別爲初祖而要其羨周任史佚尹吉甫之
生而願游其世居可知也自珍嘗之五都之廛市諸物見有内
外完好不㫮窳者必五十歲前物曷嘗不想見時運之康阜民
生之閒暇雖形下之器與夫專道藝者等又况學士大夫生賜
書之家而澤躬於爾雅之林者與四先生其倫也四先生皆生
世家皆起家甲科其仕也始終全盛之朝意氣雍容可觀其在
官也皆肻徵賓客買圖史其未第也所與游鄕黨間亦必無穢
流不悅學之士如甘露惠風夕泫其條而晨泠其柯欲梧桐柟
梓之不扶疏而榮華不可得已宜兹文之進於雅與頌之堂也
我
朝山川發詡自康熙初元以來如日炎炎乾隆之文一康熙之
文視開元慶歷成化善氣之長數倍過之然生其間仕其間而
能爲四先生之文者良亦不衆今付合寫一通而敘之如此隻
雅奇笙時發其聲欲隃契乎千鐘萬鏞鏘喤闛鞈之奏者也非
甘呌歗者也武進管世銘歙◍承寵仁和陳登泰桐鄕諸汝卿
送徐鐵孫敘
龔自珍曰平原曠野無詩也沮洳無詩也磽确陿隘無詩也適
市者其聲囂適鼠壤者其聲嘶適女閭者其聲不誠天下之山
川莫尊於遼東遼俛中原逶迤萬餘里蛇行象奔而稍稍瀉之
乃卒恣意橫溢以達乎嶺外大澥際南斗䜿亥不可復步氣脈
所屆怒若未畢要之山川首尾可言者則盡此矣詩有肖是者
乎哉詩人之所產有稟是者乎哉自珍又曰有之詩必有原焉
易書詩春秋之肅若泬若周秦間數子之縝若峍若而莽蕩而
噌吰若斂之惟恐其坻揫之惟恐其隘孕之惟恐其昌洋而敷
腴則夫遼之長白興安大嶺也有然審是則詩人將母拱手欲
谻肅拜植立撟乎其不敢議愿乎其不敢㕦言乎哉於是乃放
之乎三千年靑史氏之言放之乎八儒三墨兵刑星氣五行以
及古人不欲明言不忍卒言而姑猖狂恢詭以言之之言乃亦
摭證之以並世見聞當代故實官牘地志計簿客籍之言合而
以昌其詩而詩之境乃極則如嶺之表海之滸磅礴浩洶以受
天下之瑰麗而洩天下之拗怒也亦有然徐鐵孫者家遼東先
世扈
王師入關爲正黃旂漢軍人康熙中徙廣東隸廣東將軍爲廣
州駐防人金戈鐵馬其世胄也而徐君用經術起家登甲科爲
劇邑令以詩聛睨東南友其人者淳悶如適遼雄奇如適嶺海
本末具如吾言東南知徐君者本末畢如吾言乃書是言以弁
君之詩之耑抑又有異者自珍生北方一窺臨榆未得溯山川
所原本年四紀居江介不樂愁思益思游以振奮之忽然丐徐
君磨墨爲薦士書貨厞屨將粤行且曰自粤歸則閉戸不復游
徐君諾姼矣哉天下山川首尾徐君旣扼之怒未已其又將扼
予之游事之首尾乎哉
識某大令集尾
某大令我不暇與之言佛儒之異同矣言大令大令爲儒非能
躬行實踐平易質直也以文章議論籠罩從游士士懾然聰明
㫄溢姑讀佛書以炫博覽於是假三藏之汪洋恣肆以沛其文
章文章益自憙此其弟一重心然而漸聞佛氏之精微似不盡
乎此恧焉怯焉退焉阻焉悔焉此其弟二重心名漸成齒漸高
從游之士之貌而言儒與貌而言佛者益附之矣則益傲慢告
人曰佛未可厚非若以佛氏蒙其鑒賞者然若以其讚佛爲佛
教增重者然此其弟三重心有聊竊其㫄文賸義以詁儒書頗
有合者於是謗儒之平易質直躬行實踐者曰聰明莫我及又
深沒其語言文字諱其所自出以求他年孔廡之特豚此其弟
四重心如之何而可以諱之也莫如反攻之乃猖狂而謗佛其
謗佛也無以自解其讀佛也於是效宋明諸儒之言曰不入虎
穴焉得虎子我昔者讀佛正爲今者之闢佛於是并其少年之
初心而自誣自謗此其弟五重心見儒之魁碩而尊嚴者則憚
而謝之曰我之始大不正不敢卒諱與前說又岐異所遇強弱
異故卑亢異然而又謗儒書所謗何等也孔子孟子之言窮理
盡性以至於命之事易詩書中庸之精微凡與佛似則謗之曰
儒之言絶不近佛儒自儒佛自佛如此立言庶幾深沒其迹矣
此其弟六重心儒之平易者受謗儒之精微者又受謗讀儒謗
儒讀佛謗佛兩不見收覆載無可容其軍敗其居失其口吚嚘
其神沮喪其名不立其踝㫄皇如嬰兒之號於路丐夫之僵於
野老矣理故業仍以文章家自遁遁之何如東雲一鱗焉西雲
一爪焉使後世求之而皆在或皆不在此其弟七重心或告之
曰文章雖小道達可矣立其誠可矣又告之曰孔子之聽訟無
情者不得盡其辭今子之情何如又不應乃言曰我優也言無
郵竟效優施之言以迄於今死
敘嘉定七生
嘉定七生龔自珍獲交其一焉曰恬生恬生言某之鄕有六生
與某相引以爲重其執業均也笙詩鼓簧而鎛人應於堂也其
相侈以名聲也如草木之感風露而芳香也圖形以傳之又願
長言以宣之自珍曰美矣臧矣麗矣堂矣毋相忘矣願有以獻
江以南與西北異水土淺醨囂外窳中蠅聚而蜹散士之相爲
友年齒若則以爲友家世若則以爲友科第若則以爲友匪性
情之是友匪氣誼之是友始則叚借牽引眞相㥫厚聲名出已
右憎不相左死呶呶詬不止吾願之七生者之七而一也自珍
又曰年齒若則以爲友科第若則以爲友家世若則以爲友謔
浪詭隨媚膚脆骨捷如鼯猱一夫搖脣百夫褰涶記偁勦說雷
同晏子以告齊君而商書謂之惡德又有中年所業垂成就見
它人所嗜好偁說必強同之華山旋其面目東向太室厭其中
處以求同於岱宗而止是造物者混混失面目也吾又願之七
生之一而七也自珍少游燕并之市之南方求科名北南賓客
之辱者十於七乎百於七乎他日復之燕并求科名賓客之辱
者十於七乎百於七乎不飛不鳴人猶以爲傾不鼓不考人猶
以爲媚黕黕吾顔了了吾行抱秋樹之晨華指太陰以宵盟蓋
知夫時之不我與又知夫區區之未可以驟明也故恆潛於幽
而塊於處恬生曰子之言文願傳語六生而納交焉書之遂書
之六生者某某恬生名瑑姓陳氏
