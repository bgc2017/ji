盧溪文集卷一宋王庭珪撰
古詩
題宣和御畫
王鎻宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來向東鳴
當時妙手貎不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀畫圖
徽宗皇帝臨御日久海内無事唯不忘翰墨之娛見
者知其為御畫也臣既獲仰觀撫卷太息思宣政間
當國家太平極治之時景物宛然不覺流涕乃再拜
稽首而賦是詩紹興丙寅三月望日小臣王庭珪謹
題
仙人春宴曲
高樓玉珮搖春風銀槽壓雨珍珠紅天留曉月十分魄
飛光下照仙人宫瑶姬半醉撾鼉鼔綵鳳吹笙黃鶴舞
雙成翠袖織藕絲麻姑行厨擗麟脯金盤燒蠟夜未央
從妃進果蟠桃香坐上花開人未老他日重來花更好
三千年後忽相逢再約羣仙醉蓬島
觀駱元直經進江南形勢圖
異時漢網疎天討邊馬來囓江南草石頭重戍豈無兵
將軍不識丹陽道至今戰骨埋秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曾此破曹公
横江九道波翻屋試請輕兵渡淮曲夜入長安人不知
應見畫圖心已熟他日將軍按此圖鼓行而西如破竹
長沙北禪覽古(寺有吳王女墳)
明湖漲天光春雲如粉碎吳王宫女罷吹簫象牀玉椀
今安在桃李初開映綠池綠池水暖摇花枝聞道只今
池上月照見吳王繁盛時當時粉色豔月彩今日古墳
烟草衰草衰不見吳宫事唯有月下孤猿啼猿聲哀苦
聞不得又恐清曉催黃鸝
方外菴聽惠端彈琴明日赴李似矩尚書招
浮雲捲盡天無風青山銜日猶半紅誰彈烏啼夜鶴怨
平明結客長安中大顛初識韓吏部清檗亦參裴相公
尚書意欲清邊圉手挽天河作霖雨響泉韻磬應自攜
昵昵莫為兒女語為陳古操有平戎此曲聊堪佐旗鼓
遊青原呈王元勃舍人周秀實監丞
異時黃魯直嘗賦青原詩至今青原山名與星斗垂自
從有宇宙孰能磨滅之昨日從大旆上讀前人碑欲學
下一語自覺落筆遲我等如淇輩後世誰復知治君千
載人治中同一時兩公俱大手妙語仍崛竒得句未肯
吐神物懢護持光豔出月脇當留照巖扉
舟次白沙
朝發螺浦湄暮宿白沙口初為夜行計有物應掣肘山
雲四面起風濤半江吼落帆危石磯就枕不敢久林深
鳴鶴鵲村遠聞雞狗夢覺知月明破篷見牛斗起視天
色清解䌫欲放溜浪頭聒天響掀簸入我牖蒲帆未及
張篙師復回首渡頭有古祠壁畫雜怪醜舟人相與言
勸我酬神酒出處本細事隂晴亦常有我固不問天豈
問土木偶
寄胡邦衡兼簡陳僉判黃書記
斯文久寂寞誰應擅雕龍萬事問伯始今復得此公濤
瀾翻筆舌錦繡蟠心胷平時吐佳句逸氣如長虹制策
收俊異行當推選鋒元龍湖海士江夏無雙童詞彩俱
秀出春葩發青紅鏗鏘排律吕純音玉琤琮草木吾臭
味坐隔神螺峰遥聞玉荆産長松想清風安得賈餘勇
提戈譟其中且願試音響徑湏撞巨鐘
向衡州生日(今右相與公同生日)
嵯峨閶闔西風回赤霄夜半天門開昴星麒麟下穹昊
兩家同日生公台兩公為誰張與向人物堂堂真漢相
願公接武未央庭禁直金鑾對方丈
張持操攜徐獻之侍郎書見訪兼出示著述中
興論諸雜文為賦詩一篇以文軸還之他日
亦錄寄獻之也
君不能徒步上書獻天子又不能移書帝城結王公欲
將筆力扛九鼎紙上有說能平戎宣和治極久忘戰北
來邊馬嘶淮甸是時猶屯百萬師無人北向放一箭大
臣搏手知何為草間公卿兒女啼至今謀國無上策讀
君斷藁令人悲君家人物照青汗曲江猶識胡雛亂他
年論事要回天應向荆州尋好漢
過蕭瀧廟
瀧江欲度虹為橋瀧濤舂擊蛟魚跳瀧頭有廟非一朝
瀧民猶傳神姓蕭殿脚插入白鷺腰青原舞翠挹岧嶤
朱甍日出煙霧消碧瓦不動磨青瑤忽然飛電掣紫霄
天為借怒生竒飈遊龍揮雨洗泬寥桂花墮落香雲飄
百年古木號䕫魈鼉能擊鼓鸞吹簫官船賈舶膽欲焦
廟前泊櫓不敢摇楚詞跪奠設漿椒瀧之靈兮或可招
送陳邦直知縣
道邊車馬來不休傾城出送陳太丘太丘愛民如父母
故令民作嬰兒愁各持杯酒塞行路衆人欲挽我獨不
我記殿前初射策臚傳高名落九州同年衮衮上臺省
公獨執板拜督郵况兹小縣天一陬不煩細民遮道留
繡衣飛章動冕旒行必召對螭坳頭君王端問活國計
大略要洗儒生羞
贈别黃超然
我生不識黃太史猶及諸老談遺事藍田生玉海生珠
謂君眉目無乃似誰作江西宗𣲖詩如今傳法不傳衣
句中有眼出月脇密付嫡孫人未知宗風後必喧人口
雲夢更須吞八九他年拈此一瓣香獅子窟中獅子吼
寓郡齋過清閟軒與高虞卿夜話
戶牖隣清閟深夜客扣關開門見脩竹人與竹俱閒雨
竹忩外響風從屋頭還羡君屛百事讀書蒼翠間刺口
談治亂筆挾風霜寒更覽珠玉文洗我冰雪顔歸来興
未盡危坐聽珊珊
趙逢源今春當赴省試以事失期乃督錢綱往
行在且欲觀母后回鑾之慶作詩速其行
去年秣馬望行宫飄然氣若摩霄鴻不學提攜百金劔
不倚能彎兩石弓徒誇讀書飽藜莧筆陣欲敵千人鋒
要登月窟取官職不使官出兜鍪中丈夫功名自有日
春闈已過落花風今當獻計隨羣吏到時萬井歡聲沸
慈寧殿前催趁班看君入賀鳴靴鼻
送向宣卿赴朱相公參議
旄頭彗天天狗墮一日中原作竒禍金竿突繞都城光
鐡馬横嘶御街過邇來十年不解兵盗賊軍書急星火
將軍藩身養脇疽帝命相公期必破指揮貔虎下天來
奮臂一呼皆袒左相公元是帝股肱提師辟士收豪英
君才累試當劇郡羣兇落膽知威名麾下傳聞有飛將
一箭曾射欃槍星公謀豈止當十萬要挽天河洗甲兵
君不見河陽軍烏重胤參謀初拔温處士遂令冀北馬
羣空石洪亦自河南至又不見裴晉公取淮西幕下正
用韓退之乃能夜縳吳元濟至今留得平淮碑如今相
公開幕府豈减烏公與裴度席卷江湖波浪清貂鼎勲
庸歸自取
送吳叔舉主簿往清江受納秋苗
田頭作穀催入場一半白著輸官倉廬江主簿喜懷檄
放船椎鼓開帆檣蕭灘老農公事畢夾道歡呼羅酒漿
笑言歸去喚妻子今年租米兩平量
秋夜西園獨步
清夜遊西園竹影亂秋月穹色湛虚明林光益竒絶人
間睡正著那知此時節坐觀衡陽移頃刻風烟别沆瀣
洗天宇一飲醒毛髮氣與南山高青蒼助施設池塘收
綠净星斗轉空闊微雲點太清須臾亦自滅明朝問此
境勝處不可說却恐雞三號開門走車轍
劉晞揚貧甚㸑烟不屬而讀書不輟作詩遺之
以激其志因叙其貧之所以然冀當塗有聞
之者
荷鋤初讀書中原已鼎沸輟耕仰太息衣食尚卒歲喧
呼傳點丁田廬忽湮替産盡猶索租從何出租稅迺知
天寶後信如石壕吏君門九重深旗戟森兵衛朱轓背
相望莫肯察凋弊賴子天資高追琢自成器時能從諸
生扣門來問字長篇爛溢目春葩吐竒麗饑雖不堪煮
要自飽風味廼翁昔好事賓客常滿位小兒聽客語炊
甑忘著箅豈慮飯成糜邇來糜亦廢時能饋升斗與子
黔突喙
送王舍人超武
王郎遠器宜廟堂胡為奔走天一方吳越相望峙雄壘
䨇旌再開南斗傍手攜仙人綠玉杖坐褰刺史赤帷裳
平生廣莫意萬里眼高四海無相當舍人舊班紫宸陛
天馬豈受青絲韁騎驢到部正閱歲飄然鵠舉摩天翔
嬰兒十萬啼塞路各遮馬首持杯觴忽聞半夜發輕舸
追走不及徒悲傷繡衣飛章有巨力不須州民投皂嚢
正恐君王知治狀便向劔履趨明光鰲頭蓬萊在平地
日邊除書細作行
盧溪文集卷一
