盧溪文集卷二十五宋王庭珪撰
挽詞
挽劉美中尚書
公方持槖我休官握手平生出肺肝豈是尚書先著履
須知處士不彈冠文章進直金鑾殿槽櫪空餘寳馬鞍
忍看銘旌下螺浦再攜斗酒餞江干
挽彭子從郎中
嶺北嶺南持使節湖西兼總大農錢廟堂正賴持國計
蓬島祗為蜕骨仙郎省尚虚丹禁地銘旌忽上洞庭船
衣冠不許掛神武端謂猶堪濟巨川
挽王自然二首
耆舊風流絶後塵尚容晩歲接冠巾英豪取友半天下
論議常傾一座人横槊陣前工草檄結廬江上老垂綸
只今遺像髯如戟猶足堂堂聳縉紳
衣冠南渡塞螺川始識蓬萊王自然舌捲風雷翻海岳
學窮精䘲出人天歸來元亮荒三徑老去揚雄有一壥
斗酒隻雞思欲致無因下馬拜新阡
挽王夫人(周子充舍人母)
憶昔諸郎從板輿當時人物渡江初蓬萊闕外雙飛鶴
葬會漳南數郡車魄已成仙歸閬苑兒方着足上雲衢
紫微即日趨嚴召八座無因問起居
挽盧宜人二首(陳晦叔夫人)
崔盧唐舊族譜系自名門子舍三珠樹思劉七耳孫是
行將貴顯不及問平反坐脫無凡語人傳有至言
又
高風林下閨門裏幾歲長齋繡佛前夫子雄才尹大邑
清魂獨樂上蓬仙化為雙鶴何方客來置束芻南郡賢
會致送車填廣陌他時彤史亦須編
挽黃忠臣二首
憶昔相逢子少年詩書從我日磨研平生極力欲推挽
世事驚人忽變遷未便嘘枯送天上忍收遺骨葬江邊
雙親白髮終身恨不見青衫落眼前
書報登科墨未乾已聞弔客在門闌只傳金榜升華省
不得丹梯上廣寒賦就兩番隨計吏花開一日遍長安
誰知鬼錄南宫籍却作修文地下官
挽戴彦成通判
早歲同充上國賓與君先占廣寒春青雲尚記當時事
黃土今埋如此人别駕朱幡泥飾屏縈紆茜綬帶銅銀
生前富貴無餘恨痛念堂遺白髮親
挽劉公弼
弟兄詞賦喧場屋晩歲鄉閭譽益譁窗下殘編雕草木
壁間遺翰走龍蛇蠟餘幾緉遊山屐書滿千篇載鹿車
痛惜蒲輪迎未果寢門來哭淚横斜
挽王修華
督賦寧居中上科治身從此得名多不聞老父踰垣走
且聽兒童載道歌吏不捉人真快樂庭無留事足中和
邦民盡作嬰兒泣忍送輀車返爛柯
挽劉英臣
累世以貲雄里閭惟公挾策似寒儒欲將那律九經庫
定勝江陵千木奴玉樹諸郎新命貴錦囊丹誥寵光殊
當時籍甚吳丞相恩澤今歸兩鳳雛
挽徐子平
子平臨終神色不亂遣人告別且求挽詩為賦兩篇
數椽破屋臨溪水日日讀書喧四鄰白首傳經窮到骨
清風入座静無塵堆窗史傳千張紙過隙光隂一轉輪
富貴掀天亦埃滅今時何必歎斯人
季子過徐因掛劔吾詩似劔敢欺徐才華本自輕場屋
詁訓猶堪授里閭踏雪打門人問字載殽從學酒盈車
兒童誦得平生賦不是兔園遺下書
挽羅荆老
初挾儒書戰舉場弟兄旗鼓亦相當探囊聊復起人死
繫肘空餘濟世方漢苑舊嘗知姓字壺天今别有仙鄉
老龍猶抱玉函訣夜扣柴門乞酒漿
挽鄭教授
仰高雖未接華裾清論時容著野夫掛劔未能臨死穴
隔江何處奠生芻淒涼陶令松三徑寂寞揚雄宅一區
插架尚餘三萬軸傳家宜有鳳凰雛
挽曾氏安人
令儀早出閨中秀少日來歸丞相家能以功名勉夫子
忍看旌旐起悲笳錦囊篆字金裝軸玉珮鳴裾帔有霞
贈典有加兒亦貴誥黃新墨字如鴉
挽范孺人
少日來歸奉藻蘋一門冠蓋擁朱輪平生未識德公嫂
比歲纔依孟母鄰魂返蓬萊三萬里鶴歸華表幾千春
南州高士應匍匐忍看靈車下北津
挽瞿氏
徒身諸福夀尤豐魄返仙曹第幾宫西土夢星生太白
東牀選壻得梁鴻豈無名士當時論自有夫人林下風
來弔不知何處客化為雙鶴却飛空
挽易氏
媪有才子鄰我居父老欲起高門閭此媪不知家有無
但典髻鬟供買書今朝慟哭城南道忍送喪車入秋草
預愁來歲寒食時不見襄陽德公嫂
挽劉子儀
鬼伯歌朝露歸魂掩夜泉起家詩禮盛折桂弟兄賢箭
落雙鵰日(是歲二弟預薦名)君當化鶴年阿鴻今已貴飛去欲
摩天
挽歐陽仁叟
郡從簮纓貴騶僮意氣華呼盧晉公子大俠魯朱家錦
臂誇豪放銀鞍走狹斜忍尋桃徑裏無主亦開花
挽張氏安人
夫人經亂離音信隔絶其孤趙逢源號哭走萬里至
西蜀迎歸榮奉二十年以夀終於其葬也挽之以詩
母子未相識哀號徹九穹一生何敢望萬里忽相逢綵
服舊兒戲錦囊新誥封悲歌滿行路千載想遺風
挽歐陽宜人
渤海家聲赫先朝御史孫霞冠宜象服腰笏擁魚軒五
福夀尤貴兩兒名更喧惟嗟漢陽遠不及問平反
挽王氏夫人(劉英臣母)
歲歉傾禾粟賓來剪髮鬟其人今已朽此事古尤難斜
日銜峯頂秋風想珮環出門驚弔客雙鶴下雲間
挽王氏孺人
賜爵逢千載皇恩下九關誥詞金篆字珩珮玉連環陶
母今有後萊衣不復斑哀歌堪挽紼徒有淚澘澘
挽郭氏孺人
擇對真佳壻傳家好弟兄䰟飛瑶海岸風斷玉簫聲舉
案人何在埋文誰作銘潘郎今未老他日看襃榮
挽聶氏孺人
隴上龐公女相家裴十娘空門參白足佳壻得黃香木
馬風前響蓮花火裏芳彌陀真樂土環珮響鏘鏘
挽露氏恭人
華胄東京舊青樓大道邊渡江離險阻舉族得安全追
賞榮身後襃封及眼前清䰟在蓬島髣髴綴羣仙
挽丁陶明縣尉
東南作尉夲神仙化鶴家聲亦宛然臨欲騎魚歸海島
猶能躍馬拓弓絃花間載酒經旬日陌上悲歌隔九泉
尚有讀書臺下月夜深還照碧池邊
挽劉宗望
何年來卧北山霞猶指海邊團練家手把方書妙耕種
門高閭巷獨清華兩兒駒齒日千里萬卷牙籖架五車
風動松篁起蕭瑟不堪回首聽悲笳
盧溪文集卷二十五
