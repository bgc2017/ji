盧溪文集卷八宋王庭珪撰
古詩
和趙叔清蠟梅
春入梅花邨蠟粧林影繁香肌冒寒立此意為誰存宫
額半塗黃要為出俗韻不露冰雪姿風流真素藴
江亭候施倅醇翁阻水漲作詩寄之
夜雨漲溪碧天明望歸舟飛帆出木杪浩蕩兀中流洪
崖仙人姿謂落滄海遊興盡却回棹待此霖潦收抱琴
出竹迎倒披翠雲裘風濤正可久煙波生暮愁(施肩吾得道於)
(洪崖公其裔也)
聞郡中請賢老住報恩作詩贊之
夜郎佛刹接西土誰敢招提境中住老賢元是住山人
拄杖無心自來去山中猿鶴不須驚明朝聽打禾山鼓
鼓聲新響振人天水禽草木咸歌舞
贈羅道人
余昔遊湖南聞羅道人而未識也忽相遇於螺浦
之西鬚髯如畫神鋒甚偉又出時賢所贈詩益知
其有以異於人也亦作一首贈之
道人渴飲石縫漿鬚髯墨黑兩頰光或云公是伯休那
又疑楚有接輿狂倒騎白鹿渡湘水獨識老翁跳玉堂
他年賣藥長安市乞我仙人不死方
贈蜀僧無觀
蜀僧無觀善相自謂未能遍閱天下士意江海山
林之間必有異人行當訪之於其别也贈之以詩
師出峨眉西極天萬里一衲雙行纏朝遊名山暮滄海
不著脚踏諸方禪眼中自有識人物行盡江南山水窟
紫雲深處有神仙高馬達官無此骨溪頭惜别強吟哦
顧我無才柰若何他日長安逢李白為乞峨眉山月歌
次韻胡邦衡衡陽縣瑞竹堂
牆裏圍脩竹竹間開草堂經春多夜雨入夏長新篁節
抱幽人操風敲明月璫孤根元獨立並幹兩爭長影落
龍蛇動清移枕簟凉門常對衡岳氣足傲羲皇日射玲
瓏色林疎瑣碎光雙莖非别種異物出時方海嶠名雖
久湖湘跡愈彰行當卧龍起天為見珍祥
和胡觀惠詩兼致守倅招延之意
伊昔橋門盛環觀璧水春一鳴先折桂百拙誤謀身憔
悴湘江曲淹留京洛塵思歸緣竹鶴静念愧朝紳顧我
蓬蒿賤逢君海岱珍贈言多溢美秀氣發清淳本出東
臯裔元非水北人山靈回俗駕幕府盛談賓駿骨千金
重沙鷗萬里馴人生各有趣忍負接䍦巾
和施倅歲暮感懷
野闊生愁興時危無定居淵明傷倦鳥張翰憶鱸魚宦
路風波惡交情勢利疎謀生成齟齬欲進復躊躇盜賊
猶猖蹶田園未墾鋤君王圖治切新下急賢書(近有詔求直言)
和歐陽廣明竹間桃花
雨罷新花明曉日竹隂瑣碎錯黃金牆頭過盡雙飛蝶
葉底巧啼何處禽玉女洗粧勻淺淡老龍脱籜著青深
柔姿敢並高標立直節時容粉面侵愛客分明莫來折
坐輿徑造不妨尋桃花落後春事已唯有清風滿竹林
盧溪文集卷八
