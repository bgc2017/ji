盧溪文集卷四宋王庭珪撰
古詩
次韻方性夫同年見寄
禮經久顚龐不絶僅如帶諸儒共補葺紛然莫酬對先
生隠桐廬議論有根蔕劔胸剔廢滯電眼(亦作電光)燭幽晦
虀鹽二十年時節忽已届聲名塞天宇筆舌翻清瀨子
美蓬萊宫輝赫輙自怪文彩動人主英風特飄灑清芬
掩幽蘭四海共紉佩平生慕忠義爛漫意常在坐閱諸
公間誰與論梗槩著書逢休運一洗窮愁債駸駸度驊
騮過都如歴塊嗟予強追躡常負跛鼈態雖登龍虎科
異調愧當代才高自激烈無為逐時輩
和施倅重陽日謝予送酒
東坡異時談醉鄊怒罵嬉笑成文章其中廣莫幾萬里
脫略禮法侔鴻荒初無愛憎與喜怒豈有寒暑與炎凉
後世乃與醉鄊隔糟粕始變鵝兒黃三杯危坐亦拱手
儼如冠劔侍君王淵明不飲時節改霜風九月籬菊芳
舉頭忽見南山翠便覺逸氣登羲皇揮毫落紙得佳句
流涎露頂庸何傷甕下被縳烏足取定無奚童攜錦囊
安用船頭置百斛又令口不離杯觴醉翁飲少輙已醉
胸中了了初不忘八仙脫醉尤可笑騎馬落井何其強
題禾山蕭秀才卧雲菴
江南山盡頭氣狀頗英淑禾山倚天開蒼翠滿林麓扶
輿磅礴起横斷湘江曲中有隠君子結屋在深谷未放
雲出山蟠雲卧幽獨暮簷青潑眼遠靄寒山竹景色嘉
有餘幽人夢初熟起看柱礎潤山前雨應足
題劉端禮步芳橋
橋上畫欄低壓水青龍影落芙蕖底欲渡芙蕖望翠微
波面紅雲映屐齒洛浦清流古有神羅襪凌波生暗塵
東昏戲作錦地茵金蓮襯步如花人而今此事墮渺漭
但有荷花開蕩漾試穿芒屩踏風煙安用紫絲連步障
余棄官累年劉元弼作詩見勉次韻奉謝
我生寡結交論議誰與質憤氣不可蟠龍蛇走鬱律少
年學竒字費力弄紙筆不讀五千卷亦慕入此室腰間
插櫑具談兵尤縱逸時方用巨人顧我何品秩往年承
平久出師無紀律群盗尚縱横豈但開邊失皇威振海
岱戈甲耀霜日自可掃欃槍掩耳驚雷疾故人起閭巷
宿昔登近密聲熖動四方風雲生咤叱犬羊猶爛漫氛
氣何時畢感公贈以言欲往非儔匹此事恐不免高卧
安敢必
送駱仲武
淵明不喜折腰趨寧作(缺)笏何易于勸農使者鄙丈夫
少年新進安識渠下馬怒頰虬奮鬚指揮星火飛文符
詈辭愧語每不無諸公止欲求薦書椎斵肌骨尋高腴
公為一笑憐其愚熙朝成法字已孚堅如金石莫可渝
鞭且勿施安用蒲三年竟亦無逃逋吏民遮道相懽呼
生立叢祠傍佛區想當逸氣吞江湖與人恢䟽無怨吁
臨卭小子傲鄊閭方乘朱輪呵道衢公歸西山結茅廬
丹崖絶壁巉空虚誰能負弩當道隅終日與爾為前驅
送周覺民兼簡湘西故人
蒼山凍雲垂欲雪風吹客衣冷如鐡忽乘狂醉夜敲門
不畏苦寒來訪别時朝騎馬雪中歸何處皺眉吟雪詩
若見湘西舊同舍為余傾廩說相思
段居士粟菴
若人胸臆著萬卷始信此菴蔵大千維摩室中坐獅子
蓮花鬚上集人天十方國士從坐起聚此一粒空中圓
爾時寶刹現毫端跳出雲門向上關癡兒正抱古公案
對面不納須彌山便向粟中尋世界含元殿裡覓長安
題周忘機畫軸(舊聞周忘機隠於浮屠如洪覺範之流然未見其盡也紹興乙)
(丑清明日觀於任子嚴書室王某題)
羅浮飛瀑落九天尺素倒流三峽泉怪底晴忩起風雨
洞庭野色瀟湘煙平生江山入吾手况有對坐南昌仙
不須作此無聲畫妙畫自以無聲傳
次韻李教授閔雨
赤帷使者朱斑車重簷飛盖遮日烏佛前下馬來跪爐
草木焦卷苗欲枯我亦本是耕田夫僅能識字勤須臾
吟詩閔雨作時無空勞皺眉捋髭鬚安得年豐鼔不桴
便足飽飯甘樵蘇
觀徐明叔畫湘西磨崖圖(崖在湘西白鶴峯紀官軍破賊)
衡山高出北斗邊九疑蒼梧相屬聯羣峯環走如却立
山脚插入瀟湘川朱陵渺邈迷處所白鶴噴薄飛流泉
坐看徐郎拂絹素盡驅山岳置眼前徐郎豈是真畫手
酒酣遊戱乃其天巴陵洞庭連浦溆鯨鯢蟠穴為賊淵
詔謂將軍出旗鼓樓船蹴踏驚浪喧欃槍夜落照湖水
雕弓十萬猶控弦湘西古寺最竒絶丹崖翠壁開何年
况公文章善叙事大字怪偉宜鑱鐫中書異時觀落筆
因煩吮墨圖凌煙孟公韓公毛髮動腰靫大羽冠進賢
他年中興事可考公名亦與兹山傳
和介甫少狂喜文章
少狂喜文章頂戴千佛名年大意轉拙腸饑猶舌耕筆
扛百斛鼎詩當五言城儻無封侯骨止是識字氓長
安公卿中閱人如踐更扁舟苟能辦自足了一生
贈劉允升(并序)
紹興三年歲在癸丑暮春三月允升自湖南李相
公幕府歸致相公之意因留數日洽甚作詩以贈
之
我家神螺峰與子隣井閈聞名初識面逸氣起天半坐
久語翻瀾詩文星斗爛刺口論世事極能原治亂洗我
冰雪懷韻出眉宇燦遂于交遊内得此一好漢自言長
沙來幕府天下冠相公秉旄鉞英僚照藩翰辟書欲交
飛置我在門舘事繫國輕重忽逐雲雨散請君企踵待
勢若馬脫絆他年恐未免成此竒一段
劉端行自建溪歸數來鬭茶大小數十戰予懼
其堅壁不出為作鬭茶詩一首且挑之使戰
也
亂雲碾破蒼龍璧自言鏖戰無勍敵一朝倒壘空壁來
似覺人馬俱辟易我家文開如此兒客欲造門憂水厄
酒兵先已下愁城破睡論功如破賊惟君盛氣敢争衡
重看鳴鼉鬭春色
次韻酬向縣丞
平昔君家瀛閣老少日結交名譽早眼中忽失如此人
尚喜諸郎美風調前年寄書識英妙經歲初酬君勿誚
後會相逢應可期顧我形容未枯槁
送叙浦令宋元老總幹
軺車昔參使者騶萬里粟帛咸括搜荆蠻小縣天一陬
却來執板拜督郵督郵偃蹇聊復爾鶴書夜逐秋風起
峩冠端恐立螭頭汗脚行當踏龍尾公家有兒纔毁齒
背誦六經如瀉水九重天子念勤勞令試禮部收英髦
願作文章驚四海他年一釣連六鰲但知工部好驥子
勿怪將軍尋鳳毛
題惠崇畫秋江鳬鴈
老崇學畫如學禪中年悟入理或然長江未落鳬鴈下
舒卷忽若無丹鉛定自維摩三昧裏半幅生絹開萬里
不用幷州快剪刀斷取鐡圍山下水
往年見趙德麟說惠崇嘗自言我畫中年後有悟入
處豈非慧力中所得圓熟故耶今觀此短軸定非少
年時筆也故詩中云爾
次韻傅彦本三首
介子齎金持漢節欲斬樓蘭言剴切建康家譜不傳人
萬口謳謠同一舌仍聞載書盈幾車指甲生花掌卧蛇
祖風凛凛世不乏笑我窮山採蕨芽
友琴安用胡公節簾捲鳴弦自清切忽聞飛語衝駭機
亦慮過時聽反舌仁風西來隨傳車揮毫落紙蟠蛟蛇
正逢久旱得霖雨一洗槎枿皆萌芽
國步未寧誰仗節慷慨談兵多感切當時日厭五侯鯖
子雲筆札君卿舌爭如不識金銀車亦無字畫能驚蛇
且吟老杜江頭句細柳新蒲又吐芽
用前韻贈歐陽公制
垂髫與君相折節初學吟詩開又切君仍抵掌能劇談
至今濤瀾翻頰舌人生讀書須五車要當赤手捕長蛇
不然是事且略置時過松忩煮雪芽
盧溪文集卷四
