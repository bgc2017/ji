盧溪文集卷十宋王庭珪撰
律詩(五言)
廬山道中寄送聶名世
邨遠孤煙起山明曉霧開人行萬松裏路過九江來此
去日千里其如腸九回淮南酒樓近玉笛不勝哀
次韻楊廷秀臨安小樓不寐之什
坐待銀蟾上寒禁酒力加霜清羣動息雁過幾行斜樓
角猶吹笛天街又走車客眠終未穩人語已爭譁
次韻李巽伯贈琴僧惠端
老端高世士髯李仙中人鳳吐千篇久鸞吟十弄新妙
談天地假笑破海山春物物消磨盡今年始是貧
野外春日
步屧穿花徑香風吹客衣地偏窮谷暖雨過亂鶯飛草
色連空闊僧居入翠微田翁泥人飲數肘不容歸
送向主簿
櫪馬志萬里棘鸞纔一飛薦書聞帝里綵服過庭闈野
渡生春草林花弄晩暉君家芸閣老應問我何歸
題劉元弼遠菴
門徑臨官路耳根無市聲山從雲外起風入坐中清靜
趣逸天半孤吟待月生緬懷江海意溪水遶菴鳴
辰州上元
留滯沅湘浦飄如雲水僧來為萬里客又看一年燈翠
幰褰珠箔高樓俯玉繩鼇山今夜月應上最高層
用前韻酬清首座
寺寄他鄉客家居何處僧一盂鐘後飯數盞夜深燈出
井初無索斵輪還中繩擬心觀此境階級已成層
早春遊孔志行園
小圃傍城郭新堂磨碧甎青楓未鑚火高柳已參天好
鳥又相語幽葩自在妍敲門時逕造不問主人賢
春日攜頔子同劉養正教授遊淨國寺至李家
園
野外煙光闊僧園竹逕通柳絲摇嫩綠桃雨落輕紅處
處花如舊年年人不同自矜雙足徤著屐試春風
清明日訪胡師顔(記是日所見)
門巷倚城郭林亭占水雲竹摇碧玉玦池皺綠羅紋鸎
舌初調曲蘭芽忽吐芬牡丹雖晩發風味獨超羣
入辰州界道中用頔子韻
路入荒溪惡波穿亂石跳騎驢行木杪避水轉山腰倒
掛猿當道横過竹渡橋吾生本如寄歲晩尚飄颻
憶馨鴻二孫
余竄夜郎日二孫纔三四歲阿馨已誦得數部書
兼寄書紙來阿鴻尚幼余甚念之作憶馨鴻詩寄
令誦之
憶汝何時見愁眉此日舒别來三換歲誦得幾多書字
稍堪拈出翁今喜有餘阿鴻纔弄筆相對想軒渠
題步雲軒
身在飛煙裏如登霄漢行雲從脚下起雷忽耳邊鳴暮
碧佳人遠春紅晩照明能消幾緉屐當不負平生
題昭昭閣
天意豈難訴雲烟渺降真倚欄瞻日月滿壁繪星辰夜
梵光生戶晨炊竈見神高門有隂德當不誤儒身
和余教授
詞高雲藹藹筆掃陣堂堂妙絶江南社清新樂府章窮
通元自樂身世兩相忘不下千尋海焉能得夜光
和胡觀光聞蟬
地僻林逾靜山幽鳥不驚日高簾影重蟬噪柳隂輕鬢
學風前翼琴傳葉下聲士龍能作賦為爾特留情(琴曲有葉)
(下聞蟬陸士龍作寒蟬賦)
送李彦明
彦明欲赴大學補試因省叔父吏部吏部余之故
人作詩送之兼寄吏部
叔父今誰貴中郎一世豪渡江人物盛容駟里門高冠
蓋榮吾黨芝蘭見汝曹兹遊兼問學鼓篋莫辭勞
江上
倚杖江風起呼船水面開人從州觜渡帆破浪頭來月
色共千里天恩徧九垓當年送客處待看赤車回
送楊彦昭往湖南謁陳夢肇運使
結客少年日同遊碧水邊今持繡衣斧就覓孝廉船湖
闊驚千里雲開有一天莫嗟清絶地不異泛紅蓮
謫辰州
得失真何事文章妙入場隱身三十載汗簡幾千張名
落江湖外氣干牛斗傍吾衰任飄泊朝夕渡沅湘
沅江上晩晴用頔子韻
急雨捎溪面蘭橈轉渡頭寒鴉栖古木晩日射危樓山
帶黔巫遠水還荆漢流晴天思無限細細數沙鷗
次韻周秀實通判送段季裕還永新二首
竹下忘年友誰如藉與戎相從知理窟會見立竒功兩
地風烟接三吳水石窮飄蓬歲事晩何日一罇同
又
州里聞名舊江湖識面新讀書元自喜擬古欲誰倫巖
穴人歸隱池塘草又春周侯有佳句持贈可娛親
惜春亭席上和伍孺安酴醿
滿眼傷春色瑶花墮玉巵羣仙下來看皎月自相隨國
艷晩尤貴天香發每遲我方留客醉簾捲未教垂
同施倅遊壽昌觀
岸曲穿叢篠山回轉翠屏烟雲摇晩霽樓殿倚空青栢
黛參天峻松脂入地靈幽尋未能及重約扣巖扄
贈惠門端師
亂後過連嶺閭井皆空唯惠門寺巋然獨存書贈
端師
劫火燋鄉邑烟塵何處逃雲藏佛世界門背古亭臯徑
隱花木靜山深人物高老師具眼目法力辟兵刀
齊雲閣
縹緲虚無裏嵯峨碧繞穹雲從斷山起樓在半天中暮
碧千峯雨凉生四面風更臨風雨上待看出豐隆
清音亭
亭枕秋山窟山明水共清空林生逸響飛溜落寒泓誰
識高深意初無世俗情何當攜韻磬寫此澹無聲
次韻伍孺安賦草堂瑞香
草屋簾垂地移花共宴遊艷姬香入骨熏炷錦幪頭絶
世方名立殘霞暮不收夜聲燈影亂猶(缺)
水亭
新暑池亭上竹風吹我衣殘花經眼盡好鳥傍簷飛水
面澄隂闊橘林香氣微儻容攜茗具來此避炎威
遺經閣
殖財作爭府教子乃義方斗起千尋閣中藏萬丈光諸
郎一受業丹桂幾回芳他日石渠論斯文想未亡
盧溪文集卷十
