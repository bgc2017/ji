盧溪文集卷三十九宋王庭珪撰
啓
賀劉舍人啓(才邵)
伏審榮膺鳳檢進立螭㘭竦觀左右之班喜用文章之
士縉紳共慶黨友增華恭惟某官連中異科早升華館
石渠蘭省遍更唐清要之官玉輅鸞旂新造漢官儀之
盛由是擢登近職得親日月之光益簡上心即正絲綸
之命珥筆赤墀之下授詞清禁之中豈惟論思注記以
盡其忠要令潤色詔誥以觀其效故得奉孔甲盤盂之
學紬太史金匱之書用記中興焜燿昇平之典協成大
議潛資翰墨之功竚陟台衡副瞻朝野某臥疾江海阻
慶門牆(闕)
回周舍人啓(必大)
伏念政和造士同上丹梯者七百人璧水狀元並試赤
墀已五十載仰先賢之盛德又再世而登科望高門如
崛起於層霄故尺牘無階逹於記室以茅簷甕牖之士
希金馬玉堂之英宜其仰慕之勤常恨趍承之晩敢圖
高義先損誨函曲加奬引之詞俾獲攀附之托追講昔
年之好獨高前輩之風恭惟某官連中異科亟升華館
聲彩動傾於四海詞章突過於三都丹青一代之言鼓
吹六經之旨暫丐閒於琳館恐追急於鋒車久慕高風
便欲曳裾於門廡縱聞急詔猶當傾蓋於路傍竦企之
誠敷陳莫既
賀向提刑啓
伏審光奉宸恩肅將使指陞麟閣藏書之府耀繡衣持
斧之權公道遂行貴名愈白某官堂堂漢相之後挺挺
祖風之英秉直節而不回銜久冤之莫訴羣犬吠月方
虞口吻之譁多士呌閽忽動冕旒之聽朝綱復振輿論
亦伸一方斗絕之荆蠻累歲蟠拏之寇盜人猶愁瘁獄
有冤聲宜得恢博之才領此澄清之任羌夷雜處常憂
役死於兵戈老稚相攜復見太平之官府想聞謄報已
聳懽聲某臥病江干心摇雲表莫陪賀列徒切忻悰
回路知縣啓(植)
伏審光膺綸命出宰花封境内衣冠企聽風聲之美山
中父老喜聞車馬之音某官國器宏深德名高遠門地
東京之望族風流南土之翹材尚虧九仞之山聊試一
雷之士漢庭下詔先崇師帥之官言偃操刀必扳弦歌
之譽某養疴林野占籍侯邦老景侵尋餘生濩落竊有
隂雲之幸宜深賀厦之誠賴高賢之可依略病夫之苛
禮飛藤緘而先及落蓬甕以增輝感悚之誠敷陳莫罄
賀趙參政啓
伏審初被鋒車之召即日戒嚴入參鈞席之榮羣情久
協華夷聳聽廟社增歡竊以自國步艱難以來居朝廷
輔弼之任欲恢復者屢矣而罷去者紛然要必有非常
之人乃能任中興之事恭惟某力扶宗祐忠結主知常
係天下之安危蚤冠樞庭之宥密上前議論人驚臺諫
之風霜閫外藩宣威振江南之草木遂躋柄近必致時
康望南山之維石巖巖允符輿頌瞻北斗之台星兩兩
焜燿階符定支大厦於將傾要觀王室之再造永懷盛
事夐異常情
代上万俟參政啓
仰高千仞敢陳湖海之私承乏一涯彌闊門闌之望人
在風塵之表位如霄壤之殊既闕掃相君之門豈敢問
記書之室伏念某智不周物才無過人隸於仕版者幾
二十年書於課最者亦六七考徒知小謹畏縣官之
簡書豈有長才動衆人之耳目向者飄蓬湘漢祗役荆
蠻嘗從事於車塵馬足之間復摩肩於故吏門生之後
豈徒應奉記半面於開扇之時尚有孝基識此郎為昂
霄之士吹律或加於寒谷逢春决望於噓枯某官柱石
擎天忠精貫曰交歡隣國措天下於泰山之安委質本
朝任王室如九鼎之重遽抗章而解政實辭寵以便安
人望還朝泥方在冶孤根荏苒尚資披拂之榮鎩翮摧
殘更動翻飛之念方炎暉之在候仰福履之攸寧願觀
晉馬之來庭重整乾綱而作輔四方所屬萬口同音
賀廣東向經略啓
伏審光被恩綸還陞秘職番禺聯帥蓋自古之雄藩旄節
宣風實當今之重寄除目一下公道始行恭惟某器博而
用無不周名高而實亦自稱非獨能紹相門之大業常
自任以天下之奇材稽之羣言久當大用屬以癡兒秉政哥
奴弄權五百載遇時之休明小人何其未靖二十年置
公於閒散君子為之不平忽起江湖驟持斧鉞南商北
宦會五嶺之舟車大纛高牙控百蠻之襟帶宜須傑士
殿此大邦儻非聖主之搜才豈復賢臣之得路聊偃息
於藩翰行入侍於巖廊力蘇疲療之民協贊昇平之治
某恨登龍之路遠顧賀燕之誠深其為忻愉未易敷罄
與陳朝散啓
連甍萬室悉瞻刺史之天積粟千箱實富揚州之地當
交廣椎埋之出入係舳艫轉漕之盈虛故兹巨人展此
劇郡恭惟某斗間異氣天下奇材忠孝萃一門之弟兄
議論作諸儒之口舌宏文大策聳臺閣以風生姦夫盜
兒聞姓名而膽落今者盤錯已割匕箸自驚吏跡不到
於閭閻貪夫自投其印綬里無喧雀耳絶鳴枹喜聞桑
梓之邦覩此神明之政蓋何武之為二千石好奬稱進
士之賢而李白不用萬戸侯但願識荆州之面官箴有
守牆仞益高拜伏末由企瞻徒切
回陳主簿啓(謨)
伏審榮登桂籍暫佐花封上馬綴行方看英雄之入彀
跨驢入境聊為鸞鳳之卑棲遥聞風聲即瞻履幕某官
書讀萬卷筆掃千軍早得雋於詞場久欽名於江表苟
非有馳騁詞章之氣當萬人之勍敵則何以飛騰霄漢
之上取一枝于桂林跂仰聲猷未遑緘問敢期謙德先
損華牋重以好詞飾其朽質光生蓬蓽兼收照乘之珠
氣射斗牛復識豐城之劒敢不因而下拜又當藏以為
榮雖銜存記之誠實重疎頑之過寧無愧惕尚賴庥光
回孫縣尉啓(楙)
生同翼軫之野久服高名夜見斗牛之光知為異氣未
遂參承之願闕馳欵啓之音某官學探本源聲高藝苑
鵬飛萬里初乘南海之風筆掃千軍早折東堂之桂暫
迂黃綬來靖綠林寧懷小祿之私更試大儒之效精通
博雅每窺錦繡之文深切著明願見經綸之業某侵尋
暮景濩落餘生徒懷共月之明尚阻披雲之覩奉誨函
之先辱覺蓬室之增輝感竦交懷頌言莫究
回劉主簿謝及第啓
伏審造廷待問發策决科豈惟黨友之華蓋亦鄉閭之
盛某官久籍時譽得雋詞場不有孤峯絶岸之文豈預
千佛名經之選鴻都造榜收一時羈旅之遺材萬乘臨
軒喜天下英雄之入彀竚觀賢業以濟中興敢辱華牋
尚及衰朽
回劉解元啓(亮采)
伏承寵訪兼惠長牋竊審校藝棘圍爭鋒筆陣破石取
玉難逢至妙之工披沙揀金果見非常之寶里閭共慶
黨友增華某人先輩秀出儒林聲騰學海會四方英豪
而角試當一路賢能之選鋒士皆焚硯以驚降俗亦望
風而竦聽豈但讀五千卷而入此室固嘗歎二百年之
無此詩覽黃絹幼婦之好詞真干將鏌鎁之利器非精
深律切何以至此亦氣質渾厚乃能為之蓋緣設聲律
詞賦之科于以取卓犖魁梧之士公等自奮吾儕預榮
幸無凡鳥以題門仍獲靈蛇之在握正乏雙金之報徒
為什襲之藏尚喜占星久識衝天之意粗能别寶請無
按劒之虞敢不共推月旦之評以慶得人之盛
回李祖文謝解啓
竊伏一鄉之評久淹賢業始預廣場之選列貢天朝恭
惟某人才過千人辯雕萬物學有師法識造淵源吮嗽
百氏之精華言論六經之鼔吹孰不驚降而焚硯士皆
竦企以瞻風筆掃千軍復見少陵之詠壁立萬仞可畏
嘉謨之文是宜梯身拔脚於雲霄指日揮毫於殿陛豈
期陋巷過辱高軒粲然贈我以金刀何以報君之玉案
牋縢厚禮蓬甕生輝感愧良多敷陳罔既
回蕭解元啓
竊隣里閈每欽聞譽之高坐隔溪山阻奉笑談之樂偶
以臨流送客假道仙鄉逆旅披風高情傾蓋繼辱緘縢
之墜獲披錦繡之文仰厚德以增慚出奇書而命䟦顧
無雄筆敢忘雌黃某人夙藴英才晩成大器久著士林
之望屢隨鄉老之書指取巍科行觀射策即日炎薰在
候德履彌新
頔子定婚啓
名高異姓初非秦晉之侔再世為姻實並王劉之系事
當修好禮屬問名伏承某人小娘子淑德幼成令儀秀
出某男某教雖以義人未之奇謂王郎子生天壤之中
才容莫稱而王夫人有林下之氣風韻素高宜從坦腹之
言豈假駐車而語不忘雅契觖靡異詞
詹孫定婚啓
不揆寒微之族素欽高大之門宿有契緣敢求婚對某
長孫某學初聞禮志欲昂霄伏承某人小娘子幼有令
儀早勤保訓願締絲蘿之契宜垂金玉之音察其坦腹
之在牀許以齊眉而舉案勿謂非吾偶也輙渝秦晉之
新盟毋煩更物色之自是潘楊之舊好期於德請靡有
不從
澹孫定婚啓
聞公選壻謂東牀有坦腹之兒屬我問名得青桂近嫦
娥之女不揆蓬蒿之室素欽忠義之門久接英遊敢求
婚對伏承某人小娘子早從姆傅秀出閨門而某孫某
學始趍庭室無舉案方卜蘋蘩之助用為禰祀之光默
符設席之求不待駐車而語謹因媒氏恭聽佳音
盧溪文集卷三十九
