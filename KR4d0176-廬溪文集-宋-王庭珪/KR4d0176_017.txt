盧溪文集卷十七宋王庭珪撰
律詩(七言)
初至行在
望中樓閣入青冥疑是長安舊帝城千里荷花開世界
幾年羇旅望神京老隨丹詔身猶徤夢入華胥眼尚生
行盡沙河塘上路夜深燈火識昇平
上殿退朝口號
銀臺南畔曉雲飛路入丹霄上紫薇共看客星朝帝座
敢將汗脚踏天扉遥瞻鳳翼差池佀近對龍顔咫尺威
自愧衣袍正藍縷晩來忽帶御香歸
送王舍人赴眀州過闕二首
紫泥初出大眀宫端為朝廷知弱翁平地便開丞相府
烏臺先跨玉花驄一時治行無前輩共喜君王記自公
暫假雙旌臨近輔聊觀海日正曈曨
當年玉殿校羣材名占樞垣北斗魁曾入翰林批鳳尾
每瞻雲氣想蓬萊前驅候吏千軍肅遥望天門九扇開
咫尺龍顔應入奏紫霄東畔曉班催
次韻楊廷秀求近詩
聞說學詩如學仙怪來詩思渺無邊自憐猶裹癡人骨
豈意妄得麻姑鞭曾似千軍初入陣清於三峽夜流泉
只今老鈍無新語楓落吳江恐誤傳
胡邦衡移衡州用坐客段廷直韻
朱崖萬里海為鄉百鍊不屈剛作腸復出光芒動星斗
定隨雷雨起江湘歸期正待春回雁賀客爭持酒滿觴
笑說開元丞相宅凄凉偃月上標堂
次韻張子家見訪惠詩(僕嘗為逐客故以台州自况)
老去無才可致君強從詩社立竒勲忽逢天上張公子
應念台州鄭廣文風月何嘗千里隔江山不用一錢分
能來鼓譟助餘勇氣壓淮淝百萬軍
用前韻贈别子家(西掖舍人彦實之子)
西掖篇章自一門君能祖襲有殊勲風流前代黃花句
夢想當年紫鳳文月下長吟成獨唱壁間強韻共誰分
江頭惜别多新詠秃筆猶堪殿後軍
送黃子默湖南機宜
潢池赤子弄鋤耰天子擇日除元侯今君去為幕下士
多材應與幄中籌官弩近圍臨桂峒捷書飛入未央樓
想當磨盾作露布何異裴公取蔡州
送同年趙季成知武岡軍
收科同日上蓬瀛獨我胡為顦顇生晩節見君乘五馬
前驅夾道擁千兵行聞峒窟烟霞静卧聽邊城鼓角聲
入境旌旗應動色更看蠻戶帶刀迎
歐陽彦文晩始得官為邊郡獄掾乃州里宿儒
於其行也詩以餞之
往日高名動場屋青衫未足稱平生一官曹掾當蠻徼
萬里山河列漢營顧我老無投筆志羡君今去走邊城
邊頭已卧將軍鼓早晩書來說太平
送趙文卿之湖南
霜餘新雁點汀蘋愁絶送君湖水濱自歎老夫如病驥
早知公子是天麟渡湘懷遠烟横渚望嶽題詩雨墊巾
想見騎驢得佳句賸將收拾錦囊春
次韻張子家新除浙西撫幹見寄
幕府官清比縣僚升沈何啻九牛毛蓬蒿仲蔚今多病
湖海元龍氣尚豪麗句早知何水部舊交誰記柳儀曹
相如屬思寧遲久不欲詼俳恐類臯
次韻路節推瑞香幽蘭
君家蘭玉盈階砌傍有薰籠錦一端雅似高人來席上
幽如靚女出林間芳叢欲吐新芽長深谷知誰著眼觀
謝氏風流元自有更留佳客奉清歡(謝安石欲子弟如芝蘭玉樹故自有)
(一種風味瑞香古未有獨見重於近世遂得佳客之稱一名錦薰籠)
楊文發自長沙相别忽來權邑惠詩次其韻(公來)
(權邑官妓逃亡略盡)
湘水東邊喚渡舟湘天欲暮使人愁豈期陶令來為縣
應念龐公不入州索我題詩今老矣看君下筆幾時休
論文把酒誠堪樂莫歎罇前欠杜秋
次韻楊文黼
烏啼鵲噪竹生風誰過柴門訪病翁清論逼人來亹亹
夕陽歸馬恨怱怱遥瞻紫極黃雲裏却望長安醉眼中
南北車書將混一莫嗟吾道隔西東
次韻黃伯思求其祖夢升墓銘跋
妙句高文滿錦囊坐驚蓬甕忽生光君家人物代不乏
文彩風流想未忘千載運中逢太史諸王殿下識黃香
江西多士傳心印又出宗支一𣲖長
胡邦衡北歸先寄詩二首次韻迎之
無何真是本來鄉莫遣閒愁犯肺腸會見棟梁扶大厦
不將文字弔沈湘揮毫未辦銀為管沽酒奚須玉作觴
雙竹端能作竒瑞衡人宜護竹間堂
當年大册撼天扉聖主今呼逐客歸應是風雲乘此會
便令鵷鷺著行飛久埋劍氣衝星氣暫裂荷衣換錦衣
穩上丹墀踏龍尾九霞光裏望晨暉
和吳思道韻寄郭德耘(思道詩有校讐瓊殿之語)
德耘寄示吳思道詩某聞思道之名而未識也輒
和其韻以寄德耘
亂後交遊半不聞天涯淪落始逢君黔南可怪無驢養
冀北遂當空馬羣尚使高才淹管庫忽傳佳句吐烟雲
十年讐校金鑾殿依舊無氈似廣文
左世勣妙年登第而飄泊遐荒十年不得調蓋
嘗以事忤權貴今公道方開始欲仕進索余
賦詩
射策楓庭最妙年九衢爭看若登仙乘鸞豈慕天邊貴
失馬方知塞上賢華轂朱輪多覆轍高門大屋尚修椽
如今相國開公道此語他時亦盛傳
次韻酬周孟覺
看鑄銅人能幾何相逢重得復摩挲江山如畫風流在
城郭空驚歲月多豈謂今朝聞正始更翻新律似元和
思君夜久猶竚立月上松梢映綠蘿
聞梁養源歸卧病未出作詩問之
試訪伯鸞強徤不但傳烟渚有歸舟欲聞大士一轉語
為洗南榮十日愁青壁萬尋人似玉碧雲千里月垂鈎
我如堪問維摩病獅子坐中無此流
送頔子歸廬陵
西風吹我夢魂驚送子東歸無限情好往沅湘探竒絶
遠看衡嶽正崢嶸黃昏渡口呼船急後夜江頭望月明
能把愁心寄明月雲開時到夜郎城
送黃介可
漳川螺浦共家鄉醉墨題詩尚掛牆天末異時懷李白
風流誰復數真長那知此日長江簿即是昔時江夏黃
鵬背知橫幾千里棘間何地可回翔
謝同年趙季成通判見訪
一夢驚回四十年昇平樓下聽臚傳共攀玉兔月中桂
認得銅駝陌上仙忽遇旗旄行縣邑先驅貔虎訪林泉
王孫自是經綸手容我滄江卧釣船
送劉克強再赴殿試
聞道田西劉克強年來猶自讀書忙生平萬卷非無用
歲晩一官聊足償曾捲笏袍還聖主重攜筆札試明光
漢庭射策推諸老更看公孫獨擅場
頥軒
門外紅塵走客車閉門風月下簷隅南山霧雨宜藏豹
東海龍芻試秣駒竹几蒲團消永日銅爐紙帳夢清都
靈龜隱處無人識似置寒冰在玉壺
題青桂亭
天上犀枝玉蘂秋何年桂子落巖幽庭前忽生兩好樹
簷外突出雙青虬九里香飄吹夢斷十分圓影暮雲收
他時合抱重來看不是玄都觀裏遊
和劉喬卿雪詩(紫極真人吹簫雪降則止)
柴門忽啓玉為關疑是新移海上山野寺僧居銀窟裏
廣寒宫在月明間老農擊鼓迎豐歲紫極吹簫近帝寰
臘後東風將解凍已看峯頂露孱顔
盧溪文集卷十七
