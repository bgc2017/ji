盧溪文集附錄
行實
除國子監主簿誥詞
朕饑渴求賢惟恐不及一介之善罔有遐遺矧吾黃髮
之良而朕樂詢者乎爾粹然耆儒凜有直節頃以言語
文字抵忤權臣流落排拫殆踰二紀召對便殿敷奏詳
華京秩峻遷姑示襃寵尚展平生之學益思補報之忠
可特授左承奉郎國子監主簿隆興元年八月十四日
除直敷文閣誥詞
勑古之所謂老者不稱其齒而稱其德也齒德俱高誰
敢不敬以爾少而力學長而有聞今兹年九十餘而智
識未衰行義益固錫對便坐富有嘉言庶幾古之所謂
老者綴内閣之清班賦真祠之腆禄朕之所以敬老者
至矣往服華寵益綏夀康可特授依前左承奉郎直敷
文閣主管台州崇道觀乾道七年十二月二十二日
行狀周必大子充撰
公姓王氏諱庭珪字民瞻其先太原人十一世祖該避
唐末亂徙居廬陵郡六十里之何山好善樂施人號長
者偽吳順義元年龍見所居陂田間有異僧云是將為
佛寺公宜北去百里遇三白即止子孫當繁衍且出文
士長者如其言行至安成北之連嶺遇白馬一問其地
名曰大白茒稍前曰小白茒乃家焉李氏保太中龍復
見何山遂為龍田寺今金地寺是也公之在毋大父夢
赤文亘天既寤生公人知為文字之祥矣元祐間自連
嶺徙邑中公時為兒童毅然有成人風年十二三刻志
於學晝夜不息弱冠通經史百家崇寧癸未舍法取士
公一試右諸生何損以對策貶廬陵故工部侍郎郭公
孝友送之學一日聽公講書歸以大義告損損驚曰後
來之儁也明年貢辟雍時方錮史學禁士人說詩公獨
與故顯謨閣直學士劉公才邵吟誦自若丁父憂家事
一付弟姪居喪盡禮縣榜其里曰清節未幾芝産塋上
木生連理人謂孝友所致大觀間提舉本路學事張公
根欲薦以八行公曰此士之常乃以為異耶辭不就登
政和八年第調衡州茶陵丞邑大俗樸公擇秀民教以
學應書者歲增猾吏文雅善交結脇持横甚前令丞莫
敢治公獨發其姦言於郡黥徙之至今父老能道其事
也先是湖南田賦不均茶陵尤甚富者受田不受稅以
避力役公與令約凡執役者一毫無所需民既不病役
徐下令正其賦不悛者沒入之自是産與稅偕而役均
矣丞舊兼造船場有部使者嘗薦公既而諉公役匠造
私器公不可且歸其章使者大怒亦會與守倅争公事
遂拂衣去潭帥曾公孝序挽留再三頃之宰掾倪公濤
左官來致書願交且責監司不能容一賢者其為名人
所重如此宣和末公年未五十知時事阽危無宦遊意
學道著書若將終焉邑有盧溪築草堂其上鄊人號盧
溪先生執經來者屨滿戶外紹興初州賦屬邑修城期
會廹遽公語假令黃衡軍興民困城幸堅胡為勞人衡
告太守守大怒將劾衡公謂衡君盍輕一官全民力乎
衡即日解印綬去守聞愧甚為輟是役趙丞相安撫江
西竒衡薦於朝衡欲扳公固避乃已公雖不仕常懷經
世心事苟宜民必告於當路宣諭劉公大中李公寀皆
遣官屬咨訪利病公盡言無隠二公賴之嘗著論二篇
極言招安大盗之害洪帥李丞相竒其說未及用而去
後帥參政張公守遂以遺逸薦於朝郡守右史王公洋
號儒宗吏師下車首以禮幣邀公虛正堂延訪政事即
學宫聽公講經一時士大夫多為歌詩紀賓主之兩賢
也十二年今敷文閣直學士胡公銓以忠言忤時相謫
嶺南親交無敢通問公獨送以詩語竒峻驚人後數年
時相知之命帥臣鞫公謗訕坐流辰州遠人素重公争
以為師武將馬羽攝郡事尤待公厚公謝曰某罪人也
將累公羽曰繇公獲譴其榮多矣更遣子受業遂登科
太上更化許公自便時年幾八十讀書益力夜對短檠
作細字率夜分乃寢今上即位有薦公者一見寤合詔
略曰粹然耆儒凜有直節頃以言語文字抵忤權臣流
落排拫殆逾二紀召對便殿敷奏詳華特改左承奉郎
除國子監主簿公以年高力求退命主管台州崇道觀
令所在州常加存問既歸滋以道誼化鄊閭無貴賤賢
愚一接以誠平生工詩至是格力雄健興寄高遠讀者
不知其齒之宿也心畫端莊自其天性人貴珍之乾道
六年冬再召赴闕固辭上不聽勑守臣備舟車禮遣仍
以引道日聞踰年始至對内殿特蠲拜跪禮賜坐勞問
甚寵上欲留公公固乞歸於是制誥有曰王某年九十
餘而智識不衰行義益固錫對便坐富有嘉言其特除
直敷文閣復以崇道俸禄之加賜寶香茶綵皆異恩也
公蒙犯霜雪往來數千里略無勞瘁容明年三月己丑
乃得微疾啓手足辭色不亂則其所養可知矣享年九
十有三娶同邑劉伯玉女前二十八年卒一男頔一女
嫁將仕郎彭飛孫男二人詹澹皆世其業孫女二人所
著書有盧溪集五十卷易解二十卷六經講義十卷論
語講義五卷語錄五卷雜志五卷滄海遺珠五卷方外
書十卷校字一卷鳳停山叢錄一卷公學無不通而尤
䆳于易少嘗師鄊先生張汝明晚自得於言意之表漢
上朱先生震文定胡公安國薌林向公子諲見其解皆
歎賞以為必傳公亦不輕示人欲獻公車會詩獄興郡
守議收公理掾汪公涓奮曰王君剛介勇於義一紙書
招之必來他掾變色云云自請提禁卒挾廵尉捕公守
唯唯他掾遂行至則突入公家公談笑就逮家四壁立
惟易解鐍篋中卒疑其貨也挈以去他日公歎曰天厄
吾書或謂今蔵掾家云子頔卜以十年正月丙午葬公
本縣清化鄊長賦之原使來速行狀將求銘於胡公銓
惟昔伯父暨先君與公同為政和戊戌進士故知公詳
其再召也必大適對禁中坐定上問胡銓薦詩人朱熹
王某卿識之乎必大既奏熹出處乃具言公年德文章
在今未易多得且登第五十三年矣上曰官卑何故必
大曰斯人蚤忤上官晩復流竄官簿所以不進陛下若
哀窮悼屈厚加品秩錫之章服足以勸善上曰俟其至
議之明年公至上命寓直西清盖待以卿監去朝禮必
大嘗白丞相濟公王某百年故老扶杖造朝意欲掛其
冠神武門丞相能為上言俯聽所請而官其子非美事
歟丞相曰君言是也上必不為老人惜一子官明日又
言之丞相曰决矣已而乃不報天其或者欲公子孫自
以儒業發聞於世乎敢具列之敬俟華削謹状乾道九
年十月望日年家姪左朝散郎提舉江州太平興國宫
賜紫金魚袋周必大狀
墓誌銘胡銓邦衡撰
乾道八年歲在壬辰三月己丑盧溪先生王公卒公諱
庭珪字民瞻其先太原人十一世祖該厭唐末亂徙居
廬陵郡西六十里曰何山彊為善稱長者順義初或見
物若龍出於所居田間有僧求其處為寺保太中所謂
龍復見遂名寺曰龍田今金地寺也僧謂長者自此北
行百里許遇三白即止後當繁衍有以文鳴者如其言
至安福之北曰連嶺遇白馬一問其地名曰大白茒小
白茒遂家焉曾祖著祖祥父奭皆業儒以氣節聞於鄊
元祐戊辰復徙居邑之南公生時大父夢赤文亘天寤
而公生乃喟然曰僧言其告之矣公為兒時凜然有立
既冠通經史百家崇寧癸未三舍法行公一試即為選
首為頖水講書間出新貫聽者環堵時何損以對策訐
直竄廬陵侍郎郭公孝友受業焉一日聽公講歸以語
損損驚異明年貢辟雝方禁史學及元祐學無敢犯者
公獨與其友劉公才邵手不停披劉公後為學士常德
公不忘丁父憂一一如禮撫弟姪人無間言邑榜其里
曰清節亡幾何親塋産瑞芝木連理識者以為孝友之
祥大觀間提舉學事張公根薦公以應八行詔公曰此
士之常以釣爵位豈吾志耶辭不就政和戊戌登進士
第調衡州茶陵丞民俗樸陋擇秀民勸以學士皆向化
三年間應書者倍蓰猾胥文雅者勢傾一邑參政不能
去公把其宿負白于郡黥徙之舉邑稱快至今六十年
人猶誦之茶陵田稅不均富者田多稅寡以規役公語
令凡執役者邑毋得秋毫擾使安于鄊民既不病役田
復元稅由是産與稅侔役不頗矣他郡之民以事訴於
監司願得公决者相踵丞舊兼造船場憲臺初與薦牘
久之欲役船工造家具公却其薦憲掾怒甚適守倅亦
不相能拂衣去湖南帥曾公孝序力挽留且欲薦諸朝
不屑左司倪公濤方員外置致書願交復責當途不能
容一賢者諸司大慚濤盖政和間名士也宣和末公見
禍根已萌葺草堂盧溪之上年未四十棄官却歸教授
鄊里執經踵堂者肩摩人不稱其官曰盧溪先生紹興
初郡賦工役修城時武夷黃衡攝邑公謂衡勞罷弊之
民可乎衡白守守大怒欲械繫衡公曰民苟獲免身屈
何傷即棄去守大慚服趙丞相帥江西薦衡衡歸功於
公固辭乃止初江西盗作公著論二篇言招安之害李
丞相帥洪欲行其言會罷去後帥參政張公守遂以遺
逸舉先是劉公大中李公寀相繼宣諭各遣其屬諏以
時政民瘼極言以對二公服膺公未嘗入官府右史王
公洋為州令齎書幣招致且虚其堂舘公訪以闕失又
延詣學官講習一時士大夫哦詩紀其盛公常懷憂世
心紹興戊午銓以狂瞽忤時相壬戌秋謫嶺表士皆刺
舌公獨以詩送行有癡兒不了公家事男子要為天下
竒之句婉孌者告訐詔帥臣沈昭遠鞫治以聞除名竄
夜郎公至人争迎勞執經蹐門者屨滿時忠州刺史馬
羽&KR1421;守尊以師禮公曰加禮罪人恐與時左羽曰聞先
生之名舊矣獲譴固所願且命其子從學遂中第公歸
自夜郎年幾八十觀蠅頭字率夜分乃寢上踐阼初召
對劇剴切詔云粹然耆儒凜有直節頃以言語文字抵
忤權臣流落排拫殆踰二紀召對便殿敷奏詳華改左
承奉郎除國子監主簿力乞去主管台州崇道觀令所
在州常加存問乾道庚寅再被召固辭詔郡臣給輿檝
趣遣仍具引道日申中臺明年冬始到闕引對免拜賜
坐問勞令少留公以老丐還誥云王庭珪年九十餘而
智識未衰行義益固錫對便坐富有嘉言除直敷文閣
領祠如故仍賜香茗繒綵士慕其榮公少從鄊先生張
公汝明學易晚益悟於理表張公蓋作易索嘗為御史
繫蔡氏者漢上先生朱公震薌林居士向公子諲過草
堂談經旨常繼晷見所講易皆降歎文定胡公安國經
從亦欵留且云公有經濟大略文章特其餘事爾為作
易解序引公不輕以示人欲獻之公車會獄起郡守郭
東集其僚議逮公獄掾汪君涓曰王君剛介勇於義若
幅楮招之必來戶掾變色曰彼詆大臣可善待之乎請
部卒會廵尉捕之遂行至則排闥突入公談笑就逮公
之書緘鐍頗固衆卒疑竒貨挈以去公喟然曰此吾書
厄遂不獲傳公土木形骸儼然不可犯雖市井無賴子
見公亦歛沮人無賢愚貴賤一待以誠聞人善若已出
有為不善者畏公之知必慚惕自悔公學極高明尤工
詩遷謫既久語益竒書有楷法自成一家平生治氣養
心翛然有高舉意溘然而逝享年少衛武公之二娶同
邑劉伯玉之女前卒男一人頔能稱其家女一人歸將
仕郎彭飛孫男二人曰詹澹皆志學孫女二人有盧溪
集五十卷易解二十卷六經講義十卷論語講義五卷
語錄五卷雜志五卷滄海遺珠二卷方外書十卷校字
一卷鳳停山叢錄一卷將以淳熙元年正月丙午葬于
安福縣清化鄊長賦之邍頔扶服乞銘銓曰侍郎周公
状自足傳信不朽焉用糞土之言頔請益虔不懈遂銘
之銓頃于榻前論人物及公云雖老宰相才也蓋用狄梁
公薦張柬之語上不以為過公儻無恙殆未易量也嗚
呼惜哉銘曰材大而剛志直而方百世之豪抑彊掖弱
蒐爾民瘼小試牛刀臯比當路豶其勢距雪虐風饕禮
經墓式高止四尺德與山高
周益公贊王盧溪畫像
嘲弄萬象雕琢太和不見詩人未老鬢皤先生九十乃
爾顔酡窮則追澤畔之吟逹則和沛中之歌人徒見其
善者機吾獨謂之水盈科盖風披而文成非日鍛而月
哦後此雖千二百歲可也彼造物者其如予何
韓子蒼䟦王盧溪題宣和御畫詩
自古正人端士一飯未嘗忘君又况形於歌詠贊美聖
德之大者今觀王某所作宣和殿御筆鵲圖詩甚於痛
哭觀圖足見憂國愛君之切深至於此爾凌陽韓駒書
胡明仲䟦王盧溪盗賊論
王民瞻常以盗賊論獻江西大帥李相公盡得盗賊根
柢蹊隧大帥欲用其言而以宫祠去矣時紹興七年也
二十二年虔兵逐刺史閉城以叛平時帶刀執檛立刺
史庭下者果響應也雖朝廷遣兵掃滅俱盡而諸將争
上功状使當時用其策而禍消於冥冥之中則民瞻之
言亦無以取錄所謂曲突徙薪無恩澤焦頭爛額為上
客歎息久之余自嶺南歸聞其事遂取盗賊論題其後
紹興丙子孟夏望日武夷胡寅書
謝諤艮齋䟦王盧溪手簡
彭君夢協出示盧溪先生舊帖末後語諸甥就學必有
事業意盖可知今觀夢協氣宇不凡論議合理文筆藻
麗志在青雲當不負老先生之觀矣紹熙二年四月二
十四日太平興國散史桂山謝諤書
楊文節公誠齋䟦王盧溪手簡
盧溪先生以詩取老檜之(闕)二沈共意出力擠先生以
榮元勲竟何成耶先生料其不三年必有大咎未幾果
若其言又四年檜亦殪古語云前車覆後車戒嘉泰壬
戌人日後五日門人楊萬里敬書帖尾而歸之其宅相
彭夢協云
李子賢䟦王盧溪手簡
盧溪王先生天下之士也晚而後遇雖不顯用於時然
持正不屈聞者猶能興起於數十年之後比得安成劉
君伯深所編文集觀其詞采議論已足以知其胸中之
所存彭君夢協於公為外孫家蔵有墨蹟乃貶夜郎時
往來書問言語鄭重字畫端正可以為法矣至其自處
謂如東坡先生在黃州時又謂處此泰然無毫髮可慮
之事則又知其所守之定雖困沮無聊而不變也慶元
己未冬十月望日廬陵簿領李東子賢書
楊長孺䟦王盧溪手簡
歲在乙酉秋八月二十五日大志彭君名靖字安國來
訪余示以盧溪先生王公家書十紙與曾祖親家諱安
衡字仲平者三與其祖諱飛字凌雲者六與其祖母女
百八娘者一皆先生謫居辰州時帖也其辭有云朱守
那城西安福寺見借舍宇明快度夏極凉寄猿皮一番
與阿儀作劇歡愉安適無半點羈人遷客之氣者山谷
先生謫黔州有家書與天民知命云吾在此甚安所居
在南寺摩圍閣閣正對摩圍峯蜀人呼天為圍屋極寬
㓗瀟灑冬温夏凉風物似江西寄荔枝二百糖獅六枚
藥橙藥橘糖霜三&KR0008;與孩兒甜口兒兩先生言動殆晉
人所謂將無同者耶想嚞人為之太息敬書其後而歸
之于安國朝奉大夫直華文閣楊長孺書
歐陽玄䟦王盧溪手簡
余客族姪秉彜家贅倩彭君益謙出其曾大父夢協所
得冰霜翁王盧溪先生復往書札䟦者為艮齋謝公誠
齋楊公其子伯子藹然前輩風誼見於筆墨盧溪謫所
書兩幅尤見居艱險如平夷宜與忠簡齊名於百世也
至正壬子十一月二十一日冀郡歐陽玄䟦
盧溪文集附錄
