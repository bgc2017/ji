盧溪文集卷十一宋王庭珪撰
律詩(七言)
寄黃平國正字
麟閣岧嶤入紫清官居真是上蓬瀛玉壺風采想如舊
金馬文章元有聲近喜邊頭新奏捷獨憐江外正拏兵
老夫飽飯無他慮料理敲推怠未成
陪周秀實通判遊歐陽炳文園晩過隆慶寺契
真亭
别駕前驅朱兩輪後車藍縷載窮賓開門叵復見此客
看竹何須問主人坐久風雲欲回薄雨餘鐘磬忽清新
隔牆便是城西寺應有高僧住契真
和李巽伯少卿見懷
眼高四海意何如敢謂論交到闊疎春草夢池方得句
夜霜置酒復懷子初披郇國五雲字何啻劉公一紙書
銅鼓遇時思發響蜀椎須待刻桐魚
次韻徐漕案部至廬陵見訪
節擁朱輪下九霄因從物外訪英豪江南正自賢徐穉
天子先應問伏滔試看翰林批鳳尾何如大尉飲羊羔
諸公拔劍論功業當念蕭侯轉粟勞
寄程子山舍人
老泉仙翁騎列星文采風流屬此甥鳳閣初傳(缺)樣
帝城新有能詩聲青萍出匣蛟兕吼赤手捕蛇狐兔驚
願扣洪鐘識音響暮年聊欲聽鏗鍧
過劉美中新居
亂碧峯頭水拍堤白沙寒竹淨柴扉晨光破霧千山出
絶壁盤雲一雁飛窗外烟霞舒錦綺坐中談笑落珠璣
江邊野老逢人說待看追鋒入翠微
陪元勃舍人秀實監丞遊徹見閣
薰風拂曉度長堤堤上雙紅捲使旗樓影與天俱在水
岸沙經雨不成泥他州半落青山外别浦遥分翠浪低
渡口神螺誰復識江空應只月明知
登滕王閣二首
翼軫南邊第一州滕王高閣枕江流天提日月東南走
地闢山川晝夜浮午後朱簾捲斜照更深白水自明樓
當時帝子鳴鑾後歌舞重翻又幾秋
滕王歌舞今千載髣髴鳴鑾度綺窗尚有殘霞伴孤鶩
時聞晩唱下長瀧危欄傑棟臨無地翠嶺層隂落半江
欲詠朱簾捲山雨含毫自覺寸心降
贈黃伯成
痛飲長齋擬八仙醉中談辯亦逃禪吟詩不落正始後
作佛定居靈運前富貴逼人應未免文章驚世始堪傳
近聞相國頻搜訪應有除書上九天
寄賀劉美中舍人直學士院
明光清曉玉開關脚踏金鑾近侍班行盡九重天上路
正臨方丈海中山紫薇閣對青霄近紅藥花翻白日閒
待看飛龍催賜馬錦袍蓮燭夜深還
出城北由山徑入徹源忽逢荷花彌望不知為
何處詢其地名曰長塘又行數里行大路出
連嶺作詩記之
山根細路遶長塘忽有荷花照水光誤入孤邨看青壁
却逢千蓋擁紅粧採蓮不見溪中女緩轡徒牽馬上郎
行傍綠堤將過盡回鞭小住惜餘香
長沙試殿聞傅彦濟永州考試還先寄此詩(永叔)
(出試院詩有云入簾蝴蝶報家人)
歸馬鏘然響轡環道傍春色正斕斑吟登回雁峯頭月
覽遍清湘雨後山剰有虹蜺蟠筆下喜聞蝴蝶入簾間
花時獨鎖深深院卧聽笙簫夢裏還
再次前韻
湘水清如碧玉環湘妃淚染竹痕斑此時遊宦非高志
何日抱琴歸故山雁塔共題雙闕際馬蹄同下五雲間
今朝顦顇荆湖外却望烟霄嘆未還
春日山行
緩鞚青絲馬不嘶春山草長靜柴扉迸林新笋斑斑出
隔水幽禽欵欵飛雨過泉聲鳴嶺背日長花氣撲人衣
雲藏遠岫茶烟起知有僧居在翠微
正月二十立春觀雪次韻向文剛
雪擁東皇下紫虛霓旌鳳馭肅前驅天將平地開銀闕
人似春冰在玉壺綠蟻飄香浮翠斝青絲傳菜出行廚
老農慣識豐年兆正欠漁簔入畫圖
再次前韻二首
馬上吟詩雪滿鬚垂鞭信馬不須驅病餘消渴澆茶枕
醉後狂歌打唾壺坐見詞鋒(缺)武庫還如禁臠出天廚
筆間能作有聲畫似看輞川摩詰圖
天公剪水落空虛似借東風暖力驅未用春禽催脱袴
寧聞沽酒勸提壺歌樓人唱郢中曲野寺烟生香積廚
何必萬錢方辦酒一杯隨分豈難圖
避亂深山蒙兄寳君寄牡丹數枝鮮妍不減平
日始覺茅簷頓有春色感歎之餘因成拙句
鄉井彫殘屋瓦頹東風依舊上池臺别來縱值時方亂
春到何曾花不開驟覺茅簷堆錦繡未消翠轂走塵埃
勿云去草草無惡今日遮藏要草萊
再過東岡
物色江寒楓葉凋江邊微雨暮蕭蕭白沙翠竹舊行路
碧水朱欄新渡橋盡室當時避征戰十年閒事付漁樵
如今傑屋明人眼一笑端能覆酒瓢
送元上人遊仰山歸泐潭
兩刹崚&KR1828;隱翠岑却擔拄杖出烟林來時飽喫東禪飯
歸去泥添古佛金絶嶺松篁青玉瘦上方漁鼓白雲深
是中不可著言句且聽半山鸞鳳音
次韻歐陽叔向水中月
月從海底轉天心影落長江海共深倒卓玉輪窺白兔
平看波面擁黃金魄隨秋水流無盡光射寒潭曉未沈
此月已曾經照古又觀古月照如今
次韻周子發喜雨
天邊旱魃凌高秋草木焦卷生百憂正欲焚山泣魑魅
忽驚暴雨交田疇牲羞奔走羣祀喜雷公怒叱萬鬼囚
何當盡洗炎熱苦坐令清風還九州
和胡觀光登酒樓
李白夜登孫楚樓樓中翫月苦淹留定知公等非凡客
要是人間第一流玉勒穿花回曲徑銀槽瀉酒注深甌
遥觀翠幕張燈處小婦鳴箏生上頭
和趙叔清書事
鐵馬初休淮上兵人心遥望泰階平祥雲密遶皇居近
喜氣先從日下生漢殿風高飛燕雀秋宵星亂落欃槍
從今且覓耳邊靜半夜不聞鼙鼓聲
和陳相之至日即事二首
湖海元龍氣宛然求田問舍語何緣兩京夢斷無消息
萬里人歸有歲年嶺外梅花愁欲破雲安江水遠堪憐
兹辰不預朝閶闔猶喜山間穩晝眠
南雪常時不到地嶺梅今與雪夤緣漸添化國舒長日
更卜祥雲大有年萬木寒癡猶自凍一枝疎瘦想堪憐
時聽野老談新政坐竦詩肩夜不眠
新學(缺)落成釋奠諸生畢集喜而有作
洗盡西江戰伐塵忽開&KR1274;宇照城闉一時人物風雲會
千里溪山爼豆新儻使將軍皆遣子定知夷狄却來賓
脩文偃武須今日鳴玉鏘金未乏人
和歐陽周弼
誰念揚雄寂寞居忽逢佳士倒衣裾裁詩秃盡千毫兔
岸幘斜欹半幅綀節並松筠霜雪後唾成珠玉笑談餘
窮山避寇應愁絶付與騷人萬古吁
别葛德裕主簿
官冷身閒簿領稀時從物外赴襟期憑君少緩青絲鞚
為我聊傾碧玉巵野寺石泉秋煮茗松窗雪屋夜論詩
懸知别後東風近先寄寒梅第一枝
和葛德裕别後用舊韻見寄(阿吉德裕子也)
渝川咫尺如千里千里猶堪雞黍期旋滴銀槽將進酒
細傾金屈倒垂巵閒為洛下諸生詠突過黃初數子詩
阿吉想能騎竹馬鳳雛低映碧梧枝
送裴主簿
長江歸去又騎驢依舊青山霜葉枯入眼雲山有佳句
脫身捶楚亦良圖輕裝但載書千卷後夜相思天一隅
乍喜飛鸞離枳棘莫貪為縣落雙鳬
和居東邨作(山中有西泉寺故基)
避地東邨深幾許青山窟裏起炊烟敢嫌茅屋絶低小
净掃土牀堪醉眠鳥不住啼天更靜花多晩發地應偏
遥看翠竹娟娟好猶隔西泉數&KR0008;田
送鄒去非
去非自清江來求書往郴陽會貢籍明年當赴省
試余宣和庚子歲作郴州考試官去非時為牓首
今二十一年矣
郴陽叨預校羣英二十年來一夢驚往日下帷搜俊異
見君落筆已縱横才高固可萬人敵志大欲圖千佛名
誰念先生今老矣披簔倚杖看岩耕
次韻向文剛晁叔易遊青原
佛屋深蟠七祖山魯公竒字刻孱顔能來把釣溪臺上
安用賦詩戎馬間薄宦不知何處好浮生纔得此時閒
夕陽渡口人爭渡又趁城頭暮鼓還
安成再逢黃平國
憶昨相逢氣益明投書力詆漢公卿一時末俗無高論
千古佳名屬後生魏郡初徵狄仁傑汝陽幾縛李元平
行當獻納麒麟殿看挽天河洗甲兵
盧溪文集卷十一
