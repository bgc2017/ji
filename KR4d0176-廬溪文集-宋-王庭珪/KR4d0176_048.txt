盧溪文集卷四十八宋王庭珪撰
題䟦
䟦黃嗣深所藏宣和御筆
徽宗皇帝宸翰宣和以前京師貴人皆得寳而藏之靖
康中清都九關虎豹失呵護當時御槖往往自禁中墜
落人間斷紙竄墨粲然猶新名卿大臣識而秘之以遺
子孫為無窮之榮耀紹興丙寅三月望日臣王某謹書
䟦蕭岳英家黃魯直書
山谷至黔字書一變嘗自言元祐以前字後字中無筆
東坡亦云山谷老人亦僰道舟中觀長年撥棹乃覺稍
進盖是時經巫峽上瞿塘驚湍急流岸上羣峰壁立銀
濤雪浪出高灘數百仞從空而下奇險萬變故此老暮
年筆力有三峽倒流之勢隆興元年九月五日盧溪王
某書
書漢武帝故事後
漢武帝故事班周撰劉偉明䟦以周為成哀間人又以
故事中言迎神君說鬼神事疑後人託為之余觀漢書
武帝初即位尤敬鬼神之事長陵女子神君之說及李
少君文成五利相綴以鬼神方見上能使物却老夜致
王夫人及竇鬼之貌其事異甚既久言方者亦衰天子
始怠厭方士之怪迂語然猶羈縻弗絶冀遇其真則武
帝之庸陋溺於怪物始終不移二史可以槩見偉明何
為而疑之且其文雄深簡古類西漢書非班固不能作
也固父彪在西京時已好述作採前史遺事其間指成
帝元延年號謂之今上者亦當時所記之語如此意班
固纘其父書踵而成之後人流傳誤寫固作周爾設或
成哀間别有班周能為此書其人必暴耀於當時而決
不泯絶於世曷為姓名不少見於他書而古今學者未
嘗道哉
䟦錢勝夫蘭亭序後
世所傳蘭亭脩褉序本多不同其真本世既莫見而士
大夫所有皆唐供奉官數人所摸雖字畫肥瘦各異而
皆有竒處或作斷石文以為斸地得之然未易以此論
優劣也錢勝夫此本刻畫未甚訛蓋其先文僖公時所
藏數十百年前物也序尾有題唐貞觀中石本字者實
文僖之筆猶可想其風采明珠大貝不蓄於蓬葭之家
考其所藏其來甚遠非近世轉相摸者盧溪王某書
䟦向文剛蘭亭序後
蘭亭真本一入昭陵世不復見太宗嘗賜諸王近臣已
非其真皆當時供奉韓道政數人所臨故其摸傳於世
者本多不同山谷老人獨取定武本謂髣髴古人筆意
山谷書法妙一世其論必精前一本向文剛得之故相
吕申公家未經大盜兵火時尚有前賢題䟦則知其為
定武本不謬今數刻並存而此本偉然絶出覽者可以
自得之
䟦圓覺經後
佛與凡夫皆具圓覺而凡夫未嘗圓覺以語言文字求
圓覺則三藏十二部說不能了况裴相公圭峯老序注
其言已繁我若更下一語則屋下架屋牀上安牀愈無
益矣若一心虚明不假修證圓覺自現入於神通大光
明藏至是言語道斷佛亦不能說也吾姪孫昌朝印施
此經其發心必有所願汝唯不忘是念其報必豐圓覺
不圓覺吾亦不能知也
䟦李及甫帖
軍興東南窘甚二千石惟足餽餉飾厨傳則不乏吾事
而愛民之政一切不敢為以故鮮有良吏見稱于時者
舊聞龍閣李及甫在信州鯁亮廉介不為豐侈以攫賓
客之譽賦無横歛而漕粟亦魚貫于中都能以是獨立
於今世士大夫之間其聲藹然行于四方豈不難哉因
觀趙逢源所收信州帖亦可以槩見輒用所聞於人者
書于後
書傳道集後
世傳吕先生受道於鍾離先生有傳道集其書秘世或
罕見近歲轉相傳寫往往人皆有之而不甚寳惜字多
駁謬烏焉成馬者俗莫能辯因借此本於清真道士楊
應存愛其字小楷可觀為竄定百餘處尚有闕誤可疑
者不敢私意改之以俟後人是正余特哀夫蓬心蒿目
者之遠於道也蓋道不遠人讀此書則知道之在我而
已紹興癸亥中元日盧溪真逸書
題華嚴寺壁
建炎庚戌之亂避地東村尋西泉故基跡樵徑步飛岑
立巖嶂十數重至華嚴寺松風滿天泉鳴屋下使人襟
袂飄飄如遊衡嶽廬阜之間寺僧挈泉煑茗延客終日
談出世間事蓋不知海内之亂也然我輩因海内之亂
乃能窮極幽峻得此塵外奇絶之遊同遊者某人正月
日王某書
書鴿湖寺壁(時十二月五日也)
建炎三年寇犯安成王某劉英臣挈家避亂于鴿湖山
中層巒疊巘上干青霄晝夜水聲潺湲不絶如在秦人
洞中不知有鉦鼓之聲乃覺此身真風塵物表也
䟦大年畫
大年貴公子也而喜作江湖山林人物窠窟畫平林遠
水鳬雁晚景使人一見如行江南斷岸水落石出沙鳥
容與波上若欲驚起此豈規規積水墨所能至邪世言
大年得王摩詰李思訓江都王之典刑故無畫工氣信
哉
䟦劉伯山詩
劉伯山詩調清美不减其父升卿其源流皆出於江西
近時學詩者悉棄去唐五代以來詩人繩尺謂之江西
社往往失故步者有之魯直之詩雖間出險絶句而法
度森嚴卒造平淡學者罕能到傳法者必於心地法門
有見乃可參焉伯山方少年如駿馬駒日欲度驊騮前
異時於江西社中横出一枝為魯直拈一瓣香可乎
䟦梁養源心經解義
經凡有呪皆諸天隱韻之音欲護清淨呵不祥則持之
而其句讀則非世間言語及有思惟心所能測存而勿
論可也昔人注心經至揭諦等字皆鑿出己意為之解
釋嘗竊疑之及觀梁居士解義鉤深索隱如下巨海取
驪龍之珠破頑石出良玉示人而人人各獲其所寳至
於說處則歸諸秘密而不說惟不說乃真解佛所說者
耶年月日盧溪王某書
䟦程子山詩後(時己卯四月望日寓廬陵郡齋書)
余與程子山侍講俱為夜郎逐客紹興丙子春同歸自
酉陽下壺頭經桃源出鬼門關暫寓于武陵出此數詩
已而子山還蜀余歸江南不復相聞不知胡彦卿何以
得此詩軸皆子山真蹟也覽之驚惋想見其人不可復
得
盧溪文集卷四十八
