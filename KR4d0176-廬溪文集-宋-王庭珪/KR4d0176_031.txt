盧溪文集卷三十一宋王庭珪撰
手簡
答董體仁參政(二幅)
某違遠盛德積十餘年矣往歲參政射策廣庭魁天下
多士鄉邦仰歎是時某政以詔獄初興奔走洪贑兩州
供詩帳不暇既而流夜郎萬里之外益復闊絶爾後雖
聞閣下參預大政皆不敢僣上賀幅蓋名在刑書非自
棄也今春幸獲一曕履舄辱降顧之重曲敦疇昔不以
兩地之尊高車駟馬儼然辱而臨之繼承燕豆之勤俾
奉笑談終日之樂示以金石絶妙之文驚耀耳目臨行
又辱名酒餼牽之惠顧衰暮何以得此感戢厚意徒增
悚惕而已
某竄居夜郎七年無復故園之念乙亥冬參政秉國之
鈞又適當郊禮雖出聖主惻怛之誠意而赦宥之所推
行者非參政輔贊之力而疇為之然某特鑪錘中一人
之數耳斡鈞衡者豈物物而較之以自德邪宜參政遜
之而不受也彼鄭賈謀歸苟罃事卒不成罃尚不敢忘
况流人賓歸敢遽忘邪蒙寵賜和章輒復次韻聊申謝
懇某再拜
與劉美中尚書(三幅)
秋末遞中傳聞進陟道山之選回思昔日勝遊雲泥相
望矣近承惠問知館下異書已抄錄及萬卷且欲圖歸
為來歲金地寺之會某今已七十餘無復榮望但得與
公相從盡讀平生所未見之書亦足滿其志願然公方
登用翺翔朝廷豈能復作林下計乎青燈夜坐舉觴道
舊當復有時未間千萬保嗇别膺殊寵不勝拳拳某再
拜
即日秋老伏惟玉堂清近視草之餘台候萬福某還溪
上餘半年久客乍歸亦粗可樂不敢上關雲霄之念但
兩姪化去家事荒蕪然老子甘槁薄随分易足亦不較
也惟坐隔笑談為恨耳兩日方聞進登八座未果具啓
為賀又聞有出疆之命不知是否兩者皆重任即日大
拜之資也更乞為國調衛興寢榮服寵渥
某不接言誨恰十年被竄八經寒暑去歲還鄉是時左
右已赴召持槖禁從日侍天顔相望益遼遠比聞以微
疾請祠榮還里第赤車駟馬驚耀州閭觀者靡不仰歎
謂稀闊盛事某沗疇昔之雅宜先諸客迎於郊外而老
大不能追逐車塵馬足之間然欲見之心殆如飢渴尚
慮賓客正冗兼私門比亦多故碎事逼人徐當有晤言
之日
與王元勃舍人(三幅)
某頓首即日殘暑尚熾伏惟郡閣燕閒神物護持台候
萬福某杜門苟安自得於溪山之外蓋仰泰山北斗以
為重也未緣參覿伏祈保綏為國自重
某違去門墻適踰一年景仰之誠未嘗一日不繫於懷
頃嘗得教帖有丈夫志四海萬里猶比鄰之語熟讀詳
味莫見涯涘韓子有言志同氣合魚川泳而鳥雲飛蓋
古之蓄道德外形骸相與往來太虚明月之中者用此
道顧僕何人哉豈非所謂誘之欲其至於是歟此身未
死祈見執事建大勲於王室得與山農野老相慶於茅
簷之下感激所發遂忘其身之窮賤作語僣率愧恧之
甚
某惶恐小禀前月初聞警報郡縣倉惶輒自驚擾洪袁
諸州或虜公私船或甲牌閉門便似失措萬一猝有非
常不知何以應之獨聞治府帖下人情非嘗輒驚非術
之素定安能如此今日朝廷又有助軍之歛蓋緣軍興
豈得已而行也言利者既已失謀頗聞諸縣奉行不一
如税田畆固有定數至於家業則明言十等戸今坊郭
所謂第戸正應此一項無可疑者若營運則無跡可驗
然止言坊郭則財力多者亦可以槩見少者所得無幾
徒為擾耳今諸縣或官吏入人家打量間架搜索有無
下至抄及賣餅菜之家如此行遣全類税間架恐非朝
廷之意家業營運獨言坊郭蓋謂逐厚利者恐有不均
之患今有田畆者即有家業有家業者則營運在其
中若使一家而納三色錢恐必至於重困何坊郭之民
獨不幸也某愚見以謂且從多處納則後日所取猶有
可繼願審思之行下諸縣使不至重擾則民戶受閣下
之賜豈勝計耶僣易僣易
與彭仲平親家(三幅)
某頓首再拜上啓仲平秉義尊親前此伏蒙新拜誥命
咸增懽慶某不惟老病所拘是時適子姪皆赴試遂與
東岡皆不獲親往必蒙照察即日苦寒伏諗尊候萬福
謹奉起居不宣某頓首拜問
某頓首再拜上啟仲平秉義尊親貴眷並佳萬福凌雲
與諸甥並安聞全道已交割未聞歸信某再拜
某再拜少懇周行甫新被薦欲求見而素未拜識孟覺
來覓書理不可辭幸勿訝蒙一顧幸甚某再拜
與彭郎凌雲將仕(六幅)
某啟上彭郎將仕半年不收家書遂久不通信朱三來
承書喜聞長幼皆安去冬朱守見覃家屋大窄遂那城
西安福寺見借舍宇明快度夏極涼於是煩惱百八未
歸既聞其歸心遂豁然其他事並不將心計較頗聞家
事多災患而家書不報老人亦忍而不問恐傷懷耳己
巳冬作書與彭彦直王十五迪洪時云昭遠欲䧟我而
進身我非凡人二沈不出三年必有大咎彦直以示同
僚端脩亦聞之莫不笑以為狂言近方知端脩死狀與
昭遠無異皆不出三年天道如是我又何憾當有歸日
矣百八娘喜無恙好看二外甥聞皆就學我處此殊無
所慮遠寄衫袴等已收吾二孫頗能誦書差可喜尊丈
不果别奉問不宣
某啟承書久雨乍晴喜聞安裕大小均福惠茗良荷袋
者必佳族人過省示盛事可喜示及俸錢如數領之甚
煩也過便更煩掛意近殊新開殿榜合到亦未聞人還
布答匆匆不宣
某啓上彭郎將仕諸甥已就學必有事業遠承緘啟審
聞長至所履增慶百八娘諸甥均福值節中人事之冗
草草答來价不宣
某啟白彭郎將仕東岡人至得書甚慰渴思聞新年動
履之佳尊丈以次並萬福百八娘卧蓐得女且幸無恙
百六姪病中久不得書因疑而憂之每人來不忍根問
恐傷懷耳去夏以來節次問得甚詳痛苦不可言葬畢
次女又亡今百三郎房下子弟未知事百八又素未更
練乍管家事疎脱必多數要來此已力止之我寓此泰
然無毫髮可慮之事若以為老是以衆人料我不知我
殊未也奈清亦可上學今授書為誰也尹商老亦喪妻
亦先護其柩歸仲質三月赴道州省老已住沅州報恩
李郎中請也
某啟承書比辰大小均安示及俸給錢如數領之甚勞
煩也諸外甥今歲學不成次緒來春早為之所幸資質
可教過時則難致力尊丈秉義全道知城侍次致意不
宣
某啟遠承書喜長幼均萬福但聞場屋失意此固有時
命慎勿因此自墮當更磨琢自有發時如鄉榜雖謬然
其間亦有苦學而得者湖南運司初傳彦嘉賦甚好亦
遭黜叙浦楊憲之子得魁乃范漕之子也聞全道尚有
一半文字索金乃屬若遣陳才將錢去取是一高念二
死一高念二生也不知憑誰去理會人遠來何煩惠果
子金橘等所送景聞適會其中因亦甚喜仲質峽州考
試百日在路干諸司今文字巳足可慶也尊丈近上狀
不欲疊疊侍次言之不一不一
與百八娘
百八娘别來思念不可言人來喜安樂殊慰遠懷我在
此安健正如東坡先生在黃州時不須憂慮所寄衣服
果子已收中都無物可回猿皮一番與阿儀作劇若緣
作坐蓐可得兩箇
答吕知府郎中
某頓首再拜知府郎中閣下某郡民也當以民禮事太
守頃聞使車褰帷入境宜與此邦士民奔走車塵馬跡
之間迎謁道左而犬馬齒衰卧病衡茅無復生意又自
顧官卑人微去治府不遠不敢溷以書方此畏恐不謂
閣下遣价呼召賜以尺書詞謙而禮勤固宜整襟下拜
即戒行李一識大人君子之威儀觀道德於前後聽言
論於朝夕以釋平生之願望實以病纔小愈步履猶艱
未可趨走侍坐於大人君子之側竊觀閣下視政以來
境内肅清吏俗畏威盜賊不起素號繁劇今若無事蓋
閣下心術之素定其於古今治亂興衰是非之際應接
酬酢萬象之變皆素定於胸中不假羣言之助况大門
甲族祖宗以來英豪濟世之士常滿朝其家風淵源為
天下士大夫所師表一旦擢居廊廟宰治天下術亦猶
是也如某學術荒唐知識淺陋進何說於左右昔東漢
黃叔度之流以人望自高州郡禮請多不至漢帝召之
或不來其言論風旨無所傳聞而聲動於一時及其終
也死於草萊卒無一言一事有補於世而卓然可見者
由是觀之使人亦畏懼而不敢如餘年尚可苟活起復
為人即走墻屏一識天下偉人無遺憾矣伏惟幸察某
頓首再拜
與彭子從提刑(三幅)
某頓首平生困蹇拜違台矩餘三十年升沈異轍雖有
慕仰之心常若有物隔闊之暮年復因詩語竄居夜郎
不謂東歸之日適遇輶軒出使廣右龍旗虎節道經里
門遂獲瞻承良慰積年傾傃之情豈勝幸甚某頓首再
拜
某再拜竊惟提刑丈駿德雅譽藹聞於時天子之所簡
注大臣之所推轂羣聽肅然下車之初百吏承風夷落
安堵異日踐臺省一舉萬里皆由此始非獨蒼生被其
福抑且為鄉閭士俗光寵幸甚幸甚
某再拜正初領去冬所惠台函累幅兼寄示王漕書并
文字極以為感某老朽四十餘年不調頃歲蒙恩自便
歸老田里已足平生豈復戀此卑微之階王漕故人念
念垂意荷其愛厚非此公高義某安能自經營也他日
不掛罪籍而死亦良幸耳
與胡觀光知府(三幅)
即日春霖作寒將履清和恭惟坐鎮千里民兵靜肅台
候萬福草寇突出鄰州皆被其毒不犯治境功績昭然
會當有聞於朝者更冀調護以迎新寵
平生交遊久而不替如吾友觀光可屈指數也知車騎
久到臨賀方欲候袁倅赴官上狀忽承局道出於此先
辱教字問勞之勤益服高義未遽以疎懶鄙棄之也前
年蒙召命初不欲行自顧夲疎賤豈敢學違朝旨之人
但不可久住耳既誤蒙恩數遂乞祠以歸來教問及且
以為慶愧悚而已今年八十七矣然尚健獨未知有晤
見之幸否此心切切
臨賀接廣西湖南最為佳郡狂盜奔突如此而不敢犯
豈非威德有以鎮服之耶某亦嘗測此盜不可輕正如
來諭近人料西北亦如此但苟目前暫安耳黃元授昔
時亦甚熟後嘗通書否一子名文昌者登第頗能文士
大夫多喜之張安國尤極力推挽元授去歲得南安軍
文昌復得編修亦可謂榮矣
與范元觀
某再拜育才齋作别三十年矣中更大亂南北否梗絶
不相聞當時同舍為鬼錄者亦已過半想執事亦不知
我之猶在也數年前鄉人王世臣自廣東歸始知元觀
登進士科入館閣韓徽猷居吉州時車從亦嘗經由適
避盜山中皆不及知頃者復聞同判長沙聲跡甚邇雖
企仰之切何由一見眉宇每思向來筆硯之遊與今盛
衰異時人事屢變令人感慨不能已也
某政和末得一官調茶陵丞值監司守倅皆庸俗某素
樸拙不能取容又見州縣之態不可為遂歸耕於盧溪
之上杜門不出已久今聞元觀方以高才為時㨂拔進
取美官如不忘貧賤之交時飛謠音以慰岑寂
答楊文發
某去冬兩辱教帖拜意良厚新春計尊候萬福執事薦
章無患不滿平生故人方策足要津若一榮改則駸駸
朝列矣示及嫦娥奔月等詩寄意高妙開發衰鈍之思
幸甚見索拙惡俟續訊當不避嗤笑錄去也
與劉舜元(三幅)
某啟上舜元省斡賢壻竊聞遷轉之榮共增歡慶長至
無緣相聚迺承惠啟四六粲然贊美過厚且審履此新
陽諸福駢集乏人寫啟為報兼迫人事草草布謝不宣
某啟相别七八年矣今春末到家獨未見舜元念之不
置忽得書聞行李已歸長途盛暑涉履無恙深慰老懷
何日一見以欵緒言安鄉之闕不惡且不甚遠久滯中
亦一可喜事也
某啟新年未獲面慶竊知大夫之體候已安良以為喜
聞造軒館甚壯麗恨未獲倘佯其上索詩少暇即寄圃
中去歲前略葺修邇來遊觀者甚盛蒙為明年之約人
生幾何當不爽盟幼麟久擾侍下此兒似不癡他日當
作外家宅相新守此旬末禮上恐欲知子柬子華並致
區區
與胡至文
某頓首再拜啓至文秘書賢友不記與公相别之日每
渴清言坐以馳仰比辰絳帳雍容起居萬福至文高才
而尚沈屈人所共歎然近聞書館甚盛摳衣承教者滿
門良可喜也惟未卜面晤之期此懷鬱鬱邂逅一笑再
當有時未間加愛不宣
答楊秀才
某辱惠書寄示盛文珠璧粲然獨不鄙謂老拙越數百
里而虚辱之敢不奉報蓋士患不能文而場屋之文患
不中有司之尺度雖有竒偉高世之才一語不中尺度
則棄不肯取此場屋之文所以為尤難也竊覽所寄三
場詞彩議論皆有出人之見只依此軌轍益之以學問
巍科可俯而拾也文軸封納亦随所見不可自隱耳惟
冀孚察
盧溪文集卷三十一
