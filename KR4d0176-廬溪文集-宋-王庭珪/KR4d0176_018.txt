盧溪文集卷十八宋王庭珪撰
律詩(七言)
中夜起坐惜春亭月照酴醿清香郁然因成四
韻
袖手歸來避世塵酴醿對坐惜餘春靚粧不入市㕓眼
幽韻只應邱壑人醉喚江梅君益友力移亭竹我比隣
天公著意憐詩客月色西窗一夜新
任子嚴凌風閣
朱簾下瞰梅花發百尺梢頭掛玉鈎人在半天攀玉蕊
山如方丈接瀛洲曾留深夜乘鸞女相對誰家却月樓
將此層軒擬東閣正緣詩興似揚州
楊文發將趍行朝輒用所惠詩次韻一首贈别
欲贈初無金錯刀待憑巧冶鑄豪曹公家勲業麒麟上
國史聲名泰華高已見郎君如玉樹便為名士讀離騷
甄&KR1134;他日驚人去標目須經大手襃(忠襄公大節震耀天下而行狀未能)
(詳昔甄逢能標目其先人甄濟事載之天下耳目徹于天子赫然驚人然濟止能不汙賊而已其事至微史臣)
(猶特書之今文發以神道廟碑俱未立欲徒步有請于朝當得大手筆以張闡其事故篇末激之)
寄聶賁遠
襃勲新命日邊傳萬戶重封眷愈專山海盡籠天下貨
江淮流出地中錢時平麟瑞三千歲夢恊熊祥五百年
富國自能躋壽域寧論齊相海王篇
張紹祖雙秀亭
義山山下三丞相門倚山光照戶庭盛事流傳千載後
寒空高並兩峯青雙崖過雨好雲氣絶壁參天列畫屏
更羡君家亭子近細聽泉溜響泠泠
題竹溪讀書堂(李太白孔巢父韓準裴政張叔祖陶沔號竹溪六逸)
竹外溪邊沙石幽欲招詩客賦臨流萬竿深鎖藏書屋
百尺清潭遶橘州千里水烟漁唱晩一堂風月暮雲收
何當挽取六君子占此佳名作勝遊
扶疎堂
碧草深林遶一區何年開徑洗烟蕪晨光浮動三竿日
古木隂森十萬夫靜愛長松梢月色絶無凡卉蔽簷隅
殘枝敗葉風吹盡簾捲山尖好畫圖
和曾英發見訪惠詩二首
陋巷誰過馬糞王一經題品自芬芳桃花流水春猶淺
茗椀薰爐話更長千里夙期衝雨霽十年閒事入篇章
明朝未免成離恨莫苦吟詩作許忙
宴坐壺中日月閒相逢無復話吳山如君豈是噲等伍
置我當容平子間喜遇故人持節鉞猶能跋馬問荆菅
扁舟後會重尋處更刺灘頭轉一灣
别後再和一首
平昔高談古帝王到今春草幾時芳揮毫欲上三千牘
拆襪初無一寸長亹亹逼人逢此意怱怱下語不成章
歸來閉閣焚香坐端為思君聊復忙
謁魏彦成郎中
病夫投老入城闉到處逢人說使君豈料騎驢衝大尹
政須扛鼎識竒文池生春草何曾夢楓落吳江誤所聞
更願兼收湖海士當令冀北馬空羣
王主簿清暑閣
冐暑貪程作熱官何如避暑得清安輕隂畫出三湘境
爽氣能為六月寒自有薰風生屋角不須纖手捧冰盤
闌干半倚紅塵外卧聽江聲瀉碧湍
段廷瑞四美堂
風月江山何處無良辰樂事古難俱其間景物從來美
此美天然畫不如莫唱黃雞催曉曲且聽青鳥勸提壺
暮雲收盡朱簾捲四者横陳獻坐隅
次韻周穆卿教授兼簡黃元授司戶
嘗記楓宸賜異恩同時人物亦詵詵從前百事不掛眼
初得微官便退身教授才華欺蜀錦參軍詩句似唐人
中興勲業歸公等顧我徒為避世民
讀晉史偶書
夷甫清談萬事虛阮宣亹亹定何如䱥魚蝦鮓方乘獻
豆粥萍韲立可須柱石莫傾人棟宇纖兒撞壞好家居
揚州喪敗將誰咎猶自空中咄咄書
次韻贈隨上人
扣門衲子誦詩聲雙脚行纏拄杖輕何處參同得消息
便能作句吐新清高僧著意遊湖海逐客從誰匿姓名
試聽窟中獅子吼未應斷盡野牛鳴
送李仲文赴省試
何人解薦相如賦(缺)監(缺)流壯志未登龍虎榜
薦書重入帝王州烟生漁浦雁初下月滿江樓霧已收
早晩書來聞好語沙頭春晩望歸舟
謝梁廉濟運使見訪
夜向天邊識使星使星光近少微明朱輪疑自丹霄落
陋巷忽聞驄馬鳴臺下霜威驚草木山間旌旆爍簷楹
慚無櫑具衣冠偉久服西都暴勝名
離行在别胡舍人
幾年南畆把鋤犂尺一呼來上玉墀未有涓塵荅明主
只思耕釣樂清時著鞭不慣朝騎馬擊鉢猶能夜讀詩
回想都城春色裏看公談笑定邊陲
生日周公予惠詩次韻
皇天何時生此漢六十年前歲遇庚不使聲名驚四海
未教文陣掃千兵如今只作癡頑老晚節猶干造化情
每辱雕章勤剪拂勝驅斗酒下愁城
資深堂
至深無象本強名不可言傳著耳聽克己獨稱回好學
問詩唯有鯉趨庭會須絶倒聞談道更看鼎來能說經
欲造淵源惟此得百川終使貫滄溟
清暉亭
畫簷雪壁眺前溪溪外羣峯碧四圍日上林梢增秀色
珠生潭底護長堤落霞孤鶩真竒境捉筆題詩無此詞
擬就江山覓佳句更須春草夢回時
次韻歐陽廣明以詩送鉢盂
方丈盈前送八珍山人不是此中人試尋僧鉢齋廚近
更喜園官菜把新秋滿城頭看落葉風吹酒面已生鱗
何時共過溪邊寺雪夜扁舟發興頻
次韻歐陽廣明(來詩問余遭謗故云)
半盂香飯敵猩脣羹芋菹鹽度幾春坐倚蒲團聽粥鼓
曉擎花雨供天人庾郎三韭徒多品顔巷一瓢真絶倫
邑犬狺狺尚羣吠隔籬安得近吾身
次韻劉唐卿
看鑄銅人五百年摩挲已是落因緣洛州司馬老方遇
梁苑詞人晩見延稚子詩書聊可喜荒邨草木亦堪憐
龐公要說無生話兒女團欒在眼前
雪中訪胡次魚因覽新詩次其韻(公嘗為郢州教官)
天涯流落與誰同雅什重聞正始風文陣向來無敵手
詩壇今孰敢論功郢中遺唱人難和冀北成羣馬遂空
接屋同隣江上寺過從猶幸不怱怱
和王彦謨縣尉二首(江左盛時王氏門中高者龍鳳劣猶虎豹)
耳厭鉦鼙處處喧此時猶得卧邱園負材磥砢幾無用
舊業荒凉半不存嗟古英雄多朽骨覽君詞翰可招魂
濟川政要艅艎急樗散何因被選掄
虎豹相傳王氏門風流千載識遺昆吟詩作賦取高第
插羽鳴弓待報恩寇賊漸平妖破膽烟塵猶起客銷魂
山城詩酒方為樂豈料西歸席未温
次韻常德府葛倅見寄
武陵節鉞控湘西通守仍兼把一麾玉帳靜談千里月
銅符遥鎮五溪夷漂流欲識荆州面飢渴正如桑下兒
仰止門牆訴羇旅窮愁那復有佳詞
和王彦休
彦休學錄相别二十年蒼顔白髮著書不倦尤䆳
於春秋蒙出示註解數編將欲獻於公車以佳句
為惠誦歎之餘輒次元韻奉贈
書成欲奏未央宫起廢鍼盲略異同巳就外車傳服氏
應曾綵筆夢文通且觀落紙驚回鳳莫歎摩天欠阿鴻
宿學暮年方發策菑川重看一衰翁
盧溪文集卷十八
