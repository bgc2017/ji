盧溪文集卷九宋王庭珪撰
律詩(五言)
秋郊曉興
玉露三秋夜銀河八月凉山虛響相荅江靜練浮光雨
足園蔬茂年豐稻穟長不憂羣雀噪鳴鳳在朝陽
送謝夢叟昆仲之湘江
蠟屐訪窮巷脂車戴曉星哦詩添些語望岳插清冥烽
火連蠻徼樓船壯洞庭瀟湘多夜雨羡爾對牀聽
秋夜周子康登辰州城樓
殘夜不能寐起登城上樓山銜半江月風撼九天秋鵲
已棲高柳人猶棹小舟誰云羣動息漁子正垂鈎
清江留别任子嚴
正月過此甚遽不果尋訪及歸又以鄉人相迓者
衆不肯泊舟輙留數字寄别庶子嚴知我過此耳
正月下南昌扁舟過玉梁逢人問任子迷路失仙鄉吾
道今如此斯文恐未亡烏臺千載話他日自輝光
送客
東門楊柳陌車騎散林坰草綠古今道馬嘶長短亭人
歸天北闕光動斗南星送客何年了春蘋又滿汀
次韻方性夫同年見寄
(缺)先朝始賜官同登進士第半著(缺)
倦飛鳥詞源倒急灘平生事何限話著齒牙寒
用朱希真韻寄葛主簿(時權永新縣丞)
聞道石壕吏今猶夜捉人徒煩移簿領何計靜烟塵痛
哭聲連野椎敲瘡滿身催科君正拙寧不動悲辛
再和一篇兼寄朱希真
主簿四海士先生千載人羈遊厭旗鼓談笑出風塵高
卧屢違旨(希真累徵不赴)榮名忽中身清詩何絶妙韲臼識餘
辛
溪上春日
遲日千花艷開簾雙燕飛好山晴(缺)遠水靜含暉細
草爭青出佳人薄暮歸此時春思亂未覺向來非
送樂秀才歸新淦
夜雨漲新碧曉舟搖古堤帆從金水落家在日梁西萬
竹遶茅屋千峯隔釣谿探囊能起死門外想成蹊(樂善醫)
春日遊鴿湖山
風起羣木末花開兩壁香山溪雲影變人靜鳥聲長紺
殿横崖起飛泉噴玉光扣門僧出定彈指下禪牀
鳳停館中秋
山高月未吐吟上嶺頭看萬里雲霄靜一天星斗寒蝦
蟆出金背玉兔動銀盤唯有南飛鵲遶枝終不安
和葛德濟見懷
憤氣蟠胷久開談音吐鴻雲山初闊别罇酒憶相逢暮
草黏僧屐晴江理釣篷閒居詩句僻祗自詠家風
送妙空大師往郴陽省兄
遠水縈環碧秋山作劍攅取經行嶺徼飛錫下雲端風
捲湖烟靜天高雁影寒何時却回首即為掃蒲團
宿唐興寺夜雨
木落羣烏起孤眠枕未安客愁金槖盡酒病玉壺乾雁
過風傳響雞鳴雨送寒平生萬感集咄咄出毫端
和周監丞聞京洛關中收復四首
扈聖尊皇極真人握赤符梯船初入貢輿地夜披圖力
戰非天意賡歌奉睿謨花卿雖猛將絶世可能無
又
戰壘初休馬邊烽不舉狼山河秦地壯日月漢天長劍
戟將銷盡鈎鋤始破荒欲觀調鼎手一臠已堪嘗
又
喜有官中信衣冠返舊京交馳節旄使悉罷羽林兵丹
詔從天落羣心仰首迎蕭條萬里道今日有人行
又
河南新郡縣吾宋舊山川喬木應猶在遺民不記年行
人將漢月持節照胡天屬國今無恙遥知免齧氊
送劉禹錫之官五羊
南海千山外東風幾驛催嶺頭梅雨歇旗尾瘴烟開蠻
徼無塵起中原有使來時應問消息會向日邊回
秋夜
山色釀空碧砧聲鳴翠微自憐為逐客誰為擣寒衣居
士本無病參軍胡不歸扁舟在吾手爾莫用危機
曉行唐興寺道中寄劉美中
雨洗穹色靜雲間曉碧初峯巒爭峭拔臺殿已清虛邨
落孤煙起人家半嶺居回看巖際寺幾欲倒騎驢
清軒
竹逕有佳色耳根無市聲山如畫屏立水作縠文生窗
戶松風響園蔬杞菊馨夜深天更靜待看玉蟾明
亂後過東山寺
煙塵苦未盡紺殿倚巖阿雲護佛世界山栖老禪和斯
人具眼目法力辟兵戈欹枕聽粥鼓誰能柰爾何
和黃子餘湖南道中寄弟子默二首
花落黃陵廟禽聲隔岸聞山川湖外遠牛斗地形分回
趁峯頭雁遥瞻嶺上雲惠連詩更好夢裏亦思君
又
卷裏詩新出關中記舊聞乾坤今轉大吳楚昔嘗分霧
失朱陵峒晴開紫蓋雲仍傳九疑尉竒策動明君(時方傳鄉)
(人營道尉董體仁作殿魁)
又和酬子餘
句法出脩水家聲誰不聞微言雖甚秘殘馥可能分筆
掃堂堂陣詞飛藹藹雲馬卿才思逸傾動卓文君
又和酬子默
牛渚西江夜新聲月下聞定知終夕詠不覺曉光分儻
有罇中酒重論日暮雲山林正憔悴抵掌忽逢君
頗姪明碧軒
不可居無竹開軒眼界新風摇碧玉玦雨解籜龍鱗晩
色侵書帙疎枝掛月輪客來從逕造莫問打門人
和李巽伯送劉德基赴縣齋
令君湖海士置榻謂公賢綠野千峯翠朱甍萬室連客
依彭澤柳人問孝廉船他日功名逼金魚未免懸
郡燕新進士胡文侍讀即席賦詩因次其韻
雁塔題名處蟾宫折桂新英雄綴行列材業濟生民榮
耀初開宴招呼如此賓鵬飛上霄漢横海脫凡鱗
郭教授南窗置酒觀競渡次坐客劉時舉韻
一飲徑一石此風誰敢陪(謂劉也)日移林影轉船劈浪紋
開銀燭自相映玉山何用推廣文官獨冷賴有酒盈杯
再次前韻
殊方作異客勝日喜遊陪鼓譟風雷動帆爭錦繡開詩
元無格律誰與定敲推折得新荷葉聊將當酒杯
送郭教授(代人)
蠻域經年住飄然見古風新編文似錦高論氣如虹杖
屨容追步箴規有發蒙方期親謦欬吾道又將東
盧溪文集卷九
