盧溪文集卷四十九宋王庭珪撰
題䟦
䟦黃給事行狀藁
山谷先生文章震耀天下墨翰以石刻傳者遍九州而
其真蹟槩見於世者鮮矣雙井黃子卞家藏山谷所作
乃祖給事公行狀藳亡慮四千字落落如明珠大貝自
然可貴方作文時無意墨翰畦畛間故能如是唐顔魯
公字亦多矣而論坐位書藳尤竒亦取其自然韻出意
外爾
䟦彭大博家傳
彭孟舒與祥符天禧以來名臣皆擅聲一時而官止於
太常博士余嘗慮浸久而逸其傳孟舒遂泯而無聞其
裔孫德宣出胡英彦所作家傳髣髴其平生庶幾可以
備異時史官之採擇則孟舒為不泯矣
書黃山吳道人墨(已有吕辯老胡藏之題)
離亂以來徂徠易水皆斗絶一隅比年供堂及士大夫
所用惟黃山墨爾吳道人所携亦黃山之佳者吕辯老
胡藏之皆工書蓄竒墨臧否當不妄
䟦趙孝穆帖(崇寧間約閭丘宮教飯其孫以遺趙從季孝穆孫也)
陳孟公與人尺牘人皆藏去以為榮良史書之孝穆公
在先朝時貴公子也自折簡邀客客寶之閱三世而猶
在客豈以是報一飯之恩蓋以公子聲名貴重天下而
然爾既而以遺其孫從季從季好學工文能世其家者也
故客卒不能有而復還璧於趙豈偶然哉
䟦錢希白上宰相啓
錢希白自吳越入朝折節學問晚以能文章入翰苑當
楊劉力變文體號曰西崑學者病之唯希白博古能逐
追其間方投時相啓求識擢時年尚少詞雖博贍猶餘
五季文轍然不蹈襲陳言至崑體亦出自然知變而冠
絶于時非才大莫能然也
䟦二蘇帖
兩蘇公醉墨斷藳不自愛惜求者輒與往時士大夫家
多有之近歲有力者喜奪人所好藏書者至不敢示人
趙從季所藏甚富何以能然蓋所謂廉者不求貪者不
與能如是所以存久也年月日王某書
䟦黃魯直帖
東坡先生嘗言山谷老人來僰道觀長年撥棹乃覺稍
進山谷自論亦然此帖真山谷書非不秀偉要是元祐
以前作
䟦范文正公帖
范文正公待客意不在酒食客方入朝為諫院官折節
呼為長者蓋臨别贈言使以直道侍天子之側勿阿諛
權貴私其喜怒爾此長者之道也
䟦楚老帖
佛固不可求會處豈容說苦作如是言為誰略饒舌乾
道乙酉冬至日書
䟦劉美中書李氏先墳連理木
為士而孝於其親固未足以驚世絶俗而李氏之孝若
能動造化至為之熏蒸草木出瑞物以錫之何哉豈近
世孝子之道衰雖為士者或有愧於斯天乃表其異而
張之耶翰苑劉美中嘗推本瑞應為之說而邑令尹又
喜其在境内而褒寵之將見鄉邑之間皆相率而為孝
雖閭巷刺草之民能持一槩以自顯而風俗大變或自
李氏云
䟦黃秀才詠史詩
士窮不極必不能奮厲以竒自出而力傳於世柳子厚
少年時名未大振一附王叔文遂陷於不義既廢斥材
不為世用道不行於時窮愁困顇能自力為文辭以求
别於衆人而其名卒顯焉分宜黃秀才昔嘗蹈艱險幾
危而僅脫由是感激閉戸讀書忘寢食不數年作詠史
詩至四百篇貫穿古今上下數千載間事跡粲然夫能
如是可以昌其身而無愧於人况駸駸未已欲破萬里
道爭先而疾馳未可量也
題珪粹中偈後
珪粹中嘗有詩送余鄉人彭青老兼以見寄且叙云為
異時蓮社之依其詩蓋從三摩鉢底來不假雕鐫而放
逸自在每恨未識其面而粹中順寂圓無住携所得粹
中偈相示有感於斯人遂取昔年送青老詩題其後以
示圓當與此老更結三生蓮社爾芒鞋竹杖西出關行
盡千山與萬山黃塵烏帽不埋没丹霞選佛非選官請
君擡起幞頭脚向上猶有二四著再拜更問王老師老
師規模難摸索此粹中詩也紹興己卯二月五日書
䟦謝仲振所藏秀王帖(時乾道六年端午日書)
國朝以來士以職事相交承者謂之交代契義之重至
累世猶敦宿好近時貴顯者或忽略此事其風寖微秀
王天人也應典册啓國封為真王初筮仕時與開封謝
仲振為代於淮陽軍幕中厥後或以事至東都必先尋
訪叙舊故接慇勤通書必親灑墨英風義氣表表出常
情之外使人歎仰仲振今為右奉直大夫以祠祿居江
西藏此書以示子孫為家寶也
䟦趙從季所藏吳傳朋千字文
世偁吳傳朋書一筆盡一行不斷目曰遊絲書今觀此
千文殊不然始知得名之誤也東坡云唐太宗評蕭子
雲書行行若縈春蚓字字如綰秋蛇信虚得名耳東坡
取其鄙象之不類特表而出之人莫悟爾余於遊絲亦然
蓋善書者隨手萬變安可指一物而求盡其妙趙從季
親得此本於傳朋亦其晚年筆力縱横得意時書者也
䟦靈樞經
靈樞十卷扁鵲注其書多論脉而中有衞生之經說虛
皇九真隂陽之精皆出天地之外非凡目所見也侯大
淵示余此書讀之灑然益知金丹果可作而不復自疑
者蓋探出扁鵲之肺腑而取證焉耳大淵切脉論病出
人意表其亦有得於斯歟唯字多脫誤不敢以私意竄
定為題其後而歸之
書李仲孫程文
士失志於舉場不自振拔往往窮悴齟齬喪其英氣予
少年時已聞李仲孫善屬文論辯俊偉氣豪邁獨婆娑
連蹇於場屋中今年秋復不中選覽其程文詞鋒森然
停蓄雅健縱横磅礴豪邁之氣不减昔時非胸次吞雲
夢筆頭湧若耶奚能若是乎竊意仲孫平生蓄藴終必
為世用異時或不由場屋以顯則當如嚴助朱買臣田
千秋馬周輩起徒步逆旅之中言天下事發其精煒以
震耀于時必有竦動而觀者豈有司私(闕)
盧溪文集卷四十九
