盧溪文集卷四十四宋王庭珪撰
墓誌
故右奉直大夫康公墓誌銘
康氏世為開封祥符人公諱翼字南仲性孝謹通練時
務能談當時事冗穴弊源皆有本末故入仕以來所至
有聲初以蔭補太廟齋郎授將仕郎衛州新鄉縣尉當
塗交薦陞從事郎又陞儒林郎監定州北嶽廟改宣德
郎監在京廣衍倉為博州司錄知興仁府南華縣監左
右騏驥院草場靖康改元轉朝散郎賜緋衣銀魚除開
封府戸曹將擢用矣是歲金人再犯東京公攜家自圍
城中出望江淮南走冒百死求一活而不自保也會張
丞相召入相遇入建康論時事知其材可用既拜相除
公知德慶府德慶所隸止兩邑賦入無贏餘改陞藩府
之後前政輙會肇慶例百色皆增於他州至是財用頓
窘公究其弊曰元不曾申明朝省一切當如舊月給減
省宜自太守始由是財用僅足而官吏請給亦不闕人
皆難之劇賊賂科起湖湘擾二廣將犯德慶去城十餘
里列寨城中忷忷咸請避賊公曰我非不知驅羸卒守
不可恃之城以當倉惶蠭起之賊勝負未可必但守吾
城不可以去乃率州兵保甲登城列旗幟以候賊聞鼓
聲謂城中有備一夕引去州人德之繪公像于家示不
忘也自德慶罷歸年未六十不復仕宦卜築廬陵閒居二
十六年以某年某月某日無疾危坐而化享年八十有
二官至右奉直大夫文安縣開國男食邑三百戸賜紫
金魚袋公曾祖諱九齡故東頭供奉官祖諱浹故贈通
直郎父繼隆故朝議大夫贈金紫光祿大夫母趙氏累
封安康郡太夫人公娶胡氏次董氏次謝氏次嚴氏次
董氏皆封宜人先公而卒男三人長曰行簡早卒曰光
祿右迪功郎連州司法參軍知書能文卒于官舍次曰
照祖前潭州善化縣主簿女二人長適進士李元卿先
卒次適進士曾畇孫三人寧之慶之皆將仕郎永之以
公致仕恩澤奏未下將以是年某月某日葬公于廬陵
縣儒行鄉青湖山之原右奉直大夫謝公鐸與公同辛
苦渡江知公為最詳以狀來求銘序而銘之曰
公材足以經世未始出而自媒守孤城於海嶠當兇寇
之猝來驅羸卒以捍敵志臨危而不回賊亦引退城亦
不頽迨今無有知公者余謂世之君子非特不能知知
亦不能用用亦不能盡其材作此銘詩以寫其哀
故左朝奉郎前知潯州董公墓誌銘
董氏於吉州為顯姓世居永豐縣其族繁衍時有聞人
公之曾祖諱洙擢進士第為桂州觀察推官祖諱師範
右朝奉郎考諱唐贈右中奉大夫公諱觀字坦叔幼孤
能致其孝於母稍長慨然有志於學欲自奮以榮其親
棄貲産勿問委昆弟以養母年未冠藐然孤童徒步入
東京聞有太學者近天子之居天下豪英俊傑鼓篋其
中公一試而入焉時方重經術往往脫傳註而得經旨
於文字之外學成嘗與太學薦名會三舍法徧行海内
太學生悉歸本郡從里選以興於學公復以鄉舉貢于
禮部試不得志自是以經術教導鄉閭族人子弟皆從
之遊有以文章廷試魁天下士為狀元不數年遂參大
政者亦公之姪也可謂盛矣宣和甲辰公始登進士第
調舒之太湖尉值丁進之亂官吏皆避匿公獨陳討賊
之策於提點刑獄馬公勒弓手與州兵會卒殺丁進馬
公上其狀以功循文林郎又改宣義郎秩滿道中復聞
李成鈔劫行旅百姓奔亡至江不得渡公告急於彭澤
令得舟以濟復回舟渡奔亡者渡絶而賊旗至人咸以
再生德之後知南安軍南康縣臨江軍新淦丞以朝奉
郎知潯州所至皆有治績潯州罷歸築室郡城之東有
江山之樂不復出仕遂致其政以終老焉公雖不大顯
用於時退居江上猶二十年未嘗一日慼慼于懷遇今
上即位轉朝請郎賜紫金魚袋享安佚之榮亦人生之
所難得也壽八十有六忽呼兒孫如平時訓以勿負墮
即奄忽而終隆興二年七月二十九日公初娶曾氏再
娶許氏子男二人皆曾氏所生長曰逢吉早亡次曰膺
右從事郎知融州融水縣女一人嫁進士曾彌高孫五
人長曰伯璋逢吉子也次曰聘曰珏曰瓌曾孫八人大
猷大雅大節大亨大受大任大成大明是歲閏月九日
葬公于新淦縣揚名鄉慕善里今剛山之原其孤以興
化太守張景純狀公之行事來乞銘銘曰
公以孤藐振拔崎嶇徒步千里登名天衢初仕得尉邑
當太湖大盜猝起官僚四逋公獨建議卒擒凶渠有材
如此未盡發舒時莫能用宜有後歟
故縣尉劉公墓誌銘
君劉氏諱彥弼字英臣世家安福之北四十里曰東岡
蓋古毛亭之地王烈之安成記厥稻馨香飯如凝脂即
此毛亭也故其俗貴重農桑不趨末業君自高曾以來
家已富殖而好施然為士者尚微至大父時始置屋延
納鄉里宿儒使子弟擇術受業由是束岡之劉彬彬然
多儒其家矣君考諱昱尤能捐金帛買書至萬卷君自
少強敏能讀其書長而才具秀發亹亹有聞于人建炎
初江湖盜起余避亂山中君亦槖其書以相從倉惶轉
徙未嘗一日廢書不觀於是益知君才行為詳與兄之
子冀同室廬無異殖僅三年矣如其父不没鄉閭以為
難兵興歲荐饑人方閉庾廪乘民之急君獨先時平其
直出之價卒不踴歲歲如是遠近德之性和樂喜賓客
居家與待交游終日不見惰容尤能振人之窮急君之
居鄉大率如此士大夫識之者皆知其有學問獨恨其
平生以貲蓋其才故不能顯大丞相朱公以軍興制置
江南君因補右迪功郎有薦其才用權新淦縣尉提點
江淮荆浙等路鑄錢向公行之直秘閣知道州向公宣
卿兩公皆一時顯人咸羣薦之未及行君已得痼疾紹
興十二年九月二日終于家年五十有二以十二月三
日葬于清化鄉鴨遊原娶王氏男一人庭堅初業進士
是年與兄之孫暕俱以外姻故丞相吳公遺表授承信
郎女一人余之子曰頔其壻也庭堅以君從余遊最久
且有姻婭泣請掇其事誌之誌成人以為無溢詞迺使
刻而措諸墓中復銘之曰
士生一世兮或不遇時善積一身兮人或不知人不知
兮天知之唯天知兮必報施
故彭夫人墓誌銘
廬陵段允喪其母三年厄困不能舉挾書冊走四方為
旅人欲盡力致其孝以葬紹興十四年正月抵盧溪狀
其母以告曰葬有日矣卜以三月壬申作馬鬛于儒行
鄉樟山之岡求文以銘其壙余嘗與段之父元游並美
學校又及識其大父承議公因以知夫人之賢是宜允
之來請也夫人彭氏世為廬陵人曾祖太常博士諱齊
以文章名播海内一時公卿傾慕之至今士大夫猶能
誦大博之文至於醉墨戲藁時見於野史小說則其魁
豪風味可以槩見也祖諱說不仕父諱聞明復能文辭
終於廣州觀察推官與承議公同州里相好又同登元
祐六年進士第故夫人得歸于段氏夫人生名儒家涉
獵書傳知以禮義自飭事其親以孝聞至為段氏之婦
事舅姑如事其親承議公與賓客燕談夫人治酒食咄
諾而具其夫字元美力學淹貫羣書取官不得志夫人
導以泉石之樂卒能使承議公日與客飲酒而忘其家
之貧又使其夫不以得失累其心而終身不戚戚者實
有助焉元美先七年而卒其家益窶夫人閨屏蕭然聞
其子讀書夜寒聲出金石則喜曰我幼聞先大博微時
如此故用以起家於是夫人又能使其子甘寒饑不以
貧富動其心而得自強於學問至於有立者歟今之為
士而不能安貧苟冒突梯失其守者多矣幽閨婦人能
為士君子之所難是其為德豈不侈大矣哉夫人生三
子長曰允有才行鄉舉異等次曰雍亦好學幼曰亶柴
毁而卒女二人長適進士蕭安行亦以聞訃大慟而卒
幼已先夭孫男曰荺孫女二人皆幼夫人享年五十有
八死之日實紹興辛酉四月二十八也吾既許段子以
銘而序其事乃銘之曰
婦德弗耀閟于閨門能談詩禮乃大其傳亦既有子而
又有文升于州里頭角嶄然人不稱其子而賢其母謂
真彭大博之孫
故王氏夫人墓誌銘
夫人王氏吉州安福縣老儒王遵道諱行已之女遵道
業進士有聞于州里初以詩禮論語等書自教夫人讀
數過輙成誦耳聞目染不待勤苦而成字畫亦工故人
蕭公敞素善書見夫人垂髫時學書驚曰此女可教因
授以筆法由是書益好遵道愛之為選壻得同邑劉戶
曹邦傑之子大虚名敦實未冠以文行知名夫人年十
九歸之逮事舅姑内外歡忻無一異言舅姑稱之未嘗
有一日不滿之色又能以順相其夫處其家以勤儉至
於奉賓客車馬驟至則傾匳中物無吝情戸曹公初為
明州奉化主簿夫人長子曰思文始就外學日誦千言
夫人夜具短檠手自縫紉而勉之誦聲琅然響徹鄰壁
縣僚聞而歎羡常語于家以激勵其子弟而稱夫人之
賢也夫人生三子曰思文兩貢于禮部曰思問思謙皆
俊而有立女五人適士人周郁段徽柔伍稷臣朱侯度
將仕郎李翀孫男十人作肅九垓作又作哲作謀九疇
九叙九德九扈九齡女九人曾孫男六人女四人大虚
夙富學問而不樂進取二親既没年尚強不復掉鞅於
場屋益讀書為文以自喜夫人雖好學然知古今而識
道理視榮利亦泊如也大虚嘗言吾得老於邱園以樂
其生不以富貴得失動其心者吾妻實有助焉夫人能
為小詩大虚未嘗以示人獨於余厚善時得觀之其意
亦謂此非婦人女子之所當急詩一傳於人則爭相騰
播卒掩其内行然以婦人之知書識翰墨又以教其子
孫非賢能若是乎余觀夫人子孫滿門皆穎秀而能屬
文固已知異日劉氏之後必有興者寧遠縣丞江致堯
叙夫人之行來請銘每以賢婦稱之嗚呼可謂賢矣夫
人以乾道乙酉八月微疾忽呼兒孫環立左右戒以孝
弟輯睦勿墮家訓語畢而終實二十日享年七十有七
以丁亥十月丙午葬于安福鄉焦坑之原銘曰
婦德之賢弗暴于外良史不書惟銘可載行稱于鄉歸
宜其良階庭競秀蘭馨玉光他年駟馬車煌煌生不及
享後益昌
盧溪文集卷四十四
