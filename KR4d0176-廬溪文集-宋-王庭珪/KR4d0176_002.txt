盧溪文集卷二宋王庭珪撰
古詩
和劉美中尚書聽寶月彈桃源春曉
何年鑿源開混茫桃花兩片吹紅香烟消遠浦生微陽
漁舟誤行溪水長溪回岸轉山隙光疑有綘闕仙人房
居民爭出羅酒漿花間笑語音琅琅抱琴釋子眉髮蒼
響泉韻磬鳴長廊能談往事悲孟嘗昔時臺沼今耕桑
又如勇士赴敵場坐令遊子思故鄊清猿抱木號鴻荒
孤吟劃見丹鳳翔曲終待月西南廂重調十指初不忙
如見古畫秦衣裳春天百鳥争頡頏桃源歸來今已忘
彈到落花空斷腸
和李巽伯少卿見懷(巽伯靖康中以少卿使金)
騎鯨仙人本仙胄不應暴落饑蛟口長庚却復下人間
島瘦郊寒皆縮手篇章邁往無古初不共曹劉轍俱蹂
此邦雖陋江山雄異時間出歐陽九公今詩句滿江山
似覺衰容得春酒筆端獵獵生風雷胷次煌煌煥星斗
生兒了事正作癡亦恐癡兒未能了頃年敵騎獵夷門
兵拏不解誰當剖大臣薦公來洛陽舌翻波濤驚朝堂
飛龍借馬出建康北兵夜走塵沙黃是時帝坐八綺忩
擬歌風起雲飛揚
寅陂行
安成西有寅陂溉田萬二千畝歲既久官失其籍
大姓專之陂旁之田歲比不登邑丞趙君搜訪耆
老盡得古跡廼浚溪港𧺫堤閼躬視阡陌灌注先
後各有繩約俾不可亂是歲紹興十三年適大旱
而寅陂溉萬二千畝苗獨不稿民賴其利咸頌歌
之國家方下勸農之詔法有農田水利實丞職也
然緣是而偽自增飾以蒙褒顯者世不為怪由是
水利為虚名今寅陂功績崇崛丞不肯自言部使
者終不及省察某出城别君東門外逄寅陂之民
寒路涕泣言此為叙其事作寅陂行不復緣飾皆
老農語也冀當世有採之者紹興癸亥十月望日
書
安成城頭烏夜宿啼烏未起雞登木傾村入城來送君
馬首摩肩袂相屬但有龐眉不識名何物老翁出山谷
老翁持酒前致詞家住西村大江曲大江兩岸皆腴田
古有寅陂置官屬自從陂廢田亦荒官中無人開舊瀆
公沿故道堰横流陂傍秔稲年年熟今年雖旱翁不憂
田頭已打新舂穀誰云此陂會當復老父曾聞兩黃鵠
嗟哉如君不負丞躬行阡陌勸農耕監司項背只相望
風謠滿路胡不聽胡不聽寅陂行為扣天閽呌一聲
廬陵行(并序)
廬陵别駕謝公前年初下車適蕭富二盗作亂州
人震恐别駕提兵不閱月兩巨寇縛致麾下境内
遂安今當還朝州人懷之盧溪王某為作廬陵行
以慰其懷思之意錄以為别
廬陵地控虔與洪孤城斗絶吳楚東連年賊兵塞官路
烽火照夜旌旗紅治中來時正逢此自請按行山谷中
禾州吉水方震動縛取兩渠來釁鐘兇徒披靡拜麾下
願持田器為良農凱歌歸陳破賊狀捷書飛入甘泉宫
甘泉侍臣知姓氏天子往往聞其風謂當到闕問邊事
邊上如今塵不起但把長牋造鳳棲莫說渡河挑馬棰
此公淹久佐一州安用州民遮道留州中老人錯料事
此公行立螭坳頭
和程子山舍人贈高虞卿
南宫四海英俊場閱人雖多無此郎御史傳呼主司出
遥瞻紫案金爐香簾垂咫尺斷還送閉戶設棘圍高墻
卷堆封彌充棟宇筆浸滄溟開混茫麟臺學士喜得子
(時子山為舘閣)如獲寶鼎聯芝房明日都城始傳榜聲名烜赫
無三張平生知巳萬不一世有若人安可失方調鼎味
薦鹽梅桃李何心並(滿浪反)佳實論經射策未足論挽取
功名看他日同門笑語夜相過起看北斗插天河凌晨
鳳閣拜座主門生來賀争肩摩一時人物盡豪傑太平
為寶非嘉禾
題羅疇老家明妃辭漢圖(李伯時作明妃豐容靚飾欲去不忍之状)
明妃辭漢出宫門豐容靚飾朝至尊至尊左右皆動色
明妃欲語咽復吞三千蛾眉塞天閽帝獨不識王昭君
顧影徘徊復良久尚冀君王一回首當時自倚絶世姿
不將賂結毛延夀可憐朱網畫香車却來遠嫁呼韓邪
不如歸州舊村女三幅羅裙兩髻了陌上花開大隄暖
細雨春風歸緩緩寧從禁籞落胡沙長路漫漫碧雲斷
忽看漢月照氊裘淚濕彈絲錦臂韝龍眠會作無聲句
寫得當時一段愁
送向宣卿往衡山兼寄胡康侯侍講(朱陵衡岳仙人所居)
(公是行緣胡文招隠公有雪冤錄歴詆諸監司)
海内甲馬未盡休豪英為時當出謀天生竒才必有用
何乃相率居岩幽胡公人品今第一汗漫久作朱陵遊
朱陵窟宅倚蒼翠此公招隠安可留九廟今誰起頽壓
四方正爾煩誅求我聞昔時元刺史舂陵地分天子憂
少陵作詩頌其事至今人傳元道州公為道州績尤偉
誰為再作舂陵謳孤城疲卒捍狂賊高論力詆庸兒羞
安得如公數十輩參錯天下為邦侯京洛腥羶不難掃
潢池寇孽不難收願公早請尚方劔先斬佞臣張禹頭
贈齊軒仲素老(并序)
齊軒仲素老自安成至京師遊螺川凡十餘年暇日
偶過其居齊軒面東一山峰曰秀嶺烟雲草木翠
色依然真逸老人戲作詩招之以代東山移文
云
秀嶺明東城飛翠横空斷烟霞互滅没爽氣浮清旦旁
連仙人居樓殿出天半金龍蟠繡柱銀榜開琳舘齊軒
面青葱下瞰綠篠岸我嘗醉其上謳吟雜悲歎一時賢
士夫車馬共遊欵當年二學士落筆瀉銀漢曾賦齊軒
詩字字星斗爛事逐雲雨空鬼錄尚可按重來兵火餘
觸目自悽惋唯有軒前山秀色還舊觀曉猿驚未已歸
袂何必挽胡為走塵埃廢此竒一段山靈亦可畏移文
定嘲玩(二學士乃伍醇父劉偉明立名賦詩)
寄黃子龐兼簡鄒德裕
天狼窺太虛戎馬斷行路一别常萬里寄書何由數
識君英妙時亹亹見佳處當年松栢姿已有廟廊具
比常覓新作險絶聞竒句探珠滄海底秀色不受汚
筆端百斛鼎胸中九經庫高文動場屋仍傳渭上賦
豈但凌三都自使強敵怖鄒郎挺忠烈英英起門
戶同遊氣槩中風雲生指頋獨念蓬室士無因陪杖
屨相望隔章水欲往不敢渡拏舟弄明月正恐蛟龍
怒
贈康元章(并序)
西昌康元章自言頃從防禦使劉紹先軍屯廬陵
日楊勍兇熖方熾間道走九江謁大丞相朱公陳
誅討之計盖勍本猾賊蔵姦宿亂日欲奮獨憚紹
先縮頸不敢摇賴丞相果發兵捕勍盡擒馘之未
幾丞相與紹先皆罷去元章亦歸耕隴上今欲裹
糧奔行在而有羇旅窮餓之厄為作詩以壮其氣
亦庶幾故人有哀之者
康郎讀書本勃窣羞作儒生酸到骨偶逢四海未解兵
氣如秋鷹眼如鶻布衣杖策丞相前官軍盡掃長蛇窟
燋頭爛額已論功况子當年陳調曲
送葛德裕(并引)
德裕㳂檄之豫章兼聞當督戰船往池陽因書寄
别
捧檄困米鹽戴星入州府官卑強趨走出語不媚嫵坐
此觸駭機三人忽成虎况聞郡公曹士論極患苦禍福
在牙頰驕氣溢眉宇念君鸞鳳栖孰若黃鵠舉負材淹
簿領擺脫即騫翥高興動長川插旗催轉艣帆經一柱
觀清風九江渚蛟龍蹙横波樓船照秋浦兹遊定有得
因之壯心膂丞相新開藩門闌壓吳楚豪英氣槩中人
物粲可數相逢一笑樂細與論今古若問山間人披蓑
釣烟雨
題秀光亭壁餞劉世臣劉仲美(并序)
余遭小人之謗諸友嘗憤惋切齒欲起而攻之會
劉世臣劉仲美當赴省試諸生設祖道于秀光亭
酒既行忽報小人敗績於是滿坐懽呌獻酬紛錯
終夕酣暢以為樂盖小人既衰吾道必盛且以卜
二君明春光大之兆歐陽巨明作序以紀餞筵之
盛盧溪老人賦詩以贈行
飛雨灑簷角車騎散巖隈臨池張翠幕衆賢會高臺
坐中蟾宫客再占北斗魁(北斗第一至第四為魁世臣前舉郡魁今第四名)
復有南巷阮(謂仲美也)少年負英才兩公俱博雅胸臆天
所開明春試殿陛筆力翻風雷臚傳姓名出聲聞落
九垓今宵且盡醉須覆掌中杯朝來得好語仍聞小
人災請觀盧溪老談笑消姦回見敵未嘗却坐令敵
傾摧庸兒不量力自倒非人推舉此卜二友否極終
泰來
送李亨仲赴荆南辟
少年膽氣横秋煙腰間櫑具森龍泉出門萬里探虎穴
錦帶雕鞍明積雪洞庭木葉飛霜風將軍秉旄西擊戎
旌旗戈甲照湖海欃槍欲滅胡天空須君磨盾作露布
插羽來奏明光宫
麗人行(讀大業拾遺作)
桃葉山前宫漏遲宫人傍輦持花枝君王喜憑絳仙立
殿脚争畫雙長眉欲把琵琶彈出塞結綺臨春時事改
井邊忽見張麗華忍聽後庭歌一再
早行
羣雞鼓翼天欲光井上梧桐生微凉殘星爛爛或出沒
初日淡淡開青蒼楚妃臺邊曉雲碧伏波廟前秋草黃
騷人辛苦拾何物沅有芷兮今已香
盧溪文集卷二
