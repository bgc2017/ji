盧溪文集卷六宋王庭珪撰
古詩
送趙敏卿
翩翩公子天麒麟目光點漆傾坐人萬里肯來尋逐客
夜夜讀書喧四鄰君今先渡瀟湘水我亦東歸聊復爾
明朝勑放巫山陽拄杖行穿赤泥尾
題洪覺範方丈
曲徑通禪房闢戶得佳境適從闤闠至頓覺耳根静古
木含蕭森寒梢發光景墻圍數竿竹中蔵大千境月從
天上來入林散清影爐焚薰佛香盌注浮雪茗客散羣
動息兹焉發深省
次題周公予趙逢源過瑤林洞中探酴醿
桃花落盡春風顛兩翁並轡來翩然入門下馬看花發
仰攀綠葉窺青天倚檻謳吟發清唱終夕擁鼻鳴寒蟬
唐昌仙人識玉蕊借月下看乘飛煙明朝地上拾落粉
草間點綴如遺妍狂思玉爪搔背痒不可妄得麻姑鞭
歸來(缺)應拍手笑君騎馬似乘船醉後猶能作長句
半夜打門驚我眠
送葉通判赴闕
乃翁共試蓬萊殿筆力翻瀾瀉河漢聯鑣並出日華門
燕罷綴行風雨散家聲烜赫今益昌高車大馬何煌煌
江頭相遇初識面握手一笑仍悲傷獨把窮愁老巖谷
喜見高年有此郎如今又作摩霄去行看鏘玉侍明光
送僧祖麟遊龍會
大仰古禪窟秀色摩穹蒼蜿蜒屬龍會半壁開寳坊中
有寂寞人宴坐花雨傍杜門不說法碧眼照胡床子昔
喜行脚拄杖走四方所至螺鼔閙正作佛事忙是中不
可住令人心發狂却尋龍會山夜深聞妙香起望山上
月千山同一光從來遠行客終必還故鄊便當隨月歸
急掃松下房芒屩儻已具留錢辦茶湯
避亂東村逢南嶽簡上人
一别湘山今幾載盗賊縱横爾猶在北來鐡馬獵夷門
金錯旗竿繞湖海憐我避亂荒村中杖錫穿雲窮&KR1041;嵬
茅簷瀹茗清風生月隠霄間星磊磊高談微及古興亡
為言致禍由時宰著屐包腰却下山恐觸危機吁莫采
送劉宏夫昆仲赴省試
我聞君家書滿房騎馬夜過叢桂坊乃翁危坐具燈燭
諸子讀書喧兩廊問君讀書一何苦要取高官起門戸
仰天大笑幾時歸明年雙鵠刺雲飛
次韻韓朝美惠硯
詩如春風入花骨暖日晴雲入竹石退之筆力千古豪
世有文章擅東壁松忩結鄰翁乃惜坐中頗復有此客
人怪窮兒得寳歸布袖淋漓手黧黑
次前韻酬羅思義
君章夢吞五色翼未羡充宗得文石遠孫詞采亦班班
復見光芒動奎壁我住江南君住北北人今作江南客
論詩争勝類摴蒱一喝成盧子俱黑
次前韻酬周公予年家
君家大阮聲輝赫當年並試龍墀石小阮風流不减人
一家頓有雙聯璧共題鴈塔多名卿溪頭獨作漁竿客
身經離亂偶相逢怪我婆娑鬢猶黑
次前韻酬劉大虚惠端硯
端溪之水深莫測千夫挽綆下取石溪翁採得歸不眠
夜劚鵠卵出蒼璧君從何處得此寳贈我慚非玉堂客
况無徤筆寫銀鈎墨汁徒翻老鵶黑
王舍人生辰作(道書有金房四年之訣皆鑄金為簡刻白銀編之紫筆書文也)
己巳四月二十四甲子夜半天門開是時羣星環北斗
一星謫墮人間來星精為人不易得千年孕秀方呈才
筆扛龍門百斛鼎家傳鳳閣通銀臺螭頭獻納近日月
論事力取天顔回中興文武收髦俊願公急起乘風雷
野人指山祝公夀事業亦與山崔嵬金房難老自有訣
銀編紫筆磨松煤
贈彭時卿秀才(時卿昔年上書言得失不報今以親喪旅于江上有窮愁之厄)
(恐墮其志故作此詩遺之)
昔年待詔隨公車袖中獨有平戎書當年肉食無上策
竒才劔客何時無從來謀國忌迂儒遂令此賊稽天誅
君能再陳治安策親喪未舉宜何如休論忠孝不兩立
一抔之土非難圖莫但扣門來夜話長纓終請羈單于
六月上澣陪王元勃舍人攜客遊青原山周秀
實通判作韻語紀一時勝集奉次元韻
使君從千騎伐鼓驚羣偷前驅嚴虎節夾道森蛇矛别
駕工五言句刮造化美筆法蟠高軒銀鈎照忩几冠盖
一時盛秋旻羅衆星尋思問祖意米價作麽生欲扣山
中人何由知彼岸殘陽下峰頂暮色藹餘蒨鳴珂出修
竹驅車轉平原登臨悲往昔豈不多名賢獨餘姜與顔
人品亦自勝溪流水濺濺中堪理漁艇賓客隨太守風
流幾百年山間留絶唱巨石枕横川
送劉義夫宰祁陽
浯溪寒翠拖碧玉石崖硉矹凌蒼霞次山竒文走霹靂
顔老徤筆蟠蛟蛇凛如誚杞叱希烈至今傑立天之涯
公於其間宰民社切勿但取文辭誇當用忠壮出竒節
縣妖破膽莫敢譁官舟連檣泊溪口符移星火如撒沙
舊聞俗苦吏囂惡端能病政使不嘉先聲入境若元氣
顧見槎枿皆萌芽溪中古月溪上石照公清德無纖瑕
溪流不盡石不老佳名萬古磨不窊
次韻羅伯固聽琴
焦桐初不受文理弦以朱絲竒乃爾坐中忽聞太古音
寵辱頓忘那有恥官廳曾有一日閒奏刀未覺肯綮難
抱牘兩衙鳬鴈退目送飛鴻聊一彈爽氣朝來如有約
幽林鳥語山間樂琴罷揮毫各賦詩滿袖珠璣何璀錯
晚風歸袂失炎蒸却憶冰壺此段清酒醒月白重開匣
更作松風夜雨聲
彭青老往禾山讀書所寓之室曰蟄菴為賦蟄
菴詩一篇送之兼簡白雲元老
彭子擔簦行有日拄杖穿雲風雨疾主人好事家有書
卷埓石渠吞蔵室兹遊遠去栖碧山頭角未欲嶄嶄出
泥蟠谷底茅屋深丹崖青壁幾千尋白雲老元坐禪窟
笑汝猶作書生吟峰頭别打禾山鼓喚起蛟龍趁雲雨
題向巨源南昌樓詩後(并序)
昔年過豫章望南昌樓知其必有勝處欲一登而
不果今觀向巨源四詠果與滕王閣争江南臨觀
之美始恨昔年怱怱不獲一寄目以償所願輒作
數語題其後
南昌高樓在何許亦面西山望南浦壁間有客舊題詩
傾倒湖山入毫楮此公平生妙言語突過前人落霞句
簾開月出大江横定勝滕閣捲山雨
贈蜀僧妙高(并引)
蜀僧妙高自峨眉出三峽為南嶽幹佛事至辰陽
適余竄居是邦高數相過又將去遊江湖吳越之
間索詩為别
峨眉山頭古時月浮雲捲盡塵埃滅曾隨僧宴入中京
光照九天開玉闕山月如今亦送君影落洞庭波底徹
此時看月憶峨眉山色湖光兩竒絶明月隨君却復東
千里相思共吳越問言古月與今月水鳥風林盡能說
溪邊惜别重吟哦顧我無才奈若何他日長安逢李白
再乞峨眉山月歌
戴國和得潘衡墨法於意言之外今攜之湖湘
必有識之者作詩以送之
老潘膠法秘不傳君獨得之乃其天此法髣髴如參禪
忽然有省夜不眠又如神仙換骨法應手不自知其然
湖東大帥天下賢詞源如海筆如椽本是玉堂揮翰手
正要此物供磨研醉題李白三百首掃盡將軍九萬牋
老(缺)殁來知幾年聲名始落瀟湘川君不見吕洞賓竹
絲籃子烏紗巾長安市上無人識喚作湖西賣墨人
送彭秀才赴國學試
君厭江南卑薄鄊擔簦萬里趨虞庠虞庠黌舍中天起
上游英俊如堵墻子欲戰藝於其場亦須旗鼔能相當
但得同升博士堂看取官職如驅羊
盧溪文集卷六
