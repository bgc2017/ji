盧溪文集卷二十一宋王庭珪撰
絶句
讀唐遺錄六絶
梁祖紀
深宫三鼓夜方分梁祖唯知慮太原錯料諸兒非彼敵
斬關還入萬春門
李愚劉朐同傳
兩公罷相由諸吏提印驩呼頗自誇因謂我曹當快活
月華門外聽宣麻
楊師厚
萬炬千釭照一城彩舟猶聽棹歌聲鐵車空駕黎陽石
豈悟碑來禍已成
成汭
勞役三年成巨艦出師未戰失江陵不知雷滿和州載
始悟齊山截海名
安審信
入閣趨班最後時崇元御史合彈之如何進奉二十萬
便逐臺中乞索兒
馮道
大帝四朝咸敗事惟君賣國作功臣平生自謂癡頑老
晚節仍為謬語人
次韻盧贊元江亭即事二絶句
斜日江頭春又歸半天垂柳拂雲齊流鶯向晩渾無頼
隔水飛來枝上啼
江水磨銅鑑面寒釣魚人在蓼花灣雲間貪看新月上
不覺小舟流下灘
縣尉任子嚴出示從軍陪大將吳侯遊石峒五
絶句奉次元韻頌平賊之功云
東來騎火照松蘿野老逢迎笑語多共指巖前一方石
將軍大劍可横磨
石窟巉巖鬼不開狂童乘此起氛埃殿前兵馬何曾出
旗鼓初從天上來
錦帶雕弓銀馬鞍鳴鞭飛下白雲山回頭却望經行處
已在青蒼杳靄間
不待皇恩下九天將軍兵已入盧川姦人妄獻招安策
留客丹崖萬古傳
回師小度石門西鐵馬嘶風四百蹄不為從軍一時樂
捫蘿攀徑豈能躋
贈筠州司戶施文叔二絶句
高軒過我不停輪風袂飄如出嶺雲渭北江東無盡意
何時重得細論文
邨巷盡無車馬塵君來笑語動比隣兒童驚問此何客
亹亹清言來逼人
送周解元赴岳侯軍二絶句
將軍欲辦斬樓蘭子欲從之路匪艱十萬竒才并劍客
會看談笑定天山
書生投筆未封侯拔劍聊為萬里遊燕頷果能飛食肉
要令豹尾出兜鍪
雪中贈别黃秀才
雪欲漫山冰未澌梅花破雪吐寒枝溪橋漸見黃昏月
應有横斜倒影詩
劉虞卿衣弊履穿有號寒之憂賦絶句以道其
意
江上丹楓半摇落簷間青女忽横陳可憐范叔寒如此
誰解綈袍念故人
次韻黃子餘二絶句
沈謝曹劉俱一體風流文彩自難兼黃香獨負無雙譽
不管紅塵壓帽簷
秋風動地吹纖末夜雨連明攪寸心西北高樓何縹緲
信非吾土莫登臨
次韻劉英臣早春見過二絶句
池草青青細吐芽夢回疑到惠連家東風未暇吹桃李
先發寒梅第一花
春至盤蔬有蕨芽紙窗竹屋自成家客來清坐不飲酒
旋破龍團潑乳花
送羅孟弼(并引)
孟弼吾年家子也少年高薦未第今之行朝就蔭
補兼謁徑山妙喜和尚
平步蟾宫脚失梯當年才命巧相違遭時何必由場屋
但著青袍騎馬歸
君到吳山莫問禪禪翁無法與君傳若從妙喜覓言句
掀倒禪牀却悄然
次韻周希稷餉耕三絶句
初下車來首勸耕老農爭走道邊迎歡聲便似承平日
不待朞年政已成
夜聞催餉不成眠遥望官壺眼欲穿醉倒田間真快樂
念無田者益堪憐(東坡種麥得雪而喜復念無田者終夕為之不寐)
莫厭行春馬足勞彈琴吟詠節彌高盡驅赤子持田器
勿使潢池煩賊曹
贈寫真劉琮(并引)
廬陵劉琮與其父俱以寫真名一時玉局老人自
海上歸嘗贈以言由是士大夫益稱之紹興己未
過廬溪草堂為余作隱居圖頗有勝處作三絶句
曾寫峨眉玉局真遠看前輩畫麒麟此翁此畫不常有
宜並銀鈎絶世珍
布襪青鞋倚瘦松我生骨相真生窮煩君畫著漁船上
刺入盧江烟雨中
畫作蕭然物外身筆端如此有風神蹇驢破帽江南岸
不是尋常行路人
送風雅長老(并引)
風雅長老自衡陽花藥山英鐵觜座中相識一别
數年訪余於安成將遊仰山謁超禪師留之不可
作偈送之且速其歸也
集雲回雁兩峯前木馬嘶風鶴唳天他日歸來無一事
却教誰出草鞋錢
送胡紹立往高陂遊學
天下干戈未盡稀獨騎瘦馬苦吟詩窮山窟裏攜書劍
半夜不眠聽鼓鼙
遊湖頭觀桃花行數里彌望不絶有僧新開蘭
若於萬花之中留三絶句書辯公房
十里紅香襯馬蹄更穿林樾訪僧扉烟長草遠望不斷
忽有鐘聲出翠微
城内僧來城外住寺邊花隔寺中籬花開花落春如許
宴坐深房總不知
方丈前林萬木春桃花面目更尖新為師拈出靈雲話
却恐桃花解笑人
歐陽公制糧盡扣門索米戲書絶句送之
聞道瓶中無積粟不憂甑裏有塵埃饑時且就我索食
更恐胡奴送米來
次韻趙逢源秋日溪居十絶
溪面微凉生晩風山銜落日半邊紅臨流解賦歸來句
知是柴桑避俗翁
門外仙槎泛急湍應從霄漢落銀灣歸來不記河源路
風霧凄凄月滿山
水邊樓上最宜秋天在闌干四角頭覓句正緣償宿債
著書元不為窮愁
仙人山水古今無畫妙詩工可得俱論畫已非前輩手
聲詩能作輞川圖
出水芙蓉天與工六郎何事比花紅後生不識李元禮
試聽長松引勁風
南嶺浮雲過北嶺東溪流水入西溪秋容清澹石骨露
更看明年浪拍堤
昔人萬里醉為鄉暮越朝燕不裹糧却怕醒來塵外出
千艘銜尾夜鳴榔
鵶翻日影弄清溪溪上危巢鳴哺兒林下西風晩來急
滿身木葉碎琉璃
千尋塔影照江清古殿金龍蟠繡楹秋色排門入蕭寺
閒來飯後聽鐘聲
題畫鯉魚
誰把吳松江剪斷得此鯉魚長尺半會逢李白過江來
騎上青天遊汗漫
適從縣門下經西湖上歸見竹間桃花盛開湖
上景物一新因成兩絶句呈向宰
彭澤門前惟有柳河陽縣裏只栽花如今夾竹開桃李
猶似當年刺史家
何處春深刺史家園林猶鎖晉朝花風烟况接西湖水
重起書齋對郡衙
再次韻二絶句
牆根巨竹新生笋竹下小桃初試花竹色花光正如此
香風吹落幾千家
新竹高齋凝燕寢從教細雨落簷花青山綠水中為縣
卧擁黃紬聽打衙
次韻韓宰上元二絶句
火炬銀花照眼眀亂來誰得見昇平邦君解與民同樂
海上初移不夜城
傷時此夜憶神京月照鼇山輦道平朱雀街門舊行路
星毬飛上鳳凰城
和劉英臣見寄二絶句
諸葛竒才當十倍謫仙詞句滿三千我惟閉閣捫書册
掃地燒香亦靜便
胷吞雲夢欲八九日誦古書常數千撑拄枯腸只堪睡
從君嘲我腹便便
幽蘭寄向文剛二絶句
西風黃葉深林下忽有新蘭動地香公子夜寒誰對語
應容幽客到書房
連夜風吹碧玉枝山深寒重得香遲窮秋故出邁往韻
要就高人覓好詩
次韻黃超然
楚詞賦物取香草衆草猶須避國香一辱雕章重題品
何慚清廟薦芝房
雪中遇胡烈臣歸自郴陽戲成一絶
路傍有客騎牛過乞與蓑衣作蓆眠邂逅若能相顧問
和公畫上釣魚船
盧溪文集卷二十一
