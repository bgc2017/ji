盧溪文集卷二十四宋王庭珪撰
絶句
癸未春被召東山益老來賀曰趙州八十猶行
脚以詩荅之云
八十心猶未悄然横擔拄杖布行纏都城遊徧歸來日
却使誰還湯水錢
寄張正伯求木樨
九里飛香隔岸聞繡簾朱戶閟清芬千林落蕊掃不盡
分我幽窗一炷雲
送黃秀才歸臨川
傾蓋江頭酒一罇高樓驚坐去如雲别君無語獨長嘯
尚想清音半嶺聞
夜郎東歸黃去非自雙井來惠以新詩妙畫次
韻三絶句贈别
竄逐三危山盡頭出門入門誰與遊歸來頗復見此客
下筆論詩不肯休
𣲖後江西出一枝傳家句法自新竒諸方知子善哮吼
恐是窟中獅子兒
細看君詩如看畫無聲詩裏畫何如蟠胷秀句吐不盡
落筆因成赤鯉魚
贈别僧紹存
老存以相法隱于叢林為拈司馬頭陀話作二偈
贈之
住山骨相無人識何處頭陀忽扣關第一座中聞謦欬
已知輸却大潙山
踢倒淨瓶呼木𣔻華林已坐一生窮却教一座為山主
都在頭陀相法中
和趙伯達二絶句
王孫疑是李長吉詩句兼如孟浩然亂後相逢初識面
便當傾廩與談天
邂逅聞弦即賞音况逢清境夜攜琴一罇相遇烟霞外
不廢江湖萬里心
次韻彭青老詠雪三絶句
雪窗未怕筆頭乾能寫春江三峽寒笑指漁翁卧蓬裏
不知流下釣魚竿
天公剪水散花林試比江梅色淺深梁苑詞人能賦詠
終篇不作苦寒吟
莫倚雪車詩句好池臺草木待春風稍晴更上高樓望
要看餘霞散晩紅
贈曦上人二絶句
學詩真似學參禪水在瓶中月在天夜半鳴鐘驚大衆
斬新得句忽成篇
寺倚邨南澗水開終年行脚看山回盧仝欲洗塵埃渴
入寺却愁曦未來
次韻劉惠直梅花二絶句
雪壓寒梢玉作容嶺頭相見又東風人間欲問春消息
半在竹橋溪影中
吳姬玉面如相識寒立山隈欲下來先與江南作春色
一枝傾倒向人開
夜郎歸日荅葛令惠詩
七載投荒萬里餘交遊半作曉星疎門前梅柳換新葉
忽得故人相問書
南嶽張道人見訪言論亹亹若有所自非鹿鹿
然者也摭其語作詩贈之三十年相見為汝
掀髯一笑考其所自也
喚起赤龍耕玉池池邊龍虎自交馳周天一轂三十輻
十二樓前看雪飛
次韻李宜仲以詩寄龍涎
愁眉此日為君開誰道嶺南無雁回邂逅江南逢驛使
龍涎風味敵官梅
鵲噪柴門曉未開香風撩我夢驚回恨無好句酬高詠
喚起謫仙蘇與梅
謗投三篋書猶在力挽九關天可回胡不北歸陳苦語
莫貪南海戀甜梅
戲向文剛生子
平生只欠掌中珠天與此兒聊慰渠郎罷新來著綵服
要令啼戲覓銀魚
和曾英伯
江東渭北關心事罇酒論文更不疑馬上皺眉應得句
詩筒聊復寄微之
雷秀才嘗學詩於吕居仁能談江西宗𣲖中事
輒次居仁韻二絶贈行
逐客歸尋溪上居釣竿猶掛洞庭湖忽逢雷子談詩𣲖
傳法傳衣共一途
聞有牙籖萬卷藏槐花應笑舉人忙向來閱士知多少
他日昂霄見此郎
周秀才取古物作十絶句見惠如豐城臨平鼓
之類作一絶句題其後
衆寶沈埋萬古悲斬新拈出更題詩臨平石鼔無人識
誰把銅魚作鼔椎
贈寫真胡生二絶句
欲貌盧溪真面目非儒非佛亦非仙莫將踏碓盧行者
喚作騎驢孟浩然
誤著儒衣到骨窮兒童拍手笑衰翁釣魚艇子今無恙
置我五湖烟雨中
八月十四夜彦和置酒待月遇雨
君方置酒待月明便有微雲薄太清雨罷隂雲當解駁
且教霖雨慰蒼生
玉宇初凉江練靜夜深風雨更凄清從教洗出峯頭路
雲破星翻月自生
坐待凉蟾雨欲傾一罇相對晩風清甲兵正要天河洗
秉燭無妨對麴生
觀兢渡次壁間絶句
共坐南窗待月明雲間忽見大江横釣魚船上誰家笛
吹出騷人萬古情
紅旗畫鼓照江明兩岸爭看萬目横奪得錦標誰助喜
呼聲動地見真情
昔年買酒論文地回雁峯前雁陣横白首相逢夜郎道
不因生死見交情
心如止水貯空明還似虚舟盡日横妙語忽然穿月脇
筆端那有俗間情
謝子發惠茶
打門誰送雙圓璧驚覺茅簷晝日眠便覺清風生兩腋
夢魂飛到月輪邊
謁僧惠端不遇
僧扉深倚碧巖隈何處看雲久未回日暮鳴鐘應不語
嗔人馬跡涴蒼苔
和劉端禮(時端禮失解)
槐花又是一番黃天馬飄飄不可韁但得頃田耕負郭
肯將斗酒博西凉
白面書生鐵作肝風雨未動劍長閒何時去斬匈奴首
直取西凉盡處山
才如天馬豈能羈爭看雲霓筆下飛齷齪不須談細務
徤毫留對冕旒揮
國材姪送林檎
嫩紅輕拂女兒臉淺綠深堆瑪瑙盤草木若能成好字
來年早寄一枝看
贈清首座
上堂何事更論量還我珠來本自光未識飛猿嶺頭峻
兩回掀倒夾山牀
和裴主簿桃花
近水淺桃不忍看似臨清鏡惜紅顔騎驢主簿吟詩瘦
應秃千毫筆管斑
秋蘭寄知縣陳邦直
昨夜西風茁紫芽不應獨著野人家安仁未倦栽桃李
添此清香一種花
和荅邦直二首
惠愛如蘭正吐芽芳風吹落幾千家明年催直金鑾殿
龍口飄香看百花
系出拾遺揚馬後清詞麗句復名家豈惟草木遭題品
大筆行當判五花
美胡烈臣晩年生子
老蚌生珠喜可涯窮閻得寶亦堪誇如今七歲誦千字
他日端能讀五車
和彭養正陳令尹
氣壓秋園百草芽風流宜在令君家但傾綠蟻伴清客
莫羡黃金刻蘚花
和劉元弼見招
玉壺沽酒挈青絲及取春風花發時便把一罇留客醉
莫教紅雨洗殘枝
贈相士
富貴本非吾輩事老來寧復問窮通餘齡幾許君知否
願作昇平一老翁
問訊王道之病
居士病從何處起我今往問與誰俱室中三萬二千座
更許盧溪下語無
贈宜春筆工
宜城一變宣城樣入手便如錐畫沙但喜中書頭未秃
不妨詩老夢生花
步芳園
密栽桃李礙車輪柳下風微不動塵已辦尋春蠟雙屐
飛花滿地草如茵
湖頭觀桃李四絶句
路轉烟邨萬木春邨深疑有避秦人山農出谷驚相問
不信邊頭有戰塵
朝騎一馬暮還歸盡日花間覓句遲黃四娘家誰敢道
古來惟有少陵詩
城裏池臺俗儉窮却來城外探東風曲欄幽檻趣不遠
春在郊原浩蕩中
春入千林烟雨中桃花李花能白紅一時草木披錦繡
十里吹香墜晚風
茉莉花三絶句
纖雲捲盡日西流人在瑶池宴未休王母欲歸香滿路
曉風吹下玉搔頭
火雲燒野葉聲乾歷眼誰知玉蕊寒疑是羣仙來下降
夜深時聽珮珊珊
逆鼻清香小不分冰肌一洗瘴江昏嶺頭未負春消息
恐是梅花欲返魂
盧溪文集卷二十四
