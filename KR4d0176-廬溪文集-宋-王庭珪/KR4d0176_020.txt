盧溪文集卷二十宋王庭珪撰
絶句
建炎己酉十二月五日避亂鴿湖山十絶句
平昔無才可致君此生何處欲超羣今逢四海干戈動
猶得山間卧白雲
偶攜琴劍入山來驚覺高僧定裏回扶下繩牀始開眼
嗔人馬跡涴蒼苔
幡竿插入千巖底鳥語飛來絶壁間洞口行人迷處所
不知鐘梵鎖孱顔
山腰危殿倚青葱知是雲峯第幾重恐有書生來問道
為憑輕打飯前鐘
竒峯削出青蓮萼遠溜縈回碧玉環氣接混茫藏句法
不知誰與破天慳
洞裏花開透碧霄溪横三繞赤欄橋他年橋斷人迷路
咫尺山源萬里遥(三渡橋)
昔人騎鶴嶺頭歸應有仙居在翠微絶壁蒼藤無處問
時聞清唳揭雲飛(白鶴峯)
破臘山桃已盛開飛花無數點青苔莫教流出前溪去
引得魚舟入洞來(山桃花)
巖下逢人說亂離十年眼底厭旌旗邊塵復暗江南路
堪羡山僧總不知(贈寺僧)
偉岸稜稜似立朝巍峩冠劍想風標可憐有貌無肝膽
何用昂然近紫霄
次韻贈周師禹二首
山中自有陶宏景窗外誰呼祁孔賓不敢移文約周子
升沈共作太平人
晝卧柴門打不開相逢未識濟川才那知此夜聞猿處
忽有新詩隨雁來
贈李子安
窮居未有四立壁負郭兼無二頃田擬斸雲根結茅屋
不知誰贈買山錢
次韻高秀才
臘盡梅花落不停笛聲孤起不堪聽且留溪影弄清淺
更看殘英動曉星
贈松菴僧
菴在深邨翠嶺㘭狂風捲盡屋頭茅斷椽破壁何時理
卧看松隂月轉梢
和鄭元清同遊殷仲堪讀書臺二首
晉國衣冠掃地空漁歌長在水雲中倚欄欲問興亡事
木末琉璃墜曉風
池上高臺倚碧空郡樓相對出烟中讀書太守今何在
寂寞無人繼此風
梁道人借示丹經數册閱未遍輒告行歸其書
贈之以詩二首
丹經汗損幾車牛奥意難從紙上搜相見纏腰無十萬
待看騎鶴上揚州
夜半滄溟看日頭忽聞風雨下層樓却尋雙徑朝金闕
又跨蒼龍海上遊
謝彭仲寬惠小茶磨并仙茅二首
踏梯割得紫雲歸琢就雙輪半尺圍晴日午窗新睡起
掌中輕轉雪花飛
夢具白雞猶不死胷吞赤鳳得長生向來未識仙茅草
誤向松根採茯苓
次韻魏伯元
公榮自可不與飲子美何時得細論正遇題輿陳仲舉
豈容無禮灌將軍
侯大淵惠花
揚州廟下子規啼曾看花開萬玉妃二十四橋明月夜
春風十里捲簾時
和讀書臺入夜即事二首
池底星光箇箇添半鈎斜月吐纖纖數聲寒笛西風下
人在朱樓捲暮簾
雲捲寒蟾玉暈添嫦娥遥想鬢毛纖此時清境非人世
要望烟霄不下簾
次韻盧贊元蒙田寺橋亭夜月
青版橋邊秋月明江風不動縠紋平沙頭野鶴摩天起
飛入紫霄雲外鳴
次韻劉美中贈段居士
昨夜送人為太守今朝不記是何年歸來一粟菴中坐
水在瓶中月在天
次韻贈慈書記
仰山慈書記往來安福道中數經我草堂識之舊
矣復辱惠詩自敘老洪之裔蓋知僕與洪雅故不
可不酬也感今懷昔為和三絶句兼簡大仰祖禪
師亦覺範同門嗣也(慈猶記在湘西寺洪和予左字韻有云云)
探驪猶記湘西寺愛我詩如左袒軍慈也果能拈此句
定知詞筆帶烟雲
寂音尊者斷聲聞猶似銜枚未戰軍横出一枝來大仰
如今不賦暮天雲
老洪作語驚一世筆力可敵千人軍足下馬駒今復出
縱横踏破嶺頭雲
次韻向文剛三絶
沈謝曹劉擬絶倫唯公詞翰可招魂新詩不拾前人語
文彩風流自一門
吏案堆塵番故紙茶甌浮雪動吟魂長官政擁黃紬被
卧聽排衙晝掩門
詩仙句法可換骨豈但能蘇九死魂要自胷中出機杼
不須剽掠傍人門
兵火之後家藏墳籍蕩然寄居江邨欲借書諸
公先寄此詩
卜築江邨翠嶺㘭喜君書室近衡茅牙籖插架幾千冊
準擬從頭借一抄
聞道藏書埒石渠仍能一讀五行俱不妨借我遮愁眼
勝著閒窗飽蠧魚
甌陽廣明病中覓酒
滿徑蓬蒿貧不病一區寂寞奈愁何杜門芳草長楊賦
可是無人載酒過
胡烈臣卧雲菴
小菴深隱紅塵外雲在茅簷四角邊月落烏啼天欲曉
驚回何處夢遊仙
和葛德裕寄紙覓蘭四絶句
麗句雲箋敵夜光窮兒得寳但能藏慚無好語酬佳惠
徒詠春洲杜若香
林下無人亦自芳幽姿閒澹若深藏與君坐上添幽客
勝爇金爐百和香
君家詞翰妙天下蠆尾銀鈎世所藏贈我雲藍豈宜辱
強吟春草拾餘香
兩朵幽花費詠章是中佳境若為藏何時同上瑶臺頂
遍翫芝田蕙圃香
聽麟師誦經
念經衲子亂如麻心悟方能轉法華待得蓮花從口發
自牛車上覓三車
荅蕭道人
喚起赤龍耕玉池鵲巢抱出鳳凰兒且看火裏蓮花發
十二樓前雪自飛
盧溪文集卷二十
