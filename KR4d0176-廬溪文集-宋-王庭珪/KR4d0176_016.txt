盧溪文集卷十六宋王庭珪撰
律詩(七言)
九日登鴻飛臺
拄杖扶登何處臺天高風急雁聲回疎林紅葉紛紛下
遶逕黃花細細開此地崔嵬聊試脚明年強徤更銜杯
綠罇烏帽隨時足無用白衣人送來
豫章别彭養直(時謫辰州)
茘子欲丹蕉葉黃别君南浦正凄凉九疑隔嶺共明月
萬里窮途非故鄉坐見浮雲更百態行吟秋水動三湘
金雞放赦知何日尚許生還天一方
送任子嚴江西運幹
正坐懲羹吹冷韲送君那復有新詩明朝便恐隔千里
抱病何由把一巵西蜀文章自家法江南烟雨上䄛時
東湖滕閣多佳興落筆端能寄所思
留别黃子默
回瞻人在斗南邊目斷湘中萬里天驅馬又過衡嶽寺
攜家却上洞庭船江湖足了平生事文字豈徒今世傳
不共離亭一罇酒行看待我著歸鞭
次韻郭偉節段延直見寄二首(辰溪古夜郎郡太白嘗謫焉)
山靈未忍勒銘移空有寒鴉噪竹枝二妙相逢春霧裏
老夫將竄夜郎時傳看尺素雙魚尾突過黃初數子詩
不上沅江探竒絶平生誰肯一來兹
邂逅江樓初識面騎驢衝雪聳詩肩談傾坐客人如玉
蘋滿汀洲水拍天君欲摩霄登兔窟我方載月上漁船
夜郎千古窮愁地竄逐曾留李謫仙
渡瀟湘江
夜聽瀟湘江上雨今朝雨裏渡瀟湘船衝曉浪漲新碧
山似畫圖非故鄉鴻雁來時應好在白鷗飛起忽成行
論詩安得杜陵老望嶽令渠賦一章
自江上遊龍興至淨因寺
曉踏晴沙江上堤堤平沙盡草萋萋牆頭野杏纔先發
葉底雛鶯自在啼問道漁舟通膴水只應烟火是桃溪
深邨疑有秦人在記取來時路恐迷
賀王彦恭新除湖北漕
年年新換玉麟符應為高名滿太虚紫塞新分邵陽壘
皇華初上使臣車木牛轉粟洞庭野金馬催班待詔廬
旗鼓行春真晝錦可能一訪夜郎居
寄湖北總領彭子從郎中
翼軫星邊貫索疎星文夜動紫宸居追鋒急召歸郎省
持槖猶稽侍玉除六路藩臣供餽餉五溪蠻子樂耕鋤
連營十萬無饑色却入承明奉直廬
春晩同石子文遊歐陽參軍園問其主人已物
故獨一老婦開門亭檻幽雅酴醿方盛開因
歎二年卜居隣巷相去數十步而未嘗一到
作詩記之
百花狼藉草如茵誰與東皇殿後塵故放酴醿教獨步
更無凡木敢爭春杖藜亦偶逢幽徑扣戶何須問主人
坐久忽思歸路晩舉頭香雪落烏巾
居隣曲巷有朱扉未許牆東宋玉窺春草滿池驚晝夢
酴醿萬朵壓繁枝湘西江上參軍宅黃四娘家子美詩
他日沅陵尋故事為余收入楚人詞
送黃彦謨通判岳州(時寇盗未平)
竒功已奏紫宸居新上南州别駕車木葉寒飛洞庭野
樓船光照赤沙湖猶聞豺虎縱横在已覺江山氣象舒
萬一潢池羣盜息回戈請為掃穹廬
朱致一來守辰州先致啟書余以病未及荅而
致一壓境以詩迎之
麗譙高壘武陵西西望雙紅捲使旗玉帳靜驅千騎弩
銅符遥鎮五溪夷我遭白簡為遷客君擁朱輪把一麾
諸洞帶刀迎馬首略無征鼓動邊陲
閏十二月自城東泛舟遷居城西安福寺舟中
微雪
朔風吹雪江上來急槳迎風蕩不開渡口雲藏伏波廟
山腰霧失楚妃臺移居自作泛舟樂抱甕還如載酒回
歲晩浮家寄何處兩溪春水綠如醅
李郎中生日
三槐堂下清隂滿太華峯頭綠葉圓天上正開炎帝歷
人間初識歲星年名郎早合歸華省藏室行當綴列仙
雉堞新崇邊壘壯長城不獨有前賢
報恩寺避暑
風枝不動午雲蒸古寺嵯峨倚石層百丈虛廊蔭華桷
半簾疎雨斷飛蠅病餘已怯金罇酒捧立仍無玉盌冰
奈此人間諸熱惱一杯清茗屬高僧
乙亥立春夜雨平旦大雪
青帝重扄夜半開先驅雷雨下天來千門萬戶春風入
小院高樓樂事回但喜新年逢瑞雪不知平地有瑶臺
杜陵遠客多愁思忽憶兩京初發梅
和馬德儉韻
兩蘇共賦靈芝句知是君家矍鑠翁門巷偶隣三徑竹
功名當柱五溪銅似聞四海塵初靜猶恐扁舟興未窮
螺子江邊無久滯亦宜摶翮上晴空
劉時舉主簿相别三十年忽相遇于沅湘之間
古夜郎郡也郡素窘俸饋不繼垂槖而歸相
聚月餘賦詩為别
謫仙適竄夜郎道主簿歸從飛鳥邊但喜騎驢得佳句
忽忘揮麈是何年且將肚束三條篾敢望腰纏十萬錢
剩斬湘南幾竿竹他時分我釣魚船
早春懷葉觀察
門前江水有春聲鷺浴沙汀照眼明詩律未堪傳樂府
酒兵聊且下愁城無窮澗草爭青出自在巖花絶壁生
忽憶江南護戎老晴窗磨墨聽新鶯
送頔子還廬陵
頔子遠來夜郎省余聞其婦方卧蓐不欲久留而
戀戀不忍去乃令上沅湘至昔人窺九疑處復下
武陵溪入荆州由巴陵武昌洞庭黃帝張樂之野
觀開闢以來造化擘出瓌雄怪譎之處却由瀟湘
以歸敝廬作數語示之明日乃行
東歸未辦武陵舟送汝翻成一段愁雪點敝裘騎瘦馬
春寒幾日到荆州湖山天闊洞庭野吳楚月明黃鶴樓
莫苦回瞻白雲嶺是行聊學子長遊
次韻葉起商楊茂之
池塘春草年年綠筆力千鈞挽莫回南國遺騷拾蘭芷
西湖體雪禁梨梅窮途言詠頗寒窘治世音聲無怨哀
一覽巨編真雅唱秀苗竒特出荒萊
次韻酬祝彦直
矍鑠猶能一據鞍將軍雖老未甘閒謬攜魚目投龍頷
正類蒹葭倚玉山詞力倒傾江漢底光芒今射斗牛間
珠璣贈我應難久却恐風雷夜掣還
李守拉登譙門觀修城
忽見金湯峙塞垣麗譙雄冠楚山川門開下瞰雙溪水
壁立新磨萬丈甎招撫番夷應有術折衝罇爼正臨邊
邊頭卧鼔休戈甲坐對春風理管弦
次韻李宜仲見懷朱崖夜郎二逐客
不因貴賤識交情此段當令後輩傾三友一龍吾作尾
同時四海孰為兄殊方少客通南北厚祿無書訪死生
萬里歸期應可指九衢先聽賣釵聲
辰州僻遠乙亥十二月方聞秦太師病忽蒙恩
自便始知其死作詩悲之
辰州更在武陵西每望長安信息希二十年興縉紳禍
一朝終失相公威外人初說哥奴病遠道俄聞逐客歸
當日弄權誰敢指如今憶得姓依稀
次韻段季裕惠詩二首
久戰詞場力未衰毫端珠璧粲離離氣如八尺九花馬
人似千年五聚龜國士無雙君自有癡兒不了我先知
七年留滯沅湘道忽詠青山獨往詩
謫墮西南海角邊是中樂事亦天全漸聞長樂鐘聲近
正遇巫陽敕放年客過茅蓬非率爾詩如錦繡益飄然
一罇豈盡平生話咫尺高樓起暮烟
次韻葉起商
少年攜藝試東都一鼓無成怒奮鬚便把龍韜取官職
欲隨鵬海混程途清言自可容平子文筆誰堪荅摯虞
要使貂蟬出金鍪腐儒寧不愧操觚
和向令製錦軒
大邑大官身所安欲將何術撫創殘久懷利器聊堪試
正見操刀不作難百里光華風俗美一天清澹水雲寬
剸裁大巧元無迹血指從旁袖手觀
次韻酬劉遂卿
夜郎逐客東歸日傾蓋江邊側帽時霧豹隱山宜自養
弓蛇落盞莫生疑古今得失碁千局湖海飄零酒一巵
期子嶄然出頭角名場何患少人知
盧溪文集卷十六
