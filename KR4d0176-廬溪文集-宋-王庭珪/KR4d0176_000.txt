盧溪文集别集類三(宋)
提要
(臣)等謹案盧溪文集五十卷宋王庭珪撰庭
珪字民瞻廬陵人政和八年進士第調茶陵
丞與上官不合棄官去隠居盧溪胡銓謫嶺
南時庭珪以詩送之有癡兒不了公家事男
子須為天下竒語後坐是流嶺南至孝宗朝
召對賜國子監主簿乾道六年復除直敷文
閣年九十三卒卷首載胡銓等序後附錄周
必大等誌狀題跋叙述始末甚詳生平著述
頗富有六經論語講義易解語錄及滄海遺
珠鳳停山叢錄等書今多散佚惟此集猶傳
庭珪抱經濟才鬱而未發故雄直之氣時流
露於詩文間劉澄評其文在廬陵可繼歐陽
之後楊萬里嘗從之遊謂其詩出自少陵昌
黎大要主於雄剛渾大蓋亦得其近似云此
本首載古近體等詩二十五卷次載書序及
各種雜文二十五卷其脱稿不全者則附於
簡末云乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
盧溪文集原序
昔人以文章比珠玉六經言珠玉多矣然易不過乾鼎
之卦詩不過瑱佩六珈衡琚瑀書不過璿璣玉衡蠙珠
璆琳琅玕天球而已春秋不過寶玉龍輔剥圭紀瓛玉
鬯佩橤而已唯戴記周官之書言之為詳且悉有以璧
為貴者如穀璧蒲璧蒼璧圭璧加璧之類有以圭為貴
者如土圭鎮圭桓圭信圭躬圭青圭瑑圭珍圭駔圭琬
圭琰圭祼圭穀圭端圭白圭廣圭大圭之類有以玉為
貴者如玉敦玉齍玉帛玉爵玉几玉豆玉兆玉笄玉瑱
玉簋玉璂玉璅玉瓚玉醆玉斝玉戚玉鎮之類又如服
玉佩玉祼玉蒼玉赤玉白玉玄玉瑜玉嘉玉之類有以
璋為貴者赤璋瑑璋圭璋牙璋駔璋大璋邊璋中璋之
類有以璜為貴者如玄璜琥璜大璜夏后氏之璜之類
有以多為貴者如兩敦兩圭四璉四圭六瑞六瑚弁十
有二玉璅十有二旒之類有以瓉為貴者如玉瓉璋瓉
圭瓉之類有以竒為貴者如山玄水蒼瓀玟衡牙衡笄
鬱鬯不琢有邸璧羡渠眉之類有以大為貴者如大圭
大璋大璜之類有以長為貴者如信圭躬圭穀圭邊璋
七寸瑑璋圭璋八寸桓圭琬圭琰圭璧琮大璋中璋九
寸鎮圭祼圭四圭尺有二寸土圭尺有五寸大圭長三
尺之類又有五德焉潤澤以温仁之方也䚡理自外可
以和中義之方也其聲舒長知之方也不撓而折勇之
方也銳而不技絜之方也又有十一德焉温潤而澤仁
也縝密以栗知也廉而不劌義也垂之如隊禮也扣之
其聲清越以長樂也瑖不揜瑜瑜不揜瑖忠也孚尹旁
達信也氣如白虹天也精神見于山川地也圭璋特達
德也天下莫不貴者道也嗚呼珠玉之可貴如此而以
文章空言配之不已誇乎盧溪先生以明經中科而宦
不達落落與時左凡憂悲愉快窘窮喜怒思慕怨恨無
聊不平有感於懷必於詩文發之紹興壬戌秋銓坐不
肯與金人議和且乞斬主議大臣二人銓削爵竄嶺表
先生送行詩有云名高北斗星辰上身落南州瘴癘間
人争傳誦至達權臣耳奏下江西帥司鞫治久之竄辰
州時紹興己巳秋七月壬午也先生貶八年會權臣薨
得旨自便先生思益苦語益工盖如杜子美到虁府後
詩韓退之潮陽歸後文也人得其片言隻字寶蔵十革
雖玉府所謂珠盤玉敷未足為珍由是觀之以文章比
珠玉未足過論先生自隆興癸未至乾道辛卯凡兩賜
對對必坐免拜玉音諄諄問勞欵欵退則賜茗藥束帛
不貲書生之榮至矣銓頃於榻前論先生人物云雖老
宰相材也盖用狄梁公薦張柬之語上不以為過然則
上之知先生深矣儻未死其見用于時殆未易量也乾
道壬辰六月長沙布衣劉君光祖與其弟紹祖寓書安
成彭君叔夏走千餘里抵廬陵乞為先生集序固辭弗
獲遂書以畀叔夏先生姓王名庭珪字民瞻云敷文閣
直學士降授左通直郎提舉江州太平興國宫廬陵縣
開國男食邑三百戶賜紫金魚袋胡銓序
李杜詩多於文韓柳文多於詩世之不知者便謂多者
為所長少者為所短此殆拘牽之論而非圜機之士夫
賢哲之於世學以為主用之則行其發而為言有所謂
不得已者其將激於中而發於外者乎即是而為詩即
是而為文文即無韻之詩詩即有韻之文所以三百篇
之美刺即十二公之褒貶盖本一致如此則李杜可名
長於文韓柳可名長于詩又奚可以一偏觀耶盧溪先
生王公民瞻江鄊大手以詩文馳聲者盖六七十年其
少時志尚已高視功業如拾芥既齟齬則發而見諸紙
上皎如日星鏗如金玉芳如芝蘭浩如江河自然有一
種竒趣他人之所強勉而公則信手拈來渾然天成公
亦非有心於此是乃所謂激于中而發於外者其詩之
多於文非此長而彼短也儒林於詩久以厭飫而文乃
未廣有友劉江伯深慨然編集詩也文也相與並行於
世然後公之所以無窮者不遺矣書銘記序諸篇嚴厲
有法而上皇帝書并盗賊兩論其經綸宏傑不减陸贄
杜牧豈徒文而已哉伯深欲余為序余喜伯深之識而
不可默也書而冠其篇首淳熙丁未臘月甲申朝奉郎
試右諫議大夫謝諤書
紹興八年故資政殿學士胡公以言事忤時相黜又四
年謫嶺表盧溪先生以詩送其行有癡兒不了公家事
之句小人飛語告之時相怒除名流夜郎時先生年七
十矣於是先生詩名一日滿天下里之士愛先生者謂
詩之禍從古昭昭也先生不戒又欣然犯之適以濟權
臣之威成小人之名此先生之禍也亦先生之過也或
曰先生何過哉先生言直而詩工耳言不直詩不工世
無傳也世有傳矣不見媢於明必見媢於幽故庭草隨
意之詩空梁燕泥之詩飛燕昭陽之詩不才多病之詩
言非直也詩工而已耳詩工而言非直猶且小者逐大
者死况先生之詩工而言直耶先生何過哉濟權臣之
威亦稔其惡先生成小人之名未若小人成先生之名
先生何過哉未幾時相殂先生得歸又未幾上踐阼初
召除國子監簿再召除直敷文閣年餘九十耳目聰明
賦詩作文不見老人摧頽之氣朝廷想聞其風天下傳
誦其詩禍先生者何知其非福先生者乎嗟乎天人之
理其紊也或勝之其定也或正之不觀其定而觀其紊
則古之聖賢厄於小人者皆過也獨先生之過也乎先
生王氏諱庭珪字民瞻登政和八年第調茶陵丞與上
官不合棄官去隠居盧溪者五十年自號盧溪真逸少
嘗見曹子方得詩法盖其詩自少陵出其文自昌黎出
大要主於雄剛渾大云清江劉清之子澄評先生之文
謂廬陵自六一之後惟先生可繼聞者韙焉先生之孫
澹及曾孫澂及其門人劉江銓次先生之詩文凢五十
卷將刻棗以傳而太守朱公子淵復刻其詩於郡齋澹
屬萬里序之萬里嘗侍先生之杖屨聞先生之誨言者
欲辭敢哉淳熙戊申九月晦日門人朝奉大夫新知筠
州軍州事楊萬里序
