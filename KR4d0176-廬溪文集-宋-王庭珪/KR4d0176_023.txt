盧溪文集卷二十三宋王庭珪撰
絶句
遊沅陵劉道人菴中唯一禪椅不置卧榻云不
睡四十年矣戲作二絶
一菴茅屋白雲深坐待丹砂欲變金誰信菴中人不睡
滿池春水聽龍吟
九曲江邊雲欲淨三更海上月華孤金(缺)滄溟底
奪得驪龍頷下珠
次韻陳君授暮春感懷
雨餘山鳥百般啼烟隔桃蹊一線微南北東西春總好
杜鵑何苦勸人歸
辰州馬觀察送酒
壺頭直下開邊郡勲業誰如馬伏波還見遠孫持漢節
坐令千騎擁雕戈
倒盡隣翁老瓦缸使君忽送玉為漿昌黎對月無詩酒
絶句聊酬馬侍郎
董仲儀來夜郎訪死生
雪霾鬼葬山頭路霧失鬼門關外邨不謂故人千萬里
忽攜書册夜敲門
我識君家董狀元草萊崛起跳天門揮毫玉陛摩星斗
持槖明光奉至尊
次韻酬國子生趙秀才四絶句
淵明五柳非無宅子美西枝自有邨堪笑長安近時客
紛紛騎馬傍誰門
入關莫戀銅駝陌待詔行趨金馬門場屋若歸丞相府
可無公道得推尊
羡君將入銀蟾窟容我歸耕谷口邨遥想明年春殿下
臚傳先出九重門
聖主方今舉八元何人復掃相君門迂生曲士如丘垤
回首方知泰華尊
程子山侍講自靖州貶所歸相會于武陵怪余
顔鬢未改作四絶句示之
誤讀黃庭玉字章醉翻王母九霞觴從兹一墮人間世
獨賴寬恩謫夜郎
問我何年謫夜郎尚餘疎髮未成霜夢朝玉帝窺香案
偷得神仙不死方
欲弔沈湘乏雅章借君妙語酹餘觴已知絶倒如平子
更喜清新似庾郎
莫把蓮花比六郎六郎元自不禁霜君看磥砢松千尺
高節參天孰可方
次前韻酬趙提幹
解作新詩似樂章交情風味敵壺觴平生閱士知多少
聳壑昂霄見此郎
留滯沅湘見此郎氣如九月雁横霜麻鞋踏雪穿沙底
賜履他年出上方
謝郭景文寄魚鮓
開緘如見故人面仍喜故園風物來想見金刀落飛雪
何時斫膾共銜杯
雪中喜梁養源惠炭
雪裏烏薪絶市珍能令寒屋坐生春此中有句誰能道
煖得曲身成直身
江上
沅陵春盡草萋萋忽見扁舟繫柳堤誰寄愁心與明月
肯隨君到夜郎溪
竄居夜郎雪中杜門數日不出忽郡中送春來
始知今日立春
東風來從幾萬里雪擁江梅未放花忽見土牛驚換歲
始知春色到天涯
寒食日孟司理送酒
兩翁俱是江南客寒食他鄉歎滯留燕舞鶯啼春未老
一罇分我洗窮愁
郭仲質南窗
東風吹月下長汀窗外雞號天猝明時有諸生來問字
隔江猶聽講書聲
簷外羣山碧四圍風帆過盡小平堤先生獨坐紗帷裏
掛起南窗月滿溪
夜坐聽沅江水聲
雨過風林生夜清坐邀明月正關情漁童酒醒莫吹笛
要聽一江秋浪聲
水急灘高欲倒傾來如萬鼓遶山鳴奔流更借洞庭闊
飛浪朝宗壯此聲
辰州立春清首座送生菜餅
聞道春風今日回走尋消息傍寒梅恨無纖手挑生菜
也有青絲滿飣來
王巖老攜詩見訪詩未究雪下索余作詩贈之
扣門有客懷珠玉被褐長吟坐晩暉雪打窗扉忽驚起
還將破帽蓋頭歸
君歸大酉峯前住歲晩楓丹蕉葉黃試訪酉陽巖石裏
秦人逸興未應亡
初寒方葺火閣而會溪知城周子康惠竹簾火
爐寗公瑞惠蒲團便足了一歲無事矣作二
絶荅之
細柳將軍來護塞夜郎遷客正窮居火爐恰恰簾垂地
足了三冬讀我書
戶外霜風入骨酸誰褰紙閣問平安正憂坐客寒無席
遺我新蒲入突欒
寄贈王保躬求小山石
扁舟斗轉五溪灣湘北湘南飽看山袖裏雲岑皆寸碧
一拳分手亦何慳
巖蟠蛟虎石骨瘦地飽霜風山脚寒我欲借君修月手
為持玉斧劈烟巒
寄子老(并序)
子老自江西來赴沅州報恩謂必取道辰陽翹俟
久之忽得書乃趨徑路去已開堂矣奉寄二絶句
以當相見也
半程蹉過夜郎溪不到昌溪問路岐空使辰州亭下客
隔江招手立多時
古錦林邊獅子吼一聲驚倒五溪蠻何人來問山中景
寺在千巖萬壑間
訪清首座觀薔薇
紅玉蘂攅青玉枝羣芳淨盡獨開時只應天女回軒晩
散得天花滿竹籬
花開花落春何在宴坐高僧總不知空色難謾禪伯眼
薔薇應待老夫詩
贈别陳君授(并序)
紹興十九年余坐詩語竄夜郎遇太學生陳君授
前二年上書言事忤秦太師意亦貶居是州二十
五年冬秦太師病死遐方未及聞聖上慨然施曠
蕩之恩盡放流人某與君授始獲生還感恩出涕
作二絶句贈别
十載投荒坐獻書忽逢飛詔下荆巫歸來好上昇平頌
已死姦諛不足誅
雷雨沅湘振滯冤皇恩普出九重天乞兒猶戀權門火
應謂死灰能復燃
離辰州
逐客休嗟行路難歸鴻心在杳冥間初驚草尾千重浪
險渡湖頭十八灘
行盡黃茅白葦叢舉頭忽見兩三峯青青盡出湘天景
如覺身離蠻蜒中
尋小舟東下忽見巨艦有作
本是蓬頭漁釣客飄如行脚水雲僧誰家巨艦和州載
笑我扁舟一葉輕
次韻任子嚴(并引)
余竄夜郎日惠門僧祖麟徒步萬里訪生死東歸
過其寺見壁間題詩乃故人任子嚴見懷嘉麟之
義而嘘拂之也時士方以詩為諱而覩此作感激
次其韻
解訪江南處士廬行藏正自與時迂題詩更及夜郎客
此段如今絶世無
君是石渠東觀人小邦聊見宰官身山僧似不孤題品
衆角叢中有一麟
書覺範詩後(并引)
余昔年遊嶽麓識覺範於南臺因留數日酬唱詩
盈巨軸時侍者數人皆能詩而圓無住亦在焉别
去既久圓忽攜覺範字見訪悲感疇昔復用覺範
韻題其後
憶探驪龍頷底珠湘江同賦夜啼烏當時吟罷鬼神泣
此段如今掃地無
戲贈文彦明
江淹才盡一雙筆庾信窮生萬斛愁對客安能吐佳句
牆東老駔正操矛
酒酣拔劍悲生事病起扶藜踏淺莎逆旅正如蝴蝶夢
還家試聽扊扅歌
和羅思武作子房孔明二詩見贈
子房夜半參黃石手握豹韜揮八極蒼黃忽起振長流
天地風雲皆動色
三雄戰爭海水赤欲攬英豪扶紫極南陽喚起卧龍人
至今草木生顔色
次韻周孟覺記皮老人事(皮老九十餘歲能談熙豐以前事但稍聾)
(耳)
百年人物已無餘况說銅人鼓鑄初欲著承平舊時事
政須此老助潜夫
何物龐眉一老翁能談慶歷至熙豐只應坐厭聽鼙鼔
到處逢人說耳聾
人壽何曾有百年再逢甲子換新元眼明重見清平日
自可治聾聽好言
吉州凌波亭月夜
螺浦東邊雪浪生峯頭月出半輪明扁舟欲載銀蟾去
一聽蒼龍水底鳴
贈日者張谷
余竄夜郎八年東歸至長沙遇日者張谷考十年
前所言皆不謬余雖老然壽則非君妙術所得而
推故末句云
夜坐吟詩竄夜郎君將何術考休祥近來偷得西華法
不敢煩君筭短長
盧溪文集卷二十三
