武溪集卷五宋余靖撰
記
大宋平蠻碑
聖宋體天法道欽文聰武聖神孝德皇帝在宥之三十
一年天宇之内海渚之外氈裘卉服罔不率俾粤五月
蠻賊儂智高寇邕州陷其郛賊虐衣冠驅虜稚艾遂㳂
欝江東下所過郡縣素無壁壘倏然寇至吏民棄走因
得焚蕩剽鈔無所畏憚乃攻圍廣州五十餘日不克大
掠其民而去然所存者官舍倉庫而已百年生聚異域
珍玩掃地無遺矣國家於嶺南不宿重兵故賊起三月
而後師集蒋階張忠素號驍將相繼覆没由是畏懦者
望風潰走賊鋒益熾逼連賀毁昭賓再穴于邕矣驛騎
繼聞上甚憂之樞密副使狄公青以為將帥之任古難
其才若再命偏禆事一不集則二廣之地禍連而不解
矣亟自請行天子韙之遂改宣徽南院使荆湖南北路
宣撫使都大提舉廣南東西路經制盗賊事九月拜命
既授禁旅仍啓以舊鎮騎兵荆湖銳卒從行十二月至
桂林督部伍親金鼓然後兵知節制矣明年正月甲辰
至賓州先是鈐轄陳曙領步兵八千潰于崑崙之關公
推其罪首斬曙及佐吏已下三十一人然後人知賞罰
矣兵將股慄咸思用命是月已來引師至邕城一舍賊
悉其徒以逆戰公之行師雖倉卒道途皆有行列賊至
駐先鋒以接之公憑高望撝騎兵以翼焉賊徒大敗追
奔十五里斬首二千二百餘級生擒五百人尸甲如山
積于道路偽署將相死者五十七人是夕智高焚營自
遁復入于蠻中先是命湖南江西路安撫使樞密直學
士孫沔入内押班石全彬過嶺與廣西經略使余靖同
其經制東西路賊盗故命公督大提舉然孫石贊謀而
軍中悉稟公之節制賊之再據邕也農者輟耕商者輟
行遠邇惶惶不聊其生及公之拜命也朝野之論中外
歡然以方召之才兼機軸之重出剪狂蠻無噍類矣賊
之巢穴曰廣源州交趾之附庸也父為交趾所戮遂棄
其州奔南蠻界中淵藪悖慠以僣稱號自名其居曰雲
南道又曰南天國再名其年曰景瑞曰啓歴雜名其左
右之人自侍中開府已下署之其主謀者黃師宓儂廷
侯儂志忠等戰没於陣未有剪其羽翼而能飛刳其腹
心而能全者也故宵遁矣嗚呼智高之謀十餘年間招
納亡叛共圖舉事十餘月間連破十二郡所向無前夫
豈自知破碎奔走在於頃刻之間乃知名將攻取真自
有體哉二月甲戌改乘轅其月丁亥至桂州詔徙護國
軍節度復以樞密副使召仍曲赦嶺南民得休息矣遂
磨桂林之崖石以書其勲其詞曰
有宋之大天覆地載四海正朔百蠻冠帶
蠢兹狂寇起乎徼外父戮于交逃死䝤界
招納亡命浸淫邊害邊臣罔上習尚以懈
卒陷邕郛乘流東邁志圖全越肆其蜂蠆
廣城言言梯衝附焉攻之五旬掠民而旋
賊鋒一至千里無烟還據于邕五嶺騷然
天生狄公輔聖推忠情存義烈志嫉頑兇
請纓即路仗節臨戎英材遴集猛將風從
賊之敢鬭實惟天誘來迓于郊奄喪羣醜
當我摧鋒易如拉朽僣補偽署叢然授首
羽翼既剪心腹既刳雖欲自舉人誰與圖
焚廬而去回巢以逋六親不保曰獻其俘
厥推邕邊南國之紀九洞襟帶列城唇齒
險固一失兵糧無峙庶民蚩蚩鳥獸驚跂
我公之來電掃雲開叛渙斗破綱領重恢
師成廟筭民得春臺天聲遠振繄公之材
大宋平蠻京觀誌(并序)
大宋皇祐四年夏五月廣源州蠻犯邕管陷之乘江流
暴漲東陷九城遂至廣州廣人怯戰登陴自固賊得駐
兵傅城攻之五旬雲梯土山極肆其巧城堅不能下乃
還經途復殘二郡覆四將再入于邕凢害將佐三十餘
員虜生口萬計牛畜資寶無筭所過焚蕩無餘楚越蕭
然矣朝廷憂之君臣為之旰食樞密副使狄公青抗章
請行願授成筭上重其誠從之先是命樞密直學士孫
沔入内押班石全彬同本路經略使余靖經制賊盗命
青以宣徽使都大提舉總其節制明年正月已未青帥
三將兵至邕州歸仁鋪賊舉衆出城拒戰大敗之騎兵
追奔十五里所殺蠻衆二千二百餘人偽署侍郎黃師
宓等腹心將領五十七人死于陣賊首儂智高其夜焚
城自遁詰朝引兵入城俾供奉官賈榮就戰場歛賊尸
而殣之為塜于歸仁之南又遣郴縣尉區有鄰聚重傷
還城而死并活擒而戮及奔而蹂踐燔灼者復三千二
百二十八人為一塜瘞之于城之北二月有詔即其地築
為京觀乃命立石以誌其伐銘曰
庸臣司邊率職不虔盗起其間蠢爾異類
藏亡納叛以輔狡煩窺兹無備乘虚襲怠
遂肆兇姦順流而東列城皆空嶺表騷然
師徒桓桓矢勁摧完天下惻焉帝命樞臣
握節属鞬拯墜綏殘師行之律賞罰貴必
其謀乃專兵家之勢動静有制所擊無堅
吁嗟羣醜狃於常勝敢當其前驅彼犬羊
敵此熊羆血膏于原棄甲如山遺骸亘野
百里腥羶武功外揚仁心内憫念及幽泉
肩䯗之葬京觀之封銅柱齊年天聲遠振
皇澤重宣永鎮羣蠻
韶州新置永通監記
古之建國者義以制事材以聚人八政之先曰食與貨
即山鼓鑄三代而然禹鑄歴山之金以禦水禍湯造莊
山之幣以拯旱虐周以金錫之利分隸虞衡唐以郴桂
之郡並建罏冶貨之所産本無定處興造之謀期於便
事而已國家平一諸夏寵綏四海開寶興國之際收復
江閩因其故區作為泉布時移歲積地産靡常比年已
來冶民幾廢焉今天子嗣位之二十七年特詔翰林學
士葉公清臣宋公祁經度山澤之禁以資國用乃僉作
奏曰謹校郡國産銅和市之數惟韶為多而夐處嶺阨
由江淮資本錢以酬其直實為迥遠謂宜即韶置監分
遣金工以往模之歲用銅百萬斤可得成幣三百萬三
分其一以上供餘復市銅幾得二百萬如是則其息無
窮矣詔下其議於廣東于時轉運使直太史傳公某知
韶州比曹副郎欒公某協恭承詔以經厥始郡有故堞
號為西州遺趾高平宛出郛外乃相厥土墨則食焉凢
棟宇之制管庫之嚴詢于故實斷以心匠模沙冶金分
作有八刀錯水鎣離局為二並列關鑰互有隄防當其
中扄控以廳事誰何警察目無逃形其鉛錯之備用薪
炭之兼蓄别藏異室布于兩序出内謹密前為大閎冶
官列署于閎之南羣工屯營于垣之外市材于山市甓
于陶雇工于巧凢手指之勤筋力之用率平價而與之
金不發帑貲不徭民籍而功用成為屋八百楹最材竹
鐡石陶瓬之用一百四十萬惟材木六千資于連山釘
口十萬出自真陽餘悉辦于韶之境而民不知役乃知
循良之政誠自有體哉以皇祐冠年龍集已丑三月甲
午始築其基而飾其材八月辛酉棟宇完範鎔備物有
區工有居九月已亥大合樂以落之董舊巧募新習勖
怠勵惰授以程凖日課千緡不愆于素初郡之銅山五
歲共市七萬前太守潘君一歲市百萬及欒公繼之乃
市三百萬明年又差倍之歲運羡銅三百萬以贍嶺北
諸冶苟非主計者通其神提綱者揚其職守土者宣其
力則何以協規剏模成效之速如是哉且韶被山帶海
雜産五金四方之人棄農畝持兵器慕利而至者不下
十萬窮則公剽怒則私鬭輕生抵禁亡所忌憚緩其羈
紲則鷹摯而陸梁急其䘖勒則獸駭而踶齧故境壤雖
狹而獄犴寇抄常倍他境必資威肅惠和兼被于物乃
成善政觀此圖功賦事精至詳簡則民之受賜其可知
矣初以遠方置監議者不一故朝廷有以待之明年四
月乃下敇賜名永通時天子親享明堂之歲五月記
海州社稷壇記
古之言社稷者其尊與宗廟等諸侯始封授以茅土歸
其國而立社上以尊天子之命下以教民美報也漢制
郡縣置社太守令長侍祠牲用羊著于祠令則知郡國
雖異而祀事無改春求秋賽未之廢也東海郡社稷舊
壇藐在孤山之麓地形險廹儀度草略素亡壇壝高卑
之式絶無畛域外内之限牛羊所踐芻牧弗禁慢神瀆
禮闕莫甚焉范陽祖君擇之慶歴戊子由蘭臺丞佩郡
印既下車之三月以為羣神之在祀典者衆矣惟社稷
得用籩豆奠贄幣以修萬民之報而祠所弗嚴何以示
教乃相美土改而築之去舊趾五十步得平壤焉廣輪
數畝命以官田易之封土為壇陞降有陛襲今據古一
本於禮樹以所宜之木敞以門墻奉祠執事者齋有宫
侍有次又閱章聖皇帝所頒崇器制度未如制者咸俾
新之於是政禮具舉人祗交感風雨以時田穀順成秋
八月行事于新壇以報神福民心熙熙覘盛儀而樂嘉
應也於戲擇之以通材遠識屈在外補觀其臨民賦政
先於典禮得古君子之風焉修淫祀以求庇者得不愧
乎督役者朐山令李良輔云
同遊泐溪石室記
人之跂高慕遠樂在林壑者厥遊不得其勝則無所記
焉地之藴靈蓄秀於方域者所賞不遇其人則無所發
焉遊賞之會其難乎哉予以分司歸韶之明年江夏黃
君子京始宰樂昌其明年以書見遺曰弊邑雖小地多
勝槩泐溪石室宜為稱首元和中番禺從事李文孺嘗
誌其遊惜其景出涵暉之右而文不逮於到難故使兹
山不甚顯聞於世若迂高車以辱臨之願去道茀蠟履
以從又明年乃往遊焉其始去縣郛西北平行五里而
近西為大山其厚無極東亘高阜積石所成澄溪下流
人迹中斷揭溪即阜屬當大窾外若敞扉中如華屋平
有度筵之廣高逾結棟之隆穹中四注屏舒玉削幽崖
婉入如曲房小檻之容斜竇旁通有連甍接廡之勢雲
蒸霧積閉隂闢陽冬漏暖脉夏含凄氣天地炎凉所不
能制固仙遊之所宅嵒棲之嘉致也既而徧覽幽趣庶
逢前軌洗塵而視則有陸羽題名墨迹在焉張炬而入
則有六祖偃息石牀存焉嗚呼苟非子京奏刀恢恢之
暇以竒勝見招何由﨑嶇百里一届其域及窺陳迹則
古之賢哲寝處為常乃知世稱今人不如古宜哉子京
時又招攝尉唐某進士譚某同遊既書名于壁復鑱石
以誌之今天子親享明堂之歲三月二十五日記
韶亭記
賢人君子樂夫佳山秀水者盖將寓閑曠之目託高遠
之思滌蕩煩紲開納和粹故遠則攀蘿拂雲以躋乎杳
冥近則築土飾材以寄乎觀望惟韶山去州治八十里
自元精胚胎陽結隂流不知鑪錘者誰獨秀兹境在昔
虞舜南狩蒼梧九韶之樂奏于石上山之得名起於是
矣國家丕冒海隅擇材綏遠殿省丞潘君伯恭特膺詔
選來守嶺阨鋤強構弱有意於古下車期年人用休息
乃曰山為州鎮厥名尤著自秦開五嶺迄今千載憑軾
之使泛舟之賓大麓之下往還如織不知觀瞩之地以
為山榮豈守土者詳近而略遠哉遂按郡諜而相之背
山東渡五里而近得地曰靈溪即道左建亭而山之竒
秀森然在目矣伻來以圖授之矩畫先是賜紫僧法崇
者推誠導摹衆所欽信嘗於康衢構榭以壮州邦既勤
基締將賁髹艧太守曰吾以敦朴化人無事於侈可去
華就實移其用於兹亭崇曰明使君之言非唯集事兼
存為政之體繇是捨飾畫之浮費市楩梓之美材持畚
築運斧斤者子來而樂成矣越再朏魄而亭就則兹山
具美纖芥無隐屹者如闕闤者如庾平者如臺呀者如
谷向者如鬭背者如逃人立鳥跂霞明霧暗碧玉千仞
青螺萬疉殊形詭制紛不可名驅鬼投物巧不能備信
塵外之絶區也既而請名太守曰亭以山搆而能盡山
之美其名韶云歲月日記
湧泉亭記
嶠南溪山之勝曲江稱最然其絶境多在遠郊徙州治
以跨二江百餘載矣亭榭池館面高臨深前剏後續不
逾雉堞耳目所詣不為難能尚書外郎杜君挺之之為
守也獄無冤私賦役以時事舉條領民用休息近郛勝
槩亡不周覽梁濟真水越一長亭得湧泉焉始其出喧
囂入杳靄層巒曲澗嵐碧相照澗極崖平泉源在焉横
崗屈盤隐若伏獸疏窪為沼泉出石罅大若濤湧細如
鼎沸久旱不竭經冬常滿南方癉暑酷如惔焚暫息泉
上寒悚毛骨挺之乘間一來吟酌永日自非嘉賓無預
兹賞傍有精廬因泉得名於是知事僧謀於衆曰古之
君子必觀於水盖有道焉習氏之名千載若存盖有遇
焉今太守適意水石而露坐泉傍雖曠淡自適豈吾人
之所安也乃募金伐材構亭泉心貫之飛梁虹横波際
翼以堂室備賓遊之憩外營碓磑為民事之觀挺之暇
則造焉以滌煩慮既罷郡歸闕且半歲某與後太守潘
伯恭南康倅李仲求共陟泉亭一飯一啜不同於俗(皆當)
(時之事)乃書名屋壁以誌其遊後一月又書亭之始以寓
仲求請模石而書之因歎曰韶處嶺阨雜産五金四方
之民聚而遊手牒訴紛拏稱倍他郡挺之以誠應物庭
無留事日自適於山水間乃知為政自有體也斯遊斯
景書之其無愧挺之名且伯恭名夙仲求名定慶歴七
年五月日記
韶州新修望京樓記
廣之旁郡一十五韶最大在楚為邊邑在越為交衢治
城居武水東真水西(古名虎溪唐諱虎字曰武)境壓騎田大庭二嶺
故地最善而名著均之遠官得名城暨善地故其擇守
於等夷閱人最賢唐漢之西都也繇湘衡而得騎田故
武水最要今天子都大梁浮江淮而得大庾故真水最
便騎田雖乘驛舊途而王官往來太平水道是以風亭
水舘高臺上舍徙在真水不視溪山巧拙而偏診左臂
者勢使之然耳今郡守河内常公承命而典城也心樂
易而政悉精力先是郡歲課丁夫刺船南海餽鹽數十
萬石俗固緜力而薄産矣又重之以困擾日益窘急而
繁獄訟公之下車適遇主計集賢張公昷之乃謀所以
息民之策斥工巧占名之卒以代之故民釋重負邦事
亦簡人和於下嘉氣應之風雨以時百穀用登政有餘
力而廢堕兹緝惟虎溪浮航之道帶遶闉下鍵閉僅存
而雉堞樓櫓之制弛然莫具前所謂偏診左臂之失也
公因暇日撫睥睨而四顧則山川欝葱之氣森然滿目
既嘆且喜其久蔽而有待乎乃命畚頽土完缺甃飭美
材籍士伍順啓塞之訓以門其下因臨觀之美以臺其
上民不瘠公不匱而厥功以成飛軒繚砌以望四野重
巒複岫周遭萬形烟顔雨態遠近異色溪流浼浼逗碧
泂清鳥聲漁唱出入杳靄君子訪境也皆絶其命名也
必古身居江海之上心存魏闕之下故臨其西樓曰望
京之樓飲醇酒者不忘於獄市褰車帷者能廣其視聽
故署其入之門曰通闠之門除道梁川而鄰國先交故
標其出之門曰彬陽之門登高懷古而舜祠在望故題
其北臺曰聞韶之臺目與心適心與境遠浩然之氣來
棲人身如躡壺中而眄物休也非守臣之賢此景孰為
來哉簷廡環合凡二十楹其形勝之遊目觀之美甲於
邦域智者創物夫豈徒然又况登陴之際民瘼可詢乘
傳而來郊勞為便亦所以輔官成而尊王命也時寶元
(闕)年正月日記
韶州真水館記
真水館者郡守田曹副郎清河張公所建也按地誌真
水出大庾嶺(字本從水從貞今朝以音犯廟諱故改為真)南與武水合二水
回曲而流故名曲江虞舜南廵奏簫韶於群石之右故
名其山曰韶由是州以山名縣以水名凡廣東西之通
道有三出零陵下離水者由桂州出豫章下真水者由
韶州出桂陽下武水者亦由韶州無慮之官嶠南自京
都沿汴絶淮由堰道入漕渠泝大江度梅嶺下真水至
南海之東西江者唯嶺道九十里為馬上之役餘皆篙
工楫人之勞全家坐而致萬里故之嶠南雖三道下真
水者十七八焉劉氏之自王也割韶之壤置英雄二州
壤雖减而道如故韶於嶺外為劇郡宜矣今上嗣位三
改元而得景祐其三年公自潯江郡易地而領是邦政
均而易從令約而易乂雨潤霜嚴施之有宜補墜起廢
理無遺具先是郡有二館一臨武水曰清輝一據城之
東隅曰皇華惟真水之要津則皆亭以居艤舟之次公
乃與賓佐謀曰若天子之使諸侯之賓將王命宣民風
乘舳艫由真水而至者不授以館則餼牽積饋雖厚不
得盤桓上舍優游山水間地主之禮猶為缺然由是擇
境於勝相地於隙取材於羡餘取工於卒徒民不知役
而功用畢東瞰真水故即水名之凡一堂一皇二室兩
廡以翼于門宿息井樹具焉前構飛閣命曰仁智樂山
水之趣也煙齊遠水風生白蘋欄檻千家松蘿四望真
仁智之所樂也後之至者有以見清河公求瘼之外又
能樂山水之嘉不獨飭厨傳以異上賓盖將使仁智者
同此樂云耳時景祐五年歲在豕韋四月日記
韶州新修州衙記
古者諸侯宫室車服各視其命之數故臺門露寝將將
耽耽自秦人罷侯漢㳂魏襲郡有守州有牧頒條詔專
生殺慮其久而固人心必三歲而易之修職貢於天子
在千里外則遞促其期再朞而易者故州民視刺史如
路人刺史視公堂如傳舍民病尚不肯療矧肯完葺廨
宇耶韶在番禺之北去天子都城三千里而遥故為遠
官去留之心不固又可知矣皇上即位之八年以今尚
書外郎太原王君守其土下車之始綱目咸振束黠吏
以繩墨制強宗以斧斤威聲一馳境内知禁然後險者
傾瘡者平痼者愈魘者醒仆者起昧者明霜清物寒日
和春融畏愛所交衣被黔首於是中詔得比内諸侯滿
三歲後所請也政成事簡地居衝要築室卑陋人何所
瞻不欲視廨舍如前人之視民病也繇是因基搆程用
度壮棟梁麗榱桷山有羡材不賦於民官有繕工不興
其役焕諸侯之采章謹列郡之儀式挈壺所以授朔樹
戟所以示威乃伉高門以備其制分争辨訟夙興夜寐
外皇中堂各有攸處首徇公也兔穴防姦簡書山積虎
符領兵器甲犀利對峙二庫加以層樓謹曝凉也按賢
序賓容豆舉觶則有東西小廳地暖春早百卉先媚亭
曰探芳疏池釃流一水廽合亭曰環翠射侯之亭曰百
中可以觀德也燕居之亭曰清虚可以頤神也翬飛翼
舒不僣不偪城隅一樓景最竒絶東溪北山秀在眉宇
落成之日露襲竹栢味飴顆珠圓美可愛亭曰甘露紀
嘉瑞也至於胥史分聯廩儲供上風雨之庇使葺之工
既畢民吏趨走扶伏固請礱石刻文以紀成績星飛一
介見辱嘉命謹按圖經控扼五嶺韶為交衢虞舜南廵
奏樂於此郡有遺跡因山得名漢置曲江縣為南海之
望邑晉立東衡州居湖南之属城齊梁為始興郡置内
史以莅之偽劉割據析其地建英雄二州故始興之名
移於他部皇朝開國軍事民政咸俾儒臣領之邕容經
略名存實亡擬於舜韶彼則負矣脣齒江湘咽喉交廣
地之重也霜露北均疫癘南盡氣之和也霞駮萬栱雲
蒸千礎署之廣也合是數美為郡國最不亦善乎君以
天聖庚午自殿中丞領銀莬符朞年之間再增秩至屯
田員外郎則為郡之才之政為萬乘知可見矣明道元
年十一月日記
武溪集卷五
