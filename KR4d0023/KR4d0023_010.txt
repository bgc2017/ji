武溪集卷十宋余靖撰
制誥
秘書丞直史館知諫院蔡襄可右正言直史館
知福州
勑具官某朕纂承洪緒懼德不明博延忠果正直之士
列於左右補其不及爾以文雅選在圖書之府而勁正
之譽逹於予聞故自衆人之中擢居諫諍之列果能謇
謇匪躬以弼於違而云報國之勤可圖事親之期有限
屢形封奏乞便庭闈朕忍以好諫之心而違爾就養之
懇是用特遷諫職歸領郡符外則為爾親榮又知朕之
不厭直言也乃身雖在外乃心無不在王室爾其勉之
可
龍圖閣直學士文彦博可樞密直學士知益州
勑成都古之建國其地險遠其俗富奢機杼纂組號為
衣被天下而又西邇卬莋南接徼外故常擇近密之臣
當撫御之寄具官某外和内敏才周識遠頃者將漕并
土民不告勞繇是分之虎符付以戎律兼摠貊道以撫
夷落威信克著號令甚明來者慕其綏懷倍者不敢侵
軼二年於是境域以和故宜假其才謀移莅叢蜀遷之
美職以示優恩爾其無貪寬厚之名無習苛刻之治謹
爾條教休息吾民則得良牧矣往服休命可
龍圖閣直學士左司郎中知并州兼并代經略
明鎬可右諫議大夫
勑國家遣侍從之臣居統率之任盖俾其外宣戎略下
恤民隠庶其臨機制變全師保勝而無遺策也具官某
體識沉粹謀慮周密屢委方面而州境以清專督餽運
而邊粟以阜唯并汾之要壤控戎索之衝道向擇周才
以當重委士卒樂用如倚長城羌胡畏威未嘗近塞雖
刁斗不擊而𤇺候甚明偏禆同緩帶之歡朝廷得高枕
之寄嘉爾茂績屬於朕心延登七人之列仍總三軍之
令爾其無惰而志無驕而卒使夷落懷附而邊隙不啓
則朕之委任有所頼焉虔兹休命可
吏部尚書知亳州夏竦可資政殿大學士
勑朕以君臣之義股肱同體進退之際恩意固深厥有
誠請實用嘉尚具官某才識通茂智慮周詳嘗登輔弼
之聯徧歴内外之任頃以羌戎倍惠關隴宿兵遂由喉
舌之官付以節旄之寵諒憂職而成疾遽乞身而願還
是用改以方州遷其舊秩今覧來奏言其有瘳更思竹
帛之功請就邊防之寄朕方四隅罷役二虜講和顧彼
壇陲無煩舊老嘉其志尚推以恩榮以其嘗預機衡乃
遷此職當體予意往哉惟休可
翰林學士禮部郎中宋祁可吏部郎中
勑朕慎柬俊德延登近署典司命令侍從帷幄所以宣
邦國之大謀訪古今之高議所懷忠實率多規補宜增
秩序以寵材傑具官某通識照遠人之儀表懿文高世學
者宗師而自雍容朝閨領䄂儒館奉常樂志東觀史編
執簡撰述厥勤茂焉内閣以對右省更直咸推望實益
見材美登王室之署勸金華之講每觀通博之論愈知
遠大之期集課遷官固有常制羽儀之用朕所望焉踐
修厥猷往服休命可
鹽鐡副使吏部員外郎魚周詢可天章閣待制
知成德軍
勑中山近胡常山為之脣齒國之屏翰此為衝衢必擇
全才以兼文武之任具官某體識沉厚謀慮精深豸冠
彈非則權豪共懾牙籌佐計則財用皆豐言無瑕玷動
必詳練故宜延登内閣之班出領列城之寄爾其外修
民務内寓軍令召南之風方叔之任其兼之矣往哉汝
諧可
兵部郎中李宗詠可鹽鐡副使
勑司會之府匪才不居任人之方求舊惟允具官某深
識夷曠雅性通和簮白筆而立朝登軺車而問俗咸著
美績間於周行嘗佐邦計實遷歲律三壤成賦九政均
財備見其勤克謹於職遽(闕)吏故出領方州事資練習
是用俾其牽復書不云乎三折肱知為良醫汝其往哉
可
左衞上將軍致仕楊崇勲可太子太保致仕
勑朕嗣守洪業責成輔佐故於勞舊之臣恩意至厚具
官某頃事先帝逮予冲人入當機務之煩出領鼓鼙之
任頃緣子累罷其虎符雖在退休之年授以環列之秩
示從薄罰以肅羣臣今以燔燎禮成蓼蕭澤廣尚授(闕)
印之重俾登儲傅之榮不次之恩汝其自省可
郢州防禦使魏昭炳可復觀察使
勑朕丕承帝圖夤念祀事祼鬯宗廟柴燎紫壇還御端
闈渙發大號曠蕩所及滯淹必振具官某器度宏遠體
識和雅謙恭自牧膚敏可嘉生於勲德之門不習綺紈
之氣早登膴仕嘗委廉車當折衝禦侮之任有辭難即
易之請俾從降秩用勵臨戎就第而來閉閤知懼宜蒙
茂渥冄渙前榮勉思竹帛之勤以酬雷雨之澤
秘書丞集賢校理孫錫殿中丞秘閣校理晁仲
衍並可太常博士
勑某等國家開圖書之府應奎壁之像所以游英俊而
待材用也居是職者官無定員結課進秩固有常制錫
富文博學懷温厚之風仲衍名家令器著秀翹之望並
列館閣能自修飭奉常清要禮樂是司書勞叙遷往服
休命可
權府推秘書丞秘閣校理楊孜可太常博士
勑某國家分職事以待材俊苟稱其任必躐等而進之
其官之本聯則參用古制三歲一視其庸而改其秩以
爾文思豪健識慮周敏參道山英俊之選贊天府浩穰
之治煩而試之悉著成效奉常之屬實典邦禮清途所
漸勿怠祗欽可
殿中丞曹穎叔等轉官
勑某等國家執八柄以馭羣吏董之以事任辨之以名
品善則賞之以勸能者爾等悉以俊器久登王官知朝
廷愛民之體得循良御事之要佐職專任咸著能聲容
臺尚局各遷華秩用示襄進往服嘉會可
右正言秘閣校理孫甫可右司諫知鄧州
勑朕稽式治道渴聞讜言必求端直之士以居諫諍之
列庶補闕漏期於無過然而臣子之節忠孝為本厥有
誠請難於重違具官某學通古今識照治亂智度純粹
議論詳正文該史野行周忠信早預書林之選屬講容
臺之儀知其懿實延登左右有犯無隠朕甚嘉之今以
卜附先塋願守便郡朕不欲奪人之恩以自助是用增秩
本省分任要藩夫偃息而愛民與夫從容而納忠其道
一也汝其勖之可
刑部郎中張鑄殿中侍御史劉湜並可三司鹽
鐡判官
勑某等昔者管仲以鹽筴而強諸侯建元置鐡官而佐
常賦其來尚矣因山海之利足邦家之用必資幹吏以
贊計籌以爾鑄器度沉厚當官有清勤之節湜才具通
敏立朝有謇正之風臨民而簡易不苛参畫而浩穰稱
最並登司會之府庸謂擢材之選勉勵而守以荷休命
可
内殿承制知䕫州陳宗古可供備庫副使
勑國家列郡國之官分軍民之政惟是亭障徼道用武
之地必擇材勇兼領戎戍具官某資性果銳名稱著聞
任以方州用觀器略巴䕫舊壤蠻獠雜居委之綏寧必
選其材著於故事必進其秩援此成例於以推恩爾其
安民撫夷以肅邊事無墜兹寵
前宿州臨渙縣令曹起可特授單州長史
勑某書曰宥過無大刑故無小盖用法之意期於大中
越有附輕之科宜啓自新之路以爾頃在官守抵於刑
書遽自隠藏遂以名捕近者按舉之吏頗為辯明如其
本原特示矜恤處之散秩俾其自思無怠省循以荷昭
洗可
光禄寺丞簽署并州軍士判官柳澥可著作佐
郎
勑某吾自邊陲宿兵以來思得高材強識共圖軍事故
於帥府之所慰薦率俞其請冀用人之路廣而謀國之
事精矣以爾詞章秀異識略膚敏嚮者樞臣宣命於海
之東其稱幹能數人而已爾在其選固已可嘉今著迹
效所宜甄奬吾有高位惟待異才自勖圖功之心庶成
舉類之美
都官員外郎知宿州李明允等一十四人
勑某國家設四善二十七最之令以辨羣吏之治自九
品已上京官釐務於外者率三歲一結其治狀有司以
聞而登進之示天下之不私也爾等策名仕籍咸著吏
能或領牧守以宣王風或分縣邑以勤民事贊賓畫均
國用者亡不成績吏今以爾狀上其勞當遷推恩報勞
勿忘祗荷
濠州鍾離令李覃可中舍致仕
勑某七十而還政於君傳事於子古之制也其能引止
足之分而從退逸之樂者必優其秩而遷之爾久服官
政今請老於家而追古人之風吾甚尚之
安保衡可大理寺丞知縣
勑某朕常思靜退守正有行之人而用之以激浮薄今
樞臣將命撫視邊徼而言爾往辭王官歸視父疾内行
可尚兼有幹材大臣差助吾意則靜退之士不能違矣
其善撫吾民無誤而知可
殿中丞士建中可依前官
勑某等古者人臣有喪三年不呼其門所以伸其恩也
爾等纏風樹之悲有欒棘之慕歲月其逝法當還臺賢
者不敢過不肖者不敢不及國之典也往踐兹命可
太子中舍王致用等六人轉官
勑某等國家命官以古名莅事用今制寺省之職率不
釐本曹之務而分任内外以視其成爾等各以器能出
領事任或布慈和之政或稱幹濟之才考於有司悉應
最令升榮朝紱進秩春坊咸為叙遷恭服休命
供奉官張秉王祖禮並授内殿崇班
勑國家承平日久而兵不習戰人不習勇自西羌犯邊
歲用戈甲固常購募果敢訪詢智謀思得竒俊惟恐逸
漏徧詔近列各舉所知今其應令以爾為薦更詢績狀
頗見勤勞即登諸朝以示優寵爾其撫而士卒練而師
徒毋貪功翫寇善修戎政無忝爾榮可
陳州觀察支使聶開可著作佐郎
勑某國家體貎大臣作鎮近輔賢其賓佐薦聞於朝詢
之天官則稱其才者多矣即其幕中授以清秩所以示
吾寵待故老之意又欲其婉畫誠有所禆可
大理寺丞知陜府芮城縣李昭逄可右贊善大
夫
勑某國家自西鄙屯師關中之邑頗當餉道思得賢令
長以均其力役受詔者以爾名聞從其薦延以百里今
著最狀能字吾民序進東朝用示褒寵可
前濟州錄事參軍監汾州永利西監武肅可大
理寺丞
勑某國家設鹽鐡之官所以籠地財而佐國用克舉其
職則寵嘉之盖旌其能非專於利以爾辦事之力體吾
愛民之心則無忝矣可
武安軍節度推官監延州入中倉馮經可祕書
丞
勑某國家自西羌旅拒以來所頒爵賞嘗在繩墨之外
雖所以收積俊乂盖亦優禮帥臣爾自掌邊庾能足軍
食帥臣慰薦稱爾之才故不還天官之選即加仙省之
秩越次之寵無怠前勞可
司勲郎中知洪州卞咸可衞尉少卿(十二人轉官同詞)
勑某等漢制郡守諸侯相考理迹之尤異者就增其秩
不易其任國家分命庶尹釐職於外必集其課而黜陟
焉古之制也爾等悉以材敏聞於朝廷班宣詔條省察
風俗能著治狀合於功令故嘉其最而寵之官卿寺郎
曹金閨之籍遞加名服無怠恪勤可
秘書丞邠州通判王稷可太常博士(六人轉官同詞)
勑某等國家以三載黜陟八柄予奪總攝羣吏撫寧庶
民克著善狀則用嘉寵爾等或詞藻敏贍或學術通博
題輿而贊郡條操刀而專邑治莅事賦政人得平一集
其歲課率應遷格爾其毋貪名譽以希進毋畏高明而
弛令吾不吝爵賞以待俊乂撫我赤子予而懋官其勉
之哉可
禮賓副使張岊父義政可太子清道率府率致
仕
勑國家因邊鄙之聳寵守戰之勞嘉其事君之忠式懋
及親之寵某官張岊父義政勇敢之氣老而益壯頃歲
西賊軼我障塞能率宗黨共登城陴身被金瘡口不言
伐今以弼臣之請子舍之賢因其掛冠之年寵以垂&KR0807;
之秩噫予非私於而家盖欲壃場之人知圖功報國之
榮也可
張岊母竇氏封縣君
勑人之至親莫甚於母子至行莫重於孝愛緣情推寵
所以勸勞張岊母竇氏母教以嚴家庭有肅早勤三從
之善勖成諸子之材宜疇湯沐之封以示閨門之訓可
西京左藏庫副使桑宗望可文思副使差充河
北㳂邊安撫都監
勑具官某國家以北平拒馬為塞積有年矣胡人通歡
軺車不絶於道武事之備未嘗一日懈之故擇知兵謀
曉時務者置使以統於堡障立佐以同其規畫以爾將
家之子膽略過人屢經煩使頗聞勤藎是用遷之職秩
往護塞垣爾其撫士卒謹斥侯無起邊隙以副朝命可
奏舉人前韶州樂昌縣令賈太冲可大理寺丞
勑某國家視民無遠近之異必擇慈惠明察之長以撫
安之爾字吾民於服嶺之外而能平獄寄恤時務百里
安堵有聞於朝宜升京署俾漸榮路其無怠前志以服
休命可
樂夀縣主可進封郡主
勑九族以和國家之懿二姓之好典册攸重宜推茂恩
以相嘉禮某柔閑自立淑懿有成既在及笄之年將從
鳴鳳之兆蘋蘩修潔宜為婦順之光湯沐升榮更益封
君之號可
著作佐郎葉綱可秘書丞
勑某國家考課之令著於常典賞善罰否吾無所私爾
文學起家慰薦遷秩求之以備不能無瑕俾增年勞盖
示國法命之叙進猶踐前言書云令出惟行不惟反此
之謂也爾其恪勤無怠荷兹寵榮可
内殿承制劉懷懿可供備庫副使
勑國家稽式舊制叙進羣官有勞必錄無善不顯爾久
登仕路列於朝班莅事精勤老而益壯考其理最升簉
使聯賞在必行無忘祗荷可
又自副使改右衞將軍致仕
勑朕少而用其才老必賦其禄又遷其秩叙以優其退
閑具官某忠而能勤老且不懈邦國之奏績狀可稱嘉
其止足上還印綬俾從内司之重特升環衞之職勉荷
恩寵以遂休寧可
西東供奉官閤門祗候知順安軍焦宗慶可内
殿崇班
勑某國家制壇守守亭障欲其將卒偕練號令必行上
下相親動作相信詳擇材武以久其官以爾嘗領郡符
徙治軍壘習知備胡之術克勤御下之體大臣保任稱
之為能是用遷内朝之名品示邊城之委寄爾其謹𤇺
候完器備無貪功以生事無玩寇而輕守勉思樹立以
荷寵榮可
大理寺丞陸經可責授袁州别駕
勑某國家制刑之中率乂於下俾其畏忌以自祗飭爾
以詞學見稱列在臺閣不能淑慎賄交於民白簡奏彈
覆驗明著宜從左讁以示常刑可
刑部員外郎集賢校理薛紳駕部員外郎王正
已太常博士蔣安石殿中丞杜術閻革等轉
官
勑某等國家設耳目之官按舉吏職分牧守之任宣導
王風至於佐治一圻專董百里皆擇材士俟其成績而
寵嘉之以爾紳等器度和雅望實休懿咸以臺省美秩
出總庶務或埋輪而清列郡或分虎而守名邦或題輿
而著善聲或馴雉而彰異政集其歲課進以官聯予不
吝於恩榮宜各思於報效可
奏舉人前常州司理參軍馬實可著作佐郎
勑某國家嚴資考之格廣薦延之路察於衆好冀獲翹
楚以爾久服官政勤藎自飭庶獄審克郡無冤民章聞
於廷宜用升進罔怠所守以荷成命可
三班奉職王良臣可南京柘城縣尉
勑某丞尉之官其品雖卑而差用清流朱紫可别故儒
素之士得之為榮爾本名家而補右職心苟不樂何能
安人改佐百里兹為茂寵其謹奉家法無忝休命可
奏舉人前䕫州錄事參軍辛終吉可著作佐郎
勑某國家分命天官專領選事外諸侯之舉尤異者必
視其績狀而考進之朕親覧焉以加奬擢惟爾文辭登
第廉謹宿官州縣勤勞備嘗之矣宜升清秩庸勸吏能
夫少而有志者老當益壯汝其勉之以蹈榮路可
著作佐郎何涉可秘書丞
勑某西賊俶擾自悔禍延安帥府能稱朝命以通其意
而卒來講和羌夷柔順邊鄙寕息爾之周才實参戎事
帥臣稱薦深所嘉尚苟得尤異而遷之不必累其歲月
求賢若渴朕甚慕焉宜堅爾誠以服榮命可
廣南西路提點刑獄虞部郎中李永德可金部
郎中
勑某夫天下獄訟多矣專付郡縣之吏則恐鬱滯而不
伸盡俟朝廷之報又慮填委而為累必擇明察總其綱
領以爾嘗守一郡而寬猛得要俾察庶獄而按視必精
果當厥職而民無怨讟結其成課升之左曹勉荷恩榮
以副欽恤之意可
禮賓副使權環慶路黔轄張建侯可洛苑副使
勑某頃以策略中缺號為材武故自關隴宿兵已來常
使参之自偏禆升副貳總專逹悉由試可而上下一言
謂之稱職今通遠缺守擇而委焉夫命郡守以臨民遣
將臣而治軍分文武之任為戰守之備矧惟鳴沙極邊
與羌戎接壤兼而付之固不輕矣升其使聯用示優寵
可
奏舉人前昭信軍節度推官孫億可大理寺丞
勑某國家自一命而上集於天官得資計考壓以例進
必取薦延多者授之京秩爾以藝文來仕選升賓席必
有嘉畫贊其善政露章稱導良用旌之勉守初節以荷
榮命可
亳州司馬崇正可供備庫使
勑某頃授任符兼臨劇部寇戎在境𤇺候不明帥府繩
違秋官議辟降從散秩用示深慈屬元祀告成萬物更
始宜推曠蕩以恤滯淹特改使聯勉荷皇澤可
武溪集卷十
