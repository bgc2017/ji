武溪集卷十九宋余靖撰
墓誌上
宋故狄令公墓銘(并序)
惟宋四世嘉祐二年三月陳州上言護國軍節度使同
中書門下平章事狄公属疾於鎮詔遣國醫馳視未至
以薨聞天子震悼為之素服發哀再不視朝制贈中書
令厚賻其家褒勲臣也公諱青字漢臣贈太傅諱應之
曾孫贈太師諱真之孫贈中書令諱普之少子汾州西
河人遠祖唐納言梁文惠公仁傑本家太原危言直節
再復唐嗣子孫或從汾晉世為著姓公謹重信厚風骨
異常少以騎射為樂期於功名自立弱冠遊京師係名
拱聖籍中國家自北人請盟韜偃師節息烽徹警垂四
十年元昊世以河西稱藩常歲遣牙校貢方物胡賈往
來直抵都下奸人窺覘知我虚實一旦上還印節僣盗
名字朝廷始增兵擇將以為戎備時寳元元年也公初
以散直為延州指使賊昊宿心苞藏椎鋒甚銳吾邊弭
兵滋久士不知戰他將過之靡不折衂延安最當賊衝
公以材武智略頻與賊較未嘗少沮四年之間大小二
十五戰中流矢者八斬捕首虜萬餘獲馬牛羊槖駝驢
鎧甲符印器仗以數萬計攻賊金湯城及西南馬市至
於杏林原破其鎮砦七遂略宥州之境屠龍咩歲香等
部落燔其積聚數萬廬舍千餘收其族帳二千三百生口
五千七百又城穚子谷築招安豐林新塞大郎堡皆扼
賊之要害而奪其氣朝恩懋賞七遷至秦州刺史涇原
路兵馬副部署上竒公功欲召見之無何寇逼平凉廼
命公即趨涇原俾圖形以進京師不呼公名而呼狄萬
蓋比之關張也公在涇原數歲賊不敢犯塞復以夏國
主稱臣由是邊柝觧嚴矣遂以侍衞親軍職名寵公徙
真定府路部署累遷至彰化軍節度使知延州羌人脩
貢道出高奴邊事裁處不遑中覆故僉議帥臣常為諸
鎮之首公當是任邊戎畏伏乃召為樞密副使會蠻寇
内侵嶺海警擾公以疆場之虞廊廟之憂抗章請行寬
上南顧上嘉其誠遂改宣徽南院使荆湖南北路宣撫
使提舉廣南經制賊盗事初儂氏之蠻世為酋豪羈附
交趾智高趫勇而善用兵因擊并旁近州邑而統有之
拓地寖廣勝兵寖盛交趾不能制南方亡命者多歸之
由是儗正朔置百官潜窺據竊嶠南之計以皇祐四年
五月舉兵攻邕州陷之乘欝江瀑流連陷㳂江九郡殺
逐其守臣遂攻廣州圍之連月不尅大掠而還仍覆沒
四將燔毁二郡俘劫兵民數萬復據邕州城誘略溪峒
江湘已南為之騷然朝旨以公大臣既可其行第令駐
於桂象之間訓練師旅而指授方略於羣帥公以二廣
安危在此一舉若偏禆失利則兵氣難振自非躬親無
以號令先行後聞朝議韙之五年正月甲辰三將之兵
會於賓州公接士大夫以禮御下以嚴臨敵制變衆莫
之測已酉下令人賦十日之糧諜者既去詰旦遂行故
賊以師期尚緩不克守險者以此已未至歸仁鋪賊悉
其衆㩀高迎戰前鋒遇之少却左第一將孫節死之公
親執旗鼓麾騎兵左右馳出賊後賊遂大敗馳騎追捕
斬首二千二百賊之謀主黃師虙儂建忠等腹心爪牙
沒於陣者五十七人智高焚營而遁明日按兵入城獲
金銀器用二萬戎仗稱是偽符節十一馬牛千餘老壯
士女還城者三千餘人再遣閱闉外創重歸死者復得
屍三千二百翊日分兵追襲賊之餘黨幾殱焉招復虜
口七千三百其邕人也俾奠其居非邕人者賑廪續食
還其本土所得賊之遺物暨首級之賞估直四千萬均
給戰士仍築京觀以誌武功二月丙子班師辛已詔遷
檢校太尉河中尹召還樞府遂曲赦廣南至於江西湖
南咸宣布德音焉未幾進拜樞密使領節如故仍賜城
南第一區諸子悉增其秩職居機軸勢均台宰外頒戎
馬之政内參宫省之務弼違順美動恊厥中越四年願
去權寵以辭盛滿遂兼相印出臨輔郡暴疾而終享年
五十公天賦明智世推權勇臨事董衆識與幾會其行
師也所統步騎不以衆寡常取諸葛武侯八陣法以為
模楷宿息坐作悉成部伍故雖倉卒遇敵而師徒無撓
其為偏禆時每被髮面銅其從騎兵馳突賊陣羌人識
之見則辟易無敢當者嘗中流矢創甚聞寇至裹創而
行帥不能止公器度深遠今相國韓公故資政殿大學
士范文正公之為西帥也公皆隸其節下咸竒之曰此
國器也文正嘗以左氏春秋授公曰熟此可以斷大事
將不知古今匹夫之勇不足為也公於是晩節益喜書
史既明見時事成敗尤好節義其在涇原也副起居舍
人知渭州尹洙與公同經略招討安撫使事洙字師魯
有文武才略博通古今公與慮事尤為精密師魯嘗稱
公古之名將無以過也公於交游在亡不渝師魯後以
貶死公厚䘏其孤如至親焉文正既沒其子純禮服除
還臺當蒞吳中市征公首為啟陳得署河南賓幕以便
墳壟識者稱之其徙真定也過家上冡還謁縣長步趨
令庭以脩桑梓之恭然令不敢當議者重其得體遂留
里中與故老釃酒相歡揮金而去其征蠻也上親餞於
垂拱命釂者數焉當是時兖國太夫人侯氏微疾公朝
服而入戒家人無得言治兵事第云奉使江表故得不
憂其純孝如此公好以衆整又能分功與人而令在必
行故師之所過秋毫無犯其為小校延安也大里南安
安遠之功初不自言物議多之其征南也今觀文殿學
士孫公時經制賊盗與公偕行其軍中之政公實專之
至於南夏經久之制多讓孫公裁處談者嘉其謙挹初
廣西鈴轄陳曙以步卒八千潰於崑崙關公至推首遁
者殿直袁用而下并曙誅三十一人其下股慄遂能一
戰而成大功公歴官自三班差使殿侍還左右班殿直
侍禁閣門祗候通事舍人西上閤門副使正除秦州刺
史遥領惠州團練眉州防禦使保大軍兩使留後真拜
彰化護國軍節度使職事自指使遷延州西路廵檢鄜
延路都監㳂邊都廵檢涇原儀渭兵馬部署遂摠禁旅
歴捧日天武四廂都指揮使步軍殿前都虞候步軍馬
軍副都指揮使其為兵馬部署以涇原部署知渭州真
定部署權定州鄜延路經略安撫使知延州皆著能政
一拜宣徽使再踐樞密副使遂捴機政以兼相判陳州
臨民統軍未嘗少有差失其征羌平蠻名震夷狄勲在
竹帛近代之良將也公娶魏氏封定國夫人五男長諮
西上閤門副使次詠東頭供奉官閤門祗候譓諫皆内
殿崇班說東頭供奉官不幸以夭二女許嫁而未行孫
璋左侍禁璹尚幼同産兄素右班殿直兄子五人詢左
侍禁閤門祗候詵左班殿直諲諄䛆皆左侍禁從父兄
靖右班殿直其子詳右侍禁嗚呼戎夷旅距之際公悉
力捍禦以至平定宜享遐福而禀命不融後世其有興
者乎公薨之年歸殯京師明年卜宅西河之太平鄉劉
村里又明年二月十九日襄事太常誄行考功議績百
僚僉允乃賜謚曰武襄詔給本品鹵簿送至都外啟攅
掩壙並輟其日視朝仍詔所經道發卒衞送葬所州縣
優假人牛車馬特恩也其孤諮等既已礱石樹碑神道
之表以靖嘗從征南復謁銘以志幽遂銘曰
天生哲人康濟斯民不有屯難何展經綸
眷言平夏奕世稱臣一旦陸梁邊鄙生塵
公之忠勤威名冠軍近鬭遠略歲策其勲
寇入蕭關即鎮涇原圖形以進百辟改觀
入董衞卒風清禁屯出捴邊兵霜凝塞垣
乃建高牙以肅和門延登樞府式贊治源
蠢兹儂蠻輕去巢穴陷邕圍廣圖據全越
公之善籌成於廟謀願得奮行馘彼兇酋
帝念其誠俾公專征嶺海之區徯公以寧
收復邊城綏撫遺氓南夏再平繄公之靈
露布傳呼歡聲九衢曲赦嶺表德音江湖
乃陟太尉乃尹河中陞捴機務言疇厥庸
樞極之柄兵戎大政弼諧有託方隅以静
致主推誠辭權戒盈乃錫相印以鎮陪京
天胡不仁奪我勲臣上心嗟憫悼往撫存
輴車孰引發卒三川銘旌改寵鹵簿宣恩
佳城何在汾河介山勲書彛鼎家象耆連
山西出將天下稱賢功名不朽億萬斯年
宋故兩浙提點刑獄尚書度支員外郎林公墓
碣銘(并序)
公諱從周字某其先西河人問禮孔子顯名諸侯七世
祖自南安徙居潮州宗族盤互為海陽著姓曾大父諱
某大父諱某邱園賁素咸以冲曠終焉父璨少以節惠
稱於鄉黨復謹義方訓子遂起其家四進秩太子洗馬
致仕公即長子景德二年由進士上第勅除泉州南安
主簿郡以符召為掾日持手板與刺史廷辯曲直凛然
有國士之風主計者聞其才俾莅劔州銀冶半歲入銀
銅七十一萬第其最以聞天子嘉之擢授大理評事筦
𣙜永嘉復以課遷本寺丞知開封考城縣遭母喪觧官
柴毁過禮閭里指為標凖服闋又丞殿中勾當諸司糧
料院大司徒王公欽若鎮餘杭奏辟公為副詔授太常
博士通判杭州軍州事司徒故相長於智術處事與朝
廷約束不能無異同公悉力牽挽歸於繩墨而後已司
徒公初怒中悔命一府惟公之聽入朝久之以屯田員
外郎充開封府推官議不已同錙銖不移事或聞上帝
獨可公奏尋轉度支員外郎提點浙江東西刑獄公事
以天聖三年五月癸已卒官享年五十一公孤進以材
稱故自南安二考特轉京城官非列也司徒公之出鎮
精擇本朝望士為佐故内閣叚公少連時為觀察判官
耳公乃通判其府事無鉅細一决於公初大司徒與丁
晉公謂久以勢位相傾俄而棄節於洛得罪其嘗所厚
者悉坐左遷公在餘杭以抗直不黨聞於朝故得免戾
然亦格不用晉公敗乃為天府佐司徒再秉國鈞猶以
前佐郡時持正不能屈終亦疎之在府三年凡易四尹
太后帝知名而終不遷止以平例外補遂卒豈命也哉
公性耿介不容人私京邑浩穰壓於權貴請託不得循
理可否公銳意痛絶私謁所得權貴人翰墨都不省視
至夕聚而焚之由此勢益失上初即位富於春秋莊獻
皇太后五日一垂簾御長春殿共斷天下事故事大尹
上殿職官一員同陟殿陛與大尹東西立黼扆前腰笏
對展奏牘聽上裁决一日奏事退莊獻指公語上曰此
林某也近侍咸聞焉公之奏事常出文法之外故兩宫
多之府民有殺其兄之二子以規其財者長被瘡即死
其幼走以免事發獄成以母年八十法當留侍公乃建
言使無狀子居母側以凌其幼孤必無全理且孤孫雖
稺亦能為祖母養留之惠姦不可贖奏未畢太后遽頷
之曰人情當如此即命配海外公之持平固執皆此類
也其在南安考城之政至今民歌頌之故天章閣待制
劉公隨考城人也嘗與某言王府屬邑多以材望奏請
然自公罷去二十餘年耆舊言父母官無及林公者聞
公亡時或至霑泣其政感人心如此公屬文不苟為華
媚遣言指事必根政道再獻賦頌悉以規誡為本上亦
再以手詔褒之公之弟五人其長曰從善先公卒次曰
從式次曰從慶次曰從義次曰從道皆良士也上之初
奠玉於圜丘也公以府僚侍祠例授一子出身公之二
子皆白身未仕獨念母弟早亡嗣續未光遂先奏其孤
以慰藉之言行義者咸共推伏公娶鄉里張氏封清河
縣君公之存以婦順助其内公之沒以母道嚴其家宗
族奉之如師保焉生二男三女長子東喬光禄寺丞次
子東美舉進士長女嫁大理寺丞許因其次女封德安
縣君幼女嫁進士魏庚孫幾人公之卒也弟從慶及其
孤扶其柩踰閩嶺以歸而洗馬府君亦以其年四月壬
戌卒遂以天聖五年某月舉二喪同域葬於某鄉某里
某原妣曰臨穎縣太君鍾氏前葬某鄉某原卜人曰吉
遂不克祔某幸得娶公中女公既窆十五年乃克拜於
松檟之下於是聚其族姻詢訪遺懿在人之聞者書之
於石以為表云爾銘曰
鶉火耀芒重離協光下生俊傑發為端方
俗尚軟熟視如堅剛君子居之不易其常
仁義内脩我知克舉爵禄外至委于所遇
萬乘知名身猶齟齬才乎命乎天不兼予
未伸明謨弗克中夀善之所報將在於後
惟石言言立於松阡直書不文庶乎長存
宋故屯田郎中黃府君碑
府君諱仲通韶州曲江人本名正以犯從祖諱遂稱字
焉家本寒素刺史潘公見之曰此竒童也命其父使從
學及冠以辭賦知名場屋間天聖初進士擢第累授信
州大名府司理參軍時天章閣待制王公㳂主河北漕
上言引濟水御河澆灌懷衞民田辟府君為衞州推官
以通水利秩滿故丞相沂國文正王公岐國正獻杜公
交章薦之詔改著作佐郎監廣州軍資庫未幾遷祕
書丞知南儀州以病乞換江南監當徙監宣州商稅按
察使以歙州輿賦獄訟繁夥請擇材士共贊幕畫就除
太常博士簽書歙州判官公事尋賜緋通判建州知惠
州累遷至屯田郎中儂蠻之寇廣州惠最為近府君增
堞濬隍民用以安監司以勞聞及罷惠州也年六十八
矣廼歎曰鍾鳴漏盡而不知止者滔滔皆是也吾可以
去鄉里而貪進乎遂不復朝朝廷授一子官而致其政
以寵之休官凡六年以嘉祐四年六月丁亥考終命於
曲江里舍享年七十四府君少勤學家貧無書手寫細
字五經注疏及文賦數萬篇暨登第後性復恬素不急
進取每歎禄不逮親所得之俸常均給兄弟及諸親之
貧者鄉閭無不服其悌朋友未嘗與之忤當官以幹稱
治獄以恕聞其所薦舉皆當世名公鉅人而所享名位
不盡其材夀終之日家無餘資第以清苦自立真全德
者也曾祖諱烜祖諱嬰贈職方員外郎妣欖氏累封真
陽曲江南陽縣太君凡再娶初曰劉氏封中山縣君太
常少卿賽之妺也次曰楊氏封福昌縣君三男子長曰
亢早夭次曰佺期太廟齋郎次曰安期試祕書省校書
郎其年七月姪新湖陽主簿寳臣太子中舍新知潮陽
縣事汾與諸孤奉其柩葬於豐樂鄉之鄧林山靖在諸
甥之列幼授師訓居同里舉進士同牓宦遊險易未嘗
不相親也及府君之傳政而歸也靖適經制蠻事不克
還鄉以奉朝夕之驩暨兹去世又不獲歸奠葬不及執
紼其痛豈有涯哉廼附銘以紓恨焉
韶州相水南國之紀生是俊明具兹粹美
學必根道禄不私已幹聞朝廷悌稱鄉里
籍未引年志先知止沒無餘積清白而已
始終一節古之君子佳城何在鄧林之趾
九原何從文獻斯邇身雖可殞名不泯矣
我懷舅氏生同榮悴今也云亡莫親含襚
握筆誄德臨紙撝淚終天永訣此情何寄
故尚書虞部郎中致仕李公墓碑
公諱虚舟字公濟贈吏部尚書諱夤之季子工部侍郎
諱虚已之介弟李氏之貴於天下舊矣七世祖諱昌始
居光山同郡王氏之王閩越其孫諱盈以族從焉遷徙
名數於建安曾王父諱琯王父諱詢贈大理評事先君
尚書筮仕江左為諸司使時太夫人在堂以道梗不克
迎奉安輿乃留中饋與公同侍晨夕及秣陵歸命例授
殿前承旨既辭冗秩不受且以嘗為王國官不許南度
其後數年登進士第授衢州理官乃克迎侍公時巳能
力學有稱矣咸平中舉進士不第繼丁艱疚柴毁過禮
廬於墳側自力封樹旦暮泣血六年除喪尋以兄任補
郊社齋郎調授福州閩清洪州靖安尉咸著治聲遷饒
州餘干令坐不覺獄中殺人免官會元昆二卿分司還
第公素篤友愛喜於閑適且厭夫惡直醜正世路風波
故終日怡怡無復仕進之意元昆既沒朝廷以恩授校
書郎知江州瑞昌縣事讓不受署友朋敦勸其守益堅
杜門家居擯去人事故相國臨淄元獻晏公天聖末為
三司使脩姪壻之恭寄書叙意蘄公一至京師重違其
言乃具私車而往于時上宰許國文靖吕公參豫文惠
陳公簡肅薛公文康王公咸欲畀之大邑固辭不就元
獻知公之節不可屈也亟言於上得太子洗馬致仕既
而元獻入謝上與章獻太后問公之年曰六十二矣疾
乎曰無疾上曰若然真可尚也名公大臣嘉其高蹈悉
賦詩以寵其歸明道元年遷殿中丞俄以子寬定登朝
援郊祠舊制復增其秩尋改國子博士賜五品服三轉
虞部比部駕部員外郎恭謝大禮進虞部郎中公之祖
妣臨穎太君陳氏母夫人廣平郡太君游氏之留鄉里
也公在弱年奉侍孝謹出於天性家貧無書而假本於
人必手自鈔錄夜則諷誦長為詞章頓出流輩三衢趙
湘有詩名於天下與先公友善且愛公謹厚以其子妻
之後封長夀縣君其令餘干也強宗有為姦利至中人
以死者郡縣莫之能禦公至則明示教約無敢復犯一
境為之肅然其侍兄伯之疾也躳臨藥膳與子姪均其
勞迎孀姉而事之奉以甘膬與婦孫同其恭其傳政而歸
也謝絶公府未嘗一言干人賓朋至者觴豆相歡嘯歌
有節其或泛平湖游别墅輕舠小駟初無導從視之豁
如也自先正尚書以殿中丞納政歸養築室豫章東湖
之陽不出郛郭而有林泉之趣及令兄以小司空分務
閑居公以郎官歸休舊廬再世三賢相繼解組皆年未
縣車而勇於冲退鄉邦人士伏其世德三聖宸翰羣公
贈言金石之刻龜螭相照恬晦之美當代韙之子舍以
朝列守藩倅郡雖越在鄰邦犬牙交壤一欲迎至官下
公皆不許由是間還代出以奉温清寬初自虔州得請
為江浙等路提點鑄錢坑冶以廨舍在番陽晨昏非便
乞居南昌就署局事朝廷許之無何遷荆湖北路提點
刑獄三上章辭不允公乃敦迫使行曰定在此矣無以
吾故屢違命既行至部復懇辭天子嘉其誠故不易其
職而徙之江西焉定之吏資當典城矣再為佐官於洪
以便奉養不離左右者一十二年寬既乘驛至自湖北
公曰吾君之恩厚矣何以圖報遂泣下婦孫至公言如
初浹辰公疾病子婦蒼黃環侍而泣公止之曰吾年過
父兄而汝曹各能樹立瞑目無恨矣復謂醫工曰吾病
革矣無諱二子俾集吾事翊日而捐舘時嘉祐四年秋
七月二十二日也享年八十九夫人長夀縣君趙氏孝
恭以事長慈惠以逮下勤儉以治内和柔以接外六親
稱道用為規模先公八年即世子男三人寬司勲員外
郎定庫部員外郎實祕書省正字伯氏以吏幹發聞仲
氏以詞學知名季則早夭女二人長適進士劉好禮次
適烏程縣主簿張次道孫二十五人曾孫十五人咸潔
身承學無墜訓言自夫人之喪也公豫為夀器又甓䨇
壙而虚其左以自待也達生者歟以明正月即葬其地
曰新建縣桃花鄉新里村之雷岡前葬之期司勲君伯
仲走僕荷書且奉遺意不遠數千里見託銘勒某分義
素著於公父子之間故知公履行尤熟公之純孝著於
穉節雖父兄在遠而力養祖母勤劬自立及其宿官則
清白無渝益之剛正自餘干非罪免歸即高謝世務宰
弼諸公力共敦勉所守不回以遂初志崇尚節義門
無雜賓待人以誠動有儀矩雖宴笑終日不見惰容令
子童孫詵詵侍側朝夕訓誨莫非禮法端居静默三十
三年國家崇賁邱園頻繁爵命而家庭譽處陶然物外
年逾八十視聽益明親舊書疏皆手自裁答字體謹潔
可愛少者殆不能及有疾一日而終同於寤寐古之稱
隠君子者無以尚之可銘也哉銘曰
李氏三賢奕世清德矯矯八座儒林之特
辭榮歸養冥鴻奮翼皤皤二卿憲臺司直
厭劇就閑伐柯攸則惟公之生耽耽遠識
承家孝愛當官強力何彼蒼蠅變我白黑
冠之一免無復彈拭兄弟怡怡何喪何得
墨綬再紆機心已息友朋勉勸宰司勤飭
一志不回牆東晦匿乃秩春宫于歸江國
高謝世紛不為外惑北窗笑傲衡門静默
朝韍屢加角巾靡易子舍班朝朱金滿側
更省迭侍仕途景式進退㤀懷死生非戚
豫為夀藏虚左自適古稱達人今見其迹
清風遺後子孫千億
故虞部郎中李公墓誌銘
嘉祐四年秋七月甲寅尚書虞部郎中致仕李公終於
洪州私第既卒哭二孤以書奉其遺命并門人錄其善
状且告葬期請誌諸方石使還復之以辭公公諱虚舟
字公濟五世祖諱盈從王氏入閩始占籍建安曾門諱
琯大父諱詢贈大理評事大母陳氏追封臨穎縣太
君考諱寅殿中丞致仕贈吏部尚書母曰廣平郡太君
游氏初先公尚書仕江南壤斷不克迎板輿故廣平君
及公並留侍江南平先公辭冗官且以故國臣留居京
師後由進士及第調衢州司理參軍乃克歸先公之未
歸也公自能力養咸平中進士舉不第以兄任補郊社
齋郎調福州閩清洪州靖安尉寇攘以息遷饒州餘干
令公事去官時兄虚已以工部侍郎分司家居公以天
倫友愛不忍離去遂絶仕進意兄終朝命起為校書郎
知江州瑞昌縣辭不受天聖末三司使晏公殊公之兄
子壻也迎公至輦下宰執諸公欲強之仕不可晏公為
言於朝乃授太子洗馬致仕年六十二矣兩宫嘉歎中
外聞之六增秩至虞部郎中賜緋衣銀魚自先公尚書
致政還養卜居豫章令兄貳卿及公悉以恬退歸居其
歸則元宰碩儒縉紳文學之士著於序詠碑刻存焉其
居則面湖築室涵虚搆閣無城市之囂有林泉之趣公
高謝人間絶迹公府資給先疇不營什二之利潔約自
守未嘗以私干人賓朋過從弦歌取適而已不為過分
之樂不雜泛然之交家居三十三年二子垂朝紳佩郡
印趨庭侍側者十五餘年寬為司勲員外郎提點江浙
鑄錢坑治即家署事二年遷荆湖北路提點刑獄以違
遠庭闈五表固辭換江西如其職定為庫部員外郎嘗
知南康軍矣再乞簽署鎮南節度判官通判洪州凡十
餘年不去左右孝愛高潔奕世可稱其難繼矣夫人長
夀縣君趙氏廬江尉湘之女先公八年而亡自夫人之
亡公即其冡旁為竁以自待也公終之年八十九矣以
其年十二月甲申合葬其藏即新建縣桃花鄉新里村
之雷岡也三子其幼曰寔秘書省正字早夭二女長適
進士劉好禮次適烏程主簿張次道孫二十五人或為
邑長郡掾矣曾孫十五人諸孫皆好學保家者銘曰
公之先世隴西入於閩家建溪尚書公
仕金陵公留侍孝蒸蒸令餘干民治安
非罪去不再冠秩春宫歸於洪繼先德
避牆東無苟圖無妄干朱紫侍節義完
今已矣葬新里李氏也視章水
宋贈大理寺丞朱君墓誌銘(并序)
君諱信其先邾人戰國時并於楚漢初以任俠聞季布
歸之以解主仇名熏灼於天下孝武徙山東甲族實諸
陵遂移名數長安雲自平陵以峭直顯名博居杜陵以
材敏稱職為漢名臣焉世祖南陽浮與祐俱自南陽為
佐命晉宋之際齡石以權勇輔義集勲疆場世有英
特發聞京輦唐室之季遂家大梁今占籍開封府陽
武縣戶牖鄉曾祖諱洪五代俶撓仕塗榛梗與道沉浮
不齅驕餌祖諱敬安鄭州别駕生一男一女女適陜府
右司馬贈少府少監隴西李咸秩封河南縣君男諱昭
澤應毛詩學究舉不第早亡即君之文考也自曾門
以來以氣義自守君以竒節終之河南君之子李公穆
以諫議大夫參知政事於君為外兄弟終不於此時屈
節一圖進取嘗署計臺右職以勞當遷供奉禁庭矣子
友直明經及第君即自解去從容子舍其淡泊榮味如
此然疎財好義重許可廣交募其游皆英俊有名之士
也友直歴官至虞部員外郎要津提擢繄君之舊其知
人之明又如此卒以子登朝再贈大理寺丞女二人長
適孔氏次適東染院副使趙承諤孫男二人長曰濟中
書堂後官檢校尚書水部員外郎次曰從政早亡孫女
三人長適左班殿直路昭吉其次亦早亡濟字伯仁少
孤而倜儻多識當世典故復廣交契克紹祖烈卜葬得
慶歴二年太歲壬午閏九月二十七日丁酉凡八柩同
遷於開封府祥符縣開府鄉東韓村之大塋君與夫人
吳氏同窆朝廷以恩賻錢五萬將葬即以虞部府君之
狀託天章閣侍講王洙撰次其美復以君之狀伻來索
辭濟之遊皆在朝聞人籍籍居顯仕矣襄事孝誠之極
而以文見屬故不克譲乃為銘曰
猗與君子韜光抱器進退以道交游以義
不苟勢榮不屑禄累起家有承拂衣無愧
時人蹈道身蒙其利明哲樹善世福其嗣
烏經卜吉牛眠善地銘以掩幽為子孫識
宋故馮翊縣太君王夫人墓誌銘
夫人姓王氏金陵人也父諱某仕李主為如京使王師
渡江既黜唐命革用其俊授右班殿直夫人徽柔懿淑
克謹女訓自丱捴即幹母蠱棖闑之内壹以付之其慈
明孝愛出於資性閨門整飭動協儀矩族姻罔不尚其
節焉嘗因季春墓祭出見親之貧者即解衣衣之母曰
衣豈妄得何遽與人對曰紛華非性所適且憐其窶甚
杼軸可完宗親不可携也母繇此益竒之凡四時蒸嘗
夫人必手鑰壹室牢饌醆醴葅腥脯醢潔器異齊以備
其物常曰祀享人之大事故湏嚴潔以表至誠幼懷異
節率皆此類年十九歸於戸部郎中許氏事其姑如其
母而加謹焉怡聲下色調膳扇枕雖隆冬癉暑必躬親
之未嘗一委媵妾之手室中舉案侃侃如也姑亡不食
三日冐絰被縗動必以禮其族婦有賢而孝者族人齒
之必曰何如王氏其愛慕也如此其與兄伯同居事其
姒如姑之存歲入地征月入官奉悉歸兄伯之室簪毫
不以自名嬰孩之費一請於其姒曰世母在吾何敢專
其謙譲之性然也戶部府君遠宦十年夫人足不踰閫
夫伯俱亡撫養諸孤均若已出聚居且百口恩意怡怡
一亡間言訓誨子姪目見成立夫人再封邑臨沂以夫
封馮翊以子封享夀八十以寳元元年歲次戊寅十一
月某日終於海陵私第子五人偕舉進士長曰恂通州
司戶參軍次曰恢大理寺丞知常州晉陵縣次曰怡秦
州司理參軍次曰元殿中丞次曰平累舉未第女二人
長適虞部郎中知撫州田慶遠次適職方員外郎知永
州張楚孫幾人亦各材俊卜葬得某年月日與戶部府
君合祔禮也某元之執故為銘曰
猗與哲婦生此南國始勵柔淑以植女德
衷勤孝懿以光壼則終篤慈愛以宣賢式
族人以和母訓以飭諸子咸仕出於風力
佳城鬱鬱義聲亡極
宋故殿中丞黃公墓表
公諱珙字希珍其先楚人春申之後世居江夏或係為
公輔或時號竒童前史詳之此不復叙占名數於衡陽
有年矣曾門諱璠大門諱承禄潜德不顯高蹈林泉考
諱徘樂道奉佛中年戒殺遂絶葷血鄉曲稱為居士公
以清素自勵兼通内外典而留意篇詠嘗云聖世右文
興治旁羅寒俊家有令子弟不可不訓之以學而起其
家當是時子姪四人悉趨黨塾義方之教劘琢有成公
喜而為詩曰門闌自有子孫榮章獻太后上僊之明年
二子同年進士擢第越再牓猶子師尹繼捷詞科既而
二子陞朝以禋祀恩及譲官回授五被命至殿中丞朱
衣銀魚湖外嚮儒盛矣德門賢範遂為稱首公嘗謂儒
術以飾躬佛法以理性故其崇奉西教逾於先君誦金
剛般若經四萬卷雖資質方直而好行隂德每以善行
誨人嘗自吟曰但將貧作富秪以道為懷有欲休持戒
無欺便是齋君子謂之知言公以嘉祐七年二月辛丑
考終命於衡之私舘享年七十五疾病彌年精爽不亂
其奉行衆善無忘正念者歟太夫人許氏其夀九十夫
人許氏累封長夀縣君内助於公下訓諸子主蘋蘩之
祀著閨闈之則長子師道屯田郎中通判廣州仲子師
說舉進士不第先公二年卒季子師旦屯田員外郎桂
陽監使並承公積善以取科級謹於率履咸以清白材
幹聞大司田君復深於佛性棲心事外有高世之風焉
緣公及夫人年高偕不樂遠去庭闈朝議韙而從之女
適同郡郴州司法李日宣孫五人長鎮次鈞太廟齋郎
廣城啟期錡女孫九人重孫四人重女孫三人以其年
十一月庚申葬公於東郊里墅之東五里虎龍山先塋
之中方葬有日矣嗣子走其中親進士羅友諒持其郡
倅都官莫君及所撰行状伻來乞銘表於墓阡頃歲某
經制廣西大司田君時為桂倅婉謀正論日蒙開益公
及夫人皆板輿迎侍至郡升堂獲見折節相歡一日之
素於兹久矣及今經略廣東君復倅南海蓋以便於定
省故十年之間連倅二郡不自以為滯非孝誠發中孰
能如此秩滿既歸罹此荼毒湖湘之間豈無文士特緣
雅故見託斯文然雖藻思荒落其敢辭哉銘曰
為善致祥乃天之常其身用光其家用昌
忠恕之賢後裔綿綿立石松阡以永其傳
宋故大理寺丞知梅州王君墓碣銘
王氏之盛於天下舊矣以望别族者秦之郡五漢之郡
一十六公之望實出太原自司馬氏南渡而諸王世為
輔弼梁永寧郡公侍中尚書令僧辯生顗顗生珪唐正
觀中宰相以亮直稱為名臣珪子敬直尚南平公主拜
駙馬都尉坐事貶死嶺南子孫留者因為曲江著姓雖
世襲簮紳不絶而禄卑不得譜於國史曾大父諱某大
父諱當劉氏自即尊號族人仕者皆得美官獨父子幅
巾高蹈不齅其餌考諱臨字嘉謀皇朝以鄉邑器望署
潮州司里參軍卒官公諱式字用之十四而孤耿介自
立以學行見稱舉進士得秘書省校書郎歴廣州虔州
南安軍司理參軍入朝除大理寺丞知吉州永新縣以
能聞明年移知梅州景祐五年七月卒於治所享年六
十五公沉厚方直敦尚名教自幼孤至白首貫以一節
舊制嶺表按察官歲調郡縣掾佐闕員取進士再舉明
經三舉下入太常第者試攝其事三載不瘝厥職乃送
吏部為品官邦人自為南選常才趨之唯恐不及公嘗
喟然曰曲江自文獻公後士大夫鮮復以科第取顯爵
於朝豈南方以此選誘人為卑耶吾為州黨項領期於
展力從官詎宜碌碌齒其間由是自弱冠捧鄉老書遊
場屋三十年終不屈意暨上第時母夫人猶在堂升堂
拜嘉閭里始歸其高焉今天子初踐祚在諒闇不待祥
禫即臨軒急於採擷天下俊異而曲江聫翩六人中第
皆公之力六人即公及子陶餘若靖軰悉嘗趨函丈焉
郡守嘉尚縷陳其事乞改公所居之鄉曰興文里曰折
桂詔可其奏邦邑榮之三為决曹掾以清慎自守發擿
姦伏湔洗良善期於詳允獄無隠情雖苛吏把其上狡
胥穴其下不敢簮毫奪其理卒以雪枉改官其宰永新
也俗固好訟而當官者復侵渙之公一皆痛刮其弊民
戴之如父母焉公始掾南海遭内難解官在始衰之年
而致毁過制遂以氣恙到梅之三月疾作不及成政而
捐舘舍公志尚高潔義不苟合訓子弟有常檢接僚友
無戲言聞人之善談不虚口其不善者疾如仇讎真所
謂古之君子也夫人余氏鄉邦令望明淑賢懿上奉其
姑下撫其族於公内助為多二子長曰陶信州軍事推
官次曰防亦舉進士孫男六人孫女五人皆幼公之初
喪也引柩西還藁葬其郊居之側至某年某月某日以
禮襄事於興文鄉折桂里厚富原以靖幸而交其父子
間兼師友之重使來索銘以表其墓乃銘曰
韶山之秀發為俊茂清識懿文南州領袖
人趨禄仕不羞苟得公獨夷由决於翰墨
五試文昌晩成之光三掾决曹罔私毫芒
明照隠詆民不冤死入奏天子乃丞大理
試政蒲蘆五柳䨇鳬鋤強息弱百里以蘇
朞年成績部符嶺阨車茵未温卧簀巳易
旌旐西還霜凄露漙福不盈皆俄歸九原
惟公之德倜儻殊特身雖云亡留為軌則
詞學起家義方教子有詔旌之文鄉桂里
胡為石彦累世弗顯才不誰知卒於遐遠
勢薄地寒不貴不年廷尉高門在於後昆
宋故殿直蘇府君墓誌銘
府君諱繼字傳之其先蓋祝融之裔為周寰内卿士故
為武功著姓唐僖宗幸蜀扈駕而西者徙名數於成都
祖諱厚仕蜀至尚食使考諱進之為蜀牙兵校長蜀亡
孟氏之臣例署東宫官得副率府君以父任累遷殿直
太平興國中授深州安平寨主是時北虜歲擾邊安平
雖名堡障宿兵不滿數百援師不集則禍至常不測或
勸府君辭勿行府君曰平時既食其禄急辭其難非人
臣節吾不耻於死而耻以此生遂寓家他所而獨之安
平明年虜以兵夜襲寨城果以無援遂至䧟沒享年七
十五帥臣諱援兵稽期誣以不備敵聞繇是雖死王事
而贈典不及吁忠義其難行哉子咸熙南京留守判官
孫二人長曰安世尚書屯田員外郎次曰昌世太廟齋
郎以嘉祐二年十月庚午並舉王父母考妣四喪歸葬
於揚州江都縣興寧鄉馬坊原府君與夫人許氏同藏
俾作銘於幽宫銘曰
常人宴安唯禄與利君子所徇曰忠與義
既食其食夷險一致履危忘難雖死不避
守帥蒙上唯善之蔽贈典不加忠魂無愧
福不在身在乎來裔吁嗟九原古人之繼
宋故南京留守判官贈都官郎中蘇公墓誌銘
公諱咸熙字太和其先胙土於蘇為周卿士故代為武
功人曾門諱厚以唐末翠華西幸避兵至蜀仕蜀至尚
食使因為成都人祖諱進之從孟昶歸朝授東宫副率
考諱繼殿直深州安平寨主契丹犯寨陷焉公以大平
興國八年明經擢第授邠州定平尉會朔易帥耻於援
兵不出痛詆安平失守公緣坐謫澧州未幾義士疏其
狀天子憫焉詔釋之調綏州司法參軍太宗割綏銀畀
夏國徙隰川尉秩滿遷建州松溪令改宣州南陵母喪
去官服除授欣州秀容令州將轉運使以治状聞遷寧
州軍事判官歴單州團練均蘄防禦荆南節度南京
留守判官景祐二年七月辛夘以疾終南京享夀七十
五公性淳氣直廉謹自守所歴十二官未嘗一掛於法
口不言人非其有過者款言諭之人亦信伏常語子孫
曰吾少孤無貲徒力學祈寸禄以飬母母終飬矣又
得衣食爾子孫吾自足矣豈能以諂言諛色干權貴以
求進乎且貧無苞苴耻學術數何以取合於人吾老於
從事不自愧也人雖不知曾不一露鋒穎真吏隠君子
哉德之積而福不享於身者將鍾其後乎夫人汝氏封
穎川縣太君子二人安世舉進士屯田員外郎廣西轉
運使昌世太廟齋郎女三人長適黃州麻城尉費中
黃次適建州進士吳淵次適合州進士袁務孫五人台
文舉進士永州推官詳文太廟齋郎懿文炳文彦文未
仕公初自秀容令赴選奏舉引見例進京秩一夕子壻
吳淵夢人呼公為判官及見果得賓幕其從事六州皆
為判官公志本恬素及事符夢寐益加退譲焉疾亟之
際自言吾夢於城北自擇隂地幽冥所安無累後代又
言生平守官未嘗過誤惟邠州一獄有差適夢之帝所
辨之得請矣文字在吾懷中親戚怪其譫言就索文字
公曰七月十日來看至日果不禄焉及今卜葬之原果
在城北以嘉祐二年十月庚午與夫人汝氏合葬於揚
州之江都縣興寧鄉馬坊里屯田君以靖同年進士又
同官於洪於桂故託銘遺懿以掩幽戸銘曰
學行由已窮通在命人貪苟得公惟守正
内脩廉謹外絶奔競識高位下非德之病
嗣職熾昌有家克盛九原可作百代輝映
武溪集卷十九
