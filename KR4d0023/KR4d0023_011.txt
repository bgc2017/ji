武溪集卷十一宋余靖撰
制誥
樞密副使諫議大夫河北宣撫使富弼可加正
奉大夫輕車都尉仍賜推忠佐理功臣
勑朕昭事天地嚴配祖宗用祈洪休大庇黔首思與一
二輔佐同兹戩榖故䟽霈寵渥冠於羣倫具官某文窮
變貫學通古今論議忠正有濟世之才謀猷高遠有經
國之用不辭患難而夷險一心累避榮寵而退靜自守
繇是擢登宥密翊贊機衡咨綏遠附邇之能致同文同
軌之治朕方親執玉幣恭修燎燔而卿以撫循邊士不
在侍祠之列朕甚思之所宜賜以凌煙之號進以執珪
之秩疇其茂勲昭示異數忠之至者寵必厚汝其欽哉
可
端明殿學士兼侍讀學士給事中李淑可加上
護軍實封貳伯戶
勑國家陽郊報本宗祏致嚴舉一歲之明禋受百神之
介福凡我臣工均兹茂祉臣某望著人表才稱國器博通
今古治理之術洞照天人精祲之源趨軒陛而持橐早
居清近侍帷幄而執經率多規益乃樂中和之職厭直
承明之廬出班詔條專領方面禮成敷佑㒺有外内崇
其秩叙進其勲爵式表休命汝惟欽哉可
諫議大夫御史中丞王拱辰加勲
勑朕親執珪幣以事上帝升配祖考皆由舊章假爾近
臣相我元祀茂布王澤用均神休某材智少䨇器識兼
遠首中藝文之選鬱為邦國之華頃在禁林而能潤色
鴻業嘗領京劇所以表則四方顧訪早知其國器紏正
用委於邦直會朝之次古稱獨坐之雄耳目所寄今為
中司之重咨栢臺之偉望贊觚壇之縟禮百神受職萬
國歡心式布受釐之渥以表同寅之寵
皇親率府已下
勑朕承七廟之鴻業荷二儀之並貺肇禋吉土對越明
靈稽式盛容誕布純佑休寵所被宗枝實先某等孝友
立身信厚成性並承詩禮之訓自敦名教之樂青宫列
衞式表茂親朱紱侍祠宜頒異數既廣蓼蕭之澤用昭
葛藟之恩公族之榮聿加勲賜
殿前都使巳下
勑朕贄鬯世室升煙泰壇修親祠之儀遵陟配之典恭
承貺施大報靈祗思與帥臣均兹茂祉某等久服戎事
早登勇爵遥董親軍外固吾圉自西羌倍惠數歲不庭
雖戍兵未得脫甲而胡人不敢近塞繄爾善守倚如長
城在禋祀之辰當封疆之寄盖重爪牙之託式加名服
之重
省副魚周詢等並加大夫階勲(省判同詞)
勑國家肅若舊典稱秩元祀吉土拜貺高煙逹誠爰均
敷錫之祥不為專饗之美某等器識開敏資性端方咸
稱劇才佐我邦計經入有度展富國之謀均節有常得
足用之要惟匪頒之至廣皆贊成而知素宜崇勲賜用
寵勞能
上將軍致仕楊崇勲加食邑七百戶實封三百
戶
勑國家接千歲之統逆三神之釐槱燎薦信郊丘成禮
式均茂渥無忘老臣某逮事先朝休有令望積勤勞而
奉上歴中外而成績重率侍衞則忠謹足稱翊亮樞機
則良實可任亦嘗出領方面付以節旄用威戎夷咸所
倚頼早敦知止之分久從還政之樂明禋斯畢大賚有
加方念安車之寵宜益爰田之賦
大將軍防禦使蔡興已下至遥郡刺史等並加
食邑三百戶
勑國家接千歲之統逆三神之釐槱燎薦信郊丘成禮
式均茂渥下逮爪牙某材武夙成忠果可任少分戎政
則申嚴而有聞晚登環列則勤勞而不懈方資拱極之
重仍展陪祠之恪圖叙勞舊用䟽恩寵
廂都指揮使已下
勑朕膺天地之貺荷宗廟之靈聿修至誠式舉元祀均
此介福及於具寮某等咸以武功統我二旅出授封疆
之寄入居宿衞之勤備彰智勇之資以當親信之任宜
膺寵渥勿怠肅祗
省府推判官
勑朕親享太室以展孝思對越上靈以嚴祠事天地並
貺福禄攸同駿奔於庭宜均寵渥某等縉紳令望臺省
俊游或同經度之謀或副浩穰之政贊祼將而在列侍
柴燎而克勤錫以轉勲欽兹成命可
諸司副使已下至崇班
勑朕祼鬯世室柴燎泰壇薦繼孝之誠嚴報本之祀馨
香上逹明靈降鍳樂與從臣同此介福某等衆推美望
籍著内朝或趨軒陛而服勞或居屏翰而分寄駿奔在
列固夙夜之可嘉恪勤居外亦爪牙之所託咸進爵邑
用示恩榮可
贈太尉允寧女趙氏封縣君
勑朕親享太室嘉薦圜壇上以承七廟之靈外以受百
神之職均此景福被於綿區矧惟宗枝宜豐優渥某人
女某等肅雍成性柔懿著聞頃緣棠棣之愛嘗蒙脂澤
之寵蘋蘩奉祀式耀華宗湯沐改封當殊異姓宜體篤
親之意無忘令族之恩可
右正言孫甫等加恩
勑朕尊事上穹升侑列聖誠意蠲潔明靈顧享翕受福
祉被於區城具官某等識理閎遠器量方正咸自衆多
之選綴於侍從之列或張旌而使絶域以修隣歡或分
虎而守鄕邦以便親養或以節促召而脂車在途雖阻
侍祠之肅豈忘均釐之典悉加勲賜以表予懷欽荷恩
榮更勵而節可
美人張氏父堯封贈祕書監可贈工部尚書
勑朕舉修元祀祗薦至誠祼獻宗祊柴望泰畤祖考顧
享氣象休嘉欽荷純禧均布緜宇外惟百辟内則九嬪
悉推恩寵逮於存沒某人父某素履淳厚清節浚明深
藴美才不登顯仕是生令淑入侍宫闈常自抑畏慎守
謙約退讓名品章明柔順嘉其遺德故用追褒俾由秘
府之華驟陟文昌之峻式頒明命用賁幽阡可
興平郡主等
勑敦叙九族紏合同姓皆詩書所傳政教之本矧槱燎
之成禮宜葛藟而伸恩興平郡主趙氏等雅性幽閑淑
懷信厚早被公宫之教旣兼侯國之封顧柔良之有聞
惟肅雍而成則易之美地庶耀靈源
百官父在者
勑人之至行篤於天性國家之教常必先之父之貴重
則賞延於子子之通顯則尊及於父盖所以敦三綱而親
萬國也某父某賢業自守家聲必聞詩言禮立克謹厥
訓聿傳弓冶之嗣服在簮紳之列朕方稱秩元祀懷柔
百神均此介福被於率土嘉其忠教綏以寵章式昭肯
構之賢以慶高門之祚可
母在者
勑古之賦禄貴於逮親雖居晉楚之富靡及雞豚之養
矧惟白華潔膳赤茀侍祠西雝承命北堂拜賜國之善
教吾其捨諸某官母某氏德劭嬪風義高壼則克懋慈
闈之訓聿生閨籍之賢屬柴燎以蕆儀被蓼蕭而洒澤
庸錫丹軿之命以彰高閎之祉可
父亡者
勑父子天性其親一也朕躬執珪幣升侑祖宗盖所以
報本崇祀奉先追孝簮組在列亦念其親宜推渙恩上
及先正某亡父某高節善行束修其身遺德餘懿垂烈
於後喜肯堂之令嗣霈漏泉之茂渥密章為賁壤樹之
光可
母亡者
勑朕贄鬯世室欽柴泰壇合享天地升配祖考備物牲
幣所以展奉先之誠䟽恩存沒所以廣顯親之孝某亡
母某氏言容著範禮訓傳家沼沚宣勤珮環有節果生
王國之彦久服朝家之寵宜因珪組之榮用追湯沐之
賜可
百官妻
勑夫家道正而天下治盖國風之始人倫之大皆本於
夫婦也朕潔誠毖祀奉先追孝外修牲幣之薦内有粢
盛之助翕受百禄敷錫四方樂與羣倫恩被伉儷某妻
某氏柔明著美淑茂流聲居無出閫之言動有鳴環之
節作嬪良士服我周行宜開石窌之封以寵金閨之籍
俾其齊家輔國有所先後則庶幾乎治矣
王相公贈官
勑朕躬執珪幣升侑祖宗盖所以報本崇祀奉先追孝
簮組在列亦念其親宜推茂恩上及先正某父某邦國
元老經綸&KR0839;材毗贊冲人爕調至化内脩百度外撫四
夷豐功格天遺愛在物厥有善繼齒於朝序用䟽泉壤
之澤追錫天臺之寵密章為賁幽穸之光可
工部侍郎參知政事陳執中三代曾祖嵩贈太
子太傅宜特贈太傅
勑國家䟽爵而尊賢稱情而制禮其德懋者其位顯其
任重者其數優體貎之臣式參柄用襃賁之禮宜及曾
闈某官曾祖某令望浚明雅懷冲曠含章不伐積善有
開貽厥孫謀弼我朝政錄其先範式佇遠猷俾從儲寀
之榮超居帝傅之重下光泉戶庸顯世勞可
曾祖母黃氏贈郢國太夫人
勑國家升用輔臣襃崇先正所以展子孫之志示朝廷
之光昭起國封用賁嬪則某官曾祖母黃氏徽柔植性
淑懿流聲服圖史以增華布言容而成訓綽著可嘉之
美果膺有後之祥贊台鼎之崇上恢祖閥錫山河之賦
式耀泉扄
曾祖母黃氏追封德陽郡太夫人
勑朕圖任舊臣共政期致於治追賁及於三世以旌其
遺懿餘烈之有紹也某官曾祖母某氏作嬪茂族柔明
著聞閨閫之則人以為訓福不在其身而在其後厥有
俊傑用勵翼於皇家欲其輔朕以紹文考之耿光故顯
其祖之配而唘之國逝者其鑒兹可
祖光嗣太傅遷太師
勑夫德之所積其流必廣善之所鍾其後必大故挹其
流者知其源用其後者顯其祖此國家訓人之道臣子
興宗之美也某官祖某五代之季養志丘樊榮利内恬
羽儀外戢位不充於當世福乃流於後昆子舍稱賢先
朝倚之為棟幹孫謀襲美冲人用之為股肱頃貳樞庭
已彰懋績參持國柄冄佇明謨爰念世勞用推祖閥大
門之懿奕葉可稱俾繇帝傅之崇式進師臣之秩漏泉
垂澤聿備徽章可
祖母孫氏贈安國太夫人
勑慎簡賢佐上所以緝寧邦家追崇祖室下所以申順
情禮家聲克劭閫則攸先某官祖母某氏柔嘉秉德幽
閑成性珩璜中節蘋藻敦風克垂燕翼之謨篤生弼諧
之哲福既宜其家室澤宜滲於泉壤誕啓土宇用賁松
楸可
父恕太師中書令尚書令榮國公改封許國公
勑昔鄭武公父子並為周司徒天子有衮服之賜詩人
著緇衣之詠盖預執國柄號為世官古難其人今得良
佐美其子而追襃其父亦古之制也某官父某亮節致
君周才應物事我烈祖鬱為名卿總邦計而經入有章
贊宰司而裁成無外粤有令器克紹先基吾欲使天下
知才臣之子復參大政故以節召還而共邦事嘉其善
述之志用霈流根之澤可
母李氏贈崇國太夫人
勑國家之制同體莫重於股肱人子之心揚名以顯其
父母朕所倚注義有襃崇某官母某氏生自德門嬪於
邦彦淑靈著詠宜家室而浸昌聖善流稱穆閨闈而有
翼我有良輔爾之令人式昭鬷假之賢本自斷機之教
加之象服用飾幽泉可
母王氏贈鄂國太夫人
勑夫能擇其臣者君之明能顯其親者子之孝總是二
美朕所冀焉某官母某氏節茂采蘋德昭流荇夙彰婦
順克振閨風是生俊良為予輔弼爰洒漏泉之澤用表
宜家之賢寵以副笄光於幽穸可
皇后曾祖太師尚書令兼中書令追封魯國公
曹芸可追封魏國公
勑朕接千歲之統逆三神之釐致孝克享亶誠昭薦馨
香上逹明靈降鍳渙發大號被於四方荷祖宗之休成
吉蠲之禮粢盛之潔實惟内助欽其遺懿宜示追襃皇
后曾祖某稟常山之英負全趙之勁雖羽儀未展而堂
構聿隆篤生元勲事予藝祖豐功在物茂德庇人肆惟
𦕈躬得是天合嘗極人臣之贈用昭肺腑之榮更徙大
國之封以為中宫之寵可
曾祖母追封陳國太夫人張氏可國太夫人
勑朕合祭天地升配祖宗四海來助百神咸秩翕受介
祉敷錫庶邦重念夫源之深者其流必長德之積者所
憑必厚朕既恭執鬯瓉上奉七世而中宫敵體以母天
下肆其襃贈之典宜及曾闈俾其三廟異室同榮合配
兹惟享國之樂行古之道也某氏毓德貴門作嬪令族
能謹卜隣之教以成興宗之福俔天作合實荷遺懿滲
泉流澤庸均茂渥徙封湯沐垂耀泉途可
父贈開府儀同三司太師兼中書令曹玘可贈
尚書令
勑朕承七廟之重守億年之基奉順先猷欽舉元祀祼
獻宗祏槱燎圜壇三神垂禧百禮咸秩大均霈澤被於
綿區矧惟中宫之尊内治所主固宜同兹介福光於外
宗思美周姜之儀庸表塗山之盛皇后父某積德至厚
含章特立生自元勲之門專於儒者之行摛光令族坦
夷曠之懷握蘭華省抗令終之節雖當世不顯而流福
無窮俔天發祥嬪虞作合奉祖宗之祀共罄純誠荷天
地之休實繄遺烈式崇襃賁用企儀刑俾自龍池之榮
更茂天臺之秩庶光壤樹式耀桂宫可
母贈吳國太夫人馮氏可國太夫人
勑朕贄鬯清廟欽柴泰壇精誠備至神明昭格而又恭
發謚册追奉閟宫上遵建隆之典聿同章聖之懿孝思
克展祠事有嚴還御端闈渙發大號受天百禄敷佑四
方眷言内助同兹茂祉等其立愛之念頒此顯親之榮
某氏積善有開含華不耀自守珩璜之節克謹葛覃之
訓采蘋之職遺範於華宗夢月之祥有歸於禁掖爰布
漏泉之澤用展結䄜之思式加象服之儀聿重閨門之
賁可
德妃沈氏曾祖升贈太師宜特贈尚書令
勑朕丕承洪緒稱秩舊章羞潔粢盛親享清廟贄奠珪
幣祗薦柴壇神靈降格福祉休應思與率土同此純禧
外庭搢紳朕之輔佐咸布寵澤被於存亡矧惟先朝妃
御恊宣隂化宜有恩榮逮於祖禰某官純誠格物懿行
聞時聿生柱石之賢以為廊廟之用積德至厚流福無
涯肆惟曾孫實參内職荐被密章之寵彌增壤樹之光
宜加三獨之榮以示六官之美可
曾祖母追封燕國太夫人華氏宜封國太夫人
勑朕親享太室展追養繼孝之誠毖祀圜丘成報本反
始之禮精意所感繁祉來同内外職司恩渥咸被某曾
祖母某氏婦順修飭母道嚴明聿生佐命之賢以濟奕
世之美調鼎之彦已顯於廟堂采蘩之範更流於宫掖
今以雀釵之貴荐加象服之榮推此恩華共光存没可
祖贈太師尚書令冀王倫宜特贈兼中書令
勑朕嗣守丕業奉順先猷三歲一郊百神受職芬芳上
達明靈降休式敷純嘏浹於區域恩被於遠當由近始
澤浸於外必自内均某祖某以廊廟之才逄風雲之會
功在彛鼎位登台衡厥有令孫備職先朝坐論婦禮有
光彤管因此視卿之秩嘗啓真王之封宜兼雞樹之榮
更耀密章之賜可
祖母追封秦國太夫人田氏
勑朕純孝以奉於先廟精意以事於圓穹祼獻必虔燔
燎惟謹而天地並貺神靈降休致函夏之大寧荷文考
之成烈羣后追同於謚號貴嬪當優其情禮褒賁祖妣
舊有典章某氏早流淑聲作合元宰隂德至廣後嗣其
昌肆惟宫闈得彼恭懿彤管之職為式掖廷副笄之榮
宜均逝者可
父繼宗贈兵部尚書宜特贈
勑朕昭事上帝懷柔百神繼孝宗祏薦誠吉土仰荷純
祐爰霈茂恩内外之職存亡被澤某名臣之子賢行著
聞早垂紳而立朝嘗象河而命秩粤有令淑備於嬪嬙
祗事先朝恊贊内職肆惟追賁殊於外庭宜進天臺之
班式為泉壤之耀可
母追封福昌縣太君吳氏宜特追封
勑朕世室執鬯泰壇升煙昭薦至誠以荷並貺誕布德
澤均被幅員眷惟掖廷宜同介福某母某氏淑靈素著
聖善有聞家庭甚嚴子姓蒙順選納之盛遘於先朝褒
賁之崇屢光幽穸茂恩所及營魂有知可
樞密王太尉三代
曾祖建福贈太師中書令可贈兼尚書令餘如
故
勑朕親享七廟昭事上靈牲玉備具粢盛豐潔百神咸
秩二儀以和嘉與率土同兹介祉眷惟俊傑參掌樞務
能緝熙於庶政宜褒賁於遥源具官曾祖某秉德有經
含華内照不希當世之譽克集高閎之福皇家啓運嘗
得佐命之勲𦕈躬繼統更獲同寅之輔屬嘉壇之已事
均惠渥以無垠宜因右省之崇兼進中臺之秩錫兹明
命式耀幽阡可
曾祖母追封魏國太夫人賈氏可追封國太夫
人
勑朕躬欵宗祏祗薦靈壇三神以和百禮咸秩誕受禧
祉均被臣鄰矧惟輔弼之聯素展忠勤之效宜示便繁
之數追賁曾高之室某曾祖母某氏言容有則宗姻為
範卜鄰傳芳早勤胎教斷織成訓聿光彤史福善所積
源流必長垂休後昆冄世為輔人本其祖澤流於根更
開大國之封以為令族之耀可
祖祚贈太師中書令兼尚書令可追封國公
勑朕清廟奉先柴壇薦信天明地察克侔昭事之儀祖
德宗功叙於陟配之典肆類成禮百神垂休發為霈澤
被於函夏樞近之職寵數宜隆某祖某懿範閎遠素行
夷曠愷悌之政存乎風謠鼓鼙之勲著在方册末年冲
退脫迹寵榮世生忠賢為國輔弼閥閱相繼邦家所毗
嘉孫謀之有成增公爵之攸重可
祖母追封陳國太夫人嚴氏可追封國太夫人
勑朕祗薦祖宗合享天地精誠上逹神靈來顧含生之
倫㒺不蒙澤某官祖母某氏德芳蘭芷行潔冰玉女儀
修飭母道嚴明肆惟令孫克奉慈訓對掌機軸備悉忠
誠追述遺懿用增恤典蓼蕭之澤泉壤為光可
父溥贈尚書令兼中書令追封魯國公可贈太
師
勑朕嗣保丕基奉順舊典致誠恤祀尊祖配天四海駿
奔三神純佑誕布霈澤被及中區矧惟參典機衡陟降
左右因予繼孝之志持厚顯親之榮某父某佐命元勲
興邦碩老經綸王業勤勞我家翼賁竭其股肱締搆同
於柱石雲龍胥會寰海具瞻功格皇天德垂後裔肆惟
令嗣輔予冲人祗畏一心贊襄萬務陪祠展肅追遠均
恩宜因國爵之榮更益帝師之重可
母追封齊國太夫人常氏可追封國太夫人
勑朕統承鴻祚稱秩明禋親享七室升侑列聖嚴恭寅
畏克終祀事歛時百禄敷錫兆民嘉與輔臣共蒙繁祉
某母某氏柔明著美淑茂流聲從婦順而有融鍳女圖
而成德聿昭慈訓克懋閨風勖子舍以能賢被國恩而
為耀冄加象服式賁松墟可
母追封丹陽郡太夫人申氏可追封國太夫人
勑朕齋明䘏祀祗祓薦誠親陟靈壇恭奠嘉玉百神望
秩四海駿奔推此介福發為大號粤惟良輔宜先茂恩
某母某氏託質華族作嬪良士德有春蘅之芬行含秋
霜之潔聖善之福克昌厥後式嘉肯堂之嗣庸洒漏泉
之澤可
兄貽正贈太師可贈中書令
勑朕祗脩祼鬯躬執珪幣至誠蠲潔上帝顧臨九州駿
奔萬國嘉靖思與臣庶同兹休祉矧以國婚之重宜廣
天倫之愛某兄某名臣之子素行自餙早登赤韍之士
尤號白眉之良功昭於時位不充量屢推恤典以寵華
宗庸為戚里之榮亦表相門之美增崇西省式賁京原
可
嫂追封鉅鹿郡太夫人魏氏可追封郡太夫人
勑朕親欵祏室恭陟泰壇昭薦至誠用伸美報翕受景
貺均被函宇眷惟輔政之臣當厚元宗之寵某嫂某氏
幽閑飾性柔懿流聲宜家室而有歸訓閨門而允穆粤
有賢傑贊予樞機庸啓郡圻之封以表天姻之重丹軿
增賁窀穸為光
富副樞三代
曾祖處謙贈太子少保可贈太子太保
勑朕欵七世之廟以展孝思陟八觚之壇以嚴祀典神
靈昭格福應休嘉荷天之禄敷祐於下惟時邦傑恊宣
機政克奮同寅之力聿成共濟之美庸襃先範宜渙茂
恩具官某曾祖某摛光内融含德獨秀動為禮義之表
居為丘園之賁藹流令則實生懿孫皆憑曩基用成遠
器盖示遥源之寵追升儲傅之華賁此幽泉用昭榮祚
可
曾祖母追封彭城郡太夫人劉氏可追封陳留
郡太夫人
勑朕親執鬯瓉祗薦牲玉蠲潔至誠昭示大報九州率
職不為獨恭百神降祉靡敢專饗嘉與良輔同此純休
具官某曾祖母劉氏家有表儀動循禮訓珩璜中節沼
沚宣勤源流深長福祚繁衍是生俊傑為朕股肱宜因
國棟之憑冄錫郡封之寵式彰遺訓垂耀幽阡可
祖令荀贈太子少傅可特贈太子太傅
勑朕奉祖宗之謨承天地之貺修崇元祀用昭美報翕
受景福敷錫庶邦輔佐之臣名禮當厚推恩及於祖禰
同德均其誠孝具官某祖某懿行絶俗精識鈎深天生
忠厚之資家襲義方之訓克茂世閥聿成孫謀參處機
衡之重時惟廟社之福嘉是遺懿宜推茂寵俾從三少
之選超登二傅之崇下飾泉扄用隆襃典
祖母追封金城郡太夫人趙氏可追封南陽郡
太夫人
勑朕純孝以祀宗祧精意以享天地芬芳上逹肸蠁下
臨歆承洪休渙發大號爰均追遠之澤庸廣奉先之禮
具官某祖母趙氏閨壼著範宗婣為則婦順自飭慈誨
有成訓彰圖史福流後裔冄賁丹軿之寵用昭幽穸之
光可
父言贈太子少師可特贈太子太師
勑朕昭孝薦誠報本崇祀執瓉世室升煙泰壇馨香遠
聞靈祗克享萬國嘉靖庶物繁膴實荷神貺敉寧緜區
斯皆輔佐恊恭夙夜宣力共致至治洽於飛沉宜推茂
恩兼被存沒樞密副使富某父某識度周物文敏起家
名高邦伯之政職重郎曹之選位不充量福流後昆粤
生柱石之材克成廊廟之器庸嘉許國之愿實本教忠
之德冄優恤典式顯世勞可
武溪集卷十一
