竹坡詩話詩文評類
提要
(臣)等謹按竹坡詩話一卷宋周紫芝撰紫芝
有太倉稊米集已别著錄此其論詩之語集
外别行者也考周必大二老堂詩話辨金鎻
甲一條稱紫芝詩話百篇今本惟存八十條
又山海經詩一條稱竹坡詩話第一卷則必
有第二卷矣今本祇一卷蓋殘缺也必大嘗
譏其解杜詩綠沉金鎻之疎失又譏其論陶
潛刑天舞干戚句勦襲曾紘之說又譏其論
張耒譙國集綻字葩字一條皆中其失他如
論王維襲李嘉祐詩亦沿李肇國史補之誤
其論柳宗元身在刀山之類亦近于惡諢然
如辨嘲鼾睡非韓愈作辨留春不住詞非王
安石作辨韓愈調張籍詩非為元稹作皆有
特見其餘亦頗多可采中有李白柳公權與
文宗論詩一條時代殊不相及則傳寫之誤
也乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
