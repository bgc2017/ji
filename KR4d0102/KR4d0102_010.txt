附錄本傳(見宋景定建康志)
鄭公介夫諱侠其先光州固始人四世祖俖唐末隨王
氏入閩遂為福清人甫冠遭妣黃氏憂念家貧親老弟
妹衆多慨然自誓當苦學以成名治平二年公隨父暈
赴江寧府監税得清涼寺一小室閉戶讀書時王安石
以中書舍人持服寓江寧公携所業往見蒙安石稱許
治平四年擢進士甲科年二十四調光州司法以歸安
石服除起知江寧府相見愈厚及公赴浮光安石入參
大政興利除害言無不行公平日雅重安石以為堯舜
三代君臣相遇有為於世太平可期月而望已而青苗
免役方田保甲市易等事相次施行民間不以為便會
光有疑獄數事公以讞議傳奏為安石言之報下皆如
公請公感知已欲盡忠以告秩滿不復移令遂為入都
之行時熙寧五年春也公行所過田父野老必從訪問
新法利害荅者無一人言其是至京齋戒具書見安石
甚奬之再見乃及試法之事時初行試法之令選人中
者補京官公辭以未嘗習法三見而問近何所聞公略
言青苗免役數事與邊鄙用兵在侠心不能無區區安
石不荅左右遽請公退自是不復見但時於門下具實
封反復極言新法之為民害皆不報一日鄉人張勱来
訪忽責介夫何好矯之過公問所以勱曰丞相令介夫
試法不就何也公曰朝廷新立此科以待練習文法之
士必使無絲髮濫得然後可以勉飾後人侠素非習法
但因浮光有四五件疑獄所司議法殊不與人情相近
職在法官不得不詳審乃於本條中自令式格律散行
推考乃得其當故以傳奏輙蒙丞相是而行下其餘條
貫實未嘗見丞相以此見謂明習故使試法是以不能
為能誤丞相之知以苟進取此則欺天誣人侠雖餓乞
所不敢為也久之得監在京安上門辭安石安石曰却
受監門去意殊不悦公在門局會丞相以春社還由本
門法當迎揖道左安石一見惻然面加慰勞明日王某
来以其父度支欲與諸公薦公試法切須願就蓋丞相
意也公對如荅張深道之言事遂寢未久置修經局安
石使其姪壻黎東美訪公云丞相欲令元澤辟公檢討
公言檢討以備闕遺侠讀書無幾將何以備檢討之責
此與試法何異因以書詩愧謝丞相已而黎生再来具
言丞相致意凡入仕且要改得一京官然後可别圖差
遣何得介僻如此公曰侠自浮光入京本求一席地執
經丞相門下耳初不知官有美惡高下不意丞相一旦
當路發言無非以官爵為先所以待士之来者如此而
已果欲援侠而成就之區區所獻有利民便物之事行
其一二使侠進而無愧不亦善乎黎生去後數日復来
問何事欲言時免行市利等税錢京師細民及商旅尤
以為苦如負水拾髮擔粥提茶之類皆有免行不輸錢
者毋得販鬻市道門司商稅院並行倉法專攔月賦食
錢每正稅百文外收事例錢十文以給之謂之市利錢
逮法之行正稅不及十文者亦收市利十文其末反重
於本百姓至與專攔死爭監官委曲諭以新法乃怫然
投錢而去公覩其害言於丞相數矣至是又具書并陳
青苗免役等弊事因黎生獻之未幾令下小夫禆販者
免充行舊稅重者十减六七其大者將謂以次施行已
而竟無所聞時安石有詩曰何處難忘酒君臣會遇時
高堂拱堯舜密席坐臯䕫和氣襲萬物歡聲連四夷此
時無一盞孤負鹿鳴詩公聞而和之曰何處難緘口熙
寧政失中四方三面戰十室九家空見佞眸如水聞忠
耳似聾君門深萬疊焉得此言通亢旱日久自去年七
月不雨至於三月民間焦熬殊無生意公度安石終不
可諫乃以本門所見冬春以来三路流離之民每風砂
霾曀大者車乘小者負擔扶老携幼蔽塞道路羸瘠愁
苦身無全衣城外饑民朝晚入城買麻籸麥麩之類合
米為糜或茹木實草根以活及其質妻鬻子狼狽困苦
之狀至於身被鎻械而負瓦揭木賣以償官者纍纍然
於道公不忍坐視乃呼畫工列為一圖裁書詣閤門投
進不納遂於本門勾馬遞於銀臺通進司奏為密急事
仍自劾擅發馬遞之罪其書曰臣伏覩去年大蝗秋冬
亢旱迄今不雨麥苗焦枯黍粟麻豆粒不及種旬日以
來米價暴貴羣情憂惶十九懼死方春斬伐竭澤而漁
大營官錢小求升米草木魚鼈亦莫生遂蠻夷輕肆敢
侮君國皆由中外之臣輔相陛下不以道以至於此臣
竊惟災患有可召之道無可試之形其致之有漸而其
来也如疾風暴雨不可復禦流血藉尸方知喪敗此愚
夫庸人之見古今有之所貴於聖神者為其能圖患於
未然而轉禍為福也方今之勢猶有可救願陛下開倉
廩賑貧乏諸有司斂掠不道之政一切罷去庶幾早召
和氣上應天心調隂陽降雨露以延萬姓垂死之命而
固宗社億萬年無疆之祉夫君臣際遇貴乎知心以臣
之愚深知陛下愛養黎庶甚於赤子故自即位以来一
有利民便物之政靡不毅然主張而行陛下之心亦欲
人人夀富而躋之堯舜三代之盛耳夫豈區區充滿府
庫盈溢倉廪終以富衍彊大誇天下哉而中外之臣略
不推明陛下此心而乃肆其叨懫劓割生民侵肌及骨
使之困苦而不聊生坐視其死而不恤夫陛下所存如
彼羣臣所為如此不知君臣際遇欲作何事徒只日超
百資意指氣使而已乎臣又惟何世而無忠義何代而
無賢德亦在乎人君所以駕馭之如何古之人在山林
畎畆不忘其君芻蕘負販匹夫匹婦咸欲自盡以贊其
上今陛下之朝臺諫默默具位而不敢言事至有規避
百為不肯居是職者而左右輔弼之臣又皆貪猥近利
使夫抱道懷識之士皆不欲與之言不知時然耶陛下
有以使之然耶以為時然則堯舜在上便有䕫契湯文
在上便有伊吕以至漢唐之明君我祖宗之聖朝皆有
忠義賢德之臣布在中外君臣之際若腹心手足然君
倡於上臣和於下主發於内臣應於外而休嘉之德下
浸於昆蟲草木千百世之下莫不慕之獨陛下以仁聖
當御撫養為心而羣臣所以和之者如此夫非時然抑
陛下所以駕馭之道未審爾陛下以爵禄名器駕馭天
下忠賢而使之如此甚非宗廟社稷之福也夫得一飯
於道傍則皇皇圖報而終身饜飽於其父則不知德此
庸人之常情也今之食禄者往往如此若臣所聞則不
然君臣之義父子之道也故食其禄則憂其事凡以移
事父之孝而從事於此也若乃思慮不出其位尸祝不
代庖人各以其職不相侵越至於邦國若否知無不言
豈有君憂國危羣臣乃飽食饜觀若視路人之事而不
救曰吾各有守天下之事非我憂哉故知朝廷設官位
有高下臣子事君忠無兩心與其得罪於有司孰與不
忠於君父與其苟容於當世孰與得罪於皇天臣所以
不避萬死深冒天閽以告訴於陛下者凡以上畏天命
中憂君國而下念生民耳若臣之身使其粉碎如一螻
蟻無足顧愛臣竊聞南征西伐者皆以其勝捷之勢山
川之形為圖而来獻料無一人以天下之民質妻賣兒
流離迯散斬桑伐棗拆壊廬舍而賣於城市輸官糴粟
皇皇不給之狀為圖而獻前者臣不敢以所聞謹以安
上門逐日所見繪成一圖百不及一但經聖明眼目已
可咨嗟涕泣而况數千里之外有甚於此者哉如陛下
觀圖行臣之言十日不雨即乞斬臣宣德門外以正欺
君謾天之罪如稍有所濟亦乞正臣越分言事之刑時
七年三月二十六日也疏入神宗皇帝覽畢反覆觀圖
長噓者數四即袖以入是夕上寢不寐翼早命翰林承
旨韓維知開封府孫永體量免行錢先放元不係行人
投納到錢萬三千餘貫又實計免行錢除每歲所頒外
並放又命三司使曾布體量市易司農寺發常平倉放
商稅務及諸門稅錢三十文以下市利錢二十文以下
令殿前馬步軍司及熙河路開具未用兵以前所管若
干兵即日所管若干兵令三司具治平以前熙寧以後
歲之出入各著於令河東河北陕西諸路具民物所以
流離之因又有旨青苗免役竝權罷追索方田保甲竝
罷如此之類十有八事民間讙呼相賀四月一日下詔
責躬許内外臣僚實封言事越三日大雨遠近霑足自
公上疏至是纔及浃辰初七日早朝羣臣既賀雨神宗
出公所進圖狀宣示宰執且責之曰卿等每言法度修
明禮樂興行民物康阜雖唐虞三代無以過今来外事
如此丞相以下各謝罪上問丞相鄭侠何如人王安石
對曰嘗從臣學是日有旨放公擅發馬遞之罪安石即
還府第不入中書遷定力寺求出於是中外方知三月
二十七日以後所行皆因公入文字一時用事者莫不
切齒爭言於上或以為心狂或以為非毁良法或以為
擅發馬遞驚御乞追逮所司勘罪御史臺直請以公付
臺推勘遂有旨下開封取勘是時臣庶欲應詔言事者
甚衆聞此皆沮縮唯司馬温公輩一二文字得達上前
憸佞之黨日於匭函假名投書乞畱王丞相堅守新法
仍乞治公狂妄之罪已而熙河小捷羣姦乘此力進其
說吕惠卿鄧綰之徒言於上曰陛下網羅英俊數年以
来忘寢廢食僅成此數事天下方被其賜一旦用狂夫
之言罷廢殆盡豈不輕信至相與環泣上前於是新法
牢不可攻矣安石既已懇辭去位遂出知金陵而薦吕
惠卿代已即除參知政事惠卿拜職之日京師大風霾
黃土翳席逾寸公又上疏言天寳之亂國忠已誅貴妃
未戮人謂賊本尚在今安石雖去而惠卿復用事雖不
同勢豈少異蓋安石本為惠卿所誤以至於此既已覺
知仍復遂非以相拔援其實表裏自相膠固夫豈念宗
廟社稷之重且惠卿能終無背安石耶奏入不報又為
市易事與吕嘉問力辨乞不用嘉問舉狀是時西師屢
動公上疏力言邊兵不已為大不祥其言反復累十餘
紙皆細書密行且言大兵之入諸部羌人相率捍禦謂
之賊兵夫中國謂羌為賊者正謂其掠我赤子奪我畜
産也今我師亦然彼何得不以為賊乎且中國與四夷
猶井上井底之異也井底之人欲出而已井上之人豈
有欲入者哉知此則居井上者常當安井底之人然後
井上可得而安也又從而苦之何哉夫中國者子女玉
帛之所聚文章禮樂之所出食稻粱衣文錦决無入蠻
夷之心也彼風沙晦冥齕草飲水寒則皴裂暑則暍死
日夜思中國之樂而不可得彼驅而来者猶拔井底之
人而出之平地此驅而去者猶擠井上之人而赴井底
是以屢戰屢敗也上覽罷属熙河奏捷殺戮甚衆上為
惻然諸姦患公入文字不已遂取開封所勘擅發馬遞
事行下刑部定罪罰銅十斤取旨勒停本候郊霈調官
出京日見羣臣誣㒺天聽懷不能已復取唐書魏徵姚
崇宋璟及李林甫楊國忠盧杞傳為兩軸題其一曰正
直君子社稷之臣事業圖其一曰邪曲小人容悦之臣
事業圖迹在位臣僚欺君誤國之事暗合林甫輩而反
於姚宋者各以類標題復為書上之事皆畫一執政大
怒言於上以為謗訕朝政追毁出身以来文字送汀州
編管尋追回推勘獄成改送英州編管公雖譴逐言笑
自若冒盛寒徒步至貶所未嘗有悴容真陽俗鄙率未
知向學公至為陳君臣父子大誼翕然化之畱英十年
學者日衆樞密直學士陳襄行經筵日論薦當世之士
自司馬公而下三十三人最後言鄭侠小臣愚直敢言
如此是亦發於忠義非陛下矜憐其志而使得生還誰
復為侠言者神宗未暇收用會哲宗皇帝登極恩霈放
還時内翰蘇軾還朝與孫覺虞太寧等上疏薦公及王
安國之子斿曰臣聞國之興衰繫於習俗若風節不競
即朝廷卑故古之賢君必厲士氣務求難合自重之士
以養成禮義廉耻之風臣等伏見英州編管鄭俠以小
官觸犯權要冒死不顧以成直言今来朝廷赦侠之罪
復其舊官經今逾年而侠終不赴吏部參選考其終始
出處之大節合於君子殺身成仁難進易退之說若朝
廷不少加優異則臣恐侠浩然江湖往而不返若一旦
命先朝露則有識必為朝廷興失士之歎已而就除泉
州州學教授秩滿諸生願畱州奏得再任元祐八年丁
通直憂服除授泉州錄事參軍元符元年凖𠡠再送英
州編管徽宗皇帝即位大赦東歸知廣州朱師復上表
薦公有旨復官又除泉州教授未幾改差監潭州南嶽
廟未被𠡠復追毁前命勒停時崇寧元年也五年八月
復將仕郎許叙用公不復出矣取所居山名自號大慶
居士還鄉所存唯一拂而已故自號一拂居士性清儉
布衣糲食終其身或以為言公曰無功於國無德於民
若華衣美食與盗無異州倅許景衡過公廬見其飲具
皆白鑞既去遺以銀器請易之辭曰不鬻則質之非貧
家所常蓄也然喜賓客誨誘學者孜孜不倦客至無貴
賤輙畱與飲率不過蔬果一肉適飽而已且為陳古今
忠孝之道聖賢立身之本家雖不裕於財嗇用而廣施
未嘗有靳吝之色雖流落頓挫之餘一話一言未嘗不
在君父覩政役繁興民物嗷嗷但顰顣而已嘗作觀碁
詩有傍觀饒好着當局奈嗔言坐觀成敗者安得不驚
魂之句憂國之思深矣宣和改元八月二日考終享年
七十九邑中長老諸儒相與立鄭公坊以表其閭圖其
像祀於學建炎褒錄熙寧元祐忠讜之世贈朝奉郎授
其孫嘉正廸功郎越州山隂縣尉不數年以朝散郎知
建昌軍曾孫謩舉進士嘉定六年賜諡曰介今清凉寺
有祠即公讀書處也
鄭介公諡議(見西塘先生集)
議曰諡以官品得法之常也諡以節行得法之非常也
國家以常者伸義則夫非常者固弗以輕予也三山鄭
公死於宣和官正九品紹興追贈秩視七品肆我主上
褒崇名節風厲来世於是特旨賜諡奉常其可以常書
乎熙寧新法王安石忮忍專欲劫制於上吕惠卿之徒
姦險小人締交於下蔽主誤國忽天誣民元老名儒疏
擯殆盡鄭公昔師安石思報知已緘書屢進牢不可反
憂憤忠懇圖所目覩述為奏篇使斯民顛連流離憔悴
艱阨之狀畢陳於前而當時椎膚剥髓斂掠不仁之政
悉聞於上神考惕然動悟夜寢不寐旦即勑罷某事某
事之不便於民者凡十有八責躬求言久旱以雨蓋公
是時監門一小吏耳越職冒言至於擅發馬遞甘蹈鼎
鑊而不之顧安石由是以去位要君而用事小人環泣
上前目公狂夫欲正其罪公復累上書明斥惠卿指為
賊本與吕嘉問力辯市易且極論邊兵不已為大不祥
羣黨攻之遂罷門局公尋復取魏徵姚崇宋璟及李林
甫楊國忠盧杞等傳迹在位者所行之事其合於林甫
輩而反於姚宋者類而比之畫一以進感奮激切言無
用隠奏入執政大怒興獄文致公於是有真陽之行逮
元祐初命為泉州教授元符元年再送英州崇寧之初
既起復停竟不果叙用以沒公自少刻勵於學書無所
不讀而貫以一理其序自以為上不諛公卿下不原鄉
黨水火可蹈而議論不可回以四方萬里之飽煖為己
之飽煖四方萬里之欣戚為己之欣戚其志何如哉不
幸逢新法鼎沸之時欲以杯水救輿薪之火精誠貫徹
能使九重之邃洞見幽僻披圖長噓弊法立變人情驩
呼天意感回吁亦偉矣在英十年陶冶風化俗以知學
文忠蘇公論薦之詞有曰侠以小官觸犯權要冒死不
顧以成直言又曰考其終始出處之大節合於君子殺
身成仁難進易退之誼元祐欲用而未達紹興追恤而
未盡歴七十有餘年乃克議易名之典豈非勸奬忠直
實我祖宗之家法而天則畱之以助今日更化之善意
乎然則諡孰為稱曰諡之美者多矣公居之何慊然與
其得夫人之所同者孰若得公所自許者之為貴公名
侠介夫其字則介云者公生平之所自許者也冠字死
諡其義一也先儒有言古之為諡者取於名取於號取
於字况在諡法知死必往曰介執一不遷亦曰介方公
書初上固曰陛下觀圖行臣之言十日不雨即乞斬臣
宣德門外以正欺君慢天之罪如稍有所濟亦乞正臣
越分言事之刑洎書再上又曰臣言非耶乞斬臣於衆
人之所以塞流言洶洶之路此可謂不以利害禍福遷
其所守死而必往者矣後之人聞公介然獨立不懼之
風其忠氣義烈千載猶可興起也請諡曰介
鄭介公諡覆議(見西塘先生集)
議曰故贈朝奉郎鄭公既沒九十有六年詔有司特議
其諡公名侠字介夫太常博士謂古者有取諡於字之
義又謂公平生行事合於知死必往執一不遷之法請
諡以介按公本從王丞相安石學熙寧中王丞相以政
事毒天下公規之不受丞相誘公以利公不為動顧方
以區區抱關小吏上疏極言丞相之失且圖所見小民
流離困苦之狀自城門附馬遞達銀臺通進司為密急
事以奏忠誠懇惻上感天聽上為行其所言十有八事
中外竦動王丞相既罷公連上書論吕惠卿姦狀尤切
公雖坐此得罪竟坎坷終其身然百歲之後讀其書想
其人凛然生氣如公之在目也嗚呼可謂介矣抑嘗考
公平生所歴蓋自罷監安上門謫英州十有二年遇哲
宗即位赦得還元祐中兩蘇公先後言於朝始除泉州
州學教授秩滿再任以憂去免喪授泉州錄事參軍元
符初年再貶英州後雖復以赦還而終老不復用矣夫
介然特立於衆小人之中其介猶可及也介然特立於
衆君子之中其介不可及也元豐以前元符以後公之
不合固宜當元祐時元臣秉鈞衆正滿朝起於謫籍起
於州縣起於巖穴者蓋不可勝數公之犯顔忘身宜在
諫官御史之選而再命分教復為糾曹十數年間不出
温陵之境當時任引彙之責者於此不為無憾而公之
不肯少屈以求合者至此益可見矣易曰介如石孟子
曰柳下惠不以三公易其介公其有焉初臺獄既就吕
惠卿議當公大辟神宗曰侠所言非為身也忠誠亦可
念豈宜深罪神宗聖明萬無殺直臣理公每上書輙曰
臣言不當乞斬臣首則進言之時公固先以死自處矣
非知死必往歟自熙豐至於元祐至於元符至於崇寧
宣和時事屢變而公介然如一非執一不遷歟博士議
是定諡曰介
一拂先生祠上梁文
公未第時隨父之官江寧得清凉法堂西偏一
室名瑞像閣閉戶讀書即從學王金陵時也後
人名其所為介公讀書堂嘉定十四年總領商
公碩肖公像建祠於此名一拂先生祠
伏以抗疏安上門天下共高於直節讀書清凉寺主人
首訪於遺蹤凛生氣之猶存慨故家之無幾乃即寒齋
之舊聿嚴繪像之祠恭惟西塘先生介公學道欲如孔
顔事君必惟堯舜官爵非所望豈法科書局之能招清
儉終其身視美食華衣而若凂幾歎旁觀之好着要因
所見以為圖留英十年在泉三仕雖困厄流離之相繼
獨剛方勁正之不回嘿予龍期曾止朱塘之水寧憂蛇
伏自安寳梵之居貫通神明始終真實再貶於元符而
復官於崇寧之後追贈於紹興而賜諡於嘉定之初時
自為之屈伸我何有於榮辱鄭公坊裏已表門閭瑞像
閣前尚餘屐齒尋書卷酒瓶之地薦寒泉秋菊之盤堂
上德容聳萬竹清風之勁槖中奏藁奪列星秋夜之光
何妨半山老子之卜鄰更許鐵冠道人之入夢奉使總
領郎中挺然風誼同此襟期當飛芻輓粟之時豈專足
食思立懦廉貪之士示不忘君壯一拂之清高起百年
之文獻不特發此邦之秘亦可占斯道之興爰舉修梁
載形善頌
抛梁東石頭城插翠微中先生萬卷高吟處尚憶寒齋
雪滚風
抛梁西書堂新傍五雲低想像當年忠義氣碧霄秋日
貫晴蜺
抛梁南天外三山翠入簷法眼禪師休說法漏殘書卷
酒微酣
抛梁北坐挹空江煙水綠高風千古照人寒清凉何用
蕭蕭竹
抛梁上舊閣無人思瑞像使星家近鄭公坊獨立西風
懷卓行
抛梁下日照朱欄凝碧瓦只將一拂振頽波定有同心
来賀厦
伏願上梁之後士知所學家有其書抱關勿卑於小官
考槃當明於大義秋風凉殿徒懷江山草樹之悲晝日
禪關共作亭檻松篁之想
按元金陵志鄭公隨父赴江寧得清凉寺小閣閉戸
讀書惟冬至元日歸省時荆公持服寓江寧聲跡相
聞公未嘗往見鄱陽人楊驥學於荆公公語曰鄭監
税一子在清凉讀書聞其人好學可與相就驥如其
言歲正月一夕大雪寒甚通直以酒食餉公公讀書
至夜艾呼驥共飲登寺瑞像閣賦詩曰濃雪暴寒齋
寒齋豈怕哉漏隨書卷盡春逐酒瓶開一酌留孔孟
再斟招賜回醺酣入詩句同上玉樓臺後驥為荆公
誦之荆公喜甚摘其頸聯咨嗟吟諷因為相知上梁
文書卷酒缾云云本此
