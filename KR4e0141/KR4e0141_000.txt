立齋遺文别集類五(明)
提要
(臣)等謹案立齋遺文五卷明鄒智撰智字汝
愚合州人成化丙午鄉試第一時萬安方倚
内官怙權智上公車時道過王恕即立志欲
發其奸丁未成進士改庶吉士會星變遂上
疏擊安及劉吉尹直三大學士及中官雖留
中不報而奸黨銜之次骨反借他事羅織下
詔獄將擬死刑彭韶力持之得謫廣東石城
千戶所吏目卒於官年僅二十六詳具明史
本傳金祺作智墓誌稱所著有立齋集藏於
家考集中初到石城詩第二首後有其友人
順德知縣吳廷舉附注記智自改定中四句
事末又附載寄吳獻臣一書失其姓名論刻
集及作序事則集為廷舉所編次刊刻此本
前有什邡縣訓𨗳李廷梁序稱舊板佚闕按
臺李公芳麓重梓蓋天啟乙丑所刻也凡奏
疏一卷襍文三卷詩一卷智疏劾權奸直聲
動天下於君國之間纏緜篤摰至死不忘無
一毫怨尤之意其辭朝詩有云雲韶聲静拜
彤墀轉覺嬋媛不自持罪大故應誅兩觀網
疎猶得竄三危盡披肝膽知何日望見衣裳
只此時但願太平無一事孤臣萬死竟何悲
與明時臺諫務以矯激沽名者相去萬萬故
詩文多發於至性不假修飾之功雖間傷樸
遫而直氣流溢其感人者固在文字外矣乾
隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
立齋遺文原序
鄒智字汝愚别號立齋又號秋囦蜀之合州人卒年二
十有六先領四川鄉試第一次舉進士授翰林庶吉士
適成化丁未正上龍飛諒隂之始偶值星變智伏闕上
疏力陳是皆大臣不職閹宦弄權所致勸上脩德用賢
以消天變言甚切直于是中外權奸怨入骨髓隂嗾臺
官檢劾煅煉成獄竟以身免謫檄于廣之石城所吏目
遂至竄死天下聞而哀之遺有奏議書啟詩文若干萃
成一帙昔已刊刻傳世觀者靡不敬重愛慕若見先生
面目奈歲久板缺多所不全復承按臺李公芳麓重梓
又已損失不佞幸生先生故里中幼借館先生祠堂肄
業朝夕覩廟貌森嚴生氣凛凜敬服先生慷慨忠愛極
身無二追思六經之言皆古聖賢道德仁義彪炳之徵
惟得天地正直之氣化者乃能與天地相為悠久先生
惟知人臣之義一以王道為心生靈為念故知有吾君
而何懼有權倖知有宗社生靈大計而奚恤夫身家故
其理明其氣勁所以陳說是非利害豪無避諱絶無濡
忍而又毅然奮發如決河堤以灌梁宋之墟如操嚴刃
以搏猛虎無敢嬰其鋒者或又謂其才識亞於賈誼而
規模次第過之其忠欵幾於屈原而無怨誹悲唫之態
其志節類乎陳亮而不事豪俠而又根據義理提挈綱
領以為之宗亦可謂知先生矣然而先生得傳於世者
此也其有光于史冊者亦此也自有宋諸儒沒正學失
傳大義不明自先生出而世道賴以維持惜乎不幸短
命死矣使假之數年忠藎更深造詣愈大豈非斯世斯
民之福哉而先生不幸死矣可無媿於人臣之義而其
不朽之道脈不磨之精光雖死猶生矣此固先生之能
與天地同貞觀者也詎得以常人之脩短論先生哉說
者又謂先生上疏似早當異日為大冢宰極論天下軍
民利病而天下軍民受賜多矣夫先生之上疏也祇知
人臣事君以忠耳初何計夫早暮若必待冢宰方言則
當是時天已垂象以警戒人主而中外大小之臣漫不
為怪而不言使先生亦弗言則人主必視天變為泛常
漠然不加修省不統之乎棄天玩天也哉先生見諸大
小之臣含默熟視故不敢不詳言之耳一言而隂陽之
分明一言而賢奸之品定先生又何不可言及觀辭朝
詩云盡披肝膽知何日望見衣裳只此時但願大平無
一事孤臣萬死更何悲又韻人到白頭終是盡事垂青
史定誰真夢中不識身猶繫又逐東風入紫宸等語愈
知先生忠君愛國出于天性見于言表雖食息夢窹中
有欲言之不盡者向使天下太平無事果如先生意願
又何樂乎有是言也哉峕天啟五年孟夏什邡縣儒學
訓導李廷梁序
