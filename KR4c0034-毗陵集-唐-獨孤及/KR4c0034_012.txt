毘陵集卷第十二
朝散大夫使持節常州諸軍事守常州刺史賜紫金魚袋獨孤及
墓誌下(十一首)
唐故右金吾衞將軍河南閻公墓誌銘(幷序)
唐故范陽郡倉曹參軍京兆韋公墓誌銘(幷序)
唐故商州錄參軍鄭府君墓誌銘(幷序)
唐故虢州宏農縣令天水趙府君墓誌
唐故衢州司士參軍李府君墓誌銘(幷序)
唐太府少卿兼萬州刺史賀若公故夫人河南
元氏墓誌銘(幷序)
唐新平長公主季女姜氏墓誌銘(幷序)
唐前楚州司馬河南獨孤公故夫人博陵崔氏
墓誌銘(幷序)
唐司直博陵崔公故夫人趙郡李氏墓誌銘(幷序)
唐萬年縣尉崔肅洌故妻李氏墓誌銘(幷序)
唐故天水趙琚墓誌銘(幷序)
唐故右金吾衞將軍河南閻公墓誌銘(幷序)
公諱用之遠祖曰文周昭王瑕之昭(英華作後)也生(英華作昭生)
而手有文曰閻康王奇之命封閻城文四十五代孫滿
仕後魏太祖爲諸曹大夫自馬邑家河南其裔孫慶在
隋爲少司空慶生毘毘生立本立德唐永徽中立本爲
中書令立德爲工部尙書立德生元邃以司空尙書之
餘裕也官至澤州刺史邃生巨源嘗宰射洪有仁政射
洪人詠歌之公射洪第二子也溫毅遜直廉恪寬信讀
論語老子周易被服其教初仕彭州參軍嘗攝督郵一
日糾按本州愆(英華作諐)謬不法數十事太守徐知人以爲
材後有詔擇舍人以公魁偉爽晤(英華作悟)有醞籍乃登其
選會戎(英華有師字)侵我天子方愛人息戰將以辭讓屈之
詔公使西域(英華作戎)以王命喻禍福戎人頓首請罪介馬
不汗戈鋋不用而虜軍却遷右衞郞將知引駕仗金吾
將軍李質上殿不解佩刀公呵下殿陛請按以法左右
皆震悚自是環衞加肅先是有司以三衞執扇登殿引
蹕公奏曰三衞皆趫悍有材力不當升階陛邇御座請
以宦者代上曰可遂爲故事天寶二(英華作三)年冊拜公長
女爲皇子羲王玭(唐書作玼)妃加公左驍衞將軍遷榮(英華作義)
王傅初元宗懲諸侯王之國任事率(英華作或)多驕蹇不奉
法度而人(英華無人字)受其害故開元之後皇子皇孫雖荷
封建之命未嘗離阿保之手悉無出宮閤(英華作闕)任卿大
夫者公以爲王居深宮則傅相職廢上疏陳古義謁請
諸王(英華作謁諸侯王)申輔導之禮議雖廢格上以爲忠公巳
白首位爲將軍諸侯傅太夫人尙無恙以銀印赤韍侍
朝夕膳色難無違時人榮之太夫人捐館舍禮五十不
毁公泣血死孝(英華作泣血三年)旣免喪天子復目以端士(四字)
(英華作因以宮端事)俾傅壽王加朝散大夫上幸(英華作在)溫泉經時
未還宮京師人望屬車咸懷(英華作惟)怨思公獻四言詩十
二章(六字英華作四十言二)諷諫優詔褒歎後遷左金吾將軍天
寶十五載二京覆沒公爲虜所獲明年戎師(英華作陳)奔然
後以初服歸至德(五字英華作初秋歸主非)後二年十二月終於京
師春秋五十九夫人雍州司倉參軍博陵崔眘言之女
專靜沖懿慈惠而明用德(英華作從)禮以佐君子有古風烈
亦天鍾其仁不遠其算年若干月日殁於私第殁六載
而公薨俱權窆(英華作厝)少陵原有四子寧(英華作定彙世系表止作定)
宷宰宣以家之不造世故之無寧(英華作定)歲也銜恤茹血
不克喪事者九載廣德中寀以監察御史領高陵令明
年辭(英華有縣字)職始卜葬(英華作筮)於故原吉乃歲在丙午十
一月日遷兆合祔焉嗚呼惟音形事業悉如(英華作知)化往
獨陳迹與(與字英華作可知)邱墓存焉非金石則無以示久遠
故表而銘之孝子之志也其辭云
郁郁金吾洵美且溫(英華作靜)事君之忠資於愛親(英華作敬)以
德資身其祉宜繁彼美輔佐儀形閨門禮樂是悅孝慈
是敦百歲之後合德九原獨以令軌(英華作範)垂諸後昆
唐故范陽郡倉曹參軍京兆韋公墓誌銘(幷序)
永泰二年五月七日有唐故衢州刺史魯縣子京兆韋
璆第三子范陽郡倉曹參軍諱元誠葬於少陵原先塋
夫人范陽盧氏祔焉從周禮也公少時爲坊州參軍歴
襄州司法試守棗陽縣令眞授蒙城令凡五遷至范陽
倉曹初安祿山以范陽叛劫脅元元以殺整衆士之因
官因居而困窘顚躓墮圍中者數千計凶威所及不死
則汚公掾吏也在僞署伍中溷跡佯狂冀以病免盜憎
之乃加害焉春秋若干夫陽九厄會天地鞠凶燎火炎
炎玉石何訴是歲天寶十五年也嗚呼人皆筮仕必以
廉平公幹稱於州里人誰無死死則名不辱志不奪不
嚥盜哺以易其生生且不苟其事君事親之禮不待史
氏而自明矣在官必聞則居家正身與朋友臨財之節
可知矣有子曰彤龍鍾崎嶇於阻險之中十年不克返
葬哀有何極歲在乙巳冬某月始跋涉太行恆山之路
以公之喪至自某郡公季弟吏部郞中元曾旣得吉卜
痛天倫之懽莫之追也願以兄之忠於君恪於官友於
家之德之美以播後嗣庶幾陵岸遷而德音不磨謬以
及爲習於禮者故使爲志其辭云
天地横隤三象霾(英華作霧是)兮梟獍擇肉鸑鷟懼兮明夷
於飛罹其故兮美玉寧折質不汚兮子子孫孫荷餘裕
兮
唐故商州錄事參軍鄭府君墓誌銘(幷序)
公諱密字愼微滎陽開封人也初韓哀侯滅鄭羣公子
奔陳宋閒始以國爲氏惟桓公武公之德盛故國除而
其姓彌大歴漢魏晉迄於今冠冕㛰姻世莫與京公其
裔也齊中書監南兗州刺史諡曰平諱述祖公之六代
祖國朝衞州刺史府君諱某公之大王父也博州刺史
府君諱某晉州臨汾令贈太常少卿府君諱某公之祖
禰也公貞方介直勤而愛人初仕趙州柏鄕尉所莅不
過一扄而政行一邑廉使省風俗至趙趙父老率吏人
數千遮道稱公之能識者韙公材且得衆滿歲歸洛陽
家於鳴臯山南趣深險以避安祿山之難親故數百家
攜老幼往依之公悉發竇窖無親疎皆仰給餓者窘者
得公全活先是累歲力耕致粟至千斛至是而盡談者
稱公之義二京返正天子選賢守相令長將蘇瘡痍之
人殿中侍御史王政以公充賦拜商州洛南令數月訟
平賦均監察御史李椅殿中侍御史王延昌御史中丞
元公載竝表言其狀詔書褒稱加公壽王府戸曹參軍
洛南如故無何遷上津令專知轉運水陸漕輓邦都移
用頼公而濟徙大理評事商州刺史盧浦以公前後課
積條奏遂以本官兼商州錄事參軍御史中丞王延昌
表公才任御史奏未下會疾終於位春秋五十是歲廣
德元年八月七日也其年權窆於商州夫人淸河崔氏
某之女生子雅弟幹大歴九年歲次甲寅十一月某日
返葬於洛陽北邙山某原禮也公世業尙文伯仲皆才
公尢深於詩言合麗則究緣情之美天性孝悌檢身端
方居官廉恪其家道足以勸所不至者位止於中士壽
不過知天命命矣夫公母弟尙書刑部郞中宣祕書省
著作郞寶以其兄之德善授牘於及及跪讀三復敢以
實錄刻石其辭曰
緇衣之宜敝予改爲蔚彼明德蔭此本支乃公乃侯典
則是貽藂祉於公實生令儀試吏柏仁嶷然忠規淸不
奪節剛不干時以道蒙難處險若夷臨財務施依者如
歸匪愛千鍾仁爲吾師亂已運開乃從縶維先禮後刑
以牧煢嫠商於之人家肥俗移督郵廷評九仞之資曷
云不淑命夭功虧明略未申詒痛所知吉凶匪忱今古
同悲桐鄕之愛懷縣之詩令聞顒顒子孫承之
唐故&KR0593;州宏農縣令天水趙府君墓誌
府君諱令則字某天水人也其先造父實佐周穆有平
徐偃王之勲因封命氏至晉而大以成季宣孟之慶故
家化爲國及武靈而稱王語在太史公趙世家秦滅諸
侯使趙王嘉子公輔主西戎戎人懷之子孫因家隴西
世爲天水著姓其源遠矣曾祖元楷隋殿中監工部尙
書淮安公祖崇基國朝岐州郿縣令符璽郞右衞長史
烈考慶逸正議大夫許州長史府君長史第二子也好
古博學涉獵百家之言善屬文尢注意詩賦外剛毅峭
直内溫良而仁率由天性果於行己起家幽州薊縣尉
敏洽強濟聞於河朔以直道事人忤幽州刺史張守珪
貶封州開建縣尉遇赦遷建州建安縣丞稍移湖州安
吉縣丞天寶九載選授虢州宏農縣令宏農甸服也地
邇賦殷號爲難治府君治之如治家刑以肅淫怠德以
哀鰥寡爲政朞年邑民知方三歲績成人無不均不安
之患虢人頌之解龜後貧無餘資因遊方河朔會天寶
十五載幽都爲戎薦瘥鍾運明夷垂翼至德二載某月
日遇疾終於某州春秋若干嗚呼民莫不穀我獨百罹
才如府君胡不朋三壽綏百祿而生世坎壈殁身喪亂
若之何不弔命矣夫夫人河南獨孤氏朝議大夫汝南
郡長史府君之孫武功縣丞府君之女明哲柔懿實天
生德結帨宜室四十有四載内修法度輔佐君子躬勤
慈儉以化閨門趙氏之家肥族睦繄夫人是賴有子若
干人訓以義方咸能被服文藝幹父之蠱使有德者必
壽夫人宜登期頤柰何不淑遽奪長算天實不信人烏
徼福大歴十年五月二日寢疾終於郿縣官舍春秋六
十有七嗚呼哀哉長子湖州安吉縣丞琪琪弟某官瓘
蘇州嘉興縣丞璒太子舍人兼京兆府郿縣令玕晉州
臨汾縣尉珮臨晉縣尉珦珦弟玘是歲秋八月某日奉
府君夫人之喪合祔於京兆某原禮也府君有集若干
卷遐遠之志見於詞矣若言行才業官族歲月非銘無
以示後裔也故著於石
唐故衢州司士參軍李府君墓誌銘(并序)
公諱濤皇唐太祖景皇帝六代孫也曾祖道立嘗典陜
濟陳三州刺史封高平郡王祖景淑畢國公父仲康官
至尙書主客郞中楚州刺史世秉懿德爲公族領袖語
在皇室譜公純孝忠厚貞信廉讓直而遜明而晦朴而
不固靜而應物克己復禮時然後言策名居官淸畏人
知弱歲好學篤志經術專戴氏禮晚節耽太史公書酌
百代之典故以輔儒道以經明行修宗正寺舉第一初
仕許州臨穎縣主簿歴宋州宋城縣尉皆以恭寬信惠
聞於千室議黜陟幽明者謂公文行吏事宜登三臺會
河朔軍興避地江表相國崔渙承詔署衢州司事參軍
於時五府辟召之權移於兵閒務苟進者多由徑而致
顯位公儉德正志安貞俟時未嘗以得喪夷險慸芥方
寸視榮辱晏如也論者高之乾元二年某月日寢疾終
於揚州春秋若干某月日權窆於衢州嗚呼仁可以師
表搢紳而無貴仕禮可以軌範風俗而不遐壽沖用休
績卷而未形溘焉化往使善人相弔嗚呼哀哉公殁後
十有二載從父弟涵以宗室柱石爲御史大夫按節江
東痛仁兄生不登公侯卿大夫之位殁不僃踰月外姻
至之禮遂茹哀筮日減月俸以庀喪具由是大歴九年
夏四月二十七日公長子居介及居佐居敬居易奉公
之輤柩歸葬於洛陽先使君夫人宅兆之側凡今孝乎
唯孝友于兄弟者於此乎觀禮及謂知公者宜莫若懿
親今將以無媿之詞申報幽路故作銘以紀於石其辭
曰
天地方否君子安卑世道旣夷隟駒莫追仁而不壽才
旣無施積善必慶天何余欺襜襜裳帷泝江絕淮蒼蒼
故山玉樹斯埋死喪之戚弟兄孔懷令德家風與天壤
偕
唐太府少卿兼萬州刺史賀若公故夫人河南郡
君元氏墓誌銘(幷序)
夫人諱某魏景穆皇帝九代孫也祖諱某皇朝議太子
少保父諱某克荷前烈不幸早世夫人在孕而孤鞠育
於叔父相國潁川公天機聰明生知仁孝被服法度綜
習文史年十四嫁河南賀若璿璿積功勞剖符爲郡夫
人輔佐以副笄宜室能睦其族且勸以義而風藻禮範
儀形閨門晚節厭離心垢嚴持禪誦而道機未宏壽量
有極永泰元年三月某日終於渠州享年若干嗚呼以
夫人之柔明孝慈溫惠淑茂況承景穆之餘裕少保之
貽則季父當國良人專城河潤澤及福綏宜遠胡弗眉
壽鍾是短歴潁川公之慟其可旣乎大歴二年二月二
十二日反葬於京兆鄠縣之某原宜列景行詒於彤史
恐陵岸或遷音徽將沬故月而日之銘諸金石蓋猶父
之志也其辭曰
人亦有言天祚明德於嗟邦媛未階壽域家節旣成蕙
牙方植仁而無報爲善者惑夜臺超忽神斯冥默貞石
有磷德音罔極
唐新平長公主故季女姜氏墓誌銘(幷序)
乙巳歲四月二十六日有唐新平長公主季女姜氏卒
於京師昊天觀五月六日葬於某原長公主歎季女姿
度榮茂溫惠淑愼能修女師之訓動中禮範其曾祖柔
遠位至尙書地官侍郞祖皎以勲舊歴太常祕書剖符
封楚其父慶初能踐修祖考之耿光嗣爵舊國復居太
常元宗其外王父也肅宗其舅也天池波瀾澤潤本根
謂德鍾下錫祉與壽宜君子家室且貽芳於彤管乃未
筓而夭命也夫嗚呼窈窕專柔含德而未形雖當鵲巢
小星采蘩殷雷之德今巳矣夫史氏蔑由記之矣長公
主之慟其庸可及乎故月而日之銘諸堅石其辭曰
思孌季女生於公族稟懿德兮天世其祿不遐其福胡
不淑兮彭殤同躅數不可續哀靡極兮
唐前楚州司馬河南獨孤公故夫人博陵崔氏墓
誌銘(幷序)
夫人諱某博陵平安人也曾祖恭禮國朝駙馬都尉延
齊易三州刺史封博陵郡男祖興宗饒州長史考雋亳
州臨渙縣丞夫人少孤在家以純孝稱旣笄莊明而賢
柔順有識年若干歸於獨孤氏奉蘋藻供祭祀事長撫
幼糾合宗族敬恭而誠孝愛僃至動必由禮非法度未
嘗踐也生子四人教之以義方夙夜貞厲家道以正娣
姒服其義親戚稱其慈天不降衷於我大歴八年十一
月某日享年若干殁於壽州少長行哭六姻涕泗傷夫
人有宜室之美勸義之明而司命奪其長算使德與壽
反嗚呼哀哉明年十一月日公使長男勣奉夫人之喪
返葬京師某原先塋之側禮也刊石以誌庶德不朽其
銘曰
夫人之德柔明淑愼從夫以禮承筐以順奉若家節率
由&KR0595;訓遐福是期溘至何迅謂仁者壽天實不信同塵
彭殤歸根大運於以刊石永播淑聞
唐司直博陵崔氏故夫人趙郡李氏墓誌銘(幷序)
夫人諱某趙郡人也皇朝德州將陵縣令銛之長女天
生柔懿齠齔知禮年十六歸於崔氏丕承宗祀虔恭中
饋謙敬恭儉貞固淑溫閨門化之宗族以睦生一子年
十一而殤有女四人長女夭於襁褓次女適范陽盧履
純第三女適河南獨孤及年若干早世少女適樂安蔣
鎮皆柔明好禮淑愼有德循度勸義雖造次不違仁實
夫人之教訓也輔佐君子三十有九年夙夜靡違家道
以正向使神祈正直天報德善宜登期頣與君子偕老
嗚呼不造春秋五十四而殁凡所顧復太半道夭撤琴
瑟之日無兒主祭德與事反哀有何極嗚呼哀哉是歲
十月某日卜宅兆於某山某原追紀往行以志幽石禮
也及忝㛰姻之故嘗瞻淸懿逝殁相尋報德靡及敢不
僃書實錄期於不朽其辭云
莊敬柔順婦行之極抑抑夫人秉是懿德衿鞶爲戒蘋
藻惟職四始之美六姻是式仁而必報當躋壽域天實
匪忱古今同惑變化忽怳音徽冥默闑右遺範是效是
則
唐萬年縣尉崔肅洌故妻李氏墓誌銘(幷序)
夫人其先隴西人也皇唐高平郡王道立之元孫畢國
公景淑曾孫祖仲康開元中爲尙書主客郞中楚州刺
史父濤以貞信篤行爲宗室冠冕歴宋城尉衢州司士
參軍而殁德重而位不稱啓手足之日爲守道所痛夫
人吾之姊子也稟氣於家君之中和母氏之柔明故姿
度淑茂恭儉謙順天性孝慈聰慧有識讀書善鼓琴造
次必以禮自持莫見其喜怒之容言歸於崔以德宜夫
事姑禮節儀刑閨梱輔佐之美六姻是瞻有識者謂當
有鵲巢之貴鮐背之壽天則反是使春秋二十七而終
醫不至歟命有極而然歟適來適去皆忽然與吾痛且
惑傷悼之不足故形於文且遂爲志其文曰
爾德爾容天實爾鍾爾志爾年天胡不從勸義孤望歸
安跡絕哀哀母氏泣盡繼血刻字此石紀爾芳烈
唐故天水趙琚墓誌銘(幷序)
琚字遙憐宏農令府君第五子厥生之初會府君先有
封州之役契闊萬里愛而不見故遙以字之太夫人顧
之復之訓視加等及長溫厚孝謹文敏好學美姿儀有
材藝戊戌歲十月以櫛縰笄總從府君徙河十一月卒
於深州嗚呼未㛰未祿夭殀是絕不見其成六姻所痛
大歴五年八月某日葬於洛陽先府君塋之次禮也其
銘曰
彭氏殤子其壽未易歎子之往死生艱躓末如之何刻
石以記
毘陵集卷第十二終
