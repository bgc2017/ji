毘陵集卷第十四
朝散大夫使持節常州諸軍事守常州刺史賜紫金魚袋獨孤及
序上(二十)
送張徵君寅遊江南序
送李白之曹南序
送張處士申還舊居序
宋州送姚曠之江東劉冉之河北序
送張泳赴舉入關序
送史處士歸㵚陽別業序
送開封李少府勉自江南還赴京序
送陳畱張少府鄖東都赴選序
送弟愐之京序
送韋評事赴河南召募畢還京序
奉送元城主簿兄赴任序
送廣陵許戶曹充召募判官赴淮南序
仲春裴胄先宅宴集聯句賦詩序(幷詩)
鄭縣劉少府兄宅月夜登臺讌集序
華山黃神谷醼臨汝裴明府序(按圖經仙人黃盧子得道昇仙)
(之所原註)
建丑月十五日虎邱山夜宴序
冬夜裴員外薛侍御置酒宴集序
送宇文協律赴江西序
送賀若員外巡按畢歸朝序
送長洲劉少府貶南巴使牒畱洪州序
送王判官赴福州序
送薛處士業遊廬山序
送張徵君寅(英華無寅字)遊江南序
初貞元二年進賢星明於是夫子與廣陵馬曾俱以元
纁辟焉一命而俯受服赤墀之下子甘(英華作守)節不奪歸
耕南陽議者稱馬之利用陋子之獨善及以爲不然君
子之道舒之則雲蒸雨降以救大旱卷之則天倪道機
不盈一握姑務忠信以安聖時則歌國風於畎畝是亦
爲政有民人焉有社稷焉何必薄遊然後稱德至是夏
六月以菰菜之興扁舟而東是行也與夫乘桴揚舲者
不同日矣津樓直望(英華作望極)江漢在目少別非志士所
悲深衷豈短章能見桃源秋至僕當搴其仙實俟子於
武陵之南溪
送李白之曹南序
曩子之入秦也上方覽子虛之賦喜相如同時由是朝
詣公車夕揮宸翰一旦襆被金馬蓬累而行出入燕宋
與白雲爲伍然則適來時行也適去時止也彼碌碌者
徒見三河之遊倦百溢之金盡乃議子於得失虧成之
閒曾不知才全者無虧成志全者無得失進與退於道
德乎何有是日也出車桐門將駕(英華作特之)于曹仙藥滿
囊道書盈篋異乎莊舄之辭越仲尼之去魯矣送子何
所平臺之隅短歌薄酒擊筑相和大丈夫各乘風波未
始有極哀樂且不足累上士之心況小別乎請偕賦詩
以見交態
送張處士申還舊居序
海水不揚波久矣故昆蟲草木得遂本性夔益巢許(英華)
(作由)各安其節天鍾靜於子而博之以文大(英華作洞)壑無底
虛舟任觸世皆尙白獨守太元顧流俗而不言退將修
乎初服吾於是見全人之操矣乃(英華作了)知白雲上下蓋
無心自出黃鶴飛去當有時而來他年孤舟冀再會於
五湖之口
宋州送姚曠之江東劉冉之河北序
春葉尉吳興姚曠至自洛陽中山劉冉至自長安俱以
文博我相與交歡於睢渙之涘始則開靑天豁其雲霧
亦旣窺武庫見其矛戟凡旬有五日而姚適吳劉濟河
余歸梁各有四方之事將爲千里之別夏四月抗手於
盧門議別故也夫別與會悲樂存乎其中故賢智所不
能遣然達者遊世隨變所適靜而與陰同德動而與陽
同波異乎金柅之有繫匏瓜之莫食子其行矣別何爲
者北斗在已南風始來藂臺草長京口水闊何以送遠
唯當賦伐木以爲仁人之贈
送張泳赴舉入關序
彼馳鶩乎士林者鮮不爭九流之勝負徇三川之聲利
而張侯獨以善閉關乃知純白内充天機外朗則塵垢
糠粃所不能入癸巳歲六月始以出處之道問仕於余
余洒然曰今四表文明入紘屢頓此志士所當登秀造
而取靑紫不奮不躍如休明何由是罷琴高臺投竿舊
浦單車匹馬是日西上君子以爲知幾吾見垂天之雲
不復顧北溟矣盍使居者歌吾子乎
送史處士歸滏(滏舊譌淦淦水在豫章郡與文不合今改正)陽別業序
初史侯至自(英華作是)帝邱僕方釃酒於蔣氏之館揖讓堂
下由東階升於是一酌而賓禮舉再酌而交態接三酌
而威儀幡幡深衷畢見醉中(英華作裏)投分客中忘形吾固
知握手難常嘉會可惜其聚也言不浹日而意氣感其
散也興未及盡而離憂至則臨觴徙倚孰能不以之黯
然窮陰欲臘漳滏冰厚班馬連嘶歸雲無色非詩何以
見離羣者之志
送開封李少府勉自江南還赴京序
世或謂邦有道穀或謂全於德者不以徇名降志彼於
致命猶數數然孰與李侯兩忘而脗合之張其天機與
道出處道長則陳力筮仕績成而退藏於密戰勝江海
之上然後乘歸流而返舊京乃知凌雲麗天則切玉利
器於夫子爲鄧林之一葉耳而精微純粹豈中士所能
得其門哉然當今堯親九族契敷五教材之美者工將
度之子雖忘機機未忘子庸詎知泥蟠沙臥不爲雲霄
之鑿柄乎但蘭舟桂楫倏忽鳥逝朔方(英華作風)秋草柰離
憂何緣情者莫近於詩二三子盍詠歌以爲贈
送陳畱張(英華有二十七三字)少府鄖東京赴選序
每歲孟春(英華作冬)大冢宰懸象魏之法以官民材天下髦
士於是乎雲屯詞鋒角立智刃今子投袂而起將鼓行
乎其閒其於湛盧發硎批郄如玉繁弱在手捨拔則獲
者吾惟子之望當知君子廣其業達其道則榮譽貴仕
可得而拾孰云嫋嫋秋風悠悠遠道足爲志士之感哉
(十七字英華作區區秋風瑣瑣岐路又足爲志士之感哉)雜珮可以申永懷罇酒可
以慰別緒其贈言之分顧謂坐者志之
送弟愐之京序
蒼龍居元枵之歲與爾吹塤箎於長安靈臺之下當時
予方靑襟子適紈袴各志小學相期大來其後爾以經
術薦遂觀光於(英華作藝乎)上國予牢落兩河爲病所繫星
分雨散十有二載中閒暫攜手一笑者及今而三(而三英華)
(作二三年)昨日遊寓今成疇昔此會綿邈空存(英華作在)夢想豈
不欲申橘柚之性詠和樂之什樂未終也別又繼之然
君子脩誠則物應尅已則名彰爾能珪璋特達甲胄忠
信致逸足於千里吾有望焉方務遠圖何嗟少別到秦
地有問吾事者爲報江湖閒心
送韋評事赴河南召募畢還京序
自唐蒙司馬相如開牂柯鑿零山於是西南夷君長始
受漢印及國家綏以大道振以長策滇越卭僰世亦皆
爲外臣蠢兹六蠻獨抗王旅天子方將開外戶掃絕漠
故授相國衞公鉞俾出作方叔入爲吉甫且募如貔之
介士將翦長蛇之速飛由是分命我廷尉評事韋公實
佐其任公以止戈諭之采薇歌之使政有典則人知義
所故燕齊少年韓魏勁卒召募如景附赴敵如焱馳自
春至於是月受命羽檄之下者凡萬八千計然後頒賜
算級將朝於京師夫勤王集事之謂忠周爰咨詢之謂
智復命而不僭(英華作愆是)于素之謂信姑樹三德載馳六
轡行當以柱下之書讚幕中之畫是役也冥冥羽翰非
瞻望所及矣請偕(英華作俱)賦以知魏風
奉送元城主簿兄赴任序
往歲兄之尉匡(匡英華作鉅鹿)德刑成禮義舉粃政杜紊綱緝
人曰莅民如此其達(達一作志)必大十四年春(春字据英華增)王正
月再命于元城元城地雄人悍土壤賦錯處宋衞中山
燕齊趙魏之都會三川輻湊四術轂擊兄方以德舉吏
此大邦(英華作都)則千里之迹兆於是矣彼徒勞者其鶱翥
之濫觴乎歲物己春秦山日(英華作草)綠亦旣選(英華作撰)吉駕
言徂東豈不知棠棣之詩廢則和樂之好(英華作詩)缺盍使
伯氏仲氏偕詠歌之以贈行邁
送廣陵許戶曹充召募判官赴淮南序
冉駹不庭三年矣王師戒嚴將問罪荒服於是上將分
職愼選乃僚以許公有持斧舊名斷犀餘地故授以戎
政俾發卒于東夫三河之人豪全齊之人武荆吳之人
悍籍其餘勇可以盡敵信以致之繄公是賴然則諭王
命敦師律度程以料民徵騎以濟衆歌事以遣役輯謀
以定功在是行乎高天晚秋殺氣動地靡靡岐路悠悠
旆旌送離如之何賦小戎以爲好
仲春裴胄先宅宴集聯句賦詩序
先是先淸明一日右金吾倉曹薛華陳嘉肴釃淸酤會
河東裴冀滎陽鄭裒河南獨孤及于署之公堂引滿舉
白自午及子促席於花陰賦詩於月波(文粹作下是)樂極不
醉夜艾而罷後淸明三日二三子春服成思欲脩好尋
盟選勝卜晝裴侯是以再有投轄之會是會也鄭不至
吾兄惠然而來堂有琴庭有篠芳草數步落花滿席中
和子冠烏紗帽相與箕踞嗢噱傲睨相視稱觴乎其閒
趣在酒中判爲酩酊之客家本秦也能無嗚嗚之聲其
詩云上天垂光兮熙予以靑春今日何日兮共此良辰
與君觥濁醪而藉落英兮不知年華之相親蹇淹畱以
醉止孰云含意而未申歌數闋裴側弁慢罵曰百年懽
會鮮於別離知開口大笑幾日及此日新無已今又成
昔不紀而賦之如春風何其演爲連珠以志此會
鄭縣劉少府兄宅月夜登臺宴集序
夏五月小暑至矣吾兄方幕夜天掃月榭有酒如乳醑
我乎城隅城臨近山俯瞰平隰秦郊漢苑相錯如繡且
有顥氣足以娛人故數君子稱觴焉其誰同之有若功
曹隴西李華參軍滎陽鄭洵瑯琊王休河東裴貺鄭尉
京兆韋造皆卿材也聲同而形骸相忘道契故機事不
入是以有高會遠望危言浩歌或心愜淸機寓興於物
或語及陳迹䏏衡而笑於是初筵而惠好脩中飲而意
氣接旣醉而是非遣夫彭澤採菊隱侯臨風謂之盛矣
況高城古臺深夜朗月芳罇良友佳境勝事今夕何夕
八者俱幷盍亦皆賦於此乎觀二三子之志
華山黃神谷醼臨汝裴明府序(按圖經仙人黃盧子得道昇仙之所)
黃盧子滅景上漢千歲矣畱碧峯白雲以貽後世故淸
機勝事未始有極余吏于華之明年道侶裴冀亦再命
爲臨汝令夏六月假道敝邑稅鞅此山思欲追高步詣
眞境於是相與攜手及二三友生童子將命者六七人
挈長瓢荷大壺以濁醪素琴會于黃神之谷興也案谷
之西頂實三峯東面石壁叢倚束爲洞壑乳竇潛泄噴
成盤渦兩崖合鬪若與天接二三子將極其登探也至
則繫馬山足披榛石門入自洞口至於梯路蹋連嶂與
疉崿度嶇嶔而躡凌兢夤緣絕磴及橫嶺而止澡身乎
飛泉濯纓乎淸漣想夫君俟我於花峯下碧空而嬋娟
愛而不見搔首空山然後靡靈草以爲席傾流霞而相
勸楚歌徐動沂詠亦發淸商激於琴韻白雲起于筆鋒
是日也高興盡而世緒遣幽情形而神機王頽然覺形
骸六藏悉爲外物天地萬有無非秋毫亦旣醉止則皆
足言以志仙跡且旌吾友嘉會之在山也
建丑月十五日虎丘山夜宴序
方今内有夔龍臯伊以佐百揆外有方叔召虎以守四
方江海之人高枕無事則琴壺以宴朋友嘯歌以展霞
月吾黨之職也我是以有今兹虎丘之會巖巖虎丘奠
吳西門崒然如香樓金道自下方而湧鎖丹霞白雲於
蓮宮之內會之日和氣滿谷陽春逼人嵒煙掃除肅若
有待余與夫不亂行於鷗鳥者銜流霞之杯而羣嬉乎
其中笑向碧潭與松石道舊兕觥旣發賓主醉止狂歌
送酒坐者皆和吳趨數奏雲去日沒梵天月白萬里如
練松陰依依狀若畱客于斯時也撫雲山爲我輩視竹
帛如草芥頽然樂極衆慮皆遣於是奮髥屢舞而歎今
夕何夕同者八人醉罷皆賦以爲此山故事
冬夜裴員外薛侍御置酒讌集序
二公以大司馬之命領浙河東西十有三州之政相與
周爰咨度乎均邦賦者三月矣當割而遊刃無閒臨機
而捨拔則獲由是在簿領之際無江海而閒冬十月辛
未徵會于此堂醼朋友故舊也賢豪畢萃升降有序縫
衣淺帶十有五人聲同故窮達不閒意得而鄙吝皆遣
肴芳酒濃夜寂琴暢慷愷言志駱驛舉白盱衡抵掌啞
啞大笑三爵耳熱萬念如洗不復計名身之親疎憂患
之去來也況他累乎旣醉余以箸擊唾壺扣商而歌其
詞曰簿領日盈機知君傲煩囂飲和自忘渴況以初筵
招道契跡自親誰爲列宿遙何用結同心綠琴復長瓢
日月若走馬炎涼催斗杓一年解頤笑幾日如今宵奉
君千金壽莫使歲寒凋是日禮成於易歡生於同滯憤
積慘彗掃湯沃方今溟海始波世屯未康二公克壯其
猶以立事爲已任行當自致靑雲之上不復與適莽蒼
者羣矣吾儕浮其閒與風水俱他日或潛泉唳天一離
一合雲動雨散然後知今日樽酒未易再得將子無金
玉其音姑偕賦以卒貺
明旦不共顧懷安敗名無勇也怨別傷離非丈夫也苟
將申其道而成其務則萬里咫尺少別何有二三子其
詠歌之以代雜佩
送賀若員外巡按畢歸朝序
今年春上以富人侯爲丞相百揆時敘九州賦錯方欲
齊職貢之法崇底愼之典使六府修九序成謂尙書吏
部郞(英華有中字)賀若公貞明直躬特達公器才足以茂功
蕆事政足以宏道救物故俾繡衣持斧巡撫江介分王
命也公電發神機霜淬智刃其始至也問謠俗省疾苦
命司書示年數之上下削邦縣之版圖實其衆寡以差
井賦然後勞來安集宣皇恩而煦之飢者如得食寒者
如得績使苞茅之貢必敘而杼軸之詩不作冬十一月
命郡吏致事言旋于京師且將捧府檄于南陔侍板輿
以西上禮也夫其由自家以刑國資事親以事君奉慈
訓不廢陳力將君命不違色養忠孝之大者況姦宄以
弭(英華作已殄)干戈將戢朝廷方以律令章程責成三府然
則操六轡驟四駱周爰咨詢以成天下之務在是行乎
翰飛方騁瞻望何及唯獻酬(英華作熟)東閣弼成大猷使蒸
人粒海水靜農夫高枕及亦預焉凡執手(英華作拜首非)于路
(英華有岐字)者請偕賦鴻雁取之子于征劬勞于野爰及矜
人哀此鰥寡以爲善頌
送長洲劉少府貶南巴使牒畱洪州序
曩子之尉于是邦也傲其跡而峻其政能使網不紊吏
不欺夫跡傲則合不苟政峻則物忤故績未書也而謗
及之臧倉之徒得騁其媒孽子於是竟謫爲巴尉而吾
子直爲已任慍不見色於其胸臆未嘗蠆芥會同譴有
叩閽者天子命憲府雜鞫且廷辨其濫故有後命俾除
館豫章俟條奏也是月也艤船吳門將涉江而西夫行
止者時得喪者機飛不摶不高矢不激不遠何用知南
巴之不爲大來之機括乎由圖南而致九萬吾唯子之
望但春水方生孤舟鳥逝靑山芳草柰遠別何同乎道
者盍偕賦詩以貺吾子
送王判官赴福州序
松梓楩枏茂于深山不能逃匠石之顧賢士君子晦其
(英華作於)言跡不能使人不已知其勢然也之子言忠信行
篤敬以文雅麗則括而羽之而世皆觀頤我獨儉德吾
固知長風六翮必有時而去及御史大夫李公之命介
也辟書四下果以嗣宗爲首歲二月載驟四駱脂車而
東閩中者左溟海右百越嶺外峭峻風俗剽悍歲比飢
饉民方札瘥非威非懷莫可綏也議者其謂君匡戎幕
以義佐師律以禮報國士以直導罷人以德使安危懸
于指掌勝負決于談笑則咨謀之道宏矣豈椎髻殊俗
覆車畏途足爲志士之怵惕哉凡我出祖者亦旣偕賦
送薛處士業遊廬山序
薛侯敦於詩固於學敏於行時然後言言而寡尢口弗
言祿祿亦不及識其眞者以(英華作也)爲永歎而薛侯居之
澹如君子哉若人也方以城市鄙於丘壑倦遊不如嘉
遯是月也拂纓上之塵西遊廬山山上有峯頂大(英華作尖)
林下有東林西林化成(英華作城非)遺愛六寺惠遠道生二
公昔常眷戀於斯焉履痕屐齒徧滿崖谷神期肸蠁恆
若對面之子之往獲心契矣苟藏器於身時行則行大
之將來隱顯一致彼安貞者其或爲(英華作有)利涉之樞機
乎趙補闕驊王侍御定張評事有略各以文爲貺記行
邁之所以然余亦持片言用代疎麻瑤華之贈
毘陵集卷第十四
