毘陵集卷第三
朝散大夫使持節常州諸軍事守常州刺史賜紫金魚袋獨孤及
詩下(二十八首)
代書寄上李廣州
自東都還濠州奉詶王八諫議見贈
詶皇甫侍御望灊山見示之作
垂花塢醉後戲題
登山谷寺上方荅皇甫侍御臥疾闕陪車騎之
贈
詣開悟禪師問心法次第寄韓郞中
喜辱韓十四郞中書兼封近詩見示因代書題
荅
同皇甫侍御齋中春望見示
荅李滁州題庭前石竹花見寄
暮春於山谷寺上方遇恩命到加官進服詶皇
甫侍御見賀之作
和張大夫秋日有懷呈院中諸公
和張大夫秋夜書情
傷春贈遠
送陳王府張長史還京
荅皇甫侍御北歸畱別
得柳員外書封寄近詩書中兼報新主行營兵
馬因代書戲荅
同(文粹作奉同)徐侍郞五雲溪新亭重陽宴集作
和中書常舍人晩秋集賢院卽事寄贈徐薛二
侍郞
登後湖亭傷春懷京師故舊
荅李滁州見寄
水西館泛舟送王員外
得李滁州書以玉潭莊見託因書春思以詩代
荅
題玉潭
荅李滁州憶玉潭新居見寄
和李大夫同呂評事太行苦熱行兼寄院中諸
公
雨後陪王員外泛後湖
陪王員外北樓宴待月
代書寄上李廣州
𡷗水望番禺迢迢靑天末鴻雁飛不到音塵何由達獨
有輿人歌隔雲聲諠聒皆稱府君仁百越賴全活推誠
魚鼈信持正魑魅怛疲民飽中和性足無夭閼天子咨
四岳佇公濟方割幾時復旋歸入踐靑瑣闥賤子託明
德繚若松上葛別離鄙恡生結念思所豁門闌關山阻
岐路天地闊唯憑萬里書持用慰飢渴
自東都還濠州奉詶王八諫議見贈
關西仕時俱稚容彪彪之鬢始相逢天地變化縣城改
(天寶中及尉華陰鄭縣别後經禒山之亂鄭縣殘毀城移於州西)獨有故人交態在不
言會合跡未幷猶以歲寒心相待洛陽居守寄酇侯君
著貂冠參運籌高閣連雲騎省夜新文會友涼風秋靑
袍白面昔攜手冉冉府趨君記否雲分雨散十五年始
得一笑罇酒前未遑少畱驟遠別況値旅雁鳴秋天二
華舊遊如夢想他時再會何由緣賴君贈我郢中曲别
後相思被管弦
詶皇甫侍御望天灊山見示之作
早歲慕五嶽嘗爲塵機礙孰知天柱峯今與郡齋對隱
嶙抱元氣氤氳含靑靄雲崖媚遠空石壁寒古塞漢王
南遊日望秩此昭配法駕到谷口禮容振荒外焚柴百
神趨執玉萬方會天旋物順動德布澤霶霈講武威巳
耀學仙功未艾黃金竟何成洪業遽淪昧度世若一瞬
昨朝巳千載如今封禪壇唯見雲雨晦長望哀往古勞
生慙大塊淸暉幸相娛幽獨知所賴寒城春方正初日
明可愛萬殊喜陽和余亦荷時泰山色日夜綠下有淸
淺瀨媿作拳僂人沈迷簿書内登臨歎拘限出處悲老
大況聽郢中曲復識湘南態思免物累牽敢令道機退
瞞然(一作永日)誦佳句持比秋蘭佩
垂花塢醉後戲題(賦得俱字韻幷序一首)
莊周臺南十許步有丘一成上有樛藤垂花而蔓草荒
之且隔大溝路不可陟道士張太和伐薪爲堰封土以
壅澮余亦命薙氏治蕪穢而剗宿莽遂別爲登賦之位
位廣一席席間足以函罇酒二簋三月戊子及羣英由
堰而升焉諸花倒垂下拂杯案紫葩縭縰如釵如旒衆
君子瞻弄之不足故秉燭進酒以繼落日欲稱醉而不
能也因命其地曰垂花塢堰曰緣花堰亦飾之以詩云
紫蔓靑條覆酒壺落花時與竹風俱歸時自負花前醉
笑向鯈魚問樂無
登山谷寺上方荅皇甫侍御臥疾闕陪車騎之贈
梵宮香閣攀霞上天柱孤峯指掌看漢主馬蹤成蔓草
(寺中間石上有竅穴故老相傳云漢武帝馬跡)法王身相示空棺(禪門第三祖燦太師遺塔)
(在此坊天寶中別駕李常開棺取金身荼毗收舍利重起塔供養)雲扶踴塔靑霄庳(皮寄)
(反)松蔭禪庭白石寒不見戴逵心莫展賴將新贈比琅
玕
詣開悟禪師問心法次第寄韓郞中
障深聞道晩根鈍出塵難濁劫相從慣迷途自謂安得
知身垢妄始喜額珠完欲識眞如體君嘗法味看
喜辱韓十四郞中書兼封近詩見示代書題荅
各牽于役問遊遨獨坐相思正鬱陶長跪讀書心暫緩
短章投我曲何高宦情緣木知非願王事敦(丁回切)人敢
告勞所歎在官成遠別徒言岏水纔(去聲)容舠
同皇甫侍御齋中春望見示之作
望遠思歸心易傷況將衰鬢偶年光時攀芳樹愁花盡
晝掩高齋厭日長甘比流波辭舊浦忍看新草徧橫塘
因君贈我江楓詠春思如今未易量
荅李滁州題庭前石竹花見寄
殷(烏門反)疑曙霞染巧類匣刀裁不怕南風熱能迎小暑
開游蜂憐色好思婦感年催覽贈添離恨愁腸日幾迴
暮春於山谷寺上方遇恩命加官賜服詶皇甫侍
御見賀之作
天書到法堂朽質被榮光自笑無功德殊恩謬激揚還
登建禮署猶忝會稽章佳句慙相及稱仁豈易當
和張大夫秋日有懷呈院中諸公
至公無暇日高閣閉秋天肘印拘王事籬花思長年績
成心不有慮澹物猶牽竊效泉魚躍因聞郢曲妍
和張大夫秋夜書情卽事
上略當分閫高情善閉關忘機羣動息無戰五兵閒鈴
閣風傳漏書窗月滿山方知秋興作非惜二毛斑
傷春贈遠
去水流年日竝馳年光客思兩相隨咨嗟斑鬢今承弁
慙媿新荷又發池楊柳逶迤愁遠道鷓鴣啁哳怨南枝
憶君何啻同瓊樹但向春風訴別離
送陳王府張長史還京
論齒弟兄列爲邦前後差十年方一見此別復何嗟極
目故關道傷心南浦花少時相憶處招手望行車
荅皇甫十六侍御北歸畱別作
正當楚客傷春地豈是騷人道別時俱徇空名嗟欲老
況將行役料前期勞生多故應同病羸馬單車莫自悲
明日相望隔雲水解顏唯有袖中詩
得柳員外書封寄近詩書中兼報新主行營兵馬
代書戲荅
郞官作掾心非好儒服臨戎政巳聞說劍嘗宗漆園吏
戒嚴應笑棘門軍遙知抵掌論皇道時復吟詩向白雲
百越待君言卽敘相思不敢愴離羣
同(文粹作奉同)徐侍郞五雲溪新亭重陽宴集作
萬峯蒼翠色雙溪淸淺流巳符東山趣况値江南秋白
露天地肅黃花門館幽山公惜美景肯爲芳罇畱五馬
照池塘繁弦催獻酬臨風(文粹作風前)孟嘉帽乘興李膺舟
騁望傲千古當歌遣四愁豈令永和人獨擅山陰遊
奉和中書常舍人晚秋集賢院卽事寄贈徐薛二
侍郞
漢家金馬署帝座紫微郎圖籍淩羣玉歌詩冠柏梁陰
陰萬年樹肅肅五經堂揮翰忘朝食研精待夕陽晴空
露盤迥秋月瑣窗涼遠興生斑鬢高情寄縹囊葳蕤雙
鸑鷟夙昔竝翺翔汲冢同刊謬蓬山共補亡差池摧羽
翮流落限江湘禁省一分袂旻天三雨霜石渠遺跡滿
水國暮雲長早晚朝宣室歸時道路光
登後湖亭傷春懷京師故舊
昨日看搖落驚秋方怨咨幾經開口笑復及看(去聲)花時
世事空名束生涯素髮知山山春草滿何處不相思
前年春與獨孤常州兄花時爲別倏巳三年矣今
鶯花又爾覩物增懷因之抒情聊以奉寄(時蒙溪幽居在)
(義興益增懷愬)
近日霜毛一番新別時芳草兩迴春不堪花落花開處
況是江南江北人薄宦龍鍾心嬾慢故山寥落水奫淪
緣君愛我疵瑕少願竊仁風寄老身
荅李滁州見寄
相逢遽歎別離牽三見江臯蕙草鮮白髮俱生歡未再
滄洲獨往意何堅愁看郡內花將歇忍過山中月屢圓
終日望君休汝騎媿無堪報起予篇
水西館泛舟送王員外
單醪敢獻酢曲沼荷經過汎覽親魚鳥夤緣涉芰荷劇
談增惠愛美景借淸和明日汀洲草依依柰別何
得李滁州書以玉潭莊見託因書春思以詩代荅
春物行將老懷君意詎堪朱顏因酒強白髮對花慙日
日思瓊樹書書話玉潭知同百口累曷日辦抽篸
題玉潭
碧玉徒強名冰壺難比德唯當寂照心可竝奫淪色
荅李滁州憶玉潭新居見寄
從來招隱地未有剖符人山水能成癖巢夷擬獨親猪
肝無足累馬首敢辭勤掃洒潭中月他時望德鄰
奉和李大夫同呂評事太行苦熱行兼寄院中諸
公
駟馬上太行脩途亙遼碣王程無畱駕日昃未遑歇請
問此何時恢台朱明月長蛇稽天討上將方北伐明主
命使臣皇華得時傑巳忘羊腸險豈憚溫風熱搖策汗
滂滄登崖思紆結炎雲如煙火溪谷將恐竭晝景赩可
畏涼飇何由發山長飛鳥墮目極行車絕趙魏方俶擾
安危俟明哲歸路豈不懷飲冰有苦節會同傳檄至疑
議立談決況有阮元瑜翩翩秉書札起予歌赤坂永好
踰白雪誰念剖竹人無因執羇紲
雨晴後陪王員外泛後湖得溪字
遠山媚平楚宿雨漲淸溪㳂泝任舟檝歡言無町畦酒
酣相視笑心與白鷗齊
陪王員外北樓宴待月
勸酒論心夜不疲含情有待問誰思佇看晴月澄澄影
來照江樓酩酊時
毘陵集卷第三終
