瑶石山人稿卷十三
明黎民表撰
七言律詩
渡江别邵長孺李季常
越客歸心望海雲銜杯猶自戀餘曛交情落寞從今始
歧路風烟向此分雙棹正迷桃葉渡高城猶駐水犀軍
懷人後夜江天遠多少新詞竹下聞
朱子深招同朱貞吉遊爽臺
疎才曾忝侍長楊敢謂交游盡老蒼千里思君來竹徑
幾回明月夢西堂風前桂棹閒相並雨後青松濕不妨
却歎陳琳今卧病誰能題札寄清漳
朱宗良吉甫巍甫佳甫方士功趙修甫彭穉修招
飲
梧竹成隂送晩凉可憐星聚在江鄉倦遊客己辭梁苑
大雅名今起豫章歸棹琴樽堪作伴還家松菊未全荒
懷人千里看明月偏照龍沙水一方
謝廷尉招同方員外趙刺史集
燕臺幾度逐青驄留滯那知在漢宫凉雨一尊開白社
暮雲千里望丹楓卜鄰我已慙王翰高卧人今憶謝公
長袖燈前頻起舞不堪歧路復西東
寄楊開府(二首)
借箸中原羡俊名牙旗遥鎮豫章城丹梯有路天庭近
戰艦無波左蠡清盡日櫜弓休甲士至今縣榻待諸生
謝公縱是諳戎略猶倩淮淝草木兵
栢府稜稜畫戟寒照人風采惠文冠斗牛下挾雙龍氣
湖海還將一柱看略地昔曾收徼外佩符先已靖諸蠻
掃門何處頭俱白矯首凌烟媿短翰
宿冲虚觀
陟磴攀蘿路幾尋飛雲影落萬峰隂仙壇蕪没銅龍出
帝歷悠長玉簡深醉後石函忘點檢年餘星髮任相侵
攲厓許卜朱明洞白鳥時來倘寄音
尋葛洪東山菴故址
勾漏西遊心不愜栖真雲搆在層巒梅花夢裏禽聲聒
符竹隂中鳥篆殘仙吏時來玉局觀野樵留得紫金丹
霓衣一去稀行跡始信人間脱屣難
天華精舍小集贈龐太守
青天雙瀑下階除十載漁樵此卜居桃谷風烟迷日月
林光庭館是秦餘參苓旋摘新開醖猿鳥頻窺舊讀書
清世抽身誰得似軒轅猶自待公車
過黃幼章欣賞亭看梅花
水竹清隂滿四鄰誰家池館似平津疎林冠絶穠華景
小閣糚成澹泊春不用瑶臺攜佚女祗將姑射擬幽人
金尊彩筆追隨地亦自風流繼後塵
梅花堂陳山人過訪
城裏青山舊卜鄰問奇時復過幽人庭無嘉樹堪留客
園有梅花不當貧水石坐來忘歲月烟霞行處著衣巾
習池敢謂風流在亦自蕭閒遠世塵
送惟節弟應貢北上
挾策那知烟水勞紛紛白雪上征袍吾家自有駒千里
名世誰看鳳一毛别後玄談疎竹徑夢回寒色在蓬蒿
長風滿送飛帆去直指燕臺漢日高
除夕前攜兒玖姪璐璘瑱等閒步自玉山遂登觀
音閣
十載抽身返卧園青溪林木故應存淮淝已息飛書警
漲海猶聞戰艦諠寂歴人烟連浦樹蕭疎風雪静柴門
椒花秫酒供殘歲白首毋忘報漢恩
贑石同陳南䧺羅平樂舟中小飲前夕同二君赴
戴贑州招遊鬱孤臺
朔風吹浪勢仍迴舟楫初經灔澦堆譙火遠明花石戍
柁樓纔轉鬱孤臺江城喜值雙龍合候吏仍驅五馬來
寒色不須催日暮深杯還待月華開
將至南浦先寄楊姚安懋功
漢庭儒雅似中郎六詔山川擲郡章未論主恩憐薏苡
秪緣詞客妒長楊兩湖日月開池籞九疊雲霞入草堂
十載憶趨丞相府猶將衰鬢對柴桑
大中丞潘公召飲於行臺别院
散吏從容具綠尊南州風誼至今存韜鈐正待登樓賦
水竹仍開樂志園白簡曾經飛漲海玄圭初錫自天門
長安十載追趨地垂老難忘國士恩
玄隠亭為方司寇士功賦
衡門返鎖動經旬誰識西曹草奏臣散地一辭金馬詔
文園容卧白雲身江山次第勞詮品鵬鷃逍遥任性真
莫笑玄成無所用侯芭歲晩得相親
艤滕王閣逢朱公子枉詩見投次韻奉答
楓林遥見一帆開騁望還登帝子臺干越人家江上盡
咸陽王氣日邊來飛騰自有青雲翼邂逅能忘濁酒杯
奕世聲華名不忝治安元待賈生才
朱宗良用晦貞吉巍甫佳甫楊懋功方士功趙修
甫邀集東湖草堂
豪游何似習家池爽氣西來晩共披一徑蘭苕鳴翡翠
滿湖秋浪浴鳬鷖微名莫問青藜杖高調仍多白雪詞
若有片言能止輦桂藂吾敢負歸期
東湖草堂為刺史趙修甫賦
誰從天外羡鴻冥浪迹湖邊一草亭風月自邀㩦鶴舫
行藏惟檢種魚經省知朱紱非長物肯待青山更勒銘
隣並况憐徐孺子不妨重有少微星
途中聞歐楨伯補國子監
三仕猶聞擁客氊四門經館亦堪憐人同曳履歌商日
士慶弹冠入洛年尚有諸生求月俸更逢齋禁剰公錢
三都紙價知何似奏御應從紫閣前
答朱用晦
秋色章門入望來豈能乘興棹舟回登臨廬岳名山近
亭沼芙蓉别業開昭代才名應繼起故人雞黍此重陪
鄉園回首梅花隔猶自清塵憶楚臺
抱膝軒為朱宗良賦
五岳風期杖屨賖一軒青薜寄幽遐坐臨章水雙流玉
忩落西山半面霞書帶漸成階下草綵毫還作夢中花
躬耕莫問南陽事千里名駒在帝家
贈朱子深
老來招隠興偏濃爽氣時時對五峰書似淮南傳内學
人從河上挹玄蹤上尊屢拜中朝賜靈笈多於世外逢
蒲柳自知凡骨異何能雲路待相從
依隠亭為朱孔陽作
卜築還將隠者同朱絃多在此亭中路從荷芰芳湖繞
夢與烟蘿絶島通修竹曾經梁苑賦白茆何謝陸家風
卧遊久矣憐宗炳策杖何時到桂藂
朱孔陽攜酒舟中因贈
津亭欲别轉夷猶應有詞人攬桂留一片歸心懸暮雨
數聲長笛起新秋著書誰授關門尹共載虛疑郭泰舟
欲問前期何處是楚雲湘水共悠悠
解維後方士功朱貞吉孔陽追送至龍沙龍光寺
小飲而别
昏鐘山寺已棲鴉起踏長堤片日斜浦口風燈漁父棹
雲中雞犬羽人家江流不盡心同折世事重逢鬢有華
歧路蒼茫君自見青門元少故侯瓜
舒大參招飲卧龍寺
獵獵寒風少雁行朱旗門外裂飛霜經禪握麈同高座
酒盞論交是故鄉帷幕功當歸圮上循良名自起河陽
徐關正是安流日莫指青山古戰場
過慈仁丈室訪胡孟弢留酌
匡山高卧意如何遠興難忘在薜蘿偶過禪房成下榻
相逢天路待鳴珂雙林風雪經春盡西嶺雲霞入暮多
知是甘泉新有賦休將禪解問維摩
沈純甫歐楨伯招同徐子與集李惟寅第
一自歸耕下潠田豈知杯酒共談天正朝車馬春城裏
右轄風流紫閣邊醉後和歌成白雪燈前看劍是龍淵
故人漢殿今持槖肯借聲華照别筵
方奉常李明府招同徐方伯歐博士集廣惠寺
花時曾共醉長安漢殿威儀備從官蘭草每從西省握
貝經頻對竺僧看重來冠盖人非昔一落江湖計轉難
不是夷門賓客在風塵吾已倦彈冠
程無過程虞仲招同歐博士楨伯陸山人華甫邵
文學長孺潘上舍子朋登廣濟寺藏經閣(程楨伯門)
(人)
鷲嶺雙開小梵天香燈處處可隨緣娑羅影半侵書閣
簷蔔花偏泥酒禪遠目正當春雁後鄉心多在海雲邊
誰操杖履供遊興絳帳諸生有鄭玄
送顧參軍擢守曲靖
幕府官閒似馬曹三年越調自君操才情合占波千頃
時論同歸鳳一毛泔水西行通竹箐箬溪春汎接香醪
家聲自著循良傳詞客何須觧佩刀
送張京兆孺覺歸省
燕市勞歌頻對酒章臺垂柳拂征鞍中朝專席名家子
三輔行春漢使冠芳草送人江路永烟蘿歸夢石窗寒
彩衣舞罷庭闈日華省思君共握蘭
端午日李明府招同沈刑部姚大名方計部歐博
士王太僕集顯靈道館得宫字
琴酒誰將市隠同碧梧疎竹引離宫龍門謁客曾修刺
緱嶺吹笙幾馭風雙璧並高華省譽彩毫真有漢都雄
天涯蕭艾空愁思歸路能無馬首東
張林石几為吕心文賦
琢成山骨似方諸隠座支頥自有餘不遇卞和誰證玉
偶逢王令即留書紫藤過雨痕猶漬碧蘚經秋駮未疎
松下尋仙應有待平泉醒酒待何如
送姚叔卿移桂陽
中朝執戟早為郎豈意雲霄落羽傷一卧攝山迷藥草
幾從江左擅文章明時不重懷沙賦遠播知無適越裝
藉藉廣平聲績在御屛前已記循良
送方計部子及還留都
畫省三年報政成秋風吹客復南征佩魚湘水名猶在
策駿燕臺坐盡傾西第歌鐘憐卜夜司農飛輓待趨程
搖心花柳秦淮路曾是江東老步兵
送舍甥黃公紹之山隂文學
入越游吳不憚勞莫言湖海少綈袍長途豈墜青雲價
下里寕知白雪操桂浦别來鄉夢斷梅梁經過海雲高
春風坐遍諸生日綵筆先傳曲水濤
習儀後李臨淮史計部兄弟邀陪王使君敬美集
顯靈道院
太清竟罷散鳴環梧竹蕭疎一徑間地主冰霜森武庫
使君車騎自廬山流雲下拂罘罳影仙氣遥連虎豹關
一别玄都知幾日對君雙鬢已成班
聞王敬美談太華之勝同李惟寅賦
立馬關門紫氣前丹梯無路可扳緣地形下見秦中盡
鳥路翻從掌上懸西極千峰朝白帝黃河一線落高天
飡霞無復蕭臺女得馭茆龍亦可憐
七夕同丁計部蔡刑部歐博士集沈刑部宅觀沈
石田山水得秋字
長安木葉下新秋坐對雙星緩客愁明月漸收藏扇篋
凉風偏在曝衣樓休文詞賦緣多病宗炳琴尊托卧遊
誰道七襄難報贈才人先有夜光投
丁計部蔡刑部沈刑部歐博士過山齋作
秋風客賦不堪裁何意蓬蒿二仲來飛雨遠連雙闕暝
殘花猶共一尊開長途意氣看君在高步雲霄見爾才
惡說習池騎馬去淹留須盡故人杯
同丁計部沈刑部歐博士陸山人集蔡刑部宅觀
唐伯虎所臨蘭亭禊帖并圖書贈計部南還得
和字
市烟宫樹晩相和三徑頻留白玉珂西掖新篇堪倚馬
東吳狂墨亦籠鵝千秋破塚名逾重百衆登壇世不多
日下山隂將理棹不知修禊近如何
送潘子朋南還
一攜經笥趨西學幾載琴尊共帝京詞藻世傳潘騎省
園林人比蔣元卿心馳蘐草三春色行計梅花萬里程
歸著子虛應謝客梯樓惟見日初生
九日同歐博士顧鴻臚兄弟李明府鄭張二光禄
邵孝廉登廣濟寺藏經閣得陽字
禁柳宫槐拂地黃雙林風日入重陽蓮花纔吐千燈燄
白玉羞簪兩鬢霜畫手難忘金粟影禪栖為借贊公房
茱萸滿地應相笑肯負東籬此日觴
夀錢侍御父母
星文遥夜聚江鄉籬菊催春入夀觴南岳寄書傳白鶴
中朝新彩賜神羊玳筵分送黃封酒紫殿遥傳白簡霜
莫倚太行頻極目蘭臺恩澤與天長
大司馬曾公以予晉秩為喜招歐博士兄弟陸山
人於别館觴焉明日垂示佳篇念舊之情溢於
言外伏誦感激謹用探韻奉酬
曾從蘭省挹風流别墅琴尊感昔遊白雪座中傳麗藻
黃花籬下入新秋時名謬許同冠鶡人望於今重借籌
衣馬長安心已倦五湖波浪有漁舟
送董侍御出按關中
单車曾識漢循良歸去仙闈攬舜裳關外霜威傳繡斧
殿前風采冠神羊行逢暮雨崤函遠望入黃雲隴坂長
萬里玉門無斥堠詞人何用羡長楊
送歐博士季弟經季還南海
共道聲名入洛時雙珠南海亦稱竒逢人自識宴鴻羽
别路俄分玉樹枝楚澤蕙蘭收客泪秦封苔蘚與君期
對牀莫訝青氊冷幾夜西堂有和詩
送陸華甫
心情野鶴共摧藏老去逢秋亦自傷澤畔羊裘千氣象
匣中龍劍躍干將葑田莫問將歸計薪桂應愁久客裝
不學磻溪垂釣叟豈知顔駟尚為郎
送江鳳岐參軍之塞上
亭障東行烽堠少幕庭因得引文儒吹笳城上知風色
聚米軍前識地圖翠鈿擁迴朱鬛馬金杯催勸紫駝酥
才名不用輕投筆舊勒燕然尚在無
過李臨淮白雲齋逢恩上人還金陵因贈
老向江東獻賦慵攝山猶憶舊游蹤朱門客自開文苑
白足人今是律宗隠處不離高座寺中原亦有竺乾峰
知君去住心無累秉燭尊前幾度逢
送何仁甫還楚故司空吉陽之子
登臺自許千金價滿座能傳入洛詩黃石授書吾已後
相如成賦爾同時將歸不為求田計失路猶懷戀主私
江漢風流今在否杖藜來話鹿門期
寄夀錢叔寶
問夀誰能知甲子高風還似隠支硎年收秔秫堪娛老
舊餌參苓可鍊形門客每從書白練羽人頻自與丹經
欲尋海上桃花熟虚滯長安有歲星
答陳憲使道襄永平見寄
乘障遠行孤竹國銜杯高望薊門天尚方履自東齊賜
大將旗從瀚海搴踠足豈能參上駟登壇今幸有諸賢
書生早綰封侯印釃酒椎牛在九邊
奉送大司馬王公還河東為李臨淮作(二首)
受鉞曾登大將壇九邊重借惠文冠受降城向山隂築
峴首碑從上谷看步履暫違天北極山川不改晉王官
鳳麟已在雲羅外應笑南征老據鞍
典午中朝席屢虛殿頭頻上乞休書沈碑漢水當陽事
揮涕東門疏傅車誰識倚峰臣節苦莫言前席主恩疎
縱憐松菊饒歸興竹帛勲名在石渠
送任别駕奉使還滇中
燕臺春色釀餘寒花柳千門駐馬看乘傳尚為金馬使
對君猶着鵕䴊冠樓船已見宣威遠蒟醬誰知入貢難
莫道中朝推轂少姓名書在殿南端
無題
臨水看花萬恨并焱車應自枉飛瓊乍離舞鏡青鸞散
一落雕籠翠羽驚望入桂宫求不死夢回金屋可憐生
愁心不與蓬根斷玉虎牽絲夜到明
錦字魚箋挹泪裁橘雲無迹散瑶臺塵霾白日麒麟角
霜老青桐鳳鳥哀暮雨不成虚蝶夢落花無賴笑鶯媒
如何折得琅玕樹長向蓬山頂上栽
送潘少逸還新安
膺門聲價羡登龍回首平津却掃慵紫閣風雲看尚咫
梁園車騎散無蹤柳條忍向殘春折杯酒難期後會逢
雙鬢對君俱落寞豈能留滯待東封
送沈尚寶
侍臣如雨集蓬萊詞賦翩翩入詠才典璽名應高兩省
珥貂人已望三台蘼蕪春送王程去花柳晴連候館開
若到秦淮占氣色五雲元自在燕臺
送顧憲副益卿之滇中
寒城白日下如飛臨路蒼茫一攬衣名自竹西傳雪賦
人今滇海避霜威和戎豈盡謀臣得略地休言漢策非
一騁壮圖猶黑髮不堪琴酒故人稀
答張助甫塞上寄懷
彩筆曾趨鳳沼東秋風飄怱散飛鴻路歧九折心仍在
雲雨千秋事不同數出自應憐薄宦久遊何意遽成翁
將軍日送關門喜計畫誰收幕府功
建節何年出武威玉關不斷羽書飛頗聞熊耳收金甲
猶自天山卧鐡衣前席再承宣室召滯遊應待茂陵歸
黃山白岳堪招隠不似長安有是非
佛日范子宣朱汝修過齋中
多病謬為趨府吏對君何異在家僧散朝微雨清丹地
卧閣千峰擁翠層圖佛豈知成白首修心猶未到初乘
宗雷舊似能相逐銷盡蓮花半夜燈
送孫翰林以德使楚
花外宫懸扣舜韶金函初捧下層霄絳河景氣多澄霽
赤社風雲自動搖過里泥金榮賜第趨庭玉樹見清標
石渠詞賦元供奉千載蘭臺未寂寥
同李襲美過感應觀訪蔣少翼
空谷少憐老俊才荷衣原不受塵埃閒邀海上青螺駕
倒覧壺中白玉臺俠氣頓從雙鬢盡遊蹤曾記十年來
種桃莫問玄都事避暑難逢竹下杯
過李明府襲美書室同蔣少翼小酌
畫簾初下據胡牀静境知無簿領忙琴酒已逢嵇叔夜
功名休羨杜當陽夾城風遞寒更急滿座霄澄列宿光
不是栽花能爛漫門前籠燭詎成行
雨中同劉觀察李明府歐博士朱汝修諸子集李
臨淮第得風字
籌策於今借幕中退朝尊酒未曾空浮雲亦自憐燕館
白雪真能操楚風賓客人多逢冠鶡扁舟予擬逐飛鴻
竹林肯厭過逢數瑶水年年曲宴同
陳使君玉叔督餉至京師枉過旅館同歐楨伯作
得根字
何時車騎去中原白社重來意氣存暮雨不妨淹使節
秋花還共醉籬根文章浪說千年事虛薄真慚一飯恩
惟待淮南招隠賦更從梅福老吳門
陳玉叔事竣還南
長淮無浪九河清入奏真能慰聖情卧閣舊高循吏傳
揮毫元重客卿名包茅貢已輸南國魚藻懽同燕鎬京
自有廟謨酬顧問贈言東海媿王生
九日同歐博士顧舍人南都禮上人過普恩寺訪
吕山人
不共憑高送雁羣禪房寂寞對爐熏高僧杖錫還滄海
倦客題詩寄白雲古塔風烟當坐隠長廊鐘梵隔花聞
浮生聚散尋常事來歲壺觴可對君
送郭方伯之貴竹
金馬遥天不盡悲白蓮高會渺難期行逢峻坂應驅馬
若到空門定賦詩郭泰同遊多勝客謝公重起在明時
聖朝政重籌邊略暫遣褰帷到竹祠
送劉山人子繼劉督府兄
黃鵠冥飛不可留自言家近岳陽樓漁樵未得干明主
兄弟何妨盡列侯千里長齋雲子飯五陵空敝黑貂裘
青山到處鑱名姓遲我金門賦遠遊
送蒋少翼之雲中
立馬關門不可留黃沙白草莽生愁天連玄岳雲中出
河轉桑乾地底流蓬蔂應同仙客采貂裘還憶帝鄉遊
蠻詩想在征西府肯羡長裙過五侯
送秦舍人汝立歸無錫時補玉官不赴
臺上黃金貯俊良尚書門第尚餘芳青藜儤直趨仙禁
銀管分曹捧御牀一下雲霄驚落羽幾回歧路歎亡羊
東齊不是長沙遠一侍靈光亦不妨
送陳士鵠補騰越州
北闕秋風綰豫章单車人自識循良長途正渡滄瀾水
清吏休論寳玉鄉行笥護衣無越豔碉房稽首有夷王
漢家不事西南徼邛竹無勞獻上方
送洪兵備之榆林
舊日中朝典午才題詩曾共鳳凰臺揶揄莫笑三為郡
邂逅何妨數舉杯建節西行仙掌近彎弧一望蹛林開
封泥莫閉關門路大宛名駒入貢來
送王舍人齎林端簡䘏典至閩中兼扶侍還瓊海
一辭仙仗下皇闈久直青藜許暫歸初拜金函持漢節
旋裁宫錦作萊衣幔亭望入丹梯近瓊海行占紫電飛
白首交情能不負鄭玄門下似君稀
送沈純父
早擬王褒頌碧雞南還無那入蠻夷曉行露草荒山外
夜聽猿聲越水西粉署雲烟猶自媚銅駝花月使人迷
君看車馬長安道何似青門手重攜
瑶石山人稿卷十三
