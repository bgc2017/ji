瑤石山人稿卷十
明黎民表撰
七言律詩
同陳公載登海印寺瑞光閣
燕京樓榭倚東風春日憑高感慨同碧海水多連大内
紫臺山半枕離宮平蕪縹緲沿江盡遠樹依微入望空
鄉國更傷千里目夕陽何處送飛鴻
燕京秋懷
北郭秋陰接九垠登臺一望倍傷魂霜前砧杵千家動
日落風塵萬里昏天上已違攀鳳侶山中猶憶卧龍村
孤舟渺渺堪愁思恐入楓林有斷猿
廣寒宮殿帝城西錦石瑤沙玉作蹊白鶴每依華表下
紫鸞多藉碧梧棲流雲宛轉通仙掖墜葉飄颻滿御堤
一自金輿廵歴後月中環珮冷凄凄
秋風嫋嫋吹邊塞轉餉千艘入濁河白草漭連青海闊
黃塵秋暗黑山多運籌頼有蕭何畫息戰無煩魏絳和
聞道居庸虚將守邊庭今已悔干戈
萬木蕭森帶夕陽澄江偏使客心傷能文賈誼終投楚
作賦相如已倦梁勲業獨看青髩在羽翰空羡碧霄長
滄江歲晩歸來好岸芷汀蘭尚有芳
旅感
周南畱滯倍離憂京洛風塵自倦遊病裡看花如隔夢
春來臨水似驚秋黃金價重誰招駿白石歌殘獨飯牛
鄉土歲時渾不惡速營三畆作莵裘
高臺遠望坐銷憂病後依依感昔遊貪客帝城如戀舊
計程鄉路已逢秋人間幻夢唯蕉鹿天上閒情有女牛
楚水越雲千萬里北風零盡黑貂裘
萬歲殿(在朝天宮内)
鬱鬱靈山守百神宣皇曾此禮羣眞碧壇風度龍旂
影瑤草香銷鶴馭塵青雀書來猶悵望紫鸞簫罷更逡
廵玄關一閉無消息華鳥年年怨早春
露觔廟
仙媛芳名齊日月閟宮遺像鏁烟霞明湖日鏡金鈿影
清露長涵寳靨花颯颯靈風催苦竹泠泠秋色淨蒹葭
可憐隕玉空山後慙媿蛾眉學浣沙
阻風李陽驛
滿目川原百戰餘旅情芳草共蕭疎蒼山古堠逢秋騎
野水殘燈見夜漁地近瀟湘多暮雨鴈來湓浦少鄉書
故人憶我停雲外惆悵烟波少定居
舟泊金川望唐允治歐彦禎不至
嶺雲關樹思依依江上初逢秋月輝岐路無情還獨往
青山有約更同歸烟生古戍逢人少水落寒塘見雁稀
楚客此時頻悵望不知何處寄金徽
與公載子乾吉卿送泉翁北上返棹石門
杜若青青聞榜歌佳期南浦悵如何風聲夜起潮侵岸
天色平臨斗在波威鳳漸知隨日輦冥鴻猶自避雲羅
扁舟渺渺堪乘興况聽袁郎雅詠多
營清泉精舍
幽棲遠愧王官谷脩褉誰誇内史亭青壁舊藏高士傳
草堂今映少微星茶烹石鼎分泉味井問丹砂識地靈
應是漁樵能混迹十年江漢任飄零
擬就壺觴開白社旋營瓜地向青門雲中鷄犬非忘世
徑裏桃花似避喧鶴在松間同佇立僧來石上共清言
經過舊是濠梁侶秋水無心與細論
陳貴吾歐彦楨約遊玉舄亭故址
弱水桑田更淺清殘碑猶自記嘉平青騾海上應無迹
玉舄人間尚有名笙管御風廽鶴夢杉松將雨雜鸞聲
那堪采藥歸來晩夜夜東風憶五城
春興次彦楨韵
和風助律景堪憐更有懽聲下遠天御宿花光承曉日
琳池月色帶春泉蒼龍東駕行陽令青鳥西來拂曙烟
南國山川勞望幸五陵佳氣自年年
年夜鏘鏘簇佩鑾金吾千隊儆長安欲求海客先祠竈
擬醮神君更築壇丹桂影中廻日御碧桃花下聳雲冠
侍臣聽罷鈞天曲銀浦無聲沆瀣寒
絳氣迥連承露掌祥焱初拂相風旗罘罳影動旌旄轉
閣道陰生漏刻移豹尾日長唯近幸鼇頭天遠更遥祠
腐儒旅食驚心地獨望寒雲動所思
九日和子乾登高韻(是日余以病不赴)
錦樹團圓風滿林憑高多難易沾襟石門返照千家盡
磴道盤雲九曲深坐閱歲時傷短髩望連烽戍折遐心
蒼厓羡爾題詩處山月隨人下鶴岑
遊玄妙觀
為愛仙居隔市㕓星君臺上共談玄坐來海水成清淺
歸去人間閱歲年竹院晩凉金碎𤨏石幢秋净玉嬋娟
追遊擬受長生訣不用遺文說五千
和梁公實無題(用李商隱韻)
疎榆一夜動西風露脚斜飛桂殿東白玉鏡臺鴛被合
紫雲香駕鵲橋通鳳皇衫拆胸前錦蜥蜴砂殘臂上紅
何事人間不相見上陽宮裏怨飄蓬
燕京書事
河堤新築洞仙宮八駿經遊向此中絳節拂雲遙駐鶴
赤闌驅石已成虹丹書見說曾親授紫府還聞有夢通
十里穗楊風日麗幾時軒馭過崆峒
日上蒼龍雪正消太清宮殿轉空寥案前寳鼎斟明水
仗外華燈燭慶宵關塞只傳青海捷佩環空散紫宸朝
可憐方朔金門待聽得霓裳襍鳳簫
一夜瑶池集絳鸞六花飛舞下雲端蘭臺未許誇清冷
黃竹徒勞詠閟寒爽氣蕭森連玉樹曉光零亂拂銅盤
誰能和得陽春曲長奉君王萬歲歡
西宮瑤草日芳菲珍館春深碧浪圍朱字署成華露濕
紫泥封進鶴羣飛履隨虚步瞻依切簾隔天顔笑語稀
不見平津開閣待經旬休沐始言歸
朱樓迢逓接平沙歎息深閨有麗華青鳥幾時隨阿母
綵鸞今夜屬良家桃栽碧海多成實桂貯長門自落花
寄語采桑南陌女莫將顔色向人誇
早秋
一見秋風心已驚關河回望不勝情霧迷天上金莖影
月冷樓前玉笛聲歸興總銷塵土夢閒愁空對短長檠
杖藜更擬尋山去何待他年學尚平
送丁戊山人還閩中詩(并序)
丁戊傳君風儀俊整天骨森立蚤肄丘墳涉九流之
梱奥晩躭冥寂包八正之厓路故能遊心懸解宅美
希夷鵬運天池卑榆枋之斥鷃智遊玄水得㒺象之
靈珠盧敖有遐舉之期齧缺無榮觀之願出入水火
吐納風雲日觀天門覲魯儒之遺址朱陵紫盖搜姒
氏之竒文意在忘言行無轍迹以為善建不援玄關
難啓曹溪閟傳衣之迹浮丘乃梯仙之戸擔䔲負笈
千里而遥度碣凌山九秋始至玄風所感聞者景從
挹叔度之波濤鄙吝斯遠見紫芝之眉宇塵俗盡銷
奥旨冥筌迎刃而解繁文衆說有叩斯應大器不官
大巧不斵揚雄稱言若鳳孔子嘆其猶龍非斯人之
儔與但以蕭晨在感梓里長違臨霞增慨遡風攸往
禦寇以七日為期令威乃千年一返雖紫極黃庭夐
異人間之世而素絲歧路難捨區中之緣遥晤何時
遠心空絶寄言竹素佇竢徽音
蚤從丹籙學神仙脱悟真乘了内篇杖有百錢行自得
居惟一榻坐皆穿尋山但可如康樂蹈海何湏學魯連
臨别攬衣空戀戀幾時談笑復隨緣
木蘭江上動深秋千里誰憐汗漫遊家共白雲天外遠
身同明月海邊畱秦人望逐桃花水楚客悲生杜若洲
來本無機歸亦得不知何處是莵裘
同丁戊山人遊蒲澗寺
青蹊䆗窱絶塵氛一𣲖鈞天下界聞龍去不收千日雨
鶴來還動滿蹊雲山瓢祗獻長生酒石室應藏内景文
歸去幔亭何日到緘書先報武夷君
心遠亭探梅得霜字
京兆池亭萬樹芳半臨秋水半含霜風林暗折玲瓏玉
雪徑遥聞斷續香萼綠觧知神女色額黃曾識漢宮粧
江南地隔瑤臺遠欲寄璚枝思渺茫
登鎮海樓得憑字
歴盡丹梯第幾層下臨千仞若無憑石間細路縈紅葉
松頂寒花絡紫藤遠目只隨芳草去清歌長共碧雲凝
三山波浪空愁思誰躡鴻鸞共上昇
和梁思伯宿寳陀寺
憐君獨泛靈洲水永夜空門坐寂寥雲起半從山上石
月明還長澗邊潮芝傳隱訣行堪食桂遇幽人或可招
遙想焚香誦經處更尋支遁問逍遥
粤州草堂春日試筆得歌字
謝家賓從有羊何春日池亭載酒過紫氣直從燕闕迥
青山還繞粤城多花霑瑞露低唫幌鳥囀芳林襍棹歌
聞道漢庭偏側席未湏長戀釣魚簔
泰泉春遊得西字
雲峯一徑入幽棲不信風光有瀼西寒澗水喧知鹿下
遥林花動覺鶯啼亭前玉舄仙靈宅洞裏金書太史題
歡賞日斜猶未洽更携賓從過文溪
大司馬鐡橋先生矩洲雅集得青字
獨樂園深晝掩扄追趨今喜覩儀形勲名北闕高卿月
賓從南州聚德星鸞鶴每依霞外詠魚龍長似鏡中聽
石虹湖上春應蚤豐草崇蘭滿眼青
贈易道人
塵滓脩然不受侵轉蓬無復憶家林路窮西極流沙遠
身犯南方毒霧深青竹一枝常在手丹經千卷不傳心
亦知羝化終騰去白石蒼蒼何處尋
登五仙觀通明閣
目盡寥天草樹平片帆經處是東瀛烟銷甓社珠浮出
雲擁猋臺玉作成遠浦迥含蘭芷思陰風初度雁鴻聲
飛仙御鶴何時去塵海冥冥笑此生
和公實燕臺感秋
紫塞霜飄雁影孤荒臺斜日下平蕪秦封隴華皆歸馬
禹貢山川盡剖符一代彛章宗典雅百年風俗落虚無
腐儒策蹇蓬蒿裏空憶文皇起壯圖
楚客思君賦澧蘭關山迢逓夢來難風前白鴈飛飛遠
霜後丹楓落落寒碣館三秋愁桂玉鄉書千里比琅玕
蓬茆自是烟霄隔惆悵無因附短翰
桑乾千折抱燕臺豈謂天驕飲馬來兵氣旋銷烏鳥樂
陣雲初散鼓鼙哀一時猛將多蟬冕三黜儒生尚草萊
卧病衡門秋又晩幾時東閣待重開
歲月升沉銷壯心髩毛無那百憂侵炎方祇重龍香價
燕市徒捐駿骨金草木凋傷催暮景風烟蕭索變層陰
黃花爛漫增愁思安得瓊枝共醉唫
文園遙憶病相如幾度裁詩慰索居西第看花搖綵筆
上林遊獵從金輿生逢堯舜功名薄迹混漁樵計術疎
聞道乞身書欲上聖明應未許懸車
旅食燕臺幾變秋才名應媿後時流雁來又值寒砧急
霜落偏驚木葉稠滄海烽烟猶濺淚杜陵花竹未銷憂
長安正在浮雲外不為相思重倚樓
讀圓覺經
中歲驅馳困一經媿無鯨力破滄溟閒思種樹為農圃
病學餐煙飬性靈身在塵埃如瞥電鬢緣愁緒劇繁星
年來悟得空王理止慾除嗔是戒銘
秋日同諸賢遊矩洲
謝公幽興在雲霄别墅追尋豈憚遙芳柳曲盤深淺水
畫船輕送往來潮機心息盡鷗還下藻思飛時鶴共飄
記取臨霞懽賞地後來烟月轉空寥
鄧君肅貽菊
窮愁九日偏蕭索别館清秋祇益悲赤葉已隨風外落
絳苞還向雨中移不嫌霜露侵蓬鬢為愛馨香入酒巵
素手折來憐汝意金莖唫望渺余思
同傅木虚劉安元童仲良遊五仙觀
玉京琳殿海東湄上客琴尊得共移仙隱已經羊化後
吏情休歎鳳衰時池空半落流雲影松古偏餘積雪枝
應是丹臺曾籍記喜於蓮社結幽期
丁戊山人招飲旅舘
栢酒椒盤已薦辛天涯憐爾獨逢辰菩提為覓西來種
榆柳重經嶺外春風雨幾番還秉燭路岐千里定沾巾
干戈此日復滿眼何處飄飄寄此身
丁戊山人謁先君墓有述畣
蟬曳疎枝鶴繞林攀號應廢蓼莪吟生芻不負南州約
寳劍多勤上國心指佞尚餘階下草將歸空有壁間琴
平原舊客無人在今日因君淚滿襟
太岳仙宮七詠
太和
山勢盤盤壓厚坤宸居奕奕位大門龍蟠近接三秦勝
鼇負遥連五岳尊丹磴參差懸鐵鎻玉京璀璨湧金輪
乘麟散髮遊何處直以昇平報紫元
五龍
紫盖峯前下鶴羣羽衣遥挹御爐熏雲呈瑞像雙鬟玉
帝賜霞裾五色紋星亂石枰當澗隱風廽金磬隔山聞
蟄龍一去無消息悵望經臺日又曛
南巖
七十名區衛紫宮南巖幽勝若為通亭亭仙掌漙清露
葉葉靈衣御曉風山下烟霞常覆鼎壁間文字半垂虹
欹厓可卜無人買洗鉢焚香事遠公
紫霄
軫翼光芒夜夜垂洞霄峯勢入雲危忩間下辨金銀氣
地底潜通日月池玄水當年非禹跡赤松今日是堯師
祇應上界無人到輸與祠官種紫芝
玉虚
目斷仙山豈易逢紫岩回首有苔封三株暗結黃金粟
九渡深盤白玉淙蕙帳别來驚夜鶴琅璈歸去御時龍
茂陵自是秋風客腸斷青騾海上蹤
遇真
手把丹書侍玉宸紫髯蕭灑出風塵青羊化後猶存石
白鶴歸來尚幻身藥市當年曾隱姓花源今日正迷津
可憐物色先朝事應為蒼生訪隱淪
净樂
綺寮珠綴冠丹丘翳鳳驂鸞在上頭忩外月明秦樹迥
檻前風急楚江流天門險澁疑無路地籟凄清直似秋
不是文皇親指畫湘樊安得翠華遊
朝天宮追和喬太宰諸名賢韻
竹宮松栝晝陰陰時有鸞驂下翠岑檢玉舊傳三殿秘
飛章遙向五雲深仙都不與浮塵變浩劫多愁短髩侵
疑是上霄同謫客幾回清夢得披尋
鋪金積翠寫神州羽景還開洞壑幽馳道屢經清蹕過
侍臣常奉属車遊飛光直射蓬萊闕霽月猶懸翡翠樓
自是丹丘人代裏却從東海說瀛洲
吳而待候選已久輒詩往訊
久待公車未擬回清時難復卧蒿萊穰侯本忌縱横客
枚叔虚稱扈從才盡日悲風傳旅鴈到江春色落殘梅
飄零别我青山去誰共天涯竹葉杯
松岩為鈕鍊師賦
愛汝結室長松陰白鶴青猿知隱心丹臺窈窕丘壑静
紫芝璀璨烟雲深月朗似聞木客嘯風起恍聽蒼虬吟
人間埃世不可住安得枕流清俗襟
飲餞徐比部宅時吳舍人李比部同集
燕京楊柳花飛日一上春臺望苑墻詞客喜同金馬署
歸心遙滯白雲鄉鴻疎嶺嶠音書斷騎遶關山别路長
拚醉此宵應不惜衆人空自隔殊方
征驂欲戒暫徘徊極目風烟慘不開白社别來頻有夢
青山歸去獨無媒遥祠應待河東盖作賦多逢鄴下才
誰向天涯慰寥落封書湏為朔鴻裁
鎮海樓登望
朱甍畫棟逼星河秋色蒼然隱薜蘿地轉青山開越井
天懸流水下牂牁憑欄漸覺清商變顧影其如白髮何
鴻鴈有懷成悵望浮雲西北晩來多
童太史仲良席上邂逅方太守禹績即有詩見貽
奉答一首
駿足登臺衆所稱一麾江漢忌能聲明時並數鄒枚賦
末路誰收李杜名赤日夢懸鵷鷺署青山家住鳳皇城
風流郡閣猶如昨麗藻應深下榻情
别潘少承之京
汀洲渺渺愴離情塞鴈隨人又北征燕地樓臺雲外聳
秦淮花柳日邊明才華狗監應知己家世河陽舊擅名
此去君門還咫尺不須回首越王城
送何東莞之任江寧
三年坐嘯遠人安又綰銅章入禁垣秦地山河歸内史
漢家星象應郎官草青夢渚懸帆度日落關門倚劔看
此去公卿求識面無因停棹采芳蘭
同公實思伯遊北郭諸山
澄江一道抱城廽霽後丹梯四望開百粤地形雲外出
五陵王氣日邊來殘春風景空回首故國河山謾舉杯
留滯莫傷生白髮漢庭今待子虚才
同公載公實思伯登白雲最高頂
青谿千仞出塵氛振錫還驚虎豹羣遊客屢窺丹檢字
高僧多卧石樓雲風生大壑諸峯應澗落平田衆水分
招隱卜居原此地重來休勒北山文
千巖雲氣混重溟竹院松扉白晝扄金錫乍飛遊鶴去
貝書初誦毒龍聽荒臺花雨空留碧陰洞苔文尚帶青
浮世始知無住著長生還欲問仙靈
滄凉初日上雲樓金地應悲露草秋龍象豈知千仞換
江山虚道百年遊岩前散髮思高卧石上看梅得暫留
為道遠公能結社東林歲晩一相求
安期岩
絶磴陰陰松栝圍仙宮寂寞見霓衣曾傳海上青騾去
謾道山中白鶴歸霞起遠分丹洞色日生初弄石門暉
浮雲變化成今古誰似凌空一舄飛
陳公聘憲使提五州兵征海寇有作次韻
吳城遙望雪初殘又領竒兵過瘴灘龍節夜馳霜月暗
鸞旗陰曳海風寒關山應歎辭家遠恩遇方知報主難
預喜鐃歌歸有日封章湏獻五雲端
牙璋十月下江城百萬軍儲計不輕推轂屢頒明主詔
臨歧先慰遠人情楳花競落來時路草色初青戰後坪
聞道廟廊虚席待肯論鄉國念歸程
立春
倦遊寧復走風塵一卧丘園值早春滄海烽煙連百粤
關門雲氣引三秦江湖歲晩憐飄泊松竹年來事隱淪
幸有習池供逸興願隨南畆狎芳辰
嬉春曲陳公載索和用韻
東風紫陌走驊騮何似咸陽縱冶遊校獵忽經平樂館
鬭雞還過富平侯霓裳寫月初停拍綺閣臨春盡上鈎
愁極杜陵惟謾興新蒲細柳滿河洲
芳草春陰垂釣磯寒城斜日閃朱旗熏人欲醉憐花氣
送客無情是柳絲畫檝迥隨蘭浦入金尊還傍竹陰移
江湖十載渾疎放空愧青樓半額眉
奏技當年入漢京緇塵曾逐麗人行金鈿控月三千騎
寳帳臨風十二筝西第將軍畱盡醉東鄰詞客寄多情
茂陵一卧長消渴猶倚金盤望五城
三星的鑠露華光宛轉歌聲逐女郎沉水欲銷金鉿匝
曲璚初卷綉鴛鴦風前調笑思捐珮陌上含情問采桑
惟有揚雄疲執戟年年空歎髩絲長
和竹平山人見余庭前桃花
庭前桃花開不遲堤邊明月復初宜流鶯恰恰坐深樹
戲蝶紛紛穿短籬映水紅粧仍綽約臨風皂帽故傾欹
梁鴻更有揮毫思好向芳菲倒接籬
寄王比部元美塞上
萬里烽烟接塞垣西風立馬望中原浮雲尚走陳琳檄
明月還開庾亮尊青草北臨沙磧斷黃河秋遶薊城翻
漢庭正是籌邊日誰遣長纓到玉門
劉百魁參軍脩貢京師事竣還成都
仗劍堪嗟行路難春風一騎發長安愁心萬里懸秦棧
壯志三年走漢冠白髮自於官序拙青山不改客途寒
相知已向文園卧飛檄無勞父老看
天津同吳給舍舟中對月
獨驅嬴馬出燕關咫尺風雲敢自攀明月共懸千里外
春陰不散五陵間書生彩筆謀仍拙諸將黃龍戰未還
何處忽來楊柳曲滄江一夜髩毛斑
登直姑城樓
吳檣楚舵望中收西北風烟接上遊海氣倒垂千嶂遠
燕關日抱五雲流賈生封事餘雙淚王粲思鄉自百憂
向夕蒼蒼洲渚亂斷鴻哀角不堪留
同徐中郎吳給事訪李使君郡齋
揖客龍門意未輕北來風雨滯孤城青山不盡檐帷色
濁酒深知傲吏情豈謂漢庭疎汲黯翻令東海重黃生
漫從華髮悲留滯岳牧于今有大名
夏五日袁比部携酒訪舟中
燕京閶闔五雲開袪服晨趨亦快哉萍水敢期仙客棹
榴花還及故人杯西曹詞賦留高步東郭河山得雋才
戎馬正當揮涕日可無飛檄自天來
同黃淳甫盛仲交余伯祥過天界寺葦航竹館
東林曾有翠華遊别院風驅萬竹秋經品舊從天竺至
禪棲應待許詢詶山開氣色皇居近潮轉寒聲大地流
依止空門猶未得干戈遥動故鄉愁
集何孔目元朗後亭
兵甲黃塵舊路非相携六月到山扉松間薜荔牽衣過
竹外鵷鸞挾子飛白髮尚淹金馬署青雲空羡綠荷衣
習池共把山公酒此日應拚酩酊歸
留别仲交伯祥
誰憐落魄游千里尚得長裾狎二豪時論共歸江左玉
賦才應折廣陵濤當壚夜倚花枝醉繞樹春吟野日高
白璧敢輕投贈意不堪秋雨夢蓬蒿
秋懷
高樓欲上思遲遲關塞蕭條異昔時草木風傳金氣盛
鼓鼙聲入朔雲悲管寧東海歸何日梅福吳門去不疑
白首烽烟重覽古芙蓉萎絶曲江湄
王氣崤函終不改建章宮殿倏為灰瑤池青鳥猶頻降
渥水神駒未擬來叢菊漸荒元亮病汀蘭初歇楚纍哀
江天鴻雁冥冥去極目神州首重廻
玉泉迢逓入昆池百尺闌干俯碧漪鏡䌫雙維龍鳳舸
雕楹深鎻栢松枝侍臣鳴珮丹楓遠宮女臨霞彩袖垂
曾預都人誇盛事周南今日歎衰遲
舊京形勝鬱盤龍設險曾當百二重組練未收滄海甲
戈鋋猶起白門烽包荒茅服終湏問竹箭空山豈盡供
蠢爾鯨鯢看掃滅属車還擬待東封
三關羽檄似星流百萬戈船擁上遊白晝峽深豺虎卧
青天磴絶旆旌愁孤軍銅柱空傳捷苦戰崑崙寔未休
宵旰此時憂不細征南諸將莫淹留
粤王雄據有離宫翠竹黃花輦路中五嶺山川餘霸氣
百年天地變華風滄波日落旌旗動白露秋高帳殿空
庾信江南休作賦漢家城闕正青葱
花木栽成帶遠坰北山孤絶寄幽亭漢陵歲月移滄海
秦壘風煙斷井陘十載棲遲生白髮何人推引上青冥
烟波絶把漁竿去虚擬江湖有客星
長安旅食歲蕭條金馬才人每見招一卧雲林淹彩筆
幾回霑灑望青霄玉山瓊樹風塵隔庾嶺梅花驛路遥
莫倚甘泉能獻賦衣冠今滿紫宸朝
石冷為潘新寧賦
憐君家住積金陽海樹層層出上方山倚洞天多翠削
忩窺禪月更清凉市喧不到松間枕瀑水遥添竹外觴
何事緇塵淹陸羽夢回泉石幾徜徉
壽歐母
會稽舊是梁鴻宅鄒邑今傳孟母家竹笋自能供白髮
橘林應得勝丹砂書傳南岳夫人鶴客問銀河織女槎
却愧荀陳交誼重年年來對壽筵花
雨中過噴玉巖
噴玉巖前山翠飛千絲披拂近人衣青林忽亂蛟龍雨
丹磴長連雪霰暉壺榼動隨高士履桔橰争息丈人機
匡廬日暮何如此醉卧雲松未擬歸
尋烏利仙人舊跡
夢想仙人海上遊欲尋蹤跡莽林丘霓裳碧落飛何處
玉趾青山此暫留勾漏丹砂猶未就蓬萊雙舄浪相求
峯前明月參差夜應載鸞笙過十洲
經山人李子長墓
墳前鳥雀啄高枝過客能傳處士詩食肉未為何點累
觧酲終笑季倫癡荒山躶葬非違俗流水浮名尚有碑
獨鶴不歸華表柱麒麟高塜幾纍纍
重陽前一日過歐楨伯館因談西樵之勝示同舍
生
誰從雲路置丹梯海上諸峯盡覺低殘雪不消天柱外
晴虹多挂竹林西金書鎮日烟霞護石髓何年澗谷迷
寄語尚平須負笈琅玕千樹待幽棲
同黃幼章舍弟惟和惟仁集蘇給事宅
岳色風烟望轉賒秋光偏在拾遺家何人渴倚金莖露
此地霜停玉蕊花楓葉亂飛江浦暗鴈行遥入楚天斜
東山杖履能來往應擬尊前醉孟嘉
山人艾從之為故司寇劉公求黃太史碑文事竣
還大庾
荷衣數片鶡為冠廿載江湖雪髩寒方術未應論薊子
交遊今獨有任安關門紫氣閒能識玉笥丹書老尚看
搖落此時無所贈天涯相憶桂團團
大司寇劉公孫堯士來求黃太史碑文却還大庾
僕曾拜公於家食因附致哀輓之私
林泉不為蒼生起隴兆俄驚白馬悲淮海軍儲飛輓日
茂陵詞賦謝歸時論功合上雲臺畫紀實應存太史碑
玉樹傳家知不媿生芻何處寄遐思
白鶴花
靈根五葉似雲屯絶勝名當揜兔園玉羽向風偏皎潔
縞衣乘月正翩翻窺忩幾亂幽禽影入夢那知粉蝶魂
同是羅浮山下客肯將零落怨黃昏
送同年張叔顯之博白
桂海風烟遠國門一官應喜近鄉園領垂素髮休言命
身致青雲合報恩仙客正逢勾漏令居人猶指綠珠村
桑麻種徧山城日狗監能無薦至尊
送何霽甫出守蒼梧
西風驛路遶黃花桂水遙乘使者槎騎省賦成年尚早
龍門聲重地偏華坐看銅柱烽烟息回望金莖氣色賖
漢室馮唐能為薦肯令符竹久天涯
十五夜清泉山中待月
清光看欲上東林何事風烟違賞心竹外飛觴催急景
樓前雙杵變繁音芳塵漸滿梁園席爽思還披楚客襟
十載青山吾不負浮雲端為破層陰
觀音閣同諸公登望
東林地僻少經遊暇日追攀最上頭九月關山争改色
一時風景自生愁藤蘿影合諸天暗松桂聲長衆壑幽
情為故鄉成徙倚登臨休擬仲宣樓
東山别業為梁少傅作
十里青山帶郭遙風花三徑斷漁樵衣冠韋曲名家後
詞賦淮南隱士招對酒暝烟連竹墅杖藜晴色過溪橋
登臨更有羊何和詩興逢秋未寂寥
過公載浮丘得稀字
丹丘風日静堪依隱處猶存舊釣磯金液已成仙令去
青山重到故人稀雲移翠竹當階亂鳥挾霜蓬隔水飛
白髮漸驚秋色裏相携湏就芰荷衣
初冬過訶林净隱方丈
雙峯晴雪隱禪枝乘興難孤竹下期龍象法從開士演
風幡言有化人知曇花半落談經後幽鳥潜窺出定時
籬菊肯同陶令醉不勞廬岳遠尋師
薛卞二參軍邀遊五仙觀
仙人樓殿雪初殘松栢陰森繞玉闌門外喜迎青竹騎
雲中遙聚白蓮冠運籌畫省憐多暇秉燭良宵得二難
賓從何緣留僻地飛鳬先已候長安
别潘少承還鶴山舊隱
三載邀懽在竹林扁舟還得似山陰窮愁莫問潘安髩
久客應拚季子金家寄漁樵歸路遠與因烽火避人深
浮雲聚散知何處草閣寒江送子心
黃幼章邀遊巢雲軒
何年招隱青山裏水石依然對草堂桃谷已迷秦日月
蘭臺曾秘漢文章風泉千磴常飛雨木葉三秋半帶霜
惟有鹿門長接近屢能乘興到雲房
送吳肅還姑蘇
故園應念尺書催一夜心隨北鴈廻碧草共迎南浦去
青山遙倚大湖開風塵寳劍誰持贈江海瑤華待寄來
流落轉驚春事晩况逢花下有離杯
秋日蘇黃門趙藩參過清泉精舍得池字
門外何人復問竒偶尋芳徑獨移時薜蘿過雨飄山閣
松桂分陰到石池林下早抛朱紱貴尊前共指白雲期
榮名更欲投竿去多病深慙狗監知
答趙藩參
衡門車馬喜相投高誼應憐水石幽珠浦波光搖遠樹
玉山雲氣過高樓笑移杖履同三徑悵望風烟恨九州
知為蒼生湏強起林泉安得遂身謀
壽李都憲七十
十年匡濟属垂衣六詔山川擁節歸心繞赤墀隨日輦
風行銅柱肅霜威金鑾天上留詩卷黃石人間訪釣磯
松竹歲寒知不厭更看蘭玉在庭闈
顧玄緯見過山房次韵二首
誰擬南陽有卧廬蓬蒿三徑閉門居祗緣好事能携酒
應為窮愁獨著書闌暑氣催鳴鳥變新凉風過落花餘
雲山政值邀懽日入洛才名信不虚(顧榮與陸機兄弟同入洛時人號為)
(三後)
東陵今日學為園芹曝何心獻至尊謾有聲名傳谷口
空勞車騎訪夷門清冰銷夏沉朱李凉月邀人倒玉尊
自是羅浮堪吏隱肯將名姓擬軒轅
同林維喬山樓夜話
荒城擊柝坐清夜微雨疎燈對濁醪三徑薜蘿同杖履
五陵烽火暗弓刀明堂君擬陳歌頌歧路誰今感髩毛
叢桂豈堪留客久翻飛秋望彩雲高
瑤石山人稿卷十
