瑶石山人稿卷十六
明黎民表撰
七言絶句
楊溪洞四時歌
十年蹤迹愧名山一入松扉竟未還偶記桃華歸去後
遂傳春色到人間
長松落落蔭丹霄策杖看花過野橋更有薰風生澗底
入雲清切間蕭韶
我夢霓衣歴紫宫瑶華如雨散西風偶逢子晉曾相約
後夜乘鸞向月中
四序廻環騐落花巖扉苔徑足煙霞青山不用頻招隠
自有寒松共歲華
和子乾舟行
溪流東去水雲深十載青山負夙心今日停舟聊一望
幾時携鶴住楓林
兩岸清沙映落紅溪頭知有夜来風扁舟却恨尋春晩
不見桃花二月中
姑蘇曲
寳帶橋西柳作花吳王宫殿冷棲鴉蛾眉邀得旁人顧
日暮江邊自浣紗
横塘清淺映紅妝摘葉攀花持贈郎浮萍飄泊無根蔕
不似芙蓉到死香
卧芝山房為傳木虛弟木剡作
茆盈兄弟昔餐霞回首松門幾度花留得玉芝逾橘井
煉成金骨勝丹砂
新種龍仙葉葉長春風吹作辟邪香那能白日驂鸞去
手把璚枝獻紫皇
高卧深山抱玉書商歌一曲意何如只愁四海雲羅密
又出人間護漢儲
閉門日日草玄文階下熏成五色雲靈藥不將雞犬試
仙壇今已候王君
元夜曲
束素施玄紺髮光暗塵偏逐越羅香内庭不放金蓮炬
只恐蛾眉妬豔籹
蕭史乘鸞下帝臺參差仙盖拂雲來分明禁苑春先到
萬朵芙蓉月下開
宫詞
漢主離宫太液傍舞臺籹榭映垂楊林穿翡翠渾無色
花拂瓊蕤併是香
寳月團圓開素波宫娥前隊引笙歌白雲鄉遠應難到
爭似琳池樂更多
金屋無人奉屬車君王初誦上青書日長不用教歌舞
自繞琪壇學步虛
未央樓殿敞秋風芝火煌煌徹夜紅知是驂鸞朝太乙
旌幢斜出五雲中
祥鴉飛散曙光微魚鑰沉沉晝漏稀唯見玉關馳露布
不聞金殿坐霄衣
曾属良家在禁城卷衣新得侍雲屏同来女伴無消息
唯記宫監舊姓名
立殘銀漏未更衣聞道龍池駐翠騑衛士夜深傳畫燭
御街塵起侍臣歸
聞捷報
鐃歌横吹遏彤雲天子明堂議戰勲金帛未應酬死士
麒麟先畫霍將軍
翩翩朔氣引戎旌回望隂山斥堠平用盡黃金餉邊塞
幾人曾為取龍城
聞杜鵑
咽月聲寒露氣微三聲濕盡楚人衣從来北土殊棲息
何事南中久未歸
午日同諸親友泛越江作
水滿金塘鳬鴈飛吳姬雙漿逆潮歸只愁楊柳絲難繫
不畏芙蓉露濕衣
越瑟當壚發浩倡門前初繫紫遊韁銀糟酒潑流霞色
不羡宜城九醖香
魚龍曼衍戲江波天吳起舞翻蛟鼉連天白浪愁無那
誰勸公歸莫渡河
珠海東連黃木灣化成樓閣水雲間秋花錦石行疎日
五月潮生噴雪山
題畫美人
花落苔青永巷幽羅衣一侍幾經秋長門縱有葳蕤鎖
爭奈閒情逐水流
曲江絲柳漾春風侍女開元結束同籹罷臨池人似鳳
紫騮飛入玉宸宫
夜聽洞簫同子乾作
天外飛聲逐紫凰響隨寒葉繞空廊曲終盡作行雲去
月落關城幾樹霜
沛上
手提三尺定咸京黃屋東歸父老迎今日豐碑荒草沒
行人猶記沛鄉名
豫章江行
赤岸斜臨溪水隂亂峰高下寄禪林新流到海三千里
不似歸舟一夜心
山磴﨑嶇猿夜號溪流如沸石如刀刺桐花下思歸客
待得天明有二毛
聞馬市講和諸邊晏然識喜
隴北遼陽揔乞和盡驅龍種度黃河一時内廏三千隊
應費東吳萬匹羅
長堤一望盡如雲沙苑秋開牧馬羣黃竹漫勞行萬里
柳營從此息三軍
敵騎翩翩起朔風朵顔三衛亦梟雄藳街不是稽傳首
應念當年靖難功
幾年宵旰在關門今日垂衣拱至尊檢玉不須升岱岳
泥金應合畣玄元
荅徐汀洲
君向淮陽承主恩予亦扁舟歸故園金陵花月何曾
見殺氣西街白下門
胡床坐嘯海風秋明月關山滿戍樓麟閣何人誇彩筆
功名應合佩吳鈎
青山霜落九溪濆齋閣風流有使君褰帷欲指金臺路
玉女先開五色雲
燕京飛雪正漫漫十二樓空鐵鳳寒白首書生隨計吏
共邀明月醉長安
寄題潘少承西樵山房
新營丹室鐵泉山千樹梅花不共攀夜夜京華成短夢
白雲紅葉屋三間
送吳而待守歸州
洞庭西上蜀江深兩岸青楓映竹林楚舞已歌隨使節
猿聲何處更霑襟
衰草寒煙過楚宫荒臺猶起大王風風流宋玉應同調
白雪高吟郢國中
十月江清露冕遊鷓鴣啼處楚雲流如花笑倚黃陵廟
日逐長安客自愁
斑竹岡前烟霧開京臺高築望蓬莱論才却是馮唐老
使酒誰招季布来
苦熱行
火雲高擁太行間飛雪峩峩不可攀翠栢蒼松枯欲死
清凉空說五臺山
雲裡樓臺白玉京龍綃飄動引飛瓊凉風更奏哀蟬曲
十里荷花碧浪生
月殿星宫望拜勞絪緼蘭麝涌金鼇仙人自有玄霜散
任爾陽烏十丈高
索米長安少俸錢無何安得醉花前渴羌自有封侯相
拜舞君王賜酒泉
擬古溪堂半畆隂瓦甌磁缶足怡心如何病渴朱門客
欲吸鯨波萬丈深
送吳明卿再謫睢陽司理
逐客新從澤畔来悲歌還上孝王臺掉頭不顧千金價
東閣雲霄祗自開
濟中還復枉帆過急景停觴柰爾何陌上春花逢李白
故人西指薊門多
睢水無聲下急湍古園修竹半摧殘問君領郡因何事
此地曾飛白雪寒
笙鶴常過嵩少山知君蹤迹在其間科頭醉卧三花月
不與長安貴客攀
出關曾賦五噫歌鳴鳥相求意氣多携手燕京明月色
隨君千里渡黃河
送徐中丞廵撫畿内
繡斧朱旗出未央北門開府鎮漁陽雪山萬里無烽火
析木高垂鳳闕光
海内衣冠望不孤笑談樽爼解兵符將軍肯羡祈連冡
壯士休乘大宛駒
古北黃花勢接連墩臺何日息狼烟留屯計策應先定
上苑曾傳諫獵篇
伐鼓撞鐘樹羽旗六驘沙漠遁歸時已磨上谷山頭石
刻作中興破陣碑
題顧汝和所作寒影圖
澗底青枝接鳳鸞梅花相並重琅玕虎頭畫手風流在
能向西忩寫歲寒
汝甫過宿軒中同玄超子野賦
黃金臺下日西飛野客相逢又解衣半醉不知塵世事
白雲和夢到山扉
燕臺駿骨圖為陳侍御道襄賦
千金增價在燕都電目蘭筋骨法殊細柳營中方按轡
大宛何用獻龍駒
寒鴉圖
寒山寂歴野蒼蒼繞樹驚飛不斷行畫角一聲天欲曙
金河翻落滿城霜
過沈山人懋學旅舍
烟花聯騎走燕都十載相逢又酒壚金谷園中非舊主
長安明月可曾孤
送王儀甫之蓬莱縣
紫馬東溟路轉賒杖藜予亦苦思家後期記取青門酒
滿地垂楊罥落花
蓬莱高閣坐朝暉宫錦猶披舊賜衣招手列仙朝綘闕
六鼇搖動海濤飛
雨後經天壇沙河口占
平沙雨濕草茸茸白玉高壇紫翠重馬上行人看不厭
石廊流水繞疎松
玉河堤畔聞歌
一曲新聲起鳳樓他鄉明月易生愁凉風嫋嫋吹難去
併作寒波出御溝
月夜過楨伯旅館
破鏡雲間照寂寥愁將寒影對良宵關山一一征鴻去
似逐梅花出麗譙
雨後餓姚元白還金陵召歌者蒒成侑酌醉後賦
此為别
楓江凉雨夢歸吳回首長安紫氣孤君見金陵舊花月
清歌能似此間無
鼓柁瀟湘未有期尊前同醉把花枝豪遊縱有青雲客
子夜吳歌我獨知
北闕秋深雨不開翠眉紅燭夜相催浮雲世事應難料
明月看山誰共来
送王宅松補邵武府太守
虎竹初分出鳳樓嶺雲關月莫生愁幔亭舊接烟霄路
不是仙人不浪遊
詠懷濠上古跡寄李伯承
西過流沙道逾尊空餘紫氣在關門金函玉檢無人識
留與龍孫細討論
泉咽風鳴釣籟閒千年秋水秘玄關君家濮上相隣近
不厭婆娑一樹間
雲臺峰上五龍仙吏部才人亦好玄雙劍精靈成寂寞
解頥還有李青蓮
送陳金吾祭王屋山
飛轡千峰躡紫霞沐蘭還宿太清家金芝歸獻長生節
笙鶴難淹二室花
露氣初高曙色寒蓬莱宫闕正東看金泥奏罷神君答
松栢蕭森白石壇
同梁鍾二曹長過劉山人旅館看菊花作
下馬銅街日已斜北風衣袂滿塵沙秋光却在閒門巷
深鎖忘憂一樹花
却立西風舞翠茵一枝枝似拂梁塵漢宫最妒塗黃額
莫遣霜娥見麗人
重九花開已自遲雪中猶褭最繁枝金門白首悲詞客
似爾飄零過歲時
雨中撥悶
愁見飛花委綠蘿習家池上急經過明籹豔粉相携奪
看到開殘較幾多
日日傷春到水頭摧頽還擁黑貂裘夢回不識邯鄲路
老去真思廣武遊
風雨秦淮花事稀春光強半在蔷薇蛾眉已自愁金屋
更遣臨春舞畫衣
栢子潭(瑯琊山雜詠)
玉輦當時擁萬靈手扶千栢尚青青石廊紅葉圍山寺
一曲寒波倒日星
庶子泉
李公妙迹已千年零落荒山何處邊世人祗重鵝羣字
過落空迷鳥篆篇
歐陽公二亭
林壑山公去後寒鶯花又過幾春殘風流自合傳千古
試覓徐陵片石看
瑯琊寺
山木千重嵐霧低紗燈猶照晉招提楞伽不益身前事
聽盡泉聲日又西
龍泉寺
落葉連山寺不開夜深騎馬踏荒苔殘僧對客吹蘆管
風雨龍池颯沓来
題畫為李宫詹子蕃
玉露漙漙綠葉披花開金粟影離離仙禽欲下棲難定
誰為華林借一枝
武龍清齋太乙宫上林舞處不春風遥知絳節隨王母
青鳥飛来御苑中
雲中曲
小袖紅粧學内家檀槽高撥走龍沙將軍只道邊城樂
不見燕桃二月花
莫嘆明妃墮塞塵臙支亦是可憐人蔥河迷却關山路
玉帳前頭立繡裀
題廬山瀑布圖送黃觀察之鄱陽
香爐千嶂霽生雲遥接天門紫氣分湖海烽烟今汛掃
不妨停盖謁匡君
濛濛雨氣濕丹臺萬壑濤聲送薄雷一片瓊花吹不散
仙人長駕白龍来
五日同盛仲交屠田叔小飲各以事散去明日復
會於雙塔寺
已過端陽一日来亟思塵夢理殘杯庭前幾樹葵榴在
有酒愁花不再開
傭書五載老燕關君亦陳情解印還(時田叔告終養)留取風沙
雙病眼鄮州明日共看山
題畫馬贈黃幼章南歸
沙塞風高萬馬馳五花雲錦散瑶池九真亦有麒麟種
不是長安果下騎
躡電追風不受韁千金有意待孫陽君王駕馭多竒駿
肯使天閑老乘黃
伏暑經桐廬道中
清淺無如七里灣層崕飛瀑下潺潺子陵不為南陽起
頼是清源有此山
丹霄回首夢魂驚避暑還催奏賦成滄池何處堪停蹕
笑指荷花放舸行
草爛松枯太劇晴轉多煩熱是舟行驚湍夜入還家夢
疑是青林風雨生
玉盤盛水貯甘瓜蟬鬢迎風翠袖斜冰水如山供坐客
驕陽不入五侯家
張元易飲紫菊二首
誰倚名園鬭麗華霜風披拂似晴霞不如開落空山裡
淺白輕黃靖節家
叢桂秋風若有期一生鉛粉不曾施如何偃蹇東籬下
猶學長安半額眉
送李春卿文學之博羅
鼓篋諸生待絳紗不同勾漏遠移家天雞喚醒遊仙夢
倒覽扶桑五色霞
送傳成之文學之閩中
日射蓬莱氣色高無諸城下海生濤賦成應有凌雲氣
臺倚仙人舊釣鼇
命家僮於庭前雜蒔花木戱為九絶
南陌東城無限花竹籬藤架任欹斜柴門亦有閒風景
不道歸期已過瓜
金谷園中墮繡裀一枝憔悴可憐春但將酩酊酬高格
不與鉛華作後塵
騎馬長安日幾回梅黃已過麥秋来蔫紅縱好非春色
憑仗東風幾日開
遊蜂舞蝶太匆匆爭較繁華一瞬中縱使花開能爛漫
不知榮落總成空
微雨初睛蓓蕾開更教長袖夜深回開時正好留連看
待到飄零幾客來
古木長藤半斧痕霜藂猶自宿籬根煩君着意防風雨
待到深秋發滿園
插槿編籬費討量此生窮達任蒼蒼若教小草看成徑
綠竹抽梢已過墻
強半光隂在直廬鶯花笑我太相疎故園亦詫忘歸去
不寄長安五月書
小隊紅籹結束新妖嬈偏泥遠遊人縱饒頓遜杯中物
不似銅駝陌上春
送張光祿元易使邊兼還河東展省
翠釡黃封勞外臣關門乘傳遣詞人燕支拜舞君王賜
一曲琵琶絶塞春
三休亭上狎樵漁愛子持觴問起居不似東山輸别墅
願從黃石授兵書
單于内屬已銷兵瀚海天山夜不驚玉節盡驅龍種至
大宛何必墮重城
馬上微吟更擊鮮齊州回望入青烟綵毫奏技明光日
不羡封侯到酒泉
貂裘日貰酒壚家夜半籠燈上日華馬湩金杯休醉客
春風思對五陵花
送陳汝信
揚帆萬里楚江行君是無機亦有情千樹梅花如問訊
羅浮同看日初生
題天長館壁
日色曉殘野草花行人觸熱轉堪嗟仙缾自汲清泠水
誰解鸘裘付酒家
尊酒文園會不稀五陵豪客自輕肥荒雞唤醒山郵夢
猶憶更衣入瑣闈
鄧君肅以菊花見貽口占五絶奉荅
燕臺幾見此花開急管繁絃處處催籬下白衣雖寂寞
儘教明月照深杯
重溟天氣煖如春霜後繁花作意新桃李園中相映發
却將穠豔趁芳塵
山人老作灌園翁手插疎籬玉滿叢莫道看花容易得
長年多雨更兼風
篁竹烽烟起戰旗西風迸淚對花枝柴桑便合抽簮去
難得閒田種紫芝
零落西園萬片霞顛狂呼酒醉隣家鵕䴊冠上雖簮却
絶世元稱隐士花
隔墻桃花戲作
十日春光偏泥酒雨中猶見隔墻花丈人已自無機事
莫道東隣是宋家
同君肅少仲公紹開先諸子飲舍弟惟仁宅贈歌
者
故園杯酒肯辭頻今夜雲間月色新不信清歌能醉客
鶯花曾見五陵春
和端州太守王君宗魯七星巖二十景詩
石室龍床
紫氣冥冥護白龍玉鱗千載尚留蹤天門一去成霖雨
閒却金梯十二重
瀝湖漁棹
款乃漁歌遠近聞青油晴卷瀝湖雲蓮舟蕩漾歸来晩
籠燭城邊候使君
虹橋雪浪
牛女相望一水中神人驅石便成虹奔雲噴雪三千丈
不是靈槎豈易通
天閣晴嵐
赤闌曲曲繞層臺風蕩嵐光水倒廻一片青天涵石鏡
菱歌原未有人来
金闕朝陽
珠旗掣曳七星文萬壑朝暾射紫雲清漏一聲猶未歇
星妃如雨導神君
寳陀夜月
西方初月吐嬋娟湖上輕風罷釣船遥想水晶宫殿裡
蓮花燈下一僧禪
星亭擁翠
隨波上下似蓬壺白玉樓臺天下無惟見七星浮水面
不聞詞客賦仙都(岩即古仙都山)
霞島飛璚
丹霞為闕石為扉玉溜淙淙欲濕衣湖上只開雙玉鏡
飛璚乘月幾時歸
樹德松濤
幽人伏枕興無聊何處翻江作怒潮夜半天雞驚夢醒
萬川明月照空寥
栖雲榕隂
栽花種柳滿溪潯太守風流苦費心後人指點甘棠樹
密葉曾遮十畆隂
紫洞禪房
一半禪栖出翠微蒼苔石滑到天稀西天絃管休回首
只合山門老衲衣
蓬壺仙徑
白石參差徑路斜玉壺終日秘青霞紫芝滿地無人采
十里風吹古桂花
臨壑荷香
桂棹沿廻一水香秋風吹冷芰荷裳洛神邀得陳王賦
故向瑶池試曉粧
方塘魚躍
千頃澄波溢作池為君添作豢魚陂江湖老去應忘我
只是臨流少惠施
杯峰浮玉
菱葉荷花素錦鋪中流一點落星孤扁舟曾逐玄真子
呼酒狂歌碧浪湖(吳興碧浪湖有浮玉山)
天柱浮虹
玉筆高簮黛色濃海門長日駐高舂世情盡逐頽波去
誰住羅浮四百峰
仙掌春風
五夜吹班鳳沼東亭亭仙掌立春風蓬蒿寂寞文園裡
錯憶金盤出漢宫
閬巖夕照
秋作千峰翠作陵松間織鳥挂寒藤道人半醉斜陽酒
指點金銀最上層
河波泉湧
翠壁千重玉斧開中間一道出風雷若逢李白香爐上
定取銀河入酒杯
石洞雲封
人間日月易飛奔浪水桃花自一村怕有漁樵来往路
白雲長積掩柴門
送梁少嘉内姪北上
鵠沼麟園望不迷丈夫何事戀卑栖豪遊曾結長安客
千里人知碧玉蹄
海子荷花十丈開龍舟避暑未應廻無媒亦有江南樹
扶荔宫中着意栽
一葦所如為何太僕作
肘後黃金亦可憐身閒羸卧五湖烟人間縱有瞿塘險
不到蘆花釣渚邊
三徑誰尋仲蔚家秋風幾度桂松花卧遊想到蓬莱闕
一片山忩落海霞
送歐公孫遊南雍兼寄其祖虞部公
金陵花月不曾空粽汁曾經飲楮公伏暑夢廻茅屋底
何人酤酒話江東
江夏童年已拜郎殿前扶侍有輝光冶城高會羣公在
白首山林引目長
瑶石山人稿卷十六
