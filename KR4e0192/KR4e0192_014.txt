瑶石山人稿卷十四
明黎民表撰
七言律詩
請告後沈刑部顧中舍張光禄秦參軍朱文學汪
茅二山人㩦酒過訊
北闕停雲總繫情風期千里亦難并思鄉懷古不辭醉
擊劒高歌幾送行雪色漸催殘夜曙燈花偏傍麗人生
羅浮遠去丹霄隔惟待春鴻一寄聲
在告慧乾慧永二上人過訪歐博士范鴻臚同至
雪中扶策望層巒九陌烟花半已闌儼雅方袍來入座
蕭條華髮不勝冠空齋作供羞梨栗禪藻相看得蕙蘭
欲說塵心應自笑衰遲猶歎遇君難
寄嘉齋宗侯
迴鴈新傳尺素多登臨應為憶羊何琴尊長日閒朱邸
書殿春風滿綠蘿白水飛龍猶故士楚人衰鳳自狂歌
竹林聞有山公過憐爾才情滯玉河(時與方吏部結社)
寄子厚宗侯嘉齋之子
頗憶淮南招隠士曾題尺牘到滄州西關眀月幾回夜
北闕風沙千里秋自信蛾眉能絶世誰吟白雪在高樓
上書一謝金門去青翰無因共傍舟
送司馬曾公總憲南粤
朱衣持節下長安奕奕威稜朔雪寒官品最高三獨坐
主恩新著九梁冠定林香火他年事淮水功名異代看
賜履暫籌天塹險勿言江左有龍蟠
典午聲華際盛時雲霄玉立見竒姿平羌屢獻西川捷
降敵重看上谷碑劔舄幾回依北闕簡書今日重南陲
六朝襟帶江山在莫㤀登樓遠寄詩
答歐楨伯除夕立春朝回紀事用韻
新傳綵勝出彤闈步履蹌蹌捧玉衣遼海捷書連日夜
漢廷歌頌有光輝身離天仗因多病夢繞家園欲奮飛
上國鶯花偏爛漫江南庾信幾時歸
人日督府參軍盧周王三子見過
買棹欲從滄海去因思聯句對參軍謝家池上憐芳草
漢畤臺邊見白雲數為長齋開酒禁不緣狂墨换鵝羣
正逢人日晴難得三徑風流待使君
劉觀察李眀府邀同余翰林過晉陽庵慈上人方
丈
多病已辭東閣履思歸猶阻玉河冰偶尋香火過蕭寺
為證蓮花問竺僧燕雀晴依江閣暖烟霄春入漢宫層
雲房寂寞知生色曾向龍門御李膺
致政後吳鴻臚叔承自江都至過訪
未央朝謁罷晨雞楊柳春風戀解攜倡和正思臨海嶠
交遊多在竹枝西金門通籍沾新命皂帽逢人問舊溪
曾是白蓮琴酒客莫將榮賤比雲泥
焦山别陳玉叔犬參
疎梧院落值秋風惜别那禁酒盞空潮水欲生淮浦月
暮雲多在楚江楓平生澼絖千金拙客路烟沙兩鬢蓬
縱是故人能引薦不令三詔到山中
同鄔汝翼黃清甫汪公幹李季常集姚伯子園亭
銅駝一别已參差邂逅名園倒接羅天外青山銜落日
尊前秋水浸平池閒無埜老來爭席坐有幽人對詠詩
招隠鶴林俱在眼幾時攜杖更相期
遊茅山
絳節雲中下列真山椒宫闕鬪嶙岣烟霞半雜龍池氣
芝术深連柳谷春天上投壺多玉女殿前持蓋總才人
十年曾奉金門詔不種桃花學避秦
清磬疎鐘警夜遥夢迴偏憶紫宸朝雲移三島聯猋駕
月冷千峰聞洞簫藥餌豈勞天府給弓旌誰待鶴書招
攬衣一宿空山裏萬壑烟花坐寂寥
高躡罡風上翠微鸞驂相遇待晨歸金環委地無人拾
毛節隨雲到處飛兄弟盡通仙籍少利名真覺畏途非
朱門九錫應無分塵海冥冥悟息機
玉晨宮觀起參差雲際三峰坐不移蕭帝恩深頒虎尾
秦庭高會閃龍旂衣藏荒塚香罏出碑卧長廊薤葉披
浮世桑田共如此仙人騎氣欲何之
送鍾潤州長卿入覲
中朝水部最名流新領銅符握上游詞客登臨同海嶠
仙人樓閣像瀛洲城邊暫謝兒童竹天上行參幕府籌
前席想應承召對江南垂釣肯相求
金閶訪沈嘉則旅館
棠舟並艤越來干廡下何人識伯鸞買鶴俸錢誰為借
籠鵝經卷手曾刊功名荏苒看雙鬢歧路奔忙誤一官
紫氣東門長不斷羅浮梯閣幾回看
九日陳使君德基招同李季常飲吕氏園亭得華
字
秋風有路别京華猶滯吳江萬里槎刻燭共題三徑菊
解貂曾對五陵花烟生竹嶼深停翠霜净楓林晩帶霞
賴有使君能載酒籃輿來過埜人家
同陳德基胡進士李季常同集吕心文園亭
黃塵車馬鬢成斑三月君能擲印還花下琴尊常遲客
望中雲氣尚臨關休論藜杖攜青𤨏好去丹砂鍊玉顔
萬里鷗波元浩蕩可無招隠五湖間
同卓誠甫李季常黃公紹謁林和靖墓
封禪無書上漢庭生平不負北山靈七言麗句傳書史
千古清風賸草亭湖上秋風維客棹山前落日下南屏
梅花白鶴無消息水自潺湲草自青
寄潘司空
行水司空舊擅名紫宸飛疏報功成揚旌五嶺烽初熄
轉粟重溟浪不驚卧治未須論汲黯傳經終是待匡衡
掃門無復窺東閣高倚羅浮夢月卿
同李季常泛吳江
才名吾敢羡同舟五岳真成結伴遊笠澤菰蒲連楚望
蕪城烟月夢揚州江邊霞氣多成雨驛路黃花併作秋
名姓幸無津吏識罻羅高鳥至今愁
奉答李蟠峰司宼
玄冕朱衣玉雪顔黃麻將下已還山千年合應龍沙䜟
八座頻虚鳳闕班談笑已收黃石略烽塵不動玉門關
江湖猶自干星象身在蕪城紫氣間
送喻邦相之任蘭谿
絶足當時見過都酒杯相聚復江湖浮生一笑莊周馬
光寵仍飛葉縣鳬城外春流遥似瀫望中仙嶠盡如壺
功名更奮青霄翼不負凌烟閣上圖
楊懋功同朱巍甫佳甫攜酒過覧勝樓
南浦從來傷别地高樓吟望更霑襟千門月色漁榔静
午夜風江酒盞深明燭却添遊女恨絶纓誰識楚臣心
蕭條孺子湖邊路此去朱絃絶賞心
用晦宗侯偕趙脩甫刺史過訪
病後何人思越吟江樓尊酒愜追尋王孫麗句能千首
豪客華筵直一金隔岸烽烟邀舉扇西山凉月照披襟
文章千古應同調誰道交情異淺深
爽臺為朱子深宗侯賦
梅尉丹崖對面開更憐花竹夾池栽秋衣夜染星河燦
曙色初浮沆瀣杯黃鵠醉來招不下紫芝歌罷首重回
是非已付浮雲外難㤀梁園詠雪才
唐别駕惟良招同康山人蔣進士集郡齋
一下青雲路萬重夢回偏憶五陵鐘西曹起草名猶在
北闕封書手自慵遠道欲歸逢暮雨客愁相對點干峰
丹砂此去尋勾漏江海瑶華不易逢
送康裕卿還東甌時赴唐别駕之招
客心殘歲兩相催故國東看斗柄逥一榻每依僧舍下
五言多向郡齋裁灘聲隠坐常驚夢愁色連天獨上臺
縱有梅花千萬樹豈能長鋏不歸來
豫章逢王敬美入賀
龍沙鼓吹引行騶不作平原十日遊下士敢因縣榻重
故人寕為解衣留江霞欲變千峰雪籬菊初殘九月秋
不是王程虚物色卿雲遥待郢歌酬
寄曾以三大司馬
郢中高步有陽春納履頻年侍紫宸蓮座昔為同社客
夷門今愧報恩人中朝禮數優專席四海昇平寄一身
莫道雲泥今絶隔夢中猶得拜車塵
經曲江寄懷黃清江
芙蓉秋色雨中微幾欲尋君始願違青史待書高士傳
滄波終避弋人機心如越鳥還争翥山是梅花本解飛
為報曹溪禪宿在香林燈火定相依
寄張肖甫中丞
回首風塵洺水杯感時思舊不堪裁山川險阨曾持節
帷幄疇咨實藉才白首餘生甘伏櫪黃金無夢更登臺
功名竹帛千年事惟願翹賢閣再開
寄許石城太常
芸閣休論青史在竹林應未覺途窮中朝月旦誰知己
海内靈光獨數公著述尚聞傳頌酒衣冠何地復趣風
揮金自是昇平樂却訝新亭事不同
留餘堂為潘司馬賦
華堂飛敞自留餘昭代爭誇奕葉舒共指王槐呈綠蔭
偏令謝樹照清居窗開翡翠迎春靄簾卷烟雲灑碧虚
自是承家名不忝韋玄勲譽可誰如
青山曾擬卧龍居草閣仍留滿架書萬石家風元獨擅
關西經學定誰如鸞書每拜君王賜錦里重迎使者車
豐草崇蘭皆雨露莫言三徑不留餘
讀書堂
昔賢曾選幽棲地小築還依此洞天二水遠從雲外落
千山半向檻中懸流霞似護青編古綵筆猶傳白雪鮮
未許閒居躭作賦鳳綸先下五雲邊
芝林
霅水毘山恰耐看春風僊麓五芝盤瑶光乍散藂氛紫
玉暈初圍萬疊寒秀纈齊房誇盛美瑞含商嶺協扳歡
知君惟有探竒興一曲應傳和者難
毘山草堂
湖上晴開萬卷樓清時誰解卜莵裘龍溪雙練雲邊合
震澤千帆雨外收抗疏幾辭金馬詔題詩多在白蘋洲
滄浪縱有乘槎興無奈中原正借籌
逢姚山人
結客長安興已孤寸心元自向吾徒誰從世外傳鴻寳
惟羨僊家隠玉壺短褐尚能頻說劒明燈猶憶醉呼盧
因君更問華陽事昔日金籠尚在無
發樟亭寄卓澄甫
不為除書始問津天涯消息斷行塵家家爆竹新迎歲
處處郵籖轉泥人桑苧已收三徑紀綵花虛度五陵春
來鴻往燕應相笑何事狂歌越水濱
唐觀察招飲天書道院
一出關門馬首東豈知交在片言中浮沈莫問青藜杖
身世行依紫極宮鳴玉昔聯南省步和歌真有郢人風
青林鐃吹沈沈夜阮籍何須嘆路窮
西莊耕雲堂新成陳太守同諸子過訪用韻
三徑頻來藉碧苔一區吾豈草玄才旋呼白鶴為童子
笑指春江是綠醅隔岸黃塵休舉扇西山晴色好登臺
金門錯憶浮生事何似林中酒一杯
謝家池館半蒿萊話舊重斟竹下杯漁艇夜隨雙磵入
蓽門晴向五峰開求田計總輸秦客張樂人猶指漢臺
不是北山迷出處煩君騎馬到蒼苔
谷隠亭為鄭明府作
三徑初開倚少城萬花中帶一池清傳家本擅司農學
避世誰沽谷口名壁上苔生閒釣具竹間星亂有棋枰
莫言神武抽簮早自是蓬蒿少送迎
送梁孔適詣闕
津亭過雨散炎埃畫舫青簾薄暮開太史定占鳬舄至
清時争待鶴書來螭拗對奏遲高步龍井經遊想駿才
曾是竹林琴酒客能無垂白望燕臺
趙太史招遊浮丘山
委佩朝來出漢宫暫將蹤跡托冥鴻掃門曾識登龍客
採藥今為負局翁嶺外素琴隨一鶴斗間文劍化雙虹
周南不用嗟留滯矯首燕臺氣鬱葱
解印南歸問五湖昔遊風月未曾孤閒攜天禄青藜杖
來坐僊人白玉壺碧海蓬萊今又淺丹砂勾漏豈全無
前身恐是浮丘伯勝事重逢蔣大夫
遊浮丘移酌心遠亭次陳公載韻
郭外名山卜築新草堂花徑亦相鄰三休竟老王官谷
四皓虚稱漢室臣金液方中迷日月桔橰機上偃絲綸
五龍莫更誇高卧恐有徵書到隠淪
少參漆公太史趙公過浮丘
負郭初開一徑荒丹丘雲氣尚微茫松間更有潮通井
壇畔誰知石化羊太史探書經禹穴羣公持斧靖炎方
疎才幸際昇平日不逐青螺去故鄉
閣道丹梯駕泬寥青松飛盖影相交尊前共攬蒼精佩
花下同趨絳節朝紫氣關門仍不散赤松天路肯相邀
樓船已息重溟浪策杖何時過野橋
鄧君肅陳亮夫任夫林開先諸子招飲水竹居
夜來新水到柴扉鳴雨空階滴漸微詞客清尊開别墅
佳人紈扇畫雙飛沙邊宿鳥聞歌起江上征帆入暮歸
車馬長安塵似海不如乘醉卧漁磯
寄余德甫觀察
不向清時滯一官青山繞屋薜蘿寒蔬盤菜婦能供給
玄草諸生許借看交態人今多側目賦才君莫羨登壇
長途灑淚非兒女秪恐梅花驛路難
寄貞湖瀑泉兼簡少玄默菴
片帆南去過輕鴻百里龍沙一瞬中别後有心如白水
尊前無樹不丹楓浪遊豈為營金槖罷秩何人丐玉龍
一夜西堂應有賦扁舟明月賞心同
秋日趙太史招集浮丘聽笙亭同祁羨仲鄧德咸
林開先三孝廉賦得山字
持節初營海上山金銀樓閣出人間僊衣七日乘風下
玉管雙飛載月還濁酒休論身外事丹砂能駐鏡中顔
采真恰遇瑶臺客後夜雲車未可扳
夀黃明府六十一
三徑歸來際盛時長生僊籙此初披尊前起舞多瓊樹
林下徵歌半紫芝蕉鹿休論循史傳柴桑常赴野人期
五羊城下春如海遥指蓬萊問楫師
東莞楊明府義叔誕日
星軺計日赴燕臺青鳥銜書海上來三禮才名高鼎甲
專城風采映中台璇房花發鳴琴處瑶水春深獻夀杯
白首文園深屬望殿東持槖待雄裁
送少參漆公還朝
霜清木葉下庾關却指金莖杳靄間官列𤨏闈知地重
功收溟海見時艱僊山多暇方聯步宣室無端又召還
北闕恩深猶未報因君長夢紫宸班
送梁貢元北上
青袍何事滯蒿萊雨世談經有俊才手托驪珠堪自惜
篋攜龍劒待誰開遊蹤暫𤨏崧臺月客路先探庾嶺梅
東閣至今猶薦士明堂三禮待新裁
送趙太史還蘭谿
朱衣銜命下金鑾到處人傾執法冠瘴海烽烟臣節苦
文園休沐主恩難歸裝應折梅花去關吏頻將紫氣看
一榻羲皇清夢醒依依紅日近長安
寄唐惟良
莫道分符不暫閒五更無吏唤追班尊前嶺樹連宫閣
門外春濤噴雪山萬里身為遷播客幾人名在是非間
長楊羽獵還今日應遣詞臣入漢關
十六夜同黃幼章鄧德咸林開先飲梁少嘉鏡林
何事良宵與願違林塘春色𤨏柴扉烟花金谷成寥落
車馬長安有是非明月避人深隠霧緒風無賴更吹衣
此身已在雲羅外猶羨冥鴻縱意飛
雨中過浮丘懷太史
蒼茫佳氣望中收想像僊人駕彩虬獨鶴不知春事晩
清溪長共白雲流塵途已息莊周馬物外誰追葛令遊
惆悵王孫歸去後鸕鷀鸂鶒滿汀州
夀何明府母八十一
海上誰開獻夀巵北堂高宴起參差飛鸞每逐雲軿下
舞鶴還同彩袖垂舉案豈能㤀舊節弹琴今更有佳兒
春風正是芳菲日開遍桃花第一枝
送王用吾觀察之貴竹
伏波銅柱早登壇新命仍加執法冠千里風聲傳木夾
三年冰雪寄珠官人從益部占星入雨過碉房倚馬看
莫道殊方頻歷試循良先著御屏端
寄陸六亭憲使
京洛蒼茫攬客裘風前長嘯拂吳鈎馬卿車騎辭梁苑
杜甫詩情在閬州暮雨幾經沽酒肆江花猶滿著書樓
杖藜便擬從君去不恨相逢是故侯
故人李季常汪公幹自維揚來訪志喜用季常韻
中原迢逓阻山河蓬徑誰知二仲過江路正憐新漲滿
風期遥指白雲多塵中舊恨千杯失篋底新詩幾字譌
何事冥鴻招不下肯來千里問烟蘿
竹下翻然念友生炎方應不惮征行帆前韻石盤千磴
海上金銀望五城薏苡鍊來堪却老鷓鴣啼處若為情
知君汗漫心無已肯以羊裘客帝京
送郭郡牧還閩中
江干經歲罷垂綸應為羅浮入夢頻烽火故園雙别淚
鶯花千里獨吟身長途健步猶存馬末路卑飛總畏人
九曲風烟青雀舫不知何處有迷津
送李比部伯任使閩中
桂樹藂中共酒杯又逢持節故鄉來金閨通籍三株秀
白社題詩八斗才離席暫因歌舞緩王程争待簡書催
漢廷不為淮南事願播薰絃向九垓
中秋傅遜之見過小樓
短榻疎燈對濁醪朱絃切切為君操銅龍細咽孤城思
銀漢晴翻萬里濤鴻鴈將歸書懶寄芙蓉銷落興無聊
佳人白苧休相怨共倚南樓看月高
送汪公幹還新安
天涯雙璧喜相投不為金裝萬里遊丹荔夢回千嶂雨
白魚歸及五湖秋明珠滿載鮫人淚虹月偏隨估客舟
玉舄未留滄海上能無懸榻待南州
答李季常新秋寓海西社寄懷
策杖初從石室迴暮雲相望海西臺穿針樓上新停燭
避暑林中共舉杯風土橘州差可隠山川炎嶠幾能來
雞壇近日無争長盡道青蓮有俊才
七星巖
白玉樓中貯列僊浮來滄海是何年風雲半出窗前地
日月雙懸袖裏天苔雜雨花侵坐榻澗含春溜入平田
輕舟欲采芙蓉去觸散芳湖九點烟
玉虛宫
蓬萊千仞削孤根玉座遥曕黑帝尊細草繁花秋滴露
彤雲紫霧畫當門天河近向懷中瀉鰲極遥從掌上翻
知駕麟車何處去滿山凉月嘯清猿
流霞島
一徑纔通鳥道微千峰元氣此中歸天傾西北誰曾補
山近蓬萊亦解飛石鏡看為隂洞月紫蘿化作白雲衣
卧龍不省人間事風雨時來濯釣磯
端州
桂嶺西來是上游堅城笳鼓鎮雄州將軍舊擁樓船下
使者曾乘錦石遊短筏半多輸竹戶長裾亦有采蓮舟
風流江漢何如此不為無魚嘆蒯緱
即事(時有曇陽異記)
姑射僊人玉雪肌九華天上遇靈妃鍊成金骨能輕舉
飛去瑶臺竟不歸一代詞臣争點筆千年華表定沾衣
人間轉覺滄桑異不信乘鸞有是非
石室山寄沈純甫
石室經竒久未迴因思許靖向南來刺桐花擁蠻姬醉
白芷歌傳逐客哀灕水半黃遥入海楚山將暮一登臺
羊何舊好雖能賦不共流霞竹下杯
遊石室山歸區用孺過訪(區端州人)
玉洞金壺氣象分歸來真詫遇僊羣誰能開徑遲羊仲
便欲移家似少文丹檢旋開添石乳山圖初展析青雲
蒼龍知待新宫賦寂寞金牀不共君
樓居新成
江上黃塵不可遊中林小築勝丹丘北城隠地聞鐘鼓
西塔横空掛斗牛萬里己歸餘皂帽一枝差足慰莵裘
春鴻知爾深延佇王氣常依翡翠樓(時琰兒在銓部)
嶺嶠冰霜歲少逢北窗猶自敞深冬烟花迤邐開千井
鐘梵蕭寥落半峰紺石東行秦尉築金沙西注葛侯封
多慙長者回車轍累月扳雲少定蹤
雲氣朝來海上青緒風吹夢酒初醒臨池小奏雕蟲技
探笥惟留相鶴經星象天邊低析木江湖歲晩散浮萍
梅花最起高樓思不是關山笛裏聽
十載追趨捧禁闈翻然歸興落漁磯詩餘對御初裁草
篋有薰香舊賜衣綠酒易狂猶強制金丹雖老不言非
海門東去扶桑近黃鵠冥冥何處飛
送陸參藩
白簡當年侍帝除英英冰玉更誰如乘槎遠問珠官俗
望闕仍驅節使車翠幄懽承瑶水宴皂囊人識上林書
長安貴安如相問滄海依然舊釣魚
送舍甥林開先會試
長楊羽獵賦初成又奉籃輿入漢京身似麒麟行萬里
心同藜藿仰重明征帆細雨遲遲去離思春雲冉冉生
到日天門占氣色泥金先慰竹林情
送關婿北上
翩翩旅雁下江沱矯首黃金氣色多操筆豈慚鸚鵡賦
出門休論扊扅歌長途芳草依單騎南國春風滿綠蘿
花底鳴珂須記憶故園吾已卧魚蓑
送玖兒北上并示琰兒
朝來東海氣成霞想見千官候物華綵筆欲成三殿賦
青袍貪看五陵花中朝諫獵傳司馬别墅圍棋憶謝家
雲路奮飛堪自惜勿論吾種邵平瓜
白石清泉未盡貧蓬蒿今喜卜居新不求絣絖千金技
又見騰驤八尺身桑柘暫違南國暖鶯花深駐帝城春
衰遲未有酬恩處跂爾追班入(闕)
荅張王屋
平子歸田賦已成尚栽花木寄閒情授經門下侯芭在
采藥林間許掾清祗有烟霞供枕藉尚思塵土笑逢迎
槎頭縮項應須釣共泛滄溟看日生
黃公紹城西草堂同袁文學鄧山人賦
紅槿編籬竹作橋堤邊應可繫蘭橈已無絲竹相縈聒
惟有琴書伴寂寥沙鳥下窺花散陣遊魚出泳水生潮
路人知是濠梁客不用雄文為解嘲
秋夜過陳伯求同鄧君肅張儀仲鍾會貞小飲
磯邊泛灧水平池百堞凉雲静不移白練醉書逢大令
朱絃新調有鍾期風淪魚藻千重錦月寫菱花一曲眉
自是仙源難得到阮郎歸去莫相思
答張儀仲陳伯求過北園草亭
野客歸來問舊谿遥林應與北山齊滄溟雨氣垂天際
越井風光在竹西過客長留門外履新詩多滿壁間題
辟疆自有田園興花下壺觴屢為攜
秋夜與張儀仲陳伯求黃仲孝攜張合卿過小樓
千里相期興不虚林塘猶是落花餘雲問明月頻更燭
雨後新荷急濺珠玉樹風流吾獨倚碧雲襟韻更誰如
蓬蒿寂寞青谿裏賴爾能來問隠居
偶述
少不如人豈獨今偶因雲雨遂飛沈三朝異典曾沾命
一世爰書不在心筆札幾承天表側履聲初下玉墀隂
閒來檢點人間事五岳名山未盡尋
十六夜對月
蟋蟀梧桐秋滿庭浮雲散盡自疎星仙人修月渾無跡
使客乘槎自有靈一道銀河通碧落三更白露下青冥
西風忽起吹黃鶴夢斷瑶池酒未醒
寄題匡山讀書處為胡孟弢賦
抱犢無心管送迎含毫初賦子虛成雲山指點知名姓
澗水沿迴識淺清白鹿解銜階下草丹砂能斷世間情
梅花遠道傳消息一嘯蓬萊海日生
七言排律
和李季常同汪公幹過予新居錫爾樓用季常韻
首夏清和叶舜薰梯樓還得共論文沈珠浦上鵬風起
越井岡前鴈趐分三徑逢迎多散客一時交誼總憐君
籠鵝舊帖傳青李辟蠧殘編拂綠芸白社比來增氣色
潢池今喜息妖氛賓筵倒屣迎王粲海嶠題書似陸雲
蒲爼自應殊臭味荼槍還欲鬪竒芬巡簷淅瀝詩初就
下筯稀疎酒半醺行旅莫深流落感竹西詞客本同羣
浮丘用前韻
葛僊壇上轉南薰日莫登樓見霽文錦繡山河形四塞
金銀宫闕氣平分藝蘭舊事聊隨俗刻竹高談屢對君
魯酒半傾花上露楚香頻擷澗邊芸聽笙稍見來天仗
舉扇誰能障海氛丹銚棄來猶偃月紫荷飛後尚蒸雲
鳥窺歌席成清韻草藉行衣帶異芬但可淹流延夕景
不妨嘲笑倚微醺欲從溟海看朝日須向浮丘借鶴羣
浮丘用公幹韻
清池泛灧雨中開涌出蓮花似五臺倚檻影如窺獨鶴
過橋聲半隠輕雷花殘恨不邀春住客好何妨結伴來
不信化羝原是幻從知鳴雁亦非才風前屢挹浮丘袂
水上初投越井杯勾漏移家還此地天涯雙舄未須回
郭東皋郡牧至自閩中招季常公幹同集
生平懷抱為誰開失喜相逢趙尉臺人訝仙舟同李郭
坐稱禅客是宗雷江濤忽湧雙龍至風馭重驅九鯉來
百歲光隂成過客一時廊廟幾憐才寒暄欲敘頻更燭
鷄黍淹留未盡杯千里山川徒極目暮潮猶得送君回
瑶石山人稿卷十四
