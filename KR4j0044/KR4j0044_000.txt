提要
知稼翁詞詞曲類一(詞集之屬)
(臣)等謹案知稼翁詞一卷宋黃公度撰公度
有知稼翁集别著錄所作詞一卷巳見集中
此則毛晉所刊别行本也詞僅十調共十三
闋據卷末其子沃跋語乃收拾未得其半錄
而蔵之以傳後裔者每詞之下系以本事並
詳及同時倡酬詩文公度之生平本末可以
見其大概較他家詞集特為詳贍至汪藻點
綘唇詞亂鴉啼後歸思濃如酒句吳曾能改
齋漫錄改竄作曉雅啼後歸夢濃如酒兼憑
虛撰一事實殊乖本義沃因其父有和詞遂
明辨其譌自屬確鑿可據乃朱彛尊選詞綜
猶信吳曾曲說改藻原詞且坐草堂以擅改
之罪不知草堂惟以歸思作歸興其餘實未
嘗改彛尊殆偶誤記歟
蒲江詞詞曲類一(詞集之屬)
(臣)等謹案蒲江詞一卷宋盧祖臯撰祖臯字
申之又字次䕫號蒲江永嘉人登慶元五年
進士嘉定中為軍器少監權直學士院祖臯
為樓鑰之甥學有淵源嘗與永嘉四靈以詩
相倡和然詩集不傳惟貴耳集載其玉堂有
感松江别友二絶句梅磵詩話載其廟山道
中一絶句全芳備祖載其荼䕷一絶句僧北
磵集附載其讀書種橘二絶句東甌詩集載
其雨後得月小飲懷趙天樂五言一律而已
其詞集則陳振孫書錄解題著錄一卷其篇
帙多寡巳不可考此本為明毛晉所刻凡二
十五闋今以黃昇花菴詞選相較則前二十
四闋悉選之所錄惟最後好事近一闋為晉
所增入疑原集亦佚晉特抄撮黃昇所錄以
備一家耳其中字句與詞選頗有異同如開
卷賀新郎荒詞誰繼風流後句詞選作荒祠
水龍吟帶酒離恨句帶酒詞選作帶將烏夜
啼第三首後闋昨日已秋風句昨日詞選作
昨夜並應以詞選為長晉蓋未及詳校惟賀
新郎序首彭傳師字晉注詞選作傳帥然今
詞選實作傳師則不知晉所據者何本矣至
鷓鴣天後闋丁寧須滿玉西東句據文應作
玉東西而此詞實用東韻則由祖臯偶然誤
用如黃庭堅之押秦西巴為巴西非校者之
誤也乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
