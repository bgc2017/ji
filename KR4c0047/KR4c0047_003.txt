韓集點勘卷三
長洲陳景雲撰
原道題注按東坡云云亦伊川語誤以為蘇說自
蜀本韓仲韶注始及後閩中魏仲舉五百家注本已
削之此復採入何也
行難自越州徵拜祠部員外郎按越州乃浙東治
所觀察使領之李習之陸歙州述云由侍御史入為
祠部員外郎盖自浙東使府御史召為省郎
師說題注按柳子厚誌文云衡湘以南為進士皆
以子厚為師則當時學者之宗仰盛矣何云人不歸
之耶且言子厚因學者不歸已而歸韓故有答韋嚴
二書其說尤鄙陋當削授之書而習其句讀注
按周禮天官宫正注讀字陸氏釋文云戚如字徐音
豆戚謂梁戚衮徐謂晉徐邈也山谷盖從戚讀非以
意創又陸氏列戚於徐前則亦以其讀為長故公羊
序中句讀字不音以此(文選笛賦注投與逗古字通音豆投句之所止也)
進學解弟子事先生於兹有年注按此文作於職
方左遷後史傳甚明似無可疑而方本以時易年其
說尚有未安盖此句乃伏後三年博士之根作年為
是此弟子雖假設之辭然唐時國子生亦有久在學
舍者如何蕃入太學二十餘年陽城諭諸生以歸省
是也行雖修而不顯於衆注按泊字與顯字義
絶不相近恐是白之誤盖誤白作泊後又轉訛為洎
耳荀卿守正按守正新史文粹並作宗王東坡
荀卿論言卿明王道述禮樂則作宗王似較守正尤
精切非訛也欲進其豨苓按豨苓即莊子所謂
豕苓音義云一名豬苓藥草名也方回猪矢之說妄
矣
諱辨與賀争名注按董說是也元稹為禮部在長
慶初賀前卒久矣律文三條皆本禮經故即引鄭
氏原注釋之下文云考之於經質之於律謂此不
聞又諱治天下之治按治乃高宗廟諱而此文及
平淮西碑俱不避盖德宗祔廟之年高宗已祧矣文
與碑皆作於後已祧不諱禮也注傳有五皓之稱
傳當作博見楚辭招魂王逸注五白博齒也
釋言為我寫子詩書按史言公舉進士投文公卿
間故相鄭餘慶頗為延譽由是知名盖鄭相知公在
早歲非自江陵召還始受知也公登第之歲鄭入翰
林其後鄭相自以職親地近遂與公久不相聞及貞
元之季公始登朝而鄭相已遠謫再秉國鈞特擢公
幕掾因悉徵其歴年詩文也於後之數月按月
南宋本作日為是洪譜同公始見鄭相在元和元年
六月而李翰林以次年正月入相相去僅七月以下
文再云累月語推之則前當作數日明矣
張中丞傳後叙愈嘗從事於汴徐按雙廟在宋州
汴府支郡也又泗州亦徐府支郡從事二句盖貫下
祭雙廟與過泗州两事言之或本两府作两州非也
汴州東西水門記嚚童噭嘑按嚚童謂李廼也與
送張道士詩中呼吳元濟為狂童同
藍田縣丞廳壁記題下注貞元四年進士下脫六年
中博學宏辭科一句此條乃樊澤之語其說是也又
出於人三字亦見柳子厚誌文尤可證樊說之有據
諺數慢必曰丞注按公酬崔少府詩云但聞赤
縣尉不比博士慢與此記慢字同義即公論鹽法狀
中所謂散慢官也諺數慢必曰丞者盖當時俗語歴
數内外官職之慢莫丞若耳數讀上聲方說得之虞
山錢受之在萬歷末作送楊縣丞序引韓記以慢字
作慢侮解誤甚雁鶩行以進按莊子外篇士成
綺雁行一躡故迹按漢書鄒陽傳人主必襲按
劒相眄之迹師古注言躡其故迹
科斗書後記平劉展於淮西按西當作南
鄆州谿堂詩序且六十年注按李納下當删子字
補傳子師古師古傳師道九字
爭臣論為禄仕者也按詩君子陽陽序君子遭亂
相招為禄仕鄭箋禄仕者苟得禄而已不求道行
改葬服議子思曰三年之喪未葬服不變雖有其文
未著其人按子思之說雖出孔叢子而自子思以
來未有行之者也惟南史張種値侯景亂奉母東奔
鄉里母卒又廹凶荒未葬服雖畢居家飲食恒若在
喪王僧辯奏起為中從事并為具葬禮葬訖種方即
吉史傳中僅有此一事則其事仍以二十七月為斷
而未嘗不除也外此則未見其人
禘祫議按時既勅旨令百寮集議公方官國子博士
亦百寮之一乃自言賤不及議者盖唐代都省集議
惟朝官得與國子博士非朝官(見公下年論權停選舉狀)故曰賤
不及議也朝官亦名常參官文官五品以上及两省
供奉官監察御史員外郎太常博士
答楊子書題注按柳子厚與楊誨之第二書元和
六年也時誨之年未二十若當貞元十七年韓子與
敬之書時甫數齡耳其非敬之之兄易明矣敬之從
父憑誨之父也子厚有憑從子承之哀辭作於貞元
之季承之踰冠而夭所作辭賦書論甚偉見於哀辭
則謂遠其兄甚者乃指承之耳又哀辭云有弟哀號
弟即敬之也
上宰相第三書今閣下為輔相亦近耳按漢書霍
光傳上曰將軍之廣明都即属耳師古注属耳近耳
也公語本此顔注之近謂近日也趙憬賈躭盧邁俱
於貞元九年五月入相距公上書時已涉三載似不
得云近而公云然者盖以三相在位歲月較周公之
輔相七年猶為近耳
代張籍與李浙東書題下或注巽字當作遜下以巽
同二人並見唐史遜以元和五年自常州除浙東見
舊史憲宗紀而遜傳云由衢州遷新史因之並誤也
柳子厚以元和四年與遜弟建書末有已白常州煦
僕語謂遜也明年即遷浙東無刺衢事當以憲紀為
正
上張僕射書題注按少陵在嚴鄭公幕府其遣悶
呈鄭公詩中有曉入昏歸之句詩以秋日作疑使院
從事之晨入夜出起九月訖二月乃當時幕府定制
如此殆恐季秋後晷短事緐故限出入之制耶公雖
論此事亦未聞見從盖舊制難改也
與崔羣書書言從一官於此者謂為四門博士也洪
氏年譜甚明題下注盖本之是時公已去徐三年在
徐幕注當削
與陸祠部書按書末言方今在朝廷者多以游讌娛
樂為事此謂王仲舒裴茝諸人也王裴輩皆朝賢有
清望者止以頻聚讌飲遂為䜛人所中斥官此書在
諸賢未譴之前年盖所見卓矣
答陳商書按商字述聖官終秘書監嘗預修武宗實
錄則大中間事
答吕毉山人書少安無&KR0997;按左氏襄七年傳吾子
其少安注安徐也
送孟東野序尸佼按尸佼魯人秦相商君師之鞅
死逃入蜀見班史藝文志上眘到注亦據班志但四
十六篇六當作二
送許郢州序題注按以權文公送郢州序參證盖
從水部郎出守又舉其字曰叔載則仲輿乃名也又
世系表仲輿作仲容郢州作鄧州誤至或作志雍之
注亦非志雍乃郢州子見世系表雖恒相求而喜
不相遇按喜一作苦為是謝叠山文章軌範中無
此一字覺句法尤健
送竇從事序鉅海敵其陽敵南宋臨卭本作敞為
長海敞其陽謂越地之南風氣宣洩太甚也上句連山
隔其陰則謂越北風氣與中原否閡不通也故下云
風氣之殊著自古昔盖蒙上山海言之
送李愿歸盤谷序可濯可沿注按本真文章正宗
引此作眞本為是同時有两李愿一隠盤谷一為
西平王晟子南宋慶元中建安魏本此序後附刊高
從一記以證所送之非西平子按高䟦即汪季路與
朱子書中所謂家藏盤谷碑本有後語是也然但以
韓序及和盧郎中送盤谷子歲月考之則两李愿事
跡自明無俟引高記也序作於貞元十七年西平子
時為宿衛將至和盧詩則元和七年也西平子方官
節度使皆見唐史無栖隠事
送董邵南序董生不得志於冇司事在貞元中詳見
公詩時仕路壅滯两河諸侯競引豪傑為謀主由是
藩鎮益強朝廷旰食此開成初宰相李石告文宗云
爾董生北游正幕府急才王室多事之日文中立言
尚欲招燕趙之士則鬱鬱適兹土者其亦可以息駕
矣送之所以留之其辭絞而婉矣
贈崔復州序按詩碩鼠小序曰刺重歛也其首章曰
爰得我所二章曰爰得我直此序專為于頔重歛而
作與詩人所刺同發端先言小民不得其所能自直
於鄉里之吏者鮮盖即用詩語而反之民窮歛急惟
仁人至庶有來蘇之望曰崔君之仁足以蘇復人痛
乎其言之矣
張童子序以及五都之長注按序中言北過大
河之陽唐河陽軍治孟津非蒲州也蒲乃河中節度
使治所地在大河之東非河陽也方說誤糓梁傳
水北曰陽孟津在河南而軍有河陽號緣節度使雖
治孟津而領懷州刺史懷在河北故也
何堅序道之守陽公注按十九年當從柳集陽
司業遺愛碣作十五年
王秀才序或為事物是非相感發下脫於是有託
而逃焉者也一句當從諸本增入
王塤秀才序馯臂子弓按論語微子篇朱張陸
氏音義引王弼注朱張字子弓荀卿以比孔子公指
子弓為孔門馯臂雖據弟子傳然王注似亦未可廢
李端公序貞元間劉禹錫在杜佑淮南幕府與僚
友會飲聯句李端公益為坐客之首唐人稱御史為
端公盖是時已為使府御史矣後佑入朝府罷端公
宦久不調因游河朔入幽帥劉濟幕嘗作詩有不上
望京樓之句盖中之鬱鬱深矣及至東都而韓子送
之歸府諷其效忠燕帥修開元時藩臣之禮盖深以
乃心王室勖之觀舊史所載端公在幽州詩則知斯
序立言之旨矣十日十二子相配按甲乙丙丁
之属十日為母子丑寅卯等十二辰為子見周禮匠
人疏其將復平按两平字文粹與宋浙蜀二本
並同朱子盖暗與古合
送區册序鳥言夷面按周禮夷隸掌與鳥言貉隸
掌與獸言鄭司農云夷狄之人或曉鳥獸之言鳥言
本此
送楊少尹序後世無工畫者按晉顧愷之梁張僧
繇並畫羣公祖二疏圖見舊史禇無量傳白以為
其都少尹按唐以河中府為中都設大尹少尹如
東西两都制其都者中都也
送鄭尚書序風魚慶元閩本作風雨為是徐偃王
廟碑無怪風劇雨義同此也家属百人注李訓
當作鄭注朱子引通鑑偶誤
送水陸運使韓侍御歸所治序題注按魏文帝及
陳思王與吳質書中並有所治字正不必乙
韋侍講盛山十二詩序皆集闕下注按許康佐歴
官具見唐史本傳無刺洋尹京事則此使君必非康
佐與以嚴謨為嚴武同
石鼎聯句序龍頭一聯按菌蠢見選南都賦又易
大有九四爻辭匪其彭干寶注彭亨驕滿貎見經典
釋文磨礲去圭角按禮記儒行篇毁方而瓦合
鄭注去已之大圭角與衆人小合磨礲句本此
祭田横文題注按晁說非也首句明云貞元十九
年盖作於未入汴幕之先公既抑於宏詞試光範上
書復不見省錄薄遊鳳翔亦無所遇故發憤太息於
横激於時貴之不能得士耳至從裴相平淮西乃此
後二十餘年事尤不足置辨
歐陽生哀辭閩越人舉進士由詹始注李成公錡
按錡當作椅獨孤及福州學碑銘閩本無儒家流公
至而俗易謂椅也新史宗室世系表蜀王湛五世孫
椅為福建觀察使李翺既為之傳按李習之作
詹傳歐公云已逸而新史所載事迹有出於哀辭外
者盖宋子京好採摭小說故也
祭穆員外文題注按篇首不載某年員外之父秘
書監寧以貞元十年殁又三年母裴太夫人繼亡故
曰痛毒之懷六年以并也又注中宣州觀察使當作
秘書監為宣使者乃秘書長子贊員外之兄也
祭郴州李使君文按權文公李郴州志言時宰盛推
其理行方圖陟明而韓子祭文則深惜其被䜛欲為
之雪謗於身後盖嘗挂吏議志特微其詞耳覷鱗
介之驚透按驚透二字本左太冲吳都賦揚雄方
言透驚也
祭虞部張員外文存皆表白按表當從宋本作衰
又内廹家之亦當從宋本作家私
祭河南張員外文一又相語又當從宋本作夕
七日鹿魚注鹿魚當作鹿角首下凥高凥當
作尻注同丞相南討注十六年當作十二年
議兵大梁注都統下使將二字有誤
祭裴太常文題注按文苑此篇乃元和九年作舊
史憲宗紀元和六年皇太子寧薨國典無太子薨禮
司業裴茝精禮學特勅於西内定儀又新史藝文志
茝元和太常少卿盖從司業遷太常以九年卒官也
茝所著有内外親族五服儀二卷書儀二卷並詳新
志則太常為茝無疑舊注云其人無可考非也又茝
在貞元末為韋執誼所䜛斥官於外亦見本集後順
宗實錄末卷
祭侯主簿文遣男殿中省進馬佶按進馬官名属
殿中省見新史百官志又續通典云進馬侍衛中資
蔭官唐舊儀凡大陳設馬在樂懸之北與大象相次
進馬二人戎服執鞭侍立馬左隨馬進退
祭馬僕射文命公并侯按方鎮表元和十三年廢
淮西節度使忠武軍增領蔡州時總方自蔡移許故
曰并侯舊注未明遂殿交州謂為安南都護也
詩殿天子之邦毛傳殿鎮也公本此注誤
祭鄭夫人文百口偕行按公謫潮州有過始興感
懷詩云目前百口還相逐舊事無人可共論盖追憶
音日始興北還後偕行避地之人也以詩証文則他
本作百日之誤益明矣
祭十二郎文三世一身語見北史王慧龍傳
河南少尹裴君墓誌召公主書記按公嘗記南陽
公鎮徐州十一年中掌書記者凡三人許孟容杜兼
李博獨無復名當是復先以記室辟既至而更授他
職耳公作記之明年南陽捐館觀此誌中三遷句及
在徐府勤而有勞諸語則復之從事於徐有年非其
至在李博後故不獲挂名廳記也又南陽薨時馮宿
實主書記此則繼博為之者復之未嘗主記更明矣
河南少尹李公墓誌改度支郎中使注度支或作屯
田按使字當属下句讀使侍郎者領度支使之侍
郎也今誤斷其句更以其下不禮其属觀之則作改
度支為是屯田非度支属也
江西觀察使韋公墓誌不如属之河東便按此河
東乃謂蒲州非晉陽也與韓弘妻誌公居河東同蒲
州古河東地以晉陽為河東自唐代始而蒲州則置
河中府矣
河南府王屋尉畢君墓誌繼數尹按徐之從事為
河南尹謂杜兼也兼以元和四年十一月卒繼之者
陜虢觀察使房式五年冬式自河南徙宣歙以鄂岳
觀察使郗士美繼之詳見舊史憲宗紀
河中府法曹張君墓碣按文先述圓妻語曰妾夫在
嶺南其中又曰事宣武軍節度使得官至監察御史
坐事貶嶺南正與李肇所記合圓之遠貶已大書著
明而注尚云未嘗略及貶謫意何也圓既遷掾河中
其吏幹日益有聞汴帥忌其向用修隙因㗖以甘言
斃之逆旅此固情事所有此又詳書其遇害之地亦
不為無意也
贈司勲員外郎孔君墓誌一歲再奏按盧從史以
貞元二十年帥昭義至元和五年而敗首尾共七載
孔戡之去昭義即從史流日南之前一年故曰從史
居五六歲益驕君争云云則戡之留昭義久矣留字
若連一歲為句殊與前文不相應留字當属上讀而
一歲再奏四字絶句盖從史初甚重戡故一歲中奏
遷其官者再也
河南尹杜君墓誌字某按兼字叔通見權文公送
杜少尹序而史云字處弘盖有两字
韓集點勘卷三
