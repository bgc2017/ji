







　　欽定四庫全書

　　秋聲集卷三　　　　　　元　黄鎭成　撰

　　五言律

　　春日山行雜興(四首)

　　出郭晴光遠臨高逸興賖路經棲鶴地山入種桃家石
頂尋雲母松根飲雪花故人留宿處朝飯有胡麻

　　山翁留客住自說樂餘年日養分男舍春耕稅主田雨
泥朝過鹿山木夜啼鵑雞黍煩相勞桃花出釣船


　　城郭心何補煙霞跡未踈抱琴多勝地得酒即吾廬夜
候丹砂火春尋石室書夤緣到幽絶高士亦巢居

　　夜宿東屯月朝行北渚雲地穿龍虎氣星列鳥龜文白
墮仙家釀青精野客分人言王子晉笙鶴至今聞

　　春雨南田書事(三首)

　　流水三椽舍桑隂五畝田飯香分野碓茶熟候山泉石
榻看雲坐谿窻聼雨眠桃花川上路應有釣魚船

　　𤓰圃通鄰巷柴門接野蹊賣薪歸早市行餉汲寒溪野

鷺山前落林鶯雨外啼客來渾不答孤絶正幽棲

　　草徑交塍畔花村曲水隈夜燈鄰屋語晨弩獵人猜石
閣雲低樹溪添雨没苔已無機事到終日靣崔嵬

　　鉛山早行

　　早起辭林舘鄰雞已再嘷月弦當戸直斗柄挿山高細
濕侵藜杖輕寒襲布袍前趨東日上五色動雲濤

　　題三磵鄭氏耕隠所

　　故人耕隠處一壑樂餘閒遶舍流春水當門出曉山課

童歸雨外留客住雲間尚恐違溫凊城中日徃還

　　三華吳宜甫桃谿十詠

　　本原樓

　　樓閣依山外高居白日長樹隂浮石潤雲影入江涼宴
坐涵千古遐觀納八荒此時天籟寂虛白自生光

　　旦氣軒

　　曉起憑虚檻蒼涼羽翰輕五雲開日觀三島接霞城雨
歇連山浄塵銷止水平試循嘉種看新綠自欣榮


　　半月池

　　鑿地通泉入氷輪隠半䂓水涵光澹澹雲度影遲遲坐
引流杯稱書添洗硯宜蛟龍得風雨終去躍天池

　　綠玉洲

　　種竹滄波上春深長萬竿晴琴依水潤夏簟入林寒渭
畝夸千戸河菑頌百官主人持勁節留待雪霜看

　　濯纓泉

　　石潤通山氣甘泉一派流霧浮丹穴暖氷浸玉壺秋遠

逹朝宗志深懷澤物憂濯纓無限意風雨滿滄洲

　　白雲塢

　　川上桃花塢春風十里程遥遥青嶂合隠隠白雲生草
閣遮難覔芝田潤可耕從龍當作雨膚寸起天行

　　釣魚磯

　　溪上收殘雨沙邊水落新掃苔留坐石投餌得游鱗客
至初篘酒僮歸旋析薪住山元不惡物色莫相親

　　納稼畝


　　谷口躬耕日秋風穫稻粱地腴登歲事天角兆豊祥野
㸑青精熟山瓶白墮香此身雖畎畝一飯豈能忘

　　藝麻圃

　　舍外環麻圃千畦翠玉林補紉紅女意種樹逸民心夜
績分鄰火寒機雜曉砧年年榮雨露衣被及人深

　　懷濟舟

　　溪上桃花雨堤痕半没沙永懷舟楫利何恨水雲賖赤
壁凌仙袂銀河送客槎傅巖應一起未許伴煙霞


　　登南山蘭若

　　開基凌絶頂居與鹿爲群一逕落紅葉萬山生白雲石
梁秋蘚合茶竈午泉分此地多苓术長應侶隠君

　　乗涼

　　借屋依喬木乗涼愜病身日回山有影風遠竹無塵除
地平施榻攀條側掛巾應擕龎老宅眞作鹿門人

　　得雨

　　十日得一雨今晨初入秋洊饑期一稔嘉遯樂三休綠

茁晚菘圃黄收先稑疇太平耕鑿好羣盗勿相讐

　　南山紫雲山居(十首)

　　一宿南山頂仙凡此地分河明疑有浪天近更無雲月
色初秋見泉聲徹夜聞紅塵飛不到甘與鹿爲群

　　紫雲當七夕織女度銀河絶頂瞻星近浮空見月多仙
家還杼軸人世自干戈抱拙何煩問臨風一浩歌

　　一衲紫雲間幽居丈室寛無求塵世遠不語道身安茗
瀹薪爐沸𤓰沉石井寒似君精進力得法諒非難


　　樹老秋仍露山空晚更鮮雨添舂藥水雲濕種𤓰田對
榻僧長坐聞鐘客未眠自應麋鹿性踈散愛林泉

　　伏日不知暑泉流山四圍竹風渾却扇松雨欲添衣逸
老爲家好逃喧過客稀虚亭無戸牖冉冉白雲歸

　　絶壑開闌檻遙峯展畵圖雪翻僧供鉢雲遶佛香爐接
板橋横澗連筒水入厨杖藜行藥去九節得菖蒲

　　竹露連巖際松風滿坐隅水舂如有節山鳥似相呼暑
雨收崖蜜晴雲斸土酥月高秋萬宇身世一氷壺


　　碧巘明霞外秋山畵不如染成紅瑪瑙削出翠芙蕖五
老天邊見三神海上居坐來高月上聲落晚鐘疎

　　閑士來何處談空坐夜分五山擕杖月三楚染衣雲塔
禮旃檀相臺繙貝葉文南峯尋道侶吾亦偶相聞

　　絶境紅塵遠高居白日長僻宜人不到静與世相忘宇
濶星辰大山虚水石涼翠屏天外立秋氣晚蒼蒼

　　八月稍告旱時雨沛然

　　天際雲初密山尖日尚明疾風摇竹亂斜雨射窻鳴濯

熱乾坤徳悲秋畎畝情又聞鄰冦警飛檄報徴兵

　　八月

　　白露下山城秋風一夕生遠山晴若近微日晦還明南
國登禾黍中原洗甲兵惟應餐沆瀣雲表桂華清

　　冬夜

　　室暖知冬候更長識老情客氊初夢覺鄰燭更書聲漏
緩風傳逺窻虚月透明自存中夜氣起咽玉池清

　　苦熱


　　展書成坐睡就枕即無眠惰氣傷頺景孱軀畏暑天樹
隂靈隠路溪冷武夷船未得乗風去懷人意惘然

　　感事

　　忽得西軍報驚聞氣愴然鼓聲沉白日旗影落青天憤
切居妨食愁深起輟眠王師宜壯直即聽凱歌旋

　　還家

　　避難三遷久還家一歳餘亂中全子舍兵後保先廬池
廢草留密徑存林伐疎室堂聊訊掃未敢計空虚


　　至節

　　至節新陽候關山戰伐場沍霜宜應序初日漸舒長草
蔓寒終隕梅花静自香預謀煙艇好春暖釣滄浪

　　題朱澤民畫山水

　　與客浮湘水琴書共一舟雲間雙樹曉天外數峯秋指
顧銷塵慮棲遲發櫂謳未知身是畫明月滿滄洲

　　麻姑一宿

　　絶谷寒聲淺隂堂翠色交搨書摩蘚石炊黍入烟梢瀑

落投龍洞雲歸養鶴巢誰能招我隠未用觧人嘲

　　學稼

　　學稼存吾事居山樂有年地收鍾一畝人糴斗三錢曉
雨丹林外清霜白鴈前爲謀雞黍具邀客共談元

　　斛蘭三開有懷蔣師文

　　白露滋蘭斛寒花晚更留香臨日午静孤耐客心幽夜
月連千里天風薄九秋故人江海去相憶負同遊

　　東陽道中


　　出谷蒼煙薄穿林白日斜崖崩迂客路木落見人家野
碓喧春水山橋枕淺沙前村烏桕熟疑是早梅花

　　里墩田家

　　去市二三里居山八九家雨餘添菜莢霜後出梅花榖
稔冬饒酒泉甘日羙茶俗淳人事簡容我傲煙霞

　　冬春連雪

　　南北艱危日乾坤老大身深山一月雪故歳两年春宿
麥抽晴早寒梅破臘新欲談當世事高唱若無人


　　社日

　　嶂隠層層樹溪流片片花看雲連石室聽雨滿山家目
短書疑字牙疎飯怯砂日長初試水分得社前茶

　　七言律

　　寄雷隠上人

　　最憶高人住翠微萬巖千岫雪消時林階月在行香早
石屋雲多出定遲棲樹有僧留聽法看泉無客和題詩
松關不鎻容相叩定覔春山食紫芝


　　春日郊行

　　春郊冉冉散晴暉芳樹頻聞一鳥啼山驛水流花落盡
石田雲暖麥抽齊禪房鑿路當巖半釣屋維舟近竹西
行過野橋人語近尋源應到武陵溪

　　題秋江把釣圖

　　獨載輕舠過碧川一綸牽動楚江天蘆邊有月還吹笛
柳外無風不繫船留火夜然湘岸竹得魚朝送酒家錢
十年湖海眞如畫亦欲狂歌一扣舷


　　遊麻姑山用蔣師文韻

　　紫霧龍鸞月裏遊白銀宫殿海中洲麻姑宴罷壇猶在
葛令丹成井獨留滴雨浮嵐空翠晚飛花散玉瀑簾秋
誰能共食金光草來住仙家十二樓

　　雙溪客舘

　　江關風壤故相接江閣感時還念家白鳥飛去船着岸
青魚上時人浣紗仙壇扶登借笻竹野客進飯留胡麻
城下新水長三尺裹糧明日共乗槎


　　舟過石門梁安峽

　　書畫船頭載酒廻滄洲斜日隔風埃一雙白鳥背人去
無數青山似馬來天際雨㠶梁峽出水心雲寺石門開
同遊有客如高李授簡惟慚賦峴臺

　　送憲幕陳時中分題得平章河

　　海國猶傳利澤功滄溟縹緲百蠻通潮來估客船歸市
月上人家水浸空析木星辰三島外扶桑宫殿五雲東
河梁此日重擕手目送靈槎萬里風


　　晚晴書事

　　白鶴樓西晚雨涼欲晴山氣遠蒼蒼鴉含落日歸平楚
鴈背殘霞上越陽溪崦築茅堪理釣畬田收秫好休糧
秋風有約巢雲去却擬狂歌學楚狂(平楚越陽郡城二臺名)

　　三衢夜泊

　　涼夕清江弭檝徒拍浮身在太空虚星河光動牛女宅
風露氣逼鮫人居去郭晴天更鼓遠連灘永夜水舂疎
人間萬事豈足累扁舟歸釣槎頭魚


　　金原先壟之側湧泉甘潔

　　山下流泉冷沁氷渫荒開甃貯甘澄穴通海眼魚龍沸
波溢田膏雨霧蒸茶鼎夜寒分石乳藥鑱春暖洗雲層
尋幽有約煙霞侶萬壑千巖擬共登

　　西陵渡

　　日午移舟出隩隈讙呼走趂百人回潮依草岸痕初落
風抝蒲㠶影半開極浦海門生霧雨隔江烟樹起樓臺
中流湠漫魚龍過勇䧟危機亦壯哉


　　明州西渡

　　西壩津頭望海濤揚波捲雨日滔滔一江風起晚潮上
半夜舟行山月高葭菼連空迷雪舫魚龍吹浪濕宮袍
乾坤不碍身如葉我亦螟蛉笑二豪

　　㑹稽南鎭廟

　　巨鎭東南表海邦玉書金簡昔人藏雲從禹㑹奔侯國
星列周官奠職方已祝洪釐尊社稷更磨貞勒寫文章
幅員今已同王制勑使年年攝薦璋


　　臨川青雲亭

　　平野荒荒雉堞低一峯闌檻與雲齊斗牛三尺龍光照
城郭千年鶴爪題白雨來時江水北青山盡處夕陽西
古來亦有憑高客樹影蒼涼遶大隄

　　金原營小舍割山中田畀守者

　　烏子情孤淚滿襟手移丘木已成隂丹砂不換千年骨
白髮空啣九地心自託烟霞謀卜築每勤霜露寄登臨
傳家未得成先志敢墜遺言付託深


　　宿富沙水西(有玉清觀相傳漁人入水見宮殿匾曰玉清洞天二人對奕歸家人
無在遂仙而去)

　　溪上千峯樹羽旄溪灘潄玉夜聲豪霜前鼔角凌風迥
月下樓臺隔水高北苑九重傳貢茗東陽千日醉仙醪
人間歳月棋邊換歸住山中學種桃(北苑茶東陽醖土産云)

　　雅正卿壻巴圗魯斯迓憲使歸漢陽

　　纔聞征斾入三神又矚歸韉過七閩仙籍九天承雨露
使華千里動星辰江間木落雲㠶冷雨後梅開水驛春

亦欲登樓乗夜月幾時來食漢江鱗

　　章袁嶺

　　三華西上章袁嶺鳥道凌空最阻脩從龍雲氣皆在下
旋蟻天文如上浮花竹一家巢絶頂烟塵九㸃認齊州
欲尋王子營丹處玉宇高寒不可留

　　送危山人歸江西

　　山人歸去大江西龍虎經文肘後擕江漢地分南紀遠
斗牛天入北辰低桃流谷口泉初落杉擁關門鳥自啼

已辦登臨幾雙屐徯君來徃踏晴泥

　　題定武蘭亭

　　繭紙香隨玉匣遺寳書天上世難知狼烽幾墮昆明刼
蟬翼猶傳定武碑曉雨苔花侵搗石秋山柿葉費臨池
東都已徃誰能繼神物終煩謹䕶持

　　贈張孟琛

　　江海張公髩欲華每從吟屋寫梅花逢人處處能知己
作客年年易别家閩嶠午山生霧雨洞庭秋水落蒹葭

河源八月西風便天上還乗奉使槎

　　章子漁白雲崖

　　越城高倚白雲崖崖下華堂向水開千嶂落霞秋樹老
一江疎雨暮㠶廻清樽欵客稱文舉綵服娛親憶老萊
何日膏車從子去賦詩因上雨花臺

　　送詹景仁赴江陵軍民總管

　　開府南條最上州古今形勝一登樓三巴洶洶魚龍窟
七澤蒼蒼橘柚洲閭井寓兵生聚遠詩書謀帥拊循周

仲宣亦有從軍賦遥望西江李郭舟(時杜清碧同載)

　　湖廣提舉黄子肅挽詩

　　太史周南久滯留俄聞歸櫬有孤舟人間化鶴輕千歳
天上騎鯨隘九州漢水悠悠紅樹晚閩山寂寂白雲秋
詩宗密印誰相付宿草青青有首丘

　　二山九日示鐡克剛

　　九日南州尚滯留高風寒鴈獨登樓自憐白髮難爲客
欲買黄花只負秋南國羙人鸚鵡賦北庭公子驌驦裘

不愁大地風霜苦更擬吹笙過十洲

　　虎溪三笑圖

　　栗里先生不鼔琴偶擕明月到東林白雲滿地蒼苔濕
流水一山春雨深歸路已忘言外意過橋誰識笑時心
人間俯仰成陳迹傳得高風說到今

　　鼔山靈源洞(有屴崱天風海濤亭喝水岩)

　　屴崱峯頭萬丈梯上方高與白雲齊青山盡處海門濶
紅日上來天宇低喝水無人空宴坐磨崖有客漫留題

飄然欲御長風去一笑何煩過虎溪

　　元正陪宴奉柬黄庭美(憲使韓公時按部)

　　玉帛充庭㑹百僚衣冠陪位集三朝烏臺凛凛融層雪
龍闕蒼蒼麗九霄入靣酒和春意動挿頭花暖曙光摇
兩生禮樂成迂事翻對東風憶舜韶

　　和掲希韋立春

　　玉律頒春謹授時銅壺傳箭漏聲移曈曈曉日開黄閣
習習和風拂畫旗綵仗三環迎氣早華筵六豆醉歸遲

小車行處花如錦徧洛陽園總是詩

　　乙亥閏十二月重改仍至元

　　玉殿垂衣儷典墳矞雲承澤浹乾坤歸餘不數秦終閏
紀歴重瞻漢後元萬里耕桑環海域一溪漁釣老煙村
願聞龔魯爲州邑亦欲承風造羡門

　　答陳季權貽新歴

　　山中無歴紀流年不記春深欲種田正朔又新頒郡國
封題猶及到林泉鳯聲吹律時成歳龍角回杓斗振天

白日舒長同化國滄洲閒理釣魚船

　　辛巳還光邑祖居上井約江少府同到

　　東井田廬故業非十年風雨寸心違江湖水濶㝠鴻去
城郭春深化鶴歸桑梓盡隨黄壤化松楸空望白雲飛
梅仙此日能相約竹杖相擕上翠微

　　秋風

　　秋風淅淅生庭柯蕭蕭木落洞庭波紅樹夕陽蟬噪急
白蘋秋水鴈來多王孫不歸怨芳草山鬼欲啼牽女蘿

蒹葭蒼蒼白露下望羙人兮將奈何

　　舟過大茅洋

　　漲海渾茫寄一桴候神東去接方壺㠶隨雪浪高還下
島浸氷天有若無鴈影斜翻西日遠潮聲直上晚雲孤
投緇擬學任公子掣取封䲔飫萬夫

　　補陀島

　　一片雲㠶駕渺茫東臨絶島拂扶桑九天波浪隨星客
萬壑魚龍覲水王日觀遠開溟澥動雲臺倒浸白花香

候神海上應相見爲覔安期却老方

　　胡文璧歸池陽就赴淛闈

　　送子先登赴棘闈大江東又淛江西天連楚樹山雲濶
雪湧吳潮海浪齊仙桂引香蟾兔近客槎乗便斗牛低
鄉英上合中興將聞道天門榜已題

　　錢塘

　　雨過高風發屋聲吳中暑退却寒生晴光入眼園林薄
夜氣侵人枕簟輕寺鐸呼風宵自語鄰機織月曉猶鳴

江湖處處悲秋客起束歸裝不待明

　　題林處士故居

　　先生勝隠得孤山小艇沿湖日徃還自愛烟霞居物外
豈知名姓落人間鶴無過迹苔痕老梅自開花月影閒
表墓有銘祠有奠高風千載更亷頑

　　贈葉山人

　　仙巖溪上葉山人手佩青嚢太古文北極池從林邑下
南條山到蜀江分尋源屢識蛟龍宅探穴長隨虎豹羣

更約秋風清霽日與君高踏萬重雲

　　贈曽鍊師

　　聞說元都曽鍊師曽從海上識安期游山採藥辭家早
掃石看雲出洞遲醮罷每棲雙鶴樹丹成時浴九龍池
長年别有壺中樂消得仙人幾局棋(曽善棋)

　　歳十有二月庚寅立春丁亥之春也

　　生甲逢春六十周乾坤俯仰一虚舟歳寒氷雪梅堪賦
物外烟霞鶴與儔夜火流丹燒藥竈午泉分乳試茶甌

吾心已定身何繫極目閒雲任去留

　　用韻酬涂啟仁傅鈞永午日聯句兼餉余酒

　　西江廻棹遡烟濤南谷登樓碧四遭两戒山河隨蠟屐
十年風雨重綈袍樽開北海雲鯨浪句秃中山月兔毫
更憶迂翁伴仙客遣分朋酒慰離騷

　　昭武圖經載天子岡越王駐獵之地樵牧時得
古瓦有羅紋鴈翅之狀堅緻如石以時考之
数千百年感而賦之


　　北平山上越王城獵騎如雲此駐兵瓦礫不隨塵土化
市朝空逐海田更鴻泥雪㸃深無跡鴈翅羅紋碎有聲
訪古獨來舒望眼萬峯浮翠入天明

　　李氏妹夫仲章歸自襄陽

　　子到方城漢水西客㠶烟雨幾程期襄陽耆舊更安在
峴首風流今有誰隠去亦尋龎氏宅醉歸還過習家池
可能人事非前日曽問青山知不知

　　臘八日訪武夷杜先生時平章多通遣使致太

傅丞相命求所著書因感今歳两見先生矣

　　柳條風動早春初曽向山中覔隠居梅片雪飛殘臘後
又從川上讀遺書詢求近致師臣幣繕寫猶淹聘使車
君相只知崇正學不將封禪問相如

　　贈了上人游方

　　上人擕月自西來又擬乗風過五臺山到白雲應駐錫
地逢滄海只浮杯黄梅再熟傳宗去貝葉初收說法回
我亦尋幽少吟伴幾時看瀑上天台


　　送伍元如赴烏䝉右文教授

　　西去烏䝉幾驛程平生江海壯遊輕牂牁水入蠻雲暖
越嶲山連楚樹晴已載國書通累譯更推王道淑諸生
他年聽說殊方事綠髩相看晝錦榮

　　題道士林希深禱雨卷

　　羽人曽領玉宸曹身衣朝天白鶴袍鐡檄召雷秋雨足
瑤壇謁帝夜雲高穿林紫氣頻燒藥滿洞丹英自種桃
若挽銀河洗兵甲應翻馬鬛作波濤


　　用鷲峯師韻送澗泉上人游方十首

　　天台

　　天台山上綵虹橋山下桃花帯露飄仙客雲霞迷舊路
化人宮殿現層霄穿林夜氣香爲蓋冠嶺晨光錦作標
若到上方應住錫遥聞法鼓動春潮

　　鴈蕩

　　鴈山鐘磬半空聞雪嶺霞城此地分金塔影浮滄海月
寳臺光繞梵天雲禪機已熟能傳印世網難嬰易觧紛

更上孤峯看瀑布願將餘瀝湔妖氛

　　補陀

　　潮音海洞石盤陀送子東遊奈别何日上扶桑天不遠
雲連析木地無多水王獻寳開丹穴星使通槎泛白波
見說蓬萊清淺處便從鵬翼起秋河

　　衡嶽

　　身隨衡嶽片雲來南極朱陵洞府開八桂山川瞻鳥道
九疑風雨濕龍堆使華今日嚴珪幣祖印何年翦草萊

直到無生叅學畢逢人遮莫說輪廻

　　廬山

　　廬阜山陽幾勝遊朅來重爲虎溪留千尋瀑布雲霞冷
九派江流日月浮白鹿盤盤高洞曉黄花采采故園秋
東南更有名藍在莫道諸方訊已周

　　五臺

　　去禮文殊寳刹開倚空巒岫鬱崔嵬金函奉㫖傳香至
白㲲圖形載法來心鏡象懸天外月教筵獅吼地中雷

還將拂子閒拈起更上繙經第一臺

　　鍾山

　　一上鍾山萬慮消虛空樓閣翠岧嶤金陵欝欝帝王宅
天塹悠悠南北朝月滿石城秋似水風高淮浦夜生潮
未應便作乗蘆去且聽仙人碧玉簫

　　靈隠

　　路入西山窈復深法筵應有聖僧臨两峯塔影天垂蓋
千佛林光地布金牛畜倘逢圓澤語龍宫還見閬仙吟

空中曳曳藏雲洞水樂泠泠奏八音

　　峨眉

　　峨眉樓閣現虛空玉宇高寒上界同茶鼎夜烹千古雪
花幡晨動九天風雲連太白開中夏月繞重元宅大雄
師去想無登陟遠祗應飛錫驗神通

　　五山

　　浮杯東渡海門潮鷲嶺元關路匪遥十載江湖曽慣歴
五山風月自相招呼猿洞口行雙澗放鶴亭邊入斷橋

直到妙高峯上望曇華天雨滿煙霄

　　道山夜坐

　　夜久天空素月輝飄飄涼氣入絺衣露華欲下仙人掌
河潤應霑織女機江表尚傳烽火急關中暫報羽書稀
草廬老我南山下自濯滄浪理釣磯

　　約陪鄭御史彦昭登福山以足疾不及赴

　　翠微深處隔紅塵驄騎聯鑣訪白雲山隠朝裾増地望
星飛使節動天文題詩秪許幽人和笑語惟應上界聞

蹇足獨難追逸駕仙凡咫尺便相分

　　壬申歲遊寳陀感時有述

　　每憶登臨絶寳陀轉頭青髩已霜皤千三百里西陵岸
二十七年東逝波天地風塵迷道路朔南疆理隔山河
老來空念唐虞遠安得商顔可浩歌



　　秋聲集卷三

