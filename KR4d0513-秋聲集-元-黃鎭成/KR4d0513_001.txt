







　　欽定四庫全書

　　秋聲集卷一　　　　　　元　黄鎭成　撰

　　歌

　　吳伯昭紅蓮綠幕圖歌

　　烏君之山從西來㧞地萬仞青崔嵬劃然磅礴下江滸
雲麓隐隐棲樓臺上有飛蘿罥罣古喬木下有滄浪萬
頃青如苔紅蓮綽約泛渚浄綠幕縹緲臨湖開雲烟捲
風島嶼没窻戸洗雨氷霜廻高人自是青雲客日向湖

亭賞山色昔年走馬踏紅塵射殺南山雙白額今日綸
巾羽扇閒獨靣清泠飲氷蘖壺箭收投勝負空棊枰罷
局機籌息延陵公子昔稱賢畫手復見今道𤣥有聲之
畫宜詩篇爲子作歌將畫傳

　　桃花嵒

　　小僉山中數塊石上出浮雲幾千尺寒泉飛下絶澗響
老樹倒掛蒼苔壁巨靈擘斷知何年中有古洞藏神仙
蓬萊宫闕浩杳靄世外别有壺中天巉巖磊磈相緣入

雲霧晦㝠光景集丹房石室浄無塵虎攫龍拏半空濕
山人舊說桃花巖山高水絶無由探我來正値巖花發
長嘯獨倚春風酣同遊雅士貪幽趣自劚山雲燒筍具
兩山流水一川花依稀似是桃源處世上紛紛吹戰塵
山中道人都不聞欲從君住不可得一聲孤鶴唳空雲

　　希韋子歌(姓掲集有行實)

　　希韋子自說平生住旴里長身如鶴在雞群豐頷脩髯
兩顴起蒼然神觀九旬餘老眼雖明不讀書平生作賦

擅今古勇獵陣馬飛天吳海壇河上歐冶子聞猨放鶴
雲臺圖(已上皆賦名)驚濤激石下衆壑巖㠂磊碨相撑扶東
方千牘寫未畢太白萬言詞愈出海上一官清俸薄老
氣如虹終不屈歸來至死一氊寒至今遺墨留人間嗚
呼斷圭殘璧誰能惜秪有吟䰟招不得

　　爲延平吳守實齋題張師䕫畫西樓酌别圖

　　櫟翁平生丘壑徒筆力妙與元造俱延陵公子逺相訪
爲寫酌别西樓圖近山嵯峨石磊磈遠水蕩漾烟糢糊

垂楊先霜葉盡脫老樹欲雪寒梢枯飛樓縹緲出天外
下瞰萬頃平流鋪若非潯陽浸月之江渚即是洞庭落
木之重湖有羙人兮渉逺道念王孫兮怨瑶草思臨水
兮送將行更登樓兮慰情抱巍巍上國黄金臺迢迢一
曲陽關杯酒酣㧞劍更起舞志氣上薄浮雲開人生何
用傷離别海岳神交盡豪傑澒洞風塵不可留千里依
然共明月還君此圖歌我詩安得與子同襟期君不見
平生鮑叔能知我車笠鮮有相逄時


　　贈何萬里

　　瀧流繞郡山如㦸黄茅峒深秋霧黒幽篁蔽空鼪鬼嘯
絶磵下水沙蟲射生猺持刀跣雙足出入如飛踐荆棘
官軍相持不敢殺年年出峒來爲賊何侯挺身諭其渠
深入不用一卒驅椎牛釃酒拜縣令叱散部伍從降書
君不見伏波将軍征五溪瘴雨濕衣歸棹遲又不見令
公單騎䘮虜魄萬馬不嘶邊月白古來豪士立竒功何
侯身老心力雄上尊襲衣拜賜畢歸釣白雲清渭中


　　題辛庸之所藏子昻畫淵明漉酒圖并書歸去
來辭

　　先生歸來三徑荒宅邊五柳森成行野田流水春欲莫
種秫未斸南山陽苖稀草盛收已薄畢歳未可供壺觴
前年彭澤纔一稔已具盞勺開糟牀鄉里小兒不觧事
使我掉臂歸柴桑偶然得米釀爲酒籬下又報秋花黄
呼童染指驗熟否甕靣盎盎浮雲漿秪將頭上葛巾漉
下注瓦缶流泉香科頭席地竟一醉白日嘯傲登羲皇

元嘉甲子不足數陶然醉境真吾鄉栗里先生百世士
吳興學士遥相望畫圖入妙書更羙翰墨一代傳文章
辛君得之能寳藏我亦長歌歌慨慷

　　貧女吟

　　貧女娉婷年少時綺窻日日畫蛾眉不羡桃花粧笑靨
肯隨楊柳鬭腰肢寒機織得雲間素青鸞一一銜花度
自裁春霧作春衣含香試縷薔薇露長憐玉質觧傾城
誰料貧家嫁不成年去年來春色晚花開花落兩無憑

時時自理閒粧篋尚有翠㽔金奩葉玉纎不似舊時粧
瑶臺更度琴三疊秪今老大白頭新如何却說嫁商人
貧女貞白毋辭貧猶勝東家女兒嫁得不終身

　　胡氏摶虎圖

　　北風吹雲沙草黄日落曠野天茫茫征人露宿霜月苦
猛獸擇肉夜跳梁殺虎全夫匹婦志畫圖凛凛猶生氣
丈夫擔爵析人圭千載猶能激忠義

　　題墨菊


　　江南九月秋風凉秋菊采采金衣黄近時丹丘出新意
却灑淡墨傳秋香青城學士曽題藻散落人間共傳寳
卷舒造化入毫端回首東籬自枯槁東陽傅君心好竒
何處得此秋霜枝湖湘衲子逺相貺筆勢逈與丹丘齊
香英細蹙元玉屑老榦抝斷烏金折不隨粉黛學時粧
自與幽人同志節淵明已逝屈子沉晚香縱有誰知心
感君畫圖三歎息爲君長歌楚天碧

　　李將軍歌


　　李將軍少年意氣輕浮雲青絲絡馬黄金勒寳劔錯鏤交龍
文十二髙樓連廣道千金結客大梁門昨日彎弓連白羽射殺
南山白額虎歸來饗士酒千鍾自向青樓按歌舞前年起兵從
義旗斬將䧟陣身如飛上功幕府久未報有酒不樂當何為

　　直沽客

　　直沽客作客江南又江北自從兵甲滿中原道路艱難
來不得今年却趂直沽船黑洋大海波連天順風半月
到閩海只與七州通賣買嗚呼江南江北不可通只有

海船來海中海中多風多賊徒未知來年來得無

　　逺别離

　　逺别離百里奚西戎已伯君當歸人生莫忘貧賤知至
今令人思扊扅

　　逺别離秋胡妻五年不見容顔非學成無患富貴遲吾
寧採桑待君歸

　　悲秋詞

　　長嘆復長嘆芙蓉落盡秋水寒庭前百花枯爛死遊子

日暮衣裳單白日悠悠歳將晏江南水深波浪散鴻鴈
不來江水長零落秋雲滿江岸願天吹作凌天風吹開
白霧青暘紅願天化作炎天雨物物昭蘇感天語

　　從軍行

　　秋風漠漠寒雲低隴頭野鴈隨雲飛北方健兒長南土
學得南語相嚘咿羽書昨夜到行府下令急㸃如星馳
明日横刀出門去回頭不得顧妻兒山城止舍休十日
百姓餽給無饑疲路上逄人寄書歸道好將息無相思

重關夜度月落早五嶺冬戌天寒遲買羊擊豕且爲樂
破賊歸去知何時

　　蘭溪夜泊示同遊

　　昨日一㠶風力輕一日已過三日程今朝一船江月明
萬里一色秋空青江清月白烱相照宇宙滉漾無纎塵
君不見采石江頭李太白醉着錦袍天地窄騎鯨飛上
九天去世上紅塵汚不得又不見赤壁磯上蘇坡仙扣
舷歌罷心逌然洞簫聲斷碧雲散千載尚有遺音傳此

夕何夕見此月水色天光共竒絶古人已逝不可留長
嘯一聲山石裂臨高望逺誰能從清景已復隨飄風推
篷欲起爲君舞忽有白鶴來江東

　　黄仲文雲松巢歌

　　君不見謫仙翁揮斥八極如游龍東行扶桑過若木隘
視人世不可容九江日上見五老&KR1143;身秪欲巢雲松雲
松之巢出天表九㸃齊州蟻封小醉翻江水挹天瓢仰
視浮雲没孤鳥騎鯨一去天地空元圃三山白雲繞誰

似黄家公子賢放情飄蕭懷謫仙有詩萬卷比秋月有
酒百斛如流泉名囂利聒不到耳綺窻阿閣浮輕烟結
巢亦與雲松伴自拂天風凌汗漫句裏哦成碧水秋毫
端貌得瀟湘岸長松落落雲㝠㝠歳晏懷君霜霰零流
脂入地應千歳寄我春山煮茯苓

　　島夷行

　　島夷出没如飛隼右手持刀左持盾大舶輕艘海上行
華人未見心先隕千金重募來殺賊賊退心驕酬不得

爾財吾槖婦吾家省命防城誰敢責

　　莫猺行

　　莫猺射生蠻峒谷窄袴短衣雙赤足前年應募作官軍
惡少如雲學粧束千村一過如蝗落婦滿軍中金滿槖
廌冠擊碎且勿嗔鄰冦不虞吾所託

　　負薪行

　　田家臘月上山時赤脚負薪雨中歸身無夾褐頭無笠
寒風颯颯吹濕衣簷牙滴瀝聲不斷天地黯惨逄歳晏

自從十載正月吉雨雪隂霾少晴旦亂離竄匿饑寒死
上宰有無惟浩歎身强衆勇能殺戮白玉爲牀金作屋
宣麻誥勅天不恤一命不霑寒士族雨師汝靈胡不仁
元日人日乃有神赤土槁苖遁何所天威人虐民獨苦

　　題新城彭元履賑米卷

　　君不見東門冠蓋如流水武斷稱雄跨州里又不見北
里笙竽聲沸空千金結客五陵東董家豈無儲粟塢盧
家亦有多田翁京坻倚疊誇紅腐一粒何曽到魚釡漫

令饞客長饑涎寂寂朱門鎻烟樹何如旴水彭徴君發
粟盡活飢年民相逄相語無徳色况受朝省酬官勲隂
隲㝠㝠天福善八十童顔身更健只今生子又生孫舉
義除殘保鄉縣彭家世世名義敦食報定似于公門須
留鐡壁障江表河潤不隔閩山雲

　　分題送黄汝楫

　　冉冉孤生竹生在崑崙之嶰谷直節離離出地深寒梢
蔚蔚參天綠竹高不受霜雪侵願君同保歳寒心竹管

可作簫韶聲願君吹作鳯凰鳴鳯凰鳴致時雍九奏方
知孤竹功

　　題逹可大監遊武夷卷

　　吾生有癖惟愛山夢魂長在溪山間秘書示我武夷卷
已似着屐窮躋攀武夷三十六峯碧烟雲出没秋孱顔
丹崖翠壁千萬狀靈花異草何斑斑上有七層欝羅級
下有九曲滄浪灣仙人騎鶴互來徃但聞雜佩聲珊珊
紫陽夫子昔曽住傲睨鑿破浮雲關櫂歌一曲天宇濶

至今遺響在人寰桃花流出前溪去石門不掩春風閒
平林山色自無恙我欲與子聽潺湲

　　采薇行

　　陟彼西山言采其薇清晨荷鋤去日晚束擔歸登山不
厭高山下薇苖稀斸土不厭深土淺根不肥不辭登高
斸深土但念妻兒常苦飢赤日行天燥土熱流汗被體
沾裳衣家家搗薇根舂杵聲相聞經旬不粒食杵重筋
力微汲泉澄粉作餌薄菜色已覺容顔非嗟哉田家百

苦無休時野人見之心益悲逹官貴客不到此日醉華
筵知不知






　　秋聲集卷一

