







　　欽定四庫全書卷

　　秋聲集卷四　　　　　　元　黄鎭成　撰

　　七言絶句

　　富沙道中

　　溪上北風天雨霜野田高下散牛羊前村落盡烏桕葉
無數人家在夕陽

　　谷口

　　谷口橋邊日未斜先尋宿處近梅花分明聽得吹長笛

秪隔紅闌第一家

　　谷口橋邊尋隠君山中幾時耕白雲清霜滿天桕葉赤
石上水聲終夜聞

　　松江欵乃題李復禮松江漁者圖卷

　　松江渡頭開釣船松江水碧秋粘天夜來酒醒山月上
祗在蘆花深處眠

　　釣魚莫釣斑子肥榜舟莫近彭郎磯磯頭日日風和雨
彭郎吹浪濕人衣


　　春日行近山

　　道人聞住集靈壇春日尋君一里山行到竹房燒藥處
仙家只在白雲間

　　門外仙童掃落霞問師還只在山家推窻引客雲邊坐
自扇風爐煮雪花

　　天上香風拂彩橋雲霞宮舘欝岧嶤行從白鶴山頭過
吹動仙人紫玉簫

　　霽月


　　寒愛春來暑愛秋水長山遠白人頭天時自有清涼日
霽月如銀獨上樓

　　過福山僧不遇

　　香積厨邊華雨紛繙經臺上栢煙焚不知飛錫遊何處
應在天台看白雲

　　新城道中

　　苦竹黄泥十里餘一村煙雨暗平蕪清楓渡口半可渉
無數山禽留客酤


　　清風逆旅

　　繫馬門前日正亭與君相見問知名感君意氣似相識
聊贈木桃將遠情

　　妾家本在湘江住湘江水深歸路長聞君有便過湘水
憑寄音書還故鄉

　　南田夜雨

　　四簷春雨夜浪浪記得吹笙近竹房三十五年江海夢
又隨歸鴈過瀟湘


　　遊麻姑偶題

　　借得丹爐煮石泉樓居一日近神仙偶然吹笛下山去
又過人間五百年

　　題鄭子聲畫

　　能畫能書鄭廣文丹成揮手謝塵氛不知笙鶴遊何處
留得瀟湘一片雲

　　南田耕舎

　　跨鶴來尋處士家迢迢空翠隔煙霞山童揖客松邊坐

却背春風掃落花

　　山下雲收宿雨涼一溪流玉自宮商松隂滿地苔花濕
坐對爐煙白日長

　　行到長松野水間吹簫石上不知還嵐光已重衣裳冷
自扣巖扉月滿山

　　松下擕鑱採茯苓一山紅葉正縱横因留石上雲生處
又聽氷崖瀉瀑聲

　　題麻姑圖有懷蔣師文


　　曽宿丹霞十二樓水亭風舘不勝秋故人天上無書到
自展山圖看雪流

　　山居春日雜吟

　　五色雲開日上東臘寒銷盡得春風秦人自愛桃源好
新酒家家有醉翁

　　白髮盈頭又得春自將平日省吾身胸中俯仰無慚怍
度外從天不在人

　　南北東西經亂離閒思徃事只堪悲山中落盡梅花片

同賞春風更有誰

　　平生海岳舊心期萬里風雲入夢思今日獨從高處望
偶逢林寺一題詩

　　紫雲山(六月久旱連禱輒應)

　　甘澤中宵下建瓴一簾秋意枕邊生名山有禱神如在
聽取村村打稻聲

　　題梅花太極圖(太極在物物中不獨梅也而梅開冬熟夏得六陽之純氣華得受采
之全色實得曲直之正味是梅爲植物之尤異者中明繪爲十圖以見太極之初終蓋表而出

之也故各賦其事云)

　　太極無朕

　　萬里江天欲雪時石梁斜路枕寒漪山翁擬覔春消息
踏遍青苔未有詩

　　氣化有形

　　吟屋蕭疎霜後村江頭千樹欲黄昬等閒又被春風覺
添得寒梢月一痕

　　性質合凝


　　擕杖來尋碧玉泉千林紅葉晚霜天何人寫得琴中意
盡在疎枝淺水邊

　　風神全具

　　曽向燕雲畫裏誇孤山流水斷橋斜祗今殘雪踈籬外
始見江南第一花

　　含春待放

　　行到湖邊處士家春風籬落近晴沙應將綵筆題新句
直待滿林飛雪花


　　得月齊開

　　幽芳一㸃無塵到况是月明霜夜深怪得陽春滿天地
溪橋千樹玉成林

　　疎影横煙

　　霜姿月骨夜稜稜亦有輕煙一帯横聊似染空成淡影
幽香不減向來清

　　寒枝壓雪

　　雪枝擎重爲花惜怯冷應開春色中勁節始知金斷日

歲寒終謝玉成功

　　歛華就實

　　山亭流水雨初歇楊柳橋頭花正飛直待清隂成子日
與君擕酒送春歸

　　待用調元

　　凝姿已得木味正鍊粹復專陽徳純大用悉歸調鼎實
生生無盡一腔仁

　　早春感興


　　風雨生寒七日春梅花落盡杏花新欲談舊事推時變
無復當年行輩人

　　生際華夷混一年老從耕鑿遇堯天春和着物皆生意
豈是乾坤雨露偏

　　一室虛明白晝閒圖書左右坐中間嗒然隠几無人到
身在白雲深處山

　　石壁山前春水生畬田雨後課僮耕交游半是漁樵客
使者無煩問姓名(時部使者劉公有薦章)


　　春夜聽雨有懷

　　孤客曽聽夜雨眠一生江海已華顚吟懷不與春風隔
漫憶簷聲五十年

　　天地飄飄老此身一懷幽思爲誰伸春來猶有登臨趣
擬向山中覔故人

　　天上仙人玉筍班殷勤贈我翠琅玕相逢不復傷遲暮
知已能傾一語難

　　宿武夷


　　秋日停車宿武夷石壇雲舘近天梯幾時來此山中住
結箇松巢伴鶴棲

　　李中明秋山小景

　　家住夕陽三峽口人行秋雨二崤間不知何處眞堪畫
移得柴門對楚山

　　山家四首

　　十里南田去郭賖不因無事却移家纔分宿火添香炷
又酌山泉煮茗華


　　家住桃花源上村編松爲屋鹿爲羣匡牀盡日臨門坐
閒看青山起白雲

　　野衲來棲半屋雲一單猶貯貝多文問他城郭山林事
手數輪珠黙不聞

　　石洞懸流瀉碧崖石橋幽磴抱雲廻樵人共我山頭看
知是吹笙跨鶴來

　　題李氏甥彦博所藏枯林蘭石

　　幽芳冉冉路雲深白石滄江見此心零落佳人在空谷

自彈秋月寄瑶琴

　　聞雞

　　曽催月影到寒窻又促征車拂曉霜湖海故人今白髮
五更孤枕淚浪浪

　　秦原嶺

　　山行盡日不逢人五里松風十里雲還有道家燒藥處
時時笙鶴半天閒

　　和周凌雲秋日光邑山行韻


　　閩嶺秋深水樹涼原田耕穫歲時忙無人畫得農家樂
雨過青疎白稻香

　　贈染牋周方大

　　曽見東溟湧日輪霞流丹穴錦回文蓉城昨夜西風壯
捲入春膏五色雲

　　贈海中所藏顧定之竹

　　凱之遺墨在人間風起蕭蕭萬葉寒何日擕琴踏青蘚
雨華臺上聽琅玕


　　方壺墨竹

　　方壺仙人灑香墨矛㦸縱横八法中青鸞舞罷秋水濶
珊珊飛佩凌天風

　　憲掾孟伯眞

　　杜老題詩不到閩千年風物跡猶陳即今海内傳新句
直待邯鄲孟伯眞

　　黄月潭

　　平生山水最相親蠟屐長隨野鹿群未似月潭雙足健

東南踏遍萬重雲

　　樵陽八詠用陳教和周東圃韻

　　五曲精廬

　　歌櫂曽窮九曲源精廬迢逓隠屏前閒尋五曲樵溪上
三十六峯秋滿船

　　萬峯梵刹

　　雲舘高車最上峯遥林清逼翠微宮下方塵土不可到
五色日麗扶桑東


　　石鼓松風

　　蛟鼉斫斷蘚痕斑萬壑蕭蕭響珮環溪舘夢回山月冷
滿天秋影韻珊珊

　　丹臺梅月

　　羽客丹成去此臺獨聞笙鹤夜歸來幾回欲問臺邊月
晴雪梅花冷自開

　　北橋春舫

　　北橋橋下春水生畫橈两两蛟龍争晚風樓畔珠簾捲

倚棹何人聽玉笙

　　西塔暮鐘

　　山外斜陽紫翠浮相輪無影半空秋晚鐘吹落人間去
一抹青煙澹未收

　　樵嵐秋稼

　　樵溪水出蓮花山平疇䆉稏白雲寒田家太平豈有象
社酒雞豚常盡歡

　　熈春朝陽


　　㑹景亭西曉獨登晨曦一上萬山清滿城桃李春如繡
人在金鰲頂上行

　　杭川八景

　　君山霽雪

　　誰把琪花散碧霄千巖萬壑總瓊瑶支頥正好吟詩句
莫遣東風一夜消

　　仙岡暮靄

　　霏霏暝色滿山城隠隠巖扉帯晚晴試問仙人何處是

數聲樵唱不勝情

　　九峯晴旭

　　朶朶芙蓉倚碧天溪光嵐影藹晴煙望中佳致堪圖畫
疑在匡廬五老前

　　七里春濤

　　滚滚桃花浪拍空茫茫東去勢何雄禹門三級渾如許
應有潛鱗此化龍

　　雲巖書燈


　　曽伴先生共夜闌時留餘燄在雲端自從折桂蟾宮去
賸馥殘膏幾歲寒

　　月菴鐘鼓

　　雪滿長空月滿樓鼓鐘聲裏夜光浮懸知老衲無餘事
長祝皇圖億萬秋

　　烏洲漁唱

　　扁舟一葉任西東煙水微茫處處同釣罷歸來無箇事
數聲欵乃夕陽中


　　龍灘棹歌

　　潺潺石灘急如弦靈物曽從此處眠最是短篷煙雨裏
長歌一曲水連天

　　謝子安之江右求葬師

　　千里間關覔葬師青山多在白雲西秋風滿道吹紅葉
何處逢人問楚溪

　　家在煙嵐五縣間碧榕橋下水潺湲朝來雨過秋如洗
寫出江南一幅山


　　題牛背醉歸圖

　　社散田頭日欲晡平坡煙暖草如鋪醉來祗坐烏犍背
歸去花村不用扶

　　歲久擕家住白雲春風行樂任天眞頺然醉貌衣冠古
應是鹿門山下人

　　雲山小景

　　飛瀑潺潺瀉碧岑野橋分路入雲深三椽草屋長松下
應有先生抱膝吟


　　題烏江廟(昔云恥向東吳再起兵者項王之徒勇卷土重來未可知者亞父之迷復
予因評之)

　　五色龍文應漢王項家徒用力争强不知麾下無人傑
卷土重來亦是亡

　　題錢清壩

　　父老何知太守賢宵無尨吠即安眠當時不作歸装累
更莫輕持一大錢

　　於越


　　沃土連雲富稻粱十年生聚信能彊扁舟不見鴟夷靣
獨上高臺弔越王

　　㑹稽山

　　安邑茫茫宅上都東南萬里播鑾輿遥觀禹穴雲如海
玉帛繽紛上計書

　　柯亭

　　金碧樓臺宅梵王柯亭無處問中郎何當截取如椽榦
吹起崑丘紫鳯凰


　　春山程鍊師山房

　　春山道士不飲酒顔如丹渥氣如虹不是出山歸較晚
貪看明月過橋東

　　春山道士不辟榖自斸芝田種白雲昨夜石壇明月冷
一聲長笛半空聞

　　題摘枝海棠

　　展卷還教蜀客疑半含清露濕臙脂草堂二月花無數
開透春風未有詩


　　五月調兵赴綏陽

　　五月南征亟出師黄塵眯目汗流衣衰翁偃仰猶嫌暑
慚愧軍中幾日歸

　　五月農家半未耕更聞田䑕食苗萌轅門昨夜飛書急
十戸三人赴調兵

　　五月公私乏見儲師徒野掠竟何如自憐無力操戈從
未敢偷安飽飯居

　　五月炎蒸日似年金龍山下有林泉不知杖錫何時去

褁飯從師借榻眠

　　李遵道枯木竹石圖

　　老樹槎牙倚半空蒼筠葉葉帯秋風欲將歲晚論心事
遥憶羙人江水東

　　夜中忽雨

　　歲惡無鄰堪乞糴時艱何地可移民秋來一夜江南雨
不責空囷活餓人

　　鄭子聲飛鳯朝陽圖


　　萬葉迎風舞翠翹五雲浮日麗青霄祗應飛上青天去
吹作仙人紫玉簫

　　爲吳松菴題古木疎篁圖

　　老樹經秋葉未霜一溪流玉落滄浪有人觧得江南意
月下吹簫引鳯凰

　　曽上君山第一峯遥看湘岸起秋風今朝忽憶王摩詰
都在淋漓醉墨中

　　商橘所畫海棠雙喜圖


　　相向相鳴两縞巾海棠風暖上林春今朝識得眉黄意
同立花間報主人

　　楊子輔竹樹小景

　　發竹磯頭晚泊舟雨篁烟樹隔滄洲羙人無限瀟湘意
分得江南一片秋

　　張師䕫玉華樓觀圖

　　碧嶂層層玉洞秋雲煙縹緲似丹丘祗應與子擕琴去
共住仙人十二樓


　　題劍水秋浦山房

　　借得雲房一榻秋十年山水記曽遊逢人欲說當時事
滿樹西風獨倚樓

　　三華道中書所見

　　秋雨纔收雨没沙昇平漸復到田家村村曬白蠺猶繭
處處吹香稻正華

　　綠樹田家蓊若雲黄牛沙磧散成羣行人却愛三華好
海内風塵更忍聞


　　題李倚衡所藏邊伯京萱竹圖

　　金谷園西錦水東紫絲雲暖露華濃琴中寫得江南意
翠繞巫山十二峯

　　春雨書懐

　　春深已喜氷霜盡老大惟驚歲月徂若待清明方縱目
人間風雨幾時無

　　多憂每恐風摇竹易感還愁雨滯花亦幸山房爐火在
春寒獨自煮春茶


　　南田自述

　　泰華浮雲連日觀江湖夜雨水浮天老來但覺身無繫
來伴山僧野客眠

　　題王元善赴北清江新鴈圖

　　江南春水拍天齊鴻鴈成行向北飛未必雲山便相隔
秋風還帯夕陽歸

　　鄭克剛雙松圖

　　老榦懸霜紫翠分一山風雨半空聞擕琴欲掃苔根石

爲寫秋聲寄白雲

　　雪窻蘭石圖

　　空谷幽人紫綺裘洞簫聲遠碧山秋月明忽憶同游客
已在君峯十二樓

　　五言絶句

　　越王臺

　　亭院荒丘古蕭蕭草木秋遺來輦路跡傳屬越王遊

　　放歌臺


　　堂搆新池上閒來放浩歌陽春元寡和夜月許誰過

　　西窻晝雨

　　三春驚過半霪雨灑窻西鵲腦添爐炷春鳩隔樹啼

　　春竹

　　花落東皇暮春江深復深雙柑擕向客斗酒聽鳴禽

　　看泉

　　竹樹柴門古重隂胷女蘿徘徊谿逕曲瀑布下巖阿

　　雪舟獨泛


　　玉樹聳長空瓊瑶萬壑封夷猶氷鏡裏詩思灞橋東

　　納涼

　　避暑到重隂奚奴挾素琴南薰時自至灌木響鳴禽

　　春竹

　　巖曲瀉鳴泉風花萬樹妍支笻連袂去踏草興悠然

　　老僧飜經

　　趺坐傍雲根圓空慧性存法華堆自展難與世人論

　　野橋


　　選勝野橋邊疎松似鼓絃亭幽當水曲林際起秋烟

　　放棹

　　天清一棹遠楓老葉如花溯到芙蓉渚遥空見鴈斜

　　雪

　　瓊瑶天半聳風急六花飛寂寞無人境孤舟傍釣磯

　　夕泛

　　秋浄山如拭江清一棹横掛㠶延暮眺趺坐待潮生

　　野望


　　寒江一棹遠接岸板橋斜獨徃乗幽興何妨去路賖
















　　秋聲集卷四

