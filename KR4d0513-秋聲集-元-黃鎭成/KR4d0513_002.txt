







　　欽定四庫全書

　　秋聲集卷二　　　　　　元　黄鎭成　撰

　　五言古體

　　山中雜詩

　　山中春日長芳林翠如織放意得散歩徘徊度阡陌相
逄耦耕人藉草成太息雨歇清池深雲收暮山碧野蔬
聊掇拾共此謀朝夕故人天一方悵望那能即長歌發
中情且以慰疇昔


　　粱肉致五和不如蔬味眞浮文謹邊幅不如野情親春
水日以深春木日以新流禽在高枝和鳴樂暄辰使我
坐終日悵然思逺人欲行車無輪欲渉舟無津但有金
石心憑寄江南春

　　道山亭晚憇

　　平池雨初晴日暮春水深殘霞墮空濶規月光已沉驚
波躍潛魚過影窺翔禽茭荷綠參差嘉木懸清隂但起
垂綸想逺生江海心小大固有殊放歌無古今


　　贈黄汝楫

　　吾邦文獻邦江夏實著姓自從唐葉來忠孝溢郡乗天
朝躋仕版先後相輝映亢宗入省郎孝友根至性乗時
起書佐弱冠師法令驊騮丰骨竒鵰鶚羽毛勁歴塊雲
路濶摶風海天迥五羊城郭深八桂雲山勝歸來陟藩
閫晨夕奉溫凊薇垣開省署咫尺郎星應乗遽入鄉國
長吏各郊迎既勤松楸省亦展桑梓敬親朋慰所望尊
酒更相慶祝子踐華級勉子崇徳行他年互敭歴一一

樹佳政江空島石出霜落天宇浄驅馳廹使事水驛舟
可榜去去三神山相望發孤詠獨有歳寒花殷勤爲君
贈

　　李萬戸死事

　　李侯將家子英姿仍妙年慷慨赴出師悲風動戈鞬結
束辭親去義重不顧恩鉦鼙動天地列校在轅門悠悠
渡劔水慘慘煙塵昬白日横殺氣黄茅吹瘴氛行府檄
書來色動沮三軍一死忠孝備捐身何足論清流山下

水哀歌弔忠䰟恤典胙一方颯爽應有聞

　　南田耕舍

　　離離南山田采采山下綠兹晨凉風發秋氣已可掬羙
人平生親零落在空谷顔色不可見何由踵高躅我耕
南山田我結南山屋下山交桑麻上山友麋鹿還肯過
鄰家鄰家酒應熟

　　暮春

　　風雨不出門人事頗周浹高齋誦金文虛晝了白業登

樓聊四望新翠滿林葉江南春欲暮日月如轉睫青山
猶故人浮世墮灰刼誰能凌汗漫長使幽意愜

　　石橋山

　　散策南山下逶迤登石橋五渉曲澗水兩山欝岧嶤夤
緣度絶壁攀蘿俯山椒懸瀑瀉層崖氷華垂空飄盤紆
上石磴天梯颭回颷厠足得平地聳身凌丹霄入谷烟
霞深松竹聲蕭蕭會當發天秘翦此荆榛條結屋棲白
雲覧矚千峯遥土沃既宜耕山深仍可樵因之習天游

已足遠世囂悠然萬物表我隠誰能招

　　謝家山

　　結廬在南田已辭城郭讙山水未幽深擬謀泉石間野
父導我行同登謝家山緣溪入深窈絶磴窮躋攀憑虛
横鳥道高回白雲關下瞰飛瀑流倚杖聽潺湲良疇忽
衍曠陽坡冬不寒盤旋得幽谷外密仍中寛松根有茯
苓竹本易成竿願與同心人築茅棲烟巒去市十里許
塵氛無能干食力中無慙傲然身世安


　　臘月過里敦田舍

　　天高北風寒日薄歳云暮衰年畏奔走乃復在途路山
村投寓舍所歴遇親故具言違别久相問未知處兹晨
䘮亂中詎意忽懽聚留客坐西窻呼兒忙治具家釀熟
未篘舊醅鄰所助筍蓛雜梅䕩火豆連蔬茹慚愧齒牙
疎杯盤宜我恕雞肥割黄膏苦勸頻下箸雜坐同几席
誰能嗔禮數翁年當自寛鄙野得眞趣所願息兵甲田
里無征賦借屋傍流泉從子山中住


　　避地椒歴(三月初九日)

　　鄰家急相報且徃椒歴山登陟如猿猱合沓同躋攀逺
近火烟起指㸃望城間椒歴不可住廹晚登孱顔夜宿
草樹中露下山氣寒

　　三郎山(初十日)

　　曉度三郎山雲深逕盤濕斜迤下陽坡人牛競來集汲
泉吹野火煮飯分餘汁扶難感藜杖欹倒僅能及行行
不可望危峯倚天立


　　上鵲(十二日)

　　一家巢上鵲俯瞰萬級田扶擕數百人夜宿荒山巔正
晝雷電飛驟雨奔流泉月黑石磴滑歸路相攀緣後至
且勿廹小立聽潺湲

　　謝邊(十二日)

　　衝雨來謝邊滑路霑泥塗舊鄰忽相見留我宿山居然
薪燎我衣取酒慰我劬雖有骨肉親各在天一隅感子
勞苦意焉能念﨑嶇


　　南山有幽士

　　南山有幽士白首在林坰平生好音樂頗識律呂情截
竹作高管吹作鸞鳯聲不逢師曠識但有農人聽農人
何所别聽罷心㝠㝠但道是好音强聒不少停此士厭
爲煩幾欲逃其形安得似農人飽食心無營

　　僧别峯所藏鄭子聲竹樹圖

　　空谷有佳人連蹇歳云暮清顔不可見香墨在紈素江
山澹微茫起我滄洲趣白石隠踈篁秋霜懸老樹天高

鴻鴈稀水落沙觜露上人心跡空對此了言句亦欲櫂
孤篷雲深不知處

　　江仲謙恒徳堂

　　江君世令族家在君山陽君山四千仭上有白玉牀雲
氣出隂壑靈苖産陽岡仙人時徃來石室留禁方江君
徃得之歸爲恒徳堂九轉空青砂沃以神樓湯散入刀
圭匕冬炎夏清涼夭閼一以全吾心乃夷康四海患痿
痺齊民生痏瘡國醫敢束手忍視全膏肓大山多靈藥

食之可年長安得徃從君吹笙住藥房

　　王伯原千葉海棠

　　幽亭背喧郭嘉植標海棠穠姿曉露靚縟艶晴暉光三
蕚布層㽔一株殊衆芳瀟灑坐中人留連花下觴高歌
送白日起舞炫紅粧持以贈佳賞聊報五雲章

　　同御史鄭彦昭登丹臺韻

　　晨登鍊丹臺雲磴互盤曲五月居高明曠逺窮望目雨
洗炎塵浄涼風動梧竹遥峯明晚翠近瀬潄寒玉聯鑣

得驄騎杖策偶馳逐詩留紙上雲酒散樽中綠坐久獨
歸遲鳴騶出空谷

　　予作南田耕舍諸公賦者率擬之於老農噫人
各有志同牀而不察世之君子乃欲責人之
知己不亦難乎因作寫懷二首以自觧云

　　白日不停馭頺波竟東馳忽忽年嵗改念此將安歸我
欲驅車行太行路嶮巇我欲駕方舟滄海無津涯豈不
顧行邁出門愼所之有田南山下可以供盛粢有廬在

中田可以譚書詩上探羲皇際下及商周時賢聖尚淪
落微生何足疑懷哉羡門子千載以爲期

　　種田南山下土薄良苖稀稊稗日以長荼蓼塞中畦路
逢荷蓧人相顧徒嗟咨我欲芟其蕪但念筋力微終焉
鮮嘉榖何以奉年饑誰令惡草根亦䝉雨露滋豈無力
耕人悠悠興我思

　　畏日

　　畏日不肯没秋暑過於夏孱軀受炎熇感疾未能瘥金

錢買藥褁寢處不遑暇每懷逃林泉無地安茅舍南山
在絶頂佛屋古松下流水挾雙澗清颷拂崇榭我欲徃
從之僧榻仍可借俯觀塵世中揮手一高謝

　　苦熱

　　苦熱中夜起仰視天沉沉衆星失光耀雲霧生晦隂豐
隆亦憑凌霹靂聞迅音欲雨竟不成徒受苦熱侵人事
不可問天意誠難諶安得金颷來悠然清我心

　　謁釣臺


　　桐江兩石臺屹立萬仭高昔日羊裘翁長緡釣秋濤雅
志不在魚白首蹲江臯誰知九重尊乃是舊同袍故態
不可除林泉終遁逃睨彼軒冕榮乾坤一鴻毛泊舟滄
江側㨗歩追猿猱下窺流水清仰睇風雲豪崇祠庇林
麓千載猶焄蒿懷哉古人風江流日滔滔

　　秋日雜興

　　去年植芳樹花落隨飄風今年復花發一一盈庭紅我
生固云晚不覿古哲容後此更千古來者應無窮亭亭

道傍屋蔚蔚生蒿蓬名蹟不可見誰知雌與雄蹈道悔
不早委形天地中

　　閒登屋西樓望見青山多誰家築新阡山下高嵯峨不
知新阡後喬木生蔦蘿白日不返照滄海無回波仰首
見飛鴈雝雝鳴且和人生苦無歡爾鳴將奈何

　　隂雲垂四方炎謝氣將凛忽聽秋霖聲中宵警孤枕所
憂在田稼耿耿不能寢昨日出南郊喜見秔稻稔芃芃
冐蹊遂趨穫得高廪庶供科役餘足以勞炊飪


　　秋園風露高叢菊有丹白丹者挺尋丈枝葉紛以碧結
花小如錢何以答春澤白花大盈圍心葉窘蟲食卑棲
衆草中根榦纔咫尺芳烈固不衰終焉鮮顔色低昻不
相慕觀者徒太息

　　何樂不飲酒不飲持空杯空杯不可醉奈此悲秋懷躊
躇望南山天氣亦已佳有客請我歌抱琴爲君揮一彈
清商發再鼔浮雲開孤鶴感此意起前舞毰毸但恐古
音多不與君調諧


　　城南初夏

　　樓居愛初夏暄涼適中時欣欣衆木榮敷隂映前池新
竹日已高荒苔亦云滋好鳥時關關和鳴戀深枝南山
如有情相對如相期紛紛一籓外日夕車輪馳良時有
再至古人寜可追登高愧授簡掩卷慙言詩聊用逐時
作詎當千載垂

　　城西紀事

　　今日稍清適獨出城西村感時經䘮亂風物異郊原林

摧見平陸寺破留頺垣高亭化莽墟華屋成蔬園徘徊
在中路偶聽農老言新苖未入土苖草日已蕃丁男赴
徴調期令集轅門况乃乏牛力辛苦難具論我聞増慘
愴無策拯元元身老不能耕焉敢飫盤飱

　　贈秋厓上人

　　開士黄金刹齋房白雲外尋師天台山貝葉寫經唄凌
晨餐正陽玉屑和沆瀣飛錫到城市刀圭起沉瘵逃名
師伯休隠顯謝流軰有時棲石室宴坐眞空界行藥度

幽澗秋雲濕霞佩我欲徃從之高蹈塵宇隘他年嵩少
間揮麈一投芥

　　南田賡倪體中見貽之韻

　　中田有耕舍乃在南山陽啟戸見流水雲烟欝相望夙
昔江海心中年甘退藏躬耕聊寓情學道未迷方過游
鄰里間藹藹松榆鄉倪君妙篇什時同賦草堂山林各
沉困風雅俱淪亡慷慨但懷古迂濶空談王平生屠龍
術匣劔收光芒濟世得良醫不如君技長救渾用寸膠

誰能振頺綱青山自秋色籬菊亦有芳鄰家酒可貰白
稻吹新香陶然任天眞高歌成報章

　　遠適

　　吉日有遠適我行志四方西馳窮河源東望臨扶桑南
通火維外北逹氷竁傍勿謂天地濶勿謂歳月長駑馬
積十駕千里追飛黄大鵬發天池摶風起翺翔誰能守
皁櫪不復馳康莊誰能歛羽翮但學搶榆枋大道甚平
夷誰謂阻關梁寄言遠適者日進不可量


　　山隂夜泊

　　暮辭越城東舟子夜挽繂洫澮如同間旁午不流溢憑
風綵鷁涼過堠奔馬疾觧柂湖中央須臾月東出是時
新雨過微靄散祥矞金盤初爛漫水鏡乍溶潏火齊投
氷壺蠙珠耀蛟室羽翰疑已生埃壒盡相失狂歌不能
寐自謂仙可必舟子正鼾眠見慣何足述

　　劉伯熈清溪圖

　　暫脫塵鞅繫結此清溪居偶從農圃鄰時讀種樹書聽

瀑掃松石眠雲依草廬韜琴自無絃直鈎不在魚未知
穹壌間寵辱當何如

　　五言排律

　　送錫實布哈顯中赴秋闈二十韻

　　聖世恢文治賢科擢雋材風雲連地起日月麗天開右
武宗磐衍同文國本培羽儀生鳯穴神駿出龍媒况子
年華盛由今學力該溯流通渤澥摛藻逼昭回世閥開
中夏師垣集上台山河金誓託柱石鼎臣陪鼻祖壇猶

累難兄錦自裁露濃花作縣風遠栢爲臺勸駕方三歳
馳書動九垓浙江雲洶湧越嶠月崔嵬絶漢留攀桂清
秋送踏槐翼翻閩海雨鱗躍禹門雷畫省文章雅丹墀
禮樂剴學期先俊造名擬冠倫魁玉樹榮諸謝斑衣慶
老萊天津環列宿雲路絶纎埃逸氣餘篇翰高情寄酒
杯旗鈴探喜報應待㨗書催

　　投贈鄭守光遠三十韻

　　累洽開皇極分藩重守臣列茅周土舊分竹漢符新師

帥能宣化儀刑最近民隼旟張日月雄閣麗星辰地紀
逾荒服天光照遠人選材歸徳器分命聳朝紳一代文
章伯羣心怙恃親祖風先藹藹家學早振振聽履曽馳
譽工書固絶倫九苞騰鸑鷟千里驟騏驎仗引陪供奉
官聯屬選掄河源通析木星象擁勾陳暫輟中朝紱來
紆外府輪土風連太末山節聳全閩佐秉臨漳浦褰帷
入劔津近河能借潤依燭觧光鄰化雨蘇民望祥風洗
瘴塵袴襦歌已浹刀劔俗咸悛山郭惟樵郡封鄰接海

瀕地偏田少沃土狹戸多貧捐瘠饑羌并流亡寇役頻
震凌思大厦枯枿徯洪鈞幸借循良牧咸依撫字仁晝
長簾似水更静月如銀赤社分南服清都拱北辰報看
三月政和覩萬家春少日探經笥頽年愧席珍雨畦仍
把耒風艇自收緡喜見瘳民瘼無由傳吏循祗須成徳
化濡筆頌堅珉

　　送監郡庫克楚通議公致仕歸維揚一十二韻

　　近郡稱良牧如公實罕倫處家原儉樸施政本寛仁不

擾心如水無私化若神鎭浮安屬吏持重協同寅憶昨
虞汀寇煩公撫邵民孤城存保障列壁静風塵課最逾
三載生靈煦一春村村田悉墾戸戸粟皆陳大府方交
剡高情自乞身攀轅徒擁霸遮道莫留恂淮海通諸夏
溪山望七閩作詩無溢羙端不愧風人

　　贈奉使宣撫繖薩爾二十韻

　　寳歴承千祀輿圖冠百王際天開日月率土效梯航累
洽規模遠重華法度彰建官周典禮熈績帝文章總總

繁生聚茫茫闢土疆枯荄虞阻澤蔀屋慮遺光宸闕憂
方軫宵衣寢未遑疇咨人傑用直指使華將曠典臨軒
重淵𠂻布詔詳閭閻遐可邇冠蓋蔚相望秋氣騰鷹隼
朝陽集鳯凰渡江摇嶽影壓境重星芒蠡澤魚龍窟閩
山水石鄉徳音昭兩道威譽聳殊方人瘼先扶拯官流
盡激揚煦和深雨露推斷肅氷霜財力東南竭饑羌十
九亡繭絲期重惜琴瑟徯更張伏謁慙褒櫑陳詩忝泮
璜願聞歸奏日竹帛永垂芳


　　從張子章假唐書觀畢作此歸之

　　瀟灑張公子清脩名不虛時尋山水趣日與聖賢居亂
世不學武散金惟貯書琴樽長日外燈火早秋初孝友
光門閥才賢㧞里閭夀親環綵服佳客曵華裾蓄畫俱
名品娛賓始一舒藏文尤善本尚友待三餘鄴軸誠多
子唐編不恡予轉頭忘記誦寓目送居諸假久情知厚
還遲計恐踈星垂天祿挍雲繞道山儲整帙矜全璧馳
函愧報琚經籯傳善慶應覩化龍魚


　　和吳誠中感興六十韻

　　十載嬰離亂三靈紊紀綱長雄尊武斷氛祲晦文昌赤
子還思漢皇天只眷商未能書痛哭誰合傳循良邊鄙
時猶聳汙萊歳亦荒餐芝憐綺季採藥羡嵇康寂寞山
林路紛紜聲利塲舉杯浮月影㧞劔動星芒溝壘連堅
壁樵蘇遠餽糧蓋藏空里巷儲偫盡倉箱不獲安吾圉
何由靖彼疆感時懷櫟社辟地得榆鄉千里淹騏驥高
岡集鳯凰圃芳飛蛺蝶波暖浴鴛鴦歲久家山近春深

草木香故人情獨厚老子興尤長瀬釣狂如故盤居樂
不殃開扉延竹逕展席䕃茅堂庚甲相先後交游半在
亡忘形諧笑謔好客謹迎將桃李門墻暖風雲水石涼
悲歌増慷慨遠引廹倉惶戍壘何曽撤山家亦可傷幾
時韜甲胄何日返耕桑渉世艱嘗備偷安願少償斸雲
新逬筍鋤水欲抽秧俯仰心猶壯登臨力尚彊鶯鳴晨
喚友蜂起午朝王露蘂丹砂滴風篁翠葆張稻香收野
碓酒熟出鄰墻歩屧穿林塢扶笻度石梁雪晴山屴崱

煙晚樹蒼茫志可林泉遂情難畎畝忘巢居違猛鷙陸
處避懷襄淚盡萊公竹歌沉召伯棠薰征思馬葛増秩
想龔黄狐逐令先虎狼因用牧羊關河連灌莽郊甸厭
糟糠疑段蹄新鑿驊騮首獨昻十藏矜鼠腊千仭覆蜣
螂上將專鈇鉞遺黎蹈火湯同袍能邂逅散策幸徜徉
田里無愁嘆鄉鄰不弔䘮探幽尋絶谷窮睇陟崇岡適
野何煩騎臨流詎假航綈袍安綺縠糲食飫膏粱玉糁
調羮法松花釀酒方紵溪仙舘集幞石帝庭光野蓛羅

珍饌山花麗靚粧星壇逢薊子雲洞入劉郎地僻觀松
鶴天清遠虎狼絳霞勻醉臉清露潄吟腸自擬襟期素
那知髩髮蒼有尊開北海無語問東方聖主勤延訪山
農覺散狂集飛從渤澥清濁辨行藏連姻共村落結屋
傍林塘石平多可坐泉羙總宜嘗榮名謝伊呂笑傲學
羲皇微軀寄宇宙行樂答清章











　　秋聲集卷二

