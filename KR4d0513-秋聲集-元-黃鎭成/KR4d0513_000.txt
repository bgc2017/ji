







　　欽定四庫全書　　　　　集部五

　　秋聲集　　　　　　　　别集類四(元)

　　提要

　　(臣)等謹案秋聲集四卷元黄鎮成撰鎮成字
元鎮邵武人自幼刻苦嗜學篤志力行築南
田精舍隠居著書部使者屢薦之不就最後
用執政奏授江西路儒學副提舉命下而卒
至正間集賢院定諡曰貞文處士所著有易

通義尚書通考中庸章㫖性理發䝉諸書皆
已亡佚惟此集尚存然原本十卷此僅四卷
則亦非完帙也鎮成詩格清新刻露在唐人
中頗近錢郎不染元代穠纖氣習可謂能超
然埃&KR1631;之表者王士禎居易録稱鎮成秋風
詩云秋風淅淅生庭柯蕭蕭木落洞庭波紅
樹夕陽蟬噪急白蘋秋水雁來多王孫不歸
怨芳草山鬼欲啼牽女蘿蒹葭蒼蒼白露下

望美人兮將奈何又秋山小景云家住夕陽
三峡口人行秋雨二崤間不知何處真堪畫
移得柴門對楚山五曲精廬云歌棹曾窮九
曲源精廬迢遞隠屏前閑尋五曲樵溪上三
十六峰秋滿船以為甚有風調今檢集中多
韻致楚楚可供吟諷之作正不獨此三詩為
然葢秀骨出於天成故霞舉雲鶱自然雋逸
固非抗塵走俗者所可及已乾隆四十五年

四月恭校上

　　總纂官(臣)紀昀(臣)陸錫熊(臣)孫士毅

　　總　校　官　　(臣)　陸　費　墀







　　秋聲集原序

　　聲於天地間不能無也其大者雷霆也風雨也其次通
之爲語言和之爲律呂下至時禽候蟲莫不有聲獨秋
或有或無歐陽子謂聲在樹間猶假物以爲言也莊生
所謂天籟在天不在物也夫秋之爲氣也寥閴而清寂
寞而虛清與虛相薄或能有聲或能無聲不能必其有
無然則秋聲亦天地間不能無者也余少學唫不能無
聲大之不能爲雷霆風雨次之不能爲語言律呂時禽

候蟲又有所不屑爲者故託而自附於秋聲焉秋聲可
有可無余言亦可有無故錄之以爲秋聲集庶童子能
聽之否乎秋聲子自序






