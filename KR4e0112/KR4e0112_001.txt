彭惠安集卷一
明彭韶撰
奏議
刑部廣東清吏司郎中等官臣彭韶等謹題為乞恩分
豁地土等事該戶部奏差臣等前去直隸真定府公同
會勘錦衣衞帶俸指揮同知周彧等所奏地土緣由除
另行回奏外臣等再昧死言伏聞為臣以不欺為本慮
事以大體為先昔孟嘗君使馮驩收債於薛驩以賜諸
民漢景帝遣田叔按梁事還悉去獄辭勸上勿問計二
人之心豈不欲以順事為恭哉顧以大體所在不敢苟
從是乃所以為恭也臣等鄙賤豈能少希於萬一然區
區懇切之意誠有望於陛下焉且以臣等所勘真定地
土言之真定在尭舜時為冀州之域其賦為第一等或
雜出第二等說者以為如周官田一易再易之類蓋以
其地有間一歲一收者有間二歲一收者所以賦有不
同則是未嘗逐畝定賦而一畆必兼數畝之地明矣我
太祖皇帝於洪武二十八年戶部官節該欽奉聖旨百
姓供給繁勞已有年矣山東河南民人除已入額田地
照舊徵科外新開荒的田地不問多少永遠不要起科
有氣力的儘他種欽此欽遵宣德六年本部官又奏北
京八府供給尤多欽蒙宣宗皇帝准令照例是祖宗之
心即尭舜之心也以此真定所屬武強等縣新開地土
一向不曾增科至天順二年太監韓諒奏討武強縣踏
勘得無糧地五百一頃三十五畝蒙英宗皇帝欽撥一
百頃與韓諒外有四百餘頃仍舊與民耕種不曾科糧
是英宗皇帝之心即祖宗之心也後因廣寕侯家人劉
聰等累年攪擾民間方將前地并韓諒還官地减輕起
科誠出無奈今周彧又奏求前地有司不能明白敷奏
再量出無糧地七十餘頃蓋其地間有多餘故也然地
雖間有勢難盡量臣等不敢欺蔽請陳其實頃者親詣
本縣見其地有高阜者有低窪者有平坦磽薄者天時
不同地利亦異且如亢旱則低處得過而高處全無水
澇則高處或可而低處不熟沿河者流徙不常鹻薄者
數年一收截長補短取彼益此必須數畝之地僅得一
畝之入是以尭舜行錯法於前我祖宗許開種於後良
為此也即今彼處人民追賠馬疋起運糧草砍柴人夫
京班皂隸等項一年常有數般差役以致丁丁皆受役
之人歲歲無空閒之日所深賴者顧戀地業盡力耕種
以取給朝夕而已今若一畝只量與一畆餘皆奪為閑
地則仰事俯育且無所資其於糧差何暇復計臣知其
非死則徙耳自古立國皆重根本今真定近在畿内理
宜加厚此臣等所謂不可盡量者也而戚里功臣之家
錦衣美食與國咸休但能存心忠孝自然富貴兩全奚
待與民争艱食之利哉况聖朝卜世無疆法當垂後地
土有限而求者務多亦恐終不能有所應付也臣等到
彼百姓扶老携幼遮道哀告臣等不覺自失不忍重擾
取具供結在官外伏望陛下遠以尭舜為心近以祖宗
先帝為法所有賞賚之施聖恩區處外其他地畝乞特
憫其祖宗開種艱難念其子孫衣食所託量加寬恤庶
幾民間知有生生之樂沐浴太平歌頌罔極則本固邦
寕而世臣亦咸休無窮矣臣等遵奉聖訓豈敢偏向所
向者祖宗萬世之仁事關大體而已不勝犬馬拳拳之
至緣臣等不曾依畝丈量合當有罪謹題請旨成化五
年九月二十二日欽奉聖旨這地覆勘明白朝廷自有
處置這厮每既承差委却稱不曾丈量妄引戰國時事
自比但知邀名不顧方命好生不知大體錦衣衞拿來
問欽此欽遵
四川等處提刑按察司按察使臣彭韶等謹奏為陳言
事伏覩成化十一年十一月初八日詔書内一欵天下
軍民利病許諸人直言無隐欽此欽遵近准永寕宣撫
司牒呈為進貢事據本司所屬驛逓申據吏牌陳憲等
呈告於成化十一年八月日期不等蒙欽差鎮守雲南
太監錢能差千戶崔昇舍人張宗隨帶旗軍沈真等一
十八員名進象六隻前往各該衛所并驛逓沿途舖分
經過先行牌仰各該衙門知會遵依預備合用草糧人
夫馬疋等項聽候不缺外不期原差官舍崔昇張宗等
一到下馬不問草料有無先行責打三十大棍又行嗔
怪不行遠接喝令跟隨通事旗軍將各該答應人役無
故鎻項在於象脚非法拷打勒要相送銀兩有者即當
疎放無者晝夜加刑拷責只得揭借銀兩賄送纔方脱
放雖是遵奉進貢其被差來人員縱率非法用刑酷害
軍民百般凌辱上下官府逼打各驛官員背包似此不
當又行故將各驛馬疋加鞭走馳跌死數多使客到驛
無馬程逓促難僱覓每馬一疋要銀一兩五錢纔方僱
得接逓其苦不勝竊思各人到於衙門勢作京官威風
不問品級大小公然高坐要各官跪拜稱呼大人老爺
則當忻懽跪拜遲慢大棍受刑致被千戶舍人崔昇張
宗等分付要銀打發若不出辦就將本象趕入衙門人
皆驚怕每象一隻務日支納糧米五斗其象六隻每一
日共料米三石住滯日久人皆懼怕買米不過只得揭
借銀兩打發似此妄為非止一端及思逓年進貢象馬
方物并金銀藥餌禽鳥等項官員人等經過大小衙門
備辦草料下程并雞酒人夫馬疋並無索要銀兩等情
惟獨千戶崔昇張宗等玩法欺公酷害軍民不得安生
又據本司各里夷人里甲阿遠等連名亦告前因每被
進貢等項節次被打勒要祭河胖大猪羊查無勘合事
例恐後亦有進貢一槩倣傚逼迫理合備由呈乞禁約
施行等因到司參照永寕宣撫司呈稱千戶崔昇索要
銀兩打發不曾明開數目及與舍人張宗等各項違法
事情俱在成化十一年十一月初八日大赦以前例該
免罪但所言再後乞加禁約一節緣係雲南鎮守官差
委京衞官職非奉明詔難以禁約臣聞自古帝王不患
娛心之不足惟患德業之未隆不患備物之未能惟患
盈成之難保是以勤儉守己撫綏遠人誠不敢恃太平
而自暇逸也蓋勤則剛斷於事儉則不貴異物柔遠人
則休息物力三者在陛下盛德中無所不至然而群臣
或不能仰體聖心過求竒巧以充玩好其所使官員又
不能善於其事因而作非遂使遠方軍民漸至失望思
欲告訴而無階也竊見鎮守雲南太監錢能屢貢寳石
象馬禽鳥等物近又進金燈號為絶異雖曰敬奉朝廷
之意然終非尭舜其君之心無是心而孜孜於勤奉外
物上無以助聖德下無以慰軍民未見其為淳實忠愛
也伏聞禽畜之類内苑已備寳石等物非所急用有之
無益無之無損萬里傳送勢必勞擾承遣之人狐假妄
為亦或有之伏乞陛下廣德業之盛美念守成之艱難
斷自聖心將前項物件撙節罷去嚴勑内外臣下敦素
守法撫安夷民則遠人歌舞聖治永遠無極矣臣等冒
昧罪該萬死緣軍民利病所係不敢緘默謹具本順差
千戶劉顒親齎謹具奏聞成化十二年六月(闕)日該
通政使司官於奉天門奏奉聖旨禮部知道欽此欽遵
廣東等處承宣布政使司左布政使臣彭韶等謹奏為
薦舉事臣等竊聞名德之賢成就甚難儲之朝廷關係
實重是以古昔聖帝明王咨訪搜求罔間遺逸小或致
之大或起之動則頼以成顯著之事功静則因以係士
心之向慕聲望風采蔚為國華大學所謂惟善以為寳
是也切見廣州府新會縣依親監生陳獻章心術正大
識見高明涵養有素德性堅定立志願學於古人榮辱
不足以介意誠高世之儒也往者成化五年應試春闈
偶失甲第給假回還杜門養志沉潜聖賢之書實窺體
要洞逹事物之理有見精微才雖未試行則可保今年
五十餘矣讀書踐履愈覺純熟孝義著聞人皆感動臣
等自度才德不及獻章遠甚猶且叨食厚禄顧於醇儒
反未見用非惟臣等之心誠切不安亦恐國家不及收
用坐失惟善之寳也伏見天順年間英宗皇帝聞撫州
民人吳與弼文行高古特加禮聘處以官僚奈緣老病
辭不供職是以未見作用之效今獻章年力盛強大非
與弼之比伏乞聖明以禮徵召量處以在京儒官職事
則必有以補助聖德風動士類矣臣等職居藩司所有
屬縣人材不敢不舉為此具本順差舍人武敬親齎具
奏聞後承准吏部辰字七百六十五號勘合該本司奏
前事奉聖旨吏部知道欽此欽遵抄出到部隨該廣東
布政司咨呈亦為前事通送到司查得陳獻章五十一
歲係前項府縣人由舉人監生成化三年本部歴事滿
收候聽選間該通政使司連状送據本生告要取討盤
纏已經劄送順天府給引照回去後今該前因案呈看
得廣東布政司左布政使彭韶等奏稱監生陳獻章給
假回還杜門養志讀書踐履愈覺純熟今年力盛強非
吳與弼之比要以禮徵召量處以在京儒官一節緣獻
章先由鄉貢歴事聽選係是朝廷待次選用人材比與
吳與弼山林布衣事體不同合就連送該司仰本司轉
行該府縣官親詣陳獻章住處以禮起送赴京本部另
行具奏定奪以勵士風不在常選除授
廣東等處承宣布政使司左布政使臣彭韶謹奏為陳
言進貢事臣聞為治之道勤儉而已昔伯益之告帝舜
有曰儆戒無虞又曰無怠無荒蓋怠者勤之反荒者儉
之反必惟勤惟儉然後盡為君之難而保無虞之治上
古聖賢語治不過如此則後人之為治豈可外勤儉而
他求哉唐宋之臣有恃太平而昧此戒至於不可悔者
則知伯益之言真萬世之龜鑑也伏惟國家承平百十
餘年陛下守成十有五年太平盛治追美古昔正無虞
之時也儆戒之道不可一日而不存勤儉之德不可一
事而不脩長治久安端有係於此矣臣居疎遠職事所
及不敢不披露為聖明陳之成化十四年六月十五日
奉到駕帖該司禮監太監懷恩等於文華殿欽奉聖旨
恁寫帖子去說與總鎮兩廣太監顧恒并都布按三司
等官知道彼處地方所産一應土物及各樣藥餌等項
逓年委令精通人員依時採取辦驗真至如法造辦裝
盛封記陸續差委的當人員管送來京毋得指此為由
因而擾害下人違者治罪不饒欽此欽遵先該太監顧
恒并三司等官會議將進貢土物蜜煎果品藤絲雕漆
器皿海味布疋藥材銀箱酒器等項椰子等物計八十
餘品見今陸續委官采買進送外臣惟臣子愛君之心
何有限極雖勞費天下以備貢奉亦不為過然臣子之
事君也猶人君之事天然郊祀禮物有常品不敢加以
䙝味主於誠而已臣子貢獻有常物不敢加以珍異主
於敬而已苟外此而欲加焉則陷於諂瀆而導侈非所
以盡誠敬之實臣子之心豈忍為之哉况自古聖王之
御天下所操者憂勤之心所履者儉約之德不惟無求
於異物縱有異物亦不之用誠以宴安溺志為可懼而
盛德大業為難保也夫勞費天下而使德業有所虧志
慮有所損聖人之心豈肯為之哉伏願陛下以事天存
心以先聖王為法念保業之艱難思怠荒之可畏勿恃
太平勿貴異物躬勵勤儉以化天下將廣東土物除今
年陸續採進外以後逓年乞為停止則洪恩沛於海表
至治恊於帝舜千萬年之太平有隆無替矣臣不識忌
諱罪該萬死伏乞寬鈇鉞之誅少賜採納遠方臣民不
勝欣躍感幸之至為此具本順差舍人武敬親齎謹具
奏聞
廣東等處承宣布政使司左布政使臣彭韶謹奏為乞
恩事准本司左布政使彭韶咨近該本司承准戶部廣
字一千九十六號勘合前事廣東清吏司案呈奉本部
連送該本司案呈奉本部送内府抄出欽差提督廣東
市舶提舉司事内官監太監韋眷奏自愧疎庸叨沐聖
恩如山高水深粉身碎骨無足以報涓埃夙夜兢惕寢
食弗寕幸惟仰我聖君之德天地同仁恩盈四表光被
海隅越諸小邦罔不臣服絶漠窮荒無不歸化自古聖
王之治莫盛於此時矣臣承命廣東然其地方遇有所
産土物等件宜當用心採買謹以貢用此以臣子事君
誠敬之心也緣臣孑立孤身而人力不及差用今查得
廣州等府番禺南海等縣人民每歲編充均徭餘剩空
閑人戶數多用之不盡或經過人員送之聽用或公差
官僚贈之跟隨俱不為役公用何在伏望聖明憫臣煢
獨如蒙乞勑該部行令廣東布政司轉屬本府逓年定
撥番南等縣餘剩空閑人戶六十名與臣差撥差買土
産品物等件造辦進貢等因具奏成化十五年八月十
九日太子少保戶部尚書楊鼎等於奉天門欽奉聖旨
准他該部知道欽此欽遵抄出送司案呈到部合就連
送該司仰類行廣東布政司轉行廣州等府番禺南海
等縣着落當該官吏照依太監韋眷奏奉欽依内事理
欽遵施行仍行太監韋眷處知會承此除欽遵施行外
臣忝備藩司職在牧民所有事干利病不敢不推陳之
乞赦臣萬死伏惟國家昇平百十餘年生齒之繁田野
之辟商旅之通可謂盛矣然而官府倉庫少有儲蓄人
民衣食艱於自給比之國初無經營戰征之事無創作
營造之大富強反有不及何哉以害財之多也國初設
官有數今則内外文武加數倍矣國初宗戚有限今則
遠近親疎日益衆矣初僧道有額今寺觀日增矣初賓
貢有節今四夷絡繹矣初土賦有常今進獻多門矣初
上用儉樸今百度侈麗矣初賦役尚簡今差使實繁矣
初書籍少刻今板行猥濫矣初牌坊少竪今街衢充斥
矣初士風淳質今人情皆好竒巧矣凡此皆所以害財
者使及今之時十分愛惜加意撙節猶恐無以為繼况
又更啓他端而益以雜用其何以善後哉廣東市舶提
舉司衙門先於永樂元年八月内該内官齊喜欽奉太
宗皇帝聖旨設立彼時僉民殷實戶四十七名軍殷實
戶三十七名在本司用其他工脚夫并跟撥皂隸等項
又各不等内臣相承接管於今七十餘年近太監韋眷
奏乞均徭餘戶特蒙聖恩憫其獨身久勞於外准撥六
十名與他使用誠天地之心也但朝廷立法四方視傚
今内臣差出各布政司者衆設若比例陳請難盡應付
伏望聖明以祖宗為心以萬世為念遇事思畏慎終於
始將韋眷所奏餘戶合無暫與一年以後逓年乞且停
罷則臣民幸甚臣又聞自古帝王保民致治皆由於勤
儉而内外臣子守官馳譽亦惟在於勤儉非縱意取欲
可能得也臣子之中位高禄厚者尤宜惜福其在京在
外文武二品以上官名下額設皂隸亦望聖明垂念四
方災傷人民窮困特勑該部計議量减名數若文武官
在内已給皂隸其在外行事不許更僉及内臣差委在
外一體論官高下定與跟用若干照依見行事例開寫
在冊則事易遵守法久無弊矣緣係陳論餘戶皂隸事
理合具本移咨具奏等因到司准此理合具本順差舍
人王玘齎捧謹具奏聞
廣東等處承宣布政使司左布政使臣彭韶等謹奏為
邊方大體事臣職守藩服以承宣德意為事其有不便
事體不敢隐嘿為此開坐具本順差令史鄭瑞齎捧謹
具奏聞
計開
一該鎮守廣東珠池都知監左監丞黃福移文為進
貢事照得使職採買到土産蜜煎禽鳥等物裝盛封
號完密差冠帶侄男黃顯宗等管進所據裝送船隻
等件合行移文廣東布政司行屬番南二縣措撥長
行大河船九隻裝送供應施行等因到司除依文應
付外臣切見去年以來近而本處遠而江浙凡鎮守
等官俱各差人到於高廣等府或潮州南澳地方收
買禽鳥上進是蓋臣子敬奉之心也然高廉二府近
界安南南澳地方密邇番洋往來交易事易流傳不
可不慮昔成周之盛不寳遠物而珍禽竒獸不育於
國聖經美之真可謂萬世之法矣夫禽獸之物産自
遠方羽毛雖異百無可用今相率就彼收買臣恐外
夷傳聞必以為中國所好非所以增光聖德也况南
澳港泊界在閩廣之交私番船隻寒往暑來官軍雖
捕未嘗斷絶再若公行互市後愈難禁揆之大體似
有未便伏乞聖明軫念遠方合無將今後各處禽鳥
止令勿進仍勑該部將廣東廵海副使員缺推選公
能官前來疾早禁治俾海港清切邊民幸甚
一該錦衣衞帶俸所鎮撫梁德呈前事有兄梁芳見
在御用監太監思得有母在原籍廣州府新會縣奏
准令德往來供給侍養及有物件自備令德赴京進
貢奉勘合行回本布政司如遇每年赴京進貢照例
起關應付廪給站船并裝載物件係官船隻人夫車
輛一程程倒換今照自備到禽鳥土宜等物赴京進
貢該用船隻車輛人夫并站船紅船廪給口糧脚力
備開具呈應付施行等因到司查得先承准兵部食
字一千二百四十六號勘合為乞恩事備行本司轉
行所屬如遇梁德每年赴京進貢照例起關應付廪
給站船并裝載貢物船隻車輛人夫等因除依承應
付外臣切見進貢土物自祖宗之時亦嘗有之然皆
在外鎮守及公差内臣因見珍物美味四方軍民皆
得服食而獨於禁庭反不得用以故依時採辦上進
此為内侍孝愛之情也至於弟姪人等不過臣庶之
家而猶自備進貢不惟朝廷尊嚴不可䙝凟亦恐彼
此夤緣别生利害不可不謹昔有唐之世諸鎮進奉
其後幕僚亦有進奉史傳書之足為後世之鑑矣邇
者廣東守鎮等官已各進貢今又許近侍家屬自備
進貢臣恐軍民聞知將以為法令日異非所以增揚
盛治也况開創事端後便為例萬一再有貴寵之臣
依此陳請不從則有不均從之益見紛擾揆之大體
似有未安伏乞聖明俯恤輿情合無將梁德自備土
物除今年已貢外以後每年令且停罷俾照舊往來
供給侍養庶公務私情皆得便益
成化十八年六月二十四日司禮監太監懷恩等於
乾清宫欽奉聖旨恁寫帖子去說與總鎮兩廣内官
監太監顧恒知道查得宣德等年彼處原有進貢香
草等項土宜近年以來因依舊例着你每依前供辦
却不用心製造多將麄糙草席等物增添扛數進獻
徒費人力罔得實用今後務要斟酌相應精緻的許
來勿得似前虛塞及又不行鈐束有司官員故縱累
次奏擾煩凟朝廷既委你為心腹不行盡職甚是不
謹除已往不咎外今後再有似前的罪有所歸欽此
欽遵本監今將奉到旨意備云前去太監顧處欽遵
施行
貴州等處承宣布政使司左布政使臣彭韶等謹奏為
薦舉師儒事照得貴州所屬衞府宣慰司共設有儒學
二十一處為因地方僻遠夷俗醜陋銓選學官少有到
任見今貴州宣慰司鎮遠等府興隆等衞各該儒學共
缺教授一十餘員以致士無專師人不樂學儒風不振
夷俗如舊臣等切見四川成都府舉人徐䙗何光榮重
慶府舉人牟偉俱由會試不中退而家居遠者三十餘
年近者二十年博學明經篤信守己儒冠以卒老不肯
屑就於有司寕淡薄以食力不復逐名於榮貴其心豈
不願仕哉但思久養英邁之氣不欲一日摧折之耳臣
等竊謂此等之人時所難得若加錄用士必知勸乞勑
吏部行下所屬將舉人徐䙗等禮取到部量授儒官職
事置在貴州宣慰司等儒學則不惟士風夷俗皆所繫
重而有用人才亦不至遺棄矣蓋川貴地方相去不遠
而各人學行老成實堪師範是以臣等昧死輙敢推薦
為此具本順差令史朱瑄齎捧謹具奏聞成化十九年
十二月十六日該通政使司奏奉聖旨吏部知道欽此
欽遵
欽差廵撫南直隸都察院右副都御史臣彭韶謹題為
折收俸糧事竊照東南財賦國計所資大則内府之供
次則百官之俸軍國之需出自蘇松常三府為多逓年
戶部止將秋糧正數𣲖令起運兩京交納中間加耗船
脚等項無所措辦不得已就於正米上加收五六斗以
備支撥既已支訖就撥糧長運夫於當年十二月以裏
盡行起身次年八九月内回還不久又行支撥以候下
運今者成化二十年天時久旱運河乾淺各府糧船至
今多未曾回其為艱苦何可勝言臣熟思之須於此時
濟以權變之宜庶不虧官損民大約蘇松常三府每歲
起運南北京白糧計九萬四千有零兌軍糧一百三萬
有零此則升斗本色不可缺者也至於百官俸糧在京
各衙門約計七萬有零南京各衙門一十九萬有零此
則權宜折解銀價似亦可行蓋京官家口多是糴買米
麫粟榖相兼食用其南京俸糧又盡出帖賣人未曾親
自關支若南京則米糧易得官員之家既有實價可不
勞致也臣竊謂折銀為便伏望聖明軫念三郡人民飛
輓之繁稍與蘇息乞勑戶部會官計議合無今後將蘇
松常三府秋糧原𣲖在京五府六部等衙門官員俸米
每石計加耗船隻等項折白銀一兩南京公侯駙馬伯
五府六部等衙門各官名下俸米除量畱一二石外餘
俸每石計加耗船脚等項折白銀六錢俱無耗銀於内
將在京官員不分南北二京俸米俱解在京各衙門交
納南京官員俱解南京各衙門交納庶幾東南民運可
略减省而官員俸糧亦不虧損實為便益緣係折解俸
糧事理未敢擅便具本專差典史周瑜齎捧謹題請旨
成化二十年十月初六日該通政使司奏奉聖旨戶部
知道欽此欽遵
欽差廵撫南直隸都察院右副都御史臣彭韶謹題為
陳言政治終始事伏覩成化二十一年正月初七日詔
書内一欵凡朝廷政事缺失軍民利病許諸人直言無
隐欽此欽遵臣沗備員風憲之官幸遇聖明憂治之日
不敢自諉在外隐忍緘默以仰負明詔求言之意謹以
政治終始為陛下陳之夫更新曰始成功曰終使政治
常新而不失事功常勤而有成雖堯舜之盛不能外矣
伏聞邇者星變既發於歲暮又形於正旦此天心仁愛
之至欲陛下善始善終而示於不言之表者也蓋歲暮
者天道之終正旦者歲事之始天象兩見於此豈無意
哉昔唐太宗時魏徵獻言有曰陛下志業比貞觀之初
漸不克終者十事太宗嘉納至今稱為盛事臣愚妄謂
今日之治不在他求惟守成化之初足矣兹於歲首廣
開言路禁止奢侈斥逐異端杜絶傳奉次第施行所謂
漸不克終者非有如唐太宗之多然臣子之處心無已
所望於聖明者不止於前數事也伏惟陛下嗣位之初
廢立中宫特詔天下正家之禮嚴矣數年以來聞諸鎮
守内臣供獻土物於皇妃位下或加中宫之上又褒陞
其家幾與先帝時后家相等此陛下正家之禮有未終
者也悠悠萬事惟此為大天意所以不豫人心所以湮
鬱殆為於此臣伏見陛下至聖至明若俯念四海為家
之義少納臣子家衆之言以時裁正俾彜倫攸叙則隂
陽不調災害不弭未之有也成化之初内侍近臣進用
稀簡防微之意蓋有在矣至於近年日有增益聞今大
小名數將以萬計求之於古未見其比利源兵柄多付
其手違禁犯科少有加罪所求能得所請輙從此陛下
慮防之意有未終者也夫貴近之臣人所畏憚久預外
事便成重輕臣伏見陛下臨御歲久洞察事機宜及此
時斟酌裁省俾内外事務各還職守立為定制以傳於
後實萬世無疆之休不然異日故事已定偏重之勢遂
成雖欲更張不可得已成化之初天下貢獻悉皆禁止
儉約之德著矣至後數年鎮守公差諸人争求珍異以
充進貢海内臣庶實有憂心茲者又詔鎮守内外等官
貢獻方物悉照天順三年以前例行不許因而科害軍
民竊惟天順年間無事之時今遇災荒乃警戒之日古
人遇有天災皆欲减膳徹樂豈宜轉令貢獻此陛下持
儉之德有未終者也先儒謂好貨之心乃天理之所有
人情不能無然公劉好貨與百姓同之故國富而民足
今前項官員不過剥取軍民之財以充貢奉之名豈有
出自己物哉而乃水陸勞擾人畜疲頓怨歸公家恩被
私室誠無益也伏望陛下畏天是圖將此貢獻盡行罷
免則天下幸甚成化之初保傅六卿未嘗輕授用人之
慎至矣至於近年邊方多事内郡流移而公卿輔臣無
故而加保傅寺監衙門多以高官兼掌及其致仕恩澤
又月與之米歲給之力無非所以禮大臣也然以是施
於忠賢勞烈使人有所感奮若泛焉行之則人孰不思
阿順從欲以圖日後之恩寵哉此陛下用人之道有未
終者也自古平治天下責在大臣苟大臣自任既輕百
司從而觀望後進一律世事將何頼耶伏望陛下慎重
任使必忠賢而後優禮有勞烈而後加官不惟其官惟
其人則群臣幸甚臣聞因事為功古人所貴即其已往
而慎於方來斯謂謹始而勿失則德澤加諸當時聲名
昭諸後世所謂善終書曰終始惟一時乃日新又曰德
日新萬邦惟懷此真陛下大聖人事也臣螻蟻微命隕
越妄言不勝戰懼之至緣係應詔陳言事理具本順差
辦事官李錦齎捧謹題請旨成化二十一年四月十五
日
欽差刑部左侍郎兼都察院左僉都御史臣彭韶謹奏
為進呈鹽場圖册事臣以菲材誤蒙任使先因廵視浙
江地方後又整理兩浙鹽法除欽遵勑諭内事理廵歴
各場查盤清理具本造册回奏訖臣伏聞自古聖帝明
王莫不以稼穡艱難為念其忠臣賢士亦莫不以敷陳
民事為先故有以豳風無逸親書以進者有以農桑耕
織繪圖以進者甚至有獻流民圖者要之豈能盡夫民
間百色艱難之狀但於深宫之中即是少寓目而動心
焉亦不至視之如草芥而剥脂刻骨以取之矣然庶民
之中竈戶尤苦惜乎古今未有圖詠士大夫少知之者
况於在上之人乎臣近履鹽場始識其槩謹為陛下陳
之海鹽煎熬全資人力竈戶得過之家丁多力盛因山
海自然之利無門戶不足之憂誠與樂土之民等也貧
薄之人雖有分業塗蕩然自來糧食不充安息無所未
免豫借他人凡是煎課餘利盡還債主而本身之貧有
加無减故其艱苦難以言盡小屋數椽不蔽風雨脱粟
糲飯不能飽餐此居食之苦也山蕩渺漫人偷物踐欲
守則無人不守則無入此蓄薪之苦也曬淋之時舉家
登場刮泥吸海午汗如雨雖至隆寒砭骨亦必為之此
淋滷之苦也煎煮之時燒灼熏蒸蓬頭垢面不似人形
雖至酷暑如湯亦不能離此煎辦之苦也不分寒暑無
問隂晴日日有課月月有程前者未足後者又來此徵
鹽之苦也客商到場咆哮如虎既無見鹽又無抵價百
般逼辱舉家憂惶此賠鹽之苦也如有疾病死喪等事
尤不能堪逃亡别處則身口飄零復業歸來則家計蕩
盡誠為去住兩難安生無計孟軻謂窮民無所歸此等
是矣所宜加意矜念遇事寬恤蓋雖未能使之頓如其
願然亦足以示朝廷存記不忘之心彼將有所感動仰
慰雖困極無復恨矣臣今將兩浙鹽場景物事情略分
八節各繪為圖每圖各述以詩裝寫成册上進伏乞萬
幾之暇俯垂睿覽庶幾目擊貧竈之迹臣不勝願幸之
至為此具本專差驛丞楊啓親齎謹題請旨弘治二年
六月初三日七月十五日奉聖旨戶部知道欽此欽遵
當日内官取册進入訖
計開
右兩浙鹽場之圖兩浙鹽運司所轄共三十五場清
浦等一十三場在蘇松嘉興地方居浙水之西天賜
一場隔涉崇明縣海面西興等二十場在寕紹温台
地方居浙水之東而玉泉一場隔涉象山縣海面其
杭州仁和縣許村二場地方雖居浙西場分則歸浙
東凡浙東鹽共一十萬七千五百餘引除水鄉納銀
外該鹽一十萬六千一百九十餘引浙西鹽共一十
一萬四千八百餘引除水鄉納銀外該鹽七萬二千
六百餘引各將一半折價解京一半存畱給客浙西
多平野廣澤宜於舟楫鹽易發散故其利厚解京銀
兩每一大引折銀六錢浙東多阻山隔嶺舟楫少通
不便商旅故其利薄解京銀兩每一大引折銀三錢
五分俱便於竈然貧病之戶歲徵月歛生意蕭然猶
以為苦臣有詩述其槩
兩浙山水鄉古稱天地藏西望出吳淞東行踰雁
蕩利孔非一途鹽征為海王泉布充京儲芻糧助
邊餉庶哉用物宏生意不復暢薪桂與炊玉晨昏
增感愴弊屋棲寒蘆新畬倚孤嶂懷土思依依承
家如草創
右山場之圖浙東濱海多山重岡叠阜林薄所聚名
為山場不屬鹽場管理止是人民竈戶自置收報有
司戶籍往年人稀用寡柴薪易得於今百年生聚樵
蘇日廣但是附近去處無不枯竭必於離遠之山方
有可樵上等竈戶自有已業禁蓄柴薪或賤買堆積
以備燒用次等中戶則於無主遠山逐時採燒或租
典柴山以備樵取貧難下戶既無錢鈔堪典又無人
力可使則以己身妻子傭力大戶之家苟具衣食而
已本名鹽課靠其陪辦此外若有債負緊併遂抛棄
鄉井而逃矣臣有詩述其槩
山木非不佳林麓非不㢋百年生聚繁分業薄如
紙朝夕斧斤入不待黃落矣近伐嘅山童遠入虞
虎兕肩重何足辭突黔良藉此而况煮海功昏夜
無停止菹薪苟不力公私亦何倚歲歲事辛勤猶
勝棄桑梓
右草蕩之圖浙西濱海無山茫茫沙漲蘆荻所生名
為草蕩俱屬鹽場管理竈戶隨團照丁均分地廣處
每丁有二三十畆狹處每丁不及十畆然其土肉有
厚薄潮汐有衝緩而草生稠稀因亦不能齊焉上等
之家常時照管不令牲畜作踐及外人偷竊一年菹
薪自有餘用次等中戶人力寡弱收採不全而用頗
不給貧難下戶有以蕩地先典與人取錢應急而一
年煎辦遂缺燒用其傭僱與人及逃移避住皆所不
能免焉臣有詩述其槩
海壖咫尺地一望如掌平材木不生植草莾徒敷
榮廣牧良有害泛取亦難成瓜分給亭戶表蕝自
經營繁霜一以降百物俱凋零芻蕘忽萃止芟縳
無畱行輦運積官所來歲事煎烹負荷非為苦願
言公課登
右淋滷之圖凡鹽利之成須藉滷水然滷之淋取又
各不同有沙上漏過不能成鹹者必須燒草為灰布
在攤場然後以海水漬之俟曬結浮白掃而復淋有
泥土細潤常涵鹹氣者止用刮取浮泥搬在攤場仍
以海水澆之俟曬過乾堅聚而復淋夏用二日冬則
倍之始鹹可用於是將曬過鹹泥約五六担挑積高
阜修為方丈地槽旁下掘成井口用管隂通再以海
水傾漬池中鹹泥使滷水流入井口然後以重三分
蓮子試之先將小竹筒裝滷入蓮子於中若浮而横
倒者則滷極鹹乃可煎燒若立浮於面者稍淡若沉
不起者全淡俱棄不用此蓋海有新泥及遇雨水之
故也臣有詩述其槩
旭日明沮場欣兹風色競錢鏄密如鱗沙塗平似
鏡汲曬足灰泥層層白相映易地聚成堆再淋鹹
始盛方池藉以茅小竇暗通阱蓮實重且堅浮浮
力能勝祗恐山雨來一簣功未竟殷勤守餘瀝坐
待滷池定
右煎鹽之圖凡煎燒之器必有鍋盤鍋盤之中又各
不同大盤八九尺小者四五尺俱用鐵鑄大止六片
小則全塊鍋有鐵鑄寬淺者謂之䥕鍋竹編成盤者
謂之篾鍋鐵盤用灰黏其縫隙支以磚塊篾鍋用灰
塗其裏外懸以䋲索然後裝盛滷水用火煎熬一晝
一夜可煎三乾大盤一乾可得鹽二百觔之上小鍋
一乾可得鹽二三十觔之上若能勤煎亦可四乾大
盤難壊而用柴多便於人衆浙西場分多有之小鍋
易壊而用柴少便於自己浙東場分多有之蓋土俗
各有所宜也臣有詩述其槩
鹺液泛清泠牢盤戒脩潔分番勿後時及此旺煎
月一勺盡傾瀉萬竈俱焚爇沉沉紅霧收蹙蹙晴
波竭歛之白盈箕凝華燦如雪點檢入公私中心
更煩熱荆妻慰苦顔摩挱汗流血却嘆戍邊人垂
老有離别
右徵鹽之圖鹽既煎成總催頭目人等俱各催徵運
赴官倉稱收凡丁鹽引數不等每年一丁有辦課四
引以上者有辦課二引以上者其初殆因水力有輕
重煎辦有難易故各場不同每四百觔為一大引有
裝包上厫者有散放上厫者然鹽滷容易消拆每引
必加耗四五十觔以備稱盤至於五年之外始定而
不拆又恐有海潮暴溢風雨吹淋而鹽之壊勢所不
免也臣有詩述其槩
小汛風日好大汛潮汐平袖長應善舞課羡易為
征歲歉伊誰知寕分雨與晴衣食豈不急國計良
非輕擔石四面至倉庾一朝盈鹽官唱簿歴折閱
頻呼聲况乃逃亡多荒額重加徵展限諒未允努
力事餘生
右放鹽之圖鹽既徵收完繳通關逹於戶部遇有各
邊缺少糧草奏行客商開中分數自齎明文前去運
司轉行各場支鹽各於行鹽地方發賣中納糧草之
時每二百觔為一小引或費價銀一錢以下及有至
一錢五分者至於各場發賣每一小引可得利銀數
倍然往來䟦涉糜費歲久因之折本者亦多矣臣有
詩述其槩
三邊乏儲峙良賈勞委輸償以𣙜海利子母多贏
餘水膏易消耗蔀屋難貯儲多年積逋欠折算盡
錙銖渺渺太湖畔盈盈東海隅雪山壓巨浪風帆
恣所如每資藜藿食亦薦王侯厨誰念味中苦搔
首空躊躇
右追賠之圖催目徵收竈鹽之時上納多不能足間
有上足又多損折價物領出或不買課及至商到無
鹽可支於是告官杖追緊併不得已而棄産賣子以
償目前之急生意索然逃亡數多伏蒙朝廷將遠年
虧欠量行寬免新年折價亦與减輕貧竈多有復業
者臣有詩述其槩
近寳固貧國厚貨亦貧民滷丁有常賦催目何紛
紜侵耗歲已久夤緣具虛文商算無從給鞭箠不
堪聞富黠自當爾哀此顛連人稱貸不見售絲榖
無餘新寬减逢優恤感激謝皇仁滄海未終竭更
始重辛勤
彭惠安集卷一
