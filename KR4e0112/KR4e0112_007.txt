彭惠安集卷七
明彭韶撰
墓表
雲南丘副使拙菴公墓表
弘治二年八月莆致政雲南按察司副使丘公卒越又
明年十月四日葬于邑谷清里白塔山之原翰林編修
凃先生瑞既銘其墓矣其孤郡庠生守淵欲表顯之致
書奉刑部郎中朱君悌狀來屬余余與公有姻契好是
不可辭公諱山字安重别號拙菴姿貌明秀性氣温惇
自少便入佳士之目常慕元儒盧齊韓之為人於遺篇
諷之甚習有所吟作類其格調而興致幽遠大有能詩
聲且妙書法同里林庭芳先生永樂進士負重望罷新
會令為學者師竒公才女焉踰冠遊邑庠治舉子業精
專不怠於時攻時文者多不事雜作獨公兼之而聲名
益振竹岩學士柯先生時歸省在家深所器重天順乙
卯舉閩藩鄉薦高等城南諸生相率從公學若郎中朱
君悌博士鄭君繼皆公徒也閱兩會試至成化丙戌登
羅倫榜進士觀政工部承朝命往甘肅散賞有功官軍
畢事歸總戎遺以貂裘異物俱卻不受越明年授温州
府瑞安縣知縣縣號煩劇人民樂奢豪猾至不肯奉法
貧富生女多不舉公嘆曰民俗之弊一至此乎即嚴令
禁之有一豪負老猾弗循約法乃捕至於獄且聞奏而
重繩之自此境内肅然幼口全活者衆仍教以婚嫁之
宜禮節簡儉無浪侈費民雖始惑而終信叛教者遠矣
邑以治稱故刑部侍郎曾公翬巡視浙江首奏旌異辛
卯浙江鄉試公自簾外以夙望入補簾内所舉士時稱
得人壬辰滿三載考績赴京擢江西道監察御史初巡
通州倉再巡南城皆力去宿弊不事姑息乙未京師饑
監糶太倉米斗斛細給而多攬取息者輙斥弗聽民厚
德焉未幾奉勅往兩廣清理軍政凡三年遠惡州郡無
不身至從容逮踐根究始卒而親與定奪軍民交口稱
便丁酉廣東鄉試公監臨其事得名士尤多若凃編脩
其解魁也辛丑巡按應天等府南畿根本重地按治之
寄非老成御史不可公以先聲一旦莅彼寬嚴適中人
謂得體及被璽書恤刑巡行咨詢悉心推鞫活誣陷三
百餘人周歲代歸滿九載矣遂擢雲南按察司副使公
居六察年久多陳言匡禆然又不欲株連毛舉自托於
骨鯁之名以傷朝廷大體故人多服公之量而亦憚公
之介也既而擁節臨滇恩威並著夷方懷服忽以足疾
懇疏乞休以去滇人圖留不能得上下嗟思不置年方
五十五云方公之脱屣滇憲也道出貴陽余有内臺之
拜未行公曰丙戌同進十又二人吾幸先取金紫兹得
早歸天意不薄壺山風月當盡收入吾詩囊願先生勿
久累功名山水之樂不孤矣予諾而未及踐公歸閑三
載每於壺山蘭水之區載酒遨遊觴咏為樂一日將斬
木結廬以避俗偶遽得風症起伏二年竟不能治至是
卒上遡宣德辛亥春秋五十有九所著有賓陽樓集凡
六十卷存於家其書法之妙則金薤琳琅在崖州大忠
祠石刻可考也公之先晉江人世系遷徙具載會元陳
公中撰封監察御史直菴府君墓誌中妣林氏贈孺人
繼朱氏封太孺人配林氏亦封孺人子男三長守浩中
書舍人娶郭氏次即守淵娶林氏三守洪娶陳氏女一
淑鈿適山東提學僉事楊公琅之子溟孫男八茂椒茂
梁茂楧茂榮茂㭿茂中茂章茂榶嗚呼公問學有源委
行已有本末器量過人政事可紀余輩素所推下者也
奈用未究而歸歸未久而沒君子惜之雖然觀其所立
可以永傳而不朽矣况彬彬孫子皆可望以克紹其世
者乎余故表之以垂後之人
南京戶部郎中同年方朝宗公墓表
方為莆田族姓之甲蓋江南之望也名位科第蟬聯不
絶自宋為盛然止於卿監經略而未有登宰執者元世
稍歇入國朝又盛然止於郡守御史而未有正部院者
以韶所獲識若大行人柳東先生潮郡判東軒先生碩
學篤行宜致通顯然皆守初官不轉一階他不及二先
生者有起家於其身至卿佐殆物無兩大而各厚其一
歟此予於郎中方公朝宗有慨焉公上與宋廣南經略
使大琮俱出閩禮部郎中仁載之房世居烏石山下既
生長右族濡染詩書習聞官儀知行已為政之槩而公
又少穎敏獨異嗜問學長入郡庠名重儕輩景泰丙子
舉福建鄉試明年天順丁丑登進士第韶黍同榜觀
政刑部公觀政都察院實同寓舍公簡約清飭終歲徒
步時時讀律令為鑒戒若法為己設者性善飲然人非強
不沾唇不妄譏議人慨然有志於事功欲知見於世交
際持論微露克己頗為異意者所不合而韶愚直自遂
感而愧改者衆矣既而韶忝備刑官公亦拜南京戶部
江西司主事陞員外郎郎中皆於其曹曹事雖分省而
治至於差遣則惟材是使常擇以委公其事之所以難
者軍國財計倚重東南凡吳楚江淮之賦漕運外大半
留南京又賦禾稿秸以備馬政皆於江南北列倉場居
之執役其中多軍衛狡卒時與主吏為奸利民行賄受
濫惡物即不與賄於斛秤暴以取贏使民常負其數公
受委監視蒞之以明察持之以廉勤奸弊衰少輸民蒙
惠於時戶部言有為郎官必數公成化乙酉歲侵所在
民飢時議行平糶法舉公主之措置有方竭其心力貧
富稱便歲己丑亦然右都御史太原周公戶部尚書鳳
陽陳公先後總督粮儲皆知公凡南京四十八衛倉常
命公總理之七年辛夘公以郎中滿六載考績於朝還
道病困卒儀真舟中時三月二十八日也春秋四十有
一適同年工部主事高邦寧在磚厰為治喪護至南京
子桓迎以歸莆葬於烏石山之原士大夫咸痛惜之公
為主事郎中兩得推封父尚與先生如其官母鄭氏累
封太宜人皆年七十有餘公負衣冠之胄隆孝友之行
而又材器動人使假以年高可邁祖烈平亦不失慎終
為二親榮乃今已矣公豈能瞑目哉噫將天欲夀方氏
之世不使其大發泄而遺其慶於後耶不然固不當遽
止是也公名海字朝宗以字行後又字廷宗配宋氏封
宜人子男三長即桓次模次栒女一公之葬也學士金
陵倪公既為之銘桓又請予表其墓予推天道人事而
致嘅嘆於再三列其大者如前不無望於桓與叔仲云
南京大理寺丞何惟孝公墓表
何公惟孝余天順丁丑同年也歷官刑部主事員外郎
郎中以至南京大理寺右寺丞其丞也善類皆以為喜
未數日即終於位又皆以為悲時成化七年辛夘六月
也方四十有二其年反葬於新淦何家山之原翰林傅
先生為誌其墓而表碑未樹至十三年丁酉公之弟監
察御史惟一按蜀將歸謂某宜為公之善名夫人能知
之然寺丞常例不登史傳不有述焉時異世遠又何所
因以考信乎蓋自厭常好異之學興士以庸行不足為
相誇為竒節盛舉以痛快人心然考其自治則疎矣是
謂無本事業惟孝不如此也為人以重人紀厚倫理為
急其遇事可為則為之此其所以加人一等也惟孝於
事親未嘗有厲色惰容而委曲以就其懽心禄不待厚
時輟以市衣服具旨甘世有達官文人兄弟俱登朝著
而不能同居惟孝於二弟先後舉進士皆養而教之資
用出入無異財二弟之事其兄亦如嚴師然與人交也
出中言以相語無少險誕遽罹禍不測極力營救或不
合誦言使聞之其人往往悔曰惟孝無心是吾過也於
是同年同志無不愛而敬之居官任職不憚煩碎甘淡
薄去華侈鞫獄視詞如何理直矣無勢亦白不直即上
官必與之辨四川中都屢有詔獄三法司議奏皆以委
惟孝推之卒得其辜功以報於是輿論歸重而大理之
命下矣惟孝於父子兄弟朋友之間迪知允蹈所謂先
立乎其大者大者既立則於他事宜無不用其情一時
賢士大夫皆屬意惟孝可階大拜而惟孝乃止於此惜
哉惟孝性敏而專為事必底於成少治舉業名動羣士
右會試遂為第三人學者多相從授經以取進士若吏
部員外吳珉山東僉事侯恂戶部主事孫中中書舍人
周紹榮監察御史李瑛行人薛珪進士吳珙樂鏞皆是
也稍暇讀書不輟為文章簡暢有氣骨詩雜諸體冲淡
和平皆藏於家方惟孝之往金陵也寓書於韶曰生平
不厭學而奪於職事今兹南都留務甚簡將盡讀未讀
之書足償吾願矣詎意中途連喪妻子而惟孝亦染病
不起何斯文之不幸而吾黨之遽哀乎然考其所自立
所謂一日之長百世之短吾必謂之讀書矣公諱衷世
居新淦之蓮潭父貞代府教授累封刑部員外郎母徐
氏累封宜人兄弟六人善新城知縣純即侍御配宜人
習氏子男五慎益忱怡悌習與益俱先卒女二未行自
公之沒韶宦遊廢學甘於無聞其言何足以為公之輕
重然追思往歲進同年官同曹居同巷而知公之胷次
學行為最詳蓋公之學可能而勤不可能孝友廉介可
能而誠不可能是宜述而書之嗚呼百世之下豈無聞
而興者乎尚有考於斯文
四川副使范誠夫公墓表
公諱純字誠夫號樸齋蘇州府嘉定縣人同予登天順
丁丑進士第又同拜官為兩京刑部屬成化辛夘予副
蜀憲公來僉司事予分道川北公偕持斧使者走邊盤
驗芻糧梁益地廣西南界番部道險惡多瘴毒凡憲臣
所不能至之處咸有公迹考覈虚偽徵理稽欠汨沒簿
領中踰年而後歸又權治戎事於松潘皆鞅掌勞力且
有戒心者公曰職耳為之愈勤故事舉而名彰川南北
二道分巡再歲紏慝繩奸風采肅然歲丁酉予以憲正
朝京公釐總司缺失賴以蓋覆明年予出蜀又明年
松茂有警公督運至威州蠻來攻城據高山夾水架木
飛擲入城人不能行如是者連日威幾不守公計招羌
民數百夜伏伺山後旦鼓譟開前門若往攻狀蠻盡下
趨我軍羌民已潛馳山頂用其飛木反擊之蠻敗去邊
境自是遂安適瀘叙等處整飭兵備副使缺朝議擢公
為之蓋自為郎至是二十餘年青衫華髮始進階四品
而猶有遠役滿三年大埧都掌諸蠻部寧帖無事鎮守
大常侍掊軍實市珍禽以充貢奉一衛或賦白金四百
餘兩公白止之弗聽嘆曰吾不能與吾人為地豈可復
仕乎即以疾乞歸著練溪醉叟傳以自見其言曰醒者
能取大富貴久視而長生叟恒於醉者不能為彼之為
將一貴賤齊貧富等彭殤不知孰為高孰為遠而孰為
大小嗚呼可以窺其所存矣公不嗜飲寓言耳好讀書
其學最長於詩雖處冗劇不廢吟咏興至拈筆疾書格
調清雅稱為作家凡有詩十八巨帙文二帙藏於家公
之先温人元季曾大父仁夀避地居嘉定生景逸是大父
生彛封南京兵部車駕司主事轉員外郎丁外艱改南
京刑部以至今官成化丁未十月朔卒春秋六十有二
娶金氏贈安人繼娶王氏封安人生子男二長曰升邑
庠生次曰豐女三孫男二嵩驥孫弘治元年二月八日葬
于城西頃涇先塋兆次公先自為墓志其十月予理鹺
事道嘉定哭弔公家升等以文請予諾之乃以二十八
言表其墓曰三十而仕六十止内省外臺官再徙洸洸
風雅見遺文過者必式范公墳
彭惠安集卷七
