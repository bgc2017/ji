彭惠安集卷五
明彭韶撰
碑銘
興化府重脩城隍廟碑
城隍廟何祀一郡所司保障之神蓋后土氏類也今凡
官寺皆立后土祠郡若邑皆建城隍廟其義一而已矣
人庇于神神倚於人人之所行不負幽明則默與神符
吉無不利自有德福之道焉苟蘖自已作獲罪無禱則
冥冥之中似主判者之我棄矣非為人敬慢而故施愛
憎驚動以禍福也地方升降盛衰之機大約因人而致
其類是夫興化府城隍歷代有碑國初因之號神為監
察使民由之而不知蓋藉其威靈隂翊王化是猶神道
設教之意也後止稱城隍之神詔頒示天下蓋正名定
號以一民聽是乃敬事無諂之戒也廟有塑像見者肅
恭先儒論山川之神難於像設則此城隍之像若亦可
疑嘗細評之今夫隂者為郭窪者為池四環而高深固
為城隍之象矣然人之仰畏不于其形而于其神既神
目之則必想其容儀思其動靜精神會聚靈感斯通切
意焄蒿悽愴中若有接於視聽之頃其神之昭著乎塑
繪從之而生殆所謂義起不得專以高深狀之矣神之
廟室創自洪武庚戌脩於宣德庚戌堅久壯觀惟抱廳
未備月臺未闢及門制卑陋廊廡淺隘歷前政未之有
改每當舉祭或遇霖潦内外湫逼吏長苟且其事神罔
顧歆郡以不寧弘治二年冬郡守丁侯鳳儀朝正于京
同知府事仁和朱侯士客新視篆謁廟惕然自計曰神
明所宅過陋失中匪儉祗辱府雖貧不可不先治是然
亦不可歛怨于下乃積罰贖之入節公用之出矢心弗
他久而益虔貿石市材鳩工命徒以來歲庚戌春興事
蓋廟始建至是恰十周星矣理數環復衆為嘆異適黃
巖王侯存敬代為守饒平翁侯存道補郡推相與從臾
之踰年落成殿廳前增抱五間兩傍增二間皆形加捲
蓬如闢月臺為尋者二東西廡舊十間今南北各增間
一後增架一前中各建一蓬室甬道横其前綿亘上下
外為大門增舊為三甓牆兩端如眉中為次門循舊為
三而增建屋六間左右連甍屬于兩廡丹楹藻梲曲欄
堅礎凡几案器皿之屬一新如儀周阿峻整寬可容衆
幽可避氛遠望即觀稱神居也當祀時守佐率屬行禮
政平人和神心悅懌屢降休徵于今四載歲獲豐稔家
用平康予歸休見之喜中書舍人林君季厚及諸士大
夫請曰此鉅役也宜垂後盍筆諸碑遂特書而繫之詩
曰
赫赫城隍主司保障祀典有嚴輿情歸嚮福善禍滛執
樞默相不言而化旁孚遠暢廟貎言言式示崇亢門廡
不稱曷為氣象賢侯戾止有作斯倡輪奐鼎新神居益
壯祀事孔時錫我嘉貺歲有常稔人告無恙報施罔輟
功用益狀左賢右忠並峙郡望尚祐來者無俾多讓
宋贈僕射陳公脩墓碑
皇帝即位之初制詔郡縣脩塞歷代名臣墳墓莆介閩
南多先正遺迹惟時守令趣辨目前閣是事不問禮部
又用武庫郎中楊琚言行憲臣督之既五年而福建按
察副使旴江何公廷秀僉事姑孰鍾公德卿先後行部
至莆故宋大中大夫行右諫議大夫充集賢院學士守
袐書監致仕上柱國穎川郡開國伯食邑九百戶賜紫
金魚袋特贈尚書左僕射陳公諱靖十三世孫淮兩上
書言僕射父贈吏部尚書仁壁公墓在南力里壺山僕
射墓在安樂里新塘皆久不治而二祖行能在信史功
澤在莆民淮誠不忍顧力薄願乞如明詔時淮年高深
衣大帶動止古雅又行義足以動人二公至與為賓主
禮即下郡令縣令佐脩二名臣墓成化八年冬迄工如
儀淮曰是惟朝廷天地之德羣公父母之心與吾祖宗
之烈在敢一日忘諸於是謀樹碑刻述以告其鄉生韶
曰其為我銘之噫吾莆唐宋諸名臣故隴荆棘多矣陳
氏再世獨得今日者淮為之後也蓋其尊翁廷傑先生
力學好古舉儒官有名永樂間淮文學行義實世之二
家父父子子夫夫婦婦縉紳諸族視之有愧色嘗遊太
學當得官不肯冒年苟就去不顧獨尊祖念宗無時釋
口純孝出於天性然也何鍾二公以風節自任故於淮
有合銘曰
古稱七閩莆屬于泉陳氏居閩來自穎川由閩而徙清
遠令始為莆右姓世多受祉子仕開平天雄廵屬間關
嶺表以啟芳躅是生尚書洪進從事開寳啟運勸之内
附帝用錫命檢校膳部歸錄海隅兵革不試奪田淤海
以開溝洫民其賴之允世無極贈典有加官僚之秩權
領冢司維以勸德僕射胤之允文且武起身縣尉公不
之恥靖寇蘇民特復公里莆始建軍實以公言遜宅為
治功孰與肩改簿陽翟薦有位序司戶參軍仍來于許
大宗興國適有遼師制勝五策能結主知遷丞將作以
監利國知無不為言論鑿鑿糊名易書考校維公世以
為式場屋是宗乃理庶慎乃使于夷何天之寵章服是
宜民事屢陳簡在帝心轉運江南嗣爾徽音沿納無藝
民亦勞止論罷太甚庶其甦矣勸農奏議手自編摩經
國有集用藏于家啟封備服勲階並進秘書歸田不相
其命爰自筮仕二十四遷為名法從沒世稱賢熙寧嗣
君有嘉臣軌執其遺書贈之左揆循吏特書人所慕顧
苖裔猶宥而况公墓高岸為谷忽罹不測皇帝勸忠制
詔脩塞憲臣司牧奔走將事士民興嘆忠孝何負生死
蒙休罔間多故玄室堂堂彌增高厚曷以致之惟公有
後
陳康懿公尚書神道碑
公諱俊字時英别號愚庵世居莆之後埭早負才志穎
敏不凡少長與故御史黃仲淵行人林時深參政黃廷
永同遊學俱有重名于時稱東廂為多賢公為時文精
深雅健詞明理備行軰皆師事之正統丁卯以書經舉
鄉試第一明年戊辰登進士第又明年授戶部主事父
珪為廣東文昌縣教諭卒于官公渡海迎喪海南富土
物公私以事至者涉險是懲類稇載而歸公一無所取
上下嗟異服喪家居未嘗干澤郡縣服闋仍除舊職景
泰甲戌差督天津等衞舊欠秋青草公上言官兵原採
取之額已難徵辦况歲增耶漁不可以竭澤朝議是之
得减增數三十五萬束滿歲歸江南蘇松諸郡負上供
銀七十餘萬兩公受委往督不數月告完部長貳竒其
才俾典闔部章奏終其官天順三年遷員外郎四年春
同考禮部會試尋轉郎中五年兩廣合兵討叛蠻英廟
命公往督餽餉假重權以行公便宜擇吏分方趣辦得
無乏是冬遭毋夫人喪乞守制不允次年蠻下兵解始
奔喪回監軍總戎合百金為賻却之成化紀元復任郎
中於其部未幾陞南京太常寺少卿時郎官久無拜卿
少者公以賢譽始得之搢紳榮焉然皆惜其閑散知非
久居也四年召為戶部右侍郎公於戶部號素鍊至是
邊事動四方日奏灾傷公佐楊尚書鼎隨時裁决懸合
事宜部屬相謂諸文移稿有陳公筆如嵌金然其重之
如此五年持節充正使册封荆王七年京師饑奉詔平
糶太倉米百萬斛以利民公慮奸黠乘勢射利乃奏請
石以下許糴多者閉不與百年虜聚河套規内侵憲廟
命將征之勑公總督軍餉于陜西公請出内帑銀助邊
且除徑道發丁飛輓勞勩集事無間寒暑是役也榆林
大捷公偕諸將凱還加食從二品俸九年改吏部時退
傳尹公為冢宰文莊葉公為左侍郎公與之同德一心
前後銓叙最稱得人十年文莊沒公代之十三年滿九
載拜南京戶部尚書又越二十二年復滿九載赴闕請
老不允賞賫羊酒寳鈔俾還任與子天叙入胄監公既
還再以老疾辭遂加太子少保致仕賜璽書馳傳還鄉
仍命有司月給米二石輿隸四人逾年以疾卒弘治元
年二月二十九日也距生永樂己亥享年七十訃聞今
上復加䘏典賜謚康懿遣官諭祭且營葬于湯亭山考
教諭府君與祖明善皆以公貴累贈南京兵部尚書祖
妣黃氏妣鄭氏俱累贈夫人配夫人馬氏先公十年卒
側室林氏某氏子男二長即天叙娶方林出次天秩尚
幼某出女四長適黃曾次適潘麟餘未行嗚呼公為人沉
毅簡重孝友廉慎實終身之行故哀榮特異云方公之
歸也莆人聚觀所在如堵予憶陳正獻公事寄賀以詩
有曰郡樓紫氣銷沉久喜見清風太宰歸蓋莆之人物
在宋惟乾淳為盛時則有若正簡莊敏文節以及二劉
諸公布列在位然其名德莫過於正獻後三百年至我
朝成化間復盛材賢林立然其望實亦莫過康懿史言
陳相孝友忠敬清嚴好禮平居恂恂如不能言今觀公
大較然也然陳相居天子左右公留南都十餘年故言
論風烈彰微不同時則爾矣天叙以予知公請銘神道
之碑乃序其大者銘之其他榮遇世系有墓誌在銘曰
宋有正獻作相阜陵福履名德為莆首稱三百餘䙫寥
寥莫繼迨我憲皇時有康懿惟康懿公人所讓賢于思
而揚望之偉然方初筮仕不家于喪慎若處子禮以自
防卒减芻茭閔其勞止氓負南金往亟稽理寬嚴適宜
綽有賢譽主典章奏冗務何預乃考會闈乃督軍興嶺
南行營戎功告成爰自郎署擢貳奉常召佐司徒遭時
劻勸平糶賑飢其均惟則奸欺不生人乃食德虜入西
鄙命將徂征督餉給邊公又在行師飽戰力諸將奏凱
公加泉俸移官少宰三賢同德為國光華銓叙公明帝
用汝嘉乃擢南都長彼民部載更司馬以贊留務天官
上卿終而獻績乞骸不允榮荷三錫公曰予年懇請弗
違城邑聚觀如天人歸璽書寵貺宮保進秩廪粟繼繼
輿徒翼翼云胡不靳及期考終皇情悼惻䘏典優隆勒
詞堅珉焯德燿功何以擬之企古福公
葉氏先塋碑
昔元制用人分南北南人率不得至宰輔凡華族無有
公相繼顯率多官州縣浮沉以止若異代名勝之後尤
為所外上不以貴下不以來往往中絶弗聞者矣金華
葉氏宋阜陵時諱衡者為宰相其裔遭寇難家族流散
譜牒失亡雖有居其故鄉而世系無傳莫之考信有約
庵先生者金華府城北四隅人仕元為九江路判官後
隠迹不復出事業生卒之詳於今無能言者故老相傳
先生未仕時讀書於城北智者庵歸隠後卜築於城西
芙蓉峯下居焉遺址尚存謙恭厚德時目為長者子顒
字景南克承家學以時多故不復仕性甘淡泊善吟咏
所著有樵雲獨唱集傳于世年八十四而卒與約庵俱
葬芙蓉峯之麓配張氏生士廉字子高亦能詩家存殘
稿國朝洪武初從軍淮安遂占藉為山陽縣人年八十
二卒贈戶部左侍郎配淑人黃氏卒八十自此遂葬于
淮上數世俱單傳子高始生三子長諱雍字邦和行厚
一年八十九卒累贈戶部左侍郎三子仲曰詳字本道
行榮七號頥庵累封台州府知府季曰淇字本清行榮
十今為戶部尚書知府二子長曰贄字崇禮今為四川
左參政次曰寳字從善冠帶義民尚書之子曰貢國子
生未仕而卒一子本廕叙國子生尚書先宦遊江廣屢
至金華展謁見約庵樵雲二世故隴依然而歲時麥飯
不得親洒一盂欲分房徙居之迄今事奪不果則嘆曰
路判公去吾五世生平事迹已無知者年更遼邈吾恐
衣冠之藏將忘其處况他乎哉於是伐石為碑樹於峰
下間請刻辭予聞韓魏公先世居鎮定後徙安陽忠獻
既貴乃推尋祖墳得而表之今觀尚書公之刻石先塋
正猶忠獻之用心也宜銘以示來世銘曰
惟宋婺墟宰執相望衡相阜陵于葉有光季世多難宗
散譜亡有元約庵崛超故鄉郡判自致恥祖汾陽樵雲
繼之隠德弗彰世學善鳴於詩其昌胡耕不穫胡弛不
張亞卿載徙淮土戎行乃子乃孫乃冠乃裳尚書參政
疊桂聯芳顧瞻先塋各天一方孰綿蕝之以限牛羊穹
碑爰樹于彼道傍過者必式視此銘章
白塘李氏重修先祠碑銘
惟李氏世家為莆之望辨族姓者謂唐宗室江王後遭
武氏難淪落泉南五季板蕩諱言系閥至宋錄其裔格
授泉州助教再世轉入莆微弗史見其顯而可徵者自
承信郎諱富公始嘗從大將韓蘄王有功辟殿前統制
司幹辦公事事母孝樂施與創修橋梁至數十人食其
德居白水塘東墩至今呼為制幹家蓋功行完具不待
稽諸清門自足為世世不斬之祖矣三子次廷耀為惠
州僉判又徙居西墩六子長次若茹皆登科第重輝襲
芳震耀一時以後支屬屢薦鄉書若之子暨孫又割己
産以為圭田而西墩之宗祀益盛歷元世五世孫讌老
號西塘者實生五子而伯仲叔文森文善文材尤克家
業乃益昌爰定祠墓祭規以垂于後孟季二房不有焉
入國朝書澤如故宦績不絶然大槩皆西塘後也永樂
間僉判故第廳事罹于鬱攸子孫各隨小宗世數祀私
親於室而統祀制幹諸先祖歲時權寓他所而已正統
丁巳西塘四世孫德文為族長乃即廳事故址搆祠堂
廣三丈六尺深四丈有竒中設大龕合祀上世神主其
於儀制草創未備至天順甲申嗣族長德懷又搆前廳
為祭畢燕飲之所中為大門外有簷廊石砌甬道拾級而
上其合祀仍舊成化二年歲在丙戌故族長孟殷賢而
好禮始以義起徹中龕甃石為臺廣丈有二尺深三之
一釐為五龕中祀制幹僉判諸祖中左祀割田有功頥
齋父子以其年邈不嗣故專祀之中右并左右三龕則
祀文森三昆仲以下神主人自為龕蓋出四親之上於
家有再興之勞故世祀之若四親之祀則各仍私室茲
堂不以入也又沿故規定祭物俾三房子孫迭收蒸嘗
年租以供具若上墓若諱日若冬年俗節皆有祭因以
燕朔望則參謁惟謹故家遺俗蓋彬彬矣先是孟殷之
羣從純體廣雖拔儒科未大發泄自後不數年五人連
得雋元鎮登進士第今為廣東按察司僉事長源文獻
為學諭偕伯通有嘉四人者行將會試春官其他待舉
難一二數長源乃孟殷之孫暨有嘉皆文善後元鎮則
則丈森後伯通文獻又文材後也上距制幹公凡十二
世矣憲臣行部式其閭為樹進士坊於祠南道中其南
舊有欄墻横窗下瞰白水塘加潤色焉風致曠遠殆與
此祠相為悠久僉事與長源謀曰先祠改觀惟乃祖是
頼不有碑刻何以示後人知今日也而以屬予嘗聞之
禮有不一而情無窮為人後者不知其祖則已知之而
能恝然乎昔者程子嘗祀始先祖矣紫陽夫子本之著
於家禮後疑其不安而止我太祖洪武初許士庶祭曾
祖考永樂年脩性理大全書又頒家禮於天下則遠祖
之祀亦通制也然設位無專祠今莆諸名族多有之而
世次龕位家自為度或分五室左右祀高曾以下或雖
分五室子孫左右序房各祀其高曾以下而皆以中室
祀先祖或按禮分四親各室以西為上而先祖止祭於
墓所人反疑之議禮老儒迄無定論誠以人之至情有
不能己不能一焉今白水塘之祠上祀十有餘世揆諸
禮意似非所宜然族屬之衆且疎舍是不舉則人心渙
散無所維繫欲保宗祀於不墜綿世澤於無窮豈不難
哉嗚呼是祠之關與其重矣乎嗣修後人尚其鍳諸銘
曰
天潢肇迹經于異域懷山沃日莫知其極胡可蠡以測
承信有赫忠孝維則輿梁畢力民懷其德斯君子之澤
自東而分于彼西墩科第萃門僉判後昆肆厥家有聞
高堂言言垂三百年守懈弗虔鬱攸是延其爾後之愆
孰往不復是營是度祠祀攸作以合宴酌惟執事有恪
來格洋洋降爾百祥甲乙聯芳文物益揚更千百年勿
替厥常
來鶴樓合祠碑銘
姑蘇來鶴樓在鶴山書院内初蜀魏文靖公為宋名儒
登宰執後家平江元世立書院祠之置學官弟子員肄
業其中國朝例罷生徒而書院猶存文靖公神主在焉
永樂以來凡遣大臣行視水利廵撫地方皆居院以治
事屢加修葺宣德正統間巡撫尚書周文襄公往來居
之最久將稀年時又到到之日適其誕辰有雙鶴來翔
于庭衆咸異之既去蘇守朱勝為建來鶴樓於是院正
堂之後遷置神主於上未幾公致仕歸而沒今三十餘
年矣東南人念公功德不置多立私祠間寓僧寺獨蘇
城無之况公之功于蘇尤大安可無也蓋公二十年間
總核荒蕪田糧創立水次倉庾囤戶田甲義役傳馬官
俸折徵餘米存積凡糧運加减之則濟農飲散之宜種
種便民者俱自公權輿而於蘇始焉至於清理范氏義
田經畫崇明塗蕩濬吳淞顧浦一帶水利建寳帶吳江
等處橋堤太鎮衞學之肇造吳縣儒宮之改遷似此之
屬又皆於蘇傳焉奈之何僅肖像學舍而不他有也書
院雖為鶴山而設來鶴則為公建文靖公固可專祠文
襄公亦可合祠也蓋文靖公之道學可法於後世而文
襄公之事功最感於吳中合祠於蘇不亦宜乎成化甲
辰秋予忝巡撫是邦處於書院瞻拜文靖公神主於樓
中而環視樓下石刻皆頌美文襄公事然無其主意前
人謂來鶴為公而樓足以顯名於無窮惡用主為噫此非
所以敬賢尚功之禮且無以慰邦人之思也越明年夏詢
知公功之詳於是令太守李廷美造公神主擇日奉置
于樓與文靖公並偶予赴召未能成禮遂俾守卒事又
繫辭於碑曰
惟宋之季卭實有儒道德問學與西山俱參樞開督萋
其毁譽乃卷而懷卒家於吳爰暨似續顯揚是啚元乞
立學比迹鵝湖師生濟濟以景賢模我朝更制冗泛其
祛依神之木尚仍于初鶴山有堂制使來居文襄戾止
視民卒瘏晨夕在念如切肌膚公資明敏公性勤劬畫
堂晝訪粉盤夜書待旦行之子惠我蘇荒疇招佃免爾
負逋米石加耗五六平輸石四准直二十四銖料簡賦
長無俾侵漁審權校量互收調區一孔一目不漏不䟽
里甲十季差次運夫還復而均貧富樂趨鱗鱗水次倉
積山如京運漕兊贈加有餘乃置濟農以備不虞驛傳
有給義役有湏織造上供歲𣲖軍需胥此焉出别無科
敷公簡義衞經造閻閭問民疾苦甔石何儲發廪賑之
野無饑莩海縣流沙淤為蕩塗經畫分授抵補坍租贍
族義田先正之模載清傳付俾後畢哺乃遷吳學或剏
或郛省元倫魁接武天衢吳淞顧浦泄彼太湖乃濬乃
鑿民免其魚寳帶湖堤歲久﨑嶇乃甃乃築人走坦途
二十餘年恩布仁舒非無凶歲我有儲胥非無祈寒我
有袴𥜗軍民足給遠邇歡娛間有煩言久而益孚雙鶴
翔庭適公懸弧僉曰異哉兹其瑞乎眉壽之徵進祿之
符鼎建來鶴樓于北隅公歸在朝首拜司徒辭掌邦土
惟帝曰都南圻再撫敢忘捐軀臣年及矣幸賜懸車胡
歸三載弔者在廬吳人思公至今不渝窮鄉尸祝會城
盍無瞻彼鶴山來鶴相於德業雖異會歸不殊百世之
下兩其師諸
彭惠安集卷五
