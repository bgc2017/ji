庾開府集箋註卷八
周庾信撰
吴江吴兆宜註
周上柱國齊王憲神道碑(李䝨曰墓前開道建石柱為標謂之神道)
昔者軒皇受姓十有四人(見祀圓丘)周室先封十有五國(左傳)
(晉成&KR2120;曰武王克商其兄弟之國者十有五人姬姓之國者四十人)自爾承基纂胄保姓
受氏(左傳保姓受氏以守終祊世不絶祀無國無之)雖復千年一聖(見徵調曲)終是
百世同宗(孔叢子季孫問於孔子曰百世之宗有絶道乎子曰繼之以姓義無絶也故同姓為宗合)
(族為屬)故知昔之東京既稱炎漢再受(班固漢高帝贊旗幟上赤恊於火德)
(詳賀傳位表)今之周歷即是酆都中興(周明帝紀武成元年夏五月詔有司造周)
(歷史記周本紀文王作豐邑自岐下而徙都豐)公諱憲字毗賀突(本傳太祖第六子母達步)
(妃謚煬)恒州武川人也(魏地形志恒州代郡領武周縣注二漢屬雁門今二漢書俱作武州)
(閻姬書昔在武川鎮武川非縣也詳崇傳)晉太元之世據有黃龍(通鑑晉孝武帝太元)
(十一年道武帝拓䟦珪復立為代王建元登國是為北魏北史附庸傳匈奴宇文莫槐出遼東塞外其先南單)
(于之遠裔也世為東部大人其語與鮮卑頗異其弟普撥孫莫廆本名犯道武諱其部衆強盛自稱單于塞外)
(諸部咸憚之至逸豆歸為慕容晃所滅)魏孝昌之初奄荒玄莵太祖以百
二諸侯三分天下(詩奄有龜蒙遂荒大東詳宗廟歌)函谷先登(漢書懷王與諸)
(將約先入關中者王之及沛公先入咸陽羽遂背約)鴻溝大定(見擬咏懷)功業如此人
臣以終(見宗廟歌)公含章天挺(左思蜀都賦揚雄含章而挺生)命世誕生(潘岳)
(西征賦仗命世之藺注藺相如也)降太乙之神(漢劉向傳向嘗挍書天禄閣夜有老人以青藜)
(火照之曰太乙之精觀卯金之子好學故下)下文昌之宿(天官書斗魁戴匡六星曰文昌宫一)
(曰上將二曰次將三曰貴相四曰司命五曰司中六曰司禄)珠角擅竒(未詳按管子子産日角晏)
(平仲月角尾生犀角柳下惠史魚反角論語撰考䜟顔回有角額似月形)山庭表德(摘輔像子貢山)
(庭斗繞)儀範清冷風神軒舉聳動廊廟光華城闕未逾齠
齓(帝王世紀帝嚳高辛姬姓齠齓有德年十五而佐顓頊三十登位都亳以人事紀官也)已議論
天下事人或曰是謂弱木一枝旁蔭數國(見馬射賦楊柳歌)長
河一直自然千里(見傷心賦)風颷欲遠(見連珠)光景將升(後漢書梁)
(皇后生有光景之祥)後魏二年(恭帝廓)封涪城縣開國公(隋書金山郡涪城縣)
(注舊置始平郡西魏改郡為涪城後周又改曰安城)時年五歲也虹蜺滿野是廢
當塗之高(張璠漢紀靈帝時虹晝見蔡邕對曰虹蜺小人女子之祥也蜀志譙周問杜瓊曰昔周徵)
(君羣以為當塗高者魏也其義何也瓊曰魏闕名也當塗言高聖人取類言爾)鸑鷟鳴岐實始
維新之命(國語周之興也鸑鷟鳴於岐山詳崇傳)國家光宅受圖欽明秉
歷(見羽調曲)大風初卷(見漢高祖讚)長沙始封(漢書吴苪秦時番陽令也甚得江湖)
(間民心號曰番君率百越佐諸侯從入關徙長沙王制詔御史長沙王忠其著定令)周元年(本傳作魏)
(恭帝元年)進封安城郡公食邑二千戶仍受使持節驃騎大
將軍開府儀同三司(本傳孝閔帝踐阼拜)開府同於馬駿秩擬六
卿(晉書扶風王駿鎮關中善撫御有威恩進位征西大將軍開府辟召儀同三司周禮天子六卿)驃騎
等於劉蒼位高三事(東觀漢記馬防為車騎將軍班同三事詳為把公表)宗子維
城(見宫調曲)彼多慙色武成二年(明帝年號)授使持節大將軍都
督益夀寧(周書本傳作益寕巴瀘)等二十四州諸軍事益州刺史
(本傳平蜀之後太祖以其形勝之地不欲使宿將居之諸子之中欲有推擇而憲先請太祖以憲年幼未之遣)
(也世宗追遵先旨故有此授通考後周雍州曰牧而制刺史初除奉辭之日備列鹵簿凡總管刺史則加使持)
(節諸軍事以此為常大象元年詔總管刺史及行兵者加持節餘俱罷之隋書梁州蜀郡注舊置益州後周置)
(總管府清化郡注舊置巴州瀘州郡注梁置瀘州雍州北地郡注後魏置豳州西魏改為寧州)改封齊
國公(隋書青州北海郡益都縣注舊置齊郡)食邑萬戶公時年十有六王
武子以上將開國未滿立年(晉王濟傳濟字武子年二十拜中書郎以母憂去國)
(起為驍騎將軍論語三十而立)荀中郎為十州都督才踰弱冠(晉書荀羡字令)
(則除北中郎將徐州刺史監徐兖二州揚州之晉陵諸軍事假節時年二十八中興方伯未有如羡之少者詳)
(崇傳)方之於公已為老矣加復營丘負海齊桓公受脤之
城(晉陸機齊謳行營丘負海曲左傳受脤於社)岷山導江漢武帝求仙之地
(禹貢岷山導江東别為沱華陽國志犍為郡南安縣有岷眉山孔子地圖言有仙藥漢武帝遣使者祭之欲致)
(其藥不能得)自非召陵孤竹(齊世家桓公有伐至召陵望熊山北伐山戎離枝孤竹西伐大)
(夏涉流沙束馬懸車登太行至卑耳山索隠曰離枝孤竹國名)聲振沉黎(漢西南夷傳冉䮾皆請臣)
(置吏以筰都為沉黎郡)豈得南至穆陵(左傳管仲曰賜我先君履東至於海西至於河南至)
(於穆陵北至於無棣)西登積石(漢武帝紀太始四年十二月行幸雍祠五畤西至安定北地詳變宫)
(調)幸無白虎之患寧待黃龍之盟(華陽國志秦昭襄王時白虎為害秦蜀巴)
(漢患之募國中有能煞虎者邑萬家金帛稱之於是夷胊忍廖仲藥等乃作白竹弩登樓射中白虎白虎瞋恚)
(盡搏殺羣虎大呴而死欲如要王嫌其夷人乃刻石為盟要復夷人頃田不租十妻不算傷人者論煞人顧死)
(倓錢盟曰秦犯夷輸黃龍一雙夷犯秦輸清酒一鍾故世號白虎復夷一曰板楯蠻)卭筰畏威(漢司)
(馬相如傳上欲通卭筰)㵟盧仰德(括地志戎府之南古㵟盧彭三國地)生為立廟刻
石頌功成都有文翁之祀非謂生前(漢文翁傳翁為蜀郡守終於蜀吏民)
(為立祠堂歲時祭祀不絶至今巴蜀好文雅翁之化也)漢陽有諸葛之碑止論身
後(襄陽記諸葛亮初亡所在各求為立廟朝議以禮秩不聽景耀六年詔立廟於沔陽)比之今日
豈可同年而語哉(本傳憲善於撫綏留心政術辭頌輻輳聽受不疲蜀人懷之共立碑頌德)
保定四年(武帝年號)與大司馬蜀國公圍金墉城(周書晉蕩公護傳孝)
(閔帝踐阼拜大司馬尉遲迥傳時梁武陵王紀稱帝於蜀魏廢帝二年迥督軍臨劒閣紀子宜都王肅及其文)
(武官屬詣軍門請見以迥有平蜀之功封寧蜀公邑萬戶綱目集覽金墉城在河南郡洛陽故城西北角魏明)
(帝築)師臨洛浦則廣武營奔(見軍行)兵上邙山則河橋路斷
(見哀江南賦)八川風俗(司馬相如上林賦蕩蕩乎八川注灃滈澇潏涇謂駏滻)五方名
利(見對酒歌)鐡市銅街(洛陽記洛陽有銅駝街詳答教)風飛塵起(見樂府本傳晉公護)
(東伐以尉遲迥為前鋒圍洛陽憲與達奚武王䧺等軍於邙山齊人數萬奄出軍後諸軍恇駭並各退散惟憲)
(與王䧺達奚武率衆拒之而䧺為齊人所斃三軍震懼憲親自督勵衆心乃安詳賀婁慈碑)天和元
年徵還行雍牧公以日月之明(見徵調曲)威神其政(魯靈光殿賦又)
(似乎帝之威神注威神言尊嚴)漆沮既從荆岐即乂(禹貢漆沮既從荆岐既旅)少陽
用事路不喘牛(漢丙吉傳吉為丞相出逢牛喘使騎吏問牛行幾里吉曰方春少陽用事恐牛)
(近行用暑故喘三公調和陰陽所當憂也)仲秋以殷民無驚水(未詳按堯典宵中星虛以)
(殷仲秋)二年拜大司馬仍理小冢宰營室殿軍器太監(通考)
(後周以為夏官謂之大司馬卿注掌邦政以建國之九法佐皇帝平邦國大祭祀掌其周衛廟社則奉羊牲周)
(禮天官小宰之職中大夫二人周武帝紀建德四年置營室器監詳賀新樂表)天官以邦國為
基是司六典(周禮天官太宰之職掌建邦之六典以佐王治邦國)夏官以兵戈為
主專謀七德(周禮夏官大司馬之職中冬教大閱左傳楚子曰武有七德吾無一焉)是以
器械填委既包吴漢之功(後漢吴漢傳戰陣不利漢整厲器械激揚士吏)宫殿
崢嶸彌壯蕭何之法(見宫調曲本傳天和三年憲為大司馬治小冢宰雍州牧如故)拔
伏龍之城平姚襄之壘(本傳憲率衆伐齊渡河攻其伏龍等四城二日盡拔又攻姚襄)
(城陷之)馬陵削樹魏將路窮(孫臏傳馬陵道狹可伏兵乃斫大樹臼而書之曰龐涓死)
(此樹下涓燭其書未畢齊軍萬弩俱發涓乃自到曰遂成孺子之名)平陰聽烏齊師其遁
(左傳齊侯禦諸平陰叔向告晉侯曰城上有烏齊師其遁本傳大將軍韓歡為齊人所乘遂以奔退憲身自督)
(戰齊軍稍郤)天子冢弟禮絶羣公仁義所往事資道德建德
元年(本傳作二年)進爵為王仍拜大冢宰(文獻通考諸國王後魏正一品後周)
(正九命周禮天官冢宰第一太宰之職卿一人宰相後周大冢宰亦其任也其後亦置左右丞相)姬旦
封於曲阜不廢居中(魯世家封周公旦於曲阜周公不就封留相武王)劉交國
於彭陽無妨常從(漢書楚元王交高祖同父少弟也常侍上出入卧内立為楚王王薛郡東)
(海彭城三十六縣)豈直周召二南並居師傅(尚書召誥惟太保先周公相宅越絶)
(書武王封周公使傅相成王)晉鄭兩國俱為卿士而已哉(晉世家天子使王子)
(虎命晉侯為相左傳鄭武公莊公為平王卿士王貳於虢鄭伯怨王使祭足帥師取温之麥)匈奴突
於武川爟火通於灞上(晉天文志軒轅西四星曰爟爟者烽火之神也詳燕歌)公
述職巡御治兵朔方(語見班固銘)馬邑星飛(搜神記秦築城於武川塞有馬)
(馳走其地依以築城因名馬邑詩會弁如星)龍城月動(漢書匈奴單于祭天大會諸國名其地為)
(龍城詳和趙王)撓留犁之酒經略不前(左傳芋尹無宇曰天子經略詳哀江南賦)失
烟支之山下馬而去(西河舊事匈奴失烟支山乃歌曰失我烟支山使我婦女無顔色又)
(白山冬夏有雪故名匈奴謂之夫山過之皆下馬拜焉本傳稽胡劉没鐸自稱皇帝詔憲督趙王招等討平之)
東鄰逆命反道敗德(尚書大禹謨誓於師曰蠢兹有苗反道敗德又三旬苗民逆命詳宗)
(廟歌)囚箕子(疑作王季)於塞庫羈文王於玉門(竹書紀年文丁十一年王嘉季)
(歷功命為伯既而執諸塞庫帝辛九年作瓊室立玉門十三年囚西伯於羑里沈約曰執王季於塞庫羈文王)
(於玉門鬱泥之情辭以作歌其傳久矣)天子將有孟津之師(見宫調曲)召公獨
議公報以誕膺天命克成厥勲(尚書武成我文考文王克成厥勲誕膺天命以)
(撫方夏)昔者秦昭起師於蜀直問張儀(史記秦本紀張儀伐蜀蜀王開戰不)
(勝為儀所滅)晉武用兵於吴惟謀羊祜(晉杜預傳帝密有滅吳之計而朝議多違)
(惟預羊祜張華與帝意合羊祜傳祐上表請伐吴武帝深納之祜卒二歲而吴平帝曰此羊太傅之功也周高)
(祖紀建德四年詔曰高氏因時放命據有汾漳擅假名器歷年永久加以淫刑妄逞毒賦繁興不有一戎何以)
(大定本傳四年高祖將欲東討獨與内史王誼謀之後以諸弟才略無出於憲右遂告之憲即贊成其事)於
是中軍無帥僉曰有歸(左傳新軍無帥晉侯難其人使其什吏率其卒乘官屬以從於)
(下軍禮也)五年拜上柱國元戎東討給王鐵騎二萬先襲太
原斗建麾兵(漢王莽傳黃帝定天下將兵為上將軍建華蓋立斗獻)天離轉戰(未詳)
(按晉天文志天棓五星在女牀北天子先驅也)虎嘯風騰(漢王褒聖主得賢臣頌虎嘯而風烈)雲
飛電掩林胡棗栗詎得充饑(史記蘇秦說燕文侯曰燕北有林胡數萬又北有棗)
(栗之利所謂天府也)晉陽荻蒿何能拒防(見燕歌及移齊文本傳大舉東討憲率精騎二)
(萬為前鋒高祖親圍晉州憲進兵克洪同永安二城晉州降)又加王精兵六萬長圍
晉州然後六軍星陳(左傳天子六軍)萬騎雷動(見馬射賦)中權始及
前茅已戰(見進白兔表)自爾即為前鋒横行入鄴(隋書魏郡鄴縣注東)
(魏都此)觀彼車絓槐本(左傳欒樂乘槐本而覆)馬驚旋濘(左傳乘小駟鄭入也)
(戰于韓原晉戎馬旋濘而止)積甲高昆(疑作宜)陽之城(後漢劉盆子傳赤眉降積兵甲)
(宜陽城西與熊耳山等)尸封塞富平之水(見一卷二卷)莫不如彼建瓶
(漢高帝紀田背曰譬猶居高屋之上建瓶水也)同斯破竹(晉書杜預曰今兵威已振譬如破竹數節)
(之後皆迎刅而解無復著手處也)一朝指揮(見賀平鄴表)六合大定(見哀江南賦)
是用光昭下武(見馬射賦)翼亮中都(後魏書中都屬太原郡)足以攄祖
宗之宿憤(班固封燕然山銘將上以攄高文之宿憤光祖宗之玄靈)解生民之怨黷
(見哀江南賦本傳高祖令憲率兵六萬還援晉州齊主攻圍晉州晝夜不息尋而高祖東轅憲率所部先向晉)
(州諸軍總集稍逼城下齊主走鄴明年進克鄴城齊任城王湝等據守信都高祖復詔憲討之仍令齊主緯手)
(書與湝使之釋甲湝不納憲至信都俘斬三萬人遂擒湝等)方當待彼石閭(漢郊祀志武帝)
(禪石閭石閭在泰山下阯南方方士言仙人閭也)部斯玉鼓(春秋孔演圖有人卯金豐擊玉鼓駕)
(六龍)經緯天地(見滕王序)光華日月(見馬射賦)既而赤烏夾日(見哀江南)
(賦)黃熊入寢(左傳昭公七年鄭子産聘于晉晉侯有疾韓宣子迎客私焉曰今夢黃熊入於寢門)
(其何厲鬼也對曰昔堯殛鯀於羽山其神化為黃熊入於羽淵實為夏郊三代祀之韓子祀夏郊晉侯有間)
實沈無祀(左傳晉侯有疾卜曰實沈臺駘為祟)桑林不祭(見湯讚)宣政元年
六月二十八日薨春秋三十有四季氏之亡魯可知矣
(左傳成季之將生也桓公使卜楚丘之父卜之曰男也間於兩社為公室輔季氏亡則魯不昌)齊喪子
雅姜其危哉(左傳齊公孫竈卒司馬竈見晏子曰又喪子雅矣晏子曰姜族弱矣而媯將始昌二)
(惠競爽猶可又弱一个焉姜其危哉本傳高祖崩宣帝贇嗣位以憲屬尊望重深忌憚之開府于智告憲有謀)
(乃縊之時年三十五憲六子貴先卒質實貢乾禧乾洽皆被誅)公器宇淹曠風神透遠璣
鏡照林(孝經援神契神靈滋液百寶用則璣鏡出)山河容納(見馬射賦)置樽待酌
(淮南子聖人之道猶中衢而設尊)懸鐘聽叩(學記善待問者如撞鐘叩之以小則小鳴叩之以大)
(則大鳴)聲動天下光照四鄰武皇帝以介弟懿親特垂友
愛而密謀竒策加禮敬焉常謂左右曰孔子云自吾有
回門人日親其齊王之謂也(東觀漢記光武即位拜鄧禹為大司徒制曰孔子云)
(自吾有回門人益親可封為鄼侯)用之作宰則萬方協和用之撫軍則
四表攝伏(左傳里克諫曰從曰撫軍守曰監國)豈直臯陶為士國無不仁
隨會為卿民無羣盜(見徵調曲)愛玩書籍敦崇禮樂管絃入
耳則溪谷俱調(見賀新樂表)文雅沿心則烟霞並韻養由百
發落雁吟猿(劉向說苑養由基之射去楊葉百步百發百中詳馬射賦)應奉五行綈
緗縹帙(見滕王序)雍容舉止抑揚談論當世以為楷模搢紳
以為軌範則少有壯志頗較兵書玄水降靈(未詳按藝文類聚玄)
(女九宮戰法黃帝與蚩尤對戰久不勝黃帝歸於太山三日三夜天霧冥冥降一婦人人首鳥形黃帝稽首再)
(拜伏不敢起婦人曰吾所謂玄女者子欲何問黃帝曰小子欲萬戰萬勝萬隠萬匿首當何從起詳軍行)榖
城受策(見張良讃)飛風長柳(漢藝文志黃帝長柳占夢十一卷)月角星眉(未詳)
(按漢藝文志常從日月星氣二十一卷)莫不吟誦在心撰成於手所著兵
書凡有五卷(本傳不載)六韜九法不用吴起舊書(吴起傳起學兵法以)
(事魯君又太公六韜一名龍韜詳從駕)三令五申無勞孫武先誡(見移齊又)可
謂有忠孝焉有壯武焉不自驕矜謙光下物(周易謙尊而光)宋
人獻玉不貪為寳(左傳宋人或得玉獻諸子罕子罕曰爾以玉為寳我以不貪為寳)伯
成子高守仁為富(高士傳伯成子高唐虞時為諸侯至禹去而耕禹往問之耕而不顧)不
謂以信致欺(屈原傳信而見疑)為善非樂(後漢東平王蒼傳王曰為善最樂)天
年不享嗚呼哀哉以某年月日葬於石安縣洪瀆川之
里原隰悽愴埋於盛德幾年丘陵搖落蘊於良才永矣
(蜀志諸葛亮曰廖立楚之良才當贊興世業)乃為銘曰
悠哉朔方逖矣窮陰山連鳥道(見佛龕銘)地盡龜林(未詳按華陽國)
(志張儀破蜀儀因築城有一大龜從汧而出依龜所行築之乃成)重黎業大(見馬射賦)伯翳
功深(秦本紀大費佐舜是為伯翳賜姓嬴氏)胄其積德必有君臨(史記虞夏積善)
(累功數十年德洽百姓然後在位)太祖撥亂喪君有君(左傳吕甥對曰征繕以輔孺子)
(諸侯聞之喪君有君)功迴地軸(見哀江南賦)策動天文(漢鄒陽傳衞先生為秦畫長平)
(之策太白蝕昴)猶臨赤水尚覆黃雲(見象戲賦)諸侯八百(見宫調曲)天下
三分(見宗廟歌)公之挺生實惟天假(見崇傳)翠微神降(未詳按春秋合)
(誠圖紫微大帝室太一之精也)文昌星下照於四國(齊世家威王曰吾臣檀子盼子黔夫)
(種首將照千里豈特十二乘哉)充於兩社(見上)舟楫江河(尚書說命若濟大川用汝作舟)
(楫)棟梁華夏(左傳子産謂子皮曰子於鄭國棟也)水涌詞鋒風飛文雅(見上)
(趙王)純深之性地極天經(孝經孝天之經也地之義也詳哀江南賦)忠貞之道
事感百靈(左傳荀息曰臣竭其股肱之力加之以忠頁詳小園賦)君親惟一臣子
惟寧忠泉出井(見燕歌行)孝笋生庭(楚國先賢傳孟宗母嗜笋冬節將至時笋尚未)
(生宗入竹林哀歎笋忽出本傳憲生母達步于氏茹茹人也憲事母以孝聞憲或東西從役每心驚其母必有)
(疾馳使參問果如所慮)乃宰天官為國之輔是居上將為天之柱
(晉天文志天柱星三公之位)乃聖乃神惟文惟武策高開闢威移雲
雨九宫神略(易乾鑿度太乙取其數以行九宫鄭玄曰太乙者北辰神名下行八卦之宫每四乃)
(還於中央中央者北辰之所居故謂之九宫)三術謨明(吴越春秋越王復召相國謂曰子有陰謀)
(兵法傾敵取國九術之策今用三已破強吴其六尚在子所願幸以餘術為孤前王於地下謀吴之前人)天
離轉陳月德迴兵(漢匈奴傳舉事常隨月盛滿以攻戰月虧則退兵)黎陽水駭
(見報寄洛州本傳憲掘移汾水水南堡壁復入於齊齊人謂略不及遠遂弛邊備)官度山驚(後漢)
(袁紹傳操還屯官度紹連營稍前漸逼官度起土山射營中本傳天和四年齊將獨孤永業來寇詔憲將兵出)
(宜陽築崇德等五城五年憲又率大衆於汾北築城至龍門)冀州既載東原底平(禹貢)
(冀州既載壺口又大野既豬東原底平)溟波欲運(莊子是鳥也海運則將徙於南溟南溟者天池)
(也)弱木將危(見馬射賦)中峯岳斷(見傷王司徒)半海鵬垂(見贈淮南公)
鳳沉丹穴(見宫調曲)龍亡黑陂(三秦記昔有黑龍從山南出飲渭水其行道成上山因名)
(龍首山)臨淄廢市(戰國策齊國將亡桓公宫中七市)東武山移(吴越春秋范蠡作城)
(訖怪山自至怪山者瑯琊東武海中山也一夕自至百姓怪之因名怪山)千齡萬古英聲在
斯(見賀平鄴表)
周太子太保步陸逞神道碑
公諱逞字季明(本傳初名彦字世雄魏文帝改焉)本姓陸吴郡人也(隋書)
(吴注舊置吴郡)君子至止既紹虞賓(詩夜如何其夜未央庭燎之光君子至止鸞聲鏘鏘)
(尚書益稷虞賓在位羣后德讓)鳳凰于飛實興齊國(見哀江南賦)南越使者
解漢帝之衣(漢南粤王傳文帝使陸賈使南粤因賜王以上楮五十衣中楮三十衣下楮三十衣)
(南越王恐願奉明詔長為藩臣奉貢職帝大悦拜賈大中大夫)西陵將軍覆吴王之蓋
(吴志陸遜為右護軍鎮西將軍敗曹休兵振旅過武昌權令左右以御蓋覆遜遣還西陵)曾祖載為
宋王司馬留鎮關中赫連之亂仗劒魏室(漢陳平傳平封其金與印)
(使使歸項王而平身間行仗劒亡降漢)黃河參凌或無追路烏江艤船更
無歸迹(見哀江南賦)今為河南洛陽人也(周陸通傳曾祖載從宋武帝平關中)
(軍還留載隨其子義真鎮長安遂没赫連氏魏太武平赫連氏載仕魏任中山郡守)高祖冠軍將
軍營州刺史(本傳不載通考冠軍將軍北魏從三品北周七命隋書冀州遼西郡注舊置營州)
吴人有降附者悉領為别軍自是官帥擁鐸更為吴越
之兵(國語吴王伐晉昏乃戒令秣馬食士行頭皆官帥擁鐸)君子習流别有樓船
之陳(見哀江南賦)父政驃騎大將軍儀同三司恒州刺史中
都獻公太祖扶危濟傾經綸夷阻報君之耻遠襲平原
以高平覇業所基(魏地形志涇州領平原郡又原州領郡二高平長城)委命留事
關中餽食非直滎陽之師(漢書漢王屯滎陽蕭何守關中計戶轉漕給軍)河内
供軍豈伹淇園之竹(後漢寇恂傳恂為河内太守伐淇園之竹為矢百餘萬以給軍樹)
(敏曰周書陸通傳父政初從尒朱天光討伐及天光敗歸太祖太祖為行臺以政為行臺左丞原州長史賜爵)
(中都縣伯大統中卒詳宗廟歌)公秉照晉之靈(未詳)降明神之德(左傳内史過曰)
(國之將興明神降之監其德也)猛虎振檻七年不驚(晉書魏文帝於宣武場上為欄鬭虎)
(王戎年七歲亦往觀虎薄欄而吼戎安然不動帝見之異焉)羝羊觸藩九齡能對(揚雄)
(别傳揚信字子烏䧺第二子幼而明慧雄玄經不會子烏令作九數而得之雄又疑羝羊觸籓彌日不就子烏)
(曰大人何不云荷戟入榛詳傷心賦)諸兄以公先君愛子稱之曰仁(左傳宋公)
(疾太子兹父固請曰目夷長且仁君其立之公命子魚子魚辭曰能以國讓仁孰大焉臣不及焉且又不順遂)
(走而退)推而襲封雖復季末大成之心守節(原注疑有闕誤左傳吴子)
(諸樊既除喪將立季札季札辭曰曹宣公之卒也諸侯與曹人不義曹君將立子臧子臧去之以成曺君君子)
(曰能守節君義嗣也誰敢奸君有國非吾節也乃舍之)既遭燻穴(見哀江南賦)翻從壓
紐(本傳兄通先以軍功别受茅土乃讓父爵中都縣伯令逞襲之詳崇傳)太祖初封函谷
(見答趙王啟)始合諸侯(論語桓公九合諸侯)以公詞令參謀機密故得
戎政克宣師言無漏(本傳大統十四年參大丞相府軍事尋兼記室詳一卷二卷)賜
姓步陸孤氏委鹿輅而論都(漢婁敬傳敬脱輓輅見高帝勸帝都關中上曰本言)
(都秦地者婁敬婁者劉也賜姓劉氏拜為郎中)入鴻門而舞劒(漢高帝紀沛公見羽鴻門羽因)
(留飲范增令項莊以劒舞因擊沛公項伯亦起舞常以身翼蔽沛公籍誅伯封列侯賜姓劉氏)方之吹
律(見崇傳)綽有餘榮出身羽林監輕車將軍除尚書右丞
(本載不載通考後魏有羽林監後周有左右羽林率屬大司馬又輕車將軍漢武帝以公孫賀為之又後魏神)
(䴥元年始置僕射左右丞及諸曹尚書十餘人各居别寺)官聯會計(孟子孔子嘗為委吏矣曰會計)
(當而已矣)務殷平凖(司馬遷史記有平凖書)水衡貫朽常平粟紅(見羽調曲)
(馬射賦)授使持節車騎大將軍儀同三司增邑千戶尋遷
駕部中大夫(本傳俱不載)領吏部中大夫歷藩部御伯(通考後周)
(駕部中大夫屬夏官又司寇有藩部中大夫掌諸侯朝覲之叙又有御伯中大夫二人掌出入侍從屬天官府)
(保定四年改御伯為納言斯侍中之職也宣帝未有别置侍中為加官又置御伯下大夫武帝改為納言下大)
(夫)東京鼎食先加鄧隲之勲(後漢鄧隲傳涼部畔羌搖蕩西州詔隲將左右羽林)
(北軍五校士及諸部兵擊之車駕幸平樂舘餞送)西晉官人多用山濤之啓(晉書)
(山濤在典選甄拔人物各為題目奏之時稱山公啟事)豈必五王登朝必司賓主
之禮(未詳)六龍銜轡定取和鸞之節(周易時乘六龍以御天詳祀圓丘)御
正以官觸父名不拜(本傳不載北史盧辯傳武成元年增御正四人位上大夫)會稽
有王會之名其子不為太守(晉書王舒父會侍御史舒授會稽内史舒上疏辭以)
(父名朝議以字同音異於禮無嫌舒復求換他郡於是改會字為鄶舒不得已而行)博陵有王沉
之封其兒不為刺史(晉書王沉以佐命功轉驃騎將軍封博陵侯咸寧中追封郡公子浚)
(嗣出補河内太守以郡公不為二千石轉東中郎將鎮武昌)遷驃騎大將軍開府入
掌納言(尚書舜典帝曰龍命汝作納言夙夜出納朕命惟允)治司宗伯(周禮春官小宗伯之)
(職掌三族之别以辨親疎本傳徙授司宗中大夫)又為軍司馬(周禮軍司馬下大夫四人闕)
職居常伯勤問於南宫(尚書牧民之長曰常伯後漢書鄭弘為尚書令前後所陳補益)
(王政者著之南宫以為故事詳咏畫屏風)位管王言連官於北斗(後漢李固傳固對策)
(云陛下有尚書猶天有北斗也斗為天喉舌尚書亦為陛下喉舌詳應詔)豈止郊天祀地龍
門解谷之聲(見祀青帝卭竹杖賦)贊鼓頒旗白露涼風之月(管子涼風)
(至白露下天子命左右司馬全組甲厲士衆周禮大司馬之職田之日司馬建旗於後表之中羣吏以旗物鼓)
(鐸鐲鐃各帥其民而致)闇夜有人餉羅數十匹公閉門不受行人
千觸(左傳陪臣干掫有淫者)具以聞奏朝野稱之(本傳不載)太尉楊震
直推故吏之金(後漢楊震傳王密夜懷金十斤以遺震曰暮夜無知者震曰天知地知子知我)
(知)涼州張奐高揖羌人之馬(後漢張奐傳奐遷安定屬國都尉羌豪帥上馬二十)
(匹先零酋長遺金鐻八枚奂以酒酧地曰使馬如羊不以入廐使金如粟不以入懷悉以金馬還之)清畏
人知我無慙德(晉書胡質為荆州子威復為徐州帝問之對曰臣清畏人不知父清畏人知)
齊國通和封人受使(周禮封人凡喪紀賓客軍旅大盟則飾其牲牢)以公有出
境之才(吴錄孫皓謂張儼曰今南北通好以君為有出境之才故相屈耳)見命張旜之
禮(見將命)既珠盤歃血定楚國之連名(見哀江南賦)七首登壇
反齊人之侵地(見擬連珠)是謂使乎固稱光國(本傳天和三年齊遣侍中)
(斛斯文略中書侍郎劉逖來聘初修鄰好盛選行人詔逞為使主尹公正為副以報之逞美容止善詞令敏而)
(有禮齊人稱焉論語使乎使乎吴書陳化為郎中令使魏權以化奉命光國拜犍為太守)三輔公侯
(漢書京兆尹左馮翊右扶風為三輔)五陵鐘鼎(見馬射賦)銅街柳市(漢遊俠傳萬章在長)
(安城西柳市注漢宫闕疏細柳倉有柳市)塵起風飛(見結客少年場)乃授京兆尹(本傳)
(天和四年除)增邑通前一千六百戶餘官如故上林兵息(後漢)
(光武紀建武三年馮異與延岑戰於上林破之)蘭池盜静(見望野)不學王陽平生
鑄金之術(漢王吉傳吉字子陽子駿為京兆尹自吉至崇世名清廉其自奉養極其鮮明天下服其)
(廉而怪其奢故俗傳王陽能作黃金)未同張敞終日章臺之遊(見蕩子賦)家僮
暮行還得遺錢於道并白絁十匹公訪得其主即以還
之(本傳不載)見金於路指以示人(見小園賦)得錢於道留持挂樹
(邴原别傳原常行遼東得遺錢拾以繫樹枝)方之今日異伐同風俄遷司會
治小司馬(周禮天官司會三人小司馬二人鄭玄曰司會若今尚書又夏官有小司馬)重總
六軍(見齊王憲碑)再操八柄(周禮天官冢宰以八柄詔王馭羣臣)考績入於歲
成(周禮天官司會掌邦之六典八法八則之貳以九貢九賦九功九式之法致財用以參互考日成以月要)
(考月成以歲會考歲成)論功書之年表(漢書有功臣表)尋授都督宜州諸
軍事宜州刺史(周太祖紀魏廢帝三年改北雍為宜州)露冕觀風停車待
雨(見崇傳)百城解印憚朱穆之威(後漢朱穆傳穆為冀州刺史冀部令長聞穆濟)
(河解印綬去者四十餘人)千里相迎愛王基之德(魏志刺史王凌表請王基為别駕後)
(召為秘書郎凌復請還司徒王朗辟基凌不遣朗書劾州曰古者侯伯有貢士之禮今州取宿衛之臣留秘閣)
(之吏所希聞也)曾未期月被勑追還眷眷吏民不無河内之請
(後漢寇恂傳拜恂河内太守行大將軍事建武二年免數日復拜潁川太守三年拜為汝南太守七年為執金)
(吾車駕南征恂從至潁川盜賊悉降而竟不拜郡百姓遮道曰願從陛下復借寇君一年)依依故老
實念黎陽之别(後漢鄧訓傳上谷太守任興欲誅赤沙烏桓怨恨謀反詔訓將黎陽營兵屯狐)
(奴以防其變訓撫接邊民為幽部所歸遷護烏桓校尉黎陽故人多携將老幼樂隨訓徙邊本傳逞在州有惠)
(政吏人稱之)少陽養德(梁劉孝綽集昭明太子集序云正位少陽梁簡文帝集答徐摛書云山濤)
(有言東宫養德而已)前星守器(天官書前星太子星也繫辭主器者莫若長子)尊師讓齒
(見哀江南賦)必俟賢能乃授太子太保(通考後魏有太師太傅太保謂之東宫三)
(太少師少傅少保謂之東宫三少北齊皆有之後周不置讀此碑則後周亦有是官矣并識之)方之劉
實道高於大邦(晉劉實傳實行高一世&KR0034;懷太子初封廣陵王高選師友以實為師累遷太子)
(太保)譬以山濤榮深於小輦(白帖晉山濤為少傅帝賜小輦乘之以訓太子)本有
消渴之疾當餌金石自理舊疾微增奄捐館舍茂陵之
下不留封禪之書(周竇熾傳熾嘗有疾高祖因賜金石之藥詳傷王司徒請襲封表)校
尉之營惟餘服食之器(漢鄭當時傳武帝即位當時稍遷為魯中尉性廉又不治産卭)
(奉賜給諸公然其餽遺人不過具器食)嗚呼哀哉春秋四十有七建德二
年五月十一日也(本傳東宫初建授太子太保卒)天子以大臣之喪躬
輟聽訟東朝以師傅之尊親臨攢祭(顔延年詩若彼東朝金昭玉粹白帖)
(東朝太子朝也)詔贈大將軍諡某公禮也以今三年正月十日
葬於京兆之高陽原夫人郁久閭(北史蠕蠕姓郁久閭氏始神元之末掠騎)
(有得一奴髮始齊眉忘本姓名其主字之曰木骨閭木骨閭者首秃也木骨閭與郁久閭聲相近故後世子孫)
(因以為氏)西遇王姬(詩曷不肅雝王姬之車)愛敬肅恭(禮記祭義立愛自親始教民睦)
(也立敬自長始教民順也)言容令淑(見宗廟歌)有聞箴盥(禮記内則婦事舅姑雞初鳴咸)
(盥潄右佩箴管)無廢紘綖(國語敬姜曰王后親織玄紞諸侯之夫人加之以紘綖)爰在盛
年先從大夜(華嚴經普賢能於生死大夜之中出生一切智慧光明)今節婦開墳
松栢已拱(未詳按左傳秦伯使謂蹇叔曰中夀爾墓之木拱矣)季孫成寢丘陵始
同(禮記檀弓季武子成寢杜氏之葬在西階之下請合葬焉許之合葬非古也自周公以來未之改也)况
復圖畫賢妃方在甘泉之室(漢書金日磾母教誨兩子甚有法度病死詔圖畫於)
(甘泉宫)瘞埋才子即用高陽之原(後漢荀淑傳荀氏舊里名西豪潁陰令苑康以)
(昔高陽氏有才子八人今荀氏亦有八子改其里曰高陽里)公儀表外明風神内照
氣量深沉階基不測事君惟忠事親惟孝言為世範行
為士則(世說陳仲舉言為士則行為世範)留連墳索(左傳左史倚相趨過王曰是良史也)
(是能讀三墳五典八索九丘)怊悵文詞霜府錄於尚書(崔篆御史箴簡上霜凝筆)
(端風起)天官總於司會(見上)出入匡贊常帶數職身具六龜
(戰國策蘇秦佩六國相印漢舊儀銀印背龜紐其文曰章)腰恒四綬(後漢馬防傳防身帶三綬寵貴)
(至盛)陳平密謀既非天子所見(漢書高帝為匈奴所圍七日用陳平秘計得出)荀
彧上策又非諸侯所聞(魏志太祖雖征伐在外軍國事皆與彧籌焉)其為郡
也惟取赤土封書(上黨記高平赤壤其地險阻百姓不居詳酬薛文學)其為州也
惟以青鹽換粟(漢書朔方郡青鹽澤在其南北堂書鈔廣志云北胡有青鹽)留家則
千樹無資(見擬咏懷)遺子則一經而已(漢韋賢傳賢為丞相封扶陽侯少子玄成)
(復以明經歷位至丞相故鄒魯語曰遺子黃金滿籝不如一經)嫡子操至性過禮純孝
不遺(本傳子操嗣)墳前之樹染淚者先枯(晉王裒傳裒父不以命終)
(絶世不仕立屋墓側旦夕拜跪攀柏悲號涕泣著樹樹為之枯)庭際之禽聞悲者
則下(未詳按梁書甄恬居母喪廬於墓側恒有鳥玄黃雜色集於廬樹恬哭則鳴哭止則止)
銘曰
山連日觀(見步虛詞)水枕滇機富春沙起(後漢嚴陵傳注杭州富陽縣本漢富)
(春縣避晉簡文帝鄭太后諱改寰宇記嚴州青溪有錦沙村素波澄映錦石舒文)開陽柱飛(漢官)
(儀開陽門始成未有名夜有一柱來止樓上瑯琊開陽縣上言南門一柱飛去因以名門)大夫屈節
將軍振威南越受吏西陵解圍昔我烈祖垂翅秦中(見和)
(張侍中)白馬無路(項籍傳漢使盧綰劉賈渡白馬津入楚地燒其積聚)烏江不通(見哀)
(江南賦)笛吟鄉里(見傷王司徒)琴哀土風(見哀江南賦)營州恒州擁
旄世載(見傷王司徒)壯節雄衿人雄關塞直河穿趙(見枯樹賦)平
雲臨代(是燕歌)生謂立功(見哀江南賦)殁為留愛(左傳鄭子産卒仲尼聞之)
(出涕曰古之遺愛也)降兹岳瀆(禮記五岳視三公四瀆視諸侯)誕此貞明祥符雲
氣(搜神記薊子訓到洛見公卿數十處後數十處皆有雲氣)慶合星精(見應詔)宫帷定
策(漢霍光傳昌邑王賀即位行淫亂光欲廢之會議未央宫田延年前離席按劍曰今日之議不得旋踵)
殿柱書名(見竹杖賦)忠泉暗漏(見燕歌)孝笋寒生(見齊王憲碑)世屬
殷周時逢楚漢天下三分(見宗廟歌)鴻溝一半(見擬咏懷)以我明
略來參匡贊日乃載中天成兩旦(見賀傳位表)遞參三事(詩三)
(事大夫)歷副六卿天司光宅地載謨明春官定禮夏官治
兵(漢百官公卿表周官有天官冢宰地官司徒春官宗伯夏官司馬秋官司寇冬官司空是為六卿)䜟
言默識(後漢竇融傳融上疏曰臣融年五十三有子年十五質性頑鈍臣融朝夕教導教以經義不得)
(令觀天文䜟記)温樹無名(漢孔光傳或問光溫室省中樹皆何木也光嘿不應)謙恭周密
(漢書張安世拜大司馬車騎將軍領尚書事職典樞機以謹慎周密自著内外無間)言行無乖忠
公兕殪(戰國策楚王遊於雲夢有狂兕忽至王彎弓而射之一發而殪仰天歎曰樂矣今日之遊萬歲)
(千秋之後誰與樂此)陰德蛇埋(見孫叔敖贊)軍國紛總部領填階馬不
入廐金不入懷具瞻惟德高山惟仰(詩民具爾瞻又高山仰止)甲觀
初登(見哀江南賦)龍樓初上(漢書孝成皇帝元帝太子也初居桂宫上嘗急召太子出龍樓)
(門不敢絶馳道)東國桓榮(後漢桓榮傳榮為太子少傅顯宗即位尊以殊禮)西京疏廣
(見和趙王)年齡俄頃(見贈淮南公)風電相摧(嵇康贈秀才詩風馳電逝)銘旌兩
沒(周禮司常大喪供銘旌)池柳雙迴(周禮說衣翣柳柳聚也衆飾之所聚)煢煢胤子
在疚銜哀(見崇傳)身彰野火(東觀漢記長沙義士古初父喪未葬鄰人火起及初舍下)
(棺不可移初乃冐火伏棺上俄而火滅)心懼天雷(晉王裒傳母性畏雷母沒每雷輒到墓曰裒在)
(此)日月其除(詩今我不樂日月其除)榮終哀始馬歸司隸(列異記鮑子都)
(少時舉上計道遇一書生卒有素書一卷銀十餅即賣一餅以資殯殮其餘以枕之素書著腹上埋之未至京)
(師有總馬隨之遇一關内侯家借宿子都說之侯曰此吾兒也乃薦子都辟公府至司隸)書還太史
歷對天星(杜氏通典漢武置太史公以司馬談為之位在丞相上天下計書先上太史副上丞相後)
(漢太史令掌天時星歷)墳連地市(見哀江南賦)山勢接飛(未詳按相冢書青烏子稱)
(山三重相連名連傘山葬之出二千石)松形蓋起(玉策記千歲之松四邊披起上杪不長望而視)
(之有如偃蓋)德音無絶平原忽矣(江掩恨賦試望平原蔓草縈骨拱木歛魂)
周大將軍同馬裔神道碑
公諱裔字遵胤河内溫人也昔顓頊之命始則南正司
天(見馬射賦)重黎之後又以羲和掌歷夏陽適晉得隨會而
同奔(漢司馬遷傳重黎氏世叙天地其在周程伯休甫其後也宣王時官失其守為司馬氏惠襄時司馬)
(氏適晉晉中軍隨會奔魏而司馬氏入少梁至秦惠王少梁更名夏陽)東海避秦與毛公
而俱隠(未詳)其後金行受命(見哀江南賦)玉笥南遷(會稽志射的北有石)
(帆壁立臨水有似張帆又名玉笥山晉元帝紀有玉冊見於臨安曰玉麒麟以為中興之象)帝系極
於輿圖(周禮小史掌邦國之志定繫世辨昭穆疏天子謂之帝繫諸侯謂之世本)中朝至於
江表(見哀江南賦)曾祖楚之晉太傅錄尚書揚州牧(通考晉武帝即)
(位以太傅太保為上公其太尉司徒司空自漢歷魏皆為三公及晉迄於江左相承不改又後漢章帝以太傅)
(趙善太尉牟融並錄尚書事尚書有錄名蓋自此始注晉康帝時何充讓錄表曰咸康中分置三錄王導錄其)
(一荀崧陸瞱各錄二條事晉江右有四錄則四人參錄也隋書揚州丹陽郡注自東晉以後置曰揚州)會
稽文孝王之次子元顯之幼弟也元顯見害之後桓玄
簒位之初爰自齠齓(見齊王憲碑)容(一作客非)身屠釣(韓詩外傳太公望屠)
(牛朝歌釣於磻溪)河内道左抱劒長號(謝承後漢書張業至河内遇賊業拔劒與賊戰)
(而死子武時幼不識父喪不還每至節日持業遺劒至河内酬祭哀動路人)代郡城前慟悲
靈祭(拾遺記田疇北平人也劉虞為公孫瓚所害疇追慕無已往虞墓設雞酒之禮慟哭之音動於林野)
(翔鳥為之凄鳴走獸為之吟伏)江淮志節之士汝潁風塵之客(魏武帝集報荀)
(彧曰自志才亡後莫可與計事者汝潁固多竒士誰可以繼之)感激一言咸多依附既
而雲生伏鼈(一作龜非天官書旬始出於北斗傍状如雄雞其怒青黑象伏鼈)星出鯨
魚(淮南子鯨魚死而彗星出)太白經天(見哀江南賦)蚩尤映野(天官書蚩尤之旗見)
(則王者征伐四方)公乃收合餘燼(左傳賓媚人曰請收合餘燼背城借一)泣血登
陴(晉桓溫傳父彛為韓晃所害溫時年十五枕戈泣血志在復讐左傳子産授兵登陴)臨武牢之
關據成皋之阪(一統志成皋古邑名本東虢國地又名虎牢漢置成皋縣屬河南郡)擁衆
萬家歸於魏室(晉簡文三子傳會稽文孝王道子字道子出後瑯琊孝王晉書桓玄遣太傅從)
(事中郎毛恭收元顯送付廷尉并其六子皆害之本傳楚之字德秀晉宣弟太常旭之八世孫父榮期晉益州)
(刺史為其參軍楊承祖所殺楚之時年十七送父喪還丹陽會劉裕誅夷司馬氏楚之乃逃匿諸沙門中濟江)
(至汝潁間楚之少有英氣能折節下士及宋受禪規欲報復收衆據長社歸之者常萬餘人明元末山陽公奚)
(斤略地河南楚之遣使請降按碑云楚之文孝王次子本傳又云榮期之子未詳孰是)魏明元皇
帝(諱嗣道武帝長子)遥授平南大將軍荆州刺史襲封瑯琊郡
王(隋書豫州南陽郡注舊置荆州徐州東海郡朐山縣注舊曰朐置瑯琊郡)尚河内公主(本傳)
(魏諸王女)命王承制(綱目質實承制謂承奉制詔也)從賓國之儀(周易觀國之光利用)
(賓於王)於時宋兵憑陵旗鼓侵迫(見為閻將軍表)虎牢不封金墉
無援(晉書載記太尉劉裕伐秦王師至城皋陽城及城皋滎陽武牢諸城悉降宋武帝紀晉義熙十二年)
(衆軍至洛圍金墉城降之)魏太武皇帝(諱燾明元帝長子)授王使持節侍中
(通考侍中後魏置六人加官在其數宜都王穆夀廣平公張黎並以侍中輔政後周宣帝未有别置侍中為加)
(官)安南大將軍開府儀同三司給前後部鼓吹(漢書應劭注鼓)
(吹十人非常員)元戎啟行志雪冤恥登壇慷慨三軍掩泣(見哀江南)
(賦)黃河漕粟已出石門(晉書載記苻堅伐晉運漕萬艘自河人石門達於汝潁)仕
(疑作白)馬連旂將臨野坂(括地志白馬故城在滑州衛南鎮西南二十四里晉盧循傳連)
(旂而下魏太武帝紀神䴥三年宋將到彦之遣將渡河攻治坂冠軍將軍安頡督諸軍擊破之本傳楚之破宋)
(將到彦之别軍於長社又與冠軍安頡攻拔滑臺擒宋將朱脩之李元德等案魏于栗殫傳云明元南幸盟津)
(栗殫編大船溝橋於野坂野冶二字未詳孰是)既而雲中柝起(周易重門擊柝以待暴客)代
郡烽然(見哀江南賦)反旆南轅(左傳令尹南轅反旆)塗窮北略(趙世家武靈王)
(北略中山之地至於房子本傳車駕征蠕蠕楚之與濟陰公盧中山等督運以繼大軍又伐柳為城灌水令凍)
(城立而賊至不可攻逼乃走散太武聞而嘉之尋拜假節侍中鎮西大將軍開府儀同三司雲中鎮大將朔州)
(刺史在邊二十餘年以清儉著聞薨)贈征西大將軍都督梁益秦寧荆兖
青豫郢洛十州諸軍事揚州牧(魏地形志梁州天平初置治大梁城領郡三夏)
(陽開封陳留郡州領郡三天水略陽漢陽豫州領郡九汝南潁州汝陽義陽新蔡初安襄城城陽廣陵郢州領)
(郡三安陽城陽汝南洛州太宗置太和末改為司州天平初復領郡六洛陽河陰新安中州河南陽城)司
徒諡貞王祖金龍(本傳金龍字榮則少有父風)襲封瑯琊鎮西大將
軍儀同三司吏部尚書贈司空諡康王(通考後魏以太師太傅太保謂)
(之三師上公也大司馬大將軍謂之二大太尉司徒司空謂之三公後魏初有殿中樂部駕部南部北部五尚)
(書其後亦有吏部兵部都官度支七兵祠部民曹等尚書)□悦(北史本傳悦字慶宗金龍之第三子也)
鎮南將軍豫州刺史漁陽莊侯以荆河刺舉(禹貢荆河惟豫州詳)
(贈淮南公)時值亂離釁起蕭墻(見哀江南賦)遂終非命(孟子桎梏死者非正)
(命也本傳悦為豫州刺史論前勲封漁陽子永平初城人白早生謀為叛逆斬悦首送梁贈青州刺史諡曰莊)
公遺腹載誕(後漢鄭玄傳玄惟有一子益恩孔融在北海舉為孝廉及融為黃巾所圍益恩赴難)
(隕身有遺腹子玄以其手文類已名之曰小同)流離寇逆複壁襁負(後漢梁冀傳冀妻孫)
(夀性鉗忌冀與交通期私通生子伯玉夀誅滅交氏冀慮夀害伯玉嘗置複壁中)深山擁樹(見傷)
(心賦)程嬰之匿趙武從役家臣(趙世家程嬰抱趙氏孤匿山中十五年韓厥具以實)
(告景公乃立趙孤兒詳傷心賦)王成之藏李燮為傭酒市(後漢書李固傳固門生王)
(成將李燮乘江東下變姓名為酒家傭)遭太夫人憂(本傳金龍初納太尉隴西王源賀女生悦)
(後娶河西王沮渠收犍女)苫草墳塋以終灰燧(左傳齊晏桓子卒晏嬰寢苫枕草又宋文)
(公卒厚葬用蜃炭)形體毁瘠逾於喪禮(見滕王序)年十有五始幹家
事楹前鑿柱即取遺書(晏子春秋晏子將死鑿楹納書謂妻曰子壯而視之)石上
開松仍求故劒(列仙傳干將莫邪作雌雄劒以雌獻君留其雄者謂妻曰吾藏劒在南山之陰)
(北山之陽松生其上劒在其中爾生男以告之)出身司徒府參軍除中堅將軍
員外散騎常侍(通考後魏三公及二大並有長史司馬諮議參軍從事中郎掾屬主簿錄事參)
(軍功曹記室戶曺中兵等參軍諸曹行參軍祭酒參軍事長兼行參軍都護又中堅中壘將軍北魏齊周皆有)
(之又散騎常侍又有員外者因曰員外散騎常侍開皇三年二十四司又各置員外郎一人注今尚書員外郎)
(其置自此始以前歷代皆謂之尚書郎各以曹名為稱首或謂之侍郎皆無員外之號前史傳及職官要錄或)
(有言員外郎者蓋謂員外散騎侍郎耳非尚書之職也)值魏室多難所在蜂起孟
津以北無復封畿嵩山以南即為鋒鏑公建義修武立
柵溫城(漢地理志河内郡領修武縣溫縣)函谷西封(見答趙王啟)河橋北斷
(見哀江南賦)長亭籍馬並入武城(左傳楚蒍掩賦車籍馬下兆寬曰漢昭帝紀罷天)
(亭母馬應劭曰武帝數伐匈奴又擊大宛馬死略盡乃令天下諸亭養母馬欲令其繁孳)百里租車
咸輸溫縣(漢倪寬傳寬為左内史收租税時與民相假貸以故租不入後軍興以寬當免民恐失之)
(大家牛車小家擔負輸租)太祖文帝締構關都經綸夷阻(見宗廟歌)招携
以禮懷遠以德(左傳管仲曰招携以禮懷遠以德軍樹榖曰王隠晉書羊祜都督荆州諸事)
(招携以禮懷遠以德吴人悦服稱為羊公)馬文淵之擇主去隴坻而歸身(後漢)
(馬援傳援字文淵留西州依隗囂援曰非獨君擇臣也臣亦擇君囂遣長子恂入質援因將家屬從恂歸洛陽)
竇周公之入朝在河西而奉詔(後漢竇融傳融字周公吏人推融行西河五郡)
(大將軍事遂决策東向本傳魏孝武西遷裔潛歸鄉里大統三年大軍復弘農乃於溫城起義遣使送欵歸西)
(魏)大統七年蒙授平東將軍北徐州刺史(隋書瑯琊郡注舊置北徐)
(州後周改曰沂州)十年河内故義四千餘家願立忠誠須公衣
錦(項籍傳羽曰富貴不歸故鄉如衣錦夜行)乃授使持節領河内太守(本傳河内)
(有四千餘家歸附並裔之鄉舊乃命領河内郡守令安集流人)加前將軍(通考前後左右將軍皆周)
(末官秦因之位上卿漢不常置或有前後或有左右晉武又置左軍右軍前軍太始八年又置後軍齊陳並有)
(之)懷州拓境兩鎮奔波柳泉轉戰三城授首(鮑昭詩客行惜日月)
(奔波不可留蜀志諸葛亮後出師表云舉兵北征夏侯授首本傳大統三年大軍東征裔率所部從戰河橋又)
(别攻懷縣獲其將吴輔叔十三年攻拔東魏平齊柳泉蓼塢三城獲其鎮將李熙之)十五年太祖
召山東諸立義之將能率衆入關者有加重賞公率先
而至領戶千室即以為封固辭不受其菽粟之賜或以
指囷(吴志魯肅指囷米與周瑜)馬牛之賞將同谷量(漢貨殖傳烏氏求竒繒物獻戎)
(王戎王予畜畜至用谷量牛馬本傳裔辭曰今以封裔便是賣義士以求榮太祖善而從之)朝廷以
華陽西極漢水東流(禹貢華陽黑水惟梁州又東流為漢)歎孟達之奔兵
怪劉封之失策(蜀志劉封本羅侯寇氏之子先主養子也封與宜都太守孟達會上庸關羽圍)
(樊城襄陽達不承命羽敗先主恨之達率所領降魏以書招封封不聽還成都賜死)魏前元年(廢帝)
(欽)移鎮漢中除白馬城主領華陽郡守昔稱導漾今聞
上豬(禹貢嶓冡導漾東流為漢又原隰底績至於瀦野)烟沉冰(疑作火)井(見和樂儀同)
雨歇雲門(烱曰周太祖紀魏廢帝元年達奚武圍南鄭梁州刺史宜豐侯蕭循以城降武執循送長)
(安八月東梁州百姓圍州城帝復遣王雄討之二年二月東梁州平遷其豪帥於雍州左思蜀都賦指渠口以)
(為雲門)其年授大都督加散騎常侍(通考散騎常侍秦官也漢因之北魏北齊)
(並有此職)柱國蜀國公(見齊王憲尉遲氏二碑)開金牛之道(秦本紀惠王欲伐蜀)
(乃以鐵作牛五頭詐稱牛日糞金三斗蜀侯使五丁力士開山取牛路通滅蜀)通牧馬之關(未詳)
(按叚國沙洲記龍涸北四十里有白馬關關甚險峻使十人固險雖萬夫不能前)公卷甲北塞
(見哀江南賦)懸車束馬(見齊王憲碑)遂得策預葭萌(蜀志先主入蜀自葭萌還)
(攻劉璋)勲參綿竹(魏志諸葛瞻自涪還綿竹列陣待鄧艾艾大破之遂受劉禪降本傳二年轉鎮)
(宋熙郡從尉遲迥伐蜀與叱羅協破叛兵趙雄傑於槐林平鄧朏於梓潼)封龍門縣開國子
(隋書冀州河東郡龍門縣注後魏置并置龍門郡通考開國子後魏從三品)蒲州刺史仍領
新州(隋書梁州新城郡注梁末置新州)尋授使持節車騎大將軍儀同
三司大中正(通考中正之官起於陳勝魏陳羣以天臺選用不盡人才州郡皆置中正晉宣帝加)
(置大中正故有大小中正後魏有之北齊郡縣皆有本州中正以京官為之)隆周受圖(見宗廟歌)
天保大定(見哀江南賦)以公才望仍為舊臣遂乃義深追遠
恩隆繼絶(論語慎宗追遠又繼絶世舉廢國)即改封瑯琊縣公邑五百
戶仍遷驃騎大將軍開府儀同三司都督巴州諸軍事
巴州刺史武成二年被勑赴援信州(本傳不載隋書梁州巴東郡注梁置)
(信州後周置總管府)魚復道阻屢郤岑彭(漢地理志魚復縣在巴郡詳和泛江)荆門
水急幾沉吴漢(東觀漢記延岑遣竒兵出吴漢後漢墮水緣馬尾得出詳哀江南賦)公乃
月峽先登(在巴郡)瞿塘直上(夔州圖經灧澦在瞿塘口夏月迅急至為艱難諺曰灔澦)
(大如馬瞿塘不可下)天子以公操履忠勤儀型直諒乃徵為大御
伯尋轉大御正邑一千一百戶樞機近侍出納絲言(見五)
(張寺經藏碑)所謂多識舊章(魏志王粲傳魏國既建拜侍中時舊儀廢弛興造制度粲恒典)
(之)殿中無雙者矣(見北園)四年大軍東討先守枳關授都
督懷州諸軍事懷州刺史(隋書冀州河内郡注舊置懷州王屋縣注舊曰長寧後周)
(改焉後又置懷州及平齊嚴州置王屋郡)偃師張幕河陽牧馬(後漢郡國志河南尹有偃)
(師縣河内郡有河陽縣)雖接戰於富平已連營於官渡(本傳保定四年裔與)
(少師楊檦討東魏詳普屯及憲弘二碑)五年詔追還拜始州刺史(周太祖紀魏廢)
(帝三年改安州為始州)更討信州賊山彰尋寳渝恃險(疑有所誤)峽路
五尺桓約纔通(史記西南夷傳秦時常頞略通五尺道經此國頗置吏焉索隠曰謂棧道廣五)
(尺魏志王昶奏孫堅可制乃遣昶詣江陵兩岸引竹䋎為橋渡水擊之)懸水三門橋飛齊
渡(家語孔子自衛反魯息駕於河梁而觀焉有懸水三十丈奔流九十里有一丈夫方將厲之史記正義荆)
(門山俗名三門山禹鑿北山三道河水故曰三門山晉成公綏詩飛橋浮齊渡)既而風行草偃
(見徵調曲)谷静山空(後漢段熲傳張奐言羌一氣所生不可誅盡山谷廣大不可空静)前後
平十一城獲九千餘口馬歸平樂(見哀江南賦)金輸水衡(見馬)
(射賦本傳信州蠻酋冉令賢等反裔隨上庸公陸騰討之蠻酋冉三公等二千餘城皆來降附進次雙城蠻酋)
(向寶勝等據險自固向天王之徒為其外援裔五十餘戰寶勝力屈乃降又獲賊帥冉西黎向天王等羣蠻率)
(服周蠻獠傳天和元年詔開府陸騰督王亮司馬裔等討之冉令賢率其卒固守水邏城水邏路經石壁城險)
(峻四面壁立故名惟有一小路緣梯而上蠻蜑以為峭絶騰披甲先登遂至水邏獲令賢裔又别下其二十餘)
(城獲蠻帥并三公等時向五子王據石墨城令其子寳勝據雙城水邏平後頻遣喻之不從騰又令王亮屯牢)
(坪司馬裔屯雙城以圖之遂擒五子王獲寶勝悉斬諸向首領)天和二年除信州刺史
都督信州諸軍事朝發白帝暮宿江陵(荆州記自白帝至江陵一千二)
(百里水經注有時朝發白帝暮到江陵雖乘奔御風不以疾也)氣振巴丘之兵(蜀志宗預傳預)
(對權曰臣以為東益巴丘之戍西增白帝之守皆事勢宜然)威警建平之成(見和泛江周蠻)
(獠傳信州舊居白帝陸騰更於劉備故宫城南八陣之北臨江岸築城移置信州又以巫縣信陵柹歸並築城)
(置防以為襟帶)五年遷潼州刺史(隋書梁州金山郡注西魏置潼州)益州柱國
公(見上趙王)降帝子之重(屈原九歌帝子降兮北渚)鎮天井之星(華陽國志牂牁)
(郡上當天井故多雨潦)延閣擬於叢臺(左思蜀都賦結陽城之延閣漢地理志叢臺在邯鄲)
(趙武靈王築)岷山方於代郡(揚雄益州箴巖巖岷山漢地理志代郡秦置應劭曰故代國)
公仰秉雄謨參謀遠略故得身預舞陽之功(漢樊噲傳漢王即皇)
(帝位以噲有功賜爵列侯食舞陽號為舞陽侯)位極長平之寵(見遇獵)六年授使
持節大將軍大都督西寧州諸軍事西寧州刺史(周武帝紀)
(天和五年十二月大將軍鄭恪帥師平越嶲置西寧州)方欲關沫若徼牂牁(漢書東北)
(謂之塞西南謂之徼司馬相如傳邊關益斥西至沫若水南至牂牁為徼)見夜郎之侯(漢西南夷)
(傳拜唐蒙以郎中將千人食重萬餘人從巴莋關入遂見夜郎侯多同厚賜諭以威德約為置吏使其子為令)
習昆彌(疑作明)之戰(漢西南夷傳天子遣使求身毒國市竹而為毘明所閉天子欲伐之越嶲)
(昆明國有滇池方二百里故作昆明池以象之以習水戰按西域傳毘莫王號也名獵驕靡後因以昆彌為王)
(號恐非)而飛鳶墮水馬援去而無歸(後漢馬援傳援謂官屬曰吾在浪泊西里)
(間虜未滅時下潦上霧毒氣重蒸仰視飛鳶跕跕墮水中後征五溪蠻夷因卒於軍)金馬騁光王
褒行而不返(華陽國志蜻蛉縣有碧雞金馬光影倏忽民多見之有山神漢宣帝遣蜀郡王褒祭)
(之欲致雞馬褒道病卒而樹榖曰左思蜀都賦金馬騁光絶影)嗚呼哀哉七年正月
十日薨春秋六十有五(木傳除西寧州刺史未及之部卒於京師)詔贈使持
節大將軍懷劭汾晉四州諸軍事(隋書冀州絳郡垣縣注後魏置邵郡及白)
(水縣後周置邵州改白水為亳城文山郡注東魏置南汾州後周改為汾州後齊為西汾州後周平齊置總管府)
懷州刺史(本傳贈本官加泗州刺史)夫人襄城公主(本傳非其妻元為襄城公主)
魏獻帝之曾孫(北史帝諱弘文成帝長子)趙穆王之季女(北史趙靈王幹獻帝)
(第三子幹二子謐諶嗣爵謐謚貞景諶謚孝懿此云穆王未詳)王姬肅恭(見步陸逞碑)褕翟
典禮四教競莊(見宗廟歌)三星令淑(詩三星在戶今夕何夕見此粲者)有光
隆慮之賢足表平陽之盛(見崇傳)生則從夫以秩(漢馬宮傳婦人)
(以夫爵尊)死則同穴以禮(詩死則同穴)建德元年八月十二日合
葬於武功三時(當作畤)原(隋文帝紀開皇二年三月開渠引杜陽水於三畤原其柄曰一)
(統志三畤原在武功縣之西南二十里)大夫墓樹以柏諸侯墳高於雉(白虎)
(通天子墳高三仞樹以松諸侯半之樹以柏大夫八尺樹以欒士四尺樹以槐庶人無墳樹以楊柳)吁嗟
滕公來居此室(見傷心賦)詔諡定公禮也公資忠履孝蘊義
懷仁直幹百尋(晉書裴顧曰和嶠森如千丈松)澄波千頃(後漢郭泰傳泰曰叔度汪)
(汪若千萬頃波澄之不清混之不濁)逢蒙射法力牧兵書(漢藝文志有逢蒙射法二篇力)
(牧十五篇)星辰高下之占(見齊王憲碑)風雨逢迎之氣(漢藝文志泰壹雜子)
(雲雨三十四卷)故得師出以律(周易師出以律否臧凶)天幸將軍者也(漢書)
(霍去病敢深入軍亦有天幸未嘗困絶)至如官曹案牘未嘗煩擁(宋劉穆之傳内)
(外諮稟盈階滿室目覽詞訟手答箋書耳行聽受口並酬應不相參涉皆悉贍舉)戎馬交馳不
妨餘裕(九州春秋孔融為北海太守為袁譚所攻流矢雨集融憑几安坐)足使四岳彌
峻(見步陸逞碑)三台更明(天官書三能色齊君臣和能讀曰台)在朝四十一年
身經一百餘戰凡任四郡歷八州未嘗以貨殖經懷去
如始至(左傳昭公二十三年叔孫所舘者雖一日必葺其墻屋去之如始至)渭南千畆之
竹更懼盈滿(見哀江南賦)池陽二頃之田嘗思至足(見和張侍中)
身没之日家無餘財素車白馬狹室﨑嶇(後漢范式傳張邵喪至壙)
(將窆而柩不肯進見有素車白馬號哭而來其母曰是必范巨卿也漢陸賈傳賈說尉佗曰今王衆不過數萬)
(皆蠻夷﨑嶇山海間詳小園賦)黃裳玄甲階庭仄陋(漢霍光傳賜便房黃腸題凑各一具)
(霍去病傳去病封冠軍侯薨上悼之發屬國玄甲軍陳自長安至荗陵為冡象祁連山晉吴隠之傳數畆小宅)
(籬垣仄陋内外茅屋六間不容妻子)有詔冬官為營寢室(詩路寢孔碩)朱邑祭
酹無所漢后是以賜金(漢朱邑傳邑卒下詔稱揚賜邑子黃金百斤以奉其祭祀)陳
表妻子露立吴王為之開館(吴志陳表家財盡于養士死之日妻子露立太子登)
(為起屋宅本傳宅宇卑陋喪庭無所詔為起祠堂)嗚呼哀哉世子侃孝家忠國
揚名顯親(見哀江南賦本傳侃字道遷以軍功加驃騎大將軍開府儀同三司遷兖州刺史)是
以勒此豐碑懼從陵谷(晉杜預傳預拜鎮南大將軍都督荆州諸軍事平吴之後刻石)
(為二碑紀其勲績一沉萬山之下一立峴山之上曰焉知此後不為陵谷乎)植之松柏不忍
凋枯(晉書山濤居喪過禮手植松柏)銘曰
欽若歷象平秩寅賓(語見二典)少梁奔華地入咸秦(見上)族夷
興馬(未詳)書窮獲麟(後漢班彪傳注武帝泰始二年登隴首獲白麟司馬遷作史記絶筆於此)
(年也)玉鏡云始(尚書帝命期桀失玉鏡用其噬獸)金行乃構(見哀江南賦)象浦
通關(水經注昔馬文淵積石為塘建於象浦建金標為南極之界)龍沙開候(見對燭賦)上
糝(疑作林)石起(漢昭帝紀泰山有大石自起立上林有柳樹枯僵自起生)河陽水鬭(見應)
(詔)五馬南浮三星東宿(見哀江南賦)太傅作牧奄有江沱司
徒避亂承制荆河既勞推轂(見酬薛文學)猶思枕戈龍媒被
野(見哀江南賦)蒼兕凌波(見師尚父贊)莊侯季年禍機相接誕公
遺嗣﨑嶇懷挾山竄趙武家藏李燮(見上)伍員道阻(見哀江南)
(賦)燕丹路遥(博物志燕太子丹質於秦欲歸秦王繆為令曰烏頭白馬生角乃可)南奔楚
塞(戰國策楚有汾陘之塞)北避秦橋水流登隴(見哀江南賦)寒風度遼
(見燕歌)有功都護(見出自薊北門)則重嫖姚(見咏畫屏風)懷書上馬(見崇)
(傳)習禮從戎(後漢祭遵傳遵為將軍取士皆用儒術對酒設樂必雅歌投壺)陣圖六甲
兵占八風(見軍行)藏松寳劒射柳琱弓(見齊王憲碑)推誠賈復
(後漢賈復傳復傷創甚光武曰聞其婦有孕生女我子娶之生男我女嫁之)屈節廉公(藺相如傳)
(廉頗至相如門謝罪卒為刎頸之交)八翼頻飛(晉書陶侃夢生八翼飛而登天見九門登其八惟一)
(門不得入閽者擊之墜地折其左翼後都督八州)六條亟秉(漢百官表刺史班宣周行郡國省察)
(治狀以六條問事)勇此仁義(汝南先賢傳王威為汝南郡功曹尚仁義)行兹寬猛(左傳)
(子産謂子太叔曰惟有德者能以寬服民其次莫如猛)持印山開(晉五行志吴時歷陽縣有巖穿)
(似石印咸云石印封發天下太平孫皓天璽元年印發)沉黎盜静(見齊王憲碑)取甲無
丘(左傳魯作丘甲)均田不井(漢書董仲舒言古井田法雖難卒行宜少近古限民各田以贍不足)
懋功賜爵上將賞官軍中受詔(漢衞青傳天子使使者持大將軍印即軍中拜)
(青為大將軍立號而歸)塞外登壇(見出自薊北門)方圖參合(漢韓王信傳信居參合漢)
(使柴將軍武屠之斬信)更鏖皋蘭(見擬咏懷)渝山毒水(見哀江南賦)𤏡道災
氛(漢地理志𤏡道縣屬犍為郡)地亡都尉(見報寄洛州)灘悲使君(酈元水經注江)
(水東流魚復縣南又經羊腸虎臂灘楊亮為益州至此而覆舟懲其波瀾蜀人至今猶名之曰使君灘)谷
寒無日(淮南子日曙於蒙谷之浦)山空足雲(禮記山川出雲)北風吹旐(禮記孔子)
(之喪公西赤為誌焉綢練設旐夏也)秋霖泣軍(王莽傳遣太師王匡更始將軍廉丹東祖都門外天)
(大雨沾衣上長老歎曰是為泣軍謂秩臣曰抱朴子軍始發雨不足沾衣裳者是泣軍必敗)遺奠雙
設(檀弓夫子曰夏后氏殯於東階之上則猶在阼也殷人殯於兩楹之間則與賓主夾之也周人殯於西階)
(之上則猶賓之也而丘也殷人也予疇昔之夜夢坐奠於兩楹之間夫明王不興而天下其孰能宗予予殆將)
(死也蓋寢疾七日而殁)銘旌兩布(見步陸逞碑)沁水同墳(後漢皇后紀皇女致永平)
(三年封沁水公主適高密侯鄧乾)平陽合墓(見崇傳)悲哀嗣子攀號靡訴
慟甚風枝(劉向說苑吾丘子擁鑛戴索而哭謂孔子曰樹欲静而風不定子欲養而親不在往而不)
(來者年也不可得再見者親也)悲深霜露(見宗廟歌)自此何世從兹幾年麒
麟欲鬭(西京雜記五柞宫西青梧觀前有三梧桐樹足下有石麒麟二枚云是始皇墓上物)華表
中然(見步虛詞)地形樓起(相冡書青烏子稱山有重叠望之如鼓吹樓葬之出連州二千石)
松心蓋圓(見步陸逞碑)茫茫丘壠代代英賢
周柱國大將軍長孫儉神道碑
蓋聞放勲立而羲和昇(堯典若稽古帝堯曰放勲又帝曰咨汝羲暨和)重華登
而元愷用(見徵調曲)思皇多士既成西伯之功(詩思皇多士周世家西伯)
(曰文王)俊德克明乃定南巢之伐(見羽調曲)是知惟賢非后弗
食惟后非賢弗又若夫君臣一德啟心沃心見之昌寧
文公矣(隋書梁州同昌郡怗夷縣注西魏置又置昌寧郡)公諱儉初名慶明恒
州高陸人也(魏地形志恒州領郡八代善無梁城繁畤高柳北靈丘内附靈丘雍州領高陸郡)
北岳天孫之星(博物志泰山天帝孫也主召人魂)燕河帝子之國(帝王世紀)
(黃帝邑於涿鹿之阿)故多竒節(漢江充傳帝曰燕趙固多竒士)甚茂華風(後漢循吏傳任)
(延為九真太守錫光為交阯太守嶺南華風始於二守)高闕圖南二王齊軫(漢衞青傳)
(青度西河至高闕莊子北負青天而莫之夭閼者而後乃今將圖南詳大祫歌)長城拔本十族
分源(本傳其先魏之支族姓拓拔氏孝文遷洛改為長孫漢匈奴傳秦有隴西北地上郡築長城詳枯樹)
(賦崇傳)高祖太尉北平王光輔五君(左傳楚屈建問范會之德於趙武建以語)
(康王康王曰宜夫子之光輔五君以為諸侯主)允釐百揆(見羽調曲)恒衞既從淮沂
其乂(語見禹貢本傳五世祖嵩道武除嵩冀州刺史晉劉裕伐姚泓明元假嵩節督山東諸軍事太武臨)
(朝監國嵩為左輔太武即位進爵北平王尋遷太尉薨年八千諡曰宣)祖豹(北史本傳作酌)龍驤
將軍(北史本傳不載)恒州刺史常山刺舉非無取代之符(趙世家簡)
(子告諸子曰吾藏寳符於常山上先得者賞母卹曰從常山上臨代代可取也簡子賢之詳贈淮南公)龍
驤總戎或似平吳之號(晉羊祜傳吳童謠云阿童復阿童銜刀遊渡江不畏岸上虎但)
(畏水中龍祐知王濬可任又小字阿童因表加濬龍驤將軍以伐吴)父䤋年止弱冠(見崇傳)
榮終解印(北史本傳父䤋員外散騎侍郎早卒謝靈運詩解龜在景平注解龜解去所佩龜印也)
公以五常蘊智六氣資德乘天則策馬秉靈(天官書漢中四星曰)
(天駟旁一星曰王良王良策馬車騎滿野)降神則牽狼應象(見從駕)直心於物
水火恬然(列子范氏之黨指河曲之淫隈曰彼中有寳珠泳可得也商丘開從而泳之既出果得珠)
(俄而范氏之藏大火商丘開入火往還埃不漫身不焦范氏之黨以為有道商丘開曰吾無道心一而已物無)
(忤者如斯而已)無負於天雷霆不懼(京房易傳五星占云雷電殺人何雷天拒難折衝之)
(臣也君承用節度即雷以節暴人威福則雷電殺人)富貴自取豈資唐舉之言(見蔡)
(澤贊)聲名有聞無勞李膺之誡(後漢李膺傳荀爽恐膺名高致禍欲令屈節以全亂)
(世為書貽之)年十八解褐員外散騎侍郎尋授輕車將軍羽
林監太祖文皇帝駕馭天綱苞羅英傑(見徵調曲)選公才德
光佐中書諸葛亮之西歸玉壘成三分之業(左思蜀都賦包玉壘)
(而為宇華陽國志綿虒道有玉壘山諸葛亮出師表今天下三分)管夷吾之入仕葵丘
有一匡之功(左傳鮑叔牙曰管夷吾仕於高徯使相可也後漢郡國志陳留郡有葵丘聚齊桓公)
(會此本傳太祖臨夏州以儉為錄事深器敬之賀拔岳被害太祖赴平涼凡有經綸謀策儉皆參預)天水
黠羌(漢地理志天水郡武帝元鼎三年置後漢馬援傳援曰黠羌欲旅距)漁陽羣盜(後漢郡國)
(志幽州有漁陽郡)乃遷秦州長史防城大都督封信都縣開國
伯(本傳從平侯莫陳悦留儉為秦州長史隋書冀州信都郡長樂縣注舊曰信都帶長樂郡通考開國縣伯)
(後魏正四品後周正六年)三年滑(疑作渭)州蟻聚(魏地形志渭州領郡三隴西南安陽廣寧)
(吴志周魴傳錢塘大帥彭式等蟻聚為寇)保鄣沉命(國語趙簡子使尹鐸為晉陽請曰繭絲乎為保)
(鄣乎漢酷吏傳武帝時作沉命法盜起不發覺發覺而捕不滿品者二千石以下至小吏主者皆死)靡旗
亂轍(見哀江南賦)乘冰渡河(後漢臧弘傳黃巾羣起青州刺史焦和恐賊乘冰渡河多作陷)
(冰丸以投於河衆遂潰散)丞相大行臺(太祖文帝也詳步陸逞碑)授假節撫軍行
滑(疑作渭)州刺史(通考晉制都督諸軍為上監將軍次之督諸軍為下使持節為上持節次之假)
(節為下使持節得殺二千石以下持節殺無官位人若軍事得與使持節同假節惟軍事得殺犯軍令者撫軍)
(魏武帝置司馬宣王為之北史本傳渭州刺史可朱渾元奔東魏後河渭間人情離阻刺史李弼令儉權鎮渭)
(州儉將十餘騎冒難赴之復隨機安撫羌夷悦服)大統元年授持節西夏州刺
史(魏地形志西夏州寄治并州界領郡二太安神武)加散騎常侍郅支抱馬如
聞耿秉之戰(見徵調曲)單于願識似畏王商之威(漢王商傳商有威重)
(身體鴻大容貌甚過絶人單于來朝引見白虎殿仰視商貌畏之却退北史本傳轉夏州刺史甚得人和)五
年遷使持節鎮東將軍都督東北三夏諸軍事西夏州
刺史(本傳時西夏州仍未内屬而東魏遣許和為刺史儉以信義招之和乃舉州歸附即以儉為西夏州)
(刺史總統三夏州隋書雍州朔方郡注後魏置夏州後周置總管府後魏置東夏州西魏改為延州置總管府)
增邑千戸改伯為公(本傳不載)既而江漢遼遠車書寂寞蜀
主的顱未出檀溪之水(見擬咏懷)秦王飛雉猶向南陽之城
(見進赤雀表)六年以公為使持節都督三荆二襄南雍平信
江隨郢淅十二州諸軍事(隋書地理志豫州襄城郡注東魏置北荆州後周復曰和)
(州淮安郡注後魏置東荆州西魏改為淮州荆州舂陵郡注後魏置南荆州西魏改曰昌州隋書荆州襄陽郡)
(注江左並僑置雍州西魏改曰襄州置總管府舂陵郡湖陽縣注後魏置西淮安郡及南襄州後郡廢州改為)
(南平州西魏改曰昇州後又改曰湖州舂陵郡蔡陽縣注梁置蔡陽郡後魏置南雍州西魏改曰蔡州南郡當)
(陽縣注後周置平周領漳州安遠二郡屬梁蕃九江郡注舊置江州漢東郡注西魏置并州後改曰隋州江夏)
(郡注舊置郢州豫州淅陽郡注西魏置淅州)荆州刺史東南道行臺僕射(通考)
(行臺自魏晉有之及後魏謂之尚書大行臺別置官屬其官置令僕射其尚書丞郎皆隨時權制)楚城
臨境實有讓田(賈誼新書梁大夫宋就為邊縣令與楚鄰界兩亭皆種瓜楚亭瓜惡就令人竊)
(為楚亭灌瓜楚王悦梁之陰讓也謝以重幣)吳人對營無妨贈藥(晉羊祜傳祜為都督)
(荆州諸軍事祜與陸抗相對使命交通抗常病祜餽之藥抗服之無疑心曰羊祜豈酖人者本傳時荆襄初附)
(太祖表儉功績尤美宜委東南之任)部内屬城為人所訟公遂集文武肉
袒自罰兄弟不讓延夀責躬(漢韓延夀傳延夀入守左馮翊行縣至高陵民有昆)
(弟相與訟田自言延夀移病不聽事人卧傳舍閉閣思過)吏民有過翁歸引咎(漢尹翁歸)
(傳翁歸為東海太守郡中吏民賢不肖及奸邪罪名盡知之其有所取也以一警百吏民皆服恐懼改行自新)
(本傳所部鄭縣令泉璨為民所訟推治獲實儉遂於廳事前肉袒自罰捨璨不問)天子異之璽
書勞問贈賄加幣王人接踵(本傳魏文帝璽書勞之)大丞相書云
此之美事耳目之所未經歎尚無極故遣專使(本傳太祖又與)
(儉書嘉之)公善於撫馭長於引接山藪無棄(北堂書鈔王逸臨豫州教云舉)
(遺逸於山藪)苞苴不行(荀卿大略湯旱而禱曰苞苴行與)示人赤心(後漢光武紀蕭)
(王輕騎入其營渠師曰王推赤心置人腹中安得不投死乎)與人顔色(白帖法雄為青州守每行)
(縣錄囚徒察顔色多得情偽)盜不敢發(見徵調曲)民不忍欺(見崇傳)至是將
校耆老於州城之南起清德之樓(水經注拓縣故城東地魏志淮陽之屬縣)
(也城内有拓令謝君清德頌石碎字紊惟此文見碑)勒賢臣之頌(漢王褒傳詔褒為聖主得賢臣)
(頌)杜鎮南之作牧當世樹碑(見司馬裔碑)竇車騎之臨戎生
年刻石(見出自薊北門)方之今日彼獨何人(本傳吏民表請為儉構清德樓樹碑)
(刻頌朝議許焉)於時戸口日增荒萊畢墾華實紛敷黔黎茂豫
(本傳儉務廣耕桑兼習武事故得邊境無虞民安其業)但恐衮職有闕待公而補
(詩衮職有闕惟仲山甫補之)鼎飪未和須公而正(周易鼎君子以正位凝命)是以
漢陰民望(左傳崔子曰民之望也)荆南杞梓(見竹杖賦)並皆上書詣闕
連名乞留河内之借寇恂更慙謁帝(見步陸逞碑)交州之請
士燮還著上表(苗恭交廣記元鼎中置交阯刺史建安二年張津為刺史交阯太守士燮表言)
(伏見十二州皆稱曰州而交獨為交阯刺史何天恩不平乎詔報聽許拜津交州牧與中州方伯齊同自津始)
(周書本傳吏人以儉秩滿恐有代至詣闕乞留儉朝廷嘉而許之在州遂歷七載)九年授車騎
大將軍儀同三司(本傳不載)十二年除大行臺尚書仍為大
丞相司馬(通考丞相長史漢文帝二年置魏咸熙中司馬昭為相國相國府置中衞驍騎二將軍左)
(右長史司馬從事中郎主簿舍人參軍等凡四十二人)以公識度嚴明志節清儉
遂改公名儉字慶明非關書月(禮記名子不以日月)詎待看碑(魏志)
(鄧艾字士載年十二隨母至潁川讀故長陳實碑文言為世範行為士則遂自名範字士則後宗族有與同者)
(故改焉)幸得千畆不同(左傳晉穆侯之夫人姜氏以條之役生太子命之曰仇其弟以千畆)
(之戰生命之曰成師)二山無廢(左傳注獻公名具武公名敖故廢具敖山也本傳太祖謂儉曰名實)
(埋須相稱尚書既志安貧素可改名儉以彰雅操)十三年加開府(本傳不載)餘官如
故十四年除尚書右僕射(通考後魏二僕射左居上右居下)加侍中進
驃騎大將軍居上星執法(天官書衡太微三光之庭西將東相南四星執法)在
文昌之位(見齊王憲碑)以公才望兼而有之十五年更除東
南道行臺僕射都督十五州諸軍事行荆州事十六年
大丞相總十六軍尅清河洛(周太祖紀齊文宣廢其主元善見而自立太祖率諸)
(軍東伐)公又中分麾下(後漢鄧禹傳光武拜禹為前將軍持節中分麾下精兵二萬人遣西)
(入關令自選偏裨以下可與俱者)參謀幃幄(見擬咏懷)高選霸僚公為長史
其年加都督南道三十六州諸軍事餘官如故南陽文
學更遇王基(後漢崔瑗傳所著南陽文學官志稱於後世秩臣曰魏志王基為荆州刺史兼脩)
(學校南方稱之)章華衮衣還迎郭賀(見崇傳)昔日伐蜀之謀張儀
與秦昭計合平吴之利羊祜與晉武意同太祖始定成
都(見齊王憲碑)即有江陵之志公密獻其策懸符深旨糧道
久積梯衝立備(本傳梁元帝嗣位於江陵外敦鄰睦内懹異計儉密啟太祖陳攻取之謀於是)
(徵儉入朝問其經略令儉選州密為之備)一戰而舉鄢郢再戰而燒夷陵(秦白)
(起傳後七年白起攻楚拔鄢鄧五城其明年復攻楚拔郢燒夷陵)遂得席卷三荆此又
公之勲也詔賞奴婢三百口太祖與公書云由公立計
果如所謀令我作鎮江陵以安蜀地後魏二年改武川
昌寧郡開國公歷陽居民非惟景丹之封(後漢書景丹馮翊櫟陽人)
(建武中討櫟陽侯帝謂丹曰富貴不歸故鄉如衣繡夜行故以封卿)曲逆戸口豈但陳平
之國(漢書陳平陽武戸牖鄉人用其計策滅楚封平以戶牖鄉帝過曲逆御史對曰今見五千餘戸於是)
(更封平曲逆侯)其年授大將軍太和之中曹真於府内受冊(魏志)
(文帝寢疾曹真等受遺詔輔政明帝即位真進封邵陵侯遣大將軍)元封之末衞青於軍
中即拜(見司馬裔碑)公之此比綽有餘榮詔曰吴人未復須
助謀謨今使梁王兵馬受公節度(周太祖紀魏恭帝廓二年立蕭詧為梁主)
(居江陵為魏附庸)三年加都督東南道五十二州諸軍事增邑
萬戶維周革命光宅欽明(見羽調曲)作貳天官允諧邦治(周禮)
(太官太宰之職掌建邦之六典以佐王治邦國)元年授小冢宰保定二年治蒲
州刺史檢校六防諸軍事四年治襄州仍授柱國大將
軍(周盧辨傳建德四年增置)餘官如故秩登四岳(見步陸逞碑)階平六府
(尚書大禹謨六府三事允治)豈不功重昭陽(烱曰楚世家陳軫見昭陽曰願聞楚國之法破)
(軍殺將者何以貴之昭陽曰其官為上柱國封上爵執珪)名高蔡賜(漢陳勝傳以上蔡人房君蔡賜)
(為上柱國)控禦五十州風行數千里拔園葵而去織婦(漢董仲舒)
(傳公儀子相魯至其家見織帛怒而出其妻食於舍而茹葵慍而拔其葵曰吾已食祿又奪園夫紅女利乎)
無三惑而絶四知(後漢書楊震子秉常曰吾有三不惑酒色財也詳步陸逞碑)一室
之中未免虛白(莊子虛室生白注人能虛心遊世則純白備於内)日膳之資三
杯而已(漢朱博傳博為御史大夫為人廉儉案上不過三杯)詔賜繒綵一千段粟
麥二千斛(本傳朝議以儉操行清白勲績降重乃下詔褒美之兼賜繒綵粟麥以彰其美)天和
元年陜州刺史都督八州二十防諸軍事解荆州總管
(周明帝紀武成元年初改都督諸州軍事為總管)餘悉如故路出王官城臨河
曲(左傳注王官河曲俱晉地)戍清陜右高視棠陰(見五張寺碑)部領宴煩
晦明為疾(左傳醫和曰晦淫惑疾明淫心疾)天和四年謝病故京薨於
私第春秋七十有八(本傳以疾還京為夏州總管薨)鑾蹕降臨(見馬射賦)軒
懸輟樂(周禮大臣死令弛縣)九旒龍旆之錫(後漢宗室傳東平王蒼葬策曰今詔有司)
(加贈鸞輅乘馬龍旂九旒虎賁百人奉送王行)三河騎士之送(漢霍光傳光薨發財官輕車北)
(軍五校上軍陳至茂陵以送其葬發三河卒穿復土起冢祠堂)詔贈太保涼夏靈銀長
河鄯甘瓜十州諸軍事涼州刺史(隋書雍州武威郡注舊置涼州後周置總)
(管府靈武郡注後魏置靈州後周置總管府雕陰郡儒林縣注後周置銀州朔方郡長澤縣注西魏置闡熙郡)
(又有後魏大安郡及置長州西平郡注舊置鄯州張掖郡注西魏置西涼州尋改曰甘州燉煌郡注舊置瓜州)
諡曰文公狀貌丘墟(孔子世家顔氏禱於尼丘而生孔子生而首上圩下因名曰丘云)
風神磊落(世說王武子孫子荆各言其土地人物之美孫曰其人磊落而英多王太尉答牛子曰誠)
(不如卿落落穆穆)玉山秀立喬松直上(晉嵇康傳山濤曰叔夜之為人也巖巖若孤松)
(獨立其醉也悵然若玉山之將頽)烟霞之涯際莫尋江海之波瀾不測
(北史本傳儉方正有操行神彩嚴肅雖在私室終日儼然性不妄交非其同志雖貴遊造門亦不與之相見)
少遭荼苦(詩誰謂荼苦)在山服終攀柏樹枯(見步陸逞碑)侵松獸
死(晉許孜傳孜植松於親墓側有鹿犯其松栽歎曰鹿獨不念我乎忽有猛獸殺鹿置犯松下)盡忠
事國竭力從政其門如市其心如水(漢鄭崇傳崇曰臣門如市臣心如水)
竒策密謀百僚仰止忠貞亮坐明王敬焉(北史本傳常與羣公侍坐)
(周文謂左右曰此人閒雅孤每與語常肅然畏敬恐有所失)至如風后陰陽之占力
牧星辰之度(漢藝文志陰陽家有風后十三篇力收十五篇)魏公子之兵書(信陵)
(君傳諸侯之客進兵法公子皆名之號魏公子兵法)李將軍之射法(漢書李廣爰臂善射藝文)
(志有李將軍射法三篇)莫不成誦在心取為時用居常服玩或以
布被松牀(未詳會稽典錄陳修遷豫章太守十日一炊不然官薪布被覆身)盤桓之間
不過桑杯石鼎(謝承後漢書高弘為瑯琊相妻子不歷官舍桑杯承漿)遺令山陵
一無所用公私贈禭並不得受止依太祖陵側無忘事
君墩等兄弟並至性善居喪號慕墳埏奉遵遺訓是以
衞青之塜仍陪漢武之陵(見崇傳)管仲之墳即接齊桓之
墓(括地志桓公塚在臨淄縣牛山上管仲塚在牛山之阿北史本傳臨終遺令諸子並奉行之又遺啟世宗)
(請葬於太祖陵側并以官所賜之宅還官次子隆位司金中大夫隆弟平最知名周文帝紀帝葬成陵廟曰太)
(祖)天和三年天子以四海未寧三方鼎跱(見為閻將軍表)有懷
將帥之志言念封疆之臣(見變宫調)既畫雲臺(見請襲封表)乃題
麟閣(漢書宣帝思股肱之美圖畫霍光等十一人於麒麟閣)更贈公為鄶國公(詩疏)
(釋文鄶本又作鄶國名也在禹貢豫州外方之北滎波之南)邑五千戸追崇列辟事
極神魂再改銘旌(見步陸逞碑)恩隆封墓(尚書武城封比干之墓)公在
民留愛(見步陸逞碑)身後見思(後漢何武傳武居官無赫赫之名去後常見思)吉日
辰良(屈原九歌吉日兮辰良)郊祠野祭(襄陽記諸葛亮初亡百姓巷祭戎夷野祠)儀同
趙超等六百九十七人表求立廟陳請象魏(見上司憲府)有
詔許焉桂棟杏梁(見義谷銘及夢入堂内)綠(疑作赤)墀青𤨏(見小園賦)按
歌會舞鳳蓋霓裳(屈原九歌孔蓋兮翠旍又青雲衣兮白霓裳舉長矢兮射天狼)南浦
送而行雲東風飄而零雨(屈原九歌送美人兮南浦又東風飄兮神靈雨)是知
漢陽郡前非徒武侯之廟(見齊王憲碑)臨菑城下豈獨欒公
之社(漢書文帝時欒布為燕相至將軍以功封俞侯燕齊之間皆為立社號欒公社)嗚呼哀哉
乃為銘曰
道鍾屯剝世屬雲雷地軸左轉天關北開容車周室(見哀)
(江南賦)繫馬秦臺(見園庭)乃齊七政(見哀江南賦)爰答三才(見宫調曲)
烈祖燮諧九龔梁棟取才逢獵(太公六韜文王卜田於渭陽將大得非熊非羆)
(天遺汝師王齋三日見吕尚於渭陽)求賢入夢(見武丁贊)匡贊官雲謀猷紀鳳
(見馬射賦)律定公族(見崇傳)珪分職貢(見滕王序)乃惟嗣德實秉英
靈(見竹杖賦)身圖斗宿(帝王世紀禹胸有玉斗)面繞樞星(見祀圓丘)青衿敬
業童子離經(見謝趙王啟五張寺碑)信陵虛左(信陵君傳公子從車騎虛左自迎夷)
(門侯生)干木分庭(漢貨殖傳子貢聘享諸侯所至國君無不分庭與之亢禮詳擬連珠)忠孝
純深(見哀江南賦)樞機周密溫樹無名(見步陸逞碑)曹參勿失(見連)
(珠北史本傳儉嘗詣闕奏事時大雪雪中待報自旦達暮竟無惰容其謹慤如此)溫席扇枕(東觀)
(漢記黃香事□暑則扇牀枕寒以身溫席)承顔悦膝凍浦魚驚(見傷王司徒)寒林
笋出(見齊王憲碑)肅肅風政沉沉器局直似貞筠(禮記禮器如竹箭之)
(有筠也如松柏之有心也故貫四時而不改柯易葉)溫如瑞玉(詩温其如玉)清不置水
(見崇傳)明非舉燭(見對燭賦)馬願如羊金須似粟(見步陸逞碑)上將
克昇元戎即序夏陽三捷(左傳晉里克荀息會虞師伐虢滅夏陽詩一月三捷)夷
陵一舉憑軾下齊(漢酈食其傳食其憑軾下齊七十餘城)江陵入楚(楚世家吴)
(乘勝逐之三戰及郢庚辰吴入郢杜預曰國都於郢今南郡江陵縣北紀南城是也)鼎反歷室鍾
歸大吕(見贈淮南公)六卿咸事天官是司(見步陸逞碑)二南作伯
棠陰實治(見五張寺碑)清風有頌(詩吉甫作頌穆如清風)綠竹聞詩(詩瞻)
(彼淇澳菉竹猗猗)贈行之典超然帝師昔侍蘭苑今陪杏林(見步)
(虛詞)死生契闊(語見詩)無違一心風雲積慘(謝惠連雪賦寒風積愁雲繁)
山陣連陰陵田野寂松徑寒深夏嬰之隴橋玄之墓馬
見千年車迴三步(後漢橋玄傳魏武帝操經過玄墓祭玄文云又承從容約誓之言徂役之)
(後路有經由不以斗酒隻雞過相沃酬車過三步腹痛勿怨北望貴土乃心陵墓公其享之詳傷心賦)左
無長樂前非武庫(見思舊銘)直望高碑增悲行路
周柱國大將軍紇干弘神道碑
公諱弘字廣略原州長城縣人也(本傳弘高平人也賜姓紇干氏隋書雍州)
(平涼郡注舊置原州後周置總管府又百泉縣注後魏置長城郡及黃石縣西魏改黃石為長城)本姓
田氏虞賓在位基於揖讓之風(見步陸逞碑)鳳凰于飛紹於
親(疑作尊)賢之國(吕氏春秋太公望對於齊周公旦封於魯二君相謂曰何以治國太公望曰尊)
(賢上功周公旦曰親親上恩詳哀江南賦)論其繼世之功則狄城有廟(漢書田儋)
(狄人也故齊王田氏族儋從弟榮榮弟横皆豪傑自立為王)序其移家之治則長陵
有碑况復高廟上書小車而對漢主(漢車千秋傳千秋本姓田氏其先齊)
(諸田徙長陵千秋為高寢郎上急變訟太子冤曰臣常夢見一白頭翁教臣言數月為丞相千秋年老朝見得)
(乘小車入宫殿中故號車丞相)聊城祭鳥長岳(藝文作兵)而驅燕將(二事合用未詳)
(戰國策游騰謂楚王曰故使長兵在前強弩在後史記魯仲連傳燕將保守聊城齊田單攻聊城歲餘不下魯)
(連乃為書約之矢以射城中遺燕將燕將見魯連書乃自殺田單傳單守即墨令城中食必祭先祖於庭飛鳥)
(悉翔舞下食燕人怪之詳哀江南賦)公以胎教之月歲德在寅(列女傳文王生而明)
(聖君子謂太任能胎教屈原離騷惟庚寅吾以降)載誕之辰星精出昴(春秋佐助期蕭)
(何昴星精)是以月中生樹童子知言(世說徐孺子年九歲常月下戲人謂月中無物)
(當極明孺子曰譬人眼有童子無之何必不暗詳象戲賦)水上浮瓜青衿不戱(蕭廣濟孝)
(子傳殷惲生而謹愿七歲喪父哀號毁悴不為戲弄得瓜果可啖之物懷持進母未嘗先食烱曰滕曇恭南)
(昌人也年五歲母楊氏患熱思食寒爪土俗所不産曇恭歷訪不能得桑門曰吾有兩瓜分一相送爾以遺)
(母舉室驚異)而受書黃石意在王者之師(見張良讚)揮劍白猿心
存霸國之用(吴越春秋越女將見王道逢老人自稱袁公曰聞子善為劒願一觀之因拔竹林女)
(即捷其末公操其本女因舉杖擊之袁公飛上樹變為白猿本傳弘少慷慨志立功名敢勇有謀略)魏永
安中任子都督翻原州城受隴西王節度(本傳魏永安中陷於万俟)
(醜奴尒朱天光入關弘自原州歸順授都督北史天光榮從祖兄子也莊帝進天光爵為廣宗王元曄又以為)
(隴西王按子都督後魏官也見周書李賢等傳)於時洛邑亂離當塗危偪(見齊王憲)
(碑)禮樂征伐不出於天子舉賢誅暴實在於強臣(謂高歡也)
太祖文皇帝始創霸功初勤王室秣馬蒐乘誓衆太原
(魏地形志并州領太原郡詳宗廟歌)公仗劒轅門麤謀當世(世說桓玄自道其父名既)
(而曰英雄正自麤疎詳步陸逞碑)隨何遠去實釋漢帝之憂(漢高帝紀漢王使謁)
(者隨何往說九江王布曰使布畔楚項王必留擊之吾取天下必矣)許攸夜來即定曹王
之業(魏志許攸家犯法審配收繫之攸怒遂奔操操撫掌笑曰子卿遠來吾事濟矣本傳太祖初統衆弘)
(求謁見乃論世事深被引納)永熙中奉迎魏武帝入關(見宗廟歌)封鶉陰
縣開國子(魏地形志涇州平涼郡領鶉陰縣)邑五百戶太祖以自著鐵
甲賜公云天下若定還將此甲示寡人白水良劒罷朝
而賜陳寵(白水未詳後漢韓稜傳肅宗常賜諸尚書劒自手署其名曰韓稜楚龍淵郅夀蜀漢文陳)
(寵濟南椎成)青驪善馬迴軍而賜李忠(見謝趙王啟)並經輿服(後漢)
(書有輿服志)足為連類大統三年轉帥都督(北史周武帝紀天和五年四月)
(省帥都督官建德二年正月復置帥都督官)進爵為公十四年授使持節都
督原州諸軍事原州刺史仙人重返更入桂陽之城(庾仲)
(雍湘中記桂陽郴縣有馬嶺山蘇躭所棲遊處因而得仙後有見躭乘白馬還此山中世因名為馬嶺)龍
種復歸還尋白沙之路(襄陽記龐德公子奐字世文晉太康中為牂牁太守去官歸鄉)
(居白沙里鄉人宗敬之相語曰吾家池中龍種來里中化其德讓少壯皆代老者擔)公此衣錦鄉
里榮之(見司馬裔碑)侍從太祖戰河橋復弘農解華山圍平
沙苑陳每有元勲常蒙别賞(周太祖紀魏孝武帝永熙三年齊神武襲潼關侵華)
(陰留其將薛瑾守關而退太祖進軍討瑾虜其卒七千還長安魏文帝大統三年八月丁丑帝率李弼等十二)
(將東伐戊子至弘農攻之城潰擒東魏陜州刺史虜其戰士八千守將高干走渡河命賀拔勝追擒之並送長)
(安於是宜陽諸郡皆歸附先是河南皆降齊神武懼率衆下蒲坂遂渡河逼華州刺史王羆嚴守十月壬辰帝)
(至沙苑距齊神武軍六十餘里李弼曰此東十里有渭曲可先據以待之遂進至渭背水東西為陳合戰大破)
(之齊神武夜遁四年東魏遣侯景庫狄干高敖曹等圍獨孤信於洛陽太祖率兵救信景等夜解圍去帝追至)
(河上景等北據河橋南屬邙山為陣與諸軍合戰大捷斬其將高昂李猛宋顯等虜其甲士一萬五千人赴河)
(死者萬數隋書馮翊郡注郡有沙苑)太祖在同州文武並集號令云人人
如紇干弘盡心天下豈不早定即授車騎大將軍儀同
三司魏前元年轉驃騎大將軍開府祁連猶遠(見入武川)即
受冠軍之侯(見司馬裔碑)沙幕未開先置長平之府(漢蘇武傳李陵)
(歌曰徑萬里兮度沙幕詳遇獵)梁信州刺史蕭韶寧州刺史譙淹等猶
處永安(魏地形志南郢州領永安郡)稱兵漁陽(見長孫儉碑)公受命中軍
迅流下瀨(漢武帝紀故歸義粤侯嚴為戈船將軍出零陵甲為下瀨將軍下蒼梧)遂得朝
發白帝暮宿江陵(見司馬裔碑)猿嘯不驚(見和趙王)雞鳴即定(樹敏)
(曰吴越春秋帶甲三萬六千雞鳴而定陣去晉軍一里天尚未明本傳梁信州刺史蕭韶等未從朝化詔弘討)
(平之)西平反羌本有漁陽之勇(見燕歌)鳳州叛氐又習仇池之
氣(辛氏三秦記仇池山上廣百頃地平如坻其南北有山路東西絶壁萬仞上有數萬家一人守道萬夫莫)
(向山勢自然有樓櫓却敵之状東西二門盤道可七里上多洞阜泉源周異域傳宕昌羌者其界自仇池以西)
(東西千里帶水以南南北八百里部衆二萬餘落)公推鋒直上(史記秦本紀皆推鋒争死)白
刃交前萬死一决凶徒多潰身被一百餘箭傷肉破骨
者九馬被十槊露布申上朝廷壯焉(本傳討西平叛羌及鳳州叛氐等並)
(大破之海錄碎事古者文書不封而明告中外者皆曰露布自元魏以來專為捷書寫以練帛建於漆竿尚)
(玠曰北史盧愷作露布帝讀之大悦曰愷文章大進)葛屨糾糾魏有去舊之歌(詩魏)
(風糾糾葛屨鄭玄曰儉嗇而無德是其所以見侵削)零露瀼瀼周受維新之命(詩小)
(雅零露瀼瀼鄭玄曰露者天然必潤萬物喻上者恩澤不為遠國則不及也)乃進爵封雁門
郡公(隋書冀州雁門郡注舊曰廣武置雁門郡)食邑通前二千七百戸(本傳孝閔)
(帝踐阼進爵)保定元年授使持節都督岷州諸軍事岷州刺
史(隋書梁州臨洮郡臨洮縣注西魏置曰湓樂并置岷州及同和郡)隴頭流水延望秦
關(見哀江南賦)川上蛾眉猶通蜀道(見上趙王)公不發私書(吴錄王宏)
(為冀州刺史不發私書號曰王獨坐)不然官燭(謝承後漢書巴祇為揚州刺史與客坐闇中不然官)
(燭)獸則相負渡江(後漢宋均傳均遷九江郡多虎暴數為人患均退奸貪進思善去檻穽削)
(課制虎東浮渡江)蟲則相銜出境(東觀漢記馬稜為廣陵太守連歲蝗蟲稜奏罷鹽官賑貧)
(羸薄賦税蝗蟲飛入海)四年拜大將軍餘官如故衞青受詔未入
玉門之關(見司馬裔碑)竇憲當官猶在燕山之下(見出自薊北門)公
之此授差無慙德渾王叛換(漢書項氏叛換師古曰叛換猶言䟦扈也)梗我
西疆(詩誰生厲階至今為梗)巖羌首竄(通考巖州秦漢以來為諸羌之地元魏武帝時内附)
(封為巖昌王後周立巖昌國武帝置巖州故曰巖羌也)藩籬携貳公受賑於社(見宗)
(廟歌)偏師遠襲(左傳蹇叔曰勞師以襲遠非所聞也)揚旍龍涸(周異域傳天和初吐谷渾)
(龍涸王莫昌率衆降以其地為扶州詳賀婁慈碑)繫馬甘松(晉四夷傳吐谷渾據有西陵以西甘)
(松之界極乎白蘭數千里隋書梁州宕昌郡懷道縣注後周置甘松郡)二十五王靡旗亂
轍(見哀江南賦)七十六柵鶉奔雉竄(詩鶉之奔奔)既蒙用命之賞
(尚書甘誓用命賞於祖)乃奉旋師之樂(左傳臧僖伯曰入而振旅歸而飲至以數軍實本傳)
(吐谷渾寇西邊宕昌羌潜相接應詔弘討之獲其二十五王拔其七十六柵遂破平之)天和二年
被使南征帶甲百萬(蘇秦傳楚地方五千餘里帶甲百萬)舳艫千里(見宗廟歌)
江源水起(孫卿子孔子曰江始出源可以濫觴)海若乘流(見謝周明帝啟)船官之
城(漢地理志廬江郡有樓船官)登巢懸㸑(見擬咏懷)吴兵習流(見哀江南賦)長
驅戰艦風灰箭火(見擬咏懷)倏忽淩城公以白羽麾軍(見和趙王)
朱絲度水(左傳晉侯伐齊將濟河獻子以朱絲繫玉二瑴而禱沉玉而濟)七十餘日始
得解衣(本傳陳湘州刺史華皎來附弘從衞公直赴援與陳人戰不利仍以弘為江陵總管及陳將吴)
(明徹來寇弘與梁主蕭巋退保紀南令副總管高琳拒守明徹退乃還江陵)朝廷以晉尅夏
陽先通滅虢之政(見長孫儉碑)秦開武遂始問吞韓之謀(韓世)
(家釐王六年與秦武遂地二百里)是以馳傳追公以為仁夀城主(本傳以逼)
(宜陽也)齊將段孝先(名韶)斛律明月(名光)出軍定隴(北史段韶傳武平二)
(年出晉州道到定隴築威敵平寇二城而還)以為宜陽之援公背洛水而面
熊山(酈道元水經注洛水北有熊耳山雙巒競舉伏同熊耳)陣中軍而疏行首(見傷王司)
(徒)乘機一戰宜陽銜璧(見賀平鄴表本傳弘與陳公純破之遂拔宜陽等九城)增
封五百戸進柱國大將軍(見長孫儉碑)司勲之冊也(見為閻將軍表)
建德元年拜大司空二年遷少保(通考後周置六卿之外又改三師官謂之)
(三公兼置三孤以貳之注少師少傅少保也又以司徒為地官大司馬為夏官司空為冬官如姬周之制無復)
(太尉三師之號)姬朝三列少保為前(尚書少師少傅少保曰三孤貳公弘化)炎正
五官冬官為北(春秋元命苞危東六星兩兩而北曰司空主水詳為閻將軍表)頻煩寵
命是謂賢能三年授使持節都督襄郢昌豐唐蔡六州
諸軍事襄州刺史(隋書荆州舂陵郡注後魏置南荆州西魏改曰昌州漢東郡唐城縣注西)
(魏立肆州尋曰唐州後周省均欵溳歸四州入改曰唐州又豫州淅陽郡武當縣注梁置興州後周改為豐州)
江漢之間不驚雞犬(後漢書岑熙遷魏郡太守輿人歌之曰狗吠不驚足下生氂)襄
樊之下更多冠蓋(見哀江南賦)既而三湘遼遠時遭鵩入(見擬)
(連珠)五溪卑溼或見鳶飛(見司馬裔碑)舊疾增加薨於州鎮天
子畫凌烟之閣言念舊臣(未詳按洛陽宫殿簿有凌烟閣)出平陽之宫
(見哀江南賦)實思賢傅(未詳按漢蕭望之傳望之飲鴆自殺天子聞之拊手曰果然殺吾賢傅是)
(時太官方上晝食上乃却食為之涕泣)有詔贈某官禮也即以四年四月
二十五日歸葬於原州高平之鎮山(一統志秦北地郡地漢為安定郡之)
(高平縣後魏置高平鎮兼置原州)屬國玄甲輕車介士一依霍驃騎之
禮衞將軍之葬(見司馬裔長孫儉二碑)嗚呼盛哉公入仕四十五
年身經一百六戰通中陷刃疾甚曹參刮骨傅藥事同
關羽(漢蕭何傳及奏位次羣臣皆曰平陽侯參身被七十創攻城略地功最多宜第一詳哀江南賦)而
風神果勇儀表沉雄學不專經略觀書籍(項籍記籍少時學書不成)
(去學劒又不成去梁教以兵法羽大喜略知其意又不肯竟)兵無師古自得縱横(漢書)
(霍去病曰顧方略何如不至學古兵法)青烏甲乙之占(抱朴子黃帝相地理則書青烏之說)
白馬星辰之變九宫推步(見齊王憲碑)三門起伏(太乙式凡舉事皆欲)
(發三門順五將發三門者開門休門生門五將者天月文昌等)天弧射法(揚雄羽獵賦熒惑司命天)
(弧發射詳從駕)太乙營圖(漢藝文志太乙兵法一篇)並皆成誦在心若指諸
掌虜青犢之兵甚有秘計(後漢光武紀吴漢擊青犢於軹西大破降之)燒烏
巢之米本無遺策(魏志許攸曰袁氏輜重萬餘乘在故屯烏巢屯若燔其積聚袁氏自敗操)
(從之)西陵賊退屈指可知(吴志陸遜疏曰破操烏林敗備西陵擒羽荆州斯三虜者當世)
(英雄皆摧其鋒漢陳湯傳湯知烏孫瓦合因屈指計其日曰不出五日當有吉語聞)南郡兵迴插
標而待(後漢郡國志南郡屬荆州吴歷云太史慈為策所執使安集士卒諸將皆疑策曰子義青州名)
(士以信義為先終不欺策明日大請諸將立竿視影日中而慈至策大悦)常願執金鼓而問
吴王(吴越春秋范蠡鳴鼓而進兵曰王已委政於執事使者急去不時得罪)横琱戈而返
齊地(見擬連珠)有志不就忠貞死焉世子恭等孝惟純深(見哀)
(江南賦)居喪過禮(見滕王序)對其苫寢則梓樹寒生(伍子胥傳子胥告其)
(人曰必樹梓吾墓上)聞其悲泣則巢禽夜下(見步陸逞碑北史本傳子仁恭嗣仁恭字)
(長貴性寬仁有局度歷位幽州總管卒諡曰敬)嗚呼哀哉乃為銘曰
天齊水合(齊記齊地泉中或出瓦上有天齊字晏子曰吾聞江深五里海深十里此泉與天齊也)
日觀山連(見步虛詞)兵強東楚地遠西燕五卿咸正(見哀江南賦)
三王並賢(田完世家威王自稱為王以令天下子宣王宣王子湣王為燕所滅)靈龍更起
(見哀江南賦)燧象還然(左傳鍼尹固與王同舟王使執燧象以奔吴師)自天之德乃
祖乃父惟岳降神生甫及申(語見詩)北門梁棟(左傳杞子自鄭使告)
(於秦曰鄭人使我掌其北門之管若潜師以來國可得也)西州雲雨勇讋燕城(見哀江南)
(賦)名題漢柱(見竹杖賦)公始青衿(詩䟽青衿青領也學士所服)風神世載
猛獸不驚(見步陸逞碑)家禽能對(樹屏曰郭子云楊氏子年九歲孔君平指楊梅示兒)
(曰此是君家菓也兒答曰未聞孔雀是夫子家禽)劍學千門(未詳按莊子臣之劍十步一人千里)
(不留行)書觀六代有竭忠貞無違敬愛(見步陸逞碑)乃數軍實
乃握兵謀澆沙成壘聚石成圖(見哀江南賦)風雲順逆(握竒經八)
(陣天地風雲為四正飛龍翼虎鳥翔龍蟠為四竒)營陣孤虛(漢藝文志海中五星順逆二十八卷)
(風后孤虛三十卷後漢書趙彦少有術朝廷令宗資討泰山殘賊彦為資陳孤虛之法以賊屯在莒莒五陽之)
(地宜發五陽郡兵從孤擊虛一戰破之)靈雨鉦鳴(詩靈雨既零又鉦人伐鼓注鉦鐃也鐲也)爟
火飛狐(見齊王憲碑陪駕)淮陰受策(見為閻將軍表)車騎登壇(見出自薊北門)
公為上將有此同官下江燒楚(見哀江南賦)上地吞韓(史記王翦)
(將上地注上都上縣今綏州是)推功玉案(楚漢春秋淮陰侯曰漢王賜臣玉案之食)定策珠
盤(見步陸逞碑)天有三階(見馬射賦)公承其命國有六卿(見步陸逞碑)
公從其政台曜偕輝(見司馬裔碑)槐庭重映(見竹杖賦)匡贊七德
(見齊王憲碑)謨謀八柄(見步陸逞碑)腹滿精神(晉書溫嶠曰錢世儀精神滿腹)心
開明鏡(世說何點嘗目陸慧曉心如明鏡遇形觸物無不朗然)伏波受脤(漢南粤王傳衞)
(尉路博德為伏波將軍出桂陽下湟水詳宗廟歌)樓船推轂(見和趙王酬薛文學)東道未
從(左傳燭之武曰若舍鄭以為東道主)南征不復(左傳管仲曰昭王南征而不復寡人是問)飲
丹有井(抱朴子臨沅有廖氏家世夀疑其井水殊赤試掘井得丹砂數十斛)澆泉無菊(見謝)
(滕王啟)功在柳林(未詳按魏志太祖北征烏丸令田疇將其衆為鄉導追奔逐北至柳城)身
存樠木(見哀江南賦)移茵返葬(說文茵車重席也)提柩山行(曲禮在牀曰尸)
(在棺曰柩)芻靈隴水(禮記檀弓塗車芻靈自古有之鄭玄曰束茅為人馬謂之芻靈)哀挽長
城(見擬咏懷)山如北邙(張協登北邙山賦墳隴隈叠碁布星羅)地似東平(見崇傳)
松門石起(王羲之遊四郡記永寧縣界海中有松門西峯及嶼上皆生松故名松門華陽國志蜀有)
(五丁力士每王薨輒立大石為墓志今石笋是)碑字金生(王隠晉書永嘉初陳國項縣賈逵石碑之)
(中生金人鑿取賣賣已復生此江東之瑞)眇眇山河(見賜酒)煢煢胤子(見步陸逞碑)
泣血徒步奔波千里(見司馬裔碑)孝水先枯(潘岳西征賦注孝水在河南郡)
悲雲即起(謝靈運詩風悲黃雲起)世數存殁哀榮終始
庾開府集箋註卷八
