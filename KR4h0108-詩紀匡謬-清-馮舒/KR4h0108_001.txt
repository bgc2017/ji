詩紀匡謬
常熟馮舒撰
凡例云一上古迄秦以箴銘誦誄備載
原夫書契既興英賢代作文章流别其來久矣若箴銘
誦誄可以備載則賦亦詩家六義之一何以區分若云
有韻之語可以廣收則國策管韓之屬何往非韻素問
一書通篇有韻易之文言本自聖製書之敷言出于孔
壁亦自諧聲不專辭達可得混為詩耶作俑於茲濫觴
無極焦氏易林居然入詩矣豈不可歎
一漢以後詩人先帝王次諸家以世次為序
先帝王而後諸家以世次為序似矣然有必不安者子
桓與吳質書云徐陳應劉一時俱逝是知數子盡卒於
建安之年蓺文之序仲宣每云漢王粲此可證也然七
子宗主陳思列陳思於徐陳輩之後理所不可然置徐
陳輩於陳思之後可得謂之世次如此乎蓺文之序人
也每要其終而言之故江令亦曰隋江總然唐人已目
之為梁江總矣必以其達於陳而係之陳也可乎
一名家成集者各分五言四言六言雜言
一人所作咸備諸體一題所賦或别體裁未有可以篇
之長短韻之多少為次者古人之集亡來已久陳思蔡
邕二陸隂何俱係後人編集四言五言亦並間出足知
宋文鑑以前無分體之事矣玄暉文通二集是原本然
玄暉首撰樂府三言五言間列文通稍如後世體例但
五言之外本無别體可以異同今一人之作必以四言
先於五言一題所賦又以三韻先於四韻即如蕭子顯
春别一詩簡文元帝各有和章首末各三韻四句惟次
章六句三韻今以六句之故各移第二章為末章是猶
歌南曲者以尾聲止於三句而移之引子之前也何俟
知音始為拊掌
一詩數見而句字不同者參校其義稍長者為正
文
古人著書各出己意試以班范二書校東觀袁荀二紀
其一切詔令無不各出已裁即如所載之詩亦從刪改
理宜以一書為主而互注異同若擇其義之長者為正
則每書各取數字令人何所適從即如瓠子一歌史作
皓皓旰旰漢作浩浩洋洋史作為我謂河伯漢作皇謂
河公今史漢各擇一句豈浩浩洋洋漢長于史皇謂河
公班遜於遷耶此俱由晁補之楚辭後語刪改所誤
一樂府起于漢又其辭多古雅故系之漢
按宋書樂志相和已下諸篇其無人名者皆曰古辭樂
府詩集靈芝等篇亦然鍾氏詩品曰古詩其體源出于
國風去者日已疎四十五首疑是建安中陳思王所製
則作者姓名既無的定漢魏之界頗亦難分古之云者
時世不定之辭也昭明所選一十九章或云枚乘或云
傅毅概曰古詩原其體分意亦如此詩既如此樂府可
知槩歸之漢所謂無稽之言君子弗聽矣爰及横吹之
題梁清商之題晉郭氏亦但原其始耳或稱古辭或稱
晉宋齊詞何嘗有一定時代而妄作耶
大風歌鴻鵠歌
按文選云漢高帝歌一首漢藝文志云高帝歌詩二篇
則此二篇但當云高帝歌二首不得增大風鴻鵠之名
也初學記云漢歌曲有大風文中子云大風安不忘危
並是以章首二字為義如論語之學而為政詩之關雎
葛覃耳又按漢書名大風為三侯之章又曰作風起之
詩琴操又名大風起其曰大風歌者藝文類聚始也樂
府詩集因吾為若楚歌之文名鴻鵠篇為楚歌其曰鴻
鵠歌者楚辭後語始也此等雖無傷大義然今人習而
不察遂謂古實有此題臨文引用亦所不安即如宋人
竊憤錄一書記徽欽北狩事容齋極辨其妄萬歷末年
郡中人從嚴氏鈔本鬻之本無撰人余邑有吳君平者
妄增辛棄疾三字於卷首余謂之曰此從何來君平曰
世人不知書若無姓氏便爾見忽故借重稼軒此僅可
欺不知者如公自不必怪也近有一友作心史序首句
便云余嘗讀辛稼軒竊憤錄不覺失笑故作文者苟不
原所始趁筆便用大風鴻鵠等題當與辛稼軒之紕繆
同類而共笑之矣
將安所施
將字注云一作尚今按史記漢書並是尚字將字所出
乃是楚辭後語耳
蒲稍天馬歌
按漢書曰太初四年獲汗血馬作西極天馬歌史記曰
馬名蒲稍則此歌當題西極天馬歌不得曰蒲稍也又
按漢書但云作歌明是刪郊祀之文不得直隸武帝也
若此章可收則太一歌理同一例何以獨削原所自始
當從左克明樂府誤
是耶非耶
漢書作非耶是耶立而望之偏何姍姍其來遲藝文則
作是耶非耶立而望之偏娜娜何冉冉其來遲樂府亦
作是耶非耶並作偏無翩字
栢梁詩(作臺在元封三年)
此詩每句各註姓名然細考之頗多未核自大司馬至
左馮翊皆按百官公卿表而為之至太常曰周建德則
元鼎五年已坐擅縣太樂令論矣大鴻臚曰壺充國按
表充國以太初元年為此官少府曰王温舒而温舒三
年已徙右扶風曰李成信此時成信為右内史參錯如
此豈更可信比閱藝文類聚乃於本詩之上各署作者
首句有皇帝曰三字次句有梁王曰三字以下則但稱
其官而無姓名有姓有名者惟東方朔耳太平御覽引
漢武帝集亦如是然後知以下姓名皆後人增之而非
原文也何人增之曰註文苑者增之何以言之古文苑
之註不知何人大率蕪淺如伯喈青衣賦妄斷為少年
之作降為小字此其拘腐可知今按無註宋板文苑每
句之下小字分行於驂駕駟馬句下止註梁王二字則
孝王武三字明是註文苑者所增矣然舊本文苑註亦
自明辨每句二行分註左行曰梁王右行曰孝王武當
可意推自詩紀通二行作一句直曰梁王孝王武詩刪
因之而舉世夢夢矣
幽歌
樂府詩集題曰趙幽王歌漢書曰趙王餓乃歌初無幽
歌之目也直出詩紀杜撰已下燕剌王歌廣陵王瑟歌
廣川王望鄕修成歌俱此類不重述
東方朔誡子詩
劉節廣文選第十一卷有東方朔誡子詩今按任昉文
章緣起云誡後漢杜篤作女誡文心雕龍云戒者慎也
禹稱戒之用休東方朔之誡子亦顧命之作也是則誡
之與詩區分已久藝文誡類與詩别出此篇但稱東方
朔誡子不云詩也若可兼載則何不遂收曹大家女誡
耶猶幸詩刪僅讀馮書詩歸見聞有限不然天下幾無
剰篇矣高彪清誡例亦同此又按太平御覽引東方朔
集作明者處世莫尚于中庸則知截作四言者直是班
史所刪耳東方自有據地一歌近出史記去彼載此更
自可笑
司馬相如封禪頌
頌不為詩猶之賦也前例已明况此頌自喻以封巒已
下參散不倫周詩逸軌不知何以妄載詩紀襲謬遂誤
淺夫
息夫躬絶命辭
此騷體也文選别出秋風辭體例可見若命為詩則小
山招隠淵明歸去辭何以獨棄
李陵别歌
按漢書但云單于許武還李陵置酒賀武因起舞歌曰
無别歌之題也戚夫人舂歌烏孫公主悲愁歌同
結髮為夫婦註云玉臺作留别妻
玉臺第一卷有此詩題云蘇武詩一首並不作留别妻
也因此一誤今人更有以梁武代蘇屬國婦一首為武
妻答詩更可笑
虞美人答項王楚歌
此詩出楚漢春秋見正義四面楚歌聲作四方楚歌聲
詩紀改一字不啻徑庭
卓文君白頭吟
宋書大曲有白頭吟作古辭樂府詩集太平御覽亦然
玉臺新咏題作皚如山上雪非但不作文君并題亦不
作白頭吟也惟西京雜記有文君為白頭吟以自絶之
說然亦不著其詞或文君自有别篇不得遽以此詩當
之也宋人不明其故妄以此詩實之如黃鶴杜詩注合
璧事類引西京雜記之類并入此詩詩紀因之詩刪選
之今人遽云有此妙口妙筆真長卿快偶可笑可憐
班固明堂等詩
此賦後所述非别篇也馴至齊梁每賦稱詩豈能並載
張衡定情歌思玄詩亦同此例
張衡四愁詩
一思曰注云玉臺無此三字今按玉臺第九卷有此四
章並有之馮公未見宋本耳
蔡雍樊惠渠歌
蔡集今所傳者已不仝藝文第九卷渠類有此在頌類
前序亦不同是妄刪為之者
琴歌
亦釋誨末章所系不得刪入
酈炎見志詩
東漢書無此題後篇藝文作蘭詩
昔有霍家奴
奴字樂府玉臺俱作姝古人命詞多不直致不得因監
奴而妄改也黃山谷詩任淵注亦作姝
董嬌嬈
按嬈字音乃小切戲弄也苛擾也無饒音毛晃增入宵
韻而以杜陵詩細馬自䭾金騕褭佳人屢出董嬌嬈為
證今據此字凡古人所用嬌嬈皆是食傍無作女者此
詩玉臺藝文樂府諸書亦並從食祗因毛晃誤增韻會
襲謬遂爾舉世亡此一字又按今本杜詩正作饒字宋
元諸本亦並為饒不知毛韻何以妄增而今人妄聽并
改嬌作妖也
王吉射烏辭
按風俗通引漢明帝起居注曰王吉射中之祝曰云云
則是祝非詩也不應加辭字而入詩紀
蘇伯玉妻盤中詩
樂府解題云盤中詩傅玄作玉臺新咏第九卷有此詩
亦曰傅玄其為休奕詩無疑也惟北堂書鈔曰古詩亦
無名氏其曰蘇伯玉妻者巖羽吟卷盲說耳世人敢于
信吟卷而不敢信解題玉臺等書冤哉
君忘妾未知之今時人知四足
譚友夏評云未知之婉甚柔甚不知玉臺正作天知之
鍾伯敬評云今時人知四足與其書不能讀當從中央
周四角云千古不識字男子被此女郎一語輕薄殆盡
不知玉臺正作今時人智不足而所謂女郎者乃是剛
勁亮直之丈夫也言之可發一笑
竇玄妻古怨歌
此四句御覽兩載皆題曰古豔歌無名氏藝文載玄妻
别夫書有衣不如新二句不應截作詩已又改其題曰
怨歌也
龐德公於忽操
於忽操三章選詩拾遺云出襄陽耆舊傳此書亡亦已
久初尚意余輩見聞寡陋用修或有此書今按宋王令
逢原所著廣陵先生集其外孫邵說所編者共二十卷
其第一卷賦後第九篇即此操其序云劉表見龐德公
欲起之公不願曰我歌可乎命弟子治(一作絃)之凡三操
第十篇題辭粟操曰列子辭粟作第十一題陬操曰孔
子去趙作第十二題樗高操曰惠子望大樗作明是逢
原托之古人也若於忽操可稱龐公則後三篇何不并
稱列子惠子孔子乎妄作欺人真可忿有一少年謂予
曰安知非今本王令集反借此篇予曰王令集不足信
宋文鑑家家有之何以亦載此篇亦題王令乎愚人之
惑難解如此
練時日
漢書練時日等俱列在章左曰練時日一帝臨二足知
郊祀歌是此十九篇之題而練時日等則以此分章亦
如所謂學而為政耳自郭氏樂府首列郊祀歌之題移
置練時日等為次行詩紀因之後人遂習而不察鍾伯
敬批曰造題古奥豈不冤殺若然則學而二字更竒崛
矣
雁門太守行
宋書上列洛陽行三字下列雁門太守行五字明是洛
陽行是此詩之題而雁門太守行為此篇之調也以今
日南曲之體辟之則雁門太守行者如所謂梁州序念
奴嬌耳命調則同賦題各異自郭氏樂府始去洛陽行
三字而舉世眯目疑其以雁門太守歌洛陽令矣又王
僧虔伎錄云雁門太守行歌古洛陽令一篇亦可知古
之雁門太守行不獨此一篇但被之管絃則此篇耳餘
如短歌行之對酒西伯燕歌行之秋風别日俱如此類
宋書甚明學者可撿對也
斜柯西北眄
樂府玉臺俱作斜柯文人襲用不少自詩紀改作斜倚
詩刪因之而此字亡矣
新婦初來時小姑始扶牀今日被驅逐小姑如我
長
按此四句是顧况棄婦詩宋本玉臺無小姑始扶牀今
日被驅逐十字樂府詩集左克明樂府亦然其增之者
蘭雪堂活字玉臺始也初看此詩似覺少此十字不得
再四尋之知竟是後人妄添何以言之逋翁一代名家
豈應直述漢詩可疑一也逋翁詩云及至見君歸君歸
妾已老則扶牀之小姑何怪如我此詩前云共事三二
年始爾未為久則何得三年未周長成遽如許耶正是
後人見逋翁詞妄增入耳幸有諸本可以確證今蘇郡
刻左氏樂府反據詩紀增入更隔幾十年不可問矣書
之日就散亡可為浩歎
匡衡歌
漢書但云為之語耳不稱歌也凡曰謠曰歌曰諺曰稱
曰語古並通用然須各還其本字可以兼載不得妄改
擬蘇李錄别詩
文苑但稱錄别詩藝文往返雜叙並無擬字大蘇妄斷
為六朝擬作足知大蘇已前並不疑為後人所擬也此
字亦是詩紀所加世人遂謂骨肉緣枝葉等篇為蘇李
原詩燦燦三星等為六朝擬作矣妄生間界可歎可悲
紅塵蔽天地篇
按古文苑止載二句下缺文選李善本西都賦注亦載
二句蔽字作塞已下十二句升菴詩話云出脩文御覽
此書亡來已久所不敢信然以文義考之首云白日何
冥冥何得遽接云招搖西北指天漢東南傾耶短褐
中無緒帶斷續以繩二句别見御覽緒作絮又小謝詩
曰瀉酒置井中誰能辨斗升合如杯中水誰能辨淄澠
今直合作二句無論惠連必無勦襲之病可得謂之文
理通備否
藳砧等篇
俱無的時代此亦古辭也
古樂府蘭草自然香
此詩見刊謬正俗題作古豔歌然作言第三句作十月
腰鎌起亦無的時代
兩頭纖纖青玉玦
此詩王建集有之不得謂為漢詩也
文帝秋胡行
汎水綠池末四句本是善哉行本辭或魏文自移入秋
胡調中或樂人填詞或荀勖所撰定俱不可知不必注
見善哉行也臨高臺亦然
子建閨情
此詩見藝文美婦人部無題今本曹集不足據也
贈侍中王粲四言詩
北堂書鈔作誄藝文有子建王侍中誄雖無此四句文
體却近决非詩也
徐幹室思雜詩
按樂府詩集云徐幹室思詩其第三章曰自君之出矣
宋孝武自君之出矣金翠闇無精詩藝文亦題擬室思
則此詩之為室思無疑也今遽以前五篇為雜詩而獨
以人靡不有初當室思誤也
程曉
藝文晉程曉業與傅玄贈答自應入晉
阮籍詠懷
四言共十四首江隂朱子儋本尚有之今並刪去何也
司馬懿讌飲歌
晉書云高祖伐公孫淵過温見父老故舊讌飲累日悵
然有感作歌曰無讌飲之題也樂府詩集八十五卷有
此篇亦曰晉高祖歌
成公綏行詩一云途中作
藝文在行旅部無題舍藝文無别出不知所謂行詩途
中作者何出
傅玄和秋胡行
按玉臺題和班氏詩似擬咏史之作也故曰彼夫既不
淑此婦亦太剛直作史家案斷語今作秋胡行乃是誤
讀樂府詩集所致原夫郭氏之書聚詩集之樂府立名
之意已主廣收故凡樂府之題例俱取入青青河畔草
即係之飲馬長城窟日出東南隅即係之陌上桑例曰
同前而不别出本題然作者各為題目豈得槩刪為樂
府詩集則可為詩紀則不可
飲馬長城窟行
玉臺樂府俱無夢君結同心四句藝文所載至曠如參
與商而止未知後四句何人所增
董桃行歴九秋篇
馮紀注云玉臺新咏以前十首為簡文按玉臺新咏第
九卷有此詩俱題傅玄不得因選詩拾遺而疑之也
苦雨苦熱天行歌
俱見藝文俱無題天行歌亦然
陸機吳趨行
此詩樂府明注無名氏士衡别有一篇
張翰雜詩二首
第一首見文選第二首俱出藝文言志部東鄰有一樹
六句為一首忽有一飛鳥六句又為一首俱無題
翔風
王子年拾遺記及太平廣記俱翾風今坊本拾遺從豔
異編改
郭璞贈潘尼
見藝文衣冠部次陸機贈潘尼後未必即贈潘也
楊方合歡詩二首雜詩三首
樂府詩集作合歡詩五首玉臺第三卷有此詩亦總五
首今曰玉臺後三首作雜詩惡板所誤也
庾闡遊仙詩四首同前六首
此詩藝文並載今移第一第二為第三第四而别題曰
同前六首何也
蘭亭序詩
據柳公權書本云四言詩王羲之為序序行於代故不
錄其詩文多不可同載今各裁其佳句而題之亦古人
斷章之義也則知今世所傳俱非全文皆誠懸刪本也
其五言詩序亦刪興公之作序下小字注曰文多不備
載其略如此其詩亦裁而掇之如四言焉明是右軍為
四言之序而興公為五言之序也今混載四五言而移
孫序於末簡又并柳公所注而添入序中又增末句曰
所賦詩亦裁而綴之如前四言五言焉妄而窒矣
謝混送二王在領軍府集詩
此詩見初學記前四句作謝琨後二句作謝混
陸冲雜詩二首
藝文在遊覽部無題
休洗紅
休洗紅遍考無出楊慎云於棧道壁得之妄也
宋孝武自君之出矣
玉臺題作擬徐幹藝文作擬室思樂府詩集題自君之
出矣樂府體例正與傅玄秋胡詩同自應據玉臺藝文
不應據樂府也下又注云玉臺作許瑶玉臺第十卷有
此詩並不作許瑶正作孝武耳
秋胡詩九首
按文選作一首玉臺分九章亦作一首此正如關雎三
章原只一篇耳自詩紀分九首而詩刪遂摘取三章矣
可笑
謝靈運王子等讚
讚别於詩例同頌誄不得以其近于五言而混收也
范泰詠老
藝文老部有此詩而無詠老之題署曰梁范泰或梁自
有其人不得即以當蔚宗之父也
王融和南海王秋胡詩七首
此篇並同顔延之藝文文苑樂府詩集俱作一首
丘巨源咏扇
丘巨源咏七寶扇詩玉臺初學藝文俱載中有畫作景
山樹圖為河洛神句五言律祖妄造首尾别作八句律
詩必也古今謂無一人讀書始可任其亂說耳不知律
說之成在于景龍之沈宋其造端于士章休文者祗論
宫商不專平仄此未可片言而畢聊附存此以諗知音
梁武帝白紵辭
注云藝文樂府作簡文今從玉臺作武帝按藝文玉臺
無此詩樂府英華正作武帝不作簡文也河中之水歌
玉臺亦作古辭不作武帝
藉田
藝文止八句至歲薄禮節少止初學有公卿秉耒耜四
句而無仁化洽孩蟲等六句未知此六句竟在何所不
得以意連屬也
答蕭琛
梁書但云上答而已語雖有韻實不稱詩
梁簡文帝泛舟横大江三首
滄波白日暉一首英華樂府俱有之隴西四戰地悠悠
懸旆旌二首俱出樂府題作隴西行非泛舟横大江也
京洛篇
注云樂府作煌煌京雒行列鮑照後而逸作者之名按
樂府目作宋鮑照二首卷中作同前二首下注宋鮑照
則樂府之非逸名可知也但此詩亦見藝文英華俱作
梁簡文則樂府為誤
蓮花賦歌
此亦賦末所係不知樂府何以混載當釐正
小垂手
大垂手一篇玉臺作簡文樂府作吳均小垂手篇樂府
亦作吳均舍樂府别無所出自不得并入簡文也
夜夜曲注玉臺作簡文
北斗闌干去一篇樂府作沈約玉臺作簡文愁人夜獨
傷一篇玉臺無此詩樂府明注無名氏不應混入也簡
文自有擬沈隠侯夜夜曲正是擬河漢縱復横篇耳
劉孝威王遵七夕穿鍼庾肩吾石橋徐摛壊橋王
臺卿水中樓影
題不云和簡文或各自立題不得附簡文後
元帝出江陵縣還二首
第二首朝出屠羊縣篇藝文祗曰又詩未必即是前題
也
後園作迴文詩
藝文序王融後無的姓名簡文雖有和湘東王後園迴
文詩然畢竟缺疑為得馮君注云今列于此以俟再考
亦非决定之辭吳琯併去此注遂令觀者不解
范雲有所思樂府作王融者非
此詩樂府作王融藝文亦作王融舍二書之外無所見
不知何據而歸彦龍也
望織女注云從玉臺作范雲
玉臺無范雲詩
擬古四色詩四色詩四首
按藝文俱王融詩别無所出
庾肩吾有所思
此詩舍樂府之外無他出樂府既作昭明應無可疑不
知何以入庾
餞張孝總應令
藝文題作應令在餞張孝總後未必即餞張也
曲水聯句
藝文序簡文詩後題云又曲水聯句此詩宜附簡文不
然則殿下為何人也
吳均春怨
此詩見玉臺第六卷目錄云吳均二十首張率擬樂府
三首查卷中自和蕭洗馬至詠少年已足二十首之數
自春怨至秋閨怨十七首目錄竟無撰人張率樂府在
此後竟未定此十七首是何人作也雜按藝文樂府等
書知月夜咏陳南康新有所納是王僧孺詩為人自傷
亦王作則知中間十三首亦係王詩矣惟春怨一篇在
吳均後秋閨怨一篇在張率前俱無的姓名未可強為
之說詩紀竟以歸王特照時本玉臺耳非的說也
蕭子顯陌上桑注云玉臺作蕭子顯
玉臺無此詩自應依樂府作無名氏第二首樂府之外
亦無别出應作王臺卿
陶弘景華陽頌
並是頌不得稱詩
王僧孺春思注云玉臺誤作吳均
今按此詩在玉臺第十卷正作僧孺不作吳均也
徐勉夏詩
英華作徐朏初學記作徐晚不得置脩仁卷中
鄧鏗和隂梁州
首句云别離雖未久遂如長别離藝文玉臺俱同今作
暫别猶添恨何忍别經時不知所出月夜閨中次聯亦
然
劉令嫺答唐娘七夕
歲時雜詠及玉臺俱作徐悱
代陳慶之美人夢見故人有期不至
三首俱姚翻詩
范靜妻沈氏戲蕭娘注云玉臺作戲繡娘
玉臺正作蕭不作繡字
越城曲
樂府無名應是古辭
陳後主楊叛兒曲
按樂府作隋後主唐人每稱煬帝為後主則此曲意亦
煬帝所著改隋作陳非也楊升菴遂以越王侗當之選
詩拾遺并改題為京洛行更妄而可怪
小窗詩
按姚寬西溪叢話云此乃唐人方域詩唐藝文志所載
煙花錄記幸廣陵事此本已亡今本偽作
沈炯字初明
按陳書並作禮明太平御覽冊府元龜並作禮惟南史
作初明陳書舊南監本此葉是宋板似可據南史不得
善本俟再考
江總梅花落注云從玉臺
玉臺作於梁簡文在東宫之日安得有入陳之詩耶
姬人怨服散篇
此詩出藝文止是一首不得分作二篇英華注明甚
岑之敬烏棲曲
明月二八照花新當罏十五晚留賓二句本之敬烏棲
曲載在樂府今截此二句添回眸百萬横自陳一句别
題當壚曲楊君之妄不待言矣詩紀每至楊君妄作之
詩俱注明出處意亦疑信半參吳琯再翻此書則併棄
馮紀所注遂為楚人妄談之柄
劉刪賦獨鶴凌雲去
藝文作劉那此詩既無他出何以直斷云誤
蕭驎詠袙複
初學作詠裙複在裙部玉臺宋本亦作袙馮注云疑作
衵按集韻袙字注云袙複音莫白切衵字出左傳此二
字也
王胄西園遊上方
樂府序王胄後明注無名氏
徐儀暮秋望月
英華失名無可考不知何以定為徐儀
孔德紹王澤領遭洪水
按德紹以從竇建德伏誅其不入唐也明矣高廷禮妄
載之品彙而改徒知懷趙景終是倦陽侯二句于木梗
誠無托蘆灰豈暇求之上今查初學英華俱倒此二句
則其為品彙妄改無疑今反從品彙更正無識一何至
此
陳子良
新成安樂宫一首樂府云唐陳子良春晚看羣公朝還
一首初學序張文琮後韋元旦前賦得妓一首初學叙
李元操後弘執恭前七夕看新婦隔巷停車注云玉臺
作陳伯材玉臺無此詩也初學又序于褚亮之後咏春
雪一首初學在上官儀前未必俱在隋之作也
李密淮陽感秋
據隋書密亡抵淮陽舍村中變姓名稱劉知遠鬱鬱不
得志為五言詩無淮陽感秋之題也唐隋二史亦互異
同
李巨仁
英華載京洛篇在梁簡文後張正見前似非隋人樂府
則竟作隋李世臣矣
十索曲
丁六娘僅四曲後二句樂府明注無名氏并混丁作是
升菴妄語
李月素等五篇
不知所出近見新安鄭玄撫續玉臺有之未可據也
庾信擬咏懷詩
按藝文但稱庾信咏懷詩並無擬字此直子山自咏其
懷耳增一擬字遂謂以阮公為法如文通之效阮矣夫
阮公當晉魏之際寓托微遠顔延年謂其百代之下難
以情測子山自梁入周意氣激露論世不同原情各異
杜老所謂清新意正在此若曰擬阮則何啻徑庭世人
不察妄生議論皆此一字誤之
詩紀匡謬
