中庵集卷一元劉敏中撰
賦
勵志賦
余讀書既冠殊拙於生理其於求田問舍之
事遼然不知也然給養之資日以艱窘恐以
貧乏累其志氣乃作勵志賦以自勉其詞曰
吁咄哉何天之生我也悟然而有知既不能粹我以超
然而智兮又不能愚我以朦然而癡自親生之膝下兮
固亦知愛敬之日孜元氣假我以五常兮父母鞠我以
恩慈逮總角之嬉戲兮導我以文字為學之規既庭訓
之祇受兮亦學禮而興詩信聖之不我欺兮日是誦而
是師知仁義之為美兮以忠信而自持紉秋蘭以為佩
兮服薜芷與江蘺審先民之行為兮獨憤然而永思既
踊躍以欣慕兮亦慷慨而傷悲彼皋陶之在上兮既帝
載之克熙釋耒耜以天下自任兮永徽烈乎商伊辭傅
巖以即相兮豈時運之或竒也哉夫何三閭之憔悴兮
沈溺乎江之湄賈誼倏其軒舉兮忽長沙之棄遺嗟小
人之紛擾兮莫不移世以阿時既靡靡以自安兮亦睊
睊以相危恃其志之已得兮惟侈縱之日滋苟一時之
榮耀兮實萬世之嗤也兹既通塞之異軌兮何清濁之
不可力而推也蹇余生之不辰兮抱寸誠以孳孳企古
人之悠邈兮喟遑遑其欲追擬修名之屹立兮以聖道
而自期春與秋其代序兮日月忽其若馳翔世途以徘
徊兮撫斯文以嗟咨時既與我齟齬兮事與我而相違
學澶澷而未精兮形瘵弱其神疲顧生資之迫狹兮慮
給養之莫支余既不能規規於田舍兮又不能求龍斷
而登之望朱門而將進兮無愉色與妍辭願得羽翼如
雲之我身兮余將薄六合而遠飛又欲浮靈槎於滄海
兮泛崑崙以遊嬉乘天風以越閶闔兮訪王母於瑤池
餌金砂以煉質兮潄瓊液以生肥跨鸞鶴以為馭兮襜
雲霞以為衣亦知兹懷之不可必兮竟鬱鬱以安歸已
焉哉蓋士於世也窮達否泰詎能極兮姑俯仰而隨宜
幸孔門之可以倚依兮依顔曾以棲遲從衆人之相易
兮保良心而靡移聽天命以升沈兮余終不能若兒女
子之所為也
東山賦
東山者實長白山也自歴城觀之故言東山
時吾友人智仲敬寓迹於兹山之左故作東
山賦以叙相憶之意云耳
歴城之東直望百餘里見雲峰之嶕嶤實曰長白傲然
今古横絶於層霄崖崩壁削嵐飛烟薄兮變氣候於昏
朝麋鹿遊而猿鶴哀鳴兮木無風而蕭蕭念佳人兮此
留度期會兮何遥想夫君兮安適抑余懷之罔極或登
高而望遠亦沈吟而太息窮仙臺之勝境訪黌堂之遺
迹慨然長歌而悲嘯忽風驚而雲析山泉鳴兮筆雨寒
山光動兮酒波碧發壯懷於塵世飛妙墨於石壁仰蒼
穹兮何言撫丹心兮誰識頓騏驥之駿足戢鴻鵠之勁
翮亦必能掃情而滌思聽其時而自得望夫君兮安至
憂紛紛兮心醉知危樓之幾登越河橋兮再四目蒼波
之東注恨白日之西墜每當渴君之德望君之顔兮空
徘徊把酒挹夫東山之餘翠
奉試俊民甸四方賦
運啟明主時多俊民列庶位以咸若甸四方而有因偉
兹間出之賢優加委任治爾攸同之域盡入陶鈞書曰
民罔胥匡也賴君寵綏君不徧愛也須臣共理然英特
之士弗得而用則治化之功曷從而起載惟此故任三
俊以為先肇自于今甸四方而有以以爾瑚璉之秀楩
楠之良抱經世之才者乃稷乃契明撫字之術者如龔
如黃上果純於任使世可拱於平康藹藹盈庭覯爾雲
集之士皇皇奠枕安于斗制之方夫何澤周人物之繁
教被海隅之四外張國勢之隆盛内格邦風之純粹良
由妙於選賢使之在位有文學有德行以次而升自南
北自東西不勞而治惟賢臣乃能弘聖主之業而君子
所以為邦家之基方國必欲甸也俊民其何舍之以見
周任仁人國果聞於昌熾殷獲良弼邦自底於安綏是
知民區甚遠也難徧於照臨事幾至微也孰知其紀統
必求治效之克即可不人材而與共不然何以疏詳方
朔云得士則乃昌傳質班生謂惟賢而是用已而公道
無壅俊民必登忠殫兮力竭害除兮利興翕若四方之
作乂截然庶績之丕凝如是下彰報國之勞咸伸素願
上享得人之逸益介休徵大凡當世之安皆本真賢之
進舜帝以是而大闢於仕路唐堯以是而克明於登俊
方今網羅天下之賢才而甸夫四方功業遠超於堯舜
臘粥賦(原注戲為智仲敬作)
東里先生臘辰入學為諸生設粥以應故事方其為粥
也戒竈厨之神潔錡釜之器屏黜異饌掃除邪味意以
清而取竒物以多而為貴於是勑老庖役臺輿雞未鳴
而先起咸受命而奔趨積薪若山貯水成湖大杓巨盎
後列前敷淅長腰之玉粒瀉小豆之紅珠破霜粟之金
丸屑山藥之瓊膚紛衆材之畢集俾效用於一區方相
接其未久迹難混而猶疎逮夫坎離既濟之後庚癸相
合之初翕和氣之回春(一作雲蒸)破臘寒於須臾乍蚯蚓之
一鳴忽秋蟲之滿廬俄而怒風遠來萬竅號呼撼千丈
之長松響十里之楸梧少焉則驚湍拍堤急溜鳴渠漸
威聲之衰息方訟語之囁嚅復若泣以若叱亦或吹而
或欨忽蓬蓬然告熟恍融蠟以凝酥品色香之殊絶賞
至味之芳腴笑倉惶於公孫陋咄嗟於齊奴彼黃冠與
緇衣方擊鐘以鳴魚雖大同而小異詎可企吾之清虚
于時朝日升陽和舒烏丸炯兮映窗獸煤烘兮滿爐則
有玄齡稚兒青衿小儒若驥之子或鳳之雛咸鞠躬而
來思矜步武之襜如揖先生而登堂各齒列乎坐隅比
粥令之一行皆攫椀以拏盂俄匕鳴而頰響驚齊譟於
千夫類昆陽之戰酣捲百萬以如無先生熟視撫掌助
聲勢而奮鬚謂吾黨之能事快雄俊之起予顧童子其
何知已鼓腹而奔衢矣先生於是餘勇未歇食思方騁
取榖氣之精華喜漸入於佳境促孟光之舉案方緩帶
而笑領鄙勺飲之孱懦空數杯於俄頃已而玉池之水
生甘詩腹之雷不鳴和暢五神驅除三彭杜邪疾於他
日養浩氣於平生彼東坡之玉糝與吳下之蓴羹較功
用於錙銖蓋未許其同盟况乎周顗之炙孝儀之鯖皆
潛伏於酖毒亦何恤乎羶腥將奔避之不暇尚安敢嬰
吾鋒而抗吾衡也先生乃曠然心平融然氣和舒然而
伸悠然而歌歌曰以不殺而仁兮吾何憂既易得而易
足兮吾何求諒此味之天成兮吾何以酬雖然無用山
澤之癯兮猶可以為肉食之謀也
騷
思蘭辭二首并序
大易稱同心之言其臭如蘭屈原著離騷以
香草譬君子有滋蘭紉蘭之語則蘭之見重
于世久矣吾黨張君智甫隠居好古取蘭江
南植之家園月養歲滋九畹可待且命其所
居之室曰楚香食飲起居必與蘭對得君子
同德之義若是蘭與人偕重矣然余徒知重
其所重而蘭則未見也乃擬楚詞作思蘭吟
二首貽智甫俟他日醉楚香堂歌以為蘭慰
其辭曰
蘭生兮猗猗其芳兮菲菲山空兮無人水濺濺兮石纍
纍楚魂不歸兮夫誰與期儼高潔兮自淑諒無待兮奚
悲胡寸根遠播弗瘁而且宜兮曰美人禮我而不我疑
同臭協德兮尚庶幾愛之兮不見悵余思兮眷眷
蘭生兮修修其芳兮幽幽山空兮無人樹林隂兮猿猱
愁楚魂不歸兮夫誰與儔儼高潔兮自淑諒無待兮奚
尤胡寸根遠播弗瘁而且售兮曰美人禮我而我息我
遊同臭協德兮庶久留愛之兮弗得悵余思兮惻惻
五言古詩
送胡學士紫山
去古日已遠正路多迷蹤衆說撓六經嘖嘖紛異同繁
音笑雅頌冶容衒青紅風雲與月露一字誇餘工譬如
膏肓疾不受砭劑功自非名世賢反正難為功寥寥幾
何時得我中庸公公姿何神秀自是間氣鍾蔚蔚天上
麟矯矯人中龍斯文入掌握造化盤心胷吐辭爛星斗
落筆驅雷風傳寫聖人意秘奥咸開通竒偉出韓柳正
大續軻雄垂紳玉堂上文風變區中賤子生陋壤志學
不知宗北騖駕南轅失計為雕蟲居然守迂僻無由去
顓蒙公來幸一見談笑及從容快意徒仰羡摳衣遽難
從明朝驛亭外凴高望飛鴻
上吏部官
潭潭六卿府從事須良能昭昭貢舉法四海拔精英邇
來數歲間羣才鬱崢嶸賤子乃何人鶚章辱再騰勉強
從計吏北達天子京始謁高吏部獻書頗為驚處以禮
樂事為言案牘輕俄復移秋官眷顧亦屢承但惟棲宿
卑不敢伸吭鳴頃聞更變議去留在權衡讀書三十年
區區欲何成
題禇真人畫像
董兵部野莊請題至元二十年癸未歲也
神仙真有無恍惚初未知今看褚君像信有不復疑森
然為起敬清風見須眉世固有甚難乃爾獨優為乾坤
運華峰夐絶旁無基壁立三萬仞登陟誰敢希千年神
巧在鐵鎻懸烟霏烟霏何冥冥目斷猿猱悲此老緣下
上欲趁孤鶴飛窮冬冰雪合偃卧絶新炊三月餓不死
出門愈光輝豈知老讀書左氏尤精微山空人響絶時
擾虎與羆聖朝重遺賢必欲一致之稽首謝使者不肯
踏京師此事世共見可見不可追諒惟飛仙骨有此傑
異姿所向雖匪中貪懦足以規何用多變化坐貽聾俗
欺
張御史周卿雪中送詩以不一相過見責次韵
答之二十四年正月
君有山水癖一昔落湘浙浩蕩三年遊寒衝風與雪胷
中太史筆萬怪入搜閱歸來一笑粲頗訝鬢髮白静夜
孤高吟不覺燭燼滅矍然愈我病慄慄膽内怯雪寒豈
相忘適有不速客遂非諒無補媿使面增熱
賦田潤之經歴家臘月菊(原注元貞元年濟南)
細菊含幽姿有約在晚秋金商下白露衆卉皆俗流胡
復冐歲寒爛漫方未休居然冰雪間乃與松柏儔清貞
入苦節剛介出至柔諒知根性殊越絶獨爾尤念汝實
後時蕭蕭亦何求三嗅成短詠因之以消憂
野歌
平生嵓穴姿憶昔落此間舉杯謝野客浩歌對青山絲
竹恊律吕清響雜哀彈焉知有至音無往亦無還(原注大德)
(二年戊戌歲也)
題鬭槲軒
倏然兩虬龍怒戰一庭黑須臾風雨過兀爾蒼槲立吁
此耳目觀世事何有極
野亭
野亭望西山一綠開晴蕪亭下江水流不亟亦不徐照
見亭上人巾袂方舒舒勿煩顔成子區區問何居
大德二年戊戌秋再用古風韻答杜彦明成伯
謙見和
遺音整絶絃墜典尋破壁頭白未聞道坐費歲月歴一
隨簡書命乃爾南復北鷙鳥乏修翎凡馬蔑餘力較技
騏騄後效能鵰鶚側所任非所堪何異火就濕惶回失
故步勉強懷媿色偶然兩幽人瀟灑冰雪立欣然肯下
榻新釀瀉秋碧傾倒見真賞欵曲多暇日微言洗我心
妙理通翔集山田故應在幸不畏乾溢逝將返舊耕脱
此外物役國恩無所報回望空怵惕
彦明伯謙再和亦復和之
紛紛蟻爭場繞繞蝸附壁十年塵土夢世味亦頗歴憶
昨出京時始見征雁北荒陂入野迥春姿淡無力如今
留他州坐閱斗柄側寒廳静愁思暮雨黃葉濕諒微熙
奮功顯有勞瘁色侵尋歲聿晚瑣屑事叵立晨興倚危
樓遥望故山碧相期有宿約定復歸幾日人生足離合
樂事難并集旁有能詩仙氣若湖海溢揮毫灑玉屑俗
累非所役一笑傾酒壺為我洗慚惕
貞婦和拉蒙古人寓濱之渤海其夫托果岱殁
于軍誓曰夫天也天可背乎由是養姑撫遺息
唯謹逮今四十年有司上其行旌其門閭二子
長托克托穆爾次托克托皆讀書有立王瓠山有序
至大辛亥六月二十七日題
婦謂嫁曰歸從一乃天理奈何世降後不恤再醮恥徒
觀三綱缺竟逐一波靡豈伊渤海鄉而有和拉氏精誠
洞金石誓言感神鬼天其可背乎我惟未亡耳鞠幼無
苦辛奉姑有甘旨黽勉達朝夕紡緝代完美悠悠四十
載曾不異其始旌表固有常榮耀非所企偉哉未嘗聞
三歎敬為起竒效尤可賀超卓見二子
贈山東轉運使圖克坦伯寕
我友安御史好善我不如胷中月旦評予奪入錙銖自
言與君雅說君日無虚我時欲識君君在外府居(原注時同)
(知山東轉運事)愛而不得見搔首幾踟蹰前年天降屯還我水
上廬君來相慰藉鬱鬱古丈夫所見逾所聞我友不我
誣去秋辱新作磊落皆璠璵知君平生學禮義為根株
時當九月尾上計朝王都課以天下最才名動鈞樞遂
登使節崇復此魚鹽區到家春已深楊花正紛敷樂事
吻相合掌中有明珠(原注伯寕五十五始舉子)朅來枉南軒謙光照
寒臞舉杯為君夀謝去口不濡但稱聖恩優過荷非所
圖國用實浩汗時節要供輸民物喜動摇低昂繫慘舒
上欲國用足下欲民力紓上下各得宜此責誠在予所
以受命來不敢自怡愉我起再拜賀君豈尋常徒憂國
斯謂忠愛民仁可孚秉忠而行仁奉職固有餘願君保
此道終毋替厥初故園有青山歲晚以為娛
佳禽
青林衆鳥集旦夕何喧啾倏來非予招忽去胡爾留文
采紛莫識宫商自相投大哉天宇間萬化良悠悠
送蕭經歴
山姿淡朝曦春動濟水道皇皇祖帳設冠蓋何縹緲有
來衆如雲壯觀親翁媪洗盞拜道左行語遮復遶吾儕
鄙野人公德寧易曉愛公衣冠偉面澤鬢髮皓時時北
湖上僕馬閑且皎但聞吏誇說幕府公甚好温醇金玉
資清耿冰雪抱不怒咸足畏不言信可保其重太山輕
其容夢澤小居然袖手坐公事一已了却觀獄市中清
肅如灑掃寧聞閭里間猶復有狂狡寒者日以温饑者
日以飽循循諸子弟孝友相勸導感公有如此向天默
為禱公來既已遲公歸願無早乃今舍我去使我腸腹
攪我情顧誠私言語亦擾擾官家事功業求賢甚求寶
巖巖中書堂寧可無此老終知不得留行且澤八表惟
有願且祝康寧復夀考慇懃書此言以備國史討
雲中吳氏嘗為河東宣慰副使壬寅歲歲饑出
粟賑鄉里李禪詩為徵詩皇慶二年三月二十
五日書于大都寓居之西齋
晉饑秦輸粟謂是汎舟役秦饑晉可忘乃獨閉之糴千
年信史在其咎竟孰執有無等豐凶彼此猶旦夕聖人
垂格言博施與周急吳侯何英特恥抱貪吝癖維時歲
艱食斗米凌尺璧毅然倒囷倉奔走傾郡邑人人舉手
謝不死今乃得嘗聞活千人後嗣封可必終知天祐善
書以為世則
趙子昂惠胡椒以詩謝之
胡椒生南海愈疾號神速悠悠風土隔所致或恍惚嗟
予抱沉寒嘔泄雷殷腹窮愁卧餘濕夢寐惟此物夫何
長者賜猥此衰病辱圭撮未可謀磊落忽滿目輕圓蚌
珠小玄瘦鼠李蹙外辛實英烈中淑乃温郁緬懷君子
風畏愛不敢忽既將諧吾藥又以進我餗邇來未幾日
頗覺神觀復新湯火始然宿滯冰旋没行當誇健飯庶
比雪就沃大哉功用殊信乃銖兩足癡人固可笑安事
八百斛我無英瓊瑶負感長愧恧
王黃華以横幅畫其父東海散人道巾野服坐
長松下嵓石流泉韻致殊絶題其後
翁本神仙人宜着嵓石裏高風邈餘韻益覺世俗鄙寥
然如素蟾淨照松下水黃華三絶手辦此一竒偉歎息
不可忘是父有是子
送何聰山侍御赴河南道提刑按察使
才難聖所歎自昔從何知豈無甚盛世千年百年期我
公實天生會此休明時公姿何犖犖想見皋與伊仰若
泰山重莫能測高卑望若滄海遠孰從得津涯先民有
遺書爛漫無不窺所適在有用文章乃娛嬉八年御史
府沉沉卧孤羆竟使公議定砥柱存綱維忽持使者斧
謂言西南馳翩翩舊驄馬聊以寫我思公去不可留公
歸亦無遲蒼生久懸望此責非公誰
蓋希顔蜕齋
物蜕蜕以迹人蜕蜕以心是心本虚寂欲蜕安所任豈
知虚寂内而有利欲侵荏冉初未覺酒酣與淵沉所以
為學者惟貴資道深涵養既有素本源詎難尋鑿石出
美玉披沙得良金僊僊蜕殼蟬豁豁遺巢禽超然事物
表無愧古與今此為蜕心說請為蜕齋箴
尚志堂
安宅化隘陋正路成阻幽僕御痛瘏死婦姑勃谿憂惡
濕更居下諱疾胡能瘳於此有人焉孤舟劈横流築室
方寸地隠若百尺樓下連九軌衢輕車引驊騮出入何
坦坦獨坐囂囂遊勢利不得詘貧賤非所羞我起為三
歎傑哉真吾儔道果不遠人努力追前修
題梁鄒賈氏足樂亭
乾坤有真樂在我不在物達者乃得之其樂所寓足賈
生信佳士此理久自燭蕭然一茅亭氣壓萬金屋樂哉
誠樂矣我本無所欲
秋蟬堂并序
選部主事襄垣李謙伯温所居秋蟬堂乃其
大父仲平君金泰和間所築後以兵圮伯温
營而新之仲平君好鼓琴以道自潔武安紫
山胡公記之甚詳内翰潘仲德來為徵言余
勉書百言于後厥初命堂之意庶或彷彿云
白鳥竊膏血青蠅妬芳鮮擾擾蜂趁甘翕翕蛾就然觸
眼輒敗意堙鬱安所宣空堂一隠几悠然聽秋蟬蟬聲
何窈渺欲和膝上絃物生各異趣理契斯同玄蛻形已
拔俗不食豈非僊以彼塵外姿廓我胷中天漆園乃可
笑妄計小大年豈知彭澤翁獨愛晚菊妍
石仲璋廉訪以避暑詩見示次韻答之
出城遣歊煩灑若脫久疫平生丘壑尚重愛林野僻憑
危時遐曕覽邃復遠適嗒焉忘憂樂跡與心俱寂日入
元氣回穹影湛虚碧
愛公如清風所至觧民疫高軒何容與不厭窮巷僻出
處真兩忘鵬鷃同一適清詩八音作幽眠破虚寂欲往
不能留佇立烟樹碧
送范提領
北風振林皋蕭蕭吹行客離觴淡無味志士肝膽裂朅
来陽丘稅狼籍不盈睫本非蓬蒿人安事此屑屑鴻鵠
臂兩翅萬里誰能掣别後讀此詩可洗心内熱
比德泉
潔固不可濁浚復能有容鑒物無爾私利人豈予功偉
哉泉之德敢不勉厥躬
李御史清甫惠余以研乃端之紫石也肌理潤
而形製甚古所惜者偏足耳然余以意度之使
平用之無傷也詩以謝之
旅食無與娛挂眼止俗物此生來端溪故人薦我屋枵
然皤腹偃炯爾秀兩目夫何足不良有口叵自鬻想當
適齊時忍垢蒙笑辱豈從獻王後抱石負深屈應慚失
所衛憂色未肯復三歎復拭之文雅温可掬終焉不正
立臨几久[危臬][危瓦]遂令陶泓輩妄意希見錄物情固有殊
終始豈敢忽殷勤為文辭毛穎尚可秃慎勿泄我墨獲
誚同覆餗
清甫見和復次韻答之
君誠磊落士過眼不留物我亦偃蹇人衡茆等華屋夜
寒抱遺編藜火耗兩目枯毫久不濕片瓦孰為鬻阿端
畜君家一昔肯見辱誤傷爾非罪有價吾敢屈諒微希
世珍兹貺未可復當窗試玄雲清泚手自掬登函脱巘
嶮藉紙忘[危臬][危瓦]豈徒光客居自足供日錄緬思忝承乏
報效蔑絲忽物用有不如坐愧雙鬢秃新篇誠過望莧
腸飫珍餗
鬱鬱澗上松為智先生夀
鬱鬱澗上松靡靡松下草生平賴餘廕朝夕仰真操霜
風脱衆木蒼然立如傲浩蕩涵雨露四時震枯槁所以
徑寸莖銘荷不知報工師索梁棟弗遠登廊廟繫我植
天墀千載為永好
題武仲經平反卷仲經為提刑書史錄安慶路
囚出獄成冤者一十二人
嘗聞雋不疑治獄多平反平反自喜多苐怨獄益繁情
偽淵海隔孰能究其源請觀武黃岡所出皆其冤
書吕幽谷哀辭後諱慎字誠之絳人也自號幽
谷野人博學不仕以道自樂年八十終
潔身利安貞盤礴在幽谷執謂幽谷中而有光自燭優
游八十歲全歸無不足含毫想遺風其人美如玉
書燕臺陳氏致樂堂卷
諸子皆問孝聖人言各殊言殊理可尋是殆舉一隅孝
無賤與貴而亦無終初此心即親心異體實相孚但使
誠敬足自致樂有餘
讀謝孝子傳
太山謝正卿能盡事親孝父殯猶在室隣火遽回燎(原注左)
(傳音去聲)至孝通神明於此見諄告又嘗吮母疽適遘和扁
療再病不可藥刲股得竒效風樹終身悲墓側六年報
子職固有常如此豈易到旌異明典制所重在風教衰
俗頽波委屹立有孤嶠移忠儻可期事業當遠耀
張兵馬美成索幽香亭詩
惟兹歴城南山水足佳麗若得高士眼可作終老計張
君誠不凡處心遠塵世誅茅起亭榭開徑樹蘭蕙衆芳
亦第進紅綠雜巨細天風一披拂幽香杳無際眷彼幽
香中而有君子致毋令俗物來又復敗人意
山東有義婦一首
山東有義婦夫乃秦之郎婦初適夫時羅襦照新粧夫
家徒四壁出門無耕桑婉然安其室紡緝仍薪漿所要
在百年黽勉同糟糠豈期官有役夫當戍襄陽襄陽大
江表路遠波濤長即為死生别割裂五内傷載顧乳下
兒孌孌六歲強湏史離君懷各在天一方君心非木石
胡能勉憂防妾恨不出戶安知君存亡不如隨君往好
惡同在傍慷慨束衣起挈兒遂戎行間關與險阻萬里
涉風霜俄過鹿門山推車兒在廂邊雲下寒日林谷都
茫茫夜黑道路絶潛息野草荒有虎挾隂風怒激河水
揚嗥為震雷聲目作飛電光盤旋視三人意不滿一嘗
突前搏其夫齧去如拾芒婦時不暇畏赴救何奔忙翻
身曳虎足號兒刀速將拔刀走送母小兒亦非常一刺
虎斷膂再刺虎墮腸探手摘虎心虎僨如崩墻妖血雜
腥涎淋漓滿衣裳草木為震動天地為低昂社鬼及山
靈肅肅來蒼惶脱夫虎口下招魂返營房肉以為夫羹
皮以席夫牀氣義動三軍繞看皆彷徨勇者失其勇剛
者羞其剛大官共嘆息賞賜傾槖囊奈何夫痛劇十日
竟不昌快意在目前雖死已足償我始聞此事髮凛鬚
髯張由來食牛威有臂誰敢攘怪此婦人手如磔鼠刲
羊乃知精誠至萬物不可當世有臣子心能有此婦良
長歌序本末尚冀覽者詳
題都事于君所藏孫康映雪圖
孤蟾掛松枝積雪壓茅屋夜窗不繼火晝食定無肉翛
然雪中人把書窗前讀不須問勤學可洗萬古俗
失題
學際天人明理同聖賢語冨貴貧賤間守謙行所素居
易物皆平持盈人免惡千里莫徘徊始終如一步
中庵集卷一
