中庵集卷二元劉敏中撰
七言古詩
送選軍使者
至元太平之六年野蠶吐絲米三錢萬方同入富夀域
無為殿裏薰風弦百官奉職亦多暇雨露但急恩澤宣
精神堂堂折衝萬里外天青日白無烽煙坐令亘古不
臣國稽顙入貢争相先蕞爾東南隅固醜不自憐委命
一帶水陸梁跨橋邊盡翻四溟波不洗從前愆帝曰可
徂征此舉功必全用卒當用勁蒐閱無頗偏使君奉命
来電影飛鳴鞭山東少年勇且健心欲報國知無緣一
朝被選入行伍感慨踴躍皆忻然山林列戈戟雲霞蔽
旗旜弓刀角彊利鎧胄争華鮮鐵馬屯原頭植立如羣
&KR0034;當前視其氣已壓江淮壖咄嗟辦此一能事使君忠
幹孰齊肩雍容車騎今言還當有一言聞於天但云士
庶樂為用摧枯拉朽之勢已在臣目前長蛇封豕不足
慮露布竚見來甘泉車書混一兵亦偃應有辭臣載筆
来上平淮篇(原注是年大發兵圍宋㐮陽)
送親衛軍劉副都萬戶南征
勾陳天仗環紫宫羽林猛士如羆熊將軍超越世無比
帝遣督領專其雄腰金佩玉動光彩大冠長劒何穹窿
門前列戟秋水寒馬上錦鼙朝日紅長安少年氣欲盡
有如燕雀慚冥鴻檢身精慤不自足委節報國銘丹衷
包茅不入楚不共天意久欲驚頑聾一夕秋風動江漢
殺氣已滿秦淮東王師桓桓順時舉要浮一葦收竒功
我君陛辭即戎事密奉聖旨餘難同霓旌導前錦帕首
攬轡顧盼光生風沈幾遠略不可識請纓未足言終童
眼中了了見囚虜指揮封守如旋蓬行當一掃氛瘴静
南北混一車書通歸来獻凱奏闕下策勲定見超羣公
圖形麟閣表恩寵平生事業能始終應笑為儒例無用
長年螢雪悲途窮
送潘景梁之官常州
斷虹閣雨山雲濕岸草離離墜濃碧返照猶瞻苑樹秋
回頭忽作江南客毗陵山水更清雄季札祠傍泰伯宫
高節已經千載後試從衰俗問遺風
送王伯儀之官危山冶
迢迢西北風吹起東南客離觴未盡山南歌征鞍已逐歸
鴻發人生出處不可度古来聚散多哀樂君將綠鬢犯
紅塵我坐滄洲搔白髮搔白髮苦憶君遠樹漠漠危山
雲萬金良璞君自重大璧玄圭他日用
王彦功為鄒平尹以卷索詩
君今為梁鄒梁鄒乃是伏生鄉城頭青山號長白上有
范公讀書堂伏生誠古儒口以堕典傳虞唐范公為大
賢左右文治生輝光想當二公時梁鄒之人感戴興起
孰可㤀二公去已遠梁鄒之俗日荒凉問君胡為治化
導乃其方柔剛相濟治始平慎勿姑息梗與強芟夷蕰
崇之懲一勸百理最長風行草自偃實著聲洋洋願君
作邑止如此可與二公之德千載流餘芳
送北人韓飛卿
先生昔踏少年場寶劒三尺書一囊風雲才氣不自揜
憑高望遠心茫茫遨遊四海求知己白日青天誓生死
解装呼酒洛城中擊筑長歌燕市裏功名未成歲月深蕭
蕭兩鬢黃塵侵喜君如此益自壮關河迢逓愁人心人
生百歲何處好兒女團圓奉翁媪單衣蹇驢歸務早秋
風已滿長安道
騘馬行送李德隆赴行臺監察御史
李御史百鳥鶚千人英用如快劍新發硎亦若古鏡無
逃形三賓外臺幕河北山東俱有聲一辟烏府掾何公崔
公相歎驚朝廷重邊重選賢才力亦著甘凉城今騎騘
馬趍金陵慷慨為歌騘馬行(原注時臺事在建康)丈夫出處貴節義
義與死生誰重輕君不見張綱埋輪肝膽傾孟博攬轡
思澄清朝陽一有孤鳳鳴一鳴足成千載名不然從事
故紙末正可解印還農耕李御史鐡石腸冰雪顔平生
志願今始得勲業入手知無難過江騘馬人莫測北風
霜早狐狸泣
三山堂為張子京題(原注張號西泉監郡建昌得三山以歸)
西泉愛山有山癖行盡江南與江北胷中磊落千萬山
獨恨眼前留不得最後乃與三山逢平生所歷一洗空
三山可買况可載歸帆併借旴江風徑来却掃西泉上
忽見三山屹相向一重一掩皆肺腑萬壑千嵓在尋丈
崢嶸太古勢倚天混沌意出太古先崆峒盤礴含衆籟
呼吸元氣来其間烟霏不散花如霧寒翠空濛濕冠履
更容何物著此間我醉欲眠卿可去竒章東第不復尋
平泉别墅秋草深千年得失存去取可以耳目遺其心
願君久敬如益友不負聖門仁者夀(原注太古崆峒混沌即三山之名)
王澤歌
東平民王澤以米千餘石布五百端賑鄉閭
貧者李野齋學士為作序諸公為作詩蕭仲
禮持是卷徵予言勉為書此
一斗粟積乃倉一尺布盈乃箱箱盈倉積心愈長願春
不雨秋早霜細民失所歲且荒我粟我布價始翔十出
百入稱所望深扄密鐍夜壑蔵下抵四壁上屋梁鼠銜
窭籔不自量動以一毫謂不祥一朝大盗窺爾墻渾舍
性命懸劒鋩坐視其有瞬息亡前日之積今日殃愚哉
若人庸可傷君不見散盡千石與千匹高枕無憂說王
澤王澤王澤豈無取人得汝恩天報汝
春晚山行路中見桃花
顧山道中春已歸東風作惡黃塵飛長紅短白零落盡
雜花狼藉争芳菲山迴路轉頗幽絶兩樹野桃留春輝
嫣然一笑荆棘裏便有清香襲客衣恨君何苦輕妍姿
惜君不及春風時鶯鶯燕燕時與期西園蜂蝶渾不知
明妃遠嫁沙漠外深溪空谷愁西施行人往来不知貴
一生芳意終依依我行於此偶相值脉脉似欲道所思
碧雲望極青鳥遠獨遶百匝空嗟咨玄都觀裏舊時見
腸斷去年今日詩徘徊良久不忍去下馬為君簪一枝
歸時携酒重相過祗應片片飛胭脂
野亭
野夫夲自野乃以累此亭此亭豈有知汝惟未忘形手
持一杯酒中有山影青青山亦不言相與起吾酲半晴
不晴天氣濕欲落未落日脚赤山容林彩不得藏一杯
送我亭中凉
醉中聽智仲敬誦詩喜而有作
眉龐齒白歡頬紅足盤脅聳肩角隆兩手捉膝氣吐虹
目睨屋梁頂摩空&KR1143;如寒鶻望四野突若驚麕超絶峯
湏臾開口水湧風瀾翻欲與長河東誰知乾坤萬古怪特
氣泄此方寸飢寒胷初為漢祖大風起次擬荆卿别易
水邈然古意動悲壯慘淡風雲酒罇裏忽吟結客少年
場吴鈎錦帶照座光恩讎生死一語頃凛髮直上鬚髯
張復為廊廟賡歌曲上有明明下穆穆民無夭札物無
疵四海一家均五福歛情却作行路難長鯨翻海虎滿
山李白悲歌阮生哭弊車羸馬愁長安酒闌日落風色
黑寒燈耿耿月掛壁微吟轉入楚騷經切切門前山鬼
泣客飲不醉慘不歡我獨起舞呌且讙文章大是寫心
具如君氣象硉矹誰能攀古人已矣不可望一笑逢君
千載上
送滕嵓甫赴京
九重金碧開雙闕日射五雲光曄曄微香浮動軟紅塵
鳳凰麒麟踵相接丈夫分有七尺軀口亦能言足能趨
誰令此地獨不往俛首蓬蓽甘聾愚濟南竒士滕夫子
涵茹古今經與史歷艱涉險三十秋長才老氣今如此
去年匹馬東南遊凄風短劔隨貂裘山川風土入感激
歸来詩句餘清愁乃今别我京師去翩若驚鴻無反顧
知君久欝濟時心滿腹竒言思一吐春風旅亭花滿枝
酌酒勸君君勿辭後日春雲隔千里相思無吝寄新詩
送杜書史榮季北上
憶初識君御史府赤鳳石麟照庭廡賞君英發與君遊
不謂緱山乃其父緱山大老文章師平生恨不一見之
阿戎風味有如此一昔頓致平生思後来見子齊西邑
秋霜正凛分司筆剔姦抉蠧入纖毫狡兔不出妖狐泣
去年我居北渚東退食杖屨還相從聽君緩頬論利害
濤瀾浩瀉春江風丈夫宦學如琢玉我為子凡三刮目
子今去我向京師京師大是賢豪窟一顧千金定有人
即看勲業到斯文野夫但學西城柳只辦迎君與送君
七月七日同潘君美智仲敬劉深甫泛舟飲華
峯下醉歸中流遇雷雨大作衣盡濕明日呈三
子
雲頭黑風飛海沙風邊白雨如懸麻扁舟一葉落中浦
眼前不到漁人家禽魚静息洲渚暗寒氣蕭蕭明草花
忽乘敗傘展未暇已作横潰無容遮飛湍走浪乍開闔
時見電影明金蛇疾雷捲水掠舟過雲暗不整舟横斜
舟中狂客醉膽壮引手欲挽阿香車拊舷呌笑助聲勢
物外寧有張騫槎天應知我涴塵土為濯葛衣洗烏紗
和王詳議處士詩韻
古人白骨秋草枯藐然節義猶蘧廬龍淵化作蛇虺窟
乳稚童牙皆丈夫姓名聞說處士老口不敢詰心掖虚
新詩老筆喜入眼輕財禦寇緩急趍乃知元氣本無間
季末何嘗殊厥初我期斯人如鳳雛百鳥失避竹與梧
我期斯人似初月光熖已射羣星疎
趙文甫持洺水儒者李誠甫思忠行卷求詩其
事則輕財赴難之類姑掇其大概而賦之
男兒結髮事姬孔豈甘沒世無聞終闒茸處心常在衆
人先凡馬千與萬焉知渥注别有汗血種今也威州乃
有豪傑士不待文王策高踵財空鉅萬敦骨肉身起窮
冤解紛冗馮煖甘辭火券名竇郎頓失投䋲勇一身都
是仁義氣我始聞之驚且竦衰俗靡靡頽波遠著手誰
能為障壅豈期今日有斯人便合巖廊佐垂拱更看盡
展濟時具風采一新天下聳不應猶作處士詩大筆勒
名有南董
雙峯詩并序
吾友韓雲卿得佳石高廣纔尺許而兩峯崒
然拔起並秀翠潤可掬几研間尤物也雲卿
題之曰雙峯甚寶之然世有好高而賤卑誇
大而忽小者皆不得其心不造其理者也作
是詩以遺之以為雙峯他日之辨
韓公飲酒不飲客眼中猶見蒼龍角劉子賦詩不賦物
為渠鑿破造化窟君不見三峯插雲海内絶正與崑山
作丘垤君家此峯矗矗不盈尺吾謂三峯乃其匹太始
而来有此質元氣崔嵬入吾室静畫無人照心碧乃知
世間小大短長相勝無窮極何必圖南為得搶榆失萬
里要須同一適西来三呌信筆題韓子不言頷其頤雙
峯忽與霄漢齊
清明後一日西遊諸公見和寒食游繡江韻亦
復和云
春山隠隠横春浦岸上桃花嬌欲語人家臨水籬落幽
門外炊烟出青縷三三五五踏青来恰逢天氣霽風霾
一笑使我心顔開落花隨入飛香埃尋幽覧勝不忍去
斷腸十步九徘徊溪東督郵風味惡擊鼓吹笙竟寂寞
溪南有酒濃于春留當金龜與君酌西望太白横峨岷
醉膽輪囷半天落丈夫莫忘平生心氣義未幾江海深功
名富貴果何物臨風一曲留春吟留春吟為君訴莫使
韶華等閒暮歸時應過黃家溪更為繋馬垂楊渡(有酒濃于)
(春一本作從事良於人)
北城泛舟借用昌黎公山石韻
北城日長煙景微落花蝴蝶作團飛青萍綠浪榜歸渡
春深谷口溪魚肥江山佳處豈易得人生但恨行樂稀
閑牎空腹五千卷一字不療寒與饑村肆喚酒為君飲
正有山翁来啓扉欣然就酌鱠銀鯽水氣入腮雲霧霏
鵲華相對兩竒絶南山一帶皆屏圍當檐幽鳥囀新哢
何必更須金縷衣門前過我誰氏子青衫騘馬黃金鞿
憑君且踏紅塵去滿船明月須吾歸
謝趙子昂同知惠梅(原注趙杭人時為濟南同知)
詩仙愛梅愛徹骨夢寐江南煙月窟歴下寒多梅事稀
西園兩樹還驚目多情細揀春風枝把翫頓慰江南思
數枝還許分送我鄭重要作梅花詩白梅嬌怯黃梅瘦
沉水谷瓶春一竇暗香無柰惱殺人小窗酒醒寒蟾透
起来琢句句不神問花不語花應嗔詩仙明日當更笑
不識江南浩蕩春
八年重陽後六日漕司陳知房輔之邀遊龍洞
書於祠壁
我昔與山未相識朝夕倚門望山碧乃今兩足踏山骨
恨山不能言與我論此太初之胷臆但浮嵐積翠杳靄
於前兮雲凄凄而風激激忽風回而雲開兮穹林峻嶺
甕抱而雲合千尺懸岸削青壁黯黯兮龍潭隂窅窅兮
神穴黑若將出光怪而轟霹靂衆賓相顧而無言兮覺
森然其動魄主人乃展白雲之天屏掃蒼苔之石席酌
以兕觥戒以鯨吸發豪興兮萬丈將一飲而千石俄而
紛然解襟頽然岸幘不知酬為主而酢為客而山之與
我忽然而為一兮豈有乎或今而或昔雖天地亦不知
其何為兮况於世之悲歡與失得俄聯轡而歸来後之
遊者尚或發一笑於狂生之醉墨
次韻賦田澤卿假山
幽人在山花滿庭琴聲度竹風泠泠目送去鳥凌青冥
回巒曲岫往而復何處浮花水流出長安之中有盤谷
我驚造物如畫工游戲長與我軰同故着幼輿岩石中
(原注京師田澤卿賢而不仕家庭為假山有峯巒洞穴之勝瀑流激其中上為六小亭為三橋回互往来竹樹)
(掩映芳菲之間甚自樂也諸公皆有贈篇賈待制彦載曾為徵言于子因用揚損齋學士韻書于後)
損齋詩(附)
三峯上下五六亭三橋曲折一清泠松竹落落花冥冥
山林長往恨不復朝廷一入嫌不出爭似君居槃澗谷
想像賦詩雖未工山水之樂非苟同樂地在吾名教中
觀拾麥行
去歲秋冬時雨雪不濕面今年春夏交二麥不滿眼各
家仰饑寒愛重甚蘭畹盼盼秀欲齊蹙額庶可展復遭
霜雨作半為風所偃餘者僅能熟狼藉疎穗短缺然田
畆間似不忍芟剪老翁行腰䥥暴露背負炎稚兒推車
力不足老婦隨行手自撏苟使饑腹饜辛苦未死誰能
嫌傳聞縣吏下村去鞭扑但說催征嚴老翁傷心淚先
泣稚弱相看空失色舉頭但聞人語喧荷畚負擔俱汲
汲東隣有寡妻滯穗爭掇拾袒裼手附刃俛首不得息
赫赫日馭亭瀝瀝汗雨滴黃埃滿面無人恤饑渴何曾
飲與食近前為問何人家窮困年来如此極我竭我心
力歲歲勤播植恒産未敢期官租不暇給今年天降饑
重我憂戚戚汝亦何因緣受此饑餓厄荅言我本富庶
民平生未省艱與辛一從搆得青州禍舉家計業隨煙
塵三年流竄無地着斷蓬飄泊風中根憔悴歸来閭井
改桑田滿目惟荆榛頽垣敗屋重修緝驚魂稍定尋比
隣城中斛粟貴如玉載顧四壁無錢緡朝食南山橡暮
探西河芹昨朝里胥急叩門逼促要輸絲與銀踰垣四
走不敢出意緒恍惚憂紛紛潜来於此拾遺滯敢以口
腹辭辛勤幸圖一飽免溝壑官長豈不哀我貧君不見
朱門犬馬餘梁肉萬庾千倉飽童僕窮歡極樂錦綺筵
日費千金猶不足何當買牛多種田盡力向天祈有年
剰與官中充府庫我亦飽食鼓腹忻忻然
玄鶴引贈琴客張晉卿樗隠(原注晉卿京兆人)
鍾期知音伯牙鼓琴鍾期既仙伯牙絶弦琴亡人去三
千年恍惚逢此子不記伯牙死淋淋元氣在其指正音
再見天地始四旁無人孤月明玄鶴下来山鬼聽山鬼
泣俗耳驚手譜四百操傳心不傳聲千年復一鍾期生
始識有無張晉卿(原注晉卿集琴阮譜凡四百餘首皆精妙)
題燕山許文仲餘歡堂(原注取東坡先生治生不求富讀書不求官之)
(詩也)
生不治而餒書不讀而愚此外富與官有命不在吾一
堂俯仰吾願足不羡六印歸來全錢撑破屋
中庵集卷二
中菴集卷二考證
第三頁後二行案漢書濟南郡縣十四二曰鄒平四
曰梁鄒後漢書濟南郡縣十七曰梁鄒八曰鄒平則
梁鄒與鄒平為二縣此詩蓋借用
