中菴集卷十九元劉敏中撰
雜著
劉彦輝字說
東臯劉氏之子介邑儒生智甫見余繡水其容斤斤焉
其辭氣侃侃焉問學曰讀書矣問年曰既冠矣已乃進
而言曰小子未名且未字願公終教之敢再拜以請余
異其秀俊而必其有立也名之以德懋字之以彦輝懋
勉也謂勉於德則可以有輝也從而告之曰子知輝乎
珪璧以琱琢之工而瑞軒冕玉之輝也鑑鐩以鍊冶之
精而射日月金之輝也士君子以學行之修而昭事業
人之輝也輝其苟然乎於傳有之曰宗族稱孝焉鄉黨
稱弟焉非輝歟又曰一國之善士斯友一國之善士天
下之善士斯友天下之善士非輝歟又曰立身行道揚
名於後世以顯父母非輝歟其德大者其輝遠其德小
者其輝近君子耻近而期遠謹小而務大嗚呼惟懼不
能為鍊冶之金琱琢之玉也誠能之輝其隐乎勉之哉
延祐二年重陽前三日中菴野叟書
荅寓齋問
寓齋主人問萬于中菴子中菴曰莫非寓也然惟君子
可以言寓而衆人不知焉今吾子止一室琴瑟居左圖
書在右古昔器物雜然前陳於以思古人考古道牖戶
之外無關于心吾子之寓也吾子亦嘗端居密坐周覧
而泛觀乎天寓於運地寓于處其道以發生寓諸春以
長養寓諸夏以揫歛閉藏寓諸秋冬日月之明寓諸晝
夜風霆雨露霜雪隂陽晦明之氣寓諸變化惟物亦然
山寓乎止水寓乎下草木寓于植羽鱗之屬寓諸飛潜
人之道五帝寓諸無為三王寓諸仁臯䕫稷契伊傅周召
寓諸得志兼善孔孟之道不行寓諸言為萬世法顔氏
子寓諸簞瓢夷齊寓諸蕨薇其下阮藉陶潜劉伯倫之
徒寓諸酒孫公和寓諸佯狂李白杜甫寓諸歌詩而皆
終身焉故曰莫非寓也吾子徐而思之是其所寓與吾
之所寓者為皆同乎不同乎不同而同乎其亦曰不同
而同耳方其寓也偶然耶強為之耶不得不然而然耶
其亦曰不得不然而然耳知其不得不然而然則其不
同而同也審矣知其同也則特立兩間洞視千古而旁
睨四海無羡無怵無怍無愧無餘無不足而吾子之樂
有不可勝言者矣亦何止一室之内而已彼衆人者方
倀倀焉眊眊焉顛酗于失得利害之塗求其心而不得
庸暇知吾子之所為乎故曰惟君子可以言寓主人欣
然曰大哉寓也微夫子言不聞請書之遂書以為答寓
齋問主人姓張氏燕人諱綱文季其字云
真止生士良傳
敏中讀書困於暑虐因以已意取退筆管施
竹其上以為扇用紙幎之既而取凉果勝他
扇且又簡古輕便於閒中有甚宜者故戲為
之傳實至元六年己巳歲也
觀虚子遊于黌山之下文水之陽見管城子卧于塗中
蓬髮垢體變易形迹若耻于放棄者却顧有此君其形
支離然倚戶而立楮先生在側單獨虚薄無有處所乘
風泠然如將仙舉者觀虚子環而相之聚而戲之曰吾
觀子三人見棄于世離羣而索處者困亦久矣今吾欲
點化子等相附為一而為器使可乎三子忻然曰謹惟
命於是使管城子去髮聳肩下立以主把握運動以此
君鞠躬於上兩臂輪曲相接下麗其足以屬於管城子
之肩若將為禮有所招徠者楮先生自後横以身掩蔽
之為之承當容納以成就其事三子既為點化相附為
一則輕緊圓健上下互用而天然一人莫知其為向之
三者也觀虚子孰視而笑曰是足為吾軀處矣因携之
以行俯仰動静惟觀虚子是聽微為指使則折腰再揖
而清風凛然逼人世之飛蚊蒼蝇擾擾之徒皆潜而避
去莫敢相近觀虚子大喜謂之曰爾可謂天下之最良
者矣又以其相合而成也得止之義焉因號為真止生
而名曰士良云士良惟惡寒且不喜見雨非是則觀虚
子出必從以往士大夫之熱於中者見輙愛玩之惟貴
家富兒弗顧也其後與東人齊紈西人白羽卿相遇二
人素以紈綺自尚見士良竒古不常而賤辱之士良耻
告觀虚子曰我以三人胥變而為他所不辭者亦庶幾
因子以暢吾之風也今乃見辱於紈綺白面小兒心甚
悔焉願各陳其所懷去真止士良之目而復其初觀虚
子許諾危坐而聽之管城子曰我之上世實為中書君
厥功茂矣吾自毛髮時日記萬文其才鋒甚利竊嘗自
謂凡今朝廷紀綱法度之典軍國號令符檄之言史氏
紀錄之策兵賦出入之籍其所摹畫者吾皆能為之惟
其失勲伐故落泥塗中子不能洗濯以援我反易我於
動摇之問而致我於非用之辱吾竊怨子矣此君曰吾
禀性剛直不變寒暑雖足根在地而氣常凌雲然每虚
心待人人弗感其自有所存者期於風霜歲寒摇落之
後以致吾節耳今而零丁離析亦可嘆矣吾子顧無有
平安曩昔之問乃更曲為矯揉唯吾子小器是利甚非
所以待君子之道也楮先生曰吾性喜方而尚白自幼
下簾受書至於成章其行已未嘗有虧缺點染之失天
下之載言紀事以播揚四方而傳言後世者莫我若也
世不我用為兒輩所薄故翻覆無寧居偶遇子召故含
糊而從子豈吾本心哉觀虚子聞之仰而笑俯而嘆扣
管城子而言曰三子之所陳是矣雖然未聞道也子不
見夫大塊之播物乎動者植者走者飛者小者大者愚
者智者一受其成形而莫或易人見其若是也謂之固
爾然而植者或徙之以行動者有不能以寸進飛者或
失羽而走者忽假物以高飛小者化而或大大者削而
忽微愚者反有所成而智者或無為以終身是孰使之
然哉亦其混淪於一氣之中忽變忽化自消自息而有
以適然者矣夫松生於千仞之阿息之百年其大十圍
人知其棟梁矣有為巨室者使梓人求大木梓人操斧
斤以入山林則大木莫得有樗焉立於塗而其大適中
梓人伐而取之山藻而文之歸以為巨室人莫知其樗
也而松竟以遠見遺若然者果可以必其有用無用乎
故凡求之而不獲為之而不成與不求而獲不為而成
者皆時適然耳今以三子之才觀之則夫世之所謂高
爵厚禄者宜取之久矣然其遇我於文水之陽也則流
離羈孤孑孑中途顔色可憐而人無與為謀當是時也
其亦已矣又豈知遇我之點化為一而且有真止之號
與士良之名耶故三子之生而有才才而不用與今之
遇我者皆時適然也又誰咎如悔其變已而為他則古
人有為之者盖范蠡為鴟夷樗里子為囊傅說為舟楫
為麯蘖為鹽梅而南郭子綦至於為死灰槁木盖委化
而居乘變而行偶所以寓留者君子不恤也况今湯火
炎酷之時衆人熬熬散處逃避子等方聚而為一飄飄
然發豪爽於襟袖之間使夫汗顔而發赤者仰慕其清
風斯亦足矣若夫見辱於紈綺小兒則亦寒士之常無
足怪者適以見彼無良而我良矣何為媿耻憤怨而自
悔耶三子於是瘖不復語退而為真止生如故云贊曰
真止生士良之事得之於或人其怪已甚矣然觀虚子
之言契乎理故傳而藏之觀虚子姓氏未詳亦不知何
許人盖其有幻術知道者歟
陽丘教諭張君贐行疏
學者必有師師有束脩之報行者必以贐贐無百鎰之
辭在禮則然從古如此張伯山才優命蹇道富身貧牢
落儒冠半生螢雪蕭條學館三載虀鹽但弟子有進脩
之功而邑人獲矜式之益今也及瓜而代治任將歸探
杜甫之嚢一錢何有睠昌黎之室五鬼仍随辦將數口
饑寒往抗窮途歲月困斯甚矣此時争得不傷心何以
慰之我輩惟須大開手崇儒樂施一舉兩全此而不為
所謂無勇
明水長春觀重修三清殿募緣䟽
物無不弊弊則新是名大道義有當為為必勇斯謂仁
人居明水鄉長春觀曰孤雲子天遊寥廓既登衆妙之
門歲久荒凉忍視三清之宇誓將完葺須藉扶持大凡
美服安居誰匪資於道廕不至傾囷倒廪何惜荅於神
休聞必欣從來毋少後謹疏
釋奠祝文
宣聖惟王德弘乾坤道昭日月闡百聖而無爽師萬
世而有餘常祀之尊莫能以尚敬申遺典式薦微誠尚
饗
顔子惟公禀上智之資造聖人之域隐居求志知命
不憂配食先師有光祀典仰希懿德祗薦庶羞尚饗
孟子惟公導王化之源救一時之弊開聖人之道破
百世之疑業雖受子思之門功不在大禹之下宜配享
禮丕播休風尚饗
又釋奠祝文
宣聖惟王道猶天之高不可階而升也德猶天之大
不可指而名也百世萬世斯民頼以生也惟是菲薄所
以展其敬而薦其誠也尚饗
顔子惟公終日不言孰知其非愚簞瓢自樂孰知其
弗癯惟聖人以為其殆庶哉而孟子謂之道同禹稷此
其所以于今而配食也尚饗
孟子惟公楊墨横流之際三綱五常幾于息矣公以
浩然之氣卒闢而反諸正自聖人之道統言之公實為
中興焉宜其配饗也尚饗
至元恩澤頌并序
傳曰惟天惠民惟辟奉天言王者當奉天以
愛養其民也又曰宜民宜人受禄于天言為
政而宜於民者天必佑之也故聖人有天下
必以愛民為先務惻怛畏敬大明厥德是以
民人和於下天瑞應於上而天下治矣然而
乾溢凶歉之變亦或不免而時有之何哉盖
隂陽冥默之運自有定數雖天亦有所不能
已也苟為不然則堯之水湯之旱何從而至
乎雖然聖人固知定數之不可違而憫斯民
之實受其害更為畏懼形於思慮約已以禳
之多方以救之未嘗以為當然而坐視也故
堯咨訪於四岳湯自責以六事而周禮以大
荒大札則令邦國移民通財舍禁弛力薄征
緩刑是以民不失其所而灾害息天下之治
固自若也主上以聖神文武天縱之德嗣膺
丕緒以為凡有此民天實付任在予予其祇
承天意勿使失性周濟厥理故自即位專以
德教為治建官位事惟賢惟良民以不擾為
靖賦役簡省禁網疏闊民以不蹙而裕是以
風俗大和内外無患至於禮樂文物法度典
章凡所設施粲然大備數年之間三光順軌
風雨寒燠各以其叙而自古疏絶不臣之域
皆鑿山駕海執其土物重譯而來朝咨嗟舞
蹈願覩上國之風迓太平之光盖周之成康
漢之文景唐之貞觀開元不足比其隆也自
至元六年夏在所雨水滛溢秋大蝗旱冬煖
無雪民騷然有凍餒流移之患其七月詔遣
使决天下囚降其罪仍命戶部視郡縣民灾
之輕重减其租稅十二月復遣使發諸道轉
運所蓄大賑貧乏至春始畢而雨天下之人
同然一辭而交相謂曰我皇以奉天愛民既
致太平矣今兹灾異特數之一定者天亦不
得已而我皇能已之然則我皇之恩澤所以
及我者吾庸知其淺深厚薄哉我生何幸適
遘今日莫不感動交喜抃舞歡慶某以草茅
鄙人猥占儒籍荷國厚恩報答無所覩此盛
事不能默默竊述輿情作為至元恩澤頌一
首雖不能盡揚洪休勒之金石而其所以歌
詠聖時或可取也辭曰
惟民之初孰鞠孰育既息而繁蠢爾有欲莫好匪逸莫
惡匪危居得則喜在失則悲既無羽毛孰禦寒暑誰有
爪牙物汝孰取腹爾必榖身爾必裳艱哉爾生罔攸胥
匡天生聖人俾之司牧是噢是咻爾欲以足欲初弗獲
厥惟不寧既獲其欲和樂且平赫赫我朝受天景命武
威德柔四方底定皇帝嗣服齊聖廣淵大德大業復命
於天天有顯道民爾時保皇惟靈承於赫有造我制我
度我規我摹周旋萬幾惟天是符官惟予能爵罔及惡
將臣相臣赳赳諤諤曰守曰牧暨羣有司恪恭朝夕莫
或敢私惟是百官責同事異其同伊何惟民之為皇有
公器曰賞與刑賞疑惟重刑疑惟輕亂蘖姦芽不威而
息民心孔洽好生之德皇咨爾民未厚厥生抑末崇本
載薄其征皇咨爾民未寬其力省役休作優而不逼浩
浩其澤優優其仁涵之如海煦之如春如天斯覆如地
斯載民游于中莫究其大父子熙熙相寧以嬉我生固
然其又何知至和薰融應感于上庶政無愆氣類交暢
禮制樂作國儀是新聲教旁通聿來遠人大理雲南高
麗交趾珍怪萬殊薦我廟祀民于是觀皆曰太平誰其
致之天子聖明皇曰匪予惟天之相匪予之相爾民是
亮孰云此時乃有凶災旱溢螟蝗三時不開民實困乏
無有怨色云此有數我又何蹙皇惟哀矜以救以禳星馳
鳥飛冠盖相望既决而獄水退于陸逮除而租蝗自竄
伏民猶爾難旱猶爾常乃發我帑爰啟我倉大惠一出
民忘其困膏雨繼之萬有随振惟時爾民有喜弗勝鼓
舞笑歡感泣以并民有頌言我饑既病今而飲食甘旨
斯盛民有頌言我寒莫支今而衣服單複具宜曩之我
田燥不可治今則膏濡既耕既蒔民生不獲皇則佑之
天災民罹皇復救之皇之恩澤浹民骨髓翼戴依歸何
維其已邦以此固政以此成鯫儒作歌為民頌聲
制心箴
天有元氣萬物以生人之有心庶事以成是心之靈則
天之經持之不回一利于貞強而不息是戒是懲廼致
其一湛然而明施于五常五常以弘統彼衆務衆務以
亨燭照臧否曰濁曰清始兹以終立身揚名苟墮于正
遂汨其性天理既失百欲紛競乘釁而入莫之能勝罔
然如矇眩厥視聽何仁何義棄賢與聖惟利是圖則害
其命緬惟三才攸寧不病於惟君子克念克敬
章甫冠銘(并序)
盖嘗觀哀公問孔子儒服之說輙廢卷而嘆
曰甚哉禮服之不可忽而德業之不可不充
也古者聖人制禮而寓諸器器所以藏禮也
車服冠冕是已故器以明禮禮以象德德以守
器有是德也然後有是器也有是器也則必
有是德也是故君子無其德不敢服其器服
其器必思充其德使德與器交相養而不相
悖則禮明而道尊然後可以立於世而免於
咎矣哀公之問儒服也盖孔子服章甫焉曰
夫子之服其儒服歟殆戲之也孔子對之曰
丘少居魯衣逄掖之衣長居宋冠章甫之冠
丘聞之也君子之學也博其服也鄉丘不知
儒服乃特以儒行告焉按章甫冠文儒之服也
公西赤曰宗廟之事如會同端章甫願為小
相焉言欲冠章甫以相其宗廟會同之禮也
郊特牲云委貎周道也章甫殷道也毋追夏
后氏之道也而東漢志亦有委貎冠具文曰
所謂夏之毋追殷之章甫也行大射於辟雍
公卿大夫行禮者冠之則知章甫之用與委
貎同也夫贊宗廟之事相會同之儀與行辟
雍大射之禮非儒者之事乎故章甫得為文
儒之服也而孔子之對云爾者當是之時大
道潰裂聖人制禮之意不可復明而世之小
人皆争竊君子之器而服之矣以下埒上以
愚加賢以侈相尚以貴相高顛倒混亂恬不
知怪然其辱及于身而殃及于家者盖踵相
接也於是不稱其服之譏見於詩而車澤人
瘁之戒著於傳禮亡德散至此而極矣雖有
德稱其服而服當其禮者孰能知之哉此孔
子所以見戲於哀公也孔子之意以為問儒
服而必以儒服對之則吾儒之道彼終莫能
知也其心必且曰儒者之道如是乎則其辱
又將不止於戱而已矣故慷慨激厲丁寧反
復告以儒者之行聳動其心俾其悔悟知敬
以明吾儒之道不徒在於服也故哀公聞之
言加信行加義沒世不敢以儒為戲嗚呼以
孔子而服儒者之服猶不免于不知者之戲
然其聖德在躬辭色之際有足以禦之矣後
世為儒服者德固不足於聖人而其不知而
戲者復或甚於哀公然則所以禦之之道宜
如何哉於是作章甫冠銘以諗吾同志庶幾
知禮服之不可忽而德業之不可不充也銘
曰
惟是章甫肇于殷兮名以義形章其身兮有光峩峩衆
所觀兮世人不知或賈訕兮在我而服居然安兮厥德
弗充吾末如其冠兮
寓齋銘(并序)
人之好有甚異者察其意之所在而好可知
矣陶潜愛琴不施徽絃曰但識琴中趣何勞
絃上聲潜之意在乎識趣不在乎琴而寓之
琴也支道林喜畜名馬人問其故曰吾自愛
其神俊道林之意在乎神俊不在乎馬而寓
之馬也燕人張文季有高識晦迹自娛而惟
古器古物是好真收偽黜日得日竒客至觀
焉指示之曰此為夏為商為周此作于某代
某歲某氏則其喜躍然如生其時覩其人親
炙其風烈而忘其千載之下也嘻文季之意
在乎古矣器物云乎哉則亦陶之琴道林之
馬耳秋澗翁以寓命其齋宜矣文季徵余言
喜為之銘銘曰
百年之寓形之役兮千古之寓心之適兮誰能以千古
之適而忘其百年之役者吾與之匹兮
退思亭銘為恩師作
惟聖於道不思而得吾儕何人弗慮胡獲我亭以居將
安我身此身甚微三才是均鞅與物處倏焉萬變酬酢
應對詎能皆善善或弗充身何安為我休我亭静言以
思向也所言若謀若事為得為失其非其是是邪得耶
當復勉之失耶非耶必遽改之勉之所至滔滔莫禦改
之所發挺挺斯舉善日以富身日以優以富以優職思
之由行身有機思焉是繫能則為福否則為戾出而公
家入而里閭拳拳爾思其曷忽諸
竹糊扇銘二首
抱節而鞠躬括外而虚中以質素為之彌縫噫當矯揉
而不失其正此所以及我者凛然惟君子之風
含糊匪子願屈曲随所遭請君挹清風乃始知其高
紙扇銘
曲其握兮木之天圓其製兮竹之堅潔其面兮紙之瑩
言其用兮物之賢得其天者吾知其不遷守其堅者亦
能於自全終乎瑩者無由而可汚噫此其所以有清風
之邈然也耶
樗亭銘(原注為回紇人作)
木材則伐而不才者全人賢而用而不賢者捐彼木無
知材與非材者斯可與樗亭而同歸
孝子贊
元貞丙申冬之季月濟南經歴郭君澤民為
余言此郡有唐宰相郭令公之後曰惟賓字
敬輔者性篤孝其為志由身以外凡有為二
親益者將無不為無不至也初其母疾百療
無所效惟賓密割肌和餌食之母食之良愈
後數歲母疾復作劇甚醫視之皆拱揖而退
于時惟賓知割肌已疾非典教所與乃獨齋
戒泣涕致禱天地鬼神俄復獲勿藥之喜由
是約以歲之終始起十二月一日盡于正月
之晦夜於庭中潔衣冠炷香仰天再拜以二
親康寧夀考為禱歲以為常如是者餘三十
年而二親皆年踰八袠神明不少衰盖孝感
之驗如此然其家素貧惟賓又能黽勉經理
使無匱乏凡甘旨之奉承事之節必皆適二
親嗜好愛惡無不如意至元甲午有司以詔
格状其行于朝已而命下復其役旌其門閭
遠近翕然慕而化之明年其父卒盖八十又
六矣惟賓痛絶哀毁幾至滅性以母故不得
居墓側旦往哭諸墓返而慰其母羸疾不恤
也於是惟賓之孝益著以聞顧所示後者非
言莫可吾子能無意乎乃為贊云
大哉孝乎萬化所根地紐天樞括乎人倫盖能不必學
而致不待教而馴内不言於其利外不期於有聞乃當
然固有之至理均一氣之絪緼蚩蚩者氓或亡或存聖
人以是因嚴以教敬因親以教愛使不至於散朴而醨
醇亦何憚夫表異之懇懇牽導之勤勤偉乎惟賓其孝
惟純出入動静燠寒晨昏百為一念而惟吾親定省清
温甘旨日新苐致其樂孰知其貧二親愉愉偕軼八旬
忻忻畢應惟孝感神擴兮天恩爾訪爾詢旌于而門復
于而身俾觀者為之載躍載忻與夫潁考叔之錫類伊
不狹而孔殷豈期天隕慟徹九原返以母慰里閭悲辛
偉乎惟賓汝南之裔汾陽之孫遥遥世芬不乏其人咄
君誠為孝子矣遺澤餘烈之所發後當復有名節凛凛
忠義報國之臣乎
慵齋贊
至元甲申閏月余以事乘傳至林棠謁教授
朱景文先生因詢其士大夫之賢者先生曰
此邦之賢者衆矣文章某德行某文而才者
某有和君者所居曰慵齋自號曰懶翁是益
賢矣余竊疑焉曰由聖人至於衆人雖其事
業大小之不同而其所有不得不同者盖亦
曰勤而已矣今獨曰慵豈理也哉是必自棄
人也何賢乎翌日先生與諸君偕來指而謂
余曰此某也此某也揖與之坐徐叩而觀之
則儀状嶷嶷然辭氣蔚蔚然凛凛乎有不可
近者嗚呼信乎其皆賢矣其所謂慵齋者盖
亦不敢疑已居數日始盡得慵齋之為人乃
嘆曰是誠賢者歟然則慵而疑之者名也非
實也其自誣也賢而稱之者實也非名也其
自晦也夫不求其實而疑其名可乎哉於是
表其實而為之贊曰
謂子非慵歟則名之屋廬稱其里閭不耕不蠶而匪陶
匪漁偃蹇骯髒與世闊疎或捫蝨負暄而膚垢滿爪或
脱巾對客而醉髮不梳䄂手而處蓬藋塞戶而不理展
足而卧水火及身而弗趨漠焉而倦鳥歸雲兀然而槁
木朽株盖未嘗致一念於衣食之計况富貴與名譽此
雖有天下之至懶吾知其子之不如謂子為慵歟則躭
詩悦書憎俗好儒外若不足而内實有餘乍辯乍訥若
智若愚徒見其家人嗃嗃弟子渠渠雖鄙夫與儇子薰
其德而善良者不知其幾人莫不致敬愛以交孚故知
夫分别義理無遺錙銖作為文章優于楷模若是而子
謂慵者吾恐子誣雖然吾亦知子者是不以天下之所
利者而以易吾之性不以天下之所患者而以毒吾之
軀知珍異難售故寧懷珠於布𥜗知薰沐之非榮故寧
曳尾於泥塗是將潜聲匿耀以自逃夫一世之外而以
全其天者乎吁亦賢矣夫
參政張公先世行状
大德改元之春今參知政事張公由僉江浙行省入中
書既五閱歲告其邑人劉某曰某以一介之微猥緣遭
際荷國厚恩禄寵之來皆出望外緬惟祖先之所以劬
躬燾後者無所顯明用戚于厥心今將求大人先生文
之貞珉為松楸九泉之慰吾子吾鄉曲也宜為我状其
所以然乎乃取公之所紀暨敏中之所見聞者偹書之
立言者可以考焉張氏世為濟南章丘人去邑郛東南
十里而近長白之麓繡之東壖喬林間錯廣原如繪其
鄉曰錦川者乃其居也遠祖諱汝礪有子曰義通而譜
逸世次莫詳五世祖諱九思性朴實不事紛華用是家
道寖隆以今朝普恩官進義校尉高祖諱安上有孝友
之行配喬氏四子鐸鑑鉉銳鐸之子曰瑾鑑鉉皆再世
弗嗣銳即公之曾祖也為人謙謹操行如前人配孫氏
三子長曰侁次曰伸季曰仲季則公之大父也皆嘗入
粟佐軍興授進義校尉屬金末之亂所在惡少羣起為
盜以張之饒於財且易其不武也屢剽劫之伯祖侁竟
遇害次伯祖伸獨以得所依附而免大父盖幾不免虎
口者數矣至首體無完膚由是避地遷徙無常處國初
東州甫平亟挈家還故墟而丘壠宛然乃率諸子力穡
為久遠計張氏之興實始于此嘗指其所傷痕示諸子
曰始吾家以謹厚勤儉致饒而且猶召此况不義之積
乎財固不必多而謹厚勤儉不可一日輟也汝輩宜誌
之會子琛從軍平河南凡所招來役屬之人即送之家
大父憐之悉為之區處存撫俾各得其所而後已其俘
獲男女皆配為良人使自便其治家尚嚴内外肅然方
生理未就緒即置黌舍廪師儒于家踰二十年不廢里
中子弟亦知相率就學土俗由之一變故質而有為仁
而有量皆性之所自出鄉人敬焉享年七十有一而殁
配喬氏早卒再娶李氏五子長曰琮仲曰玘喬出也次
寳次珍次瑞李出也其仲為公之父生長亂離間盖嘗
嬰多難而濟屯執賤役以幹蠱矧兄亡弟幼百責是萃
攻苦食淡以循所天其志行之卓異槩可見矣既素履
艱辛尤尚節儉獨為子收書不厭雖甚貴不計其直至
或輟用以酬見其子好學從文士游喜曰吾生不遇時
常以不得讀書為恨爾今若是吾無恨矣每炷香書厨
前拜曰聖賢在此敢不敬乎其樂善又如此至元乙亥
八月四日以疾終于家年六十有六妣齊氏内行純偹
戚疎無間言卒年七十有九實元貞丙申十一月十有
二日也三子長曰澄次曰斯和皆不仕季曰斯立參政
公也公之顯自行臺監察御史歴行省員外郎郎中戶
部侍郎參議中書省事戶部尚書僉江浙行省事官稱
望隆遂參大政而且夙夜祗畏先德是思得立身揚名
之義可謂孝矣初其幼也穎悟絶人日記數千言不忘
及為山東憲司掾益力學務為無所不窺而氣與義集
志以學廣積于中形于外而人或未知知之或未盡也
時我先人隠居濟南一日見公與之言驚謂公曰我常
往來吾鄉覧其山川秀異謂宜有通博俊偉任重之才
為盛時大用者生于其間求之盖二十年未見其人以
今觀子子其是乎願子勉之聞者皆知敬公矣距今又
三十年而竟如其言某獨悲先人之不得見也竊嘗思
之傳稱積善之家必有餘慶夫所謂慶者豈非其有子
孫而才且賢歟而才賢之生又非偶然其必待夫山川
靈異之氣藴蓄融液而後為之歟山川靈異之氣藴蓄
融液而生夫才與賢也又恒必在於積善之家也歟嗚
呼今以張氏之始終觀之尤信謹状
中菴集卷十九
