中庵集卷十五元劉敏中撰
碑二
忠武王廟碑
天開聖人福斯世必有任重傑異宏偉之器出於其間
聖人得之然後莫大之計可勿疑而舉非常之功可不
勞而成堯得禹洚水行地中其利為萬世頼湯得阿衡
武王得師尚父皆拯民於水火屹然成長治之業聖賢
之合果非偶然矣世祖聖德神功文武皇帝以唐虞湯
武之聖紹膺景命恢崇丕緒一時腹心爪牙之寄宣勞
戮力皆極其選至於出入將相動恊聖謨趠長江掇全
宋致有元之盛跨越百代焜燿萬祀者曰惟忠武王耳
上之居儲闈也韙王功烈賜幣行中書省俾廟于杭始
嗣位勑濟以公帑十萬緡成之且勒碑焉而其辭以命
臣敏中謹按王諱巴延朔方人其族為巴琳氏曾祖默
爾根圖太祖起兵為巴琳部左千戶祖阿拉克襲父官平
呼展有功從憲宗西巡卒于軍父尼固爾岱以世爵從宗
王實喇開西域以卒王長於西域至元初年甫三十以
宗王命入奏世皇一與語異之輙留置左右弗遣未幾
拜光祿大夫中書左丞相姿凝峻整諸曹白事尤難决
者辭往復稠疊王夷然如無聞白已舉目一語而破其
歸要事以決省中始帖帖讋服識其為真宰輔也七年
同知樞密院事十一年再為左丞相廷議以宋恃險拘
我信使資我叛臣以汨我東土矧威福下移人且罹害
興師問罪茲惟其時皇帝詔王昔曹彬以不殺平江南
今以六師畀汝汝為吾曹彬可也王拜命起行不至其
家是年十二月渡江眀年五月被召入見且陳始終規
畫七月拜中書右丞相八月還南眀年正月宋降五月
以宋主與其母后致闕下而聖綂一矣嗚呼天生王以
助國家而世皇能識之世皇以大任付王而王亦自任
之混一之隆人皆見於王之凱旋之日而不知世皇獨
見於王之始至之時宋平之期人皆見於大兵渡江之
後而不知王獨見於拜命啓行之始也盖世皇以至誠
奉天以至仁濟天下王以盡忠報國以盡力效所職上
下交孚天人恊應故能收此駿功若是其速也夫大江
之險昔人有天限南北之嘆有土囊欲塞之哂險固足
恃也然而我師一臨南北不得限土囊不必塞何邪彼
之君臣其道不足故也彼不足而我有餘險復何有哉
傳曰在德不在險信矣盖王之勲蹟大者有四初我師
及郢王欲勿攻諸將以為郢據上流過弗取必有腹背
患皆力請王曰我奉命伐罪不擊一城且兵行有機得
失在吾非汝曹所憂也卒舍郢由别港濟舟順流而下
廓如無人陽邏控大江北壖宋人堡以自蔽攻之堅不
可拔王密謂副將左丞相阿珠彼所恃惟此耳可用擣
虚之計掩其不意南岸可得也得即報我阿珠夜以勁
卒三千人背陽邏飛艘突據南岸黎眀報至王即以大
兵徑渡宋人褫氣而武昌金陵沿江諸州盡為我有及
赴召而還也乃分三道掎角以進王以中軍直抵餘杭
布宣聖天子問罪弔民之意宋乃出降其取敵有如此
左丞相阿珠才勇善戰而士頗不附王患之乃獨禮敬
加異由是衆視王益敬以和諸文武將佐皆密悉其才
用臨事遣授各盡其當故能所向無前動必有成其駕
馭有如此王用兵紀律外嚴而中寬以聖訓不殺為主
威憺德懷欵附日至或請入視降城府藏簿帳以知金
榖戶口多寡王笑曰是欲夤緣噬吾民耳乃下令諸將
士敢有肆暴掠及入城者以軍法論故所至犬雞不驚
四民晏然獲來蘇之望其注措有如此江左地繁阜滋
久金玉錦綺珍異竒古之玩在所充溢王一不挂目宋
降將有以趙氏二宗女獻者立叱去之逮宋降幼主與
母后請見辭曰但俟拜天子卒弗與面既歸帝慰諭嘉
其功再拜謝曰惟陛下神聖阿珠勤勞所致臣何功其
禮節有如此嗚呼非天之所命能至爾邪是後拜金紫
光禄大夫知樞密院事進開府儀同三司太傅錄軍國
重事乃若靖東藩之亂勤北征之役世皇升遐成宗未
立伊霍之重朝廷賴焉其詳有太史在茲不復著春秋
五十有九以疾薨于京師甘棠里第實三十一年十二
月也大德八年正月制贈宣忠佐命開濟功臣太師開
府儀同三司追封淮安王謚曰忠武王云銘曰
天惟德輔眷我有元聖祖勃興植本浚源世皇大之道
濟無外孰有宋迷獨險是頼皇赫斯怒命我相臣往致
而罰以蘇爾人相臣維何惟王忠武王之始隮邈自西
土夢卜之遇千載一時大任在身逮茲見之王既奉命
弗矜弗惕匪徐匪亟而行吾職謀士落落惟王之承虎
旅嘽嘽惟王之令大江凌空航以一葦雄城峻壁不戰
而靡法去彼苛政樂我寬我樂我迎漿壷食簞青盖爰
出北闕以貢地闢天通遂大一統彬之不殺王則為優
渾濬之訟惟王所羞杭廟崔嵬像設儼若英風萬古雲
臺麟閣
丞相順德忠獻王碑
故太傅右丞相贈推誠履正佐運功臣太師開府儀同
三司上柱國順德忠獻王達爾罕既薨之五年皇慶改
元之秋上詔中書故丞相達爾罕弼亮三朝功多不可
以不顯其相地盧溝通逵旁勒碑焉且詔臣敏中撰文
臣竊惟有國致治難得賢為尤難是以古之聖王得一
賢則信任之尊顯之使得以盡其能又必褒崇之表異
之示不可忘其勞若太常之紀盟府之蔵鼎彛之勒麟
閣雲臺之像不一而足重得賢之難也我元聖聖相承
天祐生賢相臣將臣炳烈相望人才之得於斯為盛若
夫懷遠圖而略近功先大綱而後小數藴江海之量負
山嶽之重不威而令行不言而人服處難而無所惑履
變而不可奪端委雍容而朝廷尊安天下受其賜則忠
獻王其人乎上之所以眷眷焉不忘而王之所以荷此
表異之渥也宜矣嗚呼聖人言君使臣以禮臣事君以
忠于兹焉見之臣謹按王諱哈喇哈斯朔方人其族為
威喇諾爾氏襲號達爾罕曾祖考諱竒爾實勒贈推忠佐命
宣力功臣太師開府儀同三司上柱國追封順德王謚
忠武祖考諱巴哩察贈恊忠翊亮定遠功臣太師開府
儀同三司上柱國追封順德王謚忠毅考諱嚢嘉特贈
宣忠效節保大功臣太師開府儀同三司上柱國追封
順德王諡忠愍曾祖妣哈喇沁氏祖妣諤勒哲依氏妣多爾
噶納氏並封順德王夫人忠武重厚有英才遇太祖皇
帝於飛龍見躍之際知汗將欲襲之趣告帝為備果至
我兵縱擊大破之尋并其衆以功擢千戶錫號達爾罕
時官制惟左右萬戶次千戶非勲戚不與達爾罕譯言
一國之長帝謂侍臣彼家不識天意故來相害是人告
我殆天所使我許為自在達爾罕矣因賜御帳什器及
宴飲樂節如宗王儀是後所下郡國由奉聖大同至陜
西西域土番雲南遼東未嘗不從摧堅蹂強以死力自
效壬辰太宗皇帝略地河南忠武間出太行反擊燕有
功會病薨子十二人其三忠毅也以勇銳服衆從睿宗
皇帝取汴蔡滅金丙申錫分邑順德病薨二子次為忠
愍果毅有謀以近侍時從憲皇帝伐蜀多勞績戊午薨
于軍於是王甫及歲而識悟異凢兒目不視戲稍長善
騎射尤習國書聞儒者談輙喜至元壬申世祖皇帝錄
勲臣後一見異之命襲號達爾罕長宿衛百人夙夜共
職惟謹嘗從獵馬躓傷面上直如常帝命醫視眷益重
眀年秋九月帝御萬壽山王侍賜金縀諭曰汝先世勲
大朕且大用汝又眀年春丁母夫人憂哀毁踰禮是冬
十月帝獵賽音布拉歸語皇太子曰達爾罕非常人比可
善遇之乙亥江左平賜廉欽二州益其邑乙酉拜大宗
正賜珠衣一襲時郡縣囚盗詐者上宗正决屬當遣使
决死囚諸道王重按獄詞小不具悉令覆勘奏决者僅
六十人耳尋赦下所活數百人大同民羣鬭毆鷹房三
人死近臣以變聞帝怒亟遣王治止坐其首鬭者京師
有以偽造楮幣連富民百餘家王盡釋之保定諸郡旱
民當輸米京師多以輕資就糴有司摭為姦欲没其産
賞告者王得其情皆縱去曰舍貴就賤民便事集又何
罪為柄臣擅威福益横知惡已忌之數曲為邀致竟不一
往其家僮冐禁殺牛有司莫敢詰王致以法益忌謀撓
王以多事奏請江南囚亦隸大宗正蒞决王曰彼問民
教令未孚若一切繩之恐生亂帝是之而止辛卯帝念
湖廣失治欲遣近臣往莫宜王臺奏達爾罕在宗正决
獄平即去恐難其人帝曰彼地朕嘗駐蹕治非斯人不
可王遂行隨賜以玉帶授榮禄大夫湖廣省平章政事
湖廣南瞰交趾占城西掖蜀西南接南詔東連吳會境
壤且萬里而八番兩江蠻獠布溪峒間虺蛇起伏跳踉
小戾則相讎殺攻剽無時故治視他省劇甚王至審利
病度先後簡僚佐撫兵民威行德流善遂頑革錢粟刑
獄井井有條自宋時有巨盗嘯黨出没湖湘殆二十年
不可制王選士付以方略悉擒誅之江州隸江西省有
猾民餌官府恣雪凡剽船江中羣盗皆與為根穴交通
王知狀徑縛以來百救莫施卒寘於死遠近震悚俄置
行樞密院兵民政分勢不相容姦宼伺發溪峒以閧壬
辰王入覲列其不便罷之帝問王人言廉訪官反撓吏
治朕已令視之卿謂若何王曰憲司職紏姦弊貪吏所
疾妄為謗耳帝以為然及還邊將征交趾出其境王戒
曰無擾吾民有奪民魚菜者杖其千夫長一軍肅然乃
上奏曰往年遠征無功民瘡痏未蘇乃復有事非國善
謀也又發湖南湘之富民屯田廣西為圖交趾計王以
徙民瘴鄉事固難成易致怨叛遣使密奏吏抱券請署
不答俄使還報罷民大悅已而廣西元帥府請券南丹
戶五千屯田襟要謂士不死瘴癘餽餉有餘蓄實空荒
之地為邕管之蔽制諸蠻控交趾其利有六王喜與之
牛種農器置長統焉聞諸朝到于今便之湖廣舊無夏
稅柄臣援唐宋末世為徵王曰衰弊之政聖朝可行邪
竟奏罷常澧辰等州大水漂民廬多死者王亟發廩為
之賑慰凡災皆如之甲午春正月世皇登遐王謹斥候
戒不虞境内寧肅大德戊戌九月朝成宗皇帝于上都
帝嘉其績授光禄大夫左丞相行省江浙視政凡七日
綱舉七十餘事民風吏習翕然為變入為中書左丞相
加銀青榮禄大夫杭之耆庶伏地攀泣馬不得前王既
當鈞軸益以天下自任每退食延見四方賓使訪以物
情得失吏治否臧人材顯晦年穀豐歉采可行行之凡
論議先以國典參以古制揆以時宜必當而後已其可
否事猶元化之運順無留滯惟不言利不喜變更一以
節用愛民重名爵為務京師先未有孔子廟而國學寓
他署王喟曰首善之地風化攸出不可怠乃奏營廟學
嘗躬為臨視既成朝野瞻聳選名儒為學官奏遣近臣
子弟入學而四方來學者益衆又郊禮久未遑王總羣
議奏行之辛丑同列以或者議倡言世祖皇帝以神武
開一統功蓋萬世陛下未有伐國拓地之舉以彰休烈
西南夷八百婦國弗率可命將往征王謂山嶠小夷去
中國遼絶第可善諭向化苟將非其人未見所利弗聽
竟奏發湖廣兵二萬人丁壯役餽輓數十萬將失紀律
果無功而還諸蠻要擊飢疫相仍比至將士存者纔十
一二會赦有司議釋將罪王曰徼名而首釁陷失士馬
非常罪比不誅無以謝天下奏誅之癸卯秋拜中書右
丞相加金紫光禄大夫王嘗言治道先守令至是選掄
益詳時號得人定官吏贓罪十二章及丁憂婚聘盗賊
等制禁獻戶及山澤之利每歲春大駕幸上都王必留
守其重可知已時帝疾連歲權移中闈羣邪交扇勢焰
翕忽王以身維之姦不得逞事以無撓丙午加開府儀
同三司監修國史置僚屬奏脩三朝皇后及宗室功臣
傳冬十有一月帝弗豫王入侍醫藥出總宿衛且理幾
務諸藩王欲入侍疾王拒之丁未春正月宸御晚駕時
武宗皇帝撫兵居北王封府庫稱疾卧闕下理幾務如
故中闈以姦臣謀絶北道驛欲行祔廟禮王格其事密
記授使間走踰兩驛始得傳馳報武宗諸懷詐者數欲
害王王不為動内外懔懔視王以安會今上皇帝皇太
后至自懷姦臣希中旨謀為不軌三月王贊今上皇太
后擒滅其黨發使迎武宗四月今上皇太后如上都王
繼往五月武宗即大位加太保開府儀同三司錄軍國
重事中書右丞相監修國史賜以憲廟所御白貂裘寶
帶未幾加太傅賜第令其子托歡近侍和林控北邊始
置宣慰時諸部落降者百餘萬口乃罷宣慰詔王以太
傳為左丞相行省事賜楮幣十五萬緡黃金贏十二鎰
白金二千五百兩帛四百端乳馬六十匹皇太后賜楮
幣五萬緡帛二百端至和林獲盗米商衣者即斬以徇
攘竊屏息行旅為便分遣使發廩賑降口復奏請錢七
千三百萬緡帛稱是易牛羊給之又給網數千令取魚
食遠者厄大雪金山命諸部置傳車相去各三百里凡
十傳餽米數萬石牛羊稱之又度地立兩倉積米以待
來者全活不可勝紀有飢乏不能達和林往往以其男
女弟侄易米以活皆贖歸之和林歲糴軍餉恒數十萬
主吏視利繆出納囊橐滋弊久矣王立法以遏其源沿
海屯田廢弛重為經理歲得米二十餘萬斛益購工治
器擇軍中曉耕稼者雜教部落又浚古渠溉田數千頃
穀以恒賤邊政大治至大改元戊申帝賜大帳如親王
制諸藩禀命戎事則以宴之仍賜酒米百斛皇太后今
上咸有賜焉天下傾耳以俟復召是冬十一月遘疾召
其屬曰吾不起矣不得報國矣汝曹各自勉此問金穀
勿貽朝廷慮其屬以聞帝驚愕命醫偕其子托歡行以
閏月某日薨于和林所居之正寢春秋五十又二天雨
木冰連日帝大傷悼遣近臣慰諭其子賜賻錢五萬緡
今上賻錢二萬五千緡勑大興尹買葬地昌平陽山之
南原曰使天下後世知吾賢相耳乃胥議為石塜柩至
以是月二十有九日葬近而朝著遠而士民以及四方
慟哭流涕嗟悼懷慕及奠于冡者無有已也明年乙酉
八月有封諡之命先配遜都氏繼室札拉爾氏卓哩雅氏
札拉爾氏奇&KR1685;氏並追封順德王夫人一子即托歡由
近侍為太子賓客今上御極遷御史中丞進大夫官榮
禄大夫襲號達爾罕博貫經史特立正言得風憲體皇
慶改元壬子制加王曾祖考而下三世爵謚大夫之母
諤勒哲依氏封順德太夫人王為人神宇靖偉簡重寡言不見
喜愠望之儼然知其為公輔器其在宗正也從世皇北
巡平宗王亂初入叛境王率三百騎猝與敵遇徐整騎
突出敵背連彀矢殪數人敵披靡遁帝壯之其在中書
也引儒生討論文典至堯舜禹湯文武之為君臯䕫稷
契伊傅周召之為臣歎曰人生不知書可乎乃館士教
其子學由是而觀王之文武志略本乎天性奮身逢時
發於至誠故其事業之見於世剛眀正大巋巍煒燿如
此嗚呼古所謂大臣者王為無愧矣臣既述其事乃繫
之以詩曰
漢有文成難制將變元有忠武患去未見掖聖承天偉
績共貫忠武有孫維王忠獻維嶽降靈維王以生雲風
類從近列以升穆穆世皇羣材權衡孰大予任王于是
稱利器所施宗正焉始挺然鶚立獄平政理朝有巨姦
王不以齒有媚不答姦氣為褫帝念湖廣控馭匪宜陟
之鼎司曰汝往釐霜肅露濡化行若馳島蠻海夷悅服
熙熙移杭未旬入總大政民有怙恃事有龜鏡惡者自
懲善者相慶百度亹亹咸綂于正成宗上仙回邪譸張
勢挾中闈搆謀非常王翊潜龍寘彼斧斨伊霍之重賴
其胥匡武皇嘉之康錫三接朔方往撫有聞赫赫一夕
隕星山圮棟折遄歸之望竟莫爾愜天子曰嘻斯何人
斯何紓予思其碑而辭大書深刻九逵是向尚千萬年
監此良相
勑贈益都行省伊克札爾固齊贈推忠宣力功
臣諡忠襄薩木丹公神道碑銘
皇慶初元歲壬子冬十有二月大司農卿臣穆爾托噶
王某參議布哈奏吏部郎中雅克特穆爾洎姪章佩太監
圖卜特穆爾言由臣父而上大父曾大父皆以服勞矢
石制贈官勲爵謚恩寵優渥願得勒之堅珉庸示不朽
上可詔臣敏中撰文臣謹按太尉忠襄公朔方人族薩
木丹氏小字沙札該吏部大父章佩曾大父也資恢特便
騎射驍勇罔儔太祖龍飛備宿衞從征不庭芟迪延蹂
回鶻拔唐古著勞歲庚寅太宗稔公英果令督阿穆爾
攻信安下之明年為監戰萬戶同萬戶阿爾鴻和爾破
汴癸巳賜金符授益都行省都達嚕噶齊勑諸部兵百
取卒二卒具馬三牛二以從又益領通事戶沙克嘉巴圖爾
等軍尋偕達春諾延統二萬騎收國用安于徐丁酉遷京
兆省至懷屬大疫士不利行有旨就鎮懷孟又代察罕
總軍河南復官于懷時草創庶事擾攘公以撫養為專
務戢姦禁暴民翕然安生已亥同官王榮韜禍心專恣
不法一日執公將寘于死其黨請于榮曰公未嘗毒吾
人願勿殺榮言是善驛騎不殺必遽聞復力請榮乃閉
公佛室中劫衆保大行煖帳砦以叛夫人實里巴氏聞
亂手擊鼓召兵至榮宅窺牖破戶得公則面縛帛抹口
兩足跟斷矣公不勝忿翼以二子褁創馳旁郡請兵彰
德郡將蒙古博爾濟兵破其砦獲榮戮之上聞遣詔使以
榮妻孥資産畀公黨惡者皆誅於是出民萬餘于郊哭
聲沸天公言諸使者王榮已戮惟是脅從皆吾民若誅
顧空城奚為儻朝廷罪不殺我執其咎盡釋之又言榮
妻孥不幸至是可哀悉檄遣歸民籍其第舍為驛館一
無所取創平入覲上憫其勞寵賚優渥踰年薨和林勑
葬山陵之旁聖天子御極贈推忠宣力功臣金紫光禄
大夫太尉上柱國温國公諡忠襄夫人哈屯和斯哈喇
沁實巴爾哈喇沁實喇巴爾並温國夫人子男八人達
吉達春濟嚕海阿拉楚勒罕丹達里埒里圖嚕齊達春
總管丹達里宣尉使萬戶贈榮禄大夫平章柱國温國
公圖嚕齊宣差孫男十八人曾孫二十二人玄孫六人女
三人塔倫奇塔特章巴喇衮皆適名族其諸孫輩行名官
刻之宗派圖竊惟兵凶器能戕人殺人而善用者能活
人何哉盖其為心休休焉必有以本其不殺而後能濟
人之厄若公之力請王榮脅從之衆踰萬人是豈不本
諸其素無殺人之心而能乎矧又能愍其仇人妻孥不
納諸已仁矣哉語曰活千人者子孫必封公贈太尉上
公子若孫皆平章三世爵温國議者以侔漢之耿鄧有
以矣夫銘曰
為將之略芟亂翦兇以殺止殺仁存厥中顯允太尉才
雄氣銳依乘風雲成勲不世始之朔漠繼而炎荒莅閫
中夏營丘太行逆榮懷毒變生肘腋彼雖吾戕此不汝
逸能戕我足靡戕我心顧未旋踵汝為我擒脅從萬命
一語以貸懷民百年莫報永賴榮妻榮孥惟所當有而
不有之德孰與厚桓桓上公以貴以榮太尉兵柄柱國
顯封祖孫相望三世大國曾仍衆多益昌以熾分圭華
衮惟公之勲侯重將累繇公之仁大刻穹碑俾永是式
於昭令名天壤罔極
勅賜鎮國上將軍福建道宣慰使兼鎮守建德
萬戶贈榮禄大夫平章柱國温國公諡恭惠薩
木丹公神道碑銘
為將之道有三曰智曰勇曰仁盖事變之來知足以達
其機勇足以應其會仁足以濟其成非夫高明博暢冥
乎神運大有以過人者不能也觀榮祿公之在襄漢請
命入城勇也諭大義以褫敵之魄智也省百萬之師而活
其生靈仁也濟江而後百戰百克一以是道噫古所謂
良將者公其是歟公諱丹達里朔方人姓薩木丹益都
行省推忠宣力功臣金紫光禄大夫太尉上柱國温國
公諡忠襄沙札該第六子生穎慧不羣儀觀峻整太尉
公異而愛之少長從太尉諸道征進多謀畫之助中綂
初兄達春以管軍總管卒母夫人實喇巴爾攜達春子歡
塔暨公入見有旨令公襲職公言姪歡塔俊邁練兵世
官莫侄若上喜其讓别任公管懷孟軍鄂囉三年青寇
平第功有白金之賜至元六祀大軍攻樊襄亘鹿門萬
山築長壘闔圍之公以上千戶佩金符晝督夜徼一軍
倚重九年襄人乘夜隂晦以樓舫五百艘飛檝突出冀
接援兵比出我先偵知密積薪水滸伺其過爇之其燭
如晝公率所部以火攻先燔灼狼籍大軍縱擊無一兵
一舫逸者公生致都統副將四人獲樓舫二十首將右
丞相巴延左丞相阿珠遣公驛聞授密旨而還偕先鋒
默圖徇荆南斬首級千安陽灘之捷丞相錄公前後戰
功代奏之上大悅謂公世名閥朕所素知異日當大用
賜之錦衣白金曰以是為識十一年樊既下料兵攻襄
陽公言可遣辨士入諭當降否則攻未晚丞相謂公孰
能棄生為吾行公言以聖天子洪福何患不行當達里
願求偕行人翼日公與阿里譯史王員外請行遣之及
城守臣吕安撫出迓宴于詔樓公陳禍福諭曰天眷吾
有元海外内罔非臣屬獨爾一隅漏王澤今天兵雲集
帶甲百萬以中國之大供億無窮築長圍扼鹿門横亘
江路攻具之竒有西域機石飛三百餘步以是樊破無
噍類爾嬰城固守六載為人臣義無不足如生民何聖
朝上應天時下徇地利中察時變平宋必矣其審思之
吕泣下曰容吾納欵盟而出後三日襄城降十一月有
旨議過江之舉公言當由漢水進然聞郢踞北岸城堅
地隘師至此慮難丞相謂公爾知兵其再思以對公乃
率千騎前視之至黃家原有渠盈溢闊數丈而下流渙
散益淺不可舟逹漢江約十里歸言可以越郢衆謂無
水舟萬艘何為公言破竹為席藉淖曳之可也衆又謂
郢不攻如後患何公忿曰大兵規摹安事一城丞相如
公言水陸並進郢人果絶隘為拒而我師入漢矣丞相
喜謂公過郢爾力也當上聞郢將趙都統率萬兵躡吾
後公為殿敗之取首級扺沙洋新城藴崇如京觀示城
中人令俘高呼不降者視此逮夜兵民往往踰城降獨
二城不下攻破之近漢口公言敵皆巨艦吾舟十不當
一且江勢大可徑過淪口速圍漢陽取漢口急分兵眀
攻陽邏堡夜以勁卒疾船泝流擣虚南岸可得也從之
詰旦果得南岸宋將夏貴孫虎臣悉衆來禦艨艟萬艘
旌幟彌望丞相俾公諭諸軍我既有大江效忠滅宋在
此一舉士皆奮交戰辰至申大敗之追北十餘里浮尸
滿江水為之赤是後鄂漢壽昌黃蘄皆平范文虎以舟
師絶江迎敵公戰走之留公暨萬戶鄭伊克守蘄丞相
喜曰以鄭之勇丹達里之智守是足矣會宋將高安撫
引兵攻蘄公謂可堅守勿戰鄭不然戰殁公徐平定之
十二年丞相召公詣建康議征進下浙諸城降宋主公
皆在十三年五月守建德禁兵毋下鄉保諭民懇廢田
衆安其政十二月衢婺徽信處皆叛其守將孟總管等
皆捐城來歸公言各奉命城守來何為拒不得入密布
諸兵杭省於是宣撫索多萬戶張弘範分道討賊又報
婺賊唐太尉金曾三擁兵萬餘至三河白沙聲言先攻
建德次取餘杭公時宴索多射圃擊毬為樂如不聞夜
遣驍將引銳兵鳴鉦樹幟奄出賊背賊驚潰勦戮殆盡
郡人無聞知耆宿德公立生祠祝之公所家覃懷亦祠
焉有活佛之目以其能濟衆也十七年賜金虎符授鎮
國上將軍福建道宣慰使兼鎮守萬戶是歲十月十九
日以疾薨于建德歸葬于懷之某原夀年若干聖天子
即位錄舊賞功贈榮禄大夫平章柱國温國公謚恭惠
夫人瑪納多羅干並温國夫人四子和卓總管妻錫琳
耀珠伊克札爾古齊贈榮禄大夫平章政事温國公諡
懿靖妻實里巴封温國夫人雅克特穆爾朝列大夫吏部
郎中資廉正持銓平允先為監察御史河南副廉訪使
以敢言知名配夫人通通和拉眀威將軍萬戶政尚嚴
恕兵畏民懷配夫人舒屯哈濟至大四年八月召將大
用道卒詔賜楮幣千緡遣侄圖卜特穆爾驛送喪葬于
懷三女長扎拉倫壻千戶綽爾齊次珠温智壻覃國公
阿里封覃國夫人次托克托倫壻仲嘉努男孫八多爾濟世皇
近侍有功北征察罕懷遠大將軍萬戶圖卜特穆爾中憲
大夫章佩太監托里察罕穆遜華善薩里未仕女孫七
曾孫四皇慶改元冬十有二月詔臣敏中以公洎其父
忠襄公子懿靖公耀珠之行皆銘于石從其子雅克特
穆爾孫圖卜特穆爾之請也臣既叙公乃銘銘曰
制勝有智吹生有仁仁以勇濟勇以智神偉哉柱國斯
道其遵入襄過郢厥績日新龍韜豹略感會風雲揮斥
敓漢鄂之渡咄嗟摧孫夏之軍大師帷幄公多對陳盖
無媿乎古先良將之倫折衝猘寇笑談尊爼按堵遺氓
道路鼓舞生而有祠惟民之期殁而有謚匪公之私三
世胙温大邦賜履子能叶父孫亦襲子曠古幾人恩榮
若此太行之陽黃河之湄大書穹珉趺龜首螭過者式
之兹惟平章柱國恭惠公之碑
勅賜輔國上將軍大宗正府伊克札爾古齊贈
榮禄大夫平章政事温國公謚懿靖薩木丹公
神道碑
皇慶初元歲壬子冬十有二月大司農卿臣穆爾托噶
王某參議布哈等奏章佩大監臣圖卜特穆爾洎叔吏
部郎中雅克特穆爾言臣故曾大父大父父三世躬矢
石服勞樹功制贈官勲爵謚卹典崇飾備至竊惟太常
景鍾旌紀之義當勒石垂示永久上可詔臣敏中製銘
自上二世敏中既摭寔濡翰謹按大宗正平章公事狀
公諱耀珠薩木丹氏益郡行省贈推忠宣力功臣金紫
光禄大夫太尉上柱國沙札該之孫福建宣尉使贈榮
禄大夫平章柱國丹達里之子資朗慧沉毅有志略蚤
侍宫闈至元戊辰考柱國經武大將軍拓疆南土母温國
夫人啓請公侍柱國以行凡築長圍破樊舉襄踰郢出
漢水攻陽邏大江之捷蕩蘄寇蹂常拔浙諸城柱國所
至公亦必至柱國策勲公亦有勲十七年大頒爵酬功
公膺武略將軍上千戶之命柱國薨以昭勇大將軍虎
符萬戶襲官本軍尋荷玉音慰諭爾祖沙札該事太祖
征迪延回鶻唐古以及山東覃懷勤勞我家爾父丹達
里佐巴延阿珠克襄舉宋功出人右爾惟胄嗣任父官
為宜即授鎮國上將軍福建道宣尉使管軍萬戶時江
表初附多反側公率兵弭亂靖民卓有令聞更制改懷
孟萬戶府達嚕噶齊鎮國虎符仍前移守建德白馬洞
寇擁萬衆以亂公討平戮其首惡脅從悉縱歸明歲婺
陽振龍劫掠鄉邑横甚公慮寇滋不可遏即出兵擒捕
民賴以安會杭省責以擅征公直之以理弗屈竟不能
罪二十七年處婺盗作偕平章史公平之原釋自新者
以萬計二十九年高參省入覲奏勞績有旨耀珠朕所
知即授輔國上將軍征行左軍元帥擢右軍在建德
十年律下嚴無一卒横恣民懷其惠天德二年匄老長
子察罕襲職家食覃懷葺圃舍作菟裘計展優游之樂
七年召授大宗正府伊克札爾古齊抑邪植正宗親化
之至大戊申十月七日以疾薨于官壽年五十有八上
命其子圖卜特穆爾驛送喪于懷以禮葬焉辛亥上功
贈榮禄大夫平章政事温國公謚懿靖夫人實里巴封
温國夫人次室徹辰五男長察罕懷遠大將軍襲職
萬戶在官多異政使憲累聞于朝妻夫人素格次即圖
卜特穆爾中憲大夫章佩大監以謹厚明敏夙被知遇
妻賈氏某官之女次托里察罕次穆遜次華善皆未仕
五女托和朗壻安定千戶徹徹爾罕壻沙喇廉訪使托克
托鼐壻巴延布哈觀壽托摩掄未行銘曰
將不三世孰云其然猗薩木丹氏益大以綿太尉金紫柱
國榮禄洎大宗正上公維續是知以殺止殺有開必先
太尉戕足且懷民之活柱國忘身竟襄城之全宗正勦
擾攘之浙寇亦嘗宥脅從之億千當操戈援枹擁衆之
際實存亡生殺司命之權陳師鞠旅惟仁為賢盛德百
世薩木丹氏有焉世德謂何啓後迪前旌忠表勲豐碑
是鐫重光流裕奚千萬年
中菴集卷十五
