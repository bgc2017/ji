中庵集卷三元劉敏中撰
五言律詩
至元十一年清明遊舊都南塘呈黃威卿賈榮
甫二知己三首
忽到南塘路萋萋草已深鶯花逢晚景樓閣静春隂觸
望空多感思歸只獨吟惟應愧知己欵曲百年心
蜿蜿紅橋遠森森碧徑深遥山昏野色流水亂城隂燕
去抄花舞鶯来隔柳吟如何行樂地獨抱故園心
楊柳金絲亂桃花錦洞深偶經流水曲絶似故山隂竟
夕窮歡賞歸鞍兀醉吟燕遊償不遂暫慰客中心
春困二首
長日兀如醉閑愁悄似禪暫来拈筆寫却又枕書眠落
絮風餘態飛花舞後妍東樓懶回首雙燕正翩翩
畫出愁中樣如逃醉裏禪不禁花惱思幾被鳥驚眠春
事渾無頼晴忩強作妍多情雙蛺蝶為我舞翩翩
卜平章夀讌
早悟程張學遥傳孔孟心披雲捧堯日與歲作商霖曠
步通賢路清隂滿士林中堂介眉酒浮動北山岑
運泰風雲合年豐日月長入朝無滯事退食有清香社
稷憂誠重詩書樂不忘所行惟所學夙意在虞唐
題采水縣尹劉漢臣詩卷首章乃御史中丞仲
公詩也
令長承宣寄幾權輔弼均一言開歲喜百里作冬春圖
治當今日馳聲有此人中臺品題在不負甑生塵
饑安思承赴四川提刑副使
憲府同班日(原注思承與予昔日同為御史)吾鄉會面時殷勤百年意
感激寸心知遽爾參商隔居然歲月馳聞君遠入蜀何
用慰相思
題張智甫牡丹讌集詩卷
好古仍好客愛花尤可人栽全洛陽譜占斷濟南春國
色徵吟筆天香襲醉巾相看惟老樹寂莫繡江濱
贈鵬舉充鄂囉
居簡仍多藝循華却古心律科高史業詩學振儒林聖主
昇堯日蒼生渴傅霖兵曺聊可遣努力在朝簪
才鑑人難比文章筆有神幾年頭角異三語姓名新去
去摶風翼洋洋縱壑鱗他時黃閣上不似舊詩人
同簽樞密事張子惠於京師私第構一室扁曰
西巖西巖指其鄉欒城西山而言示不忘祖先
桑梓也以卷徵言為書四十字十年丙午六月
也
密省騫孤鶚知君迥不凡九霄依北闕一室對西巖肺
腑紆清賞松楸感至諴門風百年舊氣象日巉巉
長蘆李仁甫母趙氏守寡三十年年六十三卒無
恙時有為薦聞旌表者趙辭之仁甫兄弟二人
求詩
惟知所天重敢以此身輕苦節終完節辭名更有名青
燈耿虚室白首會佳城欲報天無極哀哀二子情
送王守道安撫之官威茂
投筆風雲動揚鞭羽翼生青山送離别白日照精誠遠
俗聞聲喜同遊羡爾榮慇懃一杯酒更為老人傾
完顔士慶以安西理問至京師授四川省左右
司郎中君請於宰相得覲省来濟南給傳赴官
其行也詩以送之
官程驚客夢驛騎又駸駸落日旗亭遠高秋劍閣深天
長望雲意歲暮倚門心早晚歸歟好金杯重細斟
寄西野尚書
遠吹流遺響淒雲弄薄隂秋隨江樹老寒入草堂深多
病頻妨飲孤懷漫廢吟流萍赴滄海何處問浮沉
王秋澗哀挽
學與天淵博名隨事業新文章早無敵字盡晚逾神冥
躅追前哲遺芳澤後人獨憐秋澗月猶照玉堂春
挽王朋益
偉器明時出英聲早歲聞夜絃鳴白雪秋翮入青雲遽
失千金璧空存四尺墳流風傳不冺猶足張吾軍
送張希孟秀才赴禮部掾
冥漠文章脉来從太極先欲求寧有得已絶豈無傳廓
廓英華表悠悠土苴邊愛君千里馬為贈繞朝鞭
禮樂春官府清時重選賢飛翔從此地昂聳看他年遠
器含餘藴横波下衆川古人忠孝事耿耿要君全
題楊朝舜挽章後朝舜先由濟南府判入為集
賢待制除知孟州未至而卒
玉樹瀛洲望甘棠歷下思千金求絶筆萬口詠新詩洒
落何人似詼諧亦我師河陽不肯到空作九原悲
送李伯渥監税潭州
為别期三歲征商效一官長沙憶卑濕楚甸入荒寒白
雪知音少青雲得意難聲名隨處有努力莫盤桓
春晚洞庭麗秋高湘水深感時傷遠客撫事費長吟鴻鵠
九霄志驊騮千里心洪鑪百煉後精絶識良金
挽尚書簡公詩(原注字敬之大同人)
志學將期用輸忠可憚勞功成沙漠遠名出士林高清
禁承三接華軒映六曺中途欎遺恨不及友虁臯
徐伯弘御史見過
車馬瞻雲表茅茨自水濱繡衣迎漢使白首問堯民萬
里風謠得三生臭味親忠勤有公等愧爾太平人(原注以是)
(時伯弘廵行山東諸郡)
和鵬舉冬日閑居五首
賢哉魏夫子吟詠樂潜居筆有千鈞力胷涵萬卷書已
評君若鳳無怪我知魚肯就陳蕃榻時過靖節廬
白日無多事清溪静僻居陶情五字句寓目數行書敢
望乘軒鶴或如困轍魚豈為兒女態瀟洒愧門廬
開簾媚風日清寂若仙居匵有荆山玉家傳孔壁書形
骸本麋鹿交友任禽魚回首蜀川道陶然愛舊廬
棲迹城中市游心物外居篆煙時作縷蠧葉偶成書仕
顯伏轅驥身閑縱壑魚峥嶸卿士宅瀟洒野人廬
為病成幽隠如禪學静居心中惟慕道名不係除書林
美来幽鳥淵深止巨魚執鞭如可富吾豈戀衡廬
題燕處士劉實從義墓銘後
一代耆年望千秋處士名眼中聊遣興身外久忘情有
子迪清範無人尋舊盟高風在寥廓搔首愧平生(原注從義)
(之子彛授廉訪經歷不就)
憶鄭處士
隠者俱承詔斯人獨避名文章成汨沒冠蓋絶逢迎食
粥家人瘦躭書弟子清經旬不見面相憶每愁生
濟南醫學教授王荆玉用内侍薦被召以詩贈
之
四海思齋老三年歷下城官聮頗閑冷技術自神明推
轂當途事徵車此日榮即看宣室見端不負平生(原注思齊)
(荆玉自號)
范冰壺者故玉壺先生之子以方技進好學能
詩来求言故贈之
名學有餘力妙齡無不能貴聯金馬客清出玉壺冰射
覆追方朔躭詩慕少陵長風九萬里刮眼看雲鵬
聞智仲敬教授歸自曹南
念汝三年别聞今千里歸闢堂鋪木榻植杖倚荆扉日
夕行人歇天長去鳥微病懷渾欲豁回首轉依依
明水張受益掾江淛省蓄古物甚富以博古稱
自號古齋頃赴調京師除本省檢校過家其行
也以詩贈之
博古仍希古如君古亦稀識窮三代遠疑正百年非久
鬱披雲望俄瞻衣錦歸明朝又南北把酒一依依
来繡江以麥送仲敬有詩見謝次其韻併簡趙
文卿提舉
昔擬攀龍客今同食鴈卿素懷寧易託良覿每難并遽
枉驪珠重空慚兔首輕衰殘一如此那復問才名
未能幽興惬空柰别愁牽悒悒隨耕稼悠悠度歲年江
山回白首煙雨滿青田想見壺中樂相携醉市廛
高唐監郡鄂爾多和托拉系出西域折節下士
讀書樂善士夫稱之兄弟六人而君為季其父
獨以君襲是職監郡凡三世矣作忠順堂居之
因郡人元恒齋正卿来徵言贈以二詩
系族来何遠文儒夙所耽白眉班在六皂蓋世傳三政
體宜深得民情亦飽諳眼前忠順字元不是虚談
順有當行理忠無不盡心一堂非麗搆兩字是良箴事
業皆中出名聲豈外尋家門日光大益覺慶源深
送石仲璋侍御赴河南肅政廉訪使(原注大德四年之冬)
(十月)
矯矯秋天鶚蕭蕭憲府騘光聲滿河右良覿憶山東寥
落客懷惡留連尊酒空相思有新句休忘北飛鴻
次韻荅憲司張文絃經歴及其屬凡五人見寄
之什
地壓東藩重司分北戶隂人材信灑落詩壘更高深同
作孤羆立相和五鳳吟須知正始作不為鄭聲沉
出竒如曲逆多辦似淮隂峻削天根夐清連月窟深文
章千古貴情性幾人吟聲色雲霄外何虞古價沉
竒貨驚寒目長風破夕隂神交一字重義盡百年深漫
愧齊東語難㤀洛下吟不眠搔白首消盡博山沉
中庵集卷三
