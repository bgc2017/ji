中庵集卷四元劉敏中撰
七言律詩
代送宋廷秀員外
妙年勲策不易得今日省闈君最優兩鬢春風山映秀
一襟清氣水涵秋雲烟總屬坡仙筆魚鳥難留李白舟
此去應將便民策皂囊封上解宸憂
送韓御史彦高賑恤西域仍用安思承御史韻
好語飛傳迓使旌遠人先已動歡聲馬頭白草迷邊雪
夢裏丹心繞帝京壯歲勲勞君自得浮雲富貴世空驚
歸期儘擬明年早從此金鑾識姓名
至元丙子初赴上都赤城至望雲道中
曉日曈曨過赤城(原注地名有驛亭)風烟遙接望雲亭(原注亭名州事)
(在焉亦名云亭)好山解要新詩寫瘦馬能搖宿酒醒高下野桃
紅漫漫縈迴沙水碧泠泠人家剰有昇平象滿地牛羊
草色青
十三年秋次韻答友人余時掾西曹
西曹事罷獨登樓塵慮紛紛更暮愁鄉國别来如昨日
京華旅食又今秋簾垂夜雨寒燈細門掩西風落葉稠
翠袖金鞭五花馬可能閒伴謫仙遊
清風白酒香滿樓我酌與子澆閒愁西風遼海一片雪
落日太行千仞秋達人自與衆人異俗事常兼官事稠
安得談天漆園叟相期造物與同遊
霍主事清甫留宿上都宣徽後亭是夜覓酒不
得
窈窕軒忩淨客心愛公朝市有山林清風急雨傳秋早
淡月微雲覺夜深一榻清歡非宿約百年情話入幽吟
幾時有酒来呼我剰與燈前細細斟
為茅屋解嘲
昌黎辛苦三十載始見京師有屋廬莫笑偏聯四簷草
且圖容盖一牀書寒饕暑虐應無慮坐誦眠吟已有餘
明月不知分醜好一般清影照庭除
東村寓興
野水平坡數點鷗遠村高樹一聲鳩出墻白簇蠶初老
滿地黃雲麥已秋文舉自宜官北海淵明只合事西疇
行藏了属乾坤管一笑誰能獨倚樓
冬至和彦博(原注二十六年京師作)
僻巷無人載酒過小忩燈火自婆娑睡方到眼夢還短
事不如心愁更多官柳野梅春欲動長庚殘月夜如何
書雲定有豐年兆願學田翁擊壤歌
送按察僉事趙國寶分司淄青
名高冰蘖湖南幕人避風霜憲府驄(原注國寶先為湖南道經歴擢監察)
(御史嘗前論事有不畏強禦之風)論列不違天咫尺澄清還到海西東
物情可見分休戚吏治難平是異同饑渴疲癃正翹首
可能離别惜忽忽
樂御史
鴈塔題名接泰和聲華此日較誰多鐡冠獨立風霜表
竹馬猶傳父母歌自薦英才歸大老肯容濁水亂清波
神遊一去尋無迹惟見荒丘蔓薜蘿
留别杜醉經侍御(原注公到官不數日而某得請自京還濟南二十七年也)
侍御新班趨北闕野夫行李向南州清談不得一樽共
苦雨空為三日留濟水波聲驚客夢太行山色動高秋
他時驛使如相問翠竹籬傍有白鷗
呈杜侍御時余為臺掾
一入霜臺白髮生且看如此欲何成四知自守神應鑒
三語雖賢衆所輕月旦有評甘下客雪霄無路接羣英
便須及此春前後歸買山田趁雨耕
夀高提學
酒酣落筆寫新詩氣節依然年少時渭水久疎垂釣侣
(原注公年八十有六)鏡湖新得放生池(原注時上司始以大明湖為府學贍養地故有是句)
國人矜式尊黃髮後學服膺肅絳帷夀考康寧是天意
祗應吾道要扶持
吳興卜德甫自江左平失母求之四方過濟南
以詩投余次其韻
孝心行李兩艱難風雪長途海岱間一自亂隨青盖出
孤飛不見白雲間窮年淚盡三江水旅枕魂驚萬里山
早晚春風舊桑梓肩輿重喜夀昌還
次韻答鮮于伯幾見寄
舞雩春暖記同遊一逐風塵各異州白髮青燈千里夢
楚雲燕樹十年秋淵明寂寞惟栽菊杜甫飄零漫倚樓
休為長吟廢沈醉只今懷抱不禁愁
次韻答子昂見示三首
自許羲皇遠俗情爭教光價重連城一官何異湖中隠
三絶休辭海内名墜典遺音知有望明堂巨搆欲誰成
不才愧我終無益白髮蕭蕭日夜生
肯過窮簷愧素情可堪風雪對寒城東藩自合高軒駐
北渚慚非處士名山鬼來聽七絃作邦人傳誦一詩成
沙鷗也要公相識只待眀年春水生
遺情應未到忘情猶愛幽居僻近城夜夢是因寧有說
太初生物果誰名人間白髮何年種世外丹砂幾日成
獨自無言搔首坐篆煙銷盡暮寒生
答趙明叔見寄
耕有田園織有桑西臯遥接玉輝堂(原注公新作此堂於長清)牙籖
闊展藏書架碧甃方開洗硯塘此老誰能測高趣我曹
何幸挹餘光近来聞說多竒釀幾日容教細細嘗
次韻答衛山齋見寄有序
表兄繡江公歸自華亭具言山齋先生之學
之德之盛為之竦然徐示先生辱貺五詩及
學易管見一編詩則深闊雄麗辭達而情稱
博雅之言也管見則以象數明其體而達乎
理變互伏肖竒正極其用而會於一易之藴
盡矣嘻學成而人不知君子不為病玄經隠
乎哉謹取五詩首篇韻述答萬一諒不以簡
略罪
故人說子我書空又見詩文有是公地拔孤峯衆山下
源開一水四溟通雄章此日詩聲北古學何年易道東
尚友猶須論千載相望何計馬牛風
湯泉詩
錦州之治西南百六十里海邊有廢城如塊
今謂之桃花島吏民數十家廵檢司在焉出
北門少東城足再舉武平地湯泉湧出西東
凡三池相去丈餘而西池獨盛石甃八角輪
廣僅三丈泉出如貫珠然流而常盈人云天
下如此泉者蓋多恐不至是烈也常投生臠
試之須臾可食近池西北為屋屋中為木池
連石渠引水以浴非濟以他水則指不可下
屋背即臣河深澗流泉暨浴水泄焉河自北
来至泉所折而東逝亦名湯河因泉也余頃
年為風瘙所苦諸藥莫騐或言得湯泉浴之
當已求之未暇也大德癸夘春以奉使宣撫
山北遼東道六月至廣寧所苦復作未幾遇
是泉甚喜會百姓訴水害乞食為料理留數
日凡三浴而去比再浴疾已失矣嗚呼誠有
德哉乃作詩書呈同浴奉使達實公郎中蘇
君彦輝韓從義張禮卿兩外郎以無忘泉德
且以貽廵檢房中使時脩之不致居人過客
他日有汚廢不治之歎亦無窮之利也房資
幹敏吾言當不負云是月望後五日濟南劉
中庵題
地底誰將土鑊然靈源一沸自何年引来餘煖心仍畏
滌去沈痾骨欲仙日浴滄溟暗通氣舟焚赤壁悄無烟
厥初若得京城出九市蘭湯不值錢
奉朝命釋囚東山暨提刑霍君清浦同登登州
蓬莱閣
半夜潮聲撼客床起瞻紅日上扶桑一天雲景相明滅
萬古仙山隔渺茫海市不償詩眼債驛塵空點鬢毛蒼
且乘萬里長風底捲取滄浪共此觴
何右丞夀日
兩朝恩禮未應疎四海勲名不自居倚重今方在元老
雍容時一到中書黃封敕酒詩成後寶篆凝香客散餘
閱盡羣言無可讀却從三畫究盈虚(原注公博極羣書於易尤邃自先朝)
(以右丞商量中書省事)
上都答耶律梅軒左丞見贈
參戎初識文昌府衣繡重逢海岱邦尚記春波送南浦
不忘明月上東窗相門出相人空羨家學承家世可雙
遺我新詩慰牢落他時何處話灤江(原注昔與公同事兵曹嘗有明月上)
(東窗十詩頗當公意後每見公輒誦之海岱邦謂公提刑山東治吾州濟南時也公中書湛然之孫左丞相雙)
(溪之子博學多能尤長於詩時行省高麗至也是來朝會于上都故有是詩灤江上都水名)
送楊彦寬廉訪致仕歸黎邱(原注君行四方誌其山川風土為書)
(藏於室號四遠堂云)
早年鞍馬事弓刀晚節風霜凜俊髦四遠向来名已重
一閒今去跡尤高老當益壯真吾事存不知亡豈若曹
想得鄉鄰候居處黃華白酒滿東臯(原注時大德丙午秋九月也)
趙方塘挽章(原注方塘諱與栗宋宗室也台州黃巖人江南始平以徵至闕下奏)
(對切直稱旨授翰林待制遷直學士後為直學士嘉議大夫年六十二卒於官始終凡三十年)
(歸葬黃巖塔山之原)
冠盖當年起隠淪混同南北靜風塵一飛雲路九千里
終老玉堂三十春德比珪璋能取貴言如藥石不醫貧
魂兮剰有歸鄉樂夜赴黃巖月色新
韓雲卿新居有序
濼水上有樓曰江山勝槩樓下有泉曰無憂雲
卿居有之吾又安得無言乎哉
我愛西城韓御史新居樂事總相宜泉中就啜無憂水
樓上閒吟勝槩詩紅燭瑣忩秋晚後蒼山老樹雨晴時
向来一念無人識說與沙頭白鳥知
由湖亭泛舟扺華峰下作
南洲未了北洲映東水乍分西水流不盡草花随遠近
相忘魚鳥自沈浮儒冠誰識蹉跎意杯酒真成笑傲遊
日夕山風吹醉醒雪濤和月撼歸舟
次某參議韻
小院幽花晚自芳遠簷高樹弄微凉深杯病後十分淺
短髮秋来千丈長幾日夢魚占歲稔當時騎馬趁人忙
荷香不斷山如畫濼水源頭是我鄉
恩州東陽驛廰壁有王黃華詩石刻用其韻
悠悠馬首幾時東坐食官庖底計功失得豈逃當世論
行藏終愧古人風十年往事驚秋鬢半夜微吟答候蟲
遙憶草堂溪上路綠蓑烟雨正濛濛
次郭安道韻二首
城中無處避炎蒸雲水招邀别有朋移我繩床近高竹
脱君紗帽掛寒藤心便靜域全消酒齒冷新詩不嚼冰
一朵芙蕖如雪白莫教容易點青蠅
往年朝紱曳宫羅此日江村買釣蓑禪榻鬢絲人事少
竹梢蓮葉雨聲多文章豈有潛夫筆歲月空驚織女梭
聞說今秋足豐稔作詩傳與老農歌
苟正甫由監察御史出為南道勸農副使乘驛
輦母還鄉作詩送之
得失窮通豈偶然看君事業識君賢揮鞭蜀險三千里
懷節江壖十六年歸路正當新雨後負輿還在使車前
官銜未要嗟閒冷忠孝天教此日全
溪塘納凉二首
晚天凉日澹籠雲高柳清風便可人蓬蓽略無黃閣夢
烟波舊與白鷗鄰松花影落圍棋局桂葉香飄漉酒巾
憶著功名仰天笑幾多裘馬走紅塵
平湖微雨落輕雲探做新凉借與人僻地蕙蘭芳自好
空山猿鶴淡無鄰草堂甫舍忘言樂蓬髮何妨墊角巾
莫便佯狂出門去門前蜀道滿風塵
五言長律詩
大舅魏知事夀
畢萬初興晉穰侯復相秦蕃昌知有繼業履見彌新既
學方從仕昭先務檢身才猷何藹藹文質更彬彬竭力
扶公室推恩及國人典型資潤色政化賴經綸素厲松
筠操端為社稷臣江陾識威武天闕達忠純餘慶歸蘭
玉高門踵鳳麟誕辰今日遇和氣一家春赫赫光華盛綿
綿福祿臻只應忩下樹從此賀莊椿
律詩二十六韻夀智先生
積善家傳久違仁利靡貪肯堂真有力行道復無慚美
秀人難並清純性雅妉瑶林春照日璧月夜明潭古學
期終制前猷每細參多才追屈宋博物儷僑郯魑魅降
嘲弄乾坤入討探銀鈎飛草聖玉麈亹清談對客開琴
匣揮杯撫劍鐔英聲初外播茂實久中函昔在監司辟
名非記室堪壯懷元落落衆目已眈眈情偽何勞識艱
難亦備諳勇辭新仕版喜對舊書龕鑿逕疏清泚開軒
納翠嵐幽蘭香馥馥脩竹舞毿毿尚志希龍鳳何心顧
雀䳺聖朝更化美遐域湛恩覃冠盖詢遺逸山林起負
擔鴛行思拱北鵬翼看圖南祿必鍾論萬榮須日接三
子方秋介夀我有酒盈甔薄獻庸非敬多言實匪甘川
流雖學海青出敢忘藍窮達聊雙遣歌呼共一酣異時
能事畢携手訪彭聃
中庵集卷四
