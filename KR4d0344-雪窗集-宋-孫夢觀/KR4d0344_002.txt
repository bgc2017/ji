雪窗集卷二宋孫夢觀撰
故事
仁宗皇帝聖訓先盡大臣之慮
皇祐二年諫官韓絳嘗因對言曰天子之柄
不可下移當間出睿斷上曰朕固不憚自有
處分所慮未中理而有司奉行則害已加於
人故先盡大臣之慮而後行之(出皇朝備要)
臣嘗讀周禮至於冢宰以八柄詔王馭羣臣而竊有疑
焉夫惟辟作福惟辟作威其權似不容有所分也而顧
以大臣參之何耶蓋嘗拜手敬觀我朝仁宗皇帝寶訓
而後知聖人之所為其計慮固已深矣事從中出一時
若足以快人意佗日流弊之極則有不可勝原蓋人君
出言自以為是則羣下孰敢矯其為非間有敢於攖鱗
而犯雷霆之怒者固已難矣迫於宣諭怵於憂畏則百
鍊之剛其不化而為柔者幾希雖然用行舍藏人臣固
無所輕重也人主而為社稷謀其亦何便於此哉韓絳
徒見仁祖之時威權不立而乃以間出睿斷為請夫豈
知仁祖正欲一付之公議也今觀聖訓乃欲先盡大臣
之慮而後行之毋亦曰戚畹干求蠧吾法也貂寺旁睨
伺吾隙也一撤其防趨者瀾倒斜封墨勅職為厲階豈
若外廷之公是公非哉不特此也内降指揮詔之執奏
内侍宣傳許以審覆固非待於杜衍之封還而後知所
自謹也陛下淳厚之德與仁祖同符而天造神斷置廢
予奪莫不自我又無仁祖朝威權不立之患則天下之
事尤當盡付之公議可也夫何邇年以來羣下奏疏一
則曰臺評之節帖也二則曰勅使之調停也又否則曰
内批除授多瑣瑣之姻婭也夫天討有罪天命有德皆
非人君所得而私也願陛下深長思之毋使羣臣之言
得為聖德之累則天下幸甚范祖禹謂法仁祖則可以
知天德惟陛下留神
高宗皇帝詔籍記贓吏姓名
建炎二年詔自今犯枉法自盜贓人令中書
省籍記姓名罪至徒者永不叙用按察失於
舉劾並取旨科罪(出繫年錄)
臣嘗謂財用之在天下者昔非豐而今非嗇也今日之
國用竭矣民力困矣財用果安在耶亦在於士大夫之
家而已爰自貪風煽禍彼此相誇自一命以上往往皆
以為冒於貨賂之具貴為公相者田連阡陌子女玉帛
充牣其家幾於上逼乘輿下至一郡縣吏解組言還無
不囊金匱帛奪人田廬此皆通國之所共知者由是民
日益病國日益貧神理降罰間有聲鯨鯢之罪然在上
者則詔曰勿推在下者則每以貨免否則以改正復用
矣嗚呼欲以此而求天下之治雖堯舜不能也祖宗盛
時所以待贓吏何其嚴也或真決或杖死或配之沙門
島祖宗不以是為不仁也不仁於贓吏乃所以仁於民
也故高宗皇帝在御恪守家法應贓吏必令中書記姓
名至徒者永不叙用失於舉劾者亦必罰無赦蓋以贓
吏害民其烈有甚於盜賊也盜賊之犯法例不得免贓
吏之犯法或託以不曾伏罪或託以曾經赦原或託以
及期指揮經營關節率皆叙復是勸之為盜賊也陛下
子愛庶民惟恐有以戕其生而貪墨之吏不惟不能任
芻牧之責反敢借陛下之名位以行其私陛下何負於
此曹而此曹忍負於陛下也此而不懲民愈病而國愈
貧矣為今之計宜詔中書令如建炎之制應天下贓吏
曾經抨彈者纂為一錄於内編節緊切罪犯其重者雖
赦不原庶幾小人有所忌憚而中人之材亦不至陷於
為惡於國無損於民為利臣不勝拳拳
司馬光謂衆言紛紛乃朝廷好事王安石謂公
議為流俗
司馬光登對上曰朝廷每有除拜衆言輒紛
紛非朝廷好事光曰此乃朝廷之好事也王
安石為參知政事入謝因為上言陛下欲以
先王正道變天下流俗今姦臣欲敗先王之
道以沮陛下之所為是以陛下與流俗之權適
爭輕重之時加銖兩之力則用力至微而天
下之權已歸流俗矣此所以紛紛也(並出三朝名臣言行錄)
臣聞危言激論固人主之所難從而法家拂士乃國之
所恃以存者也人主未必有拒諫之心而惟勸之以納
諫之善此君子之用心也人主未嘗無納諫之資而隂
導之以拒諫之計此小人之用心也非特君子小人之
情狀由此而分而國家安危治亂之機括實由此而決
也君之大天也其尊神也其威雷霆也虛已受人猶懼
不蔇犯顔敢諫曾幾何人惡其訐則忠直者疑厭其激
則奮發者怠十事而去五六勢所必至也君子安得不
力爭而深辯之以明忠言之真有益於人之國歟小人
惡人之有言則必立為一說以誤人主之聽然後舉天
下之言者皆可以是說罪之其端甚微而末流之禍有
不可計此乃大易入於左腹之戒所以示萬世者不容
不嚴也神宗皇帝即位之初仁宗所養之君子方日進
而日盛也遇事輒言微過必諫幾於南衙羣臣面折廷
爭不得舉手之時也故以神廟之好賢樂善亦不能無
紛紛之疑賴司馬光忠於愛君以為朝廷好事實在於
此神廟不罪其忤旨且諭之以欲朝夕討論以規遺闕
不幸王安石用事乃病其紛紛而導其君以與羣下爭
勝負應言新法之不便者一切指為流俗然神廟之朝
君子嘗暫退矣而終於用正論嘗少鬱矣而終於伸雖
安石欲深罪言者而終不見聽神廟之所以愛惜善類
者何如此其至也陛下即位以來恪守家法崇奬直言
士氣以涵養之久未免大聲疾呼於旒冕之前雖陛下
聖度如天曲加容納而亦豈能無神廟紛紛之疑惜乎
憸壬之徒不能推廣司馬光好事之說以回天聽顧乃
規倣王安石流俗之說以塞人言聲嗟氣歎之間微有
不悦意諭色授之頃疇不致疑故陛下未嘗不好忠言
而羣下自不能不以逆耳為嫌陛下未嘗不導人使諫
而羣下自不能不以攖鱗為懼徒見諫書之稀而托於
聖朝之無闕事而已神廟以前朝所養之君子既能力
加愛護於羣議交攻之餘陛下以即位以來所養之君
子或者乃謂其積年任而信一朝疑而斥長此不已則
緘默相師而欺誕成俗與天子相可否爭是非之意不
可復見臣直為凛凜也臣願陛下恢寬容之量以開衆
正之路揭陽明之鑑以杜羣枉之門毋使先入之言得
以售欺毋謂忠告之論幾於太激庶乎邪說不得為正
論之害天下幸甚臣不勝惓惓
仁宗皇帝罷左藏月進助縣官
慶歷二年五月罷庫月進錢千二百緡上語
輔臣曰此周官所謂共王之好用者朕宫中
無所費其斥以助縣官(出仁宗皇帝長編)
臣嘗聞春秋書天王使家父求車何以書譏非禮也夫
伯氏諸侯皆有以鎮撫王室一車之求若未為過而夫
子筆之以為萬世之戒傳經者且曰天子不私求財也
蓋財生天地間固皆公上之物九貢九賦則有周公之
典在此外則私而已矣且内府所掌者不過貢賦耳必
曰以待邦之大用焉大府以充府庫者不過萬民之貢
耳必曰邦之賦用取具焉有以見周之令王其於邦用
非惟取之公用之亦未嘗不公也嗟夫關市不征澤梁
無禁路中有委候館有積此周所以王也後世藏富於
國視古者藏富於民之意已相萬萬况又欲以國之富
而供天子之私奉養其可乎仁宗皇帝慶歷之際天下
之民固已家給人足而歌舞太平左帑月進為數至微
初非剥床及膚之舉且共王好用其說不至背經方且
斥之以助縣官焉此仁宗所以能用周禮也陛下修身
齊家強志守度掖庭之費若可以白之天下而無愧竊
迹近事不無隠憂瓊林有庫見者怨望今用度果能盡
出於公乎常賦之外安得羡餘今進奉者果能卻之乎
賣官錢入私門固不為晉武然亦豈無效劉毅之言者
乎徙東庫入西庫固不為唐憲宗然亦豈無進李絳之
諫者乎甚者則為權宜之取或指為每歲之定額瑣屑
之利或撥為内廷之課額期會殆類於有司主進不嫌
於賄寶蘇軾有言人言雖未必皆然而疑似亦有以致
謗臣甚為朝廷惜也今縱未能如仁祖罷有常之賦當
思𣙜利之盡足以病民縱未能如仁宗之捐進奉以助
縣官當思用度之無節足以病國矧惟今日之事勢視
仁祖全盛之時十無二三乎詩云不愆不忘率由舊章
敢以此規
吕蒙正言都城外饑寒死者甚衆願親近及遠
淳化五年春正月以上元節御樓賜宴從臣上曰
五代之際生靈之凋喪當時謂無復太平之日矣
朕躬覽庶政萬事粗理每念上天之貺致此繁盛
吕蒙正避席曰乘輿在上士庶走集故繁盛如此
臣嘗見都城外不數里饑寒死者甚衆不必盡然
願陛下親近以及遠蒼生之福也(出皇朝備要)
臣聞天子之事接於所可見則雖庸主有所不敢忽伏
於所不可見則雖聖主有所不及知蓋四方有敗必先
知之古人以為父母斯民之道曾不外是信乎其非易
事也四方異聞干戈風雨之變向無魏相之奏則宣帝
惟見其為無事法令不能制者五十餘州敵人近接涇
隴烽火屢驚向無李絳之言則憲宗惟見其為太平二
君豈不明不敏之主哉特以所見者在此而所不見者
在彼耳夫君門遠於萬里斯民憔悴困踣之狀歎息愁
恨之聲非能遽徹於前旒黈纊之下也目前之事若有
可喜出於意料之外者實有可憂因其可喜而忘其可
憂此固聖君之所不為而亦賢相之所不容不言也太
宗皇帝躬覽庶政以輯寧邦家天下久安民物滋殖上
元之宴見其繁盛而喜此與樂民之樂者同一意也蒙
正則以為所可見者繁盛之地而所不可見者饑寒之
民所可見者御樓之下之景所不可見者都城以外之
事都城且然况遠而四方萬里乎今觀都城之氣象天
災既息棟宇翬飛有西都紅塵四方之富年穀粗登糴
價不踊無長安斗米十千之憂彼此相賀稱號太平以
陛下仁厚愛民聞之豈無太宗繁盛之喜乎然西土創
殘北難方熾尤當念民命之莫保湖湘薦饑食新尚遠
尤當念民力之孔艱江左疾疫死者相枕尤當念民瘼
之良苦矧惟近甸之間或困於水災而賑恤之未有其
具或擾於盜賊而銷弭之未有其方獨可謂神京奠枕
而遽以為持盈守成之世乎臣區區愚忠敢述蒙正親
近及遠之說以告惟陛下裁赦
孝宗皇帝抑僥倖
乾道九年八月上曰僥倖之門蓋在上者多
自啟之故人生覬覦心(出孝宗聖政)
臣竊惟三代而下有國家者未嘗無湯之官刑而不足
以儆有位未嘗無周之八柄而不足以馭羣臣是非法
之罪也不自敗其法於上則今之法猶古之法也天下
之人道義之念常輕而功利之念常重静退之習常少
而躁競之習常多(此下有脱誤)而後足以用吾固無是理也
不遇多慾之主則自鬻之書自不可得而上不遇規利
之君則鴻都之錢自不可得而入不遇側門用事之世
則斜封墨勅之官自不可得而求曲為之防事為之制
其責蓋在上而不在下也孝宗皇帝所謂僥倖之門在
上者自啓之大哉聖謨真萬世之龜鑑也且親邸門客
乞理選限之請雖趙雄以為不可向非孝宗謂朕每守
法不敢放開則友悌諸王之愛孰得而議之禁庭官屬
未一年而遷轉之事雖金安節以為不可向非孝宗詔
其回授以示僥倖之不可數則依憑城社之人孰得而
正之一代之治光明俊偉職此之由也陛下聖略如神
陶鈞獨運天下咸曰今日之孝宗也或者猶謂内批聖
旨稍侵相權曲徑旁蹊敢干宸聽停廢之人或無故而
起家微賤之吏或無故而持筆一佳郡之闕曷嘗不欲
擇良牧而議者則曰鴈門可以貨得也一軍職之授曷
嘗不欲得賢將而議者又曰節度可以賄取也賢否不
免於混淆資格將至於紊亂視孝宗之時果何如也臣
願陛下主一無適以義奪情謹天子之徽言愛明主之
嚬笑心君志帥自作主張深念孝宗之聖訓以正内朝
之本百官正而遠近莫敢不一於正矣臣不勝惓惓
漢賈山言人主威勢
漢文帝二年賈山上書言治亂之道曰臣聞雷霆
之所擊無不摧折者萬鈞之所壓無不糜滅者
今人主之威非特雷霆也勢重非特萬鈞也震之
以威壓之以勢雖有堯舜之智孟賁之勇豈有不
摧折者哉如此人主不得聞其過社稷危矣(出通鑑)
臣聞好善忘勢賢主之事也滅德作威末歲之事也人
主之尊意諭色授而六服震動言傳號渙而萬里奔走
舉天下之大固惟我聽從惟我服役也然必有建極之
君而後可以言威勢否則君以為雄孰敢不雄不能免
州綽之誚君出言自以為是羣臣莫敢矯其非不能免
子思之憂威驅勢迫一時若足以快人意而他日之患
蓋有出於威勢之所不及施者矣文帝天資仁厚非有
秦人尊君抑臣之風也賈山言人主之威勢曾雷霆萬
鈞之不如帝嘉納之其成後元之治者宜也陛下寬裕
有容謙卑自牧天下咸曰堯舜之主漢文不足比德也
側聽輿言猶有足為聖德之累者密旨間傳於省闥造
命不由於中書而道揆輕抨彈多尼於調停繳奏不聞
於付外而言責失骨鯁之臣不可終棄也雖以公論之
明辯而待之如棄梗恩澤之侯不可濫加也雖以言者
之顯劾而去之如拔山鬱攸息警之餘民居豈堪於載
壊或撤而為觀宇之通衢公私築邸之秋財賦豈堪於
苛取或撥而為内庭之課額他如伐木以事無益之營
繕斧斤或忍及於松楸給田以贍無用之緇黃遷釘或
不問於民産縉紳憂疑田里咨怨得無如賈山所謂震
之以威壓之以重者乎嗟夫慶賞刑威曰君固也然無
勞封爵有罪不刑可乎聖人富有四海固也然殫其地
之出竭其廬之入可乎以是知威勢者人君之所固有
也而非人君之所可恃也欲令出惟行則當謹於未出
令之初欲言莫予違則當繹於未敷言之始苟能制命
為義不患羣臣無承命為信之忱苟能祗台德先不患
天下無不距朕行之意陛下而能行此則藏威勢於不
用而天下亦自以雷霆萬鈞視之矣臣不勝惓惓
真宗皇帝戒舉人它途進取
咸平中學究李德明表獻水磑之利上曰舉
人當修本業以俟科舉他途進取尤多躁競
即詔勒出舉場(出五朝寳訓)
臣聞取士以法非古也取士而出於法之外尤非古也
漢人猶能辟舉孝廉至本朝而專上經術詞章之科然
不如是則濁泥之譏復見於今矣唐人猶能兼採譽望
至本朝而乃有糊名考校之制然不如是則李絳段文
昌之私屬可以復行於今矣科舉不足以得士而士不
得不由科舉以進不然大名難居而人心未易厭服也
故我真宗皇帝因李德明之進表俾其專修本業戒其
捷出他途非抑其進取也所以涵養士子之心術也嗟
夫黃金束帛上書非不當賞也而賞不可希安車玄纁
隠士非不當舉也而舉不可倖儻如王素种放之高尚
而擢之諫省程頤尹焞之理學而置之經帷是固不害
其為出於法之外也今日之士子或以遺逸舉或以說
經進或上所業或條便宜大者得官次者免解一藝必
庸羣策必舉豈非朝廷之美事也然未嘗不足以振淹
留之人而亦足以開爭名競利之徑未嘗不足以得真
實之材而亦足以長憑虛駕偽之風流弊易生美意寖
失本無稽古之力已有車馬之謀本無苦口之言已望
藥石之報註莊子者必非郭象之手條世務者必非常
何之文朝廷既難於察詳不材者亦得以得意甚者朝
扣天閽莫干要路掃門求見而不以為怪慣道乞字而
不以為羞此其志將以明道耶抑以謀利耶將以為吾
國耶抑以為吾身耶且所貴乎草茅言天下事者以其
出於榮辱得喪之外所見明而所言公也儻未言之前
已懷希恩澤之謀則議政之意必奪於阿時好之習是
未收得士之效而問道求諫之意先壅閼而不通也臣
愚欲望聖慈應士子投進之書並付侍從臺諫給舍看
詳不足採錄者罷之其有能條陳政事之闕失發明經
傳之指意上之朝廷取旨推賞仍俾試而後命之盡革
陳乞冒濫之弊既不失聖朝好士之意又以養士子廉
介之風其於世教實非小補
唐杜正倫謹言語
唐杜正倫知起居注帝曰朕在朝不敢言必
利於民乃出諸口正倫曰臣職左右陛下一
言失非止損百姓且筆之書千載累德帝悦
臣聞人主之言天下懽忻嚬蹙之判萬世榮華汚辱之
候也蓋言而不善易於喪邦書而不法何以示後一言
之失始則天下被其害耳而國史書之雖人主亦不免
乎後世之議矣雜霸之言累宣帝之治也符䜟之言損
光武之德也賣直取名之言虧玄宗之明也樞機之發
固不可不謹也唐太宗謂言有利於吾民乃出諸口杜
正倫極論其失且謂非止百姓之禍抑以貽千載之譏
理有固然非過論也以陛下之號令文章編之周誥商
盤而無愧也聽輿人之論豈無足以為白圭之玷者瑣
姻之躋膴仕弊政也今或命之進擬彈劾不避權貴美
事也今或諭之調停錢神可以排紫闥雖瑣屑之訟而
剖決或煩於聖斷貢物欲以實瓊林雖經常之賦而宣
取或見之指揮内廷營求恩澤苟礙條令則出於特旨
近習憑依威勢苟犯有司則壓以玉音直士當用而不
盡用則謂其頗涉於大言小人當去而不盡去則謂其
姑存於事體大臣與天子相可否者也今天子乃與大
臣相可否臺諫與天子爭是非者也今天子乃與臺諫
爭是非凡若此者果太宗之所謂利於民者乎善乎荀
悦之言曰二史君舉必記得失一朝榮辱千載果若人
言豈特害當時之政哉千載之下為聖德之累亦不細
矣臣願陛下思道揆之重念作猷之難内朝外朝無所
不致其謹因如綸之義則知自微之必至於著明觀頥
之象則知已出之不可復入號令必使民悦嚬笑必待
有功内降干求許所司之執奏指揮乘快慮史冊之必
書筆之帝紀使後世以為法而不以為戒則天下幸甚
臣職在紀言故敢以正倫謹言語之說為獻惟陛下留
神
孔子對季康子問盜
季康子患盜問於孔子孔子對曰苟子之不
欲雖賞之不竊
臣聞天地之間惟感與應我以此感彼以此應斷斷乎
不可易也蓋好善好暴惟上所使德風德草其機如神
民吾赤子欲生惡死趨安避危亦均是心也棄商農工
賈素習之業而甘心於鴟義之為以父母妻子仰賴之
身而自陷於怙終之典豈無所自來哉臧武仲有言上
之所為而民亦為之乃其所也又何禁乎良以上行下
效謂之風薰蒸漸漬謂之化有非重賞所能勸嚴刑所
能止者吁可畏也季康子患盜問於孔子孔子以苟子
之不欲雖賞之不竊對之釋者謂民化於上不從其令
從其所好其發明孔子之意何其深切著明也今以邦
畿之近地輒效潢池之弄兵始則匿身陂湖繼則攘臂
市井始則殺越齊民繼則驅辱官吏據有𣙜酤聚黨之
具也襲取舟艦爭疆之漸也外示恭順内實跳梁以緩
捕逐之師暫焉散羣俄而嘯聚以為苟延之計大家殊
無固志類多相率而逃生細民不能自拔將至相挺而
為變事勢如此通國憂之而臣以為可憂者固不專在
此也何者魚釡偷生自知非可久之謀繡衣遣使未必
無擊斷之略無拘文法寬以安之可也設格斬捕嚴以
治之亦可也特盜平之後尚有當勞聖慮者耳凉州可
博吏道多端南山可移民怨莫雪羡餘之進皆入時多
量出時减尅者也今或指泛索為定額而每歲拘催也
田産之獻皆已不能有而以興人者也今或指民業為
官物而一遷釘矣是可憂者在近習也殉貨無刑谿壑
不厭名田無限阡陌相連府庫之藏已為厲民以自養
也今乃視公帑如私財而暗中移易矣賦税之額已為
重於堯舜之道也今乃視民財如外府而百計漁取矣
是可憂者在官吏也然則欲民之不為盜其可乎臣願
陛下深念孔子之訓正風俗之樞機納斯民於軌物知
朝廷無過可以杜姦雄知善人在上可以無幸民知選
用廉吏可以使民自不為盜則區區癬疥之疾有不足
慮者不然漢能平琅琊負固之黨而不能清五侯貪濁
亂政之源卒之山東之地悉為盜區隋能破河北數萬
之衆而不能除郡縣刻剥媚上之吏卒之洛口之粟亦
為盜有病證雖除病根猶在天下紛紛之故未知所終
也惟陛下亟圖利之
富弼願不以同異為喜怒不以喜怒為用捨
富弼上疏云願陛下待羣臣不以同異為喜
怒不以喜怒為用捨(出三朝名臣言行錄)
臣聞之傳曰君所謂可臣獻其否此臣子進言之法也
書曰有言逆於汝心必求諸道此人主聽言之法也夫
以人主之尊托於公卿大夫士民之上震之以威壓之
以重固無有不摧折者然將順之言若足以快意者而
訑訑之色易至於拒人以武帝之欲聞至論而狄山之
敢言不能不退縮於作色之時以光武之夢想賢士而
鄭興之直諫不能不遜辭於詰責之頃蓋雞鳴風雨之
晦砥柱波濤之衝此犯天下之至難者也開納奬勵猶
恐不至排擯譴斥所存幾何此富弼之告神宗皇帝以
為同異者喜怒之招也喜怒者用捨之決也人主謹之
重之可也故神廟之待羣臣率用此道好為異論如司
馬光猶追念於引去之後不附新法如蘇軾復收叙於
遷謫之餘一時諸賢如劉摰范純仁吕公著輩皆能覆
護存全以為它日之臣雖神廟之愛惜善類亦弼之一
言有以啓之也陛下天顔和粹每霽威嚴聖度寬弘樂
聞忠讜矧惟祖宗以來未嘗罪一言者縱有薄責旋即
超升陛下恪守家法罔敢失墜甚盛德也夫何一二年
間有論事而予外者或謂太息之疏不能免外傅之行
有抗章而丐出者或謂還笏之諫不可無歸田之請除
官而去言職者或謂其因論延齡之聚斂而遂逐司業
也貶秩而煩聖斷者或謂其因疏鄭注之姦邪而謫歸
東都也然則弼之所謂以同異為喜怒以喜怒為用捨
者得無近似之乎嗟夫韓休之堅正異於蕭嵩之順旨
而玄宗任之李絳之鯁直異於吉甫之悅媚而憲宗嘉
之下吏之辱宣帝常怒夏侯勝而復俾與朝廷之大議
殺此田舍翁之語太宗嘗怒魏徵而不失為社稷之良
臣陛下好賢樂善高出前古寧肯處漢唐諸君之下乎
不然嶢嶢者難全則雖有君子亦不肯以抗直賈禍庸
庸者多福則不待小人亦皆將以迎合為欺銷剛為柔
毁方為圓終歸於晏嬰所謂濟水之同而已有國家者
將何便於此臣願陛下充容納之量忘繫累之私曲學
阿世者必顯賜黜責以杜小人之隙有犯無隠者曲加
奬借以安君子之心則好惡不作而皇極之論出矣臣
何幸身親見之
歐陽修言朝廷有懼敵之色無憂敵之心
慶歷五年歐陽修言有懼敵之色而無憂敵
之心夫憂之與懼名近而實殊憂者深思極
慮而不敢暫忘懼者臨事惶惑而莫知所措
今邊防之事措置多失其機者懼敵之意過
深矣(出皇朝編年備要)
臣聞中國之不能自彊皆由畏敵之意有餘而患敵之
意不足也蓋敵存而懼通國皆然先事而憂常情所忽
有國家者苟能明其政刑儆其軍實則敵患之突如其
來却之一談笑間耳何懼之有哉不然狼風未警宴然
無異於平時羽書方馳凛然不能以終日此謂之懼可
也謂之憂則非也憂者畏無難懼者則畏多難而已憂
者思患豫防懼者則患生而防而已憂者制治於未亂
保邦於未危懼者則待其將危將亂而左支右吾之不
暇而已旌旗已蔽於長江而昭明樓觀之役未歇晉所
以平吳也五牙已指於上流而臨春結綺之樂未艾隋
所以克陳也忘其所可憂固有大可懼者存也歐陽修
進言於仁宗謂憂之與懼判乎若穹壤之不相為非強
為是區别也憂者不必懼懼者未必憂理勢相為也敵
為不順薦食上國蕩析我城邑驅徙我人民連年犯蜀
幾有順流結筏之謀方秋入淮殆用輕騎蹂稼之策邊
吏有告急之書則朝廷旰食大臣上科瑣之奏則當宁
不怡舊海巢穴逆將守之曰齊人將築薛矣益昌險要
北軍城之曰晉人戍虎牢矣襄樊故土敵帥噉之曰魏
人將復取河南四鎮矣謂之不以外患為憂不可也然
臣則以為未嘗憂者何也使今日果以敵為心則必如
漢光武之平羣盜不忘滹沱麥飯之事可也何為有後
宫排當之侈乎則必如衛文公之遭外患不忘漕邑野
處之難可也何為有内庭土木之功乎則必積金帛以
圖恢復如我神宗有為之志可也何為富藏内帑而供
一喜千金之資乎則必不以手筆廢朝政如我高宗中
興之規可也何為而出内批而啟斜封墨敕之漸乎徒
聞戰艦不葺真有紙船之譏馬政不修祗取小駟之衂
樓櫓不足以嬰矢石糧運不足以贍樵蘇將帥乏材無
二矛重弓之備士卒驕惰有釋甲執冰之風環視四顧
一無可恃月征日邁視為故常殆若置此敵於度外者
故臣敢妄議以為今日未嘗憂敵也較之歐陽修之說
寧不寒心乎方仁祖之時中國尊安有倚泰山坐平原
之勢以遼人之強大而請盟以夏人之崛強而納欵修
之所言猶且若此使其復生於今日又當何如其痛泣
流涕乎惟陛下深念而亟圖之宗社幸甚生靈幸甚
趙簡子使尹鐸保障
趙簡子使尹鐸為晉陽請曰以為繭絲乎為
保障乎曰保障哉
臣聞國家之本在州縣州縣不可為則國家無所庇蔭
矣自朝廷不思節用而思生財不思裕民而思足國桑
孔之流日夜講明必欲盡籠州縣之利而略無焚林竭
澤之憂酒税茶鹽坊場河渡凡絲粟之尚遺者悉奪而
歸之公上不特此也隸總所則總所奪之隸制府則制
府奪之甚而縣鎮經常之用則州郡又從而奪之或置
專官或遣專使旁摉妙斡不奪不饜彼其駕朱轓紆墨
綬者萬萬無毁家紓國之理環視枵然摶手無策惟有
奪吾民事育之資以自逃其責耳於是賢者化而徇俗
不肖者資以藩身而生民之禍酷矣重以地狹人稠員
多闕少名藩内郡多處貴游下邑偏州亦無近次不安
義者以謂人夀幾何且或飛貲貴近之門納謁依憑之
地既而悖出必思悖而入以償之未及交符已謀席卷
是何異於脱餓虎於圈檻而責其不可血人於牙也嗚
呼如之何而使斯民至於此極而自戕其根本也歟近
者浙右之民相挺為寇盜至於顯書官吏之貪暴彼亦
豈不知自愛其身哉芻牧之非其人與其束手以填壑
固不若偷延旦夕之命厥鑒不遠又當於不見是圖可
也昔趙簡子使尹鐸為晉陽而必先為保障之計吁何
其知言也惟陛下裁幸
歐陽修乞重斷邊將贓汚
歐陽修奏臣伏見近日贓吏葛宗古王克庸
滕宗諒相繼贓汚事發謂凡為邊將者所得
一錢一帛宜思此物自生民困苦之中取其
膏血今乃盜朝廷賞勞外蕃之物如此用心
豈是愛君憂國忘身破賊之人何足愛惜若
律文已重即乞盡行更不減法若舊法尚輕
仍望特加重斷(出慶歷三年奏疏)
臣聞國之所以為國者紀綱存焉耳紀綱不存而國猶
得以自存者幸也我朝立國以仁未嘗戮一士大夫而
獨於贓吏不貸者蓋以殉貨不刑雖聖王不能以化天
下而況至於誤國殄民者乎仁宗皇帝朝歐陽修之論
邊將葛宗古等罪謂其不可屈法者不過以偷謾減刻
宴犒外蕃軍士之物入已而已向使毒民而激其偕亡
之念剥軍而啟其等死之心盜賊藉以為資奸雄因之
竊發生靈殞於塗炭廟堂費於處分原情定罪雖杖脊
於朝廷殺之於市井未為慘也臣嘗竊窺近報國法幾
於蕩然債帥之子親已勘招而追究或因於遷延寇盜
之榜指言貪刻而行罰不傷於毫末盡掩公庫之交承
而尚煩對定累勤合臺之請申而未敢嚴誅君子則曰
姑事含容小人無知至形疑謗臣不知朝廷當此國步
危急之秋何所顧忌而不為明正紀綱之地哉惟陛下
留神
漢李尋言王道公正修明則百川理
李尋曰水為凖平王道公正修明則百川理
落脉通偏黨失綱則湧溢為敗(出前漢李尋傳)
臣聞盛德在水於時為冬水者北方終藏萬物者也至
冬而失其性豈偶然之故哉六龍南渡駐蹕錢塘長江
蜿蜒朝宗王所所以壯京畿之勢者不為無助邇年以
來屢失故道或壅而途或滙而淵甚者侵齧隄防蕩析
廬舍民之淪胥以沈者無所哀籲聖心惻然乃命司存
輦石度材鳩工簡卒其回狂瀾於既倒者靡有餘力視
溺由已吾民固有以諒吾君之心矣今兹水涸石出之
時新堤所築俄蕩而空夫以積數月之勤勞而不能反
一汐之衝激信乎變出於天非人力所能勝也李尋謂
王道公正修明則百川理厥有旨哉陛下澄澈心源寅
畏天戒屏除私請防濫恩也固已合於王道矣然美官
好爵泛及近親是隙穴猶未窒也果盡謂之公正否乎
報罷内司慮竭澤也固已合於王道矣然羨餘供貢溢
入秘藏是蹊徑猶未清也果盡謂之修明否乎潢池之
憂未釋淮甸之寇方滋碩人懷在澗之安宦寺有漏師
之漸隂長陽消殆難徧舉若是者皆非先王之道此臣
得以妄議水之所以失其性也繼自今真能事為之防
物為之凖隠之於心必求無一之不合於王道則天變
可回水性可復矣不然偏黨失綱湧溢為敗臣尤不能
不為春水將生之慮惟陛下留神
董仲舒乞限民名田
武帝初仲舒上言曰秦除井田民得買賣漢
興循而未改古井田法雖難卒行宜少近古
限民名田以贍不足塞兼并之路然後可善
治也(出前漢食貨志)
臣聞三代之民所以無甚富甚貧者以井田之法在也
自秦變為阡陌而兼并之禍起矣夫兼并之初若未見
其害也然貧民既無立錐之地勢必至於聚而為盜以
延旦夕之命固非三代之民皆好善而秦之民皆好暴
也井田之制既未易行而正經界亦一良法也奈何便
於小民者強宗巨室之所不便隨議而輒廢欲行而遽
止斯民所以不被三代之澤是豈一朝一夕之故哉無
已則漢初限田之法猶可行歟邇來乘富貴之資力者
或奪人之田以為已物阡陌繩聯彌望千里囷倉星列
奚啻萬斯大則陵轢州縣小則武斷閭閻遂使無賴之
徒蟻附蠅集恃為淵藪甚非國家之利也朝廷固嘗隨
官品以定頃畆之限出於所限者仍同編戶充役今固
未嘗過而問之嗚呼此富者所以日益富而貧者所以
日益貧也為今之計莫若申明國朝成法應有官之家
所置田産不許過於所限之數廉者欲足此數固莫能
及貪者既得此數夫又何求正不必立為限外充役之
說以縱其兼并之欲也夫如是不惟使貪夫知止而貧
民其亦瘳乎惟陛下裁幸
唐高鍇中詞科知貢舉
高鍇連中進士宏詞科開成元年權知貢舉
帝曰比年文章卑弱今所上差勝於前鄭覃
曰陛下矯革近制以正頽俗而鍇乃能為陛
下得人(出唐書本傳)
臣聞詞學之選其難尚矣非其選之果難也自夫為士
者無家薰戶習之素其能以此試於有司者蓋絶無而
僅有也惟其絶無而僅有也故司文衡者亦每難其人
邇來南宫竣事請於科舉三場之外願試詞學者聽玉
音俞之固足以新美天下之士矣歲當大比科詔將頒
其為收拾人才之計尤不容不加之意也夫明月夜光
暗投則疑高山流水知音者少是必有非常之識而後
足以察非常之材非常之材固不易得而有非常之識
者又豈多見臣嘗觀諸路漕司差官考校多取具於見
任之人雖假手叨第徇情拘法皆取不棄謬種相傳無
有窮已且識窮彩霓過眼終迷有司之明者猶不免况
謏聞寡見之人而責其求絶類離倫之士天下固無是
理也唐朝進士得人為盛鄭覃以為知貢舉高鍇之力
鍇中詞科者也今天下郡國固不多高鍇然作新之初
選擇而使亦豈可不為之地臣愚以為莫若戒諭漕臣
見任官文墨議論不足動人者權與免差於寓居中精
加遴選以足其數庶幾命題校藝皆有原委則丁度程
琳之徒將彈冠而相慶矣罔俾高鍇專美有唐
吳育言西北邊事甫定未可恃以為安
慶歷四年時西北邊事甫定吳育因上言今
夏人納欵契丹講盟朝廷為息肩之計則可
未可恃以為安也(出仁宗皇帝長編)
臣聞敵難孔棘雖庸主不能無懼心邊塵不警雖明主
不能無縱心唐李翺有言大功之後逸樂易生乃自昔
人主所不免也桑田之勝滅虢之符也鄢陵之捷亂晉
之媒也却匈奴七百餘里亡秦之階也天生五材誰能
去兵非不務於戰多雋克也然治外固難而自治為尤
難決勝固難而保勝為尤難僥倖之不可數得也禍福
之相為倚伏也魏文侯問李克以吳之亡顧以數戰數
勝對夫數戰數勝豈非國之福哉勝則驕驕則縱縱則
其禍不可勝言者矣仁宗皇帝夏人納欵西邊定矣契
丹講盟北邊定矣君臣上下宜可歌舞太平矣吳育上
言謂之未可恃以為安非慮過也帝王有大功所以興
治弭亂可喜者在是也可慮者亦在是也敵人不順薦
食上國天心悔禍眷佑中華向有順流結筏之勢今則
波濤不警向有間道斡腹之虞今則唇齒無恙謂之西
邊之定可也向有輕騎蹂稼之患今則田野肅清向有
閉城危坐之迫今則將士賈勇謂之北邊之定可也駟
介百乘獻克楚之俘先路三命行伐齊之賞洗積年退
怯之習成不世竒偉之功孰不為我國家賀也然淮西
既翦非無削平僣亂之效而聚斂之事起今其可不如
仁祖之出内帑而助國用乎吳會既平非無一統海内
之績而後宫之寵章今其可不如仁祖之戒嬪御以勿
通餽遺乎吐蕃屢敗邊功非不可書也而監門驃騎之
禍作則嚴内臣選用之法其可不如仁祖之振朝綱乎
漠南遠遁國恥非不可雪也而柏梁建章之役興則省
宫掖浮侈之費其可不如仁祖之愛民力乎矧惟西征
雖捷而彭亡中夜之痛方深江右雖安而春燕巢木之
慘可念姚襄小敗而其強自若魏人斂戍而佗日復來
又未可與仁祖之時並論也今未為安而遽恃以為安
可乎厝火積薪難乎安寢大寒索裘後時噬臍則及閒
暇而明其政刑申儆軍實而于勝之不保大臣以勿恃
不來為政事將帥以常如寇至為規模庶乎今日之可
喜不至為異日之大可憂社稷之利也生民之幸也不
然敵存而懼敵去而舞臣未知其所終也陛下留神
雪窗集卷二
