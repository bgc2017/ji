雪窗集附錄
墓誌銘
觀文殿大學士銀青光禄大夫㳂海制置大使
判慶元府兼管内勸農使金陵郡開國公食邑
五千九百戶食實封一千七百戶吳潛撰
通奉大夫同知樞密院事兼權參知政事同提舉編修
經武要略同提舉編修勅令寧國郡開國侯食邑千
四百戶食實封二百戶饒虎臣書
中奉大夫權刑部尚書兼修玉牒官兼資善堂
翊善醴陵縣開國男食邑三百戶皮龍榮篆蓋
嘉熙丁酉余以工部侍郎領吳牧適常平使者闕被旨
攝事始與鄞人孫守叔為同僚即之久見其人温純肅
潔心異之未幾守叔果拾級而上青雲矣其在朝廷則
靖共之度正直之節人尊而仰之其在郡國則廉平之
譽愷悌之風民歌而誦之然年未六十遽棄明時其命
也夫其可悲也夫君諱夢觀守叔其字雪窗其號也曾
大父俊又故登仕郎泗州招信縣主簿妣嚴氏繼張氏
大父才冠故承信郎監臨安府於潛縣税妣劉氏考參
贈奉直大夫妣陸氏贈令人君登丙戌進士第與兄囦
俱占南宫龜列授迪功郎調桂陽軍教授淛西提舉司
幹辦公事差主管吏部架閣文字除武學諭添差通判
嚴州台州崇道觀復除武學博士太常寺簿諸王宫大
小學教授宗正丞兼屯田郎官將作少監知嘉興府仍
舊班兼右曹郎官將作監國子司業知泉州兼提舉市
舶事改知寧國府除司農少卿兼資善堂贊讀太府卿
充御試編排官宗正少卿兼給事中起居舍人起居郎
直龍圖閣予祠慈谿縣開國男食邑三百戶秘閣修撰
江淮等路提點鑄錢公事復除起居郎兼右侍郎給事
中兼贊讀兼國子祭酒權吏部侍郎集英殿修撰知建
寧府積官至宣奉大夫君世居郡之慈谿奉直公質直
而好義以善人稱於鄉慈湖先生楊文元公嘗誌其墓
積厚報豐遂生君為聞人初與二兄因囦自為師友既
中第益留意古學為郡博士專以考亭之書淑諸生州
境有蠻寇帥廉君宜於士而習其俗越次命君攝事寇
即定浙右鹽筴最浩繁為幕官者諸場歲時例有餽君
皆卻絶戶庭如水王侍郎遂以侍從典州以其學行才
美薦於朝甫登畿輪當面對首論人主聽言不容有所
憚尤不容有所玩憚則有言而不能容玩則雖容其言
而不能用切中千古之病時鄉衮執國柄咸謂美官可
券取君力請員外治中以去旋引疾歸踰年復召橫經
朱邸皇弟太傅嗣正嘉其三益之助愛敬彌篤復當陛
對援周書撫后虐讐及文中子敵國之德黎民懷之之
說懇懇為上陳之尋以少監輪對極言風憲之地未聞
有十人疏攻一竦者封駁之司未聞有三舍人不肯草
制者且謂道揆不明法守滋亂天下之權將有所寄而
倒持之患作當路者浸不悦出守泉州旋易宣蠲逋減
賦不計緡石凡有泛入盡籍於公蔬食布衣如苦行僧
衲時雖供億甚繁而郡不告匱版曹專官督賦如星火
急闔郡皇駭莫知為計君曰吾寧委官以去母寧病民
以留力丐祠且將以郡印牒專官專官聞之夜遁宣人
至今言之尚流涕也董丞相槐以樞密召還上問江東
廉吏首以君對上悦除司農少卿適資善講官缺員上
遴選端良之士亟命君兼贊讀輪當陛對奏謂國家必
有所恃而後立今内外之臣恃陛下以各遂其私而陛
下獨一無可恃可為寒心次論郡國當為斯民計朝廷
當為郡國計乞命大臣應自前主計之臣奪州縣之利
而歸版曹者復歸所屬庶幾郡國蒙一分之寬則斯民
亦受一分之賜其言一一如蓍龜上首肯且奉玉音卿
在資善更煩盡心先是有以越職言事削秩者踰年黃
猶在牘君曰此非法也即日塗歸且乞叙用其人時有
為公論所指目者除職予郡君奏謂王安石欲去熙寧
之君子則名以流俗京卞欲去元祐之君子則名為邪
黨秦檜欲去紹興之君子則名以異議李沐陳賈欲去
慶元之君子則名以偽學某人復倡為虛議論以盡去
更化以來所收召之君子非所以為世道計四月以資
善堂滿歲遷制詞有曰雖含章從事有誾誾侃侃似不
能言之風及批勅塗黃乃謇謇諤諤有凜不可犯之色
蓋上意也當國者惡之是月免兼瑣闥進右螭八上章
引退乙夘正月進左螭免牘三四上憸人吳燧擠而擊
之除直龍圖閣予祠十月升秘撰提泉諸道丙辰正月
甫抵司存復以舊班召公聞命凡泉司供帳悉付之護
印者歸裝蕭然抵門奏事抗論益切大槩以寵賂彰仁
賢逝貨財偏聚為言且謂未易相之前弊政固不少既
易相之後弊政亦自若在廷之士皆危之君曰吾以一
布衣蒙上恩至此雖捐軀無以報利鈍非所計也未幾
以侍郎右選仍兼瑣闥贊讀如故皇子忠王聞君再為
講官喜甚君每入講必援先儒格言反覆開陳王亦多
所諮問七月進大司成旋真除二卿陞翊善君親被主
知屢膺天奬兩地可以拾級而升然雅志恬淡入從僅
三月即三疏祈閒辭甚苦至上留之不可二月以殿撰
宅牧武夷夏五領事首以考亭先生絜矩之義諭郡人
蠲絲穀之積逋不翅以萬計不遣一卒下屬邑兩造在
庭決以公是雖麗於罰者無怨言布衣蔬食之操視守
宣有加焉建多君子其達官顯人徐知院清叟蔡參政
抗皆相推以為有古循吏風君每謂諸邑月解自塩運
不續鑿空取辦展轉病民方欲為千里赤子祈哀於上
圖所以變而通之者遽以微疢至大故未屬纊前猶
攬衣危坐曰吾荷上竒遇忠言無不售雖屢為柄臣所
排獨主上保全以至於此今疾不可為論報已矣口授
遺表忱實懇惻不出於大學末章人才貨財之二事草
畢凝然而逝七月十二日也享年五十有八訃聞上悼
惜久之貤恩如律加賻贈三百疋兩制詞有曰貳銓省
以掄材其清如水登瑣闥而批勅有力回天深悼遺忠
再加襚飾嗚呼君之報主未終而上之眷君益厚君有
遺憾而上則無遺憾矣君未薨前三日郡人有夢從者
甚都迎祠山神自郡治出視之則公也俄而君不弔闔
郡士民相與驚異多至泣下君娶葉氏平庵項公宣撫
之親甥躬務勤儉克相其夫先君十八年卒贈令人子
男六人五人皆幼亡從孫將以公致仕澤補承務郎女
二人在室從孫九月辛酉葬君於邑之郎官坪之原并
徙葉氏令人合隧潜嘗謂孔子才難之歎以為唐虞之
際於斯為盛際者接也言自唐虞下至於周而人才之
盛方見於斯意者自臯陶九德之目至周之九人而始
備乎故曰才難不其然乎後世之才固未易與盛周時
比然如君者亦幾於寬栗柔立愿恭亂敬擾毅直温簡
廉剛塞強義之大致矣其為人退然若不勝衣然義所
當為奮往直前雖賁育之勇不能過故其立朝之節光
明俊偉與嚴霜烈日爭光至其治郡則純以寬大奉行
詔令在宣時教條簡便刑罰寢息日未晡吏散庭垂簾
閴然人不知其為太守治所也古所謂循吏非耶迺若
居家孝友居鄉退遜處趙魏之鄉爭以陶朱猗頓相雄
長而泊然自好視貨財如糞土入都法從出領藩符不
過敗屋數間人不堪其憂而君處之裕如也可謂清風
高節遠追董孝而逼慈湖矣瞻衆鳥之翔飛悵祥鳳之
孤逝得不重為世道惜耶潛與君交雖澹而意甚真其
死也不克臨其棺其藏也不克臨其穴從孫以狀來請
誌其墓不忍辭而為之銘曰有德之人默默循循内不
足者驕誇矜盈彼美雪忩抱德懷節退然無能厥聞四
達越三十載中外薦更不急不徐維義之行淳祐中年
風憲消弭亂匪自它權貴所使誰能抗疏排雲敷陳君
於是時王吉賈生寶祐之初朋引憸慝邪燄欲熾正理
幾蝕誰遏其萌罔俾復然君於是時富弼李藩方在邸
僚里人當路頃步要津掉頭引去強禦橫行誰敢侮予
直唾怒虎折箠奮呼身在南邦心在王室方徯東歸妖
夢隨入名山大川舒斂英靈明則為人幽復為神不以
存存不以亡壊亦理之常無足怪者千載而下川陵變
遷視諸斯文敬心油然
故吏部侍郎孫公既葬十有九年嗣子從孫手故丞相
吳公所纂銘屬應麟識遺事應麟幼游公伯仲間孝友
若萬石君家心誠慕之惟先君吏部為嘉熙學官淳祐
尚書郎與公同升者三同補外亦三出處偕趨舍合先
君晚侍經幄年不逮寶祐公獨翔兩省鶱法從而重名
節如圭璧輕人爵如芥屣姦臣仇太學士上書將一網
斥之公特立不阿力辭大司成振袂投紱鴻飛冥冥遠
引乎建水之湄先見勇決公兼有之吳公時有所避大
節缺而未載蓋有待也公沒後鴞集鳳沼正途蔽塞遂
稔開慶之變易曰大人否亨不亂羣也兹不可不書前
修謂保初節易保晩節難為好官易為好人難公持身
玉雪一志初終楊文公富貴非所願劉文定為元祐全
人位不滿台鼎奚憾焉公兄囦文行競爽仕至朝請大
夫諸王宫大小學教授於是奉直公贈太中大夫陸令
人贈碩人從孫襁褓而孤宫教君拊育誨飭如已子以
至成立今為承奉郎二女長適某官史吉卿次適某官
高晙其嫁皆宫教君主之華鄂相扶之誼可為鄉閭法
兄子獬孫趾世科宰畿縣終朝奉郎一門第進士入成
均者踵武殖德藝善固有自來公暨伯氏追琢陶染之
功為多清操素履不改布韋然遺子孫以安者在此昔
虞仲翔對王景興鄞鄮句章有士六人到今流芳簡冊
應麟尚論近世名卿於慈谿得三賢焉文元楊公文靖
張公則聞而知之公則見而知之允矣君子愛直之遺
德言不朽千載之思位雖詘其道信矣數雖短其名長
矣識其大者著之銘隂以俟作宋一經者攷馬亦以附
河東先友記云德祐初元朝請大夫權禮部尚書兼給
事中兼直學士院兼同修國史實錄院同修撰兼侍讀
鄞縣開國男食邑三百戶賜紫金魚袋王應麟記
書堂載闢諸生齋沐有請於文昌玉堂厚翁先生既蒙
賜之記為不朽之傳矣一日會堂上堂賓孫君一子裒
出鉅編則前丞相履齋吳公所纂其先正吏部侍郎雪
窗先生之銘而文昌玉堂先生為之補其遺事於後昔
韓昌黎為張中丞叙傳後柳河東亦為段大尉狀逸事
(闕)欲以一網空六館姦鋒毒燄甚於睢城之劇寇邠
營之驕帥公於是時位大司成少屈意揣合兩地之登
一武可躐乃毅然去之勇過賁育厚翁先生以一代韓
柳筆發明去就大節足以伸公志於九京之下使百世
之後聞其風者頑廉懦立且有以慰嗣子顯揚其親名
之心矣㵄炎先伯氏賢可以舍選登壬辰乙科與宫講
公繹先生為同舍生同年進士故吏侍公之位於朝也
獲以年家子姓展北面摳趨禮今與一子又為慈湖精
舍同堂友遂獲肅襟圭復斯文儼前修之如在極仰止
於高山豈不厚自幸哉玄黓執徐夏五月既望湖塾山
人曹㵄炎拜手敬識於彛訓之堂
像贊
神氣完固胸次灑落雲鶴游空冰蘗在壑以敬義為執
持以經史為該博引君當道也則天開日明為國除暴
也若風驅電却可托孤而寄命誠先憂而後樂惜乎年
甫六十而令終失此北門之鎖鑰也噫
道契生吳潛題
祭文
徐參政(清叟)
鄞山嵯峨鄞水清泚爰鍾才賢為聖世瑞惟公之生陶
和毓粹拾芥巍科蜚英膴仕其司封駁恪守公是其參
扈從時有欲議成均虛席公為師氏去就從容無瑕可
指暨守建藩露綬未幾不事急苛一廉如水使其為邦
獲至滿歲郡計必紓民生必遂吁嗟云何二豎作祟建
民無福失此良吏余叨受㕓愴為出涕匪私吾鄉抑慮
斯世哲人云亡邦國殄瘁
蔡參政(抗)
惟公禀識趣之高明藹襟度之粹夷學術根於正大政
事尚乎寬慈信有為而有守亦不激以不隨休休如有
容而瑣闥封駁則一事不苟恂恂似不言而儲宫訓迪
則片善必規蓋有所謂仁者之勇而無愧於帝子之師
忠君一節歴終始以不變治郡一廉舉表裏以無欺當
教條之甫頒即仁聲之四馳寬征薄賦一本以苦節之
訓止爭息訟惟去其無情之辭三月備殫於摩撫千里
隨見於轉移何上天之難諶而哲人之遽萎嗚呼哀哉
某曩幸同於班列夙起敬於羽儀方期公於大用胡遽
止於如斯聞靈輿之戒道紛涕泗之交頥遣一觴而致
酹姑寓哀於此詞
史安撫(嵩之)
居與公同鄉仕與公同契惟是死生之殊為之痛哭流
涕攷其憂愛則長孺宣公議論則仲舒賈誼操行則管
寧邴原政事則黃霸龔遂粤躋月卿直進螭陛容臺弄
印就以節畀暨入修門終始一致分庭橐班精綜銓事
風采振揚黃門要地羣玉召對學士國器翻退急流而
領竹使謂即衮歸寧料蟬蜕經綸萬端汔未盡試西風
吹訃善類掩袂我方駐轅公亦繼至丹碧數驛倍勞鑒
寐擬尋洛社歲晩陪侍子來幾日山頽星墜痛鄉舊之
彫傷嗟吾徒其何恃屬閫寄之攸拘莫越境而赴義敬
往束芻將此掬淚公茹其誠必歆此酹
章運使(鑄)趙提舉(嘉)
丹山黯兮碧水淒西風起兮白楊飛愁雲慘兮素車馳
薤露歌兮晨光稀昔旌麾兮今輤輀紛祖道兮垂涕洟
同僚盡心兮悵英規親友歸原兮憶歌詩樂莫樂兮心
相知樂未極兮已纏悲奠束芻兮酒盈巵巫陽下招兮
魂其歸詞有盡兮哀無涯靈有知兮庶格思
嗚呼鄮山崔嵬實鍾異材公禀其粹琮璧瓊瑰慈溪瑩
澈實涵清節公厲其操玉壺冰雪學問所至貫濂會伊
標榜不立為世宗師文章所發薰班摘宋機軸天成萬
口傳誦早登清要兩拜夕郎藩房翊善晉佩荷囊綱常
一說照耀百世非沽非激職在獻替一出一處繫國重
輕疏五當去莫能留行公來建安實重閩粤民安訟理
甫及兩月式燕嘉賓心氣和平胡為越夕遽隔死生悠
悠蒼天豈未欲治哲人其萎邦國殄瘁某等或聯班署
或尾瑣闥臺府鼎峙輔車相依辱知幾年抱恨千古痛
念嬰兒驟失慈父賴有猶子克紹名門上承先志下裕
後昆惟公此念淚語難盡天人之際窅不可問束芻薄
奠侑以哀詞為天下哭非哭吾私
林趙二倅
嗟嗟我公百世典刑和而不流直哉惟清其聞望粹乎
如玉其節槩凛乎如冰其博洽歐陽子之學其先見吕
獻可之明其論駁蔚有三舍人之風采其去國殆如唐
質肅一葉之輕把麾來守於丹碧教令煥然而一新蒼
生方被乎潤澤紫霞忽見乎殞星聞者莫不&KR0008;嗟而哀
痛况某等叨陪賓從之趨承敬致一奠長號撫膺嗚呼
顔氏子已矣其盛德高行常存乎陋巷黔婁子往矣其
清風修譽獨留乎布衾此又所以廉頑立懦為公身後
不朽之名
嗚呼哀哉公之德望如玉其純公之襟度温然若春閎覽
博習漢儒之醇執德不回殷之仁人治最惟良晉吏之
循論駁守正唐之詞臣進持從橐徧歴要津分符丹碧
條教方新倏焉仙逝聞者酸辛家無餘財文正施親布
衾覆殮司馬清貧公之素節視古無隣嗚呼昔有賢牧
惠我建民千載血食梨岳之神公今往矣民懷其仁紫
霞遺愛與梨岳均某等趨承伊始半刺濫巾聞公之訃
號泣于旻靈輀在堂芻奠薄陳公其監只洩哀兹辰
趙運管
嗚呼山鬱葱兮鄮峰水清漣兮慈湖偉鍾美兮名門多
蜚英兮亨衢公挺生兮為五十年之真儒國有瑞鎮兮
道有宗主士有賢師兮民有慈父卻富貴而不慕兮安
恬靜而有餘朝青瑣兮執詔夜青燈兮繙書業業兢兢
兮王事申申夭夭兮燕居蔬食自給兮澹然淵明之高
趣大圭無玷兮凛然温公之清規方擁駟以南來兮冀
寬君子之憂顧曾下車之無幾兮洽德風而教雨政清
簡而不擾兮心矜惻而不侮至六旬之未久兮民相孚
而安堵儼初筵之宴賓兮公温顔而笑語何一夕而相
去兮倏蟬蜕而輕舉豈死生之了然兮本無間於去住
抑歲已而賢嗟兮乃厄運之適遇顔跖夀夭兮理固不
能以勝數嗚呼哀哉人才寥落兮梗余心之欷歔國步
多艱兮嗟緩急其誰與公兀然而化兮竒容絶於千古
悵師德之末由兮惜依仁之無所率同僚而入奠兮各
澘然其巾淚
建陽鄧宰(盈之)
嗚呼素商慘兮秋聲白露凄兮夕翳耄倪引翣而蹙頞
道路讀碑而墮淚是惟某人方輪載途道出乎東陽之
屬隸也惟公泰山儒宗南宫魁第自金耀之陞華暨荷
囊之入侍夕拜而凛批勅之風晨入而倡舉幡之義進
退莫不有度富貴不淫其志睨政地而卻立請守麾而
出試碧水潜藩考亭闕里以絜矩之道新其民以誠已
之學淑其士方補和櫛棼覺景象之頓異使少遲歲月
之久將盡吐民物之氣何建人之無福我公不幸而即
世也然人知為建民惜不知為天下惜知為我公喟不
知為世道喟也維今局勢猶棋國事如蝟方衆芳之彫
落更一賢之淪棄豈天其舍我不欲當今之平治邪抑
賢人之嗟竟莫逃乎已蛇之歲邪某負弩道傍甫為屬
吏接誨言於從容樂教條之簡易倏焉訃聞傷此殄瘁
憶公之來煌煌千騎悵公之往悠悠丹旆豈不爾思澘
然出涕敬帥吏民有嚴路祭蓋非獨以哭吾私實為斯
世斯文而一酹
崇安趙宰(時䥔)
公之學問淵止水深公之節行雪霽冰清公之文章玉
振金聲公之政事鑑空衡平自魁蘭省闊步修程鸞臺
麟閣迭著香名牡轡虎符綽有聲稱尚憑熊軾來鎮龜
城麥岐興詠竹馬歡迎丹山碧水與有光明謂宜促覲
均福蒼生天不憗遺遽殞哲人施者未渥膏其已屯某
邑之屬吏興言涕零曕望弗及觴酒盈盈英魂如在鑒
此赤忱
門生上元尉翁泳監岳蔡公亮
孟子既沒聖學不傳棼棼泯泯千五百年宋德休明篤
生濓洛天使先覺覺其後覺中興三哲海内所宗集厥
大成則惟文公同時亦有邪說暴行竊取佛老文以孔
孟誰其傳之翼翼緜緜公生其間獨曰不然周程正傳
乃在朱子躬取四書日求厥理宏綱機要既會於心茫
茫墜緒力期往尋以事聖君以翊帝子以之庇民以之
取士謂公亮三世實與斯文謂泳從師正傳早聞品題
褒惜薦於天子不求而得公實知已帝命我公出鎮於
藩民沐深仁士無間言曾幾何時訃音忽至感念殊知
有淚如水昔迎公車平洲之頭今哭公柩錦溪之陬哀
痛無悰莫名盛德之一二傳述言行當有遂門人之志
黃制幹(夢松)陳制幹(一愚)
儲教授(攑)趙察判(善魁)
趙節推趙察推
施知錄(晞祖)建安王丞(珉)
趙司理(時玲)趙司戶(希違)
趙司理(與率)蔡司法(應龍)
池監場(伯琦)趙權宰(榘)
唐權宰(慶逢)趙簿(興眠)
林尉(開祖)饒尉(夢得)
吾國之脈脈以諸賢責備其間誰歟德全皎皎夷清或
激而偏穆穆惠和或流而圓不激不流惟公獨然慈湖
其鄉泰山其傳渾融一致孰後孰先掇科入仕踰三十
年眼閱餘子紛紛乞憐榮辱頃刻加膝墜淵豈無砥柱
頽波不遷結知九重謝絶夤緣出藩入從鳳笞鸞鞭指
日可見冕集飛蟬公謂富貴如風中烟萬古不磨名義
為堅蒼佩解去有雀銜鱣青瑣駁奏逐雀者鸇身輕一
葉祈閒屢牋帝不可留借重蕃宣丹山峨峨碧灣潺潺
民彫土瘠疇敢或前公古元結曰我所便觸熱南來赤
帷甫褰民物蘇醒露潤飈鮮頌聲四起夀公歲千黃堂
深覩賓之初筵曾不越宿玉樓已仙仁胡不夀疾胡不
痊民之無禄俾公逝川凡我僚屬日指周全公今往矣
中流失船盍簪一酹泣涕漣漣善類星稀如何蒼天
通判兄
嗚呼四海之内孰無兄弟惟予與汝相與之情則未易
殫形方其周旋於膝下之養也自經營菽水之外勉以
讀書蓋朝斯而夕斯也暨汝登第得配於京則靡私其
財惟以供同堂之爨無二心也初調冷官則恪守廉介
所得俸餘惟以給宗親之貧而不以奉口體也甚而一
飲一食一絲一縷必與衆共雖自困於饑寒宴如也始
得賞延誰不私為若子若孫之計而首及於季弟亦既
抱子矣而且及於予之子固不恤其後或有或亡也得
官於三十年而一貧如故兄弟聚居破屋幾無以容欲
構一室度用新楮二三千緡而竟不克就則以急於用
亟於無貲而自不暇故也若夫待人之和盎然可掬臨
事之節屹然不移則得於性能而天授者也暨躋從槖
駸駸柄用而力祈閒廩則不以富貴累其守也出麾藩
郡聞其彫敝矣而自恃勤廉則不以難易阻行也幼年
多病懶於應酬度其所以逐禄者則以家貧不能自給
而篤於兄弟宗族之誼也臨别贈詩其卒章曰不知癡
事何時了風雨床頭養暮齡執手傷離有淚如注家問
往來僅閱三月耿蘭之報何為乎忽焉而前嗚呼痛哉
嗚呼痛哉誠知其如此則予將從汝之行猶得省汝之
病與兄訣見汝斂然豈料至此耶七月既望得汝六月
三十日書筆力剛勁自謂可以保其無恙曾謂未得書
之前三日而汝已死耶汝之躬行天奪之速耶予之不
孝不友獲戾於天而致汝之死耶
六子姪(在建寧成服時)
鄞山嵯峨鍾此耆英應奉五行武子囊螢性資物表退
然不爭富貴分内澹然無營待人如同胞事親如奉盈
見不善如探湯應萬物如履冰宜致仕路之高鶱不改
書生之舊盟不必書張公藝之忍字和氣萃一門之弟
兄不必置范文正之義田俸入以活族而無竒贏他人
有容於勉強叔父皆出於安行士曰孫公今之獨醒歸
而求之德宅神庭民曰侍郎今之真清所受用者蔬食
菜羹振熙寧三舍人之風采起紹興兩資講之芳馨丹
心一片之耿耿絲鬢一握而星星上方有意於大用顧
乃屢疏而辭榮必得請而後已遂出守於丹碧之城正
將守一分之素以寬民無情之詞而省刑以如此之盛
心晩節亦當夀考而康寧孰信夫兩月之間乃遽棄於
遐齡又孰信夫一日之間毉藥遽至於弗靈囿於形者
固莫逃乎數而仁者必夀雖理亦不可得而明嗚呼哀
哉有女既長有子方生無屋可居無田可耕胡為宗族
親黨無所不用其極乃獨於此而不用吾情豈彼蒼者
天亦知吾叔父為身之念輕抑平日尊德樂道之如許
先哲特令一則於考亭又豈厭世溷濁潔身而逝抑又
豈天上玉樓於已歲而徑成嗚呼哀哉小姪不天少也
孤&KR1137;施恩鑒哺課業韓燈在家在官每令合并其如成
我知我殆有父母之所不能豈知大恩之未報而嚴霜
之夜零嗚呼哀哉叔父之來竹馬歡迎曾幾何時白旆
央央鄉賢憫惻於周身之具臺使光寵以弔唁之誠監
郡同寮之宣力後事蓋無一節之不精雖高誼古心之
不可及亦遺德餘澤之有可憑嗚呼哀哉望峴首之碑
者莫不相顧而失驚况乎友者欲久存其道親者欲久
存其戚如之何其不嗟嘆而失聲又况乎屬為叔姪誼
均父子又如之何其不涕泗而縱橫所以不敢即死以
從九原者蓋欲護旅櫬於故鄉陪令子之一經
雪窗集附錄
