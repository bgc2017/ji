雪忩集卷一宋孫夢觀撰
奏議
庚子輪對第一劄(聽言)
臣一介疎庸濫叨儒級誤蒙恩命分諭右庠兹因輪對
敢陳一得之愚惟陛下裁幸臣聞切直之諫人臣之所
難言而人君之所難容也蓋攖鱗之患從古所戒而受
人臣之盡言者惟明主為能恭惟陛下不自神聖樂取
諸人以為善自登大寶十有七年炳丹之奏不知其幾
什百矣臣不暇遠舉姑以近事言之旱魃為虐下求言
之詔真從諫如流之實德也改元更化下追悔之詔真
改過不吝之盛心也士生斯世孰不欲披肝瀝膽知無
不言言無不盡眀四目達四聰雖堯舜之世不是過也
自昔人主諱聞直言於是有謂所為盡善羣臣無得而
諫者矣今奏䟽有曰箴戒之切不能止醉歌之譏溺愛
之偏莫能掩道塗之議而陛下未嘗罪其言之過於直
者自昔大臣多護已短於是有專攻上身傅會大臣者
矣今奏疏有曰隕穫去就自忤於禮義廉恥之維曲意
調娛莫决於隂陽内外之際而陛下未嘗恚其言之幾
於訕也雲南喪師反以捷報昔有以此而濱於危者矣
今乃謂淮襄一百餘州三分失一而任其自如川蜀五
十四郡一擲俱亡而聽其自若固未嘗不及於境土之
日以蹙也山東事起謂不足憂昔有以此而速於亡者
矣今乃謂江隂之擾方息而毗陵之鬨繼作毗陵之鬨
未巳而青陽之衆已聚固未嘗不及於事變之日以繁
也或有言諸夏虐流天降衆異者矣或有言茶塩更法
和糴科抑者矣或有言民不安居而至於散民不得食
而瀕於死者矣不寧惟是言國步多艱危機交急者有
之言事會已極政弊已窮者有之言何等氣象見於京
城畿輔者有之跡其往言難徧以舉憂治危明槩鄰於
激昔劉蕡一策當時考官猶以為嫌今陛下不惟赦之
又優容之略無諱忌此非漢唐以來諸君之所可企及
者也然危證荐臻壞形層出有如羣臣之所奏幾於禍
至之無日豈其言果無補於事功歟大抵人君之聽言
固不容有所憚尤不容有所玩憚則雖有言而不容玩
則雖容其言而不能用今日之失毋亦陛下容納之量
雖閎而施行之意實少警悟之機雖生而繫吝之私難
絶有乃訓而未克邁有所聞而未能尊故雖日聽盈廷
之議而莫有執其咎者不然憤悱之心幡然而作將卧
薪嘗膽可也將朝不食夕不寐可也將無日不申儆國
人於天命之靡常而民生之不易可也尚忍坐視天下
之弊之至於此極歟臣雖贅叙夫亦何益伏惟陛下少
賜清燕之閒繙閱奏篇擇其切於今日之急務上關君
德下關民命者剛决而力行之庶幾天命之將絶者可
續人心之將去者可追不惟足以昭吾君聽言之實而
又足以激臣子敢言之氣書曰非知之艱行之惟艱惟
陛下留神
第二劄(分别試)
臣恭惟國家南宫試士典以從橐臨以臺臣事至重也
為士子者窮日夜之力辛酸於筆硯間不可數計也幸
而得與計偕蓋有數矣又幸而無疾又幸而無故則重
趼來京誰不覬夫旅進旅退而角勝於鵠立之場不幸
而葭莩之親仕於中朝或司文衡或司簾外拘於條令
則例皆驅為别試之歸夫為之宗族者固所不論甚者
母黨甚者妻屬稍涉於服屬之末亦皆不免别試且夫
平居未必霑其餘瀝之潤自服而勞自中而選及來省
闈榮望遽隔聲律之習稍衆猶可覬倖其間蓋有試一
經而四三人者六七人者縱有出類之才局於額而不
可得則私相告語以為何苦自諉一試於陸沉之域涕
泗逆旅之中怨詈有司之室間有飲氣而疾視遂指情親
為仇家者人之常情豈不愛其宗族愛其親戚於是一
遇差官或托他故或祈幸免忽被選差則彷徨而失所
措不知朝廷果何憚而不為之處也紹定五年省試令
漕舉胄舉人同避親人就别所混試所取員數幾四十
人士子既無孤經之患有司又無避嫌之憂不過撥大
院差官之數及取士之額耳於朝廷初無所損而上下
悉蒙其利成規尚在可舉而行此去省試不遠欲乞聖
慈下臣此章送禮部看詳臣不勝拳拳
丙午輪對第一劄(結人心)
臣一介書生比叨睿渥分諭右庠獲侍天顔曾殚末議
兹又負丞宗寺攝事墾曹次當陛對敢陳一得之愚惟
陛下裁察臣聞國之所恃以立者民也民不得其生則
國之所存者幸也盗賊公行莫之或止此非昔人之所
以擠於亡者歟海瀕遐遠不霑聖化猶或有之近而畿
甸白晝剽金此何景也繡衣之使至煩臨遣而猶未革
其臂弓腰刃之習設或加之師旅因之饑饉則又將何
以處此流離之子襁負相屬今且纍纍然於江之南矣
曩者朝廷頗以為慮或遣朝紳或戒郡縣必欲究其安
宅而後已謀國之人失於區處尋常之費未嘗均節猶
於此而屯施焉則遺至於今宜也今期年矣玩視習聽
似已相忘於度外陪都之邑近幾激變則其他俟釁而
發者直需時耳彼其退無所歸進無所倚豈能枵腹而
聽其自斃天相國家則亦幸其僅為小盗而已且臣聞
之淮甸之間兵不足以衞民哨騎突來靡間寒暑春夏
之交驅掠我馬牛繫累我子弟哭聲振天聞者惨如也
國家平時高爵重禄以奉邊將美衣豐食以贍邊兵一
旦敵至縱之俘掠此固不容於誅矣然臣之所謂大可
慮者則又不止是争城争地敵國之常今乃以吾女之
閑於紡織者而使之蠶以吾丁壯之業於墾闢者而課
之以耕以吾藝事之習於舟車鎧甲者而役之工重捐
金貝以易之廣置田廬以安之生聚教訓幾欲以吾國
之民反害吾國而吾民乃困於盗賊困於流離居則無
以衞之生則無以養之是殆類於為淵敺魚者夫有民
斯有土民不之恤何土之能保吾方(闕)彼方耕桑吾
方困守彼方迭出吾之民日以窮約彼之民日以富庶
吾之國日有鋒鏑之憂彼之國日有驅掠之利既墟我
襄蜀矣又擾我淮甸矣又聲言襲我廣右矣我日以弱
彼日以強士大夫方且豢於燕安鴆毒之娛略無封疆
日蹙之慮徒幸夫祖宗之所以得天得人者尚可憑藉
苟焉偷安以覬吾身之不及見不思厄運邊逄危機已
露日星雷雪之變今歲特異殆若與事變邊相符者火
已及燃若何而不為之痛哭流涕也先民有言敵國之
德黎民懷之三才其舍諸陳亮舉以告孝宗皇帝以為
今世儒者之所未講正此謂也嗚呼人民吾祖宗之人
民也天下吾祖宗之天下也聚散離合之機間不容髮
至可畏也吾君相其可不旰食乎然臣竊謂盗賊之變
是綏懷之而已耳流民之變是安集之而已耳吾祖宗
受命民無以誕保之而誘之來歸乃陷於他邦異域之
中想其引領南望之心天地鬼神之所痛也為民父母
其忍付之無如之何而已哉有殞無貳不為不義屈者
寧能有幾萬一含其畜養習其風土提戈反鄙將有撫
我虐我之分事關宗社未易輕言甚非祖宗在天之靈
所望於陛下者也陛下而一念及此則凡上而君德下
而民隱内而朝綱外而邊備其得以玩心處之乎臣不
敢泛舉以凟天聽惟陛下毋以為迂愚而忽之則祖宗
幸甚天下幸甚
貼黃(謹邊報)
臣聞兵詭道也在彼者我可知在我者彼不可測則攻
守可以制勝狡焉強敵擾我邊陲自間諜不精而倏去
忽來皆不能以豫為之防吾謀亦已疎矣甚者帥閫之
申眀廷紳之奏請所以為固圉之計者則夫人皆知之
不幸而有漏師之人則彼得以窺吾動息諗吾堅瑕軍
志之所謂先聲後實者反足以闖吾之機關矣幾事不
密恐非獨害成而已也臣愚欲乞自今以後應有言及
兵事者付之省府密為區畫特免報行庶幾有合於宥
密之義惟陛下裁幸
第二劄(通塩楮)
臣聞今日之急務莫理財若也生財之路窮獨倚辦於
楮與塩耳楮之為𢾗近如版曹所奏舊者已及四十二
千萬新者已及二十三千萬方來者偽造者蓋又不知
其幾多則賤少則貴理勢之所必然者今新楮之價較
之下方亦且削於曩之半矣秤提殆幾無術毋已則權
之以塩䇲乎爰自鈔法屡更民疑滿腹立為高價商旅
不行斥鹵之地厫庾充積謀國者固嘗建損價求售之
策矣或者乃謂累而計之所損不少嗟夫損者固不少
矣不知過此以往所損其不滋乎潤下作鹹易復其性
積藏日久既經有司秤量則消折之咎孰執責償亭丁
逋者逃矣䆒詰司存舊者新矣此其患一也食塩之家
止有此數熬波所出額亦有常陳陳相因無所發泄縱
於此時損價以售則食者有限外此何需非惟舊塩虧
價而新者亦與之俱矣此其患二也官賣之價既窮則
私鬻者愈得以奪其利積倉之額既折則續納者必求
以補其虧此其患三也朝廷方窘於用度之不足而寄
命於鑿空之楮曷若損塩之直使之流通於積滯之餘
則商者願出於市可使亭丁無失業之憂可使官吏無
虧額之患可使姦民無販鬻之私可使異日新塩之價
不至於相因而愈損鈔法漸通國用漸裕或以之截造
新楮或以之收換舊楮一舉而數利兼執事者何憚而
不為此也不然私價猶故商人巧於心計者必不肯為
無所利之舉矣昔者蘇軾進策先朝以為使天下而無
塩鐵酒茗之税將不為國乎臣亦謂使今日而無積貯
之塩則亦將待價而沽之乎臣竊料及今而損其直猶
可為也日復一日價日益損塩日益消二者將胥失惟
陛下亟圖利之
戊申輪對(論寬厚之弊)
臣聞士大夫無寬厚之實德非國家之福也士大夫習
寬厚之美名亦非國家之福也夫寬厚國脉之所恃以
立者也苟惟習於其名而不察其所以然則其流弊有
不可勝言者矣漢初諸臣議論務在寬厚國祚綿遠終
必頼之而或者且謂後世多行之者非也國朝以仁立
國列聖相承恪守家法社稷靈長之計在此而不在彼
也比者大化既更正人在列一時敢諫之士執法之臣
稍過於激相繼引去於是意嚮潛移氣象隨異上下相
仍遂一轉而為寬厚之歸矣固不害於政也特患今之
所謂寬厚者非古之所謂寬厚耳司馬光上言於仁祖
之朝謂景祐以來國家怠於久安樂因循而務省事執
事之臣多行姑息之政且當是時朝廷清泰羣臣輯睦
宜若不容少貶而光所憂乃在於此矧今國勢日輕民
生日蹙變故日繁疆理日削人才日少財用日虛而士
大夫乃欲習寬厚之美名得乎臣竊妄謂今日士大夫
之習俗往往謙冲退託之意多而運量把握之意少懲
創悔艾之意詳而奮發激揚之意略因循苟且之意重
而作新振起之意輕含容隠忍之意厚而是非可否之
意薄未必有市恩之心也而不敢任怨未必有好名之
心也而不免懼謗風憲之地廹於調停未聞有十䟽而
攻一竦者封駁之司泥於宣諭未聞有三舍人不肯草
制者奉三尺法職也或至於循弊例以惠於僥倖忘私
公義也或至於徇人情以為圓融宜乎在外者習見内
之積輕於是而懷玩侮朝廷之心在下者灼見上之優
容於是而進動摇國是之論威弱而人不以為畏則謂
其不至已甚也惠䙝而人不以為恩則謂其將以干譽
也長此不已習以成風法度必且陵夷紀綱必且淪斁
禮樂教化之具必且廢弛職分之所當為者將有所避
而不肯為天下之所不容不言者將有祈沮而不敢言
矣習熟見聞視為常事旁觀䄂手莫肯誰何原其寬厚
之初心豈知流弊之至此事勢所趨亦有不得不然者
蘇洵謂久而不治則將有大於此而遂浸微浸消釋然
而潰以至於不可救止者乘之矣惟陛下奮乾之剛行
夬之决明詔二三大臣羣工百執事使之精白一心以
承休德有含洪之量者濟之以直方之志有温柔之德
者加之以密察之功必如富弼以盡革衆弊之心為心
而勿以生事為戒必如歐陽修以執奏内批之心為心
而勿以賈怨為懼必如張浚以控制諸將之心為心而
勿以召釁為憂剖破牽制之心洗滌彌縫之習不必一
於任怨而不可無不避仇怨之力量不必輕於紛更而
不可無改紀其事之事功一轉移間大觀頓復則寬厚
之實政得矣不然漢之所以基禍者正是物也可不畏
哉可不懼哉
戊申輪對第一劄(論消沮之弊)
某一介疎庸備員匠監兼領郎曹三入朝班涓埃無補
兹因輪對荐控愚忠臣聞事物之變有伏於至微而不
可不察者消長之機是也善於覘國者不觀國勢之重
輕先觀吾道之消長方吾道之日長則國勢雖輕而終
必重及吾道之日消則國勢雖重而終必輕羣枉盛則
正士消劉向所以知漢之必衰聽小人則君子道消陸
贄所以知唐之必亂消長之機至可畏也恭惟皇帝陛
下親搃大綱更新庶政登庸舊學復畀相權收召諸賢
盡寘清要天下孰不改視易聽曰此小人道消而君子
道長也然臣竊迹近事似於否雖傾而泰未開隂雖衰
而陽未盛小人之聲迹雖寂而君子之事功未彰得非
小人之道未嘗日進而長而君子之道已自不能不日
退於消沮之域乎請舉其大者言之論道經邦不親細
務以身徇國助理萬幾宰相之職重矣陛下收還政柄
之餘似有獨運天下之意造命不盡由於中書密旨或
間傳於省府則謂臣等將順之而不暇者宜也故其一
吏當除動嫌親故不肯以除官八百之事自任一弊當
去即疑斂怨不肯以盡革衆弊之志自期則廟堂之意
嚮幾於消矣言及乘輿天子改容事關廊廟宰相待罪
臺諫之言重矣陛下於斥逐臺臣之後似有輕視言者
之心月課或冺於留中風旨或承於面命則言十事而
去五六者宜矣故其論人不行則冺默而已未聞有十
九䟽而論一章惇者言事不報則具文而已未聞有力
爭不得而請觧言職者則臺諫之風采幾於消矣指揮
已降許以封還除命既頒俾之駁奏給舍之權重矣陛
下有留賢之心而不能無玩言之病疑其駁正則宣諭
以先之畏其固執則改命而行之銀臺一司自謂失職
者宜矣故其封駁之報至屡月而不見於邸書又安有
援例而論漕臣之不當遷者繳納之上或申命則復為
之書牘又安有三舍人不肯命詞者則給舍之氣節幾
於消矣推原其由臣竊謂陛下有立賢無方之公而未
能盡無亦欲除吏之私有總攬權綱之得而未能盡無
政由中出之失百司庶府非不知力陳時病之為忠而
不能不以直言去位者為戒非不知痛懲弊倖之為當
而不能不以執法見斥者為疑臣之所憂實在於此而
又有大可慮者焉易稱否泰之反一以消長占之此消
彼長不能兩立吾道日消則必至於下陵上替外重内
輕道揆不明法守滋亂天下之權將有所寄而倒持之
患作矣况今法度不脩紀綱不肅外而帥閫萬一玩視
朝廷則誰為陛下之張浚微而近習萬一擅作威福則
誰為陛下之杜衍下而小人萬一動摇國是則誰為陛
下之王巖叟此正賈誼所謂陛下雖賢誰與領此者也
可不慮哉漢時有宰相而反詘於左右之辯論者卒以
基後世近習弄權之禍唐自禇遂良之逐中外以言為
諱者幾二十年然則公卿百執事之間其可使有一毫消
沮之氣象哉臣願陛下明詔任事言事之臣各揚乃職
為宰相者必曰朝廷用例安用我為為臺諫者必曰受
旨言事實所不敢為給舍者必曰不經門下臣為失職
則朝廷之上庶乎可以振揚風采而無依違牽制之患
也不然劉向陸贄之所深憂者皆今日所當鍳惟陛下
裁幸
第二劄
臣聞漢王吉有曰公卿未有建萬世之良策其務在於
期會簿書斷獄聽訟而已臣竊謂今世之士大夫求其
留意於期會簿書斷獄聽訟者亦不多見也夫以驟遷
數易之官而御夫長子孫之吏已不出其上下手矣重
以退食自公之餘多欲取暇而姦吏愈得以行其私於
是公牘之行移或空其月若日小官之書擬亦不於日
月而謹書焉遂使胥徒乘時射利可其意者則速與施
行咈其意者則固為藏匿未幾而莅是官者轉而之他
則或毁其籍或新是圖或顛倒其後先必欲遂其所志
而後已由是詞訟之滯者日益繁伺候於旅𤨏之地者
日益衆賄賂公行咨嗟滿道又下而監司郡守之庭威
令易行期限尤峻赴司點勘非一處所或申或展俱有
定價故其縣鎮之違慢者紛如也不知夫立限之餘為
吏者固滯而不發繼則違限而責之略有加之詰問者
則不過諉其責於置郵甚者縣鎮株送之徒取賕未滿
則藏之累日而後出之居官亦不知其何如也引問之
時則已落於典吏交通之後情偽百端未易致詰使其
在我者明註其所發之日在彼者又明言其所承之日
則違期之罪必有所歸而胥吏不得以行其姦文移往
復自此亦可以稍簡矣繼今而後能於此加意焉則上
下必不敢以文具相應居長官者既有所考核苟沉滯
於所屬之久則小吏何所容其身為小吏者既久於申
眀而胥徒輒或為之稽滯則為長者亦得以知其罪而
懲之况官無崇庳食焉而怠其事誰肯甘心被此名哉
此亦勉其勤政之一助也如臣言可采欲乞付外施行
壬子輪對(改元)
臣恭惟皇帝陛下奮發英斷更張化絃命大臣以開明
公道責臺諫以振起頽綱用正人以奠安國勢邇來且
朞年矣臣竊觀今日之治效非不差彊人意而未足以
新天下之衆聽非不稍勝前日而未足以洗積年之舊
汙歲月悠悠識者興嘆此微臣所未喻雖陛下亦不能
不自以為疑也比者誕頒御札爰改新元豈非復欲以
此而為作新之機乎何則使更化而必改元則不待於
朞年之後使今日已收更化之效則雖不改元可也臣
有以知今日之改元未必非聖意之不足於前日之更
化也雖然往者不可諫來者猶可追不足於更化而復
改元聖意為何如也作事謀始故無終凶思患豫防故
能既濟此尤不可不加之意也倖門未窒賄賂尚行梵
宇翬飛繕脩不已是更化之後未能不為聖治之累今
將改元矣其可不思改過不吝以進君德乎内批特旨
稍侵相權節貼宣諭莫殚言責是更化之後猶未能不
為公道之梗今將改元矣其可不思改紀其政以振朝
綱乎平原出水大為汎郡之灾淫雨兼旬幾成害稼之
虐是非(闕)所以祈天命乎蠲税有詔未蘇剜肉醫
瘡之苦救灾遣使無補流屍暴骨之人是非所謂詔書
每下民若更生乎自古固有改元而致升平者今可不
思所以固人心乎憸人固已斥矣而弹劾之章多至覆
護廉吏固嘗舉矣而貪黷之習不為少衰則是與士大
夫更始之意未白也高宗皇帝改元必斥誤國害民之
臣今其可不甄别人物而清吏道乎提楮之令固申明
矣而有司折納多至取贏言利之臣固已去位矣而利
孔既開未盡省罷則是議更錢幣以贍用之功未成也
哲宗皇帝改元必變青苖市易之法今其可不思所以
寬之一分而制國用乎事事而圖之物物而思之如易
所謂先甲三日而預期元亨之治如書所謂平在朔易
而預思平秩之規如禮記所謂共飭國典以待來歲之
宜而預為孟春布德和令之地則庶乎昔之更化非虛
文今之改元非故事也不然王春肇始是為元年日邁
月征歲不我與陛下更化至於三矣陛下改元至於六
矣今日惟不足於更化所以改元他日更化不足於改
元則雖復欲更化而事已往矣後之視今猶今之視昔
臣實懼焉惟陛下裁幸
癸丑輪對第一劄(論事勢無可恃)
臣一介疎庸備員司府輪當陛對敢瀝愚忠惟陛下裁
幸臣聞國家必有所恃而後立無所恃而猶足以自立
者幸也非可恃以為安也臣不暇泛引姑以近而易見
者言之天難諶斯天本不可恃也我朝受天明命以撫
方夏此今日所恃以立萬世之基者也京邑之鬱攸甫
息而浙濤之衝突繼聞人心皇皇莫究安宅未可委之
以仁愛人君也民心無常民本不可恃也我朝得天下
以仁此今日所恃以為泰山之安者也近日都城家自
警夜非征行之苦非戰鬭之危而怨聲載道至形歌謠
而卒為之寢罪設有役之過於此者則將必有辭甲而
諉鶴者矣未可委之以民無二志也大農月遣入不支
出戸曹歲計取足臨時破楮莫售而未盡毁焚鈔法屡
更而惟見積壓則國用無所恃鳳鳴朝陽相繼引去鶴
書赴隴來者次且内批除吏多戚畹之私外閫需才蔑
重弓之備則人才無可恃邊備方嚴徒聞有清野之說
徒聞有守城之說尺籍之虛不暇問戎器之除不暇察
是恃外患之不來而已國紀未張徒有重相權之說徒
有振臺綱之說易置或判於頃刻之間施行頗難於繳
納之後是恃福威之惟辟而已夫可恃者如此不可恃
者如彼有可恃而猶不當以自恃環視四顧無一可恃
以苟安可乎昔人有言曰室如懸罄野無青草何恃而
不恐今日之無可恃豈直此二端而已哉此臣之所以
為國凛凛也陛下毋謂資禀獨高洞諸事變臨御既久
熟知物情吾之聰眀為可恃也然細行不矜德之累也
陛下母謂蠲租賑貸不靳緡石革貪去暴屡播絲綸吾
之德澤為可恃也然小惠未徧民未懷也而况故舊敢
於恃陛下之簡眷貂璫敢於恃陛下之使令士大夫之
不肖者敢於恃陛下之知遇平居暇日未有動容變色
之警固可晏然而無憂猝有不虞之患突如其來臣又
不知陛下將果何所恃也臣愚不識忌諱惟陛下憐其
愚而垂聽焉
第二劄(論州縣財計)
臣聞趙簡子使尹鐸為晉陽也先保障而後繭絲故鐸
得以損其戶數而有以固民志於危疑之頃然後知郡
國固不可不為斯民計朝廷尤不可不為郡國計臣近
者出守於宣嘗考五年版籍額二十五萬餘石除災傷
檢放運司寄納諸縣截留遠年逃閣人戶拖欠之數所
入多則十萬餘石少則六七萬石若併以斛面而諭之
農寺總制所以苦不足而截上供以充府用者止萬餘
石官兵請給宗子孤遺歸養濟囚糧雜支乃至六萬餘
石移東補西委難支吾宣為藩府猶且若此其他小壘
抑又可知真宗皇帝朝大臣語漕臣謂東南𣙜利已盡
今總制經制月樁等錢俱非國初之舊牙契則奪於上
司之拘𣙜酒課則虧於歉歲之頻仍上下煎熬無後生
意於是宗姓請給緩於放行而無以廣陛下睦族之仁
兵籍單虛憚於填補而無以佐陛下立武之政是豈天
下之吏皆無一毫為民為國之心哉勢有所廹於上志
有所不得伸於下其弊固應爾也於是朝廷因催數之
浩繁而反有租額失䧟之憂州縣利上司之急索而反
為囊橐自豐之計文移旁午徒飽悍卒之欲版籍淆亂
徒售猾吏之欺國家將何利於此而使斯民至此極也
臣愚欲望聖慈申命大臣凡自前主計之臣奪州縣之
利而歸版曹者量其輕重稍與退還及有截數少不足
以供一郡之用者量其多寡更與支給庶幾郡國蒙一
分之寬而斯民亦皆受一分之賜其於國家命脉實非
小補
癸丑後省奏劄(乞召還李伯玉)
臣聞癉惡者必彰善去兇邪者必登俊良蓋善之不彰
與不癉惡同俊良之不登與不去兇邪同頃臺臣蕭泰
來小材足以為惡強辯足以餙非自為言官見之論列
多知名之士雖何澹胡絃之徒曾不是過善類扼腕至
以蕭艾目之若其兜攬關節轉鬻舉状則其罪之靡者
耳羣議滋紛衆怒難犯李伯玉奮不顧身首發其惡陛
下以紀綱所繫姑鐫兩官初非謂泰來為君子而伯玉
為小人也近者天啓聖衷罷泰來言職天下莫不頌陛
下之明邇臣相繼論奏略盡姦状陛下不崇朝而出泰
來於外天下又莫不頌陛下之斷臣於是時謂大姦幸
已脱距善類可以安心遂不敢復以贅瀆天聽今泰來
罪狀既以眀白則伯玉前日之奏不為謬妄審矣况伯
玉心乎為國勇於疾邪使之立朝必能直辭正色上格
君心謂宜朝黜泰來而夕納伯玉可也今縱未能還之
本朝亦豈當處以謫籍歲月悠悠施行若此果何取於
癉惡而去兇邪耶陛下即位以來崇奬直言其間固有
以詆許而得罪者或罹薄謫旋即超遷且伯玉蓋嘗得
罪於臺臣陳垓亦遭斥逐陳垓甫去陛下即召之入秘
府位都曹於正人可謂無負矣泰來之去且將數月伯
玉坐謫亦已及朞而鐫秩之罸尚仍元降指揮未蒙昭
雪臣恐為善者懼矣臣愚欲望聖慈將伯玉已降官資
並與叙復速賜召回以協公論以杜羣枉不勝善類之
幸所有錄黃臣未敢書牘
甲寅後省奏劄(論蕭泰來)
臣聞紹聖之初有董必者所為刻薄奉使嶺外欲釋憾
於元祐之諸賢而不得逞後緣除授給事中陳次升封
還詞頭必訟次升嘗為元祐臺諫哲宗怒其輒訟言者
詔送吏部臣讀國史至此恭惟哲宗皇帝何其重朝綱
而惜善類也蕭泰來向為言官不能區别邪正以報陛
下親擢之恩乃倡為邪說取陛下更化以來所收召之
君子一網而盡之曰是虛議論也是非當世之吉士也
蓋王安石欲去熙寧之君子則名之以流俗京卞欲去
元祐之君子則名之以邪黨秦檜欲去紹興之君子則
名之以異議何湛劉德秀欲去慶元之君子則名之以
偽學泰來之為此言是學安石京卞檜湛德秀軰而甚
之也且更化以來所收召之君子論諫雖未免於太切
而其意不過於忠愛人君褒貶雖未免於太白而其意
不過於扶植善類當是之時泰來豈無他人之可言而
乃汲汲於當世敢言之士得非珠玉在側覺我形穢而
肆為醜正之言乎得非已無骨骾疾人有之而隂進拒
諫之計乎掩義隠賊毁信廢忠故以陛下之好賢樂善
或者謂其不能無投杼之疑皆泰來以邪說誤陛下之
罪也周官有議賢議能之法春秋有為賢者諱之事本
朝趙抃亦謂君子有過當扶持而安全之而程頥見論
人之短者則曰汝軰且取他長處縱諸君子之過盡如
泰來之言求之聖經之格言先朝名臣之芳躅已不合
矣况非如泰來之言乎由此而論泰來真誑白成黑指
正為邪者也臣昨具奏乞收叙李伯玉嘗及泰來之姦
此天下之公言而非臣之私言也泰來長惡不悛怙終
自是辭免之䟽有曰近臣無公是非誑白成黑誑黑成
白小人有私朋比指邪為正指正為邪又且曲為相醜
詆之詞直欲反昭回之翰不思朝廷之置給舍正謂制
勑或有未便而許封還初未嘗以反汗為嫌也臣之辱
官自應汰斥而泰來輒效董必之訟言者豈容無董必
之罸乎臣而不言紀綱掃地矣欲望聖慈特發睿斷將
泰來褫職罷郡以彰公論以振朝綱所有錄黃臣未敢
書牘
丙辰直前奏劄(更化)
臣立螭無補去國踰年被命提泉業已就道自天錫寵
俾復舊班再望清光實在陛下易相之後敢以更化之
說上裨時政之萬一試垂聽焉臣聞徇更化之名而失
更化之實固非有國之福也諱更化之名而忘更化之
實尤非有國之福也臣嘗觀先儒程頥釋復之義其於
頻復則曰頻復而失危之道也其於迷復則曰居復之
終迷而不復凶可知也頻復而失固不可迷而不復其
可哉恭惟皇帝陛下以不世出之資撫大有之運紹定
癸已易相則更化淳祐甲辰易相則更化淳祐辛亥易
相則又更化廼者奮發英斷斥逐大臣當此之時壞政
弊端不可一二𢾗如司馬光所謂改之如救焚拯溺惟
恐不及可也然朝廷之上不以更化為局面縉紳之間
不以更化為國論前後之易相一也而局面與國論則
有不一焉故臣得以妄議今日諱更化之名也夫所以
諱其名者得非習見前日已試之弗績逆知今日改紀
之無成定見轉移於境變情遷之餘銳意銷沮於志勤
道遠之頃故向之所熟講者乃今之所厭聞者也使今
日果能剗除宿弊圖集事功雖不以更化為名未害也
乃因諱其名遂併其實而忘之架漏目前苟延歲月亦
終於淪胥以敗而前日徇更化之名又將有迷復之凶
治功何時而可成世變何時而可回乎且去相當國無
杜衍封還内降之節有王珪承旨宰相之風於是宣諭
内批兼行相事崇階美職間授私人幾有人主與丞相
爭除吏之失今易相矣謂宜政事必付中書手筆不廢
朝令可也然而𤨏姻膴仕明示恩私倖門捷徑類多得
志無以異於前日也去相當國無韓琦竄斥守忠之勇
有丁謂私庇允恭之欺於是依憑城社潜作威福陵轢
搢紳敢敵公論幾有西頭之勢重於南衙之漸今易相
矣謂宜一宫府之體而昭平眀之治抑内侍之權而安
掃除之職可也然佞倖之家寵賂益彰黷貨之私聚斂
未巳無以異於前日也去相當國不能以吕夷簡不念
舊事為意而異已者斥乃欲操熙寧大臣偏重之舟於
是冥鴻高飛不免矰弋白駒空谷不顧場苖今易相矣
謂宜衆賢之進如茅斯拔可也然前席之思方切本不
當以傅長沙今知名之士當居中而予外者何其倒植
也蒲輪之召方趣本不當以舍魯邸今既召之賢未赴
闕而中畫者何其從事於虛文也則猶前日之未能用
君子也去相當國不能以陳恕不進三司錢穀之數為
心而應奉享上乃欲履宣和大臣已覆之轍於是紫闥
邃嚴錢神可入瓊林充溢税陌不知今易相矣謂宜寬
之一分民受一分之賜可也然詔書之督上計本非漢
之令典今賦額之復上煩御筆末流之弊何如也内藏
之有進奉本非唐之美事今非泛之取猶頼内庭常賦
之外何所從出也則猶前日之未能寬民力也然則未
易相之前弊政固不少也既易相之後弊政亦自若也
轉移局面已越半期快活條貫未聞一二謂非諱更化
之名而忘更化之實不可也陛下所以勇出前日之相
者正以其顛而不扶危而不持偏而不起眊而不行故
耳以今視昔相去幾何是無怪乎非時之雷食日之月
隕石地震之妖天災地變之稠於前日也光化之城舊
利之戍大理思播之攻敵國外患之急於前日也今何
時也雖深陳既往之悔而下哀痛之詔可也陛下聰眀
之資卓冠百王慶賞刑威之權盡在一已帝王盛德大
業惟所欲為顧乃因循苟且之意重而震厲奮發之意
輕(闕)多而明白洞逹之意少為善不勇疑
事功之未必成歴變既深謂天幸之可數得不為弗慮
胡獲之思每持毋動為大之見羣疑衆難視為故常危
言激論或至扞格是以陛下帝位三十有三年正當道
久化成之時方且有夙興夜寐未知所濟之歎非特天
下之人為陛下惜之雖陛下亦不能不自以為惜也蓋
前日徇更化之名而失更化之實故雖更化而不足以
成天下之功今日諱更化之名而忘更化之實故雖易
相而不足以救天下之弊然則何為而諱更化之名或
曰改過之憚也立志之卑也天理未純而為善不能充
其量人慾未盡而除惡不能去其根也周惇頥有言今
人有過如護疾而忌醫其害不可勝言者前日尚存更
化之名既止如今日之所觀今日盡去更化之名又未
知他日之何若覘國者直為此凛凛也陛下視今日之
天下其務因循重改作之時乎抑為政不行必變而更
化之時乎不興滯補弊雖宣王無以成中興之名不改
之以終善道雖太宗無以致貞觀之治况乎紀綱翕而
不張威令玩而不肅當更化而不更化此正董仲舒所
謂雖有大賢不能善治者也然豈特不能善治者哉長
此不已他日蓋有大可慮者存也臣願陛下察世運之
既極念國事之已非顧省闕遺斷絶牽制如易之見善
則遷如書之改過不吝怵惕惟厲思免厥愆以加側身
脩行之功引咎責躬布於境内以立脩政攘變之本補
綻决壊支持邪傾以為濟時拯世之術明詔二三大臣
捨其舊而新是謀母諱更化之名而蹈迷復之戒天下
尚可為也不然世變日下如江河臣懼焉而已矣惟陛
下留神
丙辰後省奏劄一(論常挺)
臣聞曲臺典禮之職實為朝廷清望之官必清約如楊
綰清潔如賀循而後可以居之苟非其人不在兹選臣
伏見新除太常少卿常挺科名雖峻識見甚卑自登仕
途蔑有善狀其出守三衢也折苖之贏則捲入私囊樁
積之米則變為路費邦人具能言之其入分六察也聽
其兄晞尹兜占税物致鄉人之稱冤縱館客楼其姓者
交通關節使平民之溺死通國無不知之睿斷如神已
觧言職貪夫無耻載入脩門以清望之官而畀之若人
非所以重禮樂之司也欲望聖慈將挺新命特與寝免
不勝公道之幸所有錄黃臣未敢書牘
二(論張濟之)
臣聞君所無私諱大夫之所有公諱著在古禮昭&KR0034;星所
以扶持世教防範人心至不輕也故以國廢名以官廢
職名可廢職可廢而諱不可廢也隋書以韓擒虎為韓
擒唐文以丙辰為景辰雖以武三思之不道每對人言
猶稱世為代非君所而且若此况前旒黈纊之下乎臣
伏見新除諸王宫大小學教授張濟之奏對次篇引用
書語其一從酉從凶正犯哲宗皇帝嫌名臣一見之不
覺悚息猶恐書吏筆誤載於省房關到奏御正本所犯
一同操觚弄墨之生尚以此見黜於場屋垂紳搢笏之
士乃以此昌言於朝廷是敢於君所而無公諱也無禮
於君莫此為甚忽覩除目典教東庠論其科名固不為
忝第直講王邸教育宗英顧使不避祖宗之諱者為之
天下皆知其不可也臣愚欲望聖慈特發睿斷將濟之
罷黜以正國法以肅官僚所有錄黃臣未敢書牘
三(論張萊孫)
准中書門下省送到錄黃一道中訓郎前添差淮南東
路兵馬鈐轄揚州駐劄仍釐務張莱孫差知袁州帶行
環衞官臣切惟袁之為郡實江左名邦以法從之(闕)
其選至不輕也今忽畀之一小使臣殊駭觀聽雖惟
辟作福無所不可然除授之事亦當按之舊典参之公
言其他豈無武人可得之郡稍合近比則天下莫敢議
其非臣職分所在不容自默
四(論周坦蕭泰來)
臣聞傳有之心不則德義之經為頑口不道忠信之言
為嚚為惡不同為姦則一儻使羸豕之蹢躅必成滋蔓
之難圖臣伏見朝請郎周坦雖忝掄魁全無學識不念
榮進之素定惟知温飽之是謀初宰相待罪臺諫之職
也坦則藉妻舍之通家使内言之出捆相為表裏變亂
正邪辱言責甚矣内而臺諫外而監司皆天子耳目之
所寄也坦則溺婦翁之私情推部使之風采公肆弹劾
不畏嫌疑壞紀綱甚矣毁公植私附下罔上此傳所謂
不則德義之經者也朝散郎蕭泰來粗工於文不明乎
善良由氣質之偏駁不知議論之回邪再為幕官已逞
貪虐自登言路益務蔽欺無瑕可以非諸人枉己未有
能直人者也泰來則以司憲之府為欲窟以聽訟之權
為利源請託公行是非倒植有汙清臺甚矣人臣惟不
言言則入此六事聽言之道不可豫為一說以禁切之
也泰來則指敢言之人為虛議論指好脩之士為虛名節
邪說盛行一網殆盡誤上聽甚矣惡直醜正静言庸違
此傳所謂口不道忠信之言者也臣考之國史有曰庶
官之外别加職名所以厲行義文學之士得之為榮選
擇尤謹又曰祠禄之官所以佚老優賢祖宗之時員數
絶少其選俱不輕也坦泰來昨以臺臣論列褫職罷祠
睿旨一頒公論惟允今許之牽復或者謂之惠姦大明
當天固不復用履霜堅冰尤當豫防臣愚欲望聖慈特
發睿斷將泰來依舊職予祠新命並與寝免以正國法
肅官僚所有錄黃臣未敢書牘
雪窗集卷一
