駱賓王文集卷第十
雜著
代李敬業檄應誥
自叙狀祭趙郎將文
樂大夫挽詞(五首)丹陽刺史挽詞
代李敬業以武后臨朝移諸郡縣檄
僞周武氏者人非温潤地實寒微昔充太宗下
陳曾以更衣入侍洎乎晩節穢亂春宫密隱先
帝之私隂圖後房之嬖入門見疾娥眉不肯譲
人掩𬒮攻讒孤媚偏能惑主䧟元后於翬翟致
吾君於聚塵加以虺蝪爲心豺狼成性近狎邪
佞殘害忠良殺姊屠兄弑君鴆母人神之所共
嫉天地之所不容猶復包藏禍心窺竊神器君
之愛子幽在别宫城之宗盟委之重任嗚呼霍
子孟之不作朱虚侯之巳亡燕啄皇孫知漢祚
之將盡龍漦帝后識夏庭之遽衰敬業皇舊臣
公侯冡子奉先君之成業荷本朝之厚恩宋微
子之興悲良有以也袁君山之流涕豈徒然哉
是以氣憤風雲志安社禝因天下之失望順宇
内之推心爰舉義旗以清妖孽南連百越北盡
三河鐡騎成群玉軸相接海陵紅粟倉儲之積
靡窮江浦黃旗匡復之功何遠班聲動而北風
起劔氣衝而星斗平喑嗚則山嶽崩頽叱咤則
風雲變色以斯制敵何敵不摧以斯圖功何功
不剋公等或居漢地或叶周親或膺重寄於話
言或受顧命於宣室言猶在耳忠豈忘心一枉
之土未乾六尺之孤安在儻能轉禍爲福送往
事君共立勤王之師無廢大君之命凡諸爵賞
同指山河若或眷戀窮城徘徊岐路坐昧先幾
之兆必貽後至之誅請看今日之域中竟是誰
家之天下
應誥
余以三㐲辰行至七里瀨此地即新安江口也
有嚴子陵鈎磯焉澄潭至清洞徹見底往往有
群魚戲遷如水行耳人有釣者試取投之或有
浮而不願者或有貪而輙吞者引竿而舉因以
獲焉其始出也乃掉尾揚鬐有若恃力而自勉
其少退也則鼓鰓濡沫有似屈體而求哀嗟呼
勢牽於人道窮於我將𣣔以下座而歌馮子又
安能中徹而呼莊周哉余乃祝曰猛獸摶也拘
於檻穽鷙鳥攫也縶於籠樊素龜霛也被髮河
津白龍神也掛鱗罝網何不穴處而穴處何故
貪餌而吞釣乎於是放之江流盡其生生之理
時同行者顧誥余曰夫至人之處世也擬迹而
後投隱心而後動終始不易其道悔吝不生其
情而吾子沉緍於川登魚於陸烹之可以習政
術羞之可以助庖厨曩求之將何圖今捨之將
何欲余笑而應之曰聖人不凝滯扵物智士必
推移於時知幾之謂神食生之謂道殷乙聖也
囚於夏孔丘賢也畏於匡且夫明哲之賢尚罹
幽憂之患况鱗羽之族能無匙鈎之累哉故曩
吾有心也恐求之不得今吾無心也旣得之而
捨求與捨不亦雙美乎烹與羞不亦兩傷乎況
療飢者半菽可以充腹爲政者一言可以興邦
亦奚必因小鮮而後明三異之規勦大命而後
冀一食之飽擒而不殺可謂仁乎獲而不饗可
謂廉乎且夫垂竿而爲事者太公之遺術也形
生磻溪之石兆應滋水之瓉夫如是者將以釣
川耶將以釣國耶然後知古善釣者其惟太公
乎又有妙於此者其惟文王乎夫文王制六合
爲鈎懸西履爲餌筮之於清廟投之於巨川一
引而獲太公再舉而登尚父由是觀之蹲會稽
而沉轄者鮑肆之徒也踞滄海而負鼇者漁父
之事也斯亦眇小者之所習安知大夫之所爲
哉
自叙狀
某官某謹再拜言伏奉恩旨令通狀自叙所能
某本江東布衣人也幸属大鑪與觀合璧
光輝易上農叨兹下秩于今三年矣然而進不
能談社稷之務立事寰中退不能掃丞相之門
買名天下徒以黃離元吉白賁幽與沭少海之
波瀾照重光之麗景雖任能尚齒載弘進善之
規而觀過知人異降自媒之旨是用披誠歷懇
以舒愚衷若乃忘大易之謙光矜小人之醜行
彈冠入仕解褐登朝飾懷禄之心效當年之用
莫不徇名飬利勵朽磨鉛自謂身負管樂之資
志懷周邵之業若斯人者何勝道哉而修譽察
能聽言觀行捨直而擇士㳂虚談以取材將恐
有其語而無其人得其名而喪其實故曰知人
不易人不易知抑又聞之知臣莫若君知子莫
若父誠能簡材試劇考績求功觀其所由察其
所以臨大節而不可奪處至公而不可干冀斯
言之無虧於從政乎何有若乃脂韋其迹乾沒
其心說巳之長言身之善&KR0804;容冐進貪祿要君
上以紊國家之大猷下以瀆與介之高節此凶
人以爲恥況吉士之爲榮乎所以令衒其能斯
不奉令謹狀
祭趙郎將文(爲李義作)
姚州道大㧾𬋩李義祭趙郎將之靈惟靈降精
辰象委質昌期弃筆文場早徇封侯之志
彯纓武帳坐昇戎𬒮之榮属滇浦挺妖昆明習
戰應星文而動將奉天罰以揚威不能引妙筭
於西&KR1967;叶神謀於九變致令王師失律兇狡憑
凌嶲穴南臨同五溪之深入即關不阻類雙崤
之不歸亭候多虞故有負於明代春秋責帥豈
無慙於幽途夫任賢與能明君之事也陳力就
列忠臣之義也雖見危授命固誠節之有餘臨
難權機何智謀之不足鳴呼哀哉某猥以散材
謀專分閫途經夷落路踐戎場停疲驂於九原
悲來有地痛遺骸於四野泣下無從暫輾征旅
之勤爰崇掩骼之義(庶幽)靈有託梧丘(息入)夢之䰟
壯士不還薤歌起送終之曲鳴呼九眞邊徼萬
里長安城危䟽勒山峧臯蘭因原爲隴即壤成
棺夕隂儀而平蕪晦秋風急而荒戍寒哀哉異
域幽埏但有新栽松柏他鄕古木非復舊邑粉
榆感平生其若斯聊申絮酒儻聦明之不昧或
薦簞醪
樂大夫挽辭(五首)
可歎浮生促吁嗟此路難丘林一起恨言笑幾
將歡蕭索郊埏晚荒凉井徑寒誰當門下客獨
見有任安
蒿里誰家地松門何代丘百年三萬日一别幾
千秋返照寒無影窮泉凍不流居然同物化何
處欲藏舟
昔去梅笳發今來薤露稀彤騶朝帝闕丹旐背
王畿城郭猶疑是原陵稍覺非九年如可作千
載與誰歸
一旦先朝菌千秋掩夜臺青烏新兆去白馬故
人來草露當春泣松風向夕哀寧知荒隴外吊
鶴自徘徊
忽見泉臺路猶疑冰鏡懸何如開白日非復覩
青天華表迎千歲幽扃送百年獨嗟流水引長
掩伯牙絃
丹陽刺史挽詞(三首)
百齡嗟倏忽一旦附山河丹桂銷巳盡青松哀
更多薰風慮聽曲薤露反或歌自有藏舟處誰
怜隙駟過
惻愴恒山羽留連棣萼篇佳城非舊日京兆即
新阡城郭三千歲金陵幾萬年唯餘松柏隴朝
夕起寒煙
短歌三獻曲長夜九泉臺此室玄扃掩何年白
日開荒郊疎古木寒隧積陳荄獨此傷心地松
聲薄暮來
駱賓王文集卷第十終
