駱賓王文集卷第六
表啓
爲請陪封禪表和道士閨情詩啓
上吏部侍郎啓上司列太常伯啓
上李少常啓上兖州啓
上兖州崔長史啓上齊州張司馬啓
爲齊州父老請陪封禪表
臣聞元天列象紫宫通北極之尊大帝凝圖玄
猷暢東巡之禮是知道隆宅旣輯玉於雲臺
業紹禋宗必塗金於日觀(云云)陛下乘乹握紀纂
三統之重光御辯登樞應千齡之累洽故得河
浮五更啔赤文於帝期海薦四神奉月書於王
會瑞開三眷祥洽五雲旣而緝德章之舊文招
時雍之故事非煙翼軷移玉輦於梁隂若月乘
輪秘錦繩於岱巘臣等職均芻狗隂謝桑榆幸
属堯鏡多輝照餘光於連石軒圖廣耀追盛禮
於摐金然而鄒魯舊邦臨淄遺俗俱穆二周之
化咸稱一變之風境接青疇俯職獲麟之野山
開翠屺斜連辯馬之峯豈可使稷山遺氓頓隔
陪封之禮淹中故老獨奉告成之儀是用就日
披丹仰璧輪而三舍望雲抒素呌天閽於九重
儻允微誠許陪大禮則夢瓊餘息仰仙闕以騰
&KR0794;就木殘魂遊岱宗而載躍
和道士閨情詩啓
賓王啓學士袁慶奉宣教旨垂示閨情詩并序
跪發珠韜㐲膺玉札類西秦之鏡照徹心靈同
指南之車導發迷悞切惟詩之興作兆基遂古
唐歌虞詠始載典謨商頌周雅方陳金石其後
言志緣情二京斯甚含毫瀝思魏晉彌繁布在
縑簡差可商略李都尉鴛鴦之辭纏綿巧妙班
婕妤霜雪之句發越清廽平子桂林理在文外
伯喈翠鳥意盡行間河朔詞人王劉爲稱首洛
陽才子潘左爲先覺若乃子建之牢籠群彦士
衡之籍甚當時並文苑之羽儀詩人之龜鑑爰
逮江左謳謠不輟非有神骨仙才專事玄風道
意顔謝特挺戕罰興麗自玆以降聲律稍精其
間㳂改莫能正本天縱明睿卓爾不羣聽斯聲
鄙師㳙之作聞古樂笑文侯之睡以封魯之才
追自衛之迹弘玆雅奏抑披淫哇澄五際之源
救四始之弊固可以用之邦國厚此人倫俯屈
高調聊同下里思然入巧文隨手變侯調慙其
曼聲延斗愧其新曲走以不敏謬蒙提及謹申
奉和輕以上呈未近詠歌伏深悚恧謹啓
上吏部侍郎帝京篇啓
賓王啓昨引注目垂索鄙文拜首驚魂承恩累
息楚翬丹質在荆南以多慙遼豕白頭望河東
而載恧某散材易朽蟠木難容雖少好讀書無
謝高鳳而老不暁事有類楊雄徒以易象六爻
幽質適乎政本詩人五際比興在乎國風故體
物成章必寫情於小雅登高能賦豈圖榮於大
夫蓋欲樂道遺榮從心所好非敢希聲刻鶴竊
譽彫蟲至若質醜行以自媒衒庸音於苟進固
立身之岐路行巳之外篇矣君侯藴明略以佐
時虚靈臺以照物觀梁父之曲識卧龍於孔明
聽康衢之歌得飯牛於寗戚是用異人翹首俊
又歸誠猥以疵賤之姿繆辱請通之盼雖仲由
之瑟終閟響於丘門而宋玉之謠讜均音於郢
路敢忘下里輕冐上呈庶導起予陳卜商之四
始恐吾幾子效然明於一言拜首增暫憂心如
醉謹啓
上司列太常伯啓
側聞魯澤祥麟希委質於宣父吳坂逸驥寔長
鳴於孫陽是則所貴在乎見知所屈伸乎知已
故彫其璞嶧山有半死之桐賞其聲柯亭無永
枯之竹伏惟明常伯公儀天聳構横九霄而拓
基浸地門源控四紀而䟽派自赤文薦祉曲阜
分帝子之靈紫氣浮仙凾谷誘真人之秀本枝
百代君子萬年道叶神交黃石授帝師之略德
由天縱白雲隆王輔之精峯秀學山列三墳而
仰止瀾清筆海委九流以朝宗登小魯之巖辨
練光於曳馬臨大吳之國識寶氣於連牛垂秋
實於談叢絢春花於詞苑辨河飛箭激牛翻白
馬之津文江散珠圓波漱驪龍之穴是用德茂
麟趾削桐葉以分珪道暖鶴池映排花而曳&KR0807;
旣而揆留皇鍳忠簡帝心奉職春宫爍離光於
青殿代工天府明台耀於紫宸綜理玄風&KR1858;諧
元氣含暉禮樂皎愛日以流光毓彩文章映德
星而開照君乃識度宏遠器宇䟽通明允篤誠
盛業隆於厚土惠和忠肅玄功格於上天則伊
陟謝其緝熙巫咸慙其保乂舉才應器與士無
私水鏡澄花炫金波於靈府冰壼徹鍳朗玉燭
於神機則鄧攸莫際其瀾盧敏罕窺其術故使
妍媸各安其分輕重不失其權五教克敷百揆
時叙折衝千里魯連談笑之功師表一時郭泰
人倫之度加以分庭讓士虚席禮賢片善經心
揖仲宣於祭席一言合道接然明於鄭階某蓬
廬布衣乘樞韋帶自弱齡植操本謝聲名中年
誓心不期聞逹上則執鞭爲仕王庭希于祿之
榮次則捧檄入官私室庶代耕之祿願然而忠
不聞於十室學無專於一經退異譱藏進殊巧
䆠摶羊角而高翥浩若無津附驥尾以上馳邈
焉難託實欲投竿垂餌晦幽迹於渭濱抱瓮灌
園絶心機於漢渚幸属乹坤與觀烏兔光
華嵩山動萬歲之聲德水應千年之色雖無爲
光宅欣預比屋之封而有道賤貧耻作歸田之
賦於是獨来瓮牖利見金門指帝鄊以望雲赴
長安而就日美芹之願徒有獻於至尊蟠本之
姿誰爲容於左右明公唯幾成務論道經邦一
顧之隆駘足逾於仙鹿片言之事魚目軼於靈
蛇庶望顧兔羅箕動薰風於舜海從龍潤礎霈
甘澤於尭雲則鱠餘之魚希振鱗於吳水膳後
之豕翻化龜於魯津拜伏階墀增其冰谷謹啓
上李少常啓
賓王啓竊惟隂陽作炭化一氣以陶甄天地爲
爐混萬物爲芻狗然則璧輪均照或流景於萊
城玉燭平分獨翔寒於黍谷是汙隆迭襲榮悴
相循得氣者繁滋失時者零落㐲以君侯䟽乹
激派龍門開竹箭之波鎮地横基鵠趐峙蓮花
之嶺曜重暉於若月煩疊彩於非煙至若端動
赤光著元勲於東漢烽驚紫塞宣武功於北征
奕葉龍文蟬聮龜組德由天縱白星降王輔之
精道叶神交黃石授帝師之略故得三千運北
擊舜海以遊鱗九萬圖南望尭雲而矯翰折衝
千里魯連談笑之功師表一時郭泰人倫之度
於是九重銜&KR0807;照星影於宸維四逹埋輪振霜
威於權右加以分庭讓士虛坐禮賢片譱必甄
揖虞翻於東箭一言可紀許顧榮以南金賓王
蟠木朽株散雩賤質墻面難用灰心易然退無
毛薛之交進乏金張之援塊然獨居十載於玆
矣然而日夜相代笑溝壑之非遥貧病交浸思
薜蘿而可託欲乘幽控寂連綺季於青山樂道
悽眞從魯連於滄海幸属舜門廣闊漢幣交馳
遂得佇嘯高丘應箕文而動韻聆吟大野浮艮
軸以流隂將恐在藻纖鱗終寡登龍之望棲樓
弱羽徒抑摶鵬之高所覬曲建恩光資餘潤於
東里襲承導引託輕夢於南樛撫巳多慙循躬
增懼謹啓
上兖州啓
側聞未遇孫&KR0993;塩車無絶輪之迹時逢和氏荆
山有連城之珍豈若聽清音於㸑餘則枯桐發
響收夜光於玄璧則怪石騰輝在物猶然况於
含識者矣伏惟明使君鳳穴振儀龍門摽峻瓊
彫岳立表秀千雲霞煥霜霏澄虚鍳物旣而代
工天府忠簡帝心擁熊軾而撫百城建隼旟而
臨千里坐棠敷惠恩纏去思剖竹垂仁式歌來
暮清凝夜燭化警晨烏外勖九農内弘五教導
之以禮樂齊之以刑書約法遵寬設蒲鞭之恥
立言惟信控竹馬之期甘雨隨車雲低輕重之
蓋珠還合浦波含遠近之星至如卧裏稱難坐
嘯匪易披裳問疾乘愛景以字人蹇帷廣聽穆
薰風而扇物嚴霜秋降叶隼擊而防小人零露
春濡飾羔旌而禮君子於是仁必有勇義不忍
欺美譽鬱於三齊芳猷騰於千古若乃清規遠
鏡皎月色於靈臺玄鍳虚凝穆松風於智府研
機千篋探賾九流縟翠萼於詞林綷鮮花於筆
苑文江翻浪織玉歛以韜霞學海驚瀾綴珠鱗
於濯錦加以懸榻待士擁篲禮賢汲引志疲漿
題不倦懷級味道之客望範圍之駿奔兼包流
略之夫窺義園以遐集求小善於毫芥顧正禮
於二龍振幽滯於沙泥許明公於一驥賓王淹
中故俗體朴厚之弘規稷下遺毗陶禮義之餘
化頗遊簡素以閱縑緗每蟋蟀凄吟映素雪於
書帳莎鷄振羽截碧蒲於翰池旣而學異懷蛟
才非夢鳥價不齊於南漢芳不重於東山幸属
日月光華雲霞紛郁方結羡魚之網將諈扣角
之詞奮短翮於槍榆希高摽之餘拂濯纖鱗於
㳙滳望鴻浪之微霑所冀顧盼曲流剪拂增價
則鉛刀起一割之用跛鱉致千里之行是知竊
混吹於齊竽濫飛聲於郢路拘鷄山而自恧顧
遼豖以多慙輕觸威顔不遑流汗謹啓
上兖州崔長史啓
側聞酆城戢耀駭電之輝俄剖沙丘跪迹躡雲
之轡載馳然則激瑞侵星佩潜蛟於壯武騰鑣
歷塊騁&KR3117;駿於咸陽且煦轍波鱗側羡鼇潭躍
觴籠雲翼局望鵬魚之迅是以齊郊夕唱牛歌
掞白水之詞漢境朝趍車候驚拂塵之思伏惟
公騰瀾浴景濬靈派以含珠擢幹捎雲翊巖
而聳桂崇基疊秀匡覇道於周盟茂緒聮輝贊
文場於漢戚偉龍章之秀質騰孔雀之俊年叶
鳳彩於英姿辨蟾精於目靈臺宏遠騁霄練
於霜潭冊府幽深絢朝虹於璧渚心波湛漢泳
魄難於黃陂情嶽千天韞風雲於稽巘龍津共
濟竟欣登御之車蕪室欽賢必擁澄清之轡鬱
文條而擢彩藻逸藩花曄詞峯而衒價光浮衛
玉然則昆溪旣琢必見山川之精樹羽巳懸行
嗣雲韶之響是以佐龜隂而演化務肅百城輔
麟壤以宣風恩覃千里徽猷克著逾盛德於休
徵聲績聿宣軼英規於恭祖佩吕刀而邵美已
贊褰帷之遊屈寵驥而未伸將騁仁風之駕加
以側階引彦鑒宗子之微言倒屣延賓辨王生
之雅量故使圓流之下探照乘於長波高岫之
巔剖連城於幽石賓王瓶筲小器鷦蚊末品斜
帶嶧桐戢晞陽之導德傍鄰汶蓧暮貫時之
勁直以容膝一丘曲阜之飄遽切枕肱五畞成
都之璧巳勞擔石猒於糟糠負薪疲於短褐然
則少奉過庭之訓長趍克已之方弋志書林咀
風騷於七略耘情義圃偃圖籍於九流灑惠渥
於羊陂屢泛文通之麥峻曲岸於鸎谷時遺公
叔之冠雖不能縱逸韻於霜皐唳野致九天之
響而頗亦蓄芬於露薄垂薰有十步之芳而乃
恧迹魯鴻非荆山之抵鵲簉名韓犬歎稽阜之
横梁方今玉琯躔秋金風動籟吳宫歸乙望隂
岫以依遲素林返鴈候陽潮而低舉籝金味道
之子侔纁帛以彈冠眉玉含毫之人望弓旌而
翹足竊不揆於庸識輙輕擬於陽庭所異恩波
時流咳唾儻能分其斗水濟濡沫之枯鱗惠以
餘光照孀棲之寒女得使伏瀝駑蹇希騏驥而
&KR3117;足則指軀匪恡碎首無辭雖復投報楊金君
子以之貽誡效試魏草小人之所懷恩輕瀆威
嚴深懼履尾載塵聽覽迫其蹈冰謹啓
上齊州張司馬啓
某啓昔者薛邑聞歌揖馮諼於彈鋏夷門命駕
顧侯羸於抱關何則志合風雲戴笠鈞乎乘馬
情諧道術忘筌貴乎得魚是以挹蘭言於斷金
交蓬心於匪石庶清音默聽賞流水於牙絃奴
思通神叶成風於郢匠㐲惟公流源白水浸地
軸以輪波纂慶黃軒感星精而誕命綴珠華於
七曜聮玉葉於五雲至夫神石摛祥靈鈞表貺
千年馭鶴振仙氣於帝鄕七葉珥貂襲榮光於
戚里因以紛綸國諜昭晰家聲洎乎鹿走周原
輔秦圖而興覇蛇分沛澤翼唐運以開基皇帝
王之玉潤金聲慱望侯之蘭薰桂馥羽儀百代
掩梁竇以霞褰鍾鼎一時罩袁楊而嶽立故得
重規遠鏡湛月路以流清茂祉遐鋪駕雲門而
擢秀公飛英鳳穴藻五色以凝華穎耀龍泉涵
九重而毓潤風情䟽朗霜明月湛之姿氣骨端
嚴雪白水清之槩若乃性符神授道擅生知挫
三端於情峯朝九流於學海慱聞強記辨晉國
之黃熊將聖多能識吳門之白馬言泉漱迥驚
瀑布以飛瀾文江澹清含擢錦而翻浪欝樞市
以增茂穆蘭室以流芳於是翔鱣應符觀光上
國飛龍成卦利見大人摶羊角以垂天展驥足
而騰景翼貳藩邸巴敬祖之清廉光贊外臺陳
君回之亮直推公平而折獄傑鼠謝其嚴明擁
端慤而化蛇慙其智勇加以清規日舉湛
虚照於冰壼玄鑒露凝朗機心於水鏡謙光自
牧恭巳愛人片善必甄揖虞翻於東箭一言可
紀許顧榮於南金某抱疾支離材灼臃腫進不
能握蘭分竹綰銀黃於雲臺退不能絶粒茹芝
鍊金丹於地肺而出沒風塵之内淪漂名利之
間游無毛薛之交仕乏金張之援塊然獨處者
一紀於玆矣然而日夜相代恐溝壑以非遥窮
病交侵思薜蘿之可託常願處幽棲寂追夏黃
於商山樂道棲真從魯連於滄海豈徒語默易
爽心迹難逃從橋之恨逾深攀桂之情徒結是
用絕心乹沒躭閱丘墳謁子持於南荆訪康成
於北海西遊梁益仰司馬王楊之風東入臨淄
慕淳于管晏之智瞻言前古從欲思齊俯惟當
今空勞懷㓨不意雲浮礎潤霜落鍾鳴揖郭秦
於靈舟有道斯在賞&KR0934;於檄爼盛德猶存雖調
清歌誠寡和於郢路而庸容濫吹竊混秦於齊
竽輕課撮嚢榆楊盛德庶金波離旱零陸之石
自飛瑶光建寅簫丘之火暫熱學慙麟角得類
鴻毛愧汗如漿憂心若厲
駱賓王文集卷第六
