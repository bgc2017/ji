駱賓王文集卷第九
雜著
帝京篇疇昔篇雜言
姚州道破逆賊柳諾設弄楊虔露布
又披設蒙儉露布
帝京篇
山河千里國城闕九重門不覩皇居壯安知天
子尊皇居帝里崤凾谷鶉野龍山侯甸服五緯
連影集星躔八水分流橫地軸秦塞重關一百
二漢家離宫三十六桂殿隂岑對玉樓椒房窈
窕連金屋三條九陌麗城隈萬戶千門年旦開
複道斜通鳷鵲觀交衢直指鳳凰臺劔履南宫
入簪纓北闕來聲明冠寰宇文物象昭回鈎陳
肅蘭所璧沼浮槐市銅羽應風廻金莖承露起
校文天祿閣習戰昆明水朱邸抗平臺黃扇通
戚里平臺戚里帶崇墉酌金饌玉待鳴鍾小堂
縞帳三千萬大道青樓十二重寶蓋彫鞍金絡
馬蘭窗繡柱玉盤龍騎柱旋題彩璧映鏘金嗚
玉王侯盛王侯貴人多近臣朝遊北里暮南鄰
陸賈分金將讌喜陳遵投轄正留賓趙季經過
密簫朱交結親丹鳳朱城白日暮青牛網幰紅
塵度狹客珠彈垂楊道倡婦銀鈎采薪路倡家
桃李自芳菲京華遊侠盛輕肥延年女弟雙飛
入羅敷使君千騎歸同心結縷帶連理織成衣
春朝桂樽樽百味秋夜蘭燈燈九微翠幌珠簾
不獨映清歌寶瑟自相依且論二十八年全寧知
四十九年非古來荣利若浮雲人生倚伏信難
分始見田竇相移奪俄聞衛霍有功勲未猒金
陵氣先開石槨文朱門無復張公子灑亭誰畏
李將軍相顧百齡昔有待居然萬化咸應改桂
枝芳氣巳消之柏梁高宴今何在莫矜一旦擅
豪華自言千載長驕奢倏忽摶風生羽翼湏臾
失浪委泥沙黃鶴徒巢桂青門遂種瓜黃金銷
鑠素絲變一貴一賤交情見紅顔宿昔白頭新
脫粟布衣輕故人故人有湮淪新知無意氣灰
死韓安國羅傷翟廷尉巳矣哉歸去來馬卿辭
蜀多文藻楊雄仕漢乏良媒三冬自矜成足用
十年不調幾邅廽汲黯薪逾積孫弘閣未開誰
惜長沙傅獨負洛陽才
疇昔篇雜言
少年重英俠弱歲賤衣冠旣記寰中賞方承膝
下歡遨遊㶚陵曲風月落城端且知無玉饌誰
肯逐金丸金丸玉饌盛繁華自言輕侮季倫家
五覇爭馳千里馬三條競驚七香車掩映飛軒
乘落照参差步陣引朝霞池中舊水繞懸鏡屋
裏新粧不譲花意氣風雲倏如昨歲月春秋屢
廽薄上苑頻經柳絮飛中園幾番梅花落當時
門客今何在疇昔交遊巳疎索莫見憔悴損容
儀會得高秋雲霧廓淹留坐帝鄊無事積炎凉
一朝披短褐六載奉長廊賦文慙㫺馬執戟募
前揚揮戈出武帳落筆入文昌文昌隱隱皇城
裏由來奕奕多才子潘陸詞鋒駱驛飛張曹翰
苑縱橫起卿相未曾識王侯寧見擬徒勞倦負
薪何處逢知已判將運命賦窮途從來竒舛任
西東不臂永弃同芻狗且復飄飄類重蓬客鬢
年年異春花歲歲同榮親未盡禮徇主欲申功
脂車秣馬辭鄕國縈轡西南使卭𤏡玉壘銅梁
不易攀地角天涯映難測鸎囀蟬吟有悲望鴻
來鴈度無音息陽關積霧萬里昏劔閣連山千
里色蜀路何悠悠岷峯阻且脩廻腸隨九折迸
淚連雙流寒光千里暮露氣三江秋長途看束
馬平水且沉牛華陽舊地摽神制石鏡娥眉真
秀麗諸葛才雄巳號龍公孫躍馬輕稱帝五丁
卓犖多竒力四士英靈用文藝雲氣横開八陣
形僑影遥分七里勢川平煙霧開遊戲錦城隈
墉高龜望出水淨鴈文廻尋妺入酒肆訪客上
琴臺不識金貂重偏惜玉山頽他鄕苒苒消年
月帝里沉沉恨城闕不見猿聲助客啼唯聞旅
思將花發我家迸逓關山裏關山迢迢不可越
故園梅柳尚有餘春來勿使芳菲歇解袟欲言
歸執𬒮愴多違北梁俱握手南浦共沾衣别情
傷去益離念借光輝梢夘有何託木落有南飛
平屋春來酒應熟相將園閣望青溪且
用藤盂泛黃菊十年不調爲貧賤百日屢遷隨
倚㐲秪爲湏求負郭田使我再于州郡祿百年
鬱鬱少騰遷萬里迢迢入鏡川涘江沸潮衝白
浪淮海長波接遠天叢竹凝朝露起溟煙頼有
邊城月常伴客旌懸東南美箭古稱會名都隱
&KR0942;三江外塗山執玉應昌期曲水開襟重文會
仙鏑流音鳴鶴嶺寶劍分輝落蛟瀨未看白馬
對蘆芻且覺浮雲似車蓋江南節序多文酒屡
經過共踏春江曲俱唱採菱歌舟移疑入鏡棹
舉若乘波風光無限極歸檝礙池荷眺聽煙霞
正流盻即從王事歸艫轉芝田花發屡徘徊金
谷德明重遊衍登高南適嗤梁叟憑軾西征想
潘椽岸開華岳聳疑蓮水激龍門急如箭人事
謝光隂俄遭霜露侵偷存七尺影分役九泉深
窮途行泣玉憤路未藏金茹茶徒有歡懷橘獨
傷心年來歲去成銷鑠懷抱心期漸寥落挂冠
裂冕巳辭榮南畞東皐事耕鑿賓階客院常疎
散蓬徑柴扉終寂寞自有林泉堪隱棲何必山
中事丘壑我住清門外家臨素滻濱遥瞻丹鳳
閣斜望黑龍津荒衢通獵騎窮巷抵樵輪時有
桃源客來訪竹林人昨夜琴聲奏悲調旭旦含
顰不成笑果乘驄馬發囂書復道郎官禀綸誥
冶長非罪曾縲絏長孺然灰也經溺高門有閤
不圖封峻筆無聞𣣔敷妙適離京兆謗還從御
府彈炎威資夏景平曲況秋翰畫地終難入書
空自不安吹毛未可待搖尾且求飡丈夫坎壈
多愁疾契闊迍邅盡今日愼罰寧憑兩造辭嚴
科直挂三章律鄒衍銜悲衝燕獄李斯枹怨拘
秦格不應白髮軟成絲直爲黃紗暗如&KR0238;紫禁
終難呌朱門不易排驚䰟聞葉落危魄逐輪埋
霜威遥有勵雪枉更無階含冤欲誰道飲氣獨
居懷忽聞驛使發關東傳道大波萬里通涸轍
去鱗先遊海幽禽釋網便翔空舜澤尭曦方有
極讒言巧佞讜無窮誰能躅迹依三輔會就商
山訪四翁
姚州道破逆賊柳諾設弄楊虔露布
尚書兵部臣聞扎極列象六合奉天子之尊南
面乘乹一統成聖人之表是知衣裳所會義有
輯於殊鄰霜露所由誠無育於異類故塗山萬
國誅後至者防風丹浦一戎緩前禽者就日然
則利&KR0707;矢以威天下法雷霆以震域中四時得
焉天道不能去煞五兵備矣皇業所以勝殘雖
切救焚苟順時以濟物恩深祝網不獲巳而用
兵伏惟皇帝陛下登翠嬀以握名憲紫微而正
象女功不幸混太始以凝神至道無圖佇華胥
而得夢闡文教以清諸夏崇武功以制九夷環
海十洲通波太液之水鄧林萬里交影甘泉之
樹反踵穿胷之域襲冠帶以來王竒眩儋耳之
酋奉正朔而請吏逆賊蒙儉和舍等浮竹遺㣧
沉木餘苗邑殊禮義之鄊人習貪殘之性日者
皇明廣燭帝道遐融頗亦削左袵而被朝衣解
椎䯻而昇華冕而豺狼有性梟獍難馴遂敢亂
我天常變九隆而背誕負其地險携七部以稽
誅搔亂邊疆寇攘州郡是用三門投律長馳無
戰之師五月渡瀘深入不毛之地去月二十日
軍次三朏崙鎮前後捕得生口知守捉山差傍
山連結十部蠻有徒五萬衆此山即南中巨傍
也崗巒千里西通大荒之郊溪谷萬重南極炎
洲之境聳喬林而掙月隂靈有假道之摽拔崇
巖以隱天陽烏廽無翼之地峯危束馬路絶懸
車賊踞臨代之形垂建鈑之勢徵風召雨蝟起
蜂飛驅雜種以挺灾封狐十里肆沉黎而作孽
雄虺九頭臣以爲制敵以權柔遠者理成於德
教伐叛以義决勝者不在於干戈於是廣布朝
恩恭宣帝澤申之以安撫暁之以存亡信重蠻
&KR1101;無負黃龍之約賞隆漢爵不踰白馬之盟地
接周駹詞屢彈於喻蜀俗通盤聲不輟於吠
尭臣遣左二軍子緫𬋩寧遠將軍前守右驍尉
井陘縣開國男劉玄暐等銜枚遠襲卷甲前駈
偃危旆而設潜兵疑從天落乘間道而掩不備
若出地中又遣右二軍子総管明威將軍行左
武衛翊府郎將高奴弗率左武衞天水府折衝
都尉張仁操等陟南山之南衝其要害之路又
遣左一軍子捴𬋩前右金吾衛翊府郎將孫仁
感率府左果毅都尉王文雅等凌北山之北絶
其飛之途賊首領揚虔柳諾設弄諾覽期等振
螳蜋之力拒轍當輪縱蚊蚋之群彌山滿谷劉
惠基高奴弗孫仁感等並忠勤克著智略遠聞
識明君之重恩輕生有地提太阿之神劒視死
無時弯&KR0707;而兇黨土崩舉刀而妖徒瓦解雖危
苕沸鼎未窮梟首之誅救死扶傷獨致拆骸之
㸑二十日臣遣副捴管兼安撫副史定遠將軍
前左驍衝府中郎將令孤智通率右武衛良將
壯府左果毅都尉韓惠德等擁貔豹之雄順天
機而左轉遣副捴管兼安撫使守銀州刺史李
大志率前左衛静福府果毅都尉陳弘義等率
犀象之卒乘地軸以右廻又遣行軍司馬守嶲
州都督府長史梁侍辟率守金吾衛宜昌府果
毅都尉閻文成等捴投石拔距之材蹈中權而
撫其背又遣前守右威衛龍西府果毅都尉康
留買等勝躍截歕金之騎犯前茅而扼其喉臣
率守衛清官府左果毅許懷秀等横玉弩以高
臨㧿金鉦而直進玄雲結陣影密西郊赤堇揮
鋒氣南斗授以稽天滄溟爲之晦色兵交刃接
鳥散魚驚自卯及申追奔逐北斬首千餘級轉
戰三十里激流膏而爲泉似變萇弘之血委亂
骸而擠壑若泛鱉靈之屍旣而照盡高春雲昏
乙夜賊乃收集餘衆保㩀重巖臣度彼遊䰟慮
其宵道彼三軍齊進四面合圍二十三日乘魚
爛之危啓地形之陣揚麾誓衆杖節訓兵一鼓
先登賞必懸於芳餌九攻失律罪無赦於嚴誅
五部材雄三河侠少或生居燕地尤工即墨之
圍或家本秦人早習昆明之戰叱咤則江山搖
蕩慷慨則林壑飛騰舉鵬力以揚威耀犀渠而
賈勇登氣祲同夏景之潰春水滅迹掃塵若
霜風之卷秋籜戰踰百里時歷三朝前後生擒
四千餘人斬首五千餘級柳諾設弄楊虔等殞
元行陣懸首旌門蒙儉和舍等委衆奔馳脫身
挺險雖復刑以止殺丁壯咸伏於誅夷禮不重
傷班白必存於寬宥昔魏臣賦蜀徒聞蒟醬之
竒漢使開卭纔通竹杖之利豈若膺紫泥而吊
伐指埸徼以臨戎一戰而猛獲巳擒再舉而哀
牢授首斯並皇威遠暢廟略遐宣奉玄猷以配
天徒知帝力掩望輿而闡地豈曰臣功不勝慶
快之至謹奉露布以聞
又破設蒙儉露布
臣聞七緯經天星墟分張翼之野八絃紀地炎
洲限建水之鄕西距大■秦雜金行而孕氣南
通交趾枕銅柱以爲鄰俗帶白狼人習貪殘之
性河渝赤虺川多風雨之妖水積炎光山涵毒
露竹浮三節肇興外域之源木化九隆頗爲中
國之患年將千祀代歷百王鄭純之化不追猛
獲之風逾扇故三年疲衆徒聞定笮之譏五月
出師未息渡瀘之後然則大人拯物上聖乘期
法乹坤以握樞體剛柔而建極知仁義不能禁
暴設刑綱以勝殘知揖譲不可濟時用干戈而
靜亂伏惟皇帝陛下禪螭戴玉拓地軸以登皇
道契寢䋲掩天絃而踐帝玄雲入戶纂靈瑞於
丹陵緣錯昇壇薦禎圖於翠渚垂衣裳以朝萬
國崇玉帛而禮百神昭儉防奢露臺惜中人之
産宣風布政明堂法上帝之宫致群生於太和
登品物於仁夀四神致雪五老飛星君囿祥麟
樂班文於仙卉文林鳴鳳韻歸昌於帝梧四隩
同文五風異色配林萬里纔䟽苑囿之基曾城
九重未出池隍之域六合臨照之地侯月歸琛
大罏覆載之間占風納賮蠢兹蠻貊敢亂天常
横赤熛以䟽壃背朱提而設險石林萬仞岩邑
千里望泰阜以相傾崤陵失四塞之阻對梁山
而錯峙劔門成一簣之峯自謂絶壤遐荒中外
足以迷聲教憑休負固江山可以逃靈誅不知
王弩垂芸汹水無九嬰之沴瑶階舞鐡洞庭有
三苗之墟臣等謬以教材忝專分閫自白招乘
候順秋帝以揚旌絳節臨邊通夜郎而解辮自
雲開嶲穴旆轉卭川峻岐折坂之危盡忘襟帶
傾池漏江之固曾葛藩籬唯逆賊設蒙儉等未
革狼心仍懷豕突陸梁放命旅拒偷安城接祠
鷄竟無(希於)政旦山多神鹿終未息於擇音臣以
大帝宣威有征無戰明王仗順先德後刑加聖
澤於中孚緩天誅於大過庶南薰解愠仰雲闕
以翔䰟東徤變音扣轅門而頓顙而祝禽疎網
徒闕三面之恩毒虺挻祅逾肆九頭之暴乃鳩
集餘衆蟻結兇徒儋耳摧䯻之渠千里露合鑿
齒雕題之孽一呼雲屯凌石箘以開營拒巖椒
而峻疊崇蠻劫漢若登藏寶之山絶壑憑宵似
瞰封泥之谷以去月十七日運營布陣踞險揚
兵東西三十里馬步二十萬聚蚊蚋而成響聲
若雷霆縱蛇豕以爲群氣稽宇宙臣遣中節將
令狐智通等擁拔山超海之雄當其步陣遣銀
州刺史李大志等駈籥景騰雷之騎承其馬軍
遣嶲州刺史行軍司馬梁大辟等領勁卒一千
絶其飛走之路遣臨源府果毅都尉馬仁静等
勒精兵九百斷其潜伏之軍臣率行軍長史韓
餘慶等賁霜戈而直進指雲陣以長駈庶令輙
馘七擒將士挾雷公之怒伏屍百死蠻夷識天
子之威於是三略訓兵五申誓衆先登䧟敵無
遺大樹之功後拒亂行必致曲梁之罰楚人三
戸蜀郡五丁氣擁玄雲精貫白日喑鳴則乹坤
搖蕩呼吸則林壑沸騰列旗影以雲舒似長虹
之東指横劔鋒而電轉疑大火之西流刃接兵
交洞胷逹腹自辰踰午魚爛土崩沸殘息於胃
峯更切守脾之哭積圓顱於重阜殆成京觀之
封唯賊師夸干未悟傾巢之兆敢懷拒轍之心
獨率馬軍平川轉闘驚亂起六合爲之䆮光殺
氣相稽四溟由是變色副捴管李大志忠惟徇
國義則亡軀臨危而負節逾明制敵而神機獨
遠丹誠自守雖九死其如歸白刃交前豈三軍
之可奪投袂則祅徒霧■搴旗而兇黨山崩於
是乘利追奔因機深入困獸猶鬪如戰廪君之
䰟窮鳥尚飛如驚杜宇之魄斬甲卒七千餘級
獲裝馬五千餘匹僵屍蔽野臨赤坂而非道流
血灑途視丹徼以何遠酋領和含等並計窮力
屈面縳君門寬其萬死之誅弘以再生之路唯
蒙儉脫身挺險負命窮山顧巢穴而靡依逃晷
漏而何幾況妖徒革面徼外非復他人部落離
心舟中皆爲敵國瞻言梟首指日可期凡在歸
降随事招撫與之更始復其故業首丘懷戀疑
臨舊國之墟安堵識家以入新豐之邑然後班
師水振旅禺山建鴻勲於武功暢玄猷於文
教庶荒&KR1101;襲中原之禮邊壃息外戶之虞華封
祝堯兆皇基於千載夷歌頌漢美王澤於三章
豈與夫天帝前星廣賜秦公之冊坤元益地遥
開王母之圖蓋亦有云曾何足紀斯並玄謀廣
運廟略遐覃一戎而荒裔肅清一鼓而邊隅㡳
定豈臣等提戈擐甲克全百勝之功杖節揚麾
能通九變之策謁藁街而獻旅大帝成規聞杕
杜之勞旋小臣何力不勝發快之至謹遣行軍
司馬梁大辟奉露布以聞
駱賓王文集卷第九
