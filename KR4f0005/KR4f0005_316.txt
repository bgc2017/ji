御製詩四集卷三十七
古今體一百十一首(丙申五)
四月朔日作
祝
壽獻功禮畢過流隂宛轉入清和易舟北上希膏切夾
岸青看結穗多人曰無妨未諶我麥虞有失更廑禾期
逾五日柏十日(昨在中水行官因盼雨未得有雖非五日堪十日迫待却逾蘇氏辭之句距今)
(又將旬日顒望甘澤益切於懷)對此農民愧若何
謁分水
龍王廟
流釃汶河各南北千秋通運藉
神權水分固在謀誠巧(分水雖似巧思實因天地自然之勢向作詩曾屢言之)地
脊仍因勢自然但使萬民資利賴允宜一已致誠虔近
年流弱剛浮漕補救綢繆意更懸(每歲蓄汶水以濟運邇年漕渠春水不充)
(糧艘易致淺阻因飭河臣多方預為籌辦又值去歲雨足幸未悞運)
微雨(四月初三日)
徹夜雲濃聚凌晨雨細霏聽聲時作止閱勢衹浽㵟徒
益煙波景那蘇渴壤希弗曾成寸澤已見放斜暉潤䍐
廑民望誠輕咎已非或云宜麥熟(適侍郎德福因差往土默特辦事至行在)
(復命詢以一路雨暘情形據奏直隸雨水已足山東似覺稍乾頃在河干候駕正值微雨喜以為於麥有益旁)
(有老民數人僉云此時麥正結穗若雨過大轉恐麥生黑疸俟顆粒堅老雨始無礙此或農家閱歷之言然亦)
(未能遽信也)疑信未深依
登光嶽樓即事再疊舊作韻二首
煙中九點辨齊區舟溯漕川艤岸隅尚憶戒嚴鄰賊境
即看翦逆靖康衢(前歲秋夀張逆匪王倫糾衆不法侵擾壽張陽穀堂邑三縣佔㩀臨清舊)
(城搶掠附近村莊東昌境既毗鄰且聞賊有窺伺之意郡城防守甚嚴因山東營兵怯懦無能賊得肆其猖獗)
(特遣大學士舒赫德等統率八旗勁旅𠞰捕距其倡亂甫一月旋即掃平賊衆悉就擒伏法諸境晏然)軒
忩納景畫圖展老幼迎鑾陌巷鋪前席更頻諮大吏窮
鄉元氣復乎無
光望由來本一區(一統志載望嶽樓在聊城縣東北今名光嶽東昌府志則云光嶽樓在府)
(城中其望嶽樓則在城東北隅盖光與望書近傳訛向曾訂正詳見乙酉辛卯詩註)岱宗東北聳
城隅靈威奕奕佑千古佳氣葱葱照九衢觀喜男耕及
婦織飾袪玉砌與金鋪促成七字解舟進行漏曾消半
晌無
河南巡撫徐績奏報得雨詩以誌事
開封得雨早稱優合省茲陳被澤周(先是徐績奏報河南省城於廿四五)
(得雨深透茲復奏通省一百四州縣均於此兩日各得甘膏五六寸至深透不等二麥可望豐收早禾亦愈見)
(長發民情歡忭)結穗正滋二麥潤吐苗更卜大田休原皆廿四
廿五霈(廿四駐曲阜其夜細雨微零廿五霏絲竟日不成分寸而豫省乃於是日優霑雖普天皆吾赤)
(子祈年之意相同然遠渥而近未霈究不能為之慰懷也)何獨於齊於魯收覽奏惟
慙以為慰望雲旦晩冀恩流
舟中夜雨(四月初四日)
彌月甘膏已覺稽晩來雲重雨凄凄通宵喜聽波聲霔
詰曉纔看霽色䨑何處非民非赤子即今惠我惠青齊
京畿一帶復霑否驛䮉謄章此佇徯
曉晴
曉晴開御舫蓄目景全殊遠郭籠煙片近田蔚露珠麥
欣烘穗實&KR0927;看吐苗濡意謂菁葱者予心共爾蘇
讀漢書
父欲安劉劉未安子謀安吕吕為殘其基高帝失長算
平勃奚稱智力殫
張良進四皓非安劉實害劉此杜牧之卓識向曾屢
見題詠兹不複綴夫辟疆非良之子乎乃以安吕之
計教陳平平巧詐患失之小人也圖脱禍而聽其言
吕氏權由此起設非后死而軍左袒則天下已為吕
矣平勃又焉能安劉哉然其失摠因高帝既知惠帝
不類已當廢之而立文帝乃牽私愛而欲立如意夫
如意孺子也焉知其類已乎此由寵戚姬耳卒致戚
姬為人彘惠帝飲酒自廢而高帝諸子被殺者復三
人吾以為吕雉之禍實高帝自召之而陳平之請封
諸吕實佐之謂之為巧詐患失之小人不亦宜乎
渚營
八十里遥溯運川渚營到以午時前已乘巽二催漕籟
更值裴家下水船足艤宿舟斯合矣却張居室謂多焉
(地方官於水營内作板房數楹為艤舟復坐憩之所本屬多設因其業已預備亦遂聽之)偶閒雖欲
試摛藻摛藻即為心恧然
疋帛謠
戔戔彼疋帛裁量用刀尺縫紉熨貼始成衣一絲牽引
禺絲隨古人製字有深意至心如絲聲从思子輿訓官
曰得之大易又戒朋從來(叶)人心惟危道心微試看一
絲與萬絲
宋人隼擊圖
拳爪斂翼欲下擊衆禽喪魄各藏匿垂羽不擇音駾息
是謂畫神得妙的蹇諤正士闢奸慝勇將斫陣逐羣敵
乃可方斯餘莫匹
無為觀疊辛卯舊作韻
臨水
上真宫簷標
奎畫崇忽然據賊宼(前歲秋逆匪王倫糾衆不法佔據臨清舊城寺廟民居多遭殘毁此)
(觀亦係復經整葺者)竟自署侯公因發八旗勇遂成不日功(山東綠旗)
(怯懦無能王倫等賊衆遂益肆猖獗特命大學士舒赫德等統率八旗勁旅𠞰捕距其起事甫一月即行翦除)
(賊衆殱擒伏法)剗邪修
正宇
默佑賴恩鴻
臨清歌
御舟經臨清因作臨清歌邇曾金川擬淮蔡𠞰剷奚數
(上聲)斯么麽(兩金川以服屬土司敢於負思抗拒削除本非竒績是以近作告成太學碑文比之唐時)
(討平淮蔡而已若王倫係内地奸民以邪教惑民作亂發兵𠞰滅不過如尋常擒捕盗賊吏不足比數也)獨
惜閭閻遭燹亂誠有劫數難容過(逆匪倡立邪教以避劫數為詞煽惑愚衆)
(良民為賊戕害及逆黨就殱伏誅者幾以萬計是則此一方之劫而非若逆匪所云也)賑灾無待
主爵尉飢困原異潢池戈(王倫滋擾時或有言灾民因飢餓所迫而亂者給事中李)
(潄芳至形之章奏恐地方官果有其事因命大學士舒赫德於督兵之便細加訪察乃據實奏聞以壽張堂邑)
(陽穀等縣是年收成俱稔賊所至並未搶劫倉穀其非飢民可知王倫等實因邪教糾衆不法無識喜事之徙)
(妄言惑聽固不足信耳)縣令失察更未密一死稍得贖愆差(夀張令沈)
(齊義於王倫等倡立邪教未能早為察知擒治及聞其事乃於大堂僉差往捕而胥役入教者多遂至漏洩生)
(變機事不密自貽之慼使其尚在當律以不職失城之罪因已罵賊遇害特宥其過而仍予之邱)然猶
賜䘏寧從厚謂烈則可忠則那(沈齊義僨轅失城為賊所害止可謂之烈而不)
(得謂之忠其女二姑於其父喪歸籍時投繯以殉亦止可謂之死義而不得謂之孝盖聖人教民無以死傷生)
(毁不滅性未聞教子女以身殉父母為孝也昨浙撫三寶請旌章中乃謂忠孝聚於一家措詞失實矣因降旨)
(宣諭勅部依全家殉難例旌之)突如其來據要地新城終未失嵯峨(賊匪)
(佔據臨清舊城復遣其黨於初七至十三連日攻犯新城之西南二門副將葉信參將烏大經署知州秦震鈞)
(嬰城固守百計抵禦發鎗礮殱賊甚多賊不得逞十九日賊復以火藥實車擁至欲焚燬闉扉城上偵知之擲)
(石礙其車輪以火箭射其車藥然賊反自焚斃多人自是不敢復窺新城矣)禮不下庶避則
可頗有明理志弗磨文武諸吏及士庶盡節弗屈原堪
嘉莠民翦滅示國法良民旌䘏恩加宜(叶)綠旗怯懦豈
足恃八旗選銳無須多(因綠旗兵怯懦無能特選派健銳火器兩營滿洲兵一千名馳)
(赴山東𠞰捕賊衆即就翦滅至逆匪初起侵擾諸縣時官民為賊所害者文職除沈齊義外則有署堂邑知縣)
(陳枚反其弟武舉陳元樑陽敕縣丞劉希燾典史方光杞及其姪方義堂邑訓導吳㗚及其姪吳文秀僕王忠)
(武職則有署夀張遊擊赶福莘縣把總楊兆立堂邑把總掦兆相襄城外委把總崔吉士又普洱總兵薩靈阿)
(之妻時僦居臨清亦罵賊被殺夀張訓導李昴妻戚氏聞賊至自經其士民則壽張生員王鳴岡武生王廷柱臨)
(清生員王政臨清州民黑耿光馬體恭馬體乾皆為賊害臨清生員李日孜監生胡師忭及妻劉氏州民趙金)
(階皆自經死並勅部如例旌䘏)重臣習事命經理夾河佈置為周遮(廵撫)
(徐績等皆非練習軍務之人措置不能得要以大學士舒赫德曾經西師之役嫻於用兵即命至山東董率調)
(度進勦並命額駙拉旺多爾濟都御史阿思哈同行舒赫德至德州調集各處兵馬京兵一到即令阿思哈分)
(領衆兵往會徐績等至臨清由南路進攻舒赫德拉旺多爾濟等統優京兵由東面進攻復派侍衛春寧率東)
(三省善射手五十人亦至並命直隸總督周元理統兵由故城一路恊𠞰並於威縣平鄉分兵堵禦河南巡撫)
(何煟在邱縣館陶一路統兵防守楊景素時為直隸布政使駐兵河西因以拆槗事委之廿二日夜半楊景素)
(瑪爾清阿率兵攻賊浮橋射殪燃礮之賊兵丁穆維踴上賊舟奪礙斷橋索勁兵數十人繼之擲炬焚橋艦頃)
(刻而燼殱賊數百賊遂不得西逸廿三日京兵全至臨清於舊城四面環困賊窘迫率一二千人至塔灣復□)
(春寧音濟圖等射殪五六百逆匪等復遁回舊城其餘竄逸之賊追殺殆盡賊有潛泗欲渡河西者悉為楊景)
(素一路之兵射擊無遺越數日賊即𠞰平錄其功績因擢楊景素為山東廵撫瑪爾清阿為兖州總兵穆維賞)
(巴圖魯號擢千總並賞藍翎其在事出力大小員弁各錄叙陞賞有差)滋事一月平六日
(王倫自八月廿八日起事至九月廿九日渠魁自焚黨羽悉就擒獲檻解誅磔統計僅一月而八旗兵合𠞰自)
(九月廿四至廿九計凡六日而平以視明白蓮教徐鴻儒等擾亂前後二十年巡撫趙彦七月始討平遲速不)
(啻百十倍)趙彦七月猶延俄策馬歷歷情形閱萬姓安堵迎
肩摩徒觀舖戸復如昔是因三倍商賈羅(臨清舊城為商賈聚集之)
(所市塵密比賊殘破後近已修整漸復舊觀)汪家大宅付灰燼首逆以此為
巢窠此或居官欠良報其後有識恩早加(王倫至臨清佔居原任湖)
(南巡撫汪灝舊宅其曾孫汪繼烈等預挈家徙避官兵至賊放火自焚意汪灝為巡撫時必有斂賄自肥之事)
(故其居不能遺之曾元世守然使汪繼烈若明於大義當避賊外出時先焚其室令賊無所棲事後上聞必嘉)
(憫厚賜而錄用之兹雖無從賊之罪而室成灰燼賞亦無可施惜乎其智不及此也)率亦置之弗
深咎大義詎必常人訶舟經因作臨清歌奚以致此慚
如何
旋蹕至德州行宫作
篷忩夜雨謂應霑漸北誰知澤竟纖(初四夜雨蓬忩聽之頗似優霑雖不)
(過二寸許亦稍滋潤連日行程所見覺向北之雨更微今至德州見麥穗禾苗俱有乾燥之意盼澤尤切而風)
(大土多於田功俱不相宜為之煩悶)原是盼膏看麥抵更兼蒙土惜禾尖
往來慶典雖躬蕆等度康功那意恬雲作風隨慣相妬
策無搏手嬾吟拈
襍言
順風行舟豈不甚美面前来舟斯為阻矣阻者意憮美
者心喜喜者感風憮者怨已巽二蓬蓬感怨付彼達此
應物謂之窮理
遣悶
自我入齊境佳麥觀菁葱苗秀秀將實翠浪翻芃芃而
何往返間少雨偏多風寸澤何嗟及眼看欲失豐逮得
而奪之誰不惜以忡因思消息間理固鮮恒通通塞互
轉旋此理原堪窮祝
釐告武成蕆禮都從容凡事忌太順先憂那辭躬躬弗
辭先憂惟是憫良農
題莫是龍倣趙大年江鄉小景
略變晩唐法猶傳北宋規江鄉春正曉農務漸興時橋
過牛蹄怯船浮鴨嘴遲南巡恒所見偶爾繾遐思
行舟四詠
櫓
槳棹檝惟櫓力大(諸物皆行船所必需御舟則惟賴河兵牽縴以行槳櫓之類率弗用然亦)
(備置以待不時之資)御舟却未見催梢榜人慣有因人智已逸他
勞那顧嘲
柁
一舟之令全資柁操縱東西莫不從我亦因而悟為政
設無定見鮮功庸(柁者一舟之主操柁者無定見則舟莫所適從然則為君者可不慎哉)
帆
催漕欣看五兩順半張弗受飽風屯黃頭雖曰慎厥事
可識其間至理存(風帆張滿未嘗不行之快而偶遇轉灣收拾不及反致遲延雖舟人慎事)
(之意而盈虚消息中頗有至理存焉)
縴
河兵兩岸引龍鬚(向於淀池水縴有龍鬚雙行之例今於兩岸亦用之蓋舟人圖穏便之意)
(因亦聽之)事體大資衆力扶詎止凴觀切深喻集思廣益在
斯乎
題趙孟頫樂志論書畫合璧卷三首(後有張照記絶佳)
静觀水晶道人圖如讀高平所著論及誦天缾學士記
又似松雪畫重認有記可以不須圖披圖味論無餘藴
一而二而二而一前三後三水乳潤鄭虔三絶詎足云
獨擅藝林千古韻然非山陽超世作曰圖曰記何由問
緬想昌言發憤為斯誠狂也可與進
鵲華秋色水村圖皆秀王孫之佳作此卷用意特精嚴
出之以逸博而約二圖早入石渠珍(謂鵲華及水村)兹為殿允
得其託並山環溪搆美宅揖讓賓朋命僮僕良由春種
復秋收奉親息體志堪樂樂在斯意不在斯圖斯意實
難筆著仿彿松雪老人言原弗丹青詡盤礴
高幹雄志及雄才後果如言具先見以此羶薌致令聞
詎止隠淪期獨善(叶)文敏結搆得此意有斐君子瑟兮
絢四百餘年妙蹟留丁甲呵持永不變裝池割裂失去
名名去實存神弗亂文評書倣李北海張學顔碑筆尤
健擬法斯圖亦匪難則待廿年勤之倦
右三詩首章言高平樂志寄托高遠鷗波繪事曲盡
其妙張照作記水乳交融合之可稱三絶次章因内
府舊蔵鵲華秋色及水村圖皆吳興傑作此卷筆意
特以精嚴擅場石渠趙畫從此鼎峙矣顧考歷代收
蔵若清河書畫舫諸書皆不載此圖而畫幅中子昂
又未署名幾無可徵驗然審其筆墨工整中具有秀
逸之致猶是千里大年家法信非他手可辦其失欵
或由割裂實存固無損乎名之伕也故三章終及之
惟諦察卷後子昂書論及自䟦頗似雙鈎疑為後人
贋作而張照之記小楷則類平原麻姑壇文筆則倣
昌黎畫記其於松雪稱許特甚是山陽之論得松雪
之畫而益彰松雪此圖詎非賴天缾之記而益信乎
北來
北來觀二麥雖覺略勝南然亦需膏澤為之希雨霑三
月朔雨後數寸縱頻覃(直隸三月朔甘&KR0584;優渥十二三復得雨二三寸較之山左雖多)
(霑一次至今已及一月亦未免久望矣)較齊固少差䆒非優渥酣乃知弗
渴待率出慰我談秋麥實菁葱冬雪胎裏沾(農民以秋麥經值雪)
(者謂之胎裏飽雖旱無礙有收)春麥則矮黃根弗深萎尖邇日屢生雲
雲生風妬兼芒種逮熟時迫冀嘉&KR0584;甘恐虚前所望(啟鑾)
(時見沿途麥苖芃茂可期大豐自入山東境後風多日燥久未得透雨今直隸境内亦然恐麥秋不免少減分)
(數致虚前此所望為之深惜)益增中心慙
過静海縣
去時過此雨優霑彌月還饒半月添望澤至今日已甚
終風播土夏滋炎已殷麥穗待飽粒更慮禾苖欲萎
尖夾路農民胥鞠&KR0957;相看惟有忸怩兼
文嘉遥山高樹即用其韻
清和高樹綠隂齊一帶遥山望欲迷佳客不妨挈柑酒
黃鸝寧必獨聽啼
山東巡撫楊景素報雨
昨望南雲重心期雨庶幾曉凉知澤被輕點惜膏稀却
報三寸逮(楊景素奏十五日寅刻由平原起程甘雨綿密經禹城抵齊河申刻雨止入土實三寸許)
(省城所報亦同)益慙此處非得無飾慰我實亦所霑微(楊景素此奏或)
(因余盼雨甚切恐不免多報分寸藉以慰懷即果如所言亦尚不得謂之霑足也)
策馬由天津府城至
海神廟拈香用近作過府城韻
前度鳴鞭過綺闉(昨經過時未入城)由城經此覲從民長街小
雨惜乎弱(是日微雨)
靈廟甘膏籲以親入夏恒風渴已亟代
天敷澤望猶諄密雲願即霈嘉&KR0584;虔叩惟抒一念真
至柳墅行宫作
遥看籠墅青近識逕和庭又以三年别居然此日停惟
期供憩息何必綴臺亭細雨午時歇中心益不寧
賦得天道無為(得然字八韻召試題)
繫傳曾明道論衡亦著篇无思已示易自化試觀天賦
物夫何作為形任自然四時由相(入聲)嬗二氣互因宣生
長陽嘘發成蔵陰吸堅廣惟翕以闢大則直而專不動
遂通感守中聽代遷法斯臻治者其舜願希旃
河南巡撫徐績奏報得雨及麥收分數詩以誌事
各屬霑皆三寸上二麰收約九分餘(徐績奏豫省三月廿四五等日時雨)
(霑足先經奏聞今四月初二三日開封等所屬州縣各得雨三五六寸至深透不等計通省麥收分數約九分)
(有餘)慰遥雖復因知彼切近惟應益恧予雲作風隨若有
識小霏亟霽奈何如自思旱凛盈虚戒(憶二月下旬及三月朔日之雨)
(畿輔優霑二麥可期十分豐稔乃自入山東境及回至直隸時切殷盼雖廉纖間作而渥澤未霶近每雲聚風)
(随不能釀雨為之抑鬱因憶上年春膏頗足入夏後以缺雨之故麥遂歉收今春每引以為懼方對雨時即有)
(去年三月曾因喜失麥依然憶惕吾之句不意邇日復如去年之觖望)迴首那堪春暮初
柳墅行宫八詠
柳徑
柳墅由来柳最多入門循徑窣婆娑無端往事思量偶
張緒當年意若何
石屏
疊石為屏蔽内外玲瓏闢達意猶存魯論少小工佔畢
雅似邦君樹塞門
曲池
海河牆外引流来曲繞屏山鏡影迴真是商人之見耳
滿池種得假蓮開(柳墅為天津鹽商所脩以備停蹕者池中點綴假蓮故戲及之)
横橋
宛轉朱欄扶木橋過橋揭步不其遥橋低忽訝水波近徐
悟東風漲晩潮
偕樂堂
行館中間構數楹堂齋廳室各為名兹来後樂偕艱致
祗有先憂為久晴
播醇齋
笙歌備聽誰為聽摘句消愁愁復縈默坐書齋緣望雨播
醇翻覺未孤名
海棠廳
海棠謝了人纔到無復紅英點綠苔却是壁間詩句好
不知過去與方来
校籖室
校籖雖以額書堂那有多閒檢縹緗縱罷軍書仍不寐
投階頗覺似天康
天津唘程迴鑾之作
安福御艫溯海河夾堤十里備笙歌迫因希澤方愁已
一任排當嬾聽他昨日微零仍即止今晨略蔚又旋過
農民祗盻銀牌喜未識其心苦若何
麥穗
麥穗芃芃色亦滋近河受潤故如斯隔堤高處必黃萎
顧邇㤀遥吾不為
詠楚惠王吞蛭事
昔楚惠王食寒葅得蛭吞之疾致乎令尹入問告之故
再拜而賀疾遂愈劉向新序紀其事偶披覽之謂近誣
庖宰食監供厥職王葅有蛭安逃辜是宜問其知與否
若知則遂當行誅藉曰弗知偶過耳笞以蔽罪誅甚夫
子産濟人於溱洧惠不知政譏子輿何至一時小不忍
徇人病已輕厥軀且以告之令尹矣仍當威令行其都
焉救庖宰食監死言自扞格非通䟽好行小惠違大義
盡信書不如無書
新序載楚惠王食葅得蛭而吞之腹有疾令尹入問
王曰我食寒葅而得蛭念譴之而不行其罪乎是法
廢而威不立非所以使國聞也譴而行其誅乎則庖
宰食監皆當死心又不忍也因遂吞之令尹再拜賀
曰臣聞天道無親惟德是輔君有仁德天之所奉也
病不為傷是夕蛭出而疾愈吾讀是書而知其誣設
誠有其事惟當庖宰等是問其有意為之耶誅之不
為過其無意而失之耶薄示之懲足矣亦罪不至死
也何至輕已徇人強吞蛭以得疾市小惠而昧大義
安能託言天道乎既作詩以辨之並識其事如右
夜雨(四月廿二日)
午雲時聚散入夜遂棼絲聽徹五更永想當二寸滋再
霶方愜望恐霽益殷思曉起煙波重繼兹霈庶其
復雨(四月廿三日)
開船衝浩渺夾岸望迷離疎密時相間渥優今允施麥
收庶少救禾長正深滋彌月憂惟釋登秋稔更期
過武清縣
雨後青郊總沃如今朝辭舫復憑輿麥將熟穗粒滋飽
&KR0927;盡蘇苖秀逮初左右欣原皆為(去聲)爾思量愁亦未孤
予密雲仍弗容輕霽再霈益佳此待諸
恭奉
皇太后回鑾駐蹕桐柏村即事二律有序
告功行慶東巡
輦掖金根辭舫就輿北道村臨桐柏溯發軔至於旋蹕
月計兩周由畿輔返自齊封疆連千里緩頓總期
安適喜
慈躬之日益康強經涂並效懽呼嘉民志之風同愷樂
兹以勞還舉典越程仗莅青郊復因
尊號具儀信宿
鑾回紫禁時則微薰正拂渥&KR0584;初晴攬盈疇之麥熟禾
滋與扈農而共慰覩夾路之鳬趨雀躍知中外之
交欣爰紀聯章用昭蕆事
水程率歴遍陸路此非遥往返都安吉
康強欣適調慶因定西旅恒是奉
東朝郊勞應親莅還宫遲一朝(因舉行郊勞之典廿五日自桐柏村徑駐南苑)
(新衙門廿六日至良鄉廿七日禮成後率將軍等還京師詣慈寕宫問安皇太后慈駕則扵明日駐)
(南衙門廿六日較早回鑾駐夀康宫為期一日)
踟蹰緣望澤優渥喜新晴敢曰時逢泰誠看雨洗兵諸
臣無内外夹路畢趨迎(是日在京王公大臣官員及蒙古王公等俱至桐柏村接駕)
人豫占
天順予惟凛捧盈
新衙門行宫晩坐
郊勞明當宿廣陽取程此近駐徜徉略思少(去聲)日斯文
課那計今朝我武掦土潤香生苔砌淨雨霑籟拂夏衣
涼不殊插架鄴侯軸却愧無閒校縹緗
倪瓉竹樹野石
竹樹交枝野石蒼有情無意各相忘張家學士拈佛法
翻喜因王而得羊
竹石木中各一倪(&KR1357;括張照題語)半提乎抑是全提天瓶者箇
依然在論有論無饒舌兮
再題趙宗漢雁山叙别圖
浙中雁山凡有兩不識為温抑為台(浙中以雁名山者凡二其一為南雁)
(蕩山在温州府平陽縣西南百里其一為雁蒼山在台州府寕海縣北四十里宗漢所云未知孰是)圖署
使粤時所作知胥路便徑由皆子卿(汪)獻甫(宗漢字)
舊館契(見宗漢自識語)登第謝歸自逸材出紙索畫篤友摯細
思入妙窮安排山重水複互吞吐元氣磅礴無津涯蓮
池松逕置妥帖飛梁奔瀑騰喧豗南宫見賞豈俗調爾
時八幅宣和纔片羽胡為無翼致一欣始遇一愧哉
良鄉道中即事用近作韻
霽後輕輿破曉陽紗衣稱體覺微凉&KR0927;高稻下都芄綠
一雨回蘇幸弗妨
觀農那覺路途長麥欲登秋禾蔚秧識得力田不如處
未孤盼雨亟彷徨
兩月東巡真覺速一時南望反嫌遲(自良鄉至山東往返幾兩月餘迅若)
(轉瞬自南苑至此距明日郊勞不過一宿轉覺稽緩蓋不盼則速盼則嫌遲人情大率如此)果然眀
日逮郊勞嘉&KR0584;
天教百事宜
盼捷今休日夜懸郊臺知近縣城前戎衣看卸著章服
領謁
慈寧大禮全(郊勞後即由行宫更衣回京率阿桂豐昇額等詣慈寕宫請安)
山東廵撫楊景素奏報得雨詩以誌事
被雨由來早直隸霑膏却覺勝山東(直隸於廿二廿三得雨深透今楊景)
(素奏山東省城于二十戌時至廿一辰時甘&KR0584;徐零入土四寸較直隸雖早一日而優渥不及即所報四寸果)
(真亦尚欠霑足耳)真兹四寸意猶慊綣彼萬民念豈窮欣近㤀
遐戒銘素畿農齊稼總期豐雖然薄海更遥矣祈歲宜
乎愁滿衷
良鄉行宫晩坐
來去倏經兩月程紗忩重拂夏風清詩粘素壁新還舊
意託良農雨與晴依古歡惟文簡課荷
天寵幸武功成受俘凡四郊臺二遇以何修勵若驚
於郊臺迎勞將軍阿桂凱旋將士等成凱歌十首
郊臺仍是此郊臺何幸重修盛事來漫謂數年經契闊
精神注似日相陪
勲臣率拜列靈旗(郊勞之儀陳將軍參贊等得勝纛於臺上朕親率成功將士及王公大臣)
(等行禮是時臺下鳴螺鐃歌樂作)軍士鳴螺赫武儀樂奏鐃歌行抱見
(拜纛禮成御幄次將軍參贊趋至座前行抱見禮各加撫慰賜坐賜茶猶循祖宗以來家法也)詰戎
家法萬年垂
己巳班師本受降(非擒賊滅寇故未行郊勞之典)庚辰郊勞典鴻厖放
牛歸馬予素志凱獻何期此見雙
準部回城定五年金川小寇亦如前嘉予將士久敵愾
不覺對之增惻焉
地險加之衆志堅(促浸逆賊恃其地險碉堅蟻衆齊心抗拒其事雖小於平定西域而逐步)
(力戰而得攻勦之艱視前不啻數倍過之)林碉步步戰而前小於昔事難過
倍慰意恒因意&KR0832;然
鑿穴而居避火器終於面縛出蕃城(官軍圍攻賊巢用大礮四面轟擊賊)
(衆皆鑿地而匿以避礮火今鼠窟垂破逆酋胆落計窮因率其弟兄甲爾瓦沃襍爾斯丹巴並其兩土婦及助)
(惡大頭人丹巴沃襍爾阿木魯綽窩斯甲尼瑪噶喇克巴暨兩喇嘛並大小頭目二千餘人出塞跪捧印信)
(乞免誅戮遂悉就擒獲)貪生螻蟻固如此聚族將焚語豈誠(先是投出)
(番衆僉稱聞逆酋等每言若官軍攻至巢穴窘迫無計即相聚焚死不肯為官兵所得彼時即以番人之性最)
(忌自戕不過故作妄語欺餙以圖狡脱屢諭將軍等嚴防今果不出所料)
倏經于役五春秋棧道﨑嶇似坦郵(棧道雖險較之金川則坦途矣)夾
路花紅復柳綠阿誰致悔覓封侯
脫却戎衣換吉衣龍章示奬特恩稀(郊勞時將軍等俱甲胄覲謁隨行奏)
(凱而還俾衆觀仰軍容之盛入朝後始解甲易吉服將軍阿桂實為此事首功特賜四團龍補以示優異)同
心戮力還掄最便解天閑賜六飛(將軍阿桂及副將軍豐昇額參贊海蘭察)
(並賜御用鞍馬乘以扈行)
兵洗金川永不波潢池䟦扈竟如何良鄉近遠多黎庶
歡喜都來聽凱歌
凱歌亦豈易為聞五歲辛勤勞衆軍我實未曾安五夜
幾多憂慮與平分
還宫詣
慈寧宫恭問
皇太后安喜而成什
三千餘里往還路
八十五齡康健躬巷舞衢歌申衆悃陸輿水舫慎予衷
安祥蕆事誠堪慶今古
膺釐孰與同適自東廵虔祝願
高年定並岱宗崇
詠湯泉荷花
水暖温泉兼候早(湯泉以水暖荷花開早他處今年氣候較早四月末巳見花開)清和
菡萏已敷榮大官法駕崇朝返中使新瓶秘殿呈品自
出塵無礙汙度堪引興却難評微嫌稱是花君子何必
斐然欲速成
題錢選林檎雙雀
半熟林檎雅入圖文禽欲啄待斯須即看筆意傳神處
頗與王家帖不殊
詠和闐玉䕫匜
鑄銅多古器琢玉作今匜流鋬遵周制敦牟伴祭儀銘
詞殊義母錫貝勝文姬(義母文姬皆周匜名)笑彼呈新樣華囂徒
爾為
夜雨(四月廿七日)
五風十雨吉徵常五雨尤稱夏令祥(自廿二日至今甫五日)前此
雖霑久晴渴今兹大霈渥膏洋愛聽簷瓦紛鳴瀑不寐
㡡紗峭透凉明曉受俘午門御披衾又復願宜晹
金川平定御午門受俘即事成什
畏威赦罪昔己巳偝德致俘今丙申真首函呈非或首
生人組繫是孚人(馘字從或從首盖或者疑辭函首以獻其真偽原在疑似之間至俘字從)
(孚從人孚者信也執人以來其生獲實為可信六書會意具有深義顧昔人無論及者兹當俘馘並陳適得是)
(聯天然切對因並詮釋之)陳儀凱獻聲靈赫偃武歡騰禮樂彬四
沐
天恩際時泰(乙亥六月征勦準噶爾先獲青海數酋羅卜蔵丹津及新投順復叛去策凌孟克之)
(子巴朗孟克忒木爾等來獻是年十月因平定準噶爾復獲逹瓦齊等檻解京師並御午門行受俘禮庚辰正)
(月平定回部圅霍集占之首以獻復御午門受之皆賦詩以紀並有從今更願無斯事之句兹以兩金川負恩)
(反噬不得已而用兵幸賴盡美天祐集勲奏凱且逆酋黨羽全就俘獲實為盡善通計前後凡四舉是典)
(從此益願洗兵長不用矣)盈虚默念倍惶寅
春耦齋小憩
鳳樓適受俘鸞閣將開宴於斯待告備視事兼傳膳二
月東廵狩春耦過未辨弄田已播種林丞職敢慢菁葱
&KR0927;苖蔚幸霑透雨徧愁旱歴柬省逢膏逮京縣吉禮以
次行轉愁為慰幻雖然敢即怡無逸書在案
植秀軒
植秀何所植其名不一足高低湖石間隨宜種花竹是
皆可謂秀而無過悦目每憶棫樸詩爽然自慚恧
虚白室
白黑同為色白佳而黑否所以墨曾悲更傳楊遺守生
白乃在虚精義蒙莊剖其義問云何虚無實則有常使
方寸間致虚斯福受釋氏稱白業於意亦足取
題純一齋
穹壤胥得一清寧因以見作君得一貞九有享安宴一
者純之謂純則無他變於意為弗襍於學為無間寧惟
尚樸素那更言華絢
奎章示訓深服膺勵不倦
四月廿八日紫光閣凱宴成功諸將士(有序)
績宣西僰洗兵波靖金川凱叶南薰錫宴筵開紫
閣旋蹕舉勞還之典昨朝纔解征衣御樓受俘獲
之儀詰旦全陳繫組念徼外棧穿冰雪瘁以五年
指壁間米聚山川成於百戰功宜懋賞允兹晉爵
加章實稱循名遂爾圖形系贊繄此日同堂之愷
樂酬諸臣歴歲之藎誠酌酒親頒一釂霑殊非易
承筐共拜千緡賚亦奚多撫陳迹以增懷難㤀視
昔幸後來之繼踵益勉從今六章詎曰侈文億載
願言偃武
己巳班師原赦罪(己巳之奏凱非受降乃赦罪彼乃所屬土司逆命則討之服罪而赦之安)
(得與外夷相提並論謂之受降哉)丙申宴凱信成功樊崇甫以十年叛
(郎卡自赦罪之後未及十年即侵擾鄰境念番俗搆争乃其常事遂置不問)莽布奚當六戰
雄蠶食狼貪終弗改鷄連鯢取孰矜窮五年宵旰勞西
顧幸覩酬勲禮樂融
郊勞昨還曉受俘禮應凱宴荅功膚修儀偃伯斯宜矣
夜雨朝晴有是乎(廿七夜半後快&KR0584;渥霑未曉而霽夜雨朝晴最為難得於盛典尤覺)
(相宜)紫閣貌圖俾績顯金巵手賜按名呼(宴間召將軍阿桂豐昇額參贊)
(海蘭察額森特領隊大臣奎林和隆武福康安普爾普並擇其餘勞績茂著之人及軍機大臣舒赫德于敏中)
(福隆安等至座前親賜巵酒以示優眷)鋋瘢著處恫關切念此何敢耀武
吾
美諾重征得重易勒圍多戰信多勞(初攻䟎拉雖經歲始平及收復美諾)
(諸境則未旬日而蕆事至促浸則層層險阻賴阿桂不憚艱瘁將士奮勇宣勞每因難以奏績前後不啻百戰)
詎予隴蜀無已望念彼蘖芽有藉薅資哩卡了消雪窟
木思西里化冰嶆而今都是光眀境屯戍相將事㮮橰
上將歸來是近臣(阿桂豐昇額俱軍機大臣兼領侍衛内大臣其餘亦在御前乾清門行走)
(者多)國朝
家法萬年循解兵笑彼一杯酒示澤欣兹滿座春夷樂
寧須闢僸佅俘歌合此奏&KR0034;侲(阿佳等所俘番童有習鍋莊及斯甲魯者)
(即番中儺戲也亦命陳之宴次)鴻勲集矣雨晹若祇恐驕生志倍寅
紫光閣峙液池邊為寫戰圖廊展前(紫光閣壁間舊列西師戰圖已滿昨歲展)
(柘前楹以備繪金川戰績命將軍等具稿以進擇其事最大戰最偉者繪之)幸矣竟如操左
劵嘉哉所賴掌中權揚威𢷬險重無藉槖劍&KR0758;弓合有
然五載劬勞信不易一為歡喜一為憐
伊犁回部早成勲又勒畫圖新舊分詎我佳兵不知戢
奈其伏莽敢忘勤(索諾木濟其父惡蠶食鄰封與僧格桑狼狽為奸背恩反噬不得不聲罪)
(致討今幸成功而追憶艱險不啻痛定之思矣)頻思舊績翻因戚多出翹材繼
以欣(平定伊犁回部時所繪一百功臣今存者不過什之一二橅念慨然今所繪功臣中世家子弟及新)
(進之人頗不乏翹材則又為之欣幸云)湛露采薇重賦罷益欽保泰敢云
云
題金廷標琵琶行圖
船隠蘆洲不見人四絃風送到江濱主賓僮僕齊傾耳
寫出尋聲暗問神
内府弆唐寅畫琵琶行於江邊扁舟直寫一女抱琵
琶廷標此圖不畫琵琶女而畫居易等屬耳之情
便覺高出其上此與宋人畫踏花歸去馬蹄香以數
蝶隨騎意同向未題句兹偶見之因拈其妙然畫院
中能作如此解者實少也
詠宣德雕漆八仙罐
厰園漆器細雕鎸蔗段明標宣德年聚八仙人相笑傲
閱三百歲尚完全已輕元凱聲名炫遠異顧厨禁錮蠲
塵世酒漿那宜貯堯時寶露合盛旃
山東巡撫楊景素報得透雨及麥收分數詩以誌
慰
齊東久暵慮如焚便得優霑敢即欣(山東三月朔日之兩本不及直隸之)
(大其後久未得雨巡蹕所經軫念農功盼望甚切迨四月十五及二十廿一等日雖亦屢經報雨不過三四寸)
(而止未為優渥兹楊景素奏省城廿三日戌時至廿四日辰時大雨滂沛溝澮皆盈入土極為深透即可耩種)
(秋田通計合省麥收約八分有餘農民欣慶覽奏始慰廑懷然東省麥田初極豐茂可望十分滿收惜霈澤稍)
(遲不免略減分數矣)夜雨繼朝廿三四早田逮晩起耕耘一時喜
動諸百姓二麥收牽足八分却是我心仍觖望初原滿
擬十分云
蒙
聖母賜膳於寧夀宫喜而成什一韻二首
西筰蕆勲績
東朝豫
懿懷膳頒八珍列樂奏六英諧調鼎鹽梅共采薇將士
偕(賜皇太后幸寧夀宫既成功賜余膳並於階下者將軍阿桂豐昇額暨將領之功績最著)
(掄二十三人及軍機大臣六人飯食賚物有差)古來多凱宴幾見
賜思齋
母子情牽處憂勞略釋懷砌花都色喜簷鳥亦音諧暘
雨幸時若孫曾繞
膝偕還期就閒此仍復侍
萱齋
題養性殿
養心養性義各殊向已言之兹不贅
聖母賜食適於斯所為武成矜勞勩勞勩我分何足云况厪
慈念眷弗置幸此定功紓
懿懷稍覺吾心釋慚愧心欲有為性無欲(此句櫽括向詩意)無
逸一篇今正勵惟待他年息肩時誠哉養性謝萬事
頥和軒
庭樹綠隂多夏來春早過青郊興耒耜金徼息干戈泰
否心常凛盈虚理不訛此時勉勤政未可曰頥和
符望閣口號
五載軍機日夜圖果誠偃武奏功膚廿年高閣來娛老
此望未知符也無
詠漢玉斧珮
玉德具温潤斧形寓&KR1177;戕佩兼古西董用恊此柔剛中
藴脂羊白外彰蒸栗黃周歟將漢也世代卒難詳
詠天鹿玉硯
範銅肖天鹿琢玉作陶泓祇以静為用寧稱製特精楚
庭無藉獻文苑共騰英設贈劉子政青藜欲讓明
題周昉麻姑仙壇書畫幀
書效平原法畫傳右相神故當稱合璧豈祗曰希珍爬
背寧容得蜕形詎是真丹青留妙蹟千古見斯人
平定金川恭上
皇太后徽號禮成誌慶
五年籌筆合予躬
廑念
慈恩日夜同幸值鴻功靖筰徼宜崇
燕喜悦
萱宫欣擎
冊晉和闐玉(平定回部以來和闐歲貢大玉恭遇加上徽號冊寶即擇貢玉中之最佳)
(者琢為之於貴慶典倍昭尊)那數柱題交阯銅
位禄夀名得因
德真堪古史邁其彤
恭上
皇太后徽號禮成御殿受賀成什識懷
夜隂將謂雨侵晨
冊晉慈寧旭景新式禮太和遂受賀叩恩諸將那忘辛
聯班更進百千衆(恭上將軍聖母冊寶慶賀禮成御太和殿及成功將士列班謝恩畢)
(次王公百官宣表行慶賀禮遂頒詔)同志亦惟一二人耆定幸逢諸務蕆
自銘戒滿倍虔寅
西直門外
仲春過此兹仲夏倏矣光隂一指彈為驗農功景何若
輕輿徐度細心看
秧禾苗&KR0927;齊争綠秋麥春麰已作黃都道今年勝去歲
(周元理奏麥收分數大興宛平皆九分他處並有收十分及九分有餘者以直隸通省計之約有九分)九
分顆粒喜登場
蔀屋茒簷歷歷過菜畦瓜架致婆娑中途陣雨忽飄灑
於澤由來不謝多
恭奉
皇太后觀龍舟即景成什
諸禮畢行返御園三千里
適凊和温齋臨午日欽
宏祀(今年五月初六日夏至於初方澤大祀初三致齋始端午適當齊期因移一日即陳節事奉)
(御皇太后至園觀龍舟)節近朔朝悦
懿尊幸值武成祝歲稔得申孝
養總
天恩龍舟按隊原無競宴賞中仍教意存
題多稼軒
園中闢弄田引水學種稻軒名額多稼
奎章懸聖藻無非
垂教心當識榖為寶要惟雨暘時逢年殷祝好春夏例
多暵佈種艱致早兹來見芃芃鱗塍綠雲渺則因二三
月霑膏秧插了秋成期尚遥滿望奚敢保切切盡小心
穰穰希
大造
静香書屋口號
棐几由來列縹緗琳池風過亦生涼一年偶至至而去
書屋恒兹守静香
釣魚磯
園中無不有磯有釣魚名鋏笑食無爾竿嫌水至清便
因取意適未覺罷心營我獨思賢策戒哉徒羡情
韶景軒
京畿齊甸歷巡轅望雨每為心鬱煩雨足人歸春過了
軒中韶景意恒存
湛然室
書室額湛然無非取即景我意弗在斯每因以自警湛
者澄之謂私欲首當屏湛者寂之謂好惡猶應省内以養
心田外以持政柄(叶)無為而有為詎云躭閒静
披襟樓
拾級披薰天籟翻颯然清聽意為軒雄雌驀爾相衡處
諷諫敢忘宋玉言
綰春軒
書軒亦絶勝棐几儻來憑舊學温何有(是處在桃花塢中為青年時書)
(室)新知契幾曾砌花紅雨過庭樹綠隂增春意去杳矣
問誰綰得能
品詩堂
品詩詩實有權輿三字箴當慎守諸設使無關性情正
縱工辭藻亦虚車
詠定窰娃娃枕
白定宋猶嫌有芒(見高士竒酬蒼林均窑瓶歌)於今火氣久消亡故
宜入品稱珍玩便以摛吟著句償荷葉不離身作被檀
材新與卧為牀(製紫檀小牀卧之)曲肱却復待人枕樂在其中
意豈忘
御製詩四集卷三十七
