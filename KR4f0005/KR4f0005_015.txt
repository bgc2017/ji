御製詩初集卷十五
古今體一百八首(癸亥四)
進宫見路㫄禾麥喜而有作
昨冬三白誠霑足遺蝗入地無湏卜今春靈雨復頻零
有秋早幸天錫福婪尾韶光入夏初經旬未得甘膏霂
五日不雨則無麥誰能慰我宵衣獨一夜西山殷其靁甫
田尺澤資澆沃枯者以蘇苗者秀或雲而黃或油綠豈
無町畦藉驗農郊畿未必同在囿(叶)北郊有事應齋居
星言駕彼六龍夙憑輿歴歴度村墟麥原禾阪皆在目
降康允矣大造仁九重歡戚同茅屋此日憂懷釋流覽
遐心更復厪六服安得寓縣均有秋祈年展轉眉常蹙
夏日瀛臺
文墀綠縟軟莎茵鏡水屏山盡遠塵風過横塘筠是珮
雨餘曲岸柳為人目窮碧落興懷舊景豓朱明得句新
猶憶丁年多暇豫扁舟時泛藕花濱
雲鏁林關綠欲齊瀛洲一逕步芝隄披餘芸帙香盈手
坐久蘭烟篆吐猊畫裏湖山空粉墨鏡中樓閣印玻瓈
南薰茂對澄懷永太液波涵萬象低
泛舟太液池作
黛染林西數朵峯分眀倒浸玉芙蓉潤含曲岸深深翠
漲過平槗暗暗淙幾隊仙儀排控鶴一泓蓬島泛游龍
金堂十二非吾慕只有華胥欲問蹤
題瀛臺舊書舍
精舍遙看渚嶼連依然書帶綠窗前那無逸興如今日
剰有殘題憶昔年樹色溪光成静賞花香鳥語絶塵緣
旋臨勤政咨時務郅理遅登愧古賢
夜雨
欹枕懷無逸摐階聽不嫌鳳城清覺切鴛瓦響頻添有
喜占多稼長吟樂既霑麥秋思泛浪花氣想薰髯如在
三天上能消五月炎湏臾雲縷𣪚櫺際影流蟾
瀛臺獨梧樹
瀛臺獨梧樹凌雲勢方上森森孫枝稠團團佳蔭廣吟
風入静思滴雨增幽賞鷦鷯不敢棲疑結九苞想撫摩
綠玉質㣶倚懷疇曩
夏至齋居即事
黼扆遷常座明堂闔左扉撫辰懷嬗代勅命凛時幾北
陸將依晷南薰慢叶徽蕩暄風習習燭鬱旭暉暉齋處
封章少遥聞晝漏稀敢期誠意假因騐道心微
清夜吟
人静夏亦凉清夜不知短馥馥檻風微盈盈花露滿滌
慮聚精神約躬屏宴衎憑何遣永漏古史斯為伴鏡已
兼鏡人哲言豈予誕燭䟦留玉檠城鐘續還斷
詣齋宫
晷度運無停測圭日行北星火律蕤賓陽長亦云極炎
涼即漸更盈虚理可識羲經對四聖中心怵然惕
怵惕恒自厲明旦凛亦臨豈以崇高位而懷安樂心撫
時玩法經觀象思柅金北郊方有事䕫䕫倍翼忱
翼忱此齋居祝版視詰朝遵古詣壇宫六龍亦已調警
蹕傳千軍追陪肅百僚黃陌駕和鑾棽麗如鳴韶
方壇既莅止周視几筵位澤邱惟古制黃琮斯為瑞小
子承百王毋踰敢弗備退即齋宫宿惴焉發虔思
虔虔念千古興衰曷有常天地鑒惟誠書史載厥詳如
歲有復姤如月有盈匡往聖垂明訓永矢以弗忘
輦中偶成
玉輅金根次第排南風凑爽一天佳芙蓉丹啟雙層闕
蜿蜒黃鋪十里街珂馬不殊清曉韻雞人初報午時牌
崇高自奉非吾事每念君臨倍惕懷
北郊齋宫即事
宇静&KR0997;心排窗虛爽氣偕百年今重葺預日此来齋默
騐隂陽運深探理欲荄僕臣方苦熱嘉蔭有崇槐
清切玉階深虬松盖影森詩拈今夕景鳥弄舊時音信
可消塵慮非關散遠襟明衣披問夜有事敢忘欽
夏至日有事於
方澤禮成恭紀八韻
赤馭臨鶉首
元郊祀厚坤明禋依古制博產仰
洪恩矩澤瞻南陛櫺星步北門一心誠有恪百辟敬無
言
神縡垂圍幕靈光照繚垣牲微滋美德樂䆒太初元八
奏咸池會重壇瑞霧噴為民期獲福多稼錫維穈
廻圓明園道中作
豹尾魚湏拂綠楊輕輿時送早風凉蘭衢莎埒經行處
想像千家餅餌香
祠廻非是縱宸遊晨景冲融駕六虯數日
慈寧疎問寢趨承色笑倍依留
露濕青臯曉氣清千官霧擁佩魚鳴由来盡有臨民責
撫景應同望歲情
麥隴行知半有秋大田多稼正盈眸雨暘此後猶難定
展轉何能暫觧愁
吴鈎行
置酒且莫飲聽我歌吴鈎古人重氣節一諾為君捨身
而報仇專諸已成原上土吚唔揮麈誇風流短歌行歌
吴鈎君不見百鍊剛亦復化為繞指柔
長相思
長相思思且長未如嫠婦憶征客非關遊子懷家鄊惄
如調飢誰慰藉日復一日中心徬徨思且長長相思殷
宗夢裏圖形日周帝占中獲士時嗚呼望美人兮曷其
遇清歌一曲長相思
初夏江村
初夏江村静且恬溪光山色入吟拈黃梅應節摽乾腊
綠麥臨秋餽碾䬯鶯發新簧梭菀柳燕尋故壘掠湘簾
漁郎蓑笠摇歸棹披得如絲細雨纖
觀競渡
飛龍翥鳳鬪華紛一片波光萬鏡分艾子今時蘇玉局
虎兒當日米敷文中流鷺羽催歌管夹岸榴花妬舞裙
千古弔忠傳懿好靈均奚事問靈氛
夜雨
心静不嫌夏夜促桃笙欹枕涼如玉琤琮蕉葉隔窗鳴
芬馨雪蕊依階馥已知麥穗届秋肥更想螺峯翠新沐
夢中似倩米顛翁圖得瀟湘烟雨幅
題消夏圖
纖塵不到讀書堂座擁芸編發古香商鼎周彛自典重
檻葩苑樹相芬芳魚兒泳浦分菱面荔子堆盤擘葯房
詎解怨咨憂暑雨高人贏得小年長
泛月
玉鈎生西嶺流光明且潔湖山增静嘉几席殊清絶晩
来驟雨霽凉籟催殘熱哉魄届上弦梧影弄明滅照編
欣有輝如輪慢愁缺扁舟恣吟覽儘堪自怡悅
螢
葦叢纔熠熠柳岸漸飛飛飄迥疑無質迎秋漸有輝舟
行随秉燭人近不燃衣腐草猶然在前生認是非
捕鱧鰋有懷
鱧鰋之名見於小雅魚麗鱧即俗所謂黑魚鰋即
鮎魚盖鱗属中最賤且惡之種而捕之則甚難觸
目興懷亦有所託云
濬沼植菱芡圍以陂與塘澄流深且闊鱗屬恣潛蔵在
淵日以久美惡類繁昌一朝事搜捕欲去其莠稂惟此
鱧鰋種如彼獸中狼君子所不食(見韓詩外傳)太液安可容
(叶)况食其比倫鯉鯽胥被戕獨恨頑惡流偏足趨避方
網罶既難獲竿絲亦弗上(叶)有人謂余言魚居水中央
截源涸其波彼醜安逃亡依策試為之重施隄與防鱧
鰋伏汙泥所陳鯊鰱魴是謂思去惡反為善類殃世事
有如此對之增慨慷
熱
昔余䆒元理心地足清涼朱明任歊蒸一室如禅房兹
余廑民瘼視民恒如傷時維暑雨候怨咨豈能㤀炎氣
當亭午盾日方熾昌念彼隴畆間曝背正耘秧茅檐蠺
事急經緯忙吴娘藴隆非所惮勤劬實可臧豈無九重
居廣厦簾垂湘冰盤與雪簟瀲灎翻寒光展轉苦煩熱
心在黔黎旁日夕思其艱怵惕不敢康安能物外遊逍
遙學蒙莊
蟬
飲露弄繁吹因風出古槐不湏催落日取次秋光来
輕翼垂微風時挂喬枝上承蜩引兒童只為流疎響
題載月舫
漸看如輪規影圓蘭橈偶泛鏡中天滿湖錦繡翻風芰
夹岸笙歌噪露蝉熠燿隨舟燃浦燭鵁鶄集渡破溪煙
飛觴醉月非吾事幾暇時吟七字篇
年年載月弄扁舟一例蟾光漾玉鈎但覺圓明空外合
誰知今昔暗中流乍聽蛩語催殘日嬾看蘆花引去秋
既倦無湏興感慨拈花早已悟浮漚
夏日建福宫
松檜隂森綠映筵可知鳳闕有壺天含風蘚面紋常縐
得雨花心色更鮮棄日一篇詩詠杜消閒半幅紙臨宣
渴烏虬箭無湏報旭影階除即漸還
粉褪新竿幾个亭吟風疎籟亦堪聽最欣幽賞供清睞
何必遐觀罨綺櫺鳥過花林紅瑣碎烟含蘭畹紫丁星
假山徹夜流甘雨夢作匡廬瀑水泠
丹楓底事慕山林無那松篁瀟灑心境自遠塵皆入詠
物含妙理摠堪尋金城漏永芙容静玉宇宵明象緯沈
正是南薰長養候好將觧阜騐鳴琴
題王原祁秋山圖
三庚無那暑氣炎紗櫺八面開書室吟哦静裏遣小年
左圖右史陳無逸挂壁吴綾装尺幅本朝作者麓臺筆
規橅唐宋弱元明胸中自有天然質一川平遠萬里空
插天青嶂高無匹尤愛老松巖腰出羊腸難上疑盩厔
溪亭對此聽飛濤蒼石白泉復澎泌如是坐觀兼卧遊
觀遊兩忘三即一滿座清涼似作秋梧梢輕籟飄瑟瑟
不知題句者為誰長掇芬菁消永日
搖扇
風從扇裏出扇自手中持一二二而一當前悟即離
詠塞上達蘭海蘭松木皮筆筒用舊題韻
雁塞竒木無不有海蘭亦得同名松樵蘇不到歴賢劫
老龍鱗甲含烟濃渺予無德御中外所藉餘業致混同
守在四夷吾夙志干戈絶域息戰攻繕兹守禦備無患
薄遣戍卒更番重戍廻或致是筆室虬枝想像碧蔭崇
毛穎特立伴清詠墨池霏潤雀臺銅昔曾獲此木筆格
未知其膚知其中是物云即削皮為文如碧水含微風
拘墟妄分體内外辭林漫憶山葱瓏由来朴物儘可玩
志求竒巧將焉窮
荷
嘉生依淥水清馥滿銀塘讓節非争豓随舟暗逓香曉
珠漙乳露午夢稳鴛鴦處處逢君子何湏華嶽傍
過玉泉
輕籟蕩平林晨烏隠曉隂山葩看野色樹鳥聽幽吟初
地因相訪陳題此重尋渟泓俯靈沚藉以滌塵心
夏日遊香山
逭暑思清涼暫憩招提境茂隂連窮岡廻風来複嶺松
篁何瀟灑石泉弄澄泠妙高(堂名)真妙高几席幽且静窗
前老虬枝童童盤碧影塵念既云歇禪心亦以屏適然
何依著付與閒雲領
重基占佳勝一覽冨萬概雨後朝爽凑谽谺新染黛高
樓俯碧川烟雲呈變態檐樹綠婆娑砌花紅瑣砕遊心
竹素園匪慕湏彌芥支公價誠論白傅山今賣
来青軒示青崖
謂人無念誰則然亦於念中觀其與詩禪兩忘我未能
梵室矧可蠲煩暑時因移石動雲根笑伊面壁安心所
披襟愛此向虚明拂拂凉颸彂幽椘不必根塵参色身
還將形迹冺吾汝来青軒裏晤青崖試問將来青幾許
棲雲樓作
香山不見却相憶既到香山山竝忘一徑偶尋薜荔翠
初庚獨坐衣衫凉迥如碧宇吟懷曠閒寄白雲幽興長
何異椘頌亭中客三閭同心稱物芳
香山雜咏
朝嵐歛處谷風涼萬紫芙容綻旭光試擬香山真面目
澗葩巖葉摠芬芳
蟾蜍峯色翠嶕嶢霧杜烟蘿一逕迢擬待夜深吟月色
只愁寒處欲逩霄
丈室心香獨自焚陳編妙契默含欣林扄静掩渾無事
時有鐘聲隔嶂聞
林齋倚檻試徘徊雨後輕煙潤碧苔若是山靈相借問
寄言今日覓題来
題唐岱山水便面
嘗聞名山有旦評可覽不如可遊妙可遊復不如可居
繪林想亦同兹道唐岱筆法老尤健雲烟澹染秋山照
縛茅蝸舍據佳勝寒江堪弄嚴公釣峰容樹態摠天真
碧蘿蒼石歸詩料猶疑谷口籟作時翏翏于喁號萬竅
是中應有肥遯人召以蒲輪頭屢掉豈似北山隠仕流
移文徒惹稚圭誚
對月有作
松梢方掩映星宇漸徘徊軒墀有餘清衣衫絶點埃㣶
倚眄碧天愛此宵光佳飛螢曳疎星喧蚊殷其雷階莎
既宜步庭萱亦可捼動股彼斯螽奏響牆之隈是時夏
方半而知秋信来逝波無湏喻履霜良可懷
剪園蔬賜大學士等
雨後烟蔬翠纖芒貫砕璣露搴宜越葛風詠想周薇宛
似溪毛潔休稱山髮肥是惟土物愛何慮素餐譏
晩
斜陽隠西峰雨過生輕爽蝉聲噪周岸鏡湖平似掌荷
風送細芬一葉輕舟盪對兹空闊天聊結烟霞想
缾蓮
含芬雅合伴書帷兩字標名可作師但似清高塵不染
遠觀近玩總相宜
望雨
春杪遲甘霖憂懷已不禁忽霑盈尺澤勝獲雙南金迺
者夏方半秧苖方刺針高原與下隰均待天漿斟屯雲
聚復𣪚震雷久收音四野驕陽熾愁思與日深嗟予德
誠薄大君愧知臨惟此祈年志夙夜懷欽欽佇望有渰
興慰我三農心
隂
微雨方灑潤輕雲時釀澤晩来望西山峰頭縈絮白初
月乍韜光高旻亦收碧旱暵既云久待霖情孔劇矧多
暍死人余憂日以益不雨則無禾千里地將赤省愆愆
每多竭誠誠未格嗟予實涼德蒼生其何厄邇来甘膏
零繼此常霂霡盾日已知畏宣雲覺堪惜何當沛渥優
沃予愁懷惄
蝉
原隴綠叢芒溪田青茁秧三農愁夏去莫恁喚秋光
雨
朝隮在西嶺密雨灑空烟乍滌三庚暑俄傾百道泉沙
汀增吠蛤柳岸減鳴蝉詎恃崇朝澤尤殷終日乾
油雲𣪚復聚膏雨歇還飄何幸滂沱沛差蘇秀實苗豐
隆施已溥炎帝勢方消滿擬宵欹枕臨窗聽綠蕉
丙夜獨無眠常吟雲漢萹恰霑優渥澤普被公私田豈
飴人已飽非藥病能痊羣生均仰沭繄我受恩偏
消夏
消夏依蘭沼遊思寄墨林軒墀足清趣松竹有嘉隂樂
志論閒玩来禽帖背臨三耘力田者辛苦正關心
烏漏箭方永蛟爐篆欲斜竹風翻簟雪花氣隔窗霞梧
几披青簡冰盤薦翠瓜不湏頻苦熱秋信未應賖
夏夜短
支枕興遐心因歌夏夜短夜短有長時時過不復返習
習梧風微馥馥香露滿手把綠字書目窮碧天遠待旦
彼周公忘眠我豈但
對雨
商羊舞碧空綿雨滴疎桐天地流和惠乾坤解藴隆蝸
盤涎作篆蕉響葉抽筒田隴廻生意農家慶歲功先秋
望有稔後甲念無窮豈不自怡慰還增惕若衷
六月初十夜聞蛩
六月莎雞振羽時無眠枕畔一聲詩于今絶塞無征戍
知爾平添若箇悲
年年秋思最撩人傍砌初聽唧唧頻徙倚披衣步明月
即空即色即根塵
梧影扶疎月色流隂蟲苔際已先秋畹蘭圃蕙猶承露
任爾芳菲得久留
雨後
雨後林塘欲作秋囂塵不到讀書樓山容恰向窗中洗
荷氣常依簟上浮繪圃墨林餘薄潤稲畦桑陌慰先憂
稍紓眉蹙愁雲漢治理幾康静討求
旬餘詩思歸何處恰共甘膏續續来人自觧愁抛背草
鶴如知喜立新苔西山翠色生巖複北渚清漣漲岸隈
屈指西成猶有待課晴量雨幾低回
漪碧湖光漲藴淪蘭舟閒泛藕花津風揚颿錦垂朱蜆
棹拂荷珠瀉水銀别浦暗傳蛙沸急叢蘆時稳鷺拳頻
由来一雨蘇羣彙生物從知大造仁
夏宵月下有懷
碧宇寫寒光疎梧含静影風漪苔篆微露香花氣永莎
雞砌下吟螢火葉間炯九夏過強半漸作秋前景流隂
信彈指徨倚觀平等忘言對綠蕉蕉以無心省
與諸王泛舟觀荷作
新晴湖錦弄赬霞伴奐幾餘桂檝拏風葉擎珠團復𣪚
露枝撐繖直還斜楚騷漫擬稱荷盖周雅曾聞咏棣華
同我憂勤同我樂好緣歡聚問桑麻
西園泛舟至聖化寺
萬泉十里水雲鄕蘭若閒尋趁曉涼兩岸綠楊蟬嘒嘒
輕舟滿領稻風香
遠山螺黛暎澄潭潤逼溪村綠意含誰向蕭梁庾開府
幀頭買得小江南
淰淰輕寒上葛裳物情人意釀秋光芰荷惆悵西風裡
作意臨波豔晚粧
宓芻一滴覓曺溪覓得曺溪也是迷何似無心閒逐景
好山迎我作詩題
連朝甘雨活彫枯水畛山畦翠更腴猶見西峰雲氣潤
阿香重展米家圖
虛静齋
皇祖舊題額也感而賦此
守静志常虚致虚心斯静一二二而一泊然萬慮屏是
語古聖傳
皇祖得要領六十一年間用此安萬井孫臣誠愚芚汲
古乏脩綆身肩乃知勞况多愧衾影别墅閟松雲近此
招提境(虚静齋别墅近聖化寺皇祖常幸此)欲騐農桑功因攬湖山
景忩虚古梧翠座静天籟冷尋流未逢源安得親質請
言念
噢咻恩澘焉涕淚永
賜紀山廵撫四川
國有銘勲典(紀山之父額倫特康熙間曾為湖廣總督後征西藏歿於王事)家稱繼武
徽宅中思敉外布德並宣威波泛巫江渺峰標劔閣巍
賢勞予所眷四牡謾騑騑
再題聖化寺别墅
郭外川原曲復斜千章夏木蔭清嘉披雲步屐扳蘿磴
掃石烹泉掇藥花隔岸數聲聞牧笛負林一帶恍山家
清吟静賞消長日未擬心田長道芽
泛月
姮娥不耐獨徘徊推出東岡鏡影来秋意滿湖人未識
隂蟲唧唧岸旁催
澄廓湖光晩籟清蟬聲纔斷復蛩聲依稀昨歲舟中景
如駛流隂暗裏驚
浦雲染赤作天霞水態山容鬪月華為愛荷粧臨玉鏡
却教魚躍避金蛇
煩暑依遅向晩消蘭舟獨放御湖遥湛虚樓閣臨三島
涵影星辰動九霄
清吟静倚畫中詩渚畔停橈有所思髣髴年來明月下
焚檀煮茗恰移時
日影
流暉散鬱溽曝物增瑩晶簷牙蔭廉直庭柯上窗横金
烏漸南翔白帝催西成垂簾坐清晝消息騐虛盈侵尋
晷影短惕我惜隂情
叢篠覆町疃濃隂日蓊窈暅陽懸清光爽氣来亭沼砌
葩豓晚芳秋意歸何早懷兹履霜心奉是貞觀道幾餘
恣研精圖書誠静好
六月十九日立秋
只道光隂遇閏留却緣遇閏迅如流炎官後陣猶騰&KR0008;
(是日熱)白帝頭銜已報秋蛩語漸從朝露絮蝉聲多向晚
風收司天謾進豐年騐(每逢節候欽天監占風以奏)未至西成詎解
憂
萬泉郊園十詠
徑
曲徑接雲岫仗策供幽探何必陶處士高名獨標三
柳
纖腰風裏旋疎眉鏡中寫小軒只五楹窣地青絲下
池
圓池既孕珠方流亦含玉惟此一泓清盪滌心神目
亭
四面湖山畫滿欄花柳風中有讀書人把卷樂無悰
石
地僻石亦蒼莓苔篆獰怪儼如冠且裳自學顛翁拜
泉
泉非吕梁洪漩洑處處多晝夜流不息終成江與河
竹
詎止令人遠兼能免人俗細雨潤琅玕彷彿渭川曲
松
閒看松上雲静坐松下石咫尺小天門却在洛陽陌
圃
灌園日以滋嘉生錯如錦時來掇菁芬蔬食而泉飲
花
野卉摠無名堂襟随意榮何湏樹蘭蕙觸處暢生生
立秋後青龍橋道中作
香生禾黍玉泉隈鸞輅逶迤静點埃雲歛天光依北迥
風傳秋信自西来蝉聲向午留餘韻露氣晞陽潤徹荄
最是拈題宜素節停輿澄景幾徘徊
禱
黑龍潭而雨因紀所見
靈湫
神所宅澄波深且瀅利民功久著澤物誠斯應我来瞻
廟貌肅然而起敬匪為求多福稼穡惟民命泰階六幕
調屢豐寰宇慶省歲率咎徵神乃司其柄獲佑以為愧
遑論謟與佞况兹實古蹟圓池明似鏡渫然鑑毛髮更
鮮鯤鮞泳一鱗游其中昂蔵無與競頗頗露頭角如具
飛龍性然疑我未知變化斯稱聖
喜晴
浮雲歛天末金颸蕩空宇暉暉朝日暅驅盡炎官暑庭
除既颯爽翰墨聊容與披彼梧風涼裛兹花露湑言念
隴畆間宜暘已延佇乍欣暄曝恩况復利行旅(將以孟秋上浣)
(啟行叩謁云祖陵故)望中山翠佳秋煙𣪚平楚西成觸目詩是
我歡生所
新月
梧階鈎影尚朦朧去歲秋光此夕逢疑是素娥思白帝
却教珠泪灑寒叢
工部侍郎德齡有賢母詩以賜之
治身勤四德教子勖三遷樂易斯長夀令聞乃大年封
坩曾著潔畫荻舊稱賢彤管芳規在千秋耀簡編
題唐岱秋林讀易圖
窗含平楚千章翠戶對疎峯萬笏青風𣪚日晅秋色好
由来大地是羲經
新秋瀛臺即景
霽後林巒翠黛横無邊詩景座中生砌葩點綴丁星紫
鏡浦周環淡沲清謾說梯仙隣北極喜看白帝釀西成
桑畦稻隴均堪賞寫出終年望歲情
御製詩初集卷十五
