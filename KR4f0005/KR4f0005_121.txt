御製詩二集卷六十三
古今體一百二十首(丙子四)
常雩禮成述事
崇隆玉陛
泰壇圓咫尺
明威對
昊乾祭舉常雩占角後澤霑三日潔齋前情知夏長秋
成遠顒籲五風十雨駢敢幸時和弛乾惕躬親昭事願
年年
御園即事
山亭水榭報清和踰月流光迅若何樹試綠隂方張王
(二字去聲)花留紅意亦婆娑亡魂縱是逃獫狁獲醜惟應待
洛那(叛賊阿睦爾撒納竄入哈薩克界計當擒縛以獻洛那即大宛今哈薩克也)也識事難
期盡善洗兵志在挽天河(去歲平定伊犁而阿睦爾撒納中道叛歸煽惑伊犁宰桑)
(喇嘛等亦有附彼為亂者已而衆知悔過欲擒彼贖罪又以衆志不齊竞致竄逸今我軍既至伊犁大局已定)
(特以窮極遊魂未即致俘而大兵又不可遽撤為可懣耳)
漢玉䕫磬
于闐綠玉含菁英白虹五夜寶氣騰昆吾奏巧雕鏤精
神螭轇轕翔雲征聯翩伏翼瑤光明非環非玦非珩璜
鏗然流韻清泠泠后䕫戞擊諧韶韺九苞丹鳳来虞廷
宮懸樅業依管聲奏格清廟和且平時顯時閟塵劫更
土花凝碧韜光晶神工赩奕召六丁至寶終不幽崕扄
肯教褻玩供俗聽薦之温室珍連城座中琬琰羅縱横
静對淵穆含古馨為闡潜德視此銘
題王問畫拾得像
色空作麽生會袈裟聊爾蔽寒皤腹箇中無著哆口常
自餘歡適遇傳神子裕底殊饒舌豐干依稀向人欲語
云當作如是觀
兩韻詩
膏以明煎玉以英錯智者千慮愚亦一得伐胡見戮築
墻見疑非知之難難於處知虎威以爪劍利以鍔強弩
之末魯縞示弱逹人知命君子見機滅竈徙臼言戒非
時
文徵明梅竹雙禽圖即用其韻
有梅未覺小園荒間竹真稱君子堂對語山禽不飛去
為耽幽籟與清香
初夏萬夀山雜咏
水態峰姿入夏新名山踰月此遊廵光春題句方粘壁
許爾相看日以陳
六橋隄畔菜花黃影入漪瀾錦七㐮遲較青齊將卅日
農家月令信何常
層樓雅號畫中遊四面雲窗萬景收只有昆明太空闊
破煙幾點下閒鷗
長隄幾曲綠波涵堤上柔桑好飬蠶為重女功勸燕北
漫猜畫意肖江南
青蒲白芷帶沙濆小艇尋常狎鷺羣棹入輕烟忽不見
數聲伊軋遠猶聞
惠山園
峽聲入夏壯林色較春濃徑度鏡中彴遥聞雲外鐘迎
眸惟静趣隨意作清供塔影波間落還疑印九龍
柳橋
著箇輕舠弄拍浮漾沿直到柳橋頭漫漫晴落謝家雪
却似山隂訪戴游
鏡橋
匪垂虹影詎拖紳何處空明可著塵若道湖光宛是鏡
阿誰不是鏡中人
昆明湖中泛舟題景明樓
逗景明湖漾木蘭層樓影入碧波寬開篷恰喜來澄照
倚檻何殊暢遠觀聳翠流丹相上下沼芳隄卉未闌珊
當年忽憶曾題句(樂善堂集中有詠水中樓影之作偶爾心憶興在目前)卅載流
隂一指弹
浴佛日偶題
五香水貯淨琉璃共道生從右脇時無垢至人還待浴
洗心竟者又伊誰
題張宗蒼林壑幽居圖
淡真最愛宗蒼畫搜索應教概遍吟只恐衡門彼作者
林居却悔未曾深
大雨(四月十日)
豐隆作解沛滂沱數(上聲)日何曾十日過律中筑琴拊銀
竹絲無機杼織空羅穗將吐益資麰麥苖始生真利黍
禾一念聖狂獨忖處慰心那抵懼心多
題錢選諸葛亮南征圖
槎渡羅瀘態逼真先南深入豈辭辛如何集衆多鳬藻
不見綸巾草表人(是圖畫衆軍渡瀘江山谿魚貫前進之意而無武侯像故及之)
雨後萬夀山二首
夏初景逼潤雨後曉猶凉湖水新添漲山花未歇芳白
蠶纔上箔綠稻欲分秧耕織圖常攬而非趙子昂
邇年雨覺易春末夏初時愁少即為幸恩多可弗寅望
秋遥若彼問景暫於斯山意將林色佳哉觸目滋
瑩心堂
跨壑築小室其下淙流水出狹稍就平成池繞堂趾因
以瑩心名澄照俯尺咫置杯膠何有印月清無比理趣
會扵斯政要通乎彼
月波樓二首
團圞寶月印波心殊勝光明契淨深却是春宵秋夕下
幾曾攬景一登臨
月自光華波自寬佳名雅合署樓端由來出想當然耳
饒是曉蟾幾度看
鑑遠堂
臨湖搆虚榭萬頃一窗前謝氏清明鏡米家書畫船空
澄愛天水飛躍任魚鳶觸緒契神解理詮復政詮
詠六兼齋
六兼齋號豈云徒妙義因何默契夫秋月春風常得句
山容水態自成圖開窗魚鳥含天趣敧案詩書味道腴
慨想唐虞代已往迭為賓主事斯無
泛舟玉河至玉泉
月餘未經歴雨後一沿洄拍棹水聲去逼篷山色来插
秧千畆潤鎖葉幾林纔望杏瞻蒲裏觀農實慰哉
清貯齋
背屏張翠峰前榮羅古樹峭蒨處結構菁葱中得路既
深益佳趣頻来似始遇花宮聽仙梵鈿几遊竹素五蓋
既已去三幡亦因悟
靜緣書屋
廽廊緣石洞窈窕復深沈本意在山水忘懷成古今無
風松自響入夏鳥還吟片刻消清暇千秋寄静心
題董邦逹千巖飛瀑
詭巘縝紛疉樹蒼濺珠噴玉意含凉武夷勝處稱九曲
白也詩情寄兩章有葉貼波皆浣錦無風出峽亦吹簧
設云著箇人聽好未識無人趣轉長
題張宗蒼萬木竒峰
槎枒樹出石嶙峋深秀盤中絶四隣碧澗清潭成麗矚
蒼葭白露想伊人樓頭何異陶弘景谷口宛同鄭子真
肥遯長年圖畫裏安知世上有蒲輪
竹如意
文心德裕賦禪意皎然詩尚有天然節全無側出枝羅
公術終幻僧紹賜真宜獨喜清談處如逢君子時
偶倣倪瓚小景輙題以句
蓺事偶寄懷固知非所貴近来更有悟每倣雲林意
詣玉泉祈雨
十日期還過分龍候正廻旦明希沛澤堀堁鎮揚埃德
水真靈矣甘膏冀霈哉亦知遲節氣(是歲逢閏五月二十四日始夏至)
何以救麰䅘雲望目惟倦景攀興轉灰名山權閣筆匪
為豫遊来
雨(四月廿八日)
三春惠欲虚一犁澤希渥廽首憶前兹唶哉欠普足(一解)
秋麥秀未實春麥苖未秀向擬充口腴今切燃眉救(二解)
麥歉北方常去歲乃幸然所憂在禾黍多未遍種田(三解)
晝畏赤日炎夜望列星燦更值籌遐邊殷憂度明旦(四解)
簇雲亦已升終風又阻&KR1541;踟蹰心弗寧徘徊竚階序(五解)
風聲讓雲勢雷雨忽解作入夕霏溟濛未敢云何若(六解)
霶霈為廉纖其力復漸微宵衣亦就枕無眠以吁唏(七解)
數漏逹五更凌晨風又起慰不抵予愁反側問無已(八解)
雲恐風送去亦賴風送来須臾更大沛優零辰已牌(九解)
興鋤利秋稼登盤報夏收夏至遲廿日(北方麥收在夏至後)探節
舒眉頭(十解)即晴亦云可再雨斯益善霽烟散午曦惜意
仍展轉(十一解)人苦不知足於得誰厭多自我尚如此何
能怪其他(十二解)
題李紹箕谿山訪隱圖
詰曲山椒有路通溪堂猶在白雲中終南若復来高懌
作者伊人定姓种
詣玉泉山謝雨
陣雨沛今昨都来七寸滋敢云誠有格信是澤無涯碧
水增新漲青山助舊姿遠方霑也未慰矣復生疑
甄心齋
詭峰窈窕竹玲瓏蹀步行餘小憩躬心緒欠佳艱迥句
山齋信美愧卑宮雨苔欲吐痕無定夏葉雖齊望轉通
安得逍遙託物外惟應飢溺厪寰中
湛華室
好山一窗足佳景四時宜峭蒨尋蹊步菁葱入室披風
松蒼帶爽雨蘚綠含滋水木清音滿悠然陽夏詩
清音齋
表裏湖山處棲遲翰墨筵玉泉斯最古長夏可稱年風
篠含輕籟晴陽卷淡烟寧當亟耽静蘭漿待前川
玉河泛舟至石舫登岸
順水輕舟如不行五里玉河半刻爭山移岸轉一篷裏
昆明石舫相逢迎舍彼登此祗跬步一例飛雲異進住
浪花拍舳却無停翻覺乘流得佳趣動静名相誰主賓
我亦因之悟匪真廽首玉泉遥若彼復識匪真無定理
嵌巖室
林壑入竒觀烟雲足佳致嵌巖擬陶穴峭蒨饒清閟棟
宇既不藉藻繢安容試門惟一洞幽席可十笏置俯仰
託遙會棲遲得近憩堪蠲五蓋累以受萬物備縱匪木
石居時復有此意
翠籟亭
寒濤謖謖綠雲巔嘉蔭叢中有翼然真是色聲清淨所
尋常視聽合都蠲
唐寅葑田騎犢輙用其韻
牽牛從未敢蹊田南畆躬耕望有年手捉漫疑包氏靷
心空那憶祖生鞭
五月五日恭侍
皇太后觀龍舟
應節陳嬉悦
夀康天中金翼晷方長龍舟一律候旗颭水樹千重入
座芳已慶廽枯蒲劍綠更希繼澤麥雲黃問誰解禱江
心鏡頃刻為霖遍八方
詠赤玉韘
圓外合規度虚中命琢鑚勁能發鵰羽赤可擬雞冠贈
鄙鍾繇玦(韘玦也見詩衛風䟽)彈羞潘岳丸穆如文作佩允矣德
堪觀
王蒙幽林清逸
老屋喬林下清溪峭壁邊會心多野趣契理謝言詮已
下延徐榻誰拏訪戴船何須羡李郭塵世詡登仙
遣悶
救急剛欣潤土纔甘膏未繼却聞雷祗愁雨澤風吹去
安得逋逃人獻来(逆賊阿睦爾撒納竄入哈薩克境命兩路帥師往捕計當執縛来獻)旰
食宵衣增敞惘山亭水榭那徘徊翻書遣悶消香穗一
寸流隂一寸灰
新蟬
新蟬樹杪試聲初了識流光過隙如五月南訛心益切
二麰明受望成虚終風歌暴惟姜氏繁露調和孰仲舒
鼓翼嘈嘈增聒厭那如鳩喚利耕鋤
曹知白東園載酒
欹岸閒維載酒船劇談虛榭眄江天主人好在客將去
防誤亭中草太元
文徵明松坡高士
松隂有客貌清臞可喚仙翁可喚儒手把黃庭向空宇
即心即境契虛無
詣
黑龍潭祈雨(五月十三日)
靈境
神憑所誠求每在兹不来惟昨歲(北方春夏之交無歲不愁旱惟去年未至)
(此禱雨耳)亟待又斯時蓊匼氣方浃滂沱澤庶施綠苖色雖
好敢道未妨遲
細雨
細雨不成寸徂雲去弗留人言將釀澤我覺祗添愁十
日期應廹三農望莫酬無能甘玉食諒匪為身謀
河南山東奏報麥熟
九牧奏麥榖大都以十計五六為中年遜此則歉歲七
八稱半豐九十恒艱致齊魯春雨佳其後過晴霽因之
芒種候未得飽結穗兹云贏七分疑信吾参置中州春
及夏屢得霑甘惠麥收報及九額手欽
天賜不以近獨厚寧因遠弗逮為遠慶恐浮覩近愁難
慰仰首瞻晴
昊恩膏難久滯
題張宗蒼山水
雲欲蒸為雨林疑動拂颸名山神入處高士目成時蓬
戶跡無足蘿蹊細若眉依稀精舍畔梵放度来遲
復詣玉泉山祈雨(五月十九日)
靈境奚辭凟
明神靡不宗瓣香莫伸愫越席強為容浩浩常敷澤英
英望起封豐隆消息好霮䨴晚来濃
雨(五月二十日)
陣雨油雲數日連徘徊藴釀始祁然難為去歲春膏後
原是常年夏至前(北方春夏苦旱每扵夏至前後始得霑足)餅餌登盤期半
熟黍禾被壠覩全鮮籌農深為吾民幸敢即云怡意倍
乾
詣玉泉山謝雨
夜霖欹枕聽簷聲優渥廉纖曉未晴數縣甘膏起禾黍
(望雨者亦不過近京數州縣耳)同堂慰志對公卿(是日御門理事)趨酬
神貺連朝謁渴冀為霖續尺盈扵可欲應戒知足十思
吾未逮元成
華滋館
綈几芸帷小憩時四隣草樹總華滋昨朝愁亟今来喜
愁喜何關境乃移
心遠閣
敞榭崇椒上尋蹊展步行樹梢延野趣雨後愛山情村
柳含烟護田禾趁潤耕壁詩鐫歲月今昔驗分明
分鑑曲
夏仲林光猶媚雨餘漲影未消比似武夷一曲登仙那
藉虹橋
春雨軒小坐因而成詠
去歲春雨好軒成因名之今年春亦雨清蹕方東移歸
来已夏月始佳後愆期侵尋亟待澤霑足幸今兹砌葩
鮮以馨屏林華且滋所喜不在此開畦繞前墀菜甲既
勃生麥穗方飽垂學圃豈鄙哉驗農亦因斯先是雖慰
志後来復願時
鏡水齋
形若菱花澄若空妍&KR1126;不示自臨中無扵水監於民監
周誥分明驗異同
題王蒙曲江草堂圖
山清水秀樹蒼蒼擇勝偏宜築草堂自是古人企遙慕
不知為杜抑為張
西直門外
石街廿里鳳城西雨後郊原綠欲齊晨露瀼瀼暢好潤
夏雲靄靄易為低幸逄有是霑恩霈那㤀前兹待澤稽
返法宮緣致齋戒觀農為慰更欽兮
命緩徵浙江本年正供詩以紀事
總督喀爾吉善奏浙西春雨過多麥蠶俱减因命
緩本年應徵賦税以抒民力並詔江蘇大吏察上
年灾重之地一體緩徵以示軫䘏
越角連吳根被灾大都似吳吏陳備悉越牧或諱餙(叶)
所以蠲賑惠遂因異倍蓰徐察知其然補救原同視兹
聞蠶麥歉益切飢溺已蠲租及截漕次第施行矣緩徵
逮本年例外蘇瘡痏絜矩有常經念此寕忘彼申命詔
吳中民瘼虛心揣其有灾重區於越恩一體致和已愧
之拯灾可更委顒望九秋登元氣復閭里
齋居即事
朵殿深沉暑不留清齋晝静篆烟浮短長南北日占晷
小大往来易惕周覺道有風原解愠思量無雨那消愁
問予愁果全消未尚為(去聲)籌邊繫念悠
唐棣松隂釣艇
長松謖謖翠濤寒緩棹清溪把釣竿節概自教千載慕
展圖便擬富春灘
北郊禮成述事
澤壇殷祭舉平明大禮躬親歲歲行雲羃崇帷歌舜糺
蘭浮泛齊式周清鞠躬進退伸三獻傾耳宮商逮八成
正是乘離助飬候撫辰茂豫奉長贏
江蘇廵撫莊有恭奏報麥收聊用誌慰
江國重稲秔麰麥本餘事然足接青黃邇来頗勤蓺洚
水實警予灾沴重去歲蠲賑不遺餘米豆仍免稅補救
乃百一豈若康年賜南北節候殊麥收先夏至大吏報
佳音云得九分逮市米因减價吾民賴稍濟禁麴令再
申毋使耗天惠囤積亦並防毋徒利三倍撙節待秋收
庶得復元氣曰予有後命遏糴古所忌兩浙近接壌蠶
麥歉此際流通貴得宜毋分彼此地遥遥望南邦慶慰
以為愧
朱德潤溪山秋霽圖
薄溽苔隂減清風樹杪添霽光猶未定雲影戀峰尖
詣
黑龍潭謝雨
靈澤虔瞻叩酬
恩為既霑露多晨益潤風爽夏無炎柳陌濃隂合黍疇
生意添心馳大覺寺翠罨遠峰尖
遊大覺寺八韻
徑轉神潭路言尋法海關两年纔一瞬片刻此乘閒近
度温泉峪遥瞻城子山青蓮宫忽到白玉級憑攀指月
空標性拈花笑破顔天龍吐德水乾闥隔塵寰興到聊
為住詩成旋命還鐘聲及泉韻廽聽有無間
大覺寺雜咏
暘臺秀處此夷嵕寶網金輪住法空設使瞿曇無揀擇
緣何於是現花宫
雁塔穹窿松栢森閒齋朅憩暢清襟垂巖瀑水鳴哀玉
原是前年洗耳音
佳隂禪院重重護流水僧房處處通闡士六時無别事
花香鳥語悟真空
戴嵩鬭牛圖
角尖項強(去聲)力相持蹴踏騰轟各出竒想是牧童指點
後股間微露尾垂垂
雨中舟泛二首(五月廿七日)
邇日炎風熾踊愁澤又艱乘凉聊復爾沛&KR0584;不期間雨
脚飛前浦雲頭暗遠山倚篷因得句屬我片時閒
不杼織空羅銀塘緩棹過被疇飽宿麥度沼打新荷銚
鼎收来煮硯甌滴處磨晩晴餘惜意珍重受天和
夏日討源書屋
問
安仙籞便退食水齋臨黃屋非堯志薰絃學舜心經書
昭自古堂構肯斯今津逮依然近其源要在尋
萬夀山即景
勑幾視事有餘閒趁爽因之萬夀山雨後石峯新若沐
夏中林葉密如關化機呈處堪参契詩句吟成旋改刪
半月不遊緣望澤澤霑一至也開顔
水周堂
構堂水中央而非洲渚上文石以為基綠紗以為障荷
風席間馥漪影簷端漾俯臨契澄照朅憩惬素尚渭濱
倘可期將從釣者訪
耕織圖
新秧插遍繅新絲課織觀耕候未遲為憶南邦灾歉後
惻然三復聶家詩
雲松巣
蔚薈間常吹謖謖蘢蔥中亦起英英作霖惟是傅巖志
謝組終非陳旅情(元陳旅有題雲松巣圖詩)
墨妙軒
苕華勒壁貞墨妙薈菁英遠取東坡義(蘇軾有墨妙亭詩)近規
錫麓情(是軒建於惠山圉)烟雲相罨護唐宋與逄迎(三希堂法帖自晉魏)
(以至元明兹以續成自唐禇遂良為始)不更臨池學山隂早擅名
王蒙幽壑聽泉
滅景山棲悦性靈相擕松下少延停飛泉阿那雲深處
一例寒濤試往聽
熱
暑信夏之德不熱曷其可惟是厪怨咨協時責在我及
雨又將旬赤日烈如火澤雖霑未優踊懼炎風簸冰鑑
寧獨凉筍席那安坐霮䨴望雲興作解庶滂沱(叶)
題輿地圖
括地多年仰
聖猷(輿地圖自康熙年間有不皇祖命人乘傳詣各部詳詢精繪而後定或能身履其地者必周諮)
(博訪而載之既成鐫以銅板垂諸永久)覈真今復逮渠搜(上年平定凖噶爾迤西諸部悉)
(入版章因命都御史何國宗率西洋人由西北兩路分道至各鄂托克測量星度占候節氣詳詢其山川險易)
(道路遠近繪圖一如舊制)閎誇詎類参軍註阸塞應同主吏收益切
覲光周誥凛匪關鑿空(上聲)漢臣求宇安歲美吾恒願望
蜀寧當意更留
喜鵲
喜鵲聲唶唶俗云報喜鳴我屬望雨候厭聽為呼晴
納凉
屢雨亦屢旱都無十日間雨慰慰仍慮旱愁愁莫寬即
今復待澤炎熇烈且煩廣厦猶&KR1273;蒸何况彼市鄽致和
無良方協時乏神權深慙泰階符常詠雲漢篇晚来雲
氣英清風拂帷筵納凉暫徘徊籲霖徒俄延外暑避差
易中熱消良難
文徵明琴鶴圖即用其韻
蕭齋綠樹蓋重隂家事無他鶴與琴祗許幽人来問事
相商疏仡以前音
夜雨(六月初八日)
落晚雲布空甘澤庶即沛徘徊入更深孤望亦假寐夢
中淅瀝聲謂是風篁吹湏臾響落簷始信為霖遂響細
繼以歇蓮漏半時蔇慰不足抵惜愁益用增愧求衣天
向明晨霞釀雨意翹顒希渥霑不遑問餘事
陣雨
陣雨凡數番入地剛餘寸時隂時復晴蒿目意彌悶禾
黍色稍蘇猶之清水噀優霑則何有尚冀天龍噴大雲
亦漸起霶霈諒已近解作擬今夕沃心滿吾願吾因絜
矩政恩施戒扵靳
免甘省諸郡正供詩以紀事
上年平定伊犁西北兩路軍需採購輸輓率資之
甘凉肅諸郡邑邊氓誠悃服勤有足嘉者用免本
年應徵正供以䘏勞勩
西北屬有事用兵非得已然非翦勁敵討逆執醜耳特
以道路遥兼之乏任使(伊犁用兵在朕左右贊㐮運籌者惟大學士傅恒一人而閫外)
(之寄前後所用往往過扵選懦昧於機宜屢致僨事殊為憤懣朕扵始事即為之躊蹰審顧不欲辦理者以此)
遂致彼遊魂猶然延釡底屈指初卜征逮今復伊犁(叶)
一年餘數月士卒亦勞止士卒用新附及八旗弟子芻
餉皆採購輸輓計價與(叶)豈如新安吏點兵括鄉里尤
念購與輓究資民力矣邊郡風朴淳服勤誠足美用免
惟正供休息自今始佇待獻逆俘歸馬中外喜
題李公麟吴中三賢圖
范蠡
事濟飄然避世喧五湖烟水意行存種山不聽幾先語
第八徒悲犯玉門
張翰
琴語同開入洛船思吴返棹那俄延祗今朗咏黃花句
也占風流五百年
陸龜蒙
三日饒州即去之葛巾瀟灑信天隨釣車茶具聊擕處
相訪惟應李與皮
落葉松
塞外有此種昔曾詠之有因地寒暖變節概蒼松
何以殊蓬蒿之句今移植御苑亦森森成活非不
菁蔥插㙷居然松也一入冬則真偽分矣觸懷得
句抑亦有所思焉
亦被八公號移来千里途(木蘭去此近者不過五百里遠或千里舉成數耳)春
前生嫩葉霜後賸枯株頗有充君子寧無假大夫真松
莫相怨聊待歲寒乎
曉起
問夜到天明曉起少雲色凉風翻送爽無望徒增悒麥
收已報歉禾黍苖方翼長飬資甘潤滋培要此刻雖切
祈年心慙乏致和德仰睎瞪發勞展轉以反側旁人寬
我云可待愁胡急設至不可待縱愁何嗟及
驟雨(六月十三日)
勑幾涖勤政坐見雲峰起膚寸合崇朝膏&KR0584;隨霏瀰不
雨一滴艱既雨萬絲委急灑復徐零簷前頃刻耳起槁
榮更蘇解愁病良已真稱如意珠無不滿志矣大惠在
吾民吾寧不為喜喜慮不可亟為君難若此
重臺蓮
蓮花稱君子華實兩臻善何来有重臺華盛實則鮮雲
霞纈一湖萼不翻千瓣(叶)乏彼服食資方諸畫圖展諒
匪濓溪愛因致河間辯
暑雨
暑雨為霖猶未定乍懸晴日乍霏絲所希黍壠亟優渥
權置茅簷切怨咨潤逹黃泉蚓出土化生腐草照流帷
了知望蜀應非美自哂孜孜又底為
夜雨(六月十五日)
好雨邇来足今霄得稳眠雷車殷夜半雨瀑落簷前膏
澤豈辭富良苖更起鮮憫農心始慰一意祗籌邊
通鑑紀事本末題辭
資治開宗司馬傳分門紀事尚書沿沈袁題要臚從古
馮谷研精輯續編監夏監殷吁凛若亦文亦質洵彬然
百王後是誰承者師保如臨切惕乾
密言造膝有誰知屋漏分眀顯在兹盤古前文尚疏略
三皇後事大昭垂宅心敬肆惟幾爾享世短長率繫之
給札西清供乙覽要扵法戒勵孜孜
偶題
不避仇還不避親得教叔向慕斯人若無祁大夫之志
未可輕言德行淳
張宗蒼秋山霽色
濃翠間深紅秋光豔净空澄思纔半刻迥句得其中
橅帖
吾聞橅帖法不求似求神苟惟啄磔肖是謂優孟倫疏
軒深以敞甌硯良具陳習字當消夏古則貽芳津傳神
吾未能吾將思其人
夏日玉泉山
鳴鞭趁曉凉言指名山遊名山豈在多一峯泉上頭威
紆西北来於此結神邱水木既明淨洞壑還清幽雨後
波聲壮風前嵐氣收築塔將斷手開軒正延眸低田及
高壠無不綠如油信矣慰此日遙哉待三秋廽憶望澤
初其愁可少不
曠觀齋
表裏湖山間是處獨疎朗虚齋適構成廓然涵萬象圖
書鑒古今草木樂長飬祛彼紅塵緣結此青霞想鳶魚
自豈知化機一俯仰
飛雲㟪
峻㟪常生雲因之每飛去去亦何所之生亦本非住畫
家得活法禪者契静悟與我兩無涉相遭聊駐步
麗矚軒
虚窗面面聽松濤峰頂開軒㩀最高碧㵎深潭常在望
春風秋月總宜遭每因物表延遥寄似與天遊得静陶
一歲不過三兩至攀躋率慮衆人勞
棲霞室
歸雲寫霧坌窗紗日與幻之為明霞霞光日色兩無定
三間巖屋常清嘉既深而静窈且窕長夏如秋顥氣表
遥吟俯暢皆合宜默契深資殊不少江南精舍定何如
因之遐憶明僧紹
馬琬倣董源秋山
古寺荒村遮碧岑瀑聲寒注澗溪潯不湏留白為雲氣
薈蔚平林自作隂
詠玉駝
拳足昂頭曲肖竒土華璘縟卯金遺詎同唐帝過街日
疑共明君出塞時
打魚
打魚本意去鮎鱧為其食魚暴不已大罟小網畢技求
鰷鱨鯉鰋出波死鮎鱧百不一二獲是謂非愛害之耳
世事寧無亦若斯絜矩吾將慎厥始
荷
雨後琳池濯晩霞蒨標淨植越清嘉後前左右皆君子
春夏秋冬出衆花點處蜻蜓蓋如颭遊間鰱鯉柄因斜
漾舟一種風流趣底更遙遥擬若耶
御湖雨泛(六月廿三日)
空羅逹曙曉猶隂私慶今朝定作霖勤政勑幾亭午罷
得教烟舫放湖心
徐斟急灑意悠揚面面珠簾那礙凉棹入荷叢渾不見
水晶宮裏辟塵香
油雲暗度雨絲明剪取空濛碧繖撐消得閒心攬烟景
廽思半夏若為情
御製詩二集卷六十三
