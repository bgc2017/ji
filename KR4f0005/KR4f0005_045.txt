欽惟我
皇上亶天縱多能之至德邃日新不已之神功
聖學粹精
宸藻炳蔚
樂善堂全集之刻既已陶鑄風雅含孕典謨光被海宇
争先作覩矣粤自
御極以來撫辰熙績疇咨僚采一日萬幾胥待理於
淵衷之宥密仰惟
宵衣旰食之勤自朝至於日中昃勞亦至矣而操觚拈
韻動千百言且日以為程如天之有行未嘗間息
十餘年來
存稿之積文笥者盈四千餘萹(臣)等及在廷臣工以校
刻
御製文集請者概却不行迄己巳初夏乃奉
命擇詞臣中善書者繕成巨帙蔵之内廷且曰朕非欲
與文士争長恐其久而益多也不可𣪚而不收稍
為詮次亦因以觀翰苑諸臣書法云爾(臣)等嘗恭
聆
聖諭曰結習難忘若三日不吟輙怳怳如有所失又
諭曰逢時清晏聊以自怡正樂此不疲也盖
聖意之謙冲如此(臣)等日侍
直廬數荷
宣示莊誦玩索或
鴻裁巨製力健舉而有餘或托興短章致悠揚而不盡
或擬古而效其體或俯和而用其韻莫不辭理淵
妙暉麗日月牢籠天地迥出于言語思議之外而
犁然各當於人心當
興會所屬風發泉涌筆不停綴落紙如飛應龍騰空卷
舒莫測乃至
清蹕經臨六飛甫駐乍拂征塵旋御牋翰昔人所云成
誦在心借書于手尚未足以形容萬一也至于發
難顯之情周難窮之隐(臣)等百思不能及者
皇上神機密運表裏洞達而無餘(臣)等數百言不能悉
者
皇上涉筆所至情理兼到而曲盡(臣)等私竊擬議書曰
思曰睿睿作聖記曰不思而得不勉而中從容中
道聖人也眀睿所照不待思勉而從容自然臻於
至道全體大用随處發見形於文字者特其一端
耳而
精能之極造于神竒有非鑚仰所能窺名言所殫述者
(臣)等叨與校字得挂名末簡榮莫甚焉(臣)張廷玉
(臣)蒋溥(臣)梁詩正(臣)汪由敦(臣)劉統勲(臣)介福(臣)
錢陳羣(臣)嵇璜(臣)觀保(臣)嵩夀(臣)董邦達(臣)金德
瑛(臣)張若澄拜手稽首恭跋
