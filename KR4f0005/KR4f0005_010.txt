御製詩初集卷十
古今體一百十三首(壬戌三)
川陜總督尹繼善奏進新麥
薦新遵古制土物貢遐方既用騐農事還宜以彘嘗味
甘端勝芡色白比於霜更喜烽烟息千家餅餌香(西陲用兵)
(有年近始寧輯云)
京城篇
昔年洛陽陌當日長安道戚里管絃夜狹斜陽春曉春
曉平津樹色開撞鐘伐鼓醉金罍漢宫宋館今何在惟
有城頭烏夜來燕山此日是京城襟山帶河據勝形藹
藹桑柘亘千里冥冥風雨來二陵閶闔當陽啓紫極樓
觀連雲切太清已聞相隄白沙築更看王府黃金成闘
鷄走馬渾餘事貫札穿楊比戶能何限寂寞揚䧺宅不
知誰草太元經
六月二十六日聞蛩
清暉之閣松童童松下唧唧吟秋蟲獨步聞聲看不見
寥天露灑幽蘭叢
仰首銀河白於水懶婦聞愁織婦喜四時代謝何足歎
流景從來迅若此
弔叢抱葉露華濡秋來此聲不可無誰復推敲費神思
羅帷高枕夢春駒
驟雨
一抺油雲忽布天獰龍噴沫珠玉懸何處移來三峽水
掛我假山之瀑泉雨工矯首雲中步珠簾四下圍朱鷺
高齋吟倚興方綿摩醯首羅不知數(見釋典)
静
棕颸竹氣三庚餘池亭波影含冰䟽幽人晝永匡床静
簾間便是虚無居
六月晦日作
雨霽華清景色佳天心人意與秋偕欲占流火傳金令
佇待飄梧到玉階(七月八日始立秋故云)兩大無私惟育物一衷
有恪正居齋朱明晝永堂堂過為惜分隂獨咏懷
讀君鑑錄
此鑑堪稱鑑君難果是難欲明興替故不厭再三看克
已湏存敬居心莫自寬孜孜勤恤意非博萬民歡
余省羣魚戲荇卷
渺渺水雲鄉文鱗樂趣長唼波随所適戲荇忽相忘儘
可供渲染何湏避釣綱曠觀託雲漢逸興在濠梁
賦得既雨晴亦佳
天際浮雲去似歸雨餘爽氣上生衣花宫露滿仙人掌
朵殿風開玉女扉排檻叢芳醺蝶醉泥窗薄縠透香微
如秋景象秋前見(時六月晦日也)霜履冰堅已有幾
七月朔日出城有作
霖雨既優渥晩苖正懷新芳甸錯綠縟歡生荷鋤人時
享旋郊園霜露增感頻前旌歴石衢巾輿出城闉金風
拂拂來爽氣應秋晨時聞禾黍香而無衣袂塵念彼百
王烈對此三代民何當去澆漓比戸登樸淳
食荔支有感
炎州佳種號離支巴峽瀘戎未足竒色寫天霞連顆綴
影留閩月帶根移(閩中歲進荔支多連樹本鮮摘色味絶佳)酪漿雪質無能
比玉管雲牋有所思夢裏不知身是夢還如
賜食寝門時
宛轉詞
宛轉復宛轉日月東西升望道而未見所志嗟奚成
宛轉復宛轉有似盤中珠少小不努力老大將何如
宛轉復宛轉聽歌絲竹肉徘徊立軒楹誰識予衷曲
宛轉復宛轉鴉鳴與鵲噪物物含至理忘懷觀衆妙
静怡軒晩對雨
不辨鳳城漏如聞金戺琴楣欄滌暑氣花木沃芳心延
爽試風袂迷歸亂晚禽詞臣已退食玫陛獨清吟
秋晩聞蟬
向晩蟬聲沸臨秋却有情流音金籟急照影夕陽横興
永方抽管聽餘似奏笙獨憐争嘒嘒也解惜朱明
御湖雨意
方蓬只在水雲鄉點點珠璣灑薄凉誰寫御湖烟雨意
荷塘蘆岸共蒼茫
波添珠惹魚兒唼梭織絲牽燕子斜尤喜平湖風過處
千層錦浪細生花
不辨波聲與雨聲天和樹色摠含清何殊畫裏江南景
添箇漁舟短笛横
唐岱谿山雪霽圖
薰風釀暑吹楹欄黃沉綠浮堆冰盤揮扇那能却炎氣
淋漓梅潤蒸齊紈忽展谿山雪霽圖文筵六月三冬寒
玉屏瓊樹數千里中有村舍非人間凍峽掛珠流不得
漁磯彷彿富春灘唐岱筆法老尤勁鼻祖摩詰追范寬
試供病渴人清覽何湏熱惱愁長安
新秋月
新月如玉鈎韜光尚未流素娥不用餌釣得許多秋
秋日郊行
綠滿晴郊生意滋楊絲風裊玉鞭垂湖山色澹新圖列
禾黍香濃爽籟吹但是對時廑育物何湏觀稼始吟詩
宜暘最喜秋陽曝一縷殘雲歸岫遲
觀魚寓言
鯤鮞戲盆盎不思池沼寬鰱鯉依菰蒲安知江海瀾長
鯨與巨鼇背聳如層巒物苦拘墟見至人貴達觀而我
竟何為倚吟興未闌
七夕感事六首
霓裳辭婺閣鳳駟渡天江淺靨開星眼脩蛾寫月龐停
梭掩空帳集鵲作徒杠漫歎三秋阻應知萬劫䨇
巧節當秋晚華筵傍砌呈螢飛避扇影蛩響促機聲玉
宇凉蕭爽銀河夜淺清當年誰恣樂寳殿號長生
銀漢静無聲風微浪不生翻因雲雨夢添得别離情合
鏡長如缺(月)啼眶淚已盈(露)何妨擲機石世上少君平
牛渚秋光動榆街夜色沉乍臨今夕景同憶昔年心雲
路䨇星會燈樓七孔鍼阮郎負仙約竿布獨高吟
凌波試仙步絳水駕言過瓜果人間勝笙絲天上和祗
悲夜有盡反覺話無多烏鵲留難住星宫乏網羅
鈞天奏玉虛阿母到來初分景曾名劍班龍共駕輿長
生雖有術入道惜無書何似天人策明庭對仲舒
七夕後一日立秋
碧桐珠露共徘徊無那丁丁玉漏催白帝今朝傳令至
黃姑昨夜帶秋來蟬聲似讓蛩聲急月影依然鏡影開
底事人間兒女子蛛絲棕盒正相猜
新秋試筆
樹吟溪響復蛩鳴秋到人間信有聲爽籟吹銷玫陛綠
晶陽照徹綺窗明每因代謝觀天運時對榮枯驗物情
閱罷封章課經史肯教玩愒度平生
爽
雲生猶鬱陶雨過即蕭爽刁刁西北風時送殘蟬響景
色釀新秋高晶天宇朗暑氣辭桃笙凉颸上鶴氅西成
差可冀庶慰三農想因心勑時幾撫序觀物象
承露盤
聳峙青霄萬丈亭憑將天露煉元形漢皇若果昇仙去
安得人間有茂陵
青鳥曾傳玉闕言湏臾王母降前軒人君自有長生術
五帝三王萬代尊
雨中舟行
蕭蕭蘆葦颭寒汀乍失西山萬叠青溪上空煙迷遠近
秋聲宜向雨中聽
畫舫衝煙泛碧瀾輕衫稱體乍添寒湖光恁捲珠簾看
點滴篷窗意未闌
階砌秋英爛然因而有賦
何分嫩紫與柔紅繡錯窗前帶露叢乍認無名偏有豔
時看笑雨復悲風臨池嬌態含明鏡傍砌寒芳藉落桐
最是女夷偏惜歲宛疑春到小園中
瓊華樓對雨
颯爽檐帷生薄寒梧桐枝上玉闌干雲飛别岫當軒暗
雨過前溪隔座看聲瀉池荷吟鳳管點催簷瓦弄珠丸
西山擬望秋晴黛烟嶼鷗波正渺漫
願晴
祈年時望雨雨足復願晴願望迭相代一心百慮并屈
指歲月間幾日得暢情側聞天地大人猶有憾生誰能
學蒙莊逍遥物外征
霽後望西山
山色秋來好天光霽後佳翠屏開素宇綺思詠高齋最
愛觀螺黛何湏蠟筍鞋碧桐飄爽籟時復到閒階
新青並積翠罨畫入文窗氣歛孤峰迥天高去鳥䨇度
松鐘有韻歸牧笛無腔我亦如秋淨何妨聲色摐
階墀消溽暑獨步趁微涼秀嶺林含翠横池葦欲黃生
衣披颯沓寥宇眄蒼茫尤喜晶陽曝平疇正曬秧
讀李白詩
稍遣秋之日閒吟白也詩仙才信有謫逸筆總多竒竹
響含風際濤聲出峽時漢庭召方朔國色藉名垂
野鳥有言得過且過者鸚哥效之因戱賦此
不學倉庚能布榖且饒乾鵲解呼晴宴安鴆毒由來事
謾效林間野鳥聲
熱
朱明鼓餘烈晶陽凑午晴虚簾捲湖山殘暑來軒楹揮
扇延爽籟味道遣逸情分寸隂足惜謾苦炎歊蒸
秋夜泛月
玉露金風醖早秋結璘池館倍堪遊影流碧瓦輝鳷鵲
光耀銀河浴斗牛香櫂輕移荷芰浦錦帆飛渡鳳麟洲
心將素宇同寥闊宫漏聽催午夜籌
蛩
應候金風爽透帷王孫花下欲歸時乍聽此夕繁如是
因識鳴秋竟不疑夢入寒叢同蘧栩語來露砌許猶夷
雲和絲竹無湏奏搦管閒吟有所思
剪園蔬賜大學士南書房翰林等
畦圃秋來候葱虀雨足時梳風煙甲冷烘旭露華滋穡
事因堪騐天工藉可推許甘藜藿味退食任委蛇
霧
漫漫氛靄蔽林廬誰道天衣祗五銖壺裏山河銀匼匝
詩中池館玉糢糊宜晴最是三庚尾望歲欣當七月圖
佇看秋陽輝碧宇(諺云朝霧晴晚霧隂)驗農底用問農夫
題張雨森畫屏十景
孤山逸趣
雪冷梅妻瘦天空鶴子還無人同懶客有興是孤山插
笏峰形直垂虹澗響潺篔簹迷谷口不許俗塵攀
花源牧笛
林塢桃花綻仙源又見春夕陽歸牧下牛背笛聲頻霞
染山腰暗煙籠柳眼新劉君若相訪此是避秦人
蕉雨清吟
蕉窗微雨夜篝火獨清吟一室琴書客五言山水心峽
聲連玉滴簷響帶烟斟新畫抽千軸明晨試展尋
溪塘銷夏
松雪齋中客曾傳格法竒荷塘疎雨後柳岸晚風時衣
履誠瀟落湖山足静怡何須誇戴氏斗酒聽黃鸝
荻浦秋漁
金風泛秋瀨漁艇破溪烟鴻雁霜前信菰蒲鏡裏天差
堪觀共濟底用羡臨淵村釀香堪貰銀刀值幾錢
松臺月鏡
孤月誰推上䨇峰似擘開蔽虧松影瘦含印水紋廻古
鶴衝雲去幽人杖策來温生識此鏡何用玉為臺
楓冷歸帆
霜寒驢背客楓冷暮江天白下三秋渡東吴萬里船沙
㾗新漲落帆影晚潮連漁笛悠揚裏鷗波起淡烟
晚籬茶話
西舍復東鄰村翁迭主賓科頭行藥圃策杖過松津景
逐尋山屐春生漉酒巾希夷相對處彷彿葛天民
村齋冬課
霽後玉玲瓏光分甕牖中芸編棐几綠獸炭地爐紅遮
莫烹羊樂將毋立雪同一般村舍景偏覺讓冬烘
篷窗對雪
寒溪凍不流風雪夜維舟樹老歸鴉冷更長倦僕愁湖
山隨寂寞天地共沉浮疑是瞿硎子蕭然被鹿裘
中元日觀法事
碧霄湧出銀盤子煙霏風漾清秋美員嶠河山圖畫開
壺天池榭琉璃裏今夕何夕乃中元盂蘭勝會梵吹繁
獅王法座七寳装祗園優樹千珠懸誰撑寳筏中流處
聞有觀音司其渡人能如彼觀音心東土西天無來去
萬點河燈照水明無枝蓮朵紛亭亭疑是女夷惜穠豔
故放竒葩殿晚榮星移月轉催壺漏桃笙高卧詩情逗
惟有秋蛩不解愁階除唧唧還依舊
賜定邊左副將軍超勇親王額駙策令
舊日殊勲定月支維藩今復寄邊陲每因章奏知忠懇
却為賢勞費解推土拓不誇戎馬績烽銷常慰廟堂思
漢家定遠何須道方識首猷萬載垂
秋曉
晨光漾綺闥露氣含芳叢語蛩學塒雞報曙秋壺中枕
簟切颯寒衣袂流金風晚卉闘其芬似惜華冶容青松
挺百尺豈伊衆花同安知榮與枯落落拏虬龍時咏七
月篇似撫五絃桐甄陶摠至理大哉造化功
秋日聞黃鸝
去帶春同去來將秋共來參商殊甚矣睍睆胡為哉柳
岸黃應漸蘆汀白欲催誰能辨商律高咏獨徨徊
萬泉郊行即事四首
碧天寥闊九霄清凉繖輕輿逐景行水色山光澄素節
日暄風散釀西成
疑是山村是水鄉禾苖低亞稻苖黃綠楊十里蟬聲沸
颯爽風中饘粥香
雨過西山翠靄浮物情人意摠知秋片雲猶繞孤峰頂
欲借朱明一刻留
誰催殘暑去如歸信宿西湖暮雨飛今日秋郊情適處
豳風圖畫是耶非
蘆花
采采亞汀洲為花豈自由羣摇今夕雨不異去年秋蔵
鷺戀青葉凌波顫白頭吟看驚隙影榮落肯淹留
集晉陶淵明歸去來辭字即效其體
良辰春將及萬物欣得時吾生亦幾何遑遑欲安之巾
車晨出遊去留不自期邱壑聊流憩琴書心獨怡壺觴
羡有酒親戚相問遺扶老而携幼東疇命耘耔無心雲
出岫知還鳥倦飛寄傲天宇内行樂復奚疑
賜普覺青崖和尚叠舊作韻
繡旗遥指白雲涯翠輦經臨梵帝家偶晤真僧參指月
旋瞻古佛卧袈裟(普覺舊卧佛寺也)山川入望成圖畫草木當
秋摠静嘉舊日今朝原不隔試看階際水萍花
秋日普覺寺
金颸颭華盖露氣逗曉寒西山景色佳駕言兹遊盤羽
騎度林樾和鸞駐禪關兩峰闢仙路其背衆嶺環蘭若
百年餘勝境非塵寰是時新秋霽黛色滌遠巒一川禾
黍風西成誠可觀金吾莫喧呼恐妨僧坐禪屏營禮大
士而無心可虔卧佛伸其足萬劫常安眠菩薩羣擁立
垂垂寳髮鬗旋憩方丈幽敲火烹山泉泠泠來牖下流
為清鏡瀾襍英紛砌旁鳳仙與雞冠塵心一以灑廻蹕
傳林間比邱漫凝睇争如上方閒
青龍橋曉行
屏山積翠水澄潭颯沓衣襟爽氣含夾岸垂楊看綠褪
映波晚蓼正紅酣風來谷口谿鳴瑟雨過河源天蔚藍
十里稻畦秋早熟分明畫裏小江南
獵獵金颸盪綵斿迎凉輦上露華流横橋雁齒廻朱舫
遠浦蘭苕起白鷗禾黍香中千頃翠梧桐風裏十分秋
凭輿喜動豐年咏却憶三春午夜憂
西山下故宫
何時帝子宅捨作梵王宫舊跡認鴛瓦秋風老井桐更
無窗綺綠剰有砌花紅何用參僧偈當前悟色空
普覺寺雜咏
山翠迎人望裏佳偶來蘭若一開懷雲歸别岫松當戶
風入疎櫺客到齋僧指苔碑題古跡鳥傳佛偈噪秋槐
徘徨詎肯耽幽静行漏丁丁報午牌
石門古樹自相扶信是仙區别有區蘚匝庭前留鶴篆
泉流階下到僧厨經臺法雨飄蓮社静室禪心息苾芻
鷲嶺祗園誰得至人間此地料應無
討源書屋恭瞻
皇祖御筆
廿年春色閟靈園徙倚空懷歲月奔雨過藥欄花觧笑
風廻琴沼水添㾗璇題耀日瞻
飛白綺席當秋想
弄孫心法從來含治法討源深媿未窮源
秋夜有作
銀漢静無聲芳叢露華白寒蛩語其根唧唧聞瑶席素
月流松間金籟度窗隙欹枕懷治安豈作悲秋客
園中摘果恭進
皇太后
黃沉朱實色凝霜薈貯筠籃滿意凉日永
西池琪樹静擎來不數五雲漿
閩省四時皆有佛手詩以咏之
天龍一指示全形豈為花師術有靈生滅滅餘寂滅樂
羅綿應得四時馨
賦得秋日懸清光(得江字八韻)
皥靈司素節羲馭度天杠騰景殊三伏懸清麗萬邦西
成農扈慶南去雁行䨇霧靄辭横嶺蒹葭醉遠江輝揚
結綺扇彩映網紗窗杲杲玫塊陛曈曈翡翠幢晴烘銷
潤溽高瀑朗蒙厖恒仰貞明德心旌獨自降
蓼
蘸水態猶慵臨秋色更濃露香醺蝶栩鏡影惹魚喁每
愛因風舞還着隔歲逢陳王若曾識何必賦芙蓉
詣
暢春園問
安
皇太后命觀園内所藝禾黍與與翼翼誠有秋也得詩一首
占歲今秋好祈年午夜曾仙壺叨
澤渥寳稼應時登繡隴黃雲合芳園
懿賞憑泠泠朝露綴靄靄野煙凝宫府應無異農桑合
並稱艱難知穡事
慈訓敢欽承
秋夜雨
井梧淅瀝鳴榴枕寥蕭冷萬籟此閴寂雨滴清秋静啼
螿怨寒叢月檻收殘影吟餘玳瑁筵夢入虛無境
桂(中秋前一日作)
遲開欲問女夷囊今日欣看拂檻芳嘉卉解迎秋半節
金枝齊放月中香珠聲時墜瀼瀼露霧氣常霏曲曲廊
縱使素靈多羽衛供餘丹粟九秋糧
秋日瀛臺
嵐光波影闘新晴樓觀圖雲鏡裏明八月桂風天半馥
西山曉翠座中横苔紋點砌排碁局霞縷飛空曳綵旌
更喜晶陽輝素宇詩情人意共秋清
淮揚一帶連歲被水黎民阽危用遣高斌前往賑
恤兼求䟽濬之方瀕行詩以賜之
負扆奉三無垂衣御四陲殷殷何所念所念惟蒼黎祈
年厪宵旰惟願晴雨時安得海宇間比戶足食衣百姓
敦親睦農桑樂雍熙圓盖蔭仁恩邇來無征&KR0911;若獲歲
屢豐教化或可期乃者淮揚郡澤國古若斯年來多水
灾黎民困阻饑旬宣勅大吏補救賴有司瘡痍尚未起
賑恤宜早施蠲租並截漕䟽流兼護隄凡百區畫方寔
藉衆力為吾恩汝其布吾民汝之兒何以瀹異漲化為
秔稻畦何以拯蒼黔免彼溝壑危子憂爾其釋爾勞予
應知勉爾經綸策慰予饑溺思
射獵南苑即事
旭影曈曨射綵斿虞旌初建趁中秋馬嘶平野金聲肅
箭落輕莎露氣浮
增城門外接村坰禾黍垂黃菜麥青今日翠華憑賞處
要知憂思幾番經
靺鞈櫜鞬列羽林當秋文囿偶經臨承平詎肯忘戎事
萬戸饑寒更愓心
翼翼堆場皆早稑纍纍懸架足秋壺豳風底用丹青筆
十里煙郊入畫圖
北紅門裏仲秋天爽氣游絲拂錦韉行過雁橋人似畫
踏來芳甸草如煙
南苑宜秋宜獵時禾香風滿赤鸞旗少年熟讀相如䟽
每至歡娱鑒在兹
榆槐黃染野花殷策渡時過水一灣千朵青蓮萬章錦
却教人憶塞中山
省耕省斂古曾聞望處西成意亦欣漫把豐年容易看
幾多憂慮廑宵分
覽河臣奏報洪湖水勢
淮水今何似中宵未解憂波臣勢方盛赤子爾何尤廬
舍皆如舫桑麻盡附流每披災䟽報似聽泣聲愁異漲
知稍退窮黎得慰不空傳一掬淚為我達揚州(末二句用李白)
(語)
静夜思
秋月入我牖秋風拂我床不作風月客笑傲飛羽觴
秋風拂我床秋月入我牖一室四海心展轉思量久
𢷬衣
於今無征戍秋至也聞砧試想閨中女寧無憶遠心巖
風動商吹村月散清隂萬籟中宵息空餘石畔音
缾中桂
辭林帶餘芬篸缾伴高咏恍疑金粟界色香皆清淨
題塞上枯桐
枯桐枯峥嶸劫餘留一片生意已寂滅僵卧龍沙岸蟲
蟻穿其孔文理續復斷何人憐逸材製為文房玩架以
紫檀木置之雕漆案植立如半峰文采殊粲粲俯視窗
外樹徒然具枝榦榮枯何有常如露復如電儻來汝之
時故林汝莫羡
秋日南苑行宫
别館離宫迤邐開虛庭古砌足蒼苔花承白露知秋到
鳥噪綠槐訝客來雲避羲輪輝素宇風吹窗網淨纖埃
拈吟多少劭農意不為廵遊騁賦才
德夀寺
上方清俗慮勝蹟足幽探柏子留僧偈天花落佛龕窗
虛含爽籟座静接朝嵐忘念味禪樂尋思不可耽
夜
畫鼓樅笳吹銀蟾上井槐夜凉雲母帳天迥斗杓魁雁
帶塞風至人呼牧馬來幾餘何所事舊簡為重開
晴
疾雷殿雨殷其鳴金風捲雲去如征須臾寥空懸晶日
樹色山光相闘明多稼更喜秋陽曝我非農人亦望晴
先憂後樂何時已但覺樂少憂常盈
静夜鐘聲
畫角掩旌門松風静别殿泠然來鐘聲㫪容續復斷不
辨催譙樓忽疑叩僧院韻度竹添簧音披月如練久破
耳根禪偶聽聊復戀
曉
桂輪如水露如珠景入秋晨别樣殊紫氣亘川馳野馬
紅雲擁島上金烏寫空北雁眠初起弄影東枝翠相(入聲)
扶最是伯駒工繪事海天旭日早成圖
題郭河陽雪山行旅圖
天娥快剪剪薄紈瓊華一夜纈萬巒臨風玉樹枝簇攅
大地變作銀界觀凍峽千尺白龍蟠濺壁大小皆珠丸
㟏岈嶻嶪那可攀剰有羊腸路屈盤誰歟馬背凌兢寒
羸僕皸瘃尤堪憐溪橋滑刺手足攣冷風吹揭墊角冠
名利子也何足歎谷廻路轉茅屋連茅屋有客疑袁安
披卷笑傲忘朝餐嚴威栗烈不可干河陽此法摹范寬
當前勞逸憑君看
再題德夀寺禪房
境古煩囂遠窗虛爽氣侵篆香飄道味洪鐘空客心寂
寂樾蔭嘉杳杳精藍深文竹引清籟好鳥發幽吟稍憩
方丈室坐對三秋岑泠泠功德水堪以濯塵襟
秋夕於南紅門行宫對月有作
去歲龍沙試秋獮關山月色閒吟遣今宵桂魄還分明
離宫照我無限情誰知幾缺復幾圓暗換今年與去年
去年月即今年月何必視昔空悵然白露瀼瀼衣袂冷
倚楹相對忘懷永
御製詩初集卷十
