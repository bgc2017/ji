經筵講官太子太保協辦大學士戶部尚書(臣)于敏中謹
奏為恭鐫
御製詩三集告成具摺進
呈事欽惟我
皇上體行健之功垂煥文之極
幾餘賡詠歲積日新溯自乾隆丙辰以迄己夘二紀所作
已裒集為
御製詩初集二集次第刊行凡大小臣工以及四方承
學之士固無不蒸蒸然就
裁成於重規疊矩之中而軌轍既尋景嚮彌切咸思得
更誦
三集以進窺高深美富之盛(臣)日侍
禁近每當
丹稿初宣得預謄寫竊以為
景慶之文先睹為快亦更以萬方共睹為快曾奏請如
前例編刊幸荷
俯俞因恭校庚辰以來
詩篇按年分卷陸續付雕迄於辛卯星紀適周編排亦
就卷則盈百篇則積萬一千六百有竒是
二集已倍於
初集兹
三集之富又合
初二集之數而賅之洵乎學海泉源有時出不窮者矣
(臣)伏見此十二年中
大慶駢臻
鴻儀疊舉
普蠲兩賦再疏正途
施惠洽於四廵歸順通乎重譯紀
恩眷以昭肯構侍曾元以奉
含飴
真意所存
鴻篇斯備至於
念民依而時切雨暘熙庶績而無間遐邇隨事物以闡
理奥因茂育以暢天機疊韻則增而彌新聯章則
多而益善用以
昭示海㝢嘉惠藝林誠足慰普天喁企之望而(臣)又竊
幸先睹
新篇行將編錄
四集以再申共睹之願叨榮沐慶靡有涯既兹因
三集刻工告竣裝潢隨摺恭
進伏祈
睿鑒(臣)曷勝踴躍歡忭之至謹
奏
