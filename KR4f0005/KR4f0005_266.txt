協辦大學士尚書臣梁國治侍郎(臣)董誥謹
奏為敬刊
御製詩四集告成恭摺
進呈事欽惟我
皇上夀世為文久道成化
元氣所運發為
詩章自丙辰至辛邜三紀之作編
初二三集二萬四千餘首懸諸
霄漢布在陬澨海内之書萬本讀萬徧者久已心悦而
膺服矣兹起壬辰洎癸邜
四集告成復得九千七百餘首臣等日直
禁廷每
丹毫初下額手先覩抃服鼓舞逮茲觀成思欲竭愚讃
誦以抒景慕之忱細繹從前諸臣恭跋既已極意
詳說矣而尚覺有所未盡及莊誦澄思濡豪欲寫
又如摹
天繪
日縱極闚管捫籥之悃有萬一不能推測萬一不能舉
似者反覆擬議莫解所由盖以
四集之詩我
皇上週甲之逾年至古稀之三歲所製也昔人謂文章
境界不同詩格與年俱進此自下學積累之功非
所語於
大聖人之立言然且古人詩集之富莫如唐之白居易
宋之陸游二人皆躋高夀而居易往往遁於禪悅
游則吟咏既多纇詞複句時亦間出甚矣文章之
難也惟
聖人之文如天地自清寧結撰以來立體於高厚藴德
於簡易縱極推遷迴斡初無二致而時行物生之
妙出之無窮閱晦朔而光華日新經春秋而華實
咸鬯此修辭在乎立誠而
至誠所以悠久也且天有四時地有四隅人有四端詩
有四始四時行而自作訛成易可以推之元會運
世而不敝四隅建而大章豎亥之步莫能窮人擴
四端以達為萬善詩本四始以蔽三百十一篇以
立萬世温柔敦厚之教故讀
四集之詩而仰測
睿製自週甲至古稀繼自古稀至億兆京垓之
夀有與
初二三集所作若
天行之不貳即與
初二三集所作有
日進而無疆者大矣至矣孰非一
元氣之所運也哉臣等盥繕之餘陸續剞劂茲因
四集告成歡喜鑚仰不能自閟謹撰詞恭
進伏祈
聖鑒臣等曷勝踴躍欽服之至謹
奏
