御製詩四集卷五十七
今體詩七十二首(己亥三)
月令七十二候詩(有序)
訂月令以貫年吕覽經漢儒之輯繫時訓而臚日
周書述汲冡之遺迨條列候名魏收始登之歷志
迺吹求節氣林甫擅竄夫經文他如通卦驗之流
傳不無岐互溯彼夏小正之纂記頗有牴牾今曲
臺既布在學官而時憲復徵為典故海㝢奉一王
之朔罔敢差池士林準六事之恒疇能擬議顧考
自三唐以下罕賦其全(唐時試帖間有以月令命題者約計不及什一)即
檢諸四庫之中莫尋斯什(命館臣於四庫全書集部内檢之自唐迄明從)
(無詠七十二候者)祗有東海散人之作實同巴渝下里之
歌雖猘吠在所必刪燬其他知禁非已甚固蚓鳴
殊無足取存厥真見格本太卑(國初顧德基東海散人集有此題其)
(他書毁謗本朝悖謬應燬而詠七十二候之作尚無違礙語姑存此卷亦使人知余實不襲其隻字)
(也)兹乘清籞之幾閒爰按陳編而拈詠由春孟迄
於冬季歲月勻排從凍解逓及澤堅始終具舉既
隨題而得句亦因事以立言或為闢謬砭訛仍復
引伸觸類如鳴蟈鳴蜩之弗爽何鵙鳴忽欲從周
彼祭鳥祭獸之無稽即獺祭寧諳報本鷂鶻鵰之
未詳其族嗟耳食徒事紛呶鹿麋麈之鮮識其羣
繄目擊方堪釐正虎性惟知猛噬奚由感善政於
劉昆露氣豈有高低誠足誚求仙之漢武蟄獸善
藏其食穴秋官之訓詁滋疑飛鵲受抵乎玉山桓
寬之鹽鐵非妄蝃蝀觸雨晴之氣漫誣鄭衛之音
聲雷電昧先後之機應悟震光之近遠蜃蛤入於
淮海誰則見之雞雉順其雊孚故嘗聞也泉動比
源長不涸車牽非凍結何行風至與物極同詮舟
居詎梅蒸可避反舌略如鶡鴠寒暑攸分寄生曷
肖螳螂質形又判進先園吏王瓜殊苦菜之鋪棻
開護封姨荔挺讓桃華之待沐若夫鷹在野而自
能常飽可通於敵愾因糧至如雨漸石而正協時
行每懼其漲川害稼木蘭值鴻賓之際雁臣徠效
馳驅太液當魚陟之前冰技閱施頒賚栗留喚麥
穰秋最企豫齊戴勝降桑登繭尤廑吴越凡皆即
此以通乎彼間亦舉一以例其餘日就四章幾滴
纔聽蓮漏期贏半月三莢恰數蓂階大而課織劭
農兼該圖治精之格物窮理洵足惬心披七十二
候之都全約仿生春賡疊依三百六旬而適遍差
強花信更番於焉體物緣情豈曰因難見巧各成
韻律並系弁辭
正月立春節三候
東風解凍
一陽子半已初生論節應從元繼貞底識立春標歲始
試看解凍拂風輕誾誾欲暖凘徐泛習習為條波細呈
育物對時羲象著登臺何以樂吾氓
蟄蟲始振
青陽氣應水和風振蟄旋因及百蟲僂指數來剛逮五
披襟對處恰從東蠕蠕欲動方啓戶屈屈求信尚守宫
蛇蝎蛟龍無不育大哉造物有鴻功
魚陟負水
解凍非云凍絶無輕凘薄凌(去聲)尚存湖陟之乍擬親迴
鴈負則偶然殊聽狐逸士且遲思澤畔參軍何用喻娵
隅設云結網臨淵羨董子名言亦啓吾
正月雨水中三候
獺祭魚
物生孰不性靈含海獺知春視亦眈度水因之為曲穴
祭魚遂爾取深潭圍陳乃似習乎禮狠鬭依然敗以貪
何事簡編列書几寓言仍復有樊南
候鴈北
旋轉璿璣物盡知自然隨運那資師衡陽律暖因呼侣
塞北天寬可育兒(鴈於仲秋往南避寒至仲春則回向北盖鴈本聚居於沙漠水澤間字育)
(皆在其地耳)嘹唳度雲聲落漢徘徊印月跡留陂君王鳬鴈
光輝有莫漫高飛太液池
草木萌動
昭蘇槖籥逓侵尋不疾不徐鬯且愔遍地含芽及莩甲
連林柳眼與梅心形於無處覺其有色向淺中染以深
物自樂哉民孰省惻然漢詔意貽今
二月驚蟄節三候
桃始華
䔩䔩山凹復水邊春華頭踏信初傳欲彈蓓蕾耐寒峭
得弄丰姿灼日鮮白似與梅作孤注紅如忌杏著先鞭
開時巽二慣相妬望雨長教歎悵然(山桃開時輙多大風又北方春月每)
(常盼雨故花時多不能暢適也)
倉庚嗚
金衣恰試出幽黃遷向喬林聲漸揚豈有不平鳴咄咄
率因應候舞裳裳調喉無礙蔵枝密刷羽偏能選樹芳
我讀豳風重民事聽之每為念蠶桑
鷹化為鳩
鳩化為鷹鷹化鳩(鳩化為鷹雖不見於月令而見於京房易占)仁於春返義
之秋(孔氏曰反歸舊形之謂)戴家不盡辭因著(大戴禮曰鳩也者非其殺之時也善)
(變而之仁故具言之鳩為鷹而之不仁故不盡其辭)董氏扶陽意可求禽類尚能
體愛育人心豈得恣虔劉寄言行獵渭城者亟亟何須
屢下鞲
按月令仲春鷹化為鳩王制又有鳩化為鷹之文鄭
司農注云鳩化為鷹在仲秋是二物互相變化見於
禮經雖因温肅以言仁鷙之理而其何以能化於義
未詳但今之鷹産於北塞貢至鷹房飼育之而鳩則
林藪皆有即所謂布榖林丞蓄鳥雀者間亦育之乃
衆所共見且鷹大而鳩小其形今古不異亦殊不相
類鷹或養至數年而鳩亦可經歲不聞其互為變化
也豈施於鞲籠即不能變易而飛鳴山澤間始能適
其性乎盖鷹之類不一鳩之類亦不一世人各予以
名注釋者傳聞無據甚有以鳥之小而鷙者皆曰隼
大而鷙者皆曰鳩之說尤為倒置故禽經鳥疏聚訟
紛如難以殫辨鷹能化鳩鳩復化鷹盖必無其理亦
如冬夏麋鹿之角解非經考定不能覈實此予所以
有取於孟子盡信書不如無書之說也
二月春分中三候
元鳥至
春來秋去孰為之夏見冬蔵亦豈竒祇以翺翔能任運
遂如宛轉善知時儻逢王巷本無意欲入盧梁底有窺
千古原多拈詠者而何獨著道衡詩
雷乃發聲
震位更臨中月候為雷初試發聲和屈伸蟄出天教喜
鬱鼓利興律豈訛望雨每因希聽亟推雲惟是祝休多
顧家詩句傳竒語竒矣其如鄙若何(顧德基是題詩有雷家兄弟折衝初)
(及風雲連日候泥猪之句又自注云雷州古海康郡雷在地下如猪又雷兄弟五人惟第五最剛躁為天帝折)
(衝拒難之臣其意止知好竒但語涉不經詩筆亦近鄙俚大雅所弗尚也)
始電
雷電相需孰後先或因遠近識其然雷緣近故先聞耳
電以遠斯後見旃五日為期亦約略(見月令圖考春秋疏引河云隂激)
(陽為電電是雷光最為近理又埤雅云電與雷同氣其說亦合因驗以衆所見聞者如電光甫掣霹靂即隨此)
(發之至近者也或電光久閃雷乃徐鳴此稍遠者也若止見電而不聞雷聲此相去甚遠者也按易云震驚百)
(里世因有雷百里電千里之諺亦言百里以外即不能聞聲而電附天而見故光能及遠如夏秋之夜電光閃)
(爍遠薄雲表而近地則星月皎潔或久而雲湊雨集雷電交作足為自遠而至之徵或竟夜晴而不雨則俗所)
(云百里不同天也盖雷與電本非二物以今鎗礟喻之電光當在雷聲之前其理易曉故仲秋月令僅言雷始)
(收聲不復言電也魏書律歷志乃以五日一候分屬之則未免失之泥耳)二儀妙運藉昭宣
協時惟正不語怪何必稱竒列缺鞭
三月清明節三候
桐始華
桐生茂豫逮春三遂有桐華枝妙含花落實成青則美
實孤花望白應慙(華而不實者曰白桐華而結實者曰青桐見月令集解)孰知周
室琢圭戲却憶鄘風作瑟堪萋菶待他鳴鳳集卷阿吉
士喻良談
田鼠化為鴽
三月由來辰候當火鶉水鼠化其常相生位應子而午
交變神彰隂與陽田害去斯為善事禮儀成或佐佳湘
堯居設以云比擬我亦無心黃屋黃
虹始見
天地緣何淫氣行晦翁兹語我疑生(毛詩蝃蝀篇毛傳謂夫婦過禮則虹)
(氣盛君子見戒而懼故莫敢指鄭箋云虹天地之戒尚無敢指均於風人比義相合朱子集傳乃以虹為天地)
(之淫氣殊害於理夫虹乃日光雨氣相薄而成並無淫義即如天地絪緼萬物化生乃隂陽二氣妙合而凝皆)
(正道非淫氣也若相合即以為淫是夫婦人倫之始亦當以淫目之則魯論所云關雎樂而不淫孔子論定豈)
(亦不足徵耶總由朱子說詩不免拘而過當見是篇為刺淫奔遂以所比之物亦引而附麗之失正解矣然邶)
(鄘衛三國詩尚從小序也至鄭風則自緇衣以下惟六篇與舊說相仿餘十五篇悉以淫奔斥之其與小序合)
(者不過東門之墠及溱洧二篇外此雖風雨之思君子子衿之刺學校廢揚之水之閔無臣亦目為淫奔而於)
(將仲子之刺莊公山有扶蘇諸篇之刺忽皆置其國事而不問豈誦詩尚論之義哉盖朱子泥於鄭聲淫一語)
(凡鄭詩之以人言者無不屬之淫奔不知鄭聲淫乃言其聲非言其詩也鄭衛之聲大率近於淫靡非特桑濮)
(溱洧本屬蕩佚之詞即今取二南之關雎鵲巢諸篇奏之亦安能舍其土風而別從正始乎因辯虹為淫氣而)
(引伸觸類及此並非有意推尋惟折衷於至理而已)春深律暖致斯見日映雲輕
因以成西宇朝隮必其雨東方暮現定為晴武夷亭幔
空中架躡此居然到玉京
三月穀雨中三候
萍始生
植根於水實無根非色非空至理存鶴食鴨茵因物付
面青背紫任風翻虚舟不繫堪相擬老血變為本戲論
最是風人王化被采蘋南澗意猶惇
鳴鳩拂其羽
七候曾經鷹化時拂其羽長(上聲)上高枝每憐喚雨鳩佳
矣似較呼晴鵲勝之聽去邕邕原入律看來楚楚可為
儀夏初春末望霖慣林外鳴音共鎖眉
按鳴鳩戴勝月令以紀農桑之候其為二鳥可知解
者以鳩為布榖而以戴勝為織紝之鳥亦判然相別
乃後世逞其臆見既以鳩為布榖又以為即戴勝則
惑矣盖布榖之為鳩確乎可信於何知之田家每以
布穀鳴驗雨候即所謂班鳩也其形與聲了不相混
而於鳩喚雨之說亦合若戴勝本名鵀因其頭上有
毛如勝亦得戴勝之名不聞其亦能喚雨故孔疏直
駁孫炎所云鳴鳩自關而東謂之戴鵀為非也考之
鳩凡十四名或戴勝即在其内但不得與班鳩合而
為一且如郯子所陳五鳩九扈當時分以命官注疏
家亦艱於詳考則非驗之於今固不能徵古而無疑
耳
戴勝降于桑
既解催耕復司織堪於禽類首稱良農人聽若呼布穀
(解見前以詠七十二候姑從舊說)蠶婦觀之識降桑仁見謂仁知謂知
逸誠非逸忙非忙卵生嘉爾重民事儀鳳何須頌兆祥
四月立夏節三候
螻蟈鳴
二物訛為一物鳴螻蛄螻蟈異形成(螻蟈鄭注云蛙也孔疏云周禮蟈氏)
(鄭司農訓為蝦蟇按蝦蟇即蛙孟夏正其鳴時若螻蛅乃鼯鼠雖有能飛能緣能遊能穴能走五技而不言能)
(鳴是螻蟈與螻蛄判然二物不得混而為一也)未曾精考禮月令遂致謬傳夏
小正(顧德基詩土狗宵來一部喧自注云螻蟈夏小正&KR1386;鳴是也一名土狗按夏小正四月鳴蜮德基乃)
(引三月&KR1386;則鳴且又取俗名土狗為釋非惟詩格庸陋亦足見考覈之不精耳)蛄自能飛艱上
屋蟈惟知伏喜依坑每當望雨傾聽際(蛙鳴為雨占)偏厭藏
泥不作聲
蚯蚓出
食飲泉泥已足安忽然出土每僵乾龍蛇漫喻失其所
騰達由來取自殘仲子操充亦奚可歐陽文就頗宜觀
然非雨透初無此(蚯蚓性喜隂濕帝時伏於泥壤惟雨過土酥乃乘濕而出)望澤常
從蘚砌看
王瓜生
一例王瓜種(上聲)各別欲求其實定誰耶蔩菟或道郭云
是萆挈復稱鄭注差(爾雅蔩莬瓜郭璞注云似王瓜而王瓜自謂之&KR0034;茹又謂之鉤茹盖)
(別是一種也鄭康成月令注云王瓜萆挈也考衍義云王瓜體如栝樓七八月間熟紅赤色今人謂之赤雹子)
(與陶隠居言王瓜生籬落間者相合至鄭注萆挈本草作菝葜江浙多有之秋結黑子如櫻桃似非王瓜也)
即物舛訛猶此甚於人好惡定當加生花結實仍初夏
晩較唐宫亦自嘉(余以為王瓜即黃瓜每於四月進鮮學圃餘疏云王瓜燕京人種之火室)
(中逼生花葉二月初即結小實中官取以上供唐人詩云二月中旬已進瓜不足為竒矣云云足為王瓜即黃)
(瓜之證今雖入饌稍晚然猶種藝得法而成非藉大官㸐火也)
四月小滿中三候
苦菜秀
氣備四時當夏成首陽采秀佐和羹其甘如薺風人詠
非赤若珠顔氏評(顔氏家訓苦菜生於寒秋更冬歷春得夏乃成今中原苦菜是也又江南)
(別有苦菜葉似酸漿子大如珠或赤或黑今河北謂之龍葵世以此當苦菜乃大誤也)作苦充腸
宜旅客(杜甫詩終然添旅食作苦期壯觀)微酸入口合書生信能咬得
其根者卓犖何妨百事營(聞見錄汪信民言人能咬得菜根則百事可做)
靡草死
草原細矣加之靡索索其能免早摧設使自居於傾覆
應知誰得與栽培砌旁葶藶先零矣園裏松筠自若哉
却憶雍陶有佳句客心似此亦堪哀
麥秋至
春謂竹秋夏麥秋竹秋無繫麥秋休久從望雪培根固
乃得翻風結穗稠最念豫齊為歲計(河南山東以麥收為重二麥熟則農)
(民生計自饒因有一麥抵三秋之諺)每因餅餌切民憂兩岐非瑞普豐瑞
艱致其豐用是愁
五月芒種節三候
螳螂生
螳螂形異小蜘蛛何謂螵蛸之母乎(鄭注云螳螂螵蛸母也按蠨蛸毛傳)
(謂之長踦引郭璞曰小蜘蛛長脚者陸璣云一名長脚其形與螳螂絶不類何云是其母乎若螵蛸著木形如)
(半繭尚未化成更不得以螳螂為母也)大抵方言原各判未精爾雅舛相
呼中郎博物知機早御者開君喻理殊一介隂蟲能識
節仲舒三策語非誣
鵙始鳴
螳螂已應一隂生鵙鳥一隂亦應鳴物類氣機運相感
圓神方義道堪明雖然彼豈知乎此徒以言而紛有評
戴氏掇其吕氏語幾曾月令聖人成
反舌無聲
百舌能為百鳥語將臨夏至寂無鳴囀喉已過陽極盛
噤舌因於隂始生飛掠花間祇留影棲停樹杪亦收聲
順時而動順時静何有韓文不得平
五月夏至中三候
鹿角解
木蘭鹿與熱河麋解角均於夏至時雖曰牝同頭秃矣
原看牡異隊分之(鹿解角後牡鹿之頭亦禿遥視幾與牝鹿無異然牝牡仍別羣而遊原未)
(嘗不可辨也)下來頗似牛羊晚(嘗於避暑山莊作文園四詠於詠鹿篇有野鹿如牛羊日)
(夕每下來之句)友去聊欣左右宜著說證明千古舛此非矜智
驗真知
按月令仲夏鹿角解仲冬麋角解孔疏謂說者多家
皆無明據熊氏以鹿是山獸夏至得隂氣而角解麋
是澤獸冬至得陽氣而角解穎達雖引其詞而不信
其說然亦迄無定論以今考之木蘭之地多鹿迤南
亦間有麋至盛京吉林熱河則有麋而無鹿雖鹿大
而麋小毛色亦異然無不夏至解角乃知熊氏之說
誠誤也非惟熊氏誤即小戴所採吕氏之書與大戴
所錄夏小正之冊亦皆誤也然則遂無解角於冬至
者乎曰有之則南苑之麈是余既辨正而為之說詳
見後麈角解詩按
蜩始鳴
五月為蜩七月蟬時殊一物兩名遷初聽仲夏聲猶細
漸泛薰風韻亦鮮欲笑鵬飛圖九萬漫驚螳捕在絲絃
豳詩既曰行姒令於鵙之鳴胡舛焉(豳風五月鳴蜩是行夏時也而七月)
(鳴鵙實夏之五月為周之七月以一之日二之日數之則為七公旦之詩何以有此舛也)
半夏生
藥草生當五月中江南端弗及齊東率因地道時差異
自致物羣品不同水玉象形名頗得守田會意號尤工
岐黃之術非吾曉修治無須問焙烘
六月小暑節三候
温風至
南風曰巨即温風至極至來訓不同(至亦訓極亦訓來季夏暑氣之至極)
(故曰温風至非謂其初來也)季也定非來以始夏哉應是極而終登
臺拂拂面猶撲揮扇炎炎汗更融却憶良農方炙背三
耘努力鹵田中
蟋蟀居壁
六月莎雞振羽時不妨逢壁且居之或墻或穴原無定
曰蠕曰肖則尚遲屈以為伸應有待動由乎静更何疑
孟冬仍即於牀下復始歸根理在兹
鷹始摰
爾雅禽經名已紛鶻師赤輩本能分(鶻師赤者回語司鷹鶻之人如蒙古)
(語所謂錫保赤者也鷹鷂鶻隼各分其類而飼養者亦不同也詳見後按語)當春毛換方弱
耳經夏羽堅始摰云野者自當謀食巧養之斯在用功
勤(鷹在野當春脱羽時每脱不過一羽且舊者甫脱新者即生故尚能搏物以自充口食其經人畜養者曰)
(餧肉換毛時必覓鳥雀飼之毛羽皆成片而脱故不復能飛搏必待新毛長全然後奮擊此事回人知之最詳)
(向詢之白和卓云)畜禽亦實尋常事板屋為奢似費文(元史命興和建)
(屋居海青盖海青換羽時不可無木籠以聽其施展名雖為屋實則籠耳今時亦然乃養鷹常事並無多費而)
(史家謂之建屋過甚其詞意在寓譏不知其言之失實也)
按禽經於鷹鷂鵰鶻之屬名類糾紛往往強為牽附
且以小而鷙者為隼大而鷙者為鳩殊失實矣夫鳩
自為類性亦不鷙與鷹鷂之屬何涉而爾雅翼又云
在北曰鷹在南曰鷂尤支離無據不知鷹與鷂本是
兩種豈因南北異名良由書生目不識鷹惟据紙上
陳言互相傅會設叩以鷹鷂之所長其不茫然莫對
者幾希矣試以鷹鷂各種言之鷹則用以取雉者也
鷂小於鷹止能捕鵪鶉鶻較鷹為大善搏兔故亦謂
之兔鶻又有一種捕野鴨者謂之鴨鶻惟鵰之大數
倍於鷹鶻故麅與麞皆可攫而致之隼則今無其名
然曰小而鷙則於海東青為近其飛最高故能擒天
鵝苐産於黑龍江故注禽經者未之知耳至若鷹在
野雖換羽時亦能攫物以資啖盖一日不自覓食則
苦饑而居籠者日飽肉食無所容其自求故脱羽即
不能奮擊若令野鷹效之其不坐以待斃者鮮矣斯
事雖小可以喻大如我國家
開創之初八旗子弟隨征從無輸輓軍儲之事而人自
為戰士馬飽騰今承平日久或征調滿洲兵非齎糧
即不能行可見自食者力勤人食者志惰孰謂禽鳥
之微不可通於政治乎
六月大暑中三候
腐草為螢
草腐無情却有情化為螢乃傍宵行得隂氣不愁雨濕
生夏方因似火明遊月居然雜星點泛風奚礙傲燈檠
東山什善體人意世事那能免遠征
土潤溽暑
土王(去聲)原當於四時夏之德火乃蒸之潤而為溽歊無
比濕以成炎鬱豈辭圖治欲因去酷吏静心誰得似禪
師繼儒乃曰舟中好識者知其有遁詞(内府蔵有陳繼儒字幅云人但)
(知避暑而不知避梅避梅無過舟居如鑊湯裏避暑為衆熱所不同雖拾佛家語未免壊他世像為遁詞云)
大雨時行
月建未斯當井宿井司水故作為霖大雲每見浩無際
十日難云期不諶倏暗忽明多幻勢横排豎灑暢雄音
怨咨詎止廑民苦南北河工更繫心(每夏月大雨時行恐致成潦既念田)
(廬復虞河漲或潰堤堰南北河工無不廑懷也)
七月立秋節三候
涼風至
避暑何須走若狂披來迎面逓微涼豳風七月同流火
坤卦初爻先(去聲)履霜曉看梧階一葉落宵聽蓮漏幾聲
長最憐班扇託深喻秋節臨當篋裏蔵
白露降
晴朝草際露華流乍見盈盈白色浮傾向硯池真受采
落來釦砌漫驚秋底因文武分沈布空說龜蛇作飲遊
却笑求仙漢皇拙銅盤高峙若為收
按三輔舊事稱建章宮承露盤高二十六丈大七圍
上有仙人掌承露和玉屑飲之云云夫露降於天下
被草木沆瀣英氣不關其高與低也且二十餘丈之
高盤將何以上而取之記載家之好竒不經大率如
此甚可笑也嘗於夏月收荷露烹茶所為取之無盡
用之不竭無涉求仙而實稱韻事
寒蟬鳴
樹蟬音亮晚風披羣噪斜陽返照枝原是夏中始出物
(謂五月鳴蜩蜩與蟬本一物也)似知寒至各争時膀鳴疑奏新聲巧殼
蜕寧憐舊體遺劉勝其人大可畏用人者曷亦思之
七月處暑中三候
鷹乃祭鳥
幾人熟讀禽經者族類仍訛鳩與鷹(古人於鷹與鳩混而無別雖月令亦)
(不免訛舛)羽翼已成應搏擊生鮮欲啗且憑陵彼其在野傳
疑幻若此居籠見那曾(鷹在野而祭鳥既不能向人自達其意又誰知之而誰傳之若)
(籠養之鷹投以肉食啗之立盡從未見其先祭也)月令分明言獺祭祭先之語
典何徵(月令注鷹祭鳥者將食之示有先也孔疏云鷹欲食鳥之時先殺鳥而不食若供祀先神不敢)
(即食云云說本不經顧德基此題注云似人之食而祭其先代為食之人尤失之鑿夫獺祭魚乃既得魚而圍)
(圓列於水澨有似於祭耳埤雅乃謂獺為自祭其先實理所必無鷹更不然飛而搏鳥得則玩弄而食之亦如)
(猫之捕鼠戲攫少頃待其將斃而即啗與獺之圍圓陳列已絶不相類更安得有祭先之謬說乎使如所云鷹)
(與獺皆能祭何以不聞虎之祭獸也且以常理而論胎生者靈於卵生卵生者靈於化生如犬馬皆能會人意)
(而禽則不能然雞鴨猶可呼之而至若魚鰕雖呼亦不至矣)
天地始肅
秋是刑官商作聲状為義氣肅而清地乾潦盡波光淨
天淡雲閒曦影明粤宛設如闕收歛廣輪亦豈鎮榮生
蕭森巫峽當年況杜老因之八首成
禾乃登
春生夏長逮秋成何日不籌雨與晴幸得圃場登寶穡
幾多辛苦共農氓餘三餘九猶須計如坻如京那易盈
寄語方來為政者勿將容易說豐亨
八月白露節三候
鴻雁來
熱去寒來雁自知何曾箇裏措心思北風借矣還湘浦
南國懷哉別漠陲湖上徘徊留影照雲中清朗有音遺
兩行斜列原無意誰謂世人人字之
元鳥歸
塞鴻來實去江國元鳥歸當何處歸徒見擕雛一朝去
那辭命侣隔年違頡頑誰與為瞻望巧拙其間底是非
分付明春應至者舊巢好在認依稀
羣鳥養羞
巢迥窩低各自謀近冬羣鳥養其羞傳云凡事豫則立
記曰百工亦有休誰謂微禽無識見却收旨蓄御窮愁
雪深林凍山枯寂坐食何勞逐逐求
八月秋分中三候
雷始收聲
作解原於甲坼候時行更復暢豐隆收聲適合金&KR1195;逮
應節況當八月中可識響餘定歸寂徒看雲佈暗消風
阿香此後多閒暇明歲推車役再充
蟄蟲坏戶
人識天寒塞向時蟲雖微也亦當知坏斯戶則惟應矣
俯彼頭猶且待之計以安居原在豫出而致用漫嫌遲
馮生萬物適其適覆載鴻功豈有遺
水始涸
天一生之地六成隨隂氣與作虚盈雖當亢氐朝云見
(國語云天根見而水涸注云天根星在亢氐之間謂寒露雨畢之後五日天根朝見水潦盡竭也)何礙
江河東以行(江河源遠流長雖當潦盡之時不過稍殺其漲原無涸事也)設使澮溝
原立涸便教潭峽亦當清有無源本別於是然豈云乎
大海瀛
九月寒露節三候
鴻雁來賓
先後飛來本不倫先呼曰主後呼賓(月令孔疏云仲秋直云鴻雁來以其)
(初來即過故不云賓季秋云來賓者以其止而未去猶如賓客也或云雁以仲秋先至者為主季秋後至者為)
(賓其說較為直捷)此遲彼速亦何定立字安名有底真歸計原
期天以外旅棲權借水之濱木蘭嘉客隨圍後都效劬
勞稱雁臣(每歲木蘭秋獮諸蒙古扎薩克王公等畢集隨圍典屬向以蒙古按塔哈稱之按塔哈者)
(國語謂賓客也各蒙古本皆稱臣從不敢以賓客自居然其來時適當鴻雁來賓之時較古所謂雁臣者尤貼)
(切也)
雀入大水為蛤
飛潛異類不相知蛤也何緣雀所為鼓動氣機隨物化
浮沈海水任形移成樓漫與蜃同較充鼎端因鷸共持
燕百歲而鳥千歲說文此語本之誰(說文曰蠣千歲鳥所化蛤百歲燕所)
(化此語謬悠亦無本也)
菊有黃華
秋當金令正司時金色為黃菊肖之争作芳菲傲西帝
不妨寂寞伴東籬午風微泛香無定曉露常瀼韻有姿
試問裳裳同者孰桂林粟亦幾枝垂
九月霜降中三候
豺乃祭獸
豺貌如狼心獨善彼惟殘賊實頑冥逢人弗害堪稱惠
遇虎則威別有靈(豺雖似狼而不害人虎反懼之豺所溺處虎不敢履故獵者不射豺以其)
(為仁獸也)鷹鳥獺魚向已辨圍陳若祭例堪型先王候以為
田獵此語由來甚不經(埤雅云季秋豺取獸四面陳之以祀其先世謂之豺祭獸其說)
(與鷹祭鳥獺祭魚相類前已較正之又方言云豺取獸四面方布而陳祭故先王候之以田禮記所謂豺祭獸)
(然後田獵是也記所言盖以豺取獸為田獵之候豈豺果知布獸陳祭乎)
草木黃落
季秋深矣露為霜草木侵尋青變黃已看洞庭遇風下
空傳石谷待時長陌頭淡淡殊常況林際蕭蕭有底忙
莫怨眼前饒寂寞明年依舊繪春芳
蟄蟲咸俯
坏戶由來又幾旬順時俯首養元真行蔵任運本無事
動静隨宜自有倫伏氣可辭飲與食存身將以屈為伸
秋官穴氏稱攻火意謂失之類不仁(周禮秋官穴氏掌攻蟄獸各以其物)
(火之注將攻之必先燒其所食之物於穴外以誘出乃可得之云云余以為獸順時入蟄燒其食以誘殺之是)
(乘殆不仁與王政相戾且蟄獸所聚食物皆蔵於穴中從無積於穴外者按國語謂野鼠蔵食穴為鄂密桑阿)
(今口外山野多地鼠蔵食之穴信而可据又按漢書蘇武傳武既至海上掘野鼠去草實而食之顔師古注云)
(去謂蔵也考字書去與弆通足為蔵食穴中之證乃注周禮者謂燒其所食之物於穴外以誘出而得之其舛)
(甚矣盖由未悉北方物土妄以己意強釋經文向亦無辨訂之者故不免沿訛至今耳)
十月立冬節三候
水始冰
元冥司令氣初凝應候因之水始冰纔見流凘輕泛沼
旋看浮片已成凌魚遊嫌此礙何至狐聽增他疑不勝
掬取最宜玉壺置龍標佳句亦堪稱
地始凍
水寒土暖有前聞其凍亦因先後分陽氣微輸隂氣盛
冬風烈異夏風薰閉蔵權止發生物堅結都欣重載羣
(冬月既凍以後地始堅實重載之車乃得驅行無阻)蓍得坤為地初六厥機早示
履霜文
雉入大水為蜃
雉之類本自多名(按爾雅鸕諸雉注云即今雉此外又有鷂雉鷮雉鳪雉鷩雉海雉山雉雗)
(雉鵫雉翬雉之分皆以毛色異名而&KR1319;鶅鵗鷷又以四方為別其實總不離於雉也)為蜃由來屬
化生究亦何人得親見無過食耳浪傳聲周書明註立
冬節梵典早聞乾闥城幻固因真真亦幻底從月令考
閒評
十月小雪中三候
虹藏不見
雨過天晴餘水氣日光相射彩虹披每於夏出原為慣
謂曰冬藏頗覺遲(虹每因雨霽夕陽照映而成夏日恒見至秋已弗恒見謂應小雪後似遲)
何處應真成道去(梵僧有成道者其化身或乘虹橋而去見梵典)更傳仙侣設
橋移霽霄舉目都無見盡洗煩言却合宜
天氣上升地氣下降
天地不交七月否然其間尚有三陽孟冬坤卦隂之極
下降上升時則當竒以輕清静為斂偶惟重濁動還藏
弗恒闢亦豈恒闔來復非遲七日將
閉塞而成冬
上升下降弗相應閉塞其間若弗通息以為消消以息
終由於始始由終生機默運誰能識造物鴻功自不窮
王者奉天無二道一心祗在體元中
十一月大雪節三候
鶡鴠不鳴
毅鳥夜鳴曰求旦金禽曙唱類司晨(隋書禮儀志雞是金禽)遇冬
乃便噤其喚報曉何當認作真贊郭(璞)既稱飾武士傳
(去聲)袁(淑真)又紀服幽人較於反舌無聲異寒暑其間實不
倫(反舌無聲是畏暑也鶡鴠不鳴則畏寒也其畏雖同而寒署實異云)
虎始交
畏熱由來百獸情獨惟虎更較他贏故其交在仲冬候
亦必胎而七月生(見家語)已是從風著於象要當格物致
乎精泰山原自喻為政負子渡河語豈誠
按後漢書劉昆傳載昆為弘農太守仁化大行崤嶧
道向多虎皆負子渡河云云夫虎猛獸也止知藏林
藪逐鹿豕以養其生太守仁政虎安得知之又豈能
推太守意不傷民而去一一負其子以行哉范蔚宗
紀此苐欲揚劉昆之美而適以滋有識者之疑實無
取也且其說或因禮記孔子過泰山苛政猛於虎之
言倣而為此不知苛政猛於虎乃指物喻政不失為
正若謂虎知善政而相率渡河則事所必無向曾作
文辨正之
荔挺出
荔草原非荔枝樹其名不一已紛焉(荔挺草類與荔枝樹名相近而實非)
(又薜荔香草見離騷萆荔草如烏韭見山海經又漢武帝得南越竒草異木起扶荔宫植之雖皆以荔為名而)
(與荔挺俱無涉也)始生自是芸同也挺出當知䪥實然(禮月令荔挺出)
(注馬䪥也)以論傲寒誰可並因思得氣最為先設云辟火徵
占驗(易統驗元圖云荔不出國多火)怪力亂神聖所捐
十一月冬至中三候
蚯蚓結
凝冬自不凍黃泉蚯蚓居之安則然絶飲已同龍與蟄
伏眠何異兔為跧別名豈必巴人辨(本草巴人謂之朐䏰)充操惟
應仲子堅早是一陽生子半即看啓戶答芳年
麈角解
月令曾將麈易麋傳訛難訂始於誰山莊夏五麋恒見
海子冬中麈考知設匪真經親試定其差亦豈易為移
憬然悟復囅然笑記載千秋率若斯
歲壬午余既辨明鹿與麋皆解角於夏而月令之言
解角於冬者則未詳何屬蓄疑者五六年丁亥冬至
忽憶南苑有所謂麈者俗名長尾鹿或解角於冬亦
未可知遣御前侍衛五福視之則正值其候有已脱
者有在&KR1120;僅脱其一者持其已解之角以歸乃恍然
於冬至實有解角之獸月令所言不為全誤苐誤以
麈為麋耳蓋鹿之與麋北人能辨之而南人則弗能
識麈與麋亦然故注疏家沿譌襲謬無有辨證之者
乃至以鹿為山獸麋為澤獸而不知其實皆一類也
因命改正靈臺時憲而月令則仍其訛以傳行已久
不必改也並為之說以示信解惑焉
水泉動
月值復而方值坎水泉應(去聲)動更何疑氣温原自無凍
理(泉得氣之温雖冬弗凍流而為溪始結冰即井亦弗凍不過冬時微弱耳)候冷亦常有弱
時律轉一陽壯於昨趵翻幾突落為漪鏡奩開處光明
朗詎必微風練影披
十二月小寒節三候
雁北鄉
名之陽鳥以隨陽曦御北移北鄉當已注意焉彼沙漠
行將別矣此瀟湘由來逆旅原無定設曰攸居曷有常
桃李園中春夜宴李青蓮句豈為狂
鵲始巢
禽中最具性靈物子月搆巢擇向明抵玉或緣占噩夢
(桓寬鹽鐵論云崑山之旁以玉璞抵烏鵲初讀而疑之以玉璞非抵鵲之物而鵲亦可以不抵因詢之和闐人)
(之備侍衛者則稱回部諸城皆有鵲而和闐獨無且云相傳其地不可有鵲有則必致刀兵地不寧年不豐故)
(和闐人見鵲即抵之盖和闐為崑山旁支其地産玉初非所貴用以抵鵲容或有之桓寬之說不為無據苐未)
(詳其故耳向曾著為說以證鹽鐵論之不妄)傳枝却解為(去聲)孚生知風因以
分高下背歲兼能避懼驚一節祗應憎爾者每當望雨
乃呼晴
雉雊
禽鳴屈頸象如勾(凡鳥鳴必屈其頸盖用力以揚其音也)雉雊應於音義
求能識一陽回地肺因倡百鳥發春喉周人漫擬尚求
喻宋帝遲懷空返羞設以如臯論恒理斯時微覺先(去聲)
乎不(雉鳴應於春故得其卵必於首夏此經屢驗者月令屬之冬似乎過早實亦未之聞也)
十二月大寒中三候
雞乳
卵生無乳胎生乳(謂潼也胎生者乃有卵生者無此雞乳之乳讀如又切柔去聲)雞乳
盖因孚翼名从乙从孚元鳥喻司晨司夜玉衡精知時
雅合為雄唱論政還當戒牝鳴漫道新雛力猶弱養成
擬賽鬭場争
征鳥厲疾
鷙禽亦復名征鳥其性能禁(平聲)風與霜百草已枯眼益
疾三冬欲盡力尤強雄心勁羽方將試華絆金環亦所
當苑監告他飼養者還應熟慮飽而揚
水澤腹堅
卦在坎還支在亥亥為剛地坎為川無非氣運神而化
自合凍凝腹乃堅太液冰嬉頒賞賚萬年國俗寓機權
(國俗有冰嬉之技每歲冬至後至臘日於太液池按八旗排日簡閱分等賞賚既可肄勞習武兼以勵衆施恩)
(誠萬年所當遵守之善制也)貞元遂啓三陽泰七十二章吟以全
御製詩四集卷五十七
