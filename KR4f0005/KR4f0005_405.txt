御製詩五集卷十四
古今體一百十首(乙巳四)
謁明陵八韻(有序)
望鍾阜之松楸巡塗必詣指昌平之表碣蹕路兹
臨維十三陵之兆域相依經百餘年而德怨久冺
况得之賊手立統正而仇復前朝且優以侯封布
澤深而仁欽
祖德雖採樵禁於令甲而閱歲致或頹初值此親瞻惻
然眷念忍聽丹陊粉剥無繼體以銷沉依然隧閟
堂深發重帑而賁飾彼何示人以不廣毁及金源
我惟凛
天之難諶假兹殷鑒摛八韻而成斯詩什等百世則具
在鑑評
驅除本是藉餘閏(順治元年四月我軍入世祖命睿親王多爾衮代統大定中原行六)
(日明平西伯吴三桂遣將出山海關迎謁致書以流寇攻破京城九廟灰燼明帝已殉社稷賊首李自成僭稱)
(尊號擄掠逞殘神人共憤乞師除暴等語王得書即星夜前進直薄山海關大敗賊衆追殺四十里賊衆遁走)
(五月至燕京故明文武官出迎睿親王等定議都燕即其疏恭迎世祖定鼎安民出諸水火統一海宇億)
(兆歡迎從古得統之光明正大未有如我朝者也)表正由来超古今
廣運欽承一統大勝朝消隔百年深山陵念以北鄰近
車駕因之此日臨德怨久哉幻時世(天命三年我恨告太祖以七大)
(以歸天親統師征明撫順招降守城官兵徙城中人口尋攻克清河是為太祖興師征明之始詳見)
(所製全韻詩及盛京諸什)興亡昭矣惕予心雖云樵採勤禁護亦惜
殿堂逮圮沉應悟有成那無廢當忘彼悊毁其金(我朝修復)
(金太祖世宗陵形家聖祖御製碑文以前者我師克取遼東故明惑於之說疑與本朝王氣相關天啓初)
(折毁金陵斸斷地脈又建關廟為壓勝之術不思修德勤民而移咎於異代陵寝尤為舛謬)地官漫
靳費帑項冬部爰教飾鼎林即故寢園示明監靡常
天命凛難諶
惠澤龍王廟瞻禮
明陵謁罷返湯泉遂陟湯山棧路穿古廟一時禮惠澤
春波數頃潤良田致虔惟以祈農亟問景非因騁目便
稻未插秧麥苗茁綠郊稍覺慰心懸
氾漣暉有詠
氾漣暉之軒復仰
奎文懸繹言思
聖意盖以
示訓焉何池不溶水何水不氾漣大都觀水者金波於
月便
曰暉具晝義夜遊戒流連敢不服膺遵明當翠蹕遷
按暉輝通用予以為暉从日則當於日用之若輝則
當用之於月而日亦可用之日長(上聲)於月也因詠暉
字闡其義如此
順義縣行宫疊壬寅舊作韻
背指湯泉啟蹕車行行翠巘漸為賖遍耕禾黍未出土
(今年二月初七八日之雪為北方稀有之優澤不但麥苗滋潤發生而衆民亦遍種大田實從来所未有欣慰)
(之餘益深欽懼)深潤麥麰争發芽頻悉畿東雨尤渥(劉峩奏二月廿九三)
(月初二等日畿東通州薊州寕河遵化等處均得雨三五寸不等透雪後益以雨澤尤為優渥)獨廑河
北澤仍差(畢沅等奏豫省迤南之汝寧南陽陳州等處亦禀報於二月廿四日得雨二三四寸不等)
(惟河北之衛輝各属日来仍未得霑渥澤)而今無事幸四海惟籲有年樂萬
家
過大嶺至静寄山莊駐蹕即事得句
大嶺東過路所諳山莊七日駐遊堪(是遊欲駐山莊七日耳)時哉
入畫目初暢老矣乘輿意略慙(向過大嶺率乘馬今日乘輿可知老矣)千
樹杏花迎谷口萬枝香雪認江南曉雲未雨旭光露又
見英英蔚翠嵐
山莊静寄久名斯静寄之名率可思一日萬幾不紛此
(静)行雲流水可同其(寄)来為客則住為主(寄於静者也)昔作
他哉今作兹(静者亦成其寄也)且置拈毫騁博辯會於心者即
摛詞
題延春堂
又到書堂舊如憑綈几新一時為乙巳三歲别壬寅已
覺韶光靄都資翰詠神巡檐觀昔額許爾鎮延春
韻松軒
謂韻在松乎弗来付誰知謂韻在我乎實聆諸喬枝枝
復藉乎風無耳那聞吹衆緣之所會即緣亦幻兮闕一
既不可會衆乃成斯斯軒所以名儻然而已而
暢遠齋作歌
山已高斯樓更高騁觀其遠自益暢伊余怵然有所慮
弗在佳景之供望察其遠者莫忽近勞則思而逸或忘
耳目所供詎有窮心志之間可容放因而慄慄有弗安
侍臣竊議緣何悵
接要樓
田盤太古境惟仙不繋明亭暗竇連試問今朝接何要
松青石白與飛泉
引勝軒三疊前韻
境如郭文舉廓然邃而允庭前鬱喬松堂背圍嫩筍(盤山)
(宜松於竹不甚宜故云)豈恒斯亟来閱數歲為準一来必憩兹静
坐興無盡興在方寸中豈係勝之引
静夜吟八疊舊作韻
三歲别堂深可以識流隂庭松明張盖階泉暗滴琴静
夜澄視聽欲忘色與音七日以為期(兹駐盤山凡七日)千秋可
寄心
題養虚齋
虚室云養虚其虚固易養絜矩方寸間頋名實難倣言
或有先入事或有偏黨皆非所為虚致弊應無爽觸目
每警心詎止事遊賞
泉香亭
設法為池上搆亭憑窗坐可俯清泠昨年龍井鏡光裏
一例照予兩鬢星
香味色聲四官受(目受色耳受聲鼻受香舌受味是四官之供也)泉惟三有獨
無香(衆有色聲味而無香故云)忽然花片其間落斯豈非乎水一方
題王榖祥梅雀卷
早年驛致禄之(穀祥字)卷亭子泉香供静娱隔三歲来如
昨日非他人&KR0915;是真圖(見藝苑巵言)雀棲枝上羣忘冷梅暎
庭前兩不孤(盤山向無梅以盆梅植庭前今成樹作花矣見壬寅詠梅并題是卷詩)龍井
無殊摛藻况笑予何必憶西湖
寫音書屋作
山中處處有流泉略䟽導即成瀑水書屋適然泉上臨
坐聽寫音遂名此八音尚復待戛擊而此自然中(去聲)宫
徵有待者斯有斷續自然者閱千古耳昌黎云不得平
鳴斯鳴正借不平釃物則有情泉無情無情亦然可畏
矣
婉孌草堂
草堂何以名壁有香光畫畫境兩婉孌千古相對待(叶)
而我適逢之亦足引興快嶤峰矗千尋飛泉落萬派香
光未至斯乃爾傳神怪同與不同間惟是增佳話
對瀑四首
觀水曾聞觀在瀾平流飛落頓殊看(平流謂湖飛落謂瀑)恰如風
有雄雌喻宋玉應云此一般
萬磈碐碐誰為(去聲)堆倏看振鷺劃峯来石堅水脆天然
理堅脆倒施訝異哉
都識石剛而水柔雲根擘處瀉洪流水剛疑似石柔矣
轉語問誰能著不(前章意略隠兹重申之)
對瀑由来必有詩陳言務去戛難之忽然欲問匉訇者
倩爾洗哉宜不宜
題張宗蒼畫疊壬寅詩韻
對泉婉孌搆書堂泉韻悠然山色蒼家法喜他傳淨垢
(宗蒼畫法受之黃鼎鼎號淨垢居士)壁張未彼負香光(堂中有董其昌婉孌草堂圖因得名)
有来春色原無住無定雲容却有常三載閱仍賡舊韻
抽思樂此那嫌忙
詠雕漆屏
不是三壺即八瀛列仙那考姓和名呼来鶴駕將别往
弗往瑶池定玉京
右海嶠仙蹤
背巖面水起層樓開著樓窗颯似秋謖謖松濤寒不濕
却疑直向座間流
右雲閣松濤
懸流百丈落嶔嵜策杖巡崖緩步移為憶石梁高且仄
採芝童子過来遲
右石梁芝秀
雨(三月初九日)
山氣冥濛經晝夜(自初八日至初九)既希作雨又虞風何期未
末降甘露竟至宵分霈化工欹枕不能眠以聽利農益
切敬由衷衞輝遥憶洊災處似此
恩膏是否同(今歲京畿春膏疊沛大田畢耕所慮者衛輝連年遭旱雖日日叩天為之祈禱)
(而總未聞優霑可耕之報不知此次瀘澤得霑被否雖慰近而不能不憂遠也)
詠杏
作友翠栢與蒼松風以為態雲為容託根太古盤之阻
有如君子和不同濯枝好雨面為靧淨無一點塵埃氣
雙成窈窕似妙齡其歲那可千百計
雨後
春朝好雨後物物長(上聲)精神馳驛遊山者(余於遊山每過而不留故)
(尹繼善有馳驛觀山之喻甚惬予懷向於詩中屢及之)看花似霧人(老杜此句向不過知其取)
(譬佳耳兹身臨其境始知其妙出尋常也)對時能不悦得句亦離塵擲筆便
宜處惟餘一静真
朵山亭口號
搆亭冠嶺亭稱朵亭此納山號朵山乃識安名與立字
茫無實據總須删
登半天樓有會
園中最高處山高樓更高斯有半天稱平可挹雲霄以
故弗數登登必吟興豪今来有别會弗樂而增忉試以
人事論九重位實超萬物之所仰一巳乃易驕苟其背
禮義傾敗亦易招高以下為基宜恒念民勞憑陵岡與
垤聚乃成峯嶤即境惕予心拈筆爰成謠
效深室
樓傍室兩間效深名自我斯亦有說焉取義乎平妥横
以深為嘉縱以高為哿縦横酌劑間斯深闕不可
過嶺憩泠然閣
嶺東更有山樓在過嶺原無半里餘事半何妨取功倍
遊山聊合子輿書
崔錯磟硣間取路肩輿數武一教停悟其於緩得其速
至以憑欄意以寧
泠然善也拂衣裳春季颯如秋季凉雖未懋勤擕書笥
逍遥遊重(去聲)讀蒙莊
雲林石室
泠然閣據山之腰小憩復降山之谷谷中林木骩蔽虧
到而乍見幾間屋弗嫌其遠愛其幽詎尚其華尚其樸
林兮屋兮忽不分始悟片雲生石腹
雨花室口號
問疾本無一字答曰無其問更為差昨春忽憶金陵寺
耳食重經詠雨花(昨歲過金陵有題文伯仁畫雨花臺詩)
梅杏一首
梅兄杏弟江南例(南方梅開於杏前)杏主梅賓薊北題(盤山富於杏兹)
(雨花室之前以盆梅植庭中亦發條成樹正值開花與杏同時因題是什)底藉郭駝法之巧
可參莊叟物斯齊
留京王大臣報雨
仲春雪澤優季春謂可待小遊盤之山綠野耕每每二
麥既青蔥大田佈種罷冥濛成風畏(初八日晚雲氣冥濛似欲作風至初)
(九日午間旋變濃隂未刻細雨飄灑申酉後勢益綿密入土深透至夜半得雨六七寸兹京師亦據奏報同時)
(得雨四寸餘現尚未止雲氣甚闊遠近自必普霑等語為之額手惟南厪衛輝久旱此雨是否同霑彌殷佇望)
霡霂作雨改正幸此渥霑京信報僚寀已稱潤四寸未
止猶飄灑手額謝利農欣承敬益倍更南望仍惕衛輝
旱連載此雨可逮否惄憂所以乃
詠文彭刻章四首
别開生面傳三益梅竹依然松代石(是印刻梅寒而秀竹清而夀石古而)
(文是為三益之友)祗欣饒具畫圖情幾曾顯見刀斧跡
右梅石三益
凍石年陳如漢玉琴書足以樂消憂(所刻章語)當年五柳先
生者抑埴曾經識此不
右琴書消憂
由来今古蘭非一紉佩應求楚畹間(朱子楚辭瓣證謂古所謂香草花葉)
(皆香燥濕不變故可刈而為佩若今所謂蘭自宋以来畫家沿誤俱作建蘭非楚辭紉佩之蘭也詳見向所訂)
(離騷香草圖說是章刻此語故按及之)不屑當朝刀筆吏却於刀筆見高
閒
右紉蘭為佩
應同石癖米襄陽拜未聞而刻以章流水聽琴鵠書寫
(見彭自識語)却於默處具宫商
右流水聽琴
復雨(三月初十日)
五更報雲生四山忽雨落曉起披料峭潤溽羃林薄昨
已過望霑兹復從優著萬瀑增雄流千峰蔵遠岝詎惟
問景佳實惬籌農樂既曰樂戒亟惟益增虔恪
遊天成寺
世間萬事總天成而此招提獨擅名石詭松蒼非有色
泉飛籟奏本無聲設云禪契如何契欲以詩鳴不易鳴
莫若嚲鞭進前去倩他一片白雲横
萬松寺二首
嶜岑詰屈入層青泛泛填填鎖巘扃此是西方極樂界
那容弘景特来聽
岫戶弗扃為我開心和禪境兩無埃古稀天子還多事
又向雲窗摘句来
青峰寺
過嶺少降卑總自石叢度岒巆隠深邃復蔚密林護乃
知佛所居非得易為遇古寺郤莊嚴勝以天然趣入門
升其堂隨喜禮調御無僧可問法有景足供句青峯正
當座是真全體露
法蔵寺
法蔵青松近比鄰(比有作平聲讀者以詩經洽比其鄰例之作仄者是)間乘路便
棧途遵一峯迴處一溪轉疑彼幻還疑此真總是六如
所櫽括無妨半晌且逡巡盤龍(是寺古松名向曾為圖)東院重相
晤共爾又逢乙巳春
寄題雲罩寺
向駐田盤值清暇雲罩雖高無弗至輕輿每念肩者勞
﨑嶇石棧親攬轡古希那復勉強(上聲)為壬寅祗用題詩
寄兹来又復閱三載雲罩罷登用前例到即不點禪家
言雲牖憑吟夫豈異
西甘澗
有山必有澗山高澗則低高之稱以峯低之稱以溪溪
水泌而甘隠者所宜棲而何隠者無徒占與招提然亦
鮮名僧那知全半提即目忽失笑或皆避我兮
東甘澗
一嶺平分西復東澗雖有别號甘同是為日面及月面
漫論内空與外空
一株古樹滿庭隂七字新詩三載心(未至田盤又閱三載矣)落落
喬松付不識祗增蒼翠及蕭森
千尺雪
薄言遊山返山園門却近下馬入園門溪齋樸而隠貞
觀晾甲石諸泉滙流混&KR2428;濈瀉湍流盈科齋下引可以
滴硯池摛藻紓心藴可以烹竹罏啜香悦舌本漫云假
藉雪澤同天一允莫訾千尺無其源百倍遠昨春對寒
山客秋撫塞苑曰同固不可曰異益堪哂
題唐寅品茶圖
品茶自是幽人事我豈幽人亦品茶偶一為之寓興耳
竈邊陸羽笑予差
再用韓昌黎送盤谷子詩韻題文同畫盤谷卷
盤谷之地實在豫盤谷之圖乃弆張(是卷文同畫盤谷圖并書序乃張若)
(靄所蔵有題識及鍊雪晴嵐鑒賞諸印記張照復為之跋)其圖繪自文與可名人跋
識書幾行(是圖有戴良桂同德鳥斯道文徵明諸人題跋又項元汴姜紹書吳道朗諸印記)就
中徵明(文)言更悉作家士氣備陽陽(見徵明識語)得天繼闢
竹掩畫謂珠傾出栲栳筐(見張照識語)益證昔謂田盤錯(向以)
(盤山亦有盤谷又在太行之陽而韓愈詩所云燕川方口又雅合田盤之說是以詠田盤每假藉用之然無以)
(證其寔終属疑似嗣於己丑年命河南巡撫阿思哈親至濟源確訪則若谷若寺李愿之居韓文之刻石一一)
(具在是盤谷寔在濟源而不在田盤因著濟源盤谷考證命於濟源田盤磨崖兩泐之並用韓愈盤谷子詩韻)
(誌事)遊山徒屢駕車箱假藉濟源作盤谷東竺(庵名)曾詠春
風楊己丑訂實賡韓句險韻得消半刻忙兹閱與可實
佳作元氣沕漠鴻芒芒法寫龍眠洛神賦經營慘淡意
慨慷數典韓詩為再和雄而秀也逸非狂巒迴谷抱互
遮邏巖枝澗葉相低昂石渠妙蹟以千計獨無盤谷笈
中蔵何来鍊雪珍蹟出兹真面目見太行因之憶到衛
輝旱(河南衛輝等属總為太行之陽上年被旱屢經降旨加賑撫卹兹因盤谷在河南題此圓輒憶及之)
茅屋艱窘空箱倉作歌為戚弗為懌安得災區雨足興
耕桑
河南巡撫畢沅奏請截漕以備賑饑即允所請並
誌以詩
衛輝連歲旱石田千里赤即今仍望雨雲漢獨闕澤逭
賦及蠲逋加賑救饉阸然總資良吏推行善擘畫裕城
恭謹人守餘難勝劇是用與畢沅秦豫更相易(前以衛輝各属)
(連年被旱該撫何裕城謹守有餘擘畫不足因將畢沅調任河南巡撫何裕城調補陕西巡撫並令畢沅即往)
(衛輝寔心履勘籌辦一切災賑事宜)入疆體民艱截漕請以迫斯誠符我
意肯令部議格(畢沅到衛輝後即奏請將豫省漕糧截留十一萬餘石山東漕糧截留八萬石)
(共二十萬石朕思若交部議必格向来成例以天庾為重議駁因即於摺内批允並特降諭旨加以三十萬石)
(以資接濟畢沅莅任伊始即能如此籌辦寔為盡心民瘼自可感格天和或致甘膏速霈也)披摺
即批行天庾豈吝惜廿萬增世萬俾救溝中瘠因思齊
豫連或亦資籌策毋使歎向隅大吏詢詳悉(上年山東曺州各属)
(秋雨稀少歲收亦未為豐足今截留山東之米以濟河南恐山東之民不無向隅因傳諭總漕毓竒山東廵撫)
(明興如近日東省尚未得有透雨有應需接濟之處即會商密辦將南省附近漕糧截留十萬石以備東省之)
(用)天子民之父愛民匪他責調幕愧無能摛吟恧難釋
遊古中盤慧因寺
平明出苑門輕輿陟山徑左右泉應荅上下松掩暎於
此間得路無塵惟有淨延緣過石橋猶復攀巖磴於焉
造蘭若澄心聞定磬東軒少憩坐虚窗稱(去聲)清凭未能
戒綺語然胥契真性
盤阿精舍即目
盤阿勝據盤之中上松下水中以石(上盤勝以松中盤勝以石下盤勝以)
(水見四正山居志)然而在此合言此上下俯仰見座席松蒼泉
白歸一攬詭石窗前欣獨得中盤之勝有如斯舉一含
三欣莫逆向讀韓文謂此間後始知訛屢吟識(向因盤山原分)
(太行一脈而来又在山之陽疑即昌黎送李愿歸隠處而韓詩中所云燕川方口又雅合田盤之境是以每作)
(詩文多假用之嗣命豫撫阿思哈訪查李愿所居寔在濟源舊祠碑記並行因製濟源盤谷考證以識其訛甲)
(午詩有中盤名以在盤中不是昌黎為李公之句)設呼退之来此問想亦稱佳
等仲伯是日雨後雲歸岫去亦弗留来莫測漠然忽滿
一空白倏爾乍失千峯碧盡態極妍有如是應接無暇
莫蹤迹調御丈夫坐拈花亦弗微笑任靃繹
少林寺
盤阿命返轡詭棧度行旃處處開淨域如如謁法筵祗
林擬嵩少精舍試吟篇因一南馳興别来世五年
東竺庵
竺庵雖幽深其地喜弗高泉石間尋徑更不嫌路遥既
至原熟識徘徊坐僧寮山僧粥飯罐那識談禪逃却存
其本色勝彼䜿拂曺慈栢仍在盆寫生憶前遭
東竺庵詠慈柏
竹無百歲枝柏有千年調法竹偶其沈(向曾倣沈周慈竹法圖此慈柏)
圖柏實我肇(叶)雲棧歷嵫釐竺宇面前造慈柏置精室
依然老而少氣象既古穆風度復窈窕(叶)譬彼十八公
幻作童年貎可擬崆峒訪直欲淇奥傲迴蹕展圖看更
當參點到(到即不點點即不到見指月錄)
望雲淨寺未至
精藍纔隔碧峯隈是日春雲晶宇開横遍䜿窮歸一淨
孰為去者孰為来
上方寺
東竺復向西上方在其上雖曰此為高雲罩更仰望乃
悟高與低一切無定象(叶)輕輿陟&KR1132;嵼繚曲歷千嶂長
年懶據鞍僕御羣應諒而却自懷慙何遽成老狀
再題千尺雪三首
千尺亦惟言約略遠源詎啻僅斯焉遊山迴必經兹入
詩緒紛投藉以湔
一片貞觀晾甲石當年遺蹟至今稱設如文子三思者
豈致翻然憶魏徵
激石翻波勢頗竒就夷亦復滙為池觀其動不若觀静
把筆悟知理在斯
題文伯仁品茶圖即用其韻
昨歲惠山曾一攬(伯仁詩云惠山泉下小船歸句雖欠佳然實境也)聽松庵(寺中)
(庵名)外駐鑾旗武文火候因久坐風月春朝欲忘(去聲)歸畫
裏真情渾不隔天邊逸興又遄飛却憐席地今無隙(畫中)
(乃席地品茶無廬舍)非是禪房即旅扉
題清音齋
清音莫謾擬泉音謖謖庭前古柏森天籟忽其聆物表
地靈恒此峙堂襟誰能圖畫之中見應在宫商以外尋
昔日今時底須較耳根静者識予心
澹懷堂
地古山深處書堂宛在兹三年如一瞬昔日即今時綈
几憑澄觀(去聲)芸編引静思既云澹懷矣摘句復何為
擷翠樓口號
巖樓面面開窗牖畫意詩情滿入懷綠柳紅桃雖亦好
名山自以翠為佳
石林精舍
精舍石林中窈深廓有容雖非濟源谷(石林精舍窈深往復其景狀大)
(類昌黎盤谷序所云雖非濟源縣李愿所居之盤谷而名與寔不妨相肖也)景寫昌黎翁攅
簇間得路癹骩際見空縦目太虚宇吾心期與同
題貯清書屋
田盤之山石磊成石殊大小多圓顆架屋貯石以為屏
置座於側清暎我大都清每出乎虚而石磈然無動者
(叶)試於其静悟其神謂之清亦何不可外聮魁礨之峯
形内吐薈蔚之雲朵莫謂書屋常空空醉道士恒是中
坐
鑑波亭疊壬寅詩韻
溪亭跨石峡峡口落泉多平澈故非沼䜿飛也是波響
如答松謖静以暎峰峩偶凭鑑鬚髮如霜增許麽
讀畫樓口號
神常生動詩而畫意出丹青畫也詩合撰巖樓能辦此
是宜憑几日吟之
交翠榭
千林葉意向東風翠在依稀淺澹中恰似倪迂不設色
肯輕塗抹學王蒙(倪瓉獅子林圖高自位置有王蒙未曾夢見之語)
受宜居
秋月春風四序移山居順應若無知試云所受宜何是
始遇欣之無不宜
題鄒一桂杏花
侍臣遺筆尚軒中筆有窮而意莫窮恰似和嬌窗外者
每来必一詠春風
再題泠然閣
碧琳叢裏有居懸振以微風勝管絃正是千林過雨後
為聲為色總泠然
錢維城松下看泉
田盤勝以松泉石即景曾經内翰圖張壁居然成古畫
松泉石少異初乎
題嘉靖雕漆龍鳳丹臺盒
雕漆朱明代有傳獨稱嘉靖好求仙迴環龍鳳供隨扈
叱咤風雷聽命宣紫氣不殊函谷日青瞳似降禹餘天
道如可道非常道糟粕丹罏異五千
得槩軒有會
軒名得槩得何槩近景遐觀此畢呈坐攬漫云役耳目
領惟其要詎勞情
静觀弗藉筍輿移林態泉音總獻竒六法(盡有六法)於斯懶
為寫兩章率已槩乎詩
清嘯亭
石泉溶㵝樹偨池高下都宜清籟吹那更芸編抽插架
天然佳賦註公綏
題沈周支硎遇友圖
山圍溪繞野堂閒簮盍良朋坐待間欲問圖中高尚者
盤山夫豈異寒山(乙酉南巡於寒山題此圖及田盤之泉香亭搆成遂驛致置此兹来披卷)
(恍然如遇支硎因復題句)
跋馬
邇日偶遊山率以肩輿往今朝春雲收風日殊和朗前
軒視政畢出門即平壤左嶂非險峻策馬延清賞都無
五里遥祗園至千相雲罩仰霄漢曾屢攬轡上兹何謝
不能筋力異疇曩孟云志率氣(筋力氣之属也筋力老而不能如昔如挽強步)
(遠之類雖有志亦不能如少壯也)或亦未深想自強則宜勗詎惟事高
養
千相寺偶為禪語
身從無相中受生毘婆尸佛之偈語既曰無相何有千
拖地眉毛頓增許千弗為多一弗欠試參一佛青蓮宇
小坐旋即命輿去分付山僧默然處
題心鏡齋
鏡光原在池何以謂之心而心萬理源無不待酌斟心
明無不明克巳復禮任水鏡總緒餘取譬何妨吟儻来
一鑑形兩鬢增霜侵
瀠文榭
敞榭臨清池飛流滙平水輕風一披拂瀠文似羅綺動
以静而生無固有之始雖乏素琴聲寔具活畫旨曲欄
偶凭間了悟為文理
題崔彦輔溪山煙靄圖六疊前韻
瀑流石峡似行空松拂煙霄應荅同却笑錢塘崔彦輔
寫聲未必若斯工
留雲室
夏雲愁其留春雲喜其留雲偶值春夏人乃殊喜愁白
雲本無心而人情不侔容容石根出靄靄簷角浮如膏
正此時翠毯滋春麰
池上居
就下水之性山勢率若斯然而事在人原可權巧為砌
石作三疊裒然得三池幽居搆其上倚檻觀漣漪因之
憶明聖三潭景久垂(三潭印月西湖十景之一)然而本一湖名實似
異施而兹三池中實見三月披詎惟三即一千江概印
之
琴峡亭口號
於湖謂鏡因其色在峡稱琴率以聲設悟色聲即空者
了然知此總虚名
潄瓊軒
銀流飛落擘岩青天半宫商入耳聽設曰鳴球可相擬
吾心所愧是虞廷
清諧堂二首一韻
盤中試問以何佳但擬形容已覺乖繚曲窈深致塵遠
松聲泉韻與清諧
溪堂小坐意為佳留意遊盤却涉乖即境勤思題額字
大清萬載萬民諧
農樂軒有懷
墾闢山畦引石泉盤中農樂看當前弄田景象自如此
僻壤遠封豈盡然
春雨
迤東春雨實稱稠(近畿迤東一帶各属自二月初旬大雪後於三月初九日復得透雨自四)
(五寸至六七寸不等寔為優渥)邇日封章次第投齊右淮南胥待澤(據山)
(東巡撫明興奏初十日省城得雨四寸濟寕金鄉汶上鄒縣單縣費縣章邱齊河長清各州縣得雨一二三寸)
(不等其餘各属其報寥寥現往泰山祈禱又李奉翰奏淮揚徐海等属天氣久晴二月廿四廿八等日得雨一)
(二三寸不等現亦設壇祈求雨澤)秦郊晉地摠需優(護西安巡撫圖薩布奏省城及西安)
(同州二属於三月初一二日得雨一二寸漢中鳳翔商州邠州乾州等属於二月廿五六及三月初一二日得)
(雨三四寸等語未為優渥至山西雖據農起前奏二月初七八日得雪而及今經月尚未據報得春雨亦均望)
(渥霑也)或稱間(去聲)霈稍資濟必得渥霑方冀收更切憂惟
衞輝甚(衛輝連年被旱日切憂慮雖屢經降旨展賑截漕而現在得雨可耕之報尚未據馳奏以是益)
(深翹望)旰宵翹望報佳郵
順義縣道中三首
麥苗較比去時長車馬經過坌土揚問悉雨霑剛二寸
又因望澤念無遑
路傍萬姓出迎鑾面色看稀饑與寒更有老人扶賜杖
甫經宴後有餘歡(今日過順義縣有老民三人手扶賜杖於道傍迎駕盖甫與千叟宴歸猶)
(欣欣色喜也)
分疆羣吏各迎送底藉諱諄多訓詞但使閭閻各安業
亦無他術致雍熙
宴坐
宴坐莫之春田盤返蹕巡薊東幾(去聲)稔麥河北繾饑民
(盤山駐蹕時雨頗霑足惟河北衛輝等属至今仍未奏報得雨殊深繾念)那賞芳園景仍希
甘澤頻不辭愁鬱鬱合是箇中人
題蔣乾倣王蒙山水即用其韻
小築幽齋倚岌峨長松落落鎖巖阿任他流水侵階過
愛此青山罨戶多自在常聞野鳥喚等閒弗許俗人過
皴摹荷葉非無意欲繼離騷賦楚歌
詠古玉龍尾觥
龍尾為觥向所聞於焉傾斗意猶勤(爾雅注箕龍尾斗南王維詩陌上堯)
(樽傾北斗古人為觥或寓此意)珪璋鄙謝元常子(魏志鍾繇傳注繇有玉玦太子欲得之而)
(難公言密使臨溜侯植轉因人說繇即送之報書曰以為執事有珍此者是以鄙之用未奉貢而丕之謝書今)
(載文選覺其事其言益可鄙耳)髣髴曾陪冥漠君青綠略霑古銅色璘
玢欲隠卧蠶紋偶觀舊器成新詠顯晦惟時物理云
閒題
春澤西来實遜東(田盤春雨實稱深透)又聞北不與南同(京城足四寸御)
(園二寸餘昨問昌平一帶尚不及一寸)因之近日仍思雨何乃生雲復作
風念以祈農無厭(平聲)足肯云春麥尚菁葱(今歲經仲春優渥之雪大)
(田已種二麥芃蔚若復雨可冀有收近日雲生風隨作又為之怦怦矣)衞輝遥佇佳音逓
(日盼衛輝得雨之報而尚未奏至懸切日甚一日)更切民艱惄不窮
山東巡撫明興奏報得雨詩以誌慰
青齊春雨欠優滋此次佳音勝往其七府二州均被澤
連宵隔日不同時(山東入春以来雖屢經明興奏報雨水情形然尚欠優渥兹據奏三月十)
(五日馳抵泰山虔誠祈禱於十七日亥時至十八日巳時得雨四寸旋據濟南泰安武定兖州沂州東昌曹州)
(七府濟寧臨清二州均其報於十七八兩日先後得雨二三四五六寸不等)度三四(寸)助麥
之長深五六(寸)霑禾可耔祗二寸斯實無濟勤籌莫使
向隅咨(東省此次雨澤雖未一律深透而入土五六寸地方已可乘時播種其得雨三四寸處所亦於)
(麥田有益惟雨祗二寸各處恐於田禾無禆民情不無向隅因降旨令該撫詳悉籌畫如有應需借給籽種俾)
(資耕作之處碓查妥辦據實具奏)
河南巡撫畢沅奏開封等處闕雨情形亟命緩徵
加賑詩以誌事
衛輝連歲旱賑恤多方救毗連河之南雨雪亦鮮透是
用頻咨詢撫臣兹詳奏二十三州縣麥苗胥艱秀即使
獲甘霖大田遠秋收(畢沅奏豫省河北彰德府及與衛輝吡連之開封河南二属皆自去)
(冬至今未霑雨雪麥苗微細夏禾不能長發委員前赴太白山取水設壇祈禱於三月十七日自午至亥得雨)
(二寸餘地氣稍覺滋潤等語該處亢旱日久此時即得甘霖播種大田秋成尚早披奏益增惻念)是用
增惻然帶徵緩新舊並令加月賑一二以次授(據奏即降旨將)
(開封府属之祥符陳留杞縣通許尉氏洧川中牟蘭陽滎澤汜水禹州密縣滎陽鄢陵儀封鄭州新鄭河南府)
(属之新安澠池偃師彰德府属之安陽湯隂内黃等二十三州縣本年并上年未完一切帶徵錢糧均緩至本)
(年秋後徵收以紓民力其受旱較重及連年被水積歉之區並再加賑一月口糧俟得雨後仍按畝借給籽種)
(俾資耕作其無地之極貧即照延津等處之例加賑兩月口糧仍飭該撫董率所属實力妥辦俾灾黎得霑實)
(惠)嗟哉豫省民南望心焉疚調幕乏良方予咎非汝咎
申命賢有司敷惠其善副
命緩征直隸南三府及河間府属之州縣錢糧詩
以誌事
厪懷豫省旱災成絜矩迤南接界并更念河間缺雨澤
普令(平聲)各属緩春征(直隸廣平順德大名三府属與豫省河北接壤又河問府属之景州)
(交河等處去冬来雨澤亦少若將新舊錢糧照常輸納民力不無拮据因降旨將廣平順德大名三府属各州)
(縣并河間府属之景州交河辛城獻縣河間肅寧寧津故城等州縣本年應完及上年未完帶徵各項錢糧俱)
(緩至秋後徵收以舒民力並令該督即行减價平糶率属實力妥辦俾小民均得普霑渥澤)惟祈吉
&KR0584;田耕起並出倉糧市價平咨爾有司勤體恤莫教溝
壑轉吾氓
雨(三月廿八日)
春季兩逢澤(京畿自二月初七八日得雪盈尺後又於三月初九日得雨六七寸茲復於廿八日)
(自夘至巳得雨二寸餘春季兩逢渥澤寔為欣幸)雭&KR1268;疾復徐京畿誠厚幸豫
省繾何如(豫省衛輝一帶亢旱日久昨雖據畢沅奏三月十七日得雨二寸餘地氣稍覺滋潤而甘)
(膏尚未大霈繾念寔無時或釋也)落宇三時久潤田二寸餘再優斯益
善不知足惟予
護陕西巡撫圖薩布報雨詩以誌慰
榖雨節過農務要田禾渥澤正殷需(圖薩布奏榖雨後陕省正望澤因祭)
(太白靈湫求雨即日得雨三寸)靈湫太白施竒佑佳&KR0584;秦郊慶普敷吐
穗升漿資顆粒黃童白叟共歡娱最憐膏被東西日(昨據)
(明興奏三月十七八日山東省城及各属得雨四五六寸不等茲據圖薩布奏亦於十七八等日省城及同州)
(鳳翔漢中乾州邠州商州鄜州等属均報是日得雨三四寸至六七寸深透不等東西兩省報雨同日而豫省)
(獨抱向隅益深懸念)豫省偏教嘆向隅
御製詩五集卷十四
