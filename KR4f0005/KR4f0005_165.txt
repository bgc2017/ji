御製詩三集卷二
古今體一百十首(庚辰二)
上元前二日萬夀山賜親藩及諸回部宴詩以紀
事
萬壽山光隔歲看初韶行慶駐鳴鑾朱琴儀鳳調伶史
翠釜供羊出大官詩孰蔡㐮咏嘉祐節同景德宴蒲端
何期戎索茲開拓敬保金甌永乂安
樂壽堂
湛露歌餘報已牌名山延賞寄澄懷鈞陶錦繡化工鬯
松竹笙簧仙籟諧棄暇静緣仍翰墨勾萌生意到根荄
憑窗别有慰心處薈蔚西山勢又佳
冰泮
冰泮昆眀湖溶溶新水漾鷗鳬與鴻雁容與翺翔状㦯
立戀薄冰或泛喜輕浪虞弋那令施水圍曾不張物各
適其適我亦暢所暢抑更有深慰水田蓄胥旺缾罍可
弗慮春耕定無妨三白更優渥殊勝去年况偃伯人情
熙舒疊春工鬯雖然敢怡悅怡悅斯心放
石舫
解凍喜澄鮮飛龍艤岸邊碧篷眄煙水華燭繪韶年歷
詠故新句坐看来往船彼原有所待此舫祇如然
尋雲亭
尋亭遂至雲深處雲與亭渾不可分謝朓未知一合相
隨山見說去尋雲
題夏圭山水
焦墨曾聞待詔精山川韶秀繞江城殊非畫院殊蒙瓉
亦有幽居亦利名野水漲生落漁網春田雨過出村耕
展觀詎止雲煙賞軄植民依總厪情
上元前夕曲宴宗親紀事
帝室韶年敦叙宜笙歌酒醴荅昌時内安外靖均
天澤授几肆筵申燕私却笑酎金聯璯弁(漢會諸侯例貢酎金金不)
(足者有罰此何政體)恰歌行葦燦棠枝西樓燈火須留看百技新
增葉爾竒
題金廷標十八學士圖
當年學士號登瀛天策居然是玉京試問圖中擬仙者
果真誰忘世間情
上元夕恭奉
皇太后觀燈火
樓頭歲歲奉
慈娱今歲
慈娱勝且殊樂聽侏離復僸佅舞看跳劔與都盧眀燈
忽綴千珠網翠火全張
萬夀圖所喜
萱階紓念切敢誇蒲海奏功膚
上元燈詞八首
銀蟾十二度虧盈初度團圞分外眀况喜農田三白兆
更逢絶域武功成
村鐙社火閙閻閭一日樂原可聽諸那忘去年當此際
六鼇山底治軍書
三元嘉夜福駢轃翦綵流黃歲歲新荅臘都曇摐響處
太平音裏太平人
龍從鳥集舞林離跳劔尋橦呈百竒拔達山將波羅爾
聽觀鳬藻喜閑知
都盧技本外方来漢使艱難鑿空開試問千秋摛句者
分眀親見是誰哉
暮景西山霞脚紅須臾寳月正當空一家中外聯茵席
底論空桐與大蒙
秋榜今年樂育材玉關振旅賦歸來佳哉此夕華鐙下
太喜花開照世杯
千葩吐燄霎時中殷七應輸技未工原有蒲簾延月者
愧言此樂與民同
題金廷標放鶴圖
一鶴立苔蒼一鶴翔松古翁㒒齊拍手呼之鶴喜舞廽
顧不肯飛似與其儕語稻粱隨處安奚必青田圃是謂
善寫照傳神在阿堵故實斯已多那辨張(天驥)林(逋)許(渾)
上元後一日曲宴廷臣
翼宵曲宴集公卿豫樂胥殷恭敬情紫鹿高絙縱奇麗
蓼蕭湛露本和平相於卜晝三廵罷同此祈年一念誠
繡簏草蟲吟唧唧對時堪騐物勾萌
過望依然寳月輪歡聯泰陛荅韶春剛欣絶域功成日
尚繾長途振旅人(時將軍兆惠等班師至哈密尚未抵京師)耗磨走橋聽方
俗瑶箋斑管命儒臣歌聆需雅駢千祉共祝綏豐福在
民
張符出牧圖
猶龍曾跨背與馬不同風符亦傳神者肯教譲戴嵩
韓虎道古龍妙手稱擅世齊客有精論馬難鬼神易
闊步出煙莎寢訛天機秉我亦司牧人披圖彂深省
十八日閒詠
排日閱煙花達陽時令順今歲有遠使慶惠更難靳三
白已優霑幸免望雲問祇慮泰或驕雖處亨尤慎高詠
玉局詩今古參一瞬
戲成四友圖各題以句
松
性是白鶴孤形乃蒼龍偃試問如擇交可能遺楚畹
竹
倪迂瀟灑枝自取性情驗鳳影將龍文毋乃失華贍
梅
為愛衝寒意聊成照水枝逋翁得句後祇合罷言詩
蘭
氣味出塵凡丰姿自高格把臂君子林寧當厭生客
燕九日作
七日燈宵一日餘(自十三日放燈至十九日收燈共七日)樓西婪景醼渠
胥纏頭羣喜瞻天表挺臂何妨挽月虛(是日令肄馬上諸技畢復親率)
(近侍諸藩較射命矢疊中俾回使觀之盖外夷所重惟武燈宵百戲彼雖愛觀不至如此驚服也)慶節
發陽原典故騰輝吐爓尚龍魚新年百務咸亨順為(去聲)
是矜矜越凛予
摘梅謾詠
春氣到萬類萌兆無無時梅本華中聖先知覺後知古
榦育瓷盆培護咸得宜開花香且緐纍纍壓垂枝嫩朵
不得綻蔫瓣亦鮮滋是謂過扵盛既盈必致虧又如向
隅者獨弗蒙陽曦繞樹悟斯緣搯摘試脩治十分去大
半乃露骨格竒酣放率屏却含胎留待披其韻始入畫
此舉實宜詩本非學陸凱底藉擬佺期鋗人尚熱閙竊
惜夫何疑
張渥空谷幽居
幽居空谷是伊誰渥也無端筆寫之留去本来由已耳
武原徒羡又奚為(上有武原古銕居士題何年謝却塵凡事来與君家擬卜鄰之句)
初春含經堂
土膏蒸潤滋春氣鬯熙怡蝡動鱗蟲肖勾萌草木知綺
燈酬節罷綈几棄閒宜趣是詩書永鑑惟今古披芳欣
梅韻潔靜覺漏聲遲觀象羲經玩元為善長時
題互妙樓
隂陽動静互為根智水仁山衆妙門樓上雅宜讀周易
當前成性契存存
賦得恬虚樂古
藝苑五車聚心齋十笏餘居今愛稽古取實亦凝虚適
可分隂惜坦然尺宅舒詩惟吟杜甫史與論應璩竹薄
風乘爽松喬月入疎仰觀兼俯察妙義總如如
沈周水村圖
吴天欲雨雲低脚靄靄淒淒隠翠峯記得垂虹亭那畔
時時此景舸前逢
即事
燈事始十三例當收燕九金錢買底須煙火樂同後累
洽帝王都民物誠安阜上林及邸第酬節介眉夀却廑
百里外茅簷能此否七日霎將過閙熱夫何有風每傍
晚停時哉斯亦偶不敢萌豫心且慢騰䛕口
宋瓷駱駝
泉渠竒種出荒遐寫象雙峯亦自嘉乍可昂頭辭鞏革
漫稱閉口解埋沙致遥惟許哥舒翰負重得休紇那耶
修内陶成供秘玩詎期五國伴愁嗟
題張宗蒼山水
泌之洋洋大壑潨石橋有而無路通厜㕒之上箕踞翁
是巢許乎抑隠洪岫幌掃跡薜荔叢蒲輪鶴書求何從
白雲舒卷空谷風超然元著意正同
向陽草
雪足立春早融潤地氣升孟月纔過半向陽草已萌栽
培有如是大矣陽德亨枯荄蘇嫩綠孚甲含新榮與物
樂春臺對時宜怡情然予有餘思東郊將舉耕去歲非
豐年補苴聊濟氓籽種寧不缺緣此恒怦怦向隅苟一
夫吾過慙懷縈有喜何易言無逸勉以誠
王蒙林壑雲泉
曲注白雲端湱然落澗底色聲堪眺聽閒立遲高士道
筦會有餘言泉彂無滓頋彼非陸賈望表亦知裏
微雨(正月廿四日)
昨晚絮雲興濃隂問夜稱侵晨徐淅&KR0377;覛土漸凝蒸潤
意真堪喜煙光雅入憑春膏霏特早奉若益兢兢
新春遊萬夀山報恩延夀寺諸景即事襍詠
懸燈列炬慶霄闌趁暇名山此静盤祇樹法雲瞻寳月
如如不動鎮團團
寳塔初脩未克終佛樓改建落成工詩題誌過人皆見
慈夀原同山樣崇(先是欲倣浙江六和塔式建塔為頽聖母皇太后祝釐上作不臻而)
(因考春明夢餘錄歷載京城西北隅不宜高建窣堵乃罷更築之議就其基改建佛樓且作詩紀實題曰誌過)
(云)
階際青青草布茵尋常行處不生塵玉瀾堂外溶新水
鳬鴈鰷鱨總樂春
湖水昆眀蓄已多雪消冰解漲新波林丞又怨艱䟽洩
(昨年司苑囿者每怨湖寬水少不足濟用及秋冬雨雪霑足亟命儲蓄兹春融冰解水勢頗壮有司又恐潰隄)
(有增築之議蚩蚩之見固難與之論是非也)守例真工奈汝何
肖翹蝡動柳生稊脈潤土膏欲作泥却繾吾民于耜者
趁時佈種可能齊
萬物春臺果是臺韶光有脚見倪哉六橋那畔應偏好
分付東風待再来
題惠山園
位置全規寄暢園每因朅涉異同論數峯龍阜渾齊峻
一水梁溪訝討源松是綠虬低欲舞石如白鳳仰疑
鶱借来明歲春陰况誰辨江南與薊門(已降旨明歲恭奉皇太后)
(南廵)
圓朗齋
潤土物熙怡晴旭春和盎妙矣天一笑條鬯被萬象對
時惟予軄體乾更予仿静實動之根元者善之長試看
造化功夫何有偏黨槖籥奉大圓洞屬懸日朗顧名每
思義敢曰恣偃仰
知春亭口號
春来萬物盡皆知何獨知春四柱茲仁者謂仁無不可
樂其所樂有如斯
味閒齋有會因而書壁
謂閒有足佳周書無逸披謂閒弗可尚大易訓從思權
衡於其間身心知異施心欲安而泰然非屏敬寅身欲
勞則勤却匪憧往来(叶)虚齋額味閒所味誠如斯惜哉
少年過無可置諸師
含新亭
蚍蜉啟戸蠛蠓(同蒙)飛苻甲青青細草菲今日摛詞何處
好含新獨喜最知幾
雲繪軒
幾縷春雲𣪚復凝豐隆繪事可稱能便消碧宇誠何礙
設釀甘膏實絶勝惟此祈農心最切輸他學畫法堪憑
清吟數首足攄興勤政言旋叶庶徵
題錢維城棲霞山圖疊舊作遊棲霞山韻
走筆無端寫攝山攝山忽到眼根前不殊疊浪高拖嶺
宛識玲峯下有泉高士隠蹤昔肥遯大家畫法此齊賢
未来過去胥權置(將以明年復舉南廵之典)且爾相扵玩偶然
玉斗
亞父未椎前謫仙已眼後芥蔕兩不知誰與辨是否
他山石與磨精製說宣和泛索稱春酒朱顔拚半酡
錢貢溪山雅集圖
四圍綠竹草堂閒堂背老松獨蒼然客来不速知主賢
尊酒簋二足賓筵古今商㩁無俗言觀畫可以論世焉
爾時祇合娱林泉有誰為賦白駒篇
賦得綠滿窗前
春色露端倪窗前綠欲齊對時此宣席發義昔濂溪詎
譲篔簹谷寧同芝术畦生機鬯蝡蝡畫意染萋萋蝶栩
迷銜蕊鶴来猜印泥化工誠大矣一氣與全提
題富春樓
園樓久額富春名曾未題詩太懶生拾級試觀泰元德
拈毫敢忘體乾情雖然紅紫遲酣放要識機關在始萌
色色形形從此鬯憑欄次第待閒評
湛碧軒
凍解濩索流澌湛然凝碧一池朅覽楣間題額真是應
節及時
愛山樓
問誰無所愛仁者乃愛山斯樓得斯名頋寧不腆顔能
仁渠(去聲)足當為仁願勉旃鳥語花香地春風秋月天皆
可謂之仁憑窗攬結間
戲題抒藻軒
天工繪事錦春羅江硯宣毫供玩哦子美集中翻小樣
賦詩又道不須多
丁觀鵬竹林七賢圖
嗣宗青眼擕子咸叔夜舉白微醺酣河内背立若後至
忘言之契遲何嫌伶揮毫正頌酒德秀罷佐鍛蒲葵拈
卿輩意復易敗耳俗物由来有理談
昆眀湖泛舟擬竹枝詞
凍解眀湖漾綠波新蒲廽雁識春和六橋一帶誰渲染
借得蘇隄畫意多
前朝微雨潤如酥今日春烘耕織圖那為(去聲)無端供問
景所廑絍婦與耕夫
玉泉山色沐纔如便擬溯洄聊待諸匪止遊知不可亟
大都興亦欲留餘
西山倒影翠猶濃只少南峯與北峯便使不差一些子
白蘇麗句孰齊蹤
鵁鶄鷗鷺浴還飛曾未傳宣放水圍詎是飾辭助生氣
也緣觀物任天機
竹枝本是湘竹枝一篙兩篙畫舫移移向前川宛湘浦
底殊弄影故林時
藻鑑堂
堂據碧湖中冰消舟始通規形是秋月攬景恰東風有
照初無示惟明抑且公鑑人如不爽絜矩自吾躬
鏡橋
清遊半晌暢清吟足副前朝騁望心宛轉鏡橋廻棹處
任誰訝認是山隂
賅春園
捨舟頋空澄拾級登峻陡勞逸豈不殊知常道乃久小
園築山隂亭臺頗亦有遊目足謐懷契神可默口賅春
亶賅春詎謂富花柳選注設相衡信非自享帚
翠籟亭
洞庭雲門似矣八音六律小哉試問仙璈何自泠泠翠
鳳吟来
題徐揚芙蓉水禽圖
照水芙蓉落瓣鮮雙魚喁嘬意怡然窺潭鸂鶒垂涎立
挟彈寧防有少年
夜雨(正月廿七日)
響静占風鐸寒生報夜籖隔虛聽&KR0008;&KR0008;懷遠罷漸漸繼
澤慰誠厚駢恩敬益添東郊利耕溥不寐審何嫌
西直門外
初泮朝煙切曉涼潤侵蘭埒土酥香憑輿别有生欣處
綠毯含風動麥芒
枳籬茅舍石衢隈馬踏輕泥不作埃遠看新紅近失却
山桃一樹忽將開
下隰高原潤意濃青圻即日可興農原常来往經行路
似此佳春得鮮逢
瀛臺宴拔達山諸部回使詩以紀事
遠使徕朝宴遣歸傾誠憐彼戀依依燈宵剛度韶春麗
夜雨欣晴瑞旭輝乍可頒餳聯撒荔何妨卉服接絲衣
從来曰信大蒙重安爾耕桑永受禨
太液池泛舟即事
錫宴花門備禮容乘閒蓬島泛遊龍(舟名)仍擕帕首俾同
樂所喜葵心總致恭春水生来蘭葉細霽煙低處柳條
濃西瀛試問為何若道是真如天上逢
半月韶光爾許殊冰消漭沆水平湖更逢雨霽祥暉候
可喚仙遊碧海圖理趣鳶飛復魚躍生機白芷與青蒲
對時懷遠胥和順益凛虧盈奉化樞
題漪瀾堂
凍解碧瀾漪憑窗又一時影翻横梠練色借蘸楊絲圖
畫難容擬貞元誰所為高齋設致語道是祇如斯
古柯庭
古槐五百年幾度荆凡閱春明跡已邈淳于夢亦歇閒
庭構其側几榻皆清絶樹古庭因古偶憩輒怡悅滿院
綠瓊隂一窗黃夹纈頋竹如得朋比榆自多潔壁間逸
史畫(室中懸姚綬畫雲根老樹槎枒正與古柯寫照雲東逸史綬所自號也)早為傳神設
罨畫軒
小憩雲軒片刻閒俯臨近水復遥山石渠底用擕佳卷
六法天然丈室間
澄觀堂(闡福寺傍書室名)
五龍亭久液池堧闡福重修種福田大氐舊聞增日下
何妨新額揭簷前春風秋月随時會後樂先憂與物甄
澄到無澄觀始得心期擬似水同然
倪瓚枯木竹石
古樹欲生雲疎竹如摇風對之多意趣學者為愚蒙
二月朔日作
青春乍臨仲蓂葉舒其芽奉時行慶中一月倏忽過齋
居喜簡静静裏足研摩亦非遠稽古企彼文學科亦非
暢吟今賦詩實已多扵時切自省惟覺怵惕加武城諸
緒敉澤沛三農和
天恩有如此何修而得耶瞻彼日月明尚有昃虧蹉吾
寧不懼哉後樂誠無何
題金廷標人物
舍薪納履且遲行樵伴廻看若有情一例䲭蹲自結繋
文侯胡乃獨傳名
仲春祭
社稷壇禮成誌事
春祈毖祀曉暉曈
社稷鴻庥
天地同銳首兩珪象生物方中五土表元功夏松殷柏
開宗古
后土
勾龍協饗崇
壝外䤋俘獻耆定每思
優貺惕深衷
仲春玉泉山
新年俶度攬煙宫麗日和風景物融青遍莎茵生喜意
紅苞桃纈識春工山光自辨為今昨塔影明標非色空
硯匣琉璃堪弄筆顔䈥柳骨恧難同
華滋館
冬雪春膏脈土宜華滋今歲允華滋莫嫌紅紫遲酣放
耐可韶光藴釀時
飛淙閣
飛淙自在泉石高閣乃享其名可悟主賓無定益覺雲
水有情大珠小珠空落日面月面煙生香鑪驀問李白
三千尺此何争
涵漪齋
今歲陽和早凍消春水生漾風翻細皺暎日澈新清梳
㶑蘭苕茁乘浮鳬鴈鳴察觀一俯仰化理面前呈
竹罏山房烹茶作
第一泉邊汲乳玉兩間房下煮罏筠偶然消得片時暇
那是春風啜茗人
静益書屋
静固山之體佳山静尤謐書屋適在兹受益良非一菁
蔥縱待榮峭蒨常標質觀理置簡編體道悟名實可以
永歲年詎惟消月日
題王炳山水
招提蓮社白雲隈門外飛泉落澗洄訝彼客人豈陶氏
石橋何事策驢廽
仲春經筵
文華廣殿御香芬啟廸疇咨大雅羣詎止循名欲求實
敢因戢武忘崇文飛潛動植堪觀化和一愼難總屬君
(是日書題四時行焉二句經題其難其慎二句講官各就本條衍繹朕以時行物生盖孔子知命耳順以後示)
(學者真實至當之理非因子貢以言語觀聖人徒為是不待言而可見之語又諸家解尚書率以難慎属君和)
(一屬臣不知太甲不惠阿衡是不和庸㒺念聞是不一邇訓允德是既和且一則和一亦當屬君始非泛訓之)
(辭因抒所見著論折衷非欲與訓詁家争堅白異同也)略述會心非逞臆躬行惟
是勉尊聞
二月初八日謁
陵啟程駐蹕煙郊行宫作
翠䍐葳蕤啟詰朝
橋山展謁告兵銷面瞻煙墅樓横近背指潞城塔矗遥
踠地黃金柳吐穗際天綠玉麥含苖行宫清憩還徼倖
免治軍書飭善敹
馬上見耕者得詩四首
土膏潤澤農耕早侯主侯彊各命羣春省由來第一義
見斯寧不為生欣
淳風自在十家鄊婦饁男耕不怨忙此是四民最佳者
書云愛土物心臧
臘雪春膏脈土滋乘時力作恐妨遲去年曾記艱耕種
良幸良欣良惕思
看耕端是勝看花那覺鳴鞭廿里遐分付長官恤民隠
乏籽種者不妨賖
白澗行宫晚坐
柳金摇覆草茵萋閒舘瀟清古寺西却祇隔墻看旛刹
那曾尋徑問優尼(行宫左側古寺乃尼院性不喜尼從未過問)南臨薊野春
和起北接盤山夕靄低月過上元動歸静一鈎妙義更
重提
薊城路戱題二首
昔此薊城路謂有江南意乃從想像得曾未親嘗味今
此薊城路謂有江南意斯則兩經廵得想扵攬轡昔想
幻中幻龜毛兔角譬今想幻中真鏡花水月寄然兩非
真真真真究奚是(叶)能仁居獨樂欲以此意置
幻幻本無真一過跡已掃幻真餘芥蔕繾思反不了何
更求真真是謂增煩惱露柱與燈籠至今誰見道知然
而嘵嘵笑煞釋迦老
獨樂寺小憩
菴羅曉日憩祇園繹思(去聲)標題漫㩁論究與金仙不同
道子輿氏昔有名言
駐蹕翠雲山房
一區巖館翠雲間至止春風磴道攀蕙草戀驄遲過步
杏花迓客笑開顔在斯信宿原當去就此評量合號還
分付高齋記吾語不還還處祗閒閒
杏花
前朝御園中杶苞纔欲放今日行宫側杏朵則已旺始
信陽春脚與人不相譲一枝出墻頭豔豔東風颺客来
固有情客去原無恙
貯雲亭
蔚蔚英英無定姿入深散步意俱遲巖前嚲袖忽飛去
分付山亭與貯之
天半舫放歌
人之好奇有同然顛倒名象圖新鮮扵船號廬斯廬耳
扵室稱舫又舫焉其實室廬與船舫求真不得均幻傳
山館有樓天半懸因之曰舫較舫安出沒濤山有静趣
泛濫雲海無驚瀾呼吸顥氣遊以天何須駕之東瀛渤
遠涉蓬莱方丈求神仙
御製詩三集卷二
