御製詩二集卷六十九
古今體七十四首(丁丑四)
駐蹕蘇州
乘時展義玉鑾廵莅止吴城胥水濱春色由来南國麗
民情較比昔年親縱看道左多歡忭寧忘灾餘有窶貧
鮮盖藏還尚華飾此邦要務在還淳
觀蘇城閭閻之盛不減昔年既以慰懷兼成是什
旋轉深叨造化功昨春猶疫幸秋豐肉瘡剜補嗟黎獻
滿益損謙切已衷資食資衣厪宵旰任親任近繞西東
羽林扈衛曾何藉膝下原吾赤子同
凝懷堂
在蘇州織造衙門旁行宮内康熙年間所
賜名也適来居之輙成是詠
三吴廵露冕數宇駐宵衣
寶額懸瑤篆凝懷揭妙機盡蠲塵慮擾常守道心微展
義將繩
武如臨
聖日輝
支硎山
問景東峯與碧泉支硎得號憶遥年可知愛鶴兼調馬
那礙翻經及習禪圖畫竒参忩戶裏筑琴響逓榻牀邊
舊題宛在蒼崖泐何事苔痕半隐然
寒泉亭子
無泉不寒此擅獨鑿石引流潨復曲何當深夜坐孤亭
萬慮都蠲一輪掬
寒山别墅
泉出寒山寒秀分支硎支昔遊曾未到名則常聞之烟
巒欣始遇林壑誠幽竒應接乃不暇而盡澄神思庭前
古榦梅春華三兩枝孰謂宧光往斯人如在斯
飛魚峽
朗山誰假借浪水已疑然源溯雲中竇光澄鏡裏天投
竿庾信釣溉釡寗封仙所遇欣初得還因緬昔賢
馳烟驛
驛路馳烟著壁題客来衣履尚凄凄支硎秀色千秋暎
津逮遥思孔稚圭
綠雲樓
熙春新霽間輕隂韶秀山姿暢好尋支遁寒泉纔滿聽
宧光别墅又登臨紅梅翠竹天然繪妙理清機不盡吟
千頃綠雲餅餌計憑觀惟是悦予心
對瀑
九疊垂雲紳一泓注石髓卉物太昌妍藉兹足淘洗
戲題空谷
幽人昔時隐空谷與木石居鹿豕遊豈謂高卑起飛閣
更教雜遝鳴羣騶徒觀梅竹三春雅便擬棲遲一刻留
馳烟驛畔多條穎(空谷中有馳烟驛宧光所題云)問爾低枝掃跡不
寒山千尺雪疊舊作韻
寒山即是支硎山趙凡夫始疏山泉我昔憑觀愛清泚
雲中曾未窮其源隐人别墅兹一至故蹟歷歷閒評詮
乃知芙蓉注乳竇千枝萬派斯依緣烟崖冰峡疊高下
瀉為飛瀑渟為淵大珠小珠跳澗谷五出六出紛林巒
四時恒此舞滕六千尺幻欲生藍田雪乎否乎否雪乎
長笑人然我亦然朅爾題詩朅爾去淙淙響在依稀間
聽雪閣疊前韻
飛魚於雲中聽雪乃峡底高下殊倒置名象若斯耳適
從寒山来始遇空谷美(辛未惟至千尺雪寒山别墅今始過之)過牆即范
園水閣重憩止峯色與泉聲識我重臨喜理觧泯今昔
耳觀無終始點筆一囅然偶如是而已
遊華山
䟦馬度寒山屏秀宛相映天池知不遥由来稱熟徑圖
經誌洗心柱史標飬性初入松竹幽遂陟巖巒亘﨑嶔
峭蒨間時有飛泉迸鳴鞭豈不便安用山輿乘(地方大吏偹登)
(山輿以策騎便弗用)延緣造絶頂諸峯皆下凭春如有脚来雲自
無心競小立極遊目已足暢清興行漏報午刻歸路盤烟
磴精藍禮莊嚴别室憩幽淨
寶翰垂日月寧止書中聖處處仰
昔蹤起愛復起敬
恭依
皇祖華山詩韻
春物和而盎春山秀且深佛光今昔亘
奎藻歲年侵籟奏風過竹歌喧暖啅禽石蓮華那在望
古集遥襟
駐蹕靈巖疊舊作韻
熟路明知步步中穿松鐘識出花宮峯姿峭蒨四鄰接
塔影玲瓏八面通震澤遠憑鏡呈白雲忩小坐篆消紅
静觀何物名今昔行漏依然丁復東
臨湖榭
震澤三萬六千頃虚榭三間十笏寬榭置澤上粒黍浮
澤延榭中片鏡懸遊乎物外㤀憂樂東坡昔道皆可觀
偶来靈巖駐春蹕幾餘一凭臨湖欄氣清天朗陽侯静
具區渺渺無微瀾洞庭西東列眉黛芥納須彌曾不難
靈威丈人縱可接我心何暇求神仙
復聞京師得雨誌喜(二月十四日)
二月三寸雨北地曾希聞誰謂未十日尺澤重霑均江
國作霖易綠野潤春廵繋思每北望正待甘膏辰何時
不重農何地非吾民欣慰以為惕額手鴻鈞仁畿南將
齊鄭因之縈念頻曾否亦溥被佇待大吏陳
穹窿山上真觀
穹窿惟
帝宇廵狩值春朝虔謁碧霄上
高居絳節朝雨暘願時若明旦揭於昭精室蕭臺側憑
欄縱目遥
拈花寺
暫乘紫機暇言訪青蓮宇穹窿真穹窿陽山卑爾許雲
棧歷覺路山泉汲法雨春景靑帝繪石脂赤松取遂造
古道場信是出塵所太湖當我胸雲烟與吞吐如如者
西竺皇皇者東魯此既未能逮彼又何曾補徘徊兩增
慙把筆欲㤀語買臣乃俗吏往事奚足舉
穹窿山望湖亭望湖
震澤天連水洞庭西復東雙眸望無盡諸慮對宜空三
萬六千頃春風秋月中五車禀精氣誰詔陸龜蒙
寄題包山
七十二山推最巨望中縹緲雲深所巴陵地道空傳名
林屋洞天知何處靈威丈人竊素書天地大文藏夏禹
一時遊目匪慕仙怪力亂神子不語
鄧尉山恭瞻
皇祖題額松風水月四字各得八句以題為韻
稱鄧尉者以梅而
睿藻全不涉焉然言不涉而意已賅此所謂得梅之神
韻者乎觸目會心摛辭衍義亦情之不能已也
松
宿契權辭竹知音恒伴松友三見兹二並昔到斯重濤
影籠香淡冰心映翠濃問誰工品物大造在
堯胸
風
此海偏稱雪於春不礙風細傳香是玉輕綻蕾猶紅搖
曳韶初麗吹噓氣正融設如擬禦寇光福即崆峒
水
廣平腸是鐵高密心如水仿彿見斯人何必稱仙子枝
斜清淺上影弄漪瀾裏誰先獲我心和靖曾言旨
月
依稀有三山澹蕩方二月搖光入黃昏散馥飄清越淰
淰暎冰心稜稜標玉骨静對仰
當年餘芬猶未歇
鄧尉香雪海歌疊舊作韻
鄧尉西北山名吾(香雪海即吾家山在鄧尉山西北六里姑蘇志云附鄧尉)昔遊未
到兹到初竒峰詭石更幽邃商邱三字泐匪誣虎山橋
春水碧漲光福塔舍利光舒湖山表裏互暎帶都拱香
雪為範模循名討實何不可無妨片刻鳴鑾紆萬峯小
别化人寺(鄧尉山寺名)至理緩問山村途(鄧尉山隂名至理)彌高亘
下真創見清芬冷韻非時趨㐮陵湠漫亦奚必蔚雲浟
湙則有餘鮫人出珠珠不計海童邀路路多娱香雪非
江亦非湖天高地下物散殊惟海為巨為委輸揚華繁
采無復需笑我昔年略涉港歎觀止矣誠云疎由来於
廓渺無際即今乃見三山孤輿圖府志各執異(明統志鄧尉山)
(一名袁墓山而姑蘇志則云鄧尉山在錦峯西南光福里俗名光福山與袁墓諸山相屬一鄧尉而袁墓光福)
(二說不同紀載紛淆往往如此)袁墓光福寧非吴袁墓光福寧非吴墟
拘辯枉費工夫
靈巖襍詠再疉沈德潛韻
館娃宮
石硯徑重尋春花風自舞昔日館娃處今時選佛土清
梵落雲松淨香飄埭杜於此暫息心何必論前古
琴臺
西蜀及東魯琴臺名紛然此胡亦有之蹟傳闔閭年松
風寫謖謖峡水常湲湲想彼三郎流聽之早欲眠
響屧廊
靈巖鎮古靈敞景當春敞山蹊誰藉楩名尚傳屧響無
人嘆露葵有客尋烟莽荒幻總虚無無煩賦傷往
涵空閣
富媪不藏景高閣真涵空不知名者誰忩納千巖風太
湖在襟袖疑聞吟淵龍洞天若能到玉柱銀為宮
吴王井
英英吐雲根氿氿涵峯頂秀峯寺其側舍利入塔影憶
昔春雨中偶然一汲綆勿幕乃元吉玩辭觀象井
研池
山川自太古峙峻渟者泠誰能奪化工泉白峯常青此
池盖昔有菁藻看斜横非吴王所斵至理無須驚
采香逕
句踐用心苦隂謀藏弗露采葛不連蔓作絲織絺素獻
吴逞其欲吴歡墮迷霧羣娃猶采香曲逕春風暮
翫花池
德潛夲幽人所居愛巖谷一再吟其詩調高義亦足偶
凭翫花池印心呈澹渌遺蹟奚堪稱德水早淨浴
寄題南園
南園聞說貽王令林色泉聲鎮若新待漏院文曾熟讀
豈伊狂飲醉鄉人(府誌禹偁曾為長洲令有詩云他年我若成功後乞與南園作醉鄉)
三高祠(祀范蠡張翰陸龜蒙范成大為之記)
碑記今觀范成大畫圖昔詠李公麟(李公麟吴中三賢圖曾題句)三
吴共仰三高節避世常為住世人
遊天平山十六韻
吴會衆山鎮天平萬笏朝飛来峯拔地林立石干霄茶
隖西隣近支硎北戶招勢連高景秀氣接太湖潮是日
春方仲行時興倍饒靈巖盤嶺路功德訪雲寮芳玉溪
梅綻柔金陌柳搖行行見别墅緩緩度横橋宛到前遊
處閒看舊詠標名園實瀟灑(范家高義園辛未賜名也)古蹟半荒寥
文正風猶在梓桑澤未遥小停憩閒館更進步層椒翠
樾茈虒密蒼巖突兀嶠庵傳遠公法泉溯白翁謠絶頂
高無匹三吳望裏要未稱元氣復用是一心焦
高義園
磴道下靈巖名園尋高義霽烟歛寥闊韶光鬯明媚載
過文正祠默讀義田記春和對芷蘭復緬後樂志白雲
千載心名山五經笥我自勤政人流連未可恣乾惕意
彌厪智仁懷偶寄
白雲泉再疊白居易韻
昔年少傅此題泉㤀世高情祗愛閒我却異香山所願
願流膏澤遍田間
再遊寒山别墅作
吴中不雨亦多隂今日晴明悦可心嶻嶭天平試閒攬
夤緣别墅便重尋峯寧藉沐都凝黛泉豈須觀每聽琴
更上綠雲樓上望虎邱塔影矗平林
澄懷堂
應接雖無暇澄懷乃有餘底須施藻繢惟是愛清舒春
是四時冠山如太古廬何當来晏坐重習少年書
琳瑯叢用杜甫佳人詩韻並效其體
一時憶杜詩空谷真空谷逕入琳瑯叢詎同凡花木化
軸尚欲培樵斧寧敢戮誰謂品曲人乃道不如肉淇澳
將渭川羶薌遊秉燭豈知寒山幽森此萬竿玉凡夫昔
卜居常抱烟霞宿有夢為(平聲)蝶栩無淚為(去聲)民哭泉或
時而清泉或時而濁社祭永吴中荒祠尚老屋猗風情
亦蕭影月手堪掬粉黛非佳人佳人即修竹
芙蓉泉
芙蓉峯下泉輙以芙蓉稱泉固可植華峯則惟肖形賓
主定誰是後先底浪争峯泉胥不知曰人強安名
千尺雪雜詠
名園依别墅屈曲石牆通自是一壺地乃如大壑叢
板閣坐聽雪昔年聲在耳飛流摐摐中後今同一視
迸水雲紳白詭石佛蓮靑更看新樣出巖間笠子亭
出峡湧晴雪湱湱復皚皚臨流更親切恰見其源来
法螺寺
詭石詫竒峯蒼松盤曲逕窅窕深翠處林壑相掩暎春
禽唱淸音澗花含淨性梵宇到面前乃識藏邃夐出密
忽登高望遠如臨鏡吴中寺亦多此獨以幽勝設以擬
詩人非賈宜在孟
賦得華山鳥道
㠎嶫復巃嵸青蓮植半空自来稱鳥道頗覺異蠶叢疉
磴穿雲白廽欄抉巘紅竹聲戞風細花色鬭春融塞路遥
相擬坦途此盡同遊山當讀畫緩緩䟦花驄
題吴歷天池石壁圖
我登鳥道華山巔一泓天池乃俯視設從山下望石壁
虚無應在雲端擬乃知居高見自廣遊於物内迷惡美
漁山寫照即境披評圖莫若評其理
初遊石湖作
行春恰值好春晴橋上風光蓄眼清綠竹紅花他繪事
黃童白叟我田情白洋烟水在襟袖莋碓雲嵐若送迎
却訝祇園方外地起予兩字號治平
觀打魚歌
地方大吏偹觀打魚因事已成略觀輙罷之而作
是歌
江鄉夲以漁為業烟水衝寒應不怯而我行時欲物熙
人跔魚斃非所悦施罛連網圍周遭大魚掉尾小魚跳
烹烝充爼供一嚼寧如嘘浪聽逍遥木蘭每歲秋圍即
他他藉藉曾弗惜何慈於魚弗慈鹿春秋温肅殊南北
湖魚寧實繁如斯我惟務實命罷之悠然而逝誠逝矣
懷哉里革與臧僖
石湖懷范成大
參政築園處峯竒渚淨間抗金存氣節匡宋豈高閒飛
白淳熙代留青茶磨山餘情寄翰墨展讀即開顔
泛舟石湖作
潮来接天水春入悦鷗鳬柳影金絲蘸蘭漪碧練鋪四
時風月有萬古利名無怪底䲭夷子從兹入五湖
行春橋
越来溪口長橋接恰值行春橋上過魚躍鳶飛参物理
耕田鑿井樂民和
湖心亭
白洋滙處渚宮築水色天光有若無已自賞心兼悦目
取名何必又西湖
遊上方山
治平路接楞伽院兩寺由来一寺分澗筑松濤相問荅峯
容波態總氤氲座披莋碓栖崖月泉煮曹溪嫡𣲖雲底
更圖經考同異從来紀載議多紛
郊臺
羽盖乘齊亦壮哉堂年僭祭起郊臺誰知五過招三寸
自此横塘有越来
題文徵明倣黃公望山水即用其韻
觀民豈為事春遊衣食根源厪訪謀暇亦尋山渾惬意
昔曾歷處憶從頭花初經雨紅猶淺樹欲成隂綠漸稠
寫照恰欣披玉磬片時不覺畫中留
記得天平有范家清泉白石帶汀沙峯為屏幛横雲迥
林繞墟閭得路斜印我初心惟古月發人新思是梅花
棲遲莫待吟喉燥便可松隂一試茶
江村橋及上沙塘十里非遥接莽蒼春日晴烘麥苖蔚
水風輕度菜花香所欣到處供江硯豈事無端舉魯觴
我笑衡山詎忙者山靈應笑我真忙(二句反衡山詩意)
五家意氣合生平(見徵明題句中)屧步春山入畫屏吴國人工
吴土語白雲泉傍白公亭披来小幀無多子留得層峯
不改青衡泌端知真賞在幾曾肥遯為懷刑
遊虎邱雲巖寺
短簿祠邊尋舊墅吴王邱頂禮雲巖當時捨宅兄兮弟
永劫超塵聖與凡覇業銷沉寒劍氣佛光今古鎮經函
息機也識㤀言好觸景興吟未可緘
静觀齋(康熙四十六年賜額)
齋額
璇題號静觀
聖蹤想像寶雲端管絃盈耳彼何鬧禮義悦心斯所安
含暉山館(亦額也賜)
水態山容清且妍山房勝日小周旋分明康樂詩中景
著屐風流想昔年
沈周虎邱圖
勝約愆期客發船泉聲松影感無邊(見沈周詩)久哉山氣消
金寶紛矣鄽間盛管絃
虎邱寺再和蘇軾韻
定光瞻寶塔拾級登仙嶺遂徑造其巔下視富萬井松
濤虎嘯翻竹籟龍吟耿苟尚頬舌感此必下鼃黽點頭
聽經軰金矣不復礦生公夲無涉誰云服精猛髯翁
絶世才儒佛場馳騁勝遊託豪句豈真增跈哽小座仰
蘇樓綠疇含麥頃為祝今餅餌寧㤀昔飢冷人言元氣
復我嘆哀鴻永詎同彼子瞻無事但攬景歸輿循山塘
羣瞻翠華影施惠貴及時奚待大吏請
題錢維城借山齋圖
林泉印證真親切秀麗從来說虎邱四海為家兹外苑
憑臨不擬借山遊
山塘策馬
山塘策馬攬山歸淡蕩韶春鞭漫揮烘受朝晴花蕊綻
潤含夜雨麥苖肥曰遊曰豫所無逸樂水樂山亦静機
更喜吴民還易教重来歌舞較前稀(辛未南廵於返樸還淳之教三致意)
(焉又明降旨禁地方大吏陳劇供奉兹来民間結香亭迎祝者率不敢偹歌舞之觀足見從令為之心喜)
降旨廽鑾時取道徐州視河工詩以紀事
南来兩務重視河及觀民表裏實相資河治民始安入
疆即念兹疏瀹命河臣随鑾乃細事佇待嘉猷陳(時以曹徐)
(二郡瀕河地積水妨農荆山橋黃流淤緩總河白鍾山未令接駕副總河嵇璜亦令赴工相度)高堰新
隄固淮口如前廵其病不在斯而在徐城濱渡江以南
来閭閻商賈臻麥田及菜花雨潤日晅勻目前堪慶慰
額手天地仁但念彼遠鄉寧無歎邅迍膏澤以時施袵
席期登均昨者接奏牘果道淤河身先事不預防恐致
危城垣一自石林溢南北側注頻(黃河自乾隆七年石林口漫溢經時甫塞)
(嗣是張家馬路孫家集頻患衝奪黃流勢弱不能刷沙直趨致河底沙停大溜側注)中泓力反弱
刷沙以為艱治河雖未習要當相度親疇咨集衆思勝
於紙上言道路粗修可令速馬上傳取足供頓宿勿重
勞黎元
開元寺詠古
開元石像鉢云自海中浮銘紀簡文帝序傳皮日休偈
如演七佛(鉢上有七佛)境即是三洲擬上庋經閣因之縱遠
眸
聞河南得雨
皇都叠報得春霖齊鄭畿南盼好音况是天中尤重麥
霑膏果足慰予心
曉發蘇州
視河將欲至徐城五日姑蘇便啟行浙省萬民齊望幸
吴川一宿且兼程(是日不駐南斗圩兼程至嘉興)設緣玩景生留戀豈
是因心凛旦明老幼不須攀載道廽途當為(去聲)小停旌
御製詩二集卷六十九
