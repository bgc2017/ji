御製詩五集卷四十
古今體七十七首(戊申六)
命晉增
天后徽稱詩以昭靈誌謝
尊封
天后自
先朝輔
昊晏瀛恩久饒近以臺灣靖兵燹益知海舶佑
神昭(臺灣自用兵以来官兵配渡及装載糧餉鉛藥船隻率多安稳至福康安扵上年十月廿八日申刻)
(在崇武澳放洋一晝夜間駛行千里所有兵船百餘隻扵廿九日申刻齊抵鹿仔港尤為從来渡海所罕聞今)
(春大兵凱旋海蘭察普爾普等分領巴圖魯等並川粤黔楚領兵大員各帶本省官兵由鹿耳門鹿仔港兩處)
(配渡俱即揚帆利涉惟福州駐防一起官兵内有領催蘇楞額等三十三名於三月初七日乘坐哨船已至港)
(口未上大船陡起風暴抛碇不住吹折蓬桅前鋒德福等四名跳過別船蘇楞額等廿九名未及過船隨風飄)
(至大洋兩日兩夜幸不覆溺初九日於黑水洋地方適遇許長發船自澎湖駛至扵是兵丁等遇救過船俱得)
(無恙益天后昭靈顯佑深欽感)飛來異鳥安無事(據福康安奏蘇楞額等船隻飄至大)
(洋正在危險之際忽有異鳥一雙赤喙赤足眉作金色飛集船頭頗甚馴熟船戶等謂得神佑必可無虞既)
(而果得遇救全生過後詢之官兵船戶等言之鑿鑿並奏上年自崇武澳開船後即聞船戸等傳說有靈異之)
(事等語向聞海上船隻遭風其蒙救者有飛鳥紅燈来船即知萬無一失之語以今驗之洵為不爽云)渡
後大魚忽有飄(又奏領催兵丁等扵遇救過船之後將軍裝搬運甫竟見原坐哨船下有數丈)
(大魚浮出水面船隻登時沉沒是呼吸之頃數十人之性命得以保全神之佑助更為靈異)四字
徽稱晉伸悃(天后靈應垂庥佑民福國康熙十九年封護國庇民妙靈昭應弘仁普濟天)
(后乾隆二年加封福佑羣生四字二十二年加封誠感咸應四字此次用兵仰荷神庥屢昭助順允宜增益)
(贊徽稱褒崇封號因敬加顯神順四字以隆妥侑而抒誠悃)永資
福錫萬民邀
雨後萬夀山昆明湖攬景得句
既霈優霖晴亦宜清和景攬副名時月餘愁藉紓焦切
日裏慰虞疎敬寅萬夀迎曦林巘朗昆明增水稻田滋
(昆明湖隄外稻田不啻百頃此番甘霖優渥湖水增長灌注益為充裕)齊西豫北均霑否
(頃據劉峩奏畿南一帶得雨俱各深透想大雲普蔭齊豫連疆自當一律溥霑佇盼飛章逓至耳)南望
仍殷翹企思
養雲軒作歌
每當望雨時来此謂軒養雲靳澤矣其或盼晴時臨軒
又懼養雲作霖否惟有時若心無縈乃識養雲致佳美
霙霙寫座合山烟&KR0034;&KR0034;出楹接溪水放之則彌卷退藏
是謂得養之正理然而雲乎及軒乎原漠不知其所以
而我把筆逞云云躁人辭多難避耳
圓朗齋
仁德為圓智德朗曰山曰水備扵斯齋堂各取名言額
即目無非會理時
雲松巢
雲時有去来松恒峙庭宇然而相得彰山中結賓主雲
以巢松閒松以巢雲古羲皇本無異民居今却否(叶)安
能順則乎睪思每慚憮
邵窩
綴景不妨各與名一邱一壑殊情形昔經豫之百泉處
邵窩憶居堯夫曾背山面水此頗似因之安樂藉以稱
樸室構是幽而野幾曾讀易窮微情陡然思及河北旱
均霑澤否企奏呈(豫省河北衛輝懷慶彰德三府春夏之交雨澤未優昨廿二連朝之雨畿)
(南皆巳霑足豫省接壤當可普被巳即降旨馳詢亟望奏至以慰企念屯)
清可軒
山陽迤邐至山隂拾級書軒清可尋最愛架梁連峭壁
不須開牖撫竒岑林雖翠濯無遮目田已綠芃略慰心
試問慰心真慰否收其放者敢忘欽
觀麥
片晌遊山返信哉馳驛騎每愛老尹言惬我厭留滯(昔年)
(遊棲霞山尹繼善比之馳驛語雖近戲正合予不留滯於物之意)御園旋亦至園外有
耕地前者見抽穎今乃觀結穗一雨助精神馨香餅餌
味將謂麥無收半收竟可蔇(今歲春末夏初雨澤雖未霑足然天氣寒凉吐穗少)
(遲此次幸得透雨轉可望有半收也)額手共農夫敬以承
天賜
直隸總督劉峩續報各屬普得透雨詩以誌慰
保陽深透奏聞先待續查眀繼報連(日前劉峩奏保定會城扵四月廿二)
(日得雨巳有八寸其各屬得雨寸數俟查明再行續奏)迤北果霑屬十普(兹據續奏保定)
(順天正定河間天津等五府屬及易州深州定州冀州趙州五直隸州並所屬扵廿三四五等日各得雨自四)
(五六寸及深透不等不特大田可以及時播種即二麥亦尚可資飽滿覽奏深為欣慶)向南仍候
府三傳(其大名順德廣平三府據稱離省較遠尚未報到等語佇盼奏章繼至當可一律普邀昊)
(貺耳)歉收麥尚登冀半播種禾資穫得全稽首為民稱慶
幸益深戒滿勵乾乾
山東巡撫長麟奏報省城得雨詩以誌慰
清河下澣此間雨南霈濟南遲二時(昨四月廿二之雨至次日廿三寅時)
(始覺霶霈兹長麟奏濟南省城扵廿三日辰時起得雨盖雨勢自北而南故較此間遲二時耳)雖曰較
斯遜霔久幸知扵彼亦霶施(濟南扵廿三日自辰至午得雨二寸又自戌至廿四)
(日夘時雷雨逹旦勢甚滂沱雖不及此間一雨三日入土二尺餘然亦可謂甘霖大霈矣)以予望切
章先奏待屬陳齊驛續馳(又據奏省城迤北一帶雲氣濃厚雷聲絡繹得雨之處必)
(普俟報齊後再行馳奏亦知予盼望焦切是以先將省城得雨情形飛章奏聞想省北必均&KR0829;渥澤也)虔
謝大田堪播種普霑企即喜音披
眼鏡
眼鏡有二種水晶與玻璃玻璃價實廉水晶貨居竒水
晶雖艱致用之無害滋玻璃出冶鍊薰蒸火氣貽長(上聲)
年目力衰視物或可資今率五旬用何異童佩觽予古
稀有八依然弗用斯蠅頭雖難工豆顆恒書之以小可
喻大常理非竒思藉已眀扵他其道乖君師
詩成既而思之眀目達聰非藉已明扵他人乎盖明
目達聰公也寄耳目扵左右私也此其間蹟相似而
道不同差之豪釐謬以千里故大舜好問好察固明
目達聰之公猶必執兩端而用其中若後世庸主以
猜忌之私寄耳目扵左右求其明適成其暗是故申
而論之
宣化總兵劉允桂大同總兵沐特恩各報得透雨
詩以誌慰
宣化大同近隣接被災右重左微輕(宣化大同兩府地界毗連去秋俱被)
(旱成災雖宣化尚可資左近有收地方接濟被災較輕然蠲賑均施加恩不啻再四)一朝兩處馳
章至首夏下旬霈澤并(今日據總兵劉允桂奏宣化扵四月廿三日申時起至廿四日)
(未時沐特恩奏大同扵廿二日酉時起至廿三日亥時各得雨深透等語計與此間同時俱被渥恩而災)
(黎得此甘膏可以及時播種大田尤深慶幸)早黍晚禾耕種起高原低隰澮
溝盈
昊天生物恩誠普感謝心殷敬自盟
題玉尺軸
轉折成玉軸展收資短長(置尺扵兩軸口收為一尺展則為二尺短長皆以是凖之)
(西清古鑑中有此漢銅器舊題為漢銅器飾盖誤矣因命以玉倣為之適合玉尺之義而題之句)底須
較尺寸(謂尺有所短寸有所長也)恰合琢琳瑯陽貨那能鍥(軸也)裴元
未足方(尺也)量材設絜矩籲俊渴無遑
山東巡撫長麟續報各屬得雨情形詩以誌慰
省城得雨奏聞先各屬均霑此達箋(前月廿三四兩日濟南省城&KR0584;雨滂)
(沱長麟未及待各屬報齊先即馳奏兹據續奏濟南府屬之淄川等十五州縣泰安府屬之束平等四州縣武)
(定府屬之惠民等十州縣東昌府屬之聊城等十州縣曹州府屬之范縣等三縣青州府屬之樂安等五縣兖)
(州府屬之陽穀等二縣臨清州暨所屬之夏津等四州縣先後報到均扵廿三四五日各得雨三四五寸至深)
(透不等合計附省之歷城共五十四屬一律優霑現在甫過小滿大田俱得及時播種云)五十餘州
縣胥被萬千數農圃迴鮮秀而弗實者加實旱以未田
兹可田(又稱窪地麥苖前因缺雨吐穗未結實者今獲優霑均得灌漿結實尚冀有薄收其高阜麥田)
(雖皆失望而現在翻犁可以播種秋禾覽奏固堪慰念但計收斂之期尚遠惟更惕懷不敢滿志)夏長
(上聲)秋收時尚永目前稱慰益䕫然
河南巡撫畢沅奏河北雨澤情形詩以誌事
先是京畿望雨亟因籌買麥綢繆計既而雨足可無需
隨命豫齊罷其事(前以京畿望雨急切令畢沅長麟扵麥價平減之處採買數萬石運京接)
(濟嗣獲連朝甘&KR0584;不特大田可以播種即二麥可望半收市價自不至昂貴且上年存倉麥石有四萬餘計可)
(糶至七月此外尚有豫省額運之麥源源接濟無須買運隨令各該撫停止採買)雨之足也齊
幸同(長麟節次奏山東望雨之歷城等五十四州縣均扵廿三四五等日得雨優霑廿五六復大雨竟日)
(實已周遍是東省農田可期豐稔)河北直南未全暨(豫省河北之衞輝懷慶彰德三府與)
(直隸之順德廣平大名三府接壤故春夏以来兩省各屬俱獲優霑而此數府望澤略同不免各成一隅偏災)
直之事已命督臣(直隸雨未霑足處所已節次諭劉峩緩徵借糶並飭詳查如已成偏災即)
(據實奏眀量加撫䘏)兹接豫撫奏章至昨雨河北仍未渥淺一二
寸深三四嗟哉三府勤穡民徒此腁胝虚望歲一稔乃
抵前後歉(兹據畢沅奏河北三府扵四月廿二三等日得雨一次有入土三四寸者有僅止一二寸)
(者上年河北收成方報九分有餘乃積歉之後甫逢一稔今復以雨澤未優麥收失望小民生計其何以堪)
遑云閭閻復元氣備京麥罷宜備豫河北平(糶)借(種)為
次第(又據奏此次買麥十萬石或此後得雨過遲應全行留為河北協濟之需另行採買五萬石運京等)
(語運京之麥業有旨停止該撫尚未接到但據奏河北情形自應將所買十萬之數全留河北與倉穀一律平)
(糶至續得雨澤後或酌量借給籽種及已有成災處所並諭妥為撫䘏不得稍存諱餙盖雖一隅偏災不能不)
(為次第經理也)南瞻懸念不勝焦惟祈悔禍
天錫惠
端陽日作
重五夏之仲多逢望雨年今朝一何幸節事得相沿(北方)
(春末夏初多值缺雨歷年端午每適逢望雨之時多不舉節事昨四月下旬連朝甘&KR1204;優渥異常令節相沿依)
(例行之)有例懷忠粽無爭競渡船蓬瀛不可望(用唐太宗句向年)
(每扵蓬島瑶臺恭奉閱十慈寧節讌今不可再得又年矣)迴憶祗悽然
按競者爭也方欲化民和俗何事扵爭然御苑龍舟
不過按隊而行原無逞先奪標之舉也
詠古瓷枕
何年窰冶器似趙却非柴(内府舊藏柴窰椀曾經題詠是枕式倣柴周所製而釉色)
(非遵生八牋所云柴窰青如天明如鏡者然沕穆瑩潤火氣全消亦當似趙宋時物耳)火氣銷全
盡宵眠靜與皆神安忘枕藉手舉稱摩揩欲笑王武子
惟知宜石佳
陜西巡撫巴延三奏通省雨澤麥田情形詩以誌
慰
孟仲春原時澤被季之下澣更優霑(陕省各府州属正二月屢獲春膏兹)
(據巴延三奏自三月十二三暨廿一二等日復得雨二三寸至四五寸不等而廿五至廿八九等日之雨通省)
(溥遍更為深透)已欣二麥秀結實更看大田苖吐尖(又稱西安同州鳳翔)
(漢中興安各府及商邠乾鄜各州属大麥將次登場小麥正在結實豐收可必其沿邊之榆林延安二府綏德)
(一州氣候較寒春麥雜糧必須三月和暖後始可播種齊全現在俱已出土青蔥得此甘雨應時新苗愈加長)
(發)西望秦民稔逢幸(今春直隸山東河南雨澤未獲普霑夏初始能透足陕省節次得雨)
(洵堪慰幸然萬邦綏屢日切虔祈一方告稔未能遽釋殷懷耳)仍殷一念屢綏占宇寰
廓矣心隨廓萬慮那辭鬢雪添
兩江總督書麟江蘇巡撫閔鶚元各報麥收分數
詩以誌慰
總督知三省撫臣悉一方安徽總督報(據書麟奏上下江各州縣二麥)
(約收分數已經報到者七八九十分不等向例奏報收成分數撫臣應各詳悉專奏兹書麟時以會勘秋錄正)
(在江蘇故安徽撫臣尚未奏至而總督就各屬所禀先行具奏大概耳)吳下撫臣詳(閔鶚元奏)
(大江以南所屬二麥已經黃熟以次登場據江寧蘇州松江常州鎮江太倉各屬禀報麥收均有九分十分不)
(等其大江以北所屬氣候較遲二麥亦將次成熟據各屬陸續禀報亦約有八九十分等語)八九十
分穫北南中普臧(江南省以大江分南北在江以南者蘇松常鎮等府屬在江以北者淮徐)
(通海等府州屬其江寧揚州等府則介扵中故云)同民慶逢歲益敬待秋長
題文徵明畫蘇軾詩意即用其韻
獨倚書樓罷午眠喬松疎竹淡秋煙扶笻嘉客来相訪
欲話羲皇以上天
詠綠玉韘
綠玉稀深綠斯珍果偉珍圓光勝喻韭德采耀浮筠寳
豈宋人獨用殊衞國陳(詩衞風童子佩韘注云韘决也以象骨為之著右手大指所以)
(鈎弦闓體)挽強今異昔著手愧生頻
河南巡撫畢沅奏報河南北雨澤農務情形詩以
誌慰
河南甘&KR1204;普周霑河北獨憐待澤淹(豫省春夏雨澤大河迤南叠次優霑)
(其河北三府雖連次得雨俱未暢足節次馳諭詢問兹又據畢沅奏開封省城自四月廿八日得雨四寸以後)
(續扵本月初三日復得陣雨淋漓酣暢並據開封南陽陳州河南暨許汝陜各府州屬禀報均扵初二三等日)
(得雨二三四寸不等秋田一律長發沃溉青蔥而河北三府僅據獲嘉河内修武報扵初二日得雨一二寸餘)
(俱未成分寸亦有全未霑及者其低窪地畆所種秋禾叠次沾濡稍資接濟惟高阜之區尚須渥澤耳)況
是偶豐久歉處(河北三府當久歉之後去歲始得豐收今又麥秋失望以此倍加軫念)益
教宵注旰愁添緩徵固已施前惠(四月初旬以河北三府缺雨已將本年應)
(徵新舊錢糧概令緩至秋成後分別徵收以紓民力)虔禱仍令籲後占(畢沅又奏五月内如)
(得大霈甘霖尚可無誤秋田因即飭令扵前赴河北察看地方情形之際親詣衛源廟虔誠祈禱而百門泉)
(等處如有應行疏通之處並令飭屬妥辦以冀地氣宣通庶得恩膏速沛耳)疏濬衛源尤急
務要扵勤恤俾民恬
題嘉靖雕漆銀錠盒
西苑應緣用道場遊龍舞鶴共翺翔延禧自幾(去聲)長生
術那計蒼生痏與瘡
仲夏遊玉泉山靜眀園作
山樹葉齊當夏靜泉源雨後澈湖眀因之一豫来消悶
何必寸衷特矯情紅謝綠濃隨景物風薰民阜奉時行
雖然敬怠爭相勝惟日孜孜戒滿盈
華滋館
孟月中旬過華滋(四月既望自香山迴蹕過此一憩)望雨謂如之何好
下旬三日雨渥霑今識華滋惬懷抱夏華繞砌傲春芳
雨滋林葉都迴槁濛濛露氣沃花心習習風輕拂樹杪
眼前景實副館名館付不知人則曉
寫琴廊
山北期一攬山左路斯經亦有泉無數滙為碧湖渟湖
口落下處架廊便人行往来&KR0008;步間泠泠聞有聲春則
為角和秋則為商清大絃小絃分蘇詩詠以眀寫琴故
如是太古以来呈青山伯牙奏綠水鍾期聽
創得齋
創得得来許久時隔年至即創之期山莊仍復斯數典
(避暑山莊西峪内亦有斯名)笑我過知實未知(謂知過論)
題含經堂
一名額數處向来每所有御園之含經較此搆已久此
乃搆扵後額實近方取經為萬古常含在一已守詎惟
在縹緗行躬及言口顧名試思義忸怩恒覺醜
書畫舫
室緣近溪邊因之肖舫式顔額曰書畫米歐以為則彼
率適其意高閒或可得我應法無逸勤政惟惕息石渠
弆雖富何曾費賞識便偶一寓目惟覺有慚德
詠素堂有會
素固無可詠此云詠素堂如空既空矣何色可相方見
空豈非色有見視未忘無可詠之素試詠亦不妨如其
會一貫素王即梵王
掛瀑簷口號
普覺寺前有源水引來飛瀑掛前川(此水自普覺寺迤邐而東甃渠墻脊)
(中引至此為飛瀑實非玉泉之水)笑予八景題過刻原有垂虹在玉泉
(玉泉從山根仰出噴薄如珠實與趵突之義允合前人燕山八景誤云玉泉垂虹曾有詩訂其非是然兹之掛)
(瀑則原在玉泉中謂之垂虹亦何不可)
倚晴樓
邅回山北造山西藉降扵斯弗藉躋仍有高樓巖半倚
恰符過雨霽光䨑近看麥隴穗抽密遥接稻塍苗吐齊
額慶田功遇此鮮戒盈惟益勵兢兮
練影堂
書樓復降即溪堂練影漪瀾暎座光已是銅壺銷玉漏
遂教桂檝發蘭航山巒背指黃回綠田埓面量短者長
樂在此乎不在彼未孤望澤向愁腸
福康安奏臺灣地方寧謐情形詩以誌慰
地經兵燹撫為難特勅良臣善後觀(臺灣賊匪滋事福康安等扵數旬之)
(内生擒二逆𠞰除餘黨固稱迅奏膚功然民間以兵燹之餘耕種失時田畆荒廢撫恤為急並一切善後事宜)
(轉須從容料理是以特命福康安暫留彼處次第詳籌為永靖海壖之計)府一縣三農事起
導和禁鬭戶民安(據福康安等奏該處難民漸次歸莊正東作方興之際因即酌借籽種令)
(其各歸農業民間修復水道繕葺房屋亦已漸復舊觀現在通衢市集負販流通往来如織府城内外演劇酬)
(愿者甚衆地方日就寧貼人心實已大定並曉諭地方官嚴禁爭鬭之風隨時化導務在有犯必懲當不致更)
(滋事端)銷兵鑄耒知謀永(又稱前後收繳刀矛及各項器械數千件俱改鑄農器給與貧)
(民以資耕種仍嚴禁工匠不得私置軍器亦可遏絶械鬭刁風)縛匪獻逃莫匿奸(現在緝拏)
(餘匪不但地方官均各上緊搜捕即村民亦皆實力查緝嗣又收獲賊目九名並殺害同知王雋之逆犯張烈)
(一名匪衆陳意等二十八名俱已審明正法凡逃入村莊者無不即時擒拏且有該匪犯父母親屬自行獻出)
(者可見民知畏法雖至親亦不敢隠匿賊匪根株無難搜查淨盡矣福康安此次辦理一切安詳周到俱能得)
(其要領不特征𠞰之時海嶠番民服其威勇已也)海嶠威揚人服勇豈知為政
更&KR0757;端
署陜甘總督勒保奏報甘省普霑甘雨詩以誌慰
舊臘新正渥雪霑夏初春末好霖兼(勒保奏甘省河西上臘新正連霑透)
(雪春暖消融土膏頗屬滋潤兹扵三月廿七八及四月初五六等日涼州甘州肅州安西州所屬各得密雨二)
(三四寸不等河西地氣較寒向年得雨比河東稍遲今歲甘膏頗早實為應時渥澤至河東之蘭州鞏昌平涼)
(慶陽各府階秦涇各州所屬亦同時各得雨四五寸及深透不等麥禾倍增暢茂夏收實可豫期)河東
西總澍膏潤禾早晚希秋熟占充裕市鄽糧價減盖藏
村舍土風恬(又云現在各處市糧充裕價值亦日就平減等語該省向稱瘠薄今農田可望有收)
(民回番衆得有盖藏閭閻當益臻和樂)諭馳海表知詳悉(福康安辦理臺灣善後事宜暫)
(且不能回陜甘總督之任兹特諭令知之想素所撫循之地無不關心聞之亦必欣悦也)北顧應同
喜氣添
夜雨(五月初九日)
四月雨三日由来所罕逢間(去聲)常霏&KR1204;陣昨更佈雲濃
(自四月下旬連朝霖雨後仍間有陣雨至昨朝雲氣頗濃是以今早寅刻雨勢較大總扵麥禾有益又喜其旋)
(即晴霽也)補種(去聲)苗(禾)增潤回蘇穗(麥)改容簷泉聽半夜傍
曙露遥峯
喜晴(五月初十日)
昨曉徂雲散終朝霽晦頻交寅霔雨脚入卯耀曦輪既
渥適堪止宜陽允是均喜晴當五月雨足可知真(麥收時最)
(宜晴曬嚮晨陣雨後旋喜放晴農家喜雨之霑足可知)
浙江製側理紙成用壬辰詠古側理紙韻題句並
仍以整紙書之
何以棄餘暇喜書猶古稀倣成古杭是炫賈海苔非(内府)
(所藏側理紙僅有數番近浙省倣製亦復相似可知世固有能造者不必拾遺記所云海苔為之也或炫稱晉)
(時苔箋皆賈人近利居竒之辭耳)仍就囫圇體隨其宛轉機短長不裁
幅蘿薜勝為衣棐几平陳待綵豪疊韻揮怵然有所慮
所好(去聲)慎兹幾
昨既書壬辰詠古側理紙詩扵古紙不割裂其原體
兹用前韻題浙江倣製之紙仍以整紙書之夫側理
自晉迄今千數百年而兹所製竟能仿彿不可謂古
今人不相及予因思之偶詠側理紙而浙江即有倣
為之者絜矩人君所好不可不慎也
湖北巡撫姜晟報二麥收八分餘詩以誌慰
優霑春雨夏初晴二麥正資結穗成通省八分有畸穫
諸商各價自然平(姜晟奏湖北省春夏暘雨應時四月中旬以後幸值晴霽二麥及時刈穫)
(現已一律登場查核通省九分收成者六州縣八分有餘者二縣八分者五十六州縣七分有餘者二縣七分)
(者二州縣總計收成實在八分有餘等語際此夏收豐稔不特糧價日平而民間日用所需亦可無虞踴貴)
屢綏幸繼昨年稔時若更期秋稼盈(湖北去歲豐收兹又麥秋告稔元氣)
(可復况據稱省城復扵五月廿六七日甘霖渥沛濕雲濃羃遠近定必均霑現在分秧蒔插之際得此應時雨)
(澤是該省秋成更堪豫卜)手額南瞻曷勝慰慰餘虔鞏敬彌生
管幹珍和琳奏報北運河漕船通行並南糧首幫
出境詩以誌事
去年通運命眀興幸得微山湖水增(近歲以微山湖收水多不及舊誌以)
(致不能濟運上年命明興前往動帑挑挖疏導扵定誌一丈一尺之外並多收水一尺扵是八閘以南浮送糧)
(艘可期遄速)孰謂衞河弱扵北又兼古淺梗相仍(其自臨清以北專藉)
(衞河濟運乃今春衞輝懷慶一帶缺雨衞水微弱兼之直隸更多古淺以致豫漕已不能前進而南糧又安望)
(其遄行耶)濬淤一再材能遣(前命御史和琳巡視山東漕務又令内閣學士管幹珍馳往分)
(投查探水勢淤淺之所督令疏濬一面催䟎糧艘兹據會奏管幹珍南赴館陶沿河至淺阻之秤鈎灣地方將)
(豫省之平前平後任城徐前徐後五幫督催過淺次第挽至臨清插幫行走和琳北赴武城德州一帶沿河酌)
(量起撥查催前進扵五月初五日南糧大河前泗州後二幫䟎出東境柘園鎮淮安三揚州二等幫現亦跟梢)
(北上其東省十幫豫省之通天兩幫已全數盡入直境查上年南糧首幫於五月十七日始出東境本年較早)
(十二日是今歲抵壩可期迅速二人材能洵為不負任使爾)轉漕督催天庾登更報
南糧早去歲人為濟事語誠徵
江西巡撫何裕城奏二麥收成八分餘詩以誌慰
麥收南省早於北四月中旬已報登各屬都臻八九際
(江西省冬雪優霑春雨透足兹據何裕城奏通省産麥各屬内收成八分者二十四州縣九分者四十九廳州)
(縣統計收成八分有餘南省氣候和暖二麥登場較早四月中旬已據報登洵堪欣慰)湖南較尚
半分增(昨據浦霖奏湖南省麥收分數内九分者三縣八分有餘者十一州縣八分者十三州縣七分)
(有餘者一縣七分者一縣通計亦有八分然江西九分者倍扵八分則較之湖南為更優矣)青黃不
接價無長(上聲)衣食之源計有憑甲子元正多卜稔(羣芳譜云)
(元日值甲榖賤通書以正月上旬子日占歲事亦有甲子豐年之語故農家以元旦逢甲子尤為歲美之徵今)
(歲元正干支適會實兆首禧)適逢惟幸亹欽承
詠定窰小盂
爾時雖是厭光芒不及官窰用廟堂歲久光芒銷以盡
希珍今亦口金鑲
河南巡撫畢沅報二麥收成分數詩以誌事
大河界南北收麥頓相殊南率八九上北惟四五俱(畢沅)
(奏豫省一百八廳州縣二麥約收分數内十分者南陽南召鄧州内鄉確山正陽新蔡光山固始九州縣九分)
(有餘者新野淅川西平遂平信陽羅山淮寧西華商水項城沈邱太康扶溝許州臨潁襄城郾城長葛十八州)
(縣九分者鹿邑虞城夏邑鎮平桐柏汝陽上蔡光州息縣商城十州縣八分有餘者偃師孟津宜陽登封永寧)
(新安嵩縣唐縣泌陽裕州舞陽葉縣汝州魯山十四州縣八分者祥符尉氏鄢陵禹州密縣商邱寧陵永城睢)
(州柘城洛陽郏縣陜州靈寳閿鄉盧氏十六州縣七分有餘者杞縣通許蘭陽鄭州滎澤滎陽汜水新鄭鞏縣)
(澠池寳豐伊陽十二州縣七分者陳留洧川中牟儀封廳四廳縣至河北之河内濟源孟縣温縣臨漳武安六)
(縣尚六分有餘安陽林縣涉縣考城輝縣武涉六縣尚有六分其滑縣濬縣延津封邱四縣則僅有五分湯隂)
(内黃汲縣新鄉獲嘉淇縣原武陽武修武九縣則僅四分有餘南北祇距一河而豐歉頓殊雖豐者十之七而)
(歉者猶十之三不能不為軫念耳)嗟哉災後民逢歲昨甫蘇元氣尚未
復洊臻嘆向隅(河北連年被旱惟昨歲始報收九分元氣尚未全復今又麥收歉薄窮黎其何)
(以堪)糴豐以濟歉補苴權急圖(前令畢沅在本省麥價半減處所採買十萬石預為)
(河北平糶之用今幸河迤南新麥稔收惟有糴豐濟歉急籌補救並飭地方大吏毋稍諱飾庶災民不至扵失)
(所移粟救荒救目前之急耳)孟子對梁王其言良非誣然果如言行
遂能無旱乎救荒無善政思艱蒿目吾
德勝門外作
北至將臨
大祀時還宫齋戒有恒規濃隂一夜頻繁問傍晚&KR1268;&KR1268;
落雨絲
前度覺生寺䟦涉(三月間以盼雨命皇子等在覺生寺設壇祈禱二十日得雨後詣寺拈香)
(敬酬慰神惠途中泥濘入土實有六寸然欣之餘忽經半月復望甘膏繼霈)既欣既盼念無
齊清和三日真優被(至四月中旬雖得雨數次仍未霑足復躬詣黑龍潭虔請幸即一)
(雨三日深透竟至盈尺而比數日間陣雨每作又覺快晴為佳)雨固佳思霽景䨑
滯雲徂勢向西南晴實佳哉意轉貪願霈甘霖望澤處
直之三及豫之三(直隸之大名廣平順德豫省之衛輝懷慶彰德六府春夏以来雨澤缺少)
(麥收歉薄惟冀日内得有透雨秋禾尚可稔收今早還宫道中見雲勢直向西南該處或可優被甘霖因即馳)
(詢令其速奏以慰盼切)
改觀農况較前殊麥穗禾苗生意蘇却念宜暘資曬暴
不知足乃若斯乎
夏日齋居
昨曉為霖隨快霽晚風陣雨送雲行(自前月下旬霑渥之後麥田將屆收)
(穫即大田亦資長發又宜晴曬而數日内間有駛雨猶若隂晴未定惟昨日曉雨旋霽將晚陣雨片刻今早天)
(氣晴朗漬雲淨斂為之欣慰)碧天今日纖翳淨廣厦細旃峭爽生農
務莫教縈萬慮人心那得有恒情齋居政簡偏非簡報
閱臺灣費細評(齋居幾務當簡今早接福康安奏報臺灣招募戍防安設屯政及嚴緝賭博潰)
(兵諸善後事宜詳酌指示至申酉不以齋居懈勤政也)
陜西巡撫巴延三奏報麥收九分有餘詩以誌慰
北南風氣異秦以麥為秋六十八州縣九分餘稔收(陕省)
(各屬最重麥收去冬濃霑雪澤春夏甘澍應時兹屆二麥成熟之候據巴延三奏六十八廳州縣約收分數十)
(分者咸寧長安高陵鄠縣渭南涇陽三原鳳翔寳雞郿縣城固華隂十二縣九分有餘者孝義川藍田興平耀)
(州盩厔富平扶風岐山大荔郃陽安康白河淳化乾州武功商州十六廳州縣九分者五郎關咸陽臨潼隴州)
(褒城西鄉華州潼關澄城蒲城朝邑石泉三水商南雒南鎮安十六廳州縣八分有餘者醴泉麟遊寧羌南鄭)
(洋縣沔縣韓城白水紫陽長武永夀山陽鄜州宜君十四州縣八分者同官鳳縣留壩略陽平利洵縣中部七)
(廳縣七分有餘者汧陽邠州洛川三州縣統計收成九分有餘覽奏深為欣慰)沿邊候惟冷待
穫報從頭(其沿邊之膚施等十九州縣地氣寒冷收穫較遲例歸實在收成分數内題報是以尚未)
(奏及然揆其情形當亦相仿)西望誠欣慰戒驕慎自籌
夏至日
北郊禮成述事
土德欣逢四(戊年戊月是日己夘五行又屬土)
黃壇大祀呈微躬蒙
眷佑厚貺錫安貞去歲方鞠旅(上年此時正調遣官兵進𠞰臺灣逆匪林爽文)
(等今歲春初已生擒逆首掃滅餘黨海疆綏定安貞之吉非蒙眷佑何以至此)今春早洗兵
忖修何以遇怵惕鞏虔誠
北郊禮畢還御園之作
夜半聞霖意悚然曉晴
方澤禮行全自維叨
惠敢言報並恐恃
恩益勵乾徐歷郊原還御苑迴蘇禾黍閱良田愴殊昔
日問
安况(昔年問)(安北郊禮成迴御園必先詣十暢春園追思此景不可復得倏閱年矣)瞥
眼光隂過十年
啟蹕幸避暑山莊即事
往歲撰良恒據鞍習勞示健衆胥歡(向年每詣山莊必乘騎啟行亦寓習)
(勞之意一時扈從及送駕諸臣無不以予年近八旬而康健如初共深慶幸)冏卿曠職應從
罰儀使進輿匪溺安(今日啟蹕時上駟院竟將御馬遲誤自應分別議處責懲因乘輕輿)
(就道非予意圖安逸有殊往例也)遵飬古稀庶亦可期勤三度却非難
(以予年逾古稀即乘輿亦遵養之道但自度精力尚強是以上年啟蹕詩有擬待八旬罷鞍馬之句僂指亦僅)
(三年必不至以策馬為難是冏卿雖屬曠職而拈句轉增新意耳)優霑膏澤時暘若綠
野青蔥入慰觀
浙江巡撫琅玕奏報春花蠶絲收成豐稔詩以誌
慰
麥之苗秀資雨哉麥之結實賴晴矣作繭繅絲喜晴暄
適逢其會成雙美(浙省各府俱種春麥而杭州嘉興湖州三府尤以春蠶為重兹據琅玕奏)
(二麥陸續刈穫春蠶亦俱繅絲其二麥約收分數杭州嘉興紹興温州四府屬俱九分有餘寧波台州金華嚴)
(州四府屬俱有九分湖州衢州處州三府屬俱有八分其蠶絲收成分數嘉興府屬九分有餘杭州湖州二府)
(屬俱有九分大概春花春蠶當收成之際最宜曝曬幸遇天氣晴朗一律稔收可稱雙美云)衣食之
源吾所廑而絲之源惟浙爾兩收胥獲九分餘額手同
民幸遇此昨知兩江報麥收(前據上下兩江督臣撫臣奏二麥收成分數俱九分)
(有餘浙江界其南故麥收相仿更南則為閩粤當亦無殊惟日盼奏至以慰厪念而奏到略遲耳)風氣
至浙南迤邐復南則為閩粤疆均似兹乎一心企
出古北口疊乙未詩韻
惠遠詰戎兼避暑良規何莫
祖功貽往來古北不覺老䟦涉泥塗却切思(昨日途中大雨泥濘)
(營兵等冐雨填道而校尉人等䟦涉維艱尤堪軫念因即分别行賞以示體恤)曰此漢邊寧可
恃稱他秦置祇留嗤伊犁耕牧恒廑意即謂巖疆防異
斯
喜晴
午雲催雨陣倏忽放新晴仲夏如季夏(邇日途中頻遇陣雨幾如月令)
(所云季夏之月大雨時行矣)惬情還怯情明知農父樂暗慮旅人行
(道傍禾黍盈野知農家不厭優霑惟道途泥濘行旅則所不願且田中亦須曝曬益資長發幸而晚霽當可有)
(旬餘晴㫰也)晚霽真堪喜夕陽樹杪横
至避暑山莊即事得句
曉蹕乘涼喜快晴廣仁嶺過見巖城青衿迎駕蔚文教
(自丙申歲升熱河廳為承德府以所屬六廳為州縣乃剏建文廟增置學額府學六名所屬各四名並予鄉)
(試中額一名扵是絃誦之士日益衆多兹正值學臣金士松試畢率諸生道左迎鑾文教蔚興為之快慰)赤
子填街豫衆情休養恒為計衣食詰戡幸爾罷經營(去歲)
(駐蹕山莊以臺灣逆首尚未就擒籌治軍書時勤宵旰今歲春間大功幸已告蕆即福康安經理善後事宜亦)
(將次完竣無須訓示駐此饒有清暇惟盈滿之戒不能不兢惕扵懷耳)今年避暑饒清暇
惟益䕫䕫戒滿盈
永佑寺瞻禮疊辛丑詩韻
臺灣逆賊煽居居(惡也見爾雅)駐此正籌鞠旅初(上年駐蹕山莊時臺)
(灣首逆尚未擒獲惟扵瞻拜方略神御之下虔祈也默佑扵是日治軍書指授不敢稍自疎懈)揚
我國威默籲
祖靖其瀛嶠肯疎予一心盼捷秋連夏三月成功疾弗
徐(去夏予早慮及常青未能蕆事即馳諭福康安入覲山莊既而自夏徂秋賊勢果益猖獗隨命福康安等)
(前往籌𠞰未及三月連擒首惡殄滅妖氛成功之速無以踰此評見平定臺灣聯句詩注自非皇祖)
(皇考在天之靈啟牖予衷曷克臻此則予之感恩當為何如)
永佑信哉蒙
福庇紀恩七字壁閒書
寫心精舍
問人孰無心問心如何寫能識心已希識能寫益寡儒
者欲其存墨者云其假存固少真存假豈誠知假孟子
推舜心已曰鮮(上聲)慕者熱中則何為所寫更誰也我惟
勉精一能否念兩捨(謂能是自矜謂否是自畫故不為也)
四知書屋八韻
微隠顯為彰柔卑高制剛繋辭緣述
孔數典不因楊回緬昨年事幸成此日堂(山莊正殿後室皇祖)
(題依清曠三字而無檐額去歲籌畫臺灣軍務日扵此召見軍機大臣實因先事知幾有合扵豫之六二爻義)
(得以蕆功因取繋辭所云知微知彰知柔知剛之意顔其檐額曰四知書屋却非楊震之所謂四知也)旰
宵籌塞苑稂莠靖瀛疆允賴
天恩貺莫非
祖烈揚楣閒
題舊仰檐外額新張清曠山水德明公撻伐方(清曠之名乃寄)
(情扵山水之意然水澄然而清故明山廓然而曠故公明與公即為熙政詰戎之本皆由知幾而推之為四知)
(也詳見所作記中)五言重衍義兢業識毋忘
題文津閣
淵源重(平聲)校畢京中(繕寫四庫全書每分三萬六千冊魯魚亥豕原所不免去秋駐蹕山)
(莊偶閱文津閣之書初不意其訛舛至扵累牘聯編因命諸皇子及扈從諸臣計日校閱得三分之一並諭在)
(京之皇子大臣派大小臣工二百餘人將文淵文源二閣書重加讐校已扵回鑾之前告稱蕆事)次第
扵斯津合通(其文津閣未曾校竣之書責令原總纂禮部尚書紀昀帶同原校文淵文源二閣疎)
(漏之總校分校扵冬間来山莊詳校數月亦已完竣)亥豕訛由為物一魯魚舛則
以形同究因考覈未盡力薄用創懲示懈公(紀昀與副都御史陸)
(錫熊當日原充總纂凡書中訛舛之處固由總校分校不能悉心校對亦由紀昀等未將底本認真詳閱經理)
(所致姑念書已告成寬其吏議僅今重加考覈並令陸錫熊扵福建學政任滿後帶同原校文津閣書疎漏之)
(總校分校往盛京重校文溯閣之書其四閣書應另繕者亦罰令二人出貲賠寫此番勞費實由自取然其過)
(亦止扵疎懈不得不薄示創懲以為誤公者之戒)獨有費墀牟利重(去聲)職鐫其
計嘆非上(初辦全書之時原任禮部侍郎陸費墀時以編修為提調繼為總校洊加擢用乃該員惟)
(以牟利為心一應收發書籍高下其手任意勒索嗣後卷帙遺失又任令謄錄私買坊間之書充數在總纂既)
(未寓目而卷數又多不符以致書中訛謬不可枚舉既又去其檔冊無可稽核是其罪固浮扵紀昀等矣因即)
(降旨革職仍令將續繕文滙文宗文瀾三閣之書罰其一力裝潢製圅排架該員始念為可倖免由今思之當)
(亦悔其失計耳)
趣亭
書樓四庫法天一(浙江鄞縣范氏藏書之所名天一閣閣凡六楹盖義取天一生水地六成)
(之為厭勝之術意在藏書其式可法是以創建淵源津溯四閣悉仿其制為之)亭子假山面對
之淵海浩如無盡藏知斯趣者果真誰
月臺
月臺意寓南宫米却是從來未一登既念登臺須入夜
遊當秉燭豈相應
留京王大臣奏報晴雨應時詩以誌事
邇来雨渥不須多覽報時暘慰若何(據留京辦事王大臣奏報京師扵二)
(十日戌刻至廿一日巳刻陣雨數次廿三日辰刻薄雷微雨隨即放晴至廿四日天色開霽日光晶瑩現在氣)
(候極為晴朗覽所奏與蹕路情形相仿刻下二麥登場連日快晴可資曬晾而大田正值長發之際既霑優澤)
(旋得熙陽曝蒸自必倍加芃茂似兹暘雨應時快慰殊難言喻)既以大田滋禾黍更扵
長路利車馱微雲見即生猶豫皎日朗方惬詠哦因識
人恒弗知足已之未信奈他麽
署福建巡撫伍拉納奏雨水田禾情形詩以誌慰
兵後多凶年此語古所有臺灣雖海外省同應共受以
此恒關心為祝逢年阜春雨早報霑麥收七分富(叶省閩)
(天氣融和麥收較早前據護撫伍拉納奏報三月杪已屆二麥成熟之候各屬除臺灣一府尚未據報到外其)
(内地六十州縣收成八分有餘者連江羅源寧化歸化夀寧等五縣八分者長樂福清屏南永福仙遊將樂沙)
(縣尤溪永安建陽崇安松溪政和邵武光澤建寧泰寧長汀清流連城上杭武平永定福鼎直隸永春州並所)
(屬德化大田直隸龍巖州並所屬漳平寧洋等三十州縣七分有餘者安溪一縣七分者閩縣侯官古田閩清)
(莆田晉江南安惠安同安龍溪漳浦海澄南靖長奉平和詔安南平順昌建安甌寧浦城霞浦福安寧德等二)
(十四州縣合計通省麥收七分有餘該省當臺灣用兵之後收成益為厪念兹雖未稱上熟猶屬中豐仰沐)
(深昊慈實感謝)兹復馳奏章時若利田畝禾苗愈長發蔬薯
胥暢茂(兹又據奏時屆首夏高阜地畝因晴霽半月又在望雨隨扵四月十五十六等日連獲優霑禾)
(苗愈見滋長園蔬番薯亦俱暢茂覽奏真堪慶幸)南瞻慶同民不禁頻額手納
稼其尚遥慎戒滿招咎
西峪
往年至山莊山草每未綠今兹入西峪綠毯鋪迎目一
碧萬頃連高下疊油縠清香襲襟袖知因時雨足詎惟
利壟禾且以悦林鹿露苹潤而甘飽食恣攸伏絶勝四
年前囓荷充餒腹(甲辰春此間缺雨革長略遲鹿饑弗得食因囓荷葉充腹曾有詩紀其事)
膏&KR0584;恩溥博何物不受福兼之逢快晴時暘利百穀
味甘書屋
茗椀竹罏陳妥貼山泉有味品移時言中設以苦甘喻
吾意扵斯未信之
有真意軒
意祗在心中而曰軒真有軒實在心外本末倒置否無
心詎有軒一二難分剖心之真為授軒之真為受覓意
竟何是如是言之偶
秀起堂
山不入深秀何得堂惟因迥起予吟一天寥宇碧無際
五月薰風披有襟過雨齬溪留鹿跡知時叢樾出蜩音
欲緣茂對歌解阜澗奏泠泠可代琴
靜含太古山房
山自太古有房惟此時搆而房在山中太古名足副何
以知其然古今輪宵晝今晝詎是新古宵豈為舊達觀
原一瞬寧待禪關透
河南巡撫畢沅奏河北雨水情形詩以誌事
月下澣初扵途間口内外每行雨裏山田慮旱弗慮澇
僕役䟦涉望雨止孰知河北久旱地蒙澤三四寸而已
被六寸者惟一縣何渥霑此靳膏彼(日前蹕路經臨見大田芃茂土膏極)
(為霑潤途中復屢遇陣雨雖行旅䟦涉不免泥濘難行而旋雨旋晴在山田究為得濟因念豫省河北三府春)
(夏以来雨澤總未深透維時見雲勢徂南冀幸同時均被隨即馳諭詢問兹據畢沅奏五月廿一二等日各屬)
(果俱得雨惟河北得六寸雨者僅内黃一縣其餘仍不過三四寸霑此靳彼閱奏益深厪注)又稱河
南澤實佳大田高下農功起河北月内嘉&KR1204;逢冀可翻
犁盼秋美(又據奏此次得雨較優計連日前十七之雨已共有三四寸至五六寸不等不但已種地)
(畆長發可期即高岡未種之處俱可陸續翻犁田功漸起日内再獲甘霖秋田普種仍可望收等語現在緩徵)
(借種業已頻經降旨此時無可措施為綢繆之計惟祝昊恩幸扵月内早得渥被佳音庶此三郡之民不)
(致向隅耳)緩徵借種(上聲)諭頻宣此際亦無可降旨南瞻惟是
軫民囏即祝霈霖報音喜
直隸總督劉峩奏報南府雨水情形詩以誌事
直南三府近河北雨艱望澤如一例直北河南胥優霑
(豫省之河以南開封歸德南陽汝寧河南陳州六府許汝光陜四州春夏雨澤時霑不致為旱即直北之順天)
(保定河間天津正定永平宣化承德八府易深定冀趙遵化六州春雨間有未透之處而四月下旬之雨一律)
(普霑不特大田播種齊全日内尚慮過多惟畿南之大名廣平順德三府與河北之衛輝懷慶彰德三府壤地)
(相接雖連次得雨俱未深透或氣數偶有不齊然早夜虔祈並為緩徵借糶之計者已無弗至)接壤六
郡獨弗被諉之氣數我豈忍恒為(去聲)虔籲關殷意綢繆
計亦早頻頒饑溺心勅大小吏即今披閱奏報章霑寸
仍惟三與四(日前以途中連遇陣雨因降旨馳詢六府情形昨據畢沅奏河北廿一二之雨多者)
(僅三四寸兹接劉峩所奏畿南三府亦大槩相仿雖稱接續霑濡禾苖勃發恐亦慰予跂望之辭盖諱飾最所)
(當戒惟冀仰邀尚不恩貺即六月上旬得有嘉&KR0584;晚田可種為遲否則實成旱矣)雖云接潤
苗長(上聲)發恐未必然戒飾諱惟冀月中嘉&KR0584;渥大田可
種祈
天賜
喜晴(六月初三日)
季夏朔朝晴固是宜暘兆傍晚霏陣雨翼日曦陽曉晚
復陣雲生&KR0584;絲倏過了夕陽萬樹眀乃幸晴定好今朝
朗碧天颯爽惬懷抱凡此三日間愁多欣實少即此一
惬懷恐近生驕道為君信難哉五字聊衷表
澄觀齋有會
視物謂之觀(平聲)示物謂之觀(去聲)其義雖有二一澄與為
貫無私之謂澄克已思過半是謂惠迪吉(堂中惠迪吉三字為)
(皇祖御書)
聖藻垂訓煥
翠雲巖
峭壁&KR2287;&KR0008;不可登枝攅葉簇翠層層試詢留白為雲者
設色如斯孰更能
見說竒峯多夏雲應輸翠色此平分更饒不致為霖雨
那繫人間戚與欣
對山齋
墻外真山内假山對之真假辨殊艱世間一切有為相
胥夢幻場合付刪
餐腴室有會
詩書亦有腴道德亦有腴一二二而一相資互見諸若
夫山水秀及其花木娛雖曰引清興却恐乖政模何足
擬芻豢餐宜慎所居
御製詩五集卷四十
