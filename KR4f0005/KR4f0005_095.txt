御製詩二集卷三十七
古今體九十九首(壬申七)
山莊啟蹕木蘭行圍之作
山莊行慶攬衢歌寳月團圞節並過蒐狩九秋應在即
棲遲廿日覺無何輕嵐别岫雲封戶細雨遥源水漲波
更有予心欣慰處石田仍獲勝常禾
凉
靈山能轉候嵐氣送晨凉楓染通紅葉露凝騰白霜獵
人欣逐獸農叟慶登場别有宜詩景遥峯繢紫黃
風
微風亦覺豪直北氣偏高裂葉千峰露吹林萬竅號雲
頭斂隂翳水面捲波濤蓬草曾無礙飛揚任爾曹
波羅河屯行宫作
秋日散清輝秋空澄碧落我意與之然去来何執著寒
花步今逕隂樹褰昔幕會心足希夷容膝且寬綽是處
有縹緗無妨讀書樂
山邨即景
蘭衢侵曉點繁霜馬上羊裘尚覺凉日出旋烘一谷暖
黃綿襖子遍田莊
築場納稼先(去聲)豳風南北寒暄協紀中多是晉齊流寓
客安居朔塞故鄉同
刀耕火種遍良農不讓楓榆占碧峯誰道石田率荒鹵
年年頗覺有秋逢
連延東崦復西鄰遮莫桃源此隠淪三十年前曾過者
却云初祗數家人
意行
意行初不較凉炎馬上成詩信口占薄霧卷空開岫障
微風拂澗揭泉簾霜華怯日融融减繢葉随程旋旋添
北望木蘭秋獮近起予興在遠山尖
入崖口
伊遜九轉来遥源(伊遜即蒙古語所謂九也)崖口為束奔流湍重重
鎻鑰羅岌峘壁立萬仞天風寒地利一夫可當關太平
時節誰泥丸清秋按轡凌層巒駕言大獮朝可汗控弦
騎士數逮千發蹤指使遵虞官約束匪嚴亦匪寬要欲
上下同和歡詎惟從禽事遊盤于時獵也有道存
聖人家法敬繼旃
御行營
蒐狩恰宜秋行營廣甸留荅陽方審面計日又從頭萬
帳星辰拱九重規制侔習勞兼示度匪為宴安謀
霧
塞山幻戲何爾竒白棉彌谷乾闥移履高若低隠乍現
障近成遠東疑西城郭臺觀舉彷彿蜃樓海市非人為
或如王母降玉輦或如木公駐葆旗張公五里裴三里
鷽鳩何異榆枋枝日中雰鬱倏歸岫千巖萬嶺明偨池
旋覺皮衣著體暖(塞山霧後必晴而暖)生風耳後花驄馳偏伍彌
縫有節制曾無一騎隍中迷南人行船北人馬有能不
能難強其肩輿得得来翰苑(蒋漙汪由敦皆南人不習騎以肩輿從故戲及之)
縱觀卒愕相嗟咨爾亦何必相嗟咨為吾走筆為新詩
野花
塞甸金令司神權野花秋較春時妍東皇女夷不過問
錯綺縟繡爭嬽嬽高低繛約殊娟姣羣友翾飛弗相擾
傲霜凌雪此其常節比南花猶覺好嵇含疏亦廣蒐羅
龍沙地遠曾未過設使揣稱復侔色春風桃李何争多
我命中人随意採掛瓶香氣勝蘭茝陡憶孤山錦逕西
依然興會於斯在獨惜無名名亦得增譜羣芳著子墨
盧胡大笑有是哉得無猶被名相域牡丹芍藥稱者誰
裳裳者華自豈知以彼例此應罷之用全其天恒希夷
宴蒙古諸王公
瑞雲卿擁拂廬穹詐馬筵陳許貢衷典屬威儀五等列
本朝恩數一家同屏藩各守無踰志敦樸羣欣有古風
咨爾嘉賓思乃業自綿帶礪福無窮
雨
靈境蒸雲易為霖亦太竒又逢洗山雨正是罷圍時谷
漲羊腸水林湔鶴頂枝氊廬開牖坐何必道催詩
氊廬
懷居何必尚金鋪息體凝神惬所須一室四隅常不改
開忩日日看山殊
聞浙省豐收誌慶
兩浙去年災實甚截漕通賈開倉廪補偏救一乃漏十
奚如穡事逢秋稔今春二麥幸倍常五月更霑梅雨黃
躊躇彫弊豈易復每懷南顧心徬徨蘇松夏杪愁旱暍
戽水幾歎人力竭昨歲有收尚可支災後難支憶於越
無何大吏封章馳秋初望雨雨應時高田一律轉葱翠
佇待銍艾如京坻額手稍為吾民慰丁寧休飬培元氣
漕糈况足補倉虚(今夏命截留浙漕四十萬石以實常平)採糴漫頻致踴
貴
陜西秋禾被旱歉收詩以言志
聞災蹙額為愁頻教誡丁寧諱奏人豈是翻欣遭水旱
試思誰救轉溝民
地高鑿井苦無由禾歉應知有竄流咨爾長官善撫恤
慢言二麥尚豐收
轉漕龍門跡久淹亢暘偏爾重三秦多方備榖教河内
資濟流通賴好鄰
覽本口號
報豐為喜報災愁愁喜無常似轉流只有愛民些子志
寸田千載惻然留
曉月
猶是中秋月應教日日憐四更東壁上半魄白榆邊鴈
過蘆鋪水鹿鳴楓護烟清遊達明發塞景愛霜天
行圍四詠
撒圍
塞山萬壑糾獵士五更行(蒙古管圍諸王公每以五更率獵士先往撒圍)撒陣
常衝黑成行始質明蠶叢度袵席魚麗辨徽旌曾不言
勞苦嘉哉奉上情
待圍
兩旗合帳殿(設布城為看圍所奉始合皇太后觀覽兩翼首旗各馳至此為則衆騎以次徐)
(進云)千騎列雲涯試看止齊勢端稱左右宜彌縫休欲速
磬控尚需時勒馬平岡待斐然立就詩
合圍
周阹笑繁重善御信何稱豈有車從獸何殊屠命僧詭
馳我所戒連中衆多能佗藉無須亟留資歲歲仍
罷圍
地不傷農事情還聯衆歡陳牲蔽芳甸頒獲逮儒冠(漢大)
(臣随圍者頒獲每及之)習武毋㤀業暢遊亦戒盤控絃教憩息西
日在槍竿
圍中獲白麅詩以紀之(有序)
昨秋蒙古台吉必力滚達賴以白麅進嘉其應時
獻夀曾為之圖而紀以詩今行獮塞上於巴顔河
落圍中復生致此毛色純潔性特馴擾周阹所僅
見也拈吟紀實匪侈祥符
瑞獸貺三靈嘉符應六星性馴豈鋌走質異似来庭睛
彩丹砂煉毛章白玉亭不教施赤羽端合飼蒼苓詞客
希成頌仙人夙駕軿底須宣史館曾未註禽經
於興安作
一嶺界南北寒暄殊節候龍幹衍堂堂萬派此輻輳陽
巘林始丹高低如錯繡隂崖葉全落樾底天光漏榆塞
古王庭雁磧今靈囿纉武永思艱守文益惟𢡟
即事
田車古之制宵雅宣尼采但以施之今原獸孰容待設
復遇山嶺銜橛且致殆豈昔儦俟羣不奔復不駭格物
有所窮此理殊難解
王良羞詭遇邱陵多弗為守正何必強當恐人莫知宋
襄惜二毛傷股其奚辭夏侯論樂毅迂廽難通宜枉道
莫從彼正理日月垂無權乃賊義差謬爭毫釐盡信不
如無孟子自言之
讀史記随筆(有序)
遷史始自黃帝類皆網羅舊聞其世職卓才則備
見於漢興以来諸紀載所謂千秋良史信無愧焉
壬申秋獮塞上率以寅往哨鹿及晡罷圍虎帳幾
餘輒快讀終卷因掇漢君臣事蹟關于治亂者紀
之他不復及略分世代随得即書不為詮次云
業定關中治已周山河帶礪建諸劉小嫌何足傷親誼
櫟釜翻為羹頡侯
指示功人第一宜所嘉更在舉宗随鄼侯劍履登朝日
可憶鮑生進策時
善罵無妨仍好士一時割愛重鬚眉恢宏大度有如此
豈係留侯計出竒
借箸前籌纔數語漢家基業鞏千年趣銷趣刻如兒戲
從善端知若轉圜
販繒屠狗自嬰樊附驥恩流逮子孫摭拾成編端委具
却因他廣備為言
三議堂堂建宋昌大横吉兆應重光文休景養培元氣
何異周家成與康
五利文成疊受封公孫纔見大人蹤惟應駕海神鞭石
一節還教讓祖龍
故衣獨步越丰姿俛泣低頭恨可知尹亦自饒真藻鑑
禇先生論更堪思
田竇相傾勢利關灌夫引重為居間却因杯酒媒深禍
首鼠轅駒盡腆顔
數竒受誡部書催豈大將軍特忌猜責簿刎身人盡惜
殺降應悔有由来
鉤弋雲陽遇暴風娥姁肇禍實無窮少孫漫許為賢聖
豈是千秋定論公
一文一質變相生陳粟相因露積贏黷武求仙平凖創
炎劉治亂此分明
九月朔日作
玉塞宜秋山金&KR1195;届季月窪稜丹漸稀寥迥藍益蔚霞
標蕩光幻峯尖時出沒菊節應指日何必黃花發登高
於此佳逸興已先勃
哨鹿十韻
凌曉出帷城羽林簇隊行歴登千嶂迥俯視萬燈明宿
處蹤將遠虞人技各呈扈随留次第(哨鹿之法貴减從無聲故随從之人)
(以次而留)翳伏展長聲纔辨林分色俄聞鹿荅鳴最嫌心卞
急要在氣和平強弱微窺勢去来仍體情從禽非浪漫
付物有權衡連獲何須詡偶空亦豈怦豪遊真絶勝一
覧衆嵐清
霜花
塞草著霜花迷離入望賒幻堪參富貴詩更憶蒹葭火
廹鹿鳴野寒傳雁落沙結珠憑少女蕭寂轉紛華
塞山雲海歌
我曾澄海樓頭望溟渤髣髴蓬莱方丈銀宫闕又曾吴
山之側觀潮来似神而非者三真幻哉方意天一之靈無
並比乃今塞山重見此世間何事不有偶造物安能外
斯理秋旻星斗歴落懸策騎曉陟崇岡巔萬山足底纔
分色須臾兜羅綿現疑湧波浪相連延乍合乍散掎五
岳何竒何怪吸百川章亥盧敖詎極届豐隆巫女方昂
軒鞠陵朱鳥為弭節陽城神石無須鞭於焉遊詄蕩之
顥氣駕方廣之石船探萬斛鮫人之珠搴十丈玉井之
蓮信壮哉其樂志笑癡矣而求仙詩成將以寄德潜為
詢黃山畢竟何如焉(沈德潜有黃山雲海詩)
僧機圖峯
僧機彷彿嵌空云(蒙古語以山之嵌空者為僧機圖故耳)崒嵂玲瓏信莫
羣設使飛移文翰地度星掛月號紛紛
圍中獲生麅致之避暑山莊即目得句
生麅無數獲圍中放入山莊楓桕叢取之外囿置中囿
豈是深謀荀息同
新月
中秋西去又生西依舊秋光銀漢低待滿輪規爭數日
擬搏鏡影乏長梯山高月小情真到樹直烟横望欲迷
試想嫦娥經浩劫幾廻循轉可容稽
習字
氊室就忩暉經箋趁手揮力應嗤木強妍復戒豐肥消
此清閒宴澄来繹思微曾聞得爭道聊亦悟行圍
巴龍桑阿蘇台歌
興安大嶺巍堂堂千派萬緒案衍長桑阿蘇台居中央
如國宗子承宗祊&KR2287;&KR0008;岝&KR2249;嶤嵣&KR3596;寥窲隐倚蟠復翔
為宫為霍為堂皇上有神池滃雲漿萬年不竭守以龍
(叶)不動聲色鎮四方人楓仙檜君子筤赤羆白鹿及銀
麞飛鳴鸛鶴連鸞凰茯苓琥珀芝九英博産真埒富媪
藏一樹不許斤斧戕一獸不許弓矢傷獵騎謹避左近
旁猶然風雨来無常更不許人稱其名天男貴重誠莫
京周禆寰海所未詳孕佺育羨其術臧乃使成名於南
疆耻與岳鎮相夷行我今作歌昭靈祥崇邱雲裏遥相
望似云如是名何妨
九日
重陽會有百廻遭攬勝崇山創且豪自是開天此度節
恰成隨地可登高設筵詎必萸簪帽陟巘剛欣楓點袍
斜日射熊歸帳殿便因餘興一揮毫
罷獵出崖口
罷獵出崖口休兹藩部羣跽瞻仍戀戀歸去各欣欣山
向南来暖情留北望殷豐碑讀前作(去歲度崖口得詩命樹碣崇岡上)
緯武要經文
即事
昨日過重九今朝見菊花翻成兩度節未是負芳華
村行
塞外人烟集寒威漸不侵(天地之氣自南而北口外嚴寒之地今以人煙輻輳率較)
(前為暖云)秋深林尚茂俗厚誼能任穫畢農無事畋餘鹿罷
尋連村見高廪稍足慰吾心
波羅河屯行宮作
塞垣秋獮薄言歸别館纔經廿日違便有迎人三徑菊
更欣送暖一忩暉興餘豪處應還澹思不紛時可入微
試看滿庭張錦樹風来落葉亦霏霏
咏鏡
行幄供清鑑依人片月空塞山還越水些子不留中
山店
山店零星不成村防虎縛落聊植援徙薪曲突取室温
是中聚首長兒孫蓬頭垢面蔽短禈懸&KR1000;積茭家計論
大都流寓内地民山田無賦賴安身安得廣厦吾心存
堯舜猶病復何言
木蘭廻蹕駐避暑山莊之作
瀟灑山莊憩轡宜塞蒐小别未逾時風前落葉蕭蕭下
霜後飛泉瀲瀲垂湘筆每因幾暇點芸帷還趁午暄披
山靈為我重渲染萬嶂丹青態越竒
從容偏愛一忩暉菊有黃花暎座馡收拾雲山還澹泊
啟資思慮入精微鹿聲招侣臨高呌雁羽知寒背北飛
打疊行幐詩就帙好因攸吉駕言歸
菊
梅是明春信蓮為盛夏芳二花猶不及餘卉可相方呦
鹿閒相顧遊蜂怯欲藏女夷設孤注合點塞山蒼
即事
昨日歴歴憶前月漸漸忘一年尚彷彿十年率渺茫積
此十為百三萬六千場飄忽例猶昔幻非何况常了當
去憂戚行樂愛景光樂又不可極職思在陶唐
灤陽别墅
别館九秋清飛盖一時駐黛色參遠山籟聲澂古樹江
落石岸高林稀朔風遽依然倚軒牖於何識来去颯景
故堪憑流光兹可寤
雜詩
椎輪造大輅土鼓生雲門濫觴涓涓流乃是長江源積
水為層冰豈如層冰寒棟宇待風雨沿至雕楹垣創意
實不易增華慎其端
即目
月似軒轅鑑山如玉鏡臺足寄千秋興何須計往来
入古北口
曲折盤塞山長城遥在目昨記古長城傳名自我獨(今秋)
(木蘭行圍悉所謂古長城者為之作說)地險本邱陵詎事遠舂築徒資後
人議那勝前人躅蒐狩返翠華深秋轉暄淑納稼圃積
黃連村樹餘綠未盡熙老幼豈免勞臣僕入關誦古語
愔愔式金玉
皇長子定安親王園寝酹酒
佳城驚見此何来千古傷心酒一杯猶憶前年當此日
相擕教射木蘭廽
秋麥
秋初正望霖虞損禾苖穉度此方怦怦民艱切攬轡山
莊駐清蹕關外欣霑被遥心寄關内優渥亦逮未封童
傳喜音疑信豈能置納稼兹已畢&KR1367;穗頗餘積原田更
含潤麥隴青針刺祈年惟予責憂深藉生慰慰已復懷
希所希三白瑞
木蘭廽蹕駐圓明園之作
塞蒐旋蹕涖皇州仙苑澄辰霽景浮恰似看山移畫幀
忽因樂水漾棠舟楓留紅葉宜題句菊艷黃花欲挽秋
兩月景光不多子一&KR1440;明影故如流
泛舟昆明湖遂至玉泉
霜落滄波徹底清延緣一棹泛昆明飽看朔塞山開畫
静鑑秋湖水濯纓
烟波澹沲玉河連欲試山房第一泉依舊菰蒲沙渚畔
只添些子是蒼然
位置溪村率就成披来卷軸百千横本緣寓重農桑意
引勝還娱攬結情
御門日作
興夙列卿齊唱曉雞人報時廵返旌轡召對臨廊廟勑
幾固無方諮政貴有要察察戒小智淵淵厪朗照唐虞
夙所希成康猶未造設逢汲長孺豈免云云誚
賜梁詩正終飬還南
遺榮真合道未老暫抽簪甚悉忠懃意寕如孝治心歡
承備鐘鼎跡異樂泉林翻祝歸朝晚卿家慶倍深
宋瓷膽瓶
芝為華彩玉為肌火氣全無古氣披恰似白描吴道子
觀音妙相手中持
浙省有收米價平減詩以志慰
兩浙昨逢災米價頓踴貴賑恤縱多方補救僅稍濟夏
收今年佳額手幸
天賜秋初聞望霖切切愁不置旋即報霑足其蘇方快
意漕粟仍截留採糴無所事以此爭流通市售轉平易
民獲豆釡資商收竒贏利乃知
大造力好生誠普惠追思去歲歉愚民法輕試呌詉豈
樂為亦為饔飱計姑息慮易逞教化慙未逮何如慶逢
年民生自暢遂
孟冬時饗
太廟
四孟臨陽月六宗欽夲仁
祖功千禩顯
德水一源親謦欬思何極繼承志益諄黼屏儼
来假告徹重逡廵
御殿臚唱有作
秋榜原春榜恩科乃特科
慈寧欣夀永師濟冀材多大對誰忠告旁求此廣羅午
門開詄蕩日麗小春和
碧琳館三首
疉石為假山植檜稱溫樹咫尺蘭戺間縹緲蓬壺趣雕
繪詎足尚澹泊素所慕可以貯琴書遐心期古遇戶外
響輕風琅玕奏韶濩
佳景足一忩新名恰當可奚事建章宫門戶千萬夥漏
報出花鐘篆裊沈檀火後樂惟同民先憂益厪我永言
惸獨哀豈啻富人哿
殷懷周海㝢深居敢宴盤寸隂信不假萬幾焉有閒輕
裘念鶉結玉食軫糲餐聖狂别罔克朝夕凛惕乾肯堂
勵方来保此磐石安
賦得黃花晚節香(得修字六韻)
冬孟暖如秋黃花愛獨留更因知晚節可以悟潛修處
谷蹤常隠尋籬興最幽底須爭富貴也自足風流羣卉
應難侣遐心孰與儔魏公亭尚在聞說古平丘
題張宗蒼山水幅
竒峯拔地疊翠稜嵌空露寺宜居僧側臨平遠望無際
滃然白雲冠上層不拘䋲墨妙獨出斯人始能他豈能
初雪(十月八日)
維霰先飄月應陽瀌瀌旋羃遠林蒼落階無跡偏添潤
入畫有情不礙凉柳葉著如重(平聲)吐絮菊花傲似重(去聲)
含霜謾因少許生餘望自是農占兆吉祥
偶仿倪瓉葉湖别墅圖并題以句
去年問俗江之南湖山妙趣供清探倪迂葉湖試親印
題句憶在青春三傳神信得水鄉樂坐對每令澄襟恬
初冬夜永喜餘暇瓷盆低亞黃花籖摒擋筆研鋪金粟
刻楮何必求精纖背臨面證出偶作吴門山乍拖眉尖
不似之似似亦可五合得一如書兼詎惟文房寄陶詠
要因澤國懷農蠺
温惠皇貴太妃七十夀辰詩以祝慶
祥肇宫闈啟夀筵稱觴喜值小陽天
温如冬日德彌厚
惠似春風福自綿遐算應開千袠永賢聲早著卅年前
瑶階祝慶心餘慕
皇祖恩深海納川
沈德潛纂西湖志成呈覽因題以句
驛逓緗編翰墨新披尋即景憶春廵詩人林下多清興
還與湖山一寫真
表裏江湖秀麗區由来名勝擅三吴誰宜作志傳明聖
老沈今時白與蘇
南廵豈為賞泉林佳處無端亦寄吟慙愧詞人誇藻思
勤民應識大觀心
恭謁
祖陵并視
孝賢皇后安奉地宫啟蹕過通州即事言懷
考章臨
后葬(康熙年間我安奉地宫)(孝誠祖皆孝昭視謹孝懿三皇后皇親臨遵成例兼寫)
(哀思)啟蹕謁
先陵孫楚哀經罷葛生歸自應吉宫附
昌瑞(康熙二年昌瑞孝陵山尊封為山)介祉永雲礽潞水維舟昔(戊辰)
(三月東廵廻至德州登舟值皇后之喪抵通州舁奉還京)追思情可勝
烟郊行宫夜坐
别館延緣駐六飛夜寒深坐漏聲稀讀書舊惜心浮過
橅帖今知貌似非忩紙明含宫蠟換簾氍煖映地罏圍
羽林却厪隨清蹕布帳宵禁朔吹威
郊行
薊野今年經兩度蒼山詔我無来去春郊十雨兼五風
早計豐秋多黍稌夏末望霖恐致災中夜時深雲漢慮
無何得雨惜略遲切厪閭閻鮮饒裕兹来歴歴閱村郊
高廪如京原屢遇粒餘仍復孳雞豚衣厚知先畢租賦
憑輿額慶為吾民更希三白麥根護
重過獨樂寺(在薊州向每取道城外兹偶經城内故重過之)
山郡寒烟裏祗園粉堞邊禪房有花木向日記留連頽
廢嗟如是施檀亦偶然(是寺為遼統和時所修蕪落已甚因命重葺)邑民似
相識瞥眼十餘年
恭謁
祖陵得句
致奠先欽謁追思水木殷敢㤀
仁祖顧期紹孝孫聞
神宇千靈護龍支萬派分今年瞻兩度戚後慕逾勤
十月二十七日永安
孝賢皇后於萬年吉地宫以慧賢哲憫二皇貴妃附
皆少時相從者既感逝存更參夢幻命筆成什
以誌一時
鳳翣龍輴何事爾貫魚故劍適相從可知此别非常别
謾道無逢會有逢蘆殿驚心陳白日菆塗舉目慘寒冬
百年等是行雲寄廿載憑參流水蹤
駐静寄山莊題句
蕆事别吉宫紆蹕駐仙境尋幽藉散懷即目聊探景今
年来兩度前度夢幻等可以悟空空何必猶耿耿冬山
露本色雪瀑垂峭冷謖謖聞松濤萬慮一以屏屬詠亦
已多兹遊欲静領
冬至月八日奉
皇太后進宫是日值雪景攬憑輿祥占卜麥屬目得句
點筆誌時
冬温
鳳輦返璇宫六出徐霏蹕路中烟遶郊坰纔委積潤霑
壠圃旋消融遥峯乍喜微皴白曉日何妨暫隠紅来復
覘時欣肇慶更希卜稔萬方同
南郊禮成誌事
鐘動齋宫曙月光
郊壇翹瞩肇嘉祥
眀禋顒若欽昭事盥薦彬然考憲章
帝眷顧思基宥命
天心復喜迓初陽敬勤兩字遵家法嗣服希綿萬葉長
小除夕坤寕宫作
喜氣鬯宫寮迎除先(去聲)頌椒從来稱五祀不覺到今宵
爆引雲車上
天臨綘節朝誠祈詎私禱六幕願均調
除夕
吉祥雲裏吉祥聲除夕昇平樂歲亨詩稿又將成一卷
人情誰不惜三更依然日月分新舊相與歡娛作送迎
勤政愛民心不息底因流嬗識元貞
御製詩二集卷三十七
