御製詩二集卷三十六
古今體七十七首(壬申六)
塞上秋蒐奉
皇太后自圓明園唘蹕六韻
玉塞行時獮金旌發曉秋詎緣循往例實用纘
先猷蹕指山莊駐章馳驛路郵宵衣無内外歲事切咨
諏
慈履欣康健民歌協豫遊嚲鞭成五字記里又從頭
過清河橋
春夏雨暘時過望豐可致三庚忽愁旱霖雨未霑漬民
瘼無可諉切切增愁愧秋廵值唘蹕心厪仍農事清河
度石橋所見覺稍異蕎豆仍芃苖黍粱多碩穟詢之鄉
三老云尚勝去歲初希雖不滿後憂略堪慰愛物
天地德益凛盈虚義
聞淮南得雨
封章卜度始開函澤被清江半尺甘咨穡喜霑遲種五
課時猶及伏庚三正因久待忻生慰每為虚譽祗益慙
况我所懷無遠近淮南望罷望江南(時蘇松亦有待澤之處不知曾霑否)
過峰山口
遠望岧嶤近等閒長城猶在白雲間峰姿樹態休嫌少
却是東来第一山
度嶺風披華黍秋山城古縣號懷柔此行觸目思吾事
詎為居高暢豫遊
雜題
亨屯拯溺未敢閒蒼生四海常思艱未遑老安少懷志
難悉物理民情間三代上治夫何有十年前詩率可刪
射麋麗龜聊快意猶喜五石弓能彎
難易引
大難小易地戴天始難成易坤終乾一難衆易君率臣
外難内易型家人正難偏易守四邊主難賓易酒醴筵
白難黑易絲染然走難飛易鳥鼠山精難粗易徵心禪
行難言易九仞泉守難創易鄭公言
村行口號
銅雀喧鳴熟晚禾田功頗勝昨經過未經更願還勝此
謂我無厭也任他
南天門
牝谷晨行衝曉靄是處淙淙鳴石瀨廽谿複嶺數十盤
蓮宫始見青雲外到来初地空塵心憑虚萬景窗前繪
舉鞭旋復度巖扉真教隔絶仙凡界天關虎豹信森嚴
此或當然我所戒
長城
祖龍當日氣麤豪一世希傳萬世牢擬接碧天陵絶巘
遂窮滄海駕洪濤防胡詎是圖其易延寇那思作者勞
可惜蒙恬秦宿將椓人輕與賜歐刀
山田
山田關外佳村村期二鬴春夏值時若所幸霑秋雨以
此勝關内衆善早登圃虚望彼其嗟實償此猶愈内外
皆我民所願逢年普有懷每難遂殷憂繫心所
山田無土著大都齊晉民刀耕復火種巒障成塍鱗聞
之其初来裹糧惟一身心計躬受勞或有致富人賦稅
既以薄蒙古風更醇戶口兹日增藉以資饑貧後此非
所知目前誠可因
雨
塞雨灑蕭秋繁聲入夜稠輕寒来覺驟婪熱避如流蕎
菜皆資潤豆禾未畢收怦怦縈遠念畿内得霑不
凉
一嶂巖牆能爾為颯然凉氣馬前披由来不藉秋官令
直欲輕移造物時野水渡人心為怯曉煙食店目因遲
生衣兩日更綿絮境與情遷乍可思
灤陽别墅
叠樹層椒盡態青灤江如帶瀉清泠湧金何事稱圖畫
浮玉端知在戶庭四季風光無盡藏百城古帙有餘馨
栖遲欲去還教住山鳥留人亦可聽
小金山
縈廻波澹澈踞峙峰吸硪烟散容披榛風来時落果棲
巖搆虚軒每到必憩坐
聖人錫嘉名勝彼屋包裹饒占山水幽何事香花妥一
晌悟南華分䟽了不可
避暑山莊三十六景詩(有序)
我
皇祖建山莊於塞外錫以三十六景之名盖一邱一壑
向背稍殊而半窗半軒領略頓異故有數楹之室
命名輙占數景者非若漢主離宫唐家别館彌山
蔽谷猶云未足也向曾恭和
御製原韻兹以駐蹕清暇復各題五言近體雖不足以
窺測
高深然劉昭禹所云四十賢人者或庶幾云爾
烟波致爽
玉塞山原富烟波此處饒虚明疑漢上綺縠漾雲標每
愛秋蟾印長教暑氣消牙琴澷須數曾入
五絃調
芝逕雲隄
一逕界雙湖芊綿仙草敷探擕皆上藥招引入方壺魚
牣潛還躍鹿馴来可呼劚雲如有興記取十洲圖(仇英有著)
(包採芝圖)
無暑清凉
太古日偏長朱明暑却藏有詩惟舉白作記合稱唐松
菊開三徑雲山貯一房金蓮紛暎砌心境總清凉(五臺清凉)
(山出金蓮花故云)
延薰山館
洞逹軒窗唘炎朝最納凉松聲風入静花氣露生香竹
素悦心永珠林味道長披薰今
昔意與物樂時康
水芳巖秀
智仁山水德結念喜雙清鏡朗羣芳照屏開衆秀爭豪
材誰擬議妙詣謝將迎本色羲皇代還㤀蕩蕩名
萬壑松風
蒼翠鬱氤氲巗端細逕分四時無改色衆木有超羣盖
影晴仍暗濤聲静不紛髫年讀書處終是愧尊聞(康熙壬寅)
(隨侍北處皇祖賜居讀書)
松鶴清越
胎仙將夀客結友嶠洲中蔥蒨入森秀飛翔樂遠空天
垂四幕碧泉帶百花紅
色飬傳家法齊名此日同(是處為當年奉山莊寕夀宫豫遊之所兹於内奉)
(松皇太后起居處亦名鶴齋遵先志也)
雲山勝地
峻宇昔垂戒山莊今可稱地靈延晝永峯秀蔚雲興結
構因時勝遊歌所事仍年年奉
慈輦惬願祝如陵
四面雲山
軒忩徹四面巖谷俯千重奚數荆關蹟堪尋佺羨蹤林
疎為風拂峰現忽雲封策騎遵﨑棧時看白鹿逢
北枕雙峰
雙峰金與黑(西北金山東北黑山)拱揖若来参嶊崣天光接冥濛
雲氣涵鸞音媿阮籍鶴度肖蘇耽返照千林紫吟情落
碧潭
西嶺晨霞
忩戶含西嶺晨霞亦可稱恍如赤城畔高出白雲層暎
日真還幻随風散復凝今朝凖為雨農諺有明徵(農諺晚霞)
(晴朝霞雨)
錘峰落照
曾愛文皇句(唐太宗有初晴落景詩)高標物外情照亭浮檻晃燭
浦漾瀾明理境資強立神工謝巧營倚天森玉柱擬待
勒誰名
南山積雪
嶤峯何所異積素雅宜看朔氣干霄白清威羃地寒塞
梅粘樹樹凍玉咽灘灘歌郢誰家子應来曲裏弹
梨花伴月
盤逕入深秀雲居得畆平春来花正放壺裏月偏明香
色雙清境希夷一晌情神仙惟自度詎必藉金莖
曲水荷香
鏡面鋪霞錦芳飈習習輕花常留待賞(每到山莊雖深秋亦有荷花)
香是遠来清緗盖迎秋直珠囊帶露擎楚人休製服同
此樂衢亨
風泉清聽
出石泉惟冽因風響益清虹垂飲澗勢琴譜號鐘聲江
海他時赴雲霞此處生
當年川上意仰識在民情
濠濮閒想
水木翳然處真堪會此心有懷虚以静無俗窈而深風
度随花蝶霜酣餉果禽天都元在此那更數華林
天宇咸暢
洞府玉虚宇林扉守百靈三天無别路五嶽有真形青
鳥憑傳信紫鸞時駐軿瑶函降真誥聞說是黃庭
暖溜暄波
遥源蒼嶠中暖溜早稱功滌蕩蒸雲似靈竒仙藥同醴
泉聞建武温谷豓新豐利物天然澤無誇闢沼宫
泉源石壁
錦流依繡壁霽色正開時喧寂均堪悟縦横皆合宜遊
松擾麏&KR1892;唼藻下鳬鷖
聖蹟光巖穴翹瞻切企思
青楓綠嶼
青楓多秀色乍可傲霜朝樓榭惟存意烟霞儘許招司
勲權閣筆王子欲吹簫却望丹邱迥何當過石橋
鶯囀喬木
山深悦鳥性喬木早遷鶯最愛清和節頻聞睍睆聲雙
柑思舊韻一部錫新名(山中一部笙簧也聖祖小序中語)欹案觀宵
雅嚶嚶倍有情
香遠益清
春光六月天照影濯清漣逸韻風前别生香雨後鮮揚
猗明塞日標倩暗溪煙松島蓮花寺空聞十景傳
金蓮暎日
玉井曾標秀金臺别擅竒輝輝爭日色灼灼動風枝銀
氣常蔥蔚晶光自陸離清涼慢相訝
古佛實都兹
遠近泉聲
鑿石布垂瀑釃流帛裂湖泉堪傲虎趵峰得號香罏偶
在參天一間憑味道腴醉魚時蹙浪上下濺眀珠
雲帆月舫
舟閣傍烟湖浮居有若無波流帆不動漲落棹如孤牖
幔披雲揭樓欄共月扶水原資地載所見未云殊
芳渚臨流
孤亭據懸岸座俯水晶宫曦影錯金碧春流泛紫紅塞
情閒入古川氣冷隨風来者為誰氏維詩味不窮
雲容水態
寄意属空闊開軒見水雲波輕含蔚靉烟細結漪紋飛
鳥去何極遥舟望莫分祗饒風度處依約櫓聲聞
澄泉繞石
一注亦何取端宜石與停動中原有静秀處總能靈出
匣寧非玉支機本是星山花將釀酒可以駐千齡
澄波疉翠
峯翠落湖心悠然意與深遊魚欣覓樹飛鳥訝迷林
宸藻猶雲日崇情自古今烟霞蟠水府深夜有龍吟
石磯觀魚
野水時深淺遊魚意更嘉名奚辨鯉鰋樂豈避鳬鴐或
躍浮波月閒喁落壁花坐磯竿不把適可悟南華
鏡水雲岑
水鏡涵虚朗岑雲遠接連儘看流動意不著象言詮嵐
影落空翠波光合暝煙仰参兼俯察(懸象皇祖御題有俯察仰参之)
(句)易藴
睿題全
雙湖夾鏡
長橋界平渚雙鏡恰連波蕩槳蒼蒲隠鳴鞭碧浪過春
烟低岸柳露氣襲汀荷白也詩無敵於斯津逮多
長虹飲練
垂虹天際亘望近到猶遥象渚源瓊曲鷗波影綺摇城
疑乾闥幻樂是洞庭調屧步披三秀何殊陟紫霄
甫田叢樾
膏壤傍雲涯芸芸動植皆含生適真性妙趣託澄懷試
馬掄懸鏡玩鵝辨折釵周詩徒頌武未若此間佳
水流雲在
留憩觀雲水澄渟會意悠逐章經徧和五字更從頭遊
豫無非事經綸有大猷日流日常在
聖意照千秋
聞江南得雨
吴下昨秋稔浙灾近呼庚牽連告糴多米價卒未平黃
梅今歲霑早稻擔石盈邇聞夏杪旱晚田苦久晴南望
傷我民何時遇豐亨大吏来奏章秋霖幸盆傾高原縱
無濟下隰仍有成稍可救眉燃安能釋心怦
樹根筆筒
卉木知何種盤根見此餘居然逭劫火可以付中書密
理成文采生機憶始初翰筵佐清供外樸内涵虚
八月朔日作
夜雨釀晨寒午暄柏秋熟山莊駐清蹕遼待玉輪足(將于)
(此度中秋始進木蘭)問政勵憂勤劭農常度卜關内近優霑僅及
資菜菽夏中希大有此志實欲速孤望得小稔略可濟
惸獨惸獨難遍濟如傷此焉恧
霧
坌入嵐烟忽滿庭騁眸乍失遠山青濛濛衣濕非飄雨
惟覺巖花發野馨
清舒山館對雨
山雲漏日午蒸炎凖擬今朝塞雨霑屧步長橋纔瞬息
珠絲先我掠前檐
書館蕭秋坐雨便忩臨碧沼漠溪烟塞山楚水何分别
祗覺瀟湘意與然
山莊駐蹕尚斯須漸石無勞歎僕夫今歲秋霖不愁過
還愁關内飽霑無
簷響泉聲互酌斟颯凉頓覺襲衣襟無端失却西峯色
遼待時晴取次尋
登四面雲山亭子
亭子雲山最高處停鑾未肯頻臨駐聞之地靈神所都
隠虞為我勞仙馭崇壇案衍實佳哉能辭偶爾一徘徊
屈指六年登六度每登必有風雨来今朝秋宇澄新霽
林扉跋馬鳴璁轡孤亭小坐未俄延前楹倏復烟絲綴
飛空掠樹不踰時長天一碧懸清暉千林葉葉翠難状
萬峰濯濯青偏竒風為車兮雲為馬山之靈兮翩其下
洞庭張樂信然乎何必曲高和者寡
新月
中秋初度月近塞此廻看恰好生銀漢依然映玉欄入
懷真是潔盈手不妨寒詎肯孤佳景留攀桂樹團
暄
農父有常諺秋長喜倍深雲頻霜避菜日燥暖依林未
可抛紈扇何妨濯峡琴山中足清暇無斁協時心
題永恬居
簾垂四壁幽窗入千峰絢樝棃熟自落野菊艷初綻青
密鳥未驚紅殘蝶餘戀誰與幻山色輕雲飛一片便可
寄題興舒箋掞柔翰
千尺雪歌叠舊作韻
凛秋無雪雪乃有宜在玉塞崇山山之後層隂積冰彼
其常夫何近帶山莊映軒牖奔崖飲澗噴瓊花匉訇磕
砉衆響紛交加八音六律此繁會似過摯干繚缺方武
陽襄家君不見繪事後於素又不見土鼓先雲頀我非
子也在川上乃亦因心惬清悟渟漴漩澓潺且湲鴐鵝
麕鹿往復還試看一放勢莫禦其始涓涓滴滴渟滀山
之灣𨗳流曲折階前灑雪色雪聲交上下去年種樹初
點綴今来翠榦已盈把北何鴈磧南何吴一家中外咫
尺夫取名聊爾寄清賞豈知清賞原在神仙區便教溪
側安茗罏綠杯香雪書澆吾秋雲在天水在湖興於雲
水了不殊
角韘歌(有序)
古之繕人掌韘决之制以象骨為之其時不通北
塞便無過于象骨者然象骨脆而易紕纇不如今
之堪達漢角也堪達漢者出黑龍江似鹿而大爾
雅釋獸所謂麉者音義均近焉頃命玉工倣角韘
琢玉為之既已屢命子墨而角韘未免有數典之
歎且用之三十年矣置之羣玉之中氣象穆然足
以鎮之故長歌以通其義
角韘角韘予所服卅年一日心手熟鉤弦省括觀德資
指揮如意淳風穆象牙彼哉雷驚紋南方之強機心存
未若麉角出北地内外如一剛不皴我愛温和易玉為
規模考度泐以詩漢時古玉韘亦有製窄且橢匪適宜
蓍簪由来貴舊物角韘冠玉非翦拂恰如王謝數家風
本色衣衫勝纓黻
對瀑
漫數香罏復吕梁紳垂萬仞闢鴻荒侈聲嫌柞弇聲鬱
玉色猶温雪色凉無間斷惟赴谿勃有形容亦隠烟光
詩人南國多雕繢仙境伊誰合品詳
賜蒙古王公等宴
青海何曾阻玉關清秋来覲㤀途艱(蒙古四十九旗以及喀爾喀青海有)
(未出痘者多因塞上行圍来謁今歲于山莊度萬夀節故畢集是地俟行禮)可無三接酬誠
素况復萬幾當務閒未習朝儀瞻北闕許随典屬祝南
山嘉賓旨酒同和樂
仁祖懷柔想像間
截漕詩(有序)
國家歲轉漕東南天庾賴焉遇偏祲或特恩即其
地截漕糈賑之非需賑未有以截漕為言者比民
間米價日貴雖稔秋因採買輙益昂爰勅截留楚
浙西江漕米各若干以補常平盖今太倉充羨間
行之亦酌盈劑虚之道耳恐司牧者未喻作詩示
之
截漕濟灾區初偶今成例匪災仍截漕自我排衆議持
籌慎所思論亦經遠計獨是秋稔處官糴輙翔貴陳陳
致紅朽孰與資博濟以此足常平市價自平易德流則
何有效頗速郵置湖南報有收江右稱乃積二省聽流
通天下可無事補救殫我心豐亨頼
天賜京庾實本根儲蓄貴有俻申命方伯臣惠不可常
試
桂
金秋麗日霽光鮮恰喜天香映夀筵應節芳姿標畫格
一時佳興屬吟篇賡歌東壁西園合風物南邦北塞連
幽賞詎惟增韻事更因叢桂憶招賢
錘峯歌
在天有六星開德宣符贊鴻運在地有崑崙嵥然中峙
四維鎮崑崙一支走華區壇曼案衍羣峰都五嶽五鎮
列方隅扼吭拊背據其樞神禹行水跡雖遍天秘地鑰
無繇見小試僅得及底柱至今䟽導傳㝢縣靈臯奥壤
應有待乃廻
堯顧怡八彩帶河襟巘闢仙莊卓然峯立東岡在東岡
峯立初無名象形闡義錫嘉稱宇宙以来便有此惟
聖人通天地情造物妙在罏錘間奉三要達神明權平
施稱物無容意治崇金鑑千秋傳八柱何當一已足馬
援標名笑銅沃春来簇簇自為繡雪後晶晶幻成玉穹
窿高矗飛雲流亭亭入望偏宜秋一輪冰鏡正圓滿憑
將掛著千山頭
疊中秋帖子詞韻仍命翰苑諸臣和之(有序)
湖山有竒遇亦待其人風月無盡藏恰當今日若
夫龍堆雁磧南方曩視為畏途而兹御苑仙莊翰
林羣稱云佛國樂樂利利敢忘經始
文王語語言言載奉無疆
夀母峯姿波態都覺秋清寳月慶霄適如人意徵詞選
律勝彼眺蟾望鵠之為錫爵頒饔惟是合樂聯情
之舉盖經五作仍續四章
倚樹吴剛不耐閒繁柯取次著修刪數枝恰向仙莊落
便覺天香滿塞山
端正輪規朗潔光桂宵無物不含香綠杯銀管休孤負
簷際徐移輾漢匡
恩科萬夀試京師倜儻伊誰玉局詩且共從臣賡綵帖
好看磧魄徹滄池
徘徊真是倚瓊樓風物今宵繼昨秋法曲梨園渾厭閙
玉簫水調按歌頭
中秋夕
玉塞廣寒宫人間迥不同近天惟直北出海便昇東盈
手光堪掬入懷情自通輕雲如觧事故與作朦朧
御製詩二集卷三十六
