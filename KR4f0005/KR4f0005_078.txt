御製詩二集卷二十
古今體一百八首(庚午七)
秋日奉
皇太后時廵以繼册中宫先謁
二陵遂幸嵩洛發軔京師即景成什
氣爽秋宜狩天高吉撰辰自來傳警蹕都覺有精神揭
露滋蘭埒龍旗出鳳闉
大安輿敬奉中壼制重陳
冠劍瞻依近蘋蘩謁拜新觸懷愉以戚問俗富還貧念
結嵩陽麓吟期洛水濱傳聞今歲好便往閱高囷
過潞河
潞河潦雖退平川水猶漲以此例永定狂瀾詎能障黍
莖帶沙痕結穗欠豐壯景異向所觀憑輿增悒怏頗有
為解者云此河灘上本為水由處人不與相讓於兹得
免潦高田恐無當我聞吁益顰何莫非吾民使人有餘
地孰與水爭利高下皆獲收吾願其少酬
朝鮮牛
牛有性懶者服重行數里便卧莎草畔鞭撻亦弗起有
適朝鮮人娓娓言所以云惟朝鮮牛習勞每異是負載
不辭疲領穿亦前耳但遭疾疫行空羣多病死不如性
懶牛遇疫活者有(叶)福善而禍淫竟難諶此理
涼
野甸清宵景向涼行人欲換葛衣裳協時始覺臨秋仲
獲稼行看築隴場呌草蟲聲含露意漏枝蟾影淡煙光
依稀昨歲關山外吟倚離宫夜漏長
過三河縣道中作
此處山溪喜順流蒹葭兩岸潦澄秋農夫銍艾相逢問
尚幸岡田過半收
始愁旱已繼愁澇忽忽渾忘歴歲時華黍香風披馬上
今來稍覺一舒眉
白澗行宫晚景
離宫颯秋風古廟森虬柏蒼然暮色暝蟾光露林隙梵
唱隔墻聞清機引無斁鐫題在壁間拈吟復今夕
凉
午熱昨朝劇心欣利晚農秋涼今曉峭人喜適行蹤山
逼風多勁天高露更濃本無題句意頻奈妙題逢
望盤山口號
常時望見田盤翠馬上馳情得句頻一自山陽開别墅
較前情更十分親
題翠雲山房
翠雲山房我所喜言之不足長言之林猶隠葉秋禽語
峯不藏形白鹿窺昨憶春風吟月色(去歲春初駐蹕)近收王蒙
圖杜詩(近有題王蒙秋山草堂詩)寄語蒼崕及綠樹何能爾許引清
思
恭謁
孝陵
佳哉氣鬱䓤啟萬帝圖鴻歴數方歸
聖指揮始自東金甌貽後澤石馬紀前功追遠心恒凛
還因樹厚風
恭謁
景陵
音容心永識
德澤夢難忘詎敢空吟杜奚當早識昌念兹欽繼序倬
彼仰
羹墻孺慕
明樓下盈盈淚滿觴
桃花寺偶題
山館當秋一再過蜃窗眺遠暢懷多詎眈野景抒新句
且喜高田熟晚禾階下泉聲答松籟雲間樹色隠峰螺
縹緗插架閒繙閱愧較羲皇治若何
小築雲軒幽賞存田盤明日駐山園何妨少許勝多許
不道無言超有言風入單椒吟桕槲露涼扁石淨琴樽
瀑飛九叠清音壯便欲因窮雲外源
秋日奉
皇太后駐蹕靜寄山莊
卜築敞雲扄無過數日停由來治人者豈可恣吾寧秋
日煙霞潔仙山草木靈以兹奉
慈豫延夀萬千齡
紆蹕駐山莊中秋過半強林姿疎間密峯態翠含蒼出
峽泉猶壯度松風已涼稍停謝公屐書史静徜徉
寄題雲罩寺
盤山向我如無語我到盤山必有詩舊歲登臨最高處
白石綠字鐫清詞今來遊歌宿兩日高處風寒姑不必
倚窗逸興已遄飛又寄新題隣舊律今今昔昔往復還
阿誰心閒果是閒詩成擲筆大笑道譲爾千秋占此山
錢維城遠澗泉聲圖
田盤搆石室素壁著成圖暎發山容秀縈廻水態紆縱
眸遥箔外側耳靜琴俱畫境相參處難分殊不殊
松
枕石綠髮蒼顔是松不及此間求諸古人誰似黃綺合
在商山
雲林石室
詰屈蘭椒路轉通到來石室碧雲叢秋山留得夏山綠
柿葉先於楓葉紅千朵峯蓮入蔥蒨四垂天盖倚崆峒
鐫崖朅詠昨秋句依舊時光默會中
秋英
秋英頗耐寒山中顔色好丁星泫露光綽約亂雲藻蝴
蝶大於掌栩栩幽叢繞所遇非世間應是煙霞表雙成
在瑶臺千年不知老
半天樓
高處為樓號半天田盤萬槩覽都全設無竒句堪酬景
但是凡人便合仙東指滄溟呼皓月北臨紫盖鬱蒼煙
落來花雨渾無著卉歙罡風掃四禅
曉遊天成寺
仄蹊曉露濕叢蘭秋半金風了不寒石抱土生竒樹瘦
逕穿雲出小天寬暗泉聲是東陽樂翠柏舞為瑶島鸞
不羨仙都結遐想每來初地愜清歡
西甘澗
迤邐盤蘚磴芬菲逓仙藥嶺複見雲關花宫隔絶壑風
旛自飄梵溪橋疑度索草菴已幽絶何必侈雁閣山僧
八十翁長跪進所作涉言即失之奚論意指錯石室倚
繩床結攬興遐託雲漿冽亦甘吾將事泂酌
東甘澗
西甘路轉即東甘問景聊耽古佛菴領要何須較冰水
紛投真是擁青藍崇情果契妙中妙禪悅那逢憨者憨
(憨山為田盤名宿)小閣開&KR1440;秋宇淨向來吟緒箇中函
古中盤恭依
皇祖詩韻
聖日高懸紫盖峰行秋駐蹕見
堯重闍黎七十能言舊方外還思
德有容
憩古中盤精舍
十笏纔強萬景收坐來棐几憶前遊雲嵐朝暮無恒態
况是今秋與昨秋
林天石海自重重石罅霏天花紫茸風送入窗風拂去
維摩無著著何從
繚白縈青最上層鳥飛不到意俱騰自驚竒句從何得
隠有山靈導我曾
桂
垂垂金粟亞盆閒花信遲因待此間(今歲中秋桂花始半放)牛放
别來逢盛放盤山却幻作香山
望少林寺
半天樓上開窗戶萬笏叢中望少林雲際梵音常縹緲
松梢塔影自森沈欣於所遇何空色樂在其間足古今
笑我閒愁經半歲何妨一晌空(去聲)塵心
石林精舍
精舍四圍環石林既幽且樸静而深室中虚白無他物
几上蕭閒蓄一琴是處暢觀頗役目此間閟景足澄心
何來橡子庭前落亂蹋枝頭歸晚禽
賦得山氣日夕佳
名山有靈氣日夕更清佳峰黛銜羲馭壺蓮報酉牌霞
烘雲態變靄送谷寒皆暝色蒼煙合林聲天籟諧暮鐘
來嶺寺歸鳥下岩齋五字柴桑妙悠然興企懷
夜雨
山中欲雨雷勢怒暝色合雲失巖樹北風始送涼絲來
倒井須臾簷溜注邇來午熱殊苦煩滌炎添爽欣清喧
蕎麥未刈菜在圃兼資樹藝利晚田我昨登山向南望
低田潦水猶滉漾佇待涸出播秋牟遊興未抵心惆悵
嗚呼何時雨暘遠近時若慊吾心少雨即止毋為霖
晴
夜雨生涼喜快晴朝來天宇益晶明千峯日耀芙蓉色
萬澗泉流琴瑟聲蘿磴蒙茸含宿潤麥疇指顧事新耕
我原後樂先憂者不共幽人獨往情
池上居
竹柏妙神心山水樂仁智田盤蔚山秀合以水相濟飛
流有數派滙合入平地設法叠石岸為池半畝計荇藻
莖易滋鯉鰱族頗備其上搆雲房屧石波心至澄泓協
静觀天半滄浪意
登半天樓
三日山莊三度登坐來逸興總飛騰因知心是無窮藴
怪底佛稱最上乘瀏莅天風吹萬竅偨池雲岫列千崚
於今始識田盤妙拔萃鍾靈擅獨能
泠然閣
雲搆據霞標月天栖嶺複此中亦何勝千峯在吾目谷
口幽籟動泠然吹髮綠玉女洗頭盆可以供濯沐奚事
羨禦寇旬五勞僕僕
蟬
秋風太液已稀聲何事山中復嘒鳴應為重聽將隔歲
不辭鼓翼趁暄晴
攓雲亭
山莊最高處建亭名攓雲雲却在足底把捉徒云云長
嘯倩誰答秋空惟碧旻
八月二十三日作
山莊逢國忌默處罷遊歌此日終身恨流隂睫眼過謁
陵方在即存劍竟如何
遺詔重莊誦心知愧處多
短歌行
陟巘行緩降原行疾兩足何心其勢乃必錙銖致富良
苦乃翁子弗克家坐致困窮從善如登從惡如崩古之
君子業業兢兢水東弗西日今弗昨少壯過矣老大迅
若聞一知二賜亦稱賢創業較易守成則難
曉行
背指山莊碧巘嵬田盤三日豫遊廻前朝望處何殊勝
擕得新詩廿首來
讀書
廵狩不廢學書史常相隨駐蹕值清暇不厭往復披腹
笥我何有汲古堪消時詎惟詞藻貴亦云言行資内聖
及外王大要豈外兹返已多抱慙空慙徒爾為
烟郊行宫作
小雨霏霏即放晴離宫颯爽拂衣生浹旬書室往廻景
幾樹庭柯今昔情未覺名山助秋興祇愁潦水誤春耕
行行此去臨嵩洛千里民依次第評
南苑行宫謾題
黯爾傷懷朅爾思保陽廻蹕仲春時行宫静攝期兒愈
秋日重經引我悲信矣萬緣都是幻絮哉七字復何為
玉蟲稠綴銀釭灺似覷拈毫早淚垂
即事四首
南苑重經因便道
慈寧欽奉為承歡行宫一夜西風急侵曉秋光馬上寒
勤政孜孜敢即安封章隔日計程看(凡行幸隔兩日一進本御史封事及)
(督撫奏摺皆隨本發而地方文武及扈駕諸臣進見更不在例)今朝海子離城近引見
宣傳兩部官(是日吏部兵部引見選官)
書齋硏席洒然清小坐依遲靜六情晰理佩文心似昔
至今慙媿是躬行
朅吟陳迹是今春此番(去聲)今春跡又陳禁屠適值因停
獵制是
先皇重聖人(雍正年間有辰禁旨八月二十七日為孔子誕屠宰至今遵之)
題德夀寺禪房
開士幽居地乘閒一憩尋闍黎誰古若澄景適今臨砌
卉迷寒蝶庭柯隠夕禽憂欣何處是默檢向來心
秋海棠
卉譜翻將遍曾無不謝華春秋稱兩度今古只斯花草
木何須辨丰姿那更加金風經别館逸興引吟义
過盧溝橋
石橋跨渾波堅久誰所製過此為桑乾古以不治治築
隄詎得已
皇祖為民計經世未疏濬疏濬勞不易加以沙性淤騎
墻行必致今春清苑廻臨隄一親視(叶)束手苦乏策無
已示大意入夏霖雨溢遂告隄云潰南望彌慼憂阡陌
成棄置賑恤豈有吝排築籌次第秋分潦勢殺狂瀾庶
由地徒懷瓠子歌實遜塗山義
良鄉道中
郊原&KR1367;穗尚豐餘歴覧閭閻氣象舒較比京東其勝矣
不知前路景何如
秋麥
被隴綠芊芊心欣見秋麥金王應時生含風露珠滴芃
茂早常年地濕淤泥㙭我農良苦辛澇餘勤播植俗云
一麥地尚賴霑三白慰不抵愁多詎敢安玉食
良鄉行宫作并示直隸官
春月行旌駐節時青郊膏澤愜予私那知卜度誠難預
大抵憂欣總若斯山地幸猶過半穫水鄉安免逭長飢
曰休曰助新頒旨(今年夏秋雨水過多所過京東州縣收成似較歉薄特降旨令豐收之處)
(仍照例蠲免錢糧十分之三其歉收之所加恩蠲免十分之五并勅地方大吏善為經理)其善推行
良有司
水碓
漩澓溪流繞村曲村人引水舂新穀何必機心鄙桔橰
且喜西成中上熟比櫛長莖碩穗垂場中仍有滯與遺
秋社飲餘免飢色隣里雞犬還孳肥道旁所見誠慰喜
既慰愁添轉難已今年畿輔潦者多未必村村皆似此
半璧店行宫作
曲水環村儼曲瓊舊名半璧果誰名行宫獨出翠雲迥
秋日重來碧宇横幾度詩題周八柱(後建石亭題向作刻之已遍八柱云)
此間心迹信雙清自惟所異當年者兩鬢稍添雪數莖
官柳
官柳絲絲翠影籠兩三葉乍落西風自從始種今喬木
十五年光想像中
隂
遠山雲氣吐傍晚成薄隂邇來午熱劇僕役苦汗淋農
夫喜秋長蕎菜芃森森明知所憾多何必齊人心小雨
亦云得爽拂征人襟夏初每逢旱秋初恒懼霖此時大
局定稍免愁懷侵
祖逖墓
佳城之人云姓祖考蹟睪然興望古越石竟讓先著鞭
尚憶聞雞共起舞飛揚意氣亘千秋終不能埋三尺土
過拒馬河
潭清潦水盡風颯岸莎萋野况隨時攬詩懷觸目題長
橋分浦卧一徑入煙低秋景常年遜民情我澤徯渚村
薄有穫山澗本無隄載咏河之水(戊辰秋度此作河之水三章)悲心
早向西
寒
曉日銅鉦雲裏看官郵爽氣拂征鞍遥峯昨夜應經雨
吹落山風著體寒
九月朔日作
&KR2535;迤度村郵觀民轡每留黍稌饒稔穫風物報深秋此
處差堪慰他方更厪愁
橋山直西望未到淚先流
雨
野甸雲低陣秋空雨乍飛晚禽尋密葉征客換棉衣候
逼新寒峭塍欣宿麥肥遥聞湘浦雁此際向南歸
秋瀾村
秋瀾村畔俯秋瀾一色長天潦水寒素節深時來别館
澹煙凝處露遥巒泛茱况復臨重九作記因之憶子安
墻宇何須事雕峻較於容膝已為寬
雨中過易州
一夜秋霖朝未已行旌早發難中止况復詰旦謁
陵園舊頓從容非其理有豕白蹢烝涉波輜重﨑嶇度
泥滓雨衣不漏憶譎諫尋思此或異乎彼尚幸行宫程
匪遥約計僅一由旬里雨中策騎過易州戒飭避濘踐
麥疇有來大吏道左跽請罪除治恐不周笑而謂之無
所慮已苦斯民重剷脩習勞問俗
祖制在風雨豈為安逸謀東廵西狩歲無休知我罪我
惟春秋
石門村
山村秋日又經過已播秋牟早穫禾鉥騎不須遮父老
欲詢生計近如何
西北風
今年每盻西北風都為溽暑思晴爽昨夜秋霖徹旦零
漸石征夫勞鞅掌縱匪農時猶苦潦忽來西北風生朗
長途定不愁濘泥陡益峭寒又厪想
題永慕齋
行宫倚翠厓永慕特名齋山色繡屏列溪聲玉瑟諧
慈闈欣每奉中壼更新偕明日瞻
陵闕心遲丙夜牌
恭謁
泰陵
敬陪
慈馭上
橋陵慰愴難為情曷勝縱復三年頻泥首(戊辰己巳及今庚午凡三)
(謁寢陵)每教一去輙填膺兹來允為蘋蘩繼(繼冊中宫特行展謁)
(禮)自昔常慙統緒承設以微躬論遭際
於昭顧諟感應增
雁
燈忩向夕杪秋清遥聽征鴻三兩鳴春北秋南誰與約
霜寒月澹若為情石渠畫省無窮意(石渠寳笈藏邊景昭羣雁圖)玉
岫絃傳第幾聲(前歲命唐侃於香山玉華岫彈平沙落雁之操)憐汝稻粱隨處
覓今年稍喜報西成
恭謁
泰陵禮成轉旆易州卜征燕豫景澄西顥風爽金輿載
覽登秋興言裁什
展禮謁
二陵啟途廵九洛前辰雨灑道兹時潦歸壑風寒冷斯
未地濕塵不作行行度燕墟召澤想何若樊館及高城
傳聞疑信錯太行之左麓高原秋有穫是用慰予心予
豈有他樂
燕昭王故城
雉堞荒頹存土郭便千年樹亦新林郎山只有清秋月
曾照當時圖覇心
四賢歌
燕昭延士始郭隗涓人買骨自為媒築宫師事禮數陪
趨燕遂致翩然來亞卿事業頗偉恢趙楚韓魏合從偕
下七十城五歲纔薊邱之植汶篁栽田單反間惠王猜
木必先腐真惜哉劇辛自趙騁辯才龐煖易視背交懷
喪師二萬身亦災鄒衍閎論類詼諧先驅擁篲碣石開
主運而外他無裁尸祝至今四賢皆望諸事業誰能儕
或者市名意本乖令人三歎黃金臺
安肅縣咏菘
山縣民風與古皆灌園野叟足生涯彦倫到此應增戀
霜脆甘菘味正佳
誰道江南足晚菘(江南有菘江北有蔓菁舊說相似而異今安肅菜即江南菘云)綠瓊
滿圃秀金風田家滋味僧家畫(僧人多有喜畫菘者)野意何妨六
饍充
髯老羔豚頓置渠較於藜藿定何如性偏見說嫌形穢
退食難逢下箸餘(史貽直性好潔謂菘澆糞而壯不食故戲及之)
武帳
歴頓行宫遍初程武帳臨向方全似舊啟處恰宜今新
月冰(去聲)忩紙秋風促帛砧每殊觸目景不易愛民心
題臨漪亭
臨漪古名蹟清苑稱佳搆源分一畆泉石閘飛瓊潄行
宫雖數宇水木清華富曲折步朱欄波心宛相就四面
足瀟灑一笠非儉陋竹素暫遊託民瘼乃深究曰惟有
休助是用重廵狩
新月
野曠清無比秋深光倍寒桂香思節過菊瘦待人看謾
惜如鉤細行當並鏡團嫦娥三萬歲少似李金鑾
保定道中作
入夏多霪漲水流民艱南望不勝愁每每所歴原登穀
意外欣遭為解憂
廢城故邑每經逢舊蹟多湮考莫從獨有保陽傳養老
高山景仰聖堯蹤
就潤翻犁退潦田早看撲隴麥芊芊農功終歲真無暇
冬雪春霖望倍懸
衆春園
建置何分李(昭亮)與韓(琦)名園輪奐喜重看(略為脩葺之)盆中
雪浪水之變(盆内刻蘇東坡詩云盡水之變蜀兩孫)齋外霜華氣已寒畢
竟千秋有公論且教一晌適清歡前年圖取人何在(丙寅)
(冬經定州未至此園命張若靄圖之以歸)四句金剛如是觀
詠蘇軾雪浪石
白石盆中浮雪浪髯翁遺跡入評吟頗誇南北八州牧
(東坡詩云八州憐我往來頻注云密徐湖登杭潁揚及定武凡八郡守)豈惜清華二翰林
(年譜以二學士出知定州)早是奎星獨稱古不然山骨詎羶今如坡
不乏遭沉滯鑑取人明惕我心
雪浪石叠蘇軾韻
行或使之止或屯内相外牧何卑尊賈誼明時乃可惜
屈原澤畔時原昏牛刀不妨一小試况兹百里聯鄉村
前年中山策馬過傾頽百雉未入門北門學士(謂張若靄)命
圖取展閱幾度清吟魂鳩工發帑事版築驅除狐鼠芟
荆根衆春花木復舊觀清秋風月移新痕時廵嵩洛偶
駐蹕一拳坐對堪評論横盤硬語走健筆呌絶起拍蓮
花盆歲月詳識笑多事(坡詩云四月辛酉紹聖元)高風千古存乎存
和蘇軾刻盆石詩韻
鵲渚鶱謁天帝孫支機持走歸中原玉局胡乃公案翻
曰此中山有石存置之平几承以盆作歌七字探天根
雷門布鼓予綴言走筆趁韻賡其元
曉發定州作
翠䍐名園駐衆春南瞻伊洛待時廵蘇才韓業一青史
明月清風兩故人(是州二村名)茅店煙寒秋已老蘭衢露重
曉無塵依然前歲中山路幾見盈寧化被民
暖
秋深候應涼南向地頗暖午陽熱每劇薄寒惟早晚行
人爽已披農夫願方滿晚蕎猶在田霜遲穫無損事固
鮮兩美欣兹實兼善
九日幸旺泉導醴亭登高
東垣古名郡沃野耕桑稠氿泉隨處溢水利良足脩斯
泉獨名旺久藉溉田疇歲遠惜湮廢疏濬法宜求高斌
建鉞時承命相視周淤者剔其源塞者鬟其流至今宛
成渠餘潤資耕耰為亭其旁阜曠朗暢遠眸名之曰導
醴意取醇飲投今日是何日古制登高邱適值駐翠驆
於焉詠來游曉隂忽開霽少皥行金秋拾級扶朱欄濯
清俯綠洲黃華纔綻蕊霜遲露顆浮但得有菊意佳品
何須&KR0679;暢眺謝龍沙走筆懷滕樓來來汝大吏供帳勿
華優苟為事虚文負芻譏反裘農功願允愜佳節景并
酬故事高商飇權城佳話留
真定隆興寺叠舊作韻
董子有言尊所聞佛家者流稱世尊儘有儒名而墨行
不徒守說惟空門昌黎闢異友文暢相從坡印如龍雲
高人遊戲無不可豈其迷彼因果輪時維九月復九日
三秋令節懸晴旻言廵嵩嶽此駐節觀者如堵紛紜紜
佛香雁閣一縱眺烟低近遠村莊分恒陽尚幸薄有穫
茅檐鮮歎生不辰按轡頻經問民瘼霽色底用嚴如神
行宫西側近數武從容略憩閒齋身便進大吏數疇咨
民安物阜休云云今秋西成究遜昔詎乏釡魚及甑塵
芊芊隴麥明歲食護惜早飭羽林軍冬寒窘廹恐應甚
數事時厪予思存登高攬勝聊循例閭閻疾苦憂懷真
大端我示推行爾及爾有司詳討論散金莫惜庫所積
散粟莫吝倉之陳不須救度資佛力但能綏恤民如春
真定行宫晚坐叠舊韻
小坐復今夕閒情憶向年勸
餐非昔侣(丙寅年來此隨孝賢皇后相)舉案是新緣燕蹟仍伊舊(是寺)
(為慕客燕龍騰苑舊址)潘懷祗自憐金容參咫尺未得了明禪
閱兵
詰戎伊古重爽值九秋天氣霽礟聲壯雲開旗色鮮聯
營團寫月馳道直抨絃廉李遺風在干城尚勉旃
題隆興寺畫壁
前度權城臨小春佛香高閣參金身綺語破戒贊相好
七字韻脚通元真信宿駐蹕促歸轡未及遍覽菴羅園
兹來秋日多清暇乃得一一探其源調御丈夫固拔萃
前廡畫壁尤絶倫四十九年無一字源流十二誰所傳
淨飯王宫生悉達天上天下稱獨尊乃至徘徊雙樹下
終不生心轉法輪(文殊請佛轉法輪佛云吾四十九年未曾說一字乃令我轉法輪耶)圍
繞純陀及迦葉恭敬帝釋人非人土伯九約角觺觺乾
闥八部猙侁侁羅刹敦脄亦聽法蒙倛牛首咸來賓須
彌四面面各色其間衆類紛紜紜元蠭赤蟻蟠曠宇鬼
母産還為飱延頸舉踵望悲護圓光遍照何冤親異
哉幻境無不有難執名相徵文言畫師乃不識名氏想
因薰習如來禪知微畫像必齋戒(孫知微字太古每畫聖像必齋戒疏瀹方)
(援筆)山東法傳楊契丹兩家手蹟真偽半未能到此窺籬
籓趙州古寺壁間水相傳作者吳道元此去趙州百餘
里同時留蹟何疑焉但看一筆揮圓相風落電轉誰能
然(畫斷吳生畫圓光只一筆風落電轉規成月圓)此畫當作吳畫觀兼傳摩詰
思開元(東坡有王維吳道子開元寺畫詩)
閱滹沱河隄工(有序)
滹沱河本無堤以其流漸逼城高斌總督時奏建
葑壩禦水非如永定兩岸長隄束之行也十一年
閱視時有兜灣吸流處略經指示建壩挑水今已
淤沙可耕而河流遂向南徙矣兵民建坊頌德夫
河流無定南北亦其常耳固安亦吾民今夏隄乃
潰決豈朕厚於此而薄於彼耶既以成詩並示直
隸諸大吏
前歲視滹沱近隄虞侵城今歲視滹沱隄脚淤沙平臨
流施網處秋麥芃新耕復見好消息中泓向南經北隄
免衝齧萬戶慶居寧建坊舊駐所感德由至誠維予自
忖度轉覺愧恧生一時偶指示詎有安瀾能設能廻狂
瀾永定相視曾夏霖乃潰決迄今隄未成是河亦渾流
來往歲每更所幸有餘地不與水相爭長隄護城止曾
匪束之行居功而諉過中人以下情我常惡彼為何須
揚頌聲
趙州柏林寺小憩
禪寺曾聞古趙州便途探蹟正清秋虞碑字具龍鳳勢
(寺後殿前有石甚古刻虞世南攀龍鱗附鳳翼六字)吳水體兼文武流(左右兩壁有吳道子)
(蹟一畫文水一畫武水)白鴿下無經可聽(是寺乃禪院不以持誦為重且祗數僧頗廢其)
(業云)金輪煥是
聖重修(雍正年間曾重修之)笑予柏子曾參熟不識庭前樹是不
九月十有二日途經趙州小憩柏林寺閱殿壁吳
道子畫水舊蹟召扈蹕文臣梁詩正等刻晷聯
吟禁用水部字
(御製)花宫來九月穡寳登三秋唐壁懸吳畫
香林駐
御騶塗堊粉㾗古縱横墨暈稠具體文兼武(臣梁詩正)
(御製)摇毫放更遒嘗聞工變相今見䟦陽侯禁體例癸亥
(癸亥年登澄海樓與張照梁詩正聯句亦禁用水部)
強韻追應劉佛日光皎皎仙風響颼颼咫尺論萬
里(臣彭啟豐)
(御製)筋力廻千牛或静符地德或動與天遊翔陽常逸駭
罔象窮冥搜十指捫欲縮雙睛眩難收能事開元
埒(臣劉綸)
(御製)竒觀廣陵侔兩孫彼固遜一勺吾將投茹納百川此
髣髴三島不鏡象埽塵劫坳堂參芥舟乾維擅密
運(臣梁詩正)
(御製)坤軸環遐陬龍門啟岝&KR2249;鹿苑騰蛟虬曠哉八功德
邈矣大琉球砰磕撼素障縹緲凌丹邱那得并州
剪(臣彭啟豐)
(御製)何必中山求(謂定州雪浪石)馮夷方擊鼓乾闥將成樓隠名
名越顯
繪聲聲若酬魚龍卧豈穏雲夢吞應愁萬斛斟
天筆(臣劉綸)
(御製)一晌停吟眸含虚體無物攻堅性不柔因喻致治理
持盈保天休
趙州道中作
常山初駐翠華旃老幼瞻依夾道填飢食寒衣均在念
車塵馬足共摩肩幸逢四海方無事益切三時祝有年
慙愧閭閻心愛戴侍臣勿用紀青編
再題吳道子文武水
壁端祇慮天瓢瀉千年不竭真神也伊人心自别高下
堂堂王道驩虞伯(叶)潏沕滉瀁無冬夏葆孕龍宫及鼇
駕(叶)石渠各種空傳馬(石渠寳笈藏馬遠各體水真蹟)日月出矣爝火
捨大士如如塵不惹宴坐道場功德灑
光武帝祠(漢鄗縣今在趙州柏鄉之間)
蛙聲紫色不堪論浹髓高文累葉恩千古中興帝首出
秋風斜日廟仍存手提三尺知兵要身致太平究治源
望漢臺今何處是村民伏臘自羔豚
菊
今年秋暖菊花遲破萼重陽纔數枝乍爾掛缾酣放候
依然行幄未踰時底須節物尋陳迹且喜風華引遠思
獨笑柴桑更無酒影形索莫繞東籬
邢臺道中
䟦馬邢臺歴古郵朝暾暖浥露華浮漫懷覇業尋遺略
且喜原田穫稔秋冬麥青葱芃四野南畿風物近中州
民間疾苦予心厪計里遲聽轡每留
題宋璟梅花亭
東川成賦後此處有亭留梓里餘風遠梅花古調幽誰
歟憑點綴乍可適歌游繞砌寒英綻平池活水流才華
唐豈乏忠亮世稀儔儷句尋廊讀(廊間嵌石即刻梅花賦)端知氣
味投
宋璟祠
驛路秋風度古襄叢祠遥見柏塋旁生平事業期房杜
身後調和恨李楊三代斯民由直道千秋名相示周行
魯公響搨碑重讀氣味相投要在剛
邯鄲行
初過邯鄲城因作邯鄲行邯鄲古來佳麗地徵歌選舞
搊銀筝邯鄲城中富蠶作蠶月條桑綠隂弱羅敷不顧
五馬廻倭墮畏風春帔薄邯鄲復多遊俠子鳴鏑離弓
雙兔死歸來意氣猶未已擊鞠呼盧侍羅綺美酒十千
醉不辭炰鼈臇鰕膾鮮鯉于今城市尚依然村民但知
勤種田叢臺下渭橋邊豪華瞥眼二千年返樸還淳此
或賢
登叢臺極目
傳聞好事說叢臺勝日登臨霽景開豐歲人民多喜色
高樓賦咏謝雄才襟漳帶沁真佳矣雪洞天橋安在哉
烟樹迷茫閭井富為籌元氣善滋培
恭題磁州
御射亭
皇祖西廵廻蹕射柳於此爾時大吏建亭紀績景仰
德威益凛繼述
射柳名亭氣象雄千秋
聖日照臨中肯教貞觀專前美真令由基拜下風安不
忘危四時狩所其無逸萬方同孜孜繩
武心恒篤未敢亭前一引弓
御製詩二集卷二十
