御製詩二集卷四十九
古今體九十九首(甲戌五)
恭奉
皇太后啟蹕幸避暑山莊之作(有序)
溯豐鎬發祥之地靈萃萬年憶椒薌躬薦之秋星
周一紀載瞻
祖烈祗謁
丹丘爰諏日至之上旬適度天中之令節敬扶
安輦暫駐山莊時則凖噶爾部策凌策凌烏巴什等率
衆来歸迎鑾肆覲用即卷阿之勝境錫兹湛露之
鴻儀迨夫候屆金&KR1195;廼復時廵東國禮因事舉詩
以日增啟蹕初程命篇伊始
追遠柔遐慶典覃天中卜吉啟行驂東廵五載兹惟倍
(前以乾隆癸亥至盛京閱今十年餘矣)西極四夷彼剰三(凖夷四部曰凖噶爾曰都爾伯)
(特曰和碩特曰輝特策凌等則都爾伯特部也)計里方欣日正永清塵喜值雨
霑甘山莊避暑今年信
家法欽承敢即耽
雨中過清河
拂曙鳴梢過石橋吉驄絲雨度飄蕭麥登高廪先秋見
萬頃仍看遍綠苖
漸石頗憐行路艱老農額手笑開顔因思利弊難兼顧
我亦惟權輕重間
新月效庾信體
薰風送翔雲梅天歛織雨既霑晴實佳霽景澄碧宇舉
頭見新月眉痕纔一縷清光散迥霄颯影盪平楚廣寒
惟夏宜寓色憑人取結念在山莊漾舟正三五
懷柔縣
此役示懷柔(七月自避暑山莊啟程往吉林塞外候寒扵行邁為宜且早至旬月者實以宴賚新)
(歸誠之都爾伯特台吉等彼皆未出痘故不可令至京也)因之度古州山川繚似繡
禾黍綠如油絃誦牛刀試布韋鴻漸求前朝烽堠在何
事守徒修
途中即景
候過北至暑方行恰當風涼陰間晴滿地綠雲鋪喜色
連塍翠浪逮秋成山頭霧氣迷離散駝項鈴聲替戾鳴
所遇多欣欣可極每因順意凛持盈
即事
前日御園雨多多稱益善既霑此行役望晴意何限畿
南未霑處仍冀尺澤亶因悟希求心與境為旋轉天地
猶有憾為政那能免
晚晴
絲雨如霧霏送&KR1065;不致濘寧惟利行旅宜麥資農政密
雲盡歸岫晚晴碧霄淨徘徊坐離宫松月清光暎景佳
意亦適點筆因属詠
出口襍詠
詰旦鳴鞭趁曉凉白雲遠嶠復蒼茫黍禾已勃寧晴好
自哂吾懷曷有常
塞田每看好秋成綠茂彌岡已慰情暗卜有收疑信半
大都期望忌其盈
萬峰濃濯翠芙蕖南北隄防慨想餘今日玉關為外戶
年年廵狩奉
安輿
輕雲不雨風含爽迤邐山行那覺塵自是玉驄黃繖盖
却欣蔽日惠多人
巖關背指障崔嵬塞外嵐光直北開真是不征閭左富
聖人深意示招徕(沿邊諸口皆有税惟古北口無皆康熙年間定制云)
雉朝飛
通閏候遲矧塞寒仲夏雉朝飛塞山據岡雊侣輝藻翰
氣滿不惜繡頸斷(叶)失者索莫得者閒揚翼决起青雲
間楚國路人或欺為鳳賜金十倍憐其意重如是郭隗
得亦何用
夜雨朝晴
夜雨宜農務朝晴利旅行兩全實艱致竟夕比秋清澗
漲東西水亭開長短程山莊至指日喜氣早逢迎
灤陽别墅
陰森灌木稠别墅小延留雨過山當戶風来夏似秋依
然饒静賞不息俯澄流學海終能至因之悟進修
小金山
巖齋颯爽試棲遲㶁湱江聲過雨時小大試將浮玉較
南華齊物笑人癡
至避暑山莊日都爾伯特台吉策凌等接見
路左傾誠候属車来歸憐遠自員渠識時稱傑惟嘉爾
敷德賓遐何有予錫爵都教加衮服賜飱還擬賦嘉魚
一家中外歡言暢底事周官藉象胥
駐蹕避暑山莊
仁祖當年兹避暑今来避暑奉
慈親敢圖逸豫忘深慮亦為(去聲)柔懷恤遠人勝地秋臨
雖已屢好山夏景訝初新却思卅二年前事(予十二歲時侍)
(皇祖避暑扵此今三十二年矣)
聖日依然照此身
題王蒙秋林萬壑圖
秋絢峯姿紛紫翠書披古道益精神板橋策杖来過者
應是相咨竒字人
對瀑
虚亭臨崎岸&KR2428;濈落湍流千澗初過雨四窗颯似秋花
香紅錦亂樹密綠雲稠欣遇多殊状新題觸興投
襍詩
時雨復時晴山田如助長塞外秋常豐今来悉其象百
人抗浮勞一人挈而往得要為力易勇夫出重賞祈農
厪恒心籌遠運今想誰為無事人况我人所仰
流杯亭小宴都爾伯特親王策凌等
宛轉清流繞石渠羽觴小宴欵康居呼前手賜笑言接
喜可身循禮法初荒略從来事抔飲傾誠那解飾虚譽
褭蹏錦叚頒中禁滿載歸教豔拂廬
宴都爾伯特親王策凌郡王策凌烏巴什等於萬
樹園詩以紀事
萬樹参天煥曙霞穹廬酒醴樂柔遐薰風五月偏含爽
湛露三廵共拜嘉
天與人歸寧可拒茅分爵錫自應加徵招應律歡情洽
試聽編鐘設虡牙
渠搜何必鎮天驕来賀傾誠不憚遥外廐馬為中廐獻
新賓人併舊賓邀(時四十九旗扎薩克并青海諸部王公台吉畢集行在皆令入宴)鐻
鍝自可随方俗冠服同教式夲朝(策凌等入覲後即賚以冠服俱從夲朝之)
(制)避暑匪今厪惠遠千秋
家法仰
仁堯
山雲
山雲易雨易為晴恰似随人意止行暄潤利農真復慰
越因慰後凜持盈
絶句
稚松喬柳下屈抑不得長其咎在圃師樹人因可想
山莊燈詞八首
傍晚山雲静碧空芳園萬樹幕當中鐻鍝君長新来享
應許觀燈示大同
火樹騰輝暎綠雲鳳簫聲應鹿鳴聞御園節景年年賞
誰識山莊迥出羣
巖風入夕覺輕寒五月烟花快意看更向幔城舉首望
錘峯早挂玉輪團
玉蛾火蕊勢飄蕭借助琳巒落翠標今歲不惟逢閏月
都稱閏得上元宵
玉塞天寬不礙月雲莊夜静恰宜燈法輪輝朗空王現
膜拜殊勝碧眼僧
何必夏惟夜方短果然燈與月為緣黃沙青海胥来賀
湛露薰風普預筵
龍膏鶴燄光眀藏翠柏青楓澹蕩宵嘉客欣看千帳會
詞臣漫詡九瀛朝
倒椀吞刀百戲陳昇平歌裏踏燈輪重裀列坐歡情洽
底用通言藉舌人
泛月
泛月宜何處山莊景最新夏宵含颯爽塞水漾眀淪鶴
唳孤松頂鹿尋曲澗濱錘峯玉臺迥温嶠早癡人
夜遊山月
夜遊山月當秉燭水月恒同山月獨疎枝密葉錯玲瓏
横嶺側峯互□曲燈筵錫罷雲居遥輕輿緩度升崇椒
緱山笙鶴儼若接興来擬欲招王喬楓烟榛露凄清甚
湧金劍峡晶光淰廣寒底用駕虹橋虚無幻境寧容審
山靈有意助姮娥慶霄歛盡纖雲羅即景後賦勝前賦
我心先獲惟東坡
題萬壑松風舊書屋
高槐書屋綠陰勻睫眼流光卅二春昔日
恩承
仁祖處今来又作抱孫人
覧性理書
常聞善問人譬如攻堅木必先其易者後乃及節目讀
書或異此窮理戒馳逐格物一以貫精粗無不燭聖道
豈殊途知行要並勖何事立門庭操戈判朱陸
遊山雜詠
赫曦方報夏颯籟頓含凉避暑真仙境遊山趁夕陽
青雲赩赤霞背影看翻鴉生色王維畫誰鋪魚網麻
希革鹿未肥漫試射生手忘機亦近人寧獨鷗堪友
巖花錯野繡可嗅不可象黃蝶栩雙雙量来大於掌
迷離蔚榛烟㶑灧霏蘿露蹀躞珠勒馬逕往風凉處
山莊燈夕錫宴聯句(有序)
蕤賓應律朱輅方陳遵
祖制以行時奉
安輿而避暑乃有員渠部長欵玉塞以来王因兹風土
清嘉就仙莊而祗覲用大柔懷之義聿隆燕愷之
恩萬樹園開合舊旅新賓而伸笑語三廵爵徧叙
名藩渠帥以賦龍光喜因閏夏之餘涼復舉上元
之往例雲屏風静冰宇天寬百道虹流恍入恒春
之界千枝錦燦同来不夜之城載集詞臣共揚盛
事調變柏梁之舊近體聯賡鑣分石鼎之章七言
逓奏
(御製)西極来賓示寵章昇平燈宴錫山莊欲因柔遠非誇
富
早識歸仁敢恃強嘉與朝正同燕衎快當避暑惬
清凉詩唫樂愷周遐邇(臣傅恒)占合豐盈協雨暘萬
樹芳園烟羃羃三霄佳夕露瀼瀼乍教貔虎陳仙
仗(臣陳世倌)
(御製)更幻魚龍集廣場望過東岡月猶朗節逾北至夜初
長穹窿圓幕卿雲擁
左右賓筵綺席張熠熠鶱鸞呈錦繡呦呦鳴鹿應
笙簧蚖膏爛處眀宫柳(臣劉統勲)鶴燄高時出苑墻塔
現玲瓏森寳網花敷頃刻燦螢囊玉蛾来往飛如
織(臣汪由敦)
(御製)銀蝶参差舞欲狂拔地虹流峯樹射殷天雷碾塞雲
翔上元不夜渾今夜
勝事無方洽四方素䨲擢毫團窟桂赤烏刷羽燭
榑桑蓬山忽訝六鼇戴(臣方觀承)朱闕欣看五鳳蹡枝
聳珊瑚摇碧海匳堆韎&KR1944;暎朝陽星毬結字分還
合(臣介福)
(御製)冰鏡排輪低復昂熚烞聲中山荅響輝煌影裏水翻
光天開竒景龍沙創
序借新年燕綵颺吐火吞刀争獻伎尋橦履索列
成行折腰引手盤旋架(臣嵩夀)急拍高歌上下吭捷
逞都盧紛雜沓樂陳僸昧震礌硠紅雲一片揚旌
旆(臣錢維城)
(御製)綠罽雙馳過驌驦翡翠翎垂文士帽(時命尚書劉統勲協辦陕甘總)
(督統勲乞翎因以賜之)麒麟錦製外臣裳叵羅潼乳三廵遍
甲煎沉檀百和香䟦浪長鯨動鱗甲撇空掣電耀
精芒錦棚未散靈絲會(臣程景伊)絳紙還烘樺燭装重
聽踏歌喧象板無煩競渡楫沙棠黃梅氣爽清
文囿(臣陳惪華)
(御製)紅藕風多襲御床珠勒馬頒天廐秣蹴蔬羊出大官
湘(按陸游詩有蹴蔬羊之句注謂有人常食菜忽食羊夢五臓神曰羊踏破菜園云云然國語及蒙古語凡)
(驛程食物謂之舒蘇蹴蔬音相近陸詩或訛用此注語反覺牽強)傳柑一例同堂陛
奉賮千羣共享王新舊藩邦都侍從暖寒歲令總
庥祥團圞接坐依
華幄(臣王際華)次第呼名
賜玉漿燕笑親聆
天語近鴻篇宣示
聖恩洋遊從瑶島歡何極(臣張泰開)
(御製)禁放金吾漏未央長夏尚徵春有象寰瀛真見悦无
疆欽承
家法聯中外鞏固金甌奕葉慶
伏日
名稱避暑莊而無暑可避三庚熾藴熇不到清凉地林
深山益幽木喬陰乃邃仰眺浮雲鶱暢披爽籟至乃悟
境随心心静熱安寄祈農志略慰柔遠禮粗備偶閒聊
可乘小年詎宜棄芸編足古歡鈿几研精義
登四面雲山亭子六韻
䟦馬遵﨑棧楓香路幾盤忽看一笠近儼據萬螺端夏
似將秋易心因縦目寬竒峰雲四宇活畫樹千巒避暑
最高處披襟生峭寒青瑶蔚遠近何必綴稜丹
天橋山歌
亭子四面雲山頂東瞻案衍拖横嶺嶺上天橋對我亭
輿梁誰駕虚無境仙人来往扶欄遊彼岸奚藉一葦浮
祖龍鞭石空費力何如天造非人謀武夷長虹事乃幻
謝傅永安桑海變恰似嵩山玉女窗中秋月每從中見
金蓮花
金英翠葉曄朝霞移自清凉蔓塞沙揚娜恰看當暑放
散芬雅合受風斜兔葵燕麥真凡品薝蔔曼陀夲一家
暎日當年承
佛笑肯教卉譜例閒花
題王儉撰禇淵碑文
資父以事君本天經地義彦回以孝稱胡甘二姓事可
憐石頭城口碑有公議仲寳樹綽楔乃復騰文字光輔
五君同寅亮二代逮將為直筆書抑為同惡濟昭眀但
選文取裁失節制
喜晴
塞雨易為晴昨夜雨逹曙黃梅正此時何妨霈甘澍北
地節令遲麥秋方刈穫(叶)久霖懼霉變以此生憂慮不
至關山外焉知風土殊(叶)率土皆我民到處厪農務棼
絲向曉稀翔陽傍午露徂雲忽豁開繁懷逐雲去
荷
沙浦初蕤淨植姿木蘭停枻賞移時韻稱遠俗從教野
芳喜經秋那怨遲鳥吷葉明珠上下魚穿蓳綠玉参差
若耶羅綺嬌無力邈爾含毫引静思
熱
避暑翻欣暑山田熱乃宜寧惟圖已豫常此驗農期節
候随人轉民艱到處思炎歊雖覺酷風過有凉時
題張宗蒼雲峯登眺
足臨百仞背逡廵下有飛泉拖白紳仿彿伯昏將論射
却無匍伏挟弓人
夕陽
東峰絢曜西峯暝低樹蒼蒼高樹眀空雲忽染絳綺色
獨愛光翻鴉背翎雨潤既優日暄好農應西成登萬寳
誰謂射生孳牧疆都識較晴量雨道百歲休和事不易
因之益凛持盈意後樂底似先憂多暫時寄興摛詞慰
荷露烹茶
平湖幾里風香荷荷花葉上露珠多缾罍收取供煮茗
山莊韻事真無過惠山竹罏倣易得山僧但識寒泉脉
泉生扵地露生天霄壤寧堪較功德冬有雪水夏露珠
取之不盡仙漿腴越甌吴荚聊澆書匪慕煉玉燒丹罏
金蓳漢武何為乎
管道昇竹溪攬勝圖
溪上扁舟竹裏村春深流水到柴門洒然信可澄人意
題句誰能作綺言
清舒山館
清舒舊愛三秋好却悟清舒夏最宜幽聽滿林風颯颯
寒光當戶雨絲絲既深斯静目因遠妙合而凝意與遲
野雀不知人在座將雛時向綠窗窺
山莊曉景
肅轡凌露晨趁凉陟層巒霏微夜雨散離披朝雲騫人
家在谷口井閭騰曉烟塞氣逼不升變霧如白緜我欲
乘之遊滄海逗三山山莊咫尺間乃作萬里觀
題張宗蒼山水畫
雲山足藴藉草木自長養繚曲谷幾重盤鬱松千丈那
容俗子来除是高人訪北窗展芸編聊結羲皇想策杖
過溪橋為愛書聲朗
習字
間日視閣章(凡臨幸内閣奏夲每間二日一至其機要重務不在此例)山莊有清暇
有暇亦何為讀書及習射書亦六藝一自古重墨稼棐
几鋪玉版嘉陰就松架繕性歸平易變體祛竒詫舉首
瞻
奎文當年此消夏
戲題蘭
澤蘭自昔擬騷人南國移来塞地新水土不諳風月異
芳菲強弄鮮精神
塞蟬(較内地者大而聲壮蒙古名之曰綽爾濟綽爾濟者胡笳也)
塞榆雨霽流繁響静聽啁嘹亦自嘉蒙古不知虚體物
指聲直謂是胡笳
日影
浮陰每蔽日今日乃豁朗塞天益寥落千里浩莽蒼庭
樹弄其影靄靄沿階上花蝶粉翅翩榛蟈凄聲響何當
中伏節忽作新秋象老大誰所為如駛催時往云何於
其中欣来不懷曩禹惜良有以陶言兼可想
招凉榭
嘉蔭之下芳草多塞水無定流成河西峯遮夕陽北谷
来風凉三間虚榭堪徜徉萬民疾苦吾心藏扵此聊以
騐歲月亦不自道傲羲皇
新月
將為載月遊蛾眉便延頸雖遲滿輪光已作宜人景星
榆誰則覩塞樹佳莫竝露坐不知寒目共踰西嶺
喜晴
兩日晴乾利塞田昨宵雨又達晨連徂雲過午收殘脚
一片斜陽堕馬前
塞雲雨易晴還易幻景斯湏莫可形信步乘凉登極頂
四鄰山色一時青
到處籌農較雨晴封章近每喜音呈飾詞諒不頻来凟
祗慮吾心或滿盈
山城夏霽歌題錢維城畫
赤夏賴雨亦賴晴潤之晅之禾怒生老農較量誠不易
幾多辛苦方西成是時山莊駐翠旌甘霖早澍溝渠盈
解作既息暑亦滌鵲呼正報開初晴片雲歸岫弱無力
凉風吹樹壮有聲黍高梁下盡滋渥油油葉㶑炎曦眀
延樓埤堄曰綺望登臨縦目堪怡情餘事萬概都恰當
一喜所遇皆欣迎層峰沓障濯新翠烟阬石谷淙繁鳴
深林露墜茅屋濕野水漲到扁舟輕何来塞景肖江國
謝公佳句真豪清侍臣扈蹕圖所見宛然夏霽呈山城
高張白壁拂爽氣巖間輝暎新陽晶
澄霽樓
浮雲歛盡霽光披叠樹重巒面面竒不上層梯騁遥目
安知物色此間宜
載月用舊作秋夜泛湖賦唐文皇爽氣澄蘭沼得
詩五首原韻
載月夫何為為是納凉爽抑知塞景佳羲皇未呈象古
鏡若可攬千里近指掌青雀(舫名)乘虚無瀛洲恣俯仰
俯仰仲夏徂上伏又云既山靄夕送凉誰云秋尚未際
此銀蟾輝所遇欣為貴謝賦興邈然那染雕蟲氣
雕蟲習氣澄静賞得心凝九夏渾無暑一輪都是冰桂
棹盪寧緩絺衣凉不勝雲巖蒼鹿呦何殊嘯孫登
孫登蘇門山嚴陵富春灘獨樂信無悶楚誦嘉荃蘭文
皇我同道遐心企貞觀惟懷萬民憂非圖一已歡
已歡不可亟繁星晶塞沼維舟息巖館挈壺傳漏秒舉
首眄紗窗綠影西移了新晴今夕佳眀夕當更皎
賦得錘峯落照
一柱標雲漢千峰最上層亭亭眀夕照煜煜蔚霞蒸落
景連空翠騰光入碧澄西崖翻直影東戶引閒憑何必
憂騷客端宜悟苾僧送將朱鳥隠掛得玉蟾昇逸趣發
菁藻餘輝帶絳繒神錘工體物惟是
聖人能
金山
湖中一峯聳起上建傑閣步廊周遭碧波千頃
皇祖記所云如登妙高峯上北固烟雲海門風月皆歸
一覽真情實景不即不離
銀瀛一朵青蓮聳瑶屏琳岫相環拱龍鱗之石翠羽木
祖洲碧草鋪菶莑枝撐纔出綠雲幽朱閣三層居上頭
恍如妙高陟浮玉北固嵐光與目謀灤江已似惜稱小
寫景天然此真好洞庭樂是鶴鹿鳴猶憶
軒轅兹訪道
董其昌秋林書屋用畫間題者韻
板橋横野渡書屋占清秋行以擘窠法應從渤海求
月夜聞蛩
漾舟逗星渚凄吟發露坡塞夕已颯沓塞月猶婆娑歐
陽賦未就是聲来則那嫠婦怨别離孤客悲蹉跎於我
何有焉也覺秋懷多
題張宗蒼雪景
略彴縈紆俯凍灘遥峰天際玉㠝岏誰知自寫江南意
雅合高張塞北看
恭侍
皇太后觀荷
平湖香錦夏風吹長日承
歡此處宜已喜自天無暑氣可知随地有西池當前頓
覺忘關塞開後何須較疾遲蓮葉蓮花不如藕愛他延
夀縷絲絲
捕魚
隄分内外湖置牐期節制内湖育鱗族蒸然繁其類漏
卮或旁出潛躍乃於外侵尋落野&KR1369;釡烹同浪棄乘閒
命罟師濊濊臨流試鯉鰋其品美生放内湖既鱧鮎其
品惡逮衆盡分賜縱之斯未能挈入原有自忽憶文王
囿却笑此何謂
閱夲
三日一閱閣部章一日幾務三日當寧母喜逸怠於忙
否或忙裏失精詳能言行則敢弗囊綴辭用箴勵自強
邇来遠近時雨暘西成顒望萬寳穰去歲灾重厪淮揚
麥收幸得米價平(叶)祗聞山水發閩漳室廬則壊稼未
妨命亟撫䘏令獲康詎云視民能如傷要惟斯志恒不
忘
習射
佳山佳水漫遊娱習射相將校壮模詎可太平耽燕酖
從来男子事桑弧心平體直争何害志定功成語不誣
猶憶髫齡兹扈蹕樹候連中被
恩殊
登四面雲山亭子恭賦
皇祖山高先得月之句
峻嶺切雲漢孤亭俯渤瀛冰輪纔湧出玉砌早光眀培
塿難為障姮娥若可迎有林皆一桂無界不三清盈手
寒何礙流睎魄倍晶兔原龍塞物鹿作羽衣聲谷口猶
燈火河邊辨畛營萬方歸朗照辭見
聖人情
夜遊山月作歌
乘凉徙倚崇岡巔畢景暮色来蒼然巖樹偨池漸欲隠
我亦因之拂錦韀廻頭下視東海水一輪冰鏡從中起
如聞七寳宫闕間纖阿謂我行且止崕枝澗葉重光輝
陰嶺陽巘幻益竒石泉輞水㶑上下宿鳥繞樹聲参差
高處雖寒遠塵垢左招吴質洪厓右早嗤羽客術已勞
却憐爝火光何有雲莊松塢言歸来琉璃界裏行龍媒
湧金閃玉莫可状絲轡珊鞭且慢催却憶年年遊上苑
蘭舟桂棹遲且緩北人使馬南人船欣兹本色得何晚
依綠齋
依樹開軒榭嘉陰綠滿窗階前書帶裊墻外玉琴淙梁
燕窺巢舊山鼯掇果雙掞毫期擬古花讓筆生江
爽
雲散寥天迥風来大野長多人欣却暑萬寳慶宜暘耐
可紗衣試何妨紈扇藏不湏秋意至此地夲清凉
詣溥仁寺
祗園山館東佳氣鬱蘢蔥帶水塵凡隔屏山秀色融度
橋尋淨地指樹識禪叢五日宜人霽一天華黍風占年
惟此樂禱久更何衷拱讀
穹碑罷(是寺建於康熙五十二年中有皇祖御製碑文)
天襟想像中
荔枝
閩中嘉實到秋前朱顆纍纍湛露鮮塞北冰盤供夏凊
定知解暑更
延年
廣博誰能窮蔡譜品題都識數陳家連樹擎来青石嶺
却疑兩度過仙霞
赤珠囊綴翠瓊株方物何須辭不須一騎紅塵味仍敗
始知記載率多誣
題張宗蒼畫
驛便携来山水圖滿林濕潤尚糢糊夲来合是巖齋挂
簾外嵐光了不殊
立秋日作
無暑謂當秋不覺誰知秋信益分眀昨朝婪熱蒸為雨
今日新凉廹放晴何必碧桐方識節(桐性畏寒塞外獨無)由来皜
日已懸清山田迎望西成近層閣憑臨一暢情
雲巖歌
雲之巖巖生雲&KR0008;&KR0008;霮䨴氤復氲巖之雲雲籠巖嶾嶙
&KR1005;嶭崿且嵁巖為體兮雲為衣雲中君兮憺翠微雲為
輿兮巖為盖巖之仙兮頽如醉芳有時而春韶翠有時
而秋消閱菀枯兮四序含動静兮終古動豈我知静豈
我為眀月今夕流水昔時
草荔支
叢生朱顆味甘且芳似普盤而無子普盤亦内地
所無而塞外恒有此惟興安及烏喇乃有之
皇祖時命移植山莊錫名曰草荔支當秋而實閩貢適
至蠲渴生津難擬伯仲也
滿口甘腴擈鼻芳女夷雅解遺(去聲)雲漿品題造物能名
物比似元方與季方漫譜瓤平如絳雪饒稱核小尚丁
香崇椒嘉植烟霞外那更羶薌待蔡㐮
賦得初日芙蓉
出水呈芳迥迎曦弄影新烟流花欲醉露湛葉生津畫
裏神仙品臺端清淨身蘋香連一氣霞彩照初勻錦浪
翻無定文禽宿有因娥英臨曉鏡不語亦宜人
張宗蒼竹亭觀瀑
疎篠喬柯匝檻前飛流百丈落平川昨来湧翠巖前况
(山莊觀瀑處石壁鎸湧翠巖三字)點筆居然得我先
御製詩二集卷四十九
