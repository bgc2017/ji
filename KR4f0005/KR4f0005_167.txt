御製詩三集卷四
古今體一百二首(庚辰四)
三月朔日御殿定邊將軍兆惠副將軍富德等率
成功諸將士朝謁詩以紀事
黃麾簇仗正衙排奏凱来朝樂孔皆脫劔釋冰摇玉佩
卷班按隊叩金階幸逢耆定干戈戢况值熙和風日佳
范士燮言予敢㤀惴矜保泰是長懷
上巳日同豫軒作
西苑將凱宴南軒先憩駕(軒在瀛臺之南)正逢祓除節韶光藹
相迓紅紫入花逕蔥蒨籠巖榭同豫信同豫耆定籌邊
罷然予敢肆志敬怠不少借高謝晉永和寧云關治化
静柯室
古樹扶疎戶外羅春風秋月鎮婆娑漆園未悟知魚者
祗道無端静在柯
上巳日凱宴成功諸將士(有序)
筵開飲至剛逄祓飲之辰苑啟瀛臺恰奏濛瀛之
績扵時上公晉斝青郊解甲初還蕃長敷茵黃幄
纏頭列侍宫懸陳百部將回中樂府齊登錫爵遍
三廵以閣上圖形為次詎因詡挟纊投醪之惠期
得抒推心造膝之忱且食刀闐璧偕来包匭宜酬
其效順而𬗋綺朱提並賚簽名合第彼成勞從兹
凱宴遐宣足使天堂知樂是用寅承永切毋忘月
&KR1633;依光非矜七德升歌爰藉八章紀實
出勞嘉勲蕆禮旋昇平凱宴液池壖闢疆掃逆誠資衆
助順成功總賴
天策績林林恩予厚詢勞一一命来前寧惟云不重生
望祗覺廻思越悚然
日麗風和春未深奬庸備禮有壬林試看偃伯靈臺上
詎數流觴曲水潯命預綺筵排伯克也陳夷樂奏任禁
笑聆蜀技無情者那覺西悲動乃心
圓幕高張榆柳垂犒筵喜值禊脩時策勲舍爵竟今日
鬯武書常允不期誰擬浯溪泐崖頌我歌靈夏出車詩
紫光將畫凌煙像(西師蕆成大功自元臣及在事將軍參贊禁衛統領諸臣第其勲績懋著)
(者命工圖形紫光閣以崇奬勸)穆棣同叨
乾貺貽
成功將士錦衣旋日月光輝軍氣蠲藉我虎臣典宿衛
笑他杯酒解兵權(將軍兆惠副將軍富德既以酬庸晉爵均命為御前領侍衛大臣宋藝祖)
(權術駕馭夙所鄙故戲及之)八旗子弟心如石萬禩國朝龍荷
天宣看瘡瘢猶未愈(三等侍衛綽克圖巴圖魯恩特驍勇過人臨陣不避鋒鏑今預宴賜)
(酒時撫其額傷猶未痊復為之惻然)能無一體恫瘝連
柳舒花放正良辰上日前期福履申(三月三日為上已然是日始戊申故)
(云)卸甲韔弓盡鳬藻凹睛豐額集魚鱗千秋難遇太平
宴百戰歸来義勇身獨憶儲胥宣力者(故大學士黃廷桂綜理軍儲調)
(遣諸務備殫忠勤未及武成溘焉先逝故前賜詩有奪我賢臣何太劇不教留看凱歌廻之句)凱廻未
見惜斯人
敦瓜烝栗允堪憐二萬何期竟拓邊遠愧周王興六月
遲過殷帝克三年依楊霏雪凡經幾立幟登弧盡陷堅
此日征夫真邇止皇州春滿七條絃
拔逹山人獻馘歸三軍飲至藹晴暉勞心幸我紓宵旰
公道憑伊論是非紫綺朱提頒渥澤前歌後舞迓鴻禨
歡来憶不同来者(軍興以来我大臣將弁等咸以藎忱自奮其間有遇阿逆之叛如將軍公)
(班第參贊伯鄂容安遇噶爾蔵多爾濟等之叛如寧夏將軍和起而追色楞之逃者如副都統唐喀禄誤聽沙)
(拉斯嗎唬斯之詐者如都統滿福至遇&KR0624;酋和卓木之叛如副都統阿敏道前鋒統領鄂實副都統三格侍衛)
(特通額總兵高天喜而奉命在途猝遇亂賊如將軍伯納木扎爾參贊侍郎三泰其巴圖魯侍衛中之竒徹布)
(巴凌阿寧古禮富錫爾璊綽爾圖等並能以死勤事秉節捐軀雖加恩優予旌卹而當功成飲至時廻念義烈)
(炳然尤不勝雪涕云)勞爵手持淚暗揮
芳節延禧淑氣清禊歌聲是凱歌聲元戎允合躬承衮
勇校均教手賜觥藉衆力兹疆地戒勑予心永奉
天行從来悟得受招理虔鞏流謙慎捧盈
凱宴畢乘舟至悅心殿
上已從来合宴遊似茲凱宴得曾不良辰盛典還多暇
耐可新波漾綵舟
春融瓊島翠嶔崟别殿䟽龍憩悅心綈几蘭亭觀定武
恍同逸少會山隂
土潤新蕪綠到階春光今歲識真佳舊題粘壁閒吟過
始覺籌邊悅釋懷
紫翠房
漪瀾堂畔室假山圍蒨峭偨池互羅落嶙峋入窅窱紫
翠幻萬狀朗朗延曦照生色畫屏張誰能觀徼妙
畫舫齋
芸齋臨鏡瀾涵漪清可愛仰觀俯而察古稽文與佩顔
之曰畫舫詎學襄陽再譬如亘大地咸知水以載何屋
而非舟舟寧獨此在誰能具達觀於斯悟津逮
題唐寅山水
訪幽野艇泛清渟水閣遥知待發硎識得六如真面目
石渠幸早弆蘭亭(卷内無名而有六如居士圖記圖記雖可贋鼎而筆法與石渠寳笈所蔵)
(唐寅蘭亭小卷氣韻無少差别故知為的係唐寅真蹟云)
三月吉亥祭
先農壇
吉亥將耕藉
先農致祭崇載興耒耜始實贊地
天功澤潤青郊溥春和
赭幕融休嘉錫砰隠願與萬民同
耕藉擬禾詞四首
沃塗膏壤司空掌縹軛紺轅農正陳率稼供粢胥要道
敬遵
家法歲躬親
千里王畿霑臘雪陽春二月被甘霖
天恩今歲真優渥益為(去聲)紓心益惕心
隴麥芃葱實惬懷寧惟藉畝治除佳去年此日那能忘
曾是雺雺鎮雨霾
四推蕆禮置朱紘逓進扶犂王與卿諸部回人列觀預
(是日命隨將軍凱旋入覲之哈密郡王玉素富暨各回部貝勒貝子公伯克等於迎駕後並得入壇觀禮)俾
知國典重農耕
詠回銅㗶嚕篘器疊去歲避暑山莊詠唐時回銅
器韻(有序)
㗶嚕篘之制正圓而豐下上横鋬可左右紐高五
寸有十分寸之五口圍尺有八寸腹圍二尺四寸
有十分寸之八中實六升許銅笵而金銀錯其文
皆旁行回字不可辨識西師凱還將軍等與所俘
武器並獻命阿渾(通經典者)其名曰哈爾披野特者詳
譯之具云元時回部有汗曰眉哩特木爾世居伊
楞(地名在今希哈爾之西)嘗得沙賴子(城名在伊楞左近)良匠喀嗎
爾所造用貯漿齊鏤文悉祝嘏之辭葉爾竒木哈
什哈爾世不乏一二見者其緣起載陀犂克(史名)云
云夫天堂墨克之區遼邈荒忽歴代史牒所志支
離牽合罔所折衷今荷
天
祖垂庥師武臣克襄成績昄章其地氓隸其人乃至昔
日舊物留遺皆得入中國而詳其原委亮非獲休
屠金人與蒲捎苜蓿輙齗齗動色哆詞之為也爰
以長言系之俾傳示来許不敢矜方物之遠益無
忘綏輯之艱云爾
重器真遷㗶嚕匜(舊作有遷其重器茲先&KR1429;之語)平回並馘獻来時曾
供菽水數升受亦閱春秋四百遺(其史所紀造此器時當在中國大元時歲)
(月不可細考約計距今已四百餘年矣)喀嗎匠鏤眉哩用陀犂史載阿渾
知詎珍三品精鋟錯保定方籌撫衆師
惜陣亡提督豆斌詩
去歲正月初九日副將軍富德自阿克蘇率諸師
兼程進援將軍兆惠軍遇賊要戰於呼爾璊時豆
斌領綠旗兵列鎗礟對敵不期中賊銃捐軀詩以
惜之
老將行間名久標(雍正年間西陲用兵豆斌即以禆將特著功伐後屢膺節鎮勇略夙優)
援師深入從(去聲)票姚鋪敦縱已占三捷矍鑠不期喪一
朝杜牧悲曾譏點筆孟明壯詎肯廻橈最憐来歙臨終
際強起猶虞衆志摇(豆斌中創時猶力疾拊循諸將士奮勇殺賊)
後&KR0624;纛行疊前作韻
樹丸火米符祥占(喀喇烏蘇之役將士方堅壁趣援時於固守處得窖米贍軍樹上撿鉛丸)
(濟用並獲神助)孤軍接應遂解嚴整師救和闐玉隴帕首蟻
襍胥劉殱將以三路進掃穴僑如叔仲先潛覘狼狽挈
孥預遁去二城降不勞矛錟競作鐃吹迓主帥徔今食
飽眠亦酣選卒前遮復後&KR0670;義無返顧均雄男線天磧
地罙入阻欲得虎子虎穴探明瑞邀之庫魯克以少勝
衆折祅欃富德追及伊西洱用強驅弱如掃蠶鹿埵流
湯賊屢敗獲銃搴纛軍威添遁入異域卒獻馘飛来報
捷紅旗尖凱旋擕以貢武庫阿渾譯出其文詀(纛上旁行書命)
(以托特字譯之回中稱通曉經典者曰阿渾)亦知福善禍淫道胡乃偝德興
狂憸敵愾致力衆惟惜事成志遂吾敢忺
&KR0624;劔行
逆酋小和卓木霍集占所佩副將軍富德大勝之
扵伊西洱所獲也凱旋奏進詩以識之
衭襓展室青萍寒一條秋漢溢波瀾蛟龍水斷犀陸剸
吳鈎薛燭古所傳泰階九㝢胥晏安歐冶之法誰則閑
絶域尚武求精堅銛鋒三尺不可刓弱肉強食必佩旃
況彼窮竒肯離焉伊西大勝&KR0624;纛搴二酋倉皇駾走前
獲兹銳器羣訝觀訊醜踉蹌具致言劒藏霍集占身邊
惟命是顧乃忍捐異封獻馘師凱旋彤庭奏進出匣看
光芒誠覺星辰連弢弆武庫識歲年保定諸部籌久全
惜陣亡總兵高天喜詩
喀喇烏蘇之役我師渡河猝被賊遮時總兵高天
喜奉將軍令董率脩橋在後聞將軍䧟陣中乃捨
橋衝入賊陣以致陣亡推恩優䘏如例凱旋備悉
其事詩以惜之
始由小校出從征優擢竒雄至總兵留後脩橋恥苟活
復前入陣遂捐生綠旗中祗一人實絶域外傳千載名
裹血結纓寧讓古詩非奬勇奬忠誠
玉牛疊舊作漢玉牛韻
和闐種玉如農耕河源撈取淘戶能貢来命寫喀喇(回言)
(牛也)形穏卧滿脰黃鍾鳴古牸呵護煩六丁叶瑞詎比聯
嘉牲雖不可食非塗羹方物足徵遵路亨持盈偃伯惟
屏營盤銘一例七字成匪誇耆定輝丹青
題李升山水
厜㕒擕杖送君行騎二茅龍上玉京只有澱山倒影在
&KR0873;湖賒月伴濤聲
大學士来保八十夀辰詩以賜之
八衮棃鮐茀祿增三朝禁近亮勤稱温城過闕毋忘下
東海為閭知有興矍鑠齊眉叶琴瑟徘徊繞膝侍孫曾
皤皤元老多黃髮(時大學士史貽直亦年七十九矣)自是眀廷大吉徵
射八韻(有序)
門唘賢良掄材式資觀德階陳蕃部肄武兼示柔
遐爰循聽政常程庶惬依光夙願耦聯十五子臣
之鵠並張雋獲疊雙齊夏之規胥叶以身先為則
詎詡穿堅札七重俾目擊而存共喜侍長楊百步
將告成功而匪懈益遵
先制以彌勤華林百戲異靡文差不負春園日永壁上
一觀同壯志鎮毋㤀朔塞風清
勅幾協九經量職授眀廷志敢懈耆定治惟求永寧大
蒙胥列侍中國式儀型繁弱月規魄四侯星寫形骲音
鳴未已鵠影落無停擅巧非誇已綏遐所適丁由来重
弓矢庶以鬯聲靈
赫濯於昭在欽惟
懿訓聽
河南廵撫胡寳瑔奏報得雨
大河南北麥為秋驛報欣聞愷澤優最是人心慰猶望
又希嘉霔霈皇州
題張宗蒼山水
粘壁昔曾未詠詩今知珍乃重(去聲)題之恰如問水尋山
者將謂竒窮轉得竒
夜雨(三月望日)
仲春澤屢霑惟凛
天恩沐季月亦兩沛(朔日及初八日)一犂惜未足不敢萌冀心
無厭類望蜀昨午乃狂風懼蹈常年躅怵惕為不寧㦯
我志滿屬入夕風稍停霾變生雲族須臾雨即零初猶
霏霢霂霶霈忽大作溜簷落響筑數過五更籌疎密無
斷續求衣尚&KR1268;&KR1854;入土已優渥望外叨
鴻貺榮以為愧恧銷兵致祥徵
綏豐和衆庶(叶)能不益懃恁永祈萬民福
雨後萬夀山
雨歇朝煙泮以徐佳哉山色遂遊諸昨今訝欲三春過
池館忽暌一月餘葉嫩花嫣付苒苒峯姿波態祇如如
茲来有喜非虚語水滿鱗塍秧佈初
霽清軒
北方春雨艱自無喜霽時霽清今来喜雨既渥可知溪
煙歛歸岫花露垂戀枝&KR0670;衣氣芬芳吹籟聲參差憑闌
生遥欣新耕争力為
聽鸝館
何必雙柑斗酒亦有精舍竹林幾囀栗留窗外仲若先
獲我心
復雨(三月十八日)
已自青郊慶渥霑大雲又羃遠山尖輕雷隠隠聲遥送
入夕&KR1268;&KR1268;勢遂添榖種吐芽長如助麥苗抽節潤而漸
優叨
鴻貺能無慰劼鞏遑寧益守謙
雨中西直門外
天家㛰娶亦人情(以皇子皇女㛰娶故頻還宫行禮)今歲頻教還禁城
恰復朝来命清蹕喜從雨裏閱新耕惟憐戴笠披蓑景
那是尋花問柳行敢即吾心稍慶幸去年一憶一回驚
雨中憩鏡清齋
水齋玉蝀北液渚桂舟通却為還宫内乘閒憩雨中披
来欣颯沓望去轉溟濛活汞揩摩後明當朗鑑銅
揖山亭
亭畔介昂蔵博褎貌復蒼愛他好風度不是擬元章
令人磬折者却自揖山亭可悟漆園論主賓誰定形
賦得春雨林塘
靄靄纔彌谷淒淒遂灑春論時真及節稱德乃為仁林
暗輕煙合塘眀細浪皴微寒夫豈礙嘉澤更希均接上
連枝杪入虚起蘊淪情知綠野外明日出耕人
抱素書屋
樸斵書齋硯席清涵今茹古足陶情詎惟繪事斯津逮
益欲淳風是訓行
甘肅總督吳達善奏報得雨詩以誌慰
甘肅屢災後窮黎念在兹賑恤盡人力寧如渥澤綏冬
雪雖稍霑尚賴春雨時手擘奏書囊報雨喜可知高者
潤數寸下者或一犂榖種胥得播方伯寧我欺西望為
額慶
昊蒼優貺垂武成冀有秋
天意昭可思敢㦯稍驕矜惟益勖敬寅
王蒙谷口春耕
治生似擬陽羡計命筆還同青弁圖(見董其昌識語)二頃秫田
足家釀等閒村酒不煩沽
三月廿九日齋居作
一荚蓂餘落亦仍紫垣清似玉壺冰幾番来往三春度
半晌研覃諸慮澄敢以時和忘益凛每先
孟祭憶丕承漏聲正永槐隂佈那為韶光婪尾憑
孟夏時享
太廟
水木溯源本豆籩式禮儀
思文欽世德貽我幸豐綏祇以瞻依切寧教廢徹遲繼
繩惟日勵敢懈藉
重熙
承光殿
每還宫禁無非事亟往園亭切問
安暫憩常欣扵便道俯吟實暢此遐觀節臨首夏清隂
佈水足今年太液寬人意
天心胥順適越因兢業敢因歡
賦得王道蕩蕩(得同字八韻會試題)
義路因心示天衢與衆同發端寧在曲歸極要惟公於
古陳洪範而今逮大蒙本非事開鑿允是藉
鴻濛坦坦通無外孜孜體建中造車胥合轍遵道畢從
風詎以梯航限匪求玉帛充廓然斯順應慎德始微躬
陸廣仙山樓觀
撲鼻芸芳纑地陳雲容峯態鎮如新放彌卷退都無迹
離去合来若有神海客相將會員嶠畫禪直擬是延津
(見董其昌識語)笑他烏帽籠頭者何必前塗問野人
御園舟泛三首
春雨頻霑湖水肥幾閒琳沼氾澄輝櫂牽蔓藻醉魚躍
帆拂垂楊乳燕飛
牡丹花比尋常好宜雨宜晴絮不顛却為(去聲)怱怱無暇
賞今来艤棹見騷然
山村已見插新秧早較去年兩月強敢即吾心此慶慰
夏耘秋穫日方長
戲題舊日書齋兼示諸皇子
蘭室當年此樂羣窗隂惜較寸和分廿餘歲祇籌扵政
萬卷書慙尊所聞趁暇一来猶故我無閒多領是清芬
汝曺謾學徒工詠合爾含經味道勤
懷新館
吐穗抽苗蔚露濃景光真足慶良農隠翁佳句從来憶
幸是今年始一逢
蔵密樓
丹梯拾級因高迥綠牖憑虚納遠通閉戶恰宜讀周易
庶幾津逮洗心同
賦得慎修思永
廸德初申旨修身繼進詳舉端惟致謹挈要在謀長言
行(去聲)慎防失弼謨允叶臧諸親既和睦百姓以平章嘉
矣臯陳善懿哉禹拜昌高山景仰止勿逮願云蘉
錢榖松隂趺坐
倚松高士松其顔同異寧生分别間坐忘本不事採藥
傍人澷擬是槐山
預日詣齋宫疉去歲韻
視
壇謁
位入甎城齋室西墉御輦行疊被
鴻禧得依禮(去歲正望雨故有不敢依常排法駕之句)要惟一念不渝誠
倏忽三春沐
澤過邇稀預慮事如何省躬未敢萌矜弛静俟
天庥錫益多
祭朝如月瑞誠稀(祭日辛巳是月亦辛巳)預日符年福卜幾(皆值庚辰)
敢恃金穰操軫券惟欽甲先(去聲)省蘧非
雩祭禮成述事
冬澤春膏獲勝殊西師飲至奏功膚疊承
乾貺何脩遇既&KR1429;農祥庶不孤協氣旁流為緼豫
神光下燭尚留俞從今中外胥休養曰肅尤祈時雨濡
四月八日萬夀山延夀寺瞻禮
無量恒沙數(上聲)莫窮誕生此日論寧通(内典四月八日為佛誕辰)紅
稀綠暗非真色古往今来一大空及節祗須霏法雨偷
閒詎為闡宗風善緣問我扵何結(俗稱是日為結緣日)
慈夀希如山樣崇
雲繪軒疊舊作韻
藻繪休誇誇繪雲文軒因迥御層氛爛兮謾擬重華旦
藹若常含元氣氲無暇相扵斯淡淡邇来凝望又懃懃
何當嘉&KR0584;崇朝遍二麥登秋與物欣
戲題翠籟亭
籟是虚聲耳聽有翠為實色目觀無有無虚實色聲外
誰識亭中真箇吾
綠畦亭
常年艱致足春水水足今春秧插齊徼倖溪亭遥騁目
懷新綠意總萋萋
搆虚軒
迥軒名搆虚疑取乾闥譬是語落第二聊語第一諦須
彌四天下都大空中寄齊州九點煙曰山河大地虚即
實有鄰實離虚無際誰能不盖物與究甚深義
題宋宣和畫鬭鸜鵒圖二首
鸜鵒飛争翅跳蕭急難枝上目如椒寫情若果通於理
何事助金思滅遼
活看哵哵噪枝頭想像傳真艮嶽秋論世徒悲千載下
童謠早應出乾侯
即事
江浙春患雨今歲逢晴嘉山陕雨艱致春来澤屢加京
畿及齊鄭麥芃榖吐芽益見
天心仁銷兵致氣和敢不凛捧盈更生别望奢昨近時
作風切切躬省差或云乃宜麥(四月麥科茂密不宜過燠得風𣪚則益鬯遂老)
(農云然)㦯云遍播禾十日其復雨先事愁云何慰言固遜
志忽穡理則那縱知勝去歲於得誰辭多籟静午曦暄
蒸雲庶霶𩃱
直隸總督方觀承奏報保定得雨
天龍噴德水為浴大醫王無聲細入夜謂聊作吉祥越
日飛章至霑足報保陽一慰一以惜麥秋逮種芒甘膏
設及時農諺資灌漿(老農以麥花後秀實之際得雨為灌漿今保定報雨正屆小滿京師)
(春膏雖渥而時距芒種尚有半月不能無繼霑之望)三百里之隔氣候寧差強(大田)
(收穫率北先於南而刈麥則自南而北固地與候為之然京師去保定三舍耳同日濃隂密灑未即霑透顒企)
(實深)患失勝患得人情聖所詳斯之吾未免芃芃看新秧
油雲頻蔚然早晩澤其霶
戲詠芍藥
鼠姑開謝錦蹊南花婢盈盈放始酣惆悵桓公對劉妓
評量五似索應慙
文徵眀古石喬柯即用其韻
石介柯亦古氣求蔚森隂詎可畫圖視停雲自寫心
山東廵撫阿爾泰奏報得雨
山左畿南同日霑(亦四月八日)喜餘愁思復重添麥苗秀矣
更期實糓雨時哉今覺纖苦莫苦於多欲信厪惟厪此
萬方兼何當寰宇均豐樂始得雙眉放兩尖
湯泉荷花
節暄雨沛春泉靈水温沼因緣胥助長清和荷綻好掠
燕迷芍藥跳魚亂蕰藻中使缾擎来進鮮如獲寳我時
復望雨何暇煙宫討因之懷麥秋益用增煩惱徒觀色
欲蔫更覺瓣差小物理有神詮為悟盈虚道夫子語賓
牟發揚斯已早
小雨(四月廿三日)
麥臨芒種稻秧栽小雨雖霑冀沛哉肯以去年稍自解
益惟此際厪民哀欲眠欹枕那能寐傾聽隔窗翻致猜
疎響片時徐寂静祇餘迤北殷輕雷
題宋繡老子青牛圖
青牛獨控去何鄉廣額方脣雙耳長魁士名人有弗屑
搥仁提義正奚妨𣪚關令遇元經著脩内司成寳像装
千古畫圖皆省識誰云良賈善深蔵
古北口奏報得雨
前夜雷聲西北多飛章喜報霈滂沱皆吾民也皆吾土
慰彼愁兹愁若何
復雨二首(四月廿五日)
雲為雨之兆兆斯足以行邇来機括動觸石常英英初
猶灑霏微繼乃沛盆傾惜為時不久四刻即放晴景色
已改觀塵净樹蔚青潤浥坡土香鮮沃墀花榮僥倖勝
去年愁暫旋慰生不能無更望優霑方惬情
去歲北省旱西直逮陕甘為時况久長戚戚愁民碞今
春屢沐澤近遠頗均霑京縣邇望雨責已寧從嚴遠憂
輒弗忘近慰敢即忺了知無始終此志惟
天監攬鏡正衣冠何怪霜華添
宋人松隂訪隠
藉茅為席葉為衣古弁何人訪翠微風度胥殊三代下
㶏翁同叟是耶非
遣緒
萬八千朝倏欲過重華舊侣剰無何(近又有純惠皇貴妃之事亦重華宫)
(時舊人也)大都五十還期百了識愁忻更歷多忻以暫那勝
愁劇緒其紛遣復懷羅丁丁閣漏不停晷底得閒參兜
率陀
夜雨(四月廿七日)
晩来無雨望夢醒覺寒生豈是參差想分明&KR1268;雭聲繼
前優沛澤侵曉始開晴半尺深霑潤真堪慰渴情
題王炳山水
夏山欲雨樹生凉略法惟期氣韻長此是宗蒼不傳秘
披圖何異慕中郎(炳曾學畫扵張宗蒼故云)
雨後御園即景(四月廿九日)
一夜殷雷枕上聞既霑既足既氤氲欲知雨後御園景
物態人情總向欣
詰朝京&KR1429;報優霑嘉&KR0584;還稱近遠兼大益農功寧不慰
又虞慰即弛精嚴
垂珠岸柳窣波輕欲泮朝煙戀放晴晴亦奚妨雨亦得
西山又見族雲生
黍高稻下潤含嘉麥熟都云栗實加底事最予僥倖處
憂農未久罷籌遐
題湛然室
結宇非山嵕亦復離水裔灌木蓊蔚間拂簷足蔥翠湛
然之謂何循名可晰義譬彼方寸鏡其照乃無際室中
無長物矯情我弗貴澄兹空洞緣受彼萬物備
夏隠亭
小亭名夏隠葉密藏簷宇匪慕彼黃公乃自我作古
黃公望山居聽松圖
謖謖寒濤入耳清考槃終日足怡情自知差勝陶弘景
未冒山中宰相名
駐防葉爾竒木大臣阿里衮等奏報諸回城於三
月下旬得雨詩以誌慰(有序)
諸回城既隷版圖人忻復業駐防大臣循行勸墾
插蒔方興而三月二十一二十二日兩畫夜甘霖
大沛葉爾竒木哈什哈爾和闐洋阿襍爾同時霑
渥回人抃舞欵告詫為希有阿里衮等以聞回湟
古稱囏澤之鄉比歲復苦逆酋蹂躪兹獲
天仁降鑒槁壤頓蘇視前此師行瀚磧嘉㴻應時均深
感荷因欽
鴻貺載紀長言
葱嶺火州致艱雨一犂
天澤霈今春灌田不藉穿渠力利穡都欣纏首人校尉
方將設戊已神農未始禱庚辛遥遥萬里祈年望敢詡
休徵益敬寅
題金廷標畫
一川流水兩江村問村何名朱與陳紅船鼓吹方迎㛰
醉儐側弁無禮文太古猶見民風淳横溪小舫俯碧淪
左圖右史伴閒身疑是煙波釣叟倫近橋且艤水之濱
有客牽驢過橋垠驢怯不度駐足蹲後敺前挽情入真
此岸綠樹盖四鄰老幼男婦都欣欣擔籃而至市蟹民
作惡遇是騃孩羣放籃走迸蟹紛紛㫄行郭索如逃軍
衆童争攫跋䟛奔獲者喜走失者窘(叶)螯傷足者呱涕
痕蟹翁瞪目徒怒嗔七情畢寫皆得神顧陸以後今幾
人
端陽日侍
皇太后觀龍舟
去歲龍舟閔旱停將停霈澤仰
穹靈(今春膏澤時霈入夏彌月不雨方以為憂將復罷龍舟矣近乃盈尺霑膏農功有慶故依例陳節物)
(以娛懷慈)橈人癢技争前捷艾虎隔年勝舊馨瑞縷絲絲
延
寳算祥符語語祝
慈寧晴和更惬吾心樂多士方兹對大廷(廷試禮部貢士例應給札)
(丹墀是日天宇和霽於對策尤宜)
端午帖子詞(有序)
琳池始漲梅霖快值逢壬綵笮旋牽蒲醑欣當汎
午因酬令序寧崇侈乎水嬉敬奉
慈顔庶佐
歡扵夏清時則蓮風拂檻中人乍引朱旗麥浪摇階舟
子徐划黃帽不藉拔河諸戲供奉排當將聯在沼
羣情傳呼宿衛貳師專閫賜符分鴈齒橋邊四部
名王佩帒捧蛾眉班裏幸際昇平堪繪典循五日
陪遊勤思翫物為箴詩就六章裁帖
滄池漭沆似蓬莱雨霽南薰正阜財不必傳宣學士院
閣門帖子試親裁
綵絲縷縷稱延命蒲劔青青說辟邪底是吾心真喜處
一犂梅雨足農家
文場磨勘索清真廷試因之易此辰(四月十一日禮闈揭曉貢士當即赴)
(廷試因本年定例尚需磨勘遂定期於重五引對)漫惜芳朝孤節物所期讜論
對天人
功成上將早封侯蒲席榴筵愷樂優帕首河邊罷採玉
来陪鵷侣看龍舟(是日命&KR1429;惠富德率留京回部郡王霍集斯及公額色尹等入内苑俾預)
(觀天中節物)
筠沖測驗命疇人星紀輿圖盡得真却笑當年西域記
底稱投石識蕤賓
佳節欣逢重五日地天相得數惟均六章帖子中和叶
保泰持盈志倍寅
偶為橋梓圖賜錢陳羣疊舊作韻
重五日陳羣書和賜其子汝誠詩畫扇以進盖欲
之而不敢言陳羣老矣不可使因此欝欝於懷促
成是幅並疊舊韻賜之不復計筆墨之工拙矣
南國應嘗榖雨茶箑頭書自遂初家貢来恰好臨蒲節
賜去無須寳墨華教寄北山聊示梓(即付其子寄去)漫參西土
擬拈花高年已覺多男累(陳羣自云如是即以調之)莫逐東風更羡
鴉
御製詩三集卷四
