御製詩二集卷六十六
古今體一百九首(丁丑一)
丁丑元旦
應候土牛禀歲辰早先三五報新寅(十五日戊寅立春正月節)春歸
與物欣舒疉地闢流沙願靖塵閶闔九重開詄蕩共球
百辟會臣鄰垂衣日久心彌敬首祚行時切體仁
元旦試筆
喜聲瑞氣遍皇州春旭先輝北闕樓交泰三陽肇羲象
歛時五福協箕疇詔書寬大銜金鳳歲德耕耘利土牛
日勵自心強不息敬
天勤政又從頭
端門五雉唘昭蘇拜舞彤墀百辟趨玉琯調元欽
昊縡金甌卜世永皇圖再廵南國頻頒惠佇竢西師早
獻俘息事寧人繄夲願久安長治敢忘謨
乾清宫小宴諸王即席得句
紫鳳廽春歲籥調乾清嘉會慶三朝化民政要先敦族
行葦歌聲並頌椒共祝康年遍寰宇端知和氣靄宫寮
夲支百世緜瓜瓞景福如川御正饒
正月二日降旨免江浙積欠詩以喻志
始和布寬大頻年率例行兹當廵東南酧彼望幸情辛
未縦蠲豁寒暑六歲更況復屢遭歉溝壑哀鴻鳴賑賙
救一時賦税有常程災重乃蠲租其輕則緩征積少因
成多數累巨萬盈催逋民奚堪是宜一免清長吏詎政
拙閭閻寧留贏指日澤國臨吾將省春耕
温牡丹
蕤麗鼠姑芽春屏色暎嘉特教先夏令真合是唐花頃
刻舒繁蕊烟煴醉豔霞奪天工巧者胡不藝桑麻
毛益牧牛圖
老牸前行随小犢情雖不䑛也相關甫田雨足耕犁罷
春草如波縦齕閒
戴嵩聞說藝神絶童子居然在兩睛脱殼安能容對照
廣川别解詡精評
正月二日小宴廷臣
白獸依元日瓊筵會九賓属當資始候同是亮功人欣
舉觴浮柏休誇脯擘麟盈庭漫稱頌一意更猷詢勤遠
戒應凛寕遐道底臻張皇申撻伐奔走厪臣鄰酒醴今
朝饗苦甘多士均惟期靖醜逆凱宴繼斯陳(時厄魯特叛黨弗靖)
(命將擒討統兵諸臣皆令與宴)
賦得文木八韻
木有脱其皮枯其津理片片不相傅賴兩端囫圇
以全者蓋數千年上物矣蔵之内府不記何所来
名曰文木而系以詩
曲直何年木澄觀表裏通紐紋纏左右脉理透玲瓏鱗
蛻惟存骨神充未渙躬滄桑閱今古枝葉謝蘢䓗牛蔽
寕同櫟琴裁豈似桐伐柯則已遠炙轂辯應窮不辨檜
松質真成内外空設如擬鳴雁轉覺彼心蓬
題趙孟堅水仙二絶
清泉照影澹無痕白石為隣態共鶱紀異無須道河伯
傳神端許擅王孫
屈子行吟湘水濱楚人擬說水仙人離騷讀盡無名字
應是難為自寫真
出師
出師在何所仍在西北荒渠魁既未獲醜逆因跳梁留
處軍原寡計月輸餱糧協力剪渠羽中路乃乖張反戈
忽内向百騎曾奚當(噶爾蔵多爾濟報將軍兆惠以巴雅爾搶擄人畜請發兵協力共勦)
(兆惠因遣將軍和起調扎納噶爾卜等諸部落協擒巴雅爾而扎納噶爾卜哈薩克錫拉等中變和起所率兵)
(僅百餘人以衆寡不敵遇害)犯臺奪軍食遂致大獗猖逥思去年来
飢賑亂與康誰知煦嫗恩不足懷豺狼我直彼則曲六
師宜張皇以正討兇亂言順氣倍強勁卒簡子弟召募
非編氓(叶)儲胥發帑項賦役非加常其間或雇賃仍令
計價償究不無勞民寬賦頒十行内安外易攘逆靖順
受慶丙夜籌軍機九微對燭光宴樂弗耽盤敉寧期久
長出師匪得已永言示大方
詠白鷹
科爾沁達爾漢親王策旺諾爾布所進命郎世寕
圖之並成是詩
蒼固其恒耳素誠罕遇之底須悲易染真可用為儀祥
擬葛家語靈方班氏詩亦當想凌厲其柰絆環羈
題照盆孩兒圖
呼来却弗應頋時鎮相視扶盆問水中汝是誰家子
相共揶揄嬉似與周旋慣道是影非真誰知形亦幻
肖貎劉家法(畫品有劉宗道照盆孩兒圖)形容高氏詩(高季廸有題戲嬰圖詩)
最憐玉筍種盡是籜龍兒
新正重華宫侍
皇太后宴
安輿迓中禁綵服引諸孫春酒介
眉夀華鐙先(去聲)上元韶光融瑣闥和氣靄微垣柏葉千
齡願長承
色笑恩
詠龍泉盤子
乾隆二十年五月平定伊犁其眀年侍衞哈青阿
自軍營歸携古瓷盤一云得之吐魯蕃蓋宋龍泉
窰也回人掘地而出以盛乳潼則夏不敗哈青阿
以幣易之宋時其地為遼夏所隔不應達彼元世
祖平西北二百餘國疆索最廣是物流傳當在其
時沙塞沉埋五百餘載今遠人内面入我陶鈞襲
而蔵之用示柔遠
盤子龍泉釉陶成修内司何年歸絶域經歲翳沙陂飽
識羶漿味寧無故土思李陵儼人也相較不如伊
題錢維城山水
竹逕参差外春山澹沱時試觀皆迥句幾許措微思新
漲成波細輕烟泮曉遲祗疑幽絶處尚有許多奇
新正瀛臺
春到皇州始臺臨禁苑西暖將融翡翠凍欲觧(上聲)玻瓈
盆雪梅弹萼隄烟柳吐稊假山如讀畫生意觧(去聲)供題
藻繢呈忩綺花牋拂几綈行將命春駕澤國慰来徯
聽鴻樓
太液輕冰未觧池候惟北矣到来遲高樓試可如斯聽
春色何妨許共知
同豫軒得句
因迥為高得軒榭蜃忩俯處見閭閻對時育物恒關切
士習民風藉騐覘春色滿皇州入詠後樂以天下同忺
心殷保泰戒鳴豫周易分眀註福謙
春耦齋
行春得餘暇小憩臨春耦舉趾彼尚遲于耜吾何有不
可無此意以身先(去聲)黔首華鐙懸綺綴麗景羅菱牖所
樂詎在兹康年冀施厚
新春小宴外藩
南廵將啟駕西苑預開筵節景迎元夜恩波例往年情
聯新舊客春在鳳凰絃章黻彬儀度誰云裘是氊
叛孽適俘至儔前細鞫情(青滚雜卜夲和托灰特貝勒世受恩育去歲北路從征中)
(道叛歸騰布謗言欲煽動諸喀爾喀朕命親王成衮扎布將兵討擒是日俘至即于宴次鞠其罪状以示諸外)
(藩眀與衆棄之之義)設如不䟦扈一例被恩榮極典伊誰取圍觀
衆莫驚各其勤職守彰癉有權衡
悦心殿
初歲餘閒廣殿臨仙壺韶景逓侵尋梅含喜色舒昌蕊
鳥漸能言弄好音勝展綺屏御人日雲籠瓊島正春隂
便希六出瑶林綴此外無他悦我心
雪(正月五日)
臘雪微逄望霈霑瑞霙入夜勢方添光連冰蕊輝金芰
片雜銀蛾撲玉檐三白乍欣祥卜歲一鈎無礙彩韜蟾
不眠詎為耽燈景慰在農田韻喜拈
命丁觀鵬倣頋愷之洛神圖成即用題頋元韻得
句
見說後生畏誰云前藝空神傳期阿堵目送易歸鴻詎
在依形肖堪稱積健䧺緬懷八斗韻三百有遺風
人日
泰運三陽會復来七日同乃知四時首不外一心中雪
後條風嫩春初綺旭融體仁繄我責茂對勵斯衷
詣齋宫作
鳳闉雪霽逗餘寒十二紅樓玉裏看富矣教之言似易
泰来保合道誠難民依卜度徐移輦
天監昭垂敬視壇精室退居益欽若眀當
祈歲志遑安
上辛
祈榖禮成述事
帝燭熒煌翡翠釭雲和迭奏玉金摐
祈年每厪歲豐歉勤政敢論日隻雙希鬯皇風奠西海
行敷化雨省南邦敬之惕若冰淵凛無易由言致駿厖
降旨免甘肅夲年額賦並積欠詩以誌事
西陲兵未罷戡亂非得已儲胥發官帑詎肯征閭里究
之出諸民豈如無事美去年縦蠲賦今復新正矣地瘠
貧民良施恩宜在此正供與全豁寬心勤耒耜積欠免
歴年奚用愁留抵靖外先安内化日春風裏
理趣
目力所見處耳聞不能到隔忩人語聞耳力目弗照聞
性近而沉外物弗能摇見性遠而浮一指當前拗曰見
不如聞聞遠知何調曰聞不如見見近蔽空眊此詘彼
則信理趣符道要
韓幹明皇試馬圖
烏雲一朵簇銀蹄畫肉還看世鮮齊底識明皇親試馬
宣和餘得瘦金題
詠漢玉章
儷駢荆國璞中寶揖譲蘭臺傳裏人可考靖王因閱代
獨嘉循吏為安民琢磨無蹟渾然古朱白分眀煥若新
抑此纍纍留氏者幾何人作翰筵珍
王蒙南屏山居圖
雲表層峰荷葉皴南屏翠色鎮如新詎嫌鐵篴為生客
(卷尾有鐵篴道人題句後䟦云當乘興造蘭所母曰生客)未覺山樵作古人窗下展
書消甲子林間安竈守庚申衡門自有棲遲樂何問披
裘與艾薪
恭奉
皇太后南廵啟蹕亰師叠辛未舊作韻(有序)
疆圉肇歲正條風應律之初太簇開陽協始和行
慶之候爰諏令旦再舉南廵溯前度之遊歌星周
六稔奉
安輿而莅止路指三吴翠羽金支掖
輦長依愛日黃童白叟迎鑾更慶瞻雲問俗觀風頋閭
閻而求瘼敷膏布澤冀井里之蒙庥舊韻重賡七
言述志
澤國省耕紀憶辛山川韶秀信無倫前秋適值逢災歉
昨歲因之罷豫廵(前䧏旨丙歲南廵以乙亥江浙秋澇停止)槖籥轉旋農慶
稔黔黎籲請志重申肆鳴帝里和鑾駕一慰江干望幸
民再奉
安輿出長樂徐遵廣陌衛勾陳青郊喜見餘晴雪綠麥
行看發始春淑氣眼前
天與盎詩情馬首日迎新乘時展義非無事敢廢軍書
決裁頻(時準夷酋長巴雅爾等搆釁命將擒討西北兩路軍書令其直達行在)
駐蹕良鄉行宫作
青旂練吉指姑胥元氣憑看果復諸五載狩廵方過一
三春景物恰臨初明忩温席清依永昔日今時静賞餘
到處棲遲有行館兩言慙愧是懷居
月
過弦輪漸圓先節光偏耿燈事且遲遲紙忩照清迥大
野寂人聲虚庭散松影斯景常在斯相值意為永
良鄉行宫叠舊作韻
首頓庭軒近帝里長途車騎指胥江不遷者問伊誰是
風在寒檐月在忩
欲悉災餘耕織勞南廵詎為事清遨江山秀亦天然助
頗覺遄飛興已豪
邇来頗有南来者都道羣黎望幸情然乎疑信吾猶半
信者吾衷保赤誠
塔影凌空曠野南節前古月正清酣奉
慈兼欲同民樂趙北燈宵即景探(辛未南廵十三日起程故即在此陳燈火)
(今歲以十一日起程命扵十四日趙北口侍皇太后賞燈並許民同觀也)
弘恩寺二首
蘭若康衢側往来路必經松門宛舊識蓮梵亦堪聽佛
豈較今昔物皆肖色形東軒更幽絶片刻為延停
蓮社傳清泒精修奉羼提(羼提華言律戒也)操戈渾一室竪拂
斥多蹊誰是忘懷者徒成著我兮莊嚴斯信好可以覺
凡迷
琉璃河
東風觧凍春波泱長橋飲練將百丈雁齒枕陸接石衢
中流曾無十尺廣徒勞人力此胡為勝朝遺蹟得諮訪
(叶)權璫桑梓乃在兹春秋祭掃常来往有司畏勢為修
塗葆蓋稳驅平似掌椓人凶燄一至此朱家宗社將奚
仗適来固節度鹽溝架木吾猶發官帑守閽豈得盡廢
斯惕然以懼睪然想
涿州行宫作
練吉廵江國重臨凹字城軒楹無藻餙几席有餘清興
與新春發心依古月明金吾何必禁爆竹喜聲聲
漢昭烈廟
春秋氏族著承堯嗣服中山瓞泒昭鼎一足三成帝業
牛黃腹白應童謠欲信大義心資亮還定全秦志類蕭
千載樓桑尚遺恨其如安樂自逍遥
涿鹿行再疊舊韻
影燈喜爆鬧郡城民風豐歉覘經行行宫晚景正清絶
壁詩歲月標分明西征士騰馬亦飽機緣
天湊時誠好其如審勢乏人為(西師所至仰蒙而統天佑可刻日廓清兵)
(諸臣各分彼此致失機宜)狼子野心殊詭巧降蕃變亂因畏尤(阿睦爾撒)
(納巴雅爾等皆因受恩驕恣自知罪狀暴著懼罹誅討遂決計叛亂)反面不頋恩遇稠聲
罪致討重整旅肯使偝德殘生留七擒南人不復反三
年克之鬼方收身此南廵心西海宵衣寧惮軍書修
督亢陂攬古
督亢廣衍舊膏腴計使荆軻獻地圖持短入長奚濟事
害成延禍竟亡軀馬遷作史失辭駁劉向傳經具政模
引水開田言則易推行得當竟誰乎
新城道中雜詠
界河
匹失信義猶當重況在堂堂萬乘君一水分疆界遼宋
渝盟何怪致金軍
紫泉河
澄渟曲注皎然清千載如斯天一生何事相傳中夕變
至今留得紫泉名
昇仙橋
賣藥橋頭不識名平明飛去上瑶京列仙傳大都如是
徵實曾無一箇誠
觀射臺
淳化當年此北廵閱強弩射鐵林軍寧知後世浸微弱
五國凄凉泣朔雲
開善寺
藤胎俯仰八金剛聞道形傳道子唐不及趙州文武水
至今功德浴空王
二忠祠
倉卒捐軀寧詎易(張叔夜)從容盡命信為難(文天祥)二忠俎
豆千秋烈古柏森森白日寒
再詠紫泉行宫十景
敞軒
一區十畆縣城陲密室敞軒各得宜路便重臨風日好
吾心與物共春熙
屏山
門逕縈紆足幽趣一拳亦自得稱屏設如真展瀟湘畫
翻厭施丹與著青
鏡湖
去年波影開奩澹今日冰光照座新可識凍融何礙鏡
往来都是鏡中人
舫室
重宇湖心還號舫層層疊石固階基載舟得託常安穏
吾亦因之悟所宜
㯶亭
棲崖一笠秪容身滿受春風迥出塵設擬應真留下物
能参背觸又何人
虹橋
朱欄詰屈不嫌長勢作垂虹飲練光天水心情斯小試
遄飛興早到維揚
魚罾
未出輕鯈凍尚凝不教綴景設魚罾當春生飬資涵煦
育物吾心别有憑
石逕
竪峯曲棧致多佳屧步因之到竹齋却是小忩堪望遠
邨居野幕入觀皆
竹埭
琅玕幾个得天然便擬坡仙與懶仙此去雲棲幽絶處
明知萬玉戞晴烟
箭廳
悅心惟是勵無逸觀德端知重有方駐輦恒因試弧矢
承平武備詎宜忘
雁
春歸將及月雁到恰乘時旅景行行閱化工物物知北
南曾底異来往亦奚為三策何嘗讀靈通陽則随
趙北口行宫三首
萬柳隄臨淀熏黃未發青渚宫實瀟灑節夕此居停大
吏陳烟火勤民豈政經屬緣奉
慈豫不罷且權聽
西忩猶納遠遊目每教憑春氣怡還裊冰光融間凝雁
廽欣翼接魚陟乍鱗矜遥浦村民集待看入夜燈
魚筌還蟹斷生計淀村俱那藉名家畫真披漁樂圖波
將暖鷗鷺洲未長菰蒲正助萌陽候因之罷水虞
命免天津府所屬積欠詩以示直隸總督方觀承
去歲秋告登編氓鮮逋賦今春駕南廵免三逮經路(南廵)
(經過直隸州縣今歲應徵正供免十之三)津門近海濱下溼多沮洳積欠非
一朝致然豈無故與民樂休息保赤吾衷素新恩所不
及曲體惟要務帑則免其徵糧亦豁其輸閭閻留有餘
是豈非蔵富(叶)長官善推行莫容胥吏蠧
上元前夕趙北口行宫侍
皇太后觀燈火即席得句
晩来風定紫瀾收預夕承
歡樂事稠座裏同欣上元節渚邊亦有慶霄樓垂虹百
道連冰朗結燄千葩暎雪留箭影飛空數無萬作朋
慈夀祝添籌
趙北口行宫觀燈同扈蹕儒臣聮句
(御製)上元行慶奉
慈帷節物承
歡是處宜東海乍看擁寶䨲
西崑恰值敞
瑶池野含瑞氣融晴雪樹挹芳烟散晚炊蹕路鴛鸞皆
吐耀(臣蒋溥)和門草木總涵滋祥凝夜色浮三島香
泛春風達九逵曲渚雁回聞遠響(臣汪由敦)
(御製)新漪魚陟動流澌萬民同樂聊云可大吏鋪觀太爾
為于蒍寧忘歌即景
栢梁且喜讌成詩卿雲馥郁當樓護鸞尾葳蕤拂
鏡窺雙楔霞標湖畔擢(臣秦蕙田)三橋虹影坐間垂光
收月窟應無敵捷奏天山信有斯煜煜金床函舍
利(臣劉綸)
(御製)晶晶玉宇界琉璃候臨觧凍陳冰戱輪到元宵碾漢
遲一綫紫烟輝萬象
半空碧彩漾全規青猊白象環
仙闕西漆南油燦
御墀妙靄繽紛蹲爵馬(臣介福)廽波宛轉躍蛟螭風前蛾
閙争呈幻淵底驪眠獨探奇詎羡廣陵推法善(臣夢)
(麟)
(御製)頓令潜室起馮夷燕南趙北春猶淺越角吳根景逓
披列缺施鞭龍啟蟄
伶倫叶管鳳来儀高檠菡萏旋摇日密炬艨艟曲
遶陂海藏迸開珠百琲(臣錢維城)湘簾紛綴錦千絲燭
銜暘谷炎官繖陣列昆陽赤羽麾激電疑投玉女
箭(臣錢汝誠)
(御製)羅星似布井公棋鼇山蜃閣光無定瓊樹珠林影倒
移糕飣玉粱頒列席
果分丹荔佐行巵仙莊例放金吾禁良夕還紆銅
漏期宴是傳柑猶隔昔(臣蒋溥)花非剪綵實先時湧
来多寶定光塔採獻長生威喜芝灑地螢流嚢熠
燿(臣汪由敦)
(御製)拏雲虯走甲之而漁村蟹舍皆呈照下里陽阿許共
嬉茅屋寧無向隅者
衢尊不啻與斟之觀酺咸快昌辰洽給復頻邀
沛澤施化浃華胥扶夀耈(臣秦蕙田)歡騰瀛鄚舞童兒早聽
菱鏡蜚佳語幸擘桃箋繼
睿詞三五韶華酧勝賞(臣劉綸)
(御製)十千豐稔慰嘉師紙簽粉米羣徵吉江硯宣毫共選
辭真見文昌輝八座
同欽
華蓋煥重離纖鯈觧聽遊清沼櫪馬無喧立絳旗鼓瑟
吹笙鳴樂愷(臣介福)依蒲在藻荷
恩私唐昌萼蕊寧方此宣德神仙詎較兹遍插柳條沿
椘岸(臣夢麟)
(御製)待催梅信過江湄律回黍谷方彌月鷄踏金蓮倏萬
枝帝里輶軒應蓼擾
皇衢燈火想茈虒松盆戶戶燒蘭會竹榼人人鬭酒持
閣上青藜明綈案(臣錢維城)陌頭白粥賽田祠無邊好
景迎年麗有脚陽春傍
輦随虞陛揮絃仰
庸作(臣錢汝誠)
(御製)周庭燃燎問何其篆成翠火
鴻禧祝簮集華茵燕喜追好樂無荒昭古訓惟殷保泰
日孜孜
長隄
迤邐長隄度六驂詩中景趣畫中探七橋稊柳黃金嫩
兩淀融冰綠玉涵悅可水鄉經趙北早教春意逓江南
村民夹路尊親共富教難臻用此慙
上元節賜随營諸臣食
五十吉行早駐鑾節朝賜食扈随官琅霜粔籹頒羣座
星海魚龍舞七槃元夕所欣逢蹕路一家何處不長安
東風弗妬明蟾滿更待銀花入夜看
上元燈詞八首
燈景行營也自佳姮娥應節巧差排近村遠墅都呈照
白叟黃童與樂皆
和門傍晚輕輿出排當烟花一賞之原是金吾不禁夜
羽林警蹕爾何為
翠火匾成蒼頡字明星塔轉法王輪四時首卜四時吉
一歲燈加一歲新
節事元宵大吏供烟村兼可騐民風予心更有思維處
德秀歌工若與同
聲樂詎宣三百里遊觀惟值上元宵廣陵此去行行近
那藉仙師駕綵橋
太乙輝光利照田舉頭初度玉輪圓含毫為憶前廵景
瞥眼流光又六年
年年嘉夜宴樓西東鰈瞻光接北鞮今夕畿南景更好
紛来老幼許扶携
撒荔筵前燦九華祥烟郁作赤城霞鄒枚漫擬賡行帳
中外由来是處家
上元後夕觀燈
翼節月猶美韶春風正柔烟郊餘勝景蹕路暢清遊繼
照燈偏豔騰聲爆更稠錢家餘故事雖好不須酬(御苑燈火例以)
(十三至燕九兹以廵狩祗令陳節夕前後及燕九餘槩弗用)
日日
日日迎鑾瞻就民百年休養此甡甡試看幼挈老扶者
盡是寒衣飢食倫庶矣能無絲粟貴教之何有俗風淳
從来保泰惟難事今日其難倍古人
河間道中雜詠
日華坊
請書獻樂甚彬彬華表千秋景行新令史諸侯傳曾讀
最心許者是斯人
毛精壘
不藉金絲接正傳至今三百有餘篇張顛尚得太湖號
(世傳旭為太湖精)況是葩經授後賢
鳴犢河
洋洋瀆水播亭濱地豈名傳傳以人尼父廽車鳴犢殞
趙邦旋亦入強秦
琴高冡
列仙傳裏姓名論生長琴高尚有村既云赤鯉乘波去
安得人間馬鬛存
條侯祠
執堅持重等穣苴細柳徐行為式車可惜禍根埋取櫡
温人所相始終如
廣川臺
三丈崇臺級幾層董祠移自廣川曾賢良策少即成誦
惟是施行慙未能
瀛州南樓三和沈佺期韻
何年廢重譙曠景澄烟霄修文掞鴻詞賡和何寥寥而
我三繼唱逸興飛清颷言廵江南境復過瀛西橋(瀛西第三)
(橋為往来通衢)愛此詩書邦文獻誠非遥覲光来老幼寧厭騰
塵囂如傷周王懷為度夏代謠
輕隂
輕隂旋作晴憑輿多惜情此郡冬雪微白沙随風生憶
我辛未歲過此飄六霙火蛾鬭冰花節景真祥亨上元
則已度燕九行將迎瑞葉宜及時塍麥猶未萌英英晚
来重企望廵檐楹
讀史記文帝紀
文帝信云仁清静以為治惻隐除肉刑民租每蠲賜此
已足千古史貴傳正義而何司馬遷博載失精粹如云
慎夫人衣乃不曳地設誠敦朴儉銅山又何謂張武受
金錢加賞使心愧癉惡盡若斯尚廉誰則勵觀其任復
土毋乃有深意慨然歎史難寧云責賢備
紅杏園再疊前韻
練日廵江國乘春發鳳輦昨歲告武成憶曾于斯館豈
知馳捷旌詭計事後顯(去歲以伊犁底定親告納孔林起鑾時擒獲阿睦爾撒之報)
(適至閱數日乃知叛賊誑言以懈衆志統軍者不審其謬遂馳露布久之屢失機宜迄未擒賊因正軍帥之罪)
(云)三軍賴司命一籌何莫展選將更整旅問罪王師遣
(去歲以阿睦爾撒納未就獲故懷觀望如巴雅爾之類者旋復搆亂因更命喀爾喀親王成衮扎布為定邊將)
(軍以今春統索倫察哈爾等兵進討諸逆)佇待奏膚功戡亂靖鄯善
氊廬
瓦茨庸詎稱行移惟有氊廬到處随卷合放開皆適可
今来昔往秖如斯紙忩日日披新畫芸席行行就小詩
懸壁偶然試臨鏡異前覺有幾莖絲
暖
春入已逾月春氣益融盎向南候逓暄風日復和朗漸
欲換輕裘相將揭行帳(叶)人鮮冱寒怨馬盼新蕪長或
云率是道鄧尉將全放(叶)笑謂此何慮寧為觀梅往
題韓幹照夜白疊前韻
古稱照夜白馬裏泰山韓絲絡為誰老沙場豈慮寒駿
寧煩贈策良識不廽鞍冀北羣原夥由来伯樂難
過景州
曉春薄寒峭驛路惠風柔輕&KR1707;臨脩市前驅指德州村
烟暗柳眼塔影矗城頭菆井民風騐燈棚節物酧羣黎
来不約一老溘無留(往歲過景州致仕尚書魏廷珍輙迎道左頻賜以詩去春溘逝故及)
(之)故舊凄然睠誰真佺羡儔
劉智社
古社界燕齊舊名存劉智聞昔吕思誠令蓚稱循吏五
馬廵民間曾以行田至均徭勸樹畜彰善與農器吾黨
直在隐李氏感兄弟安得如斯人郡縣各一置歴久觀
厥成無為而自治
賜衍聖公孔昭煥
蹕路趨迎領一門詩書教澤泗洙源卿来處早予心往
大禮方行不欲煩(去歲親詣按闕里釋奠故今歲不復往例遣官致祭云)
德州行宫示山東大小吏
未敢深宫自宴居省方展義每厪予按程移帳安猶便
擇向開軒費則虚一宿遷他賞何有萬民得所樂寧如
由来不說惟成事(去秋廵撫愛必達扵德州建行宫以備南廵入東境首程宿頓將訖工乃)
(入奏因成事不說姑仍之然朕所不取也)此後無需慎戒諸
箑頭寫梅偶題
鐵榦横斜影珠胎綻兩三東風披拂處花信逓江南
燕九日奉
皇太后觀燈火
燕值邱仙節燈陳鬲氏墟火城張大野綵閣奉
安輿孔雀千屏展金蓮萬朵舒鸞車朝絳闕龍馬負丹
書勝賞真無斁圍觀共樂胥兆民齊祝
夀夀指泰山如
燕九燈詞
青郊燈夕樂同民絞縛烟花德水濱故事可知傳燕九
地行仙夲是齊人
烟中翔鳳鳴為管空裏飛魚色作金一曲昇平萬民慶
百年休息此林林
琉璃界道光眀土轉法如来號寶燈鶴燄蚖膏輝玉樹
肖翹蠕動上金䋲
翠匾明毬殊靃靡綾装珠綴互飄蕭姮娥底事飛輪早
婪尾春檠是此宵
御製詩二集卷六十六
