御製詩三集卷九十三
古今體九十三首(辛夘一)
辛夘元旦
璿璣唘籥轉青陽喜爆聲間晃曙光月建繼年生不息
日支符歲茂成祥(是日癸夘)閶開詄蕩元辰會樂奏中和淑
氣揚花甲初週逾耳順嘉言誰獻弼惟康
元旦試筆
初澤棼煴初律宣玉杓撓挑又週旋
慈寧肇祚開八袠泰岱洪釐祝
萬年肅率晨参趨鳳闕將扶
春蹕唘龍旜敷天
大慶今朝始更願如斯幾度連
歲紀歲辰冐茒并(今年歲建辛夘元旦日辰又逢癸夘)登秋冀卜十分贏
横章縱亥臨木德春蠢寅螾騐物情三百六旬一日始
七言八句兩篇成久安長治心斯企躭逸忘勤志敢萌
題邊文進歲朝圖
松栢梅&KR1431;蘭水仙靈芝天竺間(去聲)便娟更看朱柿傍如
意名寓其然豈易然
詠白玉如意
盈尺和闐玉良工琢曲瓊惟堅待為錯曰白自含英底
藉公孫辯還嗤惠子鳴指揮供代語静默足沈情
正月二日重華宫恭侍
皇太后宴喜成長句
月寅年夘日逢辰(是日甲辰合以歲支月建皆東方發生之氣)
夀域宏開茂以新(晉書天文志十二次度數夀星在辰史記夘為茂漢書辛為新)
大德之徵四胥得
洪疇曰福一先掄重增綺甲普增歲(命欽天監於時憲書紀年下增注六)
(十一歲至百二十歲自今歲辛夘始)共慶禧冬預慶春入夕眉蟾雖未上
迎階雪象朗如銀
題鄒一桂梅花
石角溪頭月照諸冰香珠影澹如如遥知瘦似枯梅者
梅樣精神未改初
漢玉糓璧
糓以續而生其字並訓善製璧識良珍詎惟襄國典姬
周逮于今每以幽復顯土氣縟可掬粟粒栗堪辨足食
豈辭多摛詞義兼演
降旨加賑畿南去歲被水州縣及浙江被潮州縣
詩以誌事
寰區廣幅員水旱時或有惟當不諱灾乃足福黔首既
用勵已懷亦勗民父母喜咸悉予心有灾無不奏(叶)昨
歲率報收額慶
天恩厚畿南遭夏沴斯則近腋肘(直屬去夏被水之區保定等處尚輕武清)
(東安天津静海等十一州縣所属較重均有例賑)浙東被風潮大吏騰章剖(浙省)
(濱海被潮地方及勘不成灾之仁和安吉長興三州縣雖係偏隅凡自七分以上者並命分别加賑)雖皆
屬一隅亦已傷田畝例賑縱早施加賙未可後十行此
宜先肯靳司農守(直隸灾地前已撥帑截漕加意撫綏入春青黃不接復行展賑俾裕口食)
(浙江分數有限非直屬比然自常賑展賑而外即不成灾地畆亦令酌借籽種口糧)仍教妥承宣
實惠俾均受弗以豐忘歉弗以多遺偶幸即在其中屯
膏非所取
偶臨懷素草書千字文卷賜尚書于敏中敏中成
紀恩詩二十四韻以進即用其韻援筆成什仍
命屬和
悉新入春始冐茒紀年初韶律侵尋轉臘寒即漸除幾
康無間勅章奏有時疏遣暇漏移鵠賡吟硯滴蜍儒臣
曾賜字客歲偶然書事擬寳文閣體宗君子漁頌雖規
不忘慙則實非虚亦識吾懷否從來弗喜譽因之成五
字聊以託三餘詎曰妍辭騁惟云素意攄藏真法卓爾
興嗣句彬如臨趁一時興對還中路躇平心不欲躁逆
志且為徐何有渴奔驥休稱力挽車手和筆相得箋與
帖俱臚殊異癡蠅凍猶嫌栩蝶蘧那須藉排次(每作書先量度)
(箋幅行欵排次起草以備涉筆時旁按比擬規格此懋勤殿供奉常式也是卷對本自臨初不經敏中之手因)
(特賜之)頗覺快爬梳弆尚多存者賚欣得所於傳觀聽翰
苑謝詠就芸廬既已披華藻謂多鐫美璵(敏中請摹上石是以原詩)
(有貞石衷同勒之句)誠堪方蔡軸奚用遜莊樗(草書起伏頓挫全以神行至得意處)
(初非繩墨規矩所可囿蔡襄謝賜書詩有云混然器質不可寫乃知學到非天真正與莊周大樗之喻别進一)
(解予以幾間乘興臨此非欲争勝藝林也)應勗襄兮贊漫孤諸與居雅當繹
義府豈止玩緗儲承布司農教毋徒耀里閭
題王翬摹古十二幀
園林春午
欹岸柳絲綿緣坡碧草芊有臺臨曲渚無客繋輕船野
彴纔平水翠樓若隠煙半仙遊戱罷高架静鞦韆
白雲出岫
一空鋪白絮雙岫罨青螺神以互吞吐韻為相盪摩果
然見石谷曾是出鷗波(見圖中自識語)漫向虞廷頌高標隠者
多
夏山欲雨
景是夏山雨法摹吴仲圭中年渾董派側幅重(去聲)翬題
(幀邊翬題云吴仲圭夏山欲雨猶是董元的𣲖為中年用意筆)萬澗潺湲落千峰薈蔚
躋風来寺樓滿洗鉢悅招提
松風水閣
水閣雙松下陶家别面開三層底須搆二老鎮為陪風
處凉滿袖濤中響殷雷瀑聲相問荅誰解譜琴材
水流雲起
滄江起怒雲霵雨立披紛風勢倏先動雷聲若可聞居
然展張(僧繇)畫全是貌韓(愈)文作解利農後天龍豈詡勤
空林積雨
空山霽宿雨處處有泉流雲護崖根重露垂樹杪稠句
傳王摩詰法是李營邱野岸孤舟繋何曾驚海鷗
煙巒初翠
嶤峯初欲霽雲尚護其根已見林容濯如聞瀑水喧遠
天收雨脚古寺静風旛深得大癡意(翬自識用大癡意寫房山景)房
山底足論
江雨泊舟
江上暴霖作煙舟未可開防風遠石壁待霽聚沙隈旅
况誠肖矣漁歌亦罷哉水禽獨無礙飛去又飛来
疊嶂澄泉
疊嶂忽怒起其根迸石泉宫商近清聽天水遠澄鮮小
景剏關氏大圖成石田(見幅旁王翬自識語)一時参合相六法喜
兼全
秋原平遠
秋原敞平遠秋氣鬱蕭森樹綴禁風葉鶴彈唳露音石
龕虚月相茅屋空(去聲)塵心津逮知其自倪迂獅子林(是幀)
(翬雖未識為倣倪而結搆氣韻大類雲林獅子林圖)
湖村夜色
夜色湖村别濛濛似雨天樹梢軟欲卧葦葉重疑眠渡
口空支彴灘頭都繋船猶聞數聲雁嘹唳遠雲邊
修竹寒泉
石罅有泉白埭傍有竹脩寒聲入清影介節暎澄流品
格均臻静神情自相(入聲)投何須稱摹古此意足千秋
四瀆詩
江
誰從天漢覓源頭石遺(去聲)支機自有由入徼濫觴始西
發分疆委帶永東流九星璿政象昭宿首瀆禋宗秩視
侯術妙夏珪能縮地却教萬里一圖收(夏珪長江萬里圖入石渠寳笈)
(上等)
按禹貢有岷山導江之文厥後桑經酈注及漢宋諸
儒並云江出岷山其源不越益州之境此皆囿於内
地見聞所及非探本之論惟胡渭著禹貢錐指引明
徐宏祖傳稱其平生好遠遊出玉門關至崑崙山去
中夏三萬餘里嘗作溯江紀源一篇以岷山導江特
汎濫中國之始按其發源則河自崑崙之北江亦自
崑崙之南非江源短而河源長也其說實得之目擊
渭乃以其所經里數吹毛索瘢殊為過當夫崑崙即
今所謂剛底斯為羣山祖脉其水四方分流然則大
江之雄長四瀆不徒恃源於西蜀之眉州義復何疑
但謂江源出天漢則史家不無穿鑿之說耳
淮
夏書桐柏導非訛入海泗沂東會過竒述庚辰能制伏
封傳天寳賴休和潛流誰識源同醴均勢今資清敵河
一自尾閭全被占(去聲)脩防久矣事滋多
按淮水出桐柏山為河南南陽府之桐柏縣據水經
所紀經由道里則自信陽光州固始歷潁州夀州懷
遠臨淮泗州宿遷其間由豫而楚初不取道山東之
境後儒用周官職方正東曰青州其川淮泗之語疑
若齊楚壤地相接今即以禹貢證之海岱惟青州而
徐州則曰海岱及淮揚州則曰淮海徐揚皆楚分書
之標識山川與青州劃然絶不相蒙且鄭康成注周
官引鄭衆之說謂其川淮泗淮或為睢原文不無譌
舛盖周官為晚出之書語多傅會其不若禹貢之確
可徵信明矣
河
引度荷精星象干曰宗於瀆義猶殫却先洪海務從本
不擇細流量實寬為曲由来所為直期清豈必祗期安
蒲昌將謂源新得前漢書原識大端
按導河起扵積石特就禹功所託始者而言至溯源
星宿海如元史所譯火敦腦兒其来脈已可據依及
平定回部乃知河源自葱嶺以東之葉爾羌和闐諸
水瀦為蒲昌海伏流地中復出為星宿海耳是前漢
書所云河有兩源一出葱嶺一出于闐于闐在南山
下北流與葱嶺合固已得其大端但未詳著伏流及
復出之次第而已向作熱河考曾推類言之兹晰其
緣起如此
濟
潛流原具絶河力曾到濟源源詎曾三伏何妨三見疊
一通因得一齊稱惟清便濁奚能濁不易為恒果是恒
南北淮滎紛紀載折中禹貢自相應
按濟水伏見不常漢志及水經並云泰澤一伏東邱
一見武德入河再伏滎陽軼出再見滎東又伏曹濮
又見說與禹貢正合酈道元謂濟水出濟源縣王屋
山有東西二源明李濓則云一在橋東一在橋西而
劉漪又云一在原城東北一在原城西其說齟齬不
合盖因伏見無定是以展轉紛歧今濟水自入衛河
其流益大而衛河之上游為輝縣蘇門山麓之百泉
實此河溯源所必及又水經注濟水潛行至共山復
出今濟源輝縣地志並有共山安知輝縣濟源之上
不更有所謂濟水之源者乎
題吕紀春喜圖
花如吐馥鳥如生鳥頋花芳互有情最是春光含喜意
不須著相(去聲)鵲呼晴
凡涉送喜祝喜之類多有畫喜鵲者失之拘泥矣此
獨畫麻雀錦雞具見寓意出俗而設色亦精工故是
佳品
新正重華宫
迓祉初韶又履新重華幾暇致来頻丁年養德兹週甲
庚月建干似唘辛(正月建庚寅)傳著宣尼元者善語稱平仲
久而寅紀正康節詩中騐三十六宫都是春
題錢陳羣所進王淵梅雀報春卷即用其韻並書
賜之
貴得其神不貴妍書宗畫法有同傳雀梅一卷詩三首
妙義還因揭道淵
南枝最識好春歸羞煞海棠獨以肥麻雀偏欣晴雪夜
淨眀香界聚相圍
臘雪先春湊嫩寒展圖詠句興無闌江鄉食履應增健
大惬予懷老者安
同豫軒
西苑例春醼南池憩曉餐(軒在液池南岸紫光閣賜宴外藩每先臨此傳餐待備)
徘徊聊待備吟詠適清歡篆鼎非煙結華鐙是晝看豫
同中與外
家法永綏安
寳月樓
傑閣聳宫城蜃窗耀日晶俯看肩轂輳深廑治安情凍
浦猶遅解新蟾漫逮盈雖然稱寳月未賞玉輪明
涵春室
春涵室亦室涵春默會誠難識主賓輸與㿽中梅數朵
不生分别祗懷新
静憩軒
石門步岞崿芸軒造瀟灑巖松喬自如盆梅古而冶金
碧樓臺間别開境樸雅云静實謐兮宜憩斯展也塵慮
漠以忘何有樊然者
補桐書屋有感
補桐桐已蔚重重兒戲寧須翦葉封四十年前樂群地
馬牛語憶默無悰
題澄懷堂
古屋額澄懷坐欣静與皆禮園遊竹素歲序騐蓂階簾
午烘温旭墀陽萌凍荄形形還色色萬物自安排
静憩軒口號
欲向書軒憩片刻畿南忽爾廑憂思潦餘賑濟恩周否
自審曾無心静時
純一齋
古屋春園裏幾閒勝日臨惟純乃得一憶
昔每殷今城市喧何礙松篁致自深簷端瞻
聖藻示訓謹銘心
春耦齋
軒檻俯琳池冰光座上披埭篁嘉節報盆卉好春姿名
蹟五牛弆(韓滉五牛圖及項聖謨臨滉夲蒋廷錫臨聖謨夲凡三卷彙弆齋中)餘閒一晌
宜耦耕雖尚早于耜亦斯時
虚白室
壘㠑纔過一線天小齋十笏坐清便此間祗合談清樸
懶看紗鐙綴戶妍
淑清院
分明山是假豈礙樹為真以此成太古居然遠市塵背
看峰展畫右挹瀑垂紳憩步消清暇澄心識淑春
千尺雪
玉泉流出注長河迸石引来太液波(地當液池之南甃牐引池水由石罅)
(出跳珠懸瀑溯玉泉来脉自長河分滙西苑凡二十餘里)便是吳中果千尺較兹源
遠遜猶多
飛流&KR2428;濈激嶙峋小閣三間對水濱篾鼎茗甌俱恰當
笑終不是味閒人
素尚齋
拾級步巖磴齋屋巖之上松篁無俗顔泉石有竒状貞
元遞嬗代物意知所向大塊運化工夫豈勞心匠静坐
参天倪澹然協素尚
紫光閣賜宴外藩即事有詠
外藩輪歲覲新正例有恩筵示惠榮久罷池邊張廣幕
(向扵液池旁張黃幕賜宴後因紫光閣武成殿搆成遂每扵閣中設席)仍因岸側搆層甍
六清賜醴迓春祉四壁繪圖告武成禮樂雖云聊暨備
惕乾敢曰此升平
蕉園
蕉園書舍對僧寮遺制由来踵勝朝為憶士良傳秘訣
翻教施彼罷儒僚
蕉園向以舉人教習小内監讀書年滿錄用而僧舍
書館相對甚不惬意兹因脩葺是處爰命移置書舍
他所且若輩不過令識字記檔案而已内府筆帖式
足以教之毋庸儒士訓誨遂並罷之
題閱古樓
寳笈曾收墨蹟真命鐫琬琰夀千春細思樓上留名者
都是從来閱古人
静憩軒
白塔明瓊島元時萬歲山滄桑泯象教軒榭傍禪關一
憩適欣静萬幾偶值閒雖非冉相氏亦欲得其環
鄰山書屋
書屋鄰山貯縹緗寧須萬卷侈芸香處仁仁樂無多語
訓著魯論四六章
延佳精舍
倚巖成小築坐席暢清陪牡蠣窗櫺眺琉璃境界開畫
真饒氣韻詩不費敲推所以延佳者淑春漸漸来
古遺堂口號
著額安名各别區随方納景頓成殊一株古樹當庭直
彷彿其人叔向乎
抱沖室
精室山之隂樸斵深且和因名抱沖室庭前列古柯芳
菲雖云遥瀟落斯無過可以縱遠睇可以供清哦養此
方寸田守約得實多
巒影亭
虚柱之間納遠巒曦光盪影寫巑岏花甎印指曾無住
駒隙迅過(平聲)即此看
道寧齋
諸葛明之以澹泊君奭寧之云以道道者理之所當由
不妄發實澹泊好語致不同意則同武侯分眀注太保
齋中主人志若何其寧惟祈綏萬寳
見春亭
虚亭若翼假山陂問景延睎立片時草木漫疑鮮芳信
幾多春意釀於斯
畫舫齋口號
齋臨池上似舟輕畫舫因之遂與名是假是真便真者
一般凍浦也艱行
綠意廊
曲廊聊蹀步題楣曰綠意俯察草待萌仰觀葉未翳將
謂綠意無廊名類虚置徐頋向陽處紐芽微微刺乃知
羣雍候富媪行將試生機弗終窮總一乾元氣
古柯庭
古樹庭前擢古柯誰因生意歎婆娑獨思必有古人對
爾日風情定若何
得性軒
人賦性以生性實人故有故有而謂得似必所失咎相
遠之使然克復其可後題軒當銘座易曰納自牖
題鏡清齋
勿混混而濁勿皎皎而清濁已為至鈍清亦嫌太精水
尚慮無魚人則胥有情清固不可乎試看鏡之呈照物
靡成見何妨其為明
焙茶塢口號
烹瀹中人忙不休到来早漉雪香浮擎杯笑固當如是
豈是盧仝陸羽流
抱素書屋
拳石可稱峯畝泉可稱沚灑然山水間書屋得於此寧
須命管絃雅宜玩書史辭豈務其華理欲研其旨素志
抱於何祈年靡終始
澄性堂
軒榭俯冰池憑欄惬静怡真成妙凝合詎必在瀾漪澹
泊契無始流渟涉有為性澄澄性處更與致深思
澹吟室
觸景吟情誰則無箇中工用有同殊蛇神牛鬼為竒者
詎可與之言澹乎
鏡藻軒
池中有藻荇冰合不可見池上有松竹冰端影原現獨
非藻荇乎徹底與貫穿更無藉月光耐可消清燕東坡
承天寺又覺開生面
清約池
小池有水凍全凝表裏玉壺一片冰散步岸傍得佳會
不波瀾處是真澄
正月五日重華宫茶宴廷臣及内廷翰林等適新
題學詩堂用以聯句並成是什
東壁圖書貯景陽(後宫左右列十二景陽在左末向為貯圖書之處)新顔後殿
學詩堂緣收趙宋君臣蹟企想姬周禮樂場真弆寧誇
多乃富贗祛無礙論從詳(内府原藏馬和之詩經圖凡十七卷詳加審定去贗本五)
(卷存真蹟十二卷或昔分今合或昔合今分其闕寫本詩者則為補書秩然就理各為䟦以系之彙貯堂中)
相於有詠仍聯席可識不為猶面墻
初韶茶宴例重華汲古敦今亦孔嘉六義具存欣有繹
一言以蔽曰無邪蚖膏鶴燄嫌頻俗琅盌球盤頗近奢
商㩁莫非風雅頌左廂直擬鄭玄家(每歲於重華宫延諸臣入列坐左廂)
(賜三清茶及果飣合詩成傳箋以進)
新正學詩堂聯句(有序)
三陽叶琯韶年恰紀悉新四始臚編文宴端資稽
古唘書帷而不忘典學錦牋共擘西清徵冊府而
可與言詩緗帙曾繙南宋原夫乾道旁羅畫史思
温獨譜葩經由官禮以溯雎麟開㡧丹青義炳備
貞邪而釐正變彙函黑白塗分迨時訖元明斷楮
零縑莫惜而字傳高孝一枝片羽留珍入尚方而
八九齊付典籖合撿櫝中燕石存真蹟則二三别
標繼鑑都探頷下驪珠甲乙差排攷數與月辰並
浃宫商遞應垂聲和鍾吕咸調或緣半以獲全如
集千狐者豈抛寸腋或昔離而今合譬騰雙劔焉
寧走孤丸矧若雅若頌之續披依然得所惟稱國
稱風之加覈必也正名念兹誌實兼圖遂展屏而
作記嘉彼藝能見道還揭牓以懸題宫是景陽雅
協鏗鯨之韻笥分寳笈濃熏辟蠧之香乃者五日
春来
萬年節肇昨介十千於
萱殿兹賡八伯於椒盤無非
延禧迓祉之為不廢聯情論道之舉三爵弗藉七椀寧
誇週廵既準璿杓具列尤符緯宿統其全如七十
二候按厥次則八十五篇頌益思規予一人惟曰
其風尚矣倡諧迭和爾百職固云肄業及之佇陳
無逸之謨蘄嗣有卷之詠
(御製)子云何莫學夫詩學在尊聞行所知敦厚温柔風教
本
申韓齊魯泒流貽專門最說毛萇著作繪初由衛
協垂(名畫記晉衛協有詩黍稷圖)篆隸校形碑勒漢(臣尹繼善)聖賢
表像史稽隋(隋書經籍志梁毛詩聖賢圖三卷)細摹蠉植開成製
(唐書藝文志毛詩草木蟲魚圖開成中集賢院繪撰)詳篹衣冠脩已為(名賢畫錄)
(太和中文宗命程脩已圖毛詩)名昉僅誇龍爪現(臣劉統勲)跡沿未抵
豹斑窺西奎星宿經同顯南渡煙雲象有滋溯自
建炎營草創(臣阿爾泰)洎乎乾道蕆裘箕志評翰墨親
揮素(宋史藝文志高宗評書一卷亦名翰墨志)法紹家庭嗣寫絁(書史會要)
(孝宗書有家庭法度)前輩遠宗吴道子(臣官保)
(御製)良工特屬馬和之杏壇刪後三百輯浙國圖成十二披
閱代久因致散佚
寓人廣乃益華離九歌配載清河舫(張丑清河書畫舫自記所)
(藏馬和之詩經圖堪與李公麟九歌圖相配)兩帙駢牽鐵網枝(汪珂玉珊瑚網)
(載有馬和之鶉奔定中二圖)豳卷淵源(宋元畫錄項希憲家馬和之豳風圖一卷皆宋)
(高宗書詩虚其後命和之圖焉)出希憲(臣劉綸)唐編展轉首分宜(韓存)
(良家蔵唐風十二篇云是鈐山堂物)殘縑紀鄭李君實(見李日華恬致堂集)整
贉裒陳茅氏維(見維所著南陽名畫表)松雪二南(二南圖有趙孟頫䟦)
(亦見南陽名畫表)看署尾(臣託庸)蓼塘八則儘祛疑(宋莊肅字蓼塘)
(所賞馬和之風雅八篇並非真蹟)彝尊審定談奚刻(朱彝尊經義考列所見和)
(之詩經圖皆非真蹟)承澤揄揚識甚卑(孫承澤詩經圖䟦誇宋高宗留意詩書之)
(美)漫爾紛紛過瞥眼(臣素爾訥)疇歟燦燦列疎眉零星
漸向
石渠羾絡驛随呈
壁府司甲乙昔科臚笈冊(臣于敏中)
(御製)庚寅始滙牓堂楣景陽置笥珍收獨德夀搜書蹟弆
遺去贗存真重品訂
舊蔵新入幾参差填郛欲陋玞淆玉(中有明人臨橅四卷)脱
簡猶嫌當失巵(邶風七篇有圖無書)二頌標三(魯商二頌舊訛合卷標三)
(頌圖)越畦畔(臣王際華)七篇漏一析鄰比(豳風圖舊祗六篇而以破斧一)
(篇别為卷)縫裳句誤為裳句(葛屨圖作縫裳景誤標為公子裳)畜我詞
凌穀我詞(鴻雁什内以我行其野敘黃鳥前蓋装演之誤)錯鑄小弁(小弁圖訛)
(標鴛鴦在梁)其翼戢(臣蔡新)濫竽考牧以肱麾(明人考牧圖訛標無)
(羊篇)言提耳矣休墻面是盡骨焉寧相皮要秉别裁
操棄取(臣程景伊)矧邀
朗照察毫釐先登適叶禹疇叙(已入石渠寳笈書者凡九卷)續獲兼
符羲卦推(續入者凡八卷)買樸肯容肩厠伍(十七卷中刪偽者五卷)
(臣觀保)
(御製)撿瑜恰擬月周朞(真蹟凡十二卷)曰風曰雅曰頌具或半或
全或襍施一一装池排順序
雙雙合璧附連毗複繁毋使尋常紊(臨本與真蹟複出者有鹿)
(鳴鴻雁無羊小弁諸篇皆從刪)錯綜咸依次第移(改装黃鳥我行其野二篇以符)
(經文次序)破斧缺斨歸葦籥(合破斧入豳風全卷臣曹秀先)閟宫坰
野隔那猗(分魯商二頌卷改題)
題籖式判完子闕(各因御筆題籖完闕立例)
撰跋條䟽妍與媸(真蹟十二卷各有别之題䟦刪卷亦分識鑒由)華什芟朱
遵詁注(笙詩不入什盖集傳以前舊本如此䟦中詳其說臣金甡)粟牋
補邶藴瓌竒(六篇御書邶風以補其闕)褫更玉軸爰畫一(圖冊皆改為卷)
儲並琅圅異數竒(彙函蔵弆)尚寳核徵(孝宗補書一卷取陸師道跋說)
供採摭(臣奉寬)華亭拘隘摘瑕疵(駁正董其昌題破斧為趙孟頫畫)
原書仍貫芸驅蠧繼鑑增鈐鈕握螭(凡已入書各卷雖經考訂)
(苐印石渠繼鑑璽以别之其書仍而不改)旨概無邪言可蔽(臣錢維城)
(御製)卷開有益往能追忠臣恒慮不得志(右邶風北風舉一例餘)君
子還思弗改儀(右鄭風風雨)更詠雞鳴勵勤政(右齊風雞鳴)
偶拈鷺翿節遊嬉(右陳風宛邱)羔羊田畯至則喜(右豳風七)
(月)呦鹿嘉賓鼓且吹(右鹿鳴之什鹿鳴)誦德臺萊申樂只
(右南有嘉魚之什南山有臺臣莊存興)留賢苗藿綣人伊(右鴻雁之什白駒)
大夫夙夜惟寅否(右節南山之什雨無正)多士顯承無斁斯
(右周頌清廟之什清廟)天錫公純瞻奕奕(右魯頌閟宫臣謝墉)日躋
聖敬假遲遲(右商頌長發)義賅衆體興比賦訓總大端
承志持美刺犁然懸鏡攝(臣王杰)貞淫剨若界塗歧
山川緜邈城隍壮室宇森沈車馬騤草木蟲魚彰
物曲(臣毛輝祖)
(御製)兵農禮樂造邦基傳神頗似顧加鬛契妙渾如匡解
頥八十五篇聚精粹
寸分尺幅騐成虧等勻麝劑元霜汁齊瀉鵝溪白
雪絲羽集吉光庸見少(臣李中簡)劒騰斗氣那終睽較
量已勝三千逸(古詩三千孔子刪詩僅存什一今於三百篇中已得十分之三)
計數將盈七百期呵護六丁投縹箧(臣邊繼祖)深嚴四
庫秘
彤墀
宫緣念典應從類
記為興觀足借規通達外逢名理貺(臣汪永錫)和平内養性
天怡卑棲習鄙偏安宋景行懷慇右饗姬展也
敷文繄此盛(臣胡高望)
(御製)洵哉論世豈予欺几陳孰匪鑒今道鐘動都資汲古
時底藉宋弘正容諷
詎徒趙鼎沃心咨(玉海宋高宗書車攻篇賜趙鼎策其夙夜勉勵)孔居参
侍繒殊渲(馬和之别有孝經圖)麟策蝌文筆並摛(宋高宗嘗手書尚書)
(春秋)禮器辨章翻聶稿(典制欽定禮器圖於義本朝綦詳非襲聶崇三禮)
(圖之舊埴臣曹文)耕蠶勸俗仿樓剞(璹内府有程&KR1658;傲樓耕作蠶織詩圖亦)
(經刻耕釐定合弆並摹織圖廡間)
殿楹巨㡧
廑温飽(西正大光明殿壁張豳風圖)獵碣
高吟埓鼎彝(並)(御製有石鼓歌命搨本箧蔵)佳玩迥非娱視聽(臣企)
(士松)
元音夙已沁肝脾調諧律吕賡
韶濩揖讓聲情軼鎬岐藻繢
春生誠倬彼(命御製生春詩二十首瑞畫院繪屏臣彭元)丹青部彙早
禕而(乾隆己未序特命寓毛詩全圖旨御製小申以詩設教之)鯉庭指日
蠲
臨蹕(東廵上將以二月初臨詣曲阜)
鼇禁循年例鬯熙請付鄭箋歐譜匹(臣沈初)
(御製)問侔藝諫瞽箴誰關雎麟趾通為治清廟明堂企仰
思聯席掞豪答韶祉返躬却每愧於兹
題王糓祥花鳥冊
野梅翠雀
五五三三朵瀟瀟落落姿翩然来翠雀小住得横枝豈
羡雕籠好那知煖窖宜以幽閒適性畫者具深思
水仙紅梅
梅紅水仙白斟酌有權衡豈較肥兮瘦何妨弟與兄丰
姿各遠俗格調總標清詮出宋玉賦非關施著成
梨花白燕
燕子銀為羽梨花玉作粧風前態相似月下色難詳聲
氣應求合紀諶兄弟方畫家工度曲三疊拍霓裳
杏花燕子
高下凌風葉淺深暈露蕤施朱嫌太赤不語亦含辭何
處烏衣女翩来白日虧紅綃鋪帖妥下剪意還遅
緋桃白頭翁
綠綠紅紅繢枝枝葉葉敲佳禽饒樂意名卉立芳梢駐
得春前景堪成世外交如何張子布却訝與相嘲
牡丹
春到鼠姑科春光欲漸過問誰堪作殿捨此更於何葉
襯綠瓐褥花擎紫玼窠莫憐惟一朵增許便嫌多
紅薔薇
薔薇各色有紅者致稱佳金錠麗娟買錦袍陳濬諧何
妨號野客頗可伴幽齋傍出略多刺須防莫浪揩
筍籃
春泥劚春筍藉用葉青青一體非彼此三生認色形蘇
翁偈堪悟(用東坡玉版生事)沈老畫稱靈(内府有沈周寫生卷畫筍極為精妙)偶
憶韜光寺携籃我亦曾
枇杷果
枇杷因葉名夏月果方成體備四時氣枝擎百顆瓊漫
耽甘可口須識味移情建業相誇耀居然呼蠟兄
白蓮
白雲自有鄉綽約試霓裳雨過通身淨風来滿意凉聲
為水仙操色是道人粧展看難成詠祗聞撲鼻香
蘭
花雖四時有品格獨宜春幽實不論地芳寧復待人朵
曾聞作佩葉亦可為紳比似康成宅香應竹素勻
萱
黃花開韡韡綠葉發萋萋夜玉層籠砌秋金滿布蹊含
芳風度别散影月華低我獨憐行役殷然詠伯兮
秋海棠
擕得春園號重開秋砌花北墻恨猶託後洞艷偏誇四
出迎風嬝千葩畏日斜侍兒酸態在祗合住裴家(見缾史)
桃
不獨花宜玩還饒果供(去聲)餐家丞那可忘(去聲)庶子未虚
看瓤剖綠冰滑液流翠露寒瑶池有仙種却隔海漫漫
寳相花
寳相名誰贈薔薇别種分朱葩光借日綠葉影摇雲曰
色固無奪其香若可聞持將比丘對定復有疑黂
菊花
淡淡疎疎筆斜斜整整枝不衫不履意絶俗絶塵姿裛
露真堪掇傲霜豈炫竒徐黃稱妙手精緻覺多為
石榴
顆擎火齊赩實孕水晶圓笑似開口杜便如果腹邊摘
時争出手剖處欲流涎三品大蒙貢(回部平定時駐守大臣以彼中所産)
(石榴蘋果木瓜三種来貢曾為詩以紀其事)曾因摛藻篇
菘
伏雨初佈種秋成摘滿筐窮簷供卒歲老圃喜經霜此
味勝他味南方遜北方(菘白菜也北方者佳南方蕓薹大不及)莫輕寒儉
物玉食也應嘗
芙蓉
根陸宜照水芙蓉豈浪名飄蕭態絶俗艷裔色猶清白
鷺波依浴鯉魚風欲生美人青鏡句獨步祗飛卿
&KR1431;花
抱月飄煙質凌冬傲雪花遜梅惟是白不茗亦稱&KR1431;瓣
染輕紅疊鬚攢淡赭斜設饒香味噴逥顧定林家
盆中枸杞
大邑甆盆妥植生却老枝綠瓊葉雲佈火齊子珠垂夀
可延千歲名猶殊四時賦成史子玉亦復寓深思
硯山
陶泓常作伴人北爾恒南架合琉璃筆貯宜水月龕情
田發藻思墨雨潤煙嵐比似江花吐斯應太華参
柏枝綬帶鳥
丞相祠堂種孫枝亦鬱森猶然依老榦翩爾集佳禽廿
幅寫生動(穀祥畫本廿三幅舉成數也)一時寓抱襟如將擬夏綺綬
帶那縈心
御製詩三集卷九十三
