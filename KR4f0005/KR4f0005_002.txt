御製詩初集卷二
古今體七十八首(己未)
新正二日召集羣臣扵乾清宫賦柏梁體詩朕既
首倡又成七言一章
泰交堂陛列鴛聫日暖彤墀淑景鮮祗以賡歌鳴喜起
非誇宴樂沸絲絃觴浮柏葉添吟興筆灑瓊華映綺筵
更慶元正飄六出又增新瑞紀瑶編
題錢選孤山圖即用其韻
霅溪古筆得天隨䏸畫䏸傳畫裏詩誰道逋翁句難續
依然疎影暗香詞
二月十三日恭侍
皇太后遊瀛臺紀事
永康曉闢問
安廻鳳輦晨遊重侍陪摇曳晴光看御柳分眀春色遍
宫梅西山翠暎屏風列太液冰融鏡面開仰識
慈顔多悅豫熙熙萬物樂春臺
題趙伯駒桃源圖
漁父重来舊路迷桃花片片水澌澌詎知洞口維舟楫
已與人間别町畦桑柘隂蒙雞犬墅雲山春靄鈔鑼谿
南陽劉子胡為者却向丹臺問玉梯
題唐寅江南農事圖
山村水郭聽吴歌最是江南佳勝多不必樓臺烟雨裏
却看桑柘晚春過秧針插遍青千頃繭簇堆来白幾窠
吟罷七言雙槳盪同予樂處在人和
題關仝蜀山棧道圖
關仝真蹟天下少十人規橅九背馳蜀山棧道之子作
横雲劍閣高嶷嶷五丁斧痕留絶壁秋風落葉流水澌
装池屢易姓氏去細認手筆無然疑試看氣韻生動處
猶使人饒蜀道思
暮春圓眀園即景雜賦五首
夜来膏雨足曉起倚前楹芳園景已佳百卉争鮮榮迷
離柳絲重間關鳥和鳴遠峰螺髻翠新漲鏡面平依依
陌上花向人如有情維我值幾暇裁詩聊品評品評何
所樂所樂足春耕
掃黛山排障拖藍漲滿塘樓臺憑點綴花木雜芬芳夹
鏡浮飛蝀平流泛畫艢風凌松榦古日逗竹隂凉信矣
神仙境悠然物我忘畫圖曾省識三島水中央
悠然憑眺樂如如萬頃波光接太虚不定烟嵐浮嶺岫
無心飛躍任鳶魚風吹縠面文章好詩託峯眉氣象舒
試弄扁舟泛寥廓遐情還憶渭濱漁
心閒境自幽樹老園更古况復近西山雲氣時吞吐結
茅為屋宇欲識農家苦俯仰覺安和何必誇瑶圃
石泉繞砌聽鳴琹花竹當軒暢遠襟不必静觀方自得
由来物物見天心
詠松三首
龍鱗百尺欎青葱獨立亭亭衆植中謾道性剛多傲物
歲寒梅竹許相同
扶疎新榦手親栽偃盖俄成亦壮哉豈是上林培植别
由来造物重良材
高標迥出重霄秀本色常留四季青為重堅貞栽砌畔
綠隂如滴滿軒庭
新霽
庭柯含宿潤徙倚步芳蹊山净疑將近天空望轉低一
聲来欸乃萬頃浸琉璃遥想江村裏秧苗正插齊
雉將雛
行行麥壠邊見一雉將雛雛兒纔長成啞啞學母呼(一解)
翅軟未解飛嘴嫩未䏸食飲啄與遊翔皆頼頋復力(二解)
兒兮依其母母子愛其兒一朝羽翼全那料南北飛(三解)
有童持長竿捕雛何遽遽老雉雖善飛繞匝不忍去(四解)
雛兒頗有智蔵伏荆棘間棘密難探取頑童悵空還(五解)
湏臾童去遠老雉還来視母子得全活鼓翼心倍喜(六解)
爾童一何忍爾雉一何慈孰謂天良心人禽乃倒之(七解)
觀物可會心撫古常自鏡今朝忽見此大愧中牟令(八解)
題趙孟頫水村圖手卷
屈子卜居後潭邊漁父逢滄浪鼓枻去煙水自重重
題盛懋秋林蕭𣪚圖
佳蔭之下鋪芳蘅是何處兮曰蓬瀛青鸞白鸖兩不藉
飄飄旬五御風行
初晴晚照
落景掛平林初晴景倍好霞連天際山風動枝頭鳥閒
心遊物外逸興託雲表兹焉足自適何必尋蓬島
李唐長夏江寺圖
上方宜結夏溪壑幽且深瑟爾籟盈耳蕭然風滿林清
江澄定體古月照禪心欲詠丹青妙雲烟杳莫尋
仇英碧梧翠竹圖
石泉窈以清梧竹復修翠誅茅為小楹延得青山致幽
人兀然坐開卷默而識仿彿沂水風吾與點也意
咏瓶中新荷
玻璃瓶子蒜頭粗綽約新荷插幾株簾幕風輕香欲送
几筵光净澹如無乍疑仙子垂文履不數冰心在玉壺
愛煞虚眀表裏徹書窗坐對足清娱
題韓滉豐稔圖真蹟
開元賢相有肖子書傳張旭畫孫繇老筆蕭蕭寫村牧
不異丙吉問喘牛或降于阿或飲池村邨擊壤西成秋
此景祗宜圖上看度支當日煩持籌何如貌瘦天下肥
眀良一德誇韓休
己未夏六月恭進
皇太后字扇一柄謹成五律
玉漏林間度遲遲日正長問
安承色笑撫景碩清凉冰簟堪驅暑薰風恐拂裳寸忱
託輕箑長此效黃香
大學士福敏久未入直為賦長句賜之
為憶傳經開絳帳還教贊化入黃扉精神秋水原無滓
氣象光風却久違武相只今勞杖履文丞應即整裳衣
喜逢長至晴和候待步金門暖日暉
六月十八日初霽恭侍
皇太后園中遊賞謹成一律
膏雨公田足歡遊禁苑多欣陪
文母御不數漢王歌山向雲中隠舟從畫裏過
慈顔添豫色至樂復如何
即景
一夜西風催溽暑半空&KR1065;氣入樓臺隂雲净掃青天迥
却訝新秋陡地来
沈周倣倪雲林筆意卷
仄徑曲緣流秋雲濕蒼樹蕭然山水間獨許幽人步
石泉墜潨潨盡向平湖瀉踞石弄絲竿不為游魚把
倦立青松下松根亦堪枕對此忘蹄筌誰辨倪與沈
我是廟堂人每愛山水趣板橋俯碧溪待我支笻度
秋雨
響送秋聲夜雨長朝来添得幾分凉廉繊乍潤蔬畦綠
淅瀝頻霏菊蕊黃暗鎖遠嵐疑是霧寒侵晚圃却非霜
凭闌眺望增吟興一幅顛翁畫渺茫
倪瓉獅子林圖
借問獅子林應在無何有西天與震旦不異反覆手倪
子具善根宿習摩竭受蒼蒼圖樹石了了離塵垢聲徹
大千界如是獅子吼
九日
菊蕊舒黃楓葉紅重陽還與去年同却驚時序馳駒隙
澷惜芳菲逝水東落帽輸他誇俊逸宵衣惟我積憂忡
朝来縦不登高望萬戶饑寒在眼中
題文嘉南村草堂圖
面水澄泓背碧山幾楹蝸舍綠楊環箔頭摘繭開簾晒
町畔看秧杖策還太古林泉惟静静長年雞犬自閒閒
應知塵世無堪比只在桃源蓮社間
恭奉
皇太后恭謁
孝陵
景陵敬成長律
扈蹕馳千騎鳴鑾駕六飛紹先思
祖德色養奉
慈闈&KR1065;氣催征轡霜花散曉暉有秋歡里巷鼓腹遍郊
圻松柏森元路雲霞護玉衣鬯圭承凛凛
冠劍仰依依言念開千古憂勤萃萬幾維清欽
陟降瞻拜重歔欷
賜直隸捴督孫嘉淦
霜落平原秋已深鳴騶不為散幽襟如京稌黍村村景
慰我君臣望歲心
登盤山口號
千林落葉見山容翠嶂丹崖歷幾重澷憶當年曾訂約
今朝果上最高峰(舊作望盤山有寄語山靈頻訂約他年擬上最高峯之句)
登盤山天成寺江山一覽閣作
兩峯天闢仙壺路到眼江山萬派分樹匝丹崖空外合
泉鳴碧㵎静中聞緣階蘀走秋聲細裊䁀香飄瑞靄紛
今日身行圖畫裏六塵幻有等浮雲
南苑大閱謁元靈宫宫是
皇曾祖世祖章皇帝建也敬依
皇祖聖祖仁皇帝韻以誌敬仰之忱時冬至月朔日
閱狩金輿駕鳴騶赤羽翔千官分鷺序萬姓仰龍光雪
積平原白泥鋪御道黃翠華来别苑初地散天香杳靄
雲生路蕭森松泛凉星辰圍斗宿丁甲護虹梁屏念瞻
瑶殿虔心禮素王若臨欽在上作極愧惟皇祗以紹庭
切何能與物昌律身懷監史敷化體
穹蒼文德猶慙未武功不敢忘蒐苗遵古制逸豫戒禽
荒簇簇雲屯盛悠悠霧旆颺一陽初應律三白已呈祥
漸覺條風扇新添麗日長覲揚吾未逮布治願平康
南苑獲野禽恭進
皇太后
積雪滿郊坰三冬農務停鳴笳齊隊伍布令疾雷霆馬
足奔如電鷹眸迅似星山禽味鮮潔飛騎進
慈寧
時廵近郊見西成有象喜而賦此
緬懷春之暮彼蒼有旱意憂心惄如焚中夜望天賜賑
恤發太倉綢繆無不&KR0879;賦彼雲漢詩展轉詎䏸寐好生
天之心一雨蘇萬類苗者日以秀秀者日以穗時廵届
初冬夙駕催六轡盼兹場圃間頗覺倉箱積千畆幸有
獲二鬴猶未遂稍足慰吾心尚未惬吾志吾志伊如何
教養非二事即今比戶間豈盡知孝義披褐者農子前
驅莫訶避疾苦當諮詢痌瘝予增愧汝饑誰之由汝寒
誰所致賙賜出泉府旬宣屬官吏猶恐億兆民未盡霑
實惠際此薄有收聊可酬望歲寄語為政者豐年實為
瑞
望西山積雪
天然圖畫開屏障瓊樹瑶葩不識名記得河陽生動筆
直教人在座中行
德夀寺
招提建百年勝境壓諸天樹古龍蛇矯壇高雲霧連珠
旛飄赤篆寳䁀羃祥烟暫去空林杳猶聞鐘磬傳
大閱
時狩由来武&KR0879;修特臨南苑肅貔貅龍驤選將頗兼牧
天駟掄才驥共騮組練光生殘雪映旌旗影動朔雲浮
承平詎敢忘戎事經國應知有大猷
咏盆中佛手
一指天龍孰與儔却教糟粕至今留争如滿樹黃金相
移得江陵八月秋
夜
剪燭閒拈咏離宫刻漏長松鳴千古韻月散一窗凉夜
静幾常勑時和物小康永言勤治理民瘼敢輕忘
南苑新衙門行宫即事
南苑重来羽騎馳離宫未御已經時新詩消遣閒中興
舊學商量静裏知花笑迎人誇得意鳥吟為我話相思
留連不是耽風景却惜年華暗轉移
捕魚
萬頃滄波綠千鱗錦鬛紅中流鼓枻處樂與衆人同
倪瓉水竹居圖
十笏蝸居却可居灑然水竹適三餘閻浮提裏無塵界
静致山中太古初倦倚匡床閒梦蝶獨臨曲沼樂同魚
還思放筆徜徉際白石清泉盡起予
偶仿唐寅筆意作寒梅小景并題以句
清標宜象外春色在枝南瀟灑將塵遠芬芳與静諳遐
心聊復寄生意幾多含恍憶書窗曉還憑結習参
題唐寅松溪獨釣即用其韻
松下科頭把釣居任呼漁父任呼魚因之識得魚兒樂
不在蒙莊一卷書
王蒙坐聽松風圖
偶来松樹林趺坐虬枝下忘筌弄泉石謖謖幽籟瀉主
人對客言横琴為我寫客謂主無須聽取真琴者
黃居寀山鷓棘雀圖
棘雀愛卑棲山鷓喜清廓雀在高棘枝鷓步低泉壑圖
之素絹中短言識其略常聞古人云君子慎所託
十一月初七日得雪時大雪節也喜而有作
小雪雪霏霏(小雪節亦有雪)大雪霏霏雪今年三白早喜復應
時節朝来眄庭除皚皚堆玉屑上林冬欲半滿樹瓊英
纈曩余饒逸興玩賞吟清絶值此六出飛豈不中心悅
所樂在田疇望歲念弥切裁詩為誌慶那更論工拙
紫光閣閱武舉射
掄才臨别苑射策對眀廷養士百年久干城九塞寧琱
弓懸滿月羽箭迅流星為問赳桓輩䏸通黃石經
孔雀
異物非為貴懷柔亦有方暫辭蠻嶺月不耐帝京霜(孔雀)
(性惡寒)暎日先張錦迎風自炫粧雕籠供飲啄何必憶山梁
詣
慈寧宫問
皇太后安
親詣
慈寧問
起居曈曈曙色曉光舒承歡祗領
徽音訓歸路思維樂有餘
冬至有事扵
南郊敬成八章章八句
於昭
天鑒眷扵有德佑我
太祖東土是式
帝命不顯皇清不靈眀德惟馨以畀萬邦(一章)
赫赫
太祖
天篤其祜穆穆
太宗丕顯丕承駿德光昭爰受鴻名建國紀元肇定大
清(二章)
暨我
世祖混一區夏
聖祖紹之容民厚下民安扵耕物適扵野六十一年惟
天降嘏(三章)
皇考翼翼思為君難立綱陳紀祗承克艱授位渺躬受
命自
天敬念紹庭敢忘寅虔(四章)
日惟長至爰卜
南郊三齋五戒將事吉朝式瞻百辟玉珮金貂式虔爾
心無或逍遥(五章)
爰升燔柴燔柴維烈爰陳爼豆爼豆維潔惟予小子敬
捧蒼璧眀眀
帝神尚其来格(六章)
神之格思降福穰穰敢曰予小子誠通
昊蒼自我
祖宗受嘏惟純
景命綿綿逮我後人(七章)
伐鼓淵淵建旆翩翩祀事用成福祿来駢匪以祭而專
匪以燕而遷對越
昊天豈敢間兮乾乾(八章)
冬至
慈寧宫行禮
和風習習滿簾櫳
慈夀無疆祝華嵩不獨宫闈增喜氣光天孝養萬方同
拜舞瑶階日影移南山為夀獻新詩
宫中堯舜垂裳處正是初陽乍復時
恭上
皇太后聖夀詩
初長晴旭照丹墀靄靄祥光散綵旗最是瑶階稱祝日
常逢玉琯復陽時和風淡蕩頻傳喜好鳥間關解獻詩
敬捧霞觴介眉夀千秋萬載沐
恩慈
王蒙秋山蕭寺
秋山作四鄰蕭寺枕嶙峋愛此無中色留將幻裏真蒼
松原不老碧水自離塵驢背獨歸客何如蓮社人
古琴
古桐三尺剡以絲黃金丁星間作暉聲絲音暉主輔毗
龍齦鳳額相差池漆古斷作鱗之而春風駘蕩花融怡
秋霄眀瑟月皎兮壺嶠出海高巍巍流泉若咽若奔馳
樅金戞玉眀堂儀空山無人胎仙飛風車雨馬雲霞衣
蟬哀鴈肅幽蘭猗天地事物神人祗萬状惚怳皆可為
情忻情戚俄而移惟君妙指所命之此一大士號聞思
清净不涉離與微
李成茂林遠岫圖
淡沱蒼山蔚古枝惟應造物與為師何人著論名無李
是處營邱放筆時
趙昌寫生蛱蝶
青蟲出菜甲旋復化為蝶蝶已不復蟲生滅迅交睫翾
栩飄秋烟迷離貼露葉煉得長生術金丹了無涉
題余省秋芳圖
女夷應是惜韶華點綴繁英分外嘉數種寒芳凝玉露
幾枝濃豔注丹霞興添敲句抽思麗清伴㷊香裊篆斜
見說家丞重秋實祗今秋實讓秋花
唐寅欵鶴圖
臨臯道士堪為友羽帔蹁躚揖客言愛爾扁舟聊共泛
相看漫擬衛公軒
唐寅釣魚圖即用其韻
蒼山白水盡如如飄泊輕舟也儘渠獨把絲竿澄宇闊
何須評論是非魚
夜静觀書
深宫夜静漏聲長芸籍閒披御案香為念民依難洞悉
頻觀書史鑒興亡
養心殿古榦梅
為報陽和到九重一枝紅綻暗香濃亞盆漫憶辭東嶠
作友何須倩老松鼻觀恭来諳斷續心機忘處對舂容
林椿妙筆林逋句却喜今朝次第逢
御製詩初集卷二
