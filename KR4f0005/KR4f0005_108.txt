御製詩二集卷五十
古今體六十六首(甲戌六)
擬古詩三十首(有序)
擬古之作盖扵選辭命意之中寓論世知人之旨
曩於幾暇擬古詩十九首復倣江文通雜擬每一
染翰如見古人扵毫楮間今年夏山莊永晝瀏覧
篇籍念自西京迄扵六代才人林立緣情之什各
具性靈文選所甄菁英斯備諷詠之次輙思摹傚
而衆體殊塗興懷異趣名家麗製美不勝掇因仿
文通例各取其一聊見舉隅至四言則漢魏僅涉
餘波自必溯源風雅七言數章椎輪太質欲暢斯
旨又當馳騁三唐其他單章偶見如紹統泰機軰
夲未成家概從刪汰别體若束晳補亡應璩百一
鮑照數詩往歲均有專製無取複出又文通雜擬
中婕妤紈扇而外别鮮流傳孫許元虚選臺未錄
故亦略諸且河梁贈荅為五言權輿醴泉祗存都
尉兹乃首列子卿以補其闕綜而計之得三十篇
亦如文通之數叙其梗槩用示别裁以次綴篇自
娱清晏云爾
蘇子卿(贈别)武
日日金馬門相對或無語聞君當遠行語不盡愁緒乃
識非傷暌何當惜歡聚願為並翼飛而乏凌雲羽之子
身歴地伊我心馳所况子非常人武勇紹乃祖努力酬
主知莫繋交情苦仰瞻日與月東西相背處其心苟不
隔合朔從堪覩
魏文帝(芙蓉池作)丕
琳池植水華因名芙蓉池芙蓉照水鮮其芳清襲余(叶)
㩦我翰墨侣言燕淡蕩時遵陸琱輦陳涉川華舟随凴
軾覧嘉禾建旄摩喬枝畢景出皓星拂暑吹凉颸戰勝
倘未能佺喬安可期不如愛景光及此青年姿
曹子建(白馬篇)植
白馬錦連錢遥從大宛来大宛有龍種其始出天池椀
蹄善汗血珍重藏貳師漢使持金求遮攻反居竒以此
命廣利期至堅城陲郡國惡少年數萬人以西子辭白
首父夫别紅顔妻哀鳴忘鴻雁壮志勵熊羆琱戈耀日
明羽檄臨風馳左摧䧟鮮卑右突陵月氐青年近億往
黃髮盈千歸請聽天馬歌蒲梢西極徕俶儻遊閶闔權
竒觀玉臺何如獲白狼犬戎終不随
王仲宣(從軍)粲
不能安蓬蓽乃復求簪纓食禄盡臣節此理亦易明朝
聞刁斗嚴明公當西征秉羽笑懦夫割鉛夲儒生既愧
主吏蕭發蹤功已成兼慙留侯張坐謀帷幄稱我公智
勇恢安藉贊襄仍伐檀恥素餐槖筆猶堪行閭閻戒繹
騷儲胥夙充盈津前方桂舟河上營蘭坰親友遠来餞
揮去無戀情雖云一旅勞所務萬方寧行看大勲就凱
歌入鄴城莊馗花似烟平樂酒如渑何必繋吾土永言
希令名
劉公榦(贈徐幹)楨
任已無不可事君良獨難菅蒯攻佔畢致身希朝端誰
知動拘束禮法不為寬譬彼鳥攖羅豈能刷羽翰與君
隔豈遥數仞之掖垣犁然限東西有情不能宣鄙人對
終日可以無一言同心而暌乖一日如三年鳥亦有翼
並樹亦有枝連吁嗟我不如沉思發浩歎繾辭冀紓憂
憂乃益甚焉
阮嗣宗(咏懷)籍
歡聚離别端繁華憔悴根富貴豈不重更有重者存苟
非喬羡質失路徒悲辛高奔速人老憂懷託藻言
張茂先(情詩)華
飽不知饑餒聚不知别苦胡然琴瑟和而各秦越處月
亦照我帷風亦拂我戶怦怦撫空牀脉脉與誰語展策
誦關雎爰獲我心所
陸士衡(贈弟士龍)機
友生有離聚兄弟無西東卒然當遠别愵焉傷我衷居
者勸加餐行人囑保躬臨岐逝將分悲意填秋空胡為
鶺鴒原竟覿牛馬風
陸士龍(荅張士然)雲
士固信知已微君孰與言遥遥動参商有言曷能宣扵
時况行邁悠悠山復川井邑豈宿識風俗非所便故鄉
真可懷遊子吁可憐夢寐或見君宛是樂羣年驚覺嗟
索居寫恨酬斯篇
潘安仁(河陽縣作)岳
我夲志烟霞拔茅非所希一朝荷明揚儼與諸公陪混
玉既心恧妨賢亦面怩無禆人或容豈不畏虚縻以此
解組黻天陵駕言歸東山有美林秀蔭發華滋登臯偶
舒嘯臨流或賦詩弱不勝耒耜課耕常及時自謂可終
年越畔無外思孰謂十行降復俾百里司既已承眀命
寧令為繭絲此邦頗知禮朱博治異齊臨水每有悟淆
之濁匪宜鈎距我不能所能尚無為登城眄廣原阡陌
綠依依巾車循鄙鄉薑芋分町畦男耕而婦織民和訟
亦稀弦歌或可聽卓魯安足期夫子儻相過能無笑割
雞
潘正叔(贈河陽)尼
事君貴行道内外詎殊途召父及杜母至今垂令譽廊
廟豈不佳衮職慙補苴聞君一縣花與民共歡娱戶不
閉深夜遺不拾通衢東山林谷幽寧復懷歸無
張景陽(詠史)協
易稱見幾行寧以終日需醴忘穆生去申公徒嗟吁遥
遥千載下此風一何孤惟有二疏傅高尚能繼諸十二
通論語吾職不為辜宦成而不去後悔將何如公卿餞
之行祖帳臨東都高詠蟋蟀篇揮霍尋歡娱多財志損
賢多財過益愚不獨肥遯嘉卓識堪為模
左太沖(招隠)思
青雲盖危地窮林足安身山水不論價烟霞可養神巖
阿太古室鹿豕忘憂賓松篁奏仙籟薜蘿掃俗塵天池
沆瀣涵其中有錦鱗惟其不貪餌是以鮮挂緡巢許是
我師涓務是我隣衡門有芳謠可以書諸紳
劉越石(扶風歌)琨
西京舊帝都扶風拱黃圖昔為繁華里今為禾黍墟金
張貴既歇鄒枚文亦忽惟有金銅仙流淚辭漢月僕夫
秣我馬家人送我行客途始扵此據鞍且復停四顧何
所往吾意方茫茫凉秋多悲風偏拂征人裳放馬蘼蕪
坡散步松楸下拾得鄼侯名未央前殿瓦帝業尚如此
何况蓬茨間憤緒填胸臆欲語哽不言悲傷令人老棄
置勿復道瞥電能幾時成名苦不早蠖屈以求信龍蟄
以存身至今西山下幾見餓死人利獲害每随失暫得
亦恒請聽扶風歌勸君權重輕
盧子諒(時興)諶
璿璣無停運四序調歲籥但見春復秋豈悟今非昨百
年等瞬息石火槁熲若北邙有鬱柏東海無大藥不如
愛景光随時自為樂清風動帷幌華月蕩林薄洗心鏡
至清振衣踞崇崿天機存其真詎因物止作可道非常
道希夷契冲漠
郭景純(遊仙)璞
仙人世常有所貴凌世出燕昭及漢武安得有仙日東
海水湯湯蓬莱山崒崒元圃種琪花神皋聳玉室是中
煉水碧羽化定可必子登授我簡云是瑶臺律大隠亦
甚難只有園稱漆
何敬祖(雜詩)劭
有風西南来知是行金商四序本逓嬗何獨於秋傷草
芳日以歇樹綠日以黃砧聲發遠村月色延虚堂虚堂
獨不見迢迢憶遠行箧我齊紈扇葹我越羅裳仰瞻河
鼓星相會宛成雙會則其歡短别則其愁長
陶淵明(咏貧士)潛
亨屯信有命達人安所丁已或不介意旁觀為惻生傷
哉彼貧士踽踽林中行未火出蓽門見肘歸柴楹豈不
苦饑寒嗟来羞見稱愧我誠何謂五斗猶繋情
謝康樂(遊赤石進帆海)靈運
撰辰尋勝遊際斯節清和擷芳佩蘭茝窮變餐烟霞赤
石近枕海進帆凌滄波乘桴我素志况可拾影娥朝陽
神来賓元螭以馭車恬瀾導我遊此樂信如何疑見三
壺山縹緲復嵯峨溟澥雖萬變不離一勺多終焉任虚
舟泛覧窮天河
謝宣遠(張子房詩)瞻
紫色及蛙聲聖王之驅除三秦属弗靖有征發車徒方
舟盖長川組練眀廣衢頓此項城陰息衆且斯須葆祠
四百年鬱鬱松柏扶借問祀何人留侯神清臞和鈴爰
至止椒桂陳樽壺甄揚乃在德聖心夫豈徒歌詩命從
官表宅之意乎緬想嬴政虐斯民離炭塗公子報韓仇
博浪中属車下邳契幽叟深折乃授書卒為王者師能
忍藴廟謨蒼旻佑赤靈龍凖德充符伊人實贊襄婉婉
多竒謀運籌帷幄中决勝千里餘功成求赤松翩飛向
仙都我后方沛公良其人則無奮藻揚休風旋顧慙嗟
吁
謝法曹(秋懷)惠連
能令人傷者夫惟值金秋有月皆惨淡無風不䬒䬟載
觀古之人宋玉亦我儔當其悲来時偪塞填九州是時
天宇晶絳河見舉頭一歲纔一會感彼女與牛露立濕
衣裳幽薄螢火流竹響何颯沓蛩吟復唧啾人生百歲
間駒隙難喻遒一往不復還自審安為謀英雄誇兄嫂
蘇子志已酬買臣訶其妻覆水難再收不殊鄙丈夫焉
及東陵侯曠觀無可依不如事豪遊太華停我車少海
維我舟却笑求仙人勞生終何投
顔延之(始安郡懷都)延年
星斗既上懸山河亦下列大禹錫元圭至今九州别江
漢海朝宗㟥衡地奠臬讜憶子期諫誕鄙高唐說我来
守此邦撫字慙心拙去去奉眀詔省闥班聯綴内外亦
何殊行道宜及節進退兩無就俯仰一何劣扵古有眀
訓尸禄戒位竊行將謝華簪躬耕敦素悦
鮑明遠(翫月城西門廨中)照
高堂漫張燈九華非夜明空庭度螢火其光何猥瑣微
蟲彼何為蘭膏有盡時何如天上月萬古騰清輝徘徊
銀漢表淡蕩玉閨時浮雲無纖痕千里同一思宦遊多
拘束乘閒偶遊目隔窗散塵襟蔽櫳延清矚始聞曲發
郢既命琴抽蜀親串及友朋共此叙情睦芳夕随地佳
何必深山曲
王琅邪(荅顔延年)僧達
竊聞君子交久敬淡如水琴音失鍾期伯牙不復理余
扵五倫中忘年遇吾子崇情實師範清氣消吝鄙惟蘭
芝並馨惟鼔聲相倚敬業竹素園奥研翰墨理時當節
序佳百昌向華美春山翠可望新波綠瀰瀰載泛李杜
舟言溯顔曾旨此樂何倏忽一日三秋矣瑶篇寄遠音
深誼託精擬佩以矢弗諼荅以云如是
謝元暉(直中書省)脁
委佩近彤庭書紳依紫殿瓦鴛散日輝渴烏傳漏箭綠
陰藹禁林已有新鶯囀當階紅藥芳影翻視草案鳳池
盍仙朋豈以樗材贊承眀有直宿寝門違視膳怦焉鬱
吾衷賢勞何獨見緤組非夙志願託凌風翰
沈休文(咏湖中雁)約
春来水滿塘廻雁報年光唼錦新花暖梯縠碧浪凉往
羽帶南雲歸背點北霜飛空或成羣宿浦必以雙兩翅
依春秋一心惟瀟湘
范彦龍(古意贈王中書)雲
昔者尹與邢磬折服中心何必定相妬等是侍禂衾北
海蒙知初南皮被恩深遭逢都大同光儀獨可欽梧桐
豈散木鳳皇非凡禽將託萋菶枝必有雝喈音余獨何
為者濫竽集泮林願言企良覿省闥隔沉沉
任彦升(贈郭桐廬)昉
維舟富陽江遲我心儀者云是早見候失期乃吾也有
心悲共傾有手歡同把竹柏懷三冬冠盖輝五馬聚艱
離每易音衆知則寡後會杳茫茫欲别還難捨從此天
一涯有衷向誰寫
江文通(望荆山)淹
桐柏襟淮源江漢帶荆甸湘沅既已疏衡巫扵是奠楚
望快平生蠡測愧疎賤俯仰翰墨林唱酬風月宴金樽
亦有醇玉几寧無薦中心别感傷游賞非所戀汨羅淪
靈均永懷淚如霰
邱希範(早發漁浦潭)遲
春水漲漁潭朝霞起赤亭富春深秀區峭舊含餘清置
浦何淡淡標峰盡亭亭行春爰及時攬俗兼課耕停彼
錦埭車發此鏡川舲烟景幻迷離水物呈芳馨愧無能
卜居合暫託幽情糾慢諒未能卧治庶可稱
再題避暑山莊三十六景詩(有序)
避暑山莊者玉塞之神臯金庭之奥域也我
皇祖聖祖仁皇帝肇斯靈囿標三十六景題句繪圖垂
示册府朕既恭次
元韻附刻篇末前秋周覧勝槩復各賦五律一章仍就
舊題成咏今年敬奉
安輿来駐扵此自夏至初過訖扵處暑招凉延爽弦望
再更幾政之餘登臨攬結乃知三十六景之外佳
勝尚多萃而錄之復得三十六景各題二十八字
其中有
皇祖當年題額者亦有邇年新署名者統前後計之得
列仙福地之數匪謂洩造物無盡之藏盖即由舊
之中寓知新之旨云爾
麗正門
行宫因山高下繚以石城正南一門曰麗正朝臣
啟事外藩入覲皆由扵此
巖城埤堄固金湯詄蕩門開向午陽(避暑山莊門舊稍偏東因闢此門應)
(當陽之義)兩字新題標麗正車書恒此會遐方
勤政殿
離宫視事之所顔以勤政
皇祖
皇考舊章也山莊前殿亦以是名之
漫施藻梲長階莎具足雲山四面羅不息自強勵勤政
永欽
家法詠卷阿
松鶴齋
皇太后所御内殿齋名松鶴祝頤夀也兹奉
慈聖扵山莊之東亦以名齋随時随地長樂
春暉用以志慶
常見青松蟠戶外更欣白鶴舞庭前西池自在山莊内
慈豫長承億萬年
如意湖
山莊勝處政在一湖隄偃橋横洲平嶼矗隠暎亭
榭境别景新此則曲岸若芝英故以如意目之
塞水恒流此處渟柳湖蓮島偶摹形烟容波態皆如畫
属意悠然在杳冥
青雀舫
澄湖放艇&KR1574;光摇碧載月為宜衝雨亦有竒致黃
龍綵鷁無取過華
溶溶塞水浩無涯桂檝蘭橈向晚移月朗寥天駕青雀
空眀宛是泛瑶池
綺望樓
樓在城西南隅下視緣隄廬舍闤闠歴歴可數山
環水抱儼在畫圖中
埤堄岑樓聳翠林每因眺遠一登臨萬家烟火随民便
(此語乃今懸皇祖御書聯句樓上)
聖度原如天地心
馴鹿坡
靜宜園有馴鹿坡乃黑龍江將軍所進其地以使
鹿為俗山莊則濯濯麌麌惟性所適無異家畜故
亦以名坡
馴鹿親人似海鷗丰茸豐草恣呦呦靈臺曾被
文王顧例視寧同塞上麀
水心榭
界水為隄跨隄為榭彌望空碧彷彿笠澤垂虹景
色明湖蘇白未得專美
一縷隄分内外湖上頭軒榭水中圖因心秋意蕭而淡
入目煙光有若無
頤志堂
河亭迤北疏軒面爽
皇祖題曰頤志堂陸士衡有言頤情志扵典墳豈徒繕
性葆真之為適
窈窕山深水復清虚堂夏五足怡情欲因致遠惟寧静
匪慕嵇康自養生
暢遠堂
清舒山館之東臨鏡湖為崇臺綠柳遥隄紅荷近
渚牆外羣山羅列奔凑矯首遐觀斯為最暢
崇臺湖上俯澄清暢遠新標即景名
淵鑑當年超物表靜觀萬類入空眀
靜好堂
山莊幽邃静如太古盖無地不然此間竹淨苔清
覺鳥語泉聲都增靜賞
翠屏遮戶静無塵&KR0766;&KR0766;階前長綠筠琴薦筆床都恰當
想因翰墨緬風人
冷香亭
方亭東向俯臨碧沼荷净蘋香露白風清時冰心
玉壺殆不是過
四柱池亭繞綠荷冷香雨後襲人多七襄可識天孫錦
彌望盈盈接絳河
採菱渡
湖波澄碧水面多菱葉浮貼水背日花開佳實脆
香與蓮房水芝並薦故取摩詰詩中語名其處
菱花菱實滿池塘谷口風来拂棹香何必江南羅綺月
請看塞北水雲鄉
觀蓮所
平湖曲渚在在荷香景中以之標名者不一此間
雲廊䆗窱方亭虚敞
聖祖題額在焉洵為甲觀
寳題恒煥
聖人字冰牖仍凴君子花助感每教驚逝水追歡曾未
泛流霞
清暉亭
虚亭臨水清曠絶塵宵月晨曦春林秋蓼揚輝絢
目所謂清暉娱人恍然可遇
水複山重静且便竒葩異草四時鮮始知謝客饒佳句
擬學唐家度小年
般若相
山莊清净地有水皆阿耨無峯非靈鷲别剏蘭若
奉妙莊嚴相當是踞獅子座說大般若經時
雁堂小築竺招提獅子林如畫出倪無相相中真實相
梵稱般若豈無稽
滄浪嶼
山泉滙為湖沼澄泓見底孤嶼臨流悠然得滄浪
趣
綠洲朗潤蕙蘭榮日對滄浪之水清俯㓗搴芳無限趣
那更分别足和纓
一片雲
山中雲氣朝暮晴雨變滅無端或起樹中或浮水
面或来樓窗几榻間以片目之所謂一滴水知大
海味也
白雲一片纔生岫瞥眼岫雲一片成變幻千般歸静寄
無心妙致想泉眀
蘋香沜
度橋而北廻望烟水淼瀰碧藻青蘋溶漾可數凉
風微度袖拂餘馨何必芳洲杜若
香風摇蕩綠波涵花正芳時伏數三詞客關山月休怨
来看塞北有江南
萬樹園
北枕雙峯之南平原徑數千餘畝灌樹成帷幄綠
草鋪茵毯雖以園名不施土木今年都爾伯特部
長入覲即園中張穹幕集名藩錫燕燒燈陳馬伎
火戲燕樂之為時盛事
原田每每曾聞傳麀鹿麌麌載詠詩秀木佳陰塵不到
乘凉點筆合扵斯
試馬埭
我朝馬政超越往代每當秋獮出塞考牧别羣相
其駑駿而調試之故知金埒編錢直是兒戲
試馬榆陰錦埭平流珠歕玉祗虚名驪黃牝牡皆形相
(九方臯相馬在牝牡之外然馬必騸而後得良牝牡皆不適用此盖列子假藉之詞)騏驥惟當識
性情
嘉樹軒
萬樹園之東檜栝蔚蔥老幹蟉枝童童垂蔭搆軒
其下取無忘封殖之義
就樹搆軒陰易得軒前種樹待陰遲因知事半功惟倍
契理皆然詎止斯
樂成閣
塞田晚播早收屆白露即已銍艾登場正秋廵行
獮期也閣踞城墻壠畝参差黃雲彌望三時憂憫
扵斯稍慰
近遠山田一望彌秋廵恒值樂成時璇題寳篆垂
明訓稼穡艱難尚可知
宿雲簷
平臺因迥為高遠峙雲表滃浡朝飛竒峰四起暝
歸擁樹縈繚簷端即景命名正山中所有也
出楹寫霧還歸宿薈蔚常看顥氣通却訝稚圭非至此
如何先獲我心同
澄觀齋
山莊林巒水石在在仙都嵐翠波光遠近交暎炎
歊為之盡滌足令胸次灑然豈惟騁懷遊目
背山臨水搆清齋翠蔭簷端綠繞階别裁(去聲)不期句成
迥閒居每致意為佳
翠雲巖
山莊東北多重巒複嶺遊雲往来嵐翠欲滴虚簷
四眺正在千巖萬壑中
嶻嶭横拖一縷斜濃青細白蔚槎枒有形變態無形韻
粉夲真堪示畫家
罨畫窗
横嶺如曲屏霞標一室據其勝前為平臺窗列遠
岫題曰罨畫董巨荆關誰能辦此
霞標雲閣小延停異草仙葩撲鼻馨凉峭塞天初過雨
近峯遠嶺總来青
凌太虚
亭居北嶺之複孤峯拔地羣山環拱登斯亭者如
陟閬風俯懸圃禦寇泠然未足為喻
冠峯亭子倚崚嶒與顥氣俱六位乘設使步兵曾到此
應聞長嘯發孫登
千尺雪
吴中寒山千尺雪明處士趙宧光所標目也南廵
過之愛其清絶因扵近地有泉有石若西苑盤山
及此並彷其意而命以斯名且為四圖合貯其地
詳具圖卷中
為愛寒山瀑布泉引流疉石儼神傳楞嚴驀地臨溪寫
離即凴参属偶然
寧静齋
諸葛孔明澹泊寧静二語千古名言
皇祖所至若御園之澹寧居山莊之澹泊敬誠皆取其
義兹以名齋匪惟慕賢實以述
祖
既深始静心堪會致遠而寧道亦該妙契神詮參不盡
武侯豈獨幹時材
玉琴軒
千尺雪之南曲澗湍流潺潺衆玉中韻合宫徵正
不必撫絃動操已令子期神往
玉自無言比桃李水因不競中宫商五絃正是薰風節
治慕虞廷化日長
臨芳墅
曲阜平岡緣蹊被隰無葩不秀有卉皆芳别墅數
椽自足幽趣
竒葩異草四時芬八百功常鼻觀聞是藥是花俱採取
文殊扵此亦疑黂
知魚磯
湖水清甘魚樂國也石磯臨流無心垂餌相忘之
適當非濠上所知
出水輕鯈樂意洋臨磯欣覺會心長由来萬物天機適
安用勞勞辯惠莊
湧翠巖
石罅泉源出山莊西北淙淙潺潺下為瀑布依巖
為佛廬隔林明殿三楹東向晨曦朝爽空翠四合
拔地青蓮聳德水天人来往作音娱驀逢杖錫權教往
試問眉毛拖地無
素尚齋
梨峪清軒不施雕繢丹雘
皇祖常所御處崇朴素明雅尚備見於
天筆標題兩字中矣
棄日無過静讀書讀書靜合是山居披翻却又難耽靜
無逸明明啟廸予
永恬居
山中境爽氣和致足怡神悅性既佳風景且樂阜
安引養引恬慎修思永
皇祖御題齋額意在斯乎
壺中瓊島鬱懸居景物惟恬氣象舒已是洞天傳
玉簡得教福地續琅書
御製詩二集卷五十
