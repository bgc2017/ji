御製詩二集卷四十二
古今體九十九首(癸酉五)
題静明園十六景
廓然大公
聽政之所虛明洞徹境與心會取程予語顔之
沼宮時燕豫召對有明庭即境愛空闊因心悟逝停鑑
呈自妍醜汲取任罍缾敷政真堪式寧惟悅性靈
芙蓉晴照
峯㟧如青蓮華其巔相傳為金章宗芙蓉殿遺址
名適暗合非相襲也
秋水南華趣春光六月紅羞稱張氏面不斷卓家風無
意峯光落恰看晴照同更傳稱别殿舊蹟仰睎中
玉泉趵突
泉自山腹瀵出燕山八景目以垂虹者謬也茲始
為正之
濟南(趵突)將浙右(虎跑)第一譲皇都(逓品名泉定玉泉為天下第一詳見記中)鏡
水呈功德屏山疉畫圖澗瀍千載利玉帛萬方趨日下
傳成說於今始正誣
竹罏山房
南巡過惠山聽松庵愛其高雅輒於第一泉仿置
之二泉固當兄事
惠泉仿雅製特為搆山房調(去聲)水無煩遠名泉即在旁
一時仍漫畫(今春過山房試茗曾手寫為圖題詩置壁間)五字旋成章缾罄
何湏慮松鳴真是涼
聖因綜繪
薈萃西湖行宮八景於山之坤隅恍攬兩高而面
南屏坐天然圖畫間也
為愛西湖上行宮號聖因圖來原恰當構得宛成真鐘
遞南屏韻山標上竺皴所輸波萬頃却便閱耕畇
繡壁詩態
石崖巉峭壁立名之曰繡取杜老絶壁過雲句意
也
絶壁幻雲煙時開錦繡然名家空藻繢大塊不雕鐫留
此千年意居然四十賢曹劉如降格知復定誰先
溪田課畊
䟽泉灌稻畦每過輒與田翁課晴量雨農家景色
歷歷在目
引泉闢溪町不藉水車鳴略具江南意每觀春月畊嘉
生辨秔稻農節較隂晴四海吾方寸悠哉望歲情
清涼禪窟
佛火香龕儼然臺懷淨域更不問是文殊非文殊
名山結初地蔥萃四隣通愛此清涼窟常饒松竹風花
如悟非色鳥解說真空比似白蓮社廻輿笑彼翁
采香雲徑
由禪窟右轉東北行磴道盤紆山苖磵葉馡馥緣
徑
松徑招提出蘭衢宛轉通植援防鹿逸學圃望魚豐是
藥文殊采非雲八伯叢欲因知野趣匪事慕蓴菘
峽雪琴音
山巔湧泉潺潺石峽中晴雪飛灑琅然清圓其醉
翁操耶
摶壁上層椒琤然仙樂調色疑舞滕六製不出雷霄雲
霧生衣濕川原入目遥置身塵以外得句亦因超
玉峯塔影
浮圖九層仿金山妙高峰為之高踞重巒影入虛
牖
窣堵最高處岧岧霄漢間天風摩鸛鶴浩劫鎮瀛寰結
攬八牎達登臨一晌閒俯凭雲海幻朅爾憶金山
風篁清聽
竹近水則韻益清涼颸暫至蕭然有渭濱淇澳之
想
水木翳然處端宜植此君每因機慮息常有靜聲聞鸞
戞風中籟龍飛月下文王家多子弟應爾獨超羣
鏡影涵虛
泉至前除滙為平池澄泓見底荇藻羅羅輕鯈如
空中行洑流沸出若大珠小珠錯落盤中
濟上曾流憩珍珠故此如淙淙常潄玉朗朗鎮涵虛曲
折千廊繞團圞一鏡儲寧無於水鑑絜矩試憑諸
裂帛湖光
山東麓為裂帛湖昔人謂泉從石根出溢為渠者
是也由昆明湖放舟以逹園中傍岸置織局桑疇
映帶有中吴風景
湖名傳日下此日偶重題縠影風前裂機聲煙外低噞
喁樂鰷鯉翔翥集鳧鷖詎止歌清濁還因會筦倪
雲外鐘聲
園西望西山梵刹鐘聲遠近相應寒山夜半殆不
足云
静室花宮側鐘聲發上方隔雲音越迥警俗意彌長似
共天花落何殊梵偈揚七條如可悟不必問真常
翠雲嘉蔭
雙栝欎然並峙相傳為金源時植元吴師道玉泉
詩有云長松古檜見未有殆即是耶因樹為屋故
以嘉蔭為名
古栝金源種雙株尚欎然適因構閒館堪以悟齊年翠
影虛窗外寒濤敞座邊夷齊名塞上(丁夘巡塞外逾僧機圖嶺之南古松)
(雙榦並峙命之曰夷齊松作歌紀之)續詠欲增前
鄒一桂菊華秋實
都云秋實勝春華畦徑今看别一家也祗金英方合稱
兜羅綿手恰拈花(畫有佛手)
董邦逹霜林蕭寺
一夜霜吹楓樹枝於蕭淡裏越丰姿翠岩若問相應處
正是眉毛拖地時
錢維城溪亭秋色
笠亭四柱曉秋新樹有風情山有神懷抱正如天共遠
獨思宋玉彼何人
慢成畫筌
於求似忌太求真不薄今人愛古人(用杜句)腹鮮詩書豈
有韻筆饒刻畫也無神
長河泛舟進宮
視朝詎數典勤政每厪予率已隔時久欣茲值雨餘川
途遡遊宛黍壠欎蔥如慰後思前此憂勞正未虛
萬夀寺小憩
去去言尋靜者論岸傍宛在化人園雨涼生袂權辭扇
漲水浮船送到門綠濯假山越蔥蒨白垂細瀑旋潺湲
我非元度無僧荅題句空還意自存
詠玉環
象天含動靜秉地具柔剛賜得孤臣喜遊中逹士狂渾
然去圭角穆若謝章相無數唐宫豔華腴正不妨
題金粟牋
蔡左徒曾紀傳聞晉唐一片擬卿雲鋪牋見此代猶宋
試筆慙他鵝換羣蒸栗底須誇玉色青蓮仍自隠經文
用之不竭非竒事金粟如來善化云
詠古一首
惟儉者不貪此理夫人曉世服王陽廉怪奢何顛倒既
為奢人妻奚至竊啖棗樹完去婦還無乃太飾矯
襍花
襍花匝琳階雨後爭嬽姣丁星復繛約態較春園好譬
如苧蘿野端勝金屋窕灔露炫珠簮迎風拖翠褾秋意
夫幾許愛此占秋早惜時復此心晰理殊難曉
短歌行
似是而非事不可偶王貢彈冠咸慱結綬彙征雖同公
私異陽禹咢咢多讜議陳朱行詐終無濟拔茅無别匪
至計
討源書屋對雨
凴窗雲脚落纖絲睫眼傾盆漲曲池剛覺炎曦蒸邇日
恰欣涼雨沛乘時
雲容聚散渾無定雨勢濃疎最有情便合作霖應益妙
晚田率已遍新畊
問
安每此傳餐便旋復疇咨引席珍都道邇來晹雨若持
盈勖爾倍生寅
蒨園八景
一亭一沼爰靜神遊之鄉非壑非林自足天成之
趣此中大有佳處物外聊爾寄情不為嵩山之比
方偶效右丞之格調
朗潤齋
機緘合希夷水木呈明翠銀塘横半畝萬頃煙波意
湛景樓
樓臨内外湖地高望斯遠湛然虛且明絜矩出治本
菱香沜
風前度彌靜雨後香益清仿彿吴興岸菱歌唱晚晴
青蓮朵
藍瑛碑側石名之青蓮朵介示無去來默傳忘物我
别有天
總此一大内謾稱别有天達人誚坐井匪我古已然
韻天琴
石激出淙乳儼中宫商音我不解攫醳而愛韻天琴
標勝亭
笠亭據假山亦足云標勝設擬宣城蹟合得謫仙詠
委宛蔵
境以曲折幽中宏延外廣尺宅含寸田至人貴知養
漾舟昆明湖
平明宿雨收却暑漾華舟荷芰馥露氣漪瀾增漲流宛
在風來涼若濟波乘浮空翠落湖心叢碧猶峰頭天水
相與澄報我行臨秋
翠雲堂
背栝山堂號翠雲松杉間植合同羣好風端自樹中得
古寺遥從嶺外分得句底須希六代讀書祗合展三墳
坐來謖謖簷端逓弘景何殊向所聞
詠相風
長綄繋雞羽五兩古所稱後人善增華易以金鳳形金
鳳或失重五兩或失輕於今用絹嚢動靜隨風呈轉旋
利覘候取携便行程每因厪稼穡恒以占隂晴竿頭自
止息那識對者情
紀事
職方掌馬政今古稍異制上駟育天閑驪黃六飛備司
馬設京館惟用供驛致芻秣費良厚歷減十三四其數
猶八百圉官或竊饋馬食人食之硉兀半僵斃存者僅
三百率弗可乘騎夏卿覺其然白簡付吏議剔奸爾已
能務實我尤切(叶)一再減何妨莫擬過苛細三百茲僅
存不聞郵政廢奚獨飽貪嚢不為節用計乃有作難者
亦頗中(去聲)時勢頼馬食者多減馬人將逮貢禹䟽曾讀
謂其言精詣小試已扞格今豈非昔世匪慕漢文為探
賾聊紀事
夜雨朝晴
夜雨朝晴良苖怒生朝晴夜雨秀寔禾黍農家者流常
咨詢穉苖頗欲稍旱云根深蒂固乃逢雨勃然興可致
如雲譬彼危患智多逹又如沃土無佳民我聞此語理
或然望澤蒿目那俄延於時利沛大轉旋西成尚遥敢
忘前劭農惟益勵乾乾
題董邦逹萬卷書樓
秀木嘉隂綠竹稠芸編萬卷置層樓高人默坐翻經笥
寧數當年有鄴侯
習射示衆
晝長無事綠隂勻肄射親將侍衛臣右詘左支尊國俗
端身繹志美先民箭飛欲引涼風拂弓滿如迎秋月新
貞觀猶傳殿廷習可忘本色遜唐人
六月廿九日作
夏蓂數葉落三週節未行秋月逮秋赤帝送來婪尾熱
綠雲兆出稱心收從占德暑何湏避轉惜分隂擬且留
一日平分消半歲象臺欲報火西流
七月朔日
嬗代速於郵金蓂一莢抽雨行將送暑風到便知秋移
竹曦光漏擎荷露顆流宣毫及江硯素節詠從頭
溪亭雨霽
陣雲猶是夏峰尖嘉霔傾盆盡滌炎藍蔚天光忽澄霽
無邊秋意一時添
題張宗蒼畫
縈廻山隠碩人薖谷口何當有客過不是彈冠結綬輩
往來樵斧雜漁蓑
飼魚
琳池雨後波紋恬錦鱗千頭畫水嚵育物亦以示旌别
不襍敗類鱧與鮎飯饊餅䴹無不可投之羣至紛喁噞
長竿曲鈎却無事憑臨兼可人情占怯者少得而瞥逝
貪者屢嘬仍無厭
昆明湖攬景
試探新秋信因來山水間有風爽滿目過雨黛凝鬟波
意將呈澈雲容欲就閒綠塍消息好私幸慰民艱
景明樓
長堤紆屈界明湖上有層樓綠樹扶高下珠簾全倒暎
東西玉鏡各平鋪天光水態披襟袖岸芷汀蘭入畫圖
比似岳陽應不譲范家記語最厪吾
清可軒
雨足濃皴一屋山天葩仙藥非人間是中消夏宜長住
笑我無過暫往還
夜雨
枕上驚雷殷地鳴倏聞雴雨注簷傾明知涼滌十分暑
恰喜潤乘三日晴早黍方將爭怒長晚蕎率已遍新畊
邇來時若真私慶前此那忘顒望情
題鄒一桂畫
晚浦芙蓉慘淡紅毶毶鋤立綠楊風何須點筆為長賦
看取秋光滿眼中
晚晴即景
膏雨沃禾根㐮雲歛天未夕陽西山西霞光殷一抹葉
影翻鴉背花姿豔韎韐鑑波喜朗澄披宇寄寥闊銅雀
欲喧鳴望慰三農渴
詠假花
風前不散香霜後豈落瓣兩全信矣難萬種任其幻
泛月
最愛金&KR1195;月閒移玉鏡舟目同初魄潔心與素秋謀露
芰香吹遠風螢影度浮去年即此夕舉首盼西流
題張宗蒼畫二首
春景
誰冶春山面伊人乃獨工竹依盤谷綠桃帶遠村紅折
簡招裴迪蹋花歌白翁東臯喜時雨有渰正濛濛
秋景
天淡雲閒候秋光觸眼新季鷹貴適志王粲早傷神疊
巘樹開錦垂厓水逬銀浣花如屬詠興寄曲江濱
聞蛩
在野秋蟲發清響月明如水一聲新無端聽者應惆悵
況復多經哀樂人
七夕六韻
白帝蕭秋屆黃姑佳會傳推遷自天運離别亦神仙何
處曝衣閣誰家乞巧筵屏張雙兔鼓盒閉小蛛錢那覓
龜龍鏡宜親翰墨篇高吟杜工部早著祖生鞭
對雨(七月八日)
細灑復繁注飄蕭爽氣浮洗車真有雨辭扇早知秋池
縠紋如疊簷琴韻轉悠晚來雲影散更喜素蟾流
讀杜詩漫題
冷炙殘杯覓今來古往包惟應瘧鬼避那免謫仙嘲嶽
望窮青魯堂成蔭白茅逹人命多滯難擬問羲爻
立秋日六韻
秋月立秋日秋光滿意添披襟風有力却盖日無炎頓
覺蟬聲亮不嫌蟲韻纖花容摇錦綺雲影散帷䄡荷葉
擎銀汞梧梢露玉蟾晚來微雨霽恰好應農占(農占立秋日雨)
(而即晴為豐牧之占)
江山秋霽歌題張宗蒼畫
他人之畫畫其法宗蒼之畫畫其理求之於今幾莫儔
求之於古竟堪比黃大癡倪高士之二子中得神髓是
時火流西風起應節搆此盈丈紙正旗堂陣大差排探
脅雕肝細模擬天欲高而蔚藍樹欲鳴而染紫有如洗
之碧山更帶之以流水石厂倚巖板彴接涘柴扉間出
水閣斜迤氣霽神來百務爰始細徑歸樵無反裘斯可
矣策杖訪客則有抱琹之童子坐竹窗者伊誰非龐德
公乎是則山陽高平而已眄蒹葭之蒼蒼想風人之深
旨蝸廬若浮彼緯蕭者寧善賈之可市遠帆天末掛孰
謂非太白當年無恙秋風是上下數千年縱横一萬里
我曾一覽江山真面目故知新秋霽景應如此
立秋後題
代謝不相假一夜變節序炎官彼蒸溽金風送何所朝
來天宇晶曦影上窗戶蟬亮有繁聲燕去無留羽協時
喜澄霽騐農思相輔
襍詠
淮南謠斗粟周詩詠䦧墻天倫本同根何至相殘傷長
枕及大被聞之李三郎友愛斯足矣煮藥乃荒唐豈其
乏使令鬚燃謂無妨徒博花萼美何救蜀道長焦竑失
取裁養正猶稱芳
題張宗蒼李白詩意圖
宣城縣即宣城郡永安橋接鳳凰橋謝朓李白兩人物
前呼後應相逍遥會心何必定會面秋朝端復勝春朝
寄問高樓今在否意存我獨陵雲標
和江文通襍擬詩三十首(有序)
稽夫擬古之作平原振其先聲康樂揚其盛藻迨
文通雜體上溯西京下迄劉宋名章傑搆略云備
矣夫緣情之製各寄性靈將沿流以討源亮殊途
而異軌賞音者博綜以示區分寄興者擬議而成
變化譬觀樂風敶於列國嘗鯖味致於五侯斯固
大雅足尚諒非小技所嗤也比以西稔可期勑幾
多暇披荷風於水軒書史樂志硏蕙露於清晝筆
硯親人遍和舊題&KR0662;仍前韻彼之託詠陳篇因攄
厥抱予惟不參已意各肖其人至雜擬卅篇醴泉
自無專作而離别一首枚叔本在懸揆因以屬淹
轉用為殿
李都尉(從軍)陵
言念先將軍義勇羞閒宴徒因失貴臣扼腕揮血霰送
子當遠行努力酬稱薦綢繆藉樽酒應有重相見寧終
各東西伯勞及飛鷰
班婕妤(詠扇)
持彼并剪刀裁此齊紈素規以圓如月障之隔似霧即
看秋欲新寧辭夏為故篋衍非棄捐涼蟾在高樹君王
玉輦過曾是辭陪路
魏文帝(遊宴)曹丕
載擕文墨友言遊芙蓉池琳塘度錦颷其芳左右披叢
木亦喬枝高山亦峻崕淥波迴轉間中有行舟隨共與
為豪遊何必相參差行樂貴及時秉燭休辭疲不見彼
駒隙已過安可為畢景漾川隂明月復出林詎云效長
夜聊用歡同心
陳思王(贈友)曹植
昔我在魏都德輝仰圭璧今我居鄄城離羣守邸宅義
惟金蘭固情詎闊暌薄於時臨凛秋錦樹率摇落念子
愁先填紓愁登綺閣引領忽北望乃益增惄若况子多
芳辭不數金與雘䨇鯉倘有惠酬贈吾當諾願言勵初
志相期在薇藿
劉文學(感遇)楨
松生桃李中碌碌難為色嚴節霏素霜始見貞榦直深
感賜剪拂遂得託鱗翼善任更蒙私不離翰墨職填委
敢賢勞惟懼虛車飾日晏稍釋閒結攬城西側長川欲
濟之波瀾不可測
王侍中(懷德)粲
炎劉遭厄運豺虎紛西京逝將適荆蠻喟然背井情涇
渭淆清濁伊洛復縱横英雄乃崛起一掃氛埃清小草
附大木竊幸託纖莖士為知己心未言淚先零鄴都儼
熙皥將致海㝢平吾輩何匡濟並命榮簮纓衢樽侍旨
酒芝盖臨層城惟應占拔茅底用哀浮萍願言駐羲御
莫向崦嵫傾馳驅奉明時亦藉貽鴻名
嵇中散(言志)康
嚴鄭雅慕道柳孫迥絶塵軒軒霞舉徒豈必非我倫即
欲乘枯槎駕言浮海濱猶恐耦畊者笑我曾知津以此
隠市鄽含弘且遊神良時復有酒肴核亦襍陳痛飲信
何妨誰能禮束身幕天席地間放浪全吾真神仙無大
藥世界如宿賓散髮聊優遊安用恒戚辛平生喜山公
今知非逹人自見慕章甫強我希垂紳
阮步兵(詠懷)籍
鷰雀籬落翔黃鵠雲霞飛羽翼各有用問君當安歸烈
夫徇名譽辯士爭是非舉事百或多成務一已希方將
飲醴泉安顧嚇鼠微
張司空(離情)華
金律動蟋蟀忽然鳴階墀涼風既拂戶清月復鑑帷佳
人愁幾許有如綠雲絲當鏡不理粧為誰脩容滋孰謂
方寸心乃擁萬里思萬里行可盡寸思終無期
潘黃門(述哀)岳
逝水送流年驚風飄疾日人生分至此萬事一以畢少
小誦關雎窈窕友琴瑟雙栖翰林鳥中路隻其一冀覿
終無逢傷神若有失誰能少君術令我晤芳質當筵每
忘餐披衾率不寐不寐神窅冥夢中如遇形了知是幻
緣安能通性靈紆軫陟東阜泣灑雞汁銘埏側委敗葉
阡隅積落英就車緬歸途廻顧恨難平
陸平原(羈宧)機
無能遠營道方將近託身博望既承命桑梓當辭親去
去遵北渚遥遥眷南津脩途束鞶厲輕車越梁陳朝為
田野民暮為講讀臣承華多俊髦率昔鄒枚人追隨頗
自慙俯仰向三年僕夫駕我車散慮循洛川因之望故
鄉紛紆莾秋煙沉思欎誰語慨歎私自憐抗懷二䟽傳
超哉非偶然
左記室(詠史)思
昔聞東陵侯種瓜隠青門全身復全名翹景馳神魂博
望奉明詔西去窮河源天馬大宛來鑿空最蒙恩桑梓
或匪重金紫或匪尊天機薄者流頗復豔朱軒客卿西
上書季子北陳言聶政暴韓市田光刎都門長嘯非我
徒永言樂邱園
張黃門(苦雨)協
商羊儛其翼黑蜧出於渚山雲低屋簷水衣生柱礎胡
不雨春朝而每霖秋序寥寥曲突煙十家九不舉輪聲
聞跫然惠臨嘉賓侣談高託羲皇情深詎秦楚推忩眄
浩浩青天以為佇
劉太尉(傷亂)琨
素宇懸金曦胡乃翳雺霧幸未淪鹿逐倏已成虎據三
世荷國靈詎敢辭勞騖渭濱一釣叟非熊西伯遇受金
盜嫂人乃被無知舉今日堂堂來昨日冉冉故如彼太
虛間浮雲瞥眼度少小識祖生共宿荒村路聞雞非惡
聲曉月在高樹所期嗟何就枕戈空百慮勁風隕實朱
華霜點鬢素時哉待人為未可諉定數
盧中郎(感交)諶
伯牙及鍾期交因絲桐器何事咸博輩結綬期致位猥
蒙厠羣賢常羞非其匹綏彼狐白裘其皮信非一逢榮
固不期遇厄遑有恤顧慙鴻腹背損益何得失負擔本
州役四境幸寧謐未增晉陽壘詎抑秦兵出邈哉千里
塗不騁駑蹇質終當謝榮華蓬茅守蕭瑟赫赫雖無名
悠悠亦多逸頥志潛山澤鍊玉餐瓊實
郭弘農(遊仙)璞
遊俠慕京華肥遯戀泉石一以弊精魂一以駐神魄暮
擷紫芝英朝飲玉露液茅龍或可騎直上青雲隙安期
遺我棗如瓜色凝碧永言託煙霞翹企佺羡客脩仙當
早辦試看蜉蝣廹
孫廷尉(襍述)綽
混沌質之始形色初未兆如何之二子鑿竅俾其夭涉
言已失之况言而未了吾羨蒙莊子獨能與世矯斯人
已仙去知音曷其少披髮偃山中落落喬松老浪迹任
天真亦不云脩道輝輝東岡上一輪秋月皓對之無一
事何必太元草託志在返初用心即鄰巧高蹈溟海垠
日日狎青鳥
許徵君(自序)詢
大塊復何為勞我以形像巖谷素所耽紳黻非所賞飲
河及巢林知足可長往采藥煉水碧餘生庶能養雲林
石為室既靜復虛敞翠巘即丹梯攝體飄然上仙者四
五人吹笙弄瓊響授我黃庭經内脩非外奬筌蹄盡擺
脫煙霞寄蕭朗迴顧金張輩哀哉沉世網
殷東陽(興瞩)仲文
蕭晨聊行遊言尋山水趣颯然澄翠間賞心於此遇森
森多長松列植襍衆樹百尺擢寒條挺然識貞素鯫生
何足齒猥首預機務早貽匈奴哂豈有貢生慕逝將投
吾簮抗節遺萬慮
謝僕射(遊覽)混
環洲窮窈窕絶壑探清整駕言命巾車退食出蘭省素
心契九秋目與天水永黃華發幽崖綠柯蔭高嶺俯仰
得所欣西峰銜落景偃憩御閒軒涼蟾懸夜靜曾是耽
寥寂所好性各秉折麻寄知音聊以當歌郢
陶徵君(田居)潛
五斗信懷慙歸去來田陌富貴豈不佳人生各有適前
路問征夫素曦恨將夕三徑五柳間南山見䟽隙上夀
百歲鮮於何勞物役農人咨畊耘婦女工紡績衣食要
自謀待人亦奚益
謝臨川(遊山)靈運
素志遊名山五嶽不可缺於茲得靈境將無為我設著
屐隨高低策杖陵幽絶雲障欎深沉天池湛澄澈既以
淹昏旦遂欲窮昧晰崇峯疊崚嶒素節澹寥泬石門杳
難攀巉巖相紏蔽玲瓏搴瑶林清淺涉雲汭海鶴傍松
閒山鼠驚人逝如拳薝蔔花其色白於雪丹砂訊經泉
銅乳訪洞穴疑逢王喬侶霞標弄明滅塵世莫可羈相
期泛海澨蓬萊設身歷將為後來說
顔特進(侍宴)延之
閶闔啟黃圖澗瀍環赤縣樂遊古佳麗曲水今聞見蜚
雲闢紫宮象極崇丹殿既以導清和亦云避霜霰傾聆
悅瀏泠縱瞬賞蔚蒨堯樽周三廵舜樂叶九變惟應方
鎬飲寧復數汾宴冠劍侍岳牧圭璧集侯甸咸覩鳳凰
儀屢奏卿雲見扈陪引席珍升降聯蟬弁微臣凋朽質
猥蒙迴顧眄云何答高厚遂自忘疎賤飽德銘肺肝獻
藻非瓊瑱願言歌九如衷忱庶因薦
謝法曹(贈别)惠連
朝辭富春湄暮駐浙江汭丈夫志四方安能永無别會
面應有日灑淚休霑袂獨是飄颻舟逝將冐風雪風雪
嚴冬時宵長懷所思執手送君際明春以為期既至獨
歸來踟蹰半信疑皇州春色滿鶯嬌桃李滋桃李滋紛
若久寧逭銷鑠倡樓錦繡風開簾引輕薄向秉尾生操
兼厲季布諾願子勿耽歡林泉永幽託幽託何所勤古
道悅今人雲生赤石頂波浩滄海濱已具木蘭舫將子
撰良辰元君在蓬萊石橋寧待陳待陳彼徒勞共君為
雲遨探竒麟鳳洲搴秀芝蘭皋悠然散胸懷希夷樂陶
陶仙字不可讀綠篆鐫青瑶
王徵君(飬疾)微
榮衛失和調膚腠乏華滋遠非杞人憂寧懷左師悲去
來信天命徙倚臨秋墀銀䨲入虛窗金颸拂素帷幽意
與之然寧使方寸緇岐扁不常有洪羨詎可期恬懷聽
造物紓緒聊成詩
袁太尉(從駕)淑
天經重追遠祭義嚴求元周王甲子旦漢帝枌榆年萬
騎龍遊雲千乘水流川式度百辟隨昭明三辰懸前驅
屬長江後隊苞鍾山建旆既悠悠伐鼓亦淵淵觀風辨
歌謠展義惠市㕓家無凍餒貧戶有詩書絃鬯卣申景
慕衢樽燕光天祥飈隨斗車湛露濡玉筵左史執筆後
太師抱律前徵招義誠合希共八風宣
謝光禄(郊遊)莊
言擕芝蘭侶載遊巖谷隂翠山以秋高綠水以秋沉值
此節序佳輕橈待江潯沿曲乃盡妙窮源遂入深捨舟
復就陸攀蘿踐層岑雲閒淨紛緒蟬亮遺豪音翻風葉
霏錦泫露菊綻金蕭瑟臻太虛泠然獲我心信可樂天
倪誰容外務侵
鮑參軍(戎行)昭
仰首瞻天宇欃槍夜有光致身當赴公豈辭去故鄉荷
戈便為枕眠甲涼於霜主將愛士卒每食分粟漿襲怠
貴夜行銜枚歷羊腸誰能辨旌旗安容問穹蒼腐儒株
守經徒言將饑荒涉川棄便舟何日成輿梁抱子猿孤
哀驚弓雁獨傷都尉聞之訶鄙言篋中藏
惠上人(怨别)休
素節引人傷況經懷别哉三秋信已如曾無尺簡來登
樓聊騖望對景自㣶徊蜀月猶然孤楚雲終未開凄涼
博山罏寥蕭玉鏡臺鴛帳久弗搴曲瓊滿積埃何當歌
聿至一寫莫訴懷
江文通(古離别)淹
莫悲生别離脩途況玉關送君未云去問君何日還身
非湘竹枝淚㾗何團團含情默無語歲晏愁節寒愁來
曷有涯同心而闊離願為連理樹尚有相背枝願為影
與形依倚兩不移
御製詩二集卷四十二
