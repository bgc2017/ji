大學士(臣)王杰大學士(臣)孫士毅尚書(臣)董誥謹
奏為敬刊
御製詩五集告成恭摺
進呈事欽惟我
皇上夀臻全祜
聖集大成
鈞軸運於一心
詞經垂於萬古自来臣工學子忻誦惬慕喁嚮殫思從
未有幸遘
望九旬之
聖人徧讀六十年之
聖作進於
五集之富有美備而猶時出不窮昭示至於無極者也
前之
四集亦既薈三萬四千什而贏懸揭
慶霄流布瀛裔兹起甲辰洎乙夘彙輯
睿唫復得八千七百首有竒(臣)等欽心快睹榮遇大觀
莊誦詳求不啻循嶽阯而知刌尺無以揣穹巍探
海蔵而愧蠡勺無以測浩涆竊伏念久侍
禁廷預窺
丹稿當兹臚愉
昌會恒獲以近諦
元聲者發耳目解識所未融矢歌詠蹈抃於靡已有至
願焉繹
詩之名理服
聖之至教因以徵
福之大原所謂德音之音事若習聞而義皆剏著也肇
稽虞氏實始稱詩夔之命曰詩言志矣誠以帝王
之志必篤於敬勤帝王之言必本於功德迺見互
為貫通之藴矧逢
曼齡頤景錫羨衍禧此十二年中順乎
聖志以翕受萬祥者即煥乎
聖言以函括萬有而且
飴承五代
耄念八旬重以
全功丕昭
純嘏大介凡兹
精神之所結撰藻采之所發皇莫不舉義匪夸考辭鮮
複彼屬和逮於陪价匄
賜切於遠藩見未見而聞未聞皆在今極盛希有之事
則夫前之讀
四集而交欣乎
言出日新兹之讀
五集而益仰乎
志行天健洵化工之所為自然而成爰以推遷回斡而
無二致者歟繫傳曰天數五地數五五位相合以
啟苞符洪範曰五建極五備福五韙咸叙以宏錫
保允足以光闡圖疇鬯宣律度者已由斯而
論年驪陸
振美英咸每星紀一周輒裒
御詩一集具如前例普天慶徯茂乎煒乎三古迄今乾
坤增耀以是為
劭德之恒經
立言之崇軌其曷以加兹(臣)等盥錄之餘竭慮鑚仰末
罄名言刊次
五集告成謹随摺恭
進伏祈
聖鑒(臣)等無任歡忭欽服之至謹
奏
