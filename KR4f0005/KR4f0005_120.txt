御製詩二集卷六十二
古今體八十一首(丙子三)
少岱
少岱泰岱之右臂起伏蜿蜒數百里以少於岱因得名
元方季方兄弟比平原曠望行半月罨目真教見山喜
尋脈東瞻乃不窮堂堂霍霍依稀是或為乾闢或坤闔
半倚天邊半雲裏膚寸因之希崇朝處處祈年心未巳
掛劍臺
柯邑遙經掛劍臺延陵高義儼如哉使還上國心無倍
應是請觀周樂迴
榖城
道濟全軍自退師量沙夜半計誠竒當時擬問吴兒輩
何事長城自壊為
夜雨
觸石合膚寸如膏入夜零正當春布澤真是嶽稱靈清
響愛濺滴寒光想杳冥氊廬欹枕處耐可徹宵聽
曉行
春晨雨少間啓蹕駕言東齊地自依舊昨朝迥不同潤
含麥頃綠燃豔杏村紅也為三農慰秋遙敢道豐
菜花
黃萼裳裳綠葉稠千村欣卜榨新油愛他生計資民用
不是閒花野草流
宿雨初收羃野烟金英千頃遠蔫綿幾株紅杏低枝照
大似蘇堤春曉天
特清風味不妖芬韡熻光中驛路分連壠綠牟相映處
此黃雲先(去聲)彼黃雲
過東平州
須句經古邑膏雨霽公田塵淨鳴鞭緩曦柔徹盖前安
民期不擾擇吏懋勤宣漢室諸侯衆蒼惟樂善傳
即事
昨来堀堁每颺塵許民跪覲禁趨走春郊雨霽氣澄鮮
喜以民同樂以後羽林呵斥今不須隨行一任紛左右
仰瞻扶老而攜幼笑呼摩肩還接肘東顧即聞西者怨
後来復與前為偶行未十里聚數萬咫尺馬旁盡翹首
尊之親之爾惬無教兮養兮吾何有
復雨
又喜烟絲霏駐蹕恰如雨脚讓征途布棚點滴何虞漏
蕪甸高低總既濡已為三農慶生穀也憂七萃歎漸塗
一犁春月誠希遘遙憶京畿得遍無
鳳凰臺春望七言八韻(有序)
東平州東南五里許平壤中土阜孤峙林木隠映
似崇臺舊基其上層樓四望以供登眺圖志無考
不詳得名所自丙子東巡行營直其西北駐蹕之
次臨覽小憩詩以紀之
鳳凰臺者是誰名拔地岧嶤近大營咫尺適逢萬幾暇
登臨遂暢好春晴帶齊襟魯歸憑覽女織男耕入品評
恰喜甘膏霑綠野不誇綺畫綻紅英眼前遠景趣無盡
雨後高軒凉峭生萬帳官軍皆扈蹕千村民氣自和平
紀祥應笑元嘉幻得句寧同李白情此去尼山云近止
出圖憶嘆不聞鳴
渡汶河
湛湛復沄沄長虹亘兩濆山川千里互齊魯一渠分濟
運常資是成盟舊所聞道元稱博覽已見數名紛
源出仙臺嶺依稀石汶真春寒勒萑葦雨過漲漣淪公
玉漢竒士白英明老人徐行撫澄晏惟是厪觀民
三月朔日
魯甸韶光舒艷裔齊民和氣悅觀臨即看鳬藻尊親意
益厪鴻圖教養心萬頃綠雲秋麥蔚千村紅雨杏花深
浴沂春服依然近胞與懷從點也尋
度泗水橋
遙源出陪尾螮蝀卧波横露浥花光潤烟低柳意輕民
風勝前度時節欲清明瞻仰宫牆近曷勝望道情
洙河
祥流知自孔林来萬古儒風此溯洄釋奠攄誠猶未巳
椒漿應再酹金罍
至曲阜二首
鳴梢重至
聖人鄉雨霽青郊正豔陽元氣閭閻復前度儒風經史
表他方八年歲月駒兮電萬戶恬熙耕與桑莅止叩瞻
申積悃
素王教澤並天長
彩煥金聲玉振坊辭輿肅步意存莊翼朝自式秩宗禮
此日虔申古鼎香撫蹟還教每事問致思合是不辭詳
堯題
舜額欽瞻處尊
聖吾朝典益彰
駐蹕古泮池
曲阜城南隅清池畝許上有古柏數株盖千餘年
物相傳為魯泮水之舊所司即其地搆室數楹以
存古蹟丙子東巡駐蹕於此適符在泮之義因成
過魯之篇
古池上小築新宇在泮真看此獻功本意告成
孔夫子舊蹤憶始魯僖公干雲古柏城頭綠過雨春花
水面紅大吏何須謝草設禹吾無間是卑宫
釋奠
先師禮成述事
莅止重瞻禮器遺翕如既備協金絲星霜倏隔八年序
日月同昭萬載師芹藻獻功
皇祖述宫牆煥道
素王垂可封比戶吾恒願教養均關恧自知
古泮池雜咏
十里東郊舊魯城(見輿志)新城安得泮池名采芹獻馘今
符古聊聽傳訛此駐旌
思樂當時詠泮水興賢育士率於斯祀成信宿鳴梢去
安用栽花蒔竹為
玲瓏疊石寫三山古樹蘢蔥出罅間始自何人注經誤
欲因考證未逢閒
結石為池護水源更聞池上有臺存書雲卜歲云於是
(舊傳此為泮宫臺又名書雲臺即魯公登臺以書雲物處)觴濫依稀自道元
魯僖基兆猶然在不見靈光巋獨存(魯靈光殿云與此相近遺址今無可)
(考)王逸蔡邕還輟翰荒丘一過更何言
幾株古柏參天翠一沼春波徹地清池上疏軒陳筆硯
誰能坐此閣吟情
再依
皇祖過闕里詩元韻
奠茒遵
堯軌攝齊升
孔堂家鄉自鄹魯
廟貌儼門牆一貫心傳接千秋德澤長所希文教煥佐
我治垂裳
賦得手植檜疊舊作韻
松身還柏葉拔地復拏天龍角均無見鴻名獨尚傳真
稱卓立爾那藉屈蟠焉新榦仍連理太清空左纏重看
承瑞露會得拂祥烟遙憶緇帷映敦書勵已千
杏壇
重来又值燦開時幾樹東風簇絳枝豈是人間凡卉比
文明終古共春熙
詩禮堂六韻
書堂殿左陲進講憶於兹(戊辰謁講聖廟禮成於此御筵進講)以立應
惟禮為言必在詩義因陳亢發名自伯魚垂益切重来
慕還教欲去遲唐槐宋銀杏今日昔斯時望道吾何見
徒存景仰思
故井
改邑不改養無窮心惻王明嘆鳳同可識當年飲水處
曲肱樂亦在其中
魯壁
故井前頭綽楔碑傳開魯壁響金絲經天緯地存千古
豈係恭王壊宅時
謁少皥陵
三皇道重闡太皥法能脩日月明同照乾坤澤並留鳥
祥官紀號金德王開猷疏仡惟名字鴻謨竟莫求
謁元聖祠
東山宗國重巡狩元聖崇祠設苾芬三吐有勤殷接士
一篇無逸訓為君輔成跡不同遷甲忠武心原為孝文
官禮雎麟共條貫諸家注解惜徒紛
大庭氏庫用唐李白詩韻
肇建大庭氏遺臺尚巍然千年異世代萬井富人烟是
時暮春初柳綠花紅天齊民勤耕桑魯士習誦絃登眺
懷太白空聞悲逝川
謁
孔林酹酒
一老名愆魯兩楹夢奠殷聖惟知有命天豈喪斯文六
尺存瓴甓千秋鬱柞枌壠前欽下拜景仰寸心勤
子貢廬墓處
性天不可得聞聞廬墓心喪六載勤楷樹至今枯不朽
應同植者意堅云
三月三日八韻
畢禋辭曲阜紆覽向泉林元已途中度良除馬上吟芳
春真入畫薄靄又成隂處處黔黎喜村村花樹深鄭周
傳故事庾沈協清音已見旌門設居然帳殿臨羽觴權
可罷玉缶豈須尋静想吾曾到蘭亭曲水潯
雨
每每千里遍含濡又澍甘膏雲脚鋪五日再霑驚未有
當春盈尺得曾無所欣過午初停蹕便擬臨沂學舞雩
南望尼山剛入牖瀟湘移得米家圖
即事
自我入齊境長途經邐迤箭直掌以平掃除信勞止路
旁百步間乾土堆壘壘借問此何為云以備泥滓笑謂
春雨艱寧有作濘理惟應慮揚塵貯水供洒耳靈嶽膚
寸合崇朝遍千里亦未致漸車埃&KR1631;則無矣五日又作
霖優渥勝先是朝来命駕行殊覺涉波已以土藉塗澱
馬不勞策箠始知豫立意更悟用材指陶侃藏木屑愧
吾未及此
至泉林二首
脩禊昨纔過上已禁烟今已近清明綠深草色輕風拂
紅潤花光宿雨晴老幼就瞻由次第泉林蒼秀正逢迎
碑亭屓贔先欽讀益識
文謨望道情
奎章明喜尼山近我自尼山祭罷来(康熙二十三年至皇祖南巡還)
(曲阜先經此駐蹕止非御製記中有宫牆親覿至遙語)舊日行宫重脩葺暮春
曲水足追陪泗源疊出似之矣(正義謂泗水出濟隂乘氏縣水經注則謂出魯)
(卞縣故城東南桃墟北盖即指此)陪尾傳訛久矣哉(括地志云泗水源在兖州泗水縣陪)
(尾山史記正義引以注浮于淮泗而禹貢熊耳外方桐柏至于陪尾史記作負尾漢志作横尾孔傳謂淮出桐)
(柏經陪尾鄭氏謂在江夏安陸東北吴澄書纂言則云安陸横山非淮所經當即泗水縣陪尾山其以横尾為)
(陪尾者非是盖安陸之陪尾別為一山道淮自桐柏東會泗沂安得至江夏安陸唐志甚明可據也)林色
泉聲欣始遇得教散志一徘徊
泗水源
括地志泗源在兖州陪尾稽古有宿志而况親臨是潨
潨翻趵突不知凡有幾云以四得名舉其大者耳導淮
自桐柏東會入于海(叶)淮已讓河兮泗亦濟運矣均非
禹貢故今古異如此安得奏底績吾民免墊圮
泉林行宫八景
近聖居
泉林去曲阜百里而近逾昔可至依泉為行殿
皇祖經臨處也澄觀静契如覩羹牆
去聖如斯近紆鑾未至遙林烟鎖寒食泉氣漾虚寮翰
墨於焉挹囂塵一以消潛求應不舍家法具
神堯
在川處
川為泗水之源舊傳即子在川上處原泉混混默
喻化機想見至人會心不遠
綽楔伊誰勒嶼巔四圍喬木俯臨泉既稱夫子在川處
安藉釋迦別教傳(右有招提曰泉林寺名與地殊不相副故戲及之)責實循名
又奚必枕流潄石且云然從今横尾一拳石来往何妨
著寸田
鏡瀾榭
潨流環繞帶以迴廊疏軒臨池澄澈見底錦石斑
璘漪瀾縠縐信可樂也
荇藻翠若梳鱗介紛可數出牆為泗川西流自終古
横雲館
泉東平岡迤邐盖陪尾支幹虚堂閒敞膚寸觸石
滃起硯席間
陪尾西来一尾垂三楹閒館築於斯誰知聽乳竇鳴處
恰是看巖雲起時
九曲彴
循山麓東南行諸泉奔匯而西步彴屈折宛轉因
以武夷仙源目之
拳石介中間左右泉無數出牆匯為川始遵泗河路牆
内左者高亦不向右注地靈蹟必竒伊誰知此故溶溶
開鏡湖彼岸多古樹我欲攬其秀曲彴可過步
柳烟坡
橋南草亭映帶疎柳朝烟新綠悠然有浴沂風雩
樂趣
清明時節輕絲翠淡染朝烟新雨霽此情此景始何年
又識何人吟此際此際清吟恰值吾梳風罥靄相扶疎
未藏金衣弄笙管早教玉斧赦樵蘇因懷點也善別撰
浴乎沂而風舞雩
古蔭堂
西偏古木大數十圍輪囷垂蔭不讓詩禮堂唐槐
南華大年未足語古
灌木不論名字古榦各具精神幾經春風秋月適逢美
景良辰千載以来伯仲百尺之上輪囷偶坐愛斯嘉蔭
緬懷植者何人
紅雨亭
方亭四敞藥欄苔徑致頗清雅適文杏盛放春雨
初霽紅濕彌鮮
芳郊勝值寒食嶽雲初泮朝烟綠明堤柳疑暗紅濕山
花更燃
河南巡撫圖爾炳阿奏報得雨
魯甸春膏渥以優便因接壤憶中州飛章見說一犁足
額手同民望麥秋
清明二首
迴㫋背泗水勝節指清明新火新烟候斯来斯往程風
輕春日冷露重魯天晴莫漫孤芳草即看有落英
郊原宜野望紅綠已馨薰那見鬭雞會空傳禁火文雨
餘迎目潤春滿入懷欣按轡同民樂誰訶語笑紛
過東平懷鄆州谿堂因用蘇軾韻
創建長慶中重新元祐後新堂亦已頽荒基秃衰柳我
行經古邑馬上拂吟袖韓文與蘇詩千年炳星宿谿秋
月仍鏡谿春泉尚溜藉問谿堂人以何稱不朽馬總鎮
此方賓從會旨酒其時寧晏康濡袽而補漏
聞京師得雨誌喜
魯雨齊雲數日連神州北望為心懸一封乍見馳遙驛
三寸欣知霑大田膏溢麥牟想芃勃澤餘花柳繢蔫綿
當春千里歌優渥若惕持盈意倍虔
東阿
毁賢譽不肖真舛佞者其人周破胡都道齊威並烹合
納忠亦識損之乎
榖城
迴軫言重經榖城遙因攬古寄閒情葆祠立戍均難考
為北於南鮮定評(按一統志云榖城在縣南十二里碻磝山之下宋檀道濟唱籌量沙之所)
(立戍守之云云而府誌又云穀城山在縣東北五十里即黃石公期子房處所紀不同究亦無可考)且喜
綠含千頃潤愛看紅護幾村迎初過方惜春光淺又見
風前有落英
習字漫詠
去程喜新景掞藻臨氊廬歸途率經見習字向紙疏設
非斯二事奚以遣幾餘耽斯並政懈吾寧肯為諸李杜
有佳句鍾王存法書人均非逸者藝也道與居繕性得
深資何事非起予
三月十一日即事
又是暮春旬一日恰於齊地德州南八週駒電忽今度
廿載齋莊作昔談此去徘徊空復爾(將以回鑾往叩皇東陵孝賢)
(后陵寝亦所必至)邇来憂樂大都諳寥天古月依然照逝水流
光正好參
入直隸境
往返纔過廿日強青郊爾許燦韶光桃花已落杏花放
春麥新萌秋麥長開福前瞻梵王塔昌平背指聖人鄉
省心也識三幡義治世惟殷九敘方
紅杏園
緇帷昨燦發日華今吐英南北暄寒殊遲數百里程各
以驗氣候均因賁文明尼山信莫由河間良足旌一例
芳春葩較於他卉榮駐節適在兹睪然興遙情
隂
烟光芃麥鬚千里均霑濡輕隂將釀雨佇望為躊躇預
虞風劫&KR1541;翹思澤沛輸情知土含潤春膏謝多乎因悟
倖恩心吾民那能無
日華舊蹟坊
好古求書禮賢者典型想像尚貽斯譬如驀遇虎賁士
我亦因生北海思
即事
趙燕齊魯四分封小國仍多屬附庸一月行程周歴遍
當年政令竟奚從
萬柳堤
鄚州城北臨長隄緩著玉鞭珠勒嘶(馬之善走者名珠勒)去日黃
稊試烟嫩歸来綠葉布隂齊
趙北口行宫六韻
駐臨趙北淀座愛近西窗白水目千里青天鷺一雙彎
環帶洲渚森戟茁蒲茳蝸舍烟遮郭鳬舟風送䉶空濛
真入畫欸乃不成腔坐到深更後冰輪正滿江
南苑行宫疊舊作韻(有小序)
孔林告祭禮成旋蹕展謁
孝陵
景陵由趙北口取道而東經臨南苑遷次逾宿循覽舊
題感時觸緒輒仍原韻用述近懷
離宫信宿重關情綈几芸編觸目清詎科鹿蠡仍計詐
尚教頡利待擒生(起鑾日西路軍營馳報擒獲阿睦爾撒納露布盖據以告者乃逆賊緩師)
(之計也已而策楞等知其為詐督兵速進刻期往擒)驅除已奏伊犁定(初阿睦爾撒納潛蹤)
(伊犁聞大兵至乃遁去喇嘛人衆来迎策楞等遂以二月二十四日收復其地)旋轉終歸絶域
平
謨烈在天祈默佑
橋山東望薊雲横
烟郊行宫晩景
朱鳥蒼茫落遠天碧螺約邈隠暝煙蕭齋翰席偶今夕
江硯宣毫又隔年牧唱幾聲度牆外庭花一樹舞風前
壁詩不擬重追憶自識吟時已惘然
恭謁
孝陵
風雲環衞是先天松柏隂森近百年一脈
精神孰知遠萬方基構况承
前玉衣石馬驚霜露瑞嶺祥峯切顥烟耆定遐荒藉
鴻佑持盈思永益乾乾
恭謁
景陵
三征我武輯寧夷一面姑寬順應時奠遠庶因愉
素志告成敢以達衷私
音容三十四年隔
德澤百千萬禩垂不數斯来緣有事不疏每到迥含悲
駐蹕静寄山莊疊去歲韻
園莊門設戒常關闢達心殷宵旰間正是芳春漫孤景
聊因清暇一遊山觸懷默識趣偏永即境拈吟例可刪
踰月東巡厪問
寢較於五日更無閒(去年二月駐此有五日為期何太速之句今春因告祭闕里取道)
(謁安信陵旋蹕過此計程已四十餘日念切問宿即去於山莊内諸景概未拈吟故云)
天成寺
石門花木鎖春深塔鐸風鳴滿字音我欲摛毫吟所得
不知何處覓吟心
萬松寺
前年為惜松遭劫去歲還欣松復蘇都為此来參活句
色空空後所空無
青峰寺
暗琴不見響潺潺一谷棃花笑破顔雅似吳中香雪海
遄飛逸興到其間
雙峰寺
度壑穿林纔片刻雙峰一榻恰怡神迴頭擬向如来問
彼此伊誰是主賓
法藏寺
法雲界裏青春静祇樹林中翠䍐移却指盤龍猶好在
盤龍笑答不惟斯(是寺有盤龍松近千年物昨歲曾圖之並作歌)
雲罩寺
跋馬言臻最上層樓窗納遠一臨憑定光猶在孤雲表
姑舍是予待再登
少林寺
徑下盤紆蹀㠑嵬新詩檢點訝竒哉恰如指月錄開讀
七偈拈從七佛来
迴鑾詣暢春園問
安
踰月東巡隔
寢門喜瞻佳氣藹仙園欣陳春壠都含潤即看甘膏又
沛恩
德化周姜更殷簡興居夏凊與冬温普天億兆人同願
萬載千秋奉
夀萱
御製詩二集卷六十二
