臣等竊惟詩與書相表裏藴之為性情達之為
政事三古聖人所以建極敷言化𨗳天下之道
胥一貫也顧書質而有則詩婉而多風其體不
同其實之以理則一自風雅道降抽華遺實者
徒以詩為吟弄陶寫之具博者騁其葩藻陋者
流於側豔而於是詩書之道離矣
天縱我
大聖人聲律身度詞經言法昭
化工之日月江河超淳古之南風雅頌以
詩教天下者
初二三集久有成編兹
四集復告成矣臣等輇材末學獲直
禁廷在
三集將成之後凡
四集中之作皆日侍
聖門而幸身親見之先覩為快者每
丹毫甫御
睿稿頻宣
天健行而運羲娥
地厚載而包流峙日或十數章篇或數十百韻拈千
古詩人闕咏之鉅題積數萬餘言聯篇之大什
每傳觀雒誦互相講解百讀而愈新萬想而不
到乍尋之而茫乎不知其岸久繹之復犁然有
當于心竊有窺乎
聖人之言盖詩書一貫之旨也
樂府五十章陳
先烈推治本詩之皇矣生民即書所為宣文武之重光
述成湯之一德也
全韻百六篇頌
五朝等百世詩之咨殷鑒夏即書所為臚三宗之享國
美文王之康功也
月令七十二候詩騐天時窮物理詩之流火授衣即
書所為占日星之寅餞昴虚辨民物之因隩孳
革也
盛京之
紀巡詩之陟巘降原於書為東瀍西澗金川之
紀勲詩之載旆裒旅於書為征扈戰甘若夫詩咏紹
庭書則為衣德爰多
法
祖之什詩咏單心書則為無逸爰多
勤政之篇詩求賢審言在書曰亮工熙績爰多
訓諭臣工之命詩農夫之慶在書曰小人之依爰多
勤恤民事之章盖以載道則道無二致以析理則理
無岐趨文章家體格不同凡有韻之文皆詩之
流也無韻之文皆書之流也或文為長江大河
而詩櫽以五七字或詩為長言永嘆而文括以
一兩語所謂言之短長與聲之高下皆宜者則
有氣以運行之我
皇上御製詩至
四集成合
初二三集三萬餘首矣
二集文又將告成綜四代軼十體為書契以來所未
有者究莫不同條共貫一萬有而六五經臣等
管闚蠡測本無當於
高深顧日得之誦習轉求之詩書妄意推求印證言
思擬議於
一以貫之之妙願告薄海摻&KR1152;之士歡欣鼓舞以快
讀
四集之詩復延頸跂踵以佇觀
二集之文自束髮授書即讀此兩經乃得於
煥文之世
彝訓之主並觀其盛是則生生世世萬有一之遭逢
曷勝厚幸者矣臣梁國治臣劉墉臣彭元瑞臣
董誥臣曹文埴臣金士松拜手稽首恭䟦
