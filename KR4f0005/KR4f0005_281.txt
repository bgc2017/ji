御製詩四集卷二
古今體一百五十八首(壬辰二)
新正恭奉
皇太后幸圓明園即景成什
行慶開韶掖
輦應
萱闈福夀逐年增張燈樓閣從新閱入畫林嵐依舊仍
冰面雪痕纔薄委(昨日輕隂京師飄霰見雲氣迤北頗濃兹園中冰渚微有積雪然不成分)
(寸益切顒希)山眉雲氣復濃興希膏兼望西川捷快賞煙花
又豈曾
題敦素堂
軒檻俯冰池一般鏡影披心無波瀾(去聲)想春在地天知
豈必華燈燦恒欣芸帙宜既云敦素好吟賞又奚為
虚明室
如水之虚如鏡明無心照物物來呈泰山一指當前蔽
為是人多好惡情
養素書屋
書屋非稱華所稱窈而湥插架有惇史置几有文琴琴
音不解操史義原可尋千古治亂鑑敬怠分一心往來
戒憧憧安和貴愔愔養素詮其要可以當銘箴
抱樸草堂
萬境從心生心亦借境託充詘緣朝市寥落因林壑御
園多亭臺草堂斯偶作謝彼誇丹青愛兹饒淡泊抱樸
愜素懷可以讀書樂
清暉閣即景
春氣方燠沐春曦漸融怡庭芳蒔未得松樹羅前墀森
森較昔長無改歲寒枝弄影上明窗灑然揚清暉亦堪
娛景光古柯那可思
再題清暉閣四景
松雲樓
閣前隙地堆竒石恍是横圖一卷披却覺勝於四家者
松雲朝暮罨樓時
露香齋
露雖一滴上通天澤物生香豈不然設使下惟譬董子
著書姑舍是慙旃
涵德書屋
盆卉庭松寒暖别一般應候暢誾誾試看萬物涵春德
敢不孜孜勵體仁
茹古堂
天人策語示要義行所知先尊所聞績學若非求切已
便稱茹古亦徒云
題和闐玉子母龍盂
豈必黃金待揀沙和闐歲歲貢精華象龍圖出宋董氏
(宋董羽有出山子母龍圖)為玉說傳荀九家不學而成無次第如磨
繼琢有增加試看頭角峥嶸處已似峚山欲戲挐
題宋元明名人畫册
三竿日上閉僧廬萬樹寒侵罷亥墟底識羣峯當雪霽
横題猶有瘦金書
右范寬羣峰雪霽
地行不識名和姓大似高陽一酒徒應是瑶臺仙宴罷
淋漓襟袖尚糢糊
右梁楷潑墨仙人
一拳之石幾葉竹空谷無人結契幽淡靄輕煙風入際
聲相應復氣相求
右顧安拳石新篁
招提迢逓隠松岡落瀑為溪帶野塘蓄目濛濛生濕潤
副名今見有睢陽
右朱德潤松岡雲瀑
層層仙觀倚嶤峰煙意雲容汗漫濃自是地靈當致雨
非關羽士善驅龍
右黃公望雨巖仙觀
近水茅齋倚石磯幽人蓑笠放船歸底須世上通名姓
别號天隨是也非
右吳鎮溪流歸艇
槎枒古幹間新篁欲下金衣試弄簧寄語竹林戴處士
雙柑斗酒正相當
右姚公綬竹樹春鶯
雲外流泉纔一綫落來千丈遂成川風篁之下品其韻
時或相然時不然
右仇英竹下聽泉
灑灑芳蕤个个葉都於塵外挺仙姿閒中設復相求友
誰不云然契性宜
右文徵明蘭竹
行春橋畔治平寺蹊徑由來素所知却是春光經見慣
颯然秋色見於斯
右文嘉石湖秋色
不凍吳江冬放船千峰晴雪一溪煙别開生面無梅朵
知在山坳水曲邊
右陸治雪後訪梅
底須粉傅與青施興到幽香墨寫之恰似隠淪樂邱壑
荒居粗服始相宜
右項元汴墨蘭
七寶刀
土爾扈特汗渥巴錫所貢也
舉族來王脱異疆解刀虔用貢天閶雖殊乞伏銘建義
雅是呼韓獻脱光㻫琫銀花合六裹縠紈秋水正中蔵
例同武庫皮包耳何事於斯試銳鋩
銀削刀
土爾扈特親王榮伯克多爾濟所進也
書刀古遺法烏孫何當有然彼亦有經削刻資工手羊
角為之室護以銀花釦内外暎虛明匒匌簇雕鏤(叶)微
物表至誠那論好與醜築氏謝成規牛家曾删謬(叶璧合)
(事類載牛僧孺常用麥芒刀字有誤謬隨手刪割點定此刀小而銛亦猶麥芒之類也)昔為毳幕
珍今作棐几友還擬問昆吾斯得所託否
新正萬壽山
遊趁節前暇尚饒好山二里况非遥湖因岸近影全入
冰以春遲凍未消屏有綺錢貼椒壁鐙無銀燭綴蘭寮
(上元例懸燈率於白晝片刻來遊從未燃燭)迤西望復興雲氣亟待祥霙洒
慶霄
題樂夀堂
知樂仁者夀都於山水觀性情占動静幾暇偶盤桓敢
逞一心適惟廑萬姓安柳稊將草紐春意露倪端
道存齋
嘔咐春意未昭蘇萬有從來生自無精一心傳不多子
道存或亦在斯乎
玉瀾堂
俯冰無瀾意冰實水所成如何平浦上弗見紈縠生因
悟凝渙間動静理殊呈静斯守一實動乃致萬形濓溪
太極說其義誠至精
雲松巢
白雲山所出青雲松所覆真假象縱殊青白氣誠湊樸
斵棲其深間架無多構云巢實亦可謂居名未副設使
重釀雪益嘉利耕耨
愛山樓
愛山即樂山率寓仁者意設使留意山毫釐千里異埭
花尚未芳巖林亦待翳因之觀未形了識萬物備物我
與天人晐之一仁字
小西泠口號
溪畔書齋偶憩停舉頭題額小西泠因之憶到孤山後
處士花今作麽馨
怡春堂有會
發生天之德和豫人之心天時與人事一氣通愔愔所
以乾四德元善春斯臨對時育萬物豈弗開懷襟君子
泰不驕雖怡敢忘欽
石舫三首
春山片刻趁閒遊前俯冰湖凝(去聲)弗流漫擬木蘭遲礙
泛坐來石舫豈非舟
由來木石異浮沈浮可為舟沈弗任朱雀而今藏塢好
青牛依舊漾波心
凍湖非漲亦非消開著篷窗望六橋借得玉泉塔影矗
高峯南北豈其遥
味閒齋
每到山齋一味閒庭柯眄那擬怡顔怱怱得句忙忙去
亦不自知愧此間
清可軒率題
迤邐轉山隂巖軒耐可尋屋中蔵峭壁階下俯喬林且
慢問芳意雅宜攄静吟泐成新舊句孰是去來今
香嵒室
山勢一轉一竒室名越殊越趣祗覺花雨天霏那有維
摩牀布且如非色是空何異開物成務偶因即景拈吟
聊荅今年初句
綠畦亭
魚鱗俯瞰野村通蓄水圖將資穡功雖是懷新時尚遠
幾多綠意在其中
恭奉
皇太后觀燈得句
愉色隄旁迓
鳳輿觀燈應節亦幾餘六旬子舍承
歡永
九袠親闈起數(上聲)初卍字飄蕭垂繡丳千枝燦爛列金
蕖
宫中堯舜瑶池母彤管何曾得並書
詠白玉雲龍如意
八卦乾為玉六爻均象龍他山資石錯出岫見雲從那
肯珊瑚擊堪欣聲氣逢固知如意好自度在嚴恭
上元前一日小宴親藩作
好樂無荒古訓留春堂綺宴節聊酬不堪白雪希彌野
况值紅旗盼逓郵共喜珠柑傳座上且遲火樹照墀頭
踏歌懶詠燕公句那是當年花萼樓(庚寅展宴時和親王預列是以即席)
(詩有介弟同庚亦六旬及張說詩佳首句陳之句今彈指兩載可勝感慨)
上元鐙詞
朝隂午重晩來晴燈放還看月映明都道今宵好節景
可知望雪獨關情
森然火樹耀蒙昧煜爾銀花噴即皚北漠西瀛千萬里
都因賀節按班來
萬條籌彩添無盡百琲珠光定復流隊隊仙人騎海鶴
綿綿上
夀向西樓
烏斯藏使歲來常例許聯茵坐廣場堪布囊蘇共膜拜
(逹頼&KR0008;嘛之使曰堪布噶布倫等之使曰囊蘇)分明示現寶燈王
金吾不禁踏燈歌春色皇州麗幾多為繾畿南經潦後
茒簷此夕景如何
百技樓前供奉仍却教回部罷銅䋲逞竒效悃漫失望
因戲傷人實不應(回部以銅䋲技為最竒每呈藝必有厚賞去歲一人醉後登竿遂致顛仆)
(朕以因戲傷人不當命求禁此技)
掺作漁陽金石音上元故事那追尋胥靡不發明王夢
北海調停費苦心
燈詞八首歷年同言志在兹不在工檢點恐防失重複
忽忘長此竟安窮
上元後一日曲宴廷臣示志
上元翼日宴廷僚例事循行曲宴招卜晝原非卜夜比
曰俞莫忘曰吁要笙歌醴齊陳嘉禮正大光明御燕朝
思義顧名欽
聖訓(題額御圖皇考御書為正殿)奉時行慶會春朝方殷汜勝占
三白懶聽霓裳滚六么蟋蟀鳴籠先(去聲)驚蟄(北小花園内侍能育)
(蟋蟀例於上元節宴陳設向曾有詩)蟾蜍守窟戀元宵載咨緄佩華纓侣
漫詡五風十雨調一歲兹當勤政始相將敦勖戒逍遥
再詠定窑瓷枕
哇哇如有聲曲盡小兒情入井匍匐異覆荷妥貼平高
濓評雅合(濓著遵生八箋自言得定窑哇哇枕與此形製悉合)蘇軾譬尤精夢旦
吾何敢宵衣置五更
孔子之歎蓋以不能行周公之道而已程朱之注乃
以為盛時果于夢寐之間曾見之及老而衰遂不復
見其然豈其然哉夫夢由心想其實幻境至人無夢
且不必言怪力亂神夫子所不語夢而常見周公豈
不近于四者乎今人于難行之事未逢之人率云不
曾夢見夫子之歎亦如是而已語本平易何必穿鑿
為奇且道不行乘桴浮于海是夫子誠欲浮海乎若
以為果常夢見是子路之喜其不識聖人之意遠矣
因用其事故並識之
題錢維城山水花卉合册
野橋溪閣
山定胍絡水水當骨格山氣求無一捨聲應有相關溪
口支橋接岡腰架屋閒寧須多綴景得句亦其間
紅梅金盞
漫誇紅萼百花魁看取黃英四季開恰似盤雕綘瑪瑙
中擎定合置金杯
寒柯叢石
槎枒枝少葉&KR0691;兀石餘苔菀意枯中具秀情雄裏該風
聲應獨韻雪色許同皚幾个琅玕竹飄然共作陪
紅黃薔薇
猗風啼露若無力流韻飄香似有心設使麗娟持買笑
紅綃端不勝黃金
遠浦歸帆
天末依稀見江邊倏忽來布帆風利矣船客意軒哉峯
影連空静浦光通遠開傅巖可偶試那易濟川材(高宗圖像)
(傅巖或當居民間時物色久属特恐人望未厭託之夢賚所為神道設教其事究非籲俊之正效而行之實難)
(向評通鑑輯覧及讀韓非子詩並及之)
幽蘭紫籐
兩朵幽蘭王者香紫籐嬝嬝罥其旁蔦蘿尚自施松柏
斯有心哉寓意長
層巒雲隖
蕙路遥隔世林關深護雲兩峯從外抱一水自中分地
闢神仙境天歸鸞鶴羣住茲應不出那慮有遺文
紅黃杜鵑
春時爛漫豔東風不爇宛看火著叢設以得名溯原始
了知黃者譲于紅
疊磵重巖
磵曡巖重處山菴水閣俱遊非縈爵者居必樂飢徒詎
曰甘憔悴由來異路途淮南小山賦側席况殷吾
罌粟金雀
木本草苗各一枝天公賦物果無私滿罌恰好堆嘉粟
金雀飛來欲啄時
秋林烟岫
木葉未全落山光欲淡時秋烟猶出谷漲水漸辭湄林
屋稀中見岫嵐峭處披緐欽歐陽子得句定知誰
石榴梔子
綠葉枝頭綴綘囊林蘭一朵著其旁不嫌顔色輸鮮豔
勝是分來此静香
晴湖塔影
此地疑何地太湖分石湖楞伽隔雲外窣堵入波孤欲
雨拂石燕衝煙起野鳬行春橋上路笻杖是誰扶
秋海棠玉簮
花紅香少白多香斟酌其間各取長却似唐宫誇麗質
玉簮初試晚來粧
鐘聲松韻
招提依碧峯一徑入雲松謖韻常遮寺清聲還度鐘舂
容成妙偈應荅示真宗設自七條悟雲門或可逢(雲門偃禅)
(師語錄因聞鐘鳴乃云世界與麽廣闊為什麽鐘聲披七條)
凌霄鳳仙
金蕤綘萼態飄蕭不著花叢意獨超豈是世間凡鳥軰
自應一舉必凌霄
扁舟携榼
山蒼林淡處村塢見偏稠却是遠塵市恰宜值素秋無
人問曲徑有客泛扁舟携榼將何往想為物外遊
桂花翦秋紗
一枝金粟馥秋風秋色還看出漢宫(花譜一名漢宫秋色)設使天
香得佳句也應消受綘紗籠
山村訪友
東峴圍叢綠西崖得畝平磵溪分地界略彴接人行巢
許朋兮友夷齊弟與兄相逢擕手話不繫世間情
福紫金背菊
稜稜一例傲霜花簇瓣緐英相映斜却訝柴桑伴隐者
如何金紫向人誇
水軒嘉蔭
喬木布嘉蔭水軒納好涼清聽入風籟澄照印波光落
谷山嵐淡隔溪野彴長未曾許人過容易見仙鄉
水仙貼梗海棠
水仙貼梗兩相依一以妍姿一静菲設古人中尋姓氏
虙妃本瘦玉環肥
柳坡漁舍
岸柳颺溪風溪波渺接空誅茅結屋矮夾箬覆舟同時
泛滄江去或歸漁舍中尋常人豈是疑是陸龜蒙
蠟梅山&KR1431;
各種芳菲都合撰諸家山水亦兼竒伊人定熟龍門傳
蠟鳳茶甌搆思時
新正含經堂
後廊改置軒緣蔵摹帖版前堂則依舊含經趣無限帖
豈外乎經理得在易簡苟非枕葄茲工書亦何善新正
幾務閒篇籍于焉展設以騐力行惟亦增面赧
淳化軒
若翼敞軒楹明忩几席清寧惟展古帖藉以繕今情庭
樹芳蔵幹盆梅馥滿英華鐙懸應節所慙(去聲)是循名
理心樓口號
屋裏無妨置小樓非圖縱望望圖收箇中轉語如何說
千里原從方寸求
新賞室
替通氣漸融和藹春將盎幾務有餘閒憑攬探機象柳
烟柔帶金草芽茁刺壌萬物樂生意誾誾供新賞吾民
或失所可不怵然想
再題安瀾園十詠
葄經館
古今無萬葄經人誰識其中氣味真以此披芸恒自媿
媿乎言行未臻淳
四宜書屋
御園小景寫隅園書屋閒來書偶翻恰是南巡江浙典
民情親切永心存
無邊風月之閣
風自清而月自白閣臨冰沼印空澄無邊佳趣于斯會
應節何須更放燈
涵秋堂
鏡光一片白皚皚虚室空涵萬象該即看冰凝會水化
當知春必有秋來
遠秀山房
幾株喬幹影飄蕭一帶西山近可招恰似倪迂張小坐
秀餐無盡遠非遥
染霞樓
霞豈無端染以色樓非有所受之情拈毫不覺囅然笑
總是由人浪與名
綠帷舫
舫肖室為室肖舫世間名象定何曾一從歐米羶薌後
紛矣奚妨復爾仍
飛睇亭
頗學陳家列假山山巔亭笠俯孱顔設云飛睇於何處
祗在鹽官左右間
煙月清真樓
春煙春月滿春樓清到極真弗藉修火樹銀花雖亦好
質之兩字那無羞
采芳洲
不設窗櫺敞檻櫨冰光一畝鑑平鋪臨洲漫惜無芳采
有采應知芳落無
鳴鑼行
鳴鑼早晚時有定一處鳴鑼五處應御園縱横無三里
一已遍聞五何倩司房帖傳掌儀司始自何年艱究竟
幼熟聞之今亦然放燈收燈藉傳令匉訇鞺鞳那厭喧
事好張大習成性類乎斯者難婁數(上聲)弗勝其去斯猶
剰非甚礙戒甚疾惡况因華節姑且聽雖然懼亦即在
兹少弗慎焉弊將盛
題鄒一桂雪景
齋宫逢夜雪先節果稱佳適值來林下因教寫景諧自
緣耽筆墨詎是強差排祝爾身康健重登白玉階
倣柯九思筆寫竹一枝賜鄒一桂並成是什
山水蒼渾花卉鮮畫師孰與爾齊肩聊因寫竹開生面
恰似來京晤老年不側出看枝特挺惟中虚故節常堅
白家記(白居易養竹記稱竹似賢人其本固性直心空節堅云云)與柯家法在我無
非屬偶然
燕九日作
節事七朝今日收一彈指頃迅過眸都稱火樹銀花快
誰識望雲思雪愁祇覺民艱那覺樂知無仙分(去聲)故無
求邇來倍有關心者賊境將臨盼捷郵(時官兵征勦小金川西路大學)
(士副將軍温福已由斯底葉安圍攻資哩南路四川總督桂林亦自卡了攻得噶爾金計離美諾賊巢皆不過)
(五六十里而陕甘貴州所調之兵節次可到佇望兩軍尅日會合縛酋蕆事)
詠周從鐘
姬代範金模名猶傳子穌勒銘永保享(見鐘銘語)出土久糢
糊奚用稱珍也由來視此夫設因從繹義說訓語殷吾
和闐採玉
和闐採玉春秋貢小者氊包大轝送置郵互逓其事常
亦豈役民致勞衆玉河富産瓊瑶瑛于思掇取久慣經
了知非自璞中出空傳刖足泣楚廷(傳記卞和獻玉事以玉在璞中包孕)
(未剖人不知其為玉以致刖足若今和闐之玉産自河中回人皆能取之且可預定玉質之高下並無别有石)
(璞包其外人不易知也向作和闐採玉行是以有何曾璞裏之之句)獲玉有賚空弗罰賚
以米布用靡詘何有徵丁采藍溪樂府三歎韋應物米
布原非金帛偶以此纏頭頗竊取大者固難小易藏蘇
揚市鬻翻多有(回城採玉取其歲充職貢不過賜以米布酬勞今南中玉肆所在率多精璆一)
(望知為和闐之産可見回人及往來市儈徇利透漏然仍流通中華可聽之耳)利之所在計所
工奚必一一嚴究窮製器仍或歸天府擲山不同中之
同
題王淵寫生用劉體仁諸人分賦詩韻
一月印千江千江一月影曰是已落非雖寒却弗冷水
掬即還離風吹散復整云何以言詮妙在虚無境
右劉體仁詠水月
不託小山託秋渚淡靄輕煙自吞吐無根恰合月中生
吳剛那問園與圃影籠瑶殿七寶&KR1019;香拂舞袖霓裳羽
臯塗天竺漫區分總一淨明廣寒宇
右高層雲詠桂
煙波慣與作茫茫風想輕盈月想光怪底寫生傳若水
由來寓意不離方
右潘耒詠蘆
秋色入池塘蓼花粲沙渚嬝嬝不禁風離離如泫雨蓮
朵已難同蘆穗還堪侣垂岸非江蘺盈把誰汝佇
右查慎行詠蓼
點點委浪萍浮浮貼水青生來弗著地飄去不離莖淺
亦無慮膠(去聲)漲亦與之平許渾喻波上世態何重輕
右魏坤詠萍
明是雙鴛認花鴨(題作花鴨淵畫寔鴛鴦耳)應愛杜詩特臻妙(杜甫有花)
(鴨詩)雖然名相屬人為秋水寕知分别照
右宋至詠花鴨
恒春圃
何處識春工圃恒十笏中無多栽蒔費不斷麝蘭風生
意四時具韶光一室融養培方寸地亦欲此相同
澹然書屋
鋪池冰鑒澹如何别解得於此偶過一節似猶傲乎水
因風那免作微波
深寧堂
開鏡俯流水展屏背假山讀詩求性樂玩易勉邪閑元
夕昨方過萬幾此值閒深寧願寰宇詎止一堂間
鏡水齋
樸齋近臨沼上下總含空印月寧嫌凍不波那礙風宜
吟真是趣付物祗由公誰曰無於水於民此正同
寫鏡亭口號
冰鏡較於水鏡殊弗流盪此鎮平鋪德操設遇孔平仲
(團團冰鏡孔平仲語)定覺龐公品藻輸
陶嘉書屋
書屋非華屋清遨亦偶遨几間招石友戶外聽松濤信
可傲三島何須問六鰲春嘉消息露天地有甄陶
益思堂
盆梅初弗藉東風暎座枝頭三兩紅恰似青韶方燠沐
益人思在不言中
豁如室
面前羅假山山上植真樹樹葉未生時遠近畢呈露豁
如茲稱(去聲)名縱目無遮顧目遮猶易祛心遮實難除何
以使弗遮無私大公付
題方琮山水畫二首
春溪澹沲
春柳似生煙春溪可漾船槎頭漁父得牛背牧僮眠綠
嫩林如滴紅酣花欲燃趙家法不一此是大年傳
秋林蕭瑟
萬巘金&KR1195;入千林霜信通欲疎枝戀葉鬭色綠輸紅飛
閣俯流水敞軒仰淨空雖云各適適却是不同同
難易言二首效韋應物體
一絲欲引千鈞重螳蜋怒臂當車勇百人作之衣一人
一人耕之十食奉未若量材授職時惟帝其難心惕悚
右難言
下水行舟且順風降山就原兼得輿庖丁解牛文惠側
象罔得珠崑崙墟未若唯言莫予違失之甚易禍豈祛
右易言
如其善而莫之違不亦善乎此聖人善善欲長之意
以予觀之為君者即所言是而同聲頌揚亦足長驕
惟有謹言慎令是則從而行之否則諫而改之或庶
幾其免過而已
詠痕都斯坦玉盂
製出月邦貢來䓗嶺撫碧琳之温潤搴芳艾之葳
蕤腴琢連城閬圃宜承晞露花開四照善卷正艷
秋陽惟置盂取義乎益安而銘器寓懷於非寶
四出形如秋海棠葉翻雙耳執承漿瓊英那許熏池守
垂草當生敖岸陽冷語譁囂漫致誚温容沕穆自含光
泰西製豈能知古喻水休論圓與方
命加賑山東上年偏灾州縣詩以誌事
省歲詢方伯新春偹施惠(每冬月降旨各省督撫有被灾應加賑者預奏以俟新春)
(施惠)惟是廑民瘼率以成常例上年秋霖盛山左偏灾暨
其時降旨問布政適署事祗稱借籽種無煩加賑費(護撫)
(每成奏覆一隅偏灾可以無庸再行議加青黃不接時耕作或須借種臨期另行請旨)撫臣兹親
察請加奏章至聞善不宿停恩綸立頒畀凡十九州縣
一月均優賜(前據海成奏故新正加賑之旨未及山東兹據撫臣徐績奏體察歷城等偏灾地方)
(借種雖給春耕口食尚形竭蹶因降旨再予加賑一月)靳澤我弗為妥辦爾加意
設使重勘騐諱灾有必致吾民其誰救慎哉牧民吏
新春萬夀山二首
節後餘清暇山園試一遊春雲纔出谷新水已勝舟陽
巘蕪茵吐曲隄柳線柔時光不相讓何以惜隂流
冰解春湖闊山光映水光都堪體仁智那在賞芬芳地
迥暄猶嫩林稀景弗蔵煙村遥入望可果足填倉(是日正月)
(廿五俗謂填倉節)
安河豐益倉
安河通清河昔留運糧蹟因之建有倉其名曰豐益月
米資旗兵(倉建于雍正年間圓明圓附近所駐西四旗及健銳營月需兵糈俱於此支領以省兵丁)
(往京運費)施恩非常格歲久漸淤壅罷船緣水窄遵陸車代
船亦未誤仰食水陸雖無異淤壅豈長策庚辛秋霖盛
遂致有潦迫疏通防其後一勞逸庶獲陸運則仍舊習
慣弗更易山高河在下倉原見河側餘三非所云意不
為蓄積
再題惠山園八景
載時堂
節前一至兹節後景十日餘覺改觀因憶分隂惜開府
惜猶容易駐應難
墨妙軒
壁間名蹟藏石版淳化重摹復例斯不覺囅然還一笑
迄今宋石属何誰
就雲樓
就雲昨歲太殷勤漲至樓腰痕有紋此日望雲思作雪
呼偏不就不曾聞
澹碧齋
魚陟負冰冰已蘇依然新水滿平湖一泓澹碧齋前漾
無忽有還有若無
水樂亭
洗盡塵音契太空作於流盪激揚中凴欄祗合忘聽者
不與五聲六律同
知魚橋
曲折石橋俯碧漪噞喁春水出魚兒却嗤莊惠特多事
何必辨知與不知
尋詩徑
詭石叢間有路通尋幽得句不期工司空廿四品如較
祗在清竒委曲中
涵光洞
窗開玉女朗青天牝洞中含光皎然近似摟西燈未上
一輪升月正團圓
長春仙館叠舊作韻
乘春慶節侍
思齋半月燈筵度已皆清道又將返
芝輦前園(暢春園在南因謂之前園)恒以奉
萱階閙餘眼界豁塵境静裏心芽茁道荄愛日不知何
所託詎寧王謝互言懷
詣暢春園問
皇太后安遂還宫齋戒之作
昨朝送
駕暢春返詢
豫還宫齋致虔原是向年行慣例邇來祗覺意拳然
九宫三白都居下其雪頻占望竟虛(正月三白落下為易雪之占彌月竟)
(孤望)郊外黍芽猶待潤輕輿憑覽益怦如
高梁橋畔倚虹堂丹艧輝煌照水光
八㐮昨年此
升輦更希慶典數(上聲)無央
二月朔日齋居作
祈
社候將臨齋居值養心(殿名還宫恒所御以非郊祭例即此齋居)非
郊弗遷座亦
祀敢忘欽閒味芸編趣静聽蓮漏音春雲方集霰凝望
轉難禁
文伯仁研山山房圖
山水清音處幽人結隱寮無僮閉洞戶有鶴守塘橋獨
坐溪亭上遐思太古遥誰知隔谷口還復客來招
詠古玉章
古玉舊雕鎪賢人四十收(内府舊蔵古玉章甚多悉徵之奏漢印統此四十方見於)
(印統者四之三其未經錄入者四之一自係當日搜羅未備而玉質粹美古澤盎然知為秦漢間物因同篋弆)
(装略仿劉昭禹所云五言詩如四十賢人之意)蘭臺名半合楖氏製全留鈕式
雖微異篆章實盡侔(印統所載諸章雖鈕製微有不同之而篆文則悉相合固不必泥形式)
(方圖大小概與拘拘較量耳)如將較分寸是謂刻舟求
李廸春園遊騎
春郊遊罷轉春園園吏何之犬候門童子前行不秉燭
愛他月影照墻垣
石欄詰曲月昏黃細艸如茵控驌驦蹀躞四蹄行欲慢
錦韉也惜染梅香
晴
花裁六出已紛披過午雲開晃露曦了識為時原可待
那堪將得更愆期侵肌新冷因何劇他處曾霑亦未知
誰曰齋居幾務簡祈農一念刻難遺
仲春祭
社稷壇禮成誌事
明
禋已隔春昨歲適東巡式禮
方壇肅秉誠一念純敢辭年漸長敬識祭當親時澤祈
靈錫優膏利早畇
淑清院
步輦循東岸牆門近以便假山羅古柏是為淑清院每
來必先至每至必息宴寧惟名義佳真覺精神忭春意
淑而清豈在芳華燦
題素尚齋
太湖石堆山久假真成古松柏幾百年徑曲籠巇阻尋
勝造巖齋寧辭勞步武濟勝亦在兹素尚投水乳志恬
趣斯永拈毫無藻語
賓竹室
如簀庭前猗翠筠聲彈清瑟影龍鱗若論有節方君子
可不延為座上賓
鑑古堂
架間插縹緗鑑古得名堂詎止資博覽於焉示大防沈
思方識趣切已益知蘉獨是少餘暇無能枕葄長
懷遠齋
方寸不為小萬里詎云遥何須稱芥納至理原自昭書
齋纔幾楹寰區量可包懷遠向所題非為(去聲)攬景撩百
世籌永圖兆姓思艱勞循名欲責實吾寧徒遊遨
虛白室
石笏叢中文室幽紙窗棐几小憑遊擬詢莊叟知虛白
何事南華有語留
惇叙殿有感
殿本名純一齋以宴宗室於此移其額於西室而
名此
丙寅此開宴舊殿易新名敬述
皇祖事用聯九族情堯親思典載禹拜緬謨誠欲再不
忍舉其如多變更(朕叔輩及兩弟皆即世故不忍重舉是典)
題澄懷堂
祭罷更衣取路便南臺一帶小留連曉餐後閱奏章屢
軍務遥籌引席前(是日御此堂召軍機大臣降旨勅金川軍務)堂曰澄懷澄
豈易心期勵政勵無偏首春覕眼仲春至益切時膏潤大
田
遐矚樓口號
拾級高樓體似鶱騁懷遊目愓然存金川擘畫方縈念
遐矚由來豈易言
純一齋
書齋額純一其義當三復一乃無雜念純則鮮私欲往
來苟憧憧朋從斯隠㐲已躬且難修民物其奚牧
至訓示意深(題額筆也皇祖御)恒恐斯言辱
聽鴻樓
春波融太液迴鴈正高飛落浦琴攫醳(琴譜有平沙落雁之曲)書
空字是非餘音鳴未斷傾耳聽猶微來往寧辭屢天行
早識幾
過御河橋遂至悦心殿
蕆祭猶當居禁林經筵明日仲春臨御園旋蹕咨
安適一宿先馳
膝下心
幾政疇咨暇有餘液池西岸度輕輿冰消春水呈溶㵝
鳬雁乘波樂莫如
迤邐金鼇玉蝀橋(御河橋兩岸牌坊扁名)向東北轉路非遥至元
萬歲明瓊島名異山同秀相(入聲)招
喬柯低榦鬱林岑巖殿軒庨憩悦心雖是悦心寧易
悦正當即景盼春隂
蟠青室
戶外豈無山四時色弗同室裏包石磴蟠青恒在中嶻
嶭底藉多磊砢趣不窮洗心退藏密羲經示貫通
古遺堂
山陽迤邐到山隂石洞㟏岈步入湥理境由來鮮窮盡
古堂宛在閟嶔岑竒幽未許畫圖繢至静雅宜詩句吟
豈不元明閱風月朅思遺者一關心
巢雲室
春隂瓊島久傳景樸室巢雲新與名寕不重儓襲舊典
為希膚寸利春耕數峯纔羃看如晦幾片旋飛復放晴
將謂豫遊適清暇無端惹緒越怦怦
微雪(二月初三日)
卓午始生雲傍晚乃霏雪適來遊瓊島春隂誠應節時
疎復時密翦水花聯綴初猶融入地漸遂積成屑夜衾
不忍眠問至二更徹旋報同雲散寸餘鋪素潔人稱
肸蠁昭(是日祭壇社稷)我益慚惶切
御製詩四集卷二
