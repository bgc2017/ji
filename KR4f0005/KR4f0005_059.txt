御製詩二集卷一
古今體一百二十三首(戊辰一)
元旦
曈曨祥旭肇開晨便覺韶華應律新仙木駢羅屏鏤寶
瑞霙稠叠閣翔銀&KR0146;㢝萬戶同民樂玉帛千方與物春
保泰持盈心倍切欽哉自勖勖臣鄰
新春試筆
又拂新春試筆箋且將閒景荅流年藉非喜者憂何至
可識彭將殤盡然小几金鈿猶錯置天街爆竹正喧填
眼前花夲非牢物(俗語云兒女眼前花)底鎮牽情擬棄捐
用金粟藏箋書經朅爾成詩輙書於後
昔彼金粟山製此藤苔質殺青印法華青蓮輝佛日巧
擘始何人雲影猶餘霱品過澄心堂用佐隨安室(朕書室名)
(宫内並園囿率有之)伊余豈知書聊以學搶筆惟兹玉版良義從
金口出作字於何宜恰稱波羅蜜同異異中同一二二
而一
題朱德潤秀野軒卷
徵士躭小隱幽居水竹便開軒眄秀野據榻吟高天佳
話留今日良朋自昔年吳中故多士渤海獨成緣
閒題
年將不足畏事每有餘悲得句憑消悶參禪那斷癡兩
䟽誰為待三歲忽云朞憂喜一番夢長眠人未知(憶慧賢皇)
(貴妃薨逝至今春三朞矣在時亦以嫡子未獲為憂今得而復失是一番憂喜夢也而彼不知興言及此殊難)
(為情云)
祈糓齋居
排遣閒情解百憂區區肯為一身謀惟清六志將祈歲
資始三春此迓庥静聽閭閻誠既庶却慚富教尚難周
所希大有寰區徧禮義隄防好細求
駿骨歌題龔開真蹟
翠岩荆楚倜儻人命蹇適丁兵燹時晨炊夕爨屢不繼
錯莫墨突無黔期作馬聊以供日給法如篆籀出秦斯
逆旅荒寂乏几榻伏兒背上粗成之東郊瘦馬見是卷
殑㱥支立骨倚皮神氣龍騰目電發力甚矣&KR0629;意不羈
幹惟畫肉早見誚求諸曹覇無前為想其賦意乃自况
一寫磊砢含餘悲有如原憲貧非病未遇武子癖且竒
伯仲連吟誌珍重(開及其兄繡皆有題詩書卷後)後賢數軰留清詞江
村讀杜乃束手而我撫卷别有思天閑之馬多無萬水
飲芻秣圉人司豈無詭銜並竊轡筋埋肉脹日以滋如
此駿者困泥滓疇則入告何由知
再題龔開駿骨二絶
底須市取費千金官字還堪六印尋今夕賁然同照夜
(内府所蔵韓幹照夜白真蹟向亦有長歌)風人三詠寄遐心
困傍鹽車擬一鳴肯教曹覇獨騰聲徐家月旦驪黃外
不向如來行處行(卷後題䟦甚多惟徐珵議其拘於十五肋為著相云)
書詞林典故序畢因以賜大學士張廷玉兼成四
絶句
儘有研亰並練都導言何用但吹竽便將翰苑登瀛譜
喚作卿家世系圖
日影花磚鈴索静春風芸署牓題雙寳山自古稱佳話
事業何人繼曲江
韻集燕公四十賢(劉昭禹云五言律如四十箇賢人)晨星數罷一凄然
(朕幸翰苑賡吟者如大學士鄂爾泰尚書張照軰不數年皆物故矣)即看璧府裒成帙重
憶柯亭劉井邊
見說房公獨善謀皤皤長領鳳池頭更兼兩世桓榮席
誰不云然勝一籌
偶為寒梅命沈德潛題之因用其韻成詩即書左
方
最是風流絶倫比幾曾巖壑慕人知空林著月自為畫
鐡幹臥雲誰入詩未必遊蜂常繞戶差教寒蕊不辭枝
逋仙酬唱依宣室澷恨沉淪伏處時(德潛詩有可惜逋仙老巖壑沉淪未)
(遇聖人時之句故反其意云)
題燕文貴夏山圖
古秀芸芬歲月多錦贉珍重印宣和即看與物開生面
渾是臨池寫擘窠如滴夏山常罨翠欲鳴晴峽漸增波
高樓百尺軒而敞試一憑欄快若何
詣齋宫作
六龍夙駕迎春馭(次日立春)百辟同欽
祈榖齋麗日和風調玉律綵旛花勝耀天街
穹窿青宇禮
皇乾壇位瞻餘視豆籩(詣齊宫則視年至壇位此禮盖舉於乾隆七詣皇乾)
(殿神主前拈香膽拜閱始議壇後親視籩豆則去歲降旨兹行云)禮酌簡繁惟致敬
心期暘雨協占年
齋宫坐久愛清嘉香裊明窗篆縷斜静聽排門喧吉
爆春音先到萬民家
上辛日
祈糓
祈糓卜年穰禋宗典制詳椶街分雪色田炬引朝光
大享三成肅中和九奏揚一誠勤穆穆百執躋蹌蹌國
夲由來重民天敢暫忘屏營瞻
帝座靄靄萃千祥
張若澄水亭高士
水亭相對静無塵荷製衣裳墊角巾檢校一篇隐士傳
還教白眼看他人
石屏
文石孰所裁質樸用以静夲是山中物却貎山中景古
月掛高天白雲蔚横嶺王畫彼不如班對吾當省
題蒋溥雪中梅竹
樓雪簷晞暖未融争春香色品量中看來㡧裏依篔綠
訝似盆間破萼紅即景適堪供静賞傳神應識有家風
三希重展添佳快王氏風流若與同
戊辰春帖子
韶令迎人轉條風應律徐獻春將介夀瑞擁
大安輿(是日奉清宫皇太后至乾侍宴)
寳几瑶牋燦詞臣帖子披却思蘇玉局每頌不忘規
珠絲戶外將稊柳銀燕屏間欲掠梅今日拈吟應得句
青郊携却好春來(是日適以上辛祈糓)
新春奉
皇太后重華宫小宴
紛來鸞鳳數無央玉扆金輿擁百祥西望瑶池降
王母(清宫慈寧宫正在乾之西故用杜句)東迎蒼駕莅青皇(是日立春)魚龍
曼衍頻陳瑞火樹蘢葱待熻光七種預挑人日菜(在人日前)
(一日)
萬年先進上元觴
文嘉仿米友仁雲山卷
衡山三絶肖老米休承亦復如虎兒家風輝暎稱合璧
藝苑盛事傳今茲瀟湘白雲留董蹟畫禪書室重拈題
文水規模見是卷比似原作無然疑夜雨曉烟乍合泮
三湘七澤渾迷離草草中不失天真元暉三昧誠得之
妙哉道場山畔苕溪上屢教神往撚吟髭雙美合并信
竒遇不脛妙喻有所思
新月
原是常年月新春頓覺新冰光凝絳渚鈎彩漾天津樓
閣寒無滓松梅影絶塵會看三五夜海上湧圓輪
人日
恰喜始成人先逢有脚春繡屏金麥穗火樹玉華輪繞
砌榮三秀堆盤試五辛條風徐已鬯惠澤願旋均
敬
天勤民寳四言詩(有序)
皇祖御書鈐用諸璽
皇考制箱以藏之惟留是寳於外以鈐用
御書予小子敬遵成典收藏
皇考御寳時亦留是寳於外常鈐用焉是寳也經
三世而一例寳用且將垂之奕禩而無窮豈以追琢其
章哉盖取義有足重耳故記其梗槩而系以詩
交泰御璽定數遵
天(國朝傳寳向貯交泰殿中予詳加考定凡二十有五以符天數并為之記且著成譜藏之内閣云)掌
之黃閣傳以億年粤是諸璽綴文寓意玉案揮毫以資
抑埴桮棬弗用篋衍尊藏繡繅金鐍永閟虹光惟此截
肪用以
三世匪貴其材實珍其義其義云何敬
天勤民
祖考是勖逮於藐身
天視民視
天聽民聽一二二一作狂作聖挈綱提要四字心傳於
千萬葉永矢乾乾
題文徵明獨樂園圖用蘇軾獨樂園詩韻
闢園百年上成圖百年下園圖均可傳名勝逾綠野書
堂繙簡編竹齋列樽斝澆花與物春弄水知荷夏遊心
飫禮樂結契招儒雅每先天下憂詎效香山社獨樂園中
人究非獨樂者藝苑夥如林設色胡其寡乃今見衡山老
筆出神冶如從刻畫求何異風牛馬亦足覘其人展卷誰
能捨明窗適幾餘黃絢錯緇赭因讀長公詩吟情幾欲啞
聞山東得雪誌喜
青齊去歲歉春旱秋傷霖哀哉吾赤子每懷愁不禁雖
有守土臣代予宣德音下策籌截漕博施且兼金誠慮
苟或遺溝壑多呻吟謁
聖志有素巡方事匪今便道一體察庶慰吾民心三冬
此望雪卜度東岱岑臘半始被澤連日同雲陰無何接
奏章云霑大惠深遺蝗定入地宿麥將抽鍼消疫已病
疾兆稔溉釜鬵豈予誠有格
嶽靈早降歆
天地生物懷否極泰來駸嗟嗟方伯司後命爾其欽小
喜毋或肆三時邈難諶
獨坐
無悰獨坐若無憑穉景萌韶亦可稱四句試參七佛偈
千枝誰剪上元燈梅非有意榮金𤨏月自多情度玉繩
檢校年來憂喜處祗饒詩思是相應
演關雎詩(有序)
古貞臣志士因物寓情類託為男女之辭其源盖
出於風人至楚騷而益盛嗣是而降凡所為婕妤
怨明妃詞之倫與夫去妻離婦涕淚謳吟冀自達
於所天者非不得志於時激於情之不容已不若
是其纏綿悱惻動人也予嘗讀其詞而悲之頋以
謂男女暌而其志通男下女是以亨男先於女者
正也女之仳離宜其怨矣求凰之鳳朝飛之雉庸
能恝然而未有明其旨者將所處不同自言其情
而未暇及歟抑情廹而不敢望歟其或謂此君子
之事有耑其責者歟嘗歎詩小序關雎衷窈窕思
賢才其言引而未發盖得賢以自助仄席之求夢
賚之兆作人雅化所由來遠也爰析句命章以意
逆志申明旨趣凡若干篇後之讀者有以見予心
焉
有雎者鳩和鳴關關言求其匹載涉其瀾
載涉其瀾載泛其流言求其匹于彼中洲
中洲瀰瀰河水泚泚言求其匹有蘋有芷
右關關雎鳩在河之洲三章章四句
孌彼淑女言潔其容其容孔碩勖君子之躬
孌彼淑女言&KR0897;其儀其儀不忒勖君子之思
孌彼淑女言正其色其色斯莊勖君子之德
右窈窕淑女君子好逑三章章四句
維荇之菜其根菁菁潛彼中泠溯流從之時則逢之
維荇之菜其葉離離潛彼中湄溯流洄之時則披之
右參差荇菜左右流之二章章五句
窈兮窕兮淑女佼兮庶幾覯之俾偕老兮
窈兮窕兮淑女杳兮庶幾覯之勞心悄兮
窈兮窕兮淑女藐兮庶幾覯之惄如𢷬兮
右窈窕淑女寤寐求之三章章四句
佩玉之瑳長袿婀娜逝肯適我獨寐寤歌云何其可
澹兮如菊温兮如玉在彼空谷獨寐寤宿亂我心曲
右求之不得寤寐思服二章章五句
角枕粲兮錦衾爛兮夜漫漫兮之子之遠行迨旦兮翩
其來思以釋我怨兮
輕颸飂兮清漏遒兮夜悠悠兮之子之遠時不我留兮
翩其賁思以釋我憂兮
右悠哉悠哉輾轉反側二章章七句
猗猗荇菜素波濯之左之左之薄言擢之
猗猗荇菜素波渫之右之右之薄言擷之
猗猗荇菜素波激之悉率左右薄言緝之
右參差荇菜左右采之三章章四句
素琴之愔愔匪淑女之來思疇寫我心
朱瑟之曼曼匪淑女之賁思疇適我願
右窈窕淑女琴瑟友之二章章三句
荇菜之芳兮錡釜湘之
荇菜之蒨兮豆豋薦之
荇菜之脩兮明堂羞之
右參差荇菜左右芼之三章章二句
我有鐘鼓載伐載考以宴之子其聲肆好
我鐘喤喤我鼓逢逢以宴之子福祿攸同
我鼓逢逢我鐘喤喤以宴之子德音不忘
右窈窕淑女鐘鼔樂之三章章四句
新春恭奉
皇太后幸圓明園
嫩日和風麗鳳城御園韶孟更鮮清恭陪
慈豫行時令樂向春臺騐物情凍柳臨堤舒眼纈温花
向席發心榮初來别有生欣處彌望鱗塍積瑞霙
漢玉筆山
温潤剛廉具雙德千年古物黝而澤介紹管城友即墨
揮毫秀發資芸席筆陣文瀾兩無力硯左坐對多慙色
照暎如近裴叔則道筦天倪示微的
張若澄秋林疊嶂圖
底事林巒愛寄情每看文筆灑然清生秋庭裏詩為畫
煉雪齋中弟繼兄隔歲縈懷吟且置一番觸目興偏生
碧雲天在高山外題作排空雁字横
新正曲宴外藩
青韶瓊苑景嫩日拂廬晨(每宴外藩武備院設武帳示優渥之意)我有來
朝客羣稱守土臣雕筵湑湛露令節唘光春既許歡心
洽還遵禮數彬鵷班陪濟濟鷺羽樂振振内外需和會
宗功逮後人
温牡丹
節未上元嘉夜花看中洛名株誰為火攻下策宛勝生
色新圖入夢韶華荏苒傍梅幻影扶疎恰如錢塘堤上
蘇小近接林逋
倪瓉秋山小景用文徵明題韻
衡皋結宇對秋空千里江山四柱中筆仗粗疎傳嬾瓉
一般猶見古人風
唐寅高士圖即用其韻
有水澄泓有竹修村名水竹占偏幽世間難遇阮青眼
海上曾聞孔掉頭拂座涼生高栝籟入簾波漾白蘋秋
藥爐茗椀皆清絶鹿服先生物外遊
賜尹繼善回江南總督任
熙績匪獨能亮工資羣彦詞林擅卓犖封疆推老練簡
畀淮海區奏成佇底奠保障財賦地繭絲非所羨去歲
吴淞災波臣勢方扇每念幸活民玉食不能嚥賑濟救
燃眉其何籌久宴安民首察吏癉惡亦彰善設誠物乃
孚逞明終必眩
淺春
淺春已含韶景物欣和暢御園致早佳風月無盡藏雪
酥大地滋冰脆微波漾柳黃稊漸生桃紅苞未放湖山
呈淡沲樓閣圖蓬閬新年幾務稀倚楯聊憑望北垞入
近觀西峯列遥障郊坰靄霽烟燈火争新樣皇州固富
庶風俗隨時尚因憶蒙正言悚然志惆悵
冰牀
四載名遺禹雙輪制陋倕取形差比艮致遠匪因隨鏡
面頻來往雷聲自逐追常看瓊屑噴底用錦帆移
上元前一日宴宗室王公
玉輪迎望漢邊明蓂葉剛抽十四莖粉荔開筵韶景穉
霜柑傳節慶霄暗樓前雨露輝華萼天上笙歌繞碧城
歡洽更傳行葦什同堂常陋礪山盟
詠絡緯
皇祖時命奉宸苑使取絡緯種育於暖室盖如温花之
能開臘底也每設宴則置繡籠中唧唧之聲不絶
遂以為例云
羣知絡緯到秋吟耳畔何來唧唧音却共温花榮此日
將嗤冷菊背而今夏蟲乍可同冰語朝槿原堪入朔尋
生物機緘緣格物一斑猶見
聖人心
上元夜燈火詞
年前臘雪釀春寒火樹烘春此夕看那更流風譲佳節
(是晚有風入夜而止)頓教美景萃長安
清新每愛燕公句竒巧休誇蘇福燈大地都來成不夜
小參誰復得相應
玉䨲應憐初度圓早扶冰影上瑶天六鼇駕海樓臺迥
萬樹輝霞日月邊
例事燈詞不可刪𤨏窗點筆遣春閒哀鴻陡憶吴淞郡
縱對銀花未解顔
命張若澄仿文徵明溪山深雪用題徵明是圖原
韻
居然煉雪舊齋邊(若靄有煉雪齋印記若澄其弟也)畫格書禪肖腕縣
為仿停雲瀟灑筆玉峯高欲倚瑶天
題丁觀鵬摹宋人漁樂小景
雪潭夥集漁舟遠山積素寒浮設向孤篷問客應逢張
志和流
上元後一日小宴廷臣
崇牙倚繡楹寳炬矗金莖宴繼上元節歡連堂陛情向
筵仙卉發隔座草蟲鳴即景思調鼎匪今重大烹同雲
看薄暮望月(是日始望)欲韜明共眄初春雪東郊利早畊
御園初春即事
燈事將闌月漸弓文窗點筆向東風池心幾許春冰脆
簾角一番晴照融凍柳欲廻消去綠温花難駐幻來紅
每因代謝參生滅畢竟循環無始終
竹塢雲軒路逕斜芸罏茗椀各清嘉侵尋書課消繁慮
次第閒情樂歲華啅樹春禽彈舌綺友松古鶴泯心葩
中庭步屧知消息嫩綠緣階已作芽
結習詩吟未盡刪搜題月下更花間也知是道誠何益
且喜流光往復還帶雪高峯明碧落向陽新水響潺湲
邇來底覺相應處憂喜頻經閙後閒
燕九日
載陽遲景蕩晴空雪色冰紋暖漸融依舊東風來上苑
偶因佳節憶琳宫(燕九始於邱處機都下長春宫至今為勝會焉)流風遺俗追
尋處去歲今年想像中只有烟花還戀賞晩來強作耐
時紅(都下燈火自上元至燕九為盛過此則皆收矣)
春冰
春風入池塘吹解堅冰冷凌紋散密緻波花漾輕影魚
負彼何知狐聽此應警擬將藏錦柁未許放綵艇蟬翼
乍可方虎步誰能騁(寓冰嬉之意)獨憶穆滿言惕然發深省
漢玉赤刀
何來天畔赤霞低豈是當年在序西鼂采不徒誇琬琰
葆光寧復比玻瓈因思不琢何成器每愛今居古與稽
多少神仙題籙籍誰將津逮問刀圭
周鯤山水十幀
溪村春曉
初生春水鏡開匳裊裊東風拂鬢髯柳綠桃紅淡無際
右丞詩畫合同拈
湖隂泛鴨
膩雲送雨溪村暗笠屐尋詩亦絶勝但得心機忘物我
野鷗家鴨總堪朋
松壑鳴泉
眼中色是耳中聲見說畫者能移情去歲田盤最深處
淙淙寒玉至今鳴
招提烟暝
遠山城郭望依稀落照秋江淡晩暉古木烟深羣鳥下
疎鐘雲杳一僧歸
江帆秋影
落霞孤鶩淡秋空掛席輕舠一望中不是天涯名利客
何須為倩石尤風
黃葉邨莊
江鄉秋老亦堪誇錦樹籠邨鬪綺霞過客若逢相借問
扁舟繋處是吾家
柳橋春漲
細雨微風蕩柳條拍船春漲未全消空濛一種宜人處
仿彿江南廿四橋
松篁峭蒨
老松弱竹合比隣豈必忘年覓友人梵夾静繙參色相
如來端的有三身
漁莊晚霽
生涯浩蕩付烟波沽酒烹魚樂若何西照一痕紅恁好
樹梢還可曬漁簔
林巒烟雨
米家烟雨曾聞古石谷林巒復見今(周鯤此圖乃倣王翬筆意也)坐
對千山雲外暗忽聽萬瀑樹頭斟
凖噶爾所進大宛馬名之曰如意驄命郎世寧為
圖而繫以詩
凹凸丹青法(唐尉遲乙僧善凹凸花畫法乙僧亦外國人也)流傳自海西(世寧西洋)
(人)宛看龍是性何用月為題籋霧權竒勝嘶風閶闔低
貳師曾未遣禮義固金隄(西師始自康熙年間至雍正十年大勝之後遂定罷兵之)
(議朕即位後彼屢遣使以定邊為詞將激我興師朕不允其請近則恭順有加向惟貢貂今加進馬矣)
戲題詩韻
作詩者無不藉是書成詩而詠此者絶少故戲題
之
沈約文思秀綵鸞書法精(唐女仙吴綵鸞手書詩韻石渠寳笈中上品真蹟也)六
朝傳賦詠千古作章程題句何稀見遺編太屈生十年
伴朝夕相對得無情(向在書忩日課書籍即位後總為一匣藏之此十三年間凡有吟詠)
(則用是夲近以面頁淹漬故易以藏紙而書是作於上)
前題再詠
稀見曾吟詩韻詩蛇添聊爾戲評之隋珠照物無迴照
扁鵲醫人不自醫
春隂
倚檻眄雲容淒淒傍晚濃雨佳雪亦可春淺地猶封(俗云)
(小雪封地大雪封河盖謂凍為封也)宿潤蘇原麥微風静禁松年來頻有
詠如願却稀逢
填倉日偶感
最是踐春頻遇節每教憶舊一牽情三年歲月堂堂過
兩字空華了了評盤菜試挑生意趣盆花還看幻芳榮
能言好鳥枝頭啅擬問因何不得平
初春太液池泛舟
新波泛瀲漾晴烟上苑韶光穉可憐幾幀屏山全入鏡
一篙春水恰勝船
乍見輕黃上柳絲春來幾度棹移時繪之詩句渾如畫
迴雁高飛太液池
凍解神池泛綠漪湖光山色發華滋蒸霞結綺無須眄
好是含苞未放時
瀛臺攬景
春風習以和春水綠而鮮春苑既駘蕩春人亦熙閒寄
情蓬瀛地得句水雲間昂首睋暘臺廻眸睎薊川谿桃
未吐霞陌柳已帶烟向陽鵲補巢背雪雁下灘萬物欣
莩甲一心圖治安無逸戒嬉遊有卷勉惕乾
昔昔鹽二十首(有序)
在昔吏部掞華聲騰六代渭尉廣藻體擅三唐風
人之意斯深樂苑之傳有自故夫鸞笙鳳管多吟
離别之聲盖以雁塞龍沙鮮有歡娱之地忠恕者
必有感矣窮黷者得無懼乎依道衡之往作句以
為題效承祐之廣章詩仍其韻哀而不傷關雎是
矣泥而不滓離騷有焉惟是幾餘遣興匪争詩客
之長亦曰即景成吟曲體下民之戚云爾
垂柳覆金堤
千條臨翠陌百結鎻芳閨已恨鶯春老那堪烏夜啼牽
情籠洞戶弄影拂廻堤折得曾相贈玉關西復西
蘼蕪葉復齊
繡戶簾慵捲文階卉任蕪故知非浪子肯學見金夫樹
草空傳背眠鴛得未孤中阿蘪布濩長短自相殊
水溢芙蓉沼
品格全標秀鉛華盡洗濃葉為雲&KR1259;盖水是鏡芙蓉屈
子文相契陳王賦不逢試看芳沼溢江海定誰從
花飛桃李蹊
桃李無言倚成蹊有相(入聲)依何緣覓侯印常獨理鴛機
月下蕭條色風前落莫飛明春須爛澷遠客想應歸
採桑秦氏女
陌上採桑女羅敷夲姓秦不觀方渙洧寧棄載陽春雅
淡惟憐舊遠揚亦愛新彈筝趙王悟豈是薄情人
織錦竇家妻
郎是冶長罪儂非蕩子妻循環詩疊恨伊軋淚交啼織
錦傳心苦流沙望眼迷行雲澷相擬終不任東西
關山别蕩子
消瘦移鸞帶凄愁對博山書沈白狼信竹倚女英斑不
識歸來日仍如未别顔流黃明月照夜夢會逢還
風月守空閨
海燕雙栖好盧家堂獨空帳寒金麥穗衣疊玉屏風淡
月朦朧際涼颸習瑟中含情難自遣欲訴有誰同
恒斂千金笑
從軍人萬里突將號無前顧影羞臨鏡何心舞向筵一
顰徒自惜尺素竟誰傳傾國空聞古黃金漫費千
長垂雙玉啼
鈎縚將熨貼重疊粉痕啼衣寄愁鴻北心飛到隴西背
彈温冷被獨抆守空閨懊惱燈花暗多因珠雨迷
蟠龍随鏡隠
棄置温臺上塵生懶重看蟾光空獨照龍影鎮雙蟠繡
帕風微拂金猊篆欲殘步檐睇孤月不覺露闌干
彩鳳逐帷低
花鳳當年繡雙雙尚舞帷誰知從别後此意竟成欺春
曉羞開處秋宵静掩時將心還自問何日是終期
驚魂同夜鵲
三匝無堪託一心誰共論翻憐寒夜鵲同是易驚魂玉
塞山千疊銀河月半痕豈因慣燒腦終是不忘恩
倦寝聽晨雞
假寐欹珊枕飛魂出繡閨即今愁過雁憶昔賦鳴雞兩
字刀環絶雙痕玉筯啼膩情恒似醉非為酌東西
暗牖懸蛛網
未讀東山詠蠨蛸宛戶前憐他絲百結似我念空懸映
日纏緜影因風左右牽瑶忩勝錦瑟餘得幾條絃
空梁落燕泥
海燕雙飛去應羞人獨啼幾星珠點落一對羽衣低長
惜形依影徒聞絮着泥將刀分比翼難遣各枝栖
前年過代北
孤城界北代書尺幾曾經前歲巾餘血今年草又青珠
釵鬆霧髻翠帔冷雲屏夢到征人畔霜鼙不忍聽
今歲往遼西
聞道新移戍寒冰更渡遼只思分袂苦那憶畫眉嬌雪
後邊風勁霜前塞樹彫想君廻首處雲嶺隔迢迢
一去無還意
記得分離日相期不日還如何一契闊長此望邊關條
脫歌筵冷步摇舞席閒便令重會面非復向時顔
那能惜馬蹄
吏部錦心麗山陽綺思凄效顰終覺醜得兔亦忘蹄紫
塞安畊鑿清時息鼓鼙偶然懷繾綣吟倚畫檐低
御製詩二集卷一
