御製詩四集卷九十四
古今體九十三首(癸夘二)
題五經萃室岳珂宋版五經(有序)
經天行地精華統備於三才合璧聫珠美富集成
於一室薈數聖人之寳訓全帙重完收千載上之
遺文新題式煥溯自相臺鋟刻名重荆溪天禄搜
羅版留岳氏顧麟經久歸部目而戴記續入鑒藏
偉兹四庫之全更獲五經之萃驗標名於篇頁易
詩書槧刻皆符審印字於鈐題篆隷楷規模悉肖
經七八家而收藏可證閱六百歲而分合堪稽爰
因慎德之後楹更出昭仁之祕本書仍舊簡羅函
排鱗次之觀楣煥新顔堆几翕雁行之序緬流傳
之復合道必因文愜位置之咸宜學還喻政忠良
翊運惜當時自壊長城謹厚傳家喜後嗣克稱肯
構復旦光懸日月朗映酉山聚垣數應星辰勤披
乙夜吟成七字摛唐律而珍護縑緗弁以五章影
宋鈔而夀貞梨棗從此觀瀾觀海範圍綜百氏菁
英庶其是訓是行什襲貽萬年典則
羲文萬載萃精神日用尋常即化鈞義漏朱家緣後代
(刻本内無朱子本義蓋以生於後其時刊本尚未行世耳)注傳王氏(弼)以前人韋編
堅矣今何在紙牘脆哉兹尚珍我豈善言言豈敢手腁
口沫意猶諄
右易經
五經無不帝王師切已端惟謨典詞自幼服膺驚老矣
曰言熟口愧行之徒成今日還明日空作念兹仍在兹
岳氏相臺書復合文昌呵護信稱竒
右書經
刪詩書子所同諳論語惟詩獨屢談必也性情養有正
斯於政事布無慙體殊大雅與小雅為在周南及召南
恰喜五經兄弟翕稡兹一室樂和湛
右詩經
家塾荆溪宋梓聞相臺曾刻五經文舊收天禄春秋獨
(天禄琳琅弆藏宋版經部五經内惟春秋乃南宋岳珂所刊卷末有相臺岳氏荆溪家塾木記紙墨刻工各極)
(精善其餘四經皆不能逮也)續合豐城四部羣(近日得宋版周易尚書詩經禮記四部均)
(有相臺岳氏木記與天禄弆藏春秋係一時所刊五經萃聚真不啻豐城之合耳)吳楚已夷狄
以視桓文斯正譎之分尊王誰識宣尼旨廣義豪釐謬
實紛(麟經據事直書而大公至正義旨精深後儒私見臆度紛紛議論至明商輅等撰通鑑績編周禮續)
(為發明張時泰又續為廣義附刻於後誣白為黑紕繆尤甚因命皇子及軍機大臣等詳閱略為剛潤去其謾)
(罵復親加核定以符孔子春秋之例並題辭簡端昭示千古)
右春秋
禮樂貫乎天地人斯須不可去諸身雖曾二戴藩籬涉
實異三經饜飫醇(易書詩自幼背讀成誦禮記春秋則長而翻閱粗習不似三經之深沃也)
捨此無能為治主幸其有後繼忠臣(岳珂為岳飛之孫霖之子曾官寧宗)
(朝生平所著有桯史金陀稡編曾刻五經於家塾世其家聲益信忠臣之有後也)周官法度如
行者意在關雎與趾麟
右禮記
祈穀前一日詣齋宫輦中作
冬雪雖霑渥臘晴過月餘昨來看霰集兹復灑霙初益
切望殷若更憐時止如詣
壇瞻拜處籲
澤敬申予
祈穀禮成述事
春正
祈穀卜辛金祝穰古人用意深復得躬承胥厚貺惟希
昊佑篤微忱昨朝薄霰未成雪今曉濃雲又佈隂願即
瑞霙霈優渥紐芽二麥欲抽鍼
正月十日乾清宫普宴宗室得句誌喜十韻(有序)
韶開玉琯堯蓂敷十葉之春𣲖毓璇源姬瓞衍萬
年之祚昔初紀展親錫宴敞瀛苑而聫賡洎昨秋
詔爵宣綸普天演而示寵懋典踵行於惇叙廣筵
肇啟於乾清臚子姓者凡二千人支繁十世自王
公以及三四品燕衎一堂既增秩以賜金復承筐
而授斝序賢序齒孝弟之心油然有本有文禮樂
之事備矣仰
龍興於東土慶逮雲礽遡麟趾於西京恩推水木準四
十九旗之世例爾子孫勉承錫類之榮席百&KR1354;餘
載之皇圖我國家永迪興仁之教歡申渥闓喜誌
長言
事成時節藉因緣宗子加官此日全(向來閒散宗室無按品給頂之例昨)
(歲秋因閱蒙古家譜知各蒙古王公子嗣年已及歲者俱給以頂戴陡思我宗室支𣲖繁衍轉無職級不足以)
(示親親而崇體制爰降旨將王貝勒貝子公之子嗣及宗室年已及歲者俱照蒙古王公台吉塔布囊之例分)
(別給予頂戴其宗室現在當差職分較小者亦准其與閑散宗室一體給與頂戴因令大學士軍機大臣會同)
(宗人府分別詳議奏聞)四代未行或有待(自我思蒙世祖定鼎燕京加古世襲即為)
(今現行例而我宗室除王公以至奉恩將軍各有世襲其餘盡為閑散宗室無頂戴官銜我皇祖皇)
(考加恩宗室者無所不至而未降斯旨即予歷四十七年之久亦未思及此昨秋方有此諭豈非舉大事亦必)
(有時節因緣乎)一時爰舉乃無愆
仁皇
憲帝恩垂鑒近𣲖遠支禄永延式詠綿瓜胥
祖澤遂歌行葦列賓筵
六朝慶衍葉百億十世居滋人二千(我朝宗室皆本支太祖高皇帝)
(雲仍繁衍已及十世此次與宴自王貝勒貝子公以及三四品頂戴者共一千三百八人其三四品頂戴人員)
(有事不能與宴者五百六十九人合計共二千人各頒賜如意朝珠文玩綺帛銀兩有差)起瀋前勲
寧㤀爾例元後嗣合同然(戊戌年因恭閱藎臣列聖實錄得備悉懿親勤勞佐)
(命之勲因降旨復還睿親王多爾衮封號追謚曰忠並令補繼襲封又豫親王多鐸禮親王代善鄭親王濟爾)
(哈朗肅親王豪格克勤郡王岳託其子孫所襲均非始封之名交軍機大臣會同宗人府議復其原號並補置)
(牌位配享子嗣太廟至蒙古乃元之後裔其王公台吉塔布囊等年已及歲者尚各按定例給以應得品)
(級頂戴况宗室閑散名登此可玉牒自應一體定議給予頂戴且俾各知自愛藉以教育成全益足昭國)
(家展親睦族之誼)簮纓被矣禮義勖家室肫乎孝弟先醉酒莫
言兹飽德篤親匪曰慢興賢已欣設席長幼序復有承
筐次第宣共沐
天庥示海宇大清國祚萬斯年
新正重華宫
乾清開大宴宗室畢以會緣慶普錫秩天倫樂之最是
日氣和鬯條風弗動旆諸事臻美順喜極戚何害斯皆
祖宗恩萬葉綿永賴宴迴憩重華静思意為快少年讀
書時此景心無挂忽忽&KR1354;年餘勤政遑敢懈雖未致隕
越亦豈臻康泰歸政期已近一紀尚應待(叶)斯猶日孜
孜宵旰勉年邁明將幸御園行慶聫中外把筆詠流光
久敬勵毋艾
題李嵩歲朝圖
歲朝宜吉語喜看歲朝圖六百年餘畫三朝景正符門
庭萃賓客几案列尊壺和樂盈寧象萬家俱似無
新正幸御園即事
祈年睦族典胥蕆依例新正駕幸園身體康強不圖逸
屏藩宴賚那辭蕃兩行春柳薰黃染一帶西山積素存
過午輕雲淡日色便希重霈六花繁
題知過堂
成事由來不說乎何當漆飾貢紗厨既憐棄置成廢物
聊與廓營因舊模(上年以國泰所進雕漆屏扇等件成器不毁棄置可惜因於舊有之雲香)
(清勝室接楹&KR0724;用詳見前題知過堂詩並注)坐傍明忩欣律暖看餘曲砌識
韶蘇接楹堂以知過額試曰過曾知也無
長春書屋
元者善之長文言著首章可知一氣貫恒以四時長敢
不體仁勗寧為玩物芳撫牋成五字明牖度曦光
抱樸草堂
覆簷為草草鋪庭却待東風未放青莫為草堂兹作古
獅園曾是肇
前型(熱河獅子園有草房堂之皇考示儉深意也兹圖明圍抱樸草構實效法為之)
清暉閣
長夏之清暉松柏在颯爽初春之清暉桃杏未駘蕩未
乃有來期在實近過往以此較伯仲即景愜心賞而閣
付不知四時孰今曩
自得軒
有暇書齋小憩仍宣尼三訓記心曾屢綏以及賢材彙
此得終然戒弗能
皆春閣
新年臨御苑所至物皆春淑景方融臘條風正叶寅梅
心含萼馥柳眼放稊新漢詔從來讀吾惟厪萬民
題宋宣和唐十八學士圖即用原韻
秦王文館若為哉無乃思儲濟世才偶憶漢家四已足
(謂四皓安惠帝事不動聲色亦無兵戈也)商顔終覺勝蓬萊
既書議卷前並用原韻成什書卷中
詠和闐玉倣周堇山鼎
範金赤堇昔稱山(西清古鑑有周堇山鼎按越絶書有赤堇之山古器多勒國名人名而此)
(稱山者蓋當時鑄鼎處也)貢玉欣兹入玉關博物古圖原可倣俗工
新樣概教刪伯師叔朕誠堪侣極巧窮精大合閑匪說
攸聞曾熟讀久安長治廑其間
題宋版陸宣公奏議
熟讀東坡進奏篇欣看議䟽陸家宣行間字裏通時事
曲譬直陳總道詮一部允當置棐几萬言猶喜見初鎸
梁洋失及忠州遣惜舍何殊天與淵
新正萬夀山即景成什
節前武帳賚筵頒(新正十二日於山高水長御武帳筵宴蒙古王公及滿漢文武大臣禮畢)
(因幸萬夀山)乘暇因遊萬夀山陽岸冰蘇銀漸晃隂巒雪積
玉猶斑梅心柳眼誰為速峯態林姿好是閒元長箴予
有佳句(尹繼善字元長以余遇佳山水輒過而不留因有馳驛觀山之喻余每心是其言向於詩中曾)
(屢及之)偶觀馳驛便言還
怡春堂有感
東廂潔治樸齋幽(清漪園理事之所於東首搆堂向以奉聖母憩息者)兩字怡
春泚舉眸堂館依然几席寂七年嗟罷奉
慈遊
宜芸館
迴廊護幽館山水略遥諸役目既無物甄心原有書每
來惟暫坐便去那延居慙此宜芸處何曾枕葄予
夕佳樓
樓窗開向西因以夕佳號寄興在陶詩無欲觀其妙其
妙殊艱觀一年能幾到到亦亟言旋山氣何曾眺設遇
責實人負名惟自笑
無盡意軒
意者心之發先誠垂訓良閑邪周易著克己魯論詳詎
曰玩山水於焉味縹緗有真乃無盡得句憶山莊(昨歲避暑)
(山莊題有真意軒詩云然而有真乃無盡設其有盡無真存是一是二得其意者不分彼此也)
題圓朗齋
圓者仁之象朗者智之用斯齋山水間仁智樂胥貢是
以額圓朗進德修業重詎惟玩山水即景懷錯綜至理
萬物備試看春律中
綠畦亭
鱗塍近遠蜃忩裏春事猶遲土脈融即看平鋪雪水足
菁葱綠意在其中
味閒齋戲題
人孰不愛閒而我多懼意閒實近乎逸恐與周書背閒
又殊乎忙宵旰那能避即寓而不留信亦非我事齋可
我不可是我味閒味
綺望軒
春律方依韋(見前漢郊祀歌)春事未都冶倚忩凝望人何有於
綺奼然而綺之意豈不在軒也女夷鼓太和會看昌昌
者
題繪芳堂
繪芳誰為(去聲)繪斯芳色色形形物自昌貞下起元運一
氣復來成泰肇三陽前旌底藉鼓其羯後素應思起我
商江硯宣毫吟次第由來大塊假文章
六兼齋
漫惜芳菲勒杏桃東皇品類正甄陶山齋雖與江樓異
也契子安序語豪
雲繪軒
山隂別一區雲繪額檐扶正喜瓊瑶積何來薈蔚鋪首
春符吉語大地現祥圖底事誇糺縵利農此不誣
霽清軒
書軒據坦阿砌下俯嵯峨峽水常調瑟巖松鎮護螺霽
光欣共迥清景不妨多歷歷觀前詠流隂驚騖過
和闐玉斧珮
和闐玉雖夥如脂亦艱致兹質實琳琅無瑕葆精粹相
材作斧珮剛柔協中義隠現刻夔紋縟采法古製邇來
俗工輩時樣翻新意斲器牟貴賈呈進率擲棄斯亦玉
之厄是用五字刺
題王蒙多寳塔院圖
千福招提畫補唐(見揭奚斯識語)潤同董巨雅如王(櫽括董其昌跋語)
曰無此君倪懶瓚(五百年來無此君即瓚句自書卷後)真有賢甥趙子昂
(亦卷中孟頫識語)信具仙風及道骨渠(去聲)誇林韻與烟光肯因
書就闕題句認取石渠繼鑒章(是卷入石渠寳笈上等時未經題句兹重加展)
(玩得句題幀端並鈐用石渠繼鑒寶以識之)
詠竹刻三友筆筒
吮毫書壁詠盤龍二老傍觀喜相(入聲)逢寫應求無刻畫
迹不留名處識三松
未央瓦硯歌
未央宫自漢時建覆瓦其數多無萬炎劉棟折落人間
乃至人間珍一片一片真贗猶莫知晉宋以來夥贗為
即今贗者幾(平聲)真奪今古不相及若斯此硯較比舊者
小(是硯比内府所藏漢瓦硯三方尺度較小當是四圍裁去者其體質甚輕墨鏽古潤流傳亦有緒云)墨
鏽土香融亦好漫因文(去聲)過嘖有言豈若不貪之足寳
微雨(正月十四日)
連日濃隂望雪落徹宵却作雨絲飛詰朝雖報霑餘寸
(順天府奏自十三日午後微雨飄灑入夜漸次稠密至十四日尚未止入土一寸有餘上年冬雪普透入春正)
(望新膏得此霢霂優霑藉為欣慰也)逮已仍看灑細霏亟盼玉花飄散漫
益當火樹助光輝西山高處氣原冷積素遥觀隠翠微
上元前夕小宴近親王等即席成什
昨甫乾清大宴開(正月初十日於乾清宫普宴宗室共一千三百餘人其有事不能與宴者)
(五百六十餘人合計共二千入各頒賜銀幣有差)傳柑例引節前陪佳時寧可
以空遇渥澤原應自近推却喜春霖融玉律(是日微雨)底須
圓月暎金杯從來卜晝弗卜夜敢擬銅壺漏莫催
上元燈詞八首
達夜連晨雲蔚空候暄微霰落泥融今宵巧讓上元節
却見輪昇少海東
徘徊碧宇未當中幾(平聲)望光輝正望同(是月十六日始望)詎屬
羲和善推步姮娥應是示虚冲
傍晚薄隂燈火明恰宜寳月麗初更諸凡順適臨嘉節
望雪依然弗愜情
幻術曾聞殷七傳信乎否也祗疑然試看火線飛來往
萬樹燈花頃刻燃
金花照夜如恒晝火樹烘春了不寒霍罕五年纔一覲
(從前翠罕伯克那爾巴圖遣使拜莫特來觀已越五年今歲復遣使鄂布爾克色木輪班入覲因今與回部伯)
(克一體與宴)班聫回部許同觀
陪臣去歲預觀燈惠遠何妨作例應(昨歲命朝鮮陪臣一體與上元筵宴)
(觀燈以示懷柔因以為例該國陪臣鄭存謙洪良浩賦詩呈進亦頗清順仍照上年例宴賚亦增太平佳話也)
禮義國原閑賦詠上元帖子句當增
從來燈與月為媒遠暎西山雪又皚金粟紛紛桂中落
應緣秋榜兆多材(今歲八月各直省鄉試之期)
見說隨時愛景光氣和土潤兆農祥昨年三月曾祈雨
(去歲上元遇雪前冬三白亦優今歲入春雖每微雪微雨總欠優渥幸昨冬屢被甘雪與去歲景况頗同然去)
(歲自上元雪後二三月間仍望雨澤三月晦日曾詣黑龍潭祈雨籌農之念原無時可釋也)念此惟
殷敬不遑
上元後日小宴廷臣即席得句
翌節廷臣宴御園重熙惠典舉非繁弼諧迪德須深識
喜起明良未易言内外胥厪養民政(是日於正大光明殿曲宴廷臣預宴)
(者大學士阿桂以下十八人時總督薩載將軍萬福常青亦以入覲一體與宴諸臣雖職分内外其各勤官守)
(布澤以惠吾民則一也)雨暘惟是賴
天恩憲書置望當旬六豈必今朝不上元
積素西山近宇晴需貞啟正大光明無偏極建福時斂
(正)順應物來量始宏(大)利用國觀惟俊籲(光)自呈鑑照
待羣情(明)
三朝家法傳四字(乾清宫正大光明匾額為正世祖御書景山觀德殿)
(大光明匾額為御書皇祖御書圓明園正大光明殿額為皇考余於熱河之勤政殿亦謹遵)
(䋲家法敬書四字懸之殿中為法聖訓承實我國家萬年所當奉守也)奕葉肯堂奉
永清
雪(正月十八日)
五日隂晴時間(去聲)看(自十三日得有微雨連日隂晴相間正在盼望雪澤昨十七日午後)
(祥霙飄灑連宵達旦至十八日午間勢猶未己積地四五寸春膏優渥實慰殷懷也)六花昨午始
攅團入宵達曙勢猶鬯衣夘食辰意未闌凍圃寒山胥
助景星橋火樹迥殊觀上元讓節休稱頌翹企殷心甫
略寬
題含經堂
昔日此含經節過猶始青迹陳惟俯仰理寓在流停砌
草向陽茁盆梅映雪馨六年前返憶戚戚意無寧
味腴書屋
全書浩淵海薈要聚魁殊箇裏足真味於焉飫道腴惟
余勵宵旰那解辨精麤一例束高閣芸編笑負孤
淳化軒
重摹淳化帖石版砌廂廊遂以顔軒額寧云摹宋皇亦
經幾歲月(壬辰年重刻淳化閣帖成以石嵌軒壁閱今巳十二年計宋淳化初刻時幾八百年矣)
時復賞烟光望雪逢優雪益增敬不遑
藴真齋
齋名曰藴真其義亦有取真正偽乃邪閑邪正方樹何
莫非性功左右逢源所藴則性存存順應大公溥誤認
一概藏斯失為城府
理心樓有會
理有治之義心實五官主主當治其他理主是何語可
知理主者仍主自理取天命之謂性一貫為心所自理
及理他唯者參之魯
恒春圃
一年無日不看花昨近有詩易其語(去歲於避暑山莊見張照書聫句云)
(四面有山皆入畫一年無日不看花不知誰所作然大都流連光景之詞因為易之曰四海有民皆視子一年)
(無日不看書起句易四字對句祗易一字較為切已因並足成七律一首)照之言雖涉風流
却宜用此恒春圃元為善長又為仁一氣由來貫四序
謂之恒春豈不然拂面條風正含煦
題獅子林十六景用辛丑詩韻
獅子林
一之為甚豈容三得莫其風漸自南欲問獅林結趺者
是龕異也抑同龕
虹橋
波中虹影照如雙團月之中渡舫忩此是玉泉分得鏡
漫疑列水(謂熱河)及胥江(謂蘇州)
假山
閱年曡石似真山久假弗歸漫腆顔朱註分明闢真有
讀書慎莫誤其間
納景堂
設詢春景作何形花有生機鳥有靈自舞能言誰所使
東皇化杼不曾停
清閟閣
書閣得來凡幾歲龍鱗對面漸成松歎他高士藏名蹟
兹落人間或偶逢
藤架
詰曲石橋步過池夾橋為架有藤披待看架上張紫錦
轉眼春風三月時
磴道
石磴縈紆嶔且嵜偶然行飯步遵之自嫌懶瓚登斯日
可有如斯侍從隨
占峯亭
一亭高占諸峯上頗有懸簷羊角燈失笑若逢倪處士
迎頭應道不相應
清淑齋
不藉當前展畫屏有松謖謖韻亭亭園人偏解會三友
種得盆梅映戸馨
小香幢
無言調御廣長舌峯䜿嶺横總梵幢設以其中辨真幻
是為逃一更成雙
探真書屋
書史從來不速親那如釋氏論緣因既云真矣寧須探
莫作迷頭認影人
延景樓
韶光醖釀已誾然鏡裏山河壺裏天恰是小樓解人意
無言饒得静中延
畫舫
雖舫曾無書畫收未能精鑒及其歐凝冰久厭輕開鑿
(向歲春冰將泮内侍輒開鑿以通舟行近年每加禁止故辛丑詩有凝冰畫舫塢中收之句)意泛何
妨此拍浮
雲林石室
雲為林復石為室誰合居之適彼閒却我萬幾無晷暇
興心那可静耽山
横碧軒
千林突兀淡烟凝冰渚軒前一鏡澄慢惜其間碧光少
昌昌韶意發將興
水門
無過跨水為門戶豈比嚴城及綺闉更弗鳴榔藉通舫
步兵入者即知津
題宋版朱文公校昌黎集
校集都因考異詮(宋版朱文公所校韓文考異序云此集本多不同惟近歲南安軍所刊方)
(氏本號為精善別有舉正十卷其論去取多以祥符杭本嘉祐蜀本及李謝所據館閣本為定而尤尊館閣本)
門人李漢更詳編官書率就私書獻杭本應為蜀本先
(二語櫽括序語)無礙兼存期自擇允為獨出更誰肩一篇原道
接孔孟見道因文啟宋傳(謂周程張朱五子)
迴思一律
踐阼迴思廿五歲朝班較我歲都多怱怱卌八春秋閱
忽忽康(熙)雍(正)文武磨(余初踐阼時朝班文武大臣率皇祖皇考所簡用年)
(齒皆長於余閱今四十八年荏苒代謝康熙雍正年間舊臣消磨無一在朝者矣)幾箇老臣用
由我其餘在列長(上聲)於他(現在廷臣中年逾七十以上者惟大學士英廉嵇璜協辦)
(大學士尚書永貴蔡新尚書曺秀先綽克托都統王進泰等數人率皆乾隆初年以後漸行擢用其餘如大學)
(士阿桂三寳及内外大臣等雖多六旬以上者皆較余年少云)驀然自問率興事蒿目
焦心愧若何
燕九鐙詞四首
一雪由來無不宜最宜婪節賞鐙時(御園鐙節例以十三日起至燕九日)
(收鐙)設無五日縈心悶那有七言入手怡(自十三日微雨後連晨雲蔚而)
(雪澤未降縈念甚殷是以上元鐙詞有望雪依然弗愜情之句至十七八日得雪霑透始為之暢適耳)
上元雪薄月昇早燕九天晴月上遲(燕九時當望後月上較遲然鐙光映)
(雪倍覺晶瑩)巧以鐙光映雪色大當斟酌是誰為
萬斛金花灑玉田白雲觀尚說邱仙思量羽客何得此
元祖前陳言可傅(元史邱處機自號長春子元太祖召對每言欲一天下者必不嗜殺人問)
(為治之方以敬天愛民對問長生久視以清心寡欲對太祖深契其言命左右書之)
奉時行慶固云應有節當思敬義勝散遣雁臣歸各部
仍教同樂共觀鐙(年班蒙古王公札薩克等及回部伯克霍罕來使朝鮮陪臣於上元節次)
(宴賚後兹復於燕九日命至同樂園觀鐙然後分遣歸部用昭慈惠)
再題周玉大赤寳刀
大赤連雙事亦竒氣求聲應有如斯竒為其別偶為合
伯氏吹塤仲氏篪羊已脂藏曰瓊否雞誠冠暈號璊宜
由來物聚於所好珍在兹斯愧在兹
題樓鑰瀛海硯
蜃氣樓臺有若無摛文課責視斯乎祗今墨瀋餘芬在
曾序伊家耕織圖(樓鑰耕織圖後序云宋高宗時伯父璹為於潜令作耕織二圖繫以五言詩)
(進呈嘉奬云云此硯為鑰所用因憶是序故及之)
詠宣德雕漆士女盒
圖成士女用深宫不見刀痕見畫工調鶴教鸚當化日
薰罏攬鏡對和風周昉筆得入神處常建詞兼寓意中
大字金填掩永樂笑他何必太精窮(帝京景物略載溙器永樂中果園厰)
(製最精宣德時製不逮前因私購内藏盤盒磨去鍼書永樂細欵刀刻宣德大字濃金填掩之故宣欵皆永器)
(云云作偽心勞殊可笑也)
題錢維城花卉小冊
海棠品類稱原夥西府由來獨出竒總是無香名已著
毋寧嬝娜擅丰姿
右西府海棠
雪色林蘭吐異芬恰宜鼻觀静中聞古梅耐冷斯耐熱
高下其間已自分
右梔子
麝炷鮫紗體物竒省郎花較且卑之花經七品還三命
故實疑他述自誰
右玫瑰
葉似田田花淡紅細蕤石上異池中由來假藉名非實
那厠濂溪君子同
右金絲荷葉(一名石荷葉)
蜀地吳都里數千舊歌新曲夥訛傳碧雞漫志差稱當
(去聲方碧雞漫志稱益州草木記六家說虞美人各有異同物圖贊尤為穿鑿又謂此草應歌拍而舞不知)
(吳草與蜀草有無異同舊曲與新曲所應孰是辨論差為近理云)弱卉無知總漠然
右虞美人
翠瓣黃心六月開是誰小草冒名梅設如移植孤山北
定使逋仙返步回
右翠梅
牡丹雅合花王號周(必大)氏升斯擬列妃(見周必大詩)未免被
他芍藥恨雌黃真混是和非
右魚兒牡丹
四季開花匹蘭桂黃葩綠葉挺莖根既能醒酒盞還小
酌劑其間深意存
右金盞
山東巡撫明興奏雨雪詩以誌慰
雨當北止南初降(京師於正月十三日得微雨入地止寸餘兹明興奏報濟南省城自十四)
(日未時至十五日巳時始則細雨霢霂繼復雨中帶雪除消融外積地六寸餘是雨勢自北而南也)雪則
南霑北繼霏(東省於十五日得雪京師則自十七日午後至十八日未時方止兹據袁守侗奏報)
(保定亦於十七日得雪是雪又自南而北也)縱異後先敷
帝澤同為優渥利春畿方興土脈真資潤實益農功愜
所祈未識豫郊均被否吉音翹待驛章飛
再詠痕都斯坦玉罐(有序)
月邦製巧祥花載詠承趺水磨工良瑞朵新瑩環
耳驗雲腴於鏤楮外潤中虚騰寳氣於連城掩瑕
呈美比象則輝聫瓉卣拈吟則喻叶盤盂偶獲雙
珍重摛五字
巧製出痕都質高工更殊白非碧玉椀光鄙水晶盂瑞
朵翻為耳祥花團簇趺微瑕原非玷掩有却如無(玉微紋裂)
(者為瑕微點汚者為玷是器有微瑕而無玷工人製葉順其紋而不顯非細觀並不知其有微瑕亦精絶矣)
外潤德含被中虚義具孚聫翩致珍玩題句祗慙吾
題木刻屏
策騎板橋俯水流趁餐旅店正前頭光隂百代誰非客
何事關情獨凛秋
右雲谷秋行
來往行舟待渡時卬須無奈曉寒披一般原是用刀筆
較彼吏人似勝之
右松溪曉渡
御製詩四集卷九十四
