盖聞健運有常者天之道日新不已者聖之功
仰惟我
皇上勤政立教敷於訓行
宵旰之暇寄情六義本無逸之念課有恒之程自元
旦以迄除夕篇無虚日編以紀年
初二集所刻凡薄海藝林久已共親
日月之光華聆韺韶之聲振矣茲自庚辰迨於辛夘
復閱十有二年積
詩萬一千六百餘首編成
三集統一百卷盖
二集之富較
初集以倍兹
三集之成卷增扵
二集又十之一萹增扵
二集又十之四苞含萬有賅洽羣言瞻跂
鴻文益欽浩博譬諸登泰岱者躋攀久而愈仰其崇
嶐觀滄瀛者矚望廣而愈形其澔涆臣等叨塵
禁近
吟篇初下每以先覩為榮今編刻既成盥誦之餘愉
快更不能自已敬因綜薈尋繹扵是集起訖實
有以見
德盛化神
天人交慶適符元會者焉溯自庚辰為我
皇上五旬萬夀辛巳為
皇太后七旬萬夀時則西師凱旋闢地二萬成功告慶
而是集以始迨於庚寅
皇上六旬萬夀辛夘
皇太后八旬萬夀時則土爾扈特全部歸誠率屬内附
而是集適成中間
掖
輦時廵
兩幸江浙
再莅淀津
詣闕里
禮岱宗
陟臺麓
大典所昭
大文益煥又若星辰經緯之久而彌光雲霞蒸蔚之
增而彌耀洵有非膚見淺識所能繪擬形容者
至扵敬
天法
祖之忱承
歡教孝之本
劭農而課晴問雨
勑政而咨牧命官甲乙之
恩榜迭開銀粟之正供逓免以及
寫仁智之契
闡行生之機時
覽古以訂譌每即事以紀實韻或數疊體無不兼盖
炳炳乎措而咸宜進而愈上者矣臣等於
初二集雖嘗一再揄揚究未得窺見毫末兹復颺言
三集更無由罄其握管扣槃之愚然扵可得聞以極
扵無能名竊以為
聖人之文一天之文盖惟無逸是以有恒亦惟有恒
益徵無逸亹亹不窮即生生不息
大文之美富其在斯乎臣劉統勲臣劉綸臣于敏中
(臣)王際華(臣)裘曰修(臣)觀保(臣)董誥拜手稽首
恭䟦
