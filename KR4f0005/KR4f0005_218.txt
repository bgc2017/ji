御製詩三集卷五十五
古今體一百四十四首(丙戌三)
唘蹕恭謁
東陵疊癸未舊作韻
甲申乙酉兩停行詰旦詢
安遂展程蕪野前瞻近潞漷柳烟背指遠圓眀鳩工舊
郭多重築(各省應行脩築城垣需費浩繁特發帑金五百餘萬以裕工作部臣議城當衝要者首行)
(繕完其餘綂限五年以次興舉通州為近京首邑故先及之)解凍新田率可耕較量
昨廵真厚幸(癸未春謁仰賑陵經過近畿州縣正當積歉之後民恤全活邇年田榖屢豐閭)
(閻景象饒裕迥異前廵實為民慶幸)得蒙
綏屢慰予情
潞河懷古
空傳彭寵守漁陽城水東西究莫詳祇有德鈞(趙)衛耕
稼至今鄉尚號甘棠
駐烟郊行宫作
今朝程頗遥過午乃税乘傳宣覲謁官首問地方政羣
稱屢稔後閭閻樂萬姓止止莫多言吾惟益懋敬
眺遠樓
小樓眺遠枕墻匡極目春郊帶渺茫羃䍥烟容低傍晩
却欣名實兩相當
過三河縣
迤邐過臨泃民風閱蹕途盖藏幸今足氣象較前殊往
歲猶憐爾祈年益切吾長官勤撫字夫豈在征輸
見耕者
臘雪霑餘春雪霑新耕不誤悦黎黔詰經何必根牟子
舉趾豳風二月占
城鄉米價問全低沃野相將架耦犁大異前廵斯所見
饑民借種(上聲)耩春泥
酒漿申酉幸豐連喜動農夫耕潤田却念滿謙招損益
欣然望處倍瞿然
麥苖
三白深培五糓精最先得氣麥菁菁蘚蒼蕪綠曾奚匹
稻下&KR0927;高總後成通野翻風出喜色凌晨浥露入吟情
肯聽羽騎輕蹂躙呵護分教謹逐程
春雲
春雲佈四宇春田潤一犁於澤豈辭多雨當益善兮癸
未經潦後沮洳農功遲却憶過薊野踊懼春雲低幸茲
連稔逢加以臘雪滋然亦不致濘東郊舉趾齊雨不雨
均可何脩斯遇之三時念尚遥吾心敢即怡
白澗行宫即景
左右白沙澗居停有别齋柳容黃繞埓苔意綠侵階逐
處軒窗淨随時書史偕盤山直北望且爾蓄吟懷
薊州城西
薊州城西地本低去夏盤山驟發潦溝澮皆盈涸可待
湧入運河灾及漕(去歲五月間雨後山水暴漲瀉入薊運河糧艘猝不及避間有一二衝損)
(者瀕河雖亦有漫溢而潦退甚速大田仍獲有秋即窪地亦無妨春麥)未傷秋禾仍有收
盖藏無缺民安樂(叶)却緣䟽洩未盡消下隰見或存泥
淖頗多扶犂種春麥為之差慰農功劭但以左近目前
論弗雨為佳雨非要驅車廿里度平岡原覺知時春雨
妙展轉之願信何從自問難答還自笑
獨樂寺
高閣聳雲紅随緣憩梵宫優婁比邱少調御丈夫雄獨
樂誠無悶先憂道不同如何披宋史又見有温公
題隆福寺行宫六景
翠雲山房
山不英英鎮有雲有雲兼滴翠氤氲底緣竒絶乃如此
為(去聲)是巖松迥出羣
翠微室
夷嵕有室峭峯圍来便山樓坐翠微片刻成詩題白壁
明朝不顧便言歸
碧巘丹楓
楓丹仍是隔年留看似霞生碧巘頭此即色空般若相
(去聲)浮雲來去偶相投
天半舫
青雀飄然天半浮溶溶雲海任遨遊南華未是真齊物
杯芥猶論大小舟
挹霞呌月
寫楹常看霞生際對座宛當月上時都是山中不速客
挹乎呌也覺多為
翼然亭
題額山亭倣彼滁醉翁往事得論乎設非同樂肫然意
永叔無過一酒徒
松
名山最宜松氣求固致美閱歲弗經見忽放枝長矣側
出過繁襍礙正榦拔起一伸必一屈消息實恒理所當
事斧脩凌雲俾無掎仲春安萌芽吾聞之周禮斯地值
斯時又不可拘彼
月
山齋無不清月更清之最幾望輪欲圓光徹三千界而
此隆之中高出塵以外獨得真趣延詎非適逢會朦朧
松泛濤隐暎竹搖籟聲色胥至静披襟覺神快玉鏡識
人意似向筍峯挂
恭謁
孝陵
承
先起東土唘後定中原禮樂雖遅待
規模已大存萬方拱
皇極一脈逮曾孫
石闕重欽奠悠懷難具論
恭謁
景陵
豈以歲時久恒形夢寐思
眀樓兩春别
閟寢萬峯披知己士猶感
投艱
祖所貽將何副
昔望業業復孜孜
孝賢皇后陵酹酒
述悲早罷歌儀樹已婆娑復此傾杯酹那能促駕過生
前思不盡别後事斯多異室期遥矣其遥詎幾何
桃花寺行宫即景
前春駐輦杏全放今歲臨齋桃未開寒暖因殊遲與早
峯巒那識往和來凍消澗亦溶溶溜日照階還漠漠苔
軒牖憑虚宜騁目潤霑薊野净無埃
面臨平野背高峯疑有封雲起盪胸寺側離宫祗依舊
座中調御又相逢参差逕畔羅竒石三兩庭前立古松
松石之間得新會田盤想為(去聲)報先容
桃花寺八景
湧晴雪
珠霏玉灑半巖披滕六休誇能爾為却憶去年動春蹕
寒山聽雪正斯時
小九疊
山崖有石或兼土包土還因疊石皴扵此漫生分别見
真中假即假中真
吟清籟
天風捲響落雲岑那是人間絲竹音設使不因凡耳聽
對斯或可試清吟
坐霄漢
栘桃春冷遅舒朵依舊庭松作静陪奠酹甫還餘慽慽
軒窗小坐藉襟開
雲外賞
冠嶺開軒軒有窗憑窗俯暢景無雙由來延賞於雲外
視聽何妨聲色摐
滌襟泉
春泉石縫細淙音半畝成池静且深我自先憂民瘼者
偶然寓意滌塵襟
點筆石
春山無處不堪詩平石居然點筆宜數遍三唐將六代
幾人曾是弗孤斯
繡雲壁
柏葉濃青槲葉黃悠然雲又起中央豐隆借得天孫杼
滿壁鋪成錦七襄
駐蹕静寄山莊
轣轆輕輿出薊城宜人山色面前迎兩年已閱能無意
三日為期此暢情秀罨高峯見松石潤霑平野聽隂晴
村民喜色蹕途側同我欣逢綏屢成
旃旌未午至山莊臺館高低畫㡧張何必天池思鳥道
從來地軸鎮漁陽泉聲最是能蠲俗花色由他且勒芳
静寄試看真面目無形容表有歸藏
韻松軒
春寒花事遅紅紫胥未吐軒前偃盖枝謖謖猶太古聲
固斯為佳色亦斯為嫵嫵則似魏徵佳惟識杜甫色聲
皆淨韻而非笙簧伍惜我不能琴横膝為之譜
澹懷堂
幾株松列院萬疊嶂圍齋又此春風至惟欣静賞諧禽
音調外戶苔色染前階花信山中未真稱愜澹懷
雲林石室
傑壁峙硿礲覆以簷如笠下望似披雲步來原拾級是
謂妙之門可悟虚所集歴歷泐舊作豈非餘結習
貯清書屋
有屋亦包山雖山一拳耳廣大乃在中中庸標厥旨何
必曰須彌居然勝芥子小許信足佳漫以浮玉擬
題讀畫樓
松石之間架小樓四時畫意閱從頭淵眀辭裏為何句
讀到涓涓泉始流
受宜居
室惟虚則受其受莫非宜春曉風來際秋宵月入時兩
峯互磅礴一水落漣漪竒想今朝得居原久若斯
雨花室
泉縈石邏樹周遮竒境中尤竒莫加既曰一塵不到處
奚煩天女雨天花
聞道士誦經戱題
清虚玉宇虔瞻罷(山莊内供奉鐙火玉帝處每至輙有内監道士司然駕廽彼亦随去)
(非常住也)便聽黃冠&KR2227;醮齋可惜冷冷原梵唱魚山未免應
(去聲)官差
池上居得句
乘閒山景攬多竒水態寧當更舍斯就下千盤原藉澗
架高半畝竟成池何妨延月為澄照亦自随風作淨漪
憑檻因之悟文筆最嫌一往瀉無遺
農樂軒
詎為增園景由來騐穡功茅茨真是樸&KR0927;廪慶斯崇鹿
柴秋田護鱗塍春水充今年農信樂此樂與民同
再題鄒一桂杏花
曾是春華東竺庵侍臣設色得神堪即今山館相逢處
引思還飛江以南
山中杏朵未舒芳著壁翻看淺淡粧何必於斯較真幻
請看真暫幻原常
閱本
黃閣封章間日來來斯批閱肯徘徊知人則哲其難矣
莅政應勤敢怠哉四海一家惟益凛萬民元氣在深培
亦思衡石非真黽舉要還當審所該
坐天成寺樓得句命尹繼善和韻
石級高縈策馬登春山羃䍥曉煙澄峯排兩闥争輝日
澗轉千盤尚帶冰松較六朝還更古天懸一鏡不須鐙
寺樓老翰相擕坐問爾棲霞可得能
萬松寺
寺山松樹多無萬無已名之曰萬松古格誰云不資藉
春來也覺翠隂濃
片片春雲欲放晴遊山真覺暢崇情樓窗謖謖松風入
聽是天龍法喜聲
山居白足兩三僧不解參禪不演乘粥飯之餘無一事
紫衣讓爾得相應
盤谷寺
萬松成小憩遊念結盤中石棧䟦子馬雲巖指向東寺
藏密得谷山藴聚云隆那藉春芳問天花落半空
望雲罩寺未至
絶頂開雲寺不藏綠松天外見紅墻便同竺閣憑虚坐
那更攀梯往上方
凌霄戍削紫芙蓉途半非關興已慵天駟不妨善騰踔
多人春馬弱懸峯(雲罩居盤山極頂跋馬云勞而春時馬蹄力弱尤不宜於登陟因不復命)
(駕以恤騎從之力)
西甘澗
適纔向萬松原自澗口入雲巖聳億丈珠勒勞拾級夤
緣到盤谷辰過己巳值(叶)及茲薄言旋曾不費半刻進
難退則易物理於斯識策馬便過庵東麓猶當陟
東甘澗
分來一麓隔東西西澗剛過東澗徯又可從容俾衆憩
小樓掞筆續前題
千尺雪
春騎遊山轉春泉入苑聽随來千澗水滙帶一池亭高
下自如意東西弗定形前年耳畔者依舊響無停
題唐寅品茶圖
蘇臺文筆擅風流雅合高張石屋幽竹鼎茗甌依舊例
圖中人可許從不
半天樓
抗巘横樓號半天望如月宇碧霄懸﨑嶇遥徑肩輿到
犖嶨諸峯眼界前高處因成憩以静適來所歴見都全
似兹坐攬寧非逸却是吾心戒逸焉
天籟室
幾曲廊中轉諸竒戶外羅拂巖落颯沓掠樹起婆娑不
藉丹青染都成黃范科應嗤元汴閣收遜此間多
朵山亭
山亭聊借石為屏一朵芙蓉四季青便是右丞難畫取
請看得妙在無形
花朝放歌
今日仲春月之半春寒曾未花枝燦花枝未燦亦何妨
寧礙花朝千古案盤之阻盤之中適逄其會松石叢底
須萬紫與千紅不過稔冉随東風松蒼石秀春光融春
光融花朝無花亦可喜金不博金水不洗水
雲起閣
延閣崇椒上鄰虚顥氣氲春田方帶潤空宇又生雲寫
出原無定浮來忽莫分便晴雖不惜設雨更應欣
延春堂
率以春朝至春山闢寢堂憩來多静思延得好韶光愛
看松恒秀不嫌花未芳宵衣聽啼鳥勤政是吾常
曉
山寺天鷄聲似自雲中墜昒昕日未上千巖漸光霽春
煙起虚谷升傍高峯際漠漠難為名淰淰雅稱意而我
披襟坐便問有何事安得無事人於斯觀旦氣
小石城歌
石城扼控盤之阻太行提封固百堵是何鬼工疊石成
天然梁麗架樓櫓嬴顛項躓不與(去聲)聞松戟泉池永為
伍轘轅潼關真小哉幾人守復幾人取無取無守視斯
城恒占徐無千萬古
翠帀亭
宛轉肩輿過石城孤亭數武據嵕平千林雖未吐新葉
峯黛原看面面迎
婉孌草堂
石勢外視雄其秀於中藏田盤所以佳山足壓諸方更
擇秀之最箇間搆草堂婉孌用董名先得同心良前軒
勑政罷斯焉小徜徉旋復怵然思無逸周書詳
聽瀑
草堂閒坐對林岑瀑水當窗送净音我自剏聽堂自慣
前年響直到而今
題董其昌婉孌草堂圖
草堂婉孌始香光便以名堂堂内張窗外壁間如印證
崑山盤谷雅相當
晴
四野春雲雨未成千峯岞㟧忽開晴情知沃壤非需澤
不免為之惜念生
種松
何處而無松無松處亦有乘閒課補種趁此清明候(叶)
擇高植之岡移低出諸藪譬如育賢材量物随所受忽
然思絜矩用人似茲否
山行
山行小步御肩輿且止無妨進以徐適已逸斯惟偶耳
㤀人勞則豈應如
引勝軒口號
壘㠑高峯案衍岡千林窅暎與低昂引來諸勝接無暇
軒自恒閒人自忙
題清音齋
兩株古柏峙堂襟落落清風自在吟洗不期其筝笛耳
悦原契此淨眀心竹惟解和埭邊籟泉任常調澗底琴
樓築三層特松耳虛稱弘景是知音
擷翠樓
就迥為高不費脩緣梯而降乃知樓擷雖萬樹因時異
翠則孤松自古留三日無妨身與憩一時可悟意相投
天風習習巖間落更有寒濤颯若流
石林精舍
逕自谽谺入室居峭蒨間無雲常帶潤有景雅稱閒何
礙一時憩祗宜諸慮刪楞嚴如辨見不繋八還還
對山亭
何亭弗對山對山是亭獨此理可言乎無過名偶錄譬
之人一身四支百骸簇名各有所占人竟於何屬會此
得居亭不然枉碌碌
再題雲林石室
静室一間足蔥朧萬石林禽音翻上下谷景幻晴隂苟
不涉仙境安知引道心匡牀延坐久日影過高岑
静夜吟疊舊作韻
盤谷窈而深新篁虚月隂且停八駿騎愧撫五絃琴淡
淡松窗影冷冷蓮漏音清宵吟疊韻落得暫怡心
遊古中盤得詩六首
平明策騎入巖扉石罅松間仄逕微今日晴和無雨色
濛濛春氣已霑衣
兩樹交枝自異根過來却喚入松門隔他塵境開仙境
再上千梯乃柰園
春鳥當春意亦娛深林不見向人呼盤中自是棲賢處
何事而今屬苾芻
到來崿嶂尚周遮取勢結庵石逕斜誰說山中芳信未
釋迦老子坐拈花
貝葉天花寂梵那兩三野衲住雲窠分松蒔竹為家計
勝却拈椎䜿拂多
東首巖房祇一間盤阿精舍額斯顔最欣盈尺虚窗裏
納盡千山與萬山
望少林寺未入
適纔别中盤徑欲往東竺少林路所經過弗入庵屋身
詎覺其慵意固有所屬何處非大士骨髄與皮肉點到
不重提一時聊即目
山行
原是晴眀無片雲千峰落霧倏氤氲策驄祇在虚無表
上界鳴梢下界聞
東竺庵
入山迥復深衣履皆霑潤驀然到竺庵徑自雲中進如
如調御相今昨常相印别室斯小憩摘句吾不吝盆中
古杏花管領羣芳信(時山中杏花皆未開盆杏獨放)
雲淨寺作歌
竺庵一屋雲靉靅杳莫分盤磴過東嶺豁朗雲忽淨(叶)
竒哉雲淨善循名千巖萬壑開光晶紫盖一峯碧霄外
那數黃山與赤城片時萬狀幻無已天龍游戲技若此
再題千尺雪
遊山罷復返山園泉上幽居近苑門下馬便因成小憩
前朝景與逝波翻
或㦯巖泉高復低宜觀宜聽又宜題寒山去歲臨流况
祗在清淙東與西
半天樓
步輦以徐至飛樓羾半天園中高莫並山裏攬都全幾
寺藏春霧萬峰生霽煙眀將旋蹕去小坐也應然
泠然閣
有松抱石生有石凴空住如此松石間詰曲尋欹路西
巘漸以高東谷漸以赴崥崹得小坪傑閣凌虚據擬之
御風行禦寇知其故
得概軒
山軒適可小棲遲取便循名一搆思今日田盤吾得概
大都松與石居竒
再題貯清書屋
架屋石山上石勢弗可止並行兩不妨屋因包石耳石
雖一屋内屋原衆石裏炙轂焉能窮可以悟萬理
交翠榭
牝谷横陳㟧障間凌虚搆榭鎻孱顔浮青上下開生面
潑黛東西暎沐鬟何必千林随節異可知一室破天慳
楞嚴會得交蘆旨依倚由他此自閒
含遠樓即景有會二首
書樓含遠目堪窮無過田盤千里通寰海幅員寧計數
由來存以寸心中
樓上不知樓下誰遠斯含矣近斯遺設如絜矩通為政
惕若吾當監在兹
夜雨(二月十七日)
峯雲忽晦忽開晴傍晩南山雷作聲漸灑細絲連暮色
遂垂密霔入深更攬衾不礙窗寒切㩧瓦時聽簷溜鳴
最喜明朝旋蹕處憑看薊野起新耕
曉過西嶺有作
徹夜時霖曉未晴大雲還傍嶺頭生春泥却厭肩輿慢
石棧原堪策馬行與霧周旋如一體向人言語祇聞聲
山莊小别動經月列巘藏形似有情
盤龍山行宫即事
度嶺行行過平峪為龍九二見田中天容隂歛將開霽
雨勢西來似遜東樸室憩躬向蘭野山莊廽首别松風
昨欣又覺今生惜一念祈農無始終
復雨(二月十八日)
午晴繼以風本無望雨意風送雲佈空入夕雨復至西
來惜澤微望外此霑被更西又何若明當悉詳備
順義道中作
半夜雲開大作風輕輿就道土膏融思量設更無風好
隴蜀嗤予望莫窮
芃芃秋麥露含珠又見新耕趁潤腴百雉由來皆保障
緩循蘭埒過狐奴
煙坰步馬襯春泥樸素民風率入題怪底朝來凉頓劇
北山一㡧雪皴齊
廻鑾詣
暢春園恭問
皇太后安
旋蹕東歸詣
暢春
起居康適敬咨詢厚欣
懿體增千健小别
慈顔逮一旬桃朵風前舒有信柳絲雨後淨無塵青郊
芃麥新耕舉奏對還邀
喜頋頻
御園仲春即景
岸柳葉將吐山桃花欲開端倪春色露來往一旬纔池
舫泛無礙齋窗清可陪東風作雨後淨潤鮮生埃
怡然書屋
書屋額怡然怡然義足研雨暘總時若民物各安全倉
廩餘三歲兵戈靖九邊是均非易致多愧此名懸
溜琴亭
攫醳無勞指宫商會以神一般水與石協律勝泠綸
自遠軒
依曠開軒榭延虚徹牖窗騁懷真自遠遊目致無雙風
柳金搖展露筠玉潤摐天然稱點筆不識可如扛
山桃花
仲春廵蹕御園廻苞朵杝桃山曲隈漫惜迎人未酣放
最佳芳意是初開
盤庵盆杏已舒榮苑籞山桃待放英花譜後先那有定
女夷一例付無營
淺紅淡白盡含胎訝似溪邊欲放梅雨後一般清潤意
相看却惜欠香來
開桃時節例風顛巽二蓬蓬又已然静裏却知消息處
大都物理忌居先(北方山桃花最早開時必多風或亦消息之理也)
風
渴望春霖時厭風致雲散其或值潦後喜風吹雲亂今
歲兩無藉厭喜情胥間以逢綏屢餘兼沐時膏眷雨後
風必然漫惜花枝顫
聞河南山東得雨
豫齊均以麥為天乍喜春膏兩省連章接督河親閱歷
尚需方伯報偏全(河東總河李清時奏二月十一日行至曹縣時雨普降十二日至儀封縣)
(境亦然並入土深透十分霑足豫齊最重麥收春雨既優聞奏欣慰至兩省通屬曾否普霑尚俟各撫臣奏報)
(耳)
唘蹕恭謁
泰陵即事
東陵旋駕為詢
安一日停居便發鞍最是春中履露候不妨雨後破晨
寒仙園敬
告問羣䜿蹕路趨辭列衆官䟽剔萬泉資種稻遂因途
便試循觀
由萬泉隄上至聖化寺傳饍視事後遂登程
前歲䟽通泉脈流早知墾闢稻田稠情形順便兹方覽
顧我何曾得暇遊
竺宇前頭有室齋傳餐纔罷報辰牌驛章遞至便批荅
勤政無時敢釋懷
虚静齋
書室竺藍前山邊復水邊一時兹小憩往歲倏成遷已
覺春光麗恒看
聖藻懸
元宫適展謁廻憶又澘然
過盧溝橋道中即事
拱極城邊度石橋橋亭碑記仰
神堯鍚名永定垂千古敢不脩防廑旰宵
一道黃流宛在中金隄夾輔峙猶崇桃花水送層冰下
下口新河宛轉通(渾河下口屢易自乙亥年方觀承奏請改由北岸大隄之外下注沙淀葉)
(淀十餘年來河水安流兩隄鞏固頗資新河宣洩之力)
過橋村店號長新旅館居停比接鄰試問於中投宿者
阿誰不是利名人
柳陌風前金縷縷麥塍雨後綠芊芊見耕犂者教傳問
云近清明種大田
良鄉縣行宫即事
塔影遥瞻矗午晴行宫知不遠多程率緣一宿慙茅土
又已經時别檻楹西謁
雲山千古恨南廵詩句昨年情夜深繩榻聊無寐嘹唳
天邊雁數聲
過吉陽
閭閻鱗次枕坰郊愛此扶陽義括包雨後村民耕綠野
不知不識演羲爻
半璧店又有稱半壁者詩以解嘲
半璧以水稱半壁以山名兩義適皆可孰為真定評有
山亦圍翠有水亦繞清村民胥不知何曾字義争兩耳
易是理三耳難非情子高實得之公孫智徒營
山桃花
前日含苞今放朵春光有脚速於人絳霞似是分明說
一度相逢一度新
暖
雨後生峭寒雨晴烘嫩暖正協仲春令行行不覺遠村
遥想花藏陌曲疑柳綰潤郊遍舉耕綠麥青蓄眼目前
兆信佳未敢望存滿
過秋瀾村
小憩村齋不駐宿輕輿驅進為兼程一年悠矣長懸望
五内縈哉甚廹情春氣融融時作暖山雲片片忽韜晴
路纔百里未前到僕伇寧當歎遠征
駐永慕齋
祇餘一嶺隔猶作
九霄觀敢曰終身慕眀知
萬載安廵檐憶昔景聽漏遅(去聲)宵殘階下涓涓水寫予
淚不乾
恭謁
泰陵
夜夢繞
佳城輕輿破曙行拜瞻隔乙酉時節近清明漢典垂儀
久魯經標義精閱年忽成世攀
鼎恨難平
過安河即事襍詠
嶺號白楊是水源入沙渗漉塞潺湲引渠建牐農功賴
名曰安河意有存
辛巳䟽脩始作功繼斯來往看胥同本原意在資耕甽
何事茲番點綴工
前廵猶祇草亭幽溪畔今朝見有樓不為(去聲)怡而為&KR0832;
矣那更石壁著詩留
機宜蓄洩有多端勤以農夫董以官經過詎圖一已逸
永懷惟望萬民安
夜雨(二月廿五日)
幾點晨霏午放晴晩雲垂霔遂成聲意中但得無風足
望外誰期落雨并景助詩情恰寒食祥占農諺逮清明
教量砌土潤餘寸秉燭看來夜正清
清明
夜雨釀晨寒就輿弗命鞍花光圍墅重柳影羃衢寬間
亦疾風作無妨潤野看究應澄息好(歲時記去冬至一百五日即有疾風)
(甚雨農占清明日雨五榖熟風則其月多風艱雨云)憑望不遑安
仲春御園即景
西廵趨駕問
安廻御苑春光駘蕩開隄柳欲争後凋柏山桃全放不
香梅法宫有事明當返芳囿無妨斯暫陪一路農功畢
興攬静思差慰此歸來
西直門外作
詢
豫清晨復進宮敬
神事亦述
家風(每歲春秋坤寧宫宗神前立杆大祭必親詣行禮敬循祖以來令典兹蠲三月朔日舉)
(行春祀因於前期還宫)石衢十里而遥耳便以傳餐憩倚虹(堂名在高)
(梁橋側)
京東往返復京西麥色芃芃茂總齊郊外灌畦猶覺好
春雲喜又遠天低
御製詩三集卷五十五
