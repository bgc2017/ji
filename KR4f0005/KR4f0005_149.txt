皇上法天行健與日俱新建極綏猷治臻上理每以
勤政餘閒怡情典誥時復寄興歌吟
藻翰敷抒歲增月茂自
初集成編宣示中外海隅日出莫不奉是訓行矣戊
辰以來迄於己卯越十有二年
鴻萹雅什盈積卷帙者較前倍富宇内臣士延首喁
喁冀復得覩
天章情益加切爰
俯允臣等所請綜緝
二集九十卷校錄宣刻臣等珥筆直廬凡恭遇
聖製率先拜觀每賡一韻而歎為神竒或誦數章而
驚為夐絶兹幸盥讀
全帙天地形内萬物筆端然後知向所欽為神竒夐
絶者合八千首有竒而無乎不然望洋登岱洵
有莫能測識夫高深者雒誦敬繹仰見我
皇上對越
天
祖益凛嚴恭誠慤之思色養
慈寧彌徵愛慕怡愉之樂至於用人行政訓俗勤民無
逸作所之意自然流露於翰墨間而
上泰山登嵩高禮五臺幸江國
六飛所届省方展義之餘仁智契合悉形諸吟賞
乃復於䟽濬之功宣防之要
染翰而得機宜援筆而規形勢要皆
淵衷純懿積以厚而流光者也重以偉烈豐功超邁
前古始則義征不憓金川嚮化而徼外底平繼
而問罪西庭闢地二萬餘里花門月竁諸部落
自古不通疆索者悉隸版圖而凹睛凸鼻纏頭
冐耏之倫咸奉琛賮以接軌其間籌邊命將銘
勲紀績之什煌煌扈扈爓朗景彰豈惟江漢常
武諸詩為大雅之極則哉若夫對時育物觸景
興懷繪行生於毫素肖榮落於行間風雨露雷
化機静會蜎蠕飛躍道妙俱呈
聖人心與天游因物而付則又化工在手不假鑪錘
者矣况夫拈險韻而愈穏運古語如已出極(臣)
下所經營慘淡而不能到者
皇上不藉思慮而得之鋪陳景鑠摛振鈞韶浩乎如
層波之湧海燦兮若羲曜之麗天極(臣)下所研
鍊歲月而不能畢者
皇上不逾晷刻而成之文人學士方且屏百務以操
觚猶未能窺涉其奥窔
皇上即於基命亮工間揮灑出焉是非
亶聰明以首出本天縱而生安其孰能與於此哉顧
(臣)等日侍
彤廷既夙欽
聖性之高明尤敬仰
聖功之縝密凡此時出不窮之妙詣悉基於自強不
息之一心
皇上懋修典學日進無疆數漏課程罔間寒暑是以
勅幾熙載則巍焕益昭修辭立誠而精純彌著詩以
言志固
大聖人全體之一端而拜手賡颺者已莫能仰鑚萬
一已(臣)等叨列校字雖管窺錐指擬議難名而
簡末綴言竊幸無溢美諛辭云爾(臣)蔣溥(臣)劉
統勲(臣)梁詩正(臣)劉綸(臣)嵇璜(臣)金德瑛(臣)董
邦逹(臣)裘曰修(臣)于敏中(臣)介福(臣)觀保(臣)王
際華(臣)錢汝誠(臣)錢維城(臣)竇光鼐(臣)蔣檙拜
手稽首恭䟦
