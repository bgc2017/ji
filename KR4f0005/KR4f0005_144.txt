御製詩二集卷八十六
古今體七十八首(己夘四)
雩祭齋居疉去歲韻
又逢齋宿一回思今日多慙是昔時豈似春膏霑去歲
正當雨澤嘆愆期綢繆預計榖其湧劑酌先商政所宜
(時發京倉於五城分糶命司事者不拘榖數不限時日俟價甚平乃已又先期籌運豫東麥十二萬石至京併)
(糶且勅運河水次不得以預備剥漕封禁商舶俾裕民食)儻得微誠通
帝鍳早施
恩&KR0584;沐甘滋
黑水行
喀喇烏蘇者唐言黑水同去年我軍薄&KR0624;穴強弩之末
難稱䧺築壘黑水待圍解詎人力也
天帡幪明瑞馳驛踰月到(毅勇承恩公明瑞統孝賢皇后姪也命以副都領兵行)
(間為前鋒召回京問以被圍情状自葉爾竒木扺京路萬五千里疾馳踰月而至)面詢其故悚
予衷蜂蟻張甄數無萬三千餘人守從容窖米濟軍軍
氣壮奚肯麥麴山鞠藭引水灌我我預備(逆徊導渠淹我營壘將軍)
(兆惠等預開溝引之入河且轉資其用)反資衆飲用益豐銃不中(去聲)人中
營樹何至析骸薪材充著木銃鐵獲萬億(賊據高施銃鉛丸坌集營)
(樹上我軍斫木為薪木中得鉛丸萬億即取以擊賊斃賊無算)翻以擊賊賊計窮先是
營内所穿井圍將解乃眢其中聞言為之悵諸臣實鞠
躬既復為之感
天眷信深崇敬讀
皇祖實錄語所載曾聞我
太宗時明四總兵來戰正值大霧彌雺雺敵施火礟樹
皆燬都統艾塔往視攻回奏敵礟止傷樹我兵曾無傷
矢弓匪今伊
昔蒙
帝佑覲揚
前烈勵予沖詎人力也
天帡幪大清寰海欽皇風
詣齋宫作
輕輿齋宿出都城更擬明晨步禱行(時望雨甚殷將以翊晨自齋宫步行)
(詣展禮壇)不敢依常排法駕祈
恩減徹竭予誠
常雩舉十六年過(勅議雩祭之禮以乾隆癸亥舉行閱今已十六年矣)每致徂宫
嘆若何歴歲詩屏一周讀霑膏逢少旱逢多
端居静覺漏聲稀幾務雖疏更勅幾食變坐遷子所慎
恒暘愆雨我知非
雩祭禮成述事
問夜昭雲漢凌晨步石逵祈
恩先責已利物匪求私夏節雖遲日(時尚禾立夏常年雖有至夏至前後)
(方霑雨澤者然以去冬無雪覺刻不可待矣)春膏已過期何能諉慣見更覺
切焦思翹企
慈雲佈顒希
德雨施協時慚抱蜀矜惴寸心知
立夏(四月初十日)
望雨過三春祝融司節肇卜日幸逢庚(是日庚申農諺庚日有雨)久
旱雲亦好(用杜甫語是日微隂)逾午復顛風靉靆訖與掃㢲二權
特操豐隆聽何藐急矣需孔殷恧焉慚久禱
江天風雨歌題宋宣和畫
江天低黯雲脚垂雨意欲慳風敺之霶𩃱銀竹忽立霔
溟濛那辨天之涯溪頭舟子招不得驢背破繖安能支
客不怨雨怨風虐廹來淫潦夫何為北方三四月例旱
微雲總被風吹散南吹雨來人不欣北吹雨去人增懣
風乎風乎爾豈不徒勞何不分江國之殢雲為北地之
甘膏將一舉而兩得稱巽二之功高道君此圖意何託
徒觀濕潤彌空闊九成誇奪造化功(卷後有宋臣張九成䟦語)天缾
漫從廟市獲(見卷後張照記語)幻榮辱亦幻風雲逹觀真不值
一噱
故大學士黃廷桂靈柩至京親往賜奠
事繁食少赤星頽易簀諄諄餉務裁公謹卒官父子感
馬光還陜士民哀忍將巫祝先桃茢載共公卿酹玉罍
奪我良臣一何遽不教留聽凱歌廽
金廷標雨景
我曾山隂鏡中行雨絲風片時作止膩雲低傍馬頭生
常覺濛濛濕衣履衝烟邪許竹簰來為趁前溪漲新水
窮黎赴時有若斯何異腁胝力田耜歸來於今八閱春
民瘼艱難日心裏廷標無端寫成圖今昔熾然非彼此
誰云今昔非彼此昔雨多今雨艱矣愁多較可愁艱劇
况復昔過今正爾吁嗟昔過今正爾圖斯寧匪博我喜
豈知展轉惹予煩廹為東郊待舉趾
石盂子
移時想早動雲根器也而無斧鑿痕搗藥豈曾供月姊
支機雅似遺(去聲)天孫珍非漢代雙魚洗堅勝田家老瓦
盆受即是空空即受甘辛何物可中論
甘肅總督吴逹善奏報得雨詩以誌事
甘肅乃極邊地瘠民屡空軍餉由轉輸去年况災逢蠲
賑雖沛施豈如錫歲豐今春復艱雨西顧心憂忡飛章
悉佳音河西及河東均得尺澤霑可以興耕農為之手
加額更慮力難從給牛貸籽粒毋孤
天恩隆畿輔猶然旱日夜望彌顒既靡
神不宗(常雩朕既步禱後又命親藩於祭天神地祗太歲壇各致)鮓荅計亦窮
(蒙古人求雨石謂之鮓荅輟耕錄已載之)雲拖雨不落無何罄散風二麥固
失望大田待舉堫焦勞日以加心恧難為容
上蒼夲仁慈寧不哀予衷
邇日
邇日常有油雲生雲生尚自風随行雨意欲落不肯落
越教廹望愁怦怦亦知旱久艱解澤氛坱稍殺(去聲)氣漸
清為之兆矣庶幾霈問夜每至東方明
滇南(有序)
雲南廵撫劉藻奏好雨及時春耕不誤既因慰志
率爾口占
滇南奏書至雨暘時不違慰在萬里外愁縈千里畿
和闐賊遁詩以誌事(并序)
和闐為回部扼要重地所屬六城曰伊立齊哈拉
哈什玉隴哈什齊喇塔克克里雅而統名之曰和
闐先是將軍兆惠遣侍衞齊凌札布噶布舒及回
長鄂對伯克等往招歸順繼大軍被圍小和卓木
遣賊黨往攻和闐齊凌札布噶布舒等分守伊立
齊哈拉哈什玉隴哈什三城百計抵禦以待援師
其餘三城力不能支復叛降賊兆惠等解圍之後
即遣副都統巴圖濟爾哈爾瑚爾起等分兵馳救
望見賊營時值大霧彌漫我師乘勢奮勇直前衝
擊殱其渠魁阿布都海里克及和集雅斯二人鄂
斯滿被創竄去餘賊悉遁和闐得以解圍其三城
仍即撫定
傳檄曾聞定六城狂且怒臂致加兵力單三堡重(去聲)反
覆(伊立齊哈拉哈什玉隴哈什被圍時齊喇塔克克里雅城内降回度守禦單弱不能自存随復叛從賊)
計守十旬實勇誠産玉河邊遁敵騎採花沙上識王旌
古稱羊侃斯為盛何吝嘉勤爵賞行
博羅齊行
博羅齊者鄰和闐賊&KR0624;據險偵我軍先是圍解黑水困
元戎遣救掄二臣(去冬將軍兆惠兵偪葉爾竒木恃勇徑渡葉爾竒木河以衆寡不敵為賊)
(所困乃築柵黑水之地相持累月小和卓木乘間遣賊黨往圍和闐六城已失其三逮副將軍富德統兵應援)
(與兆惠夾擊破賊圍解之後兆惠與諸將集議遣副都統瑚爾起及巴圖濟爾哈爾率偏師馳救和闐)一
為瑚爾起吉林舊族世受恩一巴圖濟爾哈爾乃厄魯
特宰桑其勇誠超羣同心協力速赴援率軍數不能盈
千途歴戈壁不毛之地負甲步進無俄延哈拉哈什已
垂陷齊凌札布馳來言夜急行至伊立齊時賊望風先
逃奔集兵拯哈拉哈什頼
天大霧彌漫漫乘霧直搗賊營後伺怠奮勇攻中堅斬
將搴旗獲輜重孤城恢復餘俱安昔薛延陀禬神能致
雪冀困李勣終乃自敝焉此霧或亦敵鮓荅(西域習咒術者能禁)
(制作使風雲雨雪霜霧名為鮓答)翻為我用成功全易云
天所助者順向猶未信今信然持盈知足感
帝佑敢肆志詡能開邊
陜西乾州民寗爾強八世同居詩以旌淑
陜民曰寗氏八世共敦龐田宅無分樹陳家有義尨易
疎族益近聚順俗彌悾衣豈聞常主耕惟守厥憃較張
纔少一擬邵已加雙是用旌閭錫淳風式萬邦
鄒一桂杏花雙燕
織出絳紗薄裁來玉剪明仙人製衣著稱體五銖輕
山東廵撫阿爾泰奏報得雨口占誌悶
山左甘膏寸溽三秀芒正益麥含含顧瞻畿輔殷需澤
慶慰無能抵惄慙
詠竹根鉢
干雲憶籜叢成器伴花宫翻以地辤故因之夀莫窮能
為雨霡霂曾漏月朦朧設遇燒香咒青蓮定茁中
題金廷標畫
農賈緇黃共一舟随波何礙與為浮岸傍别有招呼者
似問儂當得渡不
薄暮行人急問舟天邊霞脚落波浮畫圖省識邶風趣
筏喻因緣亦解不
報雨
畿南口北已微霑(邇日古北口内外及京南大城文安等處得雨一二寸至三四寸據地方)
(大吏陸續奏聞)祗有近京澤太廉雲弱勢如謀歛去風顛氣轉
釀凉添庶徵蒙聖奚辤咎虚望庚辛幾度占報雨人常
期我慰詎知一慰一愁兼
細雨六韻(五月初二日)
望雲已兩月細雨片時過欲霈澤中止剛欣愁轉多那
資種坂黍纔足潤階莎欹枕安能寐廵檐且漫哦披凉
風又作問夜漏無訛惆悵天明矣依然嘆若何
玉僧人抛毬
空色聖凡皆戲論圓毬抛出覓何從當前了識無賓主
底問元沙與雪峰
題金廷標畫
落千丈之飛瀑迸萬變之駭波倚怪松之硉矹臨絶澗之嵳
峩是巢許乎是夷齊乎乃能樂此巖阿耳目所食色聲胥空
相商一晌孰異孰同攜杖童子聊自得較量付之之二翁
碾䬯
大官月令碾䬯呈自是林監(平聲)灌溉成可識近畿麥全
失兼憂南畝菽需耕卒將璧禱莫聽我快以彘嘗豈近
情夙笑肉糜問飢者那能下嚥祗慚生
端午
龍舟歲歲奉
慈娛閔旱停陳意慊瞿養
志慚無能
樂志懸蒲愁更切瞻蒲生辰尚憶齊公子故事休稱楚
大夫傍晚片時雷雨過那因增慰祗增吁
木根如意
意所夫何自如能又底因安名誠大幻成器具天真秃
兀生機息昂藏古貌淳魏徵縱疏慢嫵媚乃宜人
題女史陳書畫箑
桃柳春江
桃襯輕霞柳窣烟書堂豁朗眄晴川欲知水暖春江趣
已有乘流放鴨船
溪山清遠
清遠溪山肖浙東箑頭皴法是王蒙不須摇拂涼生席
饒有吹来林下風
雷雨(五月初八日)
雷雨半刻霔復止為時更促於前此氣機雖動霈艱致
益覺徬徨弗寧晷解煩惟静静安能民真傷詎如傷視
空言無補實政籌八十萬粟截留矣(前勅截留南漕先抵天津米四十萬)
(石存貯武清北倉以備撥用繼因甘霖未霈兩次頒諭先後各又截留二十萬石俾督漕諸臣酌撥畿南水次)
(州縣目前資以平糶將来可供緩急之需)猶慮囹圄干天和申命司寇其清
理屯膏吹毛或召災釋兹當如何返已
詠玉桃杯
洞徹光明瑩曾聞方朔探欲希玉井洗快意食芳甘(崑崙)
(山玉桃堅瑩須以玉井泉洗之乃可食見述異記)
帶葉露華新承漿介祉春瓊瑶真得報精意想風人
五月十二日再詣
黑龍潭祈雨
自我禱
靈澤兩月忽已過雷雨近雖作片刻曾無何朝夕縈惄
愁六旬倏蹉跎敢辤
神厭凟究我誠未加以此謹浴齋再往祈
佑嘉歴歴廿里途較前益增嗟麥萎全失收黍隴種無
多即其少種中戢戢纔出芽更屬望澤殷赤地猶埋沙
芒種况又臨何辤屡延俄
百神受
天職育物功無訛予罪民何辜遷怒理則那崇朝願霈
恩銘賜實不磨
聞蟬(五月十三日)
五月新蜩第一聲吸風飲露出塵清無禆時用清何益
何不為鳩喚雨鳴
浮水石
石以沉為德水惟浮豈誣云何却轉換誰與運機樞上
下地天泰雲風龍虎需由來能制勝妙義揭隂符
詣玉泉山祈雨
踰月玉河未溯流幾番虔禱竟虚酬(三四月間曾數往求雨未應)誠
微兼慮三斯凟計乏毋寧再與求秋麥春牟胥畫餅岸
高水落置杯舟靈源應有如祈應佇冀為霖福帝州
題王炳山水
桃塢新耕
雨過春山似沐新紅桃綠柳壓塍鱗問伊相肄農耕者
可是鈔鑼溪裏人
竹樓烟雨
山閣風來送雨絲溪烟巒靄接迷離詩情入梅道人畫
畫意出許員外詩
楓林晚坐
振衣傲睨坐厜㕒童子壺笻落後遲此老一時如屬詠
恰應絶壁過雲時
板橋風雪
萬磴冰鏤盤棧道兩峯玉削鎻巖關蹇驢問彼衝寒者
多少詩情得此間
五月望日
芒種過三日希恩日益殷氣偏蒸熾暑風善妬生雲細
霔又成幻未耕那望耘艱哉嗟我庶恧矣腆為君責已
敢餘力叩神如不聞觸懷無一可擲筆更何云
社稷壇祈雨進宫齋戒之作
常雩曾步禱怵未格
難諶逡廵又踰月藴隆勢更侵
羣祀靡不宗微雨弗成霖芒種倏已過夏至將届臨今
歲劇常歲緣待佈秧針為期愈切廹
右壇躬致忱預日返法宫齋戒省身心思過不勝思言
欽恐未欽郊畿多赤地益予愁懷深踧踖立南榮晚宇
生浮隂
雷雨(五月十九日)
昨日細雨今朝雷西山傍晚雲陣來空羅片刻勢若催
露立延望難為懷人有常情我亦皆患失甚於患得哉
湏臾雲脚天邊開落莫失望空徘徊吁嗟此愁誰我哀
社稷壇禱雨
敢云久矣惄予心躬禱
靈壇重(去聲)致忱加玉義緣祈芘蔭(祀夲社稷壇春秋常用玉相沿禱祀)
(乃不用夫玉以芘蔭嘉榖使無水旱之災傳記所稱於義最著特勅所司仍用玉將事)升香敬用
佇
居歆祝辤請命出衷曲(因情廹勢急請命抒衷明神屏詞臣撰擬之文直曲告虔)
(申祝以祈鑒佑)皇樂調和冀答隂五日為期難更緩油雲即
待霈甘霖
北郊齋戒進宫
以我廹愁旱
慈懷亦不紓
右壇祈霖罷返蹕咨
興居遲日北至臨
大祀躬承諸預期致虔齋復此歸彤廬細雨雖略霑(廿五)
(日微雨)霈渥何有乎憶昔承
恩命代祭數歲餘(雍正九年以後無歲北郊大祀每承命恭代然不禱雨雨壇亦)
(思昔命代拈香廽况益切今愁)北方例多旱望澤無歲無爾時厪分
憂詎今憂萃予計窮乃反夲嗟哉懷始初
雷雨(五月二十六日)
殷雷忽作雨其來狂風随至雲吹開孟婆爾技何巧捷
(山海經帝之女游於江中出入必以風雨自随以帝女故曰孟婆然巽為風又為長女孟即長而婆即女自夲)
(經文何必遠引詭異哉)豐隆無權事不諧亟眄幸逢復失望如與
人已取諸懷無過展轉增愁耳嗟我三農何以為生哉
夏至日
北郊禮成述事
仲尼欽與祭敢以熱為言不莫祈
方社為霖龥
澤門隂生冀滋潤風息解囂煩百辟同精禱其寧曷
惠恩
古北口得雨
廿五廿六皆微雨片時飄灑随散風露立蒿目繼以嘆
北望徒羡雲勢濃今朝提督奏章至兩日尺澤欣優逢
高田可種低可長巖關頓爾解藴隆旋顧閭左仍滌滌
咄嗟慚惕頻書空或見愁劇強來慰古北寧非畿輔中
氣機作矣將漸至何須過甚增憂忡吁哉此吾豈不曉
寰宇吾身抱瘝痌萬民樂只猶未惬匹夫失所責在躬
自信廿四年如一尚然水旱常遭凶設稍滿假忽民瘼
民困誰救真途窮山陜甘凉眄佳信(四省皆望雨)江浙川楚
休言豐(四省今春晴雨應時二麥豐收)詎以稔遠而慰近近災乃厪遠
莫㤀(叶)不知後樂何滋味惟有先憂無始終
題高克恭山村圖
尚書醉筆寫雲山雲氣糢糊山疉鬟安得癡龍乘此勢
崇朝作雨遍人間
鵁鸕
鵁鸕鸛鷺皆水禽得魚則飽失魚餒水深魚潜不易致
葦叢逐逐空伺怠(一解)大旱陂池涸其淵吁嗟鱗族見在
田大鱗強項立待斃小鱗枯與焦泥連(二解)癡龍抱珠眠
未醒興雲作雨如弗省剥床以膚切近災自戕爾類詎
甘肯(三解)鵁鸕鸛鷺意乃欣舒頸擗翼呼其羣夥聚沮洳
任所取擇肥啗大無逃鱗(四解)乘他之危幸他急不援手
救又下石仁者弗為義者怒誰能徒作狎鷗客(五解)技哉
羽林射生手銃义矰繳無不有螳螂捕蝉古所云惡鳥
何妨任亟取(六解)鳥驚人去翔天末魚守微波喣沬活敺
強救弱小差排終頼甘霖蘇萬物(七解)於鳥行義於魚仁
實鮮所傷多所存竭澤亦豈龍所願吾之罪耳空絮言
(八解)
將舉
大雩之祭進宫齋戒
廿日三進宫憂勞厪民瘼(叶)
方社及
方澤懇禱應(去聲)未符計窮力已竭敢虔舉
大雩徹懸屏絲竹減膳用菜蔬思過冀廽
天返躬惟責吾紫禁夏日長徬徨靡所如
雲
久旱雲亦佳幸此合膚寸墨蜧庶可徵廵柱瞻礎潤時
隂時復朗沛澤其尚靳語不知所云步不知所進佇立
以吁嘻斯之未能信
躬舉
大雩祈雨
北至都踰早種期晚田亟待澤斯時人窮反夲呼
天籲旱甚因誰責已知湯禱載陳三足鼎宣憂重訂八
章詩(壬戌議舉舞童常雩之詞大雩之禮時曾製雲漢詩八章為升歌然率即得雨迄未用今)
(歲旱甚乃舉又協大雩元衣八列升詠此詩候移易數語)好生
帝德其寧惠渴望雲行即雨施
雨八首(六月十二日)
南郊禱雨御園廽卓午雲生晚復開踧踖中庭心罔措
少澄識為萬民哀
夕靄英英不見月庭柯習習祗愁風乍眠乍醒詢逹曙
却幸天衣密布空
&KR1268;&KR1854;欲灑勢猶慳旱久情知旋轉艱已過午臨方沛作
望中未敢即開顔
時疎時密乃終日倒峽傾盆忽半宵肯遽向人問分寸
祗希洪澍再連朝
慈恩早遣侍臣來
慰諭今番渥雨哉慚愧不勝遑悦豫所欣稍解
懿憂纔
京尹騰章報得雨因之遐憶到畿南勸耕借籽飭方伯
曾否均霑漫飾談(時届小暑大田宜趁雨亟耕傳諭督臣方觀承飭屬廵行敦勸其貧無耔)
(種者出官倉貸之並命確勘所在得雨情形馳奏未敢以京師彌望同雲雨勢甚廣自觧也)
嘉霔油雲未肯休多多益善尚餘愁勅幾勤政延咨罷
耐可空濛一泛舟
虔懇陳愆自製詞果然
帝德好生施廷臣漫道吾誠格知感在斯過在斯
墨爾根巴圖魯瑪瑺斫陣歌
乙亥以來有事戎頼我衆力成膚功重賞之下多勇士
捨身圖報羣輸忠舒布圖鎧實巨擘三巴圖魯繼厥蹤
(見丙子集中)後乃不可屈指數就中瑪瑺尤稱䧺經卅餘戰
皆首出搴旗斬將誰争鋒鐵騎憑陵諸鄂拓(準夷部落名)肅
清伊犁揚英風今春我軍急進援富德率軍如羆熊瑪
瑺命領塗路首(蒙古語先鋒探信者)呼爾璊處賊迎攻堂堂之陣
賊辟易瑺乃獨進躡寇窮金鞭連策大宛馬繡蝥不用
用雕弓一箭正中賊要害再箭倉卒乃落空三箭終殪
賊墮馬忽忘深入賊隊中蜂屯蟻雜齊擁簇瑺之馬斃
倒沙蓬捨馬步戰短兵接叱咤凌厲氣如虹我軍随進
瑺乃出檢傷十處中(去聲)其躬以帛裹傷明復戰義膽自
有神帡幪花門降胡咋舌歎如此超勇聞何從將軍一
一據實奏不竒其勇憐其衷設非立志忠且壮安能效
命功名崇馳驛令歸不可再嫖姚賜第今堪同席前偹
陳隕涕聽厚賚覺未酬勲庸仍歸禁旅領宿衛(命為護軍統領)
若無曩勣撝謙沖古來歸奏未央殿却聞天子不召見
宋繡老子騎牛圖
牛背自婆娑蒼華壓額皤盤根孕仙李文繅出宣和應
自禹餘下不然函谷過誠知道可道半萬已為多
長耳修眉老卬頭闊步青胡為别玉闕想罷作黃庭顔
駐萬年少光凝九氣靈箇翁素善隐世上且留形
詠藏經紙扇
雲中龍爪隠蜿蜒摇動如聞妙諦宣裁就月形夲金粟
演成海義出青蓮可知三藏十二部不作語言文字詮
常有清&KR0765;風滿䄂欲諮調御是何緣
郭畀雨梧烟柳
烟雨冥濛裏柳梧分不真郭髯及倪嬾合是自傳神(圖中)
(有倪瓉題詩)
清苑
清苑纔稱三寸滋津門尺澤利耘耔一為額慶一為望
望覺憂懸慶鮮怡
復雨(六月十六日)
詎是
天恩恃更希尚殷優渥望依依昨宵飄灑慮虚過今曉
滂沱惬暢霏憂者喜而病者愈滿斯損矣是斯非終然
無可寬心處益勵兢兢慎勅幾
江山小景歌題王炳仿李唐畫
杜甫七字真清新不薄今人愛古人於詩既然畫豈異
江山景命摹其神求師當於古人好進斯更當師大造
畫禪室裏秘笈貽(此卷為董其昌審定神品)炳也試一研精討位置
江山已合宜江烟山樹紛呈竒離鈎三寸不可說會之
當於弗即離松下藉草伊誰氏以手招呼那肯起驪連
曩事如可聞我亦因之下風矣
御製詩二集卷八十六
