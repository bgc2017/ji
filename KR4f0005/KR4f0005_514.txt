御製詩餘集卷十九
古今體四十一首(戊午三)
至避暑山莊作疊去歲韻
昨晩雨宜晴更宜山莊於是駐清怡途斯舊識不期至
民久相親任意隨巡狩惟勤人事省豫遊詎在已私為
頻頻望捷仍未已擲筆促章自哂之(昨夏駐蹕避暑山莊正值𠞰辦貴州)
(狆苗及川楚教匪日殷望捷嗣於秋間雲貴總督勒保一人將狆苗各首逆悉數擒誅全黔底定而川楚教匪)
(屢經官軍𠞰捕雖殱賊甚多起事首逆齊王氏姚之富業已就擒而餘賊首犯尚有奔竄稽誅者兹又值駐蹕)
(山莊盼捷仍如昨歲惟增煩悶爾)
永佑寺瞻禮再疊丙辰詩韻
昨歲平苗邪教仍(昨歲𠞰辦狆苗據雲貴總督勒保先後奏報攻克洞灑當丈及北鄉巴林)
(賊巢擒獲首逆七綹鬚王囊仙王抱羊等苗疆底定並有詩紀事惟川楚教匪則自丙辰春間滋事至今兩載)
(有餘尚未悉數擒誅企望捷音尤為殷切)諸臣豈弗夙恩承近雖𠞰二兵揚
勵(楚省起事首逆齊王氏姚之富二犯屢被官軍兜𠞰輾轉逃至陜境經德楞泰明亮等帶領吉林黑龍江)
(勁兵協力追捕賊匪由山陽一帶分路竄逸官軍奮勇追擊賊復折向西南竄至楚北鄖西地界德楞泰明亮)
(等晝夜追躡一百七十餘里殺賊數千齊王氏姚之富二首逆猶竄踞山梁官軍四面圍住齊姚二逆被圍緊)
(急俱投墮懸崖官軍即時擒斬於三月十三日捷書馳到渠魁既得士氣倍增陜境餘匪似可剋日掃除矣)
尚有竄餘賊戰兢奮勇即應靖巢掃延期何乃駐營憑
(自前次捷章奏到之後僅有餘賊李全高均德阮正通等數犯以官兵全勝之勢𠞰此潰敗窮蹙之賊理應即)
(時掃蕩全俘匪黨捷音踵至乃自三月十三日至今兩月有餘雖據宜綿德楞泰明亮等節次奏報屢有斬獲)
(阮正通業已逃至川境而李全高均德仍入山奔竄日久尚未就擒宜綿德楞泰明亮諸人皆夙受厚恩奉命)
(𠞰賊豈竟駐守軍營不思奮力殄淨餘匪濡遲乃爾耶)督催每不遺餘力(兩月以來盼望)
(捷音旰宵莫釋或間日或連日馳諭飭催籌筆殆無虚晷軍機大臣等遵旨書諭指示機宜於訓勉之中中以)
(儆惕之意恩威並用亦可謂不遺餘力矣)其奈如聞虚語稱(宜綿德楞泰明亮等接奉節次)
(督催之旨非不各陳感懼云思設法𠞰淨餘匪乃待之日久而捷音未至徒託諸空言於事何益現當駐蹕避)
(暑山莊循例瞻禮餘邪永佑寺因思昨歲瞻禮時正值籌𠞰逆匪曾有惟教三軍𠞰之句今又閱一年尚)
(遲蕆績盼捷之衷彌覺刻難自釋爾)
鑑始齋題句
五集篇成四萬竒(續作有餘之竒)自嫌點筆過多詞然非弄月
吟風爾惟是書心信手斯白傅陸監較過(平聲)彼李狂杜
苦亦殊其却思此後應簡作謾使人評意溺詩
余十二歲時蒙
皇祖賜居萬壑松風之側因名之曰鑑始齋自沖齡佔
畢至今八旬有八仰沐
昊慈
祖佑精神康健訓政如常實從古帝王未有之事因憶
予少時即喜作詩不屑為風雲月露之詞自御極以
来雖不欲以此矜長然於問政勑幾一切民瘼國是
之大者往往見之於詩計丙辰至丁夘編為初集得
詩四千一百六十六首戊辰至己夘編為二集得詩
八千四百八十四首庚辰至辛夘編為三集得詩一
萬一千五百十九首壬辰至癸夘編為四集得詩九
千九百二首甲辰至乙卯編為五集得詩七千七百
二十九首合計五集共四萬一千八百首亦云富矣
古之詩人年高而詩多者在唐為白居易在宋為陸
游居易以太和開成編年分四集為卷僅二百有二
為篇僅千有五十六陸游之詩初編祇四十卷再編
通前祇八十五卷本朝輯全唐詩一代三百年二千
二百餘人之作纔得四萬八千九百餘首今予詩五
集釐為四百三十四卷總計四萬一千八百首而樂
善堂全集在潛邸時所著者尚不入此數是予以望
九之年所積篇什幾與全唐一代詩人篇什相埒可
不謂藝林佳話乎然予初非以韻語一事與文人學
士絜量多寡也夫詩以言志言為心聲非僅絺章繪
句如詞人東塗西抹之為且為人君者若專以吟詠
為能亦即溺情之一端自古有戒予曷肯出此實因
予臨御六十餘年中間大功屢集鴻儀疊舉兼以予
關心民事課雨量晴占年省歲數十載如一日而閱
事既多析理尤審即尋常題詠亦必因文見道非率
爾操觚者比乃質言非虚語也今春秋八十有八自
丙辰授璽以来猶日訓子皇帝政自維耄耋之年吟
什原應從減擬將每年依例之作量為簡省而事之
有關大體者仍不能不涉筆成章以昭紀實計丙辰
至今又閱三年復得詩數百首此後應於五集外另
編餘集若更叨
洪貺算衍期頥復得裒然成帙滙為别集鉅觀豈不更
為史冊希有之隆軌乎偶題鑑始齋迴溯髫齡以至
今日即詩集之多亦皆
眷貽之厚爰綜其全數並抒夙志附識於此
雨(五月廿二日)
啟蹕臨莊廿日間坦途朝暮衆心閒(自十一日啟蹕幸避暑山莊惟十六)
(日至喀喇河屯行宫後遇有陣雨旋即放晴途間輿從毫無泥濘之虞兹到山莊已閱五日連值晴霽氣候炎)
(蒸未免略覺望澤矣)行宫五日怡情暢夏曉一霖宜稼澘(澘字本貢奎詩)
(疎林日暮雨澘澘土本日自交丑刻雨作入曉勢益滂沛至午刻方止入深透大田禾稼得此渥澤優霑益)
(見發榮滋長洵堪誌慰)潤物無聲垂淰淰落崖有象益潺潺晴曦
濯午碧天淨慰復兼愁望捷關
直隷總督胡季堂及留京王大臣順天府尹等同
日奏到得雨優渥情形詩以誌慰
甘雨由南向北来(廿二日丑刻熱河得雨至午刻方止極為霑渥是日雲氣濃厚即知得雨)
(之處必廣卄四日早間果據直隸總督胡季堂馳奏保定省城於卄一日酉刻起密雨如注至卄二日午刻止)
(入土深透高粱粟穀等項咸獲滋培益加芃茂俟各屬報齊再彙單具奏等語同日未刻復據留京王大臣等)
(奏報京師於廿一日戌刻雨作至廿二日辰刻止申酉之間復又大霈戌刻方止遠近均霑並據順天府尹奏)
(報附京之通州涿州良鄉等處同日得雨深透各等語此次雨勢自南而北畿輔及口外數百里内霑被優渥)
(情形相等欣慰之餘彌增虔惕)透經八百里而該麥收已定夏禾發敢
曰慰哉益惕哉
敞晴齋題句
敞晴每以望晴臨今日題詩殊向吟(齋名敞晴本因快晴取義每歲來斯)
(必有題詠大率連隂盼霽之句居多今年暘雨應時自駐蹕山莊於廿二日得雨旋獲晴霽廿五日酉刻復霈)
(時霖至次日午後方止極為霑渥傍晚即已放晴今晨氣候清佳曦暘晶朗尤與斯齋名實相稱因思宜雨宜)
(暘實為占豐佳兆而欣幸既深惕懷彌切近日本擬稍簡題詠值此好雨新晴登臨舒眺又不能不增吟興爾)
宜雨宜暘真惬意曰欣曰惕益銘心老年非少艱生慰
器滿易傾可不欽本欲簡詞復難簡試看四面翠峯嵾
即事
乘凉每愛倚長松無礙翻来天籟重坐久不知時與刻
梵樓遥報午初鐘
山寺不設僧惟令園吏按時鳴鐘亦一佳趣也
勒保奏官兵攻克老木園賊巢斬梟首逆陳崇德
詩以誌事
老木賊據險攻之過一年督催不遺力兹乃尅其堅(川省)
(老木園賊首陳崇德自上年四月糾衆滋事其時將軍觀成提督劉君輔帶兵前往𠞰捕逆匪等恃其地勢險)
(峻抵死拒守經官軍圍𠞰踰年而賊巢尚未攻克首逆陳崇德日久稽誅節經降旨嚴飭並將觀成劉君輔革)
(職令其戴罪行間勉圖自效兹始據勒保奏報觀成劉君輔於五月初三日殱淨老木園首夥捷音馳至山莊)
(計此股賊匪𠞰辦完竣已閱一載有餘矣)壁壘垂百尺其逕一線穿線徑賊
據上仰攻誠實艱勇弁虎正林躍登賊卡先乘勢衆涌
上一鼓扼其巔逆首不能支滚岩奔命懸將弁各分路
兜截圍以全賊無處可奔逆首自戕完(勒保奏接據觀成劉君輔呈報)
(官兵由三道埡進攻老木園焚其外圍木城賊匪施放滚木礌石抵拒愈力該處山徑險峻我兵屢次搶上山)
(頂鎗石如雨不能站立守備虎正林手執擋牌奮力先登躍入賊卡砍斃數賊我兵乘勢涌上殺賊數百名首)
(逆陳崇德自揣勢不能支率衆從西北滚岩跳澗捨命奔逃復經官兵截住觀成劉君輔帶兵兩面夾擊將弁)
(等分路攀援競上搶佔山梁賊匪無路可奔殱戮殆盡首逆陳崇德自用矛鎗戮傷心坎斃命當經騐明屍身)
(割取首級梟示並將拏獲賊目等概行寸磔此股賊匪首夥掃蕩無遺)賊夥掃蕩淨成功
報以遄迴憶督催時嚴旨不稍憐及其得成功恩宥原
從寬(前因觀成劉君輔𠞰辦老木園賊匪曠日持久未能蕆事疊經嚴旨飭催仍未攻克賊巢擒拏逆首)
(是以將伊二人革職示懲仍令帶兵效力贖罪觀成劉君輔自黜革後尚能自知愧奮上緊攻𠞰續經勒保派)
(令總兵德齡前往督辦觀成劉君輔於德齡未到之先即將老木園賊巢攻克殱淨首夥雖辦理遲至一年有)
(餘未足為功但究係伊二人一手辦竣因加恩將觀成劉君輔均賞給頭等侍衛職銜仍頒賞大小荷包並諭)
(勒保遇有總兵副將缺出奏請署理其出力將弁酌加陞用以示奬勵予向来辦理軍務於帶兵人員有罪必)
(罰有功必賞即如觀成劉君輔前此遷延貽誤自應斥革嚴懲今尚能愧奮立功亦即加之寬宥立予嘉奬如)
(此恩威並濟斟酌權衡務期悉當用兵之難亦於此可見)寬嚴兩酌用用兵所最難
西峪
蹕駐仙莊過浹旬今朝西峪路初循雖云二豎縛將近
(陜境逆匪李全高均德二犯以敗竄之餘經德楞泰明亮等於洋縣城固褒城等處節次截𠞰殱斃數千名賊)
(勢已極窮蹙此二逆首自可尅日就擒)却已三年凱未臻敵愾勞哉我軍
衆竄幽詭矣彼狂倫(李全高均德等自齊王氏姚之富殱滅後四處奔竄官軍緊躡賊蹤)
(悉力兜𠞰而賊情詭譎忽合忽分李全高均德二逆首於打仗時或在山遠望或潛匿别隊一經官軍擊敗即)
(覓徑先逃我軍隨𠞰隨截以致有稽時日逆匪等現由武關一路竄至鳳縣地方距甘肅兩當縣境不遠總兵)
(吉蘭泰署布政使廣厚等現已帶兵堵截賊匪無路可逃諒亦不能更延殘喘矣)邇聞獲醜期
昨定(前據宜綿等奏賊匪由武關奔竄後聚於一處其勢益蹙現在德楞泰自五道梁追擊明亮在黃沙)
(驛一帶迎截秦承恩王文雄亦帶兵自北面兜圍旬日之内諒可擒拏首逆等語此摺於廿三日奏到今又隔)
(六日計此時捷音當早在途盼望彌殷宵旰)何事飛章尚待陳
有真意軒
心之發者名為意意即心寧有假真理與欲如失克復
毫釐千里慎其甄
秀起堂
一堂叢翠據其高灌木千尋足底豪攀陟豈無勞步履
到來亦足俯風騷秀而起者為誰氏静以觀之泯際遭
乍向西南騁遥目愧哉黷武議難逃
湖南巡撫姜晟署廣西巡撫台布山西巡撫伯麟
各奏報麥收八分有餘詩以誌慰
南湖西粤及山右報麥八分收有餘(據湖南巡撫姜晟奏湖南省三春以)
(來雨暘時若各屬二麥豐稔收成九分者湘隂等五州縣八分有餘者道州等八州縣八分者耒陽等十八州)
(縣此外零星種麥不入分數之三廳等處一律有收合計湖南通省實在八分有餘又據署廣西巡撫台布奏)
(二麥豐收除土性不宜種麥各屬外其漢屬内收成十分者一縣九分者二州縣八分者四十廳州縣七分者)
(四廳州縣土屬内收成九分者三土州縣八分者三十土州縣七分者二土州合計通省漢土各屬收成八分)
(有餘又據山西巡撫伯麟奏山西省各府州所屬各廳州縣及歸綏道所屬各廳二麥約收分數内約收十分)
(者忻州介休二州縣九分有餘者陽曲等九州縣九分者太原等二十四州縣八分有餘者徐溝等十七州縣)
(八分者榆次等二十八廳州縣七分有餘者吉州等七廳州縣七分者嵐縣等二十一廳州縣合計通省二麥)
(約收八分有餘各等語)各省大都胥中稔(今年各省麥收分數直隸河南雲南貴州等省)
(奏報九分有餘陜西山東浙江等省奏報九分均屬上稔兹湖南廣西山西等省各奏報八分有餘亦可稱中)
(稔矣)青黃接食總欣予(現在各省二麥早已登場民食有資大田正當長發之際據各督撫)
(奏報暘雨應時惟祝秋成豐稔寰宇均獲有年實深欣企)
夙興
四八三十(作平聲居陸游老學菴筆記十字轉平聲讀為諶白易詩綠浪東西南北路紅欄三百)
(九十橋宋白宫詞三十六所春宫館一一香風送管絃皆作平聲)二刻消安眠一夜夙
興朝幸予耄耋宜清夜殊彼君王不早朝露重平蕪心
共潤風遲捷簡意仍焦詩吟順口書隨手聊以成章自
解嘲
雨(六月初四日)
不惟過(平聲)二且過三(本月初一日午後微隂夜間密雨達旦俗諺有不怕初一雨只怕初)
(二隂之語方切廑懷乃初二日晨曦開朗初三日仍復快晴允為暘雨應候今日午間陣雨勢復酣暢值此連)
(霽之後接沛時霖於農田大有禆益但雨已霑足惟願適可而止不致有過多之虞既以誌慰彌增惕念爾)
霽後暑霖值普覃弗驟弗徐飄妥貼曰高曰下霈沈酣
允臻渥矣願其止慢致多哉此正甘既慶仍虞或過爾
一心無定惕難堪
喜晴(六月初五日)
既渥宜晴晩果晴最宜行旅復宜耕一端仍切捷音至
寸刻何嘗有慰情
千尺雪二首
兩首七言復詠斯竟成詩債一償之笑予尚有如斯事
天下貧人合念其
雪源遠矣昔言詳(山莊瀑泉自湧翠岩上佛寺傍池中擘石壁而出飛落長溪其上構亭名)
(觀瀑以此但寺池中實無泉源康熙年間於佛寺西尋得山泉接木版匣為溝渠沿山邊引流至寺池擘石壁)
(而下不過司工者巧為綴景虚名而已余於己夘年因木版匣為溝渠置山邊不雅且費修飾因循其上山徑)
(側果有一小泉命建一亭名曰瀑源疏山側為溝渠引流曲折以達於湧翠岩之寺池似果有瀑源矣又閱數)
(十年往來山徑中覺其泉細而低於寺池且越數層谷壑之遠未必能引致池中昨歲曾命皇帝率御前大臣)
(及司工之人攜儀器步步測量乃知泉果低於寺池且其流甚細不能引為飛瀑而自泉之下至寺池有山池)
(九疊叠皆置閘積雨後山水漲流沿山邊石溝以至山寺則所謂瀑源者特因泉漲水高因以命名耳詳見昨)
(歲觀瀑詩案語)雪色今朝忽變黃自是上源山雨盛疾来退亦
疾其常
永恬居疊去歲詩韻
巖蹊所喜直還斜得趣那論邇與遐樂水行行樂山近
静觀歷歷静思嘉壁粘
鳳尾心猶仰(永恬居額乃也皇祖御題)牋罷蠅頭眼已花盼捷依
然今似昨(前歲駐蹕山莊籌𠞰湖南苗匪於是年冬底蕆功完善昨歲来此正值𠞰辦黔省狆苗及)
(川楚教匪曾有望捷依然祗自嗟之句兹又閱一年狆苗於昨冬久經底定川楚教匪經各路帶兵大員等節)
(次殱斃多賊擒獲起事首逆齊王氏姚之富二犯而餘匪之奔竄川楚者尚有李全高均德王三槐徐添德冉)
(文儔羅其清阮正通等各首逆未就擒誅盼望捷音仍與昨年無異不能不增煩懣爾)西南騁望
益興嗟
素尚齋
素尚尚在已尚素素在彼一二二而一其實無彼此箇
中實頻来繹義惟切已然而頻有言亦覺尚辭矣
招凉榭再疊甲寅韻作
乙卯望雨坐斯處佳哉驅暑延清凉邇来炎酷復如故
願符昔兆
恩霖彰三年瞥眼似朝夕一念銘心燮雨暘雖然歸政
合簡詠(乙卯來此正值炎暑望霖旋獲甘&KR0584;今夏六月初八日交初伏以來氣候炎歊雖十二日得有)
(陣雨連日晴霽仍覺暑熱未減兹偶臨斯榭若早晚續霈時霖庶慰招凉之願至此處積年題句書懸柱棟逮)
(乙夘年已遍曾有題滿罷詠聽其常之句現值盛暑盼霖復拈前韻擬將新什刻木懸之檐端仍不能已於吟)
(詠也)肫期時若原吾常(子於雨暘民瘼日縈懷抱每歲駐蹕山莊或連隂望霽或當暑盼霖)
(先事之憂無時稍釋課量多寡原自視為常爾)
林下一首五疊乙未韻
符願坐林下嘉隂披爽便雖然歸政子仍勵闢邪肩二
豎獲日指一章捷望穿促吟乘颯籟睫眼廿三年(予於乙未)
(年林下戲題曾有擬號箇中者還當二十年之句盖其時擬於二十年後歸政嗣子或得遂林泉之樂自丙辰)
(元旦授璽心願符初迄今已閱三年而訓政勑幾仍未敢一日稍懈兼以籌𠞰教匪切盼捷章馳諭督催殆無)
(虚日以視悠游林下者殊難比擬兹偶來憩坐迴溯前吟倏忽已二十三年矣)
詠荷花
六月春光正若斯妍而弗艷恰宜詩可知底處無君子
元史如何獨漏之
湖中初見慢嫌遲君子風流正若斯雖曰遲開亦遲謝
九秋有共菊花枝(山莊荷花於六月始開較之他處為遲然至八九月尚開放未已盖開遲)
(謝亦遲物理固當如是向年自木蘭回蹕山莊時園中荷花每與黃菊同榮屢見昔年題詠)
獅子園得句
獅林山水鎮如此昔水今山睫眼斯登耋不期今日至
成章忽憶少年時猶然此爾應增愧所以裁之尚未知
堂迥妙高仰
昔額(妙高堂在園之西北堂額乃聖祖御題)幾曾津逮祇慚之
松柏室
種松植柏以前墀
昔日心期仰可知今此從何
詩禮問松貞柏古故如斯
芳蘭齋憶舊
寅歲隨来侍宴辰分明一瞬七旬踆
命
皇妣領
聖母覲
恩諭曾稱
有福人(康熙壬寅予年十二歲蒙山莊萬壑松風之側其時)(皇祖賜居避暑皇考在潛邸居)
(獅子園恭迓皇祖特命)(皇祖駕幸園中進膳予隨侍來園聖皇妣孝敬憲皇后率聖母孝)
(憲皇后展覲請眷顧安即蒙意直恩諭果是有福之人當日聖祖藐躬深貫注至今計康熙壬)
(寅距今歲戊午已七十六載予年八十有八追憶往事孺慕尤深)
宜照齋
宜照由来在夕陽偶臨早晩那符常(是齋為出入西北門傳餐臨憩之所)
(齋名宜照本於夕景為宜而來此多值清晨攬景拈吟亦正無容拘滯爾)既思設具淵明意
亦可閒吟商隠章(陶潛詩山氣日夕佳是佳處正宜於夕然李商隠詩又有夕陽無限好只)
(是近黃昏之句可知朝曦夕照觸景抒懷義各有當且予命齋之義亦以事理幾微均宜燭照與陶潛之旨微)
(别曾見之舊什亦何必拘泥夕佳之句也)豈必東西定拘泥(去聲)適然瀟灑正
何妨西南望捷仍慽慽三載於斯一瞬徉
碧静堂
碧天雨過全消暑静室窗前小坐宜欲使後来弗重搆
既思此搆屬何為
含青齋有會
迤邐由南途就下山齋向北莅含青詎云娛目兹偶憩
實以怡心適所經(謂園城外山田)慰在彼哉非在此林惟佳爾
穀惟馨成章今作隣昔什俾慎將來聰者聽
雨(六月十七日)
晴適旬朝度(自本月初四日渥霈時霖初八日即交初伏連值晴霽氣候較炎雖十二日得有陣)
(雨旋即放晴熱仍未減且現屆大田長發之際晴已及旬正資雨澤本日早間隂雲間作午後密雨優霑勢甚)
(滂沛至申刻方止入土約有三寸不獨煩歊頓減於農田大有裨益似此暘雨應時允堪誌慰)雨欣三
寸宜不徐還弗疾允渥亦覃滋千澗玉聲落萬林珠點
垂晩来晴正好潤濯夕陽姿
清舒山館
清是山之體舒則山之用體用兩相兼
聖意繹應頌(清舒山館乃額聖祖御題)臨斯數十年闡義新成誦
可知學無窮自畫害斯重
含德齋
雙文
含德具兩義一則於人一已躬(齋額為字義聖祖御題敬繹含所包至廣)
(以人已而言已德不須誇人德不須忌且在我者貴乎藴蔵施人者貴乎廣被曩作詩屢闡其旨詳向年詩註)
黏壁飛驄中雙鹿試言為異抑為同
予於戊申曾命補圖己亥年木蘭射鹿得雙畫幅黏
於含德齋壁其時子年七十有八披閱展玩覺少壯
時挽強命中雄心猶在是年距獲鹿時已及十載正
值平定臺灣生擒林爽文莊大田二首逆恰符中必
疊雙之兆曾題以詩並命皇子近臣屬和自壬子以
後數年或因節候早寒或因雨水較大未舉行圍之
典今子春秋八十有八精神康健日勤訓政豈尚復
以射藝矜能然結習未忘究未免見獵心喜偶来齋
中覩舊日黏壁圖畫輒為神旺且年来籌𠞰川楚教
匪雖屢殱賊衆其起事之首逆齊王氏姚之富二犯
亦已雙擒殱戮但奔竄餘匪尚有李全高均德王三
槐徐添德冉文儔羅其清阮正通等皆屬渠魁稔惡
刻下大兵四路攻圍計此數逆首亦當駢連就縛疊
符得雙之喜或此時捷音業已在途早晚即馳至山
莊尤所欣願也因觀齋壁舊題復成是什並識此以
紀歲月
戒得堂誌愧
了識去年如昨日倏看今歲似前辰率成新句隣舊句
那免今人慙古人盼捷依然千里外飛章亟待一朝臻
今誠老矣得難戒即此自知學未純
對荷
武列分来外澗汪温泉滙出内湖洋(熱河以地有温泉得名或以為即濡)
(水之源其說非是曾於戊子駐山莊時遣喀喇沁郡王拉特納錫第内大臣努三等往尋熱河源則得之於察)
(汗陀羅海蒙古語察汗謂白陀羅海謂首盖以山阜得名其地距熱河二百里而贏流經固都爾呼達巴漢麓)
(蒙古語固都爾呼者伏行達巴漢者嶺也遂名固都爾呼河西南至於中關東茅溝河水自玳瑁溝出西南流)
(注之又合而南流賽音郭勒河水自三道溝出南流折而西南與湯泉合又西注之蒙古語謂好為賽音河為)
(郭勒湯泉盖出山莊東北湯山者也三源既滙又西南流沿山莊東北歷錘峰下山莊行宫内亦有温泉流出)
(滙之於是始有熱河之名酈道元水經注云濡水又東南流武列水入焉其水三川派合又東南流逕列谿謂)
(之武列水東南歷石梃下層巒之上孤石雲舉高可百餘仞其水合流入濡按道元所言石梃即今錘峰其曰)
(三川即今固都爾呼茅溝賽音郭勒三源是熱河之為武列水無疑至濡水即灤河來源甚遠其與熱河合流)
(處乃在喀喇河屯東南數十里之鳳凰嶺則熱河乃會濡水而非濡源審矣詳見舊作熱河考)由来二
水即一水那論彼良與此良山影不妨隠秋早(山莊羣峯回互)
(地居高迥較他處早寒不待嚴冬即有輕水凝結波光山色隠現殊觀氣候早晚固自不同也)沼華或
致破冬芳(山莊荷花於六月始開雖覺稍遲然至八九月間尚芬葩未已向年自木蘭迴蹕時園内)
(荷花猶與菊花同放盖開遲謝亦遲亦以地有温泉故花特耐久也)設如君子論其德遲
早之間此耐長
立秋前一日作(六月廿五日)
夜雨即朝晴
天恩沐允誠蔥菁山阪茂高下石塗平事極率自返(年來)
(𠞰辦川楚教匪盼望捷音旰宵莫釋節據各路軍營奏報雖屢有斬獲而緊要逆首如李全高均德王三槐徐)
(添德冉文儔羅其清阮正通劉成棟張漢潮等尚未就擒計𠞰捕已閱二年有餘賊勢亦日就窮蹙且事極必)
(返諒各路擒獲逆首蕩平賊衆喜音亦當不遠矣)運虧起以盈(近據勒保等奏林亮公一股賊)
(匪經官兵殱斃五六千名餘匪向臨江市一路竄逸現在王三槐等所竄之陳家山即係林亮公從前屯聚處)
(所徐添德一股屢經官兵逼擊亦向開縣奔逃三股賊首自必竄聚一處而李全高均德阮正通等各股賊匪)
(由陜境竄至川省南江一帶與冉文儔羅其清會合現在德楞泰已由廣元馳赴南江會同恒瑞惠齡等兜擊)
(明亮亦趕赴前途合力攻𠞰其楚省劉成棟等一股賊匪亦據景安等奏報殱賊二千餘名餘匪逃至陜省平)
(利縣界額勒登保興肇現帶兵入陜與宜綿兩面夾攻併力奮擊等語俱經降旨嚴行飭催賊匪等罪惡貫盈)
(孽由自作現經官兵四面兜圍述首等亦更無從竄逸諒可計日成功耳)炎官設孤注(自入伏以)
(來氣候炎蒸今距立秋僅一日已屆婪尾之期煩歊轉甚盖金令將行炎官逞酷如設孤注爾)明日訝
金行
秋澂齋即事
秋澂早額昔年齋秋近来斯例弗乖却似廓如者隠笑
不如無識語應佳
欲雨又思即晴好是為農諺兆佳秋(農諺以立秋日之雨不雨為三秋雨)
(多雨少之占惟得雨即晴乃為佳兆昨日酉刻立秋午前微飄雨點俄頃即止今日早間尚覺微隂逮已午之)
(交晴曦開朗氣候清佳恰於新秋占驗為宜)山川千古應含笑似此誠難副
所求
創得齋得句
景光殊異哉秋信昨朝催觸目創與會因心得以該金
曦照林焰珠露綴枝皚此際應生慰仍愁盼捷来
補詠平苗戰圖四章(有序)
平苗役蕆於丙辰之冬既於丁已春聯句以紀其
事因命仿舊日西師金川臺灣之例繪為戰圖圖
凡十有六内十二圖舊有紀功之作即命書於圖
上其四圖無詩因補成之夫苗疆自康熙雍正年
間陸續戡定改土歸流食毛踐土百有餘載實與齊
民無異乃乙夘之春楚苗石三保石柳鄧吳半生
等互相煽脅劫掠鳳凰乾州永綏三廳地方其時
福康安在滇南一聞此信即帶兵馳赴貴州松桃
正大一帶𠞰辦並有闌入四川秀山境者適和琳
已放四川總督自蔵回川得報不待諭旨即馳往
會𠞰節次攻克賊寨擒獲渠魁功屆垂成而二臣
因勤勞軍務先後病逝良可惜也是役自始事迄
蕆功凡閱二年苗疆悉就底定今則田田宅宅各
安作息久矣溯自用兵以來籌筆之焦勞決機之
次第以及將士之艱辛胥於詩乎見之撫斯圖也
惟勤思止戈為武之義益慎撫綏而圖安輯非云
侈功績也既補成四詩爰序其梗概以示来兹
攻克&KR0008;木山
逆苗吳八月之子吳廷禮等與降苗吳隴登尋釁
焚殺降苗窺伺營卡節經福康安和琳由天星寨
一帶進𠞰該處山高澗窄懸崖陡立路逕又復叢
雜而&KR0008;木山地良坡均為進兵必由之路賊苗抗
守甚堅隨分兵兩翼直撲&KR0008;木山梁賊苗瞭見即
分投迎拒我兵鎗箭齊發閱三四時之久漸逼山
頂木城巴圖魯侍衛等奮勇躍入殱賊無算餘賊
向山後地良坡竄逸遂將&KR0008;木山攻克
平苗已繪戰圖成舊詠各題餘四呈補詠聊因吟四什
首章&KR0008;木紀攻程
攻克廖家沖生擒首逆石三保
石三保装顛惑衆妄稱苗王實為首先滋事渠魁
節經和琳督率官兵奪險罙入緊逼賊巢石三保
被𠞰緊急不能抵禦欲往六都地方竄匿隨密飭
各路卡隘嚴加防禦並懸立賞格切實曉諭各降
苗寨落一遇石三保竄至即行縛獻時官兵攻抵
廖家沖探訪石三保欲竄往土蠻地方隨即分派
官兵馳往迎捕適石三保由角如踏者一路竄至
哄哄寨被土蠻龍子貴等誘至坳溪地方和琳聞
信即領兵馳赴該處將石三保拏獲俘解京師伏
法
廖家沖據石三保惑衆假顛禍始猖奪險擒渠不日尅
首功今尚憶賢良
收復乾州
馬鞍山與乾州相去雖近過河至乾州尚有大小
山梁數道賊匪均築石卡守禦時福康安已病故
和琳即分兵三路先令左右兩路作勢搶渡誘賊
賊匪望見即捨命抵禦和琳隨督率中路官兵於
上下游兩路官兵力敵之際亂流竟渡賊匪紛紛
惶駭退上尖雲山梁佔據左右兩路官兵亦乘勢
過河悉力攻撲賊卡將尖雲山奪佔維時遠近逆
苗聞風麕至乾州附近周圍山包分布幾滿官兵
扳援登陟奮力進攻書夜接戰連克黃蓮坡晒穀
坡窑灰坡田頭沖三礟臺木城石卡數十處直抵
二礟臺賊匪見官兵勢大恐被圍困不敢入城旋
即四散逃逸當將官兵於二礟臺暫行駐劄並將
緊要山梁一律安營拏卡和琳隨進入乾州查看
城垣官署倉庫民房並籌辦安設乾州本任文武
派駐官兵等事俟大局布置妥協即帶兵進𠞰迅
擒渠逆
疆臣昔竟失乾州三路兵驅上下游十寨二臺雖據隘
一臣揮指大功收
攻克強虎哨
強虎哨為平隴緊要門戶和琳派兵由礟樓坡進
攻前有溪河一道賊苗拒守甚堅官兵搶至河邊
誘賊迎擊和琳親自督兵由龍圖營繼進乘勝渡
河分據左右山梁維時平隴一帶遠近各寨苗匪
乘官兵營卡未定捨命前来攻撲和琳嚴兵以待
止令輪流迎擊毋許追逐以疲兵力而賊苗晝夜
上撲多被鎗箭擊殺察看賊情漸怯和琳即督率
將領分兵兩翼出其不意直攻強虎哨山梁該處
山坡層疊草深樹密節節俱砌有石卡卡内窩棚
櫛比無數官軍密從懸崖陡坎盤旋而上一近石
卡即抛擲火彈燒燬窩棚乘勝殺入斃賊無數進
據強虎哨當有勞神寨地母村苗目率衆乞降
補圖次第各成篇強虎之苗靖以全邪教東西竄無定
(川楚教匪𠞰辦二年有餘節經官軍分路兜擊逆匪等畏懼奔逃各首逆尚在稽誅近據宜綿勒保等奏陜省)
(李全高均德一股賊匪復竄至川北渠縣大神山與阮正通冉文儔羅其清等合為一路現經德楞泰帶兵赴)
(川與惠齡恒瑞併力夾𠞰其川東王三槐徐添德林亮公等各股賊匪亦已合而為一同竄至開縣陳家山一)
(帶地方勒保現督同鎮將等上緊兜擒至原竄楚境之劉成棟張漢潮等一股賊匪據景安奏現又竄入陜省)
(平利縣鎮坪地方額勒登保興肇已帶兵赴陜與宜綿明亮合擊賊匪等東竄西逃不過苟延殘喘勢已萬分)
(窮蹙擒渠奏凱指日可期盼望喜音尤刻難稍釋爾)凱音待蕆尚怩然
御製詩餘集卷十九
