御製詩初集卷三十七
古今體五十八首(丁夘一)
丁夘元旦
扶輿佳氣曙光披開紀三正協歲時寳勝春風先五日
(歲前五日立春)綵屏仙木御千禧持盈保泰心恒凛返樸還淳
道在思象魏始和欽布德長年勤政自今斯
重華宫新正試筆
旋轉東皇又踐春光風嫩日凑芳辰聲傳爆竹千門喜
頌入椒花萬象新牡蠣忩前梅逓馥屠蘇杯裏酒餘醇
撫時奉若奚謀志資始乾元在體仁
新正令日重華宫恭侍
皇太后宴
令日韶光令重華喜氣重綺筵
王母夀綵勝早春容爵繼屠蘇捧屏開仙木穠篩簾晴
旭麗噴鼎瑞烟濃恃
愛頻申勸承
恩忘致恭宫中行樂處錫類萬方從
文嘉仿米家苕溪春色卷
吏隠薄青綸(嘉此卷在烏程官舍所作)消閒只合閒曉嵐迷野塢春
色滿江關玉磬参承處窪尊點綴間雲烟生濕潤活脫
米家山
沈周南軒圖
軒榭灑然清琴書許暢情山蒼仁體現樹古静風生活
火烹商鼎枯棋對晉枰恍如佺羡侣聯袂暴南榮
有鶴足稱清無梅也覺情水流還似昔客到不嫌生(用沈)
(周自識語)梧影團垂幕苔紋亂點枰古今商𣙜處直欲傲桓
榮
浙江廵撫常安奏杭州諸府桑間自生蠺繭可取
以織綢名曰天蠺盖以為瑞也朕謂此范成大
詩所謂野蠺可繅而常安未之知者然不假人
力用佐女紅則信乎授衣之助因紀以詩
吳中蠺事由来偹九月授衣常廑意照田然炬想遺俗
石湖樂府風人義野繭可繅換短襦錦繡纂組猶餘事
欣聞天蠺綴野桑以供織紝堅且緻馬頭祭罷有後佑
物産菁華佐衣被可云人不假其力將無地尚遺其利
農桑之計牧臣責底湏豔詡眀時瑞
新正西苑小宴外藩
仙苑初春啓名藩曲宴陪錦筵先撒荔翠釜早調梅綵
旭迎穹幕(舊例小宴外藩設帳殿盖從其俗也)糺雲擁趯臺花光隨鼓發
舞影按歌廻珀椀瓊酥酪銀瓶玉醴醅一家聯内外萬
里静氛埃保泰常欽若調元益懋哉韶華知幾許凍觧
液池隈
新春補桐書屋
嘉宴錫遠人(翌日宴凖噶爾夷使)翠䍐駐西苑光風柳外摇春色
壷中宛徙倚憩書屋俯仰眄雲巘池陽冰漸脆牆隂雪
初輭嫩莎忽已萌生稊未能綰孤琴何必撫雙鶴原堪
欵幾餘此静討逸興復不淺大哉造化功妙矣韶華轉
宴凖噶爾夷使
敬承
庭訓戒嘉兵(西師始自康熙五十四年雖屡報捷迄未奏犁庭掃穴之功至雍正十年大勝凖噶)
(爾于額爾德尼昭敵氣震懾我定邊皇考爰定罷兵之議朕即位之初彼屡遣使猶以為辭將激我復興)
(師旅而朕不允其請亦不興師且明曉以利害近則屡請安進貢恭順有加矣)底事犁庭翦駭
鯨宛馬已看来萬里(凖噶爾接哈薩克部落古大宛也凖噶爾向惟貢貂今加進馬以表)
(其敬盖自大宛得之)屠蘇應許預元正冠裳陪處卿雲擁韶頀傳
時瑞鳳鳴守在四夷常勖志敢誇馭遠有權衡
漢玉秘閣
亦知出剖非出冶胡乃形模未央瓦土花剥蝕黔而赭
漢晉無聞獨何也(秘閣之名梁時始有之云而此玉的係漢時物故)英華佳麗提
拾者(梁簡文帝筆格語)佐我文房之儒雅右軍懸腕此無假金
粟平鋪筆羞把
題李伯時醉僧圖
書抗顛張顛襌契元奘元兩童抱罎来三百青銅錢醉
筆一揮灑椘紙生雲烟便云狂亦得堪謂佛而仙
余既辨眀黃子久山居圖即富春山居圖乃叠舊
韵更為長歌以書其後
富春疑案參来久今喜辨眀楊即柳高(士竒)王(鴻緒)目迷何
足云壓倒德潜談天口我非博古侈精鑒是是還應别
否否沈文王氏乃捉刀華亭晉陵仍左右始識流傳祇
一圖碔砆安可同瑶玖笑予赤水索元珠不識元珠吾
固有如浮海者必由河如登山者必歷阜縦云露柱即
燈籠坐令優孟望而走每讀班賦發深思貴耳末學多
膚受吳下詩人即趨闕試與觀之應覺醜還續長年當
自訟庶使此圖更因夀(去歲春命德潜題此圖曾有句云我欲夀之以佳作德潜手筆)
(猶能為)
人日
三春欣孟序七日是靈辰銀燕&KR0866;雙勝雕盤試五辛蕙
風初應律麝月半含輪何必東方卜隣哉百爾臣
新月
生輪當首度散彩歷天垣来去只如此盈虛略可論榆
街宵尚永燈市晚争喧底事光眀甚姮娥眄上元
題宋元眀梅花合卷歌
逃禅老人梅性諳派衍華光青出藍弟子禹功稱入室
藝林聲價蜚江南偶拂東絹寫梅雪梅香雪白三昧兼
老人縮手不復作權吟小令指月拈因參同異哦俊逸
率更書法清而嚴村梅見誚薄當代蜂蝶却見紛依簾
從来盛名顯後世無限弔古深情添王孫(趙孟堅)外史(張雨)
皆逸士識語飽玩釵脚尖二吳(瓘鎮)此道乃私淑澄心堂
紙光如瑊蓓蕾欲開寒更勒(瓘作)老榦破萼霏清馣(鎮作)高
(儀甫)楊(循吉)黃(雲)徐(守和)四作者各出手眼資叢談妙哉梅事
嘆觀止三復常使幽懷忺如入孤山香雪海隨其所會
酬清恬笑予時亦貎疎影愛忘其醜徒無鹽清閟閣中
誰氏子碎金揀得名偏潜(卷首題籖曰梅花三昧甲觀小清閟閣珍蔵而無姓氏)
春忩日嫩生意足無湏索笑重廵檐
祈糓齋居
祈榖齋居當榖日轉寅首祚倍寅恭重民三事曰惟祭
陳政九疇端在農節物漫教輝火樹舂容先自警宵鐘
眀衣景仰宣尼慎詩句清吟更有顒
題文徵眀袁安卧雪圖
一榻清風足古今高軒何事重相尋立朝封事干將淬
猶是冰霜不畏心
詣齋宫
香衢颺瑞烟黃道直如弦稽禮詣齋所為民祈有年青
陽鸞輅轉春色鳳城妍釀雪雲容好孚衷倍肅然
祈穀禮成有述
祈年惟上日田燭燦眀霞捧璧
青壇肅升柴紫燄斜一心誠有恪百辟敬無譁齊就編
珠綴雝鳴樹羽牙
神倪通旭卉歲紀應昭華屏息瞻霄漢蒼龍轉
帝車
爆竹聯句
(御製)騰聲韶令布作勢瑞雲扶捷報平安信
歌傳巷陌隅砰訇如裂石錯落擬連珠迎喜千門
啓(臣張廷玉)先春萬戶娛晴雷闐
上苑濃靄溢康衢節物排年紀(臣高斌)
天毫此日濡乘陽升暖律出震奮柔莩抃躍兒童競(臣梁)
(詩正)遊觀士女俱順時開品類動物助歡呼慶協祈
年候(臣阿克敦)
(御製)吟聯珥筆徒轟鳴繼臘鼓嚴禁弛金吾更識喧因寂
端知有即無肇祥同粉荔送暖共屠㢝螭陛鞭梢
警(臣汪由敦)瑶階錦色鋪礌硠旋地軸熚烞發天樞周
匝三緘口(臣蔣溥)捐糜尺寸膚猊烟添異彩玉屑糁
通塗迅厲軍威壮(臣秦蕙田)昭宣朔氣蘇徑圍皆邃密
翕闢搃苞符一響能千應(臣錢陳羣)
(御製)中宏亦外腴季畋曾有詠伯&KR0849;未成圖掩耳香閨怯
牽裾村稚趨舞旋看戲玉擊不待援枹入聽供清
賞(臣涂逢震)追歡慶大酺左操憑健僕下策笑阿奴取
敗寕無故(臣雷鋐)熱中信有夫綵牋賡
糺縵珂馬避騊駼瞥眼参生滅(臣嵩夀)章身豔紫朱詩豪
慙刻劃野仲敢揶揄色相終難著(臣嵇璜)
(御製)機緘静以湏截筒傳舊製擘紙創新模風俗隨時尚
韶華騐歲徂撒空還素手掣電閃清矑餘韻連雲
豁(臣張泰開)緐喧載路訏虹光廻碧落雪片點紅毺比
戶争相炫(臣董邦達)孤村戒不虞谷虛馳絡繹巷永偵
睢盱陽候方符泰(臣德保)
嘉筵正叶需綵棚招逐逐燈市走于于火葉迎風聚
(臣張若澄)
(御製)烟葩入夜敷乍能驚野癘那更藉神荼蓄極發逾盛
騰高落轉紆堪方心捴赤莫近手應盧煉却同丹
鼎(臣張廷玉)吟偏憶石湖鳴春殊勝鳥焦㸑漫稱梧達
曙開㕓肆(臣高斌)連宵賽社巫宜年誠樂只鳴豫在
斯乎震比昆陽瓦(臣梁詩正)流徵周屋烏燄分遥灌頂
烟漲驟隨趺蛾鳳星毬轉(臣阿克敦)
(御製)沉檀甲煎輸天花紛蒂瓣仙樂突笙竽玉局風流在
青郊氣象愉寒崖奔列缺宵砦却於莵慣引星星
火(臣汪由敦)仍聯韡韡柎碎来千蝶亂響徹八音殊喜
氣通葭管(臣蔣溥)嚴更振挈壺高低何雜遝遠近儘
糢糊暗迸灰中栗(臣秦蕙田)光流天上榆傍簷廻怖鴿
臨水颺飛鳬遺燼燃墻脚(臣錢陳羣)
(御製)殘冬起竈觚濕薪愁翰苑瑞葉上蟠株臭可醒醽醁
香翻雜鷓鴣聲中除一歲夢裏警三顱金弹丸方
弄(臣涂逢震)烏菱角蚤刳(吳中爆竹有為弹丸菱角諸状者)繫懸徒纍
纍抛擲祗區區百子紛相属(臣雷鋐)雙聲應不孤隨
風惟頃刻過影只湏臾裂帛差堪擬(臣嵩夀)飛&KR1076;詎
易摹記從荆椘昉題向歙宣沽霜夜回青女(臣嵇璜)
(御製)霞朝迓紫姑殷餘掀百蟄散處舞春駒喜卜田蠺盛
休嗤記載誣飾觀融白蠟增值索青蚨任性應防
急(臣張泰開)程材笑取麤横穿林似纈直墜土如酥振
德覃陬澨(臣董邦逹)驚心一智愚曾催風馬馭還導戟
轅騶幻化寧留迹(臣德保)喧豗洵有孚從教光
舜陛不𢾗扇堯蒲繪響神難肖(臣張若澄)
(御製)抽思象豈迂歲華增綺麗和氣鼓洪罏一綫傳神筦
千春壮帝都
新春與大學士並内廷翰林等重華宫聯句小宴
復成近體
興慶宫中翰墨筵每教令日紀韶年(年来每扵新正令日舉行率成故事)
情關一德聯堂陛樂叶八音調管絃體物漫稱詩禁雪
抽思應許興奔泉天街爆竹聲砰礚(是日以爆竹為題)却喜陽
和萬里宣
新正恭奉
皇太后幸圓眀園
鳳城烟靄凑韶光迤邐天街柳漸黃寳月行開上元夕
春風先進
萬年觴
景物逾年倍可人(去年宫中度上元節)行時未敢弛虔寅瑶階凍
草萌新綠消息傳来有脚春
題元人君子林歌
在昔叔夜之儔會竹林風流曠達輕纓簮却與渭川增
氣色七賢雅號猶蜚今七賢往矣惜不見見此長幅留
清隂其𢾗其地恰相稱何人百衲誠知音拂梢雲之獨
榦(第一幅李衎畫)似吏部之胸襟間枯槎以寒篠(第二幅趙雍畫)貎河
内之淵沉苔石烟筠(第三幅柯九思盡)阿戎可尋瀟湘秋碧(第四)
(幅吳鎮畫)又如步兵放蕩不可以禮數而相禁睹琅玕兮晴
翠(第五幅倪瓉畫)則又竿標犢鼻挹仲容之遐心潄秋厓之萬
玉(第六幅宋克畫)邈廣陵之鼓琴獨愛露梢曉滴處(第七幅王紱畫)伯
倫醉倒恍聞酒氣衫䄂酣淋淋遂使山陽逸侣開生面
不教淇澳君子蕭條寂寞冷風凄雨空荒潯眀窗展卷
默有會日與前賢相酌斟
上元前夕曲宴外藩
仙蓂將滿葉御柳漸生稊宴樂嘉賓集威儀漢典齊魚
雲依晚散麝月傍河低貝闕分眀路丹臺咫尺梯先春
輝萬卉未夏曳千霓馭遠垂
家法䋲承敢敬稽
上元日奉
皇太后觀燈宴賞
絳河披處紫烟流御苑宵眀景物稠燠沐風光催嫩柳
裊怡月色度高樓玉蛾銀蒜均欺雪珠樹瓊葩不識秋
對節歡心依綵
扆介
眉夀酒正思柔
元夕烟火即景燈詞
佳麗孟春三五夕熙和百代帝王州試看天上團圞月
應笑詩中華萼樓
良宵嚴禁弛金吾火樹銀花共衆娛興電豈湏来列缺
尋橦端不讓都盧
繽紛綵服繞
祥禕令節稱觴畫燭圍傳說中元王母降集靈較此遜
光輝
裁羅撥蕊闘春妍爆響燈輝丙夜連燄轉法輪無盡藏
光音天上契初禅
青女紫姑占歲事宜男袪鬼卜祥徵皇州春色從来好
誰念貧家一盞燈
星毬解凍液池邊(去歲宫中度節放烟火扵太液池)寳炬催春靈囿前
一例吟箋成七字流隂弹指霎經年
題米友仁瀟湘卷
瀟湘妙趣天下無(清和書畫舫又名瀟湘妙趣圖)千變萬狀難形模造
物技癢不能秘自為寫照非人圖夜雨欲霽餘潤溽曉
烟既泮猶糢糊(夜雨欲霽曉烟既泮元暉自䟦句也)伊人飽挹荆㐮秀兼
之家法傳元樞雲烟叠嶂(米元章有雲烟叠嶂圖)垂粉本筆氣直
吞雲夢湖溟溟濛濛幻晴晦惝怳倏忽移方隅始如處
女後脱兔即離不得俯仰殊掛冠神武夫何恨振衣黃
鶴良堪娛老米雲山蔵寳笈物聚所好其然乎羲獻合
璧誠無忝冷箋小令揮驪珠每披三絶縮吟手惟清萬
慮天為徒
閱摺
召對眀廷日欲晡封章静擘酌訏謨垂衣拱手常慙爾
衡石程書奚益乎不虞之譽實已厭求全之毁安能無
難堪憂喜相縈繆豐歉傳来處各殊
上元後夕
景物猶嘉夜風光餞上元踏橋傳舊俗擪笛按新翻燈
事行將懶駒隂静可論芳筵列遠使(是夕命凖噶爾夷使觀燈火)萬
里靖籬藩
正月十七日望
三五都過月始圓影依珠樹闘韶妍拈毫識得姮娥意
巧作元宵兩度連
燕九日疊舊作韻
春歸將彌月風日含和暄朝来峭寒逼静憩騐所緣御
柳帶冰纈温花歛香妍槃倒試燈杯人憐踏月天乍撫
流隂速幽興翻洒然冬杪望三白踟蹰念每懸慮彼舉
趾者難墾龜紋堅左近或被雪稍得愁懷蠲繄余德誠
薄心竊重祈年何暇逐風景攬結崇椒巔燕九傳日下
踐兹忽憶前(去歲是日在宫中因遊瀛臺淑清院流杯亭諸勝有作)岧嶤雲外閣
蜿蜒鏡中山拈毫賡舊韵如對畫圖間長春我曾歷(去歲)
(西廵回京便道一至白雲觀)墨胎坐童顔(白雲觀内有邱處機相猶少年時貌也)松栝
森翠中静室殊清便得句髭每撚逐勝座屢遷想彼塗
閣下今朝車馬喧節物從民俗頗助歲華緐豈不思還
淳權衡有所難徘徊屏百營丁丁漏聲傳且澆佛鉢花
妙相參優填鄒陽一吹律青韶歸大千宴坐擬自問熟
識其廻旋
偶橅右軍袁生帖因成短句二首
得晤東吴誓墓賢天倪㬅衍足窮年傳来一綫書中聖
逭過八人竈下烟
三行二十五隋珠散木輪囷夀以孤却勝蘭亭將樂毅
衣冠優孟恣填摹
題韓幹照夜白
扵古聞空冀而今果識韓獨嘶霜月白特立朔風寒有
志陵金絡無心憶錦鞍丹青曺霸老畫肉也應難
春隂
春氣和而盎春原酥以融釀為魚鱗雲靄靄滿長空櫺
影倏蔽日樹態時摇風念予盼三白徘徊經春冬對此
萋有渰稍覺慰無悰土膏脉動時靈雨庶其濛責已倡
百寮望歲先三農
填倉日
嫩日輕寒復此辰評量往事偶傷神兩年未試挑青菜
百歲誰非觀電人月過上元旋就缺花争榖雨待成塵
夢華因識無生趣更不隨流漫惜春
春光叠舊作秋光詩韵
東皇試神賁佳處不能蔵駘蕩風依律熙怡物向陽塢
眀梅雪白堤暗柳烟蒼畫壁銀釭換琱盤紫菂香樂予
知爾許来矣自何方探取花開未山凹步曉凉
獨坐
獨坐懣然意自怦疇咨寧識此時情艱哉慎終圖其始
今也聽言觀所行誰進讜言資藥石懶聞浮譽詡昇平
魯論一語懷慚處用我三年斯有成
題名畫大觀册
王維雪溪
凍浦舟横野渡長迷離積素帶寒光維摩不二誰能並
管領香光選佛場(選佛場董其昌䟦語中句也)
李成松崖水榭
水軒瀟灑静無埃䋲榻支頥芸帙開溪畔携琴相訪客
知伊應為所聞来
趙孟頫洞庭秋景
三湘七澤杳難分恍見微風落葉紛誰識王孫多意緒
月明波冷弔湘君
趙孟頫椘江秋意
金丹煉出脱凡塵畫格書姿兩入神太史縦然操左劵
也應頭地讓前人
王蒙倣燕文貴仙山圖
溟濛重翠罨顛崖始信丹梯自有階雲裏漫誇雞犬吠
塵緣忘處是無懷
陸天游丹臺春賞
山深茅屋即仙家一葉扁舟洞口拏何必坎離論爐火
雲漿活活湧丹砂
巨然江山晚興
輕風暖日晚春天㶑灔晴波恰受船指點草堂幽絶處
書聲時度柳絲烟
范寬江山蕭寺
崇崖隠軫樹槎枒長日精藍塔影斜雁閣鐘殘僧入定
香臺風静鳥銜花
黃公望芝蘭室圖
常懷杜甫詩傳神不薄今人愛古人大癡尚友意如是
圖出芝蘭氣味親
倪瓉春山圖
暖霧浮嵐翠欲蒸迴風散處露崚嶒若教選佛評差等
高士應居最上乘
衛九鼎溪橋策蹇
林塘迤邐樹交枝沙影欹橋漲落時試問奚奴錦嚢裏
今来收得幾多詩
方方壷仿米㐮陽夏山烟雨
山嫌露體綴雲衣雲處翻疑山是非誰教石畔靈根動
釀作人間細雨霏
江参千里江山歌
展卷古香霏坐席懸知丹青定神蹟摩挱東絹辨氏代
宣和御物光而澤歷歷江山領神韵撫掌喜果遇莫&KR0647;
漫稱千里猶頓置直與造物同翕闢何竒不有美不具
放不覺闊收不窄意所欲赴筆已到應接無暇心為役
命物撫景属餘事坐遊真令忘朝夕我聞椿公作畫繼
貫道本在上士格故宜瓣香拜太史更愛顔筋字錐畫
(卷末有香光題識亦係得意筆)豪敓真鑒兩俱幻何必御府便成隔(二語)
(反香光䟦語意)幾暇文臣偶賡和一脉精神照今昔
御製詩初集卷三十七
