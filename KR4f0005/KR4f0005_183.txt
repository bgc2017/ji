御製詩三集卷二十
古今體九十五首(壬午四)
渡江至金山駐蹕作
昨夜風雄曉静停
祖功一例奉
慈寧心期無忝勵無逸
瀆貺有昭欽有靈畫舸人情胥悅豫鏡天景物正薰馨
十年三度事多矣不改金山幾疊青
金山寺三依
皇祖詩韻
江山風物鬯春和總為
慈寧祝嘏多到岸
羲碑先拱讀繼繩自問應(去聲)如何
登金山塔頂再疊舊韻
塔巳山尖又塔尖竿頭進步那辭兼寧惟縦望目眸豁
真是入微情性恬窣堵饒他劫火閱江波照我鬢霜添
便教險韻賡千度不外如来一朵拈
試中泠泉
一江之水泠分三古来志乘為斯談伯芻(劉氏)中泠稱第
一又新(張氏)第一又屬南水與人乃漠然者猶各阿好甘
其甘究之平流詎有異南北中豈殊同潭頭陀近試偶
因便德裕遠取還嫌貪松枝煮茗月初上翻聽謖籟鳴
方酣
觀濤樓即景
崇搆觀濤舊所稱石&KR1097;壮觀(去聲)試臨憑千尋翠巘天疑
近一道長江波不興来往布帆嫌力弱空明玉鏡與心
澄風恬浪静自佳事何必枚乘賦語徵
閱水操因題
奚緣閱水操哈薩扈巡艘欲示詰戎制都關馭遠韜千
帆殊欠捷五兩曰非遭(戰艦轉帆不甚迅駛詢之將軍伍彌泰以未值風順對因戲及)
(之)怪底東風便周郎始破曺
金山再疊舊作韻
春来江㶑鴨頭青天塹千秋據勝形
祖蹟重瞻祝
母嘏乾符丕慶協坤靈依山蘭殿詢
安退照水花宫取便停風物美哉還盡善疇咨有暇合
搜冥
峭壁巖前春似海廻廊欄下地如天荒唐見說獲氐賊
疑似猶傳瘞筮仙此處泯兮芥與蒂古来紛矣歲和年
視民不改如傷志脉脉前廵一念連
題蘇軾玉帶
蔵金山寺中曾遭回禄缺數版為補足製匣仍弆
鎮山門以成佳話
道母圖中物(石渠寳笈上等有崔子忠印公留帶圖是寺事也)頭陀寺裏逢山
門至今鎮(用印公語)活句覓何從詎此藍鞓者愛他白業宗
中郎如可擬軾也庶幾邕
遊金山寺三疊蘇軾韻
趙宋詩人許坡翁雄才磅礴富似海剏為險韻再三疊
妙理無在無不在偶然遊戲參伽陀横江那畏排山波
中江長老一握手故鄉情誼何其多伏牛山下重艤楫
風物撩人如昔日舊編翻讀和蘇章欲效其為面先赤
強顔倚檻安吟魄甲乙寧湏較白黑花紅柳綠春正明
人所習見誰言驚子瞻磊落頗卓識飛燄江心見何物
英雄欺人力拔山設奇盖欲曉彼頑歸歟何事不得已
底藉定盟有如水
遠帆樓觀燈船火戲詞四首
燈船火戲吾常禁今番(去聲)緣何翻欲觀哈薩陪臣扈廵
蹕不妨因示萬民歡
頭陀山下夜行船金樹銀花頃刻燃照入江心霞影赩
東坡先著祖生鞭
大江東去静無風畫舫花檠上下紅如此民情如此景
越殷保泰惕吾衷
鳳笙水調遏雲罷鶴燄春明入夜收頋魄團團海門出
心燈萬古照當頭
自金山放舟至焦山三疊蘇軾韻
清流亹亹元蔭耽山以包屋稱江南竹徑禪林胥熟路
到此屈指今凡三玉局傑作重快讀秘思愛彼抽春蠺
中流豪歌復酣嘯老僧笑晤心何慙觀民休助我正務
暇亦延賞窮巖潭金山佳矣鮮隙地已嫌樓閣羅峯酣
翦江言造幽絶處勝以弗飾方可談乃復稍稍事莊校
貝多羅樹珊瑚龕踵事增華俗猶厭質諸佛想非所甘
以言施者雖破悋以言居者寧非貪髯翁有知應首肯
但已成事說何堪瘞鶴真蹟惜漫漶為臨元本留雲菴
清寄堂
別業精藍左名之清寄堂江山無盡藏翰墨偶然償綠
草經冬色紅梅逐日芳行雲與流水不住是真常
海門菴
所遇欣於向未逢竺菴深護綠雲濃海門月出江天淨
正暎如来滿月容
竹樓
架竹為樓竹逕通山光江瀨攬無窮黃岡同異何湏辨
王禹偁文睪想中
登鏡江樓極目
焦山登極頂俯暢鏡江樓是日微風静當春霽景浮遥
源溯西自萬古鎮東流底論北南戒清時此豫遊
遊焦山作歌疊舊作韻
金山豈無山勝在包以屋焦山亦有屋勝在山之腹髯
翁為弟長老兄(中江長老見東坡焦山詩非印公也)至今謦欬聆其聲君
子之交淡如水每到金焦輙懷彼長江風静波不起青
雀片刻旋至止定慧寺禮金粟身左首行齋昔無是無
過小憩緣此辰樓臺位置費太勤成事不說自排觧後
言寧免他紛紜梅花已開冰玉色竹枝全寫龍鳳文梅
竹之間得句返興致亦足標巖雲槎枒萬樹青氛氲一
條曲逕菁葱分造極忽豁萬里目吴顛魏躓氣早吞百
年熙和五載狩象山迎蹕笙歌聞
甘露寺六韻
志謂吴年建或稱天露垂(明統志謂吴甘露中建因名輿地紀勝又稱李德裕建寺)
(時適有甘露之瑞因名)史評竟誰定佛法本無為是日韶春好言
尋初地宜郡城東角到軒檻北端披全攬江山勝獨標
今古奇吟安須五字翠蹕為(去聲)遲移
甘露寺北軒疊前用杜牧韻
又向潤州古寺行最無情處動人情開軒愛俯江拖帶
煮鼎徐聽缾響笙南戒六朝皆往蹟紫微七字獨揚聲
登舟適可乘潮進一再留吟恐近名
賜湖廣總督愛必逹
荆襄資坐鎮江浙遠来迎曰有世臣藎常懷報國誠清
勤課吏治疾苦逹民情久靖苖疆術無過不擾行
過鎮江府城疊舊作韻
策馬過城始就舟壮哉鐡甕古雄州那更南北分疆界
惟有耕桑厪度諏戶口益滋誠盛事食衣難繼乏良謀
水營駐蹕聞漁笛一例桓伊不觧愁
反李白丁都護歌
我歌丁都護却匪歌丁旿舉人思其地昔曾開東府齊
澣移漕路水淺丹陽土鑿石牛曳舟李白歌其苦長此
奚到今以今可知古豈無疏濬方天工在人補輪年大
小脩(丹陽運口藉潮水灌輸土汕沙淤常需疏濬乾隆八年撫臣陳大受奏定六年大脩而每歲随宜間)
(段脩挑可展大脩之限轉漕甚為便利)来往通商賈設如青蓮言漕米其
安取即事識所懷鳴榔過江滸
潤州道中襍詠
蒜山
名以菁菁多澤蒜誰稱公瑾算曺公魏顛吴躓胥蕉鹿
依舊江山依舊風
招隱山
斗酒雙柑遊獸窟戴家風致迥超塵昭明便爾思招隱
蹤蹟寧同譙銍人
京峴
厭勝三千集赭衣誰知二世已秦非古来不少留題客
俊逸參軍繼者稀
丹井
華陽上館石橋東(有二一在陶村一即此)一例陶村丹井同拔宅
不知何處去風煙中覓舊基空
金鶯池
雙鸝入地得金鶯瘞處因傳夏(竦)母名不捨無人高慎
子至今池水渫然清
高資港
好學皇孫穎慧聞惜無斷耳用心勤燕兵已渡高資港
猶自中朝議禮文
練湖
四十里周廻曲阿當年讓地慮非訛祗今閘䃮依然在
但覺開田日以多
茅山
第八洞天稱地肺金壇嶊崣矗高陵三茅已跨茅龍去
祇剰殘山列遠稜
登城霞閣疊舊作韻二首
曲阿循水驛高閣俯城衢每厪惟民瘼寧云忘已劬官
方需考績河務乏良圖風氣殊南北材華盛越吴憂惟
一意切頌漫萬聲呼所幸今成武来廵擕闔蘇(時厄魯特及諸)
(回部錫封爵備禁衛者並列扈從其地視漢書西域闔蘇盖遠過之)
丹樓祀昭烈香火走櫩衢惜耳事艱就嘉哉志並劬欲
信(平聲)難度德不共見深圖無已偏安蜀有求且親(去聲)吴
一時懷古慨三義至今呼青雀還南進前程近指蘇
過常州府城
城郭恒教按轡過覲光不許佽飛訶閙街自覺恬熙象
僻壤猶懷疾苦多一度民情親一度無頗王道正無頗
越吴襟帶舟車會良有司存應若何
艤舟亭疊舊作韻
跋馬過府城至此應登艇云有蘇子瞻艤舟之舊境其
然豈其然但覺松筠静千秋稱古蹟如是率堪省往来
八州牧留題成妙景斯亭而在斯詎非毘陵幸紺宇棲
金仙瞻謁吾亦肯東坡喜逃禪往往偈句警立朝乃剛
直正合進善猛今寧無頗牧馮言會心永解纜遵川程
廻望風旛影
沈德潛錢陳羣来接走筆成什書之各賜一通
二老江浙之大老新從九老會中廻身體康強自逢吉
芝蘭氣味還相陪迎隄驀遇以為喜出詩命和羣應推
更與殷勤訂佳約期頥定復登金臺(二人皆云朕六旬時德潛當九十八)
(陳羣當八十七必皆入京叩賀亦笑許之)
題宋人耆英會圖
洛下耆英不序官賦詩飲酒共遊盤功名就矣休重話
時節迅哉且盡歡要亦未輸唐格調因之猶見宋衣冠
祝
釐昨歲人增數翻笑圖中欲匹難
黃埠墩
埠墩仿彿近黃城四面清波照檻明到則維舟縦遥目
坐須把筆暢吟情惠山西指九峯麓吴會南臨一宿程
輕舫梁溪溯游進祗園那可負前盟
泛梁溪遊寄暢園即目得句
溪泛梁鴻破曉氛秦園蹟勝久名聞愛他書史傳家學
况有煙霞護
聖文(園中恭奉額聫皇祖賜詩及)瀟灑聊尋三徑曲就瞻那禁萬
民紛問予寄暢緣何事情以為田此所勤
寄暢園再疊舊韻
畫舫權教艤玉灣秦園寄暢暫偷閒逕從古樹隂中度
泉向竒峯罅處潺随喜禪心依佛寺已看芳意動春山
過墻便是青蓮宇可得敲吟忘此間
惠山寺疊舊作韻
鹿苑虔瞻佛髻螺莊嚴七寳實駢羅若於本分云相應
(去聲)祗是無言已覺多水去梁溪惟澹澹草生祗窟鎮娑
娑松菴偶試禪家茗漫擬周王詠有那
惠泉山房作
惠泉惠麓東冰洞噴乳竇江南稱第二盛名實能副流
為方圓池一例石欄甃圓甘而方劣此理殊難究對泉
三間屋樸斲稱(去聲)雅搆竹鑪就近烹空諸六根囿想像
肥遯人流枕而石潄乃宜此巖阿寧知外物誘(叶)亭臺
今頗多綴景如錯繡信美樂不存去去庶績懋
聽松菴竹鑪煎茶再疊舊韻
三試惠山陸子泉吾知味以未曾煎不妨煮鼎欣因暇
那便吟詩罷和前麗日和風方蕩漾輕荑嫩草已芊眠
吴中春色真佳矣可得吴民温飽全
依然冰洞下流泉誰解三篇如法煎鑪篆裊飛祗樹杪
缾笙響荅磬房前范陽見說風生腋彭澤那關醉欲眠
我自心殷飢溺者讓他清福享教全
竹鑪山房作
竹鑪是處有山房(自辛未到此愛竹鑪之雅命吴工仿製玉泉盤山諸處率置之)茗椀
偏欣滋味長梅韻松蕤重(去聲)清晤春風數典那能忘
題張宗蒼補惠泉圖再疊舊韻
夙契清機在惠泉寺僧作疏熟聞先竹鑪且喜還山久
畫卷重看補闕前綠竹紅梅猶假色行雲流水是真詮
呼之欲出宗蒼儼對此怡然漫惘然
汲惠泉烹竹鑪歌再疊舊作韻
有耳誰能免厥聞要當於聞清濁分泉之響在聞清矣
惠泉之清更莫羣縈河絡石所弗免色塵雖冺餘空塵
古德創為淘洗法土鑪護竹堅而文松枝取携那費力
燃火弗炊煙生芬菴外老松莞爾笑誰為新者誰為陳
如此好山不試茗更當何處佳期敦名流詩畫卷在案
山僧寳弆擬傳薪圓池溶溶用不竭瓶罄罍耻徒議紛
火候既臻衆響奏聽泉有耳休更云聞中入流忘所寂
大士方便信巧權(叶)綠杯小啜便當去壁間舊作居然
存長歌險韻一再疊春花春鳥從頭新觀民課吏吾正
務禪房静賞寧宜珍禪房静賞寧宜珍溪邊待久迎鑾
人
駐蹕蘇州疊舊作韻
五載今来又一廵胥江舟駐郡城濱仄街按轡斥警蹕
(蘇州街最窄辛未初廵大吏欲擴寬之以不便民弗許左右就瞻之民近至馬足也)比屋迎鑾共
戴親外飾信堪稱富庶遠隅自不乏飢貧益祈歲事常
綏稔何患民風弗化淳
凝懷堂疊舊作韻
省方勤輯物高處(上聲)慙(去聲)垂衣每得瞻
天藻恒因仰
帝機當春蓮漏永坐久蕙煙微萬慮澄無滓松簷素月
輝
賜沈德潛
去歲入都祝
慈夀皤然九老領林泉(致仕九老中德潛職與歲皆居首)清詞還擅香
山會蕆事便教故里旋更止遠迎厪跋涉(在籍大臣去冬赴京晉)
(接祝歸里者今春令就里門迎毋㕊越省遠来以節勞勩)所欣重晤得留連論文
兼及蒼生隠虚席誰訾宣室前
支硎山
棗葉湏彌沒義尋支硎奚礙號觀音(支硎又名觀音山)春山依
舊開圖畫平石何曾識古今當戶松搘千丈盖落溪泉
奏七弦琴馬嘶墻外鶴籠院似憶雲巖有道林
寒泉亭子
曲折盤山逕別墅猶在西野芳發幽香行行遲馬蹄山
寒泉亦寒釃流率成溪此亭獨擅名孰謂與物齊奚礙
一臠嘗因之悟天倪
放鶴亭戲題
支硎谿壑多分支寒泉樓閣早弗寒獨喜四柱稱放鶴
猶存本色臨荒山道人已往不復返胎仙一去誰期還
千年丁令致可笑惜未忘情於世間
寒山別墅
幽人留舊阯大吏事重脩自藉林泉秀微嫌花木稠片
時軒榭憩昔日景光遒欲起宧光問居斯可肯不
對瀑疊前韻
石縫飛振鷺仙漿復道髄今昔了不隔那有塵心洗
梅開
梅開恰似幽人笑不入時妍出淨芬漫議宧光今趁拍
魏徵嫵媚有前聞
飛魚峡疊舊作韻
飛魚亦此峡漫訝豈其然地借寗家地天猶浪水天一
空能外物萬有總真仙而我原無涉惟求濟世賢
戱題馳煙驛
高士昔年此肥遯出塵瀟灑樂泉林苟無周子参差意
何必馳煙自表心
綠雲樓
別墅題名率因舊高樓綠雲我所題萬民生計恒深厪
千頃麥苖今復齊雨意霽随輕風散露光濃入曉煙低
登臨騁望意多惬不在花香與鳥啼
寒山千尺雪再疊舊作韻
南峯東峯總寒山山之佳以多流泉吴人䟽剔慣綴景
誰能一一分根源設云彼非此乃是是謂執象求言詮
寒山別墅適小憩山鳥春花喜有緣就中脩篁為最美
个个玉節臨冰淵范家名園一墻隔過門更不勞陟巒
各有所長異眼界總無些俗娱情田聽雪之閣我予額
雪聲雪色皆依然便擬聚星一再疊興寄非色非聲間
聽雪閣再疊前韻
四季此雪恒垂空落巖底翻笑綏綏者所擅惟冬耳實
有時而窮名有時而美使以何而行尼以何而止逹斯
乃可聽聽雪吾誠喜簁簁颯颯中無終復無始得句便
前行寧宜躭未巳
遊法螺寺書懷
山寺勝以幽林壑繚而邃支硎北屏秀天平南襟翠喜
此處僻境向曾一䟦騎本色佛道場那在莊嚴費今来
殊所觀亦頗事點綴鳩工非庶民施檀云大吏惜哉不
二門幾至無隙地小坐命返輿書懷誌吾愧
三依
皇祖華山詩韻
峭拔諸峯表兼之巖穴深自多真賞在那有俗緣侵古
意指禪栢春聲出語禽
軒文護丁甲景仰緬
神襟
駐蹕靈巖再疊舊作韻
窣堵高標雲表中其旁了識有行宫松隂羃谷盤桓上
磴道梯巖曲折通衛士暫休仙蹕護山僧應笑禁門紅
夜深底是前緣續清磬一聲隔院東
臨湖榭詠古
靈巖軒閣率仍舊臨湖之榭敞且清三間雖小納空闊
復無松竹庭前横太湖萬頃挹襟袖縱觀意與天水并
館娃池徑蹟俱在奚如少伯乘桴征烏喙共憂難共樂
子禽不去走狗烹耕齊居陶又何謂要之所止皆成名
靈巖夕景
吴雲欲雨旋澄氛千巖松翠含夕曛震澤波光在襟袖
曠懷似覺濤聲聞海天孤月不可叫(時廿二日月上巳遲故云)火樹
銀花實厭閙夙已傳宣槩罷之却欣無欲堪觀徼湏臾
暝合萬状寂崇情剏得寥天一塔鈴落落度風鳴分明
偈說無今昔
崔白寒雀圖
寒雀争寒枝如椒目相妬設有鸇来敺捨讐共救護
穹窿山上真觀
見說古由鍾乘閒陟碧峯上真嚴祀
帝四鬴切祈農奚必逢茅固無勞學赤松具區眼底近
可以暢心胷
題拈花寺二首
紺宇祇園棲碧峋装嚴相好坐金身滿庭白白紅紅者
都是無端微笑人
僧寺居然道觀鄰(上真觀亦在山頂)底須同異辨疎親名山綴
景由来久惟愧何方牖此民
鄧尉香雪海歌再疊舊作韻
辛未香雪詩題吾山陽韶秀驚識初丁丑乃至山隂境
翻覺前作鄰傳誣由来錦峯光福里諸岡連屬互卷舒
圖經取此或失彼率鮮考實多依模滕六一岡霏玉屑
豈以南北分縈紆三壺祇在巨瀛表相隔萬里非通途
彼雪仍雪海仍海可以例此原同趨松風水月朅賡韻
(見前詩)行漏清暇還有餘辨疑求是則且止過嶺適可尋
幽娱且喜此海非臨湖無相形益覺邈殊詎藉百川為
灌輸無為利涉雲天需眼界真色色寂寂鼻觀淨芬芬
疎疎大圓鏡中一合相前茅後勁兩不孤依韻紀事聊
得句或者破訛志正吴亦弗更蘄志正吴吉人辭寡有
以夫
鄧尉山恭詠
皇祖松風水月額疊舊作韻
弄影水將月結朋竹與松
聖人契理獨春日和詩重老榦偏宜覆寒花不肯濃依
依投氣味落落洗心胸
右松
都惜風吹落吹開亦藉風玉瀛解揚白銀燭慙(去聲)摇紅
活脫春林態霏微日午融乍如訪姑射漫擬獵崆峒
右風
鄧尉萬峯山太湖一片水相對有餘趣可曰無多子言
影那忘形因表亦知裏會心迥不凡
璇題揭妙旨
右水
何嘗宿此山浮動待宜月勞人言逸韻如秦視彼越想
像入鏡姿自合離塵骨欲問圓缺中花事幾興歇
右月
鄧尉梅事未盛因而有會點筆成章
居然鄧尉看初梅今歲春寒實異哉有色相輸無色好
十分花纔(去聲)兩分開端知爛澷無多趣適可優游得静
陪却覺山靈如致語餘杭返棹試重来
靈巖襍詠三疊沈德潛韻
館娃宫
每疊德潛韻逸興輙鼓舞是中有元音桴蕢而鼔土館
娃雖艷哉華清曾詠杜苟不失美刺自足傳今古
琴臺
東坡醉翁操空山響琅然姬光豈能琴有臺傳遥年攫
醳久不聞惟餘澗水湲詠古抽繹思春蠶方未眠
響屧廊
山腰洞穴深外狭而中敞石安得有聲云藉梓以響百
計悅蛾眉萬古委榛莽後誰襲其蹤齊宫踏蓮往
涵空閣
高閣俯具區天水相與空来往挐舟者布帆不避風曙
光看浴日夜吟疑聆龍洞庭縹渺間虚無仙人宫
吴王井
名山有名泉往往淙山頂屈哉託吴宫曾照吴姬影銀
床金轆轤晨装沈素綆跼蹐秦餘杭廻首空憶井
研池
研山作館娃研池貯清泠不可測其底俯視深含青輕
風起微縐鞾紋縦復横並無竿絲投醉魚何事驚
采香逕
句踐行九術伐吴機早露施旦入吴都體不勝紈素采
香供靚妝麝風散花霧那慮越兵来惟愁日易暮
翫花池
乘陽行時令艷裔鋪阿谷離宫奚遣暇敲吟興未足歸
愚有佳作淡似春波渌依韻凡三賡藉以揚清浴
沈周桐筠仙館圖即用其韻
茅屋蕭然瀼水西筠竿梧葉翠隂迷高人坐得真仙體
那藉丹臺汞鼎啼
題上方山楞伽寺
跋馬平明到上方闍黎恭迎(去聲)蹕塗旁試參鳥語花香
者義合楞伽第幾章
治平寺
上方策騎下山行小憩精藍喜治平傅奕當年知此義
空桑蕭瑀不閒評
題岝㟧山
柯峯云自具區移卷笮牽溝尚有基天造山川詎人力
鑿哉吴語太傳奇
遊石湖疊舊作韻
江春妨雨那妨晴麗日和風景正清重到宛然識熟路
廻思未免動閒情田蠶豐儉彤宫計老幼安懷翠蹕迎
小石湖分太湖水漪瀾不起鏡光平
行春橋
溪跨越来山對横小長橋正好春晴翠鑾自有上公奉
白鹿猶傳太守行堪悅目雖二月景最牽懷是萬民情
肩摩踵接寧嫌閙但慮塍田誤爾耕
湖心亭
地分震澤萬之一名藉西湖偶不奇隄上目遊意已足
更無須命畫橈移
題石湖
山前將謂石湖是誰識山腰始是真必有小方能有大
不全主則定全賓一清見底白沙疊半壁為匡翠蘚皴
大士如如滿月相色空閱盡往来人
小憩瑞光寺
兩日遊山歸郡城赤烏古寺偶停旌便誠五色塔光現
未識如来行處行
御製詩三集卷二十
