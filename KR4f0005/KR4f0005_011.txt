御製詩初集卷十一
古今體一百二十二首(壬戌四)
秋夕(時八月十九日)
遲遲玉蟾上想為惜時留桐影闌干露花隂絡緯秋疎
砧來遠墅涼籟入高樓天地望中闊山川詩裏收
秋蓮曲
泣露珠淚多臨風霞袂冷芳時不忍捨依依鏡中影莫
嘆眀夏隔春冬錢塘油壁無來蹤
文君白頭吟
牡丹開時置錦帳(叶)牡丹謝時委路旁憐新棄舊皆如
此何必相如薄情子不妬茂陵人如花只恨當壚時便
差白頭吟罷心獨苦(叶)請君自讀長門賦
野景
林野蕭疎曉氣寒金風過處草聲乾天高雲影留微縷
水落沙紋作淺瀾雁字寫殘青漢迥馬聲嘶斷綠皋寬
分眀去歲邊關景只少楓黃與槲丹
郊行雜咏
白雲蒼樹仲秋天歷歴西成入咏箋最愛村坰行處好
香生新稻颺炊煙
納稼忙兼播麥忙村村風裏簸新糧農家但願豐年慶
徹夜無眠也不妨
社鼓聲催達遠村菜畦瓜架間籬垣老翁纔放眉頭蹙
煮餅蒸糜獨弄孫
秋海棠
流芳泫涼露發色褭清籟秋来卉亦繁草本此為最韻
入翰林哦態憑藝圃繪亞盆有餘姿傍砌舒清馤愛此
八月春(見廣羣芳譜)何必紫綿枝空傳杜陵叟西蜀未留詩
爽
浮雲不惹遠峰尖天宇高空掛曉蟾平楚昨来看綠减
遥林今後想丹添漫言春色曾無匹信是秋光却可兼
策馬微吟衣袖爽金風玉律入清拈
露
綴草比珠圓被浦和煙潤眠稳北來鴻一樣為霜信
題仇英桐隂晝静圖
日長山静綠梧稠坐聽沿階活水流一室蕭然惟四壁
片言得意足千秋心將太宇同寥闊意與閒雲共去留
掩卷匡床高卧處蝶原是我我原周
仲秋御園即事
新涼侵翰席佳景入吟評月桂廊腰馥霜鴻天半鳴爽
澄蘭沼鏡籟泛竹林筝極目西成好憑軒獨暢情
水落沙紋出苔消蹊逕長階蛩鳴意懶梧月望中涼欲
老荷彫謝將歸燕頡頏今朝看楓桕秋染半丹黃
涼
徹夜金風爽微涼透帷幨清曉眄天宇霧氣消山巖桂
香昨來稀楓黃今後添鏡湖增細縠玉旻蔚淺藍軒榭
堪從倚草木供清探菊笑砌旁微荷醉池中酣代謝有
如此物物至理含
納稼
萬頃黃雲我稼同腰䥥欣看刈金風稍紓眉蹙籌晴雨
敢懈心憂說稔豐村舍煙濃新餅熟隴畦露潤晚牟芃
淮揚異漲今消否幾度思量倍省躬
楓
翠屏開列嶂極目愛丹楓萬縷霞輸爛千林秋染紅傍
岩眀夕照臨水韻金風瀟灑寒皋暮詩情訝許同
秋夜雨
淅瀝聲中玉枕支新涼幾許費嗟咨濕淋蛩怨階旁蘚
冷逼烏眠苑外枝秋壠乍欣滋麥候茅簷還慮授衣時
由來治理慙三五不寐中宵展轉思
望西山
落葉遊絲素宇空䟽眉八字點丹楓秋山無恙秋光好
盡入高軒一覽中
翠微幽逕入雲斜矮屋疎籬三兩家到晚千峰銜落日
紅蓮朵朵罨窗紗
怪底朝來切峭寒遥峰天外玉龍蟠昨朝菊雨蘇新蕊
香滿階墀珠滿盤
秋霖淨洗綠鬟濃蘭若鐘聲度澗松他日吟詩何處好
白雲紅樹最高峰
心遠閣秋眺
松柏青青槐柳黃登高把菊作重陽(時九月初六日)卧楹寫霧
軒窗迥飛觀圖雲翰墨香簷鐸風聲傳梵唄稲畦秋景
貌江鄉吟餘試看前春句樹影依然上粉墻
窗影
日影向南移照我文窗紗窗明几復淨一室秋光嘉扶
疎衆木枝弄影紛欹斜不聞蟬笙喧猶餘鳥語譁適興
或敲碁消渴還煮茶安得分此樂遍彼萬民家維揚三
秋漲其民為魚蛙閩漳三春旱阻饑子哭耶畿輔薄有
收歉多安可誇以此展轉思中夜常咨嗟樂少憂恒多
吾憂曷有涯
菊
枝頭遲綻太真黃盡道今年秋信長忽見階前舒晚豔
菊花端不讓重陽
不獨傲霜兼傲雪果然宜畫亦宜詩眀朝九日應開宴
金盞銀臺恰應時
九日侍
皇太后登高
飛閣凌雲切太清金風玉露麗仙京登高詎暢吟秋興
獻
夀還申愛日情亘野青螺凝翠巘沿隄錦雀(見廣羣芳譜)綻
寒英遠郊近墅紛如畫望裏欣聞打稲聲
慈雲寺
九秋邁王路六轡歷禪關地静延輕爽門虛對遠山繞
林寒鳥沸點砌野花殷憶昨疎閒甚吟詩松竹間
一向耽幽寂佳境輙尋歴憑輿憶舊遊題詩應在壁鳥
啄柏子落僧引泉花滴已去聞鐘聲半在雲中擊
通州道中
白雲紅樹通州道麥壠禾場九月秋好景沿途吟不了
豳風圖畫望中收
漁舟蟹舍儼江鄉螮蝀横波飲練長策渡澷思荷芰綠
亞洲賸有荻蘆黃
今年直隸秋收倍常憑輿有喜因示接駕衆官
撫字心勞我爾同西成欣閱異車攻應籌教化緣加富
莫弛憂勤恃屢豐路不拾遺非郅治(路不拾遺美政也而有偽為者故云)
野多滯穗始淳風清時詎貴催科巧休養還期盡乃衷
聞雁
去歲龍沙人射雁今年薊野雁書人一般剪燭吟行帳
幾箇衝煙度遠津月色寫空珠露白沙㾗漲浦縠波新
衡陽此去来應速好帶洞庭湖上春
咏掛瓶
官汝稱名品新瓶製更嘉随行供嘯咏沿路擷芳華掛
處輕車稱簮來野卉斜紅塵安得近香籟度帷紗
曉行
秋日懸清麗太虚鳴鞭颯爽拂衣裾野花綴露溶溶潤
村樹經風漸漸疎人指青帘尋酒貰鳥啣翠羽帶煙梳
詩成不用奚囊記付與横空雁字書
三河縣
近山風轉嚴當秋樹如綺策渡過三河馬足怯寒水秉
穗堆圃場老幼趁墟市稍免凍與饑憂餘亦生喜尋思
赤縣廣安得皆似此
兩廣總督慶復奏報廣西太平府地湧泉水灌溉
田禾喜而有作
粤西火畬地尤厪時雨暘曾聞夏仲月旱魃稍為殃企
望佳音報殷憂殊未央乃者荷天賜湧泉山之旁灌溉
數千畝源遠流澤長潺潺敷廣野决决活新秧豐稔欣
有兆大吏馳封章有年願率土况在魚稲鄉依稀寸楮
間而聞餅糜香所樂在田疇非為誇嘉祥
涼
一夜西風吹㡢屋天空野曠寒蹙縮牧馬禁月不敢嘶
車鈴喚曙金聲肅王畿之内尚如此何况玉關千萬里
清時雖喜烽火銷尚有迢迢征戍子嗚呼戍兒莫苦辛
天下誰非逆旅人
恭謁
景陵感成長句二首
憶昔髫年沐
寵光於今忍讀閔予章望中松柏雲霞護夢裏
音容歲月長孺慕那窮終古恨眇躬自問紹
庭方趨陪百爾歌思切尚有當時鴛鷺行
去年雁塞駐離宫有恨霜烏語井桐今歲
鼎湖瞻玉劍無聲石馬立秋風目窮碧漢孤雲白淚灑
寒皋落日紅翠柏丹楓紛似昔
羹墻愾慕祗成空
石門驛
午過石門驛秋風吹廣陌廣陌正西成場圃地無隙與
與帶秉禾青青盈隴麥最喜秋雨足綠野含渥澤老幼
無菜色倉箱頗有積四顧生歡心青驄不須策路旁一
農父倚杖愁默默豈伊憂喜殊其言鄙而得前年夏無
收所種供蟊賊去歲薄有穫僅供半冬食今秋倍去歲
銍刈殊費力租吏下鄉來欵接完賦額吏去業主至逋
欠坐求責吾農三時勞曾無一日適我聞凄然悲執政
無良畫井田與均田制頗垂簡冊行之時勢異得寸還
失尺㒺民焉可為恒產究安則翁其善保軀展轉增歎
息
望桃花寺
䟽山通鳥道間樹出精藍殿閣凝秋靄川原静曉嵐鐘
聲天半叩塔影鏡中涵尚憶十年事孤吟古柏南
行營晩秋
原隰静深秋峯巒銜日暮風來谷口寒落霞亂歸鶩點
野有黃花繞村無綠樹即事一徘徊曠懷良可賦
月
流光和谷靄寫影帶秋寒好向邊庭咏偏宜武帳看牧
羣聲欲斷野燒燄將殘珍重姮娥御遲遲度遠巒
落葉詩
落葉因風不自由故枝好在恨難留傍崖已分填黃土
臨水何妨付碧流笛裏江城梅五月琴中沙浦雁三秋
人間别有傷心處逐客離妻一樣愁
綠褪紅稀綠更紅當前幻色總成空生憎雜沓來飛鳥
真惜飄零類轉蓬桂父謾誇歌絳雪桃娘直欲嫁西風
輸他松柏丰標在獨立青葱晚籟中
逐霜含吹本無心古寺空庭趣轉深月下半床還訝雪
風前一樹不成隂獨憐辭榦驚烏寐詎類迷叢有蝶尋
陸賦陶詩批點過千秋誰是最知音
吹萬寥刁越樣殊千林隕蘀只斯須即空即色参生滅
是耶非耶若有無(用漢武帝落葉哀蟬事)夢入華亭同怨鶴歌傳
夏口類棲烏憑誰倩得荆關筆寫向䟽峯四五株
金飈玉律近如何拂柳飄梧力轉多光逗一林湘渚月
影摇千里洞庭波芳心已盡思前蘖生意無能續舊柯
蠟炬春蠶差比似黃姑誰道隔銀河
無情殘卉却知秋最助騷人感賦愁詎擬椎輪生大輅
果然落葉起龍舟(見宋史樂志)幀頭自是誇倪范洞口何能
致阮劉莫認釋迦拈不起由來天地一浮漚
途次雜咏用上平聲韻
黃鋪御道翠華東剛過重陽落帽風晃漾霜花盧野白
迷離煙樹薊門紅
村村社鼓熟秋醲插鬢花斜醉老農便欲咨民疾苦事
扶携黃白許相從
淋河不用布帆䉶叠石為基木作杠行過龍門廻望處
野煙寒葦占秋江
素空片月照氊帷搦管閒吟有所思去歲龍沙今薊野
幾忘駒隙暗中移
松柏森森閟
寝扉每從冠劍仰
音徽人生至此無餘恨淚灑西風獨自歸
良農帶月耕新隴野老凌霜剪舊蔬寄語膏粱知此味
豐年澷恃衆維魚
犂罷麥田牛䑛犢宿來蓼浦雁呼奴薊州南郭經行處
不與江鄉秋景殊
何年峯頂建招提翻覺嵐光出谷低他日吟詩雲壑上
鈴聲幡影待重題
焚檀漉雪趁清懷㡢屋蕭閒可作齋携得沿途秋色在
一枝野菊插瓶佳
煙程水驛共徘徊炊黍蒸梨入賦材九月金風多北至
二陵佳氣鎮東來
九秋風物趁時廵信是農居别有春多黍欣同孫子樂
為旟還兆室家溱
石路琅玕鎖碧篔上方鐘磬下方聞山僧閉戶参無始
不管閒階歸晚雲
一川暖影散朝暾白草黃榆逼塞垣豈為豫遊紓逸興
幾多民瘼待思存
朝嵐夕靄逗輕寒絳樹黃花秋未殘詩裏河山疑白社
望中圖畫是田盤
虎帳幾餘暮景閒坐看孤鳥自飛還却憶盤山山絶好
吟詩遥寄白雲間
題天成寺江山一覽閣
眀發陟山巔天門闢曉煙翠華随日轉緹騎帶雲旋野
色供清眺松聲答響泉重登蘭若閣題句憶前年
高閣坐秋風江山一覽中低臨雲影白亂纈樹梢紅佛
殿嵐初合僧房竹暗籠静思延賞意不與侍臣同
登盤山作
金根遥指碧雲隈磴路林扉迤邐開石裏流泉聞不見
煙中飛鳥去還來南臨薊野耕桑富北枕盧龍關塞恢
詎比登封誇豫大每思山木毓良材
題李靖舞劍臺
壮士今何在空餘舞劍臺名随流水去客共白雲來松
韻雄風謖川眀匣水開幾多評古意清咏久㣶徊
盤谷寺恭依
皇祖聖祖仁皇帝元韻
時廵行夏令秋稔賴
天恩式閱田盤處言瞻法海門璇題今尚煥釵脚古稱
尊敬識
當年意豐碑鎮厚坤
雲罩寺作
應接真無暇山川果有靈谷煙披亂絮瀑水瀉懸屏錦
片千章紫蓮花萬朵青徐無最高處極目偶延停
經唐太宗晾甲石
石名晾甲枕山陂遺蹟貞觀藉撫追若使當年無此役
何須重建魏徵碑
再題盤谷寺
盤谷無定名太行亦有之是處兩山環不知名者誰我
來正清秋萬樹丹黃姿間以蒼厓松尤比春林竒石磴
溜鳴泉峭崿雲四垂佳景面面殊圖畫行行披依山闢
新逕掃苔看古碑塵心一以洒不覺歸轡遲
盤山懷古
田疇不賣盧龍塞李靖空餘舞劍臺月鏡團圞誰掛得
峯蓮崒嵂自飛來定光燈影猶飄忽茶子松精類詭詼
只有開堂傳寳積求心何處一言該
瓶菊
野菊多佳色紛披随路有帶露採其英正值重陽後簮
瓶饒態姿離野無塵垢不辨麝香黃那論金鈴醜譬彼
陶彭澤得此可無酒
曉月
茅店雞鳴曉煙溪客渡津無須珠照乘博得影随身旅
况饒千樣長空祗一輪纖阿曾有約萬古助行人
暮
夕陽猶在高峯尖牛羊下來秋谷谽風聲野色鬭暮冷
須臾東林上古蟾㡢城氊屋清宵静鳴笳彷彿龍沙景
獨待封章剪玉檠授衣時節思量永
行營
詞臣槖玉筆壮士枕龍戈策馬前溪渡鳴騶峻嶺過羽
林嚴警蹕鶴衛謹誰何武備從來要清時廑慮多
覽高斌奏報淮水漸消喜而有作
憂心日日在揚州玉食無能解惄愁覽奏喜聞洪漲退
中宵稍為展眉頭
寫霧軒(在&KR2169;髻山有天仙廟)
朝雲乍捲滴螺鬟贏得秋軒片刻閒鳥帶村煙衝碧落
霜酣楓葉鬭紅殷如茲色相山雙髻不舍清泠水一環
聞道地靈神所宅長期福履佑塵寰
湯泉行宫叠舊韻
地學華清宫波廻鏡影空人吟今夕月樹韻昨年風鳥
散餘音在山眀遠色同所欣秋有稔稍慰閭閻窮
御園初冬
曲池澄澈水增波近小陽春景氣和愛看殘紅留舊榦
却疑嫩紫放新科魚偏識節羣辭餌(霜降後魚不餌)鳥為知寒
自補窠贏得一窗眀影在年來詩思箇中多
丹楓黃菊鬭霜朝晩翠西峯入綺寮蔓引老壺懸敗架
波沉碎葉貼欹橋時披青簡垂前鑒却愛蒼松獨後凋
詎為幾餘弛乾惕淮揚南望廑懷遥
兩樹
兩樹非同根各植山之隅菀枯閱歲華相離十步餘枝
榦日以長轇轕成一株同被春風吹共受秋露濡揣稱
如連理侔色羞菰蒲下視其本根反似越與胡一旦斧
柯尋零落供樵蘇異類不能顧同根空悵如嗚呼世人
有如此疎者翻親親者疎
冬日討源書屋
霜後菊猶黃冬初楓尚紫書屋臨清流一匣鏡光美翰
墨生古香俯仰探幽旨心法與治法非彼亦非此
初冬北遠山村
亭皋淡寒林坂原餘殘菊山村學溪莊竹籬圍茅屋欲
騐農功勤時寓幾餘目值此三冬初樂彼五糓熟雞犬
静塒扉秉穗堆囷簏稍慰心中憂未釋眉間蹙維揚尚
阻饑秋来漲淮瀆風冷棚居民幾多向隅哭雖覃賑濟
恩豈能遍煢獨小稔何足侈緬懷增怍恧
射
膠榦樺為飾楊枝羽作翰不須皮是主因以德堪觀較
武超羣技稱觥洽衆歡同然思中的祗為示人難
恭祝
温惠貴太妃六旬大慶
小陽春日麗蘭闈夀帨初懸瑞靄霏南極星輝綿鶴算
西池慶衍映霞衣芳流彤管
徽音永惠逮椒宫令望歸
頷領當年承厚澤稱觴幾度念依依
冬月
虬榦韻寒影貝窗流素光一室忘言永三冬味道長市
語暮方静城烏冷欲翔因心懷嬗代契理悟盈匡
冬夜遣興
蓮朵蘭膏翠燄浮新詞舊藁檢從頭汝窑簽卉排陶菊
犀液茶香泛越甌顧兔輝凝鳷鵲瓦歸鴉寒集鳳凰樓
問誰領得三餘樂棖觸詩腸未肯休
隔松宫漏數丁東温室宵融獸焰紅乾惕微衷惺丙夜
舂容大造騐灰筩筆花欲抹穿窗月篆字輕飄度幕風
常憶懷安標炯戒萬幾獨勑歲星終
賦得望雲思雪意
同雲方出谷釀雪欲澷空未辨瓊英白先蔵羲御紅流
恩歸槖籥協氣漸冲融潤逼梧階側香回梅塢中停驂
祝屏翳篩玉候豐隆望裏寒原肅祈年願不窮
冬日涵元殿
插架三千玉帙陳眀窗領略小陽春庭虚時聽松風古
香静還思梅萼新階草向暄猶織毯液波知暖尚拖銀
底緣未釋中心悶多少茅檐失所人
紫光閣武試
承平詎止廑脩文武備兼掄桓赳羣宿霧漸開凝紫翠
凌煙初試會風雲畫正命中皆䨇羽觪角能彎率百斤
正是需材喻設燎棄繻何必學終軍
武試畢還宫太液池泛舟詠雪示詞臣張鵬翀
瀛島三珠樹江城五月梅液池猶灎灎瓊蕊正皚皚著
柳如添絮溶波似醱醅同舟羞李郭賡韻有鄒枚
延春閣對雪
天衣靉靆羃寒原詰旦瓊霙集瓦鴛望去玉龍猶夭矯
舞来銀鳳正聯鶱含豪裁句端溪潤引火烹茶古鼎温
卜麥樂餘憂更繼誰家茅屋凍鴟蹲
冬夜遣興
永漏滴宫壺餘閒息温室鴉鵲稳新篁景物初懰慄窗
綺月溶溶簾旌風瑟瑟蓮頭燄花結鴨口馡煙出乾惕
無時閒代謝一何疾省歲祈有年勑幾懷無逸
壬戌仲冬御門後至上書房因示弘曕軰
緗帙芸編散古香經帷舊學重商量憂心未釋勑幾暇
樂志旋生味道長(時講學而時習之章)緹室灰飛新景物瑣窗日
上昔年光吟餘改抹前題句未得筌蹄頓兩忘
冬夜偶作
焰煖室無冬漏長人不寐陽廻梅欲綻香炧煙生翠詩
書味道腴飢溺切憂思况復淮揚地連歲際灾異當此
栗烈時廑念安能置未廻蔀屋春空灑宣席淚裁詩憶
往年蘭膏結金穗
雪
暮靄隐寒舂銀花綴碧松鬖髿綿入夜醖釀恰宜冬釦
砌聽逾積瑶林想欲封詩裁思白戰節候應黃鍾
蠟燭
梅颸輕裊小蘭釭宫樹棲烏静吠尨映几祗教裁玉札
燦檠何用倒金缸昭陽别殿曾銜璧夜雨巴山憶剪窗
露柱燈籠非彼此底須一向覓心降
烹雪叠舊作韻
通紅獸炭室釀春積素龍墀雲遺屑石鐺聊復煮蒙山
清興未與當年别圓甕貯滿鏡光眀玉壺一片冰心裂
須臾魚眼沸宜磁(宜興磁壺煮雪水茶尤妙)生花犀液緐扵纈軟飽
何妨濫越甌大烹詎稱公鴛列挑燈即景試吟評檐間
冰柱摐階坼我亦因之悟色空趙州公案猶饒舌忽憶
江南灾饉餘撫字心勞荒政拙九重豈宜耽晏安大君
原為斯民設安能比戶免饑寒三代高風真邈絶
仲冬養心殿
積素凝鴛瓦更籖遲漏銅華榱横蜆紫藻井倒茄紅几
淨詩情逗窗眀梅意融南飛金翼候欽若凛淵衷
咏盆中天竺子
垂垂朱實映鈎簾恰喜陽和折竹占乾闥可猶思舊土
含章未許擅重檐名兼淇澳琅玕美香遜湘妃水月纖
數盡珊瑚百八子不聞聞處悟楞嚴
冬日瀛臺即事
禁城雞樹曉煙凝谿壑天然偶眺登積素墜枝全作雨
懸流落澗半成冰丹樓翥鳳三洲外玉殿䟽龍五色層
淮浦灾餘籌卒歲肯因清晏釋心憑
馺娑青驄踏玉華鏡中軒閣列仙家步来梅圃疑新畫
坐久冰床當小艖屈戌祥風浮篆細㲩&KR1674;晴靄入簾斜
天心来復誰知覺有脚陽春已動葭
呵凍
丁丁銀漏雪松穿剪燭批麻午夜便未許輕寒凝鏤管
還期和煦滿華牋昭容何用承龍案學士多應退玉磚
髣髴丁年書室裏筆花飛處小春妍
冬夜齋居
應節灰飛琯書齋金寫人扶陽思往聖省歲騐斯民斜
景依南陸羣星拱北辰肯堂欽至教同此凛
眀禋
南至前一日詣齋宫齋宿
消息微陽屆復辰虔居齋室潔
眀禋葳蕤鳳輦迎黃道棽麗龍旗出紫宸
槐柳成行界道眀銅壺漏永午窗晴篆煙微裊心如水
寂静階墀近太清
冲融月窟與天根治理幾康在默存守德由来勝守險
當年何事塹防門(齋宫猶明朝所建重墻周池警衛甚嚴云)
緹帷候律騐璿筩百辟齋居此日同黼座景長增肅穆
泰壇東峙繚垣紅
梅
暖旭暈冰綃寒颸勒玉條花香聞不釅色淑看非妖古
寺雲封戶荒村雪到腰何如宣席側藉爾卜春韶
冰床
氍毺帷暖四圍垂過渡何須桂棹移無恙風思帆影掛
有時人似鏡光披液池小立看如畫梅岸周旋亦中規
記得當年初破臘推敲詩句座中遲
臘日侍
皇太后遊瀛臺恭紀
臘雪纔封釦玉除祥雲羣捧
大安輿眼前景物供吟筆鏡裏河山入綺䟽梅蕊嫩還
依日煦柳條秃不倩風梳春暉煥景仙壺永至樂優游
奉
起居
驅儺行
歲聿云暮晷漸長欝儀馭日行北方大儺逐疫掌方相
(叶)蒙熊塗面朱衣裳百廿侲子其盾揚桃弧棘矢劍戟
槍鼓以大鼗聲彭彭(叶)茅鞭倒拽炬火煌鏤鎪狰貌凛
如霜食咎食夢鬼為糧赫然一怒魑魅蔵迎新逐衰受
天慶(叶)春滿皇都来百祥
琴
古錦囊韜龍門琴朱弦久歇霹靂音安得伯牙移情手
為余一寫山水心
養心殿對雪
密雪灑遥天同雲凍宇連宫梅重糝玉殿柳先装緜節
卜春和近恩叨
帝澤宣隴畦凝思處綠麥正芊芊
禁中雪松
素積蒼枝凍未流迷離寒景入吟眸後凋獨自撑青盖
中禁羣看舞玉虬不必孫康曾映簡却教蘇武得披裘
韶光巳漏陽和近化作恩波滿御溝
摹唐寅折梅仕女圖因用其韻
羣芳譜裏冠春臺物得南枝幾朵開恰似夀陽初膳起
渾忘點額玉珠來
積素
積素龍樓曉景澄霓鸞振迅月娥仍練光破臘披鴻鵲
線晷廻春映絹㲪凍結釘頭珠復密霤垂瓦齒滴還凝
氤氲未肯全消日為釦重檐玉幾層
臨文衡山仿倪迂小景即用其自題元韻
消閒戲墨勝分茶詎論倪黃各擅家楓岸却如吟小杜
茅蔡雅稱讀南華度僑詩意行幐草映座生香佛鉢花
古樹幾稍煙靄淡晚来随分噪歸鴉
除夕
送臘椒花碩迎春柏子焚一條蠟燭盡兩歲景光兮和
氣宫闈滿歡聲市井聞陽春占有脚與物共欣欣
御製詩初集卷十一
