御製詩五集卷一百
古今體六十六首(乙夘八)
山東巡撫玉德護理河南巡撫吴璥各報復得嘉
雨及秋禾將熟情形詩以誌慰
廿九甘霖此獲同(據玉德奏濟南東昌泰安武定兖州沂州曹州登州莱州青州臨清濟寧)
(各府州所屬之歷城等九十九州縣均扵六月二十九日普得甘霖入土二三四五十及深透不等吴璥奏開)
(封歸德彰德衛輝懷慶河南南陽汝寧陳州許州汝州陕州等屬俱扵六月廿八九得雨二三四五寸至深透)
(不等竟與此間得雨之日相同)繼霑齊豫惜茲空報来豈不欣兩省(山莊)
(廿九之雨雖與齊豫二省同霑而山東則又稱扵三十及七月初五初六日復得優霖河南亦稱扵三十日雨)
(猶未止此間自廿九日雨後至昨初六十二雖亦得雨二次惜俱不成寸)愧處益深祗一衷
河北河南減時價(吴璥奏秋禾將屆成熟現據附近各州縣申報約收俱在八九分以上餘)
(俟報齊續奏所有糧價已多平減)種遲種早卜收豐(玉德奏東省得雨之後田禾倍覺發)
(榮不特早種者收穫在即即晚種者亦可卜一律豐收)京畿問尚未稱定(京畿一帶春夏)
(雨澤頻仍勝扵口外是以同扵廿九得雨而田禾較勝屢次降旨詢問留京王大臣及直隸總督據奏秋收掌)
(算約有八分若日内再得渥澤分數尚不止此)翹望山雲忖度中
雨(七月望日)
問徹五更夜
恩開半月秋丑寅纔點滴已午漸優游福錫中元信(白帖)
(七月十五為中元道蔵經七月十五日乃太上老君同元始天尊會集降福世界今日之雨誠為恩錫)
勢贏廿九稠(前月廿九之雨已為優渥今日丑寅二時點滴入土及至已午勢更悠揚綿密現在)
(酉刻尚未停止似較廿九之雨更為深透)惟欽曰減罪詎敢謂涓憂
晴
膩雨似為霖雲容重且深久乾(寒韻)正資渥秋令慮成沉
勞此有情目笑予無定心夕陽明萬樹暢彼噪蟬音
涼
暮色落山蒼齋風拂榻涼秋衾成好睡夏扇欲相忘蝶
夢任其栩蛩聲何必忙却翻微介意或致早為霜(雨後新涼)
(頗覺爽意微虞塞外霜早或致有妨秋穫未免縈念)
湖南巡撫姜晟奏報早稻收成九分有餘詩以誌
慰
收麥八分向經奏(夏間姜晟奏湖南省二麥收成八分有餘)今稱早稻一贏
分(兹據奏稱該省自五六月以来晴雨應時現屆早稻刈穫登場除永綏桂東二廳縣向不種早稻外所有)
(通省收成分數十分者長沙等二十二州縣九分有餘者湘隂等二十八州縣九分者彰化等十一州縣八分)
(有餘者龍陽等七縣八分者&KR2560;溪等三縣合計通省除被苗匪蹂躪地方未及百分之二三均不計入外實在)
(早稻幸算收成九分有餘各屬糧價四月分尚稍有加等語增迨五月内收穫期近民間出儲所儲市價有減無增)
何期苗變民驚處竟得雨時暘若聞日起農功熟萬寳
(又稱現在中晚二稻亦正楊花吐穗農功日起倍極茂盛並豆粟包穀等項雜糧均可一律有收農民無不歡)
(悦)頻来捷信報三軍臨巢俘首其將近(今日並據福康安和琳奏自前)
(月二十四日攻克苖匪黑陀寒雷公灘後連日籌渡大烏草河直搗賊巢兹已扵七月初二日扵河面稍窄之)
(誅苗坪地方伐木搭槗陸續濟渡前後夹攻連燒賊寨數處殱戮苖匪無算現在大兵四面圍攻並偵訪逆首)
(實在下落直撲賊巢擒拏首逆諒吴半生等已如釜底游魂斷不致扵滆網可冀剋期蔵事)佇待武
成賚衆勲
敞晴齋
中元錫福普霑甘快霽今朝數(上聲)逮三(十七日陣雨即晴兹至十九日)
(益晴定矣)恰至敞晴閱景副大殊昨歲懼霖酣(去秋此時口外晴雨亦尚)
(得宜惟雨比今年較易是以詩中多有懼霖之意若昨十五日既得優&KR0584;十七日復獲陣雨此後速朝開霽目)
(下田中正喜晴曬顆粒益當堅好大勝昨歲矣)輕涼却恐霜来早清爽真看秋
正覃題壁已盈無隙地六旬詩債罷應堪(六十年来吟詩已五萬餘)
(首其中量晴較兩之處幾居其半固屬農事關心亦竟宛成詩債齋中題句已遍似覺債已償畢明歲来遊亦)
(可不後依例處處拈毫矣山莊各景類然)
繪韻樓有會
巖樓向常臨無過詠其繪今偶心意清乃復别有會試
問會扵何曰韻所關大目之官色呈耳之官聲在丹青
色韻分絲竹聲韻概是樓之所萃何一非畫界而韻斯
苞含不出方寸外
清綺書屋
豈容易也曰評詩當識其人克已私試以别裁論清綺
樂天應得讓微之
登四面雲山亭子疊去年詩韻
敞晴昨日慰言晴未末申初落陣雨西北風吹雲東南
大異去年喜驅暑(去歲七月十二立秋二十八日處暑来此因有八朝喜霽淨驅暑之句今)
(年六月廿三立秋七月初九已交處暑節前十五十七雨次雨後已覺颯爽昨日又得陣雨今早朗晴頓涼當)
(冄不至蒸熟矣)不惟驅暑且愁霖(去歲此際不惟天氣猶熱而且直隸固關河南衛輝等處)
(以霖雨然水雖即一面飭令加倍賑給未免日為愁霖每一念及猶覺怦然)偶一迴思弗安
處今秋半乃優澤逢而兩月暵曾經苦(今歲初到山莊後兩句之内雖)
(獲雨澤自後屢次得雨惜不能霑足至昨十五之雨甚為優渥而數日内復得雨兩次口内外情形相同可謂)
(時若然六七兩月日盼渥膏已深焦切顧予幼齡即蒙聖祖篤春不如此不足酬恩即使歸政之後)
(亦不敢自謂閒人遂不關心也)設無一念勤三農何以山亭仰
皇祖明年倦勤稱閒人然肯閒哉兒政佇
直隸總督梁肯堂奏報秋禾收成八分詩以誌慰
收麥今年原上稔(夏間據梁肯堂奏直隸二麥收成掌算實共九分有餘可謂上稔)無
如六七月希膏(惟六七月之雨不能一律雖同屬一府一州之中此已霑足而毗連之所仍然)
(望澤如正定府屬冀州深州易州並所屬雨澤尤希)山莊左近暵尤甚(至山莊左近五月内)
(連次得雨頗為優渥自六月以来雖亦頻獲雨澤多不及寸山田甚覺旱暵盼望殊殷)口北塞田
望為勞兩番(去聲)渥滋蘇晚稼(幸六月二十九日及七月望日兩次之雨甚為霑透)
(詢之地方道府云秋禾頓見迴蘇一切雜糧亦皆長發芃茂即留京王大臣及梁肯堂奏報得雨情形亦大概)
(相仿)八分中稔報諸曹(茲據梁肯堂奏秋禾約收分數九分者遵化州並所屬八分有餘者)
(永平河間天津廣平大名等府屬易州暨口北道屬張家口獨石口二廳八分者宣化承德二府屬七分有餘)
(者順天保定正定順德冀州深州定州等七府州属七分者趙州並所属合計通省秋禾約收共有八分)
昊恩厚宥六旬滿(今歲為予六十年得符初願已深感幸而據各省奏報秋成多在九分以)
(上均勻通計共有九分可幾上稔兹當歸政之前獲此豐收民氣和樂稽之往牒似予仰荷昊恩實為從)
(古所未有中懷兢惕益難言喻耳)感惕難為意掞豪
獲鹿
山莊底事勝靈臺麀鹿深林孳息恢(山莊雖係苑囿而石城之内包絡林)
(壑深廣是以産鹿甚多一任孳生遊息與尋常園庭中豢養一二者不同)不異木蘭稱野獸
每持火器取家材(苑中之鹿恣其遊飲深山大壑典木蘭無異每至日夕羣下萬樹園溪邊)
(岩畔透意飲水嚍草儼如家畜乙未秋曾作山莊文圉四詠扵詠鹿篇有野鹿如牛羊日夕每下来之句故每)
(親御火鎗殪之不啻取之如寄耳)身雖耄耋視能遠(予夀躋八旬有五幸賴異蒼&KR3948;)
(佑身體康彊每御火鎗即鹿扵發機視斗尚能精審如昔故鹿雖相距甚遠發必得之)會聚朔南
頒以該(今歲蒙古王公台吉等循例来祝萬夀又哈薩克汘瓦里蘇勒坦遣其子阿彌宰汗霍卓遣其)
(子博厙克並南掌國緬甸國各遣正副使臣奉表貢至山莊慶祝六十年國慶萬夀俱令入座賞賚因即將鹿)
(肉炮炙一體頒賜飫食無不歡頌)六十帝年八旬五荷
天龍實益欽哉
即事
曉涼午熱節相宜所喜山田霜信遲(今歲遇閏恐塞外天氣早寒而近日)
(清曉微涼午間仍復暄暖霜信或可稍遲扵晚田有裨為之喜慰)早種固知輸昨歲(上年)
(口外夏間雨水調勻田禾芃茂雖七月以後微覺雨多而山地易扵消洩是以此間秋成計有八分今歲早種)
(禾稼因夏間被早雖間府秋收通計亦有八分而此間實止五分有餘較之上年為遜然今歲自六月廿九得)
(透雨之後節次又霑渥澤晚種雜糧蕎麥菜蔬一切倍形長發且日来晴暖霜遲尤為得益詢之地方官僉云)
(可得九分及十分以上是秋收仍不滅扵上年也)晚耕正幸蔚今時南瀛北漠
胥来賀(予御極六十年得符初願感承歸政天亦不祖貺貽明年丙辰正月上日即當然敢)
(自圖頤適而於民莫政衡置之不問今歲扵山莊慶萬夀節除蒙古諸部王公台吉歲必親来叩祝外東南則)
(有南掌緬甸二國西北則有左右哈薩克部各遣陪臣子弟遠来致賀因令同與謙賚以示優眷)保泰
持盈益慎思賚燕承筐寧可罷笙簧聽獨懶嬉怡(遠近鴻臣)
(藩部雲集山莊且幸暘雨時若寰宇有年人事天時誠為大順自當依例陳樂宴錫以遂衆人欣祝之悃然予)
(繾念軍營大捷之奏刻不能置惟冀速獲逆首吴半生等蕆績班師使楚民咸安生計是則予之中懷所獨深)
(盼切者耳)
不遮山樓口號
樓居山裏不遮山近嶺遥峯攬弗慳心在人心何異此
吾因絜矩得其間
集古繪事羅珍十八冊内廷翰臣等題詠置之香山
静宜園已五十餘年矣内惟張照詞翰最為超逸每
至香山必欣賞之前夏初偶閱照所題唐岱畫長歌
一首乃庚青蒸三韻通用之古風而末句竟闌入十
五刪慳字因疑照欲用鏗或䃘押韻一時誤筆為慳
亦未可知然其詩明云贏得東坡一句竒情破天慳
則非誤也照學問淹雅不應訛舛若此豈照自謂酒
氣拂拂從十指間出時耶殊可發一噱兹用慳字韻
偶憶及之并識(酒氣拂拂從十指間出見照所臨争坐位帖自跋中)
食蔗居
幽居深谷中樸屋兩三架東到謂之升西来謂之下而
總萃至佳久名寓食蔗秋清風日朗神契虎頭畫何閱
久始臨愁旱過長夏
小許菴口號
坐来十笏憩間躬七字題窗例考終(山莊諸景每年駐蹕後到之遲早不)
(同必有詩什是處書題已遍詩例亦屆考終明歲来遊便可隨意簡吟矣)一日業官憶朱語
依然小許慎吾衷
萬樹園錫宴祝嘏内外藩王及各國使臣即席成
什
踐阼初辰敬告
天六旬年滿阼歸傳(予踐阼之日即焚香虔告傳位上蒼唯願在位六十年即當扵)
(子皇帝不敢上同八十皇祖紀元六十一載其時亦未計及予夀登有六方屆歸政之期也)惟思
宵旰久勤政不敢康熙數越
前計歲何期竟符願(年已皇祖八齡御極在位六十餘為自古難得之盛事若子肇)
(登大寶年已二十有五矣紀元週甲尤所不易今幸年躋耄耋身體康疆竟爾得符初願明年元日即可歸政)
(為萬古全福之人自古帝王孰不仰承史牒昊眷而我朝祖孫兩世享國百二十餘年真所未有予)
(之感荷所能鴻庥又豈語言罄述耶)當秋扵是慶開筵
祖孫兩世百廿紀萬葉蒙
庥叩兆綿
獲鹿再詠
秋鹿合羣正此時(凡鹿春夏冬三時牝随牝牡逐牡惟仲秋則牡各占牝為羣與别牡相争)
(予沖齡即隨侍之甚皇祖木蘭秋獮故知悉)乘閒偶爾試虞為(易曰即鹿无虞言不)
(可無虞人也若山莊雖林壑深廣鹿羣最為蕃庶然究在苑囿之中日夕下来自戲為虞每發必中無藉他人)
(也)鐵丸穿過牝先倒藥氣存傷牡逸馳(日前扵園中御火鎗得鹿即命)
(炮炙分賜蒙古王公及哈薩克緬甸南掌使臣等食之今日見有二鹿復一御火鎗穿牡及牝乃牡者帶傷暫)
(逸而馳後亦隨獲牝者先倒仍即一例分頒内外藩臣等無不忻喜歡呼盖予以耄耄之年視準發機得心應)
(手無異曩時是誠衆人上蒼恩佑乃能康健如常宜乎倍加欣忭也)不謂目精尚猶故
分頒衆喜有如斯苖兇一發殱其兩(福康安和琳自渡過大烏草河以後)
(連次克捷昨據報稱現在大兵逼近賊巢四面圍攻賊首吴半生吴隴登等已如釡魚檻獸無路可逃想擒渠)
(捷奏即日可至今兹一發中兩泃係獲嘉吉兆)吉兆捷音希即披
廣東巡撫朱珪奏早稻收成八分有餘詩以誌慰
早稻登場報粤東八分餘可號中豐(據朱珪奏廣東早稻成熟現俱收穫)
(登場所有收成分數九分者番禺等十三縣八分有餘者南海等三十二州縣及南澳一廳八分者東莞等四)
(十三州縣七分者高要會同二縣通省合計早稻收成實八分有餘洵屬中豐深堪欣慰)六旬歲滿
天垂佑各省秋成稔率同(今歲各省麥收俱在八九分以上其秋收分數據已奏報)
(者江西湖南俱九分有餘福建八分有餘直隸八分所有尚未奏到各省亦俱報稱屢獲透雨禾苗長發暢茂)
(總計當亦俱在八九分以上)雖曰慰哉敢已(上聲)傲益惟艱爾念民窮
丙辰上日昇平付半載佛肩更慎衷
賦得形端表正(得心字八韻順天鄉試題)
萬物形分具一源表可斟此端彼必正理定欲那侵似
木各曲直如川殊淺深扵其體試考率已象堪諶鑑設
妍媸露衡陳輕重臨張家大寳疏周氏四言吟要據施
無舛本探末足尋臯陶箴作憲夙夜永欽心
陣雨(八月初八日)
未半雨驟落申闌雲放晴峰巒隠現色磵峡汃汾聲旣
潤菜蕎秀還資麰麥耕若時欣適可莫甚慮微怦(上年山莊)
(之雨惟慮其多今歲自前月十五既得渥霑十七復有陣雨之後至今晴已兩旬餘此番之雨亦正及時所有)
(蕎麥菜蔬及翻種秋麥甚有裨益惟正當收穫之際宜扵晴□月内可不望雨又未免以過甚為慮耳)
喜晴(八月十一日)
前朝驟雨(初八日)昨細雨(初十日)雖日間(去聲)晴恐作霖何幸
細雨作婪尾夕陽螮蝀全收隂徹夜碧天無點翳朝陽
晶照千山林時值慶歲兼慶夀雁臣南北胥惬心(今歲為予)
(在位六十年外藩及緬甸南掌使臣以八月同至山莊恭賀並申祝嘏初十日筵宴之時幸尙未雨衆人無不)
(懽忭)可知爾愜由我惴殊去秋惟感以欽(去歲此時頗慮雨多若今年雨)
(固及時而日内開霽碧淨無雲似已晴定是皆仰荷昊恩益深欽感)
山東巡撫玉德護理河南巡撫吴璥各報秋禾收
成分數詩以誌慰
直隸秋收報(前據梁肯堂奏直隸秋收八分齊豫連疆自應接踵奏至)豫齊實近諸
齊誠九分足(兹據玉德奏山東秋禾收成分數十分者濟寧州並所屬九分有餘音泰安曺州東)
(昌萊州四府屬九分者武定登州二府屬八分有餘者濟南兖州沂州三府屬暨臨清州並所屬八分者青州)
(一府屬合計通省秋收實有九分)豫則八而餘(又據護理河南巡撫吴璥奏河南秋禾收成分)
(數九分有餘者高邱等二十一州縣九分者通許等三十四州縣八分有餘者祥符等二十一州縣八分者尉)
(氏等十八廳縣七分有餘者滎澤等六縣七分者禹州等八州縣通省合計秋收實八分有餘)上稔(謂山)
(東)及中稔(謂河南)欣予亦慰予雖然心敢放戒滿益夔如
留京王大臣奏晴雨應時詩以誌慰
去歲秋霖甚今年預慮之山田副節慶京國報時宜(山莊)
(扵昨初八日得有陣雨後十一日天氣朗晴兹據留京王大臣奏京城扵初十日夘時微雨飄灑至巳時漸覺)
(綿密入土約有二寸現在穀子高粱俱經收穫蕎麥菜蔬得此滋培更為暢發)及愜祛華念亦
申柔遠思(萬夀慶節連日開霽遠近外藩及南掌緬甸使臣來祝嘏者宴賚便蕃無不欣悦)獨
殷望捷信繾綣尚孜孜
山西巡撫蒋兆奎報秋禾收成分數湖北巡撫惠
齡廣西巡撫成林各報早稻收成分數詩以誌
慰
近遠一朝三省到稻禾各報八分餘(據蒋兆奎奏山西秋禾收成分數十)
(分有餘者臨縣等二縣十分者長子等八廳州縣九分有餘者陽曲等十七州縣九分者太谷等十七廳州縣)
(八分有餘者太原等三十七州縣八分者祁縣等十五縣七分有餘者大同等六廳縣七分者虞鄉等四廳縣)
(六分有餘者永濟等四縣合計通省秋禾收成八分有餘又據惠齡奏湖北省各屬早稻收成九分有餘者武)
(昌漢陽黃州襄陽等四府九分者德安一府八分有餘者安陸荆州鄖陽宜昌施南荆門等五府一直隸州合)
(計通省早稻收成八分有餘又據成林奏廣西早稻收成分數漢屬内收成十分者永安歸順二州九分者臨)
(桂等十六州縣八分者興安等三十九州縣七分者雒容一縣合計五十八州縣又土屬内收成十分者安平)
(太平二州九分者萬承等十州縣司八分者忠州等十八州縣司合計三十州縣司俱收成八分有餘)可
知食足衣當足惟是慰予益惕予
萬樹園令来賀之蒙古王公及哈薩克南掌緬甸
使臣觀燈火即席成什
六旬紀滿擬還京望雨厭華因免行(今年為予御宇週甲之年中外臣民)
(同欣祝嘏亦屬千古罕逢之吉祥盛事去歲朕意今秋萬夀節前由熱河回京受賀繼因前歲冬雪未優去春)
(又復闕兩因命將今歲慶典停止舉行若仍扵萬夀節前回京則王公外藩以及大小臣工必將再四懇請旣)
(滋靡費而去春所降之旨轉覺不誠是以今年仍扵熟河過萬夀節再行回鑾至明年丙辰歸政後嗣皇帝以)
(天下養然非整句夀辰亦仍在此度慶後韋木蘭行圍也)仍似向年兹度慶難辭諸
國共攄誠(今歲蒙古外藩及左右哈薩克並南掌緬甸使臣同来山莊慶賀萬夀節前已頻經宴賚)
(兹復扵十四日仍扵萬樹園陳設燈火俾衆共觀非為誇美亦因其遠道攄誠是以優加恩惠而連日天氣晴)
(朗衆情歡悦益盛上蒼眷佑也)張燈迎節示恩惠撫景當秋愜朗清
却逮官軍剿苗窟馳情盼捷正怦怦
中秋節疊昨歲韻
晚荷仍並桂花呈(今年夏間雨少荷花未盛秋後膏澤□霑故八月内猶見荷花與早桂並)
(榮)昨歲詩懷符幸誠(昨歲因前冬雪澤欠優春膏稀少旣經降旨停止今年中外臣民祝)
(嘏慶典並定扵山莊過萬夀節誠恐扵節前回京則内外臣工必將仍請舉行是以上年中秋節有乙夘中秋)
(仍此慶奢華那肯順輿情之句今幸得符前願)雖曰排陳避繁節那辭来賀示
恩行(今歲在山莊過萬夀節固免滋中外臣工繁費然各蒙古王公台吉等及左右哈薩克並南掌緬甸)
(使臣遠来祝嘏其誠悃可嘉却不可不優加宴賚以示厚恩)又臨設席雕瓜日不禁
沿街賣餅聲魄影如流真是速底遲捷報悶人情(福康安和)
(琳擬扵萬夀節前將逆首吴半生等擒獲捷音奏到以慰予懷今日奏至以賊巢地勢更為險峻且值雨水甚)
(大是以稍延時日未免又增懸望耳)
清舒山館得句
歷歲題詩泐壁書待之三月實慙予苖疆頻勝耆將定
山館雖清志未舒(今歲駐此三月餘始而望雨至七月望後頻得雨澤又懼致霖兼以軍營)
(屢報克捷逼近賊巢而拏獲首逆捷音尚未馳到實未曾一日舒懷也)不可默然置虚室
或當忽爾逓行輿促成七字酬前例吟筆明年率罷諸
避暑山莊迴蹕至喀喇河屯行宫作
避行慶典駐山莊三月怱怱過似忙原賀六旬衆藩萃
(今歲本因避行慶典在山莊過萬夀節而蒙古王公等及哈薩克南掌緬甸使臣均以乾隆滿六旬之喜咸来)
(祝嘏因仍依例厚加宴賚本望俘獲逆苗首惡奏至俾共聞知同深欣喜奈賊勢窮蹙巧竄喜音尚未馳至)
未臻大捷一心望晚田幸較昨年勝關外聞輸口内強
(夏間口外各處雨水調勻惟承德府灤平縣二處缺澤幸立秋後屢霑渥&KR0584;晚田禾稼尚可得八分較昨年略)
(勝至口内則夏秋暘雨時若收成應勝扵關外也)歷閱壁題如致問祗酬兩字
曰慙惶
入古北口作
内外秋收歲較量今贏昨得一分強(去歲直隸省以秋雨過多收成僅得)
(七分餘今歲雨暘大率調勻通計共八分餘可稱中稔)津瀛麥稔兼無澇喜看連
村積圃場
閱摺
浙東西穫八分餘(據浙江巡撫吉慶奏浙省早禾收成内十分者山隂等六縣九分有餘者)
(鄞縣等五縣九分者新城等三十二廳縣八分羽餘者蕭山等三縣八分者富陽等十四縣七分有餘者龍游)
(一縣通省合計收成八分有餘所有杭州府屬之仁和錢塘海寧三州縣曁嘉興湖州二府向俱種植晚禾現)
(亦青葱長發極為茂盛)湖北南收亦似諸(前據惠齡奏湖北早稻收成八分餘姜晟奏湖)
(南早稻收成九分餘兹又據姜晟奏湖南中晚二稻收成十分者長沙等二十二州縣九分有餘者湘隂等二)
(十三州縣九分者零陵等二十一州縣八分有餘者龍山黔陽二縣八分者鳳凰永順等四廳縣合計通省中)
(晚二稻收成九分有餘等語該省當征剿逆苗之際收成尚得九分餘實堪欣慰惟擒𫉬逆首之信早晚即當)
(奏至盼望轉為懸切)指日靖苖捷應至望之勞目正愁予
迴蹕至御園作
三月北巡一日迴捷音望去望仍来突興猖獗無端耳
(黔楚苖民久安耕鑿朕六十年来從未計議及彼亦並無改土歸流之事今春賊首吴半生等突行肆逆致煩)
(征討福康安和琳二人自進剿以来屢破賊寨仰體朕衷急思擒獲首惡以靖地方乃自五月啟蹕即望蕆功)
(迄今回蹕已三月之久大捷尚未奏到緣彼處山路險巇又值多雨以致稽延時日今當秋深雨水漸少我兵)
(攀陟得力諒即擒獲首逆有如摧枯振槁耳)勞我官軍有是哉直𢷬穴巢臨
頃刻生擒叛首肯遲徊園林風景近秋季掃逆期如落
葉摧
安徽等四省各報秋成一日並至詩以紀事
徽省秦疆各分報八乎(護安徽巡撫張誠基奏安徽省秋收分數九分有餘者青陽等)
(三州縣九分者歙縣等九州縣八分有餘者懷寧等二十州縣八分者婺源等十四州縣七分有餘者宣城等)
(十三州縣合計通省秋收共八分有餘)七耳(西安巡撫秦承恩奏陜西省秋收分數十分者孝義等十)
(廳縣九分有餘者五郎等十一廳州縣九分者盩厔等四州縣八分有餘者定邊等四縣八分者保安等九縣)
(七分有餘者靖邊等五廳州縣七分者膚施等十二州縣六分有餘者咸寧等十六廳州縣六分者咸陽等八)
(縣五分有餘者涇陽等九州縣通省合計秋收共七分有餘)總稱餘南黔西蜀均勝
彼至九而贏實慰予(貴州廵撫馮光熊奏貴州省銅仁府一帶春間雖被逆苖騷擾曾經)
(大兵廓清民間補種田禾雨澤調勻一律收穫實有八分并據藩司報稱通省秋收掌算在九分以上署四川)
(總督孫士毅奏四川省收成分數九分有餘者成都等十五府州廳九分者叙州等七府州廳八分有餘者理)
(番等二廳八分者酉陽一州統計通省秋收共九分有餘)已過大都誠可幸未来猶
待却殷渠(現在惟江蘇甘肅雲南三省未經奏到尚殷盼望)愁心正值捷音望
吟懶聊為紀歲書
題玉鵲頭竹杖
良玉鵲形宜杖頭配之竹弗短非脩幸猶健步未扶用
望雨艱時用合愁(俗云鵲呼晴望雨時每厭鵲也)
諏吉九月初三日宣諭建儲書事
予蒙
昊蒼垂佑
列聖貽庥幸符初願得在位六十年兹近歸政之期因
十月朔日例頒来歲時憲書爰諏吉九月初三日
宣諭建立皇太子以明年丙辰為嗣皇帝嘉慶元
年敬書長句用誌夙懷
歸政丙辰
天佑荷改元嘉慶憲書觀
祖孫兩世百廿紀繩繼千秋比似難弗事虚名收實益
(建儲立嫡原以豫定國本三代以後自漢迄明踵行之若朕以為非則朕非讀書稽古之人矣然考之史籍儲)
(貳一建其弊百端可為炯鑒我承密親王為皇太子其後不克祇)(皇祖初建嫡嗣理春顧我皇)
(考即位之初親書朕名貯扵乾清宫正大光明匾上並另書密緘常以自隨實為千古至善之制是以朕踐阼)
(後曾以皇次子為孝賢皇后所生遵名蕆貯不意早年無禄嗣扵癸巳年)(皇考之例書南郊大祀敬)
(以繼定儲嗣之名奏之得另上帝並默禱所定嗣子倘不充負荷祈降之罰俾簡元良以膺大實又扵盛)
(京展謁敬告而扵太祖大計太宗是朕以神器為重雖不明立儲嗣宗祏實為豫定時不效前代之)
(務虛名而鮮實益耳兹以歸政期近召皇子皇孫王公大臣等啟視密緘立所定皇十五子嘉親王為皇太子)
(用昭付託之重至朕仰承及軍懋春精神強固未至倦勤歸政後凡扵用人行政國大事豈肯竟躭安逸)
(置之不問仍當躬親指教令嗣皇帝稟承練習豈非國家天下之大慶更為千古以来史策所未有之盛事耶)
唯循
家法肅朝端古今惇史誠希見愧以為欣敬染翰
兩江總督蘇凌阿奏報收成詩以誌事
各省收成統為計中豐不減祇餘三(前據直隸等十五省奏報秋收分數)
(統計共有九分可謂中豐所未到者止有三省内甘肅雲南或因收遲或因路遠唯江蘇奏報實已遲滯)氣
寒熟晚甘居北疆遠来徐滇以南今日江蘇九分報雨
過秋潦幾州覃(兹始據署兩江總督蘇凌阿奏江蘇省秋收分數約有九分其海州沭陽贛榆)
(山陽清河桃源安東七州縣窪地積水未消秋禾間有受傷飭令藩司委員確勘另行具奏等語)因何
遲奏命察議(各省地方偶遇偏灾即一隅中之一隅該督撫亦應及早奏聞早一日降旨加恩小)
(民即早沾一日實惠不致向隅今江蘇海州等七州縣窪地積水未消秋禾受傷蘇凌阿並未早奏僅扵報收)
(摺内聲叙殊非仰體朕心憐民之意當即交部議處仍飭即速查勘據實奏聞一面督屬實力撫恤以副予厪)
(念黎元至意)隅向憐民志未諳
重陽日香山静宜園即事三疊壬子詩韻
九九因之重號陽四經年此較炎涼(壬子癸丑甲寅前三年中䍐潦不齊)
(較雨量晴殷心農務今歲尚稱時若而近日正當播種秋麥又微覺望雨然屆立冬尚有半月餘為時猶属可)
(待)始中終總計苖叛(三月間自潭柘旋蹕来此已籌辦征剿逆苖四月中復来則已屢聞)
(捷信迄今又閱數月賊勢已蹙而擒獲首逆大撻尚未奏到殊勞繾念)春夏秋今山愧香
(今歲春夏秋三莅香山總以盼望蕆繢時切悶懷雖山景隨時異趣無心暢情登覽)捷信盼来心
費赤軍情酌去鬢增黃登高攬勝圖消悶南望悠悠悶
那㤀
福康安和琳等奏攻得茶它柳夯等處賊巢降苗
愈衆進圍鴉保廓家隴平賊穴生擒賊首吴半
生等大功近成得詩二律一韻
春夏兩来胥計苖師之正曲理原昭(黔楚苖衆久已食毛踐土同享太平)
(朕自御極以来從未嘗與内外大小臣工等議論及之有盡欲改土歸流之意乃今年正月中忽有逆苖吴半)
(生吴隴登石三保石柳鄧等勾結作亂戕害良民焚掠地方不得不興師致討曲直之理天鑒昭然朕再)
(四思維此事或當仰邀昊貺助順成功也)誰知地險延時節(春問逆苖滋事自二月初)
(四日聞信之後即籌征剿而福康安不待旨諭已即馳赴貴州銅仁府速解正大嗅腦松桃之圍適和琳亦因)
(新授四川總督自蔵来京陛見一至四川聞信亦即馳赴秀山剿戮逆苗旋與福康安會兵楚境軍威壮盛無)
(難迅速蔵功無如湖南山巒繚複地勢險惡以此稽延時日)加以秋霖逭小宵(湖南向来)
(多雨地既險巇加以滑濘軍士攀陟匪易如日前大兵過大烏草河後連克險要苗寨不下數十處逆首吴半生等)
(竄匿古長平一帶大兵跟蹤前進以冀全數俘獲無如連日大雨滂沱官兵等不避沾體塗足一往直前剿殺)
(賊匪幾及千餘而此後風雨更大霧氣漫山咫尺不辨路逕難以攻撲及雨勢稍止奮勇攻至古長平苗寨糧)
(食器械抛棄滿地首逆竟乘風雨昏夜之際潛行逃竄實堪痛恨)鼓勇直前圍近穴(今日)
(據福康安和琳奏到前扵八月十五日已將大兵攻克烏隴岩一帶寨落進抵楊柳塘因雨阻暫駐情形馳奏)
(自駐劄楊柳塘之後連日秋霖綿密重霧迷漫加以山徑﨑嶇逆苗處處守拒甚固福康安和琳萬分焦急日)
(夜虔心祈禱冀得開霽以利軍行直至二十三日天色漸晴氣候加爽方能辨識路徑哨探附近左右環繞悉)
(係苖寨而茶它地方苗匪攅聚更多石卡木城林立無數其毛豆塘一路亦糾約多賊抵禦福康安和琳密籌)
(飭派額勒登保花連布等赶緊發兵令德楞泰等帶領一路那丹珠等帶領一路豁隆武常明等帶領一路直)
(搶茶它山梁自行督率大兵策應維時積雨初霽山坡濘滑各兵攀援石角奮勇競上賊衆扺死抗拒我兵截)
(殺連奪賊卡六處殱賊不可勝計各路乘勝直前鎗箭兼發大炮轟摧賊匪力實不支紛紛潰散將毛豆塘一)
(帶苖寨全行攻克次日福康安和琳帶兵復從茶它進攻搜剿用火焚燒直抵柳夯地方當督兵打仗之時有)
(各處寨苗泥首軍前呈繳兵械叩頭乞命統計投降者大小七十餘寨逆首勢力日孤黨援日散窮蹙已極自)
(此前進如隆篷隴平天星寨等處雖逆苗恃險負嵎現在一面安頓降苖嚴防後路一面設法罙入環攻隨剿)
(隨撫乘間出奇即日渠魁可以迅𫉬矣)擒生不日趁晴朝香山紀勝亭無
負(香山静宜園内超然堂之上有亭仿西湖小有天園之式顔曰勝亭盖以形命名也戊子己丑所題句俱)
(不過誌其勝概自壬辰以後歷年來此則因平定兩金川剿滅臺灣逆匪及安南緬甸廓爾喀歸順諸武功告)
(成或摛吟紀績或追叙成勞地靈事順有協嘉名實堪誌喜今歲四月内駐此時適福康安和琳奏到攻克已)
(茅竹子山蘭草坪賊匪諸寨落捷音即成勝亭紀事五言長什歷誌十全武功始末有勝亭向南望君臣此同)
(志郵政本肅迅捷音盼飛至之句今大功告蕆逆苗不日成擒仰賴鴻貺錫禧斯亭之名儼有默契為之)
(先兆焉)宜據諸峰頂最超
喜接捷音靖逆苖
天恩錫福孔之昭藎臣念祖同内外(福康安和琳皆國家世臣之後自應)
(□戎祖考為國宣勞且和琳即和珅之弟福康安即福長安之兄和珅福長安皆為軍機大臣同朕籌盡軍務)
(而福康安和琳躬親督率剿捕務靖逆氛弟兄内外均堪為手足腹心之寄)手足腹心扶旰
宵何幸十全增一事(予臨御六十年中大武遠揚如平準噶爾二次平回部一次掃金川)
(二次靖臺灣降安南緬甸各一次定廓爾喀二次十奏膚功向曾為十全記以紀其事凡皆不得已而用兵並)
(非有意扵耀武之為兹逆苖滋擾自取剿戮即蕆大勲是予扵十全大武之外又嬴此一事仰見昊蒼䉆)
(春錫福成功感荷不可言喻)解愁九日慰今朝雙忠(福康安從前平定兩金川臺灣)
(安南廓爾喀諸處矢志忠藎屢奏大勲前次征剿廓爾喀和琳在蔵催䟎糧運軍火頗能實心任事輸忠宣續)
(深堪嘉予此次二人協心剿賊不辭勞勛現在大功將蕆晉爵酬勲禮亦宜然因即降旨封福康安為貝子和)
(琳為伯爵用昭懋賞)旅勇(至額勒登保等及巴圖魯侍衛等數月以来屢著勞績奮勇可嘉亦即命福康)
(安和琳核其等差奏聞再降恩旨其打仗兵丁及屯番各兵俱著加賞一月錢糧即所調廣西兵丁行走迅速)
(雖未接仗亦属奮勉並賞給一月錢糧以示鼓勵)胥勞苦晉爵頒金賚合超
歡喜園三疊癸丑韻
初夏来香山即擬聞捷喜閱秋迴御園駐兹仍廿里登
高度重陽詎賞山川美翼日軍報来報捷兼覆旨茶它
柳夯得鴉保隴平靡(四月間来香山據福康安和琳會奏合兵直抵楚境迅解永綏城圍)
(並攻克蘭草坪已與賊巢黃瓜寨相近彼時即日望捷音不謂賊境地險雨多負嵎巧竄復延數月此番以登)
(高復来此次日接到軍報大兵已將毛豆塘一帶苗寨全行攻克直抵茶它柳夯地方而各處苖寨投降者大)
(小七十餘處賊勢益孤自此進至鴉保隴平一帶當即直抵賊巢可以立擒首惡大功告成十已近九矣)功
成十之九旌勞願符始(福康安和琳二人一聞賊苗滋事即馳赴軍營督兵進剿數月)
(以来不辭勞勩歷陟險巇克捷苖寨無算兹已近成功不日首逆即可生致允宜加恩優叙當征苗師興之始)
(予即思福康安屢立大功已封公爵此次成功後竟當晉封貝子和琳從前征剿廓爾喀之時督辦糧運即能)
(出力若再成大功亦當封授伯爵以示奬勵今果符所願實堪嘉尚因即降旨加恩用昭懋賞此實大公至正)
(予並無絲豪偏向之見也)無偏惟至公敬以奉
天爾真信待繼至(此事審幾度理朕六十年来並未計及苖疆有盡行改土歸流之意即福)
(康安和琳二人聞信進剿本係畺臣分内之事亦非啟衅貪功可比上蒼佑順自邀昭鑒此次加恩)
(旌勞既以功成在即實亦自憑理正然究望大捷真信迅至未敢即云心釋耳)敢云心釋矣
香山迴駐御園之作
本擬香山聽捷報翼朝捷報適然来茶它柳夯忽已剿
鴉保隴平近待摧(苖寨所恃者山路險峻今大兵已臨彼巢穴自必抵死抗拒兼以秋霖重)
(霧地氣使然幸而霽軍上蒼佑順正當各路官兵攅集進逼之際旋即晴士無不奮勇攀躋直奪茶它柳)
(夯險隘除攻獲苖寨六處外其紛紛投順者又七十餘處所有鴉保隴平賊巢直同釜底想彼惡盈罪稔自難)
(久稽誅殛)功既垂成足慰矣恩加勲勖亦宜哉(福康安和琳二人同心剿)
(逆一切調度悉協機宜用能激勵將士陟險攻堅大功指期告竣此次錫爵頒金固属國家酬勲懋典而恩賞)
(所及益加勖勉此亦鼓勵戎行之要道也)無端實信盼兩日(福康安等體朕望捷之心如擒)
(得首逆自當加緊加快馳奏意謂一二日内即可得大捷實信乃待至兩日尚未奏到向来駐蹕香山不過四)
(五日輙成詩四十餘首此番以盼望喜報懶扵吟咏黃綾詩本亦將寫滿所剰篇數無幾是以僅得詩四首而)
(已)興懶徒仍御苑迴
夜雨(九月十九日)
邇日雲頻作時霏點却纖沿途看麥壠(前月下旬自熱河旋蹕途中周)
(覽麥田已露芽尖得雨為佳今幾一月雖頻霏小雨未得渥膏夜間之雨實為及時)切意惜芽尖
嘉&KR0584;半宵渥膏(去聲)秋二寸霑(據順天府報稱此次之雨實有二寸餘)雖然
敢即慰三白澤猶占
孟冬時享
太廟禮成述事是日頒朔
冬孟承
天祐親禋
太室虔仰瞻擕嗣子初叩對
先筵萬載皇清福一心奕葉綿禮成頒朔吉嘉慶肇新
年
雨(十月朔)
良月逢吉朔甘膏依度旬(自香山迴蹕後秋間所種麥田頗殷望澤幸前月十九日)
(得雨後至今恰符十日之期又獲繼膏不特麥田甚為沾潤而是日正當頒嘉慶元年新朔即蒙賜澤益)
(感恩昊)頒元
天賜澤紀候物含春(按陽春之氣本無休息復之一陽仍自坤卦積至三十日而成是以)
(世謂是月為小陽春正以見消長循環之理也詳見向所著小春說)敬契中心慰祥占永
世仁雨番沾四寸(前月十九日之雨約二寸餘此番亦有二寸合之共有四寸麥田自日見)
(芃長矣)助長(上聲)麥芽新
福康安和琳奏攻圍高多寨生獲逆首吴半生大
功告成詩以誌喜
功成知近沛恩施旬日擒兇喜報馳(前扵九月十一日駐香山静宜園時)
(據福康安和琳奏到大兵攻克茶它柳夯等處賊匪紛紛潰散將毛豆塘一帶寨落全行攻得各處苗匪投降)
(乞命者七十餘寨賊勢窮蹙已極福康安和琳督兵進剿鴉保隴平等處逆首吴半生指日就擒大功十已近)
(九因即降旨加恩將福康安封為貝子和琳錫封伯爵其餘出力將士優賚以示鼓勵佇盼擒獲兇渠喜報今)
(日馳到生擒吴半生喜音乃九月二十日之事距前十一日加思之旨恰屆一句而前次恩旨計至九月二十)
(四五日方抵軍營正在擒兇數日之後是朕之加恩懋賞實叶幾先即此可見大公至正異蒼助順錫禧)
(先牖予衷也)中外一心
天賜佑始終九月績非遲(本日據福康安和琳奏官兵搜捕首逆在摩手寨山梁安)
(營設卡倍加嚴密扵九月二十日探得逆首吴半生自鴉保逃至高多寨糾衆圖拒福康安和琳督率額勒登)
(保德楞泰等分路統漢土官兵競進直抵賊寨四面攻圍逆首無從竄逸即帶同夥苗二名匍匐軍前投首隨)
(令留質苗犯及降苖百戶等同認属實訊供見官兵聲勢浩大自知不能抗拒是以冒死投首叩求一綫生路)
(等語由六百里加緊加快馳報喜音自逆匪滋事以来予幾先籌畫夙夜單心問軍書馳中旨多方指示而福)
(康安和琳仰承克副殚力竭誡遂能生纍渠醜綏靖苗疆皆賴天庥佑錫愈切惕承溯自仲春初旬聞信)
(至今季秋月杪成功雖閱三時然地險雨多箐深路雜奏續並非遲緩師武臣力勞苦備嘗嘉憫兼集扵懷因)
(再頒恩命福康安之子德麟加二品頂帶授御前侍衞和琳賞繫黃帶併優加議叙在事文武諸臣分别議叙)
(賞給出戰官兵一月錢糧防卡官兵半月錢糧逆首吴半生已俘其石三保石柳鄧吴隴登等三犯計此恩旨)
(到日早就徽墨矣)批艱冒險衆誠苦錫爵頒金我豈辭慚愧未
曾干羽舞古今不逮審如斯
書大禹謨舞干羽于兩階七旬有苖格蓋史臣以形
容舜文德之敷耳然舜歌風舞韶久矣苗寧不知必
干羽而後格毋乃盡信書不如無書乎特是舜格苖
以德今未能道之以德必待齊之以刑而後息事寧
人是宜引以為愧所謂古今不相及亦無取相襲也
署陕甘總督秦承恩雲南巡撫江蘭各報秋收分
數詩以誌慰
總計年成向有詩江蘇繼報九分宜(每歲各省奏報收成例有詩誌事今)
(歲秋仲十五省均已奏報未到者惟江蘇甘肅雲南三省九月初間江蘇省奏秋收九分兹甘肅雲南二省亦)
(陸續奏到)滇南甘北均續至九也(據雲南撫臣江蘭奏該省秋收分數十分者景東等)
(二十一廳州縣低處十分高阜九分者元江等三十八廳州縣八分有餘者武定等二十六廳州縣其沿邊三)
(十三土司地方所種稻穀雜糧俱收成九分十分不等統計通省秋收九分有餘)八乎(據署陕甘總督)
(秦承恩奏甘省秋收分數九分有餘者寧夏等十州縣九分者隴西等十三州縣分分有餘者西河等十廳州縣八)
(分者渭源等十三廳縣七分有餘者隆德等十州縣七分者静寧一州六分有餘者鎮番等五州縣六分者平涼等)
(四縣統計通省秋收八分有餘)各有竒諸省統欣逮上稔(十八省先後奏齊通計秋)
(收共有九分洵属十稔)兩河同復慶安夷(兹值霜降水落之後南北河臣均報安瀾工固)
(而生擒逆苖首惡喜音昨亦馳到仰蒙佑耳昊脱感何可言惟日益敬畏以承眷)靖苖近
更頻来捷何以酬
天畏自知
偶閱舊詩本疊癸夘迴思詩韻
週紀時遥詩閱偶三餘冬短暇猶多七惟剰一别奚往
(癸夘年作迴思詩時廷臣中年逾七十以上者大學士英廉嵇璜協辦大學士尚書永貴蔡新尚書曺秀先綽)
(克托都統王進泰等七人皆年長扵朕今年逾一紀僅餘蔡新一人予告在籍撫箋疊韻不禁隙駒之感云)
筆欲撫箋硯懶磨今古禪傳歷可數(上聲)較量唐宋謂勝
他(自古授受之際首推唐虞然非一家父子夏后不降亦属兄弟若以父禪子近惟唐宋兩朝而唐高祖驚)
(神武之閱墻睿宗藉臨淄之定難皆勢為子逼明皇肅宗靈武之事彌滋後世遺議至宋高宗則外怵金源之)
(兵威内圖西湖之佚樂光宗受制㤀親羣臣請命太母既禪猶不自知皆非以天下為心立人倫之極者雖謂)
(古無内禪可也予既首阼行盛升香紀年遜既為祖初心克遂定志在先明歲舉典授璽大廷天下)
(得人長受天下之養較之唐宋時會不同公私亦異實為過之矣)幸叨
宏貺符初願自問心應感若何
雪(十月二十八日)
大雪掄節至(昨二十七日交大雪節)祥霙入夕和達晨時疎密逮
已益鬖髿未切一心望欣霑五寸多占農歸政喜虔惕
感如何
題王羲之時晴帖冊
老矣三年命捉刀(内府弆王羲之快雪時晴帖真蹟每歲得雪成什即書之冊中以徵佳瑞)
(數十年来書冊幾遍前歲癸丑因詩字較多字體逾小命董誥代書之凡三年矣今番應節恩雪既溥且)
(早雖命董誥書詩冊内復成此短句勉力仍手書之然此後既歸政冊内不復涉筆矣)祥霙應節
霈
恩豪獲麟釐汭迎上日(予廿五歲踐阼至今六十年得符初願將以明歲丙辰正月上)
(日歸政子皇帝稽之史冊實所未聞而今歲各直省收成統計有九分餘將逮上稔兹節屆大雪即得祥霙積)
(厚五寸餘今日梁肯堂方維甸各報京畿保定天津一帶均同日普得優膏慶協農占感沐鴻釐更難言)
(喻)七字因之重涉毫(此番瑞雪已作五律誌喜且册中紙幅已滿明冬慶霑時玉即可不)
(復依例題句仰荷拈毫吴恩即此翰墨亦幸得全局爰復題册以誌欣感)
按捉刀之事見劉義慶世說新語載魏武將見匈奴
使者自以不足雄遠因令崔季珪代帝而帝自捉刀
立牀頭稽其事實是以崔代曹而曺之捉刀乃假為
侍臣非曺代崔也後人乃以倩代為捉刀轉致賓主
互淆而自来引用從無辨及者向曾有詩正之(在辛亥年)
予嘗謂讀書不求甚解在淵明自寫胸臆則可至扵
格物明理不應如是疎略雖文人相沿既久臨文不
妨襲用然亦不可不致辨也兹因用此二字復識及
之
直隸總督梁肯堂山東巡撫玉德河南巡撫景安
各報得雪詩以誌慰
躗言盈尺實言八(前月二十七日交大雪節是夜亥時即得瑞雪至次日辰刻以後勢更繽)
(紛咸稱盈尺而其實則確有八寸餘近年以来孟冬時候即得如此優渥祥霙沟属罕覯)冬孟京畿
亶鮮逢南北東西胥次報四三五六各霑濃(次日梁肯堂奏保定)
(省城亦扵是日得雪八寸其後南則天津正定各得雪五寸餘東西兩陵亦各得雪六寸餘北則古北口)
(以及熱河一帶各得雪三四十不等次第覽之實深欣慰)齊郊左右欣膏及(玉德前奏山東)
(歷城東平等二十四州縣扵前月十九二十二等日獲被雨雪兹復奏省城扵二十七日戌時起瑞雪通宵直)
(至二十八日申時除落地消融外積厚三寸有餘並據附近左右已經報到之齊河禹城等十二州縣俱稱扵)
(二十七八等日各得雪二三四寸不等)豫省後前稱澤封(景安奏河南省城扵十月二十)
(六日戌刻得雪至二十七日午後漸密直至二十八日已刻除融化不計外積地六寸有餘尚在繽紛未已並)
(據杞縣陳留等九州縣禀報扵二十六七等日各得雪三四五寸不等連日四野同雲濃厚霑凙自應廣徧等)
(語)祥兆開年歸政始自詢何以戴
恩重
隨筆
一五一十(作平聲讀見白居易詩)繫數衍聖人學易我輪年(論語五十)
(以學易朱子謂是時孔子年幾七十矣五十字誤無疑而孫淮海近語則曰非五十之年學易是以五十之理)
(數學易大衍之數五十合參與兩成五衍之成十盖五者十其五十者五其十參伍錯綜而易之理數在是矣)
(乾隆每逢五之年予為十歲十之年予為五歲雖為偶值亦實天恩錢陳羣曾論及此因並書誌之後)
六旬期滿應歸政(今乾隆六十年予八十五歲)仰沐
天恩幸致然
昔錢陳羣扵予五十夀辰撰進詩冊序内援引繫辭
傳第八章而取王弼注云演天地之數所賴者五十
以予二十五歲即位上符天數推而演之紀年為十
則得歲為五得歲為十則紀年為五循環積疊言數
而理具其中嘉其思巧而確嚮作詩屢採及之今既
紀年六十得歲八十有五豈非
天恩所賜乎中心夔感曷可名言兹隨筆有作因廣陳
羣之義並識之
雪雨六韻
冷雪暖為雨北南氣使然河臣報&KR0584;澤冬節應時綿(江南)
(總河蘭第錫奏江境沿河一帶先扵十月二十二日揚州府属之高郵興化寳應等州縣徐州府属之邳州宿)
(遷睢寧等州縣各得雨一二寸不等又扵二十七日自戌至辰清江浦地方又得雨三寸有餘雲氣廣遠雨勢)
(綿密遠近自必普霑等語江南地氣和暖其得雨之日輿此間得雪之日正同雨雪雖殊霑澤則一也)齊
豫胥霑矣晉唐何未焉由来因撫往兹乃接藩傳(前月廿七)
(日京畿及齊豫兩省同時得雪優渥意山右連疆自必一律霑膏昨據山西布政使謝啟昆奏自京赴任後二)
(十七日行抵平定州境初見微雪次日連綿密布一路至省積厚四五寸不等向日奏報雪澤撫臣之事適緣)
(該撫蔚兆奎往保德州查勘城工是以藩司即行專摺具奏兹蒋兆奎亦遂奏到稱太原寧武朔平大同汾州)
(平陽潞安澤州蒲州保德代州忻州平定遼州沁州解州絳州隰州等各府州属及歸綏道属先後禀報均扵)
(二十六七八等日得雪自二三四五寸至盈尺不等通省遠近均得雪澤滋培麥根盤固民情甚為欣忭)遠
近渥均被東西境漙延滋深潤以廣旣慰惕尤虔
冬至
南郊禮成述事
六旬
大祀詣年年感謝
天恩告十全(予自踐阼以来六十年中長至告十南郊大祀悉皆躬詣行禮至今歲可全明)
(年即應子皇帝肅將祀事今日予祇承對越灌獻拜跪尚覺精神疆固式禮罔愆而數日内天氣融和益仰)
(結上蒼懋眷真若呼吸相通感激之誠中心藴筆莫能宣禮成退位瞻顧依迴更難自已)伊古帝
王獨承
眷至今夙夜凛乘乾歲功幸得九分報(今歲各省收成統計九分有餘)
(寰宇普幾上稔尤為欽感)政事欽將元子傳(予即位之初炷香告年天若得在位六十)
(即當歸政於子皇帝不敢上同有五皇祖紀年六十一載以次續增其時予年方二十初未計及歸政時)
(之年歲迨至五旬後始思湏至八旬有五方屆乾隆六十年歸政之期以視皇祖八齡踐阼紀年六十更)
(為難得今仰蒙吉日貺佑竟得紀年週甲克遂初心因豫扵今年九月建立元儲將以明年丙辰元旦授)
(璽歸政然予感荷隨時天恩益深乾惕未敢遽圖安逸扵政衡民莫仍當訓示俾子皇帝克盡抱蜀之職)
(耳)樂奏禮成應退位寸衷翹顧不勝虔
閱摺
一日閱兩摺(十一月十六日)楚省(巡撫惠齡)及黔州(巡撫馮光熊)楚雪三
四寸(惠齡奏湖北省武昌漢陽黃州德安安陸等府各扵十月二十四五六及廿八三十等日天氣沍寒)
(同雲四布初則甘霖霖霂繼則雨中帶雪隨即消融自辰至未入土計三四寸不等)黔澤亦同優
(馮光熊駐劉銅仁奏自入冬後晴雨適均十月下句以来雨中間有雪花飄灑十一月初二日瑞雪繽紛自子)
(至寅積厚寸許城鄉一律均霑其附近下游之鎮遠思南思州石阡松桃等府廳亦扵十月二十八九十一月)
(初一等日俱報得雪實為麥田佳兆)是皆接苖疆胥幸報稔秋百姓不知
兵南望略解愁近復屢聞勝賊巢將洗收(今年楚省收成豐稔米價)
(平減民間俱極恬裕並不知兵即此可知送京上蒼助順現在逆苗首惡吴半生已經拏獲起觧昨又將)
(賊目吴八月生擒官兵圍攻益近吴隴登石三保石柳鄧三犯勢極窮蹙即日逆首全俘大功告竣然因佇望)
(飛報捷音益增焦切)功成逮轉瞬盼捷增切憂因悟消息理信(平聲)
少屈固稠
邇日
邇日每作雲時為細點霏却復略生望不知足若斯高
樓積素存平田麥根滋一因望捷焦諸事覺不怡陕甘澤
屢被(陕甘總督宜綿奏甘肅省城及鞏昌甘州涼州平涼慶陽寧夏六府属肅州安西泰州涇州四直隸)
(州属扵十月初一二三暨十一二等日先後得雪二三四五寸不等十一月初三日省城復得雪澤自辰至未)
(除融化外積厚二寸)明歲麥可期餘杭(浙江巡撫吉慶奏湖州紹興台州衢州嚴州五府属)
(扵十一月初一二等日各得雪一二寸不等杭州省城扵初五日得雪積厚一寸餘)及南昌(江西巡撫)
(陳淮奏南昌省城及瑞州臨江三府属扵十月二十二十一二十四等日得雪一二三寸不等其餘各府属現)
(在飭查俟報齊再行續奏)均陳時玉宜平苖臨賊巢螳臂知難支但
懸實信至夙夜厪孜孜尋思既乘乾九三應為師
嘉平月朔開筆疊癸丑韻
開筆嘉平朔年年奉
憲猷(雍正年間自乾皇考每歲今六書福頒賜予敬遵家法隆二年至十年例扵十二月)
(朔日開筆始書福字頒賜王公大臣内直侍從及督撫等曾扵己已製詩有家法繩承仰聖堯之句)
六旬忽週紀明歲合移疇(明年為嗣子皇帝嘉慶元年值嘉平朔亦應書福賜天下)
(但今嘉平則尚乾隆年也故仍開筆書福自此歲歲予與子皇帝重重書福以承天恩敷錫寰宇誠國慶)
(佳話也)仍此資佛力扵焉陟梵樓(自乾隆十一年建闡福寺十七年以後每歲嘉)
(平朔日先詣寺拈香回宫開筆書福是以癸丑詩有闡福佛資力錫民箕協疇之句兹仍依例詣寺其佛樓三)
(層亦仍登陟幸蒙為勞天佑佑精力尚強不以也)位傳幸已近
恩沐忍云酬冬雪誠優渥夏收冀卜稠獨兹盼捷信(昨節)
(次據福康安和琳奏大兵已將賊巢四面攻圍擒獲起衅裝癲之緊要賊目等並稱吴八月之子吴廷禮等與)
(吴隴登互相仇殺正可乘此機會出其不意將首遂一鼓成擒想此時捷報已經在途盼望郵音益增縈系今)
(日開筆吉期特多書二福字頒賜福康安和琳二人早迓春祺以為迅即成功吉兆)未免望郵愁
襍言
蜡日隂不雪雖惜弗至甚積玉消未盡(京畿扵大雪節後即獲祥霙幾)
(尺至今田隴積雪尚未消盡附近直隸之山東河南山西及甘肅浙江黔楚等省亦各報得雪實為豐年佳北)
潤麥可卜稔繼此復屢報兩江被已審(近又據暑兩江總督蘇凌阿奏)
(江寧蘇州松江常州鎮江揚州淮安徐州太倉安慶徽州寧國池州太平廬州等各府州属均扵十月初一二)
(初四及二十二三四五六七八等日先後得雨二三寸至深透不等並合肥靈璧銅山邳州等州縣均扵十月)
(下旬各得雪積厚二三寸不等)東則奉天霑(又管理奉天府尹伯麟等奏奉天自入冬以来得雪)
(二次尚未優渥兹扵十月二十二三日復得雪積厚六七寸不等)西則長安諗(又西安巡撫秦)
(承恩奏西安延安鳳翔漢中榆林同州興安商邠乾□綏德等十二府州属先扵十月十一二等日得雪三四)
(寸不等兹復扵十一月十四五等日得雪二三寸及六七寸不等)是均心宜慰而何戚
戚恁剿苖近臨穴屢勝鴟梟品(前據福康安和琳奏官兵由鴉保寨進攻賊匪)
(勢已窮蹙尚敢在附近天星寨一帶山坳屯聚負嵎猖獗經福康安和琳督率官兵扵懸崖石角之中扳援而)
(上斃賊甚多將大小天星寨攻克並連克黃沖口賊卡十三處直抵得盤山梁吴隴登早已遣其子壻二人来)
(營投誠欲縛獻石三保石柳鄧二犯冀圖自贖想此時捷音當已在途望旦夕即到為慰耳)賊首尚
待擒實信盼以懔旦夕望捷至楚民早安枕(楚南附近苖疆之地)
(者不過一二百處該省秋成大熟百姓漸俱歸業地方官已妥為安撫惟切逆首全獲實信連至則閶閻益得)
(以早安生理勤扵東作矣)
夜雪(臘月十九日)
時晴已彌月夜雪又迎春(是月二十六日立春)總是祥和兆增榮
耄耋人寸餘亦
天澤(據順天府奏此番雪有二寸然就其積地者實則一寸有餘自大雪節後京畿得雪幾扵盈尺各處)
(培擁之雪尚未消盡此時固不至望雪而時已月餘農田得此吴澤益加沾潤)尺積繼田畛
不寝繾遥役(福康安和琳昨奏官兵圍逼鴉保寨賊巢並攻克大小天星等寨直抵得盤山梁而)
(吴隴登又思縛獻石三保石柳鄧等以贖己罪計日可以就擒兹已相隔七日捷音應當繼至不覺盼望益殷)
明當捷信臻
嘉平廿一日幸西苑覲外國諸使之作
屬國萃共球六旬来慶周(歲例嘉平廿一日詣瀛臺所有外藩王公及各國貢使均)
(扵西苑門外道旁瞻覲今歲哈密郡王暨都爾伯特土爾扈特廓爾喀諸外藩朝鮮安南流求暹羅各國俱以)
(朕踐阼六十年專使来京奉表慶賀接見之下嘉其恭順之忱俱加温諭用示柔懷)梯山遥廓落
宴海罷流求(流求國王世孫尚温現未請封依期貢賀其正副使陪臣扵其本國私情自不敵天)
(朝公義而大君馭世納之軌物同閒中外因降旨免其朝正與宴照例頒勅給賞早邊歸程非特體恤下情亦)
(以世封克謹教之以禮也)初見均錫賚冰嬉匪愛遊(每歲冬月太液冰堅簡集八旗)
(及内府三旗兵丁等分棚擲毬設旌門懸的演射各按等行賞以旌勇習勞此國朝舊制予御極以来每冬校)
(閱已六十年並非愛其趫捷徒事遊觀盖欲藉此頒賚俾得沾被以資生計且以習武是以嚴冬沍寒之際亦)
(必臨閱布惠而扵藩使贍覲之日又令八旗合演使遠人見之知予不自圖逸扵繩武惠下之忱常如一)
(日也)康強接言語總是沐
天庥
詠和闐綠玉方壺
和闐羾綠玉量質琢方壺可謂美中美誰訾(平聲見莊子山木篇)
(無譽無訾徐邈讀亦毁也)觚不觚羊脂雖遜素韭葉亦堪圖屢詠多
何必惟應增愧乎
坤寧宫祀竈日作
廿三
神祀舉坤寧(每歲例扵嘉平廿三日祀過百神扵坤寧宫迴思雍正乙夘祀竈已日之事即)
(乾隆元年至今已滿六十年矣)
天地帡幪普錫靈屈指歲除值来復問躬帝史幾高齡
曰慙曰感誠難盡或没或存正可聽(用張子西銘語)七字促成
殿諸什三朝與物慶初青(二十六日正月節)
坤寧宫祀
神乃
祖宗家法萬世遵依即每歲元旦詣
堂子行禮亦其義也予詩所云祀
神意包甚廣至祀竈古無明文不見典謨雖載禮記但
漢晉以後所傳七祀之一非天子應行大典故
皇祖未嘗舉行(康熙六十一年中從未祀竈)
皇考乃定嘉平廿三祀竈日扵坤寧宫祀
神並面南敬設
天
地神位行九拜禮以迓新年福禧至扵
東厨竈神位前亦致三叩予六十年謹遵弗忽普祈年
穀順成民物康和所為有其舉之莫敢廢也而和韻
諸人未解詩義率重扵竈此不可不明示衷懷耳
丙辰春帖子
猶是乾隆臘喜兹嘉慶春寰區新氣象景福自
天申
隨安室帖子(隨安室養心殿東暖閣温室名也每年所製春帖子皆懸扵此明年歸政後宜居寧)
(夀宫但以子皇帝莅政之初勑幾用人一切予當随時訓示是以不忍移居東宮仍居養心殿兹丙辰春帖子)
(即畫梅□首依例仍懸此室)老筆寫疎梅點點圈圈裏都傳春信来
四朝八十六開歲(予生扵康熙五十年辛夘逮侍子皇皇祖皇考明歲元日傳位)
(帝身閱四朝年臻八十有六上自康熙雍正下及元孫親見七代實荷具蒼鴻佑為自古帝王所未有)
七代形容語接身却笑不知足之念来孫待見祇餘句
(元孫載錫開春年已十三再閱三四年予九旬之前即可有得来孫之喜自揣康強猶昔或能符願也)
即事
各省今冬雪普霑南滇西蜀報兹兼(雲南巡撫江蘭奏滇省迤東各府扵)
(十一月初旬得雪二三四寸不等又署四川總督孫士毅奏省城及灌縣綿竹等九州縣扵十一月初中两句)
(得雪二三四五寸不等)更欣盈尺浙部閱(浙江巡撫吉慶奏該省復扵臘月中旬得雪六)
(七寸至盈尺不等)亦屢幾封楚驛贍兩目永綏雖已獲(福康安和琳奏)
(吴八月就擒後其子吴廷禮令賊目廖老慕隴老西在永綏等處糾衆抗拒福康安等立即帶兵殱獲無算並)
(將兩賊目生擒正法)雙兇平隴尚稽殱(又探聞吴廷禮尚在平隴一帶招聚苖衆逆首石三)
(保石柳鄧亦必糾合一處惟有赶緊一併生擒馳報以慰懸注)吉臨上日將歸政盼捷
心殷悶益添
歲暮祫祭
太廟禮成述事疊乙已詩韻
升香恭代舉(歲暮祫祭年六九世廟主合食太室自壬辰年冬予十有二時允閣部諸臣之)
(請惟扵諸王中位前躬致瓣香致精列祖位前派皇子及近支恭代以節繁文以恪至今倏閱二十)
(三年仰蒙欽感昊佑踐基周甲難名)倏度廿三秋符願虔增肅(乙巳祫祭時自)
(度精力尚健擬扵歸政前一年歲暮祫祭仍俱親詣香列祖神位前拈杳不令恭代因有期待將歸政拈)
(親詣周之句今既幸符初願敬仍依舊典用展與祭之忱而周旋左右步履從容禮成竟不覺勞此皆仰蒙)
(子列祖默垂愛貺明年歸政後一應祭典皆皇帝之事敬感追慕一時念切筆不盡言)蒙
恩噢以咻六旬豈易致
列聖普敷庥奕葉禘嘗示義深孔述周
除夕
此日乾隆夕眀朝嘉慶年古今難得者
天地錫恩然
父母敢言謝心神增益虔近成老人說云十幸能全(子壬)
(子著十全記以識武功因鎸十全老人之寳並為說以明君人之職不止武功一事且一日立乎其位必當一)
(日盡乎其職惟當益切敬旦授天勤民之念虔希未有純佑兹除日已至明日元璽子皇帝為千古)
(盛事幸符十全之願矣)
御製詩五集卷一百
