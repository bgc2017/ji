御製詩二集卷八十四
古今體九十首(己夘二)
新春玉泉山
甘雪時晴瑞旭暾玉泉咫尺賞山園溪田凍解生新水
老樹春回護野村隔歲亭臺渾絶勝一時景物又堪論
棣通憑攬非無意奉若乾行勵體元
麗矚軒得句
翠微積素未成泥濟勝端因攬勝躋已覺發生動機括
且從澹泊識端倪幾方溪町銀鋪遍一坐雲峰玉染低
行樂新年真不負持盈益勵詠鳬鷖
松飾巖
屋倚層巖巖飾松童童常羃翠隂濃下風問道吾景仰
每企軒轅此處逢
題叢雲室
常是叢雲處偶逢霽雪來尋蹊猶淰淰俯巘總皚皚墀
暖欣餘蘚林寒訝放梅高明佳若此祗許片時陪
内朗室
洞房通窈窕十笏不為廣納景乃無盡外明由内朗譬
之方寸心順應涵萬象羲經啟秘源漆園出竒想同歸
而殊途吾且事存養
閬風齋
界是秋金界堂真白玉堂朵芝三秀色黛栢萬年芳底
用庚申守還疑造物藏依稀淳圉侣來往五雲鄉
戲題張宗蒼松隂清話圖
宗蒼供奉内廷日選壁令圖不解珍今率装池更題句
從來當面失其人
哈薩克汗阿布賚之姪俄羅斯蘇爾統及其陪臣
來朝詩以紀事
貢徵曾弗責包茅厚往頻來不藉教命彼近親亦台吉
獻其方物乃蒲捎皇輿豈必論疆界廣運何妨示與胞
偶值咸賓殷保泰乾元切體九三爻
填倉日命哈薩克人觀燈火
委羽來經五月程上元盛典值都城得教餅節觀燈火
為示懷柔洽衆情
陪臣數已較前多更見親支遣洛那(俄羅斯蘇爾統為阿布賚汗之姪在)
(其台吉中分最親因專遣朝覲)邀賞慢須惜繁費(來人多則賞物多外夷見小習氣皆然)
古來服遠幾經麽
化城蜃閣無邊幻翠火明燈依舊新亦有花翎曾至者
觧稱兩度沐恩人(陪臣内有伯克訥者前年入覲得邀寵章之錫今再至即戴所賜花翎意)
(殊自喜示榮侣伴)
虹光百道燭層霄信有龍門婪尾燒漫誚重儓增頓置
上元屈指纔(去聲)旬朝
題王元逢芳杏叢蘭即用其韻
絳雲低紫箭静態惹真香董林將屈畹雅合引同堂
填倉日漫題
三百有六旬四時週成歲排日不可無問節誰所置今
朝曰填倉我實嘉辤義耕九要餘三農政伊古貴但思
際累洽戶口滋千億(叶)日食且不敷安得餘而積譬如
應獲十與六收其四曰非奪汝物代汝不足備匪愛其
實害言蓄何以異
含經堂古榦梅歌
菀枯消息真無窮女夷巧會偷天工誰謂死灰槁木質
却有生意含其中朵雲一盆槎枒倚數英忽綻昌條綺
常見畫圖方朔翁臞骨稜稜簮玉蕊烟雨樓前閱歲華
(辛未南廵自烟雨樓携來者)携來書室陪清嘉含經味道藉遠俗緋
桃綠李紛如麻春來依舊冰雪姿浙雲燕月夫豈知驛
致偶寄一時興劉勰之言有所思
静嘉軒
冰鏡是玻瓈雪融小逕泥藻襟延款款翰席樂折折近
牖梅舒萼沿隄柳放稊静嘉含妙處今日識端倪
琴清齋
高齋枕碧川琴清名有年徒觀澄止水未聽鳴響泉却
訝淵明室别體蓄無絃
題抱清樓
詰逕曲廊覆居然得小樓託高因見下致朗夲從幽月
與冰疏約雲疑畫舫浮偷閒消片刻翰墨恣優遊
王翬山園佳趣
仙館洞房綠蔭稠隔溪書屋更清幽高人挈杖閒來往
流水行雲意不留
御園賜宴哈薩克蘇爾統俄羅斯等即席得句
北紘向化至烝烝懷遠應施慶賜仍親族况來蘇爾統
(哈薩克汗族而為首領者則稱蘇爾統盖如凖噶爾台吉之類)關河遥别客斯騰(哈薩克阿)
(卜爾嘛密特所居城名也)玉花尚積嵰山雪火樹剛收太乙燈典盛
漢家歌天馬持盈惟益勵兢兢
勤遠寧同道出駹畏懷幸致望風降傳觴何必稱瑶水
命舞還教出帝江眩耀口騰眀吐火倒投跟絓戲緣橦
奉時行慶非誇富錫命惟三協萬邦
湛清華軒
築墻所戒雕結宇惟期樸翳然水木佳俯仰興堪托去
情希得神忘筌有真樂三復謝家詩清風穆如邈
鏡瀾榭
階俯琳池鏡一泓妍媸惟待物來呈莫嫌冰渚波瀾少
拭雪菱花越樣明
賦得潄芳潤
時雨聖門化心源學海通既因傾瀝液庶得契鴻濛座
擁琳瑯府神遊翰墨叢張公辭善頌陸氏義彌崇晰理
誠無斁研精轉不窮若論親切句恒在典謨中
題趙原山水
飛湍千丈落廽溪松下誅茅水閣低兩個幽人對商𣙜
不疏仡定擬因提
射八韻(有序)
紫籞韶昌九品正資宣對黃間春永四侯爰肄幾
閒當御耦之催班更宛人之入侍既掄才而授位
三五聫行喜弓燥而手柔疉雙呼雋前者蕃王負
弩曾陪靈囿三驅今焉屬國奉琛復覩和門九節
念兹觀德為國朝所素嫺雖值率賓敢
家法之稍懈非誇獨擅略示大端
園門曰出入賢良(正大光明殿前正門名皇考御額也)理事恒兹引對
敭多士惟殷斯籲俊遠夷兼值彼來王綠籖器使掄庶
位騂角親彎試廣場志正體平力奚主執專藝熟中(去聲)
還常(是日發二十矢中十八末一矢正中五層之中的)示之所尚傾心服命以
同為到手忙(時命哈薩克能射者均得預列及彀弓注矢動不成節盖外夷或有習弓矢者然較)
(之滿洲索倫相去不啻逕庭矣)詎止朝儀浹宴樂要令(平聲)廟略讋張皇
(外夷惟知重武宴會百戲彼雖樂觀終不若示以射獵彼乃誠心悦服不敢輕視中國故朕每於此亟亟焉)
恬文嬉武夙為戒
祖制
天庥敢不蘉珥筆儒臣從紀盛自予
家法奉無疆
仲春玉泉山
泉水冰不凍春山雪欲消花情雖待候柳意已含韶境
謐俗常遠神怡理自超斯之未能信詎可事逍遥
偶題静益書屋
春仲文華逮典學羲經易簡預研摩(時講官請命經筵題易經用易簡而)
(天下之理得矣先期著論闡示大義)静專静翕乾坤撰吾亦於斯受益多
練影堂
石渚當前瀑掛旁随宜擇向搆書堂鳶飛魚躍天機錦
秋月春風大塊章何必波瀾稱水態一般皎潔是冰光
雖然練影斯須待練意原恒箇裏蔵
涵漪齋
東湖不凍西湖凍為遠靈源體物知(泉在山東相隔遠故亦凍然究屬一)
(湖故冰常薄)率隔山屏訝殊候每憑冰鑑想涵漪水無情尚
資津逮行果為還戒後期一晌摛詞得清會谷神擬問
起予誰
賦得挹清芬
樸室花宫側洞房虚且深是為藏宛委轉可謝登臨座
有琴書潤窗無松竹音偶來成小坐諸慮静愔愔
翠雲堂古栝行
堂隂古栝雙参天輪囷閜砢虬龍騫春風秋月謖謖然
伯塤仲篪夷齊肩少言歴世八百年金顛眀躓紛雲烟
堂構或易根不遷木中信有劫外仙似常無言示真詮
殷鍳在此尚慎旃
自玉河放舟至石舫
靈泉不凍瀉長川麗日欣開順水船桂棹蘭漿初耐可
隄楊溪藻已懷鮮
水態山光意相(入聲)投載陽天氣惠風柔恰從耕織圖邊
過一歲農桑自此籌
畫舫輕移石舫近玉河廽望玉泉遥分疏名實誰賓主
畢竟同歸天一寥
樂夀堂
山水知仁德知樂仁者夀滄池鏡呈前層峯屏峙後是
為合撰處循名實誠副(叶)於堂斯已當(去聲)於德我何有
所以抱歉多常恐相孤負
觀生意軒
芽紐甄陶造物模柳舒花放且斯須却從醖釀觀生意
大塊文章已詔吾
鑑遠堂
謂目所尚明曾聞冕旒蔽謂目弗尚明重華慎何事絜
矩有神權大公具精義苟惟察察勤應有憧憧致因臨
鑑遠堂即景書吾意
藴古室口號
樸屋三間藴古真偶觀題額想前人雖然大寳箴成誦
可得無慚彼所陳
題清可軒
新春足餘閒遊山消四刻攀躋衆已勞岩軒於以息奚
藉春物芳愛兹太古色譬如靈圉流千歲面常澤屬詠
此恒多滿屋壁待泐
文徵明觀瀑圖即用其韻
淜滂振鷺落烟空遥對人如太白風回問停雲夢醒未
(見徵明詩)天台只在浙江東
二月四日還宫齋戒過御河橋即景得句
將臨吉戊舉
春祈遷坐彤庭慎勅幾詎謂青郊增景象都緣瑞雪屢
零霏雖遲舉趾殷農切每以齋心識道微北寺南臺縱
多勝敢遑嬉賞式遄歸
即事
邇安亦復遠懷柔晴雨還聞協九州捷盼西師縈寤寐
不知歡喜祗知愁
仲春祭
社稷壇
午門西轉繚垣通吉戊
春祈凛必躬五土封壇尊
社稷兩珪有邸致欽崇樂宣太簇調元律
惠遍三農贊化工更冀
鴻庥鍚保定獻俘壝外報成功
仲春瀛臺
右壇祭罷待經筵餘暇仙壺一覽便冰脆無人步太液
柳柔有鳥織輕烟愛觀生意方陶矣雅勝韶華特熾然
随處清供成小憩悦心惟是手芸編
日知閣
閣據飛淙表(是處為太液尾閭閣名皇祖所題)
璇題號日知機参賢者語情見
聖人辭既凛無㤀義又如默識時曩予成薈說自審每
慚斯
賓竹室
風颯與烟凝相看總絶勝高低均致遠疎密自分層翰
墨延嘉客松梅結古朋琅玕成實後惟待下金鵬
芸齋
古芸馡馥小窗明研淨甌閒道趣生曾是少年績學處
祗慚兩字曰躬行
春及軒
山複水之涯苔蘇柳已絲熙春及節句觸目會心時念
彼西疇事厪吾東作思英英常薈蔚膏雨願如期
題寳月樓
南岸嫌長因構樓楼臨直北望瀛洲(瀛臺皆前明所建惟南岸向無殿宇)
(故為楼以配之)一泓水鏡呈當面滿魄冰輪暎舉頭金掌夜盤
流沆瀣玉街晨珮響琳球(樓臨皇城俯視可見長安門朝騎)康家佳句
誰能繼處上常殷保泰謀
趙伯駒漢宫圖
劉郎七夕集靈臺阿母青鸞送信來金馬是誰得陪乘
獨稱方朔善諧詼
仲春經筵
講學文華例仲春經書次第几端陳夫乾易矣夫坤簡
成物知焉成已仁(是日經筵書題成已仁也成物知也經題易簡而天下之理得矣)紬
繹從知位中理贊参惟仰至誠神漫言故事循禮典修
業輝光勉日新
仲春鏡清齋得句
邇日春雲屢作隂經筵適罷偶遊臨知仁山水樂非獨
易簡乾坤趣可尋(用是日所講經書義)五點三點雪飛采一聲兩
聲雁送音當前澄照涵精理察察為明戒在心
畫舫齋
松棟俯琳塘如維青雀航風荷呈静影烟樹入晴光圖
畫参生動詩書閱古芳憑窗成小憩興寄米襄陽
賦得小玲瓏
洞房通窈窕虛牖納嶙峋於小偏得趣惟清不受塵光
含月淰淰質擬玉璘璘驀遇蘇公買仇池可結鄰
奥曠室
月廊通曲奥雲牖含虚曠得槩既不一會趣亦殊状清
音憑暗泉静寄對竒嶂位置信遠俗俯仰堪生暢而何
每慊然未敢吾心放
古柯庭
庭宇老槐下因之名古柯若尋嘉樹傳當(去聲)賦角弓歌
閱歲三百久成隂數畝多底須向王粲工拙較如何
姚綬樹石小景
墨戲渾同書擘窠槎枒高出小嵯峨試思掛壁宜何處
書屋新成號古柯
西直門外
紫禁平明命六騶御園返蹕侍
慈娱居諸屈指纔成五景物青郊頓爾殊
菜疇麥隴接蒼林莩甲從觀生物心已喜土膏方脈動
好雲又復作春隂
御園雪泛
溶溶新水恰勝舟過午澄瀛小泛遊邇日春雲晴不放
掠空雨(去聲)雪乍浮浮
柳稊重冠玉䰐鬖前塢舟通景試探幾曲烟隄濛濕潤
訝同清絶錦涇南
畫是維摩著色圖鏤冰曾詎費工夫非關訪戴浮烟舫
境與山隂却不殊
土膏喜助潤方逹苻甲虞傷冷太過北地雖然此常有
需霑濡耳不需多
雪後
雪後嵎夷出暖曦潤融何異雨知時午閒小立南榮下
喜見青青春草滋
夕佳書屋
得勝雖各殊稱心斯為快豈必在深谷假山有清會依
依含夕陽氣佳屏一帶屋名取陶詩寓意夫何害既興
高賢慕亦切叔世戒
蔵密樓
屋裏通雲磴簷頭出月軒往來悦神智闔闢具乾坤真
得壺中趣堪忘象外言俯憑千頃碧是我洗心源
題朱汝琳草蟲卷
蠅蠅翊翊各通靈蠕動肖翹畢肖形誰辨方言及爾雅
無過久竹與青寧飲惟清露瀼金井怕是秋風嫋洞庭
卵濕化生一合相恰都來聽法王經
我師
我師萬里外馬力實難繼况深入賊巢主客勢誠異以
此被所圍固守鼓衆氣豈忍罪輕進惟奬勤王事(上年十月)
(十三日之役將軍兆惠直薄葉爾竒木城僅以四百餘人衝勦賊衆二萬餘又道遠馬乏猝有挫衂然深溝高)
(壘悉力持守賊不敢犯其果銳沈毅有大過人者若輙以倖試為訾議將徒快儒夫首鼠之論何以勵將集事)
(是以屡詔褒勉而趣諸軍刻日赴援)再三督援師速進以接濟亦不待督
責敵愾人同勵(参贊尚書舒赫德於阿克蘇先簡駐城銳卒並督諸路兵先至者星馳住營而)
(將軍伯富德等所統滿洲索倫察哈爾及綠旗營兵取道雲集参贊公阿里衮以次解馬濟師一時軍聲士氣)
(為之益振)屈指數(上聲)居諸兵應臨彼地争勝在俯仰所關信
非細中夜不安寝亟盼佳音至忽傳驛致章秉燭披衣
視(叶)鏖戰五日夜斬將搴旗幟副將軍富德参贊及軍
士(叶)同心成巨功殱賊數千騎(富德報至稱本年正月初六日統兵行至呼爾)
(滿地方遇賊騎五千麾衆夾擊轉戰五日四夜會参贊阿里衮督觧馬匹亦至分翼斫陣賊衆創潰戮賊千餘)
(人餘悉負傷敗竄而逆酋大和卓木脇中鎗傷賊衆舁之入城且潜回哈什哈爾矣)已近將軍營
通信卒遣四(時將軍兆惠營中聞鎗礟聲知援兵已至乃厲兵邀戰將賊營焚燬數處且陣戮千)
(餘人生擒五十餘人獲器械無算並遣索倫回兵各二人自軍門持牘相聞富德因附以入奏)頑&KR0624;百
計攻官軍一意備以此歴三月無恙皆寧謐(叶赫先是舒德得)
(兆惠檄取援兵劄云營中有餘糧可支二三月為堅壁計自後&KR0624;酋或用雲梯或用决水皆為我兵先覺應手)
(破之而營中繕備益嚴故困守雖逾時而人皆有固志至是馳報自將軍下逮介士並整暇如故云)相商
夾擊策一舉期功遂四月寤寐縈今朝始慶慰殷心念
衆勞額手感
天賜佇待捷音馳國朝威遠被
仲春瀛臺
將視朝儀又進宫趯臺路便喜舟通土烝香潤雪消後
水漾波新風暢中弄眼柳纔幾絲綠含胎桃未十分紅
欣觀物物皆生意保合太和總化工
春耦齋
綠竹叢中詰徑幽綺窗玉砌俯澄流每因耕禮于時憩
試問農人得此不寳穡綏豐真勝賞墨林契要亦優遊
齋雖老屋額新署妙蹟爰收十五牛(唐韓滉五牛圖真蹟項聖謨蒋廷鍚)
(俱有臨本並貯齋中)
静柯室
書室蕭然號静柯喬枝窗外自婆娑驀思庾信方點筆
興寄東陽得幾多
太液池泛舟
新漲輕黃酒似鵝蘭舟太液漾晴和波間藻葉冰融展
隄外楊絲日暖拖景美真如天上坐花遲詎擬霧中過
棹謳不用黃頭發鳬雁皆能水調歌
題鄒一桂芙蓉雙鷺
秋草秋花照碧漪雪鋤顧影髮毶絲别開生面原恒語
可矣曾聞曰再斯(畫鷺者率取三思之義故云)
長河泛舟至樂善園小憩
春水溶溶際春烟澹澹時蘭舟堪進矣渚苑偶臨之嫩
綠廽蕪毯輕黃上柳絲生機體元善樂亦每於斯
藴真堂
藩邸園亭頽廢久(是處本康親王舊園也)略加葺築便如新古柯
曾不煩修飾茈虒槎枒總藴真
鸞舉軒
何必方蓬海上尋林泉咫尺有清音淮南詎似東平好
鸞舉無妨寄傲心
含清齋
何處春來好春來山水知畫屏纔染黛明鏡又涵漪育
物有餘樂對時無射思問誰工寫妙記得謝家詩
舟過萬夀寺未入
咫尺花宫謝眺登輕舟便偶不尋僧風旛初地鎮標偈
松竹假山自作朋(寺中假山松竹皆百年以上物也)乾惕何能覓常樂
慈悲亦豈異哀矜退堂開士懷鄉去了識未臻無退乘
(寺僧明乾雍正年間法會賜紫沙門也昨歲以老病懷鄉乞歸故戲及之)
繡漪橋
進舫長河過廣源(閘名)石橋飲練鎻溪園(過橋即昆明湖直接萬夀山)
風漪春水文章麗神繡應成天女孫
鳳凰墩
湖心聳層構來往駐橈宜樓閣肖皇甫(是處室宇乃規寫無鍚皇甫墩)
(也)畫圖傳虎兒春烟方淡蕩新水正漣漪大似梁溪上
維舟索句時
無盡意軒
問景聊乘片刻閒意行無盡是溪山若論所樂不存此
惟在民生國計間
昆明湖上作
烟宫取便試停橈仲月風光漸鬯韶松竹依然三曲徑
柳桃改觀(去聲)六條橋簾掀晴旭寒回避窗入漪瀾影蕩
摇一例林丞司筦籥往焉慚愧是芻蕘
清琴峡
石是孤桐泉七絲春温正應大絃時高山流水常成操
豈必知音待子期
題張宗蒼畫
宗蒼雖物故畫自有精神逢著便題句笑今始解珍書
齋真是古繡嶂恰方春略彴笻聲度應來問字人
聞山東河南得雪詩以誌意
齊豫客冬旱南顧久縈切新春雖報霑未優敢即悦昨
來重飛霙寸餘積玉屑膏潤接脈起過多恐寒烈更復
懸遠望均被可及節連披方伯章兩省同逢雪盈尺歌
既渥正滋蘇土澤並稱春始仲無慮傷苻甲審然此則
微仍惹愁農渴
夜雪(二月十八日)
遠處優霑厪近微中宵忽報細霙霏澤誠繼曩利欣漙
凍不傷萌害應(去聲)稀積砌成圭增旋旋飄空散蕊想飛
飛朝來融潤香生土玉染遥峯一抺巍
圍解八韻
圍解萬里遠懷紓午夜頻(客冬將軍兆惠等薄賊城堅壁固守三閱月趣調援師時)
(縈宵旰至是始得正月十四日官兵勦賊觧嚴兩軍會合之信)將軍誠善守
天意夲先仁少挫終能勝知難在審因勞哉惟衆士予
曰有良臣更議𢷬虚策相籌應變神(逆&KR0624;大和卓木已遁回哈什哈爾危)
(城勢同孤注惟慮小和卓木乘隙潜突豫籌於各路偵備以防鋌險)兔營終詎脱蠖屈乃
求伸(時軍中方議乘勝進取因念士卒久勞且兵饟在道正宜少休飬銳勅於附近城中駐營以需繼進)
重賞斯寧吝明征要必申舞干雖美事何以謝軍人(&KR0624;酋)
(反噬稔惡傷我官兵非脅從比恇怯無識之徒或議觧圍却賊可以罷兵匪直無以申國威且何由渫士怒耶)
山桃花開
去歲花開先(去聲)花朝今歲花開花朝後由來花朝是的
期(二月十五日)花開須待番風受逼閏因教節令遲芳胎寒
勒夫何疑造物於物無定物不齊之齊乃大齊輕雲淡
靄韶光好一枝初見真窈窕東皇筦籥有神權榮遲謝
亦可免早
王紱山亭文會
峯若抽簮瀑解紳棲遲于野會同人呼之欲出辤榮侣
占斷梁溪萬古春
御製詩二集卷八十四
