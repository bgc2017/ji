御製詩五集卷六十三
古今體六十六首(辛亥三)
河東總河李奉翰催漕御史和琳奏啓微湖濟運
事宜詩以誌慰
微湖積水運河資儲蓄無方遂失宜(江南邳宿一帶運河每歲藉微山湖)
(積水以濟漕運乃因司河者儲蓄無方遂致河水淺滯往往有截留守凍情事)邇歲盡心為(去聲)
經理昨年得力免稽遲(曾命大學士阿桂會同江南督臣河臣籌辦清口停沙復命山)
(東巡撫明興將山東支幹各河一律挑濬於是微山湖積水較每年定誌一丈一尺外多收水一尺是以近年)
(全漕抵通為期較早而去歲則於七月初旬亦已全數鱗泊通州以次騐收不可謂非邇來盡心經理之效也)
因之亟命勤厥後即見兹陳早及期(去歲漕艘得以及早回空繼此自當)
(勤加整頓永復冬兊冬開舊制兹據李奉翰和琳會奏往來查催督飭業將南旺分水口及臨清濟寧彭口各)
(塘河並臺莊八閘一帶儧挑完竣適漕臣管幹珍報稱南粮頭幫大河前幫船二十二隻於正月十三日渡黃)
(隨即飭令運河道沈啟震將微山湖口啟板放水暢注八閘下達江境邳宿運河以資助濟等語自非水勢充)
(裕安得及早遄行如此益知事在人為何慮積重之不可返耶)更報南糧循序進由來
萬事在人為
涵光室口號
向陽蕪色欲融階適爾觀之别有懷寄語春光且涵蓄
勃然一往有何佳
嵐鏡舫
室肖舫曰舫溪似鏡曰鏡鏡舫本虚名室溪乃實稱因
悟虚與實究孰為真境(叶)而嵐亦浮隂適來與之暎如
釋迦拈花迦葉笑以應
荷香書屋題句
昔年書屋額荷香為是夏陪君子常邇歲薰風别沼籞
中通外直賞山莊偶來有詠疑名負何礙無華表實揚
把筆撫牋還自哂幾曾結習脫然忘
正月二十三日
恩慕寺瞻拜有作
弗敢奉
神御(我國家無特奉東朝恩佑神御之典敬不敢越因遵皇考建寺之禮建恩慕寺)
(於旁惟逢忌辰來禮佛以盡悲忱)慕
恩
恩佑邊未能
百歲慶(滿冀今年慶聖母百歲)益切一心悁仍拜
暢春地(昔年恒奉之所聖母為夏凊)難呼
罔極天肩輿言欲去迴首尚&KR1008;然
詠雕漆多子盒
果園精器多男畫永樂年乎宣德年未被匠人行竊刻
(帝京景物略載明永樂年果園剔紅雕漆遠勝元季作者宣德時工人屢以不逮永樂時所製獲罪因私購内)
(藏盤盒磨去針刻細欵刀鐫宣德大字以濃金掩之是器尚未被竊刻雖莫定為永樂宣德而其真轉因以傳)
(矣)不傳却得以真傳
再題金廷標吹簫召鶴圖
孤鶴盤空欲去遲按簫絞激召而吹柏枝入水翻青靄
正是筆隨興到時(廷標此幀意甚竒故再詠之)
節後萬夀山清漪園作
水號清漪山萬夀新正節後每先來觀瀾臨水三餘度
問景樂山九望開積雪依然培岸柳繢春芬若放盆梅
鱗塍玉潤麥芽紐慰意敢存滿志哉
知春亭口號
湖心亭子原依舊春不期知亭自知孟氏明言萬物備
形形色色一如斯
怡春堂有感
昔年奉
懿豫温室額怡春詎謂逢丁酉兹來乃八旬初韶景猶
故終古慽如新言去睨弗視懷由五字申
停靄樓
朝靄夕嵐定論經(昔人如謝靈運王維詩皆以嵐氣為夕至李商隠詩如誤稱朝嵐夕靄向)
(賦嵐靄詩曾訂其訛)幻為氣與幻為形既然那有來和去何以山
樓解曰停
寄瀾亭口號
瀾寄亭乎亭寄瀾題名昔以偶憑欄如斯迅景仍稱寄
玩暍人應著眼看
澄暉閣
春暉已自嫩春湖恰初澄相暎上下光問誰所誰能嫩
則蓄其鬯澄則表其清放彌與退藏有為無象呈化工
何容心萬物遂厥生
清遥亭
一碧春清萬頃波近遥那與計如何竹令人遠名談在
不啻斯當倍蓰過
題魚藻軒
負冰初過矣依藻又怡然物各適其適時維遷不遷躍
潜喻合道動静性俱天設擬牧人夢所祈是有年
雲松巢
雲自有來去松原無冬春或時雲就松或時松護雲以
為巢則同孰能分主賓兹乃額簷間復似属乎人不如
任雲松去此名象紛
石舫
倚岸室如舫其基以石為雖然艱泛漾却每近漣漪恒
謝風波險奚妨春凌(去聲)披錦帆與桂棹幾嘆技無施
味閒齋
兩言恒此額楣顔未識其佳便命還静待五年之後至
庶乎得以味真閒
清可軒
文軒倚石壁山隂最佳處每到必小憩借以澄諸慮而
慮豈易澄萬幾一心具宇廣籌久安民艱思普豫耽閒
違無逸憬然命輿去
宜芸館題句
書堂選字號宜芸每對芸編愧意殷幼歲至今手離未
耄年依舊面墻勤漠乎昔祗圖修已瞠矣兹兼勵作君
三策仲舒明記憶行知其要在尊聞
近西軒漫題
萬夀山龍脈原自西山來昆明湖遠之(湖在山前隔湖視西山則遠矣)
東岸翻近哉(軒在東岸直視西山轉覺近也)全體呈軒中於夕更覺佳
然而馳驛遊此語向謂該(軒向西山以夕陽為佳景此取名之義也而來遊不過辰)
(已間即返是以尹繼善馳驛遊山之喻予每韙其言)幾曾久憩兹一暢泉明懷
香嵒室
因洞遂成室原不勞搆築谽谺以為佳静謐以為淑漫
詡無長(去聲)物却覺勝華屋冀閱五春秋於此消清福
致辯
致辯慚因尹壯圖謂民困怨肆虚誣四蠲正賦兩蠲漕
勿問吾惟惠有孚
按益之九五有孚惠心勿問元吉解之者率謂不問
而可知其吉予則以為為君者當施己之惠不當問
民之知感與否雖云創論實亦君人之要道盖見之
詩文者不啻再三矣兹因尹壮圖奏近之督撫因有
賠項派累属員以致倉庫多虧吏民蹙額興嘆等語
因令侍郎慶成帶赴山西直隸山東江南等省任其
抽查則云實無虧缺令其究問所指之書麟長麟則
云實無派累是則不可以不辯史載漢文帝賜農民
田租之半侈為盛事我
皇祖御宇六十一年普免天下錢糧二次漕糧一次
皇考十三年中以軍興未議及此迨予踐阼五十餘年
以來偏灾賑恤之外普免正賦者四漕糧者二然予
勿問之心從未言及以為惠民也今因尹壯圖之誣
不得不辯更增予一愧矣平心論之今之百姓久樂
昇平並無苛政實當感戴國恩予實不忍以怨讟煩
興誣天下之民若如尹壯圖所奏似民不堪命有朝
不謀夕之勢是不特誣及予躬併且誣及小民是尚
得謂有人心者乎
一利一弊
俗云一利有一弊久於政者知信然然而一弊亦一利
雖非常經亦合權壯圖(尹)謂今之外吏庫之帑項多空
懸將欲補闕護其過不取諸民取孰焉(尹壯圖初奏督撫等藉有罸項)
(不免派令属員佽助以致倉庫多有虧缺等語使督撫等果有此事則州縣之虧缺者勢必取之於民為彌補)
(之計朕愛養黎元無所不至豈肯縱令大吏貪墨属員侵漁以朘我民生耶)斯語我豈未聞
之清查二字詎易言不為己甚去其甚執兩用中古訓
傳(合計天下州縣不下千餘其中賢愚不等必謂竟無一虧空之人予亦不敢深信但祗可責成大吏潔已)
(率属時加查察自不至於帑項空懸必欲欽派大臣分往盤查是督撫藩臬竟無一可信之人國家既無此政)
(體且各省即偶有虧空一聞欽差起程早已設法彌補仍属有名無實予嘗有詩云不為已甚去已甚非憚勞)
(也聖人執兩用中之訓正此意耳)但彼已見諸奏章置而弗問失顢頇
因即命彼歷四省抽查倉庫各項全(尹壯圖覆奏有請派滿洲大員同伊)
(密往各省盤查虧空不難立見兼可就近探聽迎合勒派確據等語似彼確有可據若不令其前往轉無以折)
(服其心因即命侍郎慶成帶往山西直隸山東江南等省令其任意抽查乃據節次奏稱盤查之處倉庫銀米)
(俱係實貯並無虧缺)復命面詢捐項者養廉之餘用以捐(督撫中偶獲咎)
(戾或因其情罪尚輕不致降黜又或因一時簡用乏人棄瑕錄用此亦愛惜人才不得已之苦心至彼既自慚)
(曠職素餐不敢坐擁厚貲請罰養廉捐作地方公用亦合古人疑赦罰鍰之意乃伊奏中又有督撫藉此派累)
(属員佽助之語復即令向伊所指之書麟長麟二人面加詢問亦據書麟等各奏稱養廉優厚除情愿捐項贖)
(罪外尚属有餘斷不敢有派累属員為此不成人類之事)所言皆虚自認過吏議欺
罔重罪干(尹壯圖原奏中更有商民蹙額興嘆之語此語所關甚大再四令其明白指出伊又毫無)
(指實惟有自認欺罔罪無可逭不得不將伊革職交部議罪在廷諸臣俱以五十餘年以來於偏灾蠲賑之外)
(普免正賦者四漕糧者二為數不啻數萬萬實自古所未有天下臣民宜何如感戴而伊此語實為喪盡天良)
(請立寘重辟以為昧良誣罔者戒)笑而謂彼愚用巧(諸臣之議固属公當然自予視之實)
(不值一噱伊本才具平庸文理又不通不能遷擢欲藉此奏見長冀倖錄用又可假盤查為名沿途詐索為名)
(利兼收之計此其居心巧而實愚豈能逃予之洞鑒耶)免罪降用聊從寬(予於内外臣工)
(從未有因建言加之重罪者若允廷臣所奏在伊固亦無可置喙但伊言雖属虚誣而因有此奏各省聞風知)
(儆不敢任意侵虧是因弊而轉以獲利於吏治亦不為無小補是以不特從寬免其重罪仍欲加恩量為降用)
(聊示薄懲此亦不為己甚之一端而為君之難亦即此可見矣)各省倉庫胥補足弗動
聲色吏民安豈非一弊獲一利彼言不中(去聲)我政便
德勝門外
右壇左殿(文華殿在太和殿左)禮應循講學
祈年歲必親度節還宫莫非事八旬逾賴鑠精神
昨近濃隂却無雪麥田積潤蔚含英思量繼
澤為盡善知足誠誰自我情
夜雪(正月二十八日)
雪乎或否也卜度切衷懷半月優霑過(上元前一日自寅至晚得雪七)
(寸餘春膏已稱優渥)綿霙傍晚排問宵數(上聲)蓮漏破曙步梅階京
兆報三寸雖微亦自佳
江蘇巡撫長麟報雨詩以誌慰
渥雪京都被甘霖姑孰霑北南寒暖異(正月十四日京都得雪七寸今)
(江蘇巡撫長麟奏該省於是日得雨以南北氣候寒暖不同故耳)餅餌麥麰占同日殊
分寸(據長麟奏赴徐州府查賑行抵鎮江府之丹徒丹陽等縣於正月十四日起十五日止得雨四寸餘)
(并據長洲元和吳縣無錫金匱武進陽湖上元江寧等縣報稱同日得雨二三四五寸不等渡江後查看甘泉)
(江都二縣情形亦復相同麥隴得此春膏滋培長發春收已可預期農民無不慶忭)膏(去聲)田微減
添總為春澤普慰裏惕猶兼
王翬春山飛瀑用惲夀平題句韻
細皴粗染入神知春水初生落澗遲書識重光詩正叔
天缾小冊合評時(畫中有笪重光書松雪後一人五字及惲夀平此韻詩内府舊有書畫集)
(玉小冊其中亦有翬畫而重光題者張照評其書後云笪在辛書雖不入格要是名跡盖鄙之也此幀字亦不)
(佳故戲及之)
詠痕都斯坦玉椀
水磨痕都製異常(痕都斯坦玉工用水磨治玉工省而製作精巧迥非姑蘇玉匠所及)
原從規以得圓匡一輪湧作虚中朗百瓣分披向外香
兩耳擎來花葉具雙環垂出淨娟光卌年前鮮見尤物
(痕都斯坦更在拔達克山西南自己夘平定回部後彼處商人時持玉器來回疆售賣始間有購得呈進者盖)
(四十年前所無之物也)幸處仍兼愧不當
題檀玉如意
古玉萃三秀今檀接兩端居然成一柄可以號雙難(謂二)
(難也)離合何須較主賓偶相(入聲)安指揮供意匠温穆悦心
官順適非希具盈虚數凛觀拈毫吟五字理域異禪壇
浙江巡撫福崧奏報漕船全數開行詩以誌慰
收糧剔弊在畺吏轉漕戒遲繫運員(福崧奏上年應徵漕糧嚴令司道等)
(實心督辦明示勸懲小民踴躍輸將於十二月初旬即已徵完積弊雖已剔除恐督運員弁不能依限催儧輾)
(轉稽遲正在督飭)冬兊冬開兹已副早來早返自無愆(又據奏稱派委)
(將偹丞倅等官前往查催並飭糧道督同各府縣及領運員弁上緊交兊已據禀報於十二月二十四至二十)
(七日先後全數兊竣開行是冬兊冬開已漸復定制矣政貴有恒予惟不敢少懈以時戒飭庶不致墮廢前功)
(耳)雖分各職要同濟可謂今佳忘昔延一念怠勤關理
亂孜孜刻敢懈仔肩
題唐人雪景
勾勒無皴純古法山青雪白景殊勝底須唐李尋名氏
恰有石渠證右丞(是幀雖無作者名欵證之石渠寳笈所藏王維溪山雪渡圖絹素設色相)
(肖定為唐蹟無疑)
辛亥仲春
社稷壇禮成述事
中祀昨年蕆(前歲予以夀届八旬精力尚健擬歸政以前於中祀皆親祭一週以申誠敬至上)
(年已經次第蕆禮)
春祈今歲仍(勉躬大祀仍親執禮)辛穰欣疊值(二月值辛夘)土德幸
重徵(是日五行為土)所勉心無逸惟希稼有登耄齡興拜緩欿
若益兢兢
題吳彬山水長幅
山隂道圖向曾題(内府舊有吳彬山隂道上圖長卷所繪千巖萬壑刻露清峭洞心駭目較)
(之山隂真面殆有過之曾題長歌)其卷計長盖數丈卷可為長幅不可
豎難横易理不爽而此幅將逮丈長出竒豪邁匪夷想
筍峰峻挺各矗矗琳宇懸居見往往山環水抱路欲窮
橋接舟通心忽敞是何境也非人間杜老青鞵布韈儻
措思弗易乃入神運以妥貼非勉強擬之英雄善欺人
例乎丹青斯見枉
春仲經筵
講學依然八十翁經書理晰不同同如聞一貫斯知十
允執兩端用厥中(是日講論語回也聞一以知十賜也聞一以知二大禹謨允執厥中)實
踐期惟慎宵旰虚辭豈尚豔雲風外王内聖寧殊道望
未見誠慚愧躬
烹雨前茶有作
新茗浙西貢筠鑪烹試嘗那因論火候足以識春光芽
䟎雨前度(按雨前茶祗聞為榖雨不聞為雨水也是以許次紓茶疏云清明榖雨摘茶之候也清明)
(太早立夏太遲榖雨前後其時適中即前人題詠如蘇軾詩浮石已乾霜後水焦坑間試雨前茶又胡悌詩玉)
(髓新烹榖雨茶盖無不以榖雨前為早者又按學林新編云茶之佳者造在社前其次火前亦不言早至雨冰)
(前也乃近日貢雨前茶於二月初已到計其摘製時當在雨水之前矣因憶聶夷中二月賣新絲五月賣新穀)
(之句為之心惻)梅依雪後香可憐聶詩外增一視民傷
司河諸臣各報南北漕運事宜詩以誌慰
邇年轉漕飭諸司次第封章滿志披淮泗首幫黃穏渡
(前據江南河道總督蘭第錫奏重運漕糧大河衛前幫船二十二隻於去年十二月十九日行抵惠濟閘守凍)
(兹准淮揚道谷廷珍河標副將鄭永泰禀報所有大河衛幫船於正月十三日申時渡河酉時收進楊家莊地)
(方與日前李奉翰和琳所奏無異乂稱後跟泗州前幫船二十二隻及揚州衛二三兩幫船六十二隻亦俱次)
(第前進水勢浮送有餘)豫齊新運德開宜(山東巡撫惠齡奏豫東二省漕船均於上年十)
(月二十八日先後䟎赴德州一帶守凍入春後天氣晴融冰凌漸化即飭文武各員及該道等催令及早開行)
(以副例限現在己報於正月二十八日挨次開行)並資汶水得相濟(又據李奉翰和琳奏)
(稱去冬今春雨雪頻霑各處泉源旺盛汶河水勢充盈如南旺蜀山馬踏等湖業已收逾定制足資濟運現在)
(南旺啟除汶壩宣放汶水分鋪南北上下河道可期一律深通俾新漕得以迅速前進)且入天津
行弗遲(天津鎮總兵蘇寧阿奏山東德州衛正幫自正月二十八日開行於二十九日即入直隸安陵)
(首境又據惠齡奏豫東各幫糧船連前共十七幫六百一十一隻俱於二月初二日已時全數催出山東柘園)
(境北上連年經理漕運諸務不遺餘力而其效亦即立見上年漕艘於七月初旬全數抵通為期更早兹據司)
(河諸臣奏報水勢情形及南北各幫開行日期將來新漕早到早回可與去歲相同惟冀春霖續沛挽運益當)
(遄速耳)慰誌可期符去歲春霖繼否尚厪之
賦得眼鏡(得他字五言八韻大考翰林題)
借明偷日照泛遠出洋波滿剌加稱始元蒙古乃多(唐宋)
(以上不聞有此物)竒名曰靉靆(見庶物異名疏)老景助婆娑非鏡偏能
鑑(玻璃鏡後以水銀拓之乃能照物)弗銅那藉磨器嫌玻璃燥品貴水
晶和(眼鏡多以玻璃為之近更以水晶者為貴以玻璃出於冶鍊不若水晶無火氣不致損目也)終
属資人巧應防致目訛云通豈免蔽在已可由他雖八旬
屏(上聲)用(予從來不用此)聊因示理哦
大考翰苑黜陟事畢因而有作
考績明廷選木天勸懲要以策羣賢綠牌覿面詳詳審
硃筆按名一一填考行(去聲)兼之求古茂取文亦弗尚新
妍例如
中祀吾事畢(大考翰林每隔數年一次以明黜陟計歸政以前可無大考之事矣例之近年於)
(中祀皆親祭一週亦予盡君職之一端也)歸政欣於近四年
湖南巡撫馮光熊奏報漕船全數出境詩以誌事
事固因人亦賴時
天時人事實相資(近年籌辦漕務經畫多方竟符冬兑冬開舊制可知事在人為但中途亦)
(必須風利水足方得遄行無阻天時人事未始不相資也)漕船歸早來自早政鑑
慰兹惕在兹(據馮光熊奏湖南漕船於上年十二月十七日掃幫開行)合以阻風弗
冒險待其息浪亦非遲(又據奏途中遇風時不敢冒險前進風息即晝夜催儧已于十)
(二月二十六日全幫出境計時尚在歲内亦不為遲)西江尚未聞馳報便命郵筒
速問之(前據姚棻奏江西省漕船已於歲内開行而出境日期尚未奏到因即降旨馳詢)
江蘇巡撫長麟奏報得雨詩以誌慰
查賑莅淮徐雨霑五寸餘(長麟奏稱於正月二十八日查賑至徐州府属之睢寧等)
(處隂雲四合細雨連綿至二十九日止據報得雨五寸有餘並據附近之碭山蕭縣銅山沛縣豐縣邳州宿遷)
(淮安府属之桃源清河山陽安東鹽城阜寧海州属之沐陽贛榆等州縣報稱同日得雨自五六寸至深透不)
(等不惟已種春麥藉以資培即甫種春花亦得早為出土等語)蘇松報以向邳宿霈斯
初(前據該撫奏江寧蘇州松江常州鎮江揚州太倉等七府州属於正月十四五等日先經得有春雨惟邳)
(州宿遷一帶為去歲被灾之處亟望甘霖兹亦得有透雨實堪慰幸)正值京畿雪(正月二十八正)
(值京畿續得雪澤雖南北寒暖各殊春膏可稱普被)因推齊豫墟佳音却未遞(齊豫)
(兩省居南北之中自當一律均霑乃尚未據奏到殊深盼切)懸望意為躇
仲春遊玉泉山静明園
仲月幾閒命清蹕静明佳處試徘徊滔風動後催新萼
積雪消餘出凍荄春冷雖云羣卉勒泉靈却見一株開
(北方雖際春分而天氣尚寒惟玉泉之水經冬不凍是以今日來此其旁山桃竟有開放者)謂他遮
莫誇先進即看韶華衮衮來
華滋館
帶水復屏山春和書館閒傳餐常取便勅政亦斯間無
逸一心切有懷萬姓艱奏章今日少惕若弗怡顔
翠雲堂得句
昨歲憩於斯栝卉分明辯(華滋館後為翠雲堂有金時雙栝峙於堂隂)前後
久暫間(謂栝久卉暫)嘵嘵紛未免古栝及時卉豈具伯仲揀
則兹五字吟辭多躁非善擲筆笑而去一時興偶遣
竹罏山房
第一泉清試新茗(淅中雨前茶適貢至)自然澄慮復興思豈非日
日飲食用(每日茶膳房俱用玉泉山水偶來就近烹啜尤覺甘冽異常)喜近吾猶未
免斯
古泉那藉春新舊(詩人率謂春水初生然靈泉萬古豈有新舊哉)萬載皇都利
衆生(玉泉靈源濬發畿甸衆流皆從此瀠注惠濟羣生永資利賴)一舉杯間厪永念
隨時可以悟持盈
題聖因綜繪
聖因綜繪以何名志在西湖述在京(西湖聖因寺昔為皇祖行宫辛)
(未南巡㩦圖至京肖其景位置於比為静明園十六景之一)昔日
堯遊曾悦攬當年
舜建永攄誠(雍正五年定寺名額為皇考御書)南巡六度所必至浙
望一時無少更綠水青山那繫念未能忘者是民情
冠峯亭口號
一亭峻挺冠嶤峯湖態山光入眼重設曰肖其南北兩
春雲作雨不妨濃
山東巡撫惠齡報得春雨詩以誌慰
江南昨報雨即繾豫和齊東省兹騰疏春霖率潤犂(昨以)
(江蘇巡撫長麟奏報得雨即意齊豫兩省或即一律均霑兹據惠齡奏東省於正月二十七八及二月初五六)
(等日濟南泰安武定兖州沂州東昌青州萊州登州等府属之五十四州縣各報得雨二三四寸不等該省去)
(冬及上元後連次得有雪澤今復普霑春雨二麥菜蔬益加長茂轉瞬大田亦易翻犂農疇共樂春耕民情甚)
(為懽悦)於農利實溥查属奏因稽(惠齡以行查各属得雨情形待其報齊是以奏)
(至反遲於江南)且幸霑同日(東省得雨正與京師江南霑澤日期相同春膏普渥益感天恩)
天恩叩渥兮
詠淳化軒庭梅
春寒今歲勒花榮淳化庭梅却發英訝看舒風迎玉砌
悟因護暖罩氊棚笑嬴盆樹枯和菀(屋中盆梅却爛漫矣)幻結山
桃弟與兄(近日山桃始開)芳譜何須分次第儻來七字偶攄情
陜西巡撫秦承恩奏得春雨詩以誌慰
春雨總稱甘於膏豈厭貪欣聞奏陜右(秦承恩奏陜省正月内西安延)
(安鳳翔漢中同州興安商州邠州乾州等九府州属先後具報於初九初十十九二十六等日得雪二三四寸)
(不等省城一帶於二月初一二等日得雨二三寸不等土膏霑洽實為夏收豐稔之徵)仍盼報河
南(昨據江南山東奏報得雨日期俱與京畿相同兹陜省亦獲春膏河南居其中自可一律均霑惟盼早晚)
(奏至以慰繾念)麰麥收將卜黍禾種亦堪西瞻為民慶先甲穰
符三
題宋人布畫山水圖幀
宋絲(刻)唐絹詠之屢於布為圖得未哦氣象萬千出手
蹟頻繁装潢惜名磨(是軸以布幅為圖而筆意蒼老樓臺界畫更為精彩較之細絹苔牋)
(不啻過之惜無作者名欵當緣歲久頻經装潢以致殘闕耳)細纑玉版堪方比白疊
苔牋竟勝過續輯石渠欣剏體(内府舊藏絹素名繪最多從未見有布幅者近)
(命内廷翰林續輯石渠寳笈得此可稱别體)慎乎好(去聲)耳抱慙多
山東巡撫惠齡奏報南糧首幫出臨清閘及倉場
侍郎奏報北糧抵通州詩以誌慰
邇來催漕力無遺竟得如期效見之北運抵通先起卸
(倉場侍郎蘇凌阿等奏東省先進德州衛並豫省通州所及東省續進濟寧前幫等共二十幫糧船於二月初)
(十十三等日俱過津關兹於二十九日德州衛首幫業抵通州其後接各幫亦俱銜尾而至已擇吉於三月初)
(一依次起卸將來南糧四月初間亦可抵通維時東豫二省糧船早經卸竣回空正可專力起卸南糧)南
糧過衛不稽遲(惠齡前奏南糧首幫於二月初七日挽入東境兹又據奏運河水勢充裕微山)
(湖水足敷定誌糧船挽運極為順利現據臨清州禀稱大河前幫糧船二十二隻已於二月二十四日行抵州)
(境當即會同營汎照料過閘其在後之泗州揚州二三等幫亦俱跟接前進節次委員催儧自可不致稽遲)
早來速返事胥順軍逸民安利普貽(近年整頓漕務糧艘遄行竟復冬兊)
(冬開舊制不但幫丁可免稽延守凍之苦即江蘇浙江漕糧最多之處向為弊藪年來嚴飭該督撫加意清釐)
(去年江南據孫士毅長麟訪拏句容金壇二縣滋弊之漕書毛永年等提省審辦並將該縣等解任候質浙江)
(據福崧奏飭藩司歸景照親赴嘉興等處拏獲漕總五十二名各用重枷枷號俾新充漕書共知儆懼以是該)
(二省花戶人等俱各踴躍輸將争先交納不致復有包攬浮收病民情事)更報春霖渥三寸
(又據惠齡奏山東省城入春以來雨雪調勻兹復於二月二十七日密雨淋漓入土約有三寸現在尚未止息)
(而濃雲滿佈霑澤必廣等語當比東作方興春膏優渥益堪欣慰)衷誠慰矣倍增寅
小遊田盤啟蹕之作
春暖合遊敖幸盤發蹕旄八餘仍策騎(是日出圓明園大東門仍策馬)
九望不知勞柳陌烟連靄麥田雪宿膏塔標雲罩迥(雲罩)
(寺塔為田盤最高處晴明日於香山即可望見)待我興吟豪
湯泉行宫八詠
温泉
泉性由來總是涼温泉其性乃殊常設如告子持斯問
答在七篇第幾章
柳色
前歲色黃今歲青(前歲三月初旬至此柳初染黃盖以其年遇閏立春在正月九日節氣既)
(遲雖地近温泉生發較早而物候亦不能違也今歲立春較早前歲八日故柳色已含青矣)半因地
暖半時丁可知萬物自具識不待教之各賦形
池塘
空室中池引水温多年備浴尚斯存存而不用亦久矣
却笑華清煩躗言(按明皇雜錄載華清宫湯池以白玉石為魚龍鳧雁有奮鱗舉翼之狀文)
(人侈言工巧記載荒唐往往如此祗宜疑信相半耳)
玉蘭
花開花卸亦尋常春暖春寒適所當(玉蘭本以三月盛開今歲雖春寒花)
(遲而地近温泉究属氣暖兹正當花開合宜有句)瑣瑣其間頻有詠笑予者箇
未能忘
山亭
平野横湖突出山全身竒石碨孱顔設如驀遇僧惠理
認得飛從靈鷲間
遊魚
潛為其静躍為動湖水那知凍與融(湯泉之水雖沍寒弗凍)識得
南華不材意泳游終日任湯中
書室
到處行宫書室多簡編豈不此駢羅略慚芸館如相問
三策董言可憶麽
官鶴
偷翦鶴翎索鶴糧曰勤官實利私方(園丁藉飼鶴可以竊取鶴糧故仍剪)
(鶴翎不任其飛去名曰勤公而實為私而已此弊雖知却可弗問)無微弗照聊弗照家
語水魚寓意長
河南巡撫穆和藺巡漕内閣學士和琳各報得雨
詩以誌慰
孟春優雪霑仲春甘雨未明知時可待而吾早厪意先
憂每急性後樂艱怡志江南淮北報齊東秦西暨(前據江蘇)
(山東陜西各撫臣奏報各該省俱得雨澤意豫省亦必均霑隨即降旨馳詢)因以盼河南今
日佳音至(穆和藺尚未接到諭旨先已具奏該省歸德府属之永城河南府属之洛陽孟津南陽府)
(属之南陽南召唐縣泌陽鎮平鄧州内鄉新野浙川裕州舞陽葉縣汝寧府属之汝陽上蔡確山正陽新蔡西)
(平遂平信陽陳州府属之項城許州属之臨潁郾城汝州暨所属之魯山寳豐陜州暨所属之盧氏光州通属)
(各州縣等二月内各得雨自一二寸至四五寸不等又開封省城於二月二十七日自夘至已得雨二寸尚未)
(止息等語同日又據和琳奏東省運河一帶汶上濟寧鉅野魚臺等州縣亦於二十七日各得雨三四寸不等)
(覽奏深慰繾念)兼之巡漕奏運路一帶被是則待蒙
佑惟在畿輔地邇日屢作雲頗有釀霖致清明昨無風
(北方農諺有清明風刮土牽連四十五之語昨初三清明節幸值天色晴和竟日無風)麥苖潤隴
際(蹕途周覽麥田實属霑潤足見冬春雪澤優霑)頻起望隂晴庶幾霈時惠
雨(三月初六日)
昨朝頻惜雲晴晦半夜纔聞雨灌斟跋濘那嫌千乘滯
膏(去聲)田真獲一犁深春霖似此誠艱致盤谷饒他稱幸
臨麥隴芃芃憑綠潤慰哉增益惕然心
喜晴
春雨既叨渥春郊恰喜晴自來遇兹鮮(上聲)却益凛吾盈
(北方春雨最艱致盈尺深透今既霑優渥之後又即晴和無風農民得以及時耕種似此昊恩胥稱大順)
(轉覺益增惕若耳)潦水全消漲山途任旅行懷欣詎在此欣在
利新耕
御製詩五集卷六十三
