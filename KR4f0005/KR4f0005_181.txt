御製詩三集卷十八
古今體一百五首(壬午二)
恭奉
皇太后南廵唘蹕再疊前韻(有序)
年占午正宜揚南國之旌月肇寅生爰效東皇之
駕當朔塞九功奏凱慶逮乘時况
西池七袠稱觴懽逾獻歲時乃燕臺日近魯甸春逥指
吳頭則堰莅觀河臨越角而塘循捍海詔郤綵棚
鐙幔何以文為風陳巷舞衢謳無非事者然而典
符三接辰紀十周求民莫以給餔厪呼庚癸體
懿懷而紆軫重閱辛壬維再廵令則還仍用誌憑軒伊
始想一路歡聲可即如言候仗何遲云爾
初歲開壬甫背辛答陽任養叙彝倫添
籌纔度七旬慶養
志還符五載廵每為賑賙傳蹕止(本擬辛巳南廵以下河窪地偶值偏灾復)
(改為壬午)幸逢給足俾情申南轅始命展軨僕澤國遥懷引
領民寧以行時吳與越肯忘遇澇衛還陳十行不惜恩
加月(去秋豫河澷口奪溜數郡被灾亟命地方大吏妥為撫恤開年復命從優加展賑期)四海惟
期澤普春日奉
慈顔心有喜途臨韶序景從新行宫所幸前遭者武定
聊無籌筆頻(丁丑南廵時賊酋巴雅爾等搆釁兩路進討軍書逕逹行在故有敢廢軍書裁决頻)
(之句)
駐良鄉行宫疊舊作韻
黃圖古冀緬盧胥堯以為心久愧諸惟是敬誠凛無逸
庶幾風俗復還初時廵民瘼體毋怠日侍
慈顔樂有餘詎可深宫懷宴息聖人見說貴鶉居
良鄉行宫奉
皇太后觀煙火即事得句
時廵唘蹕先(去聲)元宵初頓黃圖路不遥迎節欣邀
慈閫豫送鑾况集外藩朝(是夕在京王公及外藩送駕者皆令預觀)紫瀾欲
定風澄晚七寳將圓月燭霄大野春鐙民共樂廣陵却
笑躡虹橋
良鄉行宫再疊舊韻
立春昨日欣逢雪便覺春琴藹帝江唘蹕正宜迎氣始
行宫韶旭曣眀窗
心欲其安身欲勞挑鐙義府足怡遨賦詩何必多眀憶
每至摛詞興輙豪
清風一牖春秋韻眀月滿庭今古情無盡藏真大公物
坡翁遊戲語猶誠
翠華三度指東南遮莫遊情覺已酣豁賦省耕度(入聲)河
務其他無欲孰窺探
郊臺
廣陽南五里封土建郊臺每過欽
天佑非關詡域開戰袍解昔勞(去聲)纏帽扈今来(年班来謁諸回)
(人皆令隨行過上元始分路命侍衛帶往各城)迴憶誠儌倖淵衷益慎哉
弘恩寺
祇園古道左来往駐旌仍僧有毘尼行(去聲梵言毘尼華稱戒律也)
佛無聖見乘(聲聞緣覺無凡見尚有聖見惟佛乘始無聖見)時禽鳴意喜静室
憩心澂即境思名義敷恩亦欲弘
琉璃河
大防玉石源流遠卧渚長橋来往資未泮春冰沙漲岸
頫臨真是白琉璃
過督亢陂因詠荆軻事
使(上聲)使(去聲)持圖西獻秦強秦豈不利求真數千里外此
何用讀史誰誠具眼人
擊筑悲歌易水寒那更顯送白衣冠荆卿神勇秦王獨
左股先殘信實難
涿州行宫晩景
涿郡出南門行宫向遠原底須事藻繢亦自有亭軒西
嶺銜春旭東蟾竚上元郊鐙真足賞民俗藉堪論豈不
還淳念其間同樂存清宵閒點筆爆竹聽村村
涿鹿行四疊前韻
行宫近鄰凹字城至今四疊涿鹿行昨辛耆定識僥倖
前丁擘畫思分眀如願麥熟千村飽(去歲麥大熟)夏田苗秀
誠亦好不期秋霖忽致澇救灾蒿目乏術巧匪民之過
皆我尤猶幸此方蒙
眷稠豫省河決乃大沴賑濟不教餘力留重臣馳驛往
督築幸能瓠子全功收往来廵狩無非事萬方方寸勵
慎修
題酈道元故居
注水經曾卌卷成紫淵勝處最分眀果然在涿惟言涿
地附青雲也立名
紫泉行宫十詠
敞軒
千秋一水帶新城變紫伊誰浪與名稍葺行宫省駝力
䟽軒早見敞三楹
屏山
圖水寬因致山聳三峰當戶畫屏風訝看中吐英英氣
能爾為應王氏蒙
鏡湖
湛渌溶溶數畆涵碧波消息逓江南開奩設使譬眀鏡
却憶貞觀有理談
舫室
飛鳬不繫鏡湖涯似效昆眀石舫為好惡毫釐可弗慎
未斯安處早慚斯
椶亭
四柱孤亭臨石坡椶毛密葺㲞婆娑雖然從儉還新樣
比似茅茨祇覺過
虹橋
長橋飲練學南國顛米詩情憶宛然幾度吳江訪古蹟
不知其處祇名傳
魚罾
渚畔魚罾得所償豐於竿釣儉扵綱若非雲水滄浪意
子莫執中底足長
石逕
十畆閒園五畆宅逕惟曲折爾能長因之悟得行文法
不在縱横在抑揚
竹埭
風處鏗然月處虚幾竿窗外足扶疎春来紫戢猶勹土
已覺干雲勢有餘
箭廳
駐輦還教集羽林學文皇習射親臨尋常點綴渾餘事
嘉此知予奮武心
上元前夕觀燈火
翠䍐行春駐紫泉慶霄恰值上元前逢迎節物春郊外
絞縛煙花凍浦邊玉葉猶鋪千頃素銀蟾祇欠一分圓
眀朝趙北臨嘉夜月暎冰嬉應倍妍
駐趙北口行宫即事
跋馬雄縣南須臾長隄莅行宫知已近煙柳柔條肄于
邁指江南江南消息逓漁村與蟹舍近遠坡陀寄積雪
冰鋪仍新水春生未野老捧木盤一雙冰鯉置還鯉命
賚之嘉此獻芹意
水鄉
水鄉也自藝桑麻去歲霪霖潦齧沙絜矩原田經澇者
合教一例賑期加
上元日侍
皇太后宴
南廵東陸奉
慈鑾三五昌宵月正團四海為家欽養
志萬年介祉永承
歡冰花火樹輝行館玉籹銀粱供大官此樂本来天下
共即看祝
嘏待江干
上元於趙北口行宫同扈蹕儒臣詠冰嬉聯句
(御製)上元燈火歲常新渚館冰嬉倍可人恒奉
慈娛千萬載
試賡法從兩三臣雙盤紀勝纔聫鼎
太液摛詞早鏤珉(曾經御製冰嬉賦恭刻搨本)首頓廣陽偕燕衎
(臣劉統勲)隔宵涿鹿普訢誾紫泉迎旭羅朝饌芳甸凝
膏潤宿畇
沼籞翦茨臨爽塏(臣劉綸)沙隄環枑倚崇闉縷金待暖將
拖柳泛玉流凘未點蘋廿五淀圍廻雁泊(臣于敏中)
(御製)十三橋次宛虹馴西舂返照眀銀燭東壁騰輝燦玉
津較量前番正嘉夜
探尋此地足熙春鄚瀛景物分眀賞吳越謳謠次
第
詢近水香花瞻
翠輦(臣錢汝誠)
展風蠲復賁
丹綸紫姑競賽田蠶盛泰壹叢祠膏粥頻宴唘傳柑隨
豹尾(臣介福)歌同依藻疊魚鱗連鼇彩躡仙艫亘翔鳳苞
扶
寳閣循蘭溆汎觴先禊洛(臣雙慶)
(御製)茒簷觀酺恰吹豳江南消息侵尋逓趙北煙花鄭重
陳况有于思隨蹕路
便教倒刺藉文茵聽催節鼓轟雷捷看上懸橦掣
電神猱挂月崖輕掉臂(臣劉統勲)鷂翻雲塔穩盤身招
摇稱手長竿拓彳亍承趺寸橛紉鬭罷老羱羔解
跪(臣劉綸)抛殘巨卵彈能勻傳聲
賜鏹懽泥首對隊擎杯暖沁脣積素似鹽堆繼臘(臣于敏中)
(御製)新隂如幄捲當晨冰含雪色炬千樹雪暎冰光魄一
輪鋪得瑠璃為世界
集来鵷鷺儼朋賓奩規皎潔圓靈鏡壺削晶瑩方
嶠珍百戱蹴花澄㬅衍(臣錢汝誠)九華結字澈&KR1977;淪菱
舟刺凍疑移嶼蓮座烘寒忽插旻㶚岸詩情行得
得(臣介福)輞川畫本想粼粼從知&KR0927;谷回春是比似
榑桑不夜真廻憶六街看最好(臣雙慶)
(御製)每懷一盞對猶貧長筵列坐宣回長曲岸駢觀樂土
民平步星橋連貝闕
縱眸雲隴覆璚塵魚驚啟蟄潛還陟鴻識隨陽漸
復遵銜燭熒熒周溟裔(臣劉統勲)然犀爚爚洞磯濱篆
燌甲煎逾安息燈窣流蘇奪大秦繞滸蚖脂紛匼
匝(臣劉綸)分棚蘭燄矗嶙峋霞標瞥起陽凌冶月地
徐融沍縠皴燕國新詞慚授簡(臣于敏中)
(御製)魯山雅曲願書紳遠村漁火依微辨近渚龍檠左右
廵頃刻金蓮開萬朵
参差寳絡綴雙銀襄城赤幟搴中夕封氏花旛騐
半旬野老堵牆咸色喜(臣錢汝誠)内官立
仗不心瞋祥過卜繭餐餈餌采勝捫釘睹宿辰編戶獻
芹
行慶洽(臣介福)守臣負弩祝
釐申紅跗分窖歸蒸蔚碧剡同疇出坱垠清景當頭延
燕賞(臣雙慶)
(御製)陽和有脚戴
鴻鈞底誇繼晝且經月要欲同歡並示仁惠遠行時難
槩置繄予本意在還淳
上元燈詞八首
前度江南此預日今番趙北正元宵觀燈例事庸宜罷
况有輪班伯克朝
帝城三五常年景畿甸上元也自佳雖欲與民同樂賞
微嫌守吏太差排
連宵都有郊燈燦今日偏饒冰戲竒燈熻冰光冰暎月
渾成世界淨琉璃
火樹千行方粲宴蘭煙百道與和凝空中窣堵須臾現
寳月如来最上層
絳葩結作榮光鏡翠火燃成瑞應圖聫袂童謳雖數十
魯山于蒍獨何無
古今燈月交輝夕一刻光隂一刻憐遥想皇州不禁夜
香車寳馬正喧闐
蚖膏鶴熖齊輝映蟹舍漁村盡看来金鎖玉關原不藉
和門行漏且遲催
欣無行雨與流風照得冰消更雪融入夜悄然羣閙息
團圞月相古今同
駐蹕思賢村行館題句
漢家太傅有遺祠行館於旁樸且宜兩字思賢易新號
(舊名四善村因易此名)千秋稽古藉先資閒庭不改風還月欹案
依然易與詩一宿眀當發清蹕已安容膝底多為
題授經臺
高臺喜識授經名太傅猶稱處事眀河内後来傳趙子
淮南先是受賁生詩殊東魯意頗合易是專韓義獨精
憩宇恰依林屋側睪然望古集遥情
上元後夕觀燈即事
上元初過景重提翼節煙花燦且淒耐可郊燈燃更閙
却看海月上微低紫姑祈後春蠶慶韓傅祠邊火樹齊
謾道漢家闕故事龍門太乙豈無稽
瀛州南樓四疊沈佺期韻
雲卿詠華譙綺句輝丹霄至今錦繡文不隨樓寂寥澤
國事時廵春晝揚和飈鳴鑾古瀛州短亭復長橋緬彼
遺蹟處沙野迷近遥因之悟千古總資談議囂其人非
所宗論世為此謠
河間道中再詠前題
日華坊
三雍獻雅蹟真嘉彰善而今有日華比似燾黃苴白者
宏開兔苑底堪誇
毛精壘
大毛為傳小毛說博士河間領搢紳誰識詩壇尊揖讓
積薪還右後来人
鳴犢河
夢帝埋符胥怪誕豈堪王道輔宣尼臨河不濟原天命
鳴犢名因藉以垂
琴高冡
涓彭得術恣浮游肯為(去聲)故鄉一月留還復飄然乘鯉
去何来突兀土饅頭
條侯祠
誰云善相語全誣許負偏能相亞夫從理雖然事荒誕
禍根種不爵徐盧
廣川臺
春秋義具天人策灾異隂陽却鮮稽未識葩經眀哲旨
奚辭䜛謫相膠西
題毛公祠
村尚以詩傳心儀設教筵淵源来子夏訓詁逮延年愛
此儒祠古兼臨行館便(地方官備數宇憩舍於祠旁既樸且完稱莅止焉)展書
樂清暇妙契鄭家箋
於毛公祠旁行館作
行館儒祠畔春風特地臨無邪蔽三百有傳至而今已
喜書筵潔那更石徑深卷阿稍伴奐可惬昔賢心
即事
駐輦春風日又斜傳宣守吏問桑麻灾區賑濟還當黽
憩宇鋪陳底足誇且喜說經近毛氏不須買節學錢家
(都京放燈自十三日至燕九茲以廵幸在途十七十八兩日命罷之)行檠清夜無繁聒名
教中原樂趣賖
示直隸總督方觀承及其屬吏
驅車過瀛州縦目瞻原田原田有積水冰凝雪鋪連秋
麥既悞種(去聲)春種(上聲)亦覺艱去歲澇非常調幕吾恧旃
賑救或少靳灾黎何賴焉村行歴觀民色實鮮飢寒都
稱賴麥稔早收穫潦前此語疑信半况在蹕路邊其不
經見者寧無向隅人我惟加實惠爾其勉勤宣官階大
小殊民父母同然各盡保赤心蒼黎庶多全
紅杏園三疊前韻
今杏仍昔園三度曾駐輦乘陽行時令爰復停雲館撫
景騐貞元晰理窮幽顯更無軍務殷喜有經書展迴思
此問夜始籌王旅遣掃逆兼靖回(丁丑駐此時雖伊犁已定而賊黨巴雅爾)
(等乘阿逆之竄觀望煽動方命將士乘春進討今厄魯回部&KR0662;平為憶爾時行在旁午不禁喜惕倍增也)
天恩錫盡善
題惲夀平萬横香雪圖
居然眼界是平江雪也無端香撲窗野塢不嫌寒儉相
絶勝暖閣護苔樁
萬樹斜臨清淺意六根消盡淨香時草亭一个為何境
鄧尉山隂有所思
紅杏園夕景
成趣非關日涉怡情愛與古稽夕景偏宜颯爾春物未
至昌兮盆裏梅全吐萼牆頭柳始生稊遮莫銀蟾虚度
翦燈静賞堪題
項聖謨雲林清賞圖
積雪在喬林茅堂映雪深眼中無别客膝上有横琴一
片冰壺是千秋古調尋鹿裘原不藉瘦骨耐寒禁
御行營
朝家制度萬邦懷肄武廵方處處皆罽室氊床原是便
韓祠毛社底稱佳且欣與我周旋久更不勞他點綴排
几淨窗眀復清暇可能闕詠此行齋
燕九日賜随營諸臣及直隸各官食
修市行營御邱仙節日臨度疆留牧伯(明日入山東境直隸各官皆留)
扈駕有纓簮宜與開春宴因之惬衆心筠沖常預席(随行)
(回部王公等並得依次列坐)食黮擬懷音
燕九燈詞四首
風定寥天夕色曛春燈大野共民欣新詞耐可吟龍雒
故事那須徵白雲
綵檠夾路酺場寬迎送連郊列衆官(是日河東諸大吏迎駕畢集)小
部梨園人習見携來回伎俾同觀
植瓜種樹須臾速度索懸橦巧創竒比似前巡真厚幸
軍書丙夜罷疇咨
圍觀老幼數無萬不禁金吾同樂多入夜肩輿返帳殿
百年休養此熙和
賜衍聖公孔昭煥
翠華迎謁蹕途旁德業宗風想益蘉取道迤東卿且返
迴鑾當一仰宫牆
過德州運河即事
卧波浮彴亘通津夾岸肩摩接駕人按轡徐行還徹盖
鋪衢隨覲不嫌塵益祈田榖資其食所喜民情向我親
去歲此曾遭異漲迴思猶為恫關頻
駐蹕德州示山東大小吏疊舊作韻
東省斯惟首頓居狩巡五載又臨予詎欣駐處閒庭廓
尚念灾餘比戶虚申命官箴宜惻爾設云民感益慚如
十行頻有恩綸沛要在推行善體諸
正月廿日德州觀燈火
燕九過應燈火收何當繼照賞陵州疆連日翼陳宜聽
幼挈老扶來不謀西漆南油齊屬目緣竿走索訝纏頭
吾民樂即吾心樂紀載從他故事留
四依
皇祖德州即事詩韻
五度德州路民風不改初有成尼父語吾愧魯論書
去歲盛秋霖協時乖曰肅竭力濟昏墊千村幸飽燠
河南巡撫胡寳瑔接駕因問河工民務隨遣去
豫省昨秋澇宵衣切厪思爾今來遠接為我說真知慢
頌隄成速尚憐麥種遲饔飱得稍給屋宇可重治亟藉
灾區理寧須蹕路隨往哉勤汝事東作要乘時
賜山東巡撫阿爾泰
承宣原佐治安撫遂專衙(阿爾泰由山東布政使擢本省巡撫)課吏旌清慎勤
民重麥麻入疆此所慶行館彼非嘉(郯城行館盖因地名郯子園之舊增葺數椽用)
(備臨憩阿爾泰以事非興作不先奏請然非朕所取也)化雨青齊被希璉政豈賖
賜河南巡撫胡寳瑔
九江遷古汴因地藉賢材(寳瑔前撫豫時練事日久去秋以楊橋工賑重務復自西)
(江調任中州)資爾尤熟路為予抒幹裁澮川剔雍閼田野闢
汙萊善後方多務欽哉更勖哉
德州行宫疊舊作韻
京畿東省茲門戶水舸陸車滙路程幾宇行宫原早就
一時賡韻又重成且遲柳色迎隄發已喜梅香對座榮
遊豫大經曰休助載咨方伯體予情
題畫梅箑頭疊前韻
丁丑南廵時澷寫箑頭置行宫中而去今来復見
因疊前韻
幾圈還幾點前三與後三不因唘駕北那復識枝南
老黃河
不藉浮梁策騎過土人說是老黃河居今故道圖還復
封建井田差幾多
賜河東河道總督張師載
去歲楊橋決予當咎匪卿從来不諉過正爾憫奔驚(初報)
(澷口時張師載引罪惶遽曾諭以此非人事所能為慎勿張皇失措)清白揚前烈(師載故禮部尚)
(書伯行之子)奠安觀後成修防益勤恁最此繫民生
降旨免河南灾地民借欠項因示胡寳瑔
遇灾蠲常賦賑期分次第輕重以為差是皆有恒例汙
莱闢綦要民力虞艱致牛具及籽種借與俾勤藝且緩
期以償無非為民計不期洊遇澇後更較前劇(叶)斯宜
曲加恩概與豁免暨毋令侵蠧役尤湏督庸吏蘇彼幸
全民體予如傷意
平原行
平原高樓臨廣津平原樓上多美人槃散行汲河之濱
美人一笑躄者嗔竟往索頭君未許歲餘賓客稍引去
(叶)怪而問知賤士由乃斬笑躄美人頭造門謝躄客始
留卒得毛遂縱約收穎脫而出固亦竒三寸舌強百萬
師此事半信還半疑美人之頭偽乎真躄未謀面奚區
分来去亦何與(去聲)衆賓大都龍門務辭工傳竒乃致失
平公戰國機械以為功邈矣吐哺握髮風同時更有狗
盗雄
朱叔重春塘柳色
儒素偏兼繪事工春塘柳色喜韶融猶存北宋丹青法
不襲大家簡淡風煙縷欲低旋復起泉流似斷曲能通
天然佳句誰管領付與橋頭策杖翁
徒駭河
策騎過徒駭禹功猶可稽由来大事舉艱致衆心齊故
道難循舊秋霖藉洩低(今運河秋漲由此洩入海)益慙三度往劼毖
議防隄
題飲馬池
飲馬陽阿尚有潭下齊當日識竒男覬覦何事窺神器
鍾室淒涼轉不堪
三依
皇祖南廵過濟南詩韻
百里桑麻率有城無非保障厪民生與吾共者二千石
慢爾徒稱天下平潦後尚嗟溝壑轉春来那見室家盈
廵方惠政循
前揆詎為華不翠色横
崮山疊舊作韻
十日行春盡郊野今朝發駕見山姿逢迎喜與峯巒近
駐蹕纔方卓午時
雪積隂崖勒薄寒和門武帳向南安予寧慮闕豐裘暖
慮在多人布帳單
生色圍屏畫意装謖聲泛出籟含涼前番却憶雪中見
依舊行齋松嶺陽
翠雲千疊弄春晴抱石為胎強項生落落寧同凡草木
却隨冬夏變枯萌
柳色六韻
通閏立春晩因之春意遲今朝逢柳色頭踏露韶姿新
綠未彈葉輕黃始染絲風梳方澹蕩煙羃欲迷離詎致
連村暗且欣綴野宜麥鍼猶待吐縱目引遐思
題長城
乘山築鄣達瑯琊四起防門謹蔽遮策士合從資倡議
箠笞天下屬嬴家
靈巖寺西入石路仍用唐劉長卿韻二首
入山全展畫問逕每梯苔鬘相應須禮肩輿可澷回圖
經誰說剏刾史此曾来泰嶽秀分得苻秦境早開雲皆
依嶂吐松不藉人栽甘露泉猶渫禪房重舉杯
前歲鐫巖句今看亦隱苔可知無住相勝處且遲回花
雨當春落山容識我来鐘聲幾杵静經帙大乘開忍草
庭中茁禪枝道者栽長城信佳作誰得議瓊杯
靈巖寺疊前韻
玉符祇苑由来久巖有佛居合號靈豈必吳中八面塔
請看歴下五花亭松因摩頂今聽法泉自渡杯古瀉渟
别館近旁堪一宿清虚端足謐神形
卓鍚泉上作
古寺禮靈巖春泉憩卓鍚泉上自有亭左倚千尋壁松
盖密密張乳竇淙淙滴眉目于焉朗心神一以滌志乘
誰所作咄咄誇妙蹟錫如能昭昭泉即所歴歴便實有
其事臨濟與棒喫
駐蹕方山疊舊作韻
誰向丹陽借宋符(江南上元縣有方山宋元嘉時何尚之退居處其地為丹陽郡所轄按山)
(東志載方山在長清縣界雖名同上元實即水經注之玉符山也)佳談一例助遊娛何
須此是彼非論不異水流山峙區行館數間堪駐耳好
峰幾疊試登乎前年已是携圖去今日居然身在圖
朗公石歌並為圖
玉符東麓卓立峰圖志猶稱是朗公人盡云然胡獨不
飄飄合掌行雲空又如達摩面巖壁復傳曾有點頭石
一之為甚可再乎初祖生公笑可惜興来為寫朗公貌
三鬛何曾求曲肖眉毛拖地至今然海月團團鏡光照
再題靈巖寺八景
巢鶴巖
羽客本来瑶島種何因瑞相兆開山應緣命命同飛去
安養道場聽法還
甘露亭
甘露泉頭甘露亭瀹泉洗鉢茁蓮青無端津逮闍黎口
說法猶當字字馨
卓錫泉
都大緇流也好竒錫傳乳竇注山陂玉泉第一惠泉二
問爾神僧卓者誰
摩頂松
長安辭闕求西竺摩頂松何在魯東遷固猶然有蹖駁
稗官奚怪語多空
鐡袈裟
鐡鑄袈裟圖久住誰能著得自元超蒲牢設擬鯨魚發
也似鐘聲披七條
白雲洞
天半嵌巖名白雲晴空無雨亦氤氲前春憶得探竒到
路自英英蔚處分
雨花巖
維摩室裏文殊問那是如来不二門付與層巖雨花者
更無人說默無言
愛山樓
潔治行宫備豫廵高樓納得好山皴設云仁者有同樂
便擬當春澤物均
方山夕景
雪積有餘寒山高易為暮松梢落暝色忽失蒼松處行
齋倚巖半謖謖仙風御神謐息外營景清契始遇然此
不可著眀當清蹕去
降旨免山東被水州縣積欠詩以誌事
夏諺曰遊豫其義重休助此地昨秋潦宵旰厪憂慮春
来寬大詔率已屢頒布經過切體察老幼迎蹕路雖云
無菜色猶懼有薪措廉知餘積欠期緩終應賦不如一
與豁俾免催呼遽安心勤耕農有秋冀可遇
填倉日作
餅節途中度民風取次探炊煙村樹引凘水野橋含問
俗新棉有充庖嫩韭堪落蓂纔數十積穀厪餘三
御製詩三集卷十八
