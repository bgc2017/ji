御製詩三集卷三十四
古今體一百二十四首(癸未八)
八月朔日作
豈有秋朝仍喜雨更兼雨足此欣晴晩田果見蘇生意
老圃亦應酬望情晨霧猶然戀濕潤午曦遂大放光晶
節臨仲月占時若佇待穰穰萬寳成
再題玉岑精舍
搆舍初看斷手成玉岑近對聳峥嶸林間蒼鹿鳴不已
想是無端認客生
静賞室
愛向山深處搆居山深處趣試言諸雲容峯態静無比
月夕花朝賞有餘坐席尋常都集妙唘窗端是為延虚
將迎内外胥教冺語著程家定性書
松壑間樓
山隂多古松巖壑亦復杳就迥宜為樓兩間已不小側
耳聽清泠謀目延窈窕惟覺道心生那有塵懷擾得句
應脫凡為(去聲)在青雲表
積翠亭
四鄰峯勢特嶔嵜疊以林光渲染之祗著一亭翠微處
為他領要已無遺
竒石蜜食
回語綠蒲萄之名也凡蒲萄皆有子此獨無子截
條植地而生回中古亦無此種云數百年前自布
哈爾始得之布哈爾去葉爾羌西又數千里前年
命取根移植禁苑今成活結實詩以紀事
服食眀垂貢旅獒苑中初熟綠蒲萄昔同目宿原有子
(中國蒲萄相傳種来自西域然皆有子者)此便離支寧比高(魏文帝詔南方龍眼荔枝寧比)
(西國蒲萄石蜜石蜜之音頗近回語豈當時亦曾見此耶)廣志徒傳三種色(廣志云蒲萄有)
(黃白黑三種)燕歌休詡一杯豪竒石(讀作平聲)蜜食賓方物慎德
那辭乾惕勞
枝葉蟬封獻者同碧琉璃顆獨中空采條移植上林茂
結實頒餐造物功欲笑醱醅歌太白直疑崖蜜詠坡翁
夲来無子根何託雞卵誰先辨豈窮
紅葉三首
連林生翠色猶濃幾點新紅驀地逢打疊懋勤筆硯匣
秋容衮衮到諸峯
火盼巖霜不礙風葉紅端的勝花紅春園欲笑桃還杏
秋巘請看桕與楓
星星纔見渲枝梢爓爓行看變碧嶠自是金秋稱素節
應教繪事出羣超
聞京師得雨誌喜
今歲夏秋際雨率西南来而恒大扵北郵音每悉佳孟
月此覺旱京縣遥繋懷旋報審無妨(七月望後以京城是否需雨詢問留)
(京王大臣等據奏京師扵七月初九日得雨後田禾豐茂若月盡月初再降透雨晩禾更有裨益茲據奏七月)
(廿九日自辰至酉得雨優渥)憧憧猶往逥月杪此被渥南望雲濃哉
無何驛章至果復優霑皆早種穫已畢晩田膏益培一
喜釋兩憂雙眉為民開
天恩不易承敬勤志敢乖
尋鹿
麋毛毨且斑秋氣爽孱顔挟矢堪尋麌乘欙聊趁閒虞
无還獲鹿朋得並逢山寧為肥鮮計心存温故間
新月
逐月有新月中秋更不同望如聞桂馥喜每對山空輪
是向圓好光惟依塞融夕寒舟罷泛簷倚趣無窮
午熱三首
塞中異風景寒暄渾不常前朝峭涼迫今日午熱償設
一往弗逥晩田那能當不齊乃大齊造物功無央
著棉重更脫蔵扇還復持以云就涼爽此間多所宜溽
暑且易避秋熱能幾時茲意向誰言唧唧階蟲知
倏忽西峯下落隂比夏早夕靄一川寒又覺棉衣好尋
鹿弗可遅屧步入山窈行飯且搜吟所得亦不少
即景
景較新秋又不同峯容溪態繪尤工荷猶徼露微饒白
楓未經霜自觧紅無礙搜竒披谷靄有時延爽愛巖風
崇椒尋鹿歸来晩淰淰欣看月照空
題燕文貴秋山蕭寺圖
水秀山清處精藍據迥嵕雲鋪一川白楓纈幾林紅即
此摐摐色那非了了空上人不出戶歸鶴識支公
鏡喻
青銅摩以旃照形已無遺近代泰西法玻瓈更新竒然
均藉人工水銀塗抹資其未塗水銀素片玻瓈輝可以
施窗櫺外物瞭然窺山亭偶用此徒緣觀峯姿孰知别
有得新趣請言之亭暗而外朗承以西峯暉通徹玻瓈
窗西峯觸影披不鏡而獲鑑實匪伊所思迴廊數(上聲)人
行喬樹瞰鳥飛曰幻幻既否曰真真又非宫疑廣寒懸
城似乾闥巍炙轂莫能辨椎輪誰所為宇宙此有素造
物誠無私
賦得眀月松間照
朗徹三千界弗承照者誰如何右丞句獨謂老松宜秉
是孤高性撐為瀟落枝流光寒不濕寫影正兼竒鑑似
軒皇鑄濤如仙樂吹童童迎迥矗皎皎傍疎移岱嶽姓
名著廣寒宫殿披猶疑峙丹桂吴質那能斯
再題含青齋
孟秋荏苒仲秋臨一瞬堪因視古今延步不妨乘候爽
到齋偏喜對山深蝶如戀影長依卉鹿已聞聲尚隐林
恰見遥峯紅幾點翻興(平聲)爾許惜青心
挹秀書屋
曲轉迴廊窈窕通蜃窗綈几俯秋空清風眀月取無盡
山峙川流用不窮石越瘦如道士醉松惟孤見丈夫雄
玉壺冰弗纖塵著豈計尋常指顧中
碧静堂
佳處山情似水情潤含紋疊罨簷楹恰如范氏岳陽記
一碧真看萬頃呈
淨練溪樓
陡澗實非溪值雨有溪時跨澗屋非樓號樓頗覺宜一
切名象誰所為人云亦云豈可辭欲藉想像之練影淨
洗擬議之慮思仿彿溪樓首肯曰得之
静賞室口號
山深不期静自静室樸曰惟宜實宜却笑如斯延賞處
偶来亟去信何為
桂
好花不讓節滿樹粟霏黃標出正中色散為真静香種
(上聲)来應月窟根徙自江鄉塞苑揚猗處寧知道路長
雨(八月十四日)
雨過將半月又覺雨為宜昨已霏輕點今仍繼密絲遠
山煙欲暗晩圃露含滋入夕雲容散銀蟾樹杪披
題王蒙天香深處圖
葉自青青花自黃披圖千載彂天香傳神不朽宜斯在
未必周家永占堂(見卷中張翥天香深處堂記)
霧
秋宵剛過雨曉霧必為晴冐矣千山暗小哉五里行拂
林紛玉滴踏草亂珠擎亦自為霑潤菘畦正向榮
中秋夕作
霧收雲尚在傍晚散魚鱗恰自錘峯上常諧勝地因(邇年)
(中秋夕對月常扵雲山勝地樓下)歌聽(平聲)廣寒迥節度塞山頻眀月居
然好寧無望思(去聲)人
直隸總督方觀承奏報直屬秋田九分收成詩以
誌事
直屬洊被澇民艱心以憂賑貸不遺力凡為(去聲)鰥寡謀
䟽水悔後時京南遲来牟高處率已種夏初旱復愁幸
即霑渥澤青黃藉稍賙所望者大田宵旰勞勤求較量
雨與晴自夏今徂秋微暵旋沛膏而不致潦流所以高
下田秀實均概稠胡乃蝗更行率因涸壤留督捕勑大
吏重臣紛馳郵掩坑及秉火竭力無敢偷竟得人力勝
未致傷田疇或稱抱藁斃㦯稱向海投已慙貞觀格何
用元和謳仲秋西成定報云九分收嗟我灾餘民元氣
略復不疑信尚各半行將騐蹕騶
皇天真仁愛旋轉誠有由亦弗能再當即今形多鳩言
事不言慰用誌吾懷羞
聽瀑亭子作
瀑自有源惟地靈溪原無定藉人營剔除泥滓䟽新水
始得泉聲副
昔名(遠近泉聲為山莊三十六景之一聽瀑亭子在其側皆皇祖御題也瀑固如常溪則年久沙淤)
(茲因䟽剔始得復舊觀云)
溪分高下作聲繁瀑落雲中峡底翻一例空(去聲)人凡耳
目那更(平聲)伯仲藉量論
湧玉亭
湧玉原云待雨看今朝雨裏適憑欄絲前金後尋聲色
祗在摐摐落激湍
玉岑精舍
搆屋對崚嶒雲煙朝暮興碧豀緣雨過紅葉視前增心
賞益無厭目遊可當登生輝暎襟袖始悟藴来能
小滄浪室
梯巖百步廊幽室跨澗作恰来秋雨後試看滄浪那亦
自有波瀾何從覓塵汙冰匳以為譬玉峯以為邏眀漪
漾鬚眉淨練涵几座屬意在水清寧湏論小大
碧静堂
樹色碧無礙山光静有餘眀將唘蹕去且復凭窗虚塵
意何曾到道心可騐諸便因思舜命耽逸豈因予
松壑間樓
大壑之間有古松樓因松亦古情濃登樓祗聽濤聲謖
不似通眀許客逢
山莊晩景
山莊晚景越清嘉秋獮眀當彂翠華居兩月餘纔一瞬
閱真山那異空花魚貪新水浮行上鹿趁夕陽倚落斜
日涉所成趣不淺黃綾詩夲付生涯
熱河唘蹕幸木蘭作
秋蒐雖例事唘蹕又從新桂節纔方過鸞旗此重(去聲)陳
鹿音遥接待馬意近精神且復覘心願村村納稼廵
村行三首
崇墉已積圃場邊刈未完猶棲坂田始覺秋成語近信
(昨直督奏秋田九分收成賦詩誌事有云疑信尚各半行將騐蹕騶今築場納稼宛在目前始釋然無疑)為
民額手慶欣然
柴搘墻頂緣防虎草蔚山腰好牧牛火種刀耕勤墾闢
丈量何用事深求
賦租納少收常富無怪村民歲歲添烏魯木齊聞略似
(西陲平定後墾地通商又值年歲屢豐近日烏魯木齊等城及村墟聚落人煙輻湊儼同内地城市矣)一
家中外正何嫌
入崖口
崖口隔年入獵場間(去聲)歲移依然九曲瀉(崖口蒙古名伊遜伊遜者)
(九數也是水凡九曲而出崖口故有是名)越好萬峯披小試平原騎(每入崖口就平)
(川試行小圍國語謂之阿逹密)無殊大獮規行營遥在望蔽野列旌旗
御行營
武帳詰戎師朝家典制垂方圓天地撰(凡行營外圍以列帳兩層其象)
(圓内設以黃布幔城其象方)高廣棟梁規風雨以時蔽今明逐日移
紙窗舒卷榻復此待吟詩
霜
山莊露為白紅葉纔數點蘭中青女行連林霞色染衣
纈水精鹽莎鋪白紵毯都無十日程寒暄變荏苒以此
例極北寧渠恒秋斂代謝運周天化工宏覆奄東嶺上
金烏珠光融閃閃
蒙古王公等進宴即席得句
大野涼秋皜日晶筵張黃幕傍行營千羣馬集英姿試
九白駝牽吉兆呈例事詎惟遵典屬歡言恒是鑒抒誠
漢唐此地寧有此益凛冰淵戒滿盈
詠駝
駝有懶乳者忽復厭其駒踶齧不肯哺弱難飼以芻&KR0008;
&KR0008;待凍斃行將棄諸塗惟彼特墨赤(蒙古謂駝為特墨特墨赤牧駝者也)
識性計有餘胡笳奏其旁哀腔鳴嗚嗚感駝心生憐乳
駒乃如初藁鹽旋長成致遠收良圖口詢非耳聞此事
信匪誣嗚呼駝獨非獸乎凱風之母獸不如
九月朔日停蹕作
季秋月朔辰弗集停蹕傳休獵騎羣敢曰詰戎毋此礙
亦云修德有前聞未瞻虧缺峯巒蔽旋復光眀宇宙欣
那藉求言頒漢詔應
天惟實不惟文
扵木蘭即事襍詠
獵所
天開玉塞垠年年秋令一来廵若論七十里文囿十倍
過之不礙民
奮武柔遐
祖意深習勞率衆勵予心邇来頗益新歸附執伇輪年
厠羽林
迷離莎阪曉霜輕寥廓秋空每放晴宜獵固然且宜詠
好山處處有逢迎
疊林極目渥如丹初試毳衣迫曉寒詎是靈臺舛節候
却緣一嶺過興安
白露為霜鹿有聲哨来叉角面前呈鮮肥恰供
慈寧膳勝百圍中射獲情
秋空大野夕風吹月色如霜萬帳披牧馬歇駝聲盡好
少卿當日厭聞時
文臣日日候和門分鹿均教以次論曰勢曰時可無此
想非徒作面從言
點筆惟言意遇欣雕蟲那復用心勤便教獺祭窮工力
寧出相如賦所云
出哨口見村居秋成頗佳詩以誌事
東進由西出輪年景頓殊柳條横野限(結柳條以為邊限木蘭及盛)
(京圍場皆有之)楓色隔峯無火種山皆濯霜收圃不孤行行接
民舍歴歴驗農劬虎落一家聚魚鱗薄賦輸幸逢今歲
耳敢忘去年乎縦見高囷慰還懷漏釜吁何非厪民莫
豈曰事遊娱
賜蒙古王公等宴並頒賞執伇者
獵期不欲久半月適應還程喜行宫近筵開駐蹕閒笙
簧洽有秩幣帛與均頒詎止循常例懷柔切此間
重陽日作是日雨
舊記登臨日常扵獮狩時今年期過矣佳節路逢之黃
葉可當(平聲)菊紫萸慢繫絲微風兼細雨正合詠潘詩
木蘭迴蹕至避暑山莊
仲秋唘蹕返深秋紫翠林光頓改眸隔嶂鹿鳴全似喚
上窗駒影信如流引成渠水聲添冷吐得巖嵐幻益浮
到此精微契神處可能五日不為(平聲)留
西峪
西峪秋深清且嘉林疎墻外見人家授衣時節宵鳴杵
撾穗圃場午響耞終歲勤勞亦亟矣九重安逸豈宜耶
今朝所得殊前度不為(去聲)搜吟玩物華
挹秀書屋
近山搆書屋山景屋中收挹秀有如是扵佳不厭求楓
疎紅益染松古綠還留亦欲無言去其如詩思投
即事
林扉今日為誰開落葉翻風不離(去聲)荄坐近暖曦常忘
去行披涼靄若迎来泉惟巖半清音别山是秋深道氣
該對牡蠣窗多襍樹終當覓幾嫩松栽
陳琳疎枝雙雀
霜輕葉未殘對語雀聲歡聊托一枝穏何須歎紇干
入古北口見閭閻秋成有象詩以誌慰
雄關詎止此提封壁壘猶看架嶺重四閱月惟消一瞬
幾章詩耳付千峯魚鱗塍幸秋成好馬首路欣暖景逢
洊饉閭閻藉稍濟敢言元氣復吾農
迴蹕至御園即事書懷
霜葉沿途看到来周旋久喜御園隈滿湖芳錦偷人歇
亞砌寒蘤餞節開容膝新居不啻矣繾懷往事底為哉
塞廵迴懼疎幾務勤政(殿名)眀朝引見催
題四宜書屋
舊屋重修葺無多點綴為松窗就老幹菊砌繞新蕤霜
落澄池底林疎露巘姿如詢即景句端是與秋宜
涵秋堂六韻
水堂向擇西西嶺入簷低金顥辨方叶玉衡協紀齊蘭
風蛩響切桂月䨲輝䨑鏡影開空廓練光披配藜斂雲
出河漢敲日作玻瓈底事消清暇豳風一卷擕
唐寅秋華竒石
一卷焦墨石數朵傲霜花恰似青蓮李短章亦大家
還宫攬西直門外村落秋成有象詩以誌慰
仲夏唘駕際甫報二麥收深秋今迴鑾幸攬萬寳稠值
茲誠不易較量憶旰宵(叶)我躬雖塞外我心懸帝州詎
惟懸帝州祈年徧遐陬曰斯洊潦餘較他實倍憂
天地德好生旋轉非人謀晴雨錫以時久聞茂如油納
稼親見之方稍紓惄愁高囷出墻角踴價減街頭吾民
其略蘇得此吾何修
御門日書懷
何嘗不日對公卿曰此眀廷舊典行涉故事斯懼其怠
雖微務必盡吾誠亦惟晰理為非是敢或從情作重輕
禮以齊之德以道恧哉久矣竟奚成
王蒙香林書屋圖
茅堂静坐置編芸颯沓庭前落葉紛箇裏非聲亦非色
祇餘天籟隔溪聞
孟冬時享
太廟
重檐曙色披九盖瑞煙蕤
六世非遥脈一心遡
上思禮儀惟覺速廢徹那言遅積月年將轉追懷無盡
期
詣
暢春園問
皇太后安
皇州冬尚暖仙苑景如春
温凊斯欣適
起居此敬詢率因成例事(邇年以自木皇太后喜居暢春園故蘭迴蹕雖因冬)
(令時至前享還宫每間數日輙命駕問例事安冬始奉皇太后還宫率成)已覺闊多
辰養
志吾心切那論来往頻
初冬御園即景
問
安之便御園臨寒景清光稚可尋葉落陽林猶帶綠花
開霜圃總標金漏聽高閣催遄箭帖撫眀窗玩古針翼
日香山傳小駐早飛逸興到雲岑
無邊風月之閣
閣高目遠山来席葉落林疎水徹天風月何曾逐時異
恰宜即景玩無邊
李成小寒林圖
颯沓疎林平遠山寒暉照暎鬢眉間寥天釀雪風雲作
客路侵冬車馬閒宋畫猶存唐代法小題從識大家顔
憶曾古北塗中值阿那松邊得句還
初冬駐蹕香山即事書懷
小陽未覺劇寒侵暢好名山試偶尋始悟遥遥惟騁目
不如信信乃娱心泉含霜韻益清切峯較秋姿更静深
一歲幾来来幾宿笑予構築失前斟
棲雲樓
言造耆闍域步遵香巖道詎緣悟四禪聊欲瞻三寳静
室别一區高樓出林表結念霄漢間遊目偨池杪幾縷
棲輕雲為雪正復好
来青軒口號
来去去来同與殊不生分别此軒乎巖間更有蒼松在
莫謂濃青一點無
歡喜園
祗宫傍有園即境名歡喜不惟適淨樂峯姿實清美蟾
蜍(峯名)望舉頭剛斧何須爾設以擬嵩高企之月光子
命駕每在冬眀窗坐輙久以言歡喜緣今来意頗有閭
閻足盖蔵宿麥復芃畆然寧忘去歲去歲艱餬口
戲詠洋菊
山中偏有傲霜枝松石之間著淨蕤宜與柴桑為契友
蜃窗綈几豈其宜
嵇含名色未曾知椀大花頭重欲垂絞縛藉他紅竹拄
笑如陶令折腰時
超然堂
為高因迥意超然萬状千竒繪眼前普覺寺峯近標秀
昆眀池水遠澄鮮寒林不礙張錦繡山鳥猶聽奏管絃
詎止可觀有可樂膠西將擬傲坡仙
朝陽洞
扵冬不厭暖愛此號朝陽盾衰曾有喻為政貴知方
静室
雖是崇山上園中不築垣高居因見遠貞復會旋元出
玩雲生岫歸看葉落根既云来静室何乃未忘言
碧雲寺
隔嶺有祗園每来叩法門泉仍千載韻柏以萬年論古
月常印水微風不動旛俗僧去已盡夲色碧雲存
洗心亭
青蓮宇側畔跨池有亭子池水近泉源苓香浸石髓四
季花尚開千竿竹猶美倒影淨接空含虚澄到底誰云
此洗心見此心先洗
試泉悅性山房
山房石泉上便可試山泉那待松枝拾早呈犀液煎笑
他工伺候知我豈神仙壁句從頭讀依遅又一年
新月
冬月冬山又一時玉鈎松際恰逢之徘徊不肯棲西嶺
似向高齋特釣詩
曉
冬夜雖正長山高易為曉遠寺發曙鐘隔嶂聲猶杳披
衣勑萬幾敢以遊懷擾聖狂豈絶殊惟念罔克肇申命
一二臣慎稱政務少
玉華寺臯塗精舍作
勤政(香山殿名)聽事罷冬山猶可登仍此駐一日吾寧佳興
乘小陽律尚暖膚寸雲復昇肩輿行數(入聲)息乃得造崚
嶒玉華古名寺大士無廢興其傍有精舍臯塗吾所稱
一以休衆勞一以暢遠憑摛句亦偶然詎炫拙速能
對瀑
本是香山橋底水引来曲注落雲端為齋巖下開窗對
便訝康王谷口看
琢情之閣
小閣山心復水涯沖容真足謐神思其章便擬云追琢
祗是扵中至静時
細雨(十月初六日)
同雲將謂輕飛雪却為冬暄細雨零可識吾心有喜處
山田昨見麥苗青
放鶴疊去歲避暑山莊放鶴亭韻
山園有籠鶴山莊試衡校桎梏與之食諒非心所好傍
巖偶過之彈舌聲聲叫其情似相訴云彼則何樂(叶)是
宜一例看概放恣蕩掉蕩掉詎遠去山莊有眀效(山莊放鶴)
(仍在山莊中今歲見之屢有詩)遂爾食瓊志冺我銜珠報出籠暢嘹唳
已非適纔調猶水之就下言性孟贏告虞人慢愁羅林
丞免賦稻藉曰慮其饑何如飬其操
題涵碧齋
山中艱得水得水即稱佳况此居然沼因之搆以齋波
瀾不生意清泚鎮澄懷餘澤石溝出猶聽琴律諧
曠覽臺
崇臺纔據山之半已覺穹窿薄霄漢弗施窗櫺圖縱觀
(平聲)近則昆湖遠赤縣曰耕曰織曰閭閻何一非吾政所
覘所期五風兼十雨尤厪大法與小廉古人曠覽鴻文
作而我登斯惟恧若不如眀日即言旋且恁先憂置後
樂
懷風樓
山環處不受風吹亦有迴風緩薄之斟酌濃纖斯盡善
小樓合是善言詩
齋中宴坐戲成
看山似馳驛(憶登棲霞一日而畢其景尹繼善竊議以為如此遊山直是馳驛朕以為其言實當)
(茲偶駐香山亦信宿言旋故戲及之)信宿策歸驄了識非遊客眀仍返法
宫往来初不覺朝暮迅其中冬暖霏酥雨稍欣滋麥芃
綠帷舫
不受波瀾具舫意一般煙雨泛湖心載將書畫宜何往
祗在瀟湘深處尋
得趣書屋
佳趣亦何窮要扵能得中大公惟順應眀月共清風享
既非已獨樂還與物同魯論讀有愧夏禹昔卑宫
題文從簡初冬燕居圖一韻二首
燕處深堂罷遠遊園林想像足清謀(櫽括圖中題語)氣澄别浦
收雲脚葉落空庭見樹頭
似憶青田自在遊遭斯祇以稻粱謀不存所樂求因已
那更籠中強出頭(圖中畫一籠鶴延頸外出故戲及之)
翦燭吟
日落西南天晝短易為夜深堂燦書檠秉遊寒以罷漏
長過燭心餘㶳光欲謝翦去藉并刀重輝騰亦乍吁嗟
蘭灺消蘭膏膏盡爾灺焉託牢世間萬理可因悟那有
閒情繾蓮炷
晚隂
入冬初未雪望為(去聲)晩隂加也識時堪待常云早益嘉
頻詢曾舞蝶稍喜息鳴鴉(宫庭曉晩常過鴉陣欲雪輙不鳴試之屢騐)迢逓
聞宫漏清吟翦燭花
李成寒林平野圖
枯柯錯出老松枝漠漠寒臯欲雪時憶向龍泉經一再
臺懷此景每逢之
微雪(十一月初九日)
昨日同雲徹日隂望霰急景越易度半夜忽報飛細霙
枕上無眠倏逹曙庭中所積不及寸已覺鴛瓦冰光助
京兆騰章占麥祥笑謂斯言何太遽春前臘後縱可待
盈尺為膏不妨預卓午金烏旋放晴王帖懶披結餘慕
詣
暢春園問
安因至御園駐蹕即景成什
仙苑
大安停隔旬必一經撫時逮長至旋
駕奉
慈寧(將以十二日恭奉皇太后還宫)小駐蘭軒暖静聞梅盎馨西山
微積素展得玉為屏
清暉閣口號
清暉依舊好清暉懶向新豐辨是非成住壊空齊掃却
早梅晩菊共芳菲
西山入畫
雪後生寒峭今朝懶出遊暖軒延静託虚牖縱遥眸恰
彼西山對雅予東壁投林疎愈致遠景颯不蔵幽霽色
陽崖晃冰光隂巘留若論懸畫㡧知白蹟稱尤(石渠寳笈中有)
(曹知白羣峯雪霽圖向曾題句)
斷橋殘雪
在昔橋頭密雪鋪舉頭見額憶西湖春廵幾度曾来往
乃識西湖此不殊
無邊風月之閣三章章五句效杜甫體並以題中
字為韻
大塊噫氣名為風振拂草綠與花紅吾則何敢披稱雄
有時望雲懼吹去佇立亦厭飄蓬蓬
四時皆宜惟有月滌蕩精神瑩肌骨近水樓臺益清越
箕疇設以卿士占蒿目渴賢念無竭
耳得目遇真無邊清風眀月太古年細故記憶非高賢
杜陵朅爾效其體吟弄扵我何有焉
盎春書屋
千林葉落盡歸根書屋眀窗日影温幾朵盆梅初吐萼
盎春消息箇中存
曺知白曙雪圖
雪止餘寒曉尚凝玉壺天地一條冰誰人不作騎驢客
幾箇扵中得句曾
冬至
南郊禮成述事
上帝維尊
列祖親歲功省際縷披陳倉箱幸濟連年歉旋轉真叨
大造仁一氣貞元資有始初陽闓復徧無垠所希奕葉
承
崇祀永沐
天庥勵敬寅
河南山東胥報得雪
畿輔昨曾雪所惜止寸餘繼茲盈尺佳吾心常企諸齊
豫騰奏章報雪一時俱雖亦未優霑度寸三已逾慰遠
益切近敢云可待乎摛辭興弗軒軒待六花敷
雪(臘月初七日)
徹夜雲同色侵晨雪舞翩敢輕言慰矣惟益冀霑焉竟
至逹申後猶欣值臘前(眀日為臘八日)心田滋渴望可以命吟
篇
臘日悅心殿侍
皇太后膳即景得句
年年
慈豫奉嘉平更喜瓊華(島名)雪始晴千里麥欣壅秋夲幾
峯樹訝彂春榮綵屏節事
遐齡祝鏡浦冰嬉例賞行(每歲冬月陳冰嬉既因使習衆藝亦欲藉以行賞也)此
日悅心真是悅然吾豈敢忘(去聲)持盈
除夕
旅旅弁星去磑磑木德来今年慰省歲臘雪勝扵梅戶
換宜春帖座傳延喜杯璿璣斡衡軸不息萬環迴
御製詩三集卷三十四
