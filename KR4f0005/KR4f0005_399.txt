御製詩五集卷八
古今體七十六首(甲辰八)
留京辦事王大臣等奏報得雨詩以誌慰
北省胥霑澤京師佇喜音隔朝奏章至六寸沐膏深(昨初)
(九日劉峩明興等奏到直隸山東各府屬於閏三月初四五日各得雨深透本日又據留京辦事王大臣等奏)
(報京城於初四日午刻微雨飄灑未刻漸加綿密至亥刻方止入土約有六寸等語京師晴霽稍久望澤正殷)
(得此甘雨霑濡麥苗得實暢茂大田正可乘時播種聞之實深欣慰)禾黍耕方起麥麰穫
可諶
天恩遐邇被益慰益虔欽
雞鳴寺口號
雞籠此日換雞鳴(雞鳴山舊名雞籠在江寧府城東北又名雞鳴埭)千古何曾
有定名調御丈夫破顔笑六朝久矣幾凡荆
觀象臺
雞鳴山巔觀象臺元明以来所舊有明至永樂北遷都
元主中原實弗久則此觀象徒虚名挈壺家法無人守
惟我
聖祖巡江寧臨兹即境懷敬授(叶)爾時扈從多儒臣
爰咨有知天文否獨
宣光地(李)載諏論參觜
明示其先後(恭閱己丑)(皇祖實錄康熙二十八年二月駐蹕江寧幸觀星臺召諸)
(臣問有知天文者否因問掌院學士李光地古觜參今為參觜其理云何光地奏未曉上曰以儀器測之)
(參宿至天中磪在觜宿之先觀此足信今之不誤)儀器據實斥空言郭守敬法
誠為醜(法言上又問恒星動否光地奏臣不能知惟新恒星天亦動但其動微耳上曰郭守)
(敬儀器不可行於今由不知恒星天動故也自来史誌歷法類空言無實如熒惑退舍之說天象垂戒理則有)
(之若果退舍後来以何積算示從上又歷指三垣星座問光地不能盡舉上指官歷歷明晰尚書張)
(玉書圖訥等皆欽頌仰窺聰明天縦非臣等所能云)江寧合見老人星
正闢史稱徵仁壽(星)(上又披小星圖指南方近地大諭諸臣曰此老人星也光地)
(奏據史傳謂老人星見天下仁夀之徵隠見上曰以北極度推之江寧合見是星此豈有也)放勲
以後
第一人自媿未能承
善誘(精藴皇祖於天文算法貫徹古今事諸書實為萬世法程惜予逮)(御製數理皇祖時)
(年甫十二未獲親承之兹訓示至今為愧因命皇子皇孫輩習頗有通曉者)
遊清涼寺
何山不清涼而此山獨占五臺亦有之新舊原易勘(江寧)
(清涼山在府城西北上有清涼寺本吳之興教寺也唐為清涼道場宋為清涼廣惠寺是清涼之名始扵唐也)
(至五臺山亦名清涼寰宇記稱五臺山在代州道經以為紫府山内經以為清涼山又華嚴大疏清涼山即五)
(臺山夏無炎暑故曰清涼五峯聳出故曰五臺云云道藏釋典均有是山其得名較此為舊云)然胥同
幻名久近何須驗山名既属幻寺名益觴濫而在兹言
兹雲林喜蒼淡静室小憩坐藉用消塵念
寄題掃葉樓三曡舊作韻
掃葉當年誰號樓爾時興想湛乎秋吾因絜矩扵克己
一點弗留方寸頭
朝天宫
宋時天慶宫朝天明季易總以居羽流世改地無革然
思朝天義盖謂飛雲舄流鈴與擲火鬱羅謁有赫天在
人人心對越匪朝夕夫豈藉黃冠綠章達心赤
江寧行宫八詠
勤政堂
前殿三楹為咨政覲接之所御苑山莊之以
勤政題額者甚多兹時巡莅止亦以是顔之
扵展義尤協
祖訓由来勤政先在宫時邁總應然深居肯祇搆清詠
引見除官取衆便(昨駐蹕江寧凡江省地方文武員弁有應行遷授赴京引見者即就近命)
(行在吏兵二部帶領引見以免其長途往返之勞)
鑑古齋
在勤政堂後庭中海棠四本扶疏古致憩息
之餘睪然遠念不勝殷鑒之思焉
事當鑑古亦其常即境題齋敢不蘉豈必六朝舉往蹟
近看明代此興亡(洪武興於此福王滅於此天命無常吁可畏也)
鏡中亭
斯亭峙水中央南北接以曲折略彴澄光漾
影宛在鏡中行也
淥水中亭號鏡中旃摩弗藉照恒空妍媸自取都無我
此是人間最大公
彩虹橋
鏡中亭南北邐迤雙橋卧波飲練不啻太白
詩中畫意
曲折雙橋接水亭朱欄倒映綠波渟試思何以彩虹號
閃影波翻無定形
塔影樓
池北有樓登眺近遠諸景在目宋熙寧賜名
普照寺中鐵塔巋然影落窗牖間因以名之
拾級登樓納遠景巍然塔影入樓窗曰空曰色如何判
此際惟應萬慮降
聽瀑軒
庭下瀑水潺潺跳珠濺雪聽之儼有匡廬天
台之勝正不妨即寓全提爾
平池亦復有高低濺石為聲韻各携此是八音繁會處
不齊中自有其齊
綠淨榭
園東偏虚榭三間周匝琅玕萬个綠陰入座
几榻生涼渭川千畝斯得其槩
密圍敞榭令人遠暫坐翻因意與遲最愛琅玕初過雨
雲棲重拂露珠垂
判春堂
室前芍藥欲開古梅早謝乘春時邁之意固
在彼不在此也
庭梅結子藥欄開判斷春風著意催八景往年都頓置
七言促就蹕將迴
金陵詠古
鍾山
使吳諸葛識形勝首曰龍蟠扵此間大帝避名改號蒋
至今人祇說鍾山
石頭城
六朝建業廢興幾據要多先趨石頭過後巖城無一事
漠然江介閱春秋
長干里
長干妓院盛前明翠柳輕煙尚有名體恤不應殷至此
(長干里為前明妓院明初設立官妓以供朝覲人員及應試士子遊讌陪侍以此示體恤實大乖政體也)誨
淫豈足示章程
古新亭
晉代新亭今古新勞勞閱盡古今人從容安石真風度
笑指郗生入幕賓
烏衣巷
南去秦淮朱雀橋橋頭有巷久名標風流王謝烏衣處
(上聲)歷晉還稱至宋朝
邀笛步
盛傳邀笛近青溪放浪寧須句屢題爾日偏安運非泰
諸人何事樂如迷
華林園
南朝佳勝說華林未見民艱處會心或擬濮濠或列肆
至今蹟總不堪尋
樂遊苑
&KR0808;比荆榛蔓土邱山南城北蹟難求劃江南北已分界
何暇扵斯為樂遊
鳳凰山
大鳥永昌里集曾元嘉遂以詡休徵真乎已遜漢宣帝
廿五年凡八見能
何點宅
何點當時欲遁名至今故宅尚傳聲野梅依舊荒荆畔
枯菀儻来不繫情
同泰寺
梁武扵斯三舍身欲人贖已濟僧貧藉人之利脩已福
佛便無嗔應亦嗔
澄心堂
舊傳佳紙擅堂名玉版之間有尚卿逸少時原無此製
不妨五字貴如瓊
江寧旋蹕駐棲霞之作
駐蹕三朝諸務成(如引見閱武謁明陵考士之類)言旋恰值朗新晴未
能民意初無戀詎可神情略有縈潤野農功過雨好棲
霞山景向人迎前斯劇熱今薄冷時節何曾有定衡
慧居寺再疊乙酉韻
輕輿趁曉陽古寺徑知常是日弗多路(是日自棲霞至龍潭未及三十)
(里便途至寳華山慧居寺一遊)遊山到上方佛居無住處僧食有緣糧
却守毘尼律殊非棒喝場以斯勤本分亦可度流光小
憩還行館松隂鞭緩揚
留京王大臣飛報得五代元孫之喜詩以誌意
飛章報喜達行軒(十二日駐蹕龍潭行館留京王大臣等由六百里馳報本月初八日呈曾)
(孫奕純慶得皇元孫之喜具摺稱賀)歡動中朝及外藩(予得五世元孫實自古帝王罕有之)
(盛事一時扈從王公大臣及外藩蒙古王公等下逮官員人役聞之無不額手歡忭同聲頌慶)曾以古
稀數(上聲)六帝何期今復抱元孫百男周室非五代三祝
堯封是一言耄耋人多兹鮮(上聲)遇(世之登耄耋者甚多而五世一堂則所鮮)
(覯予今年古稀有四已得五代元孫實為我國家萬禩雲礽之慶上蒼眷佑如此優渥予惟日益孜孜勤)
(政愛民以期仰副耳)獲兹惟益凛
天恩
渡江至金山
金陵巡蹕迴金山行館駐往還纔月餘韶光暗中度落
地有紅英依巖多綠樹流隂迅若斯陶侃語弗誤然自
太古来江天宛如故
題蘇東坡玉帶三曡舊作韻
竟與山僧忽若遺有為法却寓無為棄如敝屣契真偈
蔵以華箱究假儀(蘇軾玉帶留與佛印鎮金山寺者後遭回祿缺數版壬午南巡時曾為補)
(足製匣仍弆鎮山門云)印老徒稱其語勝蘇公應悔此名垂囅然
自笑兹拈句扵不宜中增不宜
太古堂題梅
山堂别一區迥據山之隂是日有餘暇因而偶復尋古
梅植中庭花謝葉已森我欲寫其貌惜無貌可臨咄哉
此言失執象寧知音試看枯寂中圈圈點點心
過江至天寧寺行宫即事書懷
問夜金山曙景鋪陽侯靜穏渡江艫老攀幼戀憐誠有
聖水靈巖耽本無瞥眼風光逾一月廑心民物永三吳
南巡六度禮斯蕆佑謝
神明敬感俱
迴蹕於大觀堂得句
觀我觀民義早申(朱注釋觀之九五謂不但觀身之得失又當觀民德之善否是分為二矣)
(予意九五為君象君與民原一體民之治亂係君之得失休戚本相關未有民失其生而君得安其生者詳見)
(昨題大觀堂詩按語)今觀迴蹕以南巡風恬浪静渡靈瀆綠重紅
稀尚閏春北省幸霑膏澤遍(連日留京王大臣及直隸山東河南各督撫俱陸續)
(奏報得雨深透至盈尺不等)元孫適獲喜音新(昨留京王大臣馳報皇曾孫奕純得五代)
(元孫之喜因賜名曰載錫)斯來未負時巡義自審惟增勵悚寅
篠園詠芍藥
篠園遠為趣葯徑瑞兼稱(是處為䢴江廿四景之一名曰篠園花瑞圃多芍藥已半開)
未免猶時態(花藥佳矣而曰瑞則涉俗)偶來因興乘餞春風度逸(芍藥富麗)
(雖不及牡丹而逸乃其所長)迎夏露光凝得句還前進平山約我曾
題趙令穰江南春圖即書以賜篠園珍弆
江南春閱遍寫照遇王孫將欲發行舫訝欣對憩軒(是日)
(篠園遊憩見此卷)花明偏暗柳神契可忘言題什弆原處溪山
永静存
再遊平山堂
舟依柳岸行行近輿指松巖欵欵登策馬而今慙略少
觀民於昔倍為增幽探適遇其何戀拙速由来我所能
笑指綠疇麥芃處是前度為(去聲)爾愁曾(昨過維揚正在望兩此時迴蹕)
(則雨已透足麥疇芃蔚比前此大改觀矣)
題馬和之周頌圖
學詩堂記早成吾十二和之真蹟臚(乾隆庚寅歲集内府所藏宋高宗及)
(孝宗書詩經馬和之畫圖十二卷弆之學詩堂都為一笥各系以跋詳見御製學詩堂記)已是空前
無别望誰知繼後有同符適迴江國南巡蹕恰得馬家
周頌圖(甲辰南巡迴蹕復扵維揚得馬和之畫閔予小子之什一卷宋高宗書詩與前十二卷筆意宛)
(肖分而復合實為藝林增一叚嘉話也)即境裒時甘雨足敬之匪懈敢忘
乎
過金灣六閘書事
書事已詳庚子詩(壬午南巡時親臨高堰酌定視山盱五壩水誌豫開清口東西二壩以洩)
(湖水為釡底抽薪之計其五壩封土不令輕拆詳見庚子書事詩)總因民瘼剔疏施定
其水誌扵清口免以潦侵及下陂(清口水誌既定五壩不令輕拆自壬午以)
(後下河得免水患連獲豐收職此之故)戊戌竟仍開五壩其秋幸早穫如
茨(戊戌年因儀封決口黃水由淮入洪澤湖宣洩不及不得已始唘山盱五壩歸之高寳諸湖又以次開南)
(關車邏諸壩歸之下河幸其時下河早禾已收晚禾補種無多未成大災然可一不可再惟虔祝神佑永保)
(安瀾堅閉五壩及此南關等壩為長策耳)雖然可一不可再虔祝安瀾後莫
為
山西巡撫農起奏報得雨詩以誌慰
仲春得雨滋二寸(先是農起奏報山西省城於二月二十一日密雨入地二寸有餘其山徑)
(高寒之處積雪一二寸並據各府州申報同日得雪土脈頗為滋潤)春閏兹稱深透霑(兹據)
(農起奏報太原省城扵本月初四日得雨八寸又於初八九日密雨畫夜不止十分深透並據太原遼州等九)
(府十州暨歸綏道属禀報於初四五六七等日得雨自四五寸至七八寸及深透不等高下田疇同時透足麥)
(苗長發暢茂襍糧等項亦皆播種齊全農民咸深歡慶等語晉省雨澤較山東河南等省尤為霑足實堪欣慰)
迤北向南麥將穗高原下隰黍抽尖較之齊豫澤尤渥
覘以黔黎氣倍恬屢接邇来佳信報慰祈年望敬增添
過車邏壩
丑年黃北决洪澤復流微(辛丑秋河決北岸之青龍岡漫水經由東省金鄉魚臺等)
(處三數百里間蕩漾澄清至南陽昭陽微山三湖即係清水下注邳宿桃清運河出楊莊口門歸海并將駱馬)
(湖牐壩開放由劉老澗下注六塘河歸海又開微山湖下之頋家莊等引渠分洩盛漲恰值洪澤湖水勢平穏)
(得保安恬五壩連年封閉故下河秋穫屢豐)五壩歲連固下河秋獲肥未能
胥績底益用慎民依救弊補偏耳孜孜勑萬幾
題馬遠板橋踏雪圖用巴顔布哈題什韻
天雨六霙可為粟積素滿巖溪繞曲河中寫出浩然趣
略彴踏過深見木題者能畫復能詩蒙古豈無人中玉
按是圖有巴顔布哈題什署欵云伯顔不花元本蒙
古人謂富為巴顔謂犍牛為布哈其命名以此彼時
漢人不通蒙古語妄意音譯甚至有心譏訕昨題巴
顔布哈古壑雲松卷已為辨正其訛兹復得是卷題
什益見沿訛龍&KR0861;雖本人署漢名有不得不因陋就
簡者因復為訂正並識
陜西巡撫畢沅續報得雨詩以誌事
三月中旬普被澤(先據畢沅奏報三月十四五日得有雨雪入土約五六寸其近省各属亦)
(據報同日得雨等語)閏春復報雨霑靈(兹據畢沅奏陜省自三月中旬得有雨雪後天氣久)
(晴因虔誠祈禱西安省城扵閏三月初四五等日復得㴻雨至初八九日大雨滂沱連宵逹旦入土十分酣足)
(旋據各府州禀報同日均霑處處深透覽奏深為欣慰)定知麥穗資飽滿更喜禾
苗勃綠青災後延綏憐鵠面接欣麋豆救鳩形(畢沅又奏稱親)
(赴近郊察看麥苗正當出穗得此透雨倍加充實禾苗亦勃然長彂至延榆綏三属災區得蒙渥澤可冀轉歉)
(為豐實深欣幸等語)漫稱轉歉為豐幸西望吾民意未寧
洪澤湖六依
皇祖詩韻
高堰培高並補虚甎教易石命為徐(庚子南巡迴蹕渡黃臨視高堰及清)
(口東西壩工據薩載請將三堡六堡等處卑矮甎工加高余以甎工不若石工經久因命再行確核不惜帑費)
(一例改建石工逐叚分年脩築以期永遠安瀾嗣據薩載奏先將急脩各工扵四十六年春間辧竣其次脩緩)
(脩各工亦扵四十八年五月通工一律完竣共用工料銀三十三萬餘兩次第徐脩石工胥蔵)今来歷
閱工胥蕆慶慰吾民微禹魚
閱接築高堰隄工
甎工不若石工堅改築曾教庚子年(庚子南巡迴蹕閱高家堰工據薩載)
(請將三堡六堡等卑矮甎工加高余以甎工不若石工經久因命改建石工不惜多費帑金分年脩築以資鞏)
(固兹一律加高培厚改築完整既以衞民兼因代賑瀕河州縣庶冀永遠安瀾云)培厚加高一
律鞏衞民代賑兩謀全亦云救弊補偏耳恒念有孚勿
問焉(易益卦有孚惠心勿問元吉向嘗釋勿問謂加惠於民不問其感德與弗感德以視歷来釋經者謂)
(加惠於民不問可知為元吉之解較為切實)固堰可重隄不可當年
聖訓實昭然
按高家堰為黃淮關鍵淮揚各府藉資保障恭閱
皇祖實錄康熙三十一年十一月工部議覆靳輔高家
堰加築小隄一疏
皇祖諭曰承受洪澤湖大水全惟高家堰是賴將高家
堰之隄築之使其益堅則可其外築一小隄有何益
哉倘高家堰之隄衝决則一小隄能禦之乎此皆靳
輔執其向時意見而行之也先是二十六年靳輔請
於高家堰外另築重隄
特命廷臣會同地方大吏履勘又下九卿詳議罷其事
兹復請加築小隄仍即曩時重隄之見膠執於中是
以
聖訓委曲申諭祗宜固高堰捍障淮湖不宜加築重隄
也繼復
命大學士張玉書刑部尚書圖訥二人察視加脩高家
堰工以期永遠堅固雍正八年
皇考以治河之道必須保固高堰隄工使清水力能敵
黃發戶部帑金一百萬兩將隄工險要單薄處加脩
石工為永遠之計余昨庚子南巡飭督臣薩載將三
堡六堡舊有甎工改石補高培厚凡皆推闡
聖謨歷巡指示堅築高堰之
訓諭以期金隄鞏固淮揚數郡得保安全因閱高堰接
築隄工謹識如右
六依
皇祖閱河隄詩韻
戌子丑三决(戊戌秋河决儀封南岸之時和驛至庚子春合龍是年夏又决睢寧之郭家渡至秋)
(合龍辛丑秋又决儀封北岸之青龍岡)殷憂切在宫詳籌新路徙(豫省青龍岡屢)
(經堵築功敗垂成因降旨詢問大學士阿桂等扵上遊南岸相度形勢為改絃更張之計據奏履勘得上游蘭)
(陽三堡至商邱七堡一帶南岸添築大隄内開引渠俾大溜由此掣歸故道入海等語隨勅大學士九卿等詳)
(議僉同降旨允行)遠遣本源窮(壬寅春因青龍岡合龍未就命乾清門待衞阿彌逹告祭河)
(神務窮河源據奏窮至星宿海西南三百餘里得一河名阿勒坦郭勒蒙古語為金河其西有巨石名阿勒坦)
(噶逹素齊老蒙古語為北極石其上為天池流泉百道皆作金色入阿勒坦郭勒實黃河真源也)幸底
蘭陽績(癸卯春開放蘭陽引河據大學士阿桂奏報三月初一日開放引河奔騰掣溜十三日辰刻舊)
(河斷流十四日金門合龍棄北取南一舉蕆工實荷天佑神助也)兼資海口通(自癸卯春)
(開放新河大溜東注直達海口一律深通盖緣前歲黃水漫口時由山東金鄉魚臺一帶漫注微山湖入運至)
(清黃交滙以下節次澄清歸海均係清水是以比較往年冲刷寬深尤為暢順)河臣勖敬慎毋
恃此成功
陶莊
河神廟瞻禮
庚子儀封壩合龍
顯佑殊(儀封自戊戌决口至庚子南巡渡黃時尚未合龍二月初十日展謁陶莊河神廟虔誠祈禱)
(十一日儀封兩壩即自行合龍不三四刻立見斷流實由河神顯估非人力所能到詳見庚子河復記)蘭
陽癸卯口故道順流趨(青龍岡自辛丑决口亦久未合龍因命大學士阿桂履勘上游)
(於蘭陽商邱一帶添築大隄内開引渠掣溜歸故道入海癸卯三月開放引河一舉蕆工又賴神助也)彼
此胥
神貺虔誠謁
廟模北坍會清遠(昨冬據薩載奏黃河形勢扵郭家堂老灘正在挑挖引渠間仰邀神佑)
(乘勢塌寬全河大溜北向取直歸中自係善機因傳諭該督及河臣等扵南北河灘嚴禁私築隄堰致礙水道)
(俾河流暢順民生均資利益)昭事益欽吾
題仇英虎邱圖
實父名傳以工緻扵工緻具古為難訝斯可謂淡而穆
急切莫尋倪與端水陸嬉遊胥自得李(昭道)王(維)家法有
兼殫即今展幀一迴憶境及畫圖不二觀
盛京將軍永瑋奏報得雨詩以誌事
盛京風氣涼三月方舉趾近下澣得雨尚不為遲爾(盛京)
(節候較遲兹據永瑋奏報於三月十九日得有透雨正為及時)其日晉亦然數寸各屬
被(叶自農起奏報晉省及各属是日得雨四五寸至七八寸及深透不等)自西而至東迤
邐三千里(劉峩奏十九日承德府得雨三寸永平宣化得雨一二寸至三四寸不等李奉尭奏馬蘭)
(鎮属扵是日得雨霑足是自西至東普被三千餘里可稱優渥是日巡蹕駐杭瞻禮上天竺默禱北省雨澤靈)
(感信有徵矣)無不渥澤霑其零信靈矣實吾扵天竺致禱之
期是浙省祈必應斯語熟聞耳近遠乃不較感應迅如
此時膏利農耕不可無詩紀
過宿遷縣
春仲此度鑾潤野較齊好(二月間毓竒迎鑾北上奏途次桃源清河等處得雨入土)
(四五六寸)以近清(河)桃(源)界雨雪已霑早(宿遷與清河桃源境壤相近春仲曾)
(獲略霑雨澤)夏初斯旋蹕未能副望飽南膏弗及兹(三月廿日三四等)
(浙省甘霖大霈甚為透足薩載亦奏報蘇常江揚等府及上江之太平鳳潁各属均扵十四五六等日先後得)
(雨而宿遷一帶以近北未獲優霑渥澤)北澤又離杳(昨據明興奏山東各府属於閏三月初四)
(五日均得雨深透而此地偏南又未及一律霑被)舟行乃水路揚塵猶浩浩陸
地自旱乾綠苗行將槁切切為(去聲)望雨中心惄如𢷬一
隅有民人刻豈忘懷保
安瀾
龍王廟四曡舊作韻
子丑寅之歲連年三决河(庚子春時和驛决口甫合龍是年夏秋又决郭家渡張家)
(油房堵合後辛丑秋又决青龍岡閱壬寅至癸卯春始合龍)潰南輕下壑(時和驛郭家渡張家)
(油房均在南岸其漫水由賈魯舊河一帶下注雖於田廬不無淹浸其患尚輕)奪北重停渦(辛丑)
(所决之青龍岡乃在北岸恐水積沙停慮&KR0782;微山等湖並致奪運關係更重屢經堵築功敗垂成幸開蘭陽引)
(河始得底績云)幸得蘭陽引稍紓瓠子歌總緣叨
惠貺謹以謝經過
祖
考胥勤是覲揚當若何
奎文昭殿額(廟懸書額皇考御)
永佑願安波
賜河東總河蘭第錫
永定分司久素知慎且勤河東擢開府川奠冀成勲初
任原廑念所為果出羣(蘭第錫由永定河道擢為河東總河因初任尚属廑念到任後)
(據陳修防事宜及奏請畫定隄旁餘地種柳護根並申禁近隄取土各條所奏竟有定見大慰朕懷因傳諭明)
(興何裕城飭属協同妥辧以收實效)益當志黽勉副望俾予欣
陜甘總督李侍堯奏報甘省雨雪情形詩以誌慰
河西二三月雪澤已滋融更喜三月雨數寸霑河東閏
春之上旬省城澍雨濛(李侍堯奏甘省河西一帶先於二三月間連次得雪該處田畝)
(因積雪春融渠水暢流足敷灌溉至河東各属三月下旬亦陸續得有雨澤兹扵閏三月初七八日省城㴻雨)
(沾灑濃隂密布雨勢甚寬河東種植較早清明前後麥苗均已出土早榖亦俱下種民情歡悦糧價中平等語)
東候暖扵西麥苗綠已芃大田均可種糧價平而中甘
省本瘠區近每春澤逢或因去貪吏(甘省往年無歲不報旱王亶望等藉)
(以飽其慾壑折糧冒賑虧帑殃民自辛丑查辦以後積弊既清每歲春間連得雨澤或因懲貪除蠧仰感)
(天和慶蘇民困惟益深乾惕耳)旋轉叨
帡幪慶蘇溝壑民益惕宵旰衷
過伊河入運口
丁丑開伊河其勢尚未暢辛丑河北决洪波三湖放(辛丑)
(青龍岡漫口之水由金鄉魚臺下注南陽昭陽微山三湖)微山居下游浩瀚愁倒漾
因大疏伊河冀洩滔天漲(微山又居三湖下游滙為巨浸其尾閭一由荆山橋河入)
(運一由韓莊牐入運丁丑歲因湖水盛漲開此伊家河長六十九里由韓莊牐下洩入運前歲壬寅因歷時既)
(久從前開挑時山根砂礓未能如式必湏大加桃深方資利益因命袁守侗先同何裕城會勘並命大學士阿)
(桂再行復勘籌定興工大加開挑於十二月工竣比前更覺寬深湖水得暢逹入海)終属補偏策
亟力闢砂礓(叶)幸今河復古運道原無恙過斯有餘惕
愧我無一當
柳泉
登陸至徐州途長逾百里大吏欲節勞中途行館起此
番重南巡禁工作有旨諸凡命依舊新營止此耳然亦
有軒堂有山復有水信宿之所費中人十弗止遐憶漢
文言惟增恧而已
荆山橋
丁丑過荆橋河過沙&KR0782;去路細(荆山橋東接邳睢西連豐沛長三里許乾隆丙)
(寅年發帑重修至丁夘年告成丁丑南巡經過時因丙子秋河决孫家集黃水經此入海橋洞一百五十九孔)
(不足分洩其時水過沙停橋孔半多淤澱去路遂微)壬午過荆橋幸因無事麥浪
翠(壬午南巡時以劉統勲所築河北孤山新土隄成湖河之水由孤山茶城等處經橋下東入運河幸獲無)
(事是以過荆山橋詩有漲波未至春膏足且喜農民穫麥歌之句)乙酉過荆橋督責去
沙沙近積(黃河至徐州而窄河員每持束急易漲之說聽漫水洩歸荆山橋以故河多&KR0782;埂微湖趨)
(下之勢不暢戊寅夏遣劉統勲相度議築河北孤山新土隄黃流乃不旁溢湖水亦惕消無阻甲申春撫臣崔)
(應階請濬荆山橋乃命兆惠前来會勘添建新牐使湖水暢流入運其疏濬荆山橋本為去沙漲計而工員圖)
(省力沙弗遠運積兩傍幾與橋欄齊民因種麥田占河身至十分之六彼時即不以為然有橋建苟非虚河疏)
(功乃捐二者必居一吾心實未安之句詳見乙酉荆山橋記)占河十六同不疏仍以
穫麥陳大吏前年微湖漲水多長橋疏洩猶未利乃及
潘張兩引河歸黃聊救燃眉計(辛丑青龍岡漫口黃水下注由城武金鄉魚臺)
(等處蕩漾澄清滙歸三湖入藺家山由荆山橋下注其時疏洩猶未暢利因命薩載等廣籌去路開挑潘家莊)
(張家莊等引河分洩入黃又啓放駝車壩柳園頭一帶牐壩由漣河六塘河宣洩入海是以癸卯合龍後積水)
(易消然又恐分洩太過復將臨湖各牐壩次第堵閉收蓄水勢以濟重運凡此皆随時酌劑不惜帑項相機補)
(救然終無一勞永逸之計也)即今河復此無藉更恐洩多謀堵閉荆
山過水仍如前酌劑相機豈惜費終乏一勞永逸策蒿
目平成祗心愧
題黃樓五曡蘇東坡韻
庚子寄題當吟說未至徐州舟竟發其年因未值閏月
迴途期迫槳盪滑(庚子南巡未至徐州以其年無閏計程至五月初九日始迴蹕至京)
(北郊及廷試諸大典為期已迫不及親臨有寄題黃樓四曡蘇軾韻之作)徒遣重臣馳勘踏
王事豈惜勞靴韈(是年命大學士阿桂總督薩載同勘陶莊黃河及雲梯關外入海情形又)
(命尚書嵇璜同薩載勘徐州應添石工)周家莊至韓家山一律石工禦嗋
呷(自周家莊石工起至韓家山靈神廟一帶凡四百三十丈地當徐城上游久擬一律接築石工至是不可)
(再緩因命嵇璜薩載等前往履勘興工以期永保安瀾不惜帑費也)南北兩岸為次第乘
河未復興鍫鍤(丁丑壬午乙酉三次南巡均至徐城閱視其河南岸既添甃石隄而北岸土隄)
(自大孤山至蘇山則戊寅夏命劉統勲相度議築者兹庚子改築之韓家山石工四百三十丈據勘估砌石十)
(七層其接連山脚之二十丈地勢較高砌石十二層共估需銀九萬二千餘兩即令薩載等核實辦料次第接)
(築已扵壬寅年大工告竣)壬寅大工已告成萬戶安眠免驚殺今年
通閏有餘暇紆蹕重来叩龍刹况幸癸夘復故道商賈
往来鳴榔軋河南咫尺即徐城城上飛樓埤堄壓下臨
無地水流滔平眺有屏山層齾玉局險韻凡五曡拙速
篆煙消睡鴨詩成依例仍勒壁頗喜文光騰煜霅
題雲龍山行館
庚子徐州實未臨閱隄此重(去聲)舊途尋並山接築曾差
看(庚子南巡未至徐州因遣嵇璜薩載查勘周家莊至韓家山接築石工四百三十丈一律修整扵壬寅年)
(已告工竣)易石蕆工此慰心别館雲龍憶昔駐大彭風物入
新吟拈毫會意扵何是一瞬廿年仍碧岑
雲龍山詠古
龍使為靈斯曰雲好(上聲)山弗雨亦氤氲憑依信不可失
耳變化其誰所擅云放蕩底須述蘇蹟雄竒扵是訝韓
文廿年面目依然我何有行知尊所聞
試衣亭四曡蘇東坡韻
欲解衣乎欲著衣猜東坡意立晴暉爾時行志未能也
想共山人(謂張天驥)羡鶴飛
題放鶴亭
處士浙放鶴(林逋)率欲視如子山人徐放鶴(張天驥)未定以
何擬率欲有為法未定無為旨以是相等度此似勝乎
彼重儓笑山莊(避暑山莊亦有放鶴亭故乙酉題雲龍山放鶴亭詩有我亦山莊聊仿作祗虞)
(貽笑彼胎仙之句)更不如林耳
大士巖
招提恒有廢興時廢則蕭條興陸離大士如如巖畔坐
廢興一切付無知
黃茅岡
同扵生物殊於所(&KR1357;括東坡荅張山人書)白葦黃茅荒瘠宜笑傲
岡頭千古韻此情寧許俗人知
蘇隄
城外荒隄跡可尋爾時太守愛民心輕風隨分(去聲)吹桃
柳底論彭城及武林
賜河南巡撫何裕城
兩世豫州撫况隨父任曾(何裕城之父何煟任河南巡撫時裕城即隨任學習)政
方應所悉家訓夙常承莫謂已知可要當益勵仍河防
資協理(何煟長扵河務裕城亦所夙習豫撫亦有協理河務之責也)安晏福黎蒸
柳泉行宫八景
春靄堂
昨朝甫到頗無暇今日言旋適有閒遊目拈毫詠諸景
一堂春靄接卿班(是堂為行宫前殿駐蹕批摺向軍機大臣發旨及宣召地方大吏咨詢政)
(務之後方一遊目諸景也)
怡神室
樸楹五架額怡神(即寢室也)宵養扵是契静因曰静於斯能
静否片時念及萬方民
知依齋
所其無逸在知依行館幽閒首夏時親切民情盈蹕路
足衣食否為思之
水樂庭
東陽未至杭纔至(東陽杭州均有水樂洞東陽非蹕途所經杭郡水樂洞則甫在杭州經臨)
(題詠)水樂扵斯又聽聲謾擬蘇詩舉再三(去聲)世間何事匪
虚名
鳴翠亭
翠流扵目鳴聞耳目色由来即耳聲悟得色聲本無著
翠兮何不可為鳴
含漪館
澄鏡溶溶繞砌墀微風不動亦含漪設如畫舫相比擬
若水民情亦可思
俯綠墅
柳泉名以因多柳繞墅更多泉水披一綠雖然分上下
巧看聯接有長絲
漾影橋
月樣横橋鏡樣溪假山斷續接長隄俯看影漾團圞處
七寶廣寒中覓題
命彭元瑞曹文埴撿四庫全書古来見元孫者有
幾據奏自唐迄明凡六人詩以誌事
五世元孫膝上珍(子為膝下至若元孫反當抱之膝上矣)撿兹有幾命儒
臣奏来詳悉翻四庫特出禎祥得六人(四庫全書載唐錢朗宋張燾元)
(吳宗元明羅恢歸璿文徵明六人皆以耆壽得見元孫)恰彼古稀帝同數(庚子年屆古稀)
(因查自三代以下帝王年逾七十者漢武帝梁高祖唐明皇宋高宗元世祖明太祖凡六帝然皆未親見元孫)
(也)贏其家慶我饒臻如斯
天貺叨駢曡忍不敕幾心愛民
昨因慶得五世元孫命彭元瑞曹文埴撿閱四庫全
書自古以耆壽得見元孫者凡幾人兹據奏三代以
上不可考秦漢以後隋以前未有其人惟山堂肆考
載唐錢朗南昌人仕唐官光祿大夫元孫數人皆以
明經為縣宰年一百七十餘歲又周必大平園續藁
載宋張燾饒州人孝宗時參知政事年七十五見元
孫一人又宋濓潛溪集載元吳宗元紹興人不仕年
八十八及見元孫舉觴為壽抱置膝上望者謂神仙
中人又明文衡載明羅恢吉安人永樂時官國子監
博士年八十二見元孫一人又明歸璿崑山人即歸
有光之高祖見有光集璿有高元嘉慶堂頋九和為
之記又明文徵明甫田集載戊午元旦詩有百歲幾
人登耄耋一身五世見曾元之句考徵明年九十有
元孫二人等語臣庶以耆夀得元孫者僅止六人帝
王中臻斯盛者尤未之前聞予叨膺
天貺嘉慶駢蕃若此惟有益深乾惕勑幾愛民以冀仰
荅
昊蒼純佑耳
微山湖
辛丑河決北事較決南巨金(鄉)魚(臺)雖停沙清水艱他
去三湖以次漲微山下流所(辛丑青龍岡漫口之水滙歸南陽昭陽微山三湖而)
(微山湖尤居下流為衆水所歸汪洋浩瀚與運河連為一片)宵旰勑大吏亟力籌洩
路(叶等辛丑壬寅因青龍岡漫口屢築未成降旨命薩載查勘亟籌去路嗣據奏漫水由微山湖下注邳)
(宿桃清運河出楊莊口門歸海將駱馬湖竹簍牐先行開放其餘各牐壩次第唘放洩水由劉老澗下注六塘)
(河歸海並開挑微山湖下之頋家莊等引渠分洩水勢為一時權宜補救之計幸而運道河湖得保無虞)然
猶異常盛丈深難計數(下游去路雖多而来源本大湖水猶異常盛漲測量深二丈三)
(四五尺不等)漕船有失事哀哉運丁苦沛縣竟頽城吾民受
悽楚為之切憂煎不靳賑恤普昨歲幸河復微湖潦消
屢(上年漫口未合湖河水勢相連漕船行走有被沉溺之事曾降旨將應賠米石全行豁免以示體恤至沛)
(豐等縣及山東之金鄉魚臺被淹最重而沛縣城垣竟致頽圮節經降旨撫恤並加恩將被水各州縣給予常)
(賬俾災黎不至失所幸昨歲青龍岡漫口合龍河復故道積潦漸消居民於是始獲安堵)翻慮消太
多濟運漸築堵(自昨歲三月漫口合龍後微山湖水勢陸續消落至八九月湖水止存一丈三)
(尺五寸已符往年定誌又當預為儲蓄因今薩載等將微山湖尾閭五道引河並運河中河各牐壩及藺家山)
(草壩乘時接築堵閉收蓄水勢以濟重運)縴道以次修(濟寧以南運河兩岸工程分作四十九段)
(前據明興等奏過白露後隄岸均已涸露現在積籵鳩工簽樁夯土畚鍤雲集在事各委員及夫役等無不歡)
(欣鼓舞踴躍從事所有隄岸各工均一律興修趕辧扵春前完竣)往来利行旅乘勢在
待時罅苴惟漏補敢言希平成悚慚不遑處
過沛縣
我過沛縣境不見沛縣城移城向西北高處謀久恒實
因壬寅潦追憶心猶怦河決青龍岡一片水鋪平埤堄
為之湮老幼為之驚嗟嗟我赤子忍弗救其生蠲租豈
待言賑饑繾遥情那論極次貧踰年周濟增(沛縣自辛丑九月猝)
(被豫省漫口之水下注將護城隄冲塌水由東北直入沛縣壬寅八月又因風大水湧城墻及衙署民房悉皆)
(坍塌節經降旨撫綏并加恩常予賑恤至合龍後復降旨展賑至癸夘六月又以該縣及銅山豐邳等州縣並)
(山東之金鄉魚臺濟寧等處低地未能全涸復降旨再行普展賑五個月以資接濟)即今河雖復
涸地已可耕慮其乏顆粒借種(上聲)資經營(沛縣等低窪地方除展賑)
(外其災分稍輕地畆並諭令該督撫等酌借籽種俾得趕種春麥)舊城地本窪移建就
高坪(沛縣舊城地本低窪難以修復前經諭令薩載於沛縣境内各鄉履勘高地移建城垣嗣據奏履勘)
(得該縣西南三十里之戚山地勢較高五六尺且南有縷水隄北有太行隄東臨曡路三面欄截可期永無水)
(患該處舊有村莊即為南關形勢亦甚聯絡因飭尅期發帑委員分段承修責成道府督催扵昨歲脩建完整)
(閭閻安堵士民同聲歡忭)老幼来謝恩幸少鳩鵠形痛定思事前憐
之慙愧并
御製詩五集卷八
