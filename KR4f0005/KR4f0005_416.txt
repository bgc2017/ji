御製詩五集卷二十五
古今體七十四首(丙午七)
對山齋作歌
山莊何處不對山而何此齋擅乎已是猶人孰不讀書
可稱讀書人有幾必當虚受扵其外更須深飫扵其裏
乃為弗空對山與讀書然而扵齋猶易扵人則難矣擬
十年後歸政作閒人獨坐此齋而究對山讀書理
吟餘齋口號
避暑年来每夏居東塗西抹厭紛如即兹七字成八义
雖曰吟餘興尚餘
遲雲榭有會
翠雲巖乃虚擬名遲雲榭則實攬景然而虚實雲豈知
為主為賓在人領巖之雲翠榭雲白翠其恒境白幻影
觀其虚者恒以存翻憐實者幻非永偶此遲雲得静觀
炙轂之辯難為逞
題馬琬幽居圖
溪幾迴中峰幾環幽居真合稱(去聲)高閒依稀似是曾經
處逸興遄飛到攝山(棲霞本名攝山幽居其一境也)
訝是王家荷葉皴閱知文璧畫傳神祗宜居此謝塵務
却我原非箇裏人
詠壺盧合子
懸瓠何嘗有定容規之成器在陶鎔外模設矣得由已
中道立而能者從繹義有符鑄人法摛詞無匪慕
前蹤(壺盧器自器屢皇祖命苑監創製至今遵奉成規每得佳經題詠以志率由前典)苑
丞種出呈盤覆貯水沉堪佐静供
雨(六月十二日)
邇日易為雨間(去聲)時亦朗晴希無繼霑慮懼有作霪情
笑太不知足難辭鮮定衡誰云此遊豫愁總切農氓
烟雨樓得句
山莊所弗歉者山亦如水國弗歉水而此御湖中有樓
斯勝滮湖之樓矣前此塞田頗覺乾甫經駐蹕逢霖美
舟行小艤眄烟波接上落空莫形擬瑶林或近或復遥
銀竹時霏時亦止兹已佳哉慮其過攬景愁弗勝乎喜
喜晴(六月十三日)
自予斯駐蹕晴雨間(去聲)連辰前甫真優渥(十一日)昨微覺
數(入聲)頻(十二日)愁因霖勢作喜以霽光新愁喜渾無定笑
非藴藉人
留京王大臣奏報京畿晴雨時若詩以誌慰
京畿四百里而遥彼此霑膏弗隔朝(自到山莊頻霑甘&KR0584;初八日晚間細)
(雨至初九日得雨四寸餘兹留京王大臣奏報京師亦扵初九日得雨五寸初十日復雨勢甚滂霈入土極為)
(深透等語深欣天恩優溥實感)可識
天恩優以溥益深予感晝而宵七分還幸麥麰實(順天府麥)
(收據奏報七分藉資接濟近又溥得透雨大田芃茂秋成可望惟益增乾惕耳)盈尺深滋禾黍
苗際此惟增虔鞏意泰然敢作滿之招
題錢選盧仝烹茶圖
紗帽籠頭却白衣綠天消夏汗無揮劉(松年)圖牟(益)倣事
權置(石渠舊有牟益茅舍閒吟圖卷後復得劉松年烹茶圖卷取以比較邱壑位置與牟卷相同盖劉先)
(有此圖而牟倣為之然兩卷均未自標圖名劉卷則唐寅䟦為玉川子烹茶圖得存其真而牟卷則收藏家未)
(考率題為茅舍閒吟圖向各題詩識其原委并同弆一箧使彼此互相印證云)孟(簡)贈盧(仝)烹
韻庶幾(盧仝有謝孟諫議寄新茶詩又有常州孟諫議座上聞韓愈貶國子博士詩而未著何名按唐)
(書孟簡字幾道工詩元和中官諫議大夫出為常州刺史以特代官爵考之當是孟簡也)卷易幀斯
奚不可(劉松年牟益兩圖俱横卷而此錢選盧仝烹茶圖乃作立幀文人揮翰縦横如意固無不可也)
詩傳畫亦豈為非隱而狂者應無禍何宿王涯自惹譏
詠和闐玉榖璧
榖璧今無用存羊愛禮宜嘉兹孚尹質肯付俗工為祈
歲義堪寓寸隂競並思嫌存琢刻跡會有撫平時(古榖璧徒)
(見其紋而撫之若平兹肖為之者不能無斧鑿痕然歷年久後自亦當撫之若無迹也)
河南巡撫畢沅奏報續得透雨及查辦地畝情形
詩以誌事
豫民逢歉救燃眉减價良田賖鬻之(畢沅奏省城扵六月初五六日甘霖)
(大沛酣暢滂沱入土十分深透且雲氣濃厚沾被廣遠又據奏該省因連歲不登有産之家往往變賣餬口近)
(更有扵青黃不接之際將轉瞬成熟麥田减價鬻賣以致山西等處富戶聞風赴豫放債凖折地畝等語)雖
遇豐年仍失業因勤方伯為陳辭既懲壟斷惟貪利(晉省)
(富戸赴豫放債凖折地畝致灾區之民雖遇豐年無田可種所關甚大因節次降旨命該撫等剴切曉諭徧行)
(宣布並傳諭晉省紳士令其寄信原籍俾鄉里親黨各發天良共敦任䘏毋得居竒壟斷)亦禁地迴
弗與貲(畢沅又奏稱現在查辦災區賤售地畝恐其中有無藉之徒恃有查辦諭旨竟思白佔地畝不)
(歸原價請令買主將原契呈出官為追價等語所奏甚得大臣為國之體豫晉民人皆朕赤子無分畛域畢沅)
(前後所奏盡心籌辦公正可嘉因降旨將畢沅及随同查辦之藩司江蘭交部兮別議叙并將前後所降諭旨)
(交該撫等刊刻宣布咸使聞知)不忍齊刑先設訓哀矜惟益自慙斯
去歲
去歲季夏駐山莊亟為豫齊盼甘雨後幸悔灾霑嘉&KR0584;
麥雖失收穫晚黍(去歲駐蹕山莊時正值河南山東望雨有日日豫齊繫遠心之句嗣據畢)
(沅奏河南扵六月初二三日得雨眀興奏山東扵初五六日得雨雖麥收失望而秋田有穫藉資接濟)而
何旱氣轉南行淮徐荆歙灾更苦(上年河南山東雖幸得雨而下江之淮徐)
(海及上江之毫州蒙城等處界連齊豫轉未得霑渥澤湖北之江夏等州縣亦因缺雨秋成歉薄節次降旨截)
(漕蠲賑詳見乙巳年誌事諸詩)今年各處蒙轉旋春膏優渥農功舉(今歲)
(河南山東江蘇安徽湖廣等省俱荷次奏天恩春膏優渥二麥有收農功克舉入夏以来節報雨澤兹復)
(據畢沅奏到河南扵六月初五日甘霖大沛入土深透又明興奏東省七十六州縣得雨又據特成額奏湖北)
(省城扵五月二十及廿一二三等日連沛甘膏極為霑足并近省之武昌漢陽兩府属俱稟報相同)山左
失麥祗數縣晩田得雨亦種溥(前因山東歷城等九州縣缺雨麥收較歉兹眀)
(興奏省城扵六月初八日得雨三寸四野均霑并各属報初五六七八等日得雨者共七十六州縣自三四五)
(寸至深透不等秋禾溥種發榮滋長民情歡悦日来正當大雨時行渥澤普霑俟稟報續到時再行馳奏等語)
南望額手感
天恩益廑兢業銘心所
題文園獅子林九疊前韻
展卷笑先軒且渠謂多事矣畫詩書幽居早是殊倪瓉
晝寢還當戒宰予偶此幾餘適遊豫幸無軍冗計儲胥
(甲辰駐蹕山莊時籌辦甘省逆回故七疊韻詩有却仍軍務遥廑彼那得忘懷此樂胥之句)吟成九
疊十全什應罷重題前例如(文園獅林九疊前韻已成十全此後應罷重題亦依)
(前涿鹿行例也)
清舒山館
獅林一水隔山館好趁幾餘試憩遊樸室芸齋信娛意
祖恩孫受憶從頭少常亹亹期無忝老益孜孜恐遺(去聲)
羞冀更(去聲)十年歸政後扵斯舒志享清酬
敬題含德齋
德之所包廣曰含義亦殊含藏訓已藴含被訓物俱在
已貴藴藏方為有若無在物貴廣被恩施普濊濡
聖人示大端来者共勉諸
登澄霽樓
每登澄霽樓率值快晴際間(去聲)亦冒雨陟乃祈副名字
㒺非廑農功時若籲
天賜想六十年前或協
聖人意
暢遠臺口號
方喜優霖又欣霽紓懷今日偶登臺伊犁萬里關方寸
一字暢寧容易哉
題謝時臣豳風圖
大幅原屏幛裁装想有年徒稱七月景未備八章全(是圖)
(寫授衣為裳墐戸剥棗築場納稼諸景而於豳風八章全詩未備當是大幅屏幛装池時經俗工割裂者)謂
是臨朝者胥宜置座邊印名類贋作反覺汚樗仙(圖有時臣)
(二字名印甚新篆法亦不佳按明謝時臣號樗仙藝苑卮言稱其能畫屏幛大幅有氣概此圖實非時臣不能)
(作惟名欵先經装手割去而後人復印以偽名印轉為樗仙之累也)
詠鹿角椅
五月生茸八月強(月令五月鹿角觧舊角觧則新茸生至八月角強壯能牴格矣)取之
無盡獵之場俗稱那數(上聲)四足椅(俗呼坐凳為椅子盖以坐具後有倚也見)
(正韻)奢製還嗤七寳床坐式禮經毋不敬用欽
家法守惟長(盛京尊藏鹿角太宗時鹿角椅山莊有題聖祖時椅壬午年命工倣製並)
(以句云詎是仙都遺從思意家法存亦敬承堂構之)詰戎示儉胥殷此雖曰高
齡敢弗蘉
遊獅子園憶舊
憶昔初居此纔知數與名(予六歲時始随皇考来居此)逮今七旬
過(今歲正七旬有六)奚異片時更内學聖何有外施王底成惟
瞻
兩世筆慙愧繼繩情
樂山書院口號
既霑時雨愛新晴邸籞来遊一暢情前沼依然水半涸
樂山今日不孤名(獅子園内河惟藉西山諸水流注成池不似避暑山莊園内本有温泉又)
(引武列之水以故湖河水富今歲四五月此處缺雨故池水多涸兹雖被渥澤祗利農田而池水則尚缺然此)
(時正宜晴池水略缺何害)
妙高堂
妙則無不高高益增厥妙相資相得彰斯堂薈其要千
峯濯雨足萬林朗曦照有欲無欲乎大塊文章竅静晤
合忘言那更觀其徼
待月亭
亭據崔巍巔東望先得月
當年坐待之
高閒興無歇而我尚髫齡那知問
指偈兹惟事勤政五旬年一瞥(以踐阼紀年也)無暇夕来兹四
柱付孤兀
題宜照齋
獅園小憩轉山莊門入石城齋在傍便可據牀玩東壁
寧須副額待西陽萬幾扵照胥宜慎一晌會心正不妨
搆築設詢年久近庭前樹總覺隂長
却炎榭
山莊避暑據全體雲榭却炎別一家李杜豈曾讓郊島
(泰山不讓土壤之意)無妨各自擅風華
就松室
本非松就室無室孰知松相資相得彰有似龍雲從松
自恃古今室原可西東因悟人所為那如造化功
敞晴齋得句
巖齋近北嶺輕輿乘便到霽景正澄鮮曦光晶衆峭凴
軒憶歷年佳哉副名號然率因愁霖有愁喜方覺(叶)扵
此愁喜中弗辭髮宣造
繪韻樓
敞晴齋右首曲折下迴廊却有書樓接遂凴冰牖方繪
真超畫格韻喜在林光生動難為狀端勝倪與黃
清綺書屋口號
書屋東廂信雅宜雙文清綺括言詩略嫌題額當年誤
左右圖書位轉移
敞晴齋居右為繪韻是圖畫左為清綺是書史律以
左圖右史其位似倒置因戲及之然向以觸景偶題
政無區區方位之念也
荷二首
通閏今年節候遲塞荷夏季始開池適纔陟降由清綺
(敞晴齋書屋名)兩字傳神此遇之
草木花皆草木本水華藕本出波中(藕非木亦非草)漫言君子名
無據七竅根分聖者同(藕皆七竅亦如九頭柑雖間有多少一二瓣者而大率皆同藕)
(之七竅如之)
漕運總督毓竒奏報清口復淤江西漕船有阻運
未能過淮者詩以誌悶
去歲清水微幾致漕船誤幸因截留多更加督飭屢(上年)
(因督河諸臣挑濬運中河時不趁上游未放水以前連建牐座以致水無攔蓄一洩無餘又值淮徐一帶缺雨)
(水淺沙淤南漕北上時節節淺阻漕臣毓竒張皇無計因節次馳諭該督等忠心籌畫並嚴行督飭令其設法)
(催䟎仍將薩載李奉翰降頂戴示罰後屢次降旨截留南漕接濟上下江民食以故漕船抵通之數減扵常年)
(幸無遲誤詳見上年誌事諸什)尚有抵通者並分北倉貯迴空未阻凍
復命重臣赴(上年三進漕船可以扺通無誤迴空者即馳諭毓竒等飛輓前進其尾後數帮䟎辦)
(不及者傳諭劉峩明興扵東省水次及直隸泊頭北倉等處酌量起留俟今春再行撥運抵通俾全漕回空不)
(致遲延凍阻復念清口為南北咽喉關係甚大因命大學士阿桂前往會同督河諸臣察看受病根由為之主)
(持熟籌妥議以資利濟)善後籌今歲築壩蓄清禦(叶本嗣據阿桂奏年清口淤)
(墊因湖水極小黃水又值盛漲以致倒灌惟有借已灌之黃水以送迴空蓄積弱之清水以濟重運並請築壩)
(攔蓄湖水俟来歲重運北上即可啟壩下注以資浮送即准行之)春季河臣報清口已
暢注旋復遷就辭南望增憂遽(今春據李奉翰奏二月内將洪澤湖五道引河)
(之張福口太平河先行啟放續據奏三月初將裴家場通湖引河開放並將束清臨黃及新建東壩遵照硃筆)
(指示處所相機啟拆使清水向東北直趨下注濟運刷黃形勢暢順等語因降旨復還原職嗣又據李奉翰奏)
(三月望後黃河桃汛水發黃水高於清水四尺餘以致迴溜復行倒漾仍請將攔河壩工暫行堵閉俟黃水退)
(落清水力旺再行開放因復命大學士阿桂前往河工會商熟籌為之主張然自此又廑南顧之憂矣)兹
接漕臣奏清弱黃仍淤致江西尾幫未渡淮如故(兹據毓竒)
(等奏五月初七日清口一帶水勢隄耗清弱黃淤以致漕船淺滯不能前進自三牐以南淮安寳應運河水勢)
(長落不定河身偪窄幫船魚貫而住江西之饒州九江等幫船皆停泊在平橋寳應一帶必須俟河口船隻挨)
(次過渡方能銜尾抵淮盤騐)順勢開引渠起撥勤諸務(毓竒又奏河臣李奉翰酌)
(量形勢扵順黃壩尾另開引渠一道尅日完工開放後口門水勢稍深等語又據奏稱淺滯漕船有將船米起)
(空並將篷桅等項起卸淨盡始得儧挽出口又李奉翰奏現將張福口引河啟放因傳諭令其再行酌量聞放)
(一二道以資挹注南漕各幫運丁連年疲困雖節次加恩賞賚竭力調劑而今歲復值舟行淺滯牽挽維艱現)
(當大雨時行之候惟有早晚虔籲速霈甘&KR0584;以冀河流暢順幫船䟎行無滯耳)愧無排瀹方徒
切宵旰慮嗟嗟諸運丁受困何頻劇加恩縦調劑豈似
順流速目今時行候虔籲霈佳&KR0584;
倪瓉溪亭山色
粗疏老筆是其長此獨溪亭布景詳想欲不名一家耳
故當夢見傲嗤王(倪瓉自題畫云與趙君善長商確作獅子林圖真得荆關遺意非王蒙所)
(夢見云云兹幀溪亭山色佈景周密扵雲林另是一格正亦自出新裁之意)
題古碧玉夔璧
碧玉亦珍古土浸如古銅謂為夏商器手持輕似蓬肉
好雖依度却琢作&KR0785;瓏斯誠罕所覩難以問考工
静坐齋中偶爾成詠
幾餘無事齋中坐忽忽七旬望八旬雖未凍棃逮耄耋
且欣碩果具精神不為疲樂此弗倦恒以德修其又新
祗擬十年歸政後息肩方可作閒人
河道總督李奉翰協辦河務安徽巡撫書麟奏清
水長發及開壩减黃水情形詩以誌事
昨據漕臣奏黃水復淤清以致江西幫尚扵淮隂停(昨據)
(毓竒奏五月初七日清水一帶水勢陡耗以致清弱黃淤漕船淺滯江西饒州九江等幫船皆扵平橋寳應停)
(泊必須俟河口船隻挨次過渡方能銜尾抵淮盤騐)恐蹈去年轍切切為不寧兹
接河臣奏
天佑靈雨零季夏月上旬優渥霑時行清水長七尺禦
黃刷沙并因更煞黃勢壩放王家營(兹據李奉翰等奏淮安清口一帶自)
(六月初六日以来初八九及十一二等日&KR0584;雨如注霶霈優渥湖水逐日加長高堰誌樁已至七尺三寸淮揚)
(運河水勢倍加深暢两岸浮沙刷滌寬深江廣重運足資浮送仍一面遵旨將裴家場張家莊天然等三道引)
(河次第開放一面將王家營减壩開放使黃水由鹽河减掣既减黃水之勢復助清水之力自可乘勢暢出刷)
(沙重運即可遄行等語)重運或可進得以速達京并據書麟報安
徽麥價平邇復屢霈甘溝澮皆充盈(同日據書麟奏安省各府州属報五)
(月連次得雨四五六七八寸至尺餘不等六月初旬以来又復得雨三四寸至七八寸不等通省各属得雨普)
(遍霑足溝池塘堰處處充盈禾苗發榮暢茂米價較前平定麥價大减農民歡豫倍常等語)斯則益
增慰慰仍增惕情獨是漕臣疏尚未以時呈(閱李奉翰書麟所奏)
(為之稍慰惟漕臣毓竒尚未據奏報)為之意躊蹰南望猶怦怦(惟冀漕艘遄行渡黃)
(亟盼毓竒由驛馳奏南望仍殷懸注耳)
陕甘總督福康安奏甘省時雨普霑田禾有望詩
以誌慰並書扇賜之
甘省年来若雨暘福星民幸慶安康因知往歲官為蠧
(向年甘省因王亶望捏灾冒賑歲歲報旱而實無旱侵蝕監糧各属從風效尤及事敗露大加懲創分別治罪)
(詳見辛丑年言志諸什)並識協時政貴良高下田胥霑澤渥東西
河可卜秋穰(據福康安奏據蘭州鞏昌平涼慶陽寧夏西寧等府秦階涇等州所属扵四月中下)
(旬並五月上中旬各報得雨深透麥豆青稞暢茂秋禾早者出土遲者播種齊全其甘凉肅州等属亦扵五月)
(十六七日得雨並賴渠水溉潤禾苗滋長陕西夏收豐稔通計九分現在雨水均調秋田長發民情欣悦至寧)
(夏各渠壩牐加砌暨增築高厚之處均一律趕辦全完放水倍加暢駛上下田疇澆灌齊足等語甘省向來捏)
(灾冒賑自福康安抵任後一洗積弊且年来雨暘時若轉歉為豐深慶封疆得人也)慰心書箑遥
為賜布我薰風敬以蘉
觀瀑二首
觀為目食聽耳食耳食易過(入耳之聲歇則無有)目食存(入目之色尚存)
(扵心)亭子兩言額觀瀑
聖人體物示精源
舊詠新題歲歲添空中振鷺座中瞻詎為十目和十手
豈不嚴哉却不嚴
曾子之語釋誠意也飛瀑無心任人觀之何嚴之可
畏
永恬居
居額循名責實重梓材引養啟予胸君臣諭告辭先後
文義早經疑九峰
我
皇祖以永恬名此居盖取周書梓材引養引恬之義蔡
沈集傳以為欲其引掖斯民扵生養安全之地而又
申之曰自古王若兹盖即商頌所謂自古在昔先民
有作也君若臣所當共凛者惟集傳稱一篇之中前
則尊諭卑後則臣告君不可得而強合意者此篇得
扵簡編斷爛之中編書者以為文意相属遂編次其
後沈所疑是矣因復考王安石吳棫朱子皆以為他
書錯簡而秦&KR0008;所刻九經書序後按語亦稱今王惟
曰以下若臣下進戒之詞非命康叔之書不可強合
今另起行云云則是九峰以前已早有疑之者并或
另為起行以別扵前文而今本則直接惟其塗丹雘
之下不另起行耳因題永恬居檢書有會附識扵此
素尚齋
逐處由来貯縹緗山齋即是讀書堂循名扵此宜何在
義在中庸十四章
遊創得齋誌事二十韻
初到此覺旱幸得甘膏零間(去聲)作五日間乃透霑畦町
繼斯數日内雨霽每互更遂復懼霪霖以正值時行忽
忽半月間何曾一暢情今朝乃晴定浮雲天際征試一
為山遊觀瀑澄清聽塵心一以滌無復餘怦怦肩輿入
西谷永恬居略停更由西而北蒼山胥轉青(始至山莊以四五月)
(間缺雨山色猶蒼繼而甘膏普渥時雨時晴秋禾芃茂草木豐茸向之蒼山悉為浮嵐暖翠矣)造化功
迅哉萬物資生成慰心詎祗兹晚田欣起耕峰迴川繞
處秀木嘉蔭横野橋據石澗澗下幽泉鳴曲棧凡幾折
巖齋面前呈夤緣入松關石磴陟崢嶸據牀延峭蒨畫
圖奚足稱舊題巡壁讀新句點筆賡庚辰至扵今(自庚辰扵)
(此搆書齋曰創得題句云記取拈毫最初句從今有暇便来吟至今丙午每至留題凡二十五年)廿五
歲月經視之如一瞬創得信副名
枕碧樓
創得齋傍两架樓千林高枕碧如流咄哉漫謂無虞事
思日孜孜勵先(去聲)憂
過嶺至栴檀林得句
東西一嶺隔陟降例依前陟覺遲難矣降斯速易焉足
該萬理要可喻六經詮調御花龕坐非禪即是禪
天籟書屋
四卷貯斯項氏符(明項元汴貯書畫處曰天籟閣兹書屋所貯元汴賞鑒畫卷几四米芾雲)
(山烟樹一吳鎮梅竹松蘭一徐賁眠雲軒圖一唐寅採蓮圖一均有天籟閣印記云)輸他閣上富
藏圖甲辰憶過嘉興路却惜子京蹟久無(甲辰南巡過嘉興惜其閣)
(與名蹟均無存者有雲烟散似飄天籟之句至其印記不知何時收入内府又幸其不落賈人手藉假亂真耳)
澹軒
巒頂難為池方塘無半畝夏雨優渥霑乃得波瀾有澹
然暎小軒風月隨所受心偶與之俱聊以擬享帚
澄霽樓
初至山莊即盼雨既雨侵尋遂盼霽似此多欲不知足
暘雨難從無厭意却思此或殊己私籌農兼念行旅利
然其求全意總同何辭多欲多愁致今朝雲净快晴定
拾級高樓方滿志更恐滿志即近驕戒之慎之銘七字
觀射
扈圍行賞例應然觀射分其等次焉(向例秋獮扈從諸臣先期分日扵宫)
(門前較射中三矢及四五矢者分別等次賞賚馬匹銀兩有差)右屈左支國所重心平
體直道之詮仍教兒輩代身先(去聲不自庚辰臂痛以来雖身先示度仍命)
(随從皇子步射以志無忘家法)莫忘
家風以意傳屢中承
歡兹坐此(余自十二歲恭侍語褒皇祖臨門試射每因屢中荷蒙天嘉故己夘射詩有屢)
(中親承丙午仁祖歡之句自壬寅至今凡六十四年矣)深慙六十四年前
河道總督李奉翰協辦河務安徽廵撫書麟奏清水
暢達漕船迅渡情形詩以誌慰
河臣奏清盛並减黃之勢(昨六月二十日據李奉翰奏淮安清口一帶&KR0584;雨霶霈湖水逐)
(日加長高堰誌樁已長至七尺三寸現在一面遵旨將裴家場張家莊天然等三道引河次第開放一面將王家營)
(减壩開放清水自可暢出刷沙等語詳見昨誌事詩)既慰仍縈望漕臣奏未至况昨
漕臣疏清口仍淤閉雖設法挽拽無奈阻艱致九江十二
幫寳應停水次待至淮盤驗益致久延滯小舟迎往驗此
實權宜計(六月十四日先據毓竒奏五月初七日清口水勢陡耗以致清弱黃淤江西九江等十二幫船)
(皆停泊在平橋寳應一帶不能抵淮盤驗因乘小船南下即扵水次逐幫迎盤以備䟎行過淮不致躭遲此實權宜)
(善計也)今日接河臣清長(上聲)八尺暨兼得西南風暢出刷黃
利台州前幫船渡黃銜尾濟未同漕臣報漕臣南往異(兹六)
(月二十五日據李奉翰書麟奏黃水自開放减壩後消水八寸清水因本月十二三四日大雨加長九寸連前長至)
(八尺二寸湖水已属有力更兼連遇西南大風湧送湖水五道引河㴞㴞暢達較量清水已高扵黃水一尺一寸勢)
(属建瓴台州幫船三十九隻扵十九日迅速渡黃後幫銜尾前進其浮沙停積之處刷滌日漸寬深等語覽奏實為)
(慶幸因降旨發香令扵據風神盖河神等廟叩謝以昭次神貺至漕臣毓竒尚未奏報因南往寳應一帶水)
(迎往盤驗不知清水續長是以未及會奏耳)慶幸誠殊常
天佑
神助賜惟增敬以惕敢曰斯滿志
漕運總督毓竒巡漕御史管幹珍奏報渡黃通順
簽盤全竣情形詩以誌慰
隔日漕臣遞奏章清流暢出刷沙黃(六月二十九日據毓竒等馳奏自開)
(放王營减壩後黃水漸减兼以連日大雨清水加長河臣等遵旨將五道引河全行開放河水暢出下注力足)
(敵黃十九二十等日嚴督在前淺阻之台州等幫趕緊儧渡至二十四日清水更加旺盛河口水勢均有三尺)
(以外已過漕船一百一十六隻迅令北上在後漕船趁水儧行現在派委偹弁多偹划船防護漕艘以期穏速)
(所有江西饒州等十二幫船已逐一簽盤完竣跟接遄行約計七月初十日前後重運可全數渡黃北上等語)
渡船銜尾貨無棄盤舸迎頭米率良(毓竒等又奏簽盤各幫米色均属乾)
(潔亦無虧短及例外多装土宜喫水過深之弊貨物等件亦不致有抛棄實為公私均便也)較以去
年時尚早况逢通閏日猶長(上年三進尾幫漕船扵七月二十二日始催入山東)
(境今據毓竒奏尾幫扵七月初十日前後已可全數渡黃比較上年尚早十餘日况今歲又閏七月為日更長)
(可為欣慰)閱之實切心欣慰虔鞏惟殷敬不遑
七月朔日作
此日秋之孟農占宜是晴曉雲避天淨午旿熾炎生停
詠心惟惕晚隂意益怦略霏虹見晛始慰五言成
驟雨(七月初二日)
農諺最忌二日隂(農諺有不畏初一雨却畏初二隂之句)曉旭朗輝萬山
翠晴定已乎未敢必時時騁望弗安意過午族雲西北
生雷聲驅雨倏忽至肩輿急急返山齋豎灑横排恣霶
霈巖泉澗瀑噴配藜僕從霑衣例有賜須臾雲散遂放
晴庶弗致霪害農事但祈眀朝大放晴山阪倉箱或可
冀
河南巡撫畢沅奏雨水霑足並贖田畝等事詩以
誌慰
麥收既報豐大田胥種早幸復屢霑膏秋禾可卜好(今歲)
(河南春膏優渥二麥有收秋田播種齊全兹據畢沅奏開封河南等府許陕等州属禀報扵六月初五六日得)
(雨三四寸及深透不等初七八日各属間段得雨復扵十二日午刻省城雷雨滂沱傾注數時入土酣足近省)
(一帶沾被相同粟榖高粱發生旺盛漸有抽穎含苞者棉花種植亦廣晚秋及各項雜糧一律長發青猗彌望)
(新麥登場後市糧充裕價值大减農民抃慶等語)稽首謝
天恩豫民生可保更喜贖田事酌劑得中道(前經畢沅奏豫省災)
(區地畝有晉省富戶赴豫放債凖折之事已節次降旨曉諭今該撫等妥協辦理毋致偏枯嗣復據御史莫曕)
(菉奏請照月報糧價坐扣麥收之值因令畢沅酌量查奏兹據畢沅奏自奉旨减利聽贖以來現據各属禀報)
(回贖者甚多兩造均無異詞若照莫瞻菉所請轉覺紛紜合無庸議所辦頗為得當)既不致偏枯
亦防胥吏擾無藉紛科條(贖田一事節次降旨諄切勸諭為之調劑變通原不過欲)
(豫民得還故業晉民亦不致偏枯無取煩擾紛更今該撫藩等辦理已有成效所謂在人不在法也)求詳
益致撓曰慰既曰俞為政原無巧
文徵眀獨坐看泉即用其韻
獨坐厜㕒意阿託山崔錯處水摐然欲詢縱目凝思者
視聽既亡那是泉
詠和闐玉饕餮觚
和闐貢美玉量(去聲)質製成觚無取俗時樣教摹博古圖
圜方品殊矣饕餮戒存夫久弗為飲器簪花佐詠娛
古松書屋作歌
自我到山莊盼雨復盼晴忽忽度夏季萬慮紛吾縈今
朝風日殊清好遊山遂與窮窈窱窈窱既出矗峻挺是
則古松之真境度勢祗築亭一間却弗再三頻往還每
来亦必吟一度恰似六經之士奚可容易與對言向之
萬慮都付無何有揖古松曰前身後身南華叟
簇竒廊口號
書屋長歌坐片時巖廊沿降歷嶔嵜每思竒究不如正
遂命肩輿速過之
題山近軒
復自岰㠡降有軒山之心却弗誇廓朗端惟悦静深樂
山仁者志因名實可尋了當先克已進之曰在欽求仁
庶近乎五字當自箴
賦得清溪遠流
清溪亦有源却不出山園西北千峰聳東南一派湲流
惟過雨壯涸或祗名存(山溪因高赴下其流甚速弗雨率涸兹常見溪流慮雨或過多)
(也)今歲波常見略嫌副實繁
千尺雪二首
無須武列溯源遠即此清溪流亦長滙則漸成涇以渭
到兹雪色訝微黃
絳雪雖稱作瑞看吾心究此未能安胥知雪是雨之凍
絳雨瑞乎辯實難(漢武内傳仙家上藥有絳雪嗣是沿襲承用遂以絳雪為瑞按雪即雨因)
(遇寒氣凝結而成若以絳雪為瑞則絳雨亦可謂之瑞雨乎文人摛字惟務新竒而不顧理之難通每有此類)
(修辭所以貴立誠也)
玉琴軒
是處富扵水軒齋點綴臨引来色成玉聽去響皆琴豈
獨清耳觀(去聲)却原契道心宫商即工尺扵此證元音
按世俗扵樂律以五六工尺上等字為音不知即古
樂之宫商角徵羽也昨歲曾諭樂部諸臣將所奏樂
章每字駢注宫商角徵羽及五六工尺上字令樂工
肄習俾之引俗入雅庶復元音之舊因詠玉琴軒並
識
兩江總督李世傑安徽巡撫書麟奏呈瑞麥詩以
誌事
歙徽昨歲被災深言念灾黎時切心幸得
恩膏霑翼翼那全元氣復林林葍根米粒資饑命(昨歲安徽)
(被灾蠲賑不遺餘力幸今歲春来屢次得雨二麥有收然元氣豈能驟復先經書麟奏太湖縣鄉民穵蕨得有)
(黑米千餘石貧民藉以充飢又奏泗州河灘生有葍菜灾黎穵根煮食以資接濟歉歲聞之每為慽然皆有詩)
(紀事兹李世傑書麟復奏蒙城阜陽建平三縣及宿州地方均獲三歧雙歧麥穗圅封呈覽灾區麥稔稍資接)
(濟惟欽天貺)三穗雙岐漫瑞吟宣付弗行滋忸怍(李世傑等遂以)
(為瑞朕惟慙愧視之弗宣付史館也)佑民
天貺謝惟欽
詠宋澄泥五嶽真形硯
澄以泥為質堅如璊作形(赤玉為璊見詩毳衣如璊注)氣呵珠吐潤
露滴墨霏馨五嶽真傳嶽六經未見經(五嶽真形之文不見六經盖出)
(道家之言)祗宜贈逸少搶筆寫黃庭
題吳雲谿午納凉圖
卓午炎歊不可當厜㕒高士坐相將知他別解在喬樹
隂蔽曦光籟送涼
碧天
碧天淡且清雲斂萬峰晶行旅辭愁濘黍禾争怒生西
南吐一片霏灑旋(去聲)時晴斜照原高暴洗車許副名(七月)
(八日雨曰洗車見歲時雜記今日午後微雨霏灑旋即晴霽適副此名)
招涼榭
今歲逢閏秋七月如六月炎曦熾溽土蒸熱歊猶勃水
榭曰招涼循名實弗越崇隂下石壁爽風拂林樾對以
清淨心浡暑去如忽幼齡承
歡地瞥眼宣白髮景物故不殊繼繩力勉竭
江南總督李世傑河道總督李奉翰奏開高堰二
壩情形詩以誌事
向愁清弱致侵黃即慮盈虚清有強降旨諸臣應早識
留心高堰莫疎防(去歲清水甚微以致黃淤清口漕船淺阻然子慮及盈虚消長之理清水)
(必有旺盛之時屢經諭令督河諸臣扵高家堰一帶隄防工段先事熟籌兹扵七月初三初九等日據李世傑)
(等先後奏稱洪澤湖因六月下旬大雨如注湖水連前長至一丈三尺有餘水勢浩瀚其運口束清壩已遵旨)
(展寬五十餘丈禦黃東西壩亦加拆展寬至五十餘丈俾清水暢出刷沙敵黃等語)奏来二壩兹
先啟諭去下河慎後殃(因李世傑等前奏有山盱五壩封土現在實力堅守之語随傳)
(諭以上年亢旱日久高寳諸湖乾涸足資瀦蓄若開放兩壩俾清水宣洩入湖預備將来水小濟運足資容納)
(似更妥善兹據李世傑等續奏山盱五壩内義智雨壩亦遵旨將封土啟除開放過水所辦尚合機宜但義智)
(兩壩已啟若湖水仍有加長之勢復將仁禮等壩啟拆又恐宣洩過多必淹及下河復諭令清水如再加長莫)
(若將清口東西壩再行拆展俾清水暢出刷滌淤沙而下河田畝不致有碍方為兩有禆益其瀕臨運河之車)
(邏等壩亦令加土謹守不得令其過水淹及下河民田方為有益各處民艱無不繋懷以求萬全也)何處
非民非赤予胥籌全美惕無遑
詠和闐玉石子
一塊玉石子玉水産和闐囫圇受土浸盖幾千百年玢
璘含絳華詎同出幽堧欲以全其真弗肯付雕鐫絜矩
為政方胥應任天然
唐寅層巖策杖即用其韻
峻嶺深中足佳致惜惟隔斷以烟霄支笻欲上層樓望
無礙凌溪蹀野橋
江南總督李世傑河道總督李奉翰奏黃河洪澤
湖盛漲堤岸各有漫溢即用前韻詩以誌事
隔日奏来清與黃一時並漲勢雄強清侵南岸已難禦
黃漫北堤又莫防(七月十一日據李世傑等奏初三四日大雨滂沱清水黃水及運中河之)
(水同時並漲山安黃河北岸李家莊及湯家莊二處先後漫塌隄工五十餘丈及八十餘丈不等清江迤上北)
(岸之二井縷堤淮關迤下南岸之周家莊縷堤亦均扵初四日漫溢過水各塌寬十六七丈又將清江南岸千)
(根旗桿迤下之五孔橋隄工漫缺水從玉帶河旁溢以致清江一帶被淹等語)原在意中非吏
懈(此事朕扵春間即早慮及盖盈虚消長之理實在意中連年黃強清弱知清水必有旺盛之時屢經先事)
(訓諭李奉翰等扵高家堰一帶隄工加意修防熟籌妥辦該督等亦尚能凛遵朕諭將束清禦黃各壩展寬又)
(將山盱五滚壩次第啟放使得暢流分洩柰清水黃水及運中河之水同時並漲又值疾風暴雨人力難施搶)
(護不及非去歲貽誤可比此次實不忍治伊等之罪所有李奉翰奏請交部治罪李世傑書麟請嚴加議處并)
(疎防各員弁另行參奏之處均予寬免)惟申恩沛救民殃(李奉翰等寬免處分惟當公同)
(熟籌一面先將漫口兩隄頭盤鑲裹護不令塌寬一面備料趕緊堵築以期要工速蕆仍諭令該督等設法籌)
(辦尾幫漕船俾得尅期渡黃迅速遄行至淮安各属上年被旱本重今又秋禾被淹小民生計更加拮据諭令)
(該督等即派員分勘酌給口糧盡力撫䘏灾黎毋使一夫失所)何辜淮土蘇旋困曰惕
曰慙兩不遑(此次清江漫水幸在白畫不致損傷人口又高堰堤工得保平穩實先事預防之效)
(惟淮属上年被旱後今歲甫得麥收接濟旋被水災深堪憫惻惟勅地方大吏極力撫䘏益深兢惕宵盰不遑)
(耳)
栴檀林對雨(七月十二日)
快晴歷六日時行不為霪昨夜間(去聲)作雨曉霽晶千岑
輕輿試問山遂造栴檀林書軒小憩坐片雲忽霈霖雄
飛勢莫當簷瀑立注斟峰巒倏藏畫澗谷胥鳴琴来疾
過亦速半刻徂雲沉野蹊率已乾迤邐歸路尋情知弗
礙農慮過已縈心
御製詩五集卷二十五
