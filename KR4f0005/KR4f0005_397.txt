御製詩五集卷六
古今體一百八首(甲辰六)
詣聖因寺瞻禮
皇祖神御殿
又至西湖謁聖因
聖堯遊豫總因民助休澤實被黔赤
臨莅古曾鮮六巡别緒猶懷庚子歲重瞻欣此甲辰春
敬遵
前度敢渝越(我如其皇祖凡六度南巡兹適數亦弗擬增至矣)祇愧瞠乎望
後塵
題澄觀齋
聖因西側有行館兩字澄觀
奎畫顔不覺數年隔往歲又於斯日憩幾閒明湖萬頃
會心處韶景四圍朗照間識得
昔今不異者每同樂弗忘民艱
涵清居
慢道今春蕆六度(前武皇祖六度南巡予惟敬繩成昨不敢有過茲六巡之典幸)
(曾製南巡記以申予意欣幸之餘倍切兢兢也)底言古月印千潭一清無際天
連水方寸都於靜裏涵
五題西湖行宫八景
四照亭
睿藻煌煌額揭亭繹思弗為
賞澄濙照臨民物伊誰責(申庚子舊作萬方民物照臨中之意)敢不孜孜
慎九經
竹涼處
見說三春是竹秋既秋涼自有来由閒披料峭琅玕裹
未可其間坐久留
綠雲逕
有暇孤山遊片時千林新綠始偨池霑衣原在雲深處
不約而同長史詩
瞰碧樓
春水初生漾細淪樓忩開處渺無垠瞰来一碧萬頃者
閱盡古今摘句人
貯月泉
半畝方塘亦有波四時無礙印嫦娥平湖漫道當秋好
(平湖秋月為西湖十景之一貯月泉山半一泓亦先得月正不以大小殊觀也)小許還勝大許
多
鷲香庭
靈鷲由来隔弗遥天香雲外月中飄昔年雖設秋来興
(鷲香庭老桂連蜷辛未題詩有何當秋宇下滿意領天香之句然究未秋月来巡也)忖度無妨不
踐饒
領要閣
閣高越覺聖湖寬水態山容入静觀領要設如絜矩者
吾知兩字是君難
玉蘭堂
一雙玉樹植堂襟香色同參靜且愔題以七言弗迴顧
年年春菀付無心
題文瀾閣
四庫鈔書蕆次第因之絜矩到南邦(壬寅秋以四庫全書分弆文淵文溯)
(文源文津四閣者已次第就蕆因思江浙為人文淵藪宜令廣布流傳勑發内帑雇覓書手再繕全書三分安)
(置揚州之文滙金山之文宗及此杭州之文瀾三閣俾東南士子得就近觀摩並有旨令不必靳固凖願鈔寫)
(者鈔寫但不可致錯亂遺失以昭我國家蔵書美備教思無窮之至意)班傭此實官帑發
盧徑彼殊衆力扛(按唐盧蔵用始隱終南山時有意當世人目為隨駕隠士晚乃就徵拜徇)
(權利司馬承楨將還山蔵用指終南曰此中大有嘉處承楨曰以僕視之仕宦之捷徑耳前辧理四庫全書四)
(分時准各謄錄自備資斧效力五年期滿給子議叙其中人數衆多不無倖進借此為終南捷徑者既慮有礙)
(選法亦非策勵人才之意是以後次續繕全書三分飭發内帑銀百餘萬兩覓書手予值繕寫在鈔胥等受值)
(傭書即同和雇而書成又不致濫邀議叙仍於銓政無礙也)衮鉞必公慎取捨淄澠
細辨斥蒙厖范家天一於斯近幸也文瀾乃得雙
趣亭
文源取式逮文津(御園之文源閣繼山莊之文津閣而建其南屏以假山俱有趣亭月臺文)
(津閣詠月臺有米家范氏兩兼竒之句兹文瀾閣亦倣其式為之)亦有趣亭棲碧峋寄
語將来鈔讀者文瀾不外史經循
月臺
曡石為山路不長月臺重肖米襄陽(月臺見米芾西山書院帖)限於
地異平湖好登望微嫌似面牆(此臺在文瀾閣前是以近東牆故戲及之)
賦得摛藻為春(得賓字八韻會試題)
藉底識為春宣於摛藻倫八方歸槖籥一氣貫天人董
策三而列班文繼以陳信能參化理自可贊洪鈞藹藹
寸田盎融融九㝢誾四時得居首萬物總含仁月露風
雲否飛潛動植循命羲關實政平秩在寅賓
兩江總督薩載奏報得雨詩以誌事
杭郡優霑遇恩波並逮蘇入田惟二寸(三月十五日夜雨達晨自海寧)
(至杭州喜見田疇霑足兹薩載奏報蘇州亦於是日夜間得雨入土計二寸有餘等語似較此間尚欠深透盼)
(澤之念仍為殷注)繼霈尚殷吾何處民非子為(去聲)希澤遍濡更
因繾北省縱小亦勝(平聲)無(蘇州雨澤雖欠優霑於農田已為有益惟直隸山東尚未)
(據奏到得雨益深繾念)
題西湖十景五疊舊作韻
蘇隄春曉
頻煩疊韻剏髯蘇一再無妨肖以吾增景已難僂指計
却兹數典占西湖
柳浪聞鶯
南渡宋家忘北金相於絲管樂春深新鶯一囀非無意
河北由来有故林
花港觀魚
渠成水到自為港名以實傳因號花却異如棠觀魚者
隨時玩景助年華
曲院風荷
宋時麴院此時風荷豈分疏等燦紅不識吳民尋樂輩
可知今昔樂非同
雙峰插雲
迥峙雙峰天四垂豐隆巧與絮衣披一時却想窮民夥
可乏無衣露肘時
雷峰西照
淨慈雁塔由来古十景乾淳已有名想像未經鬱攸際
玲瓏旭影照縱横
三潭印月
到許舟而弗許輪無塵處憩少閒身祗於民隱厪宵旰
那向禪宗悟果因
平湖秋月
小駐遊軒綠繖油倚欄萬頃俯波柔底論秋月與春月
宋代蟾光流不流
南屏晚鐘
清夜觀書倚翠屏霜鐘斷續送来聲宋顛元躓荆凡幻
僕數(上聲)何須藉屢更
斷橋殘雪
三十三年一瞥餘(自辛未初次南巡越壬午丁丑乙酉庚子及今甲辰六巡凡三十三年矣)
聖湖佳致故如如新詩五曡吟殘雪不擬搜題更命輿
孤山後寫望再用林逋韻
蹟是泉明代尚非江山趙氏未斜暉已嫌捷徑仕誠陋
早恨晨光熹欲微(用歸去来辭意然真仁之朝已兆熙寧元祐之世矣逋翁豈有先見乎)
終古山隂梅自馥至今空宇鶴猶飛富歐韓范寧非逹
不及先生此處歸
題林逋詩帖卷五曡前韻
五詩二札逋翁蹟札作册方詩卷曲同弆石渠最上乘
璧合珠聯兩結綠即今擕以隨南巡對景坡詩六賡玉
卷三王(世貞鴻世懋緒)跋册七家(謝升孫李陳頎沈周東陽)(吳寬張淵)
(程敏政軾石渠寳笈舊蔵林逋詩卷手書七言近體詩五首蘇長歌極為推許後有王世貞等三跋又裘曰)
(修得林逋二札装為一册呈進有謝升孫等詩跋諸人皆元明以来賞鑒家非漫為推許者逋人品高卓遺墨)
(流傳宜加寳護况此卷與册壁合珠聯不期而會尤為藝林嘉話余自丁丑南巡題句至今甲辰復擕以隨蹕)
(凡六曡蘇軾韻中間縷陳巔末以識珍重愛慕蓋不啻三致意云)要皆法眼非流俗我
詩卷册乃並書如火傳薪燈引燭其分其合總聽之所
詠胥隨無不足便使分為各一臠享照千秋同鼎肉縷
陳顛末識珍重七言當記仍親錄林為夷清蘇尹任宫
商雖别原同曲幸哉孤山山之隂又得重来撫松竹却
惜柴桑未經到泉明孤醉東籬菊
杭州孤山寺三用張祜詩韻
孤山自有岑(古山蓋孤山之誤西湖志稱陳文帝天嘉元年有天竺僧持辟支佛舍利至杭遂於)
(孤山建寺立塔此刹創自南朝唐人巳多題詠名蹟最古後人以孤訛古亦以音相近耳)佛寺照湖
心古往今何在山陽水却隂難尋當日景略寓五言深
命舫問他處菁葱隱遠林
題述古堂
庚子南巡此纔看述古堂(庚子前巡疆吏重修栢堂竹閣並葺述古堂雖成事不說)
(然惡其綴景過當有點綴却嫌非樸素徘徊祗覺惹嗟咨之句)新成事不說小憩意翻
忙深惡逢迎輩大乖休助方凴軒思述古越覺慚(去聲)徬
徨
栢堂四疊蘇東坡韻
一柏東坡猶見前(見東坡詩)祗今其一亦茫然可知形色終
歸壊奚必宋唐追論年却惜白翁半字冺還餘蘇老七
言傳偶因寄興四賡韻莫擬擎拳豎拂禪
竹閣四疊蘇東坡韻
竹閣黃州然不然時移弗見兩層軒傳將佳句真圖畫
贏得名山是子孫那辨岡前留古寺猶看湖畔有烟村
從兹擬罷尖义體(蘇軾詩每以疊韻見長其咏雪二首用尖义兩韻凡經數疊詩家競傳此)
(體)口業由来戒綺言
題六一泉用乙酉韻
東坡懷六一因以名斯泉兩賢去雖遥仿彿見遺篇逢
時歐勝蘇立朝常諮延云何亦寄傲高尚託清便集古
錄千卷藏書萬卷然琴碁復各有置酒瓦壺圓與巳六
而一娛老頗自賢由是薌西湖境改名無遷(西湖六一泉以蘇軾)
(守杭時與僧惠勤懷歐陽修得名至南宋時入於禁苑故韓淲詩有山林已禁苑復與道院連蘭若縱莫存此)
(水猶泠然之語蓋陵谷雖遷而六一之名數百年来不改)禁苑僧道居何醜復何妍
兹為遊幸地賡詩增愧焉
賦得南坍北漲(得心字八韻浙江試題)
紹(興)海(寧)對相峙江潮自古今中亹誠最美兩界幻難
諶坍漲事無定北南勢有斟興猶山作禦寧祇岸虞侵
(紹興在浙省迤南諸山聯絡海潮南注可資抵禦若海寧一帶地本平衍正當北岸之衝潮水每虞侵齧必沙)
(勢南坍北漲始保萬全也)壬午溜遷後甲辰水尚深(丁丑南巡時見海潮大溜尚趨)
(中亹己卯以後漸遷北亹壬午親臨閱視漲沙猶擁護隄根竹簍因命督撫標記尺寸按月奏報至庚子前巡)
(往視塔山塘工漲沙盡坍至癸卯八月三層竹簍俱露今甲辰閱視幸漲沙復將三層竹簍上下全行掩護漸)
(有南坍北漲之機然水勢尚未改趨中亹石塘經久之計不容緩耳)築塘圖久計(庚子春巡閱視)
(塘工飭督撫等於老鹽倉舊有柴塘後一律添建石塘四千二百餘丈上年七月間告竣兹親臨閱視范公塘)
(一帶亦必需接建石工方於省城足資鞏護因再降旨自新築石塘工尾起於范公塘内至烏龍廟止一體添)
(建石塘仍留柴塘為重門保障於柴塘後石塘前溝槽内填土種柳俾柴石連為一勢即以柴塘為坦水撥給)
(部庫銀五百萬兩予限五年陸續修築以期海疆永慶安恬)射弩罷雄心無往思不
服斯升(謂北漲)祝彼沈(謂南坍)
神祠躬致拜籲
佑愧為欽
九里松
欲問三天竺先循九里松一亭臨入路萬樹暎雙峰地
古塵自遠年深翠越濃祇疑幽絶處公十八堪逢
上天竺法喜寺
靈感衆生願(咸淳臨安志稱後晉天福四年僧道翊結廬山中夜有光就地視之得竒木命孔仁)
(謙刻觀音像會得古佛舍利因納之頂間妙相具足又錢俶夢白衣人感悟即其地創佛廬號天竺每逢旱禱)
(兩必應頗著靈感嘉祐末郡守沈文通以為天竺起於司馬晉時踰七百載請於朝賜名靈感觀音院)慈
悲古佛身隨緣為法喜住世幾千春復此瞻相好於何
論果因訂他真裏幻證此幻中真(朱彝尊日下舊聞引程敏政之說謂玉河)
(鄉所供大士像係自杭州天竺移来曾命舁觀與天竺像迥異夫法像不過藉以傳幻中之真是一不可何况)
(云二詳見向所著程敏政重修觀音寺記訂訛)
法鏡寺
路迴天竺此重經(此寺舊名下天竺為上天竺所必經)庚子新修備憩停
賜額無過允僧請(壬午南巡時寺僧乞額因賜名法鏡寺庚子歲疆吏遂重加修葺以供停)
(憩可見人主一言一動迎合者多即此知為君之難也)應聲因以愧身型鏡懸佛
智大圓白塔矗神尼不斷青靜室茗餘思往事豈緣求
悦失明刑(前巡時西湖添設點綴皆王亶望任用王燧所為其意將因以求悦而不知悦不以道欲)
(益反損未幾究以貪黷營私抵法朕於諸臣刑賞一秉大公豈因求悦曲貸乎)
西嶺草堂(在法鏡寺)
西嶺草堂蕭創因唐道標無端重修飾反覺愧逍遥(地方)
(大吏以其地在下天竺為至上天竺路所必經略為修葺因成事不說亦遂聽之)座擬天花落
庭多古樹喬欲尋中竺去隔障梵鐘飄
三生石口號
無生一亦無有生三不止笑彼牛背人其實未了此
題瓔珞泉(在法鏡寺)
石竇淙雲泉名以瓔珞擬圓如珠磊落連似絲飄纚丈
六清淨身披處恰合體此中有深義欲把莊嚴洗
七葉堂口號
避暑禪堂稱七葉(白居易有天竺寺七葉堂避暑詩)循名責實未明言
一花五葉非關此(初祖達摩付法時有一花開五葉之偈故庚子詩有初祖明留五葉詞忽)
(增其二是誰為之句)意在青蓮佛偈存(七佛偈為禪宗鼻祖自毗婆尸佛尸棄佛毗舍浮佛)
(拘留孫佛拘那含牟尼佛迦葉佛釋迦牟尼佛皆各有偈出佛青蓮口則七葉之名意或取此然亦未見輿志)
再用白居易天竺寺七葉堂避暑詩韻
趁此一晌閒諸勝欲探畢林開山欲来雲生寺如失白
詩清我心勝於聽琴瑟而此何可耽歸鞭仍命疾
書七葉堂額並口號題句
七葉堂久傳(堂在天竺寺自唐以来即見吟詠向過此屢有題句而未經書額兹補書之)而
並無扁額率筆與書之笑成烏鰂墨(南越志烏鰂懷墨取之書契紿人逾)
(年墨消成空紙云云)
湖心亭
西湖無不佳而此稱湖心是為五官首四面歸照臨然
予絜矩思庶政誰所任敬勝怠勝間念念凛難諶可恣
遊目乎怵哉惟益欽
漪園
遠圖暎碧嶺近鏡俯清波一晌尋澄勝五言寄靜哦雖
攄賞春興却念占湖多(漪園在雷峯西照亭下蓋依山占湖為之寬十畝許西湖本以)
(蓄水民間牟利者因緣侵占湖面或以水籪葑田或圍之以為池囿均於民田未便乙酉南巡時即降旨嚴禁)
(侵占以有關水利故也)因識君難語政無不慮麽
詠雷峯塔
莫氏圖中塔尚窺(雷峯以郡人雷就所居得名吳越王妃建塔於峯頂向有重檐飛棟忩戶)
(洞達後燬於火孤塔巋然獨存磚皆赤色藤蘿牽引夕景反照尤佳故有雷峯夕照之目皇祖御書改為)
(西照内府舊蔵有莫景行西湖草堂圖蓋未燬前所寫是以壬申題句有玲瓏更見雷峯塔喜未曾經劫火時)
(之句)廢頹莫辨故何其大都成乃壊之本欲示色原空即
斯燦爛南朝詡金界荒唐野史說黃皮玲瓏半截八窗
影月任照還風任吹
淨慈寺瞻禮
南岸精藍誰巨擘淨慈古刹久羶薌背山無礙樓臺起
面水有如空色忘未徹當頭七佛偈惟欣撲鼻一罏香
經棚却憶祝
釐處(昔年南巡浙省紳士於淨慈寺建設經壇以事關祝釐即境思舊祗益悵然)今
昔不同神黯傷
小有天園
向年遊此園無過詠佳景春風此重来乃覺别有省人
心祇方寸萬物備俄頃其中各有天不昧斯為幸然而
難言哉要當私盡屏顔淵問為仁四勿同兹領
留餘山居
山居號留餘留餘意可想受福欲留餘其来自穰穰得
譽欲留餘副實庶不爽稱(去聲)意欲留餘風帆戒一往問
景欲留餘乃弗窮其賞獨於施惠間留餘則為枉四韙
一涉非戒非廑吾掌
聽泉亭子(在留餘山居内)
山莊之泉題曰觀歲歲
奎章瞻尺咫留餘之泉題曰聽是則一時興所喜顧其
間亦别具義觀在乎目聽在耳二者實弗可偏廢於表
固當識其裏目色耳聲歸至靜何有於聆及於視然而
在兹應言兹兹謂天樂演梵旨
丁家山
白石綠蕉閒逕尋(此處又名蕉石鳴琴為續西湖十八景之一)不知曾孰此
鳴琴設云泉響如焦尾聽作南風解阜音
福建一百四歲老人郭鍾岳自閩来迎加恩賜予
國子監司業銜詩以賜之
登袠夀百四来朝程二千誠云天下老疑是地行仙忱
悃足嘉矣精神尚躍然恩榮司業秩酬爾矻芸編
兩江總督薩載續報得雨情形詩以誌慰
蘇城二寸已接潤迤北或逢潤倍之(昨據薩載奏蘇州於三月十五日得)
(雨二寸餘農田已為有益兹又奏到連日接據常州鎮江揚州淮安徐州各府屬禀報均於十五日得雨二三)
(寸至五六寸不等自蘇州迤北雨澤倍為優渥聞之欣慰)宿預已鄰山左界眀興佳
信企遐思(此次薩載所奏宿遷得雨六寸洵稱深透該縣界連山左自必一帶或亦普霑但尚未據)
(明興等奏到仍殷厪念)
喜雨(三月廿二日)
江浙那来喜雨詩喜當知以霽多時吾寧徒務晴遊好
民實深厪潤稼宜(杭城自三月望日得雨至今又閱數日田疇正當長發之際得此時雨更)
(為農民喜慰也)連夜達晨欣澤暢菜黃麥綠發生資雖然言喜
詎容易齊豫京畿正繾思(直隸山東河南屢經傳旨馳詢尚未據報得雨為之縈念)
(不置)
泛舟西湖之作
一夜淋漓雨曉停雲尚濃湖開新綺縠山隱舊芙蓉颯
潤迎吟面清澄暎俯胷昨来晴景熟創得喜斯逢
表忠觀
眀聖湖南岸錢王觀宇留雖因忠趙宋固足表千秋幾
閱荆凡易依然俎豆酬楊吳及馬楚瞠矣那能儔
萬松嶺
鳳嶺東来此結坡翠籠書院萬松科(傍即敷文書院)欲詢箇裏
工佔畢秀助江山得幾多
敷文書院四曡舊作六韻
借問讀書者敷文敷底文必先修其已乃可致乎君詎
以風雲貴徒然月露勤枕經固厥柢葄史博於聞何必
妍華尚翻滋思慮紛大端示五字勖矣雅儒羣
慈雲嶺
高嶺郡城西松杉蔚翠萋聳来莫山並抱處祗湖低古
蹟原多幻昔遊難重(去聲)提
慈雲猶是故仰望益增悽
題勝果寺
當年甲第作祗園(隋時建既為錢鏐及南宋宫殿後復為寺)世事由来逝水
翻亟勝隨衰理不易施檀重煥謂徒煩(此寺舊頽廢乙酉南巡地方大)
(吏施檀重修者)風来旛動誰能所山峙江流各靜喧趙氏排衙
石尚在都為龍象護空門
登鳳凰山澄觀臺
鳳凰山舊號澄觀臺新名(乙酉登此與新名)新名與舊號一例
因幻成既以来是山斯臺能弗登江山一攬全實足暢
心情金宋元眀間其故多變更江山祗淡然何曾繫廢
興下臺問景前松送寒濤聲
詠排衙石
是地本多南宋蹟峰頭尚峙排衙石風雨幾度閱凡荆
不改雙雙猶鵠立(叶)爾時一德稱格天滿朝仗馬還寒
蟬能言弗如無言者至今誰議斯一卷
御教場口號
趙氏江山已失半南朝習武尚臨安重儓更舉孫吳事
(西湖志載御教場又名女教場是南宋六宫習武之地)真是不值一噱看
題船室
船室成来乙酉年弗於水裔乃山巔詎云綴景翻新樣
元凱曾吟小雅篇
澄觀臺曡乙酉詩韻
拾級鳳凰山頂臺省方春暮此重来時光迅若白駒逝
風景偶逢綵仗迴成紀詩情已邈矣元嘉工作或殊哉
澄觀澄到無觀處左右江湖沒點埃
霧中遊山之作
澄觀臺(在鳳凰山)憩薄言還雨止雲猶戀迥閒便以乘輿聊
適體却因未騎略慙顔(向年每乘馬遊山今年逾古稀又值雨中以乘輿便於登覽聊)
(以取適不復策騎云)時聞&KR2428;&KR2428;鳴峽珮忽見濛濛露嶂鬟本是霧
中看花者當真遊矣霧中山
復雨(三月廿三日)
春雨連綿南國常優霑真利浸(去聲)新秧何當分惠施北
省(浙省及江南春雨現俱優渥惟北省尚多望澤據劉峩奏報直隸各属得雨自一二寸至四五寸不等究)
(未透霑至山東河南尚未據奏到殊深企望耳)渴壤都教潤霈霶
虎跑泉三曡蘇東坡韻
十六應真二增上(十六羅漢名見梵經納□□傳及法住記俗名十八者詢諸西僧一為嘎)
(□巴尊者一為納□密□尊者即世所稱降龍伏虎也詳見向所作十八羅漢贊識語)伏虎其一
名久仰而何性空亦有之虎為(去聲)跑泉以雙掌一之為
甚可再乎掩耳安能止鈴響不如忘慮俯清泉曰無想
已涉有想
題開化寺六和塔
宋初創寺月輪山聞說江潮鎮此間(宋開寳三年僧智覺於龍山月輪峯)
(創建六和塔以鎮江潮塔院曰開化寺)可識曾無永逸法曰惟賴有補偏
閑(防也)每来必鼓吟情勃罷陟漸慚步力艱七級浮屠畢
懸額(辛未南巡初登是塔題額云初地堅固二諦俱融三明淨域四天寳網五雲扶蓋六鼇負戴七寳莊)
(嚴)冥搜亦足破天慳
閱水操
庚子觀潮樓曾登閱水師可觀不可用曾以紀吟詩(閩省)
(水師列營佈陣搶風施銃皆能精熟然可觀而不可用己丑征緬甸時曾令提督葉相德統領福建水師二千)
(人赴滇聽候調遣而臨陣殊怯一聞鎗響即欲泅水遠遁轉賴健銳營兵管押救護可見全無實用詳見庚子)
(年閱水操紀事詩幷注)今来依例備觀處移向西云舊處水淺不
可水操施(富勒渾奏上届於觀潮樓備閱水操今塘外沙漲水淺難以操演因於梵村汛之西江身)
(深闊水勢平緩處所另建起座閱視水操戰船駕駛裕如以事已成遂聽之)既然弗閱可嫌
復多修治果其有用者移閱尚可為無用而多費是謂
供遊嬉弗欣且憮然吾意其應知更思此漲沙何弗向
東移塘固利耕桑一宜無不宜
洗心亭
漸入綠雲輪尺篁洗心亭子箇中藏墨名儒行題額者
彖傳能知十一章
雲棲寺四疊舊韻作
此處眼看合用青蝸稱居屋笠稱亭寺非華貴儉為貴
經弗耳聽意以聽欲去不期他歲至興来聊可片時停
對雲謂爾權棲止且共徘徊作雨靈(是日雨)
雨中遊雲棲得詩四首
昨見山溪少水流春膏為(去聲)念未霑優連宵達旦兹霑
霈冒雨心欣暢一遊
雲棲是我棲心所路便還教兩寺臨(虎跑泉開化寺)遂閱水操
緣徑入翠雲雨裏濯森森
萬磵千谿瀑水流紅花綠樹露珠浮洗心亭子洗何事
一雨滌予幾日愁(江浙惟愁春雨過多此番乃多晴日谿磵向流水者今或乾涸雖衆稱於)
(農功無妨正資遊山然朕不以為喜而為之盼雨也)
金剛最喜香光蹟識我分明六度臨六字真言傾聽處
足消一念去来今
理安寺詠古
一谷一溪環抱巒到来古寺惬遊盤蹟留唐代實已冺
名定宋年義可觀(寺在南山十八澗志稱古湧泉院舊名法雨寺蓋唐以来遺蹟也至宋理)
(宗以祝國泰民安改為理安寺然爾時江山半壁亦顧名思義否)合與墨家娛性地似
殊儒道論心官爾時早失中原半於理安乎抑未安
寄題積慶寺
靈石山幽處招提積慶名例前仍弗到(寺在靈石塢中山徑僻左前五)
(次南巡皆未至其地)寄詠未忘情亦以溪壑僻無過松竹清色空
空即色豈繫見聞并
水樂洞(在煙霞嶺下與石屋洞相近)
煙霞嶺下水樂洞嘉泰以来屢廢興宇宙浩劫原自有
水石之勢聊相乘其興其廢偶所值曰水曰石初無意
五音六律寧所期不得其平則亦未或云似道得深求
因之振響勝地留是誠塗汙水樂矣水樂有識應含羞
石屋洞
石屋嶺下石屋洞洞乃宜也嶺未宜洞實可居斯屋耳
於嶺奚有義足思邃穴入幽還復朗生白虚室夫何疑
或稱壁鐫東坡字惜哉苔蘿漫漶之
寄題煙霞洞(即煙霞嶺)
常向董家(邦逹)畫裏看(董邦逹嘗畫西湖四十景圖册烟霞洞即其一向曾題什而其地從)
(未登陟也)欲登仍罷以叢攅兼之修治慮衆勩莫若吟哦寄
獨歡興廢凡荆胥幻境煙霞朝暮付常觀應真設示夢
為聚(洞内舊有石刻羅漢六吳越王錢氏夢僧告云吾有兄弟十八人今方有六王可聚之夢覺訪知烟)
(霞洞有六羅漢遂别刻十二以符所夢見咸淳臨安志)未識金剛四句檀
直隸總督劉峩奏報得雨詩以誌事
春暮中旬細雨濛寸霑各屬致非同(劉峩奏報三月十四日保定省城得)
(雨寸許嗣據保定府屬之滿城等縣順天府属之良鄉涿州等州縣及河間正定永平順德宣化等府屬及易)
(州遵化深州趙州定州等属共四十州縣陸續申報於三月十一二暨十四五等日先後得雨一二寸至四五)
(寸不等二麥可冀長發農功深有裨益等語然究未普霑不足慰也)永平獨幸得深透五
穀可期長(上聲)茂芃遼瀋自當恩遍及(又據奏稱永平府属得雨霑透大田)
(均可播種因思遼瀋一帶地方與永平接壤雨膏自當遍及也)京畿未審澤其蒙此間
渥&KR0584;時逢霈一慰一懸轉念中
題靈隠寺
今曰雲林昔靈隠雲林越邃隠滋靈相資殷故
聖留額本合相知佛有經苦行(去聲)僧常修業白清吟客
祗悦山青却憐文物斯邦久何少劉家陋室銘
五和
皇祖靈隠寺詩韻
皇祖題靈隠
奎文山並峩(康熙二十八年己巳五言皇祖南巡幸靈隠寺御製律詩一章)雲林
實後易歲月亦云多(己巳為靈南巡後蒙皇祖御製詩尚題隠寺賜額改)
(名雲林至三十八年雲林寺盖己巳年)(南南巡巡時)(御製詩題即改為題詩在前賜)
(額在後計今凡九十五年矣)暎砌長(上聲)禪草拂忩密慧蘿觀韶如季
札不擬重(去聲)相過
再疊李紳杭州天竺靈隠二寺詩韻
天竺居南靈隠北一岡為隔路原連湖西自古兩巨寺
(靈隠寺在北高峯下晉咸和初建康熙年間重修竺一賜名雲林寺天竺寺有三一在飛来峰南曰下天)
(在稽留峯北曰中天竺均隋時建一在北高峰麓曰上天竺有大士像吳越時建)逕側恒通幾
道泉之問五言窘觀日(宋之問遊靈隠寺作詩云鷲嶺鬱岧嶤龍宫鎖寂寥下聯思窘)
(未續有老僧問告以故僧曰何不云樓觀滄海日門對浙江潮之問驚訝或云老僧為駱賓王云)公垂
合相(去聲)詠侵煙至今僧海依然夥幾箇能參指月禪
二寺唐時各殷富(見李紳詩注)頓殊此日歲年深(今靈隠貧而天竺富)
旬宣雖是示公道(今時靈隠僧多田少天竺則香資所入歲有盈餘徐恕為浙江藩司時曾)
(以入告因傳諭撫臣為之調劑)鎮撫未嘗無别心(時王亶望為浙江巡撫諭令酌盈劑虚俾)
(天竺僧歲給靈隠五百金以供齋飯然以王亶望之營私黷貨又安保不藉端滋事乎)仍看撐船
收盞飯(靈隠僧每早撐船至錢塘門入城乞盞飯歸施僧衆日以為常)幾曾解槖贈檀
金(靈隠僧衆以百計常缺齋糧天竺雖云酌劑然觧槖贈金尚恐有名無實也)祗宜聽耳無
關政詠罷歸輿度谷林
陕西巡撫畢沅奏報得雨詩以誌慰
秦中春雪雖曾獲晴久已嫌土脉乾太白神祠精致禱
靈湫甘&KR0584;霈恩寬(畢沅奏稱西安同州鳳翔等属得有春雪後以晴霽日久農民望澤因虔)
(禱太白神祠並遣員赴靈湫取水三月十四日甘霖大霈霑灑一畫夜十五日雨雪相間不疾不徐入土約五)
(六寸附近南山一帶更為優渥其近省各属亦同日得雨三四五寸不等現在濃雲四布兩勢甚為廣遠豆麥)
(暢發豐稔可期農民欣悦逾常等語)不徐不疾連晝夜曰豆曰麰潤簇攅
齊豫保陽猶待澤一愁一慰措思難
西泠橋曡辛未舊作韻
船入西村閒却湖(用弁陽老人詞意)石橋影罥綠楊株堤傍三
尺堆黃土聞道其人亦姓蘇
題岳武穆墓
六番經古墓無不著吟頻武更文雙濟忠兼孝兩真洞
猶金鼓作(西湖志載棲霞嶺北有金鼓洞昔人伐石其間聞金鼓作乃止庚子有句云武穆孤墳近)
(其下至今金鼓氣猶雄)世早宋金湮新得五經萃欣他有後人(武穆)
(之孫岳珂曾刻五經其鏤板工緻用意精審即宋板最佳者亦不多見天禄琳瑯中向有岳氏所刻春秋昨歲)
(癸卯復得岳氏刻易書詩禮記四經數百年後分而復合實藝林勝事因合弆於昭仁殿後楹名之曰五經萃)
(室並命武英殿仿刻頒發以夀世而公来者)
金鼓洞口號
孤墳武穆近堪尋風作常聞金鼓音木石無知猶若是
宋家君相獨何心
葛嶺
庚子臨葛嶺弗悦惡侈為(庚子初至葛嶺見其梯山架壑装點過甚深為弗悦曾有)
(詩云殊吾觀海省方意弗為嘉斯實慚斯)實因亶望作資商營已私(葛嶺添設點綴)
(雖浙省衆商輸悃然實王亶望信任王燧藉端滋擾以營私壑爾時已心惡其所為矣)後廉知其
奸甘省弊並治(王亶望在浙藉公營私即意其必有貪黷不法之事及辛丑歲甘省蘇四十三)
(事發因四五月間多雨究出歷年報旱緣由始得盡悉王亶望等上下勾通折收監糧冒災冒銷之弊抵法治)
(罪)抵法示乾綱太阿肯下移又謂形家言山脈戒斷斯
(葛嶺在西湖北後聞形家言以為省城地脈所關不宜開鑿其實王亶望黷貨營私即不開葛嶺豈能逭罪乎)
其然豈其然政惟秉理施
寄題初陽臺
葛嶺已稱高初陽臺高最庚子雖一登心實不為快(初陽)
(臺據葛嶺之巔地形最高辛未丁丑壬午乙酉四次巡幸俱未登臨庚子南巡疆吏以途便為請因暫登攬勝)
(然點綴過當實為之不快兹来不復登攬聊寄詠以示意云)因命任其然不必事修
再兹来徑已蔓寄吟聊詠槩一念慎毫釐吾於是知戒
夀星院四景再曡蘇東坡韻(在葛嶺智果寺傍)
錢塘太守叩禪扉幸未金山輸帶圍有松有竹即契友
底學墨者著衲衣惠勤惠思(二人皆杭僧與東坡倡和)或可語無須
持戒觴還飛逸興摛藻不拘律淋漓題壁休嫌肥
右寒碧軒
泉有名杯杯實無有無名實幻如夫東坡留得流風在
到此何妨試茗盂
右杯泉
有目觀難止如觀目自寧(如来者如彼之来也)孰為賓及主不出
戶和庭聖水常拖白高峰不改青恒兹青白裏騁望悦
清泠
右觀臺
莫謂朝中少識人(用東坡意)吳僧頗足張(去聲)吾軍(用昌黎語)至今
傳有夀星院个个曾朋玉局君
右此君軒
紫雲洞
妙智庵傍紫雲洞冬恒温暖夏恒涼不常中可其常見
齊物篇曾著有莊
黃龍洞詠古
吳興黃龍山慧開聚禪侣後卓錫斯洞因得名同舉其
事在淳祐武林正偏處燕堂守江介象教侈佛宇理宗
誠何心徒傳講學語設問應循名實忘金之府(徽欽被羈乃在)
(金之黃龍府也)
參寥泉再用宋韓淲韻
玉局熟蒙莊數典秋水清參寥名此泉疑始寄遥情始
既已成疑色何妨謂聲笑我每品泉錙銖較重輕(向嘗製銀)
(斗較量各處名泉就其輕重以别等差詳見向所作玉泉山天下第一泉記)去道益遠矣對
斯生愧眀然而請進之無非天一生
清漣寺觀魚五曡舊作韻
西湖十景足斯乃續增餘(西湖志續增十八景有玉泉魚躍即此也玉泉發源西山)
(伏流數十里至此始見色清味甘甃石為池方廣三丈許清澈見底游魚鱗鬛可數内府舊蔵有王淵畫魚對)
(此恍如展卷也)漫擬新勝(平聲)舊由他僧妬魚(寺僧以遊人觀魚者每擕□以飤嘆)
(已不如魚云)方塘紛展畫一鏡静含裾曡翠於牣矣出藍突
闖如(是寺魚皆青翠色)潛知心不競躍似手騰書弗擬重拈句
古稀今老歟
留京王大臣奏報得雨
保陽得雨剛一寸京縣雨稱寸倍之(劉峩奏保定得雨一寸兹大宛兩縣)
(得雨二寸視畿南分寸較倍云)雖惜天膏微欠渥幸因土脈宿含滋(京師)
(得雨二寸雖微欠優渥幸冬雪春膏土脈滋潤得此甘澤已發生之麥敷榮暢茂未種之地亦可耕犂播種於)
(農務大有裨益)已看麰麥長(上聲)如助更喜黍禾耕弗遲奏牘披
寧不生慰慰中仍引續霑思
題放鶴亭
湖心一嶼真蓬瀛棲嶼四柱貽孤亭借問孤亭以何建
放鶴逸士留斯名胎仙為子誠肖子放去歸来一任彼
等較梅妻更絶塵千年丁令益俗矣雲龍山復稱其張
我亦肖之以山莊(避暑山莊内亦有亭名放鶴向曾有詩紀之)一之為甚可
再三(去聲)俯仰間祗增慙惶
吟香别業
孤山東北脚别業故臣居(吟香别業在孤山東北為故督臣范承謨别業)易以
吟香久屢經攬景予至今憶松桂(謂承謨盡節)非夏那芙蕖
(是處沼中引湖水植荷花吟香所以得名也)設曰勾留處(别業本名勾留處蓋取樂天詩意後)
(疆吏重葺易今名)兹来意頗如
来鳳亭(即寳石鳳亭附近錢塘門)
阿閣巢者實真鳳此亭来者鳳乃假即今真者存畫圖
而斯假者恒見也真固弗恒假者恒箇中轉語誰能寫
曰山曰亭及其鳳三不知契三般若
山東巡撫眀興奏報得雨詩以誌事
亦是月之望得雨二寸暨(明興奏報省城於三月十五日得雨二寸正此間大霈時)
(也)地較京畿乾益覺無實濟奚稱土滋潤麥苖長發利
各屬雖並霑(據奏濟南府属州縣及東昌兖州臨清濟寧均報於十五日得兩分寸相同獨莱州)
(青州府属報得雨三寸至五寸不等)大率同一致究非普深透批閱增憂
意杭復沐渥澤濃雲鋪廣被(杭郡於二十二至二十四連宵逹旦渥&KR0584;深透西北)
(雲氣濃鋪北直齊豫或亦霑被惟幸望馳奏之至)此雨或旁及續奏心焉企
山西巡撫農起報得雨雪詩以誌事
山右春膏異山左(山西先經奏報於正月初九初十十一日及十九二十等日得雷各數寸)
(不等兹復據農起奏報省城於二月二十一日密雨連綿自申至亥透地二寸有餘其山徑高寒之處仍積雪)
(一二寸旋據各府州申報同日得雪自二三寸至六七寸不等比之東省土脈乾燥不可同日語也)雨霑
二寸可稱滋(晉省正月連得春雪又得新膏接續土脉可稱滋潤較山東為幸矣)地寒省
北多積雪祗以差人奏到遲(農起此奏係三月初遣人賫摺是以奏報較遲)
題趙孟頫畫雨竹
幾个新篁煙雨中若無若有與神融是人參破中峰偈
寫出當前色即空
玉帶橋
新尹原稱趙舊隄遥暎蘇(辛未題句云本是印公留下物而今還復属蘇公乃假借)
(用之今考西湖志宋咸淳間京尹趙與□築隄以達靈竺路名小新隄中有橋夾植桃柳以比蘇隄本朝雍正)
(年間復接作隄搆石梁以通裏湖舟楫因橋洞如帶環遂以玉帶名之實未詳誰所築也)石梁横亘
路月戶下通湖帶玉何曾帶孤山定不孤霈酣一夜雨
農務實欣吾
御製詩五集卷六
