御製詩三集卷五十八
古今體一百三十五首(丙戌六)
寝殿粘壁歴年所作望雨盼晴之詩不一而足即
目興懷輙成口號
壁多望雨愁晴什復有憂霖盼霽詩似此心期渾不定
要因祈歲協維時
晴望樓
登樓必有望要在合其宜雨澤初霑後晴光欲散時山
容翠螺染水態碧漪披設若蘇髯腹知無拾級期
益思堂
架插芸編供繹抽每扵開卷沃優游繄予别有會心處
却為名言緬武侯
暎清齋
宛轉逥廊圓中規紗䟽面面俯臨池春風淡蕩吹瀾候
秋月高寒入影時澄際堪因悟心性照来恰復見鬚眉
如斯無盡蔵(去聲)佳處久坐何曾刻漏移
豁如室
山抱林環處精廬曰豁如通幽神與遇生白室之虚無
到不延趣有閒還讀書扵斯合蔵密繫傳豈欺予
昭曠亭
四柱虚亭不設櫺天容寥廓水清泠適然俯仰得佳會
迥絶尋常色與形
得趣書屋
小小三間屋低低四尺墻几窗無俗韻風月有清償底
事消閒暇箇中貯縹緗問予得趣處景仰在虞唐
賦得御蘭芬
卉裏全脫俗花中自有真底須滋九畹信可占三春白
石清泉側蒼松翠竹倫入窗惟馥郁猗檻别精神佩擬
紉騷客居如近善人蘇家亭一例楚頌義堪循
朱碧山銀槎歌
彛尊長歌詠雙觶(朱彛尊銀槎歌中有可憐雙觶今成鰥之句盖亦知本有二也)一成
壬寅一乙酉鑿落銀器誰所為乃出朱氏碧山手酉者
展轉入孫家(承澤)寅者宋氏(琬)所珍守一時豪客醉流霞
快寫牢騷鬭吟口率徵故事稱張騫漢書不識曾讀否
(彛尊及宋琬施閏章輩賦此題皆以張鶱當之夫漢書張騫傳有騫窮河源事不言其浮槎天漢也惟博物志)
(載海渚人見有浮槎去来不失期乘之至一處見織婦及牽牛人還問嚴君平對以某月日有客星入牽牛諸)
(人盖沿荆楚歲時記之訛而扵漢書未加深考耳)漁洋居易辨頗精先得我心
是此叟(既考漢書辨乘槎非張騫事復閱王士正居易錄亦以張騫之說為非而深悔其詩窮源過大)
(夏云云數典未當且援拾遺記貫月槎事以証之辨訂頗為精覈)有捄之槎格實竒乃
自孫蔵非宋有雕鎪絶藝不重儓諸人麗句早精剖偶
因博古一致評置之弗用戒旨酒
邇日
邇日密雲每不雨禾&KR0927;蔚田麥登圃情知不雨暫無妨
况是農謠有恒語(農諺有有錢難買五月旱之語盖以收麥時防霉漬回青也)設雨
即晴實何礙湔滌炎熇亦賴許䟽厨廣厦固清涼低屋
窮簷信難處晩来霮䨴興西山優霈時霖復延佇
錦雲騅歎
良馬有良德不在驍騰在持重如其兩者能兼全是則
神驥之接踵錦雲騅斯實有焉惜哉齒長(平聲)骨已聳(馬老)
(而瘦則骨聳)五臺䟦雪山餘騎蹣跚穏弗動懷柔行潦途滑
刺中如步平壟邇年養老育内廐飼秣仍教慎筥稯時
命牽来一撫視四蹄木強(去聲)嗟&KR2205;腫昂首長鳴意若云
心有餘而身難勇久經致力應致憐詎謂天閑今乏大
宛種
詠蔵紙扇
唐代經背紙梵文隠現中恰成團扇月雅似颺(去聲)宗風
擬欲民解愠翻思道不同班姬何用歎未識色如空
雨(五月廿九日)
昨晩族雲布邪邪拖来陣雨落随止半夜未零已絶望
四更密霔垂颯纚平眀起看勢又間(去聲)辰牌旋復棼絲
委歴午達未疾還徐掘土霑過三寸矣麥已登場無慮
漬禾&KR0927;新秧如助起斟酌農功實慰哉惜欠優增在河
水
討源書屋對雨
夜雨優霑曉尚縈問
安退復此憑楹年来愁喜壁詩託惟是協時隂與晴
剛收疾點復徐絲涼拂筕篖夏曉宜為問前朝炎燠况
被誰驅逐去如遺
傳餐以罷咨朝政批答封題不厭詳閣部諸臣恒宴見
今朝都覺喜逾常
麥收禾&KR0927;潤新膏水足稻塍免桔槔京兆無須頻報喜
益深勤敬
帝恩叨
昆眀湖上作
細雨復少止眀湖以暇遊密雲仍戀嶺漲水覺浮舟又
已廿朝閱稍紓方寸憂稻塍芃綠潤罍耻可無愁
水誌
水誌消將一尺二原因蓄水灌菑畬雖然舊度卒難復
三寸欣看漲雨餘
石舫
石舫分眀舫多成繫舫時恒看依岸住却謝濟川資水
落曾無礙漲增亦若斯相贏刳木者浮沈(去聲)藉他為
聽鸝館
幾層背樹疊濃青千頃前湖光入櫺摶&KR0927;聲中夏過半
今朝暇始一来聽
雲松巢
雨足雲易生雲間松越翠氣韻本相合蔥蒨帶流麗幽
居得稱巢宜居尚仲輩而我豈宜哉偶此崇情寄
清可軒
山隂或不来来必憩斯軒四季皆致佳九夏尤宜盤入
戶心目爽據牀衣袂寒峭石為墻壁青青滋蘭蓀鍾氣
旱猶潤况甫雨傾㿽泐崖多擘窠箇箇垂珠痕
睇佳榭
敞軒因迥足遊目下視方方生意皆蔚綠稻塍不愁水
憑欄今日始知佳
夜雨(六月朔日)
作息一朝間(去聲)霈霶中夜臨直傾三峡水不止七絃琴
暗響亂蕉葉微凉龍葛衾昆眀定增漲依舊似前深
㿽荷
遇水因之得地生㿽中何不可敷榮漫誇十里香銀浦
真是三珠燦玉京雲鷺乍過(平聲)疑未下池魚欲闖笑難
成無須太華相衡較寸木岑樓有㡳誠
缾魚
琉璃缾子貯魚兒廟市尋常衒鬻之游泳依然在荇藻
噞喁且得飽饠餈空眀内外渾無閡網罟搜求底用疑
欲笑橘中兩老者可曾澄朗樂如斯
董其昌喬木重隂即用其韻
雨過樹垂珠古屋滴簷溜嶤峰欲出頭膩雲與之鬭
解愠書屋作歌
古稱大禹下車泣所為(去聲)民心不若堯舜時是則重華
歌解愠亦將因擊壤之民稍異順帝之則不識而不知
三帝之德詎相遠曾未百年世風日下已如斯逮今三
千餘年俗更降(去聲)而且九州之外戶益滋扵斯時也乃
欲一夫一婦皆得其所無愠色是猶求雪扵夏其必無
也夫何疑是以吾居解愠書屋惟是恧焉增忸怩
御湖雨泛
雲纔一片起天邊雷響霖飛到眼前是岸是山都落瀑
笑何能寫米家顛
驟霔徐霏捴覺宜鳴榔翦翦度煙絲夲来慣見林泉景
羃以空濛態越竒
晩晴
疎密雨既足晚来虹見東雖無懼霖意實有喜晴衷似
此太如願惟應益省躬蟬聲出高樹流響藉西風
和闐玉韘口號
較藝西門彂羽廿鵠穿十九昔成詩却從臂病艱命中
惜爾未逄善射時
詠官窰兩耳壺
底論越州及汝州樸無矩度有神遒恰同高士倪迂畫
不以工求以韻求
敆姬茄袋品原崇古式渾疑商鑄銅近代宣成非不美
惜如文體遞精工
夜雨(六月初二日)
六月時行雨中宵枕上聞晝晴暄實被夜霔潤猶欣無
刻不農廑有閒亦詠勤雲霄已住點蕉葉滴還紛
季夏玉泉山
憶昨曾因請雨来怱怱致禱便言逥有祈必報斯霑矣
仲去季臨何速哉翠樹千林依巘鎖徂雲幾縷傍晨開
心閒乃識遊成趣好趁山坳復水隈
分鑑曲
山隂有佳處一水鑑兮諸去歲景如在今年到乃初光
眀心境澈上下色空虚撲鼻清香遞方知綻露蕖
創得齋
曉凉邂逅坐池齋樹已捎簷蕪上階今歲初来即創得
却思為爾底稱佳
乘凉登玉峯
乘凉登玉峯仄徑盤旋上浮雲幻隂晴有風即颯爽墻
外憩羽林翹首天半仰彼亦一逸瞻此亦一遐想都因
暘雨時欽哉
昊恩廣
麗矚軒
峯頂有䟽軒每来必成憩為令肩輿者炎天息勞弊高
處見彌遠蔚綠萬頃蔽顒祝設時若又可綏豐繼麗矚
乃在兹詎云山水意
罨畫窗
俯暢欣兹片刻閒高家煙樹米家山一時數典飛遐想
却在霞標精舍間(避暑山莊北峯下有書齋名霞標其旁為罨畫窗此室即仿彼命名)
練影堂
盤下最高峯西峪更佳致有山復有湖湖承瀑所墜瀑
下置書堂練影窗間泌直垂一匹白分擘兩崖翠徒觀
流之淙因憶源之自騎墻十里来香山碧雲寺(玉泉夲自山下)
(出欲益其流因引香山碧雲寺諸泉層逓至平地築墻甃小渠其脊導注園中垂為飛瀑下滙成湖與玉泉合)
(流入昆眀湖)
倚晴樓口號
雨既優霑遂望晴何曾有定乃人情雖然觀過知仁可
為(去聲)是晩田亟待耕
静怡書屋
夏深山致静雨足物含怡而我亦如是今朝始遇之桃
笙聊復坐芸簡得閒披澷擬羲皇上方將切近思
虚受堂
夲来山澤損取象澤山咸室欲允宜去受人惟在諴集
思合衆志克已畏
天監設問虚堂趣納来亦不凡
題方琮山水八幀
桃源延客
漁父沿溪忽逮津洞中天地别逢春却緣欲訊外間世
畢集東鄰西舍人
江帆綠漲
春江新漲綠漣漪剛是鰣魚上水時網集漁人施濊濊
客帆正待鱠銀絲
雲山過雨
溪口疑聞響瀑泉雲山過雨尚含煙村鄰見處辨家法
大米應非小米然
松泉清聽
林嵐窅映樂飢勝松韻泉聲静者朋欲擬高人傳(去聲)還
問眀姿韜伏是誰曾
溪館生凉
閒館臨溪復倚山葛衫凉拂覺初閑一天秋意憑誰報
祇在梧桐樹影間
繡巖錦樹
巖為疊繡樹為錦機杼問誰能爾工草閣伊人凝思者
依稀疑是杜陵翁
歲寒吟興
有松有竹有莓苔獨坐高人無客陪拂紙拈毫猶懶下
吟情應是待梅開
扁舟釣雪
煙溪雖冷波猶活蓑笠竿絲雪滿艭不寫釣魚寫釣意
知他津逮自吴江(方琮山水學張宗蒼)
西直門外作
還宫兹為(去聲)視朝儀露埒輕輿晨爽披村景今番更殊
勝圃場收麥慶如茨
曉雲欲捲白榆街夜雨朝晴實惬懷一陣凉風送絲點
雖無妨覺霽為佳
養心殿晩霽對景成詠
日落西北天雲收東南宇朵殿了不炎爽風拂簷廡黃
山松森森建州蘭楚楚古植與清芬相投夲水乳心為
時暘欣可以理吟緒
太和殿視朝
五更微雨雞鳴止衮衮千官肅侍儀金鼎煙中三殿曙
林鍾律裏八音披(中和韶樂六月律應林鍾)陞遷畢謝萃朝彦職貢
例瞻引海夷(時暹羅國貢使在京例扵御殿日引行禮)蕆事更衣向西苑出
城欲趁曉凉宜
高梁橋放舟至樂善園
雲輕風細進舟宜廿里長河小泛之兩度沼園曾未入
趁閒一涉可仍遅
喬木重隂夏欲無苔蹊曲仄引清紆不知何故衣衫濕
昂首摐摐滴露珠
迤邐山邊復水邊露荷香氣颺朝煙亭臺詎比御園好
稀見為佳自昔然
藴真堂
有園可聽(去聲)廢稍葺或猶宜最喜書堂樸近臨池水湄
綵毫即景點芸簡以閒披一歲纔一至咄哉奚爾為
含清齋
隔溪齋五架索便渡舟臨荷芰鼻官淨松篁心境深春
芳暗裏歇夏趣静中尋歲月壁間識又成一度吟
泛月
新月闊扵鈎泛舟已可載西舂燦晩霞乘凉意並在霞
散略蒼然清光故堪愛笙歌翻覺閙吟詠斯不廢流隂
閱一年澄瀛依舊對
西北風
昨朝徹夜晴密雲忽生曉礎潤有眀徵棼絲卒未了情
知雨不妨究覺晴為好午轉西北風霽放晶陽晧時若
祝從兹庶可期萬寳顧苖莫知碩慮事每扵早
溪亭對雨
雲容過午又添濃雨脚旋教落下舂似為(去聲)溪亭凉頓
遽珠簾四面下重重
渺茫忽失遠山青五合臨書悅性靈避雨白鵝来近岸
無端漫擬換黃庭
作勢斜飛復倒傾遥知水誌足昆眀斯時晴可雨亦可
言願吾將意在晴
恭奉
皇太后觀荷作
昨朝夙奏迓
慈航晩雨中宵月放光因識
夀康福無量得申
孝養喜非常蟬聲響答笙簧韻樹影低籠荷芰香葉葉
花花盡仙品擎来仙露奉
茶嘗
山東鉅野縣民姚宏毅年一百一歲妻年一百歲
齊眉難老人瑞所希因成是詠賜之
容臺百歲夲觀恒百歲齊眉得幾曾祇昨廣南傳僅見
(乾隆辛巳廣州民楊能唘曾報夫婦偕百歲)即今齊左報同稱一時上瑞蘿
圖展雙老相莊鴻案凭夀德醇風耀閭里褒恩駢疊允
宜膺
池上居
雨足晴尤好邇来心始舒炎蒸亦何礙池上此相扵淨
喜水呈照清延風入虚却思畎畝際助長正芃如
清曠樓詠竹
猗猗種竹滿前庭清矣其間曠意形秋月入時留碎白
春風拂處動浮青俯臨常似披圖畫得契宛堪悅性靈
雖是齊簷卒艱致(北方竹無高至二丈者不能與樓簷齊也)愛他仙籟颯宜
聽
再題解愠書屋
每對南風緬舜皇撫絃摠廑牧民方兩言詎是獨稱一
傳語深思第十章
澄景堂
四時景有嬗八牖納無央詎在煙花賞惟饒翰墨香入
微得理趣澄盡識真常逐處尋題詠緣因取義長
華照樓
雙桐院裏兩層樓一片湖漪半座收流麗雲霞常映帶
徘徊風月足勾留無華了識不由素有照偏欣都入幽
設問邇来即景句披宜澄朗霽光浮
陶嘉書屋
戶外恒延景胷中常養春陶鎔仰化育攄寫亦清新涉
港思觀海祛漓欲返淳静觀還有契物物趣天真
青雲片歌
萬鍾大石青芝岫欲致勺園力未就已逹廣陽却弗前
土墻繚之葭屋覆(見米萬鍾大石記語)適百里半九十里不然竒
物靳輕售向曾轝運萬夀山别遺一峯此其副雲龍氣
求經所云可使一卷獨孤留伯氏吹塤仲氏篪彼以雄
稱此通透移来更覺易扵前一例為屏列園囿泐題三
字青雲片兼作長歌識所由(叶)有時為根靉靅生有時
為峯芳潤潄虚處入風籟吹聲竅中過雨瀑垂溜大青
小青近相望突兀&KR0785;瓏欣邂逅造物何處不鍾靈豈必
莫釐乃稱秀事半功倍萃佳賞宣和之綱誠大謬
夜雨(六月十七日)
逮旬已是慶宜暘近昨微嫌炎異常過午纔看雲靉靆
入宵遂聽雨&KR1998;霶眀知滌却十分暑早覺添来一陣凉
物候農功都惬願攬衾惕慰並無遑
溪亭對雨
夜雨已優霑曉来雲作勢一陣東北風復送棼絲至緣
是時行候况值久晴際稻田待漸潤未慮為霪滯坐我
溪亭上朅攬煙雨意溟濛接水天山樹蔵青翠幽賞良
已酬仍望眀當霽所以切切者無非為(去聲)農計
晴
善晴無烈日(農家以雨後無暴風雲漸開霽為善晴)過雨有凉風農兆吉
誠異吾懷喜與同荷珠翻葉上蟬筑賽林中豈不泰然
念而仍惕若躬
題楊大章花卉二十四種
蘭
空谷無人也自開幽香竟體净纖埃底知管領春芳合
題品曾經楚客来
玉蘭
鏤玉為花香是蘭庭階雅合幾株攅問誰識得箇中趣
幼度曾聞答謝安
梨
作態娟垂復嬝斜不勝風力那成霞司空四字真饒韻
一樹瀛洲玉雨花
桃
紅葩綠葉襯偎勻一度夭夭一度春不著落英貼水面
那妨引得武陵人
綬帶
慣解園中早報春裳裳山脚復溪濱憐他逞盡風流意
誰是蕭朱結綬人
鸞枝
葉態花姿儘娜姍翦成紅玉簇成團文簫未至西山下
何事居然降綵鸞
紫藤
嬛嬛蘤葉引梢柔舞格如垂紫袖脩别裁(去聲)畫師應有
意知非攀架附枝流
紫荆
碎英纍纍簇週身色與閒庭判斷春却合葩經注常棣
為(去聲)曾京兆悟田真
金銀花
鷺鷥藤吐嫩花新黃似兼金白似銀名色故應俗人慕
通靈誰識上仙珍
木香花
素雲壓架弄芳蕤滿院清香四月時悟得不如野梅者
惜無傲雪老腰支
紫蘭
花朵如蘭紫色鮮有人或謂比蘭妍設從九畹相衡校
祗恐三閭未肯然
珍珠繡毬
珍珠一斛簇成體擬作繡毬真不差設使女夷閒&KR0008;鞠
定知供奉合斯花
金絲桃
爓爓盈盈敷蕊瓣似桃丰度後桃開如從花朵詢枝葉
幾許黃金買得来
石榴
縹葉萋萋扶絳華南薰照眼受風斜月眀庭院開生面
碧水光天夜有霞
梔子
六出瓊葩蕊是金清芬真勝麝檀沈相宜底識稱禪客
分種原從薝蔔林
翠梅
五出藍花五月開安名誰與竊芳梅從知太白詩非誤
真有江城落瓣来
夹竹桃
葉為菉竹蘤為桃聞說温台品最高幾度花開復花謝
秋風即漸捲麟毫
山丹
柹紅艷色纈枝端瑪瑙杯擎玉露漙欲向芳叢還致問
山人心性為(去聲)誰丹
珍珠蘭
垂垂黃穗擬珠珍薰茗烹湯香滿脣花譜却稱色正紫
從知記載信誰真
石竹
細草纖花亦自芳名依淇澳泣非湘此君定是不相拒
語有之云善善長
鳳仙
揚毳最合臨秋曉弄影偏宜對月眀一種閒庭風露下
騎来定是董雙成
牽牛
花葉盈盈不自持引條著處託芳蕤月明籬落還多趣
滿奮偏能識喘時
翠雀
野雀其形翼尾翹為翔為翥任風飄夲来自是無情物
底事相争目擘樹
桂
以粟為花色正黃自應品格壓羣芳非關位置偏居末
殿後緣留滿幀香
季夏討源書屋
每因問
安退書屋得周旋治(平聲)政虞疎忽批章審正偏雨暘邇
日若豐稔祝秋連麀鹿豈靈囿引&KR2856;到砌前
昆眀湖泛舟觀荷三首
晝長頗覺有餘暇雨後眀湖一泛舟底更(去聲)機絲煩織
女鋪来霞錦蔽波稠
一隄湖水隔東西兩界荷花開總齊欲擬形容艱得句
紅瑪瑙照綠玻璃
傾擎瀼露颺微風正朵斜葩態各工香色已臻十分淨
還教浣濯鏡光中
賦得涉江采芙蓉再疊舊作韻
荷浦鳴榔渡重教賡涉江風香徐布帆霞艷護棠艭品
自高低别影成上下雙降真仙子髻離垢梵王幢露滿
銅人掌曦暾玉女窗天花方可匹俗卉早應降淨入瑶
琴韻催嗤羯鼓腔輕搴將細擷舟載簇撐摐
藻鑑堂
舟泊水之涯嶼堂小憩遅風清夏却暑名頋義頻思淨
几一時凭(去聲)虛窗四面披滿湖君子卉藻鑑實云宜
&KR0008;題春風啜茗臺
四顧芳荷面面開平陵山頂起樓臺分眀啜茗春風趣
笑我春徂伏始来
睇佳榭觀荷之作
藕花香裏漾舟来山榭登臨萬錦開底事低徊看不足
吾因絜矩愛賢材
暢觀堂
快雨兼之凑快晴山堂觀攬暢懷生如斯顒冀一月若
又得屢綏萬寳成東沼翻光漾簷額西峯倒影入簾旌
促吟七字鳴歸棹悅豫中常戒滿盈
治鏡閣
畫閣沼中央乘閒一泛航地高無暑氣雨後有風凉祇
益卑宫愧載思猶水方顧名籌治理鏡戒古来詳
荇橋
幾里眀湖遥不遥藕花香裏盪蘭橈霞天忽失呈平鏡
始悟舟行過荇橋
石舫
六棹輕舟漾不遅歸言登陸已云宜肩輿早候蘭塘畔
石舫常成繋舫時
構虚軒
山隂路必經緩步肩輿就别麓上有軒擬議鄰虚搆際
此暇且爽其妙索一究雲窗向西開近遠揖巒岫翠色
難為名芳潤如可潄元亮有佳句吾當事三復
静佳齋
咫尺軒齋别安名各取宜既眀看似畫則不可無詩惟
静恰謀目忘言祗契思識佳在何處原在雨暘時
借秋樓口號
風来西北動梧楸素景澄鮮颯滿眸了識立秋尚遅日
仰看知是借秋樓
即景
風凉来北戶日影上南榮物色霽光繪人心秋意迎芳
荷引魚躍高樹亮蟬聲前日炎蒸畏今朝秦越情
題和闐玉屏方朔授露圖
吉雲踏步如平地寳露擕来味尚鮮帝賜得嘗老還少
緣何曼倩乃皤然
題方琮山水二幅
溪閣已欣全却暑更看覆以綠隂稠舉頭飛瀑雲間迥
落澗原從足底流
右夏樹重隂
一夜清霜入萬林怪他騁望失青岑幽人却有便宜處
爓爓星星照倚吟
右秋林萬紫
驟雨二首(六月廿七日)
渥雨將逮旬怒長蔚&KR0927;禾快晴正宜晅佇待萬寳歌眀
知弗雨可而我慮每過時行㦯少靳恐防秋霖多午熱
今日劇東南族雲拖瞬息落巨點㿽傾遂滂沱水軒頓
生凉炎蒸滌無何池荷及岸柳上下接白波誰能知其
數惟摩醯首羅
望雨而即雨盼晴而即晴晴雨太如願益因儆惕生不
惟京畿然奏書各省呈甘肅旱數縣湖南潦數城江浙
微嫌過(平聲)然資種稻秔其餘慶時若率可望西成幸此
何脩遇鞏謙戒滿盈
夜雨口號
昨晚驅炎驟雨湔雲徂入夕露星天誰知半夜醒清夢
快聽簷泉落戛然
雨中泛舟
曉雨勢將歇密雲重送来已欣晩田潤聊聽(去聲)暇舟開
坐對益棼若還思適可哉無時忘(去聲)農務詎為(去聲)暢吟
裁
喜晴
剛成喜雨作遂有喜晴詩太甚求佳矣即予覺厭之夕
陽大開霽水閣小棲遅魚躍蟬聲亮同人一暢思
時賞齋作歌
一年惟四時時各九十日一日十二時晝夜分半疾丁
丁蓮漏無停聲積日為月積月年又成及時行樂有其
語設如其語斯非所無逸而凛旦眀暘時暘子雨時雨
始得紓煩憂子惬懷緒時賞之意實在兹詎曰珍禽竒
卉羅庭宇
再題清暉閣四景
松雲樓
老樹新樓一合相間(去聲)間(平聲)每得見西山却欣雲捲松
青蔚即景拈毫那可刪
露香齋
過雨晴明露氣瀼收来不用結絲囊竹鑪瓷椀原清袐
煑茗偏欣分外香
涵德書屋
進德之方譬若何源泉有若蓄盈科設如欲速與中止
逹海無期愧益多
茹古堂
假山之上有書堂芸簡常霏四座香茹古豈緣誇博雅
由来治亂此中詳
随安堂
此予昔日書室名也扵凡精舍率以題額亦不忘
舊之意云爾
書室額随安毋忘養德端昔誠容膝易今覺作君難尺
宅寰區藴萬年磐石完求斯不遑暇逐景那尋歡
題霽華樓
一年不數登登在快晴憑夏霽今朝又雲華空宇仍就
閒方遞信罷溽恰相應綠蔚&KR0927;田茂即看銅雀徵
御製詩三集卷五十八
