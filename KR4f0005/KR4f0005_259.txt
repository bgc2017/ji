御製詩三集卷九十六
古今體一百二十六首(辛夘四)
至泰安白鶴泉行館作
出谷緣山蹕路延花村柳墅望相連觀民緩邁青郊道
行館新成白鶴泉(在岱宗坊之北)祇以娱
慈用允爾設云適已實慚焉
八旬聖母扶瞻嶽更祝如斯億萬年
體元堂
五嶽岱宗尊東方生物原虞巡秩仲月魯頌
夀堂萱是日臨行館體元額樸軒祝
釐申篤悃施惠沛殊恩展義無非事餘閒有詠言長人
法乾德即境勉心存
謁
岱廟六韻
億禩
神庥永百年廟貎新(歲庚寅辛卯國家疊逄浩赴慶典預期遣内務府大臣劉泰山)
(繕葺各工至是落成神廟倍增輪奐)佐
天生萬物護國福烝民慶落卜良日展誠恰仲春扶桑
石突兀炎漢柏輪囷肅拜經九載
慈寧值八旬抒忱顒有籲
介夀䭭重申
擬子建飛龍篇
巍巍泰山兖州鎮崇非惟兖州五嶽是宗靈氣所宅生
物所始柴望肇禋宜必自此陳思芝童太白鶴仙胥别
意託我何有焉七十二君登封降禪惜乎巖石磨泐以
徧至哉重華二月東巡五禮五器無非為民
題漢柏
漢柏曾經手自圖(在壬午年今泐石以亭覆之)鬱葱映照翠隂扶殿
旁亭裏相望(平聲)近名實主賓誰是乎
環詠亭
小屋三間嶽殿西亭歟非也昔難稽(是處稱亭而實屋亦不知始自何年)
(四壁皆嵌詩版)古今歲月一時閱長短詩篇四壁題磬折予心
孰李杜(壁間殊少佳作)翹瞻漢柏是夷齊忘言更復言奚必欲
笑莊周筌與蹄
賜山東巡撫富眀安
承宣久佐方伯治安撫遂教幕府開能繼前規重夲務
(大學士阿爾泰前撫山東時董飭所屬專務實政扵農桑水利諸事區畫周詳治行稱最崔應階繼之亦守而)
(弗失曾諭富眀安當一禀成規而更勤於察吏)勤求諸吏舉清裁繁滋戶口誠
庶矣宜異古今其遠哉齊魯大邦小無數一人可具潁
陽材
登泰山即事言志
岱廟及
岱頂萬年鎮兖青生方惟物育佑國沛
神靈歷久需修葺落成薦潔馨仲春廼巡狩
八袠以
慈寧那舉升中禮(多有引升中語為幸泰山數典者不知升中乃燔柴告天即為封禪)
(之說所自昉向嘗斥為不經是以前者兩陟謂岱頂及此次登嶽祝釐不過瓣香展敬並無所升中之)
(事其誤不可不正)緣殷祝
大齡奉欽
瞻寳殿弗敢掖
安軿(泰山巍峻登陟為勞禮岱聖母高年臻安適祇奉瞻廟未敢掖)(起居宜輦登山)
詰旦親登陟攄誠謁閈庭降原回望處
天近老人星
登泰山七依
皇祖詩韻
豫遊本擬當斂跡(乙酉南巡回鑾以母庸皇太后聖夀日增曾諭各督撫復請扶)
(輦莅遠昨春撫臣富眀安至天津迎覲因新葺泰山祠廟蕆工適逄慈闈八旬大慶奏請臚歡祝)
(釐且稱往返俱由水程登陸不過數日仍可奉養親詣頤安誠懇至再因為轉奏聖母蒙諭欲)
(岱廟虔致瓣香春復忻俞所請因頒旨扵今舉東巡)輪奐新歌重叩頭
志養亦惟體
虔敬躬巡豈是動輕浮䭭言
遐算如高嶽詎曰登封俯遠州萬級天門攀不易行宫
清潔足
安留(地方吏扵岱麓添葺行館先期諭令一切務從儉約潔繕數楹足供憩息母綴亭臺水石及供頓鋪)
(張致耗物力)
巖象崇崇忽對面
奎文朗朗正當頭(嶽頂有乾坤皇祖御書普照四大字)齊煙九點遥胥
括匹練三吳近若浮錫羡
八旬開寳袠耀靈萬古奠神州再来此後知何日欲去
不期步為(去聲)留
五大夫松
五松列峙泰山道祖龍經錫大夫號(叶)後世因以稱秦
松其實嬴秦時已老疾風暴雨何時無何時鬱菀何時
枯曩日司工人補植(戊辰過此時不知何人補種故有何人補署大夫名之句後廉知為)
(雍正年間内務府總管丁皂保監脩泰山工時所種)兹看磊砢龍鱗粗異哉名實
誰賓主實以名存今即古何不謂之舜五臣肆覲於斯
同律度(叶)
無字碑
本意欲焚書立碑故無字雖云以身先大是不經事
登岱襍詠
合雲亭
石是雲根雲石衣雲容石態蔚相依游心設擬承禎語
合漠由来吾所希
蓮花洞
乳竇溶溶迸石泉細淙洞口注成川漫言未是蓮花候
四面峯形豈不然
壺天閣
仰觀極頂尚隆崇俯視居然造半空放眼碧天以外看
孰非遊此一壺中
桃花峪
春到桃花無處無峪名盖學武陵乎五株不見蒼松者
半點何曾受汚塗
迴馬嶺
崇椒越上越嶔嵜傳說真宗迴馬斯若論天書来致奠
到斯逥馬已為遅
飛来石
無翼飛来自何處凌空欲墜倚崚嶒詩書齊魯斯為鎮
梵志借譽似不應
朝陽洞
崱屴扵兹得畝平崖坳牝洞受曦眀三間精舍頗清潔
稍憩旋教進步行
對松山
古幹今枝鬱相(八聲)扶正看側眄總堪圖箇中儘有羲皇
種當得兒孫五大夫
白雲洞
氤氲觸石氣成蒸此意當知别有應一片常教封洞口
金泥玉檢未容登
丈人峯
仙人對博寄幽託豈實凌虚上玉京立字是誰稱博古
居然移置蜀山名
日觀峯
居高攬遠理無疑峯頂常先見曉曦設使海邊立沮洳
雖卑應更早扵斯
登封臺
雲衢盤陟造天門果是巖巗氣象尊逮此崇臺仰三度
登封降禪未曾言
賦得泰山不讓土壤(得容字八韻)
分野奎婁次降祥齊魯封三公崇視秩五嶽卓為宗徒
仰巖巗象誰知蕩蕩容廓哉德乃大受也衆胥供聚壤
斯成鉅接天孰比蹤有臣如一介據地壓千峯杜句吟
真獨李書譬豈庸何當膚寸合時雨利吾農
題王時敏晴嵐煙翠長卷
王氏山水多超羣豈扵維也得脈親宋元眀已難數(上聲)
論本朝作者三其人翬與時敏原祁掄是卷乃出時敏
真平生多作小幀存似此長卷誠希珍(二語出卷後王㴻跋語)崇
巒大壑何紛紜山村水郭雞犬聞連林疊巘曲抱原蕩
以雲氣蓊氤氲漁者樵者耕讀勤宅兹天宇胥天男(叶)
濛濛濕潤不可捫迥然去情而得神七十七叟遊戲皴
(見卷中自識)精力弗減年少洵晴嵐煙翠王澍云書以九府
圜法文我時二月方東巡岱宗近瞻五嶽尊以畫質境
難區分作為長歌紀絶倫何當以是億萬民置斯樂土
咸飽温澹華去侈都還淳
曉彂泰安府二首
曉彂泰安府祝
釐事告成將攄瞻
聖悃惟是
豫慈誠車馬遵程便泉林紆路行(自此由泉林至曲阜雖紆一頓然彼處舊)
(有行館足供道莅慈輦停憩因便之)本心非若此殊覺歉予情
曉彂泰安府黔黎擁道周共尊吾敢傲同愛彼非謀益
切阜民念惟於察吏求逥看雲漢表玉色幾峰留(昨晚微雪)
(落地即融而高峯則已積素)
漢眀堂遺址
廢蹟遺蹤辨有無誰云公玉帶曾圖設非麟趾關雎意
便建眀堂費亦徒
羊祜城
伐吴功弗就垂成薦預終能江左平為谷為陵碑總失
至今人尚識羊城
四賢祠行館疊舊作韻
了知行館當東道識得迎門柳幾行石(介)孔(道輔)氣求永
聲應孫(復)胡(瑗)異轍並升堂詎圖玩景軒還榭所切觀
民耕與桑企古多遺目今者默思緣此益徊徨
過汶河疊壬午舊作韻
莱蕪不是廣陵蕪汶水源長帶大都禮嶽
夀康綿有祝渡河今昔景無殊長民范冉貧何礙守學
嬴公術不紆曾至北南分水處(乙酉南巡迴鑾舟經南旺閱視汶水分流實因)
(天地自然之勢所云白衣老父不過能識其勢而衆人不識耳曾有詩紀事)原因地勢豈人
模
麥苖
麥苗速人行一日長(上聲)一日青青吐色佳芃芃亞隴密
量欲盈五寸高下茂同律惟是塵土蒙垂頭若有失設
被時雨霑飽收或可必自我啓蹕来一月已將卒尚未
逢甘膏望之致無術
中水行宫作
樸宇新成憩
懿躬(此處亦地方官新建者)駐
輿即可號行宫郚鄉魯郡無殊水(屬泗水縣)汶北泗南此據
中麥穎菜花驗農候老扶幼挈覘(去聲)民風鄰疆頻有迎
鑾者召見疇咨勤恤功
題致本齋
新搆行齋一宿停額云致本當(去聲)箴銘脩身壹是勤加
砥為學端由善取型樸素觀雖略斯愜軒亭處(上聲)每不
遑寧宫墻萬仞瞻將近敢忘髫年讀聖經
戲題
行齋到處必題詩題罷鋪牋便寫之選壁粘成眀曉去
匆匆自笑此何為
布政使尹嘉銓奏報濟南府得雨
省會事繁留大員(省城不可無大員辦事尹嘉銓於德州接駕後即命其回濟南)奏来
行在置郵便郡城雨澤三寸被(尹嘉銓奏省城二月二十七日午時至戌時雨)
(中帶雪稠密調勻且随落隨融入土三寸餘麥田滋潤)其日雪花幾點翩(是日駐蹕泰安)
(傍晩亦有微雪著地即消不成分寸)迤北陰濃憶畿甸(雲勢向北甚濃近畿或可同時被澤)
(而京城久未報得雨因傳旨留京辦事王大臣詢之)向南勢減惜農田省方要務
寧過此處處祈年意為(去聲)虔
駐蹕泉林即景
一别泉林逮六年林光泉韻景依前如川正合祝
慈夀不舍還因仰
聖詮遍野麥苗待時雨連村榆葉颺春煙入門清挹溪
橋水頓覺心神為洒然
至泉林四疊舊作韻
常念民觀惟義展重臨竇暗復亭眀徑尋熟路欣如昨
雨盼仲春惜每晴繞榭鏡瀾澄意會籠堂古蔭向人迎
(鏡瀾榭古蔭堂為泉林八景之二)掞牋四疊前題韻石火流光偶綣情
至止非遥居近
聖(近聖居亦八景之一)略同
皇祖此先来(康熙甲子此駐蹕)(御皇祖南巡還至曲阜先經製記有宫墻親覿至止非)
(遥句今年詣駐闕里瞻謁亦先此)在川水出首成泗落甸山猶尾是陪
所愧豫遊為度耳設云鑽仰末由哉不留寓意吾原慣
未免扵斯低復徊
五題泉林行宫八景
近聖居
遵陸而来按路程泉林圖以
豫慈情居兹近
聖將瞻謁西望曷勝顒若誠
在川處
成誦髫年讀魯論逮今川趣那能言
至人道教垂千古不舍同斯為(去聲)有源
鏡瀾榭
敞榭憑瀾一鏡披幾閒不覺坐移時照来所異前遭者
增許霜華點鬢絲
横雲館
滃生暮靄朝嵐際館築其間望莫分了識春郊民色喜
仰看横尾正横雲
九曲彴
曲折長橋接兩岸綠波春水照春衣浴沂點也應嫌遠
恰合於斯詠以歸
柳煙坡
嫩條纔吐葉絲絲弱自弗勝踠地垂偏是曉煙能綴景
白紗輕罩綠羅帷
古蔭堂
幾株古杞護堂門堂貯芸編足討源設以唐槐擬詩禮
斯文覆蔭至今存
紅雨亭
半看落蕊半含榮邂逅扵斯復倚楹幾度未芳幾度謝
(向曾四吟紅雨亭或逢未開或逢其落)今朝合撰面開生
泉林行宫晩坐疊壬午舊作韻
暮色蒼然自遠侵鳥聲漸覺息喬林詩書有味宵堪伴
泉石雖佳晚罷尋拂埭竹簧常入座摇窗松盖亦籠岑
居原近
聖思力學何必摛詞屢藻吟
晏坐行宫閱六年勤民依舊一身肩祝
釐遊豫弗離
側繩
武顯承恐負
前畫景權收春宇外詩情清課夜檠邊扵斯意永遅眠
可秉燭寧須步屢遷
三月朔日作
水宿還陸宿仲春忽暮春那知砌蓂落益見埭花新對
趵源頭潔看山雲脚勻何當霈嘉&KR0584;近遠利耕畇
泉上六詠
泉源
四泉流作泗河源(泗水自陪尾山彂源四泉並出故名曰泗)乳竇靈根今古
翻混混從無舍晝夜是之取爾子輿言
泉雲
出穴紋如出岫雲平鋪澹蕩復氤氲漫猜羲象從龍異
噴作驪珠詎有分
泉風
幾曲淙流滙小池輕綃還藉細風披忽抛竹葉平波上
順水行帆豈異斯
泉石
一山陪尾隔東西左右分流各赴谿碎石鋪為翠瑪瑙
和闐玉子較斯低
泉藻
團葉長條不辨名綠森潭底渫然清水仙梳洗水晶髮
借得龍宫玉鏡眀
泉花
岸側崖垠照影鮮祇稱娟淨不稱妍濂溪老設移居泗
對此能無愛作蓮
雨(三月朔日)
過午雨絲落時徐時疾霏望麰纔覺盼渥黍實逄稀(時大)
(田亦有播種者)劚土盈五寸看雲低四圍更思普被否千里綣
王畿
扵泉林雨景八詠
雨泉
觱沸源泉淙不窮氣蒸雴雨益鴻濛摐摐接上為靈液
始信相資有異功
雨林
昨日林姿惜有塵今朝茈虒沐從新米家墨戲分眀是
大有鋪牋欲倣人
雨山
遠山若失近山存漠漠冥冥入晚昏石罅樹叢多積水
歸根都以益靈源
雨麥
下隴高阡芃麥苗遍傾甘露綠瓊澆誰知邇日怦怦意
一旦釋然為爾消
雨花
潤紫濯紅各逞竒閒花亦自具良知飛来鳥欲錦叢入
慮濕翎毛轉復疑
雨竹
墻根砌角濕飛煙&KR0008;&KR0008;雰雰被&KR0008;猭雖不雲棲高十丈
滴珠敲玉有同然
雨幕
扈来七萃幕張稠防雨深開之字溝歌舞農夫怨行路
權輕重實慰先憂
雨舫
傍溪屋肖舫為形艤處煙波合杳冥安福艫中前半月
較輸此景岸傍停
夜雨二首
入夜雨未止時疎時密濡高原料已渥春日得曾無聽
到四更半想當千里俱眀朝本停蹕(原擬泉林駐蹕兩日)奚慮潦
行途
行館尋常駐希逢好雨濡因之切京國似此亦霑無送
響清聽永不眠静想俱啓鑾田父老定是喜盈途
曉
夜雨方始收曉雲猶未泮林枝餘墜露泉氣清平旦滃
然復靄然乍合還乍判禽聲既朗淨花色猶眀粲昨朝
閣本至庶績率批斷勝地值兹暇得未曾有觀
題董其昌天降時雨小卷
小卷常隨行笥中希逢時雨得相同今朝潤景當前證
始覺傳神有獨工
風
前日隂而風切恐敺雲去今日雨而風乃喜敺雲聚配
藜霮䨴間高下瀰漫佈風無如之何翻覺其勢助便晴
佳亦欣即雨過(平聲)豈慮别有簫韶音泠泠在高樹
題錢維城雨景畫
屬車扈從有詞林佳處欣逢雨(去聲)麥霖行旅農夫同忭
喜一人寫出萬人心
津葉濯花晻&KR0008;間果然倣得米家山(昨詠雨林有米家墨戲分眀是大有)
(鋪牋欲倣人之句維城果成此幀)眀朝潤浥無塵路飽看耕人叱犢還
賜兩江總督高晉
壤接因来輦路迎六年一日此丹誠防河積穀胥籌度
察吏安民屬老成省歲稔多原致喜(去歲江以南秋收均有十分高晉云)
(乃數年来所僅見)任官賢少輙為怦俞哉回任勤諸政豈在劬
勞扈蹕行
復雨(三月初三日)
一夜風聲送雨来侵晨&KR1268;雭勢交催
天膏額慶真優矣田計心量實幸哉泉石音清漫留戀
宫墻瞻邇敢徘徊由旬本近無多路泥濘何妨啓蹕迴
題文徵眀禊飲小圖
羅(文瑞)家臨帖文家畫雙絶真宜作袖珍恰值泉林逢上
已山隂端不讓精神
晴
風雨連朝作侵尋未免凉遠天散雲勢傍午放陽光柳
葉帶煙重麥苖較昨長相看田父老共爾慶宜暘
上巳
古時惟上巳(無定日)後世用初三(定以月之三日)誰解仍脩禊况
逢此駐驂雨霑花濯濯晴烘(去聲)麥鬖鬖昨去詩題壁(昨過)
(此有麥苗望雨之作)慰哉節許探
曲阜道中作
雨後何妨料峭寒啟行曉日未三竿風吹亦自消泥濘
行旅農夫一例歡
樹郭山村每接連相聞雞犬闢耕田有其民矣待王政
思孟子言輙恧然
鶯衣耆老路旁排既帶銀牌更乞牌(頗有先獲賜及方得賜而復来者亦)
(無從辨也)一笑俞之重(去聲)行賞無嗔赤子父孃懷
麥苗遍野喜宜暘今日看增昨日長曰秀矣夫更曰實
敢因目下敬勤忘
至
闕里瞻拜因成八韻
九年别廟貌午夜結神心所喜
慈躬健得陪
聖蹟尋乘朝至曲阜信宿憩泉林總是資鑽仰于焉知
古今眀當簋芹奠先此鼎香欽惬矣伸顒望肅然對
照臨尊聞獨已恧立教百王任步入遜非昔(向謁由闕里俱聖)
(時門前降輦步入兹朕躬已逾六旬若遠步過勞恐儀節轉不能安舒展敬因自東角門入至大成門傍下)
(輿且祭門闕里儀注原稱自大成降輿今始依之)尤增惕念深
三依
皇祖過闕里詩元韻
肅躬兹謁里有志未升堂漢帝曾過魯叔孫徒望墻鳳
麟拔類迥洙泗彂源長卓爾誠瞻
廟瞠乎愧襲裳
駐蹕古泮池疊丙子舊作韻
本因舊蹟室廬搆詎是新勤土木功子歲初臨詩欠覈
午年重訂論方公(丙子駐蹕詩十里東郊舊魯城新城安得泮池名盖據一統志曲阜故城)
(在今縣東十里之文以為言及壬午過此詳覈縣志則新築縣城乃眀正德七年移宋祥符間自此徙去之城)
(其宋以前縣治原在此兹過宋時故城而来其相去此城亦無十里之遥而城址甚寬安知魯時故都本相連)
(非一城哉因有此地非常地新城即故城之句並作古泮池證疑紀其事)依然柏樹城頭翠
豈藉花枝砌角紅信宿翻增爾許愧慮人此後號行宫
河南巡撫永德奏報得雨
齊魯甘膏遍被濡濃雲其日喜彌鋪開封四野報深透
(永德奏河南省城扵三月初一日午後大雨傾注入夕密&KR0584;稠勻曉猶未霽四郊均極深透)益廑京
畿同也無
題王振鵬魚藻圖
古泮無魚有藻耳孤雲小卷趣堪論設如抛向池中去
拾起定知空紙存(用卷末董其昌跋語李思訓畫魚事)
闕里祭
先師禮成述事
釋芹久闊為
高年得遂瞻依慰倍虔翟籥惟彬六佾備笙鏞以間八
音宣右文
列聖傳家法望道微躬勵佛肩必世後仁
夫子訓因之返已益慙然
賦得手植檜再疊舊作韻
禮樂詩書地星辰日月天豈因樹存没直共道留傳補
植謂多矣重生或信焉高低敷葉纈左右互皮纏奠茒
霑精氣焚檀引慶煙真贏靈五百即是字三千
題乙夘登基遣
祭碑石隂
詞臣撰擬不當云敲磕鏗鏘聲振聞此事適逢偶然耳
漫稱首祚兆崇文
朕即位之初例應遣官告祀
闕里其碑石戞擊之有金鐘玉磬音人盡以為竒而朕
實未知也去年幸魯之旨降張若溎以曾為山東學
政奏其事始知之兹試之果然至扵碑文則諒隂中
詞臣所擬朕亦未細覽也今觀有後聖實承
先聖之語甚覺不倫詩以誌過且無貽後人口實
金絲堂用前題韻
殿旁堂剏魯共云壊壁金絲響應聞
聖道祇如
天廣大神竒反覺小斯文
詩禮堂
趍庭那有異聞竒亦曰學詩學禮宜問一得三陳亢喜
似知之却未知之
故井
汔至初雖未有功一時萬載固非同即今故井傳津逮
德教依然養不窮
古泮池疊丁丑舊作韻
常謂泮成别居然蹕復停照形鬢增白蓄目柏猶青數
仞顒瞻美一方得俯渟祝
釐兼仰
聖禮蕆志差(支韻)寧
渌水曲
渌水渫然清無魚堪下釣曾經照古人今人復来照
題唐寅雲白山青小卷
出岫蓊濛態無定帶煙峭蒨勢偏竒昨来陪尾初過雨
雲白山青故若斯
翠竹叢中有竹樓雲山四繞暢吟眸還因欲問登樓者
禹偁高情得似不
過陋巷顔子祠
石巍華表廟堂模報施(去聲)惟
天信豈誣君子居之何陋有賢人不改其樂乎心儀詎
繋藻芹晉(祀享孔廟以四哲配例無致祭)道在寧逾食飲需千載下
誰私淑者依稀宋室有程朱
謁孔林酹酒
平原如峻嶽佳氣鬱蘢䓗地植四方樹天生萬古宫光
流因德厚道重自功崇肅拜椒漿奠企予望莫窮
輕隂
輕隂時落雨絲絲潤綠田間輿緩移曰有是哉真惬意
不寧此矣遠牽思(時尚未聞京師得雨信)村莊相接景偏好老幼
紛迎色盡怡諸禮畢行
聖慈豫眀朝旋蹕雅云宜
謁少皥陵
法脩嗣太昊德考號金天御世致諸福諧神作大淵崇
邱安萬古肅拜閱多年闕里西瞻近韓文益信然(末句用韓)
(昌黎處州孔子廟碑意)
大庭氏庫再疊唐李白韻
梓慎登大庭此事猶疑然宋衛陳鄭國同日騰火煙數
百里而遥極望隔雲天左氏多浮夸如音喜繁絃中和
實遠矣馬遷其支川
謁元聖祠
遺祠近可尋古樹峙清森扵子孝惟篤為臣忠允諶六
封難考昔八佾豈猶今成賜伯禽受或非公夲心
聞京師得雨
閣夲今朝到雨惟二寸霑較南既渥遜望北又愁添是
日仍微霔青郊潤麥尖輕輿度煙景憂樂兩難兼
頒内府周笵銅器十事交衍聖公孔昭煥陳
闕里廟庭詩以誌事(有序)
釋奠而飭豆籩新型既備登堂而觀車服古澤奚
存繄案臚犧象諸尊第欵識元和所鑄雖協吉金
用享還疑贋鼎無稽矧辨名溯三代以前何知有
漢而學禮景當年之志亦曰從周昨脩太學落成
曾列姬朝雅笵惟此昌平故里
靈實憑焉每徵法物舊章心恒惄若宜陳禮器以煥宫
墻擬俟鑾迴内府撿西京彝鼎將從郵置成數充
東國几筵意在尊
師體尊王之有素守當永世勗永寳之無愆既沛十行
兼成八韻
二千年閱古禮器惜徒言車服那輕補(車服非歷久之物未宜補陳)
鼎彝頗尚存肆筵瞻闕若由驛致更番後漢徹時降(大成)
(殿内几列犧象山雷四尊為後漢元和二年鑄又瓦器一亦非古物並令别蔵廟庫)尊周緬
意敦穆如陳几案潔用薦蘋蘩國學依成例昌平夲
聖源微伸敬
師志益勗作君原庶協崇文願興賢共坐論
曉行四首
夜隂弗雨漸開晴旋蹕肩輿趁曉行記曰事凡豫則立
隨時可以驗人情
奠芹慰展九年思闕里逥瞻欲去遲夹路麥苗將及尺
誰為助長(去聲)盡含滋
松枝葦蓆結香棚耆老憐他祝嘏誠漸入滋陽别曲阜
吾民處處有逢迎
春霖前日向西大行潦依然馬艮腓幸是昨朝未繼灑
欲移此澤澤京畿(昨報京師得雨甫二寸)
至濟寧行館作
計里今朝歷七十登舟更十里而遥(過濟寧州城至登舟處尚餘十里)
是宜樸宇供
慈憩况值漸車便衆翹(是日入滋陽境尚以前雨作濘雖利麥田而行旅輜重頗艱行)
(亦宜駐此以待也)何事亭臺過綴景轉增慙愧切衣宵情知並
不勞民力也念商資為此消(是處行館為長蘆鹽政西寧所建雖不煩費民力而)
(衆商則未免經營亦足軫念也)
題養源齋
行館向平原居然置榭軒愧哉喻階土慰以
憩堂萱登舫將遅日(今日行七十里傳眀朝駐蹕便云聖母憩息後日遂登舟北上)
溯洄擬返園吾民籌致養衣食是根源
駐蹕
駐蹕今番多昔日
高年宜適凊和温路程辭陸川臨舫曉氣微凉午更暄
頗有詩書伴幾暇何須亭榭學花園雖然成事付不說
即境能無自訟言
濟寧行館八詠
書堂
到處書堂儘有書芸香滿架拂風徐雖然豈漫資淵博
二典三謨對慊如
雲樓
行館臨墻置有樓春煙幾縷拂檐浮攀登頗覺慰心所
萬頃麥苗綠若油
椶亭
椶亭應是學茅茨小坐亭中轉復疑花木試看紛繞砌
土階時世豈如斯
月臺
平臺望月月娟娟春宇如弓始上弦湖石雖無九九穴
&KR0785;瓏疑待米家顛(用米芾甘露帖事)
藥欄
縛竹為欄曲復斜既通透亦具周遮箇中頗有詩情在
多事何須綴假花
花砌
蒔砌春花不計名勝非香色勝風情濃濃潤意初過雨
灼灼眀姿恰喜晴
竹埭
春日眀知是竹秋綠瓊無悉筍尖稠優霑時雨滋禾麥
餘澤分教暢賞眸
松坡
桃李叢中自覺殊稜稜老榦翠相扶亦知亢父非白下
拘數何須定九株(攝山疊浪崖上有九株松)
過濟寧州城
十里䨇行(陽韻)柳向城五更小雨傍晨晴為看煙舍駢頭
接且命筍輿緩步行雞犬無驚覘吏治農商有慶驗民
情一般更惬予懷者赤子紛如父母迎
登太白樓疊舊作韻
太白酒樓俯綺闉事雖跌蕩意清真重来此日省風俗
遥想當年迭主賓狂入道終還一曲(賀知章)渴吞海那計
三巡(李白)長歌老杜猶能憶僂指尚應少六人
南池
城南有曲池工部舊蹤遺便以問幽徑何妨瞻古祠嫌
他略綴景笑我尚言詩門外衆人候那知欲去遅
題南池少陵祠疊舊作韻
春風重此過南池了識其間有故祠不覺徘徊心欲醉
那緣景物望教移大都公論定千古何害沈屯遇一時
氣燄怵人真者在知然却復強(上聲)為詩
登舟
御舟早候運河濱陸路行餘水路循一日之間遇李杜
千秋以上接精神麥苗夹岸穗將作柳葉籠隂絮已頻
最是蓬窗心愜處雨晴綠野出耕人
水月
春月固已佳水月尤為好昨每雲隂籠兹值霽宵皎金
塔卧波心千丈光浩渺隨流而常住是中含妙道
御製詩三集卷九十六
