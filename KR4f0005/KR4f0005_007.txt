御製詩初集卷七
古今體一百十九首(辛酉三)
九月初一日廻鑾至博羅河屯見菊花盛開
幾種金英傍砌隈臨風恰迓翠華廻寒香盈把陪青案
素萼摇姿點綠苔最愛三秋經雨洗(是日雨)定知重九冐
霜開何曾王勃工詩句朵朵都擎送客杯
避暑山莊行宫懷舊
離宫對碧岑峭石聳成林壁有曾題字庭餘獨樹隂簾
帷秋日静彛鼎篆烟沉况是承
恩地能無憶舊心
幻塵同夢鹿佳境似遊仙帆影留雲在江聲共月懸(雲帆)
(月舫月色江聲皆宫内别院名也)綠窗蛛織網粉壁鳥啣鈿廻首驚心
處流隂忽廿年
九月初三日熱河見荷花
霞衣猶耐九秋寒翠盖敲風綠未殘應是香紅久寂寞
故留冷&KR1904;待人看
前朝見菊黃兼綠今日看荷紫帶紅夏卉秋葩渾不辨
一齊摇曳晚風中
獅子園即事
避暑山莊之北有獅子嶺嶺下建園因以獅子名
皇考藩邸時扈
駕来此所居之
賜園也乾隆六年秋八月因塞外行圍廻道至此曷勝
趨
庭之感即事書懷爰成長律
憶昔趨
庭日重經避暑園壁題餘
手澤孺慕想
親思閱歲階梧古丁年書室存塵生煮茗具菌茁玩花
軒廵狩今方始桮棬此重捫無從窺領膩莫可展冬温
永念
劬勞至空驚日月奔徘徊瞻碧落神愴向誰言
妙高堂
虚堂搆峰巔叢樾羊腸繞平臨出岫雲俯視歸林鳥百
里如目前溪壑殊了了庭饒白鹿遊塵借清風掃我来
已深秋萬木丹黃老身依泉石間興寄烟霞表
法林寺戲題
書齋禅室杳然清午静時聞鐘磬聲此日經過重想像
當年佔俾一儒生
荷花謝叠前韻
數日餘芳傲晚寒經霜今曉乍凋殘元都觀裏春風面
只許劉即一度看
離披殘盖全消綠寥寂寒葩不剩紅水月鏡花觀幻色
清歌一曲御湖中
恭和
皇祖聖祖仁皇帝御製避暑山莊三十六景詩
乾隆六年秋命駕出口北廵蕆事言旋道經避暑
山莊撫今追昔情不能已向於雍正戊申曾敬䟦
圖記用述
聖恩高厚今身歴其地彌切
音容如昨之感爰恭和
御製避暑山莊三十六景詩原韻以誌孫臣思慕之忱
與歲並增耳
烟波致爽
時和逢歲稔烽静絶邊譁蒐狩三秋舉登臨萬壑嘉楓
黃接雁塞霜白點龍沙廻蹕遊仙地空庭遍野花幾多
今昔感無那歲年賖露砌飄殘葉秋籬綴晚瓜蛩音驚
短夢宵韻起寒笳
祖制今猶烈金吾漫憶家
芝逕雲隄
六飛廻轡指金闕離宫故館兹停歇蕭齋乍唘舊窗櫺
蘭若重尋古碑碣銀鉤鐡畫覩
璇題趙肥董弱無筋骨寂寥帷幔掛珊瑚欹斜几席巣
蛇蠍因思廿載倏流隂電光石火無踰疾苔封石䁀杳
無烟惟有金颸蕩寒樾旋步雲隄憶夙遊倚吟轉覺逸
興發丹黃四面展畫屛一幅關仝色乍設寒林窮處忽
成峰彷彿如登泰麓東山葩野卉難争&KR1904;五株疑是秦
時松郊原秋景尤堪望比櫛崇墉萬戶同祈年詎異當
年志長願田疇歌屢豐大德曰生恩惠洽道之猶足泫
羣工金湯禮義足防隄懸橦度索聲教齊利我後人猶
頼
澤敷天雨露蘇黔黎久安蒙業詎宜恃千秋金鑑垂圖
史紹武常懷乾愓衷敢云王化寧遐邇日暮歸来獨倚
樓撫今追昔增凄愁歡娱但覺春風暖宵旰誰知午夜
憂裁詩聊當銘座右願言治理虚心求繼䋲
祖武懼不逮惟應此志萬千秋
無暑清凉
一縷遥循隄徑長松軒月榭暫徊徨苔紋千點萬點綠
菊蕊三枝五枝芳自是洞天無處覓祗餘元圃可相方
根塵久悟風旛旨題句還如蝶夢莊
延薰山館
偶撫虞琴山館静祝融未覺署頭銜萬方樂利
心胷内解愠何湏更脫衫
水芳巖秀
巖秀據艮靈水芳擅坤厚即此溪壑佳何必稱牛首緬
懷智者樂願效仁者夀兹地可會心亭軒建已久澄流
遶其前䟽峯羅厥後仙壺常奥秘無乃神人剖
璇題猶在簷
奎文麗星斗顔柳步後塵張王謝敏手
明訓垂日月所惡在旨酒紹
庭志雖殷繼武吾何有
萬壑松風
猶是當時傲雪青重開軒閣俯溪汀廿年未識門牆奥
長憶文筵獨
授經(萬壑松風予當年扈蹕之賜居云)
松鶴清越
白鶴志猶潔蒼松獨後凋景仰
終身慕詎止温清調(松鶴清越當時奉皇太后居於此)
雲山勝地
黃雲近壠復遐阡想像豐年入頌箋二十年来衣食足
黔黎猶戴
聖恩宣
四面雲山
攀躋步崇嶺摩詰畫中詩岑壑依然在川原望裏竒重
来猶切切欲去更遅遅孤鶴唳層巘孫梧擢老枝苔紋
迷近砌鹿跡印斜岐座静来青黛窗虚浸曲池懷
恩常撫蹟憶昔更含悲當日
乾乾意身肩始得知
北枕䨇峰
欲排雲霧叩仙關咫尺羅天即此山却喜晴明聊縱目
灤河如帶一灣灣
西嶺晨霞
翔陽騰曉海門東似&KR0146;紅旗錦颺風何必暮山誇返照
試看西嶺畫屛中
錘峯落照
獵罷途經羽盖留錘峯落日正深秋白雲紅樹参差處
疑有寒山結宇幽
南山積雪
芙蓉十二列峯容最喜寒英綴古松此景祗宜詩想像
留觀直待到深冬
梨花伴月
誰道邊關外春時亦有花寒香雪添&KR1904;淡影月增嘉雅
稱峰頭雨何湏谷口霞塗山千萬樹蹤跡漫相誇
曲水荷香
當年
睿志尚高清非慕濓溪癖愛名重憶瓊筵陪
色笑金匙常飽手調羹
風泉清聽
物物都歸大造心風泉亦解奏清吟熙和六十一年化
編簡猶垂
雅頌音
濠濮間想
曾聞古衲子問師覓心安我是無心客轉覺會心難
天宇咸暢(調萬斯年曲)
琪樹瓊田封陟居元君駐駕玩清虚旋促鶴御返瑶池
别離初神仙侣曾訴幽情立烟嶼
暖溜暄波
靈泉清泚滌煩疴功德由来利物多况是御園分惠澤
祗今猶頌澗瀍歌
泉源石壁
泉源丹嶠側石壁玉河隈汀雁人為字岩屛衣是苔雲
心原不繋水鏡豈湏才緬想無為治巍巍造化該
青楓綠嶼
遊豫諸侯度非關玩物華山莊幽事足林塢鳥聲譁列
嶼仍含黛經霜想作霞羣生被
苞育微木摠清嘉
鶯囀喬木
再歴仙居遊似夢重瞻
睿作筆如杠靈臺却在榆關外博望無勞更出駹
香遠益清(調柳梢青)
俯弄清漪平臨錦繡净植含竒華嶽峰頭西施湖畔幽
&KR1904;誰知秋来老榦差差芳菲歇造物無私詩擬丰標圖
摹體態多少便宜
金蓮暎日
輝煌麗曉日璀璨映重臺布地黃金滿祗園此處開
遠近泉聲
飛流疑掛玉濺沫似噴珠舊識題崖字於今半有無
雲帆月舫(調太平時)
鎮倚朱欄看翠濤壓金鰲層樓十二薄璇霄好抽毫與
物皆春民共樂舞韶簫宇宙泰和一人德地天爻
芳渚臨流
池如明鏡草如茵瀺灂時看泳錦鱗自是天心樂育物
花香鳥語揔怡神
雲容水態
水態溪邊尚爾雲容天際猶存夢裏㫪音世遠身沐
恩波我原
澄泉遶石
不必棟稱玉偏誇茨是茅石泉廻綠野草木遍青郊溪
漲魚添子春深燕補巢琅玕刻畫處猶有兩三梢
澄波叠翠
月上池開鑑風來水弄文千秋垂
睿藻烟翠共氛氲
石磯觀魚
重把青竿坐釣磯閒看溪鳥掠波飛漁歌漫憶吴江水
絶勝鱸魚秋後肥
鏡水雲岑
古樹迷離翠嶂秋波澄澈寒潭畫舫渡人溪北虚窗留
客軒南楓葉槲葉紛錯松枝竹枝差参
宸章千載猶爛妙理萬象都函
䨇湖夹鏡
卧波新綠帶㾗齊那數餘杭蘇氏隄把筆試吟廿年事
秋風黃葉不堪題
長虹飲練
武夷帳幄列雲崖為有虹橋可作階此日遊仙重容與
溪聲猶奏綠琴諧
甫田叢樾
緬想雍熙治
深恩被閭閻太平無氣象只向萬民占
水流雲在
秋水與天澄行雲倒浦凝撫今還憶昔乾愓寸衷增
九月九日為大學士張廷玉七旬夀日時朕出口
未廻詩以賜之
歴掌絲綸佐斗樞心依行在想晨趨(時大學士承朕命在朝總理諸務)
最欣佳節當初度要識元衡半老儒潞國晚年尤矍鑠
吕端大事不糊塗緘詩並寄黃花酒看取瀼瀼湛露濡
重陽日喀喇河屯行宫侍
皇太后登逍遥樓
禕鞠雲凝瑞靄光離宫侍
輦值重陽檻臨平楚嵐烟淡窗入遥峯樹色蒼遠墅幾
家荒柴閉小橋獨木野流長最欣度節邊關外也有黃
花獻
夀觴
野菊
野菊小於鈴依依傍砌庭知時舒晚&KR1904;為客發幽馨洗
濯曾經雨参差似列星詩情兼畫意緣此暫留停
曉行
薄霧遥封迷客路樹紅雲白暮秋時鳴鞭未覺行来遠
兩岸蒼山呌畫眉
古寺
蘭若依然水石幽層層屛嶂俯清流苔封古塔全身現
塵閉禅房半偈留鳥去山林餘暮靄客來時節正深秋
如如色相如如在重費闍黎苦募脩
曉日
曉日光寒白露凄馬蹄藉草不沾泥炊烟細裊村帘外
殘月猶懸嶺樹西塞上山川皆畫意途中風景盡詩題
楓林沙坂經行處不數蘇公十里堤
雨
山雨曉廉纖詩情觸目拈憑將遥黛洗微覺峭寒添瀐
漬由歸轡溟濛下細簾白雲纔散處露出數峰尖
冷
地近邊關煖霜催節候寒却饒秋草綠間有早楓丹雁
字依南寫龍堆直北看平蹊堪策騎十里軟沙乾
入古北口
羽盖駸駸度玉關三秋廵狩薄言還愛看綠麥鋪平甸
漫憶黃羊遍塞山
即事
嵐氣依山素練横朝暾忽射一川明人衝曉霧逶迤去
馬踏寒郊篤速行村落幾家茒舍静野流數處板橋平
錦江詩句河陽筆風景重看生面呈
題攬勝軒
廻鑾經梵宇駐盖憩閒庭鳥語留人坐猊烟傍客馨徑
幽仍隠綠窗唘乍来青莫漫尋陳跡空花悟色形
廻鑾作
榆柳青青驛路寬新黃舊綠解迎鑾却思塞上風霜景
似展關仝畫裏看
石槽行宫對月
殘靄全收晚景妍疎楊影裏漏婵娟詩因望夕清添興
光到深秋皎徹天别院初廻飛盖駐行營兩見皓輪圓
何殊上苑憑吟處桂子風微夜未眠
鷹
鷙鳥鳥中傑羽翰利且便其在山林中食肉而飲泉飛
止任厥性擊搏無留難一朝落羈鞲人乃司柄權養翎
湏以時食飲母或愆精銳乃奮厲矯翼雲霄盤如鵬飛
北溟萬里扶摇寬鷹師苟非良飼養失其天飢乏片肉
餐困憊臂右肩摻縱復失術弱翅凌風旋小雀不能獲
何况雉兔焉謂之無良鷹是語豈其然
湯泉行宫即事
靈境闢離宫停鑾秋宇空庭軒静朝旭樹石老金風暖
溜溶溶潔清波處處同心神堪澡雪撫景興無窮
出塞雜詠用上平聲韻
雕輿繡羽颯金風曉發都城旭影紅十部簫韶翻似海
三千車騎氣如虹
邊關峯色翠芙蓉萬古隄防笑祖龍守德由来勝守險
金湯禮義是提封
静夜離宫月在窗獨裁章奏灺金釭雁鳴遠浦傳霜信
人過孤村引吠厖
塞上峯巒萬景竒笳聲傍晚譜凉伊玉臺疊進琉璃酒
氊屋周懸乕豹皮
極北山高近紫微片雲常作雪霏霏黃羊白鹿鋪平野
好試今秋苐一圍
龍沙八月似冬初獻賦長楊滿属車最愛楓林新似染
折來題句手親書
警蹕何勞健騎趍會同中外豈伊殊王庭圍合春風滿
幔屋筵開湛露濡
漫道陳倉獲碧雞天狼一色萬頭齊蒲萄釀酒燕支色
不數江南數北鞮
䥫騎番兒雁字排霜鋒掌樣净磨揩新豐空有如澠酒
辜負當年白鼻騧
日射高峯紫霧開驂驔羽騎蔽山來鸞旗影颺雲林外
清蹕聲聲北狩廻
平明雨洗屬車塵蹀躞驊騮稱意馴濯濯烟鬟看黛重
萋萋麥壠愛青新
塞上山高截片雲常看晴雨半峰分三千色目熊羆士
十二天閑驥騄羣
青兕黃牛滿澤原欣看天餉助歸轅戍兒夜半吹羌笛
此日春風度玉門
當年勝事紀呼韓從獵争如各部攅羊酪馬酮都獻賮
旋收歸轡别興安
時廵詎止閱邊關喜見年豐一解顔摇颺翠華佳氣滿
都中争道六龍還
菊
苑樹蕭疎籬落斜芳留庭砌足黃花曉霑細雨香猶潤
時過重陽色倍嘉不染纖塵紛露葉獨餘晚豔傲霜華
今年佳節途中賞欲補新詩興轉賖
雨
連朝秋雨細閒眺倚朱欄濯蕊菊添潤梳翎鶴畏寒鷗
波猶汎濫楓葉已闌干遥想西郊麥青針珠顆攅
題瀛臺隨安室
隨安者取其隨所遇而安之義故凡勝地虚庭明
窗净几無不以是顔其軒盖藉以觸目會心云耳
書室依林俯碧瀾文窗紗綠稱遐觀庭虚松柏泛清籟
坐久衣裳生峭寒觸目有懷皆遠俗忘言何處不隨安
爐烟晝永禽魚適長嘯一聲天地寬
秋夜齋居
歸鴉噪庭樹暮色侵虚殿漏遅秋夜長幾暇分隂羡懷
古鑒興亡撫時戒安晏祗兹乾愓衷願言終不變
九月二十八日雪次日立冬喜而有作
同雲暗空宇素雪灑宫城漸作霏霏勢徐聽淅淅聲瑶
林英乍綴麥壠綠方萌三白先冬令稍紓望歲情
賜總督高斌之任
淮揚底定早垂勲節鉞新開紫氣分自是經綸方藉展
可知魚水正需殷人言久慶江南雨物望應歸冀北雲
保障繭絲須識取編氓一路頌聲聞
題周鯤山水
雲峰霜葉闘蒼紅讀易蕭齋烟靄中為問輕舟行近遠
秋波遥送一帆風
題十二月人物畫册
正月
春信侵尋檻外梅倚吟秉燭共徘徊輕寒不入深庭院
女伴携爐得得来
爛銀盤子上東牆繡線花檠不讓光翠蛾無語含情處
一夜春風卜短長
二月
胭脂勻綴小桃枝别苑春和二月時鏡戶團圞清晝永
楸枰斜倚共敲碁
竹籬石逕罨窗紗逗漏春光日正賖怪底阿香移步晩
為拈紅綠悮烹茶
三月
清明時節杏花天柳岸輕垂漠漠烟最是春閨識風景
翠翹紅袖蹴鞦韆
曲池風静鏡澄波絲柳青輸兩鬢螺未許人間輕比似
壺中遊戲半仙娥
四月
日日韶華闘麗新鼠姑獨殿一園春蛾眉倚檻相看處
最妬沉香亭畔人
天香國色兩相争轉覺詩人費品評氣韻風標都不讓
只饒無語一般情
五月
池亭消夏坐薰風韻雜琴筝水竹同何用香奩重拂拭
綺羅人在鏡光中
翠竹隂森夏日長冰紈初試午風凉玉魚貼體微寒切
只少南方荔子嘗
六月
微風細雨柳垂絲荷芰香中語翠眉小立船頭渾不定
碧波新漲一篙時
滿湖霞錦漾微風繡袂招呼挈伴同不數麗華誇步步
春光六月綺羅叢
七月
桐軒晝静綵針抛綠倚紅偎笑語交自是女郎工乞巧
柳州文筆漫相嘲
新秋庭院足清娱綠蔭修梧三兩株步屧溪橋怯無力
娉婷紅袖倩人扶
八月
石欄微冷透冰紗徙倚中宵玩月華環珮風清凉夜永
水晶宫裏綠華家
峭寒已切薄羅裳雲外風飄桂子香指點秋光含意處
遥空月色正蒼蒼
九月
深秋黃葉著霜添砌畔寒花映綺簾何必東籬誇勝賞
風情都付女陶潛
廻廊楓桕染新丹幾許秋光結伴看莫道綺羅人怯弱
冰肌原不畏輕寒
十月
深閨寂静重帷暖彛䁀縦横白璧䨇消遣閒情寒不到
小陽春日度明窗
何處行来洛浦仙衣裳如霧鬢如煙瑶池玉簡羣尋檢
不數米家書畫船
十一月
文䟽烘暖漏陽光刺繡工夫一線長捲起重簾風細處
愛他輕度小梅香
玉漏銅壺滴響遅雲蛾無語立移時幀間繡出䨇蓮朵
多少幽情人未知
十二月
温室重闈暖氣勻党家冬日是三春寄言烹雪陶居士
漫傲銷金帳裏人
貼貼貂茸稱綠鬟步來階雪印彎彎粉牆屈曲重門鎖
獨共青衣一往還
冬夜寄興
素彩流窗月色凉玉壺聲滴夜初長篆凝細縷蘭烟紫
芳逓疎櫺菊蕊黃暫得萬幾閒裏適莫嫌七字静中忙
吟餘彷彿當年樂漉雪浮香苦茗嘗
日短
庭柯鳴籟急蘿幌透寒多室静吟方永窗明午又過影
飃風舞葉流咽凍生波珍重惜隂客芸編好待摩
冬至齋居
對越乾乾矢素衷更臨
禋祀愓淵冲齋宫夜永穿松漏緹室陽回協月筩省歲
每期時不易占年惟望雪酬豐案頭編簡閒披閱舊學
商量慎始終
冬夜盆梅
葭管候飛灰元冥方駐節齋居温室清盆卉屛間列消
息初陽復生意枝頭泄初看蓓蕾萌漸喜冰玉纈摇檠
素影閒裊篆寒芳潔化工運鴻罏貞元每嬗迭却欣一
夕榮漫憶經年别
遐矚樓
宇空千里近樓迥一窗虚坐久塵氛遠曠懷寄太初
溪田圍綠野樂事在桑麻一幅豳風景凭高玩歲華(樓在)
(豐澤園中康熙年間所建)
涵元朔氣通松檜鏡光中南望仙壺景蓬瀛不在東(涵元)
(瀛臺殿名也在豐澤園之南)
雕甍焕虯龍飛閣連雲漢芸編散古香樂此不知倦
林空帷乍捲冰合鏡逾明登覽非娱目憑觀萬物情
十二月十一日恭受
皇考實錄聖訓禮成陞殿受賀感成近體六韻
金管研摩久
瑶編拜受新
聖蹤垂奕禩嘉禮值兹辰旭暖旗常影風和殿陛春祗
迎欽
陟降捧讀切遵循緬想
無為治還同造物仁步趨長有志頫首望前塵
題刻畫伽㑲香山九老圖
風流少傅十年閒結社香山共往還漫道滄桑多變幻
試看常住是香山
除夕立春
餞年兼餞臘迎歲恰迎春勝綵装屛麗盤椒獻座新餘
寒退殘夜韶景入元辰應律敷陽德還思與物均
御製詩初集卷七
