御製詩三集卷八十三
古今體一百三十一首(己丑七)
恭奉
皇太后御園賞荷即景成什
慶值惟時若雨暘紅荷芳茂亦殊常花臺葉嶼承
歡豫萬歲千秋奉
夀康暎座晃曦晨露潤開軒却暑曉風涼收來沆瀣烹
仙茗即是瑤池
介祉觴
王蒙松崖飛瀑
白泉一道間山青有定聲中無定形扶杖橋頭背立者
不知為望抑為聽
溪亭對雨(六月初六日)
卓午薰風覺赫炎驅之有藉雨涼&KR1268;高低黍稻均芃長
耘畢何妨一尺霑
豎注横排勢亦豪樹林竹埭若翻濤溪亭欲詠還思罷
不及樓頭許氏高
輣軋如聞傾吕洪萬波奔凑接浮空豐隆功在資長養
祗合馮夷拜下風
昆湖減較往年少(昆明湖水誌以露岸三尺為凖往年春夏之交洩以灌稻塍每減至一尺)
(有餘今年雨屢霑湖水纔減數寸已足供溉田之用得此大雨時行湖波當增長如誌矣)春夏幸因
雨及時灌稻略虧兹渥霈定知水可足前規
黃葛篇
黃葛生幽阻蒙茸引蔓長溪風翻葉青巖露湛花黃既
不逞艷姿亦弗鬭竒芳越人持翦刀採歸承以筐細緝
乃分縷薄煮仍用湯精絺麤者綌成匹别置藏待賈鬻
市中稱(去聲)體為衣裳盛暑雖鬱燠著之自生涼有具易
其備聞諸子淵王
讀王維傳因成二絶句
詩名冠代畫絶世奉佛離塵素志高何事玉真公主處
琵琶彈出鬱輪袍
凝碧題詩特宥刑藝林齒頰似流馨吁哉公論誠何在
弗愧樂工雷海青
王維與李杜齊名李白之從永王璘已為不純至王
維之受偽署給事直是從賊雖有凝碧之詩豈足掩
其失節而肅宗以其弟之救竟赦不誅失刑甚矣且
維進身即以不正豈若杜甫始終不忘憂國忠君者
所可同年而語哉
題尤求山水
卜築幽深絶世埃水亭消夏綠編陪溪橋曲折重關鎖
猶有高人問字來
雨(六月初十日是日初伏)
北至過三庚數(上聲)來值初伏初伏雨而晴農祥欣可卜
前日歌既優今日歌既渥(叶)更喜傍午晴禾黍宜時暴
似此祝月餘西成幾大熟心幾儻能不祈年益虔肅
晩晴即景
風來西北爽雲去東南遒碧天無纖翳夕陽爓樹頭蝉
音奏笙亮花氣蒸香浮詎惟賞晚景所喜宜田疇素魄
過弦寬可以泛蘭舟
月夜泛舟書懷
下杵猶餘暉澄瀛早延爽微風不作波半魄已露象青
雀耐可泛素景呈俯仰周遊御湖中弗約來與往蒼然
纔覺晦皓兮益看朗震旦一天下所照那計廣滇南祇
此光軍營繫遐想
御湖雨泛(六月十二日)
時行正值節來臨間(去聲)日何妨一作霖農兆美中求益
美先期已有望晴心
配藜茗邈颯煙篷一片新荷白打紅難倩秀王孫把筆
當前寫出水晶宫
易雨還欣易放晴畏欣難覺兩為情須臾雲盡東南捲
樹照斜陽萬葉明
晚晴落照
陣雨西北風捲去重雲擁旋看東南天虹橋駕螮蝀下
舂輝夕陽照我層樓棟叶披襟弗覺炎爽籟松梢動時
若有如斯增慰還增悚
泛月襍詠十首
漢月
玉鈎初見掛西南一水盈盈天上涵最是黃姑盼鵲駕
佳期逾月待何堪
雲月
雲來雲去豈人為細縷浮空亦有時試看冰輪輕隱現
謝郎語未十分癡
霽月
輕煙薄翳净璇空世界三千朗照同比擬試思何所似
金仙卍字表胸中
林月
玲瓏露影復深沉時作清光時作隂何必分疏竹與柏
纖阿於此本無心
花月
沿隄襍卉頗風騷也有清香拂弄篙一晌正如霧中看
(去聲)七言却遜杜家高
蟬月
夕陽噪罷月初上猶拽餘音樹杪多爽颯宜聽復宜詠
無須小部按笙歌
帆月
幾疊湘簾高掛竿側看如半正看團蓬瀛那慮風吹返
一曲霓裳宴廣寒
波月
金鏡何來金縷皴微風水面漾輕淪祗疑躍過龍門鯉
卅六光芒閃振鱗
琴月
緐絃急管厭翻新七尺絲桐足静因誰是箇中知趣者
依稀憶得有盧綸
隄月
宛轉遊闌近岸隄步來界道碧玻瓈素娥曾受坡仙約
無盡藏由人取携
季夏玉泉山
夜氣清涼曉露濃情欣時若慶三農乘閒山色觀新沐
當夏泉聲聽壮淙淨馥逓因臨砌卉佳隂羃喜撫庭松
峯頭窣堵知何似削玉為簪插玉蓉
近青閣
閣近青山搆題名曰近青水原自洗水形藉若為形足
以悟離即無妨悦性靈進斯誰可喻落落碧霄停
憩雲齋
山隂有佳處過嶺試幽尋快霽宜憑眺憩雲尤惬心軒
窗白含遠禾黍綠芃深疏剔出新竇石泉送好音
題崇靄軒
徂雲散以盡山氣猶餘靄而山因益崇畫法此津逮嶤
軒適當之縹渺寫暎帶無定中定形點筆與神會
詠素堂口號
子云繪事後乎素繪易詠而素詠難便是中唐有島瘦
知他於此費吟安
題練影堂
山隂及山陽一嶺隔岌㠖肩輿往復返陟降湖之涘湖
堂練影垂適纔履足底傾聽仰眺間似落碧霄裏高下
無定形變幻有如此
倚晴樓
山氣雨過(平聲)清山樓恰倚晴碧天全淨翳綠野重(去聲)興
耕(收麥後翻犁種豆及蕎)簟展炎暄避忩開爽籟生對時惬育物
於此略怡情
涵漪齋口號
玉泉究竟以水勝齋近平湖挹碧澄波面輕風生細縠
其心不動似枯僧
乘舟至水榭其名曰真珠船因而有詠
迸珠泉畔真珠船乘舟至此小留連舟固為行船為止
孰名孰實孰因緣古德曾聞傾栲栳船以載之盛(平聲)未
了青山碧水自古今較量是非寧見道
遠風亭
舟繋聊重登翠岡虚亭納景足徜徉遠風今日於何勝
滿野吹來禾黍香
翠凉室
翠微築精舍九夏如深秋溽暑戶外避爽籟林端浮芸
編雅宜展筠扇權可收似此最佳處數載纔一遊壁間
有題句迅驗光隂流
静緣書屋口號
曲轉迴廊石洞穿匡床無事展芸編既云静矣應息慮
更復於何可覓緣
棲霞室
清遊逢快霽寫霧淨楣檐漫憶江南寺平消六月炎露
光浮砌卉籟影拂書籖隔嶺鐘聲聽灑然情性恬
冠峯亭
探幽既澄懷陟迥亦縱望峯已稱最高亭更據其上四
鄰水旱田芃茂都一樣雨潤日晅之輕風復流盪月餘
祝如斯有收庶真貺
題明景帝陵
在玉泉山北登山可望見
遷都和議斥紛陳一意于謙任智臣挾重雖云祛恫喝
示輕終是薄君親姪隨見廢子隨棄弟失其恭兄失仁
宗社未亡真是幸邱明誇語豈為淳
按景帝任于謙排羣議而力戰守不可謂無功於宗
社獨是英宗還國僻處南宫事同禁錮而廢后易儲
有貪心焉天道好還子亦隨死終於殺禮西山實所
自取耳然英宗亦豈得辭寡恩尺布之譏哉至於于
謙社稷為重之言盖出於吕飴甥喪君有君及公孫
申為將改立晉必歸君之意後世迂儒無不以是為
韙夫君猶親也親為人執為子者不被髮纓冠而往
救之以示不急其可乎則意欲之獄亦有由來或猶
以為非英宗意是真不識事體者之言耳然則當時
宜從和議乎曰不共之讐安得與和繕甲治兵以從
其後如岳飛之力戰迎二帝天下其誰非之
夜雨(六月十七日)
間日即一雨實協時行候一雨必優霑助長(上聲)禾黍茂
傍晚炎乍蒸入夕雲益湊列缺驅豐隆急&KR0584;立紛糅已
侵紗帳涼遂響簷瓦溜如在洞庭上緐會八音奏徹夜
定何妨安眠消夜漏
晴
便作連隂審無礙遂逢快霽信宜時今年
天眷有如此何以承之自忖之
題金廷標種竹圖
倚忩逸士意揚揚指點奚僮種碧篁移近溪邊水清淺
漏來簷際月昏黃料量時節剛逢伏等度高低為納涼
即景本教粘素壁&KR1019;池今合作珍藏
按近世有&KR1019;池之語而不知所自來唐張彦遠名畫
記元陶宗儀輟耕錄明曺昭格古要論皆有&KR1019;禠之
說楊慎丹鉛總錄則稱為&KR1019;潢又有卷首謂之玉池
謂之贉之語或為禠池音近池潢義通因合二意作
&KR1019;池予以為不然夫禠本去聲易終朝三禠之疏云
三見禠脱潢亦作去聲讀釋名染紙也是禠與潢音
義皆不可牽強盖&KR1019;古畫或有去其背紙者故格古
要論又有不許裁翦過多禠之語潢之為染紙亦&KR1019;
畫者所必需至於卷首貼綾為玉池為贉則&KR1019;畫必
應&KR1019;玉池&KR1019;贉明矣以是為&KR1019;池之証不直截易明
勝於廣引曲解乎因並書詩後識之
池上居
暑節宜居池上居每居池上意何如雨時暘若心恒廑
吏治民安志始舒邇日雖稱慰農望今年却復理軍書
水天佳趣誠堪賞都屬虚忩不屬予
養素書屋
素而若可養其素為有象素而若待養其素已成鞅然
則謂養素實出名之強南華曾示人生白趣堪想
霽華樓
快雨常教繼快晴樓忩霽暎遠山横清風百里吹華黍
縱目能無一暢情
石帆室
疊石成假山林立若帆掛以贈米襄陽應知不勝拜付
之雲海中常住斯為快那計風順逆無慮濤滂湃名實
底須分徒勞增&KR0034;芥
翼翠亭
若飛簷翼虚而敞過雨林姿生翠攢色相設從禽譜覓
不為凰即定為鸞
多稼軒
古屋古松隂每因觀稼臨
爾時祈歲意此日肯堂心幸值雨暘若怒生黍稻森西
成期尚遠卜度念彌欽
引涼小樓
出樹搆小樓稱高詎稱麗惟高斯引風爽涼故可致九
夏騰鬱炎到此不期避拾級已豁目據牀更惬意陡憶
滇南軍展轉念弗置
戲題招鶴磴
放去既云適禽性(向有放鶴詩疊避暑山莊放鶴亭舊韻)招來底更作松
朋胎仙不下似有意汲黯傳如熟讀曾
活畫舫
舫或架以屋屋或肖乎舫屋舫何曾有定名無過假借
安名相(叶)近水欣堪掬月華不帆那慮驚風浪四時佳
趣一篷忩付與丹青難寫状
竹密山齋移竹作
新筍成竿放葉齊齋忩鳳影弄萋萋補疎移密中伏候
咫尺西東便取携
怡然書屋有警
宜雨而即雨宜暘而即暘書屋亦僥倖怡然名可當吾
更有所思一念分聖狂怡實驕媒孽泰為否伏藏是以
弗敢怡夙夜惕不遑
自遠軒題句
地亦豈須偏心亦不期遠一室四海遙民艱常念軫淵
明昔高致藉以名御苑寓意斯偶可責實或成損正復
廑滇師何時奏凱返
日日行
一日復一日九夏忽云來一日復一日倏至三冬哉冬
寒夏熱相去遠履霜堅冰漸由緩敬勝怠勝丹書旨一
念之間迅乎此
題方琮山水
山複水環處幽居迥絶塵瀑垂白虹氣松挺老龍鱗古
寺棲巖罅石橋鎖澗濱高樓凝望者疑是薛方倫
造舟行
造舟造舟何處禡乃在銅壁關外野牛垻緬匪險據老
官屯必資水軍順流下先是屢勅預刳木率以難成中
止罷(緬賊恃有老官屯之險必得舟師夾擊方能攻拔其柵並緣江奪取賊船順流直𢷬賊巢此為制勝)
(最要關鍵乃前歲明瑞初至計不出此昨春及冬屢諭相地鳩材而阿里衮鄂寧阿桂前後所奏並以邊外峽)
(紆湍險不可通舟沿江亦無可辦船工之所中止者再今春特遣傅顯伍三泰往莅其事仍以江岸難於擇地)
(為奏)經略盡心博訪諮得地得材命工價(經略大學士傅恒甫至軍營即)
(詢之撫夷李景朝土司線官猛等知銅壁關外可得善地乃遣傅顯等往勘遂於蠻暮相近之翁古山見其廣)
(有材木足供船料其旁野人所居之野牛垻可以施工野人皆樂於受值伐木助役即遣官兵等往護鳩工)
猶然邊外豈異區事在人為語非假(叶)野人效順氣爽
涼(野牛垻地極涼爽且無瘴氣可容多駐兵匠而野人復極恭順執役之外並願代偵賊蹤兼脩治道路以)
(備進兵兹據傅恒奏至船材已成大半七月内即當蕆工可見事無難易果盡心致力無不成者同此邊外境)
(壤非自今日始通豈傅恒獨能察知諸人向皆無所聞見耶)頗覺炎瘴輕往夏忠誠
天佑有如斯我亦為之額手謝舁至蠻暮乃入江諸事
從公堪奬藉(船料既成運至江岸合造例用錄旗兵舁行傅恒則令滿洲騎兵更番同運並諸大)
(臣隨行僮僕一體任負以均勞逸如此存心公正實從來領兵大臣所未籌及綠旗兵衆宜無不感激奮勵)
閩人使船如使馬鼓勇艨艟凌波駕(福建水師嫻於駕駛攻擊預勅選派)
(二千人令提督葉相德統領赴滇於七月中至軍營以期集事)水陸兼進緬豈當定知
肉袒牽羊迓安民和衆武常經不為所欺不妨赦(此次我兵)
(聲勢甚盛懵駁聞之必懼然逆酋梗化已久待之一歲並無納欵之信此時若怵我兵威遽以歸誠為免禍之)
(計自不宜輕許將來大軍罙入奪疊摧堅殄其醜類賊酋或窮&KR1370;請命果出悃忱則我武既揚又當體朕息事)
(寧人之意不必逞威盡𠞰第察其誠偽勿為賊人詭譎所愚而責其奉表成禮固毋庸執掃穴殱渠之說也)
夜雨(六月廿二日)
陽曝三日晴爽欣半夜雨攬衾笑昨炎避往何處所結
穗利早禾吐苗潤晩黍摐摐落落聲農歌可因譜
昆明湖泛舟觀荷之作
昨夜優霖曉快霽昆明湖水已增波前軒次第疇咨罷
便泛蘭舟一賞荷
今年時雨復時暘候趲風吹華黍香詎止餘波及草木
水華亦覺茂殊常
西湖花較東湖盛六棹因之過練橋香世界中清淨色
儘遊汗漫不知遙
綠葉撐如油碧繖紅葩擎似赤瓊杯傾來沆瀣宜烹茗
携上春風啜茗臺
題春風啜茗臺
湖中之山上有臺維舟屧步登崔嵬水風既涼臺既敞
延爽望遠胷襟開竹鑪妥帖宜烹茗收來荷露清而冷
固非漢帝癡鑄盤頗勝唐賢徒汲綆綠甌閒啜成小坐
舊句新題自倡和以曰循名斯未能早是春風背人過
(今歲初來是處故云)
石舫
舟還舟往此舟停石舫尋常路必經登陸迴看名實者
由來一例艤蘭汀
清可軒
崖軒無不清九夏清之最炎暑所弗到雲霞恒暎帶藥
草繡巖壁露珠綴蔚薈怡神十笏間結念三霄外遊仙
固非宜寓意斯何害
翠籟亭
小小山亭古樹圍鬱䓗過雨淨芳菲輕翻翠籟全驅暑
坐久何須羽扇揮
搆虚軒
下臨因迥搆上出實鄰虚景澈雲霞表暑消風露餘居
高塵自避望遠意為舒欹案宜何攬尊盧時世書
西北風
水榭乘涼晩萬吹西北風直教炎暑退不數大王雄柳
線低滄沼雲衣淨碧空秋成兆真好未至敢言豐
題夏圭長江萬里圖
白狗黃牛險巴船來往過(是圖又名巴船出峡見卷後高士竒識語)下灘魂
始定上水窘如何赴海他時遠寫神此卷多長江一萬
里誰與作盈科
溪亭對雨(六月廿六日)
幾日晴暄炎弗禁一時&KR0584;雨爽開襟農功物象都調順
祗覺邇來太遂心
遂心未敢信斯然惟有祈年意倍虔對此亦應稍慰適
仍紫遠慮廑南滇
南滇近報可為舟水陸齊功大舉秋佇俟王師平緬甸
安民靖遠武功收
自討源書屋雨中舟迴御園二首
二更報雨歇九夏問
安晨咨政仍書屋言旋進畫䑳忽然飛急霔頓覺窘多
人不見笠蓑者煙江正理綸
豎灑横排迅水天上下連雨衣真讓瓦塞獵憶持絃覺
盡驅餘熱况饒利晚田秋霖欣殺(去聲)勢(今年每夜雨朝晴而未連隂一)
(兩日此雨方有作霖意恰可殺秋霖之勢為之欣慰)指日啓行旃
白蓮
饒有清香拂水風色惟標白不標紅風人設若擬君子
一例温其與玉同
紫蘭
九畹難從楚客徵奪朱那慮魯論憎蒔盆還惹都官笑
恰是袈裟賜紫僧
晚晴即景
霖雨既優渥思量晴最佳東南虹影駕西北爽風偕萬
里都無翳三農總愜懷撫時誠厚幸懋敬志遑乖
七月朔日作
一歲已過半孟秋兹始開炎官雖駐節(是月初六日始立秋故云)金
正欲登臺雲色向閒去陽光欣曝來朔晴農兆好(農家以七)
(月朔日晴為秋雨少之徵)益慰益欽哉
七月初四日遊玉泉山作
金行雖遲(去聲)候(初六日始立秋)白帝已司辰爽趁昨宵雨山遊
秋孟晨綠隂猶可愛素景又從新極頂望東北青郊逮
啓巡
題創得齋
秋月三朝度秋齋一晌臨雖云如向例(近每新秋遊山率臨此傳膳理)
(事)恰喜湊新吟軒外屏山聳階前鏡水深金風林影處
颯景稱(去聲)探尋
飛雲㟪
書室蕭然據翠岡滿庭恰喜曝秋陽碧雲一片天邊見
飛去斯時正不妨
書畫舫
肩輿過山北山北亦有泉泉上築樸室規模一如船雖
云謝棹枻而恒拍淪漣畫詩摩詰翁詩畫玉局仙都從
鏡中披不著蹄與筌
詠素堂
繪既可云後素何不可詠獨是素無形兼且無色靚天
花空裏飛秋月水中暎拈固弗能得捉亦奚從競書堂
默止止虚受以虚應
憩雲齋
齋築山坳號憩雲朝嵐夕靄相(入聲)氤氲當秋若問相應
句但欲其閒不欲勤
題含經堂
山堂貯芸帙經旨可因窮權置知仁樂精研理境融喬
松佈嘉蔭新竹逓涼風小坐旋言去曾無枕葄工
過嶺至倚晴樓得句
山北山南歴歴遊嶺過仍陟倚晴樓雲徂天朗恰新霽
物色人心向曉秋罨畫川原遙入望曝陽禾黍近將收
新題泐壁鄰舊詠不覺其間歲月流
涵漪齋
秀已攬山色明還愛水光風翻紋自動雨過漲如常倒
映樓臺影平鋪荷芰香階前舟可到便與泛沙棠
水牐放舟至影湖樓
湖樓歲歲陟新秋牐口還教例放舟半里水程消一瞥
果然功倍事全收
泉源建牐計收藏鼓枻欣看順水航得勢快如斫陣馬
因之平緬盼炎方
四面清波平似鏡兩層高閣聳如圖影湖底識為佳處
幻景真情半有無
盡啓樓忩納水風昆明一碧接長空去年題句横楣看
瞬息分明昨日同
界湖樓
湖水有高下長隄以界之層樓真得景換舫復斯時玉
宇如心朗金風拂面披勝遊消半日歸棹亦云宜
秋信
一天西北風萬里雲霞捲明日始立秋今朝秋信轉溪
亭坐夕陽炎暑自為遣生衣率欲換疊扇無須展代謝
運四時乾坤真易簡
立秋日作
流火暗為遷行金忽已傳一消還一息成歲與成年桐
葉無端落秋花有意妍農徵晚雨霽欣慰倍殷然(立秋日雨)
(而晴兆農有收是日申時陣雨即晴)
題王蒙喬岳初秋軸
幾縷白雲意向閒喬峯插漢絶躋攀底知景是初秋候
紅葉輕參綠樹間
恭奉
皇太后幸避暑山莊御園啓蹕之作
入秋三日屢逢晴撰吉平明啓綵旌緩奉
安輿循後宿例驅柔轡肅前程輕風楊柳迎頭爽濃露
郊原蓄目清足博
慈顔倍歡豫勝常禾黍逮西成
即事
閩疆望晴旋亦晴(崔應階奏福建省城五月杪因大雨積水浸及窪地幸旋即晴霽潦退甚)
(速低田仍趕蒔齊全)秦地望雨旋亦雨(陜甘入夏後雨少農田望澤頗殷隨馳諭切詢尋據)
(兩省督撫奏六月間普渥甘膏秋禾頓長)滇南時若乃最幸(經略大學士傅恒等奏滇省情)
(形云自立夏至小暑或大雨即霽或夜雨晝晴或連晴數日田禾潤曝兼資秋成必倍鄉農僉云向所僅見)
湖北被沴軫心所(六月初旬湖北江湖驟漲瀕水之武昌漢陽所属田廬被淹黃梅江隄亦)
(有潰損即勑大吏董屬實力撫䘏妥辦毋致失所)其餘秋收率可卜而倍兆豐
實畿輔雖然吾猶有後慮去歲多稼固欣覩出口偶遇
秋霖盛山田無礙登禾黍迤南地衍遂致潦池魚殃及
愁農父適百里者半九十未至築場敢滿語一心徧四
海而遙普為祈年斯益苦
陣雨(七月初九日)
午熱駐營後秋雲送雨來直教驅酷暑豈止潤輕埃倏
向東南去旋看西北開憑軒納涼爽摛藻稱(去聲)清陪
曉行
遙峯峻挺輕縈雲長途平蔚濃霑露清蹕曉行圖趁爽
禾黍香中珠勒馭早種結穗增粒飽晩種拔苗潤根飫
涼已驅炎快馬跋輕未作泥利車度左之右之無不宜
而特宜欣在農務
出古北口
塞隘近如國北門棲巖底事整頽垣闠闤列肆無征賦
一百年來沐厚恩(古北口雖設官詰察行人而於商旅往來例不徵𣙜百餘年來人民樂業)
(關城貨肆日益緐盛)
綵亭預祝貢輿情(提督王進泰奏古北口兵民以明年為朕六旬萬夀籲陳綵亭預祝因其)
(事已成且無煩費姑聽之)不說由來事已成且喜未曾費物力碧天
雲淨朗秋晴(是日晴明既利行程亦不致霑漬鋪設也)
縈紆石棧嚲鞭過蒼綠千林鎖髻螺色合國言紐斡哩
(金語與本朝國語相同而漢字金史地理志載古北口國言曰留斡嶺義無可釋音亦不協因思國語謂蒼綠)
(色為紐斡哩當時或緣山樹命名漢人不曉金朝言語妄為音譯展轉成訛今命釐定金國語解特為舉出以)
(正其謬)乃知金史譯成訛
出關例看秋成好今歲秋成倍往時迎駕有來諸扎薩
北東言更勝於斯(關外山田秋稼多稔今年倍勝於常而科爾沁敖漢諸扎薩克王公等至)
(此迎鑾僉云迤北迤東各部落田禾景象較尤豐蔚)
喀喇河屯行宫作
按轡觀農至黑城(喀喇河屯國語及蒙古語同謂之黑城云)興州沿革率難
明(在遼金元代當在興州境)一川禾黍秀而實萬戶耕桑樂且亨細
察長官清慎績最憐赤子敬親情百年古屋新秋景不
忍翹贍
睿額横
灤陽别墅
别墅灤江上輕舟一葉横綠忩猶昨日碧宇正秋晴渤
海如斯學渾流不炫清二千餘里亘源委近方明(灤河源得)
(於獨石口外巴延屯圖古爾山曲折西北流經上都河屯折而東南逕此地又東南流會熱河又東南流入潘)
(家口至永平府之樂亭縣入海計二千餘里並考訂蒙古名目列圖系說紀實)
小金山二首
硉矹江中聳一洲三間嶤榭俯清秋較於浮玉斯誠小
天姥贏他作夢遊
午熱原欣大田熟究宜此處坐乘涼水風爽可罷搖扇
更喜吹來花草香
至避暑山莊即景成什
萬家列肆接闉扉駐熟山莊到若歸一路飽看秋稼好
千峯疊矗曉雲稀今而來似昨而去旰以食仍宵以衣
永佑(寺名)層樓
神御奉虔贍先敬寫心依(寺傍有寫心精舍)
碧峯寺
門對碧峯開籠隂松與槐真堪稱鹿苑遂以禮蜂臺至
此誰為此如來無去來一聲清磬響遮莫不言該
味甘書屋口號
山泉將謂瀹飛淙嘗是收來荷露缸伺候慣經聊聽爾
以言甘實此無雙
叢碧樓
曲轉有廊通高樓衆碧叢林中猶隠鹿(鹿於八月始出林相哨)天
畔未歸鴻暎日色流麗含雲氣鬱蔥漫斯誇張王(二字皆去)
(聲)樹上已金風
出麗正門恭迎
皇太后至山莊敬成長句誌喜
廣仁(嶺名在山莊西經之皇祖所賜額為必路)西望是瑤池
王母雲車降此時汎灑昨宵霏細雨晶明清曉霽高曦
三秋有象供
怡豫四海無央祝
夀祺
食履倍康遊攬健歡承
慈訓永來隨
水月菴
逕似虹橋有路登月天天水暎空澄來瞻恰值中元節
燃百千燈祇一燈
栴檀林
岰㠡攀援上芬芳逓襲聞有聲皆静寂無色亦氤氲調
御恒如是應真迥不羣設云示真相真相落功勲
澄霽樓作歌誌懷
昨宵細雨曉快晴早收晚種均資利驅炎恰致人情欣
不泥更喜馬蹄遂偶因餘暇一登樓騁目四鄰翻濕翠
庭前種樹亦已長(上聲)有如是哉都順意都順意乃意易
矜故弗敢康惕弗置
天籟書屋
松柏隂森處悠然天籟翻笙簧寕足比琴瑟尚嫌喧静
攬都無色清聽(平聲)欲忘(去聲)言問誰為伴侣麀鹿到樊門
招涼榭
山高日先下川闊風偏來敞榭搆其間招涼信宜哉昨
近午熱劇鬱燠猶未回明知利稼穡陽曝實栗催延緣
至此間頓覺暑氣摧心神為灑然點筆稱(去聲)清陪
綠雲樓
豈礙雲閒去不留山樓猶俯綠浮浮非緣貪看林嵐致
涼送清風滿意投
戲題玉琴軒
繞階饒綠水入戶遠紅塵有調皆成古不彈乃是真今
來昔往閱新句舊題鄰自笑辭多矣得無為躁人
千尺雪
雨過渾流落塞灣濺崖&KR0008;&KR0008;自潺湲漫疑雪色無相似
了識嵰山即此間
詎止遙源千尺長迸翻石髓浴苓香邇來餘暑頗稱劇
對此不期滿意涼
仇英秋山仙館
雲海擁山崇樓臺懸鏡中松濃聳髻綠楓染駐顔紅西
極來金母東華謁木公伯駒風格在淳穆出精工
泛月四首
早知秋月妙山莊雖過中元滿璧匡(是月十六日方月望)况值晚
來殘暑熾半因攬景半乘涼
澄瀛耐可漾樓船樓上先看輪湧圓占盡謝家雙絶勝
還饒玉塞此無前
山中萬樹水中蓮弄影搖輝總淨妍雖是四鄰峯切漢
玉蟾何礙燭高天
湖靄山嵐入夕涼隨時便換袷衣裳近隄分付蘭舟艤
巖館載來滿院光
范寬秋山蕭寺圖
禪有南宗及北宗畫家筆法與之同限於地氣因殊風
北之巨擘華原翁秋山叢樾凡幾重林凹蕭寺隠其中
流泉渒&KR0008;如飛虹是何結撰傑且雄故應心醉米南宫
(幀尾有米芾評跋近世尠及之語)約略境界記所逢文殊五臺叶斗峯
題松鹿玉韘
古松之下濯伊尼飲水食苹適性宜刻韘鉤弦還自笑
擇肥命中(去聲)又何為
御製詩三集卷八十三
