御製詩二集卷十七
古今體六十三首(庚午四)
題黃公望烟樹溪亭小幅
日日身在畫中行何用行幐擕畫卷以畫證境妙趣多
此中會心良不淺小幅周方不逾尺縱目頓有千里遠
慘澹經營素所工豈是造物傳粉本溪亭四柱俯清流
背樹稍露横雲巘晴烟浩蕩望無涯橋邊村墅依微辨
山環水抱别一天勝處卜居真復善悦心亭前波暎心
(端村行宫前有亭曰悦心)招提寺側峯来眼(三箭山側有招提寺)到底還輸畫
裏兼大癡首肯吾精辯
二月晦日作
大堤曉踏綠楊烟仲月蟾光又隠天九十韶華過六十
今年旅况憶前年鳴鳩乳燕各相惜弱柳繁桃俱可憐
賸得餘閒歸品判春郊輪日有詩篇
行檠
高下因心㸐燭枝展收到處紙窗宜金釭落帶奢懲昔
氊室支床便在兹春夕秋宵常與共關中塞外不相離
火傳即此參無盡夜夜含花照搆思
迴鑾
臺麓祝釐雖素志淀池試獵偶乘閒此行正務因河道
兩日詳觀歴柳灣無作聰明随水性惟懷惻隠厪民艱
騑騑四牡催歸轡南苑春光指顧間
䟦馬
佳節過清明郊原䟦馬行連村多綠樹貼水見紅英秋
廪猶高積春田已遍耕熙熙来老幼道左跽相迎
南塢
里名南塢喜清幽衍沃相宜種植稠入畫渾如對花縣
停鞭為惜度官郵紙鳶一綫風光美杏酪數錢節物酬
到處閭閻安樂利今来差不負春遊
三月朔日
春暮之初景更和三分已是二分過雖然暇日不教棄
未免新詩太覺多點染花光紅蓄眼蔫綿草色綠封坡
芳辰上已臨修禊擬訪蘭亭愧玩鵝
南紅門外
輕烟澹沲低村樹平原迤邐青春曙閱河事罷命迴鑾
南苑經臨兹取路莱畦花圃帶郊坰物土耕桑随意度
民風墟里宛在憶是我少年行樂處耳後生風逐狡兔
彎弓向雲落孤鶩而今珍重久不為饒有先憂勝於故
詠盆中温牡丹
速較清和遲較臘(臘月亦有牡丹故云)圃師剪拂競天工誰云春
色讓凡卉早見花王綻惠風綠蘚鋪盆欣映朵黃蜂隔
戶訝迷叢會看穠麗堂堂過下策何須更火攻
南紅門行宫晚坐
别館暫閒居春巡返轡初重教坐芸室頗似勝氊廬鐃
吹雲韶競盆花錦繡如那忘前歲况秉燭治軍書
德夀寺六韻
精藍禮法王取便憩禪房壁認前巡句爐焚今日香隔
林飄静籟滿院貯韶光座愛芬春蕙庭將綻海棠重来
雲處却憶少年場妙諦當機示何須論幻常
丁觀鵬九成宫圖
參差宫殿倚峥嶸風落雲中度曲聲傍檻醴泉誰作頌
依稀猶記魏元成
避暑當年作勝遊紫絲步障外人留文皇詎是忘温凊
婉諫随教進馬周
上巳日作
良辰南苑暢登臨婉娩青春即漸深蛾月一痕剛掛漢
鶯時幾樹欲籠隂悦懷詩境無邊富蓄眼韶光底用尋
獵罷佽飛陳馬技(是日偶觀内府羽林立馬伎)聊徵故事射華林
饍榆錢餅
湯官十字不須誇榆荚登盤脆熨牙未必八珍輸此味
要將風物識農家
蔭榆書屋
三間白屋綠雲天棐几閒憑讀舊編内聖外王均&KR0832;若
尋章摘句尚依然鳴因風至常聞籟買得春歸漫費錢
一瞬紙窗朱鳥度分隂怪底惜前賢
微雨
夜来淰淰濃雲布旋報霏微落甘㴻北方春雨殊艱致
總不慮多少是慮頻叠方欣被霑潤終風乍聽號古樹
從未徬徨望澤虚終惜蓬勃驅雲去豈緣邇来太順時
使予戒滿慎侯度
謁元靈宫
澹蕩暮春天迎門花欲然蕭臺萬靈列玉陛兩成圓籟
奏虚無韻香凝縹緲煙仰瞻昭監切非是為求仙
見耕者
好雨讓風晴真教可惜生清晨排獵騎沃土見春耕犁
起新泥潤布来嘉種盈田功時尚早稍以慰吾情
闞虎駵惜辭
我之十駿皆權竒昔紀詩歌並圖取就中巨擘乃有三
萬吉(驦)霹靂(驤)及闞虎(駵)曰驦曰驤早物化惟汝駵存
鎮天圉向資汝力效騰踔那教於菟潜林莽邇来齒長
宜就閒英氣軒軒壓羣馬(叶)不必受鞍宛相識昂藏似
欲迎人語心有餘兮力不足使我不忍頻顧汝太僕芻
秣歲有費筋埋肉脹多難數信惟駵也不虚糜左氏有
言相譬舉今雖老矣無能為猶退秦師燭之武
春曉
庭柯鳴曙禽窗櫺散晨景晏眠夙所戒平旦氣方静春
衣暫倚楹花乳欣澆茗停蹕匪豫遊勤政同宫省借問
奏書囊幾多待批省
獵
青郊小隊試春蒐弓燥由来趁手柔拂柳乍教輕騎過
射獐宛憶少年遊五旗不易都随指三網嫌多漫槩收
講武詰戎自
家法還因孳育閔虔劉
夜雨
昨夜細雨霏旋被風驅遣入夕吹萬停又報輕雲展欹
枕聽燈&KR1440;廉纖續復斷無何風又作不覺愁展轉麥苗
一律青脈土滋墳衍不雨儘可待底便憂懷緬而予亦
有慮今春渥澤亶膏㴻霑益佳綏豐豈謝腆設其稍愆
期良恐虚望滿患失我尚然因悟人豈免
北紅門外即景
北紅門外曉迴鑾雨後春郊料峭寒五鳳樓高直北望
居庸遥列玉為巒
青牟撲隴蔚蓬葱微雪侵晨一律融却憶龍沙宣郡外
幾多毳帳怨春風(蒙古以游牧為生春雪風作牛羊多凍斃故畏之甚於冬日南北風土不)
(齊有如此者)
夜聞風盛愁無寐曉見雪消喜動容豈是喜愁太無定
都来念裡為三農
别奉
慈輿旋保陽(命誡親王率法從自保定侍定河皇太后進宫以減從紆道欲視永工)紆
途永定閱隄防將旬萱戺疏温凊此日詢
安謁夀康
耕耤日擬禾詞
耤田耕罷得禾詞不是楊枝及竹枝前日東風送微雨
今朝南畝喜新滋
綵綴蘆棚獵惠風載耕帝耤祝年豐紺轅黛耜非繁飾
黻冕由来致美同
觀耕臺上日華明次第三王及九卿自是劭農無貴賤
得教田父笑相迎
亥日惟柔早吉蠲駸駸六轡及時旋河陽才子曾為賦
不重摛華重課田
春郊飽看新耕遍(今年西巡有見新耕者之作)此日親推未或遲都
為今年膏澤普勤劬舉趾率先時
董邦逹春水泛舟圖
泛瀲春波淨拍浮一篙含碧恰勝舟溯洄梅塢閒招鶴
容與蘆汀可狎鷗錦里詩情天上坐山隂畫意鏡中遊
柳邊不繫清隂嫩興在風行及水流
御門
明庭靄曙色宵衣戒晏朝恭已勑庶幾疇咨覲百僚際
和轉憂盛知近詎逹遥察察匪為明熙熙或致驕惠民
詔屢逮毋乃屯其膏求賢念輒厪或則虚名要孜孜敢
怠荒目蒿思亦焦所希萬方逸遑惜一已勞
暮春瀛臺泛舟
遊龍捩舵鏡中天太液春光劇可憐綠柳紅橋原恰當
落花流水自便娟圖書左右怡情久翡翠蘭苕浴浪鮮
活潑潑真無盡蔵化機豈待悟魚鳶
題羲之玩鵝玉噐(上刻予縮臨快雪帖)
為書道德籠鵝返便草時晴作美談却似一籌贏褉帖
縮成玉枕自河南
絳雪軒海棠
丹砂煉就笑顔微開處春巡恰乍歸暇日高軒成小立
東風絳雪未酣霏評香花國休嫌細選色唐宫不礙肥
料量韶光思護惜珠簾四面巧成圍(是日微雨)
雨(三月十二日)
今年春澤優麥肥耕不悮昨近恒作風踟躇厪憂慮田
功原可待何必苦欲速(叶)擬以此自寬切切懷轉遽譬
之既得者患失乃更篤(叶)觀過可知仁吾過人其恕朝
来佈密雲卓午霏甘㴻冥濛勢方綿淅瀝聲已注潤砌
土含香灑欄花沐霧所樂不存焉心寬為農務青郊雨
知時頻歲幸兩遇何修而致兹戒滿彌懷懼
錢維城叠嶂飛流
飛流擘山落每與山争雄蓄極發故盛澎湃噴長空英
英吐白雲還似從銀龍
暮春奉
皇太后駐蹕御園之作
西巡弭節三旬返南耤乘時千畝耕正喜熙春饒豔裔
得迎
慈馭駐圓明朝烟已傍山村泮宿雨應催苑卉榮今歲
田功真慶幸承歡
聖母倍怡情
泛舟過萬夀寺即景雜詠
溪路高梁(橋名)一漾舟来牟夹岸綠盈疇雲容水態不相
厭畫意詩情分與投
静坐閤閭俯碧湲布帆無恙度禪關山僧候駕遥相望
孰是怱怱孰是閒
小參白業記前遭風利今朝穏送艘松栝假山應好在
待予長夏聽寒濤
閒置亭臺種柳株欲將勝槩擬西湖好春應為同民樂
能樂伊誰白與蘇
麥莊橋
石橋過麥莊麥色綠生香含露盈盈態濛烟澹澹光進
舟驚鷺翿問柳喜鶯簧西望香山近春雲却半藏
西海名之曰昆明湖而紀以詩
西海受水地歲久頗泥淤疏濬命將作内帑出餘儲乘
冬農務暇受值利貧夫蕆事未兩月居然肖具區春禽
於以翔夏潦於以瀦昨從淀池来水圍徵澤虞此誠近
而便可習佽飛徒師古有前聞錫命昆明湖
雨後
雨後雲容猶澹沱風前春色已闌干更希優渥心尤切
亦為霑濡念稍寬先事漫云無定見撫時那是有餘歡
韶華覕眼及猶好贏得餘閒一倚欄
廣潤祠
昆明湖上舊有
龍神祠爰新葺之而名之曰廣潤云
靈祠俯碧津丹雘為重新雲氣生帷幄波光漾柍桭含
弘敷大澤時濟佑斯民夢雨昨飄瓦知時恰及春
鑑遠堂
祠旁建屋數宇開窗縱目一碧萬頃因題曰鑑遠
堂
湖上新居小駐驂開窗萬頃碧波涵雲容水態從頭會
秋月春風取次探詎事嬉遊忘炯戒擬將餘暇託清耽
雕甍不飾崇淳樸比似卑宫尚覺慙
月波樓
鑑遠堂之後為月波樓登樓則後湖之水在我几
席月夕湧金蕩漾隄影蒼茫幾不知為前後湖矣
因迥為樓號月波月波妙處會心多前湖水合後湖水
鏡裡娥分輪裡娥對影憑參李白句駐暉誰藉魯陽戈
湧金聞說餘杭好擬待明春較若何
暢春園集鳳軒恭候
皇太后問安之作
熙春
翟輦奉遊觀莅止趨迎敬問
安夹路新耕曾志
喜滿園韶景更承
歡風前花意輝横埭雨後雲容罨遠巒祈歲慰餘追賞
樂暉暉遲日愛頻看
暮春圓明園
初春啓駕暮春迴花事猶然及勝開烟重柳輕難辨陌
月明李碧好登臺景醺蜂蝶迷芳埓潤逼園林絶點埃
剛到山村閱耕者東風又送雨絲来
皇長子薨逝誌悲
皇長子誕自青宫今年甫二十有三不幸薨逝既
追封親王厚飾終之典而父子至情傷痛不能己
巳朕先抱端慧皇太子悼敏皇子之戚繼有
中宫之哀時命多舛今復遘此雖勉自抑制其何以
堪詩以誌悼
宵旰焦勞者那堪變故叢灰心臨素幔淚眼向東風將
老失長子前年别
正宫何愆頻命蹇不敢問
蒼穹
皇長子輓詞
靈旐悠揚發引行舉輴人似太無情早知今日吾喪汝
嚴訓何須望汝成
三年未滿失三男(丁夘除夕喪悼敏皇七子己巳六月喪皇九子今庚午三月又喪皇長子)
(屈指未滿三年云)况汝成丁書史耽見說在人猶致歎無端叢
已實何堪
書齋近隔一溪横長杳芸窗佔畢聲痛絶春風廞馬去
真成今日送兒行(彌留之際奏朕云不能送皇父矣朕含淚告之吾今反送汝耳言猶在耳)
(痛何如之)
率吟遣悶
率吟遣悶豈成詩拙巧無心較速遲錦卉幸稀風作祟
針秧常護雨稱時今年深志東皇喜邇日偏懷子夏悲
痛定定應知過痛自知過痛痛誰知
三多謠
天下多富者宜莫過為君夕惕復朝乾畏天而畏民詎
惟多事憂其憂難悉陳恣欲滿而溢斯乃致禍根人言
予無樂吾謂良苦辛
於今多夀者允惟丁皂保其年九十八尚自精神好乃
其妻先亡子亦數傷夭每與親故疎且慮来日少誰能
齊彭殤與䆒無生道
四十而九子予亦稱多男屈指兩年中忽乃亡其三我
心非木石愴悽情何堪猶慮或過痛強抑悲轉含封人
用祝堯故非堯所忺
香山静宜園散悶之作
欲尋佳處散愁思清蹕朝来駐静宜花藥將闌行入夏
林泉小别動經時名山未覺春子樂至聖猶遭鯉也悲
况復勤農頻望澤嗟予那易展雙眉
雨(三月二十四日)
麥收三月雨農語有明徵前旬乍霑灑未覺優渥并昨
近每風作踟躇日怦怦實緣三白佳被隴来牟青餅餌
行可望愈覺意弗寧既得患失之人孰無此情晨来密
雲佈過午陣雨零度壑送輕寒落簷垂細聲此雨信知
時心慰同耕甿予来此散愁果因愁稍平知命故不憂
祈年無别營但願屢豐綏遭際惟所聽為國而忘家吾
比人言誠
雨(三月二十八日)
前朝好雨虞微少今日優霖慶渥霑愁是分當欣亦實
時惟所遇命難兼肯教傷子縈深抱且勵安民樂引恬
那更閒心惜春去綠臯水足看秧添
御製詩二集卷十七
