御製詩初集卷九
古今體一百二十一首(壬戌二)
夏夕齋居
歸鴉噪宫城暮景侵虛殿金戺羅夏卉芳被薰風扇而
予適齋居志豈循物玩曠懷熙皥治未惬黔黎願撫景
每增慙披衣坐待旦
夜雨
夜雨滴空階無眠意亦佳聲喧鳷鵲瓦聽到丑寅牌澤
普蘇田槁功殷潤物荄半年憂思切此際少紓懷
斷續復舂容嘉祥應九農心殷一犁雨聽徹五更鐘花
氣香疑煎苔紋潤欲封明朝凴望處宫樹綠添濃
題孫祜周鯤丁觀鵬仝畫十八學士圖
當年盛事紀登瀛傳說芬疑齒頬生自是玉堂無俗客
不湏金馬羡仙卿木天珂劍從携侣禁地琴書許暢情
同有䧺才誇博雅十思誰繼魏元成
夏至日有事於
方丘禮成恭紀
星火紀蒼龍陽烏盡午中應時陳
盛祀先事惕微躬林筦調宫徵方壇配
昊穹䕫䕫羣辟集惴惴一誠通永念隂陽嬗端惟造化
功祗期長飬遂萬物育薰風
詣
暢春園
皇太后宫問安
秘殿齋居缺問安
方丘禮畢此廻鑾前宵甘雨蘇羣彙敬與
慈闈一樣歡
北郊禮畢回圓明園道中作
薰風應律調元化膏雨知時利夏耕不獨公田霑渥澤
一花一木摠敷榮
繒燎光中葆吹聞廻瞻黃幄瑞氤氲椶街步出仙韶引
槐柳隂濃綠似雲
黃繖朱斿鳳甸隈屬車劍珮有鄒枚天公賜與迎梅景
繡陌青葱絶點埃
垂楊十里窣青絲警蹕聲中駕六飛最愛霑衣朝氣潤
輕雲猶作雨霏霏
詠珂馬聲
紫陌喈喈報曙雞蟾光欲傍露盤低九天閶闔葳蕤啓
百辟冠裳鵷鷺齊鸞步引聲鏘玉珮槐街奏響散銀蹄
何人待詔長安舍剪燭抽毫細品題
石榴花
散彩映朱軒舒榮當夏月綠枝綴繁星清芬猶可悦
雞卵
無雞卵不生無卵雞不成循環誰為始倩彼雞卵評
夏日御園閒詠
幾暇登樓暢遠襟喜因南畝足甘霖松篁籟静青含潤
谿壑雲生翠欲沉魚唼花紅浮水面蝸盤蘚綠匝階心
篆凝金字澄懷永物理民情獨自斟
霽後園林夏似秋瀼瀼仙掌露華流溪聲滑笏添新漲
山色䟽眉入小樓疑有片雲生晩岫誰撑扁舫破烟洲
晝長贏得清吟興不覺雞人報午籌
風槐煙柳綠成帷影度紗櫺午日遅暫向幾餘閒學草
偶因吟罷亦敲碁曲池新漲分魚子碧宇高空放鶴兒
最愛子西傳好句依稀山静小年時
偶泛扁舟晚瀨明風摇蘆荻洒然清一天佳景誰為領
幾個閒鷗自作盟山木無言偏得意野花有分亦敷榮
溪田愛看新秧茁綠水平疇正好耕
相風金鳳尾當南綠滿文忩生意含晝永花香醺似醉
雨收天色碧扵藍行看魚鳥閒来適坐擁詩書静裡耽
日暮池邊還徙倚一鈎新月鏡中涵
清暉閣畔幾株松著雨虬枝綠更濃每愛濤聲吹謖謖
常看盖影蔭重重軒忩静對含朝爽烏鵲歸飛帶夕舂
陸葉山花紛闘豔堅貞只擬待三冬
壺天佳景入窗紗翠幄千層襯彩霞林壑畫圖疑伯虎
池塘鼓吹奏官蛙天光雲影供詩料鳥語花香長道芽
詎樂蕭閒弛乾惕憂心時切萬民家
綠潤紅澆景倍新尋常行處草鋪茵鳥&KR2154;花片驚眠蝶
魚傍蒲根避釣人漫擬閒情吟九夏那堪憂思度三春
公田雨足心差慰生物從知天地仁
大學士福敏七十夀辰詩以賜之
前世文昌宿當朝王者師典型鵷鷺序標凖鳳凰池有
問鳴鐘應方瞻霽月披耆年緣令德初度值良時堂敞
槐隂茂筵開日影遅春風坐綺席仙酒介厖眉允頼經
綸手猶疎弟子儀夀身兼夀世長佐太平基
新荷
昨日看花三兩朵嫣紅笑日含婀娜今朝看花花滿湖
薰風盪漾香霞敷天孫機杼迅若此堂堂日月誰能止
吁嗟新荷尚如綺老藕絲斷波心死
静夜吟
暮舂漸隱紅霞影銀蟾素彩流清景紗牖朦朧花氣浮
丁東漏下良宵静漫聞别院按雲和詎樂生香列綺羅
支枕無眠還起立後樂先憂憂思多
釣魚磯
新蒲綠水泳文鱗偶坐花磯理釣綸笑我塵心無好夢
幾曾得遇渭濱人
齋宫六章章十四句
有侐齋宫翼翼沉沉穆穆
皇考心
聖祖之心丕冐萬宇
上帝是欽維日南至郊祀孔臨遷坐變食在懸無音凝
祉受釐儼若
帝歆来戒来齋用凛難諶
龍塞之山儲有良材乃浮扵川逹帝京不遅(叶)爰經爰
營載築載培
命彼大匠䋲尺是依(叶)其柱維楠其桷維栢(叶)不文不
鏤海望所作既底厥法載觀其落
猗與煌與天闢之宇鬱嵂柧棱貝箔珠戶枚枚巖巖在
乾清宫左有丹其楹有青其瑣既深以嚴亦安而妥不
敞不軒周廬綿綿曰維億年利我後人(叶)
昔在
聖祖心齋肅肅
考建兹宫匪誇華屋致潔致誠毋䟽毋黷律中黃鐘一
陽始復將事大祀心乎穆穆爰即而齋爰薰而沐瞻仰
昊穹以集厥福
自古建章萬戶千門亦有大夏嶊嶉成觀(叶)彼何為兮
此則可原匪以富而侈匪以飾而繁制樸而渾居兹敬
存有堂則明有室則温我後子孫永保斯孔安(叶)
永言保之戒彼崇臺(叶)我宅是宇心乎我思我
祖我
考廓此丕基我曷承之俾堂構是貽
天饗惟誠民歸惟慈惟慈惟誠匪以偽為我後子孫尚
克念兹
西海泛舟
岸柳遮陽景湖風漾碧波雨餘行處静山翠望中多笙
響蟬鳴樹香薰擢拂荷綠塍如錯繡倚咏興如何
西山濃似染倒影入清漣暢此眺吟趣何殊書畫船綠
蒲依碧水白鷺上青天座裏聞雙櫓舟移别一川
夏日遊玉泉山羅漢洞叠前韻
宿具遊山興因来避暑頻月光瞻古佛笙韻聽新筠空
色原無二林泉自有眞寄言塵俗客到此悟迷津
心遠閣閒眺
地迥林疎遠益明西山相對白雲平稻畦麦隴秋兼夏
領取懷新一片情
賞遇樓叠前韻
山静夏無暑忩虛樓似齋綠雲鋪野暗爽籟韻松佳衣
潤泉流澗人閒鶴唳階幾多憂樂意高咏一開懷
夜雨寄興
夏霖入夜勢方綿文帷翠簟寒颩然忽聞雷聲殷山側
簷牙急溜鳴飛泉老農望歲心應喜興来我亦同乎此
推敲詩句鎮無眠不嫌芭蕉聲聒耳
雨中烹茶泛卧遊書室有作
溪烟山雨相空濛生衣獨坐楊柳風竹爐茗椀泛清瀨
米家書畫將無同松風瀉處生魚眼中泠三峡何湏辨
清香仙露沁詩脾座間不覺芳隄轉
題張雨森山水畫
嵯峨翠巘幾千尺却疑靈境何人闢鋪空白雲一谷寒
參天老松千歲碧豈同蜀道五丁開足有稜稜大斧跡
銀龍飛走山腰白瀉入平湖流澤澤板橋幾曲架懸崖
獨許幽人蠟雙屐更有草亭溪畔隔几上黃庭列數冊
箇中不共天地老何論區區駒過隙懸之高堂六月凉
助我清興生吟席
曉起
曉起憑軒楹林泉供静怡假山凝宿潤新花濯故枝洒
然衣袂&KR0765;九夏如秋時俯仰足適興何必登崇臺(叶)是
時甘雨足膏澤遍艸莱(叶)念彼壠畝間新秧正含滋撫
景廑重農豈以恣遊嬉恭已奉三無澄心待萬幾
螢
雨後飛螢出因風散碎光梧階流熠燿蘆岸照蒼茫裁
句吟清夜攤書卧晩&KR0765;那堪當夏半秋意到南塘
聽水車聲
泛舟傍湖田湖水流活活草亭架塍上結搆頗軒豁老
農四五人長日披襫襏驅牛轉水車水車鳴軋軋不為
漢隂叟機心斥槔桔不為宋人父助長將苗揠終年勤
南畆富貴不能奪翁足亦已胝牛力亦已竭薄暮枵腹
歸瓦盆飽粗糲
五襍組
五襍組文錦帷往復還機上絲不獲已飢溺思
五襍組勝彩虹往復還霜信鴻不獲已念始終
五襍組文若豹往復還關山道不獲已謹辰告
五襍組錦地羅往復還織女梭不獲已老如何
五襍組美嫷嫷往復還粟在簸不獲已學為我
五襍組元黃裳往復還濟川航不獲已簡賢良
獨不見
說築傅巖王者師夢中見形形肖之渭濱釣叟年八十
兆協非熊輔姬室古来遇合雲從龍四表化溢揚同風
嗚呼望美人兮跂子羨長歌一曲獨不見
消夏十咏
荷
澄思臨池鏡含情對月忩春光迴洛浦秋水憶湘江愛
看花無萬寕聞格有雙坐参兼倚咏聲色任摐摐
蝉
何處咽笙簧千林曳響長懷秋予有意入夏爾偏忙暫
息緣朝雨羣興噪夕陽中郎精博物琴韻識螳螂
扇
懷清衣袖裏祛暑綺羅叢幾叠烟雲面一堂松竹風展
疑弓未滿懸似月當空閶闔扇仁化寰區徧德同
蛙
池塘喧樂部閣閣萬聲齊鳴水如黃犢知時譲碧雞豈
同魚在藻偏喜草平隄任爾繁聲急銀河已漸低
螢
向晩撐扁舫蘆洲泛碧澂伴吟渾似月照夜不湏燈已
報秋前信應知雨後增長門今古恨賦扇幾人能
冰
廣厦無煩暑精盤貯碎冰凉逾萐脯扇色似玉壺凝興
永澄懷託塵空淵鑑憑夏蟲元得共可語又何曾
月
東軒憑檻待北渚泛舟遊愛爾清光迥添予詩思悠寒
侵衣不濕影澹水同流幾度看盈缺銀蟾又報秋
雨
密雨連平野油雲斷遠村溜簷紛筑響暗浦沸蛙言梅
熟黃偏重苔新綠更繁翔陽輕逗處不覺幾朝昏
瓜
雪刃剖冰瓤清甘沁齒香黃沉惟譲李翠冷不誇霜邵
圃名猶豓王園種最良何人方病渴一瓣試分嘗
蛩
秋信憑誰報王孫花下歸吟階聲尚澁振露羽猶微皓
月伴清詠凉颸動薄帷堅冰何待履君子貴知幾
雨中瀛臺泛舟
雲為棟宇玉為田草木懷新摠净妍自是方蓬難得到
却教仙漢破輕烟
喜晴
挈壺蓮漏百花中殿角微傳朱雀風(陶朱公書朱雀風主晴)千畆
正含膏澤潤群芳猶喜曉陽烘梳翎鶴立懸崖翠唼浪
魚随落瓣紅身在九重心蔀屋較晴量雨一般同
絶句
嫩紅新綠匝軒墀徙倚幾餘把筆時最愛園林新似沐
片雲常作雨絲絲
題白石榴二首
盡把緗嚢換絳嚢臨風薄粉試梳妝相逢似在瑶臺夜
不辨花光與月光
一種風流澹處宜檻窗清絶晩凉時東山少傅今猶在
羽扇綸巾看着碁
望法海寺
雨後西山翠如洗嵐光浮座秀尺咫似聞鐘磬林外鳴
常有雲烟峯半起就中法海古精藍曾遊記得禅關美
風戞松筠紛竽笙霜酣槲桕垂紅紫旋開寳殿鎖琅璫
法王獅座虔瞻禮偶然遊戱探曺溪山僧為我參一指
今朝望裏試重尋昔猶非昔今豈是眺遠閣中一覽時
(舊遊法海寺有却供眺遠閣一覽餘清省之句)由来不隔彼與此
澄懷堂
細草輕莎綠滿堂荷風槐雨釀新凉池塘澂澈鷗朋集
簾幕蕭閒燕子翔四壁圖書鑑今古一庭花木騐農桑
金猊篆裊澄懷永民事艱難子細商
我愛夏日長
我愛夏日長日長清道心研精消遅景稱予惜寸隂
我愛夏日長清風拂軒戶圖書堪避炎該覽鑒今古
我愛夏日長雨餘天蔚藍飛躍任鳶魚渾然萬理涵
我愛夏日長南訛正長飬千畦稲花風茂對祝豐欀
我愛夏日長湖亭鏡光映自然無煩暑何必學心净
我愛夏日長拂檐清籟吟封章静披覽勤政盟初心
閩省進到冬花佛手
一指誰能會衆香猶可薰似拈閩嶠月飛渡洞庭雲暎
坐披全體因風散細芬如来無說說迦葉不聞聞
讀史
亭午日正長廣殿凉颸起御園隔煩囂梧竹清且美翩
翾蜂蝶翅芬馨花藥蕊萬幾此少暇憑几自讀史扵焉
鑒興亡因之辨臧否遥遥千載間公論頼有此
夹竹桃
勁綠柔紅三兩枝倚風清影故差差品題澷倩徐黃茟
却喜微之七字詩
夏日奉
皇太后宴月有作
龍飛瀛海鏡光佳(瀛海飛龍舟名也)菡萏風香爽氣諧夀酒介
眉添
鶴算銀蟾騰彩耀榆街雲和細按鈞天樂綘幘方傳午
夜牌愛日心殷兼愛月千秋萬載奉
思齋
聞浙省今年蠶繅甚盛喜而有作
重榖心殷並重桑繅簷葚陌廑籌量星輝天駟徵殊瑞
聞道吳蠶熟倍常
咿軋村齊響緯車松明火燒斗河斜辛勤吳女無閒暇
那采尋常陌上花
東鄰晝静聽鳴機西舍春深繭更肥盡祝黃姑乞心巧
呈来新樣稱裁衣
浙土從来桑作田宜晴宜雨飬蠶天女紅並與農功溥
卒歲常吟七月篇
過廣通寺
門隐松篁天雨華驅車偶過梵王家山僧想是蕭閒甚
古鼎敲烟自煮茶
閒抛貝葉覓雲門試問迦文旨若存會得經禅都是幻
風旛公案不湏言(廣通寺舊為教院後亦参禅云)
題載花船
露叢風豓紛葳蕤朝夕培溉資花師湖心庭軒静且敞
傍我文石含幽姿亞盆旖旎香雲垂欲渡空明舟載之
孰謂汀洲無陸卉宛與荷芰争参差櫂依岸轉清芬細
彼何人兮泛液池鏡奩不用侍兒拂丰標照徹羞胭脂
却笑蒹葭徒采采每随好鳥鳴笙絲恰如弱水三千里
仙姝羣弄仙槎時
光明殿
今日三清境前朝萬夀基(光明殿明萬夀宫地也)彤閭衛虎豹青
殿罩罘罳鶴立千年柏雲凝五色芝瑶階裁玉砌寳像
笵金為詎慕神仙術惟祈暘雨時来齋心惕若頋諟奉
無私
風雨歸舟
雨絲作陣霏霏下蘭舟晚放閒消夏鷗波漭泱泛輕烟
忘機似遊霄雿野湏臾油雲天幕合儻来飛瀑漫空瀉
湖波崖溜兩不分只疑千斛珠璣灑空中萬籟誰吹嘘
龍宫簫鼓應非假風蓑烟笠那禁濕雨衣不漏真宜瓦
黃頭盪槳何匆忙觸目景况詩情惹岸柳濛濛隐亭臺
鏡荷濯濯增嬌姹却喜秧針茁綠畦仍憂暑雨多怨者
一心憂喜渾無定齊物誰能悟指馬當前佳景資幽探
欲命唐岱重摹寫
園人進蔬
晩圃摘生翠筠籃貯碧繊嚼来剛熨齒看去欲銷炎雨
莧驪珠顆煙葱碧玉尖大官無異味猶勝水晶鹽
方壺勝境二首
梧竹蕭森列幾株文軒長日麗清都蕉心抽綠畫千軸
荷瓣漂紅霞一湖繞棟初聞子母燕乘波羣浴帝王鳬
對時育物歌薰意興與詩人别體殊
擬將何事遣餘閒舊稿新題手自刪高只有天塵迥絶
下臨無地水廻環立銷赤帝庚三伏坐待姮娥月一彎
却笑秦皇求海上仙壺原即在人間
螢
皓月娟娟弔素娥流螢熠熠拂忩過乍看今夕繁如此
為憶去年景若何雨夜燃燈光不暗秋宵點樹影無多
儘堪照幄供吟筆底用為嚢費薄羅
英華殿菩提樹
何年畢鉢羅(菩提樹一名畢鈐羅見酉陽雜俎)植兹清虚境徑尋有旁
枝蟠拏芝幢影翩翩集佳鳥團團覆金井靈根天所遺
嘉蔭越以静我聞菩提種物物皆具領此樹獨擅名無
乃非平等舉一堪例諸樹以無知省
蘭
芽茁紫箭新葉抽青劍短著雨生意佳逗風真馥遠綠
窗影遅遅篸缾作清伴逸興吟五言遐心企九畹
載月舫
晩颸漸起菰蒲洲紅霞餘影天際留湏臾東岡桂輪上
照我載月之扁舟金波溶溶寒淰淰閒汀鷗鷺鳴相酬
桃笙榴枕争蕭爽寥天露氣衣衫浮如坐瑶京眄雲漢
彷乎徨乎采眞遊
初伏
綠林濃欲滴赤日藴如蒸梅潤濕階礎炎歊薄戶庭拂
拂透窗籟稜稜貯盤冰坐愛浮翠瓜生憎變白蝇花香
薰百和泉響調千筝揮扇無煩暑㤀筌有餘清
耘田者
老農炙背耘田苖汗濕田土如流膏廣庭揮扇猶嫌暑
彼何為兮獨不苦獨不苦兮無奈何未見應比見者多
農兮農兮良苦辛慙媿身為玉食人
金昆虎邱待月圖
吴宫金寳氣化作虎邱山(見米芾詩帖)良夜休孤負幽人共
往還劍池澄澹澹眉月印彎彎何異蘇門嘯蕭然天幕
間
勤政殿對雨
梅雨頻霑欲作霖坐来九夏豁煩襟風花帶濕飛殘瓣
驚鳥衝烟覓遠林階齒暗琴紛作響簷牙細溜亂如斟
封章覽罷饒清課芸簡閒披獲我心
夏日至上書房示弘曕輩
師友羅時彦經書萃講筵眞詮探月窟妙理悟魚淵廣
厦無煩暑分隂惜細旃耽詩漫學我努力且希賢
江南淮徐等處連年被災既蠲租賜復旋命大臣
前往加賑今聞麥秋有收喜而有作
曾聞古人語民以食為天宵衣望歲心日久倍乾乾惟
願萬宇内比戶免饑寒念彼淮徐地水旱數歲連啼飢
彼老幼孰哺粥與饘號寒彼婦子孰衣布與綿每當大
吏奏或聞輿論傳玉食不能嚥仰籲泣涕漣匡救盡人
事蠲復遑後焉旋命大臣往勘賑德意宣拯彼溝壑危
登此袵席安帑藏非所惜更留轉漕船近接守土臣封
章傳喜言云是麥有秋餅餌可佐餐仍逢雨暘若秧苖
綠茁田稍慰午夜憂額手意歡然
皇天溥仁愛今秋定有年
率待衛等習射殿廷
雕弓繡羽如霜淨幾餘試射非争勝曾聞古人辨良材
我亦因之學心正虚堂軒豁六月涼壮士能彎觪角強
羽林十二赳桓衆人人絶技誇穿楊我朝弧矢服天下
太平詎敢忘戎馬吁嗟藎臣聽予言克念爾祖勤勞者
戲題静憩軒(舊時讀書舍也)
舍是讀書舍人非静憩人禽鳴如話舊花舞解懷新藝
圃有餘樂琴齋無點塵拈題清興永欲去重逡廵
西海捕魚
捕魚漁子能弄舟榜人曉而我適然来欲識捕魚道西
海新漲後綠波深且㵿颯颯響新蒲嚶嚶集飛鳥式施
罛而綱式執綸而釣(叶)鮎鮡鯉䱶類所獲誠不少念彼
訪渭人脉脉憂心悄
日影
日影向南移欄檻增光明夏至已逾月羲御不暫停隂
陽默嬗代消息些子争惜隂勵初志扶陽騐物情遅遅
晝漏稀花木欣敷榮枕簟無煩塵牋管有餘清
曝書
棐几冰㡡晝曝書古香馡馥透文䟽難逢爽籟吹長夏
肯使青緗飽白魚謾擬閒情賦鉛槧憑將結習騐居諸
阮家竿布非吾事試展陳編若起予
園中摘果恭進
皇太后
琉璃盤貯碎瓊瑶照眼清涼暑欲消為進
夀康供夏清西池六月勝秋朝
泛月
三百六十日朔望各十二泛月惟宜夏望夕纔三次其
間光明夜屈指堪數計隂晴復不定誠哉過隙易今夕
乃何夕際此銀蟾䴡箖箊多静籟湖山有佳致漫倚洞
簫和莫酌新篘醉即事吟五言㣶徊抒遐思
神仙引
騎龍曉赴三清朝翺翔紫府偕佺喬東遊海上喚太眞
重舞霓裳按六么黃鶴赤鸞棲瑶圃神之君子翩来下
(叶)一聲長嘯萬竅風幾廻灑涕三秋雨俯視齊州十三
點滄桑屢變增吁感壺中日月不堂堂洞口春光亦冉
冉瑶為階兮金為室中有至人不可識若把貪嗔癡念
求秦皇漢武求應得
無逸齋在
暢春園中
皇祖所建也葺而新之以為問安憩息之所得詩二首
几有陳編覽齋無玩物憑文淵企深汲道岸仰
先登堂構期勤肯仔肩懼莫勝永惟心作所
庭訓倍欽承
勝地宜
慈豫高齋味至言荷風涼拂簟竹氣静當軒坐愛琴書
潤渾㤀鳥雀喧壺中承
夏清膝下領
春温
學字
長夏清且閒朝回憩池館蕙風拂桃笙鵝溪揮玉管淡
淡墨池雲叠叠来禽版羲獻去已遥顔柳真蹟罕追摹
消永晝徘徊作清伴學敬語堪味筆正規尤善
埋輪圖
東漢士林重氣節嶽嶽丹衷多熱血䟦扈將軍勢正䧺
御史埋輪輪軸折狐狸不問問豺狼稜稜正氣如干將
廣陵劇賊知感泣千秋佳話傳餘芳吁嗟堯草知指佞
從古形端斯表正披圖恍如見此人監史常臨倍勤政
静明園雜咏
雨霽林園静日長風物佳花香濃入座草色綠侵階波
澈鏡光皛泉流琴韻諧餘閒時駐蹕茂對一開懷
帝京瀍澗澤此處溯靈源晝永風生樹雨餘花滿園蝸
盤涎作篆柏老石為根足有林泉樂何湏騎吹繁
清音齋畔柳風裊萬條烟綠蔭斜開徑閒依獨繋舡愛
看歸去鶴時聽晚来蝉步屧沙痕濕壺中别有天
晴翠撲疎寮軒齊山半腰捲簾雲宿棟披磴石移椒鐘
磬悠然静烟霞近可招風旛能說偈側耳聽芭蕉
石洞千年跡風来爽倍添古苔斑結籀新筍綠生尖佛
偈雲臨辨詩情李杜兼何湏参指月世界一華嚴(洞名)
偶泛鑑湖明荷風拂櫂清鷗波光上下梅雨晝隂晴古
帖閒来搨名茶手自烹夕陽在高柳蝉嘒一聲聲
西山浮翠黛朝秀入書帷賞遇(樓名)忘言處抒思(軒名)放筆
時庭中花氣馥院外馬聲嘶不必北忩啟羲皇儼在兹
祈年惟稼穡棄日在琴書(棄日見漢書即消日之意)樂意觀生物遐
心寄太初風来聞遠磬雨足剪新蔬敢懈時幾勑金籖
響玉除
閶闔篇
詄蕩天門黃道開層城十二光回回祥風吹扇旭影来
兩兩列宿排三台五雲耀彩春徘徊迎薰豁逹徹九垓
予心如是思深哉無所隠蔽宇量恢出入登進惟賢才
白蓮
碧玉為冠緗作裙臨風偏送晚来芬壺中原異人間世
不數紅霞數白雲
泛舟
昆明澹容與彩鷁盪蜿蜒雲母窗間月芙蓉鏡裏天錦
鱗争濯戟白鷺宿連拳畫意兼詩景無湏沸管絃
御製詩初集卷九
