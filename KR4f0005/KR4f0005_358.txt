御製詩四集卷八十
古今體九十三首(辛丑四)
古希
古希希聖未從心負扆遑云久莅臨惟是惕乾勵朝夕
戒其玩愒度光隂龍乘不息法一徤象譯由來通六音
(國語自幼習之六歲習漢書乾隆八年始習蒙古語二十五年平回部遂習回語四十一年平兩金川方習番)
(語昨四十五年因班禪来謁兼習唐古忒語今蒙古及回語已精通其番語唐古忒語亦能觧名物器數而尚)
(弗純熟未能言達事之始末然並國語及漢文則已通六處語音矣使自八年弗習此四處語則至今尚藉人)
(通譯不能盡悉其情而亦無過虛度此數十年可見諸凡不可自畫而弗勤學也)愛樂紛哉向
何託積成三萬首餘吟
益壽菴
辛巳此經過菴名喜益壽(辛巳詩有最喜菴名稱益壽此行本為祝釐來之句)
兹來非昔况憶昔眉先皺華祝堯所辭况已古稀覯明
皇非哲君願為天下瘦徒以路之便聊喜境之秀拙速
成五字命駕前途就
夜雨(三月初六日)
啓程度三輔猶見積秋潦歴歴騐田功頗覺弗雨好正
定臨山縣沙阪塵騰攪為之稍畏旱吏云麥潤飽且麥
種亦稀木棉時尚早(途次所見種麥頗稀問之袁守侗稱此地種木棉者大率在四月初)
(間現在尚弗盻雨)今朝近晉省山雲羃峯杪傍晚遂霏絲入夜
霈浩浩一慰起春耕一慮濘行道忽思東坡詩事艱兩
全保
三箭山
弧矢傳
家法殷勤敢不遵山傳三箭
蹟詩隔廿年春集鳳穿鵠屢木蘭射鹿甡(丁丑九月於大西門外親)
(御弧矢集侍臣較射連發二十矢中十有九泐詩集鳳軒中猶憶壬寅年侍皇祖於永安莽喀行圍有承)
(皇子命射熊事至御極後歲至木蘭秋獮射鹿並命皇孫及曾孫等隨團習勞以示無忘家法)今
均不如昔慙愧祗增頻
招提寺
招提寺通名此寺乃獨占對以山嵯峨帶之水瀲灔固
宜斯享帚樂飢可無厭而僧望施檀猶有者箇念小坐
便去之彼此免塵玷
龍泉關四依
皇祖元韻
嶻嶭巖關度六花飛舞空雖云兩省判原是一家同陌
柳風舒綠村桃寒勒紅四番賡
祖韻承顯自慙中
雪中過長城嶺三首
於原為雨於嶺雪高下寒暄理實該六見山靈顯神異
廿年清蹕五台來
巘腹出雲如劃界樹頭戴雪訝藏根阿誰借得并州剪
琢水裁冰花樣繁
容容雲挾漫漫雪空雪峯雲兩莫分寧為(去聲)憑輿得竒
句頗廑僕役特勞勤
湧泉寺二首一韻
精藍臺麓更東隅湧出神泉護佛都却是誌乘偏紀異
云曾盥掌奉文殊(誌傳湧泉為文殊盥掌地辛巳詩曾辨之)
滮滮不復計邊隅柳亦籠之雪亦都欲問當年紀異者
靈泉大士定同殊
射虎川
射虎傳
堯蹟當年此御弧久哉闢田野遠矣避於菟李廣誠卑
耳劉昆或誕乎(後漢書載劉昆守弘農虎負子渡河事語殊荒誕盖人聚則地闢地闢則獸遠)
(此不易之理豈為守土之賢而避去向曾作文以辨其譌)詰戎兼問政此意實殷吾
臺麓寺
蜿蜒臺之麓祗園特地排聞鐘遥識路入戶遂循階北
望鬱蔥處中多相好皆如云嘗鼎味此是一臠佳
題静寄齋(在臺麓寺傍行館中)
左廂有樸宇往歲駐於斯地古樹多蔭春寒花未蕤騁
懷足佳矣容膝且安之設曰寄乎静静當寄向誰
雪妍堂
每來必對雪妍山(丙寅庚午辛巳三至臺麓皆遇雪有詩紀事)寧喻梅姿梨
態顔仍舊貫毋新搆築(昨歲將幸五臺先期降旨直隸山西督撫除舊有行館賞銀修)
(葺外毋許再行增置)值幾暇喜特幽閒不殊昔日是今日却愧三
間作五間(臺麓寺傍精舍向題曰静寄齋並有麓寺旁精舍三間無取寬之句此次改作五間殊增)
(煩費也)壁有前巡一再詠都因紀實未宜删
戲題雨花堂
此非問疾維摩處安得雨花忽有堂却笑拘墟於道遠
西天震旦豈殊方
春晴
春雪既已足春晴斯正當法雲千嶂歛慧日一川祥顯
示天花喜(梵語以雨雪為天花)明標佛宇光最宜行旅者跋涉為
全忘
白雲寺
無寺不依山無山不出雲雲山寺三一倩誰與疏分臺
中寺多矣獨占惟斯云其他皆非乎非即是之因是非
究何定擬議徒紛紜滿天欣霽景笑莫副名勤
題鎮海寺
依巖梵宇鬱岧嶤題額分明鎮海標設以武林擬靈隱
祗疑門對浙江潮
向來三度都逄雪兹復千峯積六花自是招提示白業
極無塵處演三車
海印生光聞佛語鎮之無語此蓮區雲生足底容容者
比似滄瀛亦底殊
寺傍精舍本無多憑牖雲山四面羅原我每來會心處
可教虚擲此迴過
明月池
與山為出與池為入輾輪皓魄初不知一任名安及字
立即今在池合言池我來白日非宵時如是當前詠明
月魚兔莫得何筌蹄
祗林
到處祗林倚翠微半居白足半黃衣可知像教聯中外
何必其間辨是非
戲題棲賢寺
賢固讀書家者稱程朱於此尚思膺何湏反面學韓語
墨行儒名是孰曾
娑羅樹再依
皇祖元韻
即空即色兩無得此理該飛潜動植而何居然見娑羅
西天震旦名俱識育根臺嶽傳其形金幢玉節恒青青
朝螺夕梵相問答春風秋籟含清泠盤盤庭際張蓋偃
毘舍浮佛跡已遠(昨歲寫娑羅樹並為讃有樹下得道心境示参之語)前境若無
心亦無(即毘舍浮佛偈語)何有益部及晉巘
奎章留詠歌攢圞
觀民寧渠(去聲)緣遊盤率殷繩
武勵無逸毋忘角弓同此看
自長城嶺至臺懷三依
皇祖原韻
三依
原韻同四來新况殊三均奉
翟輿四獨歴巖衢以此心悵怳無已遵前途昨度長城
嶺晉民迎笑呼兹辰至臺懷梵僧聲鐘竽依然向巡景
而我意鮮娱精藍夙所識逕庭路不紆瞻禮師利尊憩
館别一區於斯駐信宿軒齋嫌已都曼殊示靈處遥見
祥雲圖言念昔祝
釐未語淚已濡勉抑撫時慽且勵勤民模傳宣覲大吏
民隱咨有無
殊像寺三依
皇祖元韻
廿載别真域重来謁淨筵默標戒定慧總括律經禪(佛家)
(以持律講經參禪分三宗)面面日和月三三後即前繪圖成廟貌(向瞻)
(禮五臺殊像寺時見文殊相好因摹圖歸于香山南建寳相寺命工依像装塑詳見寳相寺落成詩并像贊)
不二那疑然
靈鷲峯文殊寺三依
皇祖元韻
一念原無隔廿年夫豈遥重兹禮淨域仍爾憩禪寮春
草半枯菀風旛任寂飄
奎章輝日月翹首盼雲椒
文殊寺静舍作
静舍花宫側春朝憩偶然三間仍斗室(二字乃題額皇祖御書也)
廿載閱流年(未至此者二十年矣)花色真如示禽音妙偈宣
奎文重仰煥到處勉繩
前
梵唄
梵唄原於漢乘(去聲)同無過文語異西東解其義者原非
二(梵唄從天竺語譯成烏思蔵語即唐古忒字也盖中國與衛蔵諸經俱来自天竺唐元奘所取經係由雲)
(南前往即鳩摩羅什及達摩等亦由彼取道並不經歴衛蔵故自唐以前諸經皆從天竺語譯成漢字今唐古)
(忒字之蔵經則亦由衛蔵前往天竺譯成者是蔵經與漢字經文字雖殊經義則一也)問以行斯
鮮得中即此黃衣偏袒誦(文殊頂皆喇嘛僧誦梵唄)幾曾白教秘傳
窮吟成不覺笑予執鵲噪鴉鳴豈不通
題真容院
真容此院紀文殊相好云從示現圖設謂斯真餘屬假
其然師利豈然乎
色見聲求都未可如何此院有真容曼殊是處傳親切
流者為川峙者峯
題恒春堂(臺懷行宫内正殿也)
臺懷每幸必於春恒駐斯堂有宿因六字真言聽梵唄
(文殊本咒曰阿喇巴咱那底亦六字與南無阿彌陀佛亦無異也)一天皎日照嶙峋前
堂召對非無事大吏咨諏總為民歲美風淳率完賦祗
蠲少許沛恩綸(晉省逋賦甚少惟五臺縣有四十五年未完常平倉榖三千六百餘石因䧏旨)
(悉行蠲免)
清凝齋六韻
寢室曰清凝舊齋居以仍無過停信宿已覺未相應信
弗民勞力微嫌吏逞能(昨歲預行勑諭毋許增添座落而地方之承辧各員仍不免欲)
(藉辦差見長亦外吏積習也)精藍雅可望後苑底須增(行宫率依舊制於後略增)
(池榭為之憮然但成事不說耳)凝碧亦曲沼清寒自迥陵五言聊誌愧
未豫戒之曾
題董邦逹雪山兼命董誥别圖雪山得詩二首用
一韻
辛巳西巡擕侍臣雪山即景寫嶙峋今来積玉仍千嶂
圖上之人作古人
扈蹕侍臣即世臣最欣快霽雪存峋命圖真景相輝暎
亦識斯人有後人
題董誥雪山圖
枚氏臯隨蹕雪山因命圖霽情宛可挹家法未全殊有
樹皆橋梓無峯不瑾瑜廿年彈指迅視昔若斯乎
汪承霈古柏水仙
古柏於斯千萬年一開生面頓教鮮似嫌山景隣寒儉
文石邊傍厠水仙
胡桂長城嶺
清凝齋壁偶題詩補空(去聲)應教畫間(去聲)之寫得長城嶺
雪景恰真前日過輿時
清涼山四依
皇祖元韻
廿載重来尋昔蹤嶺巔仍蔚後凋松依然古佛瞻相好
夥有番僧聲鼓鐘誰謂祝
釐竟孤負(辛巳詩有一念祝句釐算期永之)那堪資
愛意深重曼殊如是無些子莫莫春雲罩五峯
甘露寺
五臺刹若林一刹一名字是處有山泉即號甘露寺泉
出於地露降天是一是二猶疑焉天生地成胥為水則
其同也理固然露無不甘此獨占羶薌實以依金仙應
真五百皆離垢既稱離垢身何有乃曰居然浴於斯此
可質諸師利否
寳塔院
寳塔崔巍倚昊穹云藏師利髮於中&KR0146;黎謹守天龍護
可識内空與外空
顯通寺再依
皇祖元韻
精藍瞻禮重靈鷲倚巍峯漢代興初地歴朝振舊蹤天
花霏座郁慧樹佈庭濃馴鴿紛来集應聞聲講鐘
羅㬋寺
羅㬋明示寺名嘉(羅㬋佛十弟子之一也)弟子親承佛訓加密行
(去聲)由来稱第一(見名義集)峯峯樹樹總無遮
望海峯再依
皇祖元韻
峯據東臺迥岧嶤俯下方幾番閱火劫一瞬視空桑古
寺業標白西僧衣袒黃滄溟祗杯水眼底遠茫茫
夀寧寺
虛空萬古静為夀峯色四隣恒與寧底事弗欣於此慽
前巡曾奉
翟輿停
玉華池
靈山必有泉泉實山之脉然而一就平入地率無迹兹
池號玉華方塘半畝積經冬不結冰遇旱弗竭澤松為
(去聲)幕隂濃藻因漾波碧是謂玉之華英而不離白
戲題羅漢坪
五百應真缺其一相傳其一到来遲是誠執相而求者
吾謂曼殊或哂之
五臺山天花詩三依
皇祖元韻
老絳由来始嫩青(天花生於古樹嫩則色青為菌可食老則色絳為芝可作屏)憶曾
作賦製為屏昔年摩詰飯覆釡藉草深知此味寧
寄題北臺再疊北臺眺望恭依
皇祖元韻
依例罷攀陟(五臺惟北臺最高自丙寅有攀梯九天半駐䍐五雲中之句庚午辛巳俱罷登陟)
雲端眺梵宫遊神越空色想像泯邊中也覺諸人豫因
之五藴融東溟眼界裏奚必問瀛蓬
既怯鳴鞭上(丙寅登北臺策馬而上今既不能遂並肩輿亦罷之)兼休步輦躋寄
懷徒向迥成詠且從低人子彼當惜高年未罷題惟斯
賡
聖藻瞠後那能齊
戲題清涼石
石不動為恒動則反厥常僧神其說者曰誠斯能扛試
之乃弗然笑問誠何藏彼其寂弗移是謂真清涼
迴鑾至白雲寺駐蹕作
前往臺懷過此時初霽白雲猶戀嶺今日臺懷駕言旋
霽久白雲無片影大士顯佑示真詮雲之有無胥平等
然而愁濘實輿情及其喜晴亦因境我固憂樂同衆者
那能忘物真空省慧貺禪機兩默參以手加額心自領
白雲出没豈其知巖寺蕭閒鎮清永名之副乎雲弗知
實實循兮寺兹肯何來寺側搆行館一宿之居過華整
未能忘言言則慙題壁恒斯對山静
題引懷堂
白雲寺側搆行館創也非仍舊腆顔迴蹕聊因駐一宿
虚忩訝許納千山底湏名實於雲責(是日晴)耐可推敲消
晝閒問我引懷信何所寸心恒在萬民間
静宜書屋
雲散山猶在名標實自如可知萬緣静遂與一宵居
陜西巡撫畢沅奏報得雨詩以誌慰
仲春上澣頻逢雪却是秦中得雨時(二月初旬京中屢得雪澤兹據畢沅)
(奏報西安省城於二月初九及二十五六等日連獲嘉澍入土深透附属州縣同日均霑其同州鳳翔漢中延)
(安榆林等府邠乾商鄜與安綏德等州屬亦於初九䓁日同獲春膏自二三寸至深透不䓁土脉優滋麥苖菜)
(豆一律榮茂夏禾豐稔可期四野歡騰䓁語)近北凝寒雪斯當(去聲)迤西融暖
雨其宜不徐不疾稱深透屬府屬州已遍滋春麥夏禾
可期獲戒之言滿莫輕為
度長城嶺
五日晴光曬幾盤山路寬全殊䟦泥濘頓覺衆娱歡可
識情何定多因境以安滿川繪桃柳一嶺隔暄寒畫意
如開幀詩材得據鞍廻看西北迥尚有玉峯攢
望水竇巖疊辛巳二絶句韻
水聲二十年無休山色一彈指尚浮試覓東坡兩題字
何曾石壁傳風流
將曰欲休早未休玉局雙文仍涉浮我偶望其水竇耳
竇乎水乎誰住流
山東巡撫國泰奏報得雨詩以誌慰
入晉逄雪霈於齊獲雨霶(昨三月初七日雪中度長城嶺今國泰奏報山東省城於)
(初六七日竟夜達旦得雨四寸餘麥田榮茂高粱榖豆䓁項乘時出土農民欣慶且雲氣濃厚各屬均應普被)
(云云實堪欣慰)同朝若合契四寸允稱祥苗潤資麰麥甲孚利
黍粱京畿晴適好不雨審無妨(是日京南保定等處得有微雨而順天府屬均)
(未據奏報問之袁守伺據稱近京州縣冬雪深透入春雨雪頻仍土膏過潤現尚有望晴待耕之處)
王陵城
荒城猶自號王陵陵母知興卓識稱高祖却還惜少戅
馬遷躗語未堪憑
按漢高帝本紀吕后問誰可代蕭何曰曹參可又問
其次曰王陵可然陵少戇陳平可以助之云云此事
膾炙人口率以為吕后之禍高帝若先知者帝於蕭
曹軰五人知之悉而論之當宜也若夫吕氏之禍則
高帝所不期好竒而不概之以理史遷實不能辭其
責向曾為文論之因經王陵城題句復識如右
賦得王良登車(得心字八韻會試題)
御駟在馴心論衡取喻深物無不可教世有足同箴執
靶子淵頌登車仲任吟百家通以後一乘譬垂今相得
泯駑馬詭隨耻獲禽轡柔如組執都過逐風駸祗謂精
神貫匪從牝牡尋勲華順民意緬治愧難任
護理河南巡撫布政使李承鄴奏報得雨詩以誌
慰
撫軍來覲謁印合護藩司(巡撫富勒渾來行在陛見例將印交藩司護理)欣報
春霖日恰同山左時(李承鄴奏豫省自二月連得雨澤兹三月初六日自未至亥省城復)
(得雨四寸各属稟報相同現在二麥暢茂雜糧園蔬皆及時播種與國泰所奏得雨日期分寸大率相䓁)麥
苖榖芽潤傍縣各州滋奏牘關民務行營隨處披
靈濟祠再疊舊作韻
小别廿年矣依然水釃渠為功利耕作此計匪迂舒暫
可憑軒覧幾曾煖席居壁題仍好在和韻適幾餘
題愜適齋
靈濟祠邊愜適齋便途小憩昔今皆雖然樸素無多費
究覺&KR0832;予未惬懷
秀木軒口號
前巡秀木已佳隂廿載蘢蔥隂益深設作故人刮目待
我猶昔也愧成吟
廣利渠
乙丑疏渠靈濟邊(祠名渠在其側高斌為直隸總督所奏開者)至今猶憶昔
臣賢墾田灌溉資千里似此興功何礙焉
烹雨前茶作
榖雨猶賒十日期貢來雀舌速無遲寓規興化進茶表
絜矩田家賣榖詩文蟹武魚總依候今春昨歲偶關思
一彈指頃三千里龍井山中看摘時
栢巖山
古栢籠巖翠幹拏山南洞緬浪仙賒雖然入僻詩稱瘦
要自錚錚成一家
農况
農况東来逐日增香期餅餌入吟憑大麰小麥芃一律
近壠遥阡蔚幾層飲露得滋如助長擺風去滯實相應
(麥喜風否則鬱滯弗結實故謂之麥浪也)雖然宜細弗宜甚(謂風)塵土殃之亦
可憎
木蘭祠
成勲歸里弗受賞脫却戎衣換女衣莫謂丈夫輸巾幗
不輸巾幗者誠稀
迴蹕駐保定臨漪亭行館
行館招提側迴鑾駐似初菜花黃引徑渝水白圍居風
定閒開牖晝長宜展書如云容膝好即景每慙予
再詠蓮池書院十二景
春午坡
直省都勤書院規保陽獨此號蓮池風開首善為倡率
文運方當春午時
萬卷樓
朅然辛巳憶前巡曾向書樓拾級頻試問箇中破卷者
是誰下茟解如神
花南研北草堂
花南背日圖觀麗研北當春欲詠妍自是詩人會心處
以云經義豈其然
高芬閣
三朝文治繼繩脩方伯歴年
錫字留六藝高芬千古永陳家那數御書樓(海寧陳氏安瀾園有)
(御書樓以蔵賜書)
宛虹亭
曲橋跨水宛如虹却架小亭介路中設向武夷擬其幔
更無勞客躡雲空
鶴柴
胎雲曾是著仙經禽也而非凡鳥形但以格高宜綴景
惜他每被剪雙翎
蕊幢精舍
精舍原非儒者居蕊幢取義緬其初韓文應是曾經讀
喻送浮屠文暢書
藻詠樓
高閣臨溪俯上層春時冰解尚疑冰綠蒲白芷斯猶未
藻漾波心致可憑
繹堂
蓬矢桑弧識舉男一身六藝備應諳今人何不如古也
臂病當兹倍覺慙
寒綠軒
因令人遠致軒深步入原来君子林咨爾箇中樂羣者
毋忘有斐自修心
篇留洞
徑循石洞有篇酬偶爾無過佳興投却顧隨行方伯語
還應嘉政為民留
含滄亭
十二景都點綴工圖呈曾肖御園中(辛巳過此命繪圖於圓明園秀清村)
(肖此結搆)廿年事蹟一彈指拈句因之思不窮
雨(三月二十日)
啓程逾半月度嶺雪非阻(謂雪中過長城嶺有詩)及至迴畿甸問
惟霑寸許長途或低濕亦或歴高阜(叶)低處尚微濘高
則揚塵土頋低慮增潦經高為(去聲)望雨前朝東北風昨
夜飄細霔(叶)靈寺果循名(昨十九日停駐保定之臨漪亭其傍為靈雨寺是夜即微)
(雨飄灑)春膏誠錫祜今日駐行營急陣霈卓午蘇詩向所
悉豈不念行旅權其輕重間我自依農父獨因繾低田
或致遲耕務(叶)况聞津瀛間澇水消未普(昨秋霖潦總督袁守侗稱)
(天津河間等屬低窪村莊間有未盡涸出之地此時實不望雨)慰(謂高田)愁(謂低田)兩縈心
不知何所措(叶)然以是為恒弗以是為苦
喜晴
春澤今年美春朝乃喜晴菜町黃潤透麥隴綠鮮生信
矣增農况幸哉惬旅情東坡句堪傲視此兩全并
潭柘寺
近京古刹久名題白足僧人守羼提(秦言忍辱也見名義集忍辱為六波)
(羅密之一此寺僧人習持律而不參禪雖属有為法然不落苦空反入文字禪也)雖事莊嚴属
有象弗參棒喝涉無稽幾間精舍搆其左一日駐鑾旋
自西戊歲已年詩在壁不堪重讀祗悽兮
延清閣口號
閣號延清延片時我来虛牖刹那披豈如閣與清恒永
不較無知及有知
戒臺
嶺度羅㬋峻寺臻授戒臺密乘弟子謹(羅㬋為佛十大弟子之一密行)
(甚高)毘奈(毘奈戒律也見名義集)世尊開徑自西東問律惟空色該
四山過法雨滿目絶塵埃
西巡迴鑾駐蹕香山静宜園
正定五臺清蹕還便途一帶取西山遂教兩日静宜駐
未可七言春暮删歴覽麥塍欣綠野依然林壁對孱顔
黃綾詩本百篇滿擬閣吟情消以閒
昭廟
建兹昭廟駐班禪(見去歲詩)黃教圖恒震旦宣誰謂十旬暫
東土遂教寂滅返西天(經云生滅滅已寂滅為樂)知其無去惜為去
示此有遷原不遷馥郁梵香升寳鼎篆成卍字揭真詮
三月晦日作
西巡演迆返園寮徼幸青郊暘雨調體物惟殷謙以受
勑幾所戒滿而招林扉鳥喜綠將暗花埭蜂稀紅已消
九十春光無少欠(春三月或值小建則不足九十今歲正二三月皆大建是九十不欠一日)
(也)那辭夏孟逮明朝
御製詩四集卷八十
