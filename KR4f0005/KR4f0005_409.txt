御製詩五集卷十八
古今體八十首(乙巳八)
批摺
無日不批摺愁多欣慰少先憂後樂人此意應當抱今
晨畢沅報甘霖深透好(據畢沅奏開封及衛輝彰德懷慶許州各属均扵六月二十三)
(日得雨二三四寸不等又二十五六日省城大沛甘霖入土深透衛輝各属亦扵二十五日自已至酉雨勢未)
(止四野暢足河北一帶前種&KR1048;穀早蕎雜糧俱出土齊全彌望青葱西成可卜等語)災壤普迴蘇
西成望萬寳繼閱書麟奏石田尚枯槁各屬將成災寤
寐惄心摽(又據書麟奏安慶等十三府州惟徽州属扵六月初旬得雨深透可望豐收廣德州亦得)
(雨三寸其餘各府州属均未據稟報現已節逾大暑日内如普得透雨尚可趕種蕎麥雜糧若一過立秋不特)
(鳳潁泗三属成災即安廬等属亦均須分別輕重撫卹覽奏更深繾念因批諭督有司詳妥為之)五萬
請截漕恐不敷用了再請截十萬備賑災民保斯則早
降旨而麟尚未曉(先是料安省將成旱災即降旨扵江廣三進幫船内再截留漕米十萬石)
(以備安徽賑恤之用兹書麟始有此奏盖伊發摺時尚未奉加截漕米十萬石之旨雖先事軫念災民而窮黎)
(益可憐矣)哀哉安徽民老幼艱温飽憂豫移憂歙南望增煩
惱
七月初二日作
農諺朔虞後(農諺有不畏初一雨却畏初二隂之語)官占秋值前(立秋前一日宜)
(晴故庚子詩有宜暘共農欣之句兹明日立秋而今朝晴霽竟日又適與農諺相協均堪欣慰)最宜晴
此日將用卜豐年金旭高而暴襄雲散以全虔徯下舂
逮方敢慰吟篇
立秋
三庚數(上聲)起立秋輪(是日適值末伏首日)金入火流律太真小雨
即晴叶農諺(農諺以立秋日不雨為秋掉主三秋雨少若雨竟日為秋傻主秋雨多是日申刻陣)
(雨即晴適協祥占)雖炎而爽惬時巡山莊本是神仙地惕息原
兹宵旰身迤北休徵宜慶慰牽情南省為憂頻(近日畢沅奏報)
(豫省各属屢霈甘霖入土深透河北一帶補種齊全青葱遍野可望秋成惟書麟奏安徽等十三府州除徽州)
(廣德州兩属外均尚缺雨深為懸注)
出麗正門策馬觀稼
北界今年幸時暘復時雨秋来氣倍爽雲間淨碧宇策
馬一觀稼未出十日許助長見山田翼翼芃禾黍苖秀
秀而實一如魯論語此後願多晴晶陽暴與與鞭轡覺
生疎老至壯過去因悟為學方自強莫辭苦
一日
一日叨
天佑兩方聞雨音豫郊稱&KR0584;續(據畢沅奏省城復扵二十六七日大沛甘霖連)
(宵達旦十分暢足並據開封衛輝彰德懷慶河南各府属均報扵廿五六七等日一律均霑處處深透秋苖長)
(發遍野青葱從前未種隙地並可乘時補種實有轉歉為豐之象農民欣慶等語)歙省沃霖深
(同日又據書麟奏安慶省城扵二十七日自酉至亥大雨如注入土六寸四野均霑已種者浡然長發未種者)
(亦得及時翻犂補種雜糧蕎麥以冀有收並㩀滁州鳳陽合肥均報得雨相同現在雨勢未已可冀遠近普霑)
(等語兩省同時報到實額手為農民慶也)額手為民慶傳言付吏欽(安省得雨雖為)
(可慰但該省久旱土脉乾燥必得續沛甘霖方為有益因馳諭該撫仍應率属虔祈不可稍弛敬畏至各属缺)
(雨處尚多此次曾否普霑均令詳查速奏如有未霑透雨應行撫䘏之處仍遵前旨一面妥協辦理一面奏聞)
(毋使窮黎失所)楚疆却望澤(即日又據特成額奏湖北惟施南荆州宜昌鄖陽等府得雨深透可)
(卜有秋其餘各属僅報同時得雨一二寸並有未經得雨者請將江夏等四十七州縣減價平糶等語覽奏又)
(增縈注因批諭詳妥為之並明降諭旨令將倉穀減價多糶率属實心經理又傳諭該督如有仍未得透雨不)
(及趕種處所即歸扵秋災案内詳查妥辦並令將湖南缺雨州縣曾否已被甘膏其有應行查辦者亦一體妥)
(辦迅速馳奏)展轉復縈心
題黃庭堅秋葉硯
秋来秋葉落庭除便刻紫端式肖諸設使分寧將試墨
欲吟句莫若為書(宋史稱魯直工扵詩然其詩終不如其書故戲及之)
文徵明胥口秋晴
衡山胥口寫秋晴曡樹層巒霽景清曾渡胥門一片水
不能無議致閒評
按胥門外有水而無山畫景全不似若指他處則不
可知因並識之
題秋澂齋
新秋必一到憩息信澂情氣爽三庚静天高四宇清詩
予惟紀實齋爾善循名卓午炎非劇應催萬寳成
文津閣對荷作
山莊之荷今歲佳處處香雲燦錦綺文津閣義象天一
所以墀前溶綠水池中分種敖漢蓮綠瓊盖襯紅霞蘂
遠觀近玩無不宜應是芳腴潄經史座疑延耶律楚材
誠㦲蒙古之君子
文津閣詠古樹
四庫編書成十年(自癸巳歲輯四庫全書四分至甲辰歲全完約以十年計)四閣庋
書搆九歲(自甲午分建四閣貯四庫全書御園之文源閣山莊之文津閣均以甲午經始乙未蕆工)
(大内之文淵閣始扵乙未成扵丙申至盛京之文溯閣以壬寅工竣計自甲午至壬寅凡九年而四閣俱成)
山莊之閣曰文津適以今春蕆全備(乙巳春苐四分全書装潢完竣命原)
(辦之禮部侍郎陸費墀送至此依前三閣之例分架陳設部次井然)其三無過建平地此
則塞垣古樹萃樹古乃不知秦漢興州後代名那計許
衡或此曾對樹樹爾時鮮詩書味
碧静堂
今日多餘暇山中試一尋新秋天碧静颯景意深沉觸
目無塵趣忘言生道心儻来却初到把筆與留吟
松壑間樓
幽壑之間多古松過扵摩詰老鱗龍偶然開著樓窗坐
訝十八公驀地逢
雨(七月十一日)
昨近頗炎熱蒸為雨固宜况經晴七日無礙歷三時(自辰)
(至午雨尚未止)或密或疎點如煙如霧絲既霑思霽好求若(時若)
(也)太情癡
晴曡前韻
碩晴晴正好暄潤太相宜雲影散申刻曦光朗酉時窗
欣含月魄筆爽度風絲莫匪祈農意吾當守此癡(適詠雨末)
(句云既霑思霽好求若太情癡)
山行仍曡前韻
處暑猶遲日(是月十九日方處暑節)雲容膩亦宜歷宵散方盡卓
午霽惟時鏡影開峯帽(僧帽峯為山莊南山)珠光綴柳絲遊懷吟
不足畫欲倩黃癡
陕甘總督福康安奏報甘省及邊外雨水霑足禾
苖暢茂情形詩以誌慰
去年燹後已豐收(昨歲甘省當兵燹之後雨水極為霑足秋禾獲稔更逾常年)今歲
廿膏被又稠關内外胥霑渥澤(今歲四五月間甘省雨澤已属優霑兹據福康)
(安奏五月望間自巴里坤起程回省途次連獲甘霖經過哈密地方氣候暄和渠水暢流麥苖茂盛安西玉門)
(等處禾苖出土齊全入關後肅州甘凉一帶多有渠田又連得雨澤夏秋二禾芃芃盈野大麥青稞已皆黃熟)
(收割小麥豌豆結籽升漿高臺撫彝二處多有稲田綠水青苖連畦秀發甘省去歲豐收今復屢豐有兆閭井)
(殷蕃等語覽奏為之欣慰)田高下可卜登秋更勤儒學薰陶漸欲使
回民禮義脩(前據福康安奏請設立回民義學俾知漸摩禮義兹據奏經過城鄉各義學回童俊)
(秀者課讀成羣因加奬勵賞給銀牌倍為踴躍鼓舞等語邊省能興教化訓導愚頑洵為通逹政體能知本務)
(者)衣食足而興教化能知政本允嘉猷
漕運總督毓竒奏南糧情形詩以誌事
漕艘總藉水水淺則艱行昨歲濬中河圖深舟送輕既
濬當建牐無牐洩莫贏其過在司河再三申飭明(今歲漕船)
(淺阻總因上年薩載李奉翰濬運中河時並不早建閘座以故水洩無餘所致已再三降旨申飭并分別議處)
(詳見前紀事諸什)適逢春夏旱重載自難擎毓竒苦無策束手
徒怖驚遂欲留全漕嚴諭屢督程(運中河水既淺阻又因今春以来淮徐一)
(帶缺雨舟行節節遲滯漕臣毓竒束手無策遂有本年二進浙江漕船計至天津已在九月下旬即虞凍阻之)
(奏盖意在自占地步不知截留漕船過多則南来貨少是未體察輿情通盤籌畫也因降旨嚴行飭諭催䟎前)
(進預令多抵通一幫即多得一幫之益)河臣及漕臣往返咨情形得尺則
進尺自畫戒留停衆始漸知過努力相勖勍(薩載李奉翰向不肯)
(明言未建牐之過而毓竒則預占地步以為諉過之計皆嚴行訓飭今方知過各努力奮勉矣)今日接
奏牘二進可長征三進尾隨至秋杪或達京覽之為少
慰更為籌慮并秋杪必阻凍明歲遲運仍(前據毓竒奏南糧二進幫)
(船已全入東境計三進湖廣江西幫船可扵七月底八月初䟎入東省閘河等語三進幫船若扵七月底入閘)
(河縱沿途催䟎須至九月底到通卸糧回空恐今冬不能迴至水次受兑致誤明歲新漕因即馳諭毓竒并劉)
(峩明興通盤妥酌計算三進幫船可以抵通無誤回空者共若干幫即令飛輓前進其尾後數幫䟎辦不及者)
(即令截留山東直隸途次扵明春再行運送)因復降諭寄三進留則應直隸
及山東沿途之所經隨處堪截貯明春徐抵通(叶尾三進後)
(數幫即傳諭扵東省水次各州縣及直隸泊頭等處酌量起留妥協存貯俟明歲春融地方官再行僱船剥運)
(抵通如此一轉移所留尾幫不過全漕十分之一二已不至如毓竒前奏並二進船亦截留矣)自我駐
山莊此事勞經營豈伊謀玉食無非籌輿情漕艘挟南
貨流通逹都城弗至貨將少萬戶何資生(今歲自駐蹕山莊因漕船)
(淺阻一事甚為懸念節次傳旨飭諭催令籌辦䟎運不獨因天庾攸關即各船所帶南貨皆民間日用所必需)
(若截留船隻過多京師萬戶將何資頼兹二進既全數抵通所截尾幫止十之一二則京師貨物不致踴貴矣)
兹乃免壅遏軍民生計平五字誌顛末勤政盡吾誠
月官
月官依次選冡宰司其事雖殊山公啟而却弗滋弊較
資屆選者材原不一致缺亦有繁簡是在量其器量器
權付人又恐沸物議(缺有繁簡亦有美悪使吏部堂官量材調用即至無私而得美缺者)
(必感得劣缺者必怨莫若朕臨引見時自定則無所施其感怨此雖細事亦政要也)雜職品既微
亦無甚關繫縣令父母官有民人社稷(叶)是宜親品閱
来引見有例(向例月選官自州縣以上有民社之責者由吏部堂官帶至熱河引見缺之繁簡量)
(其人材酌予以更調至佐雜以下等官例不引見)就其缺繁簡視其材次第時
有相調用或即教官置(月選州縣官視其材具中平或尚堪造就者酌量調用簡缺若)
(九卿視其才具不勝民社及年力就衰者正途出身之員量予改用教職亦必引見後定)彼或稱抱
屈亦無辭以對向作改教詩率已宣其義皮相固已差
弗盡心差倍(叶)每當月選班中多佼佼輩年力胥可用
則為之滿志設遇一班中劣多優罕值其日心不快而
亦乏別計是即用人苦長言申吾意
處暑日作(七月十九日)
自我至山莊雨暘實若時禾黍日以長待穗秋可期是
宜心欣慰仍鮮欣慰為初憂齊豫旱繼因淮徐咨寖尋
楚歙暵展轉漕愁遲南歉而北豐予忍殊視其祗今半
悔禍齊豫淮徐滋(今年自駐蹕山莊先因河南山東旱暵無刻釋懷嗣據該督撫陸續報得)
(透雨農功大起可以轉歉為豊而下江之淮徐海轉未得渥澤復為繾念昨亦據閔鶚元奏淮北一帶六月下)
(旬連次得雨至尺餘不等現在秋禾長發餘俱補種可冀有秋等語)楚歙信成災漕艘多
達斯(據書麟奏安省惟徽州一府雨水不缺其餘得雨均未透足盼澤甚殷復據吳垣奏湖北江夏等四)
(十七州縣缺少雨澤至今半月仍未據該撫續奏得雨晚禾恐致失望因馳諭該撫等查勘情形迅速馳奏又)
(今歲漕船節節淺阻皆因薩載李奉翰不肯明言未建牐之過而毓竒又預占地步以為諉過之計奏稱二進)
(幫船或虞凍阻屢經降旨嚴行訓飭後方知奮勉昨據毓竒奏二進幫船已全入山東境不惟正供充餘即貨)
(物亦得流通矣其三進尾幫之船除截留備賑外即飭令酌量扵途次截存俟明春再行運通詳見前誌事詩)
已成遠無望(今歲缺雨處所自齊豫而南兹齊豫淮徐均得透雨而安徽湖北轉成旱象兹已將)
(秋仲無望惟飭各撫盡心妥為賑恤事耳)求善近鮮怡昨值秋甲子(今歲北方雨暘)
(時若可望有收但昨十七日為秋甲子深以霖&KR0584;為虞幸小雨旋晴兹十九日又為處暑婪尾幸連日快晴為)
(額手增慶矣)復恐霖&KR0584;施幸小雨即晴依然雲容馳繼今朝
處暑婪尾益懼之弗雨雲盡散晶陽曝樹枝萬寳或誠
登額手增敬寅終無紓懷日言志爰成詩
快晴
快晴經五日素節近中秋信矣暑全處(去聲)時哉火遠流
澄潭潦將盡叢樾籟如浮俯仰心方惬佇看萬寳收
復雨(七月廿三日)
剛欣五日霽復值連宵雨六月未作霖孟秋今乃補九
宫值三白(時憲書七月内所值九宫三白俱在下俗有三白落地多雨之說故云)謂幸過
處暑依然艱放晴瞪發勞心苦既虞潦黍禾亦厪阻行
旅傍晩雲勢開夕陽希朗吐
曉起(七月廿四日)
昨晩膩雲散山尖露夕陽一夜西北風衾枕生峭凉曉
起碧天淨舉頭明月光大田宜時曝飽穗沃露瀼蕎菜
更潤壠農圃胥叶祥所望庶不孤萬寳佇登場行旅更
無阻輿情喜氣揚額慶既慰心益勵敬無遑
登四面雲山亭子
避暑山莊最高處四面雲山
奎筆署卅六景中留
御題其年辛卯同庚著(辛卯為予生年是中妙契有不可思議者)箇中妙義
具神詮每来必此登一度一登必敬仰
堯文肯構之思切深慮雖曰小康未大當益惕益慙凛
六馭
玉岑精舍
精舍極西北窈窕峭蒨中筍輿尋石棧處處垂飛虹陟
高旋就深巖廊面前逢步廊遂至舍憩息聊從容窗對
翠壁聳階俯曲磵通歷夏屆秋初先憂憂無窮南省及
北方望雨愁霖衷(南省夏間為望雨北方秋初恐致霖)今率已過之(河南山東)
(并淮徐望雨各處均已奏報連得透雨近畿及口外承德府各属秋雨稍似多今已快晴數日矣)快霽
西北風犖嶨峭蒨間攬勝略暢胷惕然悔語失暢近驕
為凶惟保先憂心宵旰廑農功
詠烏玉筆筒
烏玉為筆筒是誰寫山水遠峯既稜稜近水亦瀰瀰琢
雖出玉工繢實由畫史高人弗露面裴楷默為擬拈毫
無凡言資益良扵此
湧玉亭
往年湧玉詠虚名今秋湧玉詠實理適纔所見萬溪流
曲注下瀉滙扵此半畝方塘明鏡開漾影澄輝憑檻底
因思玉也豈解湧玉之湧之胥喻水一付語言幻萬端
吾亦扵斯懼之矣
静賞室
遊山興已暢歸路循雲棧幽室別一岡小憩因乘便静
賞向所額菁葱圍峭蒨賞實不可窮静則斯未慣言行
弗暖席扵凡戒留戀
淨練溪樓口號
騎壑書樓可號溪溪乾常耳水艱兮今来雨後呈淨練
仰頫楣間善副題
伊犁將軍伊勒圖病故詩以惜之
伊犁廿載宴邊陲不動色聲静鎮之充國屯田誠制勝
(昔漢趙充國為後將軍議罷騎兵萬人留屯田條便宜十二事宣帝從其計羌人降者三萬餘盖伊犁自平定)
(準噶爾回部後屯政大開烏魯木齊等各城命大臣分駐經理屯田民戶日增兵餉不費行之二十餘年天時)
(順成地利墾闢各該處屯田頻年大熟皆伊勒圖總理得宜之效也)子儀召飲感無欺(唐郭)
(子儀鎮河中時僕固懷恩叛誘回紇吐蕃等三十萬衆犯邊子儀隨數十騎免胄見之責以大義回紇等咸捨)
(兵下馬拜曰果吾父也即召與飲遺之錦綵結誓如初兹伊犁自準噶爾回部平定以後伊勒圖為將軍馭以)
(誠信額魯特回部等皆安居樂業寧静守法與内地編氓無異如哈薩克之阿布賚阿布爾比斯及其子斡里)
(蘇統罕和卓等皆敬禮伊勒圖或呼為父此固國家德威遠播亦由該將軍威名素著也)長城萬里
外萬里柱石念兹允在兹分我憂心西顧久優恩施那
減心悲(伊勒圖坐鎮伊犁垂二十年撫綏額魯特及回城諸部寧謐免朕西顧之憂昨聞其患病特遣)
(御前侍衛公豐伸濟倫帶領御醫前往診視冀其痊可兹遽聞溘逝深軫扵懷因降旨晉贈一等伯即令其子)
(世襲仍賜銀一千兩經理其喪令豐伸濟倫前往致奠並照公爵給與䘏典以示優眷)
題趙伯駒秋山行旅
雲棧縈紆客路長青峯紅樹渺蒼茫不知車馬驅馳者
可亦迴頭憶故鄉
吕紀蘆花野禽用沈周題句韻
蘆葉蘆花金籟候一時物物具秋心枝頭根底呼羣者
隨意徘徊聚野禽
按畫中蘆花紅果皆秋景而沈周乃有春風各有時
哉樂之句可謂不知時並不知畫周不宜有此或係
偽為者並識扵後
詠木刻屏
刻木雕牙交錯為策笻童子抱琴隨路尋塔院非無意
應欲洗心聽素師(蘇軾聽僧昭素琴有洗我不和心之句)
右塔院攜琴
梧竹蕭森月影圓清音輞水夜流泉主人宴寢山樓寂
饒得胎仙自在眠
右梧庭棲鶴
題王翬倣王紱山水
避暑寫秋景(見翬自識語)金&KR1195;筆底含濃青猶在樹淡白已
浮嵐野客笠憑榭漁人網下潭自云倣王紱把對紱將
慙
題戒得堂
兩月頻来未著詩今朝心適一題詞較晴量雨曾何暇
幸北繾南忽閱時(駐蹕山莊每因南北較量晴雨時切扵懷詳見前誌事諸作兹幸近畿及)
(口外雨後連日晴霽而河南山東淮徐一帶均得透雨惟安徽湖北尚有未霑渥澤之處殊深繾念耳)陽
暴大田看遍穫露霑小草許同滋西成指日將登寳扵
得吾原弗戒斯
問月樓有會
高樓出樹碧霄寬問月顔楣舉眼看陡憶箕疇喻卿士
知人則哲帝猶難
霞標
登山待月久不為書室霞標到亦鮮今朝風日既爽涼
遂一肩輿陟層巘立秋彌月草漸黃閒雲淨宇露光泫
石城以外俯甫田翼翼與與盡美善斯慰原從憂裏来
弗以為憂益斯勉
罨畫窗口號
待月登臺已弗為(向年每扵霞標登此臺待月題詠甚多自壬寅歲即有霞標弗待月之作)
(今又閱三年矣)窗開臺下偶憑之舊留題歷從頭閱曰不可留
祗是時
望源亭得句
三十六景
皇祖題泉源石壁此其處山莊之水引武列由此遵川
放流去莊外之源遠難窮莊内之源近斯據泐壁
聖藻四字垂川上搆亭望源署然我望源寧祗泉七字
試言源之故世間萬事胥有源詎可僂指數以具心法
治法莫過欽
家法惟增仰而慕
枕碧樓
創得齋傍樓兩間碧叢雲表枕孱顔底知秋意寖尋到
火齊(去聲)珠看一兩殷
總河蘭第錫巡撫畢沅奏河工農務情形詩以誌
慰
河工農務總關心豫省况經災被深六百里聞来遠䟽
兩封章各報佳音(八月初五日早由驛逓到蘭第錫畢沅六百里馳奏事件頗為驚疑及披)
(閱一係覆奏秋汛工程平穏一係奏各属雨澤均霑秋田兆稔始為欣慰)新隄既獲安瀾慶
(蘭第錫等奏稱七月二十四日陕州報陡長水七尺下游各工舊長甫消新水續至幾與上次相同上南下南)
(上北下北各舊工蟄埽搶鑲不遺餘力李六口以下新堤根處處有水防風紥枕不致汕傷堤坦高家寨埽工)
(疊經加高不致喫重睢州下汛大壩及挑水攔水各壩均經著溜亦俱鑲護平安扵二十六七日漸消三尺二)
(十八九兩日&KR0584;雨綿密員弁兵夫雨中搶鑲並未住手二十九日午後天氣晴霽水勢緩順工程平穏等語仰)
(頼得神佑河水安瀾新隄以鞏固實深慶幸)秋稼兼滋澍雨淋(又據畢沅奏省城扵二十)
(八日愷澤優霑達旦連宵入土深透接到布政使江蘭稟報河北各属亦同日得雨一體暢足連日濃雲四布)
(沾溉甚為廣遠各處田禾早種者業已抽穟揚花其伏内補種晚秋及各項雜糧亦正吐穗得此一番甘澤發)
(榮暢茂滋液充盈結實自必愈加飽綻且中州以麥食為重此次雨澤應時正可及早翻犁播種宿麥農民欣)
(慶倍常等語豫省秋稼得此&KR0584;雨滋洽可望有收尤為欣慰感荷之餘倍生虔敬)轉歉冀豐民
樂業望紓南顧倍生欽
山心精舍
仲秋十日胥快晴曉山吐雲旋已散筍輿迤邐賞煙光
氣爽風蕭懸碧漢綠莎轉眼變為蒼時節不讓人不忙
水月菴中坐大士如如空色觀幻常山心精舍居其左
扵是憩焉亦適可種松已作老龍鱗閉戶著書何有我
放鶴亭口號
不教翦羽任翺翔豈為區區省稻粱即使飽揚自飛去
原吾宇内信何妨
栴檀林
層巖北轉陟孱顔林號栴檀樹杪間未可指名皆慧葉
都標心印護禪關香龕了識諸空相静室聊消片晌閒
不事莊嚴敦淨樸是為本色道場山
天籟書屋
碧宇寥寥迥太清千林天籟作秋聲雲山四季賞無盡
底論嘉禾項子京
中秋日作
天高風爽朗晶陽傍晩東峯寳月光慶節山莊合中外
好秋原穡報豐穰鹿聲呦似紅牙管鶴影舞勝霓羽裳
冷露庭前桂花濕輿情頗念句傳王
中秋後一日啟蹕木蘭行圍之作
夏仲来臨(五月下浣至避暑山莊)秋仲行八旬安養(扵山莊駐蹕兩月餘)二
旬程(木蘭行圍往返不過廿一日程)如斯遊目賞心處却每較晴量雨
怦(駐蹕山莊以河南山東及淮徐等處望雨又兼運河水淺清口沙淤日馳諭詢問而近畿及熱河等處又)
(因雨水略多恐致傷稼兹幸齊豫均得透雨而直隸及口外西成獲稔稍為慰藉)可忘習勞勤
北幸略欣報稔閱西成據鞍數里易輿進(啟蹕木蘭首頓向常乘馬)
(兹據鞍數里即易肩輿以年逾古稀亦不欲勉強也)力不從心老則誠
清口
清口定誌後廿餘年無事下河歲報收運河亦利濟陶
莊改流遠更鮮倒灌弊而何今春旱淮弱瀉湖細續聞
沙塗梗漕艘率淤滯因思沙奚来豈非黃漾致馳諭問
河臣始言倒灌暨因循未早陳清問敢答偽即今淮尚
弱引黃助清勢(前因毓竒管幹珍等奏清口停淤漕船淺擱意必有黃水倒漾之事因降旨馳)
(詢薩載李奉翰始據覆奏六月下旬黃水陡長内漾清口致有停淤因清水勢弱現在酌放祥符五瑞二牐引)
(黃入湖以為濟運地步等語黃水挟沙而行今引黃入湖豈能留沙而獨流清以助湖能保其不淤湖乎)吁
嗟有是乎此事誠堪異詎保弗挟沙開門揖盜計爰命
重臣往(薩載李奉翰等前此摺内既未奏及黃水倒漾之事直待馳詢知不可揜始行奏明亦愚之甚)
(矣清口為南北咽喉關係甚大因傳諭大學士阿桂即日前往清口一帶會同薩載等親行察看受病根由為)
(之主持熟籌妥議繪圖貼說據實具奏務期經畫盡善以資利濟)悉心共諮議必審受
病源方可言調劑清口豈尋常南北咽喉地增一南顧
憂宵旰厪弗置更思淮瀆源桐柏山禹記或致有壅閼
䟽濬勑大吏(淮水發源桐柏山滙注洪澤湖今湖水不旺或来源勢弱以致下游不能暢達因傳)
(諭豫撫畢沅詳晰查勘淮源及旁挟支流有無淤墊設法酌辦俾泉流濬發湖水充足得以助清敵黃至淮瀆)
(廟亦令其虔申祭告以冀福佑)靈祠缺羶薌虔誠修精祀(叶)政乖求
諸神平成切慙愧
木蘭行圍即事襍詠八首
幼齡侍
祖沐含飴親見
習勞力不衰敢以古希事安養勉脩
家法萬年貽
迤邐山溪冒雨行午前亦復駐青城(波羅河屯行宫蒙古語波羅謂青河)
(屯謂城漢字切音書之)洞天第五誠然否(見玉匱經)點筆摛詞喜快晴
九曲仍從崖口溯(入崖口河流屈曲蒙古語伊遜河漢語九曲也)一營明向甫
原張朝家武備聯中外外則規圓中矩方(行營列帳兩層為外城規)
(圓象天内則黃布幔城中為行殿矩方象地)
羽獵上林郊輔間羶薌二賦破天慳無他暇復無他筆
七字自嗤孤塞山
朝来南望不勝悲罷獵年年駐蹕斯(八月二十三為年皇考忌辰向)
(是日罷圍駐蹕率值此烏喇岱營)
遺詔欽瞻五十度(自雍正十三年乙夘至今歲乙巳凡五十年仰惟付託之重每遇)
(詔忌辰必欽誦勵惕遺以伸永慕以乾)覲揚何有致雍熙
易曰自強以不息圍中控縱尚躬親諸藩率是兒孫行
(去聲詩從獵蒙古王公扈團者竟無與予同輩之人故甲午有諸藩扈是兒孫輩之句辛丑詩有或為子輩)
(㦯孫輩親我老人左右隨之句)左右歡承予一人
獵畢憩營虞信傳(九月初一日自阿濟格鳩獵罷已憩行營虞人報西山有虎因復率衆前)
(往)佽飛重領陟巖巔虎神鎗寳貽
皇祖度地於莬中馥然(是日虎伏叢薄中左右約指其處即用皇祖所遺虎神鎗)
(一發中其要害立殪衆蒙古無不驚服歡悦)
今歲圍期十三度伊遜柴口溯洄看秋暄詎祇田功好
萬騎都欣了不寒
河南巡撫畢沅奏報秋禾成熟膏雨續霑詩以誌慰
豫省連年旱暵侵幸扵夏季獲甘霖(河南衛輝等属連年被旱無刻釋懷)
(幸六月以来連次得有透雨晚禾補種秋苖長發轉歉為豐民情欣豫詳見前紀事諸什)晩禾補種
胥芃蔚秋澤頻霑報渥深(兹據畢沅奏省城扵八月十七八日甘&KR0584;連宵渗漉充盈)
(河北衛輝及開封河南等府許陕二州亦扵是日渥澤均霑入土酣透所有補種秋禾及各項雜糧均已秀實)
(顆粒飽綻即日可刈穫登場至今年廣種蕎麥現已揚花竚待成熟等語)
天不遺民虔額手農將逢歲益翹心更欣方伯康功勑
借種已看茁麥鍼(畢沅又奏豫省連歲歉收此時種麥尤要前扵八月初旬得雨後即勸諭)
(農民廣種宿麥如有乏籽者量為補借現在已種麥苗漸見透甲餘俱上緊補種農功大起絶少閒田覽奏為)
(之欣慰)
秋季避暑山莊迴蹕之作
六轡蒐旋琴亦如山莊仍復八朝居由来佳處戒顧戀
適可深秋返乘(去聲)輿較雨量晴心豈間(去聲)愁南(安徽湖北竟成)
(旱災清口運河又多淤阻)幸北(河南山東始旱而得雨其餘北省則皆有收)意難舒十旬
駐此消一瞬興寄雲峯留有餘
麥色
麥色南来日日增綠毯茸茸鋪近遠今歲北省率有收
比櫛崇墉場圃滿秋雨更復優渥霑所以麰芽芃綠菀
覩此扵心寧不慰既慰南顧增愁宛清口沙淤運河涸
楚歙淮徐率愁旱(自入古北口至近畿一帶麥隴漸次青葱稍堪慰藉而南顧則清口沙淤)
(無錫運河水涸未復舊觀湖北安徽及淮徐各属因旱歉收實未能幸此之慰忘彼之艱也)幸斯忘
彼我不為先憂難以後樂遣
迴蹕至御園即事六韻
清時巡且狩来往歲為常周誥心無逸易辭身自強稅
輿臨御苑啟駕指山莊莫匪勑幾地即斯為學方亶然
一朝暇(待歸政方得暇耳)應待十年長未敢期如願
垂恩聽
昊蒼
安徽巡撫書麟奏報得雨詩以誌慰
歙省今年旱象成百方賑濟盡吾誠(安徽今歲被旱自五六月間即預籌)
(截留漕米賞給籽種口糧嗣又屢經加截漕糧儲備賑䘏並節次傳諭上游之四川湖廣江西等省督撫飭令)
(属員勸諭商民毋得遏糴居竒俾米穀流通得以源源接濟俾資口食)已知夏暵穀失望
惟冀秋霖麥可耕何幸冬前霑渥澤(據書麟奏省城扵九月十八日亥時)
(至十九日酉時大雨如注十分深透并據近省各屬禀報相同已種麥田藉資長發未種者可趕緊犂種来歲)
(春收有望一切菜蔬俱各青葱浡發輿情大慰等語)仍希臘底積瓊霙憫農念自
無終始曰慰依然未解怦
詠犀角後赤壁賦杯
探竒踞虎復登龍月小山高景柏冬腹藳一時成後賦
回看二客不能從
湖北巡撫吳垣奏報秋雨情形詩以誌事
九秋中澣雨盆傾奚救稻田旱象成(吳垣奏湖北省城扵九月十八九日)
(連得大雨優渥各屬遠近均霑晚蕎藉以結實旱地皆得翻犁播種菜麥等語)祇幸晩蕎資結
實更欣冬麥利抽萌屢教賑䘏無遺惠肯忘黔黎有仰
生略喜江河諸水長流通米舫慰心怦(前因湖北江夏等縣缺雨已降)
(旨令將倉穀減價多糶其不及趕種處所即歸扵秋災賑䘏案内詳查妥辦並令扵鄰省流通商販米穀毋為)
(遏糴兹據吳垣奏沿江上下自九月初一至二十日川省江西湖南米船絡繹到境共船九百餘隻米十八萬)
(餘石市價日減又川省運赴下游米船一百餘隻不但楚省俱得糴食即江浙鄰省亦可藉資接濟覽奏為之)
(稍慰)
題沈周冬舂圖
冬舂幸得不憂貧力作那能辭苦辛玉食常年厭精鑿
念他粗糲乏餐人
河南巡撫畢沅奏報得雪詩以誌慰
豫省秋霖好欣稱種麥齊逢暄慮秧驟得雪壓苖萋(據畢)
(沅奏豫省各属普種春麥一律出土新苖旺盛但節候尚未立冬恐因天氣暄暖長發太驟兹省城扵九月二)
(十八日得雪旋落旋融外積地二寸氣遂轉寒並據開封衛輝懷慶歸德等屬禀報同日均霑麥苖藉此敷壓)
(根柢蟠固兆豐有象等語)幸兆明春澤莫忘今夏悽五言吟誌慰惟
益勵欽兮
山東巡撫明興奏登莱等處得雪詩以誌事
月之上弦日微雨不成寸兹接明興奏雪被登莱郡寸
或四或五(明興奏報登州府之蓬莱棲霞二縣均禀報扵十月初八九日得雪積地三寸黃縣積雪)
(五寸莱州府之掖縣積雪四寸四野普遍麥根深固民情懽悅等語)膏澤誠無吝恰值陕
與甘次第逓佳信胥稱積麥田(調任巡撫何裕城奏報省城扵九月二十八日)
(至次日得雪積地三寸郊外積厚四五寸不等近省之鳳翔同州乾州等屬亦扵是日得雪分寸相同農民額)
(手相慶又據暫署陕甘總督事尚書慶桂奏經過平涼鞏昌蘭州三府屬州縣以及省城地方扵初五六日兩)
(次雨雪約四五寸許民情懽悅並據涼州寧夏西寧等府扵九月二十七八日得有一二寸雨雪扵春耕有益)
(等語山東與陕甘初冬得雪實堪欣慰惟望各省及京畿普沾優雪耳)莫不霑滋潤明知
冬尚遥眄未亟愁悶一慰究一望斯固當然分
唐柳公權風字硯
蘭亭用書序想像運神間後法遥開米齊驅可配顔風
形猶製古墨銹尚存斑要是歸心正千年語不刪
鐡如意
握君鎔鐡是誰夫如有意何如意無懷濬穆然揮色相
(李頎贈濬公詩云片石孤雲窺色相又云指揮如意天花落)季倫鄙矣擊珊瑚
按語林載石崇與王愷争豪以鐡如意擊珊瑚高二
尺云云此語實妄以鐡網取珊瑚者固未知其詳然
珊瑚世所常有其枝不過四五寸而止若出匠氏接
作則是偽物不足竒國家承勝朝三百年承平之後
其宫府所蔵從未見有盈尺珊瑚無論二尺况石崇
所擊者二尺則其家所蔵必更有高扵此者既是希
珍来自何所今又何往耶足知紀載傳竒之不實耳
因詠鐡如意並闢其謬
題李成寒林鴉集小卷
千林葉落樹枝乾鴉集啼飢復叫寒嗟我民寧無似此
圍罏不忍展圖看
山東巡撫明興奏報得雪詩以誌事
迤東得雪迤西未(前經明興奏登萊所屬之蓬萊等四縣均扵十月初八初九日得雪三四)
(寸不等西府尚未見奏報正深盼望)正為齊郊慮澤微喜報上旬獲優積
(兹據奏山東省城扵本月初九日酉刻起至初十日午刻霰雪交下除融化外積地三寸四野均霑尚未止息)
(扵麥苖甚為有益等語)却憐此地祇輕飛(京師是日午前亦微飄雪花旋即晴霽深為惜)
(之)春初臘底雖堪待剪玉鏤冰那忘(去聲)希批尾一欣還
一望躊蹰自笑筆難揮
詠痕都斯坦祥花罐(有序)
祥花浥露千年土銹凝鮮良玉如脂一掬水磨含
韞驗豐徵扵德産寳氣浮筠創巧製扵天方神工
刻葉嗣杯盤而託詠繫瓉卣以同稱美踵前珍吟
裁六韻
天方出水磨崑玉入金鐫刻楮半分薄中規一握圓具
當還具蓋工鬼更工仙撫不留手蹟精惟用意專葉疑
風動裊花想露承鮮土浸微存銹彼經千百年
河南布政使江蘭奏報開封等處得雪詩以誌慰
方伯勘淮源藩司馳驛言(河南巡撫畢沅因赴桐柏查勘淮瀆源估修淮瀆廟工尚)
(未回省是以布政使附驛陳奏)開封及各屬雪澤繼前番(江蘭奏豫省扵九月十七)
(二十八等日得有雨雪麥苖正需雪澤滋培接濟兹省城扵十一月初九日辰時至初十日子時始則密雨廉)
(纖繼則雪花飄灑隨下隨消積厚一寸並附近之陳留杞縣中牟尉氏滎澤河北之延津封邱陽武汲縣等處)
(一律普霑二麥得以蟠根深固農民甚為歡忭等語覽奏為之欣慰)時日同山左麥麰潤
野原慰遥仍望近敬以俟
天恩
閱摺
閱摺不計日隨到即與批豫撫既郵報直督亦驛馳直
近而豫遠先後到同時(此次劉峩報雪摺係十四日發畢沅報雪摺係初十日發道里)
(遠近不同扵十六日同時馳到)豫則續霑膏潤麥菁葱齊(昨江蘭奏本月初九初十)
(等日省城及河北各縣得雪兹據畢沅奏報自汴梁前赴桐柏查勘淮源初九日行次襄城祥霙飛灑連宵達)
(旦入土優渥從此宿麥蟠根益加穏固洵属兆豐之象等語)直則各府殊有滋有未
滋所喜南三府旱後得優施(劉峩奏省城扵初九初十日同雲四布欲雪未成據)
(河間天津順德廣平大名深州冀州趙州等所属之四十六州縣先後禀報扵初九初十等日各得雪自二三)
(寸至五寸不等此番雪澤雖尚未普霑而大名等處被旱之區得此霑濡麥苖益滋根固覽奏稍為慰念惟京)
(師及保陽尚未得雪為之厪盼耳)固知時可待已厪望雪思正與保陽
同我心方伯知
冬至
南郊禮成述事
陽氣欣逢子復時
南郊對越式威儀省農豐鮮歉多矣(今歲惟四川江西福建湖南陕甘雨暘時)
(若全省豐收其河南山東二省及山西之平陽汾州各府屬得雨雖遲秋收轉歉為豐尚可接濟至安徽湖北)
(二省江蘇之淮徐海三屬直隸之大名等三府雨澤愆期秋成致歉民食維艱雖近畿各府有收而綜計豐歉)
(之處不能相敵為之繾念不置)賑旱心勞意愧之(被旱各省賑䘏蠲緩至再至三屢飭地方)
(大吏實力妥辦俾小民不至失所雖宵旰心勞而調幕無能意深自恧也)
大禮欽承五十度(自踐阼迄今五十年冬至行禮南郊無不躬親展恪從未遣代計歸)
(政尚有十年惟當日凛孜孜歲必親行以冀仰邀昊蒼純佑)致勤仍待一旬期能
如願否祈
天佑猶日孜孜勗敬寅
雪(冬至月廿一日)
集霰當辰末霏霙遂午中漫漫静入夜習習幸無風問
到五更止積来四寸同祈
恩蒙霈澤寅謝惕深衷
宋人灞橋詩思圖
遠山都以玉為皴驢背迴瞻别契神千載灞橋風雪意
便宜獨屬鄭家人
雪(臘月初二日)
冬雪方優被臘霙欣繼施
天恩真渥錫佳信况頻馳(今冬各省雪澤應時霑被近日據劉峩奏保定會城扵十)
(一月廿一日得雪五寸後廿四日又得二寸並順天府及各府屬八十八州縣各得雪自三寸至八寸不等又)
(明興蘭第錫等奏山東歷城等九十三州縣扵初九十一廿一日各得雪二寸至六寸不等又畢沅江蘭等奏)
(開封等九府四州各所屬扵廿一日得雪五寸至八寸不等省城積雪與前次未融者竟至盈尺又吳垣奏湖)
(北省城及漢陽等四府屬均扵十一日得雪二寸至四寸不等又浦霖奏湖南省城及武陵澧州等六州縣均)
(扵十一二日得雨雪二寸至八寸不等又伊桑阿奏山西太原等九府平定等五州屬扵初九十一十六二十)
(日各得雪三四寸又閔鶚元劉墫等奏江寧蘇州等八府通州海州各属扵初九十一廿一二日各得雪二三)
(寸徐州屬銅山縣至盈尺有餘書麟奏安慶及各屬扵十一二日得雪二寸餘天膏優渥各省無不普遍)
(披覽之餘實深慶忭)五寸復重積一旬正契期敢言稱氾勝惟益
勵勤寅
即景書事
帝京婚娶傍年多曉起恒聞鼓吹羅戶口繁滋逢世泰
孫曾次第畢姻過(京師旗民嫁娶扵嘉平月尤多鼔吹之音聞扵内廷今歲皇孫皇孫女皇)
(曾孫女均有扵年前次第完娶禮䀻者宫庭聚慶足娛目前尤為太平盛事)家庭晩景堪娛
此絲竹東山覺勝他漫議桃夭異周禮梅傳春信正含
和
歲暮祫祭
太廟禮成述事
一年纔一舉
追王祀千秋尚未藉扶掖無非沐
燠咻分行稍簡禮(壬辰年冬因余春秋已逾六十俞閣部諸臣所議扵正位躬致瓣香)
(有升列祖各位派皇子及近支諸王恭代以省繁縟香昭穆節頻度執事濟蹌遴近支之句)
一脉永垂庥期待將歸政(乾隆六十年祫祭時次年將歸政擬仍親詣列祖神)
(位前拈香不令諸皇子恭代以展積忱以符舊典)拈香親詣周
乙巳除夕
乙巳歲除節恰逢乙巳辰一年消一日千禩啟千春階
馥雪餘潤盤花燭影新璿璣無息轉不息體
天仁
御製詩五集卷十八
