御製詩二集卷七十一
古今體九十九首(丁丑)
自嘉興一日至靈巖駐蹕二首
檇李至靈巖一百卅餘里舟行縦順風比至亦晩矣長
隄可䟦馬篤速便且駛易馬行逾刻風帆落後已北南
殊所習其别乃若此誰掛翰林帆(布帆有大書翰林者是日所見故戲及之)
晝寝方隠几前行馬及之艤岸行且止(随行無事之舟率令前行是日)
(易馬由隄行及之故反落後)謂彼落後勞彼喜逸無比飽食倦且眠
夜到亦可耳
易舟寳帶橋取道石湖寺䟦馬上方山復行廿里地申
刻至靈巖罨畫峯愈翠坐我臨湖榭太湖在襟袂非歷
半日勞那惬無窮意来往已半月弹指訝何易
再遊寒山别墅
靈巖紆䍐蹕所為遊寒山春曉宿雨收千嶂泮輕烟遵
磴下高峯天平在目前此則姑舍是已悉率戒盤過嶺
不五里别墅爰至焉嶻嶭屏陡壁逶迤枕平巒渟為半
畆池激為千仞湍随宜置亭閣面勢抱林泉昨去落梅
英今来綻牡丹今昨信幻耳来去亦儻然凡夫果不凡
即境知人仙中心以藏之句留蒼巖間
清暉樓
架木為高閣疏泉得廓池淙聲階下聽秀色座間披笙
奏新篁籟衣霑宿霧絲景參米氏畫神會謝家詩
聽雪閣作
范家有别業恰與寒山連過墻步幽逕趁此片時閒松
泉饒古意色聲真淨天板閣據峡上聽雪聊復然石湖
出處皆宧光一往焉無事對斯境吾亦欲晏眠今豈鮮
其人過時名乃傳惕意井三爻遊心白駒篇
聽雪閣疊舊作韻
宧光鑿石處引泉堕潭底其上有别墅我昔聞名耳今
来乃一尋兩竒信並美而此舊所賞亦可稱觀止映心
鏡如朗蠲俗園成喜擬水為雪得水原雪之始請君忘
耳觀聽可弗聽已
聞山東得雨誌喜
已悉春霖被全鄭更希膏澤逮青齊封章忽接佳音報
喜在麥塍與菜畦
遊獅子林(蘇州府城内)
早知獅子林傳自倪高士疑其藏幽谷而宛居閙市肯
構惜無人久屬他氏矣(今為黃姓涉園)手蹟藏石渠不亾頼有
此(石渠寶笈舊藏有獅子林圖為倪高士真蹟)詎可失目前大吏稱未飾(叶)
未飾乃本然益當尋屐齒假山似真山仙凢異尺咫松
掛千年藤池貯五湖水小亭真一笠矮屋肩可掎緬五
百年前良朋此萃止澆花供佛鉢瀹茗談元髓未擬泉
石壽泉石况半毁西望寒泉山趙氏遺舊址亭臺乃一
新高下焕朱紫何幸何不幸誰為剖其旨似覺凢夫云
慙愧雲林子
詣
文廟行禮
文廟建城南相傳錢氏園仲淹得斯捨胡瑗聘還尊惟
是重經術何嘗計子孫(相傳文正得此園形家以為子孫當世世科甲文正乃捨之以)
(為府學云)短長相較量終覺勝于門
過紫陽書院叠舊作韻
書院隣泮宫講學興賢俊斯惟儲材地董率尤當慎潛
老宏章繼相譲如廉藺章更閩中人紫陽道應振性理
無竒言躬行敦至訓人已審所為改過要不吝去華以
就實素位惟守分克已苟弗力外染將乘釁適因禮
至聖宫牆仰數仞過兹接諸生為誦勖新進暇當付剡
藤揮毫意以運
雜詠吴下故蹟
錦帆涇
高掛錦帆漾綵舟闔閭宴樂極風流鼠忘壁壁不忘鼠
終致胥臺鹿豕遊
雞坡墟
卧薪嘗膽秘深謀請糴聊為重禮求豈意狐卑雉偏傲
鬪雞方復事豪遊
鱸鄉亭
林家亭子陳家句津逮都因張季鷹四柱中曾人幾閱
蓴鱸得味幾人曾
短簿祠
黑頭短簿如生面松竹叢祠清且幽千載名山歸法護
當年志未負優遊(見王珣伯遠帖)
辟疆園
勝概曾傳顧辟疆後来任宅亦頹荒惟應豪放千秋述
仿彿其人道姓王
交譲瀆
蹟傳陸曉與張融豈在隄楊瀆水中千載遊人常想像
故應何點歎高風
戴顒宅
捨宅由来福地宜北禪皮陸昔聮詩門前碧柳黃鸝囀
便是雙柑往聽時
陸羽泉
鱗皴石壁貯渟流綆汲罍瓶百尺脩笑彼吴中泉品徧
姓名翻落第三籌
三賢堂
五字蘇州是上乘白劉倡和亦堪稱垂虹設以三高比
却覺斯堂風雅勝
齊雲樓
傑閣無須拾級登吴天縦目喜晴明白家詩及王家記
来往吾懷早識名
滄浪亭
濯纓傲志寄歌詩怪石珍花儘足竒自是士信於知己
不妨激語答韓維
虎邱閣
版竅云當日朗時紙承寺景攬無遺(見陶九成輟耕錄)試為乃
信無其事紀載荒唐率若斯
蘇州啟蹕作
金閶三日略延留鳳艒平明啟蹕郵惠瀑重期清入聽
靈巖廽望翠凝眸豈無餘意民情戀更有殷憂河務籌
况復秣陵亟徯我便當減從一為遊
惠山寺疊舊作韻
峯峯晴色濯新螺紺宇珠宫借巘羅希有秘珍永寳四
率成佳話實堪多春泉石罅淙聲細新竹風前弄影娑
文字禪雖非本分要因淨業悅陀那
題漪瀾堂
一泓清照鏡光新耐可含風漾細淪印滿半輪千古月
入龍鳳影數竿筠題名乍爾懷蘇軾肄業還應憶李紳
笑我匆匆催騎去豈云瀟灑箇中人
若冰洞
我昔撫石甃已愛冽且泚今探若冰洞更識泉在此牝
谷孕靈液乳穴淙神髓九夏其中寒而况三春尾不可
以久立巖齋聊徙倚展書悟為學進步詎可止澄懷對
有源静觀懷無始斯固太古然何乃稱陸子
題張宗蒼補惠泉圖疊舊作韻
補圖曾寫惠山泉輝暎王吴合後先孰謂斯人亦長逝
空嗟絶藝此當前花香鳥語春如繪流水行雲静裡詮
洗滌塵根泯能所偷閒題句亦欣然
寄暢園雜咏
水雲佳趣罨簷楹(軒名園中十二景之一)過雨林嵐滿目清也識
舟行紆十里奈他泉石繫崇情
遠峯近巘滴新螺清曠名園一再過異世一家能守業
猶傳鳳谷昔行窩
九人六百有餘歲前度曾因佳話傳碩果今惟四好在
了知夀者相非堅
松篁深處小逍遥紫綻藤花綴幾條今日錫山姑且置
間間塔影見高標
復聞京師得雨誌喜
春膏北地艱二月霑八寸額慶兼惕息敢更望過分封
章今日披三月尺餘潤驚喜有是哉感慰半疑信麥壠
行當看誰敢飾言進寰海厪祈年而况首善近獲嘉以
為愧衷言非漫遜江國方省耕麥菜兆都順微嫌近多
隂對時晴切碩一喜一以慮循環互繾綣
自無錫放舟過丹陽駐蹕方瀆橋之作
廽鑾將幸徐金陵應必至六朝文物邦訪古吾素志寧
無數日留復恐歸期滯無以每䟎程原非為遊恣今朝
遇順風早停頗無事宣傳駐方瀆一百卅里地毘陵及
曲阿瞬息度次第衆舟多不及中途瞠乎棄乃晤有快
心即有不如意
駐蹕金山
楊子乘波換綵&KR1956;定光遥見石排峯吴頭越角纔經攬
浪静風恬幸每逢萬古東流目遊恰一時佳景興飛重
往来屈指剛彌月爾許青山兩岸濃
慧居寺八韻
寳華深秀處問路記吾曾是日觀民暇青春佳興乘梵
宫迎馬近﨑逕破雲登戒井誰當汲蓮池依舊澄六檀
身口意三寳佛經僧淨業遵毘柰禪機謝慧能
璇題千載焕(寺舊名聖化隆昌名皇祖南廵時易今)飴慕一心增小憩
催行轡耽斯理豈應
遊棲霞山
第一金陵明秀山所欣初遇足空前畫屏雲罨紫峰閣
乳竇春淙白鹿泉梵業鐫碑尚隋代淨因捨宅自齊賢
更誰鑿壁名紗帽只恐平原意未然
紫峯閣
一峯傑竪衆崖巔絢靄凝嵐秀撲筵不是匡廬瀑簾側
也應名託李青蓮
春雨山房
山房號春雨雨景一斟酌萬籟静益悠諸峯翠如濯烟
絲織空羅雲片張油幕農夫早歌舞行路来憩樂囅然
笑子瞻曾是道弗著
太古堂
水態將山致都規唐氏詩何當蠲萬慮来度小年時
駐蹕棲霞行宫作
建業路猶西棲霞適可棲聲名冠白下樹木見蕭齊一
宿誠多費諸峯率入題山房春雨足(春雨山房是處舊名也)頗望
霽光䨑
面勢延清瞩林巒景未藏流銀響琴瑟依綠撫琳瑯藻
繢信何有茅茨覺倍強漫重舉僧紹傲志恐無當
遊攝山棲霞寺用尹繼善沈德潛倡和韻
久聞攝山名秀如玉而冠僧紹小隠處高節古今羡拔
地百卅丈嶤峯凌碧漢衆山皆在下如翁視童丱畫石
及落星歷歷皆可按圖經昔羶薌久矣繋清戀兹来緣
省方乘暇遊禪院蘇民厪解澤對佛愧止觀咨爾肆覲
牧峻宇何須辦
山房號萬松屧步尋深逕孫枝貎已蒼側幹形猶正何
况古喬者孰不見生敬幾赦斧斤刦益凛冰霜性拂星
自成景吐雲應號慶偓佺曾遺尭養真稱戰勝又如商
伯夷乃得清之聖層臺一登臨民瘼當前凭元氣復也
無謖濤何心聽
古人亦有言枕流而潄石不可無此意愛斯淙復峉懸
崖仲璋琢其佛四十尺松撐雲態破竹迸埓形坼盤挐
互轇轕如盖亦如帟可以謝棟梁永此安巖壁峯廽路
轉處化身更千億既不辨異同誰更分主客渫泉得品
外盤陀聊憩息軒渠笑陸羽未遇此真脉
跑曾聞有虎名得因逢鹿每吐雲英英亦浸月漉漉其
始乃何年太古此澗谷蘚痕石縫間細注纔漩洑聞自
候停蹕階下宛成瀑斯事屬偶然不必稱更僕儻来還
儻去誰歟享清福廽首語山僧付爾聽真筑(山有白鹿泉日久就)
(淤大吏於此建書室偹憩因稍為疏導遂成巨流飛瀑奔注冬夏不竭云)
昂首冣高峯巉巖拾級上藥草堪攝生含芳襲人賞北
睇見大江顥氣涵漫漭吾懷與之如廓然坦蕩蕩忽憶
東坡翁赤壁曾獨往俯馮夷幽宫長嘯發逸響其氣盖
古今其景融機象斯遊可同乎吾惟企遐想
藉問夏諺中遊豫緣何事江國灾祲餘如傷猶未置嗟
爾在位者孰非民攸塈邇来閭閻况略&KR0662;廵春騎縦云
免溝壑未稱富蒋芰矧兹乃所見寧無未見際供奉爾
勿勞徒勞亦奚異踏閱便遊山聞挈詩人儷索觀賡其
章匪侈詞華麗(尹繼善入山閱工沈德潛偕往故有此作)
月
山雲傍晚收春月依峯吐度松輪暫棲落瀑影堪覩静
機忘筌蹄禪境泯今古是時萬籟寂清響自何所階下
龍文動乃知来裏許
萬松山房
萬松春暁坐山房雨後千峯濯翠光因迥為高步入古
受宜得趣意延凉閒聽倚巘濤翻鬛極眺鋪阡浪擺芒
詎事遊山欣惬賞為民額手慶宜暘
幽居菴
綠雲深夐處結屋號幽居不辨明(僧紹)張(瓌)昔真堪師友
予羣峯圍峭蒨叢桂映扶疎想見伊人致徜徉賦遂初
登最高峯望江放歌
坐井者不可與觀天窺隙者不可與决鬪鵬圖南技窮
于居籠驥空北術乏于見囿得逸于勞見遠于高苟不
造極安識括苞吴頭楚尾雲島風潮上下億計劫東西
萬計里魏吴相割據金宋互興圮一枕覺槐隂渺乎其
小矣謖謖天風拂鬚盪胸濤聲入耳砰磕鏗&KR2280;收帆息
檝羣避蛟龍孰知坐峯頂者豪吟虚閣之中霽光下照
彌平野菜黃麥綠真宜農
太虚亭
太虚亭上縦遥目一片晴光千里俱快意不關林壑美
却因農慶憶杭蘇
登燕子磯觀江
峭壁捍長江探竒勝絶雙目窮空宇合耳駭雪濤淙鴥
鳥瑞殷祖泥駒造宋邦從来稱守德天塹詎斯漎
遊觀音山永濟寺
濱江得初地插漢俯諸天鐵鎻連飛閣金繩闡福田濤
聲風裡立花色雨中燃默默今何在彼寧非大年(默默和尚)
(向住此寺年過百矣辛未南廵時尚矍鑠出迎今已示寂云)
駐蹕江寧作
龍蟠虎踞古神區展義觀民六轡紆詎彼迤南山水境
曰兹鍳夏帝王都春前耕植羣猶力災後鄽闤氣幸蘇
觧澤有何遍黎庶憐他愛戴不謀俱
賜安徽廵撫高晉
江分上下各撫治簡劇因之寄任殊以汝慎勤應勝此
鳳廬其念洊災區
賜安徽學政劉墉
海岱高門第(劉墉統勲之子)瀛洲新翰林爾堪擬東箭其善揀
南金河戒伐檀誚薪勤芃棫心家聲勉承繼莫負奬期
深
金陵鳳凰臺用李白韻并效其體
為諸侯度重豫遊飛舸因渡長江流鳳凰忽復逢此地
東平憶昔登齊邱(去歲東廵過東平亦有鳳凰臺曾留詩)九成自非虞帝
陛六苞那見秦淮洲朅和謫仙想懷抱人則何往徒生
愁
泛舟後湖攬古
太平門外蒋陵湖春波演漾含新蒲鳴榔烟水入深處
濯清因以為清娱憶昔繁華樂遊苑穿池肄武陳舳艫
熙寧洩水號濟困實與青苗意不殊勝朝乃復事開濬
洲上置庫藏輿圖即今陂沼静無事魚蝦者往同民俱
輕舟自謂忘機矣何乃紛飛鷗與鳬
大報恩寺
南朝四百八十寺惟有建初真冣初步長干巷尋覺路
想赤烏年創佛廬放燭天光鎮如彼登凌雲頂記曾予
拾級聳眸姑且置千秋興廢慨憑餘
雨花臺口號
崔巍雨花臺蹟傳梁武帝雲光講經致雨花臺城不救
嗟何濟文殊問訊維摩處乃有天花散天女一之為甚
可再乎著者空搥塗毒鼓
秦淮歌
祖龍東廵壓王氣通淮鑿斷方山埭癡心慮後五百年
詎知亡秦在二世長源因此名秦淮縈紆建業達江隈
時塞時䟽異㳂革秣陵終免淮為灾六朝往事難尋跡
王謝燕飛誰氏宅風流江令倦遊歸惟見秦淮依舊碧
楊吴竊據築金陵清波溶溶乃貫城十六紅橋夹兩岸
蜀嬌越豔揚新聲千金買笑輕一擲纏頭錦是寒女織
會稱盒子鬭新竒薛鴨袁羊飣珍食而今功令禁俳倡
歌樓舞館都荒凉烟花麗景縱遜昔癉邪敦樸誠良方
賦得鴻漸于陸(得時字五言八韻江寧試士子題)
懿彼三同鳥玩兹上九辭陵終莫之勝羽可用為儀胎
産則誠幻天冲㦯有時去容郭瑀指来必季卿随鳬乙
任呼耳毳毛豈恃其稻梁原得致矰&KR0819;底湏施薄漢雁
斯後載旌騎早知寄言觀國者尚勵賁来思
靈谷寺
鍾阜東南尋道林蔚然深秀松森森溪光山色宛其識
鐘聲旛影空(去聲)人心八功德水清且泚梵天震旦何彼
此更聞左側琵琶街鼓掌響應弹絲起非神竒亦非邪
滛世尊早明示其旨乾闥鼓琴山河大地作琴聲迦葉
作舞亦復如是而已矣
閱兵
建業開牙駐禁軍
當年深意守惟勤安時要不忘危日詰武寧當視具文
八色旗分光耀旭千行士厲氣凌雲方行禹跡無非事
大烈欽承勖紹聞
題雞鳴山
元黃剖判初江流山即峙山不自道名名况非其始六
朝稱雞籠㦯云因形似易謂名者誰紛任後人揣漢魏
前無聞時寧未有此㦯開處士館教授傳經旨㦯創浮
屠宫清淨演禪理我来暢遠目元武澄見底欲倩揚清
波稱謂一以洗
憑虚閣
傑構雞籠據迥巔金陵勝概攬都全晉家石馬埋烟草
舊跡難尋為慨然
遊清凉寺
石城禮香界此路舊曾經淨業真稱白好山不改青欲
尋辛未句因上翠微亭觸景成新會清機悅性靈
遥題掃葉樓
隔岫誰家掃葉樓清標占斷石城秋分明鄭谷詩中景
逸興遄飛那上頭
東山
風神不减王東海瀟灑常思浙會稽築土一時聊想像
豈期名字至今題
幕府山
建幕當年識茂弘渡江事業頼經營濟時宜進曺樊輩
乃在賀循與顧榮
青溪覧古
東渠猶自紀吴開白芷青蒲出水纔江總宅惟名獨在
郗施詩待客重来綺樓烟月多寥寂畫舫春波小&KR1574;洄
六代風流何足貴歜家母語政詮該
寄題祈澤池
聞道結庵初法師倩龍女為現斯池神通誠使那伽伏
何待法華聽講時
熱
不雨已三日麥菜慶宜暘南望繫遐思一律願蘇杭却
以地卑濕驟熱欝陽光如北地夏五候早一月強揮扇
無爽風蚊雷勢更張北人非習慣歸騎催應忙綣彼三
蒔者炙背何以當於蠺則已宜於麥慮有妨因悟鮮兩
全更恐蒸雲茫随處勵勤民對時厪省方
石城歌
依巖捍江據地利建置緬懷吴大帝舟師風利不得停
一片降帆遂由出宋吞齊并相割争石城幾閱凡與荆
袁粲雖死固未死禇淵儼生何謂生省方偶此經層巘
百雉埤堄猶完善孝陵締搆想當年金川門開瞥轉眼
風雨中晦明宛右顧興悲應不免吁嗟德險守鍳兹及
其守兹則已晩
朝天宫
冶城謁琳宇竹樹欝蒼蒼弔古懷王謝遺風泯宋梁緣
山飛紫閣守汞鎻丹房顧諟吾恒悃寧同尚老莊
牛首山
聊以萬幾暇遊兹雙闕山丹梯登覺路白業訪禪關鐘
韻響還静吟情搜亦閒隙中倒窺影(寺西側一殿闔雙扉則闔寺峰形塔)
(影皆倒影入其中實一竒也)塵念此都刪
祖堂
花巖接牛首古寺得幽棲路轉千葩繢山空百鳥啼有
林皆颯颯不雨亦凄凄試問融開士全提還半提
獻花巖(在牛首山東南有百鳥獻花之異故名)
聞道懶融入禪定竒花忽自雪中開審斯已枝葉邊事
百鳥何須更獻来
江寧廽蹕駐棲霞作
三日金陵駐葆旌觀民率已&KR0662;民情尊親豈不憐羣戴
疏瀹都緣繫别營(將往徐州閱河)㐮邑四乘將閱壩攝山一宿
且随程較農所願收春雨遊景偏欣值午晴
玲峯池
天池一泓峯頂泌旱暵不竭潦不溢豈許凡鱗箇裡藏
時有卿雲波上霱南齊隠者枕潄日那見紅亭崖側出
為幸否乎泉自知俯清聊爾怡神謐
石梁精舍(即明僧紹隠居故址)
高臺迥榭頗宜烟巒攬結幽竒遐想南齊隠士爾時未
必如斯
萬松山房
一逕惬心賞數間容膝安濤聲晴亦雨盖影夏應寒疎
固宜清寄密寧礙暢觀由来無不可仿彿在田盤(盤山萬松)
(寺為十六景之一)
疊浪崖
海濤稱排山崖容謂疊浪稱謂豈夲然名字出想像(叶)
翹首眄層峯誠有翻波状谷神不獨工冰夷宛相向僧
紹昔乘桴依稀於此放
德雲庵
英英靄靄鎮氤氲路轉禪房花木分那共闍梨舉公案
諸峯都見德山雲
九株松
觀象為乾數合陽竒形古貎欝蒼蒼攝山擬作香山喚
九老居然會會昌
玉冠峯
舊名紗帽峯嫌其近俚適和沈德潛詩得句云久
聞攝山名秀如玉而冠即以易之
宇宙以来便有此秀拔江南鮮倫比六朝近始著稱物
持以名之豈其理彭澤不折五斗腰科頭散髮常逍遥假
使賁然白駒賦夏收殷冔㦯可招廽巒沓嶂疊崚增我
欲易名難揣稱詩賡老沈得竒句神傳機輳真絶勝僧
紹有知應默肯崔琰何人敢爾能
駐蹕金山
棲霞䟦馬莅江干恰喜輕風不動瀾舟繫石簰纔過午
級攀雁堵略生寒雲来氣接巫峡遠月湧輪高海嶠寬
饒得蒼岩泐新句他年又作舊題看
觀濤樓
地據江山勝樓臨潮汐竒憑觀悟有術妙理契無為月
鏡光明印風紈淡蕩披驚濤曾未覩允翕幸裒時
泛舟長江夕景
輕漪不動陽侯風金山樓閣涵鏡空長江萬里渺何極
似太液池西苑中此時此景孤豈可畫舫真如天上坐
那湏簫鼔振鏗鏘惟愛縠紈呈澹沲是時金烏傍晚舂
一輪十丈玫瑰紅滄波納日纔瞥眼蒼凉冥合萬化同
浮玉周遊忽一轉軒飛逸興復不淺炬樹歌船亦底為
印公蘇老應能辨
渡江駐蹕天寧寺
春江浪息暁風輕片刻瓜洲䟦馬行舟易長川廣陵近
岸臨别館午天晴詎緣問景常探勝要為籌河便䟎程
舞榭歌臺都不繫繫吾懷者是民情
遊平山堂
卓午行宫頗無事偷閒一再至平山花辭駘蕩紅紛雨
林報清和綠可攀逾月風光易爾許千秋吟咏檢其間
何當向者留新什早泐苕華待我還
命築高郵城外石隄詩示董事諸臣
河水日以高河隄日以起漾舟度高郵城廬見隄底無
計使之與隄平生靈所繫驚心視前度淮城命砌石兹
審緩急略可恃無已下策仍用之縻帑固非所惜已愧
我猶無疏瀹能責人盡職斯非理鞏固崇墉保障資費
期實用而已矣
運河行
運河之水東南流催漕風向西北逓風水胡乃太相&KR1541;
造物節宣有妙意順水行舟南者欣順風揚帆北者遂
是謂天地之大公往来無不資利濟順風復希順水人
不知足矣聽斯議
題釣魚臺
下鄊寄食缺晨炊旦旦淮隂理釣絲漂母何曾期報重
滕公幸得悅言竒挺身豈是過(去聲)人量(用蘇軾留侯論意)出跨
寧殊進履時長笑泰山墩尚在萬家可置竟奚為
閱河示總督尹繼善副總河嵇璜
皇祖闢清口啟閉因時制高堰障淮東三壩尾閭置侵
循湖漸寬頗有弗容勢辛未親相度因命增築二其三
勢實危乃得開信智(高堰舊設三壩洪湖資以蓄洩㐲秋湖漲至弗能容辛未南廵閱河)
(命增築其二與三壩而五以仁義禮智信為次逓相宣洩智信二壩非漲極弗得輙啟)多洩堰則
固高寳&KR1369;必暨其間亘運河諸壩復鱗次車邏及天然
昔人具深意不得已乃宣宣欲有次第而為下河者閉
壩堅持議一再偶獲幸(前河臣高斌堅特保護下河之議高寳田廬初得其利迄以壅)
(閉致潰)未可頻嘗試所以癸酉秋上下咸被沴其心可矜
諒其智誠愚昧設云鍳其轍保隄則了事開壩孰不能
灾傷將歲逮審度權節通時刻謹消息(叶)五言示大端
推行慎所自
恭和
皇祖覧淮黃詩韻
竹箭東流川氣黃清淮交滙癸壬方
六廵勞已所無逸
一念勤民如視傷休息恒關足衣食賑蠲敢靳救灾荒
宣防前歲心猶惕即看洪波沸泆湯
閱高堰工有作
癸酉秋之月沴氣行江南濁黃潦日增清淮漲復添清
口不能暢五壩尾閭渰而何膠柱者前議持愈嚴天然
壩弗啟為慮下河漸究之乃大潰匪愛&KR0675;倍兼高寳危
城郭興鹽壊閭閻上下兩俱敗何有脩防諳其時河復
决奪溜渾波淹不亟事堵築將慮洪澤占(叶)岌岌數丈
堰水連堰面涵億萬淮揚民殆哉奚忍談立命重臣往
分任各勉擔(是秋洪湖漲决高郵二閘而黃河復决銅山南徙特命舒赫德劉統勲等往来董率)
(堵築)茭楗莫惜費齊鄭助料僉(在工物料皆命山東河南轉輸速濟)其冬乃
合龍同日達奏函(二閘銅山均以臘月十二日合龍同日奏至)善後慎在兹
滲漏可視凡培高斵山骨取固灌米泔因工賑灾餘庶
民来畚杴閱歲績乃奏緩急庶可諶(叶)崇墉兹臨視咨
度停廵驂終無永逸策忸怩惟益慙
題李唐江山小景卷
卷得在衆前卷題落衆後詎因遜别圖理趣聽兹剖如
對六經士那易開談口欲罷歎弗能恰值神来候(叶)文
豈待加點興到吟筆走原是畫中靈流露借吾手江非
岷即浙山為辰抑酉思翁題小景我謂無不有洪濛孕
泱漭緬邈欝縈糾瑶林已茈虒霞嶠復蚴蟉㦯為壮士
怒相持争勝負㦯為比丘禪空色都不受㦯青若出藍
㦯赤若中酒㦯艷若淑姬㦯蒼若駘叟㦯如劍出匣徐
聽泉聲吼㦯如鏡開奩萬象當前取雲閣偓佺棲丹竈
庚申守滄波掛布帆㦯是徐福否津逮大將軍畫苑誰
出右蕭馬望後塵奚數黃子久宜乎畫禪翁磬折驚瓊
玖武林金屋塵椘弓椘還扣荆溪隣豪敓轉眼嗟豐蔀
(數語見卷中思翁及程正揆䟦語)滄桑閱幾番呵護誠非偶一例畫禪
室雪溪相侣友(王維雪溪小幀先入石渠寶笈以曾經思翁收藏題識因貯畫禪室中與此卷)
(可稱雙璧)香光亦知乎墨華宛不朽信哉東坡言安得如汝
夀
渡河駐蹕行營作
蕆事南廵此渡河五旬餘日白駒過桃花水後全消漲
天后風恬不動波彭沛縈心勞相(去聲)視瀹䟽蒿目歎如
何陸程計里應須䟎武帳聊欣習慣多
御製詩二集卷七十一
