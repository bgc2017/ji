御製詩二集卷四十三
古今體九十八首(癸酉六)
中元夕即景
載月新秋夜漾船那如今夜最初圓碧霄無際雲輕歛
太液有波星倒懸露掌三危貯天酒湖心萬朵撒金蓮
無邊風物供吟眺誰解閒參法喜筵
望瀛洲亭子
驟雨過河源碧天爽氣來落景照東宇赤城赩崔嵬非
煙亦非雲如樓復如臺虹橋若可躡佺羨相追陪亭子
琳池西望瀛名久哉今朝乃領要儼然見蓬萊可望不
可即勞者非仙才
題張宗蒼畫
長松如翠雲飛瀑如白雪箕踞共談元人境兩清絶語
雖不可聞應是還丹訣
待月(七月十九日)
過望月應遲臨秋天似洗攬景復乘涼停舟聊徙倚已
欣暝煙蒼猶帶嶺霞紫星辰上下涵燦爛波紋裏東林
忽辨色一縷金絲委絲䋲䋲而縆眉葉形迤邐吴鈎更
半鏡晶明露全體須臾出樹杪朗照山河綺其他難為
光熠燿何足擬入秋歷歷看三五踰四矣今夕騐片刻
萬狀幻無比待之乃覺遲對之翻憐駛寄言玩愒人害
不視乎此
玉泉山雜詠十六首
玉泉山盖靈境也雖亭臺點綴時有晦明而山水
吐納嵐靄朝暮與造物相終始故一時之會前後
迥異一步之移方向頓殊吾安能以十六景槩之
即景雜詠復成十六首
清音齋
數竿竹是湘靈瑟一派泉真流水琴淨洗聞塵澄耳觀
不知何處覓清音
華滋館
竹素園中翰墨筵優游良覺沃心田偶來便爾忘歸去
滿目生機總靜妍
冠峰亭
危亭四柱據層峰擕得峰雲一袖濃恰似梵天花雨裏
珠宮每冠玉芙蓉
觀音洞
何處飛來此落伽默然不更轉三車設云義諦無餘轉
者箇非忘見轉差
賞遇樓
於此賞心遇每多春風秋月周巖阿十年前題綠壁字
一彈指頃纔幾何
飛雲㟪
豐隆技癢不可止形其竒峰色其綺借問長繩繋得無
小試為之旋飛起
試墨泉
行雲流水定何蹤試筆欣當五合逢慙愧會稽王内史
至今猶說墨雲濃
分鑑曲
曲徑沿堤兩鑑分雲容嵐態總堪欣恰如一月千江印
全體徒勞擬議紛
寫琴廊
曲折迴廊致有情檻依瀉玉靜中鳴靈巖若復相衡量
響屧還嫌太豔生
延綠廳
沓嶂威紆列繡屏每當過雨便來青畫家欲擬真粉本
嵐靄何曾有定形
犁雲亭
綠甸高低繪麥禾犁雲鋤雨較如何一年最是關心處
憂為茲多樂亦多
羅漢洞
何年駐錫應真羣坐席霏微花雨芬試問維摩著也未
辨才到此竟難分
如如室
金剛如者都稱六梵帙原來更有三(金剛經四句偈乃鳩摩羅什譯本其)
(他譯及西竺梵文皆作九如)三亦非多六非欠本無一物箇中函
層明宇
絶頂平凌下視雲水村山郭望中分以斯朗照通為政
何慮人情物理紛
迸珠泉
青蒲戟戟石磷磷錯落傾來萬斛珍最是松風蘿月下
夜深仿彿見鮫人
心遠閣
山中樹古不妨蒼閣裏夏深還覺涼寥天大野何空闊
襟袖之間意與長
玉泉山西
秋來尚未陟香山清蹕聊乘一日閒縱是畫屏常在目
不如佳處自躋攀
玉泉小憩路由西禾黍一溝秀欲齊銅雀喧鳴兆已好
教防蹂躙紫騮蹄
早田晚田一律佳曰暘曰雨近真諧半年飽識厪農苦
今日方看略慰懷
午熱欣緣催榖熟蒸為雨亦潤畦蔬慰餘翻自生憂惕
時若毋忘待澤初
秋日香山
巖扉林隖小徘徊幾縷雲閒碧宇開清興不期因地迥
好山端合入秋來汲泉磯畔魚知樂試墨松邊鶴喜陪
最愛虚牎延野綠西成近矣望悠哉
靜室
摶壁上層椒心與碧虚廣颯然山風來吹我襟懷爽靜
室纔數楹俯臨含萬象敢辭幾務勞偶結煙霞想
碧雲寺
不關禮佛不參僧為愛秋來嵐翠凝坐我虛軒縱遥目
碧天如洗正空澂
試泉悦性山房
德水堪方性澄渟見本初每來試汲綆便以擬澆書五
字片時就千峰一牖虛松門章奏鮮適可悅幾餘
早桂
山中早桂芳繠繠綴枝黃羞逐繁華豔愛饒清淨香潤
惟承露潔放為趁晨涼(桂花性喜涼遇熱反開遲也)真是臯塗品人
間得未嘗
遊寳珠香界諸勝即景得二十韻
當秋山色淨趁曉夜涼舒玉魄依河澹金曦出海徐雲
莊發䍐罼嶺路邁﨑㠊蘿露霏煙細松風韻籟疎寺低
臨法海峰背指蟾蜍蟲響聞荒坂鷄鳴見遠墟據高懸
照普得要觸懷虛歷歷非紆彼摐摐盡起予招提看宛
宛調御坐如如又是經年别真成方外居遵蹊再攀陟
摶壁且趑趄隨步來新會尋思忘舊於琴書原好在軒
榭試憑諸詎慕遠公社誰停元度車梵香空色相真界
靜鐘魚便以傳餐罷因之廻蹕初林颸鳴轡勒澗瀑濺
衣袽大野欣多稼西成近可書三時望匪易一意略為
紓景惜粗疎過詩題攬結餘
處暑日二首
秋入已半月暑退逮斯晨午來婪熱劇清暉懸碧旻譬
彼春後寒又如老健人寧復厭煩歊惟益覺逡巡況乃
利田功催熟萬寳均樹杪動微風颯然爽頓新
半夏愁望雨雨足且及時早禾並晚榖高田復下陂均
轉歉為豐非予意所期方當慶逢年吾民庶免饑閩中
報夏旱淮下漲南涯嗟嗟惸獨哀何由拯墊危丁寧命
撫恤不待成灾題喜近而忽遠淺衷吾不為
詠玉韘
牙角徒傳古璆琳復見茲虛中離象卦圓外月盈規詎
止佩環用兼成弓矢資誰能連命中差不愧瓌竒
張宗蒼松隂水閣圖
身披松下風心印波中月纖塵何處著緣在水精闕
昆明湖上作
朝隮靉靅含輕雨秋光湖上夫幾許恰因幾暇一憑臨
不是金風將玉宇雲容波態連蒼茫泠然衣袂生微涼
蟲聲益壯訴不歇蓮花欲老呈餘芳金官似重惜寥廓
别開颯景為溟漠牙檣錦䌫漫迴翔湖上䟽軒興所託
玻瓈忩朗無纖埃宣毫江硯供清陪香界寺山如畫意
我昨適從箇裏來
玼瓐
紫玉曰玼碧玉曰瓐此玉内碧而外紫故名之曰
玼瓐而系以詩
未辨于闐貢居然荆國倫藴中碧水澹彰外紫雲斌一
握光騰室三璑采暎旻不藏我何有永佩此堪珍
鳳凰墩對雨
雨來西山西涼送北牎北佳矣妙煙容時哉識秋德珠
璣有餘光綺縠無定色既以利稼穡因之悅遊陟湖心
敞高樓娱睎停半刻
舟過萬夀寺
經筵禮近事還宫雨棹煙篷一水通時若邇來消息好
稍酬渴望敢言豐
堤畔精藍古樹稠今朝雨裏慢維舟溟濛雅似梁谿路
畫裏詩中記往遊
露蟲聲裏岸旋移煙意秋聲又一時門外僧人合掌跪
企予臨幸者何為
樂善園六韻
路便一舟通教停憩沼宮新聲聞蟋蟀秋色在梧桐細
雨霏還止衰荷白間紅憑軒欣颯景開牖受西風鑒古
心常惕忘機境亦融名園纔兩字萬理藴無窮
重華宮書室疉舊作韻
芸籍依然此緹帷偶來小坐惜流曦知行未逮玉無玷
俯仰幾何鬢有絲兩字聖狂銘切凛千秋治亂鏡明披
徘徊擬欲賡前詠落茟都成自愧時
松獅
闊顙獰獰雙目深居然底貢致西琛茸毛猛欲降羣獸
鉤爪森還列五鍼鸞鳳騰拏有仙骨狡猊剪拂具禪心
花前不用金䋲掣仿彿摶毬戱故林
賦得太液秋風
太液漾華舟金&KR1195;爽氣流風來閶闔表景助鳳麟洲縠
影明漪日蘋颸颯度秋蓼花剛爛爛蘆穗早浮浮隔岸
聽銅雀乘波玩玉鷗心緣劭農慰題任觸懷投
秋日瀛臺即景
高秋霽景暢登臨山色湖光效靜深遐想貞觀留治蹟
也教泉石一娱心
金碧樓臺學嶠壺假山松檜綠隂扶涵元殿裏天香放
勝賞明看畫作圖(丙寅秋於此錫讌王公及廷臣賦詩聯句為圖張於壁間)
豐澤當春憶演犁黃雲今幸黍禾齊艱辛稼穡三時望
曾未腁胝共兆黎
太液波澄鏡影空蘭舟沿泛韻秋風尋常想像稱佳話
那似當前體認工
瓊島峯巒翠岌峩浮圖尊勝漾明波誰教日下傳春景
可識秋光不譲多
經筵即事
清暉玉宇寬廣殿集衣冠要欲分隂惜寧同舊例看繹
思還戒頌切已率知難兩論雖言概(每進講經書輒各製論發明之是日)
(講論語視其所以一章易君子體仁足以長人一句)吾斯意未安
沈周聽蝉圖即用其韻
蜩聲最喜玉琴然閉戶疎籬月樣圓欹枕北牎真傲世
客來何足訝貂蝉
文徵明秋巖聽瀑圖
晶箔不遮山色螺屏欲逗雲容葉態將疎還密秋光似
澹而濃高人隔崖小坐伊誰策杖過從可許平分幽韻
青蓮日照罏峰
釋奠
先師孔子
高居詎恃九重尊丁祭親承率駿奔山海從來欽出類
宫墻何有得其門樂音六奏非鐘鼓禮器千年復簋罇
經席昨臨今釋奠躬行未逮敢他論
黑白馬
黑簇烏雲白雪皚昂藏峙立信龍媒大宛致貢尋常事
漢武那稱天馬徠
雨
高暴秋陽數日餘朝來嘉霔又堪書宜暘已慶兼宜雨
不疾剛欣復不徐微冷頓教襲襟袖潤膏端喜利蕎蔬
西成近矣心方慰遥憶江南更惕予(時屆西成各省多稱豐稔惟江南高)
(寳下游水灾特重因亟命賑䘏有年難遘如此)
下河歎
下河十歲九被澇今年洪水乃異常五壩平分勢未殺
高堰一綫危騎墻寳應高郵受水地通運一望成汪洋
車邏䟽洩漲莫禦河臣束手無良方秋風西北勢復暴
遂致衝潰田禾傷哀哉吾民罹昏墊麥收何救西成荒
(撫臣奏云今歲麥收較稔故遇灾而市糶未涌故云)截漕出帑敕大吏無遺寧濫
丁寧詳百千無過救十一何如多稼歌豐穣舊聞河徙
奪淮地自茲水患恒南方復古去患言豈易惄焉南望
心徬徨
知時草
西洋有草名僧息底斡譯漢音為知時也其貢使
擕種以至歷夏秋而榮在京西洋諸臣因以進焉
以手撫之則眠踰刻而起花葉皆然其起眠之候
在午前為時五分午後為時十分輙以成詩用偹
羣芳一種
懿此青青草迢遥貢泰西知時自眠起應手作昂低似
菊黃花韡如椶綠葉萋詎惟工揣合殊不觧端倪始謂
萐蒲誕今看靈珀齊(内府藏琥珀中有小草莖葉花萼隨冬夏二至以漸榮枯謂之靈珀)
遠珍非所寳異卉亦堪題
高克恭青山半晴雨長卷歌
我曾輕舟直剪錢江水因之越山秀色看迤邐會稽茂
林脩竹果無雙懷哉若耶溪畔雲門寺(叶)杜翁青鞵布
襪真清豪史公歷窮五嶽為雄遨要當讀書破萬卷此
風千載之下何寥寥尚書落筆不可當吏隠喜得居錢
塘酒壺詩册日左右大塊變態呈方方朝雲黯淡入窗
戶暮雨淅灑過河梁雨晴雲散遠山出忽看鴉背翻斜
陽隔岸師法參無盡雲林識語存其詳糢糊二米此頗
變亦如富春濃冶略殊煙雨之瀟湘諸公手眼各出長
前後倡和多佳章江山本是舊遊歷對之頓忘孰幻常
泛月
秋月無不宜最宜中秋月乃多值塞上林隙延蟾窟今
秋御園度時節不可忽生魄光欲流澄池波更活試泛
木蘭舟真在水精闕岸蟲聲正繁盆桂香偏馞廣寒乍
飛來倚吟逸興勃
秋日漪瀾堂
雁塔凌青漢鸞堂枕碧濤色聲歸靜域草木盡仙曹練
影窗前飲虹光堤外韜微風看太液真覺九秋高
聞蘇州得雨誌慰
江浙春收今歲佳米價平為近年少因思無灾而截漕
去歲特行法良好繼聞夏杪頗待澤南望心憂惄如𢷬
優霑晚稻可卜收此音真吉因紓抱下河潰澇灾已成
一江之隔何龍昴孰非吾民忍異視所幸救半事易了
飄摇風雨孑遺黎安能比戶歌温飽
偶讀杜甫遊何將軍山林詩因題
從來治道戒恬嬉百爾殊途職各司稚子總能文尚可
將軍不好武非宜
中秋帖子詞六疊舊作原韻(有序)
瓊樓玉宇天上良霄碧漢銀蟾人間勝賞頻年塞
上對皓魄於幔城昨歲山莊挹清輝於芝逕月當
中而正滿景隨地以堪吟惟時鳳闕雲開迓蓬萊
之紫氣昆池波灔攬太液之秋風況復彩煥蘂珠
奎部之六星並朗香霏金粟繡塍之萬寳同登瞬
息流光少延俄已六載會心佳節可孤負於今宵
詩續四章韻經六疊賡來翰苑不誇水調之歌傳
示藝林欲陋霓裳之曲
宫月虛教六載閒今宵慶賞不宜刪扇鸞依舊開青瑣
輪䨲分明上假山
夜夜東瞻壁宿光瑶階恰好發天香今年秋榜應多吉
輝暎文昌六戴匡
一畝堪稱地水師影娥那可不賡詩玉蟾此夜真端正
秋色皇州太液池
何須結綵學高樓甲乙評量沈宋秋獨共詞臣作清賞
六番賡唱數從頭
藻鑑堂
碧水周堂中有池廊圍一畝湛華滋來當潭潦欲收際
懸值秋蟾方滿時恰喜開匳光上下每因摛藻興淋漓
虚明萬物歸澄照翰墨香中得靜怡
張宗蒼畫杜甫詩意歌(返照入江翻石壁歸雲擁樹失山村之句)
我曾一舸渡揚子浩浩大江雄莫比誰解源從天上來
但流地中九萬里瞿唐三峽雖未到於杜甫詩今見此
當其中律鬼神驚抉造化竒細摹擬山村忽失樹歸雲
石壁欲翻入霞綺此景有自開闢初拈出方知絶妙理
江邊留滯茒堂貧樂在千秋無悶矣近日宗蒼亦畫史
能得詩意斯人耳雲乎江乎磅礴間今兮古兮精神裏
水精子
老冰化石為水精向聞未信今分明崑崙鬱夷誰則到
要當凝質資地靈勅使吉林便因致江潭云復多縱横
土人瓦礫視不寳那知樸斲為罍缾抱朴語云成百和
紀載失實安足憑
中秋即事
細雨終朝疎或繁晚來開霽碧雲鶱王僉真有獨工句
謝客曾無太失言點綴大千增逸趣光明全體露新痕
最憐萬古歌吟夕珍重姮娥此意存
中秋夜再成三首
夕陽開霽疊魚鱗入夜全晴朗一輪自是大千同見此
當前會者越精神
初思謝客言猶善究覺王家義獨寬不信今宵風月下
請君舉首一廻看(反前首詩意)
雕瓜繪餅麗皇京霽後都欣特地明來日玉輪從度節
行宫曠望景猶清
秋蒐木蘭啟蹕之作
秋是較蒐天平明啟翠㫋
東朝常奉豫武烈每繩
先背歛西山霧遥澄北嶺煙沿途看寳穡興會益軒然
石槽行宮對月再疊舊韻
桂輪昨夜十分妍翼魄偏欣更靜娟野景恰逢將望夕
(是月十七日望)清光肯負廣寒天已看妙鬘全收翳欲囑飛娥
永駐圓佳節團圞纔過了地廬料是總遲眠
八月十七日密雲縣行宫再疊前韻
樓雲璧月鬭清妍别館臯塗依舊娟照徹大千華藏海
近來尺五塞垣天善推和仲能留節惜景纖阿似閏圓
遮莫金吾行漏下中秋兩度且停眠
即事
曉寒一谷欲添衣午熱行宫羽扇揮近塞暄涼渾不定
與時作止在知幾霜遲頗喜待蕎熟露重兼資沃菜肥
雖是年年秋獮路省農每為駐驂騑
九松山
路轉峯廽巖谷清蒼松無數倚崢嶸恰如千古香山寺
知者誰傳九老名
命策楞劉統勲詳勘下河灾䘏事據奏較乾隆七
年水灾為輕既用稍慰並詩言志
下河聞遜七年灾南望中心少慰哉既慰翻因生怵惕
得毋諱飾自茲開
長城草
離離長城草晞露霏秋煙其下咽語蟲雲中奏管絃埤
堄久圮毁蔓葉相牽連白骨纏荒根舉昔死守邊可知
牢守日應是已失年
雨
秋暖蒸為雨霏空勢渺茫盡湔婪尾熱忽送打頭涼圃
老欣畦潤征夫怨路長人情評度處難得兩全方
四川總督黃廷桂奏蜀省歲豐榖賤因命轉粟二
十萬石賑淮揚被水州縣詩以紀之
全蜀欣逢年教開移粟船不因讀漢詔拯溺自應然(水潦)
(移於江南朕懼其饑寒不活方下巴蜀之粟致之江陵見漢武帝元鼎二年詔)
灤陽别墅
澄澈寒潭潦已收又來巖館坐清秋人家煙見翠微裏
天宇晴開碧嶂頭新景高空明似畫舊題歲月迅如流
也知詩句多何益翰墨因心會輒留
小金山
灤江固覺非揚子試問金山是異同兩水會歸溟海後
根源總在大圓中
雙塔山
雙峯聳翠肖浮圖鹿苑當年了不殊入影東西照灤水
插雲南北擬明湖
駐蹕避暑山莊作
山館延緣駐翠旌每來偏值素秋清宜人山色看無厭
入畫溪聲聽有情間染丹楓出綠樹全教蛩語代蟬鳴
今年鹿信虞遲却兩日權停便擬行
嘉樹軒
搆軒就嘉樹樹已百年餘蔚然軒亦古秀蔭籠庭除既
因悟所託寧云懷厥居窗戶碧紗圓常延月入虚
不二圖
維摩默然處文殊曰善哉是真入不二不語義已該擬
向默然會捉影徒成乖云何儼作圖聲聞笑咍咍
雨
臨秋清暇好作雨塞山靈著樹湔紅綠霏空幻色形適
當停蹕際便可倚窗聽兩兩沙禽度衝煙落遠汀
聽瀑
瀑聲常認雨雨裏瀑偏竒纔識空摹擬不如真者宜
煙絲及珠點離竒互上下寄語倪黃流此景若為寫
永恬居
山不厭其深屋豈期其華巖居非雕繪疊樹相周遮悅
性適因靜會心奚必遐命筆戒綺言澹泊以為嘉
題澄觀齋
過水尋幽徑依巖搆迥齋常教鶴守戶時下鹿書牌翰
墨香為侣琴尊靜者諧澄懷觀道妙益覺此間佳
八月廿三日作
恨以終身誌推遷倏復臨有懷
雲日杳無那歲時深默處山莊寂閒聽簷雨斟重欽瞻
顧命益凛繼䋲心
駐蹕
細雨朝仍灑宣傳清蹕留亦因戀佳境何必急鳴騶卓
午旋開霽乘涼暢盛遊山靈真解事著我恣吟秋
尋題
尋題得句旋移境乘興為書不擇牋若問山莊殊勝處
逢源左右總超然
聽瀑
謂當雨裏無過矣可識晴來更恰然白界翠屛迂緩畫
律和聲瑟沅湘絃秋心宛在水精域煙色遥開玉塞天
今日始知謫仙句妙因霽後對前川
宿雲簷
寫楹纔見一絲鋪近巘遥巒乍有無五里張公真小矣
千年米老尚存乎衣衫常慮霑霉潤步武偏教繞徑紆
何必虞臣進歌頌山莊攬結作清娱
御製詩二集卷四十三
