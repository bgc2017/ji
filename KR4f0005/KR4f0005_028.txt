御製詩初集卷二十八
古今體七十九首(乙丑五)
賜蒙古王公等宴
異域為天府来賓届月氐(是歲青海諸王公并来)繡郊千帳合駐
野六龍齊坂卉蒸霞爛山雲傍澗低地高隣北極恩下
逮西鞮錫宴晴暉皜徵詩湛露凄娛觀陳角觝獻技習
駒踶(月令注拘繋騰躍之駒防踶齧蒙古則執駒以施鞍轡令幼童騎之任其踶齧然後駒得馴而成良)
(馬常獻此戲以助宴樂之觀俗所云騎打馯者也)三爵斯頒矣千秋胥樂兮貽
謀懷
祖德
天若敬常稽
中秋夜作
東岡出較遲露立意何為但是中秋月那無即景詩看
從峯口吐延得樹頭移塞景清如此秋思動者誰
塞雨
塞雨灑深秋清吟興邈悠遥峯青乍掩空宇白如流牧
馬聲全息虞人火未收蒼茫烟靄意恰似凭江樓
度林霑落葉拂鳥濕輕翰沙磧渾無坱蹄涔略有瀾却
迷千里翠微覺一番寒贏得氊廬暇拈題興未闌
缾中花
是處嫣紅並姹紫不知其名訝其美貌陋徐黃圖畫間
種遺嵇鄭書編裏裊風三春&KR1527;月秋點綴山山塞景稠
天姿未許人窺取不共飛觴搦管流誰教採入磁缾内
色香根淨原無碍却似遊仙壺嶠中紛迎駕鳳驂鸞輩
意行
意行騎馬徐馺娑塞山磧水来參我忽上層峰下視雲
如泛千里凌風舸潦收澗口汲冷泉葉脫枝頭摘殘果
松厓雨後綠髯張楓岸霜前赤霞鎻縈青繚白含太虚
乾端坤倪豁&KR1766;閜更從天外眄遥尖點點烟螺殊砐硪
飛来靈鷲只虚名似對雄風言堀堁應接無暇足吟拈
千仞岡頭凝慮坐今朝御鳳小遊仙洪崖右拍赤松左
曠觀契妙所得多謂予從禽聊復可
曉月
過望月就匡大明引朝暾寒光尚欲流素影直可捫中
秋倏已徂撫景懷高奔谿霜點清冷巒烟互吐吞西宇
不忍傾隐隐留纖痕
焦木
焦木横山阿秃兀矗餘枿青黃曾未施枝葉已全脫僵
立碍綫路成隂憶叢樾雨露雖均滋死灰豈復活烏鳶
不顧棲鼪鼯時䟦躠何年經六渾炎官威尚烈聲不中
孤琴色仍作青鐵成質斯有壊修短何分别謂云山木
夀莊生殊未達
即事
忽捲朝嵐露嶂屏芙蓉面面佛頭青瀑飛天半徐聽處
疑是東陽水樂亭
紫翠繽紛萬状竒停鞭攬結恰移時有情詩思無聲畫
誰為山靈一寫之
繡壁
繡壁雲開當面時是他是我費尋思若云他我原無二
碧眼胡僧笑汝癡
多倫諾爾
我
聖祖會盟喀爾喀處也昔喀爾喀經噶爾旦之敗我
皇祖憫厥困窮賜之畜牧而全其生汗王貝勒使仍故
號世守其土地至自今其父老有道及
聖祖者無不垂泣戴德予小子繼繩有志敢忘
曩日之憂勤乎觸景賦詩用以自勖
南國敉寧日西戎蠢動時幾番經
聖算詎是遂嘉師大漠勞
三駕雄藩列七旗(喀爾喀四部共七旗)分封山若礪戴
德口成碑盟不争牛耳幣惟徵鹿皮至今留壁壘想像
奏笙絲設教資神道涵生賴佛慈(蒙古最敬佛多倫諾爾之彙宗寺乃會盟)
(喀爾喀後所建也)琳官兹暫駐
天縡豈容窺
上都懷古
山縈水抱勢寬遼烟堵荆闉跡未銷金椀潼香春正&KR1527;
玉盤冰碎暑全消(元時常避暑扵此)殿毺不見天魔舞岡藥猶
思詐馬朝日暮枌榆喧鳥散寒蟾弄影自飄蕭
閱馬
坰人校所司日下駐金支忽變雲為谷争誇種是獅秋
風鳴處勁電影驟時追獨憶詩人詠奚官總未知
赤城
赤城宫闕委榛葭天半雲嵐學起霞控轡追随銅豹署
懸鈴替戾紫駝車虚無香殿飄丹篆想像粧樓落粉華
金甕葡萄歌勑勒只今成譜入清笳
雨
徹夜秋霖斷續零氊廬權作竹窗聽曉来跋涉休量論
歸路應看麥隴青
重陽無菊之作
誰命霞作赤誰喚蘭云馥色臭目鼻交宛轉根塵逐今
日乃九日古有登高俗烏帽插茱萸黃花泛&KR0812;醁朅来
朔塞遊例事皆不復日日臨穹岡培塿嗤寄躅是藥堪
採摘磧草原皆菊何必柴桑翁東籬始清福
九日寫菊花數枝恭進
慈闈以侑糕筵兼陳短什
寥寂休嫌塞草黃題糕勝事度重陽金英玉節相依處
好是團圞獻
夀觴
讀東坡集
把卷對古人常愧若不及矧實不及者益覺瞠乎立東
坡仙中人禪悅聊自適糟粕為經濟匡陸應避席竄謫
炎瘴鄊山水娱朝夕佳句出貧餓(用東坡句)道義足困厄雖
多放浪言要不離忠赤瑚璉而江湖千秋同慨惜古今
或同然思之惴然惕
松明火
塞山雲沉天冥冥虞人薄夜燃松明木公猶来配女丁
爧輿□馬雙燪旌紫鸞紅龍下玉京燉燉燏燏㷸熒熒
大明韜光入雲軿遑數斜漢與列星崖枝澗葉成炎兵
一朝連下七十城麏麞麋&KR1892;走戰驚山公却避不敢争
陸渾昔但聞其名爝火日月奚比稱坐聞香&KR2215;甲煎輕
齊奴㸑蠟嗤愚傖此一大士號陽精轉燄法輪度&KR0877;生
薪傳不盡真倒綳
九月十三日進張家口途中得詩五首
枌榆别磧景閭里接林烟牡鑰雄關固丸泥荒塞連清
時為外戶昔日此三邊守險何如德停鞭益慨然
物土今為擴山田似列階刀耕困磽确箕斂忍科差(今歲)
(宣化府屬歉收命有司加意撫恤蠲租賜賑匪沽遊豫休助之名而已飢已溺實不忍扵懷也)是地秋
稍有茲懷慰與皆(口外較口内為差勝故云)誰歟顔柳筆可惜勒烟
崖(離口數里有磨石大書者一曰萬國来朝一曰内外一統殊令人噴飯)
頻朝諮遠近隔嶺變暄寒(過札薩馬打坂氣暖與塞外頓殊草木猶綠)水郭
仍收稲烟墟罷翦萑拂鞍驚柳綠廻首憶楓丹一幅王
維畫今来試展看
蘿壁罨丹蒼拈吟興渺茫路難誰省得詩債我應償玉
笋遥皴白(先一日雪遥峯積素可觀)金英正綻黃(塞外無菊今始見之)古人曾
有句看菊作重陽
風物正深秋千巖霽靄浮乘時詢稼穡觸景廑懷柔縱
鮮窺籓旅猶存插羽郵(北路戍兵自張家口設臺以通羽檄)轉輸看故蹟
(軍興之際由此路運米以供儲糈今關外尚有弊車千許存焉)休息倍堪籌
駐蹕宣化府
代北名都駐玉輪深秋風伯早清塵省方迤邐絃歌聽
懷古寥蕭府第湮(明武宗駐蹕宣府營鎮國府第居之自稱威武大將軍總兵官)闕衮
豈惟符寳卷僨轅只為用江彬廻鑾朔漠諮文獻見說
燕然字未淪(明成祖屢征漢北宣捷紀功永樂二十二年秋七月庚辰勒石扵清水源之崕)
經瑕邱仲故居
昔有邑人瑕邱仲乃學張良遊赤松市上賣藥壚旁卧
往往醉酒酡顔紅經百餘年人不識但傳寗城有夀翁
一朝宅壊仲亦死遺蛻宛爾棄水中誰歟因利竊藥去
瞥見仲也被裘從自言毁竊吾不恨欲令人識謫仙蹤
我聞此語半疑信好名毋乃神仙同借問仲也今何在
雲巒烟樹時相逢
對菊
冷豔自婆娑臨芳意若何那能論李白(白詩云菊花何太苦遭此兩重)
(陽)乍可學東坡(東坡扵嶺南十月有菊乃作重陽)入畫元因淨宜詩底
用多倩誰天女散一室儼維摩
下花園駐蹕偶題(府城東五十里遼蕭后種花處遺址尚存)
六龍廻蹕九秋晨何事名園幻作春詎有仙方開頃刻
山花應憶種花人
磨笄山(在保安州東二十里趙襄子姊為代王夫人襄子殺代玉而迎其姊夫人日代已亡)
(矣吾將何歸遂磨笄扵山而自殺代人為立祠焉又每夜有野鷄鳴扵祠屋上亦謂之雞鳴山)
迢逓雲中過臨風感慨多猶来杞城操應續柏舟歌人
在代何在笄磨志不磨雞鳴山月曙里語更傳訛(又一說有)
(兄與妹鬪技妹建山上之祠一夜而就其兄建河内之橋未畢工而雞已鳴故至今倒置河内涵洞反在上云)
土木堡(在懷来縣西北本名統漠鎮唐初置後訛為土木明永樂初置堡正統末車駕駐此)
(北狩堡遂毁嘉靖時重築)
繆尋遐跡剰荒城魚魯誰知統漠名寇相難希作孤注
(寇準澶淵之役彼盖胸有成竹振也孽䜿乃欲效之宜其及扵禍耳)沛公差可喻分羹(于謙)
(有鑒扵宋之和議終扵無成故但修戰守示無竒貨此正統之所以得歸也亦如沛公對項羽之言矢在弦上)
(不得不發設學竊負之逃必為同釡之羹沈德潜有詩云分羹之語胡不仁朕以為此正沛公之孝君父一體)
(人有以于謙所為為是者則不得以不仁責沛公章章明矣)一時莫禦天驕逞千古
無憂野卉榮詎有閒情憑弔昔存亡畢竟孰凡荆
弹琴峡(在昌平州北居庸關水流石罅響若調琴故名)
大地作琴聲迦葉亦如是(叶)何待柴桑翁掛壁始寓意
此峽曰弹琴誰與標名字岩谷夐而幽石泉清且泌野
菊小扵錢十三星點綴動摻四山響萬籟紛丹翠鍾期
未賞識成連應走避一洗筝琶耳妙契烟霞思
經居庸關
雁塞返龍旌魚關度鳥道芙蓉紫霧沈睥睨清秋曉重
巖虎豹狰萬壑琴筑繞寄蹤儼壺中回首驚雲表棲崖
眄埢垣逖跡資探討天意實難諶地險安能保
湯山行宫作
神區面平楚繡屏背雄嶂廻蹕駐離宫行旌辭武帳塞
葉已蕭條苑叢猶張(去聲)王新刈晚畦香曲注温波放題
句憶去年雲林故無恙
秋夕齋居
蓮漏逓銅闥槐鴉噪玉垣心齋屏甲帳神契悟風旙不
有生無滅由来寂已喧(今歲新秋聞蛩之作有云由来喧本寂不有滅皆生兹因孟冬)
(時享齋居清夜聞漏響鴉鳴洒然有會乃覺舊句未為全提故即本句易之)垂垂香穗紫坐
久獨忘言
再和前韻
祈歲籌箘簏勤民亟囿垣意城恒惴惴心旆戒旛旛蘭
篆真中幻缾笙静裏喧消閒翻舊稿愧未去陳言
孟冬時享
太廟禮成有述
祭以時惟孟嘗因節届貞肅雝欽
陟降悽愴仰
昭明元酒于尊薦嘉粢我簠盛露霜無那感寒暑不禁
情似覺羹墻見如聞謦欬聲禮儀欣告備綏我假
思成
每御乾清宫輙聞上書房諸皇子誦讀聲欣然會
心兼憶舊况
呫嗶達璿除居稽切講廬為聲何朗朗毓德想魚魚教
子慚貞觀延師企二䟽豈如王氏癖頗鄙李生漁樂志
因時敏研精值歲餘明窗晴旭暖忽憶十年初
初冬遊香山即事襍咏五首
謾將山屐訪山公尚有濃青間赩紅儘足孤吟抒逸興
詩僧未必遇琴聰
如錢野菊簇黃華欲作重陽傲孟嘉滴滴琴聲淙澗底
頓教塵耳洗筝琶
遠山螺黛罨嶙峋宴坐来青一覽真試與谷神論伯仲
小春端的勝三春
點綴枝頭山柿丹衝烟磵戶步輕寒排衙松下休貽誚
谷口先教駐翠鑾
青雲深處隐厜㕒萬里来参方寸竒山半靈泉誰挹注
只疑天酒貯天池
来青軒恭瞻
皇祖御筆普照乾坤四字叠舊作韻
松齋水樂喧小憩意軒軒四字傳
心法千秋焕墨痕對山披古色撫序感高奔别有寥蕭
趣清吟月在坤
再叠舊韻二首
俯檻一徘徊小陽月魄哉尚看青宛在因禮佛如来過
雨留山黛衝烟破磴苔粉牆題綠字似是我吟纔
溪山静以老松竹秀而野朅来曲逕尋底用孤笻把乘
興和我詩詩成我漫寫即境良復佳極目皇都下
畫松
棄日閒齋寄翰思每嗤韋偃入人詩偶然貌得真松樹
試問真松復貌誰
馴鹿歌
寧古塔將軍巴靈阿奏進東海使鹿部所産馴鹿
勝負載似牛堪乘騎似馬依媚扵人乃又過之其
飲食性則仍麌麌之羣也造物神異無所不有命
繪以圖而繋之詩
我聞方蓬海中央仙人来往騎白鹿然疑未審今見之
馴良迥異麕麛族際天巨浪浩茫茫浮黍幾粒排島麓
其民太古復太古穴為居室魚衣服比来入化職貢皮
副以馴麋厥角曲(是鹿惟牝亦有角與鹿稍異耳)招之即来麾之去錦
鞍可據箱可服怪底秦宫呼作馬不然函谷曾乘犢頂
間疑掛七星符雪毛皚皚兩睛綠詎如豢鶴剪玉翎還
嗤逸&KR1892;飲霜鏃丹青昔漏右相圖牝牡今並飛龍牧
題慎郡王水閣叢篁圖
飛流界青山𣪚作鳴琴澗虚軒架其上烟雲朝夕變洞
口鎖箖箊案頭陳筆研㩦客策短笻指點喬松畔縱賞
固已佳忘言良復善
初冬討源書屋
蕭齋搆重隩秋老山容古鑑池霜後澄潜鱗俯堪數明
忩向暖曦氍簾垂我戶匡牀一趺坐坐久猊烟吐優游
翰墨林黽勉詩書圃安行縱未能困學差可補
風吹楓葉復綴松間紅綠繽紛致有佳趣漫成近
體詩二首
萬物由来無定形孰為楓赤孰松青自從人與題名字
便覺天然有逕庭偶借輕颸託浮梗絶勝逝水散飄萍
詩家小杜風流甚佳處軒車得未停
化羽垂髯盡委形何妨隕紫附葱青離懷不惹佳人恨
高躅容登夫子庭觸緒安西曾歎柳託身平叔願為萍
幻中小住思常住囑付封姨勢少停
御園初冬
落葉飄蘭沼遊絲罥網軒園林殊颯沓羲鳥尚温暾一
晌躭閒詠三餘樂静存明忩還似昔消息騐貞元
景物入蕭枯禅心契本無山容看了了天籟唱于于波
澈遊魚伏林空凍鳥呼學書收柿葉幾暇一臨摹
紅樹空留影黃華紛落英由来剥近復要識悴因榮樂
志消清燕吟懷漫觸撑分茶烹六一摵摵聽缾笙
漏聲催急景暝色入清宵香穗常噴麝燈花勝剪綃霜
鐘来遠寺寒月在䟽寮省歲心猶切何曾六幕調
玉甕歌
玉有白章随其形刻為魚獸出沒扵波濤之状大
可貯酒三十餘石盖金元舊物也曾置萬夀山廣
寒殿内後在西華門外真武廟中道人作莱甕見
輟耕錄及金鼇退食筆記命以千金易之仍置承
光殿中而繋以詩
昔夏有德聲教訖九牧貢金来魏闕鑄鼎象物偹神姦
山澤遍逮遺海物化工為鑒敷土心藍田日暖露山骨
工倕縮手不敢斵乃借剛斧来月窟&KR0877;形内虚象海德
葆苞元氣洞芒芴駭波涾湤廻迆涎驚瀾灙漭涌&KR0008;汨
習坎有孚坤厚載魄淵朝夕輪出沒浮黍幾粒見三山
泰華安能詡昂屹何竒不有怪不儲湯湯漻㵧欝呵㗵
駕山之鼇横海鯨天吳蝄象紛怳歘元螭紫貝朱鼈鼉
肥遺蟕蠵蟚蜞蚏赤龍焚藴修黿浮蒼虯揵鰭海馬哭
鱅鮨&KR2913;魜鯤鮞鮷䱎䲛魼鰨鱨魦鱖珊瑚瑇瑁鮫人珠
孕珍産瑰宏泱鬱用協上下承天庥重逾九鼎光朝黻
千秋法物昭靈竒歊雲吐景鎮溟渤匪同器寳乃待人
方周大訓楚檮杌瓊斝繡簋吁竒淫商彜晉鐸埋蓬蔚
瓊島春隂(元萬夀山金名瓊華島)萬景全廣寒高殿青雲拂倒茄
下垂紅狎獵沉香横泥(入聲)氣蓬勃從臣敬獻南山頌樽
擬白獸頒章韍存亡蜃市閱荆凡谷陵秦項紛遺仡金
露秋風憶桂香(金露亭在廣寒殿前見輟耕錄)悽傍山人煨榾柮五陵
年少重金刀誰從蘭若尋荒碣惜乎古器就湮滅有如
獻壁連遭刖刮苔滌垢露光晶天然豈用施劘劂波臣
水族羣躨跜夏奡秦丁難撓抇承光相望接堆雲(承光殿在)
(萬夀山南隔一水橋曰堆雲金元舊址惟此存耳)人有懷歸物豈不信哉安得
如汝夀漢京銅仙應愧艴
初冬日瀛臺
君雁廻靈沼卿雲擁趯臺(瀛臺舊名趯臺)乾坤壺裏永樓閣鏡
中開人字猶存柳珠粧欲試梅温暾明牖暖幾暇一徘
徊
書室俯清潯芸編默會心三餘堪偃仰昔日此光隂波
静觀魚樂枝空聽鳥吟依然濠濮想不必問泉林
淑清院流杯亭作
跳波下懸崖入池徐涎瀠轇轕蔭虬枝泉石含淑清四
柱架牝壑流杯學蘭亭是處萬景全結搆如天成朱明
鏡無暑元冥澗不冰偶来對清泚翠蹕輙為停匪騁浮
觴歡聊結樂水情
去歲盤山天成寺中橘樹子饒有佳致因圖之以
歸幾餘展玩正值橘月漫成二章仍依舊韻
何須伯仲較橙柑悟處應同彌勒龕留得盤山霜色在
天成高閣小窗南
千戶原輸三色柑春風偶憶普明龕(舊句云橘月燕山吟橘樹春風一室)
(小江南)色香重演無生偈漫論名家鄭所南
冬夜遣興
永漏未易闌良夜幽以静寒蟾上紙忩瀟灑松篁影地
罏無死灰銀檠有垂穎稽古披芸編澆書潑雪茗詎安
一室春更繾萬家冷
辰序不相藉過隙驚羲娥未悟趙州柏安覓魯陽戈幾
餘聊止静古井曾不波遊心竹素園翹首德行科左圖
而右書彷彿安樂窩因懷子半詩何殊話禅那
爐香散芝篆風寒度氍簾物理入静觀化機協幽探玩
辭思来七撫序訝函三庾梅待弄珠陶菊尚餘籖年来
饒底事吟髭疎可拈
燈花
金英赩赩穗馣馣慙媿梅嬌與杏酣信有仙方殷七七
參来佛偈後三三試占爾許佳音兆漫道無多生意含
快剪并州應莫藉焰輪悟處且和南
憶梅用去歲十一月初六日對盆梅作韻
南飛金翼遲天中(今歲十一月二十九日始冬至故云)庾嶺空需擘蕊風
幾點纔看破梢白一般徒憶亞盆紅地爐火暖閒烹苦
楸局宵清試蹙融更擬生綃貌春色應湏求我不工工
微雪
朝暮同雲作靉靅迷郊甸清晨望觚稜玉華先集霰綏
綏勢漸添漫漫遠難辨點樹作瓊葩羃瓦成銀殿篆凝
猊爐烟漏數蓮壺箭潑乳瀹綠牙裁詩思白戰卜歲盼
麥田遺蝗跡應遣祁寒念茅屋凍鴟衣豈辦憂喜每相
縈遑命兔園宴
四琴詩
瀛臺補桐書屋所餘老桐因循復枯惜其材製為
四琴各錫之名而題以詩
瀛蓬仙籟
弱水湯茫不可極有山三點突焦墨齊人掔腕徒相憶
中多不死森森植不為㸑下為牖北無絃亦可鳴以默
静好天然中繩尺鳳嗉玉軫太古式偈演無生仙籟畟
比邱得道山叟寂補桐主人餘結習枯榮入目迷五色
湘江秋碧
不解攫醳解琴意七絃掛壁何不可暉十有三丁晨星
導和理性圖書左湘江夜月来水仙窗暎飄蕭綠隂鎻
何湏鳴玉覓金儒愛渠亦復周旋我
臯禽霜唳
招鶴栖桐桐即鶴斵桐肖鶴鶴即桐幻哉今昔今原昔
是一是二將無同龍齦鳳額渾餘事春風秋月何怱怱
雲海移情
補桐時節桐森森因風常作太古音曾不數年鄰死灰
當前枯菀同陶隂底俟為薪識偉物雷霄裁作冰絃琴
成連古有今則無移情詎必雲海深棐几高張殿閣凉
南風一曲渺予心
題董邦達山水
萬籟任喧寂白雲自往還幽人趺坐處疑是敬亭山
石梁亘鑑湖澄澈深無底空鉤意釣人不為蓴鱸美
翠竇迸靈泉落厓為瀑布静室發鐘聲望在雲深處
齋居對梅之作
忩明憶雪英風静思香髄(近有憶梅詩)結習常嗤我神解惟
應爾黍谷欲廻陽玉律將開子朝来眄瓷盆梢頭綻數
蕊寫影故横斜弄珠獨清美坐對騐化機物物皆天理
齋宫叠舊作韻
將臨
大祀惕予躬肅肅清齋此在宫一氣廻時天意見諸緣
淨處道心融閒聽韶磬松風外(齋宫墻外即神樂所每以豫日執事官演禮扵)
(此)坐驗周圭日影中昭事惟馨吾敢謂只餘顒若數年
同
長至日有事於
南郊禮成敬述
鳳輦歴田燭燔柴升燎牛青壇朝色辨璇宇夜珠留子
半
天心見寅清祀事修蹌蹌百辟列穆穆八音流
神縡安能格淵誠或少尤如臨欽對越省歲戴
鴻庥
歲除日作
一例為朝暮十分增景光春音来玉樹旭影戀紅墻稔
歲真嘉瑞昌言是吉祥静中閒自檢乾惕與年長
御製詩初集卷二十八
