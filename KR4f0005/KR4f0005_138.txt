御製詩二集卷八十
古今體六十二首(戊寅六)
七月朔日作
協律惟夷則載時届素商步晨覺露重度水喜風凉樹
影增長蔭蟬聲紛夕陽情知秋信到婪熱審無妨(是日午後)
(劇熱)
早桂
臯塗送到一枝芳(臯塗精舍香山藏桂處也)滿目新秋滿意香繞樹
尋花花下詠孤他數載好風光(向每以新秋駐蹕香山輙至臯塗精舍覓早桂)
(亦頗留詠近年來以籌邊無暇而塞外賜宴遠夷率過花期而歸故戲及之)
托和鼐行
我師攻圍賊庫車臨衝茀茀四面羅舊降伯克(回部中宰桑謂)
(之伯克)為我用其名鄂對顯秩加(授職散秩大臣)備知彼中之形
勢悉告將臣防周遮托和鼐(地名)通塞里木(地名)賊來援者
所必過爰遣逹克他那(藍翎侍衛名)瞭遂見蹤跡詳寡多以
計誘賊賊遂至(逹克他那緩行誘賊賊住亦住賊進則退遂引至近軍營處)請為前
導勦賊窠發師順德訥(副都統領隊大臣)率往堂堂之陣誰逆
睋賊不自量犯兩翼兩翼飛馳張鸛鵝長箭大礟如雨
下狂&KR0624;奔亂氣消磨填溝受殺敢迴顧血流漂杵時無
何勦賊二千四百餘傷我十數忠堪嘉是為狂&KR0624;第一
戰遂叨
天佑威荒遐軍書曰馳六百里奏函夜至披衣視賜官
錫祿酬庸勲克城更待頒恩旨討逆伐罪非得已鯨鯢
京觀豈所喜
董其昌江山秋霽卷
惨淡秋光濯眼新大癡昨夜入精神思翁亦豈自譽軰
呌絶奚妨憶古人(見其昌自䟦語)
日晶雲歛曉秋新江若有聲山有神一例鏡箋愛點筆
同然先得是伊人
雨(七月初三日)
德雨符秋月時晴未一旬潤暄皆適可禾黍倍精神敢
懈祈豐志益憐食貴民青黃猶未接出粟事平均(新糓未登)
(場市值稍涌命出官倉米分五城十厰减價平糶)
和落霍澌行
今春我師勦逆夷首戰實和落霍澌斬將搴旗早報捷
酬勞頒賚已有差即今生觧俘囚至曰渥赭特宰桑伊
散秩大臣曾授職乃敢倡亂如鴞鴟面詢彼所致敗故
咋舌惟歎天奪其彼衆猶有千餘騎覘知我寡設計竒
輜重遠行誘我逐層層伏賊據險巇官軍四百始馳至
少騎示弱山之陲我進彼乃蠭涌集銃礟如雨循環施
我軍曾無一傷者百靈擁護信有之衝鋒突入矢齊發
賊乃喪膽紛離披鹿埵隴種各逃命大鞣大膊張軍威
殱彼屍僵近四百負傷遁者數無訾是誠
天助額手慶奮勇要亦資人為問率軍者其人誰超勇
親王家聲貽(將軍策布登扎布為超勇親王額駙策楞之子其兄成兖扎布襲封親王策布登扎)
(布以奮勇著績爵封郡王亦賜號超勇)
西直門外觀稼
逾月郊衢又不同隰禾原黍欝芃芃可知待實期豐者
總在宵憂曉祝中
銅雀將鳴望好秋憑觀信可略消愁問余愁果全消未
只待篝車報備收
新秋悅心殿
視朝有事法宫臨路便先兹憩悅心太液波瀾待風細
瓊華峰嶺入雲深荷香過雨常來座松籟生凉正滿襟
四壁詩題消歲月祗贏幾點髩霜侵
畫峯室
紫邏青縈戶外山畫情憑足悅幾閒若於藝苑尋名氏
只在倪黃伯仲間
看畫廊
綠樹紅荷又一時爽風不斷鏡中吹恰如春夏秋冬畫
幅幅臨窗對景披
題抱素書屋
書齋顔抱素瀟灑得天然窗畫森疎竹階琴滴暗泉每
因悟禮後還與慎幾先略識葆光義南華齊物篇
韻琴齋
調軫拭徽都謝春温廉折自呈惟是角徵關意未須雲
海移情
罨畫軒題句
適步讀畫廊高軒見罨畫來憑罨畫窗讀畫隔岸對彼
此誰主賓一例供清會景納春秋佳格突倪黃𣲖想像
軒有言却不勞行邁
泛舟過御河橋至春耦齋
盪槳輕舟漾鏡空石橋新葺飲長虹芟除蘆葦滋荷芰
去惡興賢意寓中
豐澤園西池上屋新名春耦每臨之習耕罷固無多子
較雨量晴到此時
虚白室
石縫夤緣峭蒨烟虚堂小座宛壺天参差縱目琳瑯宇
瀟灑怡情翰墨筵北戶真宜夏六月南華恰是第三篇
個中應處(上聲)忘懷者我却光憂每惄然
結秀亭
亭臨七月騐豳風鋤雨犁雲凭覽中環秀當年定遠近
(金史章宗紀承安元年六月幸環秀亭觀稼日下舊聞採入當在今西苑地)劭農今古意還
同
王蒙秋山讀書圖
林静山深結茅宇雅是幽人讀書所疑因風度聞誦聲
却不識為何代語
初月
碧宇秋雲散新蟾見兊方一彎懸玉玦片刻度宫牆眼
界思全體心期喜嫩凉西傾葱嶺外引我繫懷長
立秋(七月初五日)
七月金行入今年秋信遲流隂那肯駐素節又如斯德
雨飄還霽(是日微兩即霽為立秋佳占)緒風爽乍吹對時謹平秩恭
已奉無私
朱叔重秋山疊翠
雲白林青鎖疊巒景寥趣永耐尋看大家李杜斯郊島
少見欣他瘦且寒
泛舟長河至樂善園二首
輕舟溯碧川秋曉氣澄鮮遇勝何妨止言尋屬偶然林
泉既幽静座席得周旋却顧曾題句流隂隔兩年
來稀似初到去矣且教遲清閟孰過此雅宜亦在兹秋
蟬無俗韻喬木有疎枝應借高人隠吾安用爾為
秋來八首(有序)
皥令協時兊行成物喜南訛之已秩嘉西爽之初
延聲在樹間肯襲摛詞於宋製凉生殿裏詎誇聯
韻於唐賢若乃撫序關心適會微雲纖月宣毫即
事無遺時卉候蟲天上七㐮兹夕正當佳夕人間
一葉昨宵方度清宵而捷書尚佇回中每對關山
望遠夙駕將臨塞下毋忘獮狩行邊問三秋何處
來乎題目匪沿昌谷知八詠適然就耳體裁聊凖
浣花
秋雲
紀瑞無煩太史書歐陽賦裏偶遺諸乍殊峯寫多竒狀
已讓河横清淺如障日幻為晴與晦随風閒任卷還舒
蕭蕭幾點飛凉雨應有人稱為(去聲)洗車
秋月
晚來陣雨過河源光滿寥空清滿園石上藤蘿宛已映
琴中操弄略堪論魄依碧落寒非濕影入池塘淨絶㾗
春月烟花秋月水東坡未足號知言(後山詩話東坡春夜對月王夫人曰)
(春月可喜秋月令人愁耳公謂前未及也遂作詞曰不似秋光只與離人照斷腸云)
秋河
三時常晦此時眀耿耿依依空際横星斗每從天上浴
波瀾不受世間驚蕭晨乍欲數峯隔殘夜猶聞雙杵鳴
只有黃姑心獨苦過來過去總傷情
秋風
一葉梧桐早識秋那堪水面復峯頭肩吾團扇懷長繫
叔夜横琴音若流幾處關山猶遠戍誰家西北倚高樓
何人不有臨風句萬古惟傳杜甫愁
秋野
疏蕪秀草露珠眀寥廓蕭晨景最清古寺僧閒安蝶夢
長途客起聽鷄鳴依依村圃纔除架歷歷亭臯澷計程
只有此時心略慰黃雲近遠傍西成
秋林
濃綠初疎繼染紅無邊秋意幾枝中蕭蕭不礙延來月
策策還随吹去風何必生悲惟宋玉已聞傳妙有關穜
木蘭大獮千峯上開錦廻看氣最雄
秋花
夏秀宛看秋始華木英草卉総清嘉常饒白露繽紛滴
不藉東風次第加曉砌丁星香最細月池繛約影偏斜
春園李杜斯郊島寒瘦何妨自一家
秋蟲
問爾不平平已不占他終古善鳴秋羈人旅館三更淚
弱婦深閨一縷愁老樹疎麻方寂寂庭隂砌角鎮啾啾
恰如永叔纔停筆四壁騰聲卒未休
&KR0624;纛行
小和卓木(其號)霍集占(其名)領兵來援圍城嚴先是其兵來
赴救托和鼐(地名)已二千殱逃生回者匍匐告昧死尚敢
潛窺覘城中知有賊接應借一出突施戈錟綠旗圍城
腹背敵屹立不動戰方酣是時實賴愛隆阿(副都統領隊大臣)
率千騎至皆竒男(吉林滿兵及索倫兵)横衝截入亂&KR0624;陣斬將獲
醜如囊探狂&KR0624;難當復大敗東籠案角相藉攙敺至鄂
根河之側溺水斃者如眠蠶賊約五千三千死千餘戰
士威風添霍集占乃抱頭竄搴其大纛銅旗尖咳首五
色書旗幅不觧其義言詀詀驛致既喜復致惜設執逆
首除凶憸徂惟求定靖遐壤止戈和衆吾方忺
西北風
夜雨綿達旦踊慮為秋霖午風轉西北其聲戞石金初
猶習習吹漸作蕭蕭臨萬竅各怒號同叶夷則音無物
可以當何有於密隂瞥眼天宇晶宜暘惬予心雖然敢
即逸捧盈惕彌欽
題馬琬秋山行旅圖
背負肩挑策蹇者紛紛名利各傳真徒觀贉首留名字
幸有當年說項人(卷中有其昌審定馬文璧秋山行旅圖十二字)
布魯特稱臣内屬遣使詣闕詩以紀事(有序)
布魯特為回部别族素與中土聲教不通比因逆
&KR0624;小和卓木背恩反覆戕我使臣既命將往征屢
戰大捷而將軍兆惠亦以搜捕伊犁賊黨旋師會
勦道經布魯特界其酋長圖魯起拜等遮道呼籲
自陳向為厄魯特所阻自外王化今西域蕩平所
部人衆皆願輸誠内屬並各遣其大首領馳驛赴
闕納欵念此遐荒殊域固未脅以兵威亦非馭以
智術望風歸附情詞諄懇已允將軍等所請許其
携從入覲而並識其緣起如此
撻伐原因討逆&KR0624;仰流詎意遠人徕舊傳勃律兩王據
(唐書西域傳有大小勃律王其地直吐蕃西去長安八千里以方域考之即今布魯特部落)即見堅
昆一面摧(回部葉爾竒木哈什哈爾之地西即與布魯特連界今布魯特内附則已斷其一臂矣)
厚往薄來風早樹東鶼西鰈道方開不招不拒敷吾惠
王會何妨逹九垓
幻花八詠用張鵬翀韻(有序)
空寧有色誰教佛座拈來幻豈非真漫倩封旛護
取頋造物元從無物而寓言肯滯名言是以白藏
霜鋪層層碧纈薌林雨灑剪剪紅酣以至風漪浪
縠之騰文燈暈酒潮之散綺筆曾入夢丹黃匪色
相所呈心最通神杼軸自襟懷而出凡此清機並
引何關結習難忘縱煉火成芽已埽殷仙頑艷矧
沾泥比絮尤懲謝客浮華維侍臣舊樣曾描八篇
無妨製錦即藝苑新裁可就一疊聊藉書屏
霜花
灼灼裳裳玉有光盤鴉難上内人妝已看傍曉花如幻
欲笑廻空蜂枉忙青女女夷俱耐冷釋迦迦舍不關香
色空一合歸無迹底似凡英落自傷
雨花
烟片紛敷珠點微真香無嗅有芬菲最宜潤景當簾織
却異殘春作陣飛何必指揮觀色相漫緣開謝悟因依
道場恰是維摩室不著文殊自在歸
風花
宋玉蘭臺品藻臺䧺雌辨後探花回迷漫觧使千峯暗
荏苒何曾鎮日開五里張公稱意作旬餘列子滿身來
陸游詩本不經讀欲笑南華未是才(按陸游詩注風欲作則大霧充塞謂)
(之風花是風花本有其物鵬翀詩但謂流風落花合而為一與餘幻花不倫矣故戲及之)
浪花
轉蕙光風曲岸濱文章水面散紛緼詎關春信番番報
奚事羣芳色色分戢藻遊魚如隐葉掠波輕燕訝蒸雲
淨真不染嫏嬛氣漫擬宜圖六幅裠
燈花
速勝韓湘頃刻誇竒看火裏自開花欲嗤陳氏裁文綺
似擬王公籠碧紗莖吐玉蟲蠕綴細蛾疑粉蝶僕飛斜
設云報喜事誠有便盼紅旗一片霞
酒花
金樽蕩漾坐花時(見李羣玉詩)㶑灧中含淳淑姿紅綠都教
香是國東西揔以玉為肌春非他也芳常住時復中之
趣自知何必生平不言酒魯共公論早曾披(余詩中不喜言酒兹)
(以用鵬翀韻及之)
筆花
垂露非秋自蔚霞管城無處不生花寧關木本寧草本
抑是江家抑馬家意蘂心苖常護飬雲勾月抺任横斜
雕章五色誰應伴紫殿還聞設九華
心花
四句金剛稱六如是花非密亦非疎有如時雨沃之後
更在三春開以初潤玉輝珠寧貴艷課無責有不隣虚
夢華朅和詞臣韻憶舊翻因偶不舒
馬遠溪山秋爽圖
渾厚尚傳北宋法蕭疎已唘四家宗愛看插㙷蟠青者
猶是萬松嶺上松
題藏紙扇
底藉裁紈可謝筠取材於古製從新綸巾諸葛殊先進
金粟如來是後身(用李白句)凉詎秋風將落莫團惟望月共
渾淪動摇不為資清供欲扇淳風萬國均
泛月
襄雲向晚間婪暑依秋退望前傍下舂昂首月已在三
時豈無月秋輪實可愛入波瀲灧光盈手清凉界木蘭
著緩盪俯仰欣澄對岸蛩有颯音汀蓼多蕭態惬賞則
不無長夜夙所戒眼瞥隐西山心共馳回塞
題竹繪屏
檜
貼箬裁筠作檜松天然益友欠梅逢介侯似向蒼官道
善寫丰姿却讓儂
竹
翦竹圖成幾枝竹龍文鳳影戞依依&KR2911;猭窗外初過雨
一即三身是也非
恭奉
皇太后口外行圍起程日書事
氣&KR1065;時當大獮候世平塞是外虞陲國朝武備千秋獨
仁祖勤勞萬禩貽
迤邐楊村復柳莊停鞭問瘼不妨詳老安赤保厪宵旰
萬歲千齡奉
夀康
黍隴禾塍近熟秋實堅實好蔚如油可知夏五憂偏劇
纔博今來少釋愁
石槽行宫即事
庭樹綠籠檐砌花芳撲簾常時饒寂寞一晌候吟拈座
席惟秋展壁題逐歲添晚來殘暑劇思得雨驅炎
秋雲
秋雲含雨渾不定數里之間霑否殊昨晚婪熱思湔灑
飛點未潤膚寸乎密隂東望濃霮䨴了知行潦當前塗
朝來策馬不十里即遇泥濘艱行車僕御䟦涉多苦狀
晚稼益沃歡農夫石槽田者不無向隅歎昨晚喜行路
者來試諸乃知人情萬態寧可一例俱博施濟衆堯舜
猶病矧吾焉有兩全圖
密雲行宫對月
過望小虧圓(時七月十七日)徘徊銀漢邊最欣寒不濕可以暑
全蠲疎樹迎光漏閒花入影妍玉輪猶早上應惜孟秋
天
策馬
策馬䟦蘭坂郵程率素知兒孫示勤勩(每歲秋蒐率命皇子皇孫等随)
(圍示家法也)老幼切詢諮民隐呈豳野官方戒繭絲沿途看
好稼所喜略於斯
南天門攬勝軒作
盤紆石路陟嶙峋攬勝還欣迴出塵何必森嚴衛虎豹
居然尺五俯星辰雲軒峯嶺延遥近梵宇香花悅静真
大士如如無色相却看歷歷往來人
出古北口
莫問臨洮及滄海愛看雲白與山青出關爽氣迎人面
入畫秋光惬性靈何代隄防此乘障常時來往似行庭
可知守德勝守險益凛冰淵祝太寧
常山峪行宫叠舊作韻
好山如活畫面面向人前拱北近仙境(去避暑山莊九十餘里)維
南帶古邊(古北口一帶古邊界地)堂皇開太室俎豆展賓筵風自
無塵地雲猶歌旦年騁懷真致静得句欲捐妍最喜翠
微表洪崖可拍肩
軍書
軍書羽速至謂喜頋生恨言志兼紀事顛末必傳信先
是搴&KR0624;纛將謂賊渠遁茲因沙雅降(雅爾哈善等先以迎勦霍集占殱衆)
(搴旗&KR0624;酋兔脱奏報至是沙雅爾城回長阿三和卓木乞降錄其供詞始將霍集占敗入庫車潰圍不得出後)
(乘夤夜遁去諸將並未追擒情節歷歷叙明)伯克親詳訊始知霍集占來救
庫車困為我兵所截入城欲伺釁合力旋突出被遮復
挫韌乃率四百騎夜出身免慭咄哉堪扼腕選將吾未
慎失機有如此是豈疎防僅譬鶚自投羅解放翻成吝
夷考自軍興誤事率臣藎徒憐諸士卒奮勇冒白刃賴
天雖有成决策屢多悶自責不知人遑敢弛國憲
灤陽别墅
叢樾中間得路便虚窗四唘眄青蓮可知秋景會今日
未到巖齋又二年(去歲經此未駐蹕)天淡雲閒常不改蝶黃花
紫自相憐何妨傍午還餘熱松下風來便颯然
題小金山
蓊然嘉蔭入林閭一朵芙蓉頂結廬既豁而寥宜眺聽
匪今伊昔閱居諸來原朅爾去無約下是滄江上碧虚
浮玉昨年同異處澄觀了不可分疏
御製詩二集卷八十
