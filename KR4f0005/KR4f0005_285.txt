御製詩四集卷六
古今體一百十九首(壬辰六)
賦得夏不御氊(得餘字八韻散館試題)
朱明當夏入青毳逮氊除豈惡(去聲)終無藉祇緣炎有餘
衣衫換絺綌床笫易籧篨宜以時因制用違需則祛君
臣資可譬文武濟還如宫笑角寧合白非黑實疎蘇卿
餐未得王子荷(去聲)猶虚待到嚴寒候誰能更捨諸
雨(四月廿八日)
勤政(御園殿名)疇咨罷(是日御門理事)族雲挾雨來繼膏欣一再澤
物協恢台砌鏡立呈朗簷琴不厭豗自思奚遇此益勖
日欽哉
詠古玉椀
素盂周代合銅器(西清古鑑蔵有周銅素盂此椀製似之)博古圖猶紀季
姜(季姜盂見博古圖)疑彼秦前無椀製視茲虞後有珍蔵璘璘
色未全蒸栗穆穆質還渾截肪設使東坡舉大白故應
特置漢書旁
題王榖祥寫生卷
柳
金絲嬝娜葉纔青風拂長條動不停何必靈和致深思
年年張緒寫真形
杏
一般風韻一般色却似微醺酒暈腮不識孤山林處士
緣何生死獨於梅
燕
綠柳無根亦可依青青嫩葉襯烏衣尋常嬾入王家巷
爪挽柔條住不飛
萱花
依然葉綠復花黃孰謂人憂爾解㤀設使伯兮詠樹背
閔民誰得似文王
石榴
春光五月到塗林翠葉紅葩艷不禁恰似元宵燃火樹
金支赤焰一時森
練雀
逐蜂鼓翼向前頻誰謂斯禽性最仁(見禽經)長尾縱然拖
白練可能剪拂入綘紉
蜜蜂
採芳蜂向石榴枝練雀隨來欲捕之倘遇中郎赴客召
亦應一例識桐絲
紅蓼
秋風嬝嬝亞波舒長穗垂垂粟顆如疑是胡麻備仙饌
水晶宫裏飯三閭
鷦鷯
風吹秋滿鯉魚寒肇允桃蟲且自安似慮一枝還未穏
託來荷葉較差寬
枯荷葉
謝過荷花剩荷葉雖枯垂柄尚依然其間妙趣分明會
未似春光六月妍
蝴蝶
底須博辨菜麥化亦謾紛稱花柳迷造物由來大公付
蚑蚑栩栩各天倪
紅梅
胭脂幾點寫紅梅同是禁寒冒雪材别調似猶傲白者
分明不礙月中開
綠竹
綠葉垂枝間絳英一般丰韻一般貞風過莫誚無清馥
贏有蕭蕭颯颯聲
麻雀
一枝聊託意相羊那識莊辛告楚王小鳥謾訾無遠慮
星輝見說散瑶光
河南巡撫何煟奏報得雨
豫省春膏早普施開封入夏澤微遲雖非殷待已切望
却報既零且遍滋(何煟奏河南各屬夏初普得渥澤惟省城及河北諸郡未遍幸春膏餘潤)
(望雨未殷茲開封及彰德等三府均於四月二十二三等日得雨三四五寸不等雨勢極為廣遠麥粒禾苗均)
(甚有益)由北而南剛次日(京畿四月廿一日密&KR1204;竟夜中州即於次日普被時霖盖雨勢)
(自北而南云)利禾及麥允稱時吾民幸即吾身幸曷以承之
勵敬寅
東園觀麥效陶潛體
勑幾有餘暇駕言往東園東園豈徒往藉因二麥觀冬
雪雖非優春雨實渥焉夏孟茲逮仲快霖時復&KR1998;所以
來牟景大異常年看吐穗碩且長如油綠穎攅蓄目寧
不欣未敢心即寬必待餅餌成庶濟吾民餐
去歲畿輔澇百方勤賑濟所賴青黃接麥收最要計實
穎忽在眼實栗企滿志銍艾尚有待廑念猶未置此後
晴雨時登秋庶可遂早作而夜思急務惟茲事遊觀亦
在茲奚待范雲對蕭緬稱讜言益可騐其世
對雲樓
葉雲密矣護樓層觀麥因之試偶登夏景至哉望斯屬
民天此耳意誠矜變黃那復惜變綠欲散由來弗欲凝
(麥喜凉而畏熱根間常有風疏之則穗益長而莖不鬱結可無蒸罨之患自夏初至今頻得時膏氣候凉奕於)
(麥性最為有益)一對分明有軒輊不如空閣洞無憑
鏡烟齋有會
樸齋臨碧溪溪水明方鏡輕烟起波上因以鏡烟命溶
溶與澹澹相資蔚相暎箇中有理趣家語垂宣聖至清
則無魚辭異義同證
松簧館
夾徑峙青松松窮得書館偶來憑綠忩春去夏將半(叶)
乘凉適云可風入松梢卷謖謖復泠泠清聽耳根滿簧
擬覺猶非書史斯堪伴
瑩德堂
物有蒙不潔以水浴則淨德豈弗如斯亦資所為瑩溪
堂枕碧川渫然俯澄暎取喻乃藉茲實非賴水證瑩德
究繫何敬勝與義勝
題開益軒
複道行空過去來鑑園路便稱清陪到軒非倦因閒憩
插架有書求益開松竹及梅三友譬風雷成卦六爻推
與時設問偕行處切已惠心勿問哉
益卦九五朱注以為上有信以惠於下則下亦有信
以惠於上不問而元吉可知夫惠固訓仁訓恩安民
則惠惟惠之懷是也亦訓順亮采惠疇惠迪吉是也
如朱注解是上下交相惠上仁恩下可也下仁恩上
可乎程王諸儒率皆隠躍其辭而以為不問可知元
吉獨吕祖謙以為人君但誠心惠民不須問民之感
如此然後元吉可謂深得聖人之意盖惠下而問是
自居其德也自居其德則是不孚九五君位得位履
尊為益之主上以信惠下且弗問焉下有不信以順
上之德者乎因題是什並申明經義於後且用以自
勵也
合翠軒
夏葉既吐齊四鄰合一綠甘&KR1204;復時灑菁蔥總如沐已
自連槐榆漫惜混松竹雲軒攬翁蒙林關闢簇&KR0609;莫擬
青瑣觀斯堂實非玉
澹然書屋
小小兩間屋溶溶十笏池亦堪俯明影寧不引澄思治
亂關心慮農桑廑念期頻來方寸切那有澹然時
晴望樓即目
邇來時雨復時晴縱望高樓慶慰生不獨黃圖調燭玉
大都赤縣協符貞苗芃禾黍耘將遍穗飽麥麰熟逮成
一種又牽心弗懌西川猶未奏銷兵
暎清齋
書齋暎水清水清亦來暎光光兩相射究以孰為鏡辨
見八還中徵心七處竟鳶魚付不知雲飛而川泳
端陽日恭侍
皇太后觀龍舟即事有作
兩年未侍端陽
宴(庚寅辛夘端陽日俱以祈雨未舉節宴今歲雨暘順序因得敬奉慈歡)此日欣邀競
渡
觀祇以雨暘叨
帝眷得教節令奉
慈歡露濃艾葉猗簾綠風拂榴花照檻丹宣命同舟聊
可罷(往年侍憶和聖母宴畢每携在廷王大臣等同舟觀競渡親王及大學士傅恒不預此會因並)
(罷之)近臣有喜欲知難
詠漢玉徑尺璧
沕然見此虞夏器謂之曰漢實頓置誰云不劌堅且貞
歲久入土頗剥蔇大體周圓肉好存得全翻因自土出
使無可欲義宜思斮絮徒勞萬年計隠現白質非瓊璊
是誠血浸傍埏隧顔如渥丹君子哉望古遥緬風人意
賦得日華承露掌(得情字八韻朝考題)
曳裾登紫閣列署近承明直宿備清問匡時贊太平未
宜謝樗散祇合效葵傾庭敞日華射臺高露掌擎香分
沆瀣氣光萃地天精既濟坎離協同人文武呈翔池沐
恩澤鳴佩耀優榮何事省郎鬱山泉託曠情
題鄒一桂花卉册
李花
小山南去桂頽枝從此當為題古詞開幀憮然惟見李
恰如方悟退之詩
昨題鄒一桂畫中詩詩中畫册曾寄令和韻未幾聞
其溘逝贈官賜䘏軫惜久之茲撿内府所有一桂遺
蹟甚夥將遇暇即題之而彼則已成古人矣昔楊萬
里嘗不解韓退之花不見桃惟見李之句後隔江晚
望桃皆暗而李獨明始悟其妙今開幀惟見李花而
不復見一桂憮然之懷非僅如萬里所云炫晝縞夜
而已
金絲桃
亦自夭夭亦灼灼玉相應上美人簮分來本是西池種
瓣萼原當色作金
貼梗海棠
朵朵開花皆貼梗那輕嬝娜學垂絲海棠設訂嫏嬛譜
骨鯁體柔自有差
郁李
白棣一名曰郁李由來從果不從花亦花却作淡紅色
小雅分明莫認差
水木樨
小山一種分根水不粟而花香却微名色何曾有定論
無過芳譜誌依稀
紫花地丁
野地荒坡花葉柔雖非繁艷足風流歌娘舞妓不經眼
農婦村姬却上頭
蠶豆花
蠶欲成時豆亦熟農桑二事本相關白華謾訾無顔色
曾共乘槎萬里還
魚兒牡丹
柔絲一縷貫魚兒綠葉相扶紅蘤垂草木無知原有性
誰當觀象玩其辭
僧鞋菊
名鞋誰所又誰能雲水日隨行脚僧百尺竿頭如進步
秋風落盡是真乘
蓼花
離離赩赩映沙灘風處飄蕭欲定難子似胡麻堪佐食
非徒顔色炫人看
錦葵
蕊攢黃錦瓣標紅别撰傾陽賴化工謾說天方傳出種
(又名回回蜀葵)姓名早已入陳風(詩視爾如荍傳荍芘芣疏引陸璣疏云一名荆葵又注云)
(一名錦葵)
翠梅
五出雖同色迥異枝頭風過那馨聞因何不入孤山譜
黑白其間自有分
石竹
既號竹還兼以石應看高節與堅貞如何仍未離小草
可惜實多不副名
藍菊
梅稱翠豈菊無藍姑射東籬疑似參充隠斥仙世間有
何妨花譜作竒談
麥收
蕤賓近北至二麥逮登秋大吏計分數約略先馳郵風
氣自南北次苐都報收豫省最為早八分有餘酬齊東
澤惜遲可保七分猶京畿誠厚幸得九分尚優山陜未
銍艾均稱結穗稠稔熟亦可必餅餌香將流大都江以
北三秋農諺留(北方麥收最重因有一麥抵三秋之諺)而均遇多穫額手
謝
天庥是應心稍慰足展雙眉愁依然繾軍營捷音急待
投
熱
今年節候晚熱亦較向遲二麥逮將熟日以晅則宜邇
近驟炎蒸縱風歊氛披麥穗結實際曰燠斯惟時園亭
氣既清廣軒敞四垂書史伴幾暇雖熱心神怡然有弗
怡者迫望軍郵馳
夜雨(五月十二日)
熱則蒸雲理必致雨喧喚醒二更眠未經意想其來矣
既協時和亦易焉忩氣颯偏愜心所簷聲注共發言泉
明朝京兆陳章奏計寸應知喜與然
戲題王淵花鳥軸
玉堂富貴儘風流(花畫玉蘭海棠牡丹三種)更擬雙棲共白頭(鳥畫白頭)
(鳥錦鷄二種)寓意不知贈誰氏奢哉所願恐難讎
復雨(五月十三日)
昨雨報霑二寸餘今番晚霈更優初午炎乍覺湔而盡
夜滴猶欣繼以徐不厭聲清奏蕉砌愛披凉峭透紗疏
渥恩實幸贏常歲遇訝何修越凛予
仲夏玉泉山
欲泮曉雲依翠鬟遊先啟蹕偶偷閒(將以月之廿五日啟鑾幸避暑山莊)
(前期乘暇遊此)菁蔥都濯林端葉潤溽來看雨後山花色濃因
露色灧泉聲壯出石聲潺今年秋景應孤負題句從教
泐壁間
題含暉堂
堂傍園門近入門據座清閱章慎熙績簡職企掄英(入園)
(門率憩此堂披閟章奏引見人員雖遊覽之頃未嘗廢政務也)所重在民瘼難知是物
情循名朝日暎吾亦勵惟明
清音齋
幾曲迴廊轉三間水閣虚怡情延爽處縱目勑幾餘風
入松鏗若泉淙石&KR0008;如是音清聽滿從事豈過譽
分鑑曲
水隔崖垠畔兩湖鑑雖分矣照非殊五燈如悟會元處
月印千江即此乎
弄珠室
玉泉泉之宗趵突西巖下苐一實巨擘萬古靈源瀉其
餘多無萬圍山各淙灑是室臨東湖弓樣繚廊厦疑鏡
始開奩而擎纍纍者弄珠實稱(去聲)名非真亦非假奚言
繫衣中因以悟般若
創得齋
結念登北峯由南而漸北溪齋北岸上既臨因憩息軒
忩如有待門徑原所識庭松亦作鱗盤盤綠陰織云得
則已久云創或類飾旋思舊題額那能為屢易忽見一
蓮開斯豈非剏得
近青閣
前俯淪漣背嶔嵜菁蔥峭蒨如屏圍氣韻四家固已具
青綠二李斯兼之開忩秀色揖不盡案頭相暎青簡披
近朱者赤近墨黑傅休奕語還因思
憩雲齋
過一小岡復即平北峯尋徑將言登峯高巒壑數起伏
夷嵕坦麓林齋清齋額憩雲雲實憩滃濛薈蔚棲簷楹
二麥穗齊逮結粒雨誠足矣所願晴雲中君却如致笑
笑我曾無一定情
書畫舫
循廊下即近湖涯湖裏因為舫式齋書卷畫枚頗可貯
山光水態會常皆歐乎張也何須論詠矣寫之都與諧
片刻來還片刻去那能盡領此中佳
登玉泉山北高峯作歌
玉泉山本兩高峯南實較高北峯矣然論山脈所由來
固知數典當於此東麓徘徊憩衆人乘凉造極斯時耳
肩輿歷磴陟砐硪五步十步一齊止處逸㤀勞戒已躬
勖進無退非夫子是時寥天雨始收烟雲猶戀岡巒委
縈青繚白披蒙茸甫至峯腰雲脚底蒼茫一片白容容
俯看何異聖湖水拈毫恍若乙酉春彼兩高峯原在是
戲題石衙亭
亭前森立秀而臞藉爾排衙夫可乎中道憩茲還自解
較於松下或當殊
楞伽洞口號
嵌巖一洞擬楞伽四卷經文義若何謾道空空徒四壁
可知佛法本無多
妙高寺瞻禮
花宫極頂茁青蓮瞥眼落成憶去年石火分明示無住
法雲縹渺現依然迎眸翠潤琉璃界愜意黃薰麰麥田
飛興設因妙高會民天端復勝江天(金山江天寺妙高臺蘇東坡遺蹟也)
題該妙齋
妙高寺後齋該妙試問妙從何處該海闊天寥正如此
雲容峯態不期來以云無色原成滯即曰有空仍著埃
笑我題詩屬多事逡巡山路遂言迴
崇靄軒
左升而右降向來率如此蘿徑遵盤旋西峪到迤邐就
平仍據高綠野猶下視麥田已逮熟實穎實栗美數年
所希遇寧不慰而喜喜即虞放心是吾乃所以迴望北
高峯失之雲中矣
詠素堂
繪猶可以言素實難為詠然使本無素繪亦從何證却
如兩鏡張光光互相應但言澄其心誰知已涉境(叶)山
堂空四壁是曰安心竟
倚晴樓
西降崇椒更轉南平岡過峽俯澄潭因之命舫將言返
且復登樓試望探雲氣欲歸深谷閟晴光已露遠峯含
麥秋至矣宜暘好意愜方知景最堪
掛瀑簷口號
别室東廂閟且幽摐摐瀑水掛簷頭望中不訝飛空迥
足底一渠適見流
静益書屋
書屋亦非遥左右列一帶過而姑舍是豈不孤虚待(叶)
迴廊接牝洞窈窕斯稱最開卷欲求益益與静為會獨
是少餘閒羽林候牆外
自玉河泛舟歸御園
頗攬夏山景言旋順水船一舟玉川浪兩岸綠楊烟轉
浦圖如換過橋月似懸例當艤石舫登陸步與前
題清可軒
軒搆山陰路必經無妨順便小延停壁苔不改四時綠
砌草全滋過雨青冬自常温夏偏冷畫難為色句奚形
玉泉一例標神秀迴望寧須較尹邢
詠側理紙
萬幅昔何夥一番今已稀甆堅知略勝(側理紙出晉時今無晉時陶器)
(知紙堅過之)銅久較誠非(三代笵銅頗多如側理不多見也)浮碧虚稱錦流
黃謾說機有名惟魚網無縫乃天衣子邑堪方妙右軍
始稱(去聲)揮臨池亦偷暇敢誤勑時幾
西直門外作
紗輿石陌曉涼浮喜見腰䥥麥稔秋穗滯&KR1367;遺婦子拾
斗量車載市廛收欲行却惜忽然過此遇不知何以脩
築圃還應晴曬好略嫌遠宇佈雲頭
養心殿對雨(五月十八日)
夏祭臨
方澤齋居廣殿清族雲蔵日影&KR0584;雨落簷聲晚黍原資
澤熟麰實賴晴目前斯願霽無定是人情
即事
昨夜復微雨枕上聽廉纖情知未至霖因循恐致淹二
麥登場際大田况優霑此時惟宜晴風吹日以暹簷聲
卒未休披襟愁已添今晨乃開霽卓午雲散咸幸哉我
農夫庶可事腰䥥與與更翼翼棲畆被東南搶穫忙無
暇雖勞心亦忺十年鮮一遇逮得患失兼孰謂當三秋
仍此切餘惔農苦誠苦兮念之每懷慙
題王蒙層巒蕭寺圖
巒曡枯荷葉寺棲老衲寮烟霞為世界松竹伴昏朝戶
跡絶雙足鐘聲披七條林關客且止未許易相招
夏至日
方澤禮成述事
椶薦駐金輦(乘金南郊乘玉輦處降北郊輦至鋪椶薦輦)
澤壇仰
赭帷兩年都減從(庚寅辛夘祀歲雨方澤時俱以盼雨未設儀仗今暘時若詣壇)
(始循常例用之)此日幸全儀矢竭躬親悃誠叨
厚載私禮成原徹退不盡是虔寅
方澤禮成自郊外返御園即景雜詠
蕆事齋宫更祭衣輕輿就道曉凉微勝常年是憑觀處
麥擁黃雲遍近畿
匪啻近畿北省同齊疆春旱尚中豐(今年北省各督撫奏報麥收情形直)
(隸九分有餘河南八分有餘山西陜甘麥穗亦倍常茂碩惟山東春間稍旱然自四月二十一二普得透雨二)
(麥收成尚可七分計十年來僅得一遇慰以為懼)十年一遇何修遇
覆載恩施益省躬
比櫛崇墉積圃場穫無暇壟尚餘芒祗期數日連晴霽
(數日前每日有雨惟慮連隂有礙麥場自十九日以來連日晴霽刈穫已將過半再得數日如斯則二麥全慶)
(豐收矣)已是農夫持穗忙
黍高稷下都耕遍一望菁蔥隙地無却憶西成候猶遠
自斯晴雨得時乎
速詣暢春為問
安田功奏博
懿顔歡益常
福德益康健將奉
金輿唘蹕鑾(將以月之廿五日恭奉聖母幸避暑山莊)
御園偏殿顔勤政
睿藻分明至訓垂(勤政殿三字扁額皇考御華也)况是唘行近五日
宣傳引見慎疇咨(因啟鑾在邇命各部旗引見人員俱於此數日帶領日或百餘)
夜雨(五月廿二日)
夜雨隔窗響簷聲滴砌階既霑不致望適可以為懷雀隠梧
桐葉蝸盤薜荔荄情知間(去聲)三日(十八日雨後晴至今)究覺霽斯佳
喜晴
政勑曉猶雨幾閒午遂晴風從樹杪落凉向葛邊生罨
畫窗中潤宜吟研北清圃場利收麥寧不為怡情
題范寬雲嵐垂瀑圖
為人性温厚筆力却䧺壯乃知善藴藉一發神必王山
巔林出雲峽口瀑垂嶂真骨矗稜稜近遠都宜望姓名
雖割去孝思(張)真賞向(幀中已失范寬欵識左方上題嬾逸張孝思平生真賞九字)
咄哉忽自笑求劍類刻舫
詠宋官窰三登方壺
周制方圜異宋陶苦窳非那稽晉唐遠難辨越邢微類
玉還無玷澄泥更有輝三登如叶兆庶惬小民依
恭奉
皇太后幸避暑山莊即事二律(有序)
獮待行時塞館駐原夙莅莊宜避暑
慈闈凊適寧居因念昨秋積雨漲川橋煩再架何如當
夏蠲辰啟蹕途快先登既禀承
聖母以忻俞遂宣命諸司而豫飭時則炎蒸未熾薰拂
微凉四朝甫過
北郊六舍言循東道
高年頤志緩程更
安御肩輿令典習勤前導仍肄驅閑駟矧官人而課績
時幾不廢疇咨復減從以恤勞更番并容休代幸
篝車之滿穫晚麰雲尚鋪黃欣暄潤之均調早稼
油都瀉碧雖先秋較餘匝月豐迺全占惟愛日欲
至
萬年喜誠永矢長言載系短引兼成
又奉
慈遊逮啟行較常時早月餘程秋霖恐蹈昨年跡
夏凊真循避暑名最利禾濃侵曉露宜收麥凑接朝晴
依然乘馬烟郊歷送駕人瞻喜倍生
承
歡
顧愛並殷如山館
康遊八袠餘展頓敬圖
早憩息(每歲駐懷皇太后初頓常頓駐湯山行宫次日柔縣後即按而行今以聖)
(母夀逾八旬尤宜安適擬自懷柔縣以下凡中道程益皇祖所建舊行宫皆可憩息因恭奉臨駐冀)
(緩而到益早並沿途祗備肩輿御行倍適頤養)肩輿自覺
益安舒因成
徐進增情戀仍復先行例道除祇識此他非所識宣尼
深語敢萌予
過清河橋
河翕中泓祇細流麥麰兩岸遍豐收不堪迴憶去年事
拍堰盈隄異漲秋
暘雨惟時水長(上聲)徐釃流兼更治溝渠縱霖此後想無
害事過纔防却笑予
禾雲惟綠麥雲黃收麥地新茁嫩秧似此田功真鮮遇
嚲鞭攬益敬無遑
午熱
已刻到行宫奚妨午熱烘對敭宣土吏休助省吾躬(是日)
(降旨免經過地方本年額賦十分之三)馱卸平郊闊帳支喬樹叢究因雨
早渥樹下有凉風
早凉
夏日宜行早都因趁早凉夾衣原可著熟路不知長山
日徐徐吐村烟處處掦人情那有定昨午熱全忘
白河神祠瞻禮(有序)
白河源出宣化府獨石口外之瑪尼圖達巴罕東
流入密雲縣北之石塘嶺經縣城西折而南與潮
河合東南流入於潞其水發源既遠且自經白馬
關外崖谷夾束又挾諸山之水而來故其至密雲
流益壯性益駛遇夏秋盛漲往往湍急不可禦郡
城西之渡為京師至古北口所必經每歲秋巡纚
舟為浮橋以濟辛夘七月霖雨積日河驟漲齧坡
岸舟當波衝不得繫橋柱亦欹因稽蹕程迺遣官
禱於河越日漲陡落丈餘遂復成梁利涉僉以為
神之效靈至竒且速也矧茲河潤所經引溉通檝民
實利賴稽之禮宜祀嚮顧闕而未舉蒙其佑弗歆
其報可乎爰勑疆吏度地河壖搆祠像設以壬辰
五月蕆工茲幸避暑山莊經祠下躬致瓣香以落
之因成八韻并疏序梗概付所司鋟石以代碑記
自今其毋替祀事庶幾延庥於有永乎
遥源出宣化靈澤護厗奚資運功無盡安瀾事有稽去
秋經異漲歸壑賴明禔是用崇祠建於焉慶落徯橋梁
利普濟階級肅初躋棟宇依神煥香花達悃携永恬佑
保赤錫福被羣黎牲麗碑應峙五言當記題
割麥行
迤南割麥收逮齊迤北割麥今始兮合家竟日咸畢力
尚有餘糧連畆棲腰䥥手銍軀僂走憊矣精神各抖擻
十年一遇可辭勞遺&KR1367;滯穗由他取前驅警蹕無煩訶
赤子寧避其父過為之望哉為之喜范雲蕭緬安藉他
别有老農茒屋歎不煩重問情自見幸茲割麥逢飽秋
持鬻却苦價太賤
出古北口即事
東方曉日萬峯明山路盤旋策馬行巖堞軸頹半有址
市鄽櫛比永無征(凡關皆有征税惟古北口不設𣙜司遵皇祖遺制也)旅人那
慮漸石濘農父偏欣曬麥晴讓水即為治水策費財奚
事築邊城
古北口邊牆緣山跨水以築潮河穿水門入庚寅夏
大雨數日河漲數丈餘奔騰突激繚垣及城闉皆毁
於水以其為經涂觀瞻所繫發衡緡繕完之辛夘秋
霖又盛河漲如前新繕垣復圮迨出口臨閱察其故
盖邊牆踞河上正當其衝河流既移逼城根非可人
力争禦若屢陁屢葺雖無力役勞民之事而糜金錢
疲工作非計也至於遏其勢致横溢傷民廬益非計
也且今中外一家關以外尚隸畿輔又安藉此防邊
為北門固屹然壯觀餘堞本無所輕重因命視牆峙
處結築礟臺以具規制闕者委之於河使其暢流順
軌行水之智貴乎因勢利導讓之乃所以治之然於
此正可若夫内地民稠之處則又不可
關外
關裏收麥已將畢關外麥苗雲始黃大榦所限氣候異
南界逓暖北界凉例此田功當漸遲却見黍穗吐山岡
似又早於關以裏農經端委殊難詳或云一種早穗者
往往秀實先於常徒言格物豈易格對時課稼惟勤蘉
過青石梁
曉行塞雲佈四宇意謂靈山或施雨須臾雲斂快開晴
濯濯螺峯秀爾許﨑嶇砟硌凡千盤登迥造極眼界寬
隆崇大榦東南去亦如瀛海蒼漫漫升覺路長降路短
北高於南信非誕麥尚未收禾黍芃愛此宜暘著鞭嬾
駝峯歌
青山白雲宜目騁一峯遥見峙横嶺問之其名曰駝峯
昂首聳背還引領有如此哉造物竒以弗意匠匠肖之
誰能翠釜食單列更鮮錦篇掞麗詞此地此名兩相當
嶽嶽立向西南望意有未忘用有殊即今沙漠耕桑暢
我亦因之繫於訪
駐蹕喀喇河屯即事
早行亦早駐已半到行宫未熱先税駕就陰都放驄黍
苗含露潤麥穗向陽烘兆矣獲猶遠望殷慰覽中
灤陽别墅
間(去聲)雨利禾麥而無暴漲增沙川原致淺野舫尚堪乘
一徑林中得千山座上憑心神託清迥摘句亦相應
虬盖亭
四柱山亭就老松佈陰罨翠自重重籟聲泛出濤如海
却訝蒼虬欲化龍
六月朔日至避暑山莊即事成什
皇祖山莊此
剏居每來
恩訓不忘初快晴喜共將旬及避署到猶早月餘(今歲因昨)
(秋霖潦稽程啟鑾特早途中每日晴霽凉爽倍勝常年到山莊較早一月有半於避署亦為名實相副云)因
以循名勵責實敢惟玩物益孜予
高年駐近遲四宿(每歲柔餘皇太后初頓駐湯山次頓駐懷仍按常程到山莊祇遲一)
(宿今歲自懷柔以下凡中道四宿皇祖所建舊行宮皆奉聖母駐憩較常則遲矣盖程益緩而駐益)
(早冀增安頤養得倍適耳)屈指殷心迓
鳳輿
永佑寺瞻禮作
層樓
神御仰
雲天午日當庭塔影懸
祖德
宗功誠浩浩肯堂矧構益乾乾壁題幸有柔遐句(去歲瞻禮)
(有將撫新徠行慶賞庶幾來者昭鍳有餘欣之句謂土爾扈特歸順也去歲未將以今秋宴賚之)途
况欣成穫麥篇新附更番逮朝覲優恩三接例依前
熱
連日趁爽行駐蹕午微熱今朝莅山莊午熱勢頗烈對
時暑方盛炎鬱實應節輜重况至止如歸邸舍列林軒
更庨豁納凉冰簟潔而我有弗怡所慮蒸雨瞥
大安猶在道坦行斯
豫悦不雨乃益佳農功固無缺
雨
西北生雲陣雨來祇片時爽凉頓披矣歊燠淨湔之既
渥復既霈一欣還一思驅炎適可耳究以霽為宜
晴
夜雨繼以曉已牌乃放晴寧惟資稼潤喜益利
輿程雲散天光淨風來夏爽迎山蹊未致濘便與逐佳
行
碧峯寺
山寺巍然向碧峯龍鱗作是種成松何妨鹿有千羣迓
却喜僧無一箇逢
味甘書屋
書屋清依古佛庵越甌吳鼎稱幽探今朝又異其中味
半是泉甘半雨甘
西峪
寺别碧峯北更西峪深益窈益清兮千章夏木如連葉
百折山蹊不作泥步輦度隨鹿行跡懸崖轉聽鳥呼啼
圖閒亦識辭多躁佳景其如畢我徯
題秀起堂
秀起不可孤坐來景實殊風前九夏冷雨後萬山濡縱
目無塵趣契心有道樞隨緣荅五字亦豈費拈鬚
經畬書屋
就山高下搆軒楹題額因之輒異名入室隨方堪象玩
據床返已愧經横潤增巒巘初過雨爽挹衣衫喜快晴
一晌斯之未能信幾曾枕葄細研精
振藻樓口號
開著樓忩萬景披流青飛翠互偨池等閒不擬拈湘管
大塊文章振藻時
眺遠亭作歌
趁爽更復躋崇椒樹葉翻風凉意滿雖然亦眷勞輿人
恰憩山亭顔眺遠眺遠詎止玩山林絜矩之道吾應斟
衣食大欲民可畏雨暘時若天難諶况茲金川正有事
遥遥西望常廑意禁暴安民不易籌旰宵企待捷音至
栴檀林
遵岡復少降精舍得夷嵕林入栴檀境味參微妙風莊
嚴謝願海清淨契禪叢萬壑鳴天籟不空真是空
水月菴
波翻萬樹碧瀛同如是中間梵宇通水月漫言虚想像
琉璃界本廣寒宫
山心精舍
菴傍精舍在久矣號山心地静宜成憩徑通不藉尋峯
猶洛伽境樹是海潮音願力知無分(去聲)隨緣且獨吟
御製詩四集卷六
