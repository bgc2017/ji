御製詩三集卷二十五
古今體一百二首(壬午九)
六月朔日喜晴作
幾片徂雲散若流今朝始釋苦霖憂晶熒日朗消霉礎
西北風来入小樓旋轉初辰幸如願徊徨彌月憶從頭
積贏廿九曾何謂不閏餘閒秖閏愁
日影
綿雨彌月過赤曦應朔開昭育德旣盛朗照光亦焞散
鬱有獨神除溽無不晐金翼稍南飛大火將西回雲片
祛已淨日影漸轉來望久忽遇之寧弗欣我懷徘徊展
我鏡依遲上我階宜暘信美矣流陰何迅哉鏡中幾點
星愁霖添以纔
納翠樓五詠
鏡水
小樓曲榭蔽臨池樓上開窗影鑑宜却悟鏡雖能照物
要於用貴合其時
屏山
法在倪黃伯仲間假山歲久似真山横陳謾議艱舒卷
朝暮烟雲變態閑
松風
聲在天風觸在松無過假相(去聲)偶相(平聲)逢懶稱往事陶
弘景一掃嫌他尚有蹤
蘿月
蘿葉森森蘿蔓垂無端月入影參差岸樓設擬虚舟艤
恰似浣花點筆時
靜觀
屏山鏡水皆真縡蘿月松風合静觀但是偶然聊寓意
一思無逸怵難安
賦得涵虚朗鑑
天水涵虚處襟懷朗鑑餘際空常澹澹照物祇如如目
遠隨飛鳥心閒玩戲魚碧猶喜雲斂紋不藉風舒信是
得神畫堪通論政書憑闌適幾暇絜矩每開予
恭奉
皇太后御園賞荷作
南廵甫廻蹕彌月值愁霖晴定農民慶荷開
聖母臨得申歡養志久
鑑敬勤心試聽龍池樂都成角徵音
悅霽亭放歌(六月初六日)
四日快晴始慰然昨夜驟霖復悵惘詎予無屋足避漏
心切小民怨咨想今朝此亭信可悅大霽虛明怡萬象
旋愁旋喜毋固必或者予衷失涵養觀過知仁緣厪農
自解自憐自偶賞
湛然室口號
如鏡空明如水澈物形不示照隨來謾言假藉虚題額
此室何曾定見賅
覽尹繼善摺奏江南望雨因而成詠
閏夏京畿彌月陰江南正復望甘霖莫非予土思時若
艱致所思皆遂心
廵檐甫過苦霖憂閱摺翹懷霑澤不置筆仍希久晴好
望多安得不生愁
詠和闐玉鳬魚壺
和闐綠玉尺五高纏頭歲貢罽以包玉人琢磨精釐毫
漢銅鳬魚壺製標魚泳鳬翔圍腹腰不惟其肖其神超
父已(商)丙辰(周)相為曹事不師古厥訓昭無能擲山學
神堯熱海砂礫閒棄抛來賓翦拂成珍瑶席上之珍何
獨遥
愁霖(六月初十日)
六月雨時行久晴安可必閏五已澇麥大田烜頼日難
禁更漬霖雨輙心憂慄前日甫悅霽無何復雲出雖未
即霪霖溽潤鮮乾室昨夜轉大作侵曉陰猶密廣厦或
致漏比戶怨倉卒無計俾安處况慮農功失繁露以鼓
攻迂緩嗟儒術祈晴詣玉泉責已寧從質
詣玉泉求晴(六月十一日)
旱來求雨澇求晴事異同歸重穡情古廟千秋
神佑永泰階六幕我慙生澤惟時爾多惟沴望固奢哉
心固誠
天德好生資翊贊願收雲勢放曦晶
晴
廻舟猶澍雨到苑漸開晴詎是予誠格由來
神貺明所希旬日霽庶可晚田耕
天鑒欽昭赫滿盈志敢萌
復雨(六月十四日)
連朝爽霽逢昨晚殷雷震雷而幸弗雨徹夜陰晴訊星
斗燦逹曙質明霧來迅曉霧常占晴此語殊不信始猶
散細脚繼乃霈暴陣可憐兩日晅得未償失分民怨咨
誰致我過任豈吝坐立胥弗安展轉庸可遯過午雲勢
開徬徨慰且慭十日指期遙五字吟遣悶
襍興
北地旱實多愁旱我其常去秋今夏澇愁澇新試嘗其
常却慣經新試轉難當分劑各殊致聊復言其詳旱如
望遠人既至心怡慶未至亟望時無過憂徬徨澇如剥
牀膚切近灾堪傷未離(去聲)正劇際其苦難推忘以此例
旱澇厥愁易較量浩浩氣方來摐摐聲未央雲師何不
仁旱時惟深藏澇時乃乘勢大為吾民殃
天德本好生無往不復臧百神胥受職悔禍庶降康要
之均我咎調幕無良方
喜晴(六月十七日)
三朝晴已定方敢喜云然愛見炎蒸日均叨廣庇
天悔予言或戅幸此運將旋亟命借籽種俾毋誤晚田
討源書屋即事
問
安每此退疇咨半夏常愁對雨斯三日連晴收礎溽樹
蟬聲亦覺鳴怡
味閒齋
山陰有室窈而虚偷暇聊圖繁慮紓設問味閒何所味
祇宜閒者未宜予
題澹寧堂
窗涵背水白戶對面山青觸目樂仁知因心契澹寧志
明淨波澈遠致聳峰亭交養動還靜相忘色與形取名
緣蜀史玩象在羲經敬憶
含飴處
堯文此式刑(予十二歲時蒙中於暢春園内)(皇祖恩養育宫賜廬曰澹寧居)
搆虚軒口號
峯頂虚軒接顥空别峯紺宇鏡光中儻來搆思於何會
縹渺依稀正復同
漢玉螭璧謠
崑山璊玉良工鐫(赤玉曰璊又曰瓊)雙螭升降交蜿蜒食清亦
弗遊濁焉似浮碧水偃蹇蟠乃知以瓐(碧玉)為質堅尚之
瓊英絅則然否則佳城血浸殷出土不知伊何年文木
作架陳書筵穆如與古相周旋
仿趙孟頫梧陰高士圖用題趙句元韻
不必七絃攫琴音流水彈傳神非阿堵師意試臨看
泛月襍興用陸游詩落景餘清暉輕橈弄溪渚以
句為韻賦詩原韻
北郊敬躬行冐雨出闉郭五十餘日中愁霖日索寞其
間豈無霽膩雲時作惡晴定兹稍慰星漢泛廓落
廻憶春南廵歴閱江浙境水鄉偏少雨花柳弄晴影松
自属棲霞石應讓龍井謝屐不沾泥一一窮佳景
佳景固亦欣所欣在耕鋤麥綠菜花黃香風攬轡餘青
齊及趙燕一例民安居春蹕實未負得詩率已書
得失詎有常古語譬凡荆歸來兩月間嗟哉澇象成浩
浩泥滿塗車馬跡為清奚怪怨咨民貴糴艱釜烹
望後霽三日漲水退石磯鵲噪晴可卜蛩吟秋欲歸我
愁亦漸去去并徂雲飛適可漾蘭舟高樹猶斜暉
斜暉漸下舂旋與西山平金烏入寥朗明當雲不生以
此稍慶幸其餘胥所輕莫認徒清遊穡事心中横
福海一百頃(御園東池為福海也皇考時所命名)周遭十一橋卧波白
鵝眠戢浪赬魚跳風從西北來秋意已蕭蕭乘涼貴紆
徐何必催鳴橈
滄池如顗腹容物殊空洞逾望月上遲東林徒目送初
更金繩吐掃却煙花夢謂我過時賞是為誰所弄
忽憶孟襄陽輕橈泛耶溪放翁與之然水宿友鷗鷖以
句為韻語淨明如玻璃即景聊仿為非欲較高低
望晴懼澇間倏欲餞殘暑連朝朗霽天自此庶不雨麥
芽已失囷黍實冀堪杵夜風拂星羅歸舟遵曲渚
立秋(六月十九日)
閏後節常早秋前報立秋金行先十日火德已西流風
至頓含爽雲徂不欲留晚蕎全種未愁過冀消愁
題宋玉鸚鵡銜桃杯(相傳孝宗製以進德夀宫者)
江山半臂宛中分那慮飛來鐵馬羣製器已看鸚鵡啄
侑筵想對綺羅紛兩宫慈孝且相詡五國凄凉不復云
德夀良辰酹梅石一杯可到岳王墳
新秋玉泉山
昨日西風勁夏雲散以無晨凉適尋勝秋意若斯夫溪
鳥繁絃奏山花襍錦鋪白藏工繪事著眼在高梧
創得齋
創得得來久山清水復明恰遊今歲始正值曉秋晴孔
席何曾暖歐辭特有情尋聲逕前去覺亦稱斯名
擷翠樓
今歲玉泉幾度來愁霖望霽每徘徊山陰一曲茲初到
阿閣兩層窗正開興在林間誠偶爾恐妨政務轉怦哉
重重翠色增濃潤憂樂惟人自取裁
乘凉登玉泉山絶頂
玉峯雖不高特立自為頂是日秋風佳趁爽躋層嶺嶺
巔有疏軒遊目興懷永南廵返蹕來七旬駒隙影愁中
瞥眼過晴定茲徼倖黍苗救半收稻秀芃千頃嗟我上
農夫努力期實穎用茲稍自慰希夷寥廓境舍利塔當
庭示我觀平等
題麗矚軒
高軒峯頂若鸞翔騁目無遮極渺茫秋色秋聲虚檻外
遙飛逸興到山莊
罨畫窗
朝暮煙嵐變莫窮試詢此畫若為工分明巖室霞標左
(避暑山莊霞標室其東曰罨畫窗)秖欠錘峯驀入中
涵漪齋
白屋碧波濆虚明天水分閒來堪閱世風到自成文苦
雨愁何在對晴且復欣荷叢雙翠鳥飛去帶餘芬
題倚晴樓
高樓今歲原初到所喜憑闌恰倚晴雲不稱閒緣盡歛
日雖婪暑已饒晶黍田卽漸添黃色梧砌分明逓颯聲
兩月愁霖詩句減撚鬚頓覺掞毫生
練影堂
濺沫飛巖練影明以空為色寂為聲司空廿四標詩品
流動如斯可入評
影湖樓
湖水清無滓湖樓高有天快晴宜入影是日共澄鮮佳
句於中得閒情率與蠲劉郎真可笑海上覓神仙
王蒙秋巒夕照
温潤神情秀拔峯溪橋策杖有人逢底知夕照秋巒表
幾點丹楓間老松
竹密山齋即事
暑雨今年恒弗時便宜綠竹放新枝愛虚欲識箇中趣
圖密仍從他處移屢望孤梢風却寂乍嫌低葉露常垂
麥無黍歉蕎纔種爾竹雖佳亦底為
偶題池上居
憂霖半夏太無聊皎日凉風霽接朝始覺秋光略可悅
恰看愁霧與全消砌蟲鼓脇鳴方響埭竹擡頭意亦超
四壁多粘望雨句此情秦越異遥遥
夜雨(七月初三日)
晴剛欣半月雨又報三更那得高眠穏真成畏事驚籲
停傾盎勢厭聽落簷聲曉起增繁慮無他秖望晴
雨中西直門外三首
御殿因之返帝都雨中策馬䟦泥塗致齋歴此方徼倖
(五月廿六日)兩月傷霖頓爾殊
久晴不足敵久澇今歲澇灾實異常昨夜兹晨纔細雨
潤連沮洳已湯湯
低禾高秫都傷沴破壁頽垣不可看却繾江南方倖澤
一時攬轡感多端
天慶宫像元劉鑾塑
南雕北塑古所傳大都神塑猶存元名手劉姓元與鑾
東嶽摶換稱元賢茲天慶像鑾坯埏棟宇剥落像巍然
呵護丁甲其敢延為新棟宇丹雘鮮像弗增易如故焉
是日路便展禮虔高居上帝絳節翩侍臣儀從飄乎仙
曹司聾啞解事艱斯非曲欲為其難以神喻人至理存
一絜矩乃為心寒
鏡清齋卽景
新秋方一來細雨亦已止池荷有餘芳巖樹無雙美雲
意猶戀晴波光早見底卜度心靡寧那識林泉旨劬哉
祈惟年恧矣鑒乎水
鏡香室
玉鏡朗披光波香細逓美秋來花事闌紅芳欲染紫我
聞濓溪翁是卉方君子花或可逾時人逾時老矣我有
用人責觸境懼乎此
畫舫齋口號
畫舫夤緣接鏡清來遊因便俯池楹米家煙雨非所賞
惬意端知在快晴
抱素書屋
擇勝搆書堂周遭帶碧塘開窗玩芳芰得逕自脩篁匪
所誇丹雘允宜貯縹緗因之悟禮後揭妙十賢商
道寧齋
北俯液池水南含瓊島陰自然成道趣何不可寧心得
要神機契入微秘筦尋况今武保定益切旅獒箴
長河泛舟至鳳皇墩
視朝禮具御園廻舟進長河一溯洄别墅(樂善園)精藍(萬壽)
(寺)姑舍是昆明亟待試吟裁
湖墩至止可維舟今歲居然初度遊倒影樓臺依碧水
宜人霽景報新秋
戲題春風啜茗臺
徒傳啜茗對春風偶到新秋悅霽空小坐未曾安席上
高擎早見滿甌中武文火候夫誰待窺伺神情若輩工
雅趣高人非我事當年何杜笑難同
卷雲亭
選字題亭曰卷雲夲因峭蒨冠楣棼却嫌半夏名不副
略得今朝意為欣舉目峯巒惬遙望甄心翰墨挹清芬
紫微佳句傳神邈&KR0766;&KR0766;青螺一㡧分
顧瑛芙蓉雙鴛卽用其韻
秋染紅拒霜水淺白沙渚雙鴛不知離夢中亦同處
和闐玉對瀑仙
如茵細草坐茸茸指點飛泉走白龍自是大宛仙種在
採芝底藉命青童
吹嘘
嘘出氣口虚吹吐氣脣蹙一丹田陽類一肺腑陰屬陰
故急為寒陽故緩而燠開闔别乾坤羲經誰不讀至理
在人身反誠樂莫淑東國人倫郭西都宴喜陸糟粕實
甚焉孝標斯裹足
題宋人撲棗圖
誰家曲院池塘清一株棗樹當閒庭秋來纍纍佳實成
羣兒玉筍皆崢嶸或是謝家諸弟兄否則童子遺(去聲)王
曾撲不藉竿手雙擎以裾攓取以盤承於得戒貪都不
爭善哉繪事能傳情不惟傳情童訓精
七月八日恭奉
皇太后木蘭行圍啓蹕之作
通閏由來秋氣早孟秋初吉啟龍旃懸知瞻就迎諸部
最喜
康強奉大年按頓依然息衆力逐程特厪閱農田黍稌
遭澇稀垂穗帑濟租蠲遑忍延
白河
白河之水竹箭翻塞山一帶為其源處暑漲退橋已架
行旅穏過無怨言去歲經此方待渡牽泅正資色目人
來往立俾輜重過撇捩直使洪濤掀今年渡河縱安逸
却因澇早一月前兩岸積水如去歲黍稌穗細色盡蔫
較量灾比昨秋重此况久矣心中存雖然此况心久存
目擊更切如傷論
出古北口作
秦代長城太古秋清時來往習秋蒐刀耕火種率由出
壘敗垣頽那藉脩真是不征譏亦簡(凡關皆有稅惟古北自康熙年間即)
(不征稅至今因之)幸因弗澇穫還稠度關多稼欣逢慶一百年
前有此不
䟦馬
䟦馬却輿輦廿年一例便(自啟駕日日乘馬木蘭圍畢始間御輿輦近有以宜御輿)
(輦為請者却弗許自乾隆辛酉至今廿餘年不肯易此例)寧當因久懈率欲以身先
陡峡落銀瀑晴峯生翠煙騁懷得遊目摛句亦軒然
喀喇河屯行宫懷古
往事徵難信猶傳此黑城(喀喇河屯蒙古語為黑城也)軒庭新歲月
闉郭舊榛荆北界夫何藉山田已遍耕致茲詎容易益
凛守基情
翠雲堂
鬱鬱青松列四株庭前虬盖翠陰扶秋臨復此乘凉好
月上何曾對影孤過去片時卽萬古未來百歲待斯須
崇山設以商顔擬不入留侯計裏趨
恭奉
皇太后至避暑山莊卽事一律
潦退今秋早半月
大安日日奉同行(去歲阻澇因先啟蹕隨路視橋道俱妥始命諴親王恭奉聖母就道)
高年康健真堪慶
祖德恢鴻益厪情地自清凉聽午熱(是日微熱)黍方秀實利
西成廣仁嶺度山莊近恰有排班哈薩迎(時哈薩克汗阿布賚遣陪)
(臣蘇爾統都勒特赫勒等入覲適至山莊即於嶺前迎接)
題秀起堂
去年西峪此探尋山趣悠然稱我心搆舍取幽不取廣
開窗宜畫復宜吟諸峯秀起標高朗一室包涵悅靜深
莫訝題詩緣創得崇情蓄久發從今
振藻樓
樸堂旣高豁曲樓復窈窕平陵入屋中緣梯降雲表景
竒意亦新顔之曰振藻巒情將樹態興會殊不少却笑
錦囊人較此渺乎小
經畬書屋
面山書屋號經畬詠有山泉閱有書不是研田擬唐(庚)
墾欲因義路效兒(寬)鋤五車學富何希彼兩字君難足
起予幾度來來消幾刻箇中安得樂三餘
山行
山行尋鹿亦尋詩妙合而凝巧搆思得失非他千古事
文章假我寸心知瀑飛絶澗聲偏冷峯較閒雲態更竒
半夏不堪廻首憶緒情欲藉此間怡
靜含太古山房
秀起(堂名)占高朗山房别一區稱佳以幽僻契妙更清殊
松不煩新種石皆入古圖子西善忖度心得乃先吾
趣亭
小亭未足十笏勝趣乃占千山虚牖竒供曠覽崇巖逸
謝勞攀流動則資石瀑周遮不厭林關欲藉澄心觀物
詎云徒尚高閒
不遮山樓
山樓雖迥不遮山幾點新紅萬綠間竒破天慳欣始遇
尋常林壑擬從刪
熱
出關頓覺峭凉生旣至山莊熱轉迎無礙崖邊臨水坐
有時林下趁風行愛看荷朵芳菲在尚聽蟬聲三兩鳴
晚稼今秋尤藉曬憐民澇後補重耕
荷
幾柄秋荷擢塞灘年年芳色待人看卉中怪底稱君子
頗似巖松耐歲寒
創得齋
了知深谷有山房策馬西峯下夕陽今歲初來即創得
昨秋熟處已將忘鳥吟花笑自餘樂月白風清無盡藏
婪熱固欣宜晚稼愛他嘉蔭亦乘凉
學古堂
書堂帶水復屏山小坐心常恧此間勉學
祖功猶未逮那更學古有餘閒
中元日觀河鐙
山莊今歲中元度便放河鐙漾碧漣漫論盂蘭不遮閡
果然時節有因緣一輪水月含天月萬朵金蓮映玉蓮
巖鹿未知為底事閙餘惟喜静尤便
避暑山莊啟蹕木蘭行圍之作
白露今年早中元度啓程野橋取路直潦水落潭平晚
稼偏宜熱秋空正快晴貴山求宿衛笑許鑒葵誠(哈薩克汗)
(阿布賚遣使請安為其所遣陪臣鄂莫爾色楞白特爾二人懇留備羽林之屬因命為乾清門侍衛遷住伊犁)
賦得山泉賞
雲房
聖藻懸
志在賞山泉堪會知仁趣都包今古詮動歸緣有靜後
樂以憂先實政吾猶未
崇情祇喟然
濟爾哈朗圖行宫作
卜克(嶺名)今秋西取途先臨濟爾哈朗(讀作平聲)圖戢櫜早慶
貞符彼(己夘過卜克嶺曾有詩時尚未定西域也)安樂(蒙古語濟爾哈朗漢語為安樂也)非
謀悅志吾黃野稼逢澇餘有碧空雲斂晚來無勤民習
武均心黽詎為高齋景足娛
曉行口號
秋雲似霧傍峯攅曉月如冰過望圑野彴横溪連騎渡
炊煙出樹引人看
阿穆呼朗圖行宮作
一宿圍埸近搆齋此憩停天然足山水成趣得軒庭率
省牽馱力堪頥情性靈顧名每思義寰海願康寧(蒙古語阿)
(穆呼朗漢語為康寧也)
過卜克嶺行圍卽景四首
本是賢王遊牧地非牟農父力耕田却因流寓增於昔
私墾翻多占界邊
界限周阹禁制詳鬱盤過嶺即圍場詰戎柔遠於焉在
家法昭然敢不蘉
過閏今年謂早寒廹來午熱拂秋鞍晚田頼此方成熟
南望心因萬姓寬
卜克誠然恊瑞符新疆田牧創長圖爾時原未廢遊獵
(己夘秋過是嶺有貞符如卜克之句盖爾時回中雖屢奏捷逆酋尚未獻馘今幸諸部胥定屯政具興還憶當)
(年戒徒率獮間批答樞函固無稽晷刻也)臨大事當有若無
雨獵(七月廿六日)
塞山清曉雲如油須臾雨羃千峰頭獵騎已放奚事止
看城早駐藍旗斿(凡行圍以大黃纛為中權以白紅二旗居左右翼之中兩翼前各以一藍)
(旗分隊馳進至二藍旗俱會駐看城則圍合矣)櫜鞬策馬便親往衝煙冐霧尋
清遊灑空時霏時却息岩枝澗葉翻銀流千二百卒宿
精練鴻絧尚致野獸稠弓漸無礙燥手濡無礙柔一發
中其麌再發斃其麀四十八旗夙習見哈薩厄魯心服
尤中朝或有諳古者謂當罷獵學文侯旣不受譽毁寧
受詰武身先意所留一之為甚亦弗再傳宣明雨當停
蒐
兩江總督尹繼善奏報高堰五壩今歲未過水下
河州縣有收詩以誌慰
湖河分刌較分明兩壩東西示定程(洪湖水漲向苦五壩多洩下河滋害)
(今春南廵指授督河諸臣以湖水過誌一尺清口卽折壩十丈為準灑流澹灾實釜底抽薪善策也)兼值
今年未淮漲(淮水今歲本弱又值預開清口遂未致過五壩)遂欣澤國慶秋成
尾閭操縱幸底績運口節宣俾刷清(先是高晉摺奏黃流微漾入運因諭)
(不可株守拆清口壩之說宜多引入天妃閘運口庶得暢流刷淤)奏牘手披别有慰南
廵庶曰不徒行
塞山風景
塞山今歲耐清吟澗有繁聲樹有隂野勒秋霜鹿鳴懶
林留夏葉虎藏深曉凉亦愛陽凹坐午熱還從風處尋
略覺先時乖獵候南瞻晚稼慰遐心
鹿柴
鹿柴護周阹虞人謹守諸設聽雉兔往了識谷陵虚(木蘭)
(谷口例用柵木為限猶不免竄竊設竟如孟氏言囿果七十里已實佔芻蕘雉兔地什之七且芻蕘雉兔者必)
(將相爭滋事久之芻蕘空而雉兔絶又將何以為囿)盡信彼為阱吾聞亦子輿輞
川又曾有較此竟何如
出哨
出哨登平陸行行見野莊千山棲晚稼一嶺隔秋霜(圍場)
(内已降霜伊遜各口以外則無盖一嶺之隔也)穫祗常年半較猶内地強釜炊
頼少濟慰不扺憂長
御製詩三集卷二十五
