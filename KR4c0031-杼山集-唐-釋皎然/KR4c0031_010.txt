晝上人集卷第十
吳興釋皎然
四言講德聮句潘述湯衡釋晝
先王設位以正邦國建立大官封殖有德(述)二南敷
化四岳述職其言不朽其儀不忒(衡)曁于嬴劉乃創
程式罷侯置守剖竹分域(晝)赫矣皇唐康㦲立極精
選藩翰庸資正直(述)爰命我公東土作則克巳恭儉
疲人休息(衡)濟濟閭閈油油黍稷既冨既教足兵足
食(晝)恤其凋瘵剪其荆棘威懷逋叛撲滅蝥賊(述)疾
惡如讐聞善不惑哀矜鱞寡旌禮儒墨(衡)乃修隄防
乃濬溝洫以利通商以溉嘉榖(晝)徵賦以節計功以
時人胥懷惠吏不能欺(述)我政載孚我邦載綏猛獸
不㬥嘉魚維滋(衡)肅恭眀神齋沐不虧歲或驕陽雨
無愆期(晝)帝嘉有庸寵命来斯紫紱載綏金章陸離
(述)資忠履考閱禮敦詩眀德惟馨自天祐之(衡)
四言講古文聮句潘述裴濟釋晝湯衡
帝出于震文眀始敷(述)山岳降氣龜龍負圖(濟)爰有
書契乃立典謨(晝)先知孔聖飛步大衢(衡)漢承秦弊
尊儒尚學(述)百氏六經九流七略(濟)屈宋接武班馬
繼作(晝)或頌燕然或&KR1036;麟閣(衡)降及三祖始變二雅
(述)仲宣閒和公幹蕭灑(晝)士衡安仁不史不野(晝)左
張精粤稽阮高寡(衡)曁于江表其文鬱興(衡)綺麗爭
發繁蕪則懲(述)詞曄春華思清冬冰(述)景純跌宕遊
仙獨步(衡)青雲其情白壁其句(衡)靈運山水實多竒
趣(述)遠派孤峯龍騰鳳翥(述)陶令田園匠意真直(晝)
春柳寒松不凋不飾(晝)江淹雜體方見才力(衡)擬之
信工似而不逼(衡)鮑昭從軍立意危苦(述)氣勝其詞
雅愧于古(述)隠侯似病創制規矩(晝)時見琳琅惜哉
榛苦(晝)謝眺秀發詞理翩翩(衡)孤標爽邁深造精研
(衡)惠休翰林别白離堅(述)有會必惬無慚曩賢(述)吳
均頗勁失扵典裁(晝)竟乏波瀾徒工邊塞(晝)彼柳吳
興高視時軰(衡)汀洲一篇風流寡對(衡)何遜清&KR0704;所
得必新(述)緣情既密象物又真(述)江㧾徵正未越常
倫(晝)時合風興或無淄磷(晝)二杜繁俗三劉瑣碎(衡)
陳徐之流隂張之軰(衡)伊數公者閫域之外(述)吁此
以還有同自鄶(述)
五言項王古祠聮句潘述釋晝湯衡
遺廟風塵積荒途歲月侵(述)英靈今寂寞容衛尚森
沉(晝)覇楚志何在平秦功亦深(衡)諸侯歸復背青史
古將今(述)星聚分巳定天亡力豈任(晝)采蘩如可薦
舉酒瀝空林(衡)
五言還丹可成詩
羽化自仙骨延年資飬生(晝)金經啟靈秘玉液流至
精(述)八石思共煉九丹知可成(衡)吾心苟無妄神理
期合并(晝)封竈用六一置門考休京(述)浮光含日彩
圓質焕雲英(衡)持此保壽命服之頥性情(晝)跂予望
仙侣高詠昇天行(述)鶴駕方可致霓裳定將迎(衡)不
因五色藥安著七真名(晝)揮玅在微密全功知感誠
(述)與君棄城市攜手遊蓬瀛(衡)
五言建元寺晝公與崔秀才見過聮句與鄭奉
禮說同作
人間宜歲晩道者訪幽期獨與寒山别行當暮雪時
(皇甫曾)栢臺辭漢主竹寺寄潜師荷策知君待開門笑
我遲(晝)暮階懸雨足吹繞松枝理辨塵心妄經分
梵字疑(鄭說)久承黃紙詔曾賦碧雲詩然諾警相許風
流話所思(崔子向)筌忘心巳默磬發夜何其願結求羊
侣名山從所之(曾)
五言建元寺皇甫侍御院寄李員外縦聮句一
首
寄隱霜臺客相思粉署人(子向奉上侍御)誠知阡陌近無奈
别離輕(曾奉奉禮)夜色迷䨇樹鐘聲警四隣(說奉奉禮秀才)散才
徒仰鮑歸夢遠知秦(台上)雨帶清笳發花驚夕漏春(晝)
超&KR3610;随步錫彷彿聽行輪(子向奉侍御)要路推高足空林
寄一身(曾奉奉禮)盛名知獨擅良會憶相親(說奉崔十二)稍滌
心中垢都遺陌上塵(子向奉)今霜此堂集何事少遺民
(晝)
五言冬日建安寺西院喜晝公自吳興至聮句
一首
宗系傳康樂精修學遠公(祠部郎中兼侍御史王遘)相尋當暮歲行
李犯寒風(駕部員外李縱)累積浮生裡機慚半偈中(前太常寺奉禮郎鄭)
(說)傳家知業墜繼祖忝聲同(晝)雲與輕帆至山將夲
寺空(崔子向)向来忘起滅留我宿花宫(前吏部郎中兼括州刺史齊翔)
五言建安寺西院喜王郎中遘恩命初至聮句
(時郎中正入西方道場)
跡就空門退官從畫省遷住持良有願朝謁冗無緣
(遘)身淨金䋲内心馳玉扆前(晝)榮添一兩日恩從九
霄年(翔)慕法能輕冕追非欲佩弦(縦)棲閒那可久鴛
鷺待行聮(子向)
五言建安寺夜會對雨懷皇甫侍御曾聮句
相思非是遠風雨遣情多(晝)碩欲披雲見難堪候暁
過(縦)夜長同歲月地近極山河(說)戒相初傳授文章
舊&KR0704;磋(遘)時稱洛下詠人許郢中歌(子向)惆悵徒延首
其如一水何(珝)
五言泛長城東谿暝宿崇光寺寄處士陸羽聮
句
箬水青似箬玉山碧扵玉(子向)逼霄沓萬狀截地分千
曲(晝)萍解深可窺林豁遥在矚(子向)巳高物外賞稍滌
區中欲(晝)野鶴翔又飛世人羈且跼(子向)沉吟跡所悞
放浪心自足(晝)緬懷虛舟客碩寄生芻束(子向)說詩整
頽波立義激浮俗(晝)荆吳僃登歴風土随編錄(子向)恨
與清景别擬教長路促(晝)谿鳥語鸝嘍寺花翻躑躅
(子向)印圍水壇淨香護蓮衣觸(晝)捧經啓紗燈收祍禮
金粟(子向)安得扣關子玄言對吾屬(晝)
五言與崔子向泛舟自招橘經箬里宿天居寺
憶侍御萼渚山春遊後期不及聮一十六韻
以寄之
晴日春態深寄遊恣所適(晝)寧妨花木亂轉覺心耳
寂(子向)取性憐鶴高謀開任山僻(晝)倚絃惜空曲捨屨
行淺磧(子向)渚箬入里逢野梅到村摘(晝)碑殘飛雉䫈
井翳潜龍宅(即陳帝宅子向)壊寺隣壽陵古壇留劫石(晝)穿階
筍節露拂瓦松梢碧(子向)天界細雲還墻隂雜英積(晝)
懸燈繼前熖遥月升圓魄(子向)何意清夜期坐為高峰
隔(晝)茗園可交𬒮藤潤好停錫(子向)微雨聽濕巾迸流
從點席(晝)戲猿隔枝透驚鹿逢人擲(子向)覩物賞巳竒
感時思彌極(晝)芳菲如馳箭望望共君惜(子向)
五言渚山春暮會顧丞茗舍聮句效小庾體
誰是惜暮人相攜送春日因君過茗舍留客開蘭室
(陸士修)濕菭滑行屐柔草低藉瑟鵲喜語成䨇花狂落
非一(崔子向)烟濃山焙動泉破水春疾莫拗挂飄枝會
移閬書帙(晝)頗容樵與隱豈問禪兼律闌竹不求疎
網藤從更密(士修)池添逸少墨園雜莊生漆景晏枕猶
欹酒醒頭懶櫛(子向)雲教淡機慮地可遺名實應待御
荈青幽期踏芳出(晝)
七言與李司直令從荻塘聮句一首
畫舸悠悠荻塘路真僧與我相随厺寒花似菊不知
名霜葉如楓似何樹(李令從)倦客經秋夜共歸情多語
盡眀相顧遥城候騎来仍少傍䫈哀猿發無數(晝)心
閒清淨問禪寂興逸縦横問章句蟲聲&KR0704;切草間悲
螢影紛紛月前度(令從)撩亂雲降好賦詩嬋娟水月堪
為喻與君出處夲不同從此還依舊山住(晝)
三言擬五雜組聮句八首
五雜組盤上葅往復還頭懶梳不得巳&KR0699;裡魚(李萼)五
雜組郊外蕪往復還櫪上駒不得巳谷中愚(殷佐明)五
雜組繡與錦往復還興又寝不得巳病伏枕(顔真卿)五
雜組星與辰往復還有情人不得巳客傷春(晝)五雜
組酒與肉往復還東籬菊不得巳醉便宿(袁高)五雜組
闤闠間往復還門上關不得巳鬢毛班五雜組繡紋
線往復還春来燕不得巳入征戰(蔣至)
三言重擬五雜組聮句四首
五雜組四豪客往復還阡與陌不得巳長沙謫(廌)五
雜組五辛盤往復還馬上鞍不得巳左降官(萼)五雜
組甘鹹醋往復還烏與兔不得巳韶光度(真卿)五雜組
五色絲往復還回文詩不得巳失佳期(晝)
三言重擬五雜組
五雜組箧中線往復還䨇飛燕不得巳長門怨(晝)
五言月夜啜茶聮句一首
泛夜邊坐客代飲引情言(陸士修)醒酒宜華席留僧想
獨園(張廌)不須攀月桂何假樹庭萱(李萼)御史秋風勁尚
書北斗尊(崔萬)流華淨肌骨䟽㵸清心源(真卿)不似春醪
醉何辤綠菽蘩(晝)素瓷傳静夜芳氣滿閒軒(袁高)
五言夜宴詠燈聮句一首
桂酒牽詩興蘭釭照客情(士修)詎慚珠乘朗不譲月輪
眀(廌)破暗光初白浮雲色轉清(真卿)帶花疑在樹比燎
欲分庭(晝)顧巳慙微照開簾識近汀(高)
三言喜皇甫侍御見過南樓翫月聮句一首
喜嘉客闢前軒天月淨水雲昏(真卿)雁聲苦蟾影寒聞
裛浥滴檀欒(陸羽)歡宴處江湖闊(皇甫曾)卷翠幕吟佳句
恨清光留不住(李萼)高駕動清角催惜歸華重徘徊(晝)
露欲晞客將醉猶宛轉照深意(陸士修)
七言重聮句一首
須持憲節推高步獨占詩流横素波不是中情深惠
好誰能千里遠經過(真卿)詩書宛似陪康樂少長還同
宴永和夜酌此時看振玉晨趨幾日重鳴珂(曾)萬井
更深空寂寞千方霧起隱嵳峩熒熒遠火分漁浦歴
出柳城(晝)
五言重送横飛聮句一首
春田草未齊春水滿長谿(萼上士元兄)出餞風初暖攀光
日漸西(真卿)歸期江上遠别思月中遲(晝)
七言大言聮句
高歌閬風步瀛洲(晝)燂鵬㵸鯤飱未休(真卿)四方上下
無外頭(萼)一啜頓涸滄溟流(廌)
七言小言聮句
長路遥遥𧖟吐絲(真卿)焦螟蚊睷察難知(晝)
七言樂語聮句一首
苦河既濟真僧喜(萼)新知滿座笑相視(真卿)戎客歸来
見妻子(晝)學生放假偷向市(廌)
七言嚵語聮句一首
拈䭔舐指不知休(萼)欲炙待立涎文流(真卿)過屠大嚼
豈知羞(晝)食店門外強淹留(廌)
七言滑語聮句一首
雨裡下山踏榆皮(真卿)莓菭石橋步難移(晝)蕪荑醬醋
喫煮葵(令白)縫靴蠟線油塗錐(萼)急逢龍背須且騎(益)
七言醉語聮句一首
逢糟遇麴便酩酊(令白)覆車墜馬皆不醒(真卿)倒着接䍦
髮垂領(晝)
七言遠意聮句
家在炎洲往朔方(疾)豈知于闐望瀟湘(澄)曾經隴底
復遼陽(巨川)更憶東厺採扶桑(晝)查客三千路未央(伯均)
燭龍之地日無光(疾)將遊莾蒼窮大荒(晝)車轍馬足
逐周王(均)
七言暗思聮句
斜風飄雨三十夜(疾)隣女餘光不相借(巨川)跡滅塵生
古人畫(晝)洞房重扉無隟罅(均)燭滅更深月西謝(從心)
七言樂意聯句一首
良朋益友自遠来(均)萬里鄕書對酒開(晝)子孫蔓衍
負竒才(疾)承顔弄鳥詠南陔(澄)鼓腹擊壌歌康哉(巨川)
七言恨意聮句一首
同心同縣不相見(疾)獨採蘼蕪詠團扇(均)莫聽東林
擣霜練(晝)遠憶征人淚如霰(澄)長信空階荒艸遍(從心)
眀妃初别昭陽殿(杭)
六言秋日盧郎中使君幼平泛舟聮句一首
共載清秋客船同瞻皂蓋朝天(盧藻)悔使比来相得如
今欲别澘然(幼平)漸驚徒馭分散愁望雲山接連(晝)魏
闕馳心日日吳城揮手年年(陸羽)送遠巳傷飛雁裁詩
更&KR0704;嘶蟬(潘述)空懷鄠杜心醉永望門闌脰悁(李恂)别思
無窮無限還如秋水秋烟(鄭述誠)
七言重聮句一首
相將惜别且遲遲未到新豐欲醉時(幼平)厺郡獨攜程
氏酒入朝可忘習家池(羽)仍憐故吏依依戀自有清
光處處隨(述)晩景南徐何處宿秋風北固不堪辭(晝)
吳中詩酒饒佳興秦地關山引夢思(藻)對酒巳傷嘶
馬厺銜恩只待掃門期(惸)
五言與潘述集湯衡宅懷司直縱聮句
幽獨何以慰友人顧茒茨(衡)巳忘歲月念載說清間
時(述)旭日舒朱槿柔風引綠葹(晝)迢迢青谿路耿耿
芳樹枝(衡)執祍空躑躅来城自逶迤(述)相思寄採掇
景晏獨驅馳(晝)
三言安吉崔眀府山院聮句一首
人不擾政巳和世慮寡山情多(晝)禪客至墨卿過興
既洽情如何(逵)
四言重聮一首
肅肅清院翛翛碧鮮巳見心遠何關地偏(晝)自公退
食升堂草玄紛紛巳隔雲心澹然(逵)
五言重聮句一首
瀑&KR1543;聞窗外晴峯逼座間(晝)挂冠徒有意芳桂杳難
攀(逵)
六言重聮句一首
清高素非宦侶疎散從来道流今日還輕墨綬知君
意在滄洲(晝)浮雲任從飄蕩寄隱也信沉浮不似漳
南地僻道安爲我淹留(逵)
七言重聮句一首
劉令興多常步履柴桑事少但援琴間招法侣從山
寺每掇幽芳傍竹林(晝)卷簾只愛荆峰色入座偏宜
郢谷吟誰許近来輕印綬因君昨夜悟禪心(述)
五言秋日潘述自長城至霅上與晝公湯評事
遊集累日時司直李公瑕往蘇州有阻良會
與二公聮句以寄之
離念非前期秋風忽巳至(述)芸黃衆芳晩搖蕩居人
思(晝)白霜凄以積高梧䬃而墜(衡)悠然越山川復此
恨離異(述)時景易遷謝歡難兼遂(晝)惜分緩迴舟
懷遥企歸駟(衡)休澣情自高来思日云未(述)
五言喜晝公尋山回相遇聮句一首
幾年無此會今日喜相從(述)後夏仍多病前書逹幾
封(晝)水華迎暮雨松吹引疎鐘(晝)出谷随初月尋僧
說五峰(述)
五言道觀中和潘丞觀青谿圖聮句
畫得青谿樣宜扵紫府觀(晝)日眀烟靄薄楓落水容
寬(萬)畫野高低接商工井邑攅(述)䟽川因稼穡出使
問艱難(晝)
五言春日對雨聮句一首
春烟帶微雨漠漠連城邑桐葉生微隂桃花更宜濕
(韓章)蕭條暗楊柳散澷下原隰歸路不我從遥心空竚
立(晝)林低山影近岸轉水流急芳草自堪遊白雲如
可揖(章)尋山禪客意苦雨陶公什遊衍情未終歸飛
暮相及(晝)峯高日色轉潭淨天光入却欲學神仙空
思謝朋執(章)為道貴逍遙趨時多苦集瓊英若可飱
青𬗋徒勞拾(晝)
五言春日會韓武康章後亭聮句
後園堪寄賞日日對春風客位繁隂下公墻細柳中
(晝)坐看青嶂遠心與白雲同(韓章)林暗花隂入池深遠
水通(楊秦卿)井桃新長橤欄藥未成叢(仲文)松竹宜禪客
山泉入謝公(晝)砌香翻芍藥檐静倚梧桐(章)外意随
簾卷忘情與道空(秦卿)楚僧招惠遠蜀客挹楊雄(仲文)便
寄柴桑隱何勞訪剡東(晝)
五言送晝公聮句
相逢情不厭惜别意難為(章)吾道應無住前期未可
知(晝)輕霜凋古木寒水縮荒陂(章)賓雁依沙嶼浮雲
惨路岐(晝)林疎看野迥岸轉覺山移(章)寄賞驚搖落
歸心歎别離(晝)草堂思偃蹇麈尾厺相随(顧况)勿謂光
音遠禪房會一窺
五言康錄事宅送僧聮句
蓮衣宜着雨竹錫好随雲(晝)見鶴還因飬逢鷗自作
群(崔子向)
五言與邢端公李台題庭石聮句
共題詩句遍爭坐蘚文稀(晝)
五言奉同顔使君夜集聮句
寒花護月色墜葉占風音
四言與昂上人兩字繼合四句初字日
有一鳥雛凌寒獨宿若逢雲雨兩兩相逐
次日
野外有一人獨立無四隣彼見是我身我見是彼身
晝上人集卷第十
