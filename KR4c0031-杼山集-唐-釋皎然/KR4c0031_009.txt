晝上人集卷第九
吳興釋皎然
蘇州支硎山報恩寺㳒華院故大和尚碑(并序)
我先大師曰佛嘉言孔碩大造人天張无生極宗懸
衡扵群教之表自第一義諦皆我之蘧廬也况儒墨名
㳒道家之流哉教之斯行咨乎哲匠今大師即其人
也師諱道遵字宗逹吳興張氏之子崇勲茂德世為
吳中右族大師夙負殊操㓗士稱之榮耀不足關其
心聲塵未曾觸其性其年二十詣天竺威大師初受
具戒事報恩興大師首宗毗尼依佛教也常愀然而
歎曰孔老之學不眀三世昭昭之業何異夫適郢而
求冥山哉先大師則不然觀萬象無根我獨以無生
一念覆疑山之峻知四流妄有我獨以妄動二字停
倒海之波室是遠而悟者天隔㫺在漢眀永平之際
大教洋溢霈然而東與生靈滌心觀天地更始正士
自摩騰巳降持㳒有如關中者秉律有如南山者海
内髦士亟歸乎我如凱風微揚嘉木先發齊惠文大
師傳龍樹智論一性之教教即我釋伽如来九世祖
師文殊所承也惠文傳南岳南岳傳天台授一心三
觀之旨以十身佛刹微塵數修多羅如懸帝網不出
正念無違即中盖如来一期教扃鐍也天下弘經之
士窺我宗者不得其門而入天台厺世教傳章安章
安傳縉雲縉雲傳東陽東陽傳左谿自龍樹巳還至
天台四祖事具諫議大夫杜正論傳教記今大師則
親承左谿一受心宗方造其極物有凋折而苦節不
衰時有晦眀至行不變㳒華三昧淵乎我衷嘗從容
謂門人曰堯舜之民不必獨義教之至也教若不至
民何咎焉吾恐大教未周群機未發陷諸子扵邪見
之網吾徒得無過乎乃欲廣寫㳒華經置道場闢經
院以燭繼景揚大雄慈聲盖平生之願歟一之日發
其心二之日規其址作不逾序厥功成焉居山之福
地於戲群峰合沓以就我當大藏而孤峙疑天作以
待用此持經之境也及以清晝山空杉吹不動真念
凝乎寂寞經聲在乎窅冥此持經之心也大曆元祀
州將韋公元甫兵部尚書劉公晏侍御史王公圓開
州刺史陸公向殿中侍御史陸公迅大理評事張公
象境誘真心共獲殊勝乃相與飛表奏聞詔書特下
署名曰㳒華道場焯哉盛乎經王之惠日升于天乎
自江以東揔一十七所皆因大師之首置也舉釋行
大德二十七人常持㳒華報主恩也大師以無緣慈
眼極觀四生多溺空見乃鑄盧舍那及毗盧遮那像
眀智身不有㳒體非無將欲顯古佛證經之由乃起
多寶玅墖開淨土當生之業遂作彌陀色身㳒華一
經駭聲聞得記方等四部喜廣教盡收無垢淨光盖
是如来極開方便跡雖有作功乃無為接人天機使
知有殊常之福又寫天台一教溢乎道場真詮昭昭
與清景不極大師有言佛法夀命其惟常住乎常住
不存我法安寄扵是置莊二所世田為義俟嘉榖以
登身田是修期聖禾不絶非夫大師平等之施孰能
扵事理雙全哉物投我慈日用不足門人有懈廢者
接彼退機講法華玄義天台止觀四分鈔文臨壇度
人授心楊律碩盈乎石室之籌天寶年扵靈巖道場
行㳒華三昧忽覩大眀上燭天界我身正念儼在光
中異日問天台然公公曰智惠光眀從心流出非精
致之所在耶又扵本寺入㳒華道場忽覩此身在空
中坐先證者知是大師滌垢之相不然則萬㳒有無
礙之用哉其年春秋七十一僧臘四十六以興元元
年七月二十九日告終扵支山夲寺嗚呼像㳒梁壊
苦流增波無數人天從今失怙初當寺蓋公輪公一
夜同夢大殿忽崩得非㳒匠將亡之應乎示疾之日
驕陽久愆嘉苗若燎辤世之夕風號雨㬥天地惨黷
亦我㳒凌遲之變也傳教門人靈輪㳒盛道欣可入
如来之室豈唯宣父之室哉俾厥鴻猷張而未㢮奉
教門人猶子靈源等高志警拔德隣先賢精細行以
檢儀敷大乘以基性予雖後學夙聆德聲曷云不騫
貽諸樂石銘曰泓澄吴江静幾扵道清氣蓄焉誕
我僧寶洸洸大師與道為藩義天無孛慈釭不昏巋
然支山繋公所履建墖闢院夷荒而址乃基靈峰靈
峰崇崇乃啟秘藏秘藏彤彤天色在下日輪當中真
經無言至象非象眀理徹性不昧不朗三觀一心如
懸帝網雪山峩峩有時而裂香樹偃蹇有時而折世
相若斯師何示滅示滅何之天泣人悲高丘漠漠細
雨霏霏攜履西去相逢是誰見海未乾疑山尚阻囂
囂魔民爰得其所吾師寂寥空留㳒語入室數子皆
弘我經安公如月遠公如星恭恭秩秩釋氏儀形墖
影亭亭長在寒樹天上花落人間日暮猶飄苦雲以
我為喻
唐湖州大雲寺故禪師瑀公碑銘(并序)
昔在穆天子我如来大聖沒扵西土蓋示身也其聲
教紛綸湮滅而復紀者九十六種外道持衡扵五天
是僣佛号俾戒月生魄寶星為彗涅槃河水汨泥揚
波而天下騰口襲心夐然而喪精矣我本師爰敕大
士中興南州激童蒙竅禱杌摧異道破邪黨彼日月
是出爝火不息其為光也不亦難乎有其躡清氣㣧
種性雲龍相召與蒼生為春則我大師矣大師諱瑞
字真瑛俗姓沈氏吳興德清人也其先仕國扵沈因
以為氏按春秋沈子之後也五代祖敏梁東陽太守
不言而理不猛而威揚之以和風灑之以甘雨殷氏
既丧公其嗣焉高祖某勇而仁直而信少好理體機
若釭轉六歲讀孝經至參不敏略而不讀師問之故
曰此大人稱之而小子曷稱之十七州舉孝廉陳侍
中徐陵特相器重名位不逹終于丘園曾祖某學藏
于晦辯守扵訥大業之際州辟不起祖某考三教之
源精一貫之旨結廬于金鵝山下怡然獨得父某湖
山是傑言行孔臧里有不爽而訓之隣有不給而錫
之燠兮春風凛兮寒松心可以育物德可以垂𥙿以
五世樹善而瑀公生生而聦慧不以師受年未捴角
辤親出家患身之資忘若遺跡爽口之味飲如我仇
以如意年大赦度人壊衣削髮煤炱世事怡懌至道
弱冠遊東京大福先寺厥受大戒懇懇勤勤不遑假
寐三日之夕戒相出焉見有神人假然在目倏來忽
往㦯同或異得非至誠乎扵是燭如来燈佩菩薩印
證聖中歸于大雲道場堅執律柄僧綱釐舉不亦宜
哉公素履純厖無咎無譽使天下之士有外道焉有
闡提焉心如飄風言若泉湧撓我聖教齊我玅門公
示以從容誘以方便莫不稽首挫色而聞命焉常禮
一萬五千佛名兼慈悲懴日夜一匝或二日㦯三日
一帀苦節貞勵飲冰茹霜夜有聖僧九人降扵禮懴
之所相與行道弹指而厺或夜無燈燭心口是念圓
光照室如坐月中如此則往往有之公嘗喟然曰自
眀帝夢金人孫權獲舍利茫茫中土是有正法而德
清偏邑罕有墖寺使蒼生蒙昧㒺知所之悲夫至人
無名陶鑄而名之耳糠粃有為金壁無相二見齊楚
瞽性者流豈短履如之功萬法無外此菩薩自在之
盛行吾將為爾行焉扵是繕以香臺作以茝殿卿雲
蓄泄于戶外麗月眀回扵檐下是知觀象大壮㳒時
雲室豈不宜哉前後寫經二藏凡一萬六千卷不以
皮為紙不以血為墨是身臰穢靡潔書寫非難捨哉
晩節工于襌門頓入懸解言越性靈之外心冥文字
之表天寶初臨安足法師死經三宿將入地獄冥見
瑀公引至王所謂王曰此師解講涅槃經大王宥之
王曰唯聞嚴能講不聞此師名何也如此再三王不
能屈因赦之嗟乎至人之作用不動此身而流形于
彼非無緣慈力何哉曾是鄕人施(音桃)牛者天然不
孕因而出乳及瑀公寝疾日有饋之非夫人含動植
德感眀神亦何能致此希有之事也他日蹙然改容
㩀梧而歎昔孔子蚤作悲歌于門者此聖人所以同我
生亦同我死莊生曰適厺夫子順也吾亦何懼哉以
十一年秋襌坐滅度嗚呼婉婉蓮步應随白雲寥寥
香林空見孤月予不知其至人幽機玅用彷彿化為
人星乎飛為白霓乎不然將有異名扵他國乎某月
某日飭以靈龕崇以寶墖擊以㳒鼓吹以㳒螺門人
號慟扵是葬歛十二年春將欲啟靈龕遷寶墖炎炎
金火以求舍利豈知容色不壞凛然如生識者以為
涅槃夲義絶動涉之知窮寂照之惠存不壊之身滅
大化之體此四者而公得之㫺少林孕鬚蘄春育髮
何獨嘉也寺主玄等皆秉大眀惠開道區中吠琉
璃天移夕為晝彼什公四子亦季孟之間歟大理評
事攝監御史姚澹主客郎中姚沛禀龜谿之靈鵝山
之英門多才傑世著匡佐而瑀公善焉刺史楊惠才
識深敏器宇調暢虞譚之流也今吳測微清慎有度
奸回無欺賀循之流也皆入境問俗飲風眷德徘徊
歔欷有恨来暮嗟乎㳒夲無名是歸寂樂門人隨淚
願刻豐碑予誠不敏哀以見託銘曰㳒本無生示
生兮法夲無名強名兮大師振振冲邈兮蒼生茫茫
啟覺兮堅持律藏是非兮深入禪門杏微兮鵝峯岑
崟莫涉兮龜渚澹蕩莫測兮五千佛懴是禮兮十二
經文是啟兮聖僧異人降語兮㹇牛非孕垂乳兮同
衆生病罔差兮同衆生沒罔壊兮門徒病矣號絶兮
姻族澘然嗚咽兮烏臺華省思人兮邦君邑宰敬神
兮無言可象湛寂兮身謝名非刻石兮
唐杭州靈隠山天竺寺大德詵㳒師墖銘(并序)
西周之叔世夲師淪跡扵拘尸那城千有餘年教行
東漢玄綱遐属殆如綴旒而先經異時至機終義我
唐聖曆中大方廣梵文四譯斯僃雷霆始懼于魔耳
天地再造扵人心曈曈無邊佛曰正出其時弘道之
士有燉煌公得他心稱是文殊後身洎四葉傳于吾
師夲孫氏之子長沙桓王十有三世孫母也初感夢
吞眀珠遂黜鱻惡葷誕彌厥月生有異表中歲若成
寥兮真姿不棲于俗顧移榮扵道忘錫羡于家至十
五辤親從師依年受具行學一集鬱為教宗終卷伊
吕立功之致陋黃綺肆志之適遺形理性與山水為
群故地思貞大師属我以華嚴經菩薩戒起信論心
以静銳智與經冥徹照淵玄萬法一念霄景盈空而
不見晨曦溢目而何有有而不可有者吾其見真師
之心哉受經彌時乃疑未契其夕夢乘大艑直截滄
溟横山當峻與天極不覺孤帆鳶戾懷襄止濟峯竦
竦而忽焉雲溶溶而在下既寤形若委衣流汗輕醒
自此句義不思而得一部全文常現心境事事無礙
之旨如貫花焉天寶六年扵蘇州常樂寺畫盧舍那
像寂念初萌十身竝現日月何咎唯吾師自知大曆
二年講于常州龍興寺纔登法座忽有異光如曳紅
縷漸大縈扵香空久修行者會中先覩前後講大經
十遍制義記十二卷誠感之事此類固多今略而不
載受業比丘太初付以香鑪談柄知其意有歸深扵
吾道者則有尋陽正覺會稽神秀亦猶儒門之有游
夏荀孟雔賢議德其造形之異乎至大曆十三年十
一月七日沙門惠覺夢巨墖横仆䧟地二級無何如
吾師示疾顧門人曰生死者衆人之桎梧至人之作
用昔尼父逍遙曳杖發太山之歌盖欲顯夲知終示
動歸静吾雖不敏幸異夫流遁不返者乎言己奄然
與物而化春秋六十一惠命三十二以其年某月日
甲乙建墖于某處終終之義也噫素旌晨出異昔經
行衆籟啾啾以風號細雨茫茫而天泣世流有逝㳒
流何逝而常清世山自騫法山何騫而常存吾知夫
一貫而何言時䢴城肅公得離性之文代予為銘刻
石松門詞曰(銘無)
贈李舍人使君書
自湖一辤十有餘載公貴為方伯晝跡在空林出處
殊疎音塵不接蓋理然也晝從辤後謂年多志固名
疎道親唯慕空門若有所詣然未曾遇知巳一知常
戲為一章自詠曰樂(音洛)禪心似蕩吾道不相妨獨悟
歌還笑誰言老更狂昔謝太傅每賞支公喜標宗要
若九方堙之相馬略其玄黃而取駿逸晝今日扵公
即道琳逢太傅之秋也又晝扵文章理心之外或有
所作意在適情性樂雲泉亦何能若徤羡於其間哉
頃者目疾相嬰濛濛如隔烟霧患脚氣行李不迨昨
承至止病中不獲躬詣門闌披叙離闊形礙神往有
所恨也謹状兼簡雜文晝性野思拙機淺忽若偶中
風律終期匠者賞鍳不遺幸甚釋晝白
贈包中丞書
改年伏惟永感罔極晝之理心夲在忘情及經節序
惘然悲愴厺歲馬三往巳奉状計上逹孟春猶寒伏
惟中丞尊體萬福即此晝蒙一昨見扶起離披菊一
章使晝却顧鄙拙盡欲㷊焼凝思三復彌得精旨中
丞寄重任大堆按日盈而言詩至此豈非凝心悉到
耶今海內詩人以中丞爲龍門賢與不肖雷同願登
仰測中丞之爲心固進善而拒不工也晝無西施之
美不合輒議西施之美然心之服矣其敢蔽諸今之
馳䟽實有所薦有會稽沙門靈澈年三十有六知其
有文十餘年而未識之此則聞扵故秘書郎嚴維随
州劉使君長卿前殿中皇甫侍御曾常所稱耳及上
人自浙右来湖上見存并示製作觀其風裁味其情
致不下古手不傍古人則向之嚴劉皇甫所許疇今
所覿三君之言猶未盡上人之美矣讃其道邊古墳
詩則有松樹有死枝塜上唯莓菭石門無人入古木
花不開荅范降晝作則有綠竹歲寒在故人衰老
多雲門雪夜則有天寒猛虎呌巖雪松下無人空
有月千年像教人不聞焼香獨為鬼神說石帆山
作則有月色静中見泉聲深處聞題李尊師堂則
有古觀茒山下諸峯欲曙時真人是黃子玉堂生𬗋
芝題曹溪能大師獎山居則有禪門至六祖衣鉢
無人待登天姥岑望天台山作則有天台衆山外
歲晩當寒空有時半不見崔嵬在雲中傷古墓作
則有古墓碑表折荒隴松栢稀福建還登梨䫈望
越中作則有秋深知氣正家近覺山寒九日則有
山僧不記重陽日因見茱萸憶厺年宿延平懷古
則有今非古獄下莫向斗邊看又有歸湖南詩則
有山邊水邊待月眀暫向人間借路行如向還向山
邊去唯有湖水無路行此僧諸作皆玅獨此一篇使
老僧見欲棄筆研伏惟中亟高鍳弘量其進諸乎其
捨諸乎方今天下有故大賢勤王輒以非急干請視
聽亦昭愚老不達時也然上人秉心立節不可多得
其道行空惠無慚安遠嘗著律宗引源二十一卷為
緇流所歸至扵玄言道理應接靡滯風月之間亦足
以助君子高興也晝疾弊未期奉展伏深瞻望近應
府公三五首謹憑徹上人呈上年暮思蹇多慮迷錯
所希宗匠一為指瑕幸甚晝白
畣權從事德輿書
權三從事(足下)傳吏至辱書謬蒙發楊殊增悚恧觀
其立言典麗文眀意精實耳目所未接也幸甚幸甚
貧道墮名之人萬慮都盡強留詩道以樂性情蓋由
瞥起餘塵未泯豈有健羡扵其間哉初貧道聞足下
盛名未覩製述因問越僧靈澈居士豆盧次方僉曰
掦馬崔蔡之流貧道以二子之言心期足下日巳久
矣但未識長卿子雲之面所恨耳先軰作者故李員
外遐叔故皇甫𥙷闕茂正故嚴秘書正文故房吳縣
元警故閻評事士和故朱拾遺長通故處士韋此
數子疇昔為林下之遊遐叔當時極許貧道四十韻
之作其略曰中宵發耳目形静神不伇色天夜清迥
花漏眀滴瀝東風吹杉梧幽月到石壁此中一悟心
可與千載敵又曰不然作山計改服乘下澤君隳元
亮冠我脫潛師屐各倚高松根共逃金閨籍又能秀
三祖義門讃其略曰二公之心如月如日四方無雲
當空而出遐叔因此相重元警著道交論比扵高雲
獨鶴意謂關扵詩而不關扵事貧道亦無推焉今再
遇足下見知則東山遺民時免擗琴絶絃扵知巳矣
靈澈上人足下素識具文章挺瓌竒自齊梁巳来詩
僧未見其偶但此子跡冥累遣心無營營雖然至扵
月下風前猶未廢是公逹之友豆盧次方才識超邁
所得經竒飄飄然有凌雲之氣而不輕浮此乃山僧
惠眼見亦嘗與論物理極天人之際言至簡正意
不虚誕足下精鍳豈無此子乎在于貧道不得不言
耳承索弊文見巳繕寫開元二十一判官木夹中緘
封甚難以此未及寄上彼来使無限請近作三五章
至至之言㫄通我法佇以適山情助襌教耳幸甚十
二月二十日皎然白
報應傳序
語曰死生有命冨貴在天蓋垂教之意也或曰盗跖
日殺不辜而終天年顔回積仁累行而不幸短命天
之報施是耶此皆夲扵天也今請以釋氏論之夫生
生之理罔有不關于業則報施有歸報施有歸則因
果不爽因果不爽則空見不生有厺来三世之殊故
巨細必顯有染淨二心之别故涇渭既分性自我能
命自我有豈神授而天與乎涅槃經云無有自作他
人受果豈怨天由聖乎知遍計有如龜毛兔角决定
無也依他緣生非自然也圓成寶性體則玅有相乃
真空具一&KR0704;恒沙功德不周靈空無爲而無用也有
若沙門法海字文允俗姓張氏朱方人也圓入一性
學階空王擅當代獨悟之名剖先賢不决之義一時
學外儒釋該通六書究其源流三易變化嘗謂予曰
佛法一門獨開心地皆榷論也扵戲天造溟滓惑網
高張非大圓真詮曷能示眀眀之業俾群生知正修
之路哉日者象季之數吾道陵夷朋溺妄空謂無因
果公乃救將㢮(式紙及)之教衰弱喪之子其報應昭驗
見聞可憑者因採而託之編爲三卷鱗羽有性之類
亦皆附焉以為動物尚爾而况扵人乎况于鬼神乎
下以軌正扵邪宗上以禆益扵真理若佛日未墜于
地庶幾將有證焉
強居士傳
人生性静而遷乎可欲可欲萌乎憂喜憂喜者病之
原也故至人觀其性見萬物之真觀其動見萬物之
過客有強君隱山之儔也埋昭淈俗寄扵和扁之伎
而時人無能知者予嘗問君以上醫之術君對曰夫
玅有綂扵心而通扵物理其静為性其照為覺覺也
者日月之謂乎性也者太虚之謂乎故理世為儒可
以敷五典理性為釋可以越四流理病為醫可以空
六府使定命可逭業疾可亡而世教罕能迨之故醫
王未悉辨也予曰至哉斯言命小子志之
座右偈
水月無根緣生則有莫辨其端莫窺其後以有為瑕
以無為垢不廢不立誰觸誰受寂念淵玄紛然何咎
晝上人集卷第九
