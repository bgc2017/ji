晝上人集卷第二
吳興釋皎然
五言奉酬袁使君高春遊鶺鴒峯蘭若見懷
鶺鴒中峰近高竒古人遺常欲乞此地飬松挂藤絲
昨聞雙旌出一川花满時恨無翔雲步遠赴關山期
躋險與誰賞折芳應自怡遥知忘歸趣喜得春景遲
巳見郢人唱新題石門詩
五言畣裴濟從事
遲遲雲鶴意奮翅知有期三秉紀綱局兼登清白資
應懷青塘居蕙草沒前墀舊月照秋水廢田留故陂
至今高風在為君吹桂枝昨逢洞庭客果得故人詩
何異王内史来招道林師欲攜山侣出難與白雲辭
五言白雲上精舍尋杼山禪師兼示崔子向何
山道上人
望遠涉寒水懷人在幽境為高皎皎姿及愛蒼蒼嶺
果見栖禪子潺湲灌真頂精疑一念破澄息萬緣静
世事花上塵慧心空中境清閒誘我性遂使腸慮屏
許共林客遊欲從山王請木栖無名樹水汲忘機井
持此一日高未肯謝箕穎夕霽山態好空月生俄頃
識玅聆細泉悟深滌清茗此心誰復得笑向西林永
五言酬薛員外誼苦熱行見寄
六月金數伏兹辰日在庚炎曦爍肌膚毒霧昏性情
安得奮輕翮超搖出雲征不知天地心如何象生成
火德燒百卉瑶草不及榮省客當此時忽貽懷中瓊
捧翫煩𬒮滌嘨歌美風生遲君佐元氣調使四序平
中令霜不祓大餘氣常貞江南詩騷客休吟苦熱行
五言採實心竹杖寄贈李萼侍御
竹杖裁碧蘚步林賞高直實心厺内矯全節無外飾
行樂聊自持扶危資爾力初生在榛莾孤秀豈封殖
千雪不死枝贈君期君識
五言酬薛員外誼見戲一首
方知正始作麗掩碧雲詩文彩盈懷䄂風規發詠思
遺弓逢大敵摩壘怯偏師煩有移書讓多慚繋組遲
淺才迃且拙虛譽喜還疑猶倚披沙鑒長歌向子期
五言奉酬李中丞洪湖州西亭即事見寄兼呈
吳凴處士時中丞量移湖州長史
愛君谿上住遲月開前扃山火照書卷野風吹酒缾
為誰留此物意在眼中青樵子逗烟墅漁翁宿沙行
主人非楚客莫謾譏獨醒宿昔刑城功道高心巳冥
貪將到處士放醉烏家亭
五言苕谿草堂自大曆三年夏新營洎秋及春
彌覺境勝因紀其事簡潘丞述湯評事衡四
十三韻
萬慮皆可遺愛山情不易自從東谿住始與人羣隔
頗令我心惕渺綿雲官世夢幻羽陵籍鬼錄徒相矜
九原誰家宅俗情封淺近至理昧堯跖蹈善嗟沉冥
履仁傷陻阨匠心聖亦尤攻異天見責(世論謂堯聖德而嗣不肖盗跖毁行而享)
(長福無福仁旤淫之應師心攻異之士反怨天責聖不知有昭昭之業論空者又失性空之實)試以慧眼觀斯言諒可
覿外事非吾道忘緣倦所歴中宵廢耳言形靜神不
伇色天夜清迥花漏時滴&KR0377;(高僧要公刻蓮花漏)東風吹杉梧幽月
到石壁此中一悟心可與千載敵故交徒好我筐中
無咫尺潘生入空門祖師傳秘賾(潘子曾愛曺溪禪門)湯子自天
德精詣功不僻放世與成名兩圖在所擇(遠公謂劉處士云世間唯是想耳苟)
(放有世之見心即道豈有世外物來羈爾耶)吾高鴟夷子身退無瑕謫吾嘉魯仲連
功成棄珪璧二賢兼彼才晩節何感激不然作山計
改服我下澤君隳元亮冠我脱潛師屐(僧傳沙門㳒潛着山屐入朝)
卧高松根共逃金閨籍
五言畣裴集陽伯眀二賢各垂贈二十韻今以
一章用酬兩作
知音如瓊枝天生為予有攀折若無階何殊天上柳
裴生清通嗣陽子盛德後詩名比元長(二子詩比王融為俱少年著名)賦
體凌延壽(賦如文孝亦俱少年)珠生驪龍頷或生靈蛇口何似雙瓊
章英英曜吾手白日不可汚清源肯容垢持此山上
心待君忘情友且伴丘壑賞禾遂名宦誘坐石代瓊
茵製荷捐艾綬清宵集我寺烹茗開禪牗發論教可
垂正文言不朽白雲供詩用清吹生座右不嫌逸令
醉莫試仙童酒皎皎潯陽隠千年可為偶一從漢道
平世事無紛糺星文齊七政天軸眀二斗召士揚弓
旌知君在林藪莫學潁陽子請師高山叟出處藩我
君還来會厓阜
五言畣豆盧居士春夜遊東閣見懷
春意賞不足承夕步東園事表精慮遠月中華木繁
開襟寄清景遐想属空門安得纚芳辰看君幽徑萱
五言寄崔萬芳䕫
氣殺高隼擊惜芳步寒林風摇蒼琅根霜剪荍(音翹)
心歸思忽眇眇佳期亦沉沉我身豈遐遠如隔湘漢
深事邇智莫及碩乖情不任遲君忘言侣一笑開吾襟
五言訪朱放山人
野人未相識何處異鄕隔昨逢雲陽信教向雲陽覓
空聞天上風飄颻不可覿應非矍鑠翁或是滄浪客
早晩從我遊共攜春山策
五言晩冬廢谿東寺懷李司直縱
廢谿無人蹟益見離思深歸来始昨日怳忽驚歲隂
清想屬遥夜圓景當空林宿昔月未改何如故人心
游從間芳趾搖落栖寒岑眇眇湖上别含情初至今
道流安寂寞世路倦嶇&KR0706;此意欲誰見懷賢獨難任
徽聲反冥默夕籟何哀吟禪念破離夢吾師誡援琴
耿耿巳及旦曷由開此襟幽期諒未偶勝境徒自尋
安得西歸雲因之傳素音
五言兵後與故人别予西上至今在揚楚因有
是寄
日月不相待思君魂屢驚草玄寄揚子作賦得蕪城
温温獨遊迹遥遥相望情淮上春草歇楚子秋風生
辟士天下盡君何獨屏營運開應佐世業就可成名
誰借楚山住年年事耦耕
五言因遊支硎寺寄郉端公
大厦資多士掄材得豫章清門推問望早歲騁康莊
作用方開物聲名久擅場丹延分塞郡宿昔領戎行
始馭屏星乘旋隂蔽苃棠(始佐延州俄典兹郡)朝端瞻鶚立關右
仰鷹揚威令兼寧朔英聲重護羌三軍成父子雜虜
避封疆身執金吾貴時遭寶運昌雍容持漢矟肅穆
衛周堂排難知臣節攻疑定國章一言眀大義千載
揖休光踐職勳庸列修躬志行彰優游應慕陸止足
定師張中扆懷殊政南州佇小康仁為桂江雨威是
柏臺霜(自桂州除侍御史)謇諤言無隱公忠旤不防譴深辭紫禁
恩在副朱方(左遷温州治中量移潤州長史)&KR0704;玉鋒休淬垂天翅罷翔論
文徵賈馬述隱許求芉肘後看金碧腰間笑水蒼詩
題白羽扇酒挈綠油嚢曠逹機何有深沉器莫量時
應登古寺佳趣在春岡止水平香砌鮮雲满石牀山
情何寂樂塵世自飛揚巳遇鑪峰社還思緝蕙房外
心親地主内學事空王花會宜春淺禪遊喜夜凉高
眀依月境蕭散躡庭芳得道殊秦佚隳名似楚狂餘
生扵此足不欲返饒陽
五言同諸公奉侍祭岳瀆使大理盧幼平自會
稽廻經平望將赴于朝廷期過故林不至(用題中韻)
望祀崇周典皇華出漢庭紫泥傾會計玄酒薦芳馨
聖慮多虔肅齋心合至靈占祥刊史竹筮日數堯蓂
禮秩加新命朝章篤理刑敷誠通北闕遺愛在南亭
苕水思曾泛磯山憶重經清風門客仰佳頌國人聽
攀桂留卿月徵文待使星春郊廻駟牡遥識故林青
五言早秋桐廬思歸示道諺上人
桐江秋信早憶在故山時靜夜風鳴磬無人竹掃墀
猿來觸淨水鳥下喙寒梨可即關吾事歸心自有期
五言勞勞山居寄呈吳處士
山事由来别只應中老身寒園掃綻栗秋浪拾乾薪
(楚人呼飬柴為秋浪)領鶴閒書竹誇雲笑向人俗家相厺遠野水
作東隣
五言寄報德寺從上人(鼓吹山在寺西)
宗流許身子物表飬高閒空色清凉寺秋聲鼓吹山
看心水磬後行道雨花間七葉翻章句時時啓義關
五言山中月夜寄無錫長官
湖上凉風早雙峰月色秋遥知秣陵令今夜在西樓
别葉蕭蕭下含霜處處流如何共清景異縣不同游
五言奉賀顔使君真卿二十八郎隔絶自河北
遠歸
相失値氛烟纔應掌上年久離驚貌長多難喜身全
比信尚書重如威太守憐满庭看玉樹更有一枝連
五言題湖上蘭若示清會上人
峰心慧忍寺&KR0792;頂謝公山何似南湖近芳洲一畆間
意中雲木秀事外水堂閒永日無人到時看獨鶴還
五言秋宵書事寄吴憑
真性在方丈寂寥無四隣秋天月色正清夜道心真
火夢觀前事浮名悞此身不知庭樹意榮落感何人
五言題山璧示道維上人
獨居何意足山色在前門身野長無事心冥自不言
閒行數亂竹靜坐照清源物外從知少禪徒不耐煩
五言晩秋登佛川南峯懷裴例
登嶺望落日眇然傷别魂亭皋秋色遍遊子在荆門
世故東西客山容斷續猿此心誰復見寂寞偶芳蓀
五言訪陸處士羽
太湖東西路吳王古山前所思不可見歸鴻自翩翩
何山賞春茗何處弄春泉莫是滄浪子悠悠一釣船
五言酬李侍御萼題看心道場賦以眉毛腸心
牙等五字(晝得牙字)
我㳒從誰悟心師是貫花三塵觀種子一雨發萌牙
定起輪燈缺宵分印月斜了空如藏史如肯會禪家
(辯正論亦有九流一日禪家者流)
五言酬姚補闕南仲雲谿館中戲題隨書見寄
寺谿臨使府風景借仁祠補衮周官貴能名漢主思
卧雲知獨處望月憶同時忽枉緘中贈瓊瑶满手持
五言春夜期裴都曹濟集心上人院不至
東林期隱吏日月為虛盈遠望浮雲隔空憐定水清
逍遙方外侣荏苒府中情漸聽寒鞞發&KR1697;淵在郡城
五言和裴少府懷京兄弟
宦遊三楚外家在五陵原凉夜多歸夢秋風满故園
北書無遠信西候獨傷魂空念青門别殷勤𡵨路言
五言和閻士和望池月畣人
片月忽臨池雙蛾憶畫時光浮空似粉影散不成眉
孤枕應驚夢寒林正入帷情知兩處望莫怨獨相思
五言遥和塵外上人與陸澧夜集山寺問涅槃
義兼賞陸生文卷(上人自號北山子)
共是竹林賢(孫綽僧史以七人配德嵇阮號竹林七僧)心從貝葉傳說經聞月喻
開卷愛珠連清淨遥城外蕭疎古墖前應隨北山子
高頂枕雲眠
五言春日和盧使君幼平開元寺聽玅奘上人
講(時上人將游五臺)
仁聖垂文在虛空日月懸陵遲遲哲匠宗旨發幽詮
㳒受諸侯請心教四子傳春生雪山草香下棘林天
顧我從今日聞經悟宿緣凉山萬里厺應為教猶偏
七言畣侍御問李
入道曾經離亂前長干古寺住多年愛貧唯置蓮花
足取性閒書樹葉篇自笑不歸看石牓誰高無事弄
菭泉身外空名何足問吾心巳出苐三禪
七言奉酬李員外使君嘉祐蘇臺屏營居春首
有懷
昔歲為邦初未識今朝休沐始相親移家水巷貧依
静種柳風窗欲占春詩思先邀烏府客山情還訪白
樓人登臨許作烟霞伴高在方袍間幅巾
七言和李舍人使君紓題雲眀府道室
許令如今道性雲曾經西岳事桐君流霞手把應憐
壽黃鶴心期擬作群金籙時教弟子撿砂牀不遣世
人聞桂陽亦是神仙守分别無嗟兩地分
七言奉和陸中丞使君長源寒食日作
寒食江天氣最清庾公晨望動高情因逢内火千家
静便覩行春萬木榮淺山容飛雨細縈紆水態拂雲
輕腰章本郡誰相似數日臨人政巳成
五言奉酬袁使君送陸㶚却廻期過寺院
欲别湖上客暮期西林還高歌風音表放舟月色間
更人莫報夜禪閤本無關
五言招韓武康章
山僧雖不飲沽酒引陶潛此意無人别多為俗士嫌
五言秋居㳒華寺下院望高頂贈如獻上人
峯色秋天見松聲靜夜聞影孤長不出行道在寒雲
五言贈韋早陸羽
只將陶與謝終日可忘情不欲多相識逢人懶道名
五言戲贈薛彜
山僧不厭野才子會須狂何處銷君興春風擺綠楊
五言贈顔主簿
漢家儀禮盛名教出諸顏更見尚書後能文在子山
五言贈融上人
常愛西林寺池中月出時芭蕉一片葉書取寄吾師
五言聽寒更寄朱兵曹巨川
欹枕聽寒更寒更發還住一夜千萬聲幾聲到君處
五言早春書懷寄李少府仲宣(并序)
予故里在長城卞山昔歲屬狂寇陷沒江左親故
離散永望枌梓不覺傷懷因李使君長城遂寄
是詩以見情也
早年初問㳒因悟日中花忽值胡雛起殳夷若亂麻
脫身投彼岸弔影念生涯跡與空門合心將世路賖
東田巳蕪沒(東部公有東田詩)南澗益傷嗟(秣陵記曰南澗竭謝氏滅)崇替驚人
事凋殘感物華如君過我里惆悵舊烟霞
七言贈和評事判官
廷評年少㳒家流心似澄江月正秋學究天人知遠
識權分鹽鐵許良籌春風憶酒烏家近好月論禪謝
寺幽清白比来誰見賞憐君獨有冨人侯
七言酬秦系山人題贈
雲林出空鳥未歸松吹時飄雨浴衣石語花悲徒自
詫吾心見境盡為非
七言酬秦系山人戲贈
正論禪寂忽狂歌莫是塵心顛倒多白足行花曾不
染黃囊貯酒欲如何
七言貽李蕩
茅氏常論七真記壺公愛說三山事寧知梅福在人
間獨為蒼生作仙吏日服丹砂骨自清膚如冰雪心
更眀山中玉笋是仙藥䄂裡素書題飬生碩隨黃鶴
一輕舉仰望青霄獨延佇平生好駭君巳知何必山
隂訪王許
七言述祖德贈湖上諸沈
我祖文章有盛名千年海内重嘉聲雪飛梁苑操竒
賦(梁苑出惠連公雪賦)春發池塘得佳句(康樂云池上楼詩夢惠連方得池塘生芳草之句)世業
相承及我身風流自謂過時人初看甲乙矜言語對
客偏能鴝鵒舞(尚公少年善焉)飽用黃金無所求長裾曳地干
王侯一朝金盡長裾裂吾道不行計亦拙歲晩高歌
悲苦寒空堂危坐百憂攢昔時軒蓋金陵下何處不
傳沈與謝(田公與約俱是西邸八支)綿綿芳籍至今聞眷眷通宗有數
君誰見予心獨飄泊依山寄水似浮雲
七言舟行懷閻士和
二月湖南春草遍横山渡口花如霰相思一日在孤
舟空見歸雲兩三片
七言贈張道士
玉京真子名太一因服日華心如日此心不許世人
知只向仙宫未曾出
七言戲呈吳憑
世人不知心是道只言道在他方玅還如瞽老望長
安長安在西向東笑
雜言宿山寺寄李中丞洪
偶来中峯宿閒坐見眞境寂寂孤月心亭亭圓泉影
满山花落始知静從他半夜愁猿
驚不廢此心長杳冥
雜言戲贈吳憑
予讀古人書遂識古人面不是識古人邪正何由見
貴義輕財求俗譽一錢與人便驕倨昨朝為火今為
冰此道非君獨撫膺
五言感興贈烏程李眀府伯宜兼簡諸秀才
