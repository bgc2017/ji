晝上人集卷第七
吳興釋皎然
弔靈均詞
昧天道兮有無聽汨(音覓)渚兮躊躇期靈均兮若存問
神理兮何如願君精兮為月出孤影兮示予天獨何
兮有君君在萬兮不群既冰心兮皎潔上問天兮胡
不聞天不聞神莫覩若雲冥冥兮雷霆怒蕭條杳眇
兮餘草莾古山春兮為誰今猿哀兮何思風激冽兮
楚竹死國殤人悲兮雨颸颸雨颸颸兮望君時光茫
蕩漾兮化為水萬古忠貞兮徒爾為
步虛詞
予因覽真訣遂感西城君玉皇下青冥人間未曾聞
日華鍊精魄精魄無垢氛謂我有仙骨且令餌氤氲
俯仰媿靈顔碩随鸞鵠群俄然動風馭縹緲歸青雲
奉應顔尚書真卿觀玄真子置酒張樂舞破陣
畫洞庭三山歌
道流迹異人共驚寄向畫中觀道情如何萬象自心
出而心澹然無所營手援毫足蹈節披縑灑墨稱麗
絶石文亂點急管催雲態徐揮慢歌發樂(音洛)縱酒酣
狂更好攅峰若雨縦横掃尺波澶澷意無涯片嶺崚
嶒勢將倒盼睞方知造境難象忘神遇非茟端昨日
幽竒湖上見今朝舒卷手中看興餘輕拂遠天色曾
向峯東海邊識秋容暮景䬃䬃容翻疑是真畫不得
顔公素高山水意常恨三山不可至賞君狂畫忘遠
遊不出軒遲坐蒼翠
荅韋山人隠起龍文藥瓢歌
野人藥瓢天下絶全如渾金割如月彪炳文章智使
然生成在我不在天若言有物不由物何意中虚道
性全韋生能詩兼好異從此靈瓢遠相遺仙侯玉帖
人澷傳若士青嚢世何秘一捧一開如見君藥盛五
色香氛氲背上驪龍蟠不睡張鱗擺領生風雲世人
強知金丹道默仙不成畏仙老年少紛如陌上塵不
見吾瓢盡枯稿聊將繫肘步何輕便有三山孤鶴情
東方小兒乏此物遂令仙籍獨無名
桃花石枕歌贈康從事
卞山幽石産竒璞荆人至死采不着何人琢枕持贈
君片片桃花開未落劒工見兮可為劔(昆吾石鐵可鑄為劒)玉工
辨兮知非石至寳由来覽者稀今君獨鍳應欲惜何
辤售與韋天真幸得提攜近玉人可中棄置君不顧
天生秀色徒璘玢四座喧喧爭目悅巧過造化稱一
絶莫言昨日因錯磨看取從来無點缺六月江南暑
未闌一尺花冰試枕看高窗正午風䬃變室中不減
春天寒主人所重重枕德文章外飾徒相惑更有堅
貞不易心與君天下為士則
張伯英草歌
伯英死後生伯高朝看手把山中毫先賢草律我草
狂風雲陣發愁鍾王須臾變態皆自我象形類物無
不可閬風遊雲千萬朵驚龍蹴踏飛欲随更覩鄧林
花落朝狂風亂攪何飄颻有時凝然茟空握情在寥
天獨飛鶴有時取勢氣更高憶得春江千里濤張生
竒態難再遇(王小令草書古今稱草絶)草罷臨風展輕素隂慘陽舒
如有鬼状魑容若可懼黃公酒壚興偏入阮籍不
嗔嵇亦顧長安酒牓醉後書此日騁君千里步
寒栖子歌(曾居廬山欲有事羅浮之行)
君在廬山知有疑是鶴又是雲生死塵埃汙不得眼
前榮利徒紛紛今日惠然来訪我酒榼書囊肩背荷
拂除衣上餌烟霞昨日胥門宿蔡家天然不飲亦不
食抛名换姓覓不得且向人間作酒仙不肯將身生
羽翼停形為餌天地根(胎息道成)世人皆死我獨存洗慮
因吞清眀籙世人皆貪我常足栖子妙今道巳成手
把玄樞心運冥能令鬼哭神敢靈身如飄風不可絆
朝遊崆峒夕汗澷向来坐客猶未散忽憶羅浮欲厺
時遥指孤雲作路岐海上仙遊不可見人間日落空
桑枝
翔隼歌送王端公
古人賞神駿何如秋隼擊獨立高標整霜翮應看天
宇如咫尺低廻拂地凌風翔鵬雛敢下雁斷行晴空
四顧忽不見有時獨出青霞傍窮隂萬里落寒曰氣
殺草枯增奮逸雲塞斜飛攪葉迷雪天直上穿花疾
見君高情有所屬贈别因歌翔隼曲離亭惨惨客散
時歌盡路長意不足
白雲歌寄中丞使君長源
一見西山雲使人情意遠憑高發詠何超遥道妙如
君有舒卷縈空疊景多麗容衆峯峯上自為峯潔白
不由隂雨積高眀肯共雜烟重萬物有形皆有着白
雲有形無繋縳黃金被爍玉亦瑕一片飄然汚不得
或逢天下㦯人間人自營營雲自閒忽爾飛来暫為
侣忽然飛去莫能攀逸民對雲效高致禪子逢雲增
道意白雲遇物無偏頗自是人心見同異閶闔天門
宜曙看為纓為蓋擁千官從龍合沓臨清暑(殿名)就日
逶迤繞露寒(宫名)誰憐西山雲亭亭處幽絶坐石長看
非我羈手中欲攬待君說貞白先生那得知只向空
山自怡悅
裴端公使君清席賦得青桂歌送徐長史
昔年攀桂為留人今朝攀桂送歸客秋風桃李搖落
盡為君青青伴松柏謝公南樓送客還高歌桂樹凌
寒山應憐獨秀空林上空賞敷華積雪間昨夜一枝
生在月婵娟可望不可折若為天上堪贈行徒使亭
亭照離别
周長史昉畫毗沙天王歌
長史畫神獨感神高步區中無兩人雅而逸高且真
形生虛無忽可親降魔大戟縮在手倚天長劒横諸
紳慈威示物雖凛凛在德無秋唯有春吾知真象夲
非色此中玅用君心得苟能下筆合神造誤點一點
亦爲道寫出霜縑可舒卷何人應識此情遠秋齋清
寂無外物盥水㷊香聊自展憶昔胡兵圍未觧感得
此神天上擺至今雲旗圖我形爲君一顧烟塵清
奉和顔魯公真卿落玄真子舴艋舟歌(楚章華臺成影願諸)
(侯落之)
滄浪子後玄真子冥冥釣隱江之汜刳木薪成舴艋
舟諸侯落舟自兹始得道身不繋無機舟亦閑從水
遠逝兮任風還朝五湖兮夕三山停綸乍入芙蓉浦
擊洑時過眀月灣太公取璜我不取龍伯釣鼇我不
釣竹竿嫋嫋魚簁簁此中自得還自笑汗澷一遊何
可期後来誰遇冰雪姿上古初聞出堯世今朝還見
在堯時
鄭容全成蛟形木几歌
萬物貴天然天然不可得渾朴無勞剖劂工幽姿自
可蛟龍質欲騰未厺何翩翩揚𬒮爭前誰敢拂可中
風雨一朝至還應不是池中物蒼山萬重採一枝形
如器車生意竒風號雨噴心不折衆木千叢君獨知
(廣德中鄭生避賦吳興毗山扵稠人之中遇予獨見稱賞)高人心多越格有時就月吟春
風持来座右驚神客愛君開閣江之濱白雲黃鶴長
相親南郭子綦君不識非君獨是何人
奉同顔使君真卿清風樓賦得洞庭山歌送吳
鍊師歸林屋洞
名山洞府到金庭三十六洞稱最靈不有古仙啓其
秘今日安知靈寳經中山鍊師栖白雲道成仙秩號
元君(安之高仙者有元君次有夫人元有君秩比左仙公)三千甲子朝玉帝世上如今
名始聞吐納青牙飬肌髮花冠玉舄何高㓗不聞天
上来謫仙自是人間受真訣吳興太守道家流仙師
遠放清風樓應將內景還飛厺且從分風當此留湖
之山兮樓上見山冥冥兮水悠悠世人不到君自到
縹緲仙都誰與儔黃鶴孤雲天上物物外飄然自天
匹一别千年未可期仙家不數人間日
戞銅椀為龍吟歌(并序)
唐故太尉房公琯早歲常隱終南山峻壁之下往
往聞龍吟聲清而静滌人邪想時有好事僧潜戞
之以三金寫之唯銅聲酷似他日房公偶至山寺
聞林嶺間有此聲乃曰龍吟復遷于兹矣僧因出
其器以告公命戞之驚曰真龍吟也大曆十三祀
秦僧傳至桐江予使童兒戞金倣之亦不减秦聲
也緇人或有譏者曰此逹僧之事可以嬉嬋爾曺
無以瑣行自拘因賦龍吟歌以見其意
逸僧戞椀為龍吟世上未曾聞此音一從太尉房公
賞遂使秦人傳至今初戞徐徐聲漸顯樂音不管何
人辨似出龍泉萬丈底乍怪聲来近西遠未必全由
戞者功真生虛無非椀中寥亮掩清狖縈廻凌細風
遥聞不斷在烟杪萬籟無聲天境空(聽&KR0825;一境則衆音不聞非萬籟之無聲也)
乍向天台宿華頂秋霄一吟更清迥能令聽者易常
性憂人忘憂躁人静今日鏗鍠江上聞蛟螭奔飛如
得群聲過陰嶺恐成雨響駐晴天將起雲坐来吟盡
空江碧却尋向者聽無跡人生萬事將此同暮賤朝
榮動還寂
飲茶歌誚崔石使君
越人遺我剡溪茗採得金芽㸑金鼎素瓷雪色縹沬
香何似諸仙瓊繠漿一飲滌昏寐情來朗爽滿天地
再飲清我神忽如飛雨灑輕塵三飲便得道何須苦
心破煩惱此物清高世莫知世人飲酒多自欺愁看
畢卓甕間夜笑向陶潜籬下時崔侯啜之意不巳狂
歌一曲驚人耳孰知全道全爾真唯有丹丘得如此
買茶歌送楊山人
華隂少年何所希欲餌丹砂化骨飛江南藥少淮南
有暫别胥門上京口京口斜通江水流徘徊應上青
山頭夜驚潮沒鸕鷀堰朝看日出芙蓉樓搖蕩春風
亂帆影片雲無數是揚州揚州喧喧賣藥市浮俗無
由識仙子荷間姹女直千金紫陽夫人服不死吾扵
此道復何如昨朝新得蓬莱書
薛卿教長行歌(時量移湖州别駕)
桂楊仙柳道家說昔傳蘇君今是薛聊將握槊偶時
人便被人間稱冠絶黃楊文局龜螭蟠琢成骰子雙
琅玕初疑月破雲中随復怪星移指下攅誰識兵竒
勢可保坐看將軍上一道(長行有將軍槊)有時彩王(去聲)非所希
笑擎單于出重圍鳬驚隼擊疾若飛左顧右盻生光
輝家本聮&KR0666;漢戚里身是長安貴公子名高藝絶何
翩翩幾廻决勝君王前扈遊長樂與祈年人望青雲
白日邊謫官江南歲隂晚還將此道聊自遣由来君
子行最長(長行經有君子行小人行)予亦知君寄心遠
桃花石枕歌送安吉康丞(并序)
安吉古桃州也今為吴興右邑士遐副焉扵南山
獲桃花石異而重之珍扵席上士遐將赴京師故
帥詩人以君所寳之物高歌贈行
君吏桃州尚竒跡桃州採得桃花石爛疑朝日照已
舒含似春風吹未坼珪璋特逹世所珍吾知此物亦
其倫應羡花開不凋悴應嘉玉片無緇潾立性堅剛
平若砥君子偏將交道比何人亦比堅剛姿吾見君
心得如此君心所好我獨知别多見少長相思從来
賞翫安左右萬里提攜君莫辤
賦得吴王送女潮歌送李判官之河中府
見說吴王送女時行宫直到荆谿口谿上千年送女
潮為感吳王至今有乃知㫺人由志誠流水無情翻
有情平波忽起二三尺此上疑與神仙宅今人猶望
荆之湄長令望者增所思吴王巳殁女不返潮水無
情那有期谿草河草號帝女谿竹河竹號湘妃靈濤
旦暮自堪傷的皪嬋娟又争發客歸千里自兹始覽
古高歌感行子不知别後相見期君意何如此潮水
觀李中丞洪二美人唱歌軋筝歌(時量移湖州長史)
君家雙美姬善歌工筝人莫知軋用蜀竹弦楚絲清
哇(哇娃音歌聲也)宛轉聲相随夜静酒闌佳月前高張水引何
淵淵美人矜名曲不誤蹙響時時如迸泉趙琴素所
嘉齊謳世稱絶筝歌一動凡音輟凝弦且莫停金罍
滛聲巳闋雅聲来游魚噞喁鶴徘徊主人高情始為
開高情放浪出常格偶世有名道無跡勲業先登上
將科文章巳冠諸人籍每笑石崇無道情輕身重色
&KR0852;亦成君有佳人當禪伴扵中不廢學無生愛君天
然性寡欲家貧禄薄常知足謫宦無愠如古人交道
忘言比前躅不意全家萬里来湖中再見春山綠吳
興公舍幽且閒何妨寄隱在其間時議名齊謝太傅
更有攜妓似東山
陳氏童子草書歌
書家孺子有竒名天然大草令人驚僧虔老時把筆
㳒孺子如今皆暗合飊揮電灑眼不及但覺毫端鳴
颯颯有時作點險且能大行片石看欲崩偶然長掣
濃又燥少室枯松欹不倒夏室炎炎少人歡山軒日
色在闌干桐花飛盡子規思主人高歌興不至濁醪
不飲嫌昏沉欲翫草書開我襟龍瓜状竒鼠鬚銳冰
牋白晢越人惠王家小令草最狂為予灑出驚騰勢
飲茶歌送鄭容
丹丘羽人輕玉食採茶飲之生羽翼(天台記云丹丘出大茗服之羽化)名
藏仙府世空知骨化雲宫人不識雲山童子調金鐺
楚人茶經虛得名霜天半夜芳草折爛漫緗花啜又
生賞君此茶祛我疾使人胸中蕩憂慓日上香鑪情
未畢辭踏虎谿雲高歌送君出
花石長枕歌畣章居士贈
楚山有石郢人琢琢成長枕知是玉全疑冰片坐恐
銷間發花叢驚不足贈予比之金琅玕瓊花爛爛浮
雲端吾師遣吾不執寳今日感君因執看試扣鏗然
應清律纖塵不留蠅敢拂萬物皆因造化資如何獨
負清真質南山有雲鵠在空長松為我生凉風高友
朗詠樂其中行住四儀皆道意不學小乘一曲士唯
將此物安坐隅取次閑眠有禪味
觀王右丞維滄洲圖歌
滄洲誤是真凄凄忽盈視便有春渚情褰裳掇芳芷
颯然風至草不動始悮丹青得如此丹青變化不可
尋翻空作有移人心猶言雨色斜拂座乍似水凉來
入襟滄洲說近三湘口誰知卷得在君手披圖擁褐
臨水時翛然不異滄洲叟
洞庭山維諒上人院階前孤生橘樹歌
洞庭仙山但生橘不生凡木與梨栗真子無私自不
栽感得一株階下出細葉繁枝委露新四時常綠不
關春若言此物無道性何意孤生就来人二月三月
山初暖最愛低檐數枝短白花不用鳥銜来自有風
吹手中滿九月十月争破顔金實離離色殷殷一夜
天晴香滿山天生珍木異扵俗俗士来逢不敢觸清
隂獨步禪起時徙倚前看看不足
春夜賦得漉水囊歌送鄭眀府
吳縑楚練何白皙居士持来遺禪客禪客能裁漉水
囊不用衣工秉刀尺先師遺我或無缺一濾一翻心
敢賖夕望東峰思漱盥朧朧斜月懸燈紗徙倚花前
漏初斷白猿爭嘯驚禪伴玉瓶徐瀉賞㳙㳙濺着蓮
衣水珠滿因識仁人為宦情還如漉水愛蒼生聊歌
一曲與君别莫忘寒泉見底清
湛處士枸杞架歌
天生靈艸生靈地誤生人間人不貴獨君上有一
根始覺人間衆芳異拖線垂絲宜曙看徘徊滿架何
珊珊春風亦解愛此物裊裊時来傍香實濕雲綴葉
擺不去翠羽銜花驚畏失肯羡孤松不凋色皇天正
氣肅不得我獨全生異此軰順時榮落不相背孤松
自破斧斤傷獨我柔枝保無害黃油酒囊石棋局吾
羡湛生心出俗擷芳坐影風灑懷其致翛然此中足
觀裴秀才松石障歌
誰工此松唯拂墨巧思丹青管不得初寫松梢風正
生此中勢與真松争高柯細葉動颯颯乍聽幽飀如
有聲左右雙松更竒絶龍鱗麈尾仍半折經春寒色
聚不散逼座隂隂將下雪荆門石状凌璵璠蹙成數
片倚松根何年蒨蒨菭黏跡幾夜潺潺水擊痕裴生
詩家後来客為我開圖玩松石對之自有高世心何
事勞君上山屐
送顧處士歌(即吴興丘司儀之女壻即况也)
吳門顧子予早聞風貌真古誰似君人中黃憲與顔
子物表孤高將片雲性背時人高且逸平生好古無
儔匹醉書在箧稱絶倫神畫開厨怕飛出謝氏檀郎
亦可儔道情還似我家流安貧日日讀書坐不見將
名干五侯知君别業長洲外欲行(去聲)秋田循畎澮門
前便取觳觫乘腰上還將鹿盧佩禪子有情非世情
御荈貢餘聊贈行滿道喧喧遇君别争窺玉潤與冰
清
水清數珠歌
西方真人為行密臂上記珠皎如日佛名無着心亦
空珠去珠来體常一誰道佛身千里身重重只向心
中出
兵後西日谿行(并序)
沈羲仙記銅峴地肺可以逃水又聖桃源記天地
改桃源在即此地也此一章靈澈上人可以志之
一從清氣上為天仙叜何年見海乾黃河幾度濁復
清此水如今未曾改西尋仙人渚誤入桃花穴風吹
花迸使我迷時時問山驚踏雪石梁丹竈意更竒(石梁)
(丹竈銅峴山人渚靈跡有四所)春艸不生多故轍我来隱道非隱身如今
世上無風塵路似武陵路人非秦代人飯松得高侣
濯足偶清津𢾗片昔賢盤石在幾廻玆坐戴綸巾
姑蘇行
古臺不見秋草衰却憶吳王全盛時千年月照秋艸
上吴王在時幾廻望至今月出君不還世人空對姑
蘇山山中精靈安可覩轍迹人蹤麋鹿聚嬋娟西子
傾國容化作寒陵一堆土
短歌行
古人若不死吾亦何所悲蕭蕭烟雨九原上白楊青
松葬者誰貴賤同一塵死生同一指人生在世共如
此何似浮雲與流水短歌行短歌無窮日巳傾鄴宫
梁苑徒有名春艸秋風傷我情何為不學金仙侣一
悟空王無死生
山月行
家家望秋月不及秋山望山心萬境長寂寥夜夜孤
眀我山上海人皆言生海東山人自謂出山中憂虞
歡樂皆占月月夲無心同不同自從有月山不改古
人望盡今人在不知萬世今夜時孤月將誰更待
顧渚行寄裴方舟
我有雲泉臨渚山山中茶事頗相關鶗鴂鳴時芳艸死
山家漸欲收茶子伯勞飛日芳艸滋山僧又是採茶
時由来慣採無近遠隂䫈長兮陽厓淺大寒山下葉
未生小寒山中葉初卷(二山名)吳姹攜籠上翠微蒙蒙香
刺罥春衣迷山乍被落花亂度水時驚啼鳥飛家園
不遠乘露摘歸時露彩猶滴瀝初看怕出欺玉英更
取煎来勝金液昨夜西峯雨色過朝尋新茗復如何
女宫露澀青牙老堯市人稀紫笋多𬗋笋青芽誰得
識日暮採之長太息清冷真人待子元(仙傳清冷真人裴君與道人支子元)
(為友)貯此芳香思何極
武原行贈丘卿岑
㫺年群盗阻江東吴山摇蕩楚澤空齊人亦戴蠭蠆
毒美稷花為荆棘叢匈匈四顧多窟穴浮雲白波名
不同萬人死地當虎口一旦生涯懸殼中昨日將軍
徇死節悉向生民䧟成血胸中豹略張陣雲握內蛇
矛揮白雪長洲南厺接孤城居人散盡鼓譟驚三春
不見芳草色四面唯聞刀斗聲此時狂寇紛如市君
當要衝固深壘縦横計出皆獲全士卒身先每輕死
掃平氛祲望吴門人間歲美桑柘繁比屋生全受君
賜連營罷戰頼君恩如何棄置功不錄通籍無名滯
江曲㶚亭不重李將軍漢爵猶輕蘇屬國荒營寂寂
隱山椒春意空驚故柳條野戰攻城盡如此即今誰
是靈嫖姚
長安少年行
翠樓春酒蝦蟇陵長安少年皆共矜紛紛半醉綠槐
道蹀躞花騘驕不勝
風入松
西嶺松聲落日秋千枝萬葉風飀飀美人援琴弄成
曲寫得松間聲斷續琴聲清我魂流波壊陵安足論
美人夜坐眀月禋含少商兮點清徵風何凄兮飄飄
攬寒松兮又夜起夜未央曲何長金徽更促聲泱泱何
人此時不得意意苦弦悲聞客堂
晝上人集卷第七
