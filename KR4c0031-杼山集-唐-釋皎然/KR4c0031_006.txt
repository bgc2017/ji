晝上人集卷第六
吳興釋皎然
五言從軍行五首
雙騎出紛紛元戎霍冠軍漢鞞秋聒地羌火晝燒雲
萬里戈城合三邊羽檄分烏孫驅未盡肯顧遼陽勲
又
韓旆拂丹霄漢軍新破遼紅塵驅鹵簿白羽擁嫖姚
戰苦軍猶樂功高將不驕至今丁零塞朔吹空蕭蕭
又
百萬逐呼韓頻年不解鞍兵屯絶漠暗馬飲濁河乾
破虜功未錄勞師力巳殫須傍肘腋下飛祻出無端
又
飛將下天来竒謀閫外裁水心龍劒動地肺雁山開
望氣燕師銳當鋒虜凍摧從今射鵰騎不敢過雲堆
又
黃紙君王詔青泥校尉書誓師張虎落選將擐犀渠
露暗津蒲失天寒塞柳疎横行十萬騎欲掃虜塵餘
五言隴頭水二首
隴頭水欲絶隴水不堪聞碎影搖槍壘寒聲咽㡢軍
素從鹽海積綠帶柳城分曰落天邊望逶迤入塞雲
又
秦隴逼玄羌征人厺未央如何幽咽水併欲斷君腸
西注悲窮漠東分憶故鄕旅魂聲攪亂無夢到咸陽
七言塞下曲二首
寒塞無因見落梅胡人吹入笛聲来勞勞亭上春應
度夜夜城南戰未廻
都護今年破武威胡沙萬里鳥空飛旄竿瀚海掃雲
出氈騎天山踏雪歸
五言覽史
黃綺皆皓髮秦時隠商山嘉謀匡帝道高步遊天關
不愛珪組紲却思林壑還放歌長松下曰與孤雲閑
五言詠史
獨負高世資冥冥寄浮俗卞子厺不歸何人辨荆玉
鬻春意不淺汚迹身豈辱鸞鎩樂迍邅虬蟠甘窘束
五噫譎且正可以見心曲
雜言詠史
田氏門下客馮公衆中賤一朝市義還百代名獨擅
使知下客不可輕能使主人功業成借問高車與珠
履何如卑賤一書生
五言讀張曲江集
相公乃天益人文佐王成立程正頽靡繹思何縦横
春杼弄緗綺陽林敷玉英飄然飛動姿邈矣高簡情
後軰驚失步前修敢争衡始忻耳目遠再使機慮清
體正力巳全理精識何妙昔年歌陽春徒推郢中調
今朝聽鸞鳳豈獨羡門嘯帝命鎮雄州待濟寄上流
才兼荆衡秀氣助瀟湘秋逸蕩子山匹經竒文暢儔
沉吟未終卷變態紛難數耀耳代眀璫襲衣同芳杜
愔愔聞玉聲窹寐在靈府
五言奉酬陸使君見過各賦院中一物得江籬
江籬生古砌花每落禪牀嘉客未采掇空門自馨香
名因詩目見色對道心忘不遇陸内史誰知殊衆芳
五言賦得謝墅送王長史(其墅即晝七代祖吴興守舊居)
世業西山墅移家長我身蕭疎遺樹老寂寞廢田春
車巷傷前轍籬溝憶舊隣何堪再過日更送北歸人
五言夏日同崔使君論登城樓賦得遠山
遠山湖上小青翠望依俙纔向窗中列還從林表微
色濃春草在峰起夏雲歸不是蓬莱島如何人厺稀
五言詠數探得七
鄒子談天歲黃童對日年永真初作傳鍊魄巳成仙
鶴駕迎緱䫈星橋下蜀川逢君竹林客相對弄清弦
五言奉同顔使君真卿送李侍御萼賦得荻塘
路
落日車遥遥客心在歸路細草暗回塘春泉榮古渡
遺蹤歎蕪沒遠道悲厺住寂寞荻花空行人别無數
五言賦顔氏古今一事得晉仙傳送顔逸(梁湘東王)
(國常侍顔恊著晉仙傅五篇)
曾看顔氏傳多記晉時仙却憶桐君老俱還桂父年
青春留鬢髮白日向雲烟遠别齎遺簡嚢中有幾篇
五言賦得石梁泉送崔逵
架石通霞壁懸厓散碧沙天晴虹影渡風細練文斜
攀&KR1406;幽期阻㳂洄客意賖河梁非此路别恨亦無涯
五言賦得夜雨滴空階送陸羽歸龍山(同字)
閒階夜雨滴偏入别情中斷續清猿應淋漓候館空
氣令煩慮散時與早秋同歸客龍山道東来雜好風
五言賦得燈心送李侍御萼(光字)
燈心生衆草因有始知芳綵妓窗偏麗金桃動更香
花驚春未盡焰喜夜初長别後空離室何人惜末光
五言賦得竹如意送(言)師赴講(青字)
縹竹湘南美吾師尚毁形仍留負霜節不變在林青
每入楊枝手因談貝葉經誰期沃洲講持此别東亭
五言聽素汯師講汯華經
㳒子出西秦名齊&KR0238;道人纔敷藥草義便見雪山春
護講龍来遠聞經鶴下頻應機如一雨誰不滌心塵
五言詠&KR0993;上人座右畫松
寫得長松意千尋數尺中習隂疑背日寒色欲生風
貞樹孤標在高人立操同一枝遥可折吾欲問生公
五言夏日登觀農樓和崔使君
片雨拂檐檻煩襟四座清霏微過麥隴蕭散傍蓑城
静愛和花落幽聞入竹聲朝觀趣無限高詠寄深情
五言妙喜寺逹公院賦得夜磬送吕評事
一磬寒山至凝心轉清越細和虛籟盡疎繞懸泉發
在夜吟更長停空韻難絶幽僧悟深定歸客忘遠别
寂歴無性中真聲何起滅
五言詠小瀑布
瀑布小更竒潺湲二三尺細脉穿亂沙叢聲咽危石
初因智者賞果會幽人迹不向定中聞那知我心寂
五言仙女臺
寂寞舊桑田誰家女得仙應無雞犬在空有子孫傳
古木花猶發荒臺月尚懸片雲低不散疑是却歸年
五言靈澈上人何山寺七賢石詩
七石配七賢隱僧山上移石性殊磊落君子又高竒
跋禪服宜壞坐客冠可隳夜倚月樹影晝傾風竹枝
集質患追琢表頑用磷淄佚火玉亦害塊然長在兹
五言潘丞孩子
愛子性情竒初生玉樹枝人曾天上見名向月中知
我識嬰兒意何須待佩觽
五言南池雜詠五首(并序)
余草堂在池上洲㫺柳吳興詩汀洲采白蘋即此
地也左右雲山滿目一坐遂有終焉之志會廣德
中寇盗淮海騷動宵人肆志吾屬不安因賦南池
五詠聊以自適
水月
夜夜池上觀禪心坐月邊虛無色可取皎潔意難傳
若向空心了長如影正圓
谿雲
舒卷意何窮榮流復帶空有形不累物無迹厺随風
莫怪長相逐飄然與我同
虛舟
虛舟動又静忽似厺逢時觸物知無迕為梁幸見遺
因風到此岸非有濟川期
寒山
侵空撩亂色獨愛我中峯無事負輕策閒行躡幽蹤
衆山搖落盡寒翠更重重
寒竹
裊裊孤生竹獨立山中雪蒼翠搖勁風嬋娟帶寒月
狂花不相似還共凌冬發
度前谿
不意入前谿愛谿從錯路清清鑒不足非是深難度
望遠村
林杪不可分水步遥難辨一片山翠邊依俙見村遠
惜暮景
疎隂花下動片景松梢度
待山月
夜夜憶故人長教山月待今宵故人至山月君何在
五言效古(天寶十四年)
日出天地正煌煌闢晨曦六龍驅群動古今無盡時
夸父亦何愚競走先自疲飲乾咸池水折盡長桑枝
渴死何爝火嗟嗟徒爾為空留鄧林在折盡令人嗤
雜言古别離(代人荅閻士和)
太湖三山口吴王在時道寂寞千載心無人見春草
誰識緘怨者持此傷懷抱孤舟畏狂風一夜宿烟島
望所思兮若何月蕩漾兮空波雲離離兮北斷鴻渺
渺兮南多身去兮天畔心折兮湖岸春風胡為兮寒
路使我歸夢兮撩亂
五言擬長安春詞
春信在河源春風蕩妾魂春歌雜鶗鴂春夢繞轘轅
春絮愁偏滿春絲悶更繁春期不可定春曲嬾新翻
七言效古
思君轉戰度交河強弄胡琴不成曲日落應愁隴底
難春来定夢江南數萬丈游絲是妾心惹蝶縈花亂
相續
七言昭君
自倚嬋娟望主恩誰知美惡忽相飜黃金不買漢宫
㒵青塜空埋胡地魂
七言銅雀妓
強開尊酒向陵看憶得君王舊日歡不覺餘歌悲自
斷非關豔曲轉聲難
七言長門怨
春風日日閉長門搖蕩春心似夢魂誰遣花開只笑
妾不如桃李正無言
五言哭吳縣房聳眀府
仁人邁厚德可謂名實全撫迹若疎曠會心極精研
履危節詎屈(廣德初江南寇盗充斥賦通名宰長城縣屡至害而竟不就)著論識不倫(公著道性論一)
(篇)恨以榮級淺嘉猷未及宣伊人期遠大志業難比
肩昭世既合并吾君藉陶甄奈何眀眀理與善徒空
詮徵教或稽聖窮源反問天一官自吳邑六翮委江
壖始是牽絲日翻成撤瑟年金膏果不就(房公昔就沈道士學長生之術)
(晝以佛理難之)玉佩長此捐倚伏信冥盻夭修驚後先安知忘
情子愛網素巳褰為有深仁感遂令真性遷心悲空
林下淚灑秋景前夫子寘兄弟撫孤傷藐然傾雲為
惨結弔鶴共聮翩割念命孤駕訣詞向空筵樹桃隂
始合愛客位常懸帆然遠行時崇望歸朝旋悟玆歎
冥隔哀彼歲月延書帶變芳草履痕移綠錢冥期儻
可逢生盡會無緣(王坦之與生法師為冥期前死者歸報其罪福)幸願示因業代君
運精&KR0825;(沈約死後冥中見十因師云師急為我造經捨我罪苦)相思轉寂寞獨往西林泉
欲見故人心時閱所贈篇素高陶靖節今重楚先賢
芳躅將遺愛可為終古傳
五言哭覺上人
憶君南適越不作買山期昨得耶谿信翻為逝水悲
神交如可見生盡杳難思白日東林下空懷步影時
五言題餘不谿廢寺
武原離亂後真界積塵埃殘月生秋水悲風起故臺
居人今巳盡栖鴿暝還来不到無生理應堪賦七哀
五言同李洗馬入餘不谿經辛將軍故城
惨惨寒城望將軍下世時高墉暮草遍火樹野風悲
壁壘今惟在勲庸近可思蒼然古谿上川逝共凄其
五言憶天台
箬谿朝雨散雲色似天台應是東風便吹從海上来
靈山遊汗澷仙石過莓菭誤到人間世經年不早廻
五言萬回寺
萬里稱逆化愚蠢性亦全𬗋紱拖身上妖姬安膝邊
見他拘坐寂顧我是眠禪吾知至人心杳若青冥天
五言禪詩
萬汯出無門紛紛使智昏徒稱誰氏子獨立天地元
實際且何有物先安可存湏知不動念照出萬重源
五言哀教
本師不得巳強為我著書知盡百慮遣名存萬象拘
如何工言子終日論虚無伊人獨冥冥時人以為愚
五言聞鍾
古寺寒山上遠鐘揚好風聲餘月樹動響盡霜天空
永夜一禪子泠然心境中
五言谿上月
秋水月娟娟初生色界天蟾光散浦溆素影動淪漣
何事無心見虧盈向夜禪
五言山雪
夕陽在西峰疊翠縈殘雪狂風卷絮迴驚猿攀玉折
何意山中人誤報山花發
雜言江上風
江風西復東飄暴忽何窮初生虚無際稍起蕩漾中
應吹夏口檣竿折定蹙湓城浪花咽今朝莫怪沙岸
眀昨夜聲狂卷成雪
雜言山雨
一片雨山半晴長風吹落西山上滿樹蕭蕭心耳清
雲鶴驚亂下水香凝不然風迴雨定芭蕉濕一滴時
時入晝禪
雜言問遥山禪老
天與松子夀獨飲日月精復令顔子賢胡為夭其生
吾將尋河源上天問天何不平吾將詰仙老大道無
私誰強名仙老難逢天不近世人何人解應盡明朝
欲向翅頭山問取禪公此意還
五言禪思
真我性無主誰為塵識昏奈何求其本若技大木根
妄以一念動勢如千波翻傷哉子桑扈蟲臂徒虚言
神威興外論宗邪生異源空何妨色在妙豈廢身存
寂滅夲非寂諠譁曾未喧嗟嗟世上禪不共智者論
七言支公詩
支公飬馬復飬鶴率性無機多脫略天生支公與凡
異凡情不到支公地得道由来天上僊為僧却下人
間寺道家諸子論自然此公惟許逍遥篇山隂詩友
諠四座佳句縦横不廢禪
七言述夢
夢中歸見西陵雪渺渺茫茫行路絶覺来還在剡東
峰鄕心繚亂愁夜鐘寺北禪岡猶記得夢歸長見山
重重
七言赤松
緣岸蒙籠出見天晴沙瀝瀝水濺濺何處羽人長洗
藥殘花無數逐流泉
七言戲題松樹
為愛松聲聽不足每逢松樹定忘還翛然此外更何
事笑向閒雲似我閒
七言戲題二首
看飲逢歌日屢曛我身何似繋浮雲時人不解野僧
意歸厺谿頭作鳥羣
喧喧共在是非間終日誰知我自閒偶客狂歌何所
為欲扵人事強相關
五言雜寓興
嗟嗟號呶子世稱謫仙儔媚俗破蛟綃欺天薦昫修
奔景謂可致馳齡言易流燕昭昧往事嬴政立前籌
三山果不見九仙忽悠悠君看牛山樂君見麋浦遊
昨日千金子聯綿成古丘吾將攬眀月照爾生死流
至樂亭爰居慙貽逹者尤冥冥光塵内機喪成海漚
五言雜興六首
吾觀談天客工言喪其精萬物資廣庇此中何有情
若為昧顔跖修短怨太清高論讓鄒子放詞徵屈生
請從象外推至論尤眀眀
短齡伇長世擾擾悟不早嬪女身後空歡娱夢中好
從教西陵樹千載傷懷抱鶴駕何冥冥鼇洲厺浩浩
柔顔感三花凋發悲&KR2037;草月中伐桂人是誰翻使年
年不衰老
誰高齊公子泣聽雍門琴死且何足傷殊非逹人心
獨高庭中鶴意遠貴氛埃有時青冥游顧我還下来
白雲琅玕色一片生虛無此物若無心若何卷還舒
疎散遂吾性栖山更無機寥寥高松下獨有閒雲歸
精意不可道冥然還掩扉
五言偶然五首
樂禪心似蕩吾道不相妨獨悟歌還笑誰言老更狂
偶然寂無喧吾了心性源可嫌蟲食木不笑鳥能言
隱心不隱迹却欲住人寰欠樹移春樹無山看畫山
居喧我錯真意在其間
虜語嫌不學胡音從不翻說禪顛倒是樂殺金王孫
真隠須無矯忘名要似愚只將兩條事空却漢潛夫
五言問天
天公何時有談者皆不經誰道賢人死今為傅說星
五言寓言
吾道本無我未曾嫌世人如今到城市彌覺此心真
五言前谿作
春歌巳寂寂古水自㳙㳙徒誤時人軰傷心作逝川
五言戲作
乞我百萬金封我異姓王不如獨悟時大笑放清狂
雜言浮雲三章(有序)
浮雲刺䜛也蓋取夫盛眀之時為浮雲所蒙非不
眀小人比扵君側䜛言熒惑亦如浮雲之害眀予
覧古史極觀君臣之際敗亡之兆生扵䜛慝遂作
是詩
浮雲浮雲集于扶桑扶桑茫茫日暮之光匪日之暮
浮雲之汙嗟我懷人憂心如蠧
浮雲浮雲集于咸池咸池微微日昃之時匪日之昃
浮雲之惑嗟我懷人憂心如織
浮雲浮雲集于高春高春濛濛日夕之容匪日之夕
浮雲之積嗟我懷人憂心如惄
七言寓言
人生百年我過半天生才定不可换東海釣鼇鼇不
食南山坐石石欲爛
晝上人集卷苐六
