長興集卷十四
宋沈括撰
故夏侯夫人墓誌銘
夫人青州臨淄人大理寺丞夏侯君綱之子處士吳郡
許君洸之夫人其為兒時已自有立如成人父母常竒
之以嫁賢夫會許君客青州以為其才可依以夫人歸
之生佺朝寬寗寔四男子大理評事丁倫士人傳肱吳
純司方景錢中復錢大受𫝊惇李師温鄭中立之妻九
女子某于夫人為甥少長見其裝飾舉動如一深沈寡
言笑事舅姑無所愛靳而仁其家大小宜之方舅氏在
微約窮匱之時夫人身佐其為家仰俯有無雖衣裘簮
珥未嘗趣時之好惡而發取一物中年乃至有美田以
食有廣厦以居為富家久之既處士卒盡推其畜藏劵
質呼諸子而告之曰而翁好學為善足以遺而曹此可
以為養吾閉口矣或以家事問之終不一應曰吾老婺
婦知教養諸子與諸孫俟死而已無以吾告也後其家
復貧賣屋以為食夫人所居雖甚卑而用或不給晏然
不問也年六十有九熙寧二年十一月甲申以疾終明
年十一月丙申即蘇州之吳縣以葬有孫十九資深最
知名曾孫男子一諸孤使來敦名以葬某既為之銘泣
以致使者曰某之諸舅惟夫夫最後亡母之晜弟盡矣
使斯銘不&KR0008;予之悲其有窮耶哀哉往矣銘曰
昔我舅氏初在隠約惟夫人居同憂共樂夫人始來載
室以車比其中年有(闕)在廟有旨在廬孫子媚好晨經
暮書下逮御人妾女乘夫夫人撫人純有法則初終一
心靡不夷直山曰天平里曰至德云誰之從皇辟惟特
有相維其肇此幽穸
淳于氏墓誌銘
虞部員外郎蓬萊王君世昌早喪其室既除合其(闕)戚
而燕曰嬪氏不獲執登俎以為昆弟憂仲氏柔良甚才
使因其兄以有吾家何如於是醴賓而謀諸王氏宗老
用弊於寢咸曰其良無卜而宜夫人歸王氏五就館而
四生男子曰子琦子淵子京子韶皆以儒進並時為京
官御史自見於世一女子嫁士人淳于通王氏既大蓋
夫人姓淳于氏其先有齊大夫髠以詭滑顯名諸侯世
為齊人其後有淳于某為某官蓋生夫人夫人為兒時
已孤依世母長能母事之終其身為家而長少懷相事
而宗族親大夫卒夫人經理其家内外翕和喪祭孔偕
晩乃得子不以愛故㢮其矜嚴羞賓饌友身相饎㸑故
諸子卒用有立嘗遇窮嫠於道立交與言即解所愛萬
泉臂環賙之人以為女子之難末年諸孫男女三十有
三人時節並見髫鬟肩差從其婦子前擯後扶隨有襁
攜號為盛家夫人年若干以卒若干年以葬某郡某原
其墓先大夫王君從其子之友沈某其銘銘曰
諸母維母大夫維士有禮有則莫不受祉來翔一身蕃
有孫子或緌其冠或襁或攜云來自初無毁無疵為母
為妻壽考令儀維子之友實仕同時知我謂予宣鈞勿
辭揭行有誄系此碩詩
蔡孝廉母胡氏墓誌銘
楚之君子蔡祥有母之喪哭於郊三年而後入既除以
其自為石書誌於墓者墨以來乞銘於錢塘沈某曰諸
孤不獲事母不敢以莫之誌也惟禍災之不期懼不能
喪以隕棄其虞事不得走梁走越而謀之今則幸能身
造以請母之行暴於是矣惟所取而與之銘致其墨以
哭某與蔡君游不可以銘之辭出弔且誄曰夫人姓胡
氏楚人父宿有鄉里行稱為長者夫人年十有六而歸
其君子諱某官卒某郡某官夫人為家而夫不憂也有
姑則繼也及蔡氏之叔母皆刻嚴難為下惟夫人觴之
曰樂衣之曰吉蔡氏女子子夫人為其繼母撫之均一
嫁之則甚賄曰我非為嫌也不使其有憾以傷為子之
行則吾愛之而已其稚娣與其良皆卒嫠妾衆不能保
其孤夫人收之有恩御其下無所假借不避怨仇者以
諸子諸子依夫人卒皆能世而未嘗以言也既孀乃委
事其婦好佛言(闕)其生平所樂而學之至能忘喜愠視
生事泊如卧而不夢者十有七年以卒治平四年十一
月丙戌也享年六十有一其孤曰初祥襗祹初已仕為
許州長葛主簿女子嫁三詔廉同徐賡廉同進士釋褐
而死一女子未嫁孫男子十女子八曾孫男女七其始
終如是是之為銘銘曰
生以其養死以其葬以禮始卒孰為無相子啐於左孫
徹於右歲時不衍是謂有後
故長安縣太君高氏墓誌銘(并序)
夫人姓高氏其先以官顯於江南李氏歸欸乃始徙居
毗陵皇父諱禹錫嘗為無為軍推官與同時為吏巢縣
主簿睢陽張君孝友相善歡甚嘗於座屬張君曰始吾
與子同年進士而又偕仕一郡出相輩居相聞吾心莫
予宜者吾三女子所鍾獨在其稚也技能性好皆莫如
稚子吾憐之不能輕屬人吾為君之子德可嫁無恨也
主簿始固已義高君顧未有為高君歡者於是二家卒
相與為婚姻明年夫人歸張氏納之巢則今殿中丞贈
虞部員外郎處約其夫也夫人性修謹慈順舅姑樂得
以為歸婦不以家之有無易其心常約身勤事人愛憚
之小大率教魚魚申申皆為令家殿中丞預朝請夫人
格當封詔以為萬壽縣君久之殿中丞卒夫人喪之如
禮教子弟以清白卒其子以善聞嘉祐七年用子蔭進
封長安縣太君夫人蓋老矣而縫紉祭享之事不廢於
身行年七十有七治平二年五月丙寅終于揚州軍慕
子國子博士慎言之官九月某甲子從大夫虞部之葬
於廣陵之顔原夫人二子其一人早世無爵位某仲子
博士慎言也一女子嫁士人鄭琪三孫義仲南仲和仲
五女孫皆尚幼銘曰
夫人之先孔碩有家祖烈考材誕載厥華以有夫人克
自中世歸宜其良乃孫及子率禮自躬仁家慎祀不以
禍轢不以毁終於何萬年有獵其封
同提點廣南東路刑獄公事文思副使兼御史大
夫趙君墓誌銘
熙寧元年廣南東路同提點刑獄缺文思副使知廉州
趙趙某有治狀即以命之人聞其治廉譽甚高喜相戒
曰若嘗知有趙康州乎視萬人賊若孺子持折箠笞唾
之且死猶刈旗殺士今其弟又賢庸易知耶弩力無為
不義君即其官未幾感厲病且革願還印契歸死中國
書未報卒雄州明年喪還廣陵遂堋焉君之先碭郡城
武人曾祖晟以子為樞密副使贈太師至大父贈光祿
少卿和始徙居楚州之山陽贈尚書比部郎中約言君
之考也君諱師望字公弼以蔭補三班奉職當授使樞
密為請善地上曰佗日某未嘗有請必優之以為右班
殿直閤門祗候辭職不敢拜六遷為慶州業樂寨主寨
人多羌胡狎吏喜訟有罪常迂文申之使入羊馬自解
獨君持法不少貰而治雅有恩故訟為哀息鎮戎軍守
相劉貽孫討叛羌火虜悵慢其地虜空寨出戰君為其
駐泊兵馬都攝西路巡檢軍彭陽方與客飲聞變勒兵
從坐起不告其家妻子馳泣邀與之言徑出不顧身陷
陣奮擊虜即解去遷淮南東路駐泊都監用執政荐擢
儀渭路渭無軍政將吏廢法惡君之異已欲去之以罪
顧無可以挂吏者獨詆其不習邊人情斤徙江南東路
明其被誣者羣上乃起知廉州州有珠貢歲發民沈海
取珠珠有時不至州縣課督慘刻民有自相儥賣或為
盜山澤間君至聞之曰是刺史罪也即日皆解縱慰遣
使之還業而上書自言明年珠乃大息過於異時人怪
之以為獲嘉瑞嘗諠言交阯入寇列郡皆閉城告變京
師君逆策其不然隂部勒將卒日開壁縱飲使者按督
軍興以廉為有偹及有詔根治飛語而廉獨無痕蹟可
議朝廷始高其能甫用之會不幸君性簡介少屈于人
好書傳律令生平所知表論其才皆一時名卿顯人故
事當遷官必從有司自言以是君曾十年不遷其子以
蔭補三班而悉教之學問卒皆為進士曰峴曰靚其三
子方幼未命曰覺覽寬夫人山陽王氏靈山令頤之息
職方郎中柄之孫邑封秀容郡君先君兩月卒合葬江
都縣之東寧鄉原居之壽五十有四君之卒熙寧元年
十月乙巳君之葬三年十月丙寅也銘曰
趙世其居自臯狼&KR2214;羸中跳土汾漳後支播流顛厥常
或泳於淵或天翔大夫疏原啟芒碭承家世修揭自強
珥纓插簡營肆方彼嘉無相逢天戕大江斯瀕掎崇崗
甓塗固完靈所藏我銘無窮柄幽光
席氏墓誌銘
夫人毗陵袁氏處士良之妻同郡席氏佐之女大父翊
曾大父循子男四人默照煦烈三女子皆早世夫人歸
袁氏五十有五年年七十有六以卒治平元年予為掾
淮南有弔於北州過揚者皆重客疑必有貴者喪已而
使來告哀求文銘其葬則予友人毗陵袁君思正之親
席夫人也予既善思正宜其知其母夫人之賢為可信
於後遂考次其行而敘之曰夫人謙謹和柔天性甚順
於為善常樂聽人之講學又能以教其不率者由是席
氏在州為大家凡百餘人皆能使之愛巳由已而有善
既歸氏之家與席相若而處之如其家是時處士之大
母有疾喜(闕)衆人嚴之弗敢親夫人獨常盡其歡終身
如一日姑又老而夫人之得其心如祖姑而加戚焉為
之致醫藥飲食祭禱所以為養者無所不至袁君有所
施與於人嘗推其後惟恐其不得為也孤女賴以嫁者
七人以此屢至於困而行之自若至思正中進士甲科
賢有名于時而夫人初若未聞之者其能取捨於事如
此思正為高郵軍司理以獄用而夫人雅不喜笞辱人
思正尤以此治獄常主於情而不負勝以法也日與其
弟三人者承觴運履晏晏愉愉環嬉於前夫人康寧壽
考克有終養卒之日思正貧至不能舉喪高郵之大夫
皆爭出力葬之葬已而皆謝弗取船載喪以歸葬於無
錫之某原思正夫人子默也銘曰
舒餘偃衍蔚而崗者夫人之藏兮匿耀含微不愆有承
後則有昌兮華曄曄者其本丸丸其德不瑕以有後昆
故尚書水部郎中致仕孫君墓誌銘
孫氏之先陳桓子無宇之子書為齊大夫伐莒有功景
公賜之樂安姓孫氏書之孫武臏皆以用兵顯名諸侯
三十餘世至君之曾祖崇生贈工部尚書朓朓之子曰
冕為禮部郎中直史館有名雍熙咸平間君諱龍舒字
士雲以五品子補齋郎歴江州德化主簿永康軍青城
尉睦州錄事參軍監杭州江漲橋酒税知温州平陽縣
知循州通判楚同鄆三州又除知簡州不行自大理丞
五遷為駕部員外郎分司南京君性和易與人交必自
傾盡而内剛不為苟利有所見明必逡巡退讓以盡衆
人之議然卒亦莫能過也少時嘗與晜弟分財至不持
一錢歸浩然自以為滿意得倦不問所散有餘則為酒
者終日與客飲欣然忘(闕)日子孫患不為善人而不患
不富也故人雅相善有後貴為宰相者在朝廷門未嘗
有其蹟至其罷去則先往見之循州故蠻夷地無學者
君為之築宫延經師使州子弟從之遊久之循之俗遂
變而循之有學者自君始既分司歸曰使吾有一子仕
則吾老矣後二年子路進士登科為徐州彭城主簿其
年君以見官致仕又二年(闕)寧元年十二月八日以疾
卒彭城年六十有一四年某月某日歸君之喪於杭州
即夫人順昌縣君郎氏之柩而合葬焉四男子曰路晤
儒籲二女子嫁太常博士葛汝平士人刁玣孫四人其
一男子也曰惠卿銘曰
内柔不支外剛不馳孰不有施君施則宜少事令績老
事令歸匪迎匪隨我謀孔時越山如堵仇水之阻我疇
其固萬世之怙
長興集卷十四
