長興集卷十二
宋沈括撰
秀州崇德縣建學記
韓退之為處州孔子廟碑曰自天子而下得通祀而徧
天下者惟社稷與孔子然其祀事皆無如孔子之盛所
謂生民以來未有如孔子者此其效歟予常以謂退之
失言祀事之盛衰其得失在後世孔子何與焉使孔子
無一豚肩之享於墟墦之間何損其為聖人以舜禹之
巍巍不待有天下至孔子乃待祀事然後尊歟其智足
以知聖人孟子獨稱宰我子貢有若如子路親事孔子
而師之然猶有所不說知孔子為難則其譽孔子固宜
難也治天下國家其上至於無以加下至於匹夫販婦
得有其四體髮膚者捨孔子之道不可此天下所共知
者聖人之蹟也至其卓然有所立雖顔子欲從之而有
不能者故先王擇天下宿艾舒大之才以為公卿鄉老
使率其屬以興四方之俊異禮樂法度秋陽江漢以暴
濯之猶懼其不能進苟為不至於此而僅循其末流則
道或幾乎息矣吳越多山而湖澤漸其下其枝者涯渚
之間不辨牛馬崇德居山澤之介孔道四出戰國之時
闔廬勾踐嘗大戰於檇李禦兒之間裂其地而守之至
今墟壟綱絡稻蟹之利轉徙數州元豐八年括蒼吳君
伯舉為是邑也始為之築宫廟以祠孔子聚學者擇經
師而教之以義理行能不苟使之為文章誦習務中有
司之程而已培高為堂宴有貳室繚以環廬豐約穪事
四方聞令賢皆來學唯恐在后崇德為遠邑縣令為小
官興材賦工動觸吏禁非篤誠自信強有才者不能任
也此其成就之難未若持之之難也僨犀象決鴻鵠之
器非深山大谷則無以養其材執規矩而求之若不祀
其材所養則沈沈之室執規矩者所視也養之以先王
之所待以興者而不徒循其末蹟則其為役也不為苟
美矣
杭州新作州學記
古之處民者其業雖有分而其教之以禮義德術則無
貴賤必出于一道所以用之於朝廷者則前日修之於
其家者所以服于畎畝者則異日用之於朝廷者非若
擾獸者不使以摶埴游祔者不任以服馬也賢有才者
理之不能者由之而莫敢廢焉而已耳少而學長而習
焉安之若天性資之如寒衣而饑食一日五家之比不
由之不棄且夷膚矣不待有所徇而後為也自五家之
比則已教之以所當學過而至於五比之閭則又揭之
以書而瀆告之其教養之具益衆則益詳其相與而居
弗與其畔也則親之以閭黨相與往還弗與其狎也則
肅之以賓祭合而用之欲其和理也則齊之以卒乘矯
強弗率前其敗亂也則威之以刑誅撻罰朝操其所任
以出夕相從以歸仰而觀其上則宫廟室廬莫非先王
之法象也俯而履其下則疆井徑術莫非先王之經理
也居而閱其身則簮屨服冕莫非先王之名物也散而
察其起居出處老老而稚幼瞻生而哭死莫非先王之
禮義節文也非能有羽毛鱗喙以馳騖乎山林沒於淵
而天遊者捨此其何適哉至諸侯自為政所以措其國
家者出於多道而民始習於幸忌分扺義屈力以贍其
欲偲然不厭也立而觀其朝夕之相與非譁然覆其人
而兵其頸則操勢挾數以籠天下至於詐窮勇奪強者
僨諸侯而并負之然而不數十年復起而亡秦人人欲
為秦之所為則秦尚安得晏然獨有其利哉其勢雖欲
無至此豈可得也至漢有天下願治之主間起乃始知
尊先王黜百家異時得古人之藁刓簡振其埃熏而誦
說之然獨為士者出於此而民之忸於舊俗猶固浩然
也非刑名法令不足以撼之故吏常以法用而學者羞
言之至於治天下之實其勝負未能甚異也道既出於
二則勢之所在者常執天下之勝而區區之空文何益
於不勝哉至陳蕃李膺輩出以義節相奮勵抗志力行
欲以移天下之習&KR3198;椐血皆帚驅而畚運之未為快也
然卒不能振一步杭一横草以捄凌遲之禮樂何哉由
養之不廣教之不以漸故也百年弊習使可以俯仰咄
嗟而致頌聲嘉瑞則先王之為法不苟如是其煩且詳
矣國朝郡邑皆立學校春秋長吏親用弊於廟自三尺
之衣者悉聽入學廩食於縣官又賜以百家之書設經
師為之講教其施設條目皆天子稱制以命之朝廷之
於學無遺重矣而吏或不以為意彼固非敢倦天子之
令以為不當先然誅罰期會(闕)鹽之細務一事不至則
知有所廢闕儒者履仁蹈信不救急故其效力乃在數
十年之後急近而忽遠此人情之常至於任政教之本
原以身先士民此大儒公卿之事未可以他長吏比也
杭為大州當東南百粤之會地大民衆人物之盛為天
下第一元豐八年邦伯滿公自尚書左丞拜資政殿學
士來牧是州凡政之僵弛敗&KR0008;不綱者一切振去而更
置之未明衣冠而坐設庭燎以聽事大昕一府皆空無
一人蹟庭下者四方之賓客已肩相摩於門矣公悉與
之酧酢燕勞嘯咏終日府寺癐廩亭傳杠梁柢籍抄揭
凡有司之務不期月赫然一新殆無遺役矣公曰此未
足以副朝廷求治之意也養材勸德為天下得人莫先
於學校前日雖有其具未能博延四方之學者呺然若
大瓢無所適於容則若勿置之愈也乃率僚屬親往視
學者所居則垣隤屋陊神主暴露諸生不免沐霧雨喟
然曰養士患無有具既有以進之則士之不勸非所患
也具如是不可以不新部刺吏朝請大夫韓公敦善樂
勸與公恊謀發弊轉材百工毛會不踰時則前日之隤
垣陊屋蓬居而蠋宿者悉已丹髹繪刻上室而下堂矣
廊陛繹舒殿像孔嚴褒德崇配則圖其周廬以七十二
門弟子與二十五大儒之像考古議禮則狀其堂序以
三代車輿器服之容飾尊經嚴師則翼然在上者講論
之堂也勸藝禮士則環而可居者肄業之室也工致其
巧史督其度巨細委曲規鈎矩折物盡其法者暴揚㸑
滌几席楯梐凡生養之具也元祐二年朱鳥戒夕日次
上丁百工告休公將釁考位神展物體性於庭公乃端
委造洗實觴以進博士弟子贊幣承飪登降興伏珮環
鏘鳴禮數備具不汰不簡受爵既徹乃升公堂西向以
禮學者於是諸生牆立請質所疑横經挾簡交進牙退
各獲所求既而陳豆觴班爵齒德席工興爼賡歌迭賦
酣詠儒史嚴夕而罷州人相攜遮道擁觀旂纛(闕)跲途
不容跬排躙爭進襁提相先莫不嗟咨垂洟知先王之
道尊重崇顯禮義可慕貨利可恥父以告其子長者歸
以告其少者兒童羣戲羅列豆籩纓冠秉枚效其拜俯
道之以善其順且易入由此可見矣況其有以勸之也
慶歷中公嘗講學于此今乃為邦伯建浙西鼓旗垂封
君之印饗諸生見故老閱芹茒之舊蹟此其為勸豈待
他哉公以道德經術相天子出擁東方諸侯路刺史以
文雅方重康撫吳會合志一心茂明先王所勉使絃誦
之聲芽蘖肆長收效于異時者實自今日某邦人也今
將以多君子惠賚於我邦豈可使經始之蹟寂寥無聞
於後世耶既以論次其始末又將記邦人之言揭之碑
碣以告后世焉其詞曰政孰自本必圖其綱摘隠鈎堅
非政之良我有大柄匪震匪威彼侗弗昭發為神徵孰
忸惰淫覿狂以嬉我拔其萌投以禮詩青領垂縷斃其
故武移之如天子見斤斧凡此有為由莫非學我邦我
庠自公爰作公伯新庠考度揆律挾桶跟超其徒坌出
蓊然雲興後堂左室重欒藻題昔之圮垣鳶梟所嘷今
也誦絃匪徒器之公教諄諄匪徒教之公先以身孰謂
虎兕牙之以手為政之難擾虎何有不艱不疚唯公之
厚其在慶歷公官於此赫然有聞遂相天子以我之先
以期爾后公惠我邦豈不既富浙水如瀉青山之下蹟
誰與論猗歟昔者
簫簫堂記
岸老琴於竹間鳥呶其上魚裔其下竹間之風骹然鳴
以相和少進焉則鳥䎀而去之魚勅然逃于深淵向也
惟草木之見今于然則予也向以予為草木也習之今
也以予為非草木也跳焉予樂竹間之簫簫囊枕几而
與居曾二物之寇哉顧䎀予之所樂何耶彼其一者以
羅死於覆苓之(闕)一者以弋獲於蘙弣之樊吾面目羅
者也其起居弋者也彼安得不䎀吾之所同哉同于弋
者鳥䎀之同於利者市人噪之所同者多其取敵亦厚
矣子獨不見澤朝之氛澒然一息而半楚國舒六之山
皆腸然垂七日而後履其畔未嘗辭于物也而物莫能
形於其中彼又烏與為敵哉處乎物之所不求則深道
乎人之所不襲則遠貫竹而西俯而可漁者吾碕之以
深閣擁木負薈據而可望者吾嶝之以遠亭左吾廬右
澶漾蔭若植(闕)者吾介之以簫簫之堂岸老奕於亭而
木之影搖於罫絃於閣而水之聲發於緱偃休於堂則
若佩琅玕蘙雕鷸以閱桑林之奏以今古為一昔以晝
夜為司爟前日魚鳥之所樂余攘之以為已適而魚鳥
逐矣物之於人相為鄒楚久矣方其木草茂暢獸蹄鳥
蹟之道交於中國中國之民窟居懸釡而資鳥獸之餘
及其驅虎犀放龍蛇胥山林而童藝之丘陵為卭畢江
湖為大罛而罥格之智殫焉故人之所棄魚鳥之所牧
魚鳥之所樂人之所樂人之所棄也屑人之所棄而攘
魚鳥之所樂謬於人情吾自此遠矣奚待瞷空谷弊車
馬之力傖囊矉目而較文跬之遠哉岸老於比也峨而
醉肅而興曼然而咲客至則告之曰藋蔓獵子之纓蟪
蛄之哄無以步齊夏歸矣無庸攝車為也噫
隨州法雲禪院佛閣鍾銘
天封大狐襄漢之勝粤浮圖之宫獨雄於東南法雲院
乃其岐出者元豐七年其徒慶璉師建佛閣於院之西
壖欒櫨三因重橑翼舒下俯阡陌中廬枕以軌鍾方將
劑金錫規良型以為欔&KR0008;撥怒之巨聲求予以鳴其子
予時謫東寓於是院覩其經始既斵不日則岌乎買漢
矣曰偉哉為力乎來夫其合山川之美靈以成就官貌
則其偉觀巨麗不待召而有此無足竅者抑知夫鍾之
所寓夫道者乎夫鍾者里居類處則以為發朝棷夜羣
遊族食之節其聲有疎有數則心術寓焉其為法初曰
速聲四十九發以四十九功德拯三畏業次非速百四
十聲以百四十不共法為出世間因後經八萬四千聲
普收八萬四千塵勞極未來際或曰聲之遠聞者不過
數里其久不過兼刻而曰拯三途出世間極未來際得
非過歟是不然也有生之類迷喪本體奔趣流識妄現
山川國邑空有美惡一切諸相相起為境則有大小遠
近多寡古今久速一切名色分量暌其完體惟照所對
於是聖人以其不可思議神智力緣建立法明振提冥
謬無窮方便遇事指途因此聲根乃揭二炬初終則為
久速之聲有所拯者利於遠有所待者利于久久速境
也以幻境法順接級緣中間久速皆非迥無可名不壊
聲塵直指非相羣相齊泯寂用遍含聲體一貫非自耳
得復何遠近久速之有哉異斯道者乃其自障非法有
妄也縱未能反源會體以力緣故亦獲世報何也凡所
謂三超六類下逮天地國邑草木蟲豸之悉一出於有
生之妄識以其霧篾顛憤之妄見尚能締結宇宙淪翳
實果外道幻法亦能上凌禪境下軔風持況不思議神
智力緣之所建立者哉其為道也非可以理喻以言其
為法如是而已者是之為銘銘曰
衆生法性無有邊是故鍾聲無有邊衆生法性無有量
是故鍾聲無有量非聲非聞離根境具千二百圓功德
以此聞根妙法身普施十方作佛事第一速聲四十九
速拔二十沈淪苦初終後際一念空罪性如風如電火
第二非速百四十顯示諸佛不共門非速非久破二邊
語言不攝離名相八萬四十經久聲舒長為接未來際
衆生不盡聲不盡此聲非斷無最後我今開此觀音門無
凡聖情咸得入此聲無礙遍河沙以河沙遍此聲故即
聲即法即衆生更無衆生聞聲者了知聲相常寂滅惟
一真心含法界鍾銘
歲耦端蒙嘉月維正度物播財作是大羽不窕不蠡以
茀永後
長興集卷十二
