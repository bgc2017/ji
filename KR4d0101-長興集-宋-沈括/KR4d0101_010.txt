長興集卷十宋沈括撰
潤州金山二使君祠堂記
江南為國時升揚潤宫室邑閭環江相望金山能盡有
三州山川之盛觀衣冠往還非東府西川之貴人大族
則諸侯之重客也其舊勢餘澤至本朝為之借資出力
者尚未衰也慶歷中錢使君因其徒以罪相訟訴於有
司擊去其主者而表以為禪院使吳僧瑞新居之其徒
度其勢不能復得所欲一夕火其居比東方明一山盡
赭新既至因其殊破一刀刮去故跡隤高培下穹下大
谷一日皆變化隳殘人始莫不怪之已而為廣堂複殿
翼然臨無窮之大江菑巨石梁魚鼈之宅朝江而暮廬
殆於必完矣會新死復中廢為講舍久之鞠使君復召
禪者達觀圓通代居之或卒或去至宜覺師相因十餘
年斤斧之聲相聞而昔之言金山之盛者今復過之矣
予少時自金陵來潤州初望見金山纔若鳬雁渺渺浮
沉江波中順流張帆不半日至其下予猶記其室廬略
皆鹵莽非若今之嚴煥也未三十年而廢興且三四然
每廢輙復加壯雖任之在其主者而能使之興且在二
使君也熙寧四年寶覺師為二使君之祠於山中而求
予文以記其說曰二人之才能皆為潤人之所思不獨
寺之所賴者如此云錢使君名彦遠官終祠部員外郎
鞠使君名真卿今為太常丞集賢校理知普州寶覺南
漳道人務周也
筠州興國寺禪悅堂記
嘉祐中予客宣之寧國邑溪之西有古佛寺垣棟顛夷
叢薈之間披道至其下僅若有人跡而學者守静居之
比三年則山嘯木偃複宫曼閣嵬嶪於溪山之間既完
矣其所以動其邑人使之輸財捐力凡一櫋櫨塗藁之
細皆出静之梱致已則委之而去莫知其所抵後十四
年予自禁廷謫守宣州一日典客以佛者見望其貌則
静也徐問其所從來曰客高安郡之興國寺即其廬為
浮圖高數百尺而又使郡人吳文忠與其弟文讃賦泉
二百萬闢大堂於其下堂成榜其目曰禪悅而未有以
傳其績所以輕千里篾山川之阻以至於宣將子是請
所以侈堂之成工而願有以告於其後也予聞之佛之
為教凡所為廟塔器飾飲食起居一莫不寓於法於其
間不獨其道有以動人而學其法者多能自處於得喪
勢利之外以其無待於勢乃能使不役於勢者為之用
以其不覸於利乃能使覸於利者為之忘其所樂以徇
之此静之所以屢為宫廬之壯而力嘗若有餘者豈其
所操任者獨能果於衆人乎静之言曰其堂之袤可以
飯千人其廊疎徼道麗嚴宏傑可以獨名於大江之西
也天下之言宫祠之盛者無越於江西是堂也又將闖
然獨賢於其間至此知静始棄邑溪之勤不翅若一敝
帚殆不足難也佛之所為寓其法於事物之間其微至
於無所不在而語言文字為蘧篨則子復可言予之所
能書蓋静之所欲言而主子以為之說者如此而已元
豐三年二月庚午記
蘇州清流山錢氏奉祠堂記
姑蘇錢君僧孺將謀葬其親而築館於其側歲時率其
羣子弟族人祭拜其間凡家有冠婚大事則即而謀焉
以謂古之為養者端韠縉紳俯仰跋屈極朝夕之勤以
為不足而又博求天下之善道良友廣居吉服以成其
志及其捐居處之安晏行之樂而退即於山林丘墓禽
棲草伏之野其將委形而待化乎壤冗之間即將乘變
倏散以遊乎混茫杳渺之間固莫可得而知也就其所
知者登高則有懷歸思遠之意安居則有春秋霜露之
感發乎人之自然則夫親之所安者為倘在是也於是
下龍塘之水陟飛泉之山得地之奥焉俯而可濯者清
流之泉依而可室者秀嶺之麓四遊而可望者荻胥之
野與彭陽之丘也夫其連山起其左大湖支其右近者
若趨遠者若翔四時之物遞迎而遞化者交於遊目之
所及山深而土良木茂而泉清朝霏夕隂吐翕變化於
簷櫨之間可以思可以悲可以樂此館之大槩也錢君
好學有才志論當世事慨然喜於有為其追先述志以
成其福禄使後世守之而弗墜者豈但以此而已耶
泗州龜山水陸禪院佛頂舍利塔記
龜山西壓大淮其枝自舒蓼漫衍而北度盱眙之𡵻東
折其勢垂盡而一峰巍然壁挂踵曳大淵縈淮墳蹂博
野壓奔流之滙縻大菑不能窮其深也世傳淮靈伏其
下怪風暴浪翕忽崩怒山淵投播飛鳥震落而覆舟發
野其害被於數州祥符中淮南至行師始營佛寺於山
之陽偶象數百皆爚金為之所以鎮淮祇走龍蜃以為
水暴者力未就而門人自信繼其業相因數十年江淮
之間揭貲幣轉材篚粮即工於山下者相尾於道慶歷
中詔遣中貴人持佛頂骨舍利亟以金塔坎於山脇於
是即山為官逶蛇登降環絡彌布中為浮圖十有三成
為高二百有五十尺面峙峻閣而複殿翼其後廊疎勾
繚下濱淮澨至於天清景明洪流凝湛釋鏤之飾浮動
波間鐘梵之聲飄飄下上於杳渺之際舟楫出於其下
者莫不為徘徊翔佯掇操而仰望躊躇者久之予往來
淮泗之間經於是山者殆數千每至必翔集顧慮無風
波之虞然後敢濟近歲過之則舟人鼓氣自若無復向
日危懼恂慄之色問其居人則指以語予曰今之操高
刺舟而濟處則異時之大淵深潭也其說以為汴流之
所堙然汴之始鑿於西漢元成之間距今濁河之委貫
淮而東者千有餘歲惟審之淵不於此時泯漫而乃驟
堙於數十年之間則其謂之禬禳消伏之所為固未容
辨也觀龜山之為袤不能數里而宫廬像塔美奥之如
此蓋其經營以終其績者自信師之裔宗衍者衍主是
山且三十年人信衍故衍得以發其才於宫廬像塔之
美自至行發其原再傳至於衍而後細大之物無一不
具以匹夫之勢徒步以就萬金之室者豈易為力哉方
天下至治極盛四方朝貢餉䭞於京師舟車道其下者
居天下十分之七竒風駭浪不作人得以嘯歌俯偃以
濟不測之大險别其為神靈所擁而宫廟為之馮翼斯
亦理之宜有者况其覺寂之所寓理相冥絶詎可以起
作之意識而欲窮其變神者哉
宣州石盎寺傳燈閣記
凡所謂山川國邑一切空有動寂諸相其廣塵若沙之
無窮有大聖人出曰是皆妄也以為妄者亦妄也道不
二不二也者非一也唯不二與非一則名尚無所寄况
其為言也於是有一乘三乘十二分七拘眩十二韋陁
無盡藏法遣一切妄執有大聖人出曰是亦妄也法無
作無住至於無說無說亦妄也則有一語一默一眴搖
屈伸而具百千億塵沙法門其為術可謂至約矣釋迦
以是付之迦葉世相傳述其流入於中國記其說者其
積又且數百卷嗚呼多哉宣州石盎寺有孚師少遊四
方得禪者學以歸又欲廣其傳於異時悉聚其書營複
屋以藏之曰傳燈閣或謂書為道之累所以釋書而傳
之以心又將收其客智澤粕以寓古人之所棄豈正法
眼之謂也予以謂無傷也是欲使人無言者言何預哉
孚之所欲者傳夫豈傳書也苟得其人雖十二韋陁藏
相本空寂苟非其人毗耶據坐未易識辯知其所以為
善巧方便奚至翦翦計較於理相筌筏之間哉
延州重修嘉嶺英烈王廟碑記
元豐四年春夏戎黜其長引兵擾邊本道以驛聞詔有
司夏罪當治出虎符發諸道兵會陜西河東六經絡四
十七將步騎數十萬同日西討鄜延路師出之日天子
遣使者出内庫香劑上自封書以授守臣以禮告於英
烈之祠師出上郡破黨項之衆七萬於圁上執夏人徇
地至五原而還凡師所至無風雨霰雹疾癘之災軍還
預有功於是行者莫不貴顯惠養獨神有是克相國師
物無震奰晏晹順遂不愆師求爵號祭秩其尊而宫室
痺陋未稱位號無以示天子尊顯嚴報之意於是賜度
支錢三百萬因舊祠而新之凡其皇廬盥燔糦湢之舍
儐裸之位至於牲豆容物莫不備稱祠當師牙之南山
高木蕃蓊然上出城堞之杪而室棲其椒歲時禬薦旗
纛杳藹鏞罄之聲聞於五城祠且作求有以表神之烈
著見於後世跡神之所由興而邑之人無可與考信者
有司發故祠之壁乃得昔人所記數篇掇其雅馴可跡
者自魏黃初二年二月乙丑天有大聲而星隕於烏水
之隂顔上大覆如車若有人植其上者蓋石也赫連勃
據有朔方始尊而祠之唐末北平王高萬興節制彰武
軍有所感於神名其山嘉嶺而石人之祠始盛於此康
定中黨項入廬關州發卒迎戰為勇所遮於拷栳城黨
項襲虚薄延州一夜且轒輼厭旦將危西州州之人禱
於嘉山中夜大雪虜驚起視南山草木皆兵也於是師
潰而歸始命爵為威顯公凡有所祈薦肅若有物應之
歲輒大禳上即位復尊神為英烈王其祕怪神物發見
於人者至是有加焉惟物之無所趣者為無所選於道
有所趣則有從有逆從之至至於無所選於道則天與
政一而鬼神之情不為難知道有所逆其趣異其歸日
以相遠故天與政不相為用而鬼神物怪發為竒傀以
干害於政事其趣日以相遠則其情不足以相知道不
足以相命不足以相知則其發必謂之竒不足以相命
則其接必至於有害故先王之政理於此而天地鬼神
陟降先後出於一道主上以道命興四方之才以義用
天下朝廷百官政令法度下至於交萬物莫不有道隂
陽寒暑小大之物無不茂阜飭和山川墳衍神姦不作
而赫靈異物往往發為嘉祥顯貺難功美利以涵被天
下上方虚己退挹歸功於鬼神誠信並薦而禮命爵秩
興降涗徹之文視以下上天下知其為安息利遂而莫
能名其成功此宜有所形容蹈嘆昭神之貺以顯揚天
子之盛德著在金石傳之無窮其詞曰
高奴額額烏水其下維魏黃初有命來舍
逮今千年神食兹土歲無雹晹民不疲瘦
歷世數十我宋受命始啟爵宇爰自康定
康定之師虜狨塞門&KR0008;我戎行赫然有聞
夏人惛驕婦驁不綱自覆其巢噪徒以狂
跳人綏德將戟我疆帝震夏(闕)大興師征
超圁漸河拔其九城始剪撫寧最以萬馘
遂殱葡萄至於左澤凡師所經罔有災謫
惟帝時動與天降陟帝不名功散圖爾肄
人懋爵頒神襲命祀廟貌黝陋不稱祭秩
發幣太府考是燕室烏水湯湯騃鼓洋洋
新宫既荒神具樂康騃鼓崇崇神格新宫
鑾車畫&KR1042;翩其以風有風自惟神御肴䔩
薦盥興伏旗旐煜煜有風自樾神陟在墳
笙鏞鼓神我舞踆踆神錫有年以風以雨
神錫晉夀式燕式譽多黍多稌嘉山之下
無悔無怒神職伊祐帝撫萬方天鑒惟德
神罔怨恫孰非帝力行則在上居則在憺
莫遠莫忘五城是瞻
長興集卷十
