長興集卷三宋沈括撰
謝賜夏藥表
臣某言今月二十一日入内内侍省内東頭供奉官史
瓖到延州伏蒙聖慈傳宣撫問及賜臣夏藥一角臣於
當日祗受訖三庚應節歴當熏暑之期五藥均慈恩出
仁民之澤祗膺感忭捧拜震驚臣某中謝此盖皇帝陛
下兼天地之涵容相神明之發育時屬藴陽之候惠流
扇暍之仁興飲錫於王醫出使旄於少府微張仲之義
過矜六月之勞乏高馮之功越當一劑之賜體驟蠲於
燔炭心内慄於飲冰濡雲漢之大章傳肖翹之末類期
於顛隕莫諭恩榮臣某無任戴天荷聖激切屏營之至
謹奉表稱謝以聞
賀捷表
臣某言伏見陜西河東諸路兵馬收復銀夏韋宥蘭石
州清遠軍米脂細浮圖石堡塞門鳴沙薑詐王都等城
寨者&KR2739;蟊肆螫方興四罪之誅蓬芰何心已格兩階之
舞臣某中謝竊以誅止元惡故兵無兼時之勞義存大
公則衆非百姓之敵陳師而牛酒日至入國而市井不
移戴白遺民尚識故鄉之閭巷壺漿塞路復見大漢之
衣冠此盖皇帝陛下帝畀大中天錫勇智盡霜露之所
墜協風雷而不迷豈容一方獨不霑道德之澤因其多
罪力拯於水火之中纉文武之顯功遂祖宗之美志豈
止播為聲詩而著在金石固將薦之郊廟而告於神明
指河外之八州將悉歸於禹貢撫西方之九國已掩跡
於寧王臣參護制兵屬聞大凱心存魏闕阻奉萬年之
觴身望法宫敢同百獸之舞臣無任歡呼忭蹈激切屏
營之至謹奉表稱賀以聞
謝賜戎服表
臣某言今月初八日准御前封遞到賜目一道賜臣戎
服紫緊絲䧟銀線花襖子一領紅罽錦䧟金銀勒白一
條烏漆和泥金䧟蚌裝花鞘手刀一口豹皮襔裏䩨靬
一副金線烏梢細弓一張射甲長箭五十隻銀纏桿槍
二條繡門旗二面者二矛交䩨先王所以謀有功淑旗
大綏燕師所以席嘉寵壯戎昭之美耀煥武服之華章
敢圖乏才過叨眷渥臣某中謝此盖皇帝陛下貫道命
以端本兼權實以趣方恢不世之奥區紹格天之峻烈
大錫師中之命申嚴閫外之威顧無方叔之壮猷越受
武公之分命賜書出道馳騎傳呼駭衆目以衆觀舉一
軍而皆賀匈奴未滅誓摩疊以先登玁狁于襄嬰前疑
而敢避益堅素志圖報異恩臣某無任感天荷聖激切
屏營之至謹奉表稱謝以聞
謝轉龍圖閣直學士表
臣某言今月初八日都進奏院遞到詔書一道以臣辭
免龍圖閣直學士所辭宜不允者臣尋已祗受訖官有
定選必待純才恩出非常過收駁業名分可畏榮懼兼
深臣某中謝伏念臣起於諸生出逢盛際貧不過斗食
之慕知未出流習之汙誤蒙一顧之榮驟越衆人之望
器危易覆質窳難材初無二善之聞日與危亡為比保
全至於今日終始出於聖恩土木無知尚當震躍精誠
儻類敢憚糜捐雖蒙堅蹠勁而不辭况盤根錯節之敢
避颯然鬚髮之變白已先蒲柳之衰不知氣力之幾何
尚極榆枋之决值震威之取亂奮天吏以拘原甫聞瞽
䥢之音沛發榮懷之慶進知干分深虞顛隕之招退不
獲辭徒知俯僂之懼此盖皇帝陛下道至能化而士有
成德功極造物而人無能名接事之變則法為政刑一
民之心則示之與奪錄霄聞而懋賞歆天下之赴功間
楚君臣無問萬金之委慰趙子弟不惜千戸之封致兹
瑣蒙亦冒褒渥敢不肅將廟算力振天聲束馬仇方傳
飱逖士斬潘辰於疎勒竊慕古人係可敦於藁街不忘
素志賈三軍之餘勇蕩九姓以為期臣某無任感天荷
聖激切屏營之至謹奉表稱謝以聞
謝賜夏藥表
臣某言今月十九日入内内侍省内東頭供奉官幹當
染院權苑容約到延州伏蒙聖慈傳宣撫問及賜臣夏
藥一角臣於當日祗受訖寵賁維藩恩勞夙駕發靈蘭
之異品將細札之殊榮祗沐眷慈過矜癉暑臣某中謝
此盖皇帝陛下至仁天覆厚德時行適庚伏之屆期軫
常生之失御若良参辦本内府之祕經亭育示私體雲
章之濡澤駭輝華於多目鼓抃蹈於一軍驟疑羽翼之
修徑即冕旒之對拳拳誓報指白水以為盟斷斷輸勤
惟丹誠之自信臣某無任感天荷聖激切屏營之至謹
奉表稱謝以聞
謝將士曲珍已下授官表
臣某言准九月二十七日聖旨本路將士新授西上閣
門使曲珍等五百十五人伏蒙聖恩等第授官及減年
磨勘者决策授成力未伸於閫外圖功錫命恩首及於
軍中臣某中謝竊以蠢兹裔藩自干義殺掎角並進者
五路輔車相依者四軍威神所臨雖會歸於必勝褒庸
之寵惟先拜為至榮此盖皇帝陛下藏用不居予物從
厚念四牡之駕行釋昆夷之憂微一日之勞遽蒙東山
之閔罄全師而懋賞㒺一介之或遺勝氣折千里之衝
歡聲賈三軍之勇臣忝司節鉞職在總齊榮忭之誠倍
深將卒臣某無任瞻天望聖激切屏營之至謹奉表稱
謝以聞
謝賜對衣表
臣某言准都進奏院遞到中書劄子一道伏蒙聖慈賜
臣衣一副金腰帶一條者悸帶異章粲衣被體仰天威
之咫尺對命節之光華臣某中謝伏念臣降才鯫愚趣
學卑陋奬進幸逢於樂育提㩦獨出於聖知誤忝榮塗
對襲内衣者四詔一辭魏闕不侍清光者六年西殿叙
班為陳迹之已久兼金在笥感舊物之復還追故步以
驚心拜深恩而涕泣此盖皇帝陛下廓兩儀之度總萬
化之原灼三宅以興民差六章而疇績賁仙花之美飾
副威鳳之彌文瞻篚錫之來猶記尚衣臚句之節望宸
居而拜如聞内朝鐘鼓之音異數屢頒此生難報惟畢
忠勤之誓少伸螻蟻之誠臣某無任感天荷聖激切屏
營之至謹奉表稱謝以聞
隨州謝表
臣某言伏蒙聖恩授臣均州團練副使隨州安置臣已
於今月日到隨州訖才微識暗誤被寵陞任過力窮卒
招敗覆上賴聖神之賜特寬斧鉞之誅尚隸州團曲從
寬典臣某中謝伏念臣裔方陋習寒屋孤生出逢聖時
望止一纏之末業驟登朝路遽叨越次之殊榮居常懷
超冒之憂必欲求報效之實罄丹誠而後已蹈白刃而
敢辭然而才薄趣卑心勤事謬措一身而無地宜萬死
之難逃豈圖天造之曲容特屈大威而伸宥
長興集卷三
