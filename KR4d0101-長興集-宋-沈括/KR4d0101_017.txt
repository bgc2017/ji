長興集卷十七
宋沈括撰
東作坊使銀青光祿大夫檢校工部尚書兼御史
大夫知隰州軍州兼管内勸農事兼管内本州
駐泊軍馬公事太原縣開國男食邑三百戶上
柱國王君墓誌銘
君諱克字希仁其先大名莘人四世家京師曾王父兵
部侍郎祐贈太師尚書令晉國公祕書丞贈工部員外
郎懿之孫水部員外郎贈工部侍郎諒之子(闕)孤以蔭
補太廟齋郎歴調封府太康尉廬州慎縣主簿揚州江
都令母憂去喪除起監鎮戎軍拆博務遷大理丞知蘄
州鼓城縣事移泉之晉江還監富國倉累遷水部員外
郎宰相表君才任將帥召對便殿言軍事稱旨改内園
使都監涇原路兵馬夏戎寇秦州君以第五將兵屯水
洛虜解去榷知儀州又知丹州遷東作坊使知隰州以
卒是時熙寧十年二月乙未君之年五十有四君生平
倜儻好大節以功名自許待人不為畦畛輕施與無所
計較知兵通古今宏毅人也守丹時方用師銀州諸羣
屯兵悉發而慶州兵亂關東名城多閉丹州東壓天渾
塞汾晉之隘賊馳河關戰丹城不下半日計發近縣丁
壯十日不至減少無兵民多散居河隩搖手且亂君隂
部勒將卒區處市人丁壯度可以自守一不問軍事日
開壁縱飲民瞰君信以為無事牛羊者無所愛訖於兵
解州居兩州間多水患一日大水猥至君馳救城門水
已偃&KR0146;而入民乘屋呼噪吏相視不知為策君率士卒
登牌自頹巨以先衆於是救者蟻咐水為之却門乃得
闔而城已不壊州之南有山據川之盛流水激以湃城
城為之數危君欲募工隳山之麓復為繚堤以環城纉
工以萬計論者難之時役卒不滿百人君自撫勸指授
方略閱歲山夷而堤成藝柳堤上上明德君他日思君
則指其所藝曰此内園柳也山外兵結未解丹為小(闕)
而城池浚治凡戰守之具大小重輕強弱皆有曹輩次
第揃揭圖籍嚴整偹具朝廷以為能就發金帛以賜之
時方下免徭令州縣所為多不當法意君更丹隰兩州
皆預徭議使者獨倚君以辦其為說精深有法曲折皆
中事情民以為寬便歴三州兩縣所至事以不廢而民
愛悦之去而見思其卒也民哭之哀衆為之罷市至有
畫像以至者初君在晉江州負海商舶之所出入多珍
怪異物異時吏以賣價挂法者相仍會獄起主者欲市
權詞所逮及皆鈎致慘治少所假借守以下皆墮法中
獨君攘臂無所預人乃始知君有牆域憚之戒無敢犯
丹州守有俸田俯州城下君悉曼以為新堤近邊多屯
營而場圃狹不足以受委積既又斥宅圃以張之在隰
歲旱有芻藁數千秉悉以假俸戶之貧者州非大設不
發庫錢暇日對僚屬清談從容巵酒家厨而已與族人
居一樽爼必共盡之然後忻然自以為滿意至啟手足
家惟空壁衣食不能賙其孤君數強無疾忽為盡以戒
其平震言甚切至大要以世受國恩當進退以義勿為
身謀而已與其家人言亦數及大故后數月果不幸以
其年某月某日葬君於開封縣新里鄉大邊村之祖塋
夫人張氏封金華縣君子男四人震太常寺奉禮郎權
正中書刑房公事需霖靄未仕女子一人未嫁孫豪傑
英皆幼銘曰
蕃有家兮善之裒造兹后人迪令修將孔武兮洵多猷
治則仁兮壽孰為謀彼浚之干有條斯原彼浚之水公
逝靡靡無懟無侈公有孫子左陵面谷塗宫之卜是維
萬年以弗不淑
長壽縣君田氏墓誌銘
夫人姓田氏其先齊諸公子祖諱勻家蜜之諸城有鄉
李子某居齊魯間為學者娶同郡趙氏是為考姚夫人
幼孤鞠於大母田氏故大家夫人相其家事事益理邦
人賢之而願委命者相踵久之得滄州無棣李君諱頎
以歸后君仕至太常少卿而封夫人長壽縣君始太常
之家已去無棣而楚居母仁壽郡太君已老夫人常以
養不及其親見其姑必慨然自傷曰女子也生必有所
歸吾姑與吾母安敢擇焉以其事親者事其姑漱紉饎
滌必身任之蓋捨夫人則御之不安太常所與遊皆一
時聞人每過從燕語相盡間不容一再日而夫佐其享
以至褫衣以為繼而處之裕如也夫人事仁壽幾四十
年歡若一日喪之日蓋夫人之年六十矣尚能致毁日
一飯蔬治於不勝於是太常方舉未卜者十襯從其母
以葬帷裳衾襚之具一諉之夫人之手至於穿復封藝
皆夫婦親之既塴有異鵲數十翔于墳上君夫人來則
或集於其肩啅於其膝太常捐其家夫人喪之至於治
其藏如戚其姑而恩有加焉後從其子出仕于四方他
日語及墳墓則涕洟不止曰吾寧歸掃丘墓安鄰里鄉
黨以死何以閱傳舍為哉謂其子婦曰吾老矣非齊寂
焚誦之業無以累吾可也未幾元豐二年七月庚(闕)疾
革於京師子之儀之寓舍年六十有九夫人姓高方有
誠恪其治家甚嚴事至於無所欺赴人之急難篤骨肉
之愛至於禇無餘衣盛服不及珠玉之飾以終其身人
不以其慈仁為不可及所居閭巷去之雖久猶有能道
其義善者一男子河中府萬泉縣令編秩刪定官之儀
也三女子嫁大理丞何景初鄭意太常博士林邵孫堯
行太廟齋郎一女子未嫁九月初甲子其孤以其喪歸
從先君之域於楚之山陽陽興之原夫人之子詞富學
明隠然節義士也與予遊且久自言其所以教養以成
之之自嗚呼夫人哉銘曰
不愆其有既令遐壽君子維子是謂不朽下泉之賓有
條淮墳歸歟非歟嗚呼夫人
宋故玉山縣君施氏墓誌銘
君姓施氏兵部郎中元長之子母曰盧江君何氏贈太
子大師晉陵文恭胡公之仲婦其君子名宗質今為比
部員外郎君幼警了多藝能不為翾矜之行廬江君卒
君事繼母而愛之如其子事舅姑以為有禮其君子則
曰是宜吾家至客里姻家莫不善親而高君之義鄰之
人有道死京師者天暑貧無以為槥君為脱纓珥發囊
衣以䘏之而又賙其行使得以喪還其君子從父之妹
卒歸其孤於外郎君為之子養求令配以嫁之者三人
文恭嘉祐中拜樞密副使君從其姑南康夫人入見柔
儀殿中宫顧南康問從者為誰即以君對又問其門世
乃曰胡氏令婦吾久以得之所聞從䥖服以賜慰勞加
等文恭在朝廷君夫婦留養於京師者踰二十年文恭
薨而兵部君相繼即世君經裳惡食逮於喪除久之從
外郎之官獨眷眷以去南康之養為不忍已而南康訃
至號慟不食數日遂蒙之以熙寧九年七月甲子不幸
年五十有四元豐二年三月甲子即丘於常州無錫旌
賢鄉廬江原子簿修秀州嘉興尉安修益修奕修守將
作監主簿二女子其一已有嫁某友人陳留遠之儀其
壻也其斗是行以來求銘銘曰
死者生之歸匪歸之懟唯久慈追柄柄之既然要綿綿
之無期鹿人覺夢迷是非殘此剛栗照原岯
故朝散大夫右諫議大夫知應天府兼南京留守
司公事畿内勸農使上護軍清河縣開國男食
邑三百戶賜紫金魚袋張公墓誌銘
公諱芻字聖民大王父隋濮州鄄人也王父皓始仕於
朝廷為東頭供奉官父牧贈職方郎中公少貧能軒然
自持於困中力學為文章起家應鄉舉為州第一人覆
試禮部公名復第一由是聲譽翕然吏部補江州司戶
參軍遷餘杭令縣初無學公為開堂廬盛勸迎之禮率
其子弟日講誦其間自是邑多學者縣依山多未發之
土公為導澤浸之利趣時勸耕田以廣饒州歲遣大校
治賦於諸邑者令常與之為儐介歛取於民屬厭而後
去有州校至餘杭簿督令以下責賕於伉胥公鈎得其
姦杖而械送之州於是路使者以下偉其才為之薦藉
甚厚改著作佐郎知大名府永濟縣事時貝州軍亂丞
相潞公宣撫河北表公從軍得預軍議貝州平遷國子
監直講潞公監修國史以公為史館檢討未幾同知太
常禮院是時太常方議温成後園寢公論不合奪職監
潭州酒務潭州西接五溪諸猺屬縣益陽梅山久為猺
人所據招合亡命時出為盜湘中吏不能禁是時天章
閣待制劉元瑜安撫湖北公依其幕下始議欲通梅山
以說于元瑜使士人楊謂即其廬告之以逆順禍福得
其豪與俱出見元瑜坐之堂下飲勞終日皆呼蹈曰使
君幸貰我罪使得伍民籍願保邊奉約束自是湖湘之
間盜亦方稀朝廷安平無事不務邊略以楊謂補州縣
官餘一切不報至熙寧中梅山竟復為縣而公未嘗以
言也歲餘從通判揚州久之除祕閣校理判登聞鼓院
吏部南曹知登州召為羣牧判官開封府推官廷事迎
解曹無留訟都人稱之遷三司戶部判官丁親喪去終
禫起為淮南轉運使至部數月抑揚稱職不累月除荆
湖江淛淮南制置發運副使發運司歲漕粟六百二十
萬斛築敖倉于淮南以受諸路轉運之粟粟至淮南倉
然後隸發運司發運司以餉京師歲久江湖見舟益少
粟至不以時而發運之舟久繫運卒皆羸餓私發所載
以食抵死徒者無虚獄有司膠舊法無為變者公至部
始請下發運舟以補諸路之缺舟既出而民鹽稍得至
於湖湘之間公復為之謹鹽政峻治吏禁弗稱者久之
姦鹽不出而歲漕大至幾七百萬斛朝廷以為能再遷
刑部郎復將漕踰四年除三司鹽鐵副使既而以集賢
殿修殿知越州州遠不便親養改密州少時復移滄州
滄州居北邊為重鎮公常以遠親為戚戚丐還者數上
以知陳州入提舉在京諸司庫務公每自按治漕事多
所操勒其下為之歛手時有善承伺當路者公嘗面斥
其人既而以賄敗同輩多挂吏而公獨以此顯名俄拜
諫議大夫安撫京師南路知鄧州士之方廉者莫不自
喜至州踰歲復以親亂徙知應天府兼南京留守司公
事元豐三年九月丙戌暴疾終於官年六十有六公性
仁厚無迕於物與公遊終始無可與間者人有一善必
傾心愛之樂推後學凡所汲引其後多至公卿事繼母
仁壽君過其所生陳留有第舍花木甚盛仁壽愛之不
忍去公數欲解官以徇親之樂既不果去而擇官無美
惡惟以近陳留為樂而竟卒于南京士無疎戚聞公喪
皆悵然哀之公端修無所附離不為訾訐危行為集賢
修撰凡十年上察其退廉擢寘侍從某治平中參揚州
軍事是時公為本道轉運使某以官見公公一見坐語
終日時有詔路使者人得薦所部官一人公即以某當
詔書後數歲某不幸失籩豆之助遂壻公門下每見公
之所以治身為家推財樂施天性純茂與昆弟親友相
從笑歌歡怡始終如一嗚呼古所謂善人君子者其公
也哉公少好讀易老而彌卲所為文章凡四十卷其好
學篤志又如此夫人魏氏兵部郎中兼之女今為昌元
郡君子九男子公履太子中舍知開封府太康縣事公
賁濮州司法參軍公巽公臨公濟皆承務郎一稚未名
其三人早世曰公益太廟齋郎公震將作主簿公晉公
之始仕屢為進士第一人而公之子公益復為别頭第
一人士人榮之女子嫁國子博士章元方陜西轉運使
李稷江寧府溧縣丞錢丞朝奉郎王九齡其一未行與
某之室凡六人諸孫男女九公堋有日諸孤謀銘其墟
者使人走延以告時當有軍事就所能言者如是嗚呼
銘哉
孰㽎匪善蹈善惟艱實公少修不強所安弗轢弗依逮
於白首從容令都樂不蘄忸先耄中零不淑謂何仁則
公與豈曰不那巉巉新藏有穹大原匪谷焉依神實公
藩既安斯徂丕用爾後匪龜則謀公作伊兆丘有則顛
石有則磨公無泯夷以直匪它
長興集卷十七
