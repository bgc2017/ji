長興集卷十一
宋沈括撰
岸老堂記
岸老既歸於夢溪之上築堂而命之曰老老不在堂而
老者之髮茁其以白其心若頹雲之淡太虚也蝯鵠其
形支木杭草之與居也臂交於上不私其祿而休予以
茒丘之美蔭也濎濙虚納物來不辭而濯予以靈溪之
浩浸也非步非騫胡胡然循階而鳴者塏予以澗崖之
冷風也仰之在顔顧則在几圭擁而繪張者望予以四
旅之羣峰也岸老之所樂聚之接之其來而不窮者堂
之為老用也十履之而以跬計者吾堂之袤也十抗之
以為席者吾隠以肘也野不加抑而下視不加明而遠
者封高以為之構也向之者不瞻背之者不顧作焉者
不變策而過者趣與人謬也苟足于是而無所羨故吾
謂之乘參昴而躡飛景則彼且以為揚粃為虻咮也吾
謂之坐泰山以浮(闕)潏則彼且以為一蓬之梗與鷦鷯
之鷇也微陽始升至於歛陳而畢歲物隨之盛衰變化
無一息之停一以為梟一以為雉是非相捽於前是老
也岸然坐而視之雖通都甲觀望之如蒸霞霧履之若
乘雲氣小隙容鼓車牛半估當一國以彼之富視十跬
之隘若營丘之與一鍧然且不願易之非以美奥為不
足慕也棲騖以桶決吕梁以溉巵何所資於有餘方其
晦暘風雨霜雪霧露相與遇於無所祈無所厭之時蟲
魚草木相與遇於緣延蓊㲨不機不藝之地飛者相與
遇於翔佯勾輈之和走者相與遇於決擲角脚之樂客
相與遇於相邇而相忘相安而不相器之適五者不待
否而至與之為澶漫與之為無間雖有其餘無所受之
雞不才於飛而羽生於蹠累然之贅無補於齮齒方且
睢盱鍾鼓之侈而忘眩視之悲何哉
江州攬秀亭記
江州據吳鄣之麓垂踵江澨虹騫螭絡貫城皆山而庶
民列館會市於其下臺觀㕓廬高下隠見於茂隂篁竹
之間西有荷芰之池南屬差廬連嶂紺天(闕)湓浦甘
棠之水北漸九江之釃流隠然幕植于百里之外者淮
南群舒之諸山四時之景變化吐吸類無常物非語言
繪素之所能一官司士大夫都人之家大率(闕)山故
崇臺危榭可以臨高而遠眺者甍陛相望然所得多主
一景江湖山水闤闠之趣不能兼有也郡城廣寧監之
西垣有故樓之湮為棄數雉東瞰井邑其臺觀㕓廬隠
見於茂蔭篁竹之間者齒布其下荷芰之池差廬甘棠
湓浦大江江北之羣山悉羅于左右前後前此為羣者
嘗築觀其上其法(闕)陋不足以三絶賞美觀之所會至
此乃徹而新之上為重階廣堂以御賓燕其前可以席
工步珩珮之節環堂為晝疎綺撩可以來沓遞之景而
盡嘯歌俯仰之適李白嘗有詩以謂九江秀色可攬結
吾將此地巢雪松使九江之秀可攬而無所遺者非此
無以當之今太守莆田蔡履中之規畫而監廣寧監南
昌孟處善元徒以成之凡覽觀之勝雖具至此而后畢
為吾耳目之所有其雄特則廬山之峻峙奥竒閟靈之
所御燭為象曜散為璚觹蒸為虹霓激為霰雨矛拒戟
磔者連峰累百木搖霧集則寒暑為之失行大江之闡
衍翕為二三敷為八九震風之所鼓則巨浪山屹飛鳥
跖墮澄濙不揚則日星璯錯連檣萬艘鳥驚而爭先其
曠麗則南山千丈瀑布西江萬頃明月足以穪豪而四
時之葩華綦組糅駮塢别為曹連山茂木隠見於雲煙
之間乍晦倏明終坐而屢變者不可以形殫此大略若
夫時和歲登人物阜樂徒歌而腹嬉飽食而朋遊於是
太守率其僚士為賓射豆觴休勞百職與都人士女嘯
咏興俯追古人所以與民共樂者千里秀色入於樽爼
山飛水游蓮婦櫂二嘯歌之聲雜起于珮環竽瑟之間
當是之時清淳之氣和平之樂浹于人心其高舉遠蹈
則有沼白蓮㰚英菊巾車卉服以遊乎方檢之外其悲
傷感槩則有慨商婦之胡琴壯大江之黃雲寫意撫節
流於咏歎其遺風餘蹟尚有以攄滌滯淫以為後世之
美者此又非得以言諭者也履中治江而百職舉民既
安其政又求有以共樂之而處善能推其志以就竒曠
之賞凡此皆將傳之不朽而某適客過潯陽以記見屬
古之人欲盡其所言者必有詩以繫之詩生於言之不
足事有不能以言宣而見於聲辭窈𦕈曲折之際者蓋
有待於詩也予不及落是亭之成既序其大致而復亂
之以詩異日使君登是亭覽羣物之會談咤交錯觥籌
雜進促坐屢舞主人將誇客以江圃之富則僕之詩尚
能為公一价之助也其詩曰標子衣兮清風攬秀色兮
堂中情何為兮飄飄來無端兮去無蹤從化人兮瀛州
乘揚焱兮下視識故里兮回覽慘孤眄兮紅澨浩四顧
兮悲歌傷千里兮客目杳江吳兮何處望雲鴻兮斷續
水渺渺兮霜天江魚跳波兮漸緸綠遵長陸兮浩觀澹
靈州之澄停汎華清兮芙蓉縈秀渚兮煙横憩羅韈兮
蘭州遡浩波兮揚衡𦕈何為兮波神硠琱舷兮嬋娟鼓
輕秧兮杭枻登湓陽之王鱣倚風樵兮佇立遲天邊之
歸艎送孤鴻兮目脩滿中浦兮夕陽誰與佩兮予懷擷
汀洲之秋芳(二)南有山兮鬱蒼蒼漸滙澤兮屹中江負
南溟兮半墨函七澤兮當暑而蒼涼青雲卷兮修聞森
珪璧兮庭中泉曳崖而響落雪曀曀曀霾空朝惟葱蘢
兮暮窗紫綠酒如空兮山色裏吳杭翳壠兮楚桑旖旖
行人笑歌兮賓醉起(三)桂檝兮庬□躍長艘兮江湄劃
流羽兮徑往杭素波兮揚緌投嶮遇兮爭先絶奔流兮
坌入噪焱風兮下瀨士虎顧兮比立横怒浪兮側飛&KR1869;
千橈兮電進過江陽兮一昔失千里兮一瞬萬夫呼兮
髀躍波鴻洞兮山震觀者戟鬛兮鼓氣況匹夫之所徇
(四)有大人兮山之陂佩日月兮帶虹霓横九垓兮方車
駕矞皇兮招搖以為旗降吾湫兮朝氛陟吾阻兮夜輝
爛煌煌兮靈光噀流景兮雲中顧瞻偈兮衡鄣聊彌駕
乎神峰敞修除兮延望靈之來兮藹空(五)雲蓊蓊兮銜
山列華觀兮山間敞陽扉兮東椒連繡曲兮南樊既縈
帶兮蕙塢亦逶遲兮籟淵煙闇慘兮籠木淡倚閣兮半
褰客燕兮將歸臨風兮浩歌白鳥亂兮霜汀晩日天下
際兮蘋末徵波望西江兮浩渺遠山如眉兮江木小失
晝景於顧盻起千門之夜燎迷列星兮下上混波間與
林秒
東京永安禪院勅賜崇聖智元殿記
道不可相古人以謂強名之物之所由而非所止者道
也止則非道以此名乎所不能名者故道為芻車名為
寓馬佛者名其身且三以體言則曰法身以智言則曰
報身以用言則曰化身芻車之行寓馬之步體也照起
則智現事接則用生此名之分也慶歷中佛之徒宗澤
刻像佛於成都之西永安禪院闢廣殿以居之為敷蓮
千房以妥大像復為蓮英千苞出於房間房别一佛赩
千苞皆佛也而攝于一像是所謂盧舍那者始名其殿
曰千佛千佛者報身之所生而所謂化身者也今夫所
謂盧舍那者千佛之所自生而以智名者智所以作聖
而聖者化之積也於是改賜其名曰崇聖智元之殿而
而上親御飛白字以嚴其榜佛之名體密妙難蹟非上
聖超悟境昭等螎孰能控摶無形寫之毫素一言所標
而顯三身差别之慧辦十萬調御之雄照者哉觀夫妙
相凝湛神筆飛渙日月之光鬱蟠於&KR0008;櫨之間神耀相
宣羣飾嚴翼至者赫然若有臨其上有臨其左右一望
璙章而盧舍那之身具環視衆色而千百億之身圓非
由内出不自外鑠不墮諸見而見以此期乎歴階趨隅
以瞻夫表揭者是不可以無誌也微臣瞻仰聖製以偈
贊曰
具足無畏天人師大毗盧海不思議妙湛圓澄離諸量
一念不動遍十方芬陀一葉一釋迦衆生差别之所現
無作光明等法界是明諸佛大報身因陀羅相不可覩
要假名言顯實際我此見佛清淨眼因智元故發妙明
非内非外及中閭文字相空獲自性前聖後聖嚴此殿
是故此殿最吉祥是像非像真非真一薩婆若等無二
不墮諸見見真像如金剛山坐道場一毫光相施伽沙
盡得有情得無漏
池州新作鼓角門記
諸侯之臯門必有觀所以布宣政令察天地祲祥考民
言物俗之美惡民於是觀法象聽政教之所出凡國之
治亂政刑之失得莫不由此而後及乎四方故國有大
號令大慶頒則即而與衆聽焉諸侯之國廢而守令承
天子之命以施發於下者其事未嘗廢也故凡郡邑之
府門必為崇堙伉石凡朝廷之詔令典章郡國之鼓旗
纛槊至於下漏考時發昕嚴夜凡作衆之鼓政皆典藏
於是異日有司簡忽故常文弛不綱於是天子赫然詔
州郡牙門得設鴟極法亞宫室使守臣司之以虔天子
之命令以宣耀朝廷政教之威重非徒有以尊郡國之
之勢為一方美觀而已池州有將屯鍾官在列郡為據
朝廷教詔於此乎入所以息養條治其邦人者於此乎
出政有時期物有位序於此乎聽忽而不治使至於朽
弊剝漫無以蔽風雨豈朝廷所以付守相之意耶巨材
生於山林貨力出於民取材于山合民之力以為官府
庫庾宜不為難至於力不出于身發不及其家民未嘗
知役而就堂之巨室者此不繫夫守相之才智者歟故
雖一堂之任一日之役必有所待而後能也為外州使
民不知勞分家之財無所屈而美壯之觀隨所指顧而
新可以為難矣左澤右山後江前溪笳鼓之聲朝與翔
禽宿氛抑揚容與於邸閣山林之間暮與駛䭵遠水下
上浮動於江湖盎瀁之際使見者識政教之所存聞者
知晨暮之所禁端委搢紳以遊乎其下者思夫朝夕出
納於此者不可以不恪則與夫殫土木之費佐觴豆之
侈以快一昔之嬉樂者異矣前日之杇弊剝漫者使君
既得而新之物之新其終必復到于弊惟事之與物相
待為重者使其事較然不可隳略則物不待詔而必完
故予所言者不在一臺觀之新而以郡國體要為先務
俾後時有考焉抑使君之志歟使君朝散郎東萊王君
文正副守朝請大夫開封李君端臣也
長興集卷十一
