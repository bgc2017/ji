長興集卷二宋沈括撰
謝復起居舍人充龍圖閣待制表
臣某言今月三日進奏院遞到勅誥各一道伏蒙聖恩
授臣依前行起居舍人充龍圖閣待制散官封賜如故
仍放朝謝者俾臨便郡仰戴睿慈更荷誤恩就加顯秩
顧惟忝冒交積兢營臣某誠惶誠懼頓首頓首伏念臣
薾然孤生出遭興運乏高明之志藴苟獵涉於藝文早
延寵於書林亟躋榮於禁掖荐更器使特出聖知此緣
際會於有為屢賜從容於讌對養心無術曾蔑補於國
謀燭理甚卑輒敢干於罪議尚容陳力未即投荒去違日
月之清光出付江吴之善壤為一身之計蹎沉豈望於
再生惟許國之心灰朽未忘於自奮分沒身於散地甘
絶意於亨衢鈞播無垠不能喣咻於既墜宸恩横被超
然振擢於無階不使自棄於難值之辰尚冀收功於將
盡之日上聖為恩之至此顧臣處已之何如蹈死無難
畢生奚報此盖伏遇皇帝陛下盛德天覆大明日躋輔
萬物於曲成矜一夫之不獲遂蒙善貸勿使遐遺棄席
已傷再施華幄爨材收用復立榮塗敢不勉智力以自
強奉詔條而興治懋勤夙夜祇述聖明不忘含垢之至
仁感深鏤骨固守報君之素節誓以捐軀臣無任感天
荷聖激切屏營之至謹奉表稱謝以聞
延州謝到任表
臣某言伏蒙聖恩授前件差遣已於今月十五日到任
上訖夙祗明詔被使連城屈師干之顯庸起幽孱於巳
墜浼恩踰分感涕無從臣某中謝竊以榮河而西阻山
為塞背雕隂而劃壤得烏延之故庭虎旅百營貔士十
萬四府連衡而鸛鵝成列五州共貫而隅落相鈎扼左
袵之喉襟執西衝之筦鑰治吏累洽野無暴師民忘預
戒之虞俗沃久安之習扳輿羽扇樂罷儆之空名緩帶
輕裘示四方以無事武衞鬱而不奮荔戎偃然自驕逮
元聖之題期監百王而更化政象参稽於古治新書一
講於神謀廓九將之銳師揭百樓之峻壘弊旗摝鐸逹
奇正者近古無倫弁服介纓翹鍾鼎者一旦成市礪燕
吴之栗鍔收屈冀之異材的如星熒目液瞻掉而不敢
視矯然鵲厲谷量色别者無足稱法度備具如此之嚴
才能衆多於斯為盛求其將明之可任豈徒長率之為
難如臣者沉愚寡能堅陋難飾積緣幸遇浸冒大恩羣
遊衆人之間無補萬分之一頃以狂冥之論自干義刑
上繄容厚之仁屈從寬赦未更歲月遽荷湔提望國門
之光猶疑却步履侍臣之署驟若再生身驚飄葉之輕
心劇臨淵之慄逮賜燕朝之對再趨交戟之宸威座初
瞻俯勾陳而欲仆温詞載色恍神觀之頓還膏踰雨露
之生慈甚義方之教假海岱之使節總河洛之師屯再
易名城曾未浹日禮優臨遣身奉格言踰聖作之初終
講睿謀之緼賾措長御之格爛典誥之難名論古人之
功皆筆牘之餘意非素期之所及悉蒙賜於一朝巵酒
至微尚足死食馬之士三戟之獲未能酬解縛之恩才
非昔人遇超夐古此盖皇帝陛下照齊日月惠浹天淵
遏戎疾以兼收微謏聞之或棄教之載之而期至於善
念兹釋兹而各盡其方鳶或戾天竊冀下材之可作鴞
之食椹尚希天性之難移敢不盡慮力行求聖神責任
之實晝警夕惕思天地亭育之恩臣聞心决則氣為之
盈勇生於義之所激援枹誓衆則雖三軍而可陵受命
忘家則視白刃為無物雖強難者斷斷之技獨自信者
區區之心有如白水之難移不及黃泉而弗措儻十駕
而可及雖千能而必為圖報之堅誓志如此臣某無任
感天荷聖激切屏營之至謹奉表稱謝以聞
謝加恩表
臣某言准進奏院遞到勅誥各一道伏蒙聖恩授臣朝
散郎依前充龍圖閣待制加騎都尉進封開國子食邑
二百者竊以誕揚孚號一新法度之原朋錫丕釐下及
鎖凉之品臣某中謝竊以脩曠微之逸典合昭莫於聽
朝形容大猷翕受駿龐之命惠休濱土疇離渙衍之恩
熙闊世不講之盛儀起正王難能之大烈綜稽稱實方
訓廸於治工班授政常敢冒干于德澤幸踰械量心兼
震榮此盖皇帝陛下廣塵霧之容廓天地之施因崇圍
之裒對嘉服列之駿承不遺外采之遐覃及榮名之賜
敢不祗欽義訓方底舊聞苟圖報之有階非沒身而不
已臣某無任感天荷聖激切屏營之至謹奉表稱謝以
聞
謝賜歴日表
臣某言今月四日都進奏院遞到勅書一道伏蒙聖慈
賜臣元豐四年歴日一卷者五紀順平四時信飭述先
王之大奉頒四海之正元祗荷恩榮兼深震忭臣某中
謝伏惟皇帝陛下道體乾運法侔帝王廣延宣問以盡
神嘉生茂氣之來相天人欽授以集巍巍之功日月送
迎用成嶷嶷之德敷天蒙貺羣物底期臣職布邦條躬
承詔錫仰慶無疆之歴俯授萬民之中服命兢榮與衆
歡蹈臣某無任感天荷聖激切屏營之至謹奉表稱謝
以聞
謝賜衣襖表
臣某言今月一日左侍禁倪詢到延州伏蒙聖慈特降
勅書賜臣翠毛細錦綿&KR3665;襴一領兼賜就糧本城諸軍
員寮等初冬衣襖餘從宣命指揮者臣等已於當日各
祗受訖使人即詔笥服將恩發命之初心已踰於挾纊
拜榮之日氣驟劇於噓枯顧無荷戟之勞越受解衣之
賜捐身為誓力報唯期臣某中謝伏惟皇帝陛下躬聖
神之欽明並天地之化育㫄修補發之令下及封疆之
臣興篚錫以鈞休授使華而致寵服而視事敢忘都士
之有常被以晝行深懼梁鵜之不稱期於顛隕莫踰榮
恩臣與本路將佐諸軍等無任感天荷聖激切屏營之
至謹奉表稱謝以聞
慰祔廟表
臣某言伏承慈聖光憲皇后祔廟禮畢者方中永閟世
室追崇聖念難居普天同戚臣某中謝伏惟皇帝陛下
自天鍾聖嚴遠致隆感虞事之既成接神道之兹始仰
視榱桷知孝德之難忘聞其容聲慨靈遊之如在
謝傳宣奬諭表
臣某言伏蒙聖恩傳宣撫問者臣聞都俞堂陛之上帝
堯極天下之明褒貶片言之間孔子擅萬世之法况當
大明之無所屈至德之不可階舒惨廸四時之工嚬笑
移曠代之俗豈臣之微而遽當蒙格訓之賜求義所在
則以何塞名實之歸怔營省循俯仰頓越臣某中謝此
盖皇帝陛下稽順休命保惠庶工謂推誠可以成物而
發為過恩錄藝所以興能而先其下逹豈止淪於肌腑
為終身之溢榮固當銘在盤匜遺歴代之寶訓志圖力
報期盡此生臣某無任瞻天荷聖激切屏營之至謹奉
表稱謝以聞
同天節功德疏(附)
臣等伏以秘緯孚先蜜祚剛亨之運璿靈唘泰甫當震
育之期欵神畤以躋誠接丕褫於邃御庶休景會萬宇
同寅皇帝陛下伏願天固夀祺日隆帝羡濬襲無疆之
歴紹開有永之年地拱天臨契千齡之炳爍日升月恒
延四海之鴻祥臣等無任瞻天祝聖激切屏營之至謹
具疏奏聞
長興集卷二
