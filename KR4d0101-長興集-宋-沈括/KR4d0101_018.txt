長興集卷十八
宋沈括撰
宋故壽安縣君林氏墓誌銘
夫人林氏其先閩越人後乃徙家於羣舒世有顯者大
父諱特實輔真宗皇帝尚書左僕射贈太尉曾祖諱保
圖贈司空考諱湜尚書虞部郎中夫人不及事母以孝
於所繼見稱州閭笄髮歸潯陽陶氏朝請郎致仕諱舜
卿其夫也陶為潯陽望姓夫人始歸而朝請君擢進士
第祖父以驍衛將軍致仕家居父母皆強艾不異宫而
食者百餘人夫人從其君子以事其大舅姑睦婣其族
人至于不能間之非其黨朝請君有(闕)蚤卒夫人止其
孤無以異于己之子躬儉陋於物無所嗜慕赴人之急
推其所以為養者不少靳也觀書略能誦說以其所誦
說授諸子勸之為學甚力數子後皆為學者相踵以進
士補吏鄉人榮之資本慧洎晩益喜佛學遂達其要至
能不以喜怒哀樂累其心用夫品命壽安縣君元豐七
年十二月甲子夫人之年五十有四以疾卒於家于是
朝請君之喪始練而夫人捐其廬以明年四月乙酉合
葬于江州德化縣白鶴鄉招賢里王墓山之原五男子
曰康夫衡州司戶參軍節夫雄州防禦推官知湖州錄
事參軍事彦夫端夫堯夫皆以學行論鄉黨二女子山
南東道節度推官知傳州錄事參軍事錢塘鄉道州營
道縣主簿曹堯風其壻也孫男女四某頃歲謫守宣州
而節夫參軍事甚宜其職學問施之于身見于文章及
其齊裳之愍姻里懷其義淑思有以表後世使人來以
銘請道人之善固君子之所樂況吾交遊之親哉是宜
為之銘銘曰
士修於宫彼逑之光譬彼場苗錯本必良夫人既歸靡
居匪康有俶在宗有宴在堂孫子媦婦後先徹嘗左豆
右漿垂紳將將維南有原翳翳其棫車馬具臧安此厚
穸
贈崇德縣君任氏墓誌銘
奉議郎曾君之夫人任氏其先定陶人殿中侍殿史贈
祕書監惟吉之曾孫尚書都官員外郎贈吏部尚書曉
之孫龍圖閣直學士尚書戶部侍郎贈吏部尚書顓之
孫其君子名某夫人歸曾氏三就館其一男子也定州
司戶參軍諶女子之存者適前進士申道夫人年二十
有七而捐其孤以夫秩應封贈崇德縣君元祐元年十
月甲子奉議之喪襄事於濠州鍾離聞絃鄉之泉澗村
將舉夫人而祔焉子諶始走伻告某以卜墨而請銘以
塴予以謂人之生于其所無事則雖有墨賜之智辨其
美名大節生不見之於身而又無考于其後者可勝數
哉況閨婦室子而又不幸零落于總笄之年而求其有
卓然顯聞之行雖惷子知其不獲則又何考焉然則夫
人在家而父母昆弟無違志既歸則宜其家人而子有
立是亦足知夫人其略槩矣丞相宣靖魯公于其君子
叔父也聞夫人有善行必以告其族人曾為法家大門
處之能無憾於禮義睦婣者宜其為難而尊者取之其
善以令其家可矣其無憾也予其銘焉銘曰
居之而安處之不煩不觀其常觀其所難世公之家族
大事難夫人之賢吾以此占奄忽即世曾未壯年整者
善騫穎者易刓非苟靳之在理則然吾焉歸穴嗚呼夫
人
故朝散大夫知楚州陳君墓誌銘
君諱向字適中世家睦州建德曾王父瓘王父嗣元至
考逸乃始以子蔭為奉議郎君幼疏敏方七歲時奉議
君病家甚貧母葉夫人日對之泣君曰獨憂翁卧耳我
耳長大何至苦貧族人壯其言知其必有立也嘉祐中
以進士策名授婺州金華縣主簿遷泰州泰興縣令山
南東道節度推官熙寧中遷著作佐郎荆湖北路轉運
司管勾文字時三溪蠻擾邊有薦君可任軍事者亟召
見未至復使歸還於部得預邊議蠻酋彭師晏方達泰
數獵官軍君驅即其居以禍福譬解邀其俱出卒得師
晏歸以檢校祕書丞司農事勾當公事多日更加開封
縣赤縣惟南部為劇君治涉歲獻至者三以婆荆變事
擢知辰州兼沿邊都巡檢使緣軍事得對所陳多稱古
人謂自皆一陞而君(闕)以親辭後復以常平事入見對
久之上顧曰辰州(闕)足累卿當委以一路上提舉淮南
常平事未行改治府界賜五品服嘗行部扺陳留佛寺
夜未半間垣夜淘淘若人聲者起燭之四望積骸蔽野
皆貧無以葬者委骨於此君惻然哀之明日具以所見
聞請斥官地數頃以葬之即日報可仍以君總領凡得
遺骸八萬餘每三千為一坎皆溝封什伍為曹序有表
總有圖規其地之一隅以為佛寺歲僧寺之徒一人使
掌其籍君能推朝廷之惠及於朽骨則其所以全養生
身者可以知君之仁矣是時新下令官曹非公事無得
使役人君集舊法嘗一使吏有司遽按君犯法當免官
上察其情止降一等差點檢府界及京東路冗役數月
會復尚書省官除度支員外郎永裕陵建君以本曹兼
權京西路轉運使典治陵寢時工徒集于陵下者以萬
計當盛夏井飲不繼徒多暍死君為疏洛水注之陵下
士卒蟻附而汲釃布百里無復瘨暍者予時客襄漢聞
里巷間歌吟其惠今乃始知出於君從虞主還復歸為
郎官久之出為江南西路計度轉運副使坐舉所部官
不應格徙知楚州奉議君喪君扶柩歸哀毁且病至真
州疾遂革君自祕書丞三遷朝散郎勲輕車都尉壽五
十有三以卒夫人葉氏文安縣君子男四松恪恬悟松
早世恪為饒州司理參軍女子二信州司理參軍曾仔
齊州司戶參軍徐處仁其婿也諸孫男子三居易居仁
居厚元祐四年十月甲子將反壤于潤州丹徒長山之
白雲崗載有日恪來求誌於某曰不患無所傳于後者
先大夫患無以傳者恪也敢以此請某與君姻家宜知
君為可信于後也為之次其事而銘諸其墓銘曰
顯顯江西屢以才試譬彼大車當騁而躓壽踰中身豈
曰不延如公之仁謂宜百年巉巉長山左崗前陌沒而
有歸是惟公宅
故天章閣待制沈興宗墓誌銘
沈氏之先以國命三代之前為帝少旻玄冥之後國絶
於商周之間周武王以封其季弟那季蓋其後有沈子
嘉見滅於楚楚以為縣使公子王為沈王其子孫時時
見於春秋經傳而葉公諸梁最顯于楚凡(闕)國三絶其
子孫有出於茅姓者自漢以後居武康者為大族齊郡
丹陽下邳皆沈望其人微不足稱自以其望卑稍折而
入于武康故武康之沈亦不堅知其所出自公之六世祖
陵仕吳越府為奉國軍鎮遏使復為鄮人公之曾祖敬
其子幹始贈屯田郎中孫兼太子中舍贈刑部侍郎公
之考也公諱起字興中少篤學有聞州閭州舉進士第
一人復以高第調滁州軍事推官發運使表監真州轉
般倉刑部病公委官守歸侍少時以喪免有司坐公擅
去以法喪除為天平軍節度推官薦公者數十人皆名
輩顯人格當遷以前坐報罷廷議以親疾得罪既以繩
法而又不與其進無以勸天下為子者乃特遷大理寺
丞知通州海門縣海門負海土卑間一二歲潮一至輒
冒人廬舍民逃徙以避之至相奴隸以自給公為設防
障水為堤百里以長引江水以灌其中田益闢民相招
攜以歸僮僕其民者感公義亦拆劵歸之戶口大息公
撫勞休勞弔以阜饒人德公相與築祠以報之長吏欲
表上其事公力止之曰此令職也安可以為利秩滿遷
殿中丞知饒州鄱陽縣饒劇郡鄱陽州所治令少稱職
者公特於此得譽御史缺中丞包拯未嘗識面驟引公
自輔除監察御史公亦慨然喜於得言其所指摘彈劾
無所假借每論朝廷大體如吏部格選焉吏以私挂法
無重輕終身不遷公以為人才難得一挂文則廢其終
身為已甚可限歲年使得自新立縣令考課法設河渠
司領諸道水政用漢故事擇卿大夫子弟入宿衛選賢
良文學高第給事宫省不宜車任䆠人書數十上會興
國軍鐵官補吏法下從官御史議皆謂法已弊不可無
議獨公抗議獨公抗議以從舊便論不合出為太常博
士通判越州御史中丞韓康公以公議是亦請去而補
吏法竟不便歲餘知蘄州遷屯田員外郎親祠明堂改
都官賜緋衣銀魚袋去知楚州齊魯間歲饑盜數法州
縣不能禁以公提點京東路行獄公事督捕盜賊公至
部開首贖法使其黨自相圖不二三月盜皆暌疑轉相束
縛唯恐在後且虜海岱間悉平移廣南西路轉運使進
司封員外郎改工部郎中開封府判官出為荆湖南路
轉運使賜三品服凡山林川澤所出毛羽筋革舟檝竹
箭之材皆資于荆部發取于民者歲以不貲吏相囊槖
為姦戶率計畝以取盈費或倍屣而州縣或莫之省公
計實用所省十六七官自與商估交易民無所預而簿
入有餘召為三司鹽鐵副使兼直舍人院熙寧三年出
師寧夏韓康公以宰相宣撫陜西五路首制軍食亟薦
公可以倚辦除集賢殿修撰陜西路都轉運使公馳至
部發諸郡藁粟大集塞下會環慶軍政不戢丞相去位
公亦罷知江寧府纔三月入提舉在京諸司庫務知吏
部流内銓三司度支副使嘗奉使契丹至王庭其著位
乃與黨項使人班公立爭以謂黨項陪臣不當輩王人
辭不就位久之乃黜夏人自後根此以為法五年除刑
部郎中天章閣待制廣南西路經略使兼知貴州明年
坐邊議罷以都官員外郎直史館劉彜代領廣西未幾
復起公知潭州再閱月移知杭州進爵為男食長興縣
三百戶熙寧八年安南作叛攻陷欽廉邕三州乃免彜
官徙涪陵公亦坐謫為郢州團練副使會赦移秀州又
移温州元祐初彜復用為都水丞人謂公且復起不幸
以疾終於蘇州年若干蓋元祐三年七月二十六日也
公樂善好奬拔人物敦尚風義一與人從容不問其浮
沈終身不少替弊弊出其天性公之通判越州自御史
出佐大府未為謫也乃深自刻勵為善所居有堂易名
曰志省自為之記以謂人患自謂不當免者寡一不得
意則鬱屈見於色不然倣慢略以為放達二者皆失士
之處退當退省自修資朋友以攻其過雖一堂奥之安
不敢以為泰而必志吾思焉某賢公之志而未知其自
進者果何如及公放棄十餘年而畏整嚴慎口未嘗議
人過言不及官府間事惟以經史著述自修乃始見公
處憂能自刻信志省不為徒言方公出使湖湘對延和
乞令宗子袒免親出外汰冗卒而復府兵屯田法後皆
施行公生平喜言兵嘗以兵說干范文正公文正器其
才期有所施用公乃著吳武子三篇以自見有文集二
十餘卷藏於其家夫人雷氏長安縣君子男九人二女
子嫁承議郎王松年宣德郎晏宜孫諸孫二十有三人
以元祐四年十一月十八日卜蘇州吳縣之長山鄉五
顧原以葬其與公同遠祖鄉閭相鄰以晩時輩見公公
不以先生長者自居與之伉酬推引白首不移識公三
十年見公門下人皆終始如兒女子知公為天性非勉
強所能也諸孤來求銘以葬某在罪譴不當評品人物
生平與公厚其可以無銘銘曰
自其邦人少也與公至于一簀一蹟始終不寧其居揭
揭自勵謂無爾艱中道以躓愈退益修此公自期壽夭
得喪付莫我知狄胥之墳原田莓莓公宫之圖宜莫此
村下幽既墟納此信刻不騫不崩逮石斯
長興集卷十八
