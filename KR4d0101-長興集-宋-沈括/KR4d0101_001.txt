長興集卷一宋沈括撰
進南郊式表
臣某等言伏奉勅命編修南郊式者郊丘事重筆削才
難猥以微能叨承遴選中謝盖聞孝以配天為大聖以
饗帝為能越我百年之休明因時五代之流弊前期戒
具人輒為之騷然臨祭視成事或幾乎率爾盖已行之
品式曾莫紀於官司故國家講燎禋之盛儀而臣等承
撰次之明詔迨兹彌歲僅乃終篇猶因用於故常得刪
除其紛冗恭惟皇帝陛下體聖神之質志文武之功嘉
與俊髦靈承穹昊物方鬯茂以薦信而無慙人且昭明
知因陋之為恥固將制禮作樂以復周唐之舊豈終循
誦習傳而守秦漢之餘則斯書也譬大輅之推輪與明
堂之營窟推本知變實有補於將來隨時施宜亦不為
乎無補臣等編脩到南郊式共一百一十卷并目錄一
卷謹隨表上進以聞
謝知制誥表
臣某言伏蒙聖恩授臣依前官知制誥者祗荷寵光伏
增震恐臣某中謝竊以敷揚格訓宣發聖謨智不足知
則言有時不類辭不能逹則意有所不傳將鼓舞聖神
之廣聞以成就光大之盛業如臣之比盖不出庶寮之
間量力而共詎敢蒙躐等之進方陛下發施號令作新
萬物傳之無窮而羣臣之謀度宜小大一心出於並世
譬之陳修疆畎之始宜得宿艾魁壘之才濫被褒庸固
嘗自論而不獲退求守分未知私義之所安此盖伏遇
皇帝陛下圖成庶工茂遂群匹起之於緯蕭之賤煦之
以成物之仁兼受師言誤收謏學誓期殫力於未至終
懼降材之難渝不顯亦臨上雖宏於德善作汝用咎臣
敢忘於後艱圖報之心沒而後已臣某無任瞻天望聖
激切屏營之至謹奉表稱謝以聞
奉勅譔奉元歴序進表
臣某言數術之學素匪該明論譔之間終成獵涉臣某
中謝竊以疇人翫治官事久流歲未五更歴凡再弊正
元失紀扻漏出表而不以聞有司具存畔官離次而莫
之省搜絶統之曲藝得遺瞽於播精天雖信其難諶億
不免乎屢中求&KR2936;駁於迎日推策之際消忽微於連珠
合璧之間篾希南正之工僅免西流之失會成新率甫
及終篇此盖皇帝陛下愍墜缺之文收斷爛之學考星
辰之行以求其故輔天地之化以相其宜使民知早晚
趨勉之期於時無雨暘寒暑之沴將百世有所稽若豈
片言可以形容始專考訂其是非終使發揮於篇目典
領條奏顧匪劉歆之博通推傳序文增愧倪寬之寡陋
上干震矅無補威嚴
熙寧九年謝早出表
臣某言今月初二日伏蒙聖慈特降中使傳宣入伏早
下至未伏依舊者凌室頒冰方脩故事百官出沐遽被
優恩祇荷寵休退惟震慄臣某中謝此盖皇帝陛下施
同天地仁察鳶魚當永歴之初庚軫羣心之癉暑特寬
從事均賜出休伏日早歸上體聖神之䘏物大夫夙退
敢忘臣子之愛君遂蜩鼹之私誠濯雲漢之大潤至恩
欲報沒齒難期臣某無任感天荷聖激切屏營之至謹
奉表稱謝以聞
熙寧十年謝早出表
臣某言伏蒙聖慈特降中使傳宣入伏早下至未伏依
舊者竊以初庚應歴甫當金火之剛強先甲申恩遽荷
乾坤之覆育臣某中謝此盖皇帝陛下德同天地施及
飛潜方即高明之君不忘祥延之䘏寬坐曹之常業俾
夙退以便私出於上聖之至恩非若昔人之自受從事
鞅掌未申補報之勤退食委蛇更沐優容之賜罄孤忠
而自效誓隕滅以為期徒貫至誠莫酬洪造臣某無任
感天荷聖激切屏營之至謹奉表稱謝以聞
除翰林學士謝宣召表
臣某言伏蒙聖慈差左班殿直充翰林待詔董士隆至
臣所居奉宣聖旨召臣入院充學士者使人即命昔常
待天下之才詔節所加固已孤朝廷之望上惟異恩之
難報曾莫寵數之敢懷臣某中謝伏念臣起身至微涉
德未幾無良質以受學從下習以日汙一紀從師訖無
一業之僅就十年試吏隣於三黜而偶全未能捽茄苟
生歸老壙垠之下尚將亹浴自勵起觀禮樂之興固嘗
疾沒世而無聞况當大有為之盛際日懼危微之易失
未能肯綮之不嘗一對燕間顧塵泥而已失驟更焚使
傳羽翮於將衰地兼兩禁之要華職總三曹之會蜜禮
踰常分徒知儒者之至榮官惟其人敢冒(闕)之所畏
此盖伏遇皇帝陛下範圍二極紀綱四方被日月之光
矇瞢為之有用因天地之化脩翺得以成材過均雨露
之濡覃及鳶魚之察恩榮至厚避托無從在於論思已
迎知其有負惟其中悃私敢必於異時圖報之心沒而
後已臣某無任感天荷聖激切屏營之至謹具狀奏以
聞
除翰林學士笏記表
新授翰林學士朝散大夫行起居舍人知制誥權三司
使編修内諸司勅式詳定重修編勅長興縣開國男食
邑三百戸賜紫金魚袋臣沈某伏蒙聖恩授臣前件職
及差遣者祗膺渙渥伏積經營伏念臣諸生起家白首
待詔一日之遇望清光於交戟之間再閏未朞預俊遊
於復門之召如臣忝遇自昔難逢仰惟天地之過恩思
效涓塵而無術此盖伏遇皇帝陛下深圖宅俊兼逮芻
萊遂容曲微濫被題飾罄一心而謀報盡兹世以為期
臣某無任感天荷聖激切屏營之至
除翰林學士謝勅設表
臣某言伏蒙聖慈以臣入院賜臣勅設者外饔視徹宿
陳彤戟之間光祿興觴盛張金鑾之下榮觀駭於衆目
異數鍾於一時臣某中謝此盖伏遇皇帝陛下雨露均
慈陵阿將意涵濡至德盛禮極於百籩崇飫多儀御恩
過於三嘆徒竭飛?之志莫酬覆幬之仁臣某無任感
天荷聖激切屏營之至謹具狀奏謝以聞
除翰林學士謝賜對衣鞍轡馬表
臣某言伏蒙聖慈賜臣衣一襲金腰帶一條銀鞍轡馬
一疋者司服在庭校人致命被眷私之安燠傳顯飾死
之有階非沒身而不已循踐此語灰粉為期臣某無任
瞻天荷聖激切屏營之至謹奉表稱謝以聞
長興集卷一
