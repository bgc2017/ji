長興集卷十九
宋沈括撰
孟子解
人之情無節則流故長幼貴賤莫不為之節制從流而
下則狎於鄙慢從流而上則樂於僣侈
關之有征抑遊者也王者之禁遊惰末作故有里布屋
粟關市漆林之征政事修民不失其業然後禁可行也
故周官國凶札則弛關門之征但譏而已文王與孟子
之時天下之政不可謂之修民之不失其業者蓋鮮故
孟子欲去關市之征文王去關之征而不及於市關所
以待天下之民市則吾國中也文王之國中與孟子之
時法度固宜有間矣大夫左右國人皆曰賢又見其賢
焉然後用之大夫左右國人皆曰可殺又見其可殺焉
然後殺之此待大臣之道也若羣臣庶人則公卿士師
之事也孟施舍之勇養其在已者養其在己者至于無
懼而後已北宫黝之勇養其在外者一養其在外者至
于視萬乘猶匹夫而後已故曾子曰自反不縮雖褐寬
博吾不惴焉自反而縮雖千萬人吾往矣曾子為能養
其在己者則子夏之所養可知矣
告子曰不得於言勿求於心不得於心勿求於氣言三
者均見其一則見其二也孟子則有重輕焉不得於心
勿求於氣可則心重矣不得於言勿求於心不可則言
輕矣故曰志氣之帥也雖然持其志不可以暴其氣志
壹則動氣氣壹則動志壹之為言專也氣不可以專守
以志為之重也知志之為重而不能守其氣反足以動
其志則夫蹶者趨者是也孟子曰說大人者藐之勿視
其巍巍然此持其氣也在彼者皆我所不為也在我者
皆古之志也吾何畏彼哉此特其志也何謂浩然之氣
曰難言也其為氣也至大至剛以直養而無害則塞乎
天地之間浩然充完也屈伸俯仰無不中義仰不愧於
天俯不怍於人立於天地間而無所憾至大也是則受
非則辭不可以勢劫不可以氣移至剛也可則進不可
則退可則行不可則止直其義雖難不辭非其義雖微
不苟至直也義集于身則氣充於心盡其志而無所慊
于天地之間者養之之至也小人之氣固有殺身而不
可毁缺者然而異乎君子者非道與義也
必有事焉而勿正心勿忘勿助長也舜有事焉非以其
為仁義而後為之也人皆有是心舜能勿忘而已求仁
義而為之所謂正心與助長者也
市㕓而不征㕓謂市中之居工商之肆是也自依園㕓
之法不當復征其貨古者市㕓皆無征孟子曰征商自
此賤丈夫始是蓋生於後世也法而不㕓謂商之無市
居者有司以法治之而已不必有㕓乃得為市也戰國
急於征求無市籍者皆不得貨易至秦漢猶存此令故
孟子欲令為市者不必有㕓有㕓者勿征其貨也㕓無
夫里之布夫里之布聖人以抑遊惰于㕓而責夫里之
布非古之道也
子路人告之以有過則喜禹聞善言則拜大舜有大焉
善與人同舍己從人樂取於人以為善巳有善則願以
與人人有善則樂取於巳皆有為也則舍巳而從人兼
有三者舜其所以為大歟
辭十萬而受萬非欲富之道也以鄉為不可為而以卿
之祿而為之何以異于是
請野九一而助國中什一使自賦八家為井井九百畝
其中以為公田八家皆私百畝同養公田雖田九一田
中之廬家二畝半出於公田其實亦什一也國中之地
不可以為井則無同養之法故使人人自出什一之賦
謂園㕓之在國中者
治世之民無職則耕未有無事者雖國君使之治公田
亦曰藉田助偕共力十一而已嘗有無事之民可使而
耕者卿大夫圭田五畝躬耕不可使人則無可使者故
曰絜田所謂契者契然取其五十畝之入而已其實則
五夫之田也以其不受地淨入其租故曰絜以别私田
也古者士大夫有田有祿蓋有常職者有常祿而又有
田以祭所以等豐凶與民同也
桀紂之失天下也失其民也失其民者失其心也得其
民有道得吾之心斯得民矣我之所欲者與之聚之我
之所不欲者勿施之也揚雄曰天地之得斯民也斯民
之得一人也一人之得心矣天下之心斯衆一人之心
是也一人之心吾心是也知吾之與人同也安知人之
不與天下同哉詩云執柯伐柯其則不遠人之患在好
為人師斆學之道來學焉則吾所以教也有問焉則吾
所以告也今於其教也不待其來學于其告也不待其
有問非教學之道也好為人師也
君子平其政行辟人可也焉得人人而濟之辟法也政
政事行德行平其政平其行示人以法而已杠梁不時
有司之責也詩云尹氏大師維周之&KR1284;秉國之鈞天子
是毗俾民不迷平其政也儀刑文王萬邦作孚平其行
也
賢不肖之間相去不能以寸為父兄言也所以樂有賢
父兄者以其中也養不中才也養不才也如中也棄不
中才也棄不才則其父兄之賢與不肖相去不能一間
利者對不利而為言也在人也順之者謂之利逆之者
謂之不利在器也銛者謂之利椎者謂之不利在水也
行者謂之利壅者謂之不利在動也便者謂之利違者
謂之利孟子曰天下之言性者則故而已矣故者以利
為本故猶常也役于物者非其本性也順利而無所鑿
者天命也故禹之行水也行其所無事也行其所無事
者水之利也動而莫不順利者盡其性也舜由仁義行
孔子從心所欲不踰矩順利之至也行而不失其貞者
盡其情也喜怒哀樂之未發謂之中發而皆中節謂之
和貞之至也故易曰利貞者性情也然則性情之盡者
利與貞而已矣小人之為不善非便之也役于物而不
知也君子之於義未必皆便之也至于便之而後出于
性
思之而盡其義始條理也行之而盡其道終條理也知
及之而不能勝其任者力不足也力足以至於古人而
義未必盡(闕)者知不足也宰我子貢有若其智皆足以
知(闕)伯夷柳下惠伊尹則皆能任聖人之事者也蓋皆
所(闕)此孔子所以集大成也
耳目能受而不能擇擇之者心也故物交物則引之而
已心則不然是則受非則辭此其所以為大也從耳目
口體而役其心者小人之道也
學烏獲之任是亦為烏獲而已為之而不至者才也孔
子曰力不足者中道而止今汝畫天子討而不伐諸侯
伐而不討討者治其罪也伐則致力而已不敢有所治
諸侯有加地之見於經者易曰康侯有錫馬蕃庶錫馬
加命也蕃庶進地也詩曰錫之山川土田附庸諸侯固
有加地之道也有加地之道則必預有以待之取諸鄰
而與之不可也故其始封也雖曰百里預有以待之則
有至乎五百里者故殷之邦畿周以為一公二侯弼鄘
衛是也雖表其地而未能有也魯之百里之地五而有
其地所以異於先王之制也
善不至於誠不盡其心者也盡其心則性也知性則知
天矣天之與我者存而不使放也養而無敢害也是之
謂事夭壽夭得喪我不得而知知修身而已身既修矣
所遇者則莫不命也所謂修身也不能窮萬物之理則
不足擇天下之義不能盡已之性則不足入天下之道
德窮理盡性以此小人之樂于食色沒身不厭誠欲之
也萬物皆偹于我矣反身而誠若小人之誠於食色也
樂莫大焉人不可以無恥無恥之恥無恥矣恥莫恥於
不知恥也
仁言不如仁聲之入人深也聲聞也善政善行作於此
而聞於彼之謂聲詩曰載色載笑匪怒伊教言也相土
烈烈海外有截聲也
君子之道四其君安則容其君安則悦是事君人者也
君不幸則死之不為一君存亡社稷安則容社稷安則
悦是安社稷臣者君危社稷則去社稷不幸則死之天
之所與者與之天之所棄者棄之不為一性存亡視天
而已天民也其終也順受其三皇皇憂天下之不治者
墨子之道也塊然無情於萬物者老子之道也有命有
義正已而物正者大人之道也行至於大人盡矣指其
所化謂之聖指其所以聖謂之神恭敬者弊之未將者
弊者所以符恭敬而非所以為本也誠慤者恭敬之實
也也恭敬而無實君子不可以虚拘伯高之喪孔氏之
使者未至冉子攝束帛乘馬而將之孔子曰異哉使我
不誠於伯高好名者能讓千乘之國好義者讓不足以
言之善者仁之質不忍者仁之動性之命於天者莫不
善也雜于物然後有不善者人之常不善者德之害也
全其常者謂之仁仁人一也仁言其德人言其體四體
不具不足以為人仁亦如此而已矣如是者仁之質也
由是善也怵於心而為不忍者仁之動也言其術雖一
日之不忍謂之仁何也言其人小有不足而謂之人則
不可孔子孟軻之言仁指其事則雖一牛羊之不忍而
謂之仁指其人雖管仲須無不得為仁而顔淵仲弓猶
告之以所未至其為仁則同所以命之者異也
貊稽曰稽大不理於口孟子曰無傷也士憎兹多口言
之於人也憎之則滋多強自修而已詩曰士不殄厥愠
亦不愠厥問不可者欲之小人也可者欲之可謂善人
矣徒知其可欲而未能有能已未信其為君子也有諸
則可謂信人矣書曰敬修其可願
善射者之教人志於彀而已能者從之今之與楊墨辨
者如追放豚隨而教之不受而去則又從而招之所以
自處者既屈而欲其聽者之必入可謂惑矣
有布縷之征布泉也縷布帛也
長興集卷十九
