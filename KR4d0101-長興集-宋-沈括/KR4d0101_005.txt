長興集卷五宋沈括撰
謝江寧府王相公啓
右某啓蒙恩授前件職及差遣者内命叨榮邦會申秩
地兼要重匪惟薄技之素殫任非賢勞實懼誤恩之虚
委顧無可致之善以蒙不次之知所以養育教載使之
成人提攜假借至於此日一出鼓舞之至造豈復形容
之可言淪在心誠皦如天日此蓋伏遇判府僕射相公
包荒忘己樂善無方濟天下於太平遂萬物而不宰罄
大夫學士之所論無小材片善之或遺蓋取博則不能
無龐任大則戒於有累致兹孱瑣誤玷甄揚雖然齒髮
之向衰尚期忠義之可奮誓堅螻蟻之志仰酬陶冶之
恩
知制誥謝兩府啓
右某啓蒙恩授前件職幸出不謀承命震悚竊以立朝
廷之位則重輕四方之觀代人主之言以翕張天下之
事必先求學問義理之所在然後察是非趨向之何如
豈惟圖慎於知人殆將於此乎觀政自非盡一時之選
無以厭多士之心如某者學未知方才不充物少嘗有
志於明善所知不出於衆人方主上發號施令作新萬
物傳之無窮而廟堂咨謀度宜賢智一心出於並世譬
之陳修疆畎之始宜得宿艾魁磊之才濫及惷冥蓋嘗
自論而不獲退求分守未知私義之所安此蓋伏遇某
官圖成庶工茂相羣匹在陶埏大鈞之所及雖陵阿小
物之不遺敷納師言曲收謏學誓期殫力於未至終懼
降才之難渝不顯亦臨雖蒙嘉於聖日作汝用咎敢忘
戒於後難圖報之心沒而後已
謝兩制
此蓋伏遇某官推廣德心援進後學顧無臺杞之善以
蒙長養之仁來游來歌雖降才之難強弗得弗措敢無
意於異時尚冀竭能以卒圖報
回新及第人啓事
右某啓伏審光被褒聞起膺賓納上求道學裕問之與
處士非安宅美志而不居得古人之甚難回弊習於一
日久虚願治之意以待成材之興在睿簡之所先皆論
篤之素與方私承問之可幸敢卜紹介之見先猥屈御
人已懷重意之虚委往門下尚寵拜嘉之為榮祇荷臨
存敢忘佩服
回黃直講啓
右某啟伏審光被褒聞起膺賓納惟王學之至重蓋三
代之所先開之於物至之前終之於王者之事非徒化
育之有贊乃實治亂之大原自非有成德達材之資不
足持先生長者之論有原者治殆如此既弊則講之滋
難將收於斷爛之中略可知圖任之意伏惟某官誦學
之富素高於師聞發育於人久形於心術不階左右之
相特出訪逮之明多士已𢥠於敷言四方將此乎觀法
當務振其所來起寧止有相於己傳方私承問之有從
敢卜使介之見枉重意虛辱拜貺為榮
到延州謝兩府啟
右某啟蒙恩授前件差遣已於今月十五日到任上訖
祇應明詔出總連城屈師干之顯庸起幽孱於己墜凂
恩過幸干分為憂伏念某愚無所長暗不逮事趨貢籍
者殆三四上隸銓筦者幾二十年幸齒髮之未衰偶聖
賢之盛際驟化塵泥之賤濫班省閣之華碌碌衆人之
間曾微小補師師百官之表獨負腆顔向自挂於丹書
分永沈於散地未更歲月遽被湔收望屬車之塵出生
平之意外忝名城之寄寧此日之敢懷燃灰卒荷於鈞
陶朽株再沐於雨露况西門之筦鑰繫一道之慘舒地
大兵強御之不可以無術粟多民庶養之必使其知方
兹豈下材之所能特出樂善之過與此蓋伏遇某官包
荒致厚裕衆無方濟天下於太平遂萬物而不宰志存
覆育曾微片善之或遺德被幽潜尚軫一夫之不獲過
均餘潤俯及將衰特寬三宥之仁以觀終身之報敢不
慎圖來效力致勇功不擇衆人之所難期於千能而後
已心知所徇敢愛桑榆之末光誠在必為尚希忠義之
可奮誓堅螻蟻之志知酬甄冶之恩
謝轉運啟
右某啟伏蒙運使學士曲加褒惜仰辱薦收非所揣量
過遇而感循其涯分獲寵為驚竊以古之教人不待其
為士然後學人無不學不待其有希然後為要之非學
不足以成材則其處心不出於為利人皆盡其本質才
亦幾於易知中世已還善教久墜學既主於為禄勢必
至於徇人有欲既入則不能無邪所趨不同而均於有
為况其無素養之具得之以一日之間尊賢愈隆越偽
益速既以難甄辨之術乃始嚴保任之科薦納未能必
良好惡仍復相半試一不效言即見疑罔進者既不得
而分篤論者亦相牽而廢始皆謂之良選卒亦出於空
言豈誠救弊之無方患在因人而廢法始既講厲之無
素終則誠信之不交下有聲利之牽故艱於無心而樂
於有跡上疑黨與之蔽則收其顯效而略其素資吉士
既難以跡求善人復恥以言用是法不可獨恃而在舉
者之可否人不可徧取而繫别之之是非苟擇而付之
猥盡其詳則求而得者宜亦少信今兹纉緒之始人有
願治之心議自清閒斷於睿哲衆心亟於更化天下望
於此時苟非行高德完業盛器博用捨不枉於行己語
默有足以兼人退不潔於方廉進無嫌於權利朝廷謂
之得士有司不為失言則可以副上所以期下之心下
所以稱上之意如某者賦才素薄從學未明專致一身
之能僅出衆人之下貧不能免於有徇義無以避於苟
為逢時治康與物俯仰嘗固謂之有負寧敢卜於見明
此蓋伏遇某官推己盡誠望人以約聰明行於意表訪
逮極於方來侏儒衡梠之至微收羅蘊崇而不棄求其
易知之行則曲士必見其長不以所難望人則匹夫可
與為善在舉知之名則甚重量當日之用則易充其有
取舍之心僅若毫釐之比足枝梧於近用不牽制於虚
名致此微人謬玷公選行可之仕寧敢望于古人量力
而供庶或私於一技勉思力到上答恩評
賀孫河東手狀
右某啟伏審改使邊劇入賜清問士民驚傳恨然失賴
伏惟邊不弛備者六世柄之所屬者數公其操舍一術
之非良則翕闢百變之自此急人如是在勢且然迎河
左還則掊燕而守踰澮西折蓋判秦而疆地大兵堅與
古為抗豈惟臨遣之至重固亦僉言之共期惟藐孤生
驟乖厚託
賀諫院舍人啟
右某啟伏審外庭拜命西掖代言英材蒙知清論歸美
竊以文章辭令之選兹實法度風教之原惟厚薄邪正
之所歸乃治亂盛衰之攸繫繤辭深厚故能通物變之
微贊指坦明遂可格天下之動以至諭恩懇惻隠民疲
俗之變心申制簡嚴武夫悍卒之奪氣蓋識通於用者
遇變皆合言發於性者感人易深豈特經綸之大猷兹
惟鼓舞之盛事矧欲流風之復古屬當施令以趨時宜
席真賢上副明主恭以諫院舍人純賦學敏深資性原
兼來百善之長獨收高世之譽機靈深造於德務志力
久形於功名潤色鋪張固歸大手建明將順實稟素心
謇諤霜臺恥混衆人之諾諾講摩聖訓力震大聲之谹
谹以樂育則休有成材之風以直筆則邗正將來之法
振翼雲漢垂光虹蜺(闕)所傳縉紳交頌燦然述作將
建一家之言銳於討論庶追三代之業盛際甫期於登
贊庶休行被於康功雅辱眷存竊盛欣躍未遑慶覿先
屈眷辭深惟降挹之謙祇益感銘之實
長興集卷五
