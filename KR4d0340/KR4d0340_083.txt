後村先生大全集卷之八十三
玉牒初草
寕宗皇帝(嘉定十二年)
正月戊辰朔上不視朝文武百僚赴大慶殿朝賀
聶子述除寶謨閣直學士四川制置使兼知成都府
己巳不視朝癸酉袁燮以己見進對論豫常燠若
時雪未應由逸豫之故願陛下至誠感格庶幾天意
可回上曰每日在禁中焚香致禱燮奏古人應天以
寳要湏修政事進忠良屏邪侫此應天之實也上曰
人臣来說者少不来說者多朕只要人来說乙亥
大風戊寅袁燮進讀寳訓至御史中丞趙鼎䟽
論宰相吕頥浩過失燮奏祖宗立國規模以大臣爲
股肱心膂任以大政故大臣得以行志以臺諫爲耳
目無所不言故大臣不敢爲非上曰此所謂言及乘
輿則天子改容事關廊廟則宰相待罪則上下之精
不通則爲否卦若臺諫不言何緣得知朕只要人来
說吏部引見計黌等三十九人詔並改合入官
蔡闢奏乞申嚴百官出入局之節及常朝後殿四參
之禮從之壬午下詔貢舉甲申盛章奏朝廷每
給知糴犒賞並以銅劵而两淮州郡將帥率以鉄繦
折支物貴繦輕實原子此乞嚴行戒飭李安行奏
近有指揮凡逃絶田産為民冒耕若請佃在戸者並
令召賣拘錢觧封椿庫官吏奉行過當開告訐之門
立剗奪之令所在怨嗟且逃絶田已經紹熙間置局
出賣嘉定間嘗再根括為錢不過一百八十萬緡而
巳乞下諸路應紹熙四年以前請佃之家不久租課
者並免估賣其因近䧏指揮為人剗買者給價還剗
買之人並從之甲午吏部引見馬任仲等二十三
人詔並改合入官袁燮進讀續帝學至上官均
言明君操術自有至要盖好學則明天人之道通古
今之變好問則察郡臣之情達天下之政燮奏上官
均之言可謂切當臣願陛下勤於訪問柴中行因
言亦湏觀其所問之人問於正人必能盡忠問於邪
人反為正人之害上深然之燮奏人之邪正亦不難
知但觀其所言為巳乎為國乎則邪正判矣丙申
李安行奏知婺州趙㦛夫褒歛析秋毫每日輪官受
輪別貯出剩即其多寡以課能否其折價也每石以
七貫而回糴軍糧也以三貫二百軍民怨嗟詔罷之
二月戊戍朔庚子太白晝見袁燮進讀帝學
崇寕三年幸太學遂幸辟雍御製辟雍記宣和四年
幸秘書省次幸秘閣燮奏當時興學崇儒如此未幾
乃有夷狄之禍何也皆由邪正不明是非顛倒雖崇
儒學亦無益柴中行言當時所作事不過止是觀美
初非務實何以能遏夷狄之禍辛丑徐應龍進讀
寶訓至紹興八年上謂輔臣廣南去朝廷遠宜精擇
郡守奏云臣前此两試廣郡親見其間武臣爲郡者
狼籍殊甚李安行奏云右科人止三任便可入廣郡
此文臣甚優上曰此等人未練歴不宜輕卑以郡
癸卯徐應龍因進讀奏云前讀資治通鑑所載仇士
良事陛下能記之否上曰士良歸老語其徒云天子
不可令閑暇暇必觀書見儒臣則納諫智深慮遠吾
属恩薄而權輕矣應龍云陸下能記此天下幸甚
庚戍曾從龍徐同知樞密院事江淮宣撫使禮部尚
書任希夷徐端明殿學士僉書樞密院事兼二子賓
客癸亥以武師為道池州副都統制甲子臣僚
奏前四川制置使董居誼料敵無先見臨事無豫備
蜀人怨之深入骨髓乞寑召命從之
三月丁卯朔太學博士樓昉面對讀劄至事力不敵
猶當掩擊攻劫口奏云虜欲求和皆非實意若不能
自立崖岸彼豈肯退聽上曰當立些崖岸又讀至
變官軍怯懦之習口奏云若朝廷能駕馭將帥能
激昂官軍人人敢戰山東一邊自然不會頭重上曰
然己巳鄭昭先除知樞密院事曾從龍參知政事
並兼太子賓客戊子大理寺丞梁丙䧏两官罷以
臣僚論其暫守楚州短於御衆激使携故也辛卯
夕有流星如太白壬辰知沔州兼利西安撫丁焴
特轉朝奉大夫直龍圖閣賞其誅李好古之功也好
古為利路副總管擅斬統制張斌領兵二千徑下沔
州或言其謀害張威張虎焴執而誅之故有是命其
後乃有言好古冤者癸巳徐應龍進讀寳訓至
建炎三年環慶帥王似言陕西六路帥乞皆用武臣
帝曰如范仲淹亦不在親臨矢石應龍奏云如丁焴
在沔州臨事深識權變若邊頭盡得若人而用之復
何患上曰此人殊有謀略甲午袁燮進讀寳訓至
御筆督諸將進兵事爕奏近日諸將多不肯向前
有領兵數萬端坐两月更不出城一步者宜戒飭之
又讀續帝學至程瑀侍讀隨事者明其說上曰近
年侍讀不進講義得卿每事敷陳甚善燮因奏觀程
瑀事則知向来讀官亦進講義也上曰只讀一遍則
無益於事
閏三月丙申朔袁夑進對因賀生禽偽駙馬燮言
若當時與虜講和安得有今日之事上曰若講和則
銳氣銷鑠燮奏人主銳氣豈可銷鑠己亥臣僚奏
吏部郎官康仲隷以儒自名中實峭深前守天台無
善狀詔仲隷與祠辛亥柴仲行進講羔裘大夫以
道去其君之詩言古人三諫不用而後去之此所謂
道去其君也上曰人主容納諫爭則人臣得以行其
道壬子袁夑進讀寳訓至上言劉錡順昌之勝
未為善戰錡之所長在於循分守節又稱李寶非惟
驍勇其心術亦可倚杖燮奏高宗選擇將帥專取其
用心此乃萬世人主擇將之法柴中行亦言安豐受
圍甚久初未嘗出戰却稱大捷十數上曰被圍七十
餘日乃敢欺罔如此庚申袁燮進讀寳訓至手
詔三省今後侍有闕選師臣及第二任提刑資序
者卿監郎官闕選監司郡守有政績者燮奏高宗
此詔可謂得人主用人之要盖必經歴外任然後通
練世務上曰更迭之法誠不可廢次讀錄忠義門燮
奏蘇軾有言平居有犯顔敢諫之士則臨難有伏節
死義之臣今日立朝之士偷免苟容者多只觀輪對
便自可見上曰此只見為爵禄燮奏陛下更宜崇
奬節義
四月丙寅朔辛未前知袁州鄭自誠奏事論苟同
之弊上曰雷同最是今日大患自誠奏轉移之機全
在陛下壬申填入氐房口癸酉月入太微垣
臣僚奏成都提刑周居信被召絫月遷延營私乞寑
召命從之甲戌臣僚奏知池州葉凱以酷濟貪乞
行鎸斥從之詔諸道提點刑獄以五月按部理囚
徒癸未朝献景靈官甲申亦如之辛邜參政
政事曾從龍除職與宫觀太常議故相余端禮謚
曰忠肅壬辰知樞密院事鄭昭先兼參知政事盛
章奏大府卿四川總領王鉛姦險貪惏隱匿糴本
祠牒科諸路夫錢數百萬蜀民怨咨皆謂一年而取
十年之賦制帥庸懦鉛每侵撓其事權禍流四蜀歸
装捆載舳艫蔽江乞重賞典憲詔鎸三秩罷之癸
巳李楠論曾從龍被命宣威遷延卜日乞寑除職予
祠之命又奏董居誼誤國害民出蜀席卷乞重行黜
責並從之居誼裭職鎸三秩甲午福州觀察使李
貴進右武大夫爲興元都統制
五月乙未朔以鄭昭先權監修國史日歴同提舉編
修勅令丁酉詔朕紹累聖之綂撫九有之師信不
足以睦鄰威不足以制敵醜虜匪茹輕啟於兵端生
民何辜重罹於荼毒空國以逞仍年于兹往来迭擾
於三垂大小不知其幾戰頼天意厭亂之久而人心
助順之多我武用張彼氣自奪果速鯨鯢之戮遂空
狐兔之群漸底晏清少寬憂顧然念創殘之後尚多
愁嘆之聲室廬既墟婦子不保民力困而轉輸未巳
農時失而賦役未蠲扞邊死事之家盍朌䘏典臨陣
血戰之士當議優恩或失律而逋逃或乘時而嘯聚
悉䟽禁網用穆迓衡於戲除戎器戒不虞敢廢修陳
之政發德音下明詔共為安集之圖咨爾群倫體予
至意應两淮京襄湖北利州路沿邊諸州軍府縣鎮
曾經蹂踐驚擾及轉餉勞役去處恤死節赦罪囚蠲
租賦各有差辛丑以武功大夫忠州團練使張盛
為右武大夫揚州觀察使依前沔州都統制癸卯
袁夑進讀續帝學至迪功郎朱熹辭召命乞嶽廟上
曰熹安貧樂道改合入官主管台州崇道觀燮奏熹
累召不至而孝宗亦重之自初官即與改秩可見崇
儒好賢其後入為侍從出典方面又嘗擢置經筵當
陸下龍興之初實為講官上曰記得朱熹在經筵即
是朱在之父燮同說書柴中行奏陛下記得朱熹
如此其子猶在罪籍本無大過陛下能抆拭而用之
亦足以見不忘忠賢之後上然之臣僚奏監州
縣期會不報動涉歲年乞詔省部攷覈稽遲必罰無
赦從之甲辰以扈再興爲鄂州副都統制乙巳
利西路安撫司言和州鄉貢進士何大用等三十四
人狀乞將權知郡趙彦呐優加旌異詔彦呐特轉两
官知西和州丙午袁燮進讀續帝學孝宗皇帝
聖訓云朕常語東宫德性已自温粹須是廣德讀書
濟以英氣則爲盡善夑奏人君之德固以温粹爲本
然不濟以英氣則無以立大事決大疑惟有英氣則
有英斷而人主之德全矣欲全此德非學問不可此
孝宗所以言廣讀書也上曰此事全在學問丁未
徐應龍等奏進讀先朝范祖禹听進帝學徹卷乞宣
付史館從之己酉詔安邊所没入寳應縣韓侂胄
田五十九頃撥充忠義人耕種從淮東提刑賈涉請
也辛亥以崇信軍節度使開府儀同三司萬夀觀
使安丙為保寕軍節度使依前開府儀同三司四川
宣撫事兼知興元府利東路安撫使己未秘書監
柴中行輪對奏近上官職湏親出陛下手然後權歸
於上又奏古之用人謂之尊上帝上曰只是要無私
不用非人也又奏三學伏闕此事不可含糊湏早處
分大抵公是公非合於人心則人心自平上曰然又
論邊事臣觀邊庭種類至多使殘虜滅亡亦湏數十
年不定朝廷卒未有息肩之期安可一日少忘邊備
今偷安之徒只欲苟自前富貴豈復頋陛下宗廟
社稷子孫計哉又今日大患最在虚誕使邊備失措
置難倚仗上曰湏是慤實理會因奏山東人雖受節
制就招刺然亦不可置之腹裏況隂誘韃人是再添
一山東也又論公生明偏生暗此心一偏邪正是非
貿亂雖欲知之不可得矣此是知人之法然必在人
主先明其德然後邪正是非不能亂上然之癸
亥以進讀續帝學終篇賜宰執講讀修注官燕于秘
書省詔令侍從两省臺諫各擇文武可用之才二
三人姓名来上籍於中書隨才任使
六月甲子朔臣僚奏尚左郎官陳天宜昏眊跛倚與
宫觀乙丑臣僚奏新除太常少卿蔡闢未嘗試邑
昨除臺察冒然居之彈擊多私意出臺有怨言詔與
宫觀丙寅錄行在繋囚丁卯權工部尚書胡榘
禮部侍郎袁燮並罷以右諫議大夫李楠殿中侍御
史盛章右正言胡衛監察御史徐龜年張次賢言其
和戰異論侍班漏院會食公堂紛爭求勝釁開明黨
害及國家故有是命庚午以隨州棗陽縣為棗陽
軍從京湖制置趙方請也辛未太白晝見乙亥
以嗣濮王不嫖薨輟視朝庚辰太白入井壬辰
臣僚奏軍器監黎伯巽傾詐兵部郎中高禾當華髮
之年有嬰孺之嗜刑部郎中趙彦适權姦之甥乞並
與郡著作郎陳黼憒憒無聞與参議官大理寺正沈
繹丞蔣誼與宮觀並從之詔朝士𥙷外推殿試前
三名省元釋褐狀元朝蹪稍深許之為郡餘未經作
邑人非三丞二著權郎且與通判差遣癸未李楠
奏前江淮制置使李珏權重謀疎泗上之役實珏逼
行損國家威重啓夷狄卿心乞候服闋奪職仍乞沿
江两淮各制置使其有官序尚卑資望猶淺則姑命
以副使從之丁亥命從臣日一人禱晴於天竺山
卿監郎官禱于霍山祠詔二廣監司應闕官去處
不許白帖差攝巳差人限两月赴本司陳毁違者追
冒請俸給計贓坐罪己丑張次賢奏申嚴胄試假
託宗枝遷就服屬之敝從之辛卯太白經天
七月甲午朔壬寅進信陽軍守臣趙綸官二等旌
其守禦之勞也太白歲星合于井辛亥宣繒奏
董居誼誤國罪天僅降三官落職未足示懲詔居誼
更降两官送居水州甲寅盛章奏乞先降糴本令
臨安府两浙漕司差人還至極邊諸郡廣糴米觧以
寬淮民從之臣僚奏池州副都統制武師道誔謾
無勇詔罷之庚申蠲天水軍嘉定十一年分貢瑞
慶節銀絹以經虜寇焚湯故也辛酉光州奏虜犯
光山縣知縣許泊權統制韓貴叶力捍禦貴鏖戰屢
捷以寡不敵衆陣殁泊守城不屈而死詔贈泊武翼
郎貴修武郎並與一子承信郎仍各給其家錢千緡
八月甲子朔丙寅胡衛奏今後該封襲嗣濮王安
定郡王之人令寓居州軍審驗堪拜跪者津遣至宗
正司銓量都堂審察令奏事訖取旨除授或序當承
襲不堪拜跪者特轉一官與一子恩澤却於以次入
選襲又奏選擇老成更練之人爲知宗並從之詔戶
部申嚴州縣受租苛取之禁漕臣察其違者劾之
庚午臣僚奏江西浙東等處和糴並以一色官會近平
抑配乞以金銀品格從之壬申太白犯權御女星
甲戌詔四川制置司依舊利州置司令安丙往來
興元府等處措置邊面丁丑太白犯權左角少民
星壬午蠲建寕府七縣嘉定七年至九年第五
等戶積欠稅租為緡錢十萬從守臣史彌堅請也
癸未月入井甲申月犯熒惑庚寅斈楠奏朝紳
進對監司守臣僚上五事與夫草茅獻議多有可采
而未及行乞置籍記錄委官考察其可仃者條列取
旨從之
九月癸已朔庚子侍讀徐應龍讀寳訓有自東京
來者云張九成投偽齊帝曰朕固知其不然應龍奏
曰非高宗聖明九成必遭中傷上曰飛語烏足信又讀
張常先汪召錫莫汲范洵等告訐帝曰可並與追削
編置應龍奏曰詩云取彼讒人投卑豺虎高宗可
謂深得詩人疾讒之意上曰此誠可為子孫家法
甲辰李楠進讀寶訓至帝諭輔臣曰朕欲治贓吏
須檢舉祖宗舊法先告諭庶行之不暴上曰祖宗治
贓吏至棄市楠奏高宗嘗曰不必至此笞黥足矣繼
今有贓敗者乞並遵高宗聖訓杖脊流之嶺表乙
巳徐應龍進讀通鑑至吳起為將與士卒最下者同
衣食分勞苦卒有病疽者起為吮之應龍奏曰昔之
將帥與士卒同甘苦得其死力今之將帥事掊尅而
不恤士欲其臨危劾命得乎惟陛下嚴戒飭之
癸丑詔令皇城司招刺三百人配填親從等闕省
衢州西安縣西尉置龍游縣主簿從臣僚諸也乙卯
以皇叔保康軍節度使開度儀同三司嗣秀王判大
宗正事師禹為少保保寕軍承宣使知閤門事楊石
為保寕軍節度使奏國軍承宣使知閤門事楊谷為
奉國軍節度使徐應龍進讀寳訓至紹興二十六年
樊光遠進對云近投荒者還官職物故者復資品錄
子孫又帝諭輔臣曰往時士子或上書忤秦檜押本
貫或它處聽讀致妨應舉可並放逐便上曰當時秦
檜用事在朝賢者斥逐去盡應龍奏曰高宗旣為
之復官職錄子孫至於聽讀士人亦令逐便恩亦厚
矣陛下觀書能察及此公道幸甚丙辰月入太微
垣己未建康都統許俊奏前軍統領張世忠策應
濠州畏怯逗撓委棄衣甲詔張世忠鐫三官降準備
將辛酉臣僚奏沿邊令尉須年六十以下方許差
注見任人令各州察其疲老不堪任使者赴部别行
注授從之
十月癸亥朔甲子朝獻景靈宮丁卯臣僚奏乞
戒勑監司郡守各察其屬舉賢紏惡歲終具數來上
省部置籍稽考違者臺臣覺察重罰從之己巳詔
權殿前司事務王端理獻錢會叄拾萬貫令本司樁
管庚午月入羽林辛未張次賢奏淮西陸運舊
分两路東路自安豐運至無為無爲運至廬廬運至
濠西路自蘄運至黃黃運至光地之相去各不下三
百里半月可以往復民亦樂趍近歲邊吏措畫乖方
東路之夫遣往西路甚或不給路費顛踣道路乞戒
勑諸司勿得越境借夫諸邊吏假軍期科優者必罰
無貸從之甲戌工部郎中張午進對奏前此方面
之臣及江淮諸將類無可恃當急收賢望拔用智勇
上曰然又奏内帑之積無餘版曹之用不繼上曰内
帑誠不及向來午奏聖德恭儉宜貫朽粟紅今中外
之財皆若不足必有其故當節用不當取民上曰誠
是又奏邊事上曰蜀中兵火可念午奏陛下軫念遐
遠如此天下無十全之利圖事揆策固當惟目前之
安而銷患制變亦不可不熟計其後上曰當慮後
戊寅以瑞慶節賜武臣宴于貢院庚辰群臣上夀
辛巳賜文臣宴于貢院癸未大燕集英殿丙
戌李楠奏乞下提舉常平司申嚴州縣推排陛下降
之法違者憲漕互察以聞從之辛卯胡衛奏知
欽州林千之殺人為饌乞差大理寺官審勘上曰
然又奏乞令四蜀守臣各修軍政廂禁軍弓手之籍
闕者日下招填仍令逐路帥臣督察其奉行不虔者
從之臣僚奏淮東刑提刑兼知揚州洪汲退縮辭
難乞别與州郡從之時朝議移帥閫于楚州汲有異
論故也
十一月癸巳朔丁酉以雪賜輔臣宴于尚書省
徐龜年奏前王管川秦監牧公事趙彦綰靳吝本錢
不盡支散致四都統司戰馬闕數乞寑彦綰召命從
之己亥日南至御史德殿羣臣朝賀有流星天如太
白癸卯詔臨安北山劔門嶺今後毋得於其所鑿山
伐石以張次賢論其泄山川隂陽之氣故也甲辰
遣大理正孫涇鞠林千之獄于全州辛亥以少傳岳
陽軍節度使充萬夀觀使永陽郡王陽次山為太保
安德昭慶軍節度使進封會稽郡王致仕尋薨輟視
朝二日贈太師戊午以前四川安撫制置使聶子
述為寶謨閣侍制提舉江州太平興國官給事中宣
贈奏子述入蜀之初不能拊定潰卒乃悉誅之激而
亂害及王人驚惶奔竄僅以身免乞將子述奪職罷
祠從之已未李楠奏於無事為有事之備上曰極
是寕有備而無事不可無備而事至無所措手楠奏
殘虜雖巳垂亡宜加意設備上曰困獸猶闘壬戍詔
置安邊所幹辨公事一員臣僚奏今後宗室監試無
官應舉照鎻應以七人取二人省試乞下禮部將三
舉所放數上之朝廷如取應例立為定額從之
十二月癸亥朔甲子臣僚奏塩官縣海潮衝突沙
岸傾&KR1296;去縣逼近人皆皇皇乞行下浙西諸司築&KR1408;
仍撥上供錢米為工役費從之丙寅著作郎陳德
豫進對奏畢上曰人主緊切無出敬天親賢二事卿
言極當辛未詔以歲晚嚴寒出豐儲倉米三萬石
賑贍臨安貧民詔省闈增置點檢試卷官二員專
考宗子試卷辛巳胡衛奏權刑部侍郎何剡久若末
疾弗為去就詔剡與宫觀乙酉臣僚奏乞飭泉廣
二司及諸州舶務除依條抽分和市外母得和買違
者計贓論從之丙戌臣僚奏乞諭三邊制帥逐路
帥臣搜訪偏禆之有武勇智慮者奏聞令樞密院審
察陛擢從之丁亥臣僚奏前知瓊州楊炎正大言無
實激成黎人之變知貴州陳士廉專事欺誕妖寇跳梁
副吏何彬為賊謀主而不能察詔炎正士廉各鐫一
秩罷之又申嚴京官臺参之制謂如有過犯未改正
者本臺未與放參銓曹注擬亦視臺關為準今或於
未應參選徑欲參臺乞下臺部自今京官劾罷元犯
應二年若一年半參選者與仍舊外其有限半年放
參者並展作一年從之戊子臣僚奏戰士殁於行
陣者增支請給一年半因傷歸栅身死者增支九箇
月而孝糧两月在其外此開禧二年嘉定十一年旨
揮也近歲主將諱敗陣殁者因傷歸栅者云病死請
給截日住支老幼轉為乞丐乞下諸軍病革此弊從
之己丑以陳立為興元副都統制程信為利州副
都統制是歲两浙路戶二百八十九萬八千七百
八十二口五百八十三萬九千七百八十七福建路
戶一百六十八萬六千六百一十五口三百四十八
萬九千六百一十八斷死刑一十八人
後村先生大全集卷之八十三
