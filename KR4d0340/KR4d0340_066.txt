後村先生大全集卷之六十六
外制
楊棟權禮部尚書
虞典三禮有秩宗之名周建六官重春卿之職履聲
雖舊壊望益崇具官某生靖恭諸揚之宗鍾峨眉太
白之秀大對明董生之道誼功利羞稱微言聞夫子
之性天文章抑末由其根深而蒂固是以枝敷而葉
繁扈蹕則才過嚴徐輔儲則功高園綺腹藁成而羣
吏脱腕口義出而諸儒手抄在日月獻納之班已巍
峩於台斗然夙夜寅清之地尤華要於秋官覽壁記
之舊題踵蜀珍之芳躅凡并汾諸子所不能對與齊
魯兩生所未及為自昔無傳於今有望噫端委而治
周禮𬗟懷季子之賢綿蕝而草漢儀一洗叔孫之陋
益殚素藴庸副異知可
鄧峒權吏部侍郎
天官居六典之先具嚴於八武部號三銓之劇常
選於貳卿既叠組之甚宜豈綸之可後具官某德盛
而仁熟色夷而氣和挹其標致有前輩之風出其土
苴在吏師之目漢公卿之論每及鄧先晉名勝之流
亦推伯道持槖而扈法駕巍冠而侍細旃孟子以仁
義而敬王武王既髦期而稱道朕惟鳩工事簡風斤
之巧安施鶡弁員多水鏡之明已試若時少宰宜屬
耆英噫如申公轅固之告君老而益壯加左雄山濤
之典選公而忘私誰其兼之擇斯二者可
常挺權工部侍郎
二史記時政既高兩省之班六典闕冬官尤遴貳卿
之選延登勝彦增重邇聯具官某文價今之掄魁諫
草古之遺直始翔而集方聳聞儀鳳之鳴俄卷而懷
不肯作飢烏之噤屬中朝之改瑟馳急驛而予環師
席之所作成經帷之所啟沃或禁中片紙奮筆以塗
歸或槢前一塼犯顔而抗議忠嘉必告補益甚多久
煩夾香案之傍宜俾扈屬車之後噫昔司言動不過
如史佚所書今擢論思何止責工垂之事益殚美報
庸副眷懷可
陳綺右文殿撰樞密都承旨
右太尉掾均為公府之僚今承旨廳實長樞廷之屬
粤自改元豊之新制類多處法從之名臣具官某智
略輻湊於上前麾節轍環於天下心平氣定居然龍
見而雷聲事至物來甚於龜卜而燭照治賦鄙牙籌
之瑣屑聽訟察缿筩之隠微久勞煩以米塩簿書且
周旋乎亭幛堡戍朕方修車備器圖回復古之功孰
能借箸運籌俾贊本兵之地與聞機密稍亞論思強
本可以折衝直前可以論事噫在元祐則安世由風
憲除在紹興則剛中以功名顯益攄賢業退企前修
謝子強起居郎
崑西羣玉之峰長以老仙伯極東一星之象占為郎
舍人名曰序遷實由親擢具官某制行淵冰之謹持
身玉雪之清乘傳使閩擁旄師粤南官蒙珠犀之謗
自昔已然北歸携琴鶴而行於今罕見冊府待世南
之典領儲官喜綺季之從游朕有美官孰堪妙選立
通明殿命左史而記年侍泰畤祠第從臣之嘉訟號
為清切列在論思噫古志謂天顔咫尺之威固宜拜
下先賢借玉階方寸之地毋惮直前空臆而言虚懷
以聽可
鄭雄飛起居舍人
伯臣司宗麟寺之班已峻右史記事螭㘭之拜尤清
具官某默然知言仁必有勇對延和則犯顔敢諫傳
資善則執古据經濡轡而遣使臣威稜凛甚加壁而
延諸老顔髮蒼然獨惓惓憂愛之忠見縷縷建明之
䟽臣卿尚少了無意於着鞭君舉必書方有資於執
簡非惟記注亦可論思必有以切劘君心輔導儲德
噫既居邇列密依日月之光毋使傍觀或責春秋之
備可
何逢吉叙朝散大夫利路運判兼四川制參
自蜀有狄難士大夫避地東南者衆幾置鄉國於度
外矣爾由策名解褐至擁麾持節盖登畿之日淺而
仕蜀之時多中墨吏議縮手䄂閒朕惟人才實難詎
宜以一眚掩德稍復雁門之踦付以飛輓之任制垣
初建就命爾參其軍事昔人被髮纓冠以救鄉鄰之
鬪爾其投𬒮而起叱馭而行以寬朕西顧之憂可
叙復奉直大夫鄭羽陞直寳章閣淮東提舉
淮塩之利甲天下東南大計仰焉閩浙蜀廣所産皆
不及也其選擇使者視他路爲重爾以才選中外詳
試前總餉未煖席而責以償數十年失䧟之賦廢絀
其身盪覆其家豈理也哉論久而定亦既爲爾辨誣
而復雁門之踦矣乃今送以皇華寵以奎閣朕不以
一眚而棄士爾宜獲五善以報君若夫亭民之休戚
榷法之利病爾優於心計必有以稱臨遣之意可
陳昉華文待制仍舊知建寕軍
初潜重鎮最聲直澈於九重次對隆名進律超加於
二等載嘉美績爰出新綸具官某介而能通澹乎無
欲六卿帥屬其進在一紀之先四國于蕃所至有百
年之愛籍甚建安之政得之行路之言一則為邦人
之借留二則重長吏之數易噫下璽書而褒黃覇風
屬其餘朌銀信而召鄴侯遄歸不遠可
陳昉戶部侍郎兼權刑書
積多而有餘寔天下之大命刑成而不變宜君子之
盡心招徠一代之英賢登拜卿之長貳具官某有仁
者之勇得聖人之清孤竹風標坐使懦頑之志立紫
芝眉宇能令鄙吝之意消衆競為於繭絲爾勤求於
芻牧仁聲載路東欲留西欲歸遺愛在人社而稷尸
而祝屬群賢之彙進豈宿望之獨遺以小司徒兼太
常伯雖予環之已晚然聽履之益穹版曹有待於阜
通憲部尤資於欽恤噫無三年之蓄非國賴主計之
才有一夫之泣向隅亦司刑之責對揚眷簡愈罄
惠嘉可
賈德生除祕閣修撰
丞相勛在盟府朕常恨無官可訓遠稽前代近攷本
朝旦輔周室而伯禽拜後浚佐中興而栻賜亀紫昔
固有之今亦宜然爾前言往行熟講於家治法征謀
與聞於内幕有孝謹之譽廷無貴介之風涉木天論
撰奉竹宫香火可以娛侍慈顔涵養美質前輩稱門
戶之盛子弟之賢惟韓吕二家爾其勉哉可
賈德潤除直祕閣
古之王者幼吾幼以及人之幼况其宰相子乎爾生
而潁異雖未勝衣冠而趍拜朕前有成人之風擢之
延閣示嘉奬竒童之意此日之拱把它日之聳壑昂
霄者也益勤於學以對寵光可
賈德生妻趙氏封吳興郡主
朕燕丞相夀母於禁中爾以家婦從禮度&KR0570;雅容止
可觀問其閥閱則景獻之家忠惠之子也其疏鄉郡
之湯沭以旌閨壼之淑賢可
賈蕃世妻趙氏封宜人
爾侍曾祖姑兩國禁中温恭肅敬盖相門之賢婦亦
貴家之内則也其錫新封以昭異數可
何夢然参政
無敵用真儒久與聞於廟論立政惟吉士遂参秉於
國均播告綸言登崇瓌望具官某發強而剛毅肅括
而閎深拔去凶邪無訓狐之止屋收還威柄有猛虎
之在山嘉其明目張膽之風寘之聚精會神之地吁
咈都俞之意合彌縫輔贊之功多朕惟國威未張虜
狡叵測先修政事乃可外攘能治國家誰敢侮予其
進遷於丞轄以陪貳於宰衡必躬周公吐握之勞蒐
羅寒畯必推后稷飢溺之念全活畿民使朝廷有九
鼎之安則邊塞絶一塵之警噫詩云訏謨定命尚告
斯猷書曰同寅協恭乃底于道對揚休命益懋壯圖
馬光祖同知樞密院提領戶部財用兼知臨
安府
修介圭之覲方委寄以浩繁借前箸而籌遂延登於
宥密廼敷播告以示褒崇具官某挺傑魁間出之材
禀光嶽未分之氣出而召畢入則䕫龍全江淮濟中
興旣勞還於天塹先京師後諸夏重尹正於日畿然
張其目必先舉其綱作而行孰若坐而論疇咨公議
櫂副本兵朕欲周密樞機爾叶心於邴魏朕欲弹壓
輦轂爾接踵於敞尊智略之所經綸威稜之所震讋
内全活溝中之瘠外掃清塞下之塵運堂上之兵賴
有若人扣嚢底之智足辦此事至於米塩凌雜又其
土苴緒餘民貧宜弛已張之弓政弊宜調久膠之瑟
噫韓富同升樞府皆練習於邊情歐蔡兼領開封尤
精勤於吏事顧如舊德奚愧前修可
陳堅祕書監兼右諭德
漢起朝儀而齊魯兩生皆辭不至延儒學而伏生轅
固以老見遺用不用於四士何加損然所謂朝儀止
於綿蕝之陋儒學不過從諫阿世之流漢之為漢則
可惜也爾立身有本末頃當國諱言舉世瀾倒欲以
隻手挽而回之雖退而名益重朕既去凶舉相朝半
老儒野無遺賢獨爾辭安車之聘安考槃之楽此豈
叔孫子之所能致平津之所能客哉蓬長所以領䄂
諸儒官僚所以輔導元子朕虚清望官以待爾君臣
之義如何廢之其賁然来思以副延竚可
留夢炎宗正少卿
本朝自葉祖洽以希合時好為舉首之後三歲一魁
未嘗乏人其間卓然以清風勁節照映千古者前九
成後十朋而已爾對策有直聲造膝有忠言可得而
能也出秉麾節以玉雪持身以冰蘖倡官吏宅人口
談者爾躬行之不可得而能也改紀以来孔鸞畢集
爾雖哀疚朕懷其賢亦既更素韠而御祥琴矣麟寺
鶴禁皆爾舊游其幡然一來以究爾平昔之學以慰
朕久不見生之意可
全槐卿太府卿
古之用人右賢左戚未嘗限畛域分流品惟其才而
已爾仁厚而有智略儒雅而通世務居中𥙷外資望
寝高周旋數郡不巧取豪奪而用足無疾聲大呼而
事集遺爱在人去而見思所謂慈惠之師廉平之吏
朝廷方急士其可使之需次東郡乎外府事簡九卿
班峻非特掌有司出納之吝盖將為法從論思之儲
潘墀少府兼太子侍講
士大夫好直喜節者固不乏人然有躬行不逮其言
者有一鳴而遂嘿者有能暫而不能久者勝常於此
觀人焉爾立朝鐵石之剛作郡玉雪之清踐其言矣
郎省之疏切於寳祐轉對之疏切於郎省非一鳴矣
華途在前澹然無躁心壯老一致可以久矣漢人所
謂白首骨唐人所謂清苦守節者也惟月之班聯
峻前星之僚采清箴儆王朝輔導儲禁所望於耆英
也歛哉無替朕命
胡之將作監兼國史
史稱文帝敬賢如賓以其時考之誼棄長沙猶曰少
年之故唐滯郎省不已白首乎且帝既知唐之賢矣
又止輦而問之矣終不聞有大遇合何也朕則不然
凡在列宿之選莫不賜對以觀其人爾老成而有定
見恬澹而無躁心亦今之馮唐也可不急用之歟大
匠班高事簡以處耆年雅望禮所謂乞言書所謂詢
猷者朕將舉行焉可
林光世司農少卿
先朝雖重科目然時有特起之士如王昭素徐復常
秩韓駒之流或以継術或以文字皆得之於科目之
外奮布衣致通顯朕甚慕之爾始以易學進及試之
以言則辨麗而博授之以政則果藝而逹由史屬至
郎監由牧守而至部刺史若素官然近覽奏篇明王體
而通世務切當朕心錫之科第擢之卿少出於獨斷
不世之遇也必靖共正直必據依名節以副朕虔越
拘攣選擇而使之意可
吳叔告尚右郎官
漢重甲科郎其褒然為舉首者往往徒步至封侯拜
相本朝亦然王旦有榮進素定之語蘇洵有十年至
西制之羡朕端平更化策士于庭爾臚傳第一人皆
曰騰上必矣然策名垂三十載中間僅由舘閣出為
牧守居官之日少考槃在澗之日多朕屢以省官召
止或尼之豈盛名難居耶抑亦有命耶所謂素定者
有時而不然耶尚右為二十八宿之冠其選尤遴起
倫魁為望郎其尚用未已蟄藏之久必有以雷霆一
世者
卓得慶秘書郎
國家以數路取人才學也名第也政事也士有其一
如執劵取償爾策勛於翰墨場才學不優乎射策為
甲科郎名第不高乎德興縣譜見謂廉平不在政事
科乎然同時一輩飛騰變化略盡獨爾入無峻遷出
需遠戍瓜熟輙為有力者所奪朕察其孤立平進也
起之議禮曲臺進之紬書中秘夫舘閣清議之所自
出爾延和之對亦既開其端矣朕又將前席而問焉
賈貫道贈大中大夫寳章侍制
朕考先朝之故實見名宰之同胞綘拜頭廳綜僅終
於禁省浚升次輔滉因錫於儒科雖夭夀之命受之
于天然哀榮之文豈不在我有懷英爽追錫恩徽具
官某世德深長天材超軼諺云父如龍兄如虎盛矣
蔑加詩謂伯吹壎仲吹箎少而競秀足以增光於嚴
考惜哉遽奪於長君使小假靈椿之年必及見常棣
之貴君臣際會若為酬麟閣之功昆弟急難思少慰
鴒原之念燕賚均占於尊幼龍光奚間於殁存進槖
列以表阡出綸言而告第褒崇之異今昔所希噫明
堂賴一柱之扶朕敢忘於勛德奎閣候四松之對爾
無憾於幽冥可
魏克愚軍器監
由尚書郎以上非歴麾節著聲績者不可宜循序而進
爾陳浙左臬事主京畿漕計民德其寬吏憚其嚴皆
曰文靖之美子近世之膚使也進之戎監雖若平遷
時方艱虞易所謂除戎器者為今急務古有夀百年
二百年之甲有中石没羽之矢豈非工善其事而然
歟以爾之才往閱武庫必能修其當修者備其未備
者以佐朕中興之治可
魏克愚直華文閣兩浙運副
朕以生民休戚吏治媺惡繫乎部刺史之賢否每弄
印出節必妙選而臨遣之苟得其人又必久其任而
責其成况畿漕爲諸道廉訪之首席未煖而徙官可
乎爾建臺属爾聰明所未及情偽必知按吏有搖嶽之
威捄荒有内溝之念嘗攝京尹府中稱治假以歲月
盡其材能庶幾范滂王尊之流戎監平挹九卿選固
高矣然使畿民惜二星之移次爲兩路計則未也廼
進貼職陟使名俾仍舊貫語有之朝氣銳暮氣惰又
云堅凝之難爾既善其始又能不倦以終之則無愧
皇華之詩矣
項公澤宗正丞
九卿之属丞為高而三丞為尤高尚書郎有闕則次
𥙷常以處當世名流爾由甲科邑最開朝績絫遷而
至胃丞佩玉徐行異乎捷徑窘步者矣替我司宗正
天近地禁瑶編鉅典属筆於爾雖凡例有前修之可
法然鋪張非老學其誰宜小煩汗竹之勞平挹握蘭
之選可
游義肅大理寺丞
朕延訪羣臣優容讜論或一時不遇而去然他日必
思其言爾頃既登朝適當賜對頗條時弊遂忤要權
之竄投起英髦於閒散幸有奏篇之可覆豈
厚誣其上左符㑭丞叢棘非獨旌故家之
直諒抑以示公朝之清明可
全允堅𥙷丞務郎直秘閣
朕為儲宫選嫡妃既告廷且成禮矣加惠於妃之同
産親親之義也爾早孤而嗜學與女兄昔同其憂今
同其楽不亦宜乎初𥙷爾直中秘不試而擢慕賓是
惟優恩益勉進修以基遠大可
游汶司農丞
朕於喬木故家之能象賢濟美者必甄拔而任使之
爾大父清獻朕之賢相爾清獻之賢孫也外府大農
兩煩簿正邁往之韻俯同羣倅朕欲益養其望而老
其材再轉為丞其恪共於司存以光紹於祖烈可
余尚賓太府丞
朕敬故而念舊以厚其身者為未足又厚其嗣續焉
昔爾二父事朕初潜今豐沛故人存者無幾爾傳義
方而席餘慶兹繇繕監進丞外府駸駸通顯再世遭
逢如此其何以報朕哉可
家坤翁樞密院編修官兼度支郎官
方今急政要務非兵與財乎朕委任宰輔提其綱又
謹簡乃僚治其目西府之有編摩計省之有度支凡
邊防機密國計盈虚皆與聞焉非止責以纂修經武
之書出納有司之事爾名法從之子材而賢縣譜尤
高登畿有美譽贊閫有婉畫其以太尉傅掾兼尚書
郎惟籌鞭筭必有以禆科瑣紓經費者汝往欽哉可
周龍歸國子監丞
成均之属或教胄子或誨諸生惟丞兼之學政皆属
筆焉選亦高矣爾登畿致靖共之譽監郡著關决之
能簿正麟寺色怡氣和未嘗汲汲於進胄丞居三丞
之次班博士之上肆以命爾益飬資望向用未已可
虞虙太常簿
官曺之清者至圜璧曲臺而止爾昨教胄子后䕫之
任也今擢奉常伯夷之選也一代稽古禮文之事皆
得與博士議郎共討論之豈特簿正祭器而已哉可
林經德太學博士
乾淳間邑最有徑擢國子博士者有入為緊官者爾
頃宰巖邑剿盗衛民之功久而未錄登畿再遷不離
學省才名四十年無氊之語殆為爾設然爾素恬於
進昔通籍而請祠官今八舘而誨諸生必無冗不見
治之嘆朕方崇奬廉退靖共以俟可
劉叔子將作監丞
本朝之制史無&KR0825;官自修撰檢討至校勘檢閱率以
他官兼之不稍遷擢則滯矣爾仕已至牧守朕以其
老於文學使與聞汗青之事久在舘下用未盡才於
是晉丞大匠夫舍麟筆而掌雉工雖不如汗簡之清
然猶可執藝而諫可
葉寔太學博士
師者所以傳道授業解惑唐人猶有此論其後專以
課試程文為職古意微矣朕方新美士風妙選師儒
爾昔嘗訓廸諸生今再入廣文舘其作成人材必有
在於課試之外者可
楊文仲太學正
先漢五經各置博士世有專門之譏然講凡例之精
守師說之嚴其專也不賢於涉獵乎以太學之大師
儒之衆適無治春秋者爾抱遺經而究終始亦已久
矣擢寘成均為朕招諸生而誨之可
趙紀祥轉和州防禦使
師直為壮屡嘗敵愾以效忠戰功曰多焉可踰時而
吝賞爰䟽新渥以奬前勞具官某意氣激昂智謀沉
審有鞭弭周旋之志欲並駕於羣雄賦笳鼓病競之
詩亦足豪於一世擊賊之血衣猶在解圍之露布有
名遂陟州團且提戎律屬當四郊多壘之際豈計一
資半級之時乃詔有司進官如格噫黃石一編之授
既將略之素優仲行百夫之防與使名而適稱可
殿撰都承旨陳綺磨勘轉中大夫
導旨之班貳卿接武考績之法三載陟明具官某敡
歷最深行能尤異與聞朝筭實参夙夜宥密之司自
結主知遂寘朝夕論思之地既平躋於兩禁初何羡
於一階噫先秦古官蓋朝廷之所重成周大計雖貴
近而必行益勵猷為欽承恩渥可
李澤民贈朝奉郎
日虜掩我不備上流震驚爾以郢倅行邊能贊鄂守
效死勿去以待援師及宣威金鼓從天而下欲虜全
城莫府上功而爾已不及見鄂人皆悲傷之朕於勤
事之吏生榮死哀兩極其至進官澤子度越常格以
慰宿草之恨以勸羽林之孤可
知嘉興府謝弈燾陞直敷文閣
去歲水災右扶尤甚爾牧嘉禾郡視民札荒若已飢
溺雖賑贍之力不足然惻怛之心有餘檢放而衆無
譁勸分而民順令郡人飲其惠部使者上其状晉職
二等以旌賢勞且以勸有土有民者今距食新尚遠
朕憂未歇爾其謹終如始毋廢前功可
知嚴州錢可則陛直華文閣
嚴爲郡負山而瀕江常有水患而去歲特甚爾職思
其憂有拯溺之勞而無凝香之楽視涝捄荒家至戶
到郡無流徙逹於朕聽用是晉職二等以勸列城夫
九仞虧功者常情也一日必葺者善政也爾其謹終
如始以對揚休命可
龔集屯田員外郎
百執事皆可超遷惟郎官非郡最不除寺監長貳初
除無對班惟郎官得引見上殿重其選也爾著能聲
而練世務由朝行而牧江鄉雖地𥚹小用不盡才然
去天尺五易於報政兹奉甘泉之計俾躋列宿之聯
豈久滯於閑曹行且膺於劇寄可
孫桂發國子監薄莊文教授
寺監皆有簿正而列於胄庠者尤清異時有就拜緊
官者壁記歷歴可數也爾在場屋則韋布重其文處
家庭則宗族稱其孝出而仕則士大夫譽其賢者如
出一口才全而德偹是可以羽儀圜壁輔導朱邸矣
益培清望嗣有殊擢可
後村先生大全集卷之六十六(終)
