後村先生大全集卷之一百九十一
長短句
八聲甘州(雁)
物微生處遠往還来非但稻梁求似愛長安日怕隂
山雪善自為謀箇裏幸無鳴鏑随意占沙洲歸興何
妨待風景和柔昔到衡陽廻去今随陽避地徧海
南頭與西川流寓彼些各淹留未得雲中消息登望
鄊臺了又登樓江天闊幾行草字字字含愁
燭影摇紅(用林卿韵)
拙者平生不曾乞得天孫巧那廻沗扈屬車来豈是
齊卿小此膝不曾屈了更休文腰難運掉前賢樣子
表聖宜休申公告老凉簟安眠絶勝襮直鈴聲
集中大半是詩詞幸没潮州表月夕花朝咏嘯難人
間愁多樂少蓬萊有路辦箇船兒逆風也到
祝英臺近
雨凄迷風料峭情緒被花惱白白紅紅滿地無人掃
可堪觧珮盟寒墜樓命薄更杜宇枝頭閑煼綠隂
遶青帝結束匆匆轉眼朱明了怕與春辭茗艼玉山
倒後期覺做明年春年年好却不道明年人老
最高樓(戊戌自夀)
南嶽後累任作祠官試說與君看仙都玉局纔交卸
新銜又𬋩華州山怪先生吟膽壯飲腸寬去歲擁
旌旗稱太守今歲帶笭箵稱漫叟慵入閙慣投閑有
時拂䄂尋种放有時携枕就陳搏任傍人嘲潦到笑
癡頑
又(題周登樂府)
周郎後直數到清真君莫是前身八音相應諧韶樂
一聲未了落梁塵笑而今輕郢客重巴人只少箇
綠珠橫玉笛更少箇雪兒弹錦瑟欺賀晏壓黃秦可
憐樵唱并姜笛不逢御手與龍巾且醉眠蓬底月甕
間春
又(乙夘生日)
吾衰矣百事且随緣隻字不牋天幾曾三宿爲歸計
更把一歲是希年記兒時聞父祖說隆乾我不與
少年争遇合你莫共老僧争戒臘靴皺面說垂肩錦
袍奪去饒之問虎皮撤𧺫付伊川空身無長物可
飛仙
又
吾衰矣不慕勤燕然不愛畫淩烟此生慙愧支離
何功消受水衡錢錯教人占卦氣算流年謾謫取
野花簮一朵更揀取十詞填一箇睎素髮煖丹田羅
浮杖勝如旌節華陽巾不咸貂蝉這先生非散聖即
臞仙
又
辛亥後六請挂衣冠甲子始休官白駒恰則来空谷
青牛早已出函關笑狂生還笏易上竿難也莫愛
宫中請内相也莫愛堂中呼六丈但禱祝要癡頑懶
揮玉斧重修月不扶鐵拐會登山免飛昇長快活戲
人間
又
臣少也豪舉泛星槎飄逸吐天葩穆陵誤奬推儒宿
龍泉曾唤做行家今耄矣文跌蕩字麻嗏同隊者
多為公與相廣坐裡都無兄與爺生有限望猶奢𥙷
還瞎子重開卷放教跛子出看花地行仙疑是汝不
争些
又(林中書生日)
金閨彦荷蕢過山前把釣坐溪邊呼来每淂天顔笑
放歸猶作地行仙儘教人嗔避俗謗逃禅且緘了
淳夫三妹口更䄂了坡公三制手寕殿後不争先小
于衛武二十歲大于絳老兩三年這高名并上夀幾
人全
風入松(福清道中作)
槖泉夢斷夜初長别舒凄凉細思二十年前事歎人
琴已矣俱亡改盡潘郎鬢髮銷殘荀令衣香多年
布被冷如霜到處同床簫聲一去無消息但回首天
海茫茫舊日風烟草樹而今總斷人腸
又(同前)
歸鞍尚𣣔小徘徊逆境難排人告酒是銷憂物奈病
餘辜負金罍蕭瑟搗衣時候凄凉鼓缶情懷遠林
搖落晚風哀野店猶開多情惟是燈前影伴此翁同
去同来逆旅主人相問今廻老似前廻
又(癸卯至石塘追和十五年前韻)
殘更難捱抵年長曉月凄凉芙蓉院落深深閉歎芳
卿今在今亡絶筆無求皇曲癡心有返魂香𧺫来
休鑷鬢邊霜半被堆床定歸兜率蓬萊去奈人間無
路茫茫緣斷謾三弹指憂来欲九廻腸
又
攀翻宰樹暫徘徊草草安排昔人徒步陳鷄絮愧公
家僕馬觥罍華表舊愁滿目黃梁殘夢傷懷欲將
莊列等歡哀對卷慵開憑高指點虚無路問何年逝
鶴歸来宿酒得風漸觧小輿待月同廻
&KR0916;江仙(戊申和寔之燈夕)
玉篴鈿車當日事東塗西抹都曾等閑曲子壓和凝
(曲子相公)縱遊非草草已醉強惺惺今向三家村送老
身如罷講吴僧高楼百尺不須登半爐燒葉火一琖
勘書燈
又(縣圃種花)
落魄長官江海客少豪萬里尋春而今憔悴向溪濱
斷無觴詠興惟有薄書塵手插海棠三百本等閑
收點芳辰他年絳雪映紅雲丁寕風與月記取種花
人
又(庚子重陽余以溜攝師會前帥唐伯玉前漕黃成父于越王臺明年是日庽海曹縣馹作)
去歲越王臺上飲席間二客如龍憑高吊古壮懷同
馬嘶千嶂暮樂奏半天中今歲三家村市裏故人
各自西東菊花時節酒樽空可憐雙雪鬓禁得幾秋
風
又(潮惠道中)
不見仙湖能幾日塵沙變盡形容夜来月冷露華濃
都忘茅屋下但記畫船中兩岸綠隂從未合更須
𥙷竹添松最憐幾木樹芙蓉手栽纔數尺别後為誰
紅
浪淘沙(丁未生日)
去歲詣公車天語勤渠絳紗玉斧照寒儒恰似昔人
曾夢到帝所清都骨相太清臞謫堕須臾今年黃
勅换稱呼只為此翁雙鬢秃老不中書
又
早歲類寒蛩晚節遭逢曾開黃卷侍童瞳歸去青藜
光照牗階葉翻紅出晝頗怱怱主眷猶濃除官
似紫陽翁(宝文漳州)换箇新銜頭面改又似包公(辭郡得小龍)
又
紙帳素屏遮全似僧家無端霜月闖窗紗唤𧺫玉關
征戍夢幾疊寒笳歲晚客天涯短髮蒼華今年衰
似去年些詩酒新来俱倚閤孤負梅花
又
疊嶂碧周遮遊子思家掩藏白髮賴烏紗落日倚樓
千萬恨社鼓城笳老去淡生涯虚擲年華臘茶盂
子太清些待得痴兒公事畢謝梅花
又(素馨)
日力已茫茫縫菊為嚢論衡何必帳中藏却愛素馨
清鼻觀採半禅床風露送新凉山麝𨳩房旋吹銀
燭開華堂無奈紗厨遮不住一地聞香
鳳凰閣
元規端委得似幼輿丘&KR0676;人言此軰宜高閣幾載種
天随菊采龐公藥龍尾道難安汗脚浮榮菌蕣選
甚庶官從槖對床句子真佳作安用羡伊結駟嘆儂
羅爵呼便了沽来共酌
法駕導引
樵柯爛丹灶熟一跳出紅塵斗紫一雙龍奮蟄帝青
九萬里為程赤脚踏層雲鞭鵉上騎麟下髣髴覩
崑崙洒馬鬃泉蘇赤地翻蟾滴水漲滄溟笑殺情仙
人
一剪梅(袁州觧印)
陌上行人怪府公還是詩窮還是文窮下車上馬太
匆匆來是春風去是秋風階銜免得帶兵農嬉到
昏鐘睡到齋鐘不消提嶽與知宫唤作山翁唤作溪
翁
又(余赴廣東寔之夜餞于風亭)
束緼宵行十里強挑得詩&KR0809;抛了衣囊天寒路滑馬
蹄僵元是王郎來送劉郎酒酣甘熱說文章驚倒
隣墻推倒胡床傍觀拍手笑蘇狂疎又何妨狂又何
妨
踏莎行
日月跳丸光隂脱兔登臨不用深懷古向来吹帽插
花人盡随殘照西風去老矣征衫飄然客路炊烟
三两人家住𣣔携斗酒答秋光山深無覓黃花處
又(巧夕)
驅鵲營橋呼蟾出海朝朝暮暮遥相望誰知風雨此
時来銀河便有些波浪玉兔迷離金雞嘲&KR1116;二星
無語空惆悵元来上界也多魔天孫長怨牽牛曠
玉楼推(戲林推)
年年躍馬長安市客舍似家家似寄青錢换酒日無
何紅燭呼盧宵不寐易挑錦婦機中字難得玉人
心下事男兒西北有神州莫摘水西橋畔淚
鵲橋仙(戊戌生朝)
金風淅淅銀河淡淡長少羣賢畢會平生心事麹生
知怪此夕惺惺相對玄花生眼新霜點鬢不肯遮
藏老熊人間何處有仙方擘劃二三百歲
又(桃巷弟生日)
御屏錄了冰銜换了酷似香山居士草堂丹灶莫留
它且領取忠州刺史移来芳樹摘来珍莱壓盡来
禽青李三千年一薦金盤又不是玄都栽底
又(答桃卷弟和篇)
閤中芸冷觀中桃謝誰問貞元朝士吾宗一句可書
紳但記取毋汗青史(和幾告張說語)不交平勃不田竇也
不朋他牛李平章此去似何人似洛社戴花舞底
又(林侍郎生日)
出通明殿入耆英社誰似侍郎洪福掌中元自有三
珠更檢校諸孫夜讀𬋩他莱相𬋩他鶴相晉我本
来面目希夷一枕未曾醒笑人世幾回翻局
又(居厚弟生日)
俱登瀛館俱還洛社各自健如黃犢不消外監與晉
臺也不要嵩山崇福我如元父君如貢父且把漢
書重讀韓公當局等閑過又看到温公當局
又(鄕守趙丞相生日)
去年無奓今年多稼盡是君侯心地向来寺寺搃拘
椿今有不拘椿底寺省倉展日米場鐫價萬落千
村蒙惠更將𥙷納放寬些便是箇西京循吏
又(庚申生日)
香芸辟蠧青藜燭闇天上寳書萬軸前廻讀得未精
詳更罰走一遭重讀松風如故丹炉如故坐閱人
間陵谷回頭調戲竊桃兒且寕耐等他桃熟
又足痛
有時魂坐有時扶起門外草深三尺山禽肯唤我為
哥句句道哥行不得此翁害跛羣兒拍手次第加
公九錫不消長塵短轅車但乞取一枝鶴膝
又生日和居厚弟
女孫笄珥男孫抱笏小長今朝咸集且留晚節伴寒
香莫要似春華性急大招吟了巫咸下了未受修
門重入我儂不做佛漳閑免大雪庭中獃立
又(林卿生日)
一封奏御九重知己不假吹嘘送上從今稳稳到蓬
莱三萬里没些風浪臣年雖老臣卿尚少一片丹
心葵向何湏遠比馬賓王且做取本朝种放
又(居厚生日)
我如龔勝君如龔舍拂䄂同歸卿里共騎竹馬有誰
存總唤入耆英社裏蒼華(髮神)尚黑黃婆(脾神)方旺争
問翁年今幾一門两箇老人星直看見孫兒生子
又(卿守趙計院生日)
蒲鞭漸弛缿筩漸少安用知他簾外從今也莫察淵
魚做到不忍欺田地四民香火五營笳吹来獻一
杯夀水大家贊祝太夫人長伴取魯侯燕喜
柳梢青(賀方聽蛙八十)
申白苛留綺園浪出老不知羞輸與先生一枝鶴膝
一領羊裘便教賜履營邱争似把漁竿到頭吟落
皤溪張皇牧野着来由
鷓鴣天(腹疾困睡和朱希真詞)
前度看花白髮郎平生痼疾是清狂幸然無事汚青
史省得教人奏赤章遊侠窟少年場輸他羣謝與
諸王居人不識庚桑楚弟子誰從魏伯陽
又(戲題周登樂府)
詩變齊梁體已澆香奩新製出唐朝紛紛競奏桑間
曲寂寂誰知㸑下焦揮綵筆展紅綃十分峭措稱
妖饒可憐才子知公瑾未有佳人敵小喬
卜筭子惜海棠
盡是手成持合得夭饒借風雨於花底有底讐着意
相陵籍做煖逼教開做冷催教謝不負明年花下
人只負栽花者
又
片片蝶衣輕點點猩紅小道是天公不識花百種千
般巧朝見樹頭繁暮見枝頭少道是天公果惜花
雨洗風吹了
又
亂似盎中絲密似風中絮行遍茫茫禹迹来底是無
愁處好客挽難留俗事推難去惟有翻身入醉
愁𣣔来無路
又(良翁禮部生日)
開閤廣筵賢負扆勤求舊念應南宫老舍人閑袖絲
綸手两制必當仁五福無過夀且喜新年不要
天要開元祐
又(曹守生朝十二月初六日)
東甽寕馨兒南國循良守先把爐熏祝帝堯次祝
侯夀廣致米商船多釀兵厨酒客有鬚眉似盖
許至華堂否
又(燕)
已怪社愆期尚喜巢如故過了清明未肯来莫被春
寒誤常傍畫簷飛忽委空梁去忘却王家與謝
家别有啣泥處
又(茉莉)
老圃献花来異域移根至相對炎官火傘中便有清
涼意淡薄古梳粧嫺雅仙標致𣣔起涪翁再品花
壓了山&KR0552;弟
天子子
宿雨頻飄灑歡喜殺西疇耕者終朝連夜有珠璣鳴
瓦漸白水青秧鷗鷺下老學種花兼學稼心兩掛這
幾樹海棠休也
清平樂(五月十五夜翫月)
纖雲掃迹萬頃玻璃色醉跨玉龍遊八極歴歴天青
海碧水晶宫殿飄香羣仙方按霓裳消得幾多風
露變教人世清涼
又
風高浪快萬里騎蟾背曾識嫦娥真體態素面元無
粉黛身遊銀闕珠宫俯看積氣濛濛醉裏偶摇桂
樹人間唤作凉風
又(贈陳參議師文侍兒)
宫腰束素只怕能輕舉好築避風臺護取莫遣驚鴻
飛去一團香玉温柔笑顰俱有風流貪與蕭郎眉
語不知舞錯伊州
又(丹陽舟中作)
休弹别鶴淚與絃俱落歡事中年如冰薄懷抱那堪
作悪昨宵月露高楼今朝煙雨孤舟除是無身方
了有身長是閑愁
又(居厚弟生日)
冰輪萬里雲&KR1032;天如洗先向海山生大士却誕邜金
之子冰盆荔子堪嘗膽瓶茉莉尤香震旦人人炎
熱補陀夜夜清涼
又(居厚弟生日)
人間喘汗無計翻銀漢有箇至人来震旦燕坐𥙷陀
巖畔吾聞福夀難量待看海底生桑乞取淨瓶一
滴普教大地清涼
好事近(壬戌生日和居厚弟)
老不計生朝慙愧阿連書尺雪鬢霜髭不管眼腰
赤待將心事自箋天莫費子公力乞賜先生處
士换一張黃勅
䔒薩蠻(戲林推)
鬟觧事高燒燭羣花圍繞樗蒲局道是五陵兒風
騷滿肚皮玉鞭鞭玉馬戲走章臺下笑殺灞橋翁騎
馿風雪中
憶秦娥暮春
遊人絶綠隂滿野芳菲歇芳菲歇飬蠶天氣採茶時
節枝頭杜宇啼成血陌頭楊柳吹盡雪吹盡雪淡
煙微雨江南三月
又(上已)
修禊節晉人風味終然别終然别當時賓主至今清
絶䓁閑寫就蘭亭帖豈知留與人間說人間說
永和之歲暮春之月
又
泥滑滑一聲聲唤征鞍發征鞌發客亭楊柳不禁攀
折荀郎衣上香初歇蕭娘心下書難說書難說霎
時吹散一生愁絶
又
春醒薄夢中毬馬豪如作豪如作月明橫笛曉寒吹
角古来成敗難描摸而去却悔當時錯當時錯鉄
衣猶在不堪重着
又
梅謝了塞垣凍觧鴻歸早鴻歸早憑依問訊大梁遺
老浙河西面邊聲悄淮河北去炊煙少炊烟少宣
和宫殿冷烟衰草
西江月(腰痛舊傳陳復齋名方歲久失之)
思邈方書去失休文老病来攻新年筋力大龍鍾腰
鉄描兒童雅拜怎生搢笏徐行也要扶笻田翁
後村先生大全集卷之一百九十一終
