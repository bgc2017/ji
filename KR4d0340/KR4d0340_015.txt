後村先生大全集卷第十五
詩
雜詠一百首
毛遂
兩國爭衡際諸君袖手觀羣然着珠履誰肯捧銅盤
荆軻
把袖謀幾售開圖計忽窮空遺千古恨不中祖龍胷
項羽
頓無英霸氣尚有婦兒仁聞漢購吾首持將贈故人
陳勝
辛苦傭耕久飢寒讁戍餘竟令秦失鹿首為漢敺魚
博浪壮士
殿上俄流血沙中竟脱身乃知燕刺客有媿漢謀臣
朱家
貴不見渠面危曾活爾身柰何施一飰便責翳桑人
田横
南面稱孤貴西京謁帝卑誰知如李密更望一台司
劇孟
向令從七國是自列陪臣太尉空稱賞非知劇孟人
孫策
魚服俄離網龍泉忽缺鋩却將江左業分付紫髯郎
周戴
戴昔劫名士周嘗暴里人少年一蕩子晚歲兩忠臣
右十豪
鬼谷子
遺書今羽化傳者匪真書此老縱横祖儀秦得緒餘
二衍
雖以賓師待幾於妾婦然不羞君割地謾對客談天
韓非
韓子流于惨𣆀書妙造微百年同一傳誰是復誰非
莊子
夸大帝傳由形容跖侮邱僅饒𣆀禦寇共載一虚舟
侯嬴
白髮夷門老能興晉鄙師王曾備它盜不備魏如姬
范雎
不待精神契惟憑頰舌求暮年薦燕客差勝似穣侯
蘇秦
常產常心論平生不謂然晚知蘇李子佩印為無由
田光
北面老先生人閒亊飽更不聞求楽氏但見薦荆卿
茅蕉
蕉子如天膽秦王似屋嗔如何刀机上活得解衣人
蒯通
酈生方横死蒯徹亦陽狂設不逢劉季同趨一鼎湯
右十辯
墨翟
墨子城無恙公輸械有窮要湏能壁立未可恃梯攻
樗里子
石馬殘陵下金鳬出藏中誰云樗里子卜墓近秦宫
陳平
巧言愚冐頓厚賂餌閼氏秘計言之醜剛云世莫知
鼂錯
危&KR1007;知不免削椘慮空長東市哀朝服西京號智嚢
楊修
老賊有肝鬲多為德祖窺誰令預筹亊更與共觀碑
倉舒
全活嚙鞍吏平章秤象船丕乎真有幸舒也竟無年
荀彧
殺身明逆順濡足救危亡未必荀文若甘為操子房
劉備
華容蘆荻裏一炬可無遺歎息劉元穗平生見事遲
杜預
南征滿腹智實似小免癡漢水有涸日沉碑無出時
李衛公
肘後臣非靳胷中彼未純乃知兵妙處不可妄傳人
右十智
韓起
帶從内府頒枕出古陵間却笑韓宣子區區愛一環
富平侯
童作夫人訪藏錢百萬多不知三篋内還記舊書麽
董卓
虎視無強對鴟張有篡心可憐腹裏燭不照塢中金
王戎
惜李常鑚核商財自執筹如何嵇阮輩放入竹林遊
石崇
金谷觸豪友珠樓擁艷姬南交來處悖東市悔何追
祖珽
左氏譏懷璧楊公却䄂金安知機巧者藏得叵羅深
張說
玉檢匪頒隆珠簾餽遺通更揮諛墓筆褒讚死姚崇
元載
三千兩鍾乳八百斛胡椒不悟口中韈猶貪掌上腰
杜兼
沒有財遺臭生無善可傳向來堆百屋盡是窟郎錢
桑維翰
五季驕諸鎮終朝易十人使無孔方癖猶是晉名臣
右十貪
尹氏
棸蹶并番楀今犹唾姓名國人深可畏尹氏更湏平
太宰嚭
西子宴姑蘇靈胥賜屬鏤如何居上宰忠越不忠吳
吕不韋
豫建無長慮旁窺有販心絶嬴由吕相繼馬乃牛金
李斯
焚餘寕有籍坑後更無儒不解愚劉項翻令二世愚
公孫弘
極力排舒黯聯翩去不廻惟應刀筆吏時得到翹材
孔光
倿幸傳呼至師臣傴僂迎暮年靈寿杖幸自可扶行
李林甫
二相去留際中原治亂分異時馬上淚遙灑曲江墳
盧祀
僭僞蟠宫闕忠賢血賊庭相君無喜愠面色只藍青
崔昌遐
本欲除閹腐安知召寇戎緇郎不為相朱賊得稱雄
馮道
坐閱數朝主竟為何代人漢官敭歷徧更作虜帥臣
右十險
巷伯
哆侈何其甚憂傷只自知雖經夫子筆不廢寺人詩
梁邱㩀
國漸移田氏人誰悟景公牛山兩行淚㩀與寡人同
臧氏
嬖與賢分國賢疎嬖在旁未嘗無樂克其奈有臧倉
景監
但見顓朝久誰知媚竈勤紛紛由嬖進非特一商君
趙高
歸自沙邱後因專定策功國由中府令帝在望夷宮
曹騰
費亭候在日亂已有萌芽養得螟蛉種猶能覆漢家
張譲
舉國排閹尹還鄊少弔賓太&KR0960;芻一束全活幾多人
高力士
五十年間事渾如曉夢餘三郎内南裏何况老家奴
仇士良
國老辭機密閹免叩緒餘殷勤傳一訣莫遣上觀書
張承業
勑使爲唐患忠唐獨有君晚知王自聚悞殺老鹽君
右十嬖
神農
盡識葠無毒明知堇有灾安知嘗試者百死百生來
素女
厥初具形貌固已具隂陽素問無人讀流為采戰方
扁鵲
疾始于榮衞哀哉不豫謀貪生諱聞死天下幾桓侯
醫和
夀有可延理醫無不死方扁曾憂骨髓和亦畏膏肓
李醘
自昔名高世皆由藝入神未應除扁鵲世上便無人
夏無且
秦法嚴堂陛秦兵遶殿廬如何危急際只有一無且
華陀
古來神異少天下妄庸多文帝能全意曹暪竟殺陀
壺公
跳入無人見誰知有路通長房非點者草草出壺中
陶隱居
方差能腊腹學誤至漸襟幸有經文在休于注脚尋
韓伯休
女子乃知我明朝變姓名可憐逃不密猶廹詔書行
右十醫
巫咸
列書詫知死楚些說招魂尚莫窺壺子安能返屈原
史蘇
繇語幾于䜟流傳信有諸王何謾辛苦易自是占書
詹尹
魚腹纍臣訣蛾眉衆女仇靈均空發問詹尹若爲酬
季主
米賈兩名士芒然立下風信知古賢聖多隱卜醫中
洛下
巧歷雖千歲先知一日差未能下筭子亦道是占家
嚴君平
賣卜夲逃名下簾無市声何如穹壤内知世有君平
京房
元帝何曾諭京房自此疎區區推卦氣欲撼石中書
管輅
平叔知幾語疑扵易學通歲朝不相見隔日問三公
李淳風
逆知生女主預說覆唐宗誤殺五娘子安知在後宫
袁天綱
似有人推背相傳果是非請君看祕記若箇泄天机
右十卜
項槖
義理無窮盡雖邱或未知老𣆀與項槖聖豈有常師
甘羅
函谷非無士登庸乳臭免空令園綺輩頭白不逢時
外黃兒
子羽力扛鼎諸侯屈膝臣能從小免語盡活一城人
終童
武帝有荒志終童無遠謀長纓自繫耳莫繫越王頭
童烏
擊蒙鑿帝竅躐等草玄經混沌死七日童烏夭九齡
荀陳
彧作操謀士羣為丕上公暮年翻有愧膝上與車中
孔融子
二穉吁何罪冤猶在史書老暪渾忘却只記哭倉舒
通子
但愛梨并栗不傳琴與書乃翁莫惆悵它日舉藍輿
阿宜
牧有諄諄誨宜無赫赫声假令如叔父一世得狂名
阿買
座上交游廣城南講讀餘如何萬金産只解八分書
右十穉
&KR0238;室女
舉國聽桓子呼天誄孔邱可憐倚楹女徒為曾君憂
東家女
神女登徒子微詞未必然感㐮通一夢窺玉費三千
散花女
狡獪疑無幼姝姸復似魔殷勤把花去莫惱病維摩
緹萦
天子覧書悲肉刑無復施不惟嘉列女亦自活神醫
曹娥
穹壌有時敝娥名萬古垂直從彤管筆便到色絲碑
阿承女
古人重言德初不論傾城切莫傷容鬢犹堪嫁孔明
戴良女
竹笥并練帔何妨託妾身若逢夫婿問向道乃翁貧
木蘭
出塞男免勇還鄕女子身尚能吞北虜断不慕西鄰
投梭女
琴挑何曾動梭投未免慙女郎循古礼元不觧清談
靈照
首如飛蓬亂家賣漉籬供老漢驚吾女禅機捷乃翁
右十女
後村先生大全集卷第十五
