後村先生大全集卷之一百七十一
䟽
啟建天基節(以下密院三首)
秦臘俶臨將及春回之候夏正甫建有開震出之
祥敢傾葵藿之心仰祝椿松之筭伏願皇帝陛下
夀齊箕翼福等岡陵崑&KR0588;王母之桃靡煩來献海上
安期之棗不必遠求
滿散
春王正月方欣木德之回天子萬年式慶蘿圖之永
罄輿情之懽忭祝睿筭之延洪伏願皇帝陛下如
日之升體乾之徤豳人爲酒告農扈之屢豐都護奉
觴喜邊烽之蚤息
進功德
昊蒼眷命聿開王者之興臣子愛君均願聖人之夀
輒憑善頌仰贊脩齡恭惟皇帝保大定功無爲共
己大德者名位必得光紹鴻圖善治則福祿自來駢
臻景貺
黃籙醮(以下袁州七首)
地方千里忝爲長史以分憂帝監四方敬爲齊民
而請命瞻言斯士粤自比年繭綵裒斂之餘里閭愁
歎羽&KR0702;征求之廣郡邑空虚顧剖竹之非才凛芭桑
之是慮兹以農時方急衡夏初&KR0916;欲令蠶麥之宜全
頼雨暘之若仰祈穹昊俯念蒼黔感召豊登之祥祓
除乖盭之氣咏京坻之積冀保秋成薦沼沚之毛尚
期歲晩
謝晴
民力農桑方患積陰之惨吏憂蠶麥願聞霽色之祥
薌燎方騰氛霾已豁敬羞蘋荐少寓菲忱閉陰縱陽
薦尚有祈於終惠割雲繅雪庶無廢於前功
祈雨
天瓢下注僅施破塊之功火傘高張未改雲霓之意
輒伸微忱冀續前功伏願念民作勞恕吏亾狀時方
多事豈容旱魃之菑歲大有年庶保農夫之慶
再祈雨
穡寳垂成預喜千倉之積魃金為祟深虞一簣之虧
豈上澤壅而不流故天遣示而未已恭願矜民凋瘵
憫物焦卷收火繖於層空一清濁暑翻大瓢於四野
汔保豐年
仰山祈雨
耘耔力勞田共憂於神通功大淵能起於龍潛
粤從春夏以來方幸雨暘之若三農相慶一捻
甫涉初秋頗衍甘霔某昔無吏責此心尚願於豐
今忝郡符詎意親逢於旱歲千里但聞於愁歎
如處於焚惔輒懇惻而有求仰威靈之如在恭願
其丹赤哀此蒼黔雲密自郊壹洗屯膏之意月離於
畢早符喜雨之占
送仰山回殿
肸蠁下&KR0916;俯鑒堂避之敬滂沱随至暫寬守土之憂
益知仙聖之神通敬率吏民而餞送然以四封之廣
僅沾一漑之少廢前功寕不嗟於虧簣如大蘇
衆望尚有冀
再祈雨
方千里之地所望有秋七八月之間豈容久旱儻天
意尚慳於嘉應則歲功將敗於垂成恭願驅斥魃妖
憫憐農務則苗稿矣深懷無極之憂以雨潤之庶拜
有終之惠
安奉玉淵聖水(以下江東三首)
大田多稼將立見於焦枯九淵潛鱗忍未施於涓滴
詣名山而虔請即靈瓉以精祈伏願憫旱魃之流行
奮泥蟠而變化自膚寸雲而起俄滿太空以一勺水
之多溥周大地
永寕寺祈雨
七月流火不勝亢烈之憂三日爲霖未慰滂沱之願
兹精意亦勤於祈禱何神機尚閟於杳冥伏願隨念
感通乘時變化沛然下雨儻獲救於稿苗乃亦有秋
庶無辜於力穡
謝送玉淵聖水
一勺之水不測而龍生焉七月之雨沛然則苗興矣
頓解羣情之煩欝孰知妙用之神通乃卽招提敬陳
𣑽唄然四境無煩於轍涸顧三農尚恐於簣虧寳穡
得秋方屬收成之際靈湫奮蟄特霑膏潤之恩
代追薦魏國迎羅漢
善女人過去生中尤精勤於釋典阿羅漢大神通力
或游戲於塵寰爰集緇流敬修若事伏念臣外姑魏
國蚤全覺性偶應俗緣徧更晚歲之顯融不改平生
之澹泊盡空諸有龐媪曾去参來向上一機趙州亦
遭勘破高年鮮儷大數奄終感託女之恩深念館甥
之誼篤欲伸微報僅有追嚴尚望同發慈悲各施方
便來飛金錫證明生滅之因去度石槗指點虚無
之路
接茶
薤歌悽咽浮生如露之晞茗事莊嚴散聖乘雲而至
憑兹妙果拔彼沈魂共擕曹溪鉢來喫取趙州茶去
一旗試水豈獨中濡之泉甘六椀通靈未覺五臺
之路遠
為二姓追薦惠州弟設靈官齋
窮而無告感雨露之旣濡幽則有神挹潢汙而可薦
庶憑精潔少答劬勞仰瞻上界之仙靈廻向隂間之
主宰雖手閱有三百片然烹試無第一泉瓣香自洩
其哀鳴寸念冀通於中漢莫羡竟陵水曾入品來何
處蓬萊山欲乘風去
天基聖節功德䟽癸亥
生商之祥方開休運祝堯之夀必伏殊因繙寳笈之
祕文介璪旒之景貺伏願皇帝陛下法天之健猶
日之中河清應期遇千載之一嵩高献瑞呼萬歲者
三重混車書益線基祚臣嘗塵雍從猶抱畝忠禮西
方僊證成於上果現南極像永錫於修齡
又(甲子)
聖主岡陵之福固不待祈賤臣畎畝之忠未忘歸美
恭惟皇帝陛下興中天之業被輿地之圖寡欲清
心心釋色空之說修身治國寳𣆀書慈儉之言属
臨震夙之辰式輅泰之祉臣滿懷芹曝稽首篆烟
夀八千春莫側靈椿之算坐六十劫信如貝葉所云
火行德疏
億年敬天之方開夀域千歲厭世而去遽返帝鄉伏
釋老之殊因瀝臣民之哀籲恭惟大行皇帝
亨國遠同於仁祖建儲近法於高皇設虚待賢轉圜
從諫未明已求衣而起宏濟多難一日不負扆而朝
忍聞大漸皇天弗吊率土震驚臣嘗塵槖之聯永
茹烏號之痛欲伸寸抱爰假瓣香西方有聖人旣超
離於浩劫南面聽天下向垂𥙿於後昆
穆陵中祥(乙丑)
穴藏廟祀已叶禮經火改榖新倏臨練祭莫報聖知
於既往敬憑願力以追嚴恭惟烈文仁武安孝理
宋皇帝非心倦黃屋之勤厭世乘白雲而去神棲禹
窆空悲方劍之遺上服堯喪尤切羹墻之見三宫在
疚萬國銜哀臣早事軒墀老歸衡泌寸抱未忘于丹
赤瓣香爰伏於緇黃昔道家言谷神之若存内典謂
金身之不壊梵王釋帝導爲方外之游文子湯孫奄
有域中之大
穆陵大祥(丙寅)
在天之靈仙遊寢遠有時而旣禮典告終仗佛氏之
勝緣(觀云老氏)伸堯民之餘慕恭惟理宗皇帝丕烈中
興於大業沉機豫建於元儲雖英辟作新咸仰握符
之盛然老臣懷舊豈勝嘶櫪之悲已迫桑榆尚羞蘋
藻伏願掃空諸有笩渡衆生稽首西方既超摇於浩
劫共已南面永啟佑於後人
(觀上同伏願以下云)鴻基過曆鶴馭搏扶乘雲而至帝鄉消遥
上界賓曰而出暘谷啓佑後人
乾會節功德䟽(有旨免進乙)
書元年春出震乘乾之運願聖人夀誰無望雲就
日之心既乞身退於山林猶稽首皈依於仙梵恭
惟皇帝陛下法天之大若帝之初雖歴數在舜之
躬心焉同載羹墻則堯之見禮或未皇聞嵩嶽
之呼寕緩鈎天之燕臣殘骸木稿寸抱葵傾持一瓣
之寳熏祝九重之&KR0790;筭上古椿八千歲之所
知雲鉢華五百年歴曠世而一現
又(丙寅)
祥開赤伏欣逢聖作之期序廟未明適継佛生之日
敬羞蘋薦欣祝椿齢伏願皇帝陛下如日之升則
天之大西方長夀佛筭等河沙南極老人星數綿箕
翼
又(丁卯)
奉玉巵夀漢隆長楽之儀獻金鏡書唐紀開元之節
敬拈一瓣虔祝萬年恭願皇帝陛下離照並明乾
剛獨断佛坐六十劫饒益等於河沙𣆀書五千言長
久同乎天地
又(戊辰)
九龍吐水皇穹開初度之祥一馬渡江真主拓中興
之業虔書丹朱借助緇黃恭惟皇帝陛下謳歌
之歴數攸在食海上安期之棗培植仙根獻昆邱阿
母之桃綿延聖算
夀崇節功德疏(丙寅)
母儀天下燕怡綿萬夀之期王大域中崇奉極九重
之孝敬羞蘋薦仰祝椿齢伏願皇太后殿下爲宋
姜任真女堯舜灑𥙷院之瓶柳大地均霑獻瑶圃之
柈桃後天難老
又(丁夘)
祥恊佛生鴻號甫膺於寳册恩深母育龍綃新奉於
玉巵俯陳率土之情仰祝後天之筭恭惟皇太后
殿下守長富貴推大慈悲坐妙善𥙷陀&KR1104;凝然不動
觴阿母瑶池上楽未渠央
又(戊辰)
聖人之孝何加聿嚴崇奉昊天之德欲報矧值誕彌
欣際千齢敬薰一瓣恭願夀和皇太后殿下道更
尊於欽聖德莫盛於宣仁乾元坤元所謂大造化者
釋氏老氏非若小隂果然
脩協應廟
川瀾回於既例開千萬世之利源廟貌粲然而威昭
二百年之缺典惟木蘭之一水由錢李之兩賢始則
善女人沉淵上愬于帝継有長者子捷石為之防
雖水旱無乾之虞化瀉滷為膏腴之壌尸祝社稷
之可也山川鬼神其忘之敞熙寕之閟宮揭淳祐之
敕扁一新輪奐尚頼檀那清楊婉兮恍如覿美人之
面明德遠矣至今思姒氏之功敬聽斯言共成此叚
重建龍峬廟
神明聽正直而行猶莫逃於劫大民水旱疾疫必禱
將復作於閟宫既撽舊規模而更張須籍大檀越之
随喜龍峬古迹乾德始基綿歴十四朝絲綸寵甚血
食方千里香火赫然不料融風忽乘巵數坐使百間
之金碧悉爲一炬之埃煤孔盖翠於巳登天而變化
椒漿桂酒未有地以薦陳卜人獻龜食之祥梓匠圓
翬飛之勢念靈光殿昔周數里柰戴楼門今没一丈
所望鈴齋琴堂潭第甲刹倡以公家之杇貫頒其私
槖之賜金純白裘成於聚毛九層臺基於撮土君之
惠也神其忘之化鶴歸鄉覺城郭人民之如故乘駒
入廟楽春秋朝暮之出游(一文没一文起甚戴楼門汴京舊語)
龍峬廟緣茶供
神君久血食一方將經營於靈瑣上座真講師三昧
能開悟於大檀未論山河大地之動摇立見廈屋間
之突兀衰多益寡各携淵材錢来随喜作緣共喫趙
州茶去相梓人之輪奐資佛子之舉揚
重建九座山太平禅院
四百載叢林不幸值阿修羅之厄數十萬戶大郡豈
無辨靡訶薩之捨心輙携兩空拳而來冀垂一舉手
之援昔咸通際有正覺師安禅於毒蠎吻中相攸於
靈熬指處覺性不滅含利之浮圖猶行至人所居畏
壘之尸祝未巳孰云寳刹遽化劫灰深山之樵木興
嗟法筵之龍象悲泣空誦杜陵之句何時得見千萬
間恨無澄觀之才掃地便高三百尺惟香逹乎四方
境矧檀信布於數州使龕中老師無把茅以盖頭而
庭下學人有大雪之平膝諒仁人之動念與佛祖而
作緣庶幾煨燼荆棘之餘復覩金碧輪奐之盛華封
人祝帝堯夀永膺歴數之歸長者于此世尊身必享
人天之起
重建嶽廟
古祭不越望分埜雖殊嶽峻極於天威靈甚遠莆雖
徧壘帝有閟宫陋矣數椽簡儉之規欿然一城崇奉之
意卜云其吉伻來以圖前法魯慶元仰稱衮旒之
貴後營齊栢寝亦惟莞簞之安外敞高大之門閭旁
列幽陰之官府方將考室而築百堵未易捧土而臺
九層必大檀辨喜捨之心庶新廟有落成之望朝金
錢之輻輳夕輪奐之翬飛旅于泰山非數數然致福
者㽜此靈瑣如洋洋乎在上焉恊助勝緣永為壮觀
重修水仙廟
至人厭世去凛然如生神官與我言叩之必應闔郡
皆知於起敬閟宫胡可以不嚴敕封嘉應惠利候自
西京着父子之英靈及南渡受國家之封爵雨暘輒
禱香火相承世傳淮南上昇至於鷄犬帝命巫陽掌
夢暸若蓍亀然藩坦之茨墍缺殘戶牖之丹青漫漶
古栢已老槐花將黃紛然懷一辨以卜榮枯誰肯出
隻手而新輪奐豈無吉兆得於羊胛熟之間必有異
才起應龍瓜紅之䜟更頑好事共辨肯心
聖夀資國院重建佛殿疏(䔥水部所劄)
莊嚴古刹夫誰無奉佛之心扈從勲臣以此為祝堯
之地儒墨之設教雖異臣子之歸美則同維古翟曇
道場鄰老辟支坐處至今莆拜耆宿能言䔥寺因緣徼
利福田非韓愈氏之意錫名資國寓華封人之忠幾
閱星霜半成瓦䃯水部之規模好在雲孫之輪奐美
哉寳殿一新叢林改觀老漢和声而讃歎大家恊力
