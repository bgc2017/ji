後村先生大全集卷百十八
啓
除崇禧觀謝丞相
烏臺數罪乞寑弓旌黃閣憐才俾依香火辱知至此
負愧何言伏念某曩在端平濫陪英㑺遷樞庭之末
属負翹館之並開雖五尺童皆知旦奭之不悦無三
寸舌能令平勃之交懽鼎味失和弹文歸咎然亦屡
經赦宥頻逢使令起廢刺袁驅逐靡温於坐席引嫌
使粤淹留甘落於節旄屬魁柄之有歸察孤根之無
援當朝延譽馳驛趣行帝遣巫陽歸兮入修門些衆
排字厚擠之又下石馬退慚不肖之軀上累至公之
舉言言擢髮字字切身蟲篆留心固已浮華而少實
鶴書動色未能寵辱之不驚獨當國體休其有容顧
在廷斷斷而不可坐隔蓬萊之雲氣卧游句曲之洞
天歴觀古人尤重倫紀東西惟命既難叱馭以驅馳
左右服勤尚可垂魚而定省非元宰曲為之全護則
纍臣豈獲于便安兹盖伏遇某官有扶顛之勲勞有
包荒之德度三吐三握共知好士之盛心一是一非
悉付無情之公議猶賦三鍾之粟俾娛九袠之親以
示大臣之育才以明孝子之錫類某心非土木質委
甄陶黃紙除書已榮途之絶念白衣效命儻末路之
見收
謝三府
鋒車亟寑已行白簡之言勑墨猶鮮更賜黃冠之號
保全恩大偱省愧深伏念某向者偹數尾僚受知首
相及次輔登庸之後乃羣情向背之時去事霍將軍
競趨新貴不負楊臨賀竊慕昔賢身居秦逐客之先
名在漢黨人之列中雖起廢俄又速辜深探隱微盖
用誅心之法追尤狂瞽欲加拔石之刑幾年太史之
滯南萬里陸生之使粤羈留瘴土夢斷鈞天遣巫陽
而下招上非終棄畏宗元之復進衆不見容當淳祐
之新元負端平之舊譴放還州里免詣闕庭嘗歴考
於古今鮮並全於忠孝國方多難不能效命以執殳
堂有高年尚許服勤于扇枕非諸老素存於長厚則
孤生豈得以便安茲盖伏遇某官開誠而布公推賢
而揚善飯吐哺沐握髮本出盛心進加膝退墮淵大
非初意猶賦侏儒之奉俾娛耄老之親上以昭聖主
之至仁下以見大臣之樂育某銘膺自訟碎首莫酬
誦緇衣之章公寕不厭磨白圭之玷僕敢不勤
謝史端明
驛書趣召甫遄遠使之歸臺簡急攻猶賜散人之號
包荒德大撻市愧深伏念某向者忝末属於西樞逢
並開于東閣深惟杜甫素受韋左丞之知竊慕任安
不舍衛將軍而去竟收朝蹟繼奪郡符暴揚心事之
隱微掎摭奏篇之狂瞽哭厲王而輟食上心本厚于
所親趣茅蕉而就烹聖世况無於是事果蒙抆拭復
偹使令身久留椎髻之區名不在譽髦之列微宗元
至闕始憐久升而復收放浩然歸山終坐不才而見
棄辱門牆之教誨累廊廟之招徠退而省循無所尤
怨昔賀老黃冠而還里世以為高莱子斑衣而娛親
傳稱其孝豈敢懷賢於前代庶幾𥙷過於暮齡茲盖
伏遇某官歴事四朝獨殿諸老君子育英才之樂將
共享於功名仁人先天下而憂初何心於富貴於衮
繡問安之際有綈袍念舊之言遂使孤危亦安閑散
某灰心進取稽首熏修此日槐隂莫尾朝班而詣府
異時林下儻容樵服之拜庭
再除崇禧觀謝丞相
用士之招方懷危懼退人以禮尤竊便安大為知己
之羞永負終身之媿伏念某素無科第稍涉藝文昔
尚髫垂諸老誦高軒之過今將耳順夫人知古錦之
殘盖嘗内陪公府掾之英游外叨部刺史之華遣婚
娶幸而粗畢耕釣足以自娛於何躁圖又起妄念白
鷗没萬里誰信巳忘之機金鷄赦九州常抱不原之
罪而况瘴鄉馳驛元會起家經玉尺之裁量出金口
之啓擬漢省中之語遠不及知唐觀裏之詩近無所
作三緘防口殆若喑者五采設色其如瞽何豈料深
藏遂煩重劾曩嘗持券求柳子厚所居之官茲又披
襟當王介甫力辭之職十手之所共指百喙奚以自
文上則傷大臣樂育之心下則辱先人義方之訓雖云
擢髮尚爾全軀茲盖伏遇某官望重于山心平如秤
謂富公晚輔慶歴莫明家道之誣迨越王初相隆興
幾坐放翁之累不以憐才之故廢夫執法之公大費
保全曲為未减某敢不噬臍懲艾稽首皈依瞻彼天
淵各遂鳶魚之飛躍譬之江海豈為鳬鴈而少多
欲報鈞陶第勤香火
謝史端明
東閣開筵力排謗議南床迎擊復寑除書罪宜抵于
舂鉗恩許依於香火伏念某粤從羈縻酷嗜雕蟲諸
老憐才多云孺子之可教中年聞道始悟壮夫之不
為固嘗指天日以懴非每欲挽江河而滌穢又况心
膽碎於機穽精力竭於米鹽望之如木鷄然安能吐
綬棄之如腐鼠耳奚足發機猥蒙當局之殊知寔出
過庭之素論念馮唐之已老命巫咸而下招白簡未
乾緇衣改造宰相進一郎吏盖亦甚微國人與諸大
夫以為未可謂騰口泄禁嚴之語且披襟居清望之
官設如嘖言殆有狂疾未嘗回首憶玄都觀裏之花
矧復交談及温室省中之木殃由天降禍匪已求下
則貽父兄師友之羞上幾為廟堂門舘之累迄從寬
典厥有衷言茲盖伏遇某官士者宗師國之夀儁大
老歸周之後聞風皆興仲尼友魯之餘講學未厭似
記摳衣之舊屢罹貝錦之誣察其因薄秩而賈衆憎
憐其以虚名而博實患遂捐圭撮俾奉旨甘某敢不
掃迹塵間冥心事外狎白鷗而同社有如此盟御青
牛而出關請俟他日
謝諸府
除目驟加嘖言踵至甫還氊而起廢復銷印而投閑
予奪無私省循有靦伏念某用心甚苦賦命不猶蚤
工雕蟲之文俄而悔矣晚抱屠龍之伎無所用之端
平排去而不容淳祜喚歸而中止初無顯過謂有躁
圖六百石祿六十老翁久懷知足之念一两汞金一
日制誥安得喪心之言片辭造膝之薦揚百喙吠聲
而驅逐轍環嶺海跡掃山林蚌無照夜之光庶剖胎
之可免鷄有為牲之患寕斷尾以自全巳休身世于
把茆尚挂姓名於夾袋省中語滯輦下謗喧奪粉署
之新銜返黃冠之初服灰寒木槁豈復有於親冤刀
割香塗漸不分于若樂仰荷廟堂之寬大尚容閭里
之浮沉茲盖伏遇集官有奬王室之心有育英才之
樂属元會弓旌之聘念平生車笠之交去國有年稍
序進尚書郎之秩在廷無援多不可光禄勲之人欲
息衆讙姑令遠引某敢不門省事銘座訟非二十
八宿笑人幸免辱朝廷之選三十六天訪道願偏為
福地之遊
賀范左相
斷自宸衷付之魁柄惟辟作威作褔方親攬於大權
有臣同德同心援超居於端揆識者相慶翕然同詞
於惟華宗厥有名宰忠宣當元祐之世不主一偏覺
民在建炎之初有功再造惜也經綸之日淺甚哉遇
合之際難孰如我公自結明主十載雷聲之淵默一
朝地闢而天開國其庶幾政將焉往恭惟某宦禀元
化之精粹蹈聖人之中庸貴處廟堂臞如山澤其秉
心誠實故君子咸附其蓄德深厚故小人不疑属者
諸公欲手版下新亭之拜時惟元老獨舉扇鄣武昌
之塵然後太阿之柄還然後九鼎之勢重十全無遺
慮矣一變猶反手然斯謀斯猷惟君陳而告我朕夢
朕卜以汝說而賚予必能容折檻之人必不罪舉幡
之士必開密網必革副封必絶斥弘羊張湯必追還
陽城陸贄魯安得削隱然儒無敵之功吳未可圖良
以彼有人之故綿基圖于箕翼紀勛績於旂常某流
落十年侵尋六秩福建子是惡既不可以逃鄉江西
社盛行又無從而入派已分為農而没世忽逢知巳
之秉鈞敢云拔茅而彙征不覺籟鳴而機動希文得
政豈無守道之獻詩司馬當朝不待器之之通問
賀杜右相
渙發制麻晉登揆席朕夢朕卜聿開帝賚之祥汝翼
汝爲其代天工之曠宗祧增重廉陛益尊在昔昭陵
有臣祁國内則寑斜封之請謁外則爲清議之主盟
學館頌歌與希文而對秉宫闈嚴惮云杜某之部還
流傳千萬世號爲端人寂寥二百年誰可繼者偉矣
元台之拜凛然大節之同恭惟某官禀河嶽之英有
莘渭之望充塞天地不屈孟氏之至剛臨履淵冰孰
知曾子之大勇嘗叱義府於伏下亦責平津於上前自
公辭高位而潔身舉世順下風而俯首秦無客子居
然擅國事於關中晉有偉人何至移朝權於姑孰属
宸扆收太阿之柄而昕朝虚岩石之瞻輟玉食而深
思覆金甌而未决昭告昊天上帝厥有休符謀及卿
士庶民咸無異論付以機衡之重趣其衮繡之歸夫
既為善類所宗又將受公議之責必也法先賢如秤
之言念先軰平舟之喻起岩穴遺材退刀筆小吏
弛筦榷以紓民力寬尺度以收士心澶淵采石之戰
功指期可俟梁谿紫岩之相業視昔有光某去國十
年脫身萬里盖嘗使粤煩六丈之一勾不幸産閩遭
半山之三字敢意半生知已一旦奮庸豈云附翼而
攀鱗庶可揚眉而吐氣作夢得問鈞之賦文筆久衰
誦如晦猶天之言暮齡有托
賀鄭丞相除少保醴泉觀使兼侍讀
起賢濱海領使洋源啚任舊人拜召公而為保若稽
古道命倚相以讀書麻卷初傳縉紳相賀歴攷帝王
之世尤隆師傅之恩高宗之於甘盤曰台舊學漢光
之於嚴子云朕故人或遯荒野而見思或釣桐江而
彊起所以示後世人主進修之法所以倡學士大夫
名節之風久矣寂寥偉哉遇合恭惟某官有尹躬之
一德集孔氏之大成嘉定初潜實頼綺園之力端平
摠攬首當莘渭之求一變有涑水之風獨立少汲公
之黨容身無地知我者天上印而還中書角巾而即
東路曲江感秋扇之喻遠避隼猜魏公喜晝錦之歸
冷看蝶閙属者朝更政化辟作福威區别忠邪顧瞻
表著羣公環列類非昔者之親臣一老獨存方且巋
然於下國百辟迎安車之至九重慰仄席之思謂莫
繁乎一日萬機之勞莫要乎三墳五典之道嘉與鴻
硯相親燕間弼予一人遂冠班於孤棘益者三友時
開卷於細㫋内家賜聖製而開御進太史奏客星之
近帝座寵光鮮儷邁史梁两揆之榮典故具存踵申
潞二公之拜某久孤拔擢積困謗傷人或謂之非辜
自不知其何罪厚誣石介因以撼於富公巧詆舜欽
本欲傾於祁國不敢發塗窮之歎庶幾有天定之時
久疎翹館之起居忽聽大庭之播告僕方飬母詎宜
起隱於終南公素憐才儻許逃歸於陽翟
江東憲謝鄭小保
故里逃䜛猶賜散人之號公朝起廢復乘使者之車
被黃紙之新榮出緇衣之初意念某拙於諧俗病伏
在身書作太玄如鼠坻徒然苦思賦奏子虚由狗盗
非所樂聞未嘗掉鞅而先時輩之鞭豈願立的以来
天下之射頃值真儒之當國獲陪髦士以在廷朝猶
誦杜甫於百僚夕有墜宗元於千仞虞人之旌每至
輙有物以尼之烏獲之緶莫施判此生之休矣不圖
暮景重際明時周大老盍亦歸乎魯諸生無未行者雖
已荷鋤而在畝例叨出節以起家羣謿衆罵之身不
無懲創再衰三竭之氣未易激昂雖勉奉直指而行
深恐為翹材之累恭惟某官有安陽叟之大有洓水
翁之誠上苦留公詎容舍上而歸士或負已終無厭
士之意興懷舊掾久伏空山昔位置入宫未免召䖸
眉之妬今馳驅於隰第令服馬走之勞特假皇華以
安孤蹟某敢不恫&KR1986;求瘼平恕讞疑遇事風生非複
少年之材徤飬親日短終祈造命之哀憐
謝丞相
置之閑散避飛語之中傷送以光華出翹材之啓擬
衆咸羡孤生之晚遇誰知費元化之曲成伏念某游
忝弓旌輙投罟獲怡然膝下戲披萊子之綵衣久矣
夢中奪去江生之色筆力耕以給公上閉關而絶交
游世皆云東野詩寒誤身至此客或謂君房語妙搖
手止之有一坵可以老焉雖萬戸不與易也敢謂朝
報登庸之麻制夕盻杖拭之除書見車馬以驚猜著
衣裳而顛倒厥今聖君賢相亦既拔茅而彙征自昔
志士仁人豈若繫匏而不食頓忘駑劣遂許驅馳然
奏讞繁而耳目不能周封圻廣而足跡多未至田里
有呻吟顦顇之態郡邑少忠厚愷悌之風每隱於心
為之顰眉欲繩以法多所掣肘固知當國擇子駿而
遣行終恐不才煩希文之勾去盖伏遇某官有伊訓
說命之學兼有房謀杜斷之長手玉尺而量材躬衮
衣而下士已起歸周之大老尚招在魯之諸生念其
昔忝班行與䕫龍之武接察其粗經原隰知農馬之
智專特卑皇華以榮晚節某敢不感公朝之起廢體
列聖之好生刺史奉問俗之六條顧激揚之安出冡
宰操詔王之八柄儻黜免之小寬
謝給舍人侍從
祝釐林下將挂其神武之衣冠問俗江干忽送以皇
華之禮樂向非借味言於两禁豈能挈墜跡于九淵
伏念某少巳﨑嶔晚尤齟齬嘉定箋蟄龍之舊話萬
死一生端平倡市虎之虚傳十年三黜頃言歸于嶺
表巳自誓於墓前營菟裘之地以老身耕綿上之田
以飬母敢謂腐陳之迹又逢新美之時揭端門之鷄
竿出澤國之龍節兒童夸詡但知榮持斧之行朋友
祝規或責偹埋輪之舉然以負薪況痼之久加之傷
弓懲創之餘神明眊昏精銳銷愞時有相攻之雀鼠
何怪事繁豈無當門之豺狼所慚心腐深恐速曠官
之咎抑以爲知已之羞恭惟某官仁義陳於前王風
采聞於天下謂南有𣏌北有李固巳得賢而立基然
細爲桷大爲杗尚且聚材而建厦聲氣之所求應議
論之所吹嘘言念孤生早参諸老昔接武於鵷鷺行
之末每致嘖言今服勞牛馬走之間尚堪麄使終然
闇劣奚以將明某敢不懷起廢之殊知體好生之大
德自憐老子讀司空城旦之書深愧近臣誦雲夢上
林之賦
謝臺諫
製茅君之羽服分老空山被漢使之繡衣俾行劇郡
衆羡晚涂之榮寵誰知要地之主盟伏念某容貎子
雲之取輕骨體虞翻之少媚名如畫餅曾不療于飢
腸身若射侯有無窮之飛矢自初元之歸節辱頻歲
之予環朝聞四輩之趣周夕報一人之毁布懶如叔
夜形骸漸巳不堪老去仲舒筆硯非其所樂不圖暮
景又值明時解禁錮而起家駕軺車之入境目擊瀕
江之凋瘵耳聞比屋之嘆愁囹圄尚有滅耳荷校之
囚郡邑未聞望風解印之吏恭惟法筵舉揚之義盖
龍象之共觀幸添外臺督察之司豈狐狸之足問方
且恃霜稜而無恐不然凛冰蹟之易危茲盖恭遇某
官夷清惠和肅剛汲直上更大化惟一二臣予同公
奮孤忠雖千萬人吾往既掃去冰山之黨首徵還鐡
壁之賢興念陳人早陪髦士昔諸老更相稱譽幾若
比周今殘年落盡皮毛僅存真實曲加抆拭仍偹使
令某敢不思復玷之難體訓刑之旨高原下隰方將
訪疾苦於民間廣厦細旃焉敢望吹嘘於天上
賀謝司諫
龍墀渙號騎省升賢司諫七品官未足為范君之賀
法筵第一義皆聳聽榮陽之言當宁虚襟在廷舉笏
竊以君子之論常見微而知著天下之理有必至而
固然與其蕩沃於巳焦爛之餘孰若芟夷於未滋蔓之
始既寑了翁之諫䟽敢攖老蔡之鋒刺使行獻可之
弹文世豈受金陵之禍瞻言先哲復見今公恭惟某
官稟岷峨之精英傳關洛之本統頃居言責尤著直
聲属時督閫外之臣竊慕下石頭之舉向微安石
皆倒持手板之人頼有陽城倡裂壊白麻之語雖忤
觸貴權之怒矣然保全名節而去之及此更張幡然
號召於惟列聖每親除耳目之官厥後柄臣始私用
腹心之客雲漢之章朝擢風霜之語夕傳昔未嘗望
車拜金谷之塵今果能露布破銅山之賊然而質肅
論燈籠錦或譏後遂無聞道卿諫瑶華宫友云事不
止此寕一發之為快當百鍊而愈剛公卿幸得遭時
其可孤于明主諫言如此言事寕不賀於太平遂自
大坡進持魁柄某素無實用浪得虚聲陶寫性情時
宰疑麥葵之謗將明倫紀臺端有栗布之弹粤從尹
氏之秉均莫暁纍臣之得&KR1412;不圖衰朽復偹使令良
由端人得君之初興念寒士失職之久尚能奮發賡
徂徠聖德之詩無復狂愚作韓子諫臣之論
賀劉察院
渙號楓宸外賢相府昔飢烏久噤虚峩獬豸之冠今
鳴鳳一聞盡革蜩螗之響福流宗社喜動縉紳竊以
人臣不可受恩於私門君子必蚤有譽于天下永叔
責高司諫猶在館中了翁忤章雷州方為博士寕遠
作夷陵之役不肯登紹聖之舟故一朝擢拜於争臣
而萬代仰瞻其名節不圖今日復見若人恭惟某官
充直剛大之浩然兼知仁勇之三者頃陪英俊進列
師儒委質為臣疇昔非冰山之客拂衣去國始終為
鐵壁之人處之外服而甚安餌以美官而不顧自執
事為冥鴻之舉而諸賢效伏馬之瘖聖斷赫然旣親
攬太阿之柄公言騐矣悔不行曲突之謀遂除繁官
俾究前論衆競遭時而建策獨思拔本以塞源况龍
象之共觀何狐狸之足問去惡如去草勢惟恐其蔓
延擒賊先擒王功有加於摧䧟翕然伏第一義之竒
偉繼此有數百篇之開陳舊史謂諫如丹青是必本
原於仁義前輩云事皆塵土特留久遠之功名不惟
霜簡之凝行見辰猷之告某羈孤一介閑廢半生方
寳紹間竒禍胚胎於詩案在端嘉際深文掎摭其奏
篇及一相之顓朝又五年而在野不圖衰暮復忝驅
馳良由端人得君之初興念寒畯失職之久忝子駿
福星之選愧無補於明時賡徂徠聖德之詩或可陳
於薄技
賀江察院
出綸禁中執簡内臺昔虎豹守九關無怪盈庭之嘿
今鳳凰翔千仞聳聞瑞世之鳴廉陛益尊縉紳相慶
恭惟國家傳十四聖親擢臺諫多第一流慶歴之去
夏公首登歐蔡建中之變子厚亦用鄒陳當時誦其
言語為著龜後世仰其名節如山嶽繼先賢而挺出
捨執事其誰歸恭惟某官擅九牧之名為諸儒之倡
出新義於繫辭十翼之外研極幾深追古文於先秦
二漢之間芟夷陳腐頃在端平之際早陪賢雋之游
使其雅意於本朝久矣先居於此座幾年留落不肯
登紹聖之舟同志凋零獨屹立南都之壁属者朝更
大化上記孤忠甫對龍顔徑峩豸角謂金陵雖去奈
其徒之護法實繁况老蔡尚存恐所僕之黨碑復立
觀奏篇予奪抑揚之際繫世道理亂安危之分必不
容八元四凶之同朝必不與六卿三家之共國必真
有昔人存趙之策必深思前輩祚宋之言奉白簡以
聞即提綱于三院宣黃麻而拜行絶席於百僚焜燿
一時芬芳千載某曩接䕫龍之武頗蒙管鮑之知契
闊十朞顛連百摘豈料窮途之不死獲覩賢路之復
亨訪凝之於康廬山中悵莫從于名勝賀陽城於延
英門下曾不若於武人第如冰蹟之危幸托霜稜之
峻固知范老不嫌守道之狂言孰謂鄒公猶待承君
之開說
賀鄭少傅
細旃徹卷孤棘冠班知我惟春秋既識尊王之旨弼
予亮天地遂登亞傅之崇簡册有光縉紳相慶惟綱
常之大義且筆削之一經曰予曰人辨内夏外夷之
分書叛書盗除亂臣賊子之心迨本朝之名儒掃諸
家之披論然而孫明復所著莫小試於慶歴胡文定
之說不盡行於紹興孰如舊學之宗工躬閱素王之
本指援切劇於厚德亦扶植於國經恭惟某官以伊
吕王佐之才抗喬松物表之志江湖遠引共高嚴子
之羊裘廊廟重來依舊孔明之魚水首延登於保輔
俾入侍於燕間密勿龍光敷陳麟史以天理之二字
蔽聖經於一言將使夫竊寳玉大弓之徒皆凛然畏
斧鉞華衮之筆莫如我敬王者巳畢遺編茲予其明
農哉欲尋初志乃陟司徒之極品乃荒勾踐之昔封
方留公旦以經邦未許甘&KR0777;之遯野傳以德義老成
尤重於典刑緝于光明終始有資于教學重提化筆
峻拜師垣某側聆制麻幾拆屐齒子無曲學素鄙平
津之從諛帝順下風長即廣成而問道
除將作監直華文閣謝丞相
郡&KR0807;使華十年迭試朝班閣職一旦驟遷絲毫無蹊
徑之扳緣頂踵出廟堂之啓擬伏念某虚名作崇實
踐有慚周旋陳元方鄭康成之間恍緒言之猶記交
懽丞相平太尉勃之際非呐舌之所能粤從公府掾
之免歸長爲田舍翁而無憾然猶左符西泝單傳南
馳上察孤忠每欲赦虞翻之罪朝無死友居多讒韓
愈之人一招一麾屢起屢僕属元台之提筆由散地
而駕軺發摘技窮終匪當道理綸之手平安信遠不
勝高堂扇枕之人叩閽陳宜去之言席藁拜弗俞之
詔乃若陛華班序寓直圖書曩梯登九天之難今帆
借一風之便謂孟博頃嘗出使慨然登車念揚雄久
不徙官老于執戟詎敢望此日翹閣開東之禮庶幾
為異時墓道征西之題向非吾相之猶天誰與鯫生
而為地茲盖伏遇某官衛武公之抑魯儀休之廉陛
下諒其至公血誠海内目為鉅人長德上道揆下法
守國之所頼以永存恩已出怨誰歸士或不知其密
啓遂令枯朽亦坫光華然某將母不遑容身無所暴
子蒙繡衣之遣豈不貪榮賀監以黃冠
謝臺諫給舍侍從
厚享薄功何禆臬事清資美職加重使華端繇華
地之吹揚遂動明時之記憶伏念某南州晚輩乾道
故家頃濫綴於英髦俄斥歸于民伍李布自謂有一
譽一毁之人韓愈亦云無相先相死之友觚稜寑遠
麾節迭更中叨虞人之招輙挂逐客之議属逢改紀
復起乘軺豫章之西彭蠡之東乏振揚之風采廣厦
之下細旃之上辱比數其姓名每誦言以雪孝章之
誣乃絶口不洩右毉之藁盖屡薦而後入非一嘘之
能生旣書新銜頓改舊觀元都君子解向來種桃之
嘲洛社耆英容老去戴花之舞萃此殊尤之寵華其
留落之餘茲盖伏遇某官學問本乎周程氣節邁乎
歐蔡身美名君顯號多雍容感寤之言世欲殺吾憐
才有愛惜裁培之意念滯迹駸駸其垂暮俾枯荄濯
濯以回春然某慈母九齡故山千里繡衣而使渤海
素無暴公子之風黃冠而乞鏡湖竊慕賀季真之舉
賀鄭少師
登冠貳公褒崇元老孤&KR0950;茸纛恨無官之可酬甲第
殊庭欲有謀焉則就帝舉頼緝熙之益身章煥佩服
之珍載籍眉聞縉紳相慶竊稽列聖待勛舊之典非
無上公領使弼之榮然潞國貴極維垣不過河陽之
鈇鉞紫岩位尊弘化亦惟長楽之麾幢乃如致身于
帝王之師賜履于父母之國慶越先朝之故實眷留
昭代之耆英則自生民以來未有我公之懿恭惟某
道隆而德駿業廣而功密粤從挾龍而飛天忠勞鮮
儷不待審象而求野望實已孚邁相端平挽回元祐
至今廟堂經濟之老皆昔翹館招賢之餘十年羡衣
錦之歸一旦就安車之聘爾則告后方欲咨君陳之
猷予其明農未可遂周公之志乃超三步之秩乃擁
元戎之旄腰方玉以垂紳卜新圖而考室問祈招於
子革麾所不知設醴酒於穆生久而愈敬雖熙寕遇
師臣之厚阜陵眷舊學之深以昔準今有隆無殺錫
公千歲重賡純嘏之詩以王萬年光輔太平之業某
属馳軺傳聳聦制麻方千䞇之滿前顧一箋之獨後
老文舉爲歌頌愧非僕之所堪辭將相作神仙願于
公而有獻
賀游丞相
播告辨朝延登貞宰人主之職論相上方注倚於儒
宗大人爲能格君心素講明於心學明良胥會今昔
罕逢歴觀莘渭王佐以來因嘆漢唐相業之陋淡漠
經而阿世崇挾術以救時彼哉雜覇之淺圖急于自
售責以敬王之大節非乃所知是必道術得聖經賢
傅之精微謀謨與伊訓說命相表裏素負海内蒼黔
之望始膺陛下夢卜之求恭惟某官鍾間氣於岷峩
泝大原於關洛窮理盡性至命有作聖之功夫責難
陳善閉邪積回天之力量每獨立當雷霆之怒亦苦
口進薬石之言其告於旃厦也先大本大經其著於
廊廟也皆仁心仁聞久矣有登庸之志决於辭宥密
之時𥙿陵敬光謂他人雖推弗去仁祖用弼以近習
莫知其名揚於廷而宣麻立乎朝而舉笏先諸老而
予環者上之眷後羣公而當軸者公之謙茲天命人
心去留之本原亦君德世道轉移之機括本氣寔則
客邪去初着誤則末勢分艱哉列聖之經營重矣一
身之負荷在典午末復存頼王謝之两賢洎建炎初
再造亦趙張之二老以今準昔異世同符固將享武
公之年何止書汾陽之考某頃田間之負耒期閣下
之秉鈞不圖殘年真有今日非謂托身於元化庶幾
拭目於太平章句才衰無復徂徠之歌頌旨甘情切
且思陽翟之逃歸
後村先生大全集卷之一百十八
