後村先生大全集卷之一百七十
詩話(前集)
故事經筵徹章宸翰賜講讀官詩率取前人絶句淳
祐丙午講禮記畢錫晏秘書省御製七言唐律一首
云鰲極開先已降衷上天下澤禮居中三才義理維
持力萬世綱常建立功孔聖法言多纂輯漢儒師學
共脩崇經惟講徹資羣彦克己工夫在廣充詩旣雄
渾而奎文絢爛行草道麗各為一體侍讀少師鄭公
以下拜賜者十有四人克莊與焉徹章賜御製詩自
今上始
施罛&KR1070;&KR1070;鱣鮪發發葭菼揭揭庶姜孽孽庶士有朅
鄭氏曰庶姜謂姪娣董氏曰庶士謂媵民毛氏曰孽
孽盛飾余始悟屈原九章云魚鱗鱗兮媵予之意本
此
詩四言尤難以三百五篇在前故也韋元成云誰謂
華高企其濟而誰謂德難厲其庶而使經聖筆亦不
能刪也曹公短歌行末云山不厭高水不厭深周公
吐哺天下歸心旦孔融楊修俱斃其手操之高深安
在身爲漢相而時人目以漢賊乃以周公自擬謬矣
魏文帝善哉行云人生如寄多憂何爲今我不樂歲
月如馳當操無恙植以才倉舒以惠幾至奪嫡謂之
多憂可也及受漢禪可與天下同楽矣帝既猜阻鮮
懽而諸侯王就封者皆為典籖侵廹多見削奪其未
命乃托國於狼顧之仲逹是帝之憂至死未已何時
而可楽乎
曹植以盖代之才他人猶爱之况於父乎使其少加
智巧奪嫡猶反手爾植素無此念深自歛退雖丁儀
等坐誅辤不連植黃初之世數有貶削方且作詩責
躬上表求自試兄不見察而下敢廢恭順之義卒以
此自全可謂仁且智矣文中子曰至哉思王以天下
譲真篤論也
贈白馬王彪云丈夫志在四海萬里猶比鄰恩爱苟
不虧在遠分日親何必同衾幬然後展殷勤憂思成
疾疢無乃兒女仁倉卒骨肉情能不懷苦辛末云離
别永無會執子將何時王其爱玉體俱享黃髮期於
時諸王&KR1006;禀不自保子建此詩憂傷慷慨有不可勝
言之悲詩中所謂蒼蠅間白黑纔巧令親疎盖為灌
均輩發終無一毫怨兄之意處人倫之變者當以為
法彰以驍勇斃植以文義全盖丕所忌非文人也使
倉舒在却未必可存倉舒天操謂丕輩曰我之不幸
汝輩之幸也此語失父道矣豈所以愛倉舒哉陸機
吊魏武文云曩以天下自負今以爱子托人其言甚
可悲也
嵇康幽憤詩云性不忤物頻致怨憎按康傲鍾會不
與語與山濤書自言薄周孔而非湯武其所忤也大
矣子元子上見書自無可全之理况加以士季乎雖
欲采薇散髮頥性養夀豈可得也
四言自曹氏父子王仲宣陸士衡後惟陶公最高停
雲榮木等篇殆突過建安矣
五言見於書詩如萬事叢脞哉胡為乎泥中之類非
始於蘇李也武别陵云欲展清商曲念子不能歸又
云願為雙黃鵠送子俱遠飛陵雖萬無還理武尚欲
拔之以歸漢忠厚之至也
康楽稱太傅為宗衮子建稱孟德為家王皆自我作
古
嵇康以非湯武三字殺身如韓亾子房奮秦帝魯連
恥之句謂之反形已具可也康樂安得全乎然康樂
若以改物為恥竊負而逃可也為淵明亦可也既仕
宋乃欲為子房魯連於誼未有所安悲夫
阮嗣宗云寕與燕雀翔不隨黃鵠飛黃鵠游四海中
路將安歸蓋嘆時人之安于卑近而自傷其才大志廣
無所稅駕非謂士之抗志甘為燕雀而巳嵇阮齊名然
勸進表叔夜决不肯作
文章正宗初萌芽西山先生以詩歌一門属余編類且
約以世教民彝為主如仙釋閨情宫怨之類皆勿取余
取漢武帝秋風詞西山曰文中子亦以此詞為悔心之
萌豈其然乎意不欲收其嚴如此然所謂攜佳人兮不
能忘之語蓋指公卿郡臣之扈從者似非為後宫設凢
余所取而西山去之者太半又增入陶詩甚多如三謝
之類多不入
詩至三謝如玉人之攻玉錦工之織錦極天下之工巧組
䴡而去建安黃初遠矣
陶公如天地間之有醴泉慶雲是惟無出出則為祥
瑞且饒坡公一人和陶可也
潘岳云春榮誰不慕歲寒良獨希若能卻顧長慮者
然身游金谷以賈謐石崇為託歲寒之地悲夫
謝康樂有擬鄴中詩八首江文通有擬雜體三十
首名曰擬古往往奪真亦猶退之琴&KR0894;真可以絃
廟瑟子厚天對真可以答天問今人號為摹擬某
作求其近似者少矣
贈盧諶詩前歴叙覇王之佐下云中夜撫枕嘆思與
數子游又云功業未及建夕陽忽西流時哉不我與
去乎若雲浮昔蒯通讀樂毅之書而泣余扵越石之
詩亦然
前作有甚拙者劉越石云宣尼悲獲麟西狩涕孔丘
兩句一事也阮嗣宗云多言焉所告繁辭將訴誰兩
句一意也然不以瑕掩瑜
宋少帝前溪曲云黃葛生爛漫誰能斷葛根寕断嬌
兒乳不斷郎殷勤其才思乃在陳後主隋煬帝之上
魏文帝有見挽船士新㛰别妻詩一首庶幾熠燿宵
行蠨蛸在戶之遺意吕東莱馬嵬詩云錦襪千年恨
皇輿萬里程寕知輓船士亦有别離情輓船事與
馬嵬不相涉而善用之如此
焦仲卿妻詩六朝人所作也木蘭詩唐人所作也樂
府惟此二篇作叙事體有始有卒雖辤多質俚然有
古意
徐陵所序玉臺新詠十卷皆文選所棄餘也六朝人
少全集雖賴此書略見一二然賞好不出月露氣骨
不脱脂粉雅人壮士見之廢卷昔坡公笑簫統之陋
以陵觀之愈陋於統如沈休文六憶之類其䙝慢有
甚於香奩花間者然則自國風楚辤而後故當繼以
選詩不易之論也
唐初王楊沈宋擅名然不脱齊梁之體獨陳拾遺首
倡高雅冲澹之音一掃六代之纖弱趨於黃初建安
矣太白韋柳継出皆自子昂發之如世人拘目見酣
酒笑丹經崑崙有瑶樹安得采其英如林居病時久
水木澹孤清閑臥觀物化悠悠念羣生青春始萌逹
朱火已滿盈徂落方自此感歎何時平如務光譲天
下商賈競力錐已矣行采芝萬世同一時如吾愛鬼
荅子青溪無垢氛囊括經世道遺身在白雲舒可彌
宇宙卷之不盈分豈徒山木夀空與麋鹿羣如臨歧
泣世道天命良悠悠昔日殷王子玉馬遂朝周寳鼎
淪伊榖瑶臺成古邱西山傷遺老東陵有故侯皆蝉
蜕翰墨畦逕讀之使人有眼空四海神游八極之興
杜審言夜晏云酒中堪累月身外即浮雲登襄陽城
云楚山横地出漢水接天廻妾薄命云啼鳥驚殘夢
飛花攪獨愁杜氏句法有自來矣
杜五言感時傷事如親朋無一字老病有孤舟如敢
料安危體猶多老大臣如不愁巴道路恐濕漢旌旗
其用字琢對如湏為下殿走不可好樓居如竟無宣
室召徒有茂陵求如魯衛彌尊重徐陳略喪亾八句
之中着此一聫安得不獨步千古若全集千四百篇
無此等句為氣骨篇篇都做圓荷浮小葉細麥落輕
花道了則似近人詩矣
古人感知已之遇欒布奏事彭越頭下臧洪盧諶皆
不以主公成敗而二其心叔季所謂賓客方翕翕熱
時則趨附恐後及時異事改則振臂而去至育射羿
者出傳嚴武欲殺子美殆未必然觀老親如宿昔部
曲異平生之句極其悽愴至位置武於八哀詩中忠
厚藹然異扵幕府少年今白髮之作矣李義山過舊
府有寄諸掾詩云莫憑無鬼論終負托孤心猶有門
生故吏之情可以矯薄俗
唐人善形容人情物態杜公云已經十日竄荆棘困
死極矣然腰下寳玦青珊瑚終不觧去何也義山云
不收金弹抛林外却憶銀床在井頭亦曲盡貴公子
之憨態若貫休輩自拳五色毬迸入他人宅却捉蒼
頭奴玉鞭打一百之句拙俚甚矣
大白古風云大雅久不作吾衰竟誰陳王風委蔓草
戰國多荆榛龍虎相啖食兵戈逮狂秦正聲何微茫
哀怨起騷人揚馬激頽波開流蕩無垠廢興雖萬變
憲章亦已淪此今古詩人斷案也黃河走東溟白日
落西海逝川與流光飄忽不相待春容捨我去秋髮
已衰改人生非寒松年貎豈長在吾當乘雲摛吸景
駐光彩西上蓮花山迢迢見明星素手把芙蓉虚步
躡太清俯視洛陽川茫茫走胡兵流血塗野草豺狼
盡冠纓此六十八首與陳捨遺感遇之作筆力相上
下唐諸人皆在下風
古人服善太白過黃鶴樓有眼前有景道不得崔顥
題詩在上頭之句至金陵遂爲鳳凰臺詩以擬之今
觀二詩真敵手棋也若他人必次顥韵或於詩版之
傍别着語矣
玉川子貧甚僧送米令割俸其家必無盖藏一婢赤
脚必無姝麗所訟惡少騎屋下瞰未必盡然既為捕
笞惡少不必為德反謂處置未是他人處此必怒退
之乃巽詞謝之為具招之玉川赴其約又先致雙鯉
亦不之郤舊吏稱退之性崛強以玉川事觀之乃一
委曲人也然其與憲忠争佛骨與御史中丞李紳争
臺參與玉建奏争牛元翼與河南尹鄭相争賣餅軍
人則毅然不可奪崛強扵大節而委曲於羣碎此其
所以為退之歟
李翺張籍皇甫湜皆韓門子弟翺妻又愈女也故退
之皆名呼之如云李翺觀濤江又云籍湜輩然翺祭
退之文乃稱為兄師弟子姑未論兄妻之諸父乎可
籍祭詩云而後之學者或號為韓張有抗衡之意湜
作墓碑云公疾諭湜曰死能令我躬不隨世磨滅者
惟子以為属退之乃頼湜而傳耶近世推黃配蘇亦
類此
退之性喜玩侮如吕醫山人之類固可侮揚之罘侯
喜諸生也乃况之罘以桓馬又借釣魚嘲喜云舉竿
引線忽有得一寸纔分鱗與鬐盧仝張籍之齒長矣
於盧則云先生抱才終大用宰相未許終不仕形容
其迂闊不少貸於籍則云君乃崑崙渠籍乃嶺頭瀧
譬如蟻垤微詎可陵崆𡵻贈崔立之云朝為百賦猶
欝怒暮作千詩轉遒緊若服其敏者下句却云才豪
氣猛易語言往往蛟螭雜蝼蚓則多而不精可以㮣
見其於詩人中惟東野文人中惟子厚稍加敬
唐僧見於韓集者七人惟大顛穎師免嘲侮高閑草
書頗得貶枊如惠如靈如文暢如澄觀直以為戲笑
之具而已靈尤跌蕩至於醉花月而羅婵娟此豈佳
僧乎韓公方且欲冠其顛始聞澄觀能詩欲加冠巾
及觀来謁見其已老則又澘然惜其無及所謂善謔
而不為虐者耶
柳子厚才高它文惟韓可對壘古律請精妙韓不及
也當舉世為元和體韓猶未免諧俗而子厚獨能為
一家之言豈非豪傑之士乎昔何文縝嘗語李漢老
云如柳子厚詩人生豈可不學他做數百首漢老退
而嘆曰得一二首似之足矣文縝後從北狩病中詩
云歷歷通前劫依依返舊魂人生會有死遺恨滿乾
坤雖意極忠憤而吾不刻急亦學柳之騐
吕温坐伾文黨黜守道衡一州卒扵衡如子厚誄之
曰遷理扵道民服休嘉賦無吏廹威不刑加又言二
州之人哭者逾月彼公謂温小人何以得此然余觀
温集送江華毛令絶句云布帛精麤任土宜疲人識
信每先期今朝臨别無他嘱雖是蒲鞭也莫施太守
送縣令之言如此則子厚所書非溢美矣今世士大
夫笑温者比肩及為二千石属縣能督賦者蒙殊奬
負殿者受嚴譴有能為温此言未見其人也
吕温詩云天下起兵誅董卓長沙義士最先来荆公
云江東子弟多才俊卷土重来未可知皆可以倡東
南勇敢之氣
王建新嫁娘詩云三日入厨下洗手作羹湯未諳姑
食性先遣小姑嘗張文潛寄衣曲云别来不見身長
短試比小郎衣更長二詩當以建為勝文潜詩與晉
人參軍新婦之語俱有病
劉長卿七言云欲掃柴門迎遠客青苔紅葉滿貧家
魏野林逋不能及也
洛神賦子建寓言也好事者乃造甄后事以實之使
果有之當見誅於黃初之朝矣唐彦謙云驚鴻瞥過
游龍去虚惱陳王一事無似為子建分疎者
唐人叙述奇遇如后土夫人事托之韋郎無雙事托
之仙客鸎鸎事雖元稹自叙猶借張生為名惟沈下
賢秦夢記僧孺周秦行記李羣玉黃陵廟詩皆攬歸
其身名檢掃地矣
古楽府云新婦初来時小姑始扶床今日被驅遣小
姑如我長廻頭語小姑勿嫁似兄夫庶幾哀而不怨
矣
雍陶送春詩云今日已從愁裏去明年更莫共愁来
稼軒詞云是他春帶愁来春歸何處却不觧和愁將
去雖用前語而反勝之
唐失河湟未久司空圖詩云漢兒盡作胡兒語却向
城頭罵漢人燕山自石晉棄割至本廟宣和歴年多
矣議者猶以燕人思漢籍口卒召秋難
劉言史贈成鍊師云大羅過却三千歲更向人間魅
阮郎此女道士豈魚元機之流歟唐人多不矝細行
李羣玉有龍門寺佳人阿最歌云何須同泰寺然後
始為奴其放潑如此夫陶寫情性如閑情賦可也過
則為羣玉矣
唐人多傳盧仝因留宿王涯第中遂預甘露之禍仝
老無髮奄人於惱後加釘焉以為添丁之讖或言好
事者為之仝處事與人無怨何為有此謗然平時切
齒元和逆黨月蝕一時膾炙人口意者羣奄因此害
之太平廣記載孝廉許生遇四丈夫與白衣叟會飲
于甘棠舘西噴玉泉四人謂叟曰玉川来何遲叟舉
壁間所見詩座中聞之皆擁面欲慟已而叟與四人
者各賦一篇盖王涯賈餗舒元輿李訓與仝之鬼也
按甘露之謀涯餗不預元輿訓雖狂疎敗事其志與
陳蕃竇武宋申錫何異得罪於羣奄則有之於社稷
無負也身與其宗既葅醯于寺人之手終唐之世名
與叛逆同科僅嘗取葬羣奄又使人發之投骨渭水
子孫或逃依劉從諫苟活旦暮甚可憐矣及澤潞平
被害無噍類詔書猶謂之逆賊之後此何理也李文
饒實當國政刑如此豈畏奄人耶抑有宿憾於涯輩
耶至昭宗危亂中始有雪涯等之詔噴玉泉詩云李
固有冤藏蠧簡鄧攸無子續清風又云雖有衣衾藏
李固終無表疏雪王章皆可傳誦白衣叟所舉壁間
詩云六合茫茫皆漢土此身無處哭田横妙甚此
必是涯元輿門生故吏所有
杜牧之聞慶州趙縱使君與党項戰死詩云將軍獨
乘鉄驄馬榆溪戰中金僕姑死綏却是古来有驕將
自驚今日無青史文章争點筆朱門歌舞笑捐軀誰
知我亦輕生者不得君王丈二殳皇祐中儂賊犯康
州閤郡潰去惟守臣趙師旦死之妻方産子棄之草
間亂後訪之尚&KR0561;&KR0561;然諸公誎誄惟元厚之云轉輾
譙門日後晡空拳猶自把戈鈇身垂虎口方安坐命
在鴻毛更疾呼柱下杲卿在斷節袴中杵臼得遺孤
空餘三尺英雄氣不愧山西士大夫欲與牧詩並驅
樊川集中有李給事詩云元禮去歸緱氏學江充来
見犬臺宫又云可憐劉校尉曾訟石中書李名中敏
嘗論鄭注免歸又杵仇軍容棄官二聫可謂善用事
矣
劉夢得五言如蜀先主廟云天地英雄氣千秋尚凛
然勢分三足鼎業復五銖錢得相能開國生兒不象
賢凄凉蜀故奴歌舞魏宫前八陣圖云軒皇傳上客
蜀相運神機水落龍蛇出沙平鵝鸛飛波濤無動勢
鱗介避餘威會有知兵者臨流指是非中秋云星辰
譲光彩風露發晶英能變人間世翛然是玉京七言
如落中寺北楼云高樓賀監青曾登樓上筆蹤龍虎
騰中國書流譲皇象北朝文士重徐陵偶因獨見空
驚目恨不同時便服膺惟恐塵埃轉磨滅再三珍重
嘱山僧西塞山懷古云西晉樓船下益州金陵王氣
黯然收千尋鉄鎖沉江底一片江幡出石頭人世幾
回傷往事山形依舊枕寒流今逄四海爲家日故壘
䔥䔥蘆荻秋哭吕温公遺草一函歸太史旅墳三尺
近要離金陵懷古云山圍故國周遭在潮打空城寂
寞廻皆雄渾老蒼況着痛快小家數不能及也絶句
尤工
夢得貞元間已爲郎官御史牛相方在場屋投贄文
卷夢得飛筆塗竄牛既貴未能忘有曾把文章謁後
塵之句夢得荅云初見相如成賦日後爲丞相掃門
人且飭諸子以已爲戒然和令紙相云鮮有一身兼
將相更能四面占文章則依然故態此詩幸次楚韵
若施之於綯豈止掇兔葵燕麥之怒耶同時八司馬
皆高才一斥不復或咎時宰無楽育意惟新史謂貪
帝病昏抑太子之名深當其罪後裴度為夢得兌播
州之行憲宗怒尚未觧非但諸公忌才也
夢得歴德順憲穆敬文武七朝其詩尤多感慨惟在
人雖晚逹於時比冬青之句差閑婉答楽天云莫道
桑榆晚為霞尚滿天亦足見其精華老而不竭
莫徭自生長名字無符籍市易雜鮫人婚姻通木客
星居占泉眼火種開山春夜渡千仞谿含沙不能射
蠻語鈎輈音蠻衣斑斕布薰狸掘沙鼠時節祠&KR0777;瓠
忽建乘馬客悅若驚&KR0874;顧腰斧上高山意行無舊路
此劉安夢得莫猺蠻子詩也世傳坡詩始學夢得觀
此二詩信然
元禛咏佑客云爾又生兩子錢刀何歲平薛郁和蕃
詩云君王莫信和親策生得胡雛患更多往年黑風
峒賊首詐降朝家以通直郎鎮南僉幕招之不出使
其弟来吉州謁帥帥以角技奉之豊宅之戲云遺下
賊種奈何
唐彦謙寒食五言云微微潑火雨草草踏青人本朝
王元之詩亦用潑火雨
牧之譽阿宜義山譽衮師後二兒皆無聞退之不譽
子姪直言阿買不識字
李義山答令狐𥙷闕云人生有通塞公等繋安危於
升沈得喪之際婉而成章簡齋南渡初被召東同時
召客云共談太極非無意能繋蒼生本不同則氣象
益開闊矣
唐任藩詩存者五言十首而已然多佳句眾鳥已歸
樹旅人猶過山贈僧云半頂髮根白一生心地清居
然可愛今人動為千百首而無可傳者
薛能詩格不甚高而自稱譽太過五言云空餘氣長
在天子用平人不但自譽其詩又自譽其材然位歷
節鎮不為不用矣卒以驕恣陵忽僨軍殺身其才安
在妄用如此乃敢妄議諸葛可謂小人無忌憚者
揚州在唐時最繁盛故張祐云人生只合揚州死蜀
都在本朝最繁盛故張祐云不死揚州死劍南
杜牧許渾同時然各為體牧於唐律中常寓少拗峭
以矯時弊渾則不然如荆樹有花兄弟楽橘林無實
子孫忙之類律切麗密或過牧而抑揚頓挫不及也
二人詩不著姓名亦可辨樊川有續别集三卷十之
八九皆渾詩牧佳句自多不必又取它人詩益之若
丁卯集割去許多傑作則渾詩無一篇可傳矣牧仕
宦不至南海别集乃存南海府罷之作甚可笑
韋蘇州話舊云昔事武皇帝無懶恃恩私身為里中
横家藏亾命兒朝持樗蒲局暮竊隣家姬司隷不敢
捕立在白玉池此盖韋公身在三衛月擊其類如此
非自調也王建羽林行亦云長安惡少出名字樓下
劫商楼上醉天明下直明光宫散入五陵松柏中百
回殺人身合死赦書尚有收城功九衢一日消息定
鄉吏籍中重改姓名耒仍舊属羽林立在殿前射飛
禽可與韋詩互看韋詩律深妙流出肝肺非學力世
言其所至掃地㷊香而坐不應為人老少頓異可見
前詩寓言爾
子美送孔巢父云若逢李白騎鯨魚道甫問訊今何
如盖李杜與巢父一輩人也又云詩卷長留天地間
釣竿欲拂珊瑚樹則巢父亦能詩者偶失傳爾子美
間關亂離挺節無所汗巢父後殁王事惟太白坐永
王璘事流夜郎按璘嘗辟巢父而巢父不應可見太
白當去就欠商量也新史謂白佐璘起兵頗似文致
但不當就其辟爾
李遠贈寫御史容李長史云初分隆凖山河秀再點
重瞳日月光極工及坡公仰觀眩晃目生暈但見曉
色開扶桑迎陽晚出步就座絳紗玉斧光照廊野人
不識日月角髣髴尚記重瞳光之篇一出光熖萬丈
視遠所作真小兒語
歐陽率更貌寝長孫無忌嘲之云誰令麟閣上畫此
一獮猴好事者遂造白猿之說謗及其親鄭畋名相
父亞亦名卿或為李姓傳誣亞為元和畋為元和之
子小說因謂畋與盧携並相不咸擕詬畋身出倡妓
按畋與擕皆李翺甥畋母擕姨母也安得如娃傳及
小說所云唐人挟私忿騰虚謗良可發千載一笑亞
為李德𥙿客白敏中素怨德𥙿及亞父子娃傳必白
氏子弟為之托名行簡又嫁言天寳間事且傳作於
德宗之貞元追述前事可也亞登第於憲宗之元和
畋相於僖宗之乾符豈得預載未然之事乎其謬妄
如此如周秦行紀世以為德𥙿客韋絢所作二黨真
可畏哉
張籍還珠吟為世所稱然古楽府有羽林郎一篇後
漢辛延年所作云昔有霍家姓奴馮名子都依倚將
軍勢調笑酒家胡胡姬年十五春日獨當壚長裾連
理帶廣䄂合歡𥜗頭上藍田玉耳後大秦珠兩鬟何
窈窕一世良所無不意金吾子娉婷過我盧銀鞍何
煜爚翠盖空踟蹰貽我青銅鏡結我紅羅裙男兒愛
後婦女子重前夫人生有新故貴賤不相踰多謝金
吾子私愛徒區區籍詩本此然青於藍
送宫人入道唐人多有此作荆公止選項斯一首云
願從仙女董雙成王母前頭作伴行初戴玉冠多誤
拜欲辭金殿别稱名將敲碧落新齋磬却進昭陽舊
賜筝旦暮㷊香繞壇上步虚猶作按歌聲未晚唐體
也韋蘇州詩家最高手亦有此作云捨寵求仙畏色
衰辤天素面立天墀金丹擬駐千年貌寳鏡休勻八
字眉公主與收珠翠後君王看戴角冠時從来宫女
多相妬聞向瑶臺總淚垂絶不類韋詩與斯輩竟何
以異風俗移人如此或是韋公戲傚時人體爾
牛竒章有夜入真珠室朝游玳瑁宫之謗張祐上牛
相亦云四十便封侯名居第一流下有綠鬟紅粉之
語末云知君年少貴不信有春愁盖前詩非謗矣牛
李嗜好如冰炭惟愛石則如一人然贊皇生相門無
聲色之好竒章起寒士備貴人之奉不及贊皇遠矣
唐詩人與李杜同時者有岑參高適王維後李杜者
有韋柳中間有盧綸李益两皇甫五竇最後有姚賈
諸人學者學此足矣長慶體太易不必學王逢原題
楽天墓末若使篇章深李杜竹符還不到君分豈亦
病其詩之淺耶
王鐸盡忠唐室奮討巢賊初節與鄭畋略同大功垂
就令孜間之於内觧其都統鐸詩云三塵上相逢明
主九合諸侯愧昔賢可謂慨然有志者然居亂世要
湏十分清苦庶可自全孔明躬耕娶阿承醜女相蜀
不殖産其慮深矣鐸當國家板蕩之際居將相衮鉞
之任乃擕妓妾輜重慢藏治容行於虎狼之都三百
口遂併命於高鷄泊哀哉
後村先生大全集卷之一百七十三
