後村先生大全集卷第九
詩
挽陳北山
雖拜龍圖號自稱槃澗翁生難招此老死可見文公
斷簡功夫久深衣笑語終空餘藏稿在虹氣貫山中
二
握筆臨池慣殘書映雪勤今寕無古篆宋復有唐文
荒草周顒宅空山董相墳何時擕斗酒一酹墨溪雲
送五六弟赴四明倉官(&KR0882;)
子去為倉氏人應重客卿湏憐舂簸苦勿羡釜鍾嬴
羊貴脾神厄葠佳肺氣平親闈最關念頻寄雁傳聲
挽龔汀洲
半日曾廬墓中年懶建牙的無金遺子僅有笏傳家
窮巷觀時事叢祠閱歲華天乎清白吏名位止斯耶
二
所守老尤剛清風凛不亡洞房無粉黛堊室屏緇黃
東閣遵遺令南山獻吉藏百年耆舊盡里社轉凄涼
送戴復古謁陳延平
倉部當今第一流艱難有詔起分憂城危如卵支羣
盜胆大於身蔽上游應是孔明親治事豈無子美可
參謀君行必上轅門謁為說披蓑弄釣舟
挽外舅林明道
閙處功名少閑中歲月長漢曾招綺季魯僅有靈光
玉雪生難涴淵冰死未忘兩州殘父老懷惠各悲涼
二
少小親函丈而今白髮生居然明我穢久矣愧翁清
川逝悲賢淑山頽惜老成年來得瘖疾相挽不能鳴
柬陳寺丞築城
事變相尋智亦新爛泥堆起石嶙峋斷無餘力謀蒸
土頗有傍觀哂置薪自古虛心容議者即今枵腹役
耕民姑尤聊攝皆齊境莫遣郊封有詛人
答楊羿
一生忠孝發於詩不為桃根與柳枝棗李流傳容有
偽箋家穿鑿苦求竒偶全要領慙輕典虚嘔心肝悔
少時澤畔纍臣搔白首孤吟不敢累親知
挽方岳倅
昨解巴陵紱將尋洛社盟璧埋真可惜玉立尚如生
舊轍冰天遠新塋雪瀨清惟應帶來鶴解作斷腸聲
梅雨隳城自和前韻
叠石黏灰事尚新忽因霑漬减嶙峋晉陽昔僅存三
板瓠子今誰助束薪恃陋竊憂難禦寇加工却恐倍
勞民狂生亦豈前知者曾是邊城荷杵人
跋某人詩卷
元祐賦律古熙寧巠義新請君忙改藝詩好誤終身
城壊復修又賦
補罅扶傾手段新舉頭千尺又嶙峋主謀何止堪尸
祝妄議真當抵鬼薪見說傳更增邏卒已聞犯夜少
奸民小偷不辨公輸械遥望須驚彼有人
留山間種藝十絶
梅
鄙事關人智淺深&KR0238;堪成噐禇堪衾自憐到死猶迂
闊純種梅花作墓林
菊
羞與春華豔冶同殷勤培漑待秋風不須牽引淵明
比隨分籬邊要幾叢
松
一生著數落人先白髮栽松故可憐待得伏莵堪採
掘此翁久已作飛仙
蘭
蕭艾敷榮各有時深藏芳潔欲奚為世間鼻孔無憑
據且伴幽忩讀楚辭
桃
歲歲春風花覆墻摘來紅實亦甘香當時若種瑶池
木却恐河清未得嘗
桂
䜛言自昔架空虚薏苡非珠偶似珠半夜庭中金屑
滿老夫明日費分疏
柚
兩樹亭亭蘚砌傍未論&KR0694;貢奉君王世無班馬堪熏
炙且嗅幽花亦自香
笑花
春風滿面喜津津縱有嗔時不忍嗔尚恐傍觀安注
脚笑他何事與何人
末利
一卉能令一室香炎天尤覺玉肌凉野人不敢煩天
女自折瓊枝置枕傍
芭蕉
攪醉妨眠挾雨聲碧叢宜看不宜聽而今一任蕭蕭
滴華髮鰥翁徹夜醒
寄題邵武死事胡將祠堂
士各全軀命帷侯視死輕張廵須盡怒先軫面如生
短刃猶梟寇空弮尚背城新祠簫鼓盛人敬比神明
寄題沙縣死事祝將祠堂(文蔚之子)
淮右多良將吾猶識祝侯虎生能肉食豹死有皮留
鐵漢為揮涕冰翁與雪仇(童侯獲賊剖心以祭)標名忠義傳榮
甚復何求
挽王簡卿侍郎三首
先帝初更化公曾以諫聞身雖遷柱史袖尚有弹文
晚境圖成佛它山預作墳那知非變幻止在石橋雲
二
末著尤奇特杯行忽坐亡無香分侍女有硯遺諸郎
長樂旌旗改平泉竹石荒公今呼不應浮議果何傷
三
已矣孤知已顔蒼髩髮稀雖曾参話柄終未契禅機
尚欲扁舟訪俄傳隻履歸無因拜公墓稽首懺前非
題高九萬菊磵
胡公飲菊潭八十冠貂蟬高叟飲菊磵六十雪滿顛
胡公死無名高叟生無權權隨糞土盡名隨穹壤傳
劉生勸高叟世事不兩全飢且食落英渴且㪺寒泉
快吟三千篇多活五百年
挽陳師復寺丞二首
已奏囊封墨尚新又携袖疏榻前陳小臣憂國言無
隱先帝如天笑不嗔闕下舉幡空太學路傍卧轍幾
遺民愚儒未觧天公意偏夀它人夭此人
二
歲晚滄洲築草堂却將逢掖換軒裳市朝共歎鳳高
翥世俗或疑麟不祥童子舉扶猶忼慨門人要絰各
凄涼殘經無復相鎸切遺墨常留几案傍
别高九萬
花翁徒步悲詩境菊磵舂糧哭復齋衆客食魚弹鋏
去幾人白馬素車来尋思舊事成三歎斷送諸賢入
八哀信矣兩生俱烈士有金當為築高臺
贈建陽毉士楊椿老二首
當年琹調絶平平妄意先賢宰武城邑有澹臺猶未
識始知令尹欠聪明
二
晚愛𥅆書意味長無身始與患相忘殘年頗覺飢難
忍未敢貪君不死方
挽潘柄
復齋之客潘夫子生死相從未忍分薛守頗曾参道
潔志完何可欠承君魯生邀飲猶同去龐嫂来呼已
不聞菆舍一巵真永訣老無脚力拜翁墳(袁溉字道㓗薛常州)
(季宜從之學易)
贈輝書記二首
野老柴門不慣開有僧飛錫自天台前身莫是寒山
子携得清詩滿袖來
二
棒喝機鋒捷似飛推敲事業費尋思師歸定被叢林
笑腹裏無禅却有詩
答黃鏞
少年妄意假韶鳴憂患欺人兩髩星此去真當盟社
友向来不合誑山靈百年如夜何由旦萬古惟天只
麽青若到桐城逢舊友為言多醉少曾醒
答陳珽主簿
主簿佳公子何曾染綺紈果能磨銕硯真可輭銅&KR0777;
君壯雷驚蟄吾衰月缺圓(太元云月闕其團不如開明于西)家貧無
珤貝珍貺欲酬難
寄題南康胡氏春風堂
芋魁菜甲必同食石田茅屋不忍折有時對牀聽風
雨有時共燈窺簡冊大兄獨抱古人道羣季名修弟
子職一門和氣常如春紫荆花開庭草碧宛然生在
舞雩時又若坐於明道側吾嘗三復棠棣詩周公千
載有慙色共梨分棗有幾何摘瓜煮豆堪太息區區
錐刀未足讓伯夷遜國採薇喫君能聚族真卓行我
亦爲兄愧涼德暮年有意觀廬山因作春風堂上客
送孫明府(兄弟繼爲邑宰)
三年於赤子摩拊極殷勤令尹留方寸吾民受一分
宛如小勝國突過大馮君四境風謠美公必采聞
答陳璘司戶
丞相詩高妙諸孫亦復竒惠連康樂弟子美審言兒
三舍猶當避偏師未易支老来怯酬唱欲速反成遲
辛夘滿散天基節即事六首
老作黃冠返舊山尚支驛料破衙官孤臣毫髮皆君
賜獨坐風廊不覺寒
二
門廡無人殿未開白頭散吏久徘徊年年歲歲千秋
節長占群官第一来
三
聞說都人競出嬉御街簫鼓倍年時相公入奏天顔
喜半夜揚州送捷旗
四
約已隆親禮不同鈞天無讌錫臣工太皇動德侔高
帝陛下謙恭似孝宗
五
野袖云云祝聖躬亦拈拂子演宗風恨渠僻陋無聞
見不識光公與杲公
六
小臣無狀掛丹書還著青袍兩載餘物色依然如碧
鶴階銜久矣削緋魚
挽王華甫提刑二首(兄作行狀)
丱角從諸老麻衣客五侯風雲疑反手江海不回頭
寂寂生堪笑皇皇死未酬空餘老知識門戸著餘愁
二
何必求佳傅家庭論自公潁濱碑玉局曲阜狀南豐
轡遠方追電筝調每値風深知有遺恨不見捷旗紅
還黃鏞詩卷
曾伴靈芝湖上吟當年一悟至如今源流不亂知歸
趣篇什無多見苦心貫虱功夫須切近膾鯨力量要
雄深暮年誰可談兹事盎有邨醪且自斟
徐懋功餉酒用其韻
少時酒伴盡豪雄歲晚瓶罍一併空方歎獨醒吟澤
畔忽勤分餉到籬東鯤鯨有量真溟涬螟蠃無知妄
異同老矣此身何處着便應埋向醉鄉中
答陳琯修職
陳氏源流遠吾猶及紀羣昔惟知伯氏今又識郎君
後學尊師友先賢賤藝文滄洲書冊在努力緝前聞
挽陳孺人
昨吊空閨淚未收忍聞紼翣向斯邱不為尚子了家
事似與龐公圓話頭天下斷無膠可續人間最有劍
難求潘郎文筆尤宜誄想見新碑字字愁
壬辰春上冡五首
城南
一閉幽堂十九年萬松手種已參天懶隨人乞郭東
祭自與母耕綿上田試問拂雲施鶴表何如藉地薦
豚肩此身只合安閭里長為先君掃墓阡
西樓
溪草林花净碧紅傷心黃壤閟芳容短松明月易陳
跡斷雨殘雲難覓蹤伊昔老盆常共酌即今敗絮倩
誰縫臼間一斗陳倉粟薄暮歸来獨自舂
郭西(高大父)
自古佳城屬吉人郭書王讖豈能神埽松稍喜衣冠
衆薦芰何妨俎豆貧委巷起家真世德分山葬友等
天倫側傍即是黃香塚冥漠之中尚卜鄰(黃芻季野名士也死)
(而無子父葬之于高祖墓傍)
中潯
憶昨隆乾致太平諸賢聳聽鳳先鳴奏篇不愧登瀛
選拂袖誰留出晝行當日伯夷兄弟瘦至今楊震子
孫清定知千載蟇陵路尚有行人酹董生
夀溪
水如綬帶山如抱畫手難摹一段竒松下可澆三奠
去墓傍安用萬家為虹来昂首寕非瑞蛟徙無蹤若
有知丱角釣游今白髮重尋陳跡不勝悲(曾大父臨終有虹入)
(室墓前昔皆深潭蛟所窟宅也)
訪陳綱草堂不遇
細路縈紆入野田遥瞻竹樹已欣然青苔地滑跌盧
老蒼耳林深迷謫仙不羡玉堂在天上徑須茅屋占
雲邊極知謝客非為亢貪看林花聽澗泉
題陳遂卿隱居
早日稱雄翰墨林暮年里巷且浮沈諸公自負遺賢
愧處士元無謗國心(杜牧送薛處士序處士之名自負也謗國也)子佩子
衿輸少俊某邱某水揀幽深明時莫作逃堯計怱有
弓旌底處尋
綿亭林逸人扁所居室曰藏暉求詩
先生讀易注參同築室雲山第幾重昔遇壺&KR0588;疑見
怪今於老子信猶龍方靈有物司丹竈符騐無妖血
劍鋒只恐欲藏藏未得世人往往或知蹤
題白渡方氏聽蛙亭
塘水拍隄科斗生想君亭子俯幽清黃梅雨足野田
潤牡麴煙收邨落晴莫信人嫌無理閙頗疑渠有不
平鳴畫堂方喜聽琹阮誰愛天然律吕聲
贈鍾主簿父子
旗鈴接迹向西馳丹桂靈椿並一時競說郎君能跨
竈頓令老子欲笞兒妙年不患錐無穎前輩曾言木
就規相國晏公原楚産何須千里遠求師
寄趙簡叔知宗
造物方將貴此翁煌煌三印屈&KR0777;紅牋天不受珠犀
涴表海新兼鈇鉞䧺詩滿名山留妙墨舶歸外國說
清風何當把臂登雲榭共看鯨波浸碧空
贈豫知子
隔膜能知人肺肝瞭如燭照與龜鑚敏於一行推棋
子妙似堯夫測牡丹道是鬼来疑太黠驀然仙去覓
應難身今槁木寒灰樣暫愧巫咸仔細看
簡叔和詩再寄一首
棄置而今成秃翁君恩量給太倉紅著鞭縱落諸公
後揮麈猶堪一世雄花月三千篇絶唱海天九萬里
罡風胸中本自無冰炭况讀君詩益掃空
寄章貢姚别駕
贑江當曰血成川誰肯身馳不測淵尺檄約降諸峒
靜單車禽畔一城全帶刀俗染維新化横槊詩刊第
幾編相與元龍譏世事亦憐疎拙老林泉
三寄簡叔
屢有詩貽田舍翁燈花常至夜深紅莫嫌雲榭文章
重稍喜冰銜職任雄徤吏安知元結事貪夫愧死伯
夷風得君厚禄吾何患彼此樽中酒不空
寄章貢姚使君
虔在江西尤鉅麗極知君相選侯難昔多法吏懷州
&KR0807;今少詩人上將壇斂戍官兵放衙谿洞報
平安衰頽欲納轅門謁却怕崆峒臘雪寒
蔣邁說易
新圖别義初拈出四座皆驚昔未聞定是胸中通象
數或於夢裏見羲文向来夫子編三絶近世名儒說
七分自笑腐生尊古注可能挾册便從君
讀金鑾密記
仗下千官走似麕倉皇誰扈屬車塵禁中陸九艱危
共殿上朱三苦死嗔當日横身抗歧汴暮年避地客
甌閩小窗細讀金鑾記始信香匳属别人(香奩集和凝作非致)
(光也)
哭鄭君瑞長官二首
自觧銅章後終身恥折腰偶然安舊隐非不戀清朝
薪水纔能給弓旌未易招墳山梅似雪猶足配清標
二
史著陶潛卒何妨爵秩卑竟無乞米帖止有採薇詩
舊友誰爲誄新阡尚欠碑中年哭同志孤立可勝悲
獲硯
二硯温如玉琢成信知天地有精英馬肝紫潤尤宜
浴鵒眼青圓宛似生未愛潘郎呼作友便教米老拜
爲兄今年几案多竒獲應是窮儒命漸亨
再獲一硯自和一首
三硯聯翩買劵成絶勝玉杵聘雲英拊摩無粟向肌
起塗抺有花從筆生韞匵每愁逢暴客傾囊或笑費
兄古來事業由勤苦不信磨穿道不亨
蔡偉叔講通書
蔣君易學高無助蔡子重来講杏壇絳帳先生移席
聽青衿學士堵墻觀舉揚霽月光風易箋注先天太
極難稳坐虎皮揮麈尾豈知春雨客氊寒
遺編
短髮蕭蕭老日侵遺編未敢廢研尋薰蕕理慾迷通
義袞斧忠邪害怒心篤信聖賢常事左稍知治亂每
憂深人生有腹當盛酒誰遣吾儕著古今
一念
一念纔萌帝已臨豈容纖芥自欺心夜猶養氣操存
熟晨偶科頭警懼深跌宕少曾希管葛斂藏晚欲學
柴參小窗稍覺春宵冷自設篝爐置禇衾
貧居自警三首
昨者匆匆擲印歸六年岑寂閉柴扉歲荒奴僅拾殘
穗日晏婢方羹苦薇寕渴莫賒鄰近酒儘寒不著借
來衣中年但祝身強徤要卧風松坐釣磯
二
赤粟黃虀味最深此生不恨老雲林鬼神每瞰高明
室天地皆知暮夜金夷士燃臍猶徇貨先賢覆首或
無衾一瓢千駟同歸盡莫為浮雲錯動心
三
客過吾廬語至晡旋營塩酪刈薪芻酒兼麟脯不時
有飯與魚羹何處無(荆公云何處無魚羹飯喫)力學勿忘家世儉
堆金能使子孫愚俗兒未識貧中樂妄議書生骨相
臞
寒食清明二首
寂寂柴門邨落裏也教插柳記年華禁烟不到粤人
國上冡亦携龐老家漢寝唐陵無麥飯山蹊野徑有
梨花一樽徑藉青苔卧莫管城頭奏暮笳
二
過眼年光疾弹丸桐花半拆燕初還漢宫有燭朱門
煗墨突無烟白屋寒寕復闘雞陪戲社頗思擕鶴訪
孤山今年秫與金同價偶得茅柴且盡歡
上已
櫻笋登&KR0777;節物新一笻踏遍九州春似曾山隂訪修
竹不記水邊觀麗人豪飲自憐非少日俊遊亦恐是
前身暮歸尚有清狂態亂插山花滿角巾
村墅
邨墅溪亭處處嬉新年海岱悉清夷盗平四海無驚
柝虜去三邊有捷旗子美間關離亂際堯夫生死太
平時從今一洗窮愁語多賦看花飲酒詩
進德
進德工夫有淺深一毫間斷即差参醉無謬誤明持
敬怒亦中和見養心為善豈須朋友責積勤常若父
師&KR0916;向来歲月悠悠過方知痛自箴
答梁文杓
二梁太學同袍舊晚識郎君亦雋才柳永詞堪腔裏
唱劉乂詩自胆中来老夫一榻何曾下吾子扁舟作
麽回見說桐城方調卒未應能築禮賢臺
哭章泉二首
自有簞瓢樂何須璧帛迎後凋仁者夀獨往聖之清
古不稱千駟今猶重兩生吾衰久無泪一慟為耆英
二
小扉通水竹幽絶少比鄰家似巢棲者詩非火食人
於今無宿士若昔有先民彊作徵君誄居然語未親
贈馬相士二首
嫗貎何妨至輔臣猴形亦有上麒麟伏波眉目空如
畫不是雲臺佩劍人(唐人嘲歐陽詢云誰令麟閣上畫此一獼猴)
二
荀卿粗了心形者蒯徹安知背面哉别有精微書不
載待君見了季成来
余為建陽令遣小吏王堪為西山翁之役翁留
之仙遊山房招鶴亭之上令抄道書久之若
有所悟棄家不歸後六七年訪予田間敝裘
跣足真為道人矣自言欲謁翁於桐城作五
詩送之
向来刀筆充書佐歲晚衣巾學道流畢竟賢于人一
著醉中夢裏忽回頭
二
拂袖歸来久閉關道人剥啄訪平安要知對面劉高
尚即是前身靖長官
三
去去尋師莫遠尋蓬萊何處海深深山房幸有栖身
地且讀西山夜氣箴
四
聞說周仙有後身出山不為兩朱輪白雲丹竈俱無
恙憑汝殷勤謝主人
五
或&KR0777;碧漢唳青霄幾載山中伴寂寥今日鶴来翁已
出他年却恐費翁招
和南塘食荔歎
君欲和詩無匆匆唱首天下文章公今年荔子况倍
熟亭亭錦蓋張高空猿偷鴉啄牧童採林間殘顆猶
殷紅在昔唐家充歲貢吟諷何止杜陵翁南窮交州
西蜀土快馬䭾送如飛龍絳裳冰肌初照眼玉環一
笑恩光濃惟閩以遠幸免涴一顆不到温泉宫自從
陳紫無真本皺玉晚出尤稱雄邇来雞舌擅瑰瑋贊
香譽味萬喙同麟臺仙人親題品天為此果開遭逢
乃知微物似有數聲價亦與時汚隆列聖儉德被華
戎微如淮白不敢供奈何置驛奉私室安得木鐸觀
民風山蹊谷塹日力窮血肩踠足馳筠籠請公移此
食荔歎置在薰風殿閣中
後邨先生大全集卷之九
