後村先生大全集卷之百十四
表牋
賀皇太子妃誕育皇孫表
皇儲豫建兆熊夢之祥世嫡始生動龍顔之喜頌聲
洋溢佳氣欝葱(臣中)賀恭惟皇帝陛下接正統之傳
開中興之運禹甸禹服廣漸被於九州文子文孫綿
本支於百世開社稷無疆之慶堅臣民同戴之心
臣旣還里而躬耕莫班庭而旅賀自慚皓首微商山
鴻翼之勞竊辛清朝有豊水燕貽之美
賀皇后牋
坤道成女咸仰母儀震索得男廼生世嫡藹欝葱之
瑞氣騰溥率之頌聲(臣中)賀恭惟皇后殿下儷極之
體尊齊家之道肅慮深國本叶成主鬯之謀躬荷天
休宜介含飴之喜兩朝曠典四海歡心臣屏處草廬
遥瞻椒禁祥開興連端繇燕翼之功才愧風人莫繼
螽斯之詠
賀皇太子牋
日三朝而問寢德著宫闈震一索而得男慶流宗社
(臣某中)賀恭惟皇太子殿下學求新益性稟聖仁世
嫡鐘祥生於甲觀天顔有喜浴以金盆實開瓜&KR1705;之
緜可卜蘿圖之永某雖歸南畝猶列西清誦周家貽
厥之詩本支愈茂聞唐帝樂哉之語溥率均歡
賀天基節表(癸亥)
在厥初生寅正五日周而復始申命萬年慶集睿明
歡均率普(臣中)賀恭惟皇帝陛下系傳正統業濟中
興節紀開基紹庚申於文祖德升在位同甲子於重
華兹臨樞繞之辰適合環循之數修齡未艾巧歴難
推(臣)負来歸田称觴無路伏下三呼之祝莫尾班行
林間一瓣之香尚存忠愛
賀皇后牋
乾元統天適逢於帝出坤厚載物密贊以母儀瑞藹
皇家歡騰寰宇(臣某中)賀恭惟皇后殿下儉慈爲德
冲淡頥神河俟千年而清休符驗矣風自二南而始
内則肅然兹臨載震之辰宜介並受之福叶成泰道
同享昇平臣隃睇椒塗第深葵向發祥甚遠式符元
鳥之生依永非才莫贊關雎之美
皇太子牋
聖皇握乾符應期而出長子主震器受祉則均某中
賀恭惟皇太子殿下講斈尤勤問安惟謹金鑑紀
千秋之節睿筭無疆玉帶首百官之班天顔有喜若
今之盛曠古所希某屏處蝸廬隃瞻鶴禁上華封人
之祝徒效微忠從綺里季之游愧非耆德
賀明堂禮成表(癸亥)
四年既效方幸小康三歲親祠聿嚴大報顯幽昭格
溥率歡騰(臣某中)賀恭惟皇帝陛下德克有以享
天禮莫大於嚴父辟公相洛邑之祀孰不肅雍天子
建漢家之封自憐晉滯雖阻駿奔於末綴然猶爵躍
於熙成(臣)目睹昇平心存忠爱愧無藻思可賡清廟
之詩豈有芻言可𥙷合宫之聽
賀皇后牋
合宫藏事已行柴燎之儀宣室均釐並介椒塗之福
慶流宗祏喜洽宫闈(臣某中)賀恭惟皇后殿下化始
齊家體尊儷極禋於宗類于帝忱格顯幽大哉乾至
哉坤功高覆載成清廟我將肅雍之禮由關雎卷耳
輔佐之賢臣迹已歸田心猶存闕祀文王后稷聿攷
聖經之文頌姜女太任莫継風人之作
賀皇太子牋
上帝女臨肇称元祀長子主震首介蕃禧國本奠安
輿情欣忭(某中)賀恭惟皇太子殿下肖祖宗之仁聖
法君父之嚴恭屏葷茹以齊君敬之至也亞藻旒而
祼獻神之格思臣庶屬心元良受祉某隃瞻暉潤自
歎滯留騂角其舍諸旣精禋之竣事羽翼已成矣喜
儲德之升聞
賀冬至表(癸亥)
登臺而書至日陽德初享設伏而朝大昕天休昭格
祥開宫闕喜溢堪輿(臣某中)賀恭惟皇帝陛下握符
而闡珍考圖而數貢法春秋一字正外夷内夏之經
常觀否泰二爻察君子小人之消長方開景運翕受
蕃禧臣昔忝論思今安耕釣長夜叩牛角不廢詠歌
五更人鵷行尚形夢想
晷添一線驗化國之祥德冠六宫願聖人之壽臣某
中賀恭惟皇后殿下齊家之道肅載物之功多仰止
璇宵若羲俄之並照質之&KR0686;史與任姒而匹休際運
亨嘉裒時戬榖正位乎内端繇隂教之修申命自天
茂對陽剛之長
賀皇太子牋
陽剛初長義取泰爻儲德又新慶鍾震位(臣某中)賀
恭惟皇太子殿下謙卑自牧仁孝素聞致敬於三朝
問安之時事親礼備觀妙於七日來復之際作聖功
深属此迎長宜其受祉某昔塵扈從今侶漁樵重暉
瞻鶴禁之賢幸逢休盛三點鵷行而賀自歎滯晉
賀天基節表甲子
謂帝出震羲易之言以王次春麟經之法甫孟陬之
紀月果上聖之應期(臣某中)賀恭惟皇帝陛下早乘
龍以御天再斷鼇而立極蛇鄉虎落悉主悉臣夷面
鳥言同文同軌木德届發生之候椿齡非誇誕之辭
臣軒厩戀深山林迹遠年高聽重隃聞嵩呼之聲札
惡詞蕪莫献河清之頌
賀皇后牋
正次於王有開明聖主守乎内同介壽祺臣某中賀
恭惟皇后殿下嬪舜娥英興周任姒春生禁掖有
樛木之恩沾冥啓鈞天以蟠桃之實献千齡一遇兩
曜並明臣徒抱畝忠阻陪廷賀現南極老人之象可
卜休符和西崑阿母之歌聳觀聖製
賀皇太子牋
繞樞之兆命申自天主鬯之賢社施于子(臣某中)賀
恭惟皇太子殿下德養蒙而火然泉逹學求益而月
異日新至寢門外三朝謹雞鳴之問迎商山中四老
成羽翼之功属逢震出之辰宜介泰來之慶某幽棲
有趣旅賀無繇聞嵩山呼之聲尚能鼓舞賡海重潤
之作自愧惰荒
賀正旦表
鳳歴授時頒四方之正朔龍墀設伏朝萬國之衣冠
景運聿開頌聲交作(臣某中)賀恭惟皇帝陛下堯
如天大湯又日新蒙叟謂春秋八千殆匪寓言矣綘
人誇甲子四百安知大年哉數環循而無窮命鼎新
而未艾臣身雖拾穗心尚傾葵昔飲獸尊且無𥙷朝
廷之議今叩牛角安能效畎畝之忠
賀皇后牋
環六甲瑞折蓂階&KR0777;祝五辛香浮椒殿(臣某中)賀
恭惟皇后殿下俔天作合載物無疆震為長男若
螽斯之宜爾泰内君子賴關雎之進賢茂對新元式
裒多社臣雖違筆槖猶戀軒墀誦北山移幸免裂荷
衣之誚侍西崑宴悵莫分桃實之甘
賀皇太子牋
天王頒正朔之初有嚴設伏元子冠王公之上稱慶
奉觴(臣某中)賀恭惟皇太子殿下習若自然生而知
者龍樓問寢適當頌柏之辰鶴禁延賢並致茹芝之
老履端伊始介福孔多某甚戀明時已寢暮景上挂
冠䟽妄希華陽真逸之風聞主鬯賢尤甚横渠先生
之喜
謝進封開國子表
駿奔在廟助祭無勞爵賜其鄉均釐有愧新綸甚寵
小噐已盈(臣某中)謝恭惟皇帝陛下欽若昊天格
于文祖開明堂受朝賀至治馨香御端門發德音湛
恩汪濊寳鼎芝房之歌作白環銀甕之貢來至如疎
遠之臣亦忝褒崇之列臣属方退處竊喜熙成神其
盛矣乎莫相盖茅之祀子者進之也濫增食采之封
謝皇后牋
采地益封綸言甚寵椒塗儷極餕惠不遺旣竊身榮
惟慙官冗(臣某中)謝恭惟皇后殿下示儀宫壺致
敬廟祧粢盛衣服之貢有嚴竣事山川土田之錫寕
過用恩自憐華皓之臣亦被龐洪之澤臣食浮有&KR0804;
器小莫勝通漢雍之班名雖法從詠周京之美才匪
雅人
謝皇太子牋
多士奉璋滯晉莫預元良主鬯慶賞則同竊身之榮
為國之蠧(臣某中)謝恭惟皇太子殿下賢居嫡長望
繫宗祧方貳觴亞果之初肅雝惟謹及徹爼分膰之
際疎遠不遺雖久歸耕猶叨進律某運逢休盛景廹
暮遲食采已多矧復增於書社羹芹而美尚欲献於
儲闈
謝除煥章閣學士致仕表
年侵八袠早包戒得之羞朝奏一封夕奉曰俞之詔
貼軄晉加於三等綸言焕發於九重雪涕滂如華顛
榮甚(臣某中)謝伏念臣篆雕技小刀筆才麤聖主如
高廟孝皇之好文賞其詞藻微臣非徐俯陸游之
宿學錫以科名凢禁闥清望之官與氊厦䆳嚴之地
人想夢不至者愚忝竊迭為之持論無以出諸老先
生草詔曷嘗泣武夫悍將履声寖近旒眷未衰然而
臣陳力不能敢忘於知止上退人以禮寕過於用恩
槖尚有二疎之金篋永寳九齡之扇返耕桑之初服
佚穿絡之殘骸以一藝而誤受明主之知以萬乘而
不奪匹夫之志身安丘壑命託乾坤兹蓋伏遇
皇帝陛下其德又新人惟求舊念臣拔擢於端平之
更化論思於景定之中興昔侍重瞳曾奉總章之訪
今含兩齒已廹磻溪之年非必旌賢庶幾優老臣矣
心銜結掃迹退藏補劓息黥少復意而之破毁臨深
履薄未忘曾子之戰兢
謝皇太子牋
賤臣垂暮藁奏辭榮聖主如天綸言報可仰頼眷宫之
参决曲成寒畯之始終(臣某中)謝伏念某頃玷清華
已瀕衰朽帝扵善言善行楽取諸人爾無嘉謀嘉猷
入告我后難久尸喉舌之任遂力乞骸骨而歸昨返
林泉日親湯液攣痺不能以伸縮昏䏧若有於蔽蒙
雖曰年高亦緣福過鶴䙰褷而病翎甚短安能奮飛
馬虺隤而絡首猶存力求觧脱仁矣聖朝之内恕决於
儲貳之裏言辭孝皇潜躍之藩陟高帝寳儲之閣其
退若此何榮如之兹盖伏遇皇太子殿下德久升
聞學尤新益至寝門而問禮謹凊温遣安車而迎朋
來耆舊不奪匹天之志頗憐一老之遺某敢不休息
殘生洗空妄念牛蓑魚笱終身阿澗之槃鳳輦龍樓
回首雲霄之隔
大行皇帝升遐慰皇帝表
捷書系道方忻胡運之衰遺詔傳郵忽駭杞天之壊
兩宫號慕四海悲摧(臣某中)慰伏以大行皇帝享國
之日長施澤於民久風寒設偹遠圖恐缺於金甌宵
旰積勤微恙遽馮扵玉几陟方不返同宇共哀恭惟
皇帝陛下有元德升聞之姿適末命導揚之際文恩
罔極王業至難情固荒迷禮存節抑雖甸服纉禹端
不沗於継承必羹墻見堯乃無慙於付託
慰皇太后表
外遐變慘奄闢梓宮儷極體均痛深椒殿(臣某中慰)
恭惟皇太后陛下俔天作合密贊定儲及上彌晉與
聞顧命死生大矣荼毒柰何鷙别好逑追感和嗚之
舊龍胡攀惰願寬伉儷之哀
賀皇帝登極表
有王者興継明継聖際天所覆悉主悉臣廟社奠安
裔夷震叠(臣某中賀)伏惟皇帝陛下躬膺歴數德
肖祖宗自豫建而天人之望咸歸逮參决而國家之
事明習烈考再斷鼇而立極甚矣勤勞真主初乘龍
而御天艱哉負荷先猷具在近事可師必崇奬東朝
以承顔必疎遠北司若棄唾必首開衆正杜群枉必
不忘大患玩細娛治體必如慶歴以結吾民之心服
制必如淳熙以教天下之孝三年無改父道孔氏有
爲而言數世以貽孫謀周家必過其歴臣曳履嘗塵
於雍從挂冠猶抱於畝忠曩忝朝班屡陳國本丙午
首闢祠禖占夢之諂辛亥重温自姪爲子之言微臣
之奏藁如新先帝之德音未遠不圖耄耋真覩太平
昔大明生東固已傾心於晹谷今衆星拱北徒知矯
首扵雲霄
今上登極賀皇太后表
如日之升已臨南面受天之祜就飬東朝此在明時
久為曠典(臣某中)賀恭惟皇太后陛下源流名相佐
佑先皇不待晏朝始進脱簮之諫仰占天意灼知當璧
之祥既握乾符首崇坤載臣旄期得謝旅賀未由朝
周寢門曲盡宸襟之孝頌漢長楽自慙老筆之衰
壽崇節賀表
至在坤元資生之功大飬以天下致孝之禮隆兹逄
載誕之辰敬上三呼之祝(臣某中)謝恭惟皇太后陛
下綦貴躬澣衣之儉先幾定當璧之媒壽考旦寕協
詩人之作頌崇高莫大明天子之有親洽四表之懽
心裒二矣而名節臣栖身南畝矯首東朝王母献桃
誰謂崑丘之遠大姒夢杞實開周闕之祥
賀皇太后牋
上寳冊於慈闈既加顯號奉玉巵於前殿申祝修齡
甚盛何加非常之慶(臣某中)賀恭惟皇太后陛下産
祥相閥作儷穆陵柔動也剛定國本而豫建退藏於
密歛神功而若無厥初與佛以同生其數後天而難
老臣收蹤草野矯首椒塗端門九重現南極星之植
杖崑丘萬里來西王母之獻桃
賀皇帝表
庭衣禓適符佛浴之辰漢殿稱觴庸侈無儀之貴
孝慈兩盡普率均歡(臣某中)賀恭惟皇帝陛下健法
乾行明同離照攘夷修政增光烈考之伐功約已隆
親壹用孝皇之故事方四海同效華封之祝然九重
尤崇長楽之儀臣猥以陳人覩兹曠典名蕩蕩巍巍
之德幸際盛時賦融融洩洩之詩莫追古作
賀皇后牋
與子功高方上東朝之壽事姑禮偹咸推中殿之賢
喜溢六宫歡騰萬宇(臣某中)賀恭惟皇后殿下恭文
外属兹憲諸孫慕&KR0686;管所書素閑内則佐玉巵之奉
上悦慈顔周命維新漢儀復見第金馬甘泉之頌竊
自嘆於暮遲陳關雎卷耳之詩庶有禆於風化
丙寅賀冬
皇帝表
陽生於子方迎七日之來龍飛在天適際千齡之盛
祺祥滋至普率均歡(臣某中)賀恭惟皇帝陛下握符
闡珍正位凝命静觀消長進衆賢於極辦之朝洞見
忠邪退群小於積隂之地法乹之健如日之升臣身
以明農心猶愛主候雞鳴而穫田舍所願年豐入鵷
行而捧御床難尋昨夢
皇太后表
日臨南至方占魯官之書天佑東朝兼備箕疇之福
(臣某中)賀恭惟皇太后殿下儀刑恭聖輔佐先皇一
陽浮葭琯而生踐長伊始萬乘躬玉巵之奉曠古罕
逢喜洽三宫歡騰四表(臣)昔陪扈從今侣漁樵學非
耆儒豈敢議明堂於暮齒老無筆力安能頌長楽之
祲容
皇后牋
桼谷律調一陽初復椒房德冠萬福是膺瑞藹宫闈
慶流宗祐(臣某中)賀恭惟皇后殿下儉惟澣服諫或
脱簮有美含章法順承於坤道進賢去侫玩消長於
復爻聳瞻母儀翕受帝祉(臣)形雖木槁心尚葵傾入
捧御床莫陪於旅賀來嬪京室徒頌於徽音
丁卯賀
皇帝表
帝出乎震旣履位於九重王次乎春實改元之三載
臨照之下忙蹈則同(臣某中)賀恭惟皇帝陛下為
天地立心膺祖宗傳序在朝在野咸誦堯言於羹於墙
不至舜孝頒清臺之新歴躬泰畤之初郊臣忝淳熙
遺民塵景定法從今皇纉夏后之服(臣)老已歸是歲
建漢家之封臣病不與桑榆雖廹葵藿猶傾先世舊
田廬久遂故栖之返正衙大朝會恍如曉夢之闌
皇太后表
史課清臺聿頒夏正帝朝長楽尢肅漢儀治化一新
臣民交慶(臣某中)賀恭惟皇太后殿下鍾祥相閥作嫓
穆陵預知當璧而定儲此功莫大不竢撤簾而復辟
其道更尊順臨獻歲之新翕受對時之祉臣久栖岩
穴隃遡闕廷上欲娱親方致謹玉巵之奉臣嘗載筆
尚能𥙷&KR0686;管之遺
皇后牋
木德發春履端伊始椒塗儷極受祉孔多喜洽大宫
歡騰萬宇(臣中)賀恭惟皇后殿下儲祥左畹正位中
闈志在進賢贊九重之决身先示儉形四方之風鳳
歴初頒鴻禧滋至臣曩塵獻納今幸退蔵拜東上閣
門莫陪旅賀尋西疇邱壑尚可耦耕
丁夘賀郊祀
皇帝表
授重華而協帝取則前徽祀后稷以配天有光初政
一純藏事四表歡心(臣某中)賀恭惟皇帝陛下剛健
粹精嚴恭寅畏采魯史改卜郊之說差擇元正本周家
有成命之詩蒐求古禮合群言而折衷奮獨断而舉
行廟社奠安神祇悦豫臣喜深爵躍耄阻駿奔上御
端門亦旣敷於大賚(臣)逃空谷豈敢有於遐心
皇太后表
饗天饗帝既受胙於圜丘有尊有親遂稱觴於長樂
煇煌曠典洋溢頌聲(臣某中)賀恭惟皇太后殿下系
烏衣太傅之宗生赤城相君之閥昔禁中定大計豫
知再拜厭紐之祥今陛下覆至尊初舉三歲燔柴之
禮惟敬可以對穹昊惟孝可以報母慈臣猥以癃殘
逢兹希闊奏泰畤宗祈之賦豈乏奇才第思齊訪落
之詩愧無雅思
皇后牋
禮行五畤上旣親祠德冠六宮天方錫嘏維今盛舉
亘古罕逢(臣某中)賀恭惟皇后殿下寅奉玉齍流芳
彤管郤虙妃而微諷何待詞人介富媪之蕃釐母煩
祝史由椒塗之内助致馨薦之熙成臣幸以餘齡覩
兹曠典䟽特牲之義良愧謏聞誦關雎之詩徒知贊美
乹會節賀皇帝表(丁卯)
帝德神筴日未來而推古有大椿壽不知其紀幸逄
聖出適踵佛生(臣某中)賀恭惟皇帝陛下當清明之
初受艱大之託歴數惟爾躬之在薦禹扵天謳歌皆
賢子之歸纉禹之服萬歲千秋之祝九州六合所同
臣昔忝詞臣今儕野老種東臯獲西舍未敢惰農斟
北斗献南山未繇旅賀
賀皇太后表
序届南訛龍為佛生而吐水辰居北極電因聖作
而繞樞天不偶然國之大慶(臣某中)賀恭惟皇太后
殿下正位乎内先齊其家大莫大於域中之王定策
而援立尊莫尊於天下之母洗心而退蔵誕節同時
前朝曠典(臣)乞骸得謝廻首未忘西崑白雲之謠恍
聆雅奏東都赤服之兆竊喜中興
賀皇后牋
乹元首物開彌月之祥坤道承天賴長私之助懽騰
八表喜洽三宫(臣某中)賀恭惟皇后殿下美在其中
位正乎内懷進賢之志酌以觥罍諫晏朝之非脱其
簮珥合寸天尺地所覆載祝千秋萬歲之綿長臣今
田舍翁昔柱下史種南山之豆力耕落而為箕竊西
母之桃妄想待其結實
賀冬至(丁卯)
皇帝表
月正仲冬陽生於子天申休命國壽於箕爱景舒長
頌聲洋溢(臣某中)賀恭惟皇帝陛下用夬之决法乾
之剛修内政攘外夷邊陲不聳退小人進君子界隈
甚嚴七日方來諸福類至(臣)昔叨持槖今已荷鋤短
衣叩牛角而歌悽其垂暮汗脚踏龍尾之道恍若隔
生
皇太后表
魯史書觀臺之瑞具見聖經漢儀嚴長樂之朝方崇孝
治隆平盛際溥率歡声(臣某中)賀恭惟壽和皇太后
殿下赤城仙聖之同鄉黃閣相君之貴種輔佐先帝
進賢之助多援立嗣皇定儲之功大順臨陽長茂
介天休臣雖久歸田未忘存闕奉玉巵之壽莫覩祲
容𥙷彤管之遺更慚新意
皇后牋
書雲之節魯觀紀祥貳極之賢漢宮取則囿形覆載
舞手歡欣(臣某中)賀恭惟皇后殿下佩服行璜覧觀圖
史后節用澣服咸師大練之風上未明求衣深納脫
簪之諫
賀年表牋(戊辰)
皇帝表
頒清臺之歴文軌混同設黃麾于廷衣冠朝賀照臨
所暨忭蹈惟均(臣某中)賀恭惟皇帝陛下握符而闡
珍披圖而數貢四年旣效仁義之道力行正月始和
寬大之書數下属更歲律茂介天休臣雖已耄惛未
忘憂爱瞽者於設色無與莫覩太平野人以曝背献
忠猶思美報
皇太后表
禮尤重於東皇椒奬浮斝壽莫隆於西母桃實登柈
佳氣欝䓤頌声洋溢(臣某中)賀恭惟壽和皇太后殿
下俔天之妹元台之孫姜氏早朝屡進脱簮之諫平
王抱入灼知當璧之祥献歲之初後天而老(臣)昔事
先帝今為老農弼指英廟御座而言莫將明於孝德
軾聞宣仁停箸之語徒感泣於聖知
皇后牋
木德發春履端伊始椒塗儷極受祉孔多運際昇平
歡騰溥率(臣某中)賀恭惟皇后殿下正位乎内先齊
其家法坤道之含洪靡分嫡媵玩泰爻之消長洞見
忠邪歲律更新天休滋至(臣)遭逄華旦荏苒耄期詠
關雎之詩方陶美化作親蠶之頌愧乏好辭
後村先生大全集卷之一百十四
