後村先生大全集卷之一百三十九
祭文
王留耕參政
本朝名宰如王魏公之貴重曾魯公之老夀當時鮮
麗然王公不免陪玉輅之塵曾公亦有蹲鳳池之誚
惟魯范二老僅至参與而薨至今名照穹壤王與曾
有愧色焉豈天易予人以高位而靳畀人以全節耶
公之來也以直道進其去也以直道退雖年位稍亞
於王曾而名德欲齊於魯范矣僕老放絀冀公進為
甫驚摧梁木之恨俄興埋玉樹之悲蒼黔安仰顛危
孰持自傷殘骸痼病之疾隻雞斗酒之禮後素車白
馬之誼虧凛然英爽歆此誄辭
李用之秘監
龜山於京文定於檜初敬終惎倏進俄退督之末相
以譎自盖薦三十士往往名輩公當是時固嘗峩豸
居中幾何旋踵升外爾欲為者我不傅會我自立者
爾焉能凂憶與鉄庵博覧奏對於故紙中馳騁千載
不着名氏獨現光怪此必洞齊衆伏且駭奈何斯人
留落嶺海彰施藻火被之巖瀨戞擊金石散為竽籟
挑抉蟲魚形諸箋解家有論著因無華采士為時惜
年不公待嗚呼疾病則亂魏傁昏憒歲晚語謬謝傅
殂背公將易簀遺偈痛快譬之虚空豈有成壞我嘗
評公精博英邁詩學卜衛文律崔蔡自昔黨議為縉
紳害知我罪我以俟萬代嗟同門生凋零誰在執别
銷黯聞訃驚瞶老語諄譫聊寫悲慨
林元晉武博
我嘗三入勸講代言君無一字及於脩門又嘗三點
貴權嗔怒人畏傳染君愈親附念我暮齒諒我孤忠
饋藥起疾貼書擊蒙衆方排我荆舒楊墨君顧以為
卿雲甫白世故輪雲人心塹坑晚欲託君患難死生
昨枉緘題怪非自札酸風吹訃白日永訣西山之門
存者幾人又弱一个莫贖百身嗚呼學可謀斷僅教
胄子才可董統乃牧斗壘得祿幾何閑輙數朞寄巢
蕭寺大輙隨之彼何人哉耆厖烜赫其間分劑於君
獨嗇祝釐不飽營棲未遷君則往矣家尤蕭然始翁
謫殁負骨歸窆後師夢殿守死不畔君昔徇義勇不
可當今誰䘏孤誰來訃喪卜用何山葬以曷日禮有
匍匐老無筋力誄不盡哀哭不成聲英爽如生豈隔
幽明
惠州弟
烏乎吾翁將終念子稚齒執手謂余以是累爾悲哉
斯言琅琅在耳四十年間逢坎屢止子榮子悴余憂
余喜邑最朝蹪方騖華軌洊剖虎符亦服龜紫皆辭
阻脩願奉甘旨議廳冰冷曰此足矣其事魏國孝謹
終始服勤菽水竭力滫髓戊申之冬變遭陟屺余衰
且毁瘠固其理子胡為哉鬚髮如此親朋皆怪少余
一紀如子至性可傳圖史烏乎道山之招余不欲起
余昔杜牧求郡養顗既竭光範為子干壘羅浮之麾
相乃啟擬子之為邦朞月而巳玉雪自潔嵐瘴一洗
供帳簡省觴豆薄菲皆曰吾侯崇儉惡侈郡有泉粟
家無苞篚皆曰吾侯勤民約己自南來者有譽無訿
宿昔剥塜安書盈紙曾不旋踵忽以訃至二息甚孝
靈明一點如月在水烏乎處和内包衆美所踐平實
不為卓詭恭兄友弟尤敬孀娣天禍吾家析余同體
九年之内連奪二季子健如虎溘先若彼余縮如蝸
視蔭能幾族姻會哭謀子後事訓勉二息無徒哀毁
一護輀車一奉靈几常日家集大白酌子今子安往
酒覆於地
鄭元樞
亡友行之嘉定校郎約我見公道山堂後端平初佐
幕福唐奉公從客履道之妨俄而公入徑升廟廊我
忝樞椽朝夕公傍志念休休誨言琅琅衆擠寬饒公
雪孝章誦言於朝以袁易漳两揆再免公獨贊㐮爰
立之拜非公孰當有豸其冠素出門墻遂借座主發
其風霜普歐公客比陸氏庄射羿之嘆尚未能忘公
頓首言此臣素剛况其所言中臣膏肓如公德度實
不可量既&KR0786;機務還笏蹇裳東山棋塵午橋詠觴千
贄之來倒屣迎將一食之甘與客剖嘗垂二十年富
貴夀康爛然長庚暁出東方公友西方公師紫陽彼
矯矯者自許膺滂公不立異安行乎常彼牛李朋互
相居藏公不爲黨見善則揚昔涑水公相業煌煌程
子獨思韓富已亡烏乎悲夫此言深長孰平如秤孰
大包荒天不慤遺頽山壤梁我晚擯絀世尤炎凉惟
公念舊書題盈箱此往荔丹彼來橙黃公薨我病不
能哭表緘辤洩哀歆此瓣香
林母王宜人
昔錢母見其子擢高第矣子掌帝制已不及見歐母
見其子之歴貴仕矣孫踵世科廼在身後夫人及見
竹溪内爲詞臣外爲州牧部使者又見民嘗繼登黃
甲綵衣板輿左右娛侍凉臺燠館起居便安其福德
加於錢歐二母一等矣九袠而蜕復何憾歟昔我陟
屺雙旌吊廬北風吹訃心折涕濡豈無蒼頭可御素
車病卧一榻塊如囚拘先命賎息往酹束芻
趙虚齋端明
才非果難難於全媺勝流高虚下調麄鄙公則異是
體用兼該以理揆事以德勝才磔寇破樵郡化焦土
公握兩拳禦萬豺虎鄞反側公往建牙宥脅梟畔
肅然無譁公甚柔懦公不嚴酷惟廉惟恕群狡服
入金狨出佩玉麟王曰遄歸余無親臣延和已見
事其斂民怨木妖國敝發明節卦規切斜封
公造滕天為改容流傳萬口照映千載謂余不信
有在凢今公卿貴則捐書公老愈勤甚於癯儒
易通一書開闢未有不知公者曰異洛叟既徹乙覧
默契宸衷此于伊川未嘗不同造物所斳非權與位
於學識獨不輕卑公所造詣通元入妙非惟人娼
亦恐天嗔昨賀蒲輪勸堅鐡壁必獲不已廹而再出
當世要務不宜三緘皃女恩怨姑寘勿談答書繫節
真我傳間開歲稍親藥裹心謂微恙不為深灾
方作箋諗廼以訃來嗚呼幹方之略元凱叔子尋微
之功康伯輔嗣或者惎公主眷時名今其往矣議論
必平嗚呼少小相於晚尤繾綣人亦有言時非同傳
屬纊遺墨何其諄諄宰上之題累吾故人我已七秩
公小二歲白首哭公寕非倒置我才雖竭尚可作碑
呼公不起孰知我悲
又掩坎
自公之薨交態寖異珠履之客金臺之士往往掉臂
去而改事或摘語我世故可畏子獨何為惓惓不置
昔者之誄今者之誌深恐時賢併按二罪我瞿然謝
戢君厚意固陋之見則異于是昔涑水大書献可之
窆姑溪嘗坐忠宣之累志義所激禍福焉避彼區區
者久已割棄而况畏時賢之怒非烈士之志没亡友
之美非直筆之義知我罪我姑静以俟殯宫將啟送
車畢至我困藥裹自歎匏繫殮不憑棺葬不視毳寓
哀斯文將以掬淚
妹夫方采伯
先君愛女婉孌淑均擇對館甥四十餘春蚤共苦淡
常相友賓君生華宗瓜葛龔陳然其自立瀟灑出塵
倜儻好事精博罕倫異書抄畢舊事廣詢畫苑之秘
文房之珍端嚴歙溪漢洗古錞金石所刻詛楚頌秦
下逮晉唐本朝名臣寸紙單字收拾補紉孰拙孰工
孰孰貞募以金帛閟以襲巾元章長睿合為一人
余事墨戲下筆尤親伯時與可豈非前身挾能雖高
賦命則屯爯貢于鄉志業未伸哭女悼亡觸緒嚬呻
賢郎繼夭顧影悲辛家惟一孫吾已六旬白之縣官
告之族婣怪君強健語何諄諄亭午過我共坐水濱
歸巳侵子殆不待寅百年夢覺如臂屈信君固能齊
彭殤菌椿憶君情話再聆無因歎君先見知幾如神
託孤之言敢不書紳九泉有知歆此鯽蓴
伯姊
嗚呼姊嬪于方夫子儒素八上春官往返道路抽簪
脱珥以奉扉履四女有歸兩郎畢娶井臼一生米鹽
萬緒卒奮難窘稍置豐裕七秩加五猶屑碎務饑羹
苦薇寒擁敗絮往視場圃蒙犯嵐霧醫藥不時輿疾
霄鵝咫尺家簀曷不返顧山庵綿蕝僅通牖戶四無
鄰毗風號瀑怒廼于是間委蛻而去嗚呼姊之生也
積銖寸之勤以成其家其死也尚不忍以毫芒之費
凂其夫累其子悟法喜之幻緣超龐嫗之高趣委平
生之六親無末後之一句空皃女之恩怨等浮屠之
滅度既自跋于愛河必復歸于净土矣然姊之夫君
子恩深義重雖甚曠達亦豈能無離鸞别鶴之感凱
風寒泉之慕乎嗚呼白首同胞多散少聚姊安往哉
瞥如電露未嘗聞疾忽焉報訃不腆兹觴哀恫攸寓
鄭常博
烏乎自漢以來士以藝取童而習者不出科舉抄誦
帖括絺繪雕蟲芻狗既陳叩之空空君則異是網羅
貫穿手不釋卷亦不退轉衆作萎薾君獨老蒼他人
衰竭君愈激昂早列西山文子之籙中入秀巖筆削
之局使之騰上鼓舞雷風炎紹汪綦乾淳周洪挾負
竒崛寡諧多迕暫牧揭陽俄謫横浦談滯周南甫客
瀼西帝曰巫陽女下招之豈無汾陽力援太白九虎
守關一鴻避弋葺履道宅繙善和葦書間孤榜花外
小車君房言語李邕碑板彼盲不見世有具眼在昔
老師高弟詵詵歲月電往存不數人前誄洞齋未平
幽憤奈何又傳苔傳凶聞辛亥之役我扶贏軀心頗
羡君紅頬白鬚棄我而先理不可詰竒字誰問疑義
誰質扁舟来訪翰墨尚鮮束芻往弔筋力巳愆天實
孤我殱同學者退老西河僅一商也平生苦心為書
滿家傳之福郊或付侯覇我廹頽齡涕不濡目故交
欲盡如何勿哭
代祭周士姪
烏乎西墅遺緒不絶如縷一房孀幼繫命於汝汝姿
厖厚亦廉且能初筮於建以冰檗稱公車三剡談笑
而獲政和琴堂十載虚席二臺交辟百乘耒迎㦯勧
勿就汝勇一行吾廹衰暮汝方壯盛將遣安輿挈我
就養書猶在手凶訃繼之竒禍駭人行路齎咨天於
吾家降罰何酷夭汝之齡慳汝之禄不念白髮不顧
齊眉不曰諸孤方在孩提汝何忍哉振臂長往門戶
誰託婦息安仰尤可憾者在已繼兄痛汝香火未能
紹承遺腹之孕或者天意萬一得雄箕裘可嗣烏乎
母子之恩伉&KR1275;之情兒女之慕終天難平有酒盈觴
有胾在爼淚竭血乾汝其知否
又自祭
烏乎仲氏諸子多夭稚齒既婚官者二人而已少竒
美秀又弱一个汝差厖厚謂可負荷被服儒雅不類
綺𥜗詩筆畫卷坐起與俱有鄕曲譽無子弟過結客
如雲輕財葉唾初筮建溪三年飲冰其士若民皆日
尉清廉使交章薦汝辟汝凋敝之邑人畏如虎汝獨
披襟以當劇繁欲迎潘輿欲大於門規畫之遠夭閼
之遽晨馳安書夕報凶訃病甫數日遂不可支豈廹
定數抑無良醫槖中蕭然未易歸骨走僕齎糧挈汝
存殁丹旐翩翩叢於溪濱行道揮涕况我天倫仲氏
何罪再隕其嗣梧竹摧折琴書散墜天道逶迤當觀
其終安知遺腹不能亢宗吾哀汝母歲晚岑寂汝婦
汝兒誰拊誰恤吾門子弟佳者豈多今又奪汝悲哉
奈何汝昔家集飲不知醉今日何為覆酒於地
弟婦方宜人
烏乎昔起部郎麾節迭更命服於飛奚異繡行倚伏
何常變幻奄忽冡子先夭藁砧繼没人曰西墅後事
可悲俄表新阡俄敞華榱若子若孫冠婚宦學如巢
斯營如鳥斯啄里人又曰不忘百年之勤西墅一紀
之孀先緒如綫付託於季偃室甫開潘輿將至天乎
奈何又奪此郎歲晚煢然獨緒凄凉傍人寬譬爱女
順適六親隐憂二堅乘隙七袠非夭三命不卑所可
憾者主喪無兒两房一孫髧髦杖絰每聞哭聲驚呼
腸熱里有公評賢媛可師媵無怨色主母至戀烏乎
幼者可長絶者可續獨此吉人長往不復門戶之責
叢於老夫苟未溘先尚可䘏孤
代姪孫在祭租母
烏乎在生三歲阿婆有命俾繼大宗小父敬聽婆意
小父年盛子多事顧不然痛哉奈何孱弱之質仰婆
鞠育顓蒙之性頼婆教督婆忽蜕去拊在者誰小父
甫葬世母新婺幼稚&KR0561;呱聞者酸鼻天祸我家胡惨
如是童騃無知門戶方屯如以一羽而負千釣在也
何恃恃天而已乾淳西翁百年積累家有尊老必爲
主持小父之祀豈其餒而有酒在觴有胾在爼泣血
矢詞婆其知否
抑齋陳公
嘉定之季始納鉄槍中外動色献璽歸疆公獨比之
侯景姚㐮如養鷹虎不噬則颺失今不圖遺患必長
帥薨公去潰成疽瘡掃衆南吠據楚擣揚幾以國斃
幸而夭亡上思公言擢尚書郎紹定之初閩盗披猖
發於汀樵延及劍漳井邑聚落化為戰場耆老孩幼
化為國殤起公於苦纛鉞煇煌以一書生當萬虎狼
探巢窮穴蜂蝟斧螗翦除葦蒲封植甘棠由建而洪
令嚴如霜盱贑兵驕守殪憲戕駢首伏誅㒺敢崛強
俄佩玉麟付以江防潤卒失伍勦之茅岡詔援淮泗
躬履顏行成敗利鈍兵家之常不言全豊但議失光
公浩然歸䄂手深藏既摧冰山遂登巖廊以嚴見惮
以直自將上帝臨之臣無他腸謂薬沙湜廼鎮湖湘
求觧樞柄歸平泉莊力辤晝繡作還政堂君召及門
尹來趣装自言衰朽不任簪裳属虜透渡閩接江鄉
再申前命賜履福唐野無山越海有胡商疆場觧嚴
騰告老章高興赤松短夢黃梁踰八望九既夀且康
云何一夕頽山壊梁烏乎吾閩德公百世不忘公不
爰立莫詰彼蒼或疑殺氣累眉問黃僕曰當罪雖殺
奚傷所殺頑凶所活善良殺少活多宜介祺祥吕伋
召虎西平汾陽一門貴盛奕葉蕃昌曷不觀公蘭芽
茁芳僕早親公知公最祥朱絃之直玉尺之方冰蘖
之清鉄石之剛遠沂周程近参朱張水心席問北山
膝傍先天太極内聖外王有體有用施未毫芒悲哉
此事千載渺茫辛亥葉舟獲尾牙檣劇談三日意氣
慨慷庚申重来過履道坊僕亟走門公不下床第一
等客僕詎敢當老為詞臣舊學惰荒雖草三制莫酹
一觴廻首墓陵心折涕滂堂堂如生歆此瓣香
六二弟
吾翁七子鍾爱在季翁棄諸孤君猶髫穉畫荻而訓
頼有母氏識之無字了瑟僩義粹美之質非由矯勵
精詣之言不假絺繪周選賢能漢拔茂異君獨何為
罷舉求志一生不屈三紀虞侍盡敬極孝閨門之内
安行實踐鄉黨之際先緒如綫頼以不墜君趣棲遯
我仕䟦疐且耕且讀咏書之味雪案冰硯相對不寐
掩卷遺忘資君博記下筆麄淺慙君苦思盖如是者
二十餘&KR1124;每曰樂哉家遲講肄我晚賜環與君分袂
别幾何時間哭中饋常日清談不屑鄙事一旦曠懷
附同羣碎絶無蒙叟鼓缶之意但有安仁悼亡之製
我竊憂之累書寬譬彭殤同盡人生危脆中年以後
不宜劬瘁君有近訊附銅魚使上勸加餐下諷早退
我感君言始决去計我方景慕&KR0238;園傲吏君亦依稀
柴桑處士所望甚挟帝必余卑夫何歸塗或以訃至
猶謂譌傳耿蘭之類既審其然慟絶仆地同産凋零
奪五存二君健且爾我衰奚恃外姻内族迎我蕭寺
獨於其間不見爱弟徐問何恙不疾而逝其於去來
如屈伸臂彼方外人視此有愧兒女尚幼婚嫁都未
天其或者假我數歲當身以任句平之累烏乎幽室
將啟小齋永閟有倡誰和有問誰對老人目枯以血
續淚
方蒙仲祕書
希世之英振古之竒昔有顔賈今無等夷驥奔電走
鵬怒而飛刷燕超越息於天池他人矻矻白首書癡
子一過目研奥决微及其下筆初不屬思頃刻萬言
如蚕吐絲經緯䴡密胸有錦機人物渺然文不在兹
今相伏鉞首羅致之磨盾草檄横槊賦詩江漢告成
相以歸拔亡滿朝難得者時衆方彙征子廹瓜期
願為朝冡摩拊惸婺俄而報政不俟及期以中秘召
何來之遲西風吹訃余心之悲邯郸之榮不過一炊
南柯之夢僅擁一麾事不可科斯人止斯高才妙質
月旦所推每見子文愧予之衰子今已矣起余者誰
堂堂相君憐才念舊折衷余言用子不究幽明之中
愧此良友又曰揣物在世難久烏乎此言可以不朽
子卜新築輪奐甫就與余敝廬隔一簷霤曷不對檠
積疑細剖曷不撰杖精義重加琴亡賞音棋失敵手
疇者語聞記予身後安知歲晚此事大謬今日何日
弔孤哭柩空疎皆貴庸鄙皆夀而子獨然孰尸其咎
所可喜者子有隽胄筆勢翩翩上下馳驟語錯綺繡
論中巢許猶之於泉穿石者溜余嘗評之後來之秀
岐山鳳去巢長新咮謝遲蘭枯其芽復茂子之緒業
得所付授余既髦及筆如秃帚子爱余文必舉余酒
方教孺纓
在昔两翁筆硯之友遂以伯姊執君箕帚君少劬書
如獺祭魚頼有賢嫓賃椿辟纑嫁戴良女畢向平娶
箱篋細碎君若無預歲晚翁媪子孫擅欒弓喜擊觧
俄愴離鸞惟今之士誦黃冊予君獨貫串經傳子史
汲古最深賦分至慳三奉賢書七上春官两對集英
九考選調可以館殿老於祠廟視其所主可觀遠臣
意一鉄庵蕭汲之論抑齋賢弼丘卿清吏無繼之者
竟虧一簣然君自立固未嘗忘歲在丙辰因葬孟光
豫為遺令從朱氏禮自草埋辤用臺卿例君閑甚久
我歸巳遲二叟相對且喜且悲心竊訝君得杜微病
我有情話君不聽塋烏乎哀哉年如申公官如鄭虔
誰實尸之是有命焉檢點親朋百無一二人羡久生
至此奚殊六十餘年繾綣之情持此掬淚以送君行
意一徐元樞
昔趋桂林假道滕閣公與德潤俱客檢幕未見神交
既見心孚我虱其間二龍一猪公甲科郎最先結綬
德潤繼之我獨殿後海内推公懿識盛心曾不如我
知公尤深遠相之末緇真貶魏舉世諱談綱常二字
公因融風苦口開陳朝野傳夸西山隣人相嗔如屋
久不遷進論建寝廣風節愈峻端平轉局延登細氊
内諫履𤱔外沮開邊晉貳百臺首疏三漸對仗執簡
舉檻請劍上思舊傳亦禮大臣彼未什位此先乞身
德潤與我去留若異原始要終同一濮議聖度如天
公去復來遍歴二府望拜元台公在上前剛介凝重
大者昌言小亦微諷堂無訟有規拂鬚伴食
心竊恥之卷懷退居上每自徐某去罕聞外事
我廢十年晚乃見收往來屑屑以扇障羞公獨繾綣
命駕郊勞及其慘違張酒祖道曰吾二人享黃髮期
傷哉德潤宿草紛披凡今之人立初節易及耄而昏
遺恨飲愧如公平生無一可疵蒲輪莫致畫繡力辤
現宰官身其夀者相胡不蟬冠胡不鳩杖烏乎哀哉
唐有孔戣民服其廉漢有汲黯上憚其嚴别甫浹旬
奄隔今古國失无老士無盟主昔人重誼千里赴喪
公薨我病枕籍一床窆不能臨誺不能句遥瞻蟇陵
薄陳雞黍公無恙時酷喜鄙文玉樹埋深聞乎不聞
方聽蛙(審權)
天所靳者夀也君享大耋之夀為諸老之殿所尤靳
者閑也君有終身之閑無一日之忙而又有先人之
薄田舊廬以飬高堂有上世之法書古帖以自娛人皇
皇汲汲君安安徐徐人戚戚蹙蹙君怡怡愉愉君雖
不能兼人之所有天獨卑君以人之所無人苦不足
君常有餘少小交君華皓不渝晚卜菟裘鄰君隐居
有山可樵有溪可漁風月任時游覧必俱居既閉關
我亦懸車晤言不數倡和亦疎數日霜晴桂花芳敷
方謀卜晝酌醴羹蔬意君鮮健必過草廬忽以訃来
腸熱涕濡不聞属疾遽至此歟吾徒何所親炙后生
其誰接扶或者歎君賢如堯夫而未有至銜之授高
如君復而不加處士之呼余謂君所立者表表寕肯
較夫區區不腆兹觴靈其吐諸
季子生母掩坎
母生三子存我一身拊我温温誨我諄諄娶婦抱孫
偹嘗辛苦譬如寸草莫報陽春家嚴歲晚持槖掌綸
留母於京命我歸閩違去慈容未三十旬安書不絶
遠訃忽臻寄菆郭西火改榖新甚戀諸幼甚爱六親
今安往哉再見無因使我至此天乎不仁廼卜吉阡
廼差良辰廼奉靈輀於此栖神我自封崇衣垢面塵
獨此一事慰泉下人族戚咸送樽簋具陳淚滴黃泉
聲徹蒼旻烏乎哀哉
吳茂新侍郎
端平二諫臧孫史魚仁義百篇丹青炳如闕政必規
廊廟乘輿老姦宿贓笏繫筆誅賢恃宗主悪殱魁渠
朝野皆曰去非舜俞淳祐二諫斯人之徒首攻親昵
併指佞諛左遷而去餞者傾都諸生舉憣好事繪圖
朝野亦曰茂新南夫局面既更時異事殊帝思两賢
召節載塗各據機要聯鑣天衢自昔再入瑕多掩瑜
前范後鄒既卷復舒田諷雲梯梅刺靈烏公不少阻
及霤伏蒲世有公議公有諫書洪豸之擢由公吹嘘
豸第一義瘠環癰疽玉音謂公卿往調娛豸頓首曰
臣死不渝是國巨蠧必拔根株磔蟇捄蝕驅蛇放菹
公復於上皆臣之辜持槖未拜襆被與俱一閑十期
浮沉里閭使奥装有宅一區親朋来者和汝倡余
亦或放淚席樵魚先皇之末詔遣鋒車人謂久欎
必且疾驅公右選避其来梌徐何物竒恙丹艾莫甦
麟傷魯野龍去鼎湖遣告新訃聞者欷歔嗣聖訪落
属意耆儒夏卿之拜僅澤其孤嗟余與公志念素孚
余晚見收入承明廬故舊寄聲率相揶揄衆皆曰貢
禹之弹孔光之扶古有之矣公獨曰淵明之婦子猷
之返子忘之乎敬受此言銘之座隅公為飛仙游乎
物初余廹大耋纍然病餘齎此掬淚瀝於束芻
後村先生大全集卷之一百三十九
