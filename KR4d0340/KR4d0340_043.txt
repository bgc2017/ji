後村先生大全集卷第四十三
詩
觀社行(用實之韻)
吾家世南折簡呼有目昌不見子都牽衣况復幼吾
幼閉戶大似愚公愚鮮粧祇服出空巷細車綉轂來
塞塗展烏絲欄擁小玉設錦步障盛綠珠爾時之病
叟亦随喜携添丁郎便了奴非惟兒童竸嗤笑更被
傀儡傍揶榆平生不識琥珀枕况敢擊碎珊瑚株
言香火將霍漸覺風俗侔徽衢一國若狂孰醉醒宋玉
奚必譏登徒殺牛𣣔賽西鄰祭若狗飜哂東門儒恍
然堕在化人境又似跳入仙翁壷麟臺學士固窮者
歲晚與婦爭禅襦獨餘太乙舊藜杖夜&KR1084;炯炯供清
矑平明踐淖行百里輕快勿假靈夀扶安石出山不
免耳德公入州破戒無矧君口素銜清議紛紛諂子
愁斧誅如齊而觀竊未喻或曰有心擊磬乎君如精
金豈易鑠十年風雪快饕虛粤人自昔尚巫鬼魯
俗何曾廢儺較渠能七步追險韻聊復一吸空罰爵
北風清塵宿泥乾西日漏光隂雪駮邊頭刁斗幸小
休棚上鼓笛姑同樂苦吟久無玉官采盡言深恐朋
友數君豪盛氣𣣔廻瀾吾衰袖手觀返壑荔蕉堪薦
神送迎葵枣勿妨農烹剥剛腸憤發論尤健枵腹冥
搜詩轉悪先持一事試靈君敢問何年相玉朴
再和
陌頭俠少行歌呼方演東晉談西都哇淫奇響蕩衆
志瀾飜辦吻矜羣愚徂公加之章甫飾鳩盤謬以脂
粉塗荒唐夸父走棄杖恍惚象罔行索珠效牽酷肖
渥涯馬献寳遠致崑崙奴豈無蘋藻可羞荐亦有黍
稷堪舂榆(詩音又由以朱切)臞翁傷今援古誼通國爭笑翁
守株孔門高弟浴沂水堯時童子謠康衢揚觶姑𣣔
退觀者鳴鼓本非攻徒吾亦如曼倩負逸氣呵斤佞
倖驚侏儒扵時後村茅柴熟先生滑稽腹如壷雖無
謝郎玉帖鐙幸有幼安布裙𥜗未妨優場開口笑亦
恐藥市逢方矑更闌漫與通德語醉倒聊遣宗武扶
幽冥茫昧莫致誥石言神䧏果有無翁云天公施罪
福亦如者王賞誅巫咸可使詛椘否泰山曾不如放乎
况今民脂積消鑠洋洋如在寕如虛貧婦鮮能具複
禈貴人何必誇重較(詩註卿士之車也車之前軾也)九重深喜農扈
豐五等超加社公爵更宜迷飛臘前白仍為潜駈山
中駮除入大患捍大菑與民同憂可同楽翁之用心
極惓惓余於致福未數數因思揮金猶糞土奚異棄
物塤溪壑神聽聰明靡僭濫詔書温厚戒推剥重華
漁稼苑茨儉大禹疏鑿衣服悪誰歌此詩送且迎共
挽澆風還太朴
三和
花藍果擔更噭呼巾㡚絢爛車騎都民多逐末少重
本神豈護短仍憑愚厥初捧揭土與木繼以刁割俄
香塗垂旒絕類河求弃照乘得匪龍献珠嘗聞鄴令
沉巫嫗未必顧劭資髯奴阮瞻著論現變怪羅支送
客逢揶榆紛紛誅賄及騙戶往往求福朽珠酒肉如
山鼓笛譟塵飛不見四逹衢世無孟子衛吾道河汾
先生亦聖徒記蜡之俗通上古舞雩之詠傳先儒于
峕遊者未觴濫&KR0894;擕不過危與壷廼今城郭盡衣錦
肯信里田寒無𥜗譬如銀海偶生翳忽逢金篦為刮
矑又若衆人餔糟醉壮哉𣣔以一手扶餘力矢詩來
挑戰邾卑鄫陋素偹無明鬼首破異端惑觀社兼奮
直筆誅夜出偏師斫其壘以杖擊地何神乎推鋒始
欲恣凌鑠歛兵除戒無暴虛靜思神理幽而玄孰若
孔道易且較(易揚子)更闌市罷𣣔棲烏人出空巷堪
饗衆共烹君大駮(王君夫有中名八百)
樂風調已兆
王道行霰集預占祥瑞數先生置之勿復談遂事往
矣舟移壑街頭新酷賤如水孕魚可鱐蠔可剥祝史
懷肉厭苾芬鄰翁邀飲任草悪獨慙絶唱難迫攀如
以美玉博鼠朴
四和(實之三和且約勿談前事)
手援鍪&KR0707;先奮呼盛氣直傳人國都屈盤硬語押險
韻有似兵家使詐愚&KR0825;場自矜觜距點覆軍詎意肝
䐉塗堂堂老將號令肅中營外栅如聯珠曾呼項羽
作竪子亦斥李陵為䧏奴彼朢麾幢已披靡此遺巾
幗聊揶榆深蔵區脫避石矢密設鹿角埋樁株如猶
哆口學張籍俄乃掩面如唐衢毋容奏凱論功級且
可按甲休師徒献俘奚異獲狄長諱敗謹勿書朱儒
君家人物盛典午或披鶴&KR0769;擊唾壷坐觀士稚無鎧
伏冷笑群謝皆袴𥜗安知出竒電雹速靡待掩耳井
瞬矑再哀三竭乃引去裹創飲血自捄扶鐵鎗漫留
姓名在玉塵有益成敗無憑軾姑與君王戲棄甲宜
按軍法誅嘗聞匹夫不可狃蜂蠆有毒况國乎嗟余
久矣精銳鑠驅使不禁詩酒虛蟬嘶今懶事章句鯨
吸舊寕論升較磨石胡庭要勒銘策勲轅門因舍爵
備嚴豈慮偏師攻何妨異議駮周公尚存校禊
禮子貢詎知觀蜡樂祈年卜稼信當務崇飲飾游不宜
數弟子服矣鳴吻悲似聽於莬嘯風壑寒墐戸牖不
敢窺顧惜牀廬愁見剥志士之碩在時清窮人所憂
惟歲悪但當擊缶賽蠶官一壷村酒醉揚朴
五和(枕上有感平生戲作)
少峕弓旌類招呼北走淮水東倍都行街周覧椘峰
秀游桂頗笑秦城愚篸山帶水雖絶境羊腸魚腹真
畏塗南轅亦涉尉他境鳥覩所謂陽&KR2209;珠何煩安車
遺使者自有弱馬從奚奴豈惟客與賓戲笑里胥亭
長交揶揄曉露自開槿木花春風不到枯松株東家
夫子吾畏友回峕失脚青雲衢居然牽絲入詩社未
肯落托稱酒徒似曾漢廷招兩生誰謂魯國惟一儒
貴重羊裘比蝉冕夸詫齏甕侔冰壷(蘇易蘭為齏甕作冰壷先生傳)
拂衣久抛青祾被還珠併却紅羅𥜗向来泉湧属文
思老去霧隔觀書矑随州城堅未易破南都壁峻那
湏扶羨君繭䊺序遊覧亦或塵尾談虚無人言名士
少實用天子宰臣未斥誅憐才不勝欲殺者加罪豈
患無詞乎十夫衆口能撓鑠彼䜛潛于霜蜂蠍虛安
能書生事鉛槧亦若輪人為軫較殘編尚爾守鉄檠
破硯詎必磨銅爵甫也尤賞白清新籍輩妄譏愈雑
駮機鋒相觸毋容避鼓旗傍譟亦一楽識字信為憂
患始作文尤忌悲哀數暮年已學鷦巢林徂歲無異
蛇赴壑炉中榾㭾聊擅欒門外爆竹任偪剥歸耕何
幸逢米賤息隂本自嫌木悪猶能談笑走䛴筒絕勝
辛苦編制朴(白氏有制朴)
古觀社行五首淳祐乙已亡友王實之唱和者
自實之仙去社友多短章而少大篇余亦衰退
似此五詩今不能復作矣姑不錄附于新穚
次竹溪所和薛明府鏡中我詩三首
搔白髮翁疑是假對旨鏡我認為真影形本合成同
體夢覺俄分作二人歡至不期開口笑愁來相對捧
心顰可憐怛化貪生者芻狗元身學出神
二
物我乖離果孰親色空捏合本非真金戎馬上慙窮
相玉鏡臺中識幻人南北宗禅皆具眼東西施貌各
含顰眉間一點元無喜頰上三毛豈有神
三
幪以衣冠類孫叔被之蓑笠郎玄真未知這漢爲誰
子如客他鄉喜故人皓白相看双鬢秃丹青偏寫兩
眉顰吾聞四大皆虛假曾向聃書悟谷神
賀黃察院(噐之)
自從慶歷親除後直到咸淳第四年當道豺應驚破
膽通天狐不敢垂涎豸冠本古觸邪義麟筆它時責
備賢八十九翁盲且耄有徂徠頌献無緣
題福清薛明府太平禾圖(夢桂)
聞說琴堂似水清天公産瑞告西成宛如唐叔稱同
穎未羡相如詫一莖岳牧定應圖画進朝家曷有璽
書旌儂詩社舞村歌爾譲紫薇郎作頌聲
次韵黃景文投贈三首
身如倦翼晚知還且免羣兒謗務觀官酒灰多寕勿
飲監書字大亦難看頌稱吉甫宣王美帖報殷生宰
相安近世風流惟賀八脫朝冠去着黃冠
二
記聞荒落語詹諄慚愧吾儕肯問津未必夜深埋雪
者淂如春暮舞雩人師揚執戟玄犹白學衛夫人字
逼真跳出䪿門殊未淂堪憐老却苦吟身
三
誰道樗翁未苦衰強扶鶴膝自支持無閑心篆雕賦
下死工夫鍜鍊諸友多遷齒谷木此郎今借上林枝
暮齡喜讀君章句平易中間伏怪奇
挽吳君謀少卿二首
昔爲樞掾侍延英暮聽臚傳苐一聲仙籍香浮廣寒
殿奏篇紙貴洛陽城親逢明主貞千載曾謂斯人止
九卿惟有一端差慰意鶴山大字扁堂名
二
立德尤高似立言常嗟此語欠精論鄴侯架冷惟書
在董子陵荒有策存太息晚猶條世務太招未易返
騷䰟薤歌不盡云亡恨直待碑成慰九原
二月八日
百骸豈久堅牢者两曜寕逃薄蝕哉有玉斧脩圓𣸪
闕無金篦刮膜難開坐跏趺榻塵慵掃手校讎書記
不来辜負持螯把杯興暮年十日九清齋
二
龜筴皆云二月佳愁眉櫕定幾曾開不如腐草成螢
爝絕似明珠隔蚌胎啖月蟇何嘗磔死啣泥燕却已
歸來清嬴不敢深思索信筆成章一散懷
喜太淵至二首
乾鶴查查得許忙弓寮越境訪溪堂故交有約過安
道季世無人弔卜商(朋友失明則弔)聊為先儒增管見不煩
太乙下藜光(一作止酒玉山常爽朗抛書銀海轉微茫)要知韓孟新吟否
此則賡酧苐一章
二
勑尾詞頭老不任偶逢寸暇惜如金進賡聖製董絃
曲退伴君聫石鼎吟暁漏聞鐘猶共話雪泥躡屐每
相尋而今不辨人顔色坐久琅琅認語音
和竹溪三詩
戊辰二月六日
礮車雲怒激狂瀾只作禪家露電觀抽淂元身閑處
著免他冷眼靜中看買山深悔扵城近逃席何湏待酒
闌昔美少年今皓白懶從日者問支干
昌黎與孟簡尚書書
紛紛儒墨互攻排此事吾嘗體認來一向嵩山面空
壁一扵岫撥殘灰賢如顔閔今亡矣古有彭𣆀安
在哉歲晚雪中逢族子退之至此未忘骸
遣興
晚慕玄真與李真床頭金盡不憂貧六如偈簡常持
念四勿箴佳最切身古有德衰年亦暮(周候暮年可謂鳳德之衰)
令誰齒宿意猶新手遮西日過門客来拜龐公者幾人
效顰一首
衰殘悔不早脩真藍縷何湏更逐貧諸惡能通三世
業瓣香要做再來身先民至死思存漢諂子偷生作
美新俯仰兩問無愧怍有辞可以白先人
題真繼翁司令新居二道
聽雨樓(来云取放翁詩中話)
共極堂中聽雨樓誰知華扁有源流追攀應物并和
仲友爱全真與子由老監情尤鍾冡嗣放翁語亦本
前修文忠百世之標準更向韋蘇以上求
格軒
招鶴山空袊佩散至復以格名軒礼詩學巳先傳子
性理書猶密付孫程氏必湏通一件申公云不在多
言侯芭老去頭如雪曾受吾師罔極恩
别後寄大淵二首
面削瓜黃頭雪白雀羅庭院久深蕪勞煩上客迁童
馬慙愧貧家闕飯芻絶喜緒言聞輔嗣了無齋襯供
文殊定知别後尤精進尋得軒皇所失珠
二
苛留未忍聽驪駒薄具酸寒不可孤鄰巷沽来惟飲
汁田家客至具焚枯吾哀異昔中年别(中年親友别作數日惡)
子去云誰半夜呼(祁孔賓)敬問伯魚詩礼外過庭亦有
異聞乎
竹溪和予喜大淵至二詩𣸪疊前韵
章子損書洒埽忙軒乃肯過草堂知聞敢望回并
賜文献難徵夏與商會有神醫爲刮膜豈無鄰女肯
分光聾盲常起扵音色三𣸪聃書檢𣣔章
二
力綿恩重老難任齒有龍綃橐有金猶記席前曾見
問安知澤畔自行吟吾聞正始聲初吐(輔嗣吐金声于中朝)子
有元和脚可尋今大宗師惟阁老嘽嘶未必不知音
答方俊甫投贈二首(元美)
抽還手披把隨如丼向三家村卜居晚有絕詩題白
下早爲選礼倡黃初難從楊子通奇字却羡祁公學
草書國語一編可傳世何妨左氏失明餘
二
李杜壇高未易扳鯨波浩渺鶴天寬潮音堂上頻升
座日過寮中暫掛單顔子向來曾父孔李翺未可便
兄韓(翺祭韓公我撰兄行)内丹僅足延齡尔若要飛昇必大丹
送玉融周醫
苛留孤月伴長庚無奈殘星𣣔啟明曾子數商誠有
罪韓公云籍未嘗盲病深不早迎秦緩貲薄將何謝
宋清客問後村翁健否呻吟中有句將行(周號孤月)
征婦詞十首
聞說三邊地今為百戰場君書一二䊺妾淚萬千行
二
妾甘為隱服君喜冒先鋒但祝玉關入寕無石窌封
三
遠書徒攬思歸信屢愆期瓦卦偏無準燈花未必知
四
寬作三年别安知四序遷可憐容鬢改人有幾三年
五
去時兒在腹忽已語嚘唖何日番休了迎爺兩手义
六
詩云王赫怒吏說相宣威假使從公旦三年使衮歸
七
燒&KR0894;蒙衡艦獲堅雲毋車賜君新節鉞還妾旧荆綀
八
野雉自双飛離鸞半隻棲君非秋胡子妾是𣏌梁妻
八
江南絲帛貴塞北雪霜濃莫恨鐵衣冷全装可禦冬
十
晨起推孤枕夜昨留半衾恐郎渾忘却萬一梦相尋
商婦詞十首
嫁作商人婦牙籌學算商元来有胎教生子肖弘羊
二
今夕佳風月身同影守房藁砧定何處皮裹鐵心腸
三
圖南倭舶透敗北搉場開妾貌不長好君行何日回
四
蜮含沙射影鰐以尾勾人不是妾饒舌願言君爱身
五
客梦嫌雞早歸心恨馬遲感君留半鏡教妾盡新眉
六
月夕孤单女天涯放逐臣偶逢顧曲客忘却買客人
七
粉堞五七里青帘三四家客沽北府酒女唱後庭花
八
道遠書筒少峕難旅橐垂花飛春事過柳暗暁敉遲
九
昔梦随君去犹疑在我傍素慙傾國色旋學入峕妆
十
自說居奇貨人知有販心相如小商爾賣賦得千金
古宮詞十首
妾意憨如昔君心苦不常未聞求故劍别有献明璫
(洛神賦献江南之明璫)
二
妬亦常情爾長門譴太深猶將金買賦萬一帝回心
三
溝水通宮苑冷冷去𣸪回無人漏言語紅葉是良媒
四
年年花鳥使選色進深宮不論妾心赤惟看妾臂紅
(唐人詩云中孹庭前枣教郎見赤心)
五
繐帳渾如舊何曾奏伎來君王不終惠留妾在空臺
六
玉輦&KR0916;前殿方陳角觝嬉如何熊犯蹕僅有一昭儀
七
河必關山遠凉風在殿西簫聲犹裊裊舞䄂忽凄凄
八
君恩如紈扇惟恐值秋風方喜入懷裡安知棄篋中
九
八伐更相禪林文北面簫不如文惠妾垂淚記前朝
十
妾性尤柔順相看滿面春安知時態薄偏妬入宫人
處士妻十首(黔婁)
死無衾覆首貧乃士之常婦謚為康子何湏問太常
二(接輿)
王遣金駟先生已許王徙家變名姓非獨接輿狂
三(於陵)
何必如郎伯區區禄萬鍾辟纑并織履足了一生中
四(老萊)
王將托一國自駕請先生門外車跡衆萊妻投畚行
五(梁鴻)
嫁與張京兆新眉掃黛濃不如伯鸞婦長伴藁砧舂
六(姜詩)
爱子死於汲常情鮮不悲賢哉孝廉婦哭恐阿姑知
七(楽羊)
遺金不知主視若盜泉然相與棄之野婦賢夫亦賢
八(龐公)
當日献皇后逃生屋壁間何如伴龐老同入鹿門山
九(陶潛)
自從冀缺後饁婦有誰歟翟氏差清苦肯同失荷鋤
十(楊朴)
夫出随羔鴈妻憂往不還别詩真善謔帝笑放歸山
縱茟六言七首
少日才高戸大暮年酒聖詩豪且教兒童精選誰能
奴僕命騷
二
古調不同俗調後儒多先異儒美蔡中郎幼婦呵鄭
司農老奴
三
學射必百發中觀棋争三着高一洗萬馬(巨)人
一釣六鼇
四
讀過書皆遺忘老來詩愈顛狂不献貴人夾袋盡入
奚奴錦嚢
五
佛經六千餘卷𣆀書八十一篇今為二氏學者我則
两端竭焉
六
精衞啣石填海醯雞以甕為天拊石鳳翔千仞
龍沕九淵
七
從我轍環衰世有誰鼓瑟暮春高弟勇浮海者聖師
與浴沂人
有嘆
方喜鳳簫吹恊律忽驚鸞鏡黯無光入君懷䄂初蒙
幸著主衣裳外不忘陌上野遊多薄倖閨中婉孌有
剛腸落花滿地無人掃自是春來懶下堂
落花怨十首
昨日十分春今朝幾聚塵可憐傍輦者有愧墜樓人
二
輕薄防歌扇回旋戀舞衣不愁無地葬猶擬上天飛
三
越公多美妓衛尉足名姝無計留紅拂傷心墜綠珠
四
滕叔死千載犹存蛱蝶圖狂風一夕起盡化作青蕪
五
春去花開謝君王豈復知不如劉項際猶有葬虞姬
六
開遍千紅紫東皇力最多朱明笑青卉無奈百花何
七
天女殷勤散風姨僝僽空兒童掃落葉蜂蝶抱枯叢
八
徐庾空浮豔何曾有一篇我朝惟二宋絶唱两三聫
九
巳費栽塔力又爲膏沐容花神渾忘却將謂属東風
十
謝女吟邊絮英臺去日衣不應零落盡惟見蝶兒飛
釋老六言十首
一
惠能鉄葉&KR0238;布瞿曇今棺茶毗若道老君不死未知
秦失吊誰(南華云老聃死秦失弔之)
二
應真渡揭厲水箇箇皆以杖扶長江千里天塹詎能
踏一枝蘆
三
道家事頗恍惚稗官書多恢諧帝居非若溷也天上
豈有厠哉
四
一茟受楞嚴義三書贈大顛衣取經煩猴行者吟詩
輸鶴阿師
五
九萬里摶而上三千秋鳴相酧未免為二蠱笑誰能
作雙鳥囚
六
或說自坐乾至或云先混沌生貌似金毛獅子心疑
白蝙蝠精
七
今無尋師重趼古有求人宿舂道在青牛關外經來
白馬寺中
八
吾嘗評石鼎詩蓋出一手所為若使彌明能道唐朝
有两退之
九
惠燈回照覺性靈丹難活肉身世無怜悧衲子天有
愚懵仙人
九
參請燒丹方士瞻相多寶如來聞丹竈有聲裂入寶
山空手回
後村先生大全集卷第四十三
