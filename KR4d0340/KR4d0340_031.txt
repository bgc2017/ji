後村先生大全卷三十一
詩
送葉制參
聞說秋防急安危寄閫臣無心致羔雁有分上麒麟
氊帽環吾境綸巾賴此人晉朝陶庾輩豈必靠江神
題方海豊詩卷
詩境高吟太白倫梧州下筆李潮親今觀天馬非凡
種肯厭家雞問外人力大鰲來吞釣餌心專虱看似
車輪盛年出手追風雅莫與香奩作後塵
訓蒙二首
漢魏以前猶古雅宋齊而下稍淫哇剪裁貧女機中
素撲賣都人擔上花括帖不離初學記管蠡烏覩大
方家世間破鼈難鞭策安得龍媒出渥洼
二
少喜浮名謬激昂晚温故讀稍精詳易全何患乾坤
毁騷在堪争日月光漆簡字更經學誤玉臺體出選
詩亡殘年欲尚鞭吾後難道先生已耄荒
船子和尚遺跡在華亭朱涇之間圭上人即
其所誅茅名西亭精舍介竹溪求詩於余寄
題三絶
誠和尚昔挂孤帆圭上人今架小庵老去身無安頓
處挑包便擬作禪參
二
自昔吳僧標致清經禅之外有詩名士衡止在東家
住恨不同聽鶴唳聲
三
萬頃烟波百尺絲禪家宗旨有誰知自嫌固陋如高
叟郤為僧箋把釣詩
意一元樞稱張君平星術相法小詩將行
雖别號君平誰知異姓名嚴惟下簾坐張乃挈家行
烽火連畿輔冰霜滯客程吾窮有詩耳資汝謁公卿
久不得池陽書
黑幟游魂尚未還列城處處受風寒遥知魯女悲而
嘯深愧龐公遺以安道遠家人無恙否時危身世苟
全難何時火伴并隣里沽酒刲羊賀木蘭
挽顧君任倅二首
有酒常相覓無金尚欲揮竟騎黃鶴去誰見素騾飛
(用石曼卿事)華屋俄零露蓉城果是非自嫌聞道淺懷舊
忽沾衣
二
占斷慈恩塔歸來履道坊耆英真率社少尹釣游鄉
子可傳汾曲甥能述渭陽如聞無恙日治塚建祠堂
又一首
流輩多凋謝君侯獨典刑德功耆舊傳子野老人星
宦路羞由徑家山預卜塋何湏更封樹手種萬松青
記顔六言三首
謗之則喪家狗譽之則人中龍莘髮去周柱下深衣
立鲁門東
二
坐客驚問誰子小孫道是吾翁文章呼延太尉鬚眉
張鎬相公
三
無空函逹元子有報書絶山公非牛溪負苓者即鹿
門采薬翁
贈天台通上人
老倦逢迎揖客稀上人乃肯顧柴扉槐無林下茶瓜
待忽有空中杖錫飛師瘦能吟無本句吾窮難贈大
顛衣此行不枉觀南海探得珊瑚滿載歸
送三趙(與淘與闌必濟)
聞說金雞下帝傍徑從楚澤返虞庠當時只道芻言
切今日徐思攬味長中壘幾封知有漢奉天一詔可
存唐却憐依附冰山者不信雲開見太陽
次君疇洪卿韻送宗學趙優奏(良爌)
欲為乾坤掃積隂萬言忠憤上穹臨相嗔平地風波
惡主聖如天雨露深葛藟尚為庇根計茙葵難改向
陽心明時安肯尋斤斧自古高材出鄧林
次韻趙優奏良爌投贈二首
不留妄念着胸中弋者何心更慕鴻疇昔直前焚戅
草即今殿後着談叢放言遣興詩瓢滿野史誅姦筆
鉞公埋骨家山百無恨聖賢厄蔡更徂東
二
秃翁無物可將行在野安能致魯生曾伏端門攻鬼
質始知中壘是宗英君如丹鳳鳴尤偉彼化黃熊
尚輕田里誦言仁聖悔天其或者再昇平
七十四吟十首
早衰安敢望年高鏡裏雙眉有白毫消夜賭棋張
畫燭怯寒添絮入綈袍百骸受病惟詩健萬事輸人
獨飲豪梨栗滿山皆碩果何湏海上訪蟠桃
二
鄰雞呼覺強冠簮病起屠蘇且淺斟旋讀生書無記
性冥搜警句有貪心生慙族老封高尚死慕先賢謚
醉吟(有司議樂天謚宣宗曰醉吟先生足矣)自笑此翁迂闊甚後千百
世待知音
三
兒縈薄宦女從夫誰伴龐翁擁地爐頗憶都嘗煨芋
否肯歸同賣漉籬無春游捉轡惟宗武晨起稱觴阿
奴一句汝曹牢記取家山差稳似江湖
四
萬里當年慕建侯而今癡坐衲蒙頭臭皮袋有刑爲
累古錦嚢無句可收拾穗翁饑歌不輟散花人黠去
難留荒村不辨肩輿者未害先生策杖游
五
飬生之說要形勞井血何湏晚自操齒豁未湏煩祝
鯁臂攣殊不礙持螯除驅病崇無靈劑禆𥙷脾神頼
老饕尚有一襟哀郢淚久疎夜飲省春遨
六
翠華未可議時巡自古安危繋重臣聞說紫巖親督
戰孰云赤壁後無人諸公畫作鑚天令老子重爲擊
壌民萬里隂霾冰霰合一通露布挽廻春
七
兒蒙蔽聚羣隂豈料雲收杲日臨壞證遺憂與宗
捷書分喜到山林擎天畢竟還高手偃月從初謬
用心客自京師傳吉語放歌不覺有和音
八
戍邕潰卒導蕃夷聞說衡湘被禍竒羣盗忍殘勝業
相六丁應護中興碑赭君山木渠何罪招國殤䰟鬼
亦悲早晚嶽雲俱汎掃挽天河水洗瘡痍(禹栢在勝業寺)
九
遊戲人間又一年非儒非佛復非仙歴官甘出倚相
序齒叨居綘老先世難見花常濺淚時平逢麹亦
流涎無端風月相勾引不是先生愛放顛
十
提鼇批鳳霎時榮身與浮名孰重輕摩詰已為病居
士伯倫終是大先生彼拳雞肋恃朝氣此把蟹螯猶
宿酲未必頽然真茗艼老人羞共少年争
送伯紀禮部造朝兼簡息菴二首
傳聞東澗拜南宫朝野皆昕泰道通不比唐家超子
厚(柳自言超取顯美)壹如元祐起坡公官箴健論猶當續
雪浮文不必工十載帝城無點墨有懷難託北飛鴻
二
謝遣弓旌久掩關十年坐閱幾蒲圑老臣憊不堪將
槀丞相嗔因乞挂冠廟筭渾如孤注賭林栖未保一
枝安暮雲萬疊江閩遠相見除非插羽翰
居厚弟和七十四吟再賦
用世文章莫太高空言詎有補絲毫呼來誰遣批黃
勑謫去何湏着錦袍齒耋自應陪九老詩低不足列
三豪僕家夢得無標致愛說元都觀裏桃
二
聞說朝家念履簮朵頥安肯學羊斟批塗曾舉詞臣
職芹曝終懷野老心曉鏡鬢難染摘夜檠手口
披吟世間蚓竅更鳴和未識孫半嶺音
三
久抛弓冶作耕夫故步人猶記鐵爐已老安能歌競
病從初不合識之無房帷那復伶元妾部曲惟餘穎
士奴春暖小車時一出絶勝朝士典西湖
四
麾下偏禆盡拜侯執俘已漆月氐頭飯江馬去黃旗
捷巢幕烏來黑青收上不觧衣常北顧公宜歸衮勿
東留幾時四野狼烟息爛醉花間秉燭遊
五
曾厭承明耳勞中霄麻卷攬衣操退閑久已䄂雙
手老懶渠能注二螯雲水生涯今易足人天供飬昔
非饕三家未聞戎捷但在樗翁又出遨
六
列城若箇是張巡拊髀方思志義申懷印綬亡多委
郡援鍪弧死更無人肆雞竿赦還遷客出號金聚
散民待得元冥觧嚴了東皇太乙又行春
七
光尭倉卒幸山隂或者譌傳蹕再臨長算决於春思
殿捷書來自殺胡林奔逃尤甚騎猪窘懲創從前飲
馬心強作凱歌殊下俚不如商頌有遺音
八
雪埋磴道古壇夷疇昔兹遊境絶竒石上猶存周故
轍山尖難訪禹殘碑雲開天柱峯雖出血作陳清水
可悲帝賞戰功無吝色定分寳枕療金痍
九
占斷溪山不紀年俗開謗道是獃仙馬遲甘殿他人
後棋劣常輸敵手先饑咬菜根美熊掌窮燒栢子當
龍涎可憐陳竇無精識欲以䋲維大厦顛
十
得喪傍觀有悴榮此翁勘破一毫輕讌披香殿猶前
日出大槐宫已隔生未許季咸覘老態旋呼伯雅解
春醒不知觸氏并蠻氏勝負元因底事争
景定初元卽事十首
祲掃青山峽功高赤壁磯只宜奉頭竄莫待剖羓歸
二
糲食憂民瘠茅廬念士寒一生憐此老錯把兩眉攅
三
諸老雲臺上人人畫一籌奈何令退士長抱𣏌人憂
四
昨朝捷旗至明日警書馳避殿猶如故庭定幾時
五
臣賀捷表中興碑亘古雄辭在於今老學誰
六
客駭蒙倛面兒扶痀瘻身有時臨鏡問此老是何人
七
溪水拍浮滿野花紅白多老夫被牽信步出雞家
八
飲狂插紅杏醉倒藉蒼苔董子窺園出龐公上塚廻
九
碑板富郊因詩句窮濡毫乏精婢随馬有奚童
十
今書尺時將晉帖看殷生與宰相一體問平安
送延平張生歸南溪
問計南溪水韓張泛幾迴侍郎何處在司業有孫來
(有南溪始泛詩張籍祭詩有廻船入南溪之句)
挽翁仲山常卿二首
進由孤士列華簮曾對薰風和舜琴資善禮行貂豎
肅議郎䟽出馬羣瘖畿民猶說張京兆宫媛皆知李
翰林麾去招來關氣數浩穹於此本無心
二
昔駕輶軒忝外臺愛文學掾有高才曾留太白論文
去亦辱竒章贄卷來玉樹枝成終古訣紫薇花對剔
人開時危國蹙英賢天空撚霜髭賦八哀
挽參與蔡公三首
公遂委篤朝野共歔欷子不税冕去王將以衮歸
風濤如此急人物眇然稀自古難全傳今無一可譏
二
磊落多竒節源流自父師力扶舉幡士顯拒夐珠兒
無復金甌覆空令玉鉞悲太常誰議謚可不采吾詩
三
昔任高陽里登堂執束修深知二郎做曾接兩翁
面棘新班峻然藜舊話休空藏笥中帖世世寳銀鈎
贈術者施元龍
信上多人物華宗譜最蕃遥遥忘世胄僕僕傍誰門
眼毒偏竒中心靈每預言秃翁無阿堵何以贈南
題孫母陳孺人墓誌
誨子如陶母持身比伯姬擕扶同出峽僑寄未還
阡有時而表䰟無所不之一端差慰意徐字與楊碑
(楊彦極誌徐景說書)
讀陳湯傳
短夜衣裝腰寳刀空言無實世滔滔棹齊虜舌何其
易斬郅支頭豈不豪異代武夫猶奪氣當時文吏若
吹毛漢廷誰是持衡者只罪邀功不賞勞
書事十首
幼作淳熙版籍民老逢景定改元新殘年且盡杯中
物他日誰澆栢下人長鑱光中忙斸雪小車花外徧
尋春吾評子美饑寒態不似堯夫快活身
二
罪已綸言徧九州桑榆雖晚尚堪收下山東詔争扶
聽讀奉天書有淚流加霍嫖姚冠軍號拜車丞相富
民侯崆峒麥熟無人刈何日王師且少休
三
天塹猶艱限臭夷江邊蚌鷸久相持昔珠簾閣俱清
野今琶琶亭亦浚池戶萬八千封作麽計三十六走
安之平生師慕堯夫者老去無端也皺眉
四
生長承平玩細娛變興倉卒不支吾輕裘太守抛鈴
下寳玦郎君泣路隅諜報長驅殊未覺經書大去可
勝誅世間果有桃源否千載無人更問途
五
旦旦尋斤傑木衰艱危深動聽鼙思賜龍墀對詢韜
略復雁門踦建義旗古有轝迎聾主䈬今誰臥載臏
軍師不應在野無賢雋林密山深世未知
六
魁柄推移偶屬渠可堪一擲付狂疎文中子處無熏
染桑大夫邊竊緒餘癡物汝為何空相纖皃吾惜好
家居時人悞把朱崖比朱崖儘欠書
七
不知邊信近何如但見朝朝發虎符河北幾於九節
度漠南奚止五单于黑天肥瘞猶存孽紅賊巢荒尚
有雛安得四方皆猛士旄頭掃盡一麈無
八
晉士材疎辯舌優俗雖虚誕尚清脩可容卿等數百
輩亦過江來第一流元老縱然揮玉麈七賢已有執
牙籌後來靈寳真兒熊書畫帷憑奪與偷
七
戰鼙非起自漁陽到寇皆由偃月堂相國裘雖來賀
捷蚩尤旗尚未收芒厨車古有刑都市寶劍今誰請
尚方莫倚聖朝家法恕前盧後蔡亦投荒
十
漢重貂璫鼎軸輕力扶弱勢頼公卿劾侯常侍如張
訟石中書有更生伺夜九頭猶作崇過時百舌未
收聲虞廷可是無儀鳳底事相看噤不鳴
錄顔魯公事
世亂朝危節少全魯公大義薄雲天憫忠親以舌䑛
血罵賊尸猶瓜透拳曾餌仙丹元不死求容鬼質豈
其然郎君自有翹材客焉識堂堂父執賢
挽史館資政木石尢公三首
往年羣玉頂典領偶然同我去如廷秀君來似放翁
儋駕牛出魯叟感麟縱有招魂些誰為寄浙中
二
雖云鈎二府終未到頭聽密勿多中赤淹留了汗青
纔能離主眷史果有天刑太息崇儒世申公不在廷
三
歷代名書畫中原古鼎彛不教蕭翼看常怕米顛知
此物空盈笈何人與掌匙貴無它嗜好焉用大清為
贈崇安劉相士
向來種花地曾與五夫隣有客我同姓見君如似人
赤身窮至骨碧眼妙通神且問两元老(陳徐二公)何時定
秉鈞
得江西報六言
大江已浪頭白中原未棗兒紅折北不愁春水吠南
何必秋風
二
巧發過如蠆毒困闘尤防獸窮老种有騎河語小姚
無劫寨功
三
師整亦勅敵也將能彼有人焉國老可當十萬兒輩
止消八千
四
石天祠有煙熖游帷觀亦腥&KR4279;小龍子入於海老仙
翁飛上天
五
金騎越天塹至水犀破雪浪廻兒單于鳴鏑走父令
公免胄來
六
弓已耕甫里雙旄昔牧宜春虎過有殘聚落鶴歸
無舊人民
七
典午無蜀可也孫氏畫江守之輕裘緩帶自若拔刀
斫案不疑
八
芉姓公子哀郢黍離大夫憫周杜云野老潜哭谷謂
寒儒浪愁
九
四野有農業三邊無虜游魂作烘虱詩和友把相
牛經教孫
十
但見盈城盈野誰能去食去兵山東河北捲土江右
湖南失耕
清明
挾弹飛觥迹已陳賞心事去負芳辰數經風雨花尤
厄試說關山柳亦顰人到蒼皤方覺老天無紅綠不
成春近來未有池塘夢誰道先生意上新
嘲柳花
吹去飛來似有情禁烟時節徧春城比氊鋪徑何其
窶擬雪因風得許清閱武活殘兒命薄章臺走倦尹
才輕滿池無處看金鯽閑猗朱闌聽唼聲
擷陽阡二首
無論晴及雨歲歲到寒原下馬陵如故書麟筆不存
心燈長在世諫笏尚傳孫毫髮皆翁賜難忘罔極恩
二
特起雖名世相承必象賢亦嘗細石室終莫續銅川
頗覺卿慙長徒知物本元此生甘寂寂白首抱遺編
寒食
聞道江鄉吹戰麈巨堪鼙鼓震于鄰荒城少有飛花
處高塚多無擘紙人沙塞榆怙難取大玉關柳少化
為薪遥知玉座焦勞龍舟閣水濱
海棠七首
女羞施粉愛紅抺塗年少膏沐為誰容
二
范公蜀西曲陸老劍南詩子美渠曾道淵明輩豈知
(范石湖詞云止為海棠也合來西蜀)
三
莫惜千銀燭頻添函玉缾不須雷羯鼓花睡未曾醒
四
一種穠纖態三郎未必知浪將妃子比妃子太濃肥
五
神女漂紅者顛姨發赤然年年吹洗了未必恕今年
六
恰見如丹粒俄驚似紫綿山翁無供帳只就落花眠
七
地行臣耄兵稽首告天公藉草千場醉留花十日紅
送金仙玢上人主講隆夀院
昔委荆榛誰起廢今增輪奂不為奢微神通力營經
藏須海潮音轉法華况有緊帮王打供豈無長者子
傾家此行非作衣杯許饒益尤多等筭沙
久雨
晴旭常難保春寒未昜禁鋒交馬旋濘室毁鷰巢林
民望兵如雨人言潦属隂何當抉雲霧放出太陽靈
後村先生大全集卷第三十一
