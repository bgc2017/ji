後村先生大全集卷之百八十四
詩話新集
張祐金山寺云僧歸夜船月龍出曉堂雲樹
見鐘聲兩岸聞孤山寺云斷橋荒蘚合空院落花深
㿻浩然宅云孟簡雖持節㐮陽屬浩然送人嶺南云
珠環楊氏果翠耀孔家禽别甥云偶作魏舒别聊為
殷浩吟靈隱師云貧知交道薄老信釋門空又題惠
山寺云泉聲到地盡月色上樓多題普賢寺云潭黑
龍隱在巢空鶴未還又云中擘庭前棗教郎見赤心
又云青雲舊李白憔悴為酒客贈内人云斜拔玉釵
燈影伴剔開紅燄救飛蛾退宫人云開元皇帝掌中
憐流落人間二十年長說承天門上晏百官樓上拾
金錢(劉屏山不見金錢打着人之句本此)歡酒行云燒得硫黃漫學仙
未如長付酒家錢竇常不與齊推藥却在人間八十
年邠王小管云虢國潜行韓國随宜春深院怏花技
金輿遊幸無人見偷把邠王小管吹又云虢國夫人
承主恩平明騎馬入宫門却嫌脂粉汚顔色淡掃蛾
眉朝至尊張祐崔涯同時齊名同客淮南時海内承
平楊州繁華爲天下第一兩生以風流自命所謂十
二紅樓名姝角妓得其一盻聲價爲重祜詩有天下
三分明月夜二分無賴是揚州及人生只合揚州死
禪智山岡好墓田之句其放浪如此然五言如斷橋
荒蘚空院落花之語林和靖有妙入神之褒同時杜
牧之亦云誰人得似張公子千首詩輕萬戶侯今祐
詩存者僅四卷爾然則散落多矣涯詩末之見當攷
錢起張海州云山城仙島出海日印堂開又云春泉
洗藥暖晴日度花遲又云入雲投館僻采碧過帆遲
又云漢幟遠成霞胡馬来如蟻又云竹壇秋月冷山
殿夜鐘清又云海潮連月上舟火度煙來又云曲終
人不見江上數峯青不犯詩題一字而意在言外又
云求仲應難見殘陽又掩關又云秋入并州路黃榆
落故關孤城吹角罷數騎射雕還帳幕遥臨水牛羊
自下山征人正垂淚烽火起雲間又七言云溪雲雜
雨来茅屋山雀將雛過藥欄春郊云東風好作陽和
使途草逢花報發生題焦道士云綵雲不散焼丹竈
白鹿時藏種玉田又病鶴云獨鶴聲哀羽摧折沙頭
一點留殘雪驚羣各畏野人機誰肯相將霞外飛不
及川鳬長比翼随波雙泛復雙歸碧海滄江深且廣
目盡天倪安得往雲山隔路不隔心宛頸鳴和長在
想何時白霧卷青天接影追飛太液前
郎士元送李騎曹云河來當塞曲山遠與沙平寄源
公云罷磬風枝動懸燈雪屋明謁傅太士云此方今
不滅何國更分身贈韋司直云客耒吳地星霜久家
在凌陵音信疎題精舍市云月在上方諸品靜僧持
半偈萬緣空江南尉問俗云避地衣冠盡向南錢起
與郎士元同時齊名人稱之錢郎二人詩骨體弱而
力量輕然警句膾炙人口者不可冺没錢起詩如病
鶴篇亦有意味郎七言多新意余選絶句錢取五言
十一首郎取五七言各一首余記唐人雜書載士元
嘗對客有馬令無茶分之戲北平王一日飲客士元
與焉坐間北平醉飽設茗供連沃數碗士元老不能
禁即席吐利交下滿笑坐大笑今不惜出處當攷
孟郊五言云試妾與君淚兩處滴池水看取芙蓉花
今年為誰死長安早春云乃知田家春不入五侯宅
又云萱草女兒花不觧壯土憂又云野客雲作心高
僧月為性又云楓葉亂辭木雪猿清叫山又云借車
載家具家具少於車又云盧仝歸洛船崔嵬但載書
又云閑似獨鶴心大於高松年又云拾月鯨口邊又
云天津橋下水初結洛陽陌上行人絶榆柳蕭疎楼
閣閑月明直見嵩山雪
賈島五言云養雛成大鶴種子作高松又云白石通
宵煑寒泉盡日舂又云竹籠拾山果瓦瓶擔石泉又
云馬曾金鏃中身有寶刀瘢又云山尋樵徑上人到
雪房遲又云寒草烟藏虎高松月照鵰又云石磬疎
寒韻銅瓶結夜澌又云疎衣蕉縷細爽味茗芽新又
云鳥歸山有迹帆過浪無痕又云鳥宿池中樹僧敲
月下門又云汲井嘗泉味聽鐘問寺名又云高頂白
雲盡前山黃葉多又云白髮無心鑷青山去意多又
云秋風吹渭水落葉滿長安又云禹留疏鑿跡舜在
寂寥祠又云秋月離喧見寒泉出定聞又云木深猶
積雪山淺未見猿又云一日不作詩心源如廢井又
云落日恐行人又云詩隨過海船七言云古來隠者
多卜能欲就先生問丙丁又云霜覆鶴身松子落月
分營影石房開唐詩人以島配郊又有島寒郊瘦之
評余謂未然郊集中忽作老蒼苦硬語禪家所謂一
句撞倒墻者退之崛強亦推讓之島有敬畏有自來
東野先生死側近雲山得散行之句以賈配孟是師
與弟子並行也賈五言有晚唐人不能道者
姚合五言云水氣詩書軟嵐烟筆硯濃又云尋山屐
費齒書石筆無鋒又云夜猿啼戶外瀑水落厨中又
云映竹窺園劇尋雲採鶴情又云愛異嫌山淺尋幽
喜徑生又云憔悴玉居士顛狂不稱時棄嫌官似夢
珍重酒如師無竹裁蘆看思山叠石爲靜窗留客話
古寺覓僧棋惟應尋阮籍心事遠相知又云研露題
詩潔消冰煮茗香又云野客嫌知印家人笑買琴又
云寫方多識藥失譜廢彈琴又云酒熟聽琴酌詩成
削樹題又云古廳眠易魘老吏語多虚又云教僕認
書簽又云晝筆半成鋒送卲州使君云驛路算程多
是水州圖管地少於山惜别云似把剪刀裁别恨兩
人分得一般愁寄白傅云詩中得意應千首海内嫌
官只一人亡友賈紫芝選姚合賈島詩爲二妙集其
詩語往往有與姚賈相犯者余按賈大雕鎸姚差律
熟去韋柳尚爭等級
温飛卿五言云雞聲茅店月人跡板橋霜又云果落
見猿過葉乾聞鹿行又云牧羊燒外鳴林果雨中拾
又云拾萍萍無根採蓮蓮有子不作浮萍生寕爲藕
花死俠客行云欲出鴻都門隂雲蔽城闕寳劍黯如
水微紅濕餘血白馬夜頻驚三更㶚陵雪七言云槿
籬方援近樵家麥隴青青一徑斜寂寞遊人寒食後夜
來風雨送梨花又云宜男漫作後庭草不似櫻桃結
子紅又云悠悠楚水流如馬恨紫愁紅滿平野野土
千年怨不平至今燒作鴛鴦瓦又曰擣麝成塵香不
滅拗蓮作寸絲難絶又金陵云花庭忽作青蕪國謝
公墅歌云朱雀航南遶香陌謝郎東墅連春碧鳩眠
高柳日方融綺榭飄飄紫庭客文楸方罫方參差心
憚未成星滿地四座無喧梧竹靜金蟬玉柄俱持頥
對局含嚬見千里都城已得長蛇尾江南王氣繫疎
襟未許苻堅過淮水蔡中郎墳云古墳零落野花香
聞說中郎有後身今日爱才非昔日莫把心力作詞
人過陳琳墓云曾於青史見遺文今日飄蓬過此墳
詞客有靈應識我覇才無主亦憐君石麟埋沒藏春
草銅雀荒凉對暮雲莫怪臨風倍惆悵欲將書劍學
從軍秘書省有賀監草題詩作云越溪漁客賀知章
任逹憐才愛酒狂鸂鶒葦花隨釣艇蛤蜊菰莱夢横
塘出籠鸞鶴歸遼海落筆龍蛇滿壊墻李白死来無
醉客可憐神采弔殘陽
李義山西掖玩月五言云露索秦宫井風弦漢殿筝
歸墅云渠濁村㫪急旗高社酒香蝉云五更疎欲斷
一樹碧無情煩君最相警我亦舉家清笑著明寄飛
卿云何因携庾信同去哭徐陵陳宫云茂苑城如
畫閶門瓦欲流還依水光殿更起月華樓侵夜鸞開
鏡迎冬雉獻裘從臣皆半醉天子正無愁愁宫云歌
成猶未唱秦火入夷陵公子云歸應衝鼓半去不待
笙調子初金溪作云戰蒲知雁唼皺月覺魚来越燕
云去應逢阿母來莫害皇孫無題云錦長書鄭重眉
細限分明月云姮娥無粉黛只是逞嬋娟夀安主出
降云事等和強虜恩殊睦本枝四郊多壘在此禮恐
無時公主嫁田承嗣之子承嗣握兵而驕詩意歎唐
朝之姑息與嫁冐頓烏孫無異末句言諸節鎮皆有
子皆欲尚主何以主之昭肅挽詩云海迷求藥使雪
隔獻桃人哭劉蕡云空聞遷賈誼不待相孫弘裴明
府居云諴黑書新去張琴號古松陳後宮云渚蓮参
法駕沙鳥犯鈎陳鄭大有隱居云石梁高瀉月樵路
細侵雲題李謩壁舊思玄賦新編雜擬詩搖彭陽公
誌云敢伐不加點猶當無愧詞詠懷寄舊僚云僕馭
嫌夫懦童孩笑叔癡少男方嗜栗幼女漫憂葵聖女祠
七言云一春梦雨常飄瓦盡日靈風不滿旗潭州云
陶公戰艦賈傅承平塵淮西碑云點竄尭典舜典
字塗改清廟生民詩公之斯文若元氣先時已入人
肝脾寄令狐學士云賡歌太液翻黃鵠從獵陳倉獲
碧雞杜工部蜀中離席云雪嶺未歸雲外使松州猶
駐殿前軍楚宫云已聞珮響知腰細更辦絃聲竟指
纖無題云扇裁月魄羞難掩車走雷聲語未通井絡
云堪嘆故居成杜宇可能先主是真龍北齊云小蓮
玉體横陳夜已報周師入晉陽寄令狐郎中云休問
梁園舊賓客茂陵秋雨病相如李家園云惟有夢中
相近分卧來無睡欲如何嫦娥云嫦娥應悔偷靈藥
碧海青天夜夜心隋宫云紫泉宫殿鎻煙霞欲作蕪
城作帝家玉璽不緣歸日角錦帆應是到天涯于今
腐草無螢火終古垂楊有暮鴉地下若逢陳後主豈
宜重問後庭花籌筆驛云魚鳥猶疑畏簡書風雲長
為護儲胥徒令上將揮神筆終見䧏王走傳車管樂
有才真不愧關張無命欲何如七夕云由來碧落銀
河畔可要金風玉露時馬嵬云此日六軍同駐馬當
時七夕笑牽牛如河四紀為天子不及盧家有莫愁
九日云曾共山公把酒時霜天曰菊繞階墀十年泉
下無消息九日樽前有所思不學漢臣栽苜蓿空教
楚客詠江蘺郎君官貴施行馬東閣無因得再窺錦
瑟云莊生曉夢迷蝴蝶望帝春心托杜鵑滄海月明
珠有淚藍田日暖玉生煙相傳瑟有道怨清和四音
於此二聯見之或曰乃令狐楚家青衣名也河中云
九廟無塵八馬廻奉天承壘長春苔咸陽原上英雄
骨半向君家養馬來無題云春風自共何人笑柱破
陽城十萬家絶句云臨卭不見馬相如更欲南行問
酒爐行到巴西覓譙秀巴西惟有是寒蕪宫妓云珠
箔輕明拂玉墀披香新殿闘腰支不須看盡魚龍戲
終遣君王怒偃師夕陽樓云花明柳暗繞天愁上盡
重城更上樓欲問孤鴻向何處不知身世自悠悠吳
宫云龍檻沉沉水殿凉清禁門深掩斷人聲吴王晏
罷滿宫醉日暮水漂花出城鈞天云上帝鈞天會衆
靈昔人因夢到青冥伶倫吹裂孤生竹却為知音不
得聽温庭筠與李商隱同時齊名時號温李二人詩
記覧精博才思流流䴡其流艷者類徐庾其切近者
類姚賈義山詩尤錣鍊精粹探索幽微不可草草看
過世傳飛卿傲婦翁亦可見其不羈
鄭谷五言云春隂妨柳絮月黑見梨花又云鬻蔬貧
潔淨中酒病風流又云染岸蒼苔古翹沙白鳥鳴又
云潮來無别浦木落見他山夕陽云長天急遠鴻潯
陽縣廳云野泉當案落汀鷺入衙飛又云縣官清且
儉深谷有人家一徑入寒竹小橋穿野花碓喧春澗
滿梯倚綠桑斜自說年來稔前村酒可賖七言云愛
僧不愛綠衣僧又云酒醒蘚砌花隂轉病起漁舟鷺
跡多又云夜深雨絶山堂靜一點山螢照寂寥又云
亂飄僧舍茶烟濕密洒高樓酒力微江上晚來堪畫
處漁人披得一蓑歸秋扇云汗流夾背曾施手氣爽
中宵便負心七祖院小山云峨眉咫尺無人去却向
僧窗看假山海棠云穠麗最宜新着雨嬌饒全在欲
開時鷓鴣云兩昏青草湖邊過花落黃陵廟裏啼遊子
乍聞征袖濕佳人初唱翠眉低讀學李白集云何處
文星與酒星一時鍾在李先生高吟大醉三千首晉
看人間伴月明燕云低飛綠岸和梅雨亂入紅樓棟
杏梁閑儿硯中窺水淺落花徑裏得泥香千言萬語
無人會又逐流鶯過短牆谷集名雲臺編有詩三百
五七言多警聯今錄其尤者於編谷詩自好然集中
若步趨薛能者讀能集有云李白欺前軰淵明仰後
塵太白視谷斐然小子淵明人物高勝何至仰能軰
之後塵哉然予所錄以意義為主不可以人癈言薛
能春日寓懷七言云青春背我重重去白髮欺人故
故生獻僕射云朝廷有道青春好門館無私白日間
揚柳云隋家力盡虚栽得無限春風屬聖朝閒題云
舊將已成三僕射老身猶是六尚書漢南春望云幾
處松筠燒後死誰聞桃李亂中開自古浮雲蔽白日
洗天風雨幾晴來老僧云清瘦形容八十餘瓠懸離
落似村居歡師莫羡人間有幸是元無免破除能詩
十卷僅數百首絶句佳者已入選其未入選者姑摘
出一聯或一二句於此又答寄茶七言云嬴官乞與
真抛却賴有詩人今得嘗今此一聯不在集中殊不
可曉若鄭谷師若人詩安得高出其上
秦系五言云掃地青牛卧裁松白鶴栖又云漚苧成
漁網刳柳作酒卮又云上簾宜晚景卧簟覺新秋又
云謝安無箇事怱起為蒼生又李尊師山居云洗藥
每臨新瀑水步虚時上最高峯系詩僅百餘首而清
趣脩然自天寶至正元間先隱剡川後徙南安九目
山後客丹陽夀八十餘歲不應賦詠寂寥簡短如此
必有遺軼者世傳系晚年與妻仳離當是送妻歸丹
陽耳韋蘇州與系詩云知掩山扉三十秋魚鬚翠碧
棄牆頭莫道謝公方在郡五言今日為君休韋公五
五言獨步一世而憐才下士如此之切薛能軰纔道
一聯半句便妄自尊大矣
方干五言云落葉憑風掃香秔倩水㫪贈喻島云纔
吟五字句又白幾莖髭又云吟成五字句用破一生
心又云坐月何曾夜聽松不似時又云獵者聞疎磬
知師入定回又云樹影搜凉卧苔光破碧行又云疎
磬白雲寺疎砧紅葉村寄清越上人云窗接停猿樹
巖飛浴鶴泉鄉叟云青山前代業老樹此身移七言
云鶴盤遠勢投孤嶼蝉曳殘聲過别枝哭喻鳥云撰
碑縱託登龍伴營奠應支賞鶴錢贈明府云壓酒曬
書猶檢點修琴取藥似支關與鑒休上人云山夜獵
走多信犬雨天村舍未催𧖟送土霖赴舉云北闕上
書衢雪早西陵中酒趁潮遲寄陳端公云雲島採茶
常失路雪龕中酒不關扉送永嘉王令云浮客若容
開荻地釣翁應免税苔田廢宅云樵叟和巢伐桃李
牧童兼草踏蘭蓀東陽道中云醉醒已在他人界猶
憶求陽昨夜鐘過姚監故居云不敢要君徵亦起致
君全得似唐虞讜言昨歎離天聽新塜今聞入縣圖
琴鎻壊窗風自觸鶴歸喬木夜難呼學書弟子何人
在檢點猶逢諫草無哭陳陶云巢父客兒方
干家雄飛新定人貌寢兔缺始見姚合合卑之及覽
其詩駭目變容賓散館之登山臨水必預焉太守王
龜以其亢直宜在諫置薦之會王薨事寢卒光啓文
德年間臨終語其子曰吾詩人吾自知之誌吾墓者
紀其年月而已其詩高妙處在晚唐諸公之上
韓偓火蛾云陽光不照臨積隂生此類非無惜死心
奈有賊明意幽窗云手香江橘嫩齒軟越梅酸又云
和裙穿玉鐙隔袖把金鞭丈云強語戲同伴圖郎聞
笑聲召對歸本院云坐久忽疑槎犯斗歸來兼恐海
生桑如今冷笑東方朔唯容詼諧侍漢皇賜晏云不
敢通宵離禁直晚來殘醉入銀臺苑中云外使調鷹
初得案中宫過馬不教嘶笙歌錦繡雲霄裏獨詳詞
臣醉似泥湖南少含桃有感云苦笋愁難同象匙酪
漿無復瑩蠙蛛(每歲初進先賜學士)欲明云岳僧五乞新詩去
酒保頻徵舊債來贈隐逸云蜂彈窗紙塵侵硯鳥闘
庭花露滴琴寄隱者云長松夜落叙千股小巷春添水
半腰失鶴云幾時翔集來華表每日沉吟看畫屏安
貧云謀身拙為安蛇足報國危曾捋虎鬚又殘春云
樹頭蜂抱花鬚落池面魚吹柳絮行八月六日云御
衣空惜侍中血國垕幾危皇后身倚醉云分明&KR1084;下
聞裁剪敲徧攔干喚不譍醉着云漁翁醉着無人喚
過午醒來雪滿船寄道侣云夜來雪壓前村竹剰見
溪南幾尺山暮春云四時最好是三月一去不回
唯少年亂後野塘云亂世他鄉見落梅野塘睛夜猶
徘徊船衝水鳥飛還住袖拂楊花去却來季童舊遊
多喪逝子山新賦極悲哀眼看朝市成陵谷始信昆
明是劫灰翠鳥云天長冰遠網羅稀保得重重翠碧
衣挟彈少年多害物觀君莫近五陵飛哭花云曾愁
香結破顔遲今見妖紅委地時人若有情爭不哭夜
来風雨葬西施(美成詞云葬楚宫傾國本)比鬚髻云髻根鬆慢玉
釵垂指點花枝又過時坐久暗生惆悵事快人句却
淚胭脂韓偓與吳融同時為詞臣偓忠於唐為朱三
面斥貶謫不悔如將虎鬚之句未嘗傳誦似為香奩
所掩及朱三篡弑偓羈旅於閩時王氏割據時文只
稱唐朝官職與淵明稱晉甲子異世而同符余讀其
集而壯其志錄其警聯於編内三數篇自述其玉堂
遭遇唐季非復承平之舊觀而待詞臣之禮猶然存
之以補金鑾記之關云
吴融和學士秋夕禁直偶雪云硯冰憂詔急燈燼
惜更殘重陽荆州云舊國莫歸戎馬亂故人何在塞
鴻來丹陽云山帶梁朝陵路斷水連劉尹宅基平岐
下聞子規云但有花知啼血處更無猿替斷腸哀還
俗尼云三峽却爲行雨客九天曾是散花人兵後經
汴云金鏃有苔人拾得蘆花無土鳥啣將過九成宫
云魏公碑字封苔蘚文帝泉聲落野田(碑乃歐陽率更書豈魏公)
(有别碑乎)宋云宅云已懷湖浦招魂事更憶高唐說夢時
杏花云獨照影時臨水伴最含情處出牆頭裴公洛
居云門前立使修書懶花下留賓壓酒忙過鄧城縣
云未知尭桀誰非是可使彭殤有短長楊花云百花
長恨風吹落惟有揚花獨愛風潮云暮去朝來無定
期桑田長被此聲移蓬萊若探人間事一日還應兩度
知山僧云石臼山頭有一僧朝無香積夜無燈近嫌
俗客知蹤跡疑向中方斷石層廢宅云風飄碧瓦雨
嶊喧却有鄰人為鎻門幾樹好花空白晝滿庭芳草
易黃昏放魚池涸蛙爭聚栖燕梁空雀自喧不獨凄
凉眼前事咸陽一火便成原題湖城縣西槐樹云零
落欹斜此路中盛時曾識太平風曉迷鶴駕歸春苑
暮送鸞旗指落空宫一自煙塵生薊北更無消息幸
瀾東而今只有孤根在鳥啄蟲穿没亂蓬吴子華詩
五言中合作絶少七言佳者不减韓致光致光以忤
朱三貶竄子華詩有南遷七絶未知所坐何罪以詩
意度之豈其坐致光之黨歟
羅隱題方千詩云九霄無鶴板雙鬢老漁舟懷孟夷
庚云中原正兵馬相見在何時菊云千歲白衣酒一
生青女霜臺城云兵來吾有計金井玉杓欄歲除夜
云厭寒思䁔律畏老惜殘更兒童不諳事歌吹待天
明寄顧紹宗云青山無路入白髮滿頭生鶯聲云金
屋夢初夢玉關人未歸牡丹云若教觧語應傾國任
是無情亦動人黃河云觧通銀漢終須曲纔出崑崙
便不清又云三千年後知誰在何必勞君見太平遊
禪智寺云思量只合騰騰醉煑海平陳一夢中江令
宅云還有往年金甃井牧童樵叟等閒窺籌筆驛云
時來天地皆同運去英雄不自由建康云瘦舅已
能窺帝室主郎還是預人家又云欲起九原看一遍
秦淮聲急日西斜寄夏洲胡常侍云仍聞隴蜀猶多
事深喜將軍未白頭魏令公附卷有回云馬上固慚
斜脾肉幄中猶羡愈頭風送梅處士云亂離且喜身
多在存沒那堪年更長題張逸人所居云芳樹文君機
上錦遠山孫夀鏡中眉詠史云徐陵筆硯珊瑚架趙
勝賓朋珴瑁簪中元夜泊淮口云錦帆天子狂魂魄
應看揚州看月明寄竇常侍云噴香瑞秀全三尺舞
雪佳人玉一團早發云酷憐一覺平明睡長被雞聲
惡破除鄴城云英雄亦到分香處能共常人校幾多
西施云西施若觧傾人國越國亡來又是誰故都云
至竟不如隋煬帝破家猶得到揚州䴡陵灘云世祖
昇遐夫子死原陵不及釣臺高(范公雲臺不及釣臺高之句本子此)咏
明月云蟾向靜中矜爪距兔猥明處弄精神嫦娥老
大應惆悵倚泣蒼蒼桂一輪關亭春望云越信功夫
高似狗裴王力氣大於牛未知至竟將何用渭水涇
川一向流題闌州妙善前石羊云(孫權劉偹嘗會于此地)紫髯
蒼蓋此沉吟恨石猶存事可尋漢鼎未分聊把手楚
膠雖美肯同心始皇陵云荒堆無草樹無枝懶向行
人問昔時六國英雄漫多事到頭徐福是男兒鸚鵡
云莫恨雕竉翠羽殘江南城暖隴西寒勸君不用分
明語語得分明出轉難遊曲江云别愁如瘧避還來
羅隱字昭諫新城人唐李有詩名膾炙人口有江東
集十卷其詩自光啓以後廣明以前海内亂離乘與播
遷艱難險阻之事多見之於賦詠同時魏府節度使
王知興學隱為詩自號其詩卷為偷江東集
劉义自問云自問彭城子何人接汝顛酒腸寬似海
詩膽大如天入蜀云峽色侵天去江聲滚地來逢盧
仝云上樓腰脚近懷土眼睛穿勸姚合酒云何曾見
天上着得劉安宅答孟東野云寒酸孟夫子苦愛老
又詩生澁有百篇謂瓊瑶詞醉嘲荆卿云白虹千
里氣血頭一劍義報恩不到頭徒作輕生士姚秀才
愛予小劍云因贈云一條古時水向我手心流臨行
應贈君勿簿細碎讐义少為侠行因酒殺人亡命會
赦出折節讀書能詩聞韓愈接天下士步歸之作冰
柱雪車二詩出盧仝孟郊右後以爭論語不能下賓
客持愈金數斤去曰此諛墓中人得耳不若與劉君
為夀愈不能止歸齊魯不知所終
後村先生大全集卷第百八十四終
