後村先生大全集卷之六十八
外制
葉夢鼎制兵部尚書兼職依舊
春闈以行藝造士拔其英華夏卿有文武全才付之
衡尺屬方峻事爰命為真具官某學者師模儒之鴻
碩嘗典三禮古之伯夷后夔及擁雙旌今之陽城元
結最光諸老而召来從吾兒之游遂陟文昌俾司俊
造入伯楽無非冀野之龍媒號陸氏莊不下唐朝
之虎榜卿亦勞止朕甚嘉之褒鑒裁而出綸冠履班
而叠組及閒暇而簡稽軍實以公平而甄叙人材苟
匪名流曷膺高選噫時方經武固資圻父之爪牙官
曰納言無愧尚書之喉舌所優爲者其往欽哉可
包恢除禮部侍郎兼職依舊
禮有崇卑以于以肅君臣上下之分國所尊事其可無
老成典刑之人亦既優爲宜加眞拜具官某聞師密
授得父單傳逮精舍之久荒儼灵光之獨在和順所
積居然有德而有言精悍不衰靡煩祝哽而祝噎雖
奴隷知爲清白非磨湼所能磷緇晚就蒲輪徑持荷
槖嚢封應詔凛然言議風旨之間綿蕝草儀出於制
度文爲之外所謂薬石愛我夫豈玉帛云乎積望推
重於一時落權奚待於滿歲噫刺經作制可以洗諸
儒聚訟之譏析句分章未若陳大人格非之說顧如
耆雋寕假訓辭可
徐經孫除刑部侍郎兼職依舊
式敬爾獄久煩閱實於祥刑明試以功廼命為於
法從疇咨偉望申錫贊書具官某介而能通仁者必
勇生漢高士之里抗志尤清有唐司訓之風持論近
厚出處了無所附麗始終莫得而磷淄偉衣從鶴禁
之游盡忠於輔導濃墨批鸞臺之勑見憚於貴權凡
有論思居多𥙷益箴諫明游雷之示戒嚢封應元日
之求賢言自躋從班實堂憲部民有矯虔姦宄無忿戾
之心吏或磨淬角圭矢哀矜之意朕方欽恤卿每平
反乃出綍以落權且錫鞶而抗寵噫職分周典皆云
帥屬扵貳卿書列臯謨孰謂不儔於三后可
李廷芝除權兵部侍郎依舊兩淮安撫制置
使知楊州
班師振旅嘉元戎十乘之還舍爵策勲峻司馬九伐
之拜爰疏異渥以奬雋功具官某學以輔其天資儒
而通於世務商隠楚南之檄俯視飛卿正封郾城之
詩可肩韓愈聚米圖山川之險易投醪同士卒之苦
甘既環轍周行於三邊乃授鉞獨當於一面路考室築
爰居之百堵民始有巢并兵攻未下之二城士不解
甲其勤勞也至矣果談笑而得之因壘降崇侵疆歸
魯奏捷既騰於夜報第功豈陟於夏卿朕惟羊陸之
所懷徠務先施於恩信殷楮之所營綜有可乘之事
機鑒陳迹之在前恢遠圖而淑後厚培根本宏立規
模噫謀元帥以詩書示加重中權之意儆國人而箴
訓盍務為外患之防可
廖瑩中除大理寺丞
自古大幕府多奇才漢魏則班固王粲陳琳阮瑀晉
則阮脩孟嘉孫楚袁宏唐則石洪温造杜甫杜牧
本朝則強至謝綘尹殊李之儀之流皆以文墨議論
望此府爾鐔津名族代有異人載筆從戎車之後轍
環三邊愈風之徼賀捷之表多出其手可謂之竒才
矣寺監之屬丞為高選而棘丞尤高肆以命爾益飬
資望以對甄擢可
林彬之除寳章閣待制依舊提舉江州太平
興國宫
書稱耆夀俊古之所嚴詩曰典刑人今其餘幾廼眷
論思之舊久安寂寞之濱嘗列邇聯宜疏異渥具官
某凌雲逸氣揭日貴名射矍相之弓衆人有揚觶而
去者奏阿房之賦諸公争搢笏而誦之拔於時髦付
以風憲青蒲諷議惓惓法家拂士之言白簡指陳凛
凛君子小人之辨遂繇緊路徑上禁除方眷注之郅
隆何疑嫌而勇退雙溪叠嶂難忘桐鄉烝嘗之思二
頃一區不恨汾曲田廬之薄朕念其侵尋八袠留滯
十朞困漢殿之稱觴法虞朝之上齒朌昕廷一禮之
寵陟奎閣四松之班以敬高年以華晚節噫歸洛而
會貞率深嘉知足之風臨雍而拜老更尚有乞言之
禮可
翁合除直秘閣淅西提刑
士大夫多重内輕外蕭汲皆漢名臣然望之則雅意
本朝黯則願出入禁闥至唐則召者有登仙之美出
者有麤官之歎其来久矣朕思所以矯之爾多士所
宗留滯周南歲晚歸來則馮唐白首矣方有清望官
之擬屬吳中灾傷朕數下寬恤之詔而官吏饕殘老
弱轉徙自吳若思德王尊范滂輩入付以勞來咨諏之
任未天隆名繡華遣一日並命使大夫國人皆知
修名姱節如爾合者而肯為此行庶乎外臺加重矣
少須右扶風無捐瘠之民有革心之吏朕又當出節
召汝可
皮明德除太社令
古者造士自國子始自貴游子弟始見於書於周官
者如此爾輔臣之子孝謹惟肖社令列于奉常蓋虞
廷命楽卿教胄子之意也爾其益進于學而由於禮
則而父有子矣可
拱衛大夫福州勸察使帶行御器械新差如
和州陽孝信爲白鹿磯賞轉翊衛大夫
有功見知人情則悦無賞不往軍志之言具官某積
雁塞之威與鹿磯之捷爾執鞭弭實從大幕府之行
朕聞鼔鼙實深惜故將軍之勇超横行之穹秩佩共理
之左符噫精神彊而折衝方咨牧御髀肉生而興嘆
益勉勛名尚可
皮龍榮除資政殿學士知潭州
詩書謀元帥孰知該輔之賢富貴歸故鄉徇養親
之志出綸疏寵建纛啟行具官某材全而德不形任
重而道亦遠巖廊賡載端委而凖百僚翹舘招延握
髮而進千贄内宏開於正路外盡返於侵疆方資文
武之全才共翊丕平之景運廼緣慈侍浩然忘歸未
觧繁機留之不可朕惟禮大臣之義爲擇便安卿方
將夀母而行尤宜優異孰開相閫俾奉潘輿若昔極
牧合肥曾臨青社皆以公清而賦政至乎久遠而見
思戟衛森嚴未忘恭桑梓之意門庭洗掃自然絶瓜
李之嫌惟仁可以甦淍瘁之民惟廉可以洗饕墨之
俗噫錦衣所至諒多夾道之觀衮繡以歸何待三年
之久可
吳堅除太常丞
昔舜命伯夷其辭寂寥簡短曰直哉惟清而已此非
選禮官之法歟漢初齊魯雨生良亦其人漢不能致
使叔通輩為之通而知禮必不改縫掖為短後必不
捃摭秦儀以希合世主之好本朝禮制大備如南北
郊明堂辟雍如廟議如謚法微而冠昏喪祭之類或
参訂於古書或折衷於儒學或求之遠野皆著為令
稽為决而奉常典司之卿選久虚少行長事侍從門
則次補常以待天下名流爾以直道立朝以清規矯
俗是真可以典虞朝之禮而異於漢野外之儀矣豈
玉帛云乎哉可
馬廷鸞除軍器監
弧矢之威見於易殳矛之制訓於周官車馬器械修
備而周中興干戈斧鉞朽鈍而唐不競然則所謂除
戎器者亦今日之急務也爾由科目進而為瀛洲學
士又進而為公府掾持文墨議論與吾大臣可否大
政事清且要矣戎監若非所以處爾顧今兵未可弭
有文事者必有武備使有司所藏皆良勁不亦可以
信國威壯軍容乎往其試哉繼有顯用可
徐復除秘書少監
國家設清望官以名勝士為之朕自庚申改紀去凶
舉相拔士滿朝而於所謂清望官者尤遴其選爾由
前御史勇去巷處且二十年他人能立初節久之不
堪率自貶而求合爾獨壮老不變於要路無一迹於
權門無一字嘗佩龍溪左待一清如水公帑露積歸装
琴鶴而已朕聞其風而賢之羣玉山人間仙地爾昔
為青藜學士今為白頭老監豈非舘閣之嘉話朝建
之盛舉歟除轍既清向用未已可
陳存除尚左郎官
皇祖有訓非郡最不除郎自乾淳至今未之有改太
末三輔之劇郡也素難治尚左列宿之長所也尤遴
選爾由舘閣出牧憩棠有循吏之愛拔薤有仁者之
勇二年而與人歌之爾於難治之郡既恢乎游刃朕
於遴選之官烏得而刓印哉古之善典選者曰清通
簡要今寒畯覓官率受吏操縱魚貫索米於長安市
皆是也往佐而長抑吏姦之伸士氣則朕爲知人爾
爲稱職可
張濟之除秘書丞
舘閣皆號天仙惟丞與著作尤高有徑擢二監二史
者平遷亦郎潛矣爾則奏賦第一父子聯名雁塔科
目之盛才學之高器識之遠詎可遠煩爾以吏事乎
朕有美官在風日不到之處非爾其誰宜爲昔在漢
儒或以讀未見書爲喜或有清淨寂寞之嘲然則青
藜下照反不若長檠高張乎朕方儲英材於是中爾
益㙲培以需甄拔可
陶夢桂除大宗正丞
朕以介弟典大宗正而又選庶姓之朝士佐焉爾以
儒發身然試之事則通而無滯敏而有功其在外府
扈農皆然進之司宗可謂不負丞哉之選郎宿有闕
朕將以次選擇可
李仁永除太府丞
士大夫求速化者多安平進者少朕於用人常以是
為權度爾淳熙參與之孫有恬靖之趣無貴介之累
秀眉黃髮老於常調擢寘周行所以旌故家尊高年
也進用差晚猶勝不遇可
劉夢高除司農丞
人才實難持文墨議論者易得而有志於功名與事業
者難值朕所以有臨事乏使之歎也爾奮起諸生周
旋當世嘗著縣譜部郡符参閫畫皆有能聲扈農數
告乏絶爾於是時轉而為丞夫公私之積可哀痛
朕與大臣之責出納之吝謂之有司非長貳與其属
之職乎朕方於此觀汝可
章鑑除太常博士
士君子立身大節常於離合去就之際見之爾揭貴
名而挾高科嘗有列於朝矣出而倅袁凶相方以多
簿錄窮隠寄廣連逮為富強堂檄三倅各行一郡爾
當之衡獨不肯受風旨且昌言其非遂觸相嗔罷去
其大節有可勸者使之横經進之掌禮非曰為爾光
寵顧今奉常古夷夔之任宜属之清流夫儀禮盖曲
臺淹中諸家聚訟之案祖也謚筆亦華衮斧鉞隻字
褒貶之遺意也人將於爾有考焉可
舒有開除軍器監丞
朕於用人有所譽必有所試爾自策名以來宰邊邑
倅藩府参閫畫試之詳矣部鑰戎丞政未酬勞昔讀
周官見其造&KR0707;矢及戈殳戟矛之屬莫不有制雖尋
尺長短該括詳備然後知先王戒不虞之意如此其
可諉曰百工之事哉等而上之進用未已可
周應合危昭德並除史舘檢閱
史官惟其才而已昔曾鞏辟陳師道當時以師道未
解褐寝而不行至朕度越拘攣有自山林布衣為史
長者有起諸生為屬者爾應令爾昭德皆場屋知名
科目命士嘗游幕府而秉檄筆屬予留意史事既命
諸老提其綱領又致兩生俾操簡牘而從焉其益竭
於三長庶有光於千載可
侍右郎官趙師光陞郎中
均之郎潜而有員外正之異可以積勞而陞不可以
一蹴而至也爾出為一路福星入應六曹列宿有司
上爾資考應格宜正含香握蘭之秩少酬持衡典銓
之勞益殫乃心以振厥職可
陳仲昉除工部郎官
日卿陛辭之朝去京且三千里朕深維體羣臣之義
不欲煩耆年遠役也為擇便安焉起部職清事簡亦
爾舊游挽之使留優恩也引以自近美意也重陪漢
廷含香之班毋發唐人看桃之歎可
趙希哲辟知瓊州
瓊莞控馭海南四郡調守先遴前此官吏激黎之變
而欲以𥙷救為功爾以元僚奉檄書涉鯨浸談笑而
事乎師臣推其功於爾就剖左符以鎮臨之昔季康
子患盗子曰苟子之不欲雖賞之不竊以廉化貪也
渤海多盗暴勝之衣繡持斧不能勝龔遂使民賣劒
買牛而盗熄以仁勝暴也爾其典聽朕言一意緩撫
溪洞皆吾赤子豈以黎母山為恨哉可
親衛大夫和州防禦使左衛大將軍知安慶
府池州都統制蘇劉義為昨在重慶全城郤
敵特授五官
曩騰戎捷坐收全取勝之功今奬戰多殊媿不踰時
之義雖禀元臣之方略亦資羣師之忠勤具官某頃
提師千往授井絡金城全璧數州脱鬼簿之危氊帳
隕星萬里載帝羓而去相既歸衮爾亦擁麾及兹踐
信賞之言示不忘前勞之意噫武爵重横行之秩舊
典可稽廉車祛法從之班中權增重可
右武大夫高州刺史左衛大將軍權知蘄州
王益為守黃授鄂功特授左武大夫依舊職任
昔臧質以盱眙拒佛狸杜慆以泗州卻龐勛朕懷其
人孰繼之者具官某頃牧齊安虜犯鄂渚震于其鄰
矣爾且戰且守能以孤壘自全隱然為上流聲勢有
司上其功狀陞左廣之秩㫒專城之寄非以華爾也
將以勸疆埸勤事之臣也可
陳塏除端明殿學士依舊提舉江州太平興國宫
尊事黃耉之禮從古已然魁礨白首之臣于今有幾
廼疏異渥以奬耆英具官某源委深長風標峻潔持
身接物聖之清聖之和事上臨民古之直古之愛曩
諸賢共游於洛下今舊人僅存於靈光有柴門而常
關非蒲輪所能致晉鄙之俗薰陽先生畏壘之民祝
庚桑子朕以其年開九袠名重一時雖國人瞻儀莫
不願其歸衮然老者筋力恐不屑於給扶昔元祐卑
軾以端明熙寕處光以崇福卿童髦一節輝映二賢
因列辟以奉觴諗大廷而出綍以見公朝優異之意
以倡天下廉退之風噫汾水之曲疏屬之南曾不改
王通之樂江湖之上魏闕之下諒未忘子牟之心尚
告遠猷以永終譽可
陳堅除寳章閣侍制致仕
典東壁之圖書力辭華近陪清之筆槖渴想老成
諒雅志之由衷挹高風而起敬具官某頃以師儒而
掌教適逢鬼質之盗權惡投匭之多言方植碑而深
刻當路防民之口既著為於舟書司成去國之身欲
挽回於清議迨兹調瑟首命予環以世南長秘書煩
綺季輔元子出綸已久側席甚勤地禁職親夫豈招
之不至昔病今愈庶幾扶以造朝胡為抗章必欲謝
事歎耆英之莫致加法從之峻遷噫對松階之班用
華晚節飲菊潭而夀永保龐眉可
馬天驥除資政殿太學士依舊知福州福建
安撫使
朕惠顧甌閩眷懷師帥以前執政之貴勤於拊綏加
太學士之名奬其安静事權增重寵數一新具官某
學貫古今名垂宇宙所陳三策豈非通務之儒哉兼
綜九流可謂圓機之士矣出藩宣於四國入唯諾於
一堂智略足以圖回力量足以負荷鼎將覆餗安能
為伴食而留瑟既調絃尚不改考槃之楽属福唐之
弄印起舊弼而建牙以清修苦節而𥙿財無疾聲大
呼之駭物昔蔡襄罷酒禁爾能生萬戶之春常衮興
文風爾方升三舍之俊既騰績效乃下璽封冠書殿之
遂嚴為閫垣之表倡噫朞月可也信如夫子之格
言輿人誦之可見國僑之遺爱諒惟拱北豈久滯南可
趙崇絢除將作監
由郎官以上為皆卿從之儲常以待麾節之有聲者
爾牧古括輿論稱其賢廉平郎憲部讞筆多所全活
久於省戶非滯也所以老其歲月厚其資望也大匠
班高而事簡兹以命爾昔漢宣中興史臣述其行事
首曰樞機次曰品式微如工技亦曰咸精其能則繕
監所掌顧可以薄物細故而忽之乎益勤鳩僝以對
龍光可
趙崇絢除直秘閣知婺州
朕於支郡偏壘調守必惟其人况左馮名藩去天尺
五曩以處貴近之均佚者近歲號稱難治郡縣則曰
貴豪以輪賦爲恥田里則曰官吏因實産肆優朕弄
印不知所属爾前治括有聲今獨不可移之於婺乎
華以延閣往佩左符昔兒寬爲右内負租當殿民
恐其去大家牛車小家負擔課更以最爾能爲寬安
有不肯輸之賦國僑爲政禇其衣冠伍其田疇輿人
誦之惟恐後人之不能繼爾能爲僑安有不可實之
産先漢於循良之吏或下璽書褒美或以𥙷公卿之
闕爾其勉旃毋忽朕命可
知南康軍趙與厦職事修舉轉一官
朕重於數易長吏其有治理效者必旌異而借留焉
爾嘗有朝蹟屡奏郡最星渚之政逹於朕聽璽書增
秩漢制也先民有言不倦以終之又曰堅凝之難爾
其勉旃毋廢前勞可
胡侁仍舊直秘閣知泉州
朕惟温陵邑屋繁雄軍府殷實素號閩之楽土今之
郡猶昔之郡也而談者類曰凋匱不可為安得一廉
平之守往佩二千石印綬哉爾尚列於朝絫十三遷
始擢臺察侍邇英然又不久而去既去蕭然巷處其
於名利之際淡泊如此推以治郡必能勵冰檗之操
變珠犀之属俗必能還殷冨之舊而洗凋匱不可為
之謗矣可
張晞顔除監察御史兼崇政殿說書
若稽祖宗尤重風憲以人望進如慶歷之親除由邑
最升則淳熙之故事孰膺是選兹得其人爾蹈君子
之中有仁者之勇斗間紫氣所禀得造化之清日下
色雲其應為科名之瑞岊江三異之美粤俗百年所
無至今行人口碑之言皆謂宰君琴調之古朕廣開
賢路欲正百官先肅一臺仰法阜陵有自列院徑分
六察下待呈身而柬拔冀聞造膝之忠嘉今西北必
至之患稍紓中外可言之事尚衆况有法筵龍象聳
聽於舉揚雖每當道豺狼宜防其覆出密勿華光之
誦說森嚴柏府之威&KR0994;噫臺無長官旨哉唐御史之
論國必有故仰止鄉先生之風可
沈炎除資政殿學士提舉臨安府洞霄宮
清朝辭位尋故里之釣游遂殿冠班奉殊庭之香火
身名俱泰禮貌愈隆具官某直哉惟清卓爾有立進
用匪由於捷徑自束眷知指陳每及於權門乃無附
麗極力破倚冰之黨昌言擊偃月之姦擢自上坡延
登政路幹鈞樞之二柄殫寅協之一忱大在廷細在
邊籌帷之計審賢和朝物和野調鼎之功多曾委任
之未衰何嫌疑而勇决退有一辭之易出無三宿之
難先朝創資政以來不輕除授舊弼解繁機而去宜
示褒崇仍典領於竹宫俾燕熙於枌社名途巇險孰
如還政堂之高物表逍遥深得獨樂園之趣載嘉晚
節奚愧前修噫曾侍堯階應效華封人之祝回瞻魏
闕寧忘公子牟之心式對寵光永綏壽嘏可
鄭雄飛除權戶部侍郎
夾香案以視朝甫登清切扈屬車而上雍遂簉禁嚴
苟當選掄奚拘久近具官某聞曾子之勇矣養孟氏
之浩然所信古書可謂直諒之友及摹世務庶幾通
逹之儒告上敢言人所難立身不枉道而進是良史
也方資倚相之能不亟用之將恐柬之之老超拜論
思之列渴聞啟沃之忠仕有逢時舉寕待次噫小材
積日不離於卑官君子競辰方觀於晚節可
奉議郎行太學博士林經德昨任建寕宰平
寇轉一官
朕前命邑今皆以尉寨兵軍正繫銜所以備不虞也
爾所涖邑近寇巢穴一旦哭如其来衆驚欲潰于斯
時也爾一舉足則民社墟矣既與其孥誓死勿去又
能舉軍正之職激勵戍兵弧卒馘渠魁而走餘黨臺
閫上其功狀朕甚嘉之孟子曰舍豈能為必勝哉能
無懼而已廼增華秩以為臨難無懼者之勸可
朝散大夫前紹興府許彪祖寄居於瀘逆整
誘之使降朝服以拜天地祖先率一家由少
而長自絞而死可特贈中奉大夫直秘閣除
致仕恩澤外更與一子恩澤
朕遭時艱虞思古忠義卞侍中父子同罹寇鋒顔平
原兄弟繼隕國難廼若闔門之守節尤為曠世之罕
聞爾西州掄魁之家茂陵名從之子安榆枌而重徙
釋符竹而閒居属整不臣脅爾從逆一城偷生者衆
十口視死如歸被髮左袵夷忍汚於賊虜稽首再拜
乃卒不負於君親行路涕洟臨朝震悼進文階而寓
直越常格而推恩喟然憫焉嗟何及矣噫指壁下之
殯壯哉遺言求袴中之孤冀其有後可
歐陽守道除秘書郎
漢唐皆以舘閣儲才及以史考之有三世不徙官者
有十年不調者雖飛騰速化非士君子之意然英雋
久淹亦宰物者之責爾策名早取世廉未嘗汲汲於
進而朕所為汲汲於爾者將以愧躁競而奬靖退也
中秘書高於是正校讎矣昔瀛州學士後皆為名公
卿爾其以貞觀諸賢自勉也可
後村先生大全集卷之六十八(終)
