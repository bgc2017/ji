後村先生大全集卷之五十四
内制
眀堂加恩制
鄭清之依前太傅左丞相兼樞密使魏國公
加食邑食實封制
門下朕穆卜吉辛肇稱元祀合祛義古二儀之眷顧
方深陟配禮嚴三后之威靈如在升輅而霽華麗曉
燔柴而圓魄燭天交精祲於顯幽轉隂晴於俄傾皇
矣上帝監禋事之肅雝相維辟公繫冢司之典領其
修播告以奬忠勞具官某簡易而閎深高眀而篤厚
在嘉定際號甘盤舊學之賢及端平初負揚綰當時
之望自角巾之東路至赤舄之西歸盖退處者十年
豈預知其再相含納包荒之道廣彌縫用藏之功深
言之遜志逆心必求順汝而咈汝人之有技彦聖是
能好之而容之百志維熙庶工無曠兹大饗舉行於
秋抄以元台總統於使端珥蟬冠而蕭然澤臞服雉
裘而屹乎山立蒐羅髦雋列周廟奉璋之間收召老
成扈雍畤屬車之後縟儀克舉駿命方新既徹爼而
勞執事之臣首錫帶以寵調元之老惟極品躋三公
之貴卿靡希榮雖雅懷輕萬戸之封予寕吝賞爰加
書社仍拓租畬於戲昔者周公以宗祀而配帝時則
伊尹有一德以享天對揚昭代之恩徽勉企先民之
事業
口宣
有勑聖人饗帝詎凉德之克堪冡宰佐王賴精忠之
顯相肆䟽異渥加奬宗工以訓使領之勞其服命書
之寵
師彌依前皇叔祖太傅保寕軍節度使判太
宗正事嗣秀王加食邑食實封制
門下朕肇講宗祈聿稽古誼乾為父坤為母義有取
於合袪文配帝稷配天禮尤嚴於參侑精純昭格貺
於駢臻逮茲熙典之成賴爾耆英之助其敷制綍以
諗廷紳具官某秀傑而温恭簡嚴而閎逹襲積慶於
安僖傳嫡之後著大節於渺冲嗣服之初春秋既高
多閱於義理老成無幾尚有於典型允謂周親之仁
人蔚為劉氏之祭酒屬明禋之藏事儼華髮之侍祠
惟孟子之逹尊莫如德齒雖武公之既耄尤謹威儀
爰拓封租示均祭澤於戲胙肉下拜卿不違于天威
齋酎先嘗朕敢遺於宗老益綏夀嘏茂對寵光
口宣
顯相良勞近屬之尊均釐敢後增拓
渙渥之新
依前皇弟少保武康軍節度使充萬夀
觀嗣榮王加食邑食實封制
門下虞禋班瑞偏及羣公周祀賜膰亦先同姓屬者
之大饗粲然昭代之彌文眷言貴介之賢恊贊
之禮既然熙事宜賜褒章具官某秀美而温純
揖讓而謙毖孝友素稱於宗族典型克肖於文恭分
廣姬室剪桐之意大衾長枕隆唐家華萼之
繇朱邸之英顯相紫壇之祀衮衣蟬冕尤昭映
於班聯桂酒椒漿實參陪於薦獻降等有慶容止可
觀逮茲徹爼之餘申以出綸之寵爰加采地式重藩
維於戲蘋蘩薦鬼神亦惟享德棠棣燕兄弟可後均
釐茂對眷懷益綏茀祉
口宣
勑有祭有十倫親疎必辦膰分同姓兄弟攸先爰䟽
加地之恩益壯維城之勢
抄依前保慶軍節度使建安郡王加食邑食
實封制
門下朕藏三歲之祠攷九筵之制王入太室扵昭報
夲之心帝有合宫以布調元之政神人悅豫邦國榮
懷方餕惠之漙行尤宗英之加厚具官某温恭是蹈
粹美所鍾㑉韘佩觽巳有老成之度學詩學禮不忘
講習之功盖公姓之矙親為朕意之深屬比涓季灝
講宗祈髦俊之士奉璋伯叔之國分玉雖衣冠未任
莫陪祼鬯之儀然殂豆夙聞宜在賜膰之列其增井
賦以壯藩維於戲至誠感神旣穣穰而降福明德睦
族爰切切以及人祗對寵光隆譽處
口宣
有勑朕既講禋儀遂推祭澤顧鍾爱莫加於猶子
賜膰可後於諸王祗服命書益光德業
思正依前皇叔安德軍節度使開府天水郡
開國公加食邑食實封制
門下朕涓剛秋季藏事國陽皇天付予敢忘於報本
寕王遺我尤謹於奉先睠言屬籍之尊阻造侍祠之
列福寕專饗禮有均釐具官某廸性中和持身謙毖
被服儒雅蔚有開平之風典型老成習見乾淳之事
俞鉞峻元戎之任穹班視上宰之儀比攷舊規聿脩
大享髦多士助祼鬯於周京宗室列侯奉酬金於
漢廟旣博率被配天之澤豈親賢吝加地之恩於戲
燔柴而禋六宗已歆精意伐木以燕諸父庸示至情
茂對顯褒益綏新祉
口宣
有勑祭統之倫禮尤辨等宗盟之長誼盍賜膰欽予
優渥之恩介爾熾昌之祉
與懽依前皇兄安德軍節度使開府萬壽
使天水郡開國公加食邑食實封制
門下朕寅奉帝親參稽今古稱秩元祀告功於神明
永言孝思有事於文武燎禋上格祭澤下流顧如麟
趾之英祖就駿奔之列莫申褒律以示眷懷具官某
端大而方嚴閎深而亮逹賦京兆精明之政有今趙
張傳聖人褒貶之書前無啖陸久備廣厦細㫋之顧
問俄從珍臺間舘之燕頥遂授鉞於齊壇具視儀於
宰路屬修大享丕講彌文士各肅雝共陪洛邑之禮
卿方留滯不預漢家之封逮此熙成慨然主想爰加
多於井賦益增重於宗盟於戲對賈生受釐莫問鬼
神之事使宰孔賜胙敢遺耄耆之臣式對寵徽永綏
壽嘏
口宣
有勑比遵彛典肇講精禋方屢公明不親
老滯留於寓其均餕惠增拓封
趙蔡依前少保觀文大學士醴泉觀使
公加食邑食實封制
門下朕若稽累朝有事重釐助嚴父配帝之禮各以
職而駿奔眷出將入相之臣獨奉身而燕處廼推餕
惠以奬壯猷具官某禀河嶽之英際風雲之會隆中
長嘯神交比樂毅之倫圯上一編天授非糓城之力
擊楫清中原之志大發兵坑孺子之功高艱危則晉
公視師平定則范子去相寵利之心素薄出處之際
可觀屬藏精禋興懷碩輔卿雖樂午橋之墅靡有
遐心朕方受宣室之釐詎容專饗式遵舊典加拓新
畬於戲使宰孔而賜齊示均胙飲頌僖公之保魯遂奄
龜蒙茂對恩徽益綏夀嘏可
口宣
有勑熙事聿成與臣鄰而同慶湛恩溥豈及勲舊之
敢遺昭示眷懷對揚休命
謝奕昌依前少保保寕軍節度使充萬夀觀
使臨海郡開國公加食邑食實封制
門下朕紹休聖緒藏祀國陽乃季顥中辛徹爼旣陳
於騂享惟右賢左戚奉璋各效於駿奔况序爵之尢先
豈均釐之可後具官某冲和之氣承文献之傳者少
也耽書窺鄴侯插架之冨貴而下士慕信陵執轡之
恭實槐庭之聞孫亦椒禁之懿屬位崇衮鉞行比布
韋雖子之燕居視鼎鐘而若凂然國之大事儼黻冕
而侍祠昔班朝巳峻於棘聯今胙土益增於采食於
戲周廟多士莫不殫助祭之勞漢家近親宜加厚分
膰之禮永綏夀祉以對寵光可
口宣
敕有朕參稽古昔並享帝親廼如戚畹之賢實相合
宫之禮肆朌餕惠申錫綸
謝奕昌特封祁國公
門下朕謹司名噐並用戚賢雖朝家隆貴貴之恩而
躋棘位然經訓有親親之誼何爱茅封咨爾在廷聽
予作命具官某禔身端重秉性静夷洵美由矢分之
高謙謹驗躬行之際言乎相閥晉群謝之倫求之后
家漢二馮之匹素志靡欲居於寵利長才惜不見於
事功䇯纛衣人門之榮至矣珍臺間舘物表之趣超
然朕脩齊資内德之賢待遇加外婣之禮矧旣班於
亞保宜進爵於大邦以獎忠勸以昭眷注僅有吳壊
之前比後未聞焉至如杜衍之舊封久無繼者茲為
異數匪曰常彛於戲樊侯以明哲保身乃先民之懿
識陰氏云冨貴有極亦近古之雅言皆所習聞奚煩
諄告可
口宣
有勑朕以椒塗之内助加茅土於近親况列孤卿宜
荒大國是為殊渥其即欽承
董槐依前觀文殿大學士宣奉大夫判福州
福建安撫大使濠梁郡開國公食邑食實封
如故制
門下朕惠顧全閩儀圖碩輔睠相公之台鼎久燕於
殊庭分天子之旌旗茲雄開於統府咨爾會并聽予
出綸具官某碩膚而不瑕弘毅而任重廣川三策異
諸儒奉對之常談攷定四書續千載不傳之絶學玉
帳著籌邊之績銀臺凛批敕之風遂越羣公使宅百
揆有衡尺之在手無鞭靴之及門德修謗興或責春
秋之備事久論定何傷日月之明卿雖樂鐘鼓於清
時朕欲謀詩書之元帥昔臣浚搃紹興之使領俊卿
釋乾道之宰衡皆嘗鎮臨緬想風采雅志爱贊皇之
泉石若將凂焉輕裝携清獻之琴龜宜無難者盍卜
建牙之吉蚤為喝馭之行壯吾藩垣慰彼黎庶於戲
申伯南邦之式具宣四方之勞周公東山之歸何待
三年之久廼如耆舊其休眷懷可
口宣
有勑起舊揆於祠庭寵光特異建全閩之帥閫委寄
不輕宜對越於制麻亟戒嚴於行孝
皇女昇國公主進封周國公主制
門下詩稱女子之祥均為倫紀易曰家人之正始自
閨門眷言貴主之賢更錫大邦之號其敷顯册以告
辦朝皇女昇國公主生禀冲和動循禮度瑟彼英瑶
之質不假瑑琱穠矣唐棣之華居然韶秀孝謹見於
定省凊温之際功言合於丹青竹帛所傳人無間言
朕所鍾爱授女師之彤管染翰不休織天孫之錦嚢
成章甚敏傾疎湯沐寢閱歲時盖嘗歴攷於先猷具有
進封號之舊典爰俾胙鎬京之壤預涓築魯舘之期
以彰車服之隆以侈宫闈之慶於戲婦人之道敬順
既習聞七誡之篇王姬之德肅雝可助廣二南之化
益裒祉福式對寵褒可
口宣
有勑朕爱鍾貴主爵進大邦車服從周湯沐視漢厥
有祖宗之成憲豈云父子之私恩播告既脩對揚惟
謹
觀文殿大學士宣奉大夫判福州福建安撫
大使董槐依前觀文殿大學士宣奉大夫提
舉臨安府洞霄宫特進封永國公加食邑食
實封制
門下朕眷注弼臣褒崇耆雋擁節建三山之閫重於
起家分茅畫二水之疆俾之胙國渙揚大號孚諗羣
工具官某言行蹈君子之中力量任天下之重致和
在格物所學傳授於先儒明道不計功其論源流於
爾祖輔台則𥙷衮無闕去位則脫履若遺昔嘗聞洛
下之英今復見山中之相朕付七閩之巨屏卿專一
壑之隱棲屢趣行期莫廽雅志懷綬長安之邸不亦
彼哉深衣獨樂之園有足娛者非但嘉大臣止足之
操亦欲倡斯世廉退之風雖職與祠不加於一毫由
郡而國遂冠於五等御疑叚乘下澤即故里之便安
解葱珩脱盂勞辭上天之富貴方之諸老允矣全人
於戲未易效者令名最難保者晚節急流而退故能
身貴而不危裂土而封孰謂公歸之無所益綏夀祉
茂對寵光可
口宣
有勑辭十連之寄不可挽回冠五等之封以褒恬退
載馳驛使申錫綸言宜體至懷
賈似道依前太傅右丞相兼樞密使兼太子
少師魯國公加食邑千戸食實封四百戸制
門下朕推忱宅揆定計建儲惟王董正治官寔詔賞
誅之柄煩公調護太子汔成羽翼之功羣僚咸被於
渙恩上宰獨陳於謙志郤循墻之章而復上避維垣
之秩而不居與之邑以旌賢揚於庭而作命具官某
鍾河嶽之秀有羣渭之材虜昔投鞭衆皆失叱以衮
衣繡裳之重臨攢砲衝梯之危吳未可圖良以彼有
人爾魯安得削豈非儒無敵哉既汎掃扵邊烽遂更張
於化琴謂元子夙成宜豫建謂名臣欲畫宜急求築
臺以致樂毅劇辛安軍以迎園公綺季若時鶴禁莫
莫匪鴻儒朝寝門而問安兩宫茲爱入國庠而齒胄
六舘作興綿皇家箕翼之期繇賢相範模之力屬周
歲籥例進文階朕嘉元勲何慙師尚父之拜卿抗高
志遠希范宣子之風重違懇切之言曲徇回貤之請
冠麟閣之丹青圖畫奄龜蒙之山川土田以奬冲虚
以昭眷遇於戲姬公一百年卜洛永奠於周京子房
三萬戸封留首安於漢嗣廼盛美瓊掩前聞可
口宣
有勑青禁從遊之賢進遷之恩溥黃閣調元之老模
範之功高絫控需章力辭極品諒難回於謙志俾加
拓於履封
揚蕃孫時授保康軍節度使提舉佑神觀免
奉朝請進封淳安郡開國侯加食邑食實封制
門下朕念先皇太母之恩厚於戚畹擢累將重侯之
登之齋壇庶慈孝之兩全亦親賢之並建咨爾在
列聽予作猷具官某奕世忠勤一門仁遜螢嚢雪案
有儒生刻苦之風麈柄唾壺無貴介奢華之習朕惟
乃祖父重之婚婣感舅氏如存之詩行王姬下嫁之
禮樂爾孥宜爾室惟無是心於吾母用吾情欲報之德
過庭有自來矣築舘適我願兮嘉貴主貤封之言䟽
少府出節之寵房陵古郡笑談擁上將之旄京輦貢
祠蕭散執化人之𬒮仍蠲朝謁俾遂使安以慰恭
聖在天之靈以示眇躬厚倫之意嗚呼若古有訓曰
不期侈不期驕惟天可謙可長守富可長守貴顧如
恪謹必克對揚可
口宣
有勑麻卷巳敷節旄隨至侈舅家之貴盛增主第之
寵光其即欽承以昭殊眷
呂文德特授開府儀同三司依前保寕軍
節度使京湖安撫制置大使四川宣撫使兼
知鄂州兼湖廣總領霍邱郡開國公加食邑
食實封制
門下朕覽周家戎捷之詩興師而討叛攷漢代儀同
之制出爵以賞功眷言宣力之臣方上獻俘之奏其
敷大號以告廣廷具官某挺特起之英豪撫方来之
事會韜略傳渭濱之叟不假兵書聲名與吳下之蒙
相輝族譜夷險一致經營四方築砦而思播之備嚴
燔梁而嘉渝之圍解信拜大將盖從蕭相之言度朝
京師代領蔡方之任塞北之塵不驚漢東之水無波
屬整亂常攖城旅拒孰肯徇國家之危急俾就開幕
府以旬宣過師緣魚貫之崖轉闘萬里漕粟泝馬高
之峽屢費千金此推鋒價勇而前彼漏刃游魂而遁
視諸葛渡瀘之舉何其壯哉自崇文克闢以來未之
有也金湯險在笳鼓凱旋再安參井之墟壹洗岷峨
之祲陣堂堂旗正正卿旣絫於戰多綬若若印纍纍
朕猶慙於賞薄昔者聞皇祖之訓尤其靳使相之官
以此褒崇寕非稀闊於戲李愬破賊城而入益著威
曹彬僭壘而歸不忘謙謹勉㫋忠力對越寵光
可
口宣
有勑朕憤叛將之孤恩命宣威而致討取彼郛馘歸
之版圖行役踰於三時捷奏來於萬里宜加使弼以
奬勲臣
回奏宣諭改吕文德開封制
臣某今月二十三日伏承苑使楊唯傳奉聖旨宣
諭令臣改吕文德制末聯二句臣恭遵聖訓今擬
撰改上句日愈加恩禮改下句曰往殫忠力盖取
沂公王曾筆錄有曹彬凱旋恩禮踰厚之語謹錄
上進欲望聖裁如得允當乞批降付學士院以&KR1088;
施行
再回奏
臣某今月二十四日承苑使揚唯傳奉聖旨宣諭
臣所用曹彬事與上文靳使相之句重復不若别
用一事臣即巳仰遵聖訓欲改末聯曰李愬破城
於大雪益著威名鄂公畫像於凌煙遠追風烈往
殫忠力對越龍光名將事甚多文德見知鄂州所
以用尉遅事未知得穩當否更乞聖裁謹錄奏聞
伏候勑旨(奉御筆依)
皇姪乃𥙿特授檢校少保依前保寕軍節度
使天水郡開國公加食邑食實封制
門下朕治本齊家仁先睦族擁節襲棣華之慶將閱
十朞進班視棘位之儀通稱三少載諏剛日眀告大
官某挺卓雅之資有信厚之德隆儒好古富藏河間
之書從師受詩能世元王之學言行可以法則翰
墨特其緒餘美名素著於藩房貞樂常存於几案
朕盡倫之至少者懷之立爱惟親欲其貴也而况建
旄之久其加進律之榮歴攷前聞每優近屬任城嗣
為善之訓受漢分封汝陽有好學之稱為唐禮異矧
情誼特隆於同姓則班聯宜亞於貳公仍舊鎮之油
幢拓新畬之采食嗚呼朕於兄弟之子豈詔爵之獨
遺古有孤保之官可歴階而序進欽承殊渥益勉令
猷可
口宣
有勑爱隆猶子恩渥有加秩眡孤卿班聯尤餕節旄
不改綸綍惟新祗服寵光益有忠報
李壇效順本朝請贖父過旣歸漣海之境土
復獻山東之版圖義概忠忱古今鮮儼節鎮
王爵恩寵宜優可特授保信寕武軍節度使
督視河北京東等路軍馬齊郡王制其故父
全特與追復宫爵改正曰曆令所屬討論施行
門下臣子之情尊君而爱父春秋之法内華而外夷
載嘉益世之豪首决歸朝之策凛義槩英風之鮮儷
超勲階爵級之常彛誕播絲綸肆朌印節李壇關河
間氣惟海俊人市駿骨而捐金招徠遺軼聞鷄鳴而
起舞窹寐功名感辛有爲戎之言抱魯連蹈海之志
慨恩爾考被遇先皇屬邊吏之疎庸致勲臣之跋疐
朕迹舊事諒丹赤之初心爾效膚公欲雪清於前垢
既舉漣海歸職方氏復奉淄青入主會圖無疆界彼
此之分有車書混同之漸王猛發正朔相承之論勿
晉爲圖馬援知帝王有真而來於漢專意英雄所見
今古略同是用加两鎮元戎之榮峻三府督師之拜
殄草地之逋虜分茅土而昨齊少慰立身揚名之心
併下改史復官之詔於戲吳起守西河而事魏國未
聞並擁於齊旄太公表東海而封營邱孰若徑䟽於
王爵永有藎忠式對寵光可
口宣
有勑鄉擇主之誼高歸疆之功大擁將旄於淮蜀胙
王社於青齊以勵英豪以奬忠孝茲為異渥益𢡟壯
圖
李全特追復彰化保康軍節度使開府儀同
三司京東鎮撫使依舊京東忠義諸軍都統
封制
門下君記人之功不假疵於往事子揚父之美盖倫
紀之至情家庭有特起之豪泉壤凛如生之氣差辰
出綍䟽渥還氊故具官某海岱竒才風雲壯㮣率齊
地䧟蕃之衆歸于本朝立堂門勦虜之勛書之盟府
加卿子冠軍之號極使相元戎之榮雄心方騖於白
檀異夢奄罹於黑㦥豹留皮之志非不踐言狼跋胡
而然豈其獲巳是生英嗣雅慕華風自拔袵髮之中
來獻版圖之舊昔周封蔡仲忘郭鄰之愆漢爵
原馬邑之責既奬肯堂而裂土乃令告第而復官
改汗青用昭宗赤以尉霜露焄蒿之感以堅關河
附之心嗚呼剖符分功臣之封不及親於子貴
亢輔氏之役必能報於國恩可
安南國陳威晃特授静海軍節度處置等使
特進封安南國王食邑三千戶食實封一千
戶特賜效忠順化功臣制
門下周建諸侯之國錫以山川漢封異姓之王及其
苗裔美矣家傳於恭順俾之世襲於蕃宣奄賜履之
舊疆䟽出綸之新渥其官某挺姿英毅秉性忠純在
邦在家終始安民而和衆是父是子後先作室而肯
堂過庭雖命以繼承馳驛尚勤於奏禀際天所覆卿
風慕文軌之同重譯而来效貢忘梯航之遠載嘉
恪爰示寵褒爵超五等之崇秩視三公之貴旄節長
安之本邑錫盾琱戈名號凌煙之元功高冠長劒分
茅如故食采有加益堅屏翰之心庸報君親之德於
呼衆星北拱仰瞻象緯之垂百川東之孰謂鯨波之
隔欽承恩永疷榮懷可
董槐特授特進依前觀文殿大學士許國公
致仕加食邑食實封制
門下宅百揆以當朝嘗著舊庸之效辭三公而就第
忽騰告老之章耄期久薄於宦清輿輪尤高其晚節
咨爾在列聽予敷言具官某研幾而極深守約而施
博凡所植立德之講明伊洛之書盛行獨以身而體
蹈莘渭之事雖遠常望古而慷慨堂堂玉帳之折衝
壈壈銀臺之批勑借旋幹洪鈞之日遠然流傳黃閤
之風清孔眀如稗之心居然服衆儀休拔葵之操端
可矯貪旣釋化權益窮學尋故鄉之游釣郤長樂
之麾幢物外逍遥方且挹浮邱之𬒮世間屈曲遂求
桂弘景之冠念項位於冢司盍超加於特進易封舊
許仍拓新畬以慰巖石之具瞻以旌急流之勇退於
呼鴻歸公無所豈如就國之安龜厭不我告猷殊
匪爱君之義雖云謝事尚冀輸忠可
賈似道依前太傅右丞相樞密使兼太子少
師魯國公加食邑一千戸食實封四百戸制
門下朕仰成名宰豫建皇儲二年殫鴻翼之勞褒崇
非過絫疏避鷹揚之拜終始報謙卿旣牢辭朕不能
奪僅有錫土田之禮少酬安社稷之功廼揀剛辰誔
颺顯制具官某鎮浮之望山立决勝之謀淵深三代
以來有伊尹傅說之學千載而下知孔明公瑾之心
一清胡塵再造王室量&KR0694;荒而茹納廣心如秤而予
奪公周詩美闢國之助魯詩書有年之喜頃登黃閤
首定青宫招山中之老人皆入侍矣選天下之端士
以衞翼之機務習於臨大事决大議之時德智長於
見正事聞正事之際垂𥙿及後昆之遠進官特故府
之常念尊祖人之至情貴極三公之品若貤恩國之
令典光生四世之阡取之廉遂爾之高報之嗇重予
之慊茲仍舊宇加拓新畬以示朝廷之寵光以垂臣
子之軌則於戲賈傅教太子端由師訓之賢魯公荒
大邦益奄龜蒙之地斯為盛舉爱掩前聞可
口宣
有勑卿定儲功大進律賞微貤官於下馬之陵如有
請矣加邑特存羊之義為之慊然申錫恩言欽承休
命
後村先生大全集卷之五十四
