後村先生大全集卷之一百五十九
墓誌銘
薛潮州
薛氏唐𥙷闕令之之後名庭輝者仕江南為鎮遏使
屯游洋家焉傳至梅州太守珩君曾王父也至廣東
轉運元肅王父也至監建寕府合同場贈朝奉大夫
若水父也梅州擢紹興壬戌第為里耆儒轉運號時
吏師不究於用大夫若學士文而不得年君諱季良
字傳叟幼以王父任𥙷將仕郎歴羅源尉惠州德慶
府錄参惠州司理廣州司理以考舉改宣教郎知閩
縣南安縣通判漳州都堂審察除登聞檢院遷司農
寺主簿知潮州以寳祐丁已八月終於郡治年六十
秩朝請郎歴官惟惠之錄理以王父及母吳宜人憂
閩宰以大母李令人憂未上羅源獲劇盗應賞格棄
不就古康郡事多出君手畫諾而巳番禺民愬女
為顔主彭選夫婦所戕古獄具欵上矣府委君審鞠
君察其冤白府緩獄使人廉之女匿舊主李時中家
不死也置女屏後呼女母出之曰此若女耶獄遂即
日觧府公怒時中匿女欲沒入其貲君争曰旣自首
之矣卒原其罪刑獄使者聞而嘉之為合穎焉叛卒
叩城帥逸去菊坡崔公登陴指授委君詔諭事平崔
入建鄉閫上勞其詔减二年磨勘治南安守法据里
是是而非非務抑豪右而扶善弱然歸之扵厚法之
中節翕然有賢譽催科給自來由村落無追胥跡輸郡
及為舊令填積逋外餘力尚沛然郡使大吏來掩縣
帑取鏹八十餘緡新舊楮萬計以去君白郡曰某無
一錢横欽鏹若干楮若干某料二稅也某月版帳也
某不過為州家預舂爾今盡取之是不為明日計乎
守愧曰其詞直許以後限理豁漳守方公来觧去
君當次挕力巽添倅以入以為難而堂帖委君時龍
溪境内有嘯聚者君不復辞調卒討捕以計擒首悪
貸餘黨四封帖然郡事無大小皆身親而止幇倅俸
帥憲交薦遂召輪對乞脩實德實政以回天意永天
命次言檢鼓院乃肺石路鼓遺意今民庶以叩閽爲
嘗試州縣視投軌爲具文遂使窮達之美意徒滋翼
偽之狡謀臣謂凡進状宜案素子决虛者反坐及遷
農扈以哭子丐外去潮之郡計窘狹君不忍掊歛專
以廉儉節縮扶持之窮日之力汲汲鮮&KR0794;省燕設罷
苞篚水壊浮梁撒而新之塩使君疑潮塩有遺利議
增筴君抗論曰潮塩既敷之二稅矣可再權乎事遂
寝下車九閱月郡稱治而君積勞致疾不爲矣属纊
至返柩民皆巷哭郊送娶龔氏参預莊敏公之孫繼
方氏皆封安人子男二人鎬前君六年卒無子君命
從姪孫来後之猶自冀有子也然卒無子既病呼從
弟季湜至潮属以後事立其仲子鎔爲子受君遺澤
鎔公来將以是歲臘月甲辛葬君于某里湏彌山之
原君無恙時所自卜旁觀精舍花木成隂矣君係蚤
孤逮事王父母尤孝謹兩承重拊爱二弟仲夫婦沒
廣右官所君爲返喪葬送盡哀居官持身如雪玉潮
吏呈例卷輒麾去曰毋汚我交隣之幣悉入官帑遊
謁来者餽以私錢賓客童僕未嘗出戶限其謹如此
自遍其居曰廣村在朝方向用遽引去余勸君少留
求近郡君歸興不可謁盖需潮州之次者六年君治
行在周官廉能之選人物在晉人佳子弟之目大可
為王朝之卿士小郤亦臺閣之彦也而暫入倏出
一麾不返豈非寔踐有餘外無表襮孤立自守旁無
推挽而然歟詩文皆典實達有千林謾藁余遊君三
世間最久鎔公来以銘請銘曰猗潮牧凛自持清
白吏慈惠師且顕融宜期頥擁麾去或尼之扶柩歸
復尤惟古有言天無知舂陵行彼人思汝南評吾黨悲
外孫淑人
淑女陳氏正献公之玄孫父琰母劉氏久未有男子
愛鍾二女幼者先夭淑亦得癎疾已而復常性淳而
慧曾王母聶令人王父宗院王母趙安人尤憐之至
寳祐丁已年十三矣益長好明悟不類常有病者父
入京調官每思父必涕洟得安書必喜一日侍其母
来歸寕與余語琅琅覺體中微不佳而歸信宿口噤
而神昏若舊疾復動者醫巫拱手越四月而逝九月
初八日也父歸不及見夫婦相對悲泣而已是歲臘
月二十二日祔葬于石室祖姑墓域而外後村祖翁
銘其坎銘曰謂夀而藏乃夭而殤歸于此岡
宋經略
余爲建陽令獲友其邑中豪傑而尤所敬爱者曰宋
公惠父時江右峒寇張甚公奉辟書慷慨就道余置
酒賦詞祖餞期之以辛公幼安王公宣子之事公果
以才業奮歴中外當事任立勲績名爲世卿者垂二
十載聲望與辛王二公相頡頏焉公沒且十年而積
善之墓未題其孤奉故左史李公昴英之状来曰先
君交遊盡矣銘非君誰属宋氏自唐文真公傳四世
由邢遷睦又三世孫世卿丞建陽卒官下遂爲邑人
曾大父安氏大父諱華父鞏以特科路廣州節度使
贈某官母氏贈人公少聳秀軒豁師事考亭高
第吳公雉又徧参楊公方黃公幹李公方子二蔡公
淵沉孜孜論質益貫通融液暨入太學西山真公德
秀衡其文見謂有源流出肺腑公因受學其門丁丑
南宫奏賦第三中乙科調鄞尉朱上丁外艱再調信
豊簿帥鄭公性之羅致之幕多所禆益秩滿南安境
内三峒首禍燬兩縣二寨環雄贑南安三郡數百里
皆為盗區臬司葉宰懲前招安决意勦除剏節制司
凖遣闕辟公時副都統陳世雄擁軍兵不進公亟趨
山前先賑六堡飢民使不從亂乃提兵三百倡率隅
總破石門寨俘其酋首世雄恥之逼戲下輕進賊投
覆誘之兵將官死者十有二人世雄走贑賊得勢三
路震動公𣣔用前賑六堡之策白臬使數移文倉司
魏倉大有置不問聞公主議䘖之公率義丁力戰破
高平寨擒謝寳崇降大勝峒曾志皆渠魁也三峒平
幕府上功特授舍人官臬去倉挕挾忿庭辱公不屈
摺拂衣而去語人曰斯人忍而愎必召變魏怒劾至
再三不旋踵魏為卒朱先所戕閩盗起詔擢陳公韡
為招捕使陳公用真公言&KR0702;公與李君華同議軍事
主將王祖忠意公書生謾與約分路克月會老虎寨
王李全師從明溪柳楊公提孤軍從竹洲且行且戰
三百餘里卒如期會寨下王驚曰君智勇過武將矣
軍事多咨訪時凶渠猾酋掎角来援護軍主將矛
盾不咸公外攘郤内調姦娱先計後戰所向克捷直
趨招賢招德擒王朝茂破邵武者也殺嚴潮降王從甫
與李君入潭州飛磜百年巢穴一空惟大酋丘文通
挾謀主吳叔夏劉謙子竄入石城之平固公與徧將
李大聲疾馳平固執文通叔夏謙子以歸昭德賊酋
餘友文謀中道掩奪併俘友文以献大盗無漏網者
先是魏劾疏下陳公奏雪前誣復元秩汀卒因陳守
孝嚴嬰城負固陳公檄公與李君圖之既至先設偹
密寫撫定旗牓公與李君坐堂下引郡卒支犒卒皆
挾刃入李公色動公雍容如常命梟七卒出旗榜貸
餘黨衆無敢譁辟知長汀縣舊運閩塩踰年始至吏
减斤重民苦抑配公請改運扵潮往返僅三月又下
其估出售公私便之再考朝家出二樞臣視師魯公
從龍督江淮魏公了翁督荆㐮曾公辟公為属未至
而曾公薨魏公兼督江淮遣書幣趣公賓主&KR0794;甚悔
曰賴有此客尔結局獨辭贍家發路黃金五十星
通判邵武軍攝郡有遺爱通判南轅歛州不就杭相
李公宗勉擢貳天府除諸軍料院浙右飢米斗万錢
毗陵調守相以公應詔入境問俗嘆曰郡不可為我
知其晚矣強宗巨室始去籍以避賦終閉糶以邀利
吾當代其謀爾命吏按訴旱状寔各戶合輸米礼致
其人勉以濟糶折人戶為五等上焉者半濟糶次糶
而不濟次濟糶俱免次半糶半濟下焉者全濟之米
從官給衆皆奉令又累乞蠲放詔閣半租明年大旱
禱而雨比去餘米麥三十餘斛鏹二十萬楮四十萬
擢司農丞知贑州當路以要官鈎致公不荅遷劾免
免後要官果有坐附䴡斥者起知蕲州道除提點廣
東刑獄名節制摧鋒軍寔不受令公請緩急得調遣
從之南吏多不奉法有留獄數年未詳覆者公下條
約立期程閱八月决辟囚二百餘移節江西贑民遇
農隙率販鹺於閩粤之境名曰塩子各挟兵械所過
剽掠州縣单弱莫敢誰何公鱗次保護訊其出入
姦無所容舉行之初人持異議事定乃大服諫省奏
乞取宋某所行下浙右以為法兼知贑州旴属盗窃
發言者任咎保伍經筵有為公辨明者章格不下蜀
相游公侣大拜以公按刑廣右循行部内所至雪冤
禁暴雖悪弱處所轍迹必至除直秘閣核湖南會陳
公以元樞来建大閫兼制西廣辟公参謀以公手疏
嶺外事宜&KR0819;奏宸翰宋某所陳確寔可用若能悉意
助卿保釐南土旌擢未晚鬼國與南丹州争金坑南
丹言鞭騎追境宜守張皇乞師公白陳公此虜無飛
越大理特磨二國直擣南丹之地已而果然進直寳
謨閣奉使四路皆司某事聽訟清明决事剛果撫善
良甚恩臨豪&KR2069;甚威属部官吏以至窮閻委巷深山
幽谷之民咸若有一宋提刑之臨其前拔直煥章閣
知廣州廣東經略按撫持大體寬小文威爱相濟開
閫属兩忽感未疾猶自力視事學宫釋菜賓佐請委
官攝献毅然親往由此委頓以浮祐六年三月七日
終扵州治年六十四秩止朝議大夫明年七月十五
葬扵崇楽里之張墓窠娶余氏継連氏皆封人三
子國寳國子鄉貢進士大鄉貢進士秉孫正奏名
未對皆力學美濟美二女長適登仕郎梁新德次適
將仕郎吳子勤三孫憲燾湘並將仕郎公博記覧善
辞令然不以浮文妨要惟據案執筆一掃千言沈着
痛快譁健破膽礪廉隅峻風裁然不已長傲物雖晚
生小技寸長片善提奬薦進寒浚吐氣每誦諸葛
武侯之言曰治世以大德不以小惠其趣向如此性
無他嗜惟善收異書名帖祿万石位方伯家無釵澤
廐無駔駿魚羹飯敝緼袍蕭然終身晚尤謙挹扁其
室曰自牧丞相董公槐記焉昔張禹馬融皆起書生
旣愧或後堂陳絲竹管絃或施綘紗帳列女楽其尤
鄙者至以金盆濯足甚哉居養之移人也惟本朝前
軰宋宣献李邯郸好藏書唐彦猷好硯歐陽公好金
石刻公似之矣余既書公大節久著其細行于末公
諱普惠父字也銘曰其儒雅則遵穀也其開濟則
瑜肅也其威名則頗牧也其恩信則羊陸也敵將扼
吾吭而幹吾腹也上方偹邕宜而憂㐮擢也哀哉若
人之不淑也求之之難也而奪之之速也脫車之輻
而踠驥之足也嗟後之人勿傷其宰上之木也
通守江君
江氏皆祖漢轑陽侯德世居陳留至本朝起居公休
復居城圉城南渡後散居閩浙今爲永福人君諱叔
豫字子順曾大父鯨大父宗臣宣義郎父伯虎通判
泉州贈大中大夫母張碩人以父任歴宜黃尉知南
海丞龍溪宰昭信軍節度判官通判興化軍武岡軍
瓊州行至容州赴郡集歸忽呼其子告以將路召靈
未至而卒辛亥五月晦日也年六十六階朝散郎以
某年某月葬扵某鄉某里配安人黃氏後君五五
卒四男曰定曰朝皆前卒曰配龍迪功郎新除益陽
尉曰會龍丙辰進奏名未廷對而夭四女趙必臨鄭
謂老黃祥鳳其婿也孫男五人孫女一人而已君富
才思妙詞翰然不為空言尤練世事宜黃民貧所食
魚利官苛政之君督務事鐫額三分無何獲劇盗三
十餘人邑以具獄上之郡獄吏邀賂沮格君委之分
秩滿注邵武法曺而歸郡上其獄于憲陳公天宜
閱寔嘉嘆力為保奏君遂改秩至南海帥留公恭委
挕番禺有聲俄南海亦闕令其民相率詣臺閫乞還
君挕本邑龍溪二稅州催縣無與焉及是守奇君才
歸賦扵邑君量地里遠近分甲帖寬期程禁吏下鄉
任民自輸不施笞搖亦无逋賦者歲旱精禱而雨祠
七賢及鄉前軰于學其赴贑也叛卒方張人望而卒
畏君挺身而往應變出竒俄皆就擒郡有兄弟之訟
經内外臺二十餘年末决者君折以片言俱感泣而
去莆闕守君次挕比歲飢歉行勸分禁借粮境内稱
治帥曹公豳李公大同漕王公伯大皆露薦武崗蠻
省地守以疲輭不勝任去君挕左符嚴保伍勵隅總
郡以安枕會尚書趙公以夫左史陳公顕君薦君才
可偹緩急朝家亦憂瓊寇以君倅瓊其用扵世者止
此有遺藁若干卷自號爱山翁嗟夫士生平世束縛
扵資格尺度之内雖甚傑異往往毫芒不試冺默而
死談者尚致其不逢時之要君負邁往軼群之才
當多事急才之秋遇合非一時選拔非一途詡謀陳
琳記窘君不可運籌乎平叔戶部巽塩鐡君不可治
賦乎質盱𣅿慆泗州君不可乘鄣乎是區區者而不
君卑顧夜之頓挫場屋三上礼部不一售奔走道路
老死扵司馬長史歟度外功名既莫之致併與劵内
宜得者而奪之歟豈人情喜員而君方於事上宦途
尚巧而君拙扵諧世而然歟此余之所以重悲慨也
初孝宗厲精求文武士太中公魁辛丑右科復擢甲
辰進士臚唱之日恩數絶異人謂風雲際會反手間
尔既而不究扵用若留以遺君者而又不然何哉君
二子競爽李秀而不寔前軰所冲和之氣在扵一枝
者煥龍當之矣銘曰君豊下兮又長身若昂昂兮
尤恂恂昔傾盖兮意氣不曰吾通守兮肅恭齊民忽
不見兮三十春鵬背遠兮馬鬛新懷舊好兮述斯文
吾聞黃河兮崑崙亦云江源兮發扵岷誰食其報兮
後之人
林實甫
實甫少機警入小學讀書群兒積歲月未畢一卷者
試廣場遇難題同人竭心思未有點墨者惟寔甫過
目默識&KR0894;筆立就扣之精詣透徹若久習然讀之辨
䴡條達若冥搜然里人推譲去而客江湖交遊益廣
生健益衆沾昌黎之䞉馥截孟陽之殘錦者往往策
名發身而寔甫數竒不偶兩取薦書試别頭賦擅
場考官疑莆體避鄉嫌不敢取寔甫未嘗以為怨用
舉恩奉對受迪功郎昭州法曹爱寔甫者皆以為稱
屈又貢于浙漕前稱屈者喜曰寔甫晚成矣既而復
報罷惮南轅改温州比較務故家子弟多来斈曰良
師也上官不相吏曰佳友也秩滿調嚴州法曺方需
次監司檄挕劍浦丞或謂軄冷郡貧不宜往寔甫曰
太守賢可依謂湯公嘆也既至相得甚歡俄属疾湯
公躬視湯液疾甚具舟送之歸抵家數日不起年六
十七娶顧氏一子祖武登仕郎一女適進士陳某孫
男女若干人其卒以寳祐五年四月某日葬以七年
二月某日在某里某山某原寔甫工辞令而不得鳴
國家之盛識時務而不得與公卿賢良文學之議善
功名而不得在賢哲馳鶩之列挾其所有傲倪一世
晚稍折節趋和易後生小子不見田光盛壮時或窃
議曰是波流茅靡者獨余哀寔甫内竒崛而外頓挫
竒毫放扵談諧齊得表扵觴詠寓言如蒙叟油油然
與之偕如展季逢人稱好如司馬德&KR0894;&KR0632;稽玩世則
東方先生之流也余前使粤後使江左皆舘寔甫于
塾當余顕融未當有求及余閑退不忍畔去歲晚交
舊百不存一幸而存者散在四方惟寔甫同里社可
折簡而呼倒屐而迎也天又奪之嗚呼余無復老伴
矣寔甫林氏名秀發曾大父積仁中大夫秘閣修撰
大父元方通直郎通判贑州父叔夏號安寮居士母
黃氏祖武工詞翰疎爽有父風銘曰人見其温克
也不知其更閱也見其平夷也不知其屈折也見其
嘲玩也不知其欎積之有所洩也吾評若人不羈之
才邁往之傑也
誠少林日九座
余有方外之友二人也曰德誠者福清人姓鄭曰祖
日者閩縣人姓鄭誠得法扵鐡鞭韶師嘗住邑之嵩
山少林汀之南安岩轍棄去坐草庵翁陂庵各三載
又棄去入浙憩淨普蒙堂者六年以寳祐甲寅季夏
朔日示寂俗夀五十二僧臘三十七荼毗有異淨
普靈隐徑山名縮為作三不壊倡者一百六十餘人
骨歸扵净普之塔而不壊者歸扵翁陂之西隴日受
業扵吉之覺寺報坐夏扵衡之福從浮山水師来福
清之靈石殿燬五十年来未復日發願力感動大檀
不三年金碧煥然往来賢沙黃檗間帥趙尚書必愿
求僧扵余余以日對延住靈石者七年一日踵
門来曰君強我出束縛我也老矣倦矣靖為我觧縛
余達其意扵帥陸尚書德輿陸公嘆其高致比之石
霜日辞去余留之樗庵年餘莆守潘侯墀延住九座
山寺新燬日出募緣以乙邜季秋某日奄逝夀六十
二僧臘四十六其徒奉靈骨與誠同穸二釋皆余所
敬誠如達摩不立文字日如玄䭾經西來兼通儒
書余聞道淺不如試之深也讀書少不如之博也寒
齋已矣留二釋以遺余方資以待老今併為寒齋奪去
余將誰語乎誠少師宗鏡日少師宗曇来請銘扵予
銘曰瞿雲異人有大氣鼻入寂之際尤示竒特迦
葉而下豈必箇箇現十八變化三昧大傳者之謬匪
佛自說既崇虛談亦害寂滅誠公未着不隨薪盡林
叢林交贊役村窃哂誠有三異日無一異往從寒翁
了此大事
周士姪
初西墅弟屡失子存者偉甫字少奇興甫字周士少
奇未銓注客死者都城西墅追悼以至大故周士獨
當門戶父子手澤書皆庋藏名帖古刻皆巾襲若善
扵繼去也父已病方築室僅成一楼周士更造廳事
門巷豊儉得中苦敏扵幹蠱也父任為崇安尉洗手
奉職疎財好客若士與民皆曰清吏當路為關陞者
三人建諸邑皆凋敝政和闕令選人莫敢注擬者計
使章公鑄以周士才堪理劇辟命下或勸勿往欣
然就道俗傳廳凶宜避周士日吾為邑長而捨廳僦
舍乎居之不疑遣書欲迎安輿素強健前旬月苦苦
濁濁者不善𥙷助餌雞豚以取快上元猶命張燈約
客俄伏枕两日而逝下車二十餘日爾邑人相吊訴
至母方宜人娶族哀慟子將仕郎在繼兄後周士婦
豢蔡氏潮守規甫之女得男輒天自官携二幼女護
柩来歸盖少竒年止三十周士年止三十二卒以寳
祐戊午首春戊辰葬以其年臘月壬寅墓在西山之
麓與父同岡異壠嗟夫少竒之天猶曰秀美非老夀相
周士龐厚扵兄美髯豊頓絶肖西墅而弟兄俱棄盛
年而即長夜謂之何哉世之尤缺䧟者莫痛扵無年
莫惨扵無嗣未定之天然也方宜人將選服属親而
昭穆順者以後周士天有時而定矣銘曰如綫之
宗孰亢垂白之母孰養[婺-矛+牙]而幼者孰仰嗟吾不祥以
老哭壮銘汝父母又銘汝葬
宋通判
君宋氏名應先字有間故浙東常平使者諱藻之曾孫
贈奉直大夫諱久之孫故秘閣修撰廣經略諱鈞之
之仲子母韓碩人生母莫安人秘撰牧泉值璽赦君
持表入賀𥙷初品官監德慶府晚城鎮當路諸公曰
前帥子也争致之幕秩滿調南劍州理篆以外舅擢
為諫官乞中嶽廟俄而外舅觧言責監泉州市舶務
居是職者率與賈胡交賄君獨玉雪自將以考舉溢
格自承直郎改通直郎得邑泉之惠安改瑞之新昌
聽訟不喜挑抉平亭之而已督賦不事笞捶董戒之
而已民始而玩之已而信之久而恩之歲飢聚道旁
棄兒扵廢刹飼以俸米全活者衆初君未有子遂感
吉夢連獲掌珠去而通判廣州有二倅南廳逋軍餉
山積人望而畏君竭力起八綱以半年俸𥙷助需次
通判漳州狹以逋綱為王人劾免通判泉州泉亦二倅
東廳新失牙契專主軍餉泉米粟築底君不幸又當
之遇宣限甲士打請官吏相顧危在目睫君下車僅
五十餘日汲汲鮮罹自輟酒器又貸金穀扵姻家曾
氏增糴以抒禍積憂畏得疾清羸骨立卒不廢曹務
以寳祐戊午十一月某日卒年四十八積階朝請郎
娶安人方氏寳學忠惠公大琮之女嘗有男子不育
先君十四年卒葬楓林紫霄峯之下男三人曰某曰
某曰某生女一又尚幼其家將以開慶改元九月某
日奉君合祔君簡默寡言冲退任運其脫選以外舅
之賢舉者求君非君求舉者也其歴官無與主之援
自不諧世非世不吾以也惟意一徐公深知之平生
大致如此昔景升本初諸子互相傾奪君伯氏早世
拊姪有恩叔弟無後君兒當立遜扵季弟之子潘岳
以婦家方盛遂有哀逝之作情則不然鐡庵翁以女
宰木拱皆矣君終不再婚其内行亦有過人者余
與君連墙常聞君書聲而廣坐中如不能言親友言
君時有賦詠而未嘗輕露一斑其深厚難測非復一
事前葬君團兄太社令方公演孫来求銘銘曰君之
蓋棺郡人太息廉吏止此及其返柩里人相弔善人
亡矣君有寔踐吾无虚美視銘與誄卷終
