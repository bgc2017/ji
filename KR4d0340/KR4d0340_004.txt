後村先生大全集卷之四
詩(南嶽第三藁)
贈徐相師
許負遺書果是非子憑何處說精微使君豈必如椰
大丞相元来要瓠肥袖闊日常籠短刺肩寒春未換
單衣半頭布袋挑詩卷也道游方賣術歸
送孫夢宫
大帝開江左無錐與遠孫自言埋戰地也勝活侯門
短褐邊風緊孤舟海浪翻知它三尺劍携去報誰恩
寄何立可提刑
故人握節守齊安聞說邊頭事愈難赤手募丁修險
隘白頭擐甲禦風寒半腰城甫包圍畢一把兵皆點
摘殘收得去年書在架憶君燈下展來看
和曾使君喜雨
雄烏忽變作雌電太守為壇水畔祠多謝龍公來挹
彼寄聲風伯莫吹之麥殘黑穟差偒晚秧出青鍼未
過期想見鈴齋聞點滴銀鈎滿紙又成詩
送饒司理端學
一郡夸饒掾才名果不虚忽聞歸去勇極恨往還疎
囚戴公平德奴擔性理書京華逢舊友為說閉門居
贈防江卒
陌上行人甲在身營中少婦淚痕新邊城柳色連天
碧何必家山始有春
二
壮士如駒出渥洼死眠牖下等蟲沙老儒細爲兒郎
說名將皆因戰起家
三
昨者邳徐表奏通聖朝除吏徧山東新來調卒防秋
浦又與山東報不同
四
身属嫖姚性命輕君看一蟻尚貪生無因喚取談兵
者來向橋邊聽哭聲
五
戰地春來血尚流殘峰缺堠滿淮頭明時頗牧居深
禁若見關山也自愁
六
一炬曹瞞僅脱身謝郎棋畔走符秦年年拈起防江
字地下諸賢會笑人
哭黃直卿寺丞
久在文公几杖旁暮年所得最精詳貪甘香火辭符
竹病整衣冠坐簀床壮士軍中悲亮死先生地下惜
回亾法雲破寺三間屋却有門人遠赴喪
二
當年出塞共臨戎箭滿行營戍火紅督府凱旋先請
去堅城築就獨無功身謀彼此皆迂闊國事中間偶
異同莫怪些詞含哽噎在時曾賞小詩工
不寐
萬戶千門盡擁衾據梧展轉看横參不知身巳成衰
證枉被人疑是苦吟周漢前書忘記憶乾坤外事強
思尋華山老子差堪語安得呼來論此心
寄夔漕王中甫
舊歲書猶至漢陽新年夢已隔瞿&KR1875;西人久苦供軍
費南士專營出峽裝塵暗三邊途尚梗身游萬里鬢
應蒼蜀山聞說多仙者試為余求辟榖方
送章通判
半刺已官尊常時讀魯論身居恭叔里心在晦翁門
貧士来遮路詩人送出村君能齊得喪何必戀華軒
旱蓮一首
晴久方池可跣行萍枯惟有草縱横朱葩未見叢叢
折綠柄纔看寸寸生悴若放臣臨楚澤厄於學士蹈
秦坑輸它杭越花如錦畫舫名姝夜按笙
辭桂帥辟書作
一昨聞公幕府開夢魂頻繞嶺頭梅久抛鞾袴辭軍
去忽有弓旌扣戶來茅舍相過争借問荷衣欲出却
徘徊舊時檄筆今焚棄孤負黃金百尺臺
聞何立可李茂卿訃
初聞邊報暗吞聲想見登譙與虜爭世俗今猶疑許
遠君王元未識真卿傷心百口同臨穴極目孤城絶
救兵多少虎臣提將印誰知戰死是書生
二
何老長身李白鬚傳聞死尚握州符戰埸便合營雙
廟太學今方出二儒史館何人徵逸士羽林無日訪
遺孤病夫疇昔曾同幕西望關山涕自濡(二君皆舊同官)
夏旱一首
滿望梅天雨誰知日轉驕畦蔬新住摘盆樹久停澆
粟貴粮困盡泉乾汲路遥未遑憂世事灾已到顔瓢
憶藕一首
昔過臨平召伯隄小舟就買藕尤竒如拈玉麈凉雙
手似瀉金莖嚥上池好事染紅無意緒癡人蒸熟減
風姿炎州地狹陂塘少渴死相如欠葯醫
夜飲方湖
貪聽月下小叢歌擲去金蕉吸碧荷四面凉如浮震
澤五更渴欲挽斜河古稱賢達誰存者今不懽娛奈
老何長笑峴山空感慨羊公湛軰兩消磨
哀江帥張常
關破壘何堅傷心援不前生居諸將下死在衆人先
憤極拳雙握創多體少全豈無人策應擁纛坐江邊
二
昔我居戎幕爲侯論戰勲齋旄俄烜赫書札尚殷勤
國難忠方見天高事未聞九江殘部曲暗哭故將軍
瀑上值雨
絶頂嵐烟合危亭略見簷不知山雨過但覺瀑流添
悲壮張瑶瑟迷濛展畫縑野人雙草履來往任泥霑
懶
病入中年百事闌頽然一榻倦衣冠客方接話俄辭
起書未終編已輟看架壞儘教花卧蘚砌荒亦任草
侵蘭力求香火非無意疎散明知涉事難
送沈僩(考亭門人)
建學多通顯何爲尚布衣不聞行聘久始悟設科非
落日君尋店深山我掩扉幾時殘燭下重聽講精微
紫薇花
風標雅合對詞臣映硯窺窗伴演綸忽發一枝深谷
裏似知茅屋有詩人
書第二考一首
遥領叢祠又一年何功月請水衡錢江南塞北雖無
分林下山間尚有緣兵去未妨行酒令印收不礙掌
詩權祗嫌海嶠登臨少夢繞朱陵紫蓋邊
送鄭君瑞知閩清
兹邑猶淳古君行作長官假令三尺密終有一分寬
栗里歸差易桐鄕愛極難千峯青繞郭暇日想憑欄
貓捕燕
文采如彪膽智非畫堂巧伺燕雛微梁空賓客來俱
訝巢破雌雄去不歸鶯閉深籠防鷙性蝶飛高樹遠
危機主人置在花墪上飽卧徐行自養威
次方寺丞方湖韻
晚来吉語到茅簷太華詩翁約泛蓮况有鄒枚同預
讌可能李郭獨如仙帝猶給我還山俸天不需人買
月錢揮手闖門冠盖客急歸勿攪甕間眠
鄰家孔雀
初来毛羽錦青葱今與家雞飲啄同童子有時偷剪
翅主人常日少開籠嶠南歲月幽囚裏隴右山川夢
寐中因笑世間真贋錯繡身翻得上屏風
答傳監倉
少豪頗似括談兵老去方慙理未明窗下殘書千遍
讀卷中一字幾回更撚髭人盡嗤吾拙歃血誰當豫
此&KR0576;肯啖菜根抄脱粟許君十載共經營
蟾蜍硯滴
鑄出&KR1057;沙状兒童競撫摩背如千歲者腹奈一輪何
器較鉼罌小功於儿硯多所盛涓滴水後世賴餘波
讀崇寕後長編
自入崇寕政已荒由来治忽繫毫&KR0621;初爲御筆行中
旨漸取兵權付左璫玉帶觧来攽貴倖珠袍脫下賜
降羌諸公日侍鈞天讌不道流人死瘴鄉
二
陳迹分明斷簡中纔看卷首可占終兵來尚恐妨恭
謝事去徒知悔夾攻丞相自言芝産第太師頻奏鶴
翔空如何直到宣和季始憶元城與了翁
午忩
恩賦支離粟一囊午忩卧看世人忙東家學究窮於
我六月褒衣上講堂
書感
仲尼已没世無師新學專門各自私死守不為它說
勝秘藏似恐外人窺欲招程子看通典兼起歐公講
繋辭浩歎邇来耆舊盡緒言分付與群兒
答客
誰謂貧難忍三年閉戶居老兵能合藥小僕會抄書
白髮羞彈鋏青山去荷鉏既於吟得趣功業合乘除
卭杖
珍重卭山鶴膝枝十年南北慣携持扶登石壁寕嫌
峻拄過溪橋肯避危昔涉畏途麾不去今行平地棄
如遺主人尚要防衰老會有重拈入手時
寄泉僧真濟
師邃於醫者聞諸諫議然若非禪性悟必有脉書傳
藥貴逢人施方靈尅日痊西風缾錫冷儻肯訪沈綿
羊毫筆一首
拔到髯生族多因兔穎稀只宜茅舍用難向玉堂揮
弄翰虚名似吹毛本質非兒曹貪價賤鵶蚓掃如飛
空村
棄置在空村浮名豈復論因思戎服窄方悟緼袍尊
城遠雞司曉家貧犬守閽常憐劉越石辛苦戍并門
題齋壁
浩如烟海積如山紙上陳人呌不還白首書生無事
業一生精力費忩間
題繋年錄
炎紹諸賢慮未精今追遺恨尚難平區區王謝營南
渡草草江徐議北征往日中丞甘結好暮年都督始
知兵可憐白髮宗留守力請鑾輿幸舊京
晚出
晚出别村幹夜深徒步歸飯猶懸早稼衣尚在鄰機
關塞秋防急田園歲入微喟然投耒嘆事事與心違
伏日
屋山竹樹带疎蟬净掃風軒散髮眠老子平生無長
物陶詩一卷枕屏邊
自警
筆枯硯燥自傷悲文體全關氣盛衰倚馬縱難揮萬
字騎驢尚足課千詩奉盤誰可推盟主撼樹人方謗
老師疑有更深於此者入山十載試精思
詠鄰人蘭花
兩盆去歲共移來一置雕欄一委苔我拙事持令葉
瘦君能調護遣花開隷人挑蠧還千匝稚子澆泉走
幾廻亦欲效顰耘小圃地荒終恐費栽培
夏夜
熱極不可度起行林影中開窗需過月移簟就来風
豪鼠喧深夜高蟬響半空永言時物變露已濕莎叢
書田舍所見
漠漠晴埃起遠疇占相雲日幾家愁細民方慮填中
壑巨室何心堰上流斬水由來基小釁澆瓜誰為觧
私仇寕知送老茅簷下猶抱書生畎畝憂
郊坰
所住在郊坰田園事遍經淺溝晴後塞高隴雨餘青
屋潤鄰翁富祠新社鬼靈南州無酒禁十戸九旗亭
客過
客過柴門歎寂寥旋挑野菜拾風樵無錢輟贈開衣
笈有病来求探藥瓢偶憩荒郊思種樹每逢斷澗欲
營橋書生一念終迂闊猶閔蒼黔與肖翹
孟浩然騎驢圖
壞墨殘縑閱幾春㶚橋風味尚如真摩抄只可誇同
社裝飾應難奉貴人舊向集中窺一而今於畫裏識
前身世間老手惟工部曾伏先生句句新
有興
有興駕柴車無心起草廬淺傾家釀酒細讀手抄書
門巷慵耘草園籬課種蔬雖非黃叔度未易得親疎
聞笛
少年毬馬逐秋風笛起連營響裂空今夕夢回村墅
冷一枝孤奏月明中
二
初如廢將哭窮邊又似孤臣訴左遷何必謝公雙淚
落野人听罷亦悽然
健忘一首
昏昏健忘廢專精默坐空齋忽自驚少作回看如兩
手舊書重讀似前生却疑安世知三篋不曉睢陽記
一城莫怪詩成呼燭寫曉忩追憶欠分明
宿庄家二首
初秋風露變偶出憩庄家原稼多全穗陂荷有晚花
疎鐘踰澗響微月轉林斜鄰媪頭如雪燈前自續麻
二
茅茨迷詰曲度谷復踰陂世上事如許山中人不知
牛羊晴卧野鵝鶩晚歸池粗識為農意秋輸每及時
妄想
妄想如冰已盡消朱顔日向鏡中凋玉關萬里曾投
筆草市三家却負樵弱水古來無路到小山歲晚有
人招吾廬寂寂何湏笑君看閑僧住退寮
白社迓客一首
貧食官倉不自由強扶衰病坐荒郵送迎不是祠官
事偶見青山急下頭
七月九日
海激天翻電雹嗔蒼松十丈劈爲薪須臾龍卷他山
去誤殺田頭望雨人
二
樵子俄從問路廻因言溪谷響如雷分明雨怕城中
去只隔前峯不過來
夢賞心亭
夢與諸賢會賞心恍然佳日共登臨酒邊多說烏衣
事曲裏猶殘玉樹音江水淮山明歷歷孫陵晉廟冷
沉沉曉鐘呼覺俱忘却獨記千門柳色深
郊行
一雨餞殘熱忻然思杖藜野田沙鸛立古木廟鴉啼
失僕行迷路逢樵負過溪獨游吾有趣何必問栖栖
懷友
老鶴孤飛久失群天涯懷友寸心勤狂生似膩寕堪
近佳士如香故可熏無復拏舟乘大雪有時倚杖送
停雲秋來逕草深三尺誰伴青燈緝舊聞
牢落
牢落吾何限先賢未免窮寕為田舍子不作國師公
螢影穿窗隙蛩聲出壁中殘書殊有味讀到角吹終
跋方雲臺文藁二十韻
文人何瑣碎夫子獨雄尊擊水移南海追風出大宛
黑潭龍怒起碧字鶻孤騫翕曶波濤湧須臾電雹奔
筆鋒山突兀墨瀋雨傾翻軒豁青天露凄迷白晝昏
至微該草樹極大括乾坤金鼓條侯壁旌旗渭上屯
聚如群玉圃散似建章門覽岱親臨頂窮河直至源
檄書傳絶漠詩句落中原猛虎堪鬚將修鯨可氣吞
寂寥時數語浩蕩或千言神與經營力誰窺斧鑿㾗
流行通象桂模刻遍湘沅欲揀皆逢寳將芟不見繁
居然𨳩宇奥詎肯闖籬籓坎井疑天大溪流笑海渾
不妨兒輩撼姑付後人論拙詠雖卑弱因公儻並存
雲
農家望汝卜年豐似絮如峯陟不同縱有濃陰工閣
雨略無定態喜隨風往來與月為仇敵舒卷和天盡
蔽蒙安得疎身騰汗漫呌開閶闔掃長空
㯶冠
羽士過門賣新翻樣愈竒堅如龜屋製精似鹿胎為
卭杖扶相稱唐衣戴最宜笑他蟬冕客憂畏白鬚眉
方寺丞招宿瀑上不果
久與瀑泉疎勞公下檄書極知居陋巷不似宿精廬
奴客辭看犢鄰人畏借驢何時兒子壮聊為舉籃輿
詩境樓觀月
人世應無第二樓暮雲飛不到簾鈎未開寳鑑青冥
裏先湧冰輪碧海頭白似雪濤翻赤壁紅如夜日出
羅浮酒醒何處吹横玉徑欲乘風萬里游
野望
稍有西風起孤笻挾自隨名山多着寺古木必為祠
鳥過投林急樵歸度嶂遲相尋惟有月搔首待移時
西淙山觀雨
與客同登萬仞崖蔽天風雨驀然來六丁白晝誅炎
魃百怪蒼淵起蟄雷毒蠎噴時林盡黑怒龍裂處石
中開吾生不及觀河决得賦斯遊亦壮哉
宿山中十首
城中人怪我清且賣&KR0621;鞋君若知其趣還應日日來
其二
玉轡上沙堤金鞍戍磧西何如寒澗底落日蹇驢嘶
其三
就泉為碓屋絫石作書龕有意耕汾曲無心起水南
其四
市脯店猶遠刈芻人未歸夜深語童子且掩半邊扉
其五
路危防陟遠溪黑阻窮深凉月如高士頻招未出林
其六
巖僧殊好事絶頂廟龍君勿笑一泓水能生六合雲
其七
崖居供給少不用犬防籬只恐偷兒黠來窺壁上詩
其八
山中無價寳月色與泉聲莫向貴人說將為有力争
其九
玉筯篆文古銀鈎楷法精得知千載下時有打碑聲
其十
凄風轉林杪露坐感衣單不道山中冷翻憂世上寒
七月二十日自瀑上先歸方寺丞遺詩夸雷
雨之壮次韻一首
城裏遥看雨出時想公筆墨發雄竒山深龍虎飛騰
變海運鯤鵬瞬息移凛凛前鋒如赴敵堂堂廻勢似
歸師驅還始悟山靈意怕向蒼崖寫惡詩
秋望
暮色蒼然上野臺廢塘尚有數荷開望中愛殺城南
柳只怕風霜一夜来
二
舍南舍北種芙蓉及到秋来次第紅自是詩人才思
窘清風明月有何窮
村校書
短衣穿結半瓢空所住茅簷僅蔽風久誦經書皆默
記試挑史傳亦旁通青燈窗下硏孤學白首山中聚
小童却羡安昌師弟子只談論語至三公
聖賢
聖賢自牧極卑謙後學才高膽力兼悔賦不妨排賈
誼謗詩遂至效陶潛(事見政和御史章疏)取人最忌規模狹絶
物常因議論嚴君看國風三百首小夫賤隷採何嫌
懷李敬子
此士今徐孺柴扉肯妄開空聞羔雁去不見鳳麟来
廬阜尋僧出東湖赴講廻何由操杖履林下再相陪
華巖知客寮
簷外蒼榕六月秋小年來此愛深幽壞墻螢出如漁
火古壁蜂穿似射侯涉世昏昏忘舊語入山歷歷記
前游故人埋玉僧歸塔獨聽疎鐘起暮愁(第四句亡友趙仲白)
(所作今𥙷足之)
聞黃德常除德安倅
幕下相從若弟兄當年曾悔誤談兵足行江北生重
趼髮為山東白幾莖病擁琴書專一壑老携檄筆赴
孤城暮雲不見關山路空有天涯故舊情
閑居即事
性偶安林藪元非慕獨清米從仁祖乞粟是伯夷耕
廢井通鄰汲深墻隔市聲却因虚澹極亦自覺身輕
自勉
海濱荒淺幼無師前哲籓籬尚未窺元詠易流西晉
學苦吟不脱晚唐詩遠僧庵就勤求記亾友墳成絫
索碑天若假余金石壽所為詎肯止於斯
少日
少日關河要指呼晚歸田里似囚拘氣衰不敢高聲
語腕弱纔能小楷書座有老兵持共飲路逢醉尉避
前驅子元兄弟何為者自是嵇康處世疎
貧病
默默守柴荆人間事頗更病方知養性貧始欲謀生
尚有狂奴態元無老婢聲邇来塵慮盡勿怪小詩清
示同志一首
滿身秋月滿襟風敢嘆栖遲一壑中除目觧令丹灶
壊䛇書能使草堂空豈無高士招難出曾有先賢隱
不終說與同袍二三子下山未可太匆匆
後村先生大全集卷之四
