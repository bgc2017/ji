東堂詞
宋毛滂撰
謁金門(㫺遊)
燈霰裏老去㫺遊不記月似舊時人不似小樓何處是
歸卧晩香翠被玉酒著人小醉欲睡先來都不睡此
情那恁地
浣溪沙(宴太守張公内翰作)
碧霧䑃朧鬱寶熏和風容曳舞簾旌花間千騎兩朱輪
金馬天材文作錦玉堂仙骨氣如冰湖山何似使君
清
又(尉圃觀梅)
曾向瑶臺月下逢為誰回首矮牆東春風吹酒退腮紅
庾嶺殷勤通遠信梅家瀟灑有仙風晩香都在玉杯
中
又(新春四夜松亝小飲微雪復止)
謝女清吟壓郢樓樓前風轉柳花毬學成舞態却多羞
半落瓊瑶天又惜稍侵桃李蝶應愁酒家先當翠雲
裘
又(仲冬朔日猶步花塢中晚酌蕭然見櫻桃有花)
小圃韶光不待邀早通消耗與含桃晩來芳意半寒梢
含笑不言春淡淡試籹未徧雨蕭蕭東家小女可憐
嬌
又(家人生日)
日照遮簷繡鳳凰博山金㬉一簾香尊前光景為君長
不信臘寒雕鬢影漸勻春意上粧光梅花長共占年
芳
又(上元遊靜林寺或刻陸放翁)
花市東風捲笑聲柳溪人影亂于雲梅花何處暗香聞
露溼翠雲裘上月燭搖紅錦帳前春瑤臺有路漸無
塵
又(詠梅樂或刻惜香府)
月樣嬋娟雪樣清此花強占百花春簾中燭底好精神
多恨肌膚元自瘦半殘粧粉不懽勻十分全似那人
人
又(初春汎舟時北山積雪盈尺而水南梅林盛開)
水北煙寒雪似梅水南梅閙雪千堆月明南北兩瑤臺
雲近恰如天上坐魂清疑向斗邊來梅花多處載春
回
又(寒食初晴東堂對酒)
小雨初收蝶做團和風輕拂燕泥乾鞦韆院落落花寒
莫對清尊追往事更催新火續餘歡一春心緒倚闌
干
又(寒食初晴桃杏皆已零落獨牡丹欲開)
魏紫姚黃欲占春不教桃杏見清明殘紅吹盡恰纔晴
芳草池塘新漲綠官橋楊柳半拖青鞦韆院落管絃
聲
又(八月十八夜東堂作)
晚色寒清入四簷梧桐冷碧到疎簾小花未了燭花偏
瑶甕孛堆春這裏錦屏屈曲夢誰邊熏籠香㬉槖衣
添
又(九月十二夜務亭作)
碧浸澄沙上下天曲堤疎柳短長煙月明不待十分圓
鑿落未空牙板閙欄干久凭夾衣寒嬋娟薄倖冷相
看
又(武康社日)
碧戸朱窗小洞房玉醅新壓嫩鵝黃半青橙子可怜香
風露滿簾清似水笙簫一片醉為鄉芙容繡冷夜初
長
又
松菊秋來好在無寄聲猿鶴莫情疎淵明不老久踟蹰
打鼔楓林誰作社枕溪茆屋憶吾廬去年醉倒倩人
扶
又
本是青門學灌園生涯渾在亂山前一犂春雨種瓜田
别後倩雲遮鶴帳來時和月寄漁船傍人莫做長官
看
又(泊望仙橋月夜舟中畱客)
晩色輕涼入畫船雲峰飛盡玉為天疎飈自為月褰簾
細酌流霞君且住更深風月更清妍為誰凄斷小橋
邊
又(訪吳中朋友)
錦里無端少素書長安秋晩憶家無故人來此尚踟蹰
舊事殷勤休忘了老來凄斷惡消除小樓雪夜記當
初
又(松齋夜雨留客戲追往事)
記得山翁往少年青樓一笑萬錢錢寶鞍逐月玉鞭寒
老對凍醪留客話醉爬短髮枕書眠伴人松雨隔疎
簾
又(泛舟還餘英館)
煙柳風蒲冉冉斜小窗不用著簾遮載將山影轉灣沙
略彴斷時分岸色蜻蜓立處過汀花此情此水共天
涯
又(送湯詞)
蕙炷猶熏百和穠蘭膏正爛五枝紅風流雲散太匆匆
仙草已添君勝爽醉鄉肯為我從容賸風殘月小庭
空
又(泛舟)
銀字笙簫小小童梁州吹過柳橋風阿誰勸我玉杯空
小醉徑須眠錦瑟夜歸不用照紗籠畫船簾卷月明
中
又
灩灩金波㬉做春疎疎煙柳瘦于人柳邊半醉不勝情
未解畫船留待月緩歌金縷細留雲將雲帶月入東
門
又(月夜對梅花小酌)
蠟燭花中月滿窗楚梅初試壽陽妝麒麟為脯玉為漿
花影燭光相動蕩抱持春色入金觴鴨爐從冷醉魂
香
又
竹送秋聲入小窗香迷夜色暗牙床小屏風掩燭花長
雁過故人無信息酒醒殘夢寄凄涼畫橋露月冷鴛
鴦
清平樂(千葉芝)
九重寒少煙㬉豐瑶草金井碧梧離鳳矯南極人來最
老衣冠遠換裘氊德隨和氣蟬連萬里同開壽域一
年三秀芝田
又
重芳疉秀風約仙雲縐椿不爭年松與壽共出皇家忠
厚仁深枮冷皆蒙托根不倚東風日照恩光萬里㬉
生塞草叢中
又
鏤煙剪霧&KR2438;&KR0008;無層數苜蓿青深煩雪兔引到祥華開
處仙人手翳朝陽清都絳闕相將來覆東封翠輦好
遮化日舒長
又
九金為壽千葉前無有葉葉年年看不朽天與君王意
厚君恩雨露無邊玉筵暖接非煙馬向華山烽冷人
安草亦千年
又(絳河清)
絳河千歲一照昇平事萬里青銅開碧霽俯見南山晩
翠紺寒不翅湘酃清于練靜江澄流向萬年觴裏玉
波可但如澠
又
銀河秋浪遥出崑崙上忽變澄瀾添碧漲可道昇平無
象黃雲濁霧初開榮光休氣徘徊試覓當時五老金
泥玉檢將來
又
天連翠㶑九折玻瓈軟回挽金隄清宛轉疑共蓬萊清
淺吾君欲濟如何唐虞風順無多自有松舟檜楫一
帆三代同波
又(太師相公生辰)
娟娟月滿冉冉梅花㬉春意初長寒力淺漸擬芳菲滿
眼當時吉夢重重間生天子三公付與人間桃李年
年管領春風
又
瀛洲春酒滿酌公眉壽日照沙隄春傍柳恩㬉朝天衮
繡東君著意叮嚀芳酸先許梅英要就昇平滋味待
公來進君羹
又
雪餘寒退唯有青松在春不加榮寒不顇用捨如公都
耐流肪磊硌龜蛇會留紅日西斜欲助我公壽骨蟠
桃等見開花
又(己卯長至作)
流光電急又過書雲日舊是天津花下客老對山青水
碧而今轉惜年華遲陽為緩西斜試問東君音信曉
寒猶壓梅花
又(東堂月夕小酌時寒秀亭下娑羅花盛開)
雲峯秀疊露冷瑠璃葉北畔娑羅花弄雪香度小橋淡
月與君踏月尋花玉人雙捧流霞吸盡杯中花月仙
風相送還家
又(元夕)
東風桂影低拂姮娥鏡鏡裏妝寒酥粉瑩越恁十分端
正素光行處隨人柳邊照見青春一片笙簫何處花
隂定有遺簪
又(春蘭用殊老韻)
曲房青鎖淺笑櫻桃破睡起三竿紅日過冷了沉香殘
火東風偏管伊家&KR1233;教那與穠華誰送一懷春思玉
臺燕拂菱花
又(送賈耘老盛德常還郡時飲官酒於東堂二君許復過此)
杏花時候庭下雙梅瘦天上流霞凝碧袖起舞與君為
壽兩橋風月同來東堂且沒塵埃煙艇何時重理更
憑風月相催
又(春夜曲)
蘭堂燈灺春入流蘇夜衣褪輕紅聞水麝雲重寶釵未
卸知君不奈情何時時慢轉横波一餉花柔柳困枕
前特地春多
又(與諸君小酌燭下見花戲作)
風搖灺燼吹下桃花影醉倒碧鋪眠碎錦誰伴香迷酒
凝少年不解辜春年來減盡春心猶下繡簾遮定不
教風雨侵凌
又
桃夭杏好似箇人人好淡抹胭脂眉不埽笑裏知春占
了此情沒箇人知燈前仔細看伊恰似雲屏半醉不
言不語多時
又(春晩與諸君飲)
杯深莫厭強看桃花面記約陽和初一線便恁芳菲滿
眼明年春色重來東堂花為誰開我在蘆花深處釣
磯雨綠莓苔
又
錦屛夜夜繡被熏蘭麝帳捲芙蓉長不下垂盡銀臺䗶
灺臉痕微著流霞&KR0008;騰越恁穠華破睡半殘妝粉月
隨雪到梅花
水調歌頭(擬饒州法曹掾作)
金馬空故事方朔謾多端三千牘在玉殿何日賜清閒
難戀長安鐘漏誰借青雲咳唾拂袖且東還笑殺長纓
使復轉出秦關吾道在雖不遇面何慙雒陽年少高
論難與絳侯談富貴暫饒先手晞盡草頭秋露掩鼻出
東山且飽鯨魚膾風月過江南
又(登衢州雙石堂呈孫八太守公素)
謝安涵雅量叔夜賦剛腸清宵假寐應笑長孺卧淮陽
盡徹東平屏障不廢南樓談詠宴寢自凝香庭下一杯
土須避赤帷裳雙石健含古色照新堂百年喬木陰
下僵立兩蛟蒼目送千山爽氣簾捲一城風月杖屨合
彷徉他日峨眉秀相望隔明光(孫發廳事前古冡得雙石因以為堂名石上有)
(昔人題識云叠峨眉山于文會堂前)
又(元會曲)
九金增宋重八玉變秦餘(上手詔在廷云六重之用尚循秦舊)千年清浸
先淨河洛出圖書一段昇平光景不但五星循軌萬點
共連珠(崇寧大觀之間太史數奏五星循軌衆星順鄉靡有碎亂)(原闕)
朝元去鏘環佩冷雲衢芝房雅奏儀鳳矯首
聽笙竽天近黃麾仗曉春早紅鸞扇㬉遲日上金鋪萬
歲南山色不老對唐虞
小重山(宴太守張公内翰作)
碧瓦朱甍紫翠深玻璃屏帳裏錦為城子胥英爽海濤
横玉堂人於此勸春耕五月政當成巖廊將去路肯
留行江山雄勝為公傾公惜醉風月若為情
又(立春日欲雪)
誰勸東風臘裏來不知天待雪惱江梅東郊寒色尚徘
徊雙彩燕飛傍鬢雲堆玉冷曉籹臺宜春金縷字拂
香腮紅羅先繡踏青鞵春猶淺花信更須催
又(春雪小醉)
門外東風糝玉塵曲房花氣藹博山春小槽珠滴桂椒
芬臘梅蕊誰共醉中聞睡起靜無人曲屏横遠翠錦
為隣十年舊事夢如新紅蕤枕猶㬉楚峰雲
又(家人生日)
鶮舞青青雪裏松冰開龜在藻綠蒙茸一成不記蕊珠
宫蟠桃熟應待幾東風玉酒紫金鍾非煙羅幕㬉寶
熏穠贈君春色臘寒中君留取長伴臉邊紅
踏莎行(陳興宗夜集俾愛姬出幕)
天質嬋娟妝光蕩漾御酥做出花模樣夭桃繁杏本妖
姸文鴛彩鳳能偎傍艾綠濃香鵝黃新釀綠雲清切
歌聲上夜寒不近繡芙蓉醉中秪覺春相向
又(會寶園初見梅花)
映竹幽妍臨池娟靚芳苞先㬉香初娠南枝微弄雪精
神東君早寄春音信奔月仙標乘煙遠韻玉臺粉點
和酥凝從來清瘦可禁寒為誰早把霞衣褪
又(臘梅)
粟玉玲瓏雍酥浮動芳姿染得胭脂重風前蘭麝作香
寒枝頭煙雪和春凍蜂翅初開蜜房香弄佳人寒睡
愁如夢鵝黃衫子茜羅裙風流不與江梅共
又(正月五口定空寺觀梅)
景泮冰簷情回瑤草甫能守得春來到管曾獨自索春
憐而今覷著東風笑粉凝酥塞雲房睡覺胭脂也不
添些小天真要與此花爭是伊占得春多少
又(元夕)
撥雪尋春燒燈續晝暗香院落梅開後無端夜色欲遮
春天教月上官橋柳花市無塵朱門如繡嬌雲瑞霧
籠星斗沈香火冷小妝殘半衾輕夢濃如酒
又(早春即事)
階影紅遲柳苞黃遍纖雲弄日隂晴半重簾不捲篆香
横小花初破春叢淺鳳繡猶重鴨爐長㬉屏山翠入
江南遠醉輕夢短枕閒欹綠窗窈窕風光轉
又(追往事)
芳氣霏微薄衣料峭何人正倚桃花笑流紅不出武陵
溪這回空與春風到樽俎全稀風情終較安仁老也
誰知道碧雲無信失秦樓舊時明月猶相照
又(中秋翫月)
碧樹隂圓綠階露滿金波㶑灎堆瑤盞行雲會事不飛
來長空一片瑠璃淺玉燕釵寒藕絲袖冷只應未倚
闌干遍隨人全不似嬋娟桂花影裏年年見
玉樓春(戊寅重陽病中不飲惟煎小雲團一杯薦以菊花)
西風吹冷沈香篆門掩小窗紅葉院卧看黃菊送重陽
露重煙寒花未徧衰翁病怯琉璃簟日日愁侵霜鬢
短一杯菊葉小雲團滿眼蕭蕭松竹晚
又(僕前年當重九微疾不飲但撥菊葉煎水雲團用酧節物戲作短句以侑茗飲逮去年曾登山)
(高會今年客東都依逆旅主人舍無游從不復出門不知時節之變或云今日重九起坐空庭)
(月下復取雲團酌一杯盖用僕故事以送佳節又作侑茶一首以和韻)
泥銀四壁盤蝸篆明月一庭秋滿院不知陶菊總開無
但見杜苔新雨徧去年醉倒雲為簟未盡百壺驚日
短小雲今夜伴牢愁好在鳳凰春未晩
又(贈孫宗公素)
三衢太守文章伯七月政成如戲劇坐中咳唾落珠璣
筆下神明飛霹靂才高莫恨溪山窄且與燕公添秀
發風流前輩漸無多好在魏公門下客
又(己卯歲元日)
一年滴盡蓮花漏碧井酴酥沉凍酒曉寒料峭尚欺人
春態苗條先到柳佳人重勸千長壽柏葉椒花芬翠
袖醉鄉深處少相知秪與東君偏故舊
又(定空寺賞梅)
蕊珠宫裏三千女滴粉為春塵不住月華冷處欲迎人
七里香風生滿路一枝誰寄長安去想得韶光能幾
許醉翁滿眼玉玲瓏直到煙空雲盡處
又(立春日)
小園半夜東風轉吹皺冰池雲母面曉披閶闔見朝陽
知向碧階添幾線小煙弄柳晴先暖殘雪禁梅香尚
淺慇勤洗拂舊東君多少韶華聊借看
又(至旴𣅿作)
長安回首空雲霧春夢覺來無覓處冷煙寒雨又黃昏
數盡一堤楊柳樹楚山照眼青無數淮口潮生催曉
渡西風吹面立蒼茫欲寄此情無雁去
又(三月三日雨夜觴客)
一春花事今宵了點檢落紅都已少阿誰追路問東君
秪有青青河畔草尊前不信韶華老酒意韶光相借
好簷前莫雨亦多情未做朝雲容易曉
又
今朝何以為公壽極貴長年公素有庭階不乏長芝蘭
少翁又是廷臣右三能粲粲依魁秀八柱巍巍蟠地
厚皇家卜冊萬斯年年光長轉洪鈞手
又
我公兩器兼文武談笑巖廊治淳古紅顔綠髮已官高
赤舄繡裳今仲父我欲形容無妙語頌穆清風須吉
甫望公聊比泰山雲歲歲年年天下雨
又
壓玉為漿麟作炙珠樹瓊葩長不謝翠簾繡㬉燕歸來
寶鴨花香蜂上下沙堤珮馬催公駕月白風清天不
夜重來赫赫照嵓廊不動堂堂凝太華
又(紅梅)
當日嶺頭相見處玉骨冰肌元淡素近來因甚要穠粧
不管滿城桃杏妬酒暈臉霞春暗度認是東君偏管
顧(闕)生羅(闕)羞香冷燻燻都不覷
山花子(天雨新晴孫使君宴客雙石堂遣官奴試小龍茶)
日照門前千萬峯晴颷先埽凍雲空誰作素濤翻玉手
小團龍定國精明過少壯次公煩碎本雍容聽訟陰
中苔自綠舞衣紅
又(冬至日天氣晏温從使君步至雙石堂北望山中微雪因開窗倚且適二柳當前使君命伐之)
(霍然遂得衆山之妙)
日轉堂隂一線添使君和氣作春妍秪有北山輕帶雪
見豐年殘月夜來收不盡行雲早起更畱連急剪垂
楊迎秀色到窗前
又(吳興僧舍竹下與王明之飲)
雨色留香繞坐中映階疎竹一叢叢不奈晚來蕭瑟意
子猷風㶑灩滿傾金鑿落淋漓從溼繡芙蓉吸盡百
川天上去看長虹
南歌子(正月二十八日定空寺賞梅)
莫霰寒依樹嬌雲冷傍人江南誰寄一枝春何似瓏璁
十里更無塵雨萼胭脂淡香鬚蝶子輕碧山歸路小
橋横誰見暗香今夜月朧明
又(東堂小酌賦秋月)
庭下新生月憑君把酒看不須直待素團團恰似那人
眉樣秀彎環冷射鴛鴦瓦清欺翡翠簾數枝煙竹小
橋寒漸見風吹疎影過闌干
又(席上和衢守李斯文)
綠暗藏城市清香撲酒尊淡煙疎雨冷黃昏零落酴醿
花片損春痕潤入笙簫膩春餘笑語溫更深不鎖醉
鄉門先遣歌聲留住欲歸雲
臨江仙(宿僧舍)
古寺長廊清夜美風松煙檜蕭然石闌干外上疎簾遏
雲閒窈窕斜月靜嬋娟獨自徘徊無個事瑶琴試奏
流泉曲終誰見枕琴眠香殘虬尾細燈燼玉蟲偏
又(客有逢故人者代書其情)
莫恨那回容易別不妨久遠情腸為人留下舊風光花
枝長自好馥馥十年香便是日時簾外月却來小檻
低窗朦朧影裏淡梳籹相看如夢寐回首乍思量
又(都城元夕)
聞道長安燈夜好雕輪寶馬如雲蓬萊清淺對觚稜玉
皇開碧落銀界失黃昏誰見江南顦顇客端憂嬾步
芳塵小屛風畔冷香凝酒濃春入夢窗破月尋人
剔銀燈(同公素賦侑歌者以七急拍七拜勸酒)
簾下風光自足春忽到席間屏曲瑤甕酥融羽觴蟻閙
花映酃湖寒綠汨羅愁獨又何似紅圍翠簇聚散悲
歡箭速不易一杯相屬頻剔銀燈別聽牙板尚有龍膏
堪續羅熏繡馥錦瑟畔低迷醉玉
武陵春
維嶽分公英特氣方丈拂長虹丙魏蕭曹總下風千載
友䕫龍寶熏裊翠昏簾繡嘉頌珮紳同不用黃精埽
鬢中元是黑頭翁
又
迎得春來聞好語賀燕立簾鈎轉蕙風光柳弄柔喜氣
與春游萬錢珍鼎期公飯天自壽留侯文物昇平速
置郵江左屬風流(王儉云江左風流宰相唯有謝安)
又
銀浦流雲初度月空碧掛團團照夜珠胎貝闕寒光彩
滿長安春風為拂新沙路珂馬欵天關篆印金窠紅
屈盤嵬&KR1041;押千官
又(正月二日天寒欲雪孫使君置酒作樂賓客插花劇飲明日當立春)
城上落梅風料峭寒馥逼清尊爽興天教屬使君雪意
壓歌雲插帽殷羅金縷細燕燕早隨人留取笙歌直
到明蓮漏已催春
又(正月十四夜孫使君席上觀雪繼而月復明)
風過冰簷環珮響宿霧在華茵賸落瑤花襯月明嫌怕
有纖塵鳳口銜燈金炫轉人醉覺寒輕但得清光解
照人不負五更春
又(正月七日成都雪霽立春)
春在前村梅雪裏一夜到千門玉珮瓊琚下冷雲銀界
見東君桃花髻暖雙飛燕金字巧宜春寂莫溪橋柳
弄晴老也探花人
秦樓月(月下觀花)
薔薇折一懷秀影花和月花和月著人濃似粉香酥色
綠陰垂幕簾波疊微風過竹涼吹髮涼吹髮無人分
付這些時節
訴衷情(三月八日仲存席上見吳家歌舞)
花隂柳影映簾櫳羅幕繡重重行雲自隨語燕回雪趁
驚鴻銀字歇玉杯空蕙煙中桃花髻㬉杏葉眉彎一
片春風
又(七夕)
短疎縈綠象床低玉鴨度香遲微雲淡暑河漢涼過碧
梧枝秋韻起月陰移下簾時人間天上一樣風光我
與君知
減字木蘭花(正月十七日孫守約觀殘燈是夕燈火甚盛而雪消雨作)
㬉風吹雪洗盡碧階今夜月試覓雲英更就藍橋惜月
明從教不借自有使君家不夜誰道由天光景隨人
特地妍
又(留賈耘老)
曾教風月催促花邊煙棹發不管花開月白風清始肯
來既來且住風月閒尋秋好處收取凄清㬉日闌干
助夢吟(耘老夢中嘗作詩)
又(李家出歌人)
小橋秀絶露溼芙蕖花上月月下人人花樣精神月樣
清誰言見慣到了司空情不慢丞相嗔無若不嗔時
醉倩扶
惜分飛(富陽水寺秋夕望月)
山轉沙回江聲小望盡冷煙衰草夢斷瑶臺曉楚雲何
處英英好古寺黃昏人悄悄簾卷寒堂月到不會思
量了素光看盡桐隂少
又(富陽僧舍作别語贈妓瓊芳)
淚溼闌干花著露愁到眉峯碧聚此恨平分取更無言
語空相覷斷雨殘雲無意緒寂寞朝朝暮暮今夜山
深處斷魂分付潮回去
又(酒家樓望其商有佳客投之不至)
花影低徊簾幕捲慣了雙來燕燕驚散雕闌晩雨昏煙
重垂楊院雲斷月斜紅燭短望斷真個望斷情寄梅
花點趁風吹過樓南畔
又
恰則心頭托托地放下了日多縈係別恨還容易袖痕
猶有年時淚滿滿頻斟乞求醉且要時間忘記明日
劉郎起馬蹄去便三千里
蝶戀花(聽周生鼔琵琶)
聞說君家傳窈窕秀色天真更奪丹青妙細意端相都
總好春愁春媚生顰笑瓊玉胸前金鳳小那事殷勤
總託琵琶道十二峯雲遮醉倒華燈翠帳花相照
又(秋晩東歸留吳會甚久無一人往還)
江接寒溪家已近想見秋來松菊荒三徑自送吳山秋
色盡星星却入雙蓬鬢鳬短鶴長真個定勛業未遲
不用頻看鏡嬾出問人人不問綠尊倒盡横書枕
又(戊寅秋寒秀亭觀梅)
相見江南情不少爾許多時怪得無消耗淡日㬉雲勾
引到闌干寂寞怜春小宫面可懽勻畫了粉瘦酥寒
一段天真好喚起玉兒嬌睡覺半山殘月南枝曉
又(寒食)
紅杏梢頭寒食雨燕子泥新不住飛來去行傍柳隂聞
好語鶯兒穿過黃金縷桑落酒寒杯嬾舉總被多情
做得無情緒春過二分能幾許銀臺新火重簾暮
又(東堂下牡丹僕所栽者清明後見花)
三疊闌干鋪碧甃小雨新晴纔過清明後初見花王披
衮繡嬌雲瑞日明春晝彩女朝真天質秀寶髻微偏
風捲霞衣皺莫道東君情最厚韶光半在東堂手
又(春夜不寐)
紅影班班吹錦片露葉煙梢寒月娟娟滿更起遶庭行
百遍無人秪有棲鶯見覓個薄情心對換愁緒偏長
不信春宵短正是碧雲音信斷半衾猶賴熏熏㬉
又(席上和孫使君孫莫春當受代)
城上春雲低閣雨漸覺春隨一片花飛去素頸圓吭鶯
燕語不妨緩緩歌金縷墮紀頽綱公已舉但見清風
蕭瑟隨談緒借寇假饒天不許未須忙遣韶華莫
又(送茶)
花裏傳觴飛羽過漸覺金槽月缺圓龍破素手轉羅酥
作顆鵝溪雪絹雲腴墮七盞能醒千日卧扶起瑶山
嫌怕香塵涴醉色輕鬆留不可清風停待些時過
又(欹枕)
不雨不晴秋氣味酒病秋懷不做惺忪地初換夾衣圍
翠被薔薇水潤衙香膩旋折秋英餐露蕊金縷虬團
更試康王水幽夢不來尋小睡無言劃盡屏山翠
更漏子(熏香曲)
玉狻猊金葉㬉馥馥香雲不斷長下著繡簾重怕隨花
信風傍薔薇搖露點衣潤得香長遠雙枕鳳一衾鸞
柳煙花霧間
又(初秋雨後聞鶴唳)
綠窗寒清漏短帳底沉香火煗殘燭暗小屏彎雲峯遮
夢還那些愁推不去分付一簷寒雨簾外竹試秋聲
空庭鶴喚人
又(和孫公素汎舟觀競渡)
柳藏煙雲漏日寒滿雕盤玉食風卷旆水遙天魚龍挾
彩船水遠人波面樂太守與民同樂春好處總隨軒
化中誰狀元(京妓以色勝者為狀元紅)
西江月(次韻孫使君賞花見寄時僕武康待次)
花下春藏五馬松間風落雙鳬兵厨玉帳捲酃湖人醉
碧雲欲莫歸去聊登文石翺翔便是天衢雅歌誰解
繼投壺桃李無言滿路
又(縣圃小酌)
煙雨半藏楊柳風光初到桃花玉人細細酌流霞醉裏
將春留下柳畔鴛鴦作伴花邊蝴蝶為家醉翁醉裏
也隨他月在柳橋花榭
又(長安秋夜與諸君飲分題作)
雨後夾衣初冷霜前細菊渾班孤稜清月繡團環萬里
長安秋晩槽下内家玉滴盤中江國金丸春容著面
作微殷燭影紅搖醉眼
又(侑茶詞)
席上芙蓉待煖花間騕褭還嘶勸君不醉且無歸歸去
誰人惜醉湯點缾心未洗乳堆盞面初肥留連能得
幾多時兩腋清風喚起
青玉案(新涼)
芙蕖花上濛濛雨又冷落池塘莫何處風來搖碧戸捲
簾凝望淡煙疎柳翡翠穿花去玉京人去無由駐恁
獨坐凭闌處試問綠窗秋到否可人今夜新涼一枕無
計相分付
又(竹間戲作)
玉嬰初有排雲分向晩色娟娟靜秋入風枝清不盡月
和粉露徘徊孤映獨夜扶疎影子猷風調全相稱是
彼此無凡韻玉勒前頭花柳近水邊石上冷依煙雨時
有幽人問
又(戲贈醉妓)
玉人為我殷勤醉向醉裏添姿媚偏著冠兒釵欲墜桃
花氣暖露濃煙重不自禁春意綠榆隂下東行水漸
漸近凄涼地明月侵床愁不睡眉兒吃皺為誰無語閣
住陽關淚
又
今宵月好來同看月未落人還散把手留連簾兒畔含
羞和恨轉添凝眄花映春風面相思不用寬金釧也
不用多情似玉燕問取嬋娟學長遠不必清光夜夜見
但莫負團圓願
雨中花(下汴月夜)
寒浸東傾不定更奈櫓聲催緊堤樹朧明孤月上暗淡
淡移船影舊事十年愁未醒漸老可奈離恨今夜有
誰知風中露裏目斷雲空盡
又(武康秋雨池上)
池上小寒欲霧竹暗小窗低戸數點秋聲來侵短夢簷
下芭蕉雨白酒浮蛆雞喙黍問陶令幾時歸去溪月
嶺雲蘋汀蓼岸總是思量處
鵲橋仙(春院)
紅摧綠剉鶯愁蝶怨滿院落花風緊醉鄉好夢恰懵騰
又冷落一成吹醒柔紅不耐暗香猶好覻著翻成不
忍春心減盡眼長閒更肯被游絲牽引
又(燭下看花)
水精簾外沉香闌畔新下紅油畫幕百花何處避芳塵
便獨自將春占却月華淡淡夜寒森森猶把紅燈照
著醉時從醉不歸家賢守定不教冷落
點絳唇(月波樓中秋作)
高柳横斜冷光凌亂搖疎翠露荷珠綴照見鴛鴦睡
(闕)
又(家人生日)
柏葉春醅為君競酌玻璃盞玉簫牙管人意如春暖
髮綠長留不使韶華晩春無限碧桃花畔笑看蓬萊淺
又(月波樓重九作)
手撫歸鴻坐臨煙雨簾旌潤氣清天近雲日溫欄楯
壓玉浮金一醉留青鬢風光勝淡粧人貌眉黛生秋暈
又(家人生日)
何處君家蟠桃花下瑤池畔日遲煙煖日得春長遠
幾見花開一任年光換今年見明年重見春色如人面
又(武都靜林寺妙峯亭席上作假山前引水激起數尺)
秀嶺寒青冷泉凌亂催秋意珮環聲裏無限真珠碎
難我平生識盡閒滋味來閒地為君一醉萬事溪雲外
又(醉中記遊一處復尋不果)
小院重簾那回來處花相向遲遲一餉記得春模樣
昨夜月明應照芙蓉帳空凝望蜂勞蝶攘誰在花枝上
又(惠山夜月贈鼔琴者時作流水弄)
繡嶺横秋玉螭吹暑迎涼氣碧崖流水流入春蔥指
半倚朱絃微嚲連環珥通深意月明風細分付知音耳
如夢令
深苑重調絃管不覺銀臺燭短相對有金波天畔樓中
都滿人遠人遠醉倚闌干玉暖
生查子(登高調詞)
鱸蟹正肥時煙雨新涼日露蕊鬱金黃雲液蒲萄碧
此日古為佳此醉君寧惜高挂水晶簾盡放秋光入
又(春日)
日照小窗紗風動重簾繡寶炷莫雲迷曲沼晴漪縐
煙暖柳醒鬆雪盡梅清瘦恰是可怜時好似花穠後
又
釵上燕猶寒勝裏紅偏小恰有爾多春不許羣花笑
酒面粉酥融香袖金泥罩芳意已潛通殘雪猶相照
又(富陽道中)
春晩出山城落日行江岸人不共潮來香亦臨風散
花謝小粧殘鸚困清歌斷行雨夢魂消飛絮心情亂
又
花地錦斑殘月箔波凌亂鬭鴨玉闌傍撲獸金爐畔
小醉奈春何輕夢催雲散却步蕙蘭中應被鴛鴦見
浪淘沙(生日)
深院繡簾垂前日春歸畫橋楊柳弄煙霏池面東風先
解凍龜上漣漪酒瀲玉東西香暖狻猊遠山鬱秀入
雙眉待看碧桃花爛漫春日遲遲
菩薩鬘(次韻送别)
玉巵細酌流霞溼金釵翠袖勤留客行色小梅殘官橋
楊柳寒賜環宣室夜看落金蓮灺人記海南康流風
秀水傍
又(代贈)
端端正正人如月孜孜媚媚花如頰花月不如人眉眉
眼眼青沉香添小炷共挹熏爐語香解著人衣君心
蝴蝶飛
又(定空寺賞梅)
含章簷下眉如月擁酥和粉描疎雪桃杏莫爭春凌風
臺畔人如今千萬樹零亂孤村雨和雨滴瑶觴歸來
肌骨香
又(重陽)
淡煙疎雨東籬曉菊團凄露真珠小青蕊挹寒枝因誰
特故遲曾是騷人眄羞做茱萸伴揉破鬱金黃與君
些子香
又
溪山不盡知多少遥峯秀疊寒波渺攜酒上高臺與君
開壯懷枉做悲秋賦醉後悲何處白髮幾黃花官裘
付酒家
又(富陽道中)
春潮曾送離魂去春山曾見傷離處老去不堪愁凭闌
看水流東風留不住一夜檐前雨明日覓春痕紅疎
桃杏村
又(新城山中雨)
雲山沁綠殘眉淺垂楊睡起腰肢軟不見玉粧臺飛花
將恨來行雲何事惡雨透羅衣薄不忍溼殘春黃鶯
啼向人
又(贈舞侣)
當時學舞鈞天部驚鴻吹下江湖去家住百花橋何郎
偏與嬌杏梁塵拂面牙板聞鶯燕勸客玉梨花月侵
釵燕斜
漁家傲(戊寅冬以病告卧潛玉時時策杖寒秀亭下作漁家傲三首)
年少莫尋潛玉老無才無藝煩君笑暖過茆檐霜日曉
休起早竹間盡日無人到別逕小峯孤碧峭曲溝淺
浸寒清遶此老相看情不少渾忘了渾然忘了長安道
又
恰則小菴貪睡著不知風撼梅花落一點兒春吹去却
香約略黃蜂猶抱紅酥萼遶遍寒枝添索寞却穿竹
徑隨孤鶴守定微官真箇錯從今莫從今莫負雲山約
又
鬢底青春留不住功名薄似風前絮何似甕頭春沒數
都占取秪消一紙長門賦寒日半窗桑柘莫倚闌目
送繁雲去却欲載書尋舊路煙深處杏花菖葉耕春雨
阮郎歸(惜春)
映階芳草淨無塵新晴隔柳隂綠絲步帳碧茸茵遮藏
欲盡春(闕)
閒愁漸不禁
又
雨餘煙草弄春柔芳郊翠欲流煖風時轉柳花毬晴光
爛不收紅盡處綠新稠穠華只暫留却應留下等閒
愁令人雙鬢秋
絳都春(太師生辰)
餘寒尚峭早鳳沼凍開芝田春到茂對誕期天與公春
向廊廟元功開物爭春妙付與穠華多少召還和氣拂
開霽色未妨談笑縹緲五雲亂處種彫菰向熟碧桃
猶小雨露在門光彩充閭烏亦好寶熏鬱霧城南道天
錫公任安危二十四考
天香(宴錢塘太守内翰張公作)
進止詳華文章爾雅金鑾恩異羣顔塵斷銀臺天低鼇
禁最是玉皇香案燕公視草星斗動昭回雲漢對罷宵
分又金蓮燭引歸院年來偃藩江畔賴湖山慰公心
眼碧瓦千家借袴襦餘暖黃氣珠庭漸滿望紅日長安
殊不遠緩轡端門青春未晩
滿庭芳(夏曲)
爍石炎曦迷雲急雨院落槐午陰清藕花開遍綠細一
池萍槽下真珠溜滴龍團破河朔餘酲欄干外梧桐葉
底金井轆轤聲盈盈開霧帳珊瑚連枕雲母圍屏對
肌膚冰雪自有涼生翠袖風回畫扇拂香篆虬尾斜横
北窗晩娟娟靜色竹影上簾旌
又(西園月夜賞花)
馬絡青絲幛開紅錦小晴初斷香塵芳醪持燭別有箇
佳人飛蓋西園午夜花梢冷雲月朧明應還惜留花伴
月占定可憐春佳人爭插帽已殘芳樹猶綴餘英任
紅辭香散蝶恨蜂嗔醉也和春戴去深院落初馥爐熏
玉臺畔未教卸了留映晚妝新
八節長歡(送孫守公素)
名滿人間記黃金殿舊賜清閒才高鸚鵡賦風凜惠文
冠濤波何處試蛟鰐到白頭猶守溪山且做龔黃樣度
留與人看桃溪柳曲陰圓離唱斷旌旗却捲春還襦
袴寄餘溫雙石畔唯聞吏膽長寒詩翁去誰細遶屈曲
闌干從今後南來幽夢應隨月渡雲湍
又(登高詞)
澤國秋深繡楹天近坐久魂清溪山遶樽酒雲霧浥衣
襟餘霞孤雁送鄉愁寄寒閨一點離心杜老兩峯秀處
短髮疎巾佳人為折寒英羅袖溼真珠露冷鈿金幽
豔為誰妍東籬下却教醉倒淵明君但飲莫覻他落日
蕪城從教夜龍山清月端的便解留人
驀山溪(東堂武康縣令舍盡心堂也僕改名東堂治平中越人王震所作自吳興刺史府與)
(五縣令舍無得與東堂爭廣麗者去年僕來見其突兀出蘙薈間而菌生梁上鼠走戶内東西)
(兩便室蛛網粘塵蒙絡窗戶守舍無有丈夫履聲姑以告云前大夫憂民勞苦眠飯于簿書獄)
(訟間是堂也向十餘間傾撓于萬艾中鵲嘯其上㹵經其下磨鎌澤斧以十夫日往刈之纔可)
(入欲以居人則有覆壓之患取以為薪則又可憐試擇其螻蟻之全加以斧斤乃能為亭二為)
(菴為齋為樓各一雖卑隘僅可容膝然清泉修竹便有遠韻又伐惡木十許根而好山不約自)
(至矣乃以生遠名樓畫舫名齋潛玉名菴寒秀陽春名亭花名塢蝶名徑而疊石為漁磯編竹)
(為鶴巢皆在北池上獨陽春西窗高山最多又有酴醿一架僕頃少時喜筆硯淺事徒能誦古)
(人紙上語木嘗與天下史師游以故邑人甚愚其令不以寄枉直雖有疾苦曾不以告也庭院)
(蕭然鳥雀相呼僕乃得饒食晏眠無所用心于東堂之上戲作長短句一首托其聲于驀山溪)
(云)
東堂先曉簾挂扶桑暖畫舫寄江湖倚小樓心隨望遠
水邊竹畔石瘦蘚花寒秀隂遮潛玉夢鶴下漁磯晚
藏花小塢蝶徑深深見彩筆賦陽春看藻思&KR0008;&KR0008;雲半
煙拖山翠和月冷西窗玻璃盞蒲萄酒旋落酴醿片
又(上元詞)
嬋娟不老依舊東風面華燭下珠軿盛寒裏春光一片
不教莫景也似每常來水精宫銀色界今夜分明見
碧街如水人影花凌亂誰在柳隂中小敉寒落梅數點
詩翁獨倚十二玉闌干露濛濛雲冉冉千嶂琉璃淺
又(元夕詞)
梅花初謝雪後寒微峭誰送一城春綺羅香風光窈窕
插花走馬天近寶鞭寒金波上玉輪邊不是紅塵道
玻璃山畔夜色無由到深下水晶簾擁嚴粧鉛華相照
珠樓緲緲人月兩嬋娟尊前月月中人相見年年好
又(楊花)
雪空氊徑撲撲憐飛絮柔弱不勝春任東風吹來吹去
牆隂花外一片落誰家葉依依煙鬱鬱依舊如張緒
那人拈得吹向釵頭住不定却飛揚滿眼前攪人情愫
蜂兒蝶子教得越輕狂隔斜陽點芳草斷送青春莫
洞仙歌(中秋)
綠煙深處碧海飛金鏡午夜玉階卧桂影相看露涼時
零落瓊漿神京遠唯有藍橋最近水精簾不下雲母
屏開冷射佳人淡脂粉便總把許多明付與清尊投曉
共流霞傾盡更移取胡床上南樓看玉做人間素秋千
頃
遍地花(孫守席上詠牡丹)
白玉欄邊自凝佇滿枝頭新彩雲雕霧甚芳菲繡得成
團砌合出韶華好處暖風前一笑盈盈吐檀心向誰
分付莫與他西子精神不枉了東君雨露
夜遊宫(僕養一鶴逸去因問時以屬鄭德儁家今縣齋新作陽春亭旁見近山數峯因德儁)
(歸以此語鶴便知僕居此不落寞也)
長記勞君送遠柳煙重桃花波暖花外溪城望不見古
槐邊故人稀秋鬢晩我有凌霄伴在何處山寒雲亂
何不隨君弄清淺見伊時話陽春山數點
醉花隂
檀板一聲鶯起速山影穿疎木人在翠陰中欲覓殘春
春在屏風曲勸君對客杯須覆燈照瀛洲綠西去玉
堂深魄冷魂清獨引金蓮燭
又
金葉猶溫香未歇塵定歌初徹暖透薄羅衣一霎清風
人映團團月持杯試聽留春闋此箇情腸別分付與
鸎鸎勸取東君停待芳菲節
上林春令(十一月三十日見雪)
蝴蝶初翻簾繡萬玉女齊回舞袖落花飛絮濛濛長憶
著灞橋別後濃香斗帳自永漏任滿地月深雲厚夜
寒不近流蘇秪憐他後庭梅瘦
殢人嬌
雪做屏風花為行帳屏帳裏見春模樣小晴未了輕陰
一餉酒到處恰如把春拈上官柳黃輕河堤綠漲花
多處少停蘭槳雪邊花際平蕪疊嶂這一段凄涼為誰
悵望
又(約歸期偶參差戲作寄内)
短棹猶停寸心先往說歸期喚做的當夕陽下地重城
遠樣風露冷高樓誤伊等望今夜孤村月明怎向依
還是夢回繡幌還山想像秋波蕩漾明夜裏與伊畫著
眉上
河滿子(夏曲)
急雨初收珠點雲峰巉絶天半轆轤金井卷紺冽簾外
翠陰遮遍波翻水精重簾秋在瑠璃雙簟漏永流花
緩緩未放崦嵫晼晚紅荷綠芰莫天好小宴水亭風館
雲亂香噴寶鴨月冷釵横玉燕
七娘子(舟中早秋)
山屏霧帳玲瓏碧更綺窗臨水新涼入雨短煙長柳橋
蕭瑟這番一日涼一日離多綠鬢年時白這離情不
似而今惜雲外長安斜暉脈脈西風吹夢來無跡
又(和賀方回登月波樓)
月光波影寒相向借團團與做長壕樣此老南樓風流
可想殷勤冰彩隨人上欲同次道傾家釀有兵厨玉
盎金波漲雲外歸鴻煙中飛槳五湖秋興心無往
夜行船(雨夜過吳江明日過垂虹亭)
寒滿一衾誰共夜沈沈醉魂朦鬆雨呼煙喚付凄涼又
不成那些好夢忽明日煙江暝曚扁舟繫一行蝃蝀
季鷹生事水瀰漫過鱸船再三目送
又(餘英谿汎舟)
弄水餘英谿畔綺羅香日遲風慢桃花春浸一高深畫
橋東柳低煙遠漲綠流紅空滿眼倚蘭橈舊愁無限
莫把鴛鴦驚飛去要歌時少低檀板
燭影搖紅(松窗午夢初覺)
一畝清隂半天瀟灑松窗午牀頭秋色小屏山碧帳垂
煙縷枕畔風搖綠戸喚人醒不教夢去可憐恰到瘦
石寒泉冷雲生處
又(送會宗)
老景蕭條送君歸去添淒斷贈君明月滿前谿直到西
湖畔門掩綠苔應遍為黃花頻開醉眼橘奴無恙蝶
子相迎寒窗日短(會宗小亝名夢蝶前植橘東偏甚廣)
又(歸去曲)
鬢綠飄蕭漫郎已是青雲晚古槐陰外小欄干不負看
山眼此意悠悠無限有雲山知人醉嬾他年尋我水
邊月底一簔煙短
憶秦娥(冬夜宴東堂)
醉醉醉擊珊瑚碎花花先借春光與酒家夜寒我醉
誰扶我應抱瑤琴卧清清攬月吟風不用人
又(二月二十三夜松軒作)
夜夜夜了花朝也連忙指點銀瓶索酒嘗明朝花落
知多少莫把殘紅埽愁人一片花飛減却春
于飛樂(和太守曹子方)
水邊山雲畔水新出煙林送秋來雙檜寒隂檜堂寒香
霧碧簾箔清深放衙隱几誰知共雲水無心望西園
飛蓋夜月到清樽為詩翁露冷風清退紅帬去碧袖花
草爭春勸翁強飲莫辜負風月留人
又(代人作別凌曲)
記矒騰濃睡裏一片行雲未多時夢破雲驚聽轆轤聲
斷也井底銀瓶不如羅帶等閒便結得同心繫畫船
楊柳岸曉月亭亭記陽關斷韻殘聲被西風吹玉枕酒
魄還清有些言語獨自個說與誰譍
又(別贈筵歌妓姊妹)
竝梅兄雙蝶子煙縷衫輕鳳凰釵繚繞香雲淡淡梳粧
得恁雪膩酥勻揉春捻就更是他花與精神黛尖低
桃萼破微笑輕顰早做成役夢勞魂好風前佳月下莫
忘行人扁舟去也沒箇事多樣離情
虞美人(東園賞春見柳日照杏花甚可愛)
游人莫笑東園小莫問花多少一枝半朵惱人腸無限
姿姿媚媚倚斜陽二分春去知何處賴是無風雨更
將繡幕密遮花任是東風急性不由他
又
百花趕定東君去知與花何處陽春但更買花栽留住
蜂兒蝶子等君來翠輕綠嫩庭隂好醉便眠芳草春
波如酒不曾空誰見東堂日日自春風
又(官妓有名小者坐中乞詞)
柳枝却學腰肢裊好似江東小春風吹綠上眉峯秀色
欲流不斷眼波融簷前月上燈花墮風遞餘香過小
歡雲散已難收到處冷煙寒雨為君愁
洛陽春(東歸代同舟寄遠)
月下風前花畔此情不淺欲留風月守花枝却不道而
今遠檣外鷺飛沙晩煙斜雨短青山祗管一重重向
東下遮人眼
散餘霞
牆頭花口寒猶禁放繡簾晝靜簾外時有蜂兒趁楊花
不定欄干又還獨凭念翠低眉暈春夢枉惱人腸更
厭厭酒病
最高樓(散後)
微雨過深院芰荷中香冉冉繡重重玉人共倚闌干角
月華猶在小池東入人懷吹鬢影可憐風分散去輕
如雲與夢&KR1233;下了許多風與月侵枕簟冷簾櫳剛能小
睡還驚覺略成輕醉早醒鬆仗行雲將此恨到眉峰
又(春恨)
新睡起熏過繡羅衣梳洗了百般宜東風淡蕩垂楊院
一春心事有誰知苦留人嬌不盡曲眉低謾良夜月
圓空好意恐落花流水終寄恨悲歡往往相隨鳳臺凝
望雙雙羽高唐愁著夢回時又爭(闕)遵大路合逢伊
少年遊(長至日席上作)
遙山雪氣入疎簾羅幕曉寒添愛日騰波朝霞入戶一
線過冰簷綠尊香嫩蒲萄暖滿酌破冬嚴庭下早梅
已含芳意春近瘦枝南
粉蝶兒
雪徧梅花素光都共奇絶到窗前認君時節下重幃香
篆冷蘭膏明滅夢悠揚空遶斷雲殘月沈郎帶寬同
心放開重結褪羅衣楚腰一捻正春風新著摸花花葉
葉粉蝶兒這回共花同活
調笑令
竊以綠雲之音不羞春燕結風之袖若翩秋鴻
勿謂花月之無情長寄綺羅之遺恨試為調笑
戲追風流少延重客之餘歡聊發清樽之雅興
珠樹陰中翡翠兒莫論生小被雞欺鸛鵲樓高蕩春
思秋瓶眄碧雙琉璃御酥寫肌花作骨燕釵横玉雲
堆髮使梁年少斷腸人凌波襪冷重城月
城月冷羅襪郎睡不知鸞帳揭香凄翠被燈明滅花困
釵横時節河橋楊柳催行色愁黛有人描得
右崔徽
隼旟珮馬閶門西泰娘紺幰為追隨河橋春風弄鬢
影桃花髻暖黃蜂飛繡茵錦薦承回雪水犀梳斜抱
明月銅駝夢斷江水長雲中月墮寒香歇
香歇袂紅黦記立河橋花自折隼旟紺幰城西闕教妾
驚鴻回雪銅駝春夢空愁絶雲破碧江流月
右泰娘
武寧節度客最賢後車摛藻爭春妍曲眉豐頰亦能
賦惠中秀外誰取憐花嬌葉困春相逼燕子樓頭作
寒食月明空照合懽床霓裳罷舞猶無力
無力倚瑤瑟罷舞霓裳今幾日樓空雨小春寒逼鈿暈
羅衫煙色簾前歸燕看人立却趁落花飛入
右眄眄
臨卭重客蜀相如被服容冶人閒都上宫煙娥笑迎
客繡犀六曲紅氍毹霰珠穿簾洞房晩歌倚瑤琴半
羞嬾天寒日莫可奈何挂客冠纓玉釵冷
釵冷鬢雲晚羅袖拂人花氣暖風流公子來應遠半倚
瑶琴羞嬾雲寒日莫天微霰無處不堪腸斷
右美人賦
寒雲夜捲霜倒飛一聲水調凝秋悲錦靴玉帶舞回
雪丞相筵前看柘枝河東詞客今何地密寄軟綃三
尺淚錦城春色隔瞿唐故華灼灼今顦顇
顦顇何郎地密寄軟綃三尺淚傳心語眼郎應記翠袖
猶芬仙桂願郎學做蝴蝶子去去來來花裏
右灼灼
春風戸外花蕭蕭綠窗繡屏阿母嬌白玉郎君恃恩
力樽前心醉雙翠翹西廂月冷濛花霧落霞零亂牆
東樹此夜靈犀已暗通玉環寄恨人何處
何處長安路不記牆東花拂樹瑤琴理罷霓裳譜依舊
月窗風戸薄情年少如飛絮夢逐玉環西去
右鸎鸎
白蘋溪邊張水嬉紅蓮上客心在誰丹山鸞雛雜鷗
鷺莫雲晩浪相逶迤十年東風未應老斗量明珠結
里媼花房著子青春深朱輪來時但芳草
芳草恨春老自是尋春來不早落花風起紅多少記得
一枝春小綠隂青子空相惱此恨平生懷抱
右苕子
半天高閣倚晴江使君燕客羅紈香一聲離鳳破凝
碧洞房十三春未央(闕)
珮瑶棄置洛城東風流雲散空相望
相望楚江上縈水繚雲聞妙唱龍沙醉眼看花浪正要
風將月傍雲車瑶珮成惆悵衰柳白鬚相響
右張好好
破子
酒美從酒貴濯錦江邊花滿地鷫鸘換得文君醉暖和
一團春意怕將醒眼看浮世不換雲芽雪水
又
花好怕花老暖日和風將養到東君須願長年少圖不
看花草草西園一點紅猶小早被蜂兒知道
遣隊
歌長漸落杏梁塵舞罷香風捲繡䄄更擬綠雲弄清
切樽前恐有斷腸人
感皇恩
爾歲撫邦人曾無恩意別後何人更相記顯輿玉樹媿
與蒹葭相倚殷懃猶念我同吟醉畫舸相追孤城已
閉不道扁舟雲外住夜分月冷一段波平風細憶君清
興滿無由寄
又(鎮江待閘)
綠水小河亭朱闌碧甃江月娟娟上高柳畫樓縹緲盡
挂窗紗簾繡月明知我意來相就銀字吹笙金貂取
酒小小微風弄襟袖寶熏濃炷人共博山煙瘦露涼釵
燕冷更深後
又(晚酌)
多病酒樽疎飲少輒醉年少銜杯可追記無多酌我醉
倒阿誰扶起滿懷明月冷爐烟細雲漠雖高風波無
際何似歸來醉鄉裏玻璃江上滿載春光花氣蒲萄仙
浪軟迷紅翠
東堂詞
