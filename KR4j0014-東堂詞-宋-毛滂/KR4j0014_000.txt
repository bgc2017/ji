東堂詞詞曲類一(詞集之屬)
提要
(臣)等謹案東堂詞一卷宋毛滂撰滂字澤民
江山人宋史藝文志載滂有東堂集十五卷
闕佚已久今從永樂大典所載採輯成書巳
別著錄此詞一卷則毛晉所刻本也馬端臨
經籍考載東堂詞一卷併引百家詩序稱其
為杭州法曹時以贈妓詞今夜山深處斷魂
分付潮回去句見賞於蘇軾其詞為惜分飛
今載集中然集中有太師生辰詞數首寔為
蔡京作揮麈後錄又載其初附曾布後附蔡
卞在卞席上賦鴛鴦詩有惟戀恩波不肯飛
句致卞妻王氏有適從曾相公池中飛来之
誚則滂寔非端人方回瀛奎律髓乃以為守
正之士蓋偶未及考其詞則清韻特勝陳振
孫謂滂他詞雖工終無及蘇軾所賞一首者
亦隨人作計之見非篤論也滂令武康時改
盡心堂為東堂集中驀山溪一闋自注其事
甚悉故因以名集傳寫頗多闕文無從考補
今姑仍其舊焉乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
