具茨詩集卷三
明王立道撰
歌行
題見山卷
有美人兮山之麓倚嶔崟兮結茒屋乍看煙岫轉幽谿
時聽風泉出空谷澗樹垂垂飲野猿巖花寂寂眠山鹿
藝藥歸來半夕陽翠微當戶静焚香著書不知歲月晚
春至徒驚薜荔長
夀鄉人
銀河耿耿秋雲凉朱樓高下華燈光流蘇零亂歌吹發
巴童旅舞搖明璫絲繩百壺瀉欲盡嘉賓四座歡未央
遥看南極一星曙主人起引紅玉觴為言此觴誰致此
東華木公祈夀昌金鞍翠盖紛絡繹芙蓉露滴雙鴛鴦
大梁行送陸白菴同年使周藩
大梁自昔稱中土屹屹重城壯天府險塞何須數崤谷
膏腴寧復論鄠杜城中日暮起歌鐘五千戶邑擅侯封
樊樓燈火晃清晝平臺車馬如游龍驅車走馬遥相索意
氣千金輕一諾貰酒春城百步喧呼鷹秋苑雙鶬落夷
門西望日蒼蒼修竹依然見故墻行人不解思公子父
老猶能說孝王孝王本出帝王家園池賓客盛豪華鄒
枚獻賦騁文藻勝詭進說生隂邪一朝漢法不相假斧
質隨來赤墀下旌旗無復兔苑遊蔓草鳴蟬自春夏吁
嗟盛衰各有時古人遺迹今人悲子長自是好竒士君
到梁園早寄詩
文衡山枯木竹石為汝湖學士題
衡山老人得竒趣坐向寒空寫枯樹孤峰嶫嶫虎豹蹲
修竹離離鳳凰翥鄧林從此失珍材碣石誰為徙天柱
吁嗟不獨模形似勁質清標更生氣槎枒不作嫵媚姿
礧砢應無媕婀意憶昔山空藪澤深樵夫牧豎時窺侵
一朝點染入絹素始信志士相知心洛陽三月春可憐
黃鸝碧草同娟娟桃李花開玉樓曙梧桐枝拂金井寒
西風野外動秋色平蕪惨淡生蒼烟何如此石還此竹
古木千載俱依然吁嗟亦有王宰山水韋偃松苦心白
首徒為工
寶劍篇贈盧浚卿
我有寶劍光陸離云是干將歐冶之所為皎如芙蓉豔
朝日風胡一見嗟神竒霜鋒雪鍔未盡試三年玉匣寒
琉璃為君拂拭把贈君倚䄂隠隠飛氤氲萬夫辟易走
雷電千里變化隨風雲為悲異物久淪棄聊從一擊收
餘勲
天柱篇贈徐子芳
天柱岹嶢與天通紫皇高住金銀宫下朝羣帝三十六
瓊蕤翠羽驂飛龍廣樂絪緼赤霄暝烟霞爛漫廻仙蹤
九關無人熊虎静赤鸞歘下隨長風長風噏馺江淮間
地靈天寶鍾英賢南州復見生孺子徐陵千載如比肩
憶君弱冠振芬藻琦才瑰行俱卓然俄摧月窟千尋榦
竦身忽在青冥烟青冥迢迢九萬里君行壯迹從茲始
逸氣遥横七澤雲雄詞直簸三江水建安諸子空高名
王粲元非偉長倫中論年來篇幾著獨行已出今時人
我本金門陸沉者風期獨與君相親天生豪士須會合
龍劍雌雄信有神
送甘尚書兄還蜀
君不見蜀江之水東南流錦波碧浪涵千秋或通潤澤
散川澮或成壯觀横中州煎腴填閼禾黍美瞿塘汗漫
蛟龍愁丈夫出處亦如此畎畆豈即非良謀巫峯秀立
峨眉高君家兄弟皆時髦白屋幽棲處士里金魚光動
尚書袍况復叔子自竒士會看刷翮雲中翺秦羅少年
空有舌延夀絶域徒稱豪君來自西春正午君去應為
秋色苦寒風淅淅吹高林鴻鴈翩翩下長浦去影遲廻
冀朔雲離聲嘹唳江天雨蜀山迢迢吳水深吁嗟我亦
多同父
題許由棄瓢
箕山高兮千萬尋下有泉水清且深古來賢士多竒節
節踰高山泉比心玉食純衣九重位放勲未識先生志
一瓢猶自厭喧囂何况紜紜萬幾至九韶空令爰居悲
越持章甫將安歸當時牛口汚萬乘此耳雖洗心猶非
深山蕨薇肥可食啜飲優游皆帝力鳥則有木魚有淵
我生何為獨偪側爝火難為日月光風雲熻赫龍虎藏
已知師錫有虞舜舍茲玄德徒皇皇人言身名有重輕
先生棄身如棄名縣疣附贅從决裂奄然千古同杳冥
千古雲山自朝暮至今遺冢悲高樹秋風落葉聲蕭蕭
惟有寒蟬泣清露
擬漢京篇
峨峨萬雉環金城山河百二開漢京雲霧晴臨閶闔道
風雷曉動羽林兵九重佳氣鬱葱葱日月光華萬國同
鳳輦行春過西苑龍樓問寢向南宫南宫西苑宸遊遍
茝若芙蓉新置殿待詔皆為帷幄臣承恩不復輿臺賤
萬戶千甍通狹邪朱門綺陌滿烟花五陵遊俠競借客
七貴侯王同起家起家氣勢何揮霍富貴皆由主恩澤
錦障遥從&KR0008;杜歸金丸時向章臺落歸来鐘鼎羅高堂
意眇梁竇嗤金張蒼頭逡廵綠褠窄翠蛾宛轉紅袖長
紅袖如雲正嬌妬世事廻看漸非故金谷樓臺生野烟
平泉荆棘迷芳樹魏其寧非肺腑親武安後来真逼人
華轂朱輪善傾跌諸君何必争要津
夀陸用之父怡閒
陸子别我東還吳何以贈之三山圖扶桑半壁動晴色
滄溟萬里開蓬壺金銀樓闕紛照耀雲霧旌旗疑有無
仙宫老人冰雪膚浮丘雜坐洪崖俱行厨絡繹進綺食
開樽滿引紅醍醐頽然不知天地老桑田成海真須臾
君歸懸向高堂隅彷彿身往遊仙都綠髮朱顔迥相映
羽衣翠盖交踟蹰玉巵流津瑶草潤霓裳按節青鳥呼
吾知陸子百不需但覓綵服中庭趨青春滿眼胡不樂
高車駟馬誠區區
胡進士瓊林醉歸圖
三月皇州春正瀰日出烟花粲紛綺白玉橋通仙掖斜
黃金閣向中天起誰張絹素為此圖雕鞍駿馬行甚都
似是南宫初宴罷春風颯沓光載途胡君馬上青雲客
軃袖新袍漾深碧攬轡廻看上苑花揚鞭忽過南城陌
陌上垂楊拂錦韀晴絲芳草搖春妍同行三百獨意氣
夾道人争羨少年看君年少才復竒縱横落筆無留思
朝來受詔日中上萬言慷慨真憂時丈夫立身良不易
多君已是圭璋器清廟明堂用豈徒蹉跎虚負平生志
未翁夫人七十夀詩
七十年前占寶婺定知此夜下臨吳仙階日煖芝蘭秀
相府春明桃李敷四世一堂流澤遠三朝九命受恩俱
金貂入座皆嘉客珠履趨庭有賜奴内屋屏開紅翡翠
尚方錦製紫襜褕雲中青鸞傳新札海外蒼麟奉瑞圖
黃髮常同看綵服朱門真不讓瑶都
武夷行贈王石沙侍御按閩
使君驄馬雙紫纓繡衣晃晃初日明慨然别我向閩越
索我為歌武夷行武夷之山何嶔崟青巒赤嶂雙千尋
連峯廻合三十六翠玉尅畫芙蓉森我聞此中靈氣聚
往往羣仙下芝羽地脈似與三山通終南王屋那能伍
秦人初識武夷君漢世曾傳封禪文鸞車一去千巖暝
幔亭綵屋飛氤氲懸崖石室何年發坐視人寰意超越
明月時窺仙竈丹流霞常護靈函骨丹成骨蜕故依然
瑶草琅玕滿洞天樵客問津花落處山人得道鶴歸年
吁嗟名境豈常遇昔賢千載悲同趣謫仙天姥空夢遊
昌黎華嶽窮歸步我亦曾修飡玉方青城石髓誰能將
吹笙浪擬追吾祖執戟猶慙作漢郎羨君斯行真自得
而我猶憐阻南北何人還同賡棹歌頽然不辨滄洲色
瓶山先生廉察廣西作五嶺行奉贈
五嶺嶔﨑亘天起梧桂雄蟠幾千里近聞黃雉阻越裳
行遣樓船下灕水天子念彼西南隅臨軒授節胡大夫
清秋月曉照旌棨繡衣廻光紫綬紆大夫欣然才且傑
勲名廿年振藩臬粤南此日更褰帷坐使皇威通絶徼
百蠻萬里並同風譜作歌傳樂府中會看旬宣續周雅
漢庭空說伏波功
擬漢將行
單于近獵天山東長城火接甘泉紅漢皇裂符徵武猛
羽林十萬皆從戎甲光晃晃迎朝日吳鈎楚練何輝赫
揮鞭直斷黃河流積鞍遠蔽隂山雪將軍新受九重知
隴西雁門交出師魚麗晝結風雲陣燕尾晴翻龍虎旗
寒沙颯颯塞草白苦霧蒼蒼迷遠磧帳下饗士日擊牛
軍中賈勇争投石少年本出五陵豪死生意氣輕鴻毛
金鞍被就千金馬玳室横裝七寶刀誇馬持刀時睥睨
一朝關塞烟塵起鞍後手懸冒頓頭囊間盡馘天驕耳
轉戰那知瀚海窮幕南已覺王庭空捷書朝奏明光殿
衛霍誰論頗牧功君不見冠軍意氣何揚揚輕車刀筆
徒自傷軍中流涕亦徒爾祁連古壘猶相望
鵲橋篇
今夕何夕明星光梧桐露下金井凉果瓜&KR0673;餌競羅設
持針曳縷庭中央云是天孫詣河鼓蘭房桂殿凝雲粧
天津水深不可涉偃蹇烏鵲成飛梁金支翠蕤恍明滅
隠隠玉珮鏘琳瑯由来兒女齊拜祝乞與巧慧能文章
吾聞牛女皆列宿武丁之說誠荒唐東西耿耿各照耀
云何此夕同徜徉精靈下上逐雲電自有羽駕驂鸞凰
盈盈一水若横帶倏忽超軼誰能妨况復析木自可度
豈必小鳥飛相將會乘長風凌倒景直瞰雲漢求其詳
古來傳言如虎市姮娥奔月今安藏鴆媒娀女亦假設
陽臺雲雨同渺茫乃知世俗共誣惑人間天上空相望
大雨不寐聞蛙
長安一雨連日夜摧垣破簷水如射出門已見横道波
田中何得猶餘稼秋來彌旬雨轉劇夜分不眠坐永夕
爾蛙胡為獨不仁囂囂與雨争咆勃由來雨暘亦有時
么麽貪竊造化私(天空無雲日如火吞聲稿骨應始知一有此二句)
嚴陵獨釣
漢持太阿授新室炎光黯然光欲滅風塵傾洞天地昏
猰㺄競食蒼氓血猗與光武起舂陵司隸威儀耆老泣
昆陽一鼓虎豹奔罔魑解首欃槍匿虹霓掃除日月開
赤精復吐山川色君臣會遇良有機乾坤整頓無倒傾
先生兀然獨坐釣羊裘蒙茸對空澤亦知天子即故人
不與四海俱臣妾翩翩長揖還富春狂奴不住公卿列
江流夜轉黿鼉寒山氣暝連風雨白吁嗟賢士各有志
相助豈必能相屈古來節義何代無西京諸子今猶烈
九鼎寧論漢家重一絲何止千鈞力畫圖彷彿清風生
盡濯貪顔洗頑骨
張翁暨豐孺人七十雙夀詩以祝之
城南老翁好文儒逃名山澤身常癯年來種秫足生事
躬耕况有萊婦俱芳春賓客時滿座白髮雙引紅醍醐
莫言龐公盡室隠令子舊直承明廬金章紫綬亦何意
為看綵服中庭趨
畫鯉魚
疾風横驅萬里昏雲烟蕩薄海水渾神魚出波作人立
䟦刺直上洪濤翻目光仰射天門赤大魚小魚俱辟易
東津已空鱣鮪羣南溟忽失鯨鯢宅就中變化安可馴
頭角岞&KR2664;鬐鬛真吁嗟乎葉公一去龍種絶三十六鱗
空入神
李節推乃祖衡嶽齋壽詩
衡南老人身姓李自說前生周柱史采藥長登紫盖巔
結茒直向融峯裏羽衣玉杖獨翛然巖下時逢手一編
長生久已窺真訣翻使靈椿讓大年
張東涯七十雙夀(代作)
大隠由來不出市君家住近湖東水河上谷神能自存
漢隂機心久已矣十年教子床頭書綵衣侍食垂銀魚
高堂偕老人所羨况是雙霑紫誥餘酒滿尊兮花滿枝
千春獻夀無休期
施心菊號詩
仙家近住城東陌種菊依稀五柳宅採藥名山去不還
花間空復留仙跡遺方入枕傳後人三折成名若有神
秋園寂寞多霜露相對時時淚滿巾
贈張司廳宣城人名乾號澄江
君家自昔擅華腴後來傑出多文儒往羨珥貂光七葉
今看甲第雄二都驄馬重行洛陽陌霜雪飄零舊臺栢
勲名繼美垂百年紛紛堂構昭遺迹
醫無閭行贈吕湛溪太僕
醫無閭其山乃在幽州之阻遼水之涯盤紆峍屼幾千
仞巋然上與北極通精光羲和望舒坐自詘麾使日月
東南驤憶昔康回怒傾地此山自有神靈屭至今天險
壓秦關河山百二誇幽冀聖王一出洗戈鋋草木光華
非昔年直使屯田通韎&KR1944;還看勒石擬燕然由來此地
育龍媒伏櫪駉駉俶儻才渥産盡慙稱汗血宛駒翻自
媿駑駘沙苑雲羣亘千里况有邊庭歲開市帝念誰為
景順儔特遣君行按東鄙嗟君裔本出非熊坐語能教
凡馬空王良已去伯樂死可憐騕褭嘶長風近傳樂府
歌天馬知君自是應圖者駿骨已見千金收肯使真龍
棄中野
題汪翁禄夀圖
老翁紫霓裳巾舄何太古長耳雙方瞳炯然精英聚玄
鹿千歲放不騎靈木九節手自拄或時探籙向會稽還
見尋丹入岣嶁丹成依舊住人間羽盖芝旍往復還白
雲暮去洛陽市紫氣朝來函谷關我聞安期生亦有老
聃氏飄颻千載人此翁無乃是洗髓俄驚海水淺駐顔
恰喜桃花似洞天不解記春秋世人猶共論甲子小年
大年誰得知優游空負滄洲期茫茫河清竟難俟冥冥
劫燼胡不窺嗟余願得齋心長跽此翁側受翁素書習
服食後天常存遊八極
夀侯母
遥舉兮浮遊崑崙兮縣圃菊翩翩兮落英采叢蘭兮雜
芳杜駕黃鵠兮驂紫鸞傾芝盖兮彌宇紛夕張兮瓊筵
酒盈缸兮如乳挹玉露兮飯青泥殽維何兮擘麟脯浮
夷兮為余鼓湘靈兮為余舞招安期兮揖浮丘觴王母
兮瑶之浦折若木兮遺余聊相期兮終古
夀錢氏(常熟近海居)
鶴飛飛兮太清波湛湛兮晝平翺遊兮遠望見老人兮
海之濱目炯炯兮方瞳容汋約兮如英服靡靡兮霞矯
御清氣兮泠泠時三秋兮既届肇初度兮芳辰采芷若
兮䟽戶束茝蘭兮成楹飯胡麻兮羞麟脯酌桂醑兮蕙
殽蒸介海若兮速駕輅木公兮來賓吹笙兮子晉鼓瑟
兮湘靈安期兮河上紛洗爵兮揚尊願公夀兮無極後
天地兮常存
滄海篇贈陸原仲
吁嗟乎青齊之土畫海為疆海之大兮吾不知其幾千
萬里東西南北之相望但見洪流巨浸浡潏蕩汩播元
氣而廻隂陽白日含光動碣石玄雲散影翳扶桑六鰲
燬骨三山渺茫金宫瑶殿不可覩惟有蜃樓龍室恍惚
開中央長鯨横驅鱣鮪盡赤螭翠虯紛騰驤倮身窮髮
一島萬里纍纍焉若阜垤之麗太行吁嗟乎海之大兮
涵穹蒼游波狂駭傾地軸天吳海若俱迷方吞江茹湖
日月翕張神怪躑躅潢汙混蔵豈比夫臺駘河伯守細
流與勺水委𤨏局蹐徒惴汗於望洋我將東遊歷東極
乘濤鼓翼凌天梁天梁偃蹇不可涉蒼龍失馭中彷徨
道逢豪士東吳子飄然霞袂青霓裳廣頤豐下倚長劍
徒步直擬窺東皇探虚拊危意未息慷慨似恨河無航
愧余歸来不能將陸離劍佩空文章異時期子遊八荒
翩翩並跨丹鳳凰滄溟咫尺廻天翔
擬行路難
君不見轅下車太行咫尺愁﨑嶇君不見鞲上鷹雲霄
百里隨鶱騰丈夫窮達在所遇高才猶自嘆遲暮漢庭
青紫常比肩子雲空獻長楊賦
君不見堂前燕翩翩冬去春來見君不見海上鷗紛紛
隨波飛復留丈夫亦有四方志十年辭親作遠遊客情
已似風花亂歸思空懸明月秋共道龍沙兵氣净莫誇
燕頷待封侯
苦熱行
六月徂暑暑未徂日車間關乘渴烏凌空横驅赤道紆
毒龍嘘炎入幽都鬱蒸豈與南州殊芝蘭萎墮叢桂枯
天地翕翕如洪爐火雲輪菌光爍膚桃笙紈扇氣不蘇
冰盤磊硊疑有無行吟無心倚槁梧青袍逼窄坐自拘
騎馬出門漫踟蹰東遊蓬瀛覽方壺山高谷深倦取途
况邇聞多道暍夫我獨何意清凉須嗚呼安得飛廉奉
職屏翳趨頓使和風澍雨彌八區蒼生動地交歡呼
石屋辭三章為彭通府作
有美人兮山之阿佩陸離兮冠峩峩氣凌兮衡岱情馳
兮湘波結幽蘭兮延佇拊長劍兮寤歌蹊窈窕兮輪轍
稀木繁翳兮禽聲和黃牛兮白馬嵐光飛兮晴雨多余
何為兮茲獨往茲獨往兮將柰何
有美人兮山之陽芙蓉衣兮薜蘿裳憩夕駕兮蒙谷望
朝暾兮扶桑潺湲兮飛泉旖旎兮垂楊石嶔岑兮嵌砑
峯巒矗兮翠蒼湖㶑灔兮秋水碧洞幽閒兮春草香采
瑶花兮盈把宿石髓兮為糧訪隠淪兮絶澗想竒獨兮
高岡君一去兮獨遺卭欲往從兮江水長
有美人兮山之麓架辛楹兮結蕙屋被修逕兮蘭薰拄
空簷兮古木平田渺兮秋稼隂長林杳兮芳樹綠日坐
漁兮羣白鷗夜休耕兮飯黃犢倚空虚兮嗟索離望巉
巖兮聊躑躅躑躅兮何之招子真兮東谷願君兮歸來
蒼生兮極目
良木篇
君不見南山有杞梓北山有松栢仰看十仞渾無枝直
上參天數千尺横柯偃蹇走蛇龍盤根詰屈層崖拆晝
昏波濤虎豹驚夜撼星辰罔兩泣長風吹林百草萎豈
與榆柳同蕭索憶昔初成拱把時已抱鬱鬱干雲姿藜
蒿莽然蹊徑絶深山大壑多嶔﨑天生異材久淪棄一
朝冥感君王知閶闔凌空九重起歘下明詔四出求工
師公輸持斤匠石走山神始獻中梁資乃知良木能用
大折樗散樹空離披
竇子雨索壽鄉人七十三八月十日初度
琅琊山中隠者徒灌園織屨常自娛生身幸近南陽里
教子初遊閶闔都閶闔虹光九重起千官拜舞嵩聲裏
野人喜說漢衣冠何意偶同堯甲子甲子吾生不知數
頗憶于今四百四十五餘年願學華封人擊壤遥從祝
明主
釣臺行送姚掌教歸桐廬
漢家中更百六戹炎精無光羣盜劇猗嗟光武起舂陵
司隸威儀重輝赫昆陽旗鼓虎豹奔猰㺄隕首欃槍馘
桓桓諸將二十八馳乘風雲厲高翮先生爾時獨何為
羊裘蒙茸釣空澤神龍一奮海宇清冥鴻孤飛江霧白
亦知天子即故人偃蹇自擬長為客軒裳韋布各有徒
狂奴豈任三公責遂令意氣動星辰翻見功名勝竹帛
釣竒何如龍伯人漁國不似磻溪石千秋物色在山川
仰睇嵯峨俯空碧
菁菁麥
濃綠清隂高樹涼隴雲千里凝晴光鳴鳩飛飛麥苗秀
南國初來花吐香老翁持鎌刈新麥老婦牽機理殘織
新麥未可刈殘織何須理夜来縣吏急呼門此麥輸官
復餘幾賣布買榖半作秧那堪赤地連天長下戶無牛
身自墾翁婦相看愁斷腸
具茨詩集卷三
