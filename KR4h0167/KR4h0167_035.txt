宋百家詩存卷三十五
嘉善曹庭棟編
靖逸小藁
葉紹翁字嗣宗建安人博學工詩嘗居錢唐卜隱於
西湖之濱與葛天民往來酬倡靖逸小藁一卷辭澹
意遠頗耐人咀味如春色滿園關不住一枝紅杏出
牆來至今膾炙人口雖邨巷婦稚皆能誦之梅屋許
棐贈詩云聲華馥似當風桂氣味清於著露蘭斯言
可謂雅稱著有四朝見聞錄摭羅遺佚足補正史之
缺不徒屑屑以聲韻見長者
登謝屐亭贈謝行之
君家靈運有山癖平生費卻幾䩫屐從人喚渠作山賊
内史風流定誰識西窗小憩足力疲夢賦池塘春草詩
只今屐朽詩不朽五字句法誰人追天台覽遍興未已
天台山前聽流水秦人稱帝魯連恥寧向蒼苔畱屐齒
乙庵(行之自號)是渠幾世孫登山認得屐齒痕摩挲苔石坐
良久便欲老此嵓之根吾儂勸渠且歸去請君更學遙
遙祖遙遙之祖定阿誰曾出東山作(音佐)霖雨乙庵未省
卻問儂莫是當年折屐翁
西湖秋晚
愛山不買城中地畏客長撐屋後船荷葉無多秋事晚
又同鷗鷺過殘年
聞頂山徐道人改卜
先生新卜宅只許白雲知野蜜和蜂割巖花帶蝶移坐
諳苔石穩醉忘木橋危屋後寒梅放因風寄一枝
遊園不値
應憐屐齒印蒼苔小扣柴扉久不開春色滿園關不住
一枝紅杏出牆來
仙興
金書宮殿玉闌干雪瀑泉飛洞口寒日暮仙翁騎鶴去
碧桃花滿石棋盤
秋日遊龍井
引道煩雙鶴攜琴倩一童竹光杯影裏人語水聲中不
雨雲常溼無霜葉自紅我來何所事端爲聽松風
出北關一里
脫衣命僕洗塵埃籬落人家未見梅出得城門能幾步
船頭便有白鷗來
野蝶
銀爲䰅翅粉爲肌驅役春風不解肥桃李上林無分到
可憐卻傍菜花飛
嘉興界
平野無山見盡天九分蘆葦一分煙悠悠綠水分支港
撐出南鄰放鴨船
煙邨
隱隱煙邨聞犬吠欲尋尋不見人家只於橋斷溪回處
流出碧桃三數花
葛天民隱居
種竹成新列移蘭卽舊陰老鐺猶有耳古柳已無心得
句添杯滿貪爐到夜深篝燈聊點校春水沒衣砧
九日呈眞直院
秋風吹客客思家破帽從渠自在斜腸斷故山歸未得
借人籬落種黃花
貴遊
五陵年少儘風流十日安排一日遊林下幽人差省事
筆牀茶竈便登舟
寓居
雲補青山缺琴銷白日長鷗從雨外沒蛇入樹閒藏客
久衣常黑童蠻髮半黃塋多鄰舍少此意自凄凉
無酒難畱客借書方入城洗衣知水落貪睡畏窗明野
竹藤纏殺枯枝草寄生十年林下隱差覺世緣輕
田家三詠
織籬為界編紅槿排石成橋接斷塍野老生涯差省事
一閒茅屋兩池菱
田因水壞秧重播家為蠶忙戸緊關黃犢歸來莎草闊
綠桑采盡竹梯閒
抱兒更送田頭飯畫鬢濃調竈額煙爭信春風紅袖女
綠楊庭院正秋千
送馮濟川歸蜀
勇喚東吳萬里船皂囊來奏九重天一官豈為蘇洵冗
諸老寧容賈誼先滿載月歸應有命便耕雲去豈無田
竹枝歌罷篷窗掩到此相思淚黯肰
賦葛天民栽葦
葉礙漁舟入叢分水國寬低佪藏鷺渚髣髴釣魚竿蕩
戸和萍送溪翁當竹看所憐如許節不耐雪霜寒
田舍小憩
犬馴迎且吠兒小笑還啼櫻熟施魚網桑空臥竹梯枯
枝禽啄折野草鹿眠低屋後登山路牛欄更向西
青溪閣
江總能文士空貽俠客名舊墳荒草占廢圃野人耕古
柳無多影新蟬第一聲青溪固無恙依舊繞孤城
訪隱者
不作王門夢來敲隱者關童先孤鶴化雲伴一身閑礙
筍新移路低牆為看山幾回松下去鉏得茯苓還
幽居書事
窗開雙佛塔水遶數漁家酒賸霑鄰里時平買釣車童
閑惟伴鶴樹老自成查枕上關心事侵晨埽落花
訪龍井山中邨叟
雨打荒籬豆莢垂柴門未啟立多時客來自掘蹲鴟煮
旋拾枯松三兩枝
西溪
一條橫木過前溪邨女齊登采葉梯獨立衡門春雨細
白雞飛上樹梢啼
和葛天民呈吳韜仲韻賦其庭館所有
江遠潮痕細城回路勢斜竹行穿砌筍風墮過牆花篆
葉蟲畱字銜泥燕理家主人清到骨相對只杯茶
敬陪直院右史上已後一日西齋之集
清時天上詔書稀曲水從遊許布衣插羽滿浮寒食酒
倚欄同憶故山薇碧桃繞觀春風靜雙艣搖汀夕照微
慨想蘭亭如昨日沙鷗飛下釣魚磯
題山閒老友壁
山閒雖寂靜未得事全無鉏地畱莎草添泉養石蒲庭
除風自埽身世月同孤老去知禪味松閒試結趺
寄湖上黃教授佑甫
門幽緣近寺官冷未成家樓借山為幢風吹水作花詩
方酬北礀經又節南華聞說新雛鳳賓來解喚茶
夜書所見
蕭蕭梧葉送寒聲江上秋風動客情知有兒童挑促織
夜深籬落一燈明
訪隱者
開門迎客著山袍井畔獼猴挂樹桃兒向草閒尋落果
妻從牆角過香醪舊栽松子今能大(音墮)新起茅堂不甚
高歷遍貴遊無此味韭和春雨筍和糟
題孫端甫别墅
幽居地僻少人知野水春風枳樹籬撿歷豫尋移竹日
題牆閑記種花時堪嗤狡兔須三窟只學鷦鷯占一枝
淨埽綠苔斟濁酒鄰家吹過野棠棃
紙帳
五色流蘇不用垂楮衾木枕更相宐高眠但許畱禪客
低唱應難著侍兒白似雪窗微霽後暖於酒力半醺時
蒲團靜學觀身法歲晚工夫要自知
過崇德
野塍泉自注斷岸柳空存雨霽雲開塔船過犬吠邨柴
扉斜著水草逕别通門翻羨田家樂盈盈老瓦盆
發長安堰
夏老蟲聲切晨興草木香買瓜依綠樹出水捍青秧船
聚知邨近牛閒覺晝長雙鳬蓮葉蕩無雨故生凉
斗野支藳
張蘊字仁溥邦州人理宗時為禮部郎官與浮玉施
樞往還相善斗野支藳一卷詩不滿百清言娓娓辭
意相副雖微欠矯拔肰其舒徐容與之致差有元和
長慶閒風格
雲閒
倦倚柁樓聞鶴唳半生此地一經過機雲故宅荒凉月
湖海新秋浩蕩波曉艇紅蓮商客市夜窗白苧女兒歌
吟邊冷被沙鷗笑衣化京塵鬢亦皤
江湖偉觀
隄柳朝朝送酒船一欄山色越帆煙蓬萊雲氣東溟外
閶闔星辰北斗前突兀向來無此屋登臨當日有諸賢
夕陽過鴈慵回首吟入關河萬里天
鳳鶴鵲三題與江社同賦
一去朝陽寂不聞西康臺北起寒雲梧花竹實年年事
奈此喧啾百鳥羣
立雪精神兩&KR0888;蘆天風入羽思江湖逋仙梅下曾相識
千載歸來一語無
月樹爭枝影共寒柤柤飛過屋頭山五陵年少多春悶
一彈千金落等閒
顧逕
海水還清淺停杯問二豪雨來江色暝沙長岸容高吏
鞅何能脱王程敢憚勞秋風柁樓底短髮不禁搔
錄錄
錄錄竟何為衣塵日以緇故人閒入夢久雨頗妨畦燕
履登巢息蜂程載密虧獨斟蓮子酒愁絶杏花詩
除夕
京國逢除夕棲遲鬢欲霜春聲生竹爆歲色動椒香戒
睡聽鷄蚤占詩□繭忙燭花頻送喜兒女笑哄堂
祀事
誤被雞催起徐聽漏鼓稀書檠風展卷香籠火生衣困
嗅茶猶病吟餐菊可肥月明天路靚親到帝旁歸
西湖清明
芳天新霽惠風和軟綠平隄凝不波桃李無言看客慣
樓臺如畫占山多遊裾匝路填車馬翠牓開筵鬭綺羅
寂寂寒煙生水面白鷗奈此月明何
齋宮偶題
衆綠扶疎雨氣清柳花吹作小池萍文窗晝寂齋房邃
三潄華池誦玉經
同寮約遊香林分韻得林字
約我當休沐同過支遁林棋邊翻覆手酒外太平心石
潄晴湍細猿吟夏木深歸帆帶疎雨凉意滿幽襟
春朝偶題
忙裏偷閒答物華一官隨分是生涯春風酒櫂湖隄柳
曉月吟韉輦路花報喜忽聞枝上鵲忘機時下屋頭鴉
殘年悶鈍今朝盡重對菱花拂帽紗
重遊大滌洞天
澗水泠泠石髮新松花香靚翠崖深雲生不沒仙人跡
丹化猶啼擣藥禽洗眼人多求聖水醒心吾獨愛清音
杖藜更欲過新洞無奈春雲又作霖
喜李鶴田至次阮雲心韻兼寄
月樹秋來碧幾尋古香熏徹紫芝吟無因得去陪清賞
祇寄山君一寸心
澆酒逋梅又幾回愁吟舊雨獨登臺星星鶴語山窗曉
割得雲心古錦來
道場山
訪碑無古蹟丹碧覆嵳峩塔向城中共山從寺右多疎
松小溪路遠漊太湖波何鍇書堂在猶嫌隔翠蘿
何山
山因人得姓人去佛來居鄰有天章墓碑無玉局書幽
溪通古郭荒澗入春畬客子吟髭冷高峯夕照餘
除夕不寐
空牀輾轉對孤檠寒漏年長更雨聲如此乾坤閒歲月
明朝華髮滿頭生
寄鶴田
鶴向孤山去未歸片雲行鴈與心期新詩不著工夫得
雪外看花獨立時
至後
陽生七日驗飛葭袞袞天機歲載華江草未回青帝夢
香雲滿洩與梅花
霅川次韻鶴田
苕霅雙流合帆檣萬里通連山黃獨雪一鴈白蘋風酒
戸春醅淺魚邨晚市同舊遊蕉鹿外未老已成翁
送晏桂山赴高沙郡
青衫赴闕已三遷紅旆臨州不五年舊吏誇榮從事府
新民近擁使君韉牡丹池館春融日蓴葉汀洲水漲天
自是邊籌譚笑辦歸來仍侍玉皇前
接武容臺彼一時故鄉重幸得追隨鷗前心事滄浪影
梅下吟情汗漫期感慨中年無近别徘徊明月有相思
殷勤勸醉陽關曉受盡捓揄只自知
秋思
暑退凉生體氣佳卷簾聽雨感年華西風葉葉梧桐冷
開盡庭前白鶴花
溪上
今夕知何夕吾意亦良適明月滿船篷清風動帷席雨
過前溪渾雲停半空白衰荷無嬌紅老梧有枯碧頻更
燭對棋仍把酒澆石歲行變暄凉朋情慨離索相思日
以長孤吟夜方寂露下客衣單草際螢光燡年年修玩
心一醉不得惜
歸鴈亭
青雲影裏自由身幾倚闌干看不眞又是江湖春雪盡
年年腸斷玉關人
垂虹
憶著前遊十四年三高祠下夕陽船無錢買得鱸魚膾
吟就菊花香裏眠
姑蘇臺
故址耕殘草樹秋無人曾見鹿來遊甬東亦是當時月
不照笙歌只照愁
惠山
石苔清㵎屋連斜第二泉邊古佛家一壑松風聽不了
卻畱僧坐自煎茶
楝花
綠樹菲菲紫白香猶堪纏黍弔沈湘江南四月無風信
青草前頭蝶思狂
多景樓
暇日此登臨凄凉北望心戍烽孤嶂杳塔影一江深壯
士投鞭想將軍誓檝吟所嗟人事異天險古猶今
金山
江心臺殿渺空雲夜月魚龍影不分八十老僧相引說
潮痕不上郭公墳
維揚即事
牛斗星邊禹貢州東南屏蔽大江流向來明月珠簾夢
不信秋風夜柝愁
皂角林前野地寬新塘路口草泥乾天乎如此功名事
成敗觀人自昔難
土霧如蒸暴暑天燭龍偏駐柳邊船三清觀裏風廊午
滿意題詩借榻眠
道中觀戽水戲書
秋馬泥深繭犢閑燭龍顧影桔槔閒尋常六月江南雨
不比君王帑藏慳
平山堂和韻鶴田
瓊花應自笑南翁白髮栖栖逐斷蓬兵後百年城郭是
塵閒多事古今同孤煙遠堠如常日五月窮邊尚冷風
可待蓴鱸歸興盡長吟且復付杯中
端隱吟藳
林尚仁字潤叟福州長樂人家貧刻苦攻詩每有所
作微不合意輙裂去卜居半邨半郭閒手自種竹題
曰竹所吟嘯其中自號端隱以示終於遯跡之意吟
藳一卷淳祐辛亥陳必復為序稱其詩專以姚合賈
島為法而精要深潤則過之又贈詩云谿邊著吟屋
亦足老生涯洗硯渾池水敲棋落案花客來多載酒
童去自煎茶愛爾丰標異逢人滿口誇其高雅之致
可在林逋魏野閒别置一席
飲葯房陳尸山居分韻得閣字
常人厭寂寥隱士畏喧雜山居主人百好無終日哦詩
閉書閣我本山中人心事亦頗合杖藜約客行幽深來
扣吟扉坐陳榻不敘寒暄說晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟祇憐無夢化作蝴蝶飛遶盡百花深處
日千匝
暑夜
松風生晚凉坐久市聲歇客去獨行吟踏石碎明月
題蘆鄉思歸圖
不畫梅花卻畫蘆自言家在箇鄉居當時恨不曾添鴈
為帶平安一紙書
和陳葯房納凉
貪凉分石坐野服岸巾紗竹暗鳴風葉溪喧聚水花深
邨人語靜高樹鳥飛斜不飲論文酒敲棋煮夜茶
贈歌者
聲逐嬌雲學鳳鳴王孫幾醉拍欄聽春深莫唱關情曲
多少行人過柳亭
新昌道中
春紅落盡雨霏霏為怯輕寒尚夾衣邨路每於泥處滑
鄉音漸與市人非護蠶溪女條桑去抱布山翁換米歸
世味徧嘗只如此幾番清夢落漁磯
寓華亭下砂鹽場
地僻民居少官勤國課優遠程驅&KR0888;馬小港礙行舟晴
日鹽花曉風潮海氣秋野人因買鶴半月此遲畱
適越畱别
江亭飲罷起離愁何事西風又越遊潮信欲來人欲去
夕陽紅蓼滿汀洲
北山林僉葯房陳必復偕張牧隱暮春晦日載
酒相過席上以手揮素絃為韻得絃字
春詩敲未穩一醉傍琴眠吟客相過日飛花欲盡天竹
陰池水暗樹色島雲連幽鳥可人意數聲清似絃
寒夜即事
吟苦過於顚吟成亦自憐凍油燈影薄深屋語聲圓分
月照歸客避寒移臥氊一冬少閑日不得到梅邊
春日偶成
未逢知已媿蹉跎又見春風長徑莎杜宇一聲詩思減
楊花三月客愁多從人乞米貧如舊借吏鈔書字半譌
嬾說江湖十年事近來平地亦風波
自賦
學書學劒兩無成天乞梅邊隱姓名未必清閒非盛福
縱教富貴亦虛榮百年有限春風老萬事無心夜月明
何計莫餐煙火供潄流眠石過今生
雨中和張西麓
雨聲聽易厭況復事關心終夜不成寐一春徒費吟委
紅花命薄重碧酒杯深何日西湖上移船繫柳陰
連雨畱宿陳葯房吟所
谿水分流急谿雲帶溼飛防飢童乞米畏冷客添衣雨
院棋聲潤風窗竹影微終須待晴去踏月夜深歸
偶成
矮屋過如斗㨾寬閉門渾不受春寒海棠睡去棃花&KR0888;
次第東風到牡丹
清眞觀
一宮占斷水中央&KR0888;竹添丁護短牆老鶴聲中松子落
游魚影裏藕花香雲房不雨琴常潤池閣無風榻自凉
擬辦隱心終老此便須歸與鶴商量
春晚
春事又無幾陰晴苦不齊久貧交味薄多病語聲低落
絮行風徑歸雲渡晚溪故鄉二千里日夜子規啼
贈褚雪巘
多年林下隱猶帶舊儒酸自說因詩苦還知學易難曉
窗花氣潤夜枕雨聲乾又欲名山去應尋勝跡看
邨居卽事
外事少曾聞深居似隱君谿明花照影風細水行文蠶
室寒初閉蜂房蚤已分偶因尋藥去踏破一邨雲
懷潘寒嵒
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花陰
種竹方成友人以詩至用其韻
屋老苔荒席久虛近分一榻與雲俱梅花未種遭蜂怨
竹所雖清欠鶴呼無事看山如對客有時隱几亦忘吾
過門除卻能吟者不是高僧即老儒
山居
帝城花錦地讓與市人居萬事不到耳一貧唯讀書埽
牀畱月宿種藥帶雲鉏未晚多先醉為官恐不如
簡許有實
閒磨霜刃破銀瓜沈水香銷日影斜吟客不來情思嬾
晚風庭院落槐花
過友人幽居
門似野人家空園擬種瓜有僧分石坐無酒問鄰賒獨
鶴喜欲舞老梅寒自花此身歸未去猶愧暮林鴉
陳葯房舟中分得詩字
移舟春岸曉小雨欲晴時煙樹望疑暗水程行較遲推
篷山色近得句野鷗知來往無多路歸囊又一詩
寄表兄鄭古潭
江湖風浪惡飄泊此依依白髮親俱老深春人未歸雲
畱行李住風遣落花飛強飲杯中物芳心莫易違
閑裏
閒裏身心得自如春風茅屋燕同居松花滿地谿雲滑
一榻晴窗臥看書
寄西湖友人
湖邊春更好别後費吟思載酒曾遊處與君同醉時面
風花落易背日雪消遲蚤晚攜琴去山中與鶴期
送友人别
此心偶無事君復敘離情江國多寒色春風幾日程雪
添行李重船逐浪花輕後夜應相憶空山月正明
寄鄉友
此身拘不得暮楚又朝吳故國幾人在三年一字無天
風潮信急江月鴈聲孤久不看明鏡年來有白䰅
寄吳宗之
在家猶苦熱客路足應疲書劒果何地江湖非舊時久
晴苗欲雨多病藥如飴憶自分攜後知心更有誰
送陸月湖歸玉峯
行李無多半是詩買船兼載鶴同歸思君晚泊吳江冷
風卷蘆花幾鴈飛
喜友人為僧
身披雲衲&KR0888;伶俜一刺新添得寺名餐供未便趺足坐
誦經猶作讀書聲禪窗欲晚聞鐘掩吟履逢秋踏葉行
應是平生修得到幾人頭白尚無成
贈許約嵒
年齒未三十清名已照人才高猶苦學俸薄不言貧畱
客醉終日愛花吟過春自憐閒未得滿面撲京塵
辛亥元日遊聞人省菴園和陳葯房韻
倚欄吟未穩把酒問溪山今日又添歲一冬無此閒梅
花依竹靜雪意避春慳次第燈期近重逢一解顔
賀陳石泉宰華亭歸
天下稱繁邑一廉如此稀政成人惜去官滿鶴先歸家
學傳金管春風入紫薇知音正當路健翮看高飛
夜坐
焚香獨坐勘騷經庭樹無風葉不鳴靜入夜深聞鼓吹
一池明月亂蛙聲
梅雨
繁聲不可聽點滴似秋霖溪長欲無岸窗低微復陰葛
衣凉意重礎石潤痕深欲出愁泥濘依依獨客心
訪隱者
姓名多已在仙行見說曾傳辟穀方未必詔書徵便起
可憐人世老猶忙浴蒲磵泠雲初溼種术山春土亦香
何日此身分半隱歸須先製芰荷裳
戲友人買侍兒歸
幾扣吟窗多不遇識君雖久會君稀近聞行李擔書去
添得明珠伴劒歸開甕酒香春遶屋倚欄人醉月侵衣
野夫别有觀心法不在湥山獨掩扉
實齋詠梅集
張道洽字澤民號實齋衢州開化人從學眞德秀端
平二年舉進士授池州簽判改襄陽府推官嘗奉使
至海外經羅浮山下登廣平堂酌酒賦詩景定閒致
仕卒年六十四生平詠梅詩最富嘗自裒所作次為
二卷并自為序其略云余詩似梅乎梅似余詩乎黃
梅夜半當持叩丹山消息又云别庾嶺十年畱此面
與梅花相見無一點媿色觀此其趣尚閑雅可想見
也詩亦刻意造微頗多傳神妙句建安徐義夫詩云
生平不得春風力只與梅花結得緣可以移贈
五言律
朔風吹石裂寒谷自春生根老香全古花疎格轉清園
林千樹秃籬落一枝橫佩芷兼懷玉悠肰見此兄
半枯頑鐵石特地數花生迥立風塵表長含水月清屋
頭寒嶺&KR0888;門外小溪橫萬里今為客相看如弟兄
不帶吟詩癖緣何太&KR0888;生肌膚姑射白風骨伯夷清格
外宮妝别天肰畫軸橫涪翁太多可喚作水仙兄
不與百花競春風驀地生故將天下白獨向雪中清我
輩詩仍要誰家笛自橫歲寒堪共老髯叟十年兄
有月色愈澹無風香自生霜崖和樹&KR0888;冰壑伴花清政
爾疎還冷忽肰斜又橫千林成獨韻難弟又難兄
玉肌元不粟未怕夜寒生雪裏孤花發山中一段清幾
回和月看獨立到參橫不傍人籬落誰呼石作兄
參透香嚴境都無滅與生平分天女白全借月娥清雪
屋人家好霜橋野岸橫天寒倚修竹齊弟伯夷兄
子眞同一性和靖是三生山意冷愈澹月香幽更清只
應霜鴈識未怯玉龍橫密友惟清士佳名稱素兄
苔封鶴膝枝流水繞疎籬一白雪相似獨清春未知風
流無俗韻恬澹出天姿霜月娟娟夜吾今見所思
疎疎竹外枝短短水邊籬南雪若相避東風殊不知蘭
荃皆弱植桃李總凡姿坐歎逋仙遠清宵費夢思
何處出斜枝茅檐竹自籬首回春一盻最與月相知嚴
冷冰霜面清癯山澤姿幾番將鶴去倚樹說相思
雪後半橫枝溪邊一帶籬春從窮臘透香報老夫知澹
月弄疎影嫩寒含冷姿天涯値西子牢落慰吾思
春卻到寒枝詩情滿雪籬每畱孤鶴伴不遣一蜂知風
漏臘前信月描塵外姿憶從歸閬苑終歲祇君思
突出一清枝孤邨雪擁籬韻無凡眼識香有自心知不
是神仙骨何緣冰玉姿看看金鼎實此味幾人思
為愛歲寒枝呼童旋插籬花清吟思覺香冷夢魂知雪
月成仙韻風煙帶野姿江天暮雲合千里故人思
邨墅苔為徑茅檐竹作籬神清和月寫香遠隔煙知老
樹有餘韻别花無此姿詩人風味似夢寐也應思
七言律
逋叟風流繡句長吟魂依舊託幽芳已枯半樹風煙古
纔著數花天地香怪底面隨春冷熱只將影共月行藏
可知骨法清如許傳得仙人服玉方
數蘤棱層占野芳便成佳景不荒涼暖回窮谷春常蚤
影落寒谿水共香自倚風流孤格調只消紈素澹衣裳
直從霜月花邊宿無復蒙莊夢蝶狂
泠泠澗水石橋傍春正穠時風味長介節允符孤竹操
繁華不夢百花場描來月地前生&KR0888;吹落風檐到死香
結習已空無染著興來花下輒成狂
凍蘤無多樹更孤一溪霜月照清臞終身選友竹君子
雅志羞鄰松大夫白玉都拚雕作蕊黃金不惜撚為䰅
亦知賴有春風伴問萬花中著得無
孤高嫌並列羣芳雪滿山坳月滿塘詞客不隨今世態
仙姝依㨾古時妝雪羞潔白常迴避春忌清修不主張
地僻何妨絶供給飢來只用嚥寒香
數株渾玉照寒塘無日無風自在香谷冷難教春管領
山深自共雪商量已成到骨詩家&KR0888;不賣入時宮㨾妝
亂插繁花拚酩酊只應我似放翁狂
行盡荒林一逕苔竹梢深處著枝開絶知南雪羞相並
欲嫁東風恥自媒無主野橋隨月管有根寒谷報春回
醉餘不睡庭前地只恐忽吹花落來
天肰標格閬風鄉薄薄鉛華澹結妝月地向誰孤弄影
雪天驀地暗聞香征鞍處處頻回首羌管聲聲欲斷腸
天上玉妃新謫墮遊蠭不敢近花傍
纔有梅花便絶塵霜鋪月冷倍精神風流晉宋之閒客
清逸羲皇以上人年後臘前無盡意水邊林下自肰春
萬花錦繡東風鬧難凂翛翛玉雪身
萬樹無花白到梅風前知我不塵埃崚嶒鶴骨霜中立
偃蹇龍身雪裏來未許瓊花為行輩定教玉蕊作輿臺
夜湥立盡扶疎影一路清溪踏月回
愛疎愛澹愛枯枝已愛梅花更愛奇江路一年春好處
石橋半夜月明時蹇驢積雪湥須去破帽嚴霜打不知
世上非無好顔色詩人所貴是丰姿
纔有梅花便不同一年清致雪霜中疎疎籬落娟娟月
寂寂軒窗澹澹風生長元從瓊玉圃安排合在水晶宮
何須更□春消息自有幽香夢裏通
幾年冷樹雪封骨一夜東風春透懷花裏清含仙韻度
人中臞似我形骸三點兩點澹尤好十枝五枝疎更佳
野意終多官意少玉堂茅舍任安排
癖愛梅花不可醫開教□蚤落教遲欲知無限春風意
盡在相將暮雪時竹嶼煙深尋得巧茅檐月澹立成癡
夢驂鸞鶴相尋去題遍江南寺寺詩
夜月輕描玉㨾身枉拚心力喚眞眞藤牀幾度勞清夢
竹屋相看是故人玉雪襟期惟我共金蘭氣味更誰親
一清賴有天知已多少春花逐後塵
南堂深處向陽身第一東風信息眞樹冷花清無俗韻
天寒日暮有佳人林逋眼目纔能識何遜心情獨見親
養就枝頭金鼎實千花陌上已成塵
灑落胸襟不受塵水沈為骨玉為神直疑天上渾無雪
不許人閒别有春驅遣山蠭離境界招呼野鶴作比鄰
分明清入仙臞格人似孤山始得眞
清白家風不染塵冰霜氣骨玉精神臘前恰見無多蕊
天下還他第一春香在雪天孤有韻影於月地四無鄰
逃禪未到天肰處筆底如何寫得眞
雪白都無半點塵多應滕六即花神孤根欲老冰霜國
一朵盡收天下春流水斷橋誰是主寒松疎竹合為鄰
寥寥不見古顔色澹月微雲到本眞
萬雪千霜百歲枯月中不數桂婆娑香來野墅深深徑
影落寒池淺淺波衆木凋零愁凍折一枝的皪得春多
題詩未有驚人句輸與風流人姓何
白玉花頭碧玉柯半枯安得樹婆娑雲垂江路天將雪
霜滑溪橋水不波林杪冬窮羣木落嶺頭春蚤一枝多
夜湥立盡窗前月其奈此兄風味何
雪虐風饕鐵石柯終肰疎&KR0888;欠婆娑清姿雅澹嫌霜粉
疎影橫斜浸月波幽樹百年渾未老好春數點不須多
西湖處士風流遠善識花人更幾何
蘇護苔封白玉柯沍寒驀地轉陽和任枯半樹韻尤古
纔放一花春已多神倩滿庭明月寫香隨隔水晚風過
古今眞愛梅人少願祀詩家始祖何
高標勝韻點人寒殘雪疎籬是水南天上玉妃居第一
人閒石友結成三廣平心事今猶在和靖家風晚最諳
莫訝清晨將鶴出孤笻行過竹西庵
蓓蕾梢頭破晚寒風流無限澗之南俯看春豔相千萬
微挂月痕初二三巖桂清應居此下山桃素不與吾諳
一枝昨夜垂垂白知在前邨水竹庵
瑩徹無瑕照眼寒無邊春意滿溪南絶疑飛雪吹花六
獨自臨風遶樹三夜月襟懷誰與共歲寒情味久相諳
軟紅塵土應無此竹外清湍竹裏庵
纔有梅花便不凡半依月澗半霜巖斜敧獨樹疑龍臥
細啄殘英笑鶴饞雪裏仙姿誰解寫臘前春信可容緘
孤山遺下十四字千載一條冰㨾銜
窮臘無花可入詩何人翦玉著南枝香浮風細月明夜
春在天寒日暮時玉面亭亭成獨立冰心皎皎竟誰知
眼明數點窗前白夢見魯山元紫芝
兀坐蒲團眼輒驚數花點得一窗明月邊再見古顔色
雪裏獨含春性情骨格三生傳島&KR0888;風標萬世說夷清
夜霜竹屋寒無奈一笑持杯壽此兄
皎肰玉色耿無鄰回首千花總後塵數樹羅浮山下月
一枝大庾嶺頭春與時無競抱幽質於我有情眞故人
衆志獨清天不管自臨野水照精神
冰氏根苗出涸陰一團玉雪縞千林百年幽樹古香澹
數箇疎花春意深俗眼共憐西子態世人誰識廣平心
孤芳不入騷經裏物色分畱待我吟
落盡精英宇宙荒天將清白付幽芳萬花場裏春無色
獨樹橋邊月有香怪怪奇奇依水石瀟瀟灑灑帶冰霜
瓊膚耐得寒如許薄薄輕綃翦作裳
越疎越澹越幽奇最是精神與月宐殘雪軒窗看到曉
冷煙籬落立移時寄將水驛傳千里折得寒檐第幾枝
只為花清詩自别此花之外更無詩
花中氣節老逾剛萬木摧殘獨自芳天女不生凡意想
月娥偏尚澹梳妝精神冰玉前生&KR0888;骨髓栴檀抵死香
說到調和天下口輕輕桃杏敢承當
子眞世裔神仙種和靖家風冰玉身只此玲瓏三數蕊
不知收拾幾多春香浮靜夜天知已影浸寒池月寫眞
畱待楚騷千載恨花中誰識獨醒人
天姿雅澹似高人萬樹千紅總後塵花蚤花遲兩年景
枝南枝北一家春輕輕欲折還休去得得相看不厭頻
坐到參橫渾未曉夜窗無月更傳神
乾坤收拾幾精華全付茅茨小小家壓盡園林千萬蕊
只消籬落兩三花雪消數尺暗埋嶺月浸一痕微印沙
玉面亭亭太幽獨天寒空谷正堪嗟
百餘年樹半蒼苔纔有一枝花便佳臘近已含春意思
香寒足慰晚情懷澹煙孤寺藏山崦殘雪疎籬傍水涯
剛被幽香相觸撥消磨石路幾青鞵
嶺梅
到處皆詩境隨時有物華應酬都不暇一嶺是梅花
千葉梅
應怯春寒悄重重疊疉衣本來飛燕&KR0888;翻作玉環肥
照水梅
照影寒溪水溪中水也香佳人臨寶鑑自作壽陽妝
瓶梅
春在膽瓶閒朝看復暮看小屏遮護著不怕玉肌寒
尋梅
澹澹一痕月疎疎數箇花春風也公道先到野人家
折梅
日暮天寒小驛亭竹邊流水淺泠泠一枝蚤落詩人手
無限春風入膽瓶
嗅梅
一夜吹香過别邨瘴江洗盡水雲昏眞堪持作維摩供
鼻觀微參透頂門
訪梅
梅花欲放遶溪行隔水香來分外清拄杖過橋尋欲遍
竹林疎處數花明
憶梅
到得芳天鬧衆葩相思一夜鬢成華閬風歸去無消息
夢寐猶應見此花
墨梅
一枝的的照人寒絶勝溪橋立馬看祇恐東風解相怨
漏他消息入毫端
瓶梅
寒水一瓶春數枝清香不減小溪時橫斜燭底無人見
莫與微雲澹月知
見梅
寒梅衝雪領春回桃李紛紛趁腳來一點陽和無盡處
從頭分與百花開
尋梅
平生春興十分湥長恐梅花負賞心偶有一枝斜照水
前邨踏雪也須尋
對梅
老年不著梅花眼得見梅花子細看我不似梅梅似我
風流心事一般般
一點春風天正冬不妨花下倒金鍾扳條揀蕊輕輕折
只嗅清香醉殺儂
數點枝頭黏白玉一年春意動黃鍾為渠拚受風流罪
只恐風流不到儂
秋水娟娟隔美人江東日暮幾重雲孤燈竹屋霜清夜
夢到梅花即見君
詠梅雜詩
百餘年樹未為古三四點花何限春欲折一枝無處贈
世閒少有識花人
此兄自是風塵表半在山巔半水涯老子怕寒渾不出
夜窗明月看橫斜
疎花清曉嫩寒時粉蝶霜禽總不知未有風流如此老
為渠費盡雪橋詩
風流百世林和靖灑落三生楊補之一自閬風歸去後
幾回展畫又觀詩
夜深月透小窗紗夢到瑤池阿母家急遣山僮開戸看
不知是雪是梅花
孤山風味梅花句先落人閒萬古香應笑老夫無一語
千回寂寞遶花傍
三生種植得梅緣每見梅花輒欲顚清夢化為蝴蝶去
也應只在此花邊
昔年詩擔過羅浮曾見梅花一夕畱翠鳳幾回清夜夢
月明還挂舊枝頭
茶竈熏爐與筆牀黃昏待月在東廂無人知得花清處
影落寒池水亦香
不是梅花契分深與誰共話歲寒心隔溪竹外無人見
自有香來不用尋
萬里閒關庾嶺回嶺頭曾見此花來遠遊何似在家好
屋角玲瓏一樹開
數點疎花不滿枝倚欄惟恨月明遲風流一段無人共
正是霜飛屋角時
小小茅茨野老家不隨桃李競春華欲知格韻眞孤絶
秃盡千林始一花
正是天荒地老時芙蓉憔悴菊離披呼童試□溪南路
春到寒梅第幾枝
南枝太蚤北枝遲非蚤非遲恰好時竹屋一痕微月照
老夫樹下正吟詩
宋百家詩存卷三十五
