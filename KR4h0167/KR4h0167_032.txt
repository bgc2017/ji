宋百家詩存卷三十二
嘉善曹庭棟編
芸隠詩集
施樞字知言號芸隠浮玉人紹定初累舉不第從辟
入吳攝庾臺幕往來錦溪間富吟咏自為序云余萍
汎不羈每多感賦至市橋見月之句若有解悟暇日
&KR0679;故篋得可意者百篇題曰芸隠勌游藳丙申赴浙
漕舟官旋捧檄東越董築江隄事竣秩滿歸又裒集
所作共百二十題嘉熙庚子自序云先正詩野水無
人渡孤舟盡日横與樞官業偶同遂命曰芸隠横舟
藳兹彙二藳為芸隠詩集其詩閒涉俗調而清俊之
致自在格律亦老成樞嘗云自棄舉子業後始放意
為詩而所造已復乃爾其得於性情者深邪
感春
等閑羈旅欲歸難又見蔬盤簇綵幡九十日春從此始
萬千心事對誰言梅邊粉墜寒香骨草際青歸野燒痕
且把一杯酬好景花風今日也翩翩
湖邊柳
亂撒鵝黃拂曉晴天涯多少故人情遊船空逐輕隂轉
半屬春風半屬鶯
夢遊徑山値雪擁爐賦詩
雪天元自冷何況是山中(此聯是夢中句)雙徑衝寒霧千林戰
晚風室中人已定爐内火常紅萬事皆如夢誰知夢亦
空
玉泉
水積無增減從知地有靈羣魚潛異窟一芥納滄溟濟
隠新畱咏超師舊講經聖時調玉燭龍睡不須醒
蚤起
蚤起看花露西風把鬢欺心清多在道夢好亦成詩過
但思求巳生無事皺眉功名緣底事到手卻如遲
聞鴈
飛盡沙田到水鄉年年來往為誰忙只貪月夜蘆花宿
不是將身傍稻粱
通眞觀
桃源事巳成荒幻那更形容學避秦欲訪舊蹤無處覓
滿山花落不知春
泛月夜歸
短艇衝寒泛淺沙滿溪明月浸蘆花忽驚遠岸燈光發
籬落蕭疎一兩家
龜溪市橋見月
樓臺疊翠遶清溪淺澹雲邊月一眉行到市聲相接處
傍橋燈火未多時
寄寶藏璧天瑞
路轉小橋東羣龍擁梵宮荇花明晩水蓮葉向秋風匠
斧應休役禪窗定費功笑他塵俗者客路每悤悤
入京
何期又泛玉京船行止於人不偶然寒力勝如前兩夜
世情熟似近三年只將興味畱詩裏苦乏工夫到酒邊
萬事看來忙不得只須委順樂吾天
憶孤山
孤山不是遠只隔鳳城門爭賞詩家句誰招隠士魂秋
風林下冢寒月水邊邨擬待梅花發長吟酹一尊
别高家店
獨抱朱絃識者稀湖山與我獨相知煙迷柳岸經行少
月照梅窗做夢遲酒價寒高誰與貰衾綿夜薄自多思
歸舟又値商量雪好似清溪訪戴時
夢回
銀漏迢迢箭緩傳夢回月在蚤梅邊小池凍合寒蘆折
應是鴛鴦夜不眠
馬上
只為谿山有宿盟兩旬兩度此經行馬嘶險徑霜蹄滑
鷗舞平沙雪羽輕豪氣不從塵外減新詩偏向道間成
梅花似有相迎意野水籬邊數蕊明
新晴
寒窗寂寞度殘冬接得春來雨又風芳思悠悠空自遠
清遊款款與誰同林梢澹抺煙初霽菜甲新抽土旋融
多謝殷勤檐鵲舞數聲足喜夕陽中
分韻春字
柳外鶯聲錯喚人小樓吟苦不知春落花飛過秋千去
一片閑情客裏身
綠字韻
曉帳香銷閑畫燭夢回山斷屏風曲輕煙細雨客情多
南浦草隨新漲綠
閨思
簾底臨鸞惜歲華鬢雲慵掠寶釵斜落梅香斷無消息
一樹春風屬杏花
春夜賦小字
岸桐花開春欲老目斷斜陽芳信杳東風不管客情多
杜鵑啼月青山小
再行湖上
樓臺萬疊照斜暉紅褪園林綠漸肥艷是杏桃開過了
春風吹到野薔薇
小樓對月
京國誰曾念旅遊閑情芳思兩悠悠卻因今夜闌干月
引得春風上小樓
再賦酬吳菊潭
酌酒酬春醉晚紅誰知書劒兩無功漁竿冷浸半絲月
牛背閑消一笛風仙夢不隨狂蝶亂家書只倩素魚通
友聲更擬遷喬去底似人情較異同
畱别詩僧
家山方繾綣客路復西東自念依明世誰令策雋功三
杯桑落酒一櫂柳花風别後詩應好吟成寄短筩
送春
相逢九十日彼此惜芳期折柳停閑騎嚼花吟好詩經
年行遠别對景起深思日落不知處四山啼子規
後塢示璧天瑞
幾年不到巳公齋客裏明知未定家生滅無邊方共語
滿山春雨落松花
即事
暝色分煙上遠峯雨聲斷處又晴風寶香差冷閑情遠
落盡薔薇一架紅
檐玉鳴
曉窗風細響檐鈴一曲雲璈枕上聞夢斷不知仙路杳
鶴銜松露入青雲
東天目(三潭之下有九溪之隔三潭之上有瀑布之勝飛橋之險涉深攀緣止到第三)
(池上兩池及飛橋則無計可觀所以限仙凡也又有東西二井石室朝陽二洞黃冠厭人遊覽)
(不肯指引僅披荆莽題名朝陽洞)
不辭巘險訪龍潭潭底無窮碧似藍亂石鳴灘谿過九
飛泉瀉瀑塹分三雖然道士能相引不比樵人得盡諳
怊悵飛橋無路到乘風應許御雲驂
不謂山行得此晴有名勝處必須經玉田草滿春無極
石室人稀夜不扃自料俗情應厭倦誰知幽意在空冥
碧桃卻似傳消息一曲瓊歌月滿庭
西天目
召水之源出此山如何邾魯始躋攀三池浚澤高岡上
一勺為霖反掌間著脚不知蒼漢近無心眞共白雲閑
何時結屋枕泉玉滌盡塵根學大還
題朝陽洞(東天目)
一吸龍泉萬慮清更尋古洞入柴荆桃花落盡春無路
獨許騎鸞上玉京
題至道宮雲巢軒(西天目)
碧霄路底作生涯雲亦何曾定有家月印天池心宇淨
水鳴環珮出松花
别天目
東尖森洞穴西目浚淵庭三日若為霽羣龍亦有靈立
依松作蓋坐倚石為屛猶恨歸鞍急回頭望遠青
芍藥
雖殊桃李競年芳色相惟應付夢鄉綸閣曾看金縷艷
蕊宮初試玉樓妝露凝深淺煙中淚日汎溫柔雨後香
幸蜀歸來花正好可憐不忍看嬪嬙
天女霜刀翦亦難露紅煙紫碧闌干步搖衣袂飄霞珮
鈿合釵梁閒寶冠枝上任他無力笑燈前還作有情看
采根若可蘇民病始信無經載牡丹
午寢
舊詩零亂滿藤牀綠映簾深一縷香午夢驚回槐國遠
浮生消得幾斜陽
道閒
一溪新綠漲晴沙傍岸疎籬八九家桑葉又抽麻正長
綠隂深處響繅車
牆外竹
森森新竹亞牆屏籜解餘斑粉淚零幸入詩家窮相眼
可能不為此君青
五到洞霄兼似翀妙
多謝名山不厭人五來此地著閑身泉聲帶雨驅煩暑
空翠縈風絶點塵金鼎火能知應候玉壺花自占長春
何時許證三生約乞借煙霞與卜鄰
夜泊黃灣
移近黃灣泊短篷野雲隨地一溪風渚香吹散荷花雨
幾點流螢出葦叢
夜凉聽雨
暑雨沈沈夜正清凉欺客枕夢頻醒雖然未是秋時候
滴在梧桐亦厭聽
西河柳
一把輕絲拂地垂柔梢淺淺抹燕脂絮花吹盡枝方長
卻恨春風未得知
三過垂虹
秋來三度過垂虹灝氣連江水接空帆影輕浮千幅月
漁竿冷浸一絲風楓初落葉前邨近荷有餘香别浦通
笑拍闌干天地闊鱠鱸尊酒許誰同
滄浪亭
長史遺蹤二百年直教名字到今傳渚香細挹蓮䰅雨
野色輕團竹尾煙但得幽情關水石何須隠迹痼林泉
客中正有塵纓在來此清遊亦是緣
中秋日虎邱呈庾使東畎先生
寒步接輶軒於山亦有緣劒鋒遺斷石閣影到平田紫
日穿林暝黃雲共夜連清暉無著處月伴使星圓
清夜
客身隨所止一室冷如冰景遠吟何託情疎夢不曾雨
黏初蘚壁風謝欲花燈豈是無家者甘為有髮僧
客中雨思
細雨黏雲結晩愁黃金垂地菊錢流風來不覺窗聲戰
分卻羇懷一半秋
對菊
欲荒三徑負歸期魂夢何曾到短籬九辯不歌陶令老
清香還許入誰詩
蠟梅送東畎先生併寓探梅之意
澤國寒深未見梅東風何日到南枝玉堂應有新消息
恐是人間未得知
寄陳藏一
萬人如海亦紛紜還著江湖有限身題葉恨深波影遠
嚼花吟苦月痕新羨君朝市情俱薄笑我山林趣未眞
名勝&KR0679;羅能盡否細論何日許相親
借張憲韻述懷呈東畎先生
蚤起看秋意山前深未深水香飄遠渚晴色上平林風
雨一雙鬢江湖萬里心何期來此地時作短長吟
初汩世緣(紹興南倅廳)
不問蕭條傳舍空來敧客枕聽西風一庭明月無人管
秋在梧桐落葉中
蚤起
檐前鳴玉響丁東清夢初回鶴帳中蚤起井梧飄一葉
方知昨夜是秋風
禹廟
袞服嚴常祀平成萬世功圭璋藏道室弓劒莽幽宮石
定(音訂)今猶在梅梁事莫窮幽尋須作計多恨雨悤悤
高園
入門雖較小中卻是壺天委曲松篁徑清新錦繡篇蟠
胸有邱壑隨處是林泉更讀鼇峯句風流似謫仙
扁名俱不俗難得此規模一鏡荷香冷四圍花徑蕪沼
寬魚自樂竹静鶴同孤倣盡東川景何須作畫圖
夢前室
長夜幾年别傷哉千古心自因緣較淺不是老相侵熊
夢如先兆鸞膠豈續琴曉窗秋葉響不覺淚盈襟
西興寄呈東畎先生
生平未始識東州不謂招邀得漫遊南鎮門前秦望曉
西興浦口浙江秋風摶怒氣潮初落山湧青冥雨乍收
豈為登臨重回首使星只在五雲頭
右芸隠勌游藳
輪差祝聖所拈香
幾度來遊幾賦詩又因將命到靈芝三呼祝了君王夀
偷眼湖光立片時
昨夜
昨夜隂風刮地鳴亂敲窗紙夢魂驚壁寒剥落泥成片
屋老漂搖瓦作聲野市霜明人跡險官河水冷客舟横
翻思帶甲眠戈者何幸吟身傍帝城
月夜憶梅花
夜深寒月照窗紗忽憶林逋處士家鷗鷺正眠煙樹冷
不知誰可伴梅花
生朝報恩夜醮
絳節翩翩七寶車謠歌飛上玉皇家鶴壇月冷天風静
開盡碧桃無限花
夜聞城中簫鼓
簫鼓喧天競看燈都民幸喜見昇平芳心自不同年少
細嚼梅花坐月明
題桃源圖
山中與世不相關雞犬桑麻盡日閑傍水桃花春爛漫
誤傳消息到人間
酬瓜疇趙鑪夫投贈
謀生百拙世無如贏得心清賸讀書薄宦喜從京國路
閑身還似野人居濟川事業歸商傅獻賦聲名羨子虛
歲晚且畱梅作伴吟邊月冷一枝疎
立春
采勝飄春上鬢蓬倚欄一笑問東風青青柳眼梅花面
纔染陽和便不同
雨後道閒見紅梅
玄都境界玉堂身輕裊湘帬步曉隂昨夜雨肥添酒暈
紅情染得十分深
梅
白玉堂前樹誰移此地栽看教清意足喚得艷陽回舞
片疑雲墮畱香待月來只應標格好獨為歲寒開
再雪
投曉又翻飛春風亦被欺須知寒徹夜勝似臘殘時艷
粉同梅落輕花替柳吹渾然成片玉凍合在前池
桃花
武陵人去水横陳獨向玄都管領春日暖風輕塵撲面
劉郎空老苦吟身
宿龍泉寺
既濟功成列左元餘波猶作世間泉苔荒碧甃龍宮寂
庭老梅花月在天
石橋接待
當年立雪直齊腰宗旨流傳到石橋風急窗寒燈影遠
疎梅無語夜香銷
手筆華嚴梵笈新更開寶地接迷津一聲金磬人初静
月照空山草自春
聞寺中曉鼓
靈鼍一鼓振潮音征夢迢遙枕畔聞語斷頻伽天正曉
松風吹散滿山雲
峮山舖
未說行路難山深分外寒曉邨林隠寺春㵎石鳴灘薄
宦曾無補勞生敢自安羽書今較少備禦莫教寬
杏塘
境接江東界郵程是杏塘雨喧茅屋小泥滑草橋長曠
野人稀少平田草渺茫半生遊歴地未若此荒凉
池萍
一番雨過一番多閑挾晴風漲綠波柳絮吹殘遊跡在
謝池點點是陽和
分賦楊花
纖腰睡起芳情足誰道春風浪拘束日暮天涯細草多
輕風誤入闌干曲
雨吟
園林綠盡合清和猶有餘寒在薄羅幾縷晴風春别柳
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他
夜窗聽雨
一炷夜香清挑燈聽雨聲雖然添客夢卻可助詩情澤
沁蘭心重泥酥筍角萌山行頻有約日日候晴明
破橊
絳殼盈盈萬顆珠闊於瑪瑙浸冰壺吟心先自清如水
嚼了寒霜骨更臞
畱滯
何期蹤跡又遲畱行止於人不自由夢境固知空似蟻
生涯卻笑拙如鳩碧涵一鏡晴天闊翠湧千峯宿雨收
從此公餘須杖屨未應草草度春休
曉寒
曲曲屏山憶夢中峭寒成陣入簾櫳宿香銷盡金猊冷
一樹梅花怯曉風
晚思
客思悠悠幸自安亦因吟事可相寬小窗過了廉纖雨
細與東風說晩寒
苦雨
何期一雨成三日約客行山竟未能春到分時隂不解
夜當深處氣猶凝檐低捲箔看飄灑礎潤添香散鬱蒸
想見故園梅落盡和羹消息又堪憑
雨中用雪坡韻
無計酬春獨有詩倚欄終日候晴暉東風漸屬新桃李
簾幕深深燕子飛
禹廟
且要盡清歡須知一出難人因晴後喜春到水邊寬柳
長官橋媚梅飄客袖寒荒祠存禹蹟得得又來看
用雪坡春色韻
纔出城門興便濃晴光野色兩俱融柳方柴得三分綠
桃巳熏成一半紅山湧林巒荒寺隠湖分港㲼小舟通
相攜各自論年事幾度春風上鬢蓬
送東浦張應發歸永嘉
客裏偶相逢襟懷亦偶同對梅吟夜月折柳問春風子
勿言浮梗余方笑轉蓬歸程驚鴈蕩得句附郵筩
送妻叔歸括蒼山
此身元是客還作送行詩笑語如今度綢繆似舊時買
船春載酒翦燭夜枰棋煙雨樓前景圖來慰所思
出西門寄呈外舅
自從依監宅不似昔時親義重難為别情同久更眞一
簫思去鳳雙璧倚靈椿只等中除報相迎輦路塵
奉和龜翁送别
為說吟邊事曾陪讌笑頻自慙無韻者敢對有名人雨
洗秦山曉波明鏡水春悤悤還别去芳草正如茵
右芸隠横舟藳
竹溪詩集
林希逸字肅翁號鬳齋又號竹溪福清人紹定閒進
士第四人初為平海軍節度推官淳祐中遷祕書正
字景定閒司農少卿歴中書舍人直寶謨閣莆田林
光朝講學於紅泉光朝之學一傳為林亦之再傳為
陳藻三傳至希逸其學有原本故發於詩歌若不經
意氣味自别著易講春秋傳老莊列口義考工記解
諸書其詩文集有竹溪十一稾三十卷又續集三十
卷及門林式之所編林同為之序兹合為竹溪詩集
泊舟漁浦望吳山作
客子孤舟傍曉沙隔江人說是京華緣山一帶煙籠樹
中有王侯百萬家
龍灣秋夜
旅泊秋將暮行吟夜向中獨星明似月重露冷於風遊
歴書何有飛揚醉自雄時聞邊耗近憂憤氣填胸
前出塞(信陽作)
淮面如江春漲夥獵騎夜歸城未鎖邊頭戍將憤官卑
舉鞭怒指平安火
後出塞(安豐作)
紫金山前數尺雪三十六洲明似月夜來衝突人不知
但見官軍刀帶血
信陽道中次陳守韻
古嶺纔成徑荒林間有家柳眠腰嫋娜桑老骨杈枒野
麥三分草山籬一半花挾書來萬里飄泊負生涯
寄書後作
幾度題書客未還歸鴻歴歴度鄉關遙知一紙平安字
慈母燈前閣淚看
寒食
異俗逢鑽燧勞生歎轉蓬茅簷疎柳月草地落花風故
國邱墳在他鄉祭祀同奔馳眞左計歸夢海雲東
宿西興渡作
古寺鳴鐘罷高林宿鳥忙竹明風弄影荷淨露生香月
到中天小星過野水長江邨人寂寂敗葉響銀塘
樂軒先師挽詞
十年燈火若為情一日簫笳有底聲惆悵門前蕉雨路
白頭扶杖夜深行
網山遺稾樂軒文巳矣今無識子雲千載何人按圖問
犀斜南谷兩荒墳
晦菴南北象山西道學年來入品題可惜六經眞脈絡
紅泉三世兩幽棲
臨浦秋夜
野噪寒枝鵲邨歸古寺僧傍階聞落葉隔岸數殘燈月
退頻移席潮高尚倚藤江虛羣籟息人語近漁罾
秋閨怨
簾幕低垂夜漏深秋蟲唧唧相悲吟回文織罷空彈淚
未必君心似妾心
午齋即事
晴窗伊吾罷風薄清晝永陳編幾廢興適笑心自領青
精飯何味車笠沸塵境佇立共幽懷虛簷疎竹影
黃源嶺半見梅作
古嶺森森立萬松一株寒玉笑春風恰如釣艇桐江客
畫入雲臺劒佩中
癸已再入京宿璜溪寄二弟
十日離家只四程白雲何處玉融青溪聲颯颯如風雨
猶對寒燈詠鶺鴒
有懷(乙未西山先生典貢舉僕卷乃公所定開院未及謁聞公病矣)
金蓮學士起持衡玉筍門生僅識名一瓣心香雙淚落
半溪殘月暮雲横
答友人論學
逐字箋來學轉難逢人箇箇說曾顔那知剥落皮毛處
不在流傳口耳閒禪要自參求印可仙須親煉待丹還
賣花擔上看桃李此語吾今憶鶴山
力學
力學求心苦未安蓬窗賴得小盤桓醉知义手矜持易
過似科頭點檢難静定工夫忙裏試和平氣象怒中看
亨途失脚人何限始信顔回樂一簞
玄扃
君從何處叩玄扃耳學紛紛莫浪聽剗盡念頭方近道
掃空注脚始明經見聞日富祇塵積涉歴年深似酒醒
不必但疑禪背理請君細讀信心銘
入局有懷(戊申)
空飡無補負公家此志雖存鬢已華每向客懷紅躑躅
不貪郎對紫薇花寬心可要流香酒圓夢何須正焙茶
手板便還丞相去吾儕活計只桑麻
勸農
此禮今於古庶幾龐眉共席意依依兒攜竹笠翁藜杖
主帶朝冠客布衣飲不盡觴瓢挈去食猶餘胾葉包歸
巳分鏤本隨人看聞說今年僻字稀
題後邨畫卷
馬和之覓句圖
先生隠几奴煨火斜插疎枝破瓦尊鶴夢未回更幾轉
吟時應是月黃昏
明皇聽笛圖
夀王妃弄寧王笛對面三郎背老伶卻恨馬嵬西去路
無人吹出雨霖鈴
楊通老移居圖
憶昔移居詩在集篇篇好就中語竒絶最是涉嶼島誰
歟作此圖題以楊通老行行四五人長短各有荷瓢者
帽且髯席者頭不裹或牧而尚髫或負而似跛孟光衣
頗寬靈照袖亦拕一兒解持箠一兒纔翦鬌處士獨跨
驢牛乃背其媼彼羊驅於前彼貓肩於左琴二荻籃雙
生計亦甚夥應嫌俗子知必住深山可低眉得何句手
卷豈其藳若逢李十二定復歌飯顆薏苡或招讒胡椒
能惹禍君子哉若人萬物備於我
題江貫道山水四言(此畫疋綃作石林簡齊有題跋)
遠水叢叢遠樹濛濛咫尺萬里江行其中短長何岸高
低何峯彼坁彼峙彼瀑彼谼晴嵐乍豁煙靄蘢蔥或斷
或續且淡且濃爾崒奚寺爾盤奚宮或垣隂翳或梁嵌
空有吠者厖有樵者翁危檣落碇短櫂掀篷往來異趣
寂動殊容羃翠其庭豈非盧鴻略彴而渡豈非龜蒙昔
吾經行雲山萬重若淮南北與江西東亦蓑而雨亦帽
而風乃今追維夢境相從及此開卷恍然昔同誰居作
者造化論功淹總其裔熙成是宗聲聞九陛既召而終
謂彼樹白(貫道畫林木如算子其身皆白)讖其身窮其然豈然訊之天
公被名穹壤疇曰不逢
郡圃偶題(鄱陽)
曲階倚杖行疎影柳花度竹黏衣領臺根三兩落殘梅
時見幽禽窺野井
晚行鳳遊池邊作
為吏常嗟七不堪偷閑時到小池南去來共浴鳬千百
高下相呼鵲二三春放新紅梅點點霜餘舊綠草毿毿
雲邊數陣鴉歸後遠樹如山日半含
人世
浮世堪嗤似戲場塵編無限記興亡百年不了窗明暗
一覺寧論夜短長空谷老夫休浩歎今人古月漫相望
眼前翻覆祇如許隠几何妨静炷香
郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峯遠近影無長短樹高低
眼前好句閑收拾歸到書窗卻自題
老樹茵生鋪兔目斷蹊泥濕印牛蹄山僧渡水雙攜履
野客歸邨獨杖藜羣鳥爭枝聲上下孤松夾㵎影東西
行吟注意&KR0679;詩料欲近前溪路忽迷
世味
世味更嘗百念輕眼前何辱又何榮寧教鬼解揶揄汝
不許人能駕馭卿躍馬臥龍皆夢事焚香弄鏡了餘生
春殘雨水差霑足卻願從今米價平
晴窗放言
今日與明朝相尋僅頃刻昨日不可追便如千歲隔長
江汐且潮孤月明又魄眞宰良自勞人生況如客錦衣
豈云華藜羹未為嗇俯仰去來今升沈付一啞卯酒六
七分武城二三策晴窗只自知一鏡虛中白
甲寅十月十九日有感
當年瑞節慶虹流冷落如今閱幾秋鼓腹遺民猶詫說
攀髯諸老更誰畱玉梅枝上春長在金粟堆邊雲正愁
(明皇陵寢在金粟堆邊)追記鵠袍陪拜日曉風黃繖望宸旒
題詠近藳
拏舟蚤巳向三韓莫放天風解引還九轉黃芽先白雪
千年翠甗後紅斑棋無盡算仙猶著性要全空佛未閑
得路不須愁險絶看他脚力儘登山
溪上謠
溪上行吟山裏應山邊閑步溪閒影每因人語識山聲
卻向溪光見人性溪流自潄溪不喧山鳥相呼山愈静
野雞伏卵似養丹睡鴨依蘆如入定人生何必學臞仙
吾行自樂疑散聖無人獨賦溪山謠溪能遠和山能聽
夢西軒舊事
南谷霜松老傷哉一窖塵學迂窮有鬼詩在護無神往
日同參盡殘年入夢頻遺書誰挂眼衣鉢付何人
雲木相參歌
溪翁結茅傍溪南近山繞屋青如藍天垂四野雲到地
千頃萬頃羅松杉著亭小小寄面勢往來萬象窗中含
有時倚杖日未吐但見雲木朝相參蒼蒼古木大百圍
白雲無心出復歸雲無盡藏木不老雲木千載長依依
我醉呼雲雲不飛風和萬竅如塤箎此時此景誰能盡
既以名亭聊賦之
田圃雜吟
疇昔多慚世網牽收身幸蚤賦歸田四科人物皆高弟
只學樊遲也自賢
臂痛六言
六十六翁衰久四百四病更多臂用夾攻未可心存水
觀如何
物理六言
以鳥養鳥盡性惟蟲能蟲知天萬物與我為一反身樂
莫大焉
非魚知魚誰樂夢鹿得鹿誰誣若與予也皆物(莊子)執而
我之則愚(關尹子)
右竹溪十一藳
資福嶺菴前作(嶺内有神祠課社十日一集其間)
嶺路松隂好歸鞭為小停苔封石面紫藤絡樹身青菴
古無人住蟬多過客聽少時文會處近裏有祠庭
崇安忌日
生死塗分久追懷謾自傷憐渠眉舊白歎我髮今黃聚
散萍來去悲歡夢短長縱能排遣盡此日亦難忘
四月二十日得雨方足聞城閒一禱即應霑渥
久矣此餘波所及也次韻呈恕齋
晴雲卷盡雨雲飛多謝元功巳轉機懇切敷陳綠封事
殷勤持送紫霞衣十連如佛仁均施一念於民福可祈
秧馬既閑青徧野搖搖爭弄晚風微
和一隠堂(義江陳吏部)
少陵那肯縛微官謾結陶廬雜市闤五客昂藏圖素壁
一翁偃蹇對青山我因月憶人千里公比雲居僧半閒
老去得閑應浪喜何如未老巳先閑
和後邨得第七孫
恰喜長房兒納婦蘭階又報送麒麟一夔四海名千載
三鳳諸孫見七人新綴錦綳饒獻笑賸畱寶硯要分珍
太翁從此應投鑷卻許貂貂金映鬢銀
山丹巳盛
夏半葵橊亦頓空臨池還未見芙蓉花神也念翁岑寂
數本山丹著意紅
六月二十四日雨後苦熱作
今年一旱熱良苦既雨纔晴熱如故桔槔暫閑稍解憂
赤日當空蒸濕土晚田切切更望霖蚤禾已失十四五
溪泉漸涸衆撮眉老我垂頭汗如雨有身有患信可憐
亦既憂農還畏暑
四睡戲題(其像三人交頭枕虎而睡)
多少醒人作寐語異形同趣誰知汝四頭十足相枕眠
寒山拾得豐干虎
送徐諮議總管
美矣軍諮議元戎喜借畱吟多磨盾鼻心久折刀頭梅
日相求去花時寄别愁天風題石處從此夢同遊
題梁祕閣玉堂何似亭
放眼久知亭外景連朝苦恨雨昏昏紅飄落桂渾如雪
青失平林總是雲與世相忘眞有道休官曾不待移文
玉堂天上空回首白髮追尋我愧君
偶題
清曉焚香罷書窗只自娛時為五禽戲閑看六牛圖遯
世元無悶衰年不厭癯圍棋三稚子夜夜笑翁輸
和春谷用弓字見寄
奴去看魚笱兒尋射鴨弓養疴三徑裏取友一溪中日
苦經簷短天如罩野穹過從人絶少訪問愧邨翁
喜第三孫彌月小飲
茅簷喜得第三孫草草團圞笑語溫晩菊客貽黃似蓋
新篘兒喜綠盈尊生涯素薄書差富舊物能畱硯僅存
儒級傳來方四葉九龍入夢始曾門
題朔齋鐵壁堂
耐久聲名參古柏絶清詞翰賦薇花幾聞人似南都老
再有公生朔黨家題扁不慚名鐵筆持荷更合侍金華
元城志業須翁了惟美還看入制麻(堂以綸言名)
丁卯新正二日野望作
麥隴高低一樣青澹雲籠晝雨絲輕梅花爛漫開將盡
松葉稀疎落又生遥企鈞天知夢斷欣聞玉陛慶熙成
人人盡說新年好除夕無風歲旦晴
放歌(讀放翁詩作)
朗誦烏棲曲數終乾坤何事老英雄縱令經有千名佛
敢道詩無兩放翁九萬里風來海外二三更月到天中
便教挽得銀河下今古閑愁洗不空
新晴
衰嬾如僧不出菴雨晴春又遍溪南周天日度一日一
初夜月生三月三還丹只是安樂法虛白未應容易談
最喜無名公自傳何須儒學記齊聃
詠蓮花
梅有幽人骨蘭如處子姿二者豈不貴清矣仁未知美
哉水芙蓉百花誰庶幾可愛非可狎不癯亦不肥充然
德之容瑩矣仙之肌芬芳不容挹既遠而有遺洛陽妖
艷品紅紫薄易萎東籬敗壞相著枝黏如&KR2365;此花雖巳
落汎汎看紅衣有房如粟玉尚以金絲圍吟翫苦不足
賦予何其竒因思愛蓮說稽首百世師非汝溪不愛非
溪不汝宜何人斯取斯有道者似之
遣興
風流不羨三學士衰退甘為一腐儒嗜古心癡迷黑鬼
(見歐公與劉原父簡中)養生胎息學元夫興闌日下新吟少静勝
年來雜夢無醉後枕書時鼾睡長孫喚醒小孫扶
偶題
浮沈上下一虛舟久喜身心得自由知我要須高著眼
逢人多是嬾擡頭詩名遣興元非興酒道消愁有底愁
學聖宗玄總如許莫疑老子習單修
别黃尉
梅隠多畱譽花殘乍語違慈空懸棒在廉得薦書歸好
是家聲著賢如柱史稀清時衡足定著意稱傳衣
苦雨
一春苦淋漓既晴差自喜四郊遽如壑晴日共能幾人
言山雨驟每點大如指新秧過半空農泣向妻子今年
種如金典質到衣被忍飢事犁鉏豈料今乃爾一飽彊
營營天公難指擬先滛後必涸我慮非止此可奈漫空
雲如墨來未巳長宵敧枕聽攬衣四五起滴碎愁人心
不滴愁人耳
贈僧宗仁回江西
少别溪干去於今識者稀腰包畱一鉢頂相稱三衣未
得逢漁住還如化鶴歸馬駒江上有著意訪禪機
六月頻雨(講堂前作)
半空如墨半空明亂灑斜飄卻又晴細柳牆邊飛拂拂
隨風不住帶蟬鳴
和王臞軒舊題紫閣寺詩(余初識此寺臞軒約軒題詩時也今三十)
(年寺中廢余守郡始復之丁卯寺僧攜此詩來訪和付之)
閣為山名紫松依水更青僧譚疇昔事我記始初經敗
壁題仍在臞軒喚不醒箇中安穏住但要主人惺
即事
學必苦心非易事世多抵掌是癡譚評量人到九分九
指擬天窮三十三澈底書須隨字解造微詩要似禪參
眼前定與誰商𣙜忽謾狂吟付一酣
贈别張養晦
訪我溪干住蕉衣換裌衣甘同蔬飯久飲了菊杯歸論
藥方書熟修丹嚥息微浴冰還啜火此事世應希
十月九日回書偶作
炎炎翕翕何關我是是非非厭聽人莫謾揣摩當世事
且須康濟自家身(康節語)囊空米盡挨排去菊老梅遲問
訊頻南北尚畱書債在未能痛絶為情親
晚步偶成十月廿八日
半空濃碧雲成嶠上有明霞如野燒綠田黃犬吠行人
白鳥青林送殘照連朝毒熱勝三庚萬木號風無一竅
松間散步信意吟安得孫登與長嘯
答吳檢詳用饒字韻見寄二首
署省論文久追思去日饒同趨花底路執别柳邊橋我
巳甘肥遯公還惜髀消新詩時見寄莫怕鴈程遥
白髮溪干住雖貧買竹饒名慙五雲吏夢斷七星橋烹
鯉梅春小鴻歸柳雪消兩鄉同此月廬阜亦非遥
曉起即事
枕上吟安未了詩披衣趺坐自支頤今年暖過冬彊半
昨夜霜濃曉始知腰帶愈寬只彊束髮梳常落不多絲
衰殘卻喜身彊健歲稔邨沽醉度時
和後邨韻贈硯士方生
精能磨石似磨磚巧手馳聲積有年想見割來雲製作
(溪工割紫雲李賀端硯詩)妙如修得月團圓我雖成癖耽求硯家苦
長貧恨少錢卻羨樗翁藏甚富鐫題欲付子孫傳
洗石蒲作
似髮青蒲石頂鮮與奴疏剔換清泉莫嫌水部寒貧氣
聊結涪翁瀟灑緣晝永久看雲獨立夜寒略對月還眼
焚香弄鏡皆書味時有新詩入續編
送陳伯厚試上庠
才華蚤巳逼難兄聲動賢關指日聽萬卷飽看雙眼碧
一篇聊換半身青三都賦出愁無紙千佛名題會有經
投老溪干吟送别舊遊回首夢爐亭
和桃巷吏部用鄙韻
人閒波浪勝揚瀾對鏡知公有達觀晚喜騎驢半山去
蚤曾立馬萬人看平頭八秩身逾健信手千詩興未闌
應笑溪翁耽貝葉但尋破寺訪豐干
山前山丹巳見微紅
一種邨居富貴窮多年饒潤謝天工眼前黃白方吹盡
巳放山丹蓓蕾紅
雪峯藏叟過門見訪贈别
山頭老漢老尤癯忽謾溪干訪老夫問訊輥毬思古宿
等閑隠几說今吾多畱舊日題詩在近有寒泉答話無
握手依依還别去十年一見只斯須
九月山丹
數本山丹似曉霞多情戀戀野人家自從五月至九月
還有三花或兩花莫笑蕭疎同寂寞蚤曾爛漫見紛華
籬邊黃菊今全未且對芳尊拾墮葩
九月十九日作
霜殘巳報春消息未見籬邊蓓蕾黃愛菊苦遲今十日
漉巾須作後重陽酒知聖處何妨醉藥縱仙方不用嘗
拍手自歌兒和我别無曲調只滄浪
題梅花帖(為徐山長作)
梅經和靖詩堪畫蘭識靈均賦是經兩得清名還此卷
梅花石上古蘭亭
冬曉
雲樹曉層層初霞照屋稜冰池紋似鏤霜瓦氣如蒸凍
想歌樵客閑思煨芋僧癡翁吟太蚤窗尚有殘燈
信緣
塵世情知事不然生涯漫浪只隨緣鬧闌身入從初悞
逆境魔多向老便未肯羨人昇白日不訪畱我伴殘年
聲名官職俱何有枉見悤悤髮似緜
題徐司理誥
端拱雍熙誥尚存棲鸞衣鉢詫曾門龍飛黃勅新來好
先輩名家又有孫
賀李教授挂冠
鵠袍未脱先謀隠雅操如君世所難甫拜衮龍懷勅牒
便尋神虎挂衣冠定應傳入逸民去更有文畱後代看
高卧東山還不穏令人遠笑謝公安
戊辰除夜作
今宵明蚤為新歲明蚤今宵是舊年卻羨山中無歷日
循環只認月虧圓
送子晦宰南安
送子南征愛子深殷勤聽取拙翁吟為儒但有書堪信
試邑元無譜可尋民病盍知渠即我郡貧應念昔非今
聖門絜矩眞良法彼此秤停要盡心
枕上作
新種梅家萼綠華緣渠關念是癡家不知青葉朝何似
輾轉殘更聽過鴉
久旱後夜雨不止枕上作
得雨初愁雨暫停如今徹夜怕泠泠此心果是誰差别
一樣聲成兩樣聽
喜晴
隂雲西卷去徐徐照眼晴空意豁如何處飛來雙白鷺
淺溪逆上小紅魚經風忍見折殘柳飽雨欣聞暴長蔬
新月宜人須痛飲南來況已得兒書
代懷安王林丞上楊安撫(誠齋子)
止戈堂外戟森森畫鼓無聲晝漏沈好是風流賢太守
空齋一片讀書心
先生舊把釣魚竿弄月雲濤手本閑只為春風藏不得
卻來搖筆對三山
聽得溪邊擊壤聲年來官府是昇平吏呼不到韓廬卧
整理犁鉏待雨耕
篇篇渾不費安排霽月光風自滿懷嶺海聲名誰得似
一家詩句老誠齋
中秋後三日寄吳景朔
離鴻斷影中秋月病鶴心愁薄暮雲為語白蓮同社友
得君書後愈思君
遊孤青作
野水茫茫去漁歌遠遠聽醉酣觴大白乘興櫂孤青明
月長如此浮雲不暫停拜經遺趾在誰與拾殘螢
秋日鳳凰臺即事(鳳凰臺著名以李翰林一詩也余思翰林題詩時臺必不)
(爾白鷺洲問之故老指點固無定所而三山則於此臺望已不見乃遠落於前江之尾若當時)
(果爾則此辭不應如此模寫也謾刊正之以俟好古者)
三山遠落窮江尾一水横過接石頭蘭櫂幾雙船細細
蘆場無數屋浮浮斷雲歸去商量雨黃葉飛來問訊秋
總為登臨能作興若為陳迹替人愁
劉躔甫許以古詩集見假而竟不至代書促之
好書千束且萬束前身後身讀不足劉郎好古喜收詩
一篇半篇惜如玉知君此性人所希旁人浪指為書癡
旁人肉眼君似月好句何從向渠說相逢劒客心相許
青萍莫惜當筵舞
送王逸少還鄉(已卯同出冬先歸)
點點瓊花上旅衣還鄉心壯任寒欺飄零為客看歸客
記憶來時惜去時家書一半憑君說客里三千儘夢隨
握手橋門重約在芒鞵莫便厭奔馳
省題詩
文字飲
我問揚雄字君評李嶠文劇譚聊詡詡對飲盡醺醺筆
落三千首杯浮一百分醉吟唐學士酒頌晉參軍良夜
邀明月他年憶暮雲獨醒憐楚客悲怨托湘君
山光悦鳥性
細大皆天性逍遥宇宙間山光非為鳥鳥悦自因山曉
日浮青嶂春雲影翠鬟物情如有識樂意自相關疎密
隂俱好飛鳴態自閒夕陽歸翅急應是倦知還
離憂忽浩然
只有片時畱離觴肯計籌知渠因底别使我浩然憂握
手看成夢多情種得愁征帆天共遠羇恨水俱流明日
非今日杭州定越州殷勤無别祝切莫斷書郵
山鳥暮過庭
試拄看山笏新詩得自哦空庭人不到日暮鳥時過遠
岫呼雛急斜陽接翅多瞥看窗外影爭認柳邊窠散帙
隨吾意喧簷奈汝何須臾林鵲噪滚滚見金波
賜鏡湖一曲
拜賜歸湖曲生涯只此湖三韓雲不遠一鏡月同孤天
語書黃誥波光照白䰅柴扉當鴈鶩采地即菰蒲殿下
投箋乞波閒弄槳娛不妨眠井底醉入八仙圖
落日見漁樵
落日誰横笛江邨一望遥喧喧歸鳥雀得得見漁樵薄
暮舒愁眼斜暉帶遠潮依灘綸在手出谷斧横腰歌罷
尋歸徑影行先度橋兩翁山水趣應未羨金貂
無弦琴
道外元無器聊横膝上琴本非弦可弄自覺趣尤深蚤
向聲前悟何勞指下尋昭文元不鼓鍾子謾知音賾矣
鐘名啞傷哉磬有心退之如解此十操不應吟
惜花春起蚤
苦惜花能好晴窗喚起頻只憂春去蚤卻要蚤尋春一
片飛愁我千秋艷惱人鳴鞭思曉月化蝶逐香塵醉卧
狂小子(楚狂小子韓退之)吟看睡太眞每因風雨夜不寢為渠
顰
挽詩
信菴趙少保
百萬頻年戰虎貔神馳漠北到洮西空餘八陣江頭石
未見一丸關上泥守父訓辭黃閣去負時名與紫山齊
河山收此英靈氣下馬千年看墓題
朔齋中書劉禮侍
一識端平三十秋北關重别見南州紫薇閣下分房住
黃櫱山前並轡遊漳水詩來秋後得吳門書去病中投
交情不薄相期遠底料催歸記玉樓
王宗合太博(特魁)
蘭宮凡幾上直待晚成身臣對三千字君恩第一人譚
經居未久岸幘請何頻風月分能幾空山骨巳塵
陳提舉(煒)
嶺海清聲玉雪如門庭尤峻似閑居吹嘘昔日班揚賦
受用餘年老易書亭列百間多築圃舟移數里自穿渠
春來紅紫應岑寂花外無因見小車
潘守
文武憂才盡斯人為底窮威聲傳境外袖手老閩中來
往二三客康寧八十翁及門曾一識銘筆愧難工
百七弟
我嗟孤日蚤汝亦守偏親愛甚於諸季年多似一輪家
雖老去足身苦病來頻卜穴何時定傷心歴四春
梁祕閣
當年握手向番湖歲晚交情不暫疎安樂窩中三度别
往來溪上幾回書鳳遊舊客彫零盡龍窟新阡悵望初
人物如公應不死有銘有誄果何如(鳳遊堂名)
盧汀州野涉
野涉來南岸幘時我方為掾久追隨爐熏柳葉同清話
酒嚼梅花幾賦詩别後京華纔一見病餘山寺謾相期
為公一慟今踰紀當日交遊在者誰
劉殿講大卿
涉世風波惡收身歲月長再三持蕩節八十侍華光邊
入籌如蔡民懷惠有棠兩朝凡幾奏書不與人亡
右續集
宋百家詩存卷三十二
