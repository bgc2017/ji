宋百家詩存卷九
嘉善曹庭棟編
青山集
郭祥正字功父當塗人母夢李白而生少有詩聲梅
堯臣方擅名一時見而歎曰真白後身也登進士熙
寧中知武岡縣保信軍節度判官為王安石所詆旋
以殿中丞致仕後復起判汀州有政聲公餘與郡守
陳軒觴詠酬酢又知端州棄去隱於縣之青山題所
居曰醉吟菴東坡嘗為晝竹石於壁又有贈句云平
生好詩仍好畫書牆涴壁常遭罵不瞋不罵喜有餘
世間誰復如君者著有青山集三十卷其古體詩沈
雄俊偉如波濤萬疊一湧而至莫可控御不特句調
髣髴太白其氣味竟自逼真
送姚彥經歌行
春風動地吹春去行人不肯江邊住片帆朝挂暮千里
煙霧蒼茫宿何處聞君少年日射策明光宫同時得意
三百輩上林曾醉桃花紅十餘年間事超忽幾在青山
幾白骨君雖未甚榮亦足有餘樂存心不負聖與賢何
須畫影凌煙閣潯陽城頭北樓壯邂逅相逢觀暝漲魚
龍奔走勢莫分却憶當時兵火愁殺人至今戰場無綠
草冤魂夜哭寒蟾老臨風瀝酒一弔之而我浮生何足
道聊為君行歌數聲青山截斷江流平晴雲相對似能
舞野鳥好語如吹笙却把閒愁付滄海身雖離異交無
改若到蓬萊王母家為攀琪樹遥相待
潛山行
笑别姑蘇州來作潛山遊潛山聞名三十載寫望可以
銷吾憂晴雲如綿挂寒木廣溪鏡靜涵明秋山頭石齒
夜璨璨疑是太古之雪吹不收信哉帝祖駐鑾蹕異景
怪變誰能求若非青崖見白鹿安得此地排珠樓羣仙
長哦空洞絶綠章封事秉虛輈靈鳥盤旋老鶴舞華燈
散采祥飈浮噫吁嚱漢武登壇求不得明皇夜夢推五
百寧知司命抱真符為宋真人開社稷詔書數下修琳
宫殿閣縹緲平諸峰六朝德澤施愈遠九天福祐來無
窮君不見潛山之下潛水之涯菖蒲有九節白术多紫
花采之百拜獻君夀陛下盛德如重華
山中吟
山中吟白日長碧霄泉暖菖蒲香仙翁勸我采為食登
高遂覺足力強登高望遠遠思發春風浩浩天茫茫美
人一别隔滄海青鳥寄與雙明璫青鳥東飛亦不返草
色綠縟雲徜徉草色幾回綠雲飛無故鄉魂迷夢斷竟
何在山中吟白日長
將歸行
男兒四十無所成可憐鬢髮霜華生長書朝奏夕命相
此事故非言不行低徊却入邵陵幕梅嶺招降建城郭
論功第一遭衆讒斷木浮沈委溝壑噫吁嚱數竒不獨
李將軍兀坐桐鄉三見春桐鄉雖好大兒死風物滿眼
惟悲辛邇來又赴淝上辟碌碌隨人亦何益法網深懸
無縱鱗歛翼饑禽憂彈射噫嘘嚱一寸丹心不堪折扁
舟卻憶姑溪月溪如凝冰月如雪天地清光迥交澈釣
絲千丈入琉璃六鼇一舉三山隨人生快意莫如此腰
束黃金多横死君不見日暮途窮逆行客一餉榮華速
誅殛又不見都市朝衣就劒人誰道忠言能殺身休休
休歸去來芝田石室雲長在瑶草琪花春不回收帆銀
濤即平陸跨青牛兮騎白鹿莫向人間岐路行豈有悲
歡與榮辱休休休歸去來計已决肯學腐儒空有言辜
負春鵑口流血
宣州雙溪閣夜宴呈太守余光禄
陵陽三峰壓千里百尺危樓勢相倚海波不動蛟龍盤
疊玉無塵雪霜洗溪光泠浥山光潤地接金陵古名郡
青猿嘯斷四五聲白鳥歸飛兩三陣四時之景皆可觀
六月來遊膚髮寒有時下瞰北山雨只道林林銀竹竿
賢哉光禄余太守昨引佳賓列尊酒朝飲三百杯暮吟
三百首不為隂慘嚴刑誅長吐陽春活殘朽御史曾書
治績碑州人盡祝靈椿夀沈沈羅幕更漏稀燈如攃星
公醉歸絲篁前引後鼓鼙珠履交錯行遲遲丈夫得意
不為樂借問百年能幾時
留題九江劉秀才西亭(西臨大江南瞰廬阜北見四祖)
南出九江城西下五老岡倏然一徑二三里流水散漫
桃花香桃花迴環蔽深屋犬吠遊人人扣竹青衣借問
來何為正是劉郎春酒熟劉郎不厭客撫掌邀我曹西
亭有榻醉可臥下臨大江萬頃之洪濤長帆出沒送孤
鳥月飛不過哀猿嗥更愛雙劒峰正落南忩外天公好
仁不用武太古光鋩未磨淬誰懷邪佞心見之膽應碎
淮山在天末寒青亦相對微風時一來松柏搖蒼珮頃
刻神官驅黑龍汹汹興雲變明晦地勢雖高直可驚酒
行且止炙休嘬劉郎顧我笑為言向苦悲隂晴非汝職
不醉將疇歸歸來乎頻相過西亭把酒共君歌
松門阻風望廬山有懷李白
北風阻船泊湖漘北望廬阜青無㾗晴雲自舒仍自卷
白龍欲眠猶宛轉秋空漠漠秋氣淺碧天蘸水如刀剪
篙師畏浪不敢行卻憶李白騎長鯨倒回玉鞭擊鯨尾
錦袍濺雪洪濤裏霓光溢日精神閑終日高歌去復還
飛流直下三千尺風吹銀漢落人間天送醇醪傾北斗
羣仙吹簫龍鳳吼李白一飲還一醉醉來豈知生死累
倏然卻返玉皇家不騎鯨魚駕鸞車留連自摘蟠桃花
嚼花吐津染朝霞不信如今三百載頑鯨駭浪空相待
武夷行寄劉侍郎
平生愛山水最聞武夷好千峯巑岏月倒挂萬木隂森
春不老羣仙浮舟出寥廓未濟明河半空泊世人可見
不可攀靜夜天風吹寶樂須信仙家日月長塵埃下土
空茫茫賢愚得失竟何益坐令綠髮催秋霜人間感悟
有誰蚤丈人尋真歸故鄉故鄉宅在武夷北山勢迴環
碧城起仙棋一局一番春幾見桃花滿流水他年功成
趨帝闕醉喚嫦娥擁明月照開三十六洞天玉樹瑶花
恣攀折丈人之樂其無央我今欲往親在堂側身南望
未能到耿耿寸心思夢長
春日獨酌
桃花不解飲向我如情親迎風更低昂狂殺對酒人桃
無十日花人無百歲身竟須醒復醉不負花上春
江草綠未齊林花飛己亂霽景殊可樂隂雲幸飄散且
置百斛酒醉倒落花畔
雷聲散陽氣晴景醉長天綠從何處來染我山下泉汲
泉釀醇酒舉杯復頽然寄謝伯夷輩餓名安用傳
幾日待春光春光易衰歇流年信密移誰能保肌髮何
須秉蠟炬今夕值明月但願海變酒拍浮長出沒歸來
歸去來蓬山有仙闕
海棠微雨溼枝上殘紅泣山鳥啼向人春光一何急濁
酒注我腸免使新愁入卻欲買扁舟漁竿荷蓑笠
懷友
晚坐庭樹下凉颸經我懷亦有尊中物佳人殊未來佳
人隔重城誰復為之儕瞻雲雲行天步月月滿階想聞
誦聲作奔騰瀉江淮
嚴氏西齋
立屋聚羣經執經授諸兒趨善務深畜言行韜前規譬
欲種嘉禾春膏力鉏犂一朝秀而實刈熟當如坻遂為
道德飽用濟斯民饑庭木豈不美凉隂奉遨嬉池水豈
不深濯熱臨清漪作止既可樂左右皆宜之瑶琴誰為
彈倚聲奏吾詩
送李嘉甫朝散還臺
春風連作惡吹雪深尺五元宵無燈火閉關與誰語忽
聞營從過傾蓋挹眉宇相親如故人坐久加循撫斗杓
斡春陽和氣隨甲拆溶為大田水青發壠頭麥南民少
蘇醒白骨免堆積朝廷方體仁乾坤應念德有酒不敢
飲獨樂神所責悲歌閉空屋寫慰同心客
川漲
末夏久不雨川源倏然漲三湖渺相連狂風蹴高浪蛟
龍遞出没魚鼈隨浩蕩羣山悄低徊阡陌失背向嗟嗟
圩中田一埂安可障去年己大潦十戶九凋喪幸賴官
廩實囂囂命所仰官廩今己空農事未敢望理水竟無
術禱祈俟靈貺退寸復進尺潮勢頗難量彼蒼罪斯民
殺戮不以杖令人思禹功巍巍百王上
和陳掾效陶齋
君欲效陶潛超然異令趣開齋即我廬欣欣同所慕潛
魚不羣遊棲鳥不返顧無意亦無我何思復何慮遂超
羲皇上日夕自休裕百年能幾何不知歲云暮終當隨
白雲悠悠北山去
邀敦復小酌為别
三年同賞梅梅花爛晴雪一日言北歸梅黃雨初歇誰
將金彈丸綴在綠枝上結實勝開花邀君更同賞食梅
齒牙軟銜杯奈離憂過江桃李熟回首憶梅不
自釋
去日不可追來日己無多衰頽復自念遷謝當奈何賢
達并賤愚百歲同消磨不如詠觴酌徘徊眄庭柯流翠
自成幄好風時經過憎愛理兼忘虚澹神所和運盡即
隨盡葬骨南山坡
志士吟
羣材欣向榮志士寂無托獨鳥千里飛天末孤雲泊越
女殊西子秦聲異别鶴守貞不辭貧怡怡内常樂高歌
戛金玉其聲振寥廓
雙泉軒贈太平守梁正叔
開池得雙泉因泉搆華屋池中種菱荇池上列花竹與
春蘸新紅遇風搖淨綠輕鷗自飛舞纖鱗隨出縮操舟
往江海端憂龍唇觸卷衣入山林而防虎狼欲豈如一
憑欄俯仰快心目朝吟吟有餘暮醉醉不足雙泉長涓
涓比公享天禄公歸民懷公聽我雙泉曲
廬陵樂府
與子初執手效彼瑟與琴子去既不返誰復知我心寶
刀能切玉願斷金烏足留住枝上春花紅葉長綠懊惱
復懊惱憔悴變妍好不見庭中蘭埋没隨百草
嵯峨姑射山綽約飛仙子絳唇啟皓玉明眸漾寒水才
平與麻姑相期永不死手披黃庭經金字寫青紙胡為
謫人間離合溢悲喜夭桃凝露珠東風任吹洗
代古相思
妾面如花開妾心似蘭死花開色易衰蘭死香不已願
持枯蘭心終焉托君子君行胡不歸兩見秋風起鴻鴈
只空來音書無一紙夜夜夢見君朝朝嬾梳洗不憶霜
月前絲桐為君理千古萬古悲悠揚逐流水
追和李白姑熟十詠
姑熟溪
源從丹湖來奔流朝北極雙橋跨長虹千艘濟民食日
華動清曉岸柳搖行色文王未出獵垂竿人莫識
丹陽湖
湖光際長天永日微風止菱歌一舟去雪陣羣鷗起荷
香迷近遠秋色瑩表裏試問賀季真何如鏡湖水
謝公宅
山腰存廢址昔是玄暉宅林藏幽鳥聲月弄野棠白高
賢百年盡遺事千古蹟此興欲誰論摩挲問磐石
凌歊臺
臺高築千尋勝景供遠目雲烟護城郭吳楚接川陸不
知歌舞散雌鳳叫空竹鬼火照殘碑應有精靈讀
柏公井
環營鑿九井井深泉不竭舊甃缺瓊瑶新苔荒歲月重
吟太白題興自相公發我欲喚嫦娥團圓伴澄澈
慈姥竹
一種碧琅玕攢根繞蒼島濃隂不透日密屋得春早笙
隨緱氏仙釣入蟠溪好欲識化龍蛇唯應雪霜保
望夫山
登高望天涯化石與君别秋鬢霜露深春山薜蘿發旅
鴈只空飛悲咽長不絶行客歸去來芳心可休歇
牛渚磯
長江瀉危磯雷怒安可向煙雲忽藏月鯨鯢互噴浪朱
衣叱犀犬丹青豈能狀引杯聊醉吟徑臥巨鼇上
靈墟山
仙人赴金闕靈墟躡高路空見白雲飛想乘黃鶴去月
冷步虛壇苔深煉丹處塵寰欲何為光隂等閒度
天門山
巨靈擘蒼山勢分金闕對月引曉嵐交江翻寒影碎雙
鳧落人間千帆出天外我欲往高吟凌虚踏煙靄
追和李白郎官湖寄漢陽太守劉宜父
遷客昔登覽愁煙頽四隅身趨夜郎道心戀成陽都此
景古來好此人今則無空餘秋夜月素影湛平湖便欲
凌風去酣歌與君俱
盛仲舉秀才歸自九華極譚勝賞取李白九華
聫句元韻誌之
客從青陽歸為我譚九華雪潭昨夜宿衣上有殘霞鳴
溜隔深木白鷴棲翠崖南遊豈是遠乘興必擕家
廣州越王臺呈蔣帥待制
番禺城北越王臺登臨下瞰何壯哉三城連環鐡為瓮
埤堄百世無傾摧蕃坊翠墖卓椽筆欲蘸河漢濡煙煤
滄溟忽見颶風作雷山崩倒隨驚雷有時一碧渟萬里
洗濯日月光明開屯門鉦鐃雜大鼓舶船接尾天南回
斛量珠璣若市米擔束犀象如肩柴越王胡為易馴服
陸生辯與秦儀偕當時貢物競何有漢家宫殿今蒿萊
邦人每逢二月二熙熙載酒傾城來元戎廣宴命賓客
即時海若收風霾羣心愈喜召和氣百使盡人呈優俳
樂聲珊珊送妙舞春色盎盎浮尊罍鬼奴金盤獻羊炙
薔薇缾水傾諸懷嗟余老鈍已茅塞坐視珠履慚追陪
青蠅何知附驥尾伯樂底事矜駑駘番禺雖盛公豈愛
亭亭自是巖廊材千年故事寫長句指畫造化回枯荄
昌黎氣焰遂低縮瓦礫未足當瓊瑰仙姿勸公莫妄想
元鼎久待調鹽梅
留别宣城(李節推獻父)
君作宣城幕下吏我嘗築室青山址三四相逢五六年
交情澹若秋江水水窮到海無窮時吾輩論交無衰期
明主可結亦未晚謝安四十功非遲低頭感事復太息
汲汲功名亦何益君不見屈原言直沈湘水韓信功高
亦誅死窮達無過數十年事業空存一張紙不如飲酒
臨春風溪水綠淨山花紅金絃玉管亂兩耳一醉三百
瑠璃鍾醉來辭君登海查四方上下皆吾家
酬吳著作子正
醉乘黃犢窮山河倏然遂向桃源過桃花盡處見城郭
萬乘訢訢聞絃歌主人喜埽溪上榻笑我鬢髮塵埃多
旋呼瓊液注玉斝麟孫出拜能吟哦使令勸我須醉倒
不知與世為誰何醒來忽别未十月敢期佳句傳靈波
千言不落一字俗凛凛秋風吹太阿大才小用小有補
牛羊茁壯餘無它何時赴詔玉京去萬物待子能調和
舒州使宅天柱閣呈朱光禄
羣山奔來一峯起千丈芙蓉碧霄倚嫦娥卻月愁推輪
王母呼煙結繒綺分明有路金闕通翠滑無塵玉壺洗
老松自作孤鳳吟駭浪時翻三井水峨嵋絶巔安足論
力不擎天亦徒爾懊惱茂陵客白日求攀天遺壇猶在
半蕪沒隱約龍馭回瑶鞭直至唐家六皇帝夢感異境
開重元真符豫告後五百佐佑寶歷推鴻延城頭建閣
舊丞相忩戶再新光禄賢手擕大筆恣吟覽老句氣熖
摩星躔當時數赴范公辟秀骨照坐誰差肩功名自許
出絶域歲月漫往脩途邅丈夫有命豈嗟慽投老得地
多雲泉霜柑正熟蟹螯美白蟻旋漉浮金船伊予困躓
坐小邑悵望珠履參華筵祝公自此早歸隱幅巾藜杖
詩中仙
中秋登白紵山呈同遊蘇寺丞
平湖萬頃浮青玉嫦娥更攬寒光浴天高星稀魚鴈沈
風靜雲消絲管逐試聽郭子今宵歌對月不飲奈愁何
上盡高山萬丈之絶頂側身可以攀明河明河洗君耳
明月照君面暫來空洞無物逍遥鄉安用聲名誇海縣
前年從軍梅山下林黑只憂偏弩射去歲點夫大河北
黃土吹衣無晝夜勞勞功業安在哉出林之木風先推
有言不得見天子卷舌却出金門來流光差池鬢垂雪
幸對高才值佳節更在桓公遊處遊自抒悲歌再清越
登高何必須重九零落黃花汙濃酒豈如桂子散秋香
乘露金人舉纖手舉纖手欲未休月輪忽轉西山頭明
年此會定南北沈思使我增離憂荆榛滿眼世路惡恩
忘水覆終難收田文昔日三千客去住如今均一邱噫
噓嚱達亦不足恃窮亦不足羞但願明月照我酒古來
秉燭供遨遊因誰為謝北海若酩酊不辨馬與牛
德化默亭觀雪呈鄭令
霜風結海天雲冰夜寒斷盡朱絲繩曉來何處看積雪
鄭令新亭最高絶倒披貂鼠一登臨飛鳥不飛晨光滅
時吟杜甫苦寒詩白鵠翅垂眼流血崑崙關折非吾憂
但願春泥補地裂西南香爐萬尋玉遠思飄然看不足
欲騎鸞鶴飛其巔身雖未往神明肅又疑夢向瑶池過
王母樓殿高嵳峩粉圖屏風畫未竟隱隱朽筆方森羅
天工好竒人莫識縱心壯觀聊唧唧酒瓶倒瀝萬籟沈
客子狂歌主人默默胡為乎名斯亭主人意深窺杳冥
不為四時役不擇萬象嘉與時窮通自消息見我狂歌
應笑邪
寄題鄂州李屯田家園安仁亭
頭陀樓閣坐青煙畫屏正落南檐前主人隱几寫風物
幅巾瑩爽南昌仙仙翁讀書五千卷道與世背多迍邅
安之不擾靜以養逸我夀老全於天簾櫳疎疎日光透
欄檻寂寂花隂圓黃鸝弄巧子趁母白酒釀熟金為船
淵明醉矣客可去細藤織榻閒敧眠君不見黃鶴樓鸚
鵡洲碧雲欲合天自晚芳草無情春亦愁禰衡白骨瘞
何處曹王舊曲無人收沈吟往事變華髮不飲何以銷
吾憂銷憂乎君且飲醉來天地真衾枕
徐州黃樓歌寄蘇子瞻
君不見彭門之黃樓樓角突兀凌山邱雲生露暗失柱
礎日升月落當簾鉤黃河西來駭奔流頃刻十丈平城
頭渾濤舂撞怒鯨躍危堞僅若杯盂浮斯民囂囂坐恐
化魚鼈刺史當分天子憂植材築土夜運畫神物借力
非人謀河還故道萬家喜匪公何以全吾州公來相基
疉巨石屋成因以黃名樓黃樓不獨排河流壮觀彈壓
東諸侯重檐斜飛掣驚電密瓦瑩淨蟠蒼虬乘閒往往
宴賓客酒酣詩興横霜秋沈思漢唐視陳迹逆節怙險
終何求誰令頸血濺砧斧千載付與山河愁聖祖神宗
仗仁義中原一洗兵甲休朝廷尊崇郡縣肅彭門子弟
長歡遊長歡遊隨五馬但看紅袖舞華筵不顧黃河到
樓下
留題吕學士無為軍謫居廊軒
城頭高軒眺千里數里蒼山兼寒水帆開半落有無閒
鳥飛不斷丹青裏北斗疎疎河漢繞蓬萊一登天下小
心隨境化形亦㤀誰道霜翎老華表曺公窺吳教水戰
虎貔䠞踏鯨囂轉野父相傳此渡頭魚網時時得遺箭
當場英氣安在哉千年絶景蔵蒿萊地祇監護待賢者
欄干倚遍傾金疉目送白雲望堯闕忠功孝名堅一節
明時不作離騷經玉上青蠅解磨滅升沉偶然安足嗟
與君高咏思無邪數聲長篴奏何處微風吹落天之涯
天涯桂樹清輝發萬頃波瀾凍冰雪若承紫詔返瀛洲
此地曾㤀遷謫憂
姑熟乘月泛漁艇至東城訪耿天騭
姑熟皇東城長江八十里思君半夜泛漁舟明月隨人
渡寒水江南美酒君家無攜來相就傾一壺澄江如月
水如玉拂拂清風生碧蘆功名無成安足嗟但令方寸
無疵瑕煉丹辟榖亦𤨏𤨏萬物何處非生涯君不見鴻
溝欲將天下裂失道隂陵遽身滅玉帳周遭皆楚歌金
甲繽紛摧漢鉞重瞳卻傳繪塐手瓦鼓巫歌薦神酒廟
前老木蔵狌狐豪氣英風亦何有沈吟往事君勿悲我
遭幸遇堯舜時田中榖稔牛羊肥高會難逢易别離今
宵不醉欲安之
西山謠寄潘延之先生
男兒無成羈薄禄日月相推猶轉轂誰向生前悟此生
西山山人挂冠速買田築室臨西山時來石上横琴彈
千古萬古治亂事一曲兩曲頓挫松風寒門前禾熟醖
美酒故人車馬留盤桓榮亦不足貴辱亦不我干但願
青山綠水兩不變醉醒自得窮觀玩名落人間非所欲
閉門且喜辭憂患君不見李太白朝為酒家仙暮作金
鑾客醉裏題詩宫妾扶自謂遇君今古無一朝讒言入
君耳夜郎遠謫吟䰟孤到死空言竟何補何如道行及
妻子西山人孰可比晴空矯矯孤雲飛欲往扳援無路
岐
贈張參軍待舉
宣城之人張待舉高才未得見明主強將尊酒娛天真
猶得狂名落寰宇陶陶復陶陶意氣蛟龍豪滄溟豈是
遠銀漢不為高路逢郭子陵陽津平生未識如故人相
勸握手輙大笑共訪瑶池尋玉真天門夜义識慮惡為
我無錢謹關鑰興闌卻駕彩雲歸别入紅窗為君酌醉
來兀兀乘扁舟長溪水碧芙蓉秋願逢萬丈龍鬚席卷
取月明歸玉樓
贈陳懶散
懶散翁何怪竒形容磊落似元亮情性孤高如伯夷靈
臺瑩徹軒轅鏡姸醜默辨毫與釐生涯只寄一壺酒萬
事掉頭予弗知或乘爛醉說儒佛風雲坐上騰蛟螭顯
晦自任不可測頭角變化將有時驚人一鳴冲天一飛
豈能齪齪事小隠堯舜君臣方有為懶散勿懶散石渠
金馬湏翁來
謝劉察推莘老丞相
秋風吹霜入松柏虛谷聲遙寒刺刺月華正高星宿稀
獨鶴不鳴觜插翼是時夫子為我吟逸調雄才世無敵
十年學詩自謂豪一日逢君有慙色恍疑醉夢天帝家
寳蔵珠樓不知極蟠桃結實九重春金銀琅玕萬林直
湏臾收拾到平澹雨洗高峯增老碧又如摩詰畫思精
一幅霜綃數拳石鬼神怪變露形状天地英華發胸臆
我家江南謝眺山山深流水長潺潺獮猴摘果趣不去
白雲常在衣裳閒斷無車馬送塵土獨與猿鳥期追攀
一杯有酌醉復醉萬盧不到閒中閒欲邀君去咏此景
願窺巨筆追楊班其餘功業未足數天馬安得趨塵寰
謝淮西吳提舉子中
&KR0888;馬徐行三百里撲撲黃塵眼雙眯手攜簿法趨使臺
惟恐瑕疵煩摘指藍衫蹙蹙走廊廡與坐撫循顔色喜
琅琅先誦荆州吟醉來捉住鯨魚尾如今無復氣凌雲
俛首低佪逐泥滓湏臾又㤀按察尊羅列壺觴瞰池水
圓荷飜風碧玉軟幽鷺得魚團雪起正當煩暑浩如秋
更聽高譚清入髓君臣會合前世無朝廷事事圖新美
甲花照日御營寒萬命縣絲朔風裏自嗟雖老力未衰
生未遇知甘擯死南山射虎竟殘年不得封侯亦徒爾
感君欲引西江波涸轍行將脱螻蟻功名成就湏報恩
莫道江南無壮士
仲春櫻桃下同許損之小飲因以贈之
君不見古人悲歌愁殺人一片花飛減卻春徑湏沽酒
就花飲暫時爛醉陶天真借令黃金大於斗豈買人閒
百年夀但願青春永不歸更得滄溟化濃酒朝酌弗乾
暮傾弗竭東向浮桑采日枝西入瑶池浴明月梧桐三
尺安足彈重華去矣薰風寒夷齊恥食首陽粟屈子徒
佩瀟湘蘭噫嘘嚱哉賢與愚同歸一死胡為乎共君極
飲且爛醉指點世路皆虚無許損之爾為我滿斟我為
爾高吟相逢莫恨晚結交貴知心坐看南山一片霧忽
成千里萬里之春隂
酬蔡尉祕校
環峯雨過煙嵐披君醉兀兀騎驢歸明朝大字送滿篋
乃是醉埽琅琊詩陽冰篆筆昔未有鐡索礧碨纏蛟螭
禹偁八咏不足數永叔爛浸鐫瑶碑山光水潤洗出太
古色更後取作知為誰愛君膽大少且銳攙剔缺漏筆
補之飄然一别今七載取讀往往生光輝寧知流落尚
為尉瀟湘邂逅令人嚱又致新章溢編楮遣僕買酒烹
黃雞伊予齒髮更衰落固異往昔相逢時舉杯未盡輙
醉倒眼吻雖強難扶持人生老去百無孟譚新憶故惟
傷悲君休吟亦勿飲橛株駒坐真忘機死生終始了為
一清風為我炎天吹
夏公酉家藏老高邨田樂教學圖
高生妙畫世所知君藏兩幅尤瑰竒春回老柳未全綠
和氣盎盎微風吹負暄當案誰氏子坐以訓詁傳童兒
麻鞵破穿十指露紵衫短袖烏巾敧眼吻開張手捉筆
叱怒底事揚其威兩童分爭迭相挽彼二稚子傍觀窺
一童獨臥守書卷惟習已見分醇醨皤然老叟醉兀兀
二孫側立猶扶持餘皆伶官雜邨妓插笛放鼓陳威儀
三尺奔來吠欲囓二人驚顧方攢眉伶家有子少亦黠
兩手據鞍驢載之尊卑向背極精妙精妙得以意思維
田翁豐年固取樂又能教子勤書詩德澤涵濡賦斂絶
致我鼓腹咸熙熙畫工亦畫太平事誰能擾之生亂離
高生高生不獨愛爾之妙筆對此頗思三代時
寂照大師匣藏相國寺壞壁秋景
京城車馬多塵埃一見妙畫心眼開深山老木秋思靜
苦霧鬱鬱諸峯埋客騎蹇驢打不動懊惱似憂寒雨來
崖平路轉斗然絶筆力未斷空徘徊相為皴剥僅盈尺
鐍以大篋過瓊瑰師云昔是殿堂壁治平大水餘皆摧
恰如盧仝玉碑子中路撲折令人哀玉碑一折乃無用
此畫雖缺猶堪裁君不見山前路路長不獨憂風雨前
有毒蛇後猛虎磨牙矯尾藏深塢聖人皇皇嗟逆旅畫
工意思非無補非無補誰信之紛紛門外誇輕肥
謝方彦德奉議惠羅文硯
歙溪古源鑿龍尾一片寒冰瑩無比珍綈藏護知幾年
贈我題詩草堂裏驪珠失色悲暗投再拜置之枯木几
硯兮不似在君家捧來自有纖纖指
中秋泛月至歷陽訪太守孫公素
中秋拏輕舟西泛采石月初疑濯碎冰壺冰又如飛度
雪山雪若非身世出塵寰底似清光透毫髮袁宏謝尚
久磨滅含情欲就何人說歷陽太守孫公素竹冒寒霜
松屈鐡昔從赤縣守儀真再主天門請符節紫皇詔長
鷄籠山惠浹春陽威凛冽開倉出粟賙民饑夜戶不扄
無竊發咄哉此事安足論斯人自養班夔契且聞兵厨
醖濃酒桂子秋香月中有請君置我三百杯我為君唫
一千首爐鎚七竅完混沌能使頽齡遂長久饑横鏌鎁
鱠鯨肉渴引明河傾北斗憑誰為問陶淵明胡為種菊
仍栽柳豈如永夜無纖雲江光月色鋪黃銀喚取三千
珠履客陶然一飲情無垠劉項輸贏亦安在笑殺今宵
月下之醉人
送梅直講聖俞
清風吹天雲霧開仙人騎馬天上來吟出人間見所不
可見嫦娥織女為之生嫌猜織女斷鵲橋嫦娥閉月窟
從茲不放仙人回一落人間五十有四載惟將文字傾
金罍李白佯狂古來少騎鯨鬛鬛飛沿洄杜甫問訊今
何如應為怪極罹天災公乎至寶勿盡吐吐盡吾恐黃
河水決崑崙推天穿地漏補不得女媧之力何可裁長
安酒價不苦貴風月但惜多塵埃醒來強更飲百盞酣
酣愚智寧論哉
送袁殿丞世弼
與君六年别愁見雲開露明月尊中有酒雖獨傾萬古
情懷共誰說思君彈瑶琴琴聲為君咽孤鴻高飛不可
攀北風一送何時還欲問鯉魚更難得江頭白浪高於
山尺書彼此絶令人腸百結昨日聞君來我心如鑿龍
門開拂拭囊中白玉璞請君辨之為磨琢感君酬價過
南山即見名聲搖海岳烹羊買酒邀吳姬今朝會合明
朝離莫嗟兩鬢白雪滿請看舞袖紅雲飛雲飛酒闌君
遂起篙子催行趁潮水君行汲汲過西山手植松篁春
正美我亦歸青山白雲相伴閒若駕鸞鳳赴瑶闕先到
臨川與君别
送錢賢良醇老
去年六月梓山裏與余披襟弄泉水高譚直出堯舜前
長林為我清風起金船滿滿傾醇醪吳姬玉指拈櫻桃
君今勸我盡百琖肝腸但覺翻江濤醉來騎白鹿大笑
還青山倏忽歲月往思君鬢成斑今朝邂逅蕪江頭論
心握手忘離憂暫時會合復言别安得彈劒從之遊我
聞紫微薦君策男兒事業豈易得金門慎弗閒經過為
奏天下弊穴如蜂窠
送徐長官仲元
徐夫子能譚經不學俗儒事章句白首役役勞骸形我
嘗洗耳聽其說寒泉潄玉聲瓏玲十年茅塞一朝拔四
體自豫神安寧交遊得君已恨晚歷陽幾日同醉醒新
詩百韻忽贈我滿紙落落排明星使我目睛眩又若遭
雷霆自愧久滅沒安足須褒稱李翰林杜工部格新句
老無今古我驅弱力漫繼之發詞寄興良辛苦幾欲攀
天門擊天鼓女媧有志終難補低頭帖耳逐駑駘倒著
青衫走塵土東風吹破江頭春綠楊紅杏能笑人狂來
且盡一壺酒世無賀老誰相親君今别我又遠適錦帆
千丈迷空碧飄然去意凌崑崙自古雄豪少知識我亦
從今不復言靜看澄江漫寒壁
送李節推獻父
昨别桃花與君别共唱離人眼中血今見桃花君復來
似與東風趁時節北去南還何日休書生道路多窮愁
安得巨航滿載酒一帆風過蓬萊洲
送李察推公揮
去年過君陵陽峯杜鵑聲亂桃花紅佳人玉指按玉板
勸我一醉三百鍾醉來騎鯨赴瑤闕不記當時與君别
溪上扁舟破雪歸樓前芳草還春發白頭太守重相過
開尊大笑呼瓊娥向來十客七已去惟與杜九聞清歌
歌聲繞梁離思苦聽不得終淚如雨回首茫茫天地中
聚散百年能幾許今朝此地重相逢秋漢無雲江月空
把酒與君須醉倒已知後會皆衰翁陵陽樂事那復得
官賤食貧身愈廹擊劒高吟非故鄉何時共作滄浪客
送劉繼鄴秀才之岳陽訪木尉
羣鳥棲霜羽毛縮孤雁冥飛何處宿蘆花糝白天無聲
靈妃鼓徹瀟湘曲此時歸夢尋故鄉誰道行人鬢長綠
平生所得惟悲歌時命未遇君如何滿懷策盡獻不售
鳳凰飄泊無嘉禾困鱗不借一杯水異時安用西江波
岳陽高樓挂星斗樓中子真問舊友請舒和氣邀陽春
便釀重湖作濃酒山葉撩亂舞山鳥縱横啼古人交道
貴終始樂酣醉倒君莫疑否極泰來不可測豈有壯士
長棲遲豈有壯士長棲遲青雲岐路有横飛
投獻省主李奉世密學
祖廟相國之真孫軒軒冠冕宜高門拔身州掾入政府
議論挺特窮根原顔淵必用孔子鑄自此聲名聞至尊
熙寧神化邁前古屢詔馳車外循撫大河之北淮之壖
民起疵癏男歌舞樞庭進直腰横金君臣道合同一心
貨泉交滙指諸掌老吏縮手隨規箴如公之才世希有
突兀千丈輝喬林徐冠貂蟬坐廊廟重見成王得周召
泰山鏤牒天垂休却笑鴻蒙首頻掉賤生流落何可言
四十棲遲埋冗員涸鱗悵望一杯水安用西江浩渺之
波瀾願公吐和氣稍回巖谷春養成尺寸木為公車下
輪他年青史上報德豈無人
懷青山草堂
三峯連延一峯尊龍山白紵如兒孫重岡複嶺控官道
北望金陵真國門淙流奔激灑河漢兩溪真接丹河源
松荒檜老古佛刹鷄嗚春晚桃花邨石崩廢井謝公宅
龜仆斷碣長庚墳斯人白骨已化土英氣往往成烟雲
我昔棄官結茅宇九品青衫安足數竹筒盛酒騎白牛
醉眼睨天與天語如何蹭蹬隨辟書十年又逐風塵趨
只今兩鬢滿霜雪功業不成思舊廬山花解忘憂山鳥
名提壺四鄰未必便棄我三徑荒草還堪鉏烏泥田肥
種秫稻紫蟹味美饒嘉魚盈缸釀酒邀客飲林下散髮
時時梳誰人縶爾不歸去自問此心無乃愚
卧龍山泉上茗酌呈太守陳元輿
君不見歐陽公在瑯琊釀泉為酒飲輒醉自號醉翁樂
無涯醉來落筆驅龍蛇雷雹萬里轟雷車濃隂卻埽吐
朝日草木妍媚春爭華斯人往矣道將喪雖遇絶景誰
能誇又不見卧龍山下一泓水源接銀河甘且美惜哉
無名人不聞惟有寒雲弄清泚君擕天上小團月來就
斯泉烹一啜不覺兩腋習習清風生便欲飛歸紫金闕
挽君且住君少留人生難得名山游汲泉滌硯請君發
佳唱鏗金戛玉搖商秋斯泉便與釀泉比泉價詩名無
表裏自愧學詩三十年縮手袖間驚血指君如歐陽公
我非蘇與梅但能泉上伴君飲高咏閣筆無由陪明年
茶熟君應去愁對蒼崖咏佳句
奉和運判吳翼道畱題石室
雙峡天開控江水水自牂牁來萬里端州正在雙峡間
石室嵩臺壓孤壘誰傾北斗酌明河化作七山平地起
脩蘿高張翠羽蓋錦壁深藏赤鳳髓鳴禽交應杵臼聲
馴鹿見人行復止一洞能容百兩車三溪却接滄溟底
上瞻圓頂碧玲瓏傍穿小竇隂逶邐不應融結施鐫鑱
浪磅乳滴何年始森然物象難悉名古圖脫落猶堪比
老龜闖首龍縮角猛虎磨牙鯨卷尾又如壯士披肺肝
戴主之忠死無已蒼崖題字多唐人髣髴銀鉤唯二李
(邕紳)山祇不放雲霧開海神屢汲蟾光洗歐陽古錄遺此
碑我漬香煤傳以紙寂寥相望三百年乃有高才繼現
瑋滁陽吳公富文采來擁皇華宣使指霜威暫霽持謙
尊許接清遊攜酒醴長絲千結盤雕梅&KR0609;&KR0609;并刀膾頳
鯉尋仙未遇飲正豪落日嵐烟催返軌明朝大句揮長
篇戛玉鏘金轟兩耳有靈持護歸羊城論價欲酬誰可
擬蔣公毛公並詩伯筆陣酣戰秋風裏越臺未明被題
遍鵠奔此泂重新美沈侯湘寺陪俊遊韓子連山書宴
喜勝槩遂令天下知名齊五岳無由毁自憐羽翮久零
落只欲卑飛藏棘枳漫將俚語續公歌投老那知遇知
已
麗人曲贈鍾離中散侍姬
髮如盤鴉面如玉飄飄羅袖長芬馥妙年得侍碧虛卿
自道一生心已足黃鶯流語春日長綠窗繡出金鴛鴦
朝莫祝卿千萬夀不識相思能斷腸
贈潛山伊居哲先生
伊君頭戴星文冠遨遊五岳何時還結茅却在潛山裏
閉息自養丹田丹聞說年齡七十九髮如鴉青亦稀有
生平讀盡道藏書寓興成詩僅千首清風生我太古□
彈罷時傾一壺酒門前手植數本松看爾凌雲比予夀
高奔日月瞻玉京隂氣鍊盡陽氣成行聞北帝呼六丁
紫書下詔鸞鳳迎潛山空留千載名白雲不斷溪長清
寄劉繼鄴秀才
憶昔重遊樂尋春之宛陸天機織出萬山錦虹橋倒影
銀河明遊絲縈空白日暖好鳥亂響清風生疉嶂樓中
索美酒坐上客子皆豪英諸姬合奏雜絃管一人妙唱
為并瓊玉版斜開厚冰裂鴛鴦索拍秋波横酒盞貪歡
不知數夢入瑶池逃宿酲誰知一别萬事錯荷衣倒著
來江城青雲散盡落青野長絲掣斷無長鯨鄉山好在
却歸去當共故人吟此情
醉歌謝太平李倅自則除夜惠酒
一年醉三百六十日今朝年盡酒未盡自顧形骸無得
失浮生七十行已六猛飲狂歌湏汲汲吾邦倅貳李自
則愛吾頽然荷簔笠雙壺滿送瓊瑶漿春氣爭從四肢
入君不見劉項存亾安在哉暫時龍虎轟風雷袁盎說
行晁錯戮躡蹤刺客横刀來又云舜野死堯幽囚九疑
連延雲霧愁不如飲酒醒復醉抱甕負鍤渠無仇滄海
化為酒蓬萊作糟丘與君攜手去赤脚踏鼇頭
擬桃花歌
酣酣桃始花灼灼粉面笑粉色射花光奪盡丹青妙藍
衫馬上郎風流亦年少語言雖未通精誠默相照歛容
緩步復掩門只見桃花不見人輕紅淺白正含露欲落
半開將送春凝心駐馬日漸晚隱忍時時下前坂回頭
又不見桃花唯有青山遮醉眼揚鞭擊鐙歌團扇相見
不如不相見逢人寄語問桃花春殘吹洗落誰家
天台行送施山人
平生樂山水聽客談天台盤石摩挲浸海月瀑布淙射
烟霞開山腰噴作千巖雨潭底晝夜轟風雷諸峯攢叢
護寳刹地與世隔無纖埃仙葩靈鳥四時有石矼三洞
清風來施夫子欲長往高謝功名脫塵綱況有西來老
佛師了悟無生任消長若許陶潛載酒過便駕蒼虬遂
真賞
凌歊臺呈同遊李察推公擇
臘月欲盡春風來壯士尋春上高臺金烏慢飛光徘徊
照徹冰霜天地開梅花披香柳烟裊狂殺錢塘蘇小小
玉簫金笛鳴高樓悵望傳書落青鳥吾曹強飲三百杯
老去功名安在哉欲駕飛魚入東海王母為我傾金罍
蓮華變碧蟠桃熟仙家四時應不速醉來拍手乘紫烟
遊遍洞天三十六高歌杳渺春風裏我懷清澈西江水
腐儒往往咍吾狂猶幸揚雄作知已脫君身上蜀錦袍
解我腰下并州刀更沽美酒共君飲不負今朝春思豪
凌歊臺呈同遊張兵部朱太守
江東使者武陵仙姑熟太守南都賢同時文采耀場屋
今日寵榮分使權歲豐民樂官吏肅登高望遠開華筵
凌歊古臺壓城北天門牛渚遥相連六朝盛事竟何在
白雲芳草空綿聯黃鳥聲酸落花雨青蒲風送西江船
鳥聲繚亂帆影没勸君莫負杯中物百歲榮華如轉輪
一半光隂已倉卒寧湏雜□管不必繁綺羅紫蓴煮䜴
肥鱸鱠更聽江南賤士歌堯崩舜立天下治廟室靈芝
最為瑞巖穴自此無遺民請把長戈鑄農器功名來時
如等閑四皓去矣誰復還一朝攘臂揖太子社稷不動
安如山可笑屈夫子憔悴長江濱欲將獨醒喚衆醉竟
葬江魚愁殺人古來得失既如此今朝幸會青雲士功
成蚤晩歸桃源回首塵寰脫雙屣
月下獨酌二首
長空無雲江水淨月出東方挂金鏡我時有酒何處斟
碎碎寒光借魚艇便邀玉兔乞靈藥一粒為醫天下病
玉兔既不報我亦醉不知舟人解事喚我起月輪己轉
西山西人間萬事不可了且要明月閑相隨明月不解
飲何事解照琉璃鍾金波蕩漾使我惜不撤一酌萬事
逃心胸
良時忍自棄聖代真難逢生平不知耕與戰惟知猛飲
大笑吟清風竹林七子豈足數淵明五柳方窮途一身
不為萬乘屈傲矣嚴陵垂釣翁明朝官滿歸去來兮但
願月輪不缺尊酒不空吾君萬歲坐法宫四海長靜無
兵戎
金熨斗
金熨斗酌醇酒熨開萬斛之愁腸贈爾千年之眉夀酣
酣笑臉坐生春安用逢人嗟白首
翠碧杯
翠碧杯滿酌正是桃花開一年三百六十日幾人待得
春歸來春歸來不飲酒翠碧之杯爾何有
望夫石
杜鵑啼血春林碧妾有離愁異今昔上盡高山第一峯
目亂䰟飛化為石化為石可柰何淚懸白露衣薜蘿千
古萬古望夫恨一江秋水寒蟾多漢家天子點征役良
人荷戈歸不得此身未老將何從不似山頭化為石
蓮根有長絲
蓮根有長絲不供貧女機柳梢有飛綿不煖寒者衣朝
歌悠悠暮歌短下地沈沈上天遠東生白日還西流志
士長懷萬古愁
朝出青閨裏
朝出青閨裏自汲井華水井水如磨銅妾面似芙蓉照
影返自歎淨洗鉛華濃郎騎白馬玉關去令人繡被冷
春風春風欲盡來何遲蠶蛾散子鴉哺兒寫得短書無
寄處幽恨窴膺淚如雨
芳草渡
落日渡頭芳草碧傷如之何送行客客行無盡草相隨
塞北江南同一色秋霜野燒年年事綠芽迸地先春力
芳草多情不變常行人自去無消息
我歸矣
我歸矣江之南一蓑一釣桃花潭桃花潭水深千尺(李白)
(句)金鱗尾尾密如蠶得魚輙笑放魚去我不貪餌爾何
貪移船就月還一飲天為方牀月為枕水映芙蓉爛雲
錦醉則縱横看花寢看花寢如之何向來憂患付烟波
晩望
久客心嘗折登樓望轉迷風傾蘋葉亂雨重柳絲低未
得趨金馬何當似木鷄細尋鄉國路愁聽暝鴉啼
即事
北戶風欺幌南橋水拍城柳長無嫩色鶯老有新聲書
帙看慵卷茶甌不厭擎故園何日返此地獨含情
蚤起
客愁偏蚤起衰病愜晴明索酒防春瘴披衣聽鳥聲舊
書慵撿閱新客嬾逢迎何日飛樊啓再歸溪上耕
可惜
可惜花飛盡春歸客未歸艱難行路險老大賞心稀翰
墨誰曾問漁樵與願違江干空駐目藜杖得相依
西齋
西齋吾所構檐角頗依林瀟灑松篁影暄和燕雀音青
春那肯住白髮任相侵稍悟淵明樂時時撫素琴
自貽
自恨心肝拙題詩愈不工癡迷循磨蟻辛苦打忩蟲妙
道知何補多言自取窮不如長寂默愧爾白頭翁
要客
要客來何晚重乾漉酒巾玉琴虚别操藤榻恐流塵山
暗瀟瀟雨花辭短短春杖藜慵緩步愁殺獨遊人
城南
澹沱城南路參差柳絆煙稻秧纔一寸蠶子始三眠曲
折藏花地暄和載酒天清江深有興只欲解歸船
夕陽
夕陽沈谷口海水接天南歸鳥自成陣暝山如半酣看
雲貪仰面移杖忽遺簪幽獨誰相過人情老始諳
遷居
殊方留滯客遷館避喧譁破榻依寒竹疎忩對晚花燕
歸疑識面鳥噪默懷家囊橐無書卷新愁有五車
客問
來時麥未吐今見秀盈畦投穽還遭石登雲孰有梯爾
讒徒似錦吾醉只如泥行止無勞問空山杜宇啼
廢閣
疊甓基猶在排空閣已摧燕愁尋舊棟蟻蠹傍新苔月
色閒圓缺風聲自去來廢興何可問劫火亦成灰
寓舘
一徑松隂合重門院落深客來聽鵲喜春過惜鶯吟風
月時經檻塵埃不到襟黃庭看在手白雪任盈簪
立夏
歲旦辭江國炎天客瘴鄉浴波羣鳥白含霧野梅黃恨
别山隨眼消愁酒滿觴殘魂終易斷回首只茫茫
喜晴
瘴鄉仍久雨生事念樵漁江海雲歸盡乾坤日上初短
垣張澣服幽圃理殘蔬佐國知無術聊欣病體舒
獨醒
野性惟憐酒無聊遂獨醒風塵雙白鬢天地一青萍鵩
鳥寧須賦離騷未是經回頭付陳迹終欲醉冥冥
雨過
雨過添幽事褰裳步曉沙竹梢含靜霧藤刺冒輕槎鸂
鶒雙隨浪蜻蛉對覓花老夫詩思愜頗覺日沈車
野寺
野寺盤山腹高秋雨霽天拂檐雲漠漠穿竹水涓涓接
食憐馴鳥榰笻慕老禪經年無客到門巷疊青錢
望牛渚
江迥偏留月山空不住雲遥憐李太白曾憶謝將軍帆
影隨潮上樵聲隔岸聞柳花迷客眼三月正紛紛
屏迹
屏迹已恨晚疲軀今自由百年無七十一日有千憂覓
酒開青眼憑詩遣白頭莫言賓客少池上兩三鷗
日暮
倚杖孤亭久無心辨俗譌暮山青埽淀秋漢句浮波岸
震歸船鼓邨喧刈稻歌未收西望眼問罪有干戈
植杖
獨往憐漁艇羣飛愛暮鷗誰云天地窄自伴水雲遊荇
葉青爭老蓼花紅半收江頭人事絶植杖我何憂
柴門
水落煙邨迥柴門四五家晚風回斷鴈寒雨側幽花世
事紛無已人生自有涯鯨鼇真可釣吾興欲乘查
雨中喜君儀要温老希聖同見過
瀟瀟山寺雨漠漠暮雲寒不恨麻衣薄深愁酒盞乾離
披花刺眼容易雪衝冠要客能相過寧辭溼錦鞍
謝君儀攜酒要客慰喭愁寂
讒人未投北君子獨相親歲月驚春晚壺觴慰我貧松
聲風外急山色雨中新一醉無歸夢寧論寂寞濱
白蓮啓日上人退避長老之命以四韻高之
結宇古城邊能詩後悟禪鉢分摩詰飯池種遠公蓮竹
颭春煙靜禽歌夜月圓潔身吾有趣回首謝塵緣
和石聲叔留題君儀棋石亭二首
高才攄遠趣鑿石架危亭宿鳥依林白春苗接海青雲
光隨帚亂泉響入琴聽況得少陵句宜鐫座右屏
因山基大石華牓揭高亭畦稻翻新綠山嵐浮遠青鳥
行雲際度松籟雨餘聽安得吳生畫為予傳小屏
寒食元輿見要南樓把酒
五馬登城堞千分載酒船無家寒食客小雨惜花天循
撫恩何厚飄零命最邅閒愁不用遣一醉暫成仙
排悶呈元輿
交態非今薄人情自古難敝裘甘我老雄劒請君彈魂
逐雲峯斷心依酒海寬百年能幾許日月似跳丸
謝元輿送鮮鯉煮酒
鮮鯉江湖味香醪日月春撫循時有贈飽煖遂忘貧玉
縷空投筯金波漫入唇交情今乃見晚節共松筠
追和故友袁世弼酬孜老四韻
坐諷湯休句閩南朱夏時碧雲生海嶠清吹散松枝救
物寧論報安禪不履危江東飽芹蕨肯赴野人期
寄題建陽王祖聖朝奉南澗樓
郎省辭榮蚤樓居鶴髮翁響分南澗水清占北忩風紫
府雲常近黃塵路不通何當陪杖履有意學溟鴻
聞惠休師將浮海如吳省寶覺禪師
去興已翩翩輕包赴海船霧收山翠溼月出浪花鮮鼓
動看風力浮沈信佛緣何時達鍾阜重省寶公禪
同蕭英伯登淨惠寺山亭二首
策杖輕衣愜憑欄遠目明清江排暮釣綠野碎春耕嗜
酒今非勇題詩尚有情薄遊攀峻德唐相舊家聲
一徑穿林麓幽人借杖扶西山螺頂秀南塔筆峯孤好
鳥當花語輕煙襯草鋪登臨情未足暝色欲吞吳
舟經彭澤謁靖節祠
彭澤江邊邑蕭疎靖節祠煙昏鹿皮畫草暗菊花籬咏
德今千載言歸彼一時男兒要出處此道幾人知
螺川送别王公濟朝奉還臺
亭上客上客江頭山映山白醪須酌盡采鳳欲飛還帆
轉疎林外煙生遠渚間離愁自堆積輙莫唱陽關
南山禪院
棟宇新成寺黃金貼翠微山眉一雙碧江帶兩條飛亂
石森門戟晴雲作地衣薰絃誰與奏松響瀉珠璣
同穎叔修撰遊吳圃分得須字
地與浮邱接花如錦帳鋪杜康傾琥珀海若獻珊瑚老
竹爭抽筍幽禽自引雛人生行樂爾富貴亦何須
送象守賈正夫朝奉還臺二首
六載為南郡歸時雪滿顛一家纔度嶺單騎欲朝天介
潔終無玷精神老尚全十分愁别酒魂斷鵠亭前
十載音書絶扁舟忽見過有尊傾别酒無妓唱離歌海
闊春光少城空瘴霧多羡君先度嶺猿呌隔雲蘿
廣福禪寺
寺與人寰隔西軒更遠瞻雲煙生卷箔星斗半垂檐山
對眉雙碧江空鏡一奩旅䰟招不盡愁向酒中添
得瑞金暉評上人書因以酬之
野寺三秋别緘書一度收青開今日眼白盡昔年頭高
義嗟難得勞生苦遠遊新亭名六以真妄復何求(上人書云)
(林間新作小亭名為六以)
寄題六以亭
以幻聊觀幻亭將六以名隔林風籟息滿地月華清不
動超千劫隨緣度一生有時拈楖栗劃斷野泉聲
立夏日示陳安國宣義
昨日春歸盡輕衣畏暑侵落花空眷影新葉自成隂晝
永惟便睡蟬清稍伴吟小團宫樣茗分酌莫辭深
攜酒就陳安國隱居小酌
家住逍遥國門無車馬音十分消睡茗一寸已灰心春
去花應盡潮生崖恐沈徑須攜飲具來傍荔支隂
寄九江陶子駿通直
家住廬山腳堂開逸老名清朝知止足白髮慰平生日
月歸千載乾坤付一觥曾逢金馬客喚作小淵明
謝賈明叔侍御見過敝廬
不是少陵客寧煩謝子過雨昏窮巷柳風折小池荷至
論鏗瓊玉幽情愛薜蘿朝廷容直道予亦樂漁蓑
和胡與凡承議藏雲山雲際寺留題
山路入雲際山深雲更深老龍方晦角秀木不依林溪
溜冰生面泉泓月印心何須長抱石天下望成霖
和劉漢陽浩然亭
磴道通絶頂登臨懷敝廬山雲數峯斷江樹一行疎舊
史名空在新亭畫不如自迷姑熟釣深愧漢陽書
和朱行中龍圖遊澄惠寺
一水碧漪漪更逢煙雨微草昏千步障松挂六銖衣冷
翠光爭滴殘紅溼不飛自憐詩句拙空伴使君歸
寄致政徐丞
為問徐夫子身閒心自閒一尊陶令酒十頃謝家山雲
外冥鴻去松巔獨鶴還令人起高興從此卜追攀
和君儀感時書事
海角逢君子細看一番鶯燕展輕翰約風柳帶金爭軟
著雨棃花玉鬭寒隴笛不知何處咽秦箏著意為誰彈
劉郎更賦多情曲直欲豪華將社壇
阮希聖新軒即席兼呈同會君儀温老
阮軒要客暮春時澹蕩晴絲日正遲出屋花光紅瑪瑙
隔湖山色碧琉璃老榕垂榦侵疎箔新鴨呼雛過短籬
我欲高吟還閣筆坐中劉蔡總能詩
次韻君儀風物可愛之什
二月風光著意看莫思旅食久艱難林間鶯喜綿蠻語
水畔花愁料峭寒遊子牽衣攔道飲美人擕瑟上樓彈
少陵野老誰能繼君有新詩合築壇
感懷寄泉守陳君舉大夫
柴門永日淚霑巾事與心違漸失真家住江南幾萬里
身留海上已三春明時枉作銜冤客皓首翻為哭子人
多謝泉州賢府主數將書札問悲辛
南樓有懷元輿
且欲臨高遣百憂故攜笻杖立城頭田家隔水犬吠犬
天氣新晴鳩喚鳩縻迤物華春又盡紛霏塵事老何求
使君閒暇須遊樂莫為愁人罷樂遊(元輿以予宅禁而未嘗把酒豈可以)
(僕而廢他客乎)
開元客館
裂瓦敧椽五六間地形高下頗依山黃鸝相應雨初過
綠樹成隂春已還土竈有煙營飯飽柴門無客任苔斑
卻思一釣滄浪去蘋葉蓼花相伴閒
酬蔡溫老秀才見寄
一菴聊寄碧巖隂忽得新詩慰我心俊逸自追天馬健
崩騰還與海濤深門前俗子無形迹物外松風有好音
病起可能攜杖履共尋明月到溪潯
酬崇福長老見寄
寄榻西湖不掩關殘年猶得伴僧閒身投羅網歸無路
目送煙雲幸有山新句忽傳文字外舊遊重想笑譚間
故人風義如師少慰吾憂愁兩鬢斑
和安止懷予北歸悵然有作
雨餘風物一番新得句慚非畫手親柳眼含煙如恨客
花心凝露欲啼春黃鸝出谷方求友紫燕營巢不避人
獨我未霑青帝力僧忩聊寄幻泡身
列岫後題
謝公遺句惜煙沈更作新亭一百尋宿靄擁山眉斂翠
夕陽浮水帶横金黃鸝喚友鳴聲軟白鳥窺魚意思深
看盡物情俱是幻要須攜酒數登臨
贈子中脩撰
承明厭直下天來聊繼昭亭小謝才珠迸玉盤詩得句
月騰金浪酒盈杯江城未許民心借京國顒瞻召節回
試問行年俱乙亥固應憐我困蒿萊
至萬安寄吉守李獻父大夫
江水成文地最竒風流太守更能詩送將臘盡梅花怨
喚得春回燕子知一餉功勲真夢寐千年名字付傷悲
盛攜尊酒頻賡唱幕下高才似牧之
六祖南華寺
水轉山來曲曲梯參差樓殿占清暉龍章鳳襲藏天篆
玉索金鉤賁祖衣春去不知庭柏老月明誰掉釣船歸
曹溪有路人人到踏斷元關古亦稀
雪夜宿月華寺(唐格)
大庾南來山更佳每逢古寺留柴車曹溪衣傳葛獠布
月嶺樹種蘋婆花千年不壞物稀有一日寓賞心無涯
北人浪說瘴霧惡行擁貂裘衝雪華
次韻彭教授送别
平生愛著五雲裘不愛身為萬戶侯白石清泉隨步到
斷霞殘月滿懷收故園已恨荒三徑皓首何堪困一州
邂逅逢君滄海上涸鱗終欲借洪流
故人李端夫(昂)赴廉州從事石室致酒留别
才如吾子尚區區羽檄從軍萬里餘白髮可憐歸計晚
青衫只似拜恩初一尊邀客非無酒千里隨車幸有書
已把窮通推定分故人達宦任情疎
次韻宜掾徐子美見寄
忽逢便翼寄新章不惜明珠滿斛量姑熟萬家花映竹
丹湖千頃月和霜結廬已得陪吟社衣錦應須返故鄉
底事卻言歸未得夢魂猶欲汎滄浪
次韻陳文思見寄
星灣高會豈能忘萬丈離愁寸寸量東閣賦梅舒錦繡
南山射虎凛冰霜功名未得封千戶耕鑿何由共一鄉
卷蕨秋鱸味偏美時聽社鼓醉淋浪
謝洪府黃安中尚書惠雙泉
北風變冷水歸&KR0893;南浦扁舟未得行孤鴈呌雲詩膽碎
怒濤舂岸客魂驚誰陪高論應懸榻想有雄詞欲鱠鯨
病骨支離難強起尚蒙尊酒慰餘生
貴池寺照遠軒
碧瓦周遭映佛幢更窮眼界徹軒忩山光半擁初生日
天影寬圍不盡江詩思未容秋色亂酒醺能使客愁降
陶潛肯憶東籬菊且倚欄干倒一缸
寄致政蘇子平大夫
十年想見蘇夫子聞說腰金便棄官雲在皖山峯上住
龍歸潛水窟中蟠已無俗坌心休洗更有春醪盞不乾
我亦江南尋一壑憶君相伴把漁竿
送琳長老再遊浙東
姑溪不是留君地雪竇天台更一遊玉浪濺雲泉尾活
金盤擎海月華秋將心與客無㾗迹問疾何人聽對酬
我把釣竿相憶處蓼花紅影上絲頭
姜希哲四照軒送别
幽軒邀客每憑欄景物蕭然世味閒翠碧溼煙山匼匝
光明隨夜月回環一杯濁酒超塵外幾首新詩寄壁間
不得從容與君語片帆卻欲趁風還
同倪敦復賞落梅
江梅千片惜離披更向風前把一巵冷豔不辭今日舞
清香還似隔年期客經易水忘歸處雲倚巫山欲散時
安得不吟仍不飲滿頭華髮擬何為
次韻昭掾徐子美見寄
居巷雖窮愧彼顔門無車馬任苔斑冰將合沼光容淨
鳥不窺魚意思閒蹤跡疎來唯夢往音郵漫去得詩還
浮生七十今六十蚤晚歸飛尋舊山
次韻安中尚書鍾阜軒
鍾山鱗鬛奮晴雷觀裏幽軒選勝開江水北流朝海去
斗杓東轉斡春回已將白雪傳龍笛何用黃金築魏臺
寶塔中天挂刀赤層層鴛瓦不浮灰
明叔致酒疊嶂樓
陵陽峯頂敞闌干三伏登臨冰骨寒山卷宿雲開紫府
水和明月瀉金湍謝公風味君能似李白篇章我到難
幸有玉船騰酒浪欲乘醉興效鵬摶
送黃奉議知白州前宰清遠
看君新作海邊樓氣象雄兼四五州把筆共題紅粉壁
開尊仍泛玉蟾秋喜分符竹臨千里莫羡漁蓑退一邱
此别定為生死隔雪霜霑盡暮年頭
淵卿席上和李天貺四韻時與鍾離中散并予
共四人
悠悠歲月走驚湍四十三時便棄官坐上得陪諸老醉
尊前須盡一生歡花含餘恨春將去棋算成功局未殘
欲向金城傳盛事新詩聊代畫圖看
次韻行中龍圖遊後浦
密竹疎松鬭老蒼驚飛白鳥不成雙樓船飄忽隨朝電
佛炬青熒徹夜忩攜酒且來尋島嶼投竿那用憶湖江
君看雨過鋪晴練得句須令小謝降
每欲收吳勢未任遶城鑿浦迹堪屏不知戰罷樓船散
空見春歸荇葉深一坐清風吹往事四筵白酒洗煩襟
公提椽筆詩無敵未必張途善醉吟
寄題玉笥觀兼柬道正求逐馬草草名逐馬謂
服之久則可以行逐良馬
仙梁飛去有遺壇融結工夫土未乾一片碧煙鸞舞破
數枝紅蕊鹿銜殘雨經梅澗芝田熟路入蕭家草屋寒
晚景自憐行六十欲求逐馬問黃冠
史君梁奉議送客至高明軒為予言登覽之勝
因作四韻戲寄
史君送客陟高臺天宇澄清四望開一字横空霜鴈去
兩眉分碧楚江來廟堂孰是調羹手郡國猶淹濟世才
新酒正香鱸蟹美籃輿何日許重陪
將至夀州先寄知府龍圖
感公招我欲論詩故歲新年頗後期冰塞大江舟渡晚
雪迷官道馬行遲深深畫戟雙開處淺淺梅花半綻時
北闕除書應己到願陪祖帳捧瓊巵
短帽輕衫信馬蹄只愁吟社爽襟期曉回谷口禽聲軟
寒束梅梢春思遲幸挹清標憐野逸肯將孤憤累明時
聽公高論何由盡應比醍醐灌漏卮
置酒夀陽樓呈主公龍圖
置酒高樓瞰夕陽逶迤淮影轉城傍畫殘數幅山川舊
棋散一枰洲渚荒細柳倚風相並舞飛梅著地不成妝
坐中佳句誰先就我欲窺公倒智囊
追和李白登金陵鳳凰臺
高臺不見鳳凰遊望望青天入海流舞罷翠娥同去國
戰殘白骨尚盈邱風搖落日催行櫂湖捲新沙換故州
結綺臨春無覓處年年芳草向人愁
看泉臺
溪源深幾里絶壁瀉驚湍欲識下巖處請君臺上看
小瀑布
石架千層險泉飛百尺高能蘇旱田榖何用作波濤
送孔掾
别酒莫辭醉離歌難重論一枝新綻柳和雨泣黃昏
寄漳州詩僧緣進
一彈弦一絶思君腸百結鴈過無書來立盡松間月
憶别
佳人萬里别一念腸千結何處望書來天南鴈飛絶
和楊公濟錢唐西湖題
柳州
春光湖水滿春色柳洲深莫作風中線條條繫客心
十三間樓
危樓插湖腳紺碧十三間待月客無寐看山僧自間
陳朝檜
歲老枝葉簡春深香氣新可憐湖上檜曾識井中人
間泉
人去泉長在人忙泉自間不供魚鳥飲只是照青山
西邨
遠近皆僧刹西邨八九家得魚無賣處沽酒入蘆花
呼猿澗
隔澗白猿子呼來驗是真一從滄海别啼嘯不知春
白雲峯
湖上峯爭碧此峯藏白雲雲光連月色鷗鷺亦迷羣
臥龍石
龍臥蒼山下豈知今古春不憂雷雨作頭角本非真
客兒亭
翻經人已去誰為立幽亭一望野雲白半藏山骨青
石蓮華峯
亭亭碧蓮花何年化為石越女莫驚猜巖猿自相識
西嶺草堂
應識遊塵世湖邊一草堂松聲半夜雨花氣四時香
靈石西菴
欲問庵中事人馴虎亦馴楊梅幾番熟誰為借餘春
大慈塢
十刹密相望林開一塢香木魚聲漸急山衲下雲房
翠樾堂
深堂待遊客老木競留春花發多臨水雲開始見人
陟崖門
陟彼崖上門門深路還絶香草遞仙風怪林藏古雪
步月徑
一步復一步月華黏屐齒不知山徑深疑到蟾宫裏
映發亭
吳越江分斷山光還映發白鳥東飛來應隨渡江月
山居絶句
曉
柴門曉初啓晴嵐堆遠峯不知何處鶴踏折一枝松
夜
夜闌忩戶閉黃庭看未終西巖一聲虎四壁生清風
春
自埽松間葉冰霜一半開碧桃花未發停待漉香醅
夏
永日琴為伴前邨酒可沽松隂揀磐石赤腳踏冰壺
秋
有酒看雲飲無書寄鴈回數蛩鳴敗草一葉落青苔
冬
黃昏鳥飛絶半夜猿啼切紙帳寒不眠開門數點雪
百歲老姥自云平生未嘗服藥
不服丹砂不養真老來天與健精神自憐五十頭垂雪
始見人間百歲人
月下懷廣勝華師
下方遥憶上方僧素月青林隔幾層鐘磬聲沈香篆熄
只應詩思冷如冰
題華師院壁
邂逅營居得近僧惟師更住最高層半甌香茗浮春雪
一飯寒蔬帶曉冰
次韻和孔周翰侍郎洪州絶句
誰知北客與春期乍見山桃一兩枝却憶洛陽行樂處
賣花天氣晚晴時
漁船歸盡晚江空只有楊花罥細風多少春愁與春恨
為君都付酒杯中
不到天門未肯回重山複嶺一時開仙風桂露爭飄灑
襟袖都無世俗埃
金陵
洗盡青春初變晴曉光微散澹煙横謝家池上無多景
只有黃鸝一兩聲
日公綠蘿菴
一庵春靜綠蘿舒拂拂香風晏坐餘只恐乘雲滄海去
未應池水老鯨魚
再至汀州倅宅南樓
樓外青山似故人雨餘山色靜無塵青山依舊人還老
一片離愁挂晚青
史充侍禁以簡問予小舟搖兀絶句戲謝
渡江乘興泊江干草襯殘花色未乾慣在釣魚船上住
一蓑一笠伴春寒
君儀惠莆田陳紫荔乾即蔡君謨謂之老楊妃
者
莆田乾荔老楊妃誰在開元得見之却憶沈香亭北畔
輕紅曾照赭黃衣(杜甫云輕紅擘荔枝)
睡覺紗㡡酒尚醺老來詩句怯題春冥搜一夜添華髮
不認青銅鑑裏人
春歸
九十日春今日歸丁寧鶯蝶莫相疑明年信到梅梢蚤
不似人心有改時
誰道青春去未回我疑長在黃金杯只嫌花片隨流水
蕩漾無情喚不來
陳老父攜茶見訪因留小飲
有兒不娶似龐公香火傳家悟性空父子相扶俱白髮
世間能有幾人同
酒海吾飲器也
紅浪滔天玉海春方壺有路可藏真長鯨一吸桑田變
知是人間幾歲人
天柱閣
羣峯奔來一峯起千丈芙蓉碧霄裏老松自作孤鳳吟
潮浪時生三井水
次曲江先寄太守劉宜翁
學佛學仙君自悟多愁多病吾難任兵厨酒熟青梅小
且置元譚伴醉吟
古羊江口
古羊江口兩山隂野客停橈為一吟面逆寒風望蒼翠
老來惟有愛山心
雨霽小飲示曾令
嵐雲送雨一番凉把酒休言憶故鄉荔支鰣魚相伴熟
畫船搥鼓下靈羊
送王侃主簿棄官歸南城
紛紛嵐翠撲征衣滿酌離觴對落暉憶著故園心已醉
更堪臨水送人歸
林和中家觀晝卷
蘆花水落秋將暮鼓翼各尋雲外路為問歸飛歸底處
我今亦向江南去
次新淦先寄劉中叟
平生志願各懷歸今日江湖樂自知一笠一蓑明月夜
竿頭絲動得魚時
新淦西禪綠野
圓如鵠卵壓滄洲一榻敧眠頗自由春色解回林野綠
如何只白老人頭
出萬杉
禪庭欲别更遲遲猶戀凉風灑客衣無力便分青嶂住
滿懷空帶白雲歸
藏雲寺酌泉
不到藏雲四十年寺名重換屋新遷清冷不變當時味
只有庭心一眼泉
永安榮仲謀祕校訪别
感君隨月跨征鞍來訪熙寧舊長官莫訝髭鬚渾雪白
哭兒清淚不曾乾
逢東林舊僧
寶陀巖下種松篁舊客欣逢煮术湯憶著東林攜手處
千年添得兩眉霜
重題公純池亭
憑欄盡日看山色敧枕連宵聽水聲一點紅塵無入處
幾家池館近清明
招陳守倪倅小酌
梅花落盡杏花遲終日廉纖細雨霏不倒一尊消客恨
可憐醒眼送春歸
敦復午節惠酒
雙壺分送赤泥封辟惡須令氣吐虹何用江心鑄明鏡
清尊照面似青銅
阮師旦希聖撤垣開軒而東湖仙亭射的諸山
如在掌上予為之名曰新軒蓋取景物變態新
新無窮之義
羣山高下浸湖漘瞑靄朝霞物物新驛道更穿東北去
青銅影裏看行人
東湖水似鑑湖明紅白荷花自在生只有香風吹客座
更無煩暑到檐楹
軒忩得地向潮開要客登臨共一杯白鳥探魚長不去
清風吹水等閒來
一湖綠水當忩淨百里青山卷箔開只恐夕陽催客去
不嫌幽鳥趁人來
鉏去蒿萊地勢平開軒瀟灑瞰東城山湖變盡朝昏景
只欠青猿一兩聲
次韻安止春詞
尋春行過古城東春氣先從海角通池草怯霜拳嫩綠
山桃迎日展新紅
一杯濁酒覽春光人世紛紛任短長細草自勻新歲綠
落梅猶散去年香
茸茸綠芷香無比點點緋桃萼半敷却憶江南江水滿
一條晴練接天鋪
青春又送一年來不道春霜兩鬢催春淺春深春自老
且將懷抱向春開
又和
斜日會扶嵐氣暖好風能送笛聲長倦投芳草人人醉
流出殘花澗澗香
花笑鶯啼酒可沽山光水影澹煙敷垂楊欲礙春歸路
更放輕綿匝地鋪
營巢新燕驚垂幕采蕊嬌蜂避落花著處風光濃似酒
行人何事苦思家
訪隱者
一徑沿崖踏蒼壁半塢寒雲抱泉石山翁酒熟不出門
殘花滿地無行跡
謝陳昌國惠酒
欲瀉瓊漿洗我憂玉壺分送不知休醉來一覺還鄉夢
看盡江南二十州
淨惠寺清軒
枯笻懷袖老清時萬事紛紛久不知隔屋荷香消午暑
紅薇花影在深池
予家小山
曉
曉光初透玉玲瓏迥與真山意思同蒼翠正含烟霧溼
一峯先占太陽紅
雨
林林銀竹注潺湲迸玉跳珠亂壑間不惜倚闌襟袖溼
為君吟出雨中山
城西阻雨寄純父太守
三春復作歷陽遊傾聽高譚洗我憂已出重城望賓榻
暗天風雨泊孤舟
浚滷臥病少愈言懷
入竹細風連陣暖隔牆幽鳥數聲和病餘斗惜春歸去
枝上殘紅應不多
和北山泉老
已將形影老江南不飲情懷稍自諳安得道人揮玉麈
一宵清語響園庵
訪華陽隱者
小徑斜分石磴通蕭蕭古屋隔杉松主人無事晝慵起
殘雪滿庭春未融
三月三日
一盞扶頭又半酣久無歸夢到江南桃花欲發杏花謝
細雨斜風三月三
宋百家詩存卷九
