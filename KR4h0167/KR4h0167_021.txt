宋百家詩存卷二十一
嘉善曹庭棟編
蠧齋鉛刀編
周孚字信道自號蠧齋濟南人天資穎悟七歲通春
秋左氏傳既長於書無不闚而尤邃於楚騷乾道二
年舉進士家素貧乏又所值多蹇登第十年後始為
儀真郡學博不數歲卒於官平陽解百禴與孚交最
厚為之營護歸葬輯其遺詩文共三十卷京口陳珙
序之
贈蕭光祖
之子固絶俗少年甘寂寥田園一蚊睫書卷百牛腰雪
徑晴猶凍煙江晚不潮箇中勤著語老耳欲聞韶
贈宋公佐
前人久零落我亦老東南閱士幾千百如君止二三歸
耕持長策祛病憶元談何日相隨去誅茅共製菴
鬢髮傷今日艱難憶昨經君猶厠跛鼈我合棄流螢老
樹秋淒瑟寒風晝窈冥山房半酣坐差勝楚人醒
送宋元輔
駸駸鬚鬢蒼冉冉歲月換良田未易求蠧簡不喜看君
兮何為者冠佩立憲憲苦來湔祓我丹繪施朽炭深慚
鴻鵠姿肯作荆鷄伴我窮豈中郎君才實元晏相從琢
磨地枯几媲塵案尺書中夜至索去不少緩扁舟下東
南春水綠平岸遥知醉吟處詞翰兩璀璨悲懽難一揆
欲别先目斷寄我子夜歌酬君秋雨歎
公佐座上分韻得樓字
誰謂子青眼不嫌余白頭共穿康樂屐來醉仲宣樓風
定江猶怒雲高雨欲休西山多爽氣吾忍賦悲秋
歲暮不樂
銅缾烏几伴棲遲無復風流似舊時病憶老親空囓指
貧逢兒軰亦低眉世塗何異兩蝸角士價今輕五羖皮
滿眼雲山不歸去問誰縛汝竟何辭
哭柳仲和
忤時雙落寞觸事兩趑趄意廣子知我命窮天喪予哀
音來㵎壑老淚溼襟裾從此南岡下經年獨荷鉏
次韻洪致遠春日絶句
石友今年斷不來紛紛沒馬但黃埃自憐老臂今三折
安得愁腸不九回
卧病塵尊久不開知君新櫂酒船回似嫌白髮非春事
不向東風遣信來
公佐索詩
欲書歸田具請子試濡筆先之蠟屐雙侑以藜杖一
贈致遠
起踏寒溪雨來嘗老屋茶論年我蒲柳涉世子龍蛇嫩
綠初還水嬌紅半著花澆春可無酒試與問西家
畱别致遠
隄邊楊柳發新枝歎息春工又一時對景不為千日醉
語離還賦四愁詩窮途至此空回首老色如今各到髭
麤有一廛歸去好犂鉏何地不相宜
同伯庸遊甘露有感次仲賢韻
故人同我去清旦上崇岡寒日無畱照驚鴻有斷行聊
將一日欵少洗十年忙衰病不相棄我莊今未荒
縱談四壁静燕坐一鈴鳴老火漸消晝寒窗忽報晴凄
凉魯兩士赫奕漢三明俱作南柯夢令人骨亦驚
次韻仲時春暮懷歸
奕奕新詩飽琢磨精靈如此竟誰過共聽鶗鴂春將老
舊記驪駒子試歌坐病已孤新歲酒忍窮思種故山禾
只今石鼓文多缺誰為銓量掘臼科
夜坐偶作
霜風振枯條掩戶日已夕老屐不出遊長此寒懔慄挑
燈對空爐蟲聲喧四壁翻書娛兩眥渺渺元霧隔爬搔
餘倦醒城鼓聽歴歴貍奴木上坐相對成二客殷勤謝
爾曹伴我此岑寂干時悔前猛學道飽新得請看警露
鶴何似御風鷁懷情鬱不語簷月已半仄
同高伯庸遊王氏墳庵歸而閭丘仲時詩至因
次韻貽顯庵主以紀一時事
寂寞城西寺重來已素秋未霜芳草合欲雨暮雲稠濁
酒羸方戒新詩困復休翻然會心處煙徑有歸牛
法水堪湔垢僧爐自辟塵飯炊雲子熟茶泛乳花勻草
草情何厚匆匆迹易陳他年輞川上為畫兩綸巾
贈龔良臣并簡雙融趙居士
平生四海龔夫子昔日窮愁今尚爾車如雞棲馬如狗
笑指塵編作知已羣兒不識老彌明一語落紙慙且驚
森森老榦蒼檜聳寥寥雅奏黃鐘鳴萬牛不來羞自獻
正與古人同此歎霜髯雪鬢可奈何但願窮年常飽飯
北風凜凛冬欲殘日暮更復衣裳單黃金如粟趙居士
儻有綈袍遮此寒
寄閭丘仲時
曩哦佛貍謠别我江上宅不憂道里遠但恐生死隔匆
匆分袂去悲風動悽惻寄聲來問我何忍試鋒鏑憔悴
山澤間藜莧尚可食寒蝸戀餘涎欲去我未得作書思
報子霜鴈正戢翼邇來聞吉語草木有佳色驚雷斃梟
獍甘雨厭螟蟘﨑嶇各不死仰荷天地德平生長卿舊
一笑立四壁君歸亦莫緩歲晚霜霰逼相期津上亭瀝
酒酬餘戹
謝時卿見過作此謝之并簡德曕
索寞干戈際交遊弗棄遺君真斲鼻手我媿折肱醫未
學窮何用虛名老不宜寒窗但塵藁難療十年飢
夜坐有懷
衝風凜欲冰積雪寒未埽春光來何遲雙鬢倏已老悲
吟北窗下孤坐對參昴不憂釡生魚漫謂詩可飽平生
賞音人團聚苦不蚤陳翁氣金玉蔡子文斧藻倉皇一
駭散各適千里道悠悠殘歲華忽忽老懷抱道腴雖自
味俗况固難好無疑趙居士欲剗佛殿草
元日懷陳道人幷憶焦山舊遊
故人應白髮今我尚華顛舊約鷗能記新詩鴈不傳功
名畫地餅歲月下江船回首畱題處淒涼已去年
昨偕趙居士同宿贊公房樹暗朝疑雨山寒夜得霜經
營煉丹地拂拭坐禪牀忽忽紅塵裏深慙盋飯香
懷焦山闤禪師贈趙居士
鍾山一馬駒蹀躞九軌路才高難為兄質妙不媿父頃
嘗造其室握手宛如故孤燈畱我語碧眼照窗戶寒珠
湛塵源朝日破昏霧相期白蓮社此意何可負當時座
閒客子亦同此趣匆匆不得見忽復歲云暮衝風戰夜
窗山氣想凝沍扁舟欲問訊恐觸蛟鰐怒吾儕晚聞道
歲月忍虛度聲名身外鴆文采性中蠧當求一轉語共
證十載誤春江兩涘平偕子稽首去
題蘇庭藻竹堂
三生石上老徽之水竹風流自一時春砌陰陰翻敗籜
夜窗寂寂戰寒枝已專嵇阮生前境尚記羊何别後詩
開徑相從定何日即今已恨十年遲
贈宋安民失解
寒林經雨葉全凋莫向茅齋怨寂寥小杜科名縱濡滯
老元詩律尚嫖姚窮營敗屋堪容膝病策寒藤勝折腰
紬史翻經有成約不應從此厭招邀
朱德裕隠軒
十年仲蔚蓬蒿宅老屐今朝到此閒驚怪名駒甘伏櫪
坐令倦鳥苦思山嬋娟未嫁猶遭妒矍鑠雖侯可勝閑
一首陶公舊詩賦要須健筆挽令還
十月即事呈彦章
衰病今年劇陰寒此際頻煙溪長作暝霜葉不成春北
貢來何緩西師信未真平生繞朝策吾亦媿斯人
歲暮有懷存歿次舊韻柬德裕安民
歲暮忽不樂哦詩憶同裳百憂從中來孰謂酒可忘昔
我二三友芳蘭閟孤香悠悠十載閒屈指略喪亡搴花
欲誰遺悵然結中腸二子後來秀雙鳳鳴朝陽胡不相
暖熱矧我病在牀只應鵬與鷃飛舞不並行春圃可擷
秀晚陂可懇荒會將兩芒屩同踐林下霜
喜日新至
衝風中雨何時了忽忽歸來歲又冬老弟世緣真嚼蠟
病兄術業亦屠龍寒燈眩目何妨暗濁酒澆胸莫厭濃
龐子高郎已蕪沒兩窮相對且從容
次崔端甫韻席上
寒窗一再雨幽徑兩三花老境吾猶健春筵此最佳清
尊泛寒蟻醉墨落栖鴉笑語崔夫子相逢即是家
贈游元著
老去塵冠恥再彈只將尊酒對青山已忘穴蟻三生夢
長伴江鷗一味閑已許傍城開竹徑會容扶策叩柴關
平生月旦鄉評在著我諸晁伯仲閒
次韻送德裕太學試
人如景德咸平際文到貞元大歷閒種樹有誰甘避世
著書喜子未藏山自憐尺鷃空溟海須信名駒合帝閑
十載天花誰共破政須力奪錦標還
次德裕餉人薓韻
參墟有神草飽歴雪霜寒黃鵠何緣致元珠欲報難仍
煩一藜杖來對兩蒲團卧病干戈裏勞君為控摶
雨自四月至七月暑熱不能堪作此寄德裕安
民
一牛鳴地無多遠褦襶經過恐不宜風雨瀟瀟自蠶月
光陰忽忽又瓜時緬懷勝踐真成夢尚喜窮居不廢詩
肯赴凉秋通夕約短缾儲粟為君炊
莫秋贈端甫
長年無好懷一病動辰浹凄然清鏡中衰鬢不勝鑷自
憐鬼見笑甘受天所厭坐令金石友散作霜後葉崔郎
雕龍裔翩翩古遊俠不㤀平生言經過頗稠疉憶昨賦
新詩賈孟困凌躡情高破天慳語妙出月脅老秋餘幾
日叢菊抱寒蝶何時跫肰來一笑起哀頰寒醅對棃棗
不惜倒箱笈但恐食無魚令君反彈鋏
冬日予與六人者遊焦山謁圜禪師訪瘞鶴銘
斷碑及焦公丹臺愴然有感兼柬朱陳二友陳
方病目而朱校易未畢
平生紈綺場寧食三斗艾江山豈宿緣老去尚餘愛兹
晨幸休暇共步青蓮界風漪湛如熨霜葉紅可畫道人
喜客至棐几共清話從容得一飽老鉢席完萊起遵碞
下路芒屨濯湍瀨摩挲華陽碑百不代一慨高名竟誰
氏陵谷已遷壞緬懷九轉丹吾老庸可待陳翁熬六藥
朱郎研八卦雖云竹林集尚欠二子在發春吾將邀負
約幸無再
讀吕居仁詩有味其言因錄致德裕隠軒中且
次其韻
瓠落不解器骯髒無緣官朱郎抱此恨終歲常鮮歡讀
書破萬卷生計才一簞積憂苦熏心獨以詩自寬清於
蟲鳴秋澹若雲出山老眼久無人一見為解顔菰蒲葭
葦中英才得任安向來三日款共此一室閑人事多乖
悞此復會面難駸駸爭奪徒臨淵彀黃閒日月老䰅鬢
百挽不一還那知箕潁波可以濯肺肝我形已支離乃
學仍汗漫會營南山廬相與同歲寒
次韻彦章堂中見寄二絶句兼柬陳道人
戛戛寒風襲敝裘積蘇宫觀恍神遊要尋仙客攀琪樹
更倩王孫記玉樓
老耕南郭一畦田飽食安眠久媿天更與殷勤厭螟螣
一冬三白記今年
用獨樂園故事以雪水烹茶招彦章
西都舊事君須記東穎新詩我未能來侔支笻眺斜日
晚山相對玉崚嶒
呂城與蘇庭藻飲
俗物敗人意子來真醒心陸沈何用歎白墮不妨深老
去慙連璧情親記斷金歸途更清絶天迥月低林
懷日新
芳草綠如積阿連殊未回空令埽門待不見寄書來乳
燕時能舞殘花尚或開老盆當貯酒忍遣復塵埃
郊行懷日新
水凍全收綠山寒不解青﨑嶇頼藜杖憩息得丘亭問
歲方鶬鴰懷人更脊令雪崖差可眺風樹不堪聽
病足王嘉甫見過
此身真是一長亭郤笑渠儂說養生高枕從今謝奔走
短笻元自厭逢迎羸骸爵躍渾無日老語蟬聯倍有情
須信江州使君在肯從籃&KR1221;見淵明
次韻寄日新
南去關河雪正深尚煩歸鴈與傳音沄沄逝水經新歲
落落寒松只舊心别後渼陂誰與賦老來梁父不須吟
毁車殺馬吾何敢抱甕相從老漢陰
與一二親舊小飲有懷日新次其所寄詩韻寄
之
寒衣襲夏絺夕飯薦秋菊吾家邑中黔標致頗拔俗挽
渠萬牛難得可一䕫足向來山林盟相信不待卜那知
語離處老樹已重綠忽忽一尊酒雞黍招近局杯行子
何在小雨暗崖谷富貴朝露稀歲月流電速懷哉十日
飲傷此千里目徘徊黃金花采采不盈掬
二月即事
窮閻無邸報病耳信途傳黃鵠來嚴道朱羆化羽淵秋
雲那蔽日憂潦漫稽天歎息韋劉輩牽連亦外遷
贈耿邦石
經年旅食厭菖蔓雪後征衣亦自單憶子最於三虎怒
愛渠欲挽萬牛難向來老筆那容棄此去塵冠尚可彈
敗絮不温吾自爾一杯濁酒禦春寒
以蠻菩提數珠送王嘉甫
得自海南天修治已歷年聊為佛陀供豈上燄摩緣俗
垢元無染心珠要自圓他年如許壽不負趙州禪
寒食日與郭積之郊行懷日新時春寒甚
江縣明寒食書齋老秃翁衰懷元自異勝踐偶然同渚
柳絲絲綠山桃樹樹紅阿連不在眼愁滿夕陽中
度上人自閩中來
忽忽三看斗柄回邇來病鶴已摧頽乞醫耆母吾方爾
問疾毗邪子合來歎息赤髭渾似舊喜歡青眼不徒開
何時趺坐寒窗下共聽崩崖萬壑雷
送王季裴往行在
子家本南燕我籍亦東魯天涯兩淪落遷徙無定所一
朝聞剥啄三歲想眉宇跫然轉蓬地刺欲相就語風帆
不貸人索别遽如許子才於用多蓄眼吾未覩布衣諸
生耳而乃中健武奕奕獵德網取士倍於古韓簡寧負
秦晉才仍用楚由余初不棄况子自中土匆匆一杯酒
吾為子起舞
寄日新
好在東吳客歸期尚未聞已看梅里月可憶蒜山雲仕
路雖投劒詩壇定策勲他年一盂飯扶耒待君分
題日新梅室向在杭日所居今遷居虞山矣禪
房花木深常建題虞山寺詩也虞山舊名破山
阿連清標真拔俗人道妙年能顧曲那知晚歲厭囂塵
歸種寒花伴幽獨西湖絶境天為破東閣新詩手親錄
澤門之晳何足道相對風櫺兩冰玉今年還問破山禪
老樹駸駸子當熟定將妙語絶根源可但閑房麗花木
平生最於三虎怒老境真成一夔足何當襆被過君家
共挽長條醉醽醁
八月九日晨步至鶴林寺遇一上人
踽踽身何向飄飄意自佳流年感秋燕幽興續晨鴉朱
墨終年累江山著處家寒泉無用汲吾病不禁茶
崔子虛以公檄出糴作詩寄葉伯永且言其道
途之艱因次韻以寄
詩來君馬歎玄黃正坐鹽車道路長倒壑枯槎無復綠
並巖殘菊尚餘香眼看落日還應眩心對寒溪卻暫涼
昔日維摩君記否邇來衰病亦懷鄉
喜陳道人自泰州來作此詩留之
光風轉芳樹子向毘陵去霜風振枯荄子自海陵來悠
悠萬里江一葦安可杭浮杯不作難子亦石肺腸文章
一小技知我獨子耳食貧彊折腰此復媿於子草草具
一餐芋火對嬾殘孤笻勿遽往歲暮方沍寒
頭風
陽虚已宜病冬癘復參同老耳時吹雨羸軀未可風昔
針空自驗今檄竟誰工製帽狐皮在兒童勿笑翁
游元著作江天暮雪圖贈元禮要余賦
艤舟洞庭三日雪一夢十年今白髮君家此圖忽墮前
便擬寒流泛秋葉玉花漸漸紛長空征鴻不度天無風
批巖睹水咽哀玉並溪古木僵寒銅李成不生郭熙死
問君今世誰能此羣兒丹鉛較形似我識此翁非畫史
坐來正復靦我顔試問倦鳥何時還少文已老塵埃閒
從翁乞我松陵山
寄日新并柬蘇庭藻時在秀州
漕河千里流十日可往反風帆晝夜至子獨音問罕平
生錐畫沙落紙龍蛇滿不應孟公豪直作叔夜嬾豈云
附炎熱正恐厭哀散交遊半鬼籙老病僅餘喘久為後
軰玩智與髮俱短徵書子勿怪炙手惜餘煖向時蘇季
子堅操石可轉邇來亦效顰煩子更推挽併將百篇詩
慰此昏病眼
送廷藻兼呈楚州通守杜丈
相從嘗恨十年遲握手匆匆每自疑風艇煙帆還此日
隙燈籬井定何時試看子學猶難售須信吾窮未易醫
千里同風杜夫子可能時寄彈丸詩
同范三哥訪鑒長老鑒犍為人而住錫金山
愔愔寒月照峩嵋未暇西遊鬢已絲勝日來陪巨卿友
暮年親見德雲師解除䰅髮元非錯肯老山林更自竒
趺坐䋲牀兩無語此心真有幾人知
次韻德裕
此郎筆力如江漢收卷波瀾作此嬉三歎方驚永嘉末
兩章還到建安時祇知妙語能祛瘧可悟虛名不療飢
同病同憂有如此向來吾亦蠹魚癡
題劉元畸書舍
不歎屠龍學吾衰祇見公勤如袁伯業清甚陸龜蒙身
健何妨老詩工莫厭窮要為千歲託試判一生功
題游元著瀟湘晚景圖
與翁家世俱東魯不記翁遊曾到楚看翁寫此六幅圖
怪翁筆力能如許孤煙合處漁著邨老鴈歸時帆入浦
丹楓翻翻江氣寒暮雪初晴山月吐杜陵野老經行處
度支病郎用心苦惟翁妙思能暗同楚玉何曾識神女
信知胸中著雲夢不止毫端挾風雨只今小紙弄姿態
氣韻酸寒終愧古蜀山秦樹各異狀所向一律人笑汝
誰能為證張與吳十年此病翁今無
秦七史慶臣好詩而喜俠飲之酒而贈以詩
踏遍荆吳鬢欲華夢中煙雨暗三巴白鹽赤米猶能飯
碧巘清流便當家子黨昔誰憐范叔吾門今始識劉义
鸒斯賊食雖堪笑相祝無勞置齒牙
史慶臣止酒
韓時孤憤客楚境獨醒翁暮景還誰似高懷只子同已
亡千日醉可更十年窮吳稻新舂白猶堪慰轉蓬
慶臣和巴字韻見遺復次韻
獨鶴投林畏暮鴉向時入蜀彊劉巴瘴鄉自古難為客
老境無人不念家一飯肯來從我覓百錢何惜為君义
麤繒大布差安穩莫學渠儂戲虎牙
寄湯朝美
君家堂下錦千堆老眼春風亦快哉勝日久孤三徑約
浹辰深愧兩書來公租已辦應多暇家釀重開定幾回
會挽蜀狂成一醉莫歎屐齒破蒼苔
登多景樓分樓高天一握為韻得一字樓非舊
址惟東面可眺三隅危甚時方改作㮄稱米元
章書蓋偽也語寺僧當易之
往時百仞山丹樓麗朝日江天富佳致收攬不遺一忽
忽熙豐事電往那可詰故基誰為徙勝槩從此失如窺
一面網反墮三凌室幽懷鬱塵霧老眼暗髹漆雖云一
牛鳴每至輒悔出使君改築意正欲名稱實丁丁斤斧
功趁此元月畢扁㮄照華榱仍須此翁筆
寄辛幼安
我屋與君室濟南河北州相逢楚天晚郤看蜀江流老
境渾能迫妖氛竟未收何時一廛地歸種故園秋
别去才三月人來己兩書老懷多弛曠厚意獨勤劬共
歎飄流際能收謗罵餘春風綠林壑還佇短轅車
亡友高伯庸滑稽玩世屢與人忤而見余則加
敬人共怪之亡八年矣今慶臣風度大略相似
而所忤所敬又極同也感歎之餘次慶臣韻贈
慶臣
鬱鬱東岡栢未青惜無大藥駐頽齡忽驚優孟重來楚
但怪蘇耽郤姓丁千里自來俱驥騄兩豪於子信螟蛉
隙駒歲月那容玩老語從今便當銘
丙戍重五後一日與同舟三人遊虎邱庚寅歲
亦以是日薄暮至楓橋望虎邱塔
百丈寒巖塔孤篷倦客船來迎十里外相識五年前天
迥方斜日林深忽暝煙平生戒三宿為汝復凄然
登普照山有懷宛陵陳丈侍郎
登臨才昨日時序亦匆匆敗幕無巢燕寒雲有斷鴻老
懷空對月病骨不禁風遠水澄寒練令人憶謝公
寄仲微杜丈
小雨催春杏半紅轉頭庭戶已秋風劉楨昔病雖差愈
侯喜今詩竟未工&KR0888;馬羸童還自笑綠尊黃菊定誰同
十年塞耳人間語賸欲從公一破聾
送劉九畸解官歸宣城兼訊侍郎陳丈
羣書諷誦不離口君才豈止三季友力探千載自青眼
智效一官今白首五年拄頰京江上車如雞棲馬如狗
㫄人愁歎君則笑萬事從來有竒偶椎鼓發船忽復去
聚散匆匆一翻手涇川綠漲三百里試脱征衣濯塵垢
人閒至計只樗櫟身外虛名本箕斗君歸更問旦過翁
富貴何如一杯酒
戲題小庵畫軸
扁舟渺渺入平湖秋葉經霜半已無不是幽林欠殘雪
為君題作剡溪圖
朱毅夫挽詞
賣藥長安市退藏三十秋來從阿戎語始與德公遊一
别俄黃壤遥憐尚黑頭心知漆燈在應為此翁留
送辛幼安
西風掠面不勝塵老欲從君自濯薰兩意未成還忤俗
一飢相迫又離羣只今參佐須孫楚何日公卿屬范雲
節物關心那可别斷紅疎綠正春分
寄辛滁州
江皋追送僅踰句節物俄驚一度新西澗潮生還值雨
南山雪盡正逢春遥知風韻如前輩可有篇章憶故人
擬向瑯琊問幽事兩翁遺跡未埃塵
離山陽戲次廷藻韻簡叔異
匆匆掠面只黃沙行盡孤城不見花政是江南好時節
暖風吹柳欲藏鴉
去日寒亭尚有梅歸來已過海棠開叩門剥啄家人笑
驚怪安西老萬回
贈王南仲
妙語富停蓄高標邈巉嵒半面逆旅中知予固不凡語
離今幾時歲月如驚帆南樵再相遇黃塵撲征衫握手
互歎息白髮不可芟吾儕與世疎觸事俱殽函飢鷹久
己疲狡兔方自毚二頃可以休此意神所監縱復落癡
鈍猶應免貪饞一語子可思病馬愁轡銜寄語同社人
吾將老寒巖
謝端硯辛滁州幼安
君家即墨君不與世同調紫雲覆寒冰色與質俱妙誰
知窮荒地尤物來越徼探囊忽見畀此事出吾料隋珠
暗投處歎息真可弔物生各有用瑚璉薦清廟君才兩
漢餘妙句出長嘯吾衰亦聊爾老語世不要摩挲冰玉
質自慶還自譙願君為追琢勿令硯空笑
金山海書記寄七騎圖
兩騎並驅爭欲前兩騎舍矢俱應弦一騎揮撾一負箭
一騎力挽弓初圓寒風蕭蕭沙漠漠封豨可擒熊可搏
漢家飛將未出關政使渠儂尋此樂君不見往年胡瓌
寫此圖宛陵詩翁最愛渠戲將醉墨作長句歲月政當
嘉祐初故家文物今星散老筆從誰辨真贗滚滚走馬
大梁城對君此畫空三歎
寄辛幼安
飛鳶跕跕瘴煙中歎息渠儂伎又窮敧壑老松真耐久
燎原荒草易成空危機可畏渾如此莊語能聽只有公
已識柴車勝朱轂快來相就北窗風
與王南仲李清宇夜坐十二月八日大雨
息景不可駐十年無好懷飄流還此日團聚且吾儕短
日衣衫盡寒雲雨雪偕昏燈照清夜安得酒如淮
聽環上人琹
幽絃幼眇方秋蠅和音條鬯俄春鶯斷冰哀玉俱入耳
聽罷清商聽清徵浮雲斂盡江月明不意暮年聞此聲
夷中知白骨已朽後來如師亦希有但憂曲古世莫聽
那不少徇時人情寧甘絃斷挂壁角纏聲鹿鳴渠不學
許叔庸生日
酌公以京江瀲灧之酒壽公以海蕃氤氳之香南山威
鳳下煙霧北嶽老松凌雪霜十年陰功不勝紀僵仆為
蘇痿為起况復旌陽的孫子火棗交棃固應爾公衮元
圭侍丹扆不待渠儂菊潭水千二百歲從今始
寄陳道人時在呂城竇氏莊
渠家五桂後卜宅近青郊老竹窗前榦寒松屋外梢才
抛汗腳襪真得蓋頭茅落日春山路病夫還解袍
次韻寄從之時聞遊善權寺
曲檻臨煙雨書來政獨憑斷崖青自獻森樹綠相仍勝
踐吾方夢長閑子未應聊煩相住處衰老欲依僧
題所畫梅竹
東坡戲作有聲畫歎息何人為賞音雨葉煙梢出新意
老夫知子用功深
駸駸老境困埃塵開卷霜林解笑人畫地饞涎君莫怪
十年魂斷故園春
寄從之時聞黃丈仲秉初亡
隴月撩人特地圓真成千里共嬋娟尺書好附今年鴈
别酒嘗聽去夏蟬二頃未知何處是九京誰是此翁賢
老懷欲語還惆悵腸斷春江上水船
次韻題南仲詩卷兼柬廷珍
新詩可但老夫降窺杜真能見牖窗静夜飛泉鳴遠壑
暮秋孤月印晴江絃從渠去雖難續鼎自君來信可掆
銀燭高張那得爾且揩眵眼伴殘釭
次韻鶴林伸書記
不須沽酒引陶潛修竹陰陰翠滿簾拂拭面前塵土案
與君相對課楞嚴
贈胡應試
攲傾老屋寄江濱曾見官居四過春兩屐崎嶇那憚遠
一尊倉卒不言貧舊遊到此俱塵迹異縣惟君是故人
逼仄老懷無與語更炊香稻住逡巡
何山人欲為僧
來償綺語債各已鬢星星宿酒吾方困迷途子遽醒真
為鏡空老不負佛名經一紙龍鍾話憐君獨肯聽
趙從之詩來次韻寄之
論高不籧篨語妙無摘裂堂堂正始流渠可補此缺斯
文久不見老意今始慊摩挲斲輪具兩手付已決吾聞
古志士立操凛冰雪方其自樹立政復誰識别書成付
後世豈為兒輩設浮雲雖晻翳孤月終皎潔此言如苦
茶乞子甘齒頰
夢與辛幼安遇於一精舍予賦詩一篇覺而記
其未云他年寄書處當記盧仝窮因賦此寄之
秋霜萬花落夢君浮屠宫羇魂得清遊短章見深衷破
屋仰見天何人記盧仝相逢大槐國一笑仍匆匆與君
十年交九年悲轉蓬君行牛斗南我在淮漢東修途繚
山岳此會何緣同伏枕自歎息衰懷記西風啾啾籬閒
雀冉冉天際鴻擔簦亦何憾吾生自當窮扁舟具蓑笠
久已藏胸中他年君來時葦間尋此翁
寄趙從之
皖公城外佳山水經歲登臨亦快哉未省曾逢玉蟾否
已應親弔石牛來洗空俗垢吾方羡收盡詩材子始回
紫筍舊芋知好在午窗春鼾政如雷
答陳渙見贈
好學乃如此肯來從我遊閒名知未謝老面不勝羞政
復勤三上行當讓一頭寒魚在沮洳縱有不須求
聞辛幼安移漕京西
孤鴻茫茫暮天闊問君章貢何時發去年不得一字書
今日又看千里月向來人物推此邦至人不死惟老龐
惟君賸釀葡萄酒為君酬渠須百缸
雪窗小稾
張良臣字武子一字漢卿號雪窗其父自洪州避寇
於四明遂家焉隆興元年試南省魏文節公杞時為
參詳官攜三策以見知舉張燾曰此文古拙必我故
人張武子所作使欲得士願以進燾許之撤試果良
臣也杞晚居小溪日與良臣酬倡良臣以進士出身
官監佐藏庫
晚步南城下
冷雲堆屋晚仍春惘惘人行陌上昏飛去飛來沙上鴈
去年洲渚舊蘆根
春詞二首
佇欄無限楚時春罨岸風平綠自薰睡起畫簷雙語燕
棃花留得夜來雲
後主搴香復倚春潘嬙梳洗最輕盈南朝破後無詞客
燕子桃花古石城
芳草復芳草
芳草復芳草有人孤倚樓明月復明月何處照離州相
見渺無期此恨詎相知日暮天寒吹屬玉蠻江豆蔻重
重綠
玉臺體
一寸春霏拂綺寮蕙花江上雪初消傷心燕子重來地
無復人吹紫玉簫
主人流落委荒墳燕子還來壞戟門惟有桃花古時月
端端正正照啼痕
曉行
千山萬山星斗落一聲兩聲鐘磬清路入小橋和夢過
豆花深處草蟲鳴
柳
柳暗旗亭不忍看臨江愁殺晉衣冠傷心明月揚州路
十里珠簾蕙草寒
示長蘆仁禪師
叢叢竹雀鬧人家農事春來漸有涯品字柴頭煨正煖
不知風雪到梅花
别持上人
茂竹永和字浣花天寳詩晴江入舟檝忍淚别僧時
梅市道中
連雨疎篷不耐關脩眉如失更晴慳越王故國無人問
艇子穿花自往還
有懷山房
每憶山房話夜湥眼前無主亦無賓老兵未領西來意
斜倚屏風一欠伸
書情奉寄蔣弋陽公
五都一何綺歌管政繁會睠我友明月援琴寫秋瀨何
言異離復一飽困藜稗風雨黑如黳欲往徒自礙頽年
去堂堂白髮新種種崎嶇造化兒敗屨常决踵從來萬
里意不料乘嶮恐鳴鶴略九臯未羡乘軒寵
留題吳興投老庵
白鷺悠悠去不還渚雲汀草一生閑暮年不入西州路
空寄梅花說住山
送人遊姑蘇
兒時我亦寄君州細細聽君說舊遊處處綠波通酒巷
女郎多在采菱舟
雪後
雪花竹屋未全消寒雀梢頭眼擘椒紙閣不煙梅自放
底能踏溼渡溪橋
感舊
三十六陂春水綠四十九年人事非揚子江頭永嘉後
吳儂蕩漿北人稀
山房惠貓
從來憐汝丈人烏端正銜蟬雪不如江海歸來聲繞膝
定知分訴食無魚
過西溪
罨畫層波蕙草荒冷雲客鴈兩回皇梅花到得吹成雪
盡是清愁不是香
贈英上人
之秦賸肯迎張禄踏越何曾用計然元鼎事看蛙勝負
大槐人與蟻相連
小破
小破燕支鈿蚤梅雪雲平澹越江遲青山歲暮行人少
鴨鴨羣飛淺草時
酒熟
濁醪初熟薦霜螯不擬寒山不廣騷清曉豆花籬下立
竹梢獨與月爭高
遺家書
家住鄱城小洞天經年烹鯉尚茫然幾回鵲喜無消息
吹殺燈花獨自眠
夏夜
恰到黃昏雨便晴青塘迤邐盡蛙鳴月明已在芭蕉上
猶有殘簷點滴聲
次韻持上人題延慶寺清玉軒
水芳未動城南路一一僧簷有竹看政爾塵埃能自表
故應悠久澹相安長楊曉獵干戈肅古棘春朝萬玉寒
碧眼阿師來授記化龍飛去抑何難
西湖歸晚
帖帖平湖印晚天踏歌遊女錦相牽鳳城半掩人爭路
猶有胡琴落後船
祝貓
江上孤篷雪壓時每懷寒夜煖相依從今休慣穿籬落
取次懷春屢不歸
九日書李李慈室
上池入寺見承平影落南州迹易陳手把黃花看新鴈
風煙愁殺舊京人
平旦
平旦梅花破冷紅越香何限水流東陳年翠袖新年恨
盡在吹香笑語中
臞翁集
敖陶孫字器之號臞翁長樂人淳熙庚子貢入太學
慶元閒韓侂胄用事丞相趙汝愚以讁死陶孫作甲
寅行以哀之醉中題三元樓壁侂胄知遣人舁壁去
捕陶孫甚急遂逃匿江湖閒侂胄事敗復出登嘉定
閒進士授通州海門簿教授漳州辟酒所幹官歴奉
議郎主管華州西嶽卒年七十四陶孫學問淵奥劉
後邨極稱之贈詩云老年絳帳聊開講當日烏臺要
勘詩蓋指題壁事也有臞翁集二卷其詩雄渾深厚
雖至平淺處不易涯涘嘗作詩評自魏歴宋凡二十
九家辭意雅確世服其知言
皋亭山
樵路縈紆入翠微清泉白石可忘機雲中犬吠劉安過
樹杪春深望帝歸白鶴曾畱華表語蒼官合受錦衣圍
珠襦玉柙今何許一笑人間萬事非
以入定大士太乙真人像送莞晦叔
真人與大士蘭菊而異芳坐臥得定力銅眼鐵脊梁是
中有佳趣山海俱茫茫或時現神妙塵蹟生怪光云何
得此本有僧吳下狂飲酒不計斗褚無一絲藏興來高
閉門落筆如追亡走送臞庵室洗心一鑪香盤陀旃林
潤枕藉玉井凉蒙頭帔衲古遮眼經綸長不知幾陵谷
睡穩坐不僵君家定吉夢二士相迎將辟除寒具油靜
展垂中堂會當同一龕寒泉薦空觴夜窗搖茶煙駝楬
依繩床楊枝灑寥闃藜杖輝森芒與君六根靜讀書到
虞唐
寄福清翅山舅陳夢實
路岐引人不作長野梅官柳禪風光看山看水入詩眼
歲月不覺䰅眉蒼請從丈人開肺腸身非石人忘故鄉
五年江湖枕書睡夢隨南雲落翁堂亦知行坐歌白頭
池南隠几浴鳧雙鰥孤肯復有羇旅石塘破寺魂悲凉
毛錐不補萬事裂存者各在天一方善和里第知幾易
遼東城郭空相望平生何用酷似舅政似嫫母顰施嬙
兒時拊頭祝文章祗今未入崔蔡行三年一書願見貰
骨月滿縣愁難當屋頭荼䕷定過牆滿窗日色文章香
眼前欠甥頗念否我亦口挂蠔山旁煩將歸意林泉下
小待錦衣漫俗妝
送林伯農還鹿角山
今我不樂遊四方夙昔已具浮海航十年點化鷗心性
一生正坐虎文章海山未必盡佳處往與蜑子收漁梁
夢中了了說吳楚山川如掌今羊腸讀書南鄰索檳榔
厚頭汙邪豚酒香何時攝衣上公堂蛤蜊含漿魚尾黃
客從南來勤寄將
洗竹簡諸公同賦
舍東修竹密如櫛一日洗淨清風來脱巾解帶坐寒碧
置觴露飲始此迴平林遠靄開圖畫西望羣山如過馬
詩翁意落帆影外孤邨結廬對瀟灑百年奇事笑譚成
向來無此蒼龍聲閑身一笑直錢萬剜粉劖青畱姓名
用韻謝竹主人陳元仰
熱中襶褦令我汗日暮佳人期不來陳郎揖人不下榻
青山白雲喚得迴手開十畝蕭郎畫箇裏何妨繫我馬
食單得凉清可啜毳褐分陰翠如灑搖金戛玉真天成
夢擣風前茶臼聲一川窈窕荷萬柄野翁得此甘辭名
竹間新闢一地可坐十客用前韻刻竹上
竹君得姓起何代渭川鼻祖慈雲來主人好事富千埓
日報平安知幾迴平生好山仍好畫意匠經營學盤馬
别裁斗地規摩圍自汲清池行播灑一杯壽君三徑成
請君靜聽風來聲醉眠煮得石根爛以次平章身與名
謝葉司理徐知縣見貽之什二公乞入社
書生自是鑽簡蠧淨業還從竹背來新詩細字行茂密
驚蛇起草盤蛟迴是身正欠虎頭畫望山氣如還櫪馬
翛然君子六千人不受湘靈清淚灑竹林定交業已成
北窗讀書吾伊聲金魚玉帶不汝卻社中未壓山王名
放船
柳邊放船試南風揚溪荷花飛豔紅一川雲錦步不盡
我舟正在繁香中午天無雲青脈脈枕舷哀歌醉脱幘
更將綠葉穿碧筒欲臣屈卮奴太白風前一笑玉麈横
蜻蜓側翅潛魚驚騎馬貴人多内熱此歡勿語長安城
須臾客醉船亦解信流一抹西邨外翁媪負牆撨牧奔
拾薪供茶初不記還家鼻息撼四鄰閬風接夢疑非真
清遊何時記三人臞庵與弟拙鄉陳
次韻馮孔武雪中簡聞人簿乞炭
君不見朱門煌煌多近臣豹胎煮糜蠟為薪庭中盛設
潑寒戲炙手欲近還瞋人誰知曝背茅檐下欲獻要是
山林真兒童抑搔皮肉輭日輪過中方欠伸懸鶉結駟
兩相笑百年俱成一窖塵先生自是冷官㨾要看入火
紅麒麟撚䰅自作詠雪句祕思蚤與相如親蒲團擁裘
結僧坐别有絺綌君南鄰願迴六龍照后土施與萬國
無邊春屑瓊鏤玉入肺腑拍手一笑吾未貧
贈墨工陳伯升
古墨法變今百年雪齋乃能幻神藥杜乂膚清衛玠神
眼明再見老陳作墨如人意隨短長用之不盡渠解笑
須君筆端馭龍蛇他日始信入木妙
僕以紹熙壬子仲夏二十五日始躋風篁討龍
井遂至廣福謁三賢像閱舊碑追觀一代風流
為賦此詩適月林依公畱譚茗供因書以遺之
他日能為我揭詩版於壁間使示來者亦山中
之一助也(龍井寺有辯才師趙清獻蘇文忠塑像)
奇石斕横道兹山信多姿江湖釃兩股一泓乃孤危相
傳龍所家或恐神護持腥風轉霮䨴陰崖立淋漓惜無
緯蕭勇探此抱寶癡山僧作屋意慘憺生幽思胡為金
繆影顛倒眩俗兒坐來百念失蒼官導前馳招提果深
澄屐痕恍前期咄哉少肉山著此高顴師端能致遨頭
絶唱相娛嬉過溪亦何事相送了不疑渠能縛禪律因
來壓䰅眉我愛秦郎記字數頭陀碑月林只夜夜人物
自一時賢愚盡蟻封來者我得知
六月喜雨詩
炎天亦靳雨特地費雲將隱隱來何久飛飛勢稍颺初
從霑塊潤忽作建瓴忙穉子抛書出臞禪解縛狂苗滋
應秀穎風過忽温涼蛛網掀三面蟲書漫數行衾箱開
歲事恩澤到詩章怨暑移今昨煩痾覺在亡青蓮開紺
宇白苧舞雕牆隻影還晡暮驚心重渺茫思惟大火聚
迴向六時香脱略時流輩周旋古佛場身纔丈六足舌
乃大千長此理憑誰話何方更舉揚鼠愁燈崛筆鴉睨
鐵琅璫生理何聊賴斯文重激昂盛時追少壯故步失
尋常改爾蓬心薆依然貝葉光
四月二十三日始設酒禁試東坡羹一杯其味
甚真覺麯蘖中殊無寸功也食已得三詩
今日忽感悟閉門謝麯生未危卻二豎不戰仇三彭掊
擊北海尊嚌量東坡羹尚恨薄滋味未能免虧成我欲
嚥元和默坐朝上京坐待棃棗熟小試昇天行
評詩要平澹此語吾不然大千自有舌何用長短篇謂
是天送句端正落我前旋聞口吻鳴頗益心腸煎少陵
躭句佳欲以一死捐是中有真意靖節差獨賢
去夏苦多雨勢若無炎官今晨迫重午香黍仍膠(去聲)槃
天機杳難測人言亦多端祗今原田上立苗未妨寒但
願合穎時借日開迷漫蟪蛄爾何知煦煦啼夜闌
改周晉仙贈丁相士之什
張顛許我以神仙薛顛謂予可英傑丁生謂二俱無成
世間那得此奇崛麒麟閣上森貂蟬龍虎鼎内飛大丹
腰錢跨鶴誰不願只有圯下先我鞭何如吳淞江上住
門横釣車屋農具臥看蒼虬擾白雲正午堂堂拔江去
奉寄旌德尉劉申之
諸劉兄弟賢一一無可選竹林銳頭郎風味我小阮平
生天機深善閉得内揵邇來卿何曹不辦折腰本稍傳
詩語東朝日照蘭畹伊余戰紛華心旆凡幾偃劃逢君
家語雋永初一臠識遺飽新得友勝悟夙損緬懷歌商
地蕭瑟松磵遠陰陰蕪菁花碧蝶相與晚是中著高士
物意自偃蹇向來白衣宰雲壑論補衮優游濟艱難如
以禹代鯀劉郎秀眉宇秋隼立高巘端能謝師匠萬卷
自鉏墾時須閱世諦一及城門鍵功名頭上簪日月風
中幰何時會吳下春動長洲苑
送王郎(洽)
車輪何由方草色欲無路晴川媚雙燕及此送將去若
人天機深奇服雅自與色温無可鉏語妙時一吐相逢
大江上為我浣塵土後期豈前料已作千歲語告歸何
草草雙水深霧雨稍聞父老舊門戶要渠補祗愁模楷
地與世作誇詡寧當去樓梯閉置我叔度
翼翼吳齊門大江流日夜别君雖咫尺即是風牛馬君
才何如我我拙猶肯借淮人買繡絲布洲市如赭張皇
十日飲著公喬松下畫工亦豈學愛玩此粲者人情勿
苦拒輿馬幸整暇向來三宿戀取别萬里駕想當雙玉
瓶酣歌淚盈把縹緲鴻鵠去吾甘老原壄
次韻張長公寵賜初度致禱之語
何人著書補獲麟竹汗未乾頭已星天上風流張公子
散髮滄浪歌獨醒威名徧滿淮草木肯借妙語春冥靈
臞翁之腹無三壬平生貯書纔一丁泥塗斷道學龜曳
雲天潑眼慙鸞停亦知封侯下曹掾寧與阿堵高寧馨
夢從諸兒坐家塾十年燈火寒青熒分無黃色明天庭
獨倚一片藏無形虞翻骨相當自程曲江風度乃不名
上閩帥范石湖五首
人物於今正渺然欲從江表訪先賢邇來耆舊無新語
誰使文章漫兩川利器蚤能誇穎脱偏師聊復制中權
騷人有幾登青竹耐可同時欠執鞭
今代論文更是非賞音誰復得牙夔真從長慶成編日
便到先生晚歲詩萬馬蕭蕭閑律令孤峰隠隠出旌旗
了知長短三千首收拾餘師即我師
丁年口伐眞奇事一代詩鳴不救貧大手欲推浯水頌
羣酋曾折石湖名乃今謝傅還初志其奈王陽是故人
獨有我閩欠公句詔書果起釣磻濱
此行閩嶠吾能數行盡天南未了青莫倚看山韜墨本
要須入界挾圖經西湖楊柳雲生鏡東阜離支錦作屏
欲託翁冰烏石篆請公作屋與新銘
蚤知吳下多竒士身許先生嫡子行他日略容追李杜
斯文何敢望班楊向來流水孤三奏此去飛霞乞一翔
牛鐸調宫我豈敢嘘濡萬一借聲光
登蘇臺用袁憲韻贈兩趙提幹(汝積幼聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水棲烏曲裏只斜暉
書生懷古真癡絶看盡閑雲入棟飛
次韻萍鄉文叔章訪别
力田望逢年倚市勝刺繡十年邱里語失火要自捄君
行半天下何處得耆舊請從老龐說龍鳳相赴湊全家
隠鹿門遺安不求富常時拜牀下大鐘盡徐扣男兒惟
一身用在百歲後譬如營屋室宗廟先庫廏不聞買山
隠而有居巷陋君看鐘鼎家粱肉或墨&KR0888;寧為賣文活
一經老學究出身即九折時命迺大繆向來尸裹革口
語困逗留居然齒編貝月粟供賃僦何如山澗底鹿豕
對飯糗文章忌隨人謹勿誇客右書林無淺植筆耒有
深耨紛紛青紫楦後進渠領袖結交兩任昉設客一陰
就卑官慚處贈俚語致公壽
高郵因師蒲萄蘆鴈秋瓜三種
漢家士馬知多少晚得蒲萄繞院栽何物支郎能伎倆
龍䰅馬乳應時來(蒲萄)
莫話淒凉塞北秋銜蘆避弋使人愁與君細展江南畫
水宿沙眠得自由(蘆鴈)
子母鉤牽曉露漙行人暍暑慰艱難青門種色今餘箇
莫作黃臺秋盡看(秋瓜)
用香字遺李恭叔
我無令君三日香&KR0888;鶴為軀龜作腸薄寒中人曳兩縰
獨吟猗那遺我將憶從兩腳萬里回政坐羣兒相謗傷
揭來一見老柱史城郭落落巋靈光安得與君乘六龍
探借千歲北斗漿卻乘斑虬訪月窟盡斫惡樹無留藏
天風泠泠吹佩環洞視碧落豁四㫄下方應奉正三入
閒置可憐青瑣窗
再用晨吐字韻寄潘德久
舍人賓日姿起居庭燎晨豈惟瑞朝廷薦紳日多聞就
如田甲謿死灰果不然那知碩果剝中有一念仁稽古
得微酬櫑具峩進賢琴為悲風彈茶必活水煎平生轉
庵詩小當壽千年忽聞朔方騷更欲腰黃閒向來横槊
豪日者今華顛
下客時覘君車茵陽醉吐萬事君不理傳聲拒開戶雖
然臭味合更覺心貌古書讎嶧山棗羹臛首陽苦坐令
府西門平輿說二許君當我輿臺銀艾心已灰尚有西
山緣共待石髓開神仙覺易與詩句端難裁郤後五百
年化鶴吾獨來
大風懷林伯農
江湖易高風六月寒㾕㾕中宵會急雨凉意列衾枕顛
披蒲葦亂抑壓烏鳶噤禾頭欲生耳樹背各流瀋不謂
晡來霞横拕半天錦初疑鴉翻睛旋覺虹投飲晦明信
難料暘霽吾誰諗所思隔江水筆力望徐沈十年一葛
衣肘見尚整衽想當風雨夕憂國願歲稔淒凉新豐邸
避濕幾違寢何由語連牀共破秋氣凜
上鄭參政四十韻(乙亥)
吾閩天下選人傑聖時蕃佐戴高前諜承家裕後昆海
門當劒立洋嶼焱鵬鶱氣色來迴互耆明有討論蟠胸
三萬卷落筆五千言地芥垂頭拾天瓢信手翻餘陰潤
桑梓賸馥到蘭蓀白日騏驎坂青春桃李園揚鬐方澤
國插羽已天閽伊昔昌能諫於今宏獨尊夙驚山有虎
已驗鹿隨幡帶草書籖麗金華講舌温履聲仍獨上驛
置愈爭奔有客迷途甚勞公倒屣煩請先陳失馬次第
說投猿漳水頭堪白融峯淚幾吞嵌&KR0034;辭故里觚角見
脩門到遞吳蠶宿畱交楚鴈番忽通狂客刺俄返獨縲
魂望禄蒲生節隨人柳折圈天高難發口地縮會移跟
一昨哄堂暇深知納牖恩印刓聊小靳緼束更能存日
者叨堂貼時哉會氣元敢言矜騕褭復自妒嬋娟末學
應須授羣經賸欲繙恐因鱣發發復作兔爰爰光範寬
無閾階符紫有垣極知專造化稍許展寒暄國論圖南
紀邊防議北轅未將蟊火畀忍使彗旗燔天步曾留跼
皇心重改憣房奩非久秘藥籠會深掀豆棧能忘秣樗
材儻入掄略容偷廩稍重議洗乾坤舉色多狺犬深心
寓祝㹠老身難矍鑠疾眼久眵昏合浦珠無脛豐城劒
有痕事多慚蹇叔議敢及臧孫餘日知安在南邨定北
邨
宋百家詩存卷二十一
