宋百家詩存原序
譚詩者大都侈口三唐間有旁獵兩宋僅舉一二選夲
輙自為宋人之詩在是縦或好事者廣購遺僻嚢鑠籖
牙密置書櫝終年不一展卷且秘不示人扵是宋人之
詩雖傳世尚多勢必日晦日亾漸就淪滅而莫可考余
高祖宗伯峩雪先生當眀季值史舘諸書偹具曾纂宋
人集欲彙選行世不果書遂散佚秀水司農倦圃先生
余宗大父行也亦嘗裒集宋詩遍采山經地志得一二
首即彙鈔不下二千餘家未及梓今亦散佚略盡夫以
先宗伯及司農之宏攬博綜方為兩宋詩人表幽發潛
乃猶終歸散佚未竟厥緒余何人斯輙欲掇拾殘編謬
加甄錄將謂古人得我而傳抑我附古人以傳耶良自
誣矣頋余束髮時即好聲韵之學津津乎殆三十年竊
考唐人詩集則
欽定全唐詩至精至偹元則秀埜頋氏之選明則朱竹
垞輩先後摭輯亦云盛矣獨有宋一代之詩諸選夲所
采寥寥并不獲嫓美元明豈見聞儉陋亦侈口三唐者
附頬逐響莫為兩宋一揭塵翳也且宋人何嘗不學唐
騎省學元和廬陵學昌黎宛邱學香山和靖學韋孟陳
黃為西江宗祖亦學少陵四靈為江湖領袖亦學姚賈
特風會漸移同一門戶塗徑自别外此標新立異不知
凡幾若任其散佚勿為蒐輯以傳非風雅遺憾乎歲庚
申余園居多暇敢承先志選刻兩宋詩人遺集以廣諸
選夲所未及適同里友人陳希馮雅有書癖藏夲甚夥
倒箧畀余余復馳書四方朋好曲折羅致一時薈萃因
加决擇次第分編刻既竣題曰宋百家詩存盖取存什
一於千百之意并以竟我先人未竟之事雖然作詩難
傳詩亦難宋史藝文志所載别集類不知作名者十六
人即石湖文集亦書卷亾其流傳乃别集與大全集耳
然則兩宋詩人之聲銷跡滅自揭陽靈仙湓江等集而
外又何可指數余之是選敢謂蒐輯遺僻足補三百餘
年間風雅之未偹哉倘博識者以挂漏譏焉余又奚辭
乾隆六年歲次辛酉三月既望曺庭棟書於二六書堂
宋百家詩存總集類
提要
(臣)等謹案宋百家詩存四十卷
國朝曹庭棟編庭棟有易準等書已著錄初潘
訒叔有宋元詩陳言揚有宋十五家詩皆不
甚行吳之振宋詩鈔雖盛行於世而闕略尚
多且刊刻未竟往往有錄無書庭棟因搜采
逸佚續為是編所錄凡一百家皆有本集傳
世者始於魏野東觀集終於僧斯植採芝集
賀鑄本北宋末人而升以弁首置於魏野之
前自云少時所最愛然選六朝詩陶謝不先
於潘陸選唐詩李杜不先於沈宋以甲乙而
移時代此庭棟之創例古所無也其中如穆
修以古文著傅察以忠節傳林亦之陳淵以
道學顯於詩家皆非當行許樂張至龍施樞
諸人載於江湖小集者王士禎居易錄詆為
槩無足取庭棟取盈卷帙務足百家亦不免
有所牽就然宋人遺集徐乾學傳是樓二十
八家之本朱彛尊曝書亭五十家之本皆未
刊刻輾轉傳抄恐或散佚其餘專集行世者
又各自為帙未能滙合於一庭棟裒輯成編
各存崖略雖非宋詩之大全要亦不可謂之
無功矣乾隆四十四年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
例言
一宋人各家詩分選彙刻宋時巳有之如呂居仁江西
詩𣲖二十五家陳思名賢小集六十四家原夲惜不
可得家石倉十二代詩選采宋代百數十家有僅得
五六首者存詩至少潘訒叔宋元詩吳孟舉宋詩鈔
陳言揚十五家詩雖所采互見存詩較多兹依分選
例各仍其集名潘吳及陳巳采者不複入選僅得十
首以下者亦不附入
一是編俱采僻集若近時坊刻已有專集行世者雖未
經前人選輯好古之士自能别出手眼兹限卷帙不
偹載
一潘訒叔選夲乃未成之書故其原序云有目列姓氏
而無其詩者吳孟舉詩鈔計選百家亦失鐫十餘家
兹就潘吳巳采未刻者亦收入數種
一顧俠君元詩選以宋遺老編入甲集如熊禾劉辰翁
牟巘黃公紹方□諸公俱列於元詩之首數家世罕
行夲附元詩中亦可藉以流傳兹不復采
一宋人詩散見選夲及山經地志不下二千餘家兹就
成集者入選仍吳選之數凖以百家此外僻集尚多
俟續選問世
一每集編次有分古今體者有不分體者悉依原夲次
序隨選隨錄不更另為編定
一所購鈔夲居多魯魚亥豕譌舛尤甚頼余友陸蓼九
相助校讎其中尚有誤字無可釐正者姑仍其舊未
敢臆見改易
一每集冠以小傳竊倣知人論世之意但有事蹟罕著
或散見他書殊費稽考余性褊急速於完書以一人
心力成之終恐見聞未廣捃摭或漏所望同志教以
不逮
一小傳内引用夲人詩句特取證明事蹟不論詩之佳
否故全篇有不選入集者其佳者仍選也至詩内閒
有小註各就原夲存之無所增損
一各家詩以時代先後為次此大槩體例也余少時最
愛賀方回詩手鈔一編時時雒誦兹彙刻宋集因取
慶湖集為百家之冠從所好也
