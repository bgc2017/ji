宋百家詩存卷三十三
嘉善曹庭棟編
無懷小集
葛天民字無懷山陰人好學攻詩忽祝髮為僧更名
義銛字朴翁其後仍返初服隱居錢唐湖上足不入
城市日惟吟咏自樂有侍姬二曰如夢如幻趙紫芝
詩所謂此老無塵事雙姝亦道情是也當時姜堯章
葉紹翁諸人咸稱之紹翁有過天民隱居詩云老鐺
猶有耳古柳已無心意極推許無懷小集二卷風骨
泠肰新警而有閑雅之度江湖閒傑搆也
春晩
向晩一鳩鳴道人春睡足無處寫幽懷巡檐數修竹
絶句
夜雨漲波高二尺失卻𢷬衣平正石天明水落石依肰
老夫一夜空相憶
寄楊誠齋
參禪學詩無兩法死蛇解弄活鱍鱍氣正心空眼自高
吹毛不動全生殺生機熟語郤不排近代獨有楊誠齋
才名萬古付公論風月四時輸好懷知公别具頂門竅
參得徹兮吟得到趙州禪在口皮邊淵明詩寫胸中妙
用則致君堯舜前舍時便灌廬陵園六十四卦只兩畫
三百五篇惟一言我與誠齋略相識亦不知他好官職
但知&KR0838;得忍饑七十年脊梁如鐵心如石不曾屈膝不
皺眉不把文章做出詩玉川後身卻不怪樂天再世尤
能奇隔千里兮共明月何似寒灰相對撥公亦何須要
我知我只欠公頭上髮
謝文思徐敬伯見訪
半山徐敬伯薄宦在中都柳舍偷閑到邨醪就近沽易
添詩債負難得醉工夫欲羨漁樵叟雖貧一事無
即事
春漲侵高岸春雲裹亂山倒扦楊柳活斜倚桔槔閑世
味老方澹花時晴最慳東風瞋嬾動故故撼柴關
重訪白石
長安惟白石與我最相關每到難逢面翻思嬾下山欲
歸愁路遠小住待君還盡日看幽桂無人似我閑
收白扁豆因得二首
齒髮中年態丘園素隱心因栽白扁豆欲當紫團參篋
筥收繁莢窗扉失茂陰蕭蕭檐外竹抱蔓替余吟
古香無伴侣一榻共雲分磵水塘頭過樵歌枕上聞余
生聊自適此意與誰論落葉如相慰時敲月下門
仲春
落梅如雪雨如麻最怕春寒是杏花病後不能涓滴飲
可憐芳信到貧家
湖上夜歸
陌上紅塵歇湖中翠靄生定鐘山寺迥新月夜船清蛙
亂鳴方急鷗閑睡不驚兒曹知我到認得打門聲
迎燕
咫尺春三月尋常百姓家為迎新燕入不下舊簾遮翅
濕霑微雨泥香帶落花巢成雛長大相伴過年華
玩蝶
粉翅來何許春風卒未休衆芳皆舊謝微雨是新愁鬭
舞團牆角貪香綴蕊頭與花俱不語相可自風流
聞杜鵑
望帝知何苦催歸不自禁竄身依樹密啼血染花深細
雨離人淚遊絲蕩子心青山明月夜老耳最知音
湖上觀柳偶記龍泉先生勾春柳一絲之句感
而有述
斷查無葉又無枝得似勾春柳一絲不是畫船棲泊處
白鷗飛下立多時
江上
連天芳草雨漫漫贏得鷗邊野水寬花欲盡時風撲起
柳綿無力護春寒
訪端叔提幹
月趁潮頭上山隨柁尾行大江中夏滿雙艣半空鳴鴈
冷來無幾鷗清睡不成平生師友地此夕最關情
題謝耕道一犁春野圖
耿耿思田舍悠悠倚釣竿一犁歌短闋十口飯長安老
覺馳驅倦貧知稼穡難畫圖詩卷在留與後人看
即事
暮年居柳下終日閉柴門壁為題詩暗池因洗硯渾閑
知真富貴醉到古乾坤回首長安道無言只斷䰟
偶成
始參龍象種終見馬牛身再整衝冠髻難忘漉酒巾散
花天上女撥草道中人寄語林和靖非翁不卜鄰
竹
此君别後稍添丁留得清風鎮戶庭老鬢不禁霜點綴
舊鄰多似樹凋零一竿帶雪寒垂釣數畝連苔晝掩扃
此話有誰堪委似幾回無語向青青
元夕
天街夜鼓徹雲霄一望星河影動搖佳節無如元夕盛
老懷不似少年豪紅塵巷陌青絲鞚明月樓臺紫玉簫
誰料南坡招野叟詩肩相對兩峯高
簡道安
相將除夜南風起鴈已聲聲向北飛驟暖定知為雪骨
&KR0888;年終不似冬肥日來病可方開酒節下春回稍減衣
正好伴公湖上去孤山觀裏看梅歸
平居遣興
隔籬人語自喧嘲緊閉柴扉不許敲譚麈帶塵懸屋角
牽牛承露上林梢投閑得計心常足擬古成編手自鈔
風雨欲來偏感處蟻先移穴鵲移巢
西湖泛舟入靈隱山
晴嵐漠漠水溶溶落葉遮船翠蓋重秋色盡為漁者占
山光多向道人濃雲連合抱前邨樹磵繞飛來小朵峯
送罷夕陽迎素月樓臺高下自鳴鐘
幽居
遠懷日與靜相宜山色窺簾㵎撼扉野草似花聊獻笑
重雲不雨漫垂衣人閒事業難爭長睡裏工夫獨造微
卻怪蒙莊猶寤語夢為蝴蝶未忘機
秋日西湖閑泛
雨洗千峯曉波涵萬頃秋菱花開古鏡蓮葉度輕舟思
遠人誰識身閑世不收望中時得句倚櫂雜吳謳
郊園避暑
有暑猶當避無憂可得忘竹疎月共&KR0888;湖近意先凉靜
勝寧須弈幽酣不待觴還同殘夢樂炙背負朝陽
小峯行樂卻望北山
霜高羣木落湖上數峯秋野笛歸牛徑煙蓑宿鷺洲望
中多隱約住處小遲留百歲無虛日能堪幾度遊
蝶
黛拂雙眉粉襯毫翅烘晴日伴相遭戲勾穉子從花遠
恐惹遊絲莫鬭高栩栩倏來仍易散湥湥交舞為誰勞
吳王花草滕王筆千載風流敵楚騷
杏花
陌上春泥苦未乾絳唇漸吐不禁寒海棠向晩教誰伴
山帽衝風每自看聲好最憐清曉賣味甘長記綠陰團
年年過雨臙脂落時序關心有幾般
林間石
摩挲只作釣磯看相伴秦翁且住山霜洗舊稜人共&KR0888;
蘚侵孤韻鶴同閒因思樵牧分爭處已過唐虞揖讓間
風月滿林時憩寂三生幽事夢中還
小隱自題
水拍荒籬外山攢落照邊鴉鴉乘犢去鴨鴨伴鷗眠思
澹秋雲薄情高隴月圓武陵知避世初不為求仙
看山
我本田夫作比邱也知騎馬勝騎牛如今馬上看山色
不似騎牛得自由
小舟
萬頃波中獨釣身短艙低屋舊絲綸自憐清夜歌明月
誰共滄洲采白蘋
孤山後舟中寫望
水接遥空分外寬孤山月出靜中看疑從弱水移圓嶠
渾共姮娥住廣寒秋雨秋風初過後荷花荷葉半凋殘
西邨數點歸鴉溼老子新題墨未乾
酬畫上人石湖春望
蕩蕩春風草木香茫茫澤國水雲長鶯來占柳為歌院
蝶去尋花作醉鄉閑與物情聊品第老於文字嬾循行
望中别有關情處幾度朝陽又夕陽
湖邨晩興
殘霞伴孤鶩晩燒雜斜暉秋向詩中出人從畫裏歸柳
塘雙漿急茅舍一燈微小艇穿籬入蒲蓬正擁扉
雪後
雪中多日靜湖上少人遊秃樹蟻為市斷查鷗當舟一
杯殘臘酒萬古夕陽愁富貴非我願臘天雲正浮
冷蕊通幽信孤山欠幾遭杯因寒更滿句到澹方高雪
滴晴檐雨松翻夜壑濤布衾雖似鐵猶念蚤趨朝
和子舒冷泉夜坐
亭空山盡入人靜夜初分喬木陰遮月清泉影浸雲不
題波上葉只采礀中芹泉水令人憶何當入郡聞
宿裴菴
一徑松杉迥成陰見日稀山晴僧盡出風暖燕交飛結
子花抛樹攔人犬護扉閑看山月上清坐更添衣
答趙紫芝
九月東籬下長安了歲華未登揚子渡先訪葛翁家天
作今朝雪燈開昨夜花一杯能彊飲不必問丹砂
清明前四日泛酒
繞岸堆青嶂遊船滿綠波樓臺臨水近楊柳占春多老
去誰同調尊前且放歌韶華能幾日隨櫂已新荷
送薛子舒船官
憶君江上去船重載書多學乃從吾好閑應喜客過薰
風新綠樹明月舊滄波自古關情處相思入詠歌
訪紫芝回與子舒集
君參唐句法親得浪仙衣薄宦因吟苦高風與世違春
寒留夜飲月黑借燈歸共隱知何日空山老蕨薇
即事用天竺韻
寒食少逢天氣佳十朝九日雨如麻新巢唯有燕生子
小巷已無人賣花
夏
曉荷承墜露晩岫障斜陽樹下地常蔭水邊風最凉蟬
移驚鵲近鷺起得魚忙獨坐觀羣動閑消夏日長
雨中
梅雨朝仍暮蓮塘夏似秋水高侵樹腳屋漏滴人頭歇
晝廚煙出占晴礎汗收辟山思會面扶病一登樓
元夕
元宵有月便無愁已已新年第一籌說與素娥從此去
只須依樣做中秋
小亭
小亭終日對幽叢兀坐無言似定中蒼蘚靜連湘竹紫
綠陰深映蜀葵紅貓來戲捉穿花蝶雀下偷銜卷葉蟲
斜照尚多高柳少明年更欲種梧桐
戊辰夏五過抱撲巖
北窗隱隱透南薰老子前身是此君冷入魚腮池面雨
靜連禽語樹頭雲苔因覓句行來破石為觀空坐得溫
時事自多無耳聽長安雖近不曾聞
正月二日
小巷春陰獨掩扉峭寒著盡過冬衣老來情緒無多子
禁得梅花似雪飛
元夕西陵橋觀月
年頭半月雪漫漫養就姮娥玉一團老子今宵奇絶處
西陵橋上獨憑欄
正月二十七日雨中過蘇隄
一隄楊柳占春風柳外羣山細雨中人苦未晴渾不到
只宜老眼看空濛
清明日訪白石不值
花薺懸燈柳插檐老懷那得似餳甜畫船已載先生去
燕子無人自入簾
送劉僧善行
西望羣山碧入吳故人一笠片雲俱東風不斷邨邨柳
展盡陽關送客圖
湖隄晩步
照影憐寒水關情奈夕陽雪慳天欠冷年近日添長好
句誰相寄浮生各自忙有心聊頓放無事可思量
柳下即事
老柳中閒野岸濱水清常照樹邊身白鷗黃鳥相思久
來往如今不避人
絶句
兩脚初收起暮煙芒鞵竹杖翠雲邊東風解發陽春意
放出落花啼鳥天
行春詞三首
終日尋春入醉鄉不知何處見春光風條舞綠水楊柳
雨點飛紅山海棠
正是風嬌日暖天薔薇粉褪海棠蔫貴人那得看花福
多在綠窗猶醉眠
寶馬香車正踏青豈知已是過清明燕雛告訢花都落
鳩婦丁寧雨速晴
同鄧孤舟林片月二友曉吟
君非愛此數峯青肯戀扁舟入寥汀羣鴈横空成一字
孤螢度水似雙星
抱拙小藳
趙希㯝字誼父汴人寶慶閒頗著詩聲與荷澤李龏
相倡和龏甚推許之抱拙小藳一卷詩不及百首俱
湥穩有法其七絶句尤覺瓌姸有態江湖詩人擅場
大都在此希㯝又其亞也
天屋歌為盧洪賦
霞扃雲牖高窿穹八荒四野垂簾櫳羲璘勃窣行西東
茫茫塵世如飛蓬玉川公子乘清風飄肰據作吟詩宫
穿心出脅千萬語叫開閶闔驚蒼龍銀河瀉入北斗柄
醉來擲下琉璃鍾仙人王喬作鄰伍憑軒共笑嘘長虹
旌陽拔宅想亦在千年萬歲都洪濛君不見阿房結綺
今何許劫灰一丈漫秋雨
秋夕
西風梳髮冷颼颼半醉微吟獨倚樓一片舊時南浦月
清光猶印别離愁
半枕小窗幽夢蝶數聲何處寄書鴻關山千里人歸晩
腸斷煙林一笛風
春遊
夢冷繁華金谷園春深葵麥暗朱門東風日日吹花急
紅雨蒼苔淚幾痕
蝶嬾鶯喑欲暮春更兼風雨别愁新天涯草色深如此
憶得淮南有故人
湖中曲
長眉柳葉交青條玉花嬌面垂雲髫湖波藍色春寥寥
大隄新曲干銀霄翠絲絡馬金褭騕香風隨步煙飛飄
芳亭深杳傳金貂一笑嫣然輕百綃歡娛未了日晷短
城鼓吚吚續後斷鳴鞭夜月入雞關碧山皎皎水潺潺
春雪
飛下瑶天整復斜一番餘凍損芳華荒荒月曉三千界
漠漠煙寒十萬家柳外直疑先著絮梅邊渾似後開花
東風吹作巴江水浩蕩龍濤赴海涯
秋懷次韻
雨歇空階淨綠苔西風凉氣滿樓臺鴻飛遠渚知初適
燕别明年約蚤來秋色只今同世態時文何意悞人才
停雲影裏頻搔首閑把新吟取次裁
春暮
薄薄寒侵酒面和可憐春事委流波兩隄楊柳東風老
一曲池塘夜雨多花落鶯聲還在否桑空蠶事又如何
壯心不逐流年去倚劍青天發浩歌
寄黃溪雲
十年成遠别幾度上高樓風遞江南信雲消渭北愁春
心驚海燕曉夢入溪鷗何日西窗燭相看說舊遊
九日懷友
江蠏初肥天欲霜暮雲紅樹寫秋光西風攜手登臨地
今日黃花兩處香
釣者
河豚荻筍春風老鱸鱠蓴絲秋水寒多少侯門天㨾闊
算來何似釣船寬
道民金氏居
碧港雖通邑紅塵不到門桑麻唐杜曲鷄犬晉桃源山
遠雲千點天寬月一軒居人非隱者吾欲叩東園
竹閣
古寺因人重清風尚可尋斜陽明晩閣老竹暗秋林兜
率西歸久香山北望深登臨成感慨煙月獨知心
遊臨平乾洞水洞
兩洞深如許神龍此奠居山空仙去久路險客來疎風
雨千崖暗雲煙四壁虛自揩嵓石蘚閑把姓名書
春陰曲
東風吹寒雲九有凍龍迷海亂飛走兩腳斜拕入翠阜
碧草浮煙滿隄口春皇妙運造化手解使江山失妍醜
冷色禁持萬花柳紅紫未張春氣黝春愁織心心怮怮
為花訢冤天聽否晴曦赫赫重陰部(音剖)夢裏桃源牽載
酒
次韻李鶴田德真寄遠
長安日下浮雲生故人久作西南行窮邊十載音信絶
鬢絲應與秋風爭蒼苔冉冉荒茅屋愁來忍把離騷讀
驚鴻剛自墮邊聲碧嶂那堪遮遠日青雲高處期翺翔
去人歲月今堂堂吳鉤拂拭霜雪冷龍光飛躍秋天長
思君一夜離心折東樓又送無情月
送自牧黃監鎮之官四安
桃花春浪急催上霅溪船湖海稱佳士功名負壯年政
平民易感詩好客爭傳别後加餐飯因風寄一箋
送李鶴田東遊後還鄉
劍倚梅花鶴夢醒東遊吟骨帶秋清台山路杳神仙跡
楚國書來母子情半榻煙霞應有約一笻風雪且兼程
丁寧及蚤催行李莫待西湖草色平
江湖偉觀
華屋巍然占上方一尊同此寄相羊江潮翻海暮天闊
湖水拍隄春草長莽莽越山凝紫翠搖搖蘇柳閒青黃
歸鴻影裏闌干晩回首中州入渺茫
送譙巖趙日休歸蜀
煙塵渺渺暗魚鳬有客翩然赴上都乞得玉宸新翰墨
要還琳宇舊規模十年蠲賦恩綸重萬里歸程劍影孤
他日青城公案了紫雲深處看陰符
次李雪林苕溪寄來韻
雲散煙收渺渺秋蛬聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不著愁夜半酒醒銀燭冷
月移凉夢過西樓
次蕭冰崖梅花韻
冰姿瓊骨净無瑕竹外溪邊處士家若使牡丹開得蚤
有誰風雪看梅花
湧月僧樓
百尺闌干百櫟林亂山如浪翠痕深冰輪初上光猶溼
照破西來一片心
中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此别分明隔歲期
華谷集
嚴粲字坦叔一字明卿邵武人羽之族弟也登進士
授清湘令嘗著詩輯與朱晦菴詩傳相表裏學者宗
之其詩清迥脱去季宋&KR3038;膩之習戴石屏贈句云粲
也苦吟身束之以簪組遍參百家體終乃師杜甫其
相許如此
玉溪雪夜
雪霽天夜白月上江空明飲散客就船萬籟沈三更誰
家竹籬岸莫索疎枝横不著色與香令我毛骨清醉䰟
來沆瀣看舞婆羅城
獨往
一逕歴紆餘獨往未到處豈曰嵓泉幽心閑即真趣
蕭蕭松有聲依依花自開樵翁向我笑問我從何來
昭君怨
欲洗鉛華盡那須畫手工玉顔翻自悞不似舊圖容
送黃炳
未盡連牀話悤悤又語離襟期無限事書寄苦為辭昔
别已十載重逢還幾時孤舟明夜月何處照相思
望彭蠡
萬壑氣交會今知楚澤雄水明纔辨樹霧合忽迷空遠
酒沈初月孤舟亂去鴻闌干已愁思漁唱入蘋風
春晩
向來得意在煙霞失腳黃塵負歲華過郤海棠渾不省
夢中猶自詠梅花
秋入
秋入蘋風白浪生癡雲未放楚天晴青山湖外知何處
中有斜陽一段明
陽關圖
人人腸斷渭城歌誰獨持竿面碧波可是無情如木石
祇因此地别離多
見梅
絶憐生意上寒枝幾度巡檐錯恨遲數點疎花人未見
窗閒蚤被月明知
薦福寺
石徑秋痕苔蘚深誰將清氣潤修林戴公隄上古明月
幾度良宵照苦吟
林和靖祠
白雲人已矣古屋自蒼苔林下誤疑鶴水邊空見梅市
人擕酒至歌女掉船回檢點幽棲處湖光似向來
招提遊
幽尋愜所適蘭若白石靜天籟鳴松壑古意滿苔徑清
泉醒客心啼鳥喚僧定畱連不能去翫月歸路永
煩抱忽如遺僧境得清勝花發嵒洞幽雲生窗戶冷來
驂樹陰直歸櫂川光暝遺思山蒼蒼半空聞夕磬
元上人見訪
昔子青青佩重逢怪衲衣樊籠留不住雲水靜相依習
氣餘詩句枯禪墮佛機東湖自塵外還帶夕陽歸
宿石潭寺寄黃炳
昨夜湖心共泊船一天星露宿寒煙朝來極目無洲渚
知采蘋花何處邊
畫梅蘭竹石
正憶吟窗占竹坡風煙觸眼奈愁何梅蘭只作從前&KR0888;
石上蒼苔别後多
春恨
馬上東風吹酒醒空將春恨到江亭飛香寂寞無尋處
煙映晩山深淺青
霧中蚤行
行人糢糊畫中影高樹天矯空際雲樓臺幾處半隱見
三島夢斷猶紛紜
秋思
風落葉閒殘點雨月窺窗下不眼人秋清一片無誰領
併作詩愁入鬢新
松雪
陰崖未知晴松雪自在白可恨曉風顛飛寒亂苔石
次晏宴生畫
京塵倦來歸故山喜還璧澹交松桂在惜别猿鶴憶晩
知閑味深甘為幽討惑尚念身在山佳處恐未識看山
須全境一覽盡目力伊誰有巨軸亭亭挂空碧吾聞古
靈匠能事略翰墨盤礴溟涬初太素含黼飾妙手斡元
微練此石五色天機一呈露真宰惜不得寫出萬古愁
蒼茫思何極煙邨帶遠市雲樹出峭壁有人閑倚欄飛
鳥亦自適俗閒重小景局促無奇特五日十日畫大類
宋楮刻誰會悠然心醉來眠對客
荼䕷
東風暖送龍蛇起麗日晴烘玉雪香可惜開時春向晩
不教桃李見清芳
紀夢
煙島空濛一鶴飛天風滿袖自吟詩覺來猶似非人世
花影闌干月上時
送張輯遊宣城
君撫淵明底㨾琴肯於絃上要知音相逢塵事不挂口
别去清愁總上心聽雨夜牀孤舊約看雲秋壑想幽尋
他年跨鶴相過否應笑浮名雪滿簪
琵琶洲
琵琶古怨猶淒清何年一抹横煙汀人言隨波高下如
浮萍神鼇背負能亭亭不知水仙宫殿碧皎潔玉絃遥
映雲錦屏黃沙萬里音塵絶獨與鸚鵡愁青冥天際歸
舟認髣髴江頭寒月傷伶仃悄然夜火天籟起往往恍
惚遊百靈秋風嫋嫋兮水泠泠俗耳箏笛兮誰能聽我
眼如耳耳如鼻妙處不言心獨醒鈞天住奏三千齡石
鐘水樂遺林坰豈有寶器終漂零一朝澹蕩開天扃帝
命下取呵六丁陶梭共起變化隨雷霆古餘山色空青
青
池陽道中
脱葉舞風過别岸溼雲含雨上晴天修途喜借晩凉得
幽鳥一聲生翠煙
重到地藏院
泥濘行良苦青山且眼前題詩如昨日倒指已三年僧
榻寒宵雨漁邨落照煙薄遊聊復爾終擬老林泉
寄張輯
不見吾張輯新詩何處吟身留江界遠秋入夜凉深燈
影還家夢蛬聲倦客心歸來及佳節細把菊花斟
建德縣梅山寺
公退逢長日清遊到寶坊山圍露天小徑遠引溪長苔
壁晴雲溼松軒暑月凉鐘聲半歸路回首暮蒼蒼
賦雨宿湖心
渺渺平湖四接天孤洲曾繫夜來船持鞭又逐風塵去
卻憶秋篷聽雨眠
新晴
滑路愁騎馬晴天好放船水紋搖倒壁花影弄晴川夢
寐驅馳在光陰少壯遷心期猶浩蕩搔首白鷗前
舟中夜雪
落帆侵夜色客思正悽悽風撼瀟湘覆雲連宇宙低灑
篷吹乍急欹枕聽還迷嬾惰無清興誰人訪剡溪
七夕
纖巧逐時新誰將大雅陳天孫古機錦笑殺世閒人
茅舍
邨居遠城市獨木渡塘坳迸筍補籬竹落松添屋茅童
歸攜酒榼客至得鹽包隨分山中好低檐燕自巢
憩田家
盡日田家憩相呼隔短籬負薪髽引犢挑菜跣攜兒沙
井和鰕汲邨舂夾稻炊老翁評貴糶覼縷舊年時
過江東
落花時節過江東濃綠山頭閒小紅野店日長春寂寂
柳陰搖颺酒旗風
騎牛圖
乃翁騎牛驢䭾兒松閒提挈羣童隨驢逢短橋兒回顧
牛背推敲了不知
孤鴈
一鴈度岑寂流空音響哀雲沙天地闊霜雪羽毛摧力
小知機蚤心危見影猜蘆洲迷處所飛遶正徘徊
蒙齋先生賦張通守佚老堂次韻
拂衣歸共白雲閑佚老堂中天地寬黃髮可教供鞅掌
青山聊足對高寒杖藜行樂春風軟紙帳佳眠曉日團
林下未應忘世事并煩寄語謝家安
菊
寒林色枯槁燦燦籬菊鮮冷艷無俗韻孤芳弄秋妍金
晶與高潔未覺陽和偏豈無兒女花誰能制頽年
張輯馮去非話别
此夕真成别幽懷欲語誰梅花霜月曉獨起詠君詩
子陵灘
西風吹雨暮江寒想見當年獨把竿不是君王思故舊
何人知有子陵灘
汎湖
四邊天共水漫漫身在鴻濛縹緲閒忽見浮空青一抹
舟中人說是湖山
慈湖墨竹
先生萬慮盡空時元氣渾淪可得窺還有發生消息在
揮毫煙雨一枝枝
戲筆偶然成此耳直將造化論錙銖不知茂叔庭前草
有此風煙一段無
閒居
盡日門前草青青不染塵生書方破卷幽鳥忽啼春失
意成高興多閑信嬾身不須憂世事廊廟有經綸
新竹
樹頭不動天無風六月還當日正中惟有滿林新長竹
别生凉意襲簾櫳
午憩僧房
黃塵吹不到僧房窗紙風翻葉葉凉觸熱行來牽晝夢
孤篷聽雨下瀟湘
野興
身閒歸未得野興日翛然抱牘無來吏尋詩即散仙杯
明松罅月座引石根泉有客知余意清風三兩絃
重九後五日遊齊山
官癡縛辰酉節物如相負兹遊未覺晩黃花落吾手没
鷗江自迥落葉山新&KR0888;凄凉千載心西風一搔首
湘中
千古懷沙恨凄凉何處論坐看宗國事安用一身存落
葉西風岸孤舟半夜猿年年江月白為照獨醒䰟
湘川
久别今同濟分顔隔幾年乍逢如未識相問更凄然月
色秋看靜風聲夜聽圓醉來共鄉語不覺是湘川
兵火後還里
十載青山幾戰塵還家何處訪親情兒時巷陌今難認
卻問新移來住人
夜發湘城
西風吹客衣一舸載書歸肯為身謀便而令心事違艣
聲江月碎人影水煙微漸覺寒城遠沈沈擊柝稀
雪梅
報道梅邊雪未休披衣晨起上簾鉤孤根清健元如許
空為花寒一夜愁
冬日同趙與臻閒過雪園
地幽元在郭景好即為春相約同來者能閒有幾人風
池行墜葉晴隙走遊塵共爾煙霞契交情澹更親
寄鄧均
題書對殘燭幾日到江濆故里經年别清秋此夜分煙
濛長映雨風細慢移雲數鴈聲初過知君亦樂聞
任機宜新圃
小劚煙苔地春生一笑閒亭邀鄰圃樹臺揖隔城山幽
夢壺天曉清時幕府閑旋移花盡活容我醉來攀
重過雷園
靜處人來少園扉本不關寒叢凄古徑落日思空山倚
樹吟情遠臨池立影閑晩林看更好一抹冷煙還
發清湘三首
歸櫂將秋色三湘是勝遊灣回仍小嶼灘過盡平流臨
水聞僧磬隈巖隱釣舟江頭每佳處沽酒小夷猶
花樹移方活丁寧莫損殘待逢春氣暖開與後人看酒
任隨車載詩從就柱刊料應吟賞處說著種時難
栽樹未花開其如行色催遥憐今歲雪誰看一庭梅餘
俸刊詩卷歸程買酒杯輕舟下灘穩鷗鷺莫相猜
繫舟
古岸人家少蒼茫此繫舟閨中今夜月江上晩風秋一
水縈寒夢雙鴻亂遠愁湘源知不惡吾意肯淹留
夜行舟
忽報風波息梢人倚柁看開船星斗轉吹笛水雲寒犬
吠知邨近烏啼覺夜闌兒童將白石敲火趁晨餐
道中
客思曉寒凝初陽樹外昇氣蒸茅屋雪聲裂野池冰倦
路行偏遠思山隱未能僕夫愁過嶺遥指最高層
調古
調古人能聽眉長世共妍家山夕陽外心事落鷗邊弟
妹知何在風塵祇自憐孤燈照危坐不是少林禪
道傍木犀
路人攀折半成荒何似山中自在芳可耐西風相料理
為誰消得許清香
示園丁
種竹宜疎延夜月澆花須蚤趁晨陰溪邊釣石勤時埽
恐有詩人來醉吟
舟中夜酌别鄧均
共對船頭月通宵語未終鄉關幾歲别筆墨小時同江
影高低樹秋聲斷續鴻相逢渾草草明日又西東
秋風
門與孤山對溪邊有故盧别來三徑菊閑卻一樓書水
碓長腰米邨船巨口魚秋風歸去好留滯意何如
蚤行
修程避晝炎中夜征夫起蟲聲荒郊迥犬吠衡門閉行
煙月色澹微霞露天際永懷高人卧幽夢繞蒼翠
西湖
何處春晴好西湖元已朝馬嘶隄上路船過柳陰橋敲
竹鶴聲起弄泉花影搖坐看遊客盡煙水思迢迢
閏九
前月登高去猶嫌菊未黃秋風不相負特地再重陽
客裏
客裏還來此寒燈耿獨吟一官江國夢十載草堂心木
落秋聲小蛬孤夜思深驅馳空自許冉冉鬢霜侵
戲詩友譚仙
君期汗漫遊不敢問所適贈别亦何有當辦鶴一隻還
疑是凡羽不任載仙質乘煙寧假此聊以壯行色淹留
非牽俗應未得良日空令施肩吾久待問詩律
秋懷
秋懷不到夢歴歴數寒更坐得楚天白吟教湘水清殘
燈搖壁影片葉墮階聲起看孤城霧人閒事又生
初為清湘令寄馮深居(去非)
深居定何處無便寄聲頻舊别芝山月相思楚水春白
雲生夢遠華髮折腰新料得今書到看題笑故人
琴
孤松風下絃秋清湘江湛湛湘山青一聲吹入天宴冥
何處鶴飛來聽
到清湘
客裏今年月相逢幾度圓行窮湘水際愁到碧雲邊屋
内燈明路椽閒瓦見天州城何處是遥指隔山煙
失題
天上歸來打六更夢回搔首正瞢騰玉霜初上三更月
絳采猶明九市燈聲徹銅魚催勘箭影斜金雀在孤稜
帝鄉東望重回首佳氣何時到五陵
瓜廬集
薛師石字景石永嘉人敷文待制弼之曾孫也磊落
有大志多讀書通八陣八門之變善楷法尤工篆隸
築廬會昌湖西題曰瓜廬灌瓜貼樹漉醇擊鮮與朋
好日舉文會於世味澹無所羡年五十一卒瓜廬集
其子峻所編嘉熙元年東閣趙汝回為序稱其詩專
主古澹神悟意到自然清空與四靈倡酬最密四靈
俱有題瓜廬詩徐照云自鉏畦上草不放手中書趙
師秀云野水多於地春山半是雲徐璣云因看瓜吐
蔓識得道心長翁卷云洲暖煙藏樹波寒月照魚摘
觀此數句瓜廬翁閑雅之致可於言外識之
瓜廬
近來有新趣買得薛能園疎壤延瓜蔓深鉏去草根花
時長載酒月夜正開門最識田家樂辛勤更不言
瓜廬至日即事
西山起還伏插入萬丈潭漁叟操桂櫂樵歌過草菴年
荒酒味薄天旱井泉甘不願邱園賁惟將易自參
送趙幾道赴台州錄
廳前綆汲何從來清流海底通九垓天河地脈隱旋轉
山中下井躔三台滿城桃花二仙種方廣金殿三門開
一時會上幾許人若非佛種應仙才于公徒知高其閭
豈知大化非胚胎今兹送言暫相别詩規筆誨紛崔嵬
傅說明星定入夢方朔跡穢空諧詼不昵不阿予與汝
古交澹澹無嫌猜
寄趙紫芝
别後訪消息傳言一半虛前官已不就所向定何如苦
雨厭羇思春風欺舊廬懷人閉門夕專擬寄來書
會宿趙紫芝宅
郊居無一事喜見友人來促席坐添火推窗立看梅論
詩漏欲盡煮茗匣重開此夜思徐照墓松猶未栽
寄蔡任
不見三百日問君消息多身閑詩有味水靜月無波琴
裏懷孤竹書中寄永和遥憐一江隔何計得相過
讀劉靖君碑
儒生身上事皆成身外浮華亦甚輕種竹滿山門徑小
挂冠當路樹枝横幾於顔子三生夀分得陶潛一字名
何處風流見前輩只看碑語自心清
漁父詞
十載江湖不上船卷篷高卧月明天今夜泊杏花灣只
有笭箵當酒錢
鄰家船上小姑兒相問如何是别離雙墮髻一彎眉愛
看紅鱗比目魚
春融水暖百花開獨櫂扁舟過釣臺鷗與鷺莫相猜不
是逃名不肯來
夜來采石渡頭眠月下相逢李謫仙歌一曲别無言白
鶴飛來雪滿船
莫論輕重釣竿頭伴得船歸即便休酒味薄勝空甌事
事何須著意求
寄謝黃元信惠茶
建溪金鋌直幾千余性所嗜一已偏尋常草卉不足進
龍團鳳胯如珉堅長鬚健卒前月到手提茶器急取煎
妻兒攢眉笑語澀為言真味兹天然易牙去已久吾齒
若貝編枵腸豈廢食睡省非壯年惜此餘香滯喉頰巡
除吟咏聲諓諓詩成題寄建寧郡主茶官吏俱時賢合
同緘印一時畢進奉飛馳爭春妍天子不敢嘗薦以寢
廟先定自褒嘉到屬郡趣君密邇玉爐煙一以此味沃
天下邪魔驅埽無留連
送子舒弟之官華亭
執手難為别愁看去櫂孤官船得閑散春晩過皇都書
附海人便花添住屋圖有時吟句穩還憶老兄無
送張直翁之筠陽
時平民事少詩句定能清況作江西去故教秋水生山
花香澹泊湘竹恨分明朝市多知爾慈谿舊有聲
贈葛天民
逃禪已得計易姓豈云非自說身如幻常人見亦希亭
邊看荷葉樓上挂蓑衣幾夜蘇隄月隨君&KR0888;影歸
送葉季重之吳門
君繼賢人業試官閶闔門但問要離墓莫看真孃墳虎
邱寺前生野草一花一葉皆麗好用心冷澹不嗜此自
有詩禮長探討舍㫄餘閒庭廡空小輿應亦上垂虹橋
邊風駛寄書便只寫平安報乃翁我慚空空易疎斥時
亦摳衣侍函席春膏流滑儻寄將待寫續經藏屋壁
紀夢曲
夜夢佳人姱且長星冠霞帔雲衣裳雙眉淺澹畫春色
兩耳炫燿垂珠璫細步逡巡倏相近世道人情不敢問
斂容正笑發一言不識巫山雲雨恨自從十五學仙經
今年二十身骨清天上有籍昇其名長聲短聲歌紫瓊
紫瓊之章詞婉轉永與人閒風調遠餘聲不竟鐘鼓鳴
霧散煙收人不見
水心先生惠顧瓜廬
未成三徑已荒蕪勞動先生枉櫂過數朵葵榴發深媿
一池鷗鷺避前呼路通矮屋惟添草橋壓扁舟半没河
再見緇帷訪漁父卻無漁父聽清歌
題南塘嶭圃
門對南塘水亂流竹根橘柢自成洲中間老子隱名姓
只聽漁歌吟白頭
挽徐道暉
昌黎銘最好朋友更情深身没復何憾家貧自不禁春
山無死草夏木有清陰為鬼詩還别重來何處尋
漁家
小舟輕似葉曾不畏風濤自說磻溪好翻疑釣瀨高晩
來魚換酒歸去子持篙定是逃名者時聞歌楚騷
梅雨
梅雨潤兼旬暑月不知夏溪流三尺強舟人驚昨夜余
家有瓜田蘋藻紛揉藉魚鰕失憑依跳躍至牀下卑溼
畏暮年扶策升臺榭難願方丈食互市物踊價四鄰各
凄凉惟有酒可借五月藉新白咀嚼勝棗炙閉門人事
絶向晩烏巾卸震雷壓不住神龍未遑暇或謂蛟為孼
胡不寧爾舍旱澇政本農偏惠及閒架皇天無所私未
遽損禾稼一洗天下清作我聖人化
謝陳水雲寄惠瓜廬字
我向邨中住無人知姓名結廬難得就種樹幾時成扁
牓龍蛇動飛檐燕雀驚自憐幽僻地因此亦敷榮
和梅氏西澗韻
此處宜新月開門亦向西近江潮有信初種樹猶低何
日尋梅隱移船繫柳隄詩篇滿窗戶留壁待余題
秋晩寄趙紫芝
數日秋風冷邱園獨自身閑看籬下菊忽憶社中人苦
咏肩常&KR0888;移家債又新極知君澹泊十載得相親
送王成叟先生訪丁子桓
老嬾無拘檢一年身耐貧還思温嶺去别我苦吟人柳
色行三月雩風浴暮春舊時同學友迎拜綠袍新
和葛天民
賈島文章懷素詩得來讀罷卷還舒西湖柳下為君宅
東海雲邊是我廬千里江山長若此一生心抱欲何如
相思惟有加餐飯不暇逢人寄鯉魚
喜翁卷歸
我老寡儔侣年荒值冬迫膝下有啼寒瓶中無儲積豈
不輾轉思自乏經營策儒冠非謬誤賦性素褊窄淵明
疑夙世荷鉏心便適嗟予四友朋驚見三化魄一翁尚
凄凉六秩困行役家貧病難愈詩苦髮全白昨來叩我
門偶往比鄰宅聞語亟倒屣已去倏無迹知君懷百憂
雖出難久客從今幸安居況有舊泉石清晨過窮廬竟
夕話疇昔逝者已云遠相期守枯瘠
寄題趙十四知縣聽雨堂
誰彈石上琴涓涓流水響主人性情曠靜夜發幽想何
心指蓬閬取近對湫蕩應有可人來煙蓑曳雙槳
送蔣省韓
岳陽有仙迹君去頗相宜已料官閑日多吟湘水詩高
風琴斷裂白月酒漣漪無意求人薦惟應我自知
懷趙紫芝
日沈月上暝煙斜收拾漁竿郤到家為憶城南清&KR0888;友
寒宵夢裏見梅花
自題
半生作計在田廬習嬾何曾好讀書誰郤畫作古人㨾
旁邊還是欠犁鉏
送謝強學主建德簿
少年初試吏濯印富春亭水可清人骨山曾隱客星俸
廉專母養政簡靜公庭守是賢候子應看薦墨青
寄題趙紫芝墓
辛未聯詩别九年成恍惚大星墮地旋無光君身入土
名不沒吳越之水相交流寂寞詩䰟何處遊不聞孤鶴
喚人醒空見梅花似人影無復東嵓招謝客應住西湖
伴和靖世上如今一句無一靈獨存勢欲孤我有生芻
來未得只愁宿草易荒蕪
送嶭泳
病裏風光總虛擲岸花園柳雨中休無端好客隨春去
送酒吟詩一併愁
楊柳枝
門前楊柳君莫折長於折處生兩枝兩枝難作一枝合
一心分作兩心時
汴水隄邊薪可束永豐巷口綠成堆盛衰到㡳皆惆悵
何不移根種馬嵬
横參樓和老杜韻
僻嬾便幽處江湖稱隱心地偏欣改觀樓豁喜初臨暖
日低輕帽良朋接短襟潮聲全有韻帆影半回陰翠麓
添重色鱸風出淺林嶼頭煙瘴遠沙觜浪痕深寂靜雲
歸壑闌珊月近參人家已鼾睡漁父尚謳吟造化由來
久周迴忽見今愛他斜日照顛倒數山沈
宿瞿溪
船泊溪西岸人家見晩舂疎星寒有鴈邨寺夜無鐘竹
徑通新店茅柴煖病容農夫不相識問我欲何從
勝因寺有懷
山中初寄隱野寺一天星路遠有如此客來應未能蛬
催寒嫗緯蟬雜野僧經忽憶㤀形友微吟自剔燈
寄鴈蕩詩僧
鴈蕩峯前夜雨晴空房不住有蟬聲一身閑後髮難白
五字吟來思極清少見出山多入定還於夏末起秋程
何如更待黃花節顧我來遊計已成
漁父二首
偶來浦口芰荷香綠葉叢中睡一場須信至人無妄想
不曾有夢見文王
利薄每言隨分過避名不入愚溪路春深雨足釣絲長
夜來又宿蓑衣步
州讌席上賦牡丹得日字
粉澹與妖紅占盡陽和出春去在商量更費吟人筆此
是洛陽花尚帶長安日持上使君墀寶瓶分甲乙
寄龍虎山道士孔野雲
上清三十六院閣皆幽清潄齒泉新汲晞髮日始升自
除燒墨竈晝夕誦黃庭所得異疇昔出山畏逢迎同當
知非年寄詩聊寫情
夜坐陳縕靈見訪
清夜聞香篆閑看郊島詩自憐多冷寞誰足慰哀遲樹
雪明窗紙瓶梅落硯池君心亦無事相對坐移時
送翁靈舒閑遊
袖有新詩如美玉知君去意十分濃山行見草認靈藥
午歇就陰依古松兩鬢已添蓬虆色三年判作飄零蹤
羇情夜後更愁絶深澗斷猿溪寺鐘
先寄郭子奇
世道祇如此君心吾得知先教栽菊在豫作去官期夢
覺秋風起行吟夜月遲懷人幾十載欣有扣門時
送趙主簿
内地無烽火詩人入仕林定將咏物意移作愛民心晤
語初同調分攜便不禁卜鄰曾有約何日得相尋
送項季約入成都幕
閣書入兵幕束袖學戎裝峽峭艬侵月秋清猿嘯霜迂
程看陣磧到處宿詩堂若比仲宣樂輸君髮未蒼
送郭子奇
永嘉官滿後歸處是仙居柳舞陶潛徑桃迎阮肇車名
高唐寺塔篋滿晉人書看步青雲上題緘寄隱廬
送趙澤民赴酃縣
高人為令尹政事豈尋常炎月不避暑清風心自凉水
流衡嶽色酒帶芷蘭香遠想濯纓暇思予有咏章
挽趙孺人余中表也
幼小同羣戲年加各所之常疑艷花卉終自易離披夫
壻新袍綠兒男半髮垂送歸蒿里道興我渭陽思
淨光長老極能詩
近住城中寺陰雲漬竹房雨多香篆久春去藥苖芳室
裏從人問吟邊與世㤀一身全是道頭白有何妨
送謹師
謹師牢絆脚語别意茫茫入寺春隨杖當禪月滿牀多
因新見解抛卻舊篇章為我金山去鉗槌問一場
挽宋耆卿
人如韞玉操如冰拾芥推棃世豈能案上有琴亾舊響
墓頭無火續寒燈一官祇是幽閑過百行惟須健筆稱
此曲調高知者少朗吟喚得九原譍
宋百家詩存卷三十三
