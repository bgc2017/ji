海陵集卷九
宋周麟之撰
啟
賀左相啟
伏審奉詔中宸舊庸上宰維能補衮久思山甫之歸若
作和羹爰正傅巖之立㳙辰誕告率土祗歡竊以選賢
雖以道觀命相莫非天啟大風著兆由帝夢以前知中
夜閱章豈人謀而後寤偉千載一隆之運煥三台齊色
之符龜筮其從股肱有喜用真儒無敵於天下效固宜
然惟吉士勱相我國家政繇此立恭惟某官道公毋我
量遠莫涯重任在躬伊尹先天民之覺博通當世仲舒
有王佐之方更中外之顯勞際明良之亨會召從藩牧
來翊政涂方一人總攬於權綱掃除宿弊欲二相彌綸
於機務協贊豐功簡是傑材授之魁柄巖廊高拱豈惟
天子之仰成沙路仰觀將見單于之却立某聳聞孚號
欣覩曠儀一氣之轉洪鈞已歸大造千秋而奉明主佇
讚殊勲抃詠之私敷宣罔既
賀右相
伏審茂膺帝制峻陟台衡謝傅之量休休靡容高卧周
公之舄几几復喜遄歸大號渙行輿情孚說竊以抱道
之大逢辰者難賈誼傷吞舟之魚莫能容已王褒美齧
膝之駕要在得時惟安恬於命義而不顧其他則感會
以精神而必見於用宜兹華旦有此舊臣恭惟某官上
所倚平人之彦聖義形于色凛然松栢之後凋德裕乃
身粹若珪璋之特達頃參大政未究遠猷十年湖海之
心已之無愠千載風雲之會至此乃亨遂符霖雨之思
亟正衮衣之拜望風從化已聞御史之減騶同日登庸
復見開元之設饌某濫陪鵷鷺竦聽絲綸元首明而股
肱良方歌盛事大厦成而燕雀賀共贊歡聲
賀知院
伏審肅膺中詔榮總上樞聖主之得賢臣允當盛旦文
事之有武備卓見全才寵播絲綸歡騰搢胄竊以本朝
分二柄之重宥府筦七兵之嚴宰路旁兼久矣事權之
少損儒臣獨領今焉體貌之稱崇厥有憲邦之姿能專
基命之寄恭惟某官道侔先覺學藴壯猷當風雲千載
之期有臺閣十年之望回翔天路翼乎威鳳之沖霄入
贊廟謨沛若巨魚之縱壑兹踐機庭之長實為鼎席之
階姑借重於本兵示有嚴於常武當周室戢干戈之後
懿德是資得子房在帷幄之中成謀益固某與觀鼎貴
益竦巖瞻窺東壁之圖書舊叨殊遇望北辰之樞極方
託餘暉抃詠之私敷宣罔既
回洪帥折樞密啟
伏審光膺睿札易鎮雄藩洗南海之瘴氛旌旗動色挹
西山之爽氣簪笏生輝條教一頒頌聲四洽恭惟某官
忠謀衛社壯節雄邊家傳圯上之書力奮隆中之略聽
履星辰之上早分職於六卿運籌帷幄之中獨拆衝於
千里當雪霜之大摯凛松柏之後凋浩氣不衰老猶彌
勵晩遭逢乎公道聊偃息於上游卷雨飛雲坐嘯臨江
之閣攀龍附鳳竚歸論道之庭夙仰英風與霑餘潤未
諧望履徒欽北斗之一人首辱詔書若獲明珠之兼乘
又
祗膺睿札濫正綸闈方書笏以珥貂遂拜庭而壓角一
人自擢知忠實之無他三歲為真示器名之不假顧此
叨榮之甚厥因借潤之多恭帷某官德具元龜望高喬
木聲名赫奕稱一代之龍門問學淵源渺千尋之玉海
以扶世導民為巳任以推賢揚善得士心事業不減古
人品題便為佳士退惟孤陋幸及老成雖夐阻於拜塵
諒隂蒙於推轂荆州未識固知萬戶之輕郇翰遽來徒
仰五雲之妙
回孫尚書啟
伏審光奉温緡寵還祕殿彌年奥渫不幾乎寳康瓠棄
周鼎之嗟復旦昭明乃復有游閶闔觀玉壺之意華纓
所萃緩帶交歡恭惟某官百代宗儒三朝夀俊學能必
至水萬折而東之問靡不知龜千年而一聚當衆口鑠
金而可畏顧匹夫懷璧以何辜大節不緇孤忠自白幽
居無累超然藐姑射之山晩歲獨存巋若魯靈光之殿
既上公車之奏果興宣室之思亟疏寵於寶符遂通班
於清貫遥瞻漢閣何當曳太乙之青藜佇入秦關亦粗
識真人之紫氣豈止聽履於星辰之上蓋將運籌於帷
幄之中怪召節之未頒想高懷之頗欝謝公不起顧其
如蒼生何漢將有謀諒無踰老臣者大才當用清議所
歸某頃自膺門屢嘗奉屨甚愧登龍之舊乃稽賀燕之
恭執古禮以事公當下袁松之拜為先君而厚我忽垂
荀勖之書仰服高情永懷善誘明珠照座莫酬兼乘之
珍妙筆驚人益壯五雲之體
回狀元啟
伏審親承聖問卓冠儒科方明主表章六經詳延天下
之士以匹夫動寤萬乘灼見仁人之言臚唱傳呼俊躔
竦慕伏惟狀元先輩器博用遠學成行尊以海涵地負
之才兼玉潔日光之操窮年待問手不停百家之編盛
旦決科筆獨掃千人之陣當明聖修潤色之業謂春秋
為攬權之書誦語于庭豈止論天人之際正辭以對誠
能明禮義之宗默契上心擢居前列在時論以為龍虎
榜不愧盛名如道家所謂蓬萊山固宜平步某濫司史
筆叨贊文衡仰睿鑒之天臨眩英辭之綺合鱣堂糾教
素知國士之無雙桂殿呈書復見仙宗之第一
回第二人啟
伏審奉對楓宸策名鼎甲危言不顧遂痛革於秦拘大
器難量詎恥居於王後直臣增氣公道有光伏惟某官
六館舊人四川名士多文是富豈惟食雞跖之數千廣
業不荒固已吞雲夢者八九以三冬積學之彦為萬里
觀光之行奮揚孤忠入奉大對盡言無隠當宁為之改
容下筆有神旁觀莫不縮手遂以朝陽之鳳亞於前列
之龜行展高程立登要路某叨司載筆備數程書白袍
紛紛坐閱人材之盛一士諤諤獨知王室之昌
回陳先輩啟
伏審獻藝龍墀蜚聲虎榜蓋魯史為經國之制能以心
通而太丘有興門之孫詎非德報祖風不墜士論咸孚
伏惟某人識抱龜長器韜玉潔軼材天賦素高吐鳳之
辭奥學家傳備究獲麟之旨惟三冬以足用遂一鳴而
驚人定價文場毋慙王勃之後著鞭仕路勉效祖生之
先某夙仰大門幸瞻英範較舉子踏槐之技巳見絶塵
閱飛仙折桂之游復觀妙手投珍甚寵溢美為慙
回荆南劉太尉啟
伏審渙寵三墀兼華二組升班尉府肇開鵲印之祥移
牧通都益重虎符之寄絲綸誕布搢胄交歡恭惟某官
將略無雙邊功第一藴青萍之壯氣洞黃石之祕謀郤
穀說禮敦詩真可作三軍之帥羊祜輕裘緩帶坐能折
千里之衝惟盛德之能謙故竒勲之莫掩果膺中詔復
鎮上游草木知名固威聲之舊矣旌旗動色想號令之
凛然某夙仰英風與霑餘潤未諧望履徒欽北斗之一
人首辱詔書若獲明珠之兼乘
回越帥王尚書
拜命赤墀叨官青瑣閱過門之命令益懼無堪慕批勅
之風流惟知自勉濫吹已甚推轂為誰恭惟某官德備
韋弦器優盤錯有猷告后嘗陪夜席之深謀所至惠民
屢飲春江之遺愛雖已引買臣之綬猶能揚季布之聲
遂致輪囷猥加刻畫伐柯取則幸亦繼於芳塵剖鯉得
書愧難酬於厚意
回狀元梁先輩
伏審奉楓宸之大對誦語數千題鴈塔之高名收科第
一拾地芥得明經之效破天荒為平海之光賓臚宣傳
士論交慶伏惟某人造道自得下筆有神俊氣横秋見
一鶚之直上辭源柱石障百川而東之兹陳乙夜之篇
旋擢甲科之冠星槎可問雲路非遥某謬直禁林叨程
儒藝拔茅連茹方觀多士之朋來志目中眉又見英才
之角立
回狀元許先輩
伏審光奉宸諮顯膺魁擢自中興以來十策士皆至尊
親拔其尤而首列之選三有官用故事屈居其次名雖
少抑道則彌光伏惟某人問學海涵才華雲肆大門奏
賦猶傳白雪之遺音再世騰芳復得青氊之舊物雖俯
就詞人之目實同霑舉首之恩某備數鑾坡程材桂殿
品題高下豈能盡合於衆心議論正平此獨親聞於天
語
回第三人丁先輩
伏審發策九重聯名三&KR1471;能落筆論士大夫之氣信不
雷同非著鞭追古作者之文何由穎出盛年得志同閈
增輝伏惟某人篤學起家清才邁俗文如江漢流萬折
而赴於東俊若駃騠生十日而超其母果發揮於鴻藻
遂參列於上游坐令故鄉頓起頽俗某程書邃殿拭目
英辭三人必有師為歎老成之幾及一第猶溷子彌知
大器之難量
回前宰執啟
玉堂賜札方被昭回之光丹扆疏恩遽陪宥密之命顧
晩生之僥冒由先覺之奬成恭以某官英望素高老猷
彌壯扶持邦祚紀麟閣之勲名振拔人才負龍門之鑒
賞致使迂儒之蹟亦叨右府之聯猥荷謙光先貽明問
望五雲之多處竊仰餘光荷雙鯉之遠臨難酬厚意蕭
辰向肅良覿未期冀妙葆於沖襟用仰符于睿眷
賀宰執
勍敵叛盟致隳王略大軍乘勝訖奮天誅坐收蓋世之
勲仰見經邦之略捷音遠暨輿誦歡呼嘗聞兵貪者敗
義者王師直為壯曲為老惟戰守之無定致反覆以不
常忘二十年玉帛之歡遽生仇釁越數千里河山之阻
致動干戈當敵騎之長驅賴廟謀之素定天子欲勞軍
細柳聲震遐荒諸將皆擊楫中流氣吞大敵既我師之
屢勝知彼衆之多離方兹虎視於藩籬兩淮震蕩忽爾
刃交於胸腹一夕殲夷斯上天悔禍之延示中國有仁
之至郅支傳首乃揚大漢之威頡利就擒足澡太宗之
恥若稽往諜允謂殊休恭惟某官識照元龜身扶大厦
仲尼有文事有武備將復侵疆子房無智名無勇功自
操勝算宜鈎衡之默運致烽柝之潛消上方樂得賢以
立邦家之基公實善應變以成天下之務坐戡不制之
敵行策非常之功某僻處偏州欣聞盛事竊仰風雲之
會不勝燕雀之情一舉振先猷復見太平之代千秋奉
明主但歌眉夀之詩
賀汪參政
伏審歸覲嚴宸入參大政晉公討賊巳光賜節之行汲
黯在朝夫豈發蒙之比寵疏綸綍歡動縉紳恭惟某官
名世上材憲邦全業孤高不倚屹若砥柱之立中流純
白自將炯如清冰之出大壑惟弗苟隨於時好故能自
結於主知昨借重於臺綱暫宣明於王略絳騶清道咸
瞻憲簡之威玉帳臨戎屢奏師干之捷既期月而趣見
不崇朝而峻遷僚舊聞風豈止百人之緩帶廟朝增勢
行觀千里之折衝某雖斥遠方尚叨餘庇託金蘭之末
契實自登瀛懷燕雀之懽悰敢忘賀厦
回莫子中謝中詞科
芝聯三秀每慕高門芥拾兩科復觀妙手人第窺其小
小君益辦於多多豈惟吾道之有光益見後生之可畏
伏惟某官器資玉潔學問海涵稽古二萬言本窮經而
自得拄腹五千卷驚下筆之有神矧在名家夙稱盛事
義方教子龍淵並躍於雲津綵服拜親瓊樹相望於桂
苑偉矣詞林之冠蔚為文社之光終日而獲十禽士素
推其絶藝一舉而得雙虎已獨擅其竒功某濫厠儒宫
猥參文鑑觀瀾於水難窮渤澥之洪流索馬以圖遂識
渥洼之駿足
海陵集卷九
