海陵集卷二十一
宋周麟之撰
雜文
乾龍節疏語
為天下君功已成於授舜使聖人夀志猶效於祝堯式
臨夢日之祥舉有望雲之喜敢虔修於淨供庶少盡於
丹衷密贊皇休仰憑梵力伏願孝慈淵聖皇帝陛下受
天百祿夢帝九齡寶仗還南申享萬年之樂玉巵奉上
重開二聖之歡用叩佛乘永綏帝祉
天申節疏語
大火中天式届朱明之候神光照室誕開炎德之符百
樂斯生四方來賀矧奉祠而均逸宜報上以益嚴迺繙
海藏之文庸致華封之祝伏願皇帝陛下夀緜箕翼福
固岡陵慶集東朝永御蟠桃之薦祥生中壼坐臻芣苢
之和庶仗覺慈密諧至願
乾龍節疏語
舜歷已傳宜享萬年之報堯雲雖遠尚傾四海之心當
虹渚以紀辰詣靈祠而獻福仰憑妙慧密贊鴻休伏願
孝慈淵聖皇帝陛下運與日昇福侔川至指瑞星於南
極天仗遄歸授神藥於西山帝齡永錫
天申節進功德疏文
瑶光貫月丕昭誕聖之祥鶉火司辰甫近慶陽之旦用
歸誠於淨室以效祝於華封庶乘十力之因永贊萬年
之祐伏願皇帝陛下神開漢筴天畀羲圖松茂引年永
享寧親之樂椒蕃毓慶洊垂奕世之休
天中節三省開啟滿散功德疏文
開啟
寶筴迎年載啟中天之運璿樞紀瑞於昭大電之符預
叩覺乘仰祈純佑皇帝陛下恭願有秩斯祜無疆惟休
億載萬年永錫金枝之茂五風十雨長瞻玉燭之明
滿散
帝執衡而司夏允協昌期天申命以用休篤生上聖既
具嚴於法會宜申衍於福疇皇帝陛下恭願垂拱萬年
緫遒百祿玉關静柝坐操偃革之功金篋賜齡永保垂
衣之治
進疏右語
夏曰長贏爰肇發祥之旦天其申命式孚介夀之休憑
梵刹之無邊祝帝齡之難老皇帝陛下恭願維祺錫羨
伊嘏來崇受筴泰元四三皇而一視承顔長樂萬千歲
以同歡
乾龍節三省開啟滿散文并功德疏右語
開啟
為天下君已載傳於舜歷使聖人夀兹竊效於堯封爰
迎震夙之辰預建重修之席孝慈淵聖皇帝伏願克綏
永祿茂對閎休大輅鳴鑾慶言旋於北國卿雲復旦福
共固於南山
滿散
樞躔紀瑞聿當載震之辰梵唄祝釐用介無疆之夀孝
慈淵聖皇帝伏願緝熙純嘏保合太和坐格三神佑帝
齡而永錫更憑十力擁天仗以遄歸
功德疏右語
六龍以御早題出震之期萬夀無疆遥罄望雲之祝敢
陳覺品用贊皇釐孝慈淵聖皇帝伏願體固清明德孚
信順三靈垂祐永膺難老之符九筮襲祥終協必歸之
吉
天申節進功德疏文
天其申命用休欣逢聖旦臣能歸美以報敢效愚衷虔
依最上之乘仰祝無疆之算恭願皇帝陛下與天齊夀
如日常明龜鼎億齡永保衣裳之治關河萬里坐觀圖
籍之歸
會慶節功德進疏
夢日儲休甫應大横之兆流虹紀節共推華渚之祥敢
伏闕以馳誠用祝釐而介夀皇帝陛下恭願丕增鼎筴
茂保松齡兩殿承顔長拱稱觴之會四夷交臂競趨執
玉之朝於萬斯年永錫難老
天申節功德疏
脫屣堯階席歸尊之大養奉巵漢殿當誕聖之昌期雖
違拱極之居逾切望雲之祝光堯夀聖太上皇帝陛下
恭願帝齡錫羨邦統延休申命自天增衍泰元之筴頥
神高世永符上古之椿
會慶節功德進疏
慶善發祥夙紀二龍之瑞華封贊夀仰申三祝之誠敢
憑力於齋熏用繹休于佑命皇帝陛下恭願丕圖鼎固
介福川增九陛垂衣受單于之朝賀萬年戲綵承太上
之燕頤俯同有截之區誕保無疆之祜
皇后生辰功德疏
伏以桂月澄秋協已中之灝氣椒風紀旦揆載夙之初
祥恭陳三洞之章仰祝萬年之算皇后殿下伏願擁坤
元之厚福儷天極之常明金篋賜齡與聖人而齊夀瑶
箱獻瑞錫皇祚以彌昌妾無任虔祈激切之至
天申節三省開啟滿散并進疏右語
開啟
星火御辰當赤帝乘離之序渚虹流慶兆真人出震之
期率百辟以傾心叩三乘而贊夀皇帝陛下恭願道全
久照業固丕承垂拱萬年永保後天之算本支百世更
延錫祚之休
滿散
華渚發祥爰肇聖生之旦寶坊祈祐用申天錫之休兹
闡妙因既周彌月皇帝陛下恭願岱嵩儲祉箕翼畀齡
萬里同文普洽無刑之治百神受職共扶有道之長
進疏右語
電樞虹渚有開聖旦之嘉祥金鑑露囊莫盡人臣之美
報敢陳梵刹用侈閎休皇帝陛下恭願丕鞏蘿圖茂將
茀履五兵不試永綏仁夀之民九敘惟歌誕保平成之
治
三省提點以下疏語
星虹紀旦茂昭載震之祥葵藿傾心仰祝無疆之算敢
依歸於十力申抃蹈於三呼皇帝陛下恭願申命用休
永錫難老萃祥光於南極同我太平協夀紀於東朝受
兹介福
到筠州生日醮謝青詞
九關投佩驟闊君恩一舸泝江幸依神祐敢露積精之
悃仰酬洪覆之私伏念臣頃以瑣材濫塵機地力微任
重已慙轅下之駒福過災生忽覩坐隅之鵩旋嬰大戾
斥處偏州攜二百指骨肉之親涉三千里波濤之險焱
馳借便駛若雲飛水宿迷津汔無夜警僅閱再旬之紀
即安環堵之居皆荷顯休敢稽昭報會設&KR0707;之初旦修
薦斝之令儀祗演冲科肅延景馭願迪留俞之鑒曲垂
下濟之光丹筆蕩瑕早脫大呵之域絳霄垂眷永扶世
德之門
夫人生日小醮青詞
至神善應常享于克誠諸福難名莫長於無禍輒㤀蕞
陋敢叩穹隆伏念臣多難餘生遠方擯處惟與閨門之
聚苟圖歲月之安載念孤蹤尤資内助迺卜初生之旦
虔伸列聖之祈願監由衷曲垂孚佑俯同幼累盡滌宿
殃早被洪恩遄歸故里
壬午生朝玉隆宫設醮青詞
錦帷下覆仰千載之眞庭蓬矢前陳協一陽之令序祗
拜紫熉之幄具瞻丹悃之辭伏念臣早絆名韁自投罪
罟浮家蹈難嘗遠涉於風波闔戶省愆已坐彌於歲月
猥緣中夏惕軫危憂遥瞻背土之光仰控延真之懇屬
臨初度恭展夙心翳柏星壇夙企驂鸞之馭承雲蘂笈
虔披鏤玉之文庶格高斿密垂妙蔭長江鼓拽送千里
之歸艎别墅扶犂保一門之聚指
生日醮青詞
與物飛潛悉由造化在天倚伏或許修禳伏念臣多難
相仍宿愆未洗自衡廬之小憩苦横事之交侵揆度復
初揭虔申禱願垂有赫之鑒俾祓不祥之氛道鬯時和
蠲除罪垢庶同生聚獲保夀臧
夫人生日設醮青詞
浮家蹈難僅獲生還息駕圖寧敢㤀順助伏念臣蚤違
怙恃内倚妻孥顧憂患之相從期宴安之克享匪憑覆
燾曷逭灾虞迺涓設帨之辰虔露叩閽之請馳神三景
願丐真庥錫祉一門同膺善慶
神功妙濟真君殿還醮疏文
天浮羽蓋莫攀上漢之斿地闢瑶宫舉託棲真之庇敢
披素臆用叩神扃念困躓之餘生稔流離之多難幼承
先訓獲聽淨明之篇中坐謫居適鄰冲舉之地揆兹塵
迹知有夙因圖繪睟容躬每勤於嚴奉顧瞻寶篆動必
對以傾祈頃當盛暑之時行力拯幼童之疾苦仰丹青
惟肖之像控金石不渝之言兹卜令辰特趨恭館祓蘭
場於邃殿延飇馭於層霄演祕瓊科薦芳藻奠荷靈休
之默相汔醮範之熙成婦綴綺幡映霓旌而杳藹子闚
龍藏運雷轂以回旋願鑒由衷益彰助順送長川之歸
艦護故里之安巢望銅柯手植之青身如柏茂酌錦水
杯分之綠福比川流
神功妙濟真君祝香文
大道難名故不言而善應高真在上凡有感而必通爰
申齋肅之誠用闡赫靈之懿恭惟神功妙濟真君智該
萬法神合九天積隂功在多劫之前傳孝道為泉真之
長授經神母寶籥全開置竹蜀源恩波溥暨鍊丹祠石
室之奧礪劒濯梅山之湍斷蛇母而聚骨成洲協赤烏
之瑞應叱蜃精而變形伏刃滅黃犢之妖蹤至於鑄鐵
柱以弭水災化鴿盂而脫人禍種德周行於當世凝神
復隠於舊山居數十年夀踰百歲時惟八月告朔云初
俄有二仙乘雲而下宣王皇之詔命授太史之僊階勅
大力天丁以照耀之光告仲秋月望為冲舉之節亟陳
讌飲會别鄉鄰休辰俄及於日中廣樂遂來於天際列
青童之仗建寶節而曳瓊旌服紫綵之袍登龍車而御
羽蓋干煙霄而直上與雞犬以同升摳衣三百餘人惟
七君得執策而驂乘聚族四十二口至一門皆背土以
凌空徒聞稚耋之悲號已悵仙凡之夐隔游帷雖墮景
馭難攀但驚卿靄之漫山猶挹異香之經日事具聞於
前志福垂裕於後人迨至皇朝肇加顯號賁嚴宸之玉
册新福地之琳宫蓋度世已越千齡其炳靈有如一日
壇下之枯柯復茂嶺頭之棄木猶生摹天篆以鑱珉尚
存遺刻禱聖籤而探簡益仰明威臣猥以微生夙承妙
蔭敢涓清旦就禮眸容願垂降釐之輝俾迪同休之貺
天清地泰國夀民康及我室家悉除災沴永堅一念不
回鄉道之心或在五陵願與得仙之數
歲旦祠五福太一文
象著圜穹咸仰十神之貴名分太一首推五福之尊惟
真馭之所臨有休符之畢至比占神筴行次艮維數之
以四十五年適協賤生之初度參之以二十八舍是為
元命之本宫敢於歲旦之初恭俟飇斿之至肅陳菲供
虔露精誠桂酒椒漿聊效楚人之奠雲車風馬願同漢
畤之留伏念臣夙荷真庥幸逃多難兹尚縻於罪罟尤
切望於行綦欣逢運數之自然默冀天人之相應庶幾
眇質與有多祺紫幄遥開既導迎於景貺青藜下照將
永託於餘輝
祭竈文
赤精之君維大庭氏運乘火德功配炎帝紀官立名以
任民事沒為明神利及後世託祀於竈式從其類周監
二代肇建王制始於司命列之七祀上自天子庶人庶
士曰竈之祀禮得通置考之吕令遇夏則祭其數惟三
自孟及季席門之奥當陘布位立主迎尸俎實先肺設
盛于南奉陳黍醴設饌于前裒列鼎餼多儀孔嘉禮經
所志漢秩百神官有祠吏族人先炊晉巫是繫武皇紹
休尊尚方熾少君妄陳神物可致丹砂化金為飲食器
延年訪仙類乖古意夜見其貌事涉妖異自時厥後國
禮湮廢士民之家間聞一二子嚴在官入舍除治祭竈
請鄰世高其義隂氏之興慶來有自子方仁孝物被恩
施臘日晨炊德感神至形象恍然閟室環視乃刲黃羊
再拜奠跪坐致富盛錢流于地田廬貲財輿馬僕隸比
於邦君繄君之惠三世而昌子孫蕃熾神貺昭昭載諸
傳記奈今愚氓輒或慢易嬉聚庖舍頑奴悍婢謂神弗
聞強争善詈謂神弗顧聚汙匿穢舉㸑弗時頑塵弗彗
踞觚狂坐席薪裸寐上或失察下莫知避宜爾有家十
窮九匱由爾弗敬觸禁干忌神唾弃之福不汝畀門交
毉巫目眩砭劑豈其慢神而獲斯戾自今以始各敬其
義戒爾廚人告爾主饋㒺不夙夜汛埽嚴侍滌者去滫
毋遏流漬煬者厝火毋縱飇熾炊者候湯沃焦止沸烹
者調飪節和五味餕食毋飫或噫而噎怒毋喧號喜毋
笑戲神斯安之作我藩衞除我疾疢驅我淫厲豐我儲
廪富我龜幣五窮之鬼引帆夜逝左餐右粥呼吸和氣
神人咸寧受福不替有殽苾芬吉蠲為饎有酒清泚舉
觴以醉尚其歆之永叨靈庇
初除同知樞密院告家廟祝文
曾孫周某蒙恩除同知樞密院事已上謝訖敢昭告于
某人烜兮吾門世有膴仕身為從臣自藐孤始簪槖五
年洊登政地閥閱所無豈敢有覬本大末茂實繇積累
潛德之報顯融在此晉拜云初幽明具喜惟靈鑒之永
錫蕃祉
初封三代祭告遠祖祝文
積德之深燾後必大吾宗六世既僨而振以不肖身被
服天寵追爵曾廟幽泉與榮拜命之初不敢不告
海陵集卷二十一
