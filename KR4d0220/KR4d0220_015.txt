海陵集卷十五
宋周麟之撰
外制
凌哲除敷文閣待制知台州
備西清之訪問華閣萃乎先猷列東輔之蕃宣赤城號
為嘉郡非賢勞之茂著曷寵數之兼隆具官某奮自膠
庠任更臺諫論事亹亹無非仁者之用心在朝誾誾可
見吉人之為善自畀典銓之劇仍嘉勸講之勤遽此引
痾祈於補外念素懷之莫奪宜眷禮之彌優乃寓之於
次對之清班而付之以承流之重寄得陳力就列之義
宜有令名當治民考功之時勉為善政其體朕意益殫
女為可
王師心除顯謨閣直學士知紹興府
天下之事無内外設官皆所以為民人臣之心無去留
立義不㤀於體國肆兹謀帥首及從班具官某善積諸
身識明於内舊聯持槖蓋去朝者十餘年累易藩符能
敷惠於數千里洎復還於近署每入告於嘉猷率屬天
官事悉從於寬厚侍言帝幕學有助於緝熙念夫勞逸
均則出入俱榮表裏一則重輕各得爰遵近制式勸羣
工矧六閣之在西清此新儲於祖訓而七州之連東輔
兹密邇於行都加寓直之崇名表殿邦之重寄益孚靜
治以對優恩
賀允中除權吏部尚書
銓曹之設其始以鑒裁用人近世相沿蓋專以法令從
事雖品覈具存於成憲而推行實繫於得賢要須敏健
之才痛革依違之弊具官某持論公正禀資清通壯歲
垂車久遂山林之志暮年結綬亟陪簪槖之游自擢寘
於瑣闈數封還於詔令每觀勑尾之議曾不吐剛而茹
柔少露胸中之竒必能揚清而激濁惟是六官之長實
兼兩選之繁命汝以遷庶乎其稱爾既明而通法意固
無患於拘牽爾能直而杜吏欺必不容其巧舞益殫所
蘊用副予知可
沈介除祕書少監
石渠典籍之府東觀道家之山兩漢名儒未見不由此
而進者矧今少令領袖羣英優游木天馳騁文囿得人
之盛奎壁有光以爾策名兩科學贍辭蔚序于中祕今
十五年雖久在外以枉其才然器識之所以涵養者日
益富監貳既闕莫如汝宜其釋左符遂還清貫況惟兹
職舊所攝承與修當代之信書兼纂前朝之大訓史家
凡例無不習知益恢遠圖副予褒擢之寵可
王剛中除中書舍人
中書為政事之原西掖極儒臣之選豈惟敷文華以藻
飾一代蓋欲明號令以鼓舞萬民正須潤色之才共服
演綸之地具官某富有用之學挺不羣之姿發策而取
文科固已應唐詞人之號讀書而通雅誥是又兼楚左
史之能既踐歴於螭階久攝承於鳳閣念已權者不試
而命有故事之具存惟並建則各伸所長俾贊書之分
掌矧此國體繫於王言要當追三代之風使文章煥焉
可述斯能聳四方之聽若卜筮㒺不是孚往輯爾辭庶
裨予治可
黃中除國子司業
三代之學皆本於明人倫漢唐右文惟以飾治具本朝
教養之法甚備賢能接武出其中奕世用之逮今不匱
作成之效如此豈有它哉一師儒苟得其人可以首四
方而善風化爾學問淵粹端莊有常曩魁俊科屈處第
二綴英游於館閣之上人莫得而親疎自遷郎闈久攝
成均之貳善誘不倦成模可觀今命即真是為因任爾
能明義訓之學如穎達勸忠孝之道如陽城使諸生業
精行成爾則與有無窮之聞可
周必大試中詞學循一資
國家自紹聖以來設詞學一科蒐取異能之士行之既
久所得為多肆朕中興斯文益振今試于春官者數十
輩而爾以粹文獨與斯選拔尤若此陞秩匪褒姑游泮
宫以竢甄擢可
洪遵除起居郎
昔楚左史倚相能讀三墳五典八索九丘見取於當時
著名於後世然則載筆之任固不止於書言動昭法誡
亦貴乎博識而多聞也爾頃以詞學之茂稱首殊科兩
登蓬山衆謂淹久自承宣室之召即入直乎第二螭之
傍持論造前多所宏益兹命序進隸于東臺夫記言之
司是將專以古帝王之書為法也典謨訓誥厥則具存
纂修所聞毋易而守可
張孝祥除起居舍人
唐人有言左右史當用第一流蓋以其濡筆螭坳出入
侍從羣才識拔之始必以是為要塗苟非其人不在兹
選爾才業識度秀於妙齡頃魁詞科朕所親擢加之以
老成解事名未試而實已孚渟涵道山内益汪肆遂由南
宫牋奏之任躐陞西掖記註之司夫用士者欲各隨其
材而懷材者貴有適於用朕今命汝庶兩得之往迪訓
辭毋懈于位可
葉義問除侍御史
柏府分三院而柱下史為雄劇之官故簪筆以别其儀
横榻以異其位給騶以嚴其體歴考前代不輕授人在
於公朝推擇尤慎以爾鯁亮清恪國之勁臣峩冠赤墀
中外咸肅凡正衙之所論與造膝之所陳每有以糾逖
官邪扶持國是行矣閱歲納忠為多今陞臺端用增重
于風憲之地昔有功授職而聞之者相賀温造執奏而
遇之者膽落爾其毋避彊禦毋畏高明毋有隠而不告
朕所望者往殫厥心可
趙令報除權戶部侍郎
漢九卿之高位缺則選諸循良唐三省之從臣間亦求
之督刺朕參用前制作興庶工今得人於輔藩俾貳事
于計部具官某材力彊濟器資銳明以帝王之本支而
躬寒素之風以公子之信厚而藴疏通之略累官于外
厥績有聞五駕軺車每應條而輒舉再分符竹兹游刃
以無勞與其借洪河之潤於近封孰若觀利器之施於
繁委乃召從於帥閫俾入掌於民曹況嘗通延閣之班
可使蹈禁途之轍若夫總國家之大計究財貨之本原
倉儲斂散之權錢幣重輕之制朕不深告爾皆習知往
其善謀副我虚佇可
何溥除左正言
臺諫皆吾耳目所寄也然御史糾官邪助風憲為肅政
之司諫官裨主失盡箴規有責難之義兩塗雖異任用
則均以爾器資高明問學醇正擢在臺察歲將再周端
慎自居恬於榮進望實之懿久而益孚今升之於七人
之聯屬汝以諫爭之事夫君臣之際言合惟艱下焉欲
竭智而盡公上焉貴博觀而虚受漢文帝稱毋甚高論
朕則無所不容魏鄭公謂願為良臣爾其以此自勉可
謝芷除國子錄程大昌除太學正
國家興膠庠以造天下之士三年大比決科者每不下
數十人幾馬羣之遂空蓋錐末之立見朕方尊尚經術
衆建師儒固當求學校之舊行藝之優者為之亦庶乎
多士之率服也知爾芷之明於禮爾大昌之深於書久
游賢關聲實俱劭糾正之任莫如汝宜夫治人者以身
先得道者以心授作成在此惟明惟公可
唐堯封史浩並除太學博士
朕勸學勵賢恢張文教令四方肄業之士合經術詞賦
為一科惟時膠庠實號首善師儒之選尤慎擇人以爾
堯封抱藝不羣累更侯泮以爾浩績文甚力舊服賢關
是能兼二者之長可以課諸生之習夫經為至治之法
賦亦古詩之流通經者欲中道而從容能賦者貴體物
而瀏亮士之器識於此可觀往其究心訓迪毋倦可
任古除監察御史
公道之在天下譬若權衡然必得正人相須焉柏臺之
設繫此匪輕惟衆正之咸歸則大公之克舉爾之志操
朕嘗於公論得之自為小官弗憚大吏其宰百里以身
為民終不肯枉道而事人可與居今而行古頃時召對
朕固器之憲僚缺員無以易汝惟庶事之一於正惟羣
言之槩以公助我紀綱勿隳其守可
辛次膺差知泉州
國之從臣中外一體入則告嘉猷于后為百辟之羽儀
出則下膏澤於民作四方之藩翰委任之意其重惟均
具官某贍智達材施於有政輔之以廉隅而志不詘持
之以學問而論不阿頃自隠廬召還禁路進退之際不
欺于心今起之於閒館之居授爾以專城之寄念彼閩
粤泉為大州獄市浩繁正須善治茇棠以辨民訟酌水
以澄吏姦爾皆優為朕不多告可
吕廣問除江東提舉
士君子懷材抱藝則必自有所守顧豈以仕己貳其心
哉質之公言朕不終弃爾之為郎也以才諝用其去也
以無罪行再登于朝前後一轍此時論之所未喻固宜
有以詳試之大江之東往將使指凡邦儲之斂散與貨
政之懋遷爾能究心亦足自見可
徐林除權戶部侍郎
禹疇用政足食為之先周典建官理財居其半矧是版
曹之設實惟邦計之專非深知乎本末源流必自困于
簿書期會不有能者孰堪付之具官某敏健兼人精明
博物以儒選而有適時之用以經通而得富國之方昔
同琬琰之就煨塵重嗟中廢今若驊騮之開道路益見
老成與其跼遠用於他司孰若試實才於劇部宜頒新
命俾易貳卿大夫不能貧在乎彊本而節用惟國無妄
費則不傷財而害民朕方深信於仁賢汝尚均齊於調
度益思善後務究嘉猷可
黃章除國子監簿
今之占一善名一藝者苟有位于朝皆足以自見惟在
乎隨所用而安之耳憲府之屬爾嘗為之服勞簿書每
克自力今又以庠序之舊改命于成均周旋師儒之間
典掌行藝之籍爾處于此必能安焉往其勉之益慎厥
止可
沈樞除御史臺簿
國之紀綱屬在憲府官無小大皆欲以兼亮有守之士
為之儲才於兹其用固有序也爾以學業之茂安於所
守而達於所知延見昕朝首告朕以君子小人之說夫
二者治道之要也爾能知之足以為臺屬矣鈎稽之任
其尚勉哉可
陳良翰除江東提刑
凡抱功修職之吏必善用其所長如扁之斵輪良之執
靶非智專者不能精也況乎典庶獄于外觀五刑之中
敷求吉人意固有在爾之為吾理官也練習文法決疑
以審請讞以明踐更職司貳于廷尉是嘗處天下平矣
今付汝以攬轡之任責汝以平反之功蓋因其能敷惠
一路當使彤幃問俗之意不減丹筆泣囚之時往哉惟
欽咸庶中正可
施鉅除知洪州
江山作鎮有如翼軫之區岳牧用人無若股肱之舊蓋
事權之所寄必資望之兼崇疇厥帥才命之書贊具官
某風猷廉勁識度粹夷由清路以奮飛登政塗而勵翼
自安常操如松竹之貫四時汔保令圖如鴻鵠之舉千
里旋授虎符之寄往勤桂管之行海道肅清邊隅綏靖
念賢人之在遠亦既久勞嘉善政之有成宜從近徙眷
惟大府實控雄藩自非長才豈能兼濟臨之以賈父之威
吏焉敢飯濟之以廉君之惠民孰無襦往輯爾庸用承
詔訓可
蔣璨除敷文閣待制
爵禄天下之砥石王者所以厲世磨鈍朕未嘗輕予人
也況内閣之邃先猷所藏寵職高華列於從槖今將以
為二千石共理之勸且見朕愛民之心因此序升庶乎
其可具官某儒胄之懿藝兼於人乘軺效官閱歴二紀
頃固嘗領轉輸於近甸典浩穰於行都游刃之餘老而
彌壯顧蘇臺吾股肱郡方倚汝以治之燕衞森凝事能
趣辨吏最之賞夫豈汝遺由祕殿纂修之聯陟西清次
對之選兹為異數益懋而承可
凌景夏就差知襄陽府
自列郡而升帥府非二千石之有風績者朕不以虎符
畀之爾頃自綸闈分麾出守清才雅望卓然與俗吏不
同民謠流聞政績登最宜有以襃表治效用勸師帥之
官眷惟襄陽實號方面跨對楚沔今為邊衝非信義不
足以安遠人非寬仁不足以振疲俗命爾移牧為予干
城往頒詔條克荷優寄可
周操都絜並除吏部郎官季南夀除考功郎官張
孝祥除禮部郎官
中臺號政本六屬分郎闈吏禮二曹尤為高選朕厲精
庶務思有實才官人之方先視其攝及此試可從而類
升蓋操也以積學師賢關絜也以通材貳工監南夀辭
林之秀孝祥舉首之英久在石渠校讐祕籍今並以兼
官之舊錫命而為真典銓者當兩選之繁考績者据七
司之會隸南宫者有舍人之目各踐厥次毋墮爾成可
楊椿除給事中
東省之為要地尤重設官夕郎之在從班蓋專論事念
庶政之方飭猶舊員之靡充今當並建於老成使得相
參而平奏具官某蘊識端亮持身直温故郡多賢繼西
蜀之諸老先朝取士冠南宫之萬人自再歴於英躔亦
久儀於禁路雖武部掌七兵之事能濟以文而經帷陳
六義之辭必歸於正籍此論思之力揚于封駁之司惟
朝廷治亂之端在命令罷行之際知體者志其大善謀
者圖于初往能慎思庶有忠益可
周執羔復祕閣修撰改差知池州
今之士大夫以帥守入蜀者朕未嘗不念其道塗之邈
等其歲月之勞或因任以數遷或曲從而近徙皆有恩
意勸趨事功安其止而榮其歸庶幾乎待下之道盡也
以爾儒學之懿長於治民羽儀中朝嘗列從槖起自閒
退分予左符轍環四川綿歴三郡兹既以便親之請改
命而言旋寵之以石渠譔次之名優之以枌社鄰邦之
寄亟承褒渥益盡乃心可
華顒除司農寺丞余良弼除將作監丞
寺監設丞參釐衆務況九扈之為農正五工之屬匠卿
必得其人相須乃濟今爾顒以序而進厥位由才業之
可稱爾良弼自外而登于朝亦器能之堪用夫堯以稷
官為重而周惟事典至繁先王立政之規非吾儒不能
知也朕所望者爾毋不祗可
張燾除端明殿學士依舊知建康府
漢褒循吏之治或拜爵於通侯唐寵守藩之臣至疏恩
於便殿矧兹留鑰之重地粤有禁塗之舊人既治績之
彰聞宜徽章之特賁具官某精忠自信敏識多通才猷
久著於從班事任累更於方面二十年持橐之望雖寖
遠於本朝數千里叱馭而驅嘗有功於全蜀洎投閒而
抗志能秉哲以全身迨予庶政之更付以陪都之寄澄
清獄市本齊相之無為鎮撫軍民亦蕭公之是將謂牧
人御衆效有以善其職則增秩賜金不足以疇其庸爰
加祕殿之新班式表西清之故老噫朕誠倚注不忘曳
履之聲民願借留每有攀轅之志姑安舊服庶協羣情
尚深體於予衷益懋楊於乃績可
陳誠之除知樞密院事
國家有常德之輔可與立武而保邦君子有先見之明
故能研幾以成務用人惟其若是當世莫不安之諏厥
在廷得於巳試具官某風度凝遠器資靖深當大廷發
策之初首講明於長算在禁路服勞之久每涵養於壯
猷顒然進退之間綽有中和之度時方更化再持槖以
還朝事不辭難三抗旌而出使遂自禁林之邃入陪機
筦之崇按疆外之清夷協幄中之慎密當同寅而心不
貳處獨任而才有餘爰稽衆論之公式畀元樞之命噫
仲尼有文事武備蓋此道之本同子房無智名勇功宜
斯人之是繼往祗予訓益盡乃心可
程臨知夔州
雲安控三峽之險蜀孔道也九郡四軍監皆總於帥臣
惟望實之素孚則事權之增重求之最籍今得其人以
爾果達之才老於吏事剖符乘傳往來乎楚漢之郊領
利路之轉輸鎮益州之都會夔之屬部舊亦按臨閫制
既虚無以易汝朕欲使内外均重如權衡之平小大相
維致藩屏之固爾其謹視民卒宏宣詔條予訓是承往
勤綏馭可
王綸除同知樞密院事
朕惟天下無事尤宜致慎於萬幾賢人在朝固可折衝
於千里乃眷本兵之地仍當偃武之時方用德以為先
必同寅而有助具官某懿文行遠沈識造微雖蚤以辭
華結朕知而實以器業負時望學有所守自期君子之
躬行知無不言蓋得古人之遺直嘗獨掌禁林之大册
且備聞經幄之嘉猷念初服於從班即兼承於密旨以
周慎固弭兵之定議以嚴明整經武之舊規僉曰老成
久兹詳試俾自冬卿之貳進陪右府之嚴精神所加中
外咸屬噫夙夜基宥密之命朕不敢康道德成安強之
威爾其無懈益懋憲邦之略共圖康世之功可
海陵集卷十五
