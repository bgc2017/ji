海陵集卷十一
宋周麟之撰
内制
立皇子詔
朕荷天右序承列聖之丕業思所以垂裕於後夙夜不
敢康寧永惟本支之重強固王室親親尚賢厥有古義
普安郡王藝祖皇帝七世孫也自幼鞠于宫闈嶷然不
羣聰哲端重閱義有立克于宗藩歴年滋多厥德用茂
望實之懿中外所聞朕將考禮正名昭示天下立愛之
道始于家邦自古帝王以此明人倫而厚風俗者也稽
考前憲非朕敢私其以夀皇為皇子改賜名夀皇
皇太后慶夀詔
朕恢崇孝治棐迪民彛考立教之經親其親而為大推
廣恩之道老吾老以及人方奉東朝之尊以光南面之
履躬循至行日對慈顔侍膳問安靡違以温凊備物博
施期展于愛欽當歲籥之肇新欣鴻算之方永就諏元
吉祗闡曠儀介夀稱觴侈萬年之景貺示民錫類洽四
表之歡心爰酌邦條式敷惠澤皇太后仁德天祐聖夀
無疆新歲八十朕於宫中行慶賀之禮當與普天同慶
使為子者同樂以致其養居鄉者尚齒而達於尊文母
思齊遂及古人之無斁魯君燕喜亦惟庶士之咸宜咨
爾多方體予至意
賢良詔
昔漢設賢科欲聞大道之要唐闓制舉以得非常之才
沿及本朝參用前憲故所得多天下豪傑之士而所言
皆國家治亂之端其在當時豈云小補朕自紹履休運
旁招俊能圖治功者逾三十年猶懼有闕下郡國者已
八九詔未見其人屬當大比之期敢廢詳延之舉凡兹
邇列各為明揚俾裦然而造廷將諏爾以當務必有崇
論竑議可行於今庶幾博問遐觀無愧於古
郊祀赦文
朕欽紹慶基肅遵昭式謂因天事天而因地事地有丘
澤之合祠惟以聖繼聖而以明繼明宜祖宗之並侑每
躬三歲之祀茂輯百神之釐兹益勵精更思圖乂體覆
載無私之德廓示大公奉燕詒有永之謀丕釐庶政中
外闓懌顯幽統和靈臺申偃伯之占砥路息鳴桴之警
象載昭察甫田登成既膺眷佑之休當極齊明之報是
用肸飾鸞路涓熙紫壇斂帝籍以供粢盛裁天歌以序
金石祗見恭館裸將太宫遂迎景至之長載蕆郊禋之
吉大宗祈而燕饗嚴陟配以延釐實俎膳膏旅令芳之
嘉薦展詩應律鏘皦繹之和聲精意洞乎九垓祥光襲
乎五瑞清明鬯矣事既底於備成福履綏之美敢矜於
專鄉誕受函蒙之祉溥施曠蕩之恩可大赦天下於戲
馨香感于神明裒對一純之祐恩膏洽乎黎庶丕轃四
極之熙尚賴輔弼同寅官師率職協亮有邦之采永恢
長世之圖
御札
朕宅天休命纂國丕圖永惟燕翼之謀允重欽柴之祭
自紹開于景運累謁款于熙壇祗荷博臨益恢隆施五
兵不試既茂迪于民康百穀用成亦屢書于歲有宜候
迎陽之旦載躬類帝之禋合鏘玉之和聲備潔粢之令
薦庶申吉報仰達精誠資肸飾于上儀覬函蒙于多祉
特敷大號明戒先期朕以今年十一月二十三日有事
于南郊咨爾攸司各揚厥職相予肆祀㒺或不恭
賜崇慶軍官吏軍民僧道耆夀等勑書
朕以士衎席慶皇支庀司宗事久賴董齊之力率歸振
厚之風爰錄顯勞遂陞齊鉞以彼樂土為之价藩既大
號之播敷諒羣情之交慰
賜南平王李天祚歷日勑書
朕協用五紀底綏四方當歲事之嗣興必人時之欽授
爰頒新歷式寵外藩其恪守於世封以懋經於邦務今
賜卿歷日一卷至可領也
賜安慶軍官吏軍民僧道耆夀等勑書
朕以士籛皇屬近支戚藩英望典司宗事更閱歲勞爰
錫命于齊壇俾建旄于鉅鎮諒聞廷渙式慰民瞻今特
授士籛安慶軍節度使
賜南平王李天祚加恩制詔
朕寅承帝饗翕受神釐禮有脤膰恩均遐邇眷時藩服
為我世臣特頒綸渙之章用致篚將之實宜祗眷渥益
懋忠勤
内制
除楊存中少師制
門下總千廬而為衞式隆上將之元班九棘以在朝允
重孤卿之冠睠時宿望祗扈巖除爰稽崇德之儀用畀
疇庸之典誕敡褒册孚告治廷少傅楊存中義槩傳家
忠謀許國自簉迹風雲之會嘗策勲帶礪之盟晉臣萃
美於一門蓋本戎昭之緒漢將聯華於三組亦惟世載
之承夙提徼道之師内壯宸居之衞紀綱七萃不違李
法之嚴錯綜五權自得姜韜之祕賴握兵而寖久嘉積
閱以彌深念當偃革之期思謹勸功之式惟邊陲徹警
閭閻無萬戶之封故歲月序勞將帥有十年之賞矧重
臣之兼領宜徽數之申頒夏篆建壇進陟維師之亞騂
旄導節益彰制閫之雄增采戶以陪敦疊恩章而寵拜
於戲修和有夏文王資禦侮之臣肇敏戎公召虎佐興
衰之略能助迪於彛教斯對揚於王休彌勵壯猶永綏
多祉可
除沈該特進制
門下朕欽承景祚紹闡彌文敘奕世之璇源昭若慶圖
之揭述詒孫之寶範坦然明訓之垂繄鉅典之交修賴
元臣之董正誕&KR0993;制綍孚告廷紳銀青光禄大夫守尚
書左僕射沈該才高而智周器博而用遠推十翼以研
道妙深窮理物之幾陳五利以鬯人和首贊休兵之策
迨敷求於時望旋進秉以國成玄齡持美效之君雖善
謀而靡恃魏相總職稱其上非故事而不行圖回大政
之餘典領羣儒之作自藝祖恢拓天統嘗參著於本支
及裕陵丕顯聖謨亦具存於疊矩併加裒次汔用備成
上憲赤文彪列星潢之派旁搜金匱彙分雲漢之章並
躬覽於昕筵各安寧於禁宇允協三靈之喜重宣一代
之光惟祖宗積累之休幸發揮於盛旦皆輔相經綸之
助當褒顯於成勞沓進崇階用申特禮載衍爰田之賦
益增揆路之華於戲披皇圖而稽帝文若睹龜龍之祕
穆天縡而經國體尚資鼎鼐之和勉迪令猷共彰洪業
可
除皇叔士衎特授崇慶軍節度使
門下立愛而始家邦莫尚敦宗之懿同姓以鎮天下尤
嚴制閫之雄睠我近支久司屬籍宜序勞而進律用敷
號以揚廷皇叔保寧軍承宣使知西外宗正事士衎體
備中和才高肅乂作善而心最樂挺有祖風好文而識
不羣鬱為宗傑洊被展親之渥分提糾族之權躬承内
睦之恩宣猷於外累閱終更之秩率職如初穆然信厚
之咸孚嘉爾訓齊之甚力迺疇俊望遂峻徽章六纛多
儀趣領少府之節十連寵寄畀總元戎之麾加爵邑之
新封示親賢之異數於戲周以大宗維翰兼彼价藩漢
雖支庶畢侯矧予族老圖壯本根之輔助成形勢之彊
勉服令猷益綏蕃祉可
除湯思退特授左正奉大夫制
門下丕后繼前人之志篤成烈而作孚先大臣倡當代
之文闡舊章而裁義類考百王之懿範嚴萬世之信書
爰嘉次輔之英茂輯先猷之懿既助揚於達孝宜褒答
於殊勞咨爾在廷聽予敷號左通奉大夫尚書右僕射
湯思退材全而能鉅量遠而器閎高明道乎中庸發為
經世之學德業志乎久大僉曰立邦之賢迨進秉於國
均彌燮和於天縡同心以輔予政職有領而咸修善斷
以濟其謀功不言而自著凡經國贊元之用惟重規疊
矩之循朕仰徽考之烈光紹累朝之熙洽深仁厚澤結
四表之歡心醲化懿綱邁三皇之遐武纂斯大典繄我
鴻儒馬遷放失舊聞遂致科條之備韓愈增修前錄又
加詮次之精鑑奏篇而愴思襲延閣以寅奉允協羹牆
之念繼序不忘載稽筆削之勤懋功惟賞進崇階之二
等陪采戶之多畬兹為至公併示優寵於戲文謨丕顯
若日月之光四方周道復明似春秋之大一統成予遵
制之美賴爾襲經之傳益勵交修永毗燕翼可
沈該加食邑制
門下萬物本乎天義尚精禋之報五經重於祭恩先惠
餞之敷朕祗適燕謀肅稱嚴祀登大糦於寧神之宇致
高煙於類帝之丘觀熙事之涓成賴元臣之秉禮迨錫
饗承之祐首稽商賚之章誕告羣工丕敭顯册特進尚
書左僕射沈該贍智周物全材憲邦讀易陳謨頤義曉
天人之際定議固好仁風孚南北之民自晉接於台衡
能鼎新於政紀百度惟正普陶簫韶之和三年有成復
見豆籩之飭方秩文於大祭實領使於先期崇壇八觚
儼陪陟降之序美樂六變具奏翕純之音柴燎升而雲
杳冥靈斿位而星錯落惟顯相有肅雝之助致休嘉多
砰隠之符享洽誠陳事昭福舉乃增封於采戶仍衍食
於菑畬式彰邦教之隆併示神釐之貺於戲聖人為能
饗帝敢忘奉若之誠宰相所以代天共謹時幾之戒益
恢茂烈永佐昌圖可
除楊存中加食邑制
門下朕穆卜天正具嚴帝禋參周典之一純二精昭饗
承於上象倣漢儀之千乘萬騎肅屯衞於中營惟時首
棘之臣扈我屬車之蹕靈祠拜貺渙號疏恩少師寧遠
軍節度使楊存中識洞五權義循七德智能自奮屢陳
頗牧之功方略如神匪泥孫吳之學被以三孤之黻冕
總吾七萃之紀綱比協康年恭修毖祀倚虓師以禦侮
助寢威而展容路寢齋居之初董千廬而密護甘泉法
駕之内按五仗以齊驅汔熙典之備成與福疇之敷錫
載陪多邑之賦式廣大封之仁於戲多績紀于太常備
見勲勞之著惠術行於餕俎益彰政事之均服我寵光
共兹純嘏可
吳益加食邑制
門下祝嘏以降上神事莫嚴於帝饗賀慶以親異姓禮
具著於邦彛朕習卜歲祥欽修郊類嘉時協贊之懿與
有趨承之勞爰告治廷誕揚褒律保康軍節度使開府
儀同三司充萬夀觀使吳益器範閎凝材猷膚敏飭已
以謙居靡椒房之恃奉朝惟恪每聯槐位之趨善慶光
乎一門英風表於四姓會兹景至對越天儀供元純以
效功方資予内德之茂握齋旄而陪祀有若爾同支之
良矧兼領於祕祠復從行於靈畤欽柴已事徹俎均釐
載敦井賦之腴申衍戶租之實式光乃服用溥吾恩於
戲上帝惟下土之臨朕敢專於祉福興王有外戚之助
汝毋替於寅恭共對靈休往圖慶譽可
普安郡王加食邑制
門下朕潔粢酌之具嚴郊宗之祠象載垂光仰日星之
明朗神祗安坐聽鐘石之昭融惟歆馨顧德之潛交乃
降嘏産祥之並貺念宗藩之有相宜祭福之爰轃具諗
朝倫式敭贊册檢校少保常德軍節度使普安郡王器
資凝重襟量粹夷學舉六經每篤藝文之好才追二獻
更勤禮樂之修自啟宇以疏封能奉朝而率履閫制導
騂旄之節官儀聯夏篆之車屬天元之上辰助帝饗之
能事葱珩有度恪陪鳴玉之趨桂酒其芬參侑薦匏之
酌儼若卯階之登降訖兹辰牡之備陳嘉爾賢勞序之
慶典斥爰田而衍賦示惠餕以均釐於戲神嘉虞而申
貳觴允有肅雝之賴澤汪濊而輯萬國敢遺敦睦之恩
共對靈休永綏吉禄可
除皇叔士衎加食邑制
門下朕鳴玉鸞于郊被龍卷以祭大音融洽嘉廣樂之
四陳休氣晏温邁神光之三燭裒對高靈之祐沛施羣
辟之恩矧在懿親宜加褒律皇叔崇慶軍節度使知西
外宗正事天水郡開國侯食邑一千三百戶食實封二
百戶士衎賦資穎悟植德温恭伯仲承芳韡有棣華之
慶親賢著望信多麟趾之風自分糾于宗盟旋進膺于
閫制追敷禋賚祗協典彛雖清廟執籩莫預六旄之列
而大廷輯瑞當從五玉之封載衍腴租式彰惠術於戲
堯親九族德蓋自於克明漢秩百神福靡矜於專鄉往
祗猷訓益迓寵靈可
除皇叔士籛安慶軍節度使加食邑制
門下修德固宗允賴价藩之助勵賢予祿式嚴帥節之
頒粵有近支久分隆寄爰加制閫之命誕布告廷之章
皇叔定江軍承宣使同知大宗正事士籛令德韜和英
姿禀粹身得用彛之善識推閱理之多父祖積仁世享
真王之履弟昆聯事參釐屬籍之司豈惟增華萼之輝
固巳厚本根之庇自糾宗於京輔迨今八年嘗典祀於
濮園亦既再歲宜考屢書之績遂膺明陟之科井鉞參
旗庸峻十連之授金枝玉葉益隆九罭之瞻仍舊爵於
通侯衍新畬於多邑斯顯訓齊之效並申敦敘之恩於
戲周建懿親倚作干城之重漢封同姓輔成磐石之安
尚懋汝猷以承予奬可
除劉錡加食邑制
門下朕就陽而兆於郊作樂以薦之帝觀干戚之舞而
知武事道固備於弛張聽鼓鼙之聲而思將臣恩豈殊
於中外爰均祭惠式渙褒綸太尉武泰軍節度使知荆
南軍府事劉錡身蹈儒規學探世略臨戎之機好整暇
多算無遺為將之道能柔剛有功不伐屢策勲於盟府
久席寵于齋壇鵲印本兵尚倚威名之壯虎符作鎮益
嘉信義之孚比展祲容肆敷鴻祐乃陪敦於井賦俾增
重於戎弢於戲寧神得四表之心朕不忘于固圉歸脤
交諸侯之福爾毋怠于尊王思勉壯猷對揚休命可
除李顯忠加食邑制
門下朕闓俟景之門而躬祀事集禮神之囿而擁靈休
髦士奉璋莫匪秉文之懿虎臣持節蓋多承德之恭爰
舉豐章用疇壯略寧國軍節度使充殿前司選鋒軍統
制李顯忠智優排難勇擅冠軍衽革顔行素號萬人之
敵韜弦徼道分提七萃之師方一純祗薦於壇陔以六
引備陳於仗衞軍裝有肅既安黃道之行蹕路無譁遂
訖紫營之享洎均釐而惠下乃進律以旌勞復舊聯於
廂部之華衍新渥於爰田之賦式遵彝矩併示優恩於
戲歌大吕而舞雲門已備升禋之奏帶干將而秉玉戚
實嘉禦侮之勞服我寵光勉而忠槩可
除鄭藻加食邑制
門下朕擥道德之精敦典禮以秩元祀蒙天地之貺思
斂福而錫庶民矧時左墄之良克相上儀之備誕敭制
綍孚告廷紳保信軍節度使領閣門事鄭藻詳練有材
敏通多識抗壇于外身兼五善之能秉鉞在廷職總九
賓之禮雖承榮乎鐘鼎之胄每勵志於夙宵之勞當大
蕆於宗祈實首參於奉引鳴玉祗導既靡忒於令儀執
膰寵頒宜遂膺於徽數爰加采戶併衍真租共服靈釐
式彰慶典於戲明昭上帝具拜康年之休錫予善人均
承大賚之渥往欽予命益懋爾猷可
除張子蓋加食邑制
門下朕卜豐犧之上辰具華玉之嘉薦熙紫壇之路用
逆釐于三神御丹闕之門敷大賚于四海乃眷价藩之
舊肆頒恩綍之新安德軍節度使龍神衛四廂都指揮
使提舉佑神觀張子蓋體負趫材識明善志建旄受任
是為帥閫之臣束髮從戎蓋本勲家之子方聯華於廂
衞仍均佚於内祠迨舉嚴禋式覃慶澤載衍圭畬之賦
膺增節鉞之光於戲天子祭天既被執膰之錫將門有
將毋㤀濟美之圖益懋忠勞欽承渙渥可
除韓公裔加食邑制
門下朕丕蕆帝禋顯承天祐觚壇奠璧之次光穆穆而
月升黼席畢觴之餘瑞穰穰而山委均時嘉祉賁我舊
人華容軍節度使提舉佑聖觀韓公裔迪德有常秉心
無貳依光潛邸素同七姓之盟受命价藩晩建十連之
節雖奉祠而處内能謹度以班朝眷言欽燎之成允賴
忠勞之助併加爵邑具協典彝於戲蘋蘩蕰藻之可羞
矧備展牲之禮煇胞翟閽之有畀豈遺執靮之臣其對
恩煇以綏福履可
除劉寶加食邑制
門下朕揆吉天元之旦承禋帝畤之陽三靈嘉虞並舉
瘞燔之禮萬福降輯俯同軍國之休念列將之撫師錫
大廷之孚號安慶軍節度觀察使天武四廂都指揮使
鎮江府駐劄御前諸軍都統制劉寶忠謀自奮勇略無
前任總戎弢擁十連之戟纛威行軍市肅萬竈之貔貅
干戈既戢於邊陲部曲自安於次舍屬修郊報阻持節
以侍祠載考國章宜徹疆而均惠用賁陪敦之數式彰
曠蕩之恩於戲受脤執膰既等祀戎之事敦詩說禮無
㤀德義之經茂對榮懷益圖整暇可
除南平王李天祚加食邑制
門下朕明德恤祀欽柴宗祈承靈億以賓八鄉既備宣
延之禮轃孝熙而撫四極爰加布護之恩乃發號於明
廷用賦釐于藩服推誠順化崇義懷忠保信嚮德安遠
承和秉禮歸仁功臣靜海軍節度觀察處置等使特進
檢校太師兼御史大夫安南都護上柱國南平王李天
祚誠心蹈義令德思恭襲帶要裳克紹世封之履航琛
贊賮每勤時事之歸奠國壤於南交炳官儀於外服方
紫壇錯事茂承主日之祠想丹徼聞風彌洽望雲之喜
宜趣朌於惠餕式增衍於圭畬併加功號之崇均示慶
餘之渥於戲震來致福夙嘉享上之誠雲施咸亨誕受
昭天之澤益圖忠順懋對寵靈可
除闍婆國王悉里地荼蘭固野加食邑制
門下朕承天之序享帝于郊潔普淖以薦芳丕擁下臨
之貺舉洪頤而升燎聿瞻南煬之光宜渙渥恩用旌遐
服懷遠軍節度琳州管内觀察處置等使金紫光禄大
夫檢校司徒使持節琳州諸軍事琳州刺史兼御史大
夫上柱國闍婆國王悉里地茶蘭固野蒙承世德志慕
華風撫兹丹徼之邦知方自守占彼青雲之吕嚮化惟
勤舊秉節旄仍分茅社矧在熙成之旦當加慶賚之章
申衍戶封式洪郊霈於戲昊天有成命敢㤀昭受之休
中國有至仁斯被函蒙之祉欽承明訓益懋永圖可
除沈該觀文殿大學士宫觀制
門下輔相彌綸庶務實關治忽之宜帝王體貌大臣當
極始終之遇睠時魁望久服冡司俄釋秉鈞之勞趣頒
上印之寵其敷予命以告在廷特進尚書左僕射沈該
蚤負通才寖膺劇寄謂天之將降大任嘗拂亂其所為
而古亦惟求舊人可共圖於有政屬予更化召自典藩
首能副當宁思賢之心亟使居奮庸熙載之地宅我百
揆迨今三年試之以股肱康庶事之能每克勤於小物
責之以夙夜事一人之道正當惜於分隂何懿績之未
凝致煩言之有嘖既洊披於彈疏亦頻緘於遜封内循
補衮之疎力丐懸車之佚平津謝病位高自以為無功
石慶告歸年老不能與於議姑遂便私之志特推均逸
之恩錫袐殿之隆名俾真祠之顯禄蓋遵彝矩庸示眷
懷於戲慮天下之安危本欲任賢而注意全人臣之進
退敢㤀加禮以勸忠往即里居尚勤猷告可
海陵集卷十一
