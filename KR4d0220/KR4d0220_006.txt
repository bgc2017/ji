海陵集卷六
宋周麟之撰
表
進茶鹽法表
貨均於殖孰先山海之饒法存乎人爰定帝王之制夲
一成而不變雖百世而可行承詔繤修奏篇趣備臣等
(中謝)竊以給軍頒之巨費仰惟貨之盈貲彌谷敷春但
資於天産熬波積雪亦分於地征措已合于時宜令固
當於夕改不有成憲將何靖民恭惟皇帝陛下知天之
為因民所利舜垂拱而坐視湯寬仁而信彰謂法猶江
河欲難犯而易避而政如金石果陳範以為程休兹一
代之倫講若九功之叙臣等佩服隆旨聫緝成篇莫殫
鉛槧之勞徒冒冕旒之鑒綱提領振儻少冀于萬分國
富刑清庶共遵于三尺
請皇帝御正殿第一表
星文示變歘臨東井之躔聖慮省躬久避太微之座顧
已澄於象緯猶未正於昕朝爰暨有僚莫遑寧處恭惟
皇帝陛下道同天大聖以日躋雖堯舜性仁靡恃欽明
之德而禹湯罪已每懷抑畏之心睹乾曜之異常念天
明之可戒乃不責股肱之惰至自窮宵旰之勞宣布細
書退臨便坐貶玉食之大奉詢芻言而廣謀應天之實
既孚徇古之文盍已伏望皇帝陛下丕釐帝命俯察民
情詔司士以正儀御總章而布政清蹕而朝萬宇咸仰
睟容斂福以錫庶民率歸皇極
第二表
清臺觀象喜妖祲之廓然路寢避朝尚宸衷之惕若敢
肩戴后之悃輒冐憲天之聦淵鑒未回輿情胥徯臣等
(中謝)竊以聖人非見異而修德未占有孚天道每虧盈
而益謙其應如響比仰瞻於乾曜或稍拂於經躔睿王
側躬彌軫淵臨之懼下臣當政乃寬策免之誅靡移宣
夜之辰俄驗保章之吉蓋為仁由已莫非此道之素充
故以實應天遂致彼蒼之昭假未復寢饔之舊靡寧臣
庶之情伏望皇帝陛下夤念帝忱曲從民欲惟巖廊恭
已儼當南面之尊則海㝢傾心長拱北辰之所願矜衆
志俯畀俞音
第三表
五緯宣符既攝在躔之慝一人負扆盍臨當宁之朝迨
此造庭期於得請臣等(中謝)恭惟皇帝陛下大德敦化
至諴感神清明在躬久矣意誠而心正寅畏自度居然
害去而福來顧謫見之何憂恃身修之有素不移於民
不移於相懋昭責已之誠必得其夀必得其名丕享保
邦之慶已收塞變之效猶屈當陽之尊然蕃國貢琛將
展紫宸之覲而清宫獻斝佇厪黃道之行與其固執於
謙虚曷若順從於愛戴敢祈睿聽曲徇愚衷稱詔蹕以
出房正垂衣而御極惟治定制禮靡諐百辟之彛儀則
德隆晷星永見三辰之順度
賀表
舜璿齊政初占常次之愆湯德享天俄致異星之伏一
人席慶萬㝢騰歡臣等(中賀)恭惟皇帝陛下至誠如神
大德必夀兢兢行堯帝之道巍乎有功翼翼秉文王之
心純亦不已兹復加於警懼曾何損於照臨言天者必
有驗于人惟知省已在君者固可移于相不忍加誅顧
盛美之難名宜妖芒之自殄臣等叨聯邇服與覿休占
愧柱石之弗勝何隂陽之能理熒惑徙心而退舍福實
有歸輔星佐斗以成功義當自竭願首四方之賀益申
萬夀之期
賀正表
寶歷推元肇啟陽闓之旦璇杓布令允當物覩之辰宜
頌康年以綏介福恭惟皇帝陛下至仁天覆大化春敷
受命穆清永膺千歲之統協神醇樸坐陟三皇之閎御
人正以更新擁春祺而錫羡臣等幸逢端月叨贊盛朝
行夏之時獲共循於天紀祝嘉之夀願益固於邦圖臣
等無任
謝除中書舍人表
臣某言俯結絲絇方竊禁庭之侍進持荷槖遂叨詞掖
之除成命莫回大恩曷報臣(中謝)伏念臣藐焉一介少
也百罹技斷斷以無他志卑卑而自勉蠧漫舊簡空懷
闚管之心草鞠先疇坐縮扶犂之手頃陪後進濫齒周
行鷁過都而退飛風為之祟馬立仗而斥去人惡其鳴
幸逢公道之興祗拜召書之寵叨纂修於東觀愒日何
功司記注於西垣兼官更渥愧攝承之已冐省蕪纇之
良多久懷不稱之憂忽玷為真之命此蓋伏遇皇帝陛
下網羅衆俊摩礪庶工煥乎其有堯文如天之大粲然
而興周道得士以昌顧雖椳闑之材與被冕旒之眷臣
敢不懋明聖意思大王言才華雖近愧于長楊體要欲
上規于姚姒更期文學之士咸精其能庶幾播告之修
不匿厥指臣無任
謝除兵部侍郎表
黼座對敭方圖於猷告玉音宣諭忽冐於恩除感榮遇
之非常慚謭才之曷稱臣(中謝)竊以六卿置貳並高豹
尾之聫兩禁用人尤邃鑾坡之直任而得一寵已云殊
矧二命之同頒更九重之親擢必惟鴻碩之彦允副聖
神之知如臣者樸學無聞窾言何用雕蟲小技皆揚子
之不為腊鼠虚名亦鄭人之過聽濅叨華貫誤簡淵衷
自賜環而來歸獲持槖以入侍螭坳濡墨但知臨陛之
恭鳳閣演綸初乏湧泉之思至若紬書金匱視草玉堂
才學識靡效其一長渾灝噩莫追於三代惟日負素餐
之愧迺面承華衮之襃改畀清曹仍司内命顧始望未
嘗及此使自謀何以過之兹蓋伏遇皇帝陛下至誠與
賢常德立武威械藏而俎豆布永觀二柄之歸元首明
而股肱良坐致百工之飭治道既弛張之各當人材亦
長短之兼收姑令翰墨之臣預知軍旅之事臣敢不力
鞭駑鈍誓竭涓埃雖馬上之與詩書粗明當務謂禁中
之有頗牧終恐非才臣無任
進徽宗實錄表
伏以燕謀啟後仰萬世之閎謨嗣德昭先輯一朝之鉅
典惟興王克紹聖統致太史訖成全書恭陳簡册之嚴
冒徹冕旒之邃臣某等(中謝)臣聞聖明潤色洪業有光
謨烈之承典籍垂法將來式謹事辭之載歴考繼文之
代具存傳信之書述作相因古今共貫恭惟徽宗體神
合道駿烈遜功聖文仁德憲慈顯孝皇帝孝繩祖武仁
體乾元其智如神昭徹天人之表以身為度裁成禮樂
之中御圖籙二十六年受符瑞數千百所極治之風炳
同於三代高世之德遠比於九皇黃屋非心自能為脫
屣之舉白雲賓帝詎止寶遺弓之傳惟於廣記而備言
可以覲光而揚烈皇帝陛下行高繼志功極格天見堯
於羹居每勤乎孝慕纘禹之緒時載郁乎文明爰庀攸
司具嚴直筆覽奏篇之半尚博采於三長念愒日之多
至夐逾於七閏臣等粗殫忠赤甫及汗青補藝以成一
家庶可追於往作廣愛而刑四海端有賴於斯文所有
徽宗皇帝實錄一部謹繕寫隨表上進以聞
謝除給事中表
臣某言伏奉告命授臣試給事中仍賜紫衣金帶者夏
官升貳曾煖席之未遑夕瑣改除顧循牆之莫避恩由
聖造感極愚衷臣(中謝)伏念臣奏技無堪登朝最晩性
惟駑緩常有意於佩弦迹本賤庸亦何勝於簪筆徒以
久陪於法從屢荷密拱於清光坐閱三年遍歴兩禁悉
自九重之簡記無非一札之親除方戴恩私未知報所
復易論思之地俾聫封駁之司望黃散之清班所居彌
要考塗歸之故事厥責匪輕敢圖巽懦之資亦玷高華
之列此蓋伏遇皇帝陛下鼎新大化器使羣才獨優棫
樸之能官更懋菁莪之樂育謂用人猶制木雖椳闑在
所兼收儻從善如轉圜則涓塵不無小補欲張吾道尤
重此官故凡選任之賢孰非自擢每有封還之詔無不
曲從惟其言聽而計行是以體嚴而望峻豈容尸䘵負
此隆知又忌好名率然妄發臣敢不求之公論濟以慎
思誦揚子之解嘲已自知其過分效李藩之批勅庶或
繼於前芳臣無任
謝賜對衣金帶鞍馬表
臣某言伏蒙聖恩以臣入院特賜衣一對金腰帶一條
金鍍銀鞍轡馬一匹者身章襲紫爛若兼金廏乘飛黃
飾之釦轡望嚴宸而拜貺顧朽質以懷慙臣(中謝)伏念
臣起於布韋叨與簪槖荷聖明之簡拔致爵禄之僥踰
然其骨相酸寒僅如魯國之一逢掖性資駑下豈識唐
公之兩驌驦幸際炳文之朝獲陳稽古之力便蕃所逮
俯僂奚勝此盖伏遇皇帝陛下三接禮賢五章命德推
解衣之大惠示賜馬之明恩束帶使言既增華於著定
著鞭自勵當盡瘁於馳驅臣無任
謝除翰林學士表
臣某言伏蒙聖恩除臣翰林學士知制誥者三年禁路
久塵豹尾之班一札優恩驟玷鼇頭之直揣才非稱受
寵若驚臣(中謝)伏念臣地望素寒天資甚窳半生鼠技
固巳類於五窮萬里鵬程敢自期於一息濫綴彯纓之
末猥從結綬之初周旋每近於清光盼睞獨多於從列
凡叨甄擢盡出簡知屢形華衮之褒仰識大明之照忽
肦隆指遂陟禁林竊考中興以來尤嚴内制之選未嘗
官備足見才難故金鑾之庭正員纔逾二十輩而翠琰
所紀虚席盖巳三數年豈容賤疵輒冒清切念干戈之
載戢覺翰墨之無功書詔甚稀晝樂鈴絛之寂諮詢愈
密夜慚跋燭之光夫何晚生有此亨會兹盖伏遇皇帝
陛下憲章六學綱紀四方雲漢昭回揭儀刑以見天則
雷風鼔舞孚號令以悦民心欲令承學之臣助起烈文
之治臣敢不少圖實用上副詳延煥乎堯帝之有文章
本不資于潤色責以燕公之大手筆徒自愧于濡毫唯
夙宵而盡忠以頂踵而歸報臣無任
謝兼侍讀表
臣某言伏奉告命授臣兼侍讀者大筆篾聞猥玷承明
之直細旃垂聽復叨勸誦之官奉詔知榮捫襟失措臣
(中謝)伏念臣草茅賤士鉛槧迂儒智不逮人顧何知於
亥豕才非適用徒自困於蟲魚雖云居翰墨之司豈足
語帝王之學幸廟朝之多暇當書詔之絶稀每闚一札
之下頒悉由宸訓至效八甎之晚入深愧素餐忽紆命
綍之優俾侍經帷之邃鳳泉賜啜日溉君恩玉案繙書
躬承聖問夫何光渥併及妄庸此盖伏遇皇帝陛下其
仁如天以古為鑑躬聖人之能事莫匪生而知之覽載
籍之備陳固巳識其大者猶兼收於小善用益廣於多
聞拔此孤蹤登于近綴臣敢不溫燖舊業展竭愚衷誦
班史之文章雖莫追于述作陳漢家之治道庶有沃于
咨詢臣無任
辭免除同知樞密院事表
臣某言伏蒙聖慈以臣辭免新除同知樞密院事恩命
特降詔書不允者異恩簡畀理有必辭優詔申褒令惟
弗反敢冒崇高之聽復殫懇惻之誠臣(中謝)伏念臣蕞
爾小儒陶于鴻化枯荄巳撥俄遂底于再生小器易盈
亦豈容于多受猥荷聖神之眷遍塵清切之班文章不
足以潤飾皇猷識略不足以裨贊國論方虞幽黜忽被
峻遷升兩地之官聫翊萬微之事任當英主操天下之
柄立武有常非傑臣助幄中之籌折衝何頼豈繄愚惷
可副柬求伏望皇帝陛下大智獨觀至明旁燭察臣樗
材甚陋力有弗勝憐臣鼠技既窮用之無補特改巳行
之命少紓不稱之訶瀝此由衷期於得請臣無任
除同知樞密院事謝表
臣某言伏奉告命除授臣同知樞密院事尋具辭免伏
蒙聖慈特降中使賜臣不允批答仍斷來章者昭回降
札驟登列於紫樞俯僂循牆累具陳於丹悃洊拜如絲
之旨難停巳霔之恩冒寵不貲措躬無所臣(中謝)竊以
文武並用之道祖宗相傳之規觀其于右府擇人莫匪
與真儒共事如醫治國以砭劑而拯庶民如斗在天以
樞機而斡元氣自非通於道而知本末之序邃於識而
逹弛張之宜則安能應酬萬微該輔七德必求名世之
彦以起憲邦之功如臣者天與隘疎地由寒遠智挈瓶
而甚小學浚井以弗深抱槧懷鉛空言何補持槖簪筆
歴試㒺功居然日月之虚縻積有器名之濫假自躋禁
路每歲一遷旋蹈複門兼官四所皆以蠅而附驥殆不
稼而取禾初乏才稱聫聽履于星辰之上忽叨柄任贊
運籌于帷幄之中方此謹邦患以戒不虞欲其佐廟謨
以恢至治豈容末學妄測沉幾兹盖伏遇皇帝陛下受
命于天用人惟巳堯仁廣被不戰而屈人兵周道復興
有常以立武事收擥四方之豪俊輔成億世之基圖藐
是孤蹤甄於大造臣敢不對揚丕訓摩厲謭材詭一割
以效愚展四體而率職庶幾夙夜基命少裨宥密之謀
當使精神折衝共固安疆之業臣無任
海陵集卷六
