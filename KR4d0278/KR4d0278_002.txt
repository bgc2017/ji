石屏詩集卷第二
五言律
秋懷
紅葉無人掃黃花獨自妍聽談天下事愁到(一作對)酒
樽前水闊終非海樓高不到天昔人巳懷古况復
後千年
晚春次韻
酒醒愁難醒春歸客未歸鶯啼花雨歇燕立柳風
微世路多殊轍人生貴識機低頭飽一粟仰首愧
雲飛
元日二首呈永豐劉叔冶知縣
焚香拜元日受歲客他州白髮難遮老新年諱說
愁無人能訪戴有地足依劉桃李争春事梅花笑
未休
市近人聲雜窗明雨色開異鄉輕度節同邸重傳
杯不礙狂夫醉知無賀客來故園歸未得茅屋想
蒼苔
宿農家
門巷規模古田園氣味長小桃紅破萼大麥綠銜
芒稚犬迎來客歸牛帶夕陽儒衣愧飄泊相就說
農桑
湘中
荆楚一都會瀟湘八景圖試呼沙鳥問曾識古人
無痛哭賈太傅行吟屈大夫汀洲芳草歇轉使客
情孤
水陸寺
長沙沙上寺突兀古樓臺四面水光合一邊山影
來静分僧榻坐晚趁釣船回明日重相約前村訪
早梅
題分宜縣呈石子和知縣
古鎮更爲縣封疆半是山賦繁官吏窘土瘠稻粱
慳流水心何急高山意自閑春風細吹拂桃李滿
民間
清明感傷
一笠戴春雨愁來不可遮清明思上塚昨夜夢還
家歸興随流水傷心對落花晉原松下淚沾洒楚
天涯
都中書懷二首
醉卧長安市思歸東海涯瓶餘殘臘酒梅老隔(一作兩)
年花日與愁爲地時憑夢到家鄉書三兩紙一讀
一咨嗟
雪化晴簷雨爐烘凍壁春窮猶戀詩酒懶不正衣
巾寂寞安吾分奔馳失我真枯桐就煨燼容有賞
音人
歲暮呈真翰林
歲事朝朝廹家書字字愁頻沽深巷酒獨倚異鄉
樓詩骨梅花瘦歸心江水流狂謀渺無際忍看大
刀頭
游天竺
好山看不了遂借上方眠酒渴傾花露詩清瀉澗
泉生無適俗韻老欲結僧緣睡覺鐘聲暁窗騰栢
子烟
盧申之正字小酌
清境無塵雜(一作夢舘何瀟洒)羈懷向此開主人有風度和我
不塵埃倚竹評詩句拈花泛酒杯出門見明月客
去又招回
鳳凰臺
登臨舒老(一作望)眼吊古得凄凉故國自龍虎高臺無
鳳凰浮雲多改變喬木見興亡往事渾休問鍾山
又夕陽
山中即目(一作事)二首
岩路穿黃落人家隱翠微籠鷄爲鴨抱網犬逐鶉
飛竹好堪延客溪清欲浣衣禪扉在何許僧笠戴
雲歸
茅屋七五聚沙汀八九磐梯山畦麥秀囊石障溪
湍(一作端)父老鷄豚社兒童梨栗盤幽居有餘樂奔走
愧儒冠
題徐京伯通判北征詩卷
一襟忠誼氣數首北征詩不許公卿見徒爲篋笥
竒銜枚衝雪夜擊楫誓江時此志無人共愁吟兩
鬢絲
江上
山束江流急雲兼霧氣深輕鷗閑態度孤鴈苦聲
音客路行無極風光古又今梅花出籬落幽事頗
關心
賢女祠(南康縣外二十里有女祠昔有劉氏女少而慧父母初以許蔡無故絶蔡)
(而以許吳吳亡又以許蔡女曰女子身初許蔡奪以許吳二年矣今吳亡)
(復以許蔡一女二許人尚何顔面登人之門投身于潭而死)
士有敗風節慙䰟埋九京幽閨持大誼千載著嘉
名父不重然諾女能輕死生寒潭堕秋月心迹兩
清明(著一作樹)
春盡日
撚指過三月又當春夏交花殘蜂課蜜林茂鳥安
巢芳草生青靄新篁展綠稍風騷將断絶誰有續
絃膠
寄栗齋鞏仲至
幾度觀朝報差除不到君山林自臺閣文字即功
勲吟苦孟東野潜深楊子雲一官雖偃蹇千載有
知聞
次韻史景望雪夜
雪中寒力壮病骨瘦難勝温酒撥爐火題詩敲硯
冰驚心雙白鬢知我一青燈欲悞浮生事思參小
大乘
春日懷家
細數平生事何堪挂齒牙客游兒廢學身拙婦持
家開甕嘗春酒租山摘早茶關心此時節歸興滿
天涯
寄沈莊可
無山可種菊強號菊山人結得諸公好吟成五字
新紅塵時在路白髮未離貧吾軰渾如此天公似
不仁
山行
度嶺休騎馬臨淵看網魚木根高可坐岩石細堪
書谷鳥鳴相荅山雲卷復舒儒衣人賣酒疑是馬
相如
次韻謝敬之題南康縣劉清老園
劉子隱居地真如李愿盤萬松春不老多竹夏生
寒卜築世情遠登臨客慮寬題詩疥君壁聊以記
游觀
淮上春日
邊寒客衣薄漸喜暖風回社後未聞燕春深方見
梅壮懷頻撫劔孤憤強銜杯北望山河語(一作路)天時
不再來
麻城道中
三杯成小醉行處總堪詩臨水知魚樂觀山愛馬
遅林塘飛翡翠籬落帶酴醿問訊(一作信)邊頭事溪翁
總不知
望花山張老家
元從邊上住來此避兵興麥麨朝充食松明夜當
燈蔽門麻菶菶護壁石層層老嫗逢人哭吾兒在
謝陵(一老嫗逢人必大哭云我兒在謝陵不歸也光州有謝陵橋其子與虜戰死于此)
春日
滛滯江湖久蹉跎歲月新客愁茅店雨詩思柳橋
春秣馬尋歸路騎鯨問故人山林與朝市何處着
吾身
聞李將軍(一作全)至建康
疋馬徑趨府將軍意氣多來依漢日月思復晉山
河邊將慚尸素朝臣奏凱歌分明御徂詐得失竟
如何
江漲見移居者
夏潦連秋漲人家水半門都抛破茅屋移住小山
村聒聒籠鷄犬纍纍帶子孫安居華屋者應覺此
身尊
上喬右司
端笏立朝日肺肝傾上前把麾持節處桃李滿淮
壖藥石箴時病蓍龜燭事先焦頭與曲突爲計孰
爲賢
贈郭道人(詩句皆述其所言)
滅性能安樂深居絶是非英雄行險道富貴隱危
機紙被如綿軟藜羹勝肉肥蒼苔滿山徑最喜客
來稀
送湘漕趙蹈中寺丞移憲江泉
持節復持節因循霜鬢侵盛衰關大數豪傑負初
心宇宙虚長算江湖寄短吟番陽秋水闊湘浦未
爲深
立春後二首
夕望春風至還經閏月遅梅花丈人行柳色少年
時愛酒常無伴吟詩近得師離騷變風雅當效楚
臣爲
東風吹竹屋無數落梅花凍雀栖簷角饑烏啄草
芽家鄉勞夜夢客路又春華莫訝狂夫醉西樓酒
可賖
寄韓仲止
何以澗泉號取其清又清天游一丘&KR0676;孩視幾公
卿杯舉即時酒詩留後世名黃花秋意足東望憶
淵明
題張薟判園林
園圃屋東西從君一杖藜雨寒花蕊瘦春重柳絲
低亭舘常留客軒窗總傍溪摩挲雪色壁安得好
詩題
哭趙紫芝
嗚呼趙紫芝其命止於斯東晉時(一作朝)人物晚唐家
數詩瘦因吟思苦窮爲宦情癡憶在蔵春圃花邊
細話時(嘗在平江孟侍郎蔵春園終日論詩)
江村何宏甫載酒過清江
玉笥千峯雨金風十日秋誰能多載酒來此共登
樓山立閱萬變溪深納衆流故人歸未得我亦爲
詩留
臨江軍新歲呈王幼學監簿
夢說去年事詩從昨夜吟三杯新歲酒千里故鄉
心人共梅花老愁連江水深家書忽在眼一紙直
千金
訪楊伯子監丞自白沙問路而去
欲訪揚雄宅扁舟過白沙自從山以後直到水之
涯風節古人物文章老作家相尋有忙事第一問
梅花
朝市風波地乾坤漁獵場生民日憔悴吾道亦凄
凉龍不爲霖出鳳於何處蔵群鴉争晚噪一意送
斜陽
劉興伯黃希宋蘇希亮慧力寺避暑
何處避炎熱相期過寳坊萬松深處坐六月午時
凉鐘磬出深屋江山界短墻醉來歸興懶留宿贊
公房
秋夜旅中
旅食思鄕味砧聲起客愁夜凉風動竹人静月當
樓浮世百年夢他鄉幾度秋店翁新酒熟一醉更
何求
舟行往吊故人
喬木風聲壮大江天影圓悲秋時把酒愛月夜行
船未及到河上先愁過竹邊倚篷思往事聞笛爲
凄然
擬峴臺杜子野主簿寓居
高臺延望眼風物滿前村細讀南豐記頻開北海
樽遠山如看畫近市不聞喧詩是君家事長城在
五言
無策
老覺登樓懶心知涉世疎夢蕉還得鹿緣木可求
魚晚歲未聞道平生欠讀書行蔵兩無策䆒竟果
何如
題萍鄉何叔萬雲山(詩人姚仲同乃胡仲方詩友)
拄杖穿雲去一坡仍一坡地高山不峻花少竹還
多家近登臨便人賢氣味和能詩老姚合朝夕共
吟哦
常寧縣訪許介之途中即景
竹徑入茅屋松坡連莱畦深瀦漚麻水斜竪采桑
梯區别隣家鴨群分各線鷄行人來少憩假道過
東溪(閹鷄一線作一群各線則别作一群)
建昌道上(此篇誤寫在高九萬集中)
凛凛北風勁行行西路賖人情甘淡薄世事苦參
差酒易逢知己詩難遇作家林間數點雪錯認是
梅花
訪嚴坦叔
麻姑山下泊城郭帶烟霞携刺投詩社移船(一作賫錢)
傍酒家沙禽時弄水櫸柳夏飛花小酌未能了西
樓日又斜
杜仲高自鄂渚下儀真
鄂渚三千里南樓看月回東園花政好去歲客重
來兄弟皆名士文章動上台傾城傾國色也用覓
良媒
見趙知道運使
飽食武昌魚不如歸故廬盟鷗還海道問鴈覓家
書又把鄉人刺來投使者車東園桃與李莫使着
花疎
趙叔垕山堂安下其家適有喪事
一徑㳂溪入數椽松竹間豈知人事變自覺客身
閑采菊出尋酒移床卧看山蒼頭無可作把釣過
西(一作溪)灣
黃道士出爻
林屋何瀟洒權爲羽士家客來多載酒僧至自煎
茶試墨題新竹携笻數落花飲中忙過日無暇問
丹砂
陳伯可山亭
梯險登霞外乘流過竹西寒溪随雨漲高閣與雲
齊雙鶴有時舞孤猿何處啼清吟無盡興白石可
留題
玉山章泉本章氏所居趙昌甫遷居於此章
泉之名遂顯
兹山自開闢有此一泓泉姓自章而立名因趙以
傳源從番水出地與瑞峯連寄語山中友臨流着
數椽(欲使結一亭于泉上)
題永州思范堂
太守能延客兹堂爲我開清池照窗戶列嶂帶樓
臺剔蘚觀題字披榛欲訪梅城根數(一作幾)株石曾識
范公來
舟中病起登覧
檥棹病三日登樓舉一觥江山從古在花草逐時
生南浦佳人别西風送客行錦鱗能自躍獻我一
杯羹
邵陽趙節齋史君同黃季玉以合江亭三字
分韻
萬里清秋景都歸乎此亭光隂幾今古天地一宫
廷澬(一作淛)水東西白梅山(一作花)表裏青登臨生酒興欲
醉又還醒
見湖南綉使陳益甫大著
手攬澄清轡聲名漢范滂一臺振風采列郡正權
綱衡嶽勢增重文星日有光金門雖藐藐玉節自
堂堂
麾節羅群彦朝廷只數公近民多惠澤望闕負孤
忠星殞京城震沙移海水通欲知休咎證無路問
蒼穹
敢寫散人號來登君子堂論文才力短憂世話頭
長老不堪行路心思歸故鄉數行詩後語夜夜吐
光芒(爲作詩䟦甚佳)
南臺寺長老乃福州士人陳其姓語及光拙
庵遭際寺乃石頭和尚道場
元龍湖海士參得石頭禪卓筆翻千偈住山今十
年安心一丘壑過眼幾雲烟莫笑拙庵拙聲名動
九天
真西山帥長沙禱雨
太守持齋戒精誠動九(一作上)天驕陽變霖雨凶歲轉
豐年信是經綸手行司造化權唐時相房杜斗米
直三錢
出郭問農事家家笑語聲有田皆足水既雨亦宜
晴山下溪流急街頭米價平明朝聞(一作閉)領客相見
賀秋成
蘇希亮約客游劉興伯大自在亭
偶爾來江上從君到酒邊雨晴花弄日風定柳凝
烟適意共一笑浮生無百年明朝大自在誰辦載
花船
客中寄家書併簡季道姪
東隱三年别西風一紙書逢人相問訊念我獨勤
渠游子司吾土先人有弊廬欲歸歸未得妻子定
何如
舟中夜坐
獨坐觀星斗一襟秋思長天河司米價太乙照時
康月浦孤帆過風荷一路香持杯問舟子今夜宿
誰鄉(俗䜟以天河顯晦卜米價之貴賤)
淮東趙漕領(一作宴)客東園趙世卿䞉談近日諸
公㒒謂今日東園之會想像歐蘇風流不可
見
今日東園會能爲野客期乾坤一南北花木幾興
衰亭舘經行地歐蘇無恙時風流不可見烟雨謾
題詩
沈莊可號菊花山人即其所言
老貌非前日清吟似舊時巳無蔵酒婦幸有讀書
兒連歲修茅屋三秋繞菊籬寒儒有竒遇太守爲
刊詩
别章泉定庵二老人
臘裏春風轉塤箎一氣和勸翁新歲酒唱我老人
歌一世聲名重四方書問多章泉一泓水思與海
同波
太湖縣雪中簡段子克知縣
臘雪随風下蹇驢行路難匆匆投邸舍草草共(一作宴具)
杯盤喜見豐年瑞渾忘昨夜寒兒童不觧事却作
柳花看
有烹犢延客者食之有感
田家繭栗犢小小可憐生未試一犂力俄遭五鼎
烹朝來占食指妙絶此杯羹口腹爲人累終懷不
忍情
萍鄉縣圃(趙南夫作縣是日縣仙生日諸妓筵會撥借双鬟)
亭榭八九所一笻随往還四橋朱檻外三徑綠隂
間鑿淺通流水凭高見遠山琴堂判風月一笑得
雙鬟
書事
兩揆新當國三邊未觧兵吾君極勤儉天下望昇
平春雨随時下福星連夜明寒儒卜天意對酒百
憂輕
同趙鼎臣游黃甫真人清虚庵
昨聞曹兩府河上遇游仙駐蹕錢塘後結庵廬阜
邊焚香觀御帖洗盞酌神泉鴈足傳書日傷心巳
百年
同曾景建金陵登覧
興廢從誰問雲烟過眼空吁嗟六朝事想像半山
翁百景饒君詠三杯許我同登臨無限意多在夕
陽中(曾有金陵百詠)
遇淮人問蘄黃之變哽噎淚下不能語許俊
不觧圍乃提兵過武昌
偶逢淮上客急急問蘄黃未語心先噎低頭淚巳
滂五關人失守殘虜勢非強聞說許都統提兵過
武昌
寄姚楚州
人材當世用緩急敢辞難身挾天威重名驚賊膽
寒臨機一着妙入境衆心安聞巳誅元惡仍須問
禍端
庸將幾誤國流民亦弄兵康時仗豪傑了事是功
名車馬長淮路貔貅細柳營山陽還舊觀併使虜
塵清
許介之約過清溪道上有成
行盡白雲際乘槎過水西稲田秋後雀茅舍午時
鷄野飯自不惡村醪亦可携聞鐘欲投宿何處是
招提
送張子孟(郴陽有鬼哭山桂陽有神愁嶺)
君爲郴桂客聽說道途難不過神愁嶺須經鬼哭
山心平無險路酒賤有歡顔早作還鄉計高堂鶴
髮斑
南豐縣南臺包敏道趙伯成同遊
笑傲南臺上東風吹鬢絲眼明花在處春好雨晴
時樓閣多臨水溪山可賦詩留連無盡意故遣酒
行遅
長沙道上
詩情滿天地客夢繞瀟湘何處桂花發秋風昨夜
香登山猶矍鑠照水見昂蔵未了一生事難禁兩
鬢霜
萍鄉客舍
草罷惜春賦持杯亦鮮歡簷楹雙燕語風雨百花
殘小閣無聊坐征衣不耐寒地爐燒石炭強把故
書看
無爲軍界上遇太湖趙尉制府禀議
觧后風塵底周旋鞍馬間三杯送行色一笑強開
顔夜宿煖湯市晨炊冷水關軍前獻籌策第一守
光山
譚俊明雪中見訪從而乞米
今日病方起君來喜可知地爐燒榾柮瓦釡煮犁
祈門外雪三尺窗前梅數枝野夫饑欲死誰與辦
晨炊
新喻縣蘇晉叔相會
偶作榆溪客還逢橘井仙多才出人上笑我老吟
邊買錦嚢詩卷典衣供酒錢竹林青眼叔常說仲
容賢
訪陳與機縣尉於湘潭下攝市
清淡守風節當官若隱居自稱爲漫尉人道是迂
儒俸外無炊米公餘但讀書王門多貴戚道眼視
如無
買得南坡景創成西尉司宅幽連(一作聮)寺觀地廣帶
亭池能事事易了役民民不知題詩記顛末政不
假人碑
吾里不識面他鄉喜見君數朝相欵曲杯酒接慇
懃清挹湘江水笑開衡嶽雲歸心逐回鴈轉首歎
離群
訪曾魯叔有少嫌先從金仙假榻長老作筍
供
俗物敗佳興余非後汝期既來遅一見政恐錯相
疑同訪金仙老因參玉板師樽前有餘暇細讀放
翁詩
觀静江山水呈陳魯叟漕使
桂林佳絶處人道勝匡廬山好石骨露洞多岩腹
虚峥嶸勢相敵温厚氣無餘可惜登臨地春風草
木疎
昨者登梅嶺兹來入桂林相從萬里外不負一生
心湖上千峯立樽前十客吟譏評到泉石吾敢望
知音
昭武劉圻甫以㟳篁隠居圖求詩
相對兩山碧春風搖綠篁一巢雲建造三澗水宫
商谷口躬耕稼盤中歌壽昌桃花認行路他日訪
劉郎
過三衢尋鄉僧適遇愛山徐叔高同訪鄭監
丞其家梅園甚佳選百家詩
暫作三衢客尋僧出郭遅適逢徐孺子同訪鄭當
時詩集百家富梅花幾樹竒匆匆又行役不見爛
柯棋
題趙庶可山臺
層臺高幾許此即會稽圖一目空秦望千峯壓鏡
湖雲烟分境界城郭限廉隅他日傳佳話蘭亭與
此俱
天造此一景趨然闤闠間坐分臺上石看盡越中
山松月照今古樵風送往還只愁軒冕出閑却白
雲關
董叔宏黃伯厚載酒黃塘送别
愁酌開懷酒凉生破暑風論交談洒洒如别恨匆
匆十里黃塘路扁舟白髮翁多情今夜月爲我照
吟篷
贈張季冶
秋扇交情薄儒衣行路難縱懷千里志也要一枝
安夢繞梅花帳愁生苜蓿盤從來食肉相千萬強
加餐
姪淑遠遊不得書
客夢江湖遠窮居骨肉離尺書無寄處中夜不眠
時念爾衣裘薄滿懷風露悲狂游断消息深負竹
林期
寄梅屋趙季防縣尉
疇昔交游密暌違歲月多石屏今老矣梅屋病如
何(世)路生荆棘家山足薜蘿共尋深處隱此計莫
蹉跎
雨後有感
逐日愁聞雨今朝喜遇晴雲開山獻状月出海生
明天地有常理古今無限情静中觀世變安得見
河清
歸來二首兒子創小樓以安老者
老去知無用歸來得自如幾年眠客舍今日愛吾
廬處世無長策閑時讀故書但能營一飽渾莫問
其餘
破屋不可住如何着老身喜於喬木下見此小樓
新山好如佳客吾歸作主人摩挲雙脚底無復踏
紅塵
歸後遣書問訊李敷文(華字實夫)
綉斧離章貢旋聞帥夀沙先生方易節客子己還
家别後仙凢隔歸來道路賖秋風兩行字也勝寄
梅花(旋聞一作轅門)
身退謀家易時危致主難才能今管樂人物舊張
韓吾國日以小邊疆風正寒平生倚天劔終待斬
樓蘭
聞說營新第無從賀落成門庭山水色樓閣管絃
聲海内二三傑胸中十(一作百)萬兵寧爲一區計不使
九州平
憶作南州客歸來東海濱尚懷憂世志忍說在家
貧老作山林計夢随車馬塵欝孤臺上月無復照
詩人(後夜欝孤臺上月更從何處照詩人敷文送行詩也)
醉眠夢中得夏閏得秋早雨多宜歲豐一聮
起來西風悲人且聞邊事
夏閏得秋早雨多宜歲豐今朝上東閣昨夜巳西
風田野一飽外乾坤萬感中傳聞招戰士人尚說
和戎
姪孫仲晦亦龍和前詩甚佳其家有林塘之
勝兄弟和睦日以奉親爲樂用此韻以美之
有母身長徤無營家自豐林塘孝子宅詩禮古人
風壠畆秋成後弟兄和氣中時聞有佳話常欲訪
王戎
一笑
海曲荒凉地吟邊蹭蹬身時危法當隱年老慣居
貧俗客苦戀坐小孫癡弄人等閑成一笑不覺把
杯頻
寄趙茂實大著二首
久坐圖書府方登著作庭人知才可敬公以德爲
馨議論參諸老文章本六經省中相别後夜夜望
奎星
詞臣工筆墨亦足致功勲細草平戎策兼爲諭蜀
文一言關治亂千載有知聞應笑垂綸叟愁吟對
海雲
送彭司戶之官三山
祭酒家風重民曹官職卑公勤爲已任清白取人
知臘月三山雪梅花一路詩舊時來往處今有夢
相随
送姪孫汝白往東嘉問訊陳叔方諸丈
子去尋名勝何慚着布衣出門知所鄉在旅亦如
歸道誼無窮逹文章有是非寄聲陳與趙相賞莫
相違
寄南昌故人黃存之宋謙甫二首
謙甫多才思存之重誼襟一書愁話别千里夢相
尋南浦扁舟上東湖萬柳隂舊時行樂處何事不
關心
久客歸來後家如舊日貧青山何處隱白髮也愁
人畎畆一生事乾坤百病身時無嵇吕駕相憶莫
相親
送趙安仁之官上虞二首
表表魁梧相面如田字方早宜朝玉陛猶自綰銅
章上挹葉丞相近瞻商侍郎風流接前軰偃室有
輝光
遠庵家學在持此去爲官冰雪吾身白風霜吏膽
寒一心毋妄用百姓自相安賢者妙爲政誰言宰
劇難
秋日
秋風梧葉雨衮衮送秋凉一氣四時轉幾人雙鬢
蒼舊游如說夢久客乍還鄉欲作安居計生涯尚
渺茫
君玉同訪豈潜飲間君度曼卿不約而至鶴
方換翎羽出舞于桂花之下不可無語
秋來常日雨雨霽忽秋深鶴換一身雪花開滿樹
金三杯動情性一笑付園林莫怪先歸去衰翁薄
(一作被)疾侵
倚樓
賢愚不同道用捨要知機涉世有臧否倚樓無是
非鴉分枯樹立鴈逐断雲飛朝暮尋常事何須歎
落暉
戊戌冬
造化人難測寒時暖似春蛟龍冬不蟄雷電夜驚
人四海瘡痍甚三邊戰伐頻静中觀氣數愁殺草
茅臣
題姪孫豈潜家平遠圖
好山横遠碧平野帶林塘四望耕桑地幾年雲水
鄉海天龍上下秋日鶴翶翔覩物忽有感無心住
草堂
夏日續題
海近朝曦赫山明宿霧消紫雲縈碧落白鷺點靑
苗避暑軒亭爽凭虚眼界遥時來一登眺初不待
招邀
因風再寄南昌故人兼簡王帥子文
寄聲黃與宋書去望書還别後交情在年來世路
艱吾思蹈東海君合隱西山詩卷勤收拾留名天
地間
江湖歸亦好朋友恨相疎倏作三年别纔通一紙
書詩盟誰是主世道正愁予若見王都督煩君問
起居
舟中
檥棹河梁畔推篷得句新雲爲山態度水借月精
神密樹蔵飛翮平波見躍鱗饑年村落底也有醉
歸人
送曉山夏肯甫入京
歲月頻看鏡功名一據鞍勿言行路惡有志戀家
難芳草客程遠落花春夜寒江湖舊時夢相逐到
長安
辛丑歲暮三首
日月易流轉一年仍一年身從憂患老事逐歲時
遷白首未聞道清貧不愧天寒林松栢瘦花柳又
春妍
臘盡無多日吾生有幾年老於人事懶貧覺世情
偏獨枕江湖夢閉門風雪天三杯動詩興得句落
梅邊
意氣久凋落形模老可憎能扶雙病脚頼有一枯
藤世味淡如水吾心逹似僧明朝今日事一任運
騰騰
小畦
小畦尋丈許鑿壁置柴扉雨後菜䖝死秋來花蝶
稀插籬新種菊抱甕巳忘機俗客忽相訪妨人洗
布衣
有感
浩浩海風勁滔滔河水渾古人皆去世喬木自當
門族黨諸孫盛吾宗一綫存興衰知有數心事與
誰論
次韻陳叔強見寄
識面者無數論交要有緣未聞蒼玉佩先枉碧雲
篇采鳳騰詩筆持螯泛酒船山隂或乘興何待菊
花天
窮通元有命當貴柰無緣對此黃梅雨歌君白雪
篇風生三尺劒夢逐五湖船白首成何事歸來敢
問天
一冬無雨雪而有雷
萬物久如渴三冬一向晴時無臘雪下夜有瑞雷
鳴休咎占天意悲歡見物情山禽何所感爛漫作
春聲
石屏詩集卷第二終
