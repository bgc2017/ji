書石屏詩集後
天台布衣戴屏翁以詩鳴宋季類多
閔時憂國之作同時趙蹈中選爲石
屏小集袁廣微選爲續集蕭學易選
爲第三藁李友山姚希聲選爲第四
藁上下卷鞏仲至仍爲摘句又有欲
以其詩進御而刊置郡齋者雖其向
上功夫未暇深論其詩巳爲世重而
見於板行者又皆諸名賢選摘序䟦
具存可考也今觀陳昉氏䟦語謂其
有忠益而無謟求有謙和而無誕傲
希聲謂其忠義根於天資學問培於
諸老方萬里謂自慶元以來詩人爲
謁客者相率成風干求一二要路之
書副以詩篇動獲千萬緍往往雌黃
士大夫口吻可畏至於望門倒屣石
屏爲人則否廣坐中不談世事搢紳
多之則翁之取重於世豈直篇什之
工哉成化中家君入翰林始得翁詩
寫本命金手錄每病其訛舛未有以
正也後十有五年金以郎吏倅廬罪
戾之餘時誦翁一官不幸有竒禍萬
事但求無媿心之句以自厲適六安
學正鏞出示家蔵板本并詩抄一帙
板本較前寫本頗詳然脫簡尚多字
或漫滅不可讀考之晦菴先生荅仲
至書有云黃巖老過訪惠詩一篇甚
佳亦見其刊行小集冠以誠齋之詩
黃巖老盖指翁也小集疑即蹈中所
選者夫以投贈大儒之詩得經題品
而集中不載非獨散軼爲可恨而竊
重有感焉盖自爲童子時僅見翁詩
一二於他本逮今壮歲宦游中外旁
搜博訪猶未獲見其全集幸而存者
又訛缺如是嗚呼亦難矣乃於政暇
據二本之同異親自校讐重加編次
東皐子十詩仍錄集首詩抄乃東埜
漁村秋泉充菴樗巢介軒諸君所作
附載于後東皐翁之父東埜以下至
學正君皆其裔孫也學正君拳拳於
先世文獻有足尚者又四年編成凢
十卷爰謀諸太守宋侯刻而傳之以
成其志因系予所感如此俟嗣有所
得續附焉且以見台郡人物之盛戴
氏詩派之遠而讀其詩者又當論其
人及其世云
弘治戊午孟夏初吉
賜進士奉議大夫直隷廬州府同知
前刑部員外郎西充馬金汝礪父書
凢物之成毀有數而斯文之顯晦有
時數與時遇而所以成而顯之則又
有頼乎其人焉耳昔昌黎韓子極力
扵文詞卒棄為頽壁間物至宋得歐
陽子表而出之始克盛行而柳柳州
之文亦必待東坡稱之而後人知其
與韓頡頏夫以二公之文猶爾而况
其他乎先世石屏詩全集宋紹定間
已板行歲久湮滅而家蔵本亦散逸
天順初家君恬隱先生重錄小集并
續集為一帙家兄安州守潜勉先生
撿故篋復得刻本後集第四稿下卷
并第五稿上下二卷鏞亦扵蔵書家
得律詩數十篇成化己亥悉付姪進
士豪携至京求完本豪復取南塘遺
翰所載東埜諸先世古律絶詩若干
篇附石屏集後將刻以傳継而豪奉
命出參東廣政未幾卒于官而是志竟
弗果矣鏞往典六校時每一展誦欲
付諸&KR0922;而力未能也適今郡侯西充
馬公由憲部郎出倅于廬行部按六
公暇評古今詩鏞因取以進且告之
故公亟讀三嘆曰是可以無傳乎其
責在我矣乃携歸郡齋手自類次仍
正其訛缺而復序諸其後因與前郡
侯陽城宋公謀而刻之嗚呼是集之
傳豈偶然哉顯扵始晦扵中而復流
布扵終是雖時數之使然抑亦公好
古右文之所致也雖然公不獨扵斯
文然爾為政恒先理冤滯植善類恤
窮獨皆是心也他日推是心以舉遺
逸以脩廢墜以夀
國家命脉其勲業文章將與歐蘇二
公埒而先世之詩或因公以垂永久
與韓柳二集相終始豈非幸哉豈非
幸哉
弘治甲子歲中秋日迪功郎
南京國子監監丞十世孫鏞謹識
鏞往典廬之六學承郡侯宋馬
二公重刻先世石屏詩集于郡
齋繼而宋公改慶陽鏞亦承乏
國學今馬公又擢參貴藩去鏞
懼板摹累費廬民久將就淪棄
也乃進咨掌監事少宰黃先生
移檄廬郡取而歸之國學東書
樓而庋焉昔李公擇蔵書扵白
石僧舍將以供後人無窮之求
鏞今蔵于是者要亦以為天下
之公器而匪敢私于祖宗也凡
同是心者幸相與永其傳焉
正德二年春二月清明日鏞識
壬戌夏五月自都門歸世事皆淡惟此幾夲破書尚有
不能釋然者故每聞坊間新收故家書彼以爲無宋元舊
刻不敢送觀而余必欲觸熱到彼恣意尋覓此戴石屏
詩爲璜川吴氏舊蔵余收諸酉山堂者也避暑西齋日
讀一卷卷中詩句多有与余趣向適合者覽之頗爲快
意其七言律中訪趙升卿一首弟五六句云田園自樂
陶元亮鄕里多稱馬少游余拍案呌絶此石屏先生
為我晨鐘之覺也蓋余幼時在我二人懷抱中及有
知識即見卧房中壁厨上有一聯云我愛陶元亮
人稱馬少游今得此詩證之不啻早示我以歸宿
之地矣晚間納凉与兒子玉堂談及此事可知人生
境界于數十年前已有定著安能相強耶
右跋二通在八卷本後丙子上元家居無事重
錄于此全夲上其避暑西齋云云前係弟一通
跋而摘錄之者避暑西齋云云後係弟二通
跋而全錄之者蕘圃主人書
東臯子詩後有附錄諸詩果十卷始全也因抄与刻行欵不
符未經補錄所謂刻夲八卷苐存諸箧衍耳及丁夘冬十
月淂同郡蔣辛齋舊蔵明刻全夲遂淂補八卷中欠
葉然後序弟三葉黃巖老云云起至末皆失之余又傳
周蔵抄夲補其文行欵未能为舊矣頃元妙觀東閔師
德堂以故家散出書數種示余余揀淂二種石屏詩在
焉首尾完好唯卷第三十葉卄嶪仍属抄補聞是書二
出蔣辛齋氏或二從前夲鈔足一明刻之書至再至三而
始淂全夲豈不難哉不幸哉此書之直擬回余以
蔣夲与閔賈俾歸他姓以取其直云甲戌回月𣸪為
