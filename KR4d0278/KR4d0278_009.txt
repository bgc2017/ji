石屏詩集卷第九
附錄
戴東埜詩(東埜諱昺字景明宋嘉定己卯應舉登第授贑州法曹參軍有東埜農歌)
(集行世)
莫悲秋
傷春非貞女悲秋非烈士時運自循環我心如止
水剥固復之機榮乃悴之始未識天地妙胡爲浪
悲喜鷃蓬或數仞鵬海或萬里大小何必齊蒙莊
未窮理
次黃叔粲茶隱倡酬之什
美人隱於茶性與茶不異苦澁知餘甘淡薄見真
嗜肯随世俱昏寕堕衆所棄靈雨滋山腴迅雷起
龍睡草野未敢花春芽早呈瑞闘水湏占一焙火
不落二趣深同誰參雋永時自試葱姜勿容溷瓜
蘆定非類標名寓玄思微吟寫清致成我君子交
從彼俗客恚嚼芳憩泉石包貢免郵置遼遼玉川
翁千載共風味
雜言
衆芳以春榮萬葉以秋肅造物持其權兒戲恣翻
覆亭亭山上松蕭蕭澗邊竹超然榮肅中正色閱
寒燠
提壷勸我飲布谷催我耕我酒缾巳罄我田草正
生荷鋤理荒穢及時新雨晴秋來刈吾秫庶得兩
遂情
逸翮凌丹霄潜鱗縱深壑天分安所適翔泳同一
樂短吟五七字薄酒三四酌浩氣與春風相從滿
寥廓
侍屏翁遊屏山分得水字
携琴入空山脩竹翠相倚一曲千古心泠泠寄流
水拂雲卧白石冥搜契玄理有時采薪人歌聲隔
林起
秋日過屏山庵
凄切抱葉蟬間關棲樹禽入山本避喧復愛聆此
音微颸動夕爽薄雲散秋隂衆籟閴以静片月生
東林
山泉清且甘漱之冷侵骨拂苔坐石上松風更蕭
瑟悠悠行空雲何心自出沒六鑿忽玲瓏吾計良
未失
夏肯甫曉山亭
開櫺納晨光隱几挹寒翠以我胸中真會彼景外
意孰因夜息存孰使晝梏累念慮方清明體認貴
切至峩峩成九仞進進基一簣勖哉亭中人涵養
玉其粹卷書意何如顔回坐忘地
春日偕兄弟侍屏翁遊晉原分得外字因集
句而成
春雨睛亦佳(杜甫)適與賞心會(高適)初日照高林(常建)幽
泥化輕&KR1881;(韓愈)步屧随春風(杜甫)始覺天宇大(劉禹錫)牽
懷到空山(韓愈)逍遥白雲外(孟浩然)青松夾路生(陶潜)童
童状車盖(杜甫)清川帶華薄(劉槙)隂&KR0676;生虚籟(杜甫)性逹
形迹忘(韋應物)傲然脫冠帶(司馬)薄暮方來歸(范彦龍)月
光摇淺瀨(柳宗元)
唐李涉有山中五無可柰何詩戲用其體作
秋日四章
無柰秋風何怒號震林木着我井上桐一夜失寒
綠莫作摇落悲妙理在觀復
無柰秋月何鍊魄金氣精烱烱一輪滿天地冰壷
清照我方寸景表裏同光明
無柰秋山何萬疊淺深碧起來樓上看朝爽浮几
席稜稜政自高更養静夀德
無柰秋水何悠悠盪輕槳上下天一碧顛倒涵萬
象愿從雙白鷗生涯寄浩蕩
孤桐行
孤桐結根倚崖石俯瞰清溪照虚碧枝葉扶疎朱
夏寒上有翔鸞舊棲迹風霜冉冉歲月深老柯半
朽蒼皮蝕其中素抱金玉聲以暗投人人不識人
不識多苦心樵夫斤斧莫相尋寕教枯死倒澗壑
不從㸑下求知音
逐瘧鬼
咄哉瘧鬼何冥愚沉魄猶滯江流居孰云胄出高
陽氏而乃不肖如此歟爲妖常闖秋令動作威又
竊炎官餘今年恣睢逞暴虐十戶九室聞嗟吁人
生一歲一寒暑自有大瘧纏其軀翻手爲凉覆手
暖笑爾禍福纔須史癡兒騃女或汝怖那能嚇我
烈丈夫汝不記少陵詩句有神語子璋髑髏血模
糊昌黎譴逐更多術灌毒炷艾揮靈符今來古往
共憎疾柰何長惡終不渝胡不學鮫人細織冰綃
製雲裾胡不從湘君緩移桂擢搴芙蕖乃甘卑渫
賈衆怨厭禳唾罵無時無爾來經旬瞰吾室再三
謝遣猶踟蹰吾詩吾酒既不廢汝窮汝技將何如
大江秋色正瀟洒明月皎皎風疎疎便須悟悔速
歸去嘯儔呼侣相嬉娛夜闌吟徹欲就睡燈花照
眼團如珠夢回病思砉然散颯颯風籟生庭梧
書初考
得考雖多幸無功秪自嫌但永官速滿不道老同添
卑拙翶蓬鷃艱辛上竹鮎黃花寒更好三嗅憶陶潜
辛亥九日被檄視澇遂爽同官飲菊之約夜
宿荒驛風雨逹曙
孤負重陽菊愁懷不肯寬郵亭一夜雨客枕五更寒
脚健從渠老心低到處安獨行誰可語時把古詩看
納凉即事
炎蒸欣傍晚掃地坐寬凉入竹風逾冷生荷水亦
香蟻行緣食几螢照落書床聽得農人語今年稲
穗長
侍屏翁領客遊雪山分得生字
雪峯峯頂寺來此定詩盟山瀑分雲影松風亂雨
聲眼明春樹綠心惺曉鐘清未好言歸去塵中事
又生
偕兄侍屏翁探梅屏山分得空字
踏破登山屐來尋傍水叢眼明千樹底春在數花
中格瘦詩難寫香寒酒易空狂歌歸秉燭驚怪走
兒童
豈潜弟平遠圖
卜築占寬閒脩篁老樹間八窗開宇宙一室貯雲
山野矌行人少天遥去鳥還悠然會心處妙語徹
玄關
謝趙山臺見訪
寂寞海東頭殷勤貴客舟如何經歲約秪作數宵
留清玩分行篋高吟壓小樓更須謀再會同醉菊
花秋
臘前見蘭花
蘭叢纔一幹獨向臘前開托蔭偏宜竹先春不譲
梅韻從幽處見香自静中來便欲紉芳佩靈均喚
不回
安居
安居元自好春晝更遅遅雪涌煎茶鼎雲生浴硯
池栽荷填廢沼移竹𥙷疎籬猶有閑光景欹眠續
舊詩
次韻屏翁詠梅
芳信基花事東君思亦竒横枝疎蓓蕾半樹老丰
姿心共寒霜苦香惟夜月知最憐清夢覺疎影竹
窗時
次韻屏翁觀梅
曉寒籬落外一見一番新喚覺群芳夢先鍾萬古
春冷香宜醉寝真色任煙隣更喜連朝雪飛花為
辟塵
項宜父涉趣園
四面山廽合中間百畆畦入門惟見竹遶屋半栽
梅果熟霜前樹魚肥雨後溪秋來饒景物斟酌費
詩材
小酌會芳分得隂字
暇日頻相顧清風舊竹林功名春後夢吟咏老來
心世事随流水年芳付綠隂悠然千古意閑理断
紋琴
玉峯登眺得初字
玉峯竒絶處短策步﨑嶇海近潮聲壮山空樹影
疎吟情危眺外飲興薄寒初數點新來鴈高飛不
羡渠
小樓扁山海圖鄭安道酒邊有詩因次韻
等閑成小集危眺豁幽情四面畫圖出一襟天地
清晚雲山晻靄夜月海空明自有兹樓景輸君第
一評
次韻屏翁新秋
檢點新秋事天公賜巳豐秋床梧葉雨曉𬒮竹林
風閱世心先老傷時酒易中誰將和戰議細與問
元戎
己亥十月晦大雷雨
舛令頻年見憂時百慮灰入冬常苦雨昨夜又轟
雷土爛麥難種䖝傷菜失栽兒童不觧事喜報海
棠開
次韻屏翁冬日
曉起衝寒出霜明日未晞麥豐來歲本梅漏早春
機水涸魚深隱蜜成蜂倦飛静中參物理一一見
精微
自武林還家道由剡中
一笻雙不借役役又東還野渡淺深水夕陽高下
山光隂虚我老造物靳人間高躅思吾祖鳴琴獨
閉關
次韻屏翁新元聚拜
履端來聚拜和氣洽昌辰蕃衍如今日栽培豈一
人詩書延澤潤忠厚續長春相祝無多語年新德
又新
次韻君玉弟春事
海棠紅未了又近牡丹時送日多忙事醻春久好
詩暖風催麥早晴晷轉花遅不盡清遊興重爲上
巳期
次韻晚春二首
一襟塵欲滿刮眼得新詩風絮遺春恨烟花隔歲
期筍抽䖝半蝕櫻熟鳥先窺光景渾如此心閑即
好時
田園深有趣已分隱柴扄老去情多感春來夢少
靈游絲捲晴日飛絮入空庭預䜟今年好啼鵑枕
上聽
春晚即事
春郊農務急野岸水痕高蒲渚鳴姑惡桑林囀百
勞整欄扶芍藥搴網護櫻桃不改窮居樂何妨見
二毛
次韻屏翁初夏會芳小集
一觴還一詠竟日醉難成坐石驚雲濕臨池愛水
平密林宜午蔭啼鳥尚春聲更有櫻桃約明朝且
碩晴
夏初郊行
晴雨天難測寒暄氣未齊連村多綠樹終日囀黃
鸝田水衝塍断山雲着地低偶随農叟語不覺過
橋西
僻居
地僻塵囂遠身閒趣味深清池涵竹色老樹帶藤
隂引鶴随閑步招蟬伴醉吟有時燃古鼎隱几自
觀心
亦龍弟覆簣累石作亭其隂屏翁名曰野亭
索詩謾賦二首
幽棲得真趣隙地巧經營花竹有和氣林園無俗
情帶經休樹影抱甕俯池清我亦甘肥遯相從樂
此生
高懷抗塵外林杪着三間綠遶村邊樹青浮海上
山目窮天變化心静地寬閑鷗鳥知人樂忘機亦
往還
秋晚
西風澄曉氣凝觀愜幽情草潤蛩聲滑松凉鶴夢
清吟懷依水静病思得秋輕忽憶登高近循籬看
菊英
屏翁領諸孫小集亦龍弟野亭君玉即席有
詩次韻
結屋新亭好登臨雅興長心融八窗白塵隔九衢
黃泛菊金英碎嘗粳玉顆香更期梅着蕊來賞小
春光
鄭安道終歲相聚臨别以詩見貽次韻爲謝
觧把詩言别那無計可留梅花兩心事寒鴈五更
愁我亦高懸搨君湏獨卧樓後回相憶處莫返雪
中舟
夏曼卿作新樓扁曰瀟湘片景來求拙畫且
索詩
有此一樓足悠然萬慮忘拓開風月地壓断水雲
鄕四野留春色千峯明夕陽眼前無限景何處認
瀟湘
金陵懷古
尚聞深巷語烏衣無復高臺彩鳳儀棟宇半欹元
帝廟香煙争奉誌公祠六朝興廢千年夢獨客登
臨萬感悲莫上鍾山望淮北西風禾黍更離離
幽棲
幽棲頗喜隔囂喧無客柴門盡日關汲水灌花私
雨露臨池疊石幻溪山四時有景常能好一世無
人放得閑清坐小亭觀衆妙數聲黃鳥綠隂間
此生
此生畢竟巳蹉跎有酒何妨醉且歌人世盡緣愁
得老春花偏被雨相魔草欺蘭瘦能香否杏笑梅
殘柰俗何試上東樓看春景海山無數列青螺
自况
多貲徒作守錢奴伏臘無憂便有餘世路本夷休
自險人情太密反成疎非圖報施方爲善豈爲功
名始讀書門外良田堪種秫自牽黃犢試犂鉏
書房
書房清曉焚香坐轉覺幽棲趣味真怪石一根雲
態度早梅半樹雪精神池魚自樂誰知我林鳥相
忘不避人得喪由來天自定莫將閑慮惱閑身
移古梅植于貯清之側巳有生意喜而賦之
剥盡皮毛真實在幾年孤立小溪潯人來人去誰
青眼花落花開自苦心不是野夫同臭味難教君
子出山林廵&KR0585;日日窺生意一朵先春直萬金
再得古梅小而益怪首蒙屏翁品題因次韻
愛渠怪怪復竒竒冐雪遥憑徤步移竹外池邊栽
恰好山巔水際夢多時百年死質餘生意一片孤
槎帶好枝寄語花神勤守護品題莫負老僊詩
初遊方巖山
圖志舊嘗看紀載杖藜今得徧經行漁翁化石幾
年釣仙客有田何世耕千尺枯崖蛻龍骨一簾飛
瀑撼雷聲相傳逸少曾來此惜不鐫巖記姓名
觀敗棋者戲作
看人出着笑人低及至當枰却自迷角子僅全輸
了腹東邊纔活喪於西欲装劫去多難𥙷待筭征
來恰又提天下未應無妙手勸君莫愛墨狻猊
牡丹
萬巧千竒費剪裁瓊瑶錦綉簇成堆世間妖女輪
回魄天上仙姬降謫胎笑臉倚風嬌欲語醉顔酣
日困難擡東君若使先春放羞殺群花不敢開
喜有秋
去年已作填溝計誰料今年見有秋天意乘除元
自定人生伏臘謾多憂滿盆淅玉休論價成斛量
金不計籌最是野夫&KR0794;喜處春風百甕遶床頭
次君玉弟聞新鴈
霜風颯颯荻花洲避北趨南巧自謀倦翮飛殘千
里月寒聲催老一天秋乍教騷客驚詩夢莫爲征
夫寄别愁汝度塞垣應未久新來烟燧已沉不
次韻東渠兄觀梅
詩眼非梅不可遮三葩五蕊便堪嘉瘦如飯顆逄
工部老似磻溪卧子牙水影月香參衆妙弟酬兄
倡自成家快篘新醖同清賞莫待枝頭爛漫花
閑居幽事
閑居幽事属田園何必山林始避喧足水早禾分
毋子多年脩竹見翁孫欣然勝敗無心奕兀爾醉
醒随意樽昨夜一番雷雨過綠波微漲曲池㾗
甘窮
自甘窮處更何疑坎止流行信所之不學昌黎驅
五鬼肯随子厚罵三尸堂堂白髮欺人出耿耿青
燈獨已知細嚼黃花香滿齒清風千古一東籬
送彭希聖姊夫赴三山民曹
槐笏綠衫初作吏要須立脚自廉勤閭閻疾苦宜
加意厫廥竒贏莫與聞少啖荔枝防美疢多栽茉
莉挹清芬公餘覧徧佳山水倘有詩篇寄海雲
已亥九日屏翁約諸孫登高西嶼阻風舟行
不前遂會於吾家山海圖之上酒邊翁有詩
留題因次韻
良辰樂事兩相關喜我樓臺便往還不用移舟過
西嶼只消把酒對南山風於破帽如先約菊爲新
篘欲笑顔留作千年佳話處詩翁醉墨照楣間
秋日獨倚東樓
重陽過了秋逾爽自豁樓窗眺晚西野外倒涵天
影動海雲平壓鴈行低興來頻放深杯飲吟到須
還大字題近喜書房添一寳陶泓買得古端溪
次韻屏翁壬寅九日再題小樓
佳節相過共舉觴爲萸菊醉亦何妨須知我軰襟
懷事不是時人酒肉狂落鴈影邊寒水碧歸鴉啼
處夕陽黃詩翁樽爼風流在老氣横吞年少場
初冬梅花偷放頗多
清樽纔了黃花債又被梅花惱殺人碎點南枝無
數雪探支東帝幾分春精神全向疎中足標格端
於瘦處真徹夜苦吟無好語夢随雙月步溪漘
石屏後集鋟梓敬呈屏翁
新刊後藁又千首近日江湖誰有之妙似豫章前
集語老於䕫府後來詩梅深歲月枝逾古菊飽風
霜色轉竒要洗晚唐還大雅碩揚宗旨破群癡
四月即景
茶歌纔了又田歌節物真成一鳥過蒼竹招風凉
意足碧梧留兩夜聲多瓜緣茅屋抽長蔓藕過𬞞
畦出矮荷最喜白鷗相狎久對人自在浴清波
次韻鄭安道懷君玉弟游東嘉
好山好水東嘉郡兩月清游樂可知遠想池塘頻
夢汝還當風雨對眠誰别時菊蕊方宜酒幾日梅
花巳索詩鴈影參差霜正冷寄言歸計莫遅遅
贈日者張異手(張兩手合七指因以爲號)
漫浪江湖等泛萍破囊惟有百中經一吭辯處長
三寸兩手生來應七星笑汝道途多坎壈說人禍
福太分明我今已决爲農計不觧從君較五行
代簡寄謝友人
經年未復寄來書索我形骸莫太疎鮑叔相知應
似舊嵇康習懶苦難除白頭閱世梅花老青眼看
人柳色舒春月正圓春水滑何須雪夜扣吾廬
春事
春事關心常早起愛看景物試凭欄戲魚池面微
添綠啼鳥枝頭尚帶寒斬棘重樊新插柳㪺泉頻
灌自栽蘭年來䞉有園林興每恨廬邊地不寬
如京至西興阻風雨
月將圓夜出鄉關纔到西興月又殘老去問名先
巳懶近來行路覺尤難雲烟漠漠吳山暗風雨瀟
瀟浙水寒識破人生真逆旅此身何處不堪安
賞茶
自汲香泉帶落花漫燒石鼎試新茶綠隂天氣閑
庭院卧聽黃蜂報晚衙
夜過鑑湖
推篷四望水連空一片蒲帆正飽風山際白雲雲
際月子規聲在白雲中
喜小兒學步
對周尚有六十日舉足巳能三五移世路只今巇
險甚須教步步着平夷
效宫詞體
楊柳萬絲堆怨緒丁香百結鎻愁腸小桃先得東
皇寵莫妬東風過海棠
讀陳元龍傳
九州四海沸如湯問舍求田策最良豪氣到頭成
底事未容欺客卧高床
嚴子陵
赤伏君王訪舊遊富春男子只羊裘一竿本爲迯
名去何意虚名上釣鈎
竹林避暑
自抱桃笙過竹林濃隂一片直千金清眠盡晚無
人喚時有風鳴石上琴
夏晝小雨
小床蘄簟展琉璃窗外新篁一尺圍正午雲橋疎
雨過冬青花上蜜蜂歸
里中小漁舟被差防江有感而賦
着身平地更多憂一棹思爲泛宅謀昨夜西風邊
報急防江也要釣魚舟
天台道上早行
箯輿軋軋過清溪溪上梅花壓水低月影漸收天
半曉兩山相對竹鷄啼
五禽言
提葫蘆沽美酒人世光隂春電走一日得醉一日
閑綠鬢幾曾俱白首沽酒沽酒有酒沽生前不飲
真愚夫
不如歸去不如歸去千山萬水家鄉路今年又負
故園花來歲花開定歸否歸去歸去須早歸近日
江湖非舊時
泥滑滑泥滑滑客路迢迢雨不歇我㒒十步九步
蹶我馬(力涉反吐盍反)如跛鼈泥滑泥滑君莫愁秧爛
麥損尤堪憂
脫却破袴脫却破袴蚕熟繰成霜雪縷小姑織絹
未落機縣家火急催官賦輸了官賦無零落破袴
破袴還更着
麥熟鍜磨麥熟鍜磨村南村北聲相和大男小女
緫欣欣煑餅蒸糜任渠做鍜磨鍜磨莫等閑去年
糠粃無得餐
青陽梅仙舒伯虞爲其尊人索静閒軒詩
人心元至虚天下本無事舉世役於形擾擾誰暫
置先生自超俗涵養老逾粹妙契無名翁深造静
閒味壷中貯日月胸次納天地婆娑閱四序物物
見春意林花高下紅庭草淺深翠一笑扶瘦笻行
吟散微醉
壬子立夏日同郡博士黃次䕫游江祖太白
釣臺因成古詩併呈偕行諸丈
翰林天酒星謫堕人間世豪氣眇乾坤浪迹寄湖
海峩峩江祖山片石峙西澨醉狂御風來踞坐高
傲睨一絲聊戲垂意得在魚外青天畫屏句妙越
無塵界至今五百年春虹絢晴彩我來訪遺蹤躡
屐捫薜荔錦苔剥冰霜髣髴題字在属時春夏交
微雨弄輕霽同遊俱嘉朋笑語洽傾盖雲木團晝
隂松風奏天籟勝踐心巳惬酣歌意彌快欲招臺
上魂舉爵酹清泚今昔自殊時欣感諒一契詩成
寫蒼壁存否非所計長嘯下歸舟驚湍送飛栧(太白)
(秋浦詩江祖一片石青天掃畫屏題詩留萬古緣字錦苔生即其地也)
梳頭自歎
短髮如冬霜一朝白一朝又如深秋柳槁葉迎風
凋白者不再黑白者不復牢羲娥疾馳驥乾坤虚
懸瓢人生寄其間泛泛波上薸百歲一大夢倏忽
已隔宵胡不適所適而乃随滔滔富貴撇眼電榮
華過耳颷木散故得壽龜靈徒取焦甘拙自安吉
役智滋勞忉所以柴桑人不肯折此腰
上立齋先生十首以有官居鼎鼐無宅起樓
臺爲韻
形弱能使強脉病能使夀醫和肘後方䄂手若無
有綠野歸晉公洛社閑迂叟此意誰得知可以久
則久
羸牛指爲驥鳴梟認爲鸞彼欲欺一世自亂耳目
官吾直不能枉吾方竟誰刓何妨寄楚澤餐菊紉
秋蘭
蔚蔚空明山古號仙人居神秀發虹氣瑞孕真璠
璵潔白外難染堅剛中不枯勿逐鼠璞價韞匵姑
蔵諸
支厦資寸莛涉江寄孤艇弗顧勝弗勝乃諉幸不
幸舜華朝暮期蒼松歲年迥從渠寳康瓠我自有
岑鼎
君子如真金真金剛不改小人如浮雲瞬目多變
態随世良獨難殉道乃無悔近日崔菊坡堅卧辭
鼎鼐
薰蕕不同性涇渭不同趨由來區以别那使強合
汙老聃守道德韓非事刑誅二人共一傳能信千
古無
多金建華屋一堂容百客立齋有&KR0550;事不覺旋馬
窄僻於蕭相居隘甚晏子宅鬼神瞰高明吉祥止
虚白
靈岩一片雲曾爲作雨起風吹還故山松筠澹相
倚秋高霜露寒酒熱鱸魚美少寬憂世懷微醉有
妙理
否泰關世運進退非人謀尼父雖皇皇不爲無理
留用則巨川楫舍則野渡舟行蔵兩付之獨倚百
尺樓
小章有遠志埋沒同蒿萊風霜坐相欺冉冉成枯
荄我公下白屋意重黃金臺儻借伯樂顧未信終
駑駘
江濱晚霽
十里平沙路人行晚霽間水光涵遠樹雲影度空
山吹浪江豚怒摩霄野鶴閑漁翁醉吹笛小艇泊
前灣
十日取野菊泛酒
野徑菊仍好村壚酒亦嘉未應今日蕊便是背時
花心在家千里身猶客九華官程難久駐風雨暮
山斜
山家小憩即景效藥名體
柴門通草徑茅屋桂枝間脩竹連翹木高松續断
山仰空青蔭密掃石綠花斑傍澗牽牛飲白頭翁
自閑
從板橋買舟上青陽
卸馬板橋西扁舟逆上溪水鎪岩骨断烟截樹頭
齊野鴨驚人起村鷄上樹啼老農頭雪白猶自把
鉏犂
池州
一城方九里宛在水中坻額揭顔公字碑傳杜牧
詩昔年稱上郡今日逼邊陲莫望長江北天寒風
正悲
有永嘉薛君自號雲屋來池陽以詩見貽用
韻荅之
清晨聞剥啄喜得薛能詩風月一囊錦江湖兩鬢
絲寒城吹角夜孤舘擁衾時誰會吟心苦梅花是
舊知
有方叔材用余和薛雲屋歌見貽次韻奉酬
江湖前軰盡何敢易言詩鼠璞元非玉蛛羅不是
絲池塘生草處風雪跨驢時此是真吟境從來幾
箇知
立春前五日得雪
雪作春前瑞銀城擁萬家太婆頭欲白九子頂先
華壓麥嘉培本封梅惜損花家童觧人意燒鼎問
烹茶
七夕感興二首
家家&KR0794;笑迓星期我軰相邀只酒巵矯俗何須標
犢鼻甘愚不觧候蛛絲新秋光彩月來處半夜清
凉風起時一曲玉簫塵外意此音除是鶴仙知
相傳牛女起何時無柰人間事轉癡青鳥蟠桃方
士信金釵鈿合逆胡基一杯記節圖成醉萬感因
秋却易悲遺恨古今流不盡銀潢耿耿接天池
抵池陽未入關泊于齊山數日因窮岩壑之
勝(山有翠微亭牡牧之登高處)
瘦策相扶上翠微眼驚竒怪足忘疲三十六洞猶
昔者四百餘年無牧之漲水淼瀰春雨後遠山重
疊夕陽時幾多江北江南恨問着沙鷗總不知
次劉叔子緫幹夜坐感秋韻
秋風遠客歎飄零滿鏡吳霜故故明酒盞論心疎
舊約詩筒到眼快新評短檠伴我夜深静長笛何
人月下横步遶空庭吟未竟隔林鸜鵒又傳更
代簡約諸同官探梅
信是摶沙放手開渴心空想細論杯等閑不見便
逾月如此相從能幾回舊雨巳孤重九菊新詩宜
探小春梅騎驢索句真顔面要向清溪洗出來
燒燈夕宋明府自置酒見招席上復賦詩因
次韻定詩盟併致别意
苦用吟心續祖燈得君印證愈分明一聆此日鷄
窗話盡洗前時蚓竅聲颺柳輕風寒忽暖催花小
雨濕還晴眼前緫是詩光景可惜明朝又遠行
秋暮出關即事
俗塵汨汨負清遊重出城來巳暮秋水洗柳根欹
断岸霜摧蘆葉擁荒洲鄉音不到愁來鴈野性無
拘羡去鷗可惜一堤明月好隔關難作夜深留
有妄論宋唐詩體者
不用雕鎪嘔肺肝辭能逹意即篇章性情元自無
今古格律何須辨宋唐人道鳳筒諧律吕誰知牛
鐸有宫商少陵甘作村夫子不害文光萬丈長
趙倅賦喜雪詩爲黃堂賀黃堂和韻傳示僚
属衆因續貂
風衮瑶花撲面寒沾泥點點鹿文斑要呈臘瑞闘
梅好肯譲春容傍柳還萬戶閙添沽酒市兩山窮
聳索詩肩史君寬得憂民念麥隴青青一望間
次韻黃次䕫思家
世態從渠炎更凉蕙蘭元不爲人香時憑酒挹聖
賢味閑借茶搜文字腸靴笏豈能拘野性蓴鱸終
是憶家鄉小需歸作天台隱長嘯松風卧石梁
送陳竹屋提幹東歸
生長由來接社枌台山越水偶中分一朝傾盖便
知我千里携家得傍君風厚大鵬培怒翼天寒征
鴈拆同群折梅相送齊山路愁絶江東日暮雲
歸途過麻姑山
山行十里少人家客子貪程怕日斜倦坐松根需
足力輕風滿面落藤花
方岩山有仙人田項宜父家其下於屋之西
偏築亭䟽沼雜蒔花木爲娛奉夀毋之地即
以名之自著懷仙雜詠百有一首名勝留題
亦多未免皆泥乎神仙之說來徵余吟余謂
神仙之事深言之則似誕今諸賢所賦無復
餘藴使余更下注脚不愈誕乎且人生一世
苟能超然逹觀惟適之安斯人中之仙巳豈
必十洲三島間之謂哉因即此意賦十章
築亭䟽沼隔塵埃白白朱朱次第栽人面春風俱
不老板輿日日看花來
綠蘿翳翳結高林烟吐霞吞一徑深半夜松凉鶴
先睡滿山明月自横琴
一澗寒泉九節菖釀泉爲酒洌仍香玉巵捧處慈
顔喜眉夀方岩共久長
有時山洞拾荆薪應遇真仙對奕春多少胸中高
著處儘教饒盡世間人
秋池清曉濯玄雲鸜眼輝涵紫玉文細字黃庭應
寫就莫將容易博鵝群
桑竹森森遶屋邊美池清泚浸良田桃源只在桃
溪上不信壷中别有天
晚菘早韭各随時霜薤青青間露葵甘脆日堪供
小摘不須他覓養神芝
紫錦囊緘五嶽形白書黑紙秘黃庭何如琴几焚
香坐細讀包犠一卷經
自傍青牛種早秔炊來玉雪滿盆香休論服日餐
霞事只此延年第一方
阡陌縱横尚宛然知他耕耨是何年果然絶粒輕
能舉底事仙人亦有田
五松山太白祠堂(太白讀書之地詩有要廻長舞䄂盡拂五松山即此山也)
艤舟來訪寳雲寺快上山頭尋五松捉月仙人呼
不醒一間老屋戰西風
歸途過銅官山
山徑﨑嶇落葉黃青松疎處漏斜陽鳴禽無數聲
相應一陣微風野菊香
余效官秋浦公餘弗暇他問獨未能忘情
於吟凢得諸山川之登覧景物之感觸賓
友之應酬率於五七字寄之雖草根喓喓
柳稍嘒嘒視鳴高崗唳九皐聲韻邈乎不
侔而發乎情則一也抖擻破囊凢百篇輙
忘其醜錄以備或者楓落吳江之問寳祐
改元癸丑脩禊日東埜子戴昺自叙
石屏詩集卷第九終
