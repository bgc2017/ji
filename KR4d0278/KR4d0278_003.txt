石屏詩集卷第三
歲旦族黨會拜
衣冠拜元日樽爼對芳辰上下二百位尊卑五世
人排門喬木古照水早梅春寒事將消歇風光又
一新
寄節齋陳叔方寺丞
今時古君子玉立衆人間再世黃叔度三生元魯
山把麾渾細事憂國欲愁顔恨不頻相見空書謾
往還
姪孫子淵新居落成二首
結屋鄰蒼(一作滄)海開門面翠屏堂前萱草綠夀母鬢
絲青禮樂陳罇爼詩書立戶庭一時勤卜築百世
享康寧
一區揚子宅中有讀書堂早覺儒風好兼看野趣
長籓籬帶花竹里巷接農桑安得茅三架爲鄰住
汝傍
子淵送牡丹
有酒何孤我因花賦惱公可憐秋鬢白羞見牡丹
紅海上盟鷗客人間失馬翁不知衰病後禁得幾
春風
寄山臺趙庶可二首
天族文章士會稽山水州地靈鍾秀異人物信風
流要自用卿法如何與婦謀功名須早計莫爲海
雲留
頃上山臺謁臨行辱贈詩相思寸心在莫訝尺書
遅好月登樓夜清秋落木時見君花萼集夢到謝
公池
晚春
春來涉(一作能)幾日又到落花時老面羞看鏡愁懷強
作詩雨墻蝸篆古風樹鳥巢危有客適相過樽前
一局棋
姪孫景文多女賀其得雄
隂極一陽轉君家氣數回試看庭竹上新(一作巳)有鳳
雛來端的傳書種分明是福胎三朝食牛氣端不
類嬰孩
屏上懷黃伯高兄弟
扁舟到溪上移杖即行吟問麥雨多少探梅春淺
深古屏今日景脩竹舊時隂疇昔同游者遺蹤何
處尋
嘉熙已亥大旱荒庚子夏麥熟
四野蕭條甚百年無此荒早禾遭夏旱晩稲被蟲
傷富室無儲粟農家巳絶粮逢人相告語生理尚
茫茫
旱潦併爲虐三農哭歲饑當秋糓價貴出廣米船
稀救死知吾拙謀生恐計非固窮君子事辨采北
山薇
餓喙偏生事空言不療饑誰知歲豐歉實係國安
危世變到極處人心無藉時客來談盗賊相對各
愁眉
瑣瑣饑年事駸駸榖價高人將委溝&KR0676;誰肯發倉
厫涸沼魚枯死荒村犬餓號與人同一飽安得米
千艘
瀕海數十(一作千)里饑民及(一作幾)萬家雨多憂壊麥春好
忍看花鑿淺䟽田水占晴視晚霞老農如鬼瘦不
住作生涯
積雨喜新霽山禽亦好音白雲開矌野紅日照高
林歉歲地惜寳惠民天用心君看大麥熟顆顆是
黃金
人不聊生梅柳早有春意(人一作歲)
歲歉家家窘時危事事難出門如有礙對酒亦無
歡楊柳含春思梅花耐歲寒少須天意轉榖熟萬
民安
庚子荐饑
正月彗星出連年旱魃興自應多變故何可望豐
登孰有回天力誰懷濟世能[婺-矛+牙]居不䘏緯憂國瘦
崚嶒
連歲遭饑饉民間氣索然十家九不㸑(一作飽)升米百
餘錢凛凛饑寒地蕭蕭風雪天人無告急處閉戶
抱愁眠
餓走抛家舍從橫死路𡵨有天不雨粟無地可埋
屍劫數慘如此吾曹忍見之官司行賑䘏不過是
文移
乘時皆閉糶有糓貴如金寒士糟糠腹豪民鉄石
心可憐饑欲死那更病相侵到處聞愁歎傷時淚
滿襟
杵臼成虚設蛛絲網釜&KR1092;啼饑食草木嘯聚斫山
林人語無生意鳥啼空好音休言糓價貴菜亦貴
如金
去歲未爲歉今年始是凶榖高三倍價人到十分
窮險浙矛頭菜(一作米)愁聞飯後鍾新來慰心處隴麥
早芁芁
壬寅歲旦景明子淵君玉擕酒與詩爲夀次
韻
捨我白甆椀把君金屈巵判爲元日醉共賦早春
詩冰泮魚龍起花開蜂蝶知爲子扶病脚頼有古
藤枝
花朝姪孫子固家小集見其後園一池甚廣
因思唐戴簡隱居長沙東池柳子厚有記吾
子固雖富而不驕有禮文足以餙身鄉里稱
其善馬少游之流也余以東池隱居稱之不
爲過况此乃吾家故事特欠柳柳州作記爾
今朝當社日明日是花朝佳節唯宜飲東池適見
招綠深楊柳重紅透海棠嬌自笑鬢邊雪多年不
肯消
次韻君玉春日
風雨不相貸繁華能幾時纔歌喜晴賦又作惜春
詩壓架酴醿老翻階芍藥遅無花何足筭有酒且
相期
代書寄韓履善右司趙庶可寺簿
懶不脩書札將詩問起居升沉元自異故舊忍相
疎學術有餘用班行不次除功名付公等世道莫
愁子
涉世幾三折行年近八旬江湖倦洊客天地苦吟
身白髮可憐老青雲多故人東風雖有力朽木不
逢春
閉戶生涯薄憂時念慮長老猶思汗漫貧巳在(一作坐)
膏肓弱柳饒春色幽蘭抱國香窮通安我命一笑
且持觴
月夜懷董叔宏聞其入京未得振
酒醒興未巳詩成吟不休一凉風滿座半夜月明
樓老驥思千里飛鴻閱九州故人何處在誰作置
書郵
夢中題林逢吉軒壁覺來全篇可讀天明忘了
落句
囂塵不到眼瀟洒似僧家風月三千首圖書四十
車綠垂當戶柳紅映(一作透)隔墻花好讀天台賦登樓
詠落(一作綺)霞
姪孫子直家有西閣吾有東樓相望秋來景
物佳甚
逼仄人間世思從造物游君方倚西閣吾(一作我)亦上
東樓挹彼千峯秀森然萬象秋相看成二老更有
幾年留
諸姪孫登白峯觀海上一景
自有此山在無人作此遊氣吞雲海浪笑撼玉峯
秋開闢幾百載登臨第一籌諸郎莫高興刻石記
風流
鴈山羅漢寺省王總幹之墓待和甫主簿之
來
山鳥怪儒衣遊山我亦癡呌雲雲不應問水水相
知俗物刺人眼春風發我詩噪&KR0585;鴉鵲喜主簿有
來期(一作時)
觧后樂清主簿姜昌齡一見如平生歡同宿
能仁
鴈去蕩猶在龍居山亦靈高峯穿碧落虛谷吸滄
𬈑愁見僧頭白喜逢君眼青燈前聞妙語字字摘
天星
鴈山總題此山本朝方顯
此地古無聞誰封萬石君山林纔整整來往早紛
紛兩派龍湫水千峯鴈蕩雲東西十八寺紀載欠
碑文
幾山兼幾水更有幾烟霞不立僊人宅都爲釋氏
家賓秋多少鴈報曉一雙鴉有此山林勝如何在
海涯
會心
我本江湖客來觀鴈蕩竒脚穿靈運履(一作屐)口誦貫
休詩景物與心會山靈莫我知白雲迷去路臨水
坐多時
大龍湫
百丈雲巖上神龍噀水飛四時作風雨萬斛瀉珠
璣不可形容處無窮造化機非他瀑布比對此欲
忘歸
靈峯靈巖有天柱石屏之勝自昔號二靈
駭見二靈景山林體勢豪插空天柱壮障日石屏
高覧勝苦不足登危不(一作可)憚勞白雲飛動處絶壁
走猿猱
净明
林巒相掩映巖谷獨玲瓏下置維摩室上通龍伯
宫靈珠四時雨秋水一簾風甚欲觀新月山高脚
力窮(新月谷在上高不可登)
題胡立方思齋
每事再思過參之以古今唯求合天理毋妄用吾
心和氣生琴室清風動竹林所居雖近市不許市
塵侵
張子明索賦永齋詩諾之久矣杜撰四十字
以還冷債
為學日不足母勞課近功聲名垂不朽文字用無
窮草色朝朝碧桃花歲歲紅一機長運轉造物與
人同
謝項子宜帥幹遣饋
聞說沙溪上分明似渭川重山照(一作盖)華屋萬竹遶
清泉遣餽知相憶登門未有緣一樓先月景想像
在吟邊
姪孫昺以東埜農歌一編來細讀足以起予
七言有汲水灌花私雨露臨池叠石幻溪山
草欺蘭瘦能香否杏笑梅殘柰俗何似此兩
聯皆自出新意自可傳世然言語之工又未
足多其體格純正氣象和平為可喜余非䛕
言自有識者因題其卷末以歸之
吾宗有東埜詩律頗留心不學晚唐體曾聞大雅
音霜空孤鶴唳雲洞老龍吟群噪無才思昏雅自
滿林
風雨無憀中覧鏡有感作小詩未有断句適
兩姪孫擕詩卷來
覧鏡怱有感誰能寫我真崚嶒忍饑面蹭蹬苦吟
身風葉飄零夜雨花狼藉春相過慰牢落吾族有
詩人
姪孫槃字子淵服字豈潜各擕詩卷來相
與在酒邊細細讀之足以起予醉石眠花
影吟廊步蘚紋春水綠平野夕陽紅半山
一樽溪上别孤棹雨中行此槃之作也一
燈深夜雨幾處不眠人一草亦關春造化
衆星能表月精神此服之作也如此等語
不可枚數摘其一二以識之當自有識者
爲其賞音
歲暮(一作旦)書懷寄林玉溪
吾年幾八十暮景不勝斜老鶴猶能語枯梅強作
花一心爲死計無意問生涯有酒時相過東隣八
九家
笑共梅花語窮難與命争人皆居燠舘我獨堕寒
坑假合非吾道幽棲了此生門墻元自静群小莫
從横
衮衮日不暇看看歲又徂一生賦茅屋幾度換桃
符天肯容吾老人皆笑我迂玉溪何所見時復問
詩癯
壬寅除夜
今夕知何夕滿堂燈燭光杜陵分歲了賈島祭詩
忙横笛梅花老傳杯栢葉香明朝賀元日政恐雨
相妨
癸卯歲旦
淳祐第三載正朝把一杯老夫真是病賀客不須
來擇日脩茅屋當春覓柳栽新年莫多事且放好
懷開
新年多雨一日晴色可喜
一晴良可喜始覺好新年綠漲春前水青開雨後
天看花吾老矣把酒興悠然病脚妨行樂三杯歸
醉眠
讀三學士人論事三書
邦計傷虚耗邊民苦亂離諸公事緘默三學論安
危災異天垂戒脩爲國可醫傳聞上元夜絶似太
平時
黃屋見聞遠朱門富貴忙屠沽思報國樵牧觧談
王能轉禍爲福毋令聖作狂草茅垂白叟尚擬見
時康
六月■日聞王鑑除殿前都虞候孟䕫
路策應大使時制司籍定漁船守江甚急
聞說北風凛其然其不然新除策應使急點守江
船設險渾無地扶危頼有天吾皇自神武北伐美
周宣
送王仲彛制機宰瀏陽
一身供世用六月赴官忙當此炎天熱知君心地
凉吏能師卓魯縣界接瀟湘試飲瀏陽水清清滋
味長
瀏陽誰謂小桑柘萬家春遠宦逢知已推心在惠
民速宜還縣債聞早綴朝紳說與諸公道方巖後
有人
送黎明府
黃巖萬家縣山海界民㞐百里蜀中秀一廉天下
無財多能辦否官滿賦歸歟巳作青雲料猶驚急
急符
縣債三年了鄉心萬里飛一身如許瘦百姓不妨
肥買宅憑誰辦抱琴何處歸諸公競推轂穩去着
朝衣
訪西澗(一作山)王深道
諸王居處僻古屋滿山坡傳到宋淳祐來從晉永
和詩書歷年久各勝結交多一澗流芳潤滔滔秋
水波
諸老傷凋謝凄凉属此時相從一夜語忍讀四哀
詩世事生愁緒秋風吹鬢絲黃花香晚節說與秀
岩知(吳荆溪四哀詩語一作話)
東谷王子文死讀其詩文有感
東谷今何在騎鯨去渺茫荆花半零落岩桂自芬
芳議論波瀾闊文章氣脉(一作味)長遺編猶可考何必
計存亡
挽温嶺丁竹坡
瀟洒復瀟洒是爲丁竹坡生涯渾草草詩句自多
多恨不識是叟悲哉作此歌數編遺稿在不共葬
烟蘿
廣東漕李實夫四首
乾坤雖廣大人物不能多議論還諸老文章自一
科從横負才略緩急任干戈不有濟時傑其如世
事何
志士規模遠非時展布難莫言南地暖須念北風
寒楮賤傷財力兵驕稔禍端盛衰關氣數天下幾
時安
千里長城手如何在廣州共談天下事莫上斗南
樓瘦(一作鯁)露封侯骨忠懷報國秋丁寧北來鴈邊信
怕沉浮
忘家甘旅食憂國属愁顔有客佩金印何人守玉
關風霜晚秋後天地夕陽間痛灑傷時淚别公歸
故山
求安
愁來須強遣老去只求安酒熟思招客詩成勝得
官梅花天下白雪片夜深寒衲被蒙頭睡翛然百
慮寬
秋日早行
鴈呌秋容老烏飛曙色分晨炊何草草宿酒尚醺
醺野曠連滄海山長帶白雲馬行沙上路驚起白
鷗群
何季皐司理故人也作詩見相勉意二首
梅花庾嶺外别是一山川那使民無訟須知獄有
冤心常存正直法不尚平反于氏緣何事隂功到
子孫
南州通外國濁海溷清波人以廉稱少官從辟奏
多持身宜潔白事上莫依阿話别無他語留心政
事科
石洲遇陳季申話舊
綠樹挂烏帽清波照白頭合随秋燕去那作賈胡
留紅吐㯽榔唾香薰苿莉毬樽前話疇昔一笑不
能休
廣州所見
風波行險道萬里絶人烟幾箇下番客經年渡海
船人皆貪舶貨我獨惜青錢留心禁
漏川
書事
喜作羊城客忘爲鶴髮翁問天求酒量翻海洗詩
窮巳過西南道適遭東北風扁舟載明月枉作賣
油公(西南道乃廣州一稅場)
前李約作漕時請遊藥湖出新寵佐尊一
意顧盻無暇與賓客語㒒有詩云手拍錦
囊空得句眼看檀板遇知音漕大怒謂舟
中有麻油不投稅拘留其船
别李司直蕭小山
老作五羊客時從二妙洊文星照南斗吾道欲東
周合作金閨彦那爲玉帳留嚴徐聞有召吾亦辦
歸舟
峽山二首
山近江如束林深路欲迷平沙印虎跡絶壁聽猿
啼綠水人誰釣黃茅地可畦幽居堪避世何必武
陵溪(誰一作難)
欲訪飛來殿維舟上峽山有溪流屋下無路入雲
間犀觧捐金索猿能記玉環無從旌往事有地足
躋攀
舟行英德江上和許季如詩
跌坐篷窗底客身無事時閑觀曲江帖因和許渾
詩舟楫聊乘興溪山若獻竒數峯英石美天巧豈
人爲
重陽舟中
扁舟何寂寞絶不見人家無處沽村酒何從問菊
花溪山澹相對節序謾云嘉牢褁烏紗帽西風日
又斜
故人陳秘書家有感
晩春風雨後花絮落無聲綠泛新荷出青鋪細草
生私蛙爲誰噪老犬伴人行舊日狂賓客樽前笑
不成
林塘劫火後更作兩家分笋拆頭槍地松高氣拂
雲老夫來訪舊稚子觧談文自是麒麟種那随鴈
鶩群
聞時事
鴈豈關兵氣魚常被火災御軍先擇將立國可無
財濟世須人物忠言是福媒西山今巳往更待鶴
山來
口號送椰心簟劉使君
適有椰心席慇懃持贈君來從三嶼國織作五花
文凉暖宜冬夏清光隔垢氛桃笙與蘄簟優劣迥
然分
懷江村何宏甫自贑上寄林檎
人好物亦好交深誼轉深他鄉如對面異體實同
心未得平安報相思長短吟無從回去馬有便寄
來禽
投江西曾憲二首
樞星居紫極遥映使星明天下推名德君家好弟
兄一臺振綱紀列郡想風聲不試褰帷手官曹未
易清
諸賢皆在位治效尚遲遲汙吏未能去明君若可
欺外臺天耳目正士國根基既攬澄清轡那無按
察時
臨江小泊
艤舟楊柳下一笑上茶樓適與胡僧遇非因越女
留雲行山自在沙合水分流獨酌臨清泚知心是
白鷗
寄鄭潤甫提幹
吾鄕有佳士官小患才多文可登詞苑直宜居諫
坡春風能活物砥柱不随波客裡喜相遇飄零柰
我何
趙丞話舊
憶作齊安别相逢直到今寒温片時話故舊百年
心折柳送行客栽松遇賞音尊前強歌笑兩髩雪
霜深
謝蕭和伯見訪
定交雖日淺老眼見君深急誼真如渴能詩不肯
吟江湖尊白髮土苴視黃金野客無邊幅相看話
此心
廬陵城外
郭外人烟好行行過北阡迎船分社肉汲井種春
田綠樹前村路黃梅細雨天客游鄉土别景物只
同然(一作前)
董侍郎蒙泉書院
一室可忘老四窗宜讀書但教樽有酒莫問食無
魚客子家何在明朝歲又除思歸徒自苦安處即
吾廬
董叔震書堂
數椽深巷底朝夕自委蛇勲業時看劒詩書日下
帷古碑遮素壁破硯浴清池燈火伊吾夜猶如未
第時
别董叔宏兄弟
年老思家切交深話别難扁舟行且止尊酒強相
寬客路歸來晚人情去後看西風吹過鴈千萬寄
平安
聞邊事
昨日聞邊報持杯不忍斟壮懷看寳劒孤憤裂寒
衾風雨愁人夜草茅憂國心因思古豪傑韓信在
淮隂
宜春東湖呈趙使君
東園有佳趣五馬共登臨介石見古意月臺延賞
心雖然近城郭元不遠山林能使一州潤秀江秋
水深
次韻董叔宏山中有感
山中行樂處百感上心來宿霧掃不去好風吹自
開巖花新得句野水莫添杯不盡登臨興扁舟棹
月回
訪蒼山曾子實
故人子曾子居處近金精福地佳山水詩家老弟
兄十年重會面一笑最關情萬象亭前月今宵爲
我明
事機
天下事機别朝廷局面新臺官遷不定年號改何
頻黜陟由明主安危仗老臣祖宗成憲在即此是
經綸
所聞二首(中使入廣詔宣崔右相賊起梗道)
屢遣和戎使三邊未觧兵武夫權漸重望何
輕天下思豪傑君王用老成時無渭濱叟白首致
功名
右席須賢久丹書幾度催賊驚中使轉人望相公
來問政曲江宅調羹庾嶺梅莫因多病後虚出應
三台
歸舟巳具李憲樓倉有約盗賊梗道見避亂
者可憐
歲律又云莫臨風詠式微兩臺方有約一棹未成
歸夜宿三家市天寒百衲衣豺狼當道路鷗鷺亦
驚飛
倉猝抛家舍遑遑走道塗依山結茅广(宜檢反一作屋)摘
草當園𬞞老稚朝朝哭生涯物物無避軍兼避宼
何日得安居
張端義應詔上書謪曲江正月一日贑州相
遇
憂世心何切謀身計甚疎樽前話不盡天下事何
如漢武求言詔賈生流涕書龍顔那可犯謪向曲
江居
正朝送遷客好去看梅花此嶺幾人過念君雙鬢
華直言知爲國遠地莫思家韶石呌虞舜傷哉古
道賖
聞杜儀甫出臺(與知宗趙山甫甚厚善)
臺官關係重用捨一何輕諸老多慚德斯人有直
聲儻來視軒冕歸去即功名莫拜寬堂墓傷心隔
死生
揚州道宫安下制幹朱行甫撫幹方巨山連
騎相訪
道院群僊集高軒二妙來文章清氣足談笑老懷
開落木三秋晚黃花九日催何當陪勝踐(一作餞)共把
蟹螯杯
朱行甫和前韻送别烹鹿薦酒
此别真成别從今去不來佳人難再得惡抱向誰
開客路一歸晚家書幾度催慇懃見君意烹鹿薦
離杯
題宋安撫月中香
移根廣寒殿栽近讀書堂良夜月中影秋風天上
香此花真異種萬木莫同芳他日五枝秀何慚竇
十郎
訪方子萬使君宅有園林之勝
使君居處好在郭却如村屋帶園林勝門無市井
喧蟄龍將雙化雛鳳亦騰鶱客裏苦無暇相從聽
雅言
諸詩人會于吳門翁際可通判席上高菊磵
有詩㒒有客星聚吳會詩派落松江之句方
子萬使君喜之遂足成篇
客星聚吳會詩派落松江老眼洞千古矌懷開入
窗風流談奪席歌笑酒盈缸楊陸不再作何人可
受降
别邵武諸故人
白髮亂紛紛鄉心逐海雲此行堪一哭無復見諸
君老馬尋歸路孤鴻戀舊群酒闌何處笛今夜不
堪聞
一老儒爲貴人燒丹丹垂成而走因此失所
道途多險阻此老欲何之命薄丹砂走天寒白髮
悲從教逹官罵忍受小兒欺月夜雙烏鵲飛鳴繞
樹枝
江上夜坐懷嚴儀卿李友山
江清天影動樓近角聲雄楊柳枝枝月芭蕉葉葉
風佳人難再得良夜與誰同别後知何處吟詩句
句工
江上
扁舟泊江渚喜近酒家門出網魚鰕活投林鳥雀
喧無橋通竹處有路到桃源一見南塘字凄然憶
故園(㒒所居之地名)
簡曾才叔
虚庭貯明月酒醒獨登樓偶逐一笑樂遂成三夕
留烏鴉工報暁蟋蟀早吟秋欲赴東溪約(一作釣)煩君
具小舟
舟中
扁舟何處泊沙渚夕陽邊遠浦橫魚網高山起燒
烟客行今老矣秋思日凄然且復開懷抱嚢中有
酒錢
史賢良入蜀有錦江詩卷陳誼甚高
學道世情薄論交誼氣深謾懷三獻玉肯受四知
金萬里銅梁道千篇錦水吟一芹供匕筯聊寓野
人心
賢良一和五篇不可及
世路從他險輸君酒盞深立談雙白璧一諾百黃
金志大不少屈詩工非苦吟相随萬里去老鶴豈
無心
永新彭時甫舘㒒于玉峯樓龍子崇來話舊
暫艤溪頭棹來敲月下門江湖十年别故舊幾人
存聽雨夜同榻論心酒一罇不須談世事萬慮滿
乾坤
所聞
北風如許急亦使客心寒近得襄陽報仍聞蜀道
難三杯中夜酒一枕幾時安江上兩都督何人上
將壇
訪徐益夫
仲蔚蓬蒿宅終朝只閉關無心與時競未老得身
閑綠繞巡除水青横隔岸山客來新酒熟相對一
酡顔
渝江綠隂亭九日燕集
佳節重有感人間行道難登高苦無地把酒一凭
欄山迥暮烟合江空秋水寒沙頭有鸂鶒莫作鴛
鴦看
九日江亭上誰憐老孟嘉要人看白髮不用整烏
紗寄興題桐葉長歌醉菊花歸心徒自苦猶在楚
天涯
題渝江蕭氏園亭
體仁體信伯仲佳士也一區同居不出戶
庭而得溪山之勝自昔有秀江亭山谷先
生嘗留題云澄波古木使人得意於塵垢
之外盖人閑景幽兩竒絶耳所題之壁猶
存(一作體仁體信佳公子也一區同居鄕里稱善石屏見而喜之爲題三詩)
相識雖云晚相知盖有年同門好兄弟華屋帶林
泉笑傲一樽酒登臨九月天客懷秋思豁萬象在
吟邊
三逕逐高低旁通桃李蹊(一作陟彼芙蓉徑通他挑李蹊)凉臺無
六月釣石俯雙溪醉欲眠花下吟來過竹西風流
黃太史古壁有留題
近市囂塵遠幽居古意存詩人常下榻俗子莫登
門日坐圖書府時開風月樽野夫因到此忘却海
雲村
新朝士多故人愁吟寄之
野鹿自由性孤鴻不就群飄零生白髮故舊半青
雲憂國家何有愁吟天不聞北風吹漢水胡騎政
紛紛
題新塗何宏甫江村
近郭畏囂塵移居在水濱江山千古意松竹四時
春賓客門無禁詩書筆有神何郎好心事鷗鷺亦
相親石屏詩集卷第三終
