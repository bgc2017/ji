妙絶古今總集類
提要
(臣)等謹案妙絶古今四卷舊無編輯者名氏
前有嘉靖乙卯南贑巡撫談愷刊書序後有
南安知府王廷榦跋但稱為宋人所選而不
得其本末宋史藝文志亦無此書之名今以
元趙汸東山存稿考之盖湯漢所編也漢有
東澗遺集已别著錄是編甄輯古文起春秋
左氏傳說眉山蘇氏凡二十一家七十九篇
卷首原序有稱東澗書者即漢之自題其稱
紫霞老人者則趙汝騰所題趙汸謂曾見鄱
陽馬公文有妙絶古今序後於書肆見是書
卷首不載馬公之序今此本亦無之而馬廷
鸞碧梧玩芳集世已失傳惟永樂大典間存
一二亦無此序則其佚久矣書中所錄代不
數人人不數首似不足㮣古今作者故趙汸
稱觀馬公詞意若無取焉者獨汸以宋代衰
微之故與漢出處大㮣推闡其旨以為南渡
忍恥亊讐理宗容姦亂政故取左氏國策所
載之事以昭諷勸而并及於漢唐二代興亡
之由又取屈原樂毅韓愈送孟東野序歐陽
修蘇子美集序諸篇有感于士之不遇而復
進之于道以庶幾乎知所自反其去取之間
篇篇具有深義因作為題後以發明之凡一
千四百餘言而漢著書之意始明乃知以闕
略議之者由未論乎其世矣書中間有評註
當亦出漢原本今並錄存之自序稱壬寅乃
理宗淳祐元年盖猶其未仕時所撰定云乾
隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
妙絶古今序
文章之精絶者一代不數人而一人不數篇余自春秋
傳訖歐蘇氏拔其尤得七十有九首盖千載之英華萃
矣時同子弟朋友吟諷之善哉今而後有過予陋巷而
聞軒縣者必是編也夫淳祐壬寅春東澗書
伯紀負竒材游諸公間袐監柴公敬其行西山真公取
其學南塘趙公竒其文昔余為江東憲公餘屈致館舍
論辯終日因得是編皆諸老之緒言也銖兩之必較毫
髮之不差軼梁統之選而過之精矣雖然言之精者道
之寄六經其元氣也學者又當亹亹母但求言語句讀
之工而已寶祐丁巳三月紫霞老人題
妙絶古今序
文以載道也孔子曰文不在茲乎言道也周末文勝於
是有離道而為文者秦以上書漢以對策唐以詩賦取
士於是學者以文為進取計而離道益遠矣梁蕭統文
選唐姚鉉文粹自謂時更七代理貫六籍略蕪集英掇
菁擷華後有作者不可為已由今觀之其皆載道之文
乎抑否乎攷之聖門游夏以文學名而列之四科之末
故子貢曰夫子之文章可得而聞也夫子之言性與天
道不可得而聞也豈游夏從於陳蔡之間性與天道尚
未得聞之與要之文而離道藝焉而已柳柳州言少為
文章以辭為工及長乃知文以明道是故抑之欲其奥
揚之欲其明疎之無其通應之欲其節激而發之欲其
清固而存之欲其重此吾所以羽翼夫道也本之易詩
書禮春秋以取道之原參之孟荀莊老榖梁國語離騷
太史旁推交通而以之為文其文似矣其果合於道乎
後之論柳州者謂其於道何如也余昔以文舉于有司
蓋學而未能者歷仕三十年尚未聞道竊見今之名家
如后渠荆川嘗選擇古人之文以嘉惠學者是編蓋宋
人所選真西山亦稱許之其曰妙絶以文言抑以道言
也無乃資新進末學以為干名應試之階乎虔之蕭蘭
氏得善本授之梓焉請予序之其載道與否當有具眼
於驪黃牝牡之外者嘉靖乙邜春正月既望賜進士出
身通議大夫都察院右副都御史奉勅廵撫南贛汀漳
等處地方提督軍務錫山談愷書
