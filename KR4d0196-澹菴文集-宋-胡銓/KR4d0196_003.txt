澹菴文集卷三宋胡銓撰
詩
題崖州洗兵亭
一帶清波六月涼洗兵安用挽天塘哥舒自愧血貫箭
子美宜歌苔卧鎗玉壘塵清閒擂鼓玳筵人好細流觴
澹菴臨水空惆悵洛水凌波見未嘗
次雷州和朱彧秀才韻時欲渡海
何人著眼覷征驂賴有新詩作指南螺髻層層明晚照
蜃樓隠隠倚晴嵐仲連蹈海徒虚語魯叟乘桴亦謾談
争似澹菴乘興往銀山千疊酒微酣
和林和靖先生梅韻
感時濺淚幾時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邊行更好猶嫌子美借銀鞍
風亭小立夢初殘步步凌空對廣寒照眼雙明清可掬
閒情一味淡相看曉縈瑞霧黏初潤晴映高雲暴未乾
三嗅臨風思無限蘂宫遙夜酒初闌
瘦吟幽玩有餘妍更向高人獨樂園無垢未應經露沐
不淄寧信受塵昏春風自識明妃面夜雨能清吏部魂
插向膽瓶看更好凜如明水薦靁樽
一年佳處早梅時鈎引清風巧釣詩未分霜凌禁瘦朵
漸看春入奈愁枝晚尤奇特憐無伴夜更分明不可私
冷落便須憑酒暖從今鄒律未消吹
紛紛紅紫勿相猜自古騷人酷嗜梅皂盖折花憐老杜
黃梅時雨憶方回一生耐凍天憐惜滿世趨炎我獨來
桃李争春身老大急須吟醉莫停杯
和張慶符題余作清江引圖
痛飲從來别有腸酒酣落筆掃滄浪如今却怕風波惡
莫畫清江畫醉鄉
何人半醉眼花昏畫出江南烟雨村滿世庾塵遮不得
聊將醉墨洗乾坤
次張伯麟慶符
回首渾如一夢中每思吳越意清通雲間别嶺千層碧
日落西湖一抹紅上竺留題陳迹在孤山遊賞故人空
莫將句攬幽人思我輩緣詩正坐窮
答友人
竹間野服情意淡細爇沈水開黃庭秋風忽作世情冷
山色似慙君眼青
除夜次慶符
白髮無端苦見尋十年孤負醉花隂可憐獨鶴遠浮海
未羡昏鴉長伴林醉眠天末烟雨夜夢遶江南風雪襟
一杯遙祝夀慈母清風不改舊時心
余戲作水墨四紙張慶符有詩因用其韻
姑熟先生方遣化饑食饞涎飡餅畫信知詩必窮乃工
忍窮誰復如公者﨑嶇我已羇江湖僂肩如我世恐無
從來畫亦窮乃妙兩窮相值真堪吁平生笑坡誇四板
只愛丹青非道眼豈如淡墨出天然雪欲來時水雲晚
先生一見輒傾倒回觀濁世秋毫小不須更羨釣魚翁
已自超然遊漢表
乾道三年九月宴罷
晚年種德聽和鸞零落恩深滿菊團金鳳花殘秋欲半
木樨香遠晚初寒擬將艾製候朝紱愧把蘆芽易釣竿
早與君王乞歸去北途方險戰于鞍
萬古雲霄一鳳鸞歸來蓬島月光團平生忠義心中許
要使奸雄膽上寒玉露鳴鑾隨儀仗金雞銜赦下長竿
天顔催賜黃花酒笑指是翁能據鞍
哭趙公鼎
以身去國故求死抗疏犯顔今獨艱閣下特書三姓在
海南惟見兩翁還一抔孤塚寄瓊島千古高名屹太山
天地只因慳一老中原何日復三關
辭朝
不踏金堤新築沙却尋寂寞紫雲家一春弦管花間鳥
半夜笙歌水底蛙榮瘁安時猶竹柏行藏有待豈匏瓜
獨醒正渴杯中物薄薄茅柴亦勝茶
家訓(有序)
淳熙庚子四月日詔加資政殿學士致仕是月之
望告之祖考會諸姻親暮景至此不亦樂乎頃年
經筵蒙玉音曰祖宗創門戸之艱難未有不自子
孫不肖破之朕今保太祖之國家亦猶卿子孫他
日保卿家門戸也有感於兹斐然縱成古律一通
以訓予之子孫者願世世子孫努力云
悲哉為儒者力學不知疲觀書眼欲暗秉筆手生胝無
衣兒號寒絶糧妻啼飢文思苦冥搜形容長枯羸俯仰
多迍邅多受胯下欺十舉方一第雙鬢已如絲丈夫老
且篤焉用富貴為可憐少壯日適在貧賤時沈沈朱門
宅中有乳臭兒狀貌如婦人光瑩膏粱肌襁褓襲世爵
門承勲戚資前庭列嬖僕出入相追隨千金辦月廩萬
錢供賞支後堂擁姝姬早夜同笑嬉錯落開珠翠豔輝
沃膏脂粧飾及鷹犬繪綵至薔微青春付杯酒白日消
枰棋守俸還酒債堆金選蛾眉朝從博徒飲暮赴娼樓
期逢人說門閥樂性惟珍奇絃歌恣娱燕繒綺飾容儀
田園日朘削戸門日傾隳聲色游戲外無餘亦無知帝
王是何物孔孟果為誰咄哉驕矜子於世奚所裨不思
厥祖父亦曾寒士悲辛苦擢官仕錙銖積家基期汝長
富貴豈意遽相衰儒生反堅耐貴游多流離興亡等一
瞬焉須嗟而悲吾宗二百年相承惟禮詩吾蚤仕天京
聲聞已四馳樞庭皂囊封琅玕肝膽披但知尊天王焉
能臣戎夷新州席未暖珠崖早窮羇輒作賈生哭謾興
梁士噫仗節擬蘇武𢋫騷師楚纍龍飛覩大人忽詔衡
陽移帝曰爾胡銓無事久棲遲生還天所相直諒時所
推更當勉初志用為朕倚毗一月便十遷取官如摘髭
記言立螭㘭講幄座龍帷草麻賜蓮炬陟爵銜金巵巡
邊輒開府御筆親標旗精兵三十萬指顧勞呵麾聞名
已宵遁奏功靖方陲歸來笳鼓競虎拜登龍墀詔加端
明職賜第江之湄自喜可佚老主上復勤思專禮逮白
屋悲非吾之宜四子還上殿擁笏腰帶垂父子拜前後
兄弟融怡愉誠由積善致玉音重奬咨資政尊職隆授
官非由私吾位等公相吾年將耆頤立身忠孝門傳家
清白規但願後世賢努力勤撐持把琖吸明月披襟招
涼颸醉墨雖欹斜是為子孫貽
澹菴文集卷三
