澹菴文集卷六宋胡銓撰
書
答譚思順書
向者辱牋教扳援河伯海若問答及引孟子觀海難為
水遊聖人難為言之論以至正人心之說反覆數百言
三復感歎知足下之望於僕也至矣鄉以方有私家戚
不即裁答因循至今夫言辭之不酬雖孔子不得行於
互鄉况如足下之學識非互鄉之比而又於僕懇懇耶
又安得默默而但已哉夫自古論聖人之道以江海為
喻者多矣而皆未能盡江海之極致何者以其未嘗識
海也銓嘗浮於海矣初自謂世之知海之極致者宜莫
如銓今夫海之為器也南灔炎荒北洒璇極東演濛汜
西薄月&KR1208;渺滄溟與渤澥波黏天以漭沆浟湙㶑灔浮
空迷岸襄陵廣漠寫膠漫汗彯沙礐石蕩穹沃日頹雲
屑雨崩濤捲雪狀如天轂膠戾而激轉倏若坤輿挺定
而輻裂飛流濺沫決背股栗其蟲千怪萬狀而不可悉
數其鳥獸詭態殊形而不可致詰其舟如凌空之山其帆
如垂天之雲千尋之艬萬斛之&KR0008;巨艦廣&KR0008;若般若䑽
若吴之艅艎艂艭若楚之艨艟飛鶻千艘萬舵舳艫相
銜翩若鴻驚瞥若鷗没飄風一日踔數千里湧不見畔
岸決檣摧撞冏然鳥逝吁可畏哉水怪則有海童邀路
馬銜當蹊河伯罔象出没隠見蜃樓忽起突兀萬仞摩
雲排空天地黯黯斗變異色則有吞舟之鱷峌&KR1160;孤遊
長鬐梢雲巨鬛刺天哆口脩牙劍戟嵯嵯崇島巨鰲延
袤千里擘洪濤榰北斗五岳鼓舞窮世間萬彙舉不足
以盡其變態雖極班彪之覽木華之賦酈元之經盧肇
之說韓愈之碑雄辭傑識曾莫能詰其髣髴信乎觀於
海者難為水乎知海之難為水則知聖門之難為言亦
猶是矣今夫源深者流必洪必至之理也有德者必有
言必至之理也難為水者非水之難也其淵源之大為
難難為言者非言之難也其德之盛為難德水也言浮
物也水之大而物之浮者大小必浮德盛則其言也旨
必遠亦其理也昔者孔子道大而德博其垂世立教非
有心於言也而能言之類莫能加焉門弟子能得其微
辭奧旨者寡矣惟許顔回於吾言無所不說至於商也
賜也可與言詩雍也然偃也是於漆雕開則說之曾晳
則與之亦庶幾矣然子夏之學流而為田子方田子方
流而為莊周莊周之書喜稱子方之為人則商雖可與
言詩其失也誕子貢之辯多為聖人之所詘至答原憲
之問終身恥之則賜雖可與言詩而其失也躁子游習
於禮至論本末而子夏以為過則偃雖言是而其失也
誣若夫宰予善為說辭而聖人且有失之子我之譏顓
孫師論至恩義善矣而偃也參也皆詆其不仁聖人亦
疑其忠信不足有若強識好古能明孝弟善也而於羣
弟子之問懵不能對夫數子者皆號升堂入室而不及
回也得聖人之所以言其不謂之難乎哉善哉齊太史
子與之言曰乃今而後知太山之為高滄海之為大惜
乎夫子之道德不加於民也信乎其知聖人之道也銓
也學苦而身益窮何足與論聖人之道而足下不以為
可鄙乃至扳援古者以發固陋辭義高遠殆非區區者
所宜得此也然僕竊有疑焉惜足下不期至於海而自
比於河伯而止也夫沿河而下苟不止雖有疾遲必至
於海故學者必慎其所道道於曲學異端而欲究聖人
之言誠韓愈所謂航斷港絶潢以望至於海也故欲究
聖人之言必自韓子始士固伸於知己足下其母謂嘵
嘵不一
答陳漢臣書
銓白解元陳君昨日蒙惠長書齋戒伏誦覺氣格不類
海外人文章因請問師友淵源所自而吾子答以常從
張慶符學於是知吾子盖有師承而非若庸庸無模範
者僕前在吉陽與伯麟慶符交得慶符詩若文凡百許
篇慶符辛未之春自吉陽脱罪罟北歸滯留于瓊者累
歲甲戌春正月忽沿贑復至吉陽相從累月歡甚既别
三年而僕蒙恩徙衡意謂到瓊當握手道舊寫三年之
悲纔弛擔即訪問慶符安否聞寓村落距城三四十里
病不能出為之悵然者久之兩日前偶於直殿李侯處
得書啟兩紙而繼得吾子之書重思慶符而不得見見
慶符之所往來者則如慶符焉况吾子親炙其人而其
文又有似吾慶符者乎退之見李師錫如見李元賓殆
此比也觀吾子之姓名慶符之聲譽恍若夢寐誦吾子
之書見慶符之範知師友之不苟也子之言以銓為知
命守道不違孔孟者銓豈敢當此盖庶幾焉而未云有
得萬分之一徒喜吾子之學慶符而其文有似於吾慶
符也故言之吾子其勉焉將復有深於是者歟銓將南
鄉酌酒以賀慶符之席得人也吾子其勉之
遺從子維寧書
古之君子學欲其日益善欲其日加德欲其日起體欲
其日強行欲其日勉心欲其日休道欲其日章以為未
也又日知其所亡見其所不見一日不使其躬怠焉其
愛日如是足矣猶以為未也必時習焉無一時不習也
必時敏焉無一時不敏也必時中焉無一時不中也其
競時如是可以已矣猶以為未也則曰夜者日之餘也
吾必繼晷焉燈必親薪必燃膏必焚燭必秉蠟必濡螢
必照月必帶雪必映光必隙明必借暗則記嗚呼如此
極矣然而君子又曰終夜不寢必如孔子雞鳴而起必
如大舜坐以待且必如周公然則何時而已耶范甯曰
君子之為學也没身而已矣
答温彦姪書
叔銓告秋爽想與諸幼康健領字甚慰老抱昨辱贈别
佳句如南朝欲相身方上北國聞風骨已寒不敢當謹
藏十萃以無忘蓼蕭數日前傳姪婦違和未的殊在慮
叔此粗常唯侍立脩史無暇奉訊脱然馳想不若是恝
未間力職愛厚
叔銓告寵寄佳篇如已聽恩波生茗椀更看皇澤下雞
竿意味皆妙難甘不是唐工部竊效猶堪豔繡鞍似覺
慊然何也近上庠諸俊有見訪者談吾姪不容口董子
羽參入亦稱道不置一第直溷子耳何慊乎哉著鞍一
來是望是望
頌
後薌山頌
猗歟薌城層霄可摩視彼喬岳亦云峨峨德則降神不
知其他刻此頌焉與山不磨
月中桂頌
月中桂美曾君將折桂也桂枝高高曄曄其華紅蕊披
離少陵詩葩桂枝高高有蕡其實鷲峰子落秋半之夕
桂枝高高其影亭亭仰天而攀我思少陵
疏
蓮花寺脩造疏
如來燒亦盡只有一羣僧嘗聞其言今覩斯事誰剗堂
前一丈草動是荆榛風捲屋上三重茅難安燕雀要見
烟生碧瓦除非血染青蚨且莫笑火裏蓮花也須念雨
中泥佛
蓮花寺重修造疏
清涼寶山眷屬萬人之常在金色世界龍天八部之同
居正如月住虚空謾道佛須塔廟然而真智無方則一
塵滅幻緣有在則三界瞻况如來適當盡焚在衆僧故
應作禮我是以收之煨燼加以莊嚴焚其廬而火其書
已是遭他毒手歸依佛而歸依法更願拯我頹風一切
見聞大家回向
修值夏街疏
修心莫如修路路若平即是心平安居須念安行行者
穏自然居穏願資衆力共闢坦途
泰霄觀修殿疏
父析薪其子弗克負荷魯史所誅考坐室厥子乃不肯
堂周書攸戒每慟卑室久瀆高真况前代之規模其來
甚遠宜後昆之率履可不欽承要識箇木作天何必玉
真公主如欲見錢流地豈假銀衣道人自有當仁能辦
兹事
青原山抄題買田疏
廚乏芳飡多誤食時持鉢生有菜色率當齋後聞鐘何
曾螺化為炊動輒魚生於釜敢垂涎於白粲徒夢寐於
黃粱念一飽之無時遍十方而請命要託心地廣開福
田倘種德之弗深則為仁而不熟惟諸檀越發大慈悲
少不嫌貧女一錢多勿吝給孤廣布我欲深耕易耨令
居者有積倉剃莽披蓁使世間無寸草一視青原界盡
為白望莊稻有麞牙黍多燕頷飽少陵翻匙之雪飡涪
翁亂眼之雲必有當仁能辦兹事一犂春雨且剩買埧
裏黑牡丹萬頃良田不易喫飯中鐵菱角
附長短句
浣溪紗
忽忽春歸没計遮百年都似散餘霞持杯聊听浣溪沙
但覺暗添双髩雪不知落盡一番花東風寒似夜來
些
轉調定風波(和荅海南統領陳康時)
從古將軍自有真引杯看劍坐生春擾擾介鱗何足掃
談笑綸巾羽扇典型新試問天山何日定佇聽雅歌
長嘯静胡塵解道汾陽是人傑見說如今也有謫仙人
菩薩蠻(辛未七夕戲荅張慶符)
銀河牛女年年渡相逢未款還憂去珠斗欲闌干盈盈
一水間玉人偷拜月苦恨匆匆别此意願天憐今宵
長似年
减字木蘭花(慶符引赦自便已脱去至東界又遭郡中勾回遂有弄璋之喜慶符)
(云嘗夢舅氏知夢吉也予嘗占慶符當弄瓦賭主人慶符來督故詞中具之)
渭陽佳夢瓦變成璋真妙弄不是勾回湯餅冤家喚得
來不分利市要我開尊真倒置試問坡翁此事如何
着得儂
醉落魄(辛未九月望和荅慶符)
百年強半高秋猶在天南畔幽懷已被黃花亂更恨銀
蟾故向愁人滿招呼詩酒顛狂伴羽觴到手判無筭
浩歌箕踞巾聊岸酒欲醒時興在盧仝盌
醉落魄(和荅陳景衛望湖樓見憶)
千巖競秀西湖好是春時候誰知梅雪飄零久藏白收
香空䄂和羔手天涯萬里情難逗眉峰豈為傷春皺
片愁未信花能繡若說相思只恐天應瘦
鷓鴣天(癸酉吉陽用山谷韵)
夢遶松江屬玉飛秋風蒓美更鱸肥不因入海求詩句
萬里投荒亦豈宜青箬笠綠荷衣斜風細雨也須歸
崖州險似風波海海裡風波有定時
鷓鴣天(和陳景衛憶西湖)
一憶西湖太瘦生十年不到夢曾行空濛山色烟霏晚
淡沲湖光霧瀫輕芳草遠暮雲平雨餘空翠入簾明
夢回一餉難存濟這錯都因自打成
朝中措(黃守座上用六一先生韵)
崖州何有水連空人在浪花中月嶼一聲横竹雲帆萬
里雄風多情太守三千珠履二肆歌鐘日下即歸黃
覇海南長想文翁
採桑子(甲戌和陳景衛韵)
山浮海上青螺遠决眥歸鴻間倚東風叠叠層雲欲蕩
胸弄琴細寫清江引一洗愁容木杪黃封賢聖都堪
日日中
臨江僲(和陳景衛憶梅)
我與梅花真莫逆别來長恐因循幾年不見嶺頭青栩
然蝴蝶夢魂夢竟非真浪蘂浮花空滿眼愁眉不展
長顰此君還似不羈人月邊風伴千里淡相親
如夢令
誰念新州人老幾度斜陽芳草伏雨欲晴時梅雨故來
相惱休惱体惱幾個荔支能好
玉樓青(贈李都監侍兒是夕歌六么)
十年目斷鯨波闊萬里相逢歌怨咽髻鬟春霧翠微重
眉黛秋山烟雨抹小槽旋滴真珠滑斷送一生花十八
醉中扶上木牀兒酒醒夢迴空對月
清平樂(和曾檢法海棠)
深深花院雨虐風饕遍只欠畫洞簫羽扇誰領略春風面
愁須詩酒相禁少陵底事慵吟不是為梅牽興怕渠惱
亂春心(王介甫梅詩云少陵為爾牽詩興可是無心賦海棠故云)
青玉案(乙酉重九日葛守座上作)
宜霜開盡秋光老感節物愁多少塵世難逢開口笑滿
林風雨一江烟水颯爽驚吹帽玉堂金馬何須道且
鬪取尊前玉山倒燕寝香清官事了紫萸黃菊皂羅紅
袖花與人俱好
澹菴文集卷六
