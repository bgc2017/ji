澹菴文集卷二宋胡銓撰
奏疏
上高宗封事
紹興八年十一月日右通直郎樞密院編脩官臣胡銓
謹齋沐裁書昧死百拜獻於皇帝陛下臣謹按王倫本
一狎邪小人市井無賴緣宰相無識遂舉以使敵專務
詐誕欺罔天聽驟得美官天下之人切齒唾罵今者無
故誘致敵使以詔諭江南為名是欲臣妾我也是欲劉
豫我也劉豫臣事北狄南面稱王自以為子孫帝王萬
世不拔之業一旦敵人改慮捽而縛之父子為囚商鑒
不遠而倫又欲陛下效之夫天下者祖宗之天下也陛
下所居之位祖宗之位也奈何以祖宗之天下為仇敵
之天下以祖宗之位為仇敵藩臣之位陛下一屈膝則
祖宗廟社之靈盡汙草莽祖宗數百年之赤子盡為左
衽朝廷宰執盡為陪臣天下士大夫皆當裂冠毁冕變
為異服異時敵人無厭之求安知不加我以無禮如劉
豫者哉夫三尺童子至無知也指所仇而使之拜則怫
然怒今敵國則仇讐也堂堂天朝相率而拜仇讐曾童
穉之所羞而陛下忍為之耶倫之議乃曰我一屈膝則
梓宫可還太后可復淵聖可歸中原可得嗚呼自變故
以來主和議者誰不以此說啗陛下哉而卒無一驗是
敵之情偽已可知矣陛下尚不覺悟竭民膏血而不恤
忘國大讎而不報含垢忍恥舉天下而臣之甘心焉就
令彼決可和盡如倫議天下後世謂陛下何如主况北
人變詐百出而倫又以奸邪濟之梓宫決不可還太后
決不可復淵聖決不可歸中原決不可得而此膝一屈
不可復伸國勢陵夷不可復振可為痛哭流涕長太息
也向者陛下間關海道危如累卵當時尚不肯北面臣
敵况今國勢稍張諸將盡銳士卒思奮只如頃者北狄
陸梁偽豫入寇固嘗敗之於襄陽敗之於淮上敗之於
渦口敗之於淮隂較之前日蹈海之危已萬萬矣倘不
得已而遂至於用兵則我豈遽出敵人下哉今無故而
反臣之欲屈萬乘之尊下穹廬之拜三軍之士不戰而
氣已索此魯仲連所以義不帝秦非惜夫帝秦之虚名
惜天下大勢有所不可也今内而百官外而軍民萬口
一談皆欲食倫之肉謗議洶洶陛下不聞正恐一旦變
作禍且不測臣竊謂不斬王倫國之存亡未可知也雖
然倫不足道也秦檜以腹心大臣而亦為之陛下有堯
舜之資檜不能致陛下如唐虞而欲導陛下如石晉近
者禮部侍郎曾開等引古誼以折之檜乃厲聲曰侍郎
知故事我獨不知則檜之遂非狠愎已自可見而乃建
白令臺諫從臣僉議可否是明畏天下議已而令臺諫
從臣共分謗耳有識之士皆以為朝廷無人吁可惜哉
孔子曰微管仲吾其被髮左衽矣夫管仲霸者之佐耳
尚能變左衽之區為衣冠之會秦檜大國之相也反驅
衣冠之俗歸左衽之鄉則檜也不惟陛下之罪人實管
仲之罪人矣孫近附會檜議遂得參知政事天下望治
有如饑渴而近伴食中書漫不可否事檜曰敵可講和
近亦曰可和檜曰天子當拜近亦曰當拜臣嘗至政事
堂三發問近不答但曰已令臺諫侍從議矣嗚呼參贊
大政徒取充位如此有如敵騎長驅尚能折衝禦侮耶
臣竊謂秦檜孫近亦可斬也臣備員樞屬義不與檜等
共戴天區區之心願斬三人頭竿之藁街然後羈留敵
使責以無禮徐興問罪之師則三軍之士不戰而氣自
倍不然臣有赴東海而死耳寧能處小朝廷求活耶
上孝宗封事
隆興二年八月日右奉議試起居郎兼權中書舍人兼
國史院編脩官國子祭酒侍讀兵部侍郎充淮南東路
淮南西路巡邊制置使措置控扼海道點檢人船節制
兵馬大使臣胡銓奉詔言闕政急務自靖康始迄今四
十一年三遭大變皆在和議則敵人之不可與和彰彰
矣肉食鄙夫萬口一談牢不可破非不知和議之害而
争言為和者是有三說焉曰偷懦曰苟安曰附會偷懦
則不知立國苟安則不戒酖毒附會則覬得美官小人
之情狀具在此矣今日之議若成則有可弔者十若不
成則有可賀者亦十請為陛下極言之何謂可弔者十
真宗皇帝時宰相李沆謂王旦曰我死公必為相勿與
敵講和吾聞出則無敵國外患如是者國常亡若與敵
和自此中國必多事旦殊不以為然既而遂和海内乾
耗旦始悔不用文靖之言此可弔者一也中原謳吟思
歸之人日夜引領望陛下拯溺救焚不啻赤子之望慈
父母一與彼和則中原絶望後悔何及此可弔者二也
海泗今日之藩籬咽喉也彼得海泗且決吾藩籬以瞰
吾室扼吾咽喉以制吾命則兩淮決不可保兩淮不可
保則大江決不可守大江不可守則江浙決不可安此
可弔者三也紹興戊午和議既成秦檜建議遣二三大
臣如路允迪等分往南京等州交割歸地一旦叛盟劫
執允迪等遂下親征之詔彼復請和其反覆變詐如此
檜猶不悟奉之如初事之愈謹賂之愈厚卒有金亮之
變驚動輦轂太上謀欲入海行朝居民一空覆轍不遠
忽而不戒臣恐後車又將覆也此可弔者四也紹興之
和首議決不與歸正人口血未乾盡變前議凡歸正之
人一切遣還如程師回趙良嗣等聚族數百幾為蕭牆
憂今必盡索歸正之人與之則反側生變不與則敵決
不肯但已夫反側則肘腋之變深敵決不肯但已則必
别起釁端卒有金亮之謀不知何以待之此可弔者五
也自檜當國二十年間竭民膏血以餌寇讐迄今府庫
無旬月之儲千村萬落生理蕭然重以蝗蟲水潦自此
復和則蠧國害民殆有甚焉者矣此可弔者六也今日
之患兵費已廣養兵之外又增歲幣且少以十年計之
其費亡慮數千億而歲幣之外又有私覿之費私覿之
外又有賀正生辰之使賀正生辰之外又有泛使一使
未去一使復來生民疲於奔命帑廩涸於將迎瘠中國
以肥敵陛下何憚而為之此可弔者七也側聞敵人嫚
書欲書御名欲去國號大字欲用再拜議者以為繁文
小節不必計較臣竊以為議者可斬也夫四郊多壘卿
大夫之辱楚子問鼎義士之所深恥獻納二字富弼以
死争之今北寇横行與多壘孰辱國號大小與鼎輕重
孰多獻納二字與再拜孰重臣子欲君父屈己以從之
則是多壘不足辱問鼎不必恥獻納不必争此可弔者
八也臣恐再拜不已必至稱臣稱臣不已必至請降請
降不已必至納土納土不已必至銜璧銜璧不已必至
輿櫬輿櫬不已必至如晉帝青衣行酒然後為快此可
弔者九也事至於此求為匹夫尚可得乎此可弔者十
也竊觀今日之勢和決不成倘乾綱獨斷追回使者魏
杞康湑等絶請和之議以鼓戰士下哀痛之詔以收民
心天下庶乎其可為矣如此則有可賀者亦十省數千
億之歲幣一也專意武備足食足兵二也無書名之恥
三也無去大之辱四也無再拜之屈五也無稱臣之忿
六也無請降之禍七也無納土之悲八也無銜璧輿櫬
之酷九也無青衣行酒之冤十也去十弔而就十賀利
害較然雖三尺童穉亦知之而陛下不悟春秋左氏謂
無勇者為婦人今日舉朝之士皆婦人也如以臣言為
不然乞賜流放竄殛以為臣子出位犯分之戒
上孝宗論撰賀金國啟
隆興二年七月日臣胡銓奉詔撰大金國賀冬至啟内
中用再拜用獻納書御名此三大事也已經二十餘年
臣下皆不能正其非今臣年過六十官逾三品收嶺嶠
海島之遺骸為陛下侍從之尊職復因循而書不正救
之恐天下後世謂陛下何如主謂臣何如人三王之臣
主俱賢迄今史臣稱為美談昨宰相湯思退集議中書
堂臣終坐以三事為說而思退罔然不答臣竊以為思
退又一秦檜也思退不去國體弱矣臣手可斷臣筆不
可搖臣頭可去臣筆不可去而臣字不可寫庶使遠夷
知中國之有人是亦彊國之一端謹具奏聞乞外而宣
示臣章於朝堂使奸夫佞子不敢肆其惡内而宣示臣
章於史館使天下後世有所知然後竄臣於海島以為
臣子敢言之戒干瀆天威不勝戰慄
上孝宗論兵法書
起居郎胡銓進故事曰隋文受周禪令賀若弼平江南
擒陳叔寶先是弼請沿江防人交代必集歷陽大列旗
幟陳人以為大兵至既知防人交代其衆復散後不復
備及是弼以大兵濟江陳人弗覺遂平陳臣聞兵法曰
兵出詭道又曰兵以竒勝何謂詭變詐百出以計取敵
曰詭弼請沿江防人交代必集歷陽是也何謂竒出其
不意使人莫測曰竒弼以大兵濟江陳人弗覺是也中
國由正道夷狄由詭道中國以正勝夷狄以竒勝由正
道者常不得志由詭道者常得志以正勝者常少以竒
勝者常多此自古及今中國所以見陵於夷狄也建炎
戊申敵人請和聲言提兵百萬有事河北初無窺維揚
意宰相黃潛善汪伯彦真以為不吾襲也既而以精兵
萬人直𢷬揚州而汪黃安坐中書猶不知敵兵之至也
一旦六飛蒙塵倉皇出奔幾不免虎口自靖康迄今凡
四十年敵人未嘗不由詭道未嘗不以竒勝而我終不
悟也前車覆後車戒前事之失後事之師竊聞道路之
言敵人欵我以和潜師窺伺或言多造戰艦由海道以
進或言實粟塞下由間道以來雖未必可信然弼之沿
江防人必集歷陽前事之驗也彼國之計安知不出於
此而陛下前日奮然詔下謂和決不可成有識咸鼓舞
以謂聖神遠慮洞見夷狄之情有如蓍蔡近日邊臣遣
兵官孫造往返境上疲於奔命竟不能得敵人要領其
愆期爽約亦可見矣臣願陛下堅守前日和不可成之
詔力修政事十年生聚十年教訓如越之圖吳則社稷
幸甚生靈幸甚
辭免寶文閣待制狀
右臣伏准三月二十二日尚書省劄子三省同奉聖旨
除臣寶文閣待制提舉江州太平興國宫臣聞命震驚
罔知所措臣受杖駕下人不比數太上全之於萬死一
生之中陛下擢之於千官百僚之上獲依日月之末光
十年於此矣臣非木石豈無犬馬戀主之情而驟乞身
者實以年迫桑榆難以勉強遂至屢瀆天聽伏蒙特賜
俞允臣得此生以為厚幸而又寵以美職優以祠廩既
以光其行又以華其老所以待遇老臣度越常人千萬
臣之榮幸足矣尚復何望然臣災患垂三十年人不堪
其憂聖慈特達力加親擢全家飽煖盡出天地父母之
恩常恐福過灾生瀝誠懇乞欲全晚節而又有此叨冒
臣懼必速顛躋伏望皇帝陛下察臣曲衷之欵憐臣孤
立之蹤收還成命只守本官致仕庶安愚分所有恩命
臣不敢祗受謹錄奏聞伏候勅旨
辭免兵部侍郎狀
右臣准尚書省劄子六月二十六日三省同奉聖旨除
臣兵部侍郎日下供職者臣聞命震驚罔知所措伏念
臣資品妄庸性識魯鈍猥叨卿列復長成均每深非據
之慙未免首濡之誚雖屢蒙聖訓有直諒之褒然自愧
迂疎無絲毫之補居懷怵惕慮積愆尤驟膺躐等之除
益有踰涯之懼陛下勵精為治側席求賢惟文思之明
亶上齊於堯舜而武部之選要暗合於孫吳如臣何人
濫膺職擢伏望收還成命改畀時髦庶利師貞少安愚
分謹錄奏聞伏候勅旨
辭免宗正少卿乞賜罷黜狀
右臣竄逐嶺海垂三十年太上脱臣於鯨波百艱千險
之中陛下起臣於虎口萬死一生之際官九遷於一歲
任六押於七旬方敵騎横肆之時為我國生靈之患九
重有不安枕之慮萬姓銜共戴天之冤臺諫痛哭以陳
辭忠鯁撫膺而飲恨事至於此臣亦何顔是敢輒貢狂
言屢攖鱗逆身寧瀕於九死心實愧於三閭方伏鑕以
待斧鉞之誅敢自意得逭雷霆之怒尚叨厚禄猶竊美
官雖聖神曲賜於保全在臣子難安於愚分欲望天慈
特賜復竄嶺海以為人臣不忠之戒謹錄奏聞伏候勅
旨
表
遺表
有生必死何足動心無路報恩實不瞑目興言氣鬱戀
闕神馳竊念銓奮自孤生早陟膴仕不識忌諱自取顛
躋太上赦臣於萬死一生之中陛下擢臣於九卿六官
之列曾何補報徒積罪尤久違闕廷待盡田野屢昇真
祠之逸復叨秘殿之崇收召節以遂其愚許挂冠以優
其老身塗草野雖自誓於平生命在膏肓恨不獲其死
所強支微喘更畢餘忠伏願皇帝陛下舍己從人安民
和衆大秦襄復讎之義監周公無逸之書任忠直之士
而勿親便佞之人守祖宗之法而勿聽紛更之說益堅
初志懋建豐功混胡越於一家壯基圖於萬世臣莫瞻
九陛行即三泉相如草封禪以貢諛切所不敢張巡為
厲鬼以殺賊死亦不忘
經筵玉音問答
隆興元年癸未歲五月三日晚侍上於後殿之内閣蒙
出示答金人書藁上謂予曰内中有未善處卿宜仔細
說出予答曰出於天筆小臣何敢有所妄議蒙賜金鳳
箋就所御玉管筆并龍腦墨鳳咮硯又賜以花藤席命
予坐於側草換書上謂予曰朕以此禮待卿者恩至渥
也金人無禮書中務要得體當不諛不僣頃予以草換
書藁進呈上自讀數次又親改數字上曰卿之才識學
問可謂過朕又曰當封呈太上皇時將日暮上喚内侍
蘭香燃金花燭二炬又喚玉梅取扇上謂予曰今夕熱
寢宫逼窄不若中書卿所卧處涼予答曰中書固多涼
處然臣老病之軀必擇煖處方可睡幸所寢處有兩槐
樹終夕可以不扇但恐砌蛩聒耳可惡旨喚内侍廚司
滿頭花辦酒上坐於中御七寶交椅繡龍曲屏風旨以
青玉團椅兀賜予坐於東向之側旨謂宦子王隆曰胡
侍讀年老豈可無椅坐者乃入内取通硃螺鈿屏風至
旨謂予曰此乃朕向來普安邸太上所賜物也上御玉
荷杯予用金鴨杯初盞上自取酒令潘妃唱賀新郎旨
令蘭香執上所飲玉荷杯上注酒顧予曰賀新郎者朕
自賀得卿也酌以玉荷杯者示朕飲食與卿同器也此
酒當滿飲予乃拜謝上自以手扶謂予曰朕與卿老君
臣一家人也切不必事虚禮賀新郎有所謂相見了又
重午旨謂予曰不數日矣又有所謂荆江舊俗今如故
之說上親手拍予背曰卿流落海島二十餘年得不為
屈原之葬魚腹者寔祖宗天地留卿以輔朕也予忽流
涕答曰小臣三遷嶺海命出虎口豈期今日再見天日
上亦抆淚曰卿被罪許久可謂無辜天下知之不在多
說乃就坐食兩味八寶羹上謂予曰此味極佳内有蚌
肉猶可喫飯予答曰臣向在新州日食海味但於此則
間嘗上謂予曰此乃前日瓊守張英臣所進者予奏曰
酒行食遍恩浹意洽且暑熱不敢久侍清光上答曰今
夕之會正朕與卿聚會之便幸無多辭上謂予曰熱甚
朕已去繡紗&KR0008;子訖卿亦可便服予乃更青紗夾深衣
以侍旨言書字予答曰前輩謂凡人書字象其為人今
知信然上謂予曰朕在東宫時只習徽祖字更習太上
字予答曰此兩字格夐絶前聖上問予曰卿所寫字宛
如卿之為人予答曰臣幼習唐朝顔真卿字今自成一
家豈應上挂齒頰上曰朕前日侍太上皇於德夀宫閣
上治疊書畫因得卿紹興戊午所上封事真本太上與
朕玩味久之喜卿辭意精切筆法老成英風義氣凛凛
飛動太上自藏之曰可為後代式但其後為秦檜之所
批抹汚者朕啟太上令工匠逐行裁去裝褙予乃答曰
小臣平生習字多類此豈謂此奏至今塵於聖賢篋笥
中且三遭謫逐生不能保獨賴太上及陛下二天之力
俾晚復得入侍為幸多矣頃上謂予曰朕無事時思卿
赴貶之時心思如何予答曰只是辦著一片至誠心去
自有許多好處次琖予執尊立於上前曰臣嶺海殘生
誤蒙知遇天詔俾之還鄉足矣復賜之錄用寵矣今乃
賜之以百世之恩真小臣萬載之幸前杯已誤天手賜
之酒矣但禮有施報小臣固不當以草莽之語上瀆神
聰適面奉玉音有君臣相聚一堂之說用敢不避萬死
輒捧玉巵一則以上陛下萬歲之夀二則以謝陛下賜
酌百世之恩三則以見小臣犬馬之報乃執罇再拜酌
酒上再三令免拜亦且微揖潘妃執玉荷杯唱萬年歡
此詞乃仁宗親製上飲訖自執罇坐謂予曰禮有報施
乃卿所言余再三辭避蒙旨再三勸勉上乃親唱一曲
名喜遷鶯以酌酒且謂予曰梅霖初歇惜乎無雨予乃
恭揖飲訖各就坐上謂予曰朕昨苦嗽聲音稍澁朕每
在宫不妄作此只是侍太上宴間被上旨令唱今夕與
卿相會朕意甚歡故作此樂卿幸勿嫌予答曰方今太
上退閒陛下御宇政當勉志恢復然此樂亦當有時上
答曰卿頃霎不忘君真忠臣也雖漢之董汲唐之房魏
不過是也食兩味鼎煮羊羔胡椒醋子魚上謂予曰子
魚甚佳朕每日調和一尾可以喫兩日飯盖此味若以
佳料和之可以數日無餒腐之患予答曰陛下貴極天
子而節儉如此真堯舜再生上謂予曰朕所為非強乃
天性然因舉所服澹黃鋪茸繡鳳汗衫謂予曰朕此領
汗衫已著兩年今計尚可得數年又舉所著皂羅鞋謂
予曰朕此鞋原是皇后做與太上皇著者覺稍短朕著
得及則今已三箇月矣向侍太上時見太上喫飯不過
喫得一二百錢物朕於此時固已有節儉之志矣此時
秦檜方專權其家人一二百千錢物方過得一日太上每
次排會内宴止用得一二十千檜家一次乃反用數百
千太上與朕一領汗衫著一兩年檜家人一領汗衫止
著得數日即棄去朕所以日夜切齒嘆息也又謂予曰
太上近日賜朕真紅羅銷金團龍汗衫一領太上親書
一批與朕曰此領汗衫乃吾著者已十八年矣但色佳
今吾賜兒汝當念之朕藏此領汗衫甚謹朕不輕著只
往德夀宫及朔望臨朝與大祭祀則用此襯衮衣乃太
上生平所愛著者是太上所賜朕者遂令貴妃取此領
汗衫以示予予進奏曰陛下天性恭儉真太上之賢子
小臣之賢君也次盞蒙旨潘妃取玉龍盞至又令蘭香
取明州鰕鯆至特旨令妃勸予酒予再辭不獲上旨謂
妃曰胡侍讀能飲可滿酌歌聚明良一曲上撫掌大笑
曰此詞甚佳正愜朕意上又謂予曰此妃甚賢雖待之
以恩然不至如他婦人即唱勸酒事便可見矣上又令
妃酌酒上飲訖謂予曰卿可酌一杯以回妃酒予曰内
外事殊小臣今夕蒙恩如此使臣殺身以報陛下則所
當然欲使臣酌酒以回妃則不可臣恐明日朝臣議臣
之非上乃拱手答曰朕知卿此心忠直通於神明此朕
之誤言也予遂又取酒再拜勸上躍然滿飲之又自取
酒親酌賜予上曰酒後不可不喫龍次予答曰臣向在
海外渴甚惟以鷓鴣沈香小片嚼數片却以清茶嚥下
非惟齒頰香辣且酒渴頓醒乃以玉匣貯揭龍次數片
至上謂予曰此香乃太上去冬自合者上自嚼一片餘
悉以賜予凡七餅予乃嚼其一上又喚蘭香取茶以進
予亦被賜一杯食兩味胡椒醋羊頭真珠粉及炕羊炮
飯上謂予曰炕羊甚美食畢上乃移步至明遠亭上坐
於東向坐板上予立侍蒙旨令坐就西向坐板上側坐
又索茶乃以龍涎香盞遞兩盞至予拜賜一盞訖余乃
辭曰夜已三鼓恐聖躬疲倦上曰尚可餘時上旨喚王
先入池取藕蓮實剥去取玳瑁盤以水泛而進上又索
酒再酌滿飲予亦滿飲上謂予曰卿向在海南時為詩
必多予答曰臣向居嶺海時日率作詩十數首初任福
州僉判以詩詞唱和得罪故遷新州及居新州又以此
獲譴復徙吉陽軍甚矣詩詞能禍人也如此今既蒙錄
用静思二十年前為之墮淚上答曰桑田變為大海大
海變為桑田古宇今宙多少更易此事非特卿墮淚朕
亦不知幾抆淚矣世事殊異無可奈何予又奏曰臣向
者謫新州時兄鋒在家生母曾氏在堂臣只攜妻劉氏
在任所臣長男泳乃紹興戊午冬生於姑蘇次男澥乃
戊辰夏生於新州次男浹乃甲戌生於吉陽軍甲戌春
正月八日臣生母曾氏喪於家而臣不知於五月四日
方收家問臣惟有朝夕躃踊痛哭恨此身不即死與母
相見於黃泉予言之不覺淚下上亦愀然揮淚曰朕向
侍太上時聞徽宗訃太上為之不飯食者數日生離死
别上下同一懷抱予又奏曰夜已四鼓玉體疲倦上曰
未王先復奏曰雞已唱矣上曰朕若與宦官女子酣飲
徹旦則不可朕與胡侍讀相聚雖夜以繼日何害焉又
與予同凭欄杆曰月白風清河明雲淡這樣樂處惟朕
與卿同享之頃聞天竺鐘聲池畔柳中鵶噪矣上曰果
然天明予乃再拜謝恩上握手謂予曰昨夕之樂願卿
勿忘予答曰小臣當圖報陛下且尚有侍宴之日於是
侍上入内至候春門予揖退至中書遠望正門已啟百
官畢聚候朝梅谿王十朋問曰何來予乃大笑握其手
曰老夫夜來終夕不寢今歸自天上此段奇事兄豈容
不知於是即盥洗更朝服而見
後跋
予半生嶺海晚遇聖天子擢用一歲之間凡九遷其職
一月之間凡三拜二千石之命十拜遷秩之旨至於隆
興癸未夏侍宴之恩古今無比予老矣風燭可虞謹親
書於後以為後人之徵嗚呼天語諄勤後之子孫當永
保之以無墮予志
淳熙丁酉七夕澹菴老人胡銓跋之以示男泳澥浹瀳
姪孫壻周鐸又云經筵玉音問答乃予隆興癸未侍宴
所記也
又跋
原有予當時親札藁一小册為瀟姪取去日後切不可
落付他姓之手又有正本一卷乃吏札也視予親札者
反無失天語諄勤後人可以憑信故又以吏札之本精
加删潤親手錄藏於家使後覽者有所訂焉昔司馬文
正公不喜後人寶其祖宗之畫像但喜後人寶其祖宗
之字蹟以為心畫也手法也見其字蹟即見其人之手
予之後能以文正公之心為心其亦賢矣
中元日胡銓又跋時祀先分胙罷喜雨涼而書也
澹菴文集卷二
