劉夢得文集卷第六
送別詩
送張侍郎送楊侍御
送蕭郎中送李尚書
送渾大夫送源中丞
送陸侍御送太常蕭博士
送王司馬送楊處厚
逢韓七中丞送周使君
留別張侍御送家兄隱居
送王師魯別友人後得書
送李僕射重送李相公
送張苕送能判官
送韋秀才道沖赴制舉
送李策秀才送張盥赴舉
送裴處士應舉送錢侍御
辤李相公送令狐相公
送趙中丞送裴司徒令公
送李戸部侍郎送李郎中
送杜錄事夜宴盧常侍宅
送崔司業使君送皇甫少尹
送蔡京送唐舍人
送盧處士送李秀才赴舉
送令狐博士送李員外
送陳郎中送李中丞
送李庚先輩送廖參謀
送從弟郎中
送工部張侍郎入蕃弔祭(時張兼御史)
月窟賓諸夏雲官降九天飾終鄰好重錫命禮
容全水咽猶登隴沙鳴稍極邊路因乘馹近志
爲飲冰堅毳帳差池見鳥旗搖曳前歸來賜金
石榮耀自編年
早秋送臺院楊侍御歸朝(兄弟四人遍歷諸科二人同在省)
仙署棣華春當時巳絶倫今朝丹闕下更入白
眉人重振高陽族分居要路津一門科第足五
府辟書頻&KR0743;鳥得秋氣法星懸火旻聖朝寰海
靜所至不埋輪
送工部蕭郎中刑部李郎中並以夲官兼
中丞分命充京西京北覆糧使
霜簡映金章相輝同舍郎天威巡虎落星使出
鴛行鐏俎成全策京坻閱見糧歸來虜塵滅畫
地奏明光
送李尚書鎮滑州(自淅西觀察徵拜兵部侍郎月餘有此拜也)
南徐報政入文昌東郡須才別建章視草名高
同蜀客擁旄年少勝荀郎黃河一曲當城下緹
騎千重照路傍自古相門還出相如今人望在
巖廊(其後果繼韋平之族)
送渾大夫赴豐州(自大鴻臚拜家丞舊勲)
鳳銜新詔降恩華又見旌旗出渾家故吏來辤
辛屬國精兵願逐李輕車氊裘君長迎風懼錦
領酋豪踏雪衙其柰明年好春日無人喚看牡
丹花
送源中丞充新羅冊立使(侍中之孫)
相門才子稱華簪持節東行捧德音官帶霜威
辤鳳闕口傳天語到鷄林煙開鼇背千尋碧日
落鯨波萬頃金想見扶桑受恩後一時西拜盡
傾心
送陸侍御歸淮南使府五韻(用年字)
江左重詩篇陸生名久傳鳳城來巳熟羊酪不
嫌羶歸路芙蓉府離堂瑇瑁筵秦山呈臘雪隋
柳布新年曾忝楊州薦因君逹短牋(時從丞相鎮揚州嘗辱麦薦)
送太常蕭博士弃官歸養赴東都(時元兄罷相爲少師)
(仲兄爲郎官並分司洛邑)
兄弟盡鴛鸞歸心切問安貪榮五彩服遂挂兩
梁冠侍膳曾調鼎循陔更握蘭從今別君後長
嚮德星看
送王司馬之陜州(自太常丞授工爲詩)
暫輟清齋出太常空攜詩卷赴甘棠府公旣有
朝中舊司馬應容酒後狂案牘來時唯署字風
煙入興便成章兩京大道多遊客每遇詞人戰
一場
洛中送楊處厚入關因遊蜀
洛陽秋日正淒淒君去西秦更向西舊學三冬
今轉富曾傷六翮養初齊王城曉入窺丹鳳蜀
路晴來見碧鷄早識卧龍應有分不妨從此躡
丹梯
洛中逢韓七中丞之吳興口號(五首)
昔年意氣結羣英幾度朝迴一字行海北天南
零落盡兩人相見洛陽城
自從雲散各東西每日歡娱却慘悽離別苦多
相見少一生心事在書題
今朝無意訴離杯何況清絃急管催夲欲醉中
輕遠別不知翻引酒悲來
槖它橋上蘋風起鸚鵡杯中蒻雨春水碧山青
知好處開顔一笑嚮何人
谿中士女出笆籬谿上鴛鴦避畫旗何處人間
似仙境春山攜妓採茶時
送周使君罷渝州歸郢中別墅
君思郢上吟歸去故自渝南擲郡章野戍岸邊
留畫舸綠蘿隂下到仙莊池荷雨後衣香起庭
草春深綬帶長秪恐鳴騶催上道不容待得晚
菰嘗
發華州留別張侍御賈
束簡下延閣假符驅短轅同人惜分袂結念醉
芳罇切切別絃急蕭蕭征騎煩臨岐無限意相
視却忘言(張詩云夫子生知者相期性理中遂有忘言之句)
奉送家兄歸王屋山隱居(二首據道書王屋山一名陽洛山)
陽洛天壇上依俙似玉京夜分先見日月淨遠
聞笙雲路將雞犬丹臺有姓名古來成道者兄
弟亦同行
春來山事好歸去憶逍遥水淨苔莎色露香芝
术苗登臺吸瑞景飛步翼神颷願薦塤箎曲相
將學玉簫
送王師魯恊律赴湖南使幕(即永穆公之孫)
翩翩馬上郎驅傳渡三湘橘樹沙洲暗松醪酒
肆香素風傳竹帛高價騁琳琅楚水多蘭若何
人事搴芳
別友人後得書因以詩贈
前時送君去揮手青門橋路轉不相見猶聞馬
蕭蕭今得出關書行塵日巳遥春還遲君至共
結芳蘭苕
奉送浙西李僕射相公赴鎮(奉送至臨泉驛書札見徵拙詩時在汝州)
建節東行是舊遊歡聲喜氣滿吴州郡人重得
黃丞相童子爭迎郭細侯詔下初辤温室樹夢
中先到景陽樓自憐不識平津閤遥望旌旗汝
水頭
重送浙西李相公頃嘗鎮江南巳經七載
後歷滑臺劒南兩鎮遂入相今復領舊地
新加旌旄
江北萬人看玉節江南千騎引金鐃鳳從池上
遊滄海鶴到遼東識舊巢城下清波含百谷牎
中遠岫列三茅碧雞白馬徊翔久却憶朱方是
樂郊
送華隂尉張苕赴邕府使幕(張即燕公之孫頃坐事除名)
昔忝南宫郎往來東觀頻嘗披燕公傳聳若窺
三辰翊聖崇國夲保賢正朝倫高視緬今古清
風夐無鄰蘭錡照通衢一家十朱輪鄼國嗣侯
絶蔿鄕貴業貧夫子承大名少年振芳塵青袍
仙掌下矯首凌煙旻公冶夲非罪潘郎一爲民
風霜苦搖落堅白無緇磷一旦逢良時天光燭
幽淪重爲長裾客佐彼觀風臣分野窮禹畫人
煙過虞巡不言此行遠所樂相知新雨起巫山
陽鳥鳴湘水濱離筵出蒼莽別曲多愁辛今朝
一杯酒明日千里人彼此孤舟去悠悠天海春
送湘陽能判官孺登府罷歸鍾陵因寄呈
江西裴中丞二十三兄(三首)
射策志未就從事府云除篋留馬卿賦袖有劉
弘書忽見夏木深悵然憶吾廬復持州民刺歸
謁專城居君家誠易知勝絶傾里閭人言北郭
生門有卿相輿
鍾陵藹千里帶郭西江水朱檻照河宫旗亭綠
雲裏前年初缺守愼簡由宸扆臨軒弄郡章得
人方付此是時左馮翊天下第一理貴臣持牙
璋優詔發青紙迎風汙吏免先令疲人喜何武
劾腐儒陳蕃禮高士
昔升君子堂腰下綬猶黃(中丞時爲萬年尉)汾隂有寶氣
赤堇多竒鋩束簡下曲臺佩鞬來歷陽綺筵陪
一笑蘭室襲餘芳風水忽異勢江湖遂相忘因
君儻借問爲話老滄浪(中丞爲博士制相國柳宜城議識者韙之頃授余以其夲厥後)
(牧和州節度使杜司徒以中丞才器俱偉欲軍裝以重戎府故授以夲州團練使滿坐觀腰鞬禮成歡甚相視而笑後房讌樂卜夜)
(縱談子忝司徒之賓時獲末坐初中丞自尚書屯田員外郎出守踵其武者今給事中穆公代給事者右丞叚公予不佞繼右丞之)
(後故曰襲餘芳焉)
送韋秀才道沖赴制舉
驚禽一辤巢栖息無少安秋扇一離手流塵蔽
霜紈故侣不可追涼風日巳寒遠逢杜陵士別
盡平生歡逐客無印綬楚江多芷蘭因君時暇
遊長鋏不復彈閱書南軒霽絙瑟清夜闌萬境
身外寂一杯腹中寬伊昔玄宗朝冬卿冠鴛鸞
肅穆昇内殿從容領儒冠游夏無措詞陽秋垂
不刊至今羣玉府學者空縱觀世人希德門揭
若攀峯巒之子嚮明訓鏘如振琅玕一旦西上
書斑裳拂征鞍荆臺宿暮雨漢水浮春瀾君門
起天中多士如星欑煙霞覆雙闕抃舞羅千官
清漏滴銅臺仙廚下雕盤熒煌仰金牓錯落飛
濡翰古來長策人所歎遭時難一鳴從此始相
望青雲端
送李策秀才還湖南因寄幕中親故兼簡
衡州吕八郎中
深春風日淨爭長幽鳥鳴僕夫前致詞門有白
面生攝衣相問訊解帶坐南榮端志見眉睫苦
言發精誠因出懷中文調孤詞亦清悄如促柱
絃掩抑多不平乃言夲蜀士世降岷山靈前人
秉懿文高視來上京曳綬司徒府所從信國楨
析薪委空林善響難繼聲何處依附郭幾人思
郈城雲天望喬木風水悲流萍前與計吏西始
引貢士名森然就筆札從試春官卿帝城岐路
多萬足伺晨星茫茫風塵中工拙同有營寒女
勞夜織山苗榮寸莖侯門武繼踵衣褐誰將迎
弱羽果摧頽壯心鬱怦怦諒無蟠木容聊覆蓬
累行昨日訊靈龜繇言利艱貞當求捨拔中必
在審己明誓將息薄遊焦思窮筆精蒔蘭在幽
渚安得揚芬馨曰余摧落者散質負華纓一聆
辛苦辭再動依鬱情身棄言不動愛才心尚驚
恨無羊角風使爾化北溟論罷情益親涉旬忘
歸程日攜邑中客間眺江上城晝憩命金罍宵
談轉琁衡蕙風香麈尾月露濡桃笙忽被戒羸
驂薄言事南征火雲蔚千里旅思浩巳盈湘江
含碧虚衡嶺浮翠晶豈伊水山異適與人事并
油幕似崑丘粲然疊瑶瓊庾樓見清月孔坐多
綠醽復有衡山守夲自雲龍庭至和在靈府發
越侔咸英一麾出營陽惠彼蚩蚩民隼旟辤灞
水居者皆涕零惟昔與伊人交歡在夙齡一從
雲雨散滋我鄙悋萌北渚不堪愁南音誰復聽
離憂若去水浩漾無時停嘗聞祝融峯上有神
禹銘古石琅玕姿秘文螭虎形聖功奠遠服神
物擁休禎賢人在其下仿像疑蓬瀛君行歷郡
齋大袂拂雙旌飾容遇朗鑒肝鬲可以呈昔日
馬相如臨卭坐盡傾勉君刷羽翰早取凌青冥
送張盥赴舉(并引)
古人以偕受學爲同門友今人以偕升名爲同
年友其語孰見搢紳者皆道焉余於張盥爲丈
人由是道也曩吾見爾之始生以老成爲祝今
吾見爾之成人以未立爲憂吾不幸嚮所謂同
年友當其盛時聮袂齊鑣亘絶九衢若屏風然
今來落落如曙星之相望昔日會合不煩異席
可長太息哉然而尚書右丞衞大受兵部待郎
武庭碩二君者當時偉人咸萬夫之望足以訂
十朋之多也第如京師無騷騷爾無忻忻爾時
秋也吾爲若叩商之謳幸有感夫二君子
爾生始懸孤我作坐上賓引箸舉湯餅祝詞天
麒麟今成一丈夫坎軻愁風塵長裾來謁我自
號廬山人道舊與撫孤悄然傷我神依依見眉
睫嘿嘿含悲辛永懷同年友追想出谷晨三十
二君子齊飛陵煙旻曲江一會時後會巳凋淪
況今三十載閱世難重陳盛時一巳過來者日
日新不如搖落樹重有明年春火後見琮璜霜
餘識松筠肅機乃獨秀武抱亦絶倫爾今持我
詩西見二重臣成賢必念舊保貴在安貧淸時
爲丞郎氣力侔陶鈞乞取斗升水因之雲漢津
送裴處士應制舉(并引)
晉人裴昌禹讀書數千卷於周官小戴禮尤邃
性是古敢言雖侯王不能卑下故與世相參差
凡抵有位以索合行天下幾(巨依反)遍常歎諸侯
莫可遊欲一見天子而未有路會今年詔書徵
賢良昌禹大喜以爲盡可以豁平生搏髀爵躍
曰一觀雲龍庭足矣繇是裹三月糧而西徂咨
余以七言爲西遊之資籍耳
裴生久在風塵裏氣勁言高少知已注書曾學
鄭司農歷國多於孔夫子往來訪我到連州無
窮絶境終日遊登山雨中試蠟屐入洞夏裏披
貂裘白帝城邊又相遇歛翼三年不飛去忽然
結束如秋蓬自稱對策明光宫人言策中說何
事掉頭不荅看飛鴻彤庭翠松迎曉日鳳銜金
牓雲間出中貴腰鞭立傾酒宰臣委佩觀搖筆
古稱射策如彎弧一發偶中何時無由來草澤
無忌諱努力滿挽當雲衢憶得童年識君處嘉
禾驛後聮牆住垂釣鬭得王餘魚踏芳共登蘇
小墓此事今同夢想閒相看一笑且開顔老大
希逢舊鄰里爲君扶病到方山
送錢侍御自宣州幕拜官便於華州覲省
五綵繡衣裳當年正相稱春風舊關路歸去眞
多興蘭陔行可採蓮府猶逥瞪楊家紺幰迎(侍御)
(即王相公貴壻)謝守瑶華贈(宣州崔相公有詩贈行)御街草泛豔臺相
煙含凝曾是平昔遊無因理歸乘
將赴汝州途出浚下留辤李相公表臣
長安舊遊四十載鄂渚一別十四年後來富貴
巳零落歲寒松栢猶依然初逢貞元尚文主雲
闕天池共翔舞相看却數六朝臣屈指如今無
四五夷門天下之咽喉昔時往往生瘡疣聮翩
舊相來鎮壓四海吐納皆通流久別凡經幾多
事何由說得平生意千思萬慮盡如空一笑一
言眞可貴世間何事最慇勤白頭將相逢故人
功成名遂會歸老請嚮東山爲近鄰
送令狐相公自僕射出鎮南梁
夏木正隂成戎裝出帝京霑襟辤闕淚回首別
鄕情雲樹襃中路風煙漢上城前旌轉谷去後
騎踏橋聲久領鴛行重無嫌虎綬輕終當提一
筆再入副蒼生
送趙中丞自司金郎轉官參山南令狐僕
射幕府(趙氏兄弟皆僕射門客)
綠樹滿襃斜西南蜀路賖驛門臨白草縣道過
黃花相府開油幕門生逐絳紗行看布政後還
從入京華
送裴司徒令公自東都留守再命太原(自封晉國)
(公兩任相去十六年)
星使出關東兵符賜上公山河歸舊國管籥換
離宫行色旌旗動軍聲鼓角雄愛棠餘故吏騎
竹見新童漢壘三秋靜胡沙萬里空其如天下
望旦夕詠清風
送李戸部侍郎自河南尹再除夲官歸闕
昔年内署振雄詞今日東都結去思宫女猶傳
洞簫賦國人先詠衮衣詩華星却復文昌位別
鶴重歸太一池想到金門待稱籍一時驚喜見
風儀
送蘄州李郎中赴任
楚關蘄水路非賖東望雲山日夕佳薤葉照人
呈夏簟松花滿椀試新茶樓中飲興因明月江
上詩情爲晚霞北地交親長引領早將玄鬢到
京華
洛中春末送杜錄事赴蘄州
罇前花下長相見明日忽爲千里人君過午橋
回首望洛城猶自有殘春
夜宴福建盧常侍宅因送之鎮
暫駐旌旗洛水堤綺筵紅燭醉蘭閨美人美酒
長相逐莫怕猿聲發建溪
洛中送崔司業使君扶侍赴唐州
綠野方城路殘春柳絮飛風鳴驌驦馬日照老
萊衣洛苑魚書至江村鴈戸歸相思望淮水雙
鯉不應稀
送河南皇甫少尹赴絳州
祖帳臨周道前旌指晉城午橋羣吏散亥字老
人迎詩酒每同樂別離方見情從兹洛陽社吟
詠欠書生
送前進士蔡京赴學究科(時崔相公楊尚書掌選)
耳聞戰鼓帶經鋤振發名聲自里閭巳是世間
能賦客更攻牎下絶編書朱門逹者誰能識絳
帳諸生盡不如幸遇天官舊丞相知君無翼上
空虚
送唐舍人出鎮閩中
暫辤鴛鷺出蓬瀛忽擁貔貅鎮粤城閩嶺夏雲
迎皂蓋建谿秋樹映紅旌山川遠地由來好富
貴當年別有情了却人閒㛰嫁事復歸朝右作
公卿
送盧處士歸嵩山別業
世業嵩山隱雲深無四鄰藥鑪燒姹女酒甕貯
賢人曉日華隂霧秋風函谷塵送君從此去鈴
閣少談賓
送李友路秀才赴舉
誰憐相門子不語望秋山生長紈綺内辛勤筆
硯閒榮親在名字好學弃官班竚俟明年桂高
堂開笑顔
送國子令狐博士赴興元覲省
相門才子高陽族學省清資五品官諫院過時
榮棣萼謝庭歸去踏芝蘭山中花帶煙嵐晚棧
底江含雪水寒伯仲到家人盡賀柳營蓮府遞
相歡
送李二十九兄員外赴邠寧使幕
家襲韋平身業文素風清白至今貧南宫通籍
新郎吏西候從戎舊主人城外草黃秋有雪烽
頭煙靜虜無塵鼎門爲別霜天晚剩把離觴三
五巡
送分司陳郎中祗召直史館重修實錄
蟬鳴官樹引行車言自成周赴玉除遠取南朝
貴公子重修東觀帝王書常時載筆窺金匱暇
日登樓到石渠若問舊人劉子政如今頭白在
商於
送李中丞赴楚州
緹騎朱旗入楚城士林皆賀振家聲兒童但喜
迎賢守故吏猶應記小名萬頃水田連郭秀四
時煙月映淮清憶君初得崑山玉同嚮揚州攜
手行
送李庚先輩赴選
一家何啻十朱輪諸父雙飛秉大鈞曾脫素衣
參幕客却爲精舍讀書人離筵洛水侵杯色征
路函關嚮晚塵今日山公舊賓主知君不負帝
城春
送廖參謀東遊(二首)
九陌逢君又別離行雲別鶴夲無期望高樓上
忽相見看過花開花落時
繁花落盡君辤去綠草垂楊引征路東道諸侯
皆故人留連必是多情處
送從弟郎中赴浙西(并引)
從弟三復十餘年閒凡三爲浙右從事往年主
公入相薦&KR0993;登朝中復從公鎮南未幾而罷昨
以尚書外郎奉使至洛旋承新命改轅而東三
從公皆在舊地徵諸故事夐無其倫故賦詩贈
之亦志異也
銜命出尚書新恩換使車漢庭無右者梁苑重
歸歟又食建業水曾依京口居(劉將軍傳云莒人世家京)共經
無限事賓主兩如初
劉夢得文集卷第六
劉夢得外集卷第六
律詩
遊道林嶽麓寺和韓元二君子
張籍遠寄長句詶湖州崔郎中
喜韓吳興同遷秋日書懷
歎梅雨酬嚴給事
荅張祕書謝馬和中書即事
見寄藍橋懷舊和裴侍中留別
省中四松豐安里舊居
李相公宴餞惠班竹杖
楊給事製新樓春晚即事
牛相公述舊詶鄭州權舍人
和裴令公夜宴李侍郎惠藥物
宫城早秋新墅溪竹
追感韋裴六相和牛相公感傷
和牛相公寓懷雨後寓懷
林亭雨後偶成所寄太湖石
和王尚書牛相公寓言
南溪醉歌牛相公同遊
詶大尹裴侍郎詶太原狄尚書
詶崔大夫暮秋久雨喜晴
唐侍御寄遊道林嶽麓二寺詩并沈中丞
姚員外所和見徵繼作
湘西古刹雙蹲蹲羣峯朝拱如駿奔青松步障
深五里龍官黯黯神爲&KR1377;高殿呀然壓蒼巘俯
瞰長江疑欲吞橘洲泛浮金實動水郭繚繞朱
樓騫語餘百響入天籟衆竒引步輕翻翻泉清
石布博碁子蘿密鳥韻如簧言回廊架險高且
曲新徑穿林明復昏淺流忽濁山獸過古木半
空天火痕星使雙飛出禁垣元侯餞之遊石門
紫髯翼從紅袖舞竹風松雪香温馨遠持青瑣
照巫峽一戞驚斷三聲猿靈山會中身不與吟
想峭絶愁精魂恨無黃金千萬餅布地買取爲
丘園
遥和韓睦州元相公二君子
玉人紫綬相輝映却要霜髯一兩莖其奈無成
空老去每臨明鏡若爲情
張郎中籍遠寄長句開緘之日巳及新秋
因舉目前仰酬高韻
南宫詞客寄新篇清似湘靈促柱絃京邑舊遊
勞夢想歷陽秋色正澄鮮雲銜日脚成山雨風
駕潮頭入渚田對此獨吟還獨酌知音不見思
蒼然
詶湖州崔郎中見寄
風箏吟秋空不有指爪聲高人靈府閒律吕侔
咸英昔年與兄遊文似馬長卿今來寄新詩乃
類陶淵明磨礱老益智吟詠間彌精豈非山水
鄕蕩漾神機清渚煙蕙蘭動溪雨虹蜺生憑君
虚上舍待余乘興行
詶楊八庶子喜韓吳興與余同遷見贈(依本韻次用)
早遇聖明朝鴈行登九霄(吳興與余中外兄弟)文輕傅武仲
酒逼盖寬饒捨矢同瞻鵠當筵共賽梟(吳興與余同年判入)
(等第)琢磨三益重唱和五音調臺栢煙常起池荷
香暗飄(吳興與余同爲御史臺外有蓮池也)星文辭北極旗影度東遼
(吳興自度支郎中出爲行軍司馬所從即范僕射昔范眀友爲度遼將軍)直道由來黜浮名豈
敢要三湘與百越雨散又雲搖遠守慙侯籍徵
還荷詔條顇容唯舌在別恨幾魂銷滿眼悲陳
事逢人少舊僚煙霞爲老伴蒲柳任先凋虎綬
懸新印龍理去橈斷腸天北郡攜手洛陽橋
幢盖今雖貴弓旌會見招其如草玄客空宇久
寥寥
秋日書懷寄河南王尹
公府想無事西池秋水清去年爲狎客永日奉
高情況有臺上月如聞雲外笙不知桑落酒今
歲與誰傾
浙東元相公歎梅雨欝蒸之候因寄七言
稽山自與岐山別何事連年鸑鷟飛百辟商量
舊相入九天祗候謫仙歸平湖晚泛窺清鏡高
閤晨開掃翠微今日看書最惆悵爲聞梅雨損
朝衣
嚴給事賀加五品兼簡同制水部李郎中
九天雨露傳青詔八舍郎官換綠衣初佩銀魚
隨仗入宜乘白馬退朝歸雕盤賀喜開瑶席彩
筆題詩出鎻闈聞道水曹偏得意霞朝霧夕有
光輝
裴相公大學士見示荅張祕書謝馬詩并
羣公屬和因命追作
草玄門戶少塵埃丞相并州寄馬來初自塞垣
銜苜蓿忽行幽逕破莓苔尋花緩轡威遲去帶
酒垂鞭躞蹀迴不與王侯與詞客知輕富貴重
清才
和司空裴相公中書即事通簡舊僚之作
談笑在巖廊人人盡所長儀形見山立文字動
星光日運丹青筆時看赤白囊佇聞戎馬息入
賀領鴛行
微之鎮武昌中路見寄藍橋懷舊之作悽
然繼和兼寄安平
今日油幢引他年黃紙追同爲三楚客獨有九
霄期宿草恨長在傷禽飛尚遲武昌應巳到新
柳映紅旗
奉和裴侍中將赴漢南留別坐上諸公
金貂曉出鳳池頭玉節前臨南雍州暫輟洪鑪
觀劒戟還將大筆注春秋管絃席上留高韻山
水途中入勝遊峴首風煙看未足便應重拜富
人侯
和兵部鄭侍郎省中四松詩十韻(松是中書相公任侍)
(郎時栽)
右相歷中臺移松武庫栽紫茸抽組綬青實長
玫瑰便有干霄勢看成構厦材數分天柱半影
逐日輪迴舊賞台階去新知谷口來息隂常仰
望翫境幾徘徊翠粒晴懸露蒼鱗雨起苔凝音
助瑶瑟飄蘂泛金罍月桂花遥燭星榆半對開
終須似雞樹榮茂近昭回
和蘇郎中尋豐安里舊居寄主客張郎中
漳濱卧起恣間遊宣室徵還未白頭舊隱來尋
通德里新篇寫出畔牢愁池看科斗成文字鳥
聽提壷憶獻酬同學同年又同舍許君雲路竝
華輈
將赴蘇州途出洛陽留守李相公申宴餞
寵行話舊形於篇章謹杼下情以申仰謝
歲杪風物動雪餘宫苑晴兔園賓客至金谷管
絃聲洛水故人別吴宫新燕迎越郎憂不淺懷
袖有瓊英
吳興敬郎中見惠班竹杖兼示一絶聊以
謝之
一莖烱烱琅玕色數節重重瑇瑁文柱到高山
未登處青雲路上願逢君
和浙西王尚書聞常州楊給事製新樓因
寄之作
文昌星象盡東來油幕朱門次第開且上新樓
看風月會乘雲雨一時回(尚書在南宫爲左丞給事與禹錫皆是郎吏)
詶淅東李侍郎越州春晚即事長句
越中藹藹繁華地秦望峯前禹穴西湖草初生
邊鴈去山花半謝杜鵑啼青油晝卷臨高閣紅
旆晴翻繞古堤明日漢庭徵舊德老人爭出若
邪溪(後漢劉寵爲會稽大治及徵還山隂縣有五六老叟自若邪山谷閒出人賫百錢以送寵勞之荅曰自明府下車民)
(不見吏年老遇值聖明故奉送寵爲人選一大錢受之也)
詶淮南牛相公述舊見貽
少年曾忝漢庭臣晚歲空餘老病身初見相如
成賦日尋爲丞相掃門人追思往事咨嗟久喜
奉清光笑語頻猶有登朝舊冠冕待公三入拂
埃塵
詶鄭州權舍人見寄十二韻
朱戶凌晨啓碧梧含早涼人從滎澤至書到漆
沮傍抃會因佳句情深取斷章愜心同笑語入
耳勝笙篁憶昔三條路居鄰數仞墻(舍人舊宅光福時忝東鄰)
學堂青玉案彩服紫羅囊麟角看成就龍駒見
柳楊彀中飛一箭雲際落雙鶬(舍人一舉登科又判入等第)甸邑
叨前列天臺媿後行(鄙人離渭南主簿十年舍人方尉此邑及罹譴謫重入南宫爲禮部)
(郎中舍人方在考功員外)鯉庭傳事業雞樹遂翺翔書殿連鳴
鵲神池接鳳凰追遊蒙尚齒惠好結中腸(鄙人在集賢與)
(西掖接近日夕追遊)鎩翮方擡舉危根易損傷一麾憐弃置
五字借恩光(鄙人出牧姑蘇舍人草制)汝海崆峒秀溱流芍藥
芳風能行偃草境靜不爭桑(鄙人轉臨汝舍人收滎陽)轉旆趨關
右頒條匝渭陽病吟猶有思老醉巳無狂塵滿
鴻溝道沙驚白狄鄕竚聞黃紙詔促召紫微郎
奉和裴令公夜宴
天下蒼生望不休東山雖有但時遊從來海上
仙桃樹肯逐人閒風露秋
病卧李侍郎見惠藥物謔以文星之句
隱几支頥對落暉故人書信到柴扉周南留滯
商山老星象如今屬少微
詶留守牛相公宫城早秋寓言見寄
曉月映宫樹秋光起天津涼風稍動葉宿露未
生塵景氣尚芳麗曠望感心神揮毫成逸韻開
閤遲來賓擺去將相印漸爲逍遥身如招後房
宴却要白頭人
牛相公留守旯示城外新墅有溪竹秋月
親情多往宿遊恨不得去因成四韻兼簡
洛中親故之什兼命同作
別墅洛城外月明村墅通光輝滿地上絲管發
舟中堤豔菊花露島涼松葉風高情限清禁寒
漏滴深宫
和僕射牛相公追感韋裴元相登庸皆四
十餘未五十薨殁豈早榮早枯之義今年
將六十猶粗強徤因親故勸酒率然成篇
并見寄之作
坐鎮清朝獨殷然間徵故事數前賢用才同踐
鈞衡地稟氣終分大小年威鳳夲池思泛泳仙
查舊路望回旋猶憐綺季深山裏唯有松風與
石田
和僕射牛相公以離闕庭七年班行親故
亡殁十無一人再覩龍顔喜慶雖極感歎
風燭能不愴然因成四韻并示集賢中書
二相公所和
久辭龍闕擁紅旗喜見天顔拜赤墀三省英寮
非舊侣萬年芳樹長新枝交朋接武居仙院幕
客追風入鳳池雲母屏風即施設可憐榮耀冠
當時
和僕射牛相公見示長句
靜得天和興自濃不緣宦逹性靈慵大鵬六月
有間意仙鶴千年無躁容流輩盡來多歎息官
班高後少過從唯應加築露臺上䞉見終南雲
外峯
和牛相公夏末雨後寓懷見示
金火交爭正抑揚蕭蕭飛雨助清商曉看紈扇
恩情薄夜覺紗燈刻數長樹上早蟬纔發響庭
中百草巳無光當年富貴亦惆悵何況悲翁髮
似霜
牛相公林亭雨後偶成
飛雨過池閣浮光生草樹新竹開粉奩初蓮爇
香炷野花無時節水鳥自來去若問知境人人
閒第一處
牛相公題姑蘇所寄太湖石兼寄李蘇州
震澤生竒石沈潛得地靈初辭水府出猶帶龍
宫腥發自江湖國來榮卿相庭從風夏雲勢上
漢古查形拂拭魚鱗見鏗鏘玉韻聆煙波含宿
潤苔蘚助新青嵌穴胡鶵貌纖鋩蟲篆銘孱顔
傲林薄飛動向雷霆煩熱近還散餘酲見便醒
凡禽不敢息浮壒莫能停靜稱垂松蓋鮮宜映
鶴翎忘憂常目繫素尚與心冥眇小欺湘鷰團
圓笑落星徒然想融結安可測年齡採取詢鄕
耊搜求按舊經垂鈎入空隙隔浪動晶熒有獲
人爭賀歡謠衆共聽一州驚閱寶千里遠楊舲
覩物洛陽陌懷人吴御亭寄言垂天翼早晚起
滄溟
和陳許王尚書酬白少傅侍郎長句因通
簡汝洛舊遊之什
寥廓高翔不可追風雲失路暫相隨方同洛下
書生詠又建軍前大將旗雪裏命賓開玉帳飲
中請號駐金巵竹林一自王戎去嵇阮雖貧興
未衰
和僕射牛相公寓言(二首)
兩度竿頭立定誇回眸舉袖拂青霞盡抛今日
貴人㨾復振前朝名相家御史近來休直宿尚
書依舊趁參衙具瞻尊重誠無敵猶憶洛陽千
樹花
心如止水鑒常明見盡人閒萬物情鵰鶚騰空
猶逞俊驊騮齒足自無驚時來未覺權爲祟貴
了方知退是榮只恐重重世緣在事須三度副
蒼生
和牛相公南溪醉歌見寄
脫屣將相守冲謙惟於山水獨不廉枕伊背洛
得勝地鳴臯少室來軒簷相(去聲)形面勢然指畫
言下變化隨顧瞻清池曲榭人所致野趣幽芳
天與添有時轉入潭島閒珍木如幄藤爲簾忽
然便有江湖思沙礫平淺草纖纖怪石釣出太
湖底珠樹移自天台尖崇蘭迎風綠泛豔坼蓮
含露紅襜脩廊架空遠岫入弱柳覆檻流波
霑渚蒲抽英劒脊動岸荻迸筍錐頭銛攜觴命
侣極永日此會雖數心無猒人皆置莊身不到
富貴難與逍遥兼唯公出處得自在決就放曠
辭炎炎坐賓盡歡恣談謔媿我掉頭還奮髯能
令商於多病客亦覺自適非沈潛
詶僕射牛相公晉國池上別後至甘棠館
忽夢同游因成口号見寄
巳嗟池上別魂驚忽報夢中攜手行此夜獨歸
還乞夢老人無睡到天明
裴侍郎大尹雪中遺酒一壷兼示喜眼疾
初平一絶有間行把酒之句斐然仰詶
卷盡輕雲月更明金篦不用且間行若傾家釀
招來客何必池塘春草生
詶太原狄尚書見寄
家聲烜赫冠前賢時望穹崇鎮北邊身上官銜
如坐主幕中談笑取同年幽并俠少趨鞭弭燕
趙佳人奉管絃仍把天兵書號筆遠題長句寄
山川
詶宣州崔大夫見寄
白衣曾拜漢尚書今日恩光到弊廬再入龍樓
稱綺季應緣狗監說相如中郎南鎮權方重内
史高齋興有餘遥想敬亭春欲暮百花飛盡柳
花初
詶皇甫十少尹暮秋久雨喜晴有懷見示
雨餘獨坐卷簾帷便得詩人喜霽詩搖落從來
長年感慘舒偏是病身知掃開雲霧呈光景流
盡潢汙見路𡵨何況菊香新酒熟神州司馬好
狂時
劉夢得外集卷第六
