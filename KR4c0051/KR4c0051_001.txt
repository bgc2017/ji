劉夢得文集卷第一
古詩
澤宫登司馬錯故城
寄李六侍御謁枉山會禪師
善卷壇下作武陵觀火
荅崔元受途中早發
贈尹果毅望衡山
遊桃源賦登天壇
寫羅浮事秋江早發
歸城南別墅和裴尹祈雨
命箏歌送酒
澤宫(并序)
澤宫送士歲貢也晉昌唐如誨以信誼爲良弓
文學爲菆矢規爵禄猶衆禽密彀持滿遡風蜚
繳者數矣有措杯之妙而無雙鶬之獲韔弓收
視歸究其術繇是跡愈屈而名愈聞君子益多
之彼不由其術一幸而中者雖懸貆在庭君子
未嘗多也歲殫矣告予以西余爲賦澤宫一章
庶見子之弓弗再張也巳
秩秩澤宫有的維鵠祁祁庶士于以干禄彼鵠
斯微若止若翔千里之差起于毫芒我矢旣直
我弓旣良依于高墉罔我不臧高墉伊何維器
與時視之以心誰謂鵠微
登司馬錯故城(秦昭王命錯征五溪蠻城在武陵沅江南)
將軍將秦師西南奠遐服故壘清江上蒼煙晦
喬木登臨值蕭辰同覽壯前躅塹平陳葉滿墉
高秋蔓綠廢井抽寒菜毀臺生穭榖耕人得古
器宿雨多遺鏃楚塞鬱重疊蠻溪紛詰曲留此
數仞基幾人傷遠目
卧病聞常山旋師策勲宥過王澤大洽因
寄李六侍御
寂寂重寂寂病夫卧秋齋夜蟲思幽壁槁葉鳴
空階南國異氣候火旻尚昏霾瘴煙跕飛羽沴
氣傷百骸昨聞凱歌旋飲至酒如淮無戰陋丹
水垂仁輕藁街清廟旣策勲圓丘俟燔柴車書
一以混幽遠靡不懷逐客顦顇久故鄕風雨乖
禽魚各有化予欲問齊諧
謁枉山會禪師
我夲山東人平生多感槩弱冠遊咸京上書金
馬外結交當世賢馳聲溢四塞勉修貴及早狃
捷不知退錙銖揚芬馨尋尺招瑕纇淹留郢南
鄙摧頽羽翰碎安能各往來且欲去沈痗吾師
得眞如自在人寰内哀我墮名網有如翾飛輩
曈曈揭智炬照使出昏昩靜見玄關啓歆然初
心會夙尚一何微今得信可大覺路明證入便
門通懴悔悟理言自忘處屯道猶泰色身豈吾
寶慧性非形礙思此靈山期未來何年載
善卷壇下作(在枉山上)
先生見堯心相與去九有斯民旣巳治我得安
林藪道爲自然貴名是無窮壽瑶壇在此山識
者常逥首
武陵觀火詩
楚鄕祝融分災火常爲虞是時直突煙發自晨
炊徒盲風扇其威白晝曛陽烏操綆不暇汲脩
牆寧避踰怒如烈缺光迅與棼輪俱聮延掩四
逹赫奕成烘鑪汹疑雲濤翻颯若鬼神趨當前
迎焮赩是物同膏腴金鳥入梵天赤龍遊玄都
騰煙透牎戸飛焰生欒櫨火山摧半空星雨洒
中衢瑶壇被髹&KR0238;寶樹欑珊瑚花縣與琴焦旗
亭無酒濡市人委百貨邑令遺雙鳧餘勢下隈
隩長熛烘舳艫吹熒照水府炙浪愁天吴災罷
雲日晚心驚視聽殊高灰辨廩庾黑土連闉闍
衆燼合星羅遊氛鑠人膚&KR0779;地藏宿熱遥林呈
驟枯火德資生人庸可一日無御之失其道敲
石彌天隅晉庫走龍劒吴宫傷燕鶵五行有沴
氣先哲垂訏謨宋鄭同日起時當賢大夫無苛
自可樂弭患非所圖賢守恤人瘼臨煙駐驪駒
弔傷色慘怛唁失詞劬愉下令蠲里布指期輕
市租閈垣適未立苫蓋自相娱山木行翦伐江
泥宜墐塗魯臣不必葺何用徵越巫
崔元受少府自貶所還遺山薑花荅以詩
故人博羅尉遺我山薑花採從碧海上來自謫
仙家雲濤潤孤根隂火照晨葩淨摇扶桑日豔
對灜洲霞世人愛芳辛搴擷忘幽遐傳名入帝
里飛馹辭天涯王濟夲尚味石崇方鬪奢雕盤
多不識綺席乃增華驛馬損筋骨貴人滋齒牙
顧子藜藿士持此空歎嗟
途中早發
馬踏塵上霜月明岡頭路行人朝氣銳宿鳥相
辭去流水隔遠村縵山多紅樹悠悠關塞内來
往無間步
和董中庶古散調辭贈尹果毅
昔聽東武吟壯年心巳悲如何今濩落聞君苦
辛詞言有窮巷士弱齡頗尚竒讀得玄女符生
當事邊時借問遊俠窟結客幽并兒往來長楸
閒能帶雙鞬馳崩騰天寶末塵暗燕南陲烽火
入咸陽詔徵神武師是時召軍募插羽揚金羈
萬夫列轅門觀我中戟支誓當雪國讎親愛從
此辤中霄倚長劒起視蚩尤旗介馬晨蕭蕭陣
雲竟天涯隂風獵白草旗槊光參差勇氣貫中
腸視身忽如遺曾擒白馬將虜騎不敢追貴臣
上戰功名姓隨意移終歲肌骨苦他人印纍纍
謁者旣清宫諸侯各罷戲上將賜北第門戟不
可窺眥血下霑襟天高問無期却尋故鄕路孤
影空相隨行逢里中舊撲遬昔所嗤一言合侯
王腰佩黃金龜問我何自苦可憐眞數竒低徊
顧徒御慘色懸雙眉翻然悟世途撫巳昩所宜
田園巳蕪没流浪江海湄&KR0743;禽毛翮摧不見翔
雲姿衰容蔽逸氣孑孑無人知寂寞草玄徒長
吟下書幃爲君發哀韻若扣瑶林枝有客識其
眞潺湲涕交頥勸爾一杯酒陶然足自怡
望衡山
東南倚蓋卑維嶽資柱石前當祝融居上拂朱
鳥翮青冥結精氣磅礴宣地脉還聞膚寸隂能
致彌天澤
遊桃源一百韻
沅江清悠悠連山鬱岑寂回流抱絶巘皎鏡含
虚碧昏旦遞明媚煙嵐紛委積香蔓垂綠潭曝
龍照孤磧(山下潭名綠羅磧名曝龍)淵名著前志子驥思遠蹠
(子驥事見陶先生夲記也)寂寂無何鄕密爾天地隔金行太元
歲漁者偶探賾尋花得幽蹤窺洞穿暗隙依微
聞鷄犬豁逹值阡陌居人㸦將迎笑語如平昔
廣樂雖交奏海禽心不懌揮手一來歸故溪無
處覓緜緜五百載市朝幾遷革有路在壷中無
人知地脉皇家感至道聖祚自天錫金闕傳夲
枝五函留寶曆禁山開秘宇復戸潔靈宅(詔隷二十戸免)
(徭以奉洒掃)藥檢香芬氲醮壇煙羃羃我來塵外躅瑩
若朝酲析崖轉對翠屏水窮留畫鷁三休俯喬
木千級攀峭壁旭日聞撞鐘綵雲迎躡屐遂登
最高頂縱目環楚澤平湖見草青遠岸連霞赤
幽尋如夢想緜思屬空閴夤緣且忘疲耽翫近
成癖清猿伺曉發瑶草淩寒坼祥禽舞葱蘢珠
樹摇玓瓅羽人顧我笑勸我稅歸軛霓衣何飄
颻童顔潔白晳重巖是藩屏馴鹿受羈靮樓居
邇清霄蘿蔦成翠帟仙翁遺竹杖王母留桃核
姹女飛丹沙青童護金液寶氣浮鼎耳神光生
劒脊虚無天樂來僁窣鬼兵役丹丘肅朝禮玉
札工紬繹枕中淮南方牀下阜鄕舄明燈坐遥
夜幽籟聽淅瀝因話近世仙聳然心神愓乃言
瞿氏子骨狀非凡格往事黃先生羣兒多侮劇
謷然不屑意元氣貯肝鬲往往游不歸洞中觀
博弈言高未易信猶復加訶責一旦前致辭自
云仙期迫言師有道骨前事嘗被謫如今三山
上名字在眞籍悠然謝主人後歲當來覿言畢
依庭樹如煙去無迹觀者皆失次驚追紛絡驛
日暮山逕窮松風自蕭槭適逢脩蛇見瞋目光
激射如嚴三清居不使恣&KR0679;索唯餘步綱勢八
趾在沙礫至今東北隅表以壇上石列仙徒有
名世人非目擊如何庭廡際白日振飛翮洞天
豈幽遠得道如咫尺一氣無死生三光自遷易
因思人閒世前路何湫窄瞥然此生中善祝擬
滿百大方播羣類秀氣肖翕闢性靜夲同和物
牽成阻阨是非鬪方寸葷血昏精魄遂令多夭
傷猶喜見斑白喧喧車馬馳苒苒桑榆夕共安
緹繡榮不悟泥塗適紛吾夲孤賤世業在逢掖
九流宗指歸百氏旁攟摭公卿偶慰薦鄕曲謬
推擇居安白社貧志傲玄纁辟功名希自取簪
組俟揚歷書府早懷鉛射宫曾發的起草香生
帳坐曹烏集栢賜宴聆簫韶侍祠閱琮璧常聞
履忠信可以行蠻貊自迷希古心妄恃干時畫
巧言忽成錦苦志徒食蘗平地生峯巒深心有
矛戟層波一震盪弱植果淪溺北渚弔靈均長
岑思亭伯禍來昩機兆事去空歎惜塵累與時
深流年隨漏滴才能疑木鴈報施迷夷跖楚奏
繫鍾儀商歌勞寗戚稟生非懸解對境方感激
自從嬰網羅每事問龜策王正降雷雨環玦賜
遷斥儻復夷平人誓將依羽客買山&KR0799;精舍領
徒開講席冀無身外憂自有間中益道牙期日
就塵慮乃冰釋且欲遺姓名安能慕竹帛長生
尚學致一漑豈虚擲芝术資糇糧煙霞拂巾幘
黃石履看墯洪崖肩可拍聊復嗟蜉蝣何頻哀
虺蜴青囊旣深味瓊葩示屢摘縱無西山姿猶
免長戚戚
客有爲余話登天壇遇雨之狀因以賦之
清晨登天壇半路逢隂晦疾行穿雨過却立視
雲背白日照其上風雷走于内滉瀁雪海翻槎
牙玉山碎蛟龍露鬐鬣神鬼含變態萬狀㸦相
生百音以繁會俯觀羣動靜始覺天宇大山頂
自澂明人閒巳霶霈豁然重昏歛渙若春冰潰
反照入松門瀑流飛縞帶遥光泛物色餘韻吟
天籟洞府撞仙鐘村墟起夕靄却見山下侣巳
如迷世代問我何處來我來雲雨外
有僧言羅浮事因爲詩以寫之
君言羅浮上容易見九垠漸高元氣壯洶湧來
翼身夜宿最高峯瞻空浩無隣海黑天宇曠星
辰來逼人是時當朏魄隂物恣騰振日光吐鯨
背劒影開龍鱗倏若萬馬馳旌旗聳奫淪又如
廣樂奏金石含悲辛疑其有巨靈怪物盡來賓
隂陽迭用事乃俾夜作晨咿喔天鷄鳴扶桑色
昕昕赤波千萬重踴出黃金輪下視生物息霏
如隙中塵醯鷄仰甕口亦謂雲漢津世人信耳
目方寸度大鈞安知視聽外怪愕不可陳悠然
想大方此乃杯水濱知小天地大安能識其眞
秋江早發
輕隂迎曉日霞霽秋江明草樹含遠思襟懷有
餘清凝睇萬象起朗吟孤憤平渚鴻未矯翼而
我巳遐征因思市朝人方聽晨鷄鳴昏昏戀衾
枕安見元氣英納爽耳目變翫竒筋骨輕滄洲
有竒趣浩蕩吾將行
裴祭酒尚書見示春歸城南青松塢別墅
寄王左丞高侍郎之什命同作
早宦閱人事晚懷生道機時從學省出獨望郊
園歸野彴渡春水山花映巖扉石頭解金章林
下步綠薇青松鬱成塢脩竹盈尺圍吟風起天
籟蔽日無炎威危逕盤羊腸連甍聳翬飛幽谷
響樵斧澄潭環釣磯因高見帝城冠蓋揚光輝
白雲難持寄清韻投所希二公如長離比翼翔
太微含情謝林壑酬贈駢珠璣顧予久郎潛愁
寂對芳菲一聞丘中趣再撫黃金徽
和河南裴尹侍郎宿齋大平寺詣九龍祠
祈雨二十韻
有事九龍廟潔齋梵王祠玉簫何時絶碧樹空
涼颸吏散埃壒息月高庭宇宜重城肅穆閉澗
水潺湲時人稀夜復間慮靜境亦隨&KR1210;懷斷鼇
足疑想乘鸞姿朱明盛農節膏澤方愆期瞻言
五靈瑞能救百榖萎咿喔晨鷄鳴闌干斗柄垂
修容謁神象注意陳正辭驚飈起泓泉若召雷
雨師黑煙聳鱗甲洒液如棼絲豐隆震天衢烈
缺揮火旗炎空忽淒緊高霤懸綆縻生物巳霶
霈濕雲稍離披丹霞啓南陸白水含東菑熙熙
飛走適藹藹草樹滋浮光動宫觀遠思盈川坻
吳公敏於政謝守工爲詩商山有病客言賀舒
厖眉
冬夜宴河中李相公中堂命箏歌送酒
朗朗鵾鷄絃華堂夜多思簾外雪巳深坐中人
半醉翠娥發清響曲盡有餘意酌我莫憂狂老
來無逸氣
劉夢得文集卷第一
劉夢得外集卷第一
詩
荅白學士寄韓白二公
戲詶白舍人春日書懷
寄詶白舍人詶白舍人曹長
贈白舍人有歎和令狐相公
白太守行詶樂天席上見贈
登棲靈寺塔留辭郭使君
開元寺构𣏌和樂天鸚鵡
歲抄將發楚洛中逢白監
燕王少尹宅鶴歎
有所嗴荅樂天臨都驛
再贈樂天和裴相傍水間行
郡齋新竹聞新蟬
和裴相公求鶴和樂天送鶴
終南秋雪闕下待傳點
和樂天早寒和樂天以鏡換酒
送河南馮尹贈王山人
題集賢閣杏園花下
令狐相公言懷曲江春望
春日尋花南園試小樂
和樂天春詞玉蘂花下
歎水荅樂天戲贈
送令狐相公赴東都
翰林白二十二學士見寄詩一百篇因以
荅貺
吟君遺我百篇詩使我獨坐形神馳玉琴清夜
人不語琪樹春朝風正吹郢人斤斵無痕跡仙
人衣裳弃刀尺世人方内欲相尋行盡四維無
處覓
始至雲安寄兵部韓侍郎中書白舍人二
公近曾遠守故有屬焉
天外巴子國山頭白帝城波清蜀柹盡雲散楚
臺傾迅瀨下哮吼兩岸勢爭衡隂風鬼神過暴
雨蛟龍生峽斷見孤邑江流照飛甍蠻軍擊嚴
鼓筰馬引雙旌望闕遥拜舞分庭備將迎銅符
一以合文墨紛來縈暮色四山起愁猿數處聲
重關羣吏散静室寒燈明故人青霞意飛舞集
蓬瀛昔曾在池籞應知魚鳥情
白舍人自杭州寄新詩有柳色春藏蘇小
家之句因而戲詶兼寄浙東元相公
錢塘山水有竒聲暫謫仙官守百城女妓還聞
名小小使君誰許喚卿卿鼇驚震海風雷起蜃
鬪嘘天樓閣成莫道騷人在三楚文星今向斗
牛明
春日書懷寄東洛白二十二學士楊八二
庶子
曾向空門學坐禪如今萬事盡忘筌眼前名利
同春夢醉裏風情敵少年野草芳菲紅錦地遊
絲僚亂碧羅天心知洛下閑才子不作詩魔即
酒顛
白舍人見詶拙詩因以寄謝
雖陪三品散班中資歴從來事不同名姓也曾
鐫石柱詩篇未得上屏風甘陵舊黨凋零盡魏
闕新知禮數崇煙水五湖如有伴猶應堪作釣
魚翁
白舍人曹長寄詩有遊宴之盛因以戲詶
蘇州刺史例能詩西掖今來替左司二八城門
開道路五千兵馬引旌旗水通山寺笙歌去騎
過虹橋劔戟隨若共吳王鬪百草不如應是欠
西施
蘇州白舍人寄新詩有歎早白無兒之句
因以贈之
莫嗟華髮與無兒却是人間久遠期雪裏高山
頭白早海中仙果子生遲于公必有高門慶謝
守何煩曉鏡悲幸免如新分非淺祝君長詠夢
熊詩(高山夲高于門使之高二義殊古之詩流曉此)
和汴州令狐相公到鎮改月偶書所懷二
十二韻
受脤新梁苑和羹舊傅巖援毫動星宿垂釣取
韜鈐赫弈三川至歡呼百姓瞻綠油貔虎擁青
紙鳳凰銜外壘曾無警中厨亦罷監推誠人自
服去殺令逾嚴赳赳容皆飾幡幡口盡鉗爲兄
憐庾翼選壻得蕭咸鬱倔咽喉地駢闐水陸兼
渡橋鳴紺&KR0955;入肆颺雲帆端月當中氣東風應
遠占管絃喧夜景燈燭掩寒蟾酒每傾三雅書
能發百函詞人羞布鼓遠客獻貂襜歌榭白團
扇舞筵金縷衫旌旗遥一簇舄履近相攙花樹
當朱閣晴河逼翠簾衣風飄靉靆燭淚滴巉嵓
玉斝虚頻易金鑪暖更添映鬟窺艷艷隔袖見
纖纖謝傅何由接桓伊定不凡應憐郡齋老旦
夕鑷霜髯
白太守行
聞有白太守地官歸舊溪蘇州十萬戶盡作嬰
兒啼太守駐行舟閶門草萋萋揮袂謝啼者依
然兩眉低朱戶非不崇我心如重狴華池非不
清意在寥廓栖夸者竊所怪賢者默思齊我爲
太守行題在隱起珪
詶樂天楊州初逢席上見贈
巴山楚水淒涼地二十三年弃置身懷舊空吟
聞笛賦到郡翻似爛柯人沈舟側畔千帆過病
樹前頭萬木春今日聽君歌一曲暫憑杯酒長
精神
同樂天登棲靈寺塔
步步相攜不覺難九層雲外倚欄干忽然語笑
半天上無限遊人與眼看
罷郡歸洛途次山陽留辭郭中丞使君
自到山陽不許辭高齋日夜有佳期管絃正合
看書院語笑方酣各詠詩銀漢雪晴褰翠幕清
淮月影落金巵洛陽歸客明朝去容趁城東花
發時
楚州開元寺北院枸𣏌臨井繁茂可觀羣
賢賦詩因以繼和
僧房藥樹依寒井井有香泉樹有靈翠黛葉生
籠石甃殷紅子熟照銅瓶枝繁夲是仙人杖根
老新成瑞犬形上品功能甘露味還知一勺可
延齡
和樂天鸚鵡
飬來鸚鵡觜初紅宜在朱樓繡戶中頻學喚人
緣性慧偏能識主爲情通歛毛睡足難銷日嚲
翅愁時願見風誰遣聦明好顔色事湏安置入
深籠
歲杪將發楚州呈樂天
楚澤雪初霽楚城春欲歸清淮變寒色遠樹含
清暉原野已多思風霜潜減威與君同旅鴈北
向刷毛衣
洛中逢白監同話遊梁之樂因寄宣武令
狐相公
曾經謝病各遊梁今日相逢憶孝王少有一身
兼將相更能四面占文章開顔坐內催飛盞回
首庭中看舞槍借問風前兼月下不知何客對
胡牀
河南王少尹宅燕張常侍白舍人兼呈盧
郎中李員外二副使
將星夜落使星來三省清臣到外臺事重各銜
天子詔禮成同把故人杯捲簾松竹雪初霽滿
院池塘春欲迴第一林亭迎好客慇勤莫惜玉
山頽
鶴歎(二首并序)
友人白樂天去年罷吴郡挈雙鶴鶵以歸余相
遇于楊子津間翫終日翔舞調態一符相書信
華亭之尤物也今年春樂天爲秘書監不以鶴
隨置之洛陽第一旦予入門問訊其家人鶴軒
然來睨如記相識徘徊俛仰似含情顧慕填膺
而不能言者因以作鶴歎以贈樂天
寂寞一雙鶴主人在西京故巢吳苑樹深院洛
陽城徐引竹閒步遠含雲外情誰憐好風月隣
舍夜吹笙(東隣即王家)
丹頂宜承日霜翎不染泥愛池能久立看月未
成棲一院春草長三山歸路迷主人朝謁早貪
養汝南雞
有所嗟(二首)
庾令樓中初見時武昌春柳似腰肢相逢相笑
盡如夢爲雨爲雲今不知
鄂渚濛濛煙雨微女郎䰟逐暮雲歸只應長在
漢陽渡化作鴛鴦一隻飛
荅樂天臨都驛見贈(六言)
北固山邊波浪東都城裏風塵世事不同心事
新人何似故人
再贈樂天
一政政官軋軋一年年老駸駸身外名何足筭
別來詩且同吟
和裴相公傍水閒行
爲愛逍遥第一篇時時間步賞風煙看花臨水
心無事功業成來二十年
和宣武令狐相公郡齋對新竹
新竹翛翛韻曉風隔䆫依砌尚蒙籠數閒素壁
初開後一段清光入坐中欹枕間看知自適含
毫㓪詠與誰同此君若欲長相見政事堂東有
舊叢
荅白刑部聞新蟬
蟬聲未發前巳自感流年一入凄涼耳如聞斷
續絃晴清依露葉晚急思霞天何事秋卿詠逢
時亦悄然
和裴相公寄白侍郞求雙鶴
皎皎華亭鶴來隨太守船(白君罷吴郡太守携鶴鶵來)青雲意長
在滄海別經年留滯清洛苑徘徊明月天何如
鳳池上雙舞入祥煙
和樂天送鶴上裴相公別鶴之作
昨日看成送鶴詩高籠提出白雲辭朱門乍入
應迷路玉樹容棲莫揀枝雙舞庭中花落處數
聲池上月明時三山碧海不歸去且嚮人閒呈
羽儀
終南秋雪
南嶺見秋雪千門生早寒閒時駐馬望高處卷
簾看霧散瓊枝出日鈄鉛粉殘偏宜曲江上倒
影入清瀾
闕下待傳點呈諸同舍
禁漏晨鍾聲欲絶旌旗組綬影相交殿含佳氣
當龍首閣倚晴天見鳳巢山色葱籠丹檻外霞
光泛灩翠松梢多慙再入金閨籍不敢爲文學
解嘲
和樂天早寒
雨引苔侵壁風驅葉擁階久留間客話宿請老
僧齋酒甕新陳接書籖次第排翛然自有處搖
落不傷懷
和樂天以鏡換酒
把取菱花百鍊鏡換他竹葉十旬杯顰眉厭老
終難去蘸甲湏歡便到來妍醜太分迷忌諱松
喬俱傲絶嫌猜校量功力相千萬好去從空白
玉臺
同樂天送河南馮尹學士
可憐玉馬風流地暫輟金貂侍從才閣上掩書
劉向去門前修刺孔融來崤陵路靜寒無雨洛
水橋長晝起雷共羡府中棠棣好先於城外百
花開
同白二十二贈王山人
愛名之世忘名客多事之時無事身古老相傳
見來久歲年雖變貌長新飛章上逹三清路受
籙平交五嶽神笑聽鼕鼕朝暮鼓只能催得市
朝人
題集賢閣
鳳池西畔圖書府玉樹玲瓏景氣間長聽餘風
送天樂時登高閣望人寰青山雲繞欄干外紫
殿香來步武閒曾是先賢翔集地每看壁記一
慙顔
杏園花下詶樂天見贈
二十餘年作逐臣歸來還見曲江春遊人莫笑
白頭醉老醉花閒有幾人
和令狐相公初歸京國賦詩言懷
凌雲羽翮掞天才楊歷中樞與外臺相印昔辭
東閤去將星還拱北辰來殿庭捧日飄纓入閣
道看山曳履迴口不言功心自適吟詩釀酒待
花開
曲江春望
鳳城煙雨歇萬象含佳氣酒後人倒狂花時天
似醉三春車馬客一代繁華地何事獨傷懷少
年曾得意
和令狐相公春日尋花有懷白侍郎閣老
芳菲滿雍州鸞鳳許同遊花逕須深入時光不
少留色鮮由樹嫰枝亞爲房稠靜對仍持酒高
看特上樓晴宜連夜賞雨便一年休共憶秋官
處餘霞曲水頭
和樂天南園試小樂
間步南園煙雨晴遥聞絲竹出牆聲欲抛丹筆
三川去先教清商一部成花木手栽偏有興歌
詞自作別生情多才遇景皆能詠當日人傳滿
鳳城
和樂天春詞
新粧宜面下朱樓深鎻春光一院愁行到中庭
數花朵蜻蜓飛上玉搔頭
和嚴給事聞唐昌觀玉蘂花下游仙二絶
玉女來看玉蘂花異香先引七香車攀枝弄雪
時迴顧驚怪人閒日易斜
雪蘂瓊絲滿院春衣輕步步不生塵君平簾下
徒相問長伴吹簫別有人
歎水別白二十二(雜言)
水至清盡美從一勺至千里利人利物時行時
止道性淨皆然交情淡如此君遊金谷堤上我
在石渠署裏兩心相憶似流波潺湲日夜無窮
巳
荅樂天戲贈
才子聲名白侍郎風流雖老尚難當詩情逸似
陶彭澤齋日多如周太常矻矻將心求淨法時
時偷眼看春光知君技癢思歡宴欲倩天魔破
道場
同樂天送令狐相公赴東都留守(自戶部尚書拜)
尚書劔履出明光居守旌旗起洛陽世上功名
兼將相人閒聲價是文章衙門曉闢分天仗賓
幕初開辟省郎從發坡頭向東望春風處處有
甘棠(自華陜至河南皆故林也)
劉夢得外集卷第一
