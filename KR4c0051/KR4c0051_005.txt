劉夢得文集卷第五
雜體詩
翠微寺有感觀莫傜獵西山
觀舞柘枝君山懷古
秋江晚泊臨江寓望
秋日送客登武陵城
謝寄三癖詩寄上都同舍
寄京師親友請告東歸
題湖城驛池亭平蔡州
平齊行城西行
說笛歌試茶歌
偃松荅東陽于令
贈致仕滕庶子詠紅柿子
庭竹臺城懷古
題壽安甘棠館與歌者米嘉榮
聽穆氏唱歌渾侍中牡丹
看牡丹與歌者何戡
與歌童田順郎題破屏風
賞牡丹寄陜州姚中丞
詶崔郎中
翠微寺有感
吾王昔遊幸離宫雲際開朱旗迎夏畢涼軒避
暑來湯餅賜都尉寒冰頒上才龍髯不可望玉
坐生浮埃
連州臘日觀莫傜獵西山
海天殺氣薄蠻軍部伍囂林紅葉盡變原黑草
初燒圍合繁鉦息禽興大旆搖張羅依道口嗾
大上山腰猜鷹屢奮迅驚麏時跼跳瘴雲四面
起臘雪半空銷箭頭餘鵠血鞍傍見雉翹日暮
還城邑金笳發麗譙
觀舞柘枝(二首)
胡服何葳蕤僊僊登綺墀神飈獵紅蕖龍燭映
金枝垂帶覆纖腰安鈿當嫵眉翹䄂中繁鼓傾
牟遡華榱燕餘有舊曲淮南多冶辭欲見傾城
處君看赴節時
山鷄臨清鏡石燕赴遙津何如上客會長䄂入
華茵體輕似無骨觀者皆聳神曲盡回身去曾
波猶注人
君山懷古
屬車八十一此地阻長風千載威靈盡赭山寒
水中
秋江晚泊
長泊起秋色空江涵霽暉暮霞千萬狀賓鴻次
第飛古戍見旗迥荒村聞犬稀軻峨艑上客勸
酒夜相依
步出武陵東亭臨江寓望
鷹至感風候霜餘變林麓孤颿帶日來寒江轉
沙曲戍遙旗影動津晚㯭聲促月上綵霞收漁
歌遠相續
秋日送客
候吏立沙際田家連竹溪楓林社日鼓茅屋午
時雞雀噪晚禾地蝶飛秋草畦驛樓宮樹近疲
馬再三嘶
晚歲登武陵城顧望水陸悵然有作
星象承烏翼蠻陬想犬牙俚人祠竹節仙洞閉
桃花城基歷漢魏江源自賨巴華表廖立墓菜
地黃瓊家霜輕菊秀晚石淺水文斜樵音遶故
壘汲路明寒沙清風稍改葉盧橘如含葩野橋
鳴驛騎叢祠發迥笳跳鱗避舉網倦鳥寄行查
路塵高出樹山火遠連霞夕曛轉赤岸浮藹起
蒼葭軋軋渡溪槳連連赴林鵶呌閽道非遠賜
環期自賖孤臣本危涕喬木在天涯
湖州崔郎中曹長寄三癖詩自言癖在詩
與琴酒其詞逸而高吟詠不足昔柳吳興
亭臯隴首之句王融書之白團扇故爲四
韻以謝之
視事畫屏中自稱三癖翁管絃泛春渚旌旆拂
晴虹酒對青山月琴韻白蘋風會書團扇上知
君文字工
爲郎分司寄上都同舍
籍通金馬門身在銅駞陌省闥晝無塵宫樹遠
凝碧荒街淺深轍古渡潺湲石唯有嵩丘雲堪
誇早朝客
登陕州城北樓郤憶京師親友
獨上百尺樓目窮思亦愁初日徧露草野田荒
悠悠塵息長道白林清宿煙收回首雲深處永
懷帝鄕游
請告東歸發覇槗郤寄諸僚友
征途出覇涘回首傷如何故人雲雨散滿目山
川多行車無停軌流景同迅波前歡漸成昔感
歎益勞歌
秋晚題湖城驛池上亭
秋次池上館林塘照南榮塵衣紛未解幽思浩
已盈風蓮墜故萼露菊含晚英恨爲一夕客愁
懷晨雞鳴
平蔡州(三首)
蔡州城中衆心死祅星夜落照壕水漢家飛將
下天來馬箠一揮門洞開賊徒崩騰望旗拜有
若羣蟄驚春雷狂童面縛登檻車大帛夭矯垂
捷書相公從容來鎮撫常侍郊迎負文弩四人
歸業閭里間小兒跳踉健兒舞
汝南晨雞喔喔鳴城頭鼓角音和平路傍老人
憶舊事相與感激皆涕零老人收淚前致辭官
軍入城人不知忽驚元和十二載重見天寶承
平時
門衢車馬渾渾流使臣來獻淮西囚四夷聞風
失匕箸天子受賀登高樓祅童擢髮不足數血
汚城西一坏土南峯無火楚澤間夜行不鎻穆
陵關策勲禮畢天下泰猛士按劒看常山(時唯常山不庭)
平齊行(二首)
胡塵昔起薊北門河南地屬平盧軍貂裘代馬
繞東嶽嶧陽孤桐削爲角地形十二虜意驕恩
澤含容歷四朝魯人皆科帶弓箭齊人不復聞
簫韶今朝天子聖神武手握玄符平九土初哀
狂童襲故事文告不來方震怒去秋詔下誅東
平官軍四合猶嬰城春來羣烏噪且驚氣如壞
山墯其庭牙門大將有劉生夜半射落攙搶星
帳中虜血流滿地門外三軍舞臂盟(一作連臂盟)驛
騎函首過黃河城中無賊天氣和朝廷侍郎來
慰撫耕夫滿野行人歌泰山沈寇六十年旅祭
不饗生愁煙今逢聖君欲封禪神使隂兵來助
戰祅氣掃盡河水清日觀杲杲卿雲見
開元皇帝東封時百神受職爭奔馳千鈞猛簴
順流下洪波涵淡浮熊羆侍臣燕公秉文筆玉
檢告天無愧詞當今叡孫承聖祖嶽神望幸河
宗舞青門大道屬車塵共待葳蕤翠華舉
城西行
城西蔟蔟三叛族叛者爲誰蔡吴蜀中使提刀
出禁來九衢車馬轟成雷臨刑與酒杯未覆仇
家百官先請肉守吏能然董卓臍飢烏來覘桓
玄目城西人散泰街平雨洗血㾗春草生
武昌老人說笛歌
武昌老將七十餘手把庾令相問書自言少小
學吹笛早事曹王曾賞激往年鎮戍到蘄州楚
山蕭蕭笛竹秋當時買林恣搜索典却身上烏
貂裘古苔蒼蒼封老節石山孤生飽風雪高聲
五音隨指發水中龍應行雲絶曾將黃鶴樓上
吹一聲占盡秋江月如今老去語猶遲音韻高
低耳不知氣力巳無心尚在時時一曲夢中吹
西山蘭若試茶歌
山僧後簷茶數叢春來映竹抽新茸莞然爲客
振衣起自傍芳叢摘鷹觜斯須碾成滿室香便
酌砌下金沙水驟雨松聲入鼎來白雲滿盌若
徘徊悠揚噴鼻宿酲散清峭徹骨煩襟開陽崖
隂嶺各殊氣未若竹下莓苔地炎帝雖嘗未解
煎桐君有籙那知味新芽連拳半未舒自摘至
煎俄頃餘木蘭墜露香微似瑶草臨波色不如
僧言靈味宜幽寂采采翹英爲嘉客不辤緘封
寄郡齋甎井銅鑪損摽格何況蒙山顧渚春白
泥赤印走風塵欲知花乳清泠味須是眠雲卧
石人
廟庭偃松(并引)
侍中後閣前有小松不待年而偃丞相晉公爲
賦詩美其猶龍蛇然植于高簷喬木閒上嶔軋
盤蹙傾亞似不得天和者公以遂物性爲意乃
加憐焉命畚土以壯其趾使無欹索綯以牽其
幹使不仆盥漱之餘以潤之顧盼之輝以照之
發於仁心感召和氣無復夭閼坐能敷舒曏之
跧蹙化爲竒古故雖袤文而有偃號焉予嘗詣
閣白事公爲道所以且示以詩竊感嘉木之逢
時斐然成韻
勢軋枝偏根巳危高情一見與扶持忽從顦顇
有生意却爲離披無俗姿影入巖廊行樂處韻
含天籟宿齋時謝公莫道東山去待取隂成滿
鳳池
荅東陽于令涵碧圖(并引)
東陽令于興宗丞相燕國公之猶子生綺襦紈
袴閒所見皆貴盛而絜然有心如山東書生前
年白有司願爲親民官以自效遂補東陽及莅
官以簡易爲治故多暇日一旦於縣五里偶得
竒境埋没於蘙薈中于生自以有持操而生於
公侯家由覆廕入仕常忽忽歎息因移是心開
抉泉石芟去蘿蔦斧凡材畚息壤而清溪翠巖
森立坌來因搆亭其端題曰涵碧流貫于庭中
如青龍蜿蜒冰(去聲)澈射人樹石雲霞列于前昏
旦萬狀惜其居地不得有聞於時故圖之來乞
詞旣無負尤物予亦久蘙薈蘿蔦者覩之慨然
遂賦七言以貽後之文士矣
東陽夲是佳山水何況曾經沈隱侯化得邦人
解吟詠如今縣令亦風流新開潭洞疑仙境遠
寫丹青到雍州落在尋常畫師手猶能三伏凛
生秋
贈致仕滕庶子先輩(時及第人中最長)
朝服歸來晝錦榮登科記上更無兄壽觴每使
曾孫獻勝境長攜衆妓行矍鑠據鞍能騁健慇
勤把酒尚多情凌寒却嚮山隂去衣繡郎君雪
裏迎(時令子爲御史主務在越中)
詠紅柿子
曉連星影出晚帶日光懸夲因遺採掇翻自保
天年
庭竹
露滌鉛粉節風搖靑玉枝依依似君子無地不
相宜
臺城懷古
清江悠悠王氣沈六朝遺事何處尋宫牆隱嶙
圍野澤鸛鶂夜鳴秋色深
題壽安甘棠館(二首)
公館似仙家池清竹逕斜山禽忽驚起衝落半
巖花
門前洛陽道門裏桃源路塵土與煙霞其間十
餘步
與歌者米嘉榮
唱得涼州意外聲舊人唯數米嘉榮近來時世
輕先輩好染髭鬚事後生
聽舊宫中樂人穆氏唱歌
曾隨織女渡天河記得雲閒第一歌休唱貞元
供奉曲當時朝士巳無多
渾侍中宅牡丹
徑尺千餘朵人閒有此花今朝見顔色更不嚮
諸家
唐郎中宅與諸公同飲酒看牡丹
今日花前飲甘心醉數杯但愁花有語不爲老
人開
與歌者何戡
二十餘年別帝京重聞天樂不勝情舊人唯有
何戡在更與慇勤唱渭城
與歌童田順郎
天下能歌御史娘花前月底奉君王九重深處
無人見分付新聲與順郎
燕耳館破屏風所畫至精人多歎賞題之
畫時應遇空亡日賣處難逢識別人唯有多情
往來客彊將衫袖拂埃塵
賞牡丹
庭前芍藥妖無格池上芙蕖淨少情惟有牡丹
眞國色花開時節動京城
寄陜州姚中丞(時分司東都)
八月天地肅二陵風雨收旌旗闕下來雲日關
東秋禹跡想前事漢臺餘故丘徘徊襟帶地左
右帝王州留滯悲昔老恩光榮徹侯相思望棠
樹一寄商聲謳
奉詶湖州崔郎中見寄
山陽昔相遇灼灼晨葩鮮同遊翰墨場和樂塤
箎然一落遊宦途浩如乘風船況當衰暮日卧
理淮海壖猶期謝病後共樂桑榆年
劉夢得文集卷第五
劉夢得外集卷第五
雜詩
赴上都贈別秋日寄懷
詶送張員外文石枕
贈壁州鞭文宣王廟釋奠
敬詶徹公見寄詶元九院長
別竇司直詶竇員外
和竇中丞郡内書懷
寄楊八拾遺郡齋宴客
旬休早涼詶楊侍郎
馬大夫惠著述再詶馬大夫
郴州紀事書情翫郡齋紫薇花
和馬大夫山薑花
王侍御贈荅詩登洭口戍見寄
獻通草茇葜酒荅楊八絶句
鄂渚留別荅表臣贈別
寄表臣懷表臣
重寄表臣寄唐州楊八
重寄絶句春日寄楊八
寄朗州温右史新漲驛池
詶楊八副使詶楊司業
詶崔博士詶馮舍人宿贈別
荅張侍御賈喜再登科自洛赴上都贈別
又被時人寫姓名春風引路入京城知君憶得
前身事分付鸎花與後生
和武中丞秋日寄懷簡諸僚故
退朝還公府騎吹息繁音吏散秋庭寂鳥啼煙
樹深威生奉白簡道勝外華簪風物清遠目功
名懷寸隂雲衢念前侣綵翰寫冲襟涼菊照幽
援敗荷攅碧潯感時江海思報國松筠心空愧
壽陵步芳塵何處尋
赴連州途經洛陽諸公置酒相送張員外
賈以詩見贈率爾詶之
謫在三湘最遠州邊鴻不到水南流如今暫寄
罇前笑明日辭君步步愁
贈元九侍御文石枕以詩獎之
文章似錦氣如虹宜薦華簪綠殿中縱使商飈
生旦夕猶堪拂拭愈頭風
詶元九侍御贈壁州鞭長句
碧玉孤根生在林美人相贈比雙金初開郢客
緘封後想見巴山冰雪深多節本懷端直性露
青猶有歲寒心何時策馬同歸去關樹扶疎敲
鐙吟
和李六侍御文宣王廟釋奠作
歎息魯先師生逢周室卑有心律天道無位救
陵夷歷聘不能用領徒空爾爲儒風正禮樂旅
象入蓍龜西狩非其應中都安足施世衰由我
賤泣下爲人悲遺教光文德興王叶夢期土田
封後胤冕服飾虚儀鐘鼓膠庠薦牲牢郡邑祠
聞君喟然歎偏在上丁時
敬詶徹公見寄(二首)
淒涼沃洲僧憔悴柴桑宰別來二十年唯餘兩
心在
越江千里鏡越嶺四時雪中有逍遥人夜深觀
水月
詶兀九院長自江陵見寄
無事尋花至仙境等間栽樹比封君金門通籍
眞多士黃紙除書每日聞
韓十八侍御見示岳陽樓別竇司直詩因
令屬和重以自述故足成六十二韻
楚望何蒼然層瀾七百里孤城寄遠目一寫窮
無巳蕩漾浮天蓋回環宣地里積漲在三秋混
成非一水冬遊見清淺春望多洲沚雲錦遠沙
明風煙青草靡火星忽南見月魄方東迤雪波
西山來隱若長城起獨專朝宗路駃悍不可止
支川讓其威蓄縮空南委熊武走蠻落(熊武二溪名)瀟
湘來奥鄙炎蒸動泉源積潦搜山趾歸往無旦
夕包含通遠邇行當白露時眇視秋光裏曙色
未昭晣露華遥斐亹浩爾神骨清如觀混元始
我風忽震盪驚浪迷津涘怒激鼓鏗鍧蹙成山
巋硊鵾鵬疑變化罔象何恢詭嘘吸寫樓臺騰
驤露鰭尾景移羣動息波靜繁音弭明月出中
央青天絶纖滓素光淡無際綠靜平如砥空影
渡鵷鴻秋聲思蘆葦鮫人弄機杼貝闕駢紅紫
珠蛤吐玲瓏文鰩翔旖旎水鄕吴蜀限地勢東
南&KR0763;翼軫粲垂精衡巫屹環峙名雄七澤數國
辨三苗氏唐羿斷修蛇荆王憚(下逹反)青兕秦狩
跡猶在虞巡路從此軒后奏宫商騷人詠蘭芷
茅嶺潜相應橘洲傍可指郭璞驗幽經羅含著
前紀觀津戚里族按道侯家子聮袂登高樓臨
軒笑相視假守亦高卧(竇時權領郡事)墨曹正垂耳(韓亦量移)
(江陵法曹)契闊話涼温壷觴慰遷徙地偏山水秀客
重杯盤侈紅袖花欲然銀燈晝相似興酣更抵
掌樂極同啓齒筆鋒不能休藻思一何綺伊余
負微尚夙昔慙知己出入金馬門交結青雲士
襲芳踐蘭室學古遊槐市策慕宋前軍文師漢
中壘陋容昧俯仰孤志無依倚衛足不如葵漏
川空歎蟻幸逢萬物泰獨處窮途否鎩翮重疊
傷兢魂再三禠蘧瑗亦屢化左丘猶有恥桃源
訪仙官薜服祠山鬼故人南臺舊一別如弦矢
今朝會荆蠻斗酒相宴喜爲余出新什笑抃隨
伸紙曄若觀五彩歡然臻四美委曲風濤事分
明窮達旨洪韻發華鍾淒音激清徵羊濬要史
共和江淹多雜擬徒欲仰高山焉能追逸軌湘
州路四達巴陵城百雉何必顔光禄留詩張内
詶竇員外使君寒食日途次松滋渡先寄
示四韻
楚鄕寒食橘花時野渡臨風駐綵旗草色連雲
人去住水文如縠鷰差池朱輪尚憶羣飛雉青
綬初縣左顧龜非是湓城魚司馬水曹何事與
新詩(時自水部郎出牧)
和竇中丞晚入容江作
漢郡三十六欝林東南遥人倫選清臣天外頒
詔條桂水涉秋浪火山凌霧朝分圻辨風物入
境聞謳謠莎岸見長亭煙林隔麗譙日落舟益
駃川平旗自飄珠浦遠明滅金沙晴動摇一吟
道中作離思懸層霄
吕八見寄郡内書懷因而戲和
文苑振金聲循良冠百城不知今史氏何處列
君名
寄楊八拾遺(時出爲國子主簿分司東都之什八員外亦轉國子博士同在洛陽)
聞君前日獨廷爭漢帝偏知白馬生忽領簿書
遊太學寧勞侍從厭承明洛陽夲自宜才子海
内而今有直聲爲謝同寮老博士范雲來歲即
公卿
詶竇員外郡齋宴客偶命柘枝因見寄兼
呈張十一院長元九侍郎(員外時兼節度判官佐平蠻之略張)
(初罷郡元方從事)
分憂餘刃又從公白羽胡牀嘯詠中綵筆諭戎
矜倚馬華堂留客看驚鴻渚宫油幕方高步澧
浦甘棠有幾叢若問騷人何處所門臨寒水落
江楓
詶竇員外旬休早涼見示(時奉書報詰朝有宴)
新秋十日澣朱衣鈴閣無聲公吏歸風韻漸高
梧葉動露光初重槿花稀四時苒苒催容鬢三
爵油油忘是非更報明朝池上酌人知太守字
玄暉
詶楊侍郎憑見寄(二首)
翔鸞闕底謝皇恩纓上滄浪舊水痕疎傅揮金
忽相憶遠擎長句與招魂
十年毛羽催頽一旦天書召回看看瓜時欲到
故侯也好歸來
南海馬大夫見惠著述三通勒成四秩上
自遂古達于國朝采其菁華至簡而富欽
受嘉貺詩以謝之
紅旗閱五兵絳帳領諸生味道輕鼎食退公猶
筆耕青箱傳學遠金匱納書成一瞬見前事九
流當抗行編蒲曾苦思垂竹媿無名今日承芳
訊誰言贈衮榮
南海馬大夫遠示著述兼詶拙詩輒著微
誠再有長句時蔡戎未殄故見於末篇
漢家旌旆付雄才百越南溟統外臺身在絳紗
傳六藝腰懸青綬亞三台連天浪靜長鯨息映
日帆多寶舶來聞道楚氛猶未滅終須旌旆掃
雲雷
和楊侍郎初至郴州紀事題郡齋八韻
旌節下朝臺分圭從北回城頭鶴立處驛樹鳳
栖來(蘇寂傳云後化爲仙鶴止城東北隅牆上又州北栖鳳驛圖經云常有威鳳降于庭梧也)舊路芳塵
在新恩馹騎催里閭風偃草鼓舞抃成雷吏散
山禽囀庭香夏蘂開郡齋堪四望壁記有三台
人訝徵黃晚文非弔屈哀一吟梁甫曲知是卧
龍才
和郴州楊侍郎翫郡齋紫薇花十四韻
幾年丹霄上出入金華省暫別萬年枝看花桂
陽嶺南方足竒樹公府成佳境綠隂交廣除明
豔透蕭屏雨餘人吏散鷰語簾櫳靜懿此含晚
芳翛然忘簿領紫茸垂組綬金縷攅鋒穎露溽
暗傳香風輕徐就影苒弱多意思從容占光景
得地在侯家移根近仙井開罇好凝睇倚瑟仍
回頸遊蜂駐彩冠舞鶴迷煙頂興生紅藥後愛
與甘棠竝不學夭桃姿浮榮在俄頃
和南海馬大夫聞楊侍郎出守郴州因有
寄上之作
忽驚金印駕朱轓遂別鳴珂聽曉猿碧落仙來
雖暫謫赤泉侯在是深恩玉環慶遠瞻台坐銅
柱勲高壓海門一詠瓊瑶百憂散何勞更樹北
堂萱
和鄭相公以考功十弟山薑花俯賜篇詠
採擷黃薑蘂封題青鎻闈供聞調膳日正是退
朝歸響爲纖筳發情隨彩翰飛故將天下寶萬
里與光輝
馬大夫見示浙西王侍御贈荅詩因命同
作(大夫榮踐舊府又歷交趾桂林南人歌之列在風什王侍御公易一别歲除寄詞夫篇以代札)
憶逐年車凡幾時今來舊府統成師象筵照室
會詞客銅鼓臨軒舞海夷百越酋豪稱故史十
洲風景助新詩秣陵從事何年別一見瓊章如
素期
詶馬大夫登洭口戍見寄
新辭金印拂朝纓臨水登山四體輕猶念天涯
未歸客瘴雲深處守孤城
詶馬大夫以愚獻通草茇葜酒感通拔二字
因而寄別之作
泥沙難振拔誰復問窮通莫訝提壷贈家傳枕
麴風成謠獨酌後深意片言中不進終無已應
須荀令公
荅楊八敬之絶句(楊生時亦謫居)
飽霜孤竹聲偏切帶火燋桐韻夲悲今日知音
一留聽是君心事不平時
鄂渚留別李二十一表臣大夫
高檣起行色促柱動離聲欲問江深淺應如遠
別情
荅表臣贈別(二首)
昔爲瑶池侶飛舞集蓬萊今作江漢別風雪一
徘徊
嘶馬立未還行舟路將轉江頭瞑色深揮袖依
稀見
始發鄂渚寄表臣(二首)
祖帳管絃絶客帆淒風生回車已不見猶聽馬
嘶聲
曉發柳林戍遥城聞五鼓憶與故人眠此時猶
晤語
出鄂州界懷表臣(二首)
離席一揮杯别愁今尚醉遲遲有情處却恨江
帆駃
夢覺疑連榻舟行忽千里不見黃鶴樓寒沙雪
相似
重寄表臣(二首)
對酒臨流奈别何君今巳醉我蹉跎分明記取
星星鬢他日相逢應更多
世閒人事有何窮過後思量盡是空早晚同歸
洛陽陌卜鄰湏近祝雞翁
寄唐州楊八歸厚
淮安古地擁州師畫角金鐃旦夕吹淺草遥迎
鷫鸘馬春風亂颭辟邪旗謫仙年月今應滿戇
諫聲名衆所知何況遷喬舊同伴一雙先入鳳
凰池(時徐晦楊嗣復二舍人與唐州同年及第)
重寄絶句
淮西旣是平安地鵶路今無羽檄飛聞道唐州
最清靜戰場耕盡野花稀
春日寄楊八唐州(二首)
淮西春草長淮水逶迤光鷰入新村落人耕舊
戰場可憐行春守立馬看斜桑
漠漠淮上春莠苗生故壘棃花方城路荻筍蕭
陂水高齋有謫仙坐嘯清風起
寄朗州温右史曹長
暫别瑶墀鴛鷺行彩旗雙引到沅湘城邊流水
桃花過簾外春風杜若香史筆枉將書紙尾朝
纓不稱濯滄浪雲臺功業家聲在徵詔何時出
建章
和東川王相公新漲驛池八韻
今日池塘上初移造物權苞藏成別島㳂濁致
清漣變化生言下蓬瀛落眼前泛觴驚翠羽開
幕對紅蓮遠寫風光入明含氣象全渚煙籠驛
樹波日漾賓筵曲岸留緹騎中流轉彩船無因
接元禮共載比神仙
詶楊八副使將赴湖南途中見寄一絶
知逐征南冠楚才遠勞書信到陽臺明朝若上
君山上一道巴江自此來
詶楊司業巨源見寄
璧雍流水近靈臺中有詩篇絶世才渤海歸人
將集去棃園弟子請詞來瓊枝未識魂空斷寶
匣初臨手自開莫道專城管雲雨其如心似不
然灰
詶國子崔博士立之見寄
徤筆高科早絶倫後來無不揖芳塵遍看今日
乘軒客多是昔年呈卷人胄子執經瞻講坐郎
官共食接華茵煩君遠寄相思曲慰問天南一
逐臣
詶馮十七舍人宿衛贈别五韻
少年爲别日隋宫楊柳隂白首相逢處巴江煙
浪深使星三蜀酒春雨霑衣襟王程促速意夜
語慇勤心却歸天上去遺我雲閒音
劉夢得外集卷第五
