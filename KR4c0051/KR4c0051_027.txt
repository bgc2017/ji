劉夢得文集卷第二十七
記
䕫州刺史廳壁連州刺史廳壁
機汲洗心亭
復荆門縣武陵北亭
䕫州刺史廳壁
䕫在春秋爲子國楚并爲楚九縣之一秦爲魚
復漢爲固陵蜀爲巴東梁爲信州初城于瀼西
後周大緫管龍門公柘王述登白帝歎曰此竒
勢可居遂移府于今治所是歲建德五年隋初
楊素以越公領緫管又張大之唐興武德二年
詔書其以信州爲夔州七年增名都督府督黔
巫一十九郡開元中猶領七州天寶初罷州置
郡號雲安至德二年命嗣道王鍊爲太守賜之
旌節統峽中五郡軍事乾元初復爲州偃節于
有司第以防禦使爲稱尋罷以支郡隷江陵按
版圖方輸不足當通邑而今秩與上郡齒特以
帶蠻夷故也故相國安陽公乾曜嘗參軍事修
圖經言風俗甚備今以郡國更名之所以然著
于壁云凡名殊必以國事建必以年謹始也長
慶二年五月一日刺史中山劉某記
連州刺史廳壁
此郡於天文與荆州同星分田壤制與番禺相
犬牙觀民風與長沙同祖習故嘗隷三府中而
別合乃今最久而安得人統也按宋高祖世始
拆郴之桂陽爲小桂郡後以州統縣更名如今
其制誼也郡從嶺州從山而縣從其朔邑東望
之曰順山由順以降無名而相歆者以萬數回
環鬱撓迭高爭秀西北朝拱于九疑城下之寖
曰湟水由湟之外支流而合輸者以百數淪漣
泊潏擘山爲渠東南入于海山秀而宣靈液滲
漉故石鍾乳爲天下甲歲貢三百銖原鮮而膴
卉物柔澤故紵蕉爲三服貴歲貢十笥林富桂
檜土宜陶甄故侯居以壯聞石侔琅玕水孕金
碧故境物以麗聞環峯密林激淸儲隂海風敺
温交戰不勝觸石轉柯化爲涼颸城壓赭岡踞
高負陽土伯嘘濕抵堅而散襲山逗谷化爲鮮
雲故罕罹嘔泄之患亟有華皓之齒信荒服之
善部而炎裔之涼墟也永貞元年余始以尚書
外郎坐黨累出𥙷兹郡居無何吏議以是遷也不
足厭其責故道貶爲朗州司馬後十年詔書徵
還抵京師俄復前命佩故印綬而南曩之騎竹
馬北嚮相傒者咸仕郡縣巾韝來迎下車之日
私唁且笑旣視事得前二千石名姓于壁宰臣
王晙倖卿劉晃儒官嚴士元聞人韓泰僉拜焉
或久於其治功利存乎人民或不之厥官翹顒
載于歌謠余不佞從羣公之後肇武德距于今
凡五十有七人所舉者四君子猶振裘之於領
袖焉元和十一年七月二十四日刺史中山劉
某記
機汲
瀕江之俗不飲於鑿而皆飲之流予謫居之明
年主人授館于百雉之内江水沄沄周墉閒之
一旦有工爰來思以技自賈且曰觀今之室廬
及江之涯閒不容畝顧積塊峙焉而前爾請用
機以汲俾矗然之狀莫我遏巳予方異其說且
命之飭力焉工也儲思環視相面勢而經營之
由是比竹以爲畚寘于流中中植數尺之臬輦
石以壯其趾如建標焉索綯以爲縆縻于摽垂
上屬數仞之端亘空以峻其勢如張絃焉鍜鐵
爲器外廉如鼎耳内鍵如樂鼓牝牡相函轉於
兩端走于索上且受汲具及泉而循綆下縋盈
器而圓軸上引其往有建瓴之駃其來有推轂
之易瓶繘不羸如搏而昇枝長瀾出高岸拂林
抄踰峻防刳蟠木以承澍貫脩筠以逹脉走下
潺潺聲寒空中通洞環折唯用所在周除而沃
盥以蠲入爨而錡釡以盈餁餗之餘移用于湯
沐濯澣之末泄注于圃畦雖瀵湧于庭莫尚其
霈洽也昔予嘗登陴&KR0832;然念懸流之莫可遽挹
方勉保庸督臧獲㪺而挈之至于裂肩龜手然
猶家人視水如酒醪之貴今也一任人之智又
從而信之機發于冥冥而形於用物浩溔東流
赴海爲期斡而遷焉逐我頥指曏之所謂阻且
艱者莫能高其高而深其深也觀夫流水之應
物植木之善建繩以柔而有立金以剛而無固
軸卷而能舒竹圓而能通合而同功斯所以然
也今之工咸盜其古先工之遺法故能成之不
能知所以爲成也智盡于一端功止于一名而
已噫彼經始者其取諸小過歟
洗心亭
天下聞寺數十輩而吉祥尤章章蹲名山俯大
江荆吳雲水交錯如繡始予以不到爲恨今方
弭所恨而充所望焉旣周覽讃嘆於竹石間最
竒處得新亭形焉如巧人畫鼇背上物即之四
顧遠邇細大雜然陳乎前引人目去来瞬不得
徵其經始曰僧義然嘯侣爲工即山求材盤高
孕虚萬景坌來詞人處之思出常格禪子處之
遇境而寂憂人處之百慮冰息鳥思猿清繞梁
歷欀月來松閒雕鏤軒墀石列筍&KR1607;藤蟠蛟螭
脩竹萬竿夏含涼颸斯亭之實錄云爾然上人
舉如意挹我曰旣志之盍名之以行乎遠夫余
始以是亭圜視無不適始適乎目而方寸爲清
故名洗心長慶四年九月二十三日劉某記
復荆門縣
直故郢北走之道其聚邑曰荆門揭起重關殿
于樂都名視縣内之制居殷形束之要故吏師
重焉通外民之底貢會南藩之述職故賓禮蕃
焉其肇允經營實王孫昌䕫居荆以表之命行
名建而締構之弗暇無幾何有由勇爵而授赤
社于兹者徼馳名於省嗇謂相㳂爲非智因請
罷去其號發踐更以董之有司不能端究事夲
循空言而可其奏繇是分地征以歸他邑野人
有回遠之歎廢文吏而顓戍督行旅有誰何之
囏是利之不及下也黎民病之自鄢而南斯爲
畫疆抵郡之路貫其七舍持瑞節而銜急宣之
使蓋隂相交遂使服縵胡者備問俗之對執刀
匕者申餼牽之禮是敬之不及賓也君子病之
如是幾二十歲距永貞元年江陵尹裴公政成
上游德及矜人大建長利俾無遺害乃外濟羣
欲内張全摹周圖經制條白于狀昌言旣從公
議攸同忘勞之徒樂用之工載大其門載高其
墉徑術脉分闤閭架空然後㭊便地以肥之建
具官以司之糜羨財以償其力役汰冗食以資
其秩稍田里不聞於徵令縣官無減於歲入越
某月旣成而落之官修其方人樂其居將迎犒
飲之儀展廐置符繻之事舉戍夫有伍公吏有
職由彙而分率無踰閑入其封者可以知教元
和元年四海會同天子命公師長南宫三年公
以介圭入覲途出斯邑邑人之華皓幼童咸湏
王道周距躍而謠曰起我堙廢而完之倈我蕩
析而安之昔室于墟風搖雨濡自公優柔郛閉
盈兮昔飲于洿夏溷冬枯自公感通觱沸生兮
淑旂之華兮四牡之騑傒公之還兮觴以祝之
却略蹁跉百形一音公爲駐錯衡而勞之有以
文從公者紀事于牘且曰民可懷也盍命夫學
舊史之事以志焉公不得讓而從之走是以有
授簡之辱初公以縣之之便聞于上也禹錫方
以郎位帖職干計曹章下之日得以省事逮今
以遷人獲宥于善部工休之日得以踐履故於
拜命無牢讓於傳信無愧詞以爲古之創物建
庸宜于人民而得其時者則必謌其事功爲後
代法雅有營謝美召伯也傳稱城沂賢蔿敖也
賦水泉原隰之狀志慮事命日之規當書而詠
之細亦弗可略也是用謹其夲始而存乎篇俾
後之視今者知楚郊之令典云
武陵北亭
郡北有短亭繇舊也亭孤其名地藏其勝前此
二千石全然見之建言而莫踐去之日率遺恨
焉七年冬詔書以竹使符授尚書水曹外郎竇
公常曰命爾爲武陵守莅止三月以碩畫佐元
侯平裔夷降渠魁又三月以順令率蒸民增水
坊表火道是歲大穰明年政成農緣畝以勇勸
工執技以思賈因民之餘力乘日之多暇乃顧
其屬曰郊道有候亭示賓以不慁也雅聞兹地
韜美未發豈有待耶自吾之治于斯也購徒庀
材大起堙廢未嘗殖私庭礱燕寢役必先公人
不余瑕調賦幸均矣城池幸完矣而重浹辰之
役掠苟簡之問卒使勝躅冒没猶璞而不攻懼
換符之日還復賷恨無乃遺誚於來者乎言得
其宜智愚同贊於是撤故材以移用相便地而
居要去凡木以顯珍茂汰汚池以通淪漣自天
而勝者列於騁望由我而美者生於頥指箕張
筵楹股引房櫳斧斤息響風物異態大道出乎
左藩澄湖浸乎前垠仙舟祖軷繇是區處九月
壬午工告休亭長受成赤車威遲于以落之肅
賓而入圜視有適沈水北澳陽山南麓耽焉蘧蘧
雄殿郊隅前軒舒楊朱檻環之舞衣回旋樂簴
參差北廡延隂外阿旁注芊眠清泚羅入洞戸
初筵循平雕俎靜嘉林風天籟與金奏合亦旣
醉止州從事舉白而言曰室成于私古有發焉
矧成于公庸敢無詞觀乎棼楣有嚴丹雘相宣
象公之文律曄然而光也望之弘深即之坦夷
象公之酒德温然而逹也庭芳萬夲跗萼交映
如公之家肥熾而昌也門闢戸闔連機㢮張似
公之政經便而通也因高而基因下而池躋其
高可以廣吾視泳其清可以濯吾纓俯于逵惟
行旅謳吟是采瞰于野惟稼穡艱難是知雲山
多狀昏旦異候百壷先韋之餞迎退食私辰之
宴嬉觀民風於嘯詠之際展宸戀於天雲之末
動合于誼匪唯寫憂公曰夫言之必可書者公
言也從事不以私視予余從而讓之是自還也
其可乎迺授簡于放臣俾書以示後後之思公
者雖貫叢葽草尚勿剪拜矧翬飛之華然石刻
之隱然歟
劉夢得文集卷第二十七
