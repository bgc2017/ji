劉夢得文集卷第四
律詩
西塞山懷古陽山廟觀賽神
漢壽城春望後梁二帝碑
荆門道懷古和竇員外
早春對雪早秋贈荅
荅徐員外贈端州紫石硯
觀董評事詩松滋渡望峽中
題叚侍御枕上贈王學士
闕下口号監祠夕月壇書事
戲贈崔千牛詔徵逐客
和嚴司空見馮叔逹
故洛城古牆戲贈看花諸公
再遊玄都觀望夫山
金陵五題謝寺雙檜
韓信廟安國觀聞笙
洛中寺北樓見賀監草書
韓賓擢第歸覲寄楊八壽州
重寄楊八和宣上人
贈東岳張鍊師和崔少監
寄楊&KR0593;州題竇員外新居
舉韓湖州自代華州陪錢大夫
覩玄宗詩懷上京故人
和尉遲郎中詶福建陳判官
始聞秋風和蘇十郎中
詶淮南廖參謀題王郎中新居
詶朗州崔員外賀温尚書
水亭避暑述舊
詶吴端才
西塞山懷古
西晉樓船下益州金陵王氣漠然收千尋鐵鏁
沈江底一片降幡出石頭人世幾回傷往事山
形依舊枕寒流今逢四海爲家日故壘蕭蕭蘆
荻秋
陽山廟觀賽神(梁松南征至此遂爲其神在朗州)
漢家都尉舊征蠻血食如今配此山曲蓋幽深
蒼檜下洞蕭愁絶翠屏閒荆巫脉脉傳神語野
老娑娑啓醉顔日落風生廟門外幾人連踏竹
歌還
漢壽城春望(古荆州刺史治亭其下有子胥廟兼楚王故墳)
漢壽城邊野草春荒祠古墓對荆榛田中牧豎
燒芻狗陌上行人看石麟華表半空經霹靂碑
文纔見滿埃塵不知何日東瀛變此地還成要
路津
後梁宣明二帝碑堂下作
玉馬朝周從此辤園林寂莫對豐碑千行宰樹
荆州道暮雨蕭蕭聞子規
荆門道懷古
南國山川舊帝畿宋臺梁館尚依俙馬嘶古樹
行人歇麥秀空城澤雉飛風吹落葉填宫井火
入荒陵化寶衣徒使詞臣庾開府咸陽終日苦
思歸
朗州竇員外見示與澧州元郎中郡齋贈
荅長句二篇因而繼和
鴛鷺差池出建章綵旗朱戸鬱相望新恩共理
犬牙地昨日同含鷄舌香白芷江邊分驛路山
挑蹊外接甘棠應憐一罷金閨籍枉渚逢春十
度傷
早春對雪奉寄澧州元郎中
新賜魚書墨未乾賢人暫屈遠人安朝驅旌旆
行時令夜見星辰憶舊官梅蘂覆階鈴閣暖雪
峯當戶戟枝寒寧知楚客思公子北望長吟澧
有蘭
竇朗州見示與澧州元郎中早秋贈荅命
同作
鄰境諸侯同舍郎芷江蘭浦恨無梁秋風門外
旌旗動曉露庭中橘柚香玉簟微涼宜白晝金
笳入暮應清商騷人昨夜聞鶗鴂不歎流年惜
衆芳
衢州徐員外使君遺以縞紵兼竹書箱因
成一篇用荅佳貺(按此郡夲自婺州拆置徐自台州遷)
爛柯山下舊仙郎列宿來添婺女光遠放歌聲
分白紵知傳家學與青箱水潮滄海何時去蘭
在幽林亦自芳聞道天台有遺愛人將琪樹比
甘棠
唐秀才贈端州紫石硯以詩荅之
端州石硯人閒重贈我應知正草玄闕里廟中
空舊物門方竈下豈天然玉蠩吐水霞光靜綵
翰摇風絳錦鮮此日慵工記名姓因君數到墨
池前
覽董評事思歸之什因以詩贈
幾年油幕佐征東却泛滄浪狎釣童欹枕醉眠
成戲蝶抱琴間望送歸鴻文儒自襲膠西相倚
伏能齊塞上翁更說扁舟動鄕思青菰巳熟柰
秋風
松滋渡望峽中
渡頭輕雨灑寒梅雲際溶溶雪水來夢渚草長
迷楚望夷陵土黑有秦灰巴人淚應猿聲落蜀
客船從鳥道回十二碧峯何處所永安宫外是
荒臺
楊州春夜李端公益張侍御登叚侍御平
仲密縣李少府暢秘書張正字復元同會
於水館對酒聮句追刻燭擊鉢故事遲輒
舉觥以飲之逮夜艾羣公霑醉紛然就枕
余偶獨醒因題詩於叚君枕上以志其事
寂寂獨看金燼落紛紛只見玉山頽自羞不是
高陽侣一夜醒醒騎馬迴
逢王二十學士入翰林因以詩贈(時貞元二十年王以)
(藍田尉充學士)
廐馬翩翩禁外逢星槎上漢杳難從定知欲報
淮南詔促召王襃入九重
闕下口号呈柳儀曹
綵仗神旗獵暁風鷄人一唱鼓蓬蓬銅壷漏水
何時歇如此相催即老翁
監柌夕月壇書事(其禮用晝)
西皥司分晝夜平羲和亭午太隂生鏗鏘揖讓
秋風裏觀者如雲出鳳城
戲贈崔千牛
學道深山虚老人留名萬代不關身勸君多買
長安酒南陌東城占取春
元和甲午歲詔書盡徵江湘逐客余自武
陵赴京宿於都亭有懷續來諸君子
雲雨江湘起卧龍武陵樵客躡仙蹤十年楚水
楓林下今夜初聞長樂鐘
江陵嚴司空見示與成都武相公唱和因
命同作
南荆西蜀大行臺幕府旌門相對開名重三司
平水土威雄八陣役風雷綵雲朝望青城起錦
浪秋經白帝來不是郢中清唱發誰當丞相掞
天才
徵還京師見舊曹官馮叔逹
前者忩忩僕被行十年憔悴到京城南曹舊吏
來相問何處淹留白髮生
故洛城古牆
粉落椒飛知幾春風吹雨灑旋成塵莫言一片
危基在猶過無窮來往人
元和十年自朗州承召至京戲贈看花諸
君子
紫陌紅塵拂面來無人不道看花迴玄都觀裏
桃千樹盡是劉郎去後栽
再遊玄都觀絶句(并引)
余貞元二十一年爲屯田員外郎時此觀中未
有花木是歲出牧連州尋貶朗州司馬居十年
召至京師人人皆言有道士手植仙桃滿觀如
爍晨霞遂有前篇以志一時之事旋左出牧于
今十有四年得爲主客郎中重遊兹觀蕩然無
復一樹唯兔葵鷰麥動搖於春風耳因再題二
十八字以俟後遊時大和二年三月某日
百畒中庭半是苔桃花淨盡菜花開種桃道士
歸何處前度劉郎今獨來
望夫山(正對和州郡樓)
終日望夫夫不歸化爲孤石苦相思望來巳是
幾千載只似當時初望時
金陵五題(并序)
余少爲江南客而未遊秣陵嘗有遺恨後爲歷
陽守跋而望之適有客以金陵五題相示逌爾
生思欻然有得他日友人白樂天掉頭苦吟歎
賞良久且曰石頭詩云潮打空城寂寞迴吾知
後之詩人不復措詞矣餘四詠雖不及此亦不
孤樂天之言爾
石頭城
山圍故國周遭在潮打空城寂寞回淮水東邊
舊時月夜深還過女牆來
烏衣巷
朱雀橋邊野草花烏衣巷口夕陽斜舊來王謝
堂前燕飛入尋常百姓家
臺城
臺城六代競豪華結綺臨春事最奢萬戶千門
成野草只緣一曲後庭花
生公講堂
生公說法鬼神聽身後空堂夜不扃高坐寂寥
塵漠漠一方明月可中庭
江令宅
南朝詞臣北朝客歸來唯見秦淮碧池臺竹樹
三畝餘至今人道江家宅
謝寺雙檜(楊州法雲寺謝鎮西宅古檜存焉)
雙檜蒼然古貌竒含煙吐霧鬱參差晚依禪客
當金殿初對將軍映畫旗龍象界中成寶蓋鴛
鴦瓦上出高枝長明燈是前朝焰曾照青青年
少時
韓信廟
將略兵機命世雄蒼黃鍾室歎良弓遂令後代
登壇者每一尋思怕立功
秋夜安國觀聞笙
織女分明銀漢秋桂枝梧葉共颼飀月落滿庭
人寂寂霓裳一曲在高樓
洛中寺北樓見賀監草書題詩
高樓賀監昔曾登壁上神蹤龍虎騰中國書流
讓皇象北朝文士重徐陵偶因獨見空驚目恨
不同時便伏膺唯恐塵埃轉磨滅再三珍重囑
山僧
聞韓賓擢第歸覲以詩美之兼賀韓十五
曹長時韓牧永州
零陵香草滿郊坰丹穴鶵飛入翠屏孝若歸來
呈畫讃孟陽別後有山銘蘭陔舊地花纔結桂
樹新枝色尚青爲報儒林丈人道如今從放鬢
星星
寄楊八壽州
風獵紅旗入壽春滿城歌舞向朱輪八公山下
清淮水千騎塵中白面人桂嶺雨餘多鶴迹茗
園晴望似龍鱗聖朝方用敢言者次第應須舊
諫臣
李賈二大諫拜命後寄楊八壽州
諫省新登二直臣萬方驚喜捧絲綸則知天子
明如日肯放淮陽高卧人
宣上人遠寄賀禮部王侍郎放牓後詩因
而繼和
禮闈新牓動長安九陌人人走馬看一日聲名
徧天下滿城桃李屬春官自吟白雪銓詞賦指
示青雲借羽翰借問至公誰即可支郎天眼定
中觀
贈東岳張鍊師
東岳眞人張鍊師高情雅贍世閒稀堪爲烈女
書青簡久事元君住翠微金縷機中拋錦字玉
清臺上著霓衣雲衢不要吹簫伴只擬乘鸞獨
自飛
秘書崔少監示墜馬長句因而和之
麟臺少監舊仙郎洛水橋邊墮馬傷塵汙腰閒
青綬帶風飄掌上紫遊韁上車著作應來問折
臂三公定送方猶賴德全如醉者不妨吟詠入
篇章
寄楊&KR0593;州(與之舊姻)
避地江湖知幾春今來夲郡擁朱輪阮郎無復
里中舊楊僕却爲關外人各繋一官難命駕每
懷前好易霑巾玉城山裏多靈藥擺落功名且
飬神
秋日題竇員外崇德里新居(竇時判度支案)
長愛街西風景間到君居處暫開顔清光門外
一渠水秋色牆頭數點山疎種碧松通月朗多
裁紅藥待春還莫言堆案無餘地認得詩人在
此閒
蒙恩轉儀曹郎依前充集賢學士舉韓湖
州自代因寄七言
翔鸞闕下謝恩初通籍由來在石渠暫入南宫
判祥瑞還歸内殿閱圖書故人猶在三江水同
病凡經二紀餘今日薦君嗟久滯不唯文體似
相如
途次華州陪錢大夫登城北樓春望因覩
李崔令狐三相國唱和之什翰林舊侣繼
踵華城山水清高鸞鳳翔集皆忝夙眷遂
題是詩
城樓四望出風塵見盡關西渭北春百二山河
雄上國一雙旌旆委名臣壁中今日題詩處天
上同時草詔人莫怪毛郎呈濫吹宦途離別舊
情親
三鄕驛樓伏覩玄宗望女几山詩小臣斐
然有感
開元天子萬事足唯惜當時光景促三鄕陌上
望仙山歸作霓裳羽衣曲僊心從此在瑶池三
清八景相追隨天上忽乘白雲去世間空有秋
風辭
洛下初冬拜表有懷上京故人
鳳樓南面控三條拜表郎官早渡橋淸洛曉光
鋪碧簟上陽霜葉剪紅綃省門簪組初成列雲
路鴛鸞想退朝寄謝慇勤九天侶槍榆水擊各
逍遥
尉遲郎中見示自南遷牽復却至洛城東
舊居之作因以和之
曾遭飛語十年謫新受恩光萬里還朝服不妨
遊洛浦郊園依舊看嵩山竹含天籟清商樂水
遶庭臺碧玉環留作功成退身地如今只是暫
時間
洛中酬福建陳判官見贈
潦倒聲名擁腫材一生多故苦邅迴南宫舊籍
遥相管東洛間門晝未開靜對道流論藥石偶
逢詞客與瓊瑰怪君近日文鋒利新向延平看
劒來
始聞秋風
昔看黃菊與君別今聽玄蟬我却迴五夜颼飀
枕前覺一年顔狀鏡中來馬思邊草拳毛動鵰
盼青雲睡眼開天地肅清堪四望爲君扶病上
高臺
和蘇十郎中謝病閒居時嚴常侍蕭給事
同訪歎初有二毛之作
清羸隱几望雲空左掖鴛鸞到室中一卷素書
鋪永日數莖斑鬢對秋風菱花照後容雖改蓍
草占來命巳通莫怪人人驚早白緣君合是黑
頭公
詶淮南廖參謀秋夕見過之作(公昔爲揚州從事參謀從释子反初)
楊州從事夜相尋無限新詩月下吟初服巳驚
玄髮長高情猶向碧雲深語餘時舉一杯酒坐
久方聞數處砧不逐繁華訪間散知君擺落俗
人心
題王郎中宣義里新居
愛君新買街西宅客到如遊鄠杜閒雨後退朝
貪種樹申時出省趁看山門前巷陌三條近牆
内池亭萬境間見擬移居作鄰里不論時節請
開關
詶朗州崔員外與任十四兄侍御同過鄙
人舊居見懷之什時守吳郡
昔日居鄰招屈亭楓林橘樹鷓鴣聲一辤御苑
青門去十見蠻江白芷生自此曾霑宣室召如
今又守闔閭城何人萬里能相憶同舍仙郎與
外兄(任侍御予外兄崔員外南宫同官)
美温尚書鎮定興元以詩寄賀
旌旗入境犬無聲戮盡鯨鯢漢水清從此世人
開耳目始知名將出書生
劉駙馬水亭避暑
千竿竹翠數蓮紅水閣虚涼玉簟空琥珀盞烘
疑漏酒水精簾瑩更通風賜冰滿碗沈朱實法
饌盈盤覆碧籠盡日逍遥避煩暑再三珍重主
人翁
述舊賀遷寄陜&KR0593;孫常侍(南宫左輔兩處交代)
南宫幸襲芝蘭後左輔曾交印綬來多病未離
清洛苑新恩巳歷望仙臺關頭古塞桃林靜城
下長河竹箭迴聞道隨車有零雨此時偏動子
荆才
詶端才吴大夫夜泊湘川見寄一絶
夜泊湘川逐客心月明猿苦血霑襟湘妃舊竹
痕猶淺從此因君染更深
劉夢得文集卷第四
劉夢得外集卷第四
詩
郡内書情詶樂天見憶
小亭寒夜和裴晉公凉風亭
閑園獨賞詶樂天衫酒見寄
兩如何留辤裴令公
與樂天替代裴令公綠野堂
自左馮歸洛下秋齋獨坐
和樂天懷詠獨酌小醉
戲贈樂天詶樂天題酒瓮
雪中訝諸公請裴令公加宴
過敦詩舊宅聽江西故吏歌
以詩問酒熟和樂天洛城春
陪裴公泛洛賀楊尚書
秋中聮句雪中宴集
喜遇聮句洛中聮句
共憶夢得聮句洛中早春
賞櫻桃花醉後寓言戲贈
賞牡丹戲樂天長齋
樂天蓮池邀僧晚夏間居
感秋沽酒致歡
懷樂天和思黯憶南莊
各賦春中一物春詞
聞新蟬新秋對月
小臺晚坐早秋雨後
秋涼間卧秋晚病中
和樂天燒藥詶樂天詠老
歲夜詠懷元日樂天見過
戲樂天買馬詶思黯見戲
詶思黯小飲詶樂天狂吟
詶牛相公獨飲春日間坐
牛相公示新什秋霖即事聮句
喜晴聮句會昌春聮句
春晚聮句樂天長齋聮句
郡内書情獻裴侍中留守
功成頻獻乞身章擺落襄陽鎮洛陽萬乘旌旗
分一半八方風雨會中央兵符今奉黃公略書
殿曾隨翠鳳翔心寄華亭一雙鶴日陪高步繞
池塘
詶樂天閑卧見憶
散誕向陽眠將閑敵地仙詩情茶助爽藥力酒
能宣風碎竹閒日露明池底天同年未同隱緣
欠買山錢
詶樂天小亭寒夜有懷
寒夜隂雲起疎林暗鳥驚斜風閃燈影迸雪打
牎聲竟夕不能寐同年知此情漢皇無奈老何
況本書生
奉和裴晉公涼風亭睡覺
驪龍睡後珠元在仙鶴行時步又輕方寸瑩然
無一事水聲來似玉琴聲
和樂天間園獨賞八韻前以蜂鶴拙句寄
呈今辱蝸蟻妍詞見荅因成小巧以取大咍
永日無人事芳園注興行陶廬樹可愛潘宅雨
新晴傅粉琅玕節薰音菡蓞莖榴花裙色好桐
子藥丸成柳蠧枝偏亞桑閑葉再生睢盱欲鬪
雀索漠不言鸎動植隨四氣飛沈含五情槍榆
與水擊小大強爲名
詶樂天衫酒見寄
酒法衆傳吳米好舞衣偏尚越羅輕動搖浮蟻
香濃甚裝束輕鴻意態生閱曲定知能自適舉
杯應歎不同傾終朝相憶終年別對景臨風無
限情
兩如何詩謝裴令公贈別(二首)
一言一顧重重何如今日陪遊清洛苑昔年别
入承明廬
一東一西別別何如終期大冶再鎔鍊願託扶
搖翔碧虚
將之官留辤裴令公留守
祖帳臨伊水前旌指渭河風煙里數少雲雨別
情多重疊受恩久邅迴如命何東山與東閤終
冀再經過
詶喜相遇同州與樂天替代
舊託松心契新交竹使符行年同甲子筋力羡
丁夫別後詩成秩㩦來酒滿壷今朝停五馬不
獨爲羅敷(前章所言春草白君之舞妓也故有此荅)
奉和裴令公新成綠野堂即書
藹藹鼎門外澄澄洛水灣堂皇臨綠野坐卧看
青山位極却忘貴功成欲愛間官名司管籥心
術去機關禁苑凌晨出園華及路攀池塘魚拔
刺竹逕鳥緜蠻志在安蕭灑嘗經歷險艱高情
方造適衆意望徵還好客交珠履華筵舞玉顔
無因隨賀鷰翔集畫梁閒
自左馮歸洛下詶樂天兼呈裴令公
新恩通籍在龍樓分務神都近舊丘自有園公
紫芝侣(時賓行四人盡在洛中)仍追少傅赤松遊華林霜葉
紅霞晚伊水晴光碧玉秋更接東山文酒會始
知江左未風流(王儉云江左風流宰相惟有謝安公)
秋齋獨坐寄樂天兼呈吴方之大夫
空齋寂寂不生塵藥物方書繞病身纖草數莖
勝靜地幽禽忽至似佳賓世閒憂喜雖無定釋
氏銷磨盡有因同向洛陽間度日莫教風景屬
他人
和樂天齋戒月滿夜對道場偶懷詠
常脩清淨去繁華人識王城長者家案上香煙
鋪貝葉佛前燈焰透蓮花持齋巳滿招間客理
曲先聞命小娃明日若過方丈室還應問爲法
來邪
吴方之見示獨酌小醉首篇樂天續有詶
荅皆含戲謔極至風流兩篇之中並蒙見
屬輒呈濫吹益美來章
間門共菽任張羅靜室同虚養太和塵世歡娱
開意少醉鄕風景獨遊多散金疎傅尋常樂枕
麴劉生取次歌計會雪中爭挈榼鹿裘鶴&KR0769;遞
相過
詶樂天齋滿日裴令公置宴席上戲贈
一月道場齋戒滿今朝華幄管絃迎銜杯本自
多狂態事佛無妨有佞名酒力半酣愁巳散文
鋒未鈍老猶爭平陽不獨容賓醉聽取諠呼吏
舍聲
詶樂天偶題酒瓮見寄
從君勇斷抛名後世路榮枯見幾回門外紅塵
人自走瓮頭清酒我初開三冬學任胷中有萬
戶侯須骨上來何幸相招同醉處洛陽城裏好
池臺
荅裴令公雪中訝白二十二與諸公不相
訪之什
玉樹瓊樓滿眼新的知開閤待諸賓遲遲未去
非無意擬作梁園坐右人
詶樂天請裴令公開春加宴
高名大位能兼有恣意遨遊是特恩二室煙霞
成步障三川風物是家園晨窺苑樹韶光動晚
渡河橋春思繁絃管常調客常滿但逢花處即
開罇
樂天示過敦詩舊宅有感一篇吟之泫然
追想昔事因成繼和以寄苦懷
淒涼同到故人居門枕寒流古木疎向秀心中
嗟棟宇蕭何身後散圖書本營歸計非無意唯
筭生涯尚有餘忽憶前言更惆悵丁寧相約速
懸車(敦詩與子友樂天三人同田子平生相約同休洛中)
吴方之見示聽江西故吏朱幼恭歌三篇
頗有懷故林之思吟諷不足因而和之
侯家故吏歌聲發逸處能高怨處低今歲洛中
無雨雪眼前風景似江西
間坐憶樂天以詩問酒熟未
案頭開縹秩肘後撿青囊唯有達生理應無治
老方减書存眼力省事養心王君酒何時熟相
攜入醉鄕
和樂天洛城春齊梁體八韻
帝城宜春入遊人喜意長草生季倫谷花出莫
愁妨斷雲發山色輕風漾水光樓前戲馬地樹
下鬪雞場白頭自爲侣綠酒亦滿觴潘園觀種
植謝墅閱池塘至間似隱逸過老不悲傷相問
爲功德銀黃遊故鄕
三月三日與樂天及河南李尹奉陪裴令
公泛洛禊飲各賦十二韻
洛下今脩禊羣賢勝會稽盛筵陪玉鉉通籍盡
金閨波上神仙妓岸傍桃李蹊水嬉如鷺振歌
響雜鸎啼歷覽風光好㳂洄意思迷棹歌能儷
曲墨客競分題翠幄連雲起香車向道齊人誇
綾步障馬惜錦障泥塵暗宫墻外霞明苑樹西
舟形隨鷁轉橋影與虹低川色晴猶遠烏聲暮
欲捿唯餘踏青伴待月魏王堤
寄賀東川楊尚書慕巢兼寄西川繼之二
公近從弟兄情分偏睦早忝遊舊因成是詩
太華蓮峯降嶽靈兩川棠樹接郊坰政同兄弟
人人樂曲奏塤篪處處聽楊葉百穿榮會府芝
泥五色耀尺庭各抛筆硯誇旄鉞莫遣文星讓
將星
秋中暑退贈樂天
暑服宜秋着清琴入夜彈人情皆向菊風意欲
摧蘭歲念貧心泰天涼病體安相逢取次第却
甚少年歡
和樂天洛下雪中宴集寄汴州李尚書
洛城無事足杯盤風雪相和歲欲闌樹上因依
見寒鳥坐中收拾盡間官笙歌要請頻何爽笑
語志機拙更歡遥想兔園今日會瓊林滿眼映
旂竿
喜遇劉二十八偶書兩韻聮句
病來佳興少老去舊遊稀笑語縱橫作杯觴絡
繹飛(度)清談如水玉逸韻貫珠璣高位當金鉉
虚懷似布衣(禹錫)巳容狂取樂仍任醉忘機捨眷
將何適留歡便是歸(居易)鳳儀常欲附蚊力自知
微願假罇罍末膺門自此依(紳)
劉二十八自汝赴左馮塗經洛中聮句
不歸丹掖去銅竹漫云云唯喜因過我須知未
賀君(度)詩聞安石詠香見令公燻欲首函關路
來披緱嶺雲(居易)貂蟬公獨步鴛鷺我同羣插羽
先飛酒交鋒便戰文(紳)鎮嵩知表德定鼎爲銘
勲顧鄙容商洛徵歡候汝墳(禹錫)領年多謔浪此
夕任諠紛故態猶應在行期未要聞(度)游藩榮
巳久捧袂惜將分詎猒杯行疾唯愁日向曛(居易)
窮隂初莽蒼離思漸氤氲殘雪午橋岸斜陽伊
水濆(紳)上謨尊右掖全略靜東軍萬頃徒稱量
滄溟詎有垠(禹錫)
予自到洛中與樂天爲文酒之會時時措
詠樂不可支則慨然共憶夢得亦分司至
止歡愜可知因爲聮句
成周文酒會吾友勝鄒枚唯憶劉夫子而今又
到來(度)欲迎先倒屣亦坐便傾杯飲許伯倫戶
詩推公幹才(並以本事居易)久曾聆郢唱重喜上燕臺晝
話墻隂轉宵歡斗柄回(禹錫)新聲還共聽故態復
相咍遇物皆先賞從華半未開(度)起時烏帽側
散處玉山頽墨客諠東閤文星犯上台(居易)詠吟
君稱首疎放我爲魋憶戴何勞訪(憶夢得夢得分司而來)留
髠不用猜(宴席上老夫暫起樂天密坐不動度)奉觴承麴蘖落筆捧瓊
瑰醉弁無妨側詞鋒不可摧(此兩韻美令公也居易)水軒看
翡翠石徑踐莓苔童子能騎竹佳人解詠梅(陪遊)
(南宅之境禹錫)洛中三可矣鄴下士悠哉自向風光急不
須絃管催(度)樂觀魚踴躍間愛鶴徘徊煙柳青
凝黛波萍綠撥醅(居易)春榆初改火律管又飛灰
紅藥多遲發碧松宜亂栽(禹錫)馬嘶駞陌上鷁泛
鳳城隈色色事堪惜些些病莫推(度)涸流尋軋
軋餘刃轉恢恢從此知心伏無因敢自媒(禹錫)室
隨親客入席許舊寮陪逸興嵇將阮交情陳與
雷(此二句屬夢得也居易)洪爐思哲匠大厦要羣材他日登
龍路應知免曝鰓(禹錫)
洛中早春贈樂天
漠漠復靄靄半晴將半隂春來自何處無迹日
以深韶嫰冰後水輕盈煙際林藤生欲有託柳
弱不自任華意巳含蓄鳥言尚沈吟期君當此
時與我恣追尋翻愁爛漫後春暮却傷心
和樂天讌李周美中丞宅池上賞櫻桃花
櫻桃千萬枝照耀如雪天王孫讌其下隔水疑
神仙宿露發清香初陽動暄妍妖姬滿髻插酒
客折枝傳同此賞芳月幾人有華筵杯行勿遽
辤好醉逸三年
和牛相公遊南莊醉後寓言戲贈樂天兼
見示
城外園林初夏天就中野趣在西偏薔薇亂發
多臨水鸂䳵雙遊不避舡水底遠山雲似雪橋
邊平岸草如煙白家唯有杯觴興欲把頭盤打
少年
思黯南墅賞牡丹花
偶然相遇人閒世合在增城阿姥家有此傾城
好顔色天教晚發賽諸花
樂天少傅五月長齋廣延緇徒謝絶文友
坐成睽閒因以戲之
五月長齋戒深居絶送迎不離通德里便是法
王城舉目皆僧事全家少俗情精脩無上道結
念未來生賓閤田衣占書堂信鼓鳴戲童爲塔
象啼鳥學經聲黍用青菰角葵承玉露烹馬家
供薏苡劉氏餉蕪菁暗網籠歌扇流塵晦酒鐺
不知何次道作佛幾時成
樂天池館夏景方妍白蓮初開綵舟空泊
唯邀緇侣因以戲之
池館今正好主人何寂然白蓮方出水碧樹未
鳴蟬靜室宵聞磬齋廚晚絶煙蕃僧如共載應
不是神仙
詶樂天晚夏間居欲相訪先以詩見貽
池榭堪臨泛翛然散欝陶步因驅鶴緩吟爲聽
蟬高林密添新竹枝低縋晚桃酒醅晴易墊藥
圃夏頻薅老是班行舊間爲鄕里豪經過更何
處風景屬吾曹
詶樂天感秋涼見寄
庭晚初辨色林秋微有聲槿衰猶強笑蓮迥却
多情簷鷰歸心動韝鷹俊氣生間人占間景酒
熟且同傾
樂天以愚相訪沽酒致歡因成七言聊以
奉荅
少年曾醉酒旗下同輩黃衣頷亦黃蹴踏青雲
尋入仕蕭條白髮且飛觴令徵古事歡生雅客
喚間人興在狂猶勝獨居荒草院蟬聲聽盡到
寒螿
秋晚新晴夜月如練有懷樂天
雨歇晚霞明風調夜景清月高微暈散雲薄細
鱗生露草百蟲思秋林千葉聲相望一步地脉
脉萬重情
和思黯憶南莊見示
丞相新家伊水頭智囊心匠日增脩化成池沼
無痕跡奔走清波不自由臺上看山徐舉酒潭
中見月慢回舟從來天下推尤物合屬人閒第
一流
同留守王僕射各賦春中一物從一韻至七
鶯能語多情春將半天欲明始逢南陌復集東
城林疎時見影花密但聞聲營中緣催短笛樓
上來定哀箏千門萬戶垂楊裏百囀如簧煙景晴
和樂天春詞依憶江南曲拍爲句
春去也多謝洛城人弱柳從風疑舉袂叢蘭裛
露似霑巾獨坐亦含嚬
謝樂天聞新蟬見贈
碧樹有蟬後煙雲改容光瑟然引秋氣芳草日
夜黃夾道喧古槐臨池思垂楊離人下憶泪志
士激剛腸昔聞阻山川今聽同匡牀人情便所
遇音韻豈殊常因之比笙竽送我遊醉鄕
新秋對月寄樂天
月露發光彩此時方見秋夜涼金氣應天靜火
星流蛩響偏依井螢飛直過樓相知盡白首清
景没追遊
詶樂天小臺晚坐見憶
小臺堪遠望獨上清秋時有酒無人勸看山秪
自知幽禽囀深竹孤蓮落靜池高門勿遽掩好
客無前期
早秋雨後寄樂天
夜雲起河漢朝雨洒高林梧葉先風落草蟲迎
濕吟簟涼扇恩薄室靜琴思深且喜火前別安
能懷寸隂
和樂天秋涼間卧
暑退人體輕雨餘天色改荷珠貫索斷竹粉殘
妝在高僧掃室請逸客登樓待槐柳漸蕭疎間
門少光彩
秋晚病中樂天以詩見問力疾奉酬
耳虚多聽遠展轉晨雞鳴一室背燈卧中庭掃
葉聲蘭芳經雨敗鶴病得秋輕肯踏衡門草唯
應是友生
和樂天燒藥不成命酒獨醉
九轉欲成就百神隂主持嬰啼鼎上去老貌鏡
前悲却顧空丹竈回心向酒巵醺然耳熱後暫
似少年時
詶樂天詠老見示
人誰不願老老去有誰憐身瘦帶頻减髮稀冠
自偏廢書緣惜眼多炙爲隨年經事還諳事閱
人如閱川細思皆幸矣下此便翛然莫道桑榆
晚爲霞尚滿天
歲夜詠懷
彌年不得意新歲又如何念昔同遊者而今有
幾多以間爲自在將壽𥙷蹉跎春色無情故幽
居亦見過
元日樂天見過因舉酒爲賀
漸入有年數喜逢新歲來震方天籟動寅位帝
車回門巷掃殘雪林園驚早梅與君同甲子壽
酒讓先杯
裴令公見示樂天寄奴買馬絶句斐然仰
和且戲樂天
常奴安得似方回爭望追風絶足來若把翠娥
酬綠耳始知天下有竒才
詶思黯代書見戲
官冷如漿病滿身凌寒不易過天津少年留守
多情興請待花時作主人
詶思黯見示小飲四韻
抛却人間第一官俗情驚怪我方安兵符相印
無心戀洛水嵩雲恣意看三足鼎中知味久百
尋竿上擲身難追呼故舊連宵飲直到天明興
未闌
詶樂天醉後狂吟十韻(來章有移家住醉鄕之句)
散誕人閒樂逍遥地上仙詩家登逸品釋氏悟
眞筌制誥留臺閣歌詞入管絃處身於木鴈任
世變桑田吏隱情兼遂儒玄道兩全八關齋適
罷三雅興尤偏文墨中年舊松筠晚歲堅魚書
曾替代香火有因緣(陸法和云與梁元帝於空王寺佛前結香火因緣)欲向
醉鄕去猶爲色界牽好吹楊柳曲爲我舞金鈿
詶牛相公獨飲偶醉寓言見示
宫漏夜丁丁千門閉霜月華堂列紅燭絲管靜
中發歌眉低有思舞體輕無骨主人啓駞顔酣
暢浹映髮猶思城外客阡陌不可越春意日夕
深此歡無斷絶
和僕射牛相公春日間坐見懷
官曹崇重難頻入第宅清間且獨行階蟻相逢
如偶語園蜂速去恐違程人於紅藥唯看色鸎
到垂楊不惜聲東洛池臺怨抛擲移文非久會
應成
牛相公見示新什謹依韻次用以杼下情
劇韻新篇至因難始見能雨天龍變化晴日鳳
騫騰遊海驚何極聞韶素不曾愜心時拊髀擊
節自麾肱符彩添隃墨波瀾起剡藤揀金光熠
熠壘壁勢層層珠媚多藏賈花撩欲定僧封來
眞寶物寄與媿文朋巳老無時疾(時洛中時厲多傷少年)長
貧望歲登雀羅秋寂寂蟲翅曉薨薨羸驥方辭
絆虚舟巳絶絙榮華甘死別健羨亦生憎玉柱
琤瑽韻金觥雹凸稜何時良宴會促膝對華燈
秋霖即事聮句三十韻
蕭索窮秋月蒼然苦雨天泄雲生棟上行潦入
庭前(居易送上僕射)苔色侵三徑波聲想五絃井蛙爭入
戶轍鮒亂歸泉(起送上中丞大監)高霤愁晨坐空階警夜
眠鸛鳴猶未巳蟻穴頻遷(禹錫送上少傅侍郎)散漫疎還
密空濛斷又連竹霑青玉潤荷滴白珠圓(居易)地
濕灰(逸一字)滅池添水馬憐有苗霑霡霂無月弄潺
湲(起)籬菊潜開秀園𬞞巳罷鮮斷行垂鴈翅孤
嘯聳鳶肩(禹錫)橋柱黏黃菌墻衣點綠錢草荒行
藥路沙淀釣魚舡(居易)長者車猶阻高人榻且懸
(此思劉白之來也)金烏何日見玉爵幾時傳(起)近井桐先
落當簷石欲穿趨風誠有戀披霧邈無緣(禹錫以荅懸榻)
(之名)廩米陳生醭庖薪濕起煙鳴雞潜報曉急景
暗彫年(居易)蓋洒高松上絲繁細柳邊拂叢時起
蝶墜葉乍驚蟬(起)巾角皆爭墊裙裾例似湔人
多蒙翠被馬盡看連乾(禹錫)好客無來者貧家但
悄然寒泥印鶴迹漏壁絡蝸涎(居易)蚊聚雷侵室
鷗翻浪滿川上樓愁羃羃遶舍猒淺淺(起)律候
今秋矣歡娱久曠焉但令高興在晴後奉周旋(禹錫)
喜晴聮句
苦雨晴何喜喜於未雨時氣收雲物變聲樂鳥
烏知(居易送上僕射)蕙泛光風圃蘭開皎月池千峯分遠
近九陌好追隨(起送上尚書)白日開天路玄隂卷地維
餘清在林薄新照入漣漪(禹錫)碧樹涼先落青蕪
濕更滋㬠毛經浴鶴曳尾出泥龜(居易)舞去商羊
速飛來野馬遲柱邊無潤礎臺上有游絲(起)橋
淨行塵息堤長禁柳垂宫城明睥睨觀闕麗罘
罳(禹錫)洛水澄清鎮嵩煙展翠帷梁成虹乍見市
散蟻初移(居易)籍草風猶暖攀條露巳晞屋穿添
碧瓦墻缺召金鎚(起)迥澈來雙目昏煩去四肢
霞丈晚煥爛星影夕參差(禹錫)爽助門庭肅寒催
草木衰黃乾向陽菊紅洗得霜棃(居易)假蓋間誰
惜彈絃燥更悲散蹄良馬穩炙背野人宜(起)洞
戶晨輝入空庭宿霧披堆牀出書卷傾笥上衣
椸(禹錫)道路行非阻軒車望可期無辭訪圭竇且
願見瓊枝(居易)仙閣蓬萊客(古以袐書喻蓬萊)儲宫羽翼師
(此言少傅)每優陪麗句何暇接英姿(起以酬圭竇之言)翫景方搔
首懷人尚歛眉因吟仲文什高興盡於斯(禹錫)
會昌春連宴即事聮句
元年寒食日上巳暮春天雞黍三家會鸎花二
節連(居易)光風初淡蕩美景漸暄妍簮組蘭亭上
車輿曲水邊(禹錫)松聲添奏樂草色助鋪筵雀舫
宜間泛螺杯任漫傳(起)園𬞞香帶露廚柳暗藏
煙麗句輕珠玉清談勝管絃(居易)陌喧金距鬪樹
動綵繩懸姹女妝梳豔遊童衣服鮮(禹錫)圃香知
種蕙池暖憶開蓮怪石雲疑觸夭桃火欲燃(起)
正歡唯恐散雖醉未思眠嘯傲人閒世追隨地
上仙(居易)鷰來雙涏涏鴈去累翩翩行樂眞吾事
尋芳獨我先(禹錫)滯周慙太史(太史公留滯周南今榮忝慙古人矣)入洛
繼先賢(此言劉白聲價與二陸爭長矣)昔恨多分手今歡謬比肩
(起)病猶陪讌飲老更奉周旋望重青雲客情深
白首年(居易)遍嘗珍饌後許入畫堂前舞袖翻紅
炬歌鬟插寶蟬(禹錫)斷金多感激倚玉貴遷延說
史吞顔注論詩笑鄭箋(起)松筠寒不變膠&KR0238;冷
彌堅興伴王尋戴(謂隨僕射過尚書也)榮同隗在燕(居易自謂)擲
盧誇使氣刻燭鬪成篇實藝皆三捷虚名愧六
聮(禹錫)興闌猶舉白話靜每思玄更說歸時好亭
亭月正圓(起)
僕射來示有三春向晚四者難并之說誠
哉是言輒引起題重爲聮句疲兵再戰勍
敵難降下筆之時辴然自哂走呈僕射兼
簡尚書
三春今向晚四者昔難并借問低眉坐何如攜
手行(居易)舊遊多過隙新宴且尋盟鸚鵡林須樂
麒麟閣未成(起)分隂當愛惜遲景好逢迎林野
薰風起樓臺榖雨晴(禹錫)墻低山半出池廣水初
平橋轉長虹曲舟回小鷁輕(居易)殘花猶布繡密
竹自聞笙欲過芳菲節難忘宴慰情(起)月輪行
似箭時物勢如傾見鴈隨兄去聽鸎求友聲(禹錫)
蕙長書帶展菰嫰剪刀生坐密衣裳暖堂虚絲
管清(居易)峯巒侵碧落草木近朱明與點非沂水
針(夢得)散秩身猶幸趨朝力不任官將方共拙年
與病交侵(樂天)徇樂非時選忘機似陸沉鑒容稱
四皓捫腹有三壬(夢得)攜手慙連壁同心許斷金
紫芝雖繼唱(前後各任賓客)白雪少知音(樂天)憶罷吴門守
相逢楚水潯舟中頻曲宴夜後各加斟(夢得)燭淚
銷殘漏絃聲閒遠砧&KR0755;顔舞長袖密坐接華簮
(樂天)持論峯巒峻戰文矛戟森笑言誠莫逆造次
必相箴(夢得)往事渾如昨餘歡迄至今迎君常倒
屣訪我輒攜衾(樂天)隂魄初離畢(時有雨後)陽光正在
參(五月之節)待公休一食縱飲共狂吟(夢得)
劉夢得外集卷第四
