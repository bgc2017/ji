劉夢得文集卷第二十四
雜著
鑒藥訊甿
嘆牛儆舟
原力說驥
述病
因論七篇序
子劉子間居作因論或問其旨曷歸歟對曰因
之爲言有所自也夫造端乎無形垂訓於至當
其立言之徒放詞乎無方措旨於至適其寓言
之徒蒙之智不逮于是造形而有感因感而有
辭匪立匪寓以因爲目因論之旨也云爾
鑒藥
劉子間居有負薪之憂食精良弗知其旨血氣
交沴煬然焚如客有謂予子疾病積日矣乃今
我里有方士淪跡於醫厲者造焉而美肥跛者
造焉而善馳矧常病雅將子詣諸予然之之醫
所切脉觀色聆聲參合而後言曰子之病其興
居之節舛衣食之齊(去)乖所由致也今夫藏鮮
能安榖府鮮能母氣徒爲美疹之囊橐爾我能
攻之乃出藥一丸可兼方寸以授余曰服是足
以瀹昏煩而鉏藴結銷蠱慝而歸耗氣然中有
毒須其疾瘳而止過當則傷和是以微其齊(去)
也予受藥以餌過信而膇能輕痺能和涉旬而
苛癢絶焉抑搔罷焉踰月而視分纖聽察微蹈
危如平嗜糲如精或聞而慶予且關言曰子之
獲是藥幾神乎誠難遭巳顧醫之態多嗇術以
自貴遺患以要(平)財盍重求之所至益深矣予
昧者也泥通方而狃旣效猜至誠而惑勦說卒
行其言逮再餌半旬厥毒果肆岑岑周體如痁
瘧焉悟而走諸醫醫大咤曰吾固知夫夫未逹
也促和蠲毒者投之濱於殆而有喜異日進和
藥乃復初劉子慨然曰善哉醫乎用毒以攻疹
用和以安神易則兩躓明矣苟循往以御變昧
於節宣奚獨吾儕小人理身之弊而己
訊甿
劉子如京師過徐之右鄙其道旁午有甿增增
扶斑白挈羈角齎生器荷農用摩肩而西僕夫
告予曰斯宋人梁人毫人潁人之逋者今復矣
予愕而訊云予聞隴西公暢轂之止方踰月矣
今爾曹之來欣欣然似恐後者其聞有勞倈
之簿歟蠲復之條歟振贍之術歟碩鼠亡歟瘈狗
逐歟曰皆未聞也且夫浚都吾政之上游也自
巨盜間舋而武臣顓焉牧守由將校以授皆虎
而冠子男由胥徒以出皆鶴而軒故其上也子
視卒而芥視民其下也&KR0743;其理而蛑其賦民弗
堪命是軼于他土然咸重遷也非阽危擠壑不
能違之曩者雖歸歟成謠而故態相㳂莫我敢
復今聞吾帥故爲丞相也能清淨畫一必能以
仁蘇我矣其佐常宰京邑也能誅鉏豪右必能
以法衞我矣奉斯二必而來歸惡待事實之及
也予因浩歎曰行積於彼而化行於此實未至
而聲先馳聲之感人若是之速歟然而民知至
至矣政在終終也嘗試論聲實之先後曰民黠
政頗須理而後勸斯實先聲後也民離政亂須
感而後化斯聲先實後也立實以致聲則難在
經始由聲以循實則難在克終操其柄者能審
是理俾先後終始之不失斯誘民孔易也
嘆牛
劉子行其野有叟牽跛牛于蹊偶問焉何形之
瑰歟何足之病歟今觳觫然將安之歟叟攬縻
而對云瑰其形飯之至也病其足役之過也請
爲君畢詞焉我僦車以自給嘗驅是牛引千鈞
北登太行南並商嶺(一作顔)掣以回之叱以聳之
雖涉淖躋高轂如蓬而輈不憤乃今廢矣顧其
足雖傷而膚尚腯以畜豢之則無用以庖視之
則有贏伊禁焉莫敢尸也甫聞邦君饗士卜剛
日矣是往也當要(平聲)售於宰夫余尸之曰以叟
言之則利以牛言之則悲若之何予方窶且無
長物願解裘以贖將置諸豐草之鄕可乎叟辴
然而咍曰我之沽是屈指計其直可以持醪而
囓肥飴子而衣妻若是之逸也奚事裘爲且昔
之厚其生非愛之也利其力今之致其死非惡
之也利其財子惡乎落吾事劉子度是叟不可
用詞屈乃以杖扣牛角而嘆曰所求盡矣所利
移矣是以員能覇吳屬鏤賜斯旣帝秦五刑具
長平威振杜郵死陔下敵擒鍾室誅皆用盡身
賤功成禍歸可不悲哉可不悲哉嗚呼執不匱
之用而應夫無方使時宜之莫吾害也苟拘於
形器用極則憂明巳
儆舟
劉子浮于汴涉淮而東亦旣釋紼纚榜人告予
曰方今湍悍而舟盬宜謹其具以虞焉予聞言
若厲繇是袽以窒之灰以墐之㪺以乾之僕怠
而躬行夕惕而晝勤景霾晶而莫進風異響而
遄止兢兢然累辰是用獲濟偃檣弭櫂次于淮
隂於是舟之工咸沛然自暇自逸或遊肆而觴
矣或拊橋而歌矣隷也休役以尚寢矣吾曹無
虞以宴息矣逮夜分而窾隙潛澍渙然隂潰至
乎淹簀濡薦方卒愕傳呼跣跳登坵僅以身脫
目未及瞬而樓傾軸墊圯于泥沙力莫能支也
劉子然目視而言曰曏予兢愓也汨洪波而
無害今予宴安也蹈常流而致危畏之途果無
常所哉不生所畏而生於所易也是以越子膝
行吳君忽晉宣尸居魏臣怠白公厲劔子西哂
李園養士春申易至于覆國夷族可不儆哉嗚
呼禍福之肧胎也其動甚微倚伏之矛楯也其
理甚明困而後儆斯弗及巳
原力
劉子于邁舟次泗濱維䋏邇之于傳傳吏適傳
呼曰乘馹者方來誰何之則曰力人也雅以力
聞於吴楚間中貴人器之謂宜爲爪士獻言于
上有旨趣(音促)如京師頃其至則仡然五輩咸碩
其體毅其容動睛曄如曳趾岌如顧瞻低回飲
啜有聲泗濱守伾由將授也悅而勞之饗以太
牢飲以百壷酒酣氣振求試自矜傍如無人中
若有憑有盪舟如㳂者抉鼎如飛者綯鍵如麻
者開兩弧而脉不僨者屣巨石而齊如流者異
哉果以力駭世而聞于上也異日話於儒家者
流有客悱然自奮曰斯誠力矣上之不過誇胡
人而戲角抵次之不過倅期門而振袀服我之
力異然以道用之可以格三苗而賓左衽以威
用之可以係六蠻而斷右臂由是而言彼力也
長雄於匹夫然猶馹其騑餼其食我力也無敵
於天下亦當蒲其輪鶴其書矣予詰之曰彼之
力用於形者也子之力用於心者也形近而易
見心遠而難明理乎而言則子之力大矣時乎
而言則彼力大矣且夫小大迭用曷常哉彼固
有小矣子固有大矣予所不能齊也客於邑垂
涕洟劉子解之曰屠羊于肆適味於衆口也攻
玉于山俟知於獨見也貪日得則鼓刀利要歲
計而韞匵多客聞之破涕曰吾方俟多於歲計
也歲歟歲歟其我與歟
說驥
伯氏佐戎于朔陲獲良馬以遺予予不知其良
也秣之稊粃飲之汚池廐櫪也上痺而下蒸羈
絡也綴索而續韋其易之如此予方病且窶求
沽于肆肆之駔亦不知其良也評其價六十緡
將劑矣有裴氏子嬴其二以求之謂善價也卒
與裴氏裴所善李生雅挾相術於馬也尤工覩
之周體咍然視听然笑旣而抃隨之且曰久矣
吾之不覯於是也是何柔心勁骨竒精妍態宛
如鏘如曄如翔如之備邪今夫之德也全然矣
顧其維駒藏銳于内且秣之乖方是用不悅于
常目須其齒備而氣振(平)則衆美灼見上可以
獻帝閑次可以鬻千金裴也聞言竦焉遂儆其
㒒蠲其皂筐其惡蜃其溲以美薦秣以薌粒
起之居之澡之挋(音震)之無分隂之怠斯以馬養
養馬之至分也居無何果以驥德聞客有唁予
以喪其寶且譏其所貿也微予洒然曰始予有
是馬也予常馬畜之今予易是馬也彼寶馬畜
之寶與常在所遇爾且夫昔之翹陸也謂將蹄
將齧柢以撾策不知其籋雲爾昔之嘘吸也謂
爲疪爲癘投以藥石不知其噴玉爾夫如是則
曠日歷月將頓踣是以曾何寶之有焉繇是而
言方之於士則八十其緡也不猶愈於五羖皮
乎客謖而竦予遂言曰馬之德也存乎形者也
可以目取然猶違之若此矧德藴于心者乎斯
從古之歎予不敢嘆
述病
劉子嘗涉暑而征熱攻于腠以致病其僕也告
痡亦莫能興逮浹日予有瘳醫診之曰疾幸閒
矣顧熱沴而未平有遺類焉宜謹於攝衞攝衞
之乖方則病復矣所苦旣微而怠其說倦眠于
衾而興焉倦隱几而步焉面不能罷頮髮不能
捐擳口不能忘味心不能無思如是未移日而
疾也瘮(疎錦反)如覆癏于躬進藥求汗凡三渙然後
目能視旣分則嚮時之僕巳睆(一作睨)然執杯圈侍
予于前矣予訝而曰曩吾與若也病偕呻也謼
也若酷而吾微藥也餌也吾殷而若簿何患之
同而痊之異哉㒒諄諄而荅云己之被病也兀
然而無知有(一作其)間也亦兀然而無知髮蓬如而
忘乎亂面黔如而忘乎垢洎疾之殺也雖飲食
是念無滑甘之思日致復初亦不自知也予喟
然嘆曰始予有斯㒒也命之理畦則𬞞荒主庖
則味乖顓廐則馬瘠常謂其無適能適乃今以
兀然而賢我遠甚利與鈍果相長哉㒒更矣劉
子遂言曰樂於用則豫章貴厚其生則社櫟賢
唯理所之曾何膠於域也
劉夢得文集卷第二十四
