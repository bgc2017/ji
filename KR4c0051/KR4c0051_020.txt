劉夢得文集卷第二十
表
謝加章服賀皇帝疾愈
汝州謝上同州謝上
賀梟斬鄭注賀德音
賀赦謝恩賜粟麥
慰湽王薨謝放先貸斛㪷
謝分司東都
蘇州謝恩賜加章服(犬和七年)
臣某言伏奉去年十一月二十七日詔書加臣
賜紫金魚袋餘如故者恩降重霄榮霑陋質虚
黷陟明之典恐興彼己之詩寵過若驚喜深生
懼(中謝)臣起自書生業文入仕德宗朝爲御史
以孤直在臺順宗朝爲郎官以緣累出省憲宗
皇帝後知其冤特降敕書追赴京國緣有虚稱
恐居清班務進者爭先上封者潛毀巧言易信
孤憤難伸俄復一麾外轉三郡伏遇陛下膺期
御宇大振滯淹哀臣宿舊猥見收拾職兼書殿
官忝儀曹微勞未宣薄命多故又離省署重領
郡符延英面辭親承教誨銜命即路星言載馳
到任之初便逢災疫奉宣聖澤恭守詔條上稟
睿謀下求人瘼才術雖短憂勞則深幸免流離
漸臻完復皆承聖化所及遂使人心獲安豈由
微臣薄劣能致臣素乏親黨家夲孤貧年衰無
酒色之娱性拙無博弈之藝自領大郡又逢時
災晝夜苦心寢食忘味曾經誣毀每事防虞唯
託神明更無媒援豈期片善上逹宸聦回日月
之重光燭江湖之下國絲綸襃異苦節旣彰印
綬煒煌老容如少望雲天而拜舞豈盡丹誠視
環玦以徘徊空嗟白首無任
蘇州賀皇帝疾愈(大和八年正月二十八日)
臣某言臣得夲道觀察使報伏承聖躬痊愈巳
於紫宸殿視朝者一人有慶萬國同歡(中賀)伏
惟皇帝陛下外親萬務内奉三宫常懷宵旰之
勤遂失寢興之適上玄降祐列聖表靈百神奔
走以來扶四海精誠而致感勿藥有喜如山永
安宗廟保無疆之休寰瀛申莫大之慶臣恪居
官次遐守江干不獲稱賀闕庭無任
汝州謝上
臣某言伏奉去年七月十四日詔書授臣使持
節汝州諸軍事守汝州刺史兼御史中丞充夲
道防禦使餘如故者臣久居遠服戀闕常深忽
降新恩近鄕爲貴承旨慶抃省躬慙惶(中謝)伏惟
皇帝陛下垂衣穆清之中旁照寰瀛之内車書
所及動植咸安臣昨離班行遠守江徼延英辭
日親奉德音知臣所部災荒許臣到任條奏共
承睿旨宣示羣黎減其征傜頒以賑賜伏蒙聖
澤救此天災疲羸再蘇幼艾同感二年連遭水
潦百姓幸免流離比之交割之時戶口增長雖
才術不至於事未周而憂勞則深爲衆所悉臣
夲業儒素頻登文科時命邅迴再領軍郡即以
今月二十七日到任上訖謹當奉宣皇化慰彼
蒼生臨汝海之波朝宗尚阻望秦城之日回照
何時無任
同州謝上(并批荅)
臣某言伏奉去年十月二十三日制書授臣使
持節同州諸軍事守同州刺史兼御史中丞充
夲州防禦長春宫等使恩降九重榮忝三輔承
旨慶抃省躬慙惶(中謝)伏惟皇帝陛下丕承烈
聖光闡鴻猷氛祲掃除乾坤交泰臣幸逢昌運
累沐殊私空荷生成之恩寧酬雨露之澤即以
今月二日到夲州上訖謹宣睿旨安慰蒸黎伏
以夲州四年巳來連遭旱損閭閻凋瘵遠近共
知臣頃任蘇州之年亦遭大水之後面辭之日
親奉德音至於撫綏皆承聖教二年之後百姓
獲安今夲部災荒物力困涸忝爲長吏敢不竭
誠即須條䟽續具聞奏臣恪居官次幸接王畿
不獲拜舞彤庭陳露丹慊犬馬懷戀寢興匪寧
瞻魏闕之容朝天尚阻望長安之路近日爲榮
無任
批荅省表具之卿任居三輔職奉六條累聞
問俗之勞載覽勤人之志言惟顧行深慰朕
懷勉弘政經以副憂寄所謝知
賀梟斬鄭注(大和九年)
臣某言伏奉前月二十五日詔書示逆賊鄭注
巳梟首訖氛祅殄滅華夏乂安(中賀)伏以逆賊
鄭注夲出細微潛懷梟鏡之心兼結凶狂之黨
人倫共弃神理不容陛下睿哲感通天人合應
重臣恊力禁旅齊心指顧之閒猖狂自潰乾坤
交泰日月增明凡在人臣不勝慶快臣恪居官
次不獲稱賀闕庭無任
賀德音
臣某言伏見今月十六日德音布告遐邇天道
下濟人情大安(中賀)伏惟皇帝陛下凝旒思理
垂衣擇材以日月無私之光照寰區有截之内
貴使下情盡逹寧虞厚貌潛謀一昨李訓鄭注
等敢有逆心兼連凶黨陛下睿謀神斷左右恊
同頃刻之閒掃除巳定重臣畢力禁旅竭忠氛
祲廓清華夷咸悅言念政刑之外或有詿誤之
徒再發德音廣宣聖澤當星紀回天之日迎陽
和煦物之光懷危疑者如山之安欲告訐者望
風知懼非同謀者一切不問未結正者三宥從
寬含生之倫普天同感臣恪居官次不獲稱賀
闕庭無任
賀赦
臣某言伏奉今月一日制書改大和十年爲開
成元年大赦天下者雷雨作解人神悅隨澤及
八荒網開三面(中賀)伏惟皇帝陛下上承乾綱
下立人極用含弘光大之澤副夷夏會同之心
獻歲改元惟新景祚先明首罪次及羣祅述睿
情以曉萬方施鴻霈以蘇庶物恤辜宥過巳責
㢮征郡縣之舊弊悉除賦稅之新規咸備停藩
方節獻之禮以惠疲人回榷管餘羨之財以資
京邑命使展澄清之志察言求讜直之材弓旌
賁于丘園粟帛頒於耆艾爰以初吉御宇明庭
德音一發於九天和氣驟周於四海開物成務
實表於建元應天順人永延於億載臣幸居近
輔先受殊恩不獲稱慶闕庭陪榮班次衆星列
位常拱北辰之光新歲拜章遥獻南山之壽無
任抃躍屏營之至
謝恩賜粟麥
臣某言伏奉今月一日制書以臣當州連年歉
旱特放開成年夏青苗錢并賜斛㪷六萬碩仰
長吏逐急濟用不得非時量有抽歛於百姓者
恩降九天澤周萬姓優詔纔下羣情頓安(中謝)伏
以災沴流行隂陽常數物力旣竭人心匪遑輒
敢奏聞夲求貸借皇恩廣被玄造曲成旣貸在
田之征仍頒發廩之賜臣謹宣赦文節目彰示
兆人鼓舞歡謠自中徂外臣初到所部便遇儉
時今蒙聖慈特有賑恤主恩及物巳爲壽域之
人衆意感天必有豐年之應臣恪居官業不獲
拜舞闕庭無任
慰湽王薨
臣某言臣得進奏官楊愓狀報湽王薨輟朝三
日(中慰)伏惟皇帝陛下德邁前王情深近屬憫
枝葉之謝諒切宸衷割肌膚之愛何堪聖念萬
方知化九族歸仁凡受國恩伏深悽惻臣限以
藩守不獲奉慰闕庭無任
謝受恩放先貸斛㪷
臣某言臣奉五月二十九日敕牒據度支所奏
諸道節度觀察使及州府借便省司錢物斛㪷
等數内當州欠三萬六千二十三貫石並放免
者殊私忽降逋責滌除藩方永安遐邇咸悅(中謝)
伏以關輔之閒頻年歉旱田租旣須矜放公用
遂不支持承前長吏例有借便以救一時之急
皆成積欠之名旣未支填常懷憂懼聖恩周洽
洞見物情爰命有司使之條奏去其舊弊衆巳
獲安嚴立新規人知所措臣恪居官次不獲拜
舞闕庭無任
謝分司東都
臣某言伏奉今月十九日制書授臣太子賓客
分司東都者寵命自天戰越無地(中謝)臣發迹
書生以文爲業出身入仕四十餘年頃自集賢
學士出守吳郡面辭之日親承德音念百姓水
潦之餘示微臣政理之法臣祗膺聖旨夙夜竭
誠閭里獲安流庸盡復猥蒙朝獎錫以金章及
遷同州又遇歉旱悉心綏撫幸免流離今荷天
慈憫臣耆舊列名賓護之職分局河洛之都老
馬霑束帛之恩枯株蒙雨露之澤獲居榮秩以
畢餘年顧此微軀實爲厚幸伏以臣始爲御史
逮事德宗今忝宫僚幸逢聖日舉四海之内賢
能則多求六朝之臣零落將盡雖迫桑榆之景
猶傾葵藿之心無任
劉夢得文集卷第二十
