陸士龍文集卷第七
晉清河内史陸雲士龍
騷
九愍
昔屈原放逐而離騷之辭興自今及古文雅之
士莫不以其情而玩其辭而表意焉遂厠作者
之末而述九愍
裔皇聖之豐祐膺萬乘之多福真龍暉以底載
啓元辰而誕育考度中以錫命端嘉令而自肅
蘭情馥以芬香瓊懷皎其如玉希千載以遥想
昶遠思而自怡範方地而式矩儀穹天而承規
結丹欵於璇璣協朱誠於四時咨中心之信修
佩日月以爲旗悲年歲之晩暮殉脩名而競心
仰勲華之耿暉詠三辟之遐音握遺芳而自玩
挹浩露於蘭林隂雲紛以興靄飈風起而回波
黨明淫以惡美疾傾宫之楊娥樹椒蘭於瑤圃
掩夜光於瓊華遘貞心以誰忒毀玉質而蒙瑕
甘莠言而棄予忽遐放其若遺瞻前軏而我先
顧後乘而駕遲遵荒塗而伏軾撫鳴鸞而稱悲
感瞻烏之有集嗟離瘼之焉歸靜沉思以自瘁
(願淩雲而天飛)修身
逢天怒而離紛遘時咎於惟塵端周誠以恪居
祗後命而自寅悲䜛口之罔極高離情於參辰
豈三錫之又晞乃裔予於遐賓運羽櫂以涉江
浮鄂渚而駕言背夏首以窘逝兮泝行川而永
歎結風回而薄水兮源波榮而重瀾情懷眷以
疊結舟淹流而中盤昶愁心以自邁肅榜人而
曾驅詔河馮以清川命湘娥而安流濟南詔以
佇望野蕭條而振疇獸悲號以命旅鳥狂顧而
鳴仇悲我行之悠悠怨同懷之莫求發辰陽而
往彼緣湘沅而來假亦芳樹於縣車秣梁苗於
樊馬山嵩高以藏景雲晻靄而荒野鳥拊翼於
甍巔水回波於宇下指明星以脉路景即隂而
無旅隨長川以問津響脩聲而和予聽歸音以
自聞踐無迹以窮處雖遘愍之旣多亦顚沛其
何侮仰衆芳之遺情希絶風之延佇
涉江
亂曰有烏飜飛集江湘兮彼美一人莫予將兮
念兹涉江懷故鄕兮生日何短慼日長兮顧我
愁景惟永傷兮積沉毒於苦心䰟憑虚以飄蕩
形息景於重隂虎鳴颷以拂谷螭回雲而結林
操土音以懷郢涕頻代而盈襟辭終古之舊墟
託兹邦而遙集望龍門而屢顧攀惟桑而祗泣
悲惠(■之)難狀振枯形而獨立撫彫容之日頽怊
炯思而弗及聞先黎之逹教固積善於遺慶晞
明休而受言想介福之保定靡心貞以祗服泝
大順而委命君在初之嘉惠每成言而永日怨
谷風之攸歎彌九齡而未徹願自獻於承間悲
黨人之造膝舒幽情其曷訴卷永懷而淹恤嗟
哲士之足歎傷邦家之殄瘁痛靈脩之匪懷頽
九成於一匱忘大寶之勿假輕挈瓶之守器仰
剪翮於凌霄俯歸飛於矰罻毀方城於秦川投
江漢於泥渭悲彼黍之在郢悼宗楚之莫餼撫
傷心以告哀將斯情之孰慰
悲郢
登高山以遐望悲悠處之淹流豈大川之難濟
悲利涉之莫由申脩誠以底節反内鑒而自求
考余心其焉可往稽度於神謀訪斯言以卜居
想貞龜以告猷將矯翼而塗險思振清而世濁
羌釋筴而評子諒不疑其何卜朝彈冠以晞髮
夕振裳而濯足有懷沙以赴淵無抱素而蒙辱
愁纏綿以宅心長歎息而飲淚步江潭以彷徉
頻行吟而含瘁遇漁父之戾止興讜言而來憩
雖懷芳而握瑜懼惟塵之我穢顧虚景而端形
矧同波於其醉迨伊人之逍遙聊仰葉於林側
懷逹心以遠寤怡哀顔而表色仰班荆之遺情
想嘉訊而良食若有言而未吐忽棄予而凌波
揮龍榜以鼓汰遺芬響而清歌俟滄浪之濯纓
悲余壽之幾何愧𥚹心之歎渝恨爾謁之莫和
捐江魚之言志營玄寢於汨羅苟懷忠而死節
豈有生之足嘉
行吟
悲怨思之多感情惆悵而遠慕世玄黃而旣渝
心居貞而抱素冀斯氣之一清要佳人於天路
考年載以遲之悲歲聿之巳暮攬豐草於朝日
思先晞於湛露規法圓而天象矩則方於地形
祗信順以自範邀式榖於神聽悲登䰟之無抗
訊貞夢而遌靈悔相道而懷顧悲實蕃之巳盈
頑椒丘而息駕振初服而翺翔結瓊𬎼之芳襟
襲凌華之藻裳懷瑶林之珍秀握蘭野之芳香
命巫咸以啓期訪百神而考祥靖永言以聽命
欽靈誶而肅邁振華冕之玉藻樹象軒之高蓋
率假翼以鳴和霓揮景而縈旆芳塵穆以煙煴
&KR0686;雲起而深藹遊八極以大觀解飛轡以長想
將結軏而世狹願援楫而川廣雖我服之方壯
思振策其安往舒遠懷以弭節褰世羅於天網
紆思
亂曰猗猗芳草殖山阿兮朝日來照發豐華兮
秋風蕭瑟凝霜加兮傾葉懷春猶俟河兮徧周
流而無過悲窮思之永久聽幽荒而罔詔眷寥
廓而無友沉流液於繩樞逝回颷於甕牖呼寂
寞而靡應攬虚無其何有神悠悠而永念憂綢
繆而盈室哀惻心而響起時棄予而景逸招逝
運其難徵儀遺範而無律雖芳林之將焚豈蘭
響之可謐晞馥風於曠野思同芬而靡質命險
太其靡常道離隆而匪易紆幽情而思古援在
昔而立辟俟重華以同遊悲瑤圃之難適舟登
陸其焉濟輪涉淵而無迹悲荒塗之旣舛臨遵
渚而投策欲隨波以周流恨匪石之難頽將從
風而卷舒悲宜矢之辭懷貞郎志而玉折厲勁
心而蘭摧喟我懷以寤歎闡前鑒而自融忠與
邪其莫可豈余命之所窮俯投迹而世洿仰晞
志而道隆耻蒙垢於同塵思振揮於別風明爽
心以畢志考吾道以自終
考志
天機偏其挺蓋玉衡運而回襄景彌脩而日短
時愈促而夜長和音變而改律乘風革而爲商
感秋林之夙暮悲芳草之中霜存攸忽而風過
逝揮霍而雲散方輕焱而炯遲比收電而景宴
將愉樂以夙興迢良日於昧旦痛予生之不辰
逢此世之多難將藹藹而未颺世渾渾其難澄
風頽山以離谷波平淵而爲陵道曠世而朴散
化固滯而物凝恨輶德以莫舉悲民鮮之孰勝
景照明以妙見音振響而攄聞金淬堅以示斷
芭靡質而效芬罄貞規以殉節反蒙謫於明群
咨小心以惴惴悲江草之芸芸
感逝
亂曰乳雲晻藹天明息兮矰羅重設鳳矯翼兮
梧桐逝矣樹榛棘兮思我芳林喟歎息兮哀時
命之險薄懷斯類以結憂手拊膺而永歎形顧
景而長愁生遺年而有盡居靜言其何湏將輕
舉以遠覽眇天路而高遊結垂雲之翠虬駕琬
琰之玉輿揮采旄以煙指靡華旌而電舒命日
月以清天吾將遊乎九閡命屏翳以夕降式飛
廉以朝興塗蒙雨而後清景貞暉而先豋陪湘
妃於彫輅列漢女以後乘瓊娥起而清嘯神風
穆其來應騑憑雲而響駭驂嘘天而景凌望紫
微以振策&KR1296;太階而遂升飛芝蓋之翼翼回雲
車之轔轔朝緫轡於扶桑夕飲馬於天津伐河
鼓以解微迄昆崙而凱振䡄凌虚而遺迹塵蒙
颷而絶輪豈遠遊之無樂懷故都而傷情靡龍
首以還顧轉瑶衡而回縈泝凱風以流盻悲舊
邦之穢傾眷南雲以興悲蒙東雨而涕零凌百
川而絶蹈仰濯髮於崢嶸豈沉瘁之足弭將蟬
蛻於長生
征
痛世路之隘狹詠遂古而長悲鏡端形於三接
照直影於太微祗中懷以眷慕豈鑒寐而忘歸
悼天朝之遂晦構貝錦於繁文侈南箕以鼓物
藹清陽而播芬迹同塵而壞絶景和光而天分
俯隕息於縈波仰頽歎而崩雲折若華以翳日
時靡靡而難停飡秋菊以却老年冉冉其旣盈
欲假翼以天飛怨曾颷之我經思戢鱗以遁沼
悲沉網之在淵有河清而志得挫千載之長年
擠哀響於頽風寓悲音於絶弦嗟有生之必死
固逸我以自休彼逹人之遺物甘褰裳而赴流
矧余情之沉毒資有生以速憂悼居世其何慼
固形存其爲尤想百年之促期悲樂少而難多
脩與短其足吝曷久沉於汨羅投瀾漪而負石
涉清湘以懷沙臨恒流而自墜蒙濬壑之隆波
接申胥於南江鼓冕雲以携手
仰接景而登遐
陸士龍文集卷第七
