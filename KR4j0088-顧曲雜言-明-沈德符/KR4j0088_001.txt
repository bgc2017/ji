顧曲雜言
明沈德符撰
雜劇院本
涵虚子所紀雜劇名家凡五百餘本通行人間者不及
百種然更不止此今教坊雜劇約有千本然率多俚淺
其可閱者十之三耳元人未滅南宋時以此定士子優
劣每出一題任人填曲如宋宣和畫學出唐詩一句恣
其渲染選其中得畫外趣者登高第以故宋畫元曲千
古無匹元曲有一題而傳至四五本者予皆見之總只
四折蓋才情有限北調又無多且登場雖數人而唱曲
祗一人作者與扮者力量俱盡現矣自北有西廂南有
拜月雜劇變為戱文以至琵琶遂演為四十餘折幾十
倍雜劇然西廂到底不過描寫情感予觀北劇儘有高
出其上者世人未曾遍觀逐隊吠聲咤為絶唱真井蛙
之見耳本朝能雜劇者不數人自周憲王以至關中康
王諸公稍稱當行其後則山東馮李亦近之然如小尼
下山園林午夢皮匠參禪等劇俱太單薄僅可供笑謔
亦教坊耍樂院本之類耳雜劇如王粲登樓韓信胯
下關大王單刀會趙太祖風雲會之屬不特命詞之高
秀而意象悲壯自足籠蓋一時至若&KR3082;梅香倩女離魂
墻頭馬上等曲非不輕俊然不出房幃窠臼以西廂例
之可也他如千里送荆娘元夜閙東京之屬則近粗莽
華光顯聖目連入冥大聖收魔之屬則太妖誕以至三
星下界天官賜福種種喜慶傳竒皆係供奉御前呼嵩
獻壽但宜教坊及鐘鼓司肄習之并勲戚貴璫軰贊賞
之耳若所謂院本者本北宋徽宗時五花爨弄之遺
有散說有道念有筋斗有科汎初與雜劇本一種至元
世始分為兩迨本朝則院本不傳久矣今尚院本猶沿
宋金之舊也金章宗時董解元西廂尚是院本模範在
元末已無人能按譜唱演者况後世乎
西廂
元人周德清評西廂云六字中三用韻如玉宇無塵内
忽聽一聲猛驚及玉驄嬌馬内自古相女配夫此皆三
韻為難予謂古女仄聲夫字平聲未為竒也不如雲斂
晴空内本宫始終不同俱平聲乃佳耳然此類凡元人
皆能之不獨西廂為然如春景時曲云柳綿滿天舞旋
冬景云臂中緊封守宫又云醉烘玉容微紅重會時曲
云女郎兩相對當私情時曲云玉娘粉粧生香&KR3082;梅香
雜劇云不妨莫慌我當兩世姻緣云怎麽性大便殺歌
舞麗春堂云四方八荒萬邦俱六字三韻穏帖圓美他
尚未易枚舉蓋勝國詞家高處自有在此特其剰技耳
本朝周憲王牡丹仙雜劇云意專向前謝天等句亦元
人之亞
拜月亭
何元朗謂拜月亭勝琵琶記而王弇州力爭以為不然
此是王識見未到處琵琶無論襲舊太多與西廂同病
且其曲無一句可入絃索者拜月則字字穏帖舉彈搊
膠粘蓋南詞全本可上絃索者惟此耳至於走雨錯認
拜月諸折俱問答往來不用賓白固為高手即旦兒髻
雲堆小曲模擬閨秀嬌憨情態活托逼真琵琶咽糠描
真亦佳終不及也向曾與王房仲談此曲渠亦謂乃翁
持論未確且云不特别詞之佳即如聶古陀滿争遷都
俱是兩人胸臆見解絶無奏䟽套子亦非今人所解予
深服其言若西廂才華富贍北詞大本未有能繼之者
終是肉勝於骨所以讓拜月亭一頭地元人以鄭馬關
白為四大家而不及王實甫有以也月亭後小半已為
俗工刪改非復舊本矣今細閱拜新月以後無一詞可
入選者便知此語非謬月亭之外予最愛綉襦記中鵝
毛雪一折皆乞兒家常口頭話鎔鑄渾成不見斧鑿痕
跡可與古詩孔雀東南飛唧唧復唧唧並驅予謂此必
元人筆非鄭虛舟所能辦也後問沈寧菴吏部云果曾
於元雜劇中見之恨其時不曾問得是出何詞予所見
鄭元和雜劇凡三本俱無此曲往年癸已吳中諸公
子習武為江南撫臣朱鑑塘所訐謂諸公子且反其贈
客詩云君實有心追季布蓬門無計托朱家實謀反確
証給事中趙完壁因據以上聞時三相皆吳越人恐上
遂信為真急䟽請行撫按會勘虚實會朱已去任有代
為解者曰此拜月亭曲中陀滿興福投蔣世隆蔣因有
此句贈答非創作者因取坊間刻本証之果然諸公子
獄始漸解王房仲亦諸公子中一人也今細閱新舊刻
本俱無此一聯豈大獄興時憎其連累削去此二句耶
抑拜月初無是詩特解紛者詭為此說以代聊城矢耶
豈其然乎
絃索入曲
嘉隆間度曲知音者有松江何元朗畜家僮習唱一時
優人俱避舍然所唱俱北詞尚得金元蒜酪遺風予幼
時猶見老樂工二三人其歌童也俱善絃索今絶響矣
何又教女鬟數人俱善北曲為南教坊頓仁所賞頓曾
隨武宗皇帝入北京盡傳北方遺音獨步東南暮年流
落無復知其技者正如李龜年江南晩景其論曲謂南
曲簫管謂之唱調不入絃索不可入譜近日沈吏部所
訂南九宫譜盛行而北九宫譜反無人問亦無人知矣
頓老又云絃索九宫或用滚絃或用花和大和釤絃皆
有定制若南九宫無定則可依且笛管稍長短其聲便
可就板絃索若多一彈少一彈即□(音欹)板矣此說真不
易之論今吳下皆以三絃合南曲而又以簫管叶之此
唐人所云錦襖上着蓑衣顧阿瑛小像詩所云儒衣僧
帽道人鞋也簫管可入北詞而絃索不入南詞蓋南
初不仗絃為節奏也况北詞中亦有不叶絃索者如陳
德輝王實甫間亦不免焉今人一例通用遂入笑海嘗
見友人以漢隸自誇予誚之曰此不過于真字上加一
二筆飛撇遂變其名曰隸此名隸楷非隸漢也今南方
北曲瓦缶亂鳴此名北南非北曲也只如時所争尚者
望蒲東一套其引子望字北音作旺葉字北音作夜急
字北音作紀叠字北音作爹今之學者頗能談之但一
啓口便成南腔正如鸚鵡效人言非不近似而禽吭終
不脱盡奈何強名曰北老樂工云凡學唱從絃索入
者遇清唱則字窒而喉劣此亦至言今學南曲者亦然
初按板時即以簫管為輔則其正音反為所遏久而習
成遂如蛩駏相倚不可暫撇若單喉獨唱非音律長短
而不諧則腔調務持而走板蓋由初入門時不能盡其
才也曾見一二大家歌姬軰甫啓朱唇即有簫管夾其
左右好腔妙囀反被拖帶不能施展此乃以邯鄲細步
行荆榛濘泥中欲如古所云高不揭低不咽難矣若吾
軰知音者稍待學唱將成即取其中一二人教以簫管
既諳疾徐之節且助傳換之勞宛轉高低無不如意矣
今有以吹唱兩師並教者尤舛
北調傳授
自吳人重南曲皆祖崐山魏良輔而北詞幾廢今惟金
陵尚存此調然北𣲖亦不同有金陵有汴梁有雲中而
吳中以此曲擅場者僅見張野塘一人故壽州産也亦
與金陵小有異同處頃甲辰年馬四娘以生平不識金
閶為恨因挈其家女郎十五六人來吳中唱北西廂全
本其中有巧孫者故馬氏粗婢貌竒醜而聲遏雲於北
詞關捩竅妙處極得真傳為一時獨步他姬曾不得其
十一也四娘還曲中即病亡諸妓星散巧孫亦去為市
嫗不理歌譜矣今南教坊有傳壽者字靈修工北曲其
親生父家傳誓不教一人壽亦豪爽談笑傾坐若壽復
嫁去北曲真同廣陵散矣
笛曲
今按樂者必先學笛曲如五凡工尺上一之屬世以為
俗工俚習不知其來舊矣宋樂書云黃鍾用合字大吕
太簇用四字夾鍾姑洗用一字夷則南吕用工字無射
應鍾用凡字中吕用上字蕤賓用勾字林鍾用尺字黃
鍾清用六字大吕夾中清用五字又有隂陽及半隂半
陽之分而遼世大樂各詞之中度曲協律其聲凡十曰
五凡工尺上一四六勾合近十二雅律於律吕各缺其
一以為猶之雅音之不及商也可見宋遼以來此調已
為之祖今樂家傳習教字如律詩之有四韻八句時藝
之有四股八比普天不能越獨昧其本始耳
填詞有他意
填詞出才人餘技本游戲筆墨間耳然亦有寓意譏訕
者如王渼陂之杜甫游春則指李西涯及楊石淙賈南
塢三相康對山之中山狼則指李空同李中麓之寶劍
記則指分宜父子近日王辰玉之哭倒長安街則指建
言諸公是也又聞湯義仍之紫簫亦指當時秉國揆者
纔成其半即為人所議因改為紫釵而屠長卿之彩毫
記則竟以李青蓮自命第未知果愜物情否耳
南北散套
元人如喬夢符鄭德輝軰但以四折雜劇擅名其餘技
則工小令為多若散套雖諸人皆有之惟馬東籬百歲
光隂張小山長天落彩霞為一時絶唱元詞多佳俱不
及也元人俱嫺北調而不及南音今南曲如四時歡窺
青眼人別後諸套最古或以為元人筆亦未必然即沈
青門陳大聲軰南詞宗匠皆本朝成弘間人又同時如
康對山王渼陂二太史俱以北詞擅場並不染指于南
渼陂初學填詞先延名師閉門學唱三年而後出手其
專精不泛及如此章丘李中麓太常亦以填詞名與康
王俱石友而不嫺度曲即如所作寶劍記生硬不諧且
不知南曲之有入聲自以中原音韻叶之以致吳儂見
誚同時惟臨朐馮海槎差為當行亦以不作南詞耳南
詞自陳沈諸公外如樓閣重重因他消瘦風兒疎剌剌
等套尚是成弘遺音此外吳中詞人如唐伯虎祝枝山
後為梁伯龍張伯起軰縱有才情俱非本色矣今傳
誦南曲如東風轉歲華云是元人高則誠不知乃陳大
聲與徐髯仙聯句也又東野翠烟銷乃元人子母冤家
戲文中曲今亦屬之時曲訛以傳訛至此且今人但知
陳大聲南調之工耳其北一枝花天空碧水澄今套與
馬致遠百歲光隂皆咏秋景真堪伯仲又題情新水令
碧桃花外一聲鐘全套亦綿麗不減元人本朝填詞似
無勝之者陳名鐸號秋碧大聲字也金陵人官指揮使
今皆不知其為何代何方人近代南詞散套盛行者
如張伯起燈兒下乃依幽窗下舊腔贈一孌童即席取
辦宜其用韻之雜如梁少白貂裘染乃一揚州鹽客眷
舊院妓楊小環求其題咏曲成以百金為壽今無論其
雜用庚清真文優尋諸韻即語意亦俚拙可笑真不值
一文
時尚小令
元人小令行於燕趙後浸淫日盛自宣正至成弘後中
原人行瑣南枝傍糚臺山坡羊之屬李空同先生初自
慶陽徙居汴梁聞之以為可繼國風之後何大復繼至
亦酷愛之今所傳泥捏人及鞋打卦熬䯼髻三闋為三
牌名之冠故不虚也自兹以後又有要孩兒駐雲飛醉
太平諸曲然不如三曲之盛嘉隆間乃興閙五更寄生
草羅江怨哭皇天乾荷葉粉紅蓮桐城歌銀絞絲之屬
自兩淮以至江南漸與詞曲相遠不過寫淫媟情態略
具抑揚而已比年以來又有打棗乾掛枝兒二曲其腔
調約略相似則不問南北不問男婦不問老幼良賤人
人習之亦人人喜聽之以至刊布成帙舉世傳誦沁入
心腑其譜不知從何來真可駭嘆又山坡羊者李何二
公所喜今南北詞俱有此名但北方惟盛愛數落山坡
羊其曲自宣大遼東三鎮傳來今京師妓女慣以此充
絃索北調其語穢䙝鄙淺并桑濮之音亦離去已遠而
羇人游壻嗜之獨深丙夜開尊争先招致而教坊所隸
筝&KR0793;等色及九宫十二則皆不知為何物矣俗樂中之
雅樂尚不諧俚耳如此况真雅樂乎
雜劇
北雜劇已為金元大手擅勝場今人不復能措手曾見
汪太函四作為宋玉高唐夢唐明皇七夕長生殿范少
伯西子五湖陳思王遇洛神都非當行惟徐文長渭四
聲猿盛行然以詞家三尺律之猶河漢也梁伯龍有紅
線紅綃二雜劇頗稱諧穏今被俗優合為一大本南曲
遂成惡趣近年獨辰玉王太史衡所作真傀儡沒奈何
諸劇大得金元本色可稱一時獨步然北劇但四折用
四人各唱一折或一人共唱四折故作者得逞其長歌
者亦盡其技王初作鬱輪袍乃多至七折其真傀儡諸
劇又只以一大折了之似尚隔一塵頃黃貞甫汝亨以
進賢令内召還貽湯義仍新作牡丹亭記真是一種竒
文未知於王實甫施君美如何恐斷非近日諸賢所辦
也湯詞係南曲因論北詞附及之
梁伯龍傳竒
同時崑山梁伯龍辰魚亦稱詞家有盛名所作浣紗記
至傳海外然止此不復續筆其大套小令則有江東白
苧之刻尚有傳之者浣紗初出梁游青浦時屠緯真隆
為令以上客禮之即命優人演其新劇為壽每遇佳句
輙浮大白酬之梁亦豪飲自快演至出獵有所謂擺開
擺開者屠厲聲曰此惡語當受罰蓋已預儲洿水以酒
海灌三大盂梁氣索強盡之大吐委頓次日不別竟去
屠每言及必大笑以為大快事
張伯起傳竒
伯起少年作紅拂記演習之者遍中國後以丙戌上太
夫人壽作祝髮記則母已八旬而身亦耳順矣其繼之
者則有竊符灌園扊扅虎符兵刻函為陽春六集盛傳
於世可以止矣暮年值播事奏功大將楚人李應祥者
求作傳竒以侈其勲潤筆稍溢不免過於張大似多此
一段蛇足其曲今亦不行同時沈寧菴璟吏部自號詞
隠生亦酷愛填詞至作三十餘種其盛行者惟義俠桃
符紅蕖之屬沈工歌譜每製曲必遵中原音韻太和正
音諸書欲與金元名家争長張則以意用韻便俗唱而
已予每問之答云子見高則誠琵琶記否予用此例奈
何訝之
戲旦
自北劇興名男為正末女曰旦兒相傳入於南劇雖稍
有更易而旦之名不改竟不曉何義今觀遼史樂志大
樂有七聲謂之七旦凡一旦管一調如正宫越調大食
中吕之屬此外又有四旦二十八調不用黍律以琵琶
叶之按此即今九宫譜之始所謂旦乃司樂之總名以
故金元相傳遂命歌妓領之因以作雜劇流傳至今旦
皆以娼女充之無則以優之少者假扮漸遠而失其真
耳大食今曲譜中訛作大石因有小石調配之非其初
矣元人云雜劇中用四人曰末泥色主引戲分付曰
副淨色發喬曰副末色主打諢又或一人裝孤老而旦
獨無管色益知旦為管調如教坊之部頭色長矣
填詞名手
本朝填詞高手如陳大聲沈青門之屬俱南北散套不
作傳竒惟周憲王所作雜劇最夥其刻本名誠齋樂府
至今行世雖警拔稍遜古人而調入絃索穏叶流麗猶
有金元風範南曲則四節連環綉𥜗之屬出於成弘間
稍為時所稱其從則嘉靖間陸天池名采者吳中陸貞
山黃門之弟也所撰有王仙客明珠記韓壽偷香記陳
同甫椒觴記程德遠分鞋記諸劇今惟明珠記盛行又
鄭山人若庸玉瑛記使事穏帖用韻亦諧内游西湖一
套尤為時所膾炙所乏者生動之色耳近年則梁伯龍
張伯起俱吳人所作盛行于世若以中原音韻律之俱
門外漢也近沈寧菴吏部後起獨恪守詞家三尺如庚
清真文恒歡寒山先天諸韻最易互用者斤斤力持不
少假借可稱度曲申韓然詞之堪入選者殊尠梅禹金
玉合記最為時所尚然賓白盡用駢語餖飣太繁其曲
半使故事及成語正如設色骷髏粉捏化生欲博人寵
愛難矣湯義仍牡丹亭夢一出家傳戶誦幾令西廂减
價奈不諳曲譜用韻多任意處乃才情自足不朽也年
來俚儒之稍通音律者伶人之稍曉文墨者動輒編成
一傳自謂得沈吏部九宫正音之秘然悠謬粗淺登場
聞之穢溢廣座亦傳竒之一厄也沈寧菴自號詞隠
生按北宋万侯雅言在徽宗朝直大晟府亦自稱詞隠
豈偶合耶抑慕而效之也
丘文莊填詞
丘文莊淹博本朝鮮儷而行文拖沓不為後學所式至
填詞尤非當行今五倫全備是其手筆亦俚淺甚矣初
與王端毅同朝王謂講學大儒不宜留心詞曲丘大恨
之因南太宰王㒜為端毅作王大司馬生傳稱許太過
遂云若有豪傑駁之禍且不測又端毅所刻疏稿凡成
化間留中之䟽俱書不報丘又謂王故彰先帝拒諫之
失御醫劉文泰得丘語因挾仇特䟽而王遂去位所以
報五倫之怨也五倫記至今行人間真所謂不幸而傳
矣又聞丘少年作鍾情麗集以寄身之桑濮竒遇為時
所薄故又作五倫以掩之未知果否但麗集亦學究腐
譚無一俊語即不掩亦可
白練裙
頃歲丁酉馮開之年伯為南祭酒東南名士雲集金陵
時屠長卿年伯久廢奉恩詔復冠帶亦作寓公慕狹邪
寇四兒名文華者先以纏頭往至日具袍服頭踏呵殿
而至踞廳事南面呼嫗出拜令寇姬傍侍行酒更作才
語相向次日六院喧傳以為談柄有江右孝廉鄭豹先
名之文者素以才自命遂作一傳竒名曰白練裙摹寫
屠憨狀曲盡時吳下王百榖亦在留都其少時曾眷名
妓馬湘蘭名守真者馬年已將耳順王則望七矣兩人
尚講衿裯之好鄭亦串入其中備列醜態一時為紙貴
次年李九我為南少宰署禮部追肆刻本毁其板然傳
播遠近無算矣予後於都下遇鄭君譽其填詞之妙鄭
面發赤囑予勿再告人
曇花記
今上十二年甲申主事俞識軒顯卿論劾禮部主事屠
長卿隆得旨兩人俱革職為民識軒松江之上海人為
孝廉時適屠令松之青浦以事干謁之屠不聽且加侮
慢俞心恨甚至是具疏指屠淫縱且云與西寧侯宋世
恩夫人有私并及屠帷簿至云日中為市交易而退又
有翠館侯門青樓郎署諸媟語上覽之大怒遂並斥之
屠自邑令内召甫年餘俞第後授官祗數月耳睢眦之
忿兩人俱敗終身不復振人亦惜屠之才然終不以登
啓事也西寧夫人有才色工音律屠亦能新聲頗以自
炫每劇場輒闌入羣優中作伎夫人從簾箔見之或勞
以香茗因以外傳至於通家往還亦有之何至如俞疏
云云也近年屠作曇花記忽以木清泰為主嘗怪其無
謂一日遇屠于武林命其家僮演此劇揮策四顧如辛
幼安之歌千古江山自鳴得意予于席間問馮開之祭
酒云屠年伯此記出何典故馮笑曰子不知耶木字增
一蓋成宋字清字與西為對泰即寧之義也屠晩年自
恨往時孟浪致累宋夫人被醜聲侯方嚮用亦因以坐
廢此懴悔文也時虞德園吏部在坐亦聞之笑曰故不
如予所作曇花序云此乃大雅目連傳免涉閨閣葛藤
語差得之予應之曰此乃着色西游記何必詰其真偽
今馮年伯沒矣其言必有所本恨不細叩之
顧曲雜言
