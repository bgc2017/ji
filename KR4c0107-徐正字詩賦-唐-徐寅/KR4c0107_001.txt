徐正字詩賦卷一
唐徐寅撰
賦(共八首)
澗底松賦
碧澗千仞青松幾年豈天生之有異蓋地勢以居偏挺
操彌貞雖厄巖巒之下掄材倘鑒合居樗櫟之前則知
植物之近不可用而或用生物之遠其可貢而誰貢伊
彼良木何慙其青竹成龍工未我求且伴其高梧宿鳳
翠鎖山椒心凌碧霄生風而虎豹唫嘯拂衣而龍蛇動
搖安得伴磊磊之石因離離者苗奚三公之夢猶阻豈
萬乘之封尚遥何殊孔明之先主未迎空懷良策吕望
之文王非獵不到終朝今則希匠斤採溪壑如拔之於
高岸邃谷可營之於帝宫仙閣澗底松兮才不才候般
輸之所度
勾踐獻西施賦
惑人之心兮惟巧惟僣破人之國兮以妖以豔當勾踐
之密謀進西施而果驗昔者二國相吞凌卑恃尊殊不
知卑則自亡而固存尊則為明而反昏鳥喙年年誓啄
夫差之肉稽山日日拜聽范蠡之言言曰伍員之賢東
吳之德伯嚭之佞東吳之賊德之盛兮越可憂賊之興
兮吳可殛今欲狂敵國之君須中傾城之色待其聲色
内伐外惑自紂妲巳以亡宗晉驪姬而亂國今苧羅之
山越水之灣恐是神仙之化忽生桃李之顔楊柳羞弱
芙蓉恥姸可以變柳惠於貞莊悦荆王於魂夢臣請進
焉王乃喜曰此盖神假卿之竒畫天雪越之前耻乃命
迎織女於銀漢聘姮娥於月宫炫燿雲外喧閙洞中粧
成而瑞玉凝彩服麗而朝霞剪紅昨宵猶賤今晨不同
曉别越溪暮歸吳苑歌一聲兮君魄醉笑百媚兮君心
眷勾踐乃走電驅雷星馳箭催投醪而士卒皆醉嘗膽
而胸襟洞開虎噬骨碎山崩卵摧楚腰衛鬢化為鬼鳳
閣龍樓燼作灰於是命屠蘇之酒上姑蘇之臺伊覇業
以俄去我英風而聿來於戲殺忠良而受佳麗欲弗敗
其難哉
斬蛇劒賦
磨霜礪雪兮熒煌錯落伊逐鹿之英聖兮有斬蛇之鋒
鍔以麾正乾坤劃分善惡楚國之姦雄徒爾烹若窮鱗
常山之首尾胡為斷如朽索斯劒廼上應君臨舒陽慘
隂惟上德之在火協紅爐之燿金想其龍活三尺霆飛
半尋是何靈規之異天啟之始而乃振戎衣受秋水匣
辭乎豐沛之邑腰入乎崤函之里日月方蠧風雲未起
有大蟒之當路硋潜龍之舉趾上於是祝銛鋒擊怪虺
然後腐七雄剗多壘得非秦毒之奢化為長蛇漢德之
儉變為神劍奢以儉陷蛇以劍斬果聞哭白帝之亡歌
赤帝之昌雖行大義亦假雄鋩况乎龜文龍藻玉鏤金
裝世亂則用時清則藏十二年兮加我淬七一陣兮摧
爾剛穹山吞象之鱗豈鈋蓮鍔大澤銜珠之血不汙星
光其後歷興亡經得喪漢之滅兮魏之授魏之衰兮晉
之仗晉火起兮高飛肯混烟煤之狀
御溝水賦
陸海之中昆明以東御為溝而有自溝注水以無窮縈
紫閣之千峰清辭玉洞瀉銀河之一派冷入瑰宫我西
都也地正三秦天連五緯不知此水之出但見斯溝之
貴既非減㶚以分滻又匪疏涇而鑿渭是何飛下雲霓
沿高走低潺湲乎玄豹岡北繚繞乎靈龜岸西豈因水
伯穿地維通來玉甃必是神龍為天子吐灌金隄上繞
蓬瀛中侔溟渤涵暮景於瓊殿倒晴光於絳闕色入天
池遠不遠兩岸垂楊聲喧金屋眠不眠六宫明月迥寫
岧嶤高連碧霄朝宗而鳳沼將近習坎而龍宫不遥潄
今古之雄都千門水鏡截東西之大道幾處虹橋豈不
以决泄年長泉源地遠青蕪濯翠兮宵雨霽紅杏飄英
兮春日晚堪歌聖代浮通其德澤恩波莫問當時流破
其秦宫漢苑香徹天涯先来帝家重輪而瑞蘸紅日五
色而光搖彩霞時時翡翠隨波飛穿禁柳往往鴛鴦逐
浪銜出宫花其或赫日流金輿人望歲咸憂地利以將
失願假天波而下濟分紫禁以餘潤作黔黎之大惠則
禹濬川也不為己而為人農擊壤焉不荷天而荷帝玉
堂金殿兮知不知敢進芻蕘於此際
人生幾何賦
葉落辭柯人生幾何六戰國而漫為流血三神山而杳
隔鯨波任誇百斛明珠奚容遐算或有一巵芳酒且共
高歌豈不以天地為爐日星為紀雖有聖與有智不無
生而無死生即浮萍没為流水七十戰争如虎豹竟刎
烏江三千賓客若鴛鴻難尋珠履擾擾匆匆晨雞暮鐘
命靡常兮霜與露年罔禁兮椿與松問青天隂慘陽舒
拘人否泰歎白日東升西落奪我顔容可惜繁華堪驚
倚伏有寒暑兮逼君壽有鬼神兮蠧君福不覺南陵公
子綠鬢改而皜髮生北里豪家昨日歌而今日哭夢幻
吞侵朝浮夕沉三光有影遣誰繋萬事無根何處尋易
服猛獸難降寸心眼看西晉之荆榛猶經白刃身屬北
邙之狐兔尚惜黃金奈何荒色嗜音雕墻峻宇君不見
息夫人兮悄長默金谷園兮闃難覩香閣之羅紈未脫
别已承恩春風之桃李方開早聞移主丘塜纍纍金章
布衣白楊芳草正堪恨逐利争名何太非嘗聞蕭史王
喬長生孰見任是秦皇漢武不没何歸吾欲舉玄酒於
東溟挹嘉殽於西岳命北帝以指榮辱召南河而講清
濁飲大道以醉平生冀陶陶而返太朴
鮫人室賦
斯室誰見伊人盡傳浩渺而洪波有象深沈而碧浪無
邊異彼鮫人處乎鯨海儲晶蓄素刮銀兔之秋光矗浪
凝波刷金烏之晝彩露洗霜融涵虚湛空鑿戶牖以非
匹飾椒蘭而不同度木何人範環堵于琉璃地上作嬪
誰氏織輕綃于玳瑁窗中鬼瞰終無神功自偶雙闕標
百尺岧嶤而貝闕凌前萬戶列千門洞達而龍宫在後
光攅琥珀千樹花拆珊瑚萬枝控巨鯉之真人方能到
此泛靈槎之上客莫入於斯電落窮隂雲閒大厦誰為
欺暗之士盡是泣珠之者霏霏瑞彩凝成螮蝀之梁漠
漠飛烟化作鴛鴦之瓦鏡瀉奫淪波澄垢氛瓊窗而鰲
頂均岫綺棟而壺中借雲二十四里之漢宫何曾足數
三十六般之仙洞未得相聞允矣神化規模天然異質
吾欲乾北海而涸南溟探驪龍於此室
過驪山賦
六國血於秦秦王還化塵塵警而為楚為漢路在而今
人古人但見愁雲黯慘叠嶂嶙峋時遷而金石非固地
改而荆榛旋新愚聞周衰則避債登臺秦暴則焚書建
國貴螻蟻於人命法豺狼於帝德兩曜昏翳九圍傾側
扶桑幾里我鞭石以期通渤海幾重我驅山而要塞慘
慘九穹峨峨七雄三農百榖以休務淬鐵磨金而獻功
九州病萬室空韓趙魏以火滅楚燕齊而坐窮家有子
兮誰得孝國有臣兮孰效忠九野分將焉作兆民之主
諸侯吞盡方行天子之風星隕九霄城長萬里血染草
木肉肥蛇豕將欲手挂天刃足跳地紀拙虞帝而短唐
堯誇商辛而長夏癸禍從殃催川搖岳摧金陵之王氣
頓起蓬島之宫娥不來黔首求主蒼旻降災天漢之龍
髯倏斷沙丘之鮑臭誰猜箠使諸夏場擅九垓於是宅
彼岡巒兆斯陵闕猶驅六宫以殉葬豈言蔓草之縈骨
嫌示儉於當時更窮奢於既殁融銀液雪疏下地之江
河帖玉懸珠皎窮泉之日月嶫嶫層層不騫不崩斯高
之喉舌方滑劉項之風雷忽興軹道一朝璽獻漢家之
主驪山三月火燒秦帝之陵今則草接平原烟蒙翠嶺
想秦史以神竦弔秦陵而恨永華清宫觀鏁雲霓作皇
唐之勝景
京兆府試入國知教賦
天闢區宇人尊帝王國將入於封部教先知於典章不
宰成功乃合乾坤之德無私鑒物能齊日月之光多士
之操修六經之楷式將欲明其教必在遊於國温柔敦
厚出風雅之咏歌比事屬詞本春秋之黜陟協彼典教
諧斯禮文廣博而樂章具有精微而易象爰分先王所
以總斯御物體彼為君遂使足歷四門親愛之儀已覩
身由萬戶民從之義皆聞莫不周覽金湯潛量王覇審
樂知政以攸類陳詩觀風而相亞是以逢耕讓畔得先
人後巳之規察鳥安巢驗惡殺好生之化今吾君興帝
業赫皇明以謙柔而教蠻貊以樸素而教公卿以節儉
而教百姓以農耕而教五兵自然八方走響六合飛聲
豈俟入乎閫閾方能知彼規程其或跋扈未殱陸梁未
向可使拜天闕而俯聽趍帝閽而引望俾其退而補過
警干羽之舞階進以盡忠報聖明之在上士有負書劍
出林巒謁九門而教化斯仰瞻百辟而威儀可觀則知
不上泰山豈覺寰區之大不浮東海寧知溟渤之寬敢
不廣義路懷忠甲開閶闔以聽聲詩賀仁霑而恩洽
徐正字詩賦卷一
