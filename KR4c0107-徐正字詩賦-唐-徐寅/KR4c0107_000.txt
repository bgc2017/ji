徐正字詩賦别集類一(唐)
提要
(臣)等謹案徐正字詩賦二卷唐徐寅撰寅字
昭夢莆田人乾寧元年進士及第授秘書省
正字後依王審知幕府歸老延夀溪所著有
探龍釣磯二集共五卷自唐書藝文志巳不
著錄諸家書目亦不載其名意當時即散佚
不傳此本僅存賦一卷計八首各體詩一卷
計三百六十八首盖其後裔從唐音統籖文
苑英華諸書裒輯成編附刻家乘之後者巳
非五卷之舊矣其賦句雕字琢不出當時程
試之格而刻意鍜煉時多秀句集中贈渤海
賓貢高元固詩序稱其國傳寫寅斬蛇劍御
溝水人生幾何三賦至以金書列為屏幛則
當時亦價重雞林矣詩亦不出五代之格體
物之咏尤多五言如白髮隨梳少青山入夢
多歲計懸僧債科名負國恩七言如豐年甲
子春無雨良夜庚申夜足眠月明南浦夢初
斷花落洞庭人未歸鶗鴂聲中雙闕雨牡丹
花畔六街塵諸聯巳為集中佳句然當時文
體不過如斯不能獨責備于寅也寅嘗獻賦
于朱全忠後忤全忠乃遁歸閩非真有惓惓
故主之思乃與司空圖羅隠二人遥相倡和
有如臭味又作大夫松詩曰争如澗底凌霜
節不受秦王號此官馬嵬詩曰張均兄弟皆
何在却是楊妃死報君更似一飯不忘唐者
盖文士之言不盡足據論世者所以貴考其
實也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
