武功集别集類五(明)
提要
(臣)等謹案武功集五卷明徐有貞撰有貞初
名珵字元玉吳縣人宣德癸丑進士官至兵
部尚書兼華蓋殿大學士封武功伯尋下獄
戍金齒放歸久之乃卒事迹具明史本傳有
貞究心經濟於天官地理兵法水利陰陽方
術之書無不博覽惟傾險躁進每欲以智數
立功名與石亨等倡議奪門僥倖孤注之一
擲幸而得濟又怙權植黨威福自專卒亦為
人搆陷所謂君以此始必以此終實深為君
子所詬病况允明為有貞外孫所作蘇談往
往回護其詞究不足以奪公論也然其幹略
本長見聞亦博故其文竒氣坌涌而學問復
足以濟其辯集中如文武論制縦論及題武
侯像出師表諸篇多雜縦横之說學術之不
醇於是可見才氣之不可及亦於是可見擬
諸古文蓋夏竦文莊集之流遺編具存固不
必盡以人廢也至其詩則多在史館酬應之
作非所擅長集中羽林子二首静志居詩話
謂源出右丞然語亦平平僅具唐人之貎人
各有能有不能存而不論可矣乾隆四十三
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
