附錄
王勃傳(石晉)劉昫
王勃字子安綘州龍門人祖通隋蜀郡司戸書
佐大業末棄官歸以著書講學爲業依春秋體
例自獲麟後歴秦漢至於後魏著紀年之書謂
之元經又依孔子家語揚雄法言例爲客主對
答之說號曰中說皆爲儒士所稱義寍元年卒
門人薜收等相與議謚曰文中子二子福畤福
郊勃六歲解屬文構思無滯詞情英邁與兄勔
勮才藻相類父友杜易簡常稱之曰此王氏三
珠樹也勃年未及冠應幽素舉及第乾封初詣
闕上宸遊東岳頌時東都造乾元殿又上乾元
殿頌沛王賢聞其名召爲沛府修撰甚愛重之
諸王鬭雞互有勝負勃戲爲檄英王雞文高宗
覽之怒曰據此是交搆之漸卽日斥勃不令入
府久之補&KR0593;州參軍勃恃才傲物爲同僚所嫉
有官奴曹達犯罪勃匿之又懼事洩乃殺達以
塞口事發當誅會赦除名時勃父福畤爲雍州
司戸參軍坐勃左遷交趾令上元二年勃往交
趾省父道出江中爲採蓮賦以見意其辭甚美
渡南海墮水而卒時年二十八勮弱冠進士登
第累除太子典膳丞長壽中擢爲鳳閣舍人時
壽春王成器衡陽王成義等五王初出閣同日
授册有司撰儀注忘載册文及百僚在列方知
闕禮宰相相顧失色勮立召書吏五人各令執
筆口占分寫一時俱畢詞理典贍人皆歎服尋
加弘文舘學士兼知天官侍郞勮頗任權勢交
結非類萬歲通天二年綦連耀謀逆事泄勮坐
與耀善并弟勔並伏誅勔累官至涇州刺史神
龍初有詔追復勮勔官位福畤天后朝以子貴
累轉澤州長史卒初吏部侍郞裴行儉典選有
知人之鑒見勮與蘇味道謂人曰二子亦當掌
銓衡之任李敬玄尤重楊烱盧照隣駱賓王與
勃等四人必當顯貴行儉曰士之致遠先器識
而後文藝勃等雖有文才而浮躁淺露豈享爵
祿之噐耶楊子沈靜應至令長餘得令終爲幸
果如其言勃文章邁捷下筆則成尤好著書撰
周易發揮五卷及次論等書數部勃亾後竝多
遺失有文集三十卷勃聰警絕衆於推步曆算
尤精嘗作大唐千歲曆言唐德靈長千年合承
周隋短祚其論大旨云以土王者五十代而一
千年金王者四十九代而九百年水王者二十
代而六百年木王三十代而八百年火王者二
十代而七百年此天地之常期符曆之數也自
黃帝至漢竝是五運眞主五行巳遍土運復歸
唐德承之宜矣魏晉至於周隋咸非正統五行
之沴氣也故不可承之大率如此
王勃傳宋宋祁
王勃字子安綘州龍門人六歲善文辭九歲得
顔師古注漢書讀之作指瑕以擿其失麟德初
劉祥道廵行關内勃上書自陳祥道表于朝對
策高第年未及冠授朝散郞數獻頌闕下沛王
聞其名召署府修撰論次平臺祕略書成王愛
重之是時諸王鬭雞勃戲爲文檄英王雞高宗
怒曰是且交搆斥出府勃旣廢客劒南嘗登葛
憒山曠望慨然思諸葛亮之功賦詩見情聞虢
州多藥草求補參軍倚才陵籍爲僚吏共嫉官
奴曹達抵罪匿勃所懼事洩輙殺之事覺當誅
會赦除名父福疇繇雍州司功參軍坐勃故左
遷交趾令勃往省度海溺水痵而卒年二十九
初道出鍾陵九月九日都督大宴滕王閣宿命
其婿作序以夸客因出紙筆徧請客莫敢當至
勃慨然不辭都督怒起更衣遣吏伺其文輙報
一再報語益奇乃矍然曰天才也請遂成文極
歡罷勃屬文初不精思先磨墨數升則酣飲引
被覆面卧及寤援筆成篇不易一字時人謂勃
爲腹藁尤喜著書初祖通隋末居白牛溪教授
門人甚衆嘗起漢魏盡晉作書百二十篇以續
古尙書後亾其序有錄無書者十篇勃補完缺
逸定著二十五篇嘗謂人子不可不知醫時長
安曹元有秘術勃從之游盡得其要嘗讀易夜
夢若有告者曰易有太極子勉思之寤而作易
發揮數篇至晉卦會病止又謂王者乘土王世
五十數盡千年乘金王世四十九數九百年乘
水王世二十數六百年乘木王世三十數八百
年乘火王世二十數七百年天地之常也自黃
帝至漢五運適周土復歸唐唐應繼周漢不可
承周隋短祚乃斥魏晉以䧏非眞主正統皆五
行沴氣遂作唐家千歲曆武后時李嗣眞請以
周漢爲二王後而廢周隋中宗復用周隋天寶
中太平久上言者多以詭異進有崔昌者采勃
舊說上五行應運曆請承周漢廢周隋爲閏右
相李林甫亦贊右之集公卿議可否集賢學士
衞包起居舍人閻伯璵表上曰都堂集議之夕
四星聚於尾天意昭然矣於是玄宗下詔以唐
承漢黜隋以前帝王廢介&KR0566;公尊周漢爲二王
後以商爲三恪京城起周武王漢高祖廟授崔
昌太子贊善大夫衞包司虞員外郞楊國忠爲
右相自稱隋宗建議復用魏爲三恪周隋爲魏
王後&KR0566;介二公復舊封貶崔昌烏雷尉衞包夜
郞尉閻伯璵涪川尉勃兄勮弟助皆第進士勮
長壽中爲鳳閣舍人壽春等五王出閣有司具
儀忘載册文群臣巳在乃寤其闕宰相失色勮
召五吏執筆分占其辭粲然皆畢人人嗟服尋
加弘文舘學士兼知天官侍郞始裴行儉典選
見勮與蘇味道曰二子者皆銓衡才至是語驗
勮素善劉思禮用爲箕州刺史與綦連耀謀反
勮與兄涇州刺史勔及助皆坐誅神龍初詔復
官助字子功七歲喪母哀號隣里爲泣居父憂
毁骨立服除爲監察御史裏行初勔勮勃皆著
才名故杜易簡稱三珠樹其後助劼又以文顯
劼早卒福畤少子勸亦有文福畤嘗詫韓思彦
思彥戲曰武子有馬癖君有譽兒癖王家癖何
多耶使助出其文思彥曰生子若是可夸也勃
與楊烱盧照隣駱賓王皆以文章齊名天下稱
王楊盧駱四傑烱嘗曰吾媿在盧前恥居王後
議者謂然
遺事
王勃示知巳詩云客書同十奏臣劍巳三奔則
不爲無意於功名者夢游仙詩云乘月披金枝
連星解瓊珮則不爲無意於神仙者是以登葛
幘山而思武侯之功宿仙居觀而思霓衣之侣
也又述懷擬古詩云僕生二十祀有志十數年
下策圖富貴上策懷神仙而二志竟不遂可勝
嘆哉(韻語陽秋)
集評
蕭明與王僧辯書凢諸部曲赴投戎行霜戈電
戟無非武庫之兵龍甲犀渠皆是靈臺之仗王
勃滕王閣序紫電清霜王將軍之武庫正用此
事以十四歲之童子胸中萬卷千載之下宿儒
猶不能知其出處豈非間世奇才杜子美韓退
之極其推服良有以也使勃與杜韓竝世對毫
恐地上老驥不能追雲中俊鶻也(丹鉛錄)
禇淵碑風儀與秋月齊明音徽共春雲等闊庾
信馬射賦落花與芝蓋齊飛楊桺共春旗一色
隋長壽舍利碑浮雲共嶺松張蓋明月與巖桂
分叢王勃滕王閣記本此然勃之語何啻青出
於藍前無古人也(丹鉛錄)
滕王閣記至今稱之上巳云綠齊山葉滿紅曳
岸枝銷九日云蘭氣添新酌花香染別衣又詠
風云肅肅涼景生加我林壑清驅烟入洞戸卷
霧出山楹去來固無跡動息如有情日落山水
靜爲君起松聲最有餘味眞天才也(唐詩紀事)
紏謬
永嘉所刻初唐十二家其王子安集有田家三
首過眼知非子安作細玩知爲王無功作也張
氏貴公子多食客何以謬誤至此剔出以不誤
觀者
田家三首
阮籍生平懶嵇康意氣疎相逢一飽醉獨
坐數行書平池聊養鶴閑田且牧猪草生
元亮徑花暗子雲居倚牀看婦織登隴課
兒鋤廻頭尋仙子併是一空虛
家住箕山下門枕潁川濱不知今有漢唯
言昔避秦琴伴庭前月酒勸後園春自得
中林士何沗上皇人
平生唯以樂作性不能無朝朝訪鄕里夜
夜遣人酤家貧畱客久不暇道精麄抽簾
特益炬拔簀更燃爐怕聞飲不足何見有
殘壺
王勃寺碑高臺與鴈塔俱平曲岸與猴池共盡
佛有五精舍獼猴江其一也(楊用修外集)
王勃河橋不相送江樹遠含情杜荀鶴承恩不
在貌教妾若爲容皆五言律也然去後四句作
絶乃妙(藝苑巵言)
盧駱王楊號稱四傑詞旨華靡固沿陳隋之遺
骨氣翩翩意象老境超然勝之五言遂爲律家
正始内子安稍近樂府楊盧尚宗漢魏(藝苑巵言)
補遺
王勃之先文中子見勃弄筆令作題太公遇文
王贊日姬昌好德吕望潛華城闕雖近風雲尚
賒漁舟倚石釣浦橫沙路幽山僻溪湥岸斜豹
韜禳惡龍鈐辟邪雖逢切近猶待安車君王握
手何其晚耶(芝田錄)
按楊炯序勃文集云陳群禀太丘之訓時不
逮焉是勃未及見祖也丁用晦云文中命之
作頌恐誤姑闕之
