王子安集卷之十二
唐龍門王勃子安著
明閩漳張爕紹和纂
頌
九成宫頌
臣聞在天垂曜璿宫列乾象之墟在地班形珠
闕鎮坤靈之野洎夫三精軿運即寥廓而爲宫
九聖旋游遍洪荒而可宅則有瑶房玉室崑山
分大帝之庭金屋銀臺滄海濯玄元之宇豈非
神明其道騁仙轡於無垠浩蕩其居示清都於
不宰若夫扃牖六合奔走八神占日月而揆山
川駕陰陽而法天地非聖人其孰能與於此乎
至若文開遯甲仇峰城蒼后之躔樂奏鈞天峒
嶺駐黃軒之駕業融環堵下姑射而尋真道濟
巖廊望衡山而展事斯則三階遍下唯臨布政
之宫六位時乘未及巡方之館其後兩龍齊鶩
抗瓊闥而同嬉八駿高驤指瑶池而結興殷風
不競砂丘雄别館之娛秦道無章雲閣徇殊庭
之賞於是功虧大壯頌闕祈招豐屋同忘危輈
繼及遂使來年侯跡名山爲縱觀之場竝海遵
河沃野盡行宫之地皇天震怒於上蒼黎甿慟
哭于下土其有斟酌千古文明一代蒿宫不陋
茨山可仰祈誠東岳唐帝復衢室之尊用饗西
岐天子合釣臺之運得其道也蓋有存焉國家
梯霄架極罄域裁基纂高丘白雲之胤鬱函都
紫氣之兆宸扉既闢一宇宙而來王聖籙潛躋
貳乾坤而作帝高祖天旗夜立制黃馬而先驅
太宗日馭晨飛驂綠蟠而首出雖立極承祧之
業進燭前文而重光累洽之符歸功下武陛下
承靈太乙踵睿登三星虹沓祉電虬發慶丹書
碧篆神符煥河洛之文玉斗珠衡天骨挺皇王
之表用能捨桐圭而宣匙鬯肅玉籍而揖宗祧
寫藹九天騰景萬里御風雷七曜於上博臨之
功顯用山川六府而下輔相之宜得玄宫密運
敷造化於靈襟黃屋神凝創經綸於寶思鳳闈
宵靜陰靈宣玉閫之華鶴禁朝趨離象峻銅樓
之景川分帝子控鯤壑而䟽源岳動天孫擁熊
山而列鎮其化成也如彼其強幹也如此猶乃
停旒正室嚴纊中軒玉階匪泰金門爲險佇虹
旃於月澗岳瀆生光飛鶴槧於煙臯江湖動色
桃溪逸彥塞丹井而歸風松磴遺英斬玄關而
奉制位兼河海九卿參巨濟之功道合星辰三
事鬱經天之象朱轓緝化泣故老於中溪墨綬
宣風繞春童於上陌王化之基已洽天工之代
有序建銅儀而測曜象緯齊懸按璿璣而書雲
禎氛疊舉祥嗈十二紫鵷調夏谷之音大禮三
千頳蛇應黃鐘之曲蠶功順令業著於青裳蜃
磨迎春恩周於黛耜黃砂靜讞爽鳩興頓足之
悲丹石銷冤神獬輟推鋒之計詠時和於帝壤
動植咸驩歌道泰於華封昆蟲自樂星墟列將
輝玉節而長驅天策神兵下金壇而决勝横麾
赤岅葱山成不戰之郊命繳青丘桃野見其亾
之兆煙馳火徼勵珠產而移琛雪鶩冰洲駕瑶
谿而納賮乾坤徑復載遵赤縣之封曦望環周
未出黃圖之域故夫含吐萬物至功也制平八
表大業也一陰一陽神通也乃文乃武聖圖也
用能使天不愛寶地不藏珍日月五行風雲四
序龍章鳳彩舄奕於郊墟黃鉉紫玉磊砢於坰
囿集風雲於翠箑浴甘露於朱英澤馬飛鑣山
輿結轍殊徽狎至祥書竭東郭之毫累譯同歸
朝冊盡南山之竹然後瑶壇備物陳帝服而展
皇儀石室疇庸登太山而小天下功弘事畢狹
廣宙而三遷風舉雲搖歴神都而一憩考遺基
於汶上稽故典於淹中光總章之瑞紀嗣乾封
之寶曆大矣哉昇中作睿握四海而爲尊則大
斯模肇三宫而配永憑太室而高視靈壇八百
坐明堂而恭巳諸矦一萬時既貞矣襄城辭訪
道之遊功既成矣玄圃頓尋仙之駕繇是南宫
奏議和玄禁而成章西土謳歌指皇輿而佇眷
咸以珍臺靚穆陽靈開避暑之宫清序鈞調景
福制追涼之殿然則高棟深宇威神之大節也
順氣發生巡遊之大功也况乎石城金室偏興
井鬼之區珠藪瑶池宛在秦豳之境應雷軿而
出豫蒼帝其時面炎馭而思和朱明不遠雖途
吟野忭黎元忻望幸之符而屈已從人天子下
勞謙之詔候離局而從宴尚惕三危清近縣而
移鑾猶詳再駕以爲三十六所帝劉非舜禹之
心四十二宫全趙異成康之曆詠荆臺而夕厲
思蒲坂而晨凝方奉後天之期俯順觀風之請
萬靈禔祉三辰合慶姬文考筮容成奏日千旌
鳳轉儼鏤象而星陳萬騎龍嘶伐靈鼉而曉胤
靜帷宫於綠野肅帳殿於黃街奔攙搶而走陸
梁陳浮靈而候明月前驅電竦下列缺於騰鞭
後乘雷驚起豐隆於驟轂瓊戈晝轉太陽疲轉
日之鋒玉劍宵翻懸象睹衝星之氣天旋霧散
岳運川迴林兵護野方神啟路黃麾紫蓋襍精
氣而西浮雲動神行背封巒而右指吐霧馳風
以臻夫九成宫禮也爾時峰横地乳景戴天麋
分閬井而圖基蔭秦星而耀阯靈墟寶藏代興
汧雍之間峻阜長岑疊鎮岐梁之域丹溪碧洞
吐納虹霓偃柏叢篁騰遷雨霧獲秦餘於故兆
地擬林光訪周舊於遺風山連水滸前趨劒棧
玉壘千尋傍望斗城金墉萬仞架陰丘而北走
境瞰鄜祠分沓嶂而西馳塗交隴坂仙都密邇
猶連上苑之扃靈宫巋然直透崇岡之曲即礄
基於磵道利在斯干固拱木於虞衡規同匪日
彌峰跨谷層城萬轉歴險乘危迴廊四注山祇
盡石出徼道而終年風伯贏糧半長途而中宿
架千樓而㮹極爛若神扶羅萬戸而窺天巍如
化立離堂早照皦日籠光於綺寮合殿宵深歸
雲納影於重廡珉房砥室畫栱相望綠岫紅巖
雕櫳間出玄熊蚺䗊俯棟宇而危心青鳥歸飛
仰靈軒而墜翼轉飛檐於秀崿上出重冥蔭反
宇於迴谿下臨無地紅葩紫菂垂倒井而披文
金鎖銀鋪接重扃而炫色儼鈎陳於漢陌泰階
非遠設陛戟於煙庄仙梯可陟華璫璧散掛明
月於崇朝密網珠連落奔星於已曙丹樑發秀
彩沓虹文皓璧凝鮮光含蜃氣銅龍對霤接飛
泉而瀑流鐵鳳連甍遡還颷而佇立雖南躔綂
序北室開榮凛勁氣於叢楹起淒風於洞宂踆
烏失轡出澗戸而無光金兔低輪下山扉而變
色陰庭阻夏祝融無竊據之因䆳屋乘春顓頊
定忘歸之策飛廉扣響赴北闕而神寒屏翳收
津跼南端而股戰蒼蒼八桂白露爲霜落落千
松玄陰昧景金人列陛來危砌而思裘玉女窺
窗伏增巒而請纊陽秋代駕不凋仙圃之華天
地爲罏未解幽陵之凍至若氣清乾步景霽山
維栖翠藹於崇榮列朱霞於複榭瓊枝累道移
綴文㮰碧樹周阿光搖鏤檻靜簾帷而洞啟穆
羽相和肅坻堮而天臨纖塵不動宸儀有晬蓬
萊與城闕俱榮羣后多歡薜蘿共簮裾合賞巖
花落砌綴龍扆而成文嶂葉交軒拂鸞旗而追
影罏峰轉藹香傳玉几之風石瀨鳴湍響入銅
壺之水乃有陵陽駕鶴奉丹墀而稱臣子晉吟
鸞下青蒲而謁帝箕精失耀傅說恭命於東廂
昴宿低&KR0621;庭堅奉職於西序三臺九署雲端極
目霓裳風䯻闕下相尋張良臥疾攀赤松而有
地綺季來朝歌紫芝而忘返若夫功成旰食道
濟宵衣漢宫追聽覽之餘堯殿得巡來之隙霞
登月憩光睿幸於彤闈玉振金聲藻宸章於翠
掖洛陽才子承閒盡宣室之談蜀郡詞人還奏
動甘泉之賦復有軒庭十四出桂閫而乘茵永
巷三千望椒塗而奉幣翊鸞臺之廣宴扈鴛砌
之仙遊羅綺芳兮四面春環珮鳴兮九重暮風
閨夕敞攜少女於歌筵月幌宵朧下嫦娥於舞
席玄房竢宴雲姬辭豹尾之歡紺幄承顔星媛
入魚鱗之戲若乃屯營櫛比對閤道而斜趨廨
寺棋分混文昌而外屬周朝瑞鸑聲參叶律之
宫陳寶鳴雞響襍司晨之序名都廣會閭閻萬
室帝籞仙垣亭臯千里山村野塾家連菌草之
園谷飲川居戸有桃符之水故夫恩加草樹囿
原澤而無私道被翔行苑山川而不禁每至旻
天戒序高風嘯律虞官獻秋獮之儀司馬奉梁
騶之典將軍布卒略玄灞而東馳都尉關營繞
黃山而北睇於是逢蒙列階蚩尤竝轂材官發
射期門走仞仗玄麾而直指鶚視千羣奮朱鬛
而横行龍驤萬計層旗廣旆出宇宙而三驅疊
鼔鳴鐘連雷霆而一呼前旌逐日夸父斷黃河
之流後騎超山共伯挾崑崙之柱近陵吐熖縟
奔電於長鋒灌莽生塵隕飛霜於勁鏃合戈鋋
而照地猛兕知窮振罟網而籠天騰龍失據崩
林磔石毛羣無挺險之資蔭澤風山羽族落垂
雲之影長圍躞蹀得駿馬於秦坰大輅徜徉載
飛熊於渭浦然後還師振旅考事陳功皮軒按
節牙璋復路視餘生於大野誓廣挍於長陬班
腥於嶻嶭之墟有蜡於長揚之舘命奔蜂而舉
釂火照甘泉總輕騎而行庖雲驚上路聲兼萬
籥歌鐘空廣樂之庭禮被三雍玉帛盡塗山之
會龍胎鳳卵入禹膳而調芳石乳瓊漿委堯樽
而湛色恩霑下帛宴液仙宫雖大夫思濯鷁之
歡而天子可迴鸞之奏然後拜釐清廟考德齋
宫用玄工而不有宅太虛而無迹動崇易簡規
萬祀而化黃金道貫幽明徵百靈而響丹甑得
玄珠於舜海尚驚冰危朗天鏡於堯儀猶勤日
昃虔恭上帝東朝懸待諫之旌清問下人南面
聽登聞之鼓則有郊童俟蹕敢讓天師野老排
閽唯歌帝力風行比屋忠臣收折檻之謀化溢
康衢良使息埋輪之請設神規而動俗庶績其
凝握元符而發祉殊方合應華胥已泰濟羣生
於不死之庭閭閻可觀致仙曆於無窮之境蕩
蕩乎發育萬物而顯諸仁洋洋乎包舉六氣而
藏諸用均兩儀而得一恥三皇而不四者矣臣
勃東臯賤節北阜幽姿常叨召見之恩驟玷明
敡之列書生謁相望闕推輪下客遊梁榮參賜
帛終童立志空投函谷之繻馬令同時未給尚
書之筆雖玄機妙鍵已寂兆於忘言而詠德陳
功請追聲於匪頌其詞曰
九門浩蕩三山超忽帝坐金房仙成玉闕浮丹
麗紫棲霞冠月真匠難徵虛談易越(一其)
旋窺鳳紀極睇龍墳層巢化沒上棟爻分茅宫
蔽雨松殿來雲猶迷匪陋尚缺斯文(二其)
道倫明一風遷繼五禮讃三宮詩歌百堵黃圖
未洽紫庭無輔局促墉垣逡巡度矩(三其)
盛衰環襲沖盈舛鶩璿宇夏關瑶扃殷樹奢窮
地絡毒流天步相日遄奔尋雲速仆(四其)
災延六國運逼三川分雄競侈禮僣圖全飛甍
月徑列廡霞阡乾谿敗楚碣石亾燕(五其)
阿房秦搆文軒五里建章漢立仙闥萬戺詭代
齊涇違天縱已望夷有亹甘泉不祀(六其)
宛郊嗣籙譙鄉警衆蜀跨梁岷吳吞楚夢相宜
裁軌崇楹累棟雲闕同華泉臺罕共(七其)
晉圖終否胡風肆極霧黷丹圍塵埋紫域皇階
不守帝庭無色帳殿相臨氊牆間飾(八其)
南承有宋北洎亾隋功慚戸牗守在城池樓船
水覘車陣山窺吳庭再毁代鼎三移(九其)
火德初融江陽振旅奄收淮船遂朝吳渚象錯
驕秦龍舟壞楚雄圖乃溢傾宫不處(十其)
海岳呈華風雷寫慶剪諸戎首光我靈命紫氣
雲蒸黃星月映轥商爲業遵唐啟聖(一其十)
景閟丹繩祥抽翠籙格天垂範模神騖躅朱極
重光黃離繼旭道清金鏡時和玉燭(二其十)
徵規鳳閫毓訓鸞闈桐宫宿列桂邸霞飛台精
變道岳耀裁幾朝盈振鷺境比馴翬(三其十)
武韜弓矢文經步驟爽鳩議獄龍師掌奏玉帛
華夷提封宇宙譯書歲欵祥圖月湊(四其十)
帝功得一乾元用九鏤玉天齊塗金社首神京
四邑明堂八牖爕而可大爲而不有(五其十)
璿宫望幸幸封佇悦伺隟披圖乘時徙轍赤駵
俟駕蒼虬按節月車宵移星闈曉列(六其十)
方神護野岳將清塗迴麾嶠路逗蹕山樞千靈
電騖萬辟風趨釣臺有問峒岫無虞(七其十)
五城分委雙巒抗影畫栱彌峰雕甍亘嶺煙閨
夜謐雲房晝靜竹殿栖寒松軒祕景(八其十)
紫庭晨御彤闈早闢天子凝旒辟公奉璧薜蘿
齊致簮裾混迹仙鶴隨輪靈鳬墜舄(九其十)
風扃濬敞震廓藻䆳玉網星開金鋪月墜山樓
獸矯雲臺鳥次複嶂披丹迴流轉翠(十其二)
仇夷聖宅姑射神心樂翔丹鳳使引青禽羲壇
葉暗禹洞花深沼分瑶水花跨珠林(十一其二)
順時宣節分戎講將星騎朝飛雲羅夕張寶雞
獲祉非熊入貺駕掩岐蒐禮高秦望(十二其二)
酆庭未遠塗山有戮襄野迷軒清都宥穆罕夷
乾步徒豐帝屋光總大猷允歸天禄(十三其二)
命官垂訓靈臺韻雅功映寰中頌流天下皇圖
已泰鴻筆難假帝有力焉惡非能者(十四其二)
贊
平臺秘略贊
孝行第一
受訓椒殿承輝桂閾資父事君自家刑國孝惟
忠本忠隨孝得履薄臨深惟王之則
貞修第二
列藩好德淸修互起峻局剛情中孚素履道契
玄極芳圖青史爲善不同同歸于美
藝文第三
榮分上邱業盛文場爭開寶札競聳雕章氣淩
雲漢字挾風霜後之來者其在君王
忠武第四
善政第五
榮開社稷業照旂常是恢藩化或固朝章功成
道洽身歿名揚唯忠與孝千載生光
尊師第六
奔霆易駭巨壑難遊主明臣直撫類相求道行
言用性逸神休吁嗟盛軌從善如流
褒客第七
功惟應物業貴逢時君王樂道上客含詞情起
月肆興入煙達文林辨囿何代無之
幼俊第八
列后雲騰英童霧躍年妙識遠理豐詞約寵照
玉旗文先銅爵勿疎小善方恢大略
規諷第九
寵榮有極恭沖是守軸碎羣毛金銷衆口全忠
衛國順時藏垢周之宗盟異姓爲後
愼終第十
具覽藩猷遐窺國篆罕兼百行多褒一善履忠
存性愼終思遠生榮死哀身沒名顯
