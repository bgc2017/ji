王子安集卷之五
唐龍門王勃子安著
明閩漳張爕紹和纂
序
滕王閣詩序
南昌故郡洪都新府星分翼軫地接衡廬襟三
江而帶五湖控蠻荆而引甌越物華天寶龍光
射牛斗之墟人傑地靈徐孺下陳蕃之榻雄州
霧列俊彩星馳臺隍枕夷夏之交賓主盡東南
之美都督閻公之雅望棨戟遥臨宇文新州之
懿範䄡帷暫駐十旬休暇勝友如雲千里逄迎
高朋滿座騰蛟起鳳孟學士之詞宗紫電清霜
王將軍之武庫家君作宰路出名區童子何知
躬逄勝餞時維九月序屬三秋&KR1369;水盡而寒潭
清煙光凝而暮山紫儼驂騑於上路訪風景於
崇阿臨帝子之長洲得仙人之舊舘層巒聳翠
上出重霄飛閣流丹下臨無地鶴汀鳬渚窮島
嶼之縈廽桂殿蘭宫列岡巒之體勢披繡闥俯
雕甍山原曠其盈視川澤盱其駭矚閭閻撲地
鐘鳴鼎食之家舸艦彌津青雀黃龍之軸虹銷
雨霽彩徹區明落霞與孤鶩齊飛秋水共長天
一色漁舟唱晚響窮彭蠡之濱鴈陣驚寒聲斷
衡陽之浦遥襟俯暢逸興遄飛爽籟發而清風
生纖歌凝而白雲遏睢園綠竹氣凌彭澤之樽
鄴水朱華光照臨川之筆四美具二難并窮睇
盻於中天極娛遊於暇日天高地迥覺宇宙之
無窮興盡悲來識盈虛之有數望長安於日下
指吳會於雲間地勢極而南溟深天柱高而北
辰遠關山難越誰悲失路之人萍水相逄盡是
他鄉之客懷帝閽而不見奉宣室以何年嗟乎
時運不齊命途多舛馮唐易老李廣難封屈賈
誼於長沙非無聖主竄梁鴻於海曲豈乏明時
所賴君子安貧逹人知命老當益壯寧移白首
之心窮且益堅不墜青雲之志酌貪泉而覺爽
處涸轍以猶歡北海雖賖扶搖可接東隅已逝
桑榆非晚孟嘗高潔空餘報國之情阮籍猖狂
豈效窮途之哭勃三尺微命一介書生無路請
纓等終軍之弱冠有懷投筆慕宗慤之長風舍
簪笏於百齡奉晨昏於萬里非謝家之寶樹接
孟氏之芳鄰他日趨庭叨陪鯉對今晨捧袂喜
託龍門楊意不逄撫凌雲而自惜鍾期既遇奏
流水以何慚嗚呼勝地不常盛筵難再蘭亭已
矣梓澤丘墟臨别贈言幸承恩於偉餞登高作
賦是所望於羣公敢竭鄙誠恭疏短引一言均
賦四韻俱成請灑潘江各傾陸海云爾
遊山廟序
吾之有生二十載矣雅厭城闕酷嗜江海常學
仙經博涉道記知軒冕可以理隔鸞鳳可以術
待而事親多衣食之虞登朝有聲利之迫清識
滯於煩城仙骨摧於俗境嗚呼阮籍意疎嵇康
體放有自來矣常恐運促風火身非金石遂令
林壑交喪煙霞版蕩此僕所以懷泉塗而惴恐
臨山河而歎息者也粤以勝友良暇相與遊於
玄武西山廟蓋蜀郡三靈峰也山東有道君廟
古者相傳以名焉爾其丹壑藂倚玄崕糾合俯
臨萬仞平視重玄乘杳冥之絶境屬芬華之暮
節玉房跨霄而懸居瓊臺出雲而高峙亦有野
獸羣狎山鸎互囀崇松埒巨柏爭隂積瀨與幽
湍合響眇眇焉逌逌焉王孫何以不歸羽人何
以長往其玄都紫微之事耶方歛手鐘鼎息肩
巖石絶視聽於寰中置形骸於度外不其然乎
時預乎斯者濟隂鹿弘胤安陽邵令遠耳盍詩
以言志不以韻數裁焉
梓潼南江泛舟序
咸亨二年六月癸巳梓潼縣令韋君以清湛幽
凝鎮流靖俗境内無事&KR0712;舟於江潭縱觀於丘
壑渺然有山林陂澤之思遂長懷悠想周覧極
睇思其人則呂望藉茅於磻溪之隂屈平製芰
於涔陽之浦覺瀛洲方丈森然在目於是間以
投壺讎以妙論亦有嘉餚旨酒鳴絃朗笛以補
尋幽之致焉預於斯者若干人爾
上巳浮江宴序
吾之生也有極時之過也多緒若夫遭主后之
明聖屬天地之貞觀得畎畒之相保以農桑為
業而託形宇宙者幸矣况乃偃泊山水遨遊風
月樽酒於其外文墨於其間則造化之於我得
矣太平之縱我多矣兹以上巳芳節雲開勝地
大江浩曠羣卉紛糾出重城而振策下長浦而
方舟林壑清其顧盻風雲蕩其懷抱于時序躔
青律運啟朱明輕荑秀而郊戍青落花盡而亭
臯晚丹鸎紫蝶候芳晷而騰姿早鷰歸鴻俟迅
風而弄影巖暄蕙密野淑蘭滋弱荷抽紫疎萍
泛綠于是儼松舲於石㠗停桂檝於璇潭指林
岸而長懷出河洲而極睇妍妝袨服香驚北渚
之風翠幕玄帷彩綴南津之霧若乃尋曲渚歷
廻溪㮄謳齊引漁歌互起飛沙濺石湍流百勢
翠嶮丹崖岡巒萬色亦有銀鈎犯浪掛頳翼於
文竿瓊舸乘波耀錦鱗於畫網鍾期在聽玄雲
白雪之琴阮籍同歸紫桂蒼梧之醴既而遊盤
興遠景促時淹野日照晴山煙送晚方披襟朗
詠餞斜光於碧岫之前散髮高吟對明月於青
溪之下客懷既暢遊思遄征視泉石而如歸佇
雲霞而有自昔周川故事初傳曲路之悲江甸
名流始命山隂之筆盍遵清轍共抒幽襟俾後
之視今亦猶今之視昔一言均賦六韻齊疏誰
知後來者難輒以先成為次
綿州北亭羣公宴序
下官人間獨傲海内少徒志不屈於王矦身不
絶於塵俗孤吟五嶽長嘯三山昔往東吳已有
梁鴻之志今來西蜀非無張載之懷况乎踐名
場攜勝友風月無幾琴酒俄乖半面十年一别
千里何少府故人攀桂撫金石而論心韓法曹
新識班荆臨江湖而執手離亭北望煙霞生故
國之悲别舘南開風雨積他鄉之思于時蒼雲
寡色白日無光沙塵起而桂浦昏鳬鴈下而蘆
洲晚傍隣蒼野霜封橘柚之園斜枕碧潭鴈斷
芙蓉之水既而登臨惜别驂駕少畱季札何人
親逄贈縞子荆不敏思掛傾城惆悵北梁揖琴
臺而漸間徘徊東道思錦署以行遥嗟乎人事
乖矣江山遠矣請命離前之筆爲題别後之資
五際飛文想羣公之不讓一言畱贈知下筆之
有神
夏日登龍門樓寓望序
夫益者三友則道術可存同心三人則金蘭可
浴况乎詩書舊好披樂廣之高天鄉黨新知掃
顔回之陋巷尋勝地敘清蕪脱野客之荷衣入
幽人之桂坐橊花浮酌對文舉而無憂葛蔓調
絃撫鍾期而有遇既而南方夏晚北牖晴開中
園之弱桺含煙曠野之隂雲蔽日低虹飲水向
溪谷而全斜戲鳥凌空狎林亭而半度興含情
逸共敦行役之期搦管含毫獨&KR0863;當仁之序
夏日登韓城門樓寓望序
下官狂走不調東西南北之人也流離歲月羈
旅山川輟仙駕於殊鄉遇良朋於異縣面勝地
陟危樓放曠懷抱驅馳耳目韓原奥壤昔時開
戰鬭之場秦塞雄都今日列山河之郡池臺左
右覺風雲之助人林麓周廻觀巖泉之入興則
有驚花亂下戲鳥平飛荷葉滋而曉霧繁竹院
静而炎氛息賞歡文酒思挽雲霄人賦一言庶
旌六韻云爾
秋日遊蓮池序
人間齷齪抱風雲者幾人庶俗紛紜得英竒者
何有煙霞召我相望道術之門文酒起予放浪
沉潛之地少畱逸客塞鴈飛鳴北斗横而天地
秋西金用而風露降幽居少事野性多閒登石
岸而鋪筵坐沙場而列席琳瑯觸目朗月清風
之後人珠玉在傍鸞鳳虬龍之君子汀洲地遠
波濤濺日月之輝人野路殊原隰擁神仙之氣
平郊樹直曲浦蓮肥隠士泥清仙人水綠越林
亭而極望生死都捐出宇宙以長懷心靈若喪
悲夫秋者愁也酌濁酒以蕩幽襟志之所之用
清文而銷積恨我之懷矣能無情乎
越州秋日宴山亭序
昔王子敬瑯琊之名士常懷習氏之園阮嗣宗
陳畱之俊人直至山陽之坐豈非琴樽遠契必
兆朕於佳辰風月高情每畱連於勝地是以東
山可望林泉生謝客之文南國多才江山助屈
平之氣况乎揚子雲之故地巖壑依然宓子賤
之芳猷絃歌在屬紅蘭翠菊俯映砂亭黛柏蒼
松深環玉砌參差夕樹煙侵橘柚之園的歷秋
荷月照芙蓉之水既而星廻漢轉露下風高銀
燭摛花瑶觴抒興一時仙馭方深擯俗之懷五
際飛文時動緣情之作人分一字四韻成篇
秋日宴洛陽序
夫以東京勝地南呂高秋三塗鎮而九派分白
露下而清風肅或出或處人多朝野之歡以嬉
以遊時極登臨之所征衣流寓切下走之蓬襟
解榻邀期屬上賓之桂席於是齊道實款琴樽
倜儻論心畱連促膝但有潘楊之密戚得無管
鮑之深知簪組盛而車馬喧庭宇虛而管絃亮
近臨銅陌斜控銀墟菊照新花泛輕香於遠次
荷凋晚葉翻翠影於長波聽矚方窮獻酬逾洽
年忘小大傲天地於平生志混榮枯得林泉之
意氣願長繩以繫日幾近光隂思短札以凌雲
或陳歌咏人採古韻成者先呈
