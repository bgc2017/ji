王子安集卷之七
唐龍門王勃子安著
明閩漳張爕紹和纂
序
秋日楚州郝司戶宅餞崔使君序
上元二載高旻八月人多汴北地實淮南海氣
近而蒼山隂天光秋而白雲晚川塗所亘郢路
極於崤潼風壤所交荆門洎於吳越憑勝地列
雄州城池當要害之衝寮采盡鵷鸞之選昌亭
旅食悲下走之窮愁山曲淹畱屬羣公之宴喜
披鶴霧陟龍門故人握手新知滿目飲崔公之
盛德果遇攀輪慕郝氏之高風還逢解榻接衣
簪於座右駐旌棨於城隅臨風雲而解帶眄江
山以揮涕巖楹左峙俯映玄潭野逕斜開傍連
翠渚青蘋布葉亂荷芰而動秋風朱草垂榮雜
芝蘭而涵晚液&KR0712;仙舟於石岸薦綺席於沙場
賓友盛而芳罇滿林塘青而上筵肅琴歌迭起
俎豆駢羅煙霞充耳目之翫魚鳥盡江湖之賞
情槃樂極日暮途遙思染翰以凌雲願麾戈以
畱景嗟乎素交為重覺老幼之同歸朱紱儻來
豈榮枯之足道且欣風物共悦濠梁齊天地於
一指混飛沉於一貫嗟乎此歡難再慇懃北海
之筵相見何時惆悵南溟之路請揚文筆共記
良遊人賦一言俱成四韻云爾
秋晚入洛於畢公宅别道王宴序
下官才不曠俗識不動時充皇王之萬姓預乾
坤之一物早師周禮偶愛儒宗晚讀老莊動諧
真性進非干物自疎朝市之機退不邀榮誰識
王矦之貴散琴樽於北阜喜耕鑿於東陂野老
披荷暫辭幽澗山人賣藥忽至神州驚帝室之
威靈偉皇居之壯麗朝遊魏闕見軒冕於南宮
暮宿靈臺聞絃歌於北里交情獨放已厭人間
野性時違少畱都下道王以天孫之重分曲阜
之新基畢公以帝室之華擁平陽之舊舘迹塵
鐘鼎思在江湖居榮命於中朝接風期於下走
綠朱紱且混以蘿裳列榭崇軒坐均於蓬戶
賓主繇其莫辨語默於是同歸終賢王之樂善
備將軍之揖客是日也雲繁雨驟氣爽風馳高
秋九月王畿千里高扃向術似元禮之龍門甲
第臨衢有當時之驛騎英王入座牢醴還陳高
士臨筵樵蘇不爨是非雙遣自然天地之間榮
賤兩忘何必山林之下玄談清論泉石縱横雄
筆壯詞煙霞照灼既而神馳象外宴洽寰中白
露下而南亭虛蒼煙生而北林晚鶢鶋始望不
及牲牢麋鹿長懷非忘林藪先生負局倦城市
之塵埃遊子横琴憶汀洲之杜若况乎迹不皆
遂時不再來屬宸駕之方旋直羣公之畢從洛
城風景此會無期戚里笙竽浮驩易盡仰雲霞
而道意捨塵事而論心夏仲御之浮舟願乘春
水張季鷹之命駕思動秋風策藜杖而非遙勅
柴車之有日青溪數曲幽人長往白雲萬里帝
鄉難見安貞抱朴巳甘心於下走全忠履道是
所望於羣公倘心迹克諧去畱咸遂廟堂多暇
返身滄海之隅軒冕所辭廻首箕山之路尋赤
松而見及泛黃菊以相從雖源水桃花時時失
路而幽山桂樹往往逢人庶公子之來遊幸王
孫之畢至茅君待客自有金壇王烈迎賓還開
石架惟恐一丘風月侶山水而忘年三徑蓬蒿
待公卿之來日&KR0863;光陽之易晚惜雲霧之難披
羣公葉縣鳬飛入朝廷而不出下走遼州鶴去
越州永興李明府宅送蕭三還齊州序
嗟乎不游天下者安知四海之交不涉河梁者
豈識别離之恨薜衣松杖琴罇為得意之親臨
遠登高煙霞是賞心之事有梁孝王之下客僕
是河南之南孟嘗君之上賓子在北山之北幸
屬一人作寰中之主翛然四皓為方外之臣俱
游萬物之間相遇三江之表許玄度之清風朗
月時慰相思王逸少之修竹茂林屢陪歡宴加
以惠而好我攜手同行或登吳會而聽越吟或
下宛委而觀禹穴良談落落金石絲竹之音輝
雅智飄飄松柏風雲之氣狀當此時也嘗謂連
璧無異鄉之别斷金有好親之契生平於張范
之年齊物於惠莊之歲三光廻薄未殫投分之
情四序循環詎盡忘言之道豈期我畱子往樂
去悲來横咽水而東西緒愁雲於南北况乎泣
窮途於白首白首非臨别之秋嗟岐路於他鄉
他鄉豈送歸之地蓐收戒序少昊司辰清風起
而城闕寒白露下而江山遠徘徊去鶴將别蓋
而同飛斷續來鴻共離舟而俱泛古人道别動
便經年今我言離會當何日山巨源之風猷令
望善佐朝廷嵇叔夜之潦倒麤疎甘從草澤行
當山中攀桂往往思仁野外紉蘭時時佩德人
非桃李豈得無言子是簫韶當須振響勉酌傷
離之酒具陳感别之辭各賦一言俱題六韻
秋夜於綿州羣官席别薛昇華序
夫神明所貴者道也天地所寶者才也故雖隂
陽同功宇宙勠力山川崩騰以作氣星象磊落
以降精終不能五百年而生兩賢也故曰才難
不其然乎今之羣公竝受竒彩各仗異氣或江
海其量或林泉其識或簪裾其跡或雲漢其志
不可雙得也今竝集此矣豈英靈之道長而造
化之功倍乎僕之區區常以為人之百年猶如
一瞬非不知風月不足懷也琴樽不足戀也事
有切而未能忘情有深而未能遣故僕射羣公
相知非不深也相期非不厚也然義有四海之
重而無同方之感分有一面之深而非累葉之
契故與夫昇華者其異乎嗟乎積潘陽之遠好
同河汾之靈液自置良友相依窮路是月秋也
于時夕也他鄉怨而白露寒故人去而青山迥
不其悲乎盍各賦詩云爾
秋日餞别序
黯然别之銷䰟悲哉秋之為氣人之情也傷如
之何極野蒼茫白露凉風之八月窮途蕭瑟青
山白雲之萬里奏鳴琴則離鵾别鶴驚岐路之
悲心來勝地則時雨凉風助他鄉之旅思琴書
人物冀部關西去馬歸軒雲間日下楊學士天
璞自然地靈無&KR0863;二十八宿稟太微之一星六
十四爻受乹坤之兩卦論其器宇滄海添江漢
之波序其文章玄圃積煙霞之氣幾神之外猶
是卿雲陶鑄之餘尚同嵇阮接光儀於促席直
覩明月生天響詞辯於中筵但覺清風滿室悠
哉天地含靈有喜愠之容丘也東西悵望積别
離之恨煙霞直視蛇龍去而泉石空文酒求朋
賢俊散而琴歌斷門生餞别如北海之郡前高
士將歸似東都之門外研精麝墨運思龍章希
存宿昔之資去啟相思之詠
冬日羇游汾隂送韋少府入洛序
游汾勝壤樓船高漢帝之詞卜洛名都城邑辯
周公之跡仰天文而窺日月雖共光華憑地理
而考山川即殊南北韋少府玉山四照珠胎一
色縱横振鋒穎之才吐納積江湖之量子雲筆
札擁鸞鳳於行間孫楚文詞列宫商於調下牽
絲一命披林野而隨班考績三年指蘭臺而赴
選移征駕背長亭地隔風煙人離歲月寒原冠
盖既同斟桂之歡岐路風塵即斷驚蓬之思下
官詩書拓落羽翮摧頽朝廷無立錐之處丘園
有括囊之所山中事業暫到漁樵天下棲遲少
畱城闕忽逄萍水&KR0863;雲雨以無聊倍切窮途撫
形骸而何託于時冰霜裂地星象廻天朔風動
而關塞寒明月下而樓臺曙各題一字傳之兩
鄉云爾
餞宇文明序
昔者王烈登山林泉動色嵇康入座左右生光
豈非仙表足以感神真姿可以錯物况我巨山
之禀孤出昇華之麗清峙羣公之好善下官之
惡俗接霓裳於勝席陪鶴轡於中軒俱拔出塵
之標各仗專門之氣煙霞用足江海情多言泉
共秋水同流詞鋒與夏雲爭長雖揚庭載酒方
趨好事之游而肆樂含毫請命昇遷之筆同抽
藻思共寫離懷
感興奉送王少府序
八十有遇共太公晚宦未遲七歲神童與顔回
蚤死何益僕一代丈夫四海男子衫襟緩帶擬
貯鳴琴衣袖闊裁用安書卷貧窮無有種富貴
不選人高樹易來風幽松難見日羽翼未備獨
居草澤之間翅翮若齊即在雲霄之上鳥衆多
而無辯鳳馬羣雜而不分龍荆山看刖足之夫
湘水聞離騷之客人貧材富㒺窺卿相之門貌
弱骨剛豈入王矦之宅王少府北辭伊闕南登
湎山過我貧居飲我清酒一談經史亞比孔先
生再讀詞章何如曹子建山岳藏其跡川澤隠
其形一旦覩風雲千年想光景孔夫子何須頻
删其詩書焉知來者不如今鄭康成何須浪注
其經史豈覺今之不如古王少府乃可畏後生
學問人也各為四韻共寫别懷
别盧主簿序
林慮主簿清靈士也逹于藝明乎道詮柱下之
理駁河上之義撮其綱統成其卷軸吾儕服其
精博時議稱其典要可謂賢人師古老氏不死
矣夫靈芝既秀蘭蕙同薰仙鳳于飛鵷鸞舞翼
何則物類之相感也况乎同得此義目擊道存
此僕所以望風投欵披襟請益展轉於寤寐殷
勤于左右詩不云乎中心藏之何日忘之然變
動之不居乃聚散之恒理琴樽暫離山川有别
送李十五序
夫人生百齡促膝是忘言之契丈夫四海交頤
非贈别之資然乃想山川之遽違送歸將遠惜
歲華之不待行樂無時於是輟離驂以少畱敞
幽亭之多暇山芳襲吹疑居蘭室之中水樹含
香宛似楓江之上御溝新澑近入離絃賓舘餘
花遙催别酒既而滎波東注灞岸南登浮蟻傾
而高宴終踆烏落而離宫散雖相思為贈終結
想於華滋而素賞無暌盍申情於麗藻人為四
韻各賦一篇
(稱駱賓王餞李八騎曹序今兩存之以俟知英華此篇凢再見一稱王勃送李十五序一)
(者)
送白七序
天地所以間南北山川所以别風雲陽舒隂慘
覺造化之爲勞日運星廻恨良辰之不定白七
官天台傑氣地乳奇精當益友之龍頭處通侯
之鷰頷靈珠耀掌是琴酒之文人長劔横腰即
風雲之烈士屬天象掩峻帝道徵奇吐詞場之
珠玉作朝廷之鸞鳳寰中握手得希代之英靈
天下傾心盡當年之意氣整秋駕駐春裝背横
溪之七曲對長亭之十里中情易感下調多愁
送君當東陸之前逢我在北風之别嗟乎良友
不追神交已遠同人者少方見阮籍之眼青知
我者稀不學馮唐之首白唯當遜游絶壑旅思
空山幽桂一叢賞古人之明月長松百尺對君
子之清風既而花鳥爭飛煙霞競集青山高而
望遠白雲深而路遙貴余以道誰能著後五千
言贈子以言空有離前四十韻
送劼赴太學序
今之游太學者多矣咸一切欲速百端進取故
夫膚受末學者因利乘便經明行修者華存實
爽至於振骨鯁之風標報賢聖之言懷遠大之
舉蓋有之矣未之見也可以深慕哉且吾家以
儒輔仁述作存者八代矣未有不久於其道而
求苟出者也故能立經陳訓删書定禮揚魁梧
之風樹清白之業使吾徒子孫有所取也大雅
不云無念爾祖易不云幹父之蠱書不云惟孝
友于詩不云不如友生四者備矣加之執德弘
信道篤心則口誦廢食忘寢渙然有所成望然
有所伏然後可以託教義編人倫彰風聲議出
處若意不感慨行不卓絶輕進苟動見利忘義
雖上一階履半級何足恃哉終見棄於高人但
自溺於下流矣吾被服家業霑濡庭訓切磋琢
磨戰兢惕勵者二十餘載矣幸以薄伎獲蠲戎
役嘗恥道未成而受禄恨不得如古君子四十
強仕也而房族多孤飦粥不繼逼父兄之命覩
饑寒之切解巾捧檄扶老携幼今既至於斯矣
不蠶而衣不耕而食吾何德以當哉至於竭小
人之心申猶子之道飲食衣服晨昏左右庶幾
乎令汝無反顧憂也行矣自愛游必有方離别
咫尺未足耿耿嗟乎不有居者誰展色養之心
不有行者孰就揚名之業籩豆有踐菽水盡心
盍各賦詩敘離道意云爾
