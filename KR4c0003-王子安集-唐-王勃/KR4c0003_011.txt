王子安集卷之十一
唐龍門王勃子安著
明閩漳張爕紹和纂
頌
乾元殿頌(并序)
臣聞鵬霄上廓瓊都開紫帝之庭鼇紀下清珍
野闢黃靈之舘兼山配極照鸞闕於霞標薦水
涵元湛驪宫於霧壑斯則神徵語怪功潛鳥跡
之初理涉非經道昧鶉居之始授鳳書而稽碧
落仙構罕存按龜籙而質黃圖金模間起粤若
風移處闇增巢恢火運之機業拒嚮明上棟括
河圖之奥三階布政詠匪日於靈臺百堵陳詩
頌斯干於考室亦有黃軒瞰月樵門頽九洛之
功璿闥排煙牧野構三河之酷御燕臺而臨北
極缺王度於祈招列雲閣而拒南山隕黃謨於
軹道然則卑宫喪禮采椽輕四海之尊豐屋延
災柏梁非萬乘之有雖因時立事奢儉殊流而
弘道在人興亾迭運靈光末造不窺九室之榮
景福宏規猶擁三方之亹瞻風舊史逮曹馬而
無譏觀跡故墟歴周隋而未得自我唐太陵遷
構均五方於鶴几之前中野凝圖調六氣於虬
牀之下坐圭臺而清俯仰晷緯齊明臨鼎邑而
重威靈雲雷合響得玄功於大壯其至在兹乎
我大唐雞渾制極樹神宰而制山河鶴讖裁儀
闢太虛而有天地黃精吐瑞潛龍苞象帝之基
紫氣徵祥鳴鳳呈真王之表高祖太武皇帝虹
星湛色開寶胄於金壺蛟電凝陰發皇明於石
紐白蛇宵斷行移海岳之符蒼兕晨驅坐遘雲
雷之業屬東隣委馭扇虐政於叢祠北拱隳尊
紊皇圖於寶極蜚鴻集野瞻烏鮮投足之因青
犢嘯風羣鹿無擇音之所天街五裂截鯨浦而
飛芒地紐三分觸鼇山而按節玄虬在御掃圻
甸而廓星都黃鳥分麾動扶搖而駭雲陣鑣官
杖鉞跨高陌而登元轡野韜戈陟圮壇而擁號
皇圖不恃聖人追卷領之風神器無私才子奉
褰裳之運太宗皇帝雲房揖契壓麟璽於庭軒
雷渚翔英擾龍鈴於高席八能亨運抗鵷邸而
杖朱髦十亂恢基臨鶴州而擁黃鉞唐雲秘族
潛開白水之徵代景迴輪光踐丹丘之運權輿
象緯削茅社而建瓊桃草昧風雲席羅圖而創
璿曆紫庭合粹括宇宙於宸襟丹扆凝尊運陶
鈞於寶思摛碧霄而鍊石上清耀魄之宫詔寰
海而捐珠俯睇陽侯之室功驅偃伯頓鶚視於
華封道被來王靜龍吟於武庫玄樞上運卜年
開累聖之符丹竈昇遐遺範敞謀孫之畫皇帝
陛下椒庭襲慶曜璿萼於霞庄蘭殿分休湛珠
衡於月館道凝瓊鎮下蒼掖而照重熙業峻銅
樓憑紫軒而揖羣后環四瀛於舜抱漏蟻覃津
栖十景於堯衿巢螟荷照上元開籙寶龜定皇
邑之模下武崇基飛龍錫帝臺之構貞明啟運
齊玉鏡於鸞門易簡成功偃銅符於鶴仗懷降
尊於襄野大階忘七起之勞念負重於焦原巾
席託三危之險臨翠嬀而則道天孕時成坐玄
扈而被圖神超物妙星潯縱淑曳珠紱於銅臯
雲野疏祥抗瓊枝於桂浦素蟾登慶六虛充牝
馬之貞丹雀御林三雅合關雎之好璿宫夜靜
居龍幰而調元金房晨開御鴛階而緝化芝庭
揖訓遠清和鳳之儀蘭珮承風競峻當熊之節
皇太子承雲紫座翊八柱於乾維湛粹青衢揖
三樞於地戸黃離踵曜太陽分銑樹之輝蒼震
荐音少海控銀河之色鶴筌飛奏想丹駕於瓊
山鮑俎捐芳齒玄冠於寶序彤闈問豎禮崇監
撫之威黼席興賢義極君親之愛若乃東門䘏
胤疊仙構於熊山西苑承家導靈波於鴈沼桐
圭作瑞鳳毛曜丹穴之英茅壤分維麟距冠玄
丘之俊㢲宫延粹闢朱柱於娥臺兌野流芬疏
紫蘭於别館頻隈毓範雲扃分戚里之驩覃㠘
凝規星閣絶郎官之請雕龍命職縱跳澤而驤
鱗翠鷃調司順義颷而撫翼月軒宵佇虞谿降
璿緯之精震帳晨披姜水洞金韜之賾飛鶴書
而抽海狀桂壑於是投綸轉麟旆而揖山容松
澗繇其削衽軒圖瑞矞泛花綬於雞林農紀祥
炎濯蘭纓於鳳水仙臺俶務三珪銓棘序之風
天秩調邦六府變槐衢之典金門獻納縱麟筆
於苔牋石館論思覈龜章於竹槧淹中訪禮蹲
龍搖壁水之波稷下談經飛兔躍環林之秀詞
庭吐鳳翫鳥跡於春黌書帳翻螢閱蟲文於夏
閣杏花千畒紺轅照帝籍之功桑柘三宫玄紱
降親蠶之禮圓丘上闢奉蒼璧於靈壇方澤下
凝列黃琮於寶墠朱絃翠瓚履霜懷四響之尊
複霤重簷涓日正三綱之首五靈奔慶冠蛇澤
於黃樞六祀銜欣颺麟煙於紺席遺弓積慕虔
深太廟之儀執豆推恩道振明堂之禮瑶山廣
樂備逸調於宫懸洞庭仙奏納遺歌於帝府九
韶分唱后夔清桂序之音六變同和飛鳳掌梧
軒之律樽俎拆旋之數苞舉陰陽堂庭節奏之
規彌綸宇宙靈襟索隱控風伯於詞林睿想鈎
深詔天英於筆海神窮獨照傍探赤水之珍思
洽幾深迥寫丹谿之韻金壇紫露映銀籀而翻
華瑶林白雪藻瓊章而吐絢蟬機撮化銅渾將
九聖齊懸虬箭司更銀漏與三辰合運爽鳩分
職素雲頽鳥啄之祥神獬關司玄水照龍顏之
則黃沙鞠草剗叢棘而遷訛丹石滋苔仰甘棠
而息訟融臯再稔方聞外戸之謠昧谷千廂坐
溢康衢之奏百城煙峙望秋露而乘風千室雲
開合宵霆而組化彤幃獨選熊幡下蘆鴈之祥
墨綬分賢犀撿降槐鸞之祉筠驂佇信髦士剖
竹而相尋葦杖霑仁鮐叟攀輪而不暇龍蛇可
踐野人豐荷杖之驩雞犬相聞城尉輟鳴桴之
響五雲抽潤湛芳氣於璿臺六府威殷唱豐歌
於銅闕不戒而卑東戸恩周動植之津博施而
舉南風化偃胎萌之寓神謀備預儼七萃於丹
樞䆳略防微肅千廬於紫衞元戎握節黃公授
犀闕之圖帝座聞鼙玄女荐龍庭之策頳柯捭
刅中權决勝於兩階白羽俄麾善陣推亾於四
表朱厓反景之域削蛇弭於文㮰黑山明月之
鄉委龍琛於武帳錦軒星鶩控乾絡而觀風繡
服霞驚浹神紘而問俗川浮沒羽鯨谿靜丹浦
之虞陸薦飛毛熊瓛動青雲之偵銀關驟雨望
紫陌而趨恩鐵幌馳風計彤闈而瀝思赤馬文
猨之寶叢積乎郊虞紈牛露犬之貢滿盈乎儲
邸青丘畫野不踰征賦之鄉蒼水奉圖未盡隄
封之貫且夫緯武經文宏業也含幽育明至誠
也混齊六合大功也規模百代昌數也故能襲
九空而寧庶物劃千里而綂諸矦休徵象德而
動嘉符觸類而至風揚晷洽藻乾慶於芳年司
節河清藹坤禎於明渚瑶枝結慶泉埃蕩玉蓋
之文瓊液浮甘天酒綴金莖之色黃麰紫脱湊
仙穎於中畿翠萐丹蓂疊靈株於上序駢眸候
日漾影蒙池比翰翻風栖光理木祥飛井絡震
鱗題瑞朔之元祉絢新郊枵獸紀和年之序具
靈篇之絶貺究仙諜之殊休天人之際交矣皇
帝之道備矣繇是三靈物覩扣蘭禁而棲誠九
服子來詠嵩宫而騁力去奢去甚不矜黃屋之
隆匪樸匪雕方順丹墀之請宸規相宅考周舊
於靈都睿覽思和獲秦餘於正殿羣臣列陛奏
蕭相之遺模天子臨軒採荀卿之故事炎洲八
桂簉仙栱於林衡岱畎五松委靈材於&KR0922;匠衢
宫記範萬機抗九戸之尊海孽移琛千欒省十
家之費飛廉卷藹徹煙極而浮甍屏翳收津劃
星墟而置槧瑶階百雉光懸寶露之壇瓊璧萬
尋影綷崇霞之閣拖虹梁而四注星漢虧於上
榮疊雲棟而三休寒暑隔於中霤雕&KR0925;鶴企沓
勢分規繡桷虬奔殊形别起圓璫布藻罄羽璧
於狼泉方鏡披蓮孕化璣於蜃浦芝樓對幄重
傳五日之風芸閣列錢彩鍛三旬之霧文疏罩
迥陰兔息肩於綺寮翠幌籠霄陽烏鍛翼於珠
網豐隆按節下複橑而司階列缺施鞭低叢楹
而假道溫房佇幸煦芳景於佳辰涼室乘閒凜
徂颷於火序金鋪夕照若帝圃之輝瓊英寶綴
晨懸類阿房之聚銀燭煙丘碧桂翊珉陛而披
香雨岫頳筠夾璿流而颺影九衢翻翠襍仙卉
於中逵四照霏紅間靈葩於右墄神禽率舞光
浮肆夏之軒瑞鳥相鳴響叶鈞天之樂鈎陳宿
列儼雙碣於丹霄綺繳霞周闢千門於紫露爾
其左扃嵩鎮申侯降太室之禎前枕莘郊伊尹
發空桑之秀揭熊山而北眺貝闕猶存覩龜澑
而西分瓊臺易接總交中宇廓川陸而疏畿竟
想善鄰揆風霜而建野然則因秦構極祖宗耀
金策之符作洛恢基我后創璿居之始援天引
聖隔代重暉横紫都而可襲配玄宫而非遠故
能使神光夜燭鏡麟趾於文除仙渰晨華委鸞
章於繡礎靈爻密發八方昭大有之和寶篆潛
開六合啟同人之會兩儀交慶虛碧墠而翹旌
萬宇披歡指蒼車而候蹕雖青蒲頌德東朝獻
龍鳳之圖而丹極鳴謙南面動貂羊之詔百神
推策望璆徑而虔誠三讓奉符顧瑶壇而肅事
龜書吐瑞按五挍而分營鳳策揚輝翔八鸞而
節步帷宫霧轉列芝蓋於中天帳殿星離軔蒲
輪於大野紫鱗充饋若大帝之共臨素鶴翔華
類羣仙之廣宴花開瑞雪委瓊饌而調芳綵絢
祥雲夾珠旗而曳影功推三祖銀繩勒東岱之
威業峻一人金筴奉南山之夀道既成矣玄符
集矣代既貞矣元勲緝矣運三辰而虛玉柄風
兌渙其中孚懸五禮而偃金科雷坎光其作解
奔烽舉爵溢仙酒於中衢疊鼓分餚浹宸輝於
下里吞九重而上運控八聖而遐征翔赤驥而
睇風區吟翠虬而掩霄甸隱隱轟轟雷動天驚
回輿斜眄而降乎乾元之殿司宫庀職肅坻堮
而神行掌舍巡方煥巖廊而洞啟赫若朱螭負
漢而輝横海之鱗默若蒼鵬架壑而振垂天之
翮千官曉次傃銀牓而端簪萬戸宵披候瓊膏
而肅帶靈戈列陛天官具三揖之儀雲輅充庭
宗伯寅九賓之禮瑶鯨戒響懸猛簴於端闈銅
狄分形肅嚴扃於左序排紫微而立極宸儀冠
明后之三俯黃道而披軒仙曆用乾元之九蕩
蕩乎何聖人之無外巍巍乎而神功之不窮也
臣勃席芳十步企景三冬雖承宣室之談猶窘
靈臺之影仙壇遠秘已多謝於祥鶼大厦初成
復攀榮於賀雀慨深梁甫終乖捧日之歡思極
甘泉未動淩雲之價神圖不測固流絢於丹縢
微志可存庶鐫芳於翠琬敢獻頌曰
紫扃垂耀黃樞鎮野銀樹霜披珠臺月寫嚮明
立極横神廓社大壯摛爻斯干韻雅(一其)
鶉居化没狙訛道長瓊構霞明璜軒露敞棄人
崇欲違天蠧象南巢不救東鄰長往(二其)
瑶緘考懿金板藏功道凝茅屋業盛蒿宮龍階
察祲鵷閣調風推訪華禮酌儉思沖(三其)
懸釐結疊傳翼生災千甍嶺接萬栱星開爭圖
絢侈福極凶來風寒碣館露慘蘇臺(四其)
十館瑩秦金房砥室千間架漢韜雲閟日濟惡
承危同亾異術傾輈未遠遺墟繼出(五其)
龍川結禍鶴塞稱符塵驚八際霧慘三都穹廬
寶極罽幕璿樞司宫墜典掌舍淪圖(六其)
蒼衢毓祉丹丘表聖鳳矯仙樞龍迴寶命道凝
金册功馳玉鏡紫氣抽華黃暉疊映(七其)
神稽鶴䜟迹播雞渾重光累極翼子謀孫經天
緯象就日提元鸞軒湛粹鳳几裁尊(八其)
祥抽紫曆業照彤管珍雀朝翻仙蟾夜滿丹墟
獻跡青臺墜卵椒閫儀風芝閨奉欵(九其)
登三建緒明兩開儀龍譙霧鬱鵷禁霞披浪分
璿渚景峻瑶枝黃扉曉列丹轂宵移(十其)
龜文獵彥麟旌收逸桂客攀榮松賓改律紫鵷
開紀丹虬聳秩縱壑摶颷登山捧日(一其十)
功融棘序道備槐庭不仁者遠惟道斯行煙搖
墨綬電轉朱軿境懷春翟野散秋螟(二其十)
鄭竹分科燕棠輟諷銅機化極珠囊業洞禮貴
丹虬樂調朱鳳珠坰獻寶綿鄉委貢(三其十)
龍關靜柝鶴塞投弦歌呈豹尾舞進鳶肩銅橈
月斥鐵輞星懸繩幽架險驛霧馳煙(四其十)
霧壇凝紫河宫湛碧翠萐翻颷丹蓂候魄霜均
電散連珠契璧蘤蓋籠霏花衢墜液(五其十)
年和政美化極風調靈臺軫詠考室興謠循圖
訪典去泰捐雕道存南面讓屈東朝(六其十)
望雲裁構籠霄建宇方鏡星離圓璫月聚&KR0922;匠
傾思林衡授矩畫栱栖煙文軒架雨(七其十)
芝房疊翠桂廡流丹霞張萬戸霧葺千欒重扃
駐燠洞牖栖寒神加有敘貺入無端(八其十)
帝圖臨御皇&KR1212;萃止電戟揮霜雲旌拒晷紫宫
可逼黃街易履鳳礎騰文麟庭抗禮(九其十)
珠泥暢績銀繩鬱契鶴嶺雲明龍壇景惠道超
中古功推下濟惟帝惟天惟天惟帝(十其二)
拜南郊頌(并序)
微臣上稽龍繇下閱龜謀觀天地之至道考皇
上之大節武宣七德未嘗踰息亂之鄉文招九
功未嘗出昇平之域竝能懸日月而高視駕雷
雨而先鳴或皮幣而踐天階或干戈而躡乾步
至於理定創禮功成作樂振長策以敘諸矦設
靈機而制羣動猶虞階已泰不能息洞庭之誅
夏載克寧不能罷會稽之戮故將體剛柔而立
本法震曜而崇威一戎而㝢縣平四罪而華夷
服然後黃旗大輅詔殊號於圓丘電轉雲廻奏
玄符於孝理天下黎人知四海之安樂寰中殊
域奉三寧之康泰德兼祥風灑道與和氣游不
言而大寶用貞無事而元功有立捨彼代也其
誰與哉若夫應運而生繼天而作鼓動千載之
下超騰百王之上遂能發軒庭之景曜躡隋運
之頽風揖讓而取文明指麾而清函夏則我皇
唐得之矣高祖以黃旗錫瑞靜雲火之横氣太
宗以赤羽登期補星辰之絶縷授瑶圖於斯邑
付璿曆於均臺人更三聖道昭千古於是俛臨
睿極趨四荒於鳳闕之前端委廟堂調萬國於
龍軒之下八鸞徐動頓湯文於後塵九駿長驅
佇堯舜於中路邦家之具得矣易簡之業存矣
猶有朱蒙戾俗違光蓬艾之間青激遺甿假氣
陶鈞之内背熊山而搆虐擁狼潭而稽誅竊瀛
海之風波弄乾坤之綱紀漢圖西返惟收五都
之名魏律東窮未出三韓之險姦謀蓄於有漸
逆節成於不悔長蚊蚋之雷霆附豺狼之羽翼
豈知夫至人無外撫天下以爲家真數有歸弔
羣方而罪巳三門遯甲黃公成不戰之師五壘
神兵玄女下先登之策肅牙璋而按律輝旄節
而分麾降南宮之元老裂西營之毅卒良將首
路偏戎竟野軸轤萬里旌旗四合金箱玉匱司
空憑首勝之威鶚視龍趨將軍仗萬全之略負
鼇丘而峻壁據黿壑而深溝一鼓而亭塞無塵
七縱而江山失險伐罪以明而不以衆懷遠人
於絶境均惠化於殊隣登若木以照臨折紅桃
以延佇然後分州列鎮對明月以收營返旆旋
戈部玄雲而振旅望神都而獻捷仰靈社以書
功辛亥謁於昭陵癸丑告于太廟時乘黑帝月
旅玄枵大唐有國之五十一年皇帝有天下之
一十九載也元惡既殄萬宇清矣元勲既輯萬
寶成矣以爲周郊上帝裁延肅慎之賓漢禮甘
泉未拯朝鮮之亂想玄功而反側奉先旨以遲
廻思答上靈之心以洽庶黎之望爰考吉日遂
淨行宫有司具典乘輿乃出撫玄蚪戴翠鳳鼉
鼓按節鯨鐘疏響千乘嶽動萬騎林迴星陳而
天行雷震而霧合是時未登夫泰壇也迺齋帷
宫宿帳殿華蓋移影鈎陳從蹕千營夕布亘蒼
野而煙凝萬幕宵懸背黃闉而霧列既而屏翳
清曉飛廉警旦孫叔奉轡王良聳策雲藏星謐
宇曠山明旌軒具照簫笳互凝陟名嶽以告成
歴神丘而展事國容象物而動朝章視令而肅
宸儀有晬虛徐大帝之庭列侍無譁髣髴華胥
之國於是襲衮服戒俎豆端瑞班儼華旒樂懸
六代禮備三古奠惟蒼璧藉用白茅鳴孤竹之
簫管奏空桑之琴瑟感格以誠不以事動植咸
驩敬神以道不以華天人合應然後駐聲名於
上邑反文物於仙宫因雷雨而作施法雲天而
用響風行電舉未注景而浹九埏野忭途歌不
崇朝而晏六合我之玄極孚矣我之能事畢矣
趨帝寰而振足越皇衢以驤首不其休裁雖睿
化無方比神圖而絶唱而小臣不佞撫洪筆而
當仁敢作頌曰
遼河巨浸碣石危峯城分玄莵塞接黃龍憑遐
作挭恃險忘恭人殘鬼哭主闇臣兇有晉不綱
戎麾内逐帝隋失御皇輿外鶩九縣塵征三靈
霧黷長兹下慢逋我天戮五材無隕千齡有聖
武創元基文清寶命波恬四海明宣七政息衆
以寧綏荒以令飛龍繼跡鳴鳳重光遂均夷夏
迭用柔剛戈船泛月劒騎横霜風驅海石電掃
辰陽帝師無戰神兵有伐丞相陪麾司空伏鉞
危雲旦起長星夜發萬壘爭屠千城自蹷功超
薄伐義極兼該殊方底定善陣徐廻歸俘獻捷
課績分材建侯清廟偃伯靈臺考事龜謨凝清
鳳扆仰觀俯察享神作祀道則推天功非在已
豐隆旦出招搖夕指神壇嶽立齋館雲深鑾旗
曉引葆吹晨吟山明野徹日降天臨鏘鏘盛服
肅肅珪簪俎豆畢陳笙鏞間撫玉觴分獻金錞
暢矩青帝鳴琴朱靈會舞上和下悦神歆神聚
收驩巨野反旆靈躔思周宇宙樂極寰埏德因
時立頌以詞宣帝之功也臣何飾焉
