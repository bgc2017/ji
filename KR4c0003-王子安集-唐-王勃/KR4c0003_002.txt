王子安集卷之二
唐龍門王勃子安著
明閩漳張爕紹和纂
賦
採蓮賦(并序)
昔之賦芙蓉者多矣雖復曹王潘陸之逸曲孫
鮑江蕭之妙韻莫不權陳麗美粗舉採掇豈所
謂究厥麗態窮其風謠哉頃乘暇景歷覩衆製
伏翫累日有不滿焉遂作賦曰
非登高可以賦者唯採蓮而已矣况洞庭兮紫
波復瀟湘兮綠水或暑雨兮朝霽乍涼風兮暮
起黛質靑跗煙周五湖紅葩綘蘤電鑠千里尤
見重於幽客信作謠於君子爾其珍族廣茂淑
類傳鮮藻河渭之空曲被沮漳之淪連燭澄灣
而爛爛亘修漲之田田豈直水區澤國江漘海
堧是以吳娃越豔鄭婉秦妍感靈翹於上節悅
瑞色於中年錦帆映浦羅衣塞川飛木蘭之畫
檝駕芙蓉之綺船問子何去幽潭採蓮已矣哉
誠不知其所以然賞繇物召興以情遷故其遊
泳一致悲欣萬緒至若金室麗妃璇宮佚女傷
鳳臺之寂寞厭鸞扃之閒處侍飲南津陪歡北
渚見磯岸之紆直覿旌旄之低舉上苑神池芳
林御陂樓陰架沚殿綵乘漪張拜洛之容衞備
橫汾之羽儀簫鼓發兮龍文動鱗羽喧兮鷁首
移咸靚粧而麗服各分騖而竝馳蘋縈槳礙荇
觸船危視雲霞之沃蕩望林泉之蔽虧川泱泱
兮菡萏積水湛湛兮芙蕖披惜歲時兮易暮傷
君王兮未知折紺房與緗菂攬紅葩及碧枝廽
綃裙兮竊獨歡步羅韈兮私自竒莫不驚香悼
色畏别傷離復有渚宮年少期門公子翠髮蛾
眉赬脣皓齒傅粉蘭臺之上偷香椒房之裏亦
復銜恩激誓佩寵緘愁承好賜之珍席奉嬉宴
之彩斿繡棟曛兮翠羽帳瑶塘曙兮靑翰舟攀
條拾蘂沒波泝流池心寬而藻薄浦口窄而萍
稠和橈姬之衞吹接㮄女之齊謳去復去兮水
色夕採復採兮荷華秋願承歡而卒歲長接席
而寡仇于時薊北無事關西始樂霧靜江垠氛
恬海漠寢怪氣於沅湘照榮光於河洛殊方異
類舞詠相錯王公卿士歌吹竝作則有侯家瑣
第戚里芳園穿池灞岸之曲蓄水河陽之源隄
防谷口島㠘轘轅嘉木畢植靈草具繁沉桂北
之丹藕擢荆南之紫根鬱萋萋而霧合粲曄曄
而霞翻洎乎氣徹都鄙景萃川陸麥雨微涼梅
颷淺燠命妖侶於石城嘯娱朋於金谷乃使綠
珠捧棹靑琹理舳樽芳醪藉珍餗汎玉潭之瀰
漫遶金渠之隈隩石近水而苔濃岸連山而樹
複排芰末而爭遠託蘆問而競逐赴汩凌波飛
袿振羅風低綠幹水濺黃螺上客喧兮樂未已
美人醉兮顔將酡畏蓮色之如臉願衣香而勝
荷徘徊郢調悽愴燕歌念窮歡於水涘誓畢賞
於川阿結漢女邀湘娥北溪蘂尚密南汀花更
多恨光景兮不住諧芳馨兮謂何若乃南鄢義
妻東吳信婦結縭整佩承筐奉箒忽君子兮有
行復良人兮遠征南討九眞百越北戍雞田鴈
城念去魂駭相視骨驚臨春渚兮一送見秋潭
之四平與子之别煙波望絕念子之寒江山路
難水淡淡兮蓮葉紫風䬃䬃兮荷花丹剪瑤帶
而猶恨折瓊英而不歡旣而緣隈逗浦返栧歸
櫓睠芳草兮巳殘憶離居兮方苦延素頸於極
漲攘皓腕於神滸惜佳期兮末繇徒增思兮何
補又若倡姬蕩媵命侶招羣淇上洛表湘臯汝
墳望洲草兮翡翠色動浦水兮驪龍文願解佩
以邀子思褰裳而從君悲時暮愁日曛鳴環釧
兮響窈窕豔珠翠兮光繽紛憐曙野之綘氣愛
晴天之碧雲棹巡汀而桺拂船向渚而菱分掇
翠莖以翳景籠朱萼以爲裙挺楫淩亂雲流雨
散鳴榔絡繹霧罷煙釋狀飛虬之蜿蜿若驚鴻
之奕奕艇怯奔潮篙憎淺石絲着手而偏繞刺
牽衣而屢襞乃有貴子王孫乘閒縱觀何平叔
之符彩潘安仁之藻翰税龍馬於金堤命梟舟
於石岸錦䌫翻灑銀檣照爛日側光沉風驚浪
深盻北渚之新贈恣東溪之密尋鴛鴦繡彩之
文履玳瑁瓊華之寶琴扣舷擊㮄吳歈越吟溱
與洧兮葉覆水淮與濟兮花冒潯値明月之夕
出逢丹霞之夜臨茱萸歌兮軫妾思芍藥曲兮
傷人心伊採蓮之賤事信忘情之蓋寡雖兆迹
於水鄉遂風行於天下感極哀樂聲參鄭雅是
以緬察谷底窮覽地維北盡豐鎬澇潏南究江
沱越沂莫不俟期應節㳂濤汎湄薄言採之興
言服之發文扃之嚴什動幽幌之情詩使人結
眷令人想思宜其色震百草香奪九芝棲碧羽
之神雀負靑之寶龜紫秩流記丹經秘詞豈
徒加繡柱之光彩曄文井之華滋已哉向使時
無其族代乏厥類獨秀上淸之境不生中國之
地學鸞鳳而時來與鶼鶼而間至必能使衆瑞
彩沒羣貺色沮湯武齋戒伊臯延佇豈俾夫秦
童趙僕倡姬豔女狎而翫之擷而採之乎時有
東鄙幽人西園舊客常陪帝子之輿經在天人
之籍詠綠竹於風曉賦朱華於月夕暑往寒來
忽矣悠哉蓬飄梗逝天涯海際似還卭之寥廓
同適越之淫滯蕭索窮途飄颻一隅昔聞七澤
今遇五湖聽菱歌兮幾曲視蓮房兮幾株非鄴
地之宴語異雎苑之歡娛况復殊方别域重瀛
複嶂虞翻則故鄉寥落許靖則生涯惆悵感芳
草之及時懼修名之或喪誓將剗跡潁上棲影
渭陽枕箕岫之孤石汎磻溪之小塘餐素實兮
吸綘芳荷爲衣兮芰爲裳永潔已於丘壑長寄
心於君王且爲歌曰榮華息功名惻竒秀兮異
植紅光兮碧色禀天地之淑麗承雨露之霑飾
蓮有藕兮藕有枝才有用兮用有時何當婀娜
花實移爲君含香藻鳳池
澗底寒松賦(并序)
歲八月壬子旅遊於蜀尋茅溪之澗深蹊絕磴
人跡罕到爰有松焉冒霜停雪蒼然百丈雖高
柯峻穎不能踰其岸嗚呼斯松託非其所出群
之噐何以别乎蓋物有殊類而合情士有因感
而成興遂作賦曰
惟松之植于澗之幽盤柯跨嶮沓柢憑流寓天
地兮何日凌霜露兮幾秋見時華之屢變知俗
態之多浮故其磊落殊狀森梢峻節紫葉吟風
蒼條振雪嗟英鑒之稀遇保眞容之未缺攀翠
崿而形疲指丹霄而望絕已矣哉蓋用輕則資
衆器宏則施寡信棟梁之已成非榱桷之相假
徒志遠而心屈遂才高而位下斯在物而有焉
余何爲而悲者
慈竹賦(并序)
廣漢山谷有竹名慈生必向内示不離本修莖
巨葉攅根沓柢叢之大者或至百千株焉而縈
結踰乎咫尺好事君子徙爲階庭之翫焉吁嗟
非此土所有乃有厭流俗之譏動鄉關之思者
蓋撫高節而興歎覽嘉名而思歸遂爲賦曰
有竹猗猗生于高陂左連瑤帶右雜瓊枝恨幽
客之方賞嗟君矦之不知徙蔚丹谷遷榮綠池
氣凛凛而猶在色蒼蒼而未離屈巖壑之容貌
充階庭之羽儀爾其劃疆分域駢陰抗趾疊幹
龍廻攅根鳳峙防碧露於霄末翳紅光於暈始
崇柯振而雲靄生繁葉動而風颷起擁涼砌之
晨肅屏炎扃之晝滓至若白藏載謝玄英肇切
塞北河堅關南地裂觀衆茂之咸悴驗貞輝之
獨㓗抽勁綠以垂霜總嚴靑而負雪蓋同類之
常禀非殊方之異節若乃宗生族茂天長地久
萬柢爭盤千株競糾如母子之鈎帶似閨門之
悌友恐孤秀而成危每羣居而自守付美名之
天屬而和氣之冥受嗟乎道之存矣物亦自有
(有之一作)不背仁而貪地不藏節以遯時故其貞不
自眩用不見疑保夷險之無易哂榮枯之有期
俄蓬轉於岷徼遂萍流於江汜分兄弟於兩鄉
隔晨昏於萬里撫貞容而骨愧伏嘉號而心死
庶因感而長懷將策情而勵巳
靑苔賦(并序)
吾之旅遊數月矣憩乎荒澗覩靑苔焉緣崖而
上乃喟然歎曰嗟乎苔之生於林塘也爲幽客
之賞苔之生於軒庭也爲居人之怨斯擇地而
處無累於物也愛憎從而生遂作賦曰
若夫桂洲蒼澗松崖祕液繞江曲之寒沙抱叢
幽之古石汎廻塘而積翠縈修樹而凝碧契山
客之竒情諧野人之妙適及其瑶房有寂瓊室
無光霏微君子之砌蔓延君矦之堂引浮靑而
泛露散輕綠而承霜起金鈿之舊感驚玉筯之
新行若夫弱質綿羃纖滋布濩措形不用之境
託跡無人之路望夷險而齊歸在高深而委遇
惟愛憎之未染何悲歡之詭赴宜其背陽就陰
違喧處靜不根不蔕無華無影恥桃李之暫芳
笑蘭桂之不永故順時而不競每乘幽而自整
四言古詩
倬彼我系勃兄勵序
倬彼我系舍弟虢州參軍勃所作也傷廹乎
家貧道未成而受祿不得如古之君子四十
強而仕也故本其情性原其事業因陳先人
之迹以議出處致天爵之艱難也
倬彼我系出自有周分疆錫社派别枝流居衛
仕宋匡嬴相劉乃武乃文或公或矦晉曆崩坼
衣冠擾弊粤自太原播徂江澨禮喪賢隱時屯
道閉王室如燬生人多殪伊我有器思逢其主
自東旋西擇木開宇田彼河曲家乎汾浦天未
厭亂吾將誰輔伊我祖德思濟九埏不常厥所
于兹五遷欲及時也夫豈願焉其位雖屈其言
則傳爰述帝制大蒐王道曰天曰人是祖是考
禮樂咸若詩書具草貽厥孫謀永爲家寶伊余
小子信慚明哲彼網有條彼車有轍思屏人事
克終前烈于嗟代網卒余來絏來絏伊何謂余
曰仕我瞻先達三十方起夫豈不懷高山仰止
願言毓德啜菽飲水有烏反哺其聲嗷嗷言念
舊德憂心忉忉今我不養歲月其滔僶俛從役
豈敢告勞從役伊何薄求卑位告勞伊何來參
卿事名存實爽負信愆義靜言遐思中心是愧
五言古詩
上巳浮江宴韻得阯字
披觀玉京路駐賞金臺阯逸興懷九仙良辰傾
四美松吟白雲際桂馥淸谿裏别有江海(漢一作)
心日暮情何已
春日宴樂遊園韻得接字
帝里寒光盡神臯春望浹梅郊落晚英桺甸驚
初葉流水抽奇弄崩雲灑芳牒淸尊湛不空暫
喜平生接
山亭夜宴
桂宇幽襟積松臺涼夜永森沈野逕寒肅穆巖
扉靜竹晦南阿色荷翻北潭影淸興殊未闌林
端照初景
詠風
肅肅涼風(景一作)生加我林壑淸驅煙尋磵戶卷
霧出山楹去來固無跡動息如有情日落山水
靜爲君起松聲
懷仙(并序)
客有自幽山來者啟予以林壑之事而煙霞
在焉思解纓紱永詠山水神與道超跡爲形
滯故書其事焉
鶴岑有竒徑麟洲富仙家紫泉漱珠液玄巖列
丹葩常希披塵網眇然登雲車鸞情極霄漢鳳
想疲煙霞道存蓬瀛近意惬朝市賒無爲㘴惆
悵虛此江上華
忽夢遊仙
僕本江上客牽跡在方内寤寐霄漢間居然有
靈對翕爾登霞首依然躡雲背電策驅龍光煙
途儼鸞態乘月披金帔連星解瓊珮浮識俄易
歸眞遊邈難再寥廓沈遐想周遑奉遺誨流俗
非我鄉何當釋塵昧
七言古詩
秋夜長
秋夜長殊未央月明露白澄淸光層城綺閣遥
相望川無梁北風受節南鴈翔崇蘭委質時菊
芳鳴環曳履出長廊爲君秋夜擣衣裳纖羅&KR0863;
鳳凰丹綺雙鴛鴦調砧亂杵思自傷征夫萬里
戍他鄉鶴關音信斷龍門道路長君在天一方
寒衣徒自香
採蓮曲
採蓮歸綠水芙蓉衣秋風起浪鳬鴈飛桂棹蘭
橈下長浦羅裙玉腕輕搖櫓葉嶼花潭極望平
江謳越吹相思苦相思苦佳期不可駐塞外征
夫猶未還江南採蓮今巳暮採蓮花渠今那必
盡娼家官道城南把桑葉何如江上採蓮花蓮
花復蓮花花葉何稠疊葉翠本羞眉花紅強如
頰佳人不在兹悵望别離時牽花憐共蔕折藕
愛連絲故情無處所新物徒華滋不惜西津交
佩解還羞北海鴈書遲採蓮歌有節採蓮夜未
歇正逢浩蕩江上風又値徘徊江上月徘徊蓮
浦夜相逢吳姬越女何丰茸共問寒江千里外
征客關山路幾重
臨高臺
臨高臺臨高臺迢遰絶浮埃瑶軒綺構何崔嵬
鸞歌鳳吹淸且哀俯瞰長安道萋萋御溝草斜
&KR0863;甘泉路蒼蒼茂陵樹高臺四望同佳氣鬱葱
葱紫閣丹樓紛照耀璧房錦殿相玲瓏東迷長
樂觀西指未央宮赤城映朝日綠樹搖春風旗
亭百隊開新市甲第千甍分戚里朱輪翠蓋不
勝春疊榭層楹相&KR0863;起復有靑樓大道中繡戶
文窗雕綺櫳錦衾晝不襞羅幃夕未空歌屏朝
掩翠粧鏡晚窺紅爲君安寶䯻蛾眉罷花叢塵
間狹路黯將暮雲開月色明如素鴛鴦池上兩
兩飛鳳凰樓下雙雙度物色正如此佳期那不
顧銀鞍繡轂盛繁華可憐今夜宿娼家娼家少
婦不須顰東園桃李片時春君看舊日高臺處
柏梁銅雀生黃塵
滕王閣
滕王高閣臨江渚珮玉鳴鸞罷歌舞畫棟朝飛
南浦雲朱簾暮捲西山雨閒雲潭影日悠悠物
换星移度幾秋閣中帝子今何在檻外長江空
自流
江南弄
江南弄巫山連楚夢行雲幾相送瑤軒金谷上
春時玉童仙女無見期紫霧香煙眇難託淸風
明月遥相思遙相思草徒綠爲聽雙飛鳳凰曲
落花落
落花落落花紛漠漠綠葉靑跗暎丹萼與君徘
徊上金閣影拂粧階玳瑁筵香飄舞館茱萸幕
落花飛撩亂入中帷落花春正滿春人歸不歸
落花度氛氲遶高樹落花春已繁春人春不顧
綺閣靑臺靜且閒羅袂紅巾復往還盛年不再
得高枝難重攀試復旦遊落花裏暮宿落花間
與君落花院臺上起雙鬟
寒夜懷友二首
北山煙霧始茫茫南津霜月正蒼蒼秋深客思
紛無已復値征鴻中夜起
複閣重樓向浦開秋風明月度江來故人故情
懷故宴相望相思不相見
六言古詩(附)
雜曲
智瓊神女來訪文君蛾眉始約羅裙初薰歌齊
曲韻舞亂行分若向陽臺薦枕何啻得勝朝雲
