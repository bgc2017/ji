王子安集卷之十四
唐龍門王勃子安著
明閩漳張爕紹和纂
碑
&KR0922;州玄武縣福會寺碑
若夫考龍圖而括運撫麟筆以傷時天地閉而
賢人隱周孔逝而微言絕豈非太階無象三辰
鮮逌敘之因滄海爲陵百川有橫流之勢况乎
法身長往顧糟粕以空存化迹繁流仰舟航而
遂遠雖復功推八正猶迷鶴樹之談道亞三明
未覩龍宮之籍則有妙音難遇瞻雪嶺而投軀
眞諦希聲仰雲山而破骨優填企景新雕白玉
之龕般若尋風而化黃金之像三千寶座廻出
天宮八萬珍臺遙臨淨域非惠圖之冥感孰能
臻于兹乎福會寺者隋開皇中之所建也爾其
峰巒地列東分井絡之光樓雉雲横西睹禺同
之奥北彌豐邑里閈千甍南控平江波潮萬里
擁亭臯之絕勢昇林野之殊形肇開修竹之園
式揆旃檀之刹法川高闢慈宮峻敞文璫寶綴
環日月於重廊翠栱丹楹起虹蜺於複殷眞容
俯映福衆爰依梵筵交燭禪房互啟山神獻果
還栖交露之臺天女持香卽遶飛花之閣輪輝
夜滿抽紫熖於金山毫相晨臨發珠華於玉地
爰有縣令桺邊河東令族大業之年來光上邑
高人奉檄功爲銅墨之先令宰鳴琴課穆絃歌
之最眷香城而惻念披道肆而驚魂示懷延奬
思弘末教廼於寺内起重閤一所乘煙置臬揆
日端繩層榭三休琱簷四注奔星掛廡混珠網
而同歸明月窺軒雜璿璫而共貫仍抽麗筆俯
刊貞琰詞源迅委振法海之波瀾義宇宏深接
禪宮之閫奥昔者陶潛彭澤㒺聞仁祠之風潘
岳河陽未入菩提之域兼其美者著在我桺君
乎俄而帝隋方否三官失龍鳳之圖皇業未昌
九野被豺狼之毒雖復餐砂茹石窺劒道而廻
心蜂聚梟騰指銅梁而革面自非法雲西睠潛
銷火宅之氛慧日東來廻朗昏衢之景則安能
冥資福地顯沮魔軍波淸於振壑之隅燎息於
炎昆之曲洎乎大鈞無事神器有歸淸玉戸而
帝寰中轉金輪而王天下玄場佛境與天壤而
惟新鶯樹雞林共風雲而改旦功旣成矣時旣
貞矣紫宸有𥙿蒼甿胥悅都人狎至瞻鴈塔而
歡心野老相趨尋鹿園而頓顙或至誠冥發爭
知不盡之虚或道恩㫄流竟委忘緣之施乃於
寺内造菩提塑像一座實彭氏絕羣之迹洞參
瑶銑體備丹靑得埏範之奇模盡陶甄之能事
功分實相變入冥機丹果長春青蓮不染靈儀
若動似臨王舍城中神足疑行卽坐菩提樹下
銀牀地湧寶帳猶懸珍木天成金花不落總章
元年又奉爲皇帝更造八菩薩像成於淨境别
峻崇堂而力寄羣緣功難獨舉遂令衆情馳鶩
空懷更始之圖靈座端嚴未得安居之地時有
弘演上人自丹鳥下日昌帝籙於明堂靑鶴乘
霄降仙苗于大室軒冕將風雲交映鐘鼎與山
河共遠法師宿持眞諦幼挺殊姿拔五翳於長
驅登四禪於廻觀以爲德因時建澄什繼踵於
西都道冀人弘林遠隨肩於南國痛迷生之詭
矯悲正覺之陵夷思欲樹眞氣於未萌緒崇因
於巳往遍游淨境歷騁遐方至總章二年憩于
玆刹身持寶印口出神珠心動巴南化行蜀右
法羅潛舉馴鳥性於慈林慧鏡㫄開息猿心於
定水亦有情鈎五縛遙騰解脫之川想瘞六塵
廻拔沉迷之域名臣長者捐玉珮於銀庭善女
靈姬落金環於寶地貪機霧滌法施泉流林衡
掄𣏌&KR0922;之材班匠獻鈎繩之巧千欒電糾萬桷
霞張飛陸緣甍曾構架景瓊缸杳照乘紺壁而
宵分珠箔重華掩靑疏而曉亂紅葩植井彩綴
河宮丹桂承梁香交列肆夭倡梵樂肅然忉利
之天藻蓋琱璫煥若摩伽之殿豈精力之玄感
而神化之曲成乎直歲寺主等州閭盛族鶖鷺
榮因昇慧圃而功成踐魔庭而戰勝排四門而
獨往共極邦緣攀十地而遐征同趨覺路縣令
虞洽旌旗百代劒履三朝匡帝座而南征擁台
庭而北面星像垂祉川岳載靈豫章七歲麒麟
千里雄情負俗鬱王佐之宏圖英識邁時得公
門之逸氣旣而拂衣華族入天邑而觀光列板
仙臺出靈關而作宰泉魚狎夜多單父之深恩
隴翟游春嗣中牟之善政有條不紊施緩政於
繁繩斷訟有神下高鋒於錯節因以激揚大化
潛滋比屋之封光啟令圖預積攀輪之慕縣丞
裴休家接朱欄譽流丹闕軒裳照緒忠孝榮門
鳥鳴有伐木之歌龍文非刈蓬之具高材列務
盛德分司翰墨不足畱神琴罇申其徇性十旬
休沐奄有泉林千里邀迎乃疲風月靑驪蹀躞
終噴玉而懸雲素鶴徘徊具銜珠而犯露加以
沉研有地題橋八解之津誘勸無方叱御三乘
之路故能使幽明仰德法俗依仁攀海祗而如
歸挹衢罇而下瞰鄉望等龜靈高族驥子名家
關錦室於中堂分綺疏於甲第或望雄都鄙代
列歌鐘或業預雲雷門藏璽詔文場促席有江
漢之英靈武觀連衡得岷峨之銳氣竝能馳心
彼岸欲臨海而褰裳投足化城下悲思而反𬒮
下官薄遊江右旅寄城隅懷道術於百齡接風
期於四海依然梵宇欣象教之將行莞爾公庭
惜牛刀之遂屈雖文殊辯論妙懸解而忘言而
伯喈雄管敘眞宗而㒺媿敢巡此義乃作頌云
金堤迥邑玉峽長瀾城闕紛亂江山聳盤雲屯
勝邑霧啟禪壇右縈層雉左控崇巒竹園精舍
檀山香閤萬栱騰虬千&KR0925;跂鶴晚星疎翠朝霞
泛雘鼓奏泉流鐘鳴霜落時經失道代歷交呈
神宮不撓法衆無驚金輪邃曉玉鏡施明功照
佛刹化被王城帝圖冥運眞儀濬發貝齒含星
流毫推月鳥離山扃龍還海闕寶樹刑畱天宫
匠設爰有眞人式宣慈主發迹江甸馳聲蜀宇
望遠連規攀澄襲矩力窮興道功周廊廡羣緣
肸蠁衆福氤氲叢楹列電高棟銜雲銀龕曙撫
玉座宵分瓊璣有爛藻繪多文鬱彼㘙邑猗歟
上宰松桂連華鴛鸞集彩禪津有𥙿至公無待
火宅可辭舟航斯在我之飄寓邈矣來遊山川
俯仰道義淹畱承風郭外撰綴江幽玄機勝筆
天地相周
&KR0922;州飛烏縣白鶴寺碑
原夫玉都瓊室紫垣光大帝之庭金闕銀臺玄
壁杜羣仙之域故能使神明有宅駕日月以長
驅鸞鳳知歸撫雲霓而上出斯則曾巢瑾穴上
皇迷棟宇之尊考室靈臺中右識巖廊之貴然
後冕旒前序提四海以爲家登步大階列千門
而有閱况乎𡺸山形見㫄行草昧之先
光宅乾坤之右雖鶴臨西閟龍宮與王法同
亾而象化東流鴈塔與遺儀繼起白鶴寺者蓋
菩提寺之餘址梁武皇之所建也香城福地之
舊三巴五蜀之湊裂岷山之奥域分井絡之榮
光西包玉壘之墟北瞰銅陵之野南扃列第門
庭萬家東戸連峰岡巒千里實伽藍之勝跡得
迦衞之英模憑絕磴以圖規俯長溪而作固自
金陵不競玉鏡無章城池興南露之悲亭障切
北風之候崩山鬭水觸地網而三分墜月奔星
劃乾綱而五裂中原錯戾慈門爲虎豹之墟滄
海橫流定水穴鯨鯢之浦懷山旣蕩法衆咸淪
林院榛蕪軒堂委寂遂使悲生棄井堙玉甃於
三泉歎積爲山移瓊峰於九仞皇上攝千秋之
寶運緒三聖之宏機挾宇宙而先神御雷風而
首出靈功不宰華夷沾共貫之恩至道無私霜
露得平分之序考禎圖於日愼寤寐同符稽妙
册於年刀幽明合貺然後東巡巨鎮追六聖而
撫寰中南面天壇朝萬方而小天下皇威旣暢
寶應齊歸川岳薦靈風煙動慶丹烏抱日疑增
帝閣之華素鶴低雲若赴仙庭之會昔白魚黃
竹業未峻於封崇赤鴈芝房名不登於梵宇爰
徵瑞典肇錫嘉名重興波若之臺更起招提之
院金繩夕布綿秀嶺以開壇玉牓晨舒擁回峰
而闢戸爰有弘演上人者法門之秀士也行超
常凍思越恆饑悲浮域之爲墟喜皇波之普泛
縱還舟於苦海驚浪旋夷比歸馭於邪山靈關
非險於是淨財雲委眞衆煙馳如趨摩竭之宮
似向毗邪之國縣令梁弘悅首加甄緝縣丞梁
敬一親昭施典上憑天旨爭開舍利之壇俯會
衆心競起須彌之座禺同故嶺石鮮堅華廣漢
餘坰地多疎斥事闕經始人懷祗懼重階不就
空思天室之氓寶像無資未獲黎陽之士豈非
冥期肹蠁功參造化之外故能果脣間發運眸
周映貝齒含滋璿毫起照三十二相臨玉座以
相輝八十四儀擁金山而圓立層甍四合爍奔
電於丹楹複殿三休絡浮煙於翠幌因高積磴
疑遷倒景之臺架嶮連榮似立迎風之觀琱簷
競注縈霧道以龍回繡桷爭飛傃雲衢而鳳矯
寫歸禽於寶鏡誤接朝鸞圖走獸於文璫疑栖
夕兔雷霆蓄洩裁臨承&KR0764;之間煙雨飛浮未出
層欒之下耀丹靑於&KR0818;壁妙跡疑存炳銑鋈於
蓮龕神輝自燭鏘鏘櫩鐸聲傳桂葉之風熖熖
山爐氣結松陰之藹仰眞容於始旦滿月晨昭
窺列棟於方宵長虹夜發香泉激澑有符温淨
之池珍木成行無忝祗園之樹信煦尼之別府
實兜率之殊庭者乎愛友上座法師等情機藻
瑩戒律圓明披玉笥以研芳候瓊鐘而肅慮禪
姿暁映依稀同雞岫之前梵唄晨臨髣髴像魚
山之曲縣令獨孤儉等或鵬垂待運終爕道於
中台或蠖屈求伸且毗風於下邑鄉望儀曹等
或鹽泉錦室家稱三蜀之毫或抱樸懷仁譽擁
雙流之美或以爲山川肆踐猶紀石於弇州陵
谷生哀尚沉碑於峴首况乎德因時盛慶流封
拜之辰名爲功登事屬文明之運豈可使璿猷
被物終昧爕於玄機金宇韜華不題勲於翠琰
敢作頌曰
睿塗&KR0818;藹靈機翕忽王架天都金裁地闕法玉
利見香城繼發鴈塔齊雲龍宮瘞月長江近域
廣漢遺居禪扃共往梵宇全疎迹均梁後義切
秦餘山川牢落搸莽丘墟有聖聿興惟皇降撫
因天因地爲雲爲雨日觀龍驤煙壇鶴舉肇開
嘉號重光淨土猗歟上士道場眞政物觀成章
子來興詠土石呈彩人靈合慶寶座晨嚴金山
夕映紫微分殿靑岑曜郭複岫榮樓攢峰跨閣
月低璿鏡星連寶鐸彩鳳將飛蟠虹未落森沉
桂宇肅穆筠壇花明桺砌葉暗朱欄溪畱夏雪
澗咽秋湍山虛梵冷谷靜鐘寒法衆爰依禪徒
戾止望風三蜀征塵千里頓首玄墀歸心翠扆
業超有色功齊無始偉哉冥化妙矣能仁去來
均跡前後俱身寂滅爲樂般若爲因題芳翠琰
敢詣靈津
&KR0922;州通泉縣惠普寺碑
若夫玄機默運披睿烈於三精素鍵潛融肇神
功於萬彙則有靈期肸蠁龜龍負河洛之圖帝
緒氤氲賢哲舉乾坤之策雖功懸日月終植軌
於寰中業靜雲雷未逃規於象外爾其譯雉林
之寶偈詮鷲嶺之眞圖抽紫玉於禪山朗玄珠
於智水不生不滅光臨妙物之津無去無來濬
發乘時之契仗三明而獨運施洽平分據二諦
而同歸功超邃古故能使三千法界向風知袵
席之師百億大王聞道失巖廊之貴非釋迦之
神化其孰能與於此乎旣而正法將隱微言不
嗣應身旣沒遺儀間起恆星夜掩西天銜風霧
之悲夢日宵成東漢肅壇場之禮繇是鹿園曾
敞像教㫄流宣妙奬於希夷範靈蹤於顯晦瑤
龕寶座光華震旦之墟鳳刹蜺裳斧藻閻浮之
域其寺蓋梁大同年中所建地分彭蜀嶺對岷
峨憑廣漢之遺墟籍犍爲之舊壤西馳峭崿山
連白雉之郊東赴長川江走黃牛之峽崇墉却
峙之勢庭衢四會勝里九曲之分閭閻萬積危
冠袨服參差軒蓋之前露渚風畦隱軫亭臯之
望是惟先鏡實啟香城煥若神明恍同化出紺
壇煙屬疏絕閤而三休紫殿雲深徹廻廊而四
注重欒複棟霧緝霞張繡桷琱&KR0925;鸞伸鶴跂珍
臺控景羲和獲練轡之因綺榭裁氛屏翳得停
鑣之所連甍積翠交玉鎖於星衢洞戸流丹綴
金鋪於月竇垂珠網露傍傾漢浦之琛列鐸吟
颷上合鈞天之樂固以輪奐之美冠眞宰以先
鳴琱範之奇告靈基而得雋乃造彌勒下生像
一座相好端足華姿朗僃貞觀末年靈暉繼發
房籠匝曜疑連不夜之城戸牖皆明似出重昏
之境自非理參幽贊道叶冥機宣佛鏡於無方
演慈燈於巳絕豈能寫丹靑於實相妙色長存
圖銑鋈於眞容神光不昧若乃時暄福地低落
照於晴暉候肅禪房汎初華於霽景千千寶樹
若在雙林一一妙香仍淸八味山暉傃脫跂葉
嶼而相鳴野鷰迎晨拂花簾而自樂松楹秀蔓
曲成蘿薜之衣砌石生蓮直起芙蓉之座則有
拖身童子戾止巖扃忍辱仙人來儀磵戸都人
野彥希梵席而投裾趙美燕餘望齊庭而繼履
莫不靑鳬委貫俱欣不捨之壇紫貝兼明共化
無緣之力故能使琱形畫塔象設年滋彩帙瑤
箱龍編月久豈西周之道備南國之風成者乎
爰有寺主等覃機色外練迹塵間浴甘露於心
田集祥風於性宇栖情不二忽起初地之權授
手大千猶擁彌天之具縣令等或公矦百代玄
貂列駟之門或文史三冬吐鳳廻鸞之客銅章
墨綬任切臨人鐵印黃簪功宣陸漸局牛烹而
待價肆蠖屈以來伸揮鋒九仞之隅作鏡雙流
之外錄事抑元等丹軒紫紱家傳方面之勲驥
子魚文地列膏腴之右音承隋運屢委天書爰
自皇初顓流帝禮等賨渝之奉漢類微濮之匡
周咸申白馬之盟竝受飛龍之託故能遺風罔
墜代濟其美望重西南功宣法俗咸以爲絃歌
小政猶篆德而垂芳鐘鼎微榮尚銘勲而作鑒
况乎神威自在方傳宰匠之功豈可棟宇常存
不勒山河之贊爰託幽鄙奉揚徽猷敢宣此義
而爲頌曰
天地定位君臣作極道在巖廊功霑寰域尙淸
皇盻猶歌帝力况我能仁惟神不測誕生迦室
利見王城機覃有應業會無生長驅定境振旅
魔營恩兼動植勢絕隨迎鷰山傾仞鶴林埋景
慧日西沉慈波東騁競窺靈相爭參佛影月殿
分城雲龕動嶺長江舊域廣漢遺區川分潼峽
塞接岷渝閭閻四會亭障威紆爰開寶地實控
名都霞牆百雉雲甍四住紫闕尋煙赬樓結霧
波流虹起雷奔蠖步網罩星鶉璫栖月兔靈機
藻繂禪室安閒琱金範玉舉翠浮丹神宮不夜
虛室長寒光超有色貺出無端淸露花徑飛泉
葉戸磵綠苔秋山蒼樹古茫茫庶類巍巍淨土
鵝鷺同歸華夷共聚第一義諦寥廓法門迹離
生滅思舉乾坤情迷則復道在爲尊惟名與器
萬古長存
