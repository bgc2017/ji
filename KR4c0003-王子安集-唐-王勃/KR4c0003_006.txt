王子安集卷之六
唐龍門王勃子安著
明閩漳張爕紹和纂
序
晚秋遊武擔山寺序
若夫虎丘仙鎮吳王殉殁之墟驪嶠崇基秦帝
升遐之宅雖珠衣玉匣下賁窮泉而廣岫長林
終成勝境亦有霍將軍之大隧廻寫祁連樗里
子之孤墳竟開長樂豈如武擔靈嶽開明故地
蜀夫人之葬迹任文公之死所岡巒隠隠化為
闍崛之峰松柏蒼蒼即入祗園之樹引星垣於
沓嶂下布金沙棲日觀於長崕傍臨石鏡瑶臺
玉甃尚控霞宫寶刹香壇猶芬仙闕琱瓏接映
臺凝夢渚之雲壁題相輝殿寫長門之月美人
虹影下綴虬幡少女風吟遥喧鳳鐸羣公以玉
律豐暇傃林壑而延情錦署多閒想巖泉而結
興於是披桂幌歷松扉梵筵霞屬禪扃煙敞雞
林俊賞蕭蕭鷲嶺之居鹿苑高談亹亹龍宮之
偈于時金方啟序玉律驚秋朔風四面寒雲千
里層軒廻霧齊萬物於三休綺席垂雲窮九垓
於一息碧雞靈宇山川極望石兕長江汀洲在
目龍鑣翠轄駢闐上路之遊列榭崇闉磊落名
都之氣渺渺焉洋洋焉信三蜀之竒觀也昔者
升高能賦勝事仍存登嶽長謠清標未遠敢攀
盛烈下揆幽襟庶旌西土之遊遠嗣東平之唱
云爾
宇文德陽宅秋夜山亭宴序
若夫龍津宴喜地切登仙鳳閣玄虛門稱好事
亦有登山臨水長想巨源清風明月每思玄度
未有能星馳一介畱美跡於芳亭雲委八行抒
勞思於彩筆遂令啟瑶緘者攀勝集而長懷披
瓊翰者仰高筵而不暇王子猷之觸興不覺浮
舟嵇叔夜之相知欣然命駕琴樽佳賞始詣臨
卭口腹良遊未辭安邑乃知兩鄉投分林泉可
攘袂而遊千里同心煙霞可傳檄而定友人河
南宇文嶠清虛君子中山郎餘令風流名士或
三秋意契闢林院而開襟或一面新交敘風雲
而倒屣彭澤陶潛之菊影泛仙樽河陽潘岳之
花光縣妙理巖巖思壁家藏虹岫之珍森森言
河各控驪泉之寶偶同金碧暫照詞場巴漢英
靈潛光翰院亹亹焉蕭蕭焉信天下之竒託也
于時白藏開序青女御律金風高而林野動玉
露下而江山淸琴亭酒榭磊落乘煙竹徑松扉
參差向月魚鱗積磴還昇蘭桂之峰鴛翼分橋
即映芙蓉之水亦有紅蘋綠荇亘渚連翹玉帶
瑶華分楹間植池簾夕敞香牽十步之風岫幌
霄褰氣襲三危之露縱沖襟於俗表畱逸契於
人間東山之賞在焉南澗之情不遠夫以中牟
馴雉猶嬰觸網之悲單父歌魚罕繼鳴琴之趣
俾夫一同詩酒不撓於牽絲千載巖溪無慚於
景躅云爾
遊冀州韓家園序
銅溝水北石鼓山東星辰當畢昴之墟風俗是
唐虞之國雖接燕分晉稱天子之舊都而向街
當衢有高人之甲第祥風塞戶瑞氣沖庭芳酒
滿而綠水春朗月閒而素琴薦家童掃地蕭條
仲舉之園長者盈門廓落東平之室梧桐生霧
楊桺搖風眺望而林泉有餘奔走而煙霞足用
神龍起伏俱調鼎鑊之鳴滋鳳雌雄竝入笙竽
之奏高情壯思有抑揚天地之心雄筆奇才有
鼓怒風雲之氣南庭興晩東徑隂生石髓折而
隠士歸玉山崩而野人醉僉為文在我卜翰苑
當仁王羲之之蘭亭五百餘年直至今人之賞
石季倫之梓澤二十四友始得吾徒之遊陶陶
然落落然則大唐調露之元年獻歲正月也
夏日宴張二林亭序
張二官松駕乘閒桂筵追賞引簮裾之勝侶狎
丘壑之神交辨縱於解頤道深於喻指香柸濁
醴是河朔之平生雄筆清詞得高陽之意氣林
亭曠望季倫調妓之園泉石周游子晉登仙之
浦舟浮葉影簟積花文黃鵲度而颷驚丹烏傾
而日晚出處之情一致筌蹄之義兩忘沈轄畱
驤眺乘羊於衛玉彈毫可作明擲地於孫金共
題横吹之篇用記兹辰之樂人採一字四韻成
篇
夏日宴宋五官宅觀畫障序
宋五官芝庭襲譽盛文史於三冬桂幄凝懽照
綺羅於九夏樽浮綠蟻每披仙霧之文障列青
牛更寫行雲之態爾其龍編繡質貿錦分花隠
映樓臺比窗簾之在旦參差花葉若桃李之恆
春楚媛調絃韓娥&KR0863;酒虹橋度幔鵲鏡臨粧佩
引琅玕詎動懷風之韻鞍廻玳瑁唯奔逐日之
姿魚鳥冷而相親泉石紛而在翫宋家斯近雖
别謝於登垣秦氏未遙自堪畱於駐馬驚鴻擅
美丹青貴近質之竒吐鳳摽華宫徵得緣情之
趣遞揚筆妙式暢辭端
秋日宴季處士宅序
若人爭名於朝廷者則冠蓋相趨遯迹於丘園
者則林泉見託雖語默非一物我不同而逍遥
皆得性之場動息匪自然之地故有季處士者
遠辭濠上來遊鏡中披白雲以開筵俯青溪而
命酌昔時西北則我地之琳瑯今日東南乃他
鄉之竹箭又此夜乘槎之客猶&KR0863;仙家坐菊之
賓尚臨清賞既而依稀舊識歡吳鄭之班荆樂
莫新交申孔程之傾蓋向時朱夏俄涉素秋金
風生而景物清白露下而光隂晚庭前桺葉纔
聽蟬鳴野外蘆花行看鷗上數人之内幾度琴
樽百年之中少時風月蘭亭有昔時之會竹林
無今日之歡丈夫不縱志於生平何屈節於名
利人之情矣豈曰不然人賦一言各申其志使
夫千載之下四海之中後之視今知我咏懷抱
於兹日
春日孫學宅宴序
若夫懷放曠寥廓之心非江山不能宣其氣負
鬱怏不平之思非琴酒不能洩其情則林泉爲
進退之場樽罍是言談之地白衣送酒青陽在
節鳬鴈亂而江湖春梅桺開而庭院晚楚屈平
之瞻望放於何之王仲宣之登臨魂兮往矣俠
客時有且傾鸚鵡之杯文人代興聊舉麒麟之
筆人采一字四韻成篇
與員四等宴序
自嵇阮寂寥尹班超忽高筵不嗣中霄誰賞古
今惜芳辰者停鶴軫于風衢懷幽契者佇鸞觴
於月徑巳矣哉林壑遂喪煙霞少&KR0863;良會不恆
神交復幾請沃非常之思但宣絶代之遊託同
志於百齡求知巳於千載道之存矣無乃然乎
人賦一言俱裁四韻
夏日諸公見尋訪詩序
天地不仁造化無力授僕以幽憂孤憤之性禀
僕以耿介不平之氣頓忘山岳坎坷於唐堯之
朝傲想煙霞顦顇於聖明之代情可知矣賴乎
神交勝友得山澤之虯龍隠路幽居降雲霄之
鸞鳳楊公沈公行之者仁義禮智用之者乾元
亨利玄經苦而白鳳翔素牒開而紫鱗降金門
待詔謁天子於朝廷石室尋真訪下走於丘壑
幽人待士非無北壁之書隠士迎賓自有西山
之饌席門蓬巷佇高士之來游叢桂幽蘭喜王
孫之相對山南花囿澗北松林黃雀至而清風
生白鶴飛而蒼雲起停琴綠水仲長統之歡娛
置酒青山郭子期之賓客人探一字四韻成篇
仲氏宅宴序
僕不幸在流俗而嗜煙霞恨林泉不比德而稽
阮不同時處良辰而鬱怏仰高風而杼軸者多
矣豈夫司馬卿之車騎上客盈門仲長統之園
林羣英在席坐卧南郭蕭條東野江波浩曠晴
山紛積嘉鴛鸞之接翼曜江漢之多才顧斜景
而危心瞻火雲而變色思傳勝餞敢振文鋒蓋
同席者高人薛曜等耳盍各賦詩放懷敘志俾
山川獲申於知已煙霞受制於吾徒也
江寧吳少府宅餞宴序
蔣山南望長江北流伍胥用而三吳盛孫權困
而九州裂遺墟舊壤數萬里之皇城虎踞龍盤
三百年之帝國闕連石塞地實金陵霸氣盡而
江山空皇風清而市朝改昔時地險嘗為建業
之雄都今日太平即是江寧之小邑吳生俊寀
輔佐烹鮮我輩良游方馳去鷁梁伯鸞之遠逝
自有長謠閔仲叔之遐征仍逢厚禮臨别浦枕
離亭陣雲四面洪濤千里簾帷後闢竹樹映而
秋煙生棟宇前臨波潮驚而祥風動嗣宗高嘯
綠軫方調文舉清談芳樽自滿想衣冠於舊國
樂極悲來愴零雨於中軒動流波於下席嗟乎
九江爲别帝里隔於雲端五嶺方踰交州在於
天際方嚴去舳且對窮途玉露下而蒼山空他
鄉悲而故人别請開文囿共瀉詞源人賦一言
俱題四韻
還冀州别洛下知巳序
東西南北丘也何從寒暑隂陽時哉不與河陽
古樹無復殘花合浦寒煙空驚墜葉王生賣藥
入天子之中都夏統乘舟屬羣公之大會風煙
匝地車馬如龍鐘鼓沸天美人似玉芳筵交映
㫄徵豹象之胎華饌重開直報蛟龍之髓季鷹
之思吳命駕果為秋風伯鸞之適越登山以求
淥水辭故友謝時人登鄂坂而迂廻入邙山而
北走何年風月三山滄海之春何處風花一曲
青溪之路賓鴻逐暖孤飛萬里之中仙鶴隨雲
直去千年之後悲夫光隂難再子卿殷勤於少
卿風景不殊趙北相望於洛北鴛鴦雅什俱為
贈别之資鸚鵡竒杯共盡忘憂之酒
春夜桑泉别王少府序
下官以窮途萬里動脂轄以長驅王公以傾餞
百壺别芳筵而促興是以青陽半序明月中霄
離亭擁花草之芳别舘積琴歌之思去畱歡盡
動息悲來惜投分之幾何恨知音之忽間他鄉
握手自傷關塞之春異縣分襟竟切悽愴之路
既而星河漸落煙霧仍開高林静而霜鳥飛長
路曉而征驂動含情不拜空佇聽於南昌揮涕
無言請投文於西候因探一字四韻成篇
