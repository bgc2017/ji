龍洲詞
宋劉過撰
六州歌頭(弔武穆鄂王忠烈廟)
中興諸將誰是萬人英身草莽人雖死氣填膺尚如生
年少起河北劍三尺弓兩石定襄漢開虢洺洗洞庭北
望帝京狡兔依然在良犬先烹過舊時營壘荆鄂有遺
民憶故將軍淚如傾說當年事知恨苦不奉詔偽耶
真臣有罪陛下聖可鑒臨一片心萬古分茅土終不到
舊姦臣人世猶白日照忽開明衮佩冕圭百拜九原下
榮感君恩看年年三月滿地野花春鹵簿迎神
又(淮西帥李訦和仍為書廟額)
高皇神武善駕馭豪英制海内驅羣盗命天膺救蒼生
奈夢繞沙漠隔溫凊屈和好召大將歸兵柄列樞庭公
指汴京威已振河洛不顧身烹失一時幾會嗟屠毒吾
民痛岳家軍孰扶傾久沉冤憤七十載還復遇帝王
真表遺烈錫王號日照臨激士心始識安劉計寧禍已
是忠臣我乘傳訪壁壘想精明英氣凛然若在仍題扁
昭揭天恩笑原頭荒草一死不能春交怨人神
又
鎮長淮一都會古揚州升平日朱簾十里春風小紅樓
誰知艱難去風塵暗邊馬擾笙歌散衣冠渡使人愁屈
指細思血戰成何事萬戸封侯但瓊花無恙開落幾經
秋故壘荒丘佀含羞悵望金陵宅丹陽郡山不斷綢
繆興亡夢榮枯淚水東流甚時休野竈炊煙裏依然是
宿貔貅嘆燈火今蕭索尚淹留莫上醉翁亭看濛濛雨
楊柳絲柔笑書生無用冨貴拙身謀騎鶴來遊
沁園春(代壽韓平原)
玉帶金魚綠鬢朱顔神仙畫圖把擎天柱石空留綠野
濟川舟楫閒倚西湖天欲安劉公歸重趙許大元勛誰
得如平章看直人如伊吕世似唐虞不須别樣規模
但收攬人才多用儒況自昔軍中膽能寒敵而今胸次
氣欲吞吳紫府真人黑頭元宰收斂神功寂似無歸來
好正芝香棗熟鶴瘦松癯
又(張路分秋閱作)
萬馬不嘶一聲寒角令行柳營見秋原如掌鎗刀突出
星馳鐵騎陣勢縱横人在油幢我韜總制羽扇從容裘
帶輕君知否是山西將種曾繫詩名龍蛇紙上飛騰
看落筆四簷風雨驚便塵沙出塞封侯萬里印金如斗
未愜平生拂試腰間吹毛劍在不斬樓蘭心不平歸來
晩聽隨車鼓吹也帶邊聲
又(送辛幼安弟赴桂林官)
天下稼軒文章有弟看來未遲正三齊盜起兩河民散
勢傾上國泛泛如杯猛士雲飛邊人灰滅幾會之來人
共知何為者望桂林西去一騎星馳離筵不用多悲
喚紅袖佳人分藕絲種黃柑千戸梅花萬里等閒遊戲
畢竟男兒入幕來南籌邊如北翻覆手高來去棋公餘
且盡玉簮朱履倩米元暉
又(寄辛稼軒)
古豈無人可以佀吾稼軒者誰擁七州都督雖然陶侃
機明神鑒未必能詩常衮何如公羊聊爾千騎東方候
會稽中原事總匈奴未滅畢竟男兒平生出處天知
筭整頓乾坤終有時問湖南賓客侵尋去矣江西戸口
流落何之盡日樓臺四邊屏障目斷江山魂欲飛長安
道筭世無劉表王粲疇依
又(寄孫竹湖)
問訊竹湖竹如之何如何未歸道吳山越水無非佳處
來無定止去亦何之只怕秋來未能忘耳心與輕雲一
樣飛愁無奈但北窗寄傲南澗題詩人生萬事成癡
筭世上久無公是非恨雲臺突兀無君子者雪堂流落
有美人兮疎雨梧桐微雲河漢鐘鼎山林無限悲陽山
縣時昌黎悞汝汝悞昌黎
又(盧菊澗座上時座中有新第宗室)
一劍横空飛過洞庭又為此來有汝陽璡者唱名殿陛
玉川公子開宴罇罍四舉無成十年不調大宋神仙劉
秀才如何好將百千萬事付兩三杯未嘗戚戚于懷
歎自古英雄安在哉看錢塘江上潮生潮落姑蘇城裏
花謝花開道號書生強名舉子漸老雪從頭上催誰羨
汝擁三千珠履十二金釵
又(寄辛承旨時承旨招不赴一注或作風雪中欲詣稼軒久寓湖上未能往賦此以觧)
斗酒彘肩風雨渡江豈不快哉被香山居士約林和靖
與坡仙老駕勒吾回坡謂西湖正如西子濃抹淡粧臨
照臺二公者皆掉頭不顧只管傳杯白云天竺去來
圖畫裏崢嶸樓閣開愛縱横二澗東西水遶兩峯南北高
下雲堆逋曰不然暗香浮動不若孤山先訪梅須晴去
訪稼軒未晩且此徘徊
又(送人赴營道宰)
萬里湖南江山歴歴此吾舊遊看飛鳬仙子張帆直上
周郎赤壁鸚鵡滄洲盡吸西江醉中横笛人在岳陽樓
上頭波瀾靜泛洞庭青草東整蘭舟長沙會府風流
有萬戸娉婷簾玉鈎恨楚城春晩岸花檣燕還將客送
不是人留且喚陽城更招元結摩撫三關歌詠休心期
處筭世間真有騎鶴揚州
又(贈豐城王禹錫)
自注銅瓶作梅花供尊前數枝說邊頭舊事人生消得
幾番行役問我何之小隊紅旗黃金作印直待封侯知
幾時杯行處想淋漓一醉明日東西如掾健筆鸞飛
重為寫春風陌上詞便平生豪氣消磨酒裏世間此樂
兒輩爭知霜冷貂裘夜寒如水飲到月斜猶未歸仙山
路有笙簧度曲聲到琴絲
又(遊湖)
柳思花情湖山應怪先生又來想舊時談舌依然觧便
六丁奔走驅斥風雷翠袖傳觴金貂換酒痛飲何妨三
百杯人間世算謫仙去後誰是天才碧窗畫鼓船齋
胸次與乾坤一樣開試雲間招手下呼餘子逡廵去矣
但覺塵埃若是花時無風無雨一日須來一百回教人
道任玉山自倒不用人推
又(蘇州黃尚書同夫人春聚遊報恩寺)
緩轡徐驅兒童聚觀神仙畫圖放芹泥雨過芹香路軟
金蓮自策小小籃輿傍柳題詩穿花勸酒齅蕊攀條得
自如山行處有松篁夾道不用傳呼清泉石下盤紆
算風景江淮各異殊記東坡賦好紗籠舊壁西山句妙
簾捲晴虚白玉堂深黃金印大無此文君載後車杯行
處想淋漓醉墨真草行書
又(美人指甲)
銷薄春冰碾輕寒玉漸長漸彎見鳳鞵泥汚偎人強剔
龍涎香斷撥火輕翻學撫瑶琴時時欲翦更掬水魚鱗
波底寒纖柔處試摘花香滿鏤棗成斑時將粉淚偷
彈記綰玉曾教柳傅看筭恩情相著搔便玉體歸期暗
數畫遍闌干每到相思沉吟靜處斜倚朱唇皓齒間風
流甚把仙郎暗搯莫放春閒
又(美人足)
洛浦凌波為誰微步輕塵暗生記踏花芳徑亂紅不損
步苔幽砌嫩綠無痕襯玉羅慳銷金樣窄載不起盈盈
一段春嬉遊倦笑教人欵捻微褪些跟有時自度歌
聲悄不覺微尖點拍頻憶金蓮移換文鴛得侣繡茵催
衮舞鳳輕分懊恨深遮牽情半露出没風前煙縷裙知
何似似一鈎新月淺碧籠雲
八聲甘州(送湖北招撫吳獵)
問紫嵓去後漢公卿不知幾貂蟬誰能借留侯筯著祖
生鞭依舊塵沙萬里河洛染腥羶誰識道山客衣鉢曾
傳共記玉堂對策欲先明大義次第籌邊况重湖八
桂袖手已多年望中原馳驅去也擁十州牙纛正翩翩
春風早看東南王氣飛繞星躔
四犯剪梅花(上建康錢太郎壽)
水殿風凉賜環歸正是夢熊華旦(解連環)叠雪羅輕稱
雲章題扇(醉蓮萊)西清侍宴望黃傘日華寵輦(雪獅兒)
金劵三王玉堂四世帝恩偏眷(醉蓬萊)臨安龍飛鳳
舞信神明有後竹梧隂滿(觧連環)笑折花看槖荷香紅
潤(醉蓬萊)功名歲晩帶河與礪山長遠(雪獅兒)麟脯杯
行狨韉坐穏内家宣勸(醉蓬萊)
小桃紅(在襄州作畫譜注詠美人眉)
曉(一作晩非)入紗窗靜戲弄菱花鏡翠袖輕勻玉纖彈去小
妝紅粉畫行人愁外兩青山與尊前離恨宿酒醺難
醒笑記香肩並㬉借蓮腮碧雲微透暈眉斜印最多情
生怕外人猜拭香津微搵
天仙子(初赴省别妾于三十里頭或作水仙子誤)
别酒醺醺容易醉回過頭來三十里馬兒不住去如飛
牽一憩坐一憩斷送殺人山與水是則是青山終可
喜不道恩情拚得未雪迷村店酒旗斜去則是住則是
煩惱自家煩惱你
竹香子(同郭季端訪舊不遇有作)
一項窗兒明快料想那人不在薰籠脱下舊衣裳件件
香難賽匆匆去得忒㬠這鏡兒也不曾蓋千朝百日
不曾來没這些兒箇采
賀新郎
彈鋏西來路記匆匆經行數日幾番風雨夢裏尋秋秋
不見秋在平蕪遠渚想雁信家山何處萬里西風吹客
鬢把菱花自笑人顦顇留不住少年去男兒事業無
憑據記當年擊筑悲歌酒酣箕踞腰下光芒三尺劍時
觧挑燈夜語更忍對燈花彈淚喚起杜陵風雨手寫江
東渭北相思句歌此恨慰羇旅
又(贈鄉人米唐卿)
多病劉郎瘦最傷心天寒歲晩客他鄉久大舸翩翩何
許至元是高陽舊友便一笑相歡㩦手與問武昌城下
月又何如揚子江頭柳追往事兩眉皺燭花自剪明
如晝喚青娥小紅樓上殷懃勸酒昵昵琵琶恩怨語春
筍輕籠翠袖看舞徹金釵微溜若見故鄉吾父老道長
安市上強如舊重會面幾時又
又(贈張彦功)
曉印霜花步夢半醒扶上雕鞍馬嘶人去嵐濕青絲雙
轡冷㬉控野梅江路聽畫角吹殘更鼓悲壯寒聲撩客
恨甚貂裘重擁愁無數霜月白照離緒青樓回首家
何處早山遥水闊天低斷腸煙樹誰念天涯牢落况輕
負煗煙濃雨記酒醒香銷時語客裏歸韀須早發怕天
寒風急相思苦應看我翠眉聚
又(遊西湖)
睡覺啼鸎曉醉西湖兩峰日日買花簮帽去盡酒徒無
人問唯有玉山自倒任拍手兒童爭笑一舸乘風翩然
去避魚龍不見波聲悄歌韵遠喚蘇小神仙路遠蓬
萊島紫雲深參差禁(時刻缺禁字非)樹有煙花遶人世紅塵西
障日百計不如歸(時刻多去字非)好付樂事與他年少費盡柳
金梨雪句問沉香亭北何時召心未愜鬢先老
又(平原納寵姬奏方響席上賦)
倦舞輪袍後厭秦箏䳄鸞未嫁怨新懷舊别有艷妝豪
勢樂春筍微揎翠袖試一曲琅璈初奏莫放珠簾容易
捲怕人知世有梨園手雙臂冷釧金瘦燭花對剪明
於晝畫堂深曲屏山展灰紅圍獸莫把雙眉依舊皺細
語新鸎囀柳聽箭落銅壺銀漏一片雄心天外去為聲
清響徹雲霄透人醉也尚呼酒
又
院宇重重掩醉沉沉亭隂轉午綉簾高捲金鴨香濃噴
寶篆驚起雕梁語燕正架上酥醿開徧嫩萼稍頭舒素
臉佀月娥初試宫妝淺風力嫩異香軟佳人無意拈
針線遶朱闌六曲徘徊為他留戀試把芳心輕輕數暗
計歸期近遠奈數了依然重怨把酒問春春不管枉教
人只恁空腸斷腸斷處怎消遣
又(自䟦云去年秋余試牒四明賦贈老娼至今天下與禁中皆歌之江西人來以為鄧南秀詞非)
(也)
老去相如倦向文君說似而今怎生消遣衣袂京塵曾
染處空有香紅尚軟料彼此魂銷腸斷一枕新凉眠客
舍聽梧桐疎雨秋風顫燈暈冷記初見樓低不放珠
簾捲晩妝殘翠蛾狼藉淚痕流臉人道愁來須殢酒無
奈愁深酒淺但託意焦琴紈扇莫鼓琵琶江上曲怕荻
花楓葉俱淒怨雲萬疊寸心遠
水龍吟
謫仙狂客何如看來畢竟歸田好玉堂無此三山海上
虛無縹緲讀罷離騷案香猶在覺人間小任菜花葵麥
劉郎去後桃開處皆多少一夜雪迷蘭棹傍寒溪欲
尋安道而今縱有劉郎冰柱有知音否想見鸞飛如椽
健筆檄書親草算平生白傅風流未肯問香山老
念奴嬌(回侍郎李大異)
知音者少算乾坤許大著身無處直待功成方始退何
日可尋歸路多景樓前垂虹亭下一枕眠秋雨虚名相
悞十年枉費辛苦不是奏賦明光獻書北闕無驚人
之語我自匆忙天未肯嬴得衣裙塵土白璧堆前黃金
酧笑付與君為主蓴鱸江上浩然明日歸去
滿江紅(同襄陽帥泛湖)
獵獵風蒲畫船轉碧波灣浦都不是柳汀桃岸橘洲梅
渚指點山公騎馬地經由羊祜登山處悄一如人在水
晶宫消袢暑薰風動簾帷舉秦箏奏凌波舞拚冰壺
沉醉晩凉歸去侵岸一篙楊柳浪過雲幾點荷花雨倚
樓人十里凭欄杆神仙侣
又(高帥馮太尉席上)
敵面輕風一兩點海棠微雨春總在英雄元帥曉來遊
處樓閣萬家簾幕卷江郊十里旌旗駐有黃鸝百舌囀
新聲垂楊舞寒食近笙簫鼓車馬閙銅鞮路拚尊前
一醉與花為主風韻可將圖障畫笑談盡是文章路問
何如鄒湛赴江頭陪羊祜
水調歌頭(晩春半一作春)
春事能幾許密葉著青梅日高花困海棠風急想都開
不惜春衣典盡只怕春光歸去片片點蒼苔能得幾時
好追賞莫徘徊雨飄紅風換翠苦相催人生行樂且
須痛飲莫辭杯坐則高談風月醉則恣眠芳草醒後亦
佳哉湖上新亭好何事不曾來
又
刀劍出榆塞鉛槧上蓬山得之渾不費力失亦匹如閒
未必古人皆是未必今人俱錯世事沐猴冠老子不分
别内外與中間酒須飲詩可作鋏休彈人生行樂何
事催彼鬢毛斑達則牙旗金甲窮則蹇驢破帽莫作兩
般看世事只如此自有識鵰鸞
祝英臺近(同妓遊帥司東園)
窄輕衫聯寶轡花裡控金勒有底風光都在畫欄側日
遲春㬉融融杏紅深處為花醉一鞭春色對嬌質為
我歌捧瑶觴歡聲動阡陌何似多情飛上鬢雲碧晩來
約住青驄踏花歸去亂紅碎一庭風月
又
笑天涯還倦客欲起病無力風雨春歸一日近一日看
人結束征衫前呵騎馬腰劍上隴西平策鬢粉白只
可歸去家山無田種瓜得空抱遺書顦顇小樓側杜鵑
不管人愁月明枝上直啼到枕邊相覓
轆轤金井(席上贈馬僉判舞姬)
翠眉重拂後房深自喚小孌嬌小繡帶羅垂報濃妝纔
了堂虛夜悄但夜約鼓簫聲閙一曲梅花樽前舞徹梨
園新調高陽醉山未倒看鞵飛鳳翼釵褪微溜秋滿
東湖更西風涼早桃源路杳記流水泛舟曾到桂子香
濃梧桐影轉月寒天曉
糖多令(安遠樓小集侑觴歌板之姬黃其姓者乞詞于龍洲道人為賦此糖多令同柳阜之)
(劉去非石民聸周嘉仲陳孟參孟容時八月五日也譜注重過武昌糖一作唐)
蘆葉滿汀洲寒沙帶淺流二十年重過南樓柳下繫船
猶未穏能幾日又中秋黃鶴斷磯頭故人曾到不舊
江山渾是新愁欲買桂花同載酒終不似少年遊
臨江仙(四景)
半雨半晴模樣乍寒乍熱天時榴花香逐濕風飛綠雲
翻碧浪水急轉前溪誰知清凉意思珊瑚枕冷先知
秋光預若借些兒賸催金粟閙素魄好揚輝
蝶戀花(贈張守寵姬)
簾幕聞聲歌已妙一曲尊前真個梅花早眉黛兩山誰
為埽風流京兆江南少醉得白鬚人自老猶記侯鯖
舊也曾年少後夜短蓬霜月曉夢魂依約雲山繞
謁金門(京口賦與歌者侑尊)
歸不去船泊早春梅渚試聽玉人歌白苧行雲無覓處
剪燭寫詩無語漠漠寒生窗戶明日短蓬眠夜雨寶
釵空半股
又(秋興)
秋無惡愁怯羅衾風弱雨線垂垂晴又落輕烟籠翠箔
休道旅人蕭索生怕香濃灰薄桂子莫愁孤酒約詩
情元落魄
鷓鴣天
樓外雲山千萬重畫眉人隔小簾櫳風垂舞柳春猶淺
雪點酥胸煗未融携手處又相逢夜闌心事與郎同
一杯自勸羔兒酒十幅銷金煗帳籠
柳梢青(送梅坡)
泛菊杯深吹梅角遠同在京城聚散匆匆雲邊孤雁水
上浮萍教人怎不傷情屈指人心幾人後夜相思塵
隨馬足月逐舟行
好事近(詠茶筅)
誰斫碧琅玕影撼半亭風月尚有歲寒心在留數根華
髮龍孫戲弄碧波濤隨手清風發瀼到浪花深處愛
一甌香雪
清平樂(贈妓)
忔憎憎地一捻兒年紀待道瘦來肥不是宜著淡黃衫
子脣邊一點櫻多見人頻斂雙蛾我自金陵懷古唱
時休唱西河
醉太平(閔情潛時刻誤夫)
情高意真眉長鬢青小樓明月調箏寫春風數聲思
君憶君魂牽夢縈翠綃香煗雲屏更那堪酒醒
西江月(賀詞稼或刻辛軒)
堂上謀臣樽爼邊頭將士干戈天時地利與人和燕可
伐與曰可今日樓臺鼎鼐明年帶礪山河大家齊唱
太平歌同日四方來賀
龍洲詞
