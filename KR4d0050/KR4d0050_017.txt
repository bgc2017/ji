鄖溪集卷十七宋鄭獬撰
論
治具論
為治之具有化有教有政有刑如一氣之變萬物隨之
以生以死而不見其巧者化也民生之愚不能自反徐
而牽之於善道教也開其利害判其曲直一歸之於繩
墨者政也猾強不制乃為之斧鑿為之鞭笞以刻轢酷
楚其肌膚支體者刑也是四者天下之民所以仰而為
治也是古之堯舜禹湯文武周公之所盡心也今夫朝
廷之出一令建一亊天下嘈然聚議其得失而又逆知
其後日之行與不是不可謂之能化也天下之民朝而
出作暮而入息莽如山林之鳥獸草木一不知其飢飽
肥瘠寒燠是不可謂之能教也彊者鬭智者欺天下之
猾亂狙詐者百出是不可謂之能政也惟其斧鑿之用
鞭笞之罰具於律令者吏習誦而從事焉又未能盡心
也郡縣之吏旦而坐高堂之上民之鬭擊盜賊欺誣殺
人者日集於庭或誅或竄或笞遣之其能辨白黑敢推
擊束縳胥輩者已出露頭角號為能吏矣至於怯軟貪
冗老昏而病疲者則又有所不能焉當免而笞當竄而
誅重輕之權或移於子弟猾吏豪民之手善民瘖瘂而
無所訴用刑之失猶如此又豈暇議政教之美乎夫天
下之所寄者内則宰相也外則郡縣長吏也宰相佐天
子講治於内而郡縣長吏奉行治於外使天下靡靡而
入於善是宰相與郡縣長吏之職也今長吏之臨治以
如是是天下之無化與教與政而獨有刑且未能盡心
焉宜朝廷之思所以化之教之政之刑之之本原擇賢
長吏而俾致於民焉為治之術亦可謂有具矣
責任論
古之擇人也才其任之也專其持之也久故稱治焉此
可為士而不可為大夫此可為大夫而不可為卿為公
一眡其能否上下而槩充之昔者舜以伯禹能平水土
故為司空以棄能植百糓故為后稷以臯陶能平刑故
為士益能通山澤故為虞伯夷能禮故典禮䕫能樂故
典樂終舜之世未嘗有二事乃不曰伯夷禹汝復為稷
播百糓棄汝復為虞順予草木鳥獸伯夷復典樂以教
胄子如此紛紛之更為也武王牧野之戰講兵行師則
曰太公望其人也周公不與焉天下既巳定周坐明堂
起制度則曰周公其人也太公望不與焉周公雖聖人
至與學兵之精深固周公有不如周公且有不如况衆
人也耶今求其為師為司空有如周公伯禹者耶求其
為稷為士師為秩宗為樂有如契后稷皋陶伯益伯夷
䕫者耶周公伯禹為大聖人無有也契后稷皋陶伯益
夷䕫為大賢人亦無有也大聖賢人不世出固不可求
然自朝廷文武之公卿及百執事郡縣之廉察牧守下
至一命黃綬之吏不知幾百千萬人而盡得其才不才
之擇乎至其為大理者果不可移之為太常乎為吏部
者果不可移之為禮部乎為筦庫簿書之小吏果不可
移之為牧守公卿乎又能畢其能而任之乎固無有此
也用一中人之材或連踐數賢人之職未能領其綱紀
文書而巳復遷去之甚者纔三歲餘或朞月而罷惟較
其資歷之深不考其虛實之效因循頽靡一切為苟且
是豈古任人之意耶以周公之聖不敢兼太公望之事
以稷契臯陶之賢不敢兼伯夷后䕫之職終其身而無
二事今無周吕之才而使之盡周吕之事無稷契臯陶
之智而使之一稷契臯陶之務又僕僕然亟遷也欲其
磨心出力以濟天下之務難矣夫統羣才而進之者天
子也佐天子而議當否者宰相也平其衡銖累而較之
此可為士不可為大夫此可為大夫不可為卿為公俾
其才不才之用任之以專持之以久專之而無擾也久
之而無易也專之無擾則名分定而職業修久之無易
則思慮一而政事明夫如是是天下之治可由此而出
矣
備亂論
備天下之亂者古今大勢可見已而未能有善備者也
始周之諸侯相禽獵剖而為六國卒併於秦以諸侯之
亡周也乃為之備諸侯一剗其根蘖而郡縣之遂令天
下無一繩之維諸侯則不作而其末乃有布衣之禍故
高祖不由尺土暴起於風埃之中五載而成帝業漢以
郡縣之亡秦也則又為之備郡縣而又裂其土地以封
諸侯王盤踞過強卒用不終而布衣則不作其末乃有
外戚之禍賊莽窺其隙遂盜有漢璽及光武之再開闢
以外戚之亡西京也則又為之備外戚乃不復委重宰
相而尊用臺閣三公拱袂而守虛器外戚則不作而其
末乃有閹䜿之禍積其殘暴酷烈而終之以董卓天下
遂暌而為三魏氏以閹䜿之亡漢也則又為之備閹䜿
痛埽刈之一歸其房闥之役閹䜿則不作而其末乃有
強臣之禍故司馬父子襲據大柄更四世而禪其國晉
氏以強臣之亡魏也則又為之備強臣而培植其宗族
雖愚兒懦子皆付以大國強臣則不作而其末乃有宗
室之禍朝而為帝暮而為囚五胡乘之遂荒中國瀰漫
横流以至於唐太宗乃頗究覽失得而為之大備焉及
其末也則又有藩鎮之禍梁唐晉漢周皆以藩鎮而更
為帝夫歷世之亂考其所以備之者不為不至窒一穴
穿一穴何禍亂之不息也蓋未嘗取天下之公制而獨
以巳之私者備之耳成湯周武以諸侯得天下而商周
未嘗輙廢諸侯豈非用天下之公制者邪惟其公也故
後世之長久繇秦而來獨汲汲備其私者又矯之過嗚
呼不得聖人之法而備之奚有不速弊者邪
漢封論
漢封之失不在高祖而在文帝何以言之高祖初起擾
攘之中於時天下惟習知有六國之弊而不知周公五
百里之封故其王侯崛起各擅一國包山跨河無復疆
畛臧荼得燕魏豹得魏韓王得韓諸田得齊趙歇張耳
得趙韓信英布得楚更貪互奪惟恐土地之不廣甲兵
之不雄高祖知其勢之不可削也亦欲無盡乎英雄之
用乃手裂而盡付之故其追項羽於固陵期諸侯不至
用留侯計捐睢陽以北至榖城以予彭越捐陳以東傅
之海以予韓信乃能致二人而遂克羽當此之時高祖
豈暇議周公五百里之封哉及其巳平則宗室子弟類
皆稚孺頎然老壯餘楚代耳且恐後世一日有隙漏則
非強大諸侯無以鎮壓之故又封其同姓各數十城盤
踞天下十分之七其後吕氏果欲為亂而天下堅重卒
不可搖此高祖因用天下之勢而為之封庸何有失哉
然高祖非不知其未有弊也以存漢之計大而諸侯之
禍未即發也故其封吴王濞召而相之曰若有反相天
下一家慎勿反然而高祖竟封之此其為慮可見矣韓
彭軰既巳誅夷吕氏又滅則變而通之豈不在文帝乎
於時賈誼欲裂其國以分封子弟俾之久而可傳且拉
其脊而折之文帝竟不能用拱手而成七國之禍由此
磐石遂&KR1142;矣使賈誼之策行則雖有王莽何由為盜哉
夫惟高祖善用其勢惟賈誼善識其變然而不能遂救
者文帝也漢封之失不在高祖而在文帝孰謂不然哉
五勝論
五勝之說出於三代之衰乎始於商周建正而用子丑
說者由此而推之以周木德商水德引而上之則舜為
土堯為火帝嚳為木顓頊為水少昊為金黃帝為土炎
帝為火太昊為木至於正朔亦或不同又曰周火德秦
水德漢土德從其所勝與前復大逆鄒忌賈誼劉向皆
持其說子曰行夏之時蓋斥商周建正之非也書言堯
舜禹為詳而未嘗言改正朔詩春秋言周為備而未嘗
言五勝以董仲舒之博學猶曰舜改正朔易服色其餘
盡循堯道不知仲舒從何而得之豈其未見古書而出
於䜟緯乎班固又叙帝世言周遷其樂故易之繫辭有
所不言尤為謬戾
漢諸侯王論
鼂錯為漢削諸侯尊王室遂覆其宗忠矣語智則未也
幸而漢勝之借吳楚得天下其禍於漢也可勝言哉揚
雄以愚論者不究其成敗多譏雄者故著云漢諸侯王
類多覆溢大者以畔誅小者以姦亡累迹而發然漢未
嘗為擇賢師友以剴切誨導成就之也吳楚既滅創艾
繩削内外相伺立為讐賊過若毛氂發為山丘此谷永
所以痛切中山所以增欷也至其惡積禍至則皆歎息
悔恨其前之不得為善思有以洗心革行亡由也故厲
王之遷乃曰吾以驕不聞過故至此梁王亡亦曰傅相
不以仁義教臣也是可哀也觀諸王之所為桀紂不甚
於此然而無令其獨被惡名宜責漢之不為置賢傅相
以誨導之云耳
兩漢論
西漢之亡也天下咨嗟涕泣而思之其雄豪而起者莫
不爭趨為劉氏光武因之遂再有天下東漢之亡也民
皆解散而背去之鳥駭土委為袁氏為曹氏為孫氏劉
備僅能竄伏於蠻蜀以一彈丸地自鄣力蹶不能爭漢
土卒亡焉二漢之亡一起一廢其故何哉亦質乎民而
巳矣請言之西漢之初高祖入關除秦苛法如提民於
沸湯燎爐之中濯之以清泠之泉於時天下蓋巳識漢
矣至於文景昭宣用仁恩以結天下廼去肉刑定箠令
减口賦三十而税一假民田賜民爵女子牛酒老者絮
帛孤獨鰥寡皆有振給四方有一水旱一災異則又為
賦池籞發倉廪除民租下詔遣使以循撫之其所以哺
乳涵養之意德澤踰於三代雖元成之間權綱狃為姦
倖而亦未嘗有虐政殘民也故其亡也天下咨嗟涕泣
而思之光武所以能一呼而集天命至於東漢則不然
惟光武顯肅三世為治和帝之後政奪母氏閹䜿遂盛
二家之親戚賓客黨類布滿郡國其府第園池之夸侈
歌童舞兒車服之玩權貴之貨賂一金之費皆剽奪於
民豺狼相付予積百餘年其所以刻剥斵喪之酷則又
踰於桀紂民將挾矛操矢而攻之又何思之有故其亡
也天下皆解散而背去之此其不復能再興也一起一
廢庸非在於民乎故君者所以為養也民者所以為報
也養之深則報之厚養之淺則報之薄凡自三代而來
其國之亡有久有速者皆以其養之深淺報之厚薄常
相符焉養之深報之厚則其存天下也必久養之淺報
之薄則其亡天下也必速漢民之報於漢歷四百年至
其殘極而後去之其所以為之報之者亦已盡矣傳曰
木之將顛本實先撥西漢之亡本猶在也故再有天下
東漢之亡本巳撥矣故暌而為三國然不務深養其民
而責民之報厚且久乃自書契而來未之聞也
說
天說
柳子厚作天說謂天之元氣隂陽壊則人由之生譬之
果蓏癰痔草木之敗逆而蟲生焉功者自功禍者自禍
是天與人絶不相預焉嗚乎亦怪辯矣哉劉禹錫又作
天論繁枝葉而扶其說是二子者困廢於時謂天不相
其道故云耳俾二子而充其欲必不有是言夫天之可
以形得者惟其行日月羅星辰蒸風雲躍雷雨陽燠而
生植隂寒而歛殺者耳至其漠然不可窺其隙者是必
有命於其人者焉堯舜之際以聖禪聖可謂燦然矣而
堯曰天之歷數在汝躬汝終陟元后舜亦以命禹湯武
以德桀紂以賊用至仁伐至不仁亦可以無疑矣而湯
曰有夏多罪天命殛之武王曰商罪貫盈天命誅之孔
子伐於宋孟子讒於魯聖賢出非其時宜乎為困矣而
孔子曰天生德於予桓魋其如予何孟子曰使予之不
遇魯侯者天也此豈聖人造託於天以詐世乎蓋亦有
教存乎其中矣強桀之臣欲負力而覬非望者苟能自
反之必懼曰蓋亦有天之歷數云耳昏慢之君將肆欲
乎天下苟能自反之必戒曰天儻或命有德者代予云
耳趨進之士皇皇而無所合苟能自反之必安曰予之
不遇乃天處之云耳然而其命之者不可以有窺也其
道至大以簡非如君上之有爵賞刑罰也非如父兄師
友之撫憐而告語之也今欲以一痛疾一呻呼而覬天
之渠渠然仁且哀之既不為動遂舉謂天不與人相預
設天果能聽之則天下之人號呶狂走將挾其長短曲
直以辯訟於天則天之擾擾固多事矣其將竭蹷奔趨
應對之不暇尚何有高遠而不測者邪孔子曰道之將
行也歟命也道之不行也歟命也由周公而上聖賢得
其用者蓋亦天云耳由孔子而下聖賢不得其用者蓋
亦天云耳是聖賢之進退廼不在天與故君子者勉而
學問修而忠信履天下之正道居幽屈而不疚以待夫
天命者焉易曰樂天知命故不憂又曰居易以俟命然
則不修而務信天者非也修而務不信天者亦非也修
之者在我也貴之賤之在天也不修而務信天則怠修
而務不信天則妄怠與妄君子不由也今二子外其天
事而一推之人則逹者必矜其才智厲其吻齒力排而
前曰在人而已天何預我哉其窮者又將不忍其狷憤
變易其操守亦力排而前曰在人而巳天何預我哉烏
乎以二子之博學溺而為伾文則信其說之駮而不免
於世焉孔子曰不怨天不尤人若二子者其怨天者歟
其尤人者歟
險說
或問聖人尚險歟曰尚險易有之王公設險以守其國
或者曰此非險也言機也託云險耳曰天險不可升天
有機而不得升乎地險山川丘陵為地之機乎或者曰
險者豈可設歟曰擇土建國非設而何或者曰吳起有
言在德不在險記者傳美之曰兹陋說也文侯方磨牙
與羣虎裂食天下起激之云耳或者曰周公豈不大聖
人與其營洛邑曰使有德者易以昌無德者易以亡顧
為非邪曰孰謂周公有是言乎周公之營洛以廣畿地
而備制度耳故兼豐鎬以為千里周公欲後世之易以
亡則七年渠渠安用制作邪制作所以繼後世也周公
不欲後世之速亡也明矣哉或者曰周公曷為不都洛
曰是所謂聖人尚險也奚獨周公邪古之為天下者皆
推擇其雄山大川之形勝者而為之國故唐虞都蒲或
都平陽夏都安邑或在太原商遷於汲又遷相文武在
豐鎬秦漢固關中據上游以制天下兹聖賢之意巳故
古之能兼天下者常在中國吳之亡也而晉取之陳之
亡也而隋取之以劉裕之雄入關破姚秦卒敗而返尺
土不得收古之為國略可較矣或者曰然則險愈於德
與曰非是之為也德者行於巳險者外禦之耳中材之
君有地有險易以守也今有人蓄百金之篋置之通衢
曰吾有德以守之安用室宇垣墻為衆人且知其不可
百金之篋然耳况為天下者邪
震說
天雨作其聲肱肱然以遠聞者雷也裂然疾而暴作者
震也天之所以為威也物之幽伏頑處強悍而不能自
達者是肱肱然不足以鼓其間於是裂然暴作而時一
震之天下之人起而𢥠然畏之曰威也然則非蚤暮習
而日見之也非漠然寂寥曠而無之也日有之則玩焉
不足以為畏也無之則怠焉不足以為畏也其與古之
震天下者合歟夫忞忞之政潰潰之俗其久瞶而久眊
也不裂其耳目而一震之則不肅唐堯之老天下事有
倦而不起者舜作而震於崇山震於三危震於羽山震
於幽州當舜之時合震者四天下𢥠然畏之曰舜威也
紂之不道諸侯肆行文王作而震之震於密震於崇震
於昆夷當文王之時合震者三天下𢥠然畏之曰文王
威也孔子斥而季氏僭魯有不震者焉望之殺而恭顯
進漢有不震者焉後之世不震者相躡矣如欲作而震
之則莫如法舜與文王使天下蹵然而改聽矍然而改
眎一開耳目之弊然后主威尊而號令行易曰震來虩
虩笑言啞啞其舜與文王之謂歟
虎說
安陸故多虎或躍而入郭里民設穽以逐之虎避去入
山民即山復為穽虎遂窮而遠遁今亡虎矣天之生物
與人迭為盛衰天下平治之久生齒大繁暴害天物亡
休息異時漢溪多魚矣不售則反棄諸河今財充釡而
巳是川澤不足以勝網罟異時南山多薪矣凡民得樵
焉今相鬭於叢薄間是山林不足以勝斧斤異時夢澤
多稻矣鄰里不相求今持劵而往無所貸矣是田疇不
足以勝食故古之聖人於物也養之有道取之有時獺
祭而魚梁入隼擊而罻羅用故物與人相資而不相竭
後世亡法故物與人迭盛而迭衰自唐末五代兵滿四
海生靈苟活於白刃間廬聚不見㸑烟是時山林川澤
得以休息而物大出為暴若海潮之溢於是魚蟲鳥獸
羣行而奪民之居虎豹厭食若人矣是非盛衰相勝而
有時哉善持之者不欲其有所勝而有所害若安陸之
虎既窮而不得自託於山野民既巳勝矣然亡使其復
躍入郭則甚善
