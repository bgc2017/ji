鄖溪集卷二十八宋鄭獬撰
五言絶句
齊山晚歸
飲散齊山晚夕陽秋浦紅不須鞭五馬十里聽松風
出都次南頓
駐馬綠隂下離人正憶家可憐桃李樹猶有未開花
酴醿
清香無物敵粉葉自成圍白玉瓏璁髻真珠纓絡衣
題僧文瑩所居壁
西湖頻送客綠波舟檝輕春入蘿徑静浪花翻遠晴
七言絶句
詠史
漢地龍蛇始遘迍曹公崛起定經綸隂謀用盡得天下
誰道彼雛解笑人
魏生被責灌將軍股慄如何不自陳若使當時有英氣
肯為丞相掃門人
漢家行賞盡論功禍福于人豈易窮解把舊恩酬項伯
獨將大義斬丁公
讀蜀志
曹公屈指當時輩天下英雄數使君髀肉消來還感泣
争教漢鼎不三分
莊鵾辭海(初離安陸詩)
歸路漸驚紅葉老舊山已落白雲深莊鵾聊欲辭滄海
越鳥終須憶故林
下第遊金明池
騎殺青都白玉麟歸來狂醉後池春人間得喪尋常事
不避郎君走馬塵
久泊餘杭關外水涸不能行晚雨甚快解舟有
日矣
初看紅芰小開頭今見青房結子稠深謝晚雲憐滯客
故飛凉雨送歸舟
書屏
翠篠疎明臨晚水紫葵點綴落晴沙山雞對卧綠蒲葉
野鴨争銜黃荇花
夷陵張仲孚顒以荆州無山為戲輙書二絶
使君終日倚朱欄綠樹高樓掩映間自有碧江無限好
荆州佳境不須山
雨後飛雲冉冉回碧天都似鏡初開只應峽口多山處
不見秋光萬里來
再賦如山
小堂草草屋三間暇日徜徉養夀閒揭榜如山還自笑
何人不老似青山
客意
已换春衫别後衣此心長共白雲飛高堂夀酒年年事
趁取榴花及早歸
讀司馬君實撰呂獻可墓誌
一讀斯文泪瀉襟摩天直氣萬千尋知君不獨悲忠義
又有兼憂天下心
讀李英公傳
李密被誅猶不負文皇顧命更何疑豈將當日奔亡後
比得當年富貴時
曉凉
銀河垂角斗星稀曉簟微凉夢破遲落月半庭人未起
好風搖動碧桐枝
三月
三月江南梅子青春遊已過畫船横酒懷索寞人初倦
已喜金杯弄水聲
夜寒
欄干徙倚未能眠雲破初開碧玉天滿地雪花寒不掃
恨無明月對嬋娟
晚晴
漸覺沙頭碧草乾開簾更把晚雲看波光月色俱清絶
應有新花怯夜寒
雪晴
一抹明霞暗淡紅瓦溝已見雪花溶前山未放曉寒散
猶鎖白雲三兩峯
秋晴
雨洗秋空明似水瓦光浮動碧差差好風晴日虚忩净
正是幽人養病時
塵埃
袖裏金鎚白㲲袍塵埃自古出英豪胷中憤氣蟠不得
一夜虹蜺萬丈高
明月
一環明月午初停自挂虚忩不可扃恰見梧桐一雙影
綠隂漠漠覆中庭
聽泉
為愛飛泉灑雪凉無緣移近曲欄傍直須買斷清溪住
引取寒聲繞卧床
湖上
湖山只合住真僊家在鄖溪未有緣欲把金錢三百萬
萬松嶺上買雲眠
採江
江上雲亭霽景鮮畫屏展盡一山川遲遲欲去猶回首
目盡孤烟白鳥邊
江行五絶
馬當之西絶險處青山獨出無四鄰且繫畫船楓樹下
行人去賽小姑神
三日禁船官不容波如連屋萬千重莫向長江争道路
如今風雨屬蛟龍
清明村落自相過小婦簪花分外多更待山頭明月上
相招去踏竹枝歌
快帆美滿送船去忽值高沙船不行只道今朝風色好
不知還有暗灘生
西江廟前飛來鳥紫金作翅尾畢逋翻空趁船接紅果
銜去却哺林中雛
觀濤
怒濤沃日為之隂下有蛟龍不測深若比人間惡風浪
長江風浪本無心
水淺舟滯解悶十絶
聞道春流下斗門扁舟應得解南村欲看竹箭開新漲
更插楊枝記舊痕
正愛春波妥妥長微吟倚棹落花傍狂風忽送蛟龍雨
翻動一天星斗光
柳枝拂水萬千縷水去柳枝還却回不似桃花愛飄蕩
等閒流出碧溪來
壩上春流滑滑來行人相語笑相催解舟直入碧天去
天上晚雲行處開
小鳥羣飛獨木隂笑聲騷屑如鳴琴見人接翅却飛去
還入前村楓樹林
稚子持竿坐芳草魚兒跋尾出浮萍會稽巨犗沉猶脫
滄海驪龍睡不醒
酒徒不復少年時白髮狂歌亦未衰更與春風酬一醉
好花猶有兩三枝
青天萬里放醉眼啼鳥一聲傷客心携手尋春春盡日
此時真直萬黃金
春水駸駸抺舊㾗兒童乘浪戲青雲去如跳鯉忽驚散
來似遊鳬還作羣
斗城縹緲浮雲裏歸路坡陁碧草斜北極巳看龍虎氣
神州漸近帝王家
登第後作
文闈數戰奪先鋒變化須知自古同霹靂一聲從地起
到頭身是白雲翁(公病中嘗夢浴玉龍池驚見體生鱗角而寤)
探花
粉蓓團梢相並開醉中走馬探花回春衫不惜露痕汚
直入閙花深處來
上朝
秋風御路冠蓋滿曉月畫樓鐘鼓遲卧聽傳呼丞相入
可憐正是上朝時
翰林夜直(召草富丞相制)
中使傳宣學士家君王令草侍中麻紫泥金印才封了
蓮燭燃殘一寸花
夜宿秘閣
金馬藏書大帝家繞簷鳴玉滴冰牙晚雲不動寒風斷
殘雪時飛三兩花
乞郡
曉日銀臺再上書相君何日奏丹塗紫皇有意憐衰老
乞與揚州第五符
省中栽花
凌晨上馬晚方回不省好花開未開誰把金錢買花樹
帶將春色入城來
試院中懷公逹
黃衫自掌貢闈𤨏強刷塵心酒一杯天上謫仙如見憶
可能騎取老鯨來
被恩出使
鏡湖清淺越山寒好倚秋雲刮眼看萬里塵沙卷飛雪
却持漢節使呼韓(予時求會稽郡)
出北關
去年此地送行客俯仰之間迹已陳今日復來相别處
使君却是北歸人
過十丈山
慣向長安事朝謁滿衫塵土厚於泥行人若愛青山好
何不暫時留馬蹄
白雲道中
翠璧連環三百里行人不柰愛山何莫辭下馬尋雲逕
前到淮西塵巳多
過三十六洞
草深樹密不見溪但聞地底溪聲迴忽從山口渡流水
始知此溪山北來
蒼山連環不斷頭溪聲繞山無時休後溪已穿綠樹去
前溪却向山前流
高溪却瀉低溪水溪裏分明見白沙夜來山上暴風雨
溪口流出紅桃花
離蔡州
風吹醉面出南州兩行紅裙立馬頭已過落花時節晚
不須再拜苦相留
離雲中一首
南歸喜氣滿東風草軟沙平馬足鬆料得家人相聚說
也知今日發雲中(漢使離北庭常限正月四日)
入涿州
飲馬桑乾流水渾燕山未晚已黃昏衣襟猶帶長安酒
不分江湖浣舊㾗
回至涿州
來時正犯長安雪今見春風入塞初為問行人多少喜
燕山南畔得家書
五松山(李白嘗遊此今有寳雲寺)
天上仙人謫世間醉中偏愛五松山錦袍已跨鯨魚去
惟有山僧自往還
秦淮
秦氏無過一再傳欲圖萬里據秦川漢家只在芒山下
却謂金陵五百年
四海龍蛇日沸騰秦皇萬世欲相承漢家王氣芒山起
却事東巡鑿秣陵
淮上
桐栢山中草木靈淮源潏潏繞山鳴誰人鑿出渾河水
汚却長波萬丈清
車蓋飛雲不放船長疑水府貯神仙淮靈須信疎慵甚
欲住荆州不計年
自天竺遇雨却回靈隠
月桂峯前快雨飛林間避雨亦沾衣才晴便出西山路
却共斷雲相趁歸
舟行次南都遇雨
雨聲飄斷忽南去雲勢旋生從北流料得凉風消息近
蕭蕭只在柳稍頭
老火燒空未易收忽驚快雨破新秋晚雲濃淡落日下
已似楚江南岸頭
自靈隠回謁孤山勤上人
獵獵長松十里風歸時路與北山通陶潛今日無餘事
更過虎溪尋遠公
贈冲雅師(善草書)
姑孰上人溪上居碧松搖雨晚凉初誰將六角竹枝扇
來問羲之覓草書
赤壁
帳前斫案决大議赤壁火船燒戰旗若使曹公忠漢室
周郎争敢破王師
早起
頭疼宿酒未能解獨怕曉寒簾捲遲懊恨桃花愛飄蕩
夜來壓折海棠枝
送禪雅歸姑蘇
秋風江上白雲飛江氣飄蕭欲灑衣正是荷花滿吳國
詩人靈徹故山歸
嘲范蠡
千重越甲夜成圍宴罷君王醉不知若論破吳功第一
黃金只合鑄西施
湖上晚歸
江梅向臘雪初飛莫向花前酒數稀為報玉堂批詔客
夜來乘月北山歸
柳湖晚歸
碧天寫入柳湖底天上醉遊春日斜便留畫舫入城去
不忍馬蹄踏落花
舟中睡起
銅盤綠水浸紅蕖風卷紗㡡睡足初金殿故人如借問
為言病酒嬾修書
重到城東有感三首
曾訪花翁醉玉壺重來花下盡平蕪東風繞袖應相識
記得當年舊酒徒
好春初滿杏園花十里曾携載酒車今日黃雲衰草地
不堪更送賈長沙(李子思謫官又於此相别也)
仙桃移在玉欄初紅抹臙脂嫩點酥聞道飄零落人世
清香得似舊時無
逄賈老
買得虚名東路歸自憐鷗鳥本㤀機吾師不用苦迎送
亦是當時一布衣
贈徐登先生
鬢髮如黧眼正青鍊來玉骨巳通靈我來欲問金丹訣
三日林間醉不醒
柳湖席上呈夏宫苑
千條萬條楊柳絲好花不過三兩枝(淮陽多牡丹然竒絶者每圃不過數)
(枝)今日樽前為君飲明朝酒病終不辭
阻風遊銅陵護法寺
白浪浮江打白沙江頭綠竹對僧家春風也似玉京好
一樹殘紅山杏花
正夫草卷巳就余例亦奏牘今得絶筆
琳琅之寳出荆山合作珪璋與佩環楚澤白茅最微陋
何緣亦在貢書間
送王殿直
玉尺新裁白紵衣楊花紛泊滿衫飛少年不怕風塵惡
汚却鄣泥走馬歸
一尊聊寄洞元師既到山中春未遲料得醉眠巖石上
曉風零落小桃枝
洞元道士酒中仙散髮人間五十年醉後不知山月上
竹間横枕一琴眠
送曉容
龐眉蒼面已衰翁猶踏天衢塵土中收得閒名好歸去
鮮魚白酒醉秋風
寄郭祥正
天門翠色未饒雲姑孰波光欲奪春怪得溪山不寂寞
江南又有謫仙人
寄題峽州宜都縣古亭
古人已逐秋草沒明月空隨秋浪翻安得古人似明月
長來此地對金罇
戲言寄霅溪使君唐司勲
水精宮殿從來小(霅上號水精宮)寂寞蓬萊不可遊(會稽號小蓬萊)十
萬人家明鏡裏神仙都會是杭州
出金陵却寄蔣山元師
不及林間紅鶴羣飛泉却得夜深聞風帆又絶秦淮去
回望北山空白雲
招余補之
赤泥圓印木蘭酒欲飲無人共把杯只隔春江一潮信
可能閒訪故人來
憶南中兄弟
河上青青榆葉稀湘童何日報南歸可嗟不及衡陽雁
兄弟相將作隊飛
遺興勉友人
人生三萬六千日二萬日中愁苦身惟有無心消遣得
有心到了是癡人
傷王霽
欲鍊此心成古鏡清光直透太虚明朝來一灑故人淚
依舊塵埃滿匣生
稚子
稚子誰憐衰病餘戲殘鬭草繞庭除朝來竟學黃家
畫畫破新傳幾本書
田家
數畝低田流水渾一樹高花明遠村雲隂拂暑風光好
却將微雨送黃昏
汪正夫為人撰墓誌有中金之贈因以二絶戲
之
飄然才思是真仙鳳字仍留碧玉鐫换得黃金滿書篋
可能獨具買山錢
寳字竒文刻夜臺黃金論價未當才諸生可是無豪氣
不就韓公乞取來
病中
丞相新詩懶未酬一編藥錄在牀頭何時病骨健於鶻
直與秋風萬里遊
病來翻喜此身閒心在浮雲去住間休問遊人春早晚
花開花落不相關
謝病
自緣謝病慙朝紱漸有心期訪舊廬為問桃花巖下客
有田肯貰子真無
昔日
昔日揮毫多壯思半天拂下鳳凰兒夜來雪灑松窗急
開卷先逢白髮詩
藍橋送客回謁張郎中
都無歌管伴金杯草草藍橋送客回寒雨飄零不成雪
剡溪閒訪戴逵來
酬公逹
小吏扣關聲啄啄山夫驚落手中杯不知天上何緣到
袖裏擕將明月來
哭重伋兼穰令
古劒沉來不可尋白沙堆下葬黃金憑君莫向大江哭
泪入黃泉冤更深
自嘲
樂府休翻白苧歌樽前已怯卷紅螺壯心雖欲未伏老
争柰秋來白髮何
嘗酒
病髮搔來不滿簪一樽聊復灑煩襟只應從此歡心减
不及年年酒味深
飲醉
小鍾連罰十玻瓈醉倒南軒爛似泥睡起不知人已散
斜陽猶在杏花西
巽亭小飲
花開花落何須問勸爾東風酒一杯世事正如滄海水
早潮才去晚潮來
酒寄通州吳先生
往年醉倒先生家今寄綠酒滄海涯此酒到時春已晚
猶應趁得賞殘花
酒寄郭祥正
第一荆州白玉泉蘭舟載與酒中仙却須捉住鯨魚尾
恐怕醉來騎上天
次韻程丞相觀牡丹
滿車桂酒爛金醅坐繞春叢醉即回争得此花長在眼
一朝只放一枝開
碧凉繖下罩羅敷只恐晴暉透錦襦醉倚玉欄問春色
此花勝得洛中無
第一名花洛下開馬䭾金餅買將回西施自是越溪女
却為吳王賺得來(陳人常賫金就洛中市花一圃或至千餘緡)
絲頭黃芍藥
揚州絶格巳為稀北土花翁載得歸白玉圓盤圍一尺
滿堆金縷淡黃衣
招同僚賞雙頭荷花
為愛荷花並蔕開便將荷葉作金杯桃根桃葉俱殊色
且看相携渡水來
酬張仲巽見督龍山之遊
渚宫曾燕菊千枝落日須將急棧追料得山花也相愛
使君來晚不嫌遲
倒尊擲帽愧新詩後日歡遊亦可追自是東風多逸興
不關南郡出遊遲
梁天機約重陽見訪而汪正夫簡報書齋叢菊
輙有小蘂因書一絶呈正夫
簡報菊叢生小蘂枝頭應似撥冰醅故人有信來相訪
好祝秋風及早開
重九後見新菊
年年時節菊初開滿插花枝倒酒杯今日秋風欺病客
惟將白髮上頭來
江梅
杭州别乘有餘才戲作佳篇寄我來已教吳娘學新曲
鳳山亭下賞江梅
雪裏梅
武皇未識長卿才多向吳王故國來誰見江南佳賞處
月中詞客雪中梅
和汪正夫梅
少陵老杜獨憐才長句還如鐡馬來酒味漸佳春漸好
苦教陸凱詠寒梅
世上庸兒苦忌才脫身曾把虎鬚來他年若隠吳門去
從此真仙不姓梅
江南江北謫仙才為愛湖山特地來願得春寒過三月
尊前留得臘前梅
禁林自笑老無才覓得杭州刺史來飲散憑欄却怊悵
不堪憶著故園梅
好花賦與本天才料得靈根天上來應為長安惡風土
故教北地不栽梅
妖花爛漫敵清才鄴騎還驚寳玦來鄭國枉教蘭作佩
定應不識楚江梅
座中豪客洛陽才醉舞春風拂袖來明日却尋歌管地
中庭空有折殘梅
麗賦多傳楚客才新詩還自楚江來雪痕未漲龍池水
風信先飛庾嶺梅
探花最費庾郎才欲把琱盤折取來不奈雪花苦相誤
梢頭無處認真梅
詩入雞林白傅才當年曾佩左符來尊前依舊江山好
不見章臺驛使梅
劉蕡直氣壓羣才却束塵衣取次來開府剛腸破金石
可能刻意賦寒梅
欲酬彊韻若為才昨夜歸時趁月來寂寞後堂初醉起
金盆猶浸數枝梅
好花有意似憐才時泛清香入袂來待得繁梢都結實
莫將細核比楊梅
流俗休教見美才不如長入醉鄉來江南蚤是多風雨
莫向花前唱落梅
江南還有謝娘才試數春期幾日來綵勝未隨釵上燕
玉臺先插鬢邊梅
木秃風摧正為才幾將擠䧟九淵來見君說著須酸鼻
何必尊前更食梅
窮通繫命不由才富貴偏宜老後來花草猶教有先後
憑君試看北枝梅
姑射仙人冰作體秦家公主粉為身素娥自已稱佳麗
更作廣寒宫裏人
落梅
醉墨紛紛盡雅才等閒携酒探花來笙歌已散遊人去
更逐東風拾落梅
竹
經時不到紫雲溪新筍斕斑青玉枝生怪南山惡風雨
夜來長得碧龍兒
冰骨清疎綠玉君連環高節粉花紋截來好作仙翁箒
獨倚扶桑掃白雲
鸞節朝元昨日歸玲瓏玉佩解雲衣幾多碧玉鳳凰尾
鬭向秋烟不肯飛
鷺鷥
小屏飛鷺雪䙰褷窗影初搖晚竹枝獨倚枕函無一事
無何鄊裏覺來時
食魚憶新開湖
柳條穿頰一雙鯉鱗插金錢腰尾長何日酒泉飛白浪
湖邊先問把罾郎
曾擊畫船湖北樹船家新撇白醪醅紫荷蓋下黃金尺
只就罾頭買得來
頃年嘗與董伯孫數子獵兔抵馬欄今日重來
解鞍佛舍見高儀之題云躍馬飛鶻至此追念
疇昔因紀一絶兼呈儀之
昔年嘗臂海東鶻醉客高飛鐡馬羣今日見君題壁處
自憐曾是舊將軍
浚溝廟蜥蜴(或云能知風雨)
不歸大海不藏山碧瓦朱欄綠樹閑應待老龍纔睡著
便偷雲雨落人間
雨雪雜下
雨鬭雪聲相雜下飄蕭密勢灑空來北風有意待寒臘
只放飛花一半開
楚江雲暖凍未得雪粒飄來著地稀恰似小園寒食後
梨花零亂雨中飛
詞
初春(好亊近)
江上探春回正值早梅時節雨行小槽雙鳳按凉州初
徹謝娘扶下繡鞍來紅靴踏殘雪歸去不須銀燭有
山頭明月
長短句
雞冠
蜀山雞啄我黍吳童截其冠持之埋在土西風吹得一
枝生峩向秋烟飛不去
蓼花
蓼花開如赤組誰織成銀漢女黃金機白玉杼費盡朝
霞千萬縷
佚句附
東飛江雲北飛燕同寄青春不相見夜來過嶺忽聞
雨今日滿溪俱是花
