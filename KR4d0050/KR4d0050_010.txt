鄖溪集卷十宋鄭獬撰
口宣
白溝驛撫問大遼賀同天節人使及賜御筵口
宣
有勅卿等恭修禮聘来慶誕辰適臨封館之初載錫賓
筵之盛兼申慰諭并示眷慈
都亭驛賜大遼人使賀正畢御筵口宣
有勅卿等寳鄰修聘文陛會元顧還玉以成儀俾加籩
而錫燕體兹至意諒洽多歡
瀛州賜大遼人使却回御筵口宣
有勅卿等鄰歡畢講使傳旋歸已次上開將逾畫壤宜
頒嘉燕庸慰遐征
賜大遼賀同天節人賜入驛御筵口宣
有勅卿等肅將鄰聘来慶誕辰已祗見於王庭宜宣慈
於賓席庶臻樂衎庸示睠懷
賜大遼賀同天節人使回北京御筵口宣
有勅卿等旋軫鄰邦解鞍留府屬炎風之侵欝涉長道
以良勤宜錫燕私用申寵眷
賜大遼賀正旦人使入見訖歸驛御筵口宣
有勅卿等肇履歲元来修鄰聘已奉造庭之對適居授
館之安宜賜燕私用符睠矚
賜人使朝辭歸驛御筵口宣
有勅卿等展幣成儀旋車復命方違顔於震極爰申貺
於賓筵宜用拜嘉副兹將意
賜人使回至瀛州御筵口宣
有勅卿等肅馳歸馭甫望鄰封方少憩於征車宜寵頒
於燕席眷言行邁庸示均慈
北京賜大遼賀同天節人使御筵口宣
有勅卿等誕辰啟節鄰聘備儀眷言使傳之華適戒别
京之次特申燕賚庸示榮恩
班荆館賜大遼賀正旦人使到闕御筵口宣
有勅卿等恭修鄰聘來奉歲朝飭使傳以載馳俯都城
而暫舍特申燕賜庸示寵嘉
北京賜大遼賀正旦使副御筵口宣
有勅卿等巧歷推元寳鄰修聘方擁旜於北道聊稅鞅
於别都特示燕私用勤行邁
雄州賜大遼賀正旦人使御筵兼撫問口宣
有勅卿等肅講鄰歡荐朝歲首適乘軺之及境宜折爼
以均慈兼諭詔言併申嘉矚
閤門賜宗樸告勅口宣
有勅卿宗藩所倚聖考維嘉屬天祚之丕承首皇支而
惇叙已孚大號宜服褒章
閤門賜起復皇伯祖允弼告勅口宣
有勅卿王庭夾輔天族儀刑茂資屏翰之忠式變苴麻
之制往膺褒册祗服内朝
賜大遼賀正旦人陳春幡勝春盤等口宣
有勅卿等將命鄰邦修歡正歲適春元之肇建嘉節物
以彌新彩蘤彫盤併申寵錫
雄州賜大遼賀正旦人使却回御筵兼傳宣撫
問口宣
有勅卿等建旃来聘促轡言歸顧仁境之相望即使車
之亟邁載申燕貺用表恩私
賜宗樸第二表不允斷来章批答口宣
有勅卿進褒近戚孚告大庭雖需奏之屢辭豈俞音之
可輟無稽成命以鬱僉言
賜皇伯祖東平郡王允弼生日禮物口宣
有勅朕熙隆邦教惇叙藩宗矧維耆哲之尊夙茂挟持
之望屬兹誕日載渙醇恩俾爾夀臧以符善祝
二月一日賜宰臣曾公亮生日禮物口宣
有勅夾鍾變律甫及初交大昴淪精誕生碩哲載將蕃
錫俾衍多祥期輔王家永熙天歷
賜檢校太尉兼侍中曹佾生日禮物口宣
有勅卿貴極珥貂雄兼授鉞屬林鍾之炎序啟蓬矢之
嘉祥特厚賚恩以綏夀祉
賜皇伯彰德軍節度使同中書門下平章事宗
樸生日禮物口宣
有勅歲屬窮隂日臨下浹維靈源之發秀誕英戚以稱
賢特示珍頒用申夀祝
恩州賜大遼皇太后賀正旦人使茶藥口宣
有勅卿等修睦鄰歡展儀歲聘方祈寒之增冽涉長道
以良勤將輔至私宜申稱貺
賜黔州觀察使涇原路副都總管盧政赴闕茶
藥口宣
有勅卿等荐膺召節還衛周廬遠冐寒威已趨圻甸特
申彌賚庸示眷懷
賜盧政赴闕生科口宣
有勅卿夙駕戎軒祗趨召節載凌風露已及闕廷爰有
分頒備兹牽餼勤歸之寵宜用欽承
賜永興軍韓琦茶藥口宣
有勅卿辭榮宰席總帥咸京究民政以初頒履天和而
滋茂爰加珍錫兼諭至言
賜觀使留後賈逵赴闕茶藥口宣
有勅卿召從帥閫入衛王宫夙驅戎乘之嚴載冐征岐
之阻特頒品劑庸示眷隆
恩州賜大遼皇太后賀同天節使副茶藥口宣
有勅卿等遠馳使傳来講鄰歡顧衝涉以在途宜便蕃
而申貺珍芽靈劑併示眷懷
恩州賜大遼皇帝賀同天節使副茶藥口宣
有勅卿等恭持鄰聘来慶誕辰屬春律之載暄涉征塗
之彌永特申珍貺庸示殊私
撫問河北西路㳂邊臣寮口宣
有勅卿等比膺朝選分幹邊陲屬年籥之戒寒飭使軺
而申問再加勤瘁庸示眷懷
撫問西京永興軍并陕西轉運司臣寮口宣
有勅卿等遵職於外服勞在公適歲紀之戒寒飭使華
而申勞永言盡瘁彌屬予懷
撫問宣徽南院使郭逵口宣
有勅卿顯膺温詔出總中權屬朔琯之凝寒擁戎旃而
就道特馳使指爰示恩私勉爾邁征體予至意
撫問判北京臣寮口宣
有勅卿維時雋德久殿留都晏歲乘寒衆祥来輔諭言
斯及嘉矚彌深
撫問陜西安撫使韓琦已下口宣
有勅卿等夙被朝僉出膺邊寄維窮冬之紀序視吉履
以協祥簡在服懷特申詔諭
撫問南京張方平口宣
有勅卿解紱宰庭寢苫里閈載維巨創特遣諭言副此
注懷無為過毁
撫問涇原鎮戎軍路臣寮口宣
有勅卿等夙膺朝委分蒞邊衝服官次以良勤集春祺
而增厚因兹命使諭以詔言
撫問判永興軍韓琦口宣
有勅卿輟從公鼎出拊侯藩乘春籥之布元味道腴而
均粹載申勞問彌渴儀刑
撫問邠寧環慶等路臣寮口宣
有勅卿等並膺朝寄分蒞邊衝屬當歲律之和益茂春
祺之嚮載嘉盡瘁特示諭言
雄州撫問大遼國賀同天節人使口宣
有勅卿等並講鄰歡恭趨誕節馳使軺而載遠授境舍
以惟寧特示諭言用申嘉矚
撫問判河陽富弼口宣
有勅卿鈞衡舊德屏翰元臣載乘春律之和彌集天祺
之茂時申諭問庸示倚毗
雄州撫問大遼國賀正旦人使口宣
有勅卿等甫届歲元来修鄰聘顧遵途之方永屬涉境
之云初特示拊存用昭嘉矚
撫問判大名府韓琦口宣
有勅卿宰府元臣留都重寄茂履陽春之季諒綏吉禄
之蕃特示拊存用昭眷倚
賜判汝州富弼赴闕詔口宣
有勅卿國之耆雋朕所倚毗宜解紱於近藩亟騰裝於
便道特馳召節日佇朝儀
閤門賜岐王顥加恩告勅口宣
有勅陪獻郊宫協成嚴祀均釐屏翰首被褒恩孚號維
行宜拜而受
賜景靈宫使曹佾加恩告勅口宣
有勅禮成大報恩洽外親密露至誠懇辭嘉命顧渙恩
之已及豈私請之能從
賜新除宰臣富弼辭恩命不允批答口宣
有勅朕稽於僉論斷自深衷必圖任於老成可倚成於
大政毋煩懇避往拜恩章
賜富弼斷来章批答口宣
有勅卿奮績三朝更柄二府顧孰踰於舊老宜入冠於
中階無徇謙辭以稽羣望
賜使相宗樸辭恩命第一表不允批答口宣
有勅肆朕繼文若時均澤維戚藩之尊屬祗宰席之褒
章無執撝謙即宜祗踐
賜大遼賀正旦人使銀鈔鑼唾盂子錦被褥等
口宣
有勅卿等建旃来聘適慶於元正授館甫寧宜推於珍
賜用昭嘉矚至可欽承
賜大遼賀同天節人使生餼口宣
有勅卿等乘軺荐至授館甫安眷言跋履之勞爰備餼
牽之錫即宜欽受以副眷懷
賜文武臣寮并大遼賀同天節人使錫慶院御
宴口宣
有勅卿等奉觴稱夀載逢誕月之祥酌醴御賓宜錫需
雲之宴均兹衎樂示我寵懷
賜大遼賀同天節人使鈔鑼唾盂子被褥等口
宣
有勅卿等協講鄰歡恭循使範適解鞍而暫息顧授館
以初寧爰示賚頒庶資服用
召翰林學士王安石入院口宣
有勅卿賢具素優德名絶出行潔而才茂學深而志通
嘗奮高文入司雅誥適佩符於藩府宜促駕於鋒車更
宜禁林發潤天藻攄忠嘉之閎論補密勿之沈謀副我
虛懷服兹優數今差某官召卿入院充學士
賜宰臣以下錫慶院罷𣪚同天節道場酒果口
宣
有勅卿等共傾精懇肅設净筵慶甲觀之誕祥獻華封
之夀祝醇醪甘實宜示燕私
賜宰臣以下大相國寺𣪚同天節道場香合口
宣
有勅卿等以朱明啟序誕慶標辰虔依妙覺之慈共祝
延洪之筭載嘉忠恪宜示分頒
班荆館賜大遼賀正旦人使到闕酒果口宣
有勅卿等講修歡䀻涉冐寒威適稅駕於都城宜肆筵
於候館醇醪珍實併示寵頒
賜大遼賀正旦人使内中酒果口宣
有勅卿等夙馳使傳繼講鄰歡方朔吹之届寒宜醇醪
之寵錫副之珍實併示隆恩
同天節錫慶院宴賜文武臣寮并人使酒果口
宣
有勅玉虹紀節湛露均歡有溢爵之芳醪有加籩之甘
實并為珍賜用示渥恩
賜大遼賀同天節人使内中酒果口宣
有勅卿等旅朝丹陛恭薦夀觴顧嘉事之甫成講兩儀
而用享珍苞良醖併示寵頒
就驛賜大遼人使朝辭後酒果口宣
有勅卿等建旃来聘展幣甫成旋軫于歸遵途兹始載
錫珍醇之品用申優渥之恩
賜大遼賀正旦人使却回班荆館酒果口宣
有勅卿等修歡甫畢復命載歸飭使傳以遵途俯都門
而留燕清壺甘實爰示寵頒
就驛賜人使射弓例物口宣
有勅鄰聘荐修使華增美方屬憂國之制猶存賓射之
儀特賜恩頒用申寵待
賜富弼轉官對衣鞍轡馬口宣
有勅卿懇辭衮鉞復奠藩垣適開揆路之榮宜享康侯
之錫内閑良驥上褚兼衣特遣使華往申君賜
賜宗樸生日禮物口宣
有勅卿内朝之雋近戚維尊屬朔琯之窮隂誕靈源而
毓秀特優珍貺以祝夀祺
表
英宗皇帝大祥永厚陵奏告表
四氣回薄忽如過隙創鉅未已奄及首除馳心神闕摧
咽奚勝
河北地震奏告表
五行大經沴而為震咎在匪德兹民何辜彌歲驚虞靡
獲寧處惟神聰直庇祐一方載遣使軺恭造靈館冀蒙
涓伏憫此淪胥延首馳心遲聞善應
隂廹陽伏地乃震搖跨河以北迄今不寧咎匪自他發
於渺德俾兹黎庶日虞䧟騫敢祓齋誠仰干神造冀蒙
孚佑以獲静安隠惻於懷曷勝懇禱
宣祖永安陵太祖永昌陵等處帝后為改年奏
告表
虔遵遺訓紹履真圖稽參五始之文叙建一元之法誕
兹鴻號表以初年載擇榖辰敢忘祗告
英宗皇帝小祥奏告永厚陵表
欽承遺業藐然在疚起居出入思見慈顔日月駛馳俄
及祥練泣望神寢哀哽奚勝
同前内中奏告表
白雲在望何處攀龍落景不留忽如犇駟改練冠而遵
變傃玉座以含哀恭惟尊諡皇帝駿命溥將休光淳烈
世傳禹跡之異人畏軒丘之威屬祥祭之来承推孤心
而永慕
同天節内中奏告真宗仁宗英宗皇帝表
赤煒首序炎律應期辰推上浹之初天祚誕彌之吉欽
惟三后對越上靈綿瓜瓞之蕃支錫岡陵之茂祉祗承
寳系虔奉珍圖載臨震夙之辰適紀長贏之序惟在天
之靈德流奕世之休光饗此治安實由燕翼
永昭陵二月旦表
氣冐於夘日躔在奎驚濡露以變辰感堅冰而入薦恭
惟尊諡皇帝休功奕世大業格天皇威不冺於軒臺盛
德空傳於舜樂阻趨晨闕增極孝思
南郊禮畢奏謝諸陵帝后表
躬執籩豆祗見上帝嘉薦翼翼熙事告成神靈顧饗隤
祉如茨實賴先烈畢兹禋祀
東嶽帝生日奏告會聖宫三清玉皇聖祖九曜
嶽帝佑聖真君表
岱嶽炳靈魯邦作鎮司春元而毓物竦震位以極天適
膺載誕之期敢致潔誠之告即臨珍館肅展齋儀仰祈
隆鑒之靈来集龐洪之祉永延宗祏庇此羣生
年節上永安陵等處諸皇帝表
維帝出震以王次春屬雲陛以朝元瞻神軒而阻謁恭
惟尊諡皇帝功包太極治洽鬼方越靈德以在天震休
光而奕世逖懷丕烈彌劇時思
同前諸后表
三陽作歲萬寳萌春茂臨初吉之辰阻奉上丁之謁恭
惟尊諡皇后堯門益聖軒曜儲祥咏美化以攸存望徽
音而已遠履端伊始結慕彌深
年節上南京鴻慶宫等處諸帝表
攝提建歲太簇統元允屬履端聿懷追孝恭惟尊諡皇
帝堯仁未遠禹跡空存地經清蹕之遊世奉靈宫之薦
靡遑躬謁倍積遐思
冬節上永安陵等處諸后表
象見珠躔氣萌玉琯覽初爻之来復仰慈範以如存恭
惟諡號皇后德懋嬪虞功隆翼夏邈真遊之永閟潔時
薦以空陳進牘馳誠彌增怵惕
同前諸帝表
斗移子位日御巽維對越上靈永懷聖烈恭惟諡號皇
帝澤漸萬世威存百年厭黃屋之深居從白雲而遠駕
徒瞻神闕增積孝思
冬節上南京鴻慶宫等處諸帝表
晷長南表氣動黃宫方協序於天元益追懷於祖武恭
惟諡號皇帝享隆駿命燕翼大猷冀真馭以少留敞靈
宫而如在與時茂對結慕增深
皇帝南郊禮畢謝皇太后表
臣某言恭嗣寳圖首嚴大事即高丘而展采違慈幄以
增懷奠玉已燔回鑾在駕顧協成於祀典實仰賴於母
儀内竭深衷曷勝忭賀
楚國保寧安德夫人景氏等賀南郊禮畢表
執籩豆以薦嘉肇成毖祀罄舟車而兼覆均浃歡心屬
我休辰載敷縟典恭惟皇帝陛下事親以孝移忠之教
行治民以仁好恕之風洽惟上穹之對越適大報以告
成靈禧簡簡以下孚精意顒顒而上格龐恩霮䨴羣動
歡呼臣妾等仰芘嚴宸久參内掖竊觀熙事彌忭丹衷
左右直御侍邢氏等賀南郊禮畢表
郊丘昭報適觀聖饗之能海㝢均歡並荷神禧之被矧
兹内掖彌浃柔悰恭惟皇帝陛下如日繼明體天行健
法宫親事已諧萬國之雍和吉土就陽載洽三靈之眷
祐至誠孚格縟禮備成臣妾等參列禁庭親逢聖旦欣
愉允切鼔舞奚勝
請皇帝聽政第一表
上穹降禍大行皇帝奄棄萬國天覆地載㒺不攀號中
謝恭惟皇帝陛下長發其祥敷聞在下遂奉綴衣之遺
訓以傳神器之至公羣元有歸大業斯定惟是庶政未
親省覽凡百在公無所禀承中外羣心不勝傾望冀上
顧宗廟之重少節哀疚之情從順變之禮文行先朝之
故事勉臨聽斷以慰邇遐
請皇帝聽政第二表
嘗露封章懇祈臨政未蒙俞可彌負兢惶中謝恭惟大
行皇帝昭示至公深惟大本惟神器之至重得聖子以
能傳四海於是有歸萬化所以無曠天下顒顒而想望
號令羣臣懇懇而思見威儀而陛下泣血特深銜哀過
毁徇禮文之常制廢庶務之大經凡在事機未垂聽鑒
伏望上遵遺訓俯順羣情屈孺慕之至懷為生靈之盛
福時臨便殿躬攬大權庶使朝廷皆有矜式
請皇帝聽政第三表
臣等屢貢血誠冀回天聽羣心傾望未賜允俞竊以為
民立君庶政不可久曠以日易月後王所以制宜雖哀
慕之無窮豈聽覽之遂廢滯務積而不發大號鬱而未
宣羣臣惶惑無以禀命而况大行在殯山陵未修凡百
事機動關奏請必資宸斷方敢奉行伏望皇帝陛下遠
稽故事近奉遺音以列聖之基業為懷以先皇之付託
為重俯從大計少屈孝思躬攬權綱以御天下臣等叨
榮在列義所不安銜泣叙言期於得請
賀明堂禮畢表
三星居火角之次載考於乾圖五帝列太微之庭並隆
於國祀罄精衷而贊見極厚禮以告成清風翔而羣靈
回叶氣流而嘉福應中賀恭惟皇帝陛下纘興聖緒躬
履炎符祗栗著事天之誠明發懷思親之感詔季秋而
錯事即衢室而告虔並斥繁儀咸資故實蓋聖人為能
以享帝必盡乎至誠惟嚴父莫大於配天用追乎来孝
嘉幣升而既奠純犧奉以告牷禮容雜乎天光恭意見
乎玉色兹實希闊之典屬我昌明之朝中外蒙休人神
胥悅臣等備觀熙事獲庀攸司傳清蹕以言還望赤墀
而增忭
賀皇太后立皇后表
作嬪京室將嗣於徽音恭事慈闈庶成於孝養詔言所
被民頌交騰中賀恭惟皇太后殿下坤道静專母儀光
大早茂降媯之德遂成翼夏之功佐佑皇猷發揮鉅典
念瑶齊之曠祀舉寳册之隆文治必自家蓋有太任之
成法化行於國將復周南之正風臣等備列明庭欽聞
嘉命忻愉之極忭蹈攸深
賀皇帝立皇后表
芝函發詔蘭殿圖儀形治國之高風尊俔天之懿德凡
居履蹈罔不歡愉中賀恭惟皇帝陛下寳歷在躬至仁
撫世武繼文而受命舜協帝以重華思格治平實資内
輔乃詳求於鉅典俾刊著於徽章玉璽燦乎瑞文金車
賁乎法從翬衣進受永承宗廟之祠麟趾来游行應關
睢之化臣等恪居朝次側聽皇猷觀慶禮之將行溢羣
心而交忭
賀尊皇太后表
誕告天庭聿遵於先訓奉榮長樂增大於鴻名舟車所
通罔不相屬中賀恭惟皇帝陛下仁如天覆聖與日躋
適當纂業之初彌切顯親之志首圖懿號躬上慈闈即
深詔於有司俾參求於故實差擇元辰之吉鋪宣寳册
之文行展盛儀用昭前烈聖人至德孰加孝治之風天
下羣心得奉母儀之訓臣等猥緣盛際獲綴通班方側
聽於制音竚竦觀於典禮欣榮踊躍倍萬常鈞
