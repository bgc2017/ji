鄖溪集卷三宋鄭獬撰
制
郎官制
某官某精明能斷而人服其才某官某通博有文而世
稱其孝各以風績列於郎署有司奏課謂宜賜秩惟職
方氏掌九州之圖惟中都佐司隸以察不法並為前世
之要官亦足以為寵數矣可
戶部郎中天章閣待制劉元瑜可左司郎中制
爵賞之公自貴者始今夫文章諷議迭居乎内外者皆
爲士大夫之望閱歲寖久濡滯而未遷則何以勸于下
哉具官某風力開濟動必觧其理踐服衆職雅爲先進
計其功狀蓋有藩輔宣化之勞俾升都公以貳左轄庶
乎朕之爵賞仁于貴者以示于下其亦有勸者乎可
發運使可兵部郎中制
劉晏典漕事常曰一粒不運願負米以先趨其自任如
此今京師之餉畢出于東南故擇爾領使粟行數千里
而無膠舟之害京師充實可謂有勞矣歲滿遷秩其以
七兵郎處之勉思職業自任之重如劉晏朕何患無宿
飽之師哉可
屯田郎中祝諮作坊酬奬可都官郎中制
甲不堅密與袒裼同射不中遠與亡矢同汝以才敏總
治衆巧齊金鍜革莫不精利畜之武庫足以待國事而
威四方古者治不去兵安不忘戰兹朕所以進爾以美
秩也可
三司度支判官兵部員外郎祕閣校理李大臨
可工部郎中制
爾以文辭中第遂更事任佐吾大司農之職取贏化滯
本用強而不屈有司稽其最于法當遷起部清曹事膺
寵命凡汝之強學力行將致其所有于人者已嘗志之
矣尚煩朕之爲訓邪可
禮部員外郎御史知雜事龔鼎臣可吏部郎中
制
先帝以爾敦敏有經術不爲豪勢所屈擢居御史府以
知雜事持重守義務通大體時有所發則中外莫不憚
服豈惟先帝爲知人哉雖朕亦以汝爲識所任矣夫仕
至尚書郎皆爲顯官而多不得居首曹今汝以御史之
重兼首曹之選以榮制禄可謂充其德矣可
近侍加吏部郎中制
晉文帝嘗求吏部郎或以裴楷王戎進然而獨用楷則
戎者猶以爲少耶今吏部郎雖不領職以其冠左曹之
首非道德侍從之臣不得參焉以某淹通有雅識出入
禁林高文大册爲朝廷光歲次宜遷乃以吏部郎處之
使之在晉文之朝亦必置戎而授矣可
吏部郎中制
尚書郎皆爲妙選然多不得居首曹惟才哲之美委于
事任者乃得居之以爾明勁不撓屢更器使付以淮右
百城震懾嶄然益見其風力齎課來上乃用吏曹郎處
之可謂才與職稱矣可
度支郎中致仕李宗易可司封郎中制
壽祺之老以年引去超然自遂乎逍遥之境者雖寵辱
之不能及逮予之履位可無汎澤以嘉其素尚乎具官
某履夷處順風塵不雜解紱而歸嘯詠乎樽酒之樂適
兹大賚進秩名曹寵命儻來尚不爲鄕里之榮乎可
水部郎中劉緬四人改官制
尚書郎更直建禮門奉常博士出導乘輿是皆古之美
官廉俊喬雅之士多居之今爾等宿道修方見於治狀
以時次補宜選之美官既已加賜又需汝之奏功焉耳
可
職方員外郎周革可屯田郎制
先帝遷玉座于壽陵羣司犇走以率厥職暴露草次夙
夜之勞兹亦久矣以汝懇心奮力敏以趨事復土告成
相府上其功予惟汝嘉賜秩田曹祗復優數以昭我大
孝之烈可
司門員外郎分司李微之可庫部員外郎制
爾有嘉材敏識服次郎省年髮未衰屏處乎廬阜之下
可尚也哉朕之即政澤漸乎動植况兹留務易退之臣
得無增秩之賜乎介爾壽祺以永我之榮命可
都官員外郎謝鴻知瓊州可職方員外郎制
瓊管距中土萬里環以大海孤居於風濤絶險之間朝
廷嘗飭使者擇本道能吏以爲之守及其罷歸則又第
其功狀而加秩一等今汝任職三歲爲治有條次馴伏
黎蠻遠人蘇息顧汝之勞應詔條可遷且明吾賞罰之
功不遺乎萬里之外矣可
屯田員外郎任逸可都官員外郎制
尚書謂之文昌天府漢選孝廉之能文者以爲郎隋始
置外郎或釐其曹事今考次而陞者蓋異乎古法而特
以歲遷爾然爾之敦實清修治官有善狀課在有司亦
不可以掩程能授職是猶不爲高選者哉可
比部員外郎知濰州蕭渤可駕部員外郎制
汝以精明達于爲政遂佩左符以長乎北海阡陌靜安
無桴鼓之警有司較年遷以司駕漢世二千石有殊績
者咸被褒異勉爾職業增秩賜金行復至矣可
太常博士祕閣校理雍子方可祠部員外郎制
豪雋之士羣居於册府講究藝文養其美德兹所以備
天下之器使也以爾資性端敏秀于西州以文中科遂
遊東觀尚書典詞今爲名曹此累日之遷也如其器使
則朕將爲爾圖之可
知西山保州董允仲可檢校戶部尚書制
朕之初踐阼德澤浸於無垠東漸乎日域西浹乎月竁
罔有不及而况蜀土之徼縻我爵號歲奉琛賮而來庭
者哉具官某以才武之雄授節西土綏撫族類不渝不
震胥附而面内適兹大賚思被寵光將誇美于有衆朕
甚嘉之夫賞籯金而賜龜綬蓋倣古焉宜用進秩以榮
我之休命可
綿州錄事參軍杜鎬加檢校水部員外郎制
先帝躬執豆籩以饗上帝斂時福禧用錫于天下汝惟
服宷爲郡紀綱掾請如詔書俾均優澤水曺視秩往其
祗踐毋怠可
少府監劉允中可司農卿制
舜之命稷曰黎民阻饑播時百穀司農之任也蓋自舜
時已在二十有二人之列今雖失其職而挈名在籍猶
居三品可不謂之尊顯哉以汝服勞王采治行有聞剖
符西土吏民服其教予維汝嘉遷汝農正勉思祗服以
永來譽可
大理少卿制
舜爲君臯陶爲士其用刑可謂明矣猶曰欽哉欽哉况
朕之眇末敢不盡心故常擇通恕之君子爲之讞議大
理卿言爾明允詳刑罔不協中既已試功宜用遷陟爾
其體朕之訓言終厥績焉可
荆湖南路轉運使衞尉少卿杜植可光禄少卿
制
汝出於名家以才能自奮數更事任美績發聞惟湖湘
之南薄于蠻徼蟠亘數千里汝爲部刺史相府上其課
宜有遷次光禄古官維司少列凡南道之利害汝蓋以
精心懇力講求之矣於朕之訓辭可略焉可
宗正寺丞制
先皇帝初即位時宗屬之在玉牒者才百人本支蕃衍
結佩而仕朝者今餘八百員矣親疏之序隆殺之節有
丞有卿以統之以爾器質端雅通於文理可用典治以
序九族祗率明訓以副朕之甄擢焉可
蘄州廣濟縣令張安雅等二人可著作佐郎制
仲由宰蒲三年孔子入其境而善之今汝爲朕治邑亦
三年矣而部刺史交薦其能夫吾民之所仰法者刺史
縣令而已朕方將進循吏以懷吾民其可不為之增秩
耶可
華州下邽縣令李元瑜等可著作佐郎制
詩有之芃芃棫樸薪之槱之言賢者多而國家得以採
用之也夫萬官之列于下猶山木之蕃茂廉按牧守之
臣歲得以擢其高第者進補於朝惟爾等履忠樂職
皆以高第聞宜疏優澤俾佐秘省所以申棫樸之詠而
爲國家之用也可
西頭供奉官常用之可右清道率府率致仕右
侍禁李襄可率府副率致仕
古之仕者量其可任則受至於不能而止所以遠殆辱
也朕嘉斯人之徒故於謝事而歸者必增秩以遣之往
欽茂恩以安末路可
内殿常班永寧寨都監石炳可内殿承旨制
爾奮身于絶塞之地以乘一障圖忠報國真壯士也訓
兵秣馬戎備以修考之成績宜用醻賞勉厲武節以遲
爾之來效也可
内殿崇班梁從政可内殿承旨制
某以強敏見稱通于戎務久次内朝厥有的效稽之官
簿宜在陞秩往承詔旨汝惟欽哉可
兵部員外郎天章閣侍講知諫院傅卞可寳文
閣待制制
惟予之仁祖皇帝以人文陶一世雲章炳炳下燭乎萬
物藏之内閣以與夫伏羲堯舜氏之遺書並傳乎無窮
宜得閎雅敦敏之士以需詔命具官某禔身檢行不愆
於義勸講金華授學有師法與於諫列數進忠言蓋有
夙夜挾維之勞首被兹選孰不爲宜惟其執經便坐發
明聖人之義者則不易汝職可
劔南節度推官張士澄等可大理寺丞制
萬官之才豈朕一耳一目之可盡之哉然而卒所以能
盡之者寄朕之耳目於岳牧連帥推而進之耳維汝修
方宿業以廉治日顯薦牘交上可勿聽乎宜寵以廷尉
丞以示我擇材之公可
陜州司理參軍柳說等二人可大理寺丞制
本道使者曹元舉等言爾廉謹治官有善狀章下有司
有司亦以爲績效明白如章所言可用進秩乃陞爾以
廷尉丞爾其祗踐以稱我懋功之意可
高麗國進奉使可大理寺丞制
朕聞太蒙之人仁太蒙東方之國也爾等奉其國琛踰
不測之海以集于此其忠孝之心其得於太蒙之仁者
耶朕嘉乃誠俾有真命丞於廷尉仍賜腰章歸而佩之
足以夸榮於遠人矣可
延陵縣令監原州折博務王頥可大理寺丞制
爾以幹敏被薦掌貨於邊積幣通發歲用登衍第其成
課法應賞次丞佐卿曹是爲優渥往踐乃服益圖報塞
可
國子監直講可大理寺丞制
太學有材之地必有英豪卓異之士羣處焉講之以詩
書勸之以道德聳之以名譽至於成人而後已此國子
先生之所職也某經明行修爲時儒師朝夕誨導厥功
茂焉其選大理之屬丞以厲夫教育之勤可
常州司法參軍監汾州永利鹽監柳真公可大
理寺丞制
煮水爲鹽征而積之以佐元元之賦其可廢哉爾以幹
潔謹司鹽筴美利增衍溢於萬鍾歲滿齎課薦者又言
其能進秩廷尉庸非醻勞之公乎可
河東節度推官胡朝宗可大理寺丞制
才能之士落於郡縣猶遺金之在通衢俯而取之其有
不顧者耶如汝之學通行周動而敏於事自帥臣而下
薦書交屬乃用廷尉丞以勸其功朕之此授可謂得士
矣可
永寧軍判官鈕華國可大理寺丞制
荀子稱賢能者不待次而舉以汝之才實暴炙於羣士
間奚須曠日月而后進耶蓋甲令所著必其考言試功
乃得以遷秩焉然而士之絶蹤而遠到者莫不由此而
進則汝之奮翼騰上蓋亦自今日始焉可
刑部法直官夏侯圭可大理寺丞制
刑部以汝持議明恕罹文法者皆稱其平已閱再歲請
賜以優秩此故事也宜陞之廷尉丞夫于公爲郡法曹
陰德乃逮于子孫况其寵禄之及身者庸可辭耶可
合州巴川縣令張仲容等二人可大理寺丞制
有地方百里以行仁政此仲由冉有之事而汝等皆爲
百里長廉達信愛其民宜之賫其閥閱以上有司謂當
遷秩顧朕何所愛哉將以勸夫善爲政者耳可
山南西道節度推官孫亞夫可大理寺丞制
真宗皇帝時嘗較天下士以汝祖曁爲第一及仁宗臨
試汝又中甲科何其不相遠耶然汝父曁早世以殁未
能宄其功烈今汝方發其軔而馳未見其止也則汝祖
之志儻可以伸乎可
虔州信豐縣令鄭晉獲盜可大理評事制
羣盜剽奪伏於林谷間汝親帥吏士以擣其巢穴績效
明著合於甲令其遷廷尉六百石用醻其勞朕之賜賞
可謂當功矣可
太常博士龐元英將屯田員外郎回授弟元直
光禄寺丞制
朕以汝父先帝之大臣既已淪謝乃均其遺澤以及諸
子而汝兄篤於友愛願上一官易以授汝朕何有不從
哉將以成汝兄之美志爾可
大理評事朱初平可光禄寺丞制
汝以文得雋擢次科甲主畫幕府蔚有成績進見庭下
稍遷京寺丞佐司宰厥維茂恩勉爾清修以需光顯可
袐書監可左散騎常侍制
天子之乘輿出則以散騎陪乘處則以散騎侍左右故
屬車之間便殿之燕未嘗不與散騎游也所以聞正言
見正道將成乎聖德朕之初御天下思得賢者與之游
其不爲慎柬耶具官某潔白高雅飾之以儒術至于華
髮玉節不渝向處袐府典治圖籍有考合校讎之勞朕
甚器之其以左貂金蟬隸於門下以侍宸極昔文王有
四友孔子曰自吾得回門人益親則朕之命爾亦將爲
左右先後也可
追官人孫亢等二人可文學制
爾忽于官箴自底于罰已更赦令與之自新稍遷散秩
以觀其後可
靈臺郎制
荀子曰天行有常不爲堯存不爲桀亡然則日月之經
會天星之隱見至於虹蜺冠珥凌蝕之變不可不察也
具官某考步天路窮其精藴占測祥祲咸有經騐稽其歲
勞可用遷次靈臺之正俾之專領可
原州司戶陳汝玉可司天監丞制
禆竈言鄭火子産以爲人道邇則朕奚取於占天者哉
誠不欲廢薦者之論俾之奏伎聊觀其所學爾因能授
職蒞於太史必先正名兹非爲政之要乎可
曹詧曹煜並可太常寺奉禮郎制
朕舉天下以養皇太后猶歉然懼不足稱而况外家之
親以時加澤其可獨靳哉屬朕誕辰萬國蒙慶其以皇
太后近屬二人陞秩京寺以表朕烝烝大孝之道焉可
太子太師致仕張昪奏醫人張舜民可國子四
門助教制
朕之舊德之臣言爾習于黃帝俞跗之術丐以一命將
旌其能可不聽哉國庠試職爾維祗踐庸示我之優恩
焉可
晉州醫博士武泰等二人可國子四門助教制
日者下書以搜能醫守藩之臣以爾治術頗精疑可以
應詔既以名聞何愛一命不爲之甄采耶可
殿中丞張太寧可太常博士制
博士爲秦官常擇通古今者處之今雖以次陞然非詞
學中科則猶不得與焉有司比課言汝以文取勝蘊藉
有雅才閱其治實應法可遷夫爵禄公器惟能者得之
勉爾職業豈特爲博士而已哉可
翰林醫官少府監宋永昌可殿中省尚藥奉御
制
汝以醫名家而精於金匱玉版之術久籍禁林稽其治
驗蓋一二之失者鮮矣以事制禄其遷以殿省六尚之
局益修汝職用祗服我寵命可
職方郎中馮沆致仕一子可試校書郎制
爾之父以忠潔自修白首不懈引章抗言請佚其餘年
詔音財及而奄已淪謝加賜一子庸示朕之茂恩可
敦遣人韓盈可試校書郎知縣制
勅吏言爾行義甚高鄕里師之善積于家而賞行于朝
古之道也其以某試蘭臺校書爾其勉敕不懈以師其
民俾至於爲善而後已則於時豈小補也哉可
