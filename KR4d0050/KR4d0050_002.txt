鄖溪集卷二宋鄭獬撰
制
皇伯章德軍節度使濮國公宗樸可檢校左僕
射同中書門下平章事充彰德軍節度使濮國
公制
門下朕膺符赤伏之靈繼序炎精之烈圖本支之盤固
倚形勢之挾維示天下以強則周世饗懷柔之治教天
下以睦則堯民陶於變之風繄我宗藩推尊帝室雖懋帥
旄之寵未參公衮之華孚告大庭踐敭顯命具官某器
含廉静德履端純聳俊望以高騫奮䧺才而獨秀玉符
傳瑞拜於上將之壇金輅啟封胙以先王之國肆予纘
武霈灑湛恩豈於懿戚之賢獨被褒章之晚是用載涓
剛日特峻彛儀秩兼揆路之榮位躡宰庭之貴衍疏真
食增煥隆名於戲盟載册書尚推同姓之長賜均寳玉
况如伯父之尊立愛自親承流及遠恊成美化勉著休
聲可
皇兄宿州觀察使宗懿可封濟國公制
朕惟聖祖神宗之子孫頎然而在列者咸得以分茅胙
土以世相及所以明親親褒進有德以示宗寳之蕃盛
皇兄具官某神宗之後而安懿王之長子友愛之德稱
於其家乃以東方之社建爾於歴陽用繼先王之餘烈
爾其悉心務德迺惠迺順以作藩輔無隳我之休命可
皇伯集慶軍節度使檢校尚書左僕射兼御史
大夫上柱國虢國公宗諤南郊加食邑功臣制
門下圓陛薦嘉禮接三神之奥端闈孚號澤涵一氣之
和下漸乎跂行喙息之微遠暨乎卉服穹居之長矧予
懿属為世顯侯宜煥發於宸章用鋪昭於靈祉皇伯具
官某惠心孚物雋德兼人嶷如屏翰之強鬱然宗室之
望方欽柴而展寀嘗委佩以相儀雝雝來止之容翼翼
盡恭之意輔成鉅典宜茂沈恩既有嘉册以啟金輅之
封豈無顯號以賁龍旂之績兼倍增於書社併敷告於
治庭於戲上帝之嚴維烈祖是侑上天之貺維伯父是
膺不獨講明惠之文又以著展親之義勉思率履以光
寵名可
皇弟左武衞大將軍建州刺史克闢贈觀察使
右監門衞大將軍克貴贈防禦使並封侯制
朕惟兄弟飲酒之飫升堂而相樂所以明恩義之厚况
夫奄忽長謝得不為之慘怛出涕而又思有以褒其遺
美而賁之幽壤庶乎以極哀榮之致焉皇弟某生于予
家信厚而自立靖恭以持位足享耆耋而忽先朝露與
物而代去朕甚悼之其以廉車禦侮之優秩並開侯社
用申襚典之重九原可作汝其歆受可
皇姪克温可贈洺州防禦使追封廣平侯制
勅王者惇睦九族以致萬國之和朕惟本支之隆驩然
接存之愛靡不篤也惻然哀往之禮靡不厚也所以廣
親親之道而率之天下也具官某承世德之楙參時哲
之良威儀穆于内朝行義推于宗屏謂享遐福以榮天
枝忽聞訃音用震黼扆加兵防之贈禭啟侯社之追封緬
惟幽途歆我愍典可
皇姪世儀可贈郢州防禦使追封富水侯制
勅王者推親親之道所以厚天下之風也予傷本支憑
世系之慶列宗藩之英務學自篤休有文雅之問樂善
亡厭居遠華靡之習茫乎孰宰命至奄謝禭以兵防之
秩苴以侯社之封泉途可榮尚克歆命可
皇姪宗魯可贈徐州觀察使追封彭城侯制
勅王者立愛自親始所以教天下之睦朕于骨肉之義
粲而不殊故寵有以厚存而哀有以飾終也故具官某
表儀宗藩肅雍朝禁遽兹奄忽良用䀌傷襚以廉車之制
徹兹侯社之封營魂有知歆予追惻可
皇兄左衞將軍開州刺史仲行贈虔州觀察使
南康侯制
詩有之死喪之威兄弟孔懷而予之伯氏奄先朝露乘
代而逝豈有不懷者哉具官某信厚自修動而不踰禮
方期耆齒以藩王室天報不腆遽聞傾殞臨朝撫几為
之哀愴秩以廉車之雄爵以通侯之貴併為優數以襚
其殁親親之厚兹予所以懷之也可
景靈宮使昭德軍節度使開府儀同三司檢校
太尉兼侍中上柱國金鄉郡開國公曹佾南郊
加食邑制
門下朕撫皇器之初攬紫庭之議在漢則即位而見祖
於唐則踰年而命郊欽維真廟之紹休亦建泰壇而肇
祀肆余昧德敢廢彛經載探越紼之文恭勅射牲之典
維天錫羡與爾共縻具官某體醇茂之姿涵夷雅之量
燕山紀伐廟藏累世之勲沙麓儲靈家擅外姻之貴適
黃鍾之萌氣飭蒼輅以報天陽燎升而精意孚俎豆徹
而美祥兆溢為嘉澤燦若褒章有懿號以茂功有豐租
以陪邑於戲寳鼎神策靈符方賜於漢庭乘馬路車顯
命宜褒于申伯兹實上穹之况匪曰冲人之私元舅勿
辭往踐寵數可
皇弟泰寧鎮海等軍節度使檢校太尉中書門
下平章事岐王顥南郊加食邑制
門下辰臨測景之圭躬即禮神之囿積燎乎高丘而事
君之義顯薦鬯乎太室而事親之教行既歆予以絜誠
又錫予以嘉福函蒙四海發育萬靈顧肹蠁之來成敢
積重而專有具官某德隅嚴峙仁範渾深雝雝鴈序之
和韡韡棣華之秀属初禋之受紱陪朝踐以奠觴維天
地所以享一德之誠維祖宗所以懷大孝之美實資顯
相遂底嘉成豈無展玉之恩固有錫膰之澤增茂功於
盟府衍多賦於爰田光我邦家莫如兄弟於戲白麟游
畤已膺元狩之符丹鳳鳴山更進岐陽之律震靈光而
下浹揚孚號以肆行勉圖磐石之勲共起安瀾之治可
皇伯祖鳳翔雄武等軍節度開府儀同三司守
太保兼中書令判大宗正事東平郡王久弼起
復制
門下居喪不可凌節雖重於親憂於義有以斷恩亦先
於王事維内朝之雋老冠王室之英藩將圖磐石之勲
宜講墨縗之制載班顯册特涣豐恩皇伯祖具官某信
厚禔身靜專毓德蓋出神明之裔最為戚属之尊樂善
不厭服東平之茂矩事親稱孝資高密之純誠保有令
名藹聞衆聽属兹鉅痛纍爾戚容甫周卒哭之期盍舉
從權之禮進登帥閫兼衞周廬凡在寵名悉其舊次於
戲漢廷作鎮方推劉氏之宗魯國奪喪何必徐戎之急
蓋展親於天族庶修睦於民彜服我褒華永資夾輔可
太原府兵馬鈐轄制
大鹵之西北與羌夷接其俗勁悍聞桴鼓之警則攝弓
而起惟恐其後羌騎憚之不敢南向而馳故朕常擢土
人之豪傑為之將領以禦侮佚具官某忠義奮發習於
武事嘗用才氣雄於邊鄙經略使某奏課來上茂績著
焉不有甄擢何以勸後乃以左帑之使俾轄戎事修爾
戈矛以同王之所仇焉可
帥臣制
立秋而鷹隼擊秋分而微霜降遣師命將仗鉞而行所
以順肅殺之氣而成暴亂之誅也具官某策勲王府忠
勇無前更踐會藩兵政咸肅惟鬼輿之分涇水上游西
控朔方以捍羌衆乃進以團結之任為朕藩屏若闐然
鼓之使赴敵之士爭死先驅不見白刃之險者此其素
習也秋風至矣暴揚我威武以謹察夫為暴慢者焉可
夏竦制
朕夙設右府以制武師考諸典刑蓋六卿司馬之任本
之輔相為三事大夫之崇眷遇惟勤尊顯兼極具官夏竦學
貫文武識通天人明足以斷大疑知足以任大事被遇
先聖首中異科慷慨名卿之言雍容近輔之秀逮朕紹
服歴踐柄司材謀遠出於諸臣論議有補於當世進退
一節勤勞百為略平函夏之交則裔夷執玉綏靖大河
之北則邊堠戢戈威名憺聞民譽允洽是用斷自朕志
召登機衡遏流議於風波定成契於金石仍中軍之旄
鉞兼上宰之印章褒進寵名加陪賦邑寵光渥縟恩意
敦隆於戲為君之難知臣匪易任惟勿貳初必有終圖
用舊人朕既稽於前憲肇謀王體爾當究於治功俞往
欽哉秪服休命可
罷夏竦制
若時名器之重惟兼將相之隆雖中外之勢殊而股肱
之體合以爾耆德挺揚大廷具官夏竦學通古今材憲
文武造形之識符蓍策以前知决慮之精若利兵之必
斷蚤經謀於二府嘗宣績於四方事勞實多夷險同致
比付樞機之務載勤夙夜之心顧備罄於猷為抑久煩
於志力宜從休秩庸厚老成往分留鑰之都進視帥垣
之秩褒功衍食並峻等威於戲進而属之鈞衡以爾才
且舊退則極於寵禄俾爾夀而昌遇臣之恩在予無愧可
夏竦樞密使制
出殿藩垣是謀長帥入經王務實賴近臣矧夫帷幄之
嚴蓋均衡弼之選宜孚廷告庸對朝僉具官夏竦業茂
經綸學通精祲早事聖考嘗更要途肆朕纂承愈益親
近向分推轂之寄且著撫邊之勤偃息便藩倏忽罙歲
眷言右府思任舊人庶資經國之謀以務戢兵之要地
官還秩井賦敦封賜號褒功併推異數於戲勞師用武
未免於邊虞務德懷戎日恢於廟略勉圖忠藎庸答恩
華可
除韓琦制
惟幾成務聖人所以體至神以爵舉賢羣士所以濟大
業矧夫樞筦之任均於廊廟之謀必詢僉言審用材傑
迺揚顯號以示至公具官韓琦器識精深機神爽邁早
繇俊造之選擢升高妙之科列於爭臣寘諸禁掖不汲
汲於榮寵能謇謇於誠心嚮以羌人弗賓西疆謀帥往
護諸將以寕一方入經帷幄之猷出領翰垣之寄歲月
洊易事勞居多宜輟司於計文且來遵於密命優其視
秩崇以褒功加地益封並隆彛數於戲萬機論政實圖
朝夕之咨右府本兵尤重安危之計毗予治者維爾力
之可
樞密承旨左監門衞將軍任承睿可樞密都承
旨制
朕舉天下之機事統之西府而諸曹就列必有属長以
奉乎旨命以汝持身蒞職稱為廉敏殆歴三朝至于耆
艾閱其勞舊宜有以序遷褒寵之澤爾其祗服無怠可
瓊州監押李文仲酬奬可内殿丞制
本道使者言汝護兵於瓊管海夷錯居安而不擾秩滿
第課請如甲令加賜夫惟信賞必罰確若金石朕方執
此以礪世焉其勿從可乎可
大理寺丞蘇軾可殿中丞制
汝以高文大册伏對於大庭忠言俊氣直出諸生之右
宜擢之不次絶羣而進尚可歲月之累耶夫奏言試功
大舜之所以治也凡汝所言者朕既得之而其所試者
今又載於有司稍遷以通籍勉爾志業以需不次之澤
可
大理寺丞致仕朱臨可殿中丞制
爾以文中科不顧斗粟之禄去而歸故鄉從容乎湖山
之樂不亦高乎屬兹均澤進秩一等此赦令也而爾之
齒甚壯尚不欲攖之以吏職者亦將遂爾之雅操焉可
三司使制
某官某朕嘗以為翰林之職高文大册為當世宗工嘗任
以開封尹桴鼓稀聞為三輔第一更履内外可謂有成
績矣今三司使既已進輔大政當擇能者以為代考之
於羣臣無以易卿者方朝廷功役衆興常賦蹶而不能
給天下之利其必有遺落而不收者矣爾其專思熟計
發明大册撥其利源而更濬之使夫金錢紅粟流衍乎
路衢而積滿乎府庫以足縣官之費可不為大功也邪
勉哉其恭承朕之明命可
兵部尚書可三司使制
古者諸侯各食其賦故司會之職為簡而易舉由漢而
來天下斗粟尺布之出納一歸于大司農則非夫聰明
彊力深通夫儒術者居之則百利之源或幾乎涸矣具
官某雅德淑問溢於當時大事能斷先帝器之向以大
司馬之任總治七兵而戎容武節赫然四馳今大司農
缺遴選於衆毋易於汝者方朕之踐阼賜予之廣陵寢
之役大費並出爾其通有無之數均發斂之期上以實
吾國下以裕吾民俾夫萬貨之多其出如泉源其積如
丘山糞壤之間皆有餘幣則朕馮几以觀天下富庸非
汝之力邪可
三司判官制五首
朕嘗考郡臣之能籍其高第者志之以備臺省乃得某
明智自將深於應務某忠樸不阿長於持正此皆朕之
高第者也今司會缺員釋此而不取更欲外求耶爾其
往佐度支鹽鐡之職謹守財賦無虚朕之命籍焉可
荀子有言儒術行而天下富然後昆蟲萬物生其間可
以相食養者不可勝數也今舉四海之積藏之於公府
僅能當歲計或不足則斂之於民豈操其術者非邪以
汝明白有知數深於古今治亂乃用咨擇任為大司農
之屬官調其度量演其籌筴以深思致天下之富焉可
食出於田貨出於山澤財用之源也暴征之則下竭薄
取之則上不給量其出入之度以操其術者在吾司會
之府焉以汝才數周敏過絶於人將漕淮右京師之積
有羡今用以佐吾司會必能演籌筴調其盈虚上積於
公府下溢於民室以副吾之選擇焉可
舊制三司屬官缺大司農得以擇其能者而次補之今
三司使某言爾之才明白強力長於治劇可用為屬官
夫大司農朕之所舉也所舉惟其賢則賢者必能推其
類而進之安可不聽大司農之言哉可
朕嘗用某官為三司使思得才能強濟之士以佐其治
迺下丞相府俾擇其人丞相言爾通敏無滯可用為判
官惟朕既能選三司使而無廢職今丞相乂能擇其屬
官則天下之大計可以無憂矣可
四廂指揮使制二首
漢以中郎將掌三署郎執戟宿衞於殿廬今虎旅之都
帥猶漢之中郎將爾嘗以忠謹佐騎兵環徼道而侍夙
夜有勞宜用次補以副衞將軍之職昔楊惲為郎將罷
山郎移薦舉高第三署郎莫不自厲爾其嚴法令明白
善惡以率其不恪庶乎朕期爾於楊中郎也可
今之提虎旅以直嚴更之署者猶漢之左右羽林之制
武服之臣最為要官某沉毅而斷通於兵制攝弓撫劍
以障河隴之戍蓋有能名俾陞刺部入掌羽衞擁虎戟
以護建章勉圖忠效富貴之漸行來逼人矣可
功臣後制三首
朕之烈祖被戎衣以取天下其躡風雲而起者皆豪傑
不世之士竒謀偉跡鏤於丹書嗚呼古矣朕不可得而
見也思見其子孫之賢者將尊榮之以繼其風烈某沈
毅忠密出入禁闥逮事先皇帝功效明白而滯於使列
既已久矣其增以部刺史之秩以旌其能爾其修慎勉
力以纂其祖功如召虎之於召伯也不亦美乎可
王公大臣之後竟零落而不聞者朕甚憫焉故於郊祀
赦書俾求其嫡系且將推禄以及之如聞爾等修潔皆
為佳公子此真朕之所欲得也無以一命為薄爾其勉
圖忠力高爵厚禄朕所不敢私吝也可
粤十一月甲子朕躬執籩豆以見烈祖神宗於大廟伏
思創業之際二三佐命元老其后世廢絶亡一人在禄
籍者朕蓋傷之是用申命俾求其後乃得爾等並以一
命俾之登仕昔楚王思子文之功曰子文無後何以勸
善朕亦將勸臣下之為善者也可
祁州防禦使知代州劉永年可鄜延路副總管
制
高奴之屯帶甲百金之士十餘萬以捍西羌屬之才武
兼護一道折衝制勝以贊夫元帥而左右之以爾具官
某忠厚有謀事至而能斷析符代北風聲懾乎外境属
兹易帥宜用進褒夫厚而不能使愛而不能令譬如驕
子不可以用此正今日之通患也爾其勵之以勇肅之
以威進退死生在我而已豈非善耶可
