西塘集卷一宋鄭俠撰
上皇帝論新法進流民圖(熙寧六年三月二十六日)
臣伏覩去年大蝗秋冬亢旱以至於今經春不雨麥苗
枯焦黍粟麻豆粒不及種旬日以來街市米價暴貴羣
情憂惶十九懼死方春斬伐竭澤而漁大營官錢小求
升米草木魚鼈亦莫生遂蠻夷輕肆敢侮君國皆由中
外之臣輔相陛下不以道以至於此臣竊惟災患有可
召之道無可試之形其致之有漸而來如疾風暴雨不
可復禦流血藉尸方知喪敗此愚夫庸人之見而古今
比比有之所貴于聖神者為其能圖患未然轉禍為福
者耳方今之勢猶有可救臣願陛下開倉廪賑貧乏諸
有司斂掠不道之政一切罷去庶幾早召和氣上應天
心調隂陽降雨露以延天下萬姓垂死之命而固宗社
萬萬年無疆之祉夫君臣際遇貴乎知心以臣之愚深
知陛下愛養黎庶甚于赤子故自即位以來一有利民
便物之政靡不毅然主張而行陛下之心亦欲人人富
壽而躋之堯舜三代之盛耳夫豈區區充滿府庫盈溢
倉廪終以富衍彊大勝天下哉而中外之臣略不推明
陛下此心而乃肆其叨懫劓割生民侵肌及骨使之困
苦而不聊生坐視夫民之死而不恤夫陛下所存如彼
羣臣所為如此不知君臣際遇欲作何事徒只日超百
資意指氣使而已乎臣又惟何世而無忠義何代而無
賢德亦在乎人君所以駕馭之何如耳古之人在山林
畎畆不忘其君其芻蕘負販匹夫匹婦咸欲自盡以贊
其上今陛下之朝臺諫默默具位而不敢言事至有規
避百為不敢居是職者而左右輔弼之臣又皆貪猥近
利使夫抱道懷識之士皆不欲與之言不知時然耶陛
下有以使之然耶以為時然則堯舜在位便有夔契湯
文在位便有伊吕以至漢唐之明君我祖宗之聖朝皆
有大忠義大賢德之臣布於中外君臣之義若腹心手
足然君唱于上臣和于下主發于内臣應于外而休嘉
之德下浸於昆䖝草木千百世之下莫不欣慕而傚則
之獨陛下以仁聖當御撫養之心而羣臣所以應和之
者如此夫非時然陛下所以駕馭之道未審爾陛下以
爵禄駕馭天下忠賢而使之如此甚非宗廟社稷之福
也夫得一飯于道傍則遑遑圖報而終身饜飽于其父
則不知德此庸人之常情也今之食禄往往如此若臣
所聞則不然君臣之義父子之道也故食其禄則憂其
事凡以移事父之孝而從事於此也乃若思慮不出其
位尸祝不越樽俎治庖人之事牛羊茁壮會計當各以
其職而不相侵也至於邦國若否知而不言豈有君憂
國危羣臣乃飽食饜觀若視路人之事而不救曰吾各
有守天下之事非我憂哉故知朝廷設官位有高下臣
子事主忠無兩心與其得罪於有司孰與不忠於君父
與其苟容於當世孰與得罪於皇天臣所以不避萬死
深冐千萬重之天閽以告訴於陛下者凡以上畏天中
憂君國而下憂民生耳若臣之身使其粉碎如一螻蟻
無足顧愛&KR0704;聞南征西伐者皆以其勝捷之勢山川之
形為圖而來獻料無一人以天下之民質妻賣兒流離
迯散斬桑伐棗折壊廬舍而賣於城市輸官糴粟遑遑
不給之状為圖而獻前者臣不敢以所聞聞謹以安上
門逐日所見繪成一圖百不及一但經聖明眼目已可
咨嗟涕泣而況數千里之外有甚於此者哉其圖謹附
状投進如陛下觀圖行臣之言十日不雨即乞斬臣宣
德門外以正欺君謾天之罪如稍有所濟亦乞正臣越
分言事之刑甘俟誅戮干冐冕旒
三月二十六日以後所行事目
三月二十六日状於本門勾馬逓於銀臺通進司投下
状云奏為密急事所有俠擅發馬逓之罪仍乞奏勘甘
伏重罪不辭時韓維判銀臺通進司特為奏仍一面收
逓舖兵士送開封即時具俠擅發馬逓事取旨其状並
圖到御前日已過午後聞說上反覆看状并圖長嘘者
數四即袖其書并圖是夜上於寝殿中不復眠寐直至
早朝便有旨差韓維體量免行錢事先放元不係行人
投納到免行錢一萬三千餘貫又的實計逐年免行錢
於所須用外並放差三司使曾布體量市易事差官於在
京諸寺開倉糶米放商税務及諸門商税三十文以下
市利錢二十文以下令殿前馬步軍司具熙河未用兵
已前所管若干兵只今所管若干兵令三司具治平以
前三司歲入若干出若干熙寧以後歲入若干出若干
令熙河路供具自用兵以來所出步騎兵若干今存若
干令河東河北陜西諸路具民物因何流離如是衆多
有旨青苗免役權罷追索方田保甲並罷如此之類有
十八件又至三十日晚令韓維草責躬詔四月初一日
降下至初四日晚得雨初五日一日一夜大雨初六日
早朝上出俠所進状並圖宣示宰執責以所奏皆云法
度修明禮樂興行民物康寧雖三代堯舜無以過今來
外事乃如此王安石而下各謝罪安石當日不入中書
即時遷定力寺乞出當日諸公方知三月二十七日所
行盡因俠所入文字或以為擅發馬逓奏事驚御或以
為心狂或以非毁良法乞追逮付所司勘罪御史臺直
請以俠付臺推勘先是銀臺通政司具俠擅發馬逓取
旨已蒙放罪至是乃有旨下開封取勘又京城官僚中
甚有作書應初一之詔者至此皆不敢進而姦佞之軰
日夜匭函投進文字乞留王安石守新法乞治俠狂妄
之罪已而本月十一十二間因熙河小捷羣姦束是力
詆俠堅乞守新法留王安石至十五日京師傳說呂惠
卿鄧綰輩泣上前乞留安石忽十六日安石上殿當晚
鎻院明日安石出金陵以韓絳相呂惠卿參政俠以此
上書不已自十七日開封文字取勘擅發馬逓之罪即
時招伏仍申開封元不干逓舖之事乃是俠自出頭子
勾馬逓稱為奏密急事不得暫頃住滯亦蒙為奏得釋
舖兵之罪具伏認状自四月十七日上聞說後來中書
收下直至六月十三日忽行下刑部定合罰銅十斤放
奉聖旨依奏仍特免勒停凡在京近百餘日只候郊禮
過授一廣南福建差遣出京以左右大臣之誣㒺至尊
日甚十一月初一日復入文字極指其事乞賜臨問是
月初五日准勅追毁出身以來文字送汀州編管初六
日受勅初七日押出門初九日行至陳州且三日忽見
開封府差人到陳州勾廽莫知所由至太康忽見舒亶
來搜衣籠文字櫃等已而到御史獄方知是初九日呂
惠卿於上前進言上問鄭俠一小官如青苗免役等事
容於道路間得聞至如被甲登殿禁中君臣對面之言
何聞之速且詳也呂惠卿對以此皆韓絳馮京以其事
導使之言也上曰韓絳馮京大臣知朝廷有不便之事
却不自言乃令鄭俠言之何也當日韓絳遷定力寺乞
出而馮京十一日早朝留身事訖上從容問卿大臣知
朝廷有不便之事何惜自言乃委曲令鄭俠入文字他
小官論列朝廷大事理自不順略行貶竄物論甚不然
京乃驚奏云臣與鄭俠素不相識上且疑之京退朝知
雜張琥入文字風聞鄭俠所言盡是馮京諷導本人使
之進言按京身備輔弼與國同體知朝廷事有不便不
自奏陳乃結交小人使之肆意謗訕朝政京奏臣與鄭
侠素不相識已曾面具奏聞今來朝臣有言臣不敢自辨
所有鄭俠雖赴貶所未遠乞賜追廻對證庶幾虚實有
歸故有御史之獄也
免行錢事
京城諸行以計利者上言云官中每所須索或非民間
用物或雖民間用物間或缺少率皆數倍其價收買供
官今立法每年計官中合用之物令行人衆出錢官為
預收買准偹急時之用如歲終不用即出賣不過收二
分之息特與免行所貴于行人不至於急時枉用數倍
之價至於破壊錢本此法固善若要深合民心上等行
人多出中等助之下等貧乏特與免官中只取足用無
冀其餘則善矣洎至立法更不辨上中下之等一例出
錢富者之幸貧者之不幸其不願者固多而願者少矣
才立法隨有指揮元不係行之人不得在街市賣易與
納免行錢人争利仰各自詣官投充行人納免行錢方
得在市賣易不赴官自投行者有罪告者有賞此指揮行
凡十餘日之間京師如街市提瓶者必投充茶行負水
擔粥以至麻鞋頭髮之屬無敢不投行者適因獻丞相
書言及是又黎東美之前得子細陳述相次聞已有指
揮些少擎負販賣者免投行然已踰萬緡之數三月二
十七日聖旨所先放乃此免行錢也
市利錢
建言者以諸門及本務税錢額虧折皆是官員饒税過
多而吏人受財共偷瞞不知乃為市易拘攔商旅入務
官買以及商旅不行税乃大虧也遂立條約專攔皆有
食錢官員不得饒税專攔取錢依倉法官員妄饒税並
停替仍會問諸處申約官税一百專攔等合得事例錢
十文官中遂以為定例每納税錢一百文别取客人事
例錢六文以給專攔等食錢已而市易司作弊於申收
事例錢項即聲說所收不及十文亦收十文此明為所
收事例錢不及十文亦收十文及法行乃謂所收之税
不及十文亦收事例錢十文只如苧蔴一斤收錢五文
山荳根一斤收錢五文却問客人别要事例錢十文本
門為不便申省及市易司並不施行致客人為事例故
累與專攔相拖拽云我官錢十文納了你却問我要甚
事例錢必須取條貫分明詳諭方肯納錢而去不三五
日間適因三月二十六日奏状准三月二十七日聖旨
市利錢二十文以下並放是納税錢及三百文以上方
有市利錢三百文以下税錢者皆無市利錢矣看詳有
司當立法時取專攔所得市利錢以供專攔逐月食錢
不曰事例錢而以市利名之者盖取孟子所謂有賤丈
夫左右望而罔市利之意以為名是賤之也又從而多
取之以益官豈不謬哉宜乎聖上聞之自三百以下税
錢並不收市利也
税錢三十文以下放
自市易法行商旅頓不入都競由都城外逕過河陜西
北客之過東南亦然盖諸門皆准都市易司指揮如有
商貨入門並須盡數押赴市易司官賣以此商税大虧
上下通同瞞昧朝廷乃以諸門近多饒税以致大虧折
遂立專攔等倉法而監官饒税一文以上並停替以此
税錢嚴緊凡出城門之人但是一二頂頭巾十數枚木
梳五七尺衣着之物似此等類無不先赴都務印税方
給引照會出門一日之間至數百道引目出門不過收
三五文税錢並須得引照會門頭方肯放過不然即斷
罪抽分大可駭笑及三月二十六日奏上准三月二十
七日聖旨三十文以下税錢並放無是紛紛可鄙惡事
矣
開倉糶米
自三月初十日以來聞知市易司抵當米往支十一日
以後聞米價日有增長自八十五文一㪷增至二十五
日米一㪷一百五文准三月二十七日勅京城差官於
諸寺舍糶米當日米價頓减至三月三十日在市米價
㪷七十五文初青苗免役欠負既多人無從出故市易
許以田宅店邸之類抵當官米出糶傳聞官米每石價
錢并息共一貫而抵當官米者在京賣商每㪷只得七
十五文舂簸而糶乃八十五此不惟青苗免役之人且
少解追理之急又京城米價頼之而稍平計其請領出
倉在京每石已無二百五十不知其計會請領與還納
入官時别無費乎凡官中欲以錢斛紓民未嘗轉急之
皆此類也
流民
自熙寧六年冬流離相繼至七年春夏間不知其幾千
萬人每風沙霾曀大者車乘小者負擔扶老携幼蔽塞
道路或二三十人或三五百人各各自有羣伴然而衣
服藍縷雖車乘之上亦止是鍋釡一二隻破籠弊甑瓦
器之類問其徙之因皆曰仍歲蝗旱走南方趁熟其實
亦兵師之方百物踊貴無計自活乃如是流移離去其
邦土過京而南東皆陂棲野宿採鳬茈野菜之類以為
食其間有稍富者問其徙之因曰貧富大小之家皆相
依倚以成貧者依富小者依大所以養其貧且小富者
亦依貧以成其富而大者亦依小以成其大富者大者
不過有財帛倉廪之屬小民無田宅皆客於人其負販
耕耘無非出息以取本於富且大者而後富者日以富
而以其田宅之客為力今貧者小者既已流遷田無人
耕宅無人居財帛菽粟之在廪庾衆暴羣至負之而去
誰與守者此所以不得不隨而流遷者也神宗皇帝所
為大動聖念者惟圖中所繪畫流民一事雖然其羸瘠
愁苦身無全衣老幼累累豈小兒子學畫者所能髣髴
及三月二十七日聖旨令河北東西陜輔諸處供析民
物何故如此流離聞所以還報者皆云只是些小趁熟
之人别無大叚流離又云此等人南北下各有田名鷰
子田若北旱則南南荒又北此皆重誣聖聽九重之間
何緣得民間共質苦樂之事哉
䧟兵
癸丑甲寅之間熙河用兵安上門最近諸營每子弟一
人歸約空書半擔而來自門入向晚左右前後盡哭泣
聲盖戰没之家屬得書而泣也傳聞戰鬭折傷常倍所
得之捷盖有䧟萬而得千不可據也三月二十七日勑
旨會問諸處未用兵以來所管兵數與見存兵數若干
以實報熙河之兵立寝罷矣
圖繪城外民及開封人戶拆屋賣瓦木等事
門外之人自三月初以來已聞艱乏多食粗糲忽米價
稍增漸聞有糴麥麩買麻籸拌雜糠米以為食大率流
民在陂野者多此門外所以日見如此之事故圖中有
糴麩市籸之人其拆屋賣梁柱甎瓦之類皆小車載之
或二三人扛負相繼於道其頸皆枷錮而舁木植甎瓦
以賣城市問其所因而知其為少欠官錢之人圖中是
以有此拆屋賣瓦木之人
十一月初一日奏状
十一月初一日状盖為大臣誣㒺至尊絶不近理彼皆
有所憑恃而後敢為使人憤惋不能已是以入文字凡
事皆畫一一如大臣對陛下皆云河東北陜輔之流移
者南方有鷰子田之說臣乞勘會河東北陜輔之民自
去冬今春流移至今不已何人其在南方有田者云云
其一項言大臣對御多以天旱民流百物失所邊鄙背
叛用兵不已為天數者臣乞問其人為學周公耶學孔
子耶學孟子耶周公作無逸歴陳人君之享國三四十
年或五六年皆由人君嚴恭寅畏天命自度治民秪懼
不敢康寧則有永不知稼穡之艱難不聞小人之勞生
則逸則有短又曰惟不欽厥德乃早墜厥命使周公相
陛下而天旱民流百物失所四方兵革不息如此周公
曰天數乎孔子告哀公曰存亡禍福皆已而已天災地
殃不能加也使孔子相陛下而天旱民流百物失所兵
革不息如此孔子曰天數乎孟子曰殺人以刃與政有
以異乎又曰始作俑者其無後乎如之何其使斯民飢
而死也又曰王無罪歲使孟子相陛下而天旱民流百
物失所兵革不息如此孟子曰天數乎然則羣臣所為
學者皆非周公孔子孟軻之為人而所以相陛下者皆
非周公孔子孟軻之存心則陛下獨力何以為天下臣
所謂陛下獨力者謂無臣也所謂陛下無臣者非無羣
臣也無大臣也所謂大臣非謂大佩高盖秉執大政日
食萬錢以自肥腯者以道事君不可則止而已其高爵
重禄則日歸於已清資美職則分授子弟中使相望於
道路黃金並聚於私室而天旱民流百物失所四方背
侮兵革不息則曰天數此為大臣則屠沽僕隸誰不克
為如被甲登殿等事臺諫如芻靈木偶之類皆所畫一
右願陛下登宣德門召文武百官京城之民以臣状宣
示如衆說以臣之言是則望陛下稍稍懲戢左右近臣
使無得公然肆誕以戕害萬姓危阽社稷如衆以臣言
為非即乞斬臣於衆人之前以塞京師流言洶洶之路
西塘集卷一
