西塘集卷七宋鄭侠撰
代連州謝宣諭表
天德攖寧粤離明於大寶帝文温潤已渙號於九區仍
遣使臣口傳宣諭迨兹海表人為龍光中謝臣竊聞昊
穹以寵綏萬邦而命元聖作之君睿哲之撫飬斯民是
猶慈父於其子若古有國能踐兹言無如盛朝曲盡其
道祖以功而宗以德堂閎八荒耕焉穫而菑焉畬孝慈
億世先皇帝剔抉訛弊庸正邦經焦勞旰宵以恤民隠
愛之無已至於損和伏惟皇帝陛下濬哲紹圖至仁踵
武方此静淵之默默深知兆庶之顒顒是用不金玉而
雷音如陽和之家至蓋以憫世之故既已應跡而下同
故兹恤民之深雖欲無言而不可臣職在州守親承訓
辭以九重之䆳所以惠撫羣元者其至如斯則列郡之
臣所以奉承明詔者宜為何若惟知鎮静上副恩勤域
此遐陬莫獲躬造臣無任云云(天生民而作君惟兹寵綏之寄帝以德而受命)
(亦惟覆燾其心若古有邦祗率是道歷觀前世鮮如盛朝聖繼聖而傳家未嘗逸已休勿休而布政惟以惠民)
(是以臣妾萬區堂閎八表先皇帝焦勞旰夜整頓條綱自其執競以廣聲至於積勤而違豫)
代韶州謝宣諭表
寅紹懿圖宣重光於累聖誕敷明命諭至意於多方使
驛光華天威咫尺中謝臣伏以惟兹蒸民之多欲㒺有
常心若其所性而宣猷是為哲后是以覆載之内恩勤
所施未嘗不尊之如天戴之如父我國家之有區夏也
祖功宗德乾施坤生惟信義之在民不繩約而善結先
皇帝致所未致新而又新惟是不倦於萬機因兹遽違
於至豫庸棄下國而即真遊伏惟皇帝陛下躬以上仁
紹兹休運蹻蹻大人之造飛龍在天昭昭杲日之光羣
目之用如見慈母誰非歡心而河漢之文雷雨之澤不
特丁寧之委曲抑又滂沛而渥優尚念泯泯羣氓茫茫
率土邈焉阻越未悉知聞是用重遣腹心口傳謨誥達
兹荒外如撫孩嬰&KR1210;惟荼蓼之中不忘民物之念堯舜
之帝禹湯之王雖其異時不踰兹道臣以職在州守親
受訓辭以大君惠恤斯民其勤如此則列郡奉承明詔
為宜何如惟當祗率吏民各安職業墉城厥堵枕几於
京職守有常莫獲奔走
代謝太皇太后
慈孝同朝恩仁撫衆風雲千載雨露一天蕞焉將朽之
身均此惟新之眷中謝伏念臣起於寒素遘此熙朝荒
唐無取之才膚淺不經之學仁祖擢臣以進士之第英
皇改臣以京秩之聯至於先皇帝之朝臣三易州麾累
遷官次曾未盡犬馬之微效稱乾坤之至心惴惴規繩
區區夙夜如引重載正中遠途雖日薄桑榆志存萬里
而忠於社稷死無他腸惟恐力任之弗勝敢謂恩榮之
益至此盖伏遇太皇太后陛下誕保翼聖式康懿圖深
知中外之勤勞能勿勞賚如彼昊穹之生覆寧限細微
是令愚臣亦荷厚賜臣以草芥賤士父母久亡惟有為
國捐身可為事親終孝銘肌刻骨祗佩寵靈披胆瀝肝
誓全報效夐兹荒外莫赴宸嚴
代林文錢監减年轉官謝表
符節臨州毫釐課績偶監冶之微羨亦寵靈之横加中
謝伏念臣起於書生親逢聖旦以一介之寒賤荷累朝
之龍光脫身塵坌之中接武侯伯之後郡焉三易官至
屢遷無淵深之略以入告猷謀無殊異之效以外隆屛
翰繩繩規矩疊疊簿書歷年滋多守常而已比者睿明
紹統惠澤昭宣例蒙非次之恩復進諸曹之列榮華重
疊殊非所期夙夜震驚罔知攸處何意分寸之效重兹
褒異之優此蓋伏遇皇帝陛下思恢聖圖先正邦典大
明陟降深勸忠勤烝惟念功蓋有疑慮而惟重在所懋
賞不以絲毫而見遺是以愚臣荷兹異數鬼神同吉真
朝廷與善之明螻蟻捐身乃臣子事君之節惟碎胸首
冀答生成夐守遐陬莫趨丹闕
代連州乙丑歲謝宣賜歴日
昊穹之職生覆神弗可知聖哲之同天人自焉無間歷
乾行之有數孚渙號之無方忝兹方州例蒙恩賜中謝
臣伏以左右有民者本諸土穀修而衣食足裁成之道
者惟其寒暑節而風雨時俾作有早晚之宜而居無扎
瘥之苦昆䖝草木其咸若禮義廉耻之勃興其代帝言
惟兹筭演故職分羲和之列而經著甘石之文自非夫
聰明睿智民物為心安能與日月星辰表裏如此伏惟
皇帝陛下稽古昔以正事本隂陽而惠民致盛德於不
愆不忘集休功於無為無事微矣仰求之故焕焉欽若
之文舟車所通欽賜如一臣以職在撫牧義當承宣敢
不寤寐訓辭早夜民事俾東作南訛之必序而男耕女
織以相望裕乃力餘驩焉頌起期贊朝廷之萬一是為
犬馬之寸心
代太守謝宣賜歷日
歴象乾文之行渙孚帝者之號誤兹麾守均荷寵靈中
謝臣伏以上穹之於生物本乎隂陽大君所以飬民先
之衣食乃迎步於分至用平秩於耕桑俾作有早晚之
宜而居無扎瘥之苦伏惟皇帝陛下稽古作則同序於
時本孚遂以日生開耘耔之有相混同正朔咫尺天人
臣以職在垣墉躬承恩錫敢不宣明訓誥諭導吏民惟
婦機男畆之忘勞則財裕力餘其有自守兹遐夐不獲
稱謝云云
代謝太皇太后
治歷以官孚道於事舟車所抵命令一新猥以方州例
蒙恩錫中謝臣伏以昊天之於造物藏迹於神大君所
以子氓豫事而慮何為王人之治乃以隂陽為本蓋曰
帝者之政必以衣食為先乃逆星日而紀其行而授臣
庶以叙其事恭惟太皇太后陛下以任鄧之德輔周漢
之興尤憫惻於困窮是勸相於稼穡稽參有法惠賜無
方臣以職在翰垣獲承寵渙敢不夙夜祗命躬親諭民
俾男耕女織其相望而東作西成之為樂守兹遐外不
獲趨謝
代廖英州受子恩謝表
離日九霄比侯萬國皇慈天覆恩賞世延中謝伏念臣
本以孤生姤兹盛旦積微勞於歲月致列位於方州淺
鮮之術而任過所能莫夜以憂惟德之莫報屬睿明之
初政觀琛賮之駿奔不腆末儀蓋有常職敢圖賤息曲
荷寵靈職列侍祠榮若初第此蓋伏遇皇帝陛下乾健
其施坤厚其生欲忠良之後昆與社稷而同永微功不
賞信王道之無偏弗顯亦臨豈愚臣之有外而臣駑下
之質衰晚之年惟有糜粉此身庶答朝廷萬一
代林丈再任謝表
術學荒唐誤居守長睿慈寬假再錫麾符指窮舊戍之
期笥啟新恩之拜弛張無改褒寵有光中謝臣伏聞竭
忠盡已以向公同是事君之道總衆分方而居外尤重
守土之臣蓋其任千里之安危繫一時之休戚得其人
則䖝魚之微猶得受賜非其任則朝廷之上不免貽憂
於皇盛時正求良吏如臣無取何遇之優付此湖山之
州如授掌握之物因仍被命榮渙倍初此蓋伏遇皇帝
陛下乾健御天離明照世體渾元而載治因樸𣪚以用
人謂臣起於孤寒周知小民之艱苦察臣勤於職業能
率下吏以儉勤庶幾勉至於循良其惟稍緩於督責是
用借之歲月俾得效其釐分臣敢不袵席簡書冰霜肺
胃強於弗逮增所未能苟斯民財力是餘則愚臣犬馬
之報遐望宸扆無任瞻依
代柯丈謝覃恩轉朝議表
天德攖寧紹應千齡之遇聖恩旁薄無忘一介之臣例
百辟之美遷正六品之優秩中謝伏念臣本以積累至
於翰垣叨治重藩闕然異政遵循規矩苟曠失之是逃
補緝廢遺僅一二而就緒眷良辰之久假嗟重禄之坐
糜寸尺靡收報稱奚在正以夬惕值於離升飛龍在天
矯矯皇王之造一物失所皇皇父母之心矧兹議於朝
端位班卿列直以選德至於限員豈繄衰老之愚臣宜
及駢蕃之異寵兹蓋皇帝乾坤覆載日月照臨德以廣
容賞或疑重海宇邈而為近維厥心亨犬馬老而不遺
知其主戀將迎耄耋視哽噎以思惇肯棄朴忠在駕馭
之為可是令朽邁遐被龍光臣敢不思少學之欲行知
晚遇之尤幸遐追忠厚期稱慈明靖柝邊城卧看海隅
之寧晏搖心魏闕仰瞻魁斗之齊平
代進奉同天節銀表
令首南訛清和猶在天開景貺睿智以生真人出而龍
飛寶祚延而箕夀華夷胥慶鱗羽交歡臣以叨守郡符
夐居嶺表瑤階忭舞莫陪玉笋之班靈嶽歡呼惟效封
人之祝前件物辛剛惟白鍊鍜不回以將臣子之遠心
是乃方州之舊事已依轉運牒封樁在庫訖臣無任激
切之至
代太守謝泉州到任
臣伏奉誥命差知泉州軍事臣已於今月十八日到任
交割訖湘部備員蔑著輸將之績海隅忝命更膺師帥
之求己見吏民誕宣條詔伏念臣出許下單微之族生
江南卑薄之鄉趣尚迂疎術業空淺少從師學服膺忠
義之言晚步仕塗妄意功名之會爰從疎遠早被使令
銜朝命於朔郊謹吏繇於懷部審官都水六年服簿領
之勤湖外關中三任叨使華之寄奔走雖逾於十稔效
績曾微於一毫蕞爾寒根素之壅培之力孑然孤立傍
無援助之人初蒙先帝之誤知更荷二聖之寬貸方觧
漕司之印遽分郡守之符維平海之大州乃七閩之都
會土疆差廣齒籍至繁民業不豐里俗喜訟㕓肆雜四
方之俗航海皆異國之商非得軼羣之材曷撫遐方之
衆從容疎拙濫被選掄如臣者德不加修才無可錄心
慮就耗年鬢已秋欵叚駑駘豈堪馳於長坂離披倦翼
固難強於高飛此盖伏遇皇帝陛下握天寶符紹國休
運圖治必先於郡縣用人不間於戚疎曾是小才亦叨
共理承流宣化體朝廷無異遠之人鑿井耕田同百姓
有為生之樂倘未填於溝壑庶有俟於捐糜
代賀太皇太后生日
伏以西帝乘時阜百嘉於兊說上天降妹母萬國於坤
元當高門設帨之辰寔廣㝢蒙休之始見聖而祝自古
則然中賀伏以太皇太后陛下翊衛累朝本根大政以
任姒之令德成堯舜之豐功上下神祗内外臣庶至於
昆䖝草木之性皆知輔相生成之恩適丁載誕之朝宜
罄無疆之禱臣以職在牧守身遠班聯遐望闕廷不勝
祝願之至
代到任謝表
江邊請郡方自試於匪才天上降書俾就移於佳處退
惟忝冒莫勝戰兢中謝伏念臣以一書生無他能事逢
時甚盛為士最榮奏薄技於有司面明廷而擢第歷任
數官食禄三紀曾竭犬馬之報竟無絲髮之功偶玷朝
聯遽兹麾守惟是方州之寄實分旰昃之憂有民有人
為屛為翰方以力較任又以禄較勞孰輕孰重孰多孰
寡惟鮮然之不稱乃惕爾而屢驚敢謂席未及温治斯
易地用非微而更顯得已厚而加豐惟是河源有稱嶺
服田原肥沃民産富饒生物既繁委寄隨重若愚臣之
不肖非有舊聞以監司之一言遽蒙詔可此蓋伏遇皇
帝陛下恢張化理收攬英雄人惟所長善不必備謂臣
素歴寒苦知民所以艱勤以臣粗識義方於事無所辭
憚是更器使俾效寸勞方兹宣條教示氓吏之初不勝
思朝廷擇守長之意惟當竭力夙夜期補涓埃上有以
干城中邦下有以襦袴遐俗顧如螻蟻之命知非臣子
之私
代英州賀平交州
狂交虺毒結怨於民大兵雲屯有征無戰惟順天而誅
討果指日而殄平人神交欣魚鳥相賀中謝伏惟皇帝
陛下秉重明之哲撫至盛之期追思唐虞之遠圖恥循
周漢之餘敝講明聖治之大要先正其心搜求民財之
至源又盡乎力盖將由孳孳為善之效然後底蕩蕩難
名之功物不貴難得而所寶惟賢事不作無益而與治
同道孰非惠邇而綏遠罔不服德而畏威如彼頑童越
在遐裔不知乾坤之罔極殆與君父而抗衡敢肆跳梁
自求覆滅初惟鼠竊終乃狼貪倉箱其陳容爾有取肝
腦塗地彼民何辜䀌然中傷軫是慈念况中外之情所
同憤則天地雖大而不容果憑謨明迄收底定二百年
擅據之地一旦自歸數十州無告之民如出深阱惟元
后為人父母而率土皆吾臣民故戮其敢逆而弗迓克
奔正其元兇而脅從㒺治黃帝阪泉之伐文王玁狁之
征異代同誅微我有遏由是獻俘清廟行賞明廷歸馬
華陽包戈武庫大沛如膏之澤永無濱壑之民極皇德
之清明藹頌聲之洋溢然後遊神太極訪道總章清淨
一堂希夷萬國象犀航於海㒺不造庭子弟至於京願
皆就學球鳴在御獸舞於郊名為太平道本無象臣以
假麾遐郡拭目盛時莫陪後陳徒幸嘉遇云云
代賀興龍節
寶祚天長真人帝出屬此嚴凝之旦誕承睿哲之生恭
惟皇帝陛下乾健其剛離麗其照欽明而光四表聖敬
以式九圍持盈守成而祖考安拱手垂衣而夷夏服雲
龍之從此會豈世所常愷悌之福無疆惟萬斯夀正華
渚流虹之際是華封見聖之初邱嶽齊呼神民一意共
指南山之夀長如杲日之升
代太守謝
吏能非敏慚舊治之鮮聞恩寵更隆選名藩而重委已
見民吏敬頒詔條中謝伏念臣天資本愚學術尤略幸
忱恂之贊化右儒雅以對時拔於章句一日之長置於
衣冠多士之盛初從州邑已憂應變之匪才積以歲年
僅能率法而無過雖殫犬馬之效不禆毛髮之多郡如
淄川地善齊右俗勤以儉民寡而淳恭以自持不過謹
簿書而遵訓約未知何事為能利民物而禆國家矧兹
温阜泚源南國巨府望少差於長樂民數倚於商山舟
車所通南北攸會方聖慮重守臣之選以惷質為兹土
之師此蓋伏遇陛下處成康之隆思堯舜之治付物以
能而輕其責望使人如器而期以久成以臣父母之邦
密此海山之國生長其俗性情所諳將過與以式觀冀
微能之可效臣敢不蚤夜戮力凖䋲訓謨究事之敝而
申其可行抑人之強而厚所宜恤此皆力之可致在臣
之身倘或知而不為是誰之咎其為報稱誓有捐糜
代受州勑謝
假象山之政不責其疎分火嶺之符重如所乞吏民滿
目棨戟居前正對此時不勝欣幸中謝伏念臣本以朴
野之性生於遐夐之邦幸值時之文明獲從事於宦學
歴官三紀陳力累朝徒積歲月之勞别無涓埃之補而
身居郎列職在方州乍解印於藤溪將展塋於韶石曾
是中道復兹渥恩蒼梧古封西廣名郡川原衍沃民物
富饒方睿明之纂圖正宵旰而求治凡在百執之擇莫
如長吏之嚴乃以愚臣特迂公選此蓋伏遇皇帝陛下
乾坤生施日月照臨謂臣忠良之後昆察臣廉勤之素
守不惜假借之過若將羽翼而成臣以少幸知書壯方
從仕惟是事君之大節每希古哲於高風矧兹屬以提
封列於翰屛自非夙夜條詔左右凖繩承惠澤之盛流
納民物於大順則何以下副袴襦之望上分旰昃之憂
正當惟此之為思至於通宵而不寐
代柯丈謝除龍圖知福州
庾海節符念寸功之莫立越山城邑遽榮命之就移兵
總七閩職登三品霜髯父老想布杖途竹馬兒童知皆
勺舞遥念先墳之復展何殊晝錦之再歸中謝伏念臣
起身孤寒逢世熙盛以空空之鄙承斤斤之明惟粗守
於廉隅用謹循於法度禄已逮夫親飬官又至於追封
生亡俱荷於國恩子姓亦布乎仕路爰靜言而省已念
委付之逾宜亦嘗陪書林之遊分省闥之任間馳使路
洊更帥麾綿歷三朝出入四紀何官成之蔑爾至自視
之缺然赫赫乎大明之初凛凛然太平之致思遠柔以
能邇圖天下於掌中惟求賢而審官使枉錯而民服何
惕息念休之老荷龍光過望之多内閣清資超升逾峻
冶池舊治假借如歸此蓋伏遇皇帝陛下神聖紹堯咨
俞恊舜同君臣於稽古惟海宇之靖康以為明道莫若
中庸宜民莫如愷悌端朝廷莫若虚懷於直諒本民吏
莫若寄任於循良且鎮澆浮必求忠實之士恤孤寡孰
如老成之人是以微臣荷兹優寵臣敢不祗命就道戒
徒輕賫顧在路途之間如班詔條之日期以宵旰聖念
盤盂訓言念所已行勉其未至冰蘗乃志權衡其心使
巨奸無肆於庭唐則赤子自安於田野勸農桑以厚其
始訓庠序以令其終庶幾甌越之民知有唐虞之澤此
為報國他未知思
西塘集卷七
