西塘集卷九宋鄭侠撰
古詩歌行
謝太守荅詩莱州
閑齋掩晝扉疎竹間風韻兀坐無所為仰高方苦峻關
關兩喜鵲如以捷来獻疑其喜過常精爽抑何頓謂當
有嘉賓結駟問原憲不然親交書萬里来問訊何意二
千石新書爛盈卷使者入衡門紅光十餘仞衣冠出蓬
室再拜望城閫開緘列宿動芒角相輝焕捧讀未終篇
欽降已三嘆譬如涉春波渺不知涯岸又若驚雷霆但
覺目眩轉誰言匹夫窮陋巷一簞飯箧有無價珍貴於
青玉案昨者鄙俚辭惟求指瑕舋敢期明月珠傾瀉殊
不悋重重借褒譽許與良過分酷愛愚且直還憐貧且
困惟人最難知聖哲其猶恨自非明如日安得物無遁
程孔昔中塗邂逅適所願傾盖畢所懷日西不知倦聖
賢欣道合萬古直一瞬凄凉千載餘此道誰復振未聞
似今日曾不拜公面顧遇過所親思知久彌浚重念樗
散材平生慕忠順青衫百僚末言責固所逭若其愛君
心豈以爵禄辨謂宜為民上必與同喜愠謂宜食君禄
寧當復私徇刀斧且滿前斯誠豈磨磷千載幸一時岩
廊拱堯舜䕫臯豈無人共鯀偶未竄眷委一失真聰明
不無亂出令以便民動皆為深患疲羸死饑凍重負遭
囚絆奔逃苟自活父子潜分散以天征不義如以雨蘇
旱簞食迎王師東征西夷怨未聞百萬帥戈鋋日持玩
南取十數洞西開五六郡府庫為一空白骨成龍斷大
臣弄權柄生殺在顧盼威福不有歸佞邪尚何憚公忠
獲罪咎正直招訶譴幽恚鬱不伸變異以頻見隂陽為
之沴淫潦仍乾暵方且頌太平長歌事𢋫贊天子九重
門深居拱閒燕人人懷欺匿比周相引荐以侠觀此時
綱維一何紊滔滔恐皆溺心竊擬手援是以屢上章指
陳幾欲徧初雖蒙嘉納終不離讒間棄逐来窮陬星霜
兩經閏簮紳滿朝著大半嗟排擯誰為憫窮褐粟帛推
餘羨誰為念孤獨齒牙借餘論重傷棄逐久不敢略自
辯高堂有單親日久庭闈戀同時得罪人一赦皆從便
惟兹尚遠斥不許歸寧覲擬扣閶闔門明颺紫宸殿恨
無可言路勇决固所斷嗟嗟道云亡丈夫兒女懦勢利
同險巇風雲借餘便誰非顧金錢誰非思達宦孳孳顧
理義惻惻念寒畯如公今幾人百世紹休聞
謝曹公
螻蟻有統治羽鱗知所宗是知君臣初直與太極同子
之於其父成性天所鍾因其親愛心以飬日益恭平居
竭勤瘁患難忘厥躬不擇艱與易那知通與窮至於事
其君是乃孝之中未聞君父間誠敬有卑崇孔子故有
言移孝斯為忠穀黍不離草蠶魚其類䖝皆能衣食人
生世曾不空矧乃備萬物隂陽資粹冲學問必唐虞儕
軰皆朱熊於世乃無補將何辨蟊螽五帝道尊極三王
化醇醲皆由諸大臣汲引相追蹤惜哉物偽熾慧巧為
心蓬讒邪醜正直黨與交譏攻上者以翕訿下焉滋鞠
訩鸞鳳遠遁伏鷹隼摩蒼穹人神共愁嘆寒暑迷秋冬
一人念忠直百志懷兵戎利口銳戈矛危機峻臨衝賢
正欲自保孤羊豢狼叢邦家欲常寧西駕而求東聖宋
會明良盈成紹熙隆寖寖逾百年稍稍追古風嘉魚烝
罩汕鳬鷖在亹潨中間忽紛更新進爭鋒鋩豈顧君與
民致身惟穹窿己酉乙丑間羣類何夢夢有蔽過重雲
其毒如蠆䗬誰敢正一議洒兹謀猶卭公誠社稷臣識
見何瞳瞳端方屹以立千巒一危峯幽林馥猗蘭雪霜
茂長松俠以疎拙身趨時良戅舂曏者有所陳狂言幾
怙終所犯斧鉞誅寬仁賴天衷未幾遽昭雪還歸禄更
豐毫釐未禆報已愧羔羊縫矧乃素鄙賤無階望門墉
未委何所長能如粲投邕星車未鞅脫鶚荐俄天通朝
廷嘉讜言固已可公奏秩滿禆再陳推恩非獨後蓋以
歴任淺欲進難為驟譬如升階梯等級言無繆且以罪
累人頓此無愆咎有禄幸及親非徒飬體口端然坐屏
序無復事奔走雖曰去親膝曾不遠㕓畆坦途五短驛
安問連旦晝如此奉温凊不殊居左右平生最知幸獲
附諸儒後學問雖不深是非幸無瞀知心在所飬禦欲
如禦寇耳目諸玩好常如對塵垢惟有學問心終年憂
不售今兹足優游永日詩書囿人固有通塞譽亦隨美
醜惟有片純誠於身可長久平生所遊歴昭如認星斗
吉凶繫行違成毁由慵懋於心既不疑人来為明剖十
中一二悟亦足長福祐况兹山水清人物多奇秀加以
託下風長如飲醇酎人之於子弟親愛關慈友至於力
維持未必能再復乃知大賢心生成即高厚知其遠方
歸偏親已皓首不忍重違去誓甘老藜糗又以家素貧
無田事耕耨四弟三云亡若身無足肘聚指幾四百居
前半孤幼委曲為之慮過其自營構士之所大患志與
時不偶時與志兩得百中而一有蓋以世惑深真偽相
紛糾簧絲在口舌巧令工迎凑攘臂視聽下非明孰能
究門下無寸武蹤跡非素狃一旦洊論拔如射之有彀
惟以曏所為期以勸紳綬天下本無事欲治多紛揉惟
是舉措顛嘉苗不如莠履舄以尊戴冠簮斯踐蹂助天
繫寵綏宜民惟在宥人如公用心勸不由賞購有冽甘
井泉清深玉其甃未觀繘長綆大施如川溜區區一方
部不幾幕其收于嗟鬱輿望無路達旒黈作詩道尊光
庶幾傳不朽
觀孔義甫與謝致仕詩有感
人生足清閑天下第一福惜哉聲與利舉世方逐逐君
子耀軒裳小人腴口腹霜雪滿頥頷馳競心更速誰如
東山後清風千載續仁孝實天成聰明乃幾燭弱冠揖
高科聲華光煜煜騏驥駕夷途千里在舉足歲未再周
天官先上應宿皇華屢更指間請分符竹端介奉高明
慈仁撫煢獨施設妙通神歡謳道相屬一旦遽上章幡
然謝羈束古人涖官政五十曰艾服公年未五十懇請
竟從欲緬彼伋與軻進退遺佳躅三揖就恩榮一辭託
巖谷由公仕以觀其庶無愧恧東臯我田園負郭予室
屋兒姪幾百人圖史逾千軸親舊既周旋閨門更雍穆
賓来酒一樽興来碁一局吟嘯動煙雲詩書到僮僕寧
知地有仙但見人如玉乃覺世間人為生何局促譬如
方汚垢對之獨薰沐孔公當代賢宜其欽愛酷慷慨出
長篇情殷語重複日日動歸思浩浩見林麓何意蒙鄙
人幸兹一觀矚當筵頓忘味如聽簫韶曲平生粗意氣
自初得書讀每見古聖賢心常自程督知身是罪根每
每自鋤斸如彼善稼穡去草茂嘉榖深嘉遠世網有若
囚脫梏惟兹素艱貧事與心反覆歷官二紀周一紀投
南隩歸時異去時聖主恩霂霂方欣到家鄉足覺愁慮
簇高堂皓垂白甘旨不饒沃四弟兩背亡未言他骨肉
繼又喪一弟三房等窮蹙不數姆與婢孤孀十有六薄
業支半年十飯猶五菽蕭然夏秋際甚者日食粥人惟
有父子恩親家室睦惟其有君臣禮義朝廷肅二者苟
有違三靈共誅戮况兹生聖辰熙隆遇堯嚳艱虞免兵
革少小遊庠塾青春被恩擢名姓粗揚暴孰非累聖德
師誨而君牧中間更狂妄天聽常輕凟云云不少已竟
致御史鞫所負鼎鑊輕敢意尚收錄日月忽中天湛恩
俄濯浴父子實再逢君臣亦敦復新恩胡為報舊過云
何贖父母教子勤羽括而礪鏃朝夕望乃成榮顯被親
屬慈烏於反哺知以報生鞠學術不寸施猶之玉韞匵
千載遘明良不能少負輻是生天地間曾不如草木以
此望明公雲中一鴻鵠
送陳守仁入太學
父子本天性至恩無比倫矧公之尊府子舍公一身料
從少小来迨兹壯有室未嘗越旬月遠去慈親膝借問
今何之千里具行裝荅言為道藝憤悱趨上庠有客前
獻言惟道若大路駕子天神明賢聖在舉步幽堂列墳
典周孔以為師學成名亦遂且不離庭闈荅云子言善
在予非不知父母生我身劬勞靡不為垂髫俾之學外
不與毫絲乃今有室家兒女髮已束分寸無所立何以
酬顧復如彼甲與乙名高髦俊科又若丙與丁禄位今
嵳峩是皆予親友予獨無所就是以不寧居忙於賈求
售昔者三千徒負笈洙泗濱孟軻遠遊學母老仍家貧
尚違晨昏侍以就德業新盖以慈愛心惟期已成達男
子四方志安能戀房闥客前賀曰都事固無必非子志
乃如此顧予安得知在家事多奪遠大非可必大孝在
顯親為子觧羈&KR0919;日月如逝波無方可維縶陶侃惜分
隂仲尼猶不及自古力道業寸晷重琳璆子今道所出
處處足澆浮陽和達京輦士女方春遊百寳粧樓臺歌
喉珠宛轉惱亂巧迎逢偏能伺方便平生足持守到此
總不見又有非軰流頻頻甚鷽斯顧盼借顔色談咲懷
奸欺從容樽酒間留連棋局上英豪俊傑心鮮不由此
放子今志者大思慮宜蚤正慎子之朋儕力與光隂競
由此期顯親昊天其斯應
臘月十八日呈子京
歲去如奔馬殘日十有三姪為當嫁女甥是未婚男叢
然猥俗併殊非力所堪嗟予本支離塵事素不參東牀
書一架西榻經一凾如是歲月深吻舌如縢緘惟有陶
淵明常欲共清談牀頭酒盈壺亦欲同醺酣二十一二
間煩事如掃芟期使堂下空宴笑同所耽清尊酌宜深
古語交嶄岩夜久燈熒熒金波忽東南歲宴獨優游庶
幾為不凡
示潮州吳宅三甥
大郎性純淑至寳受磨琢二郎姿秀美白璧光閃爍三
郎神照藏宛若雛在殼五彩翔鳳翰參差見斑駮三人
吾令甥亦嘗從吾學昊穹有顯通報應無舛錯未有祖
慶厚而招子孫薄二親又善教曾不閑飲啄甥雖多似
舅三子自超卓為文要根理覽古務詳博不惟子三人
萬世同矩彠慎勿學舅癡直指世奸惡心雖在規益世
誰受忠諤立身既不危青雲在挐攫
示女子
吾生鮮兒女汝次今居首柔惠少語言天性非矯揉女
生必有適二親非終守既嫁又他州安能長相就幸然
汝夫賢純淑真汝偶出門天其夫禮律其来久汝姑吾
之妹姑夫為汝舅事舅如事父事姑如事母三者無所
闕汝則無大咎門内有尊親門外有親友歲時或餽助
祭祀合奔走一一無間言乃可逃父醜治家在勤儉臨
財戒多取誦經味其理聖心良可究即事念慈和無但
勞吻咮善看育與蟾二子吾珠錇汝嫁既違鄉吾遷又
遠趣東去十八程西来二十九三四千里間吾視堂猶
牖人生否與泰正若夜隨晝但當道無虧不媿載與覆
憶昨汝初生時吾心有負以為臣事君即是子事父閨
門有危難誰不在惸疚推其愛父心誰不得前剖幸為
男兒身許國自結綬安能冷眼看終不一開口封章重
十上夫豈避鼎斧南州雖譴逐萬死蒙恩宥行行出國
門母馬吾徒步汝生未三月正當時褓乳雪片落鵝毛
霜簷懸凍溜汝母歛汝身寒風裂雙肘驅馳僅逾時麄
糲不敢吐殘春到貶所歲卯俄及丑汝時年十二稍稍
近針縷是歲真龍躍重明登九五湛恩被遐荒漸漬到
枯朽拜命走親庭便道從海浦既見汝姑賢汝乃吳氏
婦我乃緣他人譴斥循其舊人皆念再逐道路或攅皺
我以臣子心等視如榮授人生無患難憤勵亦何有况
兹尋前道復見迎賢堠旬月得相聚天與幸誠厚君命
不可緩病已斯馳驟南北出靡常惟祈各寧夀舉足念
其身行幽如白晝又當夙夜間警戒其君子神靈依正
直惟仁孝是佑書信或往来知汝無病苦為婦洎為母
皆不處人後定當舉家歡相慶酌大斗勝彼淚滂沱臨
期一杯缶
六鐶助潮士鍾平仲納官輙辭贈以詩
揭陽繁富州鍾子處城閈怡然保清操不與世俗換豪
家富廪庾鼠雀嫌陳爛鍾子無田園㪷糴供晡旦甲第
闢公門奴僮立如雁鍾子無使令其子供靧盥無妻備
組紃無婢奉炊㸑市屋十數椽㕓商是隣畔暝隂滋蠧
蝕飛屑落几案炎蒸鬱不通揮扇尚流汗絃誦不輟音
學海窮瀰漫文章有星斗胸臆藏璀璨何殊盛衣冠而
坐於塗炭下藥百十包䖝腐皆逾半經年無人顧蛛網
潜滋蔓苦李十數株採摘亦素幹此外乃一無兒女不
蔽骭固非人所堪隨分亦侃侃何意官物租添輸告踰
貫太守為學校芹茆思樂泮買田垂萬年供給期無岸
誰人不樂輸我獨無計辦此時私愁憂幾至方寸亂我
身困長途脫身自投竄聞此心惻然不覺潜浩嘆六鐶
聊助君鷺股難廣獻聊欲分子憂使免頻勾唤知子謂
子貧不知謂矜慢斯則朋遊愆此時那可斷子猶重辭
讓揖拜如戰汗急取慎勿辭六鐶如六萬
再到吳子野歲寒堂
再到歲寒堂仍登歲寒閣閣上與堂前物物皆如昨鉄
幹偃虬龍雲峯自巖壑文章有神力璧笥光彩錯主人
歲寒翁古意何淡薄山肴具樽酒忻喜為我酌高論寫
胞懷千弩射鯨鱷速悟有寳龜靈通非火灼辯議恣酬
荅亦以資笑謔想翁賓去後前扄徐徐鑰萬卷羅目前
舒卷良自若盛暑一榻風祁寒一爐藥翛然去與来一
個無住着我亦淡泊人世味聊咀嚼無種不取嘗畢竟
何美惡但聞歲寒風便覺世齷齪今兹翁如龍看彼皆
尺蠖今兹翁如鴻視彼皆籠縛故願歲寒翁高收歲寒
脚踞坐百千年看春華秋落無令木石心長笑人脆弱
和孔義甫送謝丈致仕
公本神仙人眸子如點漆少年富詞學胸府羅星日千
鄰告飢糴靡不售所乞清時登膴仕直以名駕實非若
勢利徒志意隨纓紱舜立臯益来文興閎泰出遼遼天
地間千載兹會一神皇真聖神羣策期盡屈何意羣慮
卑惟思進身疾然否差毫厘愁冤騰萬室天聰竟下聽
罪已逾帝乙公時如巨龍盤泊蝦蠏窟孰不念澤施天
人共欣懌寧知未艾服懇懇乞骸骨不免使衆疑為高
至遺物應思世役役耽徇窮終没寕殊雞與䳱一飽歸
罝罻(闕)聞風清是甘守圭蓽
古交行
大海有時竭此心瀝不乾厚地有時坼此心無裂文持
此以相照百鍊青銅昏用此以相惠貝璧黃金盤覿面
有餘歡背面無間言德義以相高慶譽以相先千古似
一日萬里如同筵此為金石交誰與知者論
教子孫讀書
水在盤盂中可以鑑毛髮盤盂若動搖星日亦不察鏡
在臺架上可以照顔面臺架若動搖眉目不可辨精神
在人身水鏡為擬倫身定則神凝明於烏兔輪是以學
道者要先安其身坐欲安如山行若畏動塵目不妄動
視口不妄談論儼然望而畏暴慢不得親淡然虛而一
志慮則不分眼見口即誦耳識潜自聞神焉默省記如
口味甘珍一遍勝十遍不令人艱辛
次韻种道行衙賞蓮花
城中勢利如聚蛙聒聒鼔閙窮兩衙忽聞携樽命真賞
如見地涌金蓮花况兹危亭&KR1587;高爽極目四顧窮天涯
紅蕖繚遶幾數畆盛粧翠蓋相撑拏輿肩不換足已到
咫尺異彼窮幽遐居之自可換凡骨不必飲露餐朝霞
堂堂露衢不戶牖非此非彼無追賒幸時有酒共酩酊
不爾一啜先春茶楸枰小小較勝負往往笑語成讙譁
歸来清風恐飄帽月影已向西樓斜長舒兩脚就枕簟
一覺已聽清晨笳
賦公悅席上事送周如京
逢世路分(疑誤)歸洛陽有客邂逅樵溪曲高談傾蓋萬珠
璣相對崇朝惟不足武陽太守山簡徒喜賢樂事天下
無為客留公駐斯須精庖饌玉歌貫珠坐中賓客皆豪
傑凛凛清風生頬舌性情浩浩談云云不待酒味既凛
冽逡廵行幕如風翻二姝新出屏幃間一人捧心餘故
態對客悄悄眉峯攅一人襜裾半雲霧仙袂應曲飄飄
舉解作陽關意外聲舊人只把花卿數此宵嘉會世所
稀席上更覽周侯詩彫金有格但聞說不覽新集那得
知侠於周侯非甚舊朋友十輩識公九此公惜别事如
何反覆清篇還執手龍韜虎略何處藏却向吟筆呈鋒
鋩堪作太平祥瑞錄將軍白首弄篇章
贈雲門居士
雲門山口雲徘徊居士道與山崔嵬清時肥遁古亦有
驚猿怨鶴今誰偕居士高卧白雲堆山門時為猿鶴開
溪花野屮自春色雲芝石笋寧須栽軟蒸抱石傾新醅
麋鹿慣我還無猜寧知玉署思賢切御手調羹待客来
送聲父
羅浮主人袁公發偉才逸氣千人傑二子軒昂有父風
妙年趣向天然别邑之子弟亦好儒遠来迎子求師模
子非往教求即應龜筮有决前光孚春風正好偕行樂
子如健翮摩天鶚秋闈從此卜亨途回謝卑汙翥寥廓
為我殷勤問袁君奪人所好非前聞
謝太守惠酒
重隂未肯避陽明飄風驟雨加震凌正月已缺二月近
滴水成凍威稜稜帝雖乘震利發生令猶行冬重嚴凝
鸎皆遷喬忽入谷魚已弄煖翻藏冰此時草木亦成愁
祗恐不得違其萌吁嗟羈窮影弔形安得恝然如無情
明良會合千載遇乃以罪棄投荒荆單親萬里頭應雪
不得朝晚奉甘馨閩嶺之南方弄兵殺氣殊與生成爭
既不能輔助聖時使咸若又不能慷慨帝前效昔人之
請纓詩書滿腹浪自飽一句不得推而行身雖兀坐心
惕驚愁緒忽起填胸膺但聽曠野深林調調刁刁如有
神號鬼泣聲真江太守真慈明惠施每每先單煢眼前
突兀雙玉瓶滿貯玉液清冷冷拜公之賜未敢傾不覺
失笑三閭生不學憔悴思獨醒哺糟啜醨隨其朋往往
一飲一石五斗解酲被人呼作生劉伶雖然遇酒而酩
酊心不汝醉神亦寧開樽又飲太守德和氣坐覺生簷
楹不(闕)凝冽自何去至於愁思皆自澄乃知春功亦不
遠緘封祗在瓶與罌安得遽爾披重雲劃見白日臨青
冥和氣習習扇九壤枯枝朽質爭敷榮風雨時泰階平
聖君萬夀寰海清細草輕煙日邊路鳳管龍絲細可聽
有耳不聞&KR0911;與鉦有目不識旗與旌聖功浩蕩不可名
上曹大夫
客從南英到揭陽十有五年困長道囊資空竭奴僕愁
氣象塵埃顔貎老天矜窮悴幸有緣太守曹公看客好
孤舟薄艤即趨門一笑相迎見懷抱道途險易人佚勞
俄頃咨詢無不到旌軒雍容屈臨顧袖出緘封相燕勞
舍舟東溪宅西湖西湖風光畫不如是日佳筵在連理
賓從翕集何舒徐大斗所酌真醍醐珍肴異果瓊瑶鋪
巨觴㶑灔廵數勸惟恐不醉非賓娛别有芙蕖對芳席
五幹十花圖在壁萬龍齊幹玉森森回看華軒籠翠碧
熙熙臺上柳青青衆樂亭前松植植爾乃盤桓四十日
尊罍時展情無斁不知海内為主人幾人似公真好客
觀公政治誠有倫合居廊廟居海濱子厚在桺南蠻欣
文翁在蜀西鄙馴天心帝意誠念遠故為遠俗迂良臣
願公不日居陶鈞大開東閣羅冠紳烹庖鼉龍脯麒麟
布被底下卧平津天涯地角盡陽春
醉翁行贈黎師醇
金峯醉翁七十九行步龍鍾面黧垢惟有滿腹竒文章
日月爭新無老醜頬舌鏘洋言不苟咳唾成珠須信有
兩眼如星照耀人見客偏明儼如舊問翁壯年愛棋酒
邇日還如昔時否曰予不戰猶好看日飲常能傾一斗
因持棋酒前就翁明日壺漿復予就朱君貧苦亦好竒
接續携持窮清晝城中遑遑競趨走覿面草草忘親友
幾人尊爼暫從容笑傲松篁弄花柳寧知北郭予三人
繼日相從辰到酉龐眉皓髮常温然相見妙齡眉目秀
惜哉才高命蹇成遺滯四十餘年州縣吏棄之林野混
漁樵徒使知音動嗟喟愚聞天道高遠不容人測度無
奈人能樂其樂故有鼔琴重圍行歌遺穟浩然充塞不
以世俗𤨏屑累寥廓愚觀翁之子孫詵詵䋲䋲此其後
慶為不薄世俗母以翁老生輕心須知此翁頭白面黮
而英心義氣天地不得而銷鑠
江亭與程瞿二君邂逅小飲太守送酒因成
蒼翠擎天江上山淙琤瀉玉亭前水邂逅相逢坐上人
傾蓋論心何俊偉凉風颯颯来几筵似與清談相表裏
程瞿軒軒古遺義憫我羈窮見辭氣以為此時無一杯
直恐江山解相鄙旋呼奴僮滌鐺勺豆肉盤蔬隨所峙
三杯五杯復七杯清興悠悠殊未已復向行舟尋果餌
鱻薧擬欲求諸市豐殽佳饌来使庖巨(闕)長鱐間珍脆
逡廵長呵下雲際傳以報謁迂千騎薄聞江滸清飲歡
歸去瓊漿遽来賜大哉何公古循吏易俗移風有深致
人之所背公所趨正以敦薄醇醨為已事連英二城接
疆理舊績新庸滿人耳道塗賡載盡歡謠冠佩清言有
餘美
送杜靖國知連州
杜氏世德光無前聲華行實相輝鮮蕢之職也在刀匕
親舉罰爵平公筵預之聞見合左氏春秋大法因粲然
詩為郡守稱杜母南陽之人今尚傳如晦作相猶民天
忠誠蹇蹇終始全能令大君思不已輟瓜奠祭情拳拳
子美大雅三千篇昭昭勸戒日月懸其人骨朽邈千祀
至今聞望猶當年我宋龍興撫嘉運杜家孫子隨飛奮
坤馬承乾禁掖清傅霖蘇旱華夷潤邇来文武百羣中
詵詵杜姓多翹俊靖國少年即竒絶雄文常倍千人傑
投書天府一不意却掃雁蕩不復出懷材抱道良自珍
售以連城為折閱中年不忍自棄置以蔭調官南海尉
手提頑馘授州將海盗為之潜喪氣塵埃從此免低顔
倏忽十年今擁旆憶昨建康臨市征公於吾父為交承
兒童不敢求見面卓犖但聽馳英聲爾後馳驅逾半紀
投荒乃得親君子孤舟抵岸即登門見我有悲兼有喜
所悲竄逐萬里来豺狼得路忠信埋長噓為我意愴惻
吾未振汝良悠哉所喜謂我一門吏一年三黜剛愈銳
投身湯火何所求所憂為君不為已况復吾為汝父執
世契不淺汝吾姪此邦人物粗熙熙職司慈明州守德
汝雖投竄實汝福天子神聖終汝直丈夫秉德貴不回
窮逹自天非汝職公言令人益慷慨一接已見真顔色
韶光波逝不暫停年華兩見新堯歴可憐情義如一朝
向人睠睠終無極外臺差注重求材天子急人方旰昃
丹書鳳口下九霄捧詔治行何烜赫昨日紅蕖醉幕賓
今朝皂盖賢州伯官雖衙尉丞位乃二千石羈人無以
報恩知請為使君申八德一曰公心與衡鑑無情同朔
方裴侠號獨立背公之私無髮容青州趙琰絶囑託貴
要書来投水中二曰寬量須江海為䀂&KR0034;并州陳泰但
懷撫未嘗愠怒形於顔南陽劉寬抑又甚蒲鞭示恥犯
者難三曰信舌端常與心相印九江宋君每聽政平旦
日中猶不紊并州郭伋舍野亭為與羣兒期到郡四曰
惠有如雨露時沾漬光州元忠嘗賑貸二十五萬恢天
施蜀郡廉范不禁夜一襦五袴惟民利五曰清玉壺在
堂中有冰武昌何遠思律貪汲井投錢非買名合浦孟
嘗亦無欲還珠碧淵清所徵六曰正端如標表行非徑
北海朱邑雖篤舊至於枉曲終無聽東莱楊震畏四知
行不欺幽此為盛七曰明昭如日月東西行冀州賈琮
去帷裳百姓聞之政自行雍士李惠善審斷彈鷰坐知
禽鳥情八曰&KR1063;鎮浮静躁温而厲汴州齊澣非肆刑清
嚴自我人皆治濠州張福不可犯以重自持人自畏此
之八德人有一鳴絃按堵皆千室能於八者具有之使
君之才非世出使君有政教必本之學校蜀人夷陋卑
已甚文翁之化於今好使君有詩筆莫詠閑風月追還
雅頌聲太平吟詠性情思補闕使君有車馬莫賞閑山
水時行郊外問樵耕民間利病須詳委莫輕喜莫輕怒
輕喜於人火上冰輕怒於人鏡前霧莫狐疑莫輕信狐
疑多至敗良謀輕信定令姦小進大凡當局常多迷使
君臨事其慎之倘記愚言用有時微塵積嶽終有禆蒼
生旱渴天欲雨異時經濟非公誰
紀連守植道傍木
道傍木夹道參參如合屋種之毫末成合抱太守慈仁
輔生育古来善政盖有數道路開通亦其目芟除翳穢
平險阻堅固橋梁便艫舳何為萬柯隨曲直化此長龍
被崖谷由吾太守愛民深孜孜利民惟不足以為烈日
長道難加兹嶺外炎暑酷黃茅欎蒸之烈氣重嵐固結
之濃毒不得清隂縈且紆何處憩息而躑躅令如源泉
下斯行長原太山秀可掬桐榕楓果隨所遇惟其茂密
佳蔭速何公之心父母心後人當如子孫續勿剪勿拜
勿拗斸蠧朽便可添新綠
示廬山寺老勝師
離鄉十九年日有如年久歸来山水亦依然人物存亡
半非舊廬阜之前我舅宅此寺如我東西家每来舅家
必到此粤自齒稚今疎牙庾嶺閩山四千里青衫謫逐
自我始築臺東望幾悽凉親故滿前爭不喜林下相逢
真實人非戚非疎非故新執手之言行處親是以還家
一百二十日五回松下問禪因此身非我身有君有父
有神有民俯仰回環知有待古之人居不黔突行不已
輪師住無住我動非動来不須迎去不須送聚散會離
百年一夢大千沙界等間言尋常只把毫端弄
次韻子發勸酒
子真依前家谷口無地栽禾只栽柳否亨千態古難常
與物浮沉兒女詬鵾鵬海伏而天飛鷦鷯林棲惟一枝
迂談闊論偶相識千世一遇非為遲君看大旱希雲霓
又看朝隮雷雨隨天之神力豈不大若豐若約無定姿
况夫人物在宇宙無異蠅蟻停杯巵生亡尚非已主宰
滋味得不隨醇醨是以衆人察察日不足我獨悶悶頑
無知方吾醺酣以盂杯為小正見滄海如池沼子又作
詩勸我醉如泥得非亦以惽惽為勝曉
贈余純臣通判
清人如玉如蘭荃元是水晶宫裏仙貳車海陽未期月
士庶一口咸稱賢請言清人所以賢清人貎莊神凛然
中扄恬夷已自得志意高㓗凌雲天犀珠焜煌照天地
清人不為迂其視金鐘球磬雜管絃清人不以勞其耳
惟視與聽尚不為豈肯為彼回其意是焉神照無不通
豈特視明而聽聰是非毁譽不立已輕重默與權衡同
上誾誾兮下侃侃和以不同惠而斷自然民物被休賜
芬馥不馳而自遠閩山下士狂且恫二十八年如萍蓬
遇公於兹心膽空教誨怜念皆深衷大論時聞鍧霹靂
健句每驚爭化工聽言觀事潜欣悦不見累旬如歲月
作歌笥中時一閱如對岩岩冰蘖節願公保此清人躬
古来大任求明哲
和李天與秀才
西塘老人唤回翁愚惷無他生所鍾簧鼔不聞非耳聾
形器不涉非無蹤盡傷萬類物所蒙圭璋貝璧矜昂顒
𤨏屑之私背大公塵埃蔀明荆塞胸宜厚而薄歉為豐
奚以經濟躋和冲王功曰勲民曰庸勲誰烈烈庸誰同
掊夷劓奪祈爵封若人無所用其忠扣天惟兹冀祖宗
願一更改由大通雪霜巖巖有高松羅網密密皆去鴻
此身萬死非災凶生隨螻蟻氣蜺虹共追太古還醇醲
不忍生置爐鼎中聖德如天非世逢迨兹白髮猶顓侗
圭刀為活羣賈傭何乃紫木臨身宫地不愛寳人来共
威儀黨黨君子風袖中球琳来相從手搜明珠心益恭
偉哉斯人空不空其中宏深外雍雍淡交庶幾寧鄙衷
箇中自古無蛇龍
上知郡承議
至樂之性長自餘世物莫得而榛蕪隂陽變化在舒慘
千里豈足勞建除憶昔僣侈擅一隅瓊宫貝闕粧金珠
窮奢極靡相傾奪所不可道矧可書天清地寧聖神出
蕩蕩一化渾太虛頽基故址盡荒草往往狐兔来爭居
魚書虎符若郵傳幾人到此圖安舒譚公賢明大國後
寳璞豈肯彫璠璵拂除荒穢出夷曠茨茅墩瓦從古初
璧書齊丘儉化論譬如論海先河渠千古興亡一端夢
逍遥巾氅日裕如有客登亭見施設笑殺𤨏𤨏誇瀛壺
連州斛嶺寨井
斛嶺寨行雲際下視長江入地底汲江登嶺行三里躋
扳峻險為艱爾將率居民幾半千度歲終年苦無水爰
自慶歴達元符循舊安常誰擬議元符太守何公賢愛
民慮事誠而至以為山頂流泉鮮其事吾觀古人行師
動萬億所至豈必皆平地軍必有井井未達將渴不敢
聞衆耳隂陽者流以水照星星之所聚泉所委行行浚
鑿三日遇泉井成矣乃今三井如鼎趾豈特當年負瓶
操綆僕僕往還之人為慰喜吾欲後之人知井所以起
敬守前功無委圯必使甃砌長如今日之清泚萬萬斯
年施何已故作此歌勒諸斛嶺之市
苞苴行
苞苴来苞苴去封書裹信不得住君不見箕山之下有
仁人室無杯器以手捧水不願風瓢掛高樹
五七言律
陳元叟清軒
塵坌中軒戶誰標似水名物訛空自汩人性本来清天
上雲藏月人間石裹英雲開與石裂精瑩自分明
季冬桃花
真宰終無妄元和豈有偏如何洞天蕊開向雪花前遊
騎雖然閴紅芳亦自鮮惟應祝融氏偷竊翫餘年
次韻嚴巨孟
侠也生来拙論才寸不通趨時慚寡術守古又無功永
日書千卷閑宵月數峯惟期賢者達䆳閤見開通
侠也荒唐學文章愧古風誰將覆醯醢子謂近蜺虹去
聖雖云遠微言信可宗期君振頽敝謨典嗣前功
侠也愚而已奚稱忠與剛未能安社稷自合竄炎荒國
以民為本仁當生不傷君其明辨此萬里在飛翔
和孟堅二月晦同出城
花柳接重闉三分破二春江梅初弄雪壟麥旋收新纓
紼嗟塵事農桑羨野民暫陪遊樂乘此日是何辰
城中未必悶出郭喜還生濃淡山原氣高低溪澗聲鳴
棋振幽谷把酒聽流鶯疎曠還隨分何須學步兵
瑞像閣同楊驥雪夜飲酒
濃雪暴寒齋寒齋豈怕哉書隨更漏盡春遂酒瓶開一
酌留孔孟再酌招賜回酌酌入詩句同上玉樓臺
和荆公何處難忘酒詩
何處難緘口熙寧政失中四方三面戰十室九家空見
佞眸如水聞忠耳似聾君門深萬里安得此言通
和叔粲滄浪亭
高亭殖殖水冷冷笑指鷗鳬坐晚汀遠不聞聲千櫓去
矯如爭秀數峰青煙雲窗牖紛紛雨露月蒹葭點點星
最好歸輿擁䨇璧笙歌燈火照仙屏
題仁王横山閣
案俯横山&KR1587;海来拂雲高閣為誰開荒溪古木閒猿洞
明月白沙空釣臺曉日東風龍夭矯秋風西峡鳳徘徊
居然靜卧江南岸天塹(闕)亦壯哉
次張子京遊天王湖作
湖上遲遲不忍還談玄清徹幾重關旋嵐野馬皆歸靜
逝鳥潜魚各自閒墜果露巢秋後樹淡煙斜日晚来山
吟情到此何終極注目紅雲紫霧間
同子忠上西樓
偶因送客上西樓共愛佳城枕海陬雁翅人家千巷陌
犬牙商舶數汀洲風吹細雨兼秋淨雲漏疎星帶水流
獨有單親頭早白迢迢東望不勝愁
次韻陳秀才告别之作
行槖蕭蕭又出門豈應蹤跡溷東園詩書無地人間世
山野有亭江上村幾許春秋由白髮誰能枝葉事閒言
行矣吾衰今已矣獨將清夢到乾坤
示廬山寺勝老
寳鼎當年未結丹幽棲曾此掩柴關羽軿欲化乘風馭
梵錫應留解虎環僧卧碧雲皆夀考鶴迷華表幾時還
好應月白長廊下澗水無聲人自閒
次韻子京早春雨中
花草迎春意已嬌霡如膏雨復連朝昏雲暗霧饒慵困
疎李殘梅共寂寥賴有河陽遊約近能令圃澤睡魔消
看看陌上千紅紫只好公孫日觧貂
贈陳通其致仕頣夀軒
七十退休人所共一生清苦獨推賢枝棲腹飲知安分
骨聳神清合永年靜引兒孫黃卷下閒馴龜鶴小池邊
恬夷益得冲和力無病無憂一地仙
送林六秀才之廣勸其早歸
無情烏兔兩相追歲月蹉跎一箭飛觧報劬勞能幾日
可堪容易曠慈闈須知楚國千鍾粟不直莱庭一綵衣
我念松楸心獨苦故知吾子不如歸
次孟堅初冬晴和見梨桃二花作
十月南天尚暑襟幽花何怪動清吟半扉素蕊呈修徑
幾朵夭紅出茂林地借小春回暖氣日勻疎影轉輊隂
惟應幕府多才俊不負行臺醉賞心
次張君舉秀才
長風清洒翳天塵捧出重光耀世輪龍衮未温當扆坐
鳳書先軫向隅人一緘符命来差緩四尺先墳夢已頻
衰老將何報明主雪霜柯幹艸莱身
題頥軒
達人取次總佳宜瀟洒清軒聊自頥垣果砌花堪笑語
牖風庭月共希夷滿堂虛白琴三弄竟日醺酣酒一巵
别有工夫留客住時時談笑出新詩
次韻環翠亭
天圍湖海淨團圞水色山光四座寒暗結濃隂森萬木
靜鋪遥碧擁千巒共斟綠醑看浮蟻遥見孤舟下遠湍
是處煙雲有佳隠﨑嶇長道太無端
仲常龍圖自廣中移師閩
節鉞依前向釣臺祥煙喜氣兩嵬崔民思父母無窮已
天借星辰有去回千里袴襦還衆煖三山樓閣為誰開
須知道路先騰說又見清凉古佛来
次張漢公言懷
人間滚滚竟何營只為蠅頭利與名千里瘴鄉吾逐客
一簞窮巷子書生文章相誤終須别寵辱無關自不驚
贏得白頭閑處坐一竿風月有誰爭
次韻太守仁智堂
堂下玻瓈看碧瀾天邊圖畫指層巒崔嵬切漢星辰近
清泚照人毛骨寒已嘆神明傳政化仍觀慈惠展杯盤
尊前不為扶衰病敢惜酡顔勝渥丹
次韻春登樓
公餘閒步古城巔遲日和風暇豫天花引嫩芳迎曉露
柳垂輕絮拂晴煙一尊椒桂除三品千室謳歌在五絃
紅紫正争春又半斷崖荒塹草芊芊
幽居
蕭條深巷寄門墻城郭村居事異常石展地衣三藥徑
錦圍天柱十花檣幽禽隔樹鈎膠語異草搖風合和香
不覺冬歸與春到但知無事日偏長
次韻李天與張温夫
年来年去一衰翁幾不能言但守中每嘆善交如管鮑
那知所得並軻雄直教顔巷人難處秪願融尊酒不空
自古英賢有窮達誰能朋友謝磨礱
辭謝諸相知見招
蓋倚嬴肩汗滿鞲晨饔夕燕未曾休杯盤狼藉君雖厚
僕馬疲勞我亦羞淡淡交知猶可久區區口腹不須謀
還能收取筵中費遍使飢窮飽暖不
上蘇端明
聞說天南受賜深傳方施藥每揮金看天風格樽前態
妙國胸懷枕上心草木亦蒙銓品力山川難載頌歌音
如今收拾知何用衣被華夷有傅霖
昔向東坡覽古文長嗟簡策鎻風雲那知日月歸元首
立見䕫龍遇放勛夷夏生靈真久困聖賢膏澤有前聞
帡幪天地期功業妙畫竒書請暫焚
辭方公悦
又承尊酒細論文日日樽前得未聞憐舊直忘趨走賤
有疑俱向笑談分心緣明德懷高屏日為偏親斷遠雲
明日迢迢東郭路未行離思已紛紛
次韻清溪樊主簿
欲致皇恩浃羽鱗天涯地角盡如春當年欵欵曾忘死
今日區區肯患貧正以庭闈安梓里誰知魂夢達楓宸
海邦一見如疇昔心膂相知亦宿因
次韻余純臣通判球瑯軒
聳翠凌空不少盤回環使宅對千巒高華誰為球瑯闢
勁節相憐霜雪寒引得鳳来緣有實化為龍去始堪看
桐廬寂寞烟雲暝惆悵無人近釣竿
次韻余倅籠碧軒
萬龍齊幹擁高牙占盡幽竒只一家分破密隂開細路
罩將餘碧入江沙靜籠簮玉朝雲合暮到杯金夜月斜
賢守二車真可畏尊前詩筆太豪華
次韻廣州梁有為秀才
孤直惟知不愧天飄零無復記流年學從鄒魯已如此
貧甚顔原亦浩然乞食偶隨持鉢老入城因訪跨羊仙
真人到了扶真道手付瑶臺刻玉篇
煙雨樓
層梯叠構倚穹蒼煙雨江山見渺茫人是神仙来鎮守
物隨時節亦循良靜鋪紫翠資吟興時作霏微助歲穰
豈比啼猩兼嘯鬼浪將愁恨向瀟湘
仙人居處即鰲宫更作層樓峭倚空羣岫西来煙漠漠
大江南去雨濛濛花鑣柳策熙怡裏耘笠漁蓑笑語中
别有夜楹千里月凭欄清興與誰同
示潮州妹子
八人兄弟三人在獨立他州信汝賢直使無情如槁木
忍看垂淚念南遷從今依舊歌泉水何物偏宜寄謫仙
美酒年年須百甕好從南海便乘船
次韻子京下元雨過對月
年雖小歉俗安蘇小雨時時濟旱枯天為下民成晚霽
月將三五上東隅星如青女臨銀鏡人似寒冰在玉壺
想是庭前吟望久豈殊雲外一輪孤
元符放還謝英守何智翁
僦屋平山至典衣来時便作十年期豈知未報歸餘閠
早有潜吟送别詩聖主恩仁天地力明公憐念父兄慈
征鞍擬待春和煖催促行裝願少遲
和子京霜字見寄
秋深園圃雖無雨晚歲頭鬚自有霜身事無功且人事
酒囊餘地乃書嚢寒雅嘯侣鳴喬木粉蝶成圍過矮墻
對此每思良友伴幸時来訪浣愁腸
次韻趙資道秋夜聞角
蕭索秋城五鼓前月臨殘夢正團圓彤樓一曲梅花落
玉枕誰家繡帶連歌酒梁園人散後弓刀秦戍雁南天
一般凄咽西風下轉展空牀夜不眠
次韻知郡登高言懷
莫向天涯說故鄉人身不似雁隨陽黃花滿手空佳節
千里有懷如寸腸為許功名酬聖代不須愁緒付瑤觴
男兒不是閨中物生則桑弧射四方
次韻杜幕春日
平明驅馬出城東馬上知君興莫窮淮曲山川三月路
春光桃李萬家風酒腸寬處須吞海詩思狂来幾擊鐘
何事青□正雙鬢擬將漁釣約溪翁
次韻張伯時以再任為賀
再官庠序為寧親立道惟憂歉泗濱若使佞諛求利達
便居廊廟亦沉淪環惟書史何如樂得是英髦信不貧
如子才豪猶未第每思冥晦避通津
次韻子京述懷
桑海有涯殊浩蕩蕙風無動任飄颻莫窮興廢千年事
但看盈虛兩信潮方聽民間歌道化何為天際想歸橈
當知得意無南北隨向生成似玉杓
和英州太守何智翁次韻馮仲禮麻江橋
疊石梁空太守賢一年功力倍千年惠從今日流終古
智是當時决九川有競輪蹄何雜沓無情風月亦流連
紅燈熖熖三更市從此吳江不直錢
一帶危橋接市㕓春成冬壊幾多年誰驅巨石如填海
化作長虹下飲川白水曉寒孤洞杳紅燈夜午萬珠連
清風明月如堪買且問如今直幾錢
次韻張老見贈
烏鵶螻蟻有君臣此義如何易世塵欲為無窮宗社計
肯憂如幻死生身八千江上奔馳路十二天南黯淡春
歸到親闈捧杯酒始知終是福唐人
觀碁五言排律
三百六十路通精此有門數竒藏日月機發動乾坤對
面知為敵渾輸却有翻詐貪常易喪仁守乃長存隻子
如輕用全功更莫論就令投險勝寧抵被圍奔縱得四
方盡寧同一腹尊傍觀饒好着當局奈嗔言慚愧中孚
信幾危大壯藩坐觀成敗者安得不驚魂
謝工部徘徊堂七言排律
高堂增構廣幽齋鑿破青青遍地苔雲入洞房疑有氣
月當疎牖若為開路無荆棘皆新闢砌得芝蘭是舊栽
流水聲中迎送屐綠筠叢下獻酬杯達生不為休塵慮
齊物元由悟本来終見東山報重起未登(闕)乘且徘徊
五七言絶
集鷗渚
主人無機心兕虎皆可入君看小渚中豈特羣鷗集
忘機亭
鳬鷗近隼旟亭隂戲魴鱒我自無機心忘機成戲論
孤嶼亭
峯巒何迤邐天際相依倚如何是孤嶼獨立澄明裏
芳沚亭
澄流良湜湜幽藻還漪漪不是采蘩手芬芳長自持
讀史
亂亡由佞舌覽古每嗟吁擬刻姦諛像申明兩觀誅
論誠
萬事以誠立不誠心不專誠心非鐵石鐵石被誠穿
和蔡公上已
愷悌侯藩修禊事風流草木薦天香使君喜為民行樂
擬築春光作舞場
閉戸
居然訟息愧王通反閉柴門亦古風幽鳥一聲庭日永
軒窗從此近盧仝
漁家
月滿平湖夜漸深浩波千頃蕩黃金不知世有榮華事
何至中藏喜懼心
見遠亭
天邊毫末見千峯景物都窮見不窮因念當時小天下
亦如亭上老仙翁
大水除廳前小屋
庭下新来不掩門洒然無復舊時喧小鋤輕瓮從兹起
無補清時合灌園
宴十五約重陽飲患無登高處
道義相歡勝飲醪况添流雪見承糟卧籬一醉陶家宅
不是龍山趣也高
出御史臺
萬險千艱六出身如今也得避囂塵須知從此寒原上
有個行歌拾穗人
道中見以索牽五六十人監理錢者
可憐平地不生錢稚老累累被索連困苦新圖誰畫此
祗愁中禁又無眠
題靈峯平步亭
天險嘗聞不可升人間危塹更難名欲知平步亭中意
平得心来處處平
謾成
琹雖古意元無取詩近虛名亦懶吟不是將心就無事
都緣無事可關心
西塘集卷九
