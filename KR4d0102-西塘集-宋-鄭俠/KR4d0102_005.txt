西塘集卷五宋鄭俠撰
代林丈到任謁宣聖
道暗於物蔽而有叔季之亂民與禽獸相去一間王於
斯時獨皇皇栖栖環其轍于天下如遒人之鐸于路者
無所不至卒之無一國合乃寓諸六經先王仁義之道
已蝕而復明禮樂政刑已壊而復振萬世之下父以之
慈子以之孝君君而臣臣夫夫而婦婦日月星辰得其
行昆虫草木得其情王之力也連為天南窮州雕題交
趾混錯鳥獸今乃被冠披裳受天子約束官吏得以教
治而分領之王之功德深矣某忝受詔命自歸善移守
於此下車三日矣惟朝夕所頒布宣諭以臨民吏者皆
王之緒餘也敢不虔遵禮典而致欽于左右哉肴觴苾
芬伏惟尚饗
代釋奠
周衰天下蕩蕩無綱紀文章當是之時君不君臣不臣
父不父子不子中州之民其不胥為夷狄禽獸寡矣惟
王獨於其敗壊腐爛中極力而起之使堯舜禹湯文武
周公之道不遂淪没於地而萬世之下以生以育以衣
以食而父父子子君君臣臣與天地相終竟而不可傾
搖破敗王之德也某為一州長於此方春之月雨露時
至草木滋茂惟王之道在其俯仰之間一昆虫草木之
細孰非王之賜是用齋祓其心潔豐粢盛祗率僚屬以
仲月之上丁而行釋奠之禮焉伏惟尚饗
秋釋奠
秋之令凉風既至霜亦時降百物登實獺魚豺獸皆有
享也况於人乎是以有思親者以思親薦有功德者以
功德報王之道其在萬物蓋不啻天地父母於是之享
不亦義乎是故凡有國家人民不以大都小邑皆以是
日明禋于我王凡以為民物報生成之賜也夫惟萬物
莫足以稱之斯謂罔極之恩莫報之德爼豆斯列牢醴
其潔以將至誠而已伏惟尚饗
代林丈再任謁宣聖
色聲臭味逐逐於外而父不父子不子君不君臣不臣
能使天下之人不夷即禽詩書之教所以開民聰明自
其迷惑而返於其初故凡為天下國家之道儒術為先
所以厚人倫本政教堯舜禹湯文武周公由此其選也
周之衰其夷且禽甚矣微夫子之力詩書之教將冺墜
於地而不復振後世雖欲聞先王仁義之道其孰從而
求之故不啻天地父母王通嘗言之矣某為郡於斯惟
公家大小之事一有成法而裁决處置斟酌以宜未嘗
不依於王之教天子不以為大不肖俾之再任是依於
王之力也涖事之三日謹以禮謁惟王其降鍳而始終
啟贊之
代謁諸廟文
國家所以待天下善惡曰賞與刑而賞刑之所及耳可
聞目可見而已若幽晦冥昧聰明之所不至非有神聖
不能伺視故吏執刑賞而神司禍福所治實以代天福
善禍淫而與吏相為表裏吏與神其相待如此某不肖
朝廷以其讀書知道累官至于州牧自惠移連下車臨
事已三日矣推神與吏所以相待者是用祗率成典以
誠薦告
代林丈再任謁諸廟
幽與明夜晝之道也未有夜之弗晝何為明而無幽神
任職於幽代天伺察正淫而禍福之故血食於此太守
任職於明代天子伺察善惡而賞刑之故禄食於此為
善惡於明太守取而賞刑之其行諸幽則賞刑所不至
而神禍福之神與太守所治不同而為道一矣某為郡
於斯惟公家小大之事一有成法推行天子法令以致
之民不敢懈也至於事有許奪輕重不敢髮絲自昧于
方寸凡以關通神民而莫有以啟沃之苟全初終知為
厚幸而天子不以某不肖俾再是任神之明靈其有力
於某至矣涖事之三日謹以禮謁祠下王其鍳之
代英州城隍廟慶祭
城隍内營外扞使居有所恃以安而乘巇伺隙之人無
所啟其心其有功德於國與民甚至而廟貌圮壊踰歴
年歲蠧梁腐桷墜瓦盈地風雨飄搖延及陛幄某初至
郡因以禮謁祠下瞻仰之際䀌其痛心固神之於人有
不可知不可見之功德而予又不忍重勞民以求安完
然而承上化之流務使民知本反始不忘康寧之所從
來者宜如何哉是用申請于上得遂所乞僅可殿宇而
民吏之有知者翕然樂輸其力不踰月堂序翼張旒冕
星煥前几筵後帷帳輔佑承使左右内外然後衆知所
依仰而吏慶于府民歌于路其樂成如此神之於人情
豈遠哉於是率郡屬嚴鼎爼之薦伸慶祭於斯日神其
鍳兹用保明享於千萬年永惟朝廷靖熙民物寧阜内
外上下和懌而成之固有磐石之安是圖蓋古之仁知
聰明之極雖死而猶不㤀為天下福神之類也尚饗
代祭社稷祈雨文
古之建國左祖右社示民之生必本其先而衣食所本
土穀而已而聰明仁惠能出力以平險阻教耕藝皆得
以配享無窮推迹所崇不其至歟大海之傍連年焦旱
細民艱乏至於妻孥併棄莩死於道可為痛心者今歲
為甚幸而春夏足雨以為秋稼稍登即病悴遺民可以
少濟迫兹不雨又且逾月誠恐復如去秋則民不噍類
憂慮之深殆廢眠食以某忝為長也神祀有常典而旱
溢祈禱首著于令豈非輔祐朝廷衣食民物有從來乎
夫賤者力耕耨貴者勤勸相此則人之所得而致若乃
叱呼雲龍奔走雷電嘘翕俄頃滂沛田野使枯稿將死
而復生非神而誰能是用潔蠲齊宿以為民請惟神臨
之
代龍潭祈雨文
祀有典先王所以勤恤民隱謂夫非人力之所能及則
惟神是怙國家尊隆禮敬近者制勅凡名山大川能出
雲雨神靈顯赫者所在咸以名聞神於福清境内標表
第一凡以靈異卓絶自有是邑以來歲時災害苟以告
者未嘗不蒙休應其功力在民者甚著以去歲蝗螟為
害今春麥不全收民極艱乏幸而耕播之初甘雨屢降
民究其力以赴田畆原田高下蒼翠一色乃自仲夏至
今不雨矣數日膏腴坼裂苖稼黃瘁民心遑遑小大憂
恐若旦晚填墜溝壑者神於此時得無深念乎某為宰
於此固才力有限而小大之訟分决裁處不敢不盡其
心其有以致咎罰于有神者願以身當無禍吾民物為
也乃其寸誠發心如一燧之在爐亮神之指呼風雲馳
走霆電化焦燠為清凉變乾暵為濡澤俾民易憂以懽
且死而生望易於一燧之在爐也然則何憚而不為哉
此某所以祗祓而來告
代祭雷師
雷天之威令震發潜伏使勾萌畢達而幽蟄並啟虩其
悸驚恐致厚福雷師之於天下其德如此所以輔相國
家者至矣夫先王之為禮法施於民則祀此雷師所以
在祀典而為州者將以庇護千里之民物使之出入以
時而物遂其宜者也方兹東作則所以為千里祈致祥
順其可以不逮乎是用遵修禮典敬以誠告
代祭風師
天生萬物而風以時發生長養成就而歛藏之和而為
條祥肅而為凛冽其清微時順或不鳴條一怒而飛屋
拔木皆風之力也而風伯主之州之有守所以牧養千
里民物而使之無不咸得其宜而時生時遂者也方兹
歲春所當以萬物生育之端請祈于風伯者其敢後乎
是用祗飭禮事以伸敬告
代祭崇應公祈雨文
民之所事明則有官長幽則有鬼神凡以其於已有庇
護而使之不失其所是也泉濱海之國土隘民稠壤地
磽确稼穡良苦所頼雨澤以時降否則焦旱不收既已
仍歲民流徙以轉溝壑多矣幸兹春夏甘澍饒足禾稼
將成近復不雨誠恐枯旱復如前時民何以堪故不勝
愁憂而至於不眠者以某忝為長於兹也惟神聰明惠
直廟食于是而温陵之人家有嚴饗雖稚兒女子無不
知依神之明且靈非有大庇護之力而能使之若是乎
夫聖賢之舉也義而義者時而已矣有大庇護之力而
不能於此時未見其為義也瞑雲藏山龍託淵藪呼叱
俄頃傾瀉川澤萬室之衆同一欣喜神豈無意乎此太
守所精誠來告也
代祭顯應王廟祈雨
民所恃以生者食而稼穡之待雨澤亦若是晉江仍歲
焦旱細民艱食而至父子相棄流移甚矣矧莩死于道
不可勝計乎幸而春夏雨澤稍足以為今歲有豐稔之
望饑疫遺民庶幾少濟涉秋而來復爾暵乾誠恐又如
去歲則民不聊頼夫叱呼雲龍驅使電雷此神所從容
而餘力原田坼裂苖稼枯槁萬室焦然此則吏所經營
之大急以有餘濟大急固神與吏相為表裏以佐斯民
之道也故敢精懇而來告焉
代辭廣利廟
某學識淺陋乍得兹郡加以南北遼夐人事不相諳悉
是豈能周知事物利害而舉措曲直一得其宜哉曾未
及期事叙功即雖不足以盡善亦可謂粗完神之賜也
惠陽不理上司欲不肖者往葺之辟書上聞朝議可之
既拜新命遂辭兹土惟神之德天覆地載烏乎適而非
在哉樽酒告謝而已
代林公祭進寶廟
進寶血食於窮荒&KR3095;岩之峽間而靈應之稱聞於四達
非神聰明正直左右有德而禍淫邪者猶日月之在天
其能如是乎某為郡真陽學淺術陋惟夙夜祗奉條法
戮力公家欲德施下及於草木昆虫如古循吏而未能
也幸而公私安寧罔有虞悔部司以惠陽闕守遽兹辟
薦詔書且至腰帶舊印手捧新符非神於輔佐隂有巨
力無至此也惟麾守所縈久矣欲至祠下而不可得今
兹輕舟泊岸得以周覧山川風物之勝而焚香奠酒躬
叩冥寂意豁如也重惟神去斯世也遠矣猶日思為上
下福某食禄于國往為守長其敢懈乎在人則有東西
南北之限若神之道其何適而不在乎潔羞陳禮物有
窮盡而嚮服之誠與神之無分於東西南北也等矣尚
饗
賽謝明化寺土地文
俠以上書論時政闕失得罪於朝天子以為其情可憐
不忍糜以湯火貨其萬死而投置於此方其手携妻孥
奔走萬里以來於英英人上下舉無半面之知者&KR0712;舟
江岸栖栖如也俄而有室可居以有明化寺故也寺前
高後卑無山阜可依無松竹可庇言隂陽者以為非所
以聚人之地室敝而將頽過其下者惟恐壓焉垣圮而
不築可攘臂以入叢蒿茂草蛙蚓之所居敗壁腐楹蛇
虺之所伏人而居此能以久安乎故某之始居此人有
言某僧以罪死某人以病去人久不居故頽敝至是殆
土地伽藍之神為之也俠應之曰厚地至大至廣而神
之所主各領其一方以伺察善惡而禍福於人夫土地
之神以安人為任人安而神之所居以完饗祀以時神
所以治職於下而歸報其上者此也豈有擅據是室不
使人得安寧人亦何求而為是哉且夫所謂神者以其
聰明正直而不妄故也夫惟聰明正直而不妄故亦惟
其類已者是喜上天后土之所以使神分此而居以伺
察善惡者亦謂其惟聰明正直而不妄者是與也俠雖
不肖不敢自比於聰明正直抑所以事君親者不敢不
盡其心知法之於民物不便屡請而不已不敢自昧方
寸以苟避權貴而自容至於與大臣矛相劘也達官美
職人之所欲俠不敢分毫覬于心居有宫室行有輿馬
禄豐用足妻孥喜美親屬交舊頼有取足人之所樂俠
棄之如涕唾怡然而來此神其亦曰鄭俠者果何求為
是哉如俠不正不直以自叛于道則神得而殛之如果
在于有道當力輔大公祐以龐福然後可以上稱皇天
后土之所以委神于此者夫豈得悍然固有是室以與
人争居者哉是必不然故力排衆議與稚妻弱子晏然
居此而無畏者以不自疑且不疑於神也既而生徒四
來布滿寺宇整欹易頽誅去蕪穢移堂以室闢墐而戸
惟人是便神未嘗預焉英之諸公自太守下至掾尉及
士大夫之道英而南北者與夫英人無貴與賤貧與富
凡粗知義者未始不予識而無一間言生徒之來學迷
者悟汙者潔怠者修晦者白雖未大成而人人嚮方矣
稚妻弱子與夫不肖之人内外僕妾以數口迄三四年
一無灾患然則前高後卑無山阜可依無松竹可庇非
所以聚人之地與夫人不得以安居果何謂耶由是知
神果聰明正直而無妄而曏之不得以寧居或以罪死
或病去非神之為之殆人之自災也抑神不幸而遭於
是使夫不知神者不得不置疑也然此佛寺也而以儒
久居之與夫儒宫而僧居之亦何異乎是用不安厥居
而卜室以遷然則使得以寧居而至於有室以遷神之
力也今夫與俠始終有力未有如神而知神之為聰明
正直而無妄未有如俠神與俠幽明有殊而為道則一
道也是用潔其罍樽佑以肴果為文而來謝惟神饗焉
神其永終斯道而助天地福善禍淫
祭韓文公
先生以一言忠梗思悟其主於四百餘年之前獲罪而
來此當時之民蒙被厚賜以至于今推崇嚮服如一日
蓋道之為貴未始不如是也若夫文章行誼粲然在編
簡史筆者此固與日月争明鬼神争奥宜乎天涯地角
聞風嚮慕某非懵然無識者則其為師慕明德者豈一
日適過祠下敢陳酒脯之奠如釋菜於其先師者之禮
焉
祭葉成甫文
俠以清酌庶饈香茶餅果束帛緡錢之奠敬祭于成甫
長官之靈而言曰舜之所以涖天下曰慎徽五典而五
典之說曰父子有親君臣有義夫婦有别長幼有序朋
友有信蓋抱隂陽之冲與萬物相出沒於覆載之間而
有以自别於禽獸五者而已父子不親君臣不義夫婦
無别長幼失序然而天下不亂不相率而為夷狄者未
之有也而朋友之信實配四者以為常其在詩曰相彼
鳥矣猶求友聲矧伊人矣不求友生棠棣以燕兄弟亦
曰喪亂既平既安且寧雖有兄弟不如友生而卒之曰
妻子好合如鼓瑟琴兄弟既翕和樂且湛作詩者之意
以為兄弟妻子之際能如此其和者由其有朋友之益
也今夫士之所以立身行道之本自事親始而事親不
悦不信於友也悦親有道不誠乎善不悦於親也是誠
於為善而有以悦其親者又以有朋友之責也然則父
子之親君臣之義夫婦之别長幼之序未嘗不出於朋
友輔已以正故自天子以至於庶人未有不須友以成
者兄弟以怡怡于内朋友以切偲于外入有兄弟出有
朋友此恩義之所以至人道之所以成故仁義禮智而
載之以信曰五常父子君臣夫婦長幼而載之以朋友
曰五典兄弟以急難朋友以燕安朋友以樹道兄弟以
禦侮朋友者吾之陪兄陪弟也故十年以長則兄事之
謂我兄者吾斯弟之矣禮曰貴䝿為其近於君也貴老
為其近於親也敬長為其近於兄也慈幼為其近於子
也是故謂父之兄弟曰伯父叔父謂母之姉妹曰從母
而伯父叔父之妻亦曰母謂伯叔之兄弟曰從父兄弟
謂姑之子曰内兄弟謂舅之子曰外兄弟姨之子曰從
母兄弟古之人如此者非有所薄於父母而均其敬於
諸父諸母非有降於兄弟而均其愛於諸兄諸弟也為
其近之也故敬諸父諸母謂其近於父母也愛諸兄弟
者為其近於兄弟也古之人厚矣以謂於所厚者而止
為未足故近之者亦厚焉乃所以致其為厚也今之人
於其所厚者或薄焉於所厚者薄則無所不薄矣然則
敬愛之道在所推而已敬諸父諸母為其近於父母則
敬父之執者為其近於諸父也愛諸兄諸弟為其近於
兄弟則䔍於朋友者謂其近於諸兄諸弟也而相視若
道路然非薄於親者不為也曲禮曰見父之執不謂之
進不敢進不謂之退不敢退不問不敢對此孝子之行
也然則於父之執不敬者可謂之不孝矣孔子曰兄弟
吾哭諸廟父之友吾哭諸廟門之外師吾哭諸寢門之
外曾子曰朋友之墓有宿草而後不哭焉孔子於朋友
死而無所歸者曰於我殯古之人其於朋友之際如此
以所哭之内外知父之友於己之友又有間焉所謂僚
友執友者其名殊而實不異也何則位非相統涖則所
與並肩以出入公府同力以夙夜王事危難同憂安易
同樂疾病相扶持有無相賙恤其義不重乎而相視若
道路非薄於君者不為也然則相與於鄕黨者朋友也
而厚焉厚吾友所以厚吾親也相與於朝廷者朋友也
而厚焉厚吾友所以厚吾君也於父為友而子又曰友
是父子並行也成甫於吾父為僚則成甫於某不曰吾
同僚之子乎此所以成甫於某為一歲之長而某以丈
事成甫無疑也古之教者舉一隅不以三隅反則不復
也於父之執則敬而於執之妻不敬其可謂敬父執乎
此所以謂十一縣君為叔母無疑也謂舅姑從母之子
兄弟姊妹則父之友其子不曰兄弟姊妹乎此所以謂
成甫子曰弟謂女曰妹無疑也故謂成甫丈者為成甫
之近於吾諸從伯叔父也謂十一縣君叔母者為十一
縣君之近於吾之從叔母也謂子曰弟女曰妹為其近
於吾諸弟諸妹也是以拜伏祗惕不敢以戱豫若在所
友而不敢以友友成甫者如此而人之不知者以某於
成甫何求而不知吾所以區區者凡以致厚吾親而已
成甫其以為然乎成甫之疾某弗家以奔走醫藥扶持
營療百為而卒不克救不敢自以為無罪誠以有所不
能致不得不為未足也豈公正慈惠忠厚明恕真古所
謂愷悌君子者而上下左右當隂有輔相獨不肖為當
致力乎仁則夀不仁則夭君子常福小人常禍果何謂
乎嗚呼成甫司命者如可見可以與之舌辨尚當為成
甫直此抑古之人以為各有所職而不相治者謂仁義
忠信我所職也而吉凶禍福物有司之仁則夀不仁則
夭君子常福小人常禍順此則彼得之反此則彼失之
得失在彼吾無預焉是故置之於無可奈何曰命而遊
方之外或至臨柩而歌於成甫之亡獨不得不澘然出
涕者以成甫有子夭喪而五女皆幼未識事成甫奄忽
化去叔母獨力如五女何尚頼謙甫在曲江寄柩報慈
請叔母挈五女含哀以趨謙甫急所依也人之大事莫
大於嗣息叔母遺腹出此月其必貴子曲江之行今日
登舟來日告違晚遂啓途蓋欲叔母早到謙甫治所妯
娌相倚產卧中有人照顧也成甫有靈力當輔相使舟
航平寧無風波驚恐之虞旬日達韶所須合藥一如所
教樽酒盤肴祗用納約成甫其尚饗
祭文舉
嗚呼文舉學至於窮道淵源貫穿經傳啟口肆筆皆足
以羽翼聖言扶持政俗可謂明矣行至於不欺幽明不
侮童稚孝悌所感通於神明而鄕閭推尊子弟矜式可
謂誠矣惟明與誠聖賢事業實備於文舉之身是以修
之窮閭而在上之明且誠者能以文舉姓字達於朝廷
使終身府學而獨於文舉惜一官命也然夀踰七十始
終明白無一玷缺古之人有以是為至足在已無憾人
亦不以為憾豈不以至富至貴為在此乎樽酒盤飱對
影號慟為夫抱憂閭里不得去時為文舉一言别耳
祭安之
俠以言事獲罪方姦邪側目思脯其肉而醢其骨親戚
故舊有不相顧而安之遇我於此美言厚禮既嘆且喜
蓋未嘗識面而一旦相值情過戚屬治明化之堂以居
我曰使為介夫得罪予之願也當此之時有識如安之
者幾人即夙夜多事竭力盡節誨人不能賙人不足恕
人不克助人不逮朋友有急難横身以前當今之時有
義如安之者幾人耶惟忠厚明白愷悌忱義謂安之宜
眉垂白毫尚享榮禄豈意至於此而弔公之孤拜公之
影哉天涯一官聚指三百内外之給其費相值俸廪朝
入支計夕空義不居財安之為甚靈輀北還資用無幾
子女幼稚其將安依當今之時復有貧如安之者乎公
嘗語予曰所以區區仕途當得榮贈考妣斯已矣而甫
升朝序遽掩靈棺斯願未酬黃泉莫慰當今之時復有
不足如安之者乎然則所為如彼所遇如此天之厚報
必在公後以聖淵之老成而諸弟能服膺先生之誨言
豈有男子十數皆堂堂數尺獨患公之後無挺然立於
時者哉惟窮旅薄幸所以遇公者未久遂有終天之别
能無自痛而嘆夫良善之不甚幸於世哉樽酒盤肴欲
公之來飲之食之如平日也能無以其微薄而鍳其誠
心乎
祭蕭仲翔文
士之先後或千百世猶之齊年而比日士之南北或千
萬里猶之並戸而同室非夫道同氣合誠之相照如日
月而志之相契若符節則不能也世之趨走聲利炎凉
反復其比肝膂而心楚越者不可一二數况久且遠耶
如不肖齟齬於時方負罪天末平常相與促膝執手道
心臆事如兄弟者一旦皆道路人仲翔於我無一日之
舊半面之知乃不遠千里以書致相愛之意其眷與之
密嘉奬之過或對面不如啟緘也於仲翔所存果有不
倚於正而其見我於心臆之際有不白而志之所之有
不同其能如是乎且盛年休官擺脫塵坌而幽棲林泉
以養冲素故以夀考期君方幸旅中無事時得書問往
還當以詩遍詠君家池榭葦竹至於盤盂几杖之類使
雖執手日遊其間者無以過也而遽以亡訃其何以慰
旅人之望乎嗚呼天地夢幻也萬物夢幻也我亦夢幻
也惟不夢幻者為知吾未嘗生未嘗死廓兮寥兮謂之
無知而不知無知之為真知閴兮絶兮謂之無物而不
知無物之為真物仲翔仲翔君已夢覺向之所得固不
一縱君英明復能為我取夢中之一物乎知無一物可
得則知向之紛紜者皆繆我之物也知其繆我則俯仰
回環一無所係而後能無復夢此予所以致享于仲翔
也不以酒食以此
共伯禮祭執方
公孝弟忠信樂善不倦者不俟朋友之言而人諭焉三
十而後調官二十載之間三為部司一典郡事政之善
美在人傳誦齒方艾服此正今人醺酣銳進如熟醉求
酒之時公獨浩然果决求退故能養高丘樊流譽邦里
清素之節可挹可嚮老氏所謂知足不辱公之謂也臨
終慷慨無所顧戀辭謝親故留偈而去仲尼之歌梁木
尸棄之明聚沫殊時一意俠等素荷交照知公行李若
此夫復何憾憮然陳觴如送别者人道則然也
先考辭堂祭
道於言易行之者難大人於道行掩其言物貴楨質人
貴忱實大人之誠不欺暗室大人事親某不及見愛敬
之篤稱于邦縣侍于伯父如子承考食云則食坐云則
坐隨行不肩席必居側怡怡欣欣未嘗失色視伯父疾
憂色如漆衣不解帶四十餘日惟期之喪齊斬同戚事
嫂如母撫存諸姪仲姑之身累得重病每於垂死復其
性命由親扶持必迎以歸百金易劑千里求醫敬遜之
實由孝而推為弟如此事親可知忌日之哀淚如綆縻
乃知鄕評於人不欺閨閫齊明政猶公庭曾不數歲家
道用成蒙童初誨赤子在褓其間六人或提或抱當此
之日喪其良匹惸惸鰥居不忍繼室親黨屢言曾不聽
恤其懲伊何高宗尹吉朋友之際其交不妄白頭如初
信我忠讜凡此數者人鮮能備大人行之有餘而易困
躓場屋迍邅宦遊怡怡樂天未嘗怨尤懸車掩門因謝
世塵優游園林十有五春左攀喬松右揖回賜於世何
求恩榮自至魚佩朝章輝照龐眉匪天相道何由致之
人生百年七十者稀齷齪龍鍾夫又何為大人之德衆
中丘山信于朋執香掩芝蘭儼然若思舉措靡輕邦邑
之人敬猶神明以兹夀考為鄕閭師厭世而升何慊期
頥惟是不肖區區一官荒翳蘭陔凄凉膳餐迨兹抱疾
奔忙東歸一無所及遽焉永違嗚呼哀哉騰雲矗矗前
溪横綠夫婦同塋兹已先卜月在析木辰直癸酉地闢
天通亦惟指授旍幢有翩輀車既飭捐兹偽舘歸彼真
宅兒孫滿前號慟踊躃天高靡聞地厚奚測屬辭陳觴
以瀉肝臆揮涕之戀終天豈極
西塘集卷五
