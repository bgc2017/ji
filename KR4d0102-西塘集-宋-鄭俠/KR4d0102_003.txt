西塘集卷三宋鄭侠撰
来喜園記
來喜園者大慶居士之家園也居士旣卜大慶山之居
而宅之左右前後皆閴地數丈茀厥荒翳被之疎茂亦
旣累年而有桑千株竹栢花果其數又倍是爲數洞以
架紅薇金沙史君木鼈栝蔞木瓜之類旁近又植枸杞
甘菊五加百合之屬䔫有畦藥有隴芰有沼藕有渠築
臺伸望闕之心開軒慰思親之意有惠淑堂以訓内孚
尹堂以訓外於亭有尚友者軒有思古者榻有迎黨者
徑有步月者而來吾廬者必從容園林之間或竟日而
去無不喜者若乃春榮夏繁秋爽冬素雨露柯條風霜
質幹東翎西翰聲音顔色靡不欣欣然居士於是嘆曰
草木禽鳥於道尚然而况於人乎故其園以來喜爲名
居士其姓鄭其名俠福州福清人也元豐八年臘日記
望闕臺記
望闕臺者有所思之作也居士本以儒學中第初任光
州司法參軍次監在京安上門即以門吏論朝廷闕失
力詆大臣之欺君苦民者封章十上天子以爲訐露太
過斥棄嶺外英乃貶所而居士能自見其過也以爲居
下位而非議其上論適不已此萬死不赦之罪上頼君
父至仁清明之朝不肯爲爐鑊炙煮之事故賜之再生
以禦魑魅于南之陲爲人臣者不擇地而安之忠之至
也是以北望京國三千餘里而東望其親之庭亦若是
與身居輦下膝前同大慶之麓朱塘之漘有廬焉稍可
以避風雨則以爲舍止之至足無所願乎高明之甍者
也䔫糗漿醨苟可以待飢渴則以爲食飲之至足無所
願乎食前方丈者也夏葛冬苧苟可以待寒暑則以爲
裳衣之至足無所願乎錦綺文繡者也大瓠之尊小瓠
之勺瓦盞木筯竹牀石坐蒲葦之蓆斷磚之枕則以爲
皿用之至足無所願乎金貝牙玉珊瑚琥珀者也然而
情非土木也行坐起臥食飲默語所不能忘懷而緬然
長思者三焉君也親也古人也乃築土爲臺三級而高
十尺命之曰望闕之臺作茅屋三間于上而朝夕居焉
總而名之曰茅堂堂爲軒北曰北望之軒北望者君所
在也東曰東望之軒東望云者親所在也西曰思古之
軒思古云者思見有道君子如古人衆多之意也或者
曰子非忘憂樂者歟何其多思乎忘憂樂非人也夫憂
其可憂而樂其可樂此人之義性也特世人乃以憂憂
樂以樂樂憂樂非其所可樂憂非其所可憂此其淪胥
而愚終莫之悟死而後悔者也夫憂樂二字施用不同
此聖愚之所以分或用之覆載高厚彌綸宇宙一念一
慮而大之天地細至昆蟲草木夐古之上萬世之下靡
不受其賜而有餘或者區區兒女耳目口腹之欲終世
營營而不足有道者陋之故有無喜無憂心不憂樂等
說此非爲夫憂人之憂樂人之樂也言爲世俗之誤謬
而發耳故孔子閑處有憂色顔回聞之援琴而歌召而
問曰回奚獨樂對曰夫子奚獨憂詰其自爲樂者以樂
天知命有憂之大也乃所謂萬世之爲心者夫内則父
子外則君臣人之大倫父子君臣内外之辨名耳其道
不二致故經曰父子之道天性也君臣之義也舜之往
于田日號泣于旻天于父母公明高以孝子之心不若
是恝恝者合也無所往而不合其心是之謂恝孝子之
心以順於父母爲恝者也不順於父母則無所往而恝
矣故九男二女百官牛羊倉廪備天下大悦而歸已無
足以觧憂惟順於父母爲足以觧憂爲人臣者移所以
事父之道事其君云爾人子之心不若是恝人臣之心
能若是恝乎故詩曰考槃在澗碩人之寬獨寐寤言永
矢弗諼考槃以成樂言其樂云何吾之幸而知有君臣
父子之大能無以物累其心者進以得君樂退以憂君
樂此其所以成樂人皆彼而我此則獨矣而終身不忘
君也永惟直已而不忘君是之謂永矢弗諼此則憂思
之意者以詩書考之堯舜䕫契樂而丘軻回丑憂是八
人者易地則皆然其樂其憂吾於是得其師故雖擯斥
萬里而望闕思親想念古人莫吾能已也朝焉思夕焉
思日入月出有改而吾心無改也生焉思死焉思物聚
物散有改而吾心無改也仰焉思俯焉思日月星辰山
川草木皆吾思也回環以顧飛鳥行雲至於螻蟻皆吾
思也故其臺三級而高十尺三言周十言匝也然則奚
樂耶奚非樂耶奚憂耶奚非憂耶斷之曰有憂君親無
心回丑有樂君親無心䕫契窮則回丑逹則䕫契其居
士之謂乎元豐五年中秋日記
惠州太守陳文惠公祠堂記
守土之臣分憂恤之當宁而爲天子牧斯民故太守者
千里之父母也人之情愛之則親惡之則疎未有以父
母慈於民而民不以父母親之者世之叨懫暴其惡於
民物從而罪其違也盖未始不以頑猾弗可化誨爲言
是豈知人之情愛之則親惡之則疎之說哉故夫爲守
長者之於民惟不欲撫愛之則已古之賢者其來民說
其去民思至有斷鞅卧輪不忍其去猶召公甘棠之茇
羊祜峴首之碑盖其欣歡思愛率皆一時之事而千古
之下望其棠覩其碑則尊慕感慨之心油然而不知夫
誡告之丁寧泣涕之滂沲者自何而來也豈天下之廣
而獨西周襄陽之民爲易化誨乎不然何其於奭祜之
深也是亦撫之有道云爾太守陳公之於惠陽其真得
所以愛撫之道者歟生祠堂者郡民思公之作也公之
爲州曰天子之命我來者以我爲州非以州奉我也是
故有所爲樂樂而非民之所同樂弗樂也有所爲憂憂
而非民之所同憂弗憂也故事無小大行無難易莫不
致其慮畢其力而訟訴簿書之繁至於飲食不遑暇晝
夜以思唯公家民物之利是起而弊是去由是盡得州
事之悉若學校頽圮士子不聞禮義而民不知有詩書
之爲可貴公爲之新其堂而聚書延豪俊集生徒而訓
飬之民於是知入孝出悌君臣父子之大方爲父兄者
樂其子弟之從學焉豐湖堙廢歲以漲潦爲患至於漂
溺人物公爲之築重堤以障其患或堰或閘以閉以泄
各得其宜歲之租入乃比於舊十倍而蒲魚笋芡之利
鰥寡孤獨是頼南民大率不以種藝爲事若二麥之類
盖民弗知有也公始於南津閴地教民種麥是歲大穫
於是惠民種麥者衆矣而酉平村爲上城外之市舊有
四門門外爲關防適足阻節往來公始命徹去之通道
大坊行者無禁此皆郡之大利害衆所欲起而不能興
欲其去而不能廢者惟公力能行之至于沚渚亭臺湖
山之樓長橋巨舫公與其屬以休以遊席春幄之竒葩
懷暑閣之清風霜柑肥鱸雪蟹浮醅未嘗不思與惠民
均所樂其設心以爲千里之内有一人不如吾樽爼觴
前之樂非吾樂也故隼旟皂盖一出而巷無居人魚鳥
之類亦迎公之來欣欣如也是以民莫不懷感而相與
名公之橋曰陳公橋亭曰陳公亭及公之去民又不勝
其思相與繪公之像而祠焉由是言之則惠民之於陳
公其所以親之者其與周人之於召公襄人之於羊祜
寧少異乎今其人存而所以思見之者至求之於髣髴
之形像也其又安知千古之下有臨公之橋望公之亭
對公之祠獨不尊慕感慨而不知夫誡告丁寧泣涕之
滂沲如昔日乎夫施之圖報非有德者之夲心然而報
不稱施則非人矣是故報施稱者生民之大常吾嘉夫
陳公之能一州得民以今望古無少愧又嘉夫惠之民
能知悦公之德去而能思思而能不忘至於爲之祠其
於周人甘棠勿伐峴首墮淚無間也故爲之揭石以告
于後焉
英州應龍祠記
山海經有應龍已殺蚩尤又殺夸父去南方處南方多
雨之說而東海外經又云應龍處南極不得復上故下
數旱旱而爲應龍之狀乃得大雨俠始讀其書不能無
疑及被罪南遷居英者久之而後知其然因謂傳記所
載非人目所嘗見與耳所熟聞者固多誠不可以淺近
耳目之所不及者因疑其無也大率南方易雨而雷風
迅烈乃其常春夏之交重雲積隂不辨早夜涉旬逾月
其大至如傾瀉不二三日即河江流泄不逮而上水汎
溢圮壊室廬浸漬苖稼民不得寧居每江漲將至閭巷
即扶老携幼負任相望升丘陵以避而室宇不暇顧矣
甚者舟從其棟甍過故大水每退市井如遭寇盗其過
適盖若此已而旱乾或連月經時不雨者南土去日至
近火處其方山原磽瘠大雨且過不數日而乾燥堅不
可斸連月不雨則澤涸高原剥裂而苖可望乎二者之
過年歲之間盖屢見之則多雨數旱之說信不誣矣竊
念荆交之間滛祠如織牲牢酒醴日所祈賽詰其鬼無
名氏十常六七如應龍之祠乃缺不置豈不怪哉因默
與龍期以七年爲約如七年之間雨晹以時不爲民害
則神之靈請爲龍立祠起元豐己未至乙丑果如所約
春夏無漲潦之患而仍歲豐熟神之靈應於人如此然
則雨適而晴晴適而雨此固神力所從容有餘無事於
勉強能於民永爲福常如巳未乙丑之間則神乃民父
母也夫施而不德上之道也無施不報民之情也是用
出金爲龍立祠而知德者欣然從之今而後雨旱或稍
過即民以其時爲害者告而龍聽焉上天無私惟德是
輔龍之靈果爲捐昔暴悍永惟柔和善順惟斯民之爲
福是思則昊天其實鑒之而况於人乎
連州靈禧真君記
有來自連山進士歐陽就以書抵予曰吾鄉静福山清
虛觀者梁湘東常侍寥先生棄官之所居也先生諱冲
字清虛少以儒行聞仕郡爲主簿西曹祭酒湘東王爲
荆州刺史先生實爲常侍砥節蹈方公正不容惟道之
不行由是拂衣于山是家首大通三年至光大二年年
九十七歲矣忽一日人皆莫知其所從去遂以先生所
居爲觀清虛爲名先生之舊醮壇丹竈存焉居人尊仰
若所以奉事上清之神者於是共以真君爲先生呼每
歲時凶荒潦旱疫癘之爲虐必以告真君未嘗不應元
豐戊午春不雨上以物方嘉生農事且起惟甘澤之不
時歲將何頼乃詔郡國長吏凡名山大川古今祠祀有
功德於民物者俾各致誠以請太守杜公奉詔躬率僚
吏祗以朝廷之意詣真君禱焉還方中途佳雨大至公
歸語其屬曰真君之靈感應若此因表其事於朝詔以
靈禧之號加焉勑書至凡郡屬上下民吏遠近莫不欣
慶夫以自梁迄今之久真君去此且數百年矣歲時凶
荒潦旱疫癘惟真君是依以無災則民之欲真君之顯
赫以流聲萬古者非一日高旆大盖以臨兹郡吾不知
其幾人也始一遇杜公而後真君潛德有以彰聞朝廷
而下慰民心不爲希事乎惟雲島烟嵐猿狖之居人所
不常到自非得清正惠直足以信後世之君子一紀其
事而刻諸堅珉其何以示永久以是欲予爲之文顧予
奚足以堪之辭不獲命而爲之言曰域中有物天以之
高地以之厚日月星辰以之明人神上下以之寧雲風
露雨雪霜霆震下至於山川草木鳥獸魚鼈何莫非其
爲之而莫之或知雖古之聖哲亦不知其爲誰何也從
而命之曰道盖道夲無名而謂之道者強名也體道之
君子亦若此故曰名者實之賓也而君子不爲賓天地
之間未有有主而無賓者故實之至名亦從而至焉眇
乎小乎不可挈也恍兮惚兮其有而不可物也而萬物
未有不我俟者故曰誰能不由戶何莫由斯道而人之
爲道父子相與於親也君臣相與於義也夫婦相與於
别也長幼相與於序也朋友相與於信也而不知其卒
也覆載天地彫刻衆形與道配也天地之間以氣生以
血成氣與血至而欲與競生或逐以利或馳以名朋仇
交釁骨肉相刑腥羶綺靡之鶩而遺毒斯氓吾不知其
何人也惟有道焉不父子而親不交識而知非致而至
不約而期故有視民猶子謂公即私堂閡八表而瞬息
萬期振溺援墜扶傾拯危盖有不克而尚往其孰能之
而不爲人已亡而道存歲益舊而德新其億萬斯年而
施不冺吾亦不知其何人也其堯舜禹湯文武周公孔
子之徒而靈禧真君有焉昔之有道者之士也或以配
王五行而帝于天或以平治水土誕播嘉種而祗于地
或以聰明正直升而爲列星降而司名山大川至於忠
嘉一朝行誼一國功烈一時莫不嘉稱大宇而血食於
民間如靈禧之去吾不知其何從彼不乘日月跨雲風
出入大帝之庭則洞府之居慘舒隂陽翕闢變化非其
職歟方其棄官而去有高視天下之心彼其於斯寕數
數然而人之喜如此豈不以聖天子在上褒升黜降萬
世取法披幽光而發潛靈上通青冥下逹泉壤無所不
至名之於實猶影象物而杜公所舉正得民心之所同
欲耶詩云天生蒸民有物有則民之秉彛好是懿德孔
子曰爲此詩者其知道乎故有物必有則民之秉彛也
故好是懿德靈禧不偶於時抱詩書之道經濟之業以
舒偃于山樊之間義不榖無道也而去兹千載猶不忘
爲民物福故雨暘疫癘之爲害未之有請而不應民之
戴之惟恐其不顯是以一加封號而環州之境莫不欣
慰使靈禧幸生斯世以其道仕於朝上遇睿聖之知朝
明謨夕嘉議惟斯民物之阜而社稷是安固將隂陽和
風雨時草木茂五榖熟則民之喜樂之也可勝道哉可
勝道哉元豐二年九月十六日記
連州重修車陂記
熙寧九年歲除日杜靖國守連州明年正月初明以書
來言車陂之利曰連江山之佳郡惟岡嶺重複而地形
磽确穴地數尺鮮不遇石城中之井以十數而少旱即
涸湟川自郡北南行而陂於西域百步而近其流清其
味甘雖大旱山焦澤焚而此不竭也昔有就陂之深而
爲車者漱石爲渠道之入城凢倉廪府庫官之廨宇皆
得以周濟歲旱則引其流環之城中盖民屋吏家僧居
道室軍士之壘與夫溝池之浸潤園圃之灌漑鮮不頼
其施者有繆於政體不思其費小而利大也因廢而不
修郡人甚嘆息之歲少涸則公私皂僕汩汩遠至城外
溪汲以待餴饎滌濯而餘無及矣如是者累年予之交
代郎中張公始復其舊且言張公之爲政清平夷易無
矜聰明以掩前人之美而見己之善惟公私之利是圖
予嘉焉子其誌之予礱石待之未幾又以書來曰石旣
具矣然予以城中之民其口萬計而車陂之利一輪爲
不足又於其旁增置一輪於是城中遠近無不均濟盖
其費無幾功用之成曾不旬日而舉郡皆利此爲政之
急務也何憚而不爲哉予於是喟然嘆曰靖國其真樂
人之善而愛民深之所爲也夫蒼山巨崖陂湖池澤丘
陵阪險凢在天地之間者孰非民之利患在乎人之不
盡其心耳惟智爲能樂運其才而思以濟衆爲己任是
故位無小大地無遠近凡可以有爲者無不舉而世之
餙智矜愚嗜功名而喜新竒者往往率意妄作誕謾誣
罔繡春葩而畫凝脂有徒費而無實效固多矣而忌修
憚作樂因循而苟歲月者又皆懼䜛畏譏偷懦竄縮毁
佳庸於已成指厚利爲無益比比皆是也是以山澤之
利閉而不施隂陽失其道而民不被其賜也如張公所
爲修之已廢而不自以爲功靖國又能樂道前人之善
而益其所未至使環州之人無不均濟率皆更政易任
未嘗相知名而所以興滯起廢惟公私是利者猶之同
席而謀也嗚呼何其用心之公措事之當與夫所謂繡
春葩畫凝脂徒費而無實效毁佳庸於已成指厚利爲
無益者遠矣予是以樂爲之書
鄧子山家遊初軒記
樂出虛蒸成菌人皆聞樂之聲而不聞其所以聲覩菌
之形而不覩其所以形故鮮可與語夫道夫惟無形也
而能形形無聲也而能聲聲其惟道乎故無有高下美
醜是非榮辱皆其自取萬物役役察察而我獨鈍鈍悶
悶泊兮其未兆如嬰兒之未孩也則我之所遊者盖未
始有夫未始有有者也夫有有有者有未始有有者有
未始有夫未始有有者吾與我相遇於此而後有有者
形而未始有有者不形若未始有夫未始有有者此可
以神會而已道無高下有滯礙者出而後高下形吾知
夫高之不可仰而下之不可舉也故付高下於其自高
自下而吾無高下矣道無美醜有附麗者出而後美醜
生吾知夫雖美之非美雖醜之非醜故付美醜於其自
美自醜而吾無美醜矣道無是非有偏識者出而後是
非相傾吾知夫非之果不足以非是而是之果不足以
是非也故付是非於其自是自非而吾無是非矣道無
榮辱有鄙競者出而後榮辱相矜吾知夫榮之果不足
以榮辱而辱之果不足以辱榮也故付榮辱於其自榮
自辱而吾無榮辱矣黃帝書曰精神入其門骨骸反其
根我尚何存故雖我長存而所謂高下美惡是非榮辱
者未嘗少經乎吾身身若槁木之枝而心若死灰其誰
曰不然以我之存而有不存者則知我之亡有不亡者
矣嗟乎此理甚明人亦日用而不知是以浪死浪生汩
汩無止汎汎無歸至以身爲厭有以生爲勞已者殊不
知自勞爾生奚勞爾哉有以物爲役已者殊不知自役
爾物誰役爾哉故夫莫不飲食也而鮮能知味也使之
果知味且安有棄常珍而嗜乎異味哉惟其不知是以
役役察察於高下美惡是非榮辱之際而不知夫所以
爲此者有自來也失之已求之人操之也惴而失之也
悲茫乎荒忽而不知反可不痛哉今夫所謂常珍者盖
與我相出没無待無得而常自足推我之所畜足以覆
被萬有而施諸無窮其德寧不厚耶則棄此而他求經
所謂可惜明月珠與人人不取投身入大海向彼求珠
玉夫舍我之常珍嗜人之異味而不知夫有義有命且
有分也至以此求之此何異身入大海而求珠焉者哉
故歸根曰静静曰復命復命曰常知常曰(闕)不知常妄
作凶知常容容乃公公乃王王乃天天乃道道乃久没
身不殆萬物有乎生而莫見其根有乎出而莫見其門
知其門歸其根立于不苟之地行于無妄之田食於不
積之廪飲於無窮之源視無覩聽無聞遊乎吾不知其
誰之鄉逍遥以忘乎吾年矣友人曲江鄧君子山者剛
介有識吾嘗語之及是而喜故吾樂與子山遊而子山
求予名其所居之軒故以遊初名
韶石軒記
曲江流於亂山韶石當亂山之間望之聳秀獨出端方
屹然正直而不倚儼然若忠士束帶正色而立於朝面
石而爲軒州之士鄧生也生之父曰居士篤志厲操卷
其道以自遂教子甚有方故生於學有成觀其所好而
知生之所尚者矣石凢數峰皆拔出平地森然在目蒼
苔亂點古木倒植胷生層雲頂觸飛鳥輕烟半籠乍晴
乍雨出入變化疑有神物此皆石之竒異與夫朝夕之
景怪可以悦目而不甚足道者吾之所愛以其挺立獨
出端方屹然正直而不倚而生之所好亦與予相似予
是以樂爲生言夫韶者舜樂也石堅勁非人偶而舜之
樂奏於數千百年之前其道乃至今衣被萬物用之不
旣望韶石則想見其君臣相與容與於是一人端拱南
面所謂禹䕫龍稷契殳斨臯陶伯夷之徒環佩以立於
下而簫鼓琴瑟繹然九奏之音如在於耳且百獸率舞
而鳳凰來儀其樂可涯哉然後知其羣臣之立於石之
下而其道之可瞻仰者率皆如日月之在天也其身已
死骨與草木俱朽而仁義之澤乃與天地相終敝誠恐
石雖堅也有時而泐而舜之君臣其道無敝也嗟乎韶
石雖竒異抑其望不出乎州之境非所謂能出雲雨而
利民物者又非所謂名山大嶽之足以鎮安地德者方
舜君臣南廵而獨奏樂於是夫樂樂也樂必有道必有
所適而不知手之舞之足之蹈之也而後寓之金石絲
竹以寫其情豈其君臣之所樂好者亦不過所謂挺立
獨出剛方屹然正直而不倚者耶今其名聞四方亦與
舜之君臣並傳而好事者往往圖繪秘愛耽翫無斁若
聖人之於二典也夫道患在於不爲使生也誠於好是
介然自立其德以與石偶一旦使生得志於朝束紳正
色而立於吾君之前將有所爲不减䕫契也則萬世而
下固有聞生之道而欣勸企慕且圖畫傳翫有恨不得
見生之面目如生今日之望韶石者矣生其勉之熙寕
十年三月癸丑朏越三日丙辰記
連州新修都景樓記
連山都景新樓太守杜公靖國之所修也州城之北固
有亭焉基大而制卑歲久且敝公至與僚屬登賞顧而
嘆曰斯地也據城之高以中于邦凭軒四望而環州之
境無不在目夫登高明而覧清勝太守所以宴賓客而
樂與州民共其康寧無事之時也而有亭如是甚非所
以壮士民之觀乃即其舊而新之增卑以崇易敝以完
不踰旬月而亭且樓矣於是曏所謂凭軒四望而環州
之境盖有所不盡而今盡之矣仰有風雲日星之成文
此天象也俯有山陵川谷之成形此地文也晦明寒暑
迭至迭去而百物以生以殺以榮以辱此乘高者之所
同得至於視湟川以爲帶海隅之湖乃其純緣而十二
亭臺皆可指點佳山勝水舉若在掌握中唯此樓爲兼
得之故以都景命焉若夫干戈卧閣而蠧生囹獄無囚
而草芬倉囷如京而食陳牛羊茁葭而成群魚嬉于淵
鳥敖于雲泊乎無營而物相爲春於是公登樓而望焉
豈徒悦目怡神足以觀化于天人於是左嘉肴右芳樽
有賓客無搢紳高論發而生風清歌颺而委塵禮譲成
於樽爼而爭競息于四野和聲騰於近郛而隂陽籲于
上下矣則都景之作豈徒然哉嗟乎世之人方汩汩無
止内怵迫於聲利而束以冠帶可愛居前可畏居後爲
一掾尉臨一小邑而奔馳局促無暇日矣若靖國之所
領者一州之大盖西南距桂廣而東北走韶郴千有餘
里之間民事政體所關甚重一失其宜千里伊戚宜若
無暇寝食尚虞其闕而靖國處之優游如是何耶盖靖
國之爲人也樂好賢善得人寸長無所不用而與人至
誠不以得失動其心者也夫惟樂好賢善而得人寸長
無所不用是故遠者獻謀近者通慮吾之聰明將不勝
用而善惡無遺照舉無不當之事矣與人至誠故中心
廓其無疑無往而不平坦乎蕩蕩而鉤距不施思慮無
不正者矣不以得失動其心故窮亦樂通亦樂損益方
陳於前猶之夜旦之往還無以撓其中此其所以沛然
休裕具是三者故能以不足之日月而獨有餘焉大旱
山焦澤焚而豁然清凉惟無撓於中者能之靖國有焉
故予喜夫新樓之成而樂爲靖國書其所以與吏民同
者爲新樓識焉年月日俠記
清懷閣記
水之性清以其出於土也而土汩之是以如是其濁也
徐而清之可以鍳毛髮人之識明以其出於物也而物
惑之是以如是其亂也徐而明之可以燭日月夫曏也
清汩之則濁濁而徐之復清也曏也明惑之則亂亂而
徐之復明也是濁且亂者常自外加我而清且明者在
我而已經曰天地相合以降甘露人莫之令而自均夫
雨露之在天地細故也而猶平均如是况於人之靈識
乎故惟道爲均在回爲無餘而在跖爲無不足天下之
所共禁而爲之至難者盗也以跖爲之有餘暇也入室
探貨聚徒千計而人莫之禦其智非有過人者能如是
乎以有過人之智無不足之才而不用爲善乃以爲盗
物蔽其明而莫之知擇故也曏使跖也收其逐物者反
以徇已徐而去其惑盖移跖猶回如反掌耳彼非不能
不思而已矣不思故逐而忘反其明卒不復是故終身
爲盗死爲萬世僇不亦可悲乎然則靈識之在人不惟
其最均也且爲回不加益而爲跖不加損自回而爲跖
則曏也明今也亂自跖而爲回則曏也亂今也明亦猶
水之清濁也歟老子曰水善利萬物而不爭處衆人所
惡故幾於道然則汩之隨變則臭腐濁穢不可以濯足
亦其自取不幾於惡乎思復性者以是爲鍳知夫清且
明自我性而濁且亂者亦自我之有以來之也去其汩
且惑者而清明在躬然後揚波掘泥與之偕而莫吾能
化也以其莫吾能化彼將浸浸以明㓗而莫之知予力
焉古之大聖智其道不過如此微矣妙矣不可以言盡
矣然而未始不自其潔已者始此清懷之所以作也盖
下瞰深池飛橋高廡上下瑩徹居是閣者俯視清流仰
瞻曠宇豁然而忘其俗懷則曏之役役於物鄙競猥爭
填溢交戰于胷次者不知自何而去也故以清懷爲名
而太守杜公非至此而後有以清其懷者也直與夫清
澄虛曠者爲侣而已曏者公赴郡治予贈行以詩有玉
壺在堂中有冰之句盖亦言清之可尚者今公復爲是
閣以歲時遊其間則公之所尚與予合矣由是詩以想
玉壺之冰登閣以望高薨清漪上下瑩徹而清明者居
其中也是皆有可圖畫使夫相刃相靡溺其所欲如熟
寐而無警者一見而洗其慮猶之披煩襟而濯清風則
清懷之設豈徒然哉閣以熙寧十年冬用都景樓之餘
以修其名自太守而屬予爲文元豐元年二月戊申朏
越三日辛亥記
吳子野歲寒堂記
歲寒堂子野先生所居也堂之前古栢數株兩序皆以
夲朝諸公與子野友者竒文新詩與夫古之有其言於
世切有補者勒堅珉寘諸壁羣書閣其上先生休其中
故以歲寒爲名堂南爲小沼沼之南爲二石山山之南
爲遠遊庵庵之南爲知非軒堂東爲日益齋凢此皆出
於歲寒若夫遠遊之意則子瞻之銘備矣而知非者非
始悟夫非是者之謂也由吾通悟而知夫非非者之不
免乎非則無非之不知此之謂知非知非非之爲非則
無非矣知非者無已無非者無物無已與物此世之大
宗師而從先生者莫不孝悌忠信飢虛以來飽滿而去
其益顧不大哉盖損有餘以補不足而已愈有也斯之
謂日益今夫以道汎觀天下而反求諸身其孰不有其
成大美者必待夫正固悠久不息天地之道正觀者也
日月之道正明也天地不息於覆載然後以成其大日
月不息於照臨然後以成其明故夫寒暑之行隂陽之
序是皆不頓進而後變化以成也萍蓬之衍一夲百支
葛藟之蔓朝晚盈尺以松檜比之則春秋十數不及也
然彼皆不免於憑附依託以生失其憑依枯朽隨至而
烈風怒號霜雪洊仍無遺類矣物常至於此而後知有
正固悠久之可尚若乃和風蕩適繁英煒萼上下相照
遊絲繞空金轡繹路而虬枝鐡幹高崖深谷誰復顧者
至於成大厦建明堂則不求於彼而之此矣夫非以正
固不撓而遲久獨後其能具此大美乎故歲寒然後知
松栢而世之言堅久者皆指是以爲喻先生正固悠久
之人也故其守已者一而不雜其與人者久而不變水
火可蹈也爵禄可辭也而誠不可渝也故心不憂樂也
而物無違迕以事親則孝以事長則悌以夫婦别以朋
友信大之視天下猶一家遠之視萬世猶一日吉凶禍
福莫得而易之也具是大美故能仰佩聖言之英誦其
詩讀其書如見其人放而翺翔於數栢之下視沼之小
猶之江湖淮濟而二山之卑太行恒岱不足以言高也
由是以周鍳八極而還視三皇五帝夏商周之所治盖
一掌握之多而堯桀是非秦楚爭戰冺冺然矣而後無
非之不知而先生無非以無非之心傳不言之教惜乎
吾未得從先生於歲寒以忘吾言姑寓諸記聞者大笑
而吾言當矣
泉州進士題名記
學非爲禄利然移孝爲忠以家幹國推其成逹者於天
下舍仕無由則士之於登科君臣之始也豈不榮哉故
自唐而來進士之初第必有題名記世人指之爲佛名
經推是說則以科第之在已者爲美哉以其君臣際遇
之初而得以推其成逹於天下者實自兹始明矣泉之
進士由歐陽林氏兄弟而來至於吾宋之元祐戊辰凢
旣板以揭之矣俠被命來爲教官適其年而板書已足
又三年復値貢士乃更爲新板以待時黃冠自漕司被
薦最後諸生西上俠嘗爲詩送之曰爲報諸君各努力
别爲新記待題名盖此也明年乃状元馬㳙之榜登進
士與特奏名武舉凡十有幾人遂以次列于新記焉夫
士學患在於不勤苦而無所成逹成而不售命也若戊
辰而前嘉道美績與時俱盛而致身宰府者有其人矣
而戴君者皆少歲勤苦有邦閭行稱令名于朝使諸生
悉有志於成逹而可推于天下者孳孳旦夜期於必至
吾將見泉之特立奮起之士自兹視前當至倍百則歲
之揭名于是板者不特一二十數也故其板以甲爲號
焉
溫陵陳彦遠尚友齋記
伐木之序曰自天子至於庶人未有不須友以成者信
哉是言盖其詩以爲鳥之嚶鳴而求友聲自其出幽谷
遷喬木未始不然則人之出處潛顯曷嘗不由良友切
磋琢磨以成其事故神之聽之終和且平是有天下國
家而至於伐木者之賤無以易此也雖然聖人於其徒
常戒以無友不如己者則士之所與友固不可以不擇
近則求之邦閭四方遠則求之詩書古昔稽其言行合
其作止然後其人可得而比故孟子有鄉國天下之善
士其所與友皆其類至於以友天下之善士爲未足又
尚論古之人誦其詩讀其書以論其世也是尚友之說
焉昔堯舘甥于貳室與舜迭爲賓主而子思於繆公曰
古之人不曰事之云乎豈曰友之云乎夫惟不知萬乘
之爲尊不知韋帶之爲賤大無四方遠無萬世惟其人
之爲求然後爲合古人之意則尚友之義不亦大乎溫
陵陳公彦遠家富而篤義好學而力行吾於溫陵得其
所謂一二事頗不類世俗所爲者如郡縣之學有廢而
不修道路橋梁有壊而不通必先出財以助公府之費
而不汲汲於因果之施絲髮無所干公府而貧乏人見
必惠濟讀書之勤手不輟卷其舍南數步有别舘軒宇
前有池榭之觀中堂設圓牀環榻以與朋友共食士之
篤實力學而無以自資者必就彦遠昕昏食飲以至寒
暑裘葛油膏紙筆之費皆出其力率以爲常不計年歲
矣以一布衣居閭里能如是使其享大富貴爲如何哉
彦遠固溫陵之善士矣而溫陵大國彦遠之好友如是
固當自一國而友天下與之朝夕論古之詩書稽行義
而符作止則其所到可涯量乎故是齋舊以義名而來
予求記易之以尚友云
李天與五經軒記
民之所大可憂畏者莫大於不知常而聖人者知常之
至者也惟其知常之至是以惟民之不知常者是憂水
之就下火之炎上常也舟之於水車之於陸仁之於父
子義之於君臣無以易是故天地之大萬物之細而至
于鳥獸魚鼈莫不皆然順之則吉逆之則凶惟聖人爲
能知其然故其治有政教刑賞之施政則躬蹈其常而
民從之也教則委曲誨諭之也能是則有賞反是則有
刑而政教賞刑之所不及又使民得以歌詠而風刺之
是爲詩體有威儀文質經之而百曲之而千是爲禮其
事之至大非民所常與者則有典謨訓誥誓命之文以
布諭而申飭之是爲書又念夫吉凶禍福之致莫非出
於常不常也爲之因天地雷風水火山澤之變動者卦
之而八重之而六十四爻之三百六十有四以示之是
爲易其任天下國家之重者以爲一言一動莫非民之
休戚利害治亂之所繫也率皆有左右史以記其得常
失常者以自戒是爲史而國易其名若晉之乘楚之檮
杌而春秋者魯史記之名也孔子之道不行人之悖常
亂德者轍環天下而莫之能救乃刪詩定書討論墳典
讃明易道以聖人之簡筆代聖人之政令自己身而常
之以期萬世又以當時君臣父子之悖亂無所施其賞
刑者乃約魯史之文而寓之褒貶焉故其嘉一善而萬
世莫能掩其光輝黜一惡而萬世莫能滌其瑕垢其文
夲於魯史故亦謂之春秋其事五後世謂之五經經即
常也道即常所行之路也是故經者常之言也人心者
常言之舍也常言在經誦聖人之經者舍之於心而會
已之常而隨所施焉至於造次顚沛不敢離也此之謂
道父子以親君臣以義而至於天下國家無所施而不
當故常之施也在堯舜三代聖人之在上者爲典爲則
爲彛倫爲皇極爲民之秉彛在孔子聖人之在下者爲
五經聖人之通塞無非常之爲急者以民之不知常則
有妄作之凶人相矜高漁奪而至於父不父子不子也
凶孰大焉此聖人之所憂也隴西李君天與學聖人者
其家㕓居有樓西向而東臨通衢有軒牎房閣聚書其
間以與子弟讀習焉而四弟四子率二人而授一經已
治其一而總之乃其軒以五經爲名成而來告故爲之
叙其夲如此若夫仁之於父子義之於君臣至於長幼
朋友者如日月之於東西寒暑之於生成能是者善之
不能者誨之雖髫齓之童幽暗之室不敢以欺以居則
曾閔之事親也以仕則䕫契之事居也不亦重乎凡此
則天與順常之吉而經無與焉年月鄭俠記
豫順堂記
真石先生治其居之西偏爲堂聚書環左右先生燕休
其間堂有閣焉名曰慵閣先生偃息必於此者也有軒
焉名曰默軒先生有所寂然忘言必於此者也有齋焉
名曰益齋先生所與朋友講論道藝必於此者也閣與
軒齋先生自名所以命名之意知先生之所存矣而堂
獨未名一日先生語客而福唐鄭俠以豫順名之取易
所謂豫者順以動故也彖有之曰天地以順動則日月
不過而四時不忒聖人以順動則刑罰清而民服豫之
時義大矣哉而予所取者盖謂慵以有待而後行者也
默以有待而後言者也而又有朋友講論之益則其動
也必順惟動而順則天地如之而况於人乎先生有道
者也故予旣名其堂又樂爲之詳言夫寂者道之動也
弱者道之用也萬物之來也從於無其生也常卑下柔
弱執道者如此故夫無思也無爲也寂然不動感而遂
通天下之故古之人其未用也則静而養之方其静而
養固已知其不得不動盖不出戶庭而天地萬物之情
可以圖回於掌上矣物無常静會其静時則不得以不
静物無常動會其動時則不得以不動故廢興有命動
静有時會逄其適而莫之固必惟有道者能之若夫重
隂蔽空白日藏輝軒牎晝静禽鳥不鳴嗒然隠几而忘
其形到華胥於頃刻見周公於眼前此先生之慵閤也
萬壑沉静長空練鋪松風不動霜月自凉兀然一榻而
是非兩忘則體合無外心包大荒潜精乎虛一之内遊
神乎何有之鄉不知天地之變易堯桀之興亡此先生
之默軒也朋簮四來屨滿門外直諒在左多聞在右論
心於方寸之地議道於言意之表奴僕飫聞於六經䜿
子羞稱於五覇以其餘暇也鳴琴彈碁舉觴酬酢樽罍
倒卧人始&KR0755;顔清歡未終繼日以燭此先生之益齋也
而滀養旣宏弛張一致以一席之事業足以膏澤天下
致君堯舜之上至于華夏蠻貊昆䖝草木無不得其所
使之行一不義殺一無罪而得公相視之猶涕唾也則
先生之豫順也夫惟有待而後行是以行滿天下無怨
惡有待而後言是以言滿天下無口過擬之而後言議
之而後動擬議以成其變化則夫其順也猶之鳴鶴之
在隂其子和之矣大哉順乎莊生有言曰虎與人異類
而媚養之者以其順也異類尚然而况於人乎况於鬼
神乎是以自天佑之吉無不利也
新修南山聖壽禪寺記
南山英之望曏以律居星散頽圮敗壊莫或省顧荒蹊
斷徑人嗟惜之元豐壬戌轉運使孫公始表其事於朝
請以律爲禪而猶再易住持始得海相者初立僧堂與
小茶堂小厨室三間而已相寂乃得今住持守超而後
堂殿兩廊内三門等立焉先是殿室最高而極後址于
山之半官廳乃在今殿宇之地又不立法堂是以室宇
無序而主客莫立今太守廖公手爲指畫移殿於官廳
之地而以故殿址立今法堂又對僧堂爲香積厨堂立
而後建主僧之寢殿立而後塑諸佛之像又山與江對
寺於山之半去江甚遠日遣童侍取水於江往反僕僕
而不給餴饎滌濯也乃於堂之前偏東近厨鑿其地而
井之山高江浚地皆頑石人人以爲不可井也乃指其
地而鑿不數丈遇石决石而泉迸出遂給寺中之用而
傍及近居往來之人是井也錫杖泉之類也井甃而汲
守僧又化諸有緣起兩廊及内三門以次至待賓客之
舍凡三年間而南山之致完廖公之力多焉公篤於好
善樂成人物之美而性嗜高爽其於南山或日至而不
勌殿成公又力助立諸像則公之爲心如何哉夫事患
在於人志之不堅與夫暴亟欲速竣以厲衆而生怨或
下之人頑狠不可化負固以違其上則未嘗有濟者如
南山守僧之愿於其事賢太守爲之助是皆有堅固不
回之志從容寖漸堂而後殿殿而後厨厨而後井井而
後及兩廊三門之屬郡民無小大皆知修建崇奉以報
君親之爲善而樂以有餘應超之求故能上下和而事
功立外人或不知南山有剏造始而堂巍然再至而殿
屹然又至而厨井門廊無非完具若神之所爲者非有
道而能是乎若夫背山面江左崖右谷晞暘舊島凌烟
古嶂昔帝絃曲後人鼎月峯岩具存址穴尚在此則南
山之勝衆目之所共見而露房兩萼紛幹丹苞霜月冷
光風松肅韻暫來久泊朝往暮歸清淡紛華各有餘趣
此又時物之態度其情與人合而自昔已然至于高堂
曠廡人至猶歸妙法有傳鷲峯如在隼旟時至賓從翕
從珠璧相連樽觴間錯清談淺酌和以雅篇下以仁民
物爲心上惟忠社稷是悦人爲如是佛說以明此則今
日之事而可施諸後前此所未嘗有而今又有之魚鳥
有群烟霞無主能令苦國變作樂郊非朝廷清明守宰
忠厚其何道而致斯覽景呈心請觀鄙說
西塘集卷三
