宋詩紀事卷六十六錢塘厲鶚撰
徐儼夫
儼夫字公望平陽人淳祐元年進士第一官至
禮部侍郎
直鉤和韻
一曲湖邊一釣磯桃花風定柳綿飛漁人豈識濠梁趣
秪解沙頭盡醉歸(東甌詩集)
王應麟
應麟字伯厚其先汴人後居鄞淳祐元年進士
寶祐四年中博學宏詞科度宗時官禮部尚書
兼給事中入元始卒有深寧集
唐開成年墓誌石
元至元二十七年城中握蘭橋㫄民家築室穿土得
誌石一片其文乃唐開成四年太原王夫人之墓誌
謂其曾祖王元涪在元宗時拜諫議大夫左庶子慕
巢由之志辭疾不就前宋尚書王應麟為詩以紀其
事
鴻濛肇開闢變嬗幾成毁寥寥斷竹歌瓦堲剏姚姒周
墳典以族詎認青烏子公琴記咎繇邢山稱重里葛淯
失之矯璠璵過于侈焉知宫夾墓莫識龜言水銅槃字
十六銘自比干始延陵有孔子烏虖半辭止漢甎猶簡
樸石章侈華靡無媿惟有道媚俗多虛美七松談士良
何以懲不軌載筆鮮南董襲浮謬臧否豈悟冢中人三
百年不死婦名弗出閫古未有碑誄諡見春秋初誌起
典午氏簪蒿隱士妻芳刻垂千祀楊高託不朽習之文
中理或犯葵丘禁息國事何恥蛾眉為黃土磨滅更誰
紀宰如比何人雒邑之士女逸民儒仲裔冰雪濯紈綺
采儷古鄞州儉勤終暮齒口問幾何年頗與銅人似雖
微黃絹辭亦質而不俚丘夷池又平蓬顆今廛市聚廬
寒劫灰餘光輝泥滓或行松柏下勢榮朝菌爾隆碣牛
礪角翁仲卧荆杞蘭艾均一塵玉珉同一燬孤竹夢茫
然柳下壟孰是片石幸有傳詩以貽彤史(王尚書遺藳)
澤民廟(唐大歴間眀州刺史吳謙築九里堰民德而祀之)
城西有祠臨水涘翠松列植路如砥問之耆老此為誰
唐大歴中吳刺史刺史為民開陂湖故蹟猶傳堰九里
年年簫鼔報豐穰決渠為雨潤澤美遺愛有橋名懷恩
姓名不載太史氏昔漢吳公治第一列傳寂寂名無紀
刺史豈其苖裔歟眀州政亦河南比堂上大書荆公詩
蘭菊春秋百世祀地誌祗稱王長官有功于民盖一揆
吾聞是邦多賢守裴王碑字顔與李惟侯盛德著人心
彼石可焚祠弗圯廣德湖為鴻隙陂召棠欒社誰敢毁
秔稌充羡侯之賜廟食長存如此水(延祐四明志)
錢端琮
端琮淳安人淳祐元年進士
暮春
園林深處綠成堆更著松隂一徑苔煙欲過牆風約轉
水將争港石衝回斷雲收雨鳩呼婦嫩麥盈隄雉應媒
獨有殘紅春不管等閒飛入酒巵來(四朝詩)
馮去非
去非字可遷號深居南康都昌人椅子淳祐元
年進士幹辦淮東轉運司寶祐四年召為宗學
諭
江上
清秋不可柰先自嬾登樓一雁叫寒水數峯生遠愁乾
坤消劔氣江海笑詩流不解人間事眠鷗儘自由
所思
雁自飛飛水自流西風不寄小銀鉤斜陽何處横孤簟
十二闌干一樣愁(以上詩家鼎臠)
金陵鳳凰臺
許大乾坤裏那無一鳳鳴臺攲紅日晚梧拂翠雲生瑣
瑣六朝夢悠悠千古情寒潮如有恨時打石頭城(景定建康)
(志)
偶成
春風吹送笑談香玉漏銀燈破夜涼歸去東華聽宫漏
杏花落盡六更長
(愚見紀忘云宋時内樓五更絶梆鼔交作謂之蝦蟇更禁門方開百官隨入所謂六更也馮去)
(非詩云云)
句
茶疎緣睡少(全芳備祖)
曾谹
谹字宏父
題鳳山書院
暮春浴罷振春衣正是流觴修禊時世事藏機應落落
人情忘我總熙熙醉能辭醉原非醉詩到無詩乃是詩
偉矣蘭亭衆君子不將文字立藩籬
(禊帖綜聞宏父跋云宏父剏鳳山書院于廬陵去郡城遠不二三里深得林泉之勝雖夏旱冬)
(涸滂流自如稍東即泉所發源地鑿石引水以為池號流杯池置亭其上友人維揚倅朱行父)
(間拉十數親友緬蹈前躅因刊禊圖并考訂所以親為小詩贅於後時淳祐改元歲次辛丑斗)
(柄插亥上澣甲子日也)
董史
史字良史號閑中老叟有皇宋書錄三卷淳祐
壬寅自序
題米元章書蹟拓本
書家寶晉殆猶龍妙用通神五指中墨海波瀾無定勢
元雲夭矯欲隨空格高韻勝存人品腳闊頭空笑俗工
建紹聖人精鑒賞奪真移在玉屏風
(皇宋書錄高宋裒集米芾墨跡為十卷元章劇跡咸萃焉史家藏拓本嘗妄贊其後)
俞文豹
文豹字文蔚括蒼人著吹劔錄淳祐三年自序
徐進齋得古銅香爐具象鼻眼博古圖謂之象鬲
屬余賦之雖不足言詩聊記曾見
在象數前鍾鼻眼出囂塵外鑄形模傳香到手親曾見
全勝人看博古圖
願得身遊海外天蓬萊頂上覓沈箋為君喚起槐安夢
細讀南華内外篇(自注泉州守王庭珪香譜云箋次于沈出占城國吹釼錄)
王平子
平子吳郡人尤工小詞
題雪獵圖
烽火一息三千年漢家將軍畫凌煙胡兒不識征戰事
龍沙萬頃今桑田麗譙聲裏梅花月雲暗雪深風色惡
長嘶一騎驄蟬聯狼帽氊裘寒矍鑠韝鷹走犬登平岡
狂狐剔眼夢飛揚貫鵰落雁真戱劇高鳥略盡良弓藏
鳳鳴居士眼雙碧少年讀書勇無敵但知横行翰墨場
豈料一禽終不獲向來百非今已無筆端有口聊自娛
故將胷中磊落事寫作人間雪獵圖(吹劔錄)
盧鉞
鉞字威仲永福人淳祐四年進士官太學博士
咸淳中以顯謨閣學士知隆興府官至侍郎
吴興舟中
笠澤高風寒凛凜苕溪凝雪白皚皚扁舟我獨乘歸興
自是不因安道來(後村干家詩)
和太師平章魏國賈公大雪遺潛侍郎之作
底用封書禱梵林瑞霙先臘感由心豫知農畝宜禾稼
復喜邊儲足輦任民樂齊宫誇往昔捷歌周戍屬斯今
燮調妙造推元老治象陽眀無伏隂(咸德臨安志)
陳合
合字維善長樂人淳祐四年進士官知樞密院
終資政殿學士諡文惠
題陳經國龜峯詞後
西晉風流自一家憶君魂夢到梅花梅花深處無人跡
眀月一枝霜外斜(龜峯詞有所齋諸兄為之跋安用復著贊語漫書癸卯冬所作懷舊一絶)
(繫于後陳合維善)(龜峯詞)
汪立信
立信字誠甫號紫源先世新安人自浮梁徙六
安淳祐七年進士歴官端眀殿學士江淮招討
使元兵至建康扼吭死之贈少傅
金陵懷古
勝地尚存龍虎氣荒臺已失鳳凰蹤六朝文物山川古
霸氣終歸指顧中(新安文獻志)
葉隆禮
隆禮號漁林嘉興人淳祐七年進士官建康府
西廳通判改國子監簿
烟雨樓和朱南杰韻
傍家亭館占湖東寂寞為鄰祗陸公竹樹一隄如有礙
乾坤萬象自無窮櫂歌遠入秋波綠塔影中分晚照紅
尊酒待遊烟雨候畫圖著我笠蓑翁(至元嘉禾志)
馬廷鸞
廷鸞字翔仲號碧梧饒州樂平人淳祐七年進
士度宗朝歷官參知政事兼同知樞密院事拜
右丞相以觀文殿大學士提舉洞霄宫瀛國公
即位召不至自罷相歸又十七年卒
贈程楚翁
汗竹丹鉛側空花粉黛中尚懷丞相亮肯署大夫雄有
客來今雨誇予邁古風幽情傾不竭渺渺碧雲東(新安文獻)
(志)
程瑞
瑞字希鳳號梧岡饒州人幼與同郡馬廷鸞相
友隱居自娛馬登政府未嘗以仕進干之
詠梅
清淺溪橋水高低籬外枝這些風骨異瘦盡古今詩(中洲)
(野錄)
陳鑒之
鑒之字剛父閩縣人淳祐七年進士有東齋小
集
過吳江
垂虹四年别淼淼来夢境今晨整芒屨柳風吹鬢影春
光徹重淵蛟困綠波靜遠帆有無處小立為徐領浩歌
翁自得白髮亂垂頸一室世誰知三萬六千頃平生卜
鄰意此際味差永翁肯平分歟吾其辦漁艇
晚登京口倅廳富覽
窮途逢偉觀小閣江萬里薄暮岸幅巾寒烟四山起天
河注平淮斗柄卧蘆葦欲返還少畱燈青客船尾
京口江閣和友人韻
良辰仍我&KR1200;斗酒大江邊小閣納萬里一帆來九天世
塵黃鵠外詩興白鷗前地勝吾衰矣長懷李謫仙
題鄭承事所作蕙蘭
蘭如君子蕙如士此評吾得之涪翁有餘不足姑勿論
畢竟清幽氣類同
有感
霖雨何人記子桑朱門車馬漲塵黃百年友誼須英槩
畫虎何妨效季良
同劉叔泰放步湖邊入靈芝寺坐依光良久叔泰
誦坡仙好把西湖比西子之句予因賦古風一首
劉郎喚我出勝處意所便清寒柳桃風濃淡杉檜烟僧
廬自生香步遶古佛前依光偶不扃坐數禽聯翩平林
度清磬遥隄蔟歸船湖山露真態鷗點溶溶天形容幾
吟筆剛道妝抹妍莫作西子看正如姑射仙相知喜值
予微笑生清漣
探梅
驢蹇飇寒獵帽帬吟肩山聳酒微醺彎彎竹徑霏霏雪
小小溪橋淡淡雲忽邂逅時真得侣向空濛處細飄芬
回天力量知誰似笑挽春来首策勲
與客夜飲蠟燭有花客請賦之
圓蒲促坐話情真蠟炬能花似有神畢竟蜂鬚膏馥在
酒邊依舊十分春
同潘孔時飲總宜園孔時出寶晉數帖呼道人吹
簫次日有詩予用韻答之
六橋秋新宜醉吟舉杯共聽巖鶴音危亭三面立老竹
寶晉數帖清人心涼蟬不敢喧夕曛洞簫聲遶山腰雲
搖搖歸艇水紋裂山紫天青河漢白想君獨立對空闊
一鷺毛寒藕花月
題村學圃
田父龍鍾雪色髯送兒来學尚腰䥥先生莫厭村醪薄
醴酒雖釀有楚鉗(以上東齋小集)
湯漢
漢字伯紀安仁人江東提刑趙汝謄薦于朝免
解差充象山書院堂長赴禮部别院試正奏名
授上饒簿淳祐中差充史館校勘度宗朝仕至
刑部侍郎權工部尚書提舉玉隆宫以端眀殿
學士致仕卒諡文清有集
寄劉後村
唐朝空自貴宏詞科目何嘗得退之掌制徒聞誇子厚
殘篇僅見命敦詩堪嗟實錄無完傳太息淮西有後碑
寄語莆田紫薇老文章蓋世例如斯(後村詩話)
自儆六言
春秋責備賢者造物計校好人一點莫留餘滓十分成
就全身(困學紀聞)
黃㽦
㽦字子耕分寧人山谷諸孫從朱文公學登淳
祐進士累遷軍器監丞匄外知台州終袁州守
有齋漫稾
(葉水心墓誌云子耕詩詞如徑幽薄超高丘宇宙寄曠風露綽約人謂非子耕所能魯直遺墨)
(散落收拾未盡爾)
題桃源(台州郡圃)
本自深村老圃来偶分符竹到天台漫山幸可容桃李
莫待劉郎去後栽(赤城志)
常楙
楙字長孺海鹽人淳祐中進士度宗朝累官浙
東安撫使德祐初拜參知政事宋亡里居卒
題平江集仙宫
松菊新来入夢頻公餘乘興得尋真紅塵物外常清境
白日壺中不老春柏子灰寒烟寂寂桃花風煗水粼粼
逍遥羽士閒如許媿我浮名役此身(海鹽縣圖經)
劉克莊
克莊字潛夫號後村莆田人以蔭仕淳祐中賜
同進士出身官龍圖閣直學士卒諡文定有後
村集
題孺子亭
孺子亭前插酒旗遊人那解薦江蘺白鷗欲下還飛起
曾見當年解榻時
題忠勇廟
士各全軀命惟侯視死輕張廵鬚盡怒先軫面如生短
刃猶梟宼空弮尚背城新祠簫鼔盛人敬此神眀
(隨隱漫錄紹定庚寅春汀寇入譙趙守竄殿司禆將胡斌領弱卒二百巷戰矢盡刀折易雙鐵)
(鞭所殺尤衆死焉坐執雙鞭屢日不僵民頼其力多獲竄免守臣王埜聞于朝贈武節大夫贈)
(廟額忠勇)
秋風
黃葉蕭蕭忽滿街獨騎瘦馬豫章臺莫將宋玉心中事
吹上潘郎鬢畔来
周漢國公主挽詞
孝謹親顔悦温恭婦德修鵲橋方紀節鸞扇忽驚秋魯
筆王姬卒湘弦帝子愁願言寬聖抱况返蘂宫遊
賜館恩通内妃塋詔卜鄰来應自仙佛去尚戀君親望
送龍綃溼封崇鶴表新不能秉彤管羞媿作詞臣
(庶齋老學叢談理宗聖學高眀尤工于文周漢國公主薨誌銘詔楊平齋撰挽詩以劉後村為)
(第一)
落梅
一片能教一斷腸可堪平砌更堆牆飄如遷客来過嶺
墜似騷人去赴湘亂點莓苔多莫數偶黏衣袖久猶香
東風謬掌花權柄卻忌孤高不主張
病後訪梅
夢得因桃數左遷長源為柳忤當權幸然不識桃兼柳
也被梅花累十年(以上後村集)
(瀛奎律髓寶慶初史彌遠廢立之際錢唐書肆陳起宗之能詩凡江湖詩人皆與之善宗之刊)
(江湖集以售劉潛夫南岳稾與焉宗之詩有云秋雨梧桐皇子府春風楊柳相公橋哀濟邸而)
(誚彌遠本改劉屏山句也或嫁為敖&KR0751;菴器之所作言者併潛夫梅詩論列劈江湖集板二人)
(皆坐罪初彌遠議下大理逮治鄭丞相清之在瑣闈白彌遠中輟而宗之坐流配于是詔禁士)
(大夫作詩如孫花翁季蕃之徒改業為長短句紹定癸已彌遠死詩禁始開潛夫為病後訪梅)
(絶句云云此可備梅花大公案也)
齊人少翁招魂歌
夜月抱秋衾支枕玉鸞小豔骨泣紅蕪茂陵三十老卧
聞秦王女兒吹鳳簫淚入星河翻鵲橋素娥剗韈跨玉
兔回望桂宮一點霧粉紅小蝶沒柳烟白茅老仙方瞳
圓尋愁不見入香髓露花點衣碧成水
東阿王紀夢行
月青露紫翠衾白相思一夜貫地脈帝遣纖阿控綵鸞
崑崙低小海如席曲房小幄雙杏坡玉鳧吐麝熏錦窠
輭香蕙雨帬衩溼紫雲三尺生紅鞾金蟾吞漏不入咽
柔情一點薔薇血海山重結千年期碧桃小核生孫枝
陳王此恨屏山知
趙昭儀春浴行
花奴一雙鬢垂耳綠繩夜汲露桃蘂青桂寒烟溼不飛
玉龍呵暖紅薇水翠鞾踏雲雲帖妥燕釵微卸香絲鬌
小蓮夾擁真天人紅梅犯雪攲一朵鸞錦屏風畫水月
鵁鶄抱頸唼蘭葉劉郎散卻金餅歸笑引香綃護癡蝶
(以上詩人玉屑)
句
判花人競誦詩草士深藏(贈洪使君藝林伐山)
劉克遜
克遜字無競號西墅後村之弟仕為古田令
送楊帥
累詔登華省當時已避蹤身閑名轉重道大世難容南
國因鋤薤東山得倚笻何當投劾去短褐許相從(詩林萬選)
劉黻
黻字聲伯號質翁樂清人淳祐中試入太學由
學官試館職度宗朝累官吏部尚書端眀殿學
士擁二王入海及羅浮卒諡忠肅有蒙川集
大龍湫
總是佳山水龍居又不同神眀專一壑氣勢壓羣雄派
想從天落湫疑與海通矩那看不厭宴坐雨聲中
寶界寺(在南安軍張無垢讀書于此雙跌隠然)
城中惟一寺僧老雪盈頭曾識神仙到仍多諫議游鐘
聞香火夕碑隱桂杉秋可惜高堂上雙趺石不留
題江湖偉觀
柳殘荷老客凄凉獨對西風立上方萬井人烟環魏闕
千年王氣到錢塘湖澄古塔眀寒嶼江遠歸舟動夕陽
北望中原在何所半生盈得鬢毛霜(以上蒙川集)
方岳
岳字元善寧海人有深雪偶談
感舊(并序)
淳祐初僧友自南嘗從天竺歸隱溪之南岡余冬夕
踏落葉訪之小庬迎吠時佛燈猶在啟關煮茗既而
侣行溪間篙小舟自拜龍巖順流東下誦坡谷詩徘
徊久之舍舟登岸借僧裘禦寒而返僂指二十霜矣
昔年訪月寒溪頭霜高酒劣棱生裘溪僧輟寢從吾幽
共移不繫漁父舟斷崖老木紛金虯又如蘋藻涵清流
鶴骨浸煩風露憂妙語滿地無人收(深雪偶談)
鷺
聳兩吟肩似我愁菰蒲葉下一身秋溪風昨夜吹魚落
飛過前灘看水流(陳郁話腴)
方逄辰
逢辰字君錫淳安人淳祐十年進士第一初名
夢魁理宗御筆改今名累官兵部侍郎國史修
撰兼侍讀宋亡元世祖詔起之辭不赴卒于家
有蛟峯集
被徵不赴
萬里皇華遣使輈姓名曾覆御前甌燕臺禮重金為屋
嚴瀨風高玉作鉤丹鳳喜從天外落白駒須向谷中求
敲門不醒希夷睡休怪山雲著意留
贈樵隱
樵仙深入琴棋境一笑出門天地寬人世已非存朽斧
土音不改只南冠弦中自有冰心在局外何妨道眼觀
霽月光風元屬我飯牛何謂夜漫漫(以上蛟峯集)
袁立儒
立儒號溪翁建安人淳祐中提點兩浙刑獄除
侍右郎官
題駙馬都尉王晉卿所作夢游瀛山圖
珍木文禽玉佩環清都絳闕色琅玕香山居士蓬莱院
借與王郎夢裏看(清河書畫舫)
楊伯巖
伯巖字彦瞻號泳齋楊和王諸孫淳祐閒除工
部郎守衢州錢唐薛尚功之外孫弁陽周公謹
之外舅也著有六帖補九經補韻行于世
遊九鎖
曉山雲樹碧生秋乘興閑為洞府游片石卻將仙路隔
負人平昔慕浮丘
亭前絶壁下飛瀑天風夜半吹韶咸疑是銀河天上水
壮士挽落千丈巖(洞霄詩集)
徐偃王廟
當年大德瑞朱弓仁在斯民千古同故國巳無徐子土
靈祠今有梵王宫水流簷影晴江上山接鐘聲暮靄中
攬轡此行因致敬蒲團分坐聽談空(衢州府志)
施清臣
清臣號東洲淳祐閒人
牽牛花
一泓天水染朱衣生怕紅埃透日飛急整離離蒼玉佩
曉雲光裏渡河歸(詩林萬選)
王同祖
同祖字與之號花洲金華人淳祐中建康府通
判次改添差沿江制置司機宜文字有學詩初
集
太乙宫即事二首
金殿重重晝不開盤窠蒼柏兩行栽角門東畔瞻宸几
仙仗曾迎翠輦来
綠隂密處著危亭佳氣蔥蔥王武林一片紅塵飛不入
杜鵑啼處白雲深(自注山後有亭乃武林山)
夜步内門
静夜孤燈人未眠等閒行過内門前一聲唱徹連珠喏
(皇城夜間唱連珠喏)碧月朱闌綠柳邊
春日雜興
迢迢清夜静無譁月色千門噪亂搗(吳山月眀則鴉羣噪)坐久忽
驚寒力重不知殘雪在梅花
天津橋(橋在金陵行宫前昔人謂山如洛邑水如瀍澗因以名之)
行闕千重鎖暮烟山如洛邑水如瀍黃塵障斷中原路
悲立橋頭聽杜鵑
冬日金陵制幕書事五首
督制堂堂兩重臣駐師移府夹江濱資糧扉屨多多辦
更有舟車乞與鄰(自注時督制兩閫移屯江岸應援淮城東閫亦自維揚提兵會合軍需等)
(物多本司貸之)
官軍聞說定廬州破敵功成一滴油(自注一滴油弩名)智勇功
名付元凱王三錫命到康侯(自注此詩為合肥作金人以重兵三十萬圍城者四)
(十餘日制帥杜公于援兵未至前不動聲色而破之父子俱奏雋功受上賞)
城中守將方投死陣面將軍已賣降版築紛紛成底事
那知靠後是長江(自注此詩為滁州作金人闈滁城凡兩月守臣陳廣竭力挫之已有退志)
(會援師築城于江壖未進廣以中傷死有内變金人遂入而城亡矣)
薄晩官軍得勝歸家家戸戸挂旌旗陣前紀律明于日
師入城来半不知(自注為往來過軍作)
三五同寮出幕遲公餘終日意遲遲歸来又被梅花惱
撥宂銅彜插數枝(以上學詩初集)
陳允平
允平字衡仲一字君衡四眀人號西麓有西麓
詩稾
香匳體
小院薰風滿閒庭白晝長蜻蜓楊柳岸鸂鶒芰荷塘雲
合朱簷卸山高翠閣涼蔓滋青薜荔芽長紫良薑簾幕
深深地闌干曲曲廊淡烟瑶草細流水碧桃香幡影重
門静苔㾗小篆荒螭盤丹鼎雪龍吸露臺漿琴古翻新
調笙沈靘舊簧雨聲犀角枕月色象牙牀掌上䨇鸚鵡
屏間兩鳳凰石函藏寶劍金鑰啟瑶箱扇雉團清影匳
鴛試曉粧霞綃衣窄索雲錦佩玎璫鬢攏金蝉矗釵横
玉燕翔袂飄天水碧帬濺鬱金黃太液簫初遠蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
題胡月山吟屋
蘇公隄上路日日課新吟流水行花影斜陽卧柳隂斷
橋春聽樂矮屋夜鳴琴皎皎山門月如君一片心
吳江道上
夜半扁舟出洞庭客帆初挂早潮平社風纔過海鷹至
嵐霧未收江鵠鳴吳岫亂雲擎古塔楚臯寒葉擁荒城
垂虹橋外連天水無限别離生杜蘅
后土廟
塵擁妝臺翡翠翹瓊花開盡玉魂銷崑崙山上天風落
二十四橋吹洞簫
江南謠
柳絮飛時話别離梅花開後待郎歸梅花開後無消息
更待眀年柳絮飛
秋夜遊東墅
雲壓高空雁陣低江城歴歷草離離樓臺秋淡玉簫遠
簾幕夜寒銅漏遲眀月鷺鷥菱葉浦西風蟋蟀豆花籬
一尊酒盡銀河落猶有殘鐘出古祠
閨情
閒拈花片貼紗窗繡幕斜飛燕子䨇細數歸期相次近
倚樓日日望春江
吳山雪霽
九天宫闕春風滿陸地樓臺夜月寒鐵笛一聲吹雁落
片雲不到玉闌干
馬塍道上
閒拖瘦竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫過溪頭去溪頭多落紅
小樓
寒空漠漠起愁雲玉笛吹殘正斷魂寂寞小樓簾半卷
雁烟蛬雨又黃昏
登西樓懷湯損之
楊柳飄飄春思長綠楊流水遶宫牆碧雲望斷空回首
一半闌干無夕陽(以上西麓詩稾)
句
石屋雨來春樹暗海門潮起暮雲高
(方虚谷桐江集云予淳祐中偶至靈隱冷泉時京尹盡去楣間詩板僅存者二其一云云此四)
(眀陳允平詩盖許渾體也)
鄭霖
霖字景說天台人淳祐中知平江府
淳祐已酉月正人日春雨堂宴三學同舍即事
十年隨牒訪三高不覺星星上鬢毛尚憶齏鹽形夜夢
聊因椒柏薦春醪文眀再會知何日臭味相投屬我曺
總是虞庠舊培植致君當不媿夔臯(吴郡志附)
王學可
學可字亞夫襄陽人參知政事之望孫淳祐間
臨安府倅
洞霄宫
天柱峯高萬壑分故畱九鎖限塵氛泉飛窗牖長為雨
日上岡巒半是雲洞擘隂崖通遠岫石生暗暈作竒紋
聖朝每為民祈福絶笑求仙漢代君(洞霄詩集)
石橋
天巧何年路千峯亂入雲瀑飛䨇澗合崖斷一橋分樹
色春猶凍猨聲夜或聞靈蹤如可見煮茗共爐熏(天台山志)
題蘇端眀書乳泉賦後
蘇公早聞道文章乃其戲乳泉出重海作賦聊記異玉
池嚥中夜挈瓶非小智氣者水之生此語可深味(式古堂書)
(考)
李彭老
彭老字商隱號篔房淳祐中沿江制置司屬官
元夕
斜陽盡處蕩輕烟輦路東風入管弦五夜好春隨步暖
一年眀月打頭圓香塵掠粉翻羅帶蜜炬籠綃鬭玉鈿
人影漸稀花露冷踏歌聲徹曉雲邊(武林舊事)
弔賈秋壑故居
瑤房錦榭曲相通能幾番春事已空惆悵舊時吹笛處
壞窗風雨剥青紅
(齊東野語景定三年正月詔以魏國公賈似道有再造功命有司建第宅家廟賈固辭遂以集)
(芳園及緡錢百萬賜之園故思陵舊物古木夀藤多南渡以前所植者積翠四抱仰不見日架)
(廊疉磴幽渺逶迤極其營度之巧猶以為未也則隧地通道抗以石梁傍透湖濱架百餘楹飛)
(樓層臺涼亭燠館華卉精妙前揖孤山後據葛嶺兩山暎帶一水横陳各隨地勢以構架焉堂)
(榭之有名曰蟠翠古松雪香古梅翠巖竒石倚繡雜花挹露海棠玉蘂瓊花茶䕷清勝假山巳)
(上集芳舊物高宗扁西湖一曲竒勛理宗御書秋壑遂初客堂度宗御書初陽精舍山之坳曰)
(無邊風月見天地心水之濱曰琳琅步歸舟旱船通名之曰後樂園又以為未足則于第之左)
(數百步瞰湖作别墅曰光漾閣春雨觀養樂堂嘉生堂千頭木奴生意瀟然生物之府通名之)
(曰養樂園又于西陵之外樹竹千挺架樓臨之曰秋水觀第一春梅塢剡船亭則通謂之水竹)
(院落焉近世以詩弔之者甚衆李彭老一絶云云)
程洙
洙珌族弟淳祐十年進士景定初為上元簿德
祐乙亥建康守將以城降元洙不屈死有南窗
稾
秋晚懷友
長亭一樽酒猶記别時斟碧草思前夢黃花見此心關
河秋北望天地日西沈遙想山中桂何人月下吟(新安文獻)
(志)
曾淵子
淵子字廣微南豐人宰六世孫鈺之子淳祐十
年進士累官右正言監察御史權戸部尚書浙
西制置使拜同知樞密院事罷知雷州端宗在
碙州自雷来覲拜參知政事廣西宣諭使元兵
至走安南卒
九日登翰苑臺(在筠州新昌縣)
翰苑臺邊拂舊題歲華荏苒壯心違看萸喜得親猶健
對菊猶慚令未歸秋水一江鷗共瘦雲山千里雁初飛
宦情有暇無風雨把酒相酬此會稀(瑞州府志)
客安南見進奉使回口占
安南莫道是天涯歲歲人從薊北回江北江南親故滿
三年不寄一書来(四朝詩)
陳必復
必復字旡咎閩人淳祐十年進士有山居存稾
山居
接砌斜通徑緣籬矮結牆地卑蝸篆屋山暖蜜分房過
雨林亭静落花春晝長幽居差省事猶有課詩忙
客枕
客枕偏饒睡春歸尚擁綿屋深燈易暈漏短夢難圓棲
鳥警涼夜鬧蛙喧雨天一聲柔㯭過何處上溪船
贈張駉自號牧隱
乍見語相合苦吟心更親老于琴得趣隱與牧為鄰一
夜巖花雨十年江樹春所交半湖海恨晚識斯人
宿龍山精舍
偶貪禪宇静襆被到深林夜榻僧同話寒簷客自吟窗
眀疑積雪樹黑怪常隂猶恨悤悤出丁寧約重尋
舟中效東坡用韻
底事京塵踏輭紅又隨征棹過吳淞人家半在桑柘住
春水忽迷蘆葦叢赤蟹白魚今稍稍紅櫻紫筍已悤悤
船窗盡日看山色多少好山供眼中(以上山居存藁)
蕭立之
立之字斯立寧都人淳祐庚戌進士知南城縣
歷南昌推官辰州判遭世亂歸隱蕭田有集仲
子士贇為李白詩分類補注行于世
桃源
桃源花發幾番春聞說漁郎此問津秦帝漫勞方士遣
神仙已是避秦人(全芳備祖)
杜鵑
思歸言語苦悲辛啼老江南綠樹春莫倚巴西君故土
巴西風景近愁人
秋日
野店聊為一枕謀五更歸夢入鄉愁溪流清淺春鉏曉
籬落荒涼絡緯秋(以上梅磵詩話)
落梅
玉龍戰退鹿胎乾好在晴沙野水看舞翠夢回仙袂遠
射鵰人去露崖寒連環骨冷香猶暖如意㾗輕補未完
誰在高樓吹笛處輕衫當戸獨凭闌(小窗清記)
陳杰
杰字夀夫分寧人淳祐十年進士制置司屬官
有自堂存藳
題梅壇毛慶甫雲悅樓
白衣蒼狗無猜物翻手悲歡變古今輸與道人長快活
看渠起滅不關心(梅仙事實)
王時彦
時彦蜀人
題梅壇毛慶甫雲悦樓
一生活計一身閒日與白雲相往還五百年間知此味
華山去後到梅山(梅仙事實)
朱渙
渙字行父號約山大理寺丞守衡州
題梅壇毛慶甫雲悦樓
和衣高卧白雲堆門倩雲封不妄開留向山中自娱悦
莫教一片出山来(梅仙事實)
姚勉
勉字述之高安人寶祐癸丑廷對第一除校書
郎兼太子舍人有雪坡集
余評事惠龍團獸炭香瓔鳧實且許以百丈山楮
衾而未至
青禽銜雲落蓬壺風簷快讀光眉鬚百朋珍貺羅庭隅
一一皆可當清娱建溪龍焙香雲腴香瓔巧製來東吴
鬅鬙獸炭竒形模辟邪天禄獅熊貙王家舄種君家鳧
晴沙暖抱眀月珠雅意下照仙人癯矮窗醉兀詩情孤
蒲團松拂燒紅爐蝸廬積凍春潜驅侍兒金珞香玉膚
月鐺煮雪煎春酥窗前笑玩嬌黃雛能言直可貢上都
其波及晉皆君餘獨欠一幅横雲鋪王孫醉擁紅氍毺
楮生長揖非吾徒藤牀紙帳恰此須能供梅花清夢無
新晴曉步
晴曉芳蹊潤幽情得自怡霧黏行草蝶風舞罥花絲竹
静聞鄰話林虚度客棋意行無伴侶池上只鶯知
放生池納凉晚歸
湖面輕烟起前山漸不分鐘聲連寺荅人語隔船聞吟
客衣生月歸僧笠帶雲及城門未掩燈火已紛紛
題西湖竹閣寺二首
入門纔見萬琅玕便覺玲瓏日影寒峯勢近環簷外立
湖光更好竹中看烟霞古淡僧容瘦風露清高鶴夢殘
已占兩亭涼坐足再須登閣倚闌干
千古清風白樂天昔時曾此飽談禪自從西閣無吟迹
唯有東坡嗣舊傳来往祗應湖上寺聽聞誤說海中仙
我來再拜祠堂下笑摘巖花薦井泉(以上雪坡集)
時少章
少章字天彛金華人寶祐癸丑進士官史館檢
閱
冬狩行
北庭十月百獸肥夜植虎落朝打圍倒榛伏棘一千里
疊鼔欲渡繩林西西風吹塵黯如霧賀蘭花驄踏風去
老麞鈹交作兒啼横飛一矢貫兩麛將軍十指撮矢笑
四合周阹皆絶叫牛酒過山酺爾曺今年拔城如拔毛
(金華詩粹)
孫炳炎
炳炎字起晦餘姚人寶祐癸丑進士權吏部郎
出知饒州除軍器監
題元實弟姚山别業
别業倚嶙峋幽居寓目新閒花繁覆砌静燕語通人野
翠生窗晩林香入戸春願因張老祝持以奉芳辰(四眀山志)
林泳
泳字太淵號弓寮希逸長子寶祐元年進士出
宰安溪有集
岳武穆王墓
天意只如此將軍足可傷忠無身報主冤有骨封王苔
雨樓牆暗花風廟路香沈思百年事揮淚灑斜陽(武林舊事)
郭燻
燻東陽人
挽内子
山嵬嵬兮日西望吾佀兮不歸惆悵兮階前物換兮人
非春去兮花殘春歸兮芳菲老不可以再壯君胡為而
先馳(石洞遺芳集)
章雪崖
雪崖平江人問道于朱子
偶作
掩關作夏計長日獨清坐戎葵競自花安榴粲成朵時
芳詎容歇幽賞無不可微風忽吹來諒亦深知我(車若水腳)
(氣集)
宋詩紀事卷六十六
