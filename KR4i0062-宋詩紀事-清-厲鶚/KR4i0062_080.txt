宋詩紀事卷八十錢塘厲鶚撰
鄭思肖
思肖字憶翁號所南福州連江人太學上舍應
博學宏詞科元兵南下叩閽上太后幼主疏辭
切直忤當路不報遂客吳下寄食城南報國寺
以終有錦錢集一百二十四圖詩集咸淳集中
興集
(輟耕錄先生剛介有立志會天兵南叩闕上疏犯新禁衆争目之由是遂變今名曰肖曰南義)
(不忘趙北面他姓也隠居吳下一室蕭然坐必南向歲時伏臘望南野哭而再拜乃返人莫識)
(焉工畫墨蘭不妄與人邑宰求之不得聞先生有田三十畝因脅以賦役取先生怒曰頭可斫)
(蘭不可得過齊子芳之書塾云此世但除君父外不曾别受一人恩寒菊云禦寒不藉冰為命)
(去國自同金鑄心其忠肝義膽于此可見思趙遺民錄所南初名某宋亡乃改名思肖即)
(憶翁與所南皆寓意也坐臥不北向扁其堂曰夲穴世界以本之十置下文則大宋也精墨蘭)
(自更祚後為蘭不畫土根無所憑藉或問其故則云地為人奪去汝猶不知耶)
伯牙絶弦圖
終不求人更賞音只當仰面看山林一雙閒手無聊賴
滿地斜陽是此心
秦女吹簫圖
弄玉飄飄仙女姿鳳皇低舞久相期簫中應有别一曲
飛上青天影外吹(以上一百二十圖詩集)
逢陳宜之
行李苦役役相逢古潤州千金一夜醉四海十年遊山
静鬼行月宵涼人夢秋近聞邊事急畎畝得無憂
送友人歸
年高雪滿簪喚渡浙江潯花落一杯酒月明千里心鳳
凰身宇宙麋鹿性山林别後空回首冥冥煙樹深
防隱者
石竇雲封隱者家一溪流水繞門斜滿山落葉無行路
樹上寒猨剥蘚花
春日登城
城頭啼鳥隔花鳴城外遊人傍水行遥認孤帆何處去
柳塘烟重不分明
春詞
春氣暄妍御夾紗玉釵雙裊綠雲斜倚欄看徧庭前樹
盡是枝頭結子花
懷友
今日樽前忽憶君為憐秋事又平分坐來凝睇西風久
過盡天邊數片雲
春日遊承天寺
野梅香輭雨新晴來此閒聽笑語聲不管少年人老去
春風歲歲闔閭城
湖上漫賦
蘚崖蒼潤雨初乾石罅飛泉噴雪寒啼斷禽聲山更静
青松影下倚闌干(以上咸淳集)
隱居謠
布衣暖菜羹香詩書滋味長
醉鄉
江潮初上玉船空假道青州一水通相去塵寰千萬里
不愁日夜不春風(以上中興集)
自題推篷圖
清曉清風吹過後露出青青一罅天一似推篷偷看見
竹林半抹古蒼煙
自題墨竹
萬頃琅玕壓碧雲清風幽興渺無垠當時首肯說不得
不意相知有此君(以上鐡網珊瑚)
龔開
開字聖予號翠巖淮隂人
(吳萊桑海遺錄序聖予嘗與陸秀夫同居廣陵幕府宋亡潛居深隐立則沮洳坐無几席一子)
(名浚每令俯伏就其背按紙作唐馬圖風騣霧鬣豪骭蘭筋備盡諸態一持出人輒以數十金)
(易之藉是不飢然竟以無所求而死居吳之日高郵龔璛為忘年友時人謂之楚兩龔以比漢)
(之兩龔)
高馬小兒圖
華驄料肥九分臕童子身長五尺饒青絲鞚短金勒緊
春風去去人馬驍莫作尋常厮飬看沙陀義兒皆好漢
此兒此馬俱可憐馬方三齒兒未冠天真爛漫好容儀
楚楚衣裝無不宜豈比五陵年少輩胭脂坡下鬭輕肥
四海風塵雖已息人才自少當愛惜如此小兒如此馬
它日應須萬人敵老夫出無驢可騎乃有此馬騎此兒
呼兒回頭為小駐停鞭聽我新吟詩兒不回頭馬行疾
老夫對之空嘖嘖
黑馬圖
八尺龍媒出墨池崑崙月窟等閒馳幽州俠客夜騎去
行過陰山鬼不知
瘦馬圖
一從雲霧降天關空盡先朝十二閑今日有誰憐瘦骨
夕陽沙岸影如山(以上吳禮部詩話)
(湯垕畫鑒云此詩膾炙人口真有盛唐風致)
陸右丞君實輓詩
立事寧將敗事論在邊難與在朝分從來大地為滄海
可得孤臣抱幼君南北一家今又見乾坤再造古曾聞
他年自有春秋筆不比田横祭墓文
數關天地人何與分在君臣禮可無周粟如山夷叔餒
史書猶日臼嬰誣舊邦新命方開化公法私情本不渝
忠義未湏論彼此後先崇長是昌圖(以上陸右丞蹈海錄)
自題中山出遊圖
髯君家本住中山駕言出遊安所適謂為小獵無鷹犬
以為意行有家室阿妹韶容見靚妝五色臙脂最宜黑
道逢驛舍須少憩古屋無人供酒食赤幘烏衫固可烹
美人清血終難得不如歸飲中山釀一醉三年萬緣息
卻愁有物覰高明入姨豪買他人宅侍(闕)君醒為埽除
馬嵬金䭾去無跡
(鐡網珊瑚翠巖自記人言墨鬼為戲筆是大不然此乃書家之草聖也豈有不善真書而能作)
(草者在昔善畫墨鬼有似頤真趙千里千里丁香鬼誠為竒特所惜去人物科大遠故人得以)
(戲筆目之頤真鬼雖甚工然其用意猥近甚者作髯君野溷一豪猪即之妹子持杖披襟趕逐)
(此何為者耶僕今作中山出游圖盖欲一酒頤真之陋庶不廢翰墨清玩譬之書猶真行之間)
(也鍾馗事絶少僕前後為詩未免重用今即他事成篇聊出新意焉耳)
僕為虛谷先生作玉豹馬先生有詩見酬極筆勢
之馳騁乃以此詩報謝
南山有雄豹隱霧成變化竒姿驚世人毛物亦增價天
上房星浥瑞光孕成白馬而黑章為誰容易來中國風
雪天山道路長頭為王欲得方目為相欲得明脊為將
軍欲得強腹為城郭欲得張絶憐此馬皆具足十五肋
中包腎腸嗟予老去有馬癖豈但障泥知愛惜千金市
駿巳無人秃筆松煤聊自得君侯昔如汗血駒名場萬
馬曾先驅山林鐘鼎今何有歲晩江湖託著書白雲未
信仙鄉遠黃髮鬖鬖健有餘飲酒百川猶一吸吟詩何
嫌萬夫敵我持此馬將安歸投之君侯如獻璧君侯作
詩凛馳騖八荒滿盈動雷雨定知此馬知此意獨欠老
奚通馬語曹將軍杜工部各有一心存萬古其傳非畫
亦非詩要在我輩之襟期君侯君侯知不知(鐡網珊瑚)
自題山水卷
谷口長松㵎底藤石橋山路晚登登囊琴斗酒來何暮
空負寒齋昨夜燈(退谷消夏記)
題趙鷗波高士圖
雪氣侵人臥欲僵苦勞明府到藜牀主賓問荅皆情話
何用閒名入薦章(式古堂書考)
張逢原
逢原字淵甫鹽官人横浦先生之後官漳州簽
判宋亡不仕句曲外史伯雨其孫也
題高房山夜山圖
地位清高眼界寬盡收風景入毫端廢宫臺榭和煙鎻
隔岸江山對月看一水中分吳越近層樓低接斗牛寒
有聲畫意吟難了更把瑶琴膝上彈(鐡綱珊瑚)
王鎡
鎡字介翁括蒼人嘗官縣尉當帝昺播遷棄印
綬歸隱湖山與尹綠坡虞君集葉柘山諸人結
社賦詩有月洞吟
送默然上人歸天台
孤雲不定心持鉢度寒林野飯青蒲潔客程黃葉深海
風潮水發山雨曉煙沈歸到石橋日應看瀑布吟
早行
客程因太早卻費一更眠落月已歸海殘星猶在天櫓
聲荷葉浦螢火豆花田隔岸誰家起青燈遠樹邊
谿村
水路隨山轉谿晴踏輭沙斜陽曬魚網疎竹露人家行
蠏上枯岸飢禽銜落花老翁分石坐閒話到桑麻
古杭感事
國事彫零王氣衰東南豪傑竟何之雲埋廢殿排班石
草臥前朝記事碑沙漲浙江龍去遠天寬北闕鳳歸遲
可憐不老吳山月曾照官家寵幸時
尹綠坡山閒吟所
苔痕分路見人家犬護籬根臥落花一片林塘詩境界
四時花果隱生涯鉏山揀日春栽藥汲水和雲夜煮茶
耕錄有文須點看旋搖松露入朱砂
訪庭植上人
苔侵坐處石頭青滿屋春雲不用扃入定醒來香印冷
一簾花雨溼殘經
段橋春望
拾翠車閒輦路塵山南山北杜鵑春誰家庭院東風裏
吹出桃花不見人
裁衣曲
燒罷心香午夜闌玉纖輕捻剪刀寒衣成恐不如郎意
獨試燈前照影看
春酌
酒闌歌罷翠簾遮月柳驚啼子夜鴉多少斷雲心上事
結成香夢是梨花
燈花
喜信今宵報與誰玉人曾翦畫雙眉等閒開落銀釭見
只閉春風不得知(以上月洞吟)
萬嚞
嚞字愚公仙居人
中秋寄陳碧棲
秋氣清如此秋花香奈何人生還健在月色況明多有
酒君當醉無愁我欲歌樓高俯松頂誰共酌姮娥
絶句
少日時時負百憂從人絡馬與牽牛中年置此身如竹
荏苒風前得自由(以上吳禮部詩話)
杜濬之
濬之字若川金華人旃之孫領鄉貢宋亡矯行
晦迹寄食西峯僧寺以終
述志詩
寧枉百里步曲木不可息寧忍三日飢邪蒿不可食雖
云食息頃便分淑與慝志士當暮年聞道轉歷歷要使
此一身如琢復如滌整冠與納履微嫌費疏剔未若瓜
李地絶不見吾迹
書警
食李弗言苦食梅弗嫌酸不為身所累且從心所安吾
分固云薄吾志亦非單静看如山禍差之一念間所得
甚𦕈𦕈所喪已漫漫百年修不足一朝容易殘雖處四
壁立如享萬鍾寬静坐明月窟濯足清風灘(以上金華府志)
錢仲鼎
仲鼎字德鈞通州人宋末領鄉薦
題趙鷗波高士圖
在昔洛陽雪深丈餘士也高臥來令尹車今年吳淞雪
復何如積素一色鷗鷺有無之子江臯修亭是居
有琴有書有酒有魚賞静獨眺聊以自娛挹兹清風凛
凛起余此景此圖再卷再舒
水村歌
舟搖搖兮風嫋嫋兮波鱗鱗兮鷗翩翩兮扣舷漁歌兮
孰知其他兮(以上珊瑚網)
胡一桂
一桂字廷芳婺源人宋末鄉貢進士學者稱雙
湖先生
冬至寓建陽作
繡日添漢宫書雲紀晉觀山家獨奚為剛腸占易彖幽
人意欣然起坐視晴漢大化回初陽茫茫今巳旦川泳
有遊魚雲飛見翔雁滯畱本何心永懷發孤歎誠哉利
攸往觀辭思過半(新安文獻志)
陳普
普字尚德閩之寧德人為恂齋韓氏門人韓出
于慶元輔氏蓋考亭的派也宋亡後三辟為本
省教授不起有石堂集
秋日即事
夜牀輾轉恨明遲曉髮梳寒倚竹扉樹影紙窗風作色
蛬聲壁罅月流輝三杯白酒窮年客滿篋紅塵隔歲衣
遥想閒鷗江上路蓼花楓葉雨霏霏
野步六言
黃犢眠中荒草鷺鷥立處枯荷宦海風濤舟檝故山烟
雨松蘿
紅葉林風颯颯蒼苔徑雨斑斑人跡石邊流水樵歌鳥
外青山
自哂
鬭雞走馬醉高陽今日歸來兩鬢霜無限少年心上事
半簾豆雨語寒螿
荀彧
亂離揀得一枝棲得道争知卻是迷曹操若逢諸葛亮
暮年當作漢征西
北地王諶
何物譙周口似簧幾年漢帝手牽羊紛紛蜀土祠諸葛
香火曾分北地王
顔杲卿
驪宫歌笑入青雲曾識常山有戰塵忠骨已凘餘髮在
因人得見夢中身(以上石堂集)
(湘烟錄此詩盖指杲卿見夢明皇妻疑髮動之事)
蘇壽元
壽元字仁仲號北溪安福人
贈風鑑
空有竒胸貯石渠功名不許老頭顱憑君細閱寒窗下
還有他年房杜無(四朝詩)
韓性同
性同字伯循别號古遺與陳石堂同里而及其
門入元不仕
岳王墓
妖星隳地芒角赤龍劔悲號風蕭瑟中原王氣挽不回
將軍一死為毛擲秦家小兒真戲劇播弄造化搖樞極
指讐為親忠且逆隻手上遮天眼碧九重茫茫隔天日
無由下燭臣愚直臣愚萬死不足惜國恥未湔猶憤激
古墳埋冤血空瀝風雨年年土花蝕我恐精忠埋不得
白日英魂土中泣請將衰骨斲苔痕獻作吾皇補天石
(曹氏歷代詩選)
孫嵩
嵩字元京號艮山休寧人以薦入太學有艮山
集
(朱大同云孫上舍宋亡後歸隱海寧山中自號艮山示不復仕杜門賦詠鍛苦鍊枯棲斷淪絶)
(以寄其沒世無涯之悲時婺源有制幹許月卿先生者亦宋進士宋亡歸隱製齊衰服之以居)
(月卿壻江凱及汪炎昶皆絶意當世俱從嵩遊其詩悲壯激烈讀之可知其為人)
開歲連日隂雨
老杜詩章五百年為吾替寫早春篇恰從元日踰人日
重有隂隂冷落天
日日嵐陰守翠微清溪平沒釣魚磯流鶯一任無來意
直恐梅花半樹稀
新草天涯入斷魂若為有意眺郊原只應老子春愁少
須著瀟瀟雨暗村
覓佳山水遷居未能又力役不休
微吟清嘯有孤懷歷落嶔﨑已大乖芳草何心知世事
閒雲肆意繞天涯前時絶喜王官谷此去聊堪阿里街
一語作銘君記取騰騰任運莫安排
竹枝詞
灩澦堆頭君莫行瞿塘峽裏不論程龍吟小雨蜀天黑
等有明朝春水生
峽路隂隂無四時寒雲鳥道挂天危荒亭敗驛此何處
望帝江山聞子規
黃牛廟前鴉鸛棲黃魔宫外梟鵩啼估客酹神巫嫗醉
青林日轉風凄凄
生日
雲外荒村半掩扉門弧事業與心違悠悠歲月山林老
納納乾坤道路非鴻雁關河秋滿眼梧桐風雨冷侵衣
蓼莪自是長休廢獨立蒼茫一歎欷
哭程晦夫
握手論交意氣真舊遊四顧黯傷神陪從金馬門中客
和唱銅駝陌上春尚謂鄉邦離有合忍聞丘壟夜無晨
夕陽古道曾經別腸斷西風淚滿巾(以上方回桐江集)
曲江頭
君不見曲江頭離離衰草寒雲秋今人不見昔人遊昔
人不見今人愁欲談往事無耆舊沈吟千載空搔首盛
衰倚伏如寒暄秦時宜春苑漢世樂遊園更復唐人宫
殿擁千門往來古今但如此同一溶溶曲江水
秋懷
秋蟲日以喧秋樹日以疎君聽草根蛬泣弔風中梧壯
士秋懷涕及此清霜初
從來感秋人一例皆楚聲吾聞古燕趙慷慨多不平惜
哉宋玉辭不使荆軻聽
何處秋聲多竹外聲歷歷凄切不禁寒蕭蕭舊時碧此
中白髮愁餉與秋風客
疇昔旅江湖夜夜南飛雁山園柿栗多出戶望河漢秖
今寒雁時中夕起三歎
黃山秋雕鎪風露洗崖㟧行行聽清猨處處采靈藥秋
雲老石牀已後十年約
冬夜雜興
牧童與樵叟共載牛背歸我無薪蒸計南山松櫟稀寒
風昨日至須用葺我扉破扉故可葺何以完我衣人生
有定分勿怪生理微
行都餞歲
插架餘殘歷挑燈憶故鄉年光蛇赴壑羈跡雁隨陽禁
闕迎儺鼓鄰街祭竈香英雄湏自力容易鬢毛蒼
臨安錢武肅廟
吳越歸旗纛風雲初鼓鼙錦蒙山樹徧弩射海潮低龍
鳳城蔥鬱牛羊墓慘悽古祠存故里秋草廡東西
春日武康遊望過孟東野故居
殘靄初收半在沙一川芳草趁溪斜羣峯古意汪芒國
廢地詩情正曜家天末凄迷浮野色柳邊駘蕩受春華
更攜尊酒看修竹不為前陂得意花
紫陽夜坐
一夜燈前白紵單沈吟有此夏初寒露零若與人相語
松杪蕭蕭下石壇
姑蘇元夕
茂苑長洲滿地春吳兒歌舞逐時新風流百巧花燈手
猶是夫差國裏人(以上新安文獻志)
孫巖
巖字次臯號爽山嵩之弟有爽山集
(方虚谷序云長孫君嵩元京詩清勁苦淡如其為人小孫君巖次臯予未之識忽袖詩訪于武)
(林亦清勁苦淡如其兄)
去冬過石潭上時吳義夫同行欣然謂予曰詩境
甚佳今日再過有作將寄義夫
長潭有令姿山綠納空洞軒軒吳武陵曾此接飛鞚殷
勤顧我笑詩材不勝用重來春事深物采尤錯綜褚小
強懷大秀異肯受控沈吟日已昃十彀纔一中故人抱
才藻衆象入嘲弄即今温水館匡坐教弦誦嗟哉實前
語束葦代杗棟明當寄東風烟水發清夢
畱武林
訪客城南隅故第何其雄曲池猶瀁漭土山尚巃嵸頗
聞此中人易姓良悤悤往時恩澤侯意氣干晴虹樂曲
播秦城衣制聞漢宫恨不逢季倫詎肯交毛公斥地西
鄰去伐木南山空百楹一傳舍顧極當年工悠悠感成
敗何獨操鏝翁
觀漁行
霜降平湖鑑羣象中有黃魚幾一丈漁師早已中豪家
今旦連舟布新網東西南北三重圍圍形漸縮如小池
孟獲身窮吕布窘尚許性命延斯湏舊與鱒魴同出入
爾暇悲憐禍相及日斜創甚上平沙兩岸居人如堵立
渺渺腥風吹水雲賣魚沽酒賽湖神醉來預唱江南春
和元京兄賦蘋花
一春觀物眼紅紫厭繽紛此水浮明玉何人翦白雲惠
風遊漢女吉日禮湘君地僻應無是畱花混藻芹
兵後績溪道中
古道緣流水寒郊帶斷烟稀疎鴉種麥羞澀女耕田人
事休兵後秋懷落木前小蘇遺翰墨今古一山川
(方虚谷云休兵落木之句非近人晚進所能到)
陳監丞用韻見贈亦和以謝
肅肅東方老依人可計年名言傾蓋後古意結繩前君
戶仍多轍予琴故一弦不應昌歜味置在衆肴先
九日呈戴兄
一别三十載而今近講堂蕭條同甲子強健又重陽萸
菊數杯酒烟雲千仞岡偶然為此夢寧復次公狂
(方虚谷云類陳后山)
出越城舟行紆道以避過兵
擾擾紅巾起草間舊遊何地不搶殘歸囊薄有桃花米
行路如經竹節灘戰馬冬來横殺氣扁舟北去解憂端
曲肱便結湏臾夢柳暗黟川把釣竿
武林絶句
繽紛迎酒伎宛轉賣花聲偶似承平世攜書試鳳城
比屋單衣日名城冷食天居人多上冢遠客未歸田
樹隂
春去空山啼乳鸎鸎邊老樹冪新青一瓢挂此坐終日
即是蘇家擇勝亭(以上新安文獻志)
滕塛
塛字仲塞號星崖婺源人
(汪幼鳳云星崖常命其兄子舜父求文丞相遺墨舜父得所書過金陵驛詩以歸日懸于堂焚)
(香拜泣又過西湖拜岳將軍墓有相對含悲石翁仲老衰無淚落秋風之句其忠義盖天性也)
東城
東城有高樓峩峩冠城闕我來屬昏暮見此初上月遥
天羅江山極目如霽雪江山秀如此豈不生豪傑臨風
一高歌達曙何由歇(新安文獻志)
張炎
炎字叔夏號玉田又號樂笑翁循王諸孫本西
秦人家臨安生于淳祐閒宋亡落魄縱遊工為
長短句
(鄧牧心云玉田春水一詞絶唱今古人以張春水目之)
(舒閬風云叔夏詩有姜堯章深婉之風)
腰帶水(在奉化州西五十里)
犀繞魚懸事已非水光猶自溼雲衣山中幾日渾無雨
一夜溪痕又減圍(延祐四明志)
潘文虎
文虎字武子金沙人
寓言詞(為被虜婦作)
交交桑扈交交桑扈桑滿牆隂三月暮去年蠶時處深
閨今年蠶時涉遠路路傍忽聞人采桑恨不相與攜傾
筐一身不蠶甘凍死秖憶兒女無衣裳(山房隨筆)
陳森
森字茂卿婺州人生宋末卒以詩殉葬
南海南
連弩聲獰黑風壯白日滄波影相盪神蛟一去還不還
淚溼空荒捲烟浪盤渦蜃氣高矗天老鯨巨鼇那忍眠
老鯨已化子獨返越山越水青茫然樓船夜半猩猩語
黃葛花開墜秋雨(金華詩粹)
陳深
深字子微平江人宋亡棄舉子業閉門著書有
寧極齋稾
曹叔時見過索餞篇
泄雲蒙朝日微雨霑庭除幽人掩關臥門外無來車曹
子别經歲枉道過我廬謂余抱文藝胡為守鄉閭余曰
匪高尚褊性涉世疎上奉白髮親餘暇讀我書豈如叔
時甫妙年美名譽詞華爛絺繡問學滋新畬奉子一巵
酒聊為談斯須威鳳翔高閣逸驥騰雲衢及時樹遠業
臨事毋躊躕
内人臂白鸚鵡圖
華清宫中歌既醉南海竒禽遠爭致玉環最愛雪衣娘
當時曾得龍顔媚璿房雕檻春日長繡綳嬌兒在傍戲
君王憐汝解語言懷恩不說宫中祕臨風鷙鳥何軒軒
歎惜純良遭猛厲苕翁寫出當時事側立紅衫内人臂
江花滿地不忍看空拂畫圖憐俊慧
南遊
驅車登遠道白日忽西流宇宙驚新夢山河感舊遊雲
迷江令宅月澹庾公樓巳巳知何奈長歌去國愁
悼亡
短日一何急殘宵不肯明霜寒那有夢月落重傷情壁
凍琴絲斷風驚燭淚盈微言憶王衍達理誤莊生
南湖史君製暗香湯竒甚賦絶句求之
霧閣雲窗深閉春微聞玉杵擣清聲元霜秖許雲英見
地上詩人渴夢生(自注時侍姬新至故戲及之寧極齋槀)(以上)
劉鑑
鑑字清叟號立雪江西人少年才氣卓犖連蹇
不第中更世故蹙頞悲吟鰥居隠處年踰七十
而終有立雪稾
(同門生鄧光薦序其第五槀云余嘗評君一生琢對匠語洗削治擇齒牙閒纚纚有聲大率成)
(就精切二字而已今皮毛落盡孤立兀然雷霹之琴火成之鐻潮湍激齧之山皆自然成趣有)
(不假繩削而合蓋于是門外雪三尺矣得其髓者非齊腰子不能)
題醉月亭
采石江頭李太白狂不奈煩宫錦窄赤壁磯下蘇東坡
一葉泛泛凌風波當時有月并有酒和酒和月吞入口
酒腸得月冷于冰化作瑰辭喧宇宙兩首賦百篇詩千
秋萬古稱絶竒兩翁不作歸來鶴玉宇瓊樓寒漠漠若
得長江變潑醅少住人間亦差樂望圓晦缺秋復春古
來明月今來人我時舉酒問明月月亦團團譍不得鐡
如意玉唾壺我歌君和聲嗚嗚爛醉起舞嗔人扶問影
莫是李與蘇月中仙子知得無
寄朱約山
歲晚江空烟水寒楓林葉落楚天寬苦無雁足書難寄
作盡鳶聲吟未安晉帖臨成思入石離騷讀罷擬栽蘭
老來絶被梅花惱後會君應笑我孱
謁蕭小山
一冬晴暖春相似欲扣吟關未有詩折得梅花裝擔(了)
起程還是雪飛時
一水凝寒棹不開幾人于此欲船回思君卻有扁舟興
半夜直衝風雪來(以上立雪稾)
葛慶龍
慶龍九江人寓越
(霏雪錄葛慶龍號秋巖又號寄漁翁江南野道人蚤年嘗入匡廬學浮屠法稱璹書記不樂遂)
(歸俗放浪江湖中名公鉅卿酒徒劒客多與之遊好為詩落落有氣每風日清美乘筍輿遊天)
(衣雲門諸山年逾七袠齯齒童顔終歲不澡沐肌體清潔衣垢不生蚤蝨化去王君理得函其)
(骨于仙人洞仍鐫石為肖像并一鶴于洞中在山隂縣西北六十里至今稱葛仙洞)
贈僧
七軸蓮經供茗瓢一龕繡佛挂松寮舶香亦帶魚龍氣
自采枝頭柏子燒
謝理得惠書
五朵飛來漬剡藤重重響似水泠泠不教落在紅塵耳
讀與青松白鶴聽
詠黃石公
挾書律重火猶光天下嚴搜不敢藏圯上老人無見者
一編親寫授張良
笻杖
白髮慵巾短短衣閒行斜倚小笻枝自家弄影猶癡絶
只似初騎竹馬時
題仙人洞并謝草堂方公所贈石匣
多謝林僧亦好竒新遺石匣我酬詩鶴胎收卻雲封裹
付囑山靈木客時
雲長鎮洞有時開石匣終藏化鶴胎千歲不湏華表柱
飛鳴南向洞山來(以上霏雪錄)
遊寶林寺
坐如有待思依依看竹迴廊出寺遲窅窅綠隂清寂處
半窗斜日兩僧棋(越詠)
于石
石字介翁婺之蘭谿人業詞賦自負甚高宋亡
隱居不出一意于詩因居鄉自號紫巖晚徙城
中更號兩谿有集
探梅分韻得香字
絶壁兩屨雲荒村半橋霜孤往欲何之林下幽徑長寒
梅在何許臨風幾徜徉誰家斷籬外一枝寄林塘水静
不搖影竹深難護香無言獨倚樹山空月荒涼
路傍女
路傍誰家女躊躕不能去自言妾小時家本樵川住十
五嫁良人長年秉機杼辛勤奉舅姑足不越庭戶去年
秋棗紅邊人健如虎移家入深林自謂百無慮空山鳴
劔戟失色駭相顧星散各偷生不幸適相遇妾身如風
花飄零委塵土妾命如蜉蝣焉能保朝暮一死恨不早
空為年少誤去去忽相失零落在中路妾有乳下兒咿
啞方學語四海尚干戈安知爾生死回首望天涯家山
在何處妾命負所天顧影惟自憐自憐輕失節天下何
獨妾
我從山中遊
我從山中遊歸來林壑暝㵎水凍不流月出四山静柴
扉不敢敲恐驚孤鶴醒徘徊踏月明倚杖看松影
得家書
久客秋又晚思家夢屢驚空階聞葉落隔樹見鐙明親
老貧常健兒癡學未成凄涼今夜月將我故鄉情
半山亭
萬疊嵐光冷滴衣清泉白石鎖烟扉半山落日樵相語
一徑寒松僧獨歸葉墮誤驚幽鳥去林空不礙斷雲飛
層崖峭壁疑無路忽有鐘聲出翠微
春事
白了江梅柳又青遊絲千尺網紅塵鵓鳩夫婦孤村雨
杜宇君臣故國春客裏易添芳草思樽前誰是去年人
桃花源上空流水安得漁郎一問津
旅中遣懷
片雲相望浙東西回首家山路欲迷昨夜桐江江上夢
倒隨流木上䨇谿(以上紫巖集)
方夔
䕫一名一䕫字時佐淳安人生于宋季嘗從何
潛齋遊攻舉子業不利于有司退隱富山之麓
扁其堂曰綠猗授徒講學其閒自號知非子學
者稱富山先生有富山嬾稾
錢王守鳧墩在臨安道左
山下鐙龕挂紙錢水楊墩上草芊綿高人不要金丸用
買得三吳八十年
盧明之開鑪
嬾作西風汗漫遊歸謀諸婦此淹畱采花墩近初成酒
種秫田多早帶秋燕頷已空西塞夢犢褌莫遣遠山愁
滄江留得偏醒客袖手時凭百尺樓
九里路
去年九里路烏攫人腸挂枯樹今年九里溪沙頭白骨
高復低人生變滅如泥土久後猶傳姜萬戶翠眉紅頰
誰家兒夜赴軍前效首虜將軍多愛恩意疎分將吳口
充苞苴殷勤道與送行使前日朝官多有書(自注唐人攻藩中朝)
(官多以書託主將求沒官妻妾)
續感興
猛虎等百獸天賦與長雄曼胡秋利戟隅目磨青銅從
知世路暗羣行各西東吼地一長嘯颯颯來悲風飢來
待人肉不數豹與熊肥領而黑喙不知是何蟲坐臥不
自防穴爾皮毛中爾虎雖云猛一旦皮骨空慎勿欺微
細即且制神龍
惡木生高岡枝疎上指天雨露非有私蟠踞幾何年蕘
子寢其下山鳥棲其巔匠石過不睨生理得自全皮為
野火燒根為螻蟻穿空中不足恃一朝踣而顚上有千
歲藤相依久纏綿樹猶不足保爾藤何足憐
二女灑竹淚盡是心中血精誠著于物千載猶不滅當
時從南巡豈少稷與契奈何比孤纍匍匐陽城謁皇英
獨何人風泉共幽咽可憐女子心慷慨男兒烈湘水流
不斷誰道恩情絶何時見歸來續君遠離别
驚禽營顆粒飛飛集丘隅遊人困行役十年落江湖煌
煌秦與洛運轉天下樞啟明曜東漢萬足争奔趨豈無
爪距力遠利如孫吳得失昧前料青雲閒泥塗天命有
厚薄定分不可踰歸來北山下俯仰收桑榆
秋晚雜興
青溪溪上路書劔此棲遲涼月穿衣褐寒波照鬢絲古
桐傳賀若横玉犯龜兹不為傷秋老孤吟自可悲(以上富山)
(嬾稾)
金應桂
應桂字一之號蓀璧錢唐人又號積慶山人
(戚輔之佩楚軒客談一之雅標度能歐書受知賈似道晚居西湖南山中築蓀璧山房左弦右)
(壺中設圖史古竒噐客至撫摩諦玩清談纚纚不得休每肩輿入城府幅巾氅衣望之若神仙)
(然)
送西秦張仲實遊大滌洞天
山林有真趣得趣即神仙好趁暮春月來遊大滌天晴
嵐融玉室花氣襲丹泉此地通懸霤清吟過叔元(洞霄詩集)
潘詰
詰宋末人
經賈秋壑故第
相業如何不到頭諸公歷歷頌伊周夢迷葛嶺酣歌夜
鬼哭樊城血戰秋誤國正須憂大廈覆師寧忍駕孤舟
木棉庵裏催歸魄誰掩湖山富貴羞(杭州府志)
汪楚狂
感慈元殿
翠華扶輦出龍庭密炬星繁天未明鵷鷺分行江上别
貔貅從駕雨中行綠波淼淼浮三殿紫禁沈沈斷六更
惟有周遭山似洛不堪回首涕縱横(忠義集)
王沂孫
沂孫字聖與號碧山又號中仙會稽人與周公
謹唐玉潛諸公倡和有詞名花外集
觀周曾秋塘圖有作(一字至七字款題琅琊聖與)
秋秋瀟灑清幽人静處水邊頭波紋細細風色颼颼鷗
鷺情相狎鳧鷖樂自由疎葦敗荷池沼白蘋紅蓼汀洲
幾竿漁釣去已盡一段晚雲寒不收(珊瑚網)
周密
密字公謹號草窗濟南人流寓吳興居弁山自
號弁陽嘯翁又號蕭齋淳祐中為義烏令有蠟
屐集齊東野語癸辛雜識志雅堂雜鈔浩然齋
視聽鈔武林舊事澄懷錄雲烟過眼錄
(鄧牧心序云蠟屐非屨非舄不足以忘足而阮孚愛之詩發乎情性與蠟屐不類周公謹以名)
(其集豈以阮孚所以忘足者而忘心于詩物無美惡溺于所愛皆不得為性情之正安得與詩)
(同日語然與為阮孚猶愈于祖約畏人況不為阮孚者乎)
南郊紀事
黃道宫羅瑞腦香衮龍升降佩鏘鏘大安輦奏乾安曲
萬點明星蔟紫皇
萬騎雲從蔟錦圍内官排立馬如飛九重閶闔開清曉
太母登樓望駕歸
西太乙宫(在孤山路舊四聖觀理宗朝建)
蘂宫廣殿號黃庭突兀浮雲最上層五福貴神畱不住
水堂空照九枝燈
南園(光宗朝賜平原郡王韓侂胄陸放翁為記)
清芬堂下千株桂猶是韓家舊賜園白髮老翁和淚說
百年中見兩平原
甘園(内侍甘昪園又名湖曲曾經臨幸有御愛松望湖亭小蓬萊西湖一曲)
小小蓬萊在水中乾淳舊賞有遺蹤園林幾換東風主
畱得庭前御愛松
裦親崇壽寺(在鳳皇山劉貴妃功德三門有陳公儲畫龍)
翟羽鸞綃事已空奉華遺寺對高松宫斜鳳去無人見
且看門前粉壁龍(奉華劉妃閣名)(以上武林舊事)
韓氏慶樂園
舊事凄涼尚可尋斷碑閒臥草深深凌風閣下槎牙樹
當日人疑是水沈
(齊東野語云四朝聞見錄載蜀帥獻韓平原沈香山高五丈立之南園凌風閣下今慶樂園即)
(南園也所謂香山尚巍然立于閣前乃枯枿耳初非沈香也)
為楊大芳悼亡
帳中蝶化真成夢鏡裏鸞孤枉斷腸吹徹玉簫人不見
世間難覓返魂香
(癸辛雜識大芳娶謝氏謝亡未殮有蝶大如扇其色紫褐翩翩自帳中徘徊飛集窗戶閒終日)
(乃去)
乙丑良月游大滌洞天書于蓬山堂
太虚灝氣浮空濛烟霞九鎖蓬萊宫崩騰雲木競竒秀
㵎芳野實垂青紅何年斷鼇立天柱古洞隂森白鴉舞
玉書寶劔不可尋老翠封崖滴元乳光芒靈氣干斗牛
遺丹箬底誰能求黃精紫杞徧巖谷仙禽夜擣聲幽幽
嬾蛟千年睡未足癡涎吼雷噴飛瀑隂風黑穴吹海醒
石虎當關横地軸是非萬古一笑慨神仙不死今安在
送西秦張仲實游大滌洞天
玉室金堂積翠邊舊游猶記劫灰前禽聲夜𢷬千年藥
花片春浮九鎻泉洞府暗通滄海路樓居何異化成仙
茶香筍美松醪熟正好山中過禁烟(以上洞霄詩集)
題高房山夜山圖為江浙行省照磨李公略作
郎潛暇日多冥搜夜深獨上千尺樓天回海立月政溼
風起雲涌山疑浮縈青繚白互變滅浮嵐飛霧寒颼颼
潛虯棲鶻聲磔磔山鬼木客鳴呦呦城中癡兒方囈語
有夢不到千山幽遥岑寸碧目力遠欲遡汗漫凌風游
高侯落筆萬象泣寫出千古蒼茫愁無聲詩與有聲畫
一夕異事傳南州玉琴在膝酒在手欲寫天籟無莊周
憑誰為問華表鶴城郭人民今是不(鐡網珊瑚)
題温日觀葡萄
百八牟尼顆攜將萬里游歸來還自笑何不博涼州(六硯)
(齋筆記)
題高彥敬山村圖卷(為仇仁近作)
我昔遊七閩百嶺争巀嶪白雲漲川原深谷如積雪又
游天姥岑幽磴緣曲折長林翳寒日十里行落葉轉頭
五十年遐想正愁絶開圖意忽動戃怳生内熱何當駕
松广分我翠一疊弁陽我所廬見謂山水窟漂零媿楸
檟歲月老薇蕨平生阮遥集足痺屐齒折何當賦歸田
初志遂所惬懷哉復懷哉清夢繞林樾(清河書畫舫)
句
繁華不結三春夢零落空餘寸草心(杭社試燈花楚軒客談)(佩)
吕同老
同老濟南人有詞見樂府補題宋遺民也
丹泉
觱沸檻外泉遠出天柱陽清音應空谷潛波渙寒塘昔
人飬靈芝長年此山旁金骨換玉髓素虯朝紫皇尚餘
浴丹池神光透扶桑蓬萊幾揚塵兹泉日泱泱我願滌
世氛朗詠三元章手持北斗杓下酌流霞漿(洞霄詩集)
題高房山夜山圖
我昔絶江看吳山朝光正落山水閒金波遠自海門入
翠嵐高插扶桑殷安知璚樓有夜景明月蒼茫墮清影
李侯勝賞高侯筆展卷一時如夢醒(鐡網珊瑚)
龍泉寺納涼
靡靡市塵盡杳杳泉石閒灌木蔽榛莽爽籟彌空山飛
甍納餘輝丹艧粲以繁巍然青蓮宫俯此碧玉闌化人
淡無為趺坐觀塵寰支郎杳不逢元蟬噪其間昔賢憩
遊地眢井潛龍蟠詠歌之所傳百世猶不刊我生悅超
曠危磴重躋攀歸隠諒未能溯風發長歎(越詠)
鄭斗煥
斗煥字丙文號松窗弁陽老人周密編輯絶妙
好詞特載其人于宋末
陪秋山相公遊大滌洞天一庵夜宿感夢
天柱清游尾使星筍輿軋軋入山深龍行雨去泉花定
鶴叫雲來木葉隂松石已安通夕寐江湖空老百年心
圓冠方袂何仙子夢裏將詩索共吟(洞霄詩集)
宋詩紀事卷八十
