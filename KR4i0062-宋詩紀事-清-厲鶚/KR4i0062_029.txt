宋詩紀事卷二十九錢塘厲鶚撰
杜常
常字正甫衛州人昭憲皇后族孫元豐中知鄆
州權發遣秦鳳等路提刑歷官工部尚書
(畫墁錄神宗聞昭憲之家有登第者甚喜冇旨令上殿翼日謂執政曰杜常第四人登第卻一)
(雙鬼眼可令提舉農田水利)
題華清宫
東别家山十六程曉來和月到華清朝元閣上西風急
都入長楊作雨聲
夜雨晨霽
柏葉青青櫟葉紅高低相倚弄秋風夜來雨後輕塵斂
繡出驪山嶺上宫
溫泉
已去開元四百年此泉猶自響潺潺也知不憤當時事
長作悲聲恨禄山
驪山
漁陽烽燧起雲間玉輩蒼黃下此山何事君王自神武
區區南渡鹿頭關
(河上楮談臨潼驪山華清宫溫泉在焉中有萃玉屏皆宋元及今人詩刻内杜常詩四篇前題)
(權發遣秦鳳等路提點刑獄公事太常寺杜常後䟦云正甫大寺自河北移使秦鳳元豐三年)
(九月二十七日過華清有詩四首詞意高遠氣格清古邑人曹端儀既親且舊因請副本勒諸)
(方石以垂不朽閏九月初一日潁州杜詡記)
劉吉甫
吉甫入元祐黨籍爵里未詳
聞笛
戍鼓停撾月五更嗚嗚巧作斷腸聲江南自是春來早
吹到梅花夢也清(後村千家詩)
陳一向
一向桐廬人生元豐中
題泰山靈巖寺
石龜泉畔鐵袈裟上有猿銜五色花見說道人時挂搭
旋將青拂掃煙霞(靈巖詩集)
黃夷仲
夷仲元豐中監察御史
調王闢之
高唐不是那高唐風物由來各異鄕若向此中求薦枕
只應愁殺楚襄王
(山東通志元豐中王闢之調博州高唐令往别監察御史黃夷仲夷仲口占一絕謔之云云此)
(雖詼談亦足以辨輿地之殊也)
楊損
損字益老華隂人元豐中桂林郡僚
七星山新開巖洞賦呈經略龍圖曾公
陽巖高敞納晨曦鶴駕雲軿或可期神物雕鐫元入妙
人工開闢更增奇須知水石清涼處絕勝塵沙熱惱時
紅旆碧幢勞小駐多慙主客濫追隨(桂勝)
彭次雲
次雲吉水人元豐中桂林郡僚
曾公巖和曾子宣安撫
目擊煙霞晝卷舒披榛敲石得蓬壺洞天日月千年久
人世塵埃一點無靈藥難尋雲縹緲落花不見水縈紆
使君鳳閣翺翔近謾與東山作畫圖(桂勝)
彭淵材
淵材筠州人釋惠洪覺範之叔
句
雨過溫泉浴妃子露濃湯餅試何郎(海棠)(冷齋夜話)
張繹
繹字思叔壽安人以文名預鄕里計偕受業程
伊川之門未及仕而卒
寄友人
有客厭事事潔身山之幽寒暑不相貸乃有卒歲憂有
生此有事簡之成贅疣澄江本無浪不如信虛舟六經
力道要無以利心求一朝與理會萬境眞天遊伊水正
清泠子行無滯畱西風昨夜至送子至中流落月灑殘
夢已看古岸頭我病強送君是行良難儔異時青門下
誰識東陵侯(宋文鑑)
張勵
勵字深道長樂人神宗朝官江淮制置發運使
題張公翊清溪圖
九華鬱兮江南山清溪下兮貫山間江北騖兮溪東旋
濁湯湯兮清漫漫山幾轉兮水幾盤近交臂兮遠連環
決天末兮浮雲端齊之山兮秋之浦景晦明兮氣吞吐
草木蓊兮媚林莽繡屏張兮翠綃舞深窈窕兮幽掩隖
雨吟猿兮風嘯虎下鳧鴈兮泳魴鱮商之檣兮漁之罟
互出沒兮更散聚樵有舍兮梵有宇雲巖阿兮棘樊圃
翬連甍兮岸之滸弄潺湲兮櫂容與中横絕兮梁爲渡
隱孤城兮其西去春之朝兮秋之夕風旣清兮月又白
遐矯首兮俯陳迹攜佳人兮不可得空望遠兮中感百
思悠悠兮情惻惻悵興亡兮懷令昔獨兹溪兮無終極
嗟夫人兮擺塵滓遥徜徉兮玩雲水移山川兮置窗几
手舒卷兮千萬里輈余車兮秣余馬往其從兮山之下
枻吾舟兮汎清瀉樂魚鳥兮放林野願未適兮何爲者
聊寓言兮公墨畫
(吳禮部詩話張公翊清溪圖畫池陽清溪也郭功甫題五絶句有唯欠子瞻詩之語遂求東坡)
(爲賦清溪詞蘇公復令某示秦少游寫小杜弄水亭詩其後自元豐以來諸賢題咏甚多眞蹟)
(在金華智者寺草堂蓋宋季王佖元敬使君得之易世後其家以售於寺坡公作詞之後有長)
(樂張勵深道長句彷彿蘇體亦佳)
錢祈父
祈父失其名
謝子瞻内翰浙西開府
雋庭鴛鷺集珍羣病翮摧頽下九門罪戾我慙非晝錦
回翔公亦暫朱轓龔黃政化知應爾䕫契謀謨想自存
(缺二句)(合璧事類後集)
李彥弼
彥弼字端臣廬陵人元豐中桂州郡僚
傲暑棲霞洞
嵌竇棲霞敲虛轉杓左驂鸞翼右耳鳳簫爽排酷烈境
邈氛囂靜者多妙於焉消搖(粤西詩載)
張吉甫
吉甫元豐中人見烏臺詩案
肖梅香
江村招得玉妃魂化作金爐一炷雲但覺清芬暗浮動
不知碧篆已氤氳春收東閣簾初下夢想西湖被更熏
眞似吾家雪溪上東風一夜隔籬聞(香乘)
王仲修
仲修丞相珪之子元豐中登第官崇文院校書
慶姪耆登第
錫宴便傾光禄酒賜袍還照上林花衣冠盛事堪書日
六世詞科只一家
(雞肋編岐國公王珪在元豐中爲丞相父準曾祖贄曾祖景圖皆登進士第其子仲修元豐中)
(登第公有詩云三朝遇主唯文翰十榜傳家有姓名注云自太平興國以來四世凡十榜登科)
(後姪仲原子耆仲孜子昂相繼登科昂又魁天下本朝六世登第者與晁文元二家而晁一世)
(賜出身也崇寧四年耆初及第仲修作詩慶之)
宫詞
雲嬌煙嬾雨初晴環碧風輕細浪生盡日黃鸝不飛去
萬年枝上聽簫聲
玉闌萬朵牡丹開先摘姚黃獻御杯翠幕重重圍繞定
料應蜂蝶不曾來
玉簫聲裏酌玻璃風獵旍旗卷絳霓星渚月斜珠露重
銀河流水亦東西
聖人獨看臨軒陛殿後雙龍捧翠華明日集英排大宴
御前先降出琵琶(教坊使花日新嘗爲臣言神宗見教坊琵琶制作不精每遇大宴前一日)
(降出琵琶)
雪消宫殿苑梅芳曉漏聲遲下建章天氣清寒當臘日
沈香甲煎賜諸房
日沈天角曉星明上直妝成趁五更昨夜宣徽初進曲
仙韶院裏未知名(十家宫詞)
送越帥程公闢
一麾占得山川勝金紐新提左顧龜蒼闕鬭龍辭日下
紅旌引騎照江湄剡溪月午何妨醉曲水春餘好賦詩
玉案天香攜滿袖錦衣誰似過鄕時(剡錄)
趙汝礪
汝礪官監察御史裏行
送越帥程公闢
畫舫參差看欲飛紛紛車馬壓塵泥右軍筆墨空蘭渚
安道風流訪剡溪白首得時歸莫遽丹心懷國去猶稽
月明會醉蓬萊閣應笑雲霄自有梯(剡錄)
曾孝宗
送越帥程公闢
虎符分鎮浙江東艤櫂都門使旆雄雙槳徘徊枌社日
高牙搖曳剡溪風蓬萊閣讌公書簡賀監湖游獄榜空
行聽越民歌德政亟還青瑣見旌忠(剡錄)
王仲甫
仲甫字明之岐公之從子少年以詞賦登科
(中吳紀聞仲甫風流翰墨名著一時其歿也丁永州注葆光祭之有云爽秀豪拔出於天資談)
(經咏史博識周知文華自得不務競時古格近體率意一揮金玉鏘揚組繡陸離世俗所得特)
(其歌辭生習華貴不見艱巇徘徊䲭閣出入鳳池乘興南遊曠達不羇朝賞夕宴選勝搜竒擺)
(脫冠裳卻去輪蹄不驚榮辱不競是非擾擾萬緒付于一巵頽然終日去智忘機)
無題
黃金零落大刀頭玉筯歸期劃到秋紅錦寄魚風逆浪
碧簫吹鳳月當樓伯勞知我經春别香蠟窺人一夜愁
好去渡江千里夢滿天梅雨是蘇州
(中吳紀聞仲甫客吳門嘗有所愛往京師爲岐公強畱之逾時不返因作詩云云此詩效古樂)
(府槀砧今何在體人皆愛其巧)
苖時中
時中字子中甬上人元豐中廣南西路轉運副
使
曾公巖和曾子宣安撫
紅旆尋幽東郭旁泉巖新得冠殊方一川氣象天開作
萬古榛荆地蔽藏崖穴乍驚堂室闢榜名知與日星長
異時人指溪橋水思愛還同召伯棠(桂勝)
毛滂
滂字澤民衢州人爲杭州法曹任滿去抵富陽
以詞爲東坡所賞追還知名後乃出京卞之門
嘗知武康縣政和中守嘉禾有東堂集
(揮塵後錄毛澤民受知曾文肅擢置館閣文肅南遷坐黨與得罪流落久之蔡元度鎮潤州與)
(澤民俱臨川王氏壻澤民傾心事之一日家集觀池中鴛鴦元度席上賦詩云莫學飢鷹飽便)
(飛澤民和呈曰貪戀恩波未肯飛元度夫人笑曰豈非適從曾相公池中飛過來者乎澤民大)
(慙)
夏夜
毒暑彌三伏微涼起二更月窗風竹亂煙渚露荷傾(後村)
(千家詩)
溪上
溪光照秋房娟然臥流萍水仙弄幽姿寄余汀洲情眷
懷玉色子弄波濯塵纓夜寒有佳意屬此泠然清(全芳備祖)
響潭
水面平鋪映碧空夜深明月照龍宫猿啼未響潭先響
一樹花開兩樹紅
遊翠峯寺
隔牆楊柳舞腰斜傍砌鵝梨玉作花此地風光誰管領
小詩收入長官家(以上西吳里語)
曉出定光寺
曉出開霜阪飢烏啄麥畦山腰餘雪瘦天面冷雲低寒
意梅花北禪心栢子西窗前借殘月照我度前溪
題餘英館
故第園林改遺亭壁戸新垂虹一橋月夾繡兩隄春花
落俯流水烏啼懷故人憑闌看翠荇無意數游鱗(以上湖州)
(府志)
下渚湖
春渚連天闊春風夾岸香飛花渡水急垂柳向人長遠
岫分蒼紫澄波映渺茫此身萍梗爾泊處即吾鄕(武康縣志)
句
百里飽看紅䆉稏一杯輕媿黑蜿蜒(禱雨)(湘煙錄)
蔡載
載字天任潤州人肈之弟元豐中嘗爲晉陵簿
尋以薦改承事郎
錢伸仲漆塘四詠
結廬傍林泉偶與初心期佳處時自領未應魚鳥知(遂初)
(亭)
白雲來何時英英冠山椒西風莫吹去使我心搖搖(望雲)
(亭)
高人不惜地自種無邊春莫隨流水去恐汙世間塵(芳美)
(亭)
水行天地間萬派同一指胡爲穿石來要洗巢由耳(通惠)
(亭)
(容齋三筆錢伸仲大夫於錫山所居漆塘村作四亭自其先人已有卜築之意而不克就故名)
(曰遂初先壠在其上名曰望雲種桃數百千株名曰芳美鑿池涌泉或以爲與惠山泉同味名)
(曰通惠求詩于一時名流自葛魯卿汪彦章孫仲益既各極其妙而母舅蔡天任四絶獨擅場)
(諸公皆自以爲弗及也詩筆力窺陶謝之藩錢庚溪詩話蔡天任頗工)
(伸仲漆塘詩唯天任語簡而意遠諸公服其韻勝)
題膠山寺繡佛
妙相奪天眞針針巧入神幾多瞻佛者還想用心人(常州)
(府志)
盛次仲
次仲元豐中翰林學士
題慈溪普濟寺松石小軒呈關彥長明府
一松偃蹇蒼龍蟠一石巉巖怒虎踞我來題作龍虎軒
秖恐風雲捲將去(乾道四明圖經)
句
看來天地不知夜飛入園林總是春
(冷齋夜話盛學士次仲孔舍人平仲同在館中雪夜論詩平仲曰當作不經人道語曰斜拖闕)
(角龍千丈澹抹牆腰月半棱坐客皆稱絶次仲曰句甚佳惜其未大乃云云平仲服其工)
陳律
律政和人元豐八年進士龍溪令
游洞霄山中
古木隂隂擁澗深青山九鎖極幽尋白雲也似知人意
飛落長松伴醉吟(洞霄詩集)
樓异
异字試可鄞人元豐八年進士建中靖國初爲
登封令累官徽猷閣直學士知平江府提舉崇
福宫
嵩山二十四詠(并序)(存四首)
僕性嗜山水幾成癖所至雖假館僦舍莫不聚拳石
環斗池終日玩觀殆忘食寢一旦來令嵩陽正在清
泉白石中始至數月訟庭清暇乃芟廢圃鑿芙蓉菡
萏二池取餘土築臺高五丈許名之揖山北面嵩嶽
西顧少室南望許由自餘諸峯環擁軒檻于是居高
遠眺盡山川之形勢暇日既作三十六峯賦以自廣
然僕舊聞嵩山二十四峯圖經傳記所不載求之土
人亦莫知也一日觀明大師李得柔勝之自京師來
訪迺得其名出道藏吳天師靈跡記歷東而西一一
可指遂命畫史圖諸峯於仰嵩堂以證其名僕謂勝
之曰二十四峯之名湮沒久矣今自吾二人者發之
不可無述也乃作嵩山二十四詠並命勝之作焉
華蓋峯
華蓋峯高未易窮捫參歷井到天中回頭卻顧人間世
但見羣青似小童
玉女峯
玉仙曾此駐雲車日薄窗紗暎雪膚七字天書人不辨
定知元女手中符
青童峯
斬新高髻掠雲開翠色羅衣一樣裁知有眞仙此中住
故令天女捧書來
玉鏡峯
皎皎冰盤瑩百圍廣寒宫殿見依稀春山萬疊渾如洗
浮翠光中一鏡飛(以上河南府志)
宿少林寺
六六仙峯遶佛居俗塵至此暫銷除西來未悟禪師意
北去還馳使者車五品封槐今尚在九年面壁昔何如
心知一宿猶難覺花藏重尋貝葉書(嵩少集)
強淵明
淵明字隱季至子元豐八年進士宣和中爲翰
林學士承旨兼太子賓客卒贈資政殿學士諡
文憲
景鐘頌(并序)
宣和元年八月丁丑皇帝詔大晟作景鐘是月二十
五日鐘成皇帝以身爲度以度起律以律審聲以聲
制鐘以鐘出樂而樂宗焉于以祀天地饗鬼神朝萬
國罔不用又在廷之臣再拜稽首上頌
明明天子以身爲度有景者鐘衆樂所怙於昭於天乃
眷斯顧揚于大廷罔不時序億萬斯年受天之祜(揮塵後錄)
薛昂
昂字肈明錢唐人元豐八年進士附蔡京仕至
尚書左丞靖康初責徽州居住
(羅志仁姑蘇筆記薛昂賦蔡京君臣慶會閣詩云逢時可謂眞千載拜賜應湏更萬回時人謂)
(之薛萬回錄荆公在鍾山下棋薛門下昂與焉能改齋漫)
(賭梅花詩一首薛敗而不善詩荆公爲代作今集中所謂薛秀才者是也薛既宦達出知金陵)
(或者嘲以詩曰好笑當年薛乞兒荆公坐上賭梅詩而今又向江東去奉勸先生莫下棋薛書)
(名似丏字故人有乞兒之論)
湖堂
一段風煙不可關出門滿目是湖山昔人華廈今何在
(湖堂在涌金門旁郡守蔣樂安公剏建)此日漁舟任自閒鳳觀漸新
霄漢上(近作涌金樓甚偉)龍洲依舊水雲間(柳洲祠五龍此兩處與湖)
(堂鼎足相對)歸來丘壑多幽趣願與諸賢約往還(咸淳臨安)
(志)
陳祐
祐字純益仙井監人第進士建中靖國初爲右
司諫入黨籍編管歸州赦還卒有集
冬夜
寒氣侵人夜未央九門傳令一聲長庭除半露牆根雪
月影斜分瓦壠霜(後村千家詩)
朱京
京字世昌南豐人舉進士官太常博士元符初
遷國子司業
祥光寺
山寺藏遺刻塵埃字半昏空揮峴首淚誰起謝公門白
石千年像蒼頭五世孫他年想陳迹卜築向雲根(西江詩話)
俞紫芝
紫芝字秀老金華人流寓揚州少有高行不娶
游王荆公之門弟澹字清老志操修潔頗使酒
有詩名敝帚集
(詩人玉屑有時俗事不稱意無數好山都上心俞紫芝秀老句荆公手寫於扇山谷所書釣魚)
(船上謝三郎一帖石刻在金山寺雞林每入貢輒市數百本以歸亦秀老句也)
(石林詩話紫芝少有高行不娶得浮屠氏心法所至翛然而工於詩王荆公尤愛重之每見於)
(詩所謂公詩何以解人愁初日芙蓉暎碧流未怕元劉爭獨步不妨陶謝與同游是也秀老嘗)
(有夜深童子喚不起猛虎一聲山月高之句尤爲荆公所賞和云新詩比舊仍增峭若許追攀)
(莫太高秀老卒於元祐初惜時無發明者不得與林和靖一流槩見於隱逸)
南澗月夕
華髮念秋晩青燈憐夜長香團菊花露寒著橘林霜月
在北窗底人行南澗傍婆娑不知去身世兩相忘
旅中諭懷
白浪紅塵二十春就中奔走費光隂有時俗事不稱意
無限好山都上心一面琴爲方外友數篇詩當橐中金
會須將爾同歸去家在碧溪煙樹深(以上宋文鑑)
咏草
滿目芊芊野渡頭不知若箇解忘憂細隨綠水侵離館
遠帶斜陽過别洲金谷園中荒映月石頭城下碧連秋
行人悵望王孫去買斷金釵十二愁
歲杪山中
石亂雲深客到稀鶴和殘雪在高枝小軒日午貪濃睡
門外春風過不知(以上墨莊漫錄)
吳興
沽酒店穿斜巷出採蓮船傍後門歸翠霑城郭三千點
清蘸樓臺水一圍(談鑰吳興志)
松聲
萬壑搖蒼煙百灘度流水下有跨驢人蕭蕭吹凍耳
鍾山僧舍酬辟疆祕授
同謁臨川丞相時不期顔色偶然披綠葵自得山人味
絳帳難求俗士知午磬喚回幽枕夢夕陽催就小窗詩
松毛桂葉山川路肯顧非公復是誰
水村閒望
畫橈兩兩枕汀沙隔岸煙蕪一望賖翡翠閒居眠藕葉
鷺鷥别業在蘆花溪雲淡淡迷漁屋野旆翩翩露酒家
可惜一綳眞水墨無人寫得寄京華(以上詩林萬選)
句
莫怪野人經宿住白蘋霜落蟹螯肥(蟹略)
饒竦
竦臨川人
下第投荆公
又還垂翅下丹霄歸指臨川去路遙二頃荒田都賣郤
要錢準備納青苖(豫章詩話)
龍太初
詠沙
茫茫黃出塞漠漠白鋪汀鳥去風平篆潮回日射星
(王直方詩話郭功甫方與荆公坐有一人展刺云詩人龍太初功甫勃然曰相公前敢稱詩人)
(其不識去就如此荆公曰但且請來相見既坐介甫曰賢道能詩爲我賦乎是時方有一老兵)
(以沙擦銅器荆公即曰可作沙詩太初不頃刻間誦云云功甫遂閣筆太初緣此名聞東南)
王邦憲
客宛陵遇鄉人作(集句)
揚子江頭楊柳春衣冠南渡多崩奔柳條弄色不忍見
東西南北更堪論誰謂他鄕各異縣豈知流落復相見
青春作伴好還鄕爲問淮南米貴賤
(竹坡詩話司馬溫公稱其敘事有情致爲可喜)
王復
復洛人鄕貢進士官典郡正郎
句
早秋蟬有信多雨暑無權(題洛陽大字院)(明道雜志)
李愿
愿官京東轉運使
四景樓(在登州蓬萊縣北)
縱目有佳處須登四景樓輪蹄喧市井桑榖暗郊丘翠
蓋雲生裏滄溟天盡頭闌干知幾曲徙倚恣清愁(山東通志)
王忠玉
忠玉失其名東坡集有與王忠玉游虎丘詩此
刻但題忠玉同時又有馬中玉未知孰是
遊華清畱絶句
廢宇頽垣不復新朝元輦道盡荆榛惟餘一派溫湯水
長與行人洗路塵(已未八月二日)(驪山刻石)
朱光庭
光庭字公掞河南偃師人以父景蔭擢第從吕
大防於長安幕府哲宗朝仕至右諫議大夫出
知亳州徙潞州卒紹聖中追貶柳州别駕入黨
籍
華清偶成
驪山秀色古今同盡入詩人感慨中只徇霓裳一曲樂
不知天下樂無窮(元豐辛酉仲春八日)(驪山刻石)
吳雍
雍字子中治平初平涼令元豐中爲秦帥
登驪山閣畱詩
山頭羯鼓奏霓裳斷送君王入醉鄕凭閣無言念興廢
孤煙猶起泰陵傍(元豐八年十月四日)(驪山刻石)
宋詩紀事卷二十九
