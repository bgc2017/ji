宋詩紀事卷十一錢塘厲鶚撰
宋庠
庠字公序初名郊字伯庠安州安陸人徙開封
之雍邱天聖二年舉進士第一入翰林為學士
歷檢校太尉平章事樞密使封莒國公以司空
致仕卒贈太尉兼侍中謚元憲有集
(西清詩話二宋俱為晏元獻門下士兄弟雖甚貴顯為文必手抄寄公求雕潤嘗見景文寄公)
(書曰莒公兄赴鎮圃田同遊西池作詩云長揚獵罷寒熊吼太乙波閒瑞鵠飛語意警絶因作)
(一聯云白雪久殘梁複道黃頭閒守漢樓船仍注空字扵閒字之旁批云二字未定更望指示)
(晏公書其尾曰空優扵閒且見雖有船不御之意又字好語健盖前輩務求博約情實肫至盖)
(如此也)
答葉道卿
紙尾勤勤問姓名禁林依舊玷華纓莫驚書錄題臣向
便是當時劉更生
(西清詩話宋郊字伯庠在翰林有指其姓名傅以他說者因請更名庠嘗移書葉道卿清臣目)
(為同年葉戲答云清臣宋郊榜第六人登第徧閱小錄無宋庠者不知何許人庠答詩云云)
展江亭成留題
綠鴨東陂已可憐更因雲竇注新泉鑿開魚鳥忘情地
展盡江湖極目天向夕舊灘都浸月遏空新樹便留煙
使君直欲稱漁叟願得閒州不記年
(西清詩話許昌西湖展江亭成宋元憲留題有鑿開魚鳥忘情地展盡江湖極目天之句皆以)
(為曠古未有此詩然本於五代馬殷據潭州時時建明月圃命幕客徐仲雅賦詩云鑿開青帝)
(春風圃移下姮娥夜月樓用古句摹擬詞人類如此但有勝與否耳)
落花
一夜春風拂苑墻歸來何處剰凄凉漢臯佩冷臨江失
金谷樓危到地香淚臉補痕煩獺髓舞臺收影費鸞腸
南朝樂府休賡曲桃葉桃根盡可傷
(侯鯖錄宋莒公兄弟少作落花詩為時膾炙)
莊惠后挽詞
媯幄柔明訓堯闈保護賢别居長樂寢讓給水衡錢謹
疾方加膳收神亟去仙宸襟增服紀追報煥終天
昔帝推嬪則吾君頼母慈陪陵漢家葬異室閟宫祠霧
暗星軒隠天愁月御移翟車参享路無復廟中期
莊獻太后挽詞
寶慈垂母訓一紀御璿除地有占沙舊天仍補石餘軒
星淪夕緯翟輅去宸居異日金縢啟方知復辟書(自注太后)
(上仙後於巾箱中得復辟詔書)
旰昃身無憚寒暄疾有加災生織女柰魂斷濯龍車廞
翣浮晨旭邊簫咽暝霞唯留長樂注刊美在皇家(以上合璧)
(事類前集)
季秋曉出題山光寺
旦夕人語喧汎舟北城曲十里望禪刹飄若塵外躅是
日秋宇高清輝澹晨旭林風唱殘蜩澤稗下飢鵠野實
迎露黃川蕪傲霜綠循涯得微徑捨楫步幽麓佛寺訝
靚深僧廬互重複山氣導真想天香洗煩欲嗟余秉微
尚邱壑返初服失計蹈塵嚻虛名玷纓轂妄排金馬門
謬草紫泥牘器偏固自傾綆短良難續何言一麾出尚
参九州牧恩深無後疵顔靦有餘恧孔訓懲憚改羲爻
許頻復朅來清淨區冀脱泥塗辱醉象或可調藩羝悔
前觸萬緣自我空至道非外勖聊謹三載期吾得事棲
伏(揚州府志)
宋祁
祁字子京天聖二年與兄庠同舉進士奏名第
一章獻太后以為弟不可先兄乃擢庠第一而
寘祁第十時號大小宋累遷知制誥工部尚書
翰林學士承旨卒謚景文有集
(東軒筆錄子京博學能文章天資藴藉好游宴以矜持自喜晚年知成都府帶唐書於本任刊)
(修每宴罷盥潄畢開寢門垂簾燃二椽燭媵婢夾侍和墨伸紙遠近觀者皆知尚書修唐書矣)
(望之如神仙焉多内寵後庭曳羅綺者甚衆嘗宴於錦江偶微寒命取半臂諸婢各送一枚凡)
(十餘枚皆至子京視之茫然恐有厚薄之嫌竟不敢服忍冷而歸)
九日食餻
飈館輕霜拂曙袍糗餈花飲鬭分曹劉郎不敢題餻字
虚負詩中一世豪
(聞見後錄劉夢得作九日詩欲用餻字以五經中無之輟不復為宋子京以為不然故子京詩)
(云云糗餌粉餈餻類也出周禮詩豪樂天目夢得云)
玉堂作
粉署重來憶舊遊蟠桃開盡海山秋寧知不是神仙骨
上到鼇山更上頭
(東軒筆錄嘉祐中翰林諸公皆入政府時包拯為三司使宋祁守鄭州二公久著人望而不見)
(用京師諺語曰撥隊為参政成羣作副樞虧他包省主悶殺宋尚書明年包亦為樞密副使而)
(以翰林承旨召景文景文以詩寄梁丞相略云梁園賦罷相如至宣室釐殘賈誼歸盖謂差除)
(兩府足方被召也為承旨又作詩云云)
清明日集西園
日日西園春思催攜觴結客上高臺正緣從事青州至
更許書生洛下來早葉已成花半落新巢未定燕千廽
芳辰物物皆堪愛併作高陽倒載媒(時州醖既美又命座客賦詩故有第)
(二聯)
中山立秋
峯雲曉影破孱顔萬里風生結早寒人在兜零烟外走
歲從鶗鴂口中殘槽聲併滴添新酎笥月兼輪掩故紈
白髮光陰誠可惜五年搔首問長安
八月望夜無月有感
素波涼暈淡曾城怊悵三年此夜情獨捲練帷成默坐
暗蟲相命作秋聲
閏正月二十五日送客尋春集裴氏園
尋春選客共流連雨罷春郊物物妍黃抹柳梢初徧後
紫黏花萼未開前朋衿自為交驩惨醉斝誰能辨聖賢
猶頼斜陽催跋馬不然離恨損絲弦
七月二十七日
客雁歸何處寒螿鳴不休兼之清夜永副以長年愁家
令有移帶中郎餘白頭此懷誠自感何頼怨高秋
十日宴江瀆亭
節去歡猶在賓來賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘烟口鰋
衝餘藻游龜避折蓮流芳真可惜從此遂凋年(以上古今歲時)
(雜詠)
過摩訶池
十頃隋家舊鑿池池平樹盡但回隄清塵滿道君知否
半是當年濁水泥
池邊不見帛闌船麥壠連雲樹繞天百歲興衰已如此
争教東海不為田
余既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官中事了是癡兒昏眸視久花爭亂倦手搔餘雪半垂所
願弟兄皆傑筆劉生當見汗青期
司馬相如琴臺
故臺千古恨猶對舊家山半夜鸞鳳去他年駟馬還死
憂封禪晚生愛茂陵閒唯有飄飄氣仍存天地間
江瀆亭
一翬掀翅壓溪隅吏事初閒此燕居斷岸有時通略彴
輕風盡日戰栟櫚雲鴻送目揮弦後手板看山拄頰餘
芰碧蒲青來更數江人多識使君旟
九日藥市作
陽九協嘉神期入始多暇五藥會廣廛遊肩閙相駕靈
品羅賈區仙芬冒闉舍擷露來山阿斸煙去巖罅係道
雜提携盈襜更薦藉乘時物無賤投乏利能射癰苓互
作主參薺交相假曹植謹贋令韓康無二價西南歲多
癘卑濕連春夏佳劑止刀圭千金厚相謝刺史主求瘼
萬室繫吾化顧頼惡石功捫衿重慚唶
將歸
遠假西南守三逢梅柳新衰令宦情薄老惜歲華頻郫
釀工銷日巴禽巧喚春離家何所恨雁後作歸人
覽蜀宫故城作
國破江山老人亡岸谷摧鴛飛今日屋鹿聚向時臺故
苑猶飛雪荒池但劫灰頳遺糊處壤闔記數殘枚恨月
窺林下悲風覓隴來依城狐獨速失厦燕裴回廢社纔
存樹陰垣自上苔有情惟杜宇長為故王哀
集海雲鴻慶院
地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙谿雜環佩怪蔓走龍蛇供坐
僧飛鉢香園客戲沙吾遊真草草深意屬青霞(以上成都文類)
秋夜
西風已飄上林葉北斗直挂建章城人間底事最堪恨
絡緯啼時無婦驚(老學庵筆記)
咏漢史
朱游(朱雲小字)英氣凛生風濱死危言悟帝聰殿檻不修旌
直諫安昌依舊漢三公(韻語陽秋)
題三泉龍洞
蚪洞聳雲峯緣虚一棧通雲披䨇壁敞樹補半巖空穊
竹森煙纛飛泉曳玉虹重蘿不肻晝陰壑自然風嶺斷
天斜碧崖傾日倒紅浮丘邈難遇留恨翠微中
(能改齋漫錄三泉龍洞以山為門深數十步復見天日及山水之秀盖自然而成非人力也宋)
(景文公賦詩)
蛙
越國車前矜勇甚子陽井底太驕生乘時不羡雲溟樂
口作儀同鼓吹聲
蝶
撲粉曾過宋玉墻一身生計託流芳不須長結東風願
秋菊春蘭各有香(以上合璧事類别集)
吳中友人惠蟹
秋水江南紫蟹生寄來千里佐吳羹楚人欲使衷留甲
齊客何妨死願烹下筯未休資快嚼持螯有味散朝酲
定知不作蟛蜞悞曾厠西都博士名(蟹略)
臘後晚望
寒日繫難定鳴笳弄已休凍崖初辨馬昏谷自量牛漢
樹臨關密胡泉入塞流登高能賦未風物古堯州
送越州陸學士
梅天霞破候旗乾鄉樹依然越絶閒挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
答勸農李淵宗嘉州江行見寄
嘉月嘉州路軻峩按部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
贈清逸魏處士
奕世依巖石襃恩下帝庭姓名高士傳父子少微星池
溜遥通澗家林近帶坰分明詔書意天極賜鴻冥
(瀛奎律髓此魏野之子閑也亦能詩世其隠)
長安道中悵然作
三輔古風煙征驂悵未前山園蓬顆外(自注賈山議始皇侈葬言後世)
(不得蓬顆蔽冡)宮室黍離邊樹老經唐日碑殘刻漢年便須真
隕涕不待雍門弦
寒食假中作
九門煙樹蔽春㕓小雨初晴潑火前草色引開盤馬地
簫聲催暖賣餳天縈絲早絮輕無著弄䄂和風細可憐
鼇署侍臣貪出沐珉糜珠餡愧頒宣
擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝陰峴井北抛王粲宅楚衣南逐女嬃砧
十年不識長安道九籥宸開紫氣深
春宴行樂家園
園芿初乾小雨泥飲壺游屐况親携身輕早蝶千回舞
技癢新禽百種啼乘飲草茵侵坐輭畏風桃綬向林低
陽暉自有留人意銜照高樓未遽西(原注芿人去聲)
把酒
歌管嘈嘈月露前且將身世付酡然漫誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
落花
墜素翻紅各自傷青樓煙雨忍相忘將飛更作廽風舞
已落猶成半面妝滄海客歸珠迸淚章臺人去骨遺香
可能無意傳䨇蝶盡付芳心與蜜房(以上瀛奎律髓)
(瀛奎律髓夏英公守安州景文兄弟以布衣游學席上各賦落花詩英公以為有台輔器後元)
(憲狀元景文甲科同榜天下以為二宋)
希夷峽
仙館三峯下年華百歲中夢休孤蝶往蛻在一蟬空蘂
笈微言袐霄辰浩氣通丹遺䑛後鼎林遣御餘風布霧
沈荒白飡霞委暗紅蛾眉有歸約飛步與誰同(華嶽全集)
寄大固山嘉祐院長吉上人(上人曾遊京師得宋公以下一百四十五)
(人所書般若經建臺以貯之)
名高身愈隠孤錫倚巖扄園布黃金地臺藏白馬經庵
雲吞暝燭澗月瀉虚瓶坐想谿橋路莓苔又幾青(台州府志)
句
色映堋雲爛聲迎羽月遲
(六一詩話天聖二年省試采侯詩宋尚書祁最擅場其句云云尤為京師傳誦當時舉子目公)
(為宋采侯)
碧雲謾有三年信明月空為兩地愁
(優古堂詩話雲齋廣錄云二宋以文章齊名天下子京守蜀日作詩三百首名曰猥藁有句云)
(云後卒不入兩府人以為詩䜟予以子京用何遜與胡興安夜别詩念此一筵笑分為兩地愁)
(廣錄之論不知所自也)
蟹美持螯日鱸香抑鮓天(芥隠筆記)曉日侵簾押春寒到
被池(侯鯖錄)青帝回風還習習黃人捧日故遲遲(困學紀聞)虺
蔓相結盤虯梢久回曲紛若未結繩繁如巳綸綍(咏藤)
誰言漢樸學正似楚枝官(以上哲匠金桴)
吳感
感字應之吳郡人天聖二年省試第一九年又
中書判拔萃科仕至殿中丞
如歸亭
五柳門南派水東水邊亭上興無窮半窗山色來雲外
一枕荷香帶雨中繡被夜歌青翰檝綠波春颺紫莖風
塵曹未竊江湖號攜手闌干早晚同(吳江縣志)
呂造
造晉江人言子天聖二年進士
刺桐城
閩海雲霞繞刺桐往年城郭為誰封鷓鴣啼困悲前事
荳䓻香銷減舊容
(泉南雜記泉州築城時環城皆植刺桐故號桐城吕造詩云云)
胡宿
宿字武平常州晉陵人天聖二年進士歷兩浙
轉運使召修起居注知制誥翰林學士拜樞密
副使罷知杭州以太子少卿致仕薨贈太子太
傅謚文恭有集
太湖石
海岱鉛松妄得名洞庭山腳失寒瓊潄成一朵孤雲勢
費盡千年白浪聲誰向機邊逢織女直疑巖下見初平
年來賞物多成病日遶蒼苔幾徧行
宿秀峯寺(在靈巖山)
夕鐘初斷海鯨音投宿香園半翠岑冰簟浸牀消客夢
水簾澄月伴僧吟雄風拂衽清涼極珍樹交柯翠翳深
一夜漢陰機事息草堂虚論破煩襟
彭山贈貫之
彭山隔重湖落日見孤塔揚舲入空曠煙樹散鵝鴨山
中老臞仙萬頃纖芥納乘風落珠唾暝色遠相答平生
爾汝分磁鐡契已狎萬緣一笑空箇處無剰法方舟過
谷隠風雨寒霎霎黎明帶星歸尚及齋鼓踏臨岐戒後
會梅熟新秧插期我散縑楮莫忘鷗盟歃
送楊中允宰常熟
丹舸傍江潯嘔啞遠艫音新科持片玉能政引孤琴美
進宮坊秩榮歸里閈心名参天下雋歌著邑中黔地志
連香徑家園帶武林吳山幾屏秀楚水一篙深晚鼓停
餘疊秋帆卧半陰平時接方驥後夜望横参陶菊何妨
醉江毫且剰吟悠悠河上别千里鬱朋簪
送顯忠上人歸吳郡
秋風隨處起振錫不留行卻背嵩雲去迎看淮月生禪
通少林默詩得杼山清幾夕巖窗下忘眠聽瀑聲(以上吳郡志)
過桐廬
兩岸山花中有溪山花紅白徧高低靈源忽若乘槎到
仙洞還同採藥迷二月辛夷猶未落五更鴉臼最先啼
茶煙漁火遥堪畫一片人家在水西
塞上
漢家神箭定天山煙火相望萬里閒契利請盟金匕酒
將軍歸卧玉門關雲沈老上妖氛斷雪照回中探騎閒
五餌已行王道勝絶無刁斗至闐顔
飛將
曾從嫖姚立戰功邊庭猶畏紫髯翁雕戈夜綂千廬會
緹騎秋畋五柞宫後殿拜恩金印重北堂開宴玉壺空
從來敵國威名大麾下多稱黑矟公(以上瀛奎律髓)
次韻朱沈春雨之什
蒼野迷雲黯不歸遠風吹雨入巖扉石牀潤極琴絲緩
水閣寒多酒力微夕夢將成還滴滴春心欲斷正霏霏
憂花惜月長如此争得東陽病骨肥
淮南王
貪鑄金錢盗寫符何曾七國戒前車長生不待爐中藥
鴻寶誰收篋内書碧井牀空天影在小山人去桂叢疎
雲中雞犬無消息麥秀漸漸徧故墟
早夏
井轄投多思不禁密垂珠箔晝沈沈睡驚燕語頻移枕
病起蛛絲半在琴雨徑亂花埋宿豔月軒修竹轉涼陰
一春酒費知多少探盡囊中換賦金(以上宋藝圃集)
芙蓉湖
小湖香豔戰芙蓉碧葉田田擁釣篷嵐氣欲飛山隔岸
秋光不定水搖空翩翻雪鳥争投浦潑剌霜鱗對擲風
正是滄浪濯纓日一竿多謝紫溪翁(咸淳毘陵志)
函谷關
天開函谷壯關中萬古驚塵向此空望氣竟能知老子
棄繻何不識終童謾持白馬先生論未抵鳴雞下客功
符命已歸如掌地一丸曾誤隗生東(河南府志)
津亭
津亭歌闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草萋萋客倦遊
平樂舊懽收不得更憑飛夢到瀛洲
沖虚觀
五粒青松護翠苔石門岑寂斷纖埃水浮花片知仙路
風遞鸞聲認嘯臺桐井曉寒千乳斂茗園春嫩一旗開馳
煙未勒山庭字可是英靈許再來
淮南發運趙邢州被詔歸闕
天臺封詔紫泥馨馬首前瞻北斗城人在函關先望氣
帝於京兆最知名一區東第趨晨近數刻西廂接晝榮
正是兩宮裁化日百金䨇璧拜虞卿(以上顧氏積書巖選)
憶廣福寺牡丹
十日春風隔翠岑袛因繁朵自成陰尊前可要人頽玉
樹底遥知地側金花界三千春渺渺銅槃十二夜沈沈
雕盤分篸何由得空作西州擁鼻唫(常州府志)
尹洙
洙字師魯河南人天聖二年進士知伊陽縣召
試為館閣校勘累遷右司諫知渭州兼領涇原
路經略公事坐貶卒有河南集
(聞見錄本朝古文柳開仲塗穆修伯長首為之倡尹洙師魯兄弟繼其後歐陽文忠早工偶儷)
(之文及官河南始得師魯乃出韓退之文學之盖公與師魯文雖不同公為古文則居師魯後)
(也)
皇雅十篇
天監受命也自梁至於周兵難不息宋受命統一萬
方焉
天監下民亂靡有定甚武且仁祚厥真聖仁實懷徠武
以執競匪虔匪劉極我天命自昔外禪曰經曰營令以
挾制政以陰傾帝初治兵志勤于征奄受神器匪謀而
成淮潞弗虔卒汚叛跡戎路戒嚴皇威有赫彼寇詿民
吾勇其百殄厥渠魁貸其反側帝朝法宮左右宗公忮
夫悍士以雍以容爾居爾室爾工爾農既息既養惟天
子功
天監四章章八句
西師征蜀也
主用西師岷梁弗賓匪曰負固實交晉人予訓予誓念
我將臣正厥有罪無庸傷民矯矯虎士載摧其壁吁嗟
孟侯亦果其策迎師而降靡抗鋒鏑豈獨身謀完是宗
國蜀都既平將臣失律此衆悍驕彼民危慄堂塗呌呶
合萬為一匪懷則威帝心是恤帝曰將臣予嘉乃庸廢
命毒民爾弗有終邦典用疑惟罪惟功靡殛而削協于
厥中帝曰孟侯受封于楚斿旂琱戈備物異數俾爾族
姻及乃文武服在王庭靡不有序蜀民呼歌天子威靈
保我者封暴我者刑匪功是私匪弱是陵天子惠民疇
敢不承
西師六章章八句
耆武受俘也命將伐南海平金陵俘二王以獻
耆武定功惟時二方淮服其又海南遂荒孰孱而盭孰
暴而昌自底不惠乃終滅亡帝戒二俘同即爾誅予惟
民無辜休息是圖時其戢矣寧威獨夫帝嗟汙邦久罹
于兵或暴下以征或敷虐以刑予命中興協于國經民
服德音室家以寧
耆武三章二章八句一章六句
憲古令守臣也削其附庸以強帝室焉
帝懷永圖治古是憲四方守臣惟屏惟翰在昔艱難弗
惠訓典跨都連城高牙以建有士有民肆乃征繕以息
以容終焉叛渙凡今帥臣維厥聞見匪革亂原曷清多
難帝告庶邦式是典彜元侯顯父戚臣宗支正乃封圻
予一人是毗凡曰附城罔爾俾之畜兵厚賦靡爾得私
毋凶而國作福作威天子有命疇敢不祗子孫承承惟
萬世規
憲古二章章十六句
大鹵王師討晉罪也
冀州之強粤惟大鹵俗忮而專地扼而固協彼幽都蕩
搖邊圉三垂既夷凶威弗阻帝御六師百萬貔虎翦其
附庸至于城下鋒鏑始交梯衝如舞蠢爾孱王請附降
虜我士奮揚願究吾武皇帝曰吁念彼黎庶匪鯨匪鯢
復為王土晉郊既平九區以寧陳功太廟告假威靈在
昔武王于商觀兵惟吾藝祖亦勤于征匪貸晉罪俟厥
貫盈聖作聖繼巍巍相承皇矣二后功莫與京
大鹵二章一章二十二句一章十四句
帝耤修故典也躬耕以勸農焉
帝耤于郊典儀是陳務農以訓供祀以勤勤祀在誠匪
勤于人訓農以實匪訓以文帝慎二物乃躬乃親公侯
卿士暨厥庶民于甸有制飭哉惟寅帝賚高年式宴且
喜種種黃髮族立而議我生艱難暴亂以繼耳狃金鼓
目狎戎器皇其我圖親講農事有子有孫力田孝弟鼓
舞至仁薰焉如醉
帝耤二章章十四句
庶工任賢也
帝咨庶工疇其輔予俊又以登厥勞乃圖匪忘舊勲非
賢勿俞巍巍衮台盛德以居任賢伊何昌言是庸勉告
爾猷罔恤乃躬豈無狷辭怫于予衷予不爾疵爾無面
從始時從官戎容揚揚今帝左右儒冠煌煌朝廷以尊
文物典章得人之盛奕世重光
庶工三章章八句
帝制北方請盟也
帝制萬方罔有弗賓蠢爾化外羈而弗臣威格三方稽
顙獻琛單于革心願交使人帝謀公卿列侯庶校咸曰
彼心暴戾陰狡既擾我疆復利我寶無若厲兵襲其還
道皇曰有衆予實念兹戰無必勝矧其歸師借曰大獲
疇能盡之益俾餘醜毒吾朔陲乃俞其盟北州以綏在
漢世宗抗威速攻暴農算商經用弗充中土震騷漢南
始空降及後世猶稱厥功於穆聖考德無與偕匪勤于
兵北人遂來逮是三紀遠俗以懷生民休息嗚呼仁哉
帝制五章四章八句一章十句
皇治慎刑也帝仁于用刑在位者以寬恤為治焉
皇底其治欽哉惟刑在疑而宥罔察為明愛怒弗肆孰
為重輕毋一弗辜惟典之平前世理官倚法以刻匪彼
為讎盖曰任職今之決獄務正其辟鑒于前人繄我仁
德皇德在仁寖而成風公侯卿士靡不率從麛卵萌生
咸保厥終不鄙不天樂哉融融
皇治二章章八句
太平封祀告成功也
噫噫太平無象兮世烏得而知惟盛德可迹兮其封祀
之儀東岱宗兮西汾脽禮上靈兮賓地祇皇有征兮吾
民以嬉皇有祈兮吾民是私天敷佑兮俾皇之釐永世
億寧兮無疆之基
太平一章八句(以上河南集)
曾易占
易占字不疑致堯次子天聖二年進士知信州
玉山縣坐法失官
題洪州僧寺
今朝才是雪泥乾日薄雲移又作寒家山千里何時到
溪上梅花正好看(能改齋漫錄)
謝伯初
伯初字景山晉江人天聖二年進士許州法曹
(六一詩話天聖景祐間景山以詩知名余謫夷陵時景山方為許州法曹以長韻見竒頗多佳)
(句余荅云参軍春思亂如雲白髮題詩愁送春盖景山詩有多情未老已白髮野思到春如亂)
(雲之句故余以戲之也又如自種黃花添野景旋移高竹聽秋聲園林換葉梅初熟池館無人)
(燕學飛之類皆無媿扵唐諸賢而仕宦不偶終以困窮而卒)
寄歐陽永叔謫夷陵
江流作險似瞿塘滿峽猿聲斷旅腸萬里可堪人謫宦
經年應合鬢成霜長官衫色江波綠學士文章蜀錦張
異域化為儒雅俗遠民爭識校讎郎才如夢得多為累
情似安仁久悼亡下國難留金馬客新詩傳與竹枝娘典
辭懸待修青史諫草當來集皂囊莫謂明時暫遷謫便
將纓足濯滄浪(六一詩話)
許昌公宇書懷呈歐陽永叔韓子華王介甫
十年趨競浪求營因得閒曹减宦情亂種黃花看野景
旋移高竹聽秋聲驅馳賤事猶干祿約勒清狂為近名
早晚持竿釣鱸鱖䨇溪煙雨一舟横(宋文鑑)
句
移家尚恐青山淺隠几唯知白日長(劉諷都官致仕古今詩話)
葉清臣
清臣字道卿長洲人天聖二年進士歷翰林侍
讀學士權三司使出知河陽卒贈諫議大夫有
集
遊攝山棲霞寺
仙峯多靈草近在東北維僧紹昔捨宅總持嘗作碑高
風一緬邈廢宇亦陵遲清泉潄白石霏霧蒙紫芝松蘿
日蕭寂猿鳥自追隨遊人尠或詣隠者誰與期支郎篤
清尚千里孤雲飛覽古玩青簡尋幽窮翠微顧予荷戟
守出宿簡書違憑師訪陳迹賸作攝山詩(景定建康志)
大慈寺(在天台縣寺門巽隅號佛隴為智顗法師宴坐處)
佛隴山沈茂草平林閒猶作誦經聲一心三觀休分别
秋静山高海月明(天台山志)
先照寺
一徑涼飈響萬松青霞紫霧祕靈蹤寒生列洞前溪雨
聲到諸天午夜鐘山頂月高猶駕鶴潭陰雲起舊降龍
出塵境界無多遠已上金庭第七重(四朝詩)
余靖
靖字安道韶州曲江人天聖二年進士累除右
正言知制誥出知古州經略廣西南路安撫使
儂賊平遷工部侍郎英宗朝拜工部尚書卒贈
刑部尚書諡曰襄有武溪集
山寺獨宿
柴車走縣封窮途秋耿耿急雨帶溪聲殘燈背窗影驅
馳下士身凄涼旅人景山寒夢不成愁多知夜永
留題澄虚亭
湖光湛寒碧簾影拂莓苔魚戲應同樂鷗閒亦自來雨
餘輕靄合竹外雜花開久欲留詩去慚無綺靡才
晚至松門僧舍懷寄李太祝
日暮倦行役解鞍初息肩霧昏臨水寺風勁欲霜天蓼
浦初聞雁人家半在船思君已惆悵黃葉更翩翩
馬當呼鷗不至偶成呈同行諸官
昔年曾汎馬當灣團飯喚鷗篙檝閒今日江邊飛不下
應知人世足機關
送靈谷山人
萬樹秋風一路蟬渡頭重檥木蘭船自慚蹙頞非竒骨
擬問清朝躍馬年(以上武溪集)
曾公亮
公亮字明仲會子天聖二年進士嘉祐中拜吏
部侍郎同中書門下平章事熙寧二年進昭文
館大學士累封魯國公旋以太保致仕卒贈太
師中書令諡宣靖
宿甘露僧舍
枕中雲氣千峯近牀底松聲萬壑哀要看銀山拍天浪
開窗放入大江來(鎮江府志)
黃孝先
孝先字子思浦城人天聖二年進士為宿州司
理以薦遷大理丞知咸陽縣終太常博士
余嘗守官咸陽縣廨之後臨渭河汀嶼中連歲中
有孤雁來棲於葭葦中今歲冬深不復至矣或已
在矰弋或去而之他皆不可知也感而為詩題亭
壁
天寒霜落雁來棲歲晚川空雁不歸江海一身多少事
清風明月我霑衣(侯鯖錄)
弔宿州妓張温卿
人生第一莫多情眼看仙花結不成為報兩京才子道
好將詩句弔温卿
句
恩同花上露留得不多時
(能改齋漫錄宿州妓張玉姐字温卿色藝冠一時沈子山為獄掾最所鍾愛罷官途次南京念)
(之不忘為剔銀燈一闋云一夜隋河風勁霜混水天如鏡古柳長堤寒烟不起波上月無流影)
(那堪嬾聽疎星外離鴻相應須信道情多足病酒未到愁腸還醒數叠蘭衾餘香未減甚時枕)
(鴛重竝教伊須更將盟誓後言約定其後明道中張子野黃子思相繼為掾尤賞之偶陳師之求)
(古以光祿卿來掌𣙜酤温卿遂托其家僅二年而亡才十九歲子思以詩弔之云云先是子思)
(有愛姬宜哥客死舟中遺言葬堤下冀他日過此得一見以慰孤魂子思從之作詩納棺中其)
(斷章云云二人皆葬宿州之東)
日者未知裴令貴世人爭笑禰生狂(詠懷)風簾燕引五六
子露井榴開三四花(春明退朝錄)
孫甫
甫字之翰陽翟人舉進士歴右正言遷天章閣
待制河北轉運使有集
成都運司園亭詩和章質夫
小亭
蕭森玉谿南小亭屹相向使華雙軺車禪境二方丈固
將物理齊室隘志自廣松竹周四簷足以備幽賞
西園
小閣連雪峯憑闌憙幽玩紅接海棠洲綠對篔簹岸有
時開尊罍波影浸几案何須架長虹然後沖雲漢(成都)
(文類)
句
衰病自憐無酒趣塵容猶賴有詩情(乞茶)(歷代吟譜)
周元明
同胡武平遊南園
爛漫花時錦繡張無端下馬繫垂楊山亭水閣笙歌地
合與行人作醉鄉(吳郡志)
張方平
方平字安道宋城人舉茂才異等為校書郎英
宗朝累遷禮部尚書出知鄆州神宗即位拜參
知政事致仕薨贈司空謚文定有樂全先生集
(冷齋夜話張文定慶歷中嘗為滁州遊瑯琊山藏院俛仰久之呼左右取梯升梁得經函發之)
(得楞伽經餘半卷未寫忽悟前身盖知藏僧也寫楞伽經未畢而化因續書殘軸筆蹟宛然如)
(昔因號二生經後以此經授東坡為序其事代寫此經刻於浮玉山龍遊寺)
吳江道中寄王君貺侍郎
畫船浮震澤煙水接秋空一霎過雲雨滿帆開岸風酒
旗蓮蕩裏僧刹橘洲中何似并州路塵高馬隊雄
蘇子曕寄鐵藤杖
隨書初見一枝藤入手方知鍜鍊精遠寄只緣憐我老
閒攜常似共君行静軒獨倚身同瘦小圃頻遊腳為輕
何日歸舟上新洛拄來河岸笑相迎
題歌風臺
落魄劉郎作帝歸樽前感慨大風詩淮陰反接英彭族
更欲多求猛士為
題沛縣漢高祖廟
中酒疎狂不治生中陽有土不歸耕偶因世亂成功業
更向翁前與仲爭(以上樂全先生集)
(石林詩話安道未第時貧甚衣食殆不給然意氣豪邁未嘗少貶與劉潛李冠石曼卿往來山)
(東諸郡任氣使酒見者皆傾下之沛縣有漢高祖廟并歌風臺前後題詩甚多無不推功頌德)
(獨安道詩云云盖自少已不凡矣)
送蘇子由監筠州酒稅
可憐萍梗飄蓬客自歎匏瓜老病身從此空齋挂塵榻
不知重掃待何人
(苕溪漁隠叢話東坡言元豐三年家弟子由謫官筠州安道口占此詩為别巳而涕下安道平)
(生未嘗出涕向人也)
王琪
琪字君玉華陽人徙舒舉進士調江都主簿歴
官知制誥加樞密直學士
(耆舊續聞翰林學士彭乘不訓其子文學参軍范宗翰學士責之曰王氏之琪珪玘琰器盡璠璵韓)
(氏之綜絳縝維才皆經緯非蔭而得由學而然緗素雜記西清詩話言王君玉謂人曰詩家不)
(妨間用俗語尤見工夫雪止未消者俗謂之待伴嘗有雪詩待伴不禁鴛瓦冷羞明常怯)
(玉鉤斜待伴羞明皆俗語而採拾入句了無痕纇此點瓦礫為黃金手也)
(鍾山語錄或歌王琪詩句荆公曰琪詩時有竒句然雕鐫不自在)
(石林詩話晏元獻守南都王君玉時巳館閣挍勘公特請於朝以為府僉判朝廷不得巳使帶)
(館職自君玉始賓主相得日以賦詩飲酒為樂佳時勝日未嘗輙廢也嘗遇中秋陰晦齋厨夙)
(為備公適無命既至夜君玉密使人伺公曰巳寢矣君玉亟為詩以入曰只在浮雲最深處試)
(憑弦管一吹開公枕上得詩大喜即索衣起逕召客治具大合樂至夜分果月出遂樂飲逹旦)
(前輩風流固不凡然幕府有佳客亦自如人意也)
(堯山堂外紀王琪張亢同在晏元獻幕張肥大王以太牢目之王瘦小張以彌猴目之一日有)
(米綱至八百里村水淺當剥載張往督王曰所謂八百里駁也張曰未若三千年精矣琪嘗嘲)
(亢曰張亢觸藩成八字亢應聲曰王琪望月呌三聲)
題揚州九曲池
越調誰家曲當年亦九成哀音已亡國廢沼尚留名儀
鳳終沈影鳴蛙秖沸聲凄凉不可問落日背蕪城
(復齋謾錄晏元獻赴杭州道過維揚憩大明寺瞑目徐行使侍史誦壁間詩戒其勿言姓名終)
(篇者無幾又誦一詩云云問之乃江都尉王琪所作召至同飲又同步池上時春晚巳有落花)
(晏云每得句或彌年未嘗強對且如無可柰何花落去至今未能也王應聲曰何不云似曾相)
(識燕歸來晏大喜由此薦為館職未知杭州復苕溪漁隠叢話昭陵諸臣傳元獻)
(齋所記誤也)
金陵賞心亭
千里秦淮在玉壺江山清麗壯吳都昔人已化遼天鶴
舊畫難尋卧雪圖冉冉流年去京國蕭蕭華髮老江湖
殘蟬不會登臨意又噪西風入座隅
(湘山野錄賞心亭丁晉公出鎮日重建秦淮絶致清在軒楹取所寶周昉袁安卧雪圖張於亭)
(之屏凡經十四守雖極愛而不敢輙覬偶一帥竊去以布畫鴈掩之君玉復守是郡登亭留詩)
(云云詩與江山相表裏為貿畫者之蕭斧也)
題招隠寺
蒼崖何蟠回嘗為隠君宅(宋戴顒善琴隠居此山)孰謂人琴亡松
風正蕭瑟花閒雪英舞(衛公玉蘂詩在焉)鹿去嵓泉冽(山有鹿跑泉唐)
(蒋防為之銘)經聲草堂廻天香中夜發月落山氣深清猿嘯
亦絶如何人外迹輕為世網别(玉蘂辨證)
聞盗紅梅種遺晏同叔
館娃宮北發精神粉瘦瓊寒露蘂新園吏無端偷折去
鳳城從此有雙身
(石湖梅譜承平時紅梅獨盛於姑蘇晏元獻公始移植西岡圃中一□貴遊賂園吏得一枝分)
(接由是都下有二本王君玉時守吳郡聞盗花種事以詩遺公當時罕得如此)
秋日白鷺亭向夕有感(一云向夕風晦有作)
白鷺敞西軒檐宇窮爽塏千峯若連環翠色不可解是
時天宇曠六幕無纖靄金斗熨秋江素練横衣帶乾坤
清且斂氣象朝昏改蘆花作雪風飛舞來滄海九宵汀
鷺起萬里檣烏快月上三山頭烏没横塘外蒼茫洲渚
寒錯落星斗大開樽屏絲竹披襟向簫籟余生本江湖
偃蹇欣所會清興雖自發苦嗜亦吾累魚龍憑夜濤四
面忽滂湃安得然犀燈煌煌發水怪
清輝殿觀唐明皇山水石字歌
皇家四葉恢聖功天臨日燭清華戎漢條静治洽柔教
老心稽古開神聰有唐英主稱好文仙毫灑落驅風雲
壯哉山水有竒字煥乎八法存翠珉自從棄置咸陽道
蘚駮煙滋委宫草天開神贊會休辰甄收再作皇居寶
如何淪棄三百春迎逢睿鑒來紫宸奎鉤粲粲光華動
羣玉森森氣象新丹籞春妍瑞靄深文梁藻棟結芳林
鴻翔鳳翥徑方丈杯流泉湧蒙親臨鯫臣榮幸從金輿
鉤婉魂驚拭目初多慚攬筆非清藻惟慶千齡際帝圖
答永叔問月
斑斑疎雨寒無定皎皎圓蟾望欲闌應在浮雲儘深處
更憑絲竹一催看(以上宋文鑑)
絶句
香溪春老誤尋芳只有愁雲暎夕陽今日重來已如此
何須更問海生桑
正月初弦二月賖小園春事已如麻強誇力健因移石
不減公忙為種花(後村詩話)
句
疾風甚雨青春老瘦馬疲牛綠雨深(優古堂詩話)隴鴈半驚
秋似水征人相顧月如霜(聞角話西清詩)露槿東西照風荷
向背愁凉吹易成團扇恨夕陽偏結小窗愁(後村詩話)
余良肱
良肱字康臣洪州分寧人天聖四年進士調荆
南司理参軍歷三司判官光祿卿知宣州提舉
玉隆觀(曰璐按汴京遺蹟志載宋登科記天聖三年四年停貢舉而余良肱史作四年)
(進士未知孰是)
和蔣穎叔涇溪
畫舸夷猶紫翠閒暮雲如埽月如環三山六刺須臾過
恰似嚴陵七里灘(寧國府志)
韓琦
琦字穉圭安陽人天聖中進士第二歷同中書
門下平章事集賢殿大學士累封魏國公薨贈
尚書令諡忠獻徽宗論定策勲贈魏郡王有安
陽集
(迂叟詩話韓魏公罷相守北京新進多凌侮之魏公鬱鬱不得志嘗為詩云風定曉枝蝴蝶閙)
(雨勻春圃桔橰閒時人稱其微婉古堂自為記皇朝類苑韓魏公知定州因作閱)
(刻於石後人又畫魏公像於堂上宋子京知定州作樂歌十闋其一曰聽說中山好韓家閱古)
(堂畫圖真宰相刻石好文章魏公聞之不喜)
和邃卿學士雪霽登祕閣
曉來延閣步層梯春色周圍一望低殘雪半留珠殿冷
非煙長護綺窗西幽情自逐歸鴻斷芳意還應遠樹迷
金匱有書猶未見祕封香篆鎻芝泥
九日水閣
池館隳摧古榭荒此延嘉客會重陽雖慚老圃秋容淡
且看黃花晚節香酒味已醇新過熱蟹螯先實不須霜
年來飲興衰難強漫有高吟力尚狂
(皇朝類苑魏公在北門重陽宴諸曹於後園有詩一聯云不羞老圃秋容淡且看黃花晚節香)
(公居常謂保初節易保晚節難故晚節事尤著所立特完又作喜雪詩一聯云危石盖深鹽虎)
(陷老枝擎重玉龍寒人謂公身雖在外自任以天下之重如此)
和御製賞花釣魚詩
花蔟香亭萬朵開琱輿高自九天來輕陰閣雨留天仗
寒色凝春送夀杯仙吹徹雲終縹緲恩魚逢餌幾徘徊
曾参二十年前會今備台司得再陪
(李壁王荆文公詩注公既進詩或言於上曰韓琦譏切陛下上愕然問之對曰琦二十年而得)
(一再侍宴此正譏陛下飲宴無度也上大笑)
和春卿學士柳枝詞
章臺風曉起新眠寒食輕陰未雨天無限青絲拂遊騎
一生芳意負金鞭(以上安陽集)
早夏
脱幘吏休後凴軒風快餘瀑泉增瀨急新葉補林疎
暑初天未熱觀閣進新涼果熟愁枝重荷生覺渚香
十里溪源注北塘貯成寬碧澹泱泱新蒲弱荇参差綠
去鶩來鳬斷續行一䌫輕波搖鷁舸滿罾斜日曬魚梁
使君思拙無清夢高柳陰成草自長
(吳禮部詩話韓魏公手書早夏三詩備蕭散閒適之趣安陽集所無)
包拯
拯字希仁廬州合肥人天聖五年進士歷官龍
圖閣直學士御史中丞知開封府權三司使樞
密副使遷禮部侍郎辭不受卒諡孝肅
書端州郡齋壁
清心為治本直道是身謀秀幹終成棟精鋼不作鉤倉
充鼠雀喜草盡兔狐愁史冊有遺訓母貽來者羞(廬州)
(府志)
吳奎
奎字長文濰州北海人第進士神宗朝歷官樞
密副使参知政事以資政殿大學士出知青州
卒贈兵部尚書諡文肅
雲門留運上人房
雲門入雲深樹密山轉幽溪亭修竹裏激激玉泉流仁
智所遐想古今為勝遊我乘休沐至窮覽浩難周金碧
樓殿午寒香松桂秋清風連高興飄越不可收禪師索
題詩投筆事冥搜欲速馳思遠頃刻歷九州象外有真
物惝恍難為求徒勞陳熟言羞澀為爾留
汎五雲溪由鑑湖歸
樵風漾歸舟飄然一葉輕曲岸超忽遠四山回抱明幽
禽淡容與荷芰相低傾田野多收穫村叟時逢迎歡言
無物役得我遊覧情日腳暮雲起湖面寒煙生秋光湛
空碧彷彿見重城候吏津亭外稍聞笳鼓聲(以上雲門集)
句
奚車一牛駕朝馬兩人騎(使北)(詩話總龜)
趙抃
抃字閱道衢州西安人進士及第歷官龍圖閣
直學士知成都神宗朝擢参知政事以資政殿
大學士出知外郡加太子少保致政卒贈太子少
師諡清獻有集
(石林詩話趙清獻以清德服一世平生蓄雷氏琴一張鶴與白龜各一所向與之俱始除帥成)
(都蜀風素侈公單車就道以琴鶴龜自隨蜀人安其政治聲籍甚元豐間既罷政事守越再移)
(蜀公時老矣過泗州渡淮前巳放鶴至是復以龜投淮中乃入見先帝問云聞卿前以匹馬入)
(蜀所攜獨琴鶴廉者固如是乎公頓首謝故其詩有馬尋舊路知歸去龜送長淮不再來自紀)
(其實也)
暖風
薄袂歌雲散輕雲舞䄂低簾疎蕩樓閣塵暗逐輪蹄絮
亂垂楊道香流種藥畦春窗惱春思一枕杜鵑啼
芳草
翠密馴文雉叢深隠畫輪離披金谷曉寂寞茂陵春古
渡班荆客長堤走馬人芊芊似袍綠一雨一番新
杜鵑
響亂書窗外人驚夢枕中江城啼曉月澤國愬春風柳
道盤飡綠桃園蹀躞紅年年來此地留恨任西東
寒食郊園即事
城郭青煙散郊園䴡日長鬭雞紅錦翅遊騎紫絲韁有
蝶俱含粉無人不惜芳儘拚花下飲歸去醉成鄉
和何節判觀水
澄江抵練長極目路蒼茫煙芷差差綠風荷柄柄香西
流終古恨南浦鎮時忙擬待傳辭意離人在楚鄉
題戲綵堂
我憩堂中樂可知優游踰月竟忘歸老萊不及吾兒少
且著朱衣勝綵衣(以上趙清獻公集)
(蓉塘詩話宋趙㞦崪温州時其父清獻公致仕家居㞦迎以就養作堂名戲綵公題詩堂中云)
寄張山人(時再領成都)
不同参政初時入(謂呂餘慶)也學尚書兩次來(謂張乖崖)到日先
生應笑我白頭猶自走塵埃
(澠水燕談治平初龍圖閣直學士趙公抃鎮成都有張山人者數至李道士舍一日語李曰龍)
(圖公促治裝行當入覲且參大政矣趙聞而異之未幾果應召命乃參政柄及鎮青社熙寧五)
(年張遺書云當來相見公大喜久之無驗至秋公奉詔再領成都方悟曰山人言來乃吾當往)
(也將行先寄張云云)
王陶
陶字樂道京兆萬年人天聖五年進士神宗朝
歷簽書樞密宣撫陜西還為侍讀學士知蔡州
卒贈吏部尚書諡文恪
有竇復者世居鎮戎能道邊事
君不見鎮戎德順弓箭手耕種官田自防守相團置堡
禦蕃軍下視賊庭殊不有殺羊取骨然艾炙試卜賊兵
知入寇都校招呼入堡居堡外重圍百里餘牆低城小
不難破賊箭如棚城上過堡中不及數十人且鬭且罵
且欣欣登陴斫門謂平取應弦死傷已無數窗間走箭
射酋豪一箭已聞哭聲舉争將錦囊裹賊屍鳴金收衆
唯恐遲不唯城堡依然固吾衆不傷毫與釐自從干戈
動西鄙覆軍殺將曾無恥朝廷未省遺邊功何事此勲
不能紀安得天兵百萬衆盡如此輩堅且勇(宋文鑑)
龔宗元
宗元字會之崑山人天聖五年進士歷都官員
外郎有武丘居士遺槀
(吳郡志中隠堂在大酒巷都官員外郎分司南京龔宗元所居取樂天詩大隠住朝市小隠入)
(丘樊不如作中隠隠在留司間乃作中隠堂與屯田員外郎程適太子中允陳之竒遊從極文)
(酒之樂皆耆德碩儒挂冠而歸者吳人謂之三老)
六月吟
曦輪獵野枯杉松火焚泰華雲如峯天地爐中赤煙起
江湖喣沬烹魚龍生獰渴獸辱焦斷峻翮無聲落晴漢
饑民逃生不逃熱血迸背皮流若汗玉宇清宮徹羅綺
渴嚼冰壺森貝齒炎風隔斷真珠簾池口金龍吐寒水
象牀珍簟凝流波瓊樓待月微酣歌王孫晝夜縱娛樂
不知苦熱還如何
夜宴作
兔魄侵階夜三刻蜀錦堆香花院窄風動簾旌玳瑁寒
露垂蟲網珍珠白美人正席羅弦管綺幄雲屏爐麝煖
只愁金壺漏水空不怕鸞觴琥珀滿勸君莫負秉燭遊
曾見古人傷晝短
贈處士林逋
高蹈遺塵蛻含華傲素園璜溪頻下釣蕙帳不驚猿養
浩時清嘯忘機只寓言幾回生蝶翅明月在西軒
送陳君子之四明
短亭祖帳接平川柳拂回波繫畫船漸向落暉分繡袖
忍聽離曲怨鵾弦雲連稽嶺應懷古路近光源好訪仙
那更憑高望天際江堤煙重草綿綿
𢷬砧詞
星游耿耿寒煙浮白龍銜月臨霜樓誰家砧弄細腰杵
一聲𢷬破江城秋䨇桐老翠墮金井高低冷逐西風緊
静如秋籟暗穿雲天末驚鴻斷斜影哀音散落愁人耳
何處離情先喚起長信宫中葉滿階洞庭湖上波平水
萬里征夫眠未成搖風𢷬月何丁丁楚關秦嶺有歸客
一枕夜長無限情(以上中吳紀聞)
丘濬
濬字道源黟縣人天聖五年進士為句容令歷
官至殿中丞後在池州一日起盥沐索筆為詩
端坐而逝衆謂尸解有洛陽貴尚錄
(古今詩話丘濬十歲謁陳州太守令對弱柳絲絲搓綠線對云春雲片片揭新綿)
(翰府名談丘寺丞失意徧遊諸郡至山陽郡守屢召之夜飲翌日作詩曰醜卻天下美人面正)
(得世間男子心郡守它日再為文字之飲以謝之又至五羊贈太守詩云階上腥臊堆蜆子口)
(中濃血吐㯽榔又云風腥蠻市合日上瘴雲紅守見之不懌)
(淵聖皇帝要錄靖康中金人圍京城朝廷急於命將有郭京者自云用六甲法可以擒敵朝廷)
(錫以金帛使自募兵有賣線皃京授以將命又有劉無忌乃賣藥道人常倒植泥中乞錢亦作)
(統制官盖取丘濬詩有郭京楊式劉無忌皆在東南卧白雲之讖郭京出前軍為金兵一掃而)
(空城遂陷)
寺中聞射因成(十歲時作)
殿宇時聞燕雀鳴虚庭盡日少人行孤吟獨坐情何限
時喜風傳中鵠聲(古今詩話)
至儀真太守召看牡丹
何事化工情愈重偏教此卉太妖妍王孫欲種無餘地
顔巷安貧欠買錢曉檻競開香世界夜闌誰結醉因緣
須知村落桑麻處田叟饑耕婦不眠
贈五羊太守
碧晴蠻婢頭蒙布黑面羌人耳帶環幾處樓臺皆枕水
四周城郭半圍山(以上翰府名談)
秩滿寄茅山道友
鳴鳳相邀覽德輝松蘿從此與心違孤峯萬仞月正照
古屋數間人未歸欲助唐虞開有道深慚巢許勸㤀機
明朝又引輕帆去紫术年年空自肥(新安志)
詠錢塘
南屏高瞰府城西畫舸千艘共醉迷四柱臺邊烟是幕
百花橋畔葑連隄龍檀咽路迎轝隼綺繡登山汙粉題
暮色沈沈郛郭閉寶燈輝映梵天低(咸淳臨安志)
吳育
育字春卿建安人天聖五年進士累官樞密副
使參知政事尋以資政殿大學士尚書左丞知
河中府徙河南卒贈吏部尚書諡正肅有集
題峴山石幢
羊公千載得清吟芳跡雖遥契昔心更與峴山為故事
凛然風格照來今(襄陽府志)
王含章
含章處州守
題仙都府
三年為郡仰靈蹤咫尺無因到此中長是徘徊看圖畫
果然崷崒在虚空雲歸湖頂塵難染鶴立松梢路莫通
春過碧溪人玩少古壇牢落雨濛濛(仙都山志)
孫抃
抃字夢得眉山人天聖中進士累遷知制誥翰
林學士承旨拜參知政事諡文懿有集
(郡齋讀書志孫抃六世祖長孺喜藏書貯以樓蜀人號書樓孫家)
端午日皇后閤帖子詞
蟠桃映砌晨烟薄紫桂凌霄晝露晞窈窕漢宫三十六
齊將綵縷祝坤闈
萬功寶笈千齡藥又賜金盤五色瓜從此仙源昇福遠
綿綿不獨頌周家(古今歲時雜詠)
彭應求
應求廬陵人渠陽推官思永之父
宿崇聖院
公程無暇日暫得宿清幽始覺空門客不生浮世愁温
泉喧古洞晚磬度危樓徹曉都忘寐心疑在沃洲(濓溪先生)
宋詩紀事卷十一
