宋詩紀事卷五十八錢塘厲鶚撰
劉宰
宰字平國金壇人紹熙元年進士調江寧尉真
州司法寧宗朝韓侂胄枋國不復仕自號漫塘
病叟寶慶初除將作少監進直敷文閣知寧國
府不拜卒諡文清有漫塘集
北固山望揚州懷古
北固城高萬象秋煙竿一縷認揚州試乘綠漲三篙水
要見珠簾十里樓淚溼宫衣朝霧重愁薰寒草夕陽浮
隋隄舊事無人問兩兩垂楊繫客舟
秋懷
一抺紅綃日腳霞千林暮靄納歸鴉西風捲盡梧桐葉
乞與中庭散月華
雲邊阻雨
薔薇籬落送春闌筍甚園林早夏閒牛背牧兒酣午夢
不知風雨過前山(以上漫塘集)
張嗣古
嗣古宜春人紹熙元年進士歴起居舍人中奉
大夫直龍圖閣
仰山龍湫
崎嶇鳥道開烟蘿長空偃蹇聲蕩摩白龍怒吼挂絕壁
蒼兕離立迎清波枯竹拄破青苔色雷雨收功神斂迹
窮源不得空歸來掬雪摶珠三歎息
登妙高亭
雨餘山石洗孱顏臥虎蹲羊各自閒杖屨貪穿秋色好
不知衣惹蘚㾗斑(以上袁州府志)
聶子述
子述字善之建昌軍南城人紹熙元年進士嘉
定中四川制置使曾以顯謨閣學士使金卒諡
文定
曾公道夫出示先世手澤斂袵拜觀之餘敬題二
小詩(嘉定壬午下元日)
香瓣平生滿意熏更參曲阜問關津秖宜黃閣官尊貴
不敢近前丞相嗔
一門翰墨森圭璧諸老題評粲錦花珍重雲仍好收拾
夜虹貫月定君家(鐵網珊瑚)
李&KR0811;
&KR0811;字季永燾次子紹熙元年進士理宗朝歴官
同知樞密事四川宣撫使有悅齋集
離巫山晚泊棹石灘下
黃昏風雨阻江濱翠綰羣峯暮色勻一夜子規啼到曉
孤舟愁殺未歸人
上巳從史巫山祓飲江臯
風沙一夕卷冥冥曉色曈曚上翠屏薄宦驅人成老大
佳時得酒慰飄零紅餘晚樹迷幽谷綠漲晴波失遠汀
卻是崇山兼峻嶺看來渾不減蘭亭(以上全蜀藝文志)
詹義
義都昌人紹熙元年進士
登科後觧嘲
讀盡詩書五六擔老來方得一青衫佳人問我年多少
五十年前二十三(清夜錄)
詹羲
遊武夷
石廪巖前繫小舟娟娟明月照清秋仙人一夜吹長笛
三十六峯雲盡收(武夷詩集)
滕岑
岑字元秀嚴州建德人紹興乙卯領鄉薦屢上
南宫不第紹熙元年庚戌特奏名仕為温州平
陽縣丞有無所可用集
(方萬里序回至郡讀釣臺集見有曰月色搖江如汞走又有所謂七里風煙萬里寬者心異之)
(細視則郡人龍嶺老樵滕公作也)
(嚴州府志元秀平生苦吟與陳塤相倡和佳處自謂高視大歴十才子詩凡三千首趙汝歴知)
(郡日借其集不還故傳者甚少大抵皆江西體也後宋景濓序睦州詩派岑實與焉)
秋晚
槭槭霜風勁駸駸物象雕屢遷憐蟋蟀一敗笑芭蕉林
葉疎逾響山雲薄易消雖無遠行役對此亦何聊(瀛奎律髓)
句
斷橋測水露半影野渡擉泥留亂㾗(拄杖送僧)
鄭興裔
興裔字光錫顯肅皇后外戚也紹熙初知揚州
瓊花
春晩驅車到古祠看花復誦舊題詩少年嘗記六七月
大暑曾開三五枝醉酒輒來思往事凭闌欲去立多時
八仙髣髴休疑似相隔仙凡只一絲(瓊花譜)
董道輔
道輔武陵人于湖張孝祥門人
紹熙庚戌中秋後三日拜于湖先生墓
曉出白下門瘦馬踏秋色鍾山度蒼翠慰我遠游客暮
投清果寺花草獻幽寂長廊静無人落日照東壁平生
張于湖萬里去一息翩然九州外汗漫跨鯨脊乾坤能
幾時安用較顏跖文章失津梁所念斯道厄夜闌耿不
寐搔首聽蕭瑟懷人感西風翁仲守孤柏(景定建康志)
張沄
沄字聲父吳興人紹熙二年發觧
詠苔梅
老龍全身著艾蒳不耐久蟄潛拏空爪頭撥動陽春信
香在霜㾗雪點中
題黃巖酒肆
東風吹雨水平沙下卻籃輿訪酒家行役不知春早晩
牆頭紅杏欲飛花(以上梅礀詩話)
歐陽謙之
謙之字希遜廬陵人學于朱子
題睢陽五老圖(欵題紹熙壬子)
厚德良多積善根賢才他日在兒孫當知相里非凡壻
豈有陳平久席門五老繪圖千載譽群公詩禮百年存
憑君挾取傳家學青史賢良有後昆(鐡網珊瑚)
韓梴
梴蘄王世忠孫紹熙初官直祕閣知眞州
游洞霄宫
雲去山空鶴自來天壇石室巳蒼苔洞前石鼔叩即應
巖上仙眞挽不回明月照人山霧合東風吹㵎野蘭開
高眼百尺長松下閑看飛花落酒杯(洞霄詩集)
韓松
松梴弟
游棲眞洞
黃冠具竹輿邀我游棲眞山家雜水樹野徑横荆榛長
松臥蒼蛟亂石錯紫鱗委曲至洞府積雪開䨇門結頂
寶盖高下可容百人神仙獨何之棋局今猶存翠子拂
不落衣袖生清芬山門局未終浮世三千春安得從之
游一笑淩層雲(洞霄詩集)
陸淞
淞字子逸號雲溪山隂人官辰州守放翁雁行
也
(耆舊續聞陸辰州子逸左丞佃之孫晚以疾廢卜築于秀野越之佳山水也放傲世閒不復有)
(營念對客則終日清談不倦尢好語前軰事)
鄉校頌(并序)
鄉校海鹽縣大夫能教育人材而成之也
維鄉有校示民有知教始豫遜廸于訓彝維風化是裨
維校在鄉示民有防入孝出悌為忠為良斯邦家之光
鄉校有基如德弗虧劉侯遷之魏侯新之李侯能成之
其遷者初其新者中肄業傳道有師有宗繄李侯之功
樂只君子孰後孰先顯有嘉聞於斯萬年維大夫之賢
鄉校五章章五句
(海鹽縣圖經李直飬字無害維揚人正民之孫紹熙中為海鹽令興學校修大成殿置書籍祭)
(器兼設小學擇師教之陸淞有詩)
陳亮
亮字同父婺州永康人淳熙中詣闕上書光宗
紹熙四年策進士擢第一授簽書建康府判官
廳公事未至而卒端平初諡文毅有龍川集
及第謝恩和御製詩韻
雲漢昭回倬錦章爛然衣被九天光巳將德雨平分布
更把仁風與奉揚治道修明當正宁皇威震疊到遐方
復讐自是平生志勿謂儒臣鬢髮蒼(龍川集)
梅花
疎枝横玉瘦小萼點珠光一朵忽先變百花皆後香欲
傳春信息不怕雪埋藏玉笛休三弄東君正主張(全芳備祖)
崔與之
崔之字正子廣州增城人紹熙四年進士理宗
朝累除廣東安撫使拜參知政事右丞相致仕
卒累封南海郡開國公諡清獻有菊坡集
送䕫門丁帥赴召
議論方前席功名早上坡去帆瓜蔓水遺愛竹枝歌同
志星辰少孤愁暮雨多倚風窮望眼碧色渺平莎
峽山飛來寺
萬里星槎海上旋名山今喜得攀緣猿揮孫恪千年淚
月照維摩半夜禪磴長荒苔人跡少厓攅古樹鵲巢懸
江流上溯曹溪水時送鐘聲到洞前(以上菊坡集)
孫伯温
伯温字南叟豐城人紹熙四年進士知臨湘縣
游麻姑山瀑布泉
九官守不嚴失卻兩玉龍塵世著不得忽來此山中雷
電白日間冰雪詩人胸天公不汝尤為人作年豐
(娛書堂詩話麻姑山瀑布分作兩派而下灌溉甚廣豐城孫南叟嘗賦古風云云甚有西江體)
馮多福
多福常州人紹熙四年進士寶慶中以直寶謨
閣出守鎮江
鶴林寺
春郊躬勸相税駕擬禪關院古深藏竹堂虛淨對山日
曛農父醉雲伴老僧閑暇日還攜茗同來瀹虎斑(鶴林寺志)
喬行簡
行簡字夀朋婺州東陽人紹熙四年進士理宗
朝拜左丞相平章軍國事封肅國公及請老加
少保保寧軍節度使醴泉觀使封魯國公卒贈
太師諡文惠有孔山集
池荷
萱草軒窗處處幽酒中不著客中愁芭蕉葉上無多雨
分與池荷一半秋(全芳備祖)
游三丘山(在東陽縣南晉義熙閒殷仲文為東陽守嘗登此山後人思之若㐮陽之羊祜)
(故又名峴山)
疑是乘風到九天不知身在此山巔萬家攢蔟炊煙底
一水縈紆去鳥邊便覺塵緣輕似羽何妨詩思湧如泉
停杯更待林梢月歸去家僮想未眠(東陽縣志)
程珌
珌字懷古休寧人先世本洺州自號洺水遺民
紹熙四年進士理宗朝累官禮部尚書翰林學
士知制誥歷端眀殿學士致仕卒贈少師有洺
水集
流觴西湖用范左史韻
畫船同載若登仙卻笑泥韀馬不前要識冷烟催榖雨
須知澹日養花天千條翠柳隨風舞一樹夭桃照水妍
始信人生行樂耳虛名那用世閒傳
出南郊清甚
春風吹屣到南園著酒塗酥花正繁更喜滿前無俗物
横塘疎竹渭南村(以上洺水集)
句
黃麻方草罷紅藥正花翻(省試紅藥當階翻詩吹劍錄)
許景迃
景迃舊名閎山隂人紹熙癸丑進士有野雪吟
稾
詠虞美人草
合歡枝葉想腰身不共長安草木春若聽楚歌能楚舞
未央空有戚夫人(全芳偹祖)
詠茭
翠葉森森劒有棱柔條鬆甚比輕冰江湖若借秋風便
好與蓴鱸伴季鷹(蘇州府志)
句
野店青窺戶春船綠漲篙(梅磵詩話)
周燀
燀字昭禮邦之子樞密麟之之族姪南渡寓居
臨安府之清波門著清波雜志(曰琯按今刊本清波雜志作煇)
(舊本有紹熙四年張貴謨序書中俱作燀宜從之)
句
捲簾試約東君問花信風來第幾番(春詞)(清波雜志)
尹德鄰
德鄰字直卿永豐人紹熙中太學生
問寢龍樓曉
父母人皆有儀刑自冕旒問安趨燕寢拂曉過龍樓鶴
駕嚴晨衛雞人徹夜籌慈闈天語接飛棟月華收萬姓
齊歌舞三宫款獻酬小儒憂國切幾白九分頭
(鶴林玉露光宗以疾不能過宫德鄰初參太學簾引詩題出問寢龍樓曉詩成學官擊節人皆)
(傳誦)
周震
震紹熙中知泉州惠安縣
春月勸農至華林寺
飛廉怒見海天眀十里籃輿出勸耕隴麥低頭須雨意
林花仰面笑春晴熙寮連轡勤因事父老傳杯識至情
及物無功慚竊廩豐年有願是忠誠(泉州府志)
馮椅
椅字竒之都昌人紹熙四年進士充江西運司
幹辦公事攝上高令
詠歸亭(在筠州上高縣)
弓轉寒溪月一灣下臨虎豹踞斕斑林烟闊處飛層閣
雲影窮頭護遠山衿佩光隂弦誦裏丹青人物畫圖閒
紅塵堆案那能到只有漁船自往還(瑞州府志)
俞灝
灝字商卿世居杭紹熙四年進士歷麾節皆有
聲寶慶二年致仕築室九里松自號青松居士
有集
武康道中
竹窗聽雨自安眠不道驚湍近屋前省得去年桃葉渡
水㾗秖到樹旁邊(前賢小集拾遺)
湖隄晚行
暝色俄從草色生管弦羅綺盡歸城不應閑却孤山路
我自扶藜月下行(盛淳臨安志)
孫惟信
惟信字季蕃號花翁開封人居婺州光宗時棄
官隱西湖有集
(文獻通考陳氏曰花翁在江湖頗有標致多見前軰多聞舊事善雅談長短句尤工)
(劉後村花翁墓誌季蕃貫開封少受祖澤調監當不樂棄去始昏于婺後去婺游留蘇杭最久)
(一榻之外無長物躬㸑而食書無乞米之帖文無逐貧之賦終其身如此名重江浙公卿閒聞)
(花翁至爭倒屣所談非山水風月一不挂口長身緼袍意度疎曠見者疑為俠客異人其倚聲)
(度曲公瑾之妙散髮横笛野王之逸奮袖起舞越石之壮也)
賦女冠還俗
疊卻霞綃上醮衣女童髽髻綠楊垂重調螺黛為眉淺
再試弓鞵舉步遲紫府烟花鶯喚醒丹房雲雨鶴通知
簾低紅杏春風暖清夢應曾見舊師(詩人玉屑)
垂絲海棠
嫋嫋垂絲不自持更禁日炙與風吹仙家見慣渾閒事
乞與人間看一枝(後村千家詩)
禪寂之所有賣花聲出廊廡間清婉動耳
曲巷深房憶帝州賣花庭宇最風流窗紗破曉斜開扇
簾繡籠隂半上鉤少日喜拈春在手暮年羞戴雪盈頭
泉南寺裏蕭蕭雨婉婉一聲無限愁(詩家鼎臠)
劉過
過字改之號龍洲道人吉州太和人嘗伏闕上
書請光宗過宫復以書抵時宰陳恢復方略不
報放浪湖海間有龍洲集
多景樓(開禧乙丑作)
金焦兩山相對起不盡中流大江水一樓坐斷天中央
收拾淮南數千里西風把酒門來游木葉漸脱人間秋
關河景物異南北神京不見䨇淚流君不見王勃詞華
能盖世當時未遇庸人耳翩然落拓豫章游滕王閣中
悲帝子又不見李白才思真天人時人不省為謫仙一
朝放跡金陵去鳳凰臺上望長安我今四海游將徧東
歷蘇杭西漢沔第一江山最上頭天地無人獨登覽樓
高意遠愁緒多樓乎樓乎奈爾何安得李白與王勃名
與此樓長突兀
題謝耕道一犂春雨圖
阿耘無田食破硯養親日糴供朝飯凝塵壁上挂瓶罌
寒日窗前照藜莧汝父訓汝汝當知有田無田未可期
有田不耕汝嬾病無田說田真畫餅畫田之外更畫牛
捕風捉影何時休頭上安頭又詩軸全家不應猶食粥
寄湖州趙侍郎
桑柘村村烟樹濃新秧刺水麥梳風舟行苕霅䨇溪上
人在蘇杭兩郡中鼔角麗聲喧旦暮旌旗小隊間青紅
主人夙有神仙骨合住水晶天上宫(以上龍洲集)
賦羊腰腎羹
拔毫已付管城子爛胃曾封關内侯死後不知身外物
也隨樽俎伴風流
挽張魏公
背水未成韓信陣眀星已隕武侯軍平生一點不平氣
化作祝融峯上雲
(山房隨筆辛稼軒帥浙東時晦菴南軒任倉憲使劉改之欲見辛不納二公為之地云某日公)
(宴至後筵便坐君可來門者不納但喧呼之必可入既而改之如所教門下果諠譁辛問故門)
(者以告辛怒甚二公因言改之豪傑也善賦詩可試納之改之至長揖公問能詩乎曰能時方)
(進羊腰腎羹辛命賦之改之對甚寒願乞巵酒酒罷乞韻時飲酒手顫餘瀝流于懷因以流字)
(為韻即吟云云辛大喜命共嘗此羹終席而去厚餽焉席散南軒邀至公廨置酒語之曰先君)
(魏公一生公忠為國功厄于命來挽者竟無一章得此意願君有意為發幽潛改之即賦一絶)
(云云南軒為之堕淚令龍洲集中不見此二詩豈遺珠耶)
朱晞顔
晞顔字子囦新安人慶元中廣西漕使
慶元改元寒食日陪都運寺丞遊白龍洞時牡丹
盛開小酌巖下夕陽西度並轡而歸
小溪潄碧響潺潺路入龍宫杳靄間佳節漫添新白髮
故人頼有舊青山花朝幾共湘南醉萍迹何年嶺北還
歸路聯鑣紅日晚多慚龍卧白雲閒(粤西詩載)
白嶽寄懷
林間留我住多時似與烟霞夙有期野老烹茶來獻客
巖猨偷果去呼兒静思世上千年事不值山中一局棋
欲說行藏舒卷意洞天惟有白雲知(齊雲山志)
鄒應龍
應龍字景初卲武軍太寧人慶元元年進士第
一理宗朝累官端眀殿學士簽書樞密院事知
慶元府兼沿海制置使
遊寶盖巖
夙有斯巖約今朝喜踐盟路從支澗入人在半空行六
月如霜候四時長雨聲願求容膝地著我過浮生(邵武府志)
林士表
句
有書来進御無語不關農(進農書)
陳伯震
句
修眉濃淡裏寸碧有無間(開簾出遠山)
鄧伯秀
句
在我時舒卷從他自去留(鉤簾宿鷺)
朱縉
句
冰玉詞新吐塵埃氣不留(清文嫓皇猷)
陳瑄
句
似嫌秦閣小欲際楚天浮(風幔不依樓)
(吹劍錄省題詩雖場屋末技間有以此見長如林士表諸人句皆主司所刮目)
(鶚按以上皆南宋中葉人不可詳其次第姑附于此)
羅椿
椿字永年自號就齋廬陵人楊誠齋高弟
寄楊誠齋(慶元初誠齋與朱文公同召誠齋力辭)
不愁風月秪憂時髮為君王寸寸絲司馬要為元祐起
西樞政坐夀皇知苦辭君命驚凡子清對梅花更與誰
夢繞師門三稽首起敲冰硯訴相思
送永豐汪令
錦纜梅花浦江南作縣歸新来薦鶚牘驚動衮龍衣歲
晩情難别心親事卻違恐君天上去扶病出烟霏
句
露溼看花腳鶯啼欲曉山春消千嶂雪清逼五湖秋
(以上鶴林玉露)
林亦之
亦之字學可號月漁福清人林光朝嘗講學莆
之紅泉及卒學者請亦之繼其席趙汝愚帥閩
嘗以亦之行業上于朝未幾卒學者稱網山先
生景定間諡文介贈廸功郎有集(曰琯按眀王應山云縣志)
(贈官不言賜諡三山續志稱文介先生蓋私諡也)
(劉後村䟦網山律詩高妙者絶類唐人)
題林稚春菊花枕子歌
故人所說菊花枕似把冰丸月下飲秋水一䨇眀烱烱
數在青嚢第一品狂風江上吹蒹葭往往得之嵇阮家
閉門讀書二十載眼睛損盡生空花建陽小作箸頭書
殘更燈火亂蟲魚石渠文字大如斗場屋歲月又不偶
卻来南山青草邊東西盡為菊花田手提長筐向山曲
一下收拾三百斛昨者昏迷才起来解把蠅頭小字讀
乃知妙物通羣仙一切藥裹應棄捐
丁亥九月十六夜偕李監倉宿龍臥山中聽雨看
月同時事也所謂魚與熊掌兼得之賦詩一篇以
紀其事
相喚此山来狂風吹我衣把酒桂花下山雲片段飛掩
門雨初滴開門月還上倚門看月眀半山聞雨響人間
有佳景詩句頗發越何曾似今夕聽雨還看月
九日下水口
黃花時候苦思鄉急水還家一日強不道南風打頭上
客船搖櫓作重陽
寄表弟章由之為理曲堆屋廬
苦来為客竟何為宅舍荒村誰與治别墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩歲晚定疎籬
輓光澤朱君(諱賡字師賢)
諸老蕭蕭似卷塵不堪再見素旌新白頭縣尉笭箵浦
夜雨寒窗是舊人(以上網山集)
曾從龍
從龍字君錫晉江人公亮四世從孫慶元五年
進士第一累官知樞密院事兼參知政事卒贈
少師
題衢州順溪館
紅照西沈暫解鞍偶然假館豈求安新豐獨酌誰為侣
坐對窗前竹一竿
(娛書堂詩話曾參預從龍赴省時館于衢之順溪題一絶云云識者巳韙之矣是年竟至大魁)
(致身政府至今其館扁為狀元)
魏了翁
了翁字華父號鶴山邛州蒲江人慶元五年進
士理宗朝累官簽書樞密院事改資政殿學士
福州安撫使卒贈太師諡文靖有鶴山集
題謝耕道一犂春雨圖
牀頭夜雨滴到眀村南村北春水生老婦攜兒出門去
老翁赤腳呵牛耕一䨇不借挂木杪半破夫須衝曉行
耕罷洗泥枕犢鼻卧看人間蠻觸争
題上亭驛
紅錦綳盛河北賊紫金盞酌夀王妃弄成晩歲郎當曲
正是三郎快活時(原注俗所謂快活三郎者即明皇也)
十二月九日雪融夜起達旦
遠鐘入枕報新晴衾鐵衣棱夢不成起傍梅花讀周易
一窗眀月四簷聲
(梅磵詩話後二句寄興高遠人所傳誦)
紫宸殿御筵即事
蛾眉班捲戴花回遥望君王玉色開畫楯諸班謝茶酒
尻高首下一聲雷(以上鶴山集)
題米南宫雲山圖
漠漠雲林小小山誰家茅屋隱松間石橋雨過天台遠
采藥仙人去未還(式古堂畫考)
盧祖臯
祖臯字申之又字次䕫號蒲江永嘉人樓攻媿
甥慶元五年進士嘉定中為軍器少監權直學
士院(貴耳集蒲江貌字修整作小詞纖雅詩如舟中獨酌云山川似舊客懷老天地何言)
(春事深及玉堂有感松江別詩余領先生詞外之旨)
(黃玉林云蒲江乃趙紫芝翁靈舒諸賢之詩友其詞甚工字字可入律吕浙東西皆歌之)
玉堂有感
兩山風雨故留寒九陌香泥苦未乾開到海棠春爛漫
擔頭時得數枝看
松江别詩
眀月垂虹幾度秋短篷長是繫人愁暮烟疎雨分攜地
更上松江百尺樓(以上貴耳集)
廟山道中
粉黃蛺蝶遶疎籬山崦人家挂酒旗細雨嫩寒衫袖薄
客中知是菊花時(梅磵詩話)
酴醿
雪榦雲條一架春酒中風度夢中聞春風不是無顔色
過了梅花便是君(全芳備祖)
讀書
細字燈前老不便小齋新冷夜無眠數聲牆竹蕭蕭雨
一縷銅爐淡淡煙
種橘
小擘枝頭滿袖香纍纍秋實正宜霜每來長是移時去
為爾風流似故鄉(以上僧居簡北礀集附)
雨後得月小飲懷趙天樂
梅花此夜稀嘉月弄光輝不飲強呼酒欲眠重啟扉語
高驚鶴睡坐久見烏飛想見湖居友扁舟不肯歸(東甌詩集)
周師成
師成字宗聖號雉山長興人慶元五年進士
(貴耳集宗聖少年秀麗讀書善記議論古今落落可聽有詩高遠愛作選格仕不得志晚年若)
(有所遇如遊仙散聖之徒)
梅
采采芳梅枝瑣碎白雲姿在山千花怨出山百鳥啼操
持思所寄轉趾述所思清披太始風寒應太虚月一日
拂人衣三歲香不歇(貴耳集)
敖陶孫
陶孫字器之長樂人慶元五年進士官泉州簽
判有臞翁集
次韻馮孔武雪中簡聞人簿乞炭
君不見朱門煌煌多近臣豹胎煮糜蠟為薪庭中盛設
潑寒戲炙手欲近還嗔人誰知曝背茅簷下欲獻要是
山林真兒童抑搔皮肉輭日輪過中方欠伸懸鶉結駟
兩相笑百年俱成一窖塵先生自是冷官樣要看入火
紅麒麟撚鬚自作詠雪句祕思早與相如親蒲團擁裘
結僧坐别有絺綌君南鄰願廻六龍照后土施與萬國
無邊春屑瓊鏤玉入肺腑拍手一笑吾未貧
奉寄旌德尉劉申之
諸劉兄弟賢一一無可選竹林銳頭郎風味吾小阮平
生天機深善閉得内楗邇來卿何曺不辦折腰本稍傳
詩語東朝日照蘭畹伊余戰紛華心旆凡幾偃劃逢君
家語雋永初一臠識遺飽新得友勝悟夙損緬懷歌商
地蕭瑟松澗遠隂隂蕪菁花碧蝶相與晩是中著高士
物意自偃蹇向來白衣宰雲壑論補衮優游濟艱難如
以禹代鯀劉郎秀眉宇秋隼立高巘端能謝師匠萬卷
自鉏墾時須閱世諦一及城門鍵功名頭上簪日月風
中幰何時會吳下春動長洲苑(以上臞翁集)
題三元樓壁
左手旋乾右轉坤如何羣小恣流言狼胡無地居姬旦
魚腹終天弔屈原一死固知公所欠孤忠幸有史長存
九泉若遇韓忠獻休道如今有末孫
(四朝聞見錄慶元初韓侂胄既逐趙忠定太學諸生敖陶孫賦詩於三元樓云云方書于樓之)
(木壁壁巳不復存陶孫知捕者至急更行酒者衣持煖酒具下捕者與交臂問敖上舍在否對)
(以若問太學秀才耶飲方酣陶孫亟亡命歸走閩後登乙丑第)
西樓
秪有西樓日日登闌干東角每深凭一層巳是愁無奈
想見仙人十二層(後村千家詩)
蘇大璋
大璋字顒之古田人慶元五年進士官著作佐
郎出知吉州
鳳翀峯(在古田縣五花石)
早起聯鑣上翠微瞰虛歴級步嶔崎昔聞華頂蓮生藕
今見南山菊滿籬縱眼横看天地闊壯懷唯有鬼神知
安期引我丹霄路十里雲烟特地披(福州)
真德秀
德秀字希元浦城人慶元五年進士中詞科紹
定中拜參知政事進資政殿直學士提舉萬夀
觀卒諡文忠學者稱西山先生有集
挹仙亭
漢宫葦篋兒呱呱濟南梓柱隂扶疎富平家人正媮樂
安昌帝師工獻諛子真東南一尉耳黃綬凄涼百僚底
手持短疏叩天閽義激丹衷淚横眥翩然一朝徑拂衣
愛君無路空依依人傳九江巳仙去吳門再見是邪非
神仙茫茫那可測上帝從來賞忠直天上果有驂鸞人
合領羣真朝北極自從舉手謝世間千年白鶴何時還
玉簫聲斷杉檜冷秪餘丹竈留空山谷口之孫古膚使
亭斸青冥挹仙袂耿耿應懷貫日忠飄飄那羡淩雲氣
我來快讀華星篇清徹毛骨風冷然何當結屋最高頂
一榻容我分雲烟
會長沙十二縣宰作
從來守令與斯民都是同胞一體親豈有脂膏供爾禄
不思痛癢切吾身此邦秪以唐時古我輩當如漢吏循
今日湘潭一巵酒直須散作滿懷春
(蓉塘詩話西山先生帥潭時作)
皇后閣端午帖子
記得當年夢月符浴蘭節後恰旬餘欲知天錫無疆夀
認取仙蜍頷下書
瑤池十丈藕花香清賞尤便水殿涼聞說内家多樂事
前星親自捧霞觴
贈張童子
虎頭燕頷及鳶肩自笑都無一事全惟有數條&KR1000;樣骨
尚堪山澤作臞仙(如&KR1000;骨出人倫書)
聞君早號張童子顧我初非韓退之可惜浪抛洙泗業
秪看風鑑學希夷(以上西山集)
易祓
祓字彥章潭州人第進士開禧官左司諫
浯溪中興頌
湘江東西直浯溪上有十丈中興碑誰鑿豐碑鎮山曲
溪邊美人美如玉想當歌頌大業時胸蟠星斗光陸離
蠶頭蠆尾更清勁凛凛襟懷冰雪瑩水部之文魯公書
兩翁寥寂千載餘後來更有黃太史健筆題詩起翁死
一派溪流徹底清溪邊鏡石堅而明我思古人不可見
水石猶作瓊瑰聲偶來真仙訪遺跡烟雨凄迷山路溼
野叟蒙頭看打碑君其問諸水邊石(浯溪集)
葉秀發
秀發字茂叔金華人慶元進士知休寧縣
題龍吟寺
曉色愁征轡疎鐘忽斷林荒溪窮虎跡古寺到龍吟竹
影殘燈暗苔㾗落葉深客懷無共說攲枕聽霜砧(黃山志)
吳豐
豐官韶州經幹
贈胡彥忠
古羊人物舜風餘子姓傳來秪舊廬為愛一門能守義
相承五世不分居
(廣東通志胡彥忠曲江人五世同居慶元己未經幹吳豐假宿其家深加奬歎為言于臺閫列)
(上其事旌表其門)
俞成
成字元德東陽人著螢雪叢說慶元庚申自為
序
題釣臺
千古英風想子陵釣臺緣此幾人登誰知避諱更嚴氏
灘與州名總誤稱
(螢雪叢說嚴子陵本姓莊避顯宗諱遂稱嚴氏若釣臺若七里灘亦皆以嚴命名無非循習之)
(訛而莫知其非也宣和閒方臘寇江浙改睦州為嚴州蓋本于此至如范蔚宗操東漢之史筆)
(初不究其姓氏之由遽曰嚴光而傳之無乃以田千秋為車千秋乎)
黃元夫
句
葦村風下鴉千點麥隴天垂月一梳(螢雪叢)
王廉清
廉清字仲信汝隂人雪溪先生銍長子問學該
博與弟明清齊名著有京都歲時記廣古今同
姓名錄補定水陸章句新乾曜真形圖
題玉霄亭(在台州子城上曾守谹父建谹父廉清之舅氏也)
憶昔新亭敞玉霄使君髯舅意飄飄春風㶑灩黃金琖
明月參差紫玉簫歌吹舊蹤空草木風流閑話屬漁樵
凭欄無限凄凉意寂寞寒江落暮潮(赤城志)
王明清
明清字仲言汝隂人雪溪先生銍之次子慶元
間寓居嘉禾官泰州倅著有揮麈三錄玉照新
志投轄錄清林詩話
句
凄清寶鈿初分處愁絶清光欲破時
(玉照新志紹興閒乙卯張安國為右史明清與仲信兄鄭舉善郭世禎李大正李泳多館于安)
(國家春日同游西湖至普安寺于忩戸閒得玉釵半股青蚨半文想是游人歡洽所分授偶遺)
(之者各賦詩以紀其事明清云云)
葉樾
樾慶元初監海鹽澉浦鎮稅
三里塘掐梅
扶疎不耐繁華意足自然清絶壁閒幻出横斜秪欠紗
窗明月(澉水志)
孔夢斗
追詠鄒道鄉所植揚州學四柏
道鄉採芹暇手植四株柏相對有真味愛此歲寒格忠
言賈奇禍幾削諫臣跡柏亦助道鄉每號風雨夕柏死
公不死大名日皦白後人補種之存棠思召伯亭亭儼
相持撑雲空百尺是柏出雖晩風致猶古昔我來跂遺
芳清坐假一席徘徊意難捨猛把闌干拍寄語景行人
用意謹勿窄(惟揚志)
倪垕
垕淮南節度判官
追詠鄒道鄉所植揚州學四柏次前韻
斯文以道重所取不但柏借彼剛特姿昂然見標格歲
華閱如流蒼髯尚陳跡田晝亦奇士三歎子革夕人生
運窮逹敢愛母頭白冷冷清風閒媿死幾侯伯誰歟繼
遺響高臥樓百尺袖攜萬斛珠一笑俯今昔知心古槐
樹交蔭上簾席大開多士鑪韶竽辨節拍所養貴所用
量廣滄海窄(惟揚志)
薛寘
寘字持志明州昌國人慶元五年進士調衡陽
簿
洩潭瀑布
秋高水壯雪飛濤巖水招風怒竅號不是玉虹低㵎飲
白龍施雨下山腰(大德昌國州志)
宋詩紀事卷五十八
