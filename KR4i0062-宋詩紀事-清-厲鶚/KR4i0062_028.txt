宋詩紀事卷二十八錢塘厲鶚撰
李昭玘
昭玘字成季任城人濤五世孫自洛徙齊元豐
二年進士以薦爲祕書正字歷起居舍人崇寧
入黨籍奪官閒居自號樂靜先生有樂靜集
(雲龕李氏序略云伯父詩奇麗愜適章斷句絕餘思羨溢得詩人味外之味)
春日遊金明池
日有江湖思坐無車馬塵橫橋自照水啼鳥不驚人輦
路晴飛絮宫門暗鎖春多情老園吏灑地喜相親(宋文鑑)
觀劉孝嗣寫眞
程生高價傳兩都劉子骨相眞丈夫呼兒當軒試一展
噱噱指點相驚呼此應前日坐頭客何乃不語嚴襟裾
胸中豪氣不可狀但見粉墨無紆餘虎頭食肉亦天賦
尺面封侯宜不誣須知中令有眞相忽效香山悲故吾
凌煙功臣易磨滅貞觀學士猶傳模當時人物不易得
曾看風神有此無
觀江都王畫馬
落落名王唐帝孫筆端飛灑只逡巡風雲絕足知何在
粉墨餘姿若有神可信權奇盡龍種不應腲脮失天眞
驊驑寂寞龍眠死更復何人接後塵
觀畫
夢澤正天寒南峯帶秋色詩人句不盡餘意傳粉墨年
來兩眼昏吏牘苦侵迫明窗展横素刮膜謝砭石往時
蓬萊宫圖畫燦東壁拾遺老隂峭思訓麗春碧經年一
過眼行繞不暇食太行逢李生筆勢妙思索未成眞營
丘不俗巳高格安得十萬錢盡致鵝溪白不須念衣裘
䃜灰日滋殖寫我江湖心浩蕩滿千尺(以上聲畫集)
句
靜疑多事非求福老覺無心勝攝生(優古堂詩話)
劉弇
弇字偉明江西安福人元豐二年進士復中詞
科歷官知峩眉縣改太學博士元符中有事南
郊進大禮賦除祕書省正字徽宗立改著作佐
郎實錄院檢討卒有龍雲集
走筆答郭子隆句稽
春歸幾何時綠樹隂已滿蕭條子雲巷誰借吹噓暖常
日雙柴扉深扃類休澣穉燕掠翩翾疎蟬弄凄斷擷芳
聊自娛任從食息嬾嶷嶷棲鸞郎蝸居間三款兒童憚
逢迎應客事謾誕謝絕高軒榮秖增鼯鼠短賴君不吾
靳慇懃接誾侃酸然梅雨天煩襟斗湔浣
送李侯朝散還任
西山閱今昔章水弄清泚雲陴插天半滕閣中隱起青
鴛千萬家湖光豁如洗鍾陵一都會信亦非偶爾君來
無幾何所得巳倍蓰笑談送白日慷慨拾遐軌成詩殆
百篇天籟落凡耳事竣告還朝相送情難已悲歌一再
行杯觴覆蒼翠秋標拔孤雲鴻鴈思吾子
人日
去年人日螺江邊今年人日在通川故家浩蕩五千里
客子騷屑心茫然霜蘆盡解故時葉生意陡爾歸蘭荃
海風如刀冰塞渡欲航野水雪暗天他鄕信美非吾土
香草悅魂眞浪傳南冠故聲秖操楚劉章雅志惟歌田
五秉如單費廩粟一囊就盡持餐錢顚毛冉冉不吾與
齒根浮動輕于翾小雀誰言畏死鷂未肯屈折同杯棬
章貢直西三徑在爾來望眼欲成穿科桑洗竹眞吾事
孰使齪齪纔充員何時解得無拘束歸釣潭頭楓葉鯿
秋日儀眞即事
丁字河頭紋錦翼似是東園故鸂鷘天風蕭蕭吹汝急
遣汝周章無好色江蘺羃䍥過行人一顧爲之三歎息
我願舴艋從溪翁雙春鋤邊作幽客
莆田雜詩
清樾陂陀外春深四五家叢祠下簫鼓平楚暗桑麻水
國潛虯偃夭程去鳥賖仙山乃在目瀟灑送生涯
九曲池
昔帝檣烏下日邊曾畱清蹕此蹁躚魚龍窟暗浮春漲
鳧雁行低破暝煙星閣摧頽空歲月蕪城埋沒舊山川
後庭一曲陳家破更看當年水調傳
題吉水南華院
紫翠浮浮奪晚昏生涯谷汲與松焚俗塵一點自應少
終日到門惟白雲
野興由來愜杖藜層巒影裏見翬飛虚堂一炷起凝碧
化作九天雲染衣(以上龍雲集)
(獨醒雜志吉水南華院在山谷窮絕處有白雲堂劉偉明未第時曾寓書劒于此堂有詩)
劉跂
跂字斯立摯之子王鞏之壻與弟蹈同登元豐
三年進士遭黨禍爲李延年所誣編管壽春自
號學易老人有學易集
題半隱堂
一堂圖籍自陶冶三徑蕭蘭俱歲華定非平恩許侯宅
會是仲長公理家端居雅不煩摒擋佳設頗嘗成咄嗟
唯我身閒數來往徽弦一汎即生涯(宋文鑑)
絶句
麥隴漫漫宿槀黃新苗寸寸未經霜手中馬箠餘三尺
想見歸時如許長(能改齋漫錄)
句
急雨欲來先暑氣涼風已過卻秋聲(龍山寺話優古堂詩)欲成
蹇士賦應作半人詩(病中)(後村詩話)
黃裳
裳字冕仲南平人元豐五年進士第一累官端
明殿學士禮部尚書有演山集
(王悅序云逸歌長句駿發踔厲兼衆體而有之)
簡元輿祠部
百花巖上仙人住巖下爲州山水聚白頭青冢南北人
倒影沈沈獨懷古倚闌把酒與誰同況是使君爲獻主
應喚漁舟疎葦中旋膾游鱗落紅縷祕書坐上最軒昂
能共春雲爭態度紅衣帶月今何處幾轉春殘掩朱戸
飛船送客空斷腸梁塵謾落聲中句虛白亭前湖水間
忽爲霓裳起思慕出門沙土亂如雨薰風吹夢天南去
燕子樓
盼盼初歸樓上時相如燕子長雙飛有才將色世間少
況復節義猶堪依將軍一去十餘載玉簫瑤瑟無心解
豈不能死空相隨以色累公非所知白老曾爲賦詩客
風䙚花枝醉無力後會勲郎漢陽驛因語戱欷已成昔
走筆還賡美人句猶感白楊堪作柱我來登賞非唐人
尚引多情聊愴神人生眞盡皆爲塵百年一餉難畱春
高樓人散誰復親只有燕子年年新
社日遊雲門山
不須扶我自登山腳力能勝十八盤一字雁低頭上過
兩城人細掌中看雖知北戸緣猶在卻笑南柯夢未闌
忽見歸雲應是信滿襟先得洞天寒
秋日有感
秋來猶寄一涯天葉葉秋聲似去年可恨蕭晨長在客
不堪孤館更聞蟬(以上演山集)
晁說之
說之字以道濟州鉅野人端彥之子自號景迂
生元豐五年進士蘇軾以著述科薦元符末與
崔鶠同書邪籍靖康初召爲著作郎試中書舍
人兼東宫詹事建炎初終徽猷閣待制有景迂
生集
陳叔易被召出山作二絕句
東海一生垂釣客石渠萬卷校書郎丈人風味今如此
鶴到揚州興更長(鶚按此首本集無)
處士何人爲作牙盡攜猨鶴到京華故山巖壑應惆悵
六六峯前只一家
(風月堂詩話唐秦系和韋蘇州詩具銜云東海釣客試祕書省校書郎本朝陳恬叔易隱陽翟)
(澗上號澗上丈人大觀間宋喬年諷監司薦于朝起爲館閣書疏中猶不去丈人之號晁以道)
(作詩譏之其後以道謁叔易于京師有婢應門嚴妝麗服熟視之乃故時澗上赤腳也以道又)
(作一絕云)
明皇打毬圖
宫殿千門白晝開三郎沈醉打毬回九齡已老韓休死
明日應無諫疏來
超然亭戲作(時爲明州船場)
終日一杯終日醉看潮初上看潮回自疑前世陶貞白
乘興閒遊鄮縣來
贈筆處士屠希
屠希祖是屠牛坦今日卻屠秋兔毫自識有心三副健
可憐無補一生勞
排悶
鄜畤來爲吏多愁尚喜論山川分漢郡人物客羌村(老杜)
(詩有羌村)宫廢神仙在天清貳負昏(山海經貳負之梏在此)莫言無
妙麗土穉動金門
(陸放翁䟦景迂此詩云鄜人善作土偶兒精巧雖都下莫及宫禁及貴戚家爭以高價取之喪)
(亂隔絕南人不復知此句遂亦難解可歎)
鄭洛道中遇降羌作(鶚按宋文鑑作晁詠之)
沙場尺箠致羌渾玉陛俱承雨露恩自笑百年家鳳闕
一生腸斷國西門
(老學庵筆記晁氏世居都下昭德坊其家以元祐黨人及元符上書籍記不許入國門者數人)
(以道其一也鄭洛道中遇降羌以道詩云云)
答陳叔易求長松
長松不經黃帝手小斸漫翻嵩室雲縱有何堪寄夫子
鼎頭寶氣自氤氳
思四明所居
今朝旅恨到何處軒窗直到桃花渡桃花渡上風吹雨
道人芒屩誰來去
贈鄜田玘
前世能歌田順郎今身追悔太昌昌戲泥巧盡羣兒態
休憶小姑初倚牀(以上景迂生集)
(老學庵筆記承平時鄜州田氏作泥孩兒名天下態度無窮一對至直十縑一牀至三十千一)
(牀者或五或七也予家舊藏一對臥者有小字云鄜州田玘製)
句
干戈難作牆東客疾病猶存硯北身
(墨莊漫錄晁說之以道作感事詩云云牆東用王君公事而硯北身乃漢上題襟集段成式書)
(云杯宴之餘常居硯北蓋言几案南面人坐硯之北也)
晁補之
補之字无咎年十七從父端友宰杭州之新城
著錢唐七述受知蘇軾舉進士試開封及禮部
别院皆第一元祐中爲著作郎紹聖末謫監信
州酒税起知泗州入黨籍有雞肋集
芳儀曲
金陵宫殿春霏微江南花發鷓鴣飛風流國主家千口
十五吹簫粉黛稀滿堂詩酒皆詞客奪錦揮毫在瑤席
後庭一曲風景改收淚臨江悲故國令公獻籍朝未央
敕書築第優降王魏俘曾不輸織室供奉一官奔武疆
秦淮潮水鍾山樹塞北江南易懷土雙燕清秋夢栢梁
吹落天涯猶並羽相隨未是斷腸悲黃河應有卻還時
寧知翻手一朝事咫尺山河不可期倉皇三鼓滹沱岸
良人白馬今誰見國亡家破一身存薄命如雲信流轉
芳儀加我名字新教歌遣舞不由人採珠拾翠衣裳好
深紅暗盡驚邊塵隂山射虎邊風急嘈雜琵琶酒闌泣
無言數徧天河星只有南箕近鄕邑當年千指渡江來
千指不知身獨哀中原骨肉又零落黃鵠寄意何當回
生男自有四方志女子那知出門事君不見李陵椎髻
泣窮邊丈夫漂泊猶堪憐
(避暑漫鈔李芳儀江南國主李景女也納土後在京師初嫁供奉官孫某爲武疆都監爲遼中)
(聖宗所獲封芳儀生公主一人趙至忠虞部自北歸明嘗仕遼爲翰林學士修國史著虜庭雜)
(記載其事時晁補之爲北都教官覽其書而悲之與顔復長道作芳儀曲云云江州廬山眞風)
(觀李主有國日施財修之刊姓氏于石有太寧公主永禧公主皆李景女不知芳儀者孰是也)
行路難和鮮于大夫子駿
贈君珊瑚夜光之角枕玳瑁明月之雕牀一繭秋蟾一
麗縠百和更生之寶香穠華紛紛白日暮紅顔寂寂無
畱芳人生失意十八九君心美惡誰能量願君虛懷廣
末照聽我一曲關山長不見班姬與陳后寧聞衰落尚
專房
(苕溪漁隱叢話余觀雞肋集古樂府是其所長辭格俊逸可喜)
自題畫畱春堂山水大屏
胸中正可吞雲夢盞裏何妨對聖賢有意清秋入衡霍
爲君無盡寫江天
和李秬雙頭牡丹
二喬新獲吳宫怯雙隗初臨晉帳羞月地故應相伴語
風前各是一般愁
廬山
南康南麓江州北五百僧房綴蜜脾盡是廬山佳絕處
不知何處合題詩
塔山對雨(在新城縣)
山外圓天一鏡開山頭雲起似浮埃松吟竹舞水紋亂
坐見溪南風雨來
謝王立之送蠟梅
去年不見蠟梅開準擬新年恰恰來芳菲意淺姿容淺
憶得素兒如此梅(以上雞肋集)
(墨莊漫錄王直方立之父名棫家多侍兒而小鬟素兒尤妍麗王嘗以蠟梅花送晁無咎以詩)
(謝之有句云云)
考校同文館戲贈子方兼呈文潛
二十年來曹子方新詩曾見未能忘多才善謔稱物芳
吳娃席上呼作郎瞥然何許歲月長只今未老毛髮蒼
自言逢掖非昔狂傳經華隂夫子堂何曾騎馬身挾槍
詔隨上將西擊羌董蒲跗注謂我臧夜行馬嶺飢無糧
鼓鼙驚谷騎卷岡吏呼爲微醉在牀前鋒奄至靈武傍
中堅反後無敢驤城開三日牧蔽隍百駞載笴千橐裝
旌旗立壘烏鳥揚還軍不省一矢亡坐師無獲勞不償
鐃歌入奏虛錦囊秋風鱸魚思故鄕銳頭宜董鸛鵝行
得官猶領萬驌驦王城對巷如參商那知連月居兹房
稱多量少非我王羣公古鏡懸秋光閉門飯飽庭葉黃
秋盤登兔官酌香吳音訛雜變秦涼令壺老柏笑覆觴
淹畱平日夢欲翔得君可樂殊未央人生傾蓋何所望
結交松柏要冰霜中天號出玉璽章青驄御史騰康莊
歸期屈指未可忙聞君況有夢虺祥生女不惡嫁鄰牆
掃軒畱客具酒漿與君更約城南張(同文館倡和詩)
余幹
幹字樗年
次韻贈无咎學士
毗陵城如金斗方往事歷歷那能忘相逢童子佩蘭芳
秀發人指誰家郎未幾重見突而長即今不覺秋蓬蒼
戲笑豈復爲兒狂追昔宓子初登堂辭鋒峭拔森刀槍
器識況遠包夷羌陽秋寧肻露否臧有子遊學先聚糧
相將百里陟岵岡邂逅一揖坐僧牀大辯傾注如無旁
天馬方謂先騫驤觀魚誰復駐濠隍瓜期受代垂趨裝
當路奏牘交稱揚行將起擢奄云亡坐令志氣不得償
傳家豈詫錢一囊諸兒經行名州鄕挾書繼踵諸父行
旋見天衢飛驌驦論治直要超周商術卑效淺笑杜房
況是亨運遭興王致君紹祖邦家光何止追考歸焚黃
䆳庭朝露明芸香異書滿閣秋氣涼詠歌間成隨豆觴
讀之如欲凌雲翔暫迂大手離未央(闕六字)望
挈篋來寄深閨霜賓興賢能視文章尊尚周孔麾韓莊
搜奇殆有通夕忙英游疑動聚星祥我歸復翳環堵牆
世味已能如飲漿羲皇上人琴一張(同文館倡和詩)
耿南仲
南仲字晞道開封府人元豐五年進士徽宗朝
爲太子詹事改寶文閣直學士欽宗朝陞尚書
左丞門下侍郎高宗即位罷爲觀文殿學士提
舉洞霄宫言者論其主和誤國鐫秩安置南雄
州行至吉州卒
秋日同文館次鄧愼思韻
秋日同文館閒無一事依鬭羊誰得雋倦鳥客思歸寢
處還相向過從不患稀何當有星聚誰爲問璇璣
秋日同文館褎然觀國光泗濱何限磬岱麓易求梁劒
氣頻衝斗錐鋒定出囊於余慙拙匠操尺預量長
秋日同文館新涼逐雨回棘垣要吏局蕙悵憶山隈射
爲巧狙發田因文豹來西城隨分鎖夫我室多才
次韻謹思九日考罷試卷呈同院諸公
貢珍已選茂良充猶被拘縻類縛鐘淥酒強陪高館飲
黃花不似故園逢棋枰苦戰挑燈坐蘚壁閒題捧硯從
風葉滿庭秋索寞更籌向盡睡方濃(以上同文館倡和詩)
柳子文
子文字仲遠
次韻呈愼思學士
咸韶濩武來何方鏗鏘入耳安能忘陽春蘭芷秋菊芳
金門詞客青袍郎昭回下燭光燄長深山大澤龍蛇蒼
浩歌激烈元非狂正逢聖主開明堂風煙關塞收旗槍
舞干兩階臣戎羌喋血拓境謀非臧邊城夜行休齎糧
採詩不復嘲青岡蛜蝛戢羽戌婦牀移文北山猿鶴傍
渥洼朱龍兩服驤胥靡版築罷浚隍白環楛矢貢篚裝
航海萬里風帆揚窮邊種落嗟脣亡諸蕃入學願可償
槐花舉子促書囊成均貢士賢登鄕東門宣詔札十行
我慙駑駘追驌驦何敢望回不及商毛遂未至空連房
(同舍十九人余獨後入)賴有墨妙江都王傳摸共分此日光驊
驑騄驃兩耳黃想見蹙踏披天香坐覺暑退秋堂涼拘
攣齷齪漫引觴門外烏兔雙飛翔悠悠逝川東未央故
山魚鳥空相望鄧侯意氣摩秋霜朝吟百篇暮千章駢
羅經史貫列莊落紙但見書吏忙孔鸞羽儀各效祥鄙
夫不學空面牆先饋不用驚五漿鳥號要須賁育張(同文)
(館倡和詩)
商倚
倚淄川人官太學博士入元祐黨籍
秋日同文館次鄧愼思韻
秋日同文館高堂燕集齊杯盤供魯酒殽核欠張梨楊
孟持新論韓莊鄙舊題須知宗匠手文采冠朝閨
秋日同文館何人獨擅場養莪方在沚琢玉已成章筆
别千鋒陣庭焚一炷香得賢從此始豈特致民康
秋日同文館棲林看晚雞斗垂宫殿北月轉戸庭西酒
勸杯中淥詩分燭下題何時還九陌細雨莫成泥
初入試院
承詔掄材敢倦行廣庭深鎖待羣英分場自敵三千客
決勝誰降七十城夜案尚閒塗卷筆曉堂方聽讀書聲
(每早嘗聞无咎諸公讀書聲)歸時還有黃花否已覺秋風滿袖生(以上)
(同文館倡和詩)
李之儀
之儀字端叔之純從弟元豐中舉進士元祐初
爲樞密院編修官從蘇軾於定州幕府元符中
監内香藥庫徽宗朝提舉河東常平坐草范純
仁遺表編管太平州卒
(揮塵後錄元祐間端叔于尺牘尤工東坡先生稱之以爲得發遣三昧)
利州湯泉
華清賜浴記當年偶託荒山結勝緣未必興衰異今昔
曾經天女卸金鈿
(墨莊漫錄利州褎禪山相近地名平疴鎮湯泉溫溫可探是朱砂湯人傳昔有兩美人來浴既)
(去異香郁郁累日不散端叔過浴池上作詩云云)
贈人(一作與當塗楊珠)
通中玉冷夢偏長花影籠階月浸涼挽斷羅巾畱不住
覺來猶有去時香
情隨榆莢不勝飄心似楊花暖欲消擬借瓊林大盈庫
約君孤注賭妖嬈
詠吕吉甫宅晉朝雙檜(用劉夢得韻)
故迹悲涼古木奇勢分庭下蔚相差霜根半露出林虎
畫影全舒破賊旗寶界曾回鋪地色節旄遠映插雲枝
劉郎風韻知誰敵儒帥端能表異時
(墨莊漫錄揚州吕吉甫觀文宅乃晉鎮西將軍謝仁祖宅也在唐為法雲寺有雙檜存焉猶當)
(時物也劉禹錫有詩吉甫家居時檜尚依然建炎兵火樹遂亡矣)
李去言相别二年忽得書知在吳中荅書偶成
官路相逢一笑休共知身世兩虛舟楚材有用誰青眼
趙將無功枉白頭會見姓名通北闕何妨風韻冠南州
求田接武如鳧鷖只欠元龍百尺樓
書扇
幾年無事在江湖醉倒黃公舊酒壚覺後不知新月上
滿身花影倩人扶
曾延之置酒後閣侍人以帬帶求詩
御醅盞畔千頭菊椽燭光中四和香紅粉莫嗟霜滿頷
也應歌處似周郎(以上姑溪集)
借范光禄麻師一雪雀圖(時任許幕)
圖中塵跡已冥冥說著麻翁耳便醒凍雀高低棲舞白
枯槎零亂倚寒青欲憑妙手聊模寫暫借遺蹤作典刑
老去未能忘著相他年要伴草堂靈(過庭錄)
還俗道士
聞道華陽客儒衣謁紫微舊山連藥賣孤鶴帶雲歸柳
市名猶在桃源夢已稀還家見鷗鳥應媿背船飛(老學庵筆)
(記)
趙德儒
德儒爵里未詳與李端叔倡和
中隱庵
在昔避世賢隱居豈自喜甘守西山餓清洗潁陽耳一
旦事高尚萬古激貪鄙孰謂樂山林便可輕朝市竊笑
效顰人不知捧心美妄將凡庸姿敢希明哲軌盜此嘉
遯名紛若干時子仕途指捷徑矯僞汚清史聖朝揚仄
陋采錄無遐邇不遺下體葑況乃中鄕芑多士生此時
貧且賤焉恥夢自傅巖來獵從渭濱起隱居聞此風翻
然烏可已聊爲知者道庶達名庵旨(姑溪集附)
王鞏
鞏字定國莘縣人文正公旦之孫工部尚書素
之子嘗倅揚州坐與蘇軾遊謫監筠州鹽税罷
還官至宗正丞入黨籍自號清虛先生有集
(墨莊漫錄王定國寄詩于東坡荅書云新詩篇篇皆竒老拙此回眞不及矣窮人之具輒欲交)
(割與公魏道輔見而笑曰定國亦難作交代只是且權攝耳)
輓蘇黃門子由
憶昔持風憲防微意獨深一時經國慮千載愛君心坤
道存終始乾綱正古今當時人物盡惆悵獨知音(自注元祐)
(中議册后宣仁御文德殿發册公語余密告吕丞相微仲母后御前殿兹不可啓微仲明日畱身宣仁詔宫中)
(本殿發册時人無知者)
已矣東門路空悲未盡情交親踰四紀憂患共平生此
去音容隔徒多涕淚横蜀山千萬疊何處是佳城(自注公前)
(年寄書約予至許田曰有南齋翠竹滿軒可與定國爲十日之飲此老年未盡之情也)
靜者宜膺壽胡爲忽夢楹傷嗟見行路優典識皇情徒
泣巴山路終悲蜀道程弟兄仁達意千古各垂名(自注公與)
(子瞻嘗泊巴江夜雨相約伴還蜀竟不果歸今子瞻葬汝公歸眉山王祥有言歸葬仁也畱葬達也墨莊漫)
(錄)
蕭相樓
盧杞姦邪四海憂相君邦國自同休分符朝去雲中闕
開府南來江上州百尺樓高瞻故國九華山色倚晴眸
定知直道傳千古杜牧文章在上頭
(方輿勝覽杜牧池州重建蕭相樓記蕭丞相復爲刺史時樹樓于大廳西北隅上藏九經書下)
(爲刺史便廳事大歷十年乙夘建會昌四年甲子權刺史李方元具材刺史杜牧命工皆仍舊)
(制自初至再凡七十一年)
湘山光孝寺
半嶺風吹草木香落階花雨送春忙從師遠借雲庵臥
還我平生午枕涼蓮社緇黃常得伴鹿門妻子亦相將
化身欲似河東柳更向山頭望故鄕(桂林府志)
楊天惠
天惠字祐父郫縣人元豐進士攝卭州學官徽
宗朝上書言事入黨籍卒左丞馮澥志其墓號
西州文伯
次韻吳帥題保福壁
淨缾猶貯近頒冰拄杖還扶舊醉藤遮莫簪花倩天女
未妨燕坐折談僧
送孫正忠移成都小漕
升平芝菌效神奇況乃賢豪用世資人物熙寧中興日
風流荆國適同時起家便作三公客乘傳何爲九折馳
少府但分新賜節石渠猶借舊官儀素心久辨經綸計
妙意前知遇合期聊與西南成勝事暫將清獻續良規
橋横萬里重開府水接雙流共去思怊惆參卿無限意
道傍索筆強題詩
溫江縣二瑞頌(并序)
溫江隷成都遠王畿三千幾百里有奇蓋西南偏邑
也政和二年夏六月有嘉禾產於嚴氏之圃凡二本
是歲十二月復有甘露降于學宫之柏凡三日鄕以
白縣縣以白府府遣從事即縣覈狀皆有實可復不
誣輒具書若圖上尚書省以聞詔下其副尚書禮部
藏焉于是前縣臣宗道馳書諭假彭山丞臣天惠曰
盍頌諸臣對越北闕而奏頌曰
於皇御極百志惟敘曰農而農曰士而士爾安爾宫爾
寧爾畝恩詔數下仁滂德膴農飽以歌士喜式舞恊氣
從之祥嘏如雨廼産嘉禾以慶農扈廼降甘露以幸士
子其慶伊何珠穗紛舉俾爾甌窶戸有億秭其幸維何
雲液醲湑俾爾膏馥濡及嬰孺維我哲后博臨下土相
彼多禾均此靈露道拜稽首誕告奔走惠拜稽首盱衡
語語敢獻稗官以贊矇瞽(以上成都文類)
劉拯
拯字彦修宣州南陵人第進士元豐中爲監察
御史徽宗朝累遷吏部尚書
空心潭
碧潭發幽石瀟灑無纖塵寒光湛秋月有物難比倫離
鉤況無魚千尺徒垂綸到此心已空何用濯我纓(破山寺志)
張商英
商英字天覺號無盡居士蜀之新津人登進士
第爲章惇所薦紹聖初累擢左司諫工部侍郎
大觀中歷尚書右僕射中書侍郎貶衡州復官
卒贈少保諡文忠曾入黨籍有無盡集
(揮塵前錄張天覺紹聖初章子厚薦登言路攻擊元祐諸賢不遺餘力至欲發溫公吕正獻公)
(之墓晚既免相詩有回看同列進不覺寸心忙之句桐江集商英雄辨詭譎自謂得兜率悅之)
(傳天下號相公禪)
孤憤吟
青青一本桑下可百夫息泠泠一井泉上有千人汲千
里以爲郡百里以爲邑生齒豈不繁教化繄爾力何事
北窗人歎此徒勞職(宋文鑑)
畱題護國寺(時爲雒縣主簿經攝垍窯鎮稅)
薄宦區區可歎嗟寂寥寒館過村家神錐豈向囊中出
寶劒聊憑醉後誇就禄勉持毛義檄讀書空滿惠生車
掩關不識青春好一夜狂風已落花(成都文類)
靈泉寺著法華合論作(寺在歸州西三里)
合道通爲七卷經默教開眼示羣生不須天女添瓶水
自有靈泉一派清(方輿勝覽)
中秋
不見柯山客中秋月又圓夜來清滴露天末淡收煙念
遠情非俗凌虛骨欲仙素琴鳴此恨相與對嬋娟(合璧事類)
(前集)
讀書燈
小籠疎四面明紙罩孤燈自小共寒熱相親如友朋舊
書曾徧照新燭莫相憎幾爲吟詩苦畱光到夙興(合璧事類)
(外集)
貓
白玉狻猊藉錦茵寫經湖上淨名軒吾方大謬求前定
爾亦何知不少喧出沒任從倉内鼠鑚窺寧似檻中猿
高眠永日長相對更約冬衾共足溫(合璧事類别集)
華陽洞
素虎班虯躡紫煙幾看滄海變桑田赤城玉笥尋眞後
又到華陽第八天(茅山集)
見山亭
簾卷疎煙醉眼開浮雲飛盡見崔嵬苦嗟霖雨遮藏久
深謝清風引致來丹桂有時明月滿舊山無路白猿哀
禪僧指我眞空理心火茫然一夜灰(杭州府志)
青原山七祖塔
一派青原出少林信衣到此只傳心尋常示衆無人會
盡向廬陵米價尋(青原山志)
題睢陽五老圖肅奉嚴韻
德政調元向道閒天朝詔許實辭冠丹心耿耿懸象魏
青史昭昭照玉桓晚節友賢陽鳳暖老年憂世谷駒寒
太平猶自存龜鑑後進儀刑仰慕看(式古堂書考)
吳與
與字可權漳浦人元豐五年進士餘干令累遷
奉議郎通判潮州
白雲亭(在餘干縣白雲城上唐李德裕建)
高城頓崇岡上與白雲遇昔賢此登臨懷古得佳句結
亭自何人歲月更已屢古篆僅存名頽簷颯將仆我來
訪遺蹤環賞愜幽趣鳩工扶墊隍選木換隳蠹津梁五
道人悉力願相赴經營未終月突兀見翬翥英英蒼梧
雲朝暮此屯聚時從南山來倏向高巖去去來本無心
虛亭日新故因之望故鄕更識親闈處南山互牽情凭
闌目空注(饒州府志)
鄒浩
浩字志完常州晉陵人元豐五年進士擢右正
言坐諫立劉后謫新州徽宗朝遷吏部侍郎再
謫永州大觀元年復直龍圖閣卒入黨籍高宗
朝贈寶文閣學士諡曰忠有道鄕集
送俞秀老歸維揚
踏雪驅驅原憲履御風獵獵老萊衣情投豈比鍾山出
興盡還同剡水歸煬帝池邊松蔭遠維摩室内燭光微
攜笻促席徜徉處應記當年接下機
湖上雜詠
荷葉如錢三月時幅巾藜杖一追隨邇來勝事知多少
惟有風標公子知(杜牧之以白鷺爲風標公子)
過永州澹山巖作
我入幽巖亦偶然初無消息與人傳訓狐戲學仙伽客
一夜飛鳴報老禪(以上道鄕集)
(冷齋夜話鄒志完南遷北還過永州澹山巖巖有訓狐凡貴客至則鳴志完將至而狐輒鳴寺)
(僧出迎志完怪之僧以鳴狐爲對志完有詩云云)
弔仲殊長老
逆行天莫測雉作瀆中經漚滅風前質蓮開火後形鉢
盂殘蜜白爐篆冷煙青空有誰家曲人間得細聽
(老學庵筆記仲殊長老喜食蜜崇寧中忽上堂辭衆閉門自縊死及火化舍利不可勝計鄒忠)
(公作詩云云末句謂其上於樂府也)
游酢
酢字定夫建州建陽人嘉祐間以文行知名程
明道典扶溝學招使肄業登元豐五年進士仕
至監察御史歷知漢陽軍和舒濠三州有集
餞賀方回分韻得歸字
邀客十分飲送君千里歸情隨綠水去目斷白鷗飛松
菊今應在風塵昔已非維舟後夜月能不重依依(濓洛風雅)
題河清縣廨
小院閒亭長薜蘿鹿來穿徑晚經過夕陽蕭散簿書少
窗裏南山明月多
水亭
清溪一曲繞朱樓荷密風稠咽斷流夾岸垂楊煙細細
小橋流水即滄洲(以上河南府志)
鍾伷
伷字少游又字公緒贛州龍南人元豐五年進
士累官廣西計度轉運使進龍圖閣學士兼本
路安撫管句經略使致仕有集
龍南石玉巖
萬石結叢林縈回鳥道深山高雲漠漠洞古綠隂隂壁
擁虯龍篆崖懸鍾鼓音不須愁日暮勝景且追尋(贛州府志)
仵盤
盤字艮翁終南人父信本軍職終文思副使以
蔭補借職元豐中監青州臨淄酒税
絶句
太一峯前是我家滿牀書籍舊生涯春城戀酒不歸去
老卻碧桃無限花
(西溪叢話或以此詩題酒樓皆云是神仙非也)
陳輔
輔字輔之丹陽人少負俊才不事科舉自號南
郭子人稱南郭先生
訪建康楊德逢題壁
北山松粉未飄花白下風輕麥腳斜身似舊時王謝燕
一年一度到君家
(苕溪漁隱叢話楊德逢驥居金陵輔每清明上冢卽過湖隂之居清談終日元豐間頻歲訪之)
(不遇乃題此詩楊歸見之吟賞不置嘗稱于荆公公笑曰此正戲君爲尋常百姓耳楊亦大笑)
湖上有作
平湖共天遠浸月坐寒光乘流溯荃壁棹舟尋葯房佳
人折輕荷隨風來珍香顧眄但微笑眉宇何清揚日暮
共攜手遙指煙中湘(鎮江府志)
周邦彦
邦彦字美成錢唐人邠之姪元豐中獻汴都賦
召爲太學正徽宗朝仕至徽猷閣待制提舉大
晟府出知順昌府提舉洞霄宫晚居明州卒自
號清眞居士有文集
(陳郁話腴周邦彦字美成自號清眞二百年來以樂府獨步貴人學士市儂妓女皆知美成詞)
(爲可愛至于詩歌自經史中流出當時以詩名家如晁張皆自歎以爲不及)
(樓攻媿云清眞樂府播傳風流自命顧曲名堂不能自已)
過羊角哀左伯桃墓(溧水縣南元祐中爲令時作)
古交久淪喪末世尤反覆谷風歌焚輪黃鳥譬伐木永
懷羊與左重義踰血屬客行干楚王冬雪無斗粟傾糧
活一士誓不俱死辱風雲爲慘變鳥獸同躑躅角哀哭
前途伯桃槁空谷終乘大夫車千騎下棺櫝子長何所
疑舊史刊不錄獨行貴苟難義俠輕殺戮雖云匪中制
要可興薄俗荒墳鄰萬鬼溘死皆碌碌何事荆將軍摻
戈相窘逐
鳳凰臺
危臺飄盡碧梧花勝地凄涼屬梵家鳳入紫雲招不得
木魚堂殿下飢鴉(以上景定建康志)
春帖子
鸞輅青旗殿閣寬祠官奠璧下春壇曉開魚鑰朝衣集
綵勝飄揚百辟冠(合璧事類前集)
春雨
耕人扶耒語林丘花外時時落一鷗欲驗春來多少雨
野塘漫水可迴舟(後村千家詩)
曝日
冬曦如村釀奇溫止須臾行行正須此戀戀忽已無(齊東)
(野語)
天賜白(并序)
永樂城陷王湛曲眞夜縋以出眞持木爲兵且走且
敵前陷大澤中顧其旁有馬而白暫上馳去五鼓達
米脂城因以得脱眞名其馬爲天賜白蔡天啓得其
事於西人邀予同賦
君不見書生鐫羌勒兵入羌來薄城束練急蠟丸飛出
辭大家帳下健兒紛雨泣鑿沙到石終無水擾擾萬人
如渴蟻挽絙竊出兩將軍虜箭隨來風掠耳道傍神馬
白雪毛噤口不嘶深夜逃忽聞漢語米脂下黑霧壓城
風怒號脱身歸來對刀筆短衣射虎朝朝出自椎雜寶
塗箭創心折骨驚如昨日榖城魯公天下雄隂陵一跌
兵力窮檥舟不渡謝亭長有何面目歸江東將軍偶生
名已弱鐵花暗澀龍文鍔縞帳肥芻酬馬恩閒望旄頭
向西落(陳郁話腴)
翟嗣宗
嗣宗臨淮尉
偶見蜘蛛因成四韻
織絲來往疾如梭長愛騰空作網羅害物身心雖甚小
漫天綱紀亦無多林間宿鳥應嫌汝簾下飛蟲亦懼他
莫學螳螂捕蟬勇須知黃雀奈君何
(復齋謾錄翟尉臨淮頗爲監司所窘遂于館驛題蜘蛛云云林子中時爲發運過而見之召而)
(誚責且戒以毋爲浮薄因薦之于朝)
陳傳
佐郎將
林中生致佐郎將名王頭顱十四五乾德可禽嗟不謀
同惡相濟能包羞降書冉冉過中洲中軍傳呼笑點頭
蠻首算成勿藥喜君臣稱觴弭多壘元戎凱旋隔天水
夜經桄榔趨決里驅將十萬人性命換得交州數張紙
(揮麈後錄元豐中交趾李乾德陷邕廉州詔郭逵討之遂復邕州進次富良江又破之獲賊將)
(洪眞太子者於是乾德議降而逵以重兵壓富良江與交人止一水之隔吳沖卿丞相忌其成)
(功堂帖令班師逵逗遛不進交人大入全軍皆覆逵坐貶秩當時詩人陳傳作佐郎將云云)
魏泰
泰字道輔襄陽人曾布之婦弟爲人無行而有
口米元章稱其與王平甫並爲詩豪崇觀間章
惇爲相欲官之不就有臨漢隱居集東軒筆錄
隱居詩話
(桐江詩話道輔試院中因上請主文恃才豪縱不能忍一時之忿毆主文幾死坐是不許取應)
(潘子眞詩話道輔博極羣書尤能談朝野可喜事亹亹終日)
挽王平甫
海内文章傑朝廷亮直聞黃瓊起處士子夏遽修文貝
錦生遷怒江湖久離羣傷心王佐略不得致華勲
(東軒筆錄熙寧中河東河北陜西大飢百姓流移于京西就食鄭俠監安上門遂畫流民圖及)
(䟽言時政之失遂坐流竄而中丞鄧綰知諫院鄧潤甫言王安國嘗借俠奏槀觀之有奬成之)
(言意在非毁其兄坐此放歸田里逾年起爲大理丞監眞州糧料院不赴而卒余嘗爲挽詞頗)
(道其事)
題黃魯直集
端求古人遺琢抉手不停方其得機羽往往失鵬鯨
(隱居詩話黃庭堅喜作詩得名好用南朝人語專求古人未使之一二竒字綴葺而成詩自以)
(爲工其實所見之狹也故句雖新竒而氣乏渾厚吾嘗作詩題編後云云蓋謂是也)
荆門别張天覺
秋風十驛望台星想見冰壺照坐清零雨已回公旦駕
挽鬚聊聽野王筝三朝元老心方壯四海蒼生耳已傾
白髮故人來一别卻歸林下看昇平
(桐江詩話詩律峻峭今人不可及也)
闕題
博山燒沈水煙燼氣不滅日暮向門前楊花散成雪
(潘子眞詩話不減江左詩人語暗人初睡金鴨優古堂詩話秦少章詩燭花漸)
(無煙卻有香魏道輔詩云云與少章詩意同)
寄米元章
綠野風回草偃波方塘疎雨淨傾荷幾年蕭寺書紅葉
一日山隂換白鵝湘浦夕同要月醉洞湖還憶扣舷歌
緇衣化盡故山去白髮相思一倍多(淨名齋帖)
邵緝
緝神宗朝提舉淮南常平事
題長興吳城
高臺無地曲池平漂泊句吳宿古城一岸溼雲沈夜色
四山涼葉下秋聲(湖州府志)
王无咎
无咎字補之南城人官直講
遊麻姑山
仙軿昔日此流連氣象遼遼尚宛然溪落斷崖爲遠瀑
路從絶頂見平田千年芝有靈禽戲一洞雲畱羽客眠
已樂勝游塵境外況陪清論酒尊前(麻姑山志)
劉誼
誼字宜翁長興人第進士元豐間廣東江西提
舉常平官上疏論新法勒停隱茅山
題黃山溫泉
山有靈砂泉色紅滌除身垢信成功不除心上無明業
只與山間衆水同(曲洧舊聞)
居茅山作
曾跨江西使者鞍舊言才上便休官三茅得夢全清瘦
頭髮鬅鬙布襖寬(西吳里語)
趙彥若
彥若字元考師民子以父任爲將作監簿元豐
中歷官祕書監哲宗朝累擢禮部尚書翰林學
士紹聖初貶安遠軍節度副使澧州安置卒與
黨籍有集
端午帖子
揚子江中方鑄鏡未央宫裏更飛符菱花欲共朱靈合
驗盡神姦又得無(容齋五筆)
周壽
壽字李老一字元翁濂溪先生長子元豐五年
進士初任吉州司戸次秀州知錄終司封郎中
題金粟寺菴
清池帶蒼巘結構俯林麓扶疎竹外山相向隔羅縠老
禪謝人境歲晚收白足誰聆跫然音息隱尚爭逐道場
坐千劫不媿桑下宿定中觀潮汐絕事心已熟(常棠澉水志)
徐嘉言
嘉言知海鹽縣事
題金粟寺菴和前韻
招提敞山嵒新菴隱嵒麓石沼引清流風漪皺文縠晴
暉滿虛室一水淡自足(菴前有含暉亭)心明身宴閒境寂誰
尋逐寒林帶月行夜榻和雲宿若欲問西來一齋飽秋
熟(澉水志)
趙大成
閏中秋
桂影中秋特地圓況當餘閏魄澄鮮因懷勝賞初經月
免使詩人歎隔年萬象斂光增浩蕩四溟收夜助嬋娟
鮮雲清廊心田豫乘興能無賦詠篇(合璧事類前集)
宋詩紀事卷二十八
