宋詩紀事卷八錢塘厲鶚撰
杜衍
衍字世昌越州山陰人大中祥符元年進士仁
宗朝拜同中書門下平章事罷知兗州以太子
少師致仕封祁國公卒贈司徒兼侍中諡正獻
(石林詩話杜正獻公自少清羸若不勝衣年過四十鬢髮即盡白雖立朝孤峻凛然不可屈而)
(不為竒節危行歐公素出其門公謝事居家歐適來為守相與甚懽公不甚飲酒唯賦詩酬唱)
(是時年八十然憂國之意猶慷慨不巳每見于色歐和詩有貌先年老因憂國事與心違始乞)
(身公得之大喜常自諷誦當時以謂不惟曲盡公志雖其形貌亦在模寫中也)
(蔡寬夫詩史杜正獻公以直諒端方名天下平生踐履未有一事少出禮法年過七十謝事始)
(學草書遂盡其妙今使人每見之其英特爽秀無所降屈之氣猶可想見)
林下書懷
從政區區到白頭一生寧肯顧恩讐雙鳧乘雁常深媿
野馬黃羊亦過憂豈是林泉堪佚老只緣蒲柳不禁秋
始終幸會承平日樂聖唯能擊壤謳
(皇朝類苑野馬黃羊乃張說傳所謂吾肉非黃羊必不畏喫血非野馬必不畏刺是也)
幽居卽事
寂寂復寂寂告老閒居日徑草高於人林鳥熟如客黃
卷不釋手清風常滿室内顧平生心無過此時適(宋文鑑)
睢陽五老圖(并序)(時祁公年八十)
夫蹈榮名而保終吉都貴勢而躋遐耉白首一節人
生所難今致政官師相國杜公雅度敏識圭璋巖廟
清德令望龜準當世功成自引得謝君門視所難得
者則安享之謂所難行者則恬居之燕申睢陽與賓
客太原王公故衞尉河東畢卿兵部沛國朱公駕部
始平馮公咸以耆年挂冠優遊鄉梓暇日宴集為五
老會賦詩酬唱怡然相得宋人形於繪事以紀其盛
昔唐白樂天居洛陽為九老會於今圖識相傳以為
勝事距兹數百載無能紹者以今況昔則休烈鉅美
過之明逸遊公之門久矣以鄉閭世契倍厚常品今
假守留鑰日登翹館因得圖像占述序引以代鄉校
詠謠之萬一至和丙申中秋日錢明逸序
五人四百有餘歲俱稱分曹與挂冠天地至仁難補報
林泉幽致許盤桓花朝月夕隨時樂雪鬢霜髯滿座寒
若也睢陽為故事何妨列向畫圖看(事文類聚前集)
(澠水燕談慶歴末祁公告老退居南京與太子賓客致仕王渙光禄卿致仕畢世長兵部郎分)
(司朱貫尚書郎致仕馮平為五老會吟醉相勸士大夫高之祁公以故相耆德尤為天下傾慕)
(兵部詩云九老且無元老貴莫將西洛一般看五人年皆八十餘康寧爽徤相得甚歡故祁公)
(詩云五人四百有餘歲俱稱分曹與挂冠而畢年最高時九十餘故其詩云非才忝預最高年)
(是時歐文忠留守睢陽而歎慕借其詩觀之用次韻卒章云聞說優遊多唱和新詩何惜借傳)
(看)
和孫珪祕丞說章草書
老來楷法不如初試向閒齋習草書下筆何曾見飛動
彫章早巳過吹噓伯英比聖功難到懷素稱狂力有餘
若謂伊余堪繼踵只應緣木可求魚(苕溪漁隱叢話)
睢水卜居
無似老且病惟恐歸田遲一旦得引年九天還聽卑為
霑二品禄俾盡百年期恩深淪骨髓感極橫涕洟始營
菟裘地同向睢水湄城隅最窮僻匠者寧求竒卜築悉
由已軒牖亦隨宜外以庇風雨内以安妻兒燕雀莫羣
噪鷦鷯纔一枝因念古聖賢名為千古垂何嘗廣居室
儉為後人師亞聖樂簞食寢丘無立錐文終防世奪景
相恥家為文園四壁立鄭公小殿移伊余具員者適會
承平時無術毗萬務無才抗四夷為郡亦齪齪勞心徒
孜孜保身亦天幸拊已宜自知開卷顔間厚復懼來者
嗤勖哉知止足清白猶可追(合璧事類别集)
蓮花
鑿破蒼苔作小池芰荷分得綠差差曉來一朵烟波上
似畫真妃出浴時(後村千家詩)
鄉有好事者出君謨行草八分書數幅中有梅聖
俞詩一首因成拙句以識二美
莆田筆健與文豪尤愛南山縣詠高欲使英辭長潤石
每逢佳句卽揮毫清如韶濩諧音律逸似鸞皇振羽毛
羲獻有靈應悵望當時不見此風騷(瀛奎律髓)
雨中荷花
翠蓋佳人臨水立檀粉不勻香汗濕一陣風來碧浪翻
真珠零落難收拾(少室山房續筆叢)
寶林寺
中懷無絆外緣閒深掩禪扉客到難勝景可曾飛錫去
好山多秖捲簾看晝升講座天花落夜步吟軒海月殘
今日逢師堪論道歸心愁思一時寬(越詠)
題懷素自題卷後
狂僧草聖繼張顛卷後兼題大歴年堪與儒門為至寶
武功家世久相傳
遠蒙運使度支以資政范公所寄黃素小字韓文
公伯夷頌請許昌文公淮西富公題詩於後才翁
復綴雅什兼寄長安晏公公亦有作衍久兹休退
人事僅廢不意雅故未移悉以副本為貺俾愚繼
之斷此怔忪旣感且愧輒爾率強成拙句奉呈敢
言亦驥之乘聊為續貂之比耳衍上
希文健筆妙韓文文為首陽山下人寧止一言旌義士
欲教萬古勸忠臣頌聲益與英聲遠事蹟還隨墨蹟新
當世宗工復題詠尤宜率爾盡書紳(以上式古堂書考)
畢世長
世長天聖中以虞部郎中知台州司農卿致仕
睢陽五老會詩(年九十四歲)
非才最忝預高年分務由來近挂冠敢造鉅賢論軌躅
幸依都府得盤桓篇章捧和慙風雅眷待優隆荷歲寒
儻許衰容參盛列欲憑繪事永傳看(事文類聚前集)
馮平
平駕部郎中致仕
睢陽五老會詩(年八十七歲)
詔恩分務許優閒肯借留都獬豸冠名宦儻來空擾攘
丘園歸去且盤桓醉遊春圃烟霞暖吟聽秋潭水石寒
退傅況兼為隱伴紅塵那復舉頭看(事文類聚前集)
王渙
渙禮部侍郎致仕
睢陽五老會詩(年九十歲)
分曹歸政養耆年李下何由更整冠賢相賦詩同笑傲
聖君優詔許盤桓龐眉老叟俱稱壽凌雪喬松豈畏寒
屈指五人齊五福鄉人須作二疏看(事文類聚前集)
朱貫
貫兵部郎中致仕
各還朝政遇堯年鶴髮俱宜預道冠乍到林泉能放曠
全抛簪紱尚盤桓君恩至重如天覆相座時親畏地寒
九老且無元老貴莫將西洛一般看(事文類聚前集)
曹修古
修古字述之建安人大中祥符元年進士官監
察御史天聖初抗疏忤旨出知興化軍卒贈右
諫議大夫
池上
荷葉罩芙蓉員香暎嫩紅佳人南陌上翠蓋立春風(青箱)
(雜記)
題清心堂(在興化軍治詩刻于壁)
天府鞠囚三節日霜臺待漏五更時薰風一覺清涼睡
莫問浮名高與卑(興化府志)
曹修睦
修睦修古弟大中祥符元年進士官司封員外
郎分司南京致仕
贈仁曉禪師竹簟
翠筠織簟寄禪齋半夜秋從枕底來若也此時人問道
涼天捲卻暑天開(青箱雜記)
葛宫
宫字公雅丹陽人大中祥符元年進士仕至工
部侍郎立方之曾伯祖有青暘集
句
翩翻燕子朱門静狼藉梨花小院閒(韻語陽秋)
蕭貫
貫字貫之臨江軍新喻人大中祥符二年進士
第二累官刑部員外郎知饒州遷兵部員外郎
宫中曉寒歌
十二嶤關隱空綠獸猊呀酒椒壁馥渴烏涓涓不相續
轆轤欲轉霏紅玉百刻香殘隕蓮燭五龍吐水漫寒漿
紅綃佩魚無左璫兩兩懸足瞻扶桑紅萍半規出波面
回首觚棱九霞絢鳴鞘遠從天上來大劒高冠滿前殿
(宋史文苑傳貫初感疾夢綠衣中人召至帝所賦禁中曉寒歌詞語清麗人以比唐李賀)
(豫章詩話蕭貫少時夢至一宫殿羣女如神仙一人授紙云此衍波牋煩賦曉寒歌貫援筆立)
(成云云仙曰子詩甚有竒語異日必貴)
程琳
琳字天球博野人祥符四年進士舉服勤詞學
科慶歴中官至鎮安軍節度使同平章事卒贈
太師中書令諡文簡
海棠
海外移根灼灼竒風情閒麗比應稀晶熒寶萼排珠琲
旖旎芳叢蔟繡帷繁極只愁隨暮雨飄多何計駐春暉
浣花溪上年年意露濕烟霞拂客衣(海棠譜)
司馬池
池字和中陜州夏縣人舉進士歴官至天章閣
待制知河中府徙同州又徙杭州晉州
行色
冷於陂水淡於秋遠陌初窮到渡頭賴是丹青不能畫
畫成應遣一生愁
(中都志行色詩石刻在故安豐縣張文潛作記云待制司馬公嘗監安豐酒税作此詩其孫宏)
(知縣事刻于石梅聖俞嘗言詩之工者寫難狀之景如在目前含不盡之意見于言外此詩有)
(焉)
燕肅
肅字穆之青州益都人第進士累遷龍圖閣待
制知鄧州以禮部侍郎致仕
(宋史本傳肅喜為詩能畫入妙品嘗造指南車記里鼓二車及敧器以獻又上蓮花漏法在明)
(州為海潮圖著海潮論二篇繫犀帶遷龍圖閣直青箱雜記本朝之制待制止)
(學士始賜金帶燕公為待制十年不遷乃作陳情詩上時宰曰鬢邊今日白腰下幾時黃時宰)
(憐之未幾遷直學士)
僻居
茅齋城市遠草徑接漁村白日偶無客青山長對門藥
爐留火煖花塢帶烟昏静坐搜新句冥心傍酒樽(宋文鑑)
贈惠山慶上人
陸羽泉邊倚瘦筇參差臺殿映疎松五天講去春騎虎
一鉢擎來晝伏龍像閣磬敲清有韻蘚庭雪過静無蹤
相逢多說遊方話知老靈山第幾峯(無錫縣志)
蔣堂
堂字希魯宜興人大中祥符五年進士仁宗時
歴官江淮發運使禮部侍郎嘗兩守吴郡後謝
事因家焉自號遂翁有吴門集
贈陳虞卿
寵秩拜春坊歸休識慮長埽門卑魏勃設醴謝元王一
水蓴鱸國羣山橘柚鄉喜君添老社煙駕尚徜徉
(中吴紀聞陳之竒字虞卿鄉人以其有賢德故以君子稱之雖閭巷小兒亦知愛敬有争訟久)
(不决者跨蹇驢至其家以大義感動之皆為之革心自挂冠後閒居十八年熙寧初卒葬花山)
(王岐公為作志題之曰陳君子墓銘始公之謝事也蔣堂侍郎語人曰舉天下皆知有富貴而)
(虞卿獨以知止易衆人之心吾喜林下有人矣)
新井歌(并序)
堯峯顥暹遲禪師有道行居常遊吾門一日且曰山鑿
石造井逾歲僅成旣冽而甘大為叢林之利願得紀
述以永其傳因作歌云
白雲莽莽青山頭一穴四面飛泉流其初山間舊井涸
枯腸燥吻海衆羞于時大士寶雲者頤指土脈智慮周
山靈所感道心爽檀施聿來工力鳩雲鍤齊下遠雷動
石火内擊飛星稠百尺虛空廓地表(自注鑿井求水出土一尺卽有一尺)
(虛空見内書)一泓清冽呀深幽人疑從天墮月窟或問何處
移龍湫次則其徒駭殊勝競持應器嘗甘柔飢狖連臂
喜跳擲渴烏引喙鳴鉤輈碧甃光中轆轤曉銀牀側畔
梧桐秋寶坊金地互相映谷鮒坎蛙難此留傍俯江形
小衣帶下窺湖面卑浮漚何兹鑿飲有功利一掬入口
醍醐優熱者濯之昏鈍洪病者沃之沈痼瘳而我時邀
墨客去松澗遠挈都籃遊淨瓶汲引試香荈雅具羅列
無腥甌(自注茶經羶鼎腥甌非器也)比之玉乳不差别(自注曲阿有玉乳泉)
誚彼練月多謬悠(自注俗傳天竺有練月井而茶經水記皆不載)今兹泉眼在
魯塢所喜雲液鄰莬裘(自注魯塢乃堯峯地予所居去之一舍)苧翁旣往
乏鑒者水記未載予將修此山此井永不廢此歌其庶
傳南州
過葉道卿侍讀小園
秀野亭連小隠堂紅蕖綠篠媚滄浪卞山居士(自注道卿自號)
(也)無歸意卻借吴儂作醉鄉(自注蘇人多遊飲于此園)
隠圃
雅得莬裘地清宜隠者心綠葵才有甲青桂漸成陰獨
曳山屐往無勞俗駕尋湛然常寂處水月一菴深
南湖臺
危臺竹樹間湖水伴深閒清淺採香徑方圓明月灣放
魚隨物性載石作家山自喜歸休早全勝賀老還
嶢榭水中央兹為隠遯鄉小園香寂寂一派曉泱泱烟
草碧彌岸露桃紅壓牆(自注新植桃一百本)鴟夷儻居此未必入
滄浪
水次揭危亭烟堤四面平栽蘆延宿鷺種柳待啼鶯雪
霽清流漲風來夜艇橫輕微莫臨墍吾老嬾逢迎(以上吴郡)
(志)
(吴郡志隠囿在靈芝坊樞密直學士蔣堂之居堂兩守吴謝事因家焉自號遂翁囿中有巖扃)
(水月菴烟蘿亭風篁亭香嵒峯古井貪山等堂嘗自賦隠圃十二詠結菴池上名水月宅南小)
(溪上結宇十餘柱名溪館又築南湖臺于水中皆有詩)
守會稽日修永和故事作
一派西園曲水聲水邊終日會冠纓幾年詩筆無停綴
不似當年有罰觥(會稽志)
贈惟政禪師
禪客尋常入舊都黃牛角上挂瓶盂有時帶笠穿雲去
便好和雲作畫圖
(西湖高僧事略惟政禪師字渙然居功臣山淨土院出入常跨一黃牛慶歴中侍郎蔣公堂贈)
(詩蓋實錄也)
題&KR1432;亭
&KR1432;亭深處枕清溪萬木回環盡翠微梅萼破香知臘近
柳梢含綠認春歸風前列嶂琴三疊雪後羣山玉四圍
顧我此來盤礴久塵勞瀟灑頓忘機(常州府志)
句
深鎖煙光在樓閣旋移春色入門牆(題吴殿丞應之新葺兩圃圃中有紅)
(梅閣吴有姬曰紅梅因以名閣)(吴郡志)
蔡齊
齊字子思萊州膠水人大中祥符八年進士第
一仁宗朝拜禮部侍郎參知政事出知潁州卒
贈兵部尚書諡文忠
(孔平仲談苑真宗臨軒策士夜夢牆下有菜一苗甚盛與殿基相高及拆第一卷乃是蔡齊上)
(見其容貌曰得人矣特詔金吾七人清道自齊始)
小孤山
危峯屹立長江上勢折華胥限百蠻鼇背孤撐青玉柱
斗杓斜插翠雲鬟月生西海初三夜潮到東吴第一關
安得扁舟多載酒放歌擊楫浪花閒(安慶府志)
黃鑑
鑑字唐卿浦城人大中祥符八年進士累遷太
常博士為國史院編修官出倅蘇州有楊文公
談苑楊公筆苑句圖
送李殿省赴任常熟(卽都尉元昆)
吴山紫翠倚晴空潘令風流向此中雨飽公田方稼稔
春生香徑雜葩紅綵艫銜尾凌波駛頳鯉駢頭薦俎豐
玉季情深重暌索南雲延脰接飛鴻(吴都文粹)
謝絳
絳字希深濤之子以任補校書郎復登大中祥
符八年進士甲科仁宗朝累除知制誥判吏部
流内銓太常禮院出知鄧州有集
(儒林公議謝絳吴人有詞藻景祐中知制誥然輕黠利脣吻人罕測其心人謂之十一面觀音)
小隠園詩(并序)
余近營别墅於小隱巖忽憶癸酉冬春詔逆虜使於
陳橋驛夢中偶賦及寤寫在牘背今因巖名知所賦
三言前契矣遂足為八句
僕本塵外士功名若毫末因尋小隠園忽見羣芳發昔
夢宛可記靈契方兹達會須挂朝纓歸弄巖前月
荅梅聖俞問隱
聖俞一紙書問我小隠居小隠詎有異築室數畝餘巖
壑不峻崪田園非美腴所欲近丘墓歲時來埽除先人
夢讀史遵道本聖徒絶筆於此詩子孫無忽諸刻石置
中堂但使過者趨題榜為服訓義取銘盤盂後嶺雙松
亭徑術何縈迂下臨富春渚萬象生有無東偏作草舍
可以施琴壺門前碧塘水萬本栽荷蕖風來觸香氣長
著人衣裾溪水決決流黍稻可勿枯柔桑及美果種廣
莫記株澗草不識名野禽多異呼坐此易歲晏漸與人
世疎在昔東陵侯瓜壠猶親鉏楊惲謝九列種豆南山
隅余嘗考槃賦從我者誰歟近來傅越石趣尚若不殊
儻閒丘壑徑不願升斗儲如君美材具日月升雲衢安
敢預招挽粗自陳其愚(以上杭州府志)
(富春遺事梅聖俞堯臣與謝希深為詩文友互相切劘希深居富陽小隠山别築室曰讀書堂)
(構雙松亭于前倚山臨江雜植花果沼荷稻圩環流布種頗稱幽人之居聖俞慕悦其風時以)
(詩文問荅倡和一時傳為雅事云)
句
王貌閒如鶴黃吟苦似猿
(職官分紀國朝天聖中修國史王安簡謝陽夏李邯鄲黃唐卿為編修官安簡神情沖澹唐卿)
(刻意篇什謝戲為句云云)
范仲淹
仲淹字希文其先邠人後徙吴縣大中祥符八
年進士仁宗朝擢右司諫歴樞密副使參知政
事以資政殿學士為陜西四路宣撫使知邠州
徙鄧州荆南杭州青州卒贈兵部尚書諡文正
有丹陽集
(孔平仲談苑范文正公幼孤隨母適朱氏因冒朱姓後復本姓啟曰志在投秦入境遂稱于張)
(禄名非霸越乘舟乃效于陶朱止彈履霜一操老學菴筆記范文正公喜彈琴)
(時人謂之范履霜)
牡丹
陽和不擇地海角亦逢春憶得上林色相看如故人
(澠水燕談海陵西溪鹽場初吕文靖公嘗官于此手植牡丹一本有詩刻石後范文正公亦嘗)
(臨莅復題一絶人以二公詩筆貴重護欄歲久茂盛每歲花開百朵為海濱竒觀)
淮上遇風
一櫂危如葉傍觀欲損神他年在平地無忽險中人
(后山詩話雖弄翰戲語卒然而作其濟險加澤未嘗忘也)
懷慶朔堂(曰琯按饒州府志堂在舊州治内公謫守時建)
慶朔堂前手自栽便移官去未曾開如今憶著成離恨
秖託春風管領來
(卻掃編春風鄱陽天慶觀道士也其所居之室曰春風軒因以自名公在郡時與之遊今移守)
(丹陽蓋以寄之云陽喜樂籍未幾召還作詩寄西溪叢語公守鄱)
(後政云云到京以綿臙脂寄其人題詩云江南有美人别後長相憶何以慰相思贈汝好顔色)
(至今墨跡在鄱陽士大夫家)
贈葉少卿
退也天之道東南事了人風波抛舊路花月伴閒身湖
外扁舟遠門中駟馬新心從今日泰家似昔時貧見子
登西掖攜孫過北隣白雲高閣曙淥水後池春尊酒呼
前輩爐香叩上真只應陰德在八十富精神
(中吴紀聞葉參字少列嘗守吴郡旣謝事因居焉其子清臣字道卿登禁從持本路漕節侍養)
(搢紳榮之范文正公贈以詩)
觀風樓
高壓郡西城觀風不浪名山川千里色語笑萬家聲碧
寺煙中静紅橋柳際明登臨豈劉白滿目是詩情
(中吴紀聞子城之西舊建樓其上名觀風在唐但謂之西樓白樂天有西樓命宴詩後改為觀)
(風今復名西樓矣公作守時賦詩)
虎丘
昔見虎眈眈今為佛子巖雲寒不出寺劒淨未離潭幽
步蘿垂徑高禪雪閉菴吴都十萬戶烟瓦徧東南
木蘭堂(堂在郡治後唐張摶自湖州刺史移蘇州于堂前大植木蘭花當盛開時燕郡吏詩)
(客)
堂上列歌鐘多慙不如古卻羨木蘭花曾見霓裳舞(自注)
(白樂天為蘇州刺史常教此舞)
野色
非烟亦非霧羃羃暎樓臺白鳥忽點破殘陽還照開肯
隨芳草歇疑逐遠帆來誰會山公意登高醉始回
(林下偶談范文正此詩不下司馬池行色之作梅聖俞所謂寫難狀之景如在目前也)
芝山寺(在廬山)
樓殿冠崔嵬靈芝安在哉雲飛過江去花落入城來得
食鴉朝聚聞經虎夜回偶臨西閣望五老夕陽開
饒州作
三出邊城鬢似絲齋中瀟灑過禪師每疎歌酒緣多病
不負雲山賴有詩半雨黃花秋賞健一江明月夜歸遲
人間禍福何須道問著衰翁也自知
送鄞尉竇君
片帆飛去若輕鴻一霎春潮過浙東王謝江山久蕭索
子真今為起清風
送丁司理赴明州
仙家枝葉令威孫南去司刑庇越民金闕道書微旨在
獄多陰德是真人(道書謂升真者皆須曾為獄官)
瀟灑桐廬郡
瀟灑桐廬郡烏龍山靄中使君無一事心與白雲空
瀟灑桐廬郡家家竹引泉令人思杜牧無處不潺湲
瀟灑桐廬郡全家長道情不過歌舞事繞舍石泉聲
瀟灑桐廬郡嚴陵舊釣臺江山如不勝光武肯教來(以上)
(范文正公集)
嚴陵祠
漢包六合網英豪一箇冥鴻惜羽毛世祖功臣三十六
雲臺爭似釣臺高(湘山野錄)
北固樓
北固高樓海氣寒使君應此凭闌干春山雨後青無數
借與淮南子細看(方輿勝覽)
桐廬方正父家藏唐翰林畫白芍藥予來領郡事
因獲一見感歎久之題二十八字景祐元年十月
七日
治亂興衰甚可嗟徒憐水調訴榮華開元盛事今何在
尚有霓裳寄此花(困學齋雜錄)
滕宗諒
宗諒字子京河南人大中祥符八年進士從泰
州軍事推官召試學士院改大理寺丞歷左司
諫出知湖虢岳蘇四州
贈回道士
華州回道士來到岳州城别我遊何處秋空一劒横
(東軒筆錄宗亮謫守巴陵郡有華州回道士上謁風骨聳秀神宇清邁滕知為異人口占一詩)
(贈之)
遊茅山
句曲山中古洞天金堂玉室地相連方當蘧子知非日
已過茅君得道年(鎮江府志)
王益
益字舜良臨川人荆公之父祥符八年進士任
蜀之新繁令至都官員外郎
和梅公儀留題重光寺羅漢院贈憲上人
曉剃吟髭雪半零海窗曾呪鉢龍醒早同西竺能持法
應笑南僧不會經雲氣晝閒侵麈柄蘚痕春老上銅瓶
近來禪觀都無語手指餘花滿寺庭(成都文類)
詹中正
中正衢州人大中祥符入年甲科時稱詹白雲
退居
宦情文思競闌珊利戶名樞莫我關無可奈何新白髮
不如歸去舊青山須知百歲都為夢未信千金買得閒
珍重尊中賢聖酒非因風月亦開顔
句
吟餘妓散杯中酒歸去蝶隨頭上花(以上瀛奎律髓)
田況
況字元均冀州信都人舉進士甲科復舉賢良
方正累遷右正言知制誥以右諫議大夫知成
都府召為御史中丞樞密使終尚書右丞贈太
子太保諡宣簡有金巖集
琴堂
西漢文章世所知相如閎麗冠當時遊人不賞凌雲賦
只說琴堂是故基
成都遨樂詩
元日登安福寺塔
歲歷起新元錦里春意早詰旦會朋寀羣遊僕騶導像
塔倚中霄翬檐結重橑隨俗縱危步超若薄清昊千里
如指掌萬象可窮討野闊山勢迥寒餘林色老遨賞空
閭巷朅來喧稚耄人物事多閒車馬擁行道顧兹歡娱
俗良慰羇遠抱第念民政疎無庸荅宸造
二十八日謁生禄祠遊淨衆寺
千騎出重闉嚴祠淨宇鄰映林沽酒旆迎馬獻花人豔
日披紅霧香颸起路塵韶華特明媚不似遠方春
三月三日登學射山
麗日照芳春良辰重元巳陽濱修袚除華林程射技所
尚或不同從俗亦足喜門外盛車徒山半列鄽市彩堋
飛鏑遠醉席歌聲起回頭望城郭烟靄相表裏秀色滿
郊原遙影落川涘目倦意猶遠思餘情未已登高貴能
賦感物暢幽旨宜哉賢大夫由斯見春美
四月十九日汎浣花谿
浣花溪上春風後節物正宜行樂時十里綺羅青蓋密
萬家歌吹綠楊垂畫船疊鼓臨芳漵綵閣淩波汎羽巵
霞錦漸曛歸櫂促滿城懽醉待旌旗(以上成都文類)
种放
放字明逸洛陽人隠終南山之豹林谷後以薦
授左司諫累遷諫議大夫辭歸大中祥符八年
終工部侍郎有集
(湘山野錄真宗初詔种隠君至闕以敷對稱旨日旣高中人送中書膳諸相皆盛服以俟种至)
(止長揖而已楊大年以詩嘲之曰不把一言襌萬乘秖叉雙手揖三公上聞之獨召楊曰知卿)
(有詩戲种某安知無一言裨朕乎出一皂囊内有所奏十議俾大年觀之)
(澄懷錄种明逸嗜酒嘗種秫自釀曰空山清寂聊以養和自號雲谿醉侯)
(詩話總龜太平興國中李繼遷以西夏叛朝廷興師迨十餘年至咸平末章聖有厭兵之意處)
(士种放在山中有詩云狂徒負恩信聖主恥干戈章聖聞之卽遣使召至授左司諫會景德初)
(繼遷死其子德明願納欵遂罷兵放拜官復歸終南終于工部侍郎)
瀟湘感事
離離江草與江花往事洲邊一歎嗟漢傅有才終去國
楚臣無罪亦沈沙淒涼野浦飛寒雁牢落汀祠聚晚鴉
無限清忠歸浪底滔滔千頃屬漁家(古今詩話)
寄二華隠者
我本厭虛名致身天子庭不終高尚事有愧少微星北
闕空追悔西山羨獨醒秋風舊期約何日去冥冥(老學菴筆)
(記)
夏日山居
陰陰林木静寂寂無人境紅綻紫葳香嵐沈玉膏冷看
雲時獨坐慎事當中省何客馭風來新篁動疎影(宋文鑑)
無題
丹樓縹緲路歧傍共說祈真白玉堂珠樹風高低絳節
靈臺香冷醮虛皇名傅六合何昭晰事隔三清限渺茫
欲識當年漢家意竹宫梧殿更淒涼(玉照新志)
黃康弼
題廣化寺阿育王塔
齊野非吳渚支郎是子陵釣臺千古月寶塔萬年燈
(于欽齊乘阿育王塔在臨淄城西唐太和中建寺五代無棣僧道圓居之與宋太祖有舊加號)
(蓋國大師塔增為十二級祥符中更名廣化寺黃康弼詩云云)
李湛
湛大中祥符間祕書監
永慶寺(在常熟)
巖扉開早涼谷鳥分遠翔花氣濕幽徑磬聲清上方雲
生松澗底花落蘚池傍致有遺榮意移時坐石牀(吳郡志)
破山興福寺(在常熟卽常建題詩處)
雲門十里長殿塔明朝陽半夜風雨至滿山松桂香清
猨嘯遠樹好鳥鳴虛廊塵纓斷可濯胡為語滄浪(破山寺志)
龍昌期
昌期字起之陵州人祥符中遊京師明鎬奏授
太子洗馬明堂汎恩改殿中丞有竹軒小集
(宋史劉敞傳蜀人龍昌期著書傳經以詭僻惑衆文彥博薦諸朝賜五品服敞與歐陽修俱曰)
(昌期違古畔道學非而博王制之所必誅未使卽少正卯之刑已幸矣又何賞焉乞追還詔書)
(昌期聞之懼不敢受賜)
三山卽事
百貨隨潮船入市萬家沽酒市垂帘蒼烟巷陌青榕老
白露園林紫蔗甜(翰墨大全)
蘇為
為祥符間知邵武軍又嘗知宣州湖州
湖州作
野艇閒撐處湖天景亦微春波無限綠白鳥自由飛柳
色濃垂岸山光冷照衣時攜一壺酒戀到晚涼歸
(青箱雜記為湖州詩數十首惟此篇足為絶唱)
宣城花
宣城花疊嶂樓前簇綺霞若非翠露陶潛宅卽是紅藏
小謝家
(青箱雜記為在宣城有詩十首皆以宣城為目内宣城花一首尤為清麗)
邵武作
愛重八九月登臨高下樓林紅雲白處寒瀨泊漁舟(同上)
句
夜浪珠還浦春泥象印蹤(送劉端州)(楊文公談苑)
賈同
同字希得臨淄人舉進士除大理評事通判充
州累遷殿中丞知棣州卒門人私諡存道先生
示蔡通判
聖君恩重龍頭選慈母年高鶴髮垂君寵母恩俱未報
酒如成病悔何追
(合璧事類蔡文忠公齊喜酒飲量過人旣登第通判濟州日飲醇酎往往至醉是時太夫人年)
(已高頗憂之一日賈存道先生過濟文忠館之數日先生愛文忠之賢慮其以酒廢學生疾乃)
(為詩示文忠云云文忠瞿然起謝自是非親客不對酒終身未嘗至醉)
方仲荀
仲荀祥符中以尚書屯田員外郎知蘇州
虎丘
海涌起平田禪扉古木閑出城先見塔入寺始知山堂
静參徒散巢喧乳鶴還祖龍求寶劒曾此鑿孱顔(吴郡志)
陳綱
綱太常博士知晉州
留題霍山應聖公廟(石刻在霍州)
峻極巍峩勢望雄層巒疊嶂翠重重為神有感興唐祚
作鎮無疆福晉封材産十州資構厦泉分數邑潤耕農
幽巖舊榻高人隠絶頂遺墳古帝蹤欲雨片雲生峭壁
未明先日照危峯斷崖當午晴雷震深壑經秋積靄濃
樵去每逢游洞鹿僧禪時見戲潭龍名光祀典傳千載
御祝牲牢致享恭(大中祥符五年六月二十五日岢嵐軍判官鄭世卿書栗再興刻字求)
(古錄)
趙宗萬
宗萬字仲囦越州人大中祥符間詔舉遺逸被
召不起
句
斗懸金印心難動屏列春山眼暫開
(萬姓綂譜趙宗萬築室于越郡之照水坊左瞰平湖前挹秦望畜一鶴號丹砂引以為侣讀書)
(鼓琴怡然自適祥符中詔舉遺逸郡守康戩以宗萬薦尋被召因獻跛鼈傳以自見且請自託)
(于道家者流朝廷不奪其志卽其家賜以羽服後十餘年卒嘗為詩云云)
宋詩紀事卷八
