宋詩紀事卷三十四錢塘厲鶚撰
任伯雨
伯雨字德翁眉山人舉進士元符中除左正言
崇寧初以黨論謫儋州移道州遇赦提點明道
宫紹興初贈諫議大夫淳熙中諡忠敏
㝛西軒
茅簷不動晚風微獨對爐煙枕半欹唯有多情沙上月
依然青瑣照人時
焚香有感
埽地焚香開竹扉輕煙郁郁間朝暉郤思昔日延和殿
對罷曾攜滿袖歸(以上前賢小集拾遺)
獨坐
得喪榮枯事悠悠過耳風此身猶是幻何物不為空酒
聖心常醉詩窮語更工小軒搔首坐斜日滿窗紅(瀛奎律髓)
句
身投魑魅家何在澤被昆蟲罪未除(貶昌化和張才叔贈詩梁溪漫志)
林積
積元祐中左中散大夫知福建路
題州宅艤閣
濟川須用楫㒺水戒行舟四海風波路安眠是勝游(淳熙)
(三山志)
徐大正
大正字得之甌寧人元祐中築室北山下名閑
軒秦少游為之記蘇子瞻為賦詩人以北山學
士呼之
題釣臺
光武初從血戰回故人長短尚論材中宵若起唐虞興
未必先生戀釣臺
(建寧府志得之嘗赴省試過釣臺賦詩東坡見之遂與定交)
邢居實
居實字惇夫河南原武人恕子早卒有呻吟集
(合璧事類前集邢惇夫有文早夭東坡云敦夫自為童所與交皆諸公長者百不一見遂與草)
(木共盡山谷云謝師復年未二十文章不類少年語方行萬里出門而車軸折甚矣敦夫似吾)
(師復也且有絶句云詩到隨州更老成江山為助筆縱横眼看白璧埋黃壤何況人間父子情)
(敦夫父名恕字和叔從伊川先生學元祐初除御史後謫隨州)
(王直方詩話惇夫自少便多憔悴感慨之意其秋懷詩云高歌感人心心悲將奈何棗陽道中)
(云有意問山神此生復来否已而果卒扵漢東雪浪齋日記恕子年十四賦明妃引子瞻見而)
(稱之由是知名病羸早夭王直方編其遺草為呻吟集)
李伯時畫黃知命騎驢圖為賦長歌
長安城頭烏欲棲長安道上行人稀浮雲捲盡暮天碧
但有明月流清輝君獨騎驢向何處頭上倒著白接䍦
長吟搔首望明月不學山翁醉似泥到得城中燈火鬧
小兒拍手攔街笑道旁觀者那得知相逢疑是商山皓
龍眠居士畫無比搖毫弄筆長風起酒酣閉目望窮途
紙上軒昂無乃似君不學長安游俠誇年少臂鷹挾彈
章臺道君不能提攜長劒取靈武指揮猛士驅貔虎胡
為腳踏梁宋塵終日飄飄無定所武陵桃源春欲暮白
水青山起煙霧竹杖芒鞵歸去来頭巾好挂三花樹
(王直方詩話雙井黃知命初自江南來與彭城陳履常俱謁法雲禪師于城南夜歸過龍眠李)
(伯時知命衣白衫騎驢緣道搖頭而歌履常負杖挾囊于後一市大驚以為異人伯時因畫為)
(圖敦夫作長歌云云敦夫時年未二十也)
寄陳履常
十年客京洛衣袂多黃塵所交盡才彦唯子情相親會
合能幾日歡樂何遽央春風東北来飄我西南翔驪駒
巳在門白日行且晚停觴不能飲將去更復返把腕捋
髭鬚悲啼類兒女人生非鹿豕安得常羣聚朝别河上
梁暮涉關山道匹馬逐飛蓬離恨如春草去去日已遠
行行淚横臆昨日同袍友今朝離鄉客来時城南陌始
見梅花白回首漢江頭黃梅巳堪摘杖策登高城極目
迥千里落日下青山但見白雲起遠望豈當歸長歌涕
如雨歸心如明月幽夢過潁汝抱䣛長相思故人安可
見忽枉數行書彷彿如對面紛紜輦轂下冠蓋爭馳逐
吹嘘多賢豪肯復念幽獨空齋聽夜雨深竹聞子規此
情不可道此心君詎知
雨後出城馬上作
既雨天氣佳微雲淡如掃欲尋天際鐘騎馬河邊草紫
椹飽黃鸝人家夏蠶老田婦踏繅車隔籬語音好嗟我
一何愚讀書浪枯槁不及此中人中年客長道
秋風三疊寄秦少游
秋風夕起兮白露為霜草木憔悴兮竊獨悲此衆芳明
月皎皎兮照空房晝日苦短兮夜未央有美一人兮天
一方欲往從之路渺茫登山無車兮涉水無航願言思
子兮使我心傷
秋風淅淅兮雲冥冥鴟梟晝號兮蟋蟀夜鳴歲月徂邁
兮忽如流星少壮幾時兮老冉冉其相仍展轉反側兮
從夜徹明悵獨處此兮誰適為情長歌激烈兮涕泣交
零願言思子兮使我心怦
秋風浩蕩兮天宇高羣山逶迤兮溪谷寂寥登高而望
遠兮不自聊駕言適野兮誰與遊遨空原無人兮四顧
蕭條猨狖與伍兮麋鹿為曹浮雲千里兮歸路遥願言
思子兮使我心勞(以上宋文鑑)
明妃引(十四歲作)
漢宫有女顔如玉淺畫愁眉遠山綠披香殿裡夜吹笙
未央宫中朝理曲絳紗蒙籠雙蠟燭簫鼓聲傳春漏促
玉輦三更别院歸夜深月照黃金屋莓苔滿院無行迹
總為君王未相識天上天仙骨格别人間畫工畫不得
嫣然一笑金輿側玉貎三千斂顔色羅幃繡戶掩香風
一朝返嫁單于國金鳳羅衣為誰縷長袖弓彎不堪舞
一别昭陽舊院花淚灑臙脂作紅雨回頭不見雲間闕
黃河半渡新冰滑馬蹄巳踏遼羯塵天邊尚挂長門月
黃沙不似長安道薄暮微雲映衰草羌人馬上鳴悲笳
綠鬢紅顔為君老西風蕭蕭易水寒啼痕不斷幾闌干
年年看盡南飛鴈一去天涯竟不還少年將軍健如虎
日夕撞鐘槌大鼓寶刀生澀旌旗卷漢宫嫁盡嬋娟女
寂寞邊城日將暮三尺角弓調白羽安得壯士霍嫖姚
縛取呼韓作編戶(合璧事類前集)
秋晚
目送閒雲盡日愁寒来著破舊貂裘憑誰說與西風道
留取黃花點綴秋(後村千家詩)
句
微意平生在江海塵冠今日為君彈(寄陳後山後山詩注)(任淵)
葛敏修
敏修字聖功廬陵人從山谷學登元祐進士宰
確山元符閒上書願附黨籍
南華竹軒
不用山僧供帳迎世閒無此竹風清獨拳一手支頤臥
偷眼看雲生未生
(能改齋漫錄山谷南遷還至南華竹軒令侍史誦詩板戒勿言姓名久之有一絶云云徐視之)
(曰果吾學子葛敏修也)
李才甫
才甫莆田人
江西泊舟後作
江水冥冥沙石隂一舸行盡春巳深浪花緣蔓曳錦帶
短蘆刺水抽玉簪飢魚未池波面筒小舫正横溪上風
清輝濯盡遠山碧白鳥飛入蒼煙叢
(山谷外集自注云太和小舫板上塵土中得此詩)
蘇邁
邁字伯逹軾長子官安化令
夜坐聯句
清風来無邊明月翳復吐(坡)松聲滿虚空竹影侵半戶
(邁)暗枝有驚鵲壞壁鳴飢鼠(坡)露葉耿高梧風螢落空
廡微涼感團扇古意歌白紵樂哉今夕遊獲此陪杖屨
(邁)傳家詩律細巳自過宗武短詩膝上成聊以感懷祖
(坡)(蘇文忠公集)
句
葉随流水知何處牛帶寒鴉過别村
(江鄰幾雜志蘇伯達東坡長子豪邁雖不及其父而學問語言亦勝他人子也少年作詩云云)
(先生見之笑曰此村長官詩後東坡貶惠州伯達求潮之安化令以便饋親果卒扵官)
熟顆無風時自脫半腮迎日鬭先紅(林檎)(東坡志林)
陳復常
復常潁州教授
紀雪中事
掠地衝風敵萬人蔽天密雪幾微塵漫山塞壑疑無地
投隙穿帷巧致身映雪讀書今巳老閉門高臥不緣貧
遥知更上湖邊寺一笑潛回萬寶春
(侯鯖錄元祐六年汝隂久雪一日天未明東坡来召議事曰某一夕不寐念潁人之饑欲出百)
(餘石造餅救之老妻謂某曰子昨来陳見傅欽之言簽判在陳賑濟有功何不問其賑濟之法)
(某遂相召余笑謝曰巳脩之矣今細民之困不過食與火耳義倉之積榖數千石可以支散以)
(救下民作院有炭數萬秤依原價賣之二事可濟下民坡曰吾事濟矣遂草放積榖賑濟奏檄)
(上臺寺陳聞之有詩)
蘇過
過字叔黨軾季子仕為權通判中山府家潁昌
營湖隂水竹數畝名曰小斜川自號斜川居士
有斜川集
送曇秀詩
三年避地少經過十日論詩喜琢磨自欲灰心老南岳
猶能繭足慰東坡来時野寺無魚鼓去後閒門有雀羅
從此期師真似月斷雲時復挂星河
(東坡題䟦曇秀来惠州見余余病巳絶不作詩兒子過麄能搜句時有可觀此篇殆咄咄逼老)
(人矣特為書之以滿行槖)
賦鼠鬚筆
太倉失陳紅狹兔得餘腐既興丞相嘆又彂廷尉怒磔
肉餧餓貓粉髯雜霜兔插架刀矟健落紙龍蛇騖物理
未易知時来即所遇穿墉何卑微託此得佳譽(苕溪漁隠叢話)
雪
沈沈五侯居碧瓦映華梲獸炭麒麟紅銀瓶黃封揭春
風繞幄帳醉面生綺纈賜宴明光宫玉色迷金闕誰憐
蓽門士破壁穿飛屑(事文類聚前集)
金陵上吴開府兩絶句
時平無事清吟好衛霍貪功未是竒爭似一篇人膾炙
四方傳誦卧龍詩(自注開府帥襄陽時嘗游隆中為諸葛孔明賦詩有翻覆看俱好之句為)
(世稱誦故云)
廟堂陶鑄人材盡流落江淮老病身又踏槐花随舉子
思量鄧禹是何人(式古堂書考)
劉發
發元祐中華亭主簿
贈鼓琹文照大師
寶琴何所得所得甚幽微聊借絲桐韻還超智慧機霜
風悲玉軫江月入珠徽向此諸緣盡人間孰是非(普照寺續)
(古錄)
王雍
雍文正公旦之姪元祐中通判濠州
題三學山
五色琉璃白晝寒當年佛腳印栴檀藕絲織出三衣妙
貝葉經傳一偈難夜看聖燈紅菡萏曉驚飛石碧琅玕
更聞鸚鵡因緣塔八十山僧試說看
(方輿勝覽在蜀金堂縣東北有佛迹石理堅潤瑩白如玉非世間追琢所能又有神燈寺有碧)
(玉佛龕藕絲袈裟錦字多心經貝葉金字湼槃經寺前檜栢皆隋唐故物又有飛石乃自雲頂)
(山飛来又有鸚鵡塔乃鸚鵡能念佛死遂瘞扵塔王雍有詩)
高茂華
茂華字秀實吕居仁稱其人物高遠有出塵之
姿入元祐黨籍
城東寄王越州
五年不出青門道邂逅尋春此一回忽憶秦川貴公子
桃花落盡合歸来(許彦周詩話)
句
中途畱眼占星聚一㝛披顔覺霧收(和吕居仁詩話)(紫微)
周燾
燾字次元濂溪先生次子元祐進士為貴池令
官至寶文閣待制
暑雪軒
崇臺窮石照氣味樂偷閒南陸朱明馭西闌白雪山茶
甌回舌本麈尾落談間欲綴風煙句彌高不可攀(成都文類)
遊天竺觀激水
拳石耆婆色兩青竹龍驅水轉山鳴夜来不見跳珠碎
疑是簷間滴雨聲(咸淳臨安志)
王灃
暑雪軒
望處疑蓬㠀天長碧海閒雲霞收玉宇煙浪湧銀山茶
入清談裏風生兩腋間詩成似西嶺高嶮不容攀(成都文類)
田望
暑雪軒
聖福軒重敞偶来心地閒因談丁士冢知是武擔山人
在冰壺裏天垂玉壘間賡歌白雪句巴客強追攀(成都文類)
孫竢
暑雪軒
地僻宜逃暑官卑幸頗閒虚傳力士擔始信蜀妃山嶺
雪青霄畔城煙密樹間清談容款接妙句獨難攀(成都文類)
周沔
沔元祐中溧水丞
句
螢火不知人巳去夜深猶傍竹窗明(題無想寺韓熙載讀書臺景定建)
(康志)
米芾
芾字元章吴人(一云襄陽人)以母侍宣仁后藩邸恩
補校書郎太常博士出知無為軍踰年召為書
畫博士擢禮部員外郎大觀二年罷知淮陽軍
有寶晉英光集
吴江垂虹亭作
斷雲一片洞庭帆玉破鱸魚金破柑好作新詩寄桑苧
垂虹秋色滿東南
除書學博士初朝謁呈時宰
半生湖海看青山慣佩笭箵攬轡艱曉起初馳朱雀路
霜華慙綴紫宸班百寮卑處瞻丹陛五色光中望玉顔
浪說書名落人世非公那解徹天關
甘露作呈夷曠
欲雨氣不透庭梧有栖煙回首望北固雲藏淨名天呼
童速具輿凭高覽山川隱見豈不好開霽景固全須臾
剛風流湛湛清露圓歸途知有伴華月上丹淵
甘露寺(并序)
甘露寺壁有張僧繇四菩薩吴道子行腳僧元符末一
旦為火所焚六朝遺物掃地李衞公祠手植檜亦焚
蕩寺故重重金碧參差多景樓背山面江為天下甲
觀五城十二樓不過也今所存唯衞公鐵塔米老庵
三間作詩悼之云
色改重重構春歸戶戶嵐槎浮龍委骨畫失獸遺眈神
護衞公塔天畱米老庵柏梁終厭勝會副越人談(以上寶晉)
(英光集)
(楊誠齋詩話潤州大火惟存李衛公塔米元章庵元章喜題云云有輕薄子扵塔庵二字上添)
(注爺娘二字元章見之大罵盖元章母嘗乳哺宫中故云)
題嗣濮王畫蘆鴈(王名宗漢字獻甫安懿王幼子)
偃蹇汀眠鴈蕭梢風觸蘆京塵方滿眼速為喚花奴
野趣分弱水風花翦鑑湖塵中不作惡為有鄴公圖(畫繼)
荅劉巨濟
劉郎收畫早甚卑折枝花草首徐熙十年之後始聞道
取吾韓戴為神竒邇來白首進道奥學者信有髓與皮
始知十襲但遮壁牛馬便可裹弊帷峩峩太平老寺主
白紗帽首無冠蕤武士後立肅大劒宫女傍侍顰修眉
神清眸子知寡欲齒露脣反法定飢世人見服似摩詰
不知六朝居士衣後人忽把亂唐突梁時筆法了可知
道子見之必再拜曹劉何物望藩籬夲當第一品天下
卻緣顧筆在漣漪(畫史)
懷南唐硯山
硯山不復見哦詩徒歎息惟有玉蟾蜍向余頻淚滴
(輟耕錄米元章自記云右此石是南唐寶石久為吾齋硯山今被道祖易去中美舊有詩云云)
(今每誦其詩必懷此石近余亦有詩云云此石一入渠手不得再見每同交友往觀亦不出示)
(紹彭公真忍人也余今筆想成圖彷彿在目從此吾齋秀氣尤不復冺矣崇寧元年八月望米)
(芾書余二十年前嘉興吴仲圭為畫圖錢唐吴孟思書文後攜至吴興燬扵兵偶因清暇默懷)
(往事漫記扵此)
琴詩
澹乎無味中指下清音發(闕五字)空山墮涼月
(郭天錫日記云訪因無礙首座出觀米老墨迹一冊四幅此詩歸尋英光集檢之不見)
開先寺觀瀑布
度峽捫青玉臨深坐綠苔水從雙劒下山挟兩龍来春
暖花驚雪林深石迸雷塵纓聊此濯欲去首重回(廬山紀事)
中秋登海岱樓
目窮淮海兩如銀萬道虹光育蚌珍天上若無修月戶
桂枝撐損向西輪(清河書畫舫)
將之苕溪戲作呈諸友
松竹畱因夏溪山去為秋久賡白雪詠更度采菱謳縷
玉鱸堆案團金菊滿洲水宫無限景載與謝公遊(郁氏書畫)
(題䟦記)
拜中岳命作
雲水心常結風塵面久虛重尋釣鼇客初入選仙圖鼠
雀真官耗龍蛇與衆俱卻懷閒禄厚不敢著潛夫
瑞巖庵清曉
西山月落楚天低不放紅塵點翠微鶴唳一聲松露滴
水晶寒溼道人衣(以上珊瑚網)
孔夷
夷字方平號滍臯先生元祐中隱士劉攽韓維
之畏友
贈關淵聖學士
吴越聲飛二十年緇衣空復歎遺編紫芝眉宇風塵外
太白文章錦繡前可是石渠方載筆未應水國要歸田
他時雪裏相逢處能記騎驢孟浩然(萬姓統譜)
寄王定國
世路難行肻效尤蒲桃斗酒換涼州春風不到仲文樹
野水猶沈夢得舟珍重故家青玉案徜徉鄉社翠雲裘
淮南千里鶯花老月照關山笛裏愁(高郵州志)
李孝先
孝先字玠叔元祐閒人為范忠宣所知官朝奉
郎
題餘干縣于越亭
吴越猶干地要衝樹亭危岸勢憑空春潭倒影黃昏月
古木喧聲白晝風鷗鷺慣来窺讌集雲烟無著護簾櫳
淒涼故國多遷變獨有溪山在望中(周益公題䟦)
許覺之
覺之元祐閒人
舜井斷碑(在随州碑字漫滅惟碑隂有五大夫字相傳秦時碑舊在舜子巷草閒今在漢)
(東閣下)
一千二百餘年外萬古銷磨不可尋舜子井泉誰記古
随人閭巷秖如今隸書字雜科蟲體氏爵名存樂石隂
登覽時来醒醉眼也勝俗物在園林(方輿勝覽)
劉珵
珵字純父元祐癸酉守明州疏月湖積土為十
洲随景命名與舒亶倡和又嘗以戶部郎中守
蘇州
西湖十洲詩
淺深豔冶一枝枝帶露臨風不自持水上紅雲真縹緲
多才卻憶退之詩(右花嶼)
古渡隋堤千萬縷年年折盡最長條誰知煙雨汀洲晚
閒舞東風拂畫橋(右柳汀)(延祐四明志)
劉韐
韐字仲偃崇安人元祐九年進士累官資政殿
學士靖康中拜河東北宣撫副使召入為京城
守禦使京師陷宰相遣韐使金營金人議立異
姓韐自縊死建炎初贈資政殿大學士諡忠顯
紫雲巖
萬疊青山入畫圖最高高處著浮屠薄雲弄月明還暗
小雨飛空有卻無山鳥避人疑俗駕老僧好客點雲腴
我来一笑忘塵慮倒載歸與日欲晡(建寧府志)
曾紆
紆字公衮布之子以蔭補官入元祐黨籍紹興
二年除直顯謨閣知衢州自號空青先生有集
(孫仲益序云公文章守家法而學詩以母夫人魯國魏氏為師句法精麗絶去刀尺有古詩之)
(風)
戲作冷語
萬山雲雪隂霾空千林霿□水搖風凍河徹底連三冬
嘉平曉獵崤函中十二律吕相與宫安得此候疎煩胷
(墨莊漫錄)
江樾軒書事
臥聽灘聲㶁㶁流冷風凄雨似深秋江邊石上烏桕樹
一夜水長到梢頭
竹閒嘉樹密扶疎異鄉物色似吾廬清曉開門出負水
已有小舟来賣魚(詩人玉屑)
宣州水西作
杖藜出郭一水近石磴古路穿松筠萬仞絕壁倚天末
百折驚灘當寺門泉聲飛下錦繡谷殿影插入玻瓈盆
宣州水西天下勝閬州城南何足論(方輿勝覽)
寧國道中
渡水穿橋一徑斜潦收溪足露汀沙半川雲影前山雨
十里香風晚稻花異縣悲秋多客思豐年樂事屬田家
故園正好不歸去滿眼西風吹鬢華(詩林萬選)
客愁
客愁如繭絲一攬成萬緒秋風不可奈又到庭前樹秋
風自有時客愁了無期不如飲美酒誦我山中詩(前賢小集)
(拾遺)
余爽
爽字荀龍良肱子以父任授校書郎元祐末為
瀛州防禦推官除名竄封州崇寧中與兄卞入
黨籍
玉京洞(在天台縣北赤城山右蓋第六洞天許邁嘗居之)
羽駕歸来洞已扄洞門深鎖讀殘經瓊臺一覺仙都夢
不見松根長茯苓
東臨滄海宴羣仙誤入桃源小洞天一局殘棋消幾刻
老龍鬚甲已蒼然
半山松柏散天聲芝盖當年憩赤城我是上皇芸閣吏
玉京應有舊題名(天台山志)
畢漸
漸潛江人紹聖元年進士第一官膳部員外郎
出知荆南府
贈林子山
兒童聞說子山名將謂先生是古人海上偶經仙洞府
巖前猶見玉精神南華久徹逍遥夢兜率重来自在身
攜得新詩天上去不教辜負到全閩
(捫蝨新語畢状元漸使福建日嘗按部過羅源時南華翁林子山致仕居南華洞年巳八十餘)
(以詩迓之有當年春榜首傳名對御如君有幾人之句畢公和贈多所奬借)
李朴
朴字先之虔州興國人紹聖元年進士崇寧中
入黨籍靖康初除著作郎國子祭酒高宗即位
除祕書監未拜而卒少從伊川遊人稱章貢先
生有章貢集
中秋
皓魄當天曉鏡升雲閒仙籟寂無聲平分秋色一輪滿
長伴雲衢千里明狡兔空從弦外落妖蟇休向眼邊生
靈槎擬約同攜手更待銀河到底清(後村千家詩)
天竺山
天竺﨑嶇絶海邊何人分作贑江禪鷲山巧疊三峯石
葛隖深疏兩派泉一醉風光能幾許十年塵跡尚依然
欲題豹隱還相笑望斷長空蔟暝烟
遊通天巖
春烟澄霽色杖策出郊坰疊嶂浮空翠孤雲罨斷青燕
銜泥作壘僧結草為亭萬樹山風裏鐘聲下界聽
次韵玉巖應詔
天書遠下事徵求鄕里同推馬少游世事巳非三不可
年華卻是一宜休豈緣薄禄貽身累只為當時分主憂
笻杖芒鞵留我伴佇聞談笑即封侯
擲餌求魚計亦難長鯨搖曳海波寬狂風有待三秋起
健翮須教萬里摶直以逸民朝聖主不隨計吏上春官
庖刀休用援尸祝巾笥寧封貢禹冠
憶玉巖
阿閣曾看紫鳳棲暮年江國擁旌麾孤雲南北夲無定
浮世悲歡那可期鶴頂丹砂埋藥竈鴨頭綠水浸春陂
待公踏徧紅塵地景物歸来似舊時
秋風燕雀正關關忽見籬邊菊又斑寒雁自知霜露重
海鷗長伴水雲閒百年往事丹心裏千古聲名直道間
此意屬公須慷慨晚雲成雨便歸山
(瀲水志林宋史藝文志李朴集二十卷逸不傳今輯得詩數首)
乞巧
處處香筵拂綺羅為傳神女渡天河休嫌天上佳期少
已恨人閒巧態多齚舌自應工嫵媚方心誰更苦鐫磨
(見孫樵柳子厚乞巧文)獨收至拙為吾事笑指雙鍼一縷過(瀛奎律髓)
江公望
公望字民表睦州人舉進士建中靖國初由太
常博士拜左司諫以直龍圖閣出知夀州入黨
籍編管南安軍赦還卒建炎中贈右諫議大夫
句
春光吴地減山色上林深(題艮岳)
(劉後村䟦云江公題艮岳句比之鄧肅花石綱詩彼刻露而此含蓄矣)
趙暘
暘字乂若其先本杭人徙鄭州及汴中紹聖元
年進士累官直龍圖閣提舉江州太平觀過江
寓信州玉山家焉
題劉資仁韓幹飲馬圖
韓幹所畫天閑圖縣官日給三品芻不嘶不鳴肥如鳧
時時步作康莊衢飲之曲江戲短蕪沙輭風輕樂于于
豈知渥洼真龍駒垂頭戢耳困鹽車圉人太僕反歋&KR2023;
瘦骨硉矹甘為奴不須驤首顧長途局促騎足何時無
(聲畫集)
奉和姚仲美臘梅
陽和都未見芳菲初喜寒苞發故枝絶色夐無朱粉態
真香寧許燕鶯知凝愁金谷登樓日斂黛温泉賜浴時
寫作新聲傳玉笛誰人持向月中吹(瀛奎律髓)
徐廸
廸繁昌人紹聖元年進士
北園和邑宰蔡確韻
簷影蔭游魚江聲顫厓竹雲帆天外去龍刹空中矗霞
明晚渡紅草暖晴沙綠澄波見歸鳥紛靄迷飛鶩有時
雪浪吹玉馬爭追逐青霄皓月滿琉璃瑩顛目謝傅昔
出宰天葩動驚俗一讀梁閒詩清風感佳木(太平府志)
范沖
沖字元長祖禹長子紹聖元年進士建炎中官
翰林學士守衢州坐與趙鼎有連落職
贈了空長老
幾回飛錫入紅塵一任随緣自在身琢句不妨明日用
援琴誰與聽陽春揚眉瞬目如相委捧腹狂歌即是真
湯餅藜羹奉朝夕自憐擔板小乘人(衢州府志)
游爛柯山青霞洞天
石梁傑出望南洲登覽從公破旅愁棋罷未應消一日
人歸無奈巳千秋塵纓自喜臨流濯車轄仍逢好事投
莫怪神仙近如許當年此地絶深幽(爛柯山洞志)
吕頤浩
頤浩字元直其先樂陵人徙齊州紹聖元年進
士高宗朝拜少保尚書左僕射同中書門下平
章事罷為鎮南軍節度使提舉洞霄宫卒贈太
師封秦國公諡忠穆
次韻張全真參政退老堂
東郊卜築傍溪流菡萏香中繫小舟脫去簮紳歸畎畝
悟来漁釣勝公侯青雲舊好何妨厚白雪新詩為寵留
又指湘潭問行路一堂風月阻同遊(瀛奎律髓)
陳暘
暘字晉之福州人紹聖元年舉賢良方正能直
言極諫科徽宗朝除太常丞歴禮部侍郎顯謨
閣待制提舉洞霄宫有樂書二十卷建中靖國
初進禮書陳祥道用之其兄也
缺題
行義當年帝所聞聲名久矣動簮紳文場秉筆淵源厚
師席談經業履醇白髮忽驚蒿里暮青山難問若溪春
兩京模範垂芳遠多少生徒淚滿巾(式古堂書考)
吴幵
幵字正仲滁州人紹聖丁丑中宏詞科靖康中
官翰林承旨使金被留仕偽楚建炎後安置永
州移韶州有優古堂詩話
(靖康傳信錄金人欲廢趙氏立張邦昌令吴幵莫儔傳道意旨往返數四京師人謂之捷疾鬼)
擬梅軒
五月霏霏雨不開若邪溪畔摘楞梅朱丸忽向靈窗見
疑是雲根越嶺來
誰家蜜漬借微酸小摘曾聞飣玉盤爭似江南風致在
瓶紅初向綠隂看
(能改齋漫錄京師中太一宫道士房有楮結子如楊梅徽宗車駕臨幸觀之名曰擬梅軒越中)
(楊梅最佳土人謂之楞梅又北人以梅汁漬楮益以蜜名假楊梅故正仲及之)
葛勝仲
勝仲字魯卿丹陽人書思子紹聖四年進士元
符庚辰中宏詞科累遷國子司業終華文閣待
制知湖州卒諡文康有丹陽集
題觀音院德雲堂
弱水無風到海山慈容親禮紫栴檀亭亭寶刹淩雲近
湛湛清池潄玉寒橘瘦暗飄紅萬顆竹迷曾蒔綠千竿
藕花不是南朝夢真有殘香透畫闌(吴郡志)
妙行堂
妙行堂前聳碧鮮壺中軒外疊㠝岏山門靜對青霄潤
佛殿寬圍碧玉寒躡屐喜隨談理客饋漿驚見字民官
開山老偘存遺像試問何如釋道安(武康縣志)
蒋璿
璿明州人紹聖四年進士
和潘良貴題明州三江亭韻
安仁不放二毛侵爽氣淩虚玉萬尋談笑薄施三昧手
登臨誰會五湖心倦遊方戢沖天翼高賦難賡擲地金
怪得朝雲飛畫棟夜来曾聽老龍吟(延祐四明志)
胡直孺
直孺字少汲奉新人紹聖四年進士靖康閒知
南京為金所執不屈久之得歸高宗朝擢龍圖
閣直學士知隆興府進兵部尚書有西山老人
集
(孫仲益序云公少工詩語出驚人魯直一見擊節歎賞他文稱是筆力雄贍如行雲流水自然)
(成文)
同官倡和用山字韻
章句飄飄續小山古風蕭瑟筆追還海鵬共擊三千里鐵
馬同歸十二閑功業會看鐘鼎上聲華已在縉紳閒他
年記憶憐衰老為報西川引一班
(桐江詩話少汲宣和閒在河朔作漕日同官陳亨伯輩倡和山字韻詩少汲最後成人皆歎服)
(苕溪漁隐曰元豐閒王平甫有海鵬未舉三千里天馬須歸十二閑之句甚為一時所稱道)
(鶚按此詩當屬少汲)
送春
冷酸梅子漸生仁鶯老花飛跡巳陳一夜南風搖斗柄
明朝煙柳不關春(能改齋漫錄)
春日
風雲吹絮柳飛花睡起鉤簾日半斜四海随人雙燕子
相逢處處作生涯(墨莊漫錄)
贈劉邦直
夢䰟南北昧平生邂逅相逢意巳傾楚國山川千疊遠
隋堤煙雨一帆輕我無健筆翻三峡君有長才肅五兵
同是行人更分手不堪風樹作離聲
(詩人玉屑山谷云少汲後生中豪士也讀書作文殊不塵埃使之不倦雖競爽者未易追也同)
(是行人更分手佳句也邂逅相逢意巳傾巳道了劉三十一矣)
胡安國
安國字康侯建寧崇安人入太學以伊川友朱
長文及潁川靳裁之為師紹聖四年舉進士第
三高宗朝歴官寶文閣直學士卒詔贈四官諡
文定有武夷集
舟入荆江東赴建康
長沙渺渺接天浮萬古朝宗日夜流洲在尚傳鸚鵡賦
臺高應見鳳凰遊路經赤壁懷公瑾水到柴桑憶仲謀
白日幸無雲物蔽好看澄㬌對高秋(濂洛風雅)
嚴陵釣臺
歸隱桐江知幾春靜看浮世一鷗輕此心在世原無著
誤說持竿是釣名(釣臺集)
題崔白喧晴圖
黑頭禽笑白頭禽頭白初因計慮深棲向柳條尤不穩
從風斜折更關心(式古堂畫考)
翁彦國
彦國字端朝彦約弟紹聖四年進士累官至御
史中丞靖康之難為江淮荆浙制置轉運使充
經制使領兵入援貽書切責張邦昌高宗即位
兼江南東西路經制使卒贈少保
西巖寺
澗行詰曲似乘槎流水飄裾亂曉霞紫翠堆中蕭寺隐
隔溪煙樹兩三家(翰墨大全)
周仲仁
偶題雪竇和尚親書偈卷
道人詩句從梁得老筆崢嶸自一家誰會林閒相見事
莫都錯看亂飄花(紹聖四年)(志雅堂雜抄)
葛次仲
次仲字亞卿江隂人勝仲之兄兄弟皆為大司
成有集句詩三卷
崑山慧聚寺集句
全吴臨巨溟(皮日休)青山天一隅(李頎)靜境林麓好(陸龜蒙)勝
槩凌方壺(李白)泓泓野泉潔(韋應物)曖曖烟谷虛(韋應物)攀雲
造禪扄(韋應物)躋險築幽居(謝靈運)道人刺猛虎(李白)復来薙
榛蕪(杜甫)咄嗟檀施開(杜甫)以有此屋廬(韓愈)側疊萬古石(李白)
功就豈斯須(賈㠀)磥砢成廣殿(陸龜蒙)鬼工不可圖(皮日休)有
窮者孟郊(韓愈)過此亦躊躇(孟郊)賦詩留巖屏(李白)詞律響瓊
琚(錢起)我訪岑寂境(陸龜蒙)幸與高士俱(韋應物)時升翠微上
(李白)涼閣對紅蕖(韋應物)岸幘偃東齋(韋應物)果藥雜紛敷(韋應)
(物)上方風景清(白居易)華敞綽有餘(白居易)高窗瞰遠郊(韋應)
(物)萬壑明晴初(齊巳)賞愛未能去(韋應物)頳霞照桑榆(宋孝武)
老僧道機熟(柳宗元)閒持貝葉書(柳宗元)秉心識本源(杜甫)高
談出有無(李白)茗酌待幽客(李白)頓令煩抱舒(韋應物)儒道雖
異門(孟浩然)意合不為殊(李白)抖擻垢穢衣(白居易)惟有牟尼
珠(杜甫)餘生願休止(賈㠀)投策謝歸塗(錢起)(崑山襍詠)
宋詩紀事卷三十四
