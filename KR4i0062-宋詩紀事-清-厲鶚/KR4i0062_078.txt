宋詩紀事卷七十八錢塘厲鶚撰
蔣捷
捷字勝欲陽羡人德祜進士自號竹山遁跡不
仕以詞名
東坡田
老去紅灰酒瓮前向來青草瘴江邊卜居自為溪山好
不是區區為買田(毘陵志)
王易簡
易簡字理得號可竹山隂人宋末登進士除瑞
安主簿不赴隱居城南有山中觀史吟
九鎖山十詠(存二首)
大滌洞
蕭灑殊庭西玉室甚孱顔華陽隱䆳道元蓋浮塵寰紞
紞天鼓鳴爛爛巖石斑誰懸隔凢石此石非人間羣仙
本容物為我開重關
來賢巖
絶壁中嵌空秀石下插地緬懷玉局仙于此冠蓋萃雲
泉儼昨遊卉木遺古意青山日迎客何者傳姓字斯人
千載名覽勝乃餘事(以上洞霄詩集)
奉題高房山尚書夜山圖
高侯妙筆生夜光李侯正倚牛斗傍(公略浙江行省照磨寓居吳山)淒
涼看盡吳山月玉鏡臺前翠鳳凰(鐡網珊瑚)
游寶林寺
元度存遺跡元英有舊詩城中獨高處雪後最佳時拂
壁書行紀逢僧問(一作談)故祠闌干頻徙倚不柰朔風吹
(越詠)
錢大椿
大椿字坦仲淳安人宋末舉進士
春夜
燕子銜泥已下簾深深庭院薄寒天海棠枝上黃昏月
楊柳枝頭淺澹煙句引芳情春夢蝶頻催愁緒夜啼鵑
踏青年少歸來晩斗酒花隂枕石眠(青溪詩集)
盧珏
珏字登父淳安人宋末舉進士有可菴集
天邊風露樓漫題
十二闌干俯碧溪凴高一覽衆山低晴灘歴歴輕帆上
烟樹重重幽鳥啼但覺興隨流水遠不知身與白雲齊
年來欲問東皇信多種梅花在竹西(嚴州府志)
眞山民
山民自呼山民或云名桂芳括蒼人宋末進士
李生喬歎以為不媿迺祖文忠西山以是知其
姓真痛值亂亡深自湮没世無得而稱焉惟所
至好題詠因流傳人間張伯子謂為宋末一陶
元亮云有山民集
幽居雜興
松桂小莵裘山扉幽更幽蜂王衙早晚燕子社春秋鬢
秃難遮老心寬不貯愁年來把鋤手無復揖公侯
山亭避暑
怕礙清風入丁寧莫下簾地皆宜避暑人自要趨炎竹
色水千頃松聲風四簷此中有幽趣多取未傷廉
泊白沙渡
日暮片帆落渡頭生暝煙與鷗分渚泊邀月共船眠燈
影漁舟外湍聲客枕邊離懷正無奈况復聽啼鵑
渡江之越宿蕭山縣
昨夜大江舟今宵小驛樓隻身千里客孤枕一燈秋市
酒難成醉鄉書莫寄愁胸中無史記浪作會稽遊
兵後劉秀寬見過
冉冉歲云暮門居安所知途窮身是累痛定語猶悲衰
鬢數莖雪空囊一卷詩儒衣例如此惜也不逢時
東粤廟
頽闌斜照網蛛絲陳迹淒涼萬古悲柘木尚鳴亡國怨
山松曾見受封時碑因苔蝕無完字城為田侵失舊基
當日東甌知幾戰如今贏得一荒祠
三峯寺
寂寞烟林噪亂鴉青鞵步入野僧家雲深不礙鐘聲出
日轉還移塔影斜廊下蝸黏沿砌蘚佛前蜂戀插瓶花
竹牀紙帳清如水一枕松風聽煮茶
梅仙山
西都不知夀安用獨長年縱有丹爐在難吹漢火然
九日
嬾把黃花插滿頭正緣老大見花羞年來頗恨儒冠誤
好倩西風吹去休(以上山民集)
吳仲軒
仲軒進賢人宋末進士隱居教授元初程鉅夫
疏薦不起
謝程鉅夫學士
抱疾經年久何期徵詔臨芸窗書已蠧竹葉徑尤深空
返皇華使難忘鷗鳥心懷君雖感激衰鬢不勝簪(西江詩話)
汪元量
元量字火有號水雲錢唐人以善琴事謝后王
昭儀宋亡隨三宮留燕後為黃冠師南歸往來
匡廬彭蠡間世莫測其去畱長身玉立修髯廣
頟音若洪鐘江右人以為神仙多畫其像祀之
有水雲集湖山類槀
(李鶴田湖山類槀䟦云往時讀泣血錄為之淚下因歎德祐之事意必有杭之文章鉅公書于)
(野史後人見而悲之未必不若余今日之讀泣血錄也一日吳友汪水雲出示類槀紀其亡國)
(之戚去國之苦間關愁歎之狀備見于詩微而顯隱而彰哀而不怨欷歔而悲甚于痛哭豈泣)
(血錄所可並也開元天寶之事紀于草堂後人以詩史目之水雲之詩亦宋亡之詩史也其詩)
(亦鼓吹草堂者也其愁思抑欝不可復伸則又有甚于草堂者也噫水雲留詩與後人哀耶畱)
(詩與後人愁也可感也重可感也敬賦二十字書綴卷尾云天地事如許英雄鬢已斑淚添東)
(海水愁壓北邙山)
錢塘歌
錢塘江上龍光死錢王宮闕今如此白髮宮娃作遠遊
漠漠平沙千萬里西北高樓白雲齊欲落未落日已低
古人不見今人去江水東流烏夜啼
醉歌
亂點連聲殺六更熒熒庭燎待天明侍臣已寫投降表
臣妾僉名謝道清
湧金門外雨晴初多少紅船上下趨龍管鳳簫無韻調
郤撾戰鼓下西湖
賈魏公府
湖邊不見碾香車斷珥遺鈿滿路途門徑風輕飛野馬
亭臺火盡及池魚海棠花下生青杞石竹叢邊出紫蘇
郤憶相公游賞日三千衛士立階除
送琴師毛敏仲北行
西塞山前日落處北關門外雨來天南人墮淚北人笑
臣甫低頭拜杜鵑
蘇子瞻喫惠州飯黃魯直度鬼門關今日君行清淚落
他年勛業勒燕山
北征
北師有嚴程挽我投燕京挾此萬卷書明發萬里行出
門隔山嶽未知死與生三宮錦帆張粉陣吹鸞笙遺氓
拜路傍號哭皆失聲吳山何青青吳水何泠泠山水豈
有極天地終無情回首呌重華蒼梧雲正横
秋日酬王昭儀
愁到濃時酒自斟挑燈看劍淚痕深黃金臺迥少知已
碧玉調高空好音萬葉秋風孤館夢一燈夜雨故鄉心
庭前昨夜梧桐雨勁氣蕭蕭入短衿
太皇謝太后挽章
大漠隂風起羈孤血淚懸忽聞天下母已赴月中僊哀
樂浮雲外榮枯逝水前遺書乞骸骨歸葬越山邊
女道士王昭儀仙游詩
吳國生如夢幽州死未寒金閨詩卷在玉案道書閒苦
霧蒙丹旐酸風射素棺人間無葬地天上有僊山
瀛國公入西域為僧號木波講師
木老西天去袈裟說梵文生前從此别去後不相聞忍
聽北方燕愁看西域雲永懷心未已梁月白紛紛
全太后為尼
南國舊王母西方新世尊頭顱歸妙相富貴悟空門傳
法優婆域誦經孤獨園夜闌清磬罷趺坐雪花繁(以上湖山)
(類槀)
題賜硯
斧柯片石伴幽閒堪與遺民共號頑試憶當年承賜事
墨痕如淚盡成斑
(改蟲齋筆䟽水雲以善琴供奉國亡隨三宮入燕久之請為黃冠南歸藏有賜硯背刻天錫永)
(寶四字分書右刻水雲二篆字左刻楷書絶句云云其北征古詩云北師有嚴程挽我投燕京)
(挾此萬卷書明發萬里行則硯必並載入燕以詩書授瀛國公皆此硯矣)
李吟山
贈汪水雲
青雲貴戚玉麟兒曾逐鸞車入紫闈王母窗前窺面日
太眞席上畫眉時滄溟水闊龍何在華表秋深鶴未歸
三尺焦桐千古意黃金誰與鑄鍾期(水雲集附)
吳仁傑
送汪水雲入湘
碧水波翻海亦摧奮身鼇背護蓬萊忍隨天上紅雲散
郤馭關中紫氣回天道有常須變化元關無鑰任敲推
攜琴更拜蒼梧野(闕)想南薰入調來(水雲集附)
游古意
送謝疊山先生北行
滿懷忠孝有天知不管人間事已非萬里乾坤䨇草屨
百年身世一麻衣行藏自信牀頭易臥病惟餐隴首薇
儻過宗周見禾黍幾多新淚灑殘暉(疊山集附)
葉愛梅
送謝疊山先生
后土茫茫兩屩行綱常事重此身輕大江有士一人(闕)
千載見君雙眼明俯仰元無媿今古英雄何必盡公卿
早知莫賣成都卜省得人知大隱名(疊山)
毛静可
送謝疊山先生
一襟書傳日星懸湖海聲名五十年事不求知惟此理
文之未喪豈皆天人方驚怪歐陽子我獨悲傷魯仲連
看鏡倚樓秋已暮風巾霜屨重依然(疊山集附)
魏天應
天應號梅野建安人疊山門人
送疊翁老師北行和韻
先生心事炳丹青頭影何曾媿獨行商嶺芝能如橘隱
首陽粟不似薇清綱常正要身扶植出處端為世重輕
安得寒泉來會宿參同極論到天明(疊山集附)
蔡正孫
正孫號蒙齋疊山門人
送疊翁老師北行和韻
山色愁予渺渺青平生心事杜鵑行霜饕雪虐天終定
歲晩江空水自清肩上綱常千古重眼前榮辱一毫輕
離明坤順文箕事此是先生素講明(疊山集附)
陳逹翁
逹翁建安人
送疊山先生
流落﨑嶇二十年幾回灑血杜鵑前一䨇芒屩乾坤窄
萬古丹心日月懸案上靈龜元不食樊中孤鶴且安眠
逃名不得名終在行止非人亦有天(疊山集附)
王濟淵
濟淵字道可疊山門人
送疊山先生
希夷何意出山中心事當年漢臥龍行止但憑天作主
别離初不淚霑胸定知晚菊能存節未必寒松肯受封
大義昭明千載事前程儘更好從容(疊山集附)
謝鑰
鑰字君殷號草堂晞髮道人翺之父也
翫月有感
入夜茶甌苦上眉眼花推落石牀棋舉頭郤恨天邊月
顚倒山河作樹枝(天地間集)
謝翺
翺字臯羽一字臯父閩之長溪人後徙浦城咸
淳中試進士不第丞相文信公開府延平署咨
議參軍信公被執後避地浙東在浦江主吳渭
家與方鳳吳思齊遊度釣臺南地為文冢名會
友之所曰汐社期晩而信集同好名氏作許劒
錄取吳季子意乙未八月寓杭終于婦劉氏舍
友人方鳳吳思齊輩歸其骨葬于釣臺從初志
也有晞髮集
(鄧牧心謝臯羽傳略云臯父性耿介不以貧累人所居産薪若炭率秋暮載至杭易米卒歲少)
(裕則資遊江海訪前代故實著宋史補唐詩人無傳者三十餘薦傳近世隱逸數萹歲甲午與)
(杭人鄧牧相遇會稽結為方外友牧因為言杭大都會文士輩出余知若干人盍往見之旬日)
(别去逮牧歸杭君巳挈家錢塘江上問所從遊皆前所聞者其信好學也乙未秋牧薄遊山水)
(間君病篤望牧不至懷以詩曰謝豹花開桑葉齊戴勝芊生草藥肥九鎖山人歸未歸蓋絶筆)
(于此鄉謝處士傳略云臯羽常布衣杖策參人任松)
(軍事晚登子陵西臺以竹如意擊石歌招魂之詞曰魂來兮何極魂去兮江水黑化為朱鳥兮)
(其咮焉食歌闋竹石俱碎失聲哭何其情之悲也)
(方韶卿謝臯羽行狀略云君遺槀在時舊所為悉棄去今在者手抄詩六卷雜文五卷唐補傳)
(一卷南史贊一卷楚辭等芳草圖譜一卷宋鐃歌鼓吹曲騎吹曲各一卷睦州山水人物古蹟)
(記一卷浦陽先民傳一卷東坡夜雨句圖一卷浙東西遊錄九卷春秋左氏續辨歴代詩譜未)
(脱槀選唐韋柳諸家及東都五體在集外)
烏棲曲擬張司業
吳宮草深四五月破楚門開烏啼歇美人軍裝多在船
歸來把弓墮弓弦越羅如粟越王獻宮中飬蠶不作線
轆轤出屋井水淺梔樹花萎子如繭烏栖烏啼宫燭秋
越女入宮吳女愁
廢居行
海濤翻空秋草短白跎入窠啗雀卵經年廢屋無居人
孕婦夜向船中産歸來多雨臼生魚穴蟲祝子滿戶樞
鄰家置屋供官役買得沂王園令宅
古釵歎
刑徒鬼火去飄忽息婦堆前殯齊發白烟淚溼樵叟來
拾得慈獻陵中髮青長七尺光照地髮下宛轉金釵二
持歸薰沐置高堂包裹恐為神所將妻兒朝拜復暮拜
冉冉臥病不得瘥省知天物厭凢庸夜送白龍潭水中
叩頭郤顧祈免死永入幽宮伴龍子
瓊花引
后土祠前車馬道天人種花無瑤草英雲蘂珠欲上天
夜半黃門催進表酒香浮春露泥泥二十四橋雪如洗
隂風吹雪月墮地幾人不得揚州死孤貞抱一不再識
夜歸閬風曉無蹟蒼苔染根煙雨泣歲久游魂化為碧
後瓊花引
揚州城門夜塞雪揚州城中哭明月墮枝溼雲故鬼愁
西來隂風無健鶻神鴉愁空衆芳歇一夕蒼苔變華髮
宫花織簾塵掩韈玉華無因進吳越灕灕淮水山央央
誰其死者李與姜
飛仙引遊沃洲水簾谷作
赤城後門桃花尾溼浸蘼蕪洗蒼耳小支菩提海上來
天風吹下谷簾水斜珠界左轉復右華蓋縣肝三葉紫
内閒肉芝承乳流鬼母仙姝臨洗胃蒼龜守關朝太微
色阻䜛神誣奏事海桑男子在謫籍驅鹿行車閏年至
和靖墓
山中處士白麻履死後無書獻天子青童玄鶴晝上天
夜下玉棺葬湖水湖隄四合葑如髮芳樹玲瓏倚春雪
百年鳳舞雲霧空玉椀人間出句越宮嵐塔雨恍如失
飛網繞湖冠聚鷸林宇焚芝秋寂歴斗下無人嗣太乙
冬青樹引别玉潛
冬青樹山南陲九日靈禽居上枝知君種年星在尾根
到九泉護龍髓恒星晝霣夜不見七度山南與鬼戰願
君此心無所移此樹終有開花時山南金粟見離離白
衣人拜樹下起靈禽啄粟枝上飛
翠鎖亭避雨(自注亭有魏王妃所題字尚新王嘗以王子成德軍節度使鎮南故妃至)
(其處)
客有遊山衣著久如薜荔行行萬翠亭忽作風雨憩仰
面無所覩梁間有題字問此何人書婉娩有弱氣云昔
魏王妃書字學李衛乘雲到此山灑墨在空翠塵風吹
土花倏忽景物異疑此夢與仙不類人間世
聽雨
山厨壓炊煙野雨起薄暮孤客臥空牀不識門前路回
風已若休入壑忽如赴荒林啼鬼車往往不見處鄰翁
起厭勝咒作禹餘步聽雨雜咒聲起歌和其語咒静雨
亦止還眠向窗曙
佽飛廟迎神引
劍歌兮擊筑茭青兮蓼綠夕濟甬兮沈玉步巫兮禹孫
葺神藩兮楚軍神之乘兮海雲噀芳兮越咒斬將兮神
祐秋零露兮為醑春集鴉兮神語風蕭蕭兮滿旗雲之
車兮來思
鴻門讌
火雲屬地汗流宇杯影龍蛇分漢楚楚人起舞本為楚
中有楚人為漢舞鸊鵜淬光雌不語楚國孤臣泣俘虜
他年疽背怒發此芒碭雲歸作風雨君看楚舞如楚何
楚舞未終聞楚歌
有洗舊誥綾作青色鬻將以為緣以紺繒易得之
作手卷賦小樂章求好事書其後
吳宮輦路傷行客繭冰壓雲凝曉色門前新掃染家鄰
借人鋪設殘衣帛官花翦綾連院號覆取翻看成一道
織紋宛轉敕字新知是初誰六尺誥城霞失彩宮蘚病
中與海圖上衣領改顔倖售緣所遭褪藥玄香洗藍影
青綢易得淚承睫擊筑楚歌無故發歌殘求書好事人
異代儻傳誥綾帖
雪中方四隱君訪宿有詩憶鹿田風雨舊遊奉和
併呈吳六贊府
金華入北山空響出静竚鹿田在其顚肺石鳴風雨有
客六七人昔遊至其處唯我愁不眠起坐蹴君語謂此
定何聲百感生離緒玩非琴與瑟復異砧將杵醉者呼
不應愁者自為苦空櫺冷孤衾展轉如巢樹溼歌散餘
悲以足拊柱礎爾來又七年欲至困羈旅傳聞老桑門
已復蟬蛻去入山惡少年巾鉢空其聚乃知人世間何
者為客主而我同懷人忽復異處所夢中遥相望各抱
不售賈有客不同遊亦是同懷者地主况有期輿馬不
待假儻規宿山中畸人不應舍
效孟郊體
閒庭生柏影荇藻交行路忽忽如有人起視不見處牽
牛秋正中海白夜疑曙野風吹空巢波濤在孤樹
閨中玻瓈盆貯水看落月看月復看日日月從此出愛
此日與月傾瀉入妾懷疑此一掬水中涵濟與淮淚落
水中影見妾頭上釵
哭正節徐先生
凄涼攜子女冠佩赴重隂塌井千年事青天此夜深哀
辭山石刻䘏典海舟沈里族南薰夢東都直至今
送汪十
多年隱賣漿此去結山房埽菌侵花落種松如草長老
期秋欲至貧味水初嘗歲晚逢樵獵音書定不忘
哭所知
總戎臨百粤花鳥瘴江村落日失滄海寒風上薊門雨
青餘化血林黑見歸魂欲哭山陽笛鄰人亦不存
山隂道中呈鄭正樸翁
楊柳遠天色野風來水涯異鄉同夢客今雨故人家越
樹夜啼鳥禹陵冬落花悠悠江海意為爾鬢先華
寒食姑蘇道中
頻年感烟草荒冢幾人耕吳楚逢寒食山村見獨行天
隂月不死江晚汐徐生到海征帆影悠悠識此情
秋日憶過秦國公主園
野影林檉盡山昏瓦塔齊涼宵風雨過一雁西南啼嵐
霧洗巾帨井泉生蒺藜傷心拂塵麈衣淚溼空綈
西臺哭所思
殘年哭知已白日下荒臺淚落吳江水隨潮到海迴故
衣猶染碧后土不憐才未老山中客唯應賦八哀
萬松道中望南太白
筍輿行萬山中有十里亭老樹秪一色野公逾百齡柴
關當太白藥氣近樵青罔草黏枯翼巢枝落退翎期探
幽谷水共劚松根苓艾納下天雨塵風吹冥冥
採藥候潮山宿山頂精藍夜中望海
蛟門南去鳥此地望迢迢積溼侵幡黑生寒入夢飄見
燈歸舶夜聞偈解衣朝土植皆為藥山枝不滿樵暗光
珠母徙秋影石花消擬候槎回漢寧甘客老遼郤尋徐
福㠀因問秦皇橋于彼看日出羽旌焉可招(以上晞髮集)
過杭州故宮
禾黍何人為守閽落花臺殿暗銷魂朝元閣下歸來燕
不見前頭鸚鵡言
紫雲樓閣讌流霞今日淒涼佛子家殘照下山花霧散
萬年枝上挂袈裟
重過
隔江風雨動諸陵無主園池草自春聞說就中誰最泣
女冠猶有舊宮人
春閨詞
手觸殘紅頭懶梳香隨蝴蝶上衣裾暖風吹睡無言語
又向牀頭看夢書
山中道士
山中道士服朝霞二十修行别故家畱客一杯清苦蜜
蜂房知是近梅花
秋夜詞
愁生山外山恨殺樹邊樹隔斷秋月明不使共一處
秋社寄山中故人
燕子來時人送客不堪離别淚霑衣如今為客秋風裏
更向人家送燕歸(以上晞髮道人近槀)
方鳳
鳳字韶卿一字景山婺州浦江人試太學舉禮
部不第特恩授容州文學歸隱仙華山同里義
烏令吳渭闢家塾敬事之疾革命子樗題其旌
曰容州示不忘也時稱為巖南先生有存雅堂
槀
(龔聖予評嵒南詩云由本論之在人倫不在人事等而上之在天地不在古今)
北山道中
起犯春霜一徑寒清遊乘興約吟鞍眼中最恨友朋少
塵外頻聞山水寬溪落舊痕枯野埠樹浮空翠溼危欄
巖頭幾處懸冰白已作羣羊化石看
西鹿田寺聽雨
禪棲投倦客山雨起更闌窗葉散幽響石林生峭寒洞
深猶暗瀑江遠忽風湍想像雲蘿外應宜晩色看
賦三洞
金華北山三洞天垂髫欲往金華顛春風吹衣雨洗履
瘦笻忽挂蒼山烟山高地平走幽澗根絡石上森楠楩
步從飛橋瞰石洞厓色閱世知幾年風痕霧迹化異物
龍首昂左尾右旋就中暗穴如蟇頤急水瀉碧鳴媧弦
遡流束炬照徒涉肩背擦石行拳攣水窮路夷内景得
以炬交燭窮幽玄細紋蹙波湧浪接皓彩凝雪飛霜鮮
大為獅子虎犀象𤨏碎亦復蜂屯然蜿蜒䨇蟠角尾具
一一玉爪拏蒼堅穹龜負甲色深墨長蛇白質相縈纏
鐘能鐘聲鼓能鼓不假樅虡知誰懸直櫺斜檻蔵湢室
短畦長町移原田青雲白霓五色霞笑畫敗絮畱丹鉛
中途經過最深窅伏身低眺洞口泉空明一隙隔遠見
秋蟾浴海光嬋娟左巖架衣頗横亘疊摺衆皺垂蹁躚
自餘神怪不可極似鑿非鑿鐫非鐫出登山腰叩中洞
外視石井聞潺潺入深蹈險思縋綆長竿揭炬後且先
水簾可俯心為掉到此十九歸言遄嗜竒不憚歴磊砢
足以目故差輕便翻身郤望水簾處銀河天落懸吾前
常情疑復下百尺積水定作神龍淵石乾徑闢郤易進
玉筍拔地修而圓宜為淵處乃為屋亦或摩蘚題新篇
同遊疑我久未出笑謂豈欲井底眠林幽風起日已晩
猶睨高洞山之巔薪蒸可買樵我導不遠數里仍攀緣
傍從右壁入深坼如鐡戶限瓊為櫋儼然海相挂珠絡
熟視豈信非夸傳左為朝眞正面入便想笙鶴遨羣仙
雲霞波濤仙衣裳竒詭豈必下洞專欻然修梁架巖起
左右蒼白龍形全望中極底勝漆黑雙扉隱隱起半邊
天光一道燭扉内知此明罅從何穿&KR0764;深壁峭不可往
安得插羽如飛鳶嗟余茲遊尚牽俗身所驟歴辭難宣
但思乞水學坡老洗眼看字消餘年
金華紀遊詩
赤松上下雨霏微八詠樓頭重拂衣西港晴來汀草長
北巖幽處洞泉飛風敲定磬鹿春過月滿丹臺鶴夜歸
歴覽因知古詞客盛誇雲夢未全非(以上存雅堂遺槀)
哭陸秀夫
祚微方擁幼勢極尚扶顛鼇背舟中國龍胡水底天鞏
存周已晩蜀盡漢無年獨有丹心皎長依海日懸(金華雜識)
仙華山
仙華矗萬仞我乃廬其東日夕與山對今茲踏岑巃起
左信奔鹿當前任啼狨大嘯崖石裂一覽天宇空蒼松
飽風雨絶壑挂老龍樵斧不得睨撫根憩吾躬邈哉軒
轅氏問道由崆峒龍髯一以遠千載悲遺弓猶傳少女
靈鍊玉于焉宮山林重帝胄香火明民衷我來重懷古
攬涕臨西風何當速刺飛一洗磊落胷(金華府志)
吳思齊
思齊字子善括蒼人家永康由任子入官監新
城税調嘉興丞宋亡後主浦陽吳渭清翁家與
謝臯羽方韶卿交好同臯羽登嚴陵西釣臺哭
文丞相臯羽卒又與同人會哭于小爐峯嘗與
韶卿倡和臯羽序而題其編曰風雨集(曰琯按臯羽西)
(臺慟哭記語多廋詞稱文山為唐宰相魯公三友人為甲乙丙明初張孟兼丁注以甲為吳思)
(齊乙為馮桂芳丙為翁衡程敏政宋遺民錄思齊由任子入官為嘉興縣丞洪提刑起畏辟置)
(類田吏用事者言辦此可通籍思齊曰以民怨禄非得也賈氏柄國上將以鹵簿臨其母喪文)
(侍郎及翁將上疏論之懼禍中止思齊以書勖之曰叱嗟而母婢也公不可默俄不願仕請監)
(南嶽廟流寓桐廬值宋亡不出獨與方鳳謝翺方燾友善自號全歸子大德辛丑卒)
(宋濓吳思齊傳思齊所著書有左氏傳闕疑擬周公瑾平荆州碑司馬孚贊汐社詩集)
題鹿苑寺壁間記魯簡肅公羅漢見夢事
是法本平等無怠亦無敬如何證無生却來見參政(姚桐)
(夀樂郊私語)
詹本
本字道生建安人温言正行丞相江萬里薦為
郎先致書本本方坐門前石上釣使者至問本
居本曰前即持竿渡溪去不知所終
春日攜客游武夷
山腳健枝梧百里插蒼峭粼粼石可把曙色坐遠釣風
水真笙竽歴落太古調衣冠帶莽蒼山鬼驚二妙雲月
正忘年花鳥更索笑迴船翠淩亂吾道付長嘯
閒中
萬事問不知山中一樽酒埽石坐松風綠隂滿巾䄂
宿天台
風泉隔西屋獨夜寒自生開窗失山色白雲壓前楹累
盡得瀟灑去住俱不驚鼻息荅僧鐘霜露入殘更(以上谷音)
皇甫明子
明子字東生四明人性豪宕乘小舟挂布帆載
琴尊書籍釣具往來江湖至元丙子發狂痛哭
蹈海
水國
水國淒涼住秋宵爛漫眠歸雲猶帶雨墮月忽明船社
稷資長算髭鬚近暮年亂離棲不定百口託浮田
海口
窮島迷孤青颶風盪頑寒不知是海口萬里空波瀾蛟
龍恃幽沈怒氣雄屈蟠崢嶸抉秋隂挂席潮如山熒惑
表南紀天去何時還雲旗光慘澹腰下青琅玕誰能居
甬東一死諒非難嗚呼朝宗意會見桑土乾
京口行
京口兵可用酒可飲一語參差族成血忠賊相持各凛
凛豈知好醜隔形骸父為孔鸞子為鴆人衆天定理則
那遺臭流芳且高枕(以上谷音)
鮑輗
輗字以行括蒼人性嗜酒授簡萬言教授得錢
悉送酒家遇客盡飲乃去晩益傲誕衲衣髽結
游青城不返
襄陽行
今日何來春氣柔東城騎馬花綢繆為君停馬一呼酒
花前倒披紫綺裘玉脂汎濫魚鳥飫歌舞倦矣蛾眉愁
千金萬夀好賓主今我不樂歲如流豈比世上狂馳子
一語不合行掉頭嗚呼天倫古所定非有大故寧相尤
天馬
天馬抱竒相緊骨瞳方明出入百萬中有如一鳥輕宇
宙莽超踏風雲慘經營獨倚雄傑態蕭蕭隨北征朝飲
南海頭夕秣乃幽并失主坐黯淡别羣奮長鳴豈無輕
俠兒金羈懸朱纓但感束帛義不忍負死生低頭為君
老喑喑萬里情
重到錢唐
生死䨇飛正可憐若為白髮上征船未應分首江南去
更有春光七十年
無頼山光疊疊青玉魚金盌早飄零冷思禹穴真竒事
千古衣冠託杳冥
萬家歌舞送浮生曾有涓埃荅太平猨鶴沙蟲天始定
不須辛苦怨南征
聞道深春雪打圍誰憐身上藕絲衣莫憂白璧成塵土
解逐南風萬里歸
唯有寒潮不世情朝朝暮暮過空城百年車馬閶門外
獨獨春風草又生(以上谷音)
崔璆
璆字子玉京口人美風儀善談論晩病狂攜大
瓢貯酒行市拍掌歌笑未死十日自表石題曰
醉鄉伯崔璆之墓
攜戮鉞汎江
酒星落京口化為崔子玉孤舟載壺觴水花紅映肉小
兒唱銅斗大兒倒醽醁一笑不知年浩蕩天地屋愼勿
臨竇呼人生隨轉燭嗣宗禮法仇鍾會被殺戮
咄咄
咄咄復咄咄小兒成老翁幺微各形色追琢元化工不
知春風去又見千綠叢主人美客懷載酒行溪東一步
一回首十步尊已空靈均與太白醒醉同所終願見化
蠛蠓生死託壺中
今日一何好
今日一何好花下醉狼籍醉中有竒事夢見生羽翼浩
蕩排虛空靈君好顏色朱衣持大篆授我醉鄕伯頓首
玉墀下臣璆才蟣蝨封此抑何功請陳愚頑臆臣家京
口東門前大江碧臣願駕長風吹作酒萬石萬象各千
鍾拍拍大庭國推枕在山中紙衾霜曉月(以上谷音)
魚潛
潛字德昭姑孰人敦重和易推分澹泊不忤于
物所居環堵埽地焚香彈琴讀書養鵝鴨百頭
以給食終八十餘
楊白花
楊白花誰教度簾幕搖蕩春風能幾何不比無情自漂
泊人生秪合作支離長秋鵶啼江水落
古意二首
青青陵上柏落落勁不摧人生百年内朝夕變所懷斗
酒命同好萬里不顧回聞有昌國君談笑黃金臺柔言
更長跪信是富貴媒但恐氣習移古今不同才寄言去
國者歲晩有餘哀
權衡豈公平天駟但伏櫪東井不救渴倉庫何時實元
工肯假借名器甚可惜如何萬萬古不行督責術
送鄭祕書南歸
垂老乃如此憑高俱惘然空能正幾字好去作千年童
子歌鴝鵒幽人拜杜鵑江花獨爛漫春去得誰憐
聞歌
流雲行水出名姝酒盡花前雙玉壺此曲江南都忘郤
春風轉調小單于(以上谷音)
柯芝
芝字士先瑞陽人早通五經善詞賦又詣行在
所見章祕書求讀書省中益通諸家教授生徒
著書百餘卷
餘髮
餘髮蕭蕭白垂領十年一拙門庭冷來頻沙鳥頗相識
起晩鄰雞已三請形骸挂樹豈復好心緒如蓬不能整
平生幾緉空馺&KR2341;老去一杯先酩酊俗言秪虞方鑿迕
人事但愜幽居屏聖賢未必盡芻狗天地何堪共鼃黽
若為苴履曾足芥幸不柳衫眞欲癭一聲樵響何處來
獨立看雲發深省
耳耳
耳耳非佳語陸陸難為顏我生胡不淑多戚長鮮歡搖
落復已綠春風滿江干最靈起予興欲言骨肉酸園桑
摧為薪桃李亦半殘翹蕘企晴燠九室十更寒飛錢如
美色乃入貴者闌丘閭有榖賣窮欄朝無饘不售信成
隱徒手良抱歎宛轉愒餘息溝壑分寸間吾輩正不免
遑暇䘏彼瘝
横江
横江一片碧㩦鶴上漁船收綸不成下郤抱釣竿眠(以上)
(谷音)
柯茂謙
茂謙字退之芝之子
江行早發
陶鐺煮孤影寒燈沸青花冰開數江樹月落失人家
魯港(賈似道喪師之地)
十年回首付霑襟斷甲沈沙齒齒深可惜使船如使馬
不聞聲鼓但聲金人歌鬼哭都堪淚水落江空正獨吟
遺老蕭條漸無語酒旗颭颭出蘆林(以上谷音)
師嚴
嚴字道立襄陽人讀書識大義善槊射自圍中
拔身走行在所上書論事不報拂衣去客死武
陵
藺五見訪
漢隂美人青兕裘獨騎瘦馬尋荒丘花前下馬迎一笑
珠玉在側形骸羞酒酣散髮箕踞坐錦帶爛爛懸吳鉤
剸蛟刺虎好身手碧瞳如水涵清秋惜哉科目大脱略
壯士豈為章句囚中原格鬭困不已江波木落寒悠悠
武陵客居
浩蕩千年調飢寒八尺身不愁逢魍魎可笑繫麒麟殘
雪江村路空山澗水春時危終遠去道在豈全貧
公安早發
去國秦公子窮途阮步兵别離如昨日豪俠異平生江
月為誰好巴船何處行高秋伴搖落早發若為情(以上谷音)
邵定
定字中立廬陵人温粹博雅通周易春秋宅邊
植梅竹蘭桂蓮菊各十餘本深衣大帶婆娑其
間自稱六薌老人
山中
白日看雲坐清秋對雨眠眉頭無一事筆下有千年
漁家
漁家臨水住春盡無花開年年謝流水流得好花來(以上)
(谷音)
宋詩紀事卷七十八
