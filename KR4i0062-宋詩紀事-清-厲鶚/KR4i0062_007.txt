宋詩紀事卷七錢塘厲鶚撰
孫僅
僅字鄰幾何弟咸平元年進士第一累官集賢
院學士權知開封府後領審刑院進給事中卒
有甘棠集
(澠水燕談孫何孫僅學行文詞傾動場屋何旣為狀元王黃州覽僅文編書其後曰明年再就)
(堯階試應被人呼小狀元後榜僅果為第一黃州復以詩寄之云病中何幸忽開顔記得詩稱)
(小狀元粉壁乍懸龍虎榜錦標終屬鶺鴒原并寄何詩曰唯愛君家棣華榜登科記上並龍頭)
(潘逍遙亦有詩曰歸來徧檢登科記未見連年放弟兄而陳堯叟堯咨兄弟亦前後相繼為狀)
(元實士林盛事也)
勘書
儒官無外事招客勘青編筆墨東西置朱黃次第研頻
憂傷點竄細恐誤流傳改是文辭正增加字數全端坐
窮今古披襟見聖賢得興忘昏曉題名記歲年棲毫思
確論廢卷為忘篇魚魯皆刪定誰人敢間然(宋文鑑)
贈种徵君放
雄名英槩比君難二十高名滿世間飛詔幾回來北闕
草玄終不出南山詩篇落處風雷動筆力停時造化閒
仙術每將丹訣解史才曾把逸書刪家僮只有猿隨從
坐客唯聞鶴往還兩制詞臣求識面九重天子望祗顔
處士星孤輕世俗大夫松好賤官班棋殘夜石秦雲斷
琴徹秋嵓蜀月彎朝議蒲輪看再降肻教從此老柴關
(合璧事類後集)
句
汾水冷光搖畫戟蒙山秋色鎖層樓(送劉綜學士出守并門詩話總龜)
李慶孫
慶孫泉州惠安人咸平元年進士官水部郎
句
軸裝曲譜泥金字樹記花名玉篆牌
(韻語陽秋晏元獻云太乞兒相若諳富貴者不爾也)
錢易
易字希白昆之弟歸宋中咸平二年進士仕為
翰林學士卒有金閨瀛洲西垣制集
擬張籍上裴晉公
午橋莊上千竿竹綠野堂中白日春富貴極來唯歎老
功名高後轉輕身嚴更未報皇城裏勝賞時遊洛水濱
昨日庭趨三節度淮西曾是執戈人
(許彦周詩話錢希白作擬唐詩百篇備諸家之體自序曰今之所擬不獨其詞至于題目豈欲)
(抛離本集或有事疏斯亦見之本傳)
嵇康小舞詞(并序)
薛九江南富家子得侍宫中善歌舞嵇康嵇康江南
曲名也學舞於鍾離氏建業破零落於江北予遇於
洛陽福善坊趙春舍飲酣於是歌嵇康其詞卽後主
所製焉嘗感激坐人皆泣春舉酒請舞謝曰老矣腰
腕衰硬無復舊態乃強起小舞終曲而罷座有王生
者請予為嵇康小舞詞
薛九三十侍中郎蘭香花態生春堂龍盤王氣變秋霧
淮聲哭月浮秋霜宜城酒煙濕羇腹與君強舞當時曲
玉樹遺辭莫重聽黃塵染鬢無前綠我聞襄陽白銅鞮
荒情古豔傳幽悲淒涼不抵亡國恨座中苦淚飛柔絲
洛陽公子擎銀觴跪奴和曲生輝光茂陵旅夢無春草
彤管含羞裁短章(補侍兒小名錄)
西遊曲
花銷秋老白日短敗紅荒綠迷空館擬將清血灑昭陵
幽谷蛇啼半山晚十年辭家勤獻書王孫不許延公車
江頭祖廟祭無血重門生草寒離離我有王孫三尺劒
姦骨無痕古波豔佩入函關無故人玉握凋零七星暗
(宋文鑑)
句
綠章封事緘初啓青鳳求凰尾乍開(芭蕉談苑)(楊文公)雙
蜂上簾額獨鵲䙚庭柯(詩人玉屑)
李堪
堪字仲任晉陵人咸平二年登第景德間為古
田令官至工部尚書
仙樓道院(在古田縣五華山)
尋源探雲霞中有金仙家綺疏見飛翬雕闌燦朱華珍
禽棲不去靈液流無涯晴旭起風篁空香送天花春雷
會社鼓寒煙聚海茶竒峰媚如削芳樹一何嘉且將白
閣齊絶與紅塵賒終然謝朝紱此地營丹砂(福州府志)
句
海月隨帆落溪花遶驛流(送周建州)(皇朝類苑)
陳堯咨
堯咨字嘉謨堯佐弟咸平三年進士第一歷官
翰林學士武信軍節度使知河陽又徙天雄軍
卒贈太尉諡康肅
普濟院(在餘桃)
山遠峯峯碧林疎葉葉紅凭闌對僧語如在畫圖中(會稽)
(志)
題三桂亭
不誇六印滿腰懸二頃仍尋負郭田當日弟兄皆刷羽
如今鴻雁盡摩天扶疎巳問新栽竹清淺猶尋舊潄泉
大尹今來還又去夕陽旌旆復翩翩
(陜西通志三桂亭在長安城南宋諫議大夫陳公之别墅三子堯叟堯佐堯咨皆登科故亭因)
(以名大中祥符間堯咨知永興軍書詩于碑至今猶存)
邵煥
煥淳安人咸平三年進士仕至員外郎
句
官船風破浪關吏鼓通晨(送晏集賢南歸)(皇朝類苑)
李永
句
朝凴玉几言猶在夜啓金縢事巳非(熙陵挽詞退朝錄)(春明)
鄭戩
戩字天休吴縣人舉進士累官右諫議大夫樞
密副使以資政殿學士知杭州復為陜西四路
安撫使拜奉國軍節度使卒贈太尉諡文肅
句
春至不擇地路旁花自開
(嘉祐雜志長安北禪寺筍石鄭天休資政題十字刊之)
許式
式字叔矜吴郡人咸平三年進士官比部郎中
出守南昌終轉運使
寄洞山聰禪師
語言全不滯高躡祖師蹤夜坐連雲石春栽帶雨松鑑
分金殿燭山荅月樓鐘有問西來意虛堂對遠峯(林閒錄)
王曙
曙字晦叔河南人東臯子績之後舉進士咸平
中舉賢良方正科策入等仁宗朝歴官樞密使
拜同中書門下平章事卒贈太保中書令諡文
康有集
回峯院
山勢欲壓海禪扃向此開魚龍腥不到日月影先來樹
色秋擎出鐘聲浪荅回何期隨吏役暫得拂塵埃
(娱書堂詩話文康王公晦叔嘗宰定海縣賦回峯院詩云云商逸卿得遺墨刻之)
句
千山送客東西路一樹照人南北枝(苕溪漁隱叢話)
許洞
洞字洞天吴郡人太子洗馬仲容之子咸平三
年進士以忤知州馬知節奏除名祥符初祀汾
陰獻三盛禮賦官烏江主簿有集
(歐公詩話許洞進士及第無名子嘲曰張康渾裹馬許洞閙裝妻)
(吴郡圖經續記許洞以文辭稱于吴尤䆳左氏春秋嗜酒嘗從酒家貸飲一日大寫壁作歌數)
(百言鄉人競來觀之售數倍乃盡捐其所負至吴郡志許洞所居常植一竹以表特操吴人)
(今詠之曰許洞門前一竿竹)
贈潘閬
潘逍遙平生才氣如天高倚天大笑無所懼天公嗔汝
口呶呶罰教臨老頭補衲歸中條我願中條山神鎮長
在驅雷叱電趕出者老怪
(中吴紀聞洞與潘閬錢易為友狂放不羈閬坐盧多遜黨亡命乃變姓名僧服入中條山洞密)
(贈之)
王曾
曾字孝先益都人咸平五年鄉貢試禮部廷對
皆第一仁宗朝拜右僕射兼門下侍郎平章事
集賢殿大學士封沂國公卒贈侍中諡文正
(歴代吟譜王曾投吕文穆早梅詩雪中未問和羹事且向百花頭上開吕公曰此生次第安排)
(作狀元宰相矣後果然李文定公廸咸平景德澠水燕談王文正公曾)
(間相繼狀元及第其後更踐政府及罷相鎮青又為交承故文正送文定移鎮兗海詩有錦標)
(得雋曾相繼金鼎調元亦踐更之句又云并土兒童君再見會稽章紱我偏榮蓋文定再鎮兗)
(而青社文正鄉里也)
皇帝閣立春帖子
北陸凝陰盡千門淑氣新年年金殿裏寶字帖宜春(合璧)
(事類前集)
送何水部蒙出牧袁州
雉省榮遷拜命新魚符重佩出關頻停驂卻訪枌榆社
戀闕廻瞻析木津水薤有誰裨政術江山終日助吟神
一麾嶺外遙相望應合趨庭問絹人(江西通志)
句
欲謝君恩卻無語心前笑指赤靈符(夫人閣端午帖子合璧事類前集)
陳亞
亞字亞之維揚人咸平五年進士嘗為杭之於
潛令仕至太常少卿好為藥名詩有澄源集
(迂叟詩話陳亞郎中滑稽嘗為藥名詩百首其美者有風月前湖夜軒窗半夏涼不失詩家之)
(體齋讀書志藥名詩始于唐人張籍有江臯歲郡)
(暮相逢地黃葉霜前半下枝之句人謂起於亞之實不然也)
絶句
滿室圖書雜典墳華亭仙客岱雲根他年若不和花賣
便是吾家好子孫
(澠水燕談陳亞少卿畜書數千卷名畫數十軸平生之所寶者晚年退居有華亭雙鶴怪石一)
(株尤竒峭與異花數十本列植于所居為詩戒子孫云云)
登湖州銷暑樓
重樓肆登賞豈羨石為廊風雨前湖夜軒窗半夏涼罾
青識漁浦芝紫認仙鄉卻恐當歸闕靈仙為别傷(宋文鑑)
惜竹
出檻亦不翦從教長舊叢年年到朱夏葉葉是清風(庚溪)
(詩話)
懷舊隱
多愧當年未第間卜居人外得清閒排聯花品曾非僭
愛惜苔錢不是慳秋閣詩情天淡淡夕溪漁思月彎彎
而今慚厚明朝禄敢念藏愚莫買山(瀛奎律髓)
句
浪平天影接山盡樹根回(翰府名談)棋為臘寒呵子下衣
嫌春瘦縮砂裁(藥名)馬嘶曾到寺犬吠乍行村(郊行箱以上青雜)
(記)
章得象
得象字希言浦城人咸平五年進士累遷兵部
郎中知制誥翰林學士寶元初拜同中書門下
平章事集賢殿大學士慶歴中拜鎮安軍節度
使封郇國公徙判河南府守司空卒贈太尉兼
侍中諡文憲改諡文簡
巾子山翠微閣(在台州)
步步雲梯徹上層回頭自覺欲飛騰頻來不是塵中客
久住偏宜物外僧下寺鐘聲沈地底前峯塔影落階棱
凭闌未盡吟詩興卻擬乘閑更一登(赤城志)
玉光亭(在玉山縣)
千層懷玉對軒窗池上新亭號玉光秖此便堪為吏隱
神仙官職水雲鄉(方輿勝覽)
峽山飛來寺
澄江詰曲峽中天遠使歸時駐畫船久别忽經星一紀
暫來纔見月三弦勞生草草真徒爾陳迹依依亦愴然
回首越城何處是山南渺莽只雲煙(廣東通志)
李冠
冠字世英歴城人以文學稱與王樵賈同齊名
官乾寧主簿有東臯集
寄王肩望
霜臺御史新為郡棘寺廷評繼下車首謁梓桐王處士
教風從此重詩書
(澠水燕談王樵字肩望淄川人性超逸深老易善擊劒有槪世之志廬梓桐山稱淄右書生不)
(交塵務山東賈同李冠皆尊仰之咸平中契丹内宼舉族北俘潛入虜中訪其親累年乃歸持)
(諸喪刻木為親葬奐山東立祠奉侍終身太守劉通詣樵踰垣遁去其後高弁知州事范諷)
(為通判相與就見之李冠以詩寄之晚自號贅世翁為贊書其門曰書生王樵薄命寡志無益)
(於人道號贅世豫卜地累卵名繭室中壘石刻銘其上曰生前殺軀以虞不備没後寄魄以備)
(不虞後感疾卽入室自掩戶乃卒以古劒殉葬著遊邊集安邊三策說史皆散失濟南李芝為)
(贅世先生傳載其事)
王貽永
貽永字季長祁人溥之孫咸平中尚太宗女鄭
國長公主累官樞密使同中書門下平章事拜
尚書右僕射檢校太師卒諡康靖
句
河朔雪深思愛日并門春暖詠甘棠(送劉綜學士出守并門詩話總龜)
李廸
廸字復古鄄城人景德二年舉進士第一歴翰
林學士給事中參知政事拜吏部侍郎兼太子
少傅同中書門下平章事致仕卒贈司空侍中
諡文定有集
題河陽後城平嵩閣
南指嵩高北太行大河中出貫靈長君王不恃金湯險
自有仁恩結萬方(宋文鑑)
晏殊
殊字同叔臨川人七歲能屬文景德初以神童
召試賜進士出身累擢知制誥翰林學士慶歷
中拜集賢殿學士同中書門下平章事兼樞密
院使出知永興軍徙河南以疾歸京師留侍經
筵卒贈司空兼侍中諡元獻有臨川集紫微集
(歸田錄晏元獻善評詩嘗云老覺腰金重慵便枕玉涼未是富貴語不如笙歌歸院落燈火下)
(樓臺此善言富貴者也人皆以為知言為詩者宋子京筆記云天聖初元以來縉紳間)
(益少唯丞相晏公殊錢公惟演翰林劉公筠數人而已晏丞相末年詩見編集者乃過萬篇唐)
(人以來未有然晏不自貴重其文凡門下客及官屬解聲韻者悉與之酬和云)
(郡齋讀書志殊性剛峻幼孤篤學為文温純應用尤長於詩抒情寓物詞多曠達當世賢士如)
(范文正歐陽文忠皆出其門女適富鄭公楊察世稱其知人云)
示張寺丞王校勘
元巳清明假未開小園幽徑獨徘徊春寒不定斑斑雨
宿醉難禁灩灩杯無可奈何花落去似曾相識燕歸來
遊梁賦客多風味莫惜青錢萬選才
(復齋漫錄晏元獻因觀王琪大明寺詩板大加稱賞召至同飯飯巳又同步遊池上時春晚有)
(落花晏公每得句書牆壁間或彌年未嘗強對且如無可奈何花落去一句至今未能對也王)
(應聲曰似曾相識燕歸來自此辟置館職遂躋侍從)
和宋子京召還學士院
網索軒窗䆳鑾坡羽衞重鷁舟還下瀨星駟出飛龍賦
待三英集詩須五吏供會看邊燧息橫覩紫泥封(復齋漫錄)
立春祠太乙
紫花雙節引青童一片空歌韻曉風太昊兹辰授春令
鸞旗應在矞雲中
華燈明滅羽衣攢翠柳蕭森矮檜寒千步回廊繞金殿
水蒼瑤佩響珊珊
上巳瓊林苑宴二府同游池上卽事口占
殿後花枝白間紅樓前當道綠楊風橫飛綵艦波光外
倒寫朱橋水影中
曲榭廻廊手伎喧綵樓朱舫鼓聲繁游人巳著濃春去
不待歌長舞袖翻
寒食東城作
王城百五車馬繁重帷黕幕紛郊原游人得意惜光景
恣尋複樹登高軒平蕪遠水知何許眼裏迢迢空處所
梨花澹豔柳絲長百計撩春作烟雨歌哭聲中半落暉
琱鞍繡轂尚遲歸荒田野草人間事誰向伶玄淚滿衣
七夕
百子池深漲綠苔九光燈迥照浮埃天孫寶駕何年駐
阿母飇輪此夜來空外粉筵和霧溼静中珠幌徹明開
秋河不斷長相望豈獨人間事可哀
中秋月
一輪霜影轉庭梧此夕羇人獨向隅未必素娥無悵恨
玉蟾清冷桂花孤(以上古今歲時雜詠)
詠上竿伎
百尺竿頭褭褭身足騰跟挂駭傍人漢陰有叟君知否
抱甕區區亦未貧(侯鯖錄)
弔蘇哥
蘇哥風味逼天真恐是文君以上人何日九原芳草綠
大家攜酒哭青春
(西清詩話元獻初罷政事守亳社每歎士風彫落一日營妓曰劉蘇哥有約終身而其母禁之)
(至苦不勝鬱悒方春物暄妍馳駿馬出郊登高冢曠望長慟而卒元獻云士大夫受人盼睞隨)
(燥溼變渝如翻覆手曾狂女子不若為序其事以詩弔之云)
(東軒筆錄晏元獻當國子京為翰苑晏愛宋之才雅欲旦夕相見遂税一第于旁近延居之其)
(親密如此遇中秋宴客晏召宋出妓飲酒賦詩達旦方罷翌日罷相宋當草詞頗極詆斥至有)
(廣營産以殖私多役兵而規利之語觀者駭歎苕溪漁隱叢話元獻弔劉蘇哥詩序蓋指子京)
(而言也)
煮茶
稽山新茗綠如烟静挈都籃煮惠泉未向人間殺風景
更持醪醑醉花前
(西清詩話李義山雜纂品目數十蓋以文滑稽者其一曰殺風景謂清泉濯足花上曬褌背山)
(起樓燒琴煮鶴對花啜茗松下喝道晏元獻守潁以惠山泉烹日注茶從容置酒賦詩云云自)
(此殺風景之語頗著于世)
盂蘭盆
紅白薇英落朱黃槿豔殘家人愁溽暑計日望盂蘭
(老學菴筆記故都殘暑不過七月中旬俗以朢日具素饌享先織竹作盆貯紙錢焚之謂之盂)
(蘭盆以為盂蘭盆倒則寒来矣晏元獻詩云云)
張殿院惠古瓦硯
鄴城宫殿久荒涼縹瓦隨波出禁牆誰約蘚文成古硯
等閒裁破碧鴛鴦
已恣玉鋒磨蘚骨更持蟾淚溼雲根欲知千載淒涼意
尚有昭陽夜雨痕(硯箋)
初秋寓直
絡河星斗夜闌干禁署沈沈閉九關上帝册書羣玉府
仙人宫殿巨鼇山涼蟾影度秋陰薄促漏聲來夜唱閒
擁鼻吟多欲愁絶嚴鐘淒斷樹烏還(合璧事類前集)
賦得秋雨
點滴行雲覆苑牆飄蕭微影度迴塘秦聲未覺朱弦潤
楚夢先知薤葉涼野水有波增淡碧霜林無韻溼疎黃
螢稀燕寂高窗暮正是西風玉漏長
寓意
油璧香車不再逢峽雲無迹任西東梨花院落溶溶月
柳絮池塘淡淡風幾日寂寥傷酒後一番蕭索禁烟中
魚書欲寄何由達水遠山長處處同
春陰
十二重環閟洞房愔愔危樹俯迴塘風迷戲蝶閒無緒
露裛幽花冷自香綺席醉吟銷桂酌玉臺愁作澀銀簧
梅青麥綠江城路更與登高望楚鄉(以上瀛奎律髓)
送凌侍郎歸鄉(一作送林侍郎還知宣州)
江南藩郡古宣城碧落神仙擁使旌津吏戒船東下穩
縣僚負弩晝歸榮江山謝守高吟地風月朱公故里情
曾預漢庭三獨坐府中誰敢伴飛觥(曹氏歴代詩選)
巢父井
稟生值堯年率性在龐厚安巢一枝上豈曰鶉居陋潁
波人洗耳曾不汚牛口諒兹耕耒暇鑿飲隈林藪含飴
鼓其腹帝力予何有遂令千載外此地存遺甃泓然逼
喬木宛若棲塒舊鄉人揭題牓行旅諧瞻覯我來觀古
蹟愕立徘徊久淒其望清風不獲見師友願言斟復酌
拭面洗心垢翹勤慕高躅感慨陳巵酒思齊胡可望庶
以寬容瞀夙駕恨長途憑高重回首(汝州志)
題東湖涵虛閣
水有支流樹有孫重重門巷挂朱軒三君雅望標人傑
千里澄波隔世喧西對戶庭徐孺宅北傳鐘梵給孤園
欲知嗣續無窮勝兩兩榮歸漢使轓(江西詩話)
句
静尋啄木藏身處閒看遊絲到地時樓臺冷落收燈
夜門巷蕭條掃雪天已定復搖春水色似紅如白野
棠花春風任花落流水旋杯行(以上歴代吟譜)樓臺側畔楊
花過簾幕中間燕子飛(青箱雜記)
晏穎
穎殊弟官奉禮郎
臨蜕遺詩
江外三千里人間十八年此時誰復見一鶴上遼天
(道山清話晏穎臨川人丞相元獻公之弟童子時有聲真宗召試翰林院賦宫沼瑞蓮賜出身)
(授奉禮郎穎聞報閉書室高臥家人呼之不應掊鎖就視則巳蜕去旁得書一紙云云時年十)
(八)
張及
及字之元蜀人景德二年進士仁宗朝主管三
司鹽鐵出為淮南轉運使
贈黃孫二處士
二公高節厭喧卑同寄蕭宫共展眉玉樹冰壺齊品格
野雲臯鶴本追隨泉流指下何人賞岳峭毫端只自知
眷戀賢侯美風教故山歸去尚遲遲
(茅亭客話黃處士延矩字垂範眉陽人也少為僧性僻而簡常言家習正聲自唐以來待詔金)
(門父隨僖宗入蜀至某四世矣琴最盛于蜀製斲者數家唯雷氏而巳咸平中知州馮公知節)
(召孫知微畫俾處士彈琴二公俱止僧舍嘗會愚茅亭進士張及贈詩)
贈杜鼎昇
家本樊川老蜀都世家冠劒豈寒儒筆耕尚可儲三載
酒戰猶能敵百夫僻愛舜琴湘水弄每懸孫畫醉仙圖
孟光笑語長相逐喚作梁鴻得也無
(茅亭客話杜鼎昇字大舉形神清秀有古人之風鬻書自給夫婦皆八十餘每遇芳時好景選)
(勝偕行人皆羨其高年逸樂進士張及贈詩云云)
郎簡
簡字叔廉一字簡之臨安人(一作錢唐人)景德二年
進士歴官右諫議大夫給事中以工部侍郎致
仕家居卒贈吏部侍郎
(宋史本傳簡性和易喜賓客卽錢唐城北治園廬自號武林居士導引服餌歲晚顔如丹尤好)
(醫術人有疾多處方療之有集驗方行于世謝蒙齋筆談郎簡侍郎慶歴中與杜祁公相善)
(事居里中築别館徑山下種菖蒲以自餌山中人目為菖蒲田范文正知錢唐亦重其為人)
(揮麈前錄徐度敦立為貳卿明清訪之坐間問曰度今此居號侍郎橋何耶明清應以仁宗朝)
(郎簡以工部侍郎致仕居此杭人德之遂以名橋)
訪徐沖晦
湖上訪高士徑深行綠苔應聞山犬吠知是野人來岸
幘出相接柴門自為開林閒清話久薄暮榜舟回(宋文鑑)
鮑當
當景德二年進士為河南府法曹歴職方員外
郎有清風集
(方勺泊宅編先子至杭創小圃在清波門外有詩云安得斷茅環堵地漁樵終老繼清風方知)
(是圃乃鮑當郎中故居鮑有詩名清風集時號鮑清風)
孤雁
天寒稻粱少萬里孤難進不惜充君庖為帶邊城信
(温公續詩話當為河南法曹初失知府薛暎尚書意因獻孤雁詩薛大嗟賞自是遊宴無不預)
(焉不復以掾屬待之時人謂之鮑孤雁薛嘗暑月詣其廨舍當方露頂狼狽入易服把板而出)
(之忘其幞頭薛嚴重左右莫敢言者坐久之月上當顧見髮影大慙以公服袖掩頭而走)
松江夜泊
舟閒人已息林際月微明一片清江水中涵萬古情(宋文)
(鑑)
寄西湖擇棲公
兩信海潮喧曉夕百年事過無遺跡舊住招提有幾人
春風苔長湖邊石
送人南歸
凄凄楊柳暮時復一蟬聲滄海不可極風帆難計程微
烟生晚浦斜日上孤城欲寄相思札誰傳萬里情(以上前賢)
(小集拾遺)
題林和靖隱居
湖水春來綠山雲夏亦繁何如隱君子長嘯掩柴門(文翰)
(類選)
江任
任建陽人景德二年進士官祕閣校理知秦州
句
珠盤臨路泣斗印入鄉提(送人)(皇朝類苑)
黃覺
覺字民先浦城人景德二年進士為殿中丞
送梅昌言出鎮太原
五馬雍容出鎮時都人争看好風儀文章一代諠高價
忠直三朝受聖知帳下軍容生劒戟門前行色擁旌旗
雲籠古戍黃榆暗雪滿長郊白草衰出去暫開貔虎幕
歸來須占鳳皇池鬢間未有一莖白陶鑄蒼生固不遲
(翠屏筆談梅雅自修飾容儀偉如得詩大喜)
周啟明
啟明字昭回處州縉雲人景德中舉賢良方正
罷歸仁宗朝仕至太常丞
句
一丸童子藥五返使臣車(近臣疾愈朝類苑)(皇)䲭夷江上畬
田稔牛斗星邊貫索空(送皇甫提刑)(楊文公談苑)
戚維
維楚丘人堅素先生同文子大中祥符初累官
都官員外郎職方郎中
送何水部蒙出牧袁州
又領親民任星車别紫微隼旟新命重鶴髮故人稀雲
樹看如畫風帆去似飛鄉中諸父老榮羨錦衣歸(袁州府志)
孫元方
元方大中祥符初官殿中丞
送何水部蒙出牧袁州
聖君再命擁朱輪合是南方受賜頻雙鬢任從添白髮
六條誰許繼清塵風牽澤國秋帆遠路入豐州晝錦新
莫為故鄉延去櫂宜春人望待行春(袁州府志)
錢丕
丕惟治子大中祥符初官駕部員外郎終光禄
少卿
送何水部蒙出知袁州
白首名郎有幾人雙旌晝錦不如君楚江萍暖烘朝日
玉女衣輕挂曉雲極浦仙舟煙澹澹高秋郡閣葉紛紛
政成更與他州别從古宜陽重藝文(袁州府志)
盛元
元大中祥符初屯田員外郎
送何水部蒙出牧袁州
文昌郎位改清資乞領魚符賦式微雉省月寒慵夜直
隼旟風細喜秋歸宜春酒助新開宴侍史香餘舊賜衣
客向西山思井舊莫教漚鳥見人飛(袁州府志)
青陽楷
楷蜀人
題玉光亭和章郇公韻
鳴琴賢宰有三長吟得新詞敵夜光好是斷章無以和
神仙官職水雲鄉
(信州圖經玉光亭在玉山縣廳之東章郇公詩碑在焉蜀人青陽楷和韻云云)
高覿
覿字會之宿州蘄人第進士累官集賢院學士
進給事中知單州
海棠
錦里花中色最竒妖嬈天付本來稀綺霞忽照迷紅障
縠露輕籠設翠幃繁朵有情妝媚景纖枝無力帶殘暉
好將繡向羅襟上永作香閨楚楚衣(海棠譜)
宋詩紀事卷七
