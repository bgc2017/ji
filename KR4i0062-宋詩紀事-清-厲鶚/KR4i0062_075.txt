宋詩紀事卷七十五錢塘厲鶚撰
文及翁
及翁字時學號本心綿州人登進士第歴官參
知政事
和賈魏公大雪遺潛安撫侍郎
身遊廊庿意山林六出花開一片心平地尺書叨載史
瞻天班賀齒諸任屢豐歲事嘗如昔太素風光直到今
收斂神功放晴景白河半夜掃層隂(咸淳臨安志)
山中夜坐
悠悠天地間草木獻竒怪投老一蒲團山中大自在(天地)
(閒集)
陳存
存咸淳中官侍郎
和太師平章魏國賈公大雪遺潛侍郎之作
先臘催開萬玉林人心悦處即天心山河洞徹重瞳遠
宮闕高寒一柱任瑞應崆峒知有日塵清洄曲在斯今
神功變化無留迹便放陽春捲積隂(咸淳臨安志)
曹元發
元發咸淳閒官侍郎
和太師平章魏國賈公大雪遺潛侍郎
乾坤滿眼盡琪林擎玉詩傅魏國心寫琰已增天府重
掌冰匪媿地官任三千界内清無際數十年來瑞獨今
喜雪未幾還喜雨老農歌舞愛春隂(咸淳臨安志)
曹邍
邍字擇可號松山御前應制又為賈師憲之客
寄豫章詩社諸君子
向來心事劍能知曾結仙人汗漫期南浦看花春載酒
西園刻燭夜吟詩凄涼風月隨殘夢零落江湖似斷棋
千里洪崖秋水隔暮雲無處說相思(詩林萬選)
南徐懷古呈吳履齋
匹馬來逢塞草秋淮雲一片隔神州黃昏燈火西津渡
白晝風烟北固樓猶有斷碑知晉宋誰將遺石問孫劉
天荒地老英雄盡落日長江萬古愁(詩家鼎臠)
何夢桂
夢桂字巖叟初名應祈字申甫嚴之淳安人咸
淳乙丑廷對第三人授台州軍事判官歴仕至
大理寺大鄉引疾去至元累徵不起築室小西
源有潛齋集
擬古
杞國天柱傾哀我鞠子疚蒼鵝飛冲天妖星大如斗簾
下玉牀移山摧失鼇負河南弔遺黎原野骨未朽北邙
望孤陵古木呌猨狖朔風吹塵沙天寒薄翠䄂南雲山
萬重去去莫回首
寄王南叟
歌盡驪駒落日寒相思無處問平安客愁白髮三千丈
世路青泥百八盤夜月梅花頻入夢秋風菰米強加餐
高山如故絲弦在嬾向旁人取次彈
哭橋陵
百年弓劍入橋陵豈料三泉化劫塵空有魚燈照荒土
忍將玉軸問遺民蒼梧日落啼丹雀金粟雲深臥石麟
寒食家家上丘冢六宗盂飯屬何人
弔維揚瓊花
䨇鶴揚州問故家一樽后土弔瓊花人間驚破霓裳舞
天上徵回玉女車死蘖記曾霑雨露落英誓不汚泥沙
後庭玉樹今誰主猶得臺城葬麗華
己邜春過西湖和諸公
白髮星星紗帽烏怕隨年少過西湖清明上冢行人少
寒食開門宮使無半世行藏隨杖屨百年悲樂寄樽壺
歸來第五橋邊路半樹殘陽噪畢逋
題川無竭寄傲窗
南山有路滑如苔多少人從半嶺回不是老僧空傲世
世人自不上山來(以上潛齋集)
贈畱中齋歸
昆明灰劫化塵緇夢覺功名黍一炊鍾子未甘南操改
庾公空作北朝悲歸來眼底吳山在别後心期浙水知
白髮門生羞未死青衫留得裹遺尸
(庶齋老學叢談何探花夢桂畱中齋知舉日及第畱歸贈詩云云按畱夢炎宋大魁降元)
黃公紹
公紹字直翁邵武人咸淳元年進士隠居樵溪
有在軒集
競渡櫂歌
望湖天望湖天綠楊深處鼓鼘鼘好是年年三二月湖
邊日日看划船
鬭輕橈鬭輕橈雪中花卷櫂聲搖天與玻璃三萬頃儘
教看得幾吳舠
櫂如飛櫂如飛水中萬鼓起潛螭最是玉蓮堂上好躍
來奪錦看吳兒
建雲斿建雲斿土風到處總相猶朝了霍山朝岳帝十
分打扮是杭州
蹋青青蹋青青西泠橋畔草連汀撲得龍船兒一對畫
闌倚徧看遊人(在軒集)
(夢粱錄二月初八日錢塘門外霍山路有神曰祠山真君誕聖之辰其日龍舟六隻戲于湖中)
(其舟俱装十太尉七聖二郎神神鬼快行錦體浪子黃胖雜以鮮色旗傘花籃閙竿鼓吹之類)
(其餘皆簪大花捲腳帽子紅錄戲衫執棹行舟帥守出城往一清堂彈壓令立標竿于湖中挂)
(錦綵銀椀官楮有一小節級披黃衫頂青巾戴大花插孔雀尾乘小舟抵湖堂横節杖聲喏取)
(指揮以舟回朝諸龍舟小綵旗招之俱鳴鑼擊鼓分兩勢划棹旋轉遠列成行再以旗招之龍)
(舟並進者二义以旗招之其龍舟遠列成行而先進者得捷取標賞聲喏而退餘者以錢酒支)
(犒也)
史蒙卿
蒙卿字景正鄞人司封郎中彌鞏之孫咸淳元
年進士江隂軍教授宋亡不仕自號靜清處士
感事
宮花攅曉日仙鶴下雲端自是傷心極那能著眼看風
沙兩宮恨烟草八陵寒一掬孤臣淚秋霖對不乾
有感
途窮那免哭哭罷一高歌白日催年急青山閱世多浮
生從潦倒遺恨不消磨何許南來雁殷勤掠暝過(以上吳禮)
(部詩話)
史唐卿
唐卿與兄蒙卿同登咸淳元年進士
鳳鳴洞
何年雷斧鑿山裂千尺蒼崖瀉飛雪青天半夜玉簫寒
喚醒幽人弄明月(甬上耆舊集)
汪宗臣
宗臣字公輔婺源人咸淳二年兩中亞選入元
不仕有紫巖集
稼穡
稼穡病多雨蕪菁種待晴壘空驚燕去池淨襯鷗明野
碓鳴秋杵風簷響夜筝山中凉意早蚊蚋已無聲
十一月宿於潛
蜂迷蜜甕木絲香蟻泛花甆碧玉漿縣僻人稀寒日晩
古松樛翠出危墻(以上新安文獻志)
范師孔
師孔字學大崇安人咸淳丁卯恩薦充講書有
畫餅稾
高樓
高樓高登天美人美如玉美人坐高樓更彈天上曲飛
聲落人間誰不注耳目安知妾此心長恐晝夜促莫羡
高樓高莫羡美女美樓頭瞻明月樓下看流水月明圓
易缺水流去如駛獨愛山中蘭幽香抱枝死
武夷山
幾與溪山絶世緣重來猨鳥只依然懸崖野瀑飄成雪
近午嵐霏暗盡天水尚未䟽須識禹山如深入定逢仙
洞中石鼎烹雲處此夜還來借榻眠(以上四朝詩)
鮑夀孫
夀孫字子夀新安人咸淳丁卯領江東漕舉
句
我無孤雁句君有倚樓詩一樽浮大白千里策飛黃
但喜親庭健何悲客路長少日從游今老矣殘冬話
别各凄然(方回桐江集)
陳文龍
文龍字志忠一字君賁興化軍人咸淳四年廷
對第一累遷参知政事元兵至杭文龍乞歸飬
益王立于福州復拜参知政事充閩廣宣撫使
即興化軍開閫元兵攻城通判曹澄孫降俘至
杭餓死訃聞行朝諡忠肅
(三柳軒雜識陳文龍度宗朝狀元也德祐末歸守本州北兵入閩不屈生縛之至杭病卒于杭)
(之貓兒橋巷初文龍入太學累試不利太學守土之神岳侯也一夕夢神請交代意必老死于)
(太學常悒悒不樂既而赴廷對第一仕宦日顯前夢不復記矣及守鄕州又夢神通書閱書前)
(面曰交代後書年月至元心甚慢之未幾國亡城䧟家殘身俘至杭幽于太學之側)
元兵俘至合沙詩寄仲子
斗壘孤危勢不支書生守志定難移自經溝瀆非吾志
臣死封疆是此時須信纍囚堪釁鼓未聞烈士樹降旗
一門百指淪胥盡唯有丹衷天地知(興化府志)
李瓘
瓘興化軍人咸淳戊辰進士
挂冠詩
人言學古思入官我謂學易而官難平生透出夢覺關
本來面目只儒酸吾親不俟若為懽不如歸去臥林間
殿前三策罄忠肝多謝皇恩天地寬戲衫䣃了白衣還
扁舟飛過子陵灘前修亦有逋與摶聖世許之俱寬閒
何物种放太厚顏山鬼移文伐其姦此行無復出閩山
休音息影谷之盤今朝釃酒酹雩壇便向錢塘門挂冠
(古杭雜記詩集度宗戊辰龍飛狀元興化陳文龍同郡李瓘太學貫道齋上舍係第三甲正奏)
(名于唱名之後乞以本身官致仕恩例盡以回贈父母上書畢辭先聖及三魁同舍出錢塘門)
(脱綠袍挂于門之上泛舟而去時三魁同舍皆送别瓘有詩云云)
童潮
潮彭澤人咸淳進士官工部尚書
小孤山
長江萬里來一砥中流峙巨浸没根深孤峰插漢起倒
回三峽流獨據九江水真是海門關波濤險莫比(西江詩話)
汪薦
薦一名韶字東美黟人咸淳四年進士
演雅
布榖不稼不穡巧婦無褐無衣提壺不可挹酒絡緯匪
來貿絲(後村題䟦)
句
秋風駝臥棘春雨燕巢林
(後村題䟦汪君此句感時傷事有足悲感)
胡次焱
次焱字濟鼎號梅巖婺源人咸淳四年進士授
湖口縣主簿改貴池縣尉德祐乙亥微服歸教
授鄉里以終
媒問嫠
媒問嫠汝何傷汝為國秀時辛苦事蠶桑僴瑟順為正
婉娩禮自將笥中有練帬衣上無明璫貧女古難嫁賣
犬辦資装中年得夫壻憧憧拜姑嫜肅容采蘋藻洗手
供羹湯良人正少年相期家道昌良緣天所妒夫壻奄
云亡自從夫壻亡十年守空房素帷代錦幬苫席易牙
牀孤眠耿夜半單立黯昏黃煢煢影徘徊鞅鞅情彷徨
皓月照孤衾暴雨頽垣牆獨寐誰呼喚獨語誰交相如
凌空失翼如涉川無梁嫠來吾語女琴瑟貴更張汝篋
既單薄汝門復凄涼汝寒何以衣汝飢何以糧紡績終
難給舂汲勞欲僵死者不復起生者宜自詳鄰有美丈
夫顒顒更昂昂牛羊量用谷金玉堆滿堂畫梁青瑣闥
珠簾氍毺廂琱戶金彈丸寳鞍青絲韁旌旗明晩霞劔
戟磨秋霜奴隸厭綺紈犬貓棄餦餭門下粲珠履庭前
沸笙簧出則專城居入則侍明光一呼千夫諾一指萬
夫張一笑生羽翼一怒起鋒芒吾慕者蹇脩與汝解佩
纕以此窈窕婦配彼駔儈郎花樹戲蛺蝶蓮浦浴鴛鴦
無煩賦藕花且喜華枯楊何妨鸞舞鏡應被鳳求凰人
無百歲人倏忽如風狂莫將泡影身徒置冰炭腸死後
留名節身朽魂茫茫生前受富貴志得意洋洋人生行
樂爾二者試裁量蔬食不日給孰與飫膏粱荆釵不自
謀孰與雲霞裳年滔滔不反貎駸駸巳蒼敗棋湏換局
作戲且逢場文君慕相如恢女唤江郎有髮可重結有
耳何自戕試問東夷子何如聲伯孃信書不如無未必
有共姜鬼妻變人婦毋作老死孀
嫠答媒
嫠荅媒妾自憐妾家貧如洗妾貎妝不妍中年方擇配
幸逢夫壻賢藍橋凝仙會紅葉開良緣俯以奉箕帚仰
焉供豆籩粤從定六禮穩圖偕百年渠疑有家願倏罹
中道捐城崩哭呦呦竹斑淚濺濺空房照明月幽隴凄
寒煙禽鳥喧墓門魄降魂翩翩蛜蝛滿窗戶心結目涓
涓寮室昔華屋埋玉今荒阡恨不即同穴何忍續斷弦
翻思合巹初参透老婆禪如魚水游泳如蔦蘿纏綿奈
何死生闊泛泛水中船綢繆為夫婦反覆如市廛徒眙
陽華醜寧免柳絮顚妾頗親筆硯亦嘗閱簡編女不踐
二庭婦不再移天陶嬰寡鵠吟衛妻孤燕篇或刑耳自
誓或斷髮自全或劓鼻偃蹇或毁面迎邅吾足幸可刖
吾臂不可牽卓卓節操立表表鳳孤騫藐茲未亡人有
意奉周全媒雖憫妾寡媒適重妾愆妾命春葉薄妾心
頑石堅栖栖謀尺布豈不羡罽氊皇皇圖斗粟豈不思
葷羶胝手任舂汲孰與奴婢千鞠躬跧衡茅孰與疏綺
便枯荄欣回春缺月喜再圓世誰不此樂妾意獨不然
理義自有閑物欲常無厭三少穢難洗五嫁醜莫鐫浮
榮瞥似電遺臭流如川媒言頗喋喋媒意遽拳拳之死
矢靡他斯言當眞詮文姬殊妖媚易安亦嬋娟失身再
事人彤管無取焉節義日以頽文章何足詮王母有差
事青鳥信頻傳毋乃墮人慾反以汙天仙嫦娥豈不嫁
空抱老金蟾所以廣寒宮萬古清鍳懸寧貧任勞漉寧
賤受磨研寧凍如寒蠅寧餓如飢鳶終不以快樂而易
此憂煎井底水不汲山頭石不遷再拜謝媒妁歸來䨇
淚漣什襲藏破鏡他年會黃泉
(新安文獻志右嫠媒荅問宋卿先生胡公次焱濟鼎之所作也先生登宋咸淳四年第授迪功)
(郎江州湖口縣主簿以母老改授池州貴池尉德祐乙亥天兵將至池州都統制張林潛納款)
(請以城降先生奉母亡歸教授鄉里或勸之仕先生賦是詩以見意大德十年以夀終于家後)
(三十二年復為至元之三年文自黃竹入郡其孫師中適在郡中出是詩俾文書之嗚呼讀柳)
(子河間傳知邪之得以敗正讀先生是詩知正之所以勝邪天理之在人心猶日月之在天也)
(可以缺蝕而不可以喪其光明若先生之心孰得而缺蝕之哉雖與日月爭光可也鄉後學程)
(文謹記)
粱棟
棟字隆吉其先湘州人後遷居鎮江登咸淳四
年進士選寳應簿調錢塘仁和尉宋亡弟柱字
中砥入茅山從老氏學棟往依焉乙已無疾卒
有梁隆吉詩鈔
四禽言
脱卻布袴貧家能有幾尺布寒機剪盡無可裁可人不
來廉叔度脱郤布袴
不如歸去錦官宮殿迷烟樹天津橋上兩三聲呌破中
原無住處不如歸去
提葫蘆今年酒賤頻頻沽衆人皆醉我亦醉哀哉誰問
醒三閭提葫蘆
行不得也哥哥湖南湖北秋水多九疑山前叫虞舜奈
此乾坤無路何行不得也哥哥
(山房隨筆云寓意甚遠諸作不及)
金陵廢宮
六代俄然又一唐青山坐閱幾興亡心知江左非王業
口說中原是帝鄉落日有時登北固春風吹夢過錢塘
荆墳檜宅依然在留與烏衣話短長
金陵三遷有感
憔悴城南短李紳多情烏帽染黃塵讀書不了平生事
閱世空存後死身落日江山宜喚酒西風天地正愁人
任他蜂蝶黃花老明月園林是小春
送李北山歸建康
人生無百年胡為在遠道遊子歸故鄉王孫怨芳草有
田歸去來無田歸亦好(以上梁隆吉詩鈔)
登大茅峯
杖藜絶頂窮追尋青山世路爭嶇嶔碧雲遮斷天外眼
春風吹老人間心大君上天寳劍化小龍入海明珠沉
無人更守元帝鼎有客欲問秦皇金巔崖誰念受辛苦
古洞未易潛幽深神光不破幽暗惱山鬼空作離騷吟
我來俯仰一慷慨山川良昔人民今安得長松撐日月
華陽世界收層隂長嘯一聲下山去草木為我留清音
(至正金陵新志)
(至正直記遺編宋末士人梁隆吉有詩名以其弟中砥柱為黃冠師三茅山嘗往還一日登大)
(茅峯題壁賦長句有黃冠訴于句容縣以為訕謗朝廷行省聞之都省收梁于獄禮部免罪放)
(還嘗觀其詩集云云其意亦可悲矣)
哀毘陵(德祐元年元兵攻常州城破知州事姯訔統制王安節等死之)
荆溪水腥泊船早落日無人行古道髑髏有眼不識春
東風吹出青青草荒基猶認是人家敗柵曾將當城堡
當時壓境兵百萬不脱鞾尖堪蹴倒短兵相接逾四旬
毒手尊拳日攻討内儲外援兩消沈一縷人心堅自保
孤臣守土輕性命赤子效死塗肝腦朝廷有爵媿降附
幽壤無恩澤枯槁願箋司命錄英雄收拾忠魂昇穹昊
(毘陵忠義錄)
送存書記
一聲兩聲松子落一片兩片楓葉飛夕陽在山新月上
道人相伴一僧歸(清河書畫舫)
句
千枝守紅死一點反魂啼(雪中見山茶)癡兒嬌勿啼不久當
澄霽(暴雨)家貧忽暴富菜種一十七癡兒不解事問我何
從得於義苟有違吾寧飢不食(賦蔬)(至正直記遺編)
莫崙
崙字子山號兩山江都人寓家丹徒咸淳四年
進士入元不仕
(癸辛雜識梁棟隆吉鎮江人登第授尉與莫子山甚稔一日有客訪子山畱飲偶不及棟棟憾)
(之遂告子山作詩有譏訕語官捕子山入獄久之得脱而歸未幾病死余挽之詩云奏邸獄成)
(杯酒裏烏臺禍起一詩閒紀其實也頗有泉石湛囦静語莫子山暇日山行過一寺)
(之勝因誦唐人絶句以快喜之云終日昏昏醉夢間忽聞春盡強登山因過竹院逢僧話又得)
(浮生半日閑及叩其主僧庸僧也與語略不相入屢欲舍去僧意以為檀施苛留作午供鬱鬱)
(久之殆不自堪因索筆以前語錯綜其詞書于壁曰又得浮生半日閑忽聞春盡強登山因過)
(竹院逢僧話終日昏昏醉夢間)
傷丁氏故基題一絶于太虚堂
疎雨斑斑灑葉舟前山喚客作清游芳華消歇春歸後
野草荒田一片愁(山房隨筆)
張鎮孫
鎮孫字鼎卿南海人咸淳七年進士第一通判
婺州
謝恩詩
當宁宵衣務得賢草茅何足副詳延天人要語垂清問
仁敬陳言上奏篇媿乏謀猷禆乙覧忽驚姓字首臚傳
乾坤大德知難報誓秉孤忠鐵石堅(䨇槐歲鈔)
林一龍
一龍字景雲永嘉人咸淳辛未進士官至史館
檢閱時稱為石室先生
山中夜坐
寒灘遠嘶月遺響到巖壁悠悠千古心悄悄一卷易燈
微夜氣分星冷山露滴危坐獨何為人間睡方黑
十四夜觀月張氏樓
只隔中秋一夕間蟾光應未少清寒時人不會盈虚意
不到團圓不肯看(以上東甌詩集)
厲元吉
元吉字无咎號半村餘姚人咸淳辛未進士仕
為烏程尉德祐末歸隱從山至元中訪求前宋
故臣元吉遯跡湖海白首始歸有半村集
(黃宗羲云半村出尉烏程謝疊山送之詩云十二街頭三尺雪駿馬健行如跛鼈生懷故人厲)
(半村拂䄂前行何勇决疊山居士強欲吟凍筆如椎硯欲裂京國青衫十載交欲言不言情哽)
(咽願君勿作繞指柔願君勿作在鑛鐵甘雨幽遐冤草甦清風宇宙貪泉竭循良寧困聖明時)
(玉燭先華待調爕疊山詩文零落無幾余從厲氏子孫見其墨跡如新)
雨過
漠漠輕雲過野墻新楓矮柏色蒼蒼平田鸛迹畱殘雨
深塢鸝聲帶夕陽
句
免冠思脱三塗難吐舌甘從五鼎烹(吐鐵逸詩)(以上姚江)
趙溍
溍字元晉號冰壺忠靖公葵之子咸淳中沿江
制置使知建寧府北兵至其弟淮被執死于瓜
洲溍自京口遷金陵棄家南徙不返死葬海㫄
山上
焦山
丹石無光古刹存蘆沙漁鼓(闕)朝昏江淮門戶天分合
日月軒窗海吐吞沙足半沈曾瘞鶴雲腰中斷(闕)呼猨
丁寧為我留佳處茅屋三間護竹根
(焦山刻石云頑石為山出色冰壺欲援東坡故事為我佳處留茅菴因說偈言請師作證咸淳)
(壬申九月)
林景怡
景怡字德和號曉山温州平陽人霽山之兄
曉起
天雞弄喔咿殘星在斜漢整衣出幽扉山城漏初斷微
微水風生冉冉田露散此時遊葛天淡然空百羡海色
上寒梢漸識梅花面(天地間集)
林景熙
景熙字德陽號霽山温州平陽人咸淳辛未上
舍釋褐授泉州教授歴禮部架閣轉從政郎宋
亡不出與王脩竹鄭樸翁胡天放輩尋歲晏之
盟往來吳越庚戌卒于家有白石樵唱
(徐沁金華游錄注云嘉木揚喇勒智發陵事諸書紀載歲月不同按元史世祖至元二十一年九月)
(丙申以江南總攝嘉木揚喇勒智發宋陵冢所收金銀寳噐修天衣寺又按宋文憲書穆陵遺骼事)
(及丘文莊續資治通鑑皆云至元二十一年甲申僧嗣占妙高上言欲毀宋會稽諸陵江南總)
(統嘉木揚喇勒智與丞相僧格表裏為奸明年乙酉正月奏請如三僧言蓋其謀始于甲申而成于)
(乙酉與周草窗密癸辛雜識年月正同是時會稽唐玉潛珏永嘉林景熙德陽鄭宗仁樸翁與)
(臯羽咸主王監簿家協謀收掩陵骨故别玉潛作冬青樹引以紀其事而景熙荅臯羽詩亦有)
(夜夢繞句越落日冬青枝豈非諸公共事之明徵乎彭山季本以臯羽引中有白衣種年星在)
(尾之句謂與羅雲溪有開唐義士傳歲次戊寅之說相合善乎彭瑋解之曰星在尾者寅月也)
(此即乙酉正月耳雜錄云當發陵時林景熙故鶚案鄭明德遂昌)
(為乞者背竹籮挾竹夾遇物夾投籮中潛鑄金牌繫腰間賄西僧求得高孝兩陵骨貯兩函葬)
(東嘉故夢中作詩有雙匣親傳竺國經之句六陵遺骨癸辛雜識輟耕錄俱云葬蘭亭若云高)
(孝兩陵林攜葬東嘉則詩中所云水到蘭亭轉嗚咽不知真帖落誰家又何謂耶當以周草窗)
(陶南村所紀為是而景熙則共事之人也夢中詩係唐玉潛作云景熙作者非)
商婦吟(寓思君之意)
良人滄海上孤帆渺何之十年音信隔安否不得知長
憶相送處缺月隨我歸月缺有圓夜人去無回期回期
儻終有白首寧怨遲寒蛬苦相弔青燈鍳孤幃妾身不
出幃妾夢萬里馳
鄭宗仁會宿山中(宗仁樸翁也號初心平陽焦下人太學釋褐出身仕至國子學)
(正)
挑燈懷舊夢移席近春泉共話忽深夜相看非少年斗
垂天末樹燐出雨餘田亦有茅簷下飯牛人未眠
獨夜
客鬢雙蓬老拾遺一燈明滅酒醒時百年回首忽成夢
萬竅有聲皆是詩殘夜月枝烏未稳故鄉水草雁多飢
裌衣初試新霜冷欲折黃花寄所思
寄林編修(名干之字能一平陽人)
大雅凋零尚此翁醉鄉一笑寄無功衣冠洛社浮雲散
弓劍橋山落照空東魯有詩藏古壁西湖無樹挽春風
巾車莫過青華北城角吹愁送暮鴻
曉意
僧鐘覺曙鳥紛飛弄林光宿雲漸離石我起開秋房南
山忽入几相對各老蒼我老幾何年山曾見鴻荒流泉
送日月危石支興亡問山山無言啼猨起前岡
秋夜
片月相隨過竹居風生荷葉酒醒初窗扉半掩秋蟲急
猶有殘燈守故書
新春
衰顏憑酒潤故國得春新兵革兒童長風霜天地仁草
心懸落日柳眼看行人擾擾紅塵者知誰效角巾
荅鄭卽翁
初陽蒙霧出林遲貧病雖兼氣不衰老愛歸田追靖節
狂思入海訪安期春風門巷楊花後舊國山河杜宇時
一種閒愁無著處酒醒重讀寄來詩
山窗新糊有故朝封事槀閱之有感
偶伴孤雲宿嶺東四山欲雪地爐紅何人一紙防秋疏
郤與山窗障北風
酬謝臯父見寄
入山采芝薇豺虎據我丘入海尋蓬萊鯨鯢掀我舟山
海兩有礙獨立凝遠愁美人渺天西瑤音寄青羽自言
招客星寒川釣煙雨風雅一手提學士屨滿戸行行古
臺上仰天哭所思餘哀散林木此意誰能知夜夢繞句
越落日冬青枝
重過虎林(虎林山在錢塘舊治北半里亦曰武林今為郡稱)
漠漠江湖夢蕭蕭禾黍秋清笳吹落日白髮過西州池
涸神龍逝山空老鳳愁唯餘關外水寂莫自東流
故宮
驚風吹雨過歴歴大槐蹤王氣銷南渡僧坊聚北宗烟
深凝碧樹草沒景陽鐘愁見花甎月荒秋咽亂蛩
飛來峯(在武林)
何年移竺國秀色發棱層清極不知夏虛中欲悟僧樹
幽嵐氣重泉落乳花凝猶憶烹茶處閒來語葛藤
京口月夕書懷
山風吹酒醒秋入夜燈凉萬事已華髮百年多異鄉遠
城江氣白高樹月痕蒼忽憶凭樓處淮天雁叫霜
宋武帝居今為夀丘寺
青衣夢破滿林烟一擲乾坤亦偶然僧屋翠微看月上
江山猶似永初年
石翁嫗(在丹陽)
束艾楚俗愚鑄金秦民怖何年斲雲根偶立此翁嫗千
春衣莓苔偕老食風露世人輕結髮覆水或旦暮乃習
無情緣永與天壤固停舟一訪古久欲祛此錮父老向
我言曾是梁朝墓衣冠化黃土古丘亦成路當年殉金
棺茲物獨如故閱世如過客興亡了不悟時借牛礪角
敲火戲童豎
立春郊行次唐玉潛(越州人)
道人清事飯溪蔬無酒閒愁已破除五夜雪聲梅角底
一春煙景竹笻初園林芳信愁醒蝶田野豐年入夢魚
冰下流泉清老耳東風先已到郊居
夢回
夢回荒館月籠秋何處碪聲喚客愁深夜無風蓮葉響
水寒更有未眠鷗
冬青花(冬青一名女貞木一名萬年枝漢宫嘗植後世因之宋諸陵亦多植此木)
冬青花花時一日腸九折隔江風雨清影空五月深山
護微雪石根雲氣龍所蔵尋常螻蟻不敢穴移來此種
非人間曾識萬年觴底月蜀魂飛繞百鳥臣夜半一聲
山竹裂
送春
蜀魄聲聲訴綠隂誰家門巷落花深游絲不繫春暉住
愁絶天涯寸草心(以上白石樵唱)
邵桂子
桂子字德芳淳安人咸淳七年進士教授處州
棄官寓家松江有雪舟脞槀孫亨貞知名
次韻方虛谷遷居
家住千峯落照邊移家三泖白鷗前東鄰舊日秦侯隱
西路新巢衞叟還當日釣游頻入夢何時婚嫁送歸田
會須共跨青溪鶴點易寒窗伴老仙(嚴州府志)
蔬屋詩為曹雲西作
草菜可食總名曰蔬品題有譜樹藝有書衡縱町疃周
繞屋廬繚以樊垣經以濱渠晨出抱甕夕歸荷鉏有蔓
必薅有蝗必驅風披雨沐日烜露濡穉甲怒生嘉苖蔚
敷芥薑杞菊韭薤蒜葫薇蕨藜藿瓜瓞匏瓠楮雞桑鵝
籜龍椶魚馬齒鹿角鼠尾虎鬚薯蕷蔓菁杜蘅蘼蕪茵
陳莪蘿芄蘭茹藘赤莧銀茄翠荇墨苽酸漿辣蔊甘薺
苦荼庖人調胹園丁拮据錡釜鬻煠筐筥貯儲椒橙内
交鹺醢效劬以芼以湘可茹可葅惟昔仲尼爪祭齋如
飲水曲肱其樂只且召南蘋藻韓奕筍蒲知味羡黃咬
根歎胡葵蓼飫顒蔥韭厭徐火芋明瓚山菌接輿庾郎
三種石生一盂劉參玉版蘇傳冰壺巢字元修鮒姓豆
盧菘羔抱孫蹲鴟將雛絲滑露葵練淨土酥野薺餛飩
水苔脯膴餅炊菠薐鮓釀葖蘆胡麻饙餾罌粟醍醐萍
虀西晉蓴羹東吳芹擷泥坊藤采豐湖沼沚有蘩江漢
有蔞岡有常枲洲有接余雁門天花黃河蘑菇大宛苜
蓿太華芙渠環滁野䔩盤谷山茹地饒所產天茁此徒
菲葑是采口腹以娛落英未莎初篁未箊霜根旋挑露
葉半舒烹泉石鼎飬火地爐色炫匕箸香浮柈杅氣含
土膏味逾天廚肥生華池響鳴輔車商顏飢觧文園渴
甦前招麴生後引酪奴饌非羶葷餉非苞苴園無羊踏
壤有鼠餘彼哉肉食俎列豢芻心炙椎牛項臠割猪春
羔秋麛冬鱻夏胊猩脣豹胎麋臡蟹胥緇帬解鼈銀絲
鱠鱸羊尾&KR0914;肪錦襖脱膚山殽雉兔澤羞雁鳧北饌潼
酪南烹鼃蜍嗜鼠則鴟甘帶則蛆乃笑鄭老爛蒸瓠&KR1383;
乃笑坡翁夢餐雞蘇屬厭饕餮飽死侏儒語以蔬味能
知否乎予雅嗜之日不可無乃顏茲屋羞供是須寧蔬
而癯母肉而腴易牙司味敢告膳夫
餞魏州判鵬舉
松下吟哦幾唱酬郤攜螃蟹餞監州穩挑書擔去環碧
頻寄詩筒來雪舟異姓弟兄千里月故山泉石一天秋
葛峯隱者如相問為道瓜侯已白頭(以上雪舟脞槀)
孫銳
銳字穎叔吳江人咸淳七年舉于鄉宋亡隱居
平望之桑磐村有耕閑先生集
漁父詞
平湖千頃浪花飛春後銀魚霜更肥菱葉飯蘆花衣酒
酣載月忙呼歸
石湖别墅
山水遙通西渡頭亂雲零落樹還稠先生唱罷村田樂
戴月披蓑理釣舟
荻塘柳影
日出烟銷春晝遲柳條無力萬絲垂韶光新染鵝黃色
偏愛東風款款吹(以上耕閒先生集)
龔潗
潗字深父高郵人徙吳官司農卿宋亡隨例北
行至莘縣不食卒子璛入元為江浙儒學副提
舉有存悔齋集
劍池橋粱久就傾圯方文霑公大禪師挺出新意
刊石伐木以遞汲且併陳樓悉改舊觀試下轉語
請師舉似石侍者肯一點頭不
涓涓劔池泉削崖出石乳流傳歲千百評列品三五輿
梁見何時樓與姓俱古坐令丘壑觀凛作巖牆懼霑公
大勇猛咄嗟見未覩攲傾變略彴岞崿移朽腐連筒稱
深汲惠澤徧下土幽尋稳登眺清意逼肺腑何須鐡作
限只爾天可補傳聞橋下雲已作前山雨(虎丘志)
宋詩紀事卷七十五
