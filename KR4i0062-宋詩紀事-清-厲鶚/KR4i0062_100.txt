宋詩紀事卷一百錢塘厲鶚撰
宋初謠
寒在五更頭
(宋史五行志宋以周顯德七年庚申得天下圖識謂過唐不及漢一汴二杭三閩四廣又有謠)
(云云故宫漏有六更按漢四百二十餘年唐二百八十九年開慶元年宋祚遂過唐十一年滿)
(五庚申之數至德祐二年正月降附得三百一十七年而見六庚申如宫漏之數)
國初士子語
文選爛秀才半
(老學菴筆記國初尚文選當時文人專意此書至慶歴後惡其陳腐諸作者始一洗之方其盛)
(時士子至為之語云)
郭忠恕嘲語
近貴全為聵攀龍只是聾雖然三箇耳其奈不成聰
(遯齋閒覽郭忠恕嘲司業聶崇義云云崇義荅曰莫笑有三耳全勝蓄二心)
真宗時童謠
欲得天下寧須拔眼中丁欲得天下好無如召寇老(古今風謠)
無名子嘲語
張存解放旋風砲任弁能燒猛火油
(詩話總龜景德初河朔舉人張存任弁皆以防城得官無名子嘲之云云)
閒忙令
世上何人號最閒司諫拂衣歸華山世上何人號最忙
紫微失却張君房
(湘山野錄祥符中日本國遣使入貢稱國東祥光現章聖詔建寺賜額曰神光朝辭日夷使乞)
(令詞臣撰一寺記是時當制者詞學不優常以張君房代之時張尚為小官醉飲礬樓遣人徧)
(尋不見中人三促之紫微大窘後錢希白楊大年因玉堂睱日改閒忙令云云蓋种放得歸山時也)
寇準楊億對語
水底日為天上日眼中人是面前人(歸田錄)
丁謂楊億對語
内翰拜時鬚撇地相公坐處幕漫天
(王鞏聞見近錄丁晉公嘗忌楊文公一日詣晉公旣拜而鬚拂地晉公云云文公起視其仰塵)
(云云時人稱其敏而有理)
開封府地讖
綿綿之岡勢如奔羊稍前其穴后妃之祥
(能改齋漫錄向文簡公父為母求葬地時開封城外有地讖云云術者以穴在小民菜園中而恐民)
(不與因夜葬其地民以向横訴于府府尹令重與之價而不廢其菜次年遂生文簡公欽聖后文簡孫也)
都人諺
陳三更董半夜
(玉壺清話趙昌言為樞密副使時陳儀與董儼俱為三司鹽鐵副使胡旦知制誥盡同年生俱)
(少年為一時之俊梁顥又嘗與同幕五人者會飲于樞第每乘醉夜方歸金吾吏遂夜候馬首)
(聲喏儀以醉鞭指其吏曰金吾不惜夜玉漏莫相催都人諺云云)
京師語
藏用篋中三斛火劉寅匣内一壺冰
(詩說雋永石藏用劉寅俱擅醫名石喜用熱藥劉喜用涼藥京師為之語云云)
北宋朝中語
廚中賜食階下謝衣
(歸田錄宋制大宴樞密使不坐侍立殿上旣而退就御廚賜食與閤門引進四方館使列坐廡)
(下親王一人伴食每春秋賜衣門謝則與内諸司使副班于垂拱殿外庭中而中書則别班謝)
(于門上故朝中語云云)
京師謠
朝廷無憂有范君京師無事有希文
(孔平仲談苑范仲淹字希文知開封府事決事如神京師謠云云)
俚語
趙老送燈臺一去更不來(歸田錄)
邊上謠
軍中有一韓西賊聞之心骨寒軍中有一范西賊聞之
驚破膽
(孔平仲談苑寶元中元昊叛上知范仲淹才兼文武起帥延安後知慶州上以四路諸招討委)
(之與韓琦謀必欲收復靈夏横山之地邊上謠云云)
皇祐中謠
農家種糴家收
(宋史五行志皇祐五年正月戊午狄青敗儂智高于歸仁鋪初謠言云云至是果應)
嘉祐中京師諺
撥隊為參政成羣作副樞虧他包省主悶殺宋尚書
(東軒筆錄嘉祐中翰林諸公皆入政府時包拯為三司使宋祁守鄭州二公久著人望而不見)
(見)
蓬州父老歌
使君來兮父母鞠我禮化行兮民無寒餓使君去兮不
可復留人意悵悵兮淚雙墮
(萬姓統譜吳幾復汝州人皇祐中知蓬州秩滿去父老拜送歌云)
仁宗朝語
草頭木脚陷人倒
(宋史蘇紳傳紳與粱適同在兩禁人以為險詖故語云)
京師語
關節不到有閻羅包老
(宋史包拯傳拯立朝剛毅貴戚宦官為之斂手人以拯笑為黃河清京師為之語云云)
京師語
三班喫香羣牧喫糞
(歸田錄三班院所領使臣八十餘人其罷而在院者常數百人每歲乾元節醵錢飯僧進香合)
(以祝聖壽謂之香錢判院官常利其餘以為餐錢羣牧司領内外功監使副判官比他司俸入)
(最優又歲收糞墼錢頗多以充公用故京師為之語云)
仁宗時人語
盛肥丁瘦梅香竇臭
(歸田錄盛文肅公豐肌大腹而眉目清秀丁晉公疎瘦如削二公皆浙人也並以文詞知名梅)
(學士詢慶歴中為翰林侍讀性喜焚香其在官舍將視事每晨起必焚香兩爐以公服罩之撮)
(其袖以出坐定撒開兩袖郁然滿室濃香有竇元賓者五代漢宰相正固之孫也以名家子有)
(文行為館職而不喜修飾經時未嘗沐浴故時人為之語云云)
雜占諺
芒種雨百姓苦
春甲子雨赤地千里夏甲子雨乘船入市
雲向南雨潭潭雲向北老鸛尋河哭雲向西雨没犂雲
向東塵埃没老翁
朝霞不出門暮霞行千里(以上孔平仲談苑)
西人語
要宜麥見三白(李壁王荆文公詩注)
蔡襄陳亞謔語
陳亞有心終是惡蔡襄無口便成衰(詩話總龜)
劉原父嘲口吃語
本是昌家又為非類但有雄聲唯聞艾氣
(沈作喆寓簡謂周昌韓非揚雄鄧艾皆病吃亦善謔也)
秦人語
寧逢暴虎不逢韓玉汝
(東坡志林韓縝為秦州酷暴少恩以賊殺無辜去官秦人為之語云云)
熙寧中語
蜥蜴蜥蜴興雲吐霧降雨滂沱放汝歸去
冤苦冤苦我是蝎虎似恁昏昏怎得甘雨
(墨客揮犀熙寧中京師久旱按古法令坊巷各以大甕貯水插柳枝泛蜥蜴使青衣小兒環繞)
(呼云云開封府不能盡得蜥蜴以蝎虎代之蝎虎入水即死小兒更其語云云)
王平甫對語
杜園賈誼熱熟顔回
(東軒筆錄陳繹晚為敦朴狀時謂之熱熟顔回熙寧中台州推官孔文仲舉制科廷試對策言)
(時事有可痛哭太息者執政惡而斥之繹時為翰林學士語于衆曰文仲狂躁真杜園賈誼也)
(王平甫曰杜圉賈誼可對熱熟顔回合坐大噱杜園熱熟皆當時鄙語)
襄陽人歌
葉光化豐穀城清如水平如衡
(乾道四明圖經豐稷相之為襄陽穀城令葉康直方為光化令皆有能名襄陽人歌之)
元豐中諺
不因開寶火安得狀元焦
(能改齋漫錄元豐八年尚書戶部侍郎李定權知貢舉其夜四鼓開寶寺寓禮部貢院火後别)
(試更得焦蹈為魁諺云云)
浙西諺
夏旱修倉秋旱離鄉
(後山談叢浙西地下積水故春夏厭雨故諺云云)
北宋俚語
人作千年調鬼見拍手笑(雞肋編)
秦晉間農夫語
小麥鑽火秀旱殺豌豆花稙穀拖泥秀爛起田中瓜(侯延)
(慶退齋閑雅錄)
元祐中童謠
大惇小惇殃及子孫
(古今風謠大惇章惇小惇安惇也)
章詧李士寧對語
脚踏西溪流去水手持東岳寄來書
(東坡志林章詧字隠之本閩人遷于成都數世矣善屬文不仕晚用太守王素薦賜號沖退處)
(士一日夢有人寄書召之者云東岳道士也明日與李士寧游青城濯足水中詧謂士寧云云)
(士寧荅云云詧大驚未幾果死士寧蓬州人語默不常或以為得道者)
豬觜關語
說法馬留為察訪湊氛獅子作知州
(桐江詩話元祐東平王景亮與諸仕族無成者結為一社純事嘲誚士大夫無問賢愚一經諸)
(人之目即被不雅之名當時號曰豬觜關吕惠卿察訪京東吕天資清瘦語話之際喜以雙手)
(指畫社人目之曰說法馬留又湊為七字云云彌歲不能對一日卲篪因上殿泄氣出知東平)
(邵高鼻捲髯社人目之曰湊氛獅子仍對云云惠卿銜之諷部使者發以他事舉社遂為齏粉)
太學語
江左二寶胡伸汪藻
(老學菴筆記紹聖元符間汪内相彦章有聲太學學中為之語伸字彦時亦新安人終符寶郎)
宋時諺
鳳州三出手柳酒宣州四出漆栗筆蜜(太平老人袖中錦)
南京石上語
猪拾柴狗燒火野狐掃地請客坐
(侯鯖錄南京人家掘得一石上有字可考云云不知是何等語也)
鄙諺
張公喫酒李公醉
(墨客揮犀泉州郭朏字景初有才學性甚輕脱嘗夜出為醉人所誣太守詰其情狀朏笑曰諺)
(所謂張公喫酒李公醉乃朏是也太守怪其不屈命取紙筆使作張公喫酒李公醉賦其略云)
(清河丈人方肆杯盤之樂隴西公子俄遭酩酊之愆太守笑而釋之)
汴渠諺
昔有磨(去)磨(平)漿水今見碓擣冬凌
(東軒筆談汴渠舊例十月閉口舟楫不行王荆公當國欲通冬運遂不令閉口水淺舟不可行)
(而流冰頗損舟揖于是以船脚數十前設巨碓以擣流冰役夫苦寒死者甚衆京師有諺云云)
心相諺
有心無相相逐心生有相無心相隨心滅(青箱雜記)
酒肆歌
喫酒二升糴麥一㪷磨麪五斤可飽十口
(過庭錄范弇學究有酒肆歌云云)
襄陽謠
襄陽二害田衍魏泰近日多磨又添一豸
(墨莊漫錄田衍魏泰居襄陽郡人畏其吻謠云云未幾李豸方叔亦來郡居鄉人憎之又云云)
關中醫諺
旣服黃龍丹便乘白虎車
(江鄰幾雜志長安張詩以能醫稱予至關中人說藥死者甚衆尤好用轉藥關中諺云云)
池州語
東流速客驚動建德
(史容山谷後集注東流建德兩縣皆隸池州山谷詩東流會賓客建德椎羊牛元注語云云)
秦民語
寧逢黑殺莫逢稷察
(宋史李稷傳稷為陜西轉運使秦民作舍侵道旁者創使納侵街錢與李察皆以苛暴著稱時)
(人語云云)
元符末都城童謠
家中兩箇蘿蔔精撞著潭州海藏神
(曲洧舊聞蔡侍郎準少時常有二人見于馬前百方禳禬不能遣慶歴二年生京而一人不見)
(又二年生卞乃俱滅元符末都城童謠云云至崇寧中賣餞餡又有一包菜之語其事皆驗而)
(京于靖康初貶死長沙豈潭州海藏亦驗于此耶)
伶人語
丞今日大拜都是夫人帬帶
(清波雜志蔡卞之妻王夫人知書能詩詞蔡每有國事先謀之扵牀第然後宣之于廟堂時執政)
(相語曰吾輩每日奉行者皆其咳唾之餘也蔡拜右相家宴張樂伶人揚言云云中外傳以為)
(笑)
推官與劉韐戲語
小器易盈真縣尉窮阬難滿是推官
(復齋漫錄劉韐始為尉于洪之豐城性不飲酒飲則面色為烘然郡推官沿檄抵邑能飲啖與)
(公同會以諺語戲公公荅云云)
崇寧間諺
不養健兒却養乞兒不管活人只管死尸
(老學菴筆記崇寧間置居養院安濟坊漏澤園所費尤大朝廷課以為殿最往往竭州郡之力)
(僅能枝梧諺語云云蓋軍糧乏民力窮皆不問若安濟等有不及則被罪也)
徽宗蔡京對語
相公公相子人主主人翁
(能改齋漫錄徽宗嘗作詩句命蔡少保居安賜元長云云元長遽對以進云)
宣和民謠
打破筒潑了蔡便是人間好世界
(能改齋漫錄童貫蔡京用事時謠)
宣和京師語
三百貫且通判五百索直祕閣
(中興姓氏姦邪錄宣和初王黼為少宰置應奉司于其家四方珍貢多半隠盜公然賣官取贜)
(無厭京師語云云)
宣和間諺
金腰帶銀腰帶趙家世界朱家壞
(老學菴筆記宣和間親王公主及近屬戚里入宫輒得金帶關子旋填姓名賣之價百五十方)
(臘破錢唐時朔日太守客次有服金帶者數十人皆朱勔家奴也時諺云云)
寶籙宫詩
家中木蛀盡南方火不明吉人歸塞漠亘木又摧傾
(宣靖妖化錄寶籙宫之建也極土木之盛忽有題字數行于瑤仙殿左扉云云殆不可辨後方)
(知金人之變家中木宋也南方火乃火德吉人桓木乃二帝御名)
宣和民歌
臻蓬蓬外頭花花裏頭空但看明年正二月滿城不見
主人翁
(宣政雜錄宣和初收復燕山以歸朝燕民來居京師其俗有臻蓬蓬歌每扣鼓和之為節而舞)
(次年正月徽宗南幸次年二聖北狩)
都下諺
宣醫納命敇葬破家
(老學菴筆記貴臣有疾宣醫及物故敇葬本以為思然中使挾御醫至凡藥必服其家不敢問)
(蓋有為醫所誤者敕葬則喪家所費至傾竭資産其地又未必善也故都下諺云云)
諺
三世仕宦方解著衣喫飯(老學菴筆記)
齊魯諺
霜凇重霧凇窮漢備飯罋
(墨莊漫錄齊魯人諺云云蓋歲穰之兆也曾子固曾有詩云園林初日静無風霧凇花開處處)
(同記得集賢深殿裏舞人齊插玉籠鬆蓋謂是也)
桃橘諺
頭有二毛好種桃立不踰膝好種橘
(曲洧舊聞諺云云言桃易實可待橘實遲不可待)
靖康間語
不管肅王却管舒王不管燕山却管聶山不管山東却
管陳東不管東京却管蔡京不管河北界却管秀才解
(避戎夜話金人旣出境朝廷措置多不急之務如復春秋科太學生免解改舒王從祀之類時)
(為語云云)
靖康民謠
城門閉言路開城門開言路閉
(宣和遺事靖康初金人犯邊求言之詔凡幾下往往事緩則阻抑言者當時民謠云)
農諺
麥過口不入口
(雞肋編諺云云靖康元年麥多高于人者旣大雨所損十八)
俗諺
一絇絲能得幾時絡
(嬾真子錄俗諺云云以喻小人逐目前之利樂也)
靖康中謠
喝道一聲下階齊脱了紅繡鞵
(古今風謠後金人入汴宫人皆驅逐北行)
建炎後語
欲得官殺人放火受招安欲得富趕著行在發酒醋(雞肋)
(編)
京師語
吏勲封考筆頭不倒戶度金倉日夜窮忙禮祠主膳不
識判硯兵職駕庫典了潑袴刑都北門總是冤魂工屯
虞水白日見鬼
臨安語
吏勲封考三婆兩嫂戶度金倉細酒肥羊禮祠主膳淡
喫齏麪兵職駕庫咬薑呷醋刑都北門人肉餛飩工屯
虞水生身餓鬼
(老學菴筆記自元豐官制尚書省二十四曹繁簡絶異在京時有語云云及駕幸臨安喪亂之)
(後士大夫亡失告身批書者又軍賞百倍平時賄賂公行冒濫相承軍饟日滋賦斂愈繁而刑)
(獄亦衆吏戶刑三曹吏胥人人致富餘皆寂寞彌甚吏輩又為之語云)
行在軍中謠
張家寨裏没來由使它花腿擡石頭二聖猶自救不得
行在蓋起太平樓
(雞肋編車駕渡江韓劉諸軍皆征戍在外獨張俊一軍常從行在擇卒少壯長大者自臂而下)
(文刺至足號花腿軍人皆怨之加之營第宅房廊作酒肆名太平樓般運花石皆役軍兵衆卒)
(謠云云)
吕頤浩范宗尹戲語
草履便將為赤舄稻稭聊以當沙隄
(老學菴筆記高宗南幸舟泊岸執政必登舟朝謁行于沮洳則躡芒鞵吕元直顧同列戲云云)
(旣而旁舟水深乃積稻稈以進參政范覺民云)
蜀士語
蘇文熟喫羊肉蘇文生喫菜羹
(老學菴筆記建炎以來尚蘇氏文章學者翕然而從之而蜀士尤盛有語云云)
紹興間鼎澧謠
若要除我除是飛來
(古今風謠鼎澧間大盜夏誠劉衡楊么據洞庭湖有謠云云後為岳飛所擒)
李易安語
露花倒影柳三變桂子飄香張九成
(老學菴筆記紹興中張子韶對策有桂子飄香之語趙明誠妻李氏嘲之云云)
紹興中浙右謠
地動白毛生老小一齊行
(西湖志餘紹興三年八月浙右地生白毛韌不可斷童謠云云)
都人語
曉風殘月柳三變滴粉搓酥左與言
(玉照新志左與言天台名士也錢唐幕府樂籍有名姝張穠者色藝妙天下君頗顧之如盈盈)
(秋水淡淡春山帷雲翦水滴粉搓酥皆為穠作當時都人有對云)
浙西諺
蘇杭兩浙春寒秋熱對面厮啜背地厮說(雞肋編)
行都童謠
洞洞張阿爺娘一似六軍之教場
(白獺髓紹興初行都童謠云云忽民間遺火自大瓦子至新街約數里)
吳中俚語
等人易得久瞋人易得醜(却掃編)
宋諺
日在雨落翁婆相撲
(古今風謠宋諺云云言隂陽不和也)
蠻歌
小娘子葉底花無事出來喫琖茶
(老學菴筆記辰沅靖州蠻有犵狑有犵獠有犵&KR3154;有犵㺏有山猺男未娶者以全雞羽插髻上)
(女未嫁者以海螺為數珠挂頸上男女娶而踏歌數人吹笙前導之歌詞云云)
廣東民歌
石門之水清且清晉吏一歃千古榮争如李公投杯盟
江流洶涌杯停停
(泉州府志李綸字世美邴子有清操提舉常平適伯氏出守恩平酌于江濱兄弟相戒以清白)
(綸投杯于江曰儻負吾民有如此水時江流洶洶杯停不沒者久之觀者驚歎民歌云云至今)
(刻石與吳隠之酌貪泉詩對云)
吳諺
秋孛轆損萬斛
(范石湖詩集注謂立秋日雷也)
宋世諺
蘇湖熟天下足(鄭虎臣吳都文粹)
行都諺
東門菜西門水南門柴北門米
(二老堂雜志車駕行在臨安東門絶無民居彌望皆菜圃西門則引湖水入城中以小舟散給)
(坊市嚴陵富陽之柴聚于江下繇南門而入蘇湖米則來自北關故諺云云)
吳中下里曲
消梨應郎心上冷甘蔗應郎心上甜
羅帬十二摺小妻也是妾(槁簡贅筆)
農諺
觸露不掐葵日中不翦韭(爾雅翼)
淮南諺
雞寒上距鴨寒下觜
(老學菴筆記淮南諺曰雞寒上樹鴨寒下觜驗之皆不然有一媪云云上距謂縮一足下觜謂)
(藏其咮于翼間)
永福古讖
天保石移瑞雲來竒龍爪花紅狀元西東
(游宦紀聞永福古讖語云云乾道間福清天保瑞雲寺後石崖横行齧地成蹊永邑東鄉石壁)
(松上産龍爪花其年蕭公國梁果魁天下次舉黃公定臚唱第一蓋瑞花生處蕭西黃東各三)
(十五里此狀元東西之應也)
淳熙間梁宋童謠
黃河災天水來
(古今風謠時河決入汴梁宋間有此謠天水者宋姓也時人以為恢復之兆)
京口諺
金山屋裏山焦山山裏屋(周必大汎舟游山錄)
俞塘諺
雖有珠千斛不賣俞塘北
(許尚華亭百詠注俞塘在府東五里往來之舟皆可揚帆諺云云)
平江讖記
潮過唯亭出狀元
西山石移狀元南歸
(郭彖暌車志平江里俗舊傳讖記云云淳熙庚子三月二十二日吳縣穹窿山大石自麓移立)
(山半其秋八月十八日夜海潮大至過唯亭環城而西明年省試黃由以國學解中選魁天下)
(由字子由平江人而用國學登薦南歸之驗也)
河豚諺
得一部典一袴
(爾雅翼觀今之河豚率以冬至後來每三頭相從號為一部諺云云言烹和所用多也)
鎮江府民歌
我瀦我水以灌以漑俾我不奪蔡公是賴
(宋史蔡洸傳洸知鎮江府時久旱郡民築陂瀦水漕司檄郡決之父老泣訴洸曰吾不忍獲罪)
(百姓也却之巳而大雨漕通歲亦大熟民歌之云云)
桂林古記
癸水繞東城永不見刀兵(桂海虞衡志)
吳諺
正月逢三亥湖田變成海
(浩然齋視聽抄周益公日錄正月初六日己亥十八日辛亥三十日癸亥是歲大澇湖田顆粒)
(不收吳諺云云)
淳熙中淮西歌
秀才姓汪騎驢渡江過江不得做盡趨蹌(桯史史曰琯按宋止騎)
(驢渡江二句)
(宋史五行志淳熙中淮西競歌汪秀才曲云云又為偞舞以和之後舒城狂生汪格謀不軌兵)
(入其家縳之其子率惡少數千為亂聲言渡江事平格亦伏誅)
俚語
聞事莫說問事不知閒事莫管無事早歸
少喫不濟事多喫濟甚事有事壞了事無事生出事(苕溪)
(漁隠叢話)
淳熙都城謠
汝亦不來我家我亦不來汝家
(宋史五行志淳熙十四年都城市井歌云云至紹熙初其事始應于兩宫)
廬山中人語
簡寂觀前甜苦筍歸宗寺裏淡鹽齏
(能改齋漫錄廬山簡寂觀乃陸修静之居也出苦筍而味反甜歸宗寺造鹽齏而味反淡山中)
(佳物也山中人語云)
田家雜占
甲申猶可乙酉怕殺我
風吹鶴神口米長千錢斗
未喫端午糉寒衣未可送
一九二九扇子不離手三九二十七冰水甜如蜜四九
三十六拭汗如出浴五九四十五頭戴秋葉舞六九五
十四乘涼入佛寺七九六十三牀頭尋被單八九七十
二思量蓋夾被九九八十一家家打炭墼
朝立秋暮啾啾
八月初一雁門開嬾婦催將刀尺裁
一九二九相喚弗出手三九二十七籬頭吹篳篥四九
三十六夜眠如鷺宿五九四十五太陽開門戶六九五
十四貧兒争意氣七九六十三布被兩頭攤八九七十
二猫狗尋陰地九九八十一犂鈀一齊出(以上陸泳吳下田家志)
俗諺
一畝之地三蛇九鼠(爾雅翼)
舂陵語
初不敬今納命
(宋史儒林傳韓侂胄擅政設偽學之禁蔡元定謫道州遠近來學者日衆有名士挾才簡傲非)
(笑前修者亦心服謁拜執弟子禮甚恭時人為之語云云)
寧宗朝語
由竇尚書屈膝執政
(宋史許及之傳韓侂胄生日朝行上壽畢集及之後至閹人掩關拒之及之俯僂以入為吏部)
(尚書二年不遷見侂胄流涕序其知遇之意及衰遲之狀不覺屈膝侂胄憐之遷同知樞密院)
(事當時語云云傳以為笑)
開禧民謠
天上台星少人間宣幹多
(四朝聞見錄開禧用兵鄧友龍程松為宣撫宣諭使板授其屬為宣幹時政府惟有陳自強居)
(相位民謠云云)
開禧市語
滿潮都是賊滿潮都是賊
冷底喫一盞冷底喫一盞
(四朝聞見錄韓侂胄用事所引率多匪類天下大計不復白之上有市井小人以片紙摹印烏)
(賊出没于潮一錢一本以售且誦言云云又賣漿者敲盞以喚人云云冷謂韓盞謂斬也)
寧宗朝語
舍人舊錯夏商鼈御史新争舜禹龜
(後村詩話高文虎作西湖放生池記以鳥獸魚鼈咸若為商王事太學諸生為謔詞哂其誤陳)
(晦行史集賢制用昆命元龜字閩帥倪侍郎駁論之陳累疏援引唐人及本朝命相皆用此語)
(史擢陳臺端劾倪削秩罷去或為)一(聯云云)
都下謠
釋迦佛中間坐胡漢神立兩旁文殊普賢自鬭象祖打
殺師王
(曾三異因話錄韓侂胄封平原郡王官至太師一時獻佞過稱師王晚年伏誅錢伯通在政府)
(奉御筆施行都下為之語云云象祖乃伯通名也繆妄稱呼至是遂作精對可發後世一笑)
太學語
有髮頭陀寺無官御史臺
(鶴林玉露太學語云云言其清苦而鯁亮也)
臨安十七字詩
駕幸景靈宫諸生盡鞠躬頭烏身上白米蟲
(西湖志餘車駕饗景靈宫太學武學宗學諸生俱在禮部前迎駕臨安府有人作十七字詩云)
(云蓋譏其幞頭襕服歲縻廩禄不得出身年年迎駕耳)
占雨諺
日出早雨淋腦日出晏曬殺雁
月如懸弓少雨多風月如仰瓦不求自下(鶴林玉露)
吳中舟師歌
月子彎彎照幾州幾家歡樂幾家愁
(雲麓漫抄此兩句乃吳中舟師之歌每于更闌月夜操舟蕩漿抑遏其聲而歌之聲甚悽怨)
紹定中語
陰陽眠燮理天地醉經綸
(宋季三朝政要紹定三年上飲宴過度史彌遠臥病中時人譏之云云)
紹定都城歌
東君去後花無主
(宋史五行志紹定三年都城市井作歌詞末句云云朝廷惡而禁之末幾太子詢薨)
端平中語
若要百物賤直待真直院喫了西湖水打作一鍋麫
(癸辛雜識真文忠負一時重望端平更化人俟其來若元祐之洓水翁也是時楮輕物貴民生)
(頗艱意謂真儒一用必有建明轉移之間立可致治於是民間為之語云云及入朝首以尊崇)
(道學為第一義繼以大學衍義進愚民無知以其所言為不切于時務復以俚語足之云)
淳祐中十七字謠
光祖為總領許堪為節制丞相要起復援例
(宋季三朝政要淳祐四年九月史嵩之丁父彌忠憂詔起復右丞相兼樞密使太學生黃愷伯)
(金九萬孫翼鳳何子舉等百四十四人上書中有云近畿總餉本不乏人而起復未卒哭之馬)
(光祖京口守臣豈無勝任而起復未經喪之許堪故里巷為十七字謠云云)
舞十般癩語
一般癩來一般癩渾身爛了肚皮在也不礙
(西湖志餘宋時吏部一胥好滑稽有董公邁參選失去官誥但存印紙遂投狀給據一日侍郎)
(問其胥曰此事無礙否胥荅曰朝官大夫董公邁失一官誥印紙在也不礙侍郎覺其謔侮杖)
(一百罷之蓋俗有舞十般癩云云如是凡十首語言相類故應聲為戲云)
題集慶寺法堂鼓
淨慈靈隠三天竺不及閻妃兩片皮
(古杭雜記詩集淳祐庚戌為貴妃閻氏建功德寺于九里松名曰集慶土木之功過于諸寺寺)
(成建大鼓于法堂忽有人大書二句于鼔上由此界限甚嚴無故人不復得入矣)
寶祐中書朝門語
閻馬丁當國勢將亡
(宋季三朝政要寶祐三年巨璫董宋臣逢迎上意起梅堂芙蓉閣奪豪民田引倡優入宫招權)
(納賄無所不至時人以董閻羅目之閻妃怙寵馬天驥丁大全用事無名子書八字于朝門云)
二吳謠
大蜈蚣小蜈蚣盡是人間業毒蟲夤緣攀附有百足若
使飛天能食龍
(古杭雜記詩集吳潛拜相其兄淵多所攀附有讒于理宗曰外間童謠云云)
理宗朝語
橋老無人度松枝作棟梁
(古杭雜記詩集理宗朝喬行簡拜平章史嵩之作相專政時人為之語云云)
又
朝中無宰相湖上有平章
(西湖志餘賈似道賜第葛嶺大小朝政就決館中宰執充位而已當時語云)
咸淳間語
京城禁珠翠天下盡琉璃
(宋季三朝政要咸淳五年詔禁珠翠宫中簪琉璃花都下人争效之時有詩云云識者以為流)
(離之兆)
臨安民謠
韓廂明無白擎韓廂死白擎起
(楊維楨東維子集杭圖志有宋韓左廂者以進士起身由臨安令以嚴明升臨安府左廂官臨)
(安剽民財者號白擎子聞公至皆屏跡謠云)
臨安謠
滿頭青都是假者回來不作耍
(西湖志餘賈似道當國時京師女妝競尚假玉因以假為賈而景炎丙子之亂非復庚申之役)
(也)
宋末語
龍在澤飛不得路萬里行不得幼而黃醫不得
(錢唐遺事度宗崩幼君諒陰進士榜第一名黃龍澤第二名路萬里第三名胡幼黃京師為之)
(語云)
關子謠
使到十八九紙錢飛上天
(宋史五行志宋初陳摶有紙錢使不行之說時天下唯用銅錢莫喻此旨後用交子會子其後)
(會價愈低故有謠云云似道惡十九界之名乃名關子而關子價愈低是紙錢使不行也)
宋季謠
江南若破白雁來過
(輟耕錄宋未下時江南謠云云莫喻其意及宋亡蓋知指巴延丞相也)
宋詩紀事卷一百
