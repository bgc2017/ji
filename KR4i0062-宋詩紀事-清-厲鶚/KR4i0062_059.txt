宋詩紀事卷五十九錢塘厲鶚撰
鄭域
域字中卿號松窗三山人慶元中曾随張貴謨
使金著燕谷剽聞二卷官幹辦行在諸軍糧料
院
玉蘂花
維揚后土廟瓊花安業唐昌宫玉蘂判然二物本不同
喚作一般良未是瓊花雪白輕壓枝大率形模八仙耳
山谿野路多見之樵斧摧殘如獮薙比之玉蘂似實非
金粟冰絲那有此花鬚中有碧膽瓶别出玲瓏高半指
清馨静夜衝九天招隐瑤臺女仙子乘風躍馬汗漫遊
偷折繁香分月姊紫莖柘葉荼䕷條少到尋常人眼底
翰林内苑集賢閣雨露承天近尺咫後人不識天上花
又把山礬輕比擬葉酸而澀供染黃不著霜縑偏入紙
江鄉老少知此名鄭&KR1634;瑒音無正字方言土諺随舌訛
鳥馬成焉固應爾
山丹
團欒綘蘂發枝閒鉛鼎成丹七返還乞與幽人伴幽壑
不妨相對兩朱顔(以上全芳備祖)
黃楊巖
暮秋訪幽隐謝屐淩崩空行到山根門還與平地同舉
手抉層雲下視無高峯疎藤挂赤虯枯苔糝青茸回首
三神山縹緲滄海東指點笑語高吹聲半天中安得大
鵬背載我遊無窮(延平府志)
林㟽
㟽三山人右科首選慶元中以閤門舍人守潮
州
題觀稼亭(在潮州西北一里湖山下唐貞元閒御史中丞李宿建)
咫尺移文喚即譍此亭便可配韓亭溪流横過一灣碧
山色平分兩岸青落日鐘聲鳴遠樹半空塔影倒寒汀
雲烟滿目皆親種留與邦人作畫屏(廣東通志)
吕祖儉
祖儉字子約成公弟用父蔭入官為太府丞疏
論韓侂胄安置韶州改吉州量移筠州卒理宗
朝賜諡曰忠有大愚叟集
泛舟至竹洲(沈煥叔晦所居)
朝光拍天浮竹洲隐然一面城之幽中有高士披素裘
我欲從之恐淹留探囊百金辦扁舟又煩我友著意修
微風一動生波頭飛棹來往倦則休兀兀坐曹如繫囚
吏餘秪有萬斛愁一生安坐無幾求今日棲遲如置郵
脫帽露頂固狂流俯首折腰亦可羞誓將入海登之罘
棄置人間繞指柔蒼然暮色下羊牛出處語默兩悠悠
九原可起柳柳州燕坐相與未始遊(至正四明續志)
題史子仁碧沚
相家小有四明山更葺桃源渺莽閒四面樓臺相暎發
一川烟水自灣環
中川纍石勢嵯峩城外遙岑聳翠螺舊說夕陽無限好
此中更得夕陽多
(寧波府志子仁名守之心非叔父彌遠所為著昇聞錄以寓規諫避勢遠嫌退處月湖與慈湖)
(諸公講肄為樂寧宗御書碧沚字賜之)
吕祖异
祖异東萊人
呈洞霄孫元素
匹馬先來破曉雲千章喬木翠繽紛山圍道院窗窗見
泉出丹池處處分酒好便能澆磈磊飯香何必御羶葷
明朝又踏紅塵去多羨烟霞總屬君(洞霄詩集)
張震
震字東父號無隐居士蜀之益寧人慶元中知
湖州除福建提刑
遂寧府作
春苖半沒脛社酒期滿腹肩輿太守醉燈火歸騎趣唯
有漢月明依然照山曲(方輿勝覽)
錢鍪
鍪慶元間衡州守趙忠定汝愚謫永州至衡道
病鍪窘之暴薨天下聞而冤之
次袁尚書巫山十二峯二十五韻
文昌仙伯天人姿愛山尋勝如書癡忽摩台符歴參井
麾幢泝峽春遲遲山林川后總效職萬壑千巖俱獻奇
就中巫山絶雄勝插天紫翠相參差神妃來下佩聲遠
駐此名地相安之峯旋地轉自前後屹立萬馬如追隨
兩山有川幻天巧禹功到此神應疲仰天照眼如疋練
舟行掣電翻雲旗迅帆競惜峯巒過艅艎望眼裳褰帷
懸崖下有欲落石古木上有參天枝龍登鶴聚仙既集
雲昇雨暗天如低從來三峽號至險高牙稳泛相遊嬉
揚旌一覽天下勝詞源倒峽知優為嘗聞奇觀天亦惜
遇賢輒與因其時少陵寓此雖窮寂妙語驚人多在兹
彫鐫萬象發天閟衙官屈宋聲争馳公今曳履星辰上
調元妙手行將施天教來作東道主歡聲和氣生江湄
公來頓覺雪山重青城增氣連峨眉首驅巫陽入新句
一洗前作堪解頤英詞從此徧蜀道迥出塵表無纖緇
嘗憂此地難久駐轉首絶景成嗟嘻直欲使拂素練圖
翠嶷寫松巒起雲之狀模翠屛栖鳳之嵋終朝誦公有
聲畫卻來看此無聲詩(全蜀藝文志)
趙蕃
蕃字昌父暘之曾孫其先鄭州人南渡寓信州
之玉山用蔭入仕監衡州安仁贍軍酒庫理宗
立除太社令不拜轉承議郎直祕閣致仕卒諡
文節有章泉集
(劉漫塘志墓云先生在太和便座有齋榜曰思隐蓋當筮仕之初巳有山林之思在官清苦唯)
(以賦詠自娛以是受知于吉之鄉先生楊公萬里贈詩有云西昌主簿如禪僧日飱秋菊嚼春)
(冰又云勸渠未要思舊隐且與西昌作好春又贊云貎恭氣和無日下推敲之勢神清骨聳非)
(山頭瘦苦之容一笑詩成萬象春風)
(劉後村跋云近歲詩人唯趙章泉五言有陶阮意)
挽趙丞相汝愚
五王不觧去三思石顯端能殺望之未到浯溪讀唐頌
巳留衡嶽伴湘纍生前免見焚書禍死後重刊黨籍碑
滿地蒺藜誰敢哭漫留楚些作哀辭(方輿勝覽)
荅施榮甫
昨韻村中好客希今吟臨水送將歸笑談未了風吹斷
何日重來款竹扉(詩家鼎臠)
上巳
朝來一雨快隂晴東郊百鳥間關鳴受風柳條不自惜
蘸水桃花可憐生不見山隂蘭亭集況乃長安麗人行
東西南北俱為客且送江頭返照明(瀛奎律體)
哭蔡西山
鵑叫春林復遞詩雁回霜月忽傳悲蘭枯蕙死迷三楚
雨暗雲昏礙九疑早歲力辭公府檄暮年名與黨人碑
嗚呼季子延陵墓不待鑱辭行可知
(柳溪詩話朱晦菴書西山墓碣云嗚呼有宋蔡季通父之墓效夫子之書延陵墓也當時哭詩)
(推此篇為首)
句
青雲道遠龍媒老白雪詞高鬼膽寒(贈阮梅峯)
韓㴲
㴲字仲止元吉之子有高節從仕不久即歸信
上嘉定中卒有㵎泉集
書姜白石昔遊詩後
平生未踏洞庭野亦不曾登南嶽峯因君談舊游恍如
常相從江淮歷歷轉湘浦裘馬意氣傳邊烽吾嘗汎大
江秖見匡廬松乘風醉臥帆影底高浪直濺嵐光濃日
暮泊船時是時方嚴冬雪花壓船船背重䌫搖柁鼓聲
如鐘當年意淺語不到無句可寫波濤舂君詩乃如許
景物不易供盡歸一毫端狀此如飛龍人間勝處貴著
眼雖有此興無由逢錢唐山水亦自好奈何薄宦難從
容南高北高一千丈潮頭日夜鳴靈蹤應有隐者為識
賞青鞵布韈扶杖筇君無詫彼我媿此急還詩卷心徒
忪(白石道人詩集附)
懷古
近城人語雜深山人語少重露滴烟嵐野水見魚鳥稻
粱豐稔外耕鑿願温飽所以桃源人不與外人道
少壯既奚為老矣復難強紫芝未必仙采之亦可餉耆
耄八九十道可無俯仰所以商山人辭漢寧獨往
(戴石屏哭㵎泉詩云雅志不同俗休官二十年隐居溪上宅清酌㵎中泉慷慨商時事凄涼絶)
(筆篇三篇遺槀在當並史書傳自注聞時事驚心得疾而死作所以桃源人所以商山人所以)
(鹿門人三詩盖絶筆也)
七月
水石雲山裏歸來巳九秋隔城如淺近鄰寺始深幽慧
遠逢修静文淵說少游徑荒殊不埽風葉上牽牛
雨多極凉冷
焉知三伏雨巳作九秋風木葉凉應脫禾苖潤必豐地
偏山吐月橋斷水浮空雞犬鄰家外魚蝦小市中
晚雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種霑沈思仍静聽香鼎伴書籤(以上瀛奎)
(律髓)
余儔
儔字季倫號癡齋鄱陽人有蛙吹集
題韓仲止壁
謁入久不出兀坐如枯荄蒼頭前致詞問我何因來士
節久凋喪人情易嫌猜本無性命憂不去安待哉
(游宦紀聞余癡齋吾鄉詩人也章泉雅愛之作書使訪韓仲止及門候謁甚久猶未出余題詩)
(壁間拂䄂去仲㐀見詩使人追之不返)
范模
模字叔笵豐城人有竹林類槀
哭趙忠定
日月開黃道乾坤奠渾儀斯人今巳矣吾道竟何之玉
鉉憂思苦金縢感慨遲仆碑今復立恨不見封彜
鼂董青冥上䕫龍紫極邊五龍方夾日九虎巳當天夷
險丹心直安危白髮卷弔湘人不去何用解膠弦(南昌府志)
姜䕫
䕫字堯章鄱陽人蕭東夫識之于年少客游妻
以兄子因寓居吳興之武康與白石洞天為鄰
自號白石道人慶元中曾上書乞正太常雅樂
得免解訖不第而卒有白石詩集
題嚴州鳥石寺
諸老凋零極可哀尚留名姓壓崔嵬劉郎可是疎文墨
幾點胭脂涴綠苔
(鶴林玉露嚴州烏石寺在高山之上有岳武穆飛張循王俊劉太尉光世題名劉不能書令侍)
(兒意真代書姜堯章詩云云)
姑蘇懷古
夜暗歸雲繞柁牙江涵星影鷺眠沙行人悵望蘇臺柳
曾與吳王掃落花
送朝天續集歸誠齋時在金陵
翰墨場中老斲輪真能一筆掃千軍年年花月無閒日
處處江山怕見君箭在的中非爾力風行水上自成文
先生秖可三千首回施江東日暮雲
(鶴林玉露姜堯章學詩于蕭千巖琢句精工有姑蘇懷古詩云云楊誠齋喜誦之嘗以詩送江)
(束集歸誠齋云云誠齋大稱賞謂其冢嗣伯子曰吾與汝勿如姜堯章也報之以詩云尤蕭范)
(陸四詩翁此後誰當第一功新拜南湖為上將近差白石作先鋒可憐公等皆癡絶不見詞人)
(到老窮謝遣管城儂已晚酒泉端欲乞疏封南湖謂張功父也)
除夜自石湖歸苕溪
細草穿沙雪半銷吳宫烟冷水迢迢梅花竹裡無人見
一夜吹香過石橋
美人臺上昔歡娛今日臺空望五湖殘雪未融青草死
苦無麋鹿過姑蘇
黃帽傳呼睡不成投篙細細激流冰分明舊泊江南岸
舟尾春風颭客燈
千門列炬散林鴉兒女相思未到家應是不眠非守歲
小窗春色入燈花
三生定是陸天随只向吳淞作客歸巳拚新年舟上過
倩人和雪洗征衣
沙尾風回一櫂寒椒花今夕不登盤百年草草都如此
自琢春詞剪燭看
笠澤茫茫雁影微玉峯重疊護雲衣長橋寂寞春寒夜
秖有詩人一舸歸
桑閒篝火卻宜蠶風土相傳我未諳但得明年少行役
秖裁白苧作春衫
少小知名翰墨場十年心事秖凄凉舊時曾作梅花賦
研墨于今亦自香
環玦隨波冷未銷古苔留雪卧牆腰誰家玉笛吹春怨
看見鵝黃上柳條
(文獻通考直齋陳氏曰楊誠齋賞此十絶以為有裁雲縫月之妙思敲金戛玉之奇聲)
過垂虹
自譜新詞韻最嬌小紅低唱我吹簫曲終過盡松陵路
回首烟波十四橋(以上白石詩集)
(硯北雜志小紅順陽公青衣也有色藝順陽公之請老姜堯章詣之一日授簡徵新聲堯章製)
(暗香疎影二曲公使二妓習之音節清婉公尋以小紅贈之其夕大雪過垂虹賦詩云云順陽)
(公即范石湖)
嘉泰壬戌上元日訪全老于淨林廣福院觀沈傅
師碑隆茂宗畫贈詩
深衣跨羸驂杳杳春山路入寺君未知閒看移桂樹
沈碑含秀潤隆畫出神竒道人那得此老子乃耽之
龍井
年時六月海揚塵遙見青山起白雲聞有高僧來誦咒
巖前抛珓問龍君(以上咸淳臨安志)
燈詞
燈巳闌珊月氣寒舞兒往往夜深還秖應不盡婆娑意
更向街心弄影看
南陌東城盡舞兒畫金刺繡滿羅衣也知愛惜春游夜
舞落銀蟾不肯歸
(武林舊事都城自舊歲冬孟駕回巳有乘肩小女鼓吹舞綰者數十隊以供貴邸豪家幕次之)
(翫而天街茶肆漸巳羅列燈毬等求售謂之燈市三橋等處客邸最盛舞者往來最多每夕樓)
(燈初上則簫鼓巳紛然自獻于下酒邊一笑所費殊不多往往至四鼓乃還姜白石有詩云云)
沙河雲合無行處惆悵來遊路巳迷卻入静坊燈火空
門門相似列蛾眉
遊人歸後天街静坊陌人家未閉門簾裏垂燈照樽俎
坐中嬉笑覺春溫
(武林舊事邸第好事者如清河張府蒋御藥家閒設雅戲烟火花邊水際燈燭燦然游人士女)
(縱觀則迎門酌酒而去又有幽坊静巷好事之家多設琉璃五色泡燈更自雅潔靚妝笑語望)
(之如神仙白石詩云云)
珠絡琉璃到地垂鳳頭銜帶玉交枝君王不賞無人進
天竺堂深夜雨時
(武林舊事西湖諸寺惟三竺張燈最盛往往有宫禁所賜貴璫所遺者都人好竒亦往觀焉白)
(石詩云云)
貴客鉤簾看御街市中珍品一時來簾前花架無行路
不得金錢不肯回
(武林舊事元夕節物婦人皆戴珠翠閙蛾玉梅雪柳菩隄葉燈毬銷金合蟬貂袖項帕而衣多)
(尚白蓋月下所宜也節食所尚則乳糖圓子䭔&KR0008;科斗粉豉湯水晶膾韭餅及南北珍果并皂)
(兒糕宜利少澄沙糰子滴酥鮑螺酪麪玉消膏琥珀餳輕餳生熟灌藕諸色龍纏蜜煎蜜果糖)
(&KR1000;蔞煎七寶薑豉十般糖之䫫皆用鏤鍮装花盤架車兒蔟插飛蛾紅燈綵盝歌叫喧闐幕次)
(往往使之吟叫倍酬其直白石亦有詩云云)
自題畫像
鶴氅如烟羽扇風賦情芳草綠隂中黑頭辦了人閒事
來看凌霜數點紅(硯北雜志)
句
小山不能雲大山半為天
(瞿佑歸田詩話姜堯章句造語竒特)
屋角紅梅樹花前白石生
(愛日齋叢鈔姜堯章居苕溪上與白石洞天為鄰潘德久字之曰白石道人有句云云白石生)
(見神仙傳中黃丈人弟子也歲煮白石為糧時號白石生堯章用此三字盖有據)
蘇石
石慶元中溧陽令
句
所幸小紅方嫁了不然啼損馬塍花
(硯北雜志堯章每喜自度曲吹洞簫小紅輒歌而和之堯章後以疾歿故蘇石挽之云云宋時)
(花藥皆出東西馬塍西馬塍皆名人葬處白石歿後葬此)
葛天民
天民字無懷山隂人有小集
(癸辛雜識葛無懷初為僧名義銛字朴翁其後返初服居西湖上一時所交皆勝士有二侍姬)
(一曰如夢一曰如幻)
絶句
夜雨漲波高二尺失卻搗衣平正石天明水落石依然
老夫一夜空相憶
看山
我本田夫作比丘也知騎馬勝騎牛如今馬上看山色
不似騎牛得自由
訪端叔提幹
月趁潮頭上山隨柁尾行大江中夜滿䨇櫓半空鳴雁
冷來無幾鷗清睡不成平生師友地此夕最關情
西湖泛舟入靈隐山
晴嵐漠漠水溶溶落葉遮船翠盖重秋色盡為漁者占
山光多向道人濃雲連合抱前村樹礀繞飛來小朵峰
送罷夕陽迎素月樓臺高下自鳴鐘
孤山後寫望
凭高每歎昔人非空有峯峯礙落暉大雅風流誰舉似
長安秋草又衰微寒花負約開猶嬾幽鳥忘機趁不飛
來往半生堪記處西村燈火夜船歸
即事
寒食少逢天氣佳十日九日雨如麻新巢初見燕生子
小巷巳無人賣花
六月一日與堯章泛湖
六月西湖帶雨山小舟終日傍鷗閒風烟如許關情久
賓主相推下語難幾點送君歸大雅一凉今夜滿長安
江湖遠思知多少歸去風前各倚闌
荷葉浦中
急雨捎荷分外竒珠璣狼藉錦紛披下塘六月關心處
西塞扁舟入手時卻傍青蘆深處宿還思白石去年詩
平生浩蕩烟波趣月淡風微秖自知
正月二十七日雨中過蘇隄
一隄楊柳占春風柳外羣山細雨中人苦未晴渾不到
秖宜老眼看空濛
清明訪白石不值
花薺懸燈柳插簷老懷那復似餳甜畫船巳載先生去
燕子無人自入簾(以上無懷小集)
絶句
二十四友金谷宴千三百里錦帆遊人間無此春風樂
樂極人間無此愁
(貴耳集云朴翁絶唱)
嘗北梨
每到邊頭感物華新梨嘗到野人家甘酸尚帶中原味
腸斷春前不見花(山家清供)
船子釣灘
澤國茫茫水接天孰云無法與人傳見成風月難廻避
盡在華亭一釣船(松江府志)
周文璞
文璞字晉仙號方泉又號野齋又號山楹陽榖
人有方泉先生集
(貴耳集野齋周晉仙嘗語余曰花閒集秖有五字絶佳細雨溼流光景意俱微妙野齋灌口二)
(郎歌聽歐陽琴行金銅塔歌不減賀白)
姜堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相飢鷹餓虎紛
相向拈起靈山受記時龍天帝釋應惆悵形模遠自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
腳朕何如紅袍玉帶稱功臣天封坼開即退聽兩浙不
聞笳鼓競歸來佛子作護持太師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地爐山芋羹何曾薰陸綺牀供但見相
輪銅綠明哦詩禮塔猶未畢蘆葉低飛山雨溼
南華陽洞
稽首游名山駕言入華陽南洞極祕怪松草泉水香曲
几妙隸畫殘碣刊靈章俯首試一窺冷風襲綃裳守菴
敬愛客暖我紫术湯遺我鵝眼錢云是洞所藏往有尋
幽徒入見黃金牆侈心或已起幾受奇鬼戕身儻獲會
遇敢恨飛蓬霜更丏一片土小築安閒房朝披神芝圖
暮試飢飯方
金牛洞
凌競下危梯俛傴入深穴回身避雲霧偃面眎日月藥
苖護谽谺竹節截嶭孼安知幽蹊下有此大竒絶金牛
鏟光景仙諜尚可閱岡頭春巳半枸杞如點血便恐顛
風興横吹石崖裂
道中望茅山有感
危亭對名岳畢景扶鉤闌白鷺伺察過低昂若弓彎去
歲負笈遊最佳元符間櫟林帶脩竹派流清珊珊離留
叫晝静洞天生春寒偉哉老宗師作屋雲雨端竟為殺
蟲蟻不活升龍鸞遺體但觧蛻故宫亦燒殘今剏巳半
舊萬柱扶元壇遂以兩不借一笻履巑岏入宅問玉斧
采芝投金環墨沼篆結字丹臺氣成盤將謂便隐遁遽
亦羅間關夷甫麈尾堕荀令香爐閒再拜望奇秀恍然
神觀還如見大仙伯初髮綠映山兩君控鶴從俱著漢
小冠俗累當復馳煮藥鼎欲翻
吳中秋日
郊原落葉巳離離尚有孤花闖短籬小醉不成憐病後
苦吟未了說愁時鬭雞走狗袁絲喜臨水登山宋玉悲
豆角巳收無别事待同野老赴襟期
歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻蔭經牀求託化龍纏佛座學慈悲
長年無事閒來此坐對空山諷小詩
山居書事
荼䕷架倒無人架全似老夫狂醉時昨夜一番溪雨横
又漂苔蘚到花枝
歐陽琴歌
嗚呼箇是文忠琴嗚呼此琴今尚存堂中圖書散失盡
留得七弦傳子孫六字自書書在腹古錦梅花留不得
嗣孫賢者能忍貧不向豪家博珠玉初鼓如撼昭陵松
鞏原流水青溶溶三宗龍衮在帝左留把鈞天賜與公
再鼓似播清潁水秖將潄流肯洗耳曾蘇兩生招不來
自寫新聲付兒子堯囚山舜放野自兹以下不平苦與
君所得歸女謗此日一洗清萬古小儒昔誦五季傳頗
訝春秋體微變今來再聽七弦琴南薰遺製喜復見浮
雲流盡白日逃何用廣陵與離騷譜成秖度歐公曲秋
聲賦共廬山高(琴有公題)
晨起
閉門不與俗人交元晏春秋日日抄清曉偶然隨鶴出
野風吹折白櫻桃
訪梅
幽花墜在石根傍幾欲攜將近草堂草草一尊聊爾爾
跨驢歸去月荒凉
山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為予歌雲門
大滌洞
嵌空纔入泉潏潏隔凡倒懸若錐立道士云是閭丘公
入向華陽便門出
題鍾山
往在秦淮問六朝江樓秖有女吹簫昭陽太極無行路
幾處鵝黃上柳條
夀星寺聞子規
莫向空山惱病僧暮雲臺殿異鄉人多時不識巴江路
守著濃花哭過春(以上方泉先生詩集)
題洞霄宫
久知靈境無緣到今被春風引得來上帝殿頭聞雨過
仙人石面欠花開便燒沈水禮三拜快引流霞釂一杯
落日斷霞催去緊掉巾秖等白鴉回(洞霄詩集)
潘檉
檉字德久永嘉人舉進士不第用父賞授右職
為閤門舍人福建兵鈐有轉菴集
(葉水心序德久十五六詩律巳就永嘉言詩者皆本德久讀書評文得古人深處)
(劉後村跋元祐間最為本朝文章盛時惟賀方回劉季孫不緣師友頡頏其間雖坡谷亦深嘉)
(屢歎其後有劉翰武子潘檉德久尤為項平菴葉水心賞重)
送友人游金陵
酒盡談餘意轉新北風一舸下寒津遙知白下登樓處
正欠黃初著句人往事生來多歲月舊遊疎似曉星辰
半山斜日荒凉寺更有殘碑待拂塵
出郭
酤酒三家市題詩十里塘薄雲鷗外影空翠馬頭香出
郭知無事尋僧有底忙終當成野逸小築近滄浪
歲暮懷舊
白髮將朱顔一去幾時返懷哉不能寐展轉復展轉雀
噪曉窗白雞鳴芳歲晚梅花眼中春故情千里遠
還自錢塘道中
江上青山落照邊江頭歸客木蘭船春鷗自共潮回去
一點飛來是柳綿
自滁陽回至烏衣鎮
行人元不恨長途下馬旗亭酒可沽回首琅邪山不見
西風吹起豆田烏(以上前賢小集拾遺)
姜堯章自號白石道人贈之以詩
世間官職似摴蒱采到枯松亦大夫白石道人新拜號
斷無繳駁任稱呼
書姜白石昔游詩後
我行半天下未能到瀟湘君詩如圖畫歴歴記所嘗起
我遠游興其如鬢巳霜何以舒此懷轉軫彈清商(以上白石道人)
(集附)
鷺
銀潢何限鵲查查看得槁成度寶車如許風標無用處
年年分占水葓花(詩家鼎臠)
麗春花
梁苑花銷去黃臺早自薰不同鶯子粟别是石榴帬婀
娜纔勝掌參差莫夢雲王郎尋水竹駐履幾殷勤(合璧事䫫別集)
題釣臺
蟬冠未必似羊裘出處當時巳熟籌但得諸公依日月
不妨老子臥林丘英雄陳迹千年在香火空山萬木秋
自笑黃塵吹鬢客愛來祠下繫孤舟
上龜山寺
菜花開處認遺基荒屋殘僧未忍離寺付丙丁應有數
岸分南北最堪悲金鈴塔上如相語鐡佛風前亦皺眉
野匠不知行客意競磨濃墨打殘碑(以上瀛奎律體)
遇舊有感
人間百寒暑正似須臾期當年同袍子一見雪滿頤不
惟形容改亦復聲音移坐定問姓字始省從師時見此
發永歎勞生果何為不如多飲酒滿腹同鴟夷
客舍
急雨鳴空壁輕寒上薄幃愁多空被酒夢短不成歸暗
想桃花落遙憐燕子飛偷兒欺客寢夜静卷春衣
霅上簡婁舜章
雞頭旋煮蓮新拗蔟鳳排花鱠更鮮清夜故人忻客到
小船載酒大船邊
平江道中
不載圖書載酒杯姑蘇臺下小徘徊東風不識人心老
擺柳吹花一併來(以上東毆詩集)
沈繼祖
繼祖富川人慶元中御史有栀林集
寄題新昌簿廳綠隂亭
洛下追收黃耳信林間聞剏綠隂亭千章古樹虛簾接
四月清風羽扇停兄弟頭顱時感歎江湖歲月久飄零
對牀夜話知他日幽賞何如得細聽(瑞州府志)
王遂
遂字去非一字穎叔金壇人嘉泰二年進士理
宗朝歴江西安撫使權工部尚書卒諡正肅
題蘇端明書天慶觀乳泉賦後(陵陽李心傳云此軸蓋蘇公元符北歸所書)
天一生兮上浮羽人竢兮丹丘遡儋耳兮東注夾崑崙
兮倒流(式古堂書考)
曹豳
豳字西士號東甽溫州瑞安人嘉泰二年進士
擢祕書丞倉部郎累遷知福州寶章閣待制致
仕卒諡文恭
暮春
門外無人問落花綠隂冉冉徧天涯林鶯啼到無聲處
春草池塘獨聽蛙(後村千家詩)
題括蒼馮公嶺二首
平蕪千里綠迢迢水宿山行好耐勞最是愁人最奇崛
馮公之巘浙江潮
村南村北梧桐樹山後山前白菜花莫向杜鵑啼處宿
楚鄉寒食客思家(梅礀詩話)
楊柳
春至風花各自榮就中楊柳最多情自從初學宫腰舞
直至飄綿不老成(詩林萬選)
詠緣竿伎
又被鑼聲送上竿者番難似舊時難勸君著腳須教稳
多少旁人冷眼看
(齊東野語趙南仲以誅李全之功見于趙清臣史揆每左右之遂留于朝其後恢復事起遂分)
(委以邊面赴鎮日朝紳置酒以餞適有呈緣竿伎者曹賦詩云云師果不競)
劉鎮
鎮字叔安南海人嘉泰二年進士學者稱随如
先生有随如百詠刊于三山
贈隐者
夫子生東野經年不到城愛吟無俗趣貪畫得閒名荒
徑侵山影虚堂出燕聲我慙為謫吏泉石負幽情(後村千家詩)
鄭鄖夢
鄖夢建安人
游洋州崇法院
曉色熹微麥隴間杖藜徐步扣禪關兩澆水足東西堰
一抹雲收南北山世路飽諳驚歲晩佛巖燕坐覺身閒
故園早辦歸來計莫待星霜滿鬢斑
(陜西通志載此詩跋云建安先生得句法于石湖范公早以文章名世今觀是詩如藍田之珍)
(荆山之璞不假雕琢而自為至寶僧正顯刻之精藍當山水清絶處乃復著此澄澹簡潔之語)
(使讀之當有蕭然脱去世網之意者矣嘉泰癸亥四月既望洋州教授張縯跋)
龔頤正
頤正本名敦頤光宗受禪改今名字飬正相之
子嘉泰中國史院檢討官著芥隐筆記及元祐
黨籍列傳譜述續釋常談
泰伯廟迎享送神辭三章
翼翼兮新宫蘭櫋兮枅桂氛總總兮高靈下隊君視八
紘兮昔何殊于棄屣今復何有兮一席之壝惠我吳人
兮曷日以弭吁嗟君來兮我心則喜君來不來兮我忘
食事(迎神)
登歌兮堂上屢舞兮堂下君來享兮清酤溪毛陸離兮
筐筥鯽鱸芳鮮兮亦有肥羜君不來兮使我心苦(享神)
車兮載旃舟兮揚颿鼓咽咽兮君當還君肯來兮尚盤
桓我心煢煢兮其無端君不我留兮下土囂福我吳人
兮無疾與患千秋萬歲兮歌至德以何言(送神)(吳郡志)
張逹明
逹明嘉泰中知吳江縣
題吳江甘泉(在石塘第四橋下陸羽茶經品為第四張又新品為東南第六)
橋下四㮬水人間六品泉松陵無魯望山茗為誰煎(吳江縣志)
朱軧
軧字叔止翌之姪嘉泰閒知南劔州
題汪浮溪先生墓
名高從昔毁相随未免羣兒著力擠一日狼心萌偃月
十年豹霧隐愚溪不逄華旦開昌運終抱沈埋返故棲
巳矣九原寧可作蕭蕭古木亂蟬嘶(游宦紀聞)
宋詩紀事卷五十九
