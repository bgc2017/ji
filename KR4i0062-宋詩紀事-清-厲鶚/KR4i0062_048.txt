宋詩紀事卷四十八錢塘厲鶚撰
朱子
諱熹字元晦一字仲晦世為徽州婺源人父韋
齋先生松宦遊建陽之考亭遂家焉紹興十八
年中王佐榜進士寧宗朝歴官寶文閣待制偽
學禁起落職奉祠卒累贈寶謨閣直學士諡曰
文理宗朝贈太師追封徽國公從祀孔子廟庭
曾結草堂于建陽蘆峰之雲谷扁以晦菴亦號
雲谷老人既又創竹林精舍更號滄洲病叟最
後因筮遇遯之同人更名遯翁有文集
齋居感興二十首(并序)(存十首)
余讀陳子昂感寓詩愛其詞旨幽邃音節豪宕非當
世詞人所及如丹砂空青金膏水碧雖近乏世用而
實物外難得自然之竒寶欲效其體作數十篇顧以
思致平凡筆力萎弱竟不能就然亦恨其不精于理
而自託于仙佛之間以為高也齋居無事偶書所見
得二十篇雖不能探微索眇追迹前言然皆切于日
用之實故言亦近而易知既以自警且以貽諸同志
云
崑崙大無外旁薄下深廣隂陽無停機寒暑自来往皇
犧古神聖妙契一俯仰不待窺馬圖人文已宣朗渾然
一理貫昭晰非象罔珍重無極翁為我重指掌
人心妙不測出入乘氣機凝冰亦焦火淵淪復天飛至
人秉元化動静體無違珠藏澤自媚玉韞山含暉神光
燭九垓懸思徹萬微塵編將寥落歎息將安歸
静觀靈臺妙萬化此從出云胡自蕪穢反受衆形役厚
味紛朵頤妍姿坐傾國崩奔不自悟馳騖靡終畢君看
穆天子萬里窮轍跡不有祈招詩徐方御宸極
涇舟膠楚澤周綱巳陵夷況復王風降故宫黍離離至
聖作春秋哀傷實在兹祥麟一以踣反袂空漣洏漂淪
又百年僭侯荷爵珪王章久巳喪何復嗟歎為馬公述
孔業託始有餘悲拳拳信忠厚無乃迷先幾
東京失其御刑臣弄天綱西園植姦穢五族沈忠良青
青千里草乘時起陸梁當塗轉凶悖炎精遂無光桓桓
左將軍仗鉞西南疆伏龍一奮躍鳳雛亦飛翔祀漢配
彼天出師驚四方天意竟莫回王圖不偏昌晉史自帝
魏後賢盍更張世無魯連子千載徒悲傷
晉陽啟唐祚王明紹巢封垂統已如此繼體宜昏風麀
聚瀆天倫牝晨司禍凶乾綱一以墜天樞遂崇崇滛毒
穢宸極虐焰燔蒼穹向非狄張徒誰辦取日功云何歐
陽子秉筆迷至公唐經亂周紀凡例孰此容侃侃范太
史受說伊川翁春秋二三策萬古開羣蒙
放勛始欽明南面亦恭已大哉精一傳萬世立人紀猗
歟歎日躋穆穆歌敬止戒獒光武烈待旦起周禮恭惟
千載心秋月照寒水魯叟何常師刪述存聖軌
顔生躬四勿曾子日三省中庸首謹獨衣錦思尚絅偉
哉鄒孟氏雄辨極馳騁操存一言要為爾挈裘領丹青
著明法今古垂煥炳何事千載餘無人踐斯境
飄颻學仙侣遺世在雲山盜啟元命秘竊當生死關金
鼎蟠龍虎三年養神丹刀圭一入口白日生羽翰我欲
往從之脱屣諒非難但恐逆天道偷生詎能安
西方論緣業卑卑喻羣愚流傳世代久梯接淩空虚顧
盼指心性名言超有無捷徑一以開靡然世争趨號空
不踐實躓彼榛棘塗誰哉繼三聖為我焚其書(以上大全集)
贈上封諸老
夜宿上封寺翛然塵慮清月明殘雪裏泉溜隔松聲楮
衲今如許綈袍那復情爐紅虚室煖聊得話生平
醉下祝融峰
我来萬里駕長風絕壑層雲許盪胷濁酒三杯豪氣發
朗吟飛下祝融峰
路出上背仰見上封寺遂登絕頂聯句(同張敬夫林擇之)
我尋西園路徑上上封寺竹輿不留行及此秋容霽磴
危霜葉滑林空山果墜崇蘭供清芳深壑遞幽吹不知
山益高但覺冷侵袂路回屹隂崖突兀聳蒼翠故應祝
融尊羣峰拱而峙金碧雖在眼勇往詎容憩絶頂極遐
觀腳力聊一試昔遊冰雪中未盡登臨意兹来天宇肅
舉目淨纖翳遠邇無遁形高低同一視永惟元化功清
濁分萬類運行有機緘浩蕩見根柢此理復何窮臨風
但三喟
自上封登祝融峰絕頂聯句
衡岳千仞起祝融一峰高羣出畏突兀奔走如曹逃我
来雪月中歴覽快所遭捫天滑青壁俯壑崩銀濤所恨
無十犗一掣了六鼇遄歸青蓮宫坐對白玉毫重閣一
徙倚霜風利如刀平生山水心真作貨食饕明朝更清
徹再往豈憚勞中宵撫世故劇如千蝟毛嬉游亦何益
歲月今滔滔起望東北雲茫然首空搔(以上南岳倡酬集)
寄劉珙胡憲一絕
先生去上芸香閣(胡)閣老新峩獬豸冠(劉除御史)留取幽
人臥空谷一川風雨要人看(翠屏筆談)
九日登天湖分歸字韻
去歲瀟湘重九時滿城寒雨客思歸故山此日還佳節
黃菊清樽更晩暉短髮無多休落帽長風不斷且吹衣
相看下視人寰小祇合從今老翠微(詩林萬選)
次陸子静韻
德義風流夙所欽别離三載更關心偶扶藜杖過寒谷
又枉籃輿度遠岑舊學商量加邃密新知培養轉深沉
只愁說到無言處不信人間有古今
(庶齋老學叢談晦菴象山二先生不惟以書往復辨論無極鵝湖倡和尤見旨趣象山詩云墟)
(墓生哀宗廟欽斯人千古最靈心涓流積至滄溟水拳石崇成太華岑簡易工夫終久大攴離)
(事業竟浮沉欲知自下升高處真偽先湏辨古今晦菴次韻云云)
枕屏秋景
山寒夕飇急木落洞庭波幾疊雲屏好一生秋夢多
遠遊篇(十九歲作)
舉坐且停杯聽我歌遠遊遠遊何所至咫尺視九州九
州何茫茫環海以為疆上有孤鳳翔下有神駒驤孰能
不憚遠為我遊其方為子奉尊酒擊鋏歌慨慷送子臨
大路寒日為無光悲風来遠壑執手空徊徨問子何所
之行矣戒關梁世路百險艱出門始憂傷東征憂暘谷
西遊畏羊腸南轅犯癘毒北駕風裂裳願子馳堅車躐
險摧其剛峩峩既不支瑣瑣誰能當朝登南極道暮宿
臨太行睥睨即萬里超忽淩八荒無為蹩躠者終日守
空堂
虞帝廟樂歌
皇胡為兮山之幽翳長薄兮俯清流渺冀州兮何有眷
兹土兮淹留皇之仁兮如在子我民兮不窮以愛沛皇
澤兮横流暢威靈兮無外潔尊兮肥俎九歌兮韶舞嗟
莫報兮皇之祜皇欲下兮儼相羊烈風雷兮暮雨(以上濓洛)
(風雅)
挽沈菊山
愛菊平生不愛錢此君原是菊花仙正當地下修文日
恰值人間落帽天生與唐詩同一脈死隨陶令葬千年
如今忍向西郊哭東野無兒更可憐
(杭州府志沈菊山袁州宜春人由進士知錢唐嘗植菊數百夲以自樂晩節益堅適以九月九)
(日殁朱文公挽之云云)
月波臺
潺湲流水注回塘中作平臺受晩涼四面不通車馬跡
一樽聊飲芰荷香韓公無復吟花島楚客何妨賦葯房
少待湏臾更清徹月華零露洗匡牀
(衢州府志月波臺在開化縣金錢山北宋山長江天然建朱子過訪作此遺之)
德興縣葉元愷家題
蔥湯麥飯兩相宜蔥煖丹田麥療飢莫道儒家風味薄
隔鄰猶有未炊時(大全集補遺)
張祁
祁字晉彦烏江人邵弟號總得居士以子安國
魁多士秦檜羅織下獄檜死獲免官至淮南漕
運判官
荅人覓茶
内家新賜密雲龍只到調元六七公賴有家山供小草
猶堪詩老薦春風(清波雜志)
渡湘江
春過瀟湘渡真觀八景圖雲藏岳麓寺江入洞庭湖晴
日花爭發豊年酒易沽長沙十萬戶游女似京都(瀛奎律髓)
題靈仙觀
樓殿起山巔無塵地自偏松廊暗雲霧粉壁豔神仙名
姓藏丹府衣冠訪洞天幼輿丘壑質定合老松泉(安慶府志)
田如鼇
如鼇號癡叟贑州人紹興中左宣教郎知道州
題司馬端衡米元暉詩意卷
萬頃長江水接天中有峰巒聳蒼綠青霄影蘸白蟾蜍
浩浩澄波晃寒玉少陵詩名冠古今一生苦吟吟不足
端衡寫作無聲詩留與拙堂伴幽獨
(郁氏書畫題䟦記如鼇䟦云司馬君實米元章德行文采皆夲朝第一等人恨余生晩不見前)
(輩今觀二公墨妙追想終日為之慨然二公非畫師何乃精絕至是豈鳳雛驥子其天資超詣)
(種種自不同乎紹興十八年九月廿六日)
沈少南
儲福宫玉真公主像(儲福宫在蜀天倉峰下有唐睿宗女玉真公主及明皇像)
(乃公主修真之地有天峰閣望青城山三十六峯如列屏焉)
割盡齊封奉魯元更開沁水占名園何如帝子空山外
落日騎驢芳草原(方輿勝覽)
胡叔豹
儲福宫
棄形如遺但飬神阿兄爛醉棃園春人百撼之耳不聞
何物女子乃獨醒徑来空山臥白雲不見漁陽胡馬塵
(方輿勝覧)
歐陽鈇
鈇字伯威號寓菴廬陵人少與周益公同場屋
連戰不利篤意于詩有脞辭集
絕句
戀樹殘紅溼不飛楊花雪落水生衣年来百念成灰冷
無語送春春自歸
桑麻得雨更青蔥芍藥留春結晩紅怪得鳥聲如許好
此身還在亂山中
為憐紅杏亞枝斜看到斜陽送亂鴉又是一春窮不死
天教留眼看鶯花
蓬忩臥聽疎疎雨卻是芭蕉夜半聲烟浪蔽天天倚蓋
略容一點白鷗明
示二子
先君以官貧我乃遺以安但願兩兒健扶持一翁孱何
湏待門生悠然柴桑閒
游愚堂
聞說名園尚脩竹花壓頽垣筍穿屋雨痕半掩壁間題
飢鼠跳梁狐晝啼前人已為後人笑後人更使誰人悼
嗚呼全盛幾時柰衰何古来興廢何其多(以上詩人玉屑)
禾山秋興
生計嗟烏有誰人問子虛西風五更雨南雁數行書衰
朽兒童笑飄流歲月餘秋深新病起吾志在吾廬
夜起集萬感胡為淹此留詩成䕫子國人在仲宣樓絡
緯聲中淚芭蕉雨裏愁遥知屢門倚應念有方游(以上詩林)
(萬選)
句
細雨雙飛鷺寒蓑獨釣船誰知花過半纔與酒相尋
故人驚會面新恨說從頭天上張公子人間陸士龍
夢回千里外燈轉一窗深月白元猨哭更殘絡緯悲
語離遽如許話舊復何時風色似傳花信到夕陽微
放柳梢明巷南巷北人招飲一雨一晴花耐看有
客過門湖海士隔籬呼酒咄嗟閒夢回金馬玉堂上
文在冰甌雪椀中青山如故情非故芳草喚愁詩遣
愁擾擾征人相顧語蕭蕭落木不勝秋千里歸來
人事改十年猶幸此身存
(詩人玉屑楊誠齋䟦云鳥啼花落欣然會心處酌大白嚥伯威詩欲馭風騎氣也)
晁公休
公休公武之兄
夏日過莊嚴寺僧索詩為留絕句拉舍弟同賦
十里溪橋梵宇新那知陌上漲紅塵老僧苦要題名姓
不道林泉皆故人
病起支離倚瘦笻幅巾芒屩竹隂中聞蟬未有驚人句
且受禪牀一榻風(成都文類)
晁公武
公武字子止鉅野人沖之之子秦檜辟為四川
總領財賦司幹辦公事乾道中以敷文閣直學
士為臨安府少尹有郡齋讀書志昭德文集
夏日過莊嚴寺僧索詩為留絕句
笑脱塵衫撲輭紅杖藜徙倚水光中最憐林葉深深處
遮盡斜陽不礙風
出門散策烟棲樹歸路扶輿月蜕雲十里江村入圖畫
野橋沙路杳難分(成都文類)
遊焦山
江勢東傾劇建瓴中流巖壑隱禪扃遊僧誰渡降龍鉢
過客争摸瘞鶴銘脩竹捎雲淩北固桃花吹浪漲南溟
上人勸賦斯山境乞與微吟勒翠屏(京口三山志)
登金山
東游尋勝即登臨浮玉知名冠古今萬壑波濤喧海口
千年巖岫據江心雨篷烟棹征帆遠曉磬昏鐘佛屋深
詩客分留風景在憑君一為發長吟(金山志略)
晁公遡
公遡字子西公武之弟有嵩山集
秋江
秋江水清不勝綠還與漢江顔色同望中白鳥忽飛去
落日丹楓相映紅
詠瓶中梅
折得寒香日暮歸銅瓶添水養横枝書忩一夜月初滿
郤似小溪清淺時
感事
征衣消盡洛陽塵泣向東風拭淚痕不及青春歸有信
一年一到樂遊園
有感
不見罘罳闕于今已十春素衣不忍棄為有洛陽塵(以上)
(嵩山集)
合江舟中作
雲氣昏江樹春流沒釣磯如何連夜漲似欲送人歸亂
石水聲急片帆風力微舟師且停櫓白鷺正雙飛(成都文類)
吳說
說字傅朋錢唐人廣陵王逢原之外孫官至郎
中(樓大防云錢唐吳傅朋游絲字前無古人)
酬次李辰甫所寄三首
近知盡室入烟霞兒女甘貧慣食鮭方外何人差可友
歲闌底處定為家江城潮盛漫秋鹵驛道風高捲霽沙
子拾墮樵歸未得能無借地種桃花
桐花竹實幾時生桑野秋枯繭未成肯信飢寒能累道
唯餘寂寞許尋盟年顔巳媿神仙事江海難忘故舊情
何日往来同井徑清談清坐到天明
扁舟東下初乘興明月南飛竟失羣田父語言時近道
世人嘲笑尚論文九山歛氣横寒野一塢朝陽聚暖雲
勝處借人教暫看後来何必問靈氛(見真蹟詩帖)
題仙都山
佳處從来說鼎湖兹游直欲到清都參天玉筍千尋許
墮地金蓮十丈無江觀便思眠一柱海山今喜識方壺
直湏買取鵝溪絹要畫滄洲水墨圖(仙都山志)
吳環
環高宗吳后姪以待制帥襄陽歴少師致仕贈
永安郡王
句
飽看七寶山頭月慣聽三茅觀裏鐘(瀛奎律髓)
曾慥
慥字端伯晉江人孝寬曾孫丞相懷之從兄官
尚書郎直寶文閣奉祠閒居銀峰集百家類說
凡六百二十餘種自號至游居士
白帝城
白帝城頭路逶迤一徑遥高堂臨峽尾暴水沒山腰隔
岸漁施網横江鐡貫橋神妃翻覆手願賜雨連宵(全蜀藝文)
(志)
題蘇養直詞翰軸後
元祐文章絕代無為主盟者眉山蘇舊聞宗匠為詩匠
今見東湖說後湖(原注徐師川號東湖居士)寂寞香山老居士浩蕩
烟波古釣徒瀾翻翰墨驚人眼一段清冰在玉壺(鐡網珊瑚)
郭章
章字仲逹崑山人少入太學以守城恩拜官被
知已薦居帥幕久之官至通直郎
歸省賦别同舍
菽水年来屬未涯羞騎款段出京華漲塵回旋風頭緊
綺照支離日腳斜掠過短莎驚脱兔踏翻紅葉閙歸鴉
不堪回首孤雲外望斷淮山始是家
也知隨俗調歸策郤憶當年重出關豈是長居戸限上
可能無意馬蹄間中原百甓知誰運今日分隂敢自閒
儻有寸功禆社稷歸来恰好試衣斑(中吳紀聞)
方豐之
豐之字德亨莆田人監豐國鎮及與吕紫薇交
游陸放翁序其詩
歴﨑道中
漠漠春隂接海低濛濛晩雨傍山飛半攲古埭無人過
時有村童護鴨歸(後村詩話)
章淵
淵字伯淵惇之後用蔭入仕不就卜居長興之
若溪有槁簡贅筆
子夜吳歌(并序)
齊梁以来江南樂府詞多采方言用之穩帖不覺為
俗語吳中下里之曲有云消梨應郎心上冷甘蔗應
郎心上甜又云羅帬十二褶小妻也是妾皆有類樂
府詞余因為子夜吳歌二章云
消梨得能冷甘蔗復能甜總應郎心上為儂素比縑
桃根復桃葉羅帬十二褶阿郎歡自濃小妻也是妾(槁簡)
(贅筆)
妙庭觀
桃花流水小橋斜古觀臨溪翠竹遮聞道雙成有遺跡
欲求金鼎看丹砂(杭州府志)
曾協
協南豐人肈孫以詞賦魁胄監終于知永州有
雲莊集
芭蕉
炎蒸誰解喚清涼扇影搖搖上竹忩準擬小軒添睡美
夢成風雨夜翻江(全芳備祖)
康執權
執權官待制奉祠寓居永嘉
戲為妓山氏作
昔日緹縈亦如許盡道生男不如女河陽滿縣皆春風
忍使梨花偏帶雨
(庚溪詩話永嘉籍妓中有山姓者頗慧䴡康時命之侑尊一日妓之父以事繋縣當坐罪妓涕)
(泣歴求救于士大夫康憫之戲為一絕云云明日妓詣縣投狀乞代父罪且連此詩于狀前邑)
(宰笑而釋之)
曾季貍
季貍字裘父號艇齋南豐人文定公弟宰之孫
大理司直畮之子再舉進士不第師事韓子蒼
吕居仁又與朱晦翁張南軒書問往復郡守張
孝祥樞密劉珙薦皆不起有艇齋雜著
(陸放翁序文辭簡遠讀之者遺聲利冥得喪如見東郭順子悠然意消然可傳之作尚不止此)
(遺珠棄璧識者興歎屬郡博士趙去華訪其遺集以補之)
秦女行(并序)
靖康間有女子為金人所掠自稱秦學士女在道中
題詩云眼前雖有還鄉路馬上曾無放我情讀之者
悽然余少時常欲紀其事因循數十年不克為之壬
辰歲九月因讀蔡琰胡笳十八拍慨然有感于心乃
為之追賦其事號秦女行云
妾家家世居淮海郎罷聲名傳海内自從貶死古藤州
門戸凋零三十載可憐生長深閨裏耳濡目染知文字
亦嘗強學謝女詩未敢女中稱博士年長以来逢世亂
黃頭鮮卑来入漢妾身亦復墮兵間往事不堪回首看
飄然一身向邊垂被驅不異犬與雞奔馳萬里向沙漠
天長地久無還期北風蕭蕭易水寒雪花席地經燕山
千杯濁酒安能醉一曲琵琶不忍彈吞聲飲恨從誰訴
偶然信口題詩句眼前有路可還鄉馬上無人容我去
詩成吟罷只茫然豈意漢地能流傳當時情緒亦可想
至今聞者猶悲酸憶昔中郎有女子亦陷虜中垂一紀
暮年不料逢阿瞞厚幣贖之歸故里惜哉此女不得如
終竟老死留穹廬空教詩語傳悽惻不減胡笳十八拍
(梅磵詩話)
金沙寺
古寺同真率君家更秩筵酒杯無算飲橘樹不論錢勝
日攜佳客曾来是去年莫嫌頻至此直為主人賢
宿正覺寺
古寺荒涼甚秋風更颯然殿焚猶有礎僧老不知年但
可扶藜至無因假榻眠鐘魚久寂寞誰施一囊錢
疎山道中(在金谿縣西南)
村深谷鳥近人鳴暮靄收時雨又晴極目春山隨處好
筍輿穿盡綠隂行
江南九月未飛霜木葉蕭蕭巳半黃行徧疎山山下路
滿山惟有桂花香
雲谷山(城東三十五里有山曰芙巨荀伯子臨川記云巖内有石人坐盤石上體塵則風潤)
(則雨晴則瑩潔今曰東巖嶺其東南為靈谷諸峯連抱如障多石其上祀三仙曰隱真觀有謝)
(靈運墨池)
舊聞伯子記巳得靈谷名隱然望此州竒勝稱山靈懸
崖瀉瀑布如高屋建瓴喬松數十丈下有千歲苓仄足
行鳥道勢欲摶青冥仙事雖渺茫幽討未忘情高秋八
月後擇勝来經行黃冠三兩人淡然亦忘形烟霞到几
席爽氣来戸庭瘦筇閑指點老瓦同注傾慙非換鵝手
不敢臨黃庭或可聯石鼎未必讓彌明重陽無十日黃
菊漸向榮佳哉此天氣一笑未易營但願腳力健年年
此尋盟(以上撫州府志)
韓元吉
元吉字无咎號南澗許昌人維四世孫寓居信
州隆興閒官吏部尚書有南澗甲乙稾
(朱子云韓旡咎詩作著者儘和平有中原之舊無南方啁唽之音)
(黃玉林云南澗名家文獻政事文學為一代冠冕)
玩鞭亭
黃鬚鮮卑勇無策自馳巴馬来窺賊賊奴但怪日繞營
起看飛塵已無迹寶鞭不惜棄道旁坐令老嫗知興亡
百年社禝有天意姦鋒逆燄徒鴟張孤城遺跡森在目
平湖無復春草綠郤對青山憶謝公父老猶嫌人姓木
邊兵巳重朝士輕中原有路何由行柙中虎兕不可制
江左夷吾浪得名(方輿勝覽)
雨中聞伯恭至湖上
莫嫌鞭馬踏春泥茶鼎詩囊偶共攜山色雨深看亦好
湖光烟接望還迷連天花絮飛將盡夾道蒲荷長欲齊
官事得閒湏洗眼蓬壺只在帝城西
送陸務觀福建提倉
觥船相對百分空京口追隨似夢中落紙雲烟君似舊
盈巾霜雪我成翁春来茗葉還争白臘盡梅梢盡放紅
領略溪山湏妙語小迂旌節上淩風(元注僕為建安宰作淩風亭以上)
(瀛奎律髓)
題北齊校書圖(并序)
齊文宣天保七年詔樊遜校定羣書供皇太子遜與
諸羣秀高乾和馬敬德許散愁韓同寶傅懷德顧道
之季道子鮑長暄景孫及梁王主簿王九元水曹參
軍周子深等十一人借邢子才魏收諸家本共刊定
祕府紕繆于是五經諸史殆無遺闕此圖之所以作
也黃太史所謂士大夫十二員今范明州謂逸其半
者皆是矣至唐巳隔周隋二代不知何自得其形容
髣髴邪高氏起索虜以兵力奮然敦尚儒風立石經
興黌序定尚書于涼風堂質經義于春宫意當時文
士歆豔之故相傳于圖畫哉流及後裔文林之館既
興御覽之書既作無愁之聲已播于天下不捄其亡
故余感而賦
齊高校讐誰作圖一時紬書亦名儒網羅卷軸三千餘
俗傳非真類迂愚雌黃是正定不無虛文末學徒區區
豈識治道通唐虞文林高館希石渠後来御覽嗟何書
修文偃武事益誣轉頭鄴城已丘墟峨冠廣袖長眉鬚
丹青寫此猶不渝高鬟侍女曳紅裾兩騅帕鞍立奚奴
罷琴涉筆傾酒壺蘭臺供擬信樂歟不知畫手安用摹
無乃逞巧聊自娛千年視之一欷歔君不見文皇學士
十八人謀猷事業皆功臣瀛州舊圖應更真請君尋觀
為拂塵(硯北雜志)
隆興甲申歲閏月遊焦山
荒村日晴雪猶積繋纜焦公山下石江翻斷崖石破碎
瘞鶴千年有遺跡瘦藤百級躋上方浮玉南北江中央
檣竿如林出烟浦酒船遠與帆低昂老鴟盤風舞江面
殺氣淮南望中見神龍只合水底眠為洗乾坤起雷電
觀音巖前竹十尋大士不死知此心醉歸更喚殷七七
賸種好花開鶴林(鎮江府志)
雲洞(在信州西)
揮策度絕壑撐空見樓臺丹崖幾千仞中有佛寺開老
僧如遠公譍門走蒿萊下馬問所適褰衣指崔嵬飛闌
倚石磴曠蕩無纖埃坐久意頗惬爽氣生樽罍仙棺是
何人蜕骨藏莓苔舉酒一酌之慨然興我懷丹砂固未
就白鶴何時来不若生前樂長嘯銜此杯(廣信府志)
高元之
元之字端叔武烈王瓊之七世孫南渡家明州
五上禮部不第人號萬竹先生有茶甘甲乙稾
題雪竇飛雪亭
危亭上拂烟霧光蒼崖深到蛟螭穴天河飛来破山翠
寒入疎林風自發翻珠錯玉無時歇巖前散作千秋雪
寒聲蕭蕭凛毛髮白雲朵朵翔空滅飛流濺沫入毫端
天與一詩為題絕(延祐四明志)
大小晦山
大晦出小晦過盡山峰翠寒雲抱幽谷枯卉老壖瀨沿
流路偪側當道屋破碎郤立重回首瀑布瀉雲背(甬上耆舊)
(集)
句
灑忩蠶食葉入竹蟹行沙
(娛書堂詩話四明高端叔博學能詩鄉里所推重嘗有雪詩一聯云云竟坎壈不仕樓攻媿挽)
(之云弟子皆藍綬先生竟白袍)
曾逮
逮字仲躬幾季子仕終敷文閣待制有習菴集
清樾軒(在信州廣教寺即文清所居)
開軒在獨園繞屋得清樾不知何年樹殆為今日設忩
扉落林影時復亂風月喧聲了不聞幽弄極可悅玉溪
僧所廬無似許明潔頗疑三昧手斷取從三浙禪房花
木深此語信佳絕何以落其成爐烹薦茗雪(廣信府志)
王鈇
鈇字承可秦檜舅氏王夲觀復之子檜薦于朝
除樞屬仕至貳卿
墨梅
前身姑射冰相似今代潘妃玉不如坐對真成在江國
淡烟微雨暗扶疎(聲畫集)
絕句
津頭短短長長柳陌上朱朱白白花一段風烟三百里
杜鵑愁絕客思家(錦繡萬花谷)
李牧
牧字子牧
次韻曾端伯晚過青山
怪底塵勞破青山在眼中竹橋低跨水林磬小鳴風半
嶺暮雲碧一村霜葉紅禪枝棲衆鳥回首意無窮(前賢小集)
(拾遺)
刁麟游
麟游南徐人失其名以字傳
賦竹馬
小兒騎竹作驊騮猶是東西意未休我已童心無一在
十年渾付水東流
(竹坡詩話南徐刁氏子字麟游十歲時作竹馬詩後十歲卒客有志其墓者以比李長吉)
張堯臣
堯臣陳留人入南渡
寄洞霄道士王竹菴
一笑相逢巳隔秋人間多事苦相留亂雲有路通仙境
清夢何因訪昔遊白日無情傷老大青山此地可藏修
與君宿有誅茅約為卜来賢一室幽(洞霄詩集)
何昞
昞號唯齋
贈竹菴王先生
巾盂肯復聽齋鐘隱處何妨作退翁一榻但留詩軸伴
萬緣都付酒杯空松顛舞月歸巢鶴竹下敲門採藥童
風定雲眠人不到倚闌凝目看飛鴻(洞霄詩集)
朱謙之
朱買臣廟
貧賤難堪俗眼低區區何事便雲泥會稽乞得無他念
秖為歸来詫故妻
(談藪嚴州夀昌縣道旁有朱買臣廟其地有朱池村朱謙之詩云云)
姚述堯
述堯錢唐人有蕭臺公餘詞
句
蔟蔟魚鹽喧古市聲聲弦誦徧儒家(過青田覽)(方輿勝)
顧發
發字休文崑山人
待潮顧浦宿耕者張欽舍
海近雲氣昏禹跡開茫茫晴林列障邏什伍屯千岡頃
遭七年旱驟見九秋黃腰鎌喜復悲泥水新圃場縣侯
初下教官賦無豐荒錯揮製錦刀戲作編氓創身上催
租瘢短褐愁蓋藏課為五邑最薦飛十剡章逡巡掌邦
計跬步封侯王江淮十萬師待飼正頡吭禾麥今已登
婦子戒勿嘗行俟天雨粟飽食均四方(崑山雜詠)
宋詩紀事卷四十八
