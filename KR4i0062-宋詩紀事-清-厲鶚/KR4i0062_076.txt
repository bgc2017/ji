宋詩紀事卷七十六錢塘厲鶚撰
馮坦
坦字伯田號秀石普州安岳人兩魁浙漕咸淳
辛未推恩任渝之江津夾漕務西總之龍灣酒
庫
絶句
山腰一抹雲雲起知何處急渡小橋尋天風忽吹去
鸕鷀源樵歌
綺羅巷陌總成塵誰識擔柴老買臣自笑賣柴元似舊
買柴換郤舊時人
句
飄風驚日月落葉滿乾坤(呈吳履齋)井在丹誰煉碑殘墨欲
枯(廬山白鶴觀)因聽敲竹雨便碎賞花心鷗趁湍流下魚
蔵石罅閒(洞廬澗水)每向宋清求善藥閒從詹尹卜新年
燈影照殘孤枕夢雨聲滴碎兩年心(除夕集以上方回桐江)
劉應鳳
應鳳字堯舉號書臺安福人咸淳中登第授建
康軍簽判入元不仕
(王炎午吾汶槀云堯舉聞文山再執北行有句云天留中子墳孤竹誰向西山飯伯夷予問其)
(下句曰伯夷久不死必有飯之者矣案堯舉與炎午均為未識文山之心者然其志亦可尚矣)
聞文文山北行
喚得嵐鄉昨夢回東風萬里上金臺出關曾觧婆娑否
枝北枝南一種梅(四朝詩)
龔孟䕫
孟䕫字龍友臨川人咸淳對策中第仕終儒林
郎
送孟和卿平陽尋母
杜羔念母心最苦豈意一朝逢澤潞母驚兒貎似乃翁
兒抱母啼淚如雨五十孺慕朱壽昌刺血寫經毛髮蒼
閒關同州晩相見迎侍親輿歸故鄕人生百年一彈指
母恩未報情曷巳團圞尊前舞綵衣大勝世間朱與紫
子行萬里涉風沙誓不見母不還家兒今髮落母應老
道傍看者還咨嗟臨川孟氏號雍睦家世來此澶淵族
婆娑老慕紫荆花料想春風依舊綠(四朝詩)
李謹思
謹思字明道號飬吾餘干人咸淳中試禮部釋
褐第一入元卒
題文丞相吟嘯集
南人不識兩膝貴曲摺百態卑且勞斯人護膝不護頭
故以頸血霑君刀蟠胷孤憤擘不碎殺氣千丈纏旌旄
援桴親鼓盡南海背水更用蜑丁鏖俘來吮血語神語
咄咄向與天争豪湏臾赤日減顏色玄雲莽莽風颼颼
或言巨靈收拾付真宰讀罷拊臆生長號又言豐隆列
缺對愁絶疾指玉鞭鞭六鼇雨瓢倒翻水怪舞斗樞横
軋天籟號憐伊肝膽苦復苦亦見曩昔眞離騷劫灰滿
地莫挂眼蓬萊雖遠容輕舠長驅癘鬼尚堪戰儘閒未
許飛仙遨乃言興廢在爾不吾與吾死吾主吾焉逃魯
叟聞言拍手笑斯人六經為骨為皮毛斯人捲取六經
去空將&KR0915;本傳兒曹(吳禮部詩話)
補疎齋題鵝湖
客來誰與期微鍾度山椒松風如起予間以笙與簫逸
響諒斯存幽蹤莽難招(天下同文集)
贈李節婦
猝猝多羝屈幽幽獨雉經借渠施粉黛聊與照丹青孤
槥何年寄重泉底處扃有人能縮地不隔短長亭
(郭天錫詩文雜記謝疊山字君直妻李節婦以君直故與二子繫金陵獄一將官欲納之李紿)
(曰爾能脱我械繫乃可議此將以為然禱上下釋其獄李即具湯沭約翼日出是夕伺二子熟)
(寐解衣帶自經死槀葬城東壕二子放還後數年子定之復往裹骨歸葬飬吾李先生謹思贈)
(云云)
寄進士熊退齋
猶存火後書䍐識卷中字無筆補玄經有金酬載記漫
漫歲月馳忽忽春秋閟欲辨已忘言涕淚空垂泗
殉義若殉財避名如避箭况當喜懼交肯與寵辱踐百
年元亮心一日宣明面朱門轍跡多山路微如綫(四朝詩)
董師謙
師謙號南江三山人咸淳辛未别院省試魁仕
為平江府教官
錢塘懷古
歴歴庚申事分明在眼前講和如有弊飛渡定無船北
使三千里眞州十四年釀成亡國恨一部福華編
玉牀搖帝座青蓋出都城巷哭千家淚燕歌四面聲乾
坤遽如許風雪可憐生清曉宮門外猶聽打六更
衣帶一條水靴尖三百州市朝陳迹在圖籍别人收南
渡衣冠盡西湖歌舞休久知事當爾曾記五更頭
行人指新寺云此舊宮城坐殿幾朝帝開山何處僧日
邊行塔影天外送鐘聲王氣元無了何消鑿秣陵(翰墨大全)
俞德鄰
德鄰字宗大號太玉山人永嘉人徙居京口舉
咸淳癸酉進士入元不仕有佩韋齋集佩韋齋
輯聞
過釣臺
行色苦迢遞人烟渺淒涼泊舟值嚴瀨濯纓感滄浪赤
符識龍鬭白水瞻鳳翔涼風協元德落星隱寒芒桑溟
忽變易草木猶芬芳嗟予遘屯蹇垂老悲興亡溪湍兀
小艇嵐氣昏戰場安得釣臺釣尚友狂奴狂
題白廷玉所藏白馬圖
八尺龍駒蹄削玉霜毛雪鬛超凡俗驕嘶顧影食場苖
朝暮逍遥在空谷詔書欻下徵騏驎香街紫陌驚行人
金環壓轡出天廐不數駓駱驪騮駰三品豆芻飽終日
終日不鳴鳴輒黜何如不縶亦不維騰霧籋雲全玉質
秋日客中
楓落秋江塞雁賓客懷依舊憶鱸蓴百年三萬六千日
半世東西南北人滿目空村争虎豹何時高閣繪麒麟
由來管葛皆天意霄漢泥塗任此身
書齋
寂寂書齋萬慮空恍然赤甲古城東鳥呼幽夢日方午
花惱醉吟春正中軍將送茶驚諫議門生載酒過揚雄
飛詩識字皆為累閒殺江頭獨釣翁
登六和塔
僧舍倚松北浮圖界竹西江通嚴瀨遠雲壓越山低槐
里三原隔襄城七聖迷臨風悲往事月落凍烏啼
老病
老病幽棲覺嬾吟眼觀時態獨關心古今不冺春秋筆
天地難欺暮夜金幸有别腸堪貯酒未愁短髮不勝簪
柴門一閉從春盡桃李飛花葉又隂
淮安天慶觀夜坐
邊城寂寞歲將闌濁酒頻斟醉不歡一點青燈霜月白
野鳧風起石窗寒(以上佩韋齋集)
宋慶之
慶之字元積一字希仁永嘉人咸淳進士有飲
冰詩集
(劉後村䟦云含蓄有餘思要是世間好詩)
戍婦詞
君去無還期妾思無已時軍中無女子誰為補征衣(後村)
(題䟦)
開爐日賦
筋力已非舊逢寒亦自憐風霜在簷外妻子語燈前紙
被添新絮茶甌煮細泉雖云方寸地春意一陶然
項園即事
時節飛花盡幽林亦自香閒來看新水獨立又斜陽簷
角鳥鳴霽樹根魚就凉一春風雨過遊事極相妨
寓武昌報恩寺
孟宗祠下竹依然借得空房竹樹邊貧寺少逢僧過夏
遠鄉多是客經年倩人汲水時煎茗就佛分燈夜照眠
家信不來心欲斷明朝又買漢陽船(以上東甌詩集)
句
城中豈云隘我見無夷途所以龐德公車不向此驅斜
陽挂林杪野花續春餘(和陶)數年何處客昨夜獨歸船(喜弟)
(歸)飄泊知何處艱難亦到僧(送僧)更長初過雁蟄後稍無
蛬(旅夜)多年翁仲在寒食子孫稀(廢墓)(以上村題䟦)
吳錫疇
錫疇字元倫休寧人儆諸孫咸淳間南康守葉
閶聘為白鹿洞書院堂長不赴有蘭臯集
春望
春事今如此憑高興未闌半簾疎雨過一院落花閒草
色迷幽徑禽聲出晩山東風能育物不改鬢毛斑
春日
韶光大半去悤悤幾許幽情遞不通燕未成家寒食雨
人如中酒落花風一窗草逆濓溪老五畝園私涑水翁
無賦招魂難獨笑且排春句荅春工
(方岳䟦云予嘗于何人卷中見左史公稱說著梅花定說君之旬不知其竹洲後人也意王愷)
(之珊瑚扶疎二尺美止此矣比吳君過予崖下出其寳則三四尺六七株如燕未成家寒食雨)
(人如中酒落花風者尚多也子其秘之毋使豆粥韭韲為帳下兒所賣彼愷輩那得與君争長)
(寳祐甲寅十月既望秋崖方岳拜手)
林和靖墓
遺槀曾無封禪文鶴歸何處認孤墳清風千載梅花共
說著梅花定說君
山中雜言
小小柴門傍竹開幽深不慣有人來頗嫌老鶴無情思
啄損庭前一徑苔
山居寂寥與世如隔是非不到榮辱兩忘因憶秋
崖工部嘗教以我愛山居好十首追次其韻聊寫
窮山之趣(存四首)
我愛山居好蔬畦閒蒔花筧泉歸㸑舍篝火乞鄰家茁
嫩貓頭笋焙芳雀舌茶野人曾拜號何用給黃麻
我愛山居好荒磯一釣竿白鷗春水闊黃犢綠坡寬徑
菊香秋晩溪梅報歲寒人間幽意足詩思倚闌干
我愛山居好枌榆老故丘好峯當戶立遠水護田流鼓
響移秧日耞鳴穫稻秋年豐身老健一飽外無求
楊花
為見春風不久歸顚狂上下弄晴暉只饒天與無拘束
入幕穿簾任意飛(以上蘭臯集)
汪若楫
若楫字作舟休寧人官宣城令咸淳間為紫陽
書院山長有秀山集
絶句
萬木驚秋各自殘蛬聲扶砌訴新寒西風不是吹黃落
要放青山與客看(新安文獻志)
尤冰寮
冰寮錫山人袤曾孫咸淳中官新安别駕有扣
角吟
句
三條椽下歸空榻百尺樓中透遠峰(晩鐘)蟻返愁尋穴鴉
歸喜見巢(落葉)(方回桐江集)
宋自遜
自遜字謙父金華人自適弟號壺山居士
(瀛奎律髓慶元嘉定以來乃有詩人為謁客者干求一二要路之書謂之闊匾副以詩篇動獲)
(干萬緡如壺山宋謙父一謁賈似道獲楮幣二十萬以造華居是也錢塘湖山此曹什伯為羣)
(阮梅峯秀實林可山洪孫花翁季蕃高菊磵九萬往往雌黃士大夫口吻可畏)
五月菊
東籬千古屬重陽此本偏宜夏日長會得淵明高臥意
故來同占北窗涼(後村于家詩)
一室
一室冷如冰梅花相對清殘年日易晩夾雪雨難晴身
計繭干緒世紛棋一枰麴生差解事談笑破愁城(瀛奎律髓)
阮秀實
秀實號梅峯興化軍人早見知于趙昌甫僑居
吳門游賈秋壑之門最久人號阮怪咸淳初攝
蕪湖茶局
孟享仰瞻聖駕
紫烟斂翠碧天長柳蔭旌旗午尚霜一朵彩雲擎瑞日
光華盡在舜衣裳
景靈宮恭謝駕回丞相以下皆簪花
宮花密暎帽簷新誤蝶疑蜂逐去塵自是近臣偏得賜
繡鞍扶上不勝春(以上隨隠漫錄)
鄧克中
景靈宮恭謝駕回丞相以下皆簪花
輦路春風錦繡張裁紅剪綠鬭芬芳黃羅傘底瞻天表
萬疊明霞捧太陽(随隠漫錄)
歐陽慶甫
慶甫咸淳中道州處士
白魯井石刻詩
地僻人稀能幾家清泉潄玉石攲斜客來訪我慙無具
洗甑炊香更點茶(永州府志)
牟巘
巘字獻之其先蜀人徙居湖州端明學士子才
之子擢進士官至大理少卿宋亡時獻之已退
不任事與子應龍一門父子自為師友討論經
學以義理相切磨應龍遂以文章大家見推于
東南獻之有陵陽集
東坡九日尊俎蕭然有懷宜興高安諸子姪和淵
明貧士七首余今歲重九有酒無肴而長兒在宜
興諸兒蘇杭溧陽因輒繼和
驚飇舉落葉意氣何軒軒秋高百卉盡寂寞但空園何
異富與貴變滅隨雲烟緬褱陶彭澤平生極幾研朗吟
貧士詩相對如晤言今人之所恥古人以為賢
翁媪共白髮蕭然老江干大兒荆溪游折腰豈為官諸
兒走異縣亦各營一餐别多會面少端復坐飢寒諸幼
且眼前笑語開我顏勿問賢與愚懷抱俱相關
好惡皆不察鑿垣植蒿蓬而比庭前菊鋤灌少人工此
物抱至潔有似楚兩龔留香待嚴凛意與烈士同糞土
笑伯始金錢鄙鄧通千載一元亮舍此安將從
送婁伯高游吳
桃花水暖清明前長堤柳色青如烟男兒年少重意氣
春風買醉吳江船西湖三月春更好笙歌錦繡神仙島
紫燕樓深翠黛閒碧羅天净楊花老興亡往事置勿論
千金不惜酹歌尊酒酣莫作後庭曲游人思斷江南魂
去去知君訪陳迹吳山吳水青歴歴花殘鈿碎館娃空
春草年年為誰碧君行正樂我為愁白髮送君思舊遊
平生漫浪無似我努力功名須黑頭
贈厲白雲上人
雙徑聞鐘罷而今但熟眠事湏紅日上身在白雲邊古
貎應違俗高吟不礙禪爐頭煨芋火相對各欣然
和雨中
但聽四簷滴眞成萬事休空村就誰飯高樹繫吾舟那
忍田翁笑還憐木偶流老人渾忘事略記酉年秋
四安道中所見
蒼涼初日破林霏幾度言歸不得歸兀兀籃輿續殘夢
門前兒女挽人衣(以上陵陽集)
家鉉翁
鉉翁號則堂眉州人以廕補官賜進士出身歴
端明殿學士簽書樞密院事元兵至杭以參知
政事介丞相吳堅等充祈請從畱燕宋亡守志
不仕改館河間至成宗即位放還賜號處士以
夀終
寄江南故人
曾向錢唐住聞鵑憶蜀鄉不知今夕夢到蜀到錢唐(天地)
(間集)
寄洞霄道友清溪翁
漢家中郎年七十霜鬢垂垂人不識冬深破屨踏層冰
暑到露頭走赤日窮堅老壯本分事百年未死為形役
洞天九鎖鬱嵯峨古來相傳神仙宅我嘗結茅天柱前
屐齒蒼苔印行跡刧火洞然城郭非清境不壞還如昔
安期羡門我輩人圓嶠方壺一咫尺夢魂幾度如相逢
别來已久知相憶願分仙家九轉丹服之身輕生羽翼
周遊八表任去來跳出隂陽寒暑域(洞霄詩集)
九日登瀛臺
此地無山喜有臺南瞻北眺兩宜哉衰翁無事日傾倒
佳客何人時一來孤鶴飛鳴知我在征鴻嘹唳為誰哀
老來萬事如歸宿不為憂愁強把杯(河間府志)
李珏
珏字元暉號鶴田又號廬陵民吉水人年十二
通書經詔試館職除秘書省正字批差充幹辦
御前翰林司主管御覧書籍除閤門宣贊舍人
宋亡後不出年八十九而終有雜著四集錢塘
百詠行于世
(劉詵桂隠集題李鶴田穆陵大事記後云宋自穆陵升遐元氣盡矣時欑宫屬官李珏記其本)
(末頗詳橋山劒舄歴歴如見異代覧之亦為淒然因用鶴田先生昔陵下元夕韻以識感慨云)
(陵寢嵬峩十二闌西興吹角浙江寒老臣無限遺弓淚寫與人間異代看)
南郊紀事
嚴更頻報夜何其萬甲聲傳遠近隨梔子燈前紅炯炯
大安輦上赴壇時(武林舊事)
題汪水雲湖山類槀
天地事如許英雄鬢已斑淚添東海水愁壓北邙山(湖山)
(類槀附)
雪中寄友
石角雲層道路難黑風三日晝漫漫吟笻直指西湖柳
合與梅花共此寒(皇元風雅)
題王右丞輞川圖
園圖親畫早流傳已是人間五百年凝碧池頭秋句在
當年幾負此林泉(珊瑚網)
題崇元觀
舟維楊柳岸來拜晉英靈碑古龍紋暗劔寒蛟血腥江
春半篙綠山曉一樓青燈火旌陽殿鐘聲過客聽(四朝詩)
句
此水自當兵十萬昔人曾有客三千
(梅磵詩話江隂乃春申舊封浮遠堂瞰江對淮為一郡佳境李鶴田一聯云云人多傳誦)
陳世崇
世崇字伯仁崇仁人(一作臨川)郁子隨父入宫禁仍
充東宮講堂說書兼兩宮撰述後任皇城司檢
法賈似道忌之遂歸于鄉入元著隨隱漫錄多
述宋季事
題曾氏諸帖
南豐而後艇齋君忠義詞章萃一門手澤流芳凌劫火
欽承猶得到來孫(鐡網珊瑚)
呂三餘
三餘號雪屋
賀陳隨隱以布衣除東宮掌書
青宮樓觀近堯階班列屏風閒坐開人羡杜閒生杜甫
天教蘇頲繼蘇瓌馬歸禁苑行邊柳鶴伴平山隱處梅
我恨長鑱斸黃獨老年無計策衰頽(隨隱漫錄)
柳桂孫
桂孫號月磵
賀陳隨隱以布衣除東宫掌書
鏤玉裁冰字字竒少年親結九重知君臣際遇榮千載
父子推敲冠一時罍進楚蘭春奏雅瓶分陶菊夜聯詩
五雲樓近開黃道金紫連班進赤墀(隨隱漫錄)
劉彥朝
彥朝字雷厓
贈陳隨隱
坎止流行只任天吟廬新傍紫薇邊夜窗低過宮花月
曉巷深横御柳烟五字肯同餘子說一燈親自乃翁傳
雖然不作功名念卻恐功名逼少年(隨隱漫錄)
張彝
彜號溪居
贈陳隨隱歸江西
醖藉中涵廊廟姿詩文都好見宸批只蒙四字君王寵
蟣蝨微臣不用題(隨隱漫錄)
吳石翁
石翁字一齋
贈陳隨隱
大隱君家小隱君得名大半忌人聞秋窗吟共緱山月
曉榻眠分華嶽雲鶯欲引雛先出谷馬纔生驥便離羣
新詩卻要多拈出突過郎罷張我軍(隨隱漫錄)
杜汝能
汝能字叔謙號北山太后諸孫居西湖之麴院
有能詩聲
秋日
寂寥籬戸入泉聲不見山容亦自清數日雨晴秋草長
絲瓜沿上瓦牆生(全芳備祖)
贈陳隨隱
父子名相繼如君又出竒乾坤鍾秀氣湖海誦新詩放
鶴春風遠横琴夜月遲未應隨大隱閒過聖明時(隨隱漫錄)
黃力叙
力叙號梅堂江西人
贈陳隨隱歸江西
詩在天地間風清月明處若為深閉門而可覓佳句夫
君小元龍豪氣隘區宇青春發詩材秀茁長膏雨流水
與行雲吾不見滯住乘月滌吟毫玉椀三危露超詣自
透脱悟在觀劔舞入宮畫蛾眉胡為衆女妒君詩亦何
憾千載一時遇向也詩道昌吟聲喧禁籞應制沉香亭
龍巾曾拭唾今焉詩道厄短笻策江路悲嘯梁父吟侘
傺離騷賦浮雲時卷舒睨此知出處此其随之義大隱
會境趣天地梅又春風緊雪飛絮一笠灞橋驢吟詩向
臨汝得句從人傳傳今亦傳古要知是家傳審言以傳
甫傳之而又傳衣鉢傳宗武(隨隱漫錄)
黃鵬飛
鵬飛字桂隱莆田人
送陳隨隱游廬山
天下廬山第一竒西風楚楚送行時晦菴白鹿書猶在
非是游山只愛詩
曾從圖畫識廬山山好誰知畫亦難畫好不如詩好讀
就煩詩筆畫來看
虞德觀
德觀亡其名蜀郡人
句
我因國破家何在君為脣亡齒亦寒
(虞集道園遺槀云從兄德觀父與集同出榮州府君宋亡隱居不仕而殁集來吳門得兄遺蹟)
(有句云云不知為誰作也)
宋詩紀事卷七十六
