宋詩紀事卷八十六錢塘厲鶚撰
錢俶
俶字文德吳越武肅王鏐孫文穆王元瓘子大
將胡進思等廢忠遜王倧立之建隆元年授天
下兵馬大元帥太平興國三年詔俶來朝納土
歸京師封許王徙封鄧王薨追封秦國王諡忠
懿有詩數百首號政本集
宫中作
廊廡周遭翠幕遮禁林深處絶喧譁界開日影憐窗紙
穿破苔痕惡筍芽西第晩宜供露茗小池寒欲結冰花
謝公未是深沈量猶把輸贏局上誇(汝帖)
李煜
煜字重光初名從嘉南唐元宗李璟第六子諸
兄早亡以次為嗣在偽位十有五年歸宋封違
命侯授左千牛衛上將軍太宗登極改封隴西公
太平興國三年薨追封吳王以王禮葬洛京之
北邙山有集
(五朝故事李後主時建康市中染肆之旁多題曰天水碧尋而皇家蕩平之悉前兆也天水碧)
(因煜之内人染碧夕露于中庭為露所染其色特好遂名之)
(石林燕語太祖嘗因曲宴使煜誦其得意詩遂舉詠扇揖讓月在手動搖風滿懷以對太祖曰)
(好一箇翰林學士李煜若以作詩工夫治國事西清詩話藝祖言)
(豈為吾虜也)
送鄧王二十弟牧宣城
且維輕舸更遲遲别酒重傾惜解擕浩浪侵愁光蕩漾
亂山凝恨色高低君馳檜檝情何極我凭闌干日向西
咫尺煙江幾多地不須懷抱重凄凄
(馬令南唐書王名從益出鎮宣州後主率近臣餞綺霞閣賦詩自為序其略云秋山滴翠暮壑)
(澄空愛公此行暢乎遐覽)
漁父詞
浪花有意千里雪桃花無言一隊春一壺酒一竿鱗世
上如儂有幾人
一棹春風一葉舟一輪繭縷一輕鉤花滿渚酒滿甌萬
頃波中得自由(古今詩話)
悼周后
又見桐花發舊枝一樓煙雨暮凄凄凭闌惆悵人誰會
不覺潸然淚眼低
層城無復見嬌姿佳節纏哀不自持空有當年舊煙月
芙蓉池上哭蛾眉
嘗與周后移植梅花于瑶光殿之西及花時而后
巳殂因成詩見意
殷勤移植地曲檻小欄邊共約重芳日還憂不盛妍阻
風開步障乘月溉寒泉誰料花前後蛾眉却不全
失却烟花主東君自不知清香更何用猶發去年枝
書靈筵手巾
浮生苦憔悴壯歲失嬋娟汗手遺香漬痕眉染黛烟
書琵琶背
侁自肩如削難勝數縷絛天香留鳳尾餘煖在檀槽
(馬令南唐書後主昭惠后周氏大司徒宗之女甫十九歲歸于王宫通書史善音律尤工琵琶)
(元宗賞其藝取所御琵琶時謂之燒槽者賜焉後主即位册為國后後主嘗演念家山破后復)
(作邀醉舞恨來遲新破皆行于時季子仲宣后尤鍾愛忽暴疾卒后病遂亟以元宗所賜琵琶)
(及嘗臂玉環親遺後主沐浴正妝自内含玉殂于瑶光殿之西室享年二十九後主哀苦骨立)
(杖而後起每于花朝月夕無不傷懷觸物寓意多為詩云云)
悼幼子瑞保
永念難消釋孤懷痛自嗟雨深秋寂寞愁引病增加咽
絶風前思昏朦眼上花空王應念我窮子正迷家
(馬令南唐書宣城公仲宣後主子也小字瑞保三歲讀孝經若成誦然聞奏樂輙審音調宫中)
(燕侍頗合禮度出見士大夫改容顧揖如成人禮乾德二年卒年四歲始封宣城公追贈岐王)
(諡懷獻時昭惠病劇後主恐重傷其意默坐飲泣因為詩以寫志吟咏數四左右為之泣下)
宣城公挽辭
珠碎眼前珍花凋世外春未銷心裏恨又失掌中身玉
笥猶殘藥香匳已染塵前哀將後感無淚可霑巾
豔質同芳樹浮危道略同正悲春落實又苦雨傷叢穠
麗今何在飄零事巳空沈沈無問處千載謝東風
(馬令南唐書昭惠先病聞仲宣死哀苦增劇遂至于殂故後主并其母子悼之)
歸宋渡江作
江南江北舊家鄉三十年來夢一場吳苑宫闈今冷落
廣陵臺殿已荒涼雲籠遠岫愁千片雨打歸舟淚萬行
兄弟四人三百口不堪閒坐細思量
病中感懷
憔悴年來甚蕭條益自傷風威侵病骨雨氣咽愁腸夜
鼎唯煎藥朝髭半染霜前緣竟何似誰與問空王(以上馬令)
(南唐書)
詠柳書黃羅扇賜慶奴
風情漸老見春羞到處銷魂感舊游多謝長條似相識
強垂烟態拂人頭
(邵博聞見後錄南唐李侯撮襟書宫人慶奴扇云云蓉塘詩話茶所雜錄云此後主歸命後所作)
病中書事
病身堅固道情深宴坐清香思自任月照静居唯擣藥
門扃幽院只來禽庸醫嬾聽詞何取小婢將行力未禁
頼向空門知氣味不然煩惱萬塗侵
(方虚谷云李後主號能詩詞集中多有病詩憔悴衰颯似貧士大夫宜其亡也)
秋鶯
殘鶯何事不知秋横過幽林尚獨游老舌百般傾耳聽
深黃一點入烟流棲遲背世同悲魯瀏亮如笙碎在緱
莫更留連好歸去露華凄冷蓼花愁(以上唐音戊籖)
題金樓子後(并序)
梁孝元謂王仲宣昔在荆州著書數十篇荆州壊盡
焚其書今在者一篇知名之士咸重之見虎一毛不
知其斑後西魏破江陵帝亦盡焚其書曰文武之道
今夜盡矣何荆州壊焚書二語先後一轍也詩以慨
之
牙籖萬軸裹紅綃王粲書同付火燒不是祖龍留面目
遺篇那得到今朝
(楓窗小牘云此詩同書藏内庫今朝字誤作金朝徽庿惡而抺之後竟如䜟入金)
句
鶯狂應有恨蝶舞已無多
(老學菴筆記後主作此未幾亡國)
人生不滿百剛作千年畫(野客叢書)鬢從近日添新白菊
是去年依舊黃(任淵陳后山詩注)
李從善
從善字子師元宗第七子封韓王入宋改封楚
國公
(陸游南唐書韓王從善因留京師後主手疏求歸國太祖不許後主素友愛每憑高北望泣下)
(霑襟由是歲時游燕多罷不講常製却登高文揮麈後錄王景彝故第在京師太子巷初開寶)
(間江南後主遣其弟從善入貢留不遣建宅以賜故都人猶以太子目之也)
薔薇一首十八韻呈東海侍郎徐鉉
綠影覆幽池芳菲四月時管弦朝夕興組繡百千枝盛
引牆看徧高煩架屢移露輕濡綵筆蠭誤拂吟髭日照
玲瓏幔風搖翡翠帷早紅飄蘚地狂蔓挂蛛絲嫩刺牽
衣細新條窣草垂晩香難暫捨嬌態自相窺深淺分前
後榮華互盛衰尊前留客久月下欲歸遲何處繁臨砌
誰家密映籬綘羅房燦爛碧玉葉參差分得殷勤種開
來遠近知晶熒歌袖袂柔弱舞腰支膏麝誰將比庭萱
自合嗤勻妝低水鑑泣淚滴煙𩅰畫擬憑梁廣名還亞
楚姬寄君十八韻詩拙媿新奇(全唐詩)
李從謙
從謙元宗第九子後主母弟也風采峭整喜為
律詩動有規誨封吉王宋改封鄂國公
觀棋
竹林二君子盡日竟沈吟相對終無語争先各有心恃
強斯有失守分固無侵若算機籌處滄滄海未深
(馬令南唐書後主燕閒與侍臣奕從謙時數歲侍側命賦觀棋詩云云歎賞久之)
孟昶
昶字保元後蜀高祖第三子嗣偽位三十二年
宋師破成都納降歸于汴京封開府儀同三司
檢校太師兼中書令秦國公乾德三年薨冊贈
尚書令追封楚王諡恭孝
避暑摩訶池上作
冰肌玉骨清無汗水殿風來暗香滿簾開明月獨窺人
欹枕釵横雲鬢亂起來瓊戶寂無聲時見疎星渡河漢
屈指西風幾時來不道流年暗中換
(漫叟詩話錢唐有一老尼能誦後主詩云云忘東坡洞仙歌序云僕七歲見眉州老尼姓宋)
(其名自言嘗隨其師入蜀主孟昶宫中一日大熱蜀主與花蘂夫人夜起避暑摩訶池上作此)
(詞具能記之)
句
新年納餘慶嘉節號長春
(蜀檮杌蜀未亡前一年歲除日昶令學士幸夤遜題桃符版于寢門以其詞非工昶命筆自題)
(云云蜀平朝廷以吕餘慶知成都長春乃太祖誕聖節名也其符合如此)
宋詩紀事卷八十六
