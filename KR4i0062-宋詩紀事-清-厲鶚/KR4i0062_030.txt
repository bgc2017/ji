宋詩紀事卷三十錢塘厲鶚撰
劉季孫
季孫字景文贈侍中平之子以左藏庫副使爲
兩浙兵馬都監蘇軾薦其才除知隰州仕至文
思副使有集
題饒州酒務廳屏
呢喃燕子語梁間底事來驚夢裏閒說與傍人渾不解
杖藜攜酒看芝山
(石林詩話王荆公爲江東提刑巡歷至饒按酒務始至廳事見屏間題詩云云大稱賞之問專)
(知官誰所作以季孫對即召與之語嘉嘆升車而去不復問務事既至傳舍適郡學生持狀立)
(庭下請差官攝州學事公判監酒殿直一郡大驚遂知名云)
次韻黃魯直同游郭氏西園
雨過西園物物佳柳風竹日掩葵花更無人迹宜清睡
奈此池頭一部蛙(史容山谷後集注)
守關
晨雞三叫未開關畱住行人更解鞍卻上月明高處立
曉風吹面作清寒(宋文鑑)
陪東坡中和堂賞月
中和堂上月盛夏似高秋天瀉銀河水人披紫綺裘氣
飄聞赤壁語勝誦黃樓歸袂接夫子適從何處遊(咸淳臨安)
(志)
寄蘇内翰
倦壓鼇頭請左符笑尋潁尾爲西湖二三賢守去非遠
六一清風今不孤四海共知霜鬢滿重陽曾插菊花無
聚星堂上誰先到欲傍金樽倒玉壺
(石林詩話季孫平之子能作七字詩家藏書數千卷爲杭州鈐轄子瞻作守深知之後嘗以詩)
(寄子瞻云四海共知霜鬢滿重陽曾插菊花無子瞻大喜在潁州和季孫詩所謂一篇向人寫)
(肝肺四海知我霜鬢鬚蓋記此也)
題子瞻揚州借山亭
給事風流在虛亭景趣閒全臨故宫水盡致别州山峯
勢時相向嵐光夜不還無時供勝賞歷歷白雲間(以上瀛奎)
(律髓)
越山寺看泉
龜溪有路蓮花引鷲嶺無時雲霧生聊放一身畱舴艋
不逢人處聽泉聲(吳氏詩永)
句
詩書魯國眞男子歌吹揚州作貴人(送孔宗翰知揚州石林詩話)
賈收
收號耘老烏程人有詩名喜飲酒其居有水閣
曰浮暉李公擇蘇子瞻與之遊倡酬極多蘇去
收作亭以懷蘇名有詩一編號懷蘇集
(湖州府志東坡嘗寫古木怪石書其後贈賈耘老云今日舟中霜寒十指如懸槌適有人致嘉)
(酒遂獨飲一杯醺然徑醉念賈處士貧甚無以慰其意爲作古木怪石一紙每遇飢時輒一開)
(看飽人否若吳興有好事能爲君月致米三石酒三斗終君之世者當便以贈之不爾可令雙)
(荷葉收掌須添丁長以付之也雙荷葉賈侍姬添丁賈之子事詳沈偕詩)
題有美堂
自刊宸畫入雲端神物應須護翠巒吳越不藏千里色
斗牛常占一天寒四簷望盡回頭嬾萬象搜來下筆難
誰信靜中疎拙意略無蹤跡到波瀾
(庚溪詩話錢塘吳山有美堂迺仁宗朝梅摯公儀出守杭上賜之詩有曰地有吳山美東南第)
(一州梅以上詩名堂士大夫畱題甚衆東坡倅杭因令筆吏盡錄之而未著其姓名默定詩之)
(高下遂以賈收詩爲冠因此與耘老游從)
和沈君與送蟹
彭越孫多伏下風蝤蛑奴視敢稱雄江湖縱養膏腴紫
鼎鑊終烹爪眼紅嗍稱吳兒牙似鍍劈慚湖女手如蔥
獨憐盤内秋臍實不比溪邊夏殼空(齊東野語)
舒煥
煥字堯文徐州教授
和蘇子瞻觀百步洪原韻
先生何人堪並席李郭相逢上舟日殘霞明滅日腳沈
水面浮光天一色磷磷石若鐵林兵翻激奔衝精甲白
岸頭旌旗蔟五馬一艣飛艎信東下入夜寒生波浪間
汗衣如逐秋風乾相忘河魚元出沒得性沙鳥鳴關關
委蛇二龍乃神物游樂諸溪誠爲難築臺種柳恐不暇
天下龍雨須公還(苕溪漁隱叢話)
顔幾
幾字幾聖錢塘人
獄中寄酒友
龜不靈身禍有胎刀從林甫笑中來憂惶囚繫二十日
辜負醺酣三百杯病鶴雖甘低羽翼罪龍尤欲望風雷
諸豪但是知心友誰遣尊罍向北開
句
白日尊中短青山枕上高
(春渚紀聞錢塘顔幾聖俊偉不羈性復嗜酒無日不飲東坡先生臨郡日適當秋賦幾於場中)
(潛代一豪子劉生者遂魁送舉子致訟下幾吏久不得飲密以詩付獄吏送外間酒友吏以呈)
(坡坡因緩其獄會赦得免一日醉臥西湖寺中起題壁云云不數日而卒)
袁轂
轂字公濟鄞人試秩館職首薦與東坡倡和
次韻劉景文登介亭
東南富山水所病在卑溽隂晴變朝暮梅雨大田足翰
苑宴高堂金斝浮蟻綠清泠四座耳醉飽五經腹亭午
登介亭縈紆俯山麓行路愁暍死是月丁初伏乘高瞰
羣峯前後浪奔逐三吳在指掌百粤入雙目漢憂分朱
轓堯意注黃屋下輿曾未幾傳命甚郵速霸遂伏下風
元白仰高躅倡余而和汝談笑唾珠玉所恨繼者貧囊
箱無寸幅劉侯世良將文史三冬讀坐嘯邊騎卻行歌
燕旦哭儒將久寂寥斷弦今日續所得最在詩銛利鋒
莫觸唱酬黃卷上如響荅空谷王侯富方丈熊掌我所
欲獨餒不得飽中心但誠服(王梅溪蘇詩集注)
許仲蔚
仲蔚字子均杭之新城令曾和東坡十韻詩
杜公井(井在新城唐大順間淮南楊氏遣兵圍城城乏水兵民穿井百餘尺不得泉杜棱至)
(誠請之泉立至城得不陷人目爲杜公井)
德地見圖牒神機發杜棱寇圍炎甚火壺渴冽于冰古
邑桑田換雲源鑑面澄如今風月夕煮茗詫山僧(咸淳臨安)
(志)
何去非
去非字正臣浦城人累舉對策稱旨授左班殿
直武學博士後以東坡薦授承奉郎司農寺丞
通判廬州有集
次韻翟公巽猩猩毛筆
貎妍足巧語軀惡招歋歈賦形具人獸寧脱荆榛居肉
嘗登俎鼎餉餽傳甘腴失計墮醉鄕顚躓無與扶柔毫
傳束縛航海歸仙癯浴質逸少池摛藻知章湖殺身固
有用賦芋從衆狙坐令宣城工無復誇栗鬚(宣城出栗鼠鬚也)
文房甲四寶萬兔慙蒙膚數管友十年閉門賦三都之
子信豪邁嗜學每致劬未冠游膠庠已推經行儒蓬山
天禄閣崢嶸凌碧虛期予早登躡同舍校魯魚(墨莊漫錄)
何頏之
頏之字斯舉黃岡人從蘇黃學(曰琯按道山清話作頡之)
觀李伯時題閻立本西域圖
窮荒未信子年欺自笑山林老一枝海上嘗思龜㱿卷
天涯欲化鳥工窺丹青閻令如曾到風俗張騫舊獨知
公喜著書尤博雅山經暇日補殘遺(能改齋漫錄)
句
身到瀛洲須命好官稱庾氏莫言卑(寄錢伸監倉璧事類後集)(合)
長安古碑用樂石蠆尾銀鉤擅精密缺訛横道己足哀
況復鐫裁代甎甓有如天吳及紫鳳顚倒在衣吁可惜
(道山清話天聖中詔營浮圖姜遵在永興毁漢唐碑之堅好者以代甎甓何斯舉詩云云)
邵迎
迎高郵人登進士
(澠水燕談邵迎高郵人博學強記尤長於詩爲人恭儉孝友長於吏事而清羸多病奇蹇不偶)
(登進士十餘年官止州縣窮死無嗣其妻困苦子瞻哀之集其文爲之引以爲原憲之貧顔回)
(之短命揚雄之無子馮衍之不遇皇甫士安之篤疾彼遇其一人猶哀悼而君兼之非命也哉)
句
鹽豉調羹金液膩橙韲薦鱠玉絲肥(蟹略)
王祐
祐官禮部侍郎出守長沙奉詔禱南岳訪魏夫
人壇得異人率子廉東坡作率子廉傳
贈率子廉
下瞰虛空臨絕澗上排煙霧倚山巔四邊險絕無猨鳥
獨臥深雲二十年(能改齋漫錄)
朱炎
答講僧
四大不須先後覺六根還向用時空難將語默呈師教
只在尋常語默中
(苕溪漁隱叢話東坡言從上人爲余言有節度判官朱炎學禪久之忽於楞嚴經若有得者問)
(講僧義江云此身死後此心何在江云此身未死此心何在炎良久以偈荅云云師可之)
劉賓
賓官至太傅
郢州白雪樓
江上樓高十二梯梯登偏與白雲齊人從别浦經時去
天向平蕪儘眼低寒色不堪長黯黯秋光無奈更凄凄
闌干曲盡愁無盡水正東流日正西
(皇朝類苑郢州白雪樓素多題咏一日守倅燕集是樓方命坐客賦詩時劉太傅賓以恙羇置)
(是郡不得預會遂使人持詩以獻才致蕭散一坐爲之閣筆)
朱適
句
燒殘紅燭客未起歌斷一聲塵繞梁
(補夢溪筆談朱適高郵士人納婦之夕夢爲詩兩句不踰月卒)
侯穆
穆字清叔汝陽人
寒食飲梨花下
共飲梨花下梨花插滿頭清香來玉樹白蟻泛金甌妝
靚青娥妒光凝粉黛羞年年寒食夜吟遶不勝愁
(雲齋廣錄侯穆有詩名因寒食郊行見數少年共飲於梨花下穆長揖就坐衆皆哂之或曰能)
(詩者飲乃以梨花爲題穆吟此詩衆客閣筆)
陳智夫
智失襄陽人長於歌詩遇異人授吐納之術佳
句多於夢中得之
句
花笑似畱客鳥啼如喚人野花臨水數枝恨芳草連
天千里情(遯齋閒覽)
劉郛
郛青州推官
諧謔詩
坐上若有一點紅斗筲之器飲千鍾坐上若無油木梳
烹龍庖鳳都成虛(迂齋詩話)
胡志道
夜宿仙都山聞松聲作
仙都古洞天雲闕高嵲嵲新宫欣然成碧瓦燦鱗列我
時宿琳房六月失煩熱松聲起中夜夢枕忽驚輟天籟
鳴虛徐玉簫遞泠徹鳳歌諧律吕鶴舞想應節安知非
羣仙宴罷搖佩玦從來筝笛耳一洗萬相滅(仙都山志)
黃帝祠宇李陽冰篆在縉雲山
李侯神仙才宇宙在其手古篆誇雄奇鐵柱貫金鈕標
榜黃帝祠字畫氣渾厚想當落筆時雲夢吞八九每傳
風雨夜蜿蜿龍蛇走光怪發巖竇草木潤不朽鬼物煩
撝訶一旦忽失守隨煙遽飛騰無復世間有因訪山中
人石刻尚仍舊誰能一新之易若運諸肘(宋藝圃集)
胡份
份字子文縉雲人官國子司業
仙都山
鳥道盤空上松根抱石生羽人分兩舍雞犬自聞聲(仙都)
(山志)
李士舉
士舉官浙運使
過仙都徐氏山居
四海無塵戰馬閒稻粱桑柘綠迴環不知盡是君王力
華屋重重對好山(仙都山志)
郭瑄
瑄官涇州監副
涇州懷古
危坡下盡見殘墉勢扼長川萬古雄涇水無泥分畎澮
回山有脈自崆峒唐文曾祀龍君廟漢武猶存阿母宫
更喜筆峯青翠處雨餘疑是畫圖中(陜西通志)
葉集之
送李道父辟大名司錄
李侯江南英身老自藏器讀書盡百紙落筆必千字況
兼熊豹姿特負縱横志凄其望高躅異世猶一致大名
國北門自昔雄元帥名賢愼柬拔薦引必同類操持紀
綱地實藉循良吏要成百鍊剛小大須歷試(合璧事類後集)
李膺仲
題自畫蘆雁
晚來無事理扁舟吹起騷人漫浪愁過雁飛鴻三兩字
淡煙寒日荻花秋(聲畫錄)
王山
山魏人
荅盈盈長歌
東風豔豔桃李鬆花園春入屠酥濃龍腦透縷鮫綃紅
鴛鴦十二羅芙蓉盈盈初見十五六眉試青膏鬢垂綠
道字不正嬌滿懷學得襄陽大隄曲阿母偏憐掌上看
自此風流難管束鶯啄含桃未嚥時便會郎時風動竹
日高一丈羅窗晚啼鳥壓花新睡短膩雲纖指擺還偏
半被可憐畱翠暖淡黃衫袖仙衣輕紅玉欄干䊋粉淺
酒痕落腮梅忍寒春羞入眼横波豔一縷未消山枕紅
斜睇整衣移步嬾才如韓壽潘安亞擲果竊香心暗嫁
小花靜院酒闌珊别有私言銀燭下簾聲浪皺金泥額
六尺牙牀羅帳窄釵横啼笑兩不分歷盡風期腰一搦
若教飛上九天歌一聲自可傾人國嬌多必是春工與
有能動人情幾許前年按舞使君筵睡起忍羞頭不舉
鳳凰簫冷曲成遲凝醉桃花過風雨阿盈阿盈聽我語
勸君休向陽臺住一生縱得楚王憐宋玉才多誰解賦
洛陽無限青樓女袖籠紅牙金鳳縷春衫粉面誰家郎
只把黃金買歌舞就中薄倖五陵兒一日憐新棄如土
雲零雨落正堪悲室入他人夢來去浣花溪上海棠灣
薛濤朱戸皆金鐶韋皋筆逸玳瑁落張佑盞滑琉璃
乾壓倒念奴價百倍興來竒怪生毫端醉眸覷紙聊
一掃落花飛雪聲漫漫夢得見之為改觀樂天更敢
尋常看花間不肯下翠幕竟日烜赫羅雕鞍掃眉塗
粉迨七十老大始頂菖蒲冠(薛濤夀七十始頂菖蒲冠學謝自然上升之術)
至今愁人錦江口秋蛬露草孤墳寒盈盈大雅眞可惜
爾身此後不可得滿天風月獨倚欄醉岸濃雲呼佚墨
久之不見予心憶高城去天無幾尺斜陽銜山雲半紅
遠水無風天一碧望眼空遙沈翠翼銀河易闊天南北
瘦盡休文帶眼移忍向小樓清淚滴
弔盈盈
浮世繁華一夢休登臨因憶昔年遊人歸依舊野花笑
玉冷幾經墳樹秋風月過情須感慨江山多恨即遲畱
如今縱擬誇才思事往情多特地愁
(夷堅志魏人王山能爲詩標韻清卓因省試下第薄遊東海值吳女盈盈者來年方十六善歌)
(舞尤工彈箏容貌甚冶詞翰清思翹翹出羣少年子爭登其門不惜金帛盈遴簡嘉耦乃許一)
(笑府守田龍圖召使侍宴山預賓列相得於樽俎之間從之驩處累月山辭歸盈垂泣悲啼不)
(能自止明年寄傷春曲示山山作長歌荅之云云又明年山適淄川遇王通判於邸舍出盈盈)
(簡欲偕遊山東時方初夏山巳病不克赴其約秋中再如山東盈巳死山登岱岳至玉女池題)
(詩於石弔之云云)
王崇
崇字極之
送王才元入京(曰璐按王直方父名棫字才元)
渭城楊柳已青青強駐行人聽渭城不問使車歸路遠
且從蘆酒滿杯傾相逢洮塞休兵後此去秦川照眼明
若立螭頭前借箸且教充國事春耕
(王直方詩話王崇極之與先君同在熙河作詩送先君入京云云先君誦其詩于吳沖卿丞相)
(由此知名)
王禹錫
句
打葉雨拳隨手重吹涼風口逐人來
(王直方詩話王禹錫行十六與東坡有姻連嘗作賀知縣春雨詩云云東坡云十六郎作詩怎)
(得如此入規矩禹錫云是醉中作異日又持一大軸呈坡坡曰爾復醉耶)
李孝伯
晚泊鳳凰驛次韻蔣穎叔
維舟亭下號三灣萬疊青山一水間偏愛澄江照天碧
飛來幾片白雲閒(錦繡萬花谷)
唐默
默字存中會稽人陸農師列爲上客每愛其詩
句
茅屋不聞雪紙窗宜讀書山林誤採槍旗信卻怪枝
頭雪未消莫似君家三十五時來不寄一行書(送高彥應)
(會稽志)
黃嗣徽
題宋復古郎中畫山水
匣有瑶琴篋有書棲遲猶未卜吾廬主人況是丹青手
乞取生涯似畫圖
(許彥周詩話嗣徽少年時讀書有俊聲不幸爲後母訴于官隸軍籍王岐公宣籍得之聞其識)
(字使抄書一日觀宋復古郎中所畫山水使子弟賦詩嗣徽亦請賦公頷之頃刻成一絶云云)
(公大嗟賞之及問知曲折以故人子奏於朝乞以門客恩澤承務郎特補之命下之日暴卒)
方澤
武昌阻風
江上春風畱客舟無窮歸思滿東流與君盡日閒臨水
貪看飛花忘卻愁
(西清詩話題華清宫一絕乃杜常作也武昌阻風一絕乃方澤作也二人不以文藝名世而詩)
(語驚人如此殆不可知矣)
張軫
句
山曉月初上江鳴潮欲來(錦繡萬花谷)
宋詩紀事卷三十
