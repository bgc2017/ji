宋詩紀事卷九十七錢塘厲鶚撰
單氏
單氏一作華氏成都妓
句
帝王師不得日月老應難(送陳摶)(吟窗雜錄)
温琬
琬字仲圭本姓郝氏良家子父殁流為陜倡通
翰墨尤長于詩蔡子醇訪得三十篇
寄遠
小花静院東風起燕燕鶯鶯拂桃李斜倚紅牆卜遠人
樓外春山幾千里
郡守命賦香篆
一縷祥烟綺席浮瑞香濃膩遶賢侯還同薄命增惆悵
萬轉千回不自由(以上青瑣高議)
周韶
韶杭妓
求落籍
隴上巢空歲月驚忍看回首自梳翎開籠若放雪衣女
長念觀音般若經
(侯鯖錄蘇東坡云杭州營籍周韶多蓄竒茗常與君謨鬭勝之又知作詩子容過杭陳述古飲)
(之韶泣求落籍子容曰可作一絶韶援筆立成云云韶時有服衣白一座嗟歎遂落籍同輩皆)
(有詩送之胡楚龍靚者最善固知杭人多慧也)
胡楚
楚杭妓
絶句
不見當時丁令威年來處處是相思若將此恨同芳草
却恐青青有盡時(後山詩話)
送周韶落籍
澹妝輕素鶴翎紅移入朱闌便不同應笑西園舊桃李
強勻顔色待東風(侯鯖錄)
龍靚
靚杭妓
獻張郎中
天與羣芳十樣葩獨分顔色不堪誇牡丹芍藥人題徧
自分身如鼔子花
(後山詩話云張子野老于杭多為官妓作詞而不及靚靚獻詩云云子野遂為作詞)
送周韶落籍
桃花流水本無塵一落人間幾度春解佩暫酬交甫意
濯纓還作武陵人(侯鯖錄)
周氏
周氏古田妓
春晴
瞥然飛過誰家燕驀地香來甚處花深院日長無箇事
一瓶春水自煎茶
贈陳筑
夢和殘月過樓西月過樓西夢已迷喚起一聲腸斷處
落花枝上鷓鴣啼
(夷堅志陳筑字夢和莆田人崇寧初登第為福州古田尉至官惑一倡周氏周能詩嘗以詩贈)
(筑首句蓋寓筑字也)
胡文媛
文媛汴妓歸河東茹魁
句
却有一端宜恨處開花相背有何功
(續青瑣高議文媛云物之同本者開花則相背況二姓結一生之好能無反覆乎)
楚娘
楚娘建昌妓後歸三山林茂叔
桂花
丹桂迎風蓓蕾開摘來斜插竟相偎清香不與羣芳並
仙種原從月裏來(吟堂詩話)
盈盈
吳妓事詳王山詩後
寄王山
枝上差差綠林間䔩䔩紅已歎芳菲盡安能尊俎空君
不見銅駝茂草長安東金鑣玉勒雪花驄三十年前是
俠少纍纍昨日成衰翁幾時滿飲流霞鍾共君倒載夕
陽中(夷堅志)
謝金蓮
荅趙生紅梨花詩
本分天然白雪香誰知今日却濃妝秋千院落溶溶月
羞覩紅脂睡海棠(彤管遺編)
梁意娘
述懷
蹤跡浮萍落五湖一番相别一番孤不知此去從何處
還許春風得見無(彤管遺編)
蘇小娟
小娟錢唐妓
荅趙倅
君住襄江妾住吳無情人寄有情書當年若也來相訪
還有於潛絹也無
(武林紀事太學生趙不敏與妓蘇盼奴狎赴官三載後有禄俸餘資囑其弟趙院判遺盼奴且)
(言盼奴妺小娟俊雅可謀致之佳耦也院判至錢唐則盼奴一月前死矣小娟亦為盼奴所歡)
(以於潛官絹誣扳繫獄院判言于府倅倅召出之付以所遺物小娟自謂不識院判何人及拆)
(書惟一詩小娟默然倅命和之援筆書云云倅喜免其償絹脱籍歸院判偕老焉)
襄陽妓(以下無姓名)
襄陽妓建隆年中人
送武補闕
弄珠灘上欲銷魂獨把離懷寄酒尊無限烟花不留意
忍教芳草怨王孫(能改齋漫錄)
老妓
題太平興國寺壁
曾趁東風看幾廵冒霜開喚滿城人殘脂剰粉憐猶在
欲向彌陀借小春
(楓窗小牘淳化三年冬十月太平興國寺牡丹紅紫盛開不踰春月冠蓋雲擁有老妓題詩云)
(云其妓遂復車馬盈門)
臨川妓
郡守席上作
同是天邊侍從臣江頭相遇轉情親瑩如臨汝無瑕玉
暖作廬陵有脚春五馬今朝成十馬兩人前日壓千人
便看飛詔催歸去共坐中書秉化鈞
(夷堅志張安國守臨川王宣子解廬陵郡印歸次撫安國置酒招郡士陳漢卿參會適散樂一)
(妓言學作詩漢卿語之太守呼為五馬今日兩州使君對席便成十馬汝體此意作八句妓凝)
(立良久即高吟云云安國歎賞竟日賞以萬錢)
宋詩紀事卷九十七
