宋詩紀事卷二十錢塘厲鶚撰
傅堯俞
堯俞字欽之鄆州湏城人徙孟州濟源未冠舉
至和四年進士英宗朝累遷起居舍人同知諫
院哲宗朝拜中書門下侍郎卒贈銀青光祿大
夫諡獻簡紹聖中以元祐黨籍奪諡有集
讀書
吾屋雖諠卑頗不甚蕪穢置席屋中閒坐卧羣書内横
風吹急雨入屋灑我背展卷殊未知心與古人會有客
自外來笑我苦癡昧何致雨侵衣屢問我不對必欲窮
所因起荅客亦退聊復得此心霑溼寧足悔(宋文鑑)
李清臣
清臣字邦直魏人韓魏公妻以兄子舉進士治
平二年舉制科歴尚書右丞徽宗朝拜門下侍
郎出知大名府卒入黨籍有淇水集
(墨莊漫錄李邦直有與韓魏公書云前書戲問玉梳金篦者侍白髮翁幾欲淡死矣玉梳金篦)
(邦直之侍姬也或問命名之意邦直笑曰此俗云和尚置梳篦耳)
投韓太祝
公子乘閒卧綘㡡白衣老吏慢寒儒不知夢見周公否
曾說當時吐哺無
(青瑣高議韓魏公知中山李清臣謁見其姪吏報曰太祝方寢清臣為絶句云云魏公見之曰)
(吾知此人久矣遂有東牀之選)
題江干初雪圖
此身何補一毫芒三辱清時政事堂病骨未為山下土
尚尋遺墨話存亡(石林詩話)
沂山龍祠祈雨有應作
南山高崚嶒北山亦崷崪坐看南山雲出沒行如驅歸
巖呼始覺山中有靈物鬱鬱其焚蘭覃覃其擊鼓祝屢
歌巫屢舞我民無罪神所憐一夜雷風三尺雨嶺木兮
蒼蒼溪泉兮央央雲散諸峯互明滅東阡西陌農事忙
廟閉山空音響絶(苕溪漁隱叢話)
南遷作
居近城南樓步月時散策小市早收燈空山晚吹笛兒
呼翁可歸恐我意慘戚從來堅道念老去倦形役皇天
卒相予休以南荒謫宴坐及此時聊觀鼻端白
絶句
八尺方牀織白藤含風漪裏睡瞢騰若無萬里還家夢
便是三湘退院僧(以上後村詩話)
送劉貢父倅海陵
吾儕客京師晨夕厭讙聒僦舍八九椽鬱溽增煩渴有
如轍中魚噞喁不可活百鳥趨高門䟃𧽼互揮喝論辯
若難裁氣焰歘相奪所喪或捐軀所得未易撮我聞江
湖閒連山翠如抹山下走滄波山巔富松栝鳧鴨亂菰
蒲魚黿聚坡堨世事劇飛電人生真漂沫誰其違樂遊
而此就顰額君直祕書閣日趨黃金闥忽思雲水行飄
然詎能遏朝出都門東襟胷迥披豁放舟下淮楚天地
頓空闊莫苦道路難暑令怳已末君看日月疾俯仰換
裘葛無謂監州微孔孟猶短褐時來發光華春陽奮枯
枿惟君飽才術流輩服穎脱早作歸朝期豈學弦與筈
(揚州府志)
蔡挺
挺字子正宋城人舉進士神宗朝歴樞密副使
判南京留司御史臺卒贈工部尚書諡敏肅
以南都種山藥法送介甫(并序)
蒙見索南都種山藥法并以生頭百十莖送上因成
小詩
青青正是中分天區種何妨試玉延即見引䰅緣夏木
定知如蹠薦冬筵(俗傳種時以足按之即如人足)潤還御水冰霜結蔭
迨堯雲雨露偏自裹自題還自媿揠苖應笑宋人然(王荆)
(文公詩自注)
皇子生獻詩
昨夜薰風入舜韶君王方避正衙朝陽暉已得前星助
隂沴潛随夜雨銷
(耆舊續聞熙寧六年有司言四月一日當日蝕上為徹樂避正殿一夕微雨明日不見日食是)
(日有皇子之慶百官入賀蔡子正為樞副因獻此詩其序事切當時無能過之者)
章望之
望之字表民浦城人郇公得象之姪以蔭為校
書郎監杭州茶庫移病去歐陽修韓綘等薦之
除知烏程縣固辭以光祿寺丞致仕有集
夏晝
一日常百刻轉若車輪忙千日十萬刻百年能幾長達
人齊古今一生甚微茫夏日豈為永而足以較量人世
不足惜行善乃自彰無及閒暇時般樂為滛荒夷齊餓
人者顔閔非公王其人品孰亞周氏與虞唐亦用仁義
積豈今身未亡冨貴無可恃莫與公道強夜思晝以力
四序皆流光示君夏晝誦愓愓其自傷(宋文鑑)
蘇洵
洵字明允眉州眉山人至和中歐陽修薦除校
書郎以霸州文安縣主簿與姚闢同修太常因
革禮書成而卒有嘉祐集
雲興于山
雲興于山霧霧為霧匪山不仁天實不顧山川我享為
我百訴豈不畏天哀此下土斑斑鳲鳩榖榖晨號天乎
未雨余不告勞誰為山川不如羽毛
我客至止
我客至止我迎于門來升我堂來飲我樽羞鼈不時詈
我不勤求我何多請辭不能客謂主人惟子我然求子
之多責子之深期子于賢(以上嘉祐集)
淨因大覺璉師以閻立本畫水官見遺報以詩
水官騎蒼龍龍行欲上天手攀時且住浩若乘風船不
知幾何長足尾猶在淵下有二從臣左右乘魚黿矍鑠
相顧視風舉衣袂翻女子侍君側白頰垂雙鬟手執雉
尾扇容如未開蓮從者八九人非鬼非戎蠻出水未成
列先登揚旗旜長刀擁旁牌白羽注強拳雖服甲與裳
狀貌猶鯨鱣水獸不得從仰面以手攀空虚走雷霆雨
雹晦九川風師黑虎囊面目昏塵烟翼從三神人萬里
朝天關我從大覺師得此詭怪篇畫者古閻子于今三
百年見者誰不愛予者誠以難在我猶在子此理寧非
禪報之以好詞何必畫在前(聲畫集)
九日和韓魏公
晚歲登門最不才蕭蕭華髮映金罍不堪丞相筵東閣
閒伴諸儒老曲臺佳節已從愁裏過壯心偶傍醉中來
暮歸衝雨寒無睡自把新詩百徧開
(瀛奎律髄詩話謂韓魏公九日飲執政老泉以布衣與坐今味閒伴諸儒老曲臺之句即是修)
(太常禮之時非布衣也)
涵虚閣(在南昌東湖國子博士李寅建)
幽居少塵事瀟灑似江村苔蘚深三徑衣冠盛一門嶺
雲時聚散湖水自清渾世德書芳史傳家有令孫(南昌府志)
胡歸仁
歸仁至和中成都人所為詩自號安定八體
集句
一第知何日無端意不移欲為青桂主誰與白雲期傍
架齊書帙翻瓢作酒巵文明終有托休把運行推
白沙溪繞白雲堆但有何人把酒杯專慕聖賢知志氣
可憐談笑出塵埃碧山終日思無盡清世難羣好自猜
風滿老松門晝掩可憐高尚掞天才
(蔡寬夫詩話亦自精密但所取多唐末五代人詩無復佳話耳)
李宗易
宗易字簡夫宛丘人歴官尚書屯田員外郎知
光化軍事仕至太常少卿有詩集
閒居有感
進退荷君恩孤懷豈易論以閒銷日月何力報乾坤架
上書千卷花前酒一尊相持兩成癖此外盡忘言
静居
大都心足身還足秪恐身閒心未閒但得心閒随處樂
不湏朝市與雲山(以上宋文鑑)
題峴山石幢
叔子祠荒歲已深異時賢守重登臨峴山岑寂瞻風㮣
漢水靈長想德音奉詔始聞新締葺有知那復歎湮沈
又刊翠琰留南夏先後功名照古今(襄陽府志)
張伯玉
伯玉字公達建安人第進士嘗為蘇州郡從事
范文正公舉以應賢良方正能直言極諫科嘉
祐中為御史出知太平府後選司封郎中有蓬
萊集
(鐵圍山叢談張端公伯玉仁廟朝人也名重當時號張百杯又曰張百篇言一飲酒百杯一掃)
(詩百篇故也)
明月泉
至今千丈松猶伴數巖雪不見纖塵飛寒泉湛明月
(墨客揮犀張端公過姑孰見李太白十詠歎美久之周流泉石閒後見一水清激詢地人曰此)
(名明月泉公曰太白不題此泉將留以待我也)
贈陳虞卿
東吳王孫歸挂冠玉絲紅鱠滿雕盤狂吟但覺日月久
醉舞不知天地寬小圃移花山客瘦夜窗𢷬藥橘童寒
新書近日成多少且告先生旋借看(中吳紀聞)
虎丘
東客從來過虎丘橘花渡口維扁舟闔閭宫殿不可見
但對古塔寒颼飀憶昔夫差全勝日水犀十萬横吳鉤
楚山既掘荆人冡越嶺仍將句踐囚豈謂西施能破國
誰知麋鹿上臺遊唯有吳王在時月夜深閒照劒池頭
(吳郡志)
遙題錢公輔衆樂亭
句章太守錢君倚湖上新為衆樂亭花木豈徒遊子愛
笙歌長與郡人聽坐來高韻天風起飲罷餘香夕雨零
安得凭闌縱吟筆玉觴遙對數峯青(延祐四明志)
張鑄
鑄官京東轉運使
與葛提舉
提司坑冶是新差職比催綱勝一階若發薦章求腳色
下官蹤跡轉沈埋
(趙槩見聞雜錄張鑄以京東轉運使坐公事降通判太平州葛洪為提舉坑冶取鑄腳色欲發)
(薦狀鑄與詩云云)
梅堯臣
堯臣字聖俞宣城人詢從子以蔭補齋郎嘉祐
初召試賜進士擢國子直講歴尚書都官員外
郎卒有宛陵集
(宋子京筆記余每見舊所作文章憎之必欲燒棄梅堯臣曰公文進矣僕之詩亦然)
(歐公詩話聖俞子美齊名一時詩體特異子美筆力豪俊以超邁横絶為竒聖俞覃思精微以)
(深遠閒淡為意各極其長雖善論者不能優劣歸田錄梅聖俞以詩知名三十年終不得一館)
(職晚年與修唐書書成未奏而卒其初受敕也語其妻刁氏曰吾之修書可謂猢猻入布袋矣)
(刁氏對曰君于仕宦亦何異鮎魚上竹竿耶聞者皆以為善對)
(韻語陽秋張芸叟評梅聖俞詩云如深山道人草衣捆屨王公大人見之屈膝)
(苕溪漁隠叢話舊說梅聖俞日課一詩寒暑未嘗易也)
(敖陶孫詩評梅聖俞如關河放溜瞬息無聲)
寄馬遵
三更醉下陵陽峯仙舟江上去無蹤槎牙鐵鎖漫横絶
櫓溼不驚潭底龍斷腸吳姬指如筍欲剝玉榧將何從
短翎水鴨飛不遠那經細雨山重重卻顧舊埒病驄馬
塵沙歴盡空龍鍾
(隱居詩話馬遵謫守宣州及其去也郡僚軍民爭欲駐留至以鐵鎖絶江遵于餞筵倚醉令官)
(妓剝榧實而食眷眷若留連狀及以所乘驄寄聖俞家郡人皆不疑其去也遵夜使人絶鎖解)
(舟以水沃櫓牙使之不鳴逮曉舟去遠矣)
舟中與家人飲
月出斷岸口影照别舸背且獨與婦飲頗勝俗客對月
漸上我席暝色亦少退豈必在秉燭此景亦可愛
(西清詩話晏元獻守汝隂梅聖俞往見之將行公置酒潁河上因言古人章句中全用平聲製)
(字穩貼如枯桑知天風是也恨未見側字詩聖俞既引舟遂作五側體寄公云云)
花娘歌
花娘十二能歌舞籍甚聲名居樂府荏苒其閒十四年
朝為行雲暮為雨格高氣俊能動人人能動之無幾許
前歲適從江國來時因讌席相微語雖有幽情未得傅
暗結慇懃度寒暑去春從客出東城舟中接膝心已傾
自從稍稍有期約五月蓮航並釣行曲隄别浦無人處
始笑鴛鴦浪得名爾後頓逢殊燕婉各恨從來相見晚
月下星前不暫離暫離已抵銀河遠青鳥傳音日幾回雞鳴
歸去暮還來經秋度臘無纖失愛極情專易得猜前年
南圃尋芳卉小忿不勝投袂起官司乘釁作威凌督促
倉皇出閭里瀟瀟風雨滿長溪一舸飄然逐流水忽逢
小吏向城東泣淚寄言心欲死願郎日日致青雲妾已
長甘在泥滓更悲恩義不得終世事難憑何若此郎聞
此語痛莫禁天地無窮恨不巳我今為爾偶成章便欲
緘之托雙鯉
莫打鴨
莫打鴨打鴨驚鴛鴦鴛鴦新自南州落不比孤洲老禿
鶬秃鶬尚有獨飛去何況鴛鴦羽翼長
(侯鯖錄宣城守吕士龍好緣微罪杖營妓後樂籍中得一客娼妙麗善歌有聲于江南士龍眷)
(之一日復欲杖營妓并麗華麗華曰不避杖但恐新到某人不安耳士龍笑而從之麗華短肥)
(故聖俞作莫打鴨以解之)
京師逢賣梅花
驛使前時走馬回北人初識越人梅清香莫把酴醿比
只欠溪邊月下杯
(苕溪漁隱叢話東坡云此梅二丈絶句吾雖後輩猶及與之周旋覽其親書詩如見其抵掌談)
(笑也)
采石月下贈功甫
采石月下訪謫仙夜披錦袍坐釣船醉中愛月江底懸
以手弄月身翻然不應暴落飢蛟涎便當騎鯨上青天
青山有冢人謾傳郤來人閒知幾年在昔熟識汾陽王
納官貰死義難忘今觀郭裔竒俊郎眉目真似工文章
死生往復如康莊樹穴探環知姓羊
(苕溪漁隱叢話聖俞贈功甫云云余謂李白從永王璘之辟璘敗當誅郭子儀請解官以贖其)
(罪有詔長流夜郎聖俞用此事尤為親切若非姓郭亦難用矣功甫母夢李白而生功甫少有)
(詩名聖俞嘗曰天才如此真太白後身也)
陳恭公挽詞二首
位至三公有恩加錫諡無再調金鉉鼎屢刻玉麟符已
歎鸞同穴還悲鳳少雛擁塗看鹵簿誰為畢三虞
公在中書日朝廷百事叢王官多不喜天子以為忠富
貴人閒少恩榮歿後隆若非笳鼓咽寂莫奈秋風
(東軒筆錄陳恭公事仁宗兩為相悉心盡瘁百度振舉然性嚴重語言簡直與人少周旋接賓)
(客以至親戚骨月未嘗從容談笑尤靳恩澤士大夫多怨之唯仁宗嘗曰不昧我者唯陳執中)
(耳及終也韓維張洞諡之曰榮靈仁宗特賜曰恭薨後月餘夫人謝氏繼卒一子纔七歲諸姪)
(俱之官葬日門下之士唯解賓王至墓所世人嗟悼之梅堯臣作挽詞兩首具載其事)
劉丞相挽詞二首
處外諸侯重居朝聖主知祅逢庚子日夢異戊丁時歸
椁江山遠凝笳道路悲欲傳千古迹佐世本無為
古今皆可見富貴不常存歌者未離席弔賓俄在門朱
輪空返轍淥酒尚盈尊人事固如此令名貽後昆
(東軒筆錄劉丞相沆鎮陳州日鄭獬經由丞相為啓宴于外庭使妓樂迎引至通衢有朱衣樂)
(人誤旨公性卞急遽杖于馬前既而即席酒數行而公得疾舁還府衙而終先是張侍讀環夢)
(公馬前有一朱衣人被血而立至是果有此變梅堯臣為公挽詞詩二首具載其事)
春雪
朔風三日暗吹沙蛟龍卷沫噴成花花飛萬里奪曉月
白日爛堆愁女媧大明廣庭踏朝賀雉尾不掃黏官鞾
宫中才人承聖顔承觴稱夀呼南山三公免責百姓喜
斗酒十千誰復慳(以上宛陵集)
(六一詩話蘇子瞻學士嘗于淯井監得西南夷人所賣蠻布弓衣其文織成梅聖俞春雪詩此)
(詩在聖俞集中未為絶唱而異域之人貴重如此子瞻以余尤知梅聖俞者得之因以見遺余)
(家舊畜琴一張乃寶歴二年雷會所斲其聲清越如擊金石遂以此布更為琴囊二物真余家)
(之寶玩也)
書竄詩
皇祐辛卯冬十月十九日御史唐子方危言初造膝曰
朝有巨奸臣介所憤嫉願條一二事臣職敢妄率宰相
文彦博邪行世莫匹曩時守成都委曲媚貴暱銀璫插
左貂窮臘使馳驛邦媛將夸侈中賫金十鎰為我寄使
君竒文織纖密遂傾西蜀巧日夜急鞭抶紅經緯金縷
排料鬭八七比比雙蓮華篝燈戴心出幾日成一端持
行如鬼疾明年觀上元被服穩稱質燦然驚上目遽爾
有薄詰既聞所從來佞對似未失且云奉至尊于妾豈
能必遂回天子顔百事容丏乞臣今得粗陳狡獪彼非
一偷威與賣利次第推甲乙是惟隂猾雄仁斷宜首黜
必欲致太平在列無如弼弼亦昧平生況臣不阿屈臣
言天下公奚敢身自䘏君旁有側目喑啞横詆叱指言
為罔上廢汝還蓬蓽是時白此心尚不避斧鑕雖令禦
魑魅甘且同飴蜜既知弗可懼復以強詞窒帝聲亦大
厲論奏不容畢介也容甚閒猛士膽為慄立貶嶺外春
速欲為異物内外官洶洶陛下何未悉即敢救者誰襄
執左右筆謂此儻不容盛美有所咈平明中執法懷疏
又堅述介言或似狂百豈無一實恐傷四海和幸勿苦
倉卒亟許遷英山衢路猶嗟咄翊日宣白麻稱快口盈
溢阿附連諫官去若懷絮蝨其閒因獲利竊笑等蚌鷸
英州五千里瘦馬行䭿䭿毒蛇噴曉霧晝與嵐氣沒妻
孥不同途風浪過蛟窟存亡未可知旅館愁傷骨飢僕
時後先隨猨拾橡栗粤林多蔽天黃柑雜丹橘萬室同
釀酤撫遠無禁律醉去不湏錢醒來弄鳴瑟山水仍竒
怪已可消憂鬱莫作楚大夫懷沙自沈汨西漢梅子真
出為吳市卒市卒且不慙況兹别秉秩
(東軒筆錄張堯佐以進士擢第累官至屯田員外郎知開州會其姪女有寵于仁宗冊為修媛)
(堯佐遂驟遷擢一日中除宣徽節度景靈羣牧四使是時御史唐介上疏引天寶楊國忠為戒)
(不報又與諫官包拯吳奎等七人論列殿上既而中丞御史留百官列班以廷諫卒奪堯佐宣)
(徽使知河陽唐謂同列曰是欲與以宣徽而假河陽為名耳我曹豈可中已耶同列依違不前)
(唐獨爭之不能奪仁宗諭曰差除自是中書介遂極言宰相文彦博以燈籠錦媚貴妃而致位)
(宰相今又以宣徽使結堯佐請逐彦博而相富弼又言諫官觀望挾奸而言涉宫掖語甚切直)
(仁宗怒亟召兩府以疏示之介猶諍不已樞密副使梁適叱介使下殿介諍愈切仁宗大怒玉)
(音甚厲衆恐禍出不測是時蔡襄修起居注立殿陛即進曰介誠狂直然納諫容言人主之美)
(德必望全貸遂貶春州别駕翊日御史中丞王舉政救解之改為英州别駕始上怒未巳兩府)
(竊議曰若重貶介則彦博不安彦博去即吾屬遞遷矣既而果如其料當是時梅堯臣作書竄)
(詩云云始堯臣作此詩不敢示人及歐陽修編其集時有嫌避又削出此詩是以少人知故全)
(錄焉)
贈王英英
山陽女子大字書不學常流事梳洗親傳筆法中郎孫
妙畫蠶頭魯公體
(隱居詩話楚州有官妓王英英喜筆札學顔魯公體蔡襄頃教以筆法晚年作大字甚佳梅堯)
(臣贈之詩云云英英貌甚陋故有不事梳洗之句中郎孫君謨也)
詠老人泉
泉中有老人隱見不可常蘇子居其閒飲水樂未央泉
中必有魚與子日倘佯泉中苟無魚子持玩滄浪歲月
不知老家有雛鳳凰百鳥戢羽翼不敢呈文章去為伸
尼歎出為盛時祥方今天子聖毋滯此泉旁
(苕溪漁隱叢話東坡言先君與梅二丈遊時軾與子由甚少未有知者梅公獨知之家有老人)
(泉公作詩云云聖俞歿今四十年矣南遷至合浦見其門人歐陽晦夫出其詩槀數十幅其遺)
(晦夫詩云我家無梧桐安得久留鳳晦夫年六十六尚少余一歲然白髮蒼顔略相似困窮亦)
(不相遠執手大笑曰聖俞所謂鳳者豈例皆窮如此乎)
句
不見分香妾空餘鬭鴨闌(趙韓王故宅)竹隂過晚雨林表見
殘虹(納涼)鬢約寒鵶碧衣輕舞蝶黃(會東堂)斜陽鳥外落新
月樹端生(泛江)綠草旋抽心青梅猶帶萼(暮春)五更千里夢
殘月一聲雞(夢後寄永叔)雨過短亭雲斷續鶯啼高柳路西
東(送趙徐州)有客過顔巷無貧似阮家(和希深見過)曉漲林煙重
春歸野水平(廣福閣)好峯隨處改幽逕獨行迷(山行)晩雲
連雨黑秋水帶沙渾(朱家曲)山形無地接寺界與波分
(金山)衣霑寒食雨花發故宫牆(送人永寕)迸筍過幽草吹香到
别家(春日東齋)懸蟲低復上鬭雀墮還飛(秋日家居)風雨幽
林静雲烟古寺深(遊嵩避雨)野色逼人寒嵐光添酒綠(牛首)
(山寺)霜氣冷侵被月光斜入扉(省中初直)對山憐去鳥隔樹
識遊人(泛西湖)長楊静響千重瓦太液寒生幾寸波(雨)
南嶺禽過北嶺呌高田水入低田流(經田家)野鳧眠岸
有閒意老樹著花無醜枝(東溪)花寒蛺蝶猶相守水冷鴛
鴦不暫分(寄王學士)(吟窗雜錄)
張獻民
獻民宣城主簿嘗與梅聖俞倡和
朝陽洞
撇衣秉火捫石入路硬磽确黑如漆窮深不見瞿硎生
洞中依舊石藏室
夕陽巖
屹嵲欲到倚山腳涵雲洩雨摩半空向晚呀然射頽照
疊石爛爛參差紅(以上寧國府志)
吳季野
季野與梅聖俞同時倡和
遊山門寺望文脊山
宣城百山閒文脊尤竒峯拔出飛鳥上圖畫難為容聞
昔有幽人捫蘿追赤松遺形此石室孤坐鹿裘重人去
邈不返洞壑空藏龍側行蒼崖烟俯仰求靈蹤逝者追
可得甘棄萬戸封安能久塵土傾倒相迎逢(寧國府志)
柳紳
紳官著作佐郎
仙都山
獨出諸峯表周圍一丈圓千尋雄鎮地萬仞上擎天湖
浪動星際荷花生日邊終當駕雲鶴絶頂會神仙(仙都山志)
陳若拙
若拙處州守
題仙都山
發地更擎天根盤數畝烟化工成突兀轍迹似雕鐫峭
拔殊無倚孤高衆莫肩軒轅從此去知復幾千年(仙都山志)
曾鞏
鞏字子固建昌南豐人易占長子嘉祐二年進
士調太平州司法參軍召為集賢校理出知福
明等州神宗朝加史館修撰中書舍人卒有元
豐類稾續稾外集
麻姑山送南城尉羅君
麻姑之路摩青天蒼苔白石松風寒峭壁直上無攀援
懸磴十步九屈盤上有錦繡百頃之平田山中遺民耕
紫烟又有白玉萬仞之飛泉噴崖直瀉蛟龍淵豐堂廣
殿何言言階腳插入斗牛閒樛枝古木不計年空嗟枵
然卧道邊幽花自嬋娟林深為誰妍但見塵銷境静翔
白鶴吟清猿雛禽乳鹿往往嘷荒顛卻視來徑如緣絙
千重萬疊窮巖巒下有荆吳粟粒之羣山又有甌閩一
髮之平川奕棋縱横遠近布菽麥魚鱗參差高下分岡
原千竒萬異可意得筆墨秃盡誰能傳丈夫舒卷要宏
達世路俯仰多拘牽偶來到此醒心目便足洗耳辭嚻
喧羅夫子一日遠補東南官愛此層崖峻壑之秀發開
軒把酒可縱觀喜此披霧插漢之夐起出門舉足得往
還羅夫子一尉東南方屈盤此邦之人衣食足問境年
年桴鼓閒几案剸裁得休暇山水登躡遺紛煩我行送
之思故國引領南望心常懸
金山寺
塵外岧嶤鷲嶺宫架虚排險出青紅林光巧轉滄波上
海色遙涵白日東夜静神龍聽呪食秋涼蒼鶻起摶風
連荆控蜀長江水盡在迴廊顧盼中
錢塘上元夜祥符寺陪咨臣郎中丈燕席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水樓臺浸遠空
白髮蹉跎歡意少強顔猶入少年叢
鮑山(在濟南城東三十里世傳鮑叔牙管仲分金處下有鮑城蓋叔牙食邑)
雲中一點鮑山青東望能令兩眼明若道人心似矛戟
山中那得叔牙城
聖夀院昌山主静軒
一峯瀟灑背城隂碧瓦新堂地布金花落禪衣松砌冷
日臨經帙紙窗深幽棲鳥得林中樂燕坐人存世外心
應是白蓮香火社不妨籃轝客追尋
凝香齋(在濟南郡舊名西齋文定公取韋應物燕寝凝清香之句更名)
每覺西齋景最幽不知官是古諸侯一尊風月身無事
千里耕桑歲有秋雲水醒心鳴好鳥玉砂清耳潄寒流
沈心細細紬黃卷疑在香爐最上頭
多景樓
欲收嘉景此樓中倚徙闌干四望通雲亂水光浮紫翠
天含山氣入青紅一川鐘唄淮南月萬里帆檣海外風
老去衣襟塵土在秪將心目羨冥鴻
金線泉
玉甃常浮顥氣鮮金絲不定路南泉雲依美藻爭成縷
月照寒溪巧上弦已繞渚花紅灼灼更縈沙竹翠娟娟
無風到底塵埃盡界破冰綃一片天
(能改齋漫錄齊州城西張諫議園亭有金線泉石甃方池廣袤丈餘泉亂發其下東注城壕中)
(澄澈見底池心南北有金線一道隱起水面曾南豐有詩)
霧凇
園林初日静無風霧凇開花處處同記得集英深殿裏
舞人齊插玉瓏鬆
(墨莊漫錄東北冬月寒甚夜氣塞空如霧著于林木凝結如珠玉見睍乃消齊魯謂之霧凇諺)
(云霧凇重霧凇窮漢置飯甕豐年之兆也曾子固在齊州詩云云)
北歸
江海多年似轉蓬白頭歸拜未央宫堵牆學士爭相問
何處塵埃瘦老翁(以上元豐類稾)
將行陪貳車觀燈
行歌紅粉滿城歡猶作常時五馬看忽憶使君身是客
一時揮淚逐金鞍
赴齊州
淮南蒙召鬢毛斑乞得東秦慰病顔曉整輕鞍汶陽北
卻衝微雨看青山(以上合璧事類後集)
曾布
布字子宣鞏弟與兄同年登第熙寧初除崇政
殿說書元豐初累官戶部尚書哲宗朝擢同知樞
密院事徽宗即位以定策功拜尚書右僕射崇
寧初出知潤州連遭貶竄復提舉嵩山崇福宫
卒贈觀文殿大學士諡文肅入黨籍
(能改齋漫錄曾子宣以亥年亥月亥日亥時生章子厚每以四亥公呼之)
表海亭
表海風流舊所聞青冥飛觀一番新山河十二名空在
簪履三千迹已陳極目烟嵐九霄近滿川樓閣萬家春
由來興廢南柯夢且喜登臨屬後人
(東臯雜錄青社表海亭取太公表東海之義元祐初曾子宣為守鼎新之有詩云云)
布作高陽臺衆樂園成被命與金陵易地兄弟待
罪侍從對更方面實為私門之慶走筆寄子開弟
樓臺丹碧照天涯塞北江南未足誇千里烟波方種柳
萬株桃李未開花一麾同下西清路兩鎮高迎上將牙
回首林塘莫留戀風光還屬阿連家
(瀛奎律髄此事古今希有將吏交迎送于途誠盛事也後子宣相子開當制尤為盛事又其後)
(居京口先後一日卒惜子宣為小人之相)
靈泉寺
一掬寒泉照眼明冰霜凛凜坐中清生芻想見當時客
華屋空留後世名曉日淨涵金碧影秋風暗動佩環聲
他年卜築南山下白首何人共濯纓(撫州府志)
曾孝寬
孝寬字公綽公亮子以蔭仕熙寧中累官簽書
樞密院事吏部尚書卒贈右光祿大夫
史院席上奉和首相吳公元韻
御府朌醇釀君恩錫餕餘賜筵遵故事紬史重新書燕
飲難偕此風流不偉歟素飱非所職媿附相君車(揮麈後錄)
馬端
端官太常博士通判延州軍州事
司馬晉州待制哀辭(石刻在夏縣司馬公祠堂)
志古流難合談高道自明風波直恩分(公為羣牧倅當曹之遷也人以)
(公始嘗堅辭其辟當自為辨公惻然謝曰今日正宜從其行也卒不以辨識者韙之)鍼石盡交情
(公與人交必盡規諫始若不勝其言退則敦義彌篤)讓節蒙知厚(公在鳳翔日被召知諫院公辭)
(之自是深簡上心)華班絶綺榮(公生平特立至為侍從皆出宸選)賤生懷
感遇當路假晶熒(端辱公以八使慰薦遂蒙改官)累次青油幕(端在益昌及岐)
(下皆預賓席)中閒白玉京吏文容議緩(端在幕府每奉公議特被優假)
邦事䘏言輕(戊寅年端輒奏疏言事公時在京師嘗見憫孤直)自此嗟流梗何
期苦見兵(是歲别公出宰郾城明年移倅邊郡)塞垣心易動漳浦信
彌驚(今春得三堂信知公屬疾)玉蘂悲無驗金臺望忽傾歲闌雲
慘淡天迥淚縱横世有真忠亮今亡至直清舊僚知葬
日投此弔佳城(嘉祐元年十月三十日著作佐郎管句河東路機宜文字雷憲書求古錄)
祖世英
世英字穎仲浦城人第進士通判融州
三學院(在新城縣郭文舉捨宅為寺)
洞庭之山天下竒岡巒百轉盤青螭金堂玉室白雲鎻
中有仙客來棲遲方睛秀骨郭文舉孤劒青鞵出巖戸
朅來此地訪禪翁共掃松花談太古拏雲忽駕升天行
西歸隻履埋巖坰聲流影散遽如許故山惟有松風清
道師懷古興不淺堂宇横陳迎翠巘悠悠遐想山阿人
水帶雲衣猶在眼涼飈五月吹浮埃蕉旗竹篲搖空階
我來箕踞發長嘯月光飛射雲樓開寸心浩蕩逸天外
欲去復住聊徘徊永懷西山五色藥服之羽化登蓬萊
(杭州府志)
宋詩紀事卷二十
