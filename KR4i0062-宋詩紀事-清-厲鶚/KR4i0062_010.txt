宋詩紀事卷十錢塘厲鶚撰
李淑
淑字獻臣徐州豐人少傅若谷子年十二獻文
行在真宗賜童子出身授校書郎景祐初知制
誥除翰林學士累官戶部侍郎出知河中府卒
贈尚書右丞有李公詩苑類格及别集
題周恭帝陵
弄楯牽車挽鼓催不知門外倒戈迴荒墳斷隴纔三尺
猶認房陵半仗來
(東軒筆錄淑在翰林奉詔撰陳文惠公神道碑李為人高亢少許可文章尤尚竒澀碑成殊不)
(稱文惠之功烈文章但云平生能為二韻小詩而已文惠子述古等懇乞改去二韻等字荅以)
(已經進呈不可刊削述古極銜之會李出知鄭州奉時祀于恭陵作詩云云述古諷寺僧刻石)
(俄有以詩上聞者學士葉清臣等言本朝以揖遜得天下而淑誣以干戈仁宗亦深惡之遂落)
(李所居職)
題滑州廨
滑守如今是世官阿戎出守自金鑾郡人莫訝留題别
孫息期同住此看
(青箱雜記李復圭三世皆知滑州天聖中其祖康靖公若谷知慶歷中其父邯鄲公淑又知後)
(八年復圭又知前此邯鄲公嘗迎侍康靖題詩于州廨云云後復圭刻石記其事曰仰承遺訓)
(允契冥兆兹亦異也)
朱巽
巽揚州天長人真宗朝官至工部侍郎守雍州
子壽昌因母劉被出棄官尋至同州得焉以孝
聞天下
句
塞垣古木含秋色祖帳行塵起夕陽(送劉綜學士出守并門詩話總龜)
成銳
銳許州臨潁人應制科高第嘗以詩獻王丞相
隨
句
綵檻應無分春風不借恩(野菊)(詩話總龜)
林坰
坰福州羅源人真宗朝特奏名有南華集
詠瑞檜
古殿當年欲葺時槎牙高檜礙簷榱人間斤斧難容手
天上風雷為轉枝烟色併來春益重月華饒得夜相宜
吾皇一駐鑾輿賞從此聲名四海知
(陳郁話腴真廟朝寢殿側有古檜秀茂不羣名御愛檜然横礙殿簷真皇意欲去之一夕風雷)
(轉摺其枝因以為瑞題詠者多唯羅源林坰唐律稱旨賜號南華翁詩名由此大顯)
李畋
畋蜀人與任介郭震為莫逆交仕至尚書郎
送鈐轄館使王公
郤縠詩書奕世傳西人歌德别戎旃三朝功業標勳府
四稔恩綏播蜀川耦射隔花聞破帖分題臨沼間中筵
歸朝聖旨俞僉望畿内封侯養重權(成都文類)
程戡
戡字勝之陽翟人舉進士仁宗朝擢再知益州
累官戶部侍郎樞密副使尋拜鄜延路經略安
撫使英宗卽位召還道卒贈太尉謚康穆
送鈐轄館使王公
歸騎翩翩去路賖鬱蔥佳氣望天涯艱危劒閣三千里
惠愛刀州十萬家龍尾道邊瞻日彩鹿頭關外别春華
金明扈從宸遊處休憶連年泛浣花(成都文類)
靳宗
送鈐轄館使王公
再任坤維報政成紫泥恩詔下神京搖鞭有客添歸興
折柳何人不愴情杜宇江山經鳥道海棠池館憶龜城
尊前執手難收淚投分從來比弟兄(成都文類)
王景
送鈐轄館使王公
四稔總兵鈐輕裘叔子慙抗棱遐徼伏敦信遠民諳赴
召薰風布離襟臘酒酣吾皇思將帥有意在江南(成都文類)
解程
送鈐轄館使王公
武帳推恩詔十行雍容鳴玉覲清光四年愛日民謠浹
五月炎風驛路長劒閣煙雲迷去旆柳營笳鼓慘離觴
浣花紙貴傳新集留得詩名繼許昌(成都文類)
黃垍
送鈐轄館使王公
四年軍法表巴邛歸騎俄乘紫漢風家緒舊傳三棨貴
將材元藴萬人雄錦城離思雲容斂山國行章旆影紅
到日定知新渥重主寮今是黑頭公(成都文類)
姚渙
送鈐轄館使王公
家傳勲力世能賢四載坤維領帥權南詔酋豪彌款附
西州士庶賴蕃宣輸忠感慨由誠府接下恩勤自意筌
月夕過從多命席花時酬唱旋成編雅歌餘暇軍容肅
陟狀升聞帝願延馳驛遽趨三召節執圭俄覲九重天
漢廷儀衞咸祗若蜀郡名僚共黯然賜對定應留晷刻
疇庸當便進班聯聖神倚注期蕃錫宥密崇高待九遷
下客塵勞遇知已願言攀附跂英躔(成都文類)
田瑜
送鈐轄館使王公
閫外膺宸寄坤維握虎兵真純逾璞玉方重敵長城肯
構詩名著承家將略明四年凝茂績一節促歸程水際
旌旗影風前鼓吹聲西州懷惠愛北闕被恩榮護衞親
嚴近雍容侍穆清分攜暫銷黯良會在神京(成都文類)
高惟幾
惟幾官殿丞
送鈐轄館使王公
遊宦俱為關外人與君五看海棠春園林選勝聯鑣徧
風月相思命駕頻大旆先時辭蜀道短轅何日見京塵
子牟又起離羣恨欲操行袪重愴神(成都文類)
海棠
故國庸岷外孤根楚苑中使梅休妒白仙杏已饒紅旋
恐陽城破尋憂下蔡空幾時夢巫峽獨立怨春風(海棠譜)
張靖
送鈐轄館使王公
保塞昔年嘗閉壘甘陵今歲又勞師將軍鎮蜀功多少
不見干戈出虎皮
玉勒嘶風出錦城山光野色助離情行行莫倦神華遠
芳草連雲伴去程(成都文類)
范諷
諷字補之齊州人舉進士第累官翰林侍讀學
士給事中知兖州遷光禄卿
(儒林公議范諷性疎誕嘗忤外計求監舒州靈仙觀莊獻太后臨朝聞其俊邁召拜諫官好朋)
(飲高歌噭呼或不冠幘禮法之士深疾之顔太初作東州逸黨詩以譏之)
題鼎州甘泉寺
平仲酌泉回北望謂之禮佛向南行烟嵐翠鎖門前路
轉使高僧厭寵榮
(湘山野錄鼎州甘泉寺介官道之側嘉泉也便于潄酌行客未有不舍車而留者始宼萊公南)
(遷日題于東檻曰平仲酌泉經此回望北闕黯然而行未幾丁晉公又過之題于西檻曰謂之)
(酌泉禮佛而去後范補之安撫湖南留詩于寺云)
題濟南城西張寺丞園亭
園林再到身猶健官職全抛夢乍醒惟有南山與君眼
相逢不改舊時青(能改齋漫錄)
石延年
延年字曼卿一字安仁其先幽州人家宋城真
宗錄三舉進士為三班奉職歴太子中允同判
登聞鼓院有集
(歐公詩話曼卿卒後其故人有見之者云恍惚如夢中言我今為鬼仙也所主芙蓉城欲呼故)
(人往遊不得忿然騎一素騾去如飛其後又云降于亳州一舉子家又呼舉子去不得因留詩)
(一篇與之余亦略記其一聯云鶯聲不逐春光老花影長隨日腳流神仙事怪不可知其詩頗)
(類曼卿平生語舉子不能道也歸迅逸不可言詩林廣記石曼卿詩如飢鷹乍)
(隠居詩話石延年長韻律詩善敘事其他無大好處籌筆驛銅雀臺留侯廟詩為一集之冠五)
(言小詩如海雲含雨重江樹帶蟬疎平蕪遠更綠斜日寒無輝者幾矣)
(桐江詩話曼卿一日春初見階砌初生之草其屈如鉤而顔色未變因得一句云草屈金鉤綠)
(未回遂作早春詩一篇旬日方成曰簷垂冰筯晴先滴草屈金鉤綠未回其不逮先得之句遠)
(甚肋集曼卿以天聖四年來令金鄉故詩為此雞)
(邑人作者如題張氏園亭詩云樂意相關禽對語生香不斷樹交花尤為佳句也)
(文獻通考張浮休評曼卿詩如飢雁夜歸巖冰秋拆俊爽有餘不可尋繹)
題孫可久别墅
南北霑河潤幽深在禁城疊山資遠意讓俸買閒名閉
戶斷蛛網折花移鳥聲誰人識高趣朝隠石渠生
(青箱雜記仁宗朝内臣孫可久賦性恬淡年踰五十卽乞致仕都下有居第堂北有小園城南)
(有别墅每良辰美景以小車載酒優遊自適曼卿過其居題詩云云)
平陽代意一篇寄師魯
十年一夢花空委依舊山河損桃李雁聲北去燕西飛
高樓日日春風裏眉比石州山對起嬌波淚落妝如洗
汾河不斷天南流天色無情淡如水
(澠水燕談石曼卿天聖寶元間以歌詩豪于一時死後故人關詠夢曼卿曰生平作詩多矣獨)
(常自以為平陽代意一首最為得意而世人罕稱之能令予此詩盛傳于世在永言耳詠覺增)
(廣其詞隠度以迷神引聲韻于是天下争歌之他日復夢曼卿來謝)
下第偶成集句
一生不得文章力欲上青雲未有因聖主不勞千里詔
嫦娥何惜一枝春鳳皇詔下雖霑命豺虎叢中也立身
啼得血流無用處著朱騎馬是何人
年去年來來去忙為他人作嫁衣裳仰天大笑出門去
獨對春風舞一場(西清詩話)
曹太尉西師
仁者雖無敵王師尚有征獨乘金廏馬都領鐵林兵肅
氣關河暮屯烟部落晴旗光秋燒合甲色夜江横士喜
擊中鼓敵疑聞後鉦無私乃時雨不殺是天聲濯濯前
誰拒堂堂彼自傾寒踰博望塞春宴隗囂城外使戎心
伏旁資帝道平公還如畫像為贊學班生
金鄉張氏園亭
亭館連城敵謝家四時園色鬭明霞窗迎西渭封侯竹
地接東陵隠士瓜樂意相關禽對語生香不斷樹交花
縱遊會約無留事醉待參横月落斜(以上宋文鑑)
籌筆驛
漢室虧皇象坤乾未卽寧姦臣與逆子搖嶽復翻溟權
表分江域曹袁鬭夏坰虎奔咸逐逐龍臥獨冥冥從衆
非無術欺孤迺不經惟思恢正道直起復炎靈管樂韜
方略關徐駭觀聽一言俄遇主三顧已忘形南旣清蠻
土東期赤魏庭出師功自著治國志誰銘歴劒兵如水
臨秦策若瓴舉聲將潰虜橫勢欲逾涇仲達恥巾幗辛
毗嚴壁扃可煩親細務遽見墮長星戰地悲陵谷來賢
賞德刑意中流水遠愁外遠山青想像音徽在侵尋毛
骨醒遲留慕英氣沈歎撫青萍
(中山詩話石曼卿獨行京師一豪士揖之曰公幸過我同入委巷抵大第歌舞歡醉丏書為揮)
(籌筆驛數詩以金帛數百千贈之他日遇諸塗又遺以白金數兩謂曰詩中意中流水遠愁外)
(遠山青最為佳句蜀中綿州石曼卿為諸葛武蘆浦筆記右驛在)
(侯賦也寶元二年大書以遺朱復之後二年朱為四明節度推官遂刻石于廳事)
春陰
寒食少天色春風多柳花倚樓心目亂不覺見棲鴉(前賢)
(小集拾遺)
瀑布
飛勢挂嶽頂無時向此傾玉虹垂地色銀漢落天聲萬
丈寒雲濕千巖暑氣清滄浪不足羨就此濯塵纓(詩林萬選)
燈
迴鱗抱雙蔕倒鳳吐丹榮冰宇寒生暈風疏動有聲燼
垂金藕細影透玉荷清斗帳依東壁誰人夢不成(合璧事類)
(外集)
南朝
南朝人物盡清賢不是風流卽放言三百年間卻堪笑
絶無人可定中原(後村詩話)
送人遊杭
激激霜風吹黑貂男兒醉别氣飄飄五湖載酒期吳客
六代成詩倍楚橋水樹漸青含晚意江雲初白向春嬌
前秋亦擬錢唐去共看龍山八月潮(咸淳臨安志)
古松(宋趙師旻刻石在四明府治)
直氣森森恥屈盤鐵衣生澀紫鱗乾影搖千尺龍蛇動
聲撼半天風雨寒蒼蘚静緣離石上絲蘿高附入雲端
報言帝室掄材者便作明堂一柱看(至正四明續志)
句
行人晚更急歸鳥夕無行天寒河影淡山凍瀑聲微
水盡天不盡人在天盡頭草白有時榮髮白不再
好人生不如春髮白不如草弋下失冥鴻網細遺巨
鯤風勁香逾遠天寒色更鮮秋天買不斷無意學金
錢洛渚微波常映步漢宫香水不濡肌獨步世無
吳苑豔渾身天與漢宫香恥生湯武干戈域寧死唐
虞揖遜區中散向人疎嬾甚步兵因酒過差多(以上後村)
(詩話)
狄遵度
遵度字元規侍郎棐之子長沙人以父任為襄
城簿早卒有集
(遯齋閒覽狄遵度幼而聰慧弱冠為文詞氣豪友邁有韓柳之風其為歌詩每以子美為法旣而)
(人有往湘中者乃為文使之耒陽弔子美之墳數日忽夢子美與之反覆諷誦其平生所為詩)
(十餘篇皆世所未聞者及覺彷彿可記纔十餘字)
佳城篇續夢中作(時年十六)
佳城鬱鬱頽寒烟孤雛乳獸號荒阡夜臥北斗寒挂枕
霜拱木落雁連天浮雲西去伴落日行客東逝隨長川
乾坤未毁吾尚在肯與蟪蛄論大年
(侯鯖錄遵度慕杜子美韓退之句法一夕夢子美自誦其逸詩旣覺猶記其兩句云夜臥北斗)
(寒挂枕木落霜拱雁連天遵度因足成之數月夢溪筆談狄遵度夢中句有丘墓閒意不)
(卒)
和渙之深秋月夜書事
洞庭葉下涼颼颼凍天頑白凝不流圓月擬缺不忍缺
輕露欲浮終未浮憶吹朱籟鳳軿上更采紫芝雲嶠陬
玉樓天半幾千尺珠樹玲瓏懸上頭(宋文鑑)
詠芭蕉
植蕉低簷前雙叢對含雨葉閒求丹心一日視百俯胸
中數寸赤不惜為君吐心盡腹亦空況復霜雪苦非無
後凋意柔脆不足禦(全芳備祖)
魏野(臧奎)(陳越)
野字仲先號草堂居士蜀人後居陜州東郊真
宗西祀聞其名遣中使召之野閉戶踰垣而遁
天禧三年卒贈祕書省著作郎有草堂集鉅鹿
東觀集
(澠水燕談上聞野居有幽致遣人圖之故野有句云幽居帝畫看)
(玉壺野史魏野字仲先其詩固無飄逸俊邁之氣但平朴而常不事虛語爾如贈寇萊公云有)
(官居鼎鼐無地起樓臺及謝寇萊公見訪云驚回一覺遊仙夢村巷傳呼宰相來)
(夢溪筆談野以詩著當世顯人多與之遊北都有妓女美色而舉止生梗人謂之生張八野贈)
(詩有君為北道生張八我是西州熟魏三之句)
晨興
夜長久待得晨興耽枕僮猶喚不譍燒葉爐中無宿火
讀書窗下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
(六一詩話此詩本是燒葉爐中無宿火或有嫌燒葉之語為貧寒太甚改葉字為藥字不惟壊)
(此一句併下句減氣味矣)
閒居書事
無才動聖君養拙住西村臨事知閒貴澄心覺道尊成
家書滿屋添口鶴生孫仍喜多時雨經春免灌園
謝寇萊公見訪
晝睡方濃向竹齋柴門日午尚慵開驚回一覺遊仙夢
村巷傳呼宰相來
書友人屋壁(曰琯按集作書俞逸人屋壁起結句小異今從方氏)
達人輕禄位居處傍林泉洗硯魚吞墨烹茶鶴避烟閒
惟歌聖代老不恨流年静想閒來者還應我最偏
(瀛奎律髓真宗祀汾陰遣使召之題此詩壁間遁去使還以詩奏上曰野不來矣先是上嘗圖)
(种放所居野居亦有幽致又令圖之)
春日述懷
春暖出茅亭攜筇傍水行易諳馴鹿性難辨鬭雞情妻
喜栽花活兒誇鬭草贏翻嫌我慵拙不解強謀生
冬日書事
十月天不暖前村到豈能閒聞啄木鳥疑是打門僧壞
砌平山雪空堂照瀑冰晚來因出戶方始暫攜藤
題普濟院
河上似江邊寺臨河掩關百年人自老一閣意常閒野
闊連天碧苔多徧地斑數聲離岸櫓幾點别州山寒食
花藏縣重陽菊遶灣懸崖分鳥道隔水似塵寰雨急和
僧語雲高共鶴攀磬聲喧水檻旛影落波瀾雁去歸汾
曲槎來犯斗間冷齋如有暇到此屢開顔
暮秋閒望
水閣閒登覽郊原欲刈禾壞簷巢燕少積雨病蟬多砧
隔寒溪擣鐘隨曉吹過扁舟何日去江上負烟蓑
夏夜與臧奎陳越會宿河亭聯句三十韻
雨破畏日沈月出酷暑歇(野)衙中河亭上静與山不别
良朋俱遠來文會一何悦(越)箕踞巾舄閒玩好琴樽列
(野)煩禮厭拘攣陳言誓擺脱(奎)揮麈影參差飯菜香馥
烈(越)酒令時解嚴談鋒久不缺(野)樂天無荒淫飽德異
饕餮(奎)高談聞謔浪正義排詭譎抗俗絶依違評文無
詆訐(野)輿論鄙譸張奴學賤剽竊(奎)徵引角競出聯唱
更相發(越)較善合權衡馳義同軌轍(野)萬物情難逃千
古疑皆決(奎)聖道約扶持淫辭謀劓刖(越)風鑒定妍媸
天機藏巧拙(野)是物有廢興惟道無本末(奎)義路自坦
夷世途終兀臬(越)烈士死光輝常徒生汨沒(野)逸義小
風雲直筆輕斧鉞(奎)孟軻心不動陶潛腰恥折(越)疲倦
僕屢更輝映燭頻䟦(野)浩歌不成調狂舞寧赴節(奎)氣
候隨斗占分野為星别(越)蛬韻時斷續漁燈乍明滅(野)
河聲疑地震電影若天裂(奎)飄風奪輕紈零露透疎葛
(越)酒海傾屢空詩源浩不竭(野)咸平己亥歲二年時六
月(奎)此會是何人其名野奎越(越)(以上鉅鹿東觀集)
貽王魏公(旦)
人間宰相惟三載君在中書十四年西祀東封俱巳了
好來平地作神仙
(蒙齋筆談天禧末王魏公求退不許野寄以詩魏公亟袖以聞遂得謝)
題壁絶句
誰人把我狂詩句寫向添蘇繡戶中閒暇若將紅袖拂
還應勝得碧紗籠
(續湘山野錄魏處士貌寢性敏志節高尚鳳閣舍人孫僅與野敦縞素之舊尹京兆日寄野詩)
(說府中之事野和之其末有見說添蘇亞蘇小隨軒應是珮珊珊之句添蘇長安名姬也孫頗)
(愛之一日謂添蘇曰魏處士詩中以爾方蘇小如何添蘇曰處士詩名藹于天下著鄙薄在其)
(間是蘇小之不如矣又何方之乎孫大喜以野所和詩贈之添蘇以未見野深懷企慕求善筆)
(札者大署其詩于堂壁夸鬻于人未幾野抵長安好事者密召過添蘇家不言姓氏添蘇見野)
(風貌魯質固不前席野忽舉頭見壁所題添蘇曰魏處士見譽之作野殊不荅乃索筆于其側)
(别紀一絶添蘇知是野大加禮遇)
清明
無花無酒過清明興味蕭然似野僧昨日鄰翁乞新火
曉窗分與讀書燈(合璧事類前集)
尋隠者不遇
尋真誤入蓬萊㠀香風不動松花老採芝何處未歸來
白雲滿地無人掃(古今詩話)
句
千林蠹如盡一腹餒何妨
(庚溪詩話仲先詠啄木鳥句司馬温公頗稱之)
吉凶終在我翻覆謾勞君(竹杯珓同上)棋退難饒客琴生卻
問兒雁急長天外颿遲落照中五色中偏貴千花
後獨尊(菊)(以上後村詩話)
林逋
逋字君復錢塘人隠西湖之孤山真宗聞其名
詔長吏歲時勞問卒賜諡和靖先生有集
(歸田錄逋工于書善為詩如梅花詩云疎影横斜水清淺暗香浮動月黃昏評者謂前世詠梅)
(者多矣未有此句也及其臨終為句云茂陵他日求遺稾猶喜曾無封禪書尤為人稱誦自逋)
(之卒湖山寂寥未有繼者恙范文正公亦過其青箱雜記逋景祐初尚無)
(廬贈逋詩曰巢由不願仕堯舜豈遺人又曰風俗因君厚文章到老醇其激賞如此)
山村冬暮
衡茅林麓下春氣巳微茫雪竹低寒翠風梅落晚香樵
期多獨往茶事不全忙雙鷺有時起橫飛過野塘
宿洞霄宫
大滌山相向華陽路暗通風霜唐碣朽草木漢祠空劒
石苔花碧丹池水氣紅幽人天柱側茅屋灑松風
秋山不可盡秋思亦無垠碧澗流紅葉青林點白雲涼
陰一鳥下落日亂蟬分此夜芭蕉雨何人枕上聞
西湖
混元神巧本無形匠出西湖作畫屏春水淨于僧眼碧
晚山濃似佛頭青欒櫨粉堵搖魚影蘭杜烟叢閣鷺翎
往往鳴榔與橫笛斜風細雨不堪聽
湖上初春偶作
梅花開盡臘亦盡晴暖便如寒食天春色半歸湖岸寺
人家多上郭門船文禽相並暎短草翠瀲欲生浮嫩烟
幾處酒旗山影下細風時已弄繁弦
酬晝師西湖春望
笛聲風暖野梅香湖上凭闌日漸長一樣樓臺圍佛寺
十分烟雨蔟漁鄉鷗橫殘葑多成陳柳映危橋未著行
終約吾師指芳草静吟閒步岸華陽
梅花
衆芳搖落獨暄妍占盡風情向小園疎影橫斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金尊
吟懷長恨負芳時為見梅花輒入詩雪後園林纔半樹
水邊籬落忽橫枝人憐紅豔多應俗天與清香似有私
堪笑羌人亦風味解將聲調角中吹
(詩話總龜黃山谷云歐陽文忠公極賞林和靖疎影横斜水清淺暗香浮動月黃昏之句而不)
(知和靖别有詠梅一聯云雪後園林纔半樹水邊籬落忽橫枝似勝前句文章大槪亦如女色)
(好惡止繫于人)
詠蝶
細眉雙聳敵秋毫荏苒芳園日幾遭清露宿花應自得
暖風和絮欲争高情人歿久魂猶在傲吏齊來夢亦勞
閒掩遺編苦堪恨不并香草入離騷
(深雪偶談精緻不減唐人)
頃得宛陵葛生所茹筆每用之如麾百勝之師橫
行於紙墨間所向無不如意惜其久且弊作詩以
錄其功
神鋒雖缺力終存架琢珊瑚欠策勲日暮閒窗何所似
灞陵憔悴故將軍(以上和靖詩集)
(茗溪漁隠叢話殊有憫勞念舊之意)
制誥李舍人以松扇二柄并詩為遺亦次來韻
編松為箑寄山中兼得紫薇詩一通入手涼生殊自慰
可煩長聽隠居風
孤山雪中寫望
片山兼水遶晴雪復漫漫一徑何人到中林盡日看遠
分樵載(昨蓋切)重斜壓葦叢乾樓閣嚴城寺疎鐘動晚
寒
孤山從上人林臺寫望
林表秋山白鳥飛此中幽致世還稀誰家岸口人烟晚
坐見漁舟兩兩歸
送史殿省典封川
炎方將命選朝倫治行何嘗下古人擁旆肯辭臨遠郡
登艫還喜奉慈親水連芳草江南地烟隔寒梅嶺上春
若過中塗值歸雁慰懷能與致音塵
春日齋中偶成
空階重疊上垣衣白晝初長社燕歸落盡梅棠人臥病
春風時復動齋扉
(江村銷夏錄載五詩真迹跋云殿直丁君自沂適閩檥舟惠顧晤語未幾且以拙詩為索病中)
(援筆勉書數章少塞好事之意耳時皇上登寶位歲夏五月孤山北齋手書林逋記)
句
隠非秦甲子病有晉春秋水天雲黑白霜野樹青紅
風回時帶笛烟遠忽藏村
(後村詩話五言尤難工林和靖一生苦吟自摘出十三聯今惟五聯見集中如句云云皆不在)
(焉)
唐異
異字子正
(朱長文琴史唐處士子正才藝甚高肥遯不出李西臺建中時謂善書而子正之筆實左右之)
(江東林逋亦稱墨妙一見而歎曰唐公之筆老而彌壯崔諭德時謂善琴而子正之音嘗唱和)
(焉高平范公從而師之嘗貽之書曰崔公旣沒琴不在兹乎二妙之外尤嗜風雅探幽索竒不)
(知老之將至意淳語真不為憤惋文正公嘗稱其如此)
閒居書事
幽居經宿雨屐齒徧林塘一徑無過客千峯自夕陽晝
禽多獨語夏木有餘涼招隠書慵寄時清誰肯忘(宋文鑑)
韓退
退字知止絳州人
絶句
山下跨雪精上便不論程嗅地打不動笑天休始行
(温公續詩話韓退處士絳州人放誕不拘浪跡秦晉間以詩自名嘗跨一白驢有詩云云好著)
(寬袖鶴氅醉則鶴舞石曼卿贈詩曰醉狂玄鶴舞閒臥白驢號)
黃亢
亢字清臣浦城人有東溪集
(宋史新編亢年十五以文謁翰林學士章得象得象竒之遊錢唐以詩贈處士林逋逋尤激賞)
(時王隨知杭州奏禁西湖為放生池亢作詩數百言士人争傳之)
臨水
人生朝復暮水波流不駐去年昨日水今日到何處惆
悵雨殘花嫣紅隨水去花落水東流識盡人生事(一作趣)
(宋文鑑)
(荆溪林下偶談文鑑載黃亢臨水詩云去年昨日水今日到何處蓋蹈襲杜牧題安州浮雲)
(樓寄湖州張郎中云當時樓下水今日到何處)
令狐揆
揆字子先安陸人
句
借書離近郭冒雪渡寒溪
(王得臣麈史令狐子先安陸鄉先生也筮仕齊安理掾歲滿還里卜築溳溪之南耕釣之外著)
(書彈琴而巳時入城至集賢張君房之第借書布衣林逸善繪事乃擬摩詰寫浩然故事以為)
(令狐秋掾雪中渡鄖溪圖其序略曰張侯畜書萬卷掾嘗就閱或假輟以歸兼出入跨羸馬頂)
(戴華陽紗巾著墨慘布裰繫絛小童攜書簏負琴以隨冬中復來假書時值微雪飄灑景物蕭)
(索掾渡溪以歸常服外加以皂繒暖帽委轡長吟曰借書離近郭冒雪渡寒溪聞者毛骨寒聳)
(是知至人操履倬越風韻體裁乃與天地四時之氣相參焉先生諱揆云)
高言
言字明道汴人
呈友人
昨夜陰風透膽寒地爐無火酒缾乾男兒慷慨平生事
時復挑燈把劒看(青瑣高議)
段全
全與丁謂同時人稱段推官
句
斜搊花腳面闊大打廉搋
(上官融友會談叢段全薄有才思不拘細行歴幕席浪别陜右務嘲誚取悦于人雷掾丁謂好)
(蹴踘旣貴後亦為之全撰鞠詩二十韻以獻内有句云云稱為中的)
張仲威
仲威官舒州守
設醮靈仙觀
瑞氣蔥蔥雨露邊璧門金闕倚層巔青霓絳節嚴中夜
綠蓋丹輿會九天香染舊泥封寶洞聲傳鳴鶴湛靈泉
分明步入烟霄上何必餐霞駐少年(宋藝圃集)
廖齊
永州有感
下馬連聲叩竹門主人何事感遺恩回頭泣向兒童道
重見甘棠舊子孫
(青瑣後集廖齊父爽直嘗為永州刺史齊後遊零陵于民間見父題壁感而成詩)
周序
經少陵墓(在鞏縣)
杜陵詩客墓遙倚北邙巔斷碣居人識高名信史傳猿
聲悲落照樹色翳寒烟唯有文章在輝光夜燭天(河南府志)
宋詩紀事卷十
