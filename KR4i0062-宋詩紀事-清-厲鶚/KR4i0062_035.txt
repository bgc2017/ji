宋詩紀事卷三十五錢塘厲鶚撰
陳汝錫
汝錫字師予青田人紹聖四年進士浙東安撫
使有鶴溪集
暮游石門洞
落帆倚芳洲冷日銜翠壁沙平野步穩不費支笻力邂
逅到幽洞雲水已昏夕隂崖上蒼穹杳不見轍迹巖前
月色薄細路稍可覓瀑泉號秋聲飛練不計尺僧房得
少憩坐久耳方寂河梁謫仙人握手見胸臆囊無一錢
看志有萬里適拄頬坐西山琢句愈工績同游得二妙
筆陣亦勍敵笑談頗傾坐酬唱屢即席顧予舌本強咀
嚼覺清液林泉信幽竒歲月尤迅亟兹游莫辭頻能著
幾緉屐
句
閒愁莫浪遣留為痛飲資(以上括蒼彙紀)
葉夢得
夢得字少蘊吴縣人清臣曾孫紹聖四年進士
累官龍圖閣直學士帥杭州高宗朝除尚書右
丞江東安撫使兼知建康府行宫留守移知福
州提舉洞霄宫居吴興弁山自號石林居士有
石林集
送模歸卞山并示僧宗義為余守西巖者
自我離山間忽巳兩改月飢人不忘食未坐先巳說家
僮挾書至驚起慰愁絶推尋到雞犬問訊窮曲折此生
豈多為一壑萬慮滅可能復大錯更鑄八州鐵(自注江東領八)
(州)汝歸馬蹄輕初不恨觸熱殷勤報松竹吾豈成久别
端居探幽竒自謂略已徧昨登西山巔䧺絶昔未見溪
湖莽吞吐雲物紛百變乃知十年閒尚或遺勝踐巢成
輒棄去我豈秋社燕(自注築南山絶頂亭亭基垂成而来)為吾課童僕開
闢盡二面莫言羊腸險徑小煩屢轉杖藜不用扶吾腳
猶爾健
次韻再荅激仲
生涯久許捕魚郎鳧雁相追不亂行但遣陶廬有松逕
不辭楚酒醉椒漿交情老栢寒方見妙語靈珠夜有光
回首漸知歸路好已看梅柳動初陽
杜堅大夫作南窗求詩為賦
意得不願多心閒夲長虛超然適有契天地良有餘頗
念彭澤老所懷常宴如南窗僅幾何盤薄萬古初束帶
悟已往世紛便能疎懸知千載情共有三間廬杜子老
不遇買田賦歸歟西山鬱攙空江山繞故墟衡門閉松
菊亦有琴與書邂逅一杯酒安知我非渠
題晁公耄惠崇溪山
荒林翳㝛莽脫木寒無煙不知三間茅中有幾醉眠山
遠尚見雪江空欲吞天歸舟定何許滄波方渺然
戲方仁聲四絶句
戲弄偏舟泊宅村卻尋三徑築茅墩雲邊此意真難觧
賸作新詩與細論
水檻新開似浣花傍溪須更作浮槎秖應屢費王宏酒
時要清樽對落霞
不惜囊錢信手空荒田卻擬望年豐天公可是憐風月
判遣詩人一例窮
盧橘楊梅已及時我歸先自在前期平生不作宣明面
浪媿將軍建鼓旗(仁聲舊居城東泊宅村張志和所游也今徙西溪作雲茅庵因東岡為小)
(亭號茅墩欲傍溪開水檻久無資會郡守有饋之酒五十壺不敢飲亟易之乃克成有田數十畝常苦下潦余)
(居石林與雲茅南北正相望故四章皆及之康集)(以上建)
景修與吾同為郎夜㝛尚書新省之祠曹廳步月
庭下為言往常以九月望夜道錢唐與詩僧可久
泛西湖至孤山已夜分是歲早寒月色正中湖面
渺然如鎔銀傍山松檜參天露下葉閒薿薿皆有
光微風動湖水晃漾與林葉相射可久清癯苦吟
坐中凄然不勝寒索衣無所有空米囊覆其背為
平生得此無幾吾為作詩記之
霜風獵獵將寒威林下山僧見亦稀怪得題詩無俗語
十年肝膈湛寒輝(澄懷錄)
遊南峯寺(并序)
遊南峯寺獨登待月嶺而還長老才上人示欲作亭
嶺上以待予再至因以詩贈云
澤國鍾下流有山獨西南標竒借明眼夙昔多窮探腹
背眩金碧鐘魚半精藍支郎放鶴處妙觧無餘談高木
氣未炎綠隂正清酣我嬾倦登陟兹行咤猶堪幽尋雖
云初佳處默巳諳久欲謝塵滓往同彌勒龕平生術九
九晚識前三三才也實可人窮年玩煙嵐胷中有定水
萬境潛包含嚴霜埽頳紫老榦餘楩楠噉蔗要自佳食
荼亦云甘坐斷方丈室天花雨毿毿笑我窘世網何殊
老眠蠶我今巳觧縛真理早自耽但恐愛山意多求尚
成貪願借待月嶺重開石頭庵偃松久傲兀碧琳故澄
涵言尋覺庵路更欲從徧參(吴郡志)
送嚴壻侍郎北使
朔風吹雪暗龍荒荷橐驚看玉節郎楛矢石砮(音拏)傳地
産毉閭析木照天光傳車玉帛風塵息盟府山河歲月
長寄語遺民知帝力勉抛鋒鏑事耕桑
(瀛奎律髓少蘊以妙年出蔡京之門靖康初守南京當罷廢胡文定公以其才奏謂不當因蔡)
(氏而棄之然石林詩話專主半山而隂抑蘇黃非正論也秦檜之和雖萬世之下知其非是後)
(四句含糊說過無一毫忠義感慨之意則猶是黨蔡尊舒紹述之徒常態也)
劉安上
安上字元禮永嘉人紹聖四年進士歴侍御史
給事中除徽猷閣待制出知外郡有給事集
清漣亭泛舟
高樹環清池波平春正綠移舟近南岸倒影見華屋危
橋屬修徑幽思生遠目更登狎鷗亭可以忘寵辱
憶鸂鷘
鸂鷘知何許南園春水多稻粱隨分有煙雨想無他世
上貪毛羽湖邊足網羅池塘棲息穩慎勿厭風波
賀右經臣見過
為愛端居上郡章里閭何幸得徜徉買田郭外春耕早
築室湖濱野趣長且把舊書遮病眼了無塵事擾中腸
故人訪我留佳句應笑年來兩鬢蒼
萬田道中
水闊疑無路雲深僅有山兒童划小艇出没稻塍間
花靨鎮
下蔡嬉遊地春風萬杏繁誰家堪繫馬青月壁竹籬門
花靨誰名鎮梅妝自古傳家家小兒女滿額點花鈿
舒州西門
拂雲亭外竹千竿靜聽清聲戞玉寒卻憶謝公巖下路
水風涼處戰檀欒(以上給事集)
寇國寶
國寶字荆山徐州人從陳無已學紹聖四年進
士為吴縣主簿
(後山集有贈國寶絶句云承家從昔如君少得士於君孰我先口擬說詩心已觧世間快馬不)
(須鞭)
題閶門外小寺壁
黃葉西陂水漫流籧篨風急滯扁舟夕陽暝色來千里
人語鷄聲共一
(石林詩話此詩尤佳從蘇黃門庭中來固自不同)
周知微
知微字明老吴興人紹聖四年進士為晉州縣
尉到官不數月不告扵州徑來京師人問其故
云我欲求教授至京不得一夕大醉而卒
雙頭白蓮圖
君不學叔隗季隗南歸晉又不學大喬小喬東入吴一
種桃根與桃葉若為化作雙芙渠臨淮政成有餘暇坐
令華屋生瀟灑鵝溪一幅萬里寬移得浙川入圖畫天
空水闊江茫茫想見女英與娥皇九疑雲深蒼梧遠冰
姿玉泣不成䊋苦心抱恨何時了香骨應甘沒秋草不
如回首謝秋風分作尹邢來漢宫(苕溪漁隱叢話)
浮萍
小靨浮青水拍隄隄邊草色更相宜一番榖雨晚晴後
萬點楊花春盡時觧與曲池藏寶鑑不教新月妒娥眉
怪来别岸波光闊知是漁郎艇子移(庚溪詩話)
題龜山回文(在旴𣅿縣北)
迢迢綠樹淮天曉靄靄紅霞海日晴遙望四山雲接水
碧峯千點數帆輕(方輿勝覽)
句
後車鶯燕春聲早前騎熊羆夜氣遒(邊塞上元游宴口號)暮天斜
去空成字遠地頻來不寄書(咏雁詩以上庚溪話)疾風甚雨悲
游子峻嶺崇山非故鄉(優古堂詩話)
姚舜明
舜明字廷輝嵊縣人紹聖四年進士除直祕閣
提點兩浙刑獄高宗朝充江淮荆浙都督府随
軍轉運使權戶部侍郎進徽猷閣待制
贈翠微主僧沖邈
僧臘俗年俱老大儒書佛教舊精勤姑蘇一萬披緇客
四事無如彼上人(中吴紀聞)
王元甫
元甫紹聖閒居廬山敕賜高尚處士蘇東坡過
九江因道士胡洞微求謁之元甫云吾不見士
大夫十年矣竟不見
景陽井
動地隋兵至君王尚宴安湏知天下窄不及井中寬樓
外鋒交白溪邊血染丹無情是殘月依舊照闌干(能改齋漫)
(錄)
黃大臨
大臨字元明山谷之兄紹聖中萍鄉令
(後山詩話魯直有癡弟蓄素琹而不御蟲蝨入焉魯直嘲之曰龍池藏壁蝨而未有對魯直之)
(兄大臨旦見牀下以溺器畜生魚問知乃其弟也大呼曰我有對矣乃虎子養溪魚也)
寅菴詩寄魯直
手把齊民種蒔書莎衫臺笠事耘鉏夏栽醉竹餘千箇
春糞辰瓜滿百區早秫旋舂嘗麴蘖新粱炊熟自樵蘇
日西杖屨行山口招得隣丁作飲徒(西江詩話)
黃叔達
叔達字知命山谷之弟(鶚按黃玉林云名知命字元明誤)
(豫章詩話黃知命黔中數詩附山谷集中殊有家法㦯云山谷潤色以成弟之名嘗與陳履常)
(謁法雲禪師夜歸衣白衫騎驢緣道搖頭而歌履常行扵後一市驚以為異人明日李伯時畫)
(以為圖邢惇夫作歌)
行次巫山宋楙宗遣騎送折花廚醖
攻許愁城終不開青州從事斬關來喚得巫山強項令
折花傾酒對陽臺
上南陵坡
風湌水㝛六千里蛇退猿啼八百盤上得坡来總歡喜
摩圍依約見峯巒
題小猿叫驛
大猿叫罷小猿啼箐裏行人白晝迷惡藤牽頭石齧足
嫗牽兒随淚陸續我亦下行莫啼哭(以上山谷集附)
劉光
光紹聖中仙居令
括蒼洞
古洞藏眞不記年翠崖蒼壁故依然怪来一夜清無夢
身在仙家第十天(赤城志)
李元膺
元膺東平人南京教官紹聖間李孝美作墨譜
法式元膺為序盖此時人也
十憶詩
憶行
屏帳腰支出洞房花枝窣地領巾長羣邊遮定鴛鴦小
只有金蓮步步香
憶坐
椅上藤花闞面平繡帬斜綽茜羅輕踏青姊妹頻来喚
鴛履貪弓不意行
憶飲
綠蟻頻催未厭多帊羅香輭襯金荷從教弄酒春衫涴
别有風流上眼波
憶歌
一串紅牙碎玉敲碧雲無力駐晴霄也知唱到關情處
緩按餘聲眼色招
憶書
纖玉參差象管輕蜀牋小硯碧窗明袖紗密掩嗔郎看
學寫鴛鴦字未成
憶博
小閣争籌畫燭低錦茵圍坐玉相歌嬌羞慣被諸郎戲
袖映春蔥出注遲
憶顰
漫注横波無語處輕攏小板欲歌時千愁萬恨關心曲
卻使眉尖學别離
憶笑
從來題目值千金無事羞多始見心乍向客前猶掩斂
不知已覺鈿窩深
憶眠
泥嬌成困日初長暫卸輕帬玉簟涼漠漠帳煙籠玉枕
粉肌生汗白蓮香
憶妝
宫樣梳兒金縷犀釵梁水玉刻蛟螭眉間要點雙心事
不管蕭郎只畫眉
(墨莊漫錄王全玉作宫體十憶詩李元膺見之愛其詞意宛轉且曰讀之動人老狂不能巳聊)
(復效尤其情致殊姸麗自非風流才思者不能也)
李釡
釜字元量元符三年進士第一
畱題王官谷
司空唐達士寂寞卧雲岑擾擾任羣態休休信此心泉
聲半山急柳色舊庭深彷彿登臨處遺蹤一訪尋(蒲倅李釜)
(元量觧官東還蒲觧廵鹽鄒信子亮虞鄉酒正周謂德孺尉孔壎和叔首山孫鳳聖符酌餞王官谷食後至瀑)
(布亭取水試茶日暮分首舊有鄙詩一章因并題焉王官谷集)
張勸
勸字閎道永福人元符三年進士歴中書舍人
給事中御史中丞述古殿學士知本州陛辭除
工部尚書靖康初避去除名勒停
山輝堂(在福州東山愛同寺)
蕭蕭松竹蔭華扉更敞虚堂隱翠微雲露峯巒横秀色
月低巖壑弄清輝分開遠碧鳴泉落點破寒光白鳥飛
還似山隂秋霽後照人懷抱欲忘歸(淳熙三山志)
安惇
惇字處厚廣安軍人上舍釋褐元符初累官御
史中丞徽宗朝拜同知樞密院卒
重建太虚觀
昔年遊歴訪霓旌多謝仙師數里迎今日重来知有意
此身應不為公卿
(能改齋漫錄樞密安公諱犯御名元祐末為江東漕因遊廬山太虚觀未至數里間有道士紫)
(衣皂巾領徒七人迎謁既而不知所在至觀謁陸靜修仙師遺像則宛然其人也元符未庚辰)
(公再到賦詩)
向子諲
子諲字伯恭臨江人敏中元孫欽聖憲肅皇后
再從姪元符初以恩補官高宗朝歴徽猷閣直
學士知平江府尋致仕號所居曰薌林
題王文孺臞菴
仙翁五十鬢猶青高臥柴門畫亦扄茅舍已忘鐘鼎夢
蒲輪休過薜蘿亭隂森門巷先生柳寂寞江天處士星
晚歲田間農事了閒鈔甯戚相牛經(吴郡志)
題薌林
莫問清江與洛陽山林總是一般香兩家地占西南勝
可是前人例姓楊
(樓攻媿集云香山得洛陽履道坊楊常侍舊宅薌林得臨江五柳坊楊遵道光禄别墅有詩云)
(云)
題米元暉横軸
早為山谷印可晚陪帝所清閒筆力休論扛鼎神功更
觧移山
向日家居道士今朝碧落仙鄉胸次山高水遠筆端雲
起風狂(攻媿集䟦)
石&KR1026;
&KR1026;字敏若蕪湖人元符三年進士宣和元年中
辭科仕止密州教授有橘林集
絶句
来時萬縷弄輕黃去日飛毬滿路傍我比楊花更飄蕩
楊花只是一春忙(後村詩話)
成都歲暮始微寒小酌遣興
革帶頻移紗帽寬茶鐺欲熟篆香殘疎梅巳報先春信
小雨初成十月寒身似野僧猶有髮門如村舍強名官
鼠肝蟲臂元無擇遇酒猶能罄一歡(詩林萬選)
柳絮
若無筋力太輕柔何物如今得自由帶雨飄來成墜雪
卷春歸去作飛毬(全芳備祖)
咏雪
鸚鵡杯中未覺貧寒凝酒面不成鱗如何飛上參軍鬢
與惱紅樓歌舞人(菊坡叢話)
句
鳥聲應為故人好棃雪欲將春事空負郭生涯千畝
竹長年心事四愁詩千里江山漁笛晚十年燈火客
氊寒日邊人去雁行斷江上秋高楓葉寒天闊鳥
雙下山寒人獨歸
(苕溪漁隱叢話石敏若橘林集汪彥章龍溪集今並行於世二集之詩相犯甚衆不可槩舉未)
(知果誰作耶設或皆彦章作則橘林集中好詩無多儻去此遂空冀北之羣矣)
曾誠
誠字存之孝寬子元符閒祕書監
(獨醒雜志南豐之曾曰鞏曰牟曰宰曰布曰肈章貢之曾曰弼曰懋曰班曰開曰幾皆以伯仲)
(取科第致位通顯南豐之最著者子固子開而子宣遂登相位章貢之最著者叔夏天猷若吉)
(甫雖晚遇亦終次對此二族蓋甲於江南也泉南之曾自丞相魯公一傳而有樞密孝寬再傳)
(而為祕監誠三傳而為今丞相懷又曾氏之最著也)
與同舍諸公飲王詵都尉家有侍兒輩侍香求詩
求字者以煙濃近侍香為韻得濃字
俯仰佳人看墨蹤和研親炷寶熏濃詩情過筆當千里
妙思凝香欲萬重山盎洩雲傾白酒越羅霑露浥黃封
從來粉黛宜燈燭妙手憑誰寫醉容
七夕王都尉邀同舍置酒聽琵琶
寶鑑凌雲結綺高小匳爭巧暮分曹春蔥細撚龍香撥
秀頸偏明邏逤槽牛既寫形呈粔籹馬軍馳酒送蒲萄
淚珠散作人閒露最覺更闌潤錦絛(以上墨莊漫錄)
田晝
晝字承君陽翟人以世父況任為校書郎元符
間監廣利門建中靖國初召為大宗正丞知淮
陽軍有集
(蘭亭續考潘牥云鄒正言浩赴貶所其友人告之曰使君官京師遇寒疾五日不汗死矣獨嶺)
(海之外能死人哉友為誰田晝是也黨論之興墨莊漫錄許洛兩都士大夫之淵藪)
(指為許洛兩黨崔德符陳叔易皆戊戌生田承君李方叔皆己亥生並居潁昌陽翟時號戊巳)
(四先生以為許黨之魁故諸公皆坐廢之久)
築長隄
築長隄白頭荷杵隨者妻背脅傴僂筋力微以手置胷
路㫄啼老夫七十嫗與齊五尺應門生兩兒夜來春雨
深一犂破曉徑去耕南陂南鄰里正豪且強白紙大字
來呼追科頭跣足不得稽要與官長修長隄官長亦大
賢能得使者意正隄駕軺軒不復問餘事終當升諸朝
自足富妻子何惜桑榆年一為官長死
杜牧
弟病兄孤失所依當時書語最堪悲豈圖乞得南州後
卻恨尋芳去較遲(以上宋文鑑)
邵伯溫
伯溫字子文康節先生子以薦入仕為西京教
授徽宗朝入元符上書邪等累遷提點成都路
刑獄有河南集邵氏聞見錄
李氏席上有感
翻翻繡袖上紅茵舞姬猶是舊精神坐中莫怪無歡意
我與將軍是故人
(過庭錄子文為陜西宣撫司馬與路鈐李君交往甚熟李家有數侍婢每遇歌宴子文必預後)
(十餘年而李君巳死值其妻生辰命子姪宴子文扵書舍遣舊婢出舞酒酣子文感愴㝛昔即)
(席作詩云云諸子得之入呈其母皆感泣不自勝乃令謂子文曰宅中得公佳句情緒作惡難)
(復行酒即容别日款會子文不終席而退良久憮然曰所謂口乃禍門)
充城口號
山圍翠合水連雲萬室樓臺照眼明地勝風淳真樂國
四川惟說好充城(錦繡萬花谷)
姚舜陟
舜陟江隂軍簽判
題常樂寺五雲臺
虛空本無雲一氣誰所主雲空兩無礙起滅自散聚吾
聞心歸源空殞亦無所應知不空者物感自如雨君看
賢首師自視木與土與雲亦奚期況問色有五云何坐
說法瑞應乃如許休疑諸天集未必衆龍吐雲空法如
是我說無說故堂中嫡孫在客至當問取(至元嘉禾志)
吕希哲
希哲字原明公著之子以蔭入官用薦為崇政
殿說書徽宗朝歴直祕閣出知曹州入黨籍奪
職罷為宫祠卒
絶句
水晶宫殿玉花零點綴宫槐卧素屏特敕下簾延墨客
不因風雪廢談經
(晁氏客語原明元祐閒侍講大雪不罷講講孟子有感哲廟一笑喜為絶句云云)
絶句
老讀文書興易闌須知養病不如閒竹牀瓦枕虚堂上
卧看江南雨後山
(紫微詩話公謫居歴陽閉門卻埽不交人物有絶句云云)
句
獨抱遺經唐處士差強人意漢將軍
(吕氏家塾記楊國寶應之余從姑之子也少強學力行元豐中會扵都城余見其貧而不屈老)
(而益壯以詩贈之云云)
除卻借書沽酒外更無一事擾公私
(伊洛淵源錄滎陽公晚居㝛州真揚閒十餘年衣食不給有至絶糧數日者公處之宴然靜坐)
(一室家事一切不問不以毫髮事託州縣其在和州嘗作詩云云閒居日讀一爻徧考古今諸)
(儒之說默坐沈思隨事觧釋夜則與子孫評論古今商𣙜得失久之方罷)
楊道孚
道孚字克一張文潛之甥少有才思為舅所知
遺滎陽吕公
雨綠霜紅郭外田山濃水淡欲寒天參軍抱病陪真賞
一檄呼歸亦可憐
(紫微詩話元符初滎陽公謫居歴陽道孚為州法掾從公出游以職事遽歸遺公詩云云)
李甲
甲字景元華亭人善為填詞小令有聞扵時畫
翎毛有意外之趣米海岳嘗稱之
(蘇東坡題嘉興景德寺李景元畫竹詩云聞說神仙郭恕先醉中狂筆勢瀾翻百年寥落何人)
(在只有華亭李景元)
題畫
誰發烟雲六尺綃寒山秋樹晩蕭蕭十年來往吴淞口
錯認溪南舊板橋(柘上遺詩)
劉定
定字子先官戶部侍郎
謝章子厚
故人天上有書來責我疎愚喚不回兩處共瞻千里月
十年不寄一枝梅塵泥自與雲霄隔駑馬難追騏驥才
莫謂無心向門下也曾終夕望三台
(高齋詩話章子厚與劉子先有場屋之舊子厚居京口子先守姑蘇以新醞洞庭春寄之其後)
(隔十年子厚拜相亦不通問寄書誚其相忘遠引之意子先以詩謝云云即召為宰屬遂遷戶)
(侍)
劉彦祖
彦祖任館職
句
别後頻芳草愁邊更落花
(風月堂詩話晁以道云此詩酷似劉夢得)
張鏌
送向綜通判桂州
百里常淹展驥材除書遠自九天來綠油車上揚旌去
畫鷁舟中疉鼓催桂嶺花光紛似雪荔江波色淥如苔
訟庭塵滿無留事惟伴登臨燕席開(粤西詩載)
申屠炯
寶林寺(在越州城中龜山上)
欲共高僧話幽尋入寶林途分喧寂境座息是非心老
鶴栖巢穩靈鰻蟄井深山中饒勝迹歲月幾登臨(越咏)
封萬里
題錢知監東臯别業
别墅連城郭超然遠垢氛蚌明宵閣見鶴唳曉堂聞翠
滴階前露紅鋪水上雲悠悠持禄者應媿不如君(至元嘉禾)
(志)
陳肅
肅都官員外郎
蔡經宅
巖扉生翠靄石壁凌朱霞草木狀多怪鸞鶴歸如家誰
嫌狡獪心滿地投丹砂(麻姑集)
張懷
憶吳江
多年襆被玉山岑鬢雪欺人忽滿簪駑馬雖然貪短豆
野麋終是憶長林鱸魚未得乘歸興鷗鳥惟應信此心
見說新橋好風景會湏乘月濯煩襟(吴郡志)
翁緯
緯新會長官
使華亭(在莆田城北五里臨溪之西瀑布高可百尺先輩徐夤之别墅)
走清奔碧日潺湲勢與晴江遠接連沙草翠微驅馬路
岸花紅溼釣魚船煙生遠店收寒雨風起高梧咽暮蟬
徐氏舊居人識否渡南溪下白雲邊(興化府志)
林子來
歙硯
瑟瑟方池霧縠紋麝煙初𣪚墨花春晴窗靜晝桐隂轉
筆下雲生字入神(硯箋)
楊槱
隂平道
棧道險復險客懷愁更愁萬山俱絶壁一水不通舟(陜西通志)
陶應
題寶鷄縣
雪樓當月動清寒渭水梁山鳥外看聞說德宗曾到此
吟詩不敢倚闌干(方輿勝覽)
岑碩
碩字希微
句
金屋暖猶積玉關寒更深(雪)伯嚭肆讒吻夫差失霸圖
(吴山廟)極目又芳草捲簾非故山(旅中春日登樓代吟譜)(歴)
章造
西樓
高花古柳傍城闉游目江城次第新百感中來倍惆悵
滿城煙雨滿城春(吴郡志)
胡融
葛洪井(在太平縣丹厓山)
荒巔有野井古意豁宜搜蘚石巳摧剝雲蘿閟清幽憶
昔抱朴翁煉液棲高邱丹成巳蟬蛻巖花幾春秋(台州府志)
郭挺
挺字元傑許昌人從李方叔學
挽李方叔
顦顇詞林失俊英巳應精爽在蓬瀛楷模昔日依元禮
貧病他年累長卿無復波瀾窺大手空將日月送虚名
當時潁曲為耕地秖有風灘晝夜聲(過庭錄)
程之邵
元符中知福建路提舉陜西茶馬
碧光亭(在釣龍臺山)
寺壓高臺最上頭一亭新就得清遊天連遠岫交相碧
地枕長江分外幽烟際晴光渾不斷望中詩思浩難收
公餘幸有賓朋樂聊把狂篇索唱酬(淳熙三山志)
宋詩紀事卷三十五
