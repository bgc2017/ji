宋詩紀事卷九十一錢塘厲鶚撰
乾康
乾康零陵人以詩爲齊已所稱至宋乾德中猶
存
經方干舊居
鏡湖中有月處士後無人荻笋抽高節鱸魚躍老鱗(詩話)
(總龜)
賦殘雪
六出竒花已住開郡城相次見樓臺時人莫把和泥看
一片飛從天上來
(詩話總龜乾德中左補闕王伸知永州乾康捧詩見伸覩其老醜曰豈有狀貌如此能為詩乎)
(時積雪方消命康詠之伸驚異待以殊禮)
延壽
延壽字沖立號抱一子杭州人棄吏出家吳越
忠懿王延住永明寺著宗鏡錄開寳八年入滅
賜號智覺禪師
閒居
閒居誰似我退跡理難過要勢危身早浮榮敗德多雨
催蟲出穴寒逼鳥移窠野徑無人翦疎窗入薜蘿(宋高僧詩)
(選)
永牙
永牙居圭峯賜紫
贈英公大師
吾宗何事獨稱雄今昔名高繼古風王右軍書得智永
李陽冰篆付英公墨研天電煤疑絶硯琢端溪石欲空
珍重真蹤千載後誰來三日看無窮(英公十八體篆書碑)
(墨池編釋夢英衡州人效十八體書尤工玉箸嘗至大梁太宗召之簾前賜紫服去游終南山)
(師號宣義)
正緣
句
柳牆高于花怒飛方可至竒哉游夏徒吐辭作雄翅(送人)
(謁柳開)(歴代吟譜)
仲休
仲休一作仲林越僧李文靖公以名上賜號海
慧大師有天衣十峯詠錢易爲序
雲門寺
鶴唳峯前路行行世慮消蘿交藏石竇雲破露山椒樹
老形多怪人閑色似驕誰同訪諸謝烟草滿溪橋(宋高僧詩)
(選)
贊寧
贊寧德清高氏子出家杭州龍興寺吳越武肅
王署爲兩浙僧綂賜號明義宋太宗召對滋福
殿詔修高僧傳咸平初加右街僧錄又著内典
集外學集至道二年示寂諡曰圓明大師
寄題水月禪院(在洞庭山縹緲峯下梁大同四年建山有無礙泉)
參差峯岫書雲昏入望攀蘿濁浪奔震澤涌山來北岸
華陽連洞到東門日生樹掛紅霞腳風起波搖白石根
聞有上方僧住處橘花林下採蘭蓀(吳郡志)
居天柱山
四野豁家庭柴門夜不扃水邊成半偈月下了殘經雖
逐諸塵轉終歸一念醒未知斯旨者萬役盡勞形(瀛奎律髓)
福全
福全金鄉沙門
自詠
生成盞裏水丹青巧盡工夫學不成郤笑當時陸鴻漸
煎茶贏得好名聲
(清異錄沙門福全生于金鄉長于茶海能注茶幻茶成一句詩並點四甌共一絶句泛乎湯表)
(小小物類唾手辦耳禮越日造門求觀湯戲自詠云云)
法常
法常河南釋
句
優游麴世界爛漫枕神仙
(清異錄河南釋法常性英爽酷嗜酒無寒暑風雨常醉醉即熟寢覺即朗吟云云)
定諸
定諸晉江僧曾楚公會與爲方外友有去華集
詠鸚鵡
罩向金籠好羽儀分明喉舌似君稀不湏一向隨人語
湏信人心有是非(泉州府志)
希晝
希晝劒南人九僧之一
(歐公詩話九僧詩集今不傳當時有進士許洞俊逸士也嘗會諸僧分題出一紙約曰不得犯)
(此一字其字乃山水風雲竹石花草雪霜星日禽鳥之類諸僧閣筆)
(鄭樵通志藝文略九僧選句圖一卷)
書惠崇師房
詩名在四方獨此寄閒房故域寒濤闊春城夜夢長禽
聲沈遠木花影動回廊幾爲分題客殷勤掃石牀
寄題武當郡守吏隱亭
郡亭傳吏隱閒自使君心卷幕知來客懸燈見宿禽茶
烟逢石斷棋響入花深會逐南帆便乘秋寄此吟
畱題承旨宋侍郎林亭
翰苑營嘉致到來山意深會茶多野客啼竹半沙禽雪
澑懸危石棋燈射遠林言詩素非苦虚荅侍臣心(以上瀛奎)
(律髓)
懷廣南轉運陳學士
極望隨南斗迢迢思欲迷春生桂嶺外人在海門西殘
日依山盡長天向水低遥知仙館夢夜夜怯猨啼(禪藻集)
句
天長來月正木末度猨稀(遊雁蕩)曉天金馬路晩歲石
霜心(贈句學士)山日秋光短江虹晩影低(寄人)寄禪關
樹老乞食塞城荒(贈關上人)(楊文公談苑)
保暹
保暹金華人九僧之二有處囊訣
書杭州西湖涉公堂
孤舟孤鶴與孤雲湖上深居自不羣高臥可能容一榻
青山西岸且平分(宋高僧詩選)
早秋閒寄宇昭
窗虚枕簟明微覺早涼生深院無人語長松滴雨聲詩
來禪外得愁入靜中平遠念西林下相思合慰情
秋徑
杉竹清隂合閒行意有憑涼生初過雨靜極忽歸僧蟲
迹穿幽穴苔痕接斷棱翻思深隱處峯頂下層層(以上瀛奎)
(律髓)(天厨禁臠云自然令人愛悅不假人言然後為貴)
文兆
文兆南越人九僧之三
巴峽聞猨
倚棹望雲際寥寥出峽情心如無一事愁不在三聲帶
露諸峯迥懸空片月明何人同此聽徹曉得詩成(宋高僧詩)
(選)
宿西山精舍
西山乘興宿靜稱寂寥心一徑松杉老三更雨雪深草
堂僧語息雲閣磬聲沈未遂長棲此雙峯曉待尋(瀛奎律髓)
行肈
行肈天台人九僧之四
泛若邪溪
霽雨牽野情孤舟遂茲賞積水連遠空落日垂萬象岸
迥雲獨隨山轉泉更響望望極寒源猶言放輕槳(宋高僧詩)
(選)
酬贈夢真上人
禪舍因吟往晴來坐徹宵春通三徑晩家别九江遥巢
重禽初宿窗明葉旋飄住期應未定謝守有詩招(自注青社)
(凌使君以詩見招)
送文光上人西游
高木墜殘葉關河入遠心嵩游忘楚夢華近識秦音塔
古懸圖認碑荒背燒尋幾思興替事獨上㶚陵吟(以上瀛奎)
(律髓)
句
定錫樵停斧窺人鳥立槎(送僧)江聲鼇背去帆影斗邊
飛(送人之鄞江)(楊文公談苑)
簡長
簡長沃洲人九僧之五
(張景序云上人之詩始發于寂寞漸進于沖和盡出于清竒卒歸于雅靜)
夜感
無眠動歸心寒燈坐將滅長恐浮雲生奪我西窗月(宋高)
(僧詩選)
送僧南歸
漸老念鄉國先歸獨羡君吳山全接漢江樹半藏雲振
錫林烟斷添瓶㵎月分重棲上方定孤狖雪中聞(瀛奎律髓)
送方仲荀
行客心如何借劒爲君歌雨昏山未開花盡春無多欲
知貧别情涕淚空滂沱
晩次江陵
楚路接江陵倦行愁問程異卿無舊識多難足離情落
日懸秋樹寒蕪上廢城前山不可望斷續暮猨聲(以上禪藻)
(集)
寄雲水禪師
千峯聳寒翠古刹凌秋雲高人斂幽跡世事何由聞禪
石抱蒼蘚祖衣含淨氛有時溪上步自與鳥猨羣(雲門志略)
句
烟壘沈寒角霜空擊怒鵰(送人歸寧州)(楊文公談苑)
惟鳳
惟鳳青城人號持正九僧之六有風雅拾翠圖
(王隨序云持正大師一章一聯皆出清新發乎濬逸賦象可以披圖畫騰英可以潤金石)
弔長禪師
霜鐘侵漏急相弔晩悲濃海客傳遺偈林僧寫病容潄
泉流落葉定石集鳴蛩回首雲門望殘陽下遠峯(瀛奎律髓)
句
草檄飛燕壘降幡入漢宫(邊將)岸盡吳山出潮平越樹
低(送人歸天台)寺近東溟日山連北固春(題甘露招提)家遠知琴
在時清賣劒歸(送陳處士)(歷代吟譜)
惠崇
惠崇淮南人一作建陽人九僧之七有集
(錢易序云步驟高下去古人不遠釋子之詩可相等者不易得)
(清波雜志崇非但能詩畫亦有名世謂惠崇小景者是也)
書林逸人壁
詩語動驚衆誰知慕隱淪水烟常似暝林雪乍如春薄
酒嬾邀客好書愁借人有時行藥去忘郤戴紗巾(宋高僧詩)
(選)
池上鷺分賦得明字
雨絶方塘溢遲徊不復驚曝翎沙日暖引步島風清照
水千尋迥棲烟一點明主人池上鳳見爾憶蓬瀛
(湘山野錄宼萊公延詩僧惠崇于池亭探&KR0848;分題萊公得池上柳青字韻崇得池上鷺明字韻)
(崇默遶池徑馳心杳冥以搜之自午及晡忽以二指點空微笑曰此篇功在明字凡五押之俱)
(不倒今方得之公曰試請口舉崇舉詩云云公笑曰吾之柳功在青字巳四押之終未愜不若)
(且罷)
訪楊雲卿淮上别業
地近得頻到相攜向野亭河分岡勢斷春入燒痕青望
久人收釣吟餘鶴振翎不愁歸路晩明月上前汀(瀛奎律髓)
自撰句圖
河分岡勢斷春入燒痕青(書楊雲卿别業)隂井生秋早明河轉
曙遲(長信詞)地形吞蜀盡江勢抱蠻廻(送遠上人西遊)嶺暮春猨
急江寒白鳥稀(江行晩泊)歸禽動疎竹落果響寒塘(上谷相公池上)
(作)野人傳相鶴山吏學彈琴(贈陳六少府)香淺冰生井宵分
月上軒(夜坐)掩門青檜老出定白髭長(贈凝上人)浪經蛟浦闊
山入鬼門寒(送遷客)遺偈傳諸國畱真在一峯(經緣公舊寺)河
冰堅渡馬塞雪密藏鵰(塞上)久别年顔改相逢夜話長(喜長)
(公至)多年不道姓幾日旋移家(隱者)鳥歸杉墮雪僧定石沈
雲(宿東林寺)露寒金掌重天近玉繩低(上翰林楊學士)著書驚日短
彈劒惜春深(柳氏書齊)探騎通番壘降兵逐漢旗(上王太尉)露下
牛羊靜河明桑柘空(田家秋夕)林斷城隍出江分島嶼迴(舟行)
鎖城山月上吹角海鷗驚(寄梅蘇州)卷幔來風遠移牀得月
多(宿揚侍郎東亭)白浪分吳國青山隔楚天(送程至)空潭聞鹿飲
疎樹見僧行(游隱靜寺)劒佩明山雪旌旗溼海雲(送錢供奉廵警)曠
野行人少長河去鳥平(梅鼎臣河亭)月高山舍迥霜落石門
深(宿肈公山齋)霜多秦木迥雲盡漢山孤(送盧經西歸)夜閒潮動
舸秋迥月臨城(濠梁夜泊)葉落風中盡蟲聲月下多(崔仰秋居)行
縣山迎舸論兵雲繞旂(贈裵使君)繁霜衣上積殘月馬前低
(早行)磬斷蟲聲出峯迴鶴影沈(秋夕)移家臨醜石租地得靈
泉(書韓退之屋壁)秋近草蟲亂夜遥霜月低(秋夕懷長公)海鷗聽舜
舞山鬼醉堯觴(觀宴鄉老)中食下林狖夜禪移冢狐(贈素上人)扇
聲猶泛暑井氣忽生秋(晩夏)殘月楚山曉孤煙江廟春(江行)
(早發)梵容分古像唐語入新經(宿翻經館清少卿房)鶴傳滄海信僧
和白雲詩(題王太保道院)寒禽棲古柳破月入微雲(秋夕懷汪白)花
漏沈山月雲衣起海風(贈白上人)樓中天姥月座上杜陵人
(喜陳助至)人歸岡舍迥雁過渚田遙(冬日野望)山色臨巴迥江流
入漢清(送人牧榮州)湘雲隨雁斷楚路背人遙(春申道中)松風吹
髮亂巖澑濺棋寒(贈李道士)境閒僧渡水雲盡鶴盤空(棲霞寺)
古路隨岡起秋帆轉浦斜(林逋河亭)禽寒時動竹露盡忽翻
荷(楊祕監池上)嵐重琴棋溼風長枕簟寒(魏野山亭)離磧雁衝雪
渡河人上冰(塞下)夜梵通雲竇秋香滿石叢(寄白閣能上人)關河
雙鬢白風雪一燈青(陜西道中)殺氣生龍劒威風動虎旗(送防)
(秋楊將軍)落潮鳴下岸飛雨暗中峯(瓜洲亭子)月躔黃道迥春入
紫微深(賀劉舍人)寒燈催臘盡曉角喚春歸(除夜)雁行沈古戍
鵰影轉寒沙(幽并道中)景霽雲迴合秋生樹動搖(送僧歸天台)亂
水僧頻過荒林鶴不還(過陳摶田居)露館濤驚枕空庭月伴
琴(宿横江館)馬渡冰河闊鵰盤磧日高(維邢道中)驚蟬移古柳鬭
雀墮寒庭(國清寺秋居)松風傳夕磬溪霧擁春燈(書平上人山房)霓
旌搖曙景鳳吹繞春雲(觀南郊天仗)坐石雲生袖添泉月入
瓶(贈義省上人)萬國無刑治三邊不戰平(昇平詞)暝鶴棲金刹
秋僧過石橋(國清寺)雲殘松埽石風動鶴歸松(吕氏西齋)風暖
鳥巢木日高人灌園(劉參幽居)竹風驚宿鶴潭月戲春鷖(楊都)
(官池上)圭竇先知曉盆池别見天(書方居士壁)月露疎寒柝雲
濤閃畫旂(送陳舍人廵㣳)鶴驚金刹露龍蟄玉瓶泉(宿齊上人禪齋)暄
風生木末遲景入泉心(春日宼公贊池上)河來天上闊雲度月
邊輕(七夕)海人來相鶴山狖下彈琴(贈王道士)畫鷁浮秋浪金
鐃響夕雲(送孫荆州)丹楓映郭迥綠嶼背江深(江城晩望)危澑含
清瑟飛花點玉觴(題王太保山亭)朱旗凌雪卷畫角入雲吹(送李)
(秦州)孤雲還靜境遠籟發秋空(畫上人西齋)圍棋分雪石汲井
動金沙(李太博山莊)井含春氣碧樓轉夕隂清(宫中詞)鳥暝風
沈角天清月上旗(送吳袁州)斜吹鳴金錫歸雲擁石牀(寄肈公)
古戍生煙直平沙落日遲(塞上)拂石雲離帚嘗茶月入鐺
(嗣上人)遠嶼迎檣出寒林帶岸迴(舟行)來時雲擁衲别夜月
隨笻(送延上人)路橫岡燒斷風轉浦帆斜(馬蠙淮亭)劒靜龍歸匣
旗閒虎繞竿(上殿前戴太保)品畫逢名嶽橫琴憶古賢(高諲書齋)雲
隂移漢塞石色入秦天(太一山)地遙羣馬小天闊一鵰平
(塞上送人)江花凌霰發山澑入池深(范溶園池)長風躍馬路小雪
射鵰天(獵騎)古木風烟盡寒潭星斗深(高略書院)渡河風動旆
廵部雨霑車(送段工部河北轉運)(青箱雜記)
(歐陽公詩話惠崇詩多佳句有百句圖刊石于長安)
宇昭
宇昭江南人九僧之八
塞上贈王太尉
嫖姚立大勳萬里絶妖氛馬放降來地鵰閒戰後雲月
侵孤壘没燒徹遠蕪分不慣爲邊客宵笳嬾欲聞
幽居即事
埽苔人迹外漸老喜深藏路僻閒行遠春晴晝睡長餘
花畱暮蝶幽草戀殘陽盡日空林下孤禪念石霜
贈魏野
别業唯栽竹多閒亦好竒試泉尋寺遠買鶴到家遲藥
就全離母詩高秪教兒未能終住此共有海山期(以上瀛奎)
(律髓)
懷古
懷古峩眉人九僧之九
送田錫下第歸寧
念别孤親去無成萬里歸算程芳草盡去國故人稀棧
閣浮雲險刀州入望微前期有公薦莫負老萊衣(宋高僧詩)
(選)
寺居寄簡長
雪苑東山寺山深少往還紅塵無夢想白日自安閑杖
履苔痕上香燈樹影閒何湏更飛錫歸隱沃洲山(瀛奎律髓)
句
霧開離草迥風逆到花遲(詠蝶)(深雪偶談)
清豁
清豁泉州張氏子住漳州保福院刺史陳洪進
表奏賜號性空禪師太平興國元年示寂
歸山吟寄友
聚如浮沫散如雲聚不相將散不分入郭當時君是我
歸山今日我非君(四朝詩)
守端
蠅子透窗偈
爲愛尋光紙上鑚不能透處幾多般忽然撞著來時路
始覺平生被眼瞞(禪藻集)
遇賢
遇賢俗姓林氏宋初長洲東禪寺僧
(中吳紀聞遇賢飲酒無算且多靈異鄉人謂之林酒仙口中可容兩拳能自圖其形無毫釐不)
(相似好賦詩亦有清婉者)
雜詩
金斝又聞泛玉山還報頽莫教更漏促趁取月明迴
門前綠樹無啼鳥林下蒼苔有落花聊與東風論箇事
十分春色屬誰家
揚子江頭浪最深行人到此盡沈吟他時若向無波處
還似有波時用心(中吳紀聞)
德聰
德聰姓仰氏姑蘇人太平興國三年結廬松江
佘山有二虎爲之衞名大青小青天禧元年趺
坐而逝
自題月軒
軒前轆轤轉冰盤軒裏詩成徹骨寒多少人來看明月
誰知倒被月明看(松江府志)
智圓
智圓字無外錢唐人俗姓徐自號中庸子居孤
山瑪瑙院與處士林逋爲鄰友有閑居編
湖居即事寄仁姪
講退臨流獨倚笻塵埃無處寄閒蹤青山歸去心常在
白髮生來事轉慵門徑草深梅雨歇像龕燈暗水烟濃
相知唯有搖松客時辱音書慰病容
寄棲白師
深隱空林下清幽絶外緣雨窗封嶽信苔井濾秋泉門
靜來沙鳥庭閑噪晩蟬凭欄獨相憶殘日下遙天
贈林逋處士
深居猨鳥共忘機荀孟才華鶴氅衣滿砌落花春病起
一湖明月夜漁歸風搖野水青蒲短雨過閑園紫蕨肥
塵土滿牀書萬卷元纁何日到松扉
贈聞聰師
澹然塵慮絶禪外苦風騷性覺眠雲僻名因背俗高水
烟蒸紙帳寒髮澀銅刀幾㝛秋江寺閒吟聽夜濤
挽歌詞
莫談生滅與無生謾把心神與物爭陶器一藏松樹下
綠苔芳草自縱横(以上閑居編)
遵式
遵式字知白天台葉氏子居下天竺寺著淨土
懺法金光明觀音諸本懺儀行世號慈雲懺主
天聖中滅度紹興中賜號懺主禪慧大法師有
天竺靈苑集
寄劉處士
度月阻相尋應爲苦雨吟井渾茶味失地潤屐痕深鳥
背長湖色門閑古樹隂想君慵更甚華髮晝方簮
酬蘇屯田西湖韻
雨餘殘景照漁家漁子鳴榔徹郡衙今夜相呼好垂釣
平湖新雨漲蒹葭(以上宋高僧詩選)
酬伉上人
鳥外清閑極誰能更似君山光晴後見瀑響夜深聞拾
句書幽石收茶踏亂雲江頭待無事終學棄人羣(瀛奎律髓)
用晦(王衢)(李識)
用晦吳僧與魏野善
游解城中條山聯句(并引)
解城之南出五里抵中條山山有絶壁介立儼
若峽束緣岸泝流似有人跡琅琊王衢趙郡李
識處士魏野江東僧用晦披榛索徑深入數百
步止于泉石之涘道路未遠塵事且隔雲鳥風
物鳴動左右而山語野笑樂生盡日因相與濯
足命爲聯句詩一章凡二十句用晦書于巖壁
時淳化五年秋八月三十日
萬仞雲根泉清冷濯我足(用晦)森森灑爪甲凛凜寒肌肉
(衢)來初自試探坐久頻舒縮(野)觸開浪花白踏破苔痕
綠(衢)肺腑亦澄澈形影相照燭(用晦)忽罷避遊魚未歸妨
渴鹿(野)懼濁遠泥沙就隂憐草木(衢)浸潤易調暢狎玩
難拘束(識)欲伐我未能先起人何速(野)此會高且閑願
繼漁父躅(用晦)(鉅鹿東觀集)
悟清
悟清宋初河北僧
句
鳥歸花影動魚没浪痕圓(青瑣高議)
印粲
句
見說下朝無一事小池栽葦學僧家(贈徐鼎臣常侍)
(歴代吟譜)
文喜
文喜湘南人
句
一向亂雲尋不得幾番臨水待歸來(失鶴)(歴代吟譜)
守恭
句
帀髮人來絶銜花鹿去多(佛跡峯)(楊文公談苑)
智仁
智仁(一作智淳)與九僧同時
畱題雲門寺
秦峯千古寺豈易得躋攀一夢幾回到片心長此閑溪
光涵石壁秋色露松關靜室孤禪後寒鐘夜滿山(宋高僧詩)
(選)
句
寒聲病葉落曉色凍雲開(溪居)路遙無去伴山疊有啼猨
(僧歸天台)(吟窗雜錄)
晦幾
滕王閣
檻外長江去不回檻前楊柳後人栽當時唯有西山在
曾見滕王歌舞來(菊坡叢話)
鑒微
贈翌上人
京寺别來久高齋近海隅引禪秋磬動照像夜燈孤愛
水開新沼思山挂舊圖他時如結社許繼遠公無(宋高僧詩)
(選)
休復
句
日暮長安道秋深太白峯(送道士西遊)(楊文公談苑)
尚能
送簡長師陪黃史君歸江右
相送隨旌旆離情亦萬端霜洲楓落盡水館月生寒接
話嘗茶徧聯詩坐漏殘歸期在巖壑郡邸想畱難(宋高僧詩)
(選)
句
西風隨雁急寒柳向人疎(送人)關河虎符重殿閣獸樽閑
(送孫大諫知永興)古寺山光裏重城海氣圍(送僧歸四明)泣珠泉路
通關市種玉仙翁寄版圖江聲鼇背雨帆影斗邊風
(以上皇朝類苑)
遇臻
遇臻越州楊氏子嗣法天台韶國師
秋夜坐
秋庭肅肅風颾颾寒星列空蟾魄高搘頤靜坐神不勞
鳥窠無端吹布毛(禪藻集)
子熙
登京口古臺夜望
適意江天外孤吟上古臺海門帆正泊京口雁初來露
冷蟾輪轉河秋斗柄回故山千里隔歸思幾悠哉(宋高僧詩)
(選)
用文
上慧日大師
京寺居來久終年獨掩扉吟餘花落硯定起月生衣樹
隱宫禽迥鐘鄰禁漏微朝賢盡知已休夢錦城歸
旅中言懷
舉目無相識離懷聊自傾道孤諳旅況貧甚見時情淨
社芙蓉老荒齋蟋蟀鳴終當舊山去免更競浮名(以上宋高)
(僧詩選)
居昱
居昱錢唐郭氏子學詩于林逋
句
松聲和雨聽山色帶雲看(赤城志)
照寂
照寂日本僧號圓通大師景德中入貢三司使
丁晉公悅之爲言姑蘇山水竒秀因畱止吳門
僧寺
以黑金水瓶寄丁晉公
提攜三五載日用不曾離曉井斟殘月春爐釋夜凘鄱
銀難免侈萊石易成虧此器堅還實寄公應可知(楊文公談)
(苑)
士可
士可天聖閒閩僧
送僧
一鉢即生涯隨緣度歲華是山皆有寺無處不爲家笠
重吳天雪鞵香楚地花他年訪禪室寧憚路歧賒
(西清詩話此非食肉者能到也)
法泉
法泉隨州時氏子住建康蔣山賜號佛慧
悼趙清獻
仕也邦爲憲歸歟世作程人閒金粟去天上玉樓成慧
劒無纖缺冰壺徹底清春風縠水路孤月照雲明(春花集)
文瑩
文瑩字道溫錢塘僧及識蘇子美欲挽致于歐
陽公瑩辭不往老于荆州之金鑾寺有湘山野
錄玉壺清話渚宫集
寳積寺小雨
老木垂紺髮野花翻麴塵明霞送孤鶩僻路少雙鱗天
近易得雨洞深無早春山祇認來客曾是洞中真(宋高僧詩選)
秀登
送小白上人歸華頂
瀑濺安禪石秋雲鎖碧層一峯如卓筆幾日策孤藤樹
偃前朝蓋星輝下界燈超然歸此處心已契南能
送貫微歸天台
秋歸赤城寺幽興難相同迹與片雲合心向萬境空傾
耳霜樹猨吹衣瀑布風後夜越溪上夢斷寒雲中(以上宋高)
(僧詩選)
祕演
祕演山東僧
(歐陽公序云祕演與曼卿交最久曼卿隱于酒祕演隱于浮屠皆竒男子也曼卿稱祕演之作)
(以為雅健有詩人之意)
淮上
危橋當古寺閑倚喜同僧極浦霽秋雨扁舟明夜燈風
沈人語遠湖漲月華升萬事空凝念其如總不能
書光化軍寺壁
萬家雲樹水邊州千里秋風一錫遊晩渡無人過疎雨
亂峯寒翠入西樓(以上宋高僧詩選)
山中
結茅臨水石澹寂益閑吟久雨寒蟬少空山落葉深危
樓乘月上遠寺聽鐘尋昨得江僧信期來此息心(瀛奎律髓)
重顯
重顯字隱之遂州李氏子居明州雪竇寺皇祐
中賜號明覺大師有瀑泉集
獅子峯(在廬山)
踞地盤空勢未休爪牙安肯混常流天教生在千峯上
不得雲擎也出頭
(僧寳傳重顯工翰墨作為詩句追慕禪月休公嘗游廬山棲賢時諟禪師居焉簡嚴少接納顯)
(䖃苴不合作獅子峯詩譏之)
暮冬感懷寄瑞巖禪師
雲水繞松檻遲遲結清淺病眼時嬾開幽情況難遣故
人久相别飛文屢慚靦仰謝十二峯分明月如翦
天竺送僧
雪霽蓮峯頂孤禪起石牀向時機自絶異域路空長啼
狖衝寒影歸鴻見斷行後期無定跡煙水共茫茫
千里不來
不見古君子因循又隔秋浮生多自擲好事更誰畱碧
巘高沈月寒雲靜鎖樓宗雷何處是白鳥下汀洲(以上瀑泉)
(集)
送俞居士歸蜀
何處深棲役夢頻青城抛郤數溪雲如今老大歸難得
秖寫情懷遠送君(宋高僧詩選)
允堪
允堪錢塘人辨博精通撰律宗十二部經解經
傳并法門贊序等文慶歴中賜號真悟大師
句
始生巖谷畔早有月中香(九歲荅客試小桂僧事略)(西湖高)
契嵩
契嵩字仲靈藤州人姓李氏嘉祐中進輔教編
賜號明教禪師退老于杭州靈隠寺有鐔津集
(林閒錄嵩明教初至開先主者命掌書記笑曰我豈為汝一杯薑杏湯耶乃去之西湖坡公所)
(云契嵩禪師多嗔人未嘗見其笑者是也)
古意
風吹一點雲散漫爲春雨灑予松栢林青蔥枝可取持
此歲寒操手中空楚楚幽谷無人來日暮意誰與
寄月禪師
聞道安禪處松蘿杳隔溪清猨定中發幽鳥座邊棲雲
影朝晡别山峯遠近齊不知誰問法雪夜立江西
湖上晩歸
人閒薄遊罷歸興尋舊隱春崖行未窮夕陽看欲盡嵐
光山際淡天影水邊近自憐幽趣真清吟更長引
書南山六和寺
青蔥玉樹接溪岑臺閣凌虚地布金行到白雲重疊處
水聲松韻淡人心(以上鐔津集)
曇穎
曇穎錢塘丘氏子出家龍興寺與歐陽永叔刁
景純游嘉祐四年示寂于金山龍游寺
(僧寳傳師神情秀特于書無所不觀為詞章多出塵語)
小溪
小溪莊上掩柴扉雞犬無聲月色微一隻小舟臨斷岸
趁潮來此趁潮歸(宋高僧詩選)
惠璉
别趙莘老
十里青山照眼一篷疎雨催詩記取江邊作别烟村梅
子黃時
舟行寒江曲港
揚帆出浦又入浦轉盼順風還逆風蘆葉蕭蕭兩岸合
蓼花細細一川紅鷗兼野鶩衝行棹浪挾汀沙打臥篷
行李向來吾自決漫將晴雨問漁翁(以上宋高僧詩選)
惟晤
惟晤字沖晦嘗與契嵩倡和
遊天竺寺
天寒雨細日將暮泥滑難禁策馬還砂穴吐泉鳴決決
竹叢歸鳥語關關聊希謝客湏穿屐莫羨支公獨買山
方外論交情未淺願陪投老白雲閒
酬東山禪師同公濟沖晦遊天竺兼呈伯周禪老
平昔詩禪友契深更來人外事幽尋雨餘㵎壑流寒響
歲晏檉杉老翠隂袒跣不妨陶令醉風流多效洛生吟
山翁解榻延清賞未放前賢勝竹林(以上鐔津集附)
有需
有需莆田陳氏子得法于乾公部使者陳覺民
延住福州鼓山退居石門與陳聘君易偕隱焉
石門歌
吾結草菴蔡溪側四顧峯巒皆峭壁石門千仞鎖天津
來者欲登那措足住此菴中是何緣不詩不頌亦不禪
飢來苦菜和根煮疊石爲牀困即眠日照諸峯隂羃羃
負暄孤坐情何適馴伏珍禽趁不飛猨猱捫我衣中蝨
閑搘瘦笻六七尺山行野步扶危力披雲入草不辭勞
逢人打破修行窟或停松或坐石靜聽溪泉潄鳴玉源
深洞邃來不休聲聲奏盡無生曲雜羽流商誰辨的五
音六律徒敲擊有時乘興上高峯大笑狂歌天地窄(補續)
(高僧傳)
寄陳聘君
拂石跏趺樹影寬定回霜月照人寒此時況味誰知得
寫與秋藤居士看(興化府志)
䛒元
䛒元字無䛒嘗與契嵩倡和
次韻奉酬仲靈歲暮還西塢見寄
野步溪流靜源深興未歸晩禽棲雪竹殘霰灑禪衣放
意天涯遠狂吟人跡稀詩成寄我侣清氣動禪扉(鏵津集附)
法輝
法輝晉江廣福院僧禪餘以詩自娛與吕縉叔
石聲叔陳原道爲同社
題憲師壁
遠浸溪光碧寒生松檜隂漁舟驚暮雨高吹入秋林(泉州)
(府志)
懷璉
懷璉漳州陳氏子住明州育王山仁宗賜號大
覺禪師住持東京淨因院治平中還山
(林閒錄仁宗皇帝與大覺禪師為法喜游和宸翰詞句甚多然皆蹤跡上語初不敢出新竒宏)
(妙之言至觀平日所作則驚絶之句甚夥)
上仁宗皇帝乞還山
千蔟雲山萬壑流閑身歸老此峯頭殷勤願祝如天壽
一炷清香滿石樓
(冷齋夜話大覺璉禪師學外工詩舒王少與遊嘗以其詩示歐公曰此道人作肝臟饅頭也舒)
(王不悟其意歐公曰是中無一點菜氣璉蒙仁廟賞識畱住東京淨因禪院甚久嘗作偈乞還)
(山云云)
擇璘
擇璘剡中寳積寺僧
寄禮法師
寺枕滄溟上門長掩寂寥定回花漏斷講徹獸烟消入
檻泉聲細當軒岳色遙何時重會席南望路迢迢(宋高僧詩)
(選)
詠杜鵑花
蠶老麥黃三月天青山處處有啼鵑斷崖幾樹深如血
照水晴花曖欲然三歎鶴林成夢寐前生閬苑覓神仙
小山拄頰愁無奈又怕聲聲聒夜眠(剡錄)
無夢
無夢鄂州僧
書木牌詩
身爲車兮心爲軾車動軾隨無計息交梨火棗是誰無
自是不除荆與棘
身爲客兮心爲主主人平和客安堵若還主客不安寧
精神管定辭君去
(墨客揮犀無夢多化府畿村落閒手持木牌一面正書詩二首云云)
善暹
喜暹臨江軍人初參雪竇顯曾居座下後住開
先寺
辭顯禪師題壁
不是無心繼祖燈道慚未廁嶺南能三更月下離巖竇
眷眷無言戀碧層(補續高僧傳)
寳黁
寳黁光黃閒狂僧年百三十歲死于熙寧十年
既死人有見之者
題逆旅壁
滿院秋光濃欲滴老僧倚杖青松側只怪高聲問不應
嗔余踏破蒼苔色(苕溪漁隱叢話)
惟政
惟政餘杭僧有錦溪集
(補續高僧傳政禪師住功臣山標致甚高蒋侍郎堂守錢塘與師為方外友冬不擁爐以荻花)
(作毬納足于中客至共之好翫月盤膝大盆中浮于水上自旋其盤吟笑達旦率以為常出入)
(常跨一黃牛世稱為政黃牛)
山中作
橋上山萬重橋下水千里惟有白鷺鷥見我常來此(林閒錄)
辭侍郎蒋公讌客見招
昨日曾將今日期出門倚杖又思惟爲僧只合居巖谷
國士筵中甚不宜
自題像
貌古形疎倚杖藜分明畫出湏菩提解空不許離聲色
似聽孤猨月下啼(以上西湖高僧事略)
香林洞
香林接幽洞香乳無時滴日暮白雲歸攀之不可得(宋高)
(僧詩選)
則之
則之字彝老外岡楊氏子學詩于西湖順老學
禪于大覺璉禪師有禪外集
早梅
數萼初含雪孤清畫本難有香終是别雖瘦亦勝寒横
笛和愁聽斜枝倚病看朔風如解意容易莫吹殘
雪霽觀梅
荒園晩景歛寒烟數朵清新破雪邊幽豔有誰能畫得
冷香無主賴詩傳看來最畏前村笛折去休逢野渡船
向晩十分終更好靜兼江月淡娟娟(以上中吳紀聞)
繼儒
貽顯宗上人
僧閑師更閑危坐雪堂寒白日門常掩紅塵事不干吟
終燈燼落講罷印香殘仍欲添佳致栽松近藥闌
(李蓘黃谷䜈談云沁水縣榼山寺中宋石刻九僧詩人各一首不盡佳不錄此刻在治平二年)
(十二月望日)
思雅
送王山人歸千峯
舊居千萬岑歸去獨攜琴物外情難遏雲中路再尋花
繁溪圃合柳暗野橋深想到垂綸處和苔掃竹隂(黃谷䜈談)
惠渙
送王山人歸隱
山人惟委命豈戀世塵閒干禄不得志移家住遠山醉
眠溪石靜吟倚草堂閑到想無餘事林僧日往還(黃谷䜈談)
靈澄
山居
因僧問我西來意我話山居不記年草履秖栽三箇耳
麻衣曾補兩番肩東菴每見西菴雪下㵎常流上㵎泉
半夜白雲消散後一輪明月到牀前(春花集)
顯忠
顯忠贊寕弟子
白雲莊
門外仙莊近翠岑杖藜時得去幽尋牛羊數點烟雲遠
雞犬一聲桑柘深高下閑田如布局東西流水若鳴琴
更聽野老譚農事忘却人閒萬種心(宋高僧詩選)
閒居
竹裏編茅倚石根竹莖疎處見前村閒眠盡日無人到
自有清風爲掃門(詩人玉屑)
隱岳洞(在新昌縣石城山)
融結自何時曾爲幾陵谷不見昔賢蹤空遺此巖腹一
徑斷烟榛千岑老雲木尋常人更稀虎豹暗棲宿(紹興府志)
清晦
登閣
小閣稱幽隱登臨眺晩晴暮雲埋落日寒樹夾孤城鳥
道穿山色人烟隔水聲自憐疎散意多不計浮名(宋高僧詩)
(選)
祖心
祖心號晦堂南雄始興郭氏子少爲書生出家
參黃檗南公繼其法席住隆興府黃龍寺元符
三年示寂賜號寳覺
(客齊詩話黃龍心禪師初謁雲峯悅公畱三年往依黃檗南公無所得試閱傳燈至僧問多福)
(曰如何是多福一叢竹曰一莖兩莖斜三莖四莖曲頓覺有省旋游京師南還廬山)
退黃龍院作
不住唐朝寺閑爲宋地僧生涯三事衲故舊一枝藤乞
食隨緣過逢山任意登相逢莫相笑不是嶺南能
(許彦周詩話深靜平實道眼所了非世閒文士詩僧所能髣髴)
元淨
元淨字無象於潛徐氏子住持杭州上下二天
竺賜紫衣及辨才號學徒踰萬人趙閱道蘇子
瞻秦少游皆與倡酬退居龍井聖壽院
次韻參寥懷秦少游學士
巖棲木食已皤然交舊何人慰眼前素與晝公心印合
每思秦子意珠圓當年步月來幽谷拄杖穿雲冒夕烟
臺閣山林本無異故應文字未離禪
(風月堂詩話東坡題後云辨才作此詩時年八十一矣平生不學作詩如風吹水自成文理而)
(參寥與吾輩詩乃如巧人織繡耳)
文彧
文彧號文寳大師有詩格
句
十年弓劒爲誰苦萬里山河不自由(題項羽廟吟譜)(歴代)
惠隆
惠隆有靈溪集
句
繞砌淺莎鳴促織斷檐殘雨挂遊絲(題廢宅譜)(歴代吟)
宗美
宗美有晉江集
題延福寺
倚檻寒松偃連雲一徑橫就中圖不得窗外入江聲
自題詩集
新集芻蕘六百篇冥搜疑到不還天多慙未得騷人旨
虛役身心五十年
句
浣紗舊曲何人笛一一隨風到客舟(泊吳江代吟譜)(以上歴)
維琳
維琳武康沈氏子好學能詩熙寧中東坡居士
倅杭請住徑山宣和元年崇右道教詔僧爲德
士皆頂冠師聚徒說偈而逝
(東坡志林徑山長老維琳行峻而通文麗而清)
問東坡疾
扁舟駕蘭陵目換舊風物君家有天人雌雄維摩詰我
口吞文殊千里來問疾若以偈相荅露柱皆笑出(雲麓漫抄)
題松
大夫去作棟梁材無復清隂護綠苔只恐夜深明月下
誤他千里鶴飛來
(補續高僧傳師居銅山院有松合抱縣大夫將取以治廨師知之命削皮題詩其上尉至讀其)
(詩乃止)
省回
省回住南嶽雙峯寺
辭衆偈
九十二光隂分明對衆說遠洞散寒雲幽窗度殘月
(五燈會元師於元豐六年九月十七日坐逝茶毘齒頂不壊上有五色異光)
重喜
重喜熙寧中會稽人少以捕魚爲生日誦觀世
音菩薩不少休舊不識字輒能書又能作偈頌
絶句
地爐無火一囊空雪似揚花落歲窮乞得苧麻縫破衲
不知身在寂寥中(竹坡詩話)
句
行到寺中寺坐觀山外山(遊蕺山上方院程守公闢索詩老學菴筆記)
曇秀
山光寺
扁舟乘興到山光古寺臨流勝氣藏慙媿南風知我意
吹將草木作天香
(東坡題䟦子在廣陵與晁无咎曇秀道人同舟送客山光寺客去予醉臥舟中曇秀作詩)
靚禪師
題巨商壁
去年巢穴畫梁邊春暖雙雙遶檻前莫訝主人簾不卷
恐銜泥土汚花甎(冷齋夜話)
絶句
春天一夜雨霶𩃱添得溪流意氣多剛把山僧推倒郤
不知到海後如何
(冷齋夜話靚禪師有道老宿也主筠之三峯嘗赴供民家渡溪漲靚重為溪流所䧟童子掖至)
(岸坐沙石閒垂頭如雨中鶴忽指溪作詩云云後住汝州香山無疾而化)
日益
日益保寧勇禪師法嗣
偶作
金谷春光長滿眼紅藥花梢香爛漫昨夜西風一陣寒
徧地殘芳落何限王孫醉倒不知歸猶向闌邊索金盞
(禪藻集)
可遵
可遵福州僧
佛印元公自京師還過金陵作詩贈之
上國歸來路幾千渾身猶帶御爐烟鳳皇山下敲篷詠
驚起山翁白晝眠
題湯泉
禪庭誰作石龍頭龍口湯泉沸不休直待衆生塵垢盡
我方清冷混常流(以上冷齋夜話)
道潛
道潛字參寥於潛何氏子與秦觀蘇軾遊軾守
杭卜智果精舍居之軾南遷坐詩語刺譏得罪
返初服建中靖國初詔復祝髮崇寧末歸老江
湖嘗賜號妙總大師有集
(東坡詩話僕在黃州參寥自武陵來訪館之東坡一日夢參寥誦新詩覺而記兩句云寒食清)
(明都過了石泉槐火一時新後七年出守錢塘而參寥始卜居湖上智果院院有泉出石縫間)
(甘冷宜茶寒食之明日僕與客泛舟自孤山來謁參寥汲泉鑚火烹黃檗茶忽悟所夢詩兆于)
(七年之前衆客驚歎知傳記所載蓋不妄也羅墨莊漫錄吕溫卿為浙漕屢起大獄復欲網)
(參寥參寥本名曇潛東坡改之曰道潛吕索牒勘驗竟坐刑還俗編管兖州)
經臨平作
風蒲獵獵弄輕柔欲立蜻蜓不自由五月臨平山下路
藕花無數滿汀洲
(續骩骳說參寥子常在臨平道中賦詩云云東坡一見而刻諸石宗婦曹夫人善丹青作臨平)
(藕花圖人爭傳寫)
東園
曲渚回塘孰與期杖藜終日自忘機隔林彷彿聞機杼
知有人家在水西
(冷齋夜話道潛性褊憎凡子如讐作詩追法淵明其語有逼真處曰數聲柔櫓蒼茫外何處江)
(村人夜歸又曰隔林彷彿聞機杼知有人家在翠微時從東坡在黃州士大夫以書抵坡曰聞)
(日與詩僧相從豈非隔林彷彿聞機杼者乎真東山勝游也坡以書示潛誦前句曰此吾師七)
(字詩號)
秋江
赤葉楓林落酒旗白沙洲渚夕陽微數聲柔櫓蒼茫外
何處江村人夜歸
余初入智果院蘇翰林率賓客相送者十六人各
賦詩一章用圓覺經云以大圓覺爲我伽藍身心
安居平等性智爲韻得以字
泰山屹天下四海同仰止我公命世英突兀等于是胷
中廓秋漢皎絶微雲滓當年事危言軒冕如脱屣正貴
知我希寧慚不吾以風雲果再符六翮排空起一昨厭
承明抗章求迤邐餘杭古雄藩比屋富生齒立談政可
成興不負山水雍容敦末契訪我頑且鄙大旆輝松門
禽猨亦驚喜森森門下士左右粲珠履使君道德安圭
角非所恃輭語如春風薰然著桃李今朝真勝事千載
足遺美安得筆如椽磨崖爲公紀
卜居智果荅方外
青燈殘篆夜寥寥門外秋風振葦蕭慚媿高人能見憶
爲予西望立溪橋
湖上
去歲春風上苑行爛窺紅紫厭平生而今眼底無姚魏
浪蘂浮花嬾問名
城隈野水綠逶迤裊裊輕舟掠岸過欲採芸蘭無覓處
野花汀草占春多
(風月堂詩話東坡南遷參寥居西湖智果院交遊無復囊時之盛作湖上絶句云云詩既出遂)
(有返初服之禍建中靖國閒曾子開明其非辜始還故服)
口占絶句
寄語東山窈窕娘好將幽夢惱襄王禪心巳作霑泥絮
不逐春風上下狂
(侯鯖錄東坡在徐州參寥自錢塘訪之坡席上令一妓戲求詩口占云云一座大驚自是名聞)
(海内)
夏日龍井書事
雨過千巖爽氣新孤懷入夜與誰鄰風蟬故故頻移樹
山月時時自近人禮樂汝其攻我短形骸吾已付天真
露華漸冷飛蟁息窗裏吟燈亦可親
自憐多病畏炎曦長夏投蹤此最宜青石白沙含淺瀨
碧梧蒼竹聒涼颸雲中雞犬聽難辨谷口漁樵問不知
斑杖芒鞵隨步遠歸來烟火認茅茨(以上參寥集)
題東坡墨竹贈官妓
小鳳團牋已自竒謫仙重掃歲寒枝梢頭餘墨猶含潤
恰似梳風洗雨時
(風月堂詩話坡在餘杭會客以彩牋作墨竹贈官妓且令索詩于參寥參寥援筆立就)
仲殊
仲殊字師利俗姓張氏名揮安州進士因事出
家住蘇州承天寺杭州吳山寳月寺有寳月集
(東坡志林蘇州仲殊師利長老能文善詩及歌詞皆操筆立就予曰此僧胷中無一毫髮事故)
(與之游聞殊中吳紀)(為士人嘗與鄉薦其妻以藥毒)
(之遂棄家為僧工于長短句東坡先生與之往來甚厚時時食蜜解其藥人號蜜殊喜作豔詞)
(孚草堂嘗以詩箴之竟莫能改一日造郡中接坐之閒見庭下一婦人投牒立于雨中守命殊)
(詠之口就一詞云濃潤侵衣暗香飄砌雨中花色添憔悴鳳鞵濕透立多時不言不語厭厭地)
(眉上新訴薄情)(手中文字因何不倩鱗鴻寄想伊只官中誰管閑公事後殊自經于枇杷)
(下輕薄子更之曰枇杷樹下立多時不言不語厭厭地)
潤州
北固樓前一笛風斷雲飛出建章宫江南二月多芳草
春在濛濛細雨中
題李伯時支遁相馬圖
月窟精神不受羈白雲野老太支離當時若也無人識
駿骨靈心各自知(以上侯鯖錄)
訪方子通
多年不見玉川翁今日相逢小榭東依舊清涼無長物
只餘松檜養秋風(中吳紀聞)
黃左丞席上作
瑞麟香暖玉芙蓉畫蠟凝輝到曉紅數點漏移衙仗北
一番雨滴甲樓東夢游黃閣鸞巢外身臥彤幃虎帳中
報道譙門初日上起來簾幕杏花風
(能改齋漫錄黃左丞安中守平江日會客仲殊亦與焉以疲倦先起熟寐于黃堂中及覺日已)
(曈曨矣黃因罰作此詩始放去瑞麟香安中家所造也)
京口懷古
一昨丹陽王氣銷盡將豪侈謝塵囂衣冠不復宗唐代
父老猶能道晉朝萬歲樓邊誰唱月千秋橋上自吹簫
青山不與興亡事只共垂楊伴海潮(方輿勝覽)
慎長老
慎長老廬山圓通寺僧
和東坡詩韻
東軒長老未相逢巳見黃州一信通何必揚眉資目擊
湏知千里事同風
(蘇文忠公集云子由在筠作東軒記或戲之為東軒長老其壻曹煥往筠余作一絶句送曹以)
(戲子由曹過廬山出以示圓通慎長老慎欣然亦作一絶送客出門歸入室趺坐化去)
清順
清順字怡然杭州西湖北山僧王荆公愛其詩
東坡晩年亦與之唱酬
題西湖僧舍壁
竹暗不通日泉聲落如雨春風自有期桃李亂深塢
(竹坡詩話東坡遊西湖于僧舍壁聞見小詩問誰所作或告以錢塘僧清順即日求得之一見)
(甚喜而順之名出矣余畱錢塘七八年有誦順詩者往往不逮前篇政以所見之未多耳然使)
(止于此亦可傳也)
十竹軒
城中寸土如寸金幽軒種竹只十箇春風慎勿長兒孫
穿我階前綠苔破
北山垂雲菴
久從林下遊頗識林下趣縱然綠隂繁不礙清風度閑
于石上眠落葉不知數一鳥忽飛來啼破幽絶處(以上詩人)
(玉屑)
宿天竺
昔人不可見行路多長松空遺煉丹處井榦綠苔封月
明還獨宿白雲下疎鐘夜半桂子落不知自何峯(宋高僧詩)
(選)
書景舒菴壁
大布君能著始知蠶口非冢閒容一榻身外但三衣護
戒避生草淨心觀落暉寂寥能自守今世固應稀(瀛奎律髓)
守詮
守詮一作惠詮杭州梵天寺僧
題梵天寺
落日寒蟬鳴獨歸林下寺松扉夜未掩片月隨行屨唯
聞犬吠聲又入青蘿去
(竹坡詩話余讀東坡和梵天寺僧守詮詩嘗喜其清絶過人晩遊錢塘始得詮詩乃知其幽深)
(清遠自有林下一種風流東坡雖欲回三峽倒流之瀾與溪壑爭流終不近也)
先覺
(北窗炙輠惠先覺最為東坡元章所禮為人朴野布衣草履繩椶櫚為帶時夜半起搥其法嗣)
(門索火甚急知是得句也惠覺詩渾然天成無一毫斧鑿痕雍容閑逸最有唐人風氣)
題大慈塢祖塔院
谷口兩三家平田一望賒春深多遇雨夜靜獨鳴蛙雲
暗未通月林香始辨花誰驚孤枕曉濤白捲江沙(北窗炙輠)
思聰
思聰字聞復孤山僧
(竹坡詩話聞復杭州孤山僧東坡倅杭令和參寥子昏字韻大加稱賞大觀政和閒挾琴游梁)
(日登中貴人之門久之遂還俗為御前使臣方其將冠巾也蘇叔黨因浙僧入都送之詩云試)
(誦北山移為我招琴聰詩至已無及矣)
句
千點亂山橫紫翠一鉤新月挂黃昏(竹坡詩話)
枇杷花發天欲雪黃雀不飛枝上寒
(雪浪齋日記高子勉喜吳僧聞復此句)
南越
石佛寺
松竹行纔盡香城絶世塵倚巖開半殿鑿石見全身鐘
鼓中天曉烟花上界春出門重稽首願值下生晨(宋高僧詩)
(選)
楚巒
青城山觀
靜見門庭紫氣生前山嵐靄入樓青玉壇醮罷鬼神喜
金鼎藥成雞犬靈巖下水光分五色壺中人壽過千齡
何當一日抛凡骨騎取蒼龍上杳冥(宋高僧詩選)
嬾雲
田橫墓
荒冢臨歧尚隱然春風吹綠草芊芊牧兒亂唱黃昏後
猶似悲歌薤露篇(河南府志)
道英
道英俗姓胡泉州人嗣覺照琦禪師
絶句
南北東西住險巇古巖寒桂冷依依無人到我經行地
明月清風擬付誰(補續高僧傳)
文政
文政南嶽僧
題勝業寺
山鳥無凡音山雲無俗狀引得白頭僧時時倚藜杖(南嶽)
(總勝集)
用孫
浮槎山(在廬州古傳自海浮來有梵僧過此曰此耆闍一峯也梁武帝女為尼于山建)
(道林寺歐陽公有記)
山爲浮來海莫沈蕭梁曾此布黃金梵僧親指耆闍窟
帝女歸傳達磨心地控好峯排萬仞㵎餘流水落千尋
靈蹤斷處人何在日夕雲霞望轉深(禪藻集)
雲知
雲知西湖普福院僧
鄴公菴歌
呼猨㵎西藏石筍丹桂蒼松達鷲嶺幾年陳迹絶纖埃
一旦佳名出清景山家時喜來五馬相攜款曲空嵒下
遂許誅茅結小菴異日功成伴瀟灑菴成可以資靜觀
目前直見江湖寬鄴公政簡每頻到試茶笑傲浮雲端
物外似忘軒冕貴此中深得林泉意野人陪著病維摩
游息自同方丈地芳猷從此流千載且得而今光勝槩
(咸淳臨安志普福院天福二年吳越王舊建名資嚴大中祥符元年改今額有石筍白沙泉熙)
(寧元年諫議大夫祖無擇出守于杭愛石筍之勝僧雲知結草為菴取公封國以鄴為名有歌)
宋詩紀事卷九十一
