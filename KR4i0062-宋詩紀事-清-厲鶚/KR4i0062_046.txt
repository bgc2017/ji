宋詩紀事卷四十六錢塘厲鶚撰
周紫芝
紫芝字少隱宣城人紹興中登第歴官樞密院
編修右司知興國軍自號竹坡居士有太倉梯
米集及竹坡詩話
(方萬里䟦少隱嘗謂作詩先嚴格律然後及句法得此語於張文潛李端叔)
越臺曲
玉顔如花越王女自小嬌癡不歌舞嫁作江南國主妃
日日思歸淚如雨江南江北梅子黃潮頭夜漲秦淮江
江邊雨多地卑濕旋築高臺勻曉䊋千艘命載越中土
喜見越人仍越語人生腳踏鄉土難無復歸心越中去
高臺何易傾曲池亦復平越姬一去向千載不見此臺
空有名
(方與勝覽在建康府縣西七里今尉廳後故老相傳云昔越王女嫁於此懷土思歸故越王築)
(臺以居之慰其懷土之思)
秋蘭
藝蘭當九畹蘭生香滿路紉君身上衣光明奪縑素孤
芳一衰歇凋零濕秋露佩服君子心亦足慰遲暮
弔洪氏女并兩侍兒
就死由來不自疑玉顔那爲賊鋒低了知今日投淵婦
猶勝當年斷臂妻
敵騎駸駸戰艦嬌春江漫漫濕金翹但將紅袖供歌舞
郤爲周郎笑二喬
(梁溪漫志中興死節之士固不乏而女子守節者亦多有之洪鴻父羽之女適繁昌焦洧一日)
(遇巨盜於江中欲逼之女義不受汙投江而死兩侍兒大曰宜恩小曰勻奴姓吳氏女兄弟也)
(俱有色藝亦相隨赴水死焦之甥徐伯遠傳其事竹坡周少隱為之賦二詩云云)
黃文若攜秦别駕侍兒像見過戲題二絕
能事空傳王右丞句如徐庾轉難名明眸正似溪光樣
自古無人畫得成
謝家林下小梅花不著紅藍染綘紗莫笑畫師無國手
玉肌元不愛鉛華
題錢少愚四畫
鴛浦
一點傷春恨看成兩鬢霜如今無此夢莫畫兩鴛鴦
釣雪
一作東吳去回頭又十年可憐江上雪空落釣魚船
蘭亭
事去空千載何曾有若人只應煙樹裏便是永和春
秋觀
雨足三湘岸煙含七澤秋可能無尺地分得庾郎愁
(以上太倉稊未集)
題淨空院
誰穿巨石貯清泉不見超公舊講筵龍伴白雲歸寶藏
魚隨流水下春田(咸淳臨安志)
元忠作單于下程圖
單于獵罷臥錦紅解鞍休騎荒磧中蒼駒騧駱六十匹
隱谷映坡分尾騣九駝五牛羊頗倍沙草晚牧生寒風
貴賤大小只五百執作意態皆不同二鷹在臂二鷹架
駿犬當對能争功氊廬鼎列帳幕擁鼓角未吹驚塞鴻
上山高高置烽燧毛囊貯獲閑刀弓水泉在側挹其上
長河杳杳流無窮素紈六幅筆何巧胡瓌盡妙誰能通
今日都城有别識别識共許劉元忠
許貴州出蘇叔黨樹石
老坡騎鯨上天去小坡落筆如風雨能添老樹著巖閒
為石傳神自翁語兩坡俱死真可惜君有一拳何處得
誰向九原呼此翁為我五日畫一石(以上聲畫集)
題湖上壁
寒食風埃滿客巾西湖煙雨送愁頻日高未起鳥呼夢
春晚不歸花笑人(前賢小集拾遺)
戲作小詩用少陵事
百尺寒松老幹枯韋郎筆妙古今無何如莫掃鵝溪絹
留取天吳紫鳳圖
(竹坡詩話使少陵尚無恙當為我一捧腹也)
句
設客元無琴裏曲供官尚有篋中詩
(太倉稊米集云東坡嘗言古今語未有無對者琴家謂琴聲能娛俗耳者為設客曲頃時有作)
(送太守詩者僕嘗問之其人曰此供官詩不足觀于是設客曲乃始有對戲作俳體詩云云)
關耆孫
耆孫字夀卿蜀人紹興閒進士官著作佐郎
送劉朝美侍郎歸蜀
清議久不作世無公是非秖因翻故紙不覺蹈危機東
壁夢初斷西山蕨正肥十年成底事贏得載書歸
(庚溪詩話兵部侍郎劉朝美儀鳳蜀之普州人性酷嗜書喜傳錄初以禮部侍郎攝祕書少監)
(後即真凡秘府書籍傳寫殆徧如國史之類又置副夲親自校讎至杜門絕交遷兵侍猶傳寫)
(不絕張持國之綱為副端言其書癖至曠廢職事以是罷歸蜀關夀卿以詩贈行)
(鶚按宋史劉儀鳳傳亦載此事)
劉僩
僩字寬夫吉水人沆孫紹興進士官至待制
青原臺(在廬陵郡西射圃東南隅)
春臺百尺枕蕪城傑檻層軒入紫清坐嘯風雲生畫棟
劇談河漢瀉朱甍山圍蘭若青螺遠江帶蘋州白練横
挂席會淩南斗去羽人遼海看騎鯨(豫章詩話)
陳鵬飛
鵬飛字少南永嘉人紹興進士官太學博士崇
政殿說書忤秦檜謫居惠州卒有羅浮集
(文獻通考陳氏曰秦檜子熺嘗從之游在禮部時熺為侍郎文書不應令鵬飛輒批還之熺浸)
(不平鵬飛說書崇政殿因論春秋母以子貴言公羊非是檜怒謫惠州以殁)
贈邕管察推陳仲輔
幕下誰人識杲之微聞贊畫向蓮池登樓不恨鄉關遠
拄笏只言山色竒直道自能消鬼魅高人何處不軒羲
佗年坐上話銅狄可是蓬萊清淺時(惠州府志)
唐仲友
仲友字與政金華人登紹興進士復中宏詞科
累官知台州為同官高文虎譖于提刑劾罷主
管武夷沖道觀有說齋集
遊蓋竹山(在台州臨海縣)
籃輿東出初雨收衆山捲霧奔蒼虯麥田幪幪連千疇
去年見種今有秋農家椀大即快活使君不去能無羞
春光欲盡誰挽留千林薿薿新綠柔桐花遠近澹無色
自開自落那關愁洞天為我暫晴霽使我蠟屐窮冥搜
天門發秀萬馬下水口離立羣峰稠瀑泉對面瀉絕壁
寶劍卻倚丹鳳樓溪聲噴薄雷震動石色古怪神剜鎪
洞門谽谺風颼颼香爐峰下蛟龍湫中岑特秀小為貴
左右旌節森戈矛幾時祕奥一日睹談笑指示君知不
精廬但欲占勝處專事棟宇非良謀飛閣跨水納佳氣
突兀殿堂居上頭軒忩高下有竒致洗滌肺腑明雙眸
我將于此棲羽流鳳笙鶴駕應來遊丹成一舉淩九州
下視濁世如浮漚靈祠欵謁路阻修層巖傾澗邃且幽
經營輪奐亦未就揮金爾助何湏求晩雲漠漠鳴雨鳩
僕痡泥滑吾欲休虹橋列炬趣歸騎城鼔已報初更籌
追攀别乘聊復爾乘興何如王子猷習池不為倒載去
兒童不用拍手攔街謳(赤城志)
折彦質
彦質字中古雲中人涇原帥可適之子紹興閒
官樞密使爲趙鼎所薦秦檜指爲黨謫昌化軍
後移郴州復官
過太平州拜李端叔遺像
東來遂數月弛擔已渺茫猶喜菑患身獲登先生堂肅
衣拜遺像依然雙頰光宛若侍坐側妙語發天藏厄窮
出天意人理難度量所幸言不朽與世爲文章齎此復
何恨私淑良不忘小郎出見我問知雛鳳凰他年起門
戶塵滓濯秋陽世事幾變滅人生眞黃粱置之不足道
感慨涕淚滂我行方有程墳山空相望
䟦浯溪造極圖
浯溪未到已登臨筆力能窮造化心我是零陵新逐客
披圖一一可追尋
䟦湘西清絕圖
與山分淺正傷神蠟屐明朝陌上塵誰寫湘西清絕景
巧移林壑慰行人(以上聲畫集)
湘山
寓久渾忘客臨行似别家途窮身更怯秋老鬢先華生
計黃茅合歸期碧海賖湘山今夜雨留我意無涯(桂林府志)
超然亭
超然亭上鬢毛斑浩蕩秋風小立閒豈為詩情堪過海
秖緣腳力要尋山峭峰斷續天容缺高壘縈紆地勢慳
回首不堪東北望桂林萬里是秦關(粤西詩載)
謝許君瑶
東坡遺物来歸我兩手摩挲思不窮舉取吾家阿堵物
愧無青玉案酬公
(廣東通志東坡移廉州以茶盂惠許君瑶後為折樞密所得有詩謝許云云)
何耕
耕字道夫紹興中守蜀之嘉州有惠政與何逢
原孫松夀宋誨號四循良民繪像祀之
青羊宫(按趙閱道成都記載官乃老子乘青羊降其地今有臺存焉)
一再官錦城咫尺望琳宫未始得得来正墮役役中今
朝弄晴雨策蹇隨春風頗愛意象古停驂小從容縹渺
百尺臺突起凌半空憑闌俯修竹決眥明孤鴻信哉神
仙宅不受塵垢蒙稽首五千言衆妙一以通静觀萬物
復豈假九轉功區區立訓詁亦哂河上公癡人慕羽化
心外求鴻濛要騎白鶴背往訪青羊蹤
題龍華佛閣
西川鑿山三大像突兀皆在江之湄修覺九頂見略盡
獨此恨未瞻容儀朅来勝地了疇昔輕軒瘦馬相追隨
百尺金軀信雄傑三乘寶閣何瑰竒燃犀不用照幽鬼
擊鼔自合趨馮夷前人開創願力廣下與舟楫扶傾危
六月灘濤劇奔吼一分性命争毫釐篙工落膽行者泣
弹指乞活天人師人心狎水水多禍佛力在人人不知
慈悲但作布施想江神雖怒將何為
普通山距府東十數里青州禪師洪杲道場也自
龍華歸過之棟宇頽落僧徒鄙野良為可惜是夜
雨大作因書所聞所見為長韻
錦城之東山培塿突起伽藍壓山口入門氣象頗不凡
在昔規模定非苟黃絹碑詞著眼看青州老衲知名久
自披榛徑結茅屋不翦霜華散蓬首市門有女捧巾盥
衣裓無花生穢垢至今一轉鶺鴒語散作諸方獅子吼
祖燈寂寞何人繼窣堵岧嶤惟鬼守法席草長深沒膝
僧榻屋穿光見斗似聞占籍多衍沃合選名緇振頽朽
我来不覺三歎息眼底盡空諸所有自開麄席掃塵坌
聊寄閒眠憩奔走夢回中夜雨鳴檐卧聽東風寒入牖
明朝散步轉山脊好語相呼聞野叟抽芒巳見麥翻浪
𢷬麨懸知香滿手湏臾日影散林樾絢練春光被花柳
僕夫催歸屢不應景物殊佳寧忍負出山騎馬更躊躇
乘暇應湏重載酒(以上成都文類)
李彙
彙紹興中添差台州通判
游九鎖山
何人能識洞中天勝地興從漢武年石作雙門標俗駕
路為九鎖折溪泉四山松檜相廻合五洞煙霞暗接連
浮世功名何日已挂冠来結此山緣(洞霄詩集)
鄭昌齡
昌齡紹興中太府寺主簿
李忠定公挽詩
炎圖第一相蕭公王謝風流愧下風力正君臣先偽楚
不將金帛問和戎輸忠自昔忘夷險注意如今見始終
駐馬佳城天莫問寒空慘淡沒孤鴻(梁溪集附)
吳岡
岡紹興中閩縣尉
李忠定公挽詩
夢卜庸真相艱難倚大儒英風起衰懦直氣懾姦諛琳
館終高臥燕然漫壯圖哀榮看贈典猶足慰寰區(梁溪集附)
頓起
起汝南人紹興中提點西川刑獄
贈成都寓舍賢婦二喻詩
嘗聞趙清獻恤孤慰亡友至今西蜀人談美不容口二
喻出儒家清貧一無有零丁依老母破屋僧堂後相對
誦詩書未嘗窺戶牖圭折玉彌方山寒松更茂縣宰初
聞名咨嗟為之久從容語其配夫人曾見否長者二十
三次亦十八九青裾長蔽膝荆簪短在首我欲效清獻
言不為人取近於吾邑中選壻得豪右夫人相宰意魚
蔬薦尊酒屈致二喻来呼名老與夀(長曰安夀次曰安老)女子當
有行詩稱遠父母飢寒日月長蓬蓽風雨漏大喻前致
詞灑淚濕衣袖荷德固巳深緘情亦湏剖上言親未葬
心欲土自負下述妹未笄&KR1137;&KR1137;無傅姆還家復獻書自
叙貧且陋鉛華世所悦銅臭非吾偶肻效閭閈閒碌碌
逐雞狗世無梁伯鸞應嫌孟光醜孔明若再生承女甘
箕帚陳義一何高夫人驚拊手至今書槀在光輝射星
斗董子慕高風喜曰真吾婦吾親雙白髮吾弟室未授
睠言姊妹賢可以相先後五兩幣雖輕意則千金厚輜
軒雙造門觀者競奔走女子尚能爾男兒宜自守重䀻
或不来豈欲終畎畝畜德尚未充高位亦虛受寄語事
君者慎勿輕去就(成都文類)
范浚
浚字茂明蘭溪人紹興閒舉賢良方正以秦檜
當國不起學者稱曰香溪先生有集
讀長門賦
阿嬌負恃顔姝好那知漢帝恩難保一朝秋水落芙蕖
幾歲長門閉春草自憐長世等前魚舊寵全移衛子夫
獨夜不眠香草枕東箱斜月上金鋪曉驚永巷車音近
失喜疑君枉瑶軫臨風望幸立多時卻是輕雷聲隱隱
年年織女會牽牛百子池邊侍宴遊自從一落離宫後
無復穿鍼更上樓
淩霄花
栽松待成隂種漆擬作器人皆笑艱拙往往得後利君
看植淩霄百尺蔓柔翠新花鬱煌煌照日吐妍媚風霜
忽搖落大木亦凋瘁視爾託根生枯莖無殘蔕先榮疾
蕭瑟物理固難恃淩霄亟芳華衰歇亦容易(以上香溪集)
馬純
純字子約自號樸&KR0554;翁默之孫紹興中為江西
漕隆興初以太中大夫致仕居越之陶朱鄉有
陶朱新錄
題能仁寺壁
十年衰病卧林泉鵷鷺羣飛競刺天黃紙除書猶到汝
固知清世不遺賢
(會稽志僧宗昂住會稽能仁寺有故相寓寺中巳而復相宗昂被敕住持郎官馬子約題詩法)
(堂壁)
吕愿中
愿中字叔恭紹興中知静江府
(宋史秦檜傳静江府驛名秦城愿中率賓僚賦秦城王氣詩媚檜由此得召)
郡守吕叔恭以甲戍季春七日游中隱嵓山水膏
肓之興未巳後兩日再拉機宜劉子思監州朱國
輔經屬陳朝彦同至新洞所見愈竒真所謂倒餐
甘蔗聊書五十六字
爽塏虚明小洞天巉嵓垂乳類鋒銛薰風習習来三面
夏雨蕭蕭欠一檐指顧羣山勞應接徘徊歸騎縱觀瞻
門前綠水泓澄淨底處應湏是谷簾(桂勝)
蔣璨
璨字宣卿宜興人之竒從子紹興中以集賢殿
修撰知蘇州除敷文閣待制提舉洪州玉隆宫
沖寂觀去南莊數里肈建於有唐逮今數百年中
閒衰弊吾家曾祖太傅公為司出納且主盟興起
之相繼累世不墜兵火之後殿宇久廢弗理房舍
荒寂璨今再至不勝感歎故作二詩紹興甲子季
秋某拜呈
兔井橋邊鷁首横過逢仍怯近鄉情路人失喜交頭語
鄰犬何知掉尾迎重到雲房驚落寞直湏金闕早崇成
百年香火追先志始信吾宗世濟榮
慣見琳宫全盛時朅来荒梗倍傷悽虛堂不復瞻遺蹟
(自注先考通奉書壁在八蔣院今不復存)敗壁纔容覓舊題(自注伯考樞密太師題三史院)
(僅留數字)帝傅前修皆榘矱雲孫後裔合攀躋興衰補弊應
商略徙倚修廊日欲西(式古堂書考)
丁宣(一作卜)
宣字宗旦延陵人紹興中處州通判
仙都山
世上洞天三十六縉雲第二十九區古木參天駕雲屋
總真靈跡號仙都獨峰壁立三千尺凌空聳翠屹然孤
仰瞻絕頂煙嵐際曾開菡萏名鼎湖舊說軒轅駐車轍
雲軿風馭經此涂石釜烹煉丹砂就乘龍帝鄉在湏臾
紫虚碧落超塵世侍臣無路攀龍鬚唐朝天子仙李裔
德格天心来瑞符祥煙嘉氣慶雲布山中九轉萬歲呼
步虛(一作櫩)對峙雲斷續東西互竦高下殊澗邊幽徑登
鳥道上有鏡巖如方壼崖中乳水瀝嵌罅滴石成穴如
仰盂水一晝夜斛加半潦不泛溢旱不枯魯望曾記周
景復絕粒餐霞黃老徒棲真妙入懸珠會八十年餘隱
此居千古寥寥桑海變仙跡縹緲還有無石門瀑布雖
云好此閒殊甚未昜居特然造化鍾神秀虎頭妙手亦
難圖(仙都山志)
胡升
升字子上括蒼人紹興閒官湖北提舉
仙都山
鼎湖不可見巍然但孤峯特立亘萬古氣壓諸山雄黃
帝久得仙游行跨飛龍至今世俗傳尚指輦路通頗如
昇天檜追求白鹿蹤常言貴荒唐厥見真兒童顧惟此
山竒實宜仙所宫水聲来泠風和以萬本松客枕久未
穩笙簫滿虛空頗疑九成音不在二典中但恐蚩尤旗
曄曄舒長虹雖能獨不死忍視斯民窮君看涿鹿戰萬
古蒙其功鼎湖何足道帝德彌蒼穹(仙都山志)
程元祜
贈朱童子虎臣(浮梁人年九歲紹興閒武殿試十二矢中九的講孫子兵法諸葛八)
(陣圖賜金帶武状元補承信郎)
我聞汪錡生列國能執干戈衛社禝孺子可教繄復誰
張良授書為帝師寥寥厥後不復繼棘門老將反兒戲
邇来忽得朱虎臣九歲知兵及古人僕姑十上九破的
玉帳亡書咸誦臆壘石布作常山蛇指陳八陣横復斜
天姿安勇亞二子腦脂壯士應羞死虎生三月定欺牛
勿謂渠小將何求志在竒功平禍亂自許多多而益辦
欲造天閽試所長中興君相正明良拔萃為將上不惜
好奬此郎明勸激凌烈九歲初無謀猶呼虎子封亭侯
觀君頭頷合食肉膽大于軀早驚俗皇家祐武喜逢時
洗眼行看得意時(饒州府志)
張表臣
表臣字正民右承議郎通判常州與晁以道遊
紹興中為司農丞有珊瑚鉤詩話
觀高郵寺壁曹仁熙畫水
曹生畫手信有神豪端風雨生奫沄波濤不合来翻屋
鮫鰐何湏欲噬人湯湯此水勢方割陽侯鬱怒馮夷搏
鼇擲鯨呿海岳驚霧塞雲昏光景薄開元將軍愛驊騮
權竒滅沒隘九州時危此物豈易得寫此尚可銷人憂
末有乃孫能畫水逋客見之心欲死雷奔電擊走中原
魚怖龍愁寧忍視先生道眼高崑崙聊將妙語破迷津
中流險絕待舟檝四海浩蕩湏經綸我衰甘作淮海客
身脱垂涎頭雪白驚心未定畏崩湍欲覓平波泛家宅
此身端的老江湖雨笠烟蓑是所圖他年但飽揚州米
今日寧論甓社珠(珊瑚鉤詩話)
題睢陽雙廟
漁陽突騎滿關東百戰孤城挫賊鋒唐室興亡繋公等
九原可作更誰從
(珊瑚鉤詩話睢陽雙廟俗謂之五侯廟蓋南雷賈與同功皆受封爵亦作其像于廊廡耳古今)
(歌詠唯王荆公黃豫章為警策予官宋城題詩自以為無媿前人)
聽琵琶
白鴿潛来入紫槽朱鸞飛去唳青霄江邊塞上情何限
瀛府霓裳曲再調謾道靈妃鼓瑶瑟虚傳仙子弄雲璈
小憐破得春風恨何似今宵月正高
(珊瑚鉤詩話客有獻李衛公以古木者云有異公命剖之作琵琶槽其文自然成白鴿予嘗語)
(晁次膺曰公綠頭鴨琵琶詞誠妙絶蓋自曉風殘月之後始有移船出塞之曲然某亦曾有一)
(詩云云公曰詩亦不惡)
和陳叔易就晁以道求長松
暫隱嵩高六六峯未乘雲氣御飛龍自餐白石求黃石
更採長松寄赤松
句
碧藕連根絲不斷紅蕖著子意何多山塘莫車水梅
雨正分龍(婺州道中)(珊瑚鉤詩話)
鄭望之
望之字顧道彭城人官吏部侍郎僑居上饒
(揮塵後錄舅氏曾宏父生長綺紈而風流醖藉聞于搢紳長于歌詩膾炙人口紹興中守黃州)
(有雙鬟小顰者頗慧黠宏父令誦東坡先生赤壁前後二賦客至代謳人多稱之後歸上饒時)
(鄭顧道呂居仁晁恭道俱爲寓客日夕往來顧道教其小獲亦爲此技宏父顧鄭笑曰此眞所)
(謂效顰也)
除夕
可是今年老也無兒孫次第飲屠蘇一門骨肉知多少
日出高時到老夫
(清波雜志鄭顧道侍郎居上饒享高夀嘗見其除夕小詩親筆云)
何偁
偁字德揚龍泉人紹與甲科爲吏部郎官除福
建提舉有玉雪堂小集
王文孺臞菴
多羨王居士心閒事事幽山從天末見江近枕邊流春
圃千葩秀霜林百果收更能窮物理濠上看魚游
柳外長虹臥江邊小市圓水搖千嶂影窗納五湖天隔
岸誰家圃開帆何處船非關臺榭好此地最堪憐(吳郡志)
蒙與義
王文孺臞菴
一島風煙水四圍軒亭窈窕更幽竒眼中泉石論溪買
行處壺觴逐境移勌馬虺隤前日路寒松偃蹇舊年枝
自嗟老去殊癡絕一月春愁廢作詩(吳郡志)
李彌正
彌正連江人彌遜之弟官吏部郎兼史館
王文孺臞菴和祝鎰韻
勞車發危坂勌艘失飛湍滔滔褦襶子疾走殊未闌鶴
仙擺名宦結廬松江干笑拍萍風浮瞬視草露溥圖川
不媿輞序谷寧先盤門豈俗駕拒室無哀筝弹按行松
菊閒澹然有餘歡蓮巢衆香聚浮天百憂寬秋光斂洲
渚暮翠籠峰巒我来挾良朋道故盟未寒鍊顔仰孤標
耐久同蒼官終當役薪水刀圭卻衰殘(吳郡志)
徐作
王文孺臞菴
藜莧幽人室丘園隱者居一原青嶂合萬木綠隂疎手
把歸田賦腰懸種樹書桑麻連畛秀網罟入溪漁(吳郡志)
程敦厚
敦厚字子山眉山人紹興閒官中書舍人附檜
坐謫
(朝野遺記程子山為中舍時秦檜善之一日呼入内閣坐候終日獨案上有紫綾褾一冊書聖)
(人以日星為紀賦末有類貢進士學生秦塤呈文采豔䴡子山兀坐静觀幾成誦及晩竟不出)
(乃退子山叵測也又數日差知貢舉乃大悟以此命題乃孫果首選)
王文孺臞菴
壁上煙蘿子忩前鴻素書短籬開窈窕嫩竹轉扶疎世
事霜前葉聲名澗底樗柴桑陶靖節日暮荷歸鉏(吳郡志)
惜海棠開晩
今年春色可勝嗟二月山中未見花長憶去年今夜月
海棠花影到忩紗(海棠譜)
題陳閎中畫明皇太真聯轡圖
並轡春風禁籞遊外閒底事上心頭騎驢後日嘉陵道
料得君王始欲愁(高似孫緯略)
曾惇
惇字宏父紆之子紹興中守台州黃州有詩集
獻秦益公絕句(紹興壬辰既罷三大將議和曾守黃州作)
黃泥坂下雪猶深赤壁磯頭江欲平驛吏西来聞好語
番人巳出蔡州城
和戎詔下破羣疑無復旄頭彗紫微屈指銷兵宜有報
先看長樂板輿歸(能改齋漫錄)
題東湖
三年領客醉東湖欲去猶攜竹裏廚誰解挽留狂太守
風荷十頃翠相扶(赤城志)
龍溪新亭
懷玉知名寺諸峰翠插天凌雲飛略彴照水舞蜿蜒午
日孤穿履新涼定著鞭更湏煩惠遠小立虎溪邊(廣信府志)
向滈
滈字豐之紹興閒為萍鄉令有樂齋詞
莞爾堂夏日偶成
槐影參差日轉廊時看野鳥下横塘閒忩綠映篔簹淨
流水紅浮菡萏香座有琴觴真道院徑通花木似禪房
文楸珍簟珠簾裏與子同消夏日長(袁州府志)
陳仲平
仲平紹興中知瓊州軍
吏隱堂(在瓊州城北隅仲平建李光命名)
海山地僻少迎將心逸身閒白日長儘欲吟哦追沈謝
不求名迹擬龔黃旋移泉石成雲壑時引笙歌入醉鄉
吏散簾垂公事省清風一榻傲羲皇(廣東通志)
葉黯
黯字晦叔嘗除敕令所刪定官紹興中為福建
帥屬
和洪容齋鎖院作
文章萬言抵杯水世上虛名徒爾耳我常自笑一生癡
那更將癡笑羣子大屋沈沈餘百年到今所閱知幾士
看渠得失自偶然其閒悲喜從何起君聞我言亦大笑
為說萬事總如此(缺兩句)急湏了卻公家事門外不知
春有幾(缺三句)飛雨時聞打忩紙他年萬一復相從未
必從容今日似
送容齋自福倅滿歸
一門伯仲知誰似四海文章正數君何事與予如舊識
由来于世兩相聞閒官各喜光隂賸勝地空多物色分
忽復翻然從此去便應變化上青雲
此地相從驚歲晩登臨况是客歸時卻將襟抱向誰可
正爾艱難唯子知情到中年工作惡别于生世易為悲
梅花盡醉清江上黯澹西風凍雨垂(以上容齋三筆)
張昌
昌字師言紹興中以參知政事出知潭州
遊真源宫
漠漠山雲閣雨離離澗草搖風看處行穿空翠不妨小
駐孤笻
木末輕風索索雲邊小雨斑斑行盡丹霞林樾皖山下
看灊山(宋藝圃集)
郭浩
浩字充道順德軍中安堡人涇原鈐轄成之子
充渭州兵馬都監紹興中歴金房開逹州經略
安撫使樞密院都統制卒贈檢校少師諡恭毅
隴口作
隴口山深草木荒行人到此斷肝腸耳中不忍聽鸚鵡
猶在枝頭說上皇
(蓉塘詩話建炎筆錄云浩按邊至隴口見紅白二鸚鵡鳴于樹間問上皇安否浩詰其因蓋隴)
(州歲貢鸚鵡徽宗置在安妃閣教以詩文及宣和末使人發還夲土二鳥猶感恩不忘浩因賦)
(詩)
陳煥
煥字少微博羅人紹興中特科調高要簿
梅花
雲裏溪橋獨樹春客来驚起曉妝勻試從意外看風味
方信留侯似婦人(肈慶府志)
李若川
若川字子至紹興中江南東路轉運判官乾道
初以吏部尚書使金
途中阻雨
高雲無急雨飛灑如絲輕幽人動羇思冐雨登歸程風
来曉烟亂雲破春山明眷言憩荒館我懷有餘情壺中
載濁酒飲罷還自傾酒盡興不盡關關山鳥鳴
理舟
為客始逾月迢迢若經年晝永空館寂古木參雲烟我
生聞道淺未能超世緣念此方寸地憂来相縈纏今晨
動幽興沙岸泊歸船岸遠望不極歸思隨長川
村社歌
清曉鼕鼕鳴社鼓前村後村走兒女田家醵錢共賽神
謝神時晴復時雨案有肴酒爐有香老巫禱祝躬案傍
願得年年被神福秋宜稻榖春宜桑人淳禮簡酒無數
歌笑喧闐日將暮田翁攲側醉歸来山頭明月山前路
(以上前賢小集拾遺)
司馬伋
伋字季思紹興中官處州通判淳熙中以敷文
閣待制守蘇州
(老學菴筆記紹興末謝景思守括蒼司馬季思佐之皆名伋劉季高以書與景思曰公作守司)
(馬九作倅想郡事皆如律令也聞者絕倒)
點易亭(在舊治南園)
洞天占勝作新亭曲檻危簷揖翠屏四顧風烟入懷䄂
一灣溪水抱沙汀羽人不見論平昔雙鶴猶存舊典型
幸得官閒成吏隱何妨續說舊羲經(處州府志)
送汪尚書大猷歸鄞
憶昔銓衡地為郎得並遊惟公合明陟顧我分夷猶功
業行將遂軒車去莫留祠庭固誠請帝眷益綢繆
日者真竒中春風畫鷁行東山湏繼起南浦獨傷情越
岸江山䴡都門祖道榮里閭高臥際趣詔逐追程(寧波府志)
陳克
克字子高臨海人紹興中為敕令所刪定官自
號赤城居士僑居金陵有天台集
(李庚䟦云刪定余鄉人也詩多情致詞尤上軍三朝北盟會編紹興七年命吕祉節制淮西)
(馬辟陳克子高為參謀子高欣然應其辟葉夢得曰吕安老非馭將之才子高詩人非國士也)
(勸止之不從夢得贈以詩曰解談孫破虜那厭羽征西克留其家以單騎從軍後&KR1073;瓊之變終)
(于不免)
代王正平從諫掾乞畫凭肩美人扇子二首
道人已悟孩提事棄擲泥兒壊紙鳶聞道近来都識破
丹青便面亦輕捐
難陀已幻登伽女童子猶參蘇密多正士逡巡不應受
可能分供病維摩
䟦趙朝議江行初雪圖
我夲孤舟蓑笠翁雪崖烟樹一生中如今不向江湖去
鬭艦旌旗照水紅
謝曹中甫惠著色山水抹胷
曹郎富天巧發思綺紈閒規模寶月團淺淡分眉山丹
青綴錦樹金碧羅烟鬟爐峰香自湧楚客杳難攀政宜
林下風妙想非人寰飄蕭河官步羅抹陵九關我家老
孟光刻畫非妖嫻繡鳳褐顚倒錦鯨棄榛菅忍將漫汗
澤敗此修連娟緘藏寄書篆曉夢生斕斑
曹夫人牧羊圖
日長永巷車音細插竹灑鹽紛妒恃美人零落涇水寒
雨鬢風鬟一揮淚柔毛&KR0766;&KR0766;與人羣兒女恩怨徒紛紛
洞房那復知許事但畫遠牧連空雲檞葉飄蕭晚風勁
羖䍽相追寒鵲並短童何處沙草深族走羣飛各天性
向來鞍馬曹將軍文采斑斑今尚存林下美人更超絕
新圖不作五花文(以上聲畫集)
瑞香
佳人在空谷雙星思銀河契闊不自命盛時豈蹉跎娟
娟匡廬秀如此粲者何幽忩下團圞微風自婆娑寂寥
千載初戢戢蓬艾多何階計方便千金聘綺羅赤闌青
篾舫丁寧護根窠泥沙亦天幸扳聯入宣和誰令蘭蕙
徒憔悴守巖阿(苕溪漁隱叢話)
陽羡春歌
石亭梅花落如積吐&KR3960;斕斑竹茹赤祝陵有酒清若空
煮稬蒸魚作寒食長橋新晴好天氣兩市兒郎櫂船戲
溪頭鐃鼓狂殺儂青蓋紅帬偶相值風光何處最可憐
邵家高樓白日邊樓下遊人顔色喜溪南黃帽應羞死
三月未有二月殘靈龜可信渰水乾葑草青青促歸去
短簫横笛說明年(咸淳毘陵志)
返魂梅次蘇藉韻
誰道春歸無覓處眠齋香霧作春昏君詩似說江南信
試與梅花招斷魂
老夫粥後惟眈睡灰暖香濃百念消不學朱門貴公子
鴨爐烟裏逞風標
漫道君家四壁空衣篝沈水晚朦朧詩情似被花相惱
入我香匳境界中(香乘)
句
淚眼生憎好天氣離腸偏觸病心情(贈别)
(許彦周詩話韓偓温庭筠未嘗措意及此)
鳥聲妨客夢花片攪春心(西溪叢話)
臨春結綺今何在屹立巉巉終不改可憐江總負君恩
白頭仍作北朝臣(三品石)(苕溪漁隱叢話)
姚寬
寬字令威宏弟嵊人以父舜明任補官權尚書
戶部員外郎樞密院編修官有西溪集
春晴
風雨惜春殘新晴為啟關白雲歸去盡還我舊青山(後村)
(千家詩)
春暮送碧雲闍黎歸靈巖
歸意太悤悤逢春去住中澹香花濕雨薄影絮行風覓
句愁何許談玄學未窮因緣知有處秖莫恨飄蓬(詩林萬選)
天台夜雨
瘴海遠黏天山城入暝烟春潮生蛤暈夜雨長蝸涎燈
几花時落風簾客未眠平生懷此地今夕意茫然(天台山志)
古博嶺(在越城西)
北風獵獵駕寒雲低壓平川路欲昏人馬忽驚俱辟昜
一聲乳虎下前村
宿太雄寺(在諸暨縣)
解榻無凝塵雲房愜幽素清寒薄衾枕微凉散庭戶夢
彼流水聲鉤簾捲山霧時與静者俱為擬湯休句(以上紹興)
(府志)
姚宏
宏字令聲剡人舜明子宣和中在上庠南渡後
初任監杭州税調知衢州江山縣秦檜以宿怨
追赴大理而死
夢筆驛(江淹舊居)
一宵短夢驚流俗千載高名挂里閭遂使晚生矜此意
癡眠不讀半行書
(庚溪詩話云可警後學)
錢端禮
端禮字處和臨安人徙台之臨海惟演四世孫
少師忱之子以恩補官孝宗朝累除參知政事
兼權知樞密院事出知紹興府卒諡忠肅
題米元暉瀟湘圖
畫手自高前軰雲山已屬吾曹若會瀟湘物色便合醉
讀離騷(郁氏書畫題䟦記)
劉岑
岑字季高吳興人高宗朝官徽猷閣待制嘗知
鎮江
(皇宋書錄劉公能書縱逸而不拘舊法蓋有自得之趣有娑嚩齋號柯山)
(齊東野語紹興以來文散階皆有左右字以别有無出身惟嘗犯贓者則去之劉季高得罪秦)
(氏坐贓廢後復去其左字季高署銜不以為媿也)
貞女祠
貞女巳云遠芳名聞至今烟波瀨江上松栢古祠深暮
色留殘照悲風動遠林謫仙文不死讀罷為霑襟(貞烈集)
李茂之
茂之邵武人忠定公綱之子自稱蕭然羈客
侍家君詣洞霄宫道出天竺山紀興
九里松隂路三天竺國山日蒸巖霧紫花點石苔斑谿
盡寺方到雲深僧獨還吟行隨杖履蹤跡出人間(天竺寺志)
劉韞
韞字仲固韐之弟以門蔭入仕
(建寧府志仲固歴倅三州典二郡歸隱于崇安縣南所居有家山堂拙致堂昉齋仙人方丈龜)
(峯樓月波臺積芳園藥圃春谷香界晚蔬秋香徑曲池軒前村秀野朱晦翁為作十五詠以紀)
(其勝)
場南寺
曉起隂霾喜絕收急忙扶酒為春留落花千點野亭寂
啼鳥一聲春事幽施食臺高禽易啄長明燈暗鼠潛偷
山僧摘茗吹茶竈留客殷勤學趙州(建寧府志)
劉子翬
子翬字彦沖號病翁崇安人韐季子以蔭補承
務郎除通判興化軍尋以宿疾辭歸與胡憲劉
勉之講學學者稱為屏山先生有集
吳傅朋游絲書歌
圓清無瑕二三月時見游絲轉空闊誰人寫此一段竒
著紙春風吹不脱紛紜糾結疑非書安得龍蛇如許臞
神蹤政喜縈不斷老眼只愁看若無定知苖裔出飛白
古人妙處君潛得勿輕漠漠一縷浮力遒可挂千鈞石
眷予弟兄情不忘軸之遠寄悠然堂謝公遺髯凛若活
衛后落鬒搖人光翻思長安夜飛蓋醉哦聲落南山外
亂離契闊四十秋筆意與人俱老大政成著腳明河津
外家風流今絕倫文章固自有機杼戲事豈足勞心神
(容齋三筆吳傅朋游絲書賦詩者以百數劉彦沖古風一篇尤為馳騁痛快且卒章含譏諷正)
(中傅朋之癖)
聞筝
月高夜鳴筝聲從綺忩来隨風更迢遞縈雲暫徘徊餘
音若可玩繁弦互相催不見理筝人遥知心所懷寧悲
舊寵棄豈念新期乖含情鬱不發寄曲宣餘哀一弹飛
霜零再撫流光頽每恨聽者稀銀甲生浮埃幽幽孤鳳
吟衆鳥聲難諧盛年嗟不偶況乃容華衰道同符片諾
志異勞事媒棲棲牆東客亦抱淩雲才
遊朱勔園
晨暉䴡丹極翼翼侔帝居向来堂上人零落烟海隅聯
翩際時會振跡皆刑餘閨帷尚帝主皂隸乘軒車流威
被東南生殺在措呼樓船載花石里巷無袴襦至今江
左地風雲亦嗟吁叨榮巳過量受禍如償逋荒凉戟門
路尚想冠蓋趨客船維岸柳鄰人罾池魚徘徊極幽觀
曲折迷歸途夜月扃綺戶春風散羅裾繁華能幾時喪
亂實感予曹鄶予何譏此曹真人奴
汴京紀事
空嗟覆鼎誤前朝骨朽人間罵未消夜月池臺王傅宅
春風揚柳相公橋
篤耨清香步障遮並桃冠子玉簪斜一時風物堪魂斷
機女猶挑韻字紗
萬炬銀花錦繡圍景龍門外輭紅飛凄涼但有雲頭月
曾照當時步輦歸
橋上遊人度鏡光五花殿裏奏笙簧日曛未放龍舟泊
中使傳宣趣鄆王
磐石曾聞受國封承恩不與倖臣同時危運作高城礮
猶解捐軀立戰功
梁園歌舞足風流美酒如刀解斷愁憶得少年多樂事
夜深燈火上樊樓
倉黃禁陌夜飛戈南去人稀北去多自古黃沙埋皓齒
不堪重唱蓬(上聲)蓬歌
輦轂繁華事可傷師師垂老過湖湘縷衣檀板無顔色
一曲當年動帝王
(瀛奎律髓云不減唐人)
題胡原仙山居
寂寂臨湖屋湖風為掩門鳥聲幽谷樹山影夕陽村好
事長留客雖貧亦置尊平生枯淡意出此有誰論
泊舟
莽莽荒淡岸回回亂石灘雨寒收市早風急泊舟難㝢
縣兵猶鬭乾坤網正寬殷勤囑龍劍莫久卧波瀾
開善寺
寒聲蕭蕭霜葉秋石路磽确穿林幽雲横遠岫若平斷
風約小溪如倒流偶經名藍亦終日喜有勝士同兹遊
移牀果茗咄嗟辦杖屨欲歸仍更留
悠然堂(在崇安潭溪)
吾廬猶未完作意創此堂悠然見南山高風邈相望賓
至聊共娛無賓自徜徉
宴坐巖(在潭溪)
青青榹樹林下蔭蒼蘚石幽人宴坐時懷抱忘其適不
見暮樵歸寒山雨中碧(以上屏山集)
陳晉錫
晉錫明州人紹興十二年進士
題衆樂亭
神襟百慮不容侵勝槩乘閒偶訪尋趺坐豈無觀水術
臨流應有濟川心斂將蓬島溶溶氣散作陽春字字金
郢曲調高人寡和微生何敢綴雄吟(乾道四明圖經)
宋詩紀事卷四十六
