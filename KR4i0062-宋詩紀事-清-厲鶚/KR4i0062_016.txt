宋詩紀事卷十六錢塘厲鶚撰
蘇寀
寀字公佐磁州滏陽人舉進士神宗朝累官給
事中知河南府
和趙閱道游海雲山
笙歌揭虚閣帷幕帀春池且與民同樂都忘天一涯舊
遊嗟倏忽故步喜追隨陌上人如堵歸鞍莫載馳(成都文類)
吕夏卿
夏卿字縉叔晉江人慶歷二年進士調江寧尉
用薦為編修唐書官書成遷直祕閣同知禮院
熙寧初遷兵部員外郎知制誥出知潁州卒
(泉州府志初歐宋二公典領唐史十七年書始成凡預載筆者皆一時高選前後十餘人遷徙)
(不常唯夏卿與范鎮自發凡訖于絶筆夏卿又纂新書紀志傳義例摘二公繁文闕誤目為唐)
(書直筆新例一卷唐兵志三卷又集天下碑刻為唐文獻考歴代氏族譜志為古今世系表)
春陰
海棠隂淺日黃昏畫閣輕寒繡被温春夢醒來能記否
賣花聲過忽開門(後村千家詩)
陳襄
襄字述古候官人慶歴二年進士歷官知制誥
直學士院知陳州徙杭州以樞密直學士知通
進銀臺司兼侍讀判尚書都省卒贈給事中有
古靈集
送關都官致仕
鴻雁于飛送關公也公能以禮致仕惜其有老成德
不衰不養于朝天子不用古禮畱之故作是詩也
鴻雁于飛歸戾于澤君子于田亦適維則旅力不愆曷
云其極庶民之耋職自為愚君子之耋其德有濡旅力
不愆曷云其劬有堅松栢君子斧之有實秠稷農夫有
之天子有老曷其與歸野有白駒來食我麰君子之往
胡為不畱我心悠悠為天子之憂
幽齋
幽境絶塵蹤莓苔上粉墉秋聲連夜雨寒色一溪松學
有書千卷歡無酒萬鍾雲屏孤夢斷寂寞掩巫峯
和子瞻沿牒京口憶西湖出遊見寄
春隂漠漠燕飛飛可惜春風與子違半嶺烟霞紅旆入
滿湖風月畫船歸緱笙一闋人何在遼鶴重來事已非
猶憶去年離别處鳥啼花落客霑衣
寄遠
飛鵲翩翩暮欲棲楚天新月射璇題袖中已滅三年字
心曲惟通一點犀步障影迷金谷路桃花香隔武陵溪
瑶華好折無人寄腸斷江樓百尺梯
夜意
熏爐香燼蕙烟沈凛冽寒生翡翠衾月國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
使還咸熙館道中作
土曠人稀使驛賖山中殊不類中華白沙有路鴛鴦泊
芳草無情妯娌花氈館夜燈眠漢節石梁秋吹動胡笳
歸來覽照看顔色斗覺霜毛兩鬢加
韋羌山(在天台山西上有石壁字如科斗)
去年曾覽韋羌圖云有仙人古篆書千尺石巖無路到
不知科斗是何書
中和堂木芙蓉盛開戲贈子瞻
千林寒葉正疎黃占得珍叢第一芳容易便開三百朵
此心應不畏秋霜
題寶嚴院垂雲亭(在杭州七寶山)
小亭巉絶出雲間萬象升沈不得閒莫怪詩翁頭白早
時來向此寫湖山(以上古靈先生集)
連庠
庠字元禮應山人慶歷二年進士為宜城令至
都官郎中
(宋史隱逸傳連庶字君錫舉進士監陳州税罷歸始與弟庠在鄉里時宋郊兄弟歐陽修皆依之及)
(二宋貴達不可其志退居二十年守道好修非其義秋毫不可汚也庠亦登科敏于政事號良吏)
(終都官郎中)
襄州守王侯洙復峴山羊公祠
大江西來遶重城猶如叢花疋練縈左山右阜若開避
曾是峴首當頭横江湍衝山山不動滔滔雪浪東南傾
隤然巨勢壓漢境萬楚不得專雄名四時美景千百狀
登臨可以攄襟靈近麓挼藍秋水綠幽巖團纈春葩明
寒林蕭疎四面合夏木延袤長川青危巔碑墊龜螭蟄
隂崖檜老蛟龍形俯瞰洲㠀相向背風恬江面羅紋生
漁舠數百集其下瞥然來往一葉輕波底崢嶸沈翠影
槎頭鳧雁斂霜翎天然佳致信可尚直是丹青寫不成
叔子當年樂山水每來置酒空壚罌賢達勝士共愛此
謂此風景魁南荆荆人被化思不已立祠山椒共祭牲
爾來綿亘幾千載瓦飛棟撓誰經營守臣䍐肯著腳到
遂至完固屬兼并非憚鳩工繕完葺誠知仁政難繼聲
帝眷襄陽曰重鎮宜從館閣擇名卿明公之來百城悅
壺漿竹馬相歡迎政成公休屢登覽山前車騎長晶熒
傃空寓目看不足詩豪佚發輸精誠乃敕寮屬復祠宇
仍從嶺上新虚亭歲時遊憩備言詠荆人愛之猶鉅平
羊公之政公之化異時一致當同評兩賢繼美何以況
山之永兮水之清(襄陽府志)
李觀
觀字夢符自號玉谿叟袁州人慶歷二年試南
宫賦偶落韻有司愛其策為取特旨由是登第
以著作佐郎知臨江軍清江縣嘗為太學官出
判處州
(宜春傳信錄朝議大夫李觀夢符史傳諸書過目成誦文章如元次山登第歴官知處州不就)
(請監南嶽廟以歸建玉溪洞中有抱一堂水仙亭有梅所曰香雪塢有衆花處曰錦繡塢貯書)
(史處曰文藪終日醉吟溪上於世味淡如也)
題處州直廳壁
十謁朱門九不開利名淵藪且徘徊自知不是公侯骨
夜夜江山入夢來(能改齊漫錄)
許當
當字當時慶歷初為古田令
桃溪
桃溪一何清想像武陵水所愛春風時灼灼花數里漁
艇日來去無人識歸止安知歷幽源不遇神仙子(福州府志)
石蒼舒
蒼舒字才叔雍人善行草官承事郎通判保安
庫
别韓魏公
(闕七字)簾前二聖擁千官唯有埽門霜鬢客卻隨社
燕入長安
(過庭錄石蒼舒與韓魏公有舊韓拜相石至干禄留數月無成石作詩以别歸韓覧之惻然遂)
(注一官而去)
胡恢
恢金陵人華州推官
句
建業江山千里遠長安風雪一家寒
(夢溪筆談金陵胡恢善篆隸坐法失官困于京師上韓魏公詩魏公深憐之令篆太學石經得)
(復官任華州推官而卒)
姚嗣宗
嗣宗關中人韓魏公薦試大理評事
(續湘山野錄嗣宗關中詩豪忽繩檢坦然自任杜祁公帥長安多裁品人物謂尹師魯曰姚生)
(如何人尹曰嗣宗者使白衣入翰林亦不忝減死一等黥流海㠀亦不屈姚聞之大喜曰所謂)
(善評我者也)
書驛壁
南越干戈未息肩五原金鼔又轟天崆峒山叟笑無語
飽聽松風春晝眠
(續湘山野錄元昊以河西叛朝廷方羈籠關中豪傑之際嗣宗因題詩二於壁其五言有蹋碎)
(賀蘭石埽清西海塵布衣能效死可惜作窮鱗之句韓忠獻公竒之奏補職官既而一庸生張)
(某亦堂堂人蝟髯黑面頂青巾緇裘持一詩代刺搖袖以謁杜公有長安有客面如鐡為報君)
(王早築臺之句杜祁公亦異之奏補乾祐一尉而胸中無一物未幾以贓去任)
俞汝尚
汝尚字仁廓號退翁又號溪堂居士歸安人慶
歷二年進士王安石當國欲寘汝尚御史驛召
詣京力辭得免從趙抃於青州以屯田郎中致
仕卒
贈張伯玉倅古睦
新定烟霞外溪山清可依夜風泉澑響春雨藥苖肥野
鶴眠花圃晴嵐溼案衣預知公暇日垂釣子陵磯(詩林萬選)
題三角亭
竒哉山中人構此亭上宇蕙徑斜映帶林烟盡吞吐春
無四面花夜欠一簷雨寄傲足有餘何須存廣廡(前賢小集)
(拾遺)
久客
久客西城裏人家似舊鄰衆知趨事嬾僧厭打門頻倦
枕費窗燭閒書破硯塵陰晴消白日門巷忽青春(瀛奎律髓)
賈黯
黯字直孺南陽人慶歷六年進士第一嘉祐中
累擢翰林學士英宗朝遷給事中權御史中丞
以疾乞郡除翰林侍讀學士知陳州卒贈禮部
侍郎
襄州守王侯洙復峴山羊公祠
古郡襄水陽羣山繞郛郭其閒峴首者羊公最所樂登
臨見洲渚氣象眞磅礴公乎既已沒高碑此鑱鑿廟食
有遺像當時盛丹雘到今僅千載碑廟皆頽落喬木荒
榛閒廟址存依約碑倒石屢易文字免缺錯我侯至之
初亭廟皆新作為詩道其意風化思所託侯慕羊公心
仁政及物博將見襄陽治與古相侔若(襄陽府志)
季康伯
襄州太守王侯洙復峴山羊公祠
賢哉西晉鉅平侯刻碑立祠在荆州州民萬家見之者
揜面汍瀾雙淚流逮今緜歷幾百祀峴首巍然臨漢水
碑鈋廢祠榛莽中蕭蕭只有悲風起内閣深沈侍從臣
赤帷皂蓋來行春殷勤拂碑復祠貌一朝舊迹重如新
山光葱蒨水清冽天長地久無時别古人今人空茫茫
惟是功名不能滅(襄陽府志)
張去惑
襄州太守王侯洙復峴山羊公祠
漢江千里清溶溶惟此南夏奠其中因山為城峙險固
一國形勝何高雄嶷然巨首名曰峴回壓面勢尊且崇
東扼迅流疑引翼西峙羣阜如盤龍嶔巇峻拔不可擬
絶岸萬丈凌長空下闞澄潭迥無際旁睨比屋幾可封
天意造物豈虚設控蠻鎮楚舒隆隆自昔登憩且非一
此山振動惟羊公有志平吳運祕略竭心衛晉推元功
綏懷遠邇人所服開墾田疇時以豐慨然置酒適清曠
中郎幕府賢而通語公令望高四海當與斯山永無窮
自是綿綿歲歴久閱碑墮淚存遺蹤亭祠浸壊詎可窕
山歸民籍木以童前知興衰故有日覽者歎息追無從
龍圖王公守兹土修舉廢墜詰初終感物思人但長息
剡章疾置聞四聰聖宸動色可其請兹山復興氣象融
耽耽大廈揭亭宇肅肅眞像嚴祠宫遂使靈光享血食
禁樵復祀資恪恭大抵有功及民物盛德期與天地充
今之視古皆一致休哉千載懷清風(襄陽府志)
王介
介字中父衢州人以制舉登第性聰悟絶人所
嘗讀書皆成誦而任氣多忤物以故不達終于
館職
送張君宰吳江
乍被軒綏寵新辭計省繁三江吳故國百里漢郎官烟
水蓴芽紫霜天橘顆丹優游民政外風月即清歡(明道雜志)
句
命也豈終否時乎不暫留勉哉藏素業以待歲之秋(贈人)
(下第)
(明道雜志中父作詩多用助語作句如贈人落第詩云云此格古未有也)
草廬三顧動幽蟄蕙帳一空生曉寒
(石林詩話中甫與王荆公游甚款未嘗降意相下熙寧初荆公以翰林學士被召前此屢召不)
(起至是始受命介以詩寄公云云盖有所諷公得之大笑他日作詩有丈夫出處非無意猿鶴)
(從來自不知之句蓋為介發也)
劉敞
敞字原父臨江新喻人慶歷六年進士第二累
遷知制誥拜翰林學士改集賢院學士判南京
御史臺卒門人私諡曰公是先生有集
(郡齋讀書志原父出知永興惑官妓得驚眩疾力求便郡仁宗謂執政曰如敞者豈易得耶賜)
(以新橙五十劉原父晚年病不復識字日月兒劉跂暇日記)
(女皆不能認人言永興中多發冡墓求古物致此)
瓊花(并序)
自淮南遷東平移后土廟瓊花植于濯纓亭此花天
下只一株耳永叔為揚州作無雙亭以賞之彼土人
别號八仙花或云李衛公所賦玉蘂即此種
淮海無雙玉蘂花異時來自八仙家魯人未覩天中樹
乞與春風賞物華
鐡漿館(以下二首奉使作)
稍出盧龍塞回看萬壑青曠原開磧口别道入松亭(此館)
(以南屬奚山溪深險以北屬契丹稍平衍漸近磧矣别一道自松亭關入幽州甚徑易敵常祕不欲漢使知)
代馬寒隨草奚車夕戴星忽悲田子泰寂寞向千齡(奚人)
(以車帳為生晝夜移徙)
檀州(正月二日)
窮谷迴看盡孤城平望遥(自古北口山至此都盡)市聲衙日集
(此州衙日市集)海蓋午時消(每旦海氣如霧至晩消盡土人謂之海蓋)冠帶才通
漢山川更入遼春風解冰雪最覺馬蹄驕
春草
春草綿綿不可名水邊原上亂抽莖似嫌車馬繁華處
纔入城門便不生
飲子華家醉翁不來令蘂仙彈醉思仙
翠眉紅袖拜尊前撩亂春聲入四弦坐少車公還不樂
為君重奏醉思仙(以上公是先生集)
李士衡硯(劉涇州所得)
李侯寶硯劉侯得上有刺史李元刻云是天寶八年冬
端州東溪靈卵石我語二客此不然天寶稱載不稱年
刺史為守州為郡此獨云爾奚所傳兩君盧胡為絶倒
嗟爾於人幾何寶萬事售偽必眩眞此固區區無足道
(硯箋)
觀永叔五代史
大意晚有屬先生拔書彙是非原正始簡古斥辭費裦
善傷獲麟疾邪記有蜚處心必至公撥亂豈多諱何必
藏名山端如避羅罻(合璧事類後集)
聞鶯
醉裏春空盡江邊客未歸可憐鳴睍睆似欲訴芳菲珍
樹移時語殘花入眼稀離居亦幽獨求友莫相違
鴨腳(鶚按此首又見梅堯臣集)
魏帝昧遠圖於吳求鴨腳乃為吳人料重玩志已愜江
南有佳木修聳入天插葉如闌邊跡子剥杏中甲持之
奉漢宫百果不相壓
養雞
茅茨一畞宫生理備委曲雞豚自古昔豢養隨世俗鑿
垣安其棲幼長何碌碌旦出四散飛暮還相投宿頗哀
鴻鵠輩飲啄不充腹何事萬里遊羈旅傷局促衣冠相
嫵媚庭廡更追逐未悟糞土非豈知稻粱辱物理常有
此人情苦不足安見避世翁頽然臥空谷(以上合璧事類别集)
贈李才元
待詔先生窮巷居簞瓢屢空方晏如自探井臼秣羸馬
卻整衣冠迎賜書王人駐車久歎息天子聞之動顔色
飽死曾不及侏儒牧民會肯舒筋力詔書朝出蓬萊宫
繡衣還鄉由上衷君今已作二千石亦將復為第五公
(徐度却埽編李才元大臨仕仁宗朝為館職家貧甚僮僕不具多躬執賤役一日自秣馬會例)
(賜御書使者及門適見之歎息而去歸以白上上大驚異遂命知廣安軍熙寧中知制誥坐封)
(還李定除御史詞頭與宋次道蘇子容俱得罪于是名重)
桃花
小樓西望那人家出屋香梢幾樹花只恐東風能作惡
亂紅如雨墮窗紗(全芳備祖)
夏夜
涼風響高樹清露墜明河雖復夏夜短巳覺秋氣多豔
膚麗華燭皓齒揚清歌臨觴不作意奈此粲者何
(避暑錄話此詩當是在長安時作)
雜詩效玉川體
毁巢鳳不至竭澤龍不游賢者有所歸得非龍鳳儔周
公下白屋聖德被九州趙禹謝賓客漢朝以為優澆淳
不相襲用舍何其繆苟徇一身利不為萬姓謀哀彼杕
杜詩死生遺道周(宋藝圃集)
劉攽
攽字貢父與兄敞同舉慶歷六年進士歷祕書
少監出知蔡州召拜中書舍人卒弟子私諡曰
公非先生有集
上書行
仕不至二千石賈不至五百萬此事夸者憂而非志士
歎君不見下邳受書起幄中運籌制千里功成不受二
萬戸拂衣歸從赤松子君不見計倪半策誅強吳鴟夷
扁舟泛五湖三致千金不自擅至今籍籍宗陶朱大賢
富貴不為已心事邈與常人殊逢時致身如反手雲蒸
龍變無時無君勿愛上書獻賦稱賢豪刺繡倚市相矜
高丈夫昔曾笑徒勞商賈旦旦稱錐刀
自校書郎出倅秦州作
璧門金闕倚天開五見宫花落井槐明日扁舟滄海去
卻將雲氣望蓬萊
長蘆寺
越舶吳商倚萬橈紺園金刹起中宵魚龍聽法多因雨
江海歸心每上潮林黑夜深燈影白川平天闊梵聲遥
心知水怪俱調伏惜取靈犀不用燒
送裴二知蘇州
著書元尚白送客鬼揶揄積水望江海秋風吹舳艫貴
人千騎長紫綬左魚符道愛明南國歡聲接舊吳曉霜
繁橘柚過雨熟菰蒲安得如吾子從君飛赤鳧
賦歐公廳前兩白鶴
明公真愛鶴愛鶴選仙骨遂令千里姿為君軒墀物啄
腥豈復辭雞羣鎩翼欲比鳧鷖馴聆音發舞似矜客避
寒孤警將依人(歐公云此禽畏寒每舍屋中)吾聞芝田逸翮不如此
世上悠悠誰識眞
詠史
自古邊功緣底事多因嬖倖欲封侯不如直與黃金印
惜取沙場萬髑髏
(齊東野語貢父此詩蓋指當時王韶李憲輩耳)
絶句
青苔滿地初晴後綠樹無人晝夢餘惟有南風舊相識
徑開門戶又翻書(以上公非先生集)
别茶嬌
畫堂銀燭徹宵明白玉佳人唱渭城唱盡一杯須起舞
關河風月不勝情
(過庭錄長安妓有茶嬌者以色慧稱貢父惑之被召造朝茶嬌遠送貢父作詩别之至闕永叔)
(去城四十五里迓貢父適病酒未起永叔日非獨酒能病人茶亦能病人矣)
襄州淳于髠墓
微言動相國大笑絶冠纓流轉有餘智滑稽全姓名師
儒空稷下衡蓋盡南荆贅壻不為辱旅墳知客卿
(石林詩話貢父天資滑稽遇可諢諧雖公卿不避與王荆公素厚荆公當國亦屢謔之雖每為)
(絶倒然意終不能平也元祐初知襄州淳于墓在焉題詩云云盖以自解也)
寄韓玉汝
嫖姚不復顧家為誰謂東山久不歸卷耳幸容攜婉孌
皇華何處有光輝
(石林詩話元豐初契丹來議地界韓丞相玉汝出分畫將行與愛妾劉氏劇飲通夕且作詞留)
(别翌日忽中批步軍司遣兵為搬家追送之初莫測所由久之方知自樂府發也貢父玉汝姻)
(黨即作小詩寄之以戲云)
黛陁石硯
一片蒼山石遥憐巧匠心能存辟雍法宛是馬蹄金氣
奪秋雲溼光涵墨海深魚龍隨醉筆變化出幽涔(硯箋)
句
瀉湯奪得茶三昧覓句還窺詩一斑
(優古堂詩話錢唐南屏謙師妙于茶事東坡贈之詩云道人曉出南屏山來試點茶三昧手劉)
(貢父亦贈詩云)
裴煜
煜字如晦慶歷六年省元治平中以開封府提
刑知蘇州入判三司都磨勘司
多景樓
登臨每憶衛公詩多景唯於此處宜海岸千艘浮若芥
邦人萬室布如棋江山氣象回環見宇宙端倪指點知
禪老莫辭勤迓候使君官滿有歸期
(墨莊漫錄多景樓在北固山甘露寺中李贊皇題臨江亭詩有多景懸窗牖之句以是命名樓)
(即臨江亭故基裴煜守潤日賦詩)
錢顗
顗字安道無錫人慶歴六年進士熙寧初為御
史裏行以論奏王安石貶監衢州稅
遊爛柯山
春郊雜遝擁紅旌共訪仙蹤嘯傲行雲徑直從深崦入
石梁宛在半空横巖邊瑶圃新開出洞裏芝田舊種成
羽客一枰無復見青山留得爛柯名(爛柯山洞志)
劉彝
彝字執中福州人少從胡瑗學中慶歷六年進
士初為胊山令熙寧二年召對除兩浙運判移
知虔州加直史館知桂林除名編隷涪州召還
卒有居陽集
夜宿善權寺追懷陳述古
精識世所稀及道古稀有伊人雖云亡遺德不可朽嘗
厭石渠游是邦爰出守浚河納湖波股派活畎畝學宫
起城隅塗人或薪槱既富而教之薄俗適忠厚矧予平
生時昏弱賴磨揉共擷姬孔微肯出臯稷後醇源浩㒺
涯實行靡容苟猶其老巖阿寂寞待同叩天乎奪大成
旅兹宜興阜我來薙荆榛雨淚滴杯酒慟哭起秋風落
葉紛林藪永懷三益恩語報乏瓊玖願子生人閒世世
為親友(周必大歸廬陵日記)
悼賢詩
良田十頃接晴烟曾假過侯救旱年俸麥一車開德濟
流民千里荷生全人嗟逝水今亡已俗感遺風尚泫然
獨對老僧談舊事斜陽春色漫盈川
(嵊縣志前剡令過昱字彥旉皇祐三年以祕書郎來知剡事連値歲祲出常平錢糴米以活流)
(民復割俸麥七十斛為種假超化院十餘頃役饑民耕種之明年得麥五百餘斛民賴以活熙)
(寧中昱巳亡彝過故院與僧追誦欷歔見民有談及公去無不泣下因此作詩題之院壁)
胡楚材
楚材睦州壽昌人慶歷六年進士
憶彭頭山
久客倦行役故山安在哉松竹讀書室水石釣魚臺明
月照歸夢西風吹酒杯亭亭籬下菊寂寞為誰開(嚴州府志)
楊蟠
蟠字公濟章安人(一作錢唐人)慶歴六年進士為密
和二州推官以詩知名元祐中蘇軾知杭州蟠
為通判與軾倡酬為多後知温壽二州卒有集
陪潤州裴如晦學士遊金山回作
世上蓬萊第幾洲長雲漠漠鳥飛愁海山亂點當軒出
江水中分繞檻流天遠樓臺横北固夜深燈火見揚州
迴船卻望金陵月獨倚牙旗坐上頭(宋文鑑)
蓴菜
休說江東日日寒到來且覓鑑湖船鶴生嫩頂浮新紫
龍脫香髯帶舊涎玉割鱸魚迎刃滑香炊稻飯落匙圓
歸期不待秋風起漉酒調羹似去年(苕溪漁隱叢話)
東岡隋眞觀法師塔
東岡人不識野寺在樵漁落葉年年滿春風為埽除
楊梅塢
夏日紅相照天晴塢自開襄陽多稚子摘贈故人來
西溪
為愛西溪好長憂溪水窮山源春更落散入野田中
錢唐江上
一氣連江色寥寥萬古清客心兼浪湧時事與潮生路
轉青山出沙空白鳥行幾年滄海夢吟罷獨含情(以上咸淳)
(臨安志)
去郡後作
為官一十政宦遊五十秋平生憶何處最憶是温州思
遠城南曲西岑古渡頭綠觴春送酒紅燭夜行舟不敢
言遺愛唯應念舊遊憑君將此曲寫寄謝公樓(温州府志)
時燕堂(在高郵州治東衆樂園蟠為守時建)
吏隱盂城九十旬豐年日日是佳辰賦成席上猶飛雪
歌動梁閒已落塵此地誰為愛酒伴他時儻憶種花人
五壇芍藥齊教放何處揚州更覓春(高郵州志)
練光亭
寒光萬頃澹高秋粉壁朱闌佇客愁晩日蕭蕭聞落葉
晴天歴歴數飛鷗烟横絶㠀疎難掩月在平波瑩不流
懷抱未忘知有處且和風笛醉滄洲(丹陽縣志)
孫永
永字曼叔趙人舉進士官吏部尚書諡康簡
清明
每年每遇清明節把酒尋花特地忙今日江頭衰病起
佛前新火一爐香(古今歲時雜詠)
袁陟
陟字世弼號遯翁南昌人慶歴六年進士知當
塗縣官止太常博士卒有遯翁集
(王直方詩話世弼詩慕韋應物而遒麗竒壯過之)
(潘子真詩話世弼宦遊當塗時郭功甫尚未弱冠世弼愛其才薦于梅聖俞自爾有聲功甫嘗)
(曰數載汲引袁二丈力也蒿埋三尺不敢忘其賜)
(苕溪漁隠叢話世弼年十七題百文詩云瓊田收𥝧稏玉澑注琅玕讀書最苦因爾癯瘠歿時)
(纔三十四歲自作墓誌有詩文十卷號遯翁集今不復傳)
過金陵謁吳大帝廟(未冠時作)
人苦曹瞞虐天悲漢禄終山河分鼎峙氣象發江東一
旦墟京國彌年豢幼冲炎精竟灰燼紫蓋出艨艟長策
資公瑾雄才得吕蒙招延師友義繼述父兄忠舊府峩
雙闕驚濤涌半空風雲龍虎勢日月帝王功地力因時
險神謀與意通屈伸思所濟逆順審于衷駿足蝱交貨
靈牙耀即戎同盟界函谷獨斷保蠶叢定霸葵丘劣推
心建武同長沙兆生識典午賴餘風戰守遺蹤在登臨
四望中陵遷成萬古世異想羣雄歌舞居民祀干戈逐
虜功征帆來浦外久客悵途窮精銳銷孤劒飄零若斷
蓬徘徊靈廡下暮葉亂江楓(苕溪漁隱叢話)
題劉仁瞻畫像
陣前仙琕生無愧鼓下蠻奴死合羞三尺吳縑暗塵土
&KR1006;然蒼鶻欲横秋
(苕溪漁隐叢話王旐遊金陵昇元寺見僧房壁上有繪金紫大夫題詩云云不能解卷畫歸示)
(其父平甫曰此劉仁瞻像袁世弼詩也此詩俊拔可喜琕實呼璸袁誤呼也)
贈郭功甫二絶
從來多病王僧祐自小能文謝惠連各厭塵勞思物外
莫辭攜手訪林泉
雪後姑溪水更深冥冥寒雨作連隂旅懷未可頓消遣
思與洛生溪上吟
(苕溪漁隱叢話荆公居金陵為功甫手寫所賦詩一軸有此兩篇世弼贈功甫詩也)
贈功父
方山憶共汎金船屈指于今五六年風送梨花吹醉面
月和溪水上歸韉浮生聚散應難料末路窮通盡偶然
欲問故人牢落事鹿裘深入白雲眠
(王直方詩話王介甫嘗手書此詩)
臨終作
青靄千峯暝悲風萬古呼其誰挂寶劒應有奠生芻皎
月東方隕長松半壑枯山泉吾所愛聲到夜臺無(詩人玉屑)
謝景初
景初字師厚絳子慶歷六年進士官大理評事
出知餘姚縣多惠政屢遷益州路提點刑獄以
屯田郎致仕黃山谷其壻也有宛陵集
(王直方詩話謝師厚方為其女擇對見黃山谷詩曰吾得壻如此足矣山谷之詩卒從謝公得)
(句法有詩曰自往見謝公論詩得濠梁所云謝天中記紙以人得名者有謝公有薛濤)
(公者富春謝司封景初創箋樣以便尺書因以為名謝公冇十色箋深紅粉白杏紅明黃深青)
(淺青深綠淺綠銅綠淺雲十色也)
觀餘姚海氛
海上風與雨未朕先氣升澤鹵雜山雲蓊鬱相熏蒸交
語面已障安辨丘與陵衣濡帶革緩臭腥殊可憎自非
昌其陽疾癘得以乘君子卻陰邪何必醫師能
法喜堂
虛堂庇風雨結構不務壯外飾無髹彤置物況容長開
篋藥劑靈拈棋白黑抗階花淡亦夭庭石碧交向出門
鳥雀喧燕處物我喪吳俗夸有素佛徒侈相尚獨能守
質静坐以矯流宕棲之果自喜何須山海上(以上宋文鑑)
石谷亭飛瀑
落泉下峭壁陡絶千萬丈濺急雪片飛望若匹練廣曲
嶺隔青林三里已聞響其傍有巨石平潤可俯仰愚俗
所不道我輩數來賞須期秋色清攀蘿將爾上(會稽志)
句
倒著衣裳迎戸外盡呼兒女拜燈前
(後山詩話謝師厚廢居于鄧王左丞存其妹壻也奉使荆湖枉道過之夜至其家師厚有詩云)
(云)
宋詩紀事卷十六
