宋詩紀事卷二十二錢塘厲鶚撰
王觀
觀字通叟高郵人(一作如臯人)嘉祐二年進士累遷
大理丞知江都縣嘗著楊州賦及芍藥譜
莫惱翁
糓垂乾穗豆垂角雨足年登不勝樂烏巾紫領銀鬚長
白酒滿杯翁自酌翁醉不知秋色涼兒捋翁鬚孫撼牀
莫惱翁翁年已高百事慵
(竹坡詩話此詩可與張文昌爭衡)
李渤
渤字子文樂昌人嘉祐二年進士官至朝奉郎
知白州
(韶州府志渤世業儒有聲嶺表郡人號李夫子嘗試南昌作聞伯夷之風頑夫廉賦人稱為李)
(伯夷)
武溪
扁舟初汎入瀧船隱約乘槎上漢年岸狹束成三級浪
山高分得一毫天掃開盤石那無酒流出桃花恐有仙
青史若能留姓字直須来此釣溪烟(韶州府志)
郟亶
亶字正夫太倉人嘉祐二年進士初授睦州團
練推官除司農寺丞提舉兩浙水利元祐初為
太府寺丞出知温州卒有吳門水利書
鍾山訪王荆公(時遣其子僑就學)
十里松隂蔣子山暮烟收盡梵宫寬夜深更向紫微宿
坐久始知凡骨寒一𣲖石泉流沆瀣數庭霜竹顫琅玕
大鵬汎有摶風便還許鷦鷯附羽翰(中吳紀聞)
王回
回字深父福州侯官人嘉祐二年進士補亳州
衛真縣主簿歲餘自免去治平初以薦知南頓
縣命下而卒有集
浙江有感
候潮門外浙江西曾憶浮舟自此歸萬古波濤今日是
一身蹤跡昔人非愁侵壯齒頭先白淚入秋風眼易眵
日暮彷徨不能去連隄疎柳更依依(咸淳臨安志)
吕大鈞
大鈞字和叔大防弟嘉祐二年進士乙科終于
鄜延路漕司屬官從横渠張子學有誠德集
曾點
函丈從容問且酬展才無不至諸侯可憐曾點推鳴瑟
獨對春風詠不休(宋文鑑)
黃通
通字介夫邵武人嘉祐二年進士除大理寺丞
元夕
春樓十二玉梯横紫府千門夜不扃疑是嫦娥弄春色
彩雲移下一天星(邵武府志)
劉煇
煇元名幾字之道鉛山人嘉祐四年進士第一
官大理評事有東歸集
(文獻通考陳氏曰煇文體竒澀歐陽公惡之下第及是在殿廬得其賦大喜既唱名乃煇也公)
(愕然堯舜性仁賦至今傳誦)
與客遊太平僧舍
兩道翠隂迎騎合四圍清氣逼人来林端有路雲千級
物外忘機酒一杯(翰府名談)
豐稷
稷字相之明州鄞人嘉祐四年進士徽宗朝歴
官御史中丞工部尚書兼侍讀以樞密學士出
守越州入元祐黨籍安置台州徙建州卒建炎
中追復學士諡清敏
運司園亭詩(和章質夫)
玉谿堂
一水從何来應是崑山頂釃成綠玉池虚堂逗清影公
退泠然賞了非心外境魚泳陽光動鳥啼春晝永
潺玉亭
養源在西山如玉抱精白引之落錦渠歴耳不可擇風
雨雜鳴球珠璣寫雲液恰似偃溪聲醒悟迷途客(以上成都)
(文類)
題朱樸隱居天和堂
路左漿先饋門前屨幾重勇歸塵事擲恬處道心濃弄
水知幽谷觀雲想妙峯夜深孤鶴唳清露滴高松(至元嘉禾)
(志)
駕幸太學
鳳幄雲開日月光九霄鳴蹕下虞庠朝元進士鴻成列
拱極名臣玉照行問道賈生稱五學乞言戴聖美三王
上心夙悟周公戒天下安危自一堂(中州題詠集)
朱長文
長文字伯原其先越州剡人家吳郡嘉祐四年
進士授祕書省校書郎改許州司戸參軍充蘇
州教授築室郡西表曰樂圃鄉人稱為樂圃先
生紹聖閒除祕書省正字兼樞密院編修卒有
樂圃文集
(避暑錄話元豐閒淮浙士人以疾不仕因以行義聞鄉里者二人楚州徐積仲車蘇州朱長文)
(伯原仲車以聾伯原以跛)
奉陪太守及諸公遊虎丘
何必襄陽孟浩然苦吟自可繼前賢虎丘合去十二度
(見白公詩)熊軾再遊三百年雲閣為君追舊額(飛雲閣本名齊雲樓今追)
(復之)霓裳從古播朱弦(白公在蘇作霓裳曲)此行不減唐人樂暢飲
惟無八酒仙
次梅評事韻
缾盂蕭灑似村家任有籝金豈足誇自入醉鄉頭不白
新詩何用祝蒼華(以上樂圃餘稿)
胡宗愈
宗愈字完夫常州人宿從子嘉祐四年進士哲
宗朝歴尚書右丞終吏部尚書
寄題錢公輔衆樂亭
平湖拍岸海潮通亭在平湖杳靄中花豔含春雲㠀晩
波光照夜玉壺空動搖人影雙橋月洗滌塵襟四面風
野老半酣亭下笑漁樵今日與民同(延祐四明志)
章惇
惇字子厚浦城人嘉祐四年進士元豐中歴門
下侍郎哲宗即位遷知樞密院事左僕射兼門
下侍郎遷特進封申國公徽宗朝責潭州安置
再貶雷州司戶參軍徙湖州居住
(揮麈餘話章惇之父俞邭公族子早歲無行妻之母楊氏早寡俞與之通已而生子以一合置)
(水緘置其内持以還俞俞得之云此兒五行甚佳將大吾門既長登第即惇也東坡先生送其)
(出守湖州詩云方丈仙人出淼茫高情猶愛水雲鄉惇以為譏已怨之紹聖中為相坡渡海蓋)
(修怨也)
遊虎丘次韻
闔閭城外小層巒瘦竹寒松數里間並岸逢僧知近寺
入門鑿石漸登山純鉤劒化空池在幽獨詩成白日閒
遊客幸無官事束何湏齋舫斂昏還
和蒲宗孟遊虎丘山書錢唐舊遊
傳聞城角艤行舟自擁笙歌選勝遊偶為寒江阻潮汐
再容清賞矚林丘燕回吳苑風和雪夢斷錢塘月滿樓
盡把蘇杭好烟景醉吟將去詫東州(以上吳郡志)
題李邦直家江行初雪圖
江頭微雪北風急憶泊武昌舟尾時潮来浪打船欲破
擁被醉眠人不知(退齋閒雅錄)
過石槽鋪(在卲陽)
瘴癘潛銷瑞氣和梅峯千里潤烟蘿人逢雙堠雖云遠
路在好山寧厭多(方輿勝覽)
梅山歌
開梅山開梅山梅山萬仞摩星躔捫蘿鳥道十步九曲
折時有僵木横崖巔肩摩直下視南岳廻首蜀道猶平
川人家迤邐見板屋火耕磽确多畬田穿堂之鼓堂壁
懸兩頭擊鼓歌聲傳長藤酌酒跪而飲何物爽口鹽為
先白巾裹髻衣錯結野花山果青垂肩如今丁口漸繁
息世界雖異如桃源熙寧天子聖慮遠命將傳檄令開
邊給牛貸種使開懇植桑種稻輸緡錢不持寸刃得地
一千里王道蕩蕩堯為天大開庠序明禮教撫柔新俗
威無專小臣作詩備雅樂梅山之崖詩可鐫此詩可勒
不可泯頌聲千古長潺潺
(湖廣總志長沙國漢高帝始王吳芮芮將梅鋗時以益陽梅林為家號梅山後為蠻王扶氏據)
(之至宋熙寧六年章惇諭平五寨分其地為二始以下梅山地安化縣屬武安軍惇有梅山歌)
(云云)
張芻
芻字聖民嘉祐四年進士官度支員外郎守登
州又為淮南轉運使
題招提院靜照堂
檇李舊禪扉叢林自翠微寺居天外靜僧向日邊歸野
水涵齋几閒雲宿釣磯庭前祖来意誰為柏依依(至元嘉禾)
(志)
陸伸
題招提院靜照堂
閒房增締構宴坐隔囂埃屋木不加飾庭花時自開虚
明殊止水寂絶等寒灰齋外無餘事欣逢高士来(至元嘉禾)
(志)
徐徽
徽字仲元滁州人嘉祐四年進士歴官提舉利
州改常平抗疏致仕居獨山號獨山翁編滁陽
慶歴集
襄城
胙土分茅奠此岡金根玉輅總輝光誰知三百餘年後
老樹殘蟬送夕陽(滁陽志)
蔡確
確字持正晉江人嘉祐四年進士歴知制誥御
史中丞參知政事元豐五年拜尚書右僕射兼
中書侍郎哲宗立轉左僕射元祐中罷知陳州
奪職徙安州又徙鄧州坐譏訕責英州别駕新
州安置
題王維江行初雪畫
吳兒龜手網寒川急雪鳴蓑浪拍船青弋渡頭曾臥看
令人卻憶十年前(聲畫集)
春日
十二天街雨壓沙秋千咿喔響人家東風會勸十分酒
寒食初開百玉花年少斬新金絡馬柳隂無數畫輪車
春来誰道遲遲日尤覺春来日易斜(後村千家詩)
崇政殿放榜
黃帕開封出奏篇銀袍二百玉階前威顔咫尺瞻中扆
名姓傳呼下九天宫墨旋題黃甲字禁門已蔟杏花韉
孤臣拜賜交悲喜相望光芬十五年(合璧事類前集)
楊花
楊花三月暮撩亂送春歸盡日閒相逐無風亦自飛輕
輕攔乳燕故故撲征衣莫上高樓望排徊滿落暉(合璧事類)
(别集)
悼侍兒
鸚鵡言猶在琵琶事已非傷心瘴江水同渡不同歸
(侯鯖錄持正謫新州侍兒從焉名琵琶常養一鸚鵡甚慧丞相呼琵琶即扣一響板鸚鵡傳言)
(呼之琵琶逝後誤扣響板鸚鵡猶傳言丞相大慟感疾不起嘗為詩云云)
夏日登車蓋亭
公事無多客亦稀朱衣小吏不須隨溪潭直上虚亭裏
臥展柴桑處士詩
一川佳景疎簾外四面涼風曲檻頭綠野平流来遠棹
青天白雨起靈湫
紙屏石枕竹方牀手倦抛書午夢長睡覺莞然成獨笑
數聲漁笛在滄浪
(苕溪漁隱叢話蔡確守安州夏登車蓋亭作十絶句為吳處厚箋注得罪調新州其一絶云云)
(殊有閒適自在之意)
靜中自足勝炎蒸入眼兼無俗物憎何處機心驚白鳥
誰人怒劒逐青蠅
西山髣髴見松筠日日来看色轉新聞說桃花巖石畔
讀書曾有謫仙人
風搖熟果時聞落雨滴餘花亦自香葉底出巢黃口閙
波閒逐隊小魚忙
来結芳廬向翠微自持杯酒對清暉水趨夢澤悠悠過
雲抱西山冉冉飛
矯矯名臣郝甑山忠言直節上元閒古人不見清風在
歎息思公俯碧灣
溪中曾有戈船士溪上今無佩犢人病守翛然唯坐嘯
白鷗紅鶴伴閒身
喧豗六月浩無津行見沙洲束兩濱如帶溪流何足道
沈沈滄海會揚塵
(堯山堂外紀蔡確以弟碩贓敗謫守安州夏日登車蓋亭作此十絶時吳處厚知漢陽軍箋注)
(以聞其略云五篇涉譏諷何處機心驚白鳥誰人怒劒逐青蠅以譏讒譖之人葉底出巢黃口)
(閙波閒逐隊小魚忙譏新進用事之人睡起莞然成獨笑方今朝廷清明不知確笑何事矯矯)
(名臣郝甑山忠言直節上元閒按郝處俊封甑山公唐高宗欲遜位天后處俊上疏諫此事正)
(在上元三年今皇太后垂簾遵用章獻明肅故事確指武后以比太后沈沈滄海會揚塵謂人)
(夀幾何尤非佳語宣仁盛怒令確分晰終不自明遂貶新州)
楊傑
傑字次公無為軍人嘉祐四年進士元祐中歴
禮部員外郎出知潤州除兩浙提點刑獄卒有
無為集
勿去草行
勿去草草無惡若比世俗俗浮薄君不見長安公鄉家
公卿盛時客如麻公卿去後門無車又不見千里萬里
江湖濱觸目悽悽無故人唯有芳草隨車輪一日還舊
居門前草先鉏草與主人實無負主人于草宜何如勿
去草草無惡若比世俗俗浮薄
謝公約惠墨竹圖
幽人噴墨寫成竹變化琅玕作玄玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩關淨埽虚堂展寒綠簾閒忽有微風来
不動纖枝清滿屋憶得扁舟載雪時曾寄會稽江上宿
二妃廟
黃陵二妃廟客過動愁顔湘水有時盡帝車何日還血
斑千畝竹魂斷九疑山欲問蒼梧事白雲生棟閒(以上無為)
(集)
雨花臺(梁武帝時有雲光法師講經于此)
空書来震旦康樂造淵微貝葉深山譯曼花半夜飛香
清雖透筆蘂散不霑衣舊社白蓮老遠公應望歸(六朝事蹟)
淨居寺(在建昌新城縣南)
逹人到岸不須船留寄寒雲幾百年欲問上方多少遠
為言先過淨居天(輿地紀勝)
西湖參寥山房
我愛參寥一味閒巖房占得畫屏間斫開東廡數枝竹
放入西湖十里山石底酌泉清徹骨門前逢客強為顔
白雲幽鳥應相信出本無心倦即還(咸淳臨安志)
元祐元年六月十六日還自海上入佛日山淨慧
道場瞻禮懷禪師塔時長老弼公即阿育王大覺
禪師之嗣也送予出山酌甘泉而别因留詩
佛日山前水行人甘露杯須知源𣲖遠直自四明来(鐡網)
(珊瑚)
劉祕
祕官奉職與楊次公倡和
贈傳神歐陽价
筆妙今為第一人心期造化奪天真精神形骨從来一
移入青縑似兩身(古今詩話)
李顒
舟泊太湖
旋經義興境頓棹石蘭渚震澤為何在今惟太湖浦圓
經縈五百盼目眇無覩高天淼若岸長津雜如縷窈窕
尋灣碕迢遞望巒嶼驚飇揚飛湍浮霄漾懸岨輕禽翔
雲漢遊鱗憩中滸黯靄天時隂嶢巖舟航舞馮河安可
馴靜觀戒行旅(震澤編)
關景仁
景仁字彥長錢唐人魯之子嘉祐四年進士
贈小蘇
昔日聞蘇小今朝見小蘇未知蘇小貌得似小蘇無
(泗上錄元居中作宿守郡有官妓小蘇善歌舞令就座客關彥長求詩贈之云云)
李定
定字資深揚州人舉進士元豐閒官御史中丞
哲宗朝謫居滁州
(詩話總龜李定字仲求洪州人又李定字資深揚州人元豐中御史中丞又李定濟南人嘉祐)
(中老于正卿同姓名者凡三人)
(老學菴筆記潘子賤題蔡奴傳神云嘉祐閒風塵中人亦如此嗚呼盛哉蔡實元豐中人也仇)
(氏初在民閒生子為浮屠曰了元即佛印禪師又為廣陵國子博士李問妾生定出嫁郜氏生)
(蔡奴故京師人謂蔡奴為郜六襁褓所生母被東軒筆錄司農少卿朱夀昌在)
(出治平中棄官入關中尋訪得于陜州蘇子瞻作詩序且譏切世之不養者李定見之大惋恨)
(會為中丞劾軾作詩訕謗將致不測賴上保持之止黜為黃州團練副使)
海棠
輕紅如杏素遮梨直似佳人照碧池已是化工教豔絶
莫嫌青帝與開遲烟滋綽約明雙臉雨借妖饒入四支
西蜀有名須得地瓊林高壓百花竒(海棠譜)
琴溪
芳草茸茸襯馬蹄兩陪憲節過琴溪東風又屬梨花月
膏雨新調燕子泥郵舍亭空蒼蘚合釣臺人去暮雲棲
此行不憚驅馳遠千里江山入品題(寧國府志)
邵雍
雍字堯夫河南人嘉祐中詔求遺逸授將作監
簿復舉逸士補潁州團練推官稱疾不起名其
居曰安樂窩自號安樂先生元祐中諡康節有
擊壤集
安樂窩
半記不記夢覺後似愁無愁情倦時擁衾側臥未欲起
簾外落花撩亂飛
(聞見前錄司馬温公愛此詩請書紙簾上)
謝司馬君實諸公買園
重謝諸公為買園買園城裏占林泉七千来步平流水
二十餘家爭出錢嘉祐卜居終是僦熙寧受劵遂能專
鳳凰樓下新閒客道德坊中舊散仙洛浦清風朝滿袖
嵩岑皓月夜盈軒接䍦倒戴芰荷畔談麈輕揮楊柳邊
陌徹銅駝花爛漫隄連金谷草芊綿青春未老尚可出
紅日已高猶自眠洞號長生宜有主窩名安樂豈無權
敢于世上明開眼會向人間别看天盡送光隂歸酒盞
都移造化入詩篇也知此片好田地消得堯夫筆似椽
(聞見前錄康節先公慶歴間過洛愛其山水風俗之美始有卜築之意至皇祐元年洛人為買)
(宅于履道坊西天慶觀東康節復還葉縣嘉祐七年王宣徽尹洛就天津橋南五代節度使安)
(審琦故宅基為屋三十間請康節還居之富韓公命其客孟約買對宅一園皆有水竹花木之)
(勝熙寧初行買官田之法天津之宅亦官地牓三月人不忍買諸公曰使先生之宅他人居之)
(吾輩蒙恥矣司馬温公而下集錢買之先生以詩謝温公諸公云云今宅契司馬温公戶名園)
(契富韓公戶名莊契王郎中戸名康節初不改也)
寄吕獻可
一别星霜二紀中升沈音問不相通林間談笑須歸我
天下安危且係公萬乘几前當蹇諤百花洲上略相從
不知月白風清夜能憶伊川舊釣翁
和司馬君實過天津居
風背河聲近亦微斜陽淡泊隔雲衣一雙白鷺来烟外
將下沙頭卻背飛
春遊吟
人間佳節惟寒食天下名園重洛陽金谷煖横宫殿碧
銅駞晴合綺羅光橋邊楊柳細垂地花外秋千半出牆
白馬蹄輕草如剪爛遊于此十年狂
小車吟
自從三度絶韋編不讀書来十二年大&KR1812;子中消白晝
小車兒上看青天閒為水竹雲山主靜得風花雪月權
俯仰之間無所媿任他人謗似神仙(以上擊壤集)
張㟭
㟭字子望滎陽人與兄峋同登進士受學于卲
康節
洛陽觀花
平生自是愛花人到處尋芳不遇真秖道人間無正色
今朝初見洛陽春
(王直方詩話此詩蓋託意卲堯夫)
曹確
確常州人嘉祐四年進士
題季子墓
人間不記吳王事江上今存季子宫壞壁亂飄青蘚雨
破檐時蕩白榆風衣冠何處堆春草雞酒長年任野翁
下馬一看思舊德浮名應與暮雲空(咸淳毘陵志)
程珦
珦字伯温西洛人兵部侍郎羽之曾孫以祖任
為郊社齋郎嘗知龔鳳磁漢四州積遷大中大
夫
漢州作
濯纓泉潔存遺跡促軫亭空想舊風公暇未應無客會
春遊更喜與民同(方輿勝覽)
程顥
顥字伯淳珦之子舉進士神宗朝以薦為太子
中允監察御史裏行罷知扶溝縣責監汝州鹽
税卒文潞公題其墓曰明道先生嘉定中追諡
曰純封河南伯從祀宣聖廟庭有明道集
(林下偶談山谷稱周濂溪胷次如光風霽月又云西風壯士淚多為程顥滴東坡為濓溪詩云)
(夫子豈我輩造物乃其徒蓋蘇氏師友未嘗不起敬于周程如此惜乎後因嘻笑而成仇敵也)
長嘯巖中得冰以石敲飡甚佳
車倦人煩渴思長巖中冰片玉成方老仙笑我塵勞久
乞與雲膏洗俗腸
送吕晦叔赴河陽
曉日都門颭旆旌晩風鐃吹入三城知公再為蒼生起
不是尋常刺史行
西湖
潩水橋邊鴨子陂樓臺只在郡城西煙波乍見心先快
島嶼將尋路欲迷盡日無風横舴艋有時經雨飲虹霓
如何咫尺塵埃地不使遊人續杖藜
陳公廙園修禊事席上賦
盛集蘭亭舊風流洛社今坐中無俗客水面有清音香
篆来還去花枝泛復沈未須愁日暮天際是輕隂(以上河南)
(程氏文集)
顔復
復字長道太初子嘉祐中訪有道之士京東部
使者以復應詔賜進士為校書郎元祐中累官
國子祭酒天章閣待制卒
寄雲門靈運禪師
雲門山嶺椶葉青雲門山下隂溪鳴山翁毁服悖世榮
此心圓靜無能名松間一飯養槁形石壁幾見秋苔生
愛山不免搜其情掇拾短闋成長行施子傳來竒可驚
爽闓空谷天外聲高峯擺蕩疑莖英(雲門集)
劉摯
摯字莘老永靜東光人家于東平嘉祐中擢甲
科神宗朝累遷禮部侍郎哲宗即位歴官門下
侍郎以觀文殿大學士出知鄆州紹聖初以黨
論貶光禄卿分司南京再貶鼎州團練副使新
州安置卒紹興中贈少師諡忠肅有集
孫少卿鹿頭山詩并畫圖
使君真愛鹿頭山圖畫歌吟共為傳塵世那知武陵事
時人爭誦永嘉篇行春游醉常勞夢按部登臨又隔年
有客平生志林壑坐憐雙眼隔雲烟(聲畫集)
夜直中書省寄左丞子容公
膺門早歲預登龍儉幕中間託下風敢謂彈冠煩貢禹
每思移疾避胡公論文青眼今猶在報國丹心老更同
夜直沈迷坐東省齋居清絶望南宫
(卻埽編蘇子容留守南都莘老時為判官蘇大器愛之後同秉政因祠事各居本省致齋寄語)
(云云)
湖上口號
綠荷深不見湖光萬柄清風動晩涼莫恨細葩猶未爛
葉香元是勝花香(能改齋漫錄)
易元吉畫猨
槲林秋葉青玉繁枝間倒挂秋山猨古面睢盱露瘦月
氄毛勻膩舒玄雲老猨顧子稍留滯小猨引臂勞攀援
坐疑跳擲避人去仿彿悲嘯生壁間巴山楚峽幾千里
寒巖數丈移秋軒渺然獨起林壑志平生願得與彼羣
吾知畫者古有說神鬼為易犬馬難物之有象衆所識
難以偽筆淆其真傳聞易生近已死此筆遂絶無幾存
安得千金買遺紙真偽常與識者論(聲畫集)
絳帳臺(在江陵東漢馬融教授弟子于此)
馬融號耆舊太守南郡来横經坐絳帳自處何崔嵬帳
前列徒弟帳後歌管陪書生貧賤志遽以聲色回(方輿勝覽)
王巖叟
巖叟字彦霖大名清平人仁宗初置明經科鄉
舉省試廷對皆第一元祐中拜簽書樞密院事
罷為端明殿學士出知鄭州徙河陽卒紹聖中
坐黨論追貶雷州别駕有大名集
柳絮
銀毬抛出翠烟深聚散高低不自禁飄去長教迎暖日
飛來深院怯春隂(全芳備祖)
和公齊臨替有感見寄
孤宦邊城遇衆賢及瓜能不動依然風號古木葉堆地
雲攪遙山水拍天籬菊開時寒有信賓鴻過後暑無權
古今惜别君須念乘暇何妨倒酒船(瀛奎律髓)
駕幸太學
享餘精意煥龍章就促鑾輿視上庠億萬圜觀人作堵
三千迎拜士成行虚心訪道資洪業異禮尊儒冠百王
四海嚮風知自勸足應愚魯亦升堂(中州題詠集)
揚州感舊懷古
隱隱蕪城枕碧流繁華曾是帝王州一聲水調滿明月
十里春風半畫樓白鳥不離圖上去江雲長在鑑中遊
廢興屈指千年事何異行人寄傳郵(揚州府志)
陪孫之翰太博登成都樓
齪齪古之人傷心廣陵廢遂弦蕪城歌半夜一揮涕蕙
紈隨草衰藻黼歸塵翳魂石斂丘封歌堂從水逝薰光
杳沈滅吞恨徒千歲我懷吳蜀國禍亂若符契目覽臺
殿墟心感君王世干戈日馳逐狼虎爭吞噬山河寳天
塹城闕巍地腋霸力不久炎倏忽如焚薙空餘萬雉城
岌倚寒雲際麋鹿玩苹隂狐狸棲棘衛江漢含嗚咽岷
峨抱迢遞荒村烟火遙落日寒風厲因知朝市人自古
悲興替(全蜀藝文志)
霧山(在卭州)
霧山環合自雲川戸有青溪種玉田萬樹桃花不知處
幾人曾得問秦年(方輿勝覽)
王俊民
俊民字康侯萊州掖縣人嘉祐六年進士第一
句
寒窗一夜雪紛紛來朔風之子動歸興輕袂飄如蓬問
子何所如家在濟水東問子何所學上庠教化宫
(齊東野語世俗所謂王魁之事殊不經且不見于傳記雜說疑無此事後見虞初志所集養生)
(必用方戒人不可妄服金虎碧霞丹云狀元王俊民為應天府發解官得狂疾於貢院中嘗對)
(一石碑呼呌不已碑中若有應之者亦若康侯之奮怒也病甚不省取書冊中交股刀自裁及)
(寸左右抱持之遂免出試院未久疾勢亦已平復予與康侯有鄉曲之舊童稚共筆硯傳聞可)
(駭亟自汶拏舟抵彭城康侯亦起居飲食如故但愔愔不樂歲暮予北歸康侯有詩送予云云)
(予既去徐醫以為有涎以碧霞金虎丹吐之積久為寒中洞泄而死康侯父知舒州太湖縣遣)
(一道士來作醮書符傳道冥中語云五十年前打殺謝吳留不結案有妄人托夏噩姓名作王)
(魁傳欲市利於少年狹邪輩其事皆不然)
喬孝本
孝本嘉祐中福州簽判
題三山郡圃會稽亭(元給事綘建)
元侯選勝重經營地取圍心正且平揆日募工踰再浹
創亭合樂落初成面開西向緣忠孝牓揭新封紀寵榮
隱隱湖山藏故國漫漫煙水隔都城低迷壘嶂回峯抱
繚繞芳叢列豔迎臺上臨風共瀟灑花間夢蝶助凄清
枕流小檻歌前沼散綺幽軒接後甍舊景周環如有待
夕陽偏照似多情縈紆碧沚通潮浦左右修篁拂畫楹
自昔甘棠雖足愛會稽從此擅佳名(淳熙三山志)
孔文仲
文仲字經父臨江新喻人嘉祐六年進士哲宗
朝官中書舍人後入黨籍與弟武仲平仲有清
江三孔集
早行
客興謂已旦出視見落月瘦馬入荒陂霜花重如雪海
風吹萬里兩耳凍幾脫歲宴已苦寒近北尤凛冽況當
清曉行遡此原野闊笠飛帶繞頭指直不得結農家烟
火微炙手粗可熱豈能迂我留而就苟且活仰頭視四
宇夜氣亦漸豁苦心待正晝白日想不缺(宋文鑑)
朱伯虎
伯虎字才元華亭人嘉祐六年進士官江東運
判
題佘山普照寺聰道人月軒
愛月開軒絶頂閒屼然巍剏壓層巒翦除羣卉當簷盡
添得清光滿檻看亂石雲堆秋色冷老松風入夜聲寒
十年夢寐江鄉景杖屨終期日倚闌(松江府志)
曾宰
宰字子翊鞏第五弟嘉祐六年進士官舒州司
戶參軍湘潭縣主簿
舒州寄王介甫
官居隱几望灊山不似茅簷舊日閒顧我塵沙添白髮
憐君道路失朱顔江涵秋老鱸魚美岸入春風荻筍斑
此味總佳吾不樂惟思一馬返鄉關
(李壁王荆文公詩注予居撫州訪遺文於其孫極止得此詩)
許將
將字沖元福州閩人嘉祐八年進士第一神宗
朝累遷知制誥翰林學士紹聖初拜尚書左丞
中書侍郎徽宗朝進門下侍郎加觀文殿學士
告老為佑神觀使卒贈開府儀同三司諡文定
成都運司西園亭詩(和章質夫)
雲峯樓
重樓起城隂乘高望西極列峯横青天飛雪千里積疑
是空素山冬夏海中白莫怪頻東向上有思歸客
水閣
飛閣出方池修曲見空莽低臨化塢近平覺春波長返
景澄餘暉夕隂帶浮爽從容觀魚樂不減遊濠上(成都文類)
沈括
括字存中錢唐人嘉祐八年進士編校昭文館
書籍為館閣校勘熙寧中遷翰林學士龍圖閣
待制坐事謫均州團練副使徙秀州復光禄少
卿分司南京居潤州有長興集夢溪筆談
(方輿勝覽沈存中宅在潤州朱方門外存中嘗夢至一處小山花如覆錦喬木覆其上山下有)
(水夢中川樂之後守宣城有道人無外者為言京口山之勝郡人有地求售以錢三十萬得)
(之又六年坐邊議謫官廬于潯陽元祐初道京口登所買地即夢中所遊處遂築室焉名曰夢)
(溪)
延州詩
二郎山下雪紛紛旋卓穹廬學塞人化盡素衣冬未老
石煙都似洛陽塵
(夢溪筆談鄜州延州境内有石油舊說高奴縣出脂水即此也生扵水際沙石土人以雉尾裛)
(之乃采入缶中頗似淳漆燃之如麻但烟甚濃所霑幄幕皆黑予疑其烟可用試掃其煤以為)
(墨黑光如漆松墨不及也遂大為之其識文為延州石液者是也)
嘗茶
誰把嫩香名雀舌定來北客未曾嘗不知靈草天然異
一夜風吹一寸長
(夢溪筆談茶牙謂之雀舌麥顆言其至嫩也今茶之美者新牙一發便長寸餘其細如針惟牙)
(長者為上品以其質榦土力皆有餘故也北人不識誤為品題如雀舌麥顆極下材耳)
陳丞相故宅
丞相旌旗久不歸虛堂寧止嘆伊威綠槐樓閣山蟬響
青草池塘野燕飛
(夢溪筆談丞相陳秀公治第於潤州極為閎壯池館綿亘數百步完成公已疾甚唯肩輿一登)
(西樓而已)
潤州甘露寺
丞相高齋半草萊舊時風月滿亭臺地從日月生時見
天到江山盡處回三國是非春夢斷六朝城闕野花開
心隨潮水漫漫去流徧煙村半日來
歸計
住山人少說山多空只年年憶薜蘿不是自心應不信
眼前歸計又蹉跎(以上宋文鑑)
開元樂詞
鸛鵲樓頭日暖蓬萊殿裏花香草綠烟迷步輦天高日
近龍牀
樓上正臨宫外人閒不見仙家寒食輕烟薄霧滿城明
月梨花
按舞驪山影裏回鑾渭水光中玉笛一天明月翠華滿
陌東風
殿後春旗蔟仗樓前御隊穿花一片紅雲閙處外人遙
認官家
(侯鯖錄裕陵賞愛此詞)
漢東樓
野草黏天雨未休客心自冷不關秋塞西便是猨啼處
滿目傷心悔上樓(方輿勝覽)
光化道中遇雨
望遠初翻葉隨風已結隂雨篷宜倦枕鄉夢入寒衾莎
笠侵鄖俗溪山動越吟烟波千里去誰識魏牟心(錦繡萬花)
(谷)
鞦韆
香入熏爐禁火天芙蓉深苑鬭鞦韆身輕幾欲隨風去
卻恨恩深不得仙(後村千家詩)
在當塗作
豹塘春水綠泱泱謝市烟深柳線長捲幔夕陽留不住
好風將雨過横塘(輿地紀勝)
秀州秋日
草滿池塘霜送梅林疎野色近樓臺天圍故越侵雲盡
潮上孤城帶月回客夢冷隨風葉斷愁心低逐雁聲來
流年又喜經重九可意黃花是處開(至元嘉禾志)
仙都山
苔封輦路上青山鶴馭遼天去不還惟有銀河秋月夜
鼎湖烟浪到人間(仙都山志)
蘇小小墓
古木寒鴉噪夕陽六朝遺恨草茫茫水如香篆船如葉
咫尺西樓不見郎(嘉興府志補)
江南曲
新秋拂水無行跡夜夜隨潮過江北西風卷雨上半天
渡口微吟含曉碧城頭鼓響日腳垂天際籠煙鎻山色
高樓索莫臨長陌黃竹一聲無北客時平田苦少人耕
惟有蘆花滿江白(宋藝圃集)
遊花山寺
經旬飄雨喜新晴病馬衝泥取次行老態只應隨日至
春心無意與花爭山川滿目浮烟合樓閣侵天暮靄横
嗟我有身無處用強攜樽酒入崢嶸(鎮江府志)
袁默
默無錫人嘉祐八年進士
與剛中適甫遊惠山
雨過山前翠欲飛水雲高下正含暉魚跳細浪千花碎
蟬倚清隂一嘒微沈李浮瓜吟齒盡清風明月滿船歸
超然不負尋幽興拂得荷香在葛衣(惠山集)
蘇唐卿
唐卿官寺丞宰費縣善小篆嘉祐中嘗書歐陽
文忠公醉翁亭記刻石於費之縣齋記後有倡
和詩
唐卿既篆歐公侍郎滁州琅琊山醉翁亭記上石訖
思莫能致之滁上因斧官之隙地衆材堪梁棟者枝
其榱桷構堂於廨舍西偏高三仞植記於中楹若屏
然圖悠久也因成長句五十六字兼寄獻歐公侍郎
醉翁亭記醉翁堂遠取琅琊即費鄉高世雄文刊翠琰
老山孤幹負虹梁左鄰鼇海三神㠀西倚儒宫數仞牆
雖媿篆工非墨寳英辭終與借輝光(篆書醉翁亭記石刻)
襲敦
敦鄉貢進士
和
滁守南遷記醉狂篆刊移近舞雩鄉當年寓興臨山水
今日希風構棟梁吏部喪文辭避席陽冰閣筆讓循牆
東沂從此遺聲迹迥掩桐廬翰墨光(范公希文守桐廬嘗作嚴先生祠堂)
(記邵先生篆以刊石光絶一時)(篆書醉翁亭記石刻)
邵忱
忱鄉貢進士
和
歐公頃歲守滁陽題記蒼顔入醉鄉賢宰特將刊古篆
舊碑不免棄山梁(舊碑乃陳知明所書)軒楹别構如安屏筆札難
通似面牆異日智仙來輦去退蒙從此謝聲光(退蒙乃知明字)
(篆書醉翁亭記石刻)
史辭
辭武昌人
和
昔日歐公鎮永陽構亭直在水雲鄉醉翁嘯傲曾為記
賢宰風流别架梁老筆健遒刊琬琰晴嵐滴瀝照門牆
更吟新詠深堂祕相伴崑山片玉光(篆書醉翁亭記石刻)
張頌
頌為登州防禦判官
和
重惜歐公滁記好模刊翠琰費堂新文華起焰衝星斗
篆法通靈動鬼神觀妙每多師道客仰高常有慕賢人
璨然輝目如辰象不朽宜為萬世人(篆書醉翁亭記石刻)
宋詩紀事卷二十二
