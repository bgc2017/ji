宋詩紀事卷二十七錢塘厲鶚撰
郭祥正
祥正字功父當塗人舉進士元豐中知端州元
祐初階至朝請大夫請老歸家于青山下有青
山集
(文獻通考張浮休評郭祥正詩如大排筵席二十四味終日揖讓而適口者少)
(竹坡詩話賀方回嘗作青玉案詞有梅子黃時雨之句人皆服其工士大夫謂之賀梅子郭功)
(父有示耿天隲一詩王荆公嘗爲之書其尾云廟前古木藏訓狐豪氣英風亦何有方回晩倅)
(姑孰與功父游甚歡方回寡髮功父指其髻謂曰此眞賀梅子也方回乃將其鬚曰君可謂郭)
(訓狐功父髯而鬍故有此語一聯云謝家莊上遯齋閑覽功父曾題人山居)
(無多景只有黃鸝三兩聲荆公命工繪爲圖自題其上云此是功父題山居詩處即遣人以金)
(酒鍾幷圖遺之)
明皇十眉圖
明皇逸事傳十眉正是唐家零落時霓裳曲調雖依舊
阿蠻終不似楊妃畫工貌得非無意欲使流傳警來世
翠翹紅粉尚爭春隱約香風起仙袂六龍眞馭竟何之
泰陵荒草長狐狸猶將妙筆勸尊酒醉覺人間萬事非
金山行
金山杳在滄溟中雪崖冰柱浮仙宫乾坤扶持自今古
日月彷彿懸西東我泛靈槎出塵世搜索異境窺神功
一朝登臨重歎息四時想像何其雄卷簾夜閣挂北斗
大鯨駕浪吹長空舟摧岸斷豈足數往往霹靂搥蛟龍
寒蟾八月蕩瑶海秋光上下磨青銅鳥飛不盡暮天碧
漁歌忽斷蘆花風(王直方云二語大爲荆公所賞)蓬萊久聞未曾往壯
觀絕致遥應同潮生潮落夜還曉物與數會誰能窮百
年形影浪自苦便欲此地安微躬白雲南來入長望又
起歸興隨征鴻
(苕溪漁隱叢話功甫金山行造語豪壯)
鳳凰臺次李太白韻
高臺不見鳳凰游浩浩長江入海流舞罷青蛾同去國
戰殘白骨尚盈丘風搖落日催行櫂湖擁新沙換故洲
結綺臨春無處覓年年荒草向人愁
(娛書堂詩話郭功甫嘗與王荆公登金陵鳳凰臺追次李太白韻援筆立成一座盡傾)
訪隱者
一徑沿崖踏蒼壁半塢寒雲抱泉石山翁酒熟不出門
殘花滿地無人跡(以上青山集)
寄東坡先生自朱崖量移合浦
君恩浩蕩似陽春海外移來住海濱莫向沙邊弄明月
夜深無數採珠人
(困學紀聞東坡文章好譏刺文與可戒以詩云北客若來休問事西湖雖好莫吟詩晩年郭功)
(父寄詩云云)
李公麟
公麟字伯時舒城人第進士歷泗州錄事參軍
用陸佃薦爲中書門下後省刪定官御史檢法
元符三年病痺致仕歸老龍眠山
(蔡寬夫詩史韓幹畫馬多分其騣爲三莫曉何意唯白樂天春深學士家詩云鳳書裁五色馬)
(鬛翦三花唐學士例借飛龍廏馬則應是時國馬皆如此也李伯時喜學韓幹畫每不知三騣)
(之意常難於下筆有得樂天詩者先爲誦之而不言所出伯時請之力乃使爲畫數馬始以集)
(示之云)
次韻鄧謹思初入試院
敕使書囊問隊行聚星深館粲諸英雲隨襟袖來蓬㠀
香散房櫳宿化城振鷺充庭天有幕珊瑚入網海無聲
範模一世尊先覺況此提平慰後生(同文館倡和詩)
小詩幷畫卷奉送汾叟同年機宜奉議赴熙河幕
府
畫出離筵已愴神那堪眞别渭城春渭城柳色休相惱
西出陽關有故人(聲畫集)
春社出郊
千尋古櫟笑聲中此日春風屬社公開眼已憐花壓帽
放懷聊喜酒治聾攜刀割肉餘風在卜瓦傳神俚俗同
聞說已栽桃李徑隔溪遥認淺深紅(事文類聚前集)
吕希純
希純字子進公著次子登第爲太常博士哲宗
朝歷寶文閣侍制知亳州謫道州安置後入黨籍
絕句
夢寢西山結草廬逝將臨水詠游魚何人見卵求時夜
更著閒言問藐姑
(紫微詩話崇寧間談命術者多言叔祖待制與曾内翰子開皆宰相命也或有占紫姑者代書)
(村童書於紙云待曾吕相方發然皆不驗叔祖有詩云云)
元夕
何處元宵好迎鑾冊府西鞘聲雲外起扇影日邊低祕
禁威容肅名流步武齊舜瞳回左顧眞欲過金閨
何處元宵好雙林宴坐僧戒圓三五夜心耀百千燈茅
舍門常掩繩牀几謾憑世間娛樂事一念不曾興(瀛奎律髓)
林迥
迥羅源人熙寧中惠安簿
同黃祕教遊連江玉泉
泉山好景微權尹訟庭稀曉馬破雲去夜船乘月歸妓
歌珠不斷人醉玉相依薄宦自拘者咄哉多是非(青瑣高議)
題林子默隱居
先生平昔命何非萬卷詩書一布衣回首長安成底事
吳山蒼翠幾時歸(泉州府志)
俞充
充熙寧中虞鄕令
王官谷十詠(存四)
貽溪(表聖山居記云谷之名本以王官廢壘在其側司空氏易之爲貽溪溪舊不蓄魚及)
(表聖居之石竇泉隙魚皆充牣見於說魚篇今亦無魚)
濯纓溪流上清心共澄澈人存魚自躍人亡魚亦竭此
意雖冥冥可與仁者說遺音竟誰繼十里閒風月
休休亭(本濯纓亭爲俠軍所焚復構之易名休休)
洗耳謝市朝構亭得餘址三徑草長深一毫塵不起支
肘看青山引鶴聽流水獨有愛君心時時擬綸旨
司空氏舊居(王官谷舊皆司空氏别業自表聖沒轉易不常)
孤鶴去不還雲間犬空吠猶聞溪鳥衙(表聖詩云溪鳥待排衙)尚
有里人愛(表聖多以金帛施於閭里)巖花無開落(表聖云小峯西翕有石蘚故老目爲)
(杏花)世事幾興廢我乘幽興來靜邀秋月對
石硯(表聖云西谷路有石如硯人謂之秦王硯)
嘗讀表聖詩云是秦王成憫時著密史(表聖所著密史深救時病)對
此潛經營新雨淨如洗亂苔生復平(表聖詩云硯石苔平失)應誤
山中客浪近翰墨名(王官谷集)
仇伯玉
訪王官谷休休亭
飄香山徑踏殘花來訪仙鄕隱處家當日廟堂延至計
未應懷璧老煙霞
山鵶營巢欲哺兒晴杏拆早先離披盤回一徑穿碧篠
谷口數家耕水湄(王官谷集)
王翰
司空侍郎故居
西風策馬問王官松徑縈紆上百盤泉響夜潭穿石竇
峯高天柱矗雲端一鳴共許才華舊三詔方知節操寒
花落鳥啼人不見休休亭上倚闌干(王官谷集)
陳易
易莆田人熙寧中隱居石門時號陳聘君
荅有需禪師
年來多病愛棲禪寶鑑慵將照醜妍卻憶南湖孤頂月
定回金磬落巖前(興化府志)
楊時
時字中立將樂人熙寧九年進士游二程之門
歷知瀏陽餘杭蕭山三縣召爲祕書郎欽宗朝
兼國子祭酒高宗朝除工部侍郎兼侍讀以龍
圖閣直學士提舉洞霄宫卒諡文靖學者稱龜
山先生有集
望湖樓
斜日侵簾上玉鉤簷花飛動錦紋浮湖光寫出千峯秀
天影融成十里秋翠鷸翻風窺淺水片雲隨意入滄洲
畱連更待東窗月注目晴空獨倚樓
觀梅贈胡康矦
欲驅殘臘變春風惟有寒梅作選鋒莫把疎英輕鬭雪
好藏清豔月明中
藏春峽(爲隱士吳儀作)
山銜幽徑碧如環一壑風煙自往還不是武陵流水出
殘紅那得到人間
含雲寺書事
蝶夢輕揚一室空夢回誰識此身同窗前月冷松隂碎
一枕溪聲半夜風(以上龜山集)
求仲弓
仲弓字德夫黃巖人熙寧九年特科與王荆公
爲文字交仕終樂平令
靈龜潭
江湖雖闊多罾網幽澗清虚且勉旃待我功成買雙鶴
歸來伴汝一千年(赤城志)
陳覺民
覺民字達野仙遊人熙寧九年進士元祐間知
建陽縣累遷宗正丞歷知漳建二州移知福州
言者承安惇意劾罷尋起知泉州遷本路提刑
復以右文殿修撰知廣州卒
武夷山
昇眞洞口接天門靈草丹桃日日春聽說列仙來瑞世
三朝德業在斯民
(方輿勝覽章聖出自武夷事見楊大年家集神考哲廟亦武夷眞君應出故有三朝德業之句)
(事見氏族編)
寄米元章
汩汩塵埃閱歲華青山相見認空花清淮風月元無價
憑仗詩翁爲我賒
長淮千古自流東六月城頭日日風天際玉潢無少處
夜山圍在月明中(珊瑚網)
姚孳
孳字舜徒慈谿人熙寧九年進士累除提舉成
都府常平事後以直龍圖閣知䕫州事卒
碧波亭(在簡州東溪)
賴簡池臺兩蜀誇東溪别是一仙家令人郤憶康王谷
坐看珠簾濺雨花(錦繡萬花谷)
李格非
格非字文叔濟南人舉進士元祐末爲國子博
士紹聖初爲禮部郎提點京東刑獄以黨籍罷
長女能詩嫁趙明誠即易安也有集
過臨淄
擊鼓吹竽七百年臨淄城闕尚依然如今只有耕耘者
曾得當時九府錢
(後村詩話文叔詩文高雅條暢有義味在晁秦之上)
賀幸太學
日月天回十二章詔移清蹕幸膠庠六龍穩轉橋門曲
多士横穿錦仗行俎豆威儀瞻闕里東西風教自周王
太平誰謂初無象四海形容在一堂(汴京遺蹟志)
葉濤
濤字致遠處州龍泉人熙寧進士仕至中書舍
人龍圖閣待制入元祐黨籍
望舊廬有感
重來舊屋誰爲主江令蕭條歎獨存已媿問人纔識路
郤悲無柳可知門舟車到處成家宅歲月惟驚長子孫
孤客濫巾非得已故交零落與誰論(江令尋宅詩云見桐猶識井看柳尚)
(知門)(宋文鑑)
張介
介字吉甫番陽人
句
應是子規啼不到致令我父未歸家
(能改齋漫錄番陽張吉甫方娠時父去客東西川不還張君自爲兒時已愴然有感其言語食)
(息未嘗不在蜀也與尚書彭公器資同學作詩云云聞者皆憐之既長走蜀父初無還意乃歸)
(省母復至涪閬往迓者三其父遂行以熙寧十年三月至自蜀鄕人迎謁太息或爲感泣一時)
(名士賦詩以紀其事)
錢景諶
景諶景臻從兄舉進士居毗陵熙寧末從張景
憲辟知瀛州至朝請郎
洞霄宫
清夜宿瑶宫雲開天柱峯千巖空洞月萬籟古壇松仙
馭聞鳴鶴琅輿想六龍朝元步虛罷祥吹引林中(洞霄詩集)
杜默
默字師雄濮州人熙寧末特奏名仕新淦尉
(王直方詩話石守道作三豪詩謂曼卿豪於詩永叔豪於文杜默豪於歌故詩云師雄二十二)
(筆距猛如鷹玉川月蝕句氣欲相憑陵而歐公亦有詩云南山有鳴鳳其音和且清鳴於有道)
(國出則天下平杜默東土秀能吟鳳凰聲作詩幾百篇長歌仍短行謂豪於歌者有送守道詩)
(云聖人門前大蟲學海波中老龍及推倒楊朱墨翟扶起仲尼周公之句)
句
一片靈臺挂明月萬丈詞焰飛長虹乞取一勺鳳沼水
活取久旱泥蟠龍(上歐陽青瑣高議)倚風莫恨唐工部後裔寧
知不解詩(東平郡宴賦海棠)(蔡寬夫詩史)
蟾輝吐光育萬種我公得此爲心胸老桂根株撼不折
我公得此爲清節孤輪碾空週復圓我公得此爲機權
餘光燭物施洪惠我公得此爲經濟
(隱居詩話李文定廸八月十五日生杜默作中秋月詩以獻其中有句云云雖造語粗淺然亦)
(豪爽也)
寥正一
正一字明略號竹林居士安陸人元豐二年進
士元祐中召試館職除祕書省正字出知常州
紹聖間入黨籍貶監玉山稅有竹林集
(郡齋讀書志廖明略元祐中召試館職蘇子瞻在翰林見其所對策大奇之俄除正字時黃秦)
(晁張皆子瞻門下士號四學士子瞻待之厚每來必命侍妾朝雲取密雲龍家人以此知之一)
(日子瞻又取密雲龍家人謂是四學士窺之乃明略來謝也)
汝墳驛題壁
阿憐二十頗有餘秀眉豐頰冰瓊膚無端欲作商人婦
更枉方尋海畔夫
阿梅笄歲得同歡懊惱情深解夢蘭鶯語輕清花裏活
柳條弱嫩掌中看
(墨莊漫錄明略與唐州二營妓往來情好甚篤其一小字憐憐其一名梅時憐憐爲大賈所納)
(明略道過汝墳有感作詩方尋海畔夫用海上有逐臭之夫事譏之也)
答張十八畫
玉人風味夙相親骨法多奇巫峽神何幸丹青煩右相
坐令虛室四時春(聲畫集)
和補之梅花
蕙蘭芳草久暌離偶洩春光此一枝自許輕盈羞粉白
何人閒麗得鄰窺寒欺薄酒魂消夜月入重簾夢破時
幸有暗香襟袖暖江南歸信不應遲(梅花鼓吹)
蔡肈
肈字天啟丹陽人元豐二年進士徽宗朝歷官
戸部郎兼修國史中書舍人以顯謨閣待制知
明州奪職提舉洞霄宫會赦復知睦州卒有丹
陽集
(王直方詩話夏畸道言蔡天啟初見荆公坐間偶言及盧仝月蝕詩人鮮有誦得者天啟誦之)
(終篇遂爲荆公所知鍾山有馬甚惡蹄齧不可石林詩話王荆公在)
(近一日兩校牽至庭下告公請鬻之天啟時在坐曰安有不可調之馬第久不騎驕耳即起捉)
(其騣一躍而上不用銜勒馳數十里而還公大壯之即作集句詩贈之蔡子勇成癖能騎生馬)
(駒復有生著青衫騎惡馬日行百里尚嫌遲心原落落堪爲將卻是君王未備知士大夫自是)
(盛傳荆公以將材許之云)
敬用无咎學士年兄長韻上呈子方太僕
兩河郡縣淪西方西人思漢今未忘果園蕪沒白草芳
(靈州乃赫連勃勃果園)旃裘戲馬誰家郎車箱峽口澗谷長旄頭
倒挂回穹蒼王師西出討橘狂六花蔟壘來堂堂前鋒
銳頭臂兩槍伏姦謹索收生羌天聲隱轔搖姑臧竒兵
繚臂斷饋糧決河有聲如壞岡城頭擊鐘聲殷牀萬甲
幾欲漂無旁雖有伉健誰騰驤一夫不敢陵彼隍馬首
欲東促歸裝緘胸有策鬚眉揚歸來恍恍若有亡劬勞
累日何由償戰鞍挂屋尋書囊目隨飛鴻思帝鄕彭城
老將官横行幕中市駿收驌驦射堂兩部奏清商應弦
破鏑如蜂房(劉渭州射爲天下第一)笑談斥土羈名王畫圖遣奏
朝明光詔書畱典眞乘黃錦韉玉勒春風香平池老柳
高雲涼神駿在目豪吟觴跨下躞蹀驚鳧翔皇居九衢
天中央我時項背聊相望西城九月天隕霜夜談關塞
評文章微言竊比惠與莊和詩禿筆覺我忙祝君韜養
壽且祥功名有來成堵牆勿驚寒暑敗肉漿韔弓箙矢
用則張(同文館倡和詩)
題畫授李伯時
鴻雁歸時水拍天平崗老木尚寒煙付君餘地安漁艇
乞我寒江聽雨眠
汎舟橫塘遇雨
平野風煙入夢思殷勤作畫更題詩扁舟臥聽橫塘雨
恰遇江南歸雁時
(墨莊漫錄天啟久官京師日有藪澤之思常于尺素作平岡老木極有清思因授李伯時令于)
(餘地加遠水歸雁扁舟以載天啟題詩云云伯時嬾不能竟他日王漁之取去以示宗子令戩)
(即取筆點染如詩中意天啟見之愛其佳後天啟汎舟宿横塘遇雨閉篷而臥夜分不寢聞歸)
(雁聲因復爲詩云云)
從孫元忠乞貓
廚廩空虛鼠亦飢終宵䶧齧近秋帷腐儒生計唯黃卷
乞取銜蟬與護持(墨莊漫錄)
送錢齊玥倅蘇州二首
一尉東南屈指中雍容車騎舊兒童郎君扇枕家中晩
侍史焚香省戸空十里浮梁晴臥蝀一江春水淨磨銅
三年官滿東吳去爲具扁舟破浪風
洞庭飛雨打湘弦燕寢凝香思渺然四者難幷知我老
七言俱賦爲君妍雜花遶徑迎籃轝春鳥喧洲起畫船
聞道山公方啟事重看一鶚在秋天
除夜宿垂虹亭
東南勝境未忘情老去扁舟復此行小邑歲除無市井
下田水落見農耕雪消西嶺層棱出春到重湖鱗甲生
橋下霜蛟貪睡美爲槌千鼓作雷聲(以上吳郡志)
題李世南畫扇
野水潺潺平落澗秋風瑟瑟細吹林逢人抱甕知村近
隔屋聞鐘覺寺深(宋文鑑)
再至學省
平生擾擾復膠膠學省重來歲又交騎馬醉遭官長罵
讀書慚被學生嘲何爲眷戀五斗米便可經營一把茅
好買江干千箇竹待看煙雨長春梢(合璧事類後集)
過邢惇夫墓下作
人物于今歎渺然孤墳宿草已生煙日暮行人道傍歇
應逢年少共談玄(詩人玉屑)
申王畫馬圖
天寶諸王愛名馬千金爭致華軒下當時不獨玉花驄
飛電流雲絶瀟灑兩坊岐薛寧與申憑陵内廏多清新
肉騣汗血盡龍種紫袍玉帶眞天人驪山射獵包原隰
御前急召穿圍入揚鞭一蹙破霜蹄萬騎如風不能及
雁飛兔走驚弦開翠華按轡從天回五家錦繡徧山谷
百里舄珥遺塵埃青騾蜀棧西超忽高隼濃娥散荆棘
苜蓿連天鳥自飛五陵佳氣春蕭瑟
(苕溪漁隱叢話東坡集有申王畫馬圖詩乃蔡天啟作氣格有類東坡世因悞收入其後姑蘇)
(居世英家刊東坡前後集遂刪去)
題李伯時照夜白馬圖
天上房星不下來連山芻粟飽駑駘龍姿逸駕飛騰盡
賴爾毫端力挽回(苕溪漁隱叢話)
題朱之純谷陽園
陸機異時宅故物無復迹悠悠谷水陽野水凄餘碧我
觀豪士賦文字豈不白一爲功名誤末路眞可惜至今
風雨夜哀鶴鳴不息千秋得吾人淨眼照阡陌結茅風
煙際一悟世網窄古今一丘貉貴賤百年客閉門橙橘
香隱几冰凍釋我慙升斗禄矯首望八極人生勞佚間
此殆天所檄鵬翔赤霄動鯨噴碧海坼爲爾具扁舟送
此齒髮迫(至元嘉禾志)
送洞元法師歸茅山
絳節飄飄下紫清更參隱訣制頽齡若逢方丈龐眉叟
來受囊中赤甲經
一菴疇昔共嶔崟古木垂隂歲月深恐是三生房次律
要隨藤杖去重尋
題三茅風雨圖
筆間雲氣生毫末紙上松聲聽有無收得三茅風雨樣
高堂六月是冰壺(以上茅山志)
立春至焦山
歲爲兹山一再登籃輿乘興驀溝塍春生江海交流處
人在藤蘿最上層畫鷁搶沙眠百賈華鯨吼旦集千僧
道人邀上東巖宿坐看冰輪半夜升(京口三山志)
岊山龍池(在宜興有秃角白龍穴其中將雨則見)
南山鼕鼕天作鼓號召諸龍盡行雨惟有禿角最先到
潑墨雲中雪鱗舞(名勝志)
冬日遊甘露寺
漕河膠舟水流咽水關著鍵行者歇大江伏槎臥長劒
萬頃溼銀寒不結蓬萊諸仙亦避寒海門冥冥凍欲折
朔風吹晩雁叫空蓬卷松杉崖石裂道人丈室最高處
地爐蒲團穩坐熱我來乘閒不問道方牀相對無言說
(鎮江府志)
句
城響濤頭入山昏雨腳斜柳間黃鳥路波底白鷗天
斷篷帆影天斜入夾鏡波光水倒流(松江日雪浪齋記)疊嶂
巧分丁字水臘梅遲見二年花
(唐溪詩話天啟紹聖元符間爲中書舍人嘗與元祐諸公遊遂遭斥逐嘗守睦州到任謝表有)
(曰城譙閴寂一葉落而知秋㠀嶼縈迴二水合而成字復有語云云人謂能狀桐廬郡景物)
(鶚按此二句有全詩見唐杜牧之集未知孰是)
華鎮
鎮字安仁會稽人元豐二年進士官至朝奉大
夫嘗作會稽覽古詩子初平亦登進士爲太常
博士有越中考古錄
會稽覽古詩
鐵門限(王中令裔孫智永善隷草爲世所重求者弗違戸外之人如市所居限頻爲之)
(毁以鐵固之時號鐵門限眞草千字文十九年成一千通柳誠懸稱其書得家法世傳右軍蘭)
(亭眞蹟弟子辨才尢加寶祕貞觀中求之不得至使蕭翼設奇而取之山中父老尚能道其事)
鐵限僧坊迹未移千通眞草了無遺蘭亭墨蹟何由見
秖說蕭郎奉使時
秦望山(秦始皇東巡登高歷覽刻石紀功故曰秦望)
秦人兩世盡東游輦輅曾臨到上頭睫在眼前終不見
不知登望竟何求
樵風涇(鄭巨君弘采薪若耶山中得仙人遺箭歸之而獲便風之報千載之下朝暮不)
(渝)
碧山重疊水溶溶南北朝來旦暮風巖壑會稽眞勝絕
樵蘇猶是漢三公
城山(其山中卑四高宛如城堞吳伐越次查浦句踐保此拒吳又名越王城有佛眼泉洗)
(馬池泉中産嘉魚越拒吳時吳意越之乏水以鹽魚爲饋越取雙魚答之遂解圍去)
兵家制勝舊多門贈答雍容亦解紛緩報一雙文錦鯉
坐歸十萬水犀軍
雙筍石(在上虞縣釣臺山高百餘丈若人冕而對峙者其巔有異花每杜鵑啼時開若)
(霞錦神宗崩三年不榮高宗崩花忽變白孝宗崩三年若枯既而復茂)
千尺相高卓翠珉雨餘雲外露嶙峋鼎湖龍去蒼髯斷
三載叢花不記春
放馬澗(在新昌縣支道林放馬之所或譏道人養馬不韻荅曰貧道賞其神駿)
春草茸茸澗水清路人猶記昔時名金羈縱後雙蹄逸
想見風前蹀躞聲
虞國墅(在餘姚羅壁山襟帶溪山大勢具體金谷郗太宰徧遊諸境棲情於此每至良)
(辰攜子遊憩後以司空臨郡遂卜居之)
山列翠屛圍碧落水流鳴管繞平田郗家池館蘿蕪沒
金谷形容自渺(一作宛)然
燕竹(越人以其燕來時出筍因以爲名)
竹箭黃芽欲老時杏梁日暖燕初歸他林未聳千竿翠
此地先抽一握肥
孟橋(橋南漢孟嘗宅也)
溪上還珠太守家小橋斜跨碧流沙清風不共門牆改
長與寒泉起浪花(以上會稽志)
(傅崧卿云詞格清麗興寄深遠足以垂觀來者)
陳瓘
瓘字瑩中號了翁沙縣人偁子元豐二年進士
徽宗朝歷右司諫權給事中崇寧中以黨籍除
名編隷台州移楚州卒靖康中贈諫議大夫紹
興中賜諡忠肅有了齋集
吳江作
中郎亭榭據江鄕雅稱詩翁賦卒章蓴菜鱸魚好時節
秋風斜日舊煙光一杯有味功名小萬事無心歲月長
安得便抛塵網去釣舟閒繫畫闌旁
(中吳紀聞陳文惠公畱題松陵詩其末有秋風斜日鱸魚鄕之句屯田郎林肇爲吳江日作亭)
(江上因以鱸鄕名之了翁初至吳江簿賦詩云云筮仕之初已無戀官職之意矣)
寄覺範長沙
大士游方興盡回家山風月絕纖埃杖頭多少閒田地
挑取華嚴入嶺來(苕溪漁隱叢話)
自合浦還清湘寄虛中弟
行徹天涯萬里山月明方照海珠還瘴鄕來往渾閒事
聊爲清湘一破顏(桂林府志)
蘇文饒往昌國意頗憚之送以詩
已聞舟楫具那得苦畱君雨過霜風急帆飛雪浪分長
途方策足暇日正論文功業他年事風波豈足云
文饒自京師還欲往昌國而風作不可渡絕句戲
之
欲衝高浪卻沈吟酒近瀛州嬾得斟莫道顛風無好意
爲君吹過遠歸心(以上定海縣志)
沈偕
偕字君與湖州人元豐二年進士
(齊東野語吳興東林沈偕東老之子家饒於財少遊京師入上庠好狎游時蔡奴聲價甲於都)
(下沈欲訪之乃呼一賣珠人於其門首茶肆中議價再三不售撒其珠于屋上賣珠者窘甚沈)
(笑曰第随我來依汝所索還錢蔡于簾中窺見令取視之珠也大驚惟恐其不來後數日乃詣)
(之其家喜相報曰前日撒珠郎至矣接之甚至一日攜上樊樓樓乃京師酒肆之甲飲徒常千)
(餘人沈徧語在坐皆令極量盡歡至夜盡爲還所直而去于是豪侈之聲滿三輔既而擢第盡)
(買國子監書以歸)
遺賈耘老蟹
黃秔稻熟墜西風肥入江南十月雄橫跪蹣跚鉗齒白
圓臍吸脇斗膏紅韲須園老香研柚羹藉庖丁細擘蔥
分寄横塘溪上客持螯莫放酒杯空
(齊東野語賈耘老隱苕城南横塘上沈以詩遺之蟹得詩不樂和韻詆之沈得報怒曰吾聞賈)
(多與郡將往還預政言人短長曾爲人所訟吾以長上推之乃鄙我若此復用韻報之有團雌)
(還卻勝尖雄之句賈晚娶眞氏人謂賈秀才取眞縣君以爲笑沈所指團雌為此賈尋悔之而)
(戱語已傳播矣)
周鍔
鍔字廉彥鄞人元豐二年進士初調桐城尉不
赴豐稷范祖禹薦知南雄忤時相入元祐黨籍
退休西湖有集
寄題錢公輔衆樂亭
雙虹倒影上簷楹碧水澄空一鏡明野草閒花無限趣
短藜幽榜不勝情已知風月隨人意聊爲湖山載酒行
卻訝錦囊賡夢草坐令詩思繞寰瀛(延祐四明志)
佛蹟巖(在慈谿縣東北大蓬山)
靈山名大蓬香水靄薝蔔龍祇久覆護雲物翳深谷拂
衣向劫中神斧斷蒼玉至今天人尊靈跡印金粟頗聞
開士讖飛錫隱巖麓坐令湖海閒香供走川陸巍巍虔
報地色相儼金屋緬想舊巾瓶猶能慰心目籃輿訪蓮
社一笑欣自足撫事動幽尋疇能念榮辱松爐䙚如見
餘力付棋局更覺夢中身翛然百無欲(寧波府志)
題全氏萬金樓
幾年江上夢黃鶴意悠悠百尺獨臨水萬金難買秋杵
聲喧藥市闌影浸漁舟應有湖中客分身向此遊(甬上耆舊)
(集)
龔原
原字深之處州遂昌人第進士徽宗朝歷兵部
侍郎寶文閣待制奪職居和州嘗入元祐黨籍
贈王筌(并序)
筌字子眞富鄭公客元豐中賜號沖照處士元符三
年從劉先生受上清籙華陽洞便門一夕忽開自左
慈得進洞宫旋閉且千載矣
華陽新報洞門開應為高人受籙來試問玉門砂遠近
未饒元放是仙才(茅山志)
陳偁
偁字君舉沙縣人世卿子以父任補太廟齋郎
調蔡州通判屢知泉尉惠三州以朝議大夫致
仕卒
題泉州萬安橋
跨海爲橋布石牢那知直下壓靈鼇基連㠀嶼規模壯
勢&KR0914;淵潭氣象豪鐵馬著行横絕漠玉鯨張鬛露寒濤
縑圖已幸天顔照應得元豐史筆裦
(方輿勝覽泉州萬安橋一名洛陽橋嘉祐間太守蔡君謨勸州民成此橋元豐初運使王公嘗)
(進畫本天子嘉賞故卒章及此)
宋詩紀事卷二十七
