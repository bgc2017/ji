宋詩紀事卷二十一錢塘厲鶚撰
蘇軾
軾字子瞻洵長子嘉祐二年進士乙科對制策
入三等累除中書舍人翰林學士歴端明殿學
士禮部尚書紹聖初坐訕謗安置惠州徙昌化
徽宗立赦還提舉玉局觀建中靖國元年卒于
常州高宗朝贈太師諡文忠有東坡前後集和
陶集應詔集
(明道雜志蘇惠州嘗以作詩下獄再起遂徧歴侍從而作詩每為不知者咀味以為有譏訕而)
(實不然也出守錢唐來别潞公公曰願君至杭少作詩恐為不相喜者誣謗再三言之臨别上)
(馬笑曰若還興也便有箋云時有吳處厚者取蔡安州詩作注蔡安州遂遇禍故有箋云之戲)
(又云願君不忘鄙言某雖老悖然所謂者希之歲不妨也善之言)
(敖陶孫詩評蘇東坡如屈注天潢倒連滄海變眩百怪終歸雄渾)
(庚溪詩話光堯太上皇帝朝盡復軾官擢其孫符至尚書今上皇帝尤愛其文梁丞相叔子乾)
(道初任掖垣一日内中宿直召對上曰近有趙䕫等注軾詩甚詳卿見之否命内侍取出以示)
(之至乾道末上遂為軾御製文集序贊命有司刊之因贈太師諡文忠又賜曾孫嶠出身擢為)
(臺諫侍從)
題韓康公家妓白團扇(曰琯按續集作雜詩字句有小異)
窗搖細浪魚吹日舞罷花枝蜂遶衣不覺南風吹酒醒
空教明月照人歸
(侯鯖錄韓康公絳子華謝事後自潁入京看上元至十六日私第會從官九人皆門生故吏盡)
(一時名德如傅欽之胡完夫錢穆父東坡劉貢父顧子敦皆在坐錢穆父知府至晩子華不悦)
(坡云今日為本殿燒香人多留住坐客大笑錢形肖九子母丈夫也方坐出家妓十餘人侍飲)
(其專寵者曰魯生舞罷為遊蜂所螫子華意不甚懌久之呼出持白團扇從東坡乞詩坡書云)
(云上句記姓下句書蜂事康公大喜坡曰惟恐他姬厮頼故云耳客皆大笑)
題萬松亭
十年種木百年規好德無人助我儀縣令若同倉庾氏
亭松應長子孫枝天公不赦斧斤厄野火解憐冰雪姿
為問幾株能合抱殷勤記取角弓詩
(復齋漫錄萬松亭在關山始麻城縣令張毅植萬松扵道用以庇行者且以名其亭去未十年)
(而松之存者十不及三四東坡元豐二年謫居黃州過而賦詩云崇寧以還坡文方禁故詩碑)
(不復見而過往題詠者不可勝紀鄱陽倪左司濤傷之以詩云舊韻無儀字蒼髯有恨聲謂此)
(也)
何公橋(一名政和橋)
天壤之間水居其多人之往來如鵜在河順水而行雲
駛鳥疾惟水之利千里咫尺亂流而涉過膝則止惟水
之害咫尺千里沔彼濫觴蛙跳鯈遊溢而懷山神禹所
憂豈無一木支此大壊舞于盤渦冰拆雷解坐使此邦
畫為兩州雞犬相聞胡越莫救允毅何公甚勇于仁始
作石梁其艱其勤將作復止更此百難公心如鐵匪石
則堅公以身先民以悦使老壯負石如負其子疏為玉
虹隠如金隄直欄横檻百賈所棲我來與公同載而出
驩呼闐道抱其馬足我嘆而言視此滔滔未見剛者孰
為此橋願公千歲與橋壽考持節復來以慰父老如朱
仲卿食于桐鄉我作銘詩子孫不忘
(容齋三筆英州小市江水貫其中舊架木作橋每不過數年輒為湍潦所壊郡守建安何智甫)
(始疊石為之方成而東坡還自海外何求文以紀坡作四言詩凡五十六句予侍親居英與僧)
(希賜遊南山步過橋上讀詩碑希賜云真本蔵于何氏此有石刻經黨禁亦不存今以板刻之)
(乃希賜所書也賜因言何公初請記坡為賦此詩既大書矣而未遣送郡侯兵執役者見之以)
(告何何又來謁坡曰軾未到橋所難以想像落筆何即命具食拉坡偕往坡曰使君為地主宜)
(先升車何謝不敢乃並轎而行既至坡曰正堪作詩晩當奉戒抵暮送與之盖中云我來與公)
(同載而出驩呼填道抱其馬足故欲同行以印此語耳)
吕與叔博士挽詞
言中謀猷行中經關西人物數清英欲過叔度留終日
未識魯山空此生論議凋零三益友功名分付二難兄
老來尚有憂時歎此涕無從何處傾
(翟耆年籀史吕大臨字與叔丞相大防之弟監鳳翔府司竹監東西省從官列其行義修飭文)
(辭爾雅除太學博士著考古圖三十卷其卒也東坡作挽詩哭之云)
贈李委
山頭鳴鶴向南飛載我南遊到九嶷下界何人也吹笛
可憐時復犯龜兹(以上東坡前後集)
(苕溪漁隠叢話元豐五年十二月十九日東坡生日也置酒赤壁磯下踞高峰俯鶻巢酒酣笛)
(聲起于江上客有郭古二生頗知音曰笛聲有新意非俗工也使人問之則進士李委聞坡生)
(日作新曲曰鶴南飛以獻呼之使前則青巾紫裘腰笛而已既奏新曲又快作數弄嘹然有穿)
(雲裂石之聲坐客引滿醉倒委袖出嘉紙一幅曰吾何求扵公得一絶足矣坡笑而從之)
太真妃帬帶詞
百疊漪漪水皺六銖縰縰雲輕植立含風廣殿微聞環
佩搖聲
(苕溪渙隠叢話軾自蜀應舉京師道過華清宫夢明皇令賦太真妃帬帶詞乃六言詩也覺而)
(記之)
端午帖子
上林珍木暗池臺蜀産吳苞萬里來不獨盤中見盧橘
時于糉裏得楊梅
(墨莊漫錄玉臺新詠徐君蒨共内人夜守歲詩酒中喜桃子糉裏覓楊梅今人未見以楊梅為)
(糉東坡以角黍為午日之饌故借言之耳)
來鶴亭
鴻漸偏宜丹鳳南冠霞披月羽毿毿酒酣亭子來看舞
有客新名喚作耽
(袁褧楓窗小牘余汴城故居近陳州門内蔡河東畔居後有圃喬林深竹映帶城隅中有來鶴)
(亭王大父時有野鶴來棲遂馴狎不去蘇子瞻有詩云云每誦之未嘗不淚滿青衫也)
大庾嶺村居題壁
鶴骨霜髯心已灰青松夾道手親栽問翁大庾嶺頭住
曾見南遷幾箇迴
(娛書堂詩話東坡還至庾嶺上少憩村店有一老翁出問從者曰官為誰曰蘇尚書曰是蘇子)
(瞻歟曰是也乃前揖坡曰我聞人害公者百端今日北歸是天祐善人也東坡笑而謝之因題)
(一詩于壁)
贈妓李宜
東坡居士文名久何事無言及李宜恰似西川杜工部
海棠雖好不題詩
(庚溪詩話東坡謫居齊安樂籍中李宜者色藝不下他妓因讌席中有得詩曲者宜以語訥不)
(能有所請人皆咎之坡將移臨汝于飲餞處宜哀鳴力請坡半酣笑謂之云云)
書劉君佐小女帬帶
任從酒滿翻香縷不願書來繫綵牋半接西湖横綠草
雙垂南浦拂紅蓮
(春渚紀聞每句皆用一事尤可珍寶也)
戲書徐黃州侍人閻姬
玉筍纖纖揭繡簾一心偷看綠羅尖使君三尺毬頭帽
須信從來只有簷
(春渚紀聞徐黃州之子叔廣嘗書先生醉墨一幅乃是張無盡過黃州而黃州有四侍人適張)
(夫人攜其一往壻家為浴兒之會無盡因戲語云厥有美妾良由令妻即續之為小賦云道得)
(徵章鄭趙姓稱孫妻閻齊浴兒于玉潤之家一䕫足矣侍坐于冰清之側三英粲兮既暮而張)
(夫人復還其一乃閻姬也公復書絶句云云)
春帖子(元祐二年十二月五日進皇太妃閣)
東風弱柳萬絲垂的皪殘梅尚一枝蠒館乍欣蠶浴後
禖壇猶記燕來時
(式古堂書考殿閣位次春帖自歐公涑水之後惟有坡老因頌寓規不但求工樂府而已坡老)
(欲以秦郎供帖子豈非以其才調宜用于此耶少遊不歴此官莫知工拙周美成亦有才思者)
(代内制春帖子卅首率平平無竒及讀楊廷秀詩云玉堂著句轉春風諸老從前亦寓忠誰為)
(君王供帖子丁寧綺語不須工劉潛夫嘗充儤値恨不得當筆措詞以續古人使果楊劉為之)
(又不知能如坡否若徒緝綺麗諛說之詞則在太白清平樂王建和凝宫詞下風矣噫元祐往)
(矣咸淳而後不見春帖者四五十年矣黃金臺下白玉堂中今揮翰手代不乏人太平典故行)
(當拭目錢唐淳祐遺民仇遠謹書)
烏臺詩案
(年譜云元豐二年已未先生四十四歲七月太子中允權監察御史何大正舒亶諫議大夫李)
(定言公作為詩文謗訕朝政及中外臣僚無所畏惮國子博士李宜之狀亦上七月二日奉聖)
(旨送御史臺根勘二十八日皇甫遵到湖州追之過南京文定張公上劄范蜀公上書救之八)
(月十八日赴臺獄時獄司必欲寘之死地煅煉久之不決子由請以所賜爵贖之而上亦終憐)
(之促其獄十二月二十九日得旨責檢校尚書水部員外郎黃州團練副使本州安置)
(按舒亶論公云陛下發錢本以業貧民則曰嬴得兒童語音好一年強半在城中陛下明法以)
(課羣吏則曰讀書萬卷不讀律致君堯舜知無術陛下興水利則曰造物若知明主意應教斥)
(鹵變桑田陛下議鹽鐵則曰豈是聞韶解忘味邇來三月食無鹽)
(聞見錄李定王介甫客也定不持所生母仇氏服蘇子瞻以為不孝惡之定以為恨後遂劾子)
(瞻作詩謗訕朝政云李公簡言真宗既東封訪東坡云昔年過洛見)
(天下隠者杞人楊朴能為詩召對自言不能上問臨行有人作詩送卿否朴曰唯臣妻有一首)
(云更休落魄耽杯酒且莫猖狂愛詠詩今日捉將官裏去這回斷送老頭皮上大笑放還山余)
(在湖州坐作詩追赴詔獄妻子送余出門皆哭無以語之顧謂妻子曰子獨不能如楊處士妻)
(作一詩送我乎妻子不覺失笑余乃出)
山村絶句
煙雨濛濛鷄犬聲有生何處不安生但教黃犢無人佩
布穀何勞也勸耕
(詩案云此詩意言是時販私鹽者多帶刀杖故取前漢龔遂令人賣劒買牛賣刀買犢曰何為)
(帶牛佩犢意言但得鹽法寬平令民不帶刀劒而買牛犢則民自力耕不勞勸督以譏鹽法太)
(峻不便也)
老翁七十自腰鐮慙媿春山筍蕨甜豈是聞韶解忘味
邇來三月食無鹽
(詩案云此詩意言山中之人飢貧無食雖老猶自採筍蕨充飢時鹽法峻急僻遠之人無鹽食)
(用動經數月若古之聖賢則能聞韶忘味山中小民豈能食淡而樂乎以譏鹽法太急也)
杖藜裹飯去悤悤過眼青錢轉手空贏得兒童語音好
一年強半在城中
(詩案云此詩意言百姓請得青苗錢立便于城中浮費使郤又言鄊村之人一年兩度夏秋税)
(及數度請納和糶預買錢今來更添青苗助役錢因此莊家小子弟多在城市不著次第但學)
(得城中語音而已以譏新法青苗助役不便也)
塔前古檜
凛然相對敢相欺直幹凌雲未要竒根到九泉無曲處
世閒唯有蟄龍知
(石林詩話元豐閒蘇子瞻繫御史獄神宗本無意深罪之時相進呈忽言蘇軾于陛下有不臣)
(之意神宗改容曰軾固有罪然子朕不應至是卿何以知之時相因舉軾檜詩云根到九泉無)
(曲處世閒唯有蟄龍知陛下飛龍在天軾以為不知已而求地下之蟄龍非不臣而何神宗曰)
(詩人之詞安可如此論彼自詠檜何預朕事時相語塞章子厚亦從旁解之遂薄其罪子厚嘗)
(以語余且以醜言詆時相曰人之害物無所忌憚有如是也)
(王定國聞見近錄王和甫嘗言蘇子瞻在黃州上數欲用之王禹玉輒曰軾嘗有此心唯有蟄)
(龍知之句陛下龍飛在天而不敬乃反求知蟄龍乎章子厚曰龍者非獨人君人臣亦皆可言)
(龍也上曰自古稱龍者多矣如荀氏八龍孔明卧龍豈人君也及退子厚詰之曰相公乃欲覆)
(人家族耶禹玉曰此舒亶言爾子厚曰亶之唾其亦可食乎)
贈孫莘老
嗟余與子久離羣耳冷心灰百不聞若對青山談世事
當須舉白便浮君
(詩案云任杭州通判日轉運司差往湖州相度隄岸利害因與知湖州孫覺相見作詩與之某)
(是時約孫覺并坐客如有言及時事者罰一大盞雖不指言時事是非意言時事多不便不得)
(說也)
天目山前綠浸裾碧瀾堂下看銜艫作隄捍水非吾事
閒送苕溪入太湖
(詩案云某為先曾言水利不便郤被轉運司差相度隄岸又云作隄捍水非吾事意言本非興)
(水利之人以譏水利之不便也河至湖其言作趙彦材云先生倅杭以開運鹽)
(隄捍水非吾事意謂于此可以為隄而事不在已也)
秋日牡丹
一朵妖紅翠欲流春光回照雪霜羞化工只欲呈新巧
不放閒花得少休
(詩案云杭州一僧寺内開牡丹花數朵陳襄作絶句某和之此詩譏當時執政以化工比執政)
(以閒花比小民言執政但欲出新意擘畫令民不得暫閒也)
寄子由
眼看時事力難任貪戀君恩退未能遲鈍終須投劾去
使君何日換聾丞
(詩案云某初到杭州寄弟轍詩此詩云眼看時事力難任時事謂新法青苗助役等事也言已)
(才力不能勝任意亦是譏新法事煩難了辦也)
八月十五觀潮
吳兒生長狎濤淵冒利忘生不自憐東海若知明主意
應教斥鹵變桑田
(詩案云時新有旨禁弄潮故云吳兒生長狎濤淵冒利忘身不自憐蓋言弄潮之人為貪官中)
(利物致其間有溺死者故朝旨禁斷某為主上好興水利因作此詩言東海若知明主意應教)
(斥鹵變桑田意言東海若知此意當令斥鹵地盡變桑田此事之必不可成者以譏興水利之)
(難成也)
和李常韻
何人勸我此閒來弦管生衣甑有埃綠蟻濡脣無百斛
蝗蟲撲面已三回磨刀入谷追窮寇灑涕循城拾棄孩
為郡鮮歡君莫歎猶勝塵土走章臺
(詩案云李常寄來字韻某依韻和之此詩譏新法減削公使錢太甚及造酒不得過百石致弦)
(管生衣釜甑有塵及言蝗蟲盜賊灾傷饑饉之甚以譏朝廷政事闕失及新法不便之所致也)
題風水洞
山前乳水隔塵凡山上仙風拂檜杉細細龍鱗生亂石
團團羊角轉空巖馮夷窟宅非梁棟禦寇車輿謝轡銜
世事漸艱吾欲去永隨二子脱譏䜛
(詩案云熙寧七年八月望遊杭州風水洞留題此詩云世事漸艱吾欲去永隨二子脱譏讒意)
(謂朝廷行新法之後世事漸以艱難小人多務讒謗某思之不可以合又不可以容故欲棄官)
(求隠居之地也盖言世態可厭欲從馮夷之水趙彦材詩注云)
(居禦寇之風馭為可以脱譏䜛也詩集作欲出詩案作吾欲去今從詩案)
和劉道原
敢向清時怨不容直嗟吾道與君東坐談足使淮南懼
歸去方知冀北空獨鶴不須驚夜旦羣烏未可辦雌雄
廬山自古不到處得與幽人子細窮
(詩案云和劉道原見寄詩意謂劉恕有學問性正直故作此美之因以譏諷當今進用之人也)
(敢向清時怨不容是時恕自館中出監税言非敢怨時之不容子也馬融謂鄭康成吾道東矣)
(故以比之汲黯在朝淮南寢謀又以比恕之直也又使韓愈云冀北馬羣遂空言館中無人也)
(嵇紹昂昂如獨鶴在雞羣又淮南子雞知將旦鶴知夜半又以劉恕比鶴謂衆人為雞也詩云)
(具曰余聖誰知鳥之雌雄意言當今朝廷進用之人君子小人雜處如鳥不可辨雌雄也)
習射放鷹
青盖前頭點皂旗黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖朝若用西涼簿白羽猶能效一揮
(詩案云知密州日因祭常山回與同官習射放鷹作此詩意取西涼州主簿謝艾本是書生郤)
(善用兵意以自比言聖朝若用某為將不減謝艾也)
和劉攽韻
白髮相望兩故人眼看時事幾番新曲無和者應思郢
論少卑之且借秦歲惡詩人無好語夜長鰥守向誰親
少思多睡無如我鼻息如雷撼四鄰
(詩案云熙寧九年劉攽寄秦字韻詩與某尋和之此詩云眼看時事幾番新以譏近日更立新)
(法事多也)
十載漂然不可期那堪重作看花詩門前惡語誰傅出
醉後狂歌自不知刺舌君今猶未戒炙眉我亦更何辤
相從痛飲無餘事正是春容最好時
(詩案云劉攽聞人唱某小詞作詩相戲某和之此詩引賀拔惎以錐刺其子舌戒以言語事以)
(戲攽又不合引王舒狂言為王敦炙其眉事以自比以譏時人不能容狂直之言也)
和李清臣韻
五斗塵勞尚足留閉門聊欲治幽憂羞為毛遂囊中穎
未許朱雲地下遊無事會須成好飲思歸時亦賦登樓
羨君幕府如僧舍日向城西看浴鷗
(詩案云弟轍時在徐州李清臣與詩于詩後批云可求子瞻共和某次其韻朱雲漢成帝時乞)
(斬張禹漢成帝欲誅之朱雲曰臣得地下從龍逢比干遊足矣龍逢比干皆因諫而死某為屢)
(言新法不蒙施行不合以朱雲自比意言聖明之世必無誅戮之事故未許與朱雲地下遊及)
(王粲是魏武帝時人因天下亂離故粲在荆州依託劉表作登樓賦中有懷鄉思歸之心意亦)
(欲作此賦也)
送李清臣
珥筆西歸近紫宸太平典冊不緣麟付君此事寧論晉
載我當時舊過秦門外想無千斛米墓中知有百年人
看君兩眼明如鏡休把春秋坐素臣
(詩案云李清臣差修國史賦詩送之某于仁宗朝曾進論二十五首皆論往古得失賈誼漢文)
(帝時人追論秦之過失作過秦論史記載之某妄以賈誼自比意欲李清臣于國史中載所進)
(論)
司馬君實獨樂園
(元城先生語錄云老先生于國子監之側得故營地創獨樂園自傷不得與衆同也以當時君)
(子自比伊周孔孟公乃以種竹澆花事自比晉唐閒人以捄其弊也)
(胡苕溪云元城所謂當時君子自比伊周孔孟者意誚金陵也)
青山在屋上流水在屋下中有五畆園花竹秀而野花
香襲杖屨竹色侵盞斝尊酒樂餘春棋局消長夏洛陽
古多士風俗猶爾雅先生卧不出冠盖傾洛社雖云與
衆樂中有獨樂者才全德不形所貴知我寡先生獨何
事四海望陶冶兒董誦君實走卒知司馬持此欲安歸
造物不我舍名聲逐我輩此病天所赭撫掌笑先生年
來學喑啞
(詩案云司馬光在西京葺一園名獨樂園作詩寄之此詩言四海望光執政陶冶天下以譏見)
(任執政不得其人又言兒童走卒皆知其姓字終當進用緣光曾言新法不便某亦曾言新法)
(不便既言終當進用光意亦譏朝廷新法不便終用光改變此法也又言光郤瘖默不言意望)
(光依前上言攻擊新法也)
送劉攽通判泰州
君不見阮嗣宗臧否不挂口莫誇舌在牙齒牢是中唯
可飲醇酒讀書不用多作詩不須工海邊無事日日醉
夢魂不到蓬萊宫秋風昨夜入庭樹蓴絲未老君先去
君先去幾時回劉郎應白髮桃花開不開
(詩案云此詩云君不見阮嗣宗臧否不挂口莫誇舌在牙齒牢是中唯可飲醇酒言當學阮籍)
(口不臧否人物唯可飲酒勿談時事意以譏新法不便不容人直言也)
送曾鞏通判越州
醉翁門下士雜遝難為賢曾子獨超軼孤芳陋羣妍昔
從南方來與翁兩聯翩翁今自憔悴子去亦宜然賈誼
窮適楚樂生老思燕那因江膾美遽厭天庖羶但苦世
論隘聒耳如蜩蟬安得萬頃池養此横海鱣
(詩案云曾鞏通判越州臨行館閣同舍舊例餞送衆人分韻得然字韻此詩云但苦世論隘聒)
(耳如蜩蟬以譏近日朝廷進用多刻薄之人議論褊隘諠亂如蟬又云安得萬頃池養此横海)
(鱣者以比曾鞏賢才也後漢黃憲汪汪如萬頃波言安得有度量如黃憲者以容養此宏才也)
(熙寧五年某寫書柬寄曾鞏言賦役毛起鹽法峻急民不安命以譏新法青苗助役煩碎如毛)
(及鹽法峻急不堪也)
留題風水洞
春山磔磔鳴春禽此閒不可無我吟路長漫漫傍江浦
此閒不可無君語金鯽池邊不見君追君直過定山村
路人皆言君未遠騎馬少年清且婉風巖水穴舊聞名
只隔山溪夜不行溪橋曉溜浮梅萼知君繫馬巖花落
出城三日尚逶遲妻孥怪罵歸何時世上小兒誇疾走
如君相待今安有
(詩案云熙寧七年二月二十七日遊杭州風水洞節推李佖知軾到來先行三日留彼見待某)
(到彼于壁上留題詩末句云世上小兒誇疾走如君相待今安有意以譏諷世之小人多務急)
(進也詩話云舊讀蘇子美六和塔詩云松橋待先生)
(金鯽竟中獨遲留初不喻此語及倅錢唐乃知寺後池有此魚金色也昨復遊池上投餅)
(餌乃略出不食復入則此魚自珍貴盖久矣)
和劉道原寄張師民
仁義大捷徑詩書一旅亭相夸綬若若猶誦麥青青腐
鼠何勞嚇高鴻本自冥顛狂不用喚酒盡漸須醒
(詩案云此詩譏近日朝廷進用之人以仁義為捷徑詩書為逆旅但為印綬爵禄所誘則假捷)
(徑以進如莊子所謂儒以詩禮發冢故云麥青青又言小人之顧禄位如䲭鳶以腐鼠嚇鴻鵠)
(其溺于利如人之醉于酒盡則自醒也者亦未元城先生語錄子弟固欲其佳然不佳)
(必無用處元豐二年東坡下御史獄天下之士痛之環視而不敢捄時張安道在南京憤然上)
(疏欲附南京遞府官不敢受乃遣其子恕持至登聞鼓院投進恕素愚懦徘徊不敢投後東坡)
(出獄見其副本因吐舌色動久之問其故東坡不荅後子由亦見之云宜吾兄之吐舌也此事)
(正得張恕力或問其故子由曰獨不見鄭崇之捄盖寬饒乎其疏有云上無許史之屬下無金)
(張之託此語正是激宣帝怒耳且寬饒正以犯許史輩有此禍今乃再訐之是益其怒也且東)
(坡何罪獨以名太高與朝廷争勝耳今安道之疏乃云其文學實天下之異才也獨不激人主)
(之怒乎但一時急欲捄之故為此言耳僕曰然則是時捄東坡宜為何說先生曰但言本朝未)
(嘗殺士大夫今乃開端則是殺士大夫自陛下始神宗好名而畏義疑可以止之詩案所載不)
(止此餘長篇詳見别集刊行)
御史獄中遺子由
聖主如天萬物春小臣愚暗自亡身百年未滿先償債
十口無歸更累人是處青山可蔵骨他年夜雨獨傷神
與君今世為兄弟更結來生未了因
(本序云予以事繫御史臺獄府吏稍見侵自度不能堪死獄中不得别子由故作詩授獄卒)
(梁成以遺子由)(以上詩林廣記)
蘇轍
轍字子由洵次子與兄軾同登進士舉制科哲
宗朝代軾為翰林學士累拜尚書右丞進門下
侍郎自紹聖初至崇寧再被謫貶晚罷祠居許
州復大中大夫致仕自號潁濱遺老卒追復端
明殿學士淳熙中諡文定有欒城集前集後集
應詔集
南窗
京城三日雪雪盡泥方深閉門謝還往不聞車馬音西
齋書帙亂南窗朝日升展轉守牀榻欲起復不能開戸
失瓊玉滿階松竹隂故人遠方來疑我何苦心疎拙自
當爾有酒聊共斟
(容齋隨筆此其少年時所作也東坡好書之以為人間當有數百本盖閒淡簡遠得味外味)
題李公麟山莊圖(并序)
伯時作龍眠山莊圖由建德館至垂雲沜著錄者十
六處自西而南凡數里巖崿隐見泉源相屬山行者
路窮于此道南溪山清深秀峙可遊者有四曰勝金
巖寶華巖陳彭漈鵲源以其不可緒見也故特著于
後子瞻既為之記又屬轍賦小詩二十章以繼摩詰
輞川之作云
龍眠淨淥中微吟作雲雨幽人建德居知是清風主(建德)
(館)
此心初無住每與物皆禪如何一丸墨舒卷化山川(墨禪)
(堂)
佛口如瀾翻初無一正定畫作正定看于何是佛性(華嚴)
(堂)
清溪便種稻秋晚連雲熟不待見新舂西風薌自足(雲薌)
(閣)
山開稍有路水放亦成川遊人得所息真意方淡然(發真)
(塢)
山居少華麗牽茅結淨屋此閒不受塵幽人亦新沐(薌茅)
(館)
泉流逢石缺脈散成寶網水作瓔珞看山是如來相(瓔珞)
(巖)
石室空無主浮雲自去來人閒春雨足歸意帶風雷(棲雲)
(室)
世道自碎破全理未嘗違溪山亦何有永覺平日非(祕全)
(菴)
共恨春不長逡巡就搖落一見洞中天真知世閒惡(延華)
(洞)
石門日不下潭鏡月長臨細細溪風度相看識此心(澄元)
(谷)
層崖落飛泉微風泛喬木坐遣谷中人家家有琴筑(泠泠)
(谷)
白龍晝飲潭修尾挂石壁幽人欲下看雨雹晴相射(玉龍)
(峽)
倚崖開翠壁臨潭置苔石有所獨無人君心得未得(觀音)
(巖)
未見垂雲沜其如歸興何路窮雙足熟為我洗盤陀(垂雲)
(沜)
置馬步巖間巖前得平地肴蔬取行簏麄飽有遺味(勝金)
(巖)
團團寶華巖重重蔭珍木歸來得商鼎試鬻溪邊綠(寶華)
(巖)
蒼壁立精鐵縣泉瀉天紳山行見自久指與未來人(陳彭)
(漈)
深溪龜魚驕石瘦椿楠勁借子木蘭船寬我芒鞵病(鵲源)
(四時皆記伯時所畫)
秦虢夫人走馬圖二絶
秦虢風流本一家豐枝穠葉映雙花欲分妍醜都無處
夾道遊人空嘆嗟
朱韁玉勒鞚飛龍笑語喧嘩步驟同馳入九重人不見
金鈿翠羽落泥中
書郭熙横卷
鳳閣鸞臺十二屏屏上郭熙題姓名崩崖斷壑人不到
枯松野葛相攲傾黃散給舍多肉食食罷起愛飛泉清
皆言古人不復見不知北門待詔白髮垂冠纓袖中短
軸纔半幅惨淡百里山川横巖頭古寺擁雲木沙尾漁
舟浮晚晴遥山可見不知處落霞斷雁俱微明十年江
海興不淺滿帆風雨通宵行投篙椓杙便止宿買魚沽
酒相逢迎歸來朝中亦何有包裹觀闕圍重城日高困
睡心有適夢中時作東南征眼前欲擬要真物拂拭東
絹付與汾陽生
李公麟陽關二絶
百年摩詰陽關語三疊嘉榮意外聲誰遣伯時開縞素
消條邊思坐中生
西出陽關萬里行彎弓走馬自忘生不堪未别一杯酒
長聽佳人泣渭城
周昉畫美人歌
深宫美人百不知飲酒食肉事遊嬉彈絲吹竹舞羅衣
曲終對鏡理鬢眉岌然高髻玉釵垂雙鬟窈窕萼葉微
宛轉躑躅從嬰兒倚楹俯檻皆有姿擁扇執拂知從誰
瘦者飛燕肥玉妃俯仰向背樂且悲九重深遠安得窺
周生執筆心坐馳流傳人間眩心脾飛瓊小玉雲霧幃
長風吹開忽見之夢魂清夜那復追老人衰朽百事非
展卷一笑亦相為持付少年良所宜
奉使契丹寄子瞻
誰將家集過幽都每被行人問大蘇莫把文章動蠻貊
恐妨談笑卧江湖
(苕溪漁隠叢話此欒城集中詩也澠水燕談錄云張芸叟奉使大遼宿幽州館中有題蘇子瞻)
(老人行于壁間者聞范陽書肆亦刻子瞻詩數十萹謂之大蘇集芸叟題其後曰誰傳佳句到)
(幽都逢著邊人問大蘇此二句與子由之詩全相類疑好事者改之而為此說也)
使契丹題寺壁
亂山環合疑無路小徑縈逥長傍溪彷彿夢中尋蜀道
興州東谷鳳州西(以上欒城集)
(池北偶談古北口一寺中有石刻蘇潁濱詩云云盖公元祐閒奉使契丹時所題而遼人刻石)
(者)
追和張文定公
少年便識成都尹中歲仍為幕下賓待我江西徐孺子
一生知已有斯人
(容齋四筆張文定公在蜀一見蘇公父子即以國士許之熙寧中張守陳州南都辟子由幕府)
(元豐初東坡謫齊安子由貶監筠酒税與張别張悽然不樂酌酒相命手寫一詩後七年子由)
(召還猶復見之于南都及元符末自龍川還許昌因姪叔黨出坡遺墨再讀張所贈詩其薨已)
(十年泣下不能巳乃追和之云云哀而不怨使人至今有感于斯文)
贈姜公弼
生長芸閒已異芳風流稷下古諸姜適從瓊管魚龍窟
秀出羊城翰墨場滄海何曾斷地脈白袍端合破天荒
錦衣他日千人看始信東坡眼目長
(墨莊漫錄東坡在海外瓊州士人姜公弼來從學坡題其肩云滄海何曾斷地脈白袍端合破)
(天荒公弼求足之坡云候汝登料當為汝足後入廣被貢至京師時坡已薨乃謁黃門于許下)
(子由乃為足之云)
蘇隨
隨晉江人嘉祐二年進士任博羅令棄官歸里
號紫雲先生葆神鍊氣不與俗接後數年端坐
而逝
紀夢
夢乘鸞鳳到仙家侍女風流魏月華琥珀盞斟千歲酒
琉璃瓶種四時花金函藏籙文刊玉石壁題名篆點砂
一枕北窗初睡覺日移門外柳隂斜(泉南雜記)
方仲謀
仲謀字公輔淳安人嘉祐二年進士官殿中丞
有雉山集
南峯亭
水色山光照曲闌芳春時節稱遊觀鶯花不為少年惜
尊俎莫辭終日歡香逐好風來席上景隨佳句落毫端
人閒勝事今猶古誰識相并四者難(青溪詩集)
黃履
履字安中邵武人嘉祐二年進士累除知制誥
哲宗朝歴翰林學士御史中丞拜尚書右丞提
舉中太一宫卒入元祐黨籍孫伯思字長睿著
東觀餘論
史院席上次首相吳公元韻
禮攽三事宴史發兩朝餘偶綴金閨彦來紬石室書法
良司馬不辭措子游歟盛事逢衰嬾重須讀五車(揮麈後錄)
蔣之翰
之翰之竒兄守蘇州
換蘇印和弟穎叔
從來疎拙嬾身謀攬轡登車已倦遊幸有醉鄊為樂地
何妨吟笑老東州(吳郡志)
蔣之竒
之竒字穎叔宜興人嘉祐二年進士哲宗朝累
擢翰林學士徽宗朝拜同知樞密院事除觀文
殿學士出知杭州提舉靈仙觀卒入黨籍有集
春帖子
昧旦求衣向曉雞蓬萊仗下日將西花添漏鼓三聲遠
柳暎春旗一色齊(丹陽集)
和鮑娘題兌溪驛
盡日行荒徑全家出瘴嵐鮑娘詩句好今夜宿江南(清波)
(雜志)
和兄之翰寵換蘇印
早同侍宦向長洲今擁旌麾訪舊遊自古風流詩酒地
韋蘇州後蒋蘇州(吳郡志)
題海陵天慶觀樂子長真人碑
瑶壇三級滿蒼苔想像真人飲赤杯颯颯仙風動杉檜
只應飈馭暫歸來(徐神翁語錄)
和祕閣曝書會
宴豆追儒雅簪纓成禮容中天開壁府左海見鼇峰汗
簡陳三館緗圖煥九重紫薇方思敏十吏筆能供(事文類聚)
(後集)
奉敇宿齋于上清館儲祥宫
日月圓丘吉前期告上清朅來修祀事齋潔奉祇明靈
圉賓瑶館仙遊列玉京丹青浮象魏盛典照蓬瀛(合璧事類)
(外集)
寄米元章
京城汨沒興如何歸棹翩翩返薜蘿盡室生涯寄京口
滿牀圖籍鎻巖阿六朝人物東流盡千古山河北固多
為借文殊方丈地中間容箇病維摩(淨名齋帖)
即事
渭水岐山不出兵郤攜琴劍錦官城醉來身外窮通小
老去人閒毁譽輕捫蝨雄豪空自許屠龍工巧竟何成
雅聞岷下多區芋聊試寒爐玉糝羹(詩林萬選)
遊朝陽巖遂登西亭(有序)
朝陽巖在瀟江之西去治城不遠唐永泰二年元次
山為道州刺史避兵至零陵訪而得之以其東嚮遂
名朝陽方是時結有盛名于世故永之守丞獨孤愐
竇泌為之翦荆棘建茅閣結又為之銘與歌其後柳子
厚繼為之詩予以子厚詩考之正所謂西亭者也復
為之亭而系以詩
昔遊不在遠幽巖臨治城嶔岑俯瀟碧庨豁延陽明緣
澗可徑入滑路偪仄行泉源自何來涓涓玉鏘鳴疑穿
雲雷窟常帶魚龍腥寒江淨瀉鏡怪石坐開屏幽鳥馴
可羅潛蛟深莫罾梯險接層棧冠巔聳危亭俯睨極玄
窞仰攀窮青冥蹇曠出物表高虛挹元英惜哉非吾土
不得憩此生舊業寄陽羨故園依晉陵秋風滆湖白春
色頤山青一從紳笏去遂使猨鶴驚迂疎暗時機孱瑣
叨官榮謫棄分所宜媿恧顔已盈人生詎有幾世累吾
方輕願言解羈紲上疏還簪纓寧居召魂魄恬養休性
情紛華屏外慕沖澹嚴中扃窮年伴農圃畢志先疇耕
澹巖
零陵水石天下聞澹山之勝難具論初從崖口入地底
始見殿閣開重門乃知兹洞最殊絶洞中金碧開祇園
寬平可容萬人坐仰視有若覆盎盆虚明最宜朝日照
隂晦常有黑雲屯盤虯夭矯垂乳下巨獸突兀巨石蹲
木香一株在巖壁人跡峭絶不可捫呀然雙穴露天半
籠絡萬象將并吞只疑七竅混沌在五竅忘失兩竅存
神竒遺跡未泯滅至今猶有斧鑿㾗雲牀石屏極隈隩
昔有居士常潛蟠避秦不出號徵君美名遂入賢水源
咸通曾為二蛇窟元暢演法蛇輒奔從兹其中建佛刹
棲隠不復聞世喧惜哉此景久埋没但與釋子安枯禪
次山子厚愛山水探索幽隠窮晨昏朝陽迫迮若就狴
石角秃鬝如遭髠豪萹矜誇過其實稱譽珉石為璵璠
環觀珍寶欲掩有不到勝處天所慳嗟予至此駴未覩
不暇稱讚徒驚歎恨無雄文壓竒怪好事略與二子班
蕪詞願勒巖上石勿使歲久字滅漫(以上零陵志)
清光亭
鄭圃僕射陂漢陽郎官湖郎官何為名張謂佩使符泛
觴江城南乃與太白俱明月一萬頃清光天下無
萍鄉即事
地接長沙近鄊名自古聞毛山千嶂雪玉女一堆雲拱
木扶霄上飛泉觸石分霜風萍實老目斷楚江濆(以上湖廣)
(通志)
重湖閣
宫亭彭蠡接揚瀾浩蕩横空六月寒試問風波何似險
老僧只管倚闌干(廬山志)
水西示劉尉
役役塵埃倦客情偶逢佳處得閒行憑君為把如椽筆
便向蒼崖記姓名(寧國府志)
題到氏田舍(到氏杳林田舍到洽到溉兄弟所居)
六朝冠盖俱塵土到氏今無苗裔存當時任昉過田舍
野老猶記查林村(宜興縣志)
丁隲
隲字公默晉陵人嘉祐二年進士除太常博士
由儀曹出知處州有集
賡蘇東坡
秀出眉山有慶門風流長與蜀山存翰林未老生曾嫡
想見纍纍百世孫
(毘陵志隲與二蘇同年有女適二蘇從子彭孫得甥東坡報以詩隲賡云云)
吕惠卿
惠卿字吉甫晉江人璹子嘉祐二年進士為真
州推官熙寧初王安石薦于神宗累官翰林學
士參知政事元祐初除建寧軍節度副使建州
安置崇寧中安置宣州再移廬州死有東平集
(復齋漫錄子美詩笠澤鱸肥人鱠玉洞庭橘熟客分金吕吉甫詩魚出清波庖鱠玉菊含寒露)
(酒浮金吕勝于蘇盖人客兩字雖無亦可)
荅逢原
晨出趨長司跪坐與之言偶然脱齟齬相送顔色温歸
舍未休鞍簿書隨滿門相仍賓客過攲午僅朝餐平生
性嬾惰應接非吾真況乃重戕賊良氣能幾存就夜甫
得息閱我几上文開卷未及讀睡思已昏昏自知小人
歸昭昭復何云每于清夜夢多見夫子魂側耳聽高義
如飲黃金樽覺來不得往欲飛無羽翰昨日得子詩我
心子先論怪我書苦遲友道宜所敦豈不旦夕思實苦
案牘繁豈無同官賢未免走與奔相見鞅掌閒有言無
暇陳嗟嗟茲世上無食同所患念我力難任聞子謀更
艱久知屬之天安能怨窶貧吾聞君子仕行義而已焉
亦將達吾義肻遂為利牽東海有滄溟西極有崑崙古
來到者誰不過數子尊子已具車航吾亦為檝輪欲一
從子遊不知何時然(王令廣陵集附)
戲題風乞兒扇
無人肻作(原注音佐)除非乞沒藥堪醫最是風求乞害風都
占斷算來世上少如公
(賓退錄趙鑑堂朝野遺事云吕吉甫在趙韓王南園京師匄人風乞兒者持大扇造吕求詩吕)
(即書扇上云)
留題興安王廟
翦葉疏封意歸禾協濟心遺風固唐遠積德本周深逝
水悲興廢浮雲閱古今祠宫尚翬翼鳴玉潄松隂(晉祠石刻)
許廣淵
廣淵杭州新城人嘉祐二年進士
淨名院
杖錫窮危頂茅菴構白雲軒窗半峰出鐘磬别山聞海
月曉同色爐烟晝雜熏莫教深静處思慮落塵氛(咸淳臨安)
(志)
王韶
韶字子純江州德安人嘉祐二年進士熙寧中
歴龍圖閣學士知熙州拜觀文殿學士樞密副
使罷知洪州卒諡襄敏有敷陽集
詠裕老菴前老松
綠皮皴剝玉嶙峋高節分明似古人解與乾坤生氣㮣
幾因風雨長精神装添景物年年别捭闔窮愁日日新
惟有碧霄雲裏月共君孤影最相親
(復齋漫錄王公韶少日讀書于廬山東林裕老菴菴前有老松因賦此詩王荆公為憲江東過)
(而見之大加稱賞遂為知已)
張載
載字子厚先世大梁人後居鳳翔之横渠鎮學
者稱横渠先生嘉祐二年進士以薦為崇文院
檢書同知太常禮院卒有崇文集
絶句
渭南涇北已三遷水旱縱横數畝田四十二年居陜右
老年生計似初年
兩山南北雨冥冥四牖東西萬木青面似枯髏頭似雪
後生誰與屬遺經(後村詩話)
移疾
移疾謝華省問耕還弊舍扶持便疎慵曠僻逃將迓晝
棋莎徑側暮粥桐隂下久矣澄清心永媿桑弧射(濓洛風雅)
林希
希字子中號醒老福州人嘉祐二年進士哲宗
朝累遷翰林學士同知樞密院事建中靖國初
罷知揚州徙舒州卒贈資政殿學士諡文節
詔修兩朝國史開局日史院賜筵首相吳公席上
有作奉和元韻
調元台極貴頒宴帝恩餘昔副名山錄今裁史觀書天
心憂作者國論屬誰歟寂寞懷鉛客容瞻相府車(揮麈後錄)
初至吳門示諸弟兼呈伯原教授
夢寐家山忽五春君恩乞與守符新便推白傅為前政
更得梁鴻作部民入境喜逢餘秉穗舉杯無復歎鱸蓴
左司西掖誠非據非是詩情媿昔人
將之宣城留别吳門效白樂天體
被召守東吳夜渡揚子津拭目迎家山洗我京洛塵此
邦多賢豪況復平生親初欲循故事公宴月三旬庶以
叙契闊豈徒樂吾身臨州未閱月吏牘方紛紜避嫌俄
得請主地翻為賓尊酒未重持行樂知何因物理可勝
歎俯仰迹已陳趣整震澤帆遥挹敬亭春五月而報政
速哉彼齊人今我若置郵何德于吳民舉手謝吳民自
笑行役頻使君不能詩煩汝迎送勤来慙白太守去媿
謝宣城(以上吳郡志)
吳興
遶郭芙蕖拍岸平花深蕩漿不聞聲萬家笑語荷花裏
知是人間極樂城(方與勝覽)
賀滕元發守吳興
清風樓下兩溪春二十餘年一夢新(自注元發初第即倅湖州距是三十)
(年矣)欲識玉皇香案吏水晶宫裏謫仙人(湖州府志)
馮山
山字允南蜀之普州人初名獻能嘉祐二年進
士熙寧末為祕書丞通判梓州終祠部郎中有
安岳集
山路梅花
傳聞山下數株梅不免車帷暫一開試向林梢親手折
早知春意逼人來何妨歸路參差見更遣東風次第催
莫作尋常花蘂看江南音信隔年回
西縣道中
溪水引我行梁山邀我坐山水已清絶春容碧相和下
馬取酒餘梅飄酒中墮日落醉不去青茸草閒卧
謝人惠兖墨
故人山東來遺我數丸墨握丸大如指盥水重拂拭濃
磨向日看古瓦增潤澤經屑不見紙清光隠深黑書云
舊所祕聞今已難得庭珪死已久至寶世罕識御府從
近存人閒萬金直兖州擅高價比歙固少抑古松亦將
盡神竒漸衰息文章不見貴筆研豈可擲牢落況此君
雖精淡無色憐君情好古投贈兼以臆世事持此觀噫
嗟共冥默
(晁氏墨經兖沂登密之山總謂之東山東山之松色澤肥膩性質沈重品惟上上舊以十月煎)
(膠十一月造墨工則兖州陳朗朗弟遠子惟進惟迨與易水奚氏並稱)
(元豐九域志潞州兖州絳州皆貢墨一百枚)
荅江安尉鮮于頃野翁
寶峰首相聚錦屏袂一判音容阻良覿歲月嗟易換我
官潼江曲君尉瀘水岸到處逢酒徒無人作詩伴南風
灑襟袖佳句適我願汶蜀幾萬里信息偶中斷三軒風
雅會蕭條各分散孤吟少儔侣衆喙易嘲囋念君同所
嗜路近聲可喚唱酬實相眷牽率豈辭憚亹亹郊籍心
無為簿書亂
八陣磧
永安宫前瀼西磧萬流峽口争奔激秋濤捲地裂山谷
水落依然陣圖出陣形聚拳六十四傳是武侯親手跡
斯人管蕭豈足道身在巴東心漢室從容所遇皆法制
浩蕩胸中萬分一隂機暗與天地合壮氣曾將鬼神役
至今千載矻不動渺莽幾深難致詰豈徒豪傑重嗟賞
應有神靈長護惜廟偏裸裎七壯士酒炙紛紛走巫覡
萬事顚倒皆偶然卧龍無處霑餘瀝(以上安岳集)
趙衮
衮字希甫以殿中丞致仕歸隠嘉禾
平江亭邀馮允南同作
文公昔記滕王閣氣象終天拂寥廓崔顥題詩黃鶴樓
今日聲華還磊落安漢城頭有佳處江山清氣歸簾幕
少陵無人謫仙死不遇材豪終寂寞蒼苔滿地荆棘生
梁棟塵埃喧鳥雀風流賢守一登臨久倚闌干情不薄
夜來風月覺澄清天意人心如素約仙葩當見浮空來
幾百年來無此作嗟予好古今白頭到底支離材力弱
木桃或見致瓊瑶免對江山負慙怍(四朝詩)
鄧潤甫
潤甫字温伯建昌人嘗避高魯王諱以字行别
字聖求第進士累除知制誥翰林學士進承旨
紹聖初歴尚書左丞卒贈開府儀同三司諡安
惠
春帖子
晨曦瀲灩上簾櫳金屋熙熙歌吹中桃臉似知宫宴早
百花頭上放輕紅(丹陽集)
道中詠懷奉寄利州馮允南使君
交印夔人國分襟汴水隄十年難會合一夢頓乖暌官
序潘生拙詩文庾信齊諸公多汲引憲府屢提攜不肻
乘驄馬那能出寶雞安恬輕世味灑落見天倪照物聰
明決為邦聞望躋笑譚清岸獄暇豫勸耕犁不忍為鉤
距何嘗設町畦燕堂傳夜燭遊轂碾春泥衆服題鸚鵡
疇將食駃騠草黃思隼擊梧碧值鸞棲欲問無来使開
編有舊題君方安玉壘予亦遠金閨地隔江波闊書傳
鳥翼稽豈知雙鬢白相見兩當西内顧微他技殊私牧
遠黎辭親愁不斷叱馭意空迷吳苑飛雲杳春城北斗
低南山千里雪劒閣萬盤溪夜宿星邊驛朝行石上谿
深疑窺地軸高駭躡天梯看岫時攲帽聽泉或杖藜蕭
蕭黃葉下䙚䙚冷猿啼蜀道無艱險人心漫慘悽永懷
持後槖遙想綴朝圭直北瞻天日征西疊鼓鼙相期郡
齋冷清話看揮犀(全蜀藝文志)
田開
開嘉祐初知封州
臨封雜詠
我愛臨封好詩人興味長嶺南蕉子國海上荔支莊民
有百年夀家藏十載糧宦遊無遠近樂處是仙鄉
我愛臨封好賓朋日往還年来甘白酒老去益朱顔引
鶴遊西寺攜琴上北山君恩雖未報公外且偷閒(肈慶府志)
趙挺之
挺之字正夫密州諸城人舉進士徽宗朝歴右
僕射中書門下侍郎再除觀文殿大學士佑聖
觀使卒贈司徒謚清憲
題朱樸隱居天和堂
華亭山水佳秀色宛如畫前賢有遺迹卜築俟来者高
人養天和放浪寄林野安知歲月徂但喜名利捨傳家
得之子流軰推博雅春風振客衣逸櫂東南下賦詩臺
閣彥落筆珠璣瀉持觴拜親䣛喜色動鄉社都城十二
衢塵土翳車馬一夢逐君行茲懷已瀟灑(松江府志)
范百禄
百禄字子功華陽人鎮姪舉進士終中書侍郎
諡文簡祖禹其姪也
中秋待月夜分乃見
十二周流數經行自不違長圓非物理暫晦亦天時人
欲終宵玩雲纔逐族移秪應逢此景無足累心期(古今歲時)
(雜詠)
楊夀祺
夀祺官著作郎合江令
將過益昌先寄馮允南使君
衮衮京華志氣低歸心長伴日輪西蒼顔白髮因新選
明月清風思舊溪屈指光隂時節晩舉頭霄漢路岐迷
巴陵太守應憐我準擬經過醉似泥(馮山安岳集附)
李時亮
時亮字端夫博白人嘉祐中進士累官御史大
夫與陶弼相賡和有李陶集
蟠龍山
獨臥粤南天盡頭吐吞清氣壓林丘風雲上下三千丈
霧雨西南十六州古磵有泉穿石冷隂崖無暑滿山秋
我来結構林亭下時復凭欄看未休(名勝志)
宋詩紀事卷二十一
