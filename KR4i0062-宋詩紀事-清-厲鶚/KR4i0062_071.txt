宋詩紀事卷七十一錢塘厲鶚撰
葉紹翁
紹翁字嗣宗建安人有靖逸小集四朝聞見錄
西湖秋晩
愛山不買城中地畏客長撐屋後船荷葉無多秋事晩
又隨鷗鷺過殘年
秋日遊龍井
引道煩雙鶴攜囊倩一僮竹光杯影裏人語水聲中不
雨雲常溼無霜葉自紅我來何所事端為聽松風
出北關一里
脫衣命僕浣塵埃籬落人家未見梅出得城門能幾步
船頭便有白鷗來
嘉興界
平野無山盡見天九分蘆葦一分烟悠悠綠水分枝港
撐出南鄰放鴨船
九日呈慎直院
秋風吹客客思家破帽從渠自在斜腸斷故山歸未得
借人籬落種黃花
賦葛天民栽葦
葉礙漁舟入叢分水國寬低回藏鷺渚髣髴釣魚竿蕩
戸和萍送溪翁當竹看所憐如許節不耐雪霜寒
西溪
一條横木過前溪村女齊登采葉梯獨立衡門春雨細
白雞飛上樹梢啼(以上靖逸小集)
猫圖
醉薄荷撲蟬蛾主人家奈鼠何(隨隱漫錄)
漢武帝
殿號長秋花寂寂臺名思子草茫茫尚無人世團圞樂
枉認蓬萊作帝鄉(齊東野語)
黃榮仲
江上晩眺
十里滄波自在流滿天風月下蘆洲待攜六幅生綃去
畫出江南水墨秋(後村千家詩)
王君良
江行
暮雲含雨意江路轉凄清秋泊扁舟處時聞孤雁聲莫
愁秋欲老只是客關情不信他鄉恨吟邊分外生(後村千家)
(詩)
劉翼
翼字躔父福唐人有心游摘稾
(林鬳齋序云躔父與予同事樂軒先生鄙夷場屋之技獨力于詩晩而傲世自樂盡去繩墨法)
(度自為樂軒一家之言如娑羅林中最後說法六師諸魔聞者益懼矣)
伯言見和拙作以漢隷書之謝以七韻
李潮善八分求歌杜陵叟有人和我詩半紙餘科斗風
雲生其懷劒戟出其手石經中郎蔡新樣元和柳元常
文不傳退之書何有待我農隙時載筆隨君後袖手眼
亦明聊與之飲酒
山寺聽雨
問道論詩也一宗燒柴煨芋佛家風要知眞樂人間少
聽雨空山破寺中(以上心游摘稾)
周端臣
端臣字彥良號葵窗御前應制
内人燒香圖
花底燒香深閉門宫鴉棲了已黃昏君王未識無人妒
雖不承恩卻感恩(詩家鼎臠)
落梅
條脫空嗟萼綠華俗塵誰見駐香車數聲畫角單于塞
一曲山香阿母家墮砌尚疑妝後粉點衣猶認唾時花
别來埋沒春風面幾度虚窗歎月華
買木犀花
拚卻杖頭沽酒物湖邊博得木犀花西風可是無拘束
一路吹香直到家(以上後村千家詩)
古斷腸曲
條風窗戸柳陰陰雲碧春衫護水沈花裏小闌人不到
流鶯啼起去年心
依舊斜陽燕子樓共誰把酒話閒愁韋娘去後西風老
爛漫黃花滿院秋(詩林萬選)
裦親崇壽教寺
萬竹蒼寒擁寺門寺碑金字御書存榮華肯信當年事
儀制空留後世恩影閣有聲塵網暗殯宫無月土花昏
見梅不敢輕扳折恐是春風水際魂
(西湖遊覽志寺在清波門外方家峪俗稱劉娘子寺宋紹興十八年劉貴妃建妃臨安人入宫)
(為紅霞帔得幸累遷才人婕妤婉容尋進貴妃專掌御前文字工書畫上用奉華堂印父懋因)
(金人南侵獻錢二萬緡以助軍費高宗嘉之遂令建寺以為功德有泉自鳳凰山而下注為方)
(池命曰鳳凰泉于湖張孝祥書刻内有松雪亭觀音洞筆架池偃松交枝檜壁間陳公儲畫龍)
(甚奇周端臣詩云云)
題葉靖逸東菴
一菴自隱古城邊不是山林不市廛落月半窗霜滿屋
卧聽宰相去朝天(宋藝圃集)
施文焴
金陵作
紫盖東南久寂寥石城烟霧壓岧嶤登臺倦客懷千古
宿内閒人夢六朝御苑雲浮曾拾翠舊橋月落尚吹簫
諸公不說新亭事目斷空江半日潮(景定建康志)
鄧夢杰
夢杰旴江人
賡梅山壁閒韻
媿我身名墮褐冠無因安得到仙壇子眞雖隱名難隱
萬古高風凜凜寒(梅仙事實)
張榘
榘南徐人
題雨花臺
莫說南朝勝槩繁秖今近郭已江村臺荒浪紀曼花墜
事往空餘古意存甌缺正緣輕納景鼎分誰謂不如孫
滔滔千載興亡恨盡付凭欄對月樽(景定建康志)
徐獻可
獻可永嘉人官至泉州守
書齋
十日書齋九日扃春晴何處不閒行瓶花落盡無人管
留得殘枝葉自生(東甌詩集)
聞九成
九成餘杭人
洞霄山隱齋
餘杭之山天柱峯下有石洞蟠蒼龍齋居無塵山四合
仙人宴坐空翠中夜捫北斗罡氣接晨吸東日精光通
醉淩高風駕白鶴笑視黃庭驅玉童人閒自有赤松子
方外或友洪崖公丹泉吹陰曉霧碧野果變色秋山紅
獻酬且盡琉璃鍾笑談便是蓬萊宫肯如金粟衰病翁
散花丈室談虛空(洞霄詩集)
徐千里
茉莉
炎州綠女雪為肌十二朱闌月未移香逼簟紋眠不得
為渠醒到打鐘時(後村千家詩)
饒良輔
良輔字昌朝號竹溪
竹徑步月
素月流空天不夜清輝散入疎林下下有幽人獨往來
杖藜縹緲誰能畫(詩家鼎臠)
朱承祖
鶴林寺
鶴林古竹院馬素舊松關草合門前路雲埋寺後山花
神千載去僧話片時閒滿壁瑰奇句慙窺豹一斑(鶴林寺志)
鄭雲林
海棠
貪詩閒費一生心水際雲崖到處尋可惜春光吾老矣
海棠烟雨閉門深(全芳備祖)
范仁仲
題梅仙山
說到神仙事渺茫壽春亘古此靈場松邊白隱千年鶴
嶺外紅拖幾夕陽霞馭月寒時弄影斗壇風冷夜聞香
先生不必眞人號自與乾坤共久長(梅仙事實)
蔣夢炎
寒食
不暖不寒寒食天小橋楊柳未飛綿三分春有一分在
十日晴無兩日全桐角喚回前嶂曉子規啼破隔江烟
麻帬素髻誰家女哭向墦閒送紙錢(後村千家詩)
馬知節
知節字介卿環溪人(曰璐按宋史馬正惠知節字子元祥符人此字介卿)
(環溪人見宋刊詩家鼎臠所選俱南渡人詩蓋與正惠同姓名者)
枯梅
斧斤戕不死半蘚半枯槎寂寞幽巖下一枝三四花(詩家)
(鼎臠)
阮南溪
梨花
繽紛紫雪浮鬚細冷淡清姿奪玉光剛笑何郎曾傅粉
絶憐荀令愛熏香(合璧事類别集)
吕防
防臨川令
題梅壇
封事悠悠即挂冠蒼煙古木鎖空壇當時不識蓬萊客
秖作南昌一尉看(梅仙事實)
王安之
安之字叔安號藥窗
寄友
憶昔青燈夜坐窗吟猨聲裏早梅香一從去櫂衝寒雪
幾度凭闌到夕陽秋思漸于蟬外覺别愁空入雁邊長
梧桐解得離人意不遣西風葉盡黃(詩家鼎臠)
張異
異新昌人
題梅壇
上疏歸來日已西山中旋製薜蘿衣謀身豈為金丹祕
去國應知火祚移風露滿林蟬幾蛻松杉遶屋鶴孤飛
瓣香僕僕非公願自有忠誠天地知(梅仙事實)
賈仲穎
仲穎永嘉人
句
燈花寒影裏詩句雨聲中盡開窗戸容秋月徧倚闌
干看晩山(後村詩話)
葛逸
虎丘呈元機上人
樓觀倚雲端烟收陸海寬蒼厓留劒跡古木見龍蟠石
徑青苔滿霜林木葉乾凭闌千里豁爽氣逼人寒(虎丘志)
富嚴
游虎丘
繚繞禪關鎖翠微游人到此便忘歸古今不盡春風恨
一劒清泉浸落暉(虎丘志)
謝子才
柳
嫩葉吹風不自持淺黃微綠映清池玉人未識分離恨
折向堂前學畫眉(後村千家詩)
宋自適
自適字正父金華人號清隱
早行
西郊雲起白漫漫近樹遙峯欲辨難山下幾多迷路者
人間方夢大槐安(梅磵詩話)
柳
絲絲烟雨弄輕柔偏稱黃鸝與白鷗纔著一蟬嘶晩日
西風容易便成秋(全芳備祖)
句
江湖多少盟鷗地莫近平津閣畔行(送愿父弟山題䟦)(眞西)
路德章
盱貽旅舍
道旁草屋兩三家見客擂麻旋點茶漸近中原語音好
不知淮水是天涯(詩人玉屑)
王顯世
顯世字子亦南安人官寧都令有容安稾
烏駐道中
蹲鴟用事謝黃獨木奴弄色陵烏椑落日人行桑柘裏
西風雁過稻梁時故山秋晩正如此遊子天寒何所之
一笑沙禽忽驚去水邊的皪早横枝(詩家鼎臠)
尤煓
煓袤諸孫理宗朝官臨安府倅浙東提刑
題蘇端明書乳泉賦後
萬籟既寂一氣孔神吸彼沆瀣沃此肺膺至陽之精天
一所生欽哉此詞展也大成(式古堂書考)
喻汝楫
征夫
白骨茫茫散不收朔風吹雪度瓜洲殘陽欲落未落處
照盡行人今古愁(詩人玉屑)
丁木
木字子植天台人
次揚州何安撫節機韻
送别邦江路梅花作暮愁關情何水部回首古揚州雁
影明寒水冰凘澀去舟想應今夜宿霜月滿瓜洲(詩家鼎臠)
葉元素
元素字唐卿號苔磯
絶句
家住夕陽江上村一灣流水護柴門種來松樹高于屋
借與春禽養子孫(後村千家詩)
吳吉甫
句
眞水黃芽長香風玉杵鳴不為三窟計永伴一輪明(漕試)
(搗藥兔長生詩)(困學紀聞)
李杜
杜號棗坡
過廢寺
溪沙横漲水痕平閒扣雲關壁半傾殿上土花人不到
斷甎支睡聽蟬鳴(詩林萬選)
高鵬飛
鵬飛字南仲餘姚人有林湖遺稾
湖上
好景難逢奈老何十年此地絶經過山如得意晩猶碧
雨亦知愁秋更多造化從渠旋磨蟻功名笑汝撲燈蛾
湖邊直欲呼船去更共漁人挂綠蓑(林湖遺稾)
李龏
龏字和父號雪林笠澤人家吳興三滙之交效
元白歌詩不樂仕進年登耄期有潄石吟梅花
衲翦綃集
(佩楚軒客談和父自作墓誌云孰生予孰死予予不自知為文之徒詩之徒今瘞于斯孰知伯)
(道之無兒未幾死趙文曜為誌葬之何道兩山閒樹梅百株趙德符題碣曰宋詩人雪林李君)
(之墓)
梅花集句
林蘿深處過溪橋眼底青山映寂寥眞態生香難畫得
一枝春瘦雪初消(林逋)(蘇養正)(又)(可正平)
吹殺梅花影裏燈凄涼一似觀堂僧滿山明月東風夜
茶煮西嵒瀑布冰(張鎡花衲)(周文璞)(羅鄴)(貫休)(梅)
公無渡河
屈平沈湘不足慕公無渡河兮公苦渡行搔短髮提壺
漿玉白蘭芳不相顧驚波不在黯黮閒顏色錯漠生風
烟其下無底旁無邊何用將身自棄捐(李賀用王叡飛李咸温)
(卿)(齊已)(盧仝)(白居昜)(王建)
重宿吳林居園亭逢雪
小隱西亭為客開舊題詩句沒蒼苔銀河風急驚沙度
酒作凌凘火作灰(許渾)(鄭谷)(李咸用)(姚合)
寒食
一年唯此兩三辰落拓東風不藉春歌酒家家花處處
何曾紫陌有閒人(熊孺登綃李山甫以上翦集)(白居昜)(羅鄴)
盧梅坡
春日
紅芳滿眼鬭風流誰信春來有客愁惆悵不干桃李事
故山烟雨憶松楸
閔雨
百萬人家井水黃江南大半田無秧乖龍豈是為霖物
貪弄明珠簸日光(以上後村千家詩)
季履道
履道號澄江
龜山
濁酒三秋館青燈半夜花故人渾在目幽夢暫還家淮
近風偏惡山高月易斜新霜何處雁片影落平沙(詩林萬選)
葉杲
杲字謙夫永嘉人官史館檢閱
東山堂
何處著詩癯巖邊有隱廬雲生春樹合魚響夜潭虚住
久無他姓山空應讀書平分謝池月吾亦百年居(東甌詩集)
方景絢
景絢字武子莆陽人擢第終于郡掾
題壁
明月照齊州玉龍棲欲起壯士腸夜迴寒衾潑秋水(劉後)
(村題䟦)
何洪
洪號梅境淳安人
溪居冬夜
茅屋瀕溪只數椽護籬黃犬枕莎眠柴門不掩松梢月
恐有山陰泛雪船(青溪詩集)
車瑾
瑾字元瑜黃巖人號敬齋
馬家山(在黃巖縣)
山頭紅日生山下螘蛙爭朝市誰能問煙雲我自耕胡
牀調紫蕨黃獨煮香秔無意隨園綺逃名更得名(台州府志)
朱輔
虎丘
自許胷中著一丘飽于世路合休休未陪靖節遠公社
且與景常元慧游四野凍雲催雪到五湖春浪蹴天浮
不將拾翠相隨去碾罷新茶即泛舟(虎丘志)
宋詩紀事卷七十一
