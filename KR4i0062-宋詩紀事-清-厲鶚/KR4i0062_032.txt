宋詩紀事卷三十二錢塘厲鶚撰
許景衡
景衡字少伊溫州瑞安人元祐元年進士高宗
朝官至御史中丞遷尚書左丞罷爲資政殿學
士提舉洞霄宫卒諡忠簡有橫塘集
寸碧亭
杖履尋常行樂處不論小逕與幽亭誰知蒼莽千峯外
尚有仙山一點靑(東甌詩集)
登仙巖寺
龍穴梅潭抱嶺斜憶曾同試雨前茶稍須林壑開雲葉
便倩兒童汲井花一别仙山空夢寐三年邊塞走塵沙
合須覓片閒田地鄰舍如儂有幾家(仙巖寺志)
魯百能
百能吳興人元祐元年進士
醉仙崖(在秦州舊天水縣連鳳山)
高倚靑冥揖酒星山崖誰作醉仙形從來天地爲衾枕
應笑人間有獨醒(方輿勝覽)
李廌
廌字方叔陽翟人少以文字見知于蘇軾元祐
初軾知舉意在必得廌以魁多士及考章援程
文以爲廌無疑遂以爲魁旣拆號悵然出院薦
竟無成而卒有濟南集
友人董耘饋長沙猫筍廌以享太史公太史公輒
作詩爲貺因筍寓意且以爲贈耳廌卽和之亦以
寓自興之意且述前相知之情焉
節藏泥滓氣凌空薦俎寧知肉味重未許韋編充簡策
已勝絲委誑蛟龍短萌任逐霜刀重美榦須煩雪壤封
他日要令高士愛不應常共宰夫供(師友談紀)
(苕溪漁隱叢話李方叔稱范淳甫爲太史公以其爲國史修撰也)
觀吳正獻眞
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劒列聖御坐開乾坤修廊祕殿鎖
春色彷彿音容皆駿奔相君相業皆元元旂常彜鼎定
書勛儀形在歿侍神考英氣噩噩凝天閽嗣皇方思服
(闕)美欲考辟公觀列文君傳兹圖落人世世人遂得知
瑜璠吾知袁公固有後能平楚獄竟無冤召公甘棠猶
不伐衛武之德誰能諼君不見溫公之像滿人間願廣
此圖令並傳(聲畫錄)
寒食
千株密炬出嚴闉走馬天街賜近臣我亦茅簷自鑚燧
煨針燒艾檢銅人
(娛書堂詩話此詩善述冷淡況味)
飲襄陽沈氏家醉題侍兒小瑩羣帶
旋剪香羅列地垂嬌紅嫩綠寫珠璣花前欲作重重結
繫定春光不放歸(墨莊漫錄)
驪上歌
君門如天深九重君王如帝坐法宫人生難處是安穩
何爲來此驪山中複道連雲接金闕樓觀隱隱横翠紅
林深谷暗迷八駿朝東暮西勞六龍六龍西幸峩眉棧
悲風便入華清院霓裳蕭散羽衣空麋鹿來遊虛市變
我上朝元春半老滿地落花人不埽羯鼓樓高挂夕陽
長生殿古生青草可憐吳楚兩醯雞築臺未就已堪悲
長楊五柞漢幸免江都樓成隋自迷由來流連多喪德
宴安鴆毒因奢惑三風十愆古所戒不必驪山可亡國
(宋文鑑)
遊寶應寺
雨後秋風入翠微我來仍値晚涼時山遮日腳斜陽早
雲礙鍾聲出谷遲故國空餘煙冉冉舊宫何在黍離離
興亡滿眼無人語獨倚闌干默自知(詩林萬選)
劉延世
延世字述之臨江人公是先生猶子少有盛名
元祐初遊太學不得志築堂講業名曰抱甕
自題墨竹
酷愛此君心常將墨點眞毫端雖在手難寫淡精神(畫繼)
翡翠
避人忽起鳴衣桁掠水飛來立釣磯靜處欲畱看不足
翠光點破夕陽歸(後村千家詩)
和孫公索酒
紫貂寒擁鼻綠螘細侵脣蓮燭當時事壺頭此日春(孫公)
(談圃)
種竹
梅蒸方過有餘潤竹醉由來自古云掘地聊栽數竿竹
開簾還當一溪雲(歲時廣記)
句
靜室焚香盤膝坐長廊看畫散衣行
(孫公談圃劉述之句趣尚之高有如此者)
王履
履字坦翁開封人元祐初從父景琚南郊恩爲
三班奉職元符上書編置新州入黨籍靖康初
除相州觀察使扈駕被留死之
臨難歌(曰琯按此歌宋史作李若水)
矯首向天兮天卒無言忠臣效死兮死亦何愆(三朝北盟會編)
喻陟
賀岷州太守种誼破鬼章
周后持盈日戎夷負固年廟謀期必勝閫略制於先不
假天山箭行聞杕杜篇凱還俘馘獻圖像有凌煙(陜西通志)
王純臣
賀岷州太守种誼破鬼章
黃塵匹馬捷書來且喜洮東破虜廻縱使濮西功第一
未聞生縛七渠魁(陜西通志)
鄭至道
至道莆田人伯玉之孫元祐二年以雄州防禦
推官知天台縣爲政寬簡邑人悅服秩滿扳戀
因家于台今廣龍鄭乃其裔也
劉阮洞
采藥歸來世代賖洞門方此掃煙霞碧流淸泚弄明月
翠巘高低飄落花芳草已迷當日路白雲空想舊人家
自慙不是浮觴侣漫向人前醉帽斜(台州府志)
王公亮
公亮字明遠
句
足榖醫還驗占桑夢巳靈
(王得臣麈史予弟光輔鄰臣郡以經行應詔元祐丁卯賜第歸未幾因出墜馬傷甚十一日而)
(卒年四十八王公亮明遠挽詞云云衆咸推服)
范子正
子正忠宣公純仁長子(鶚按范忠宣二子正平字子夷次正思字子默)
(范公稱過庭錄云六伯祖子正七伯祖子夷是子正爲忠宣長子史不載故佚其名)
孔林
漢陵玉匣盡秦山銀海空干戈百世後獨究先聖宫樹
有千年色門無數仞崇盛德包覆載遂順因所宗坐若
顔閔後頗聞鄒魯風撫膺感遺言零落涕霑胸(過庭錄)
寄季顏師顏謫齊州
歷下故人今何在音書又已隔寒暄多年别後紛紛事
何日尊前細細論忍見風霜摧羽翮空教江漢瀉詞源
聖朝寬大超前古卽有恩光照覆盆
(范公稱過庭錄六伯祖子正丞相長子有大才博學年甫三十二而卒有文集百卷魯直爲䟦)
(其後兵火集散亡而魯直集中此䟦亦闕其略云士之學期于没而不朽君子之道百世以竢)
(聖人故壽夭之際未嘗置言鳧鶴之短長故物不能齊也雖然有連城之璧操之甚栗中道而)
(毁豈能使人無槩于心哉范子正余不及友也予聞其人又得其言皆可傳後問其所遊則司)
(馬溫公愛之問其爲吏則年三十試吏單父方使者剝膚椎髓取于民以自爲功子正以歲饑)
(獨拾單父民錢十九雖没可以不朽矣或謂子正父祖皆名世士自宜如此應之曰文王割烹)
(武王餁鼎叔旦舉而用之管蔡不食誰強之則子正賢于人遠矣元祐二年三月庚午豫章黃)
(庭堅書)
范致虚
致虚字謙叔建陽人元祐三年進士徽宗朝爲
尚書左丞靖康中知京兆府高宗卽位終資政
殿學士
汎松江
黛潑峯巒安用染鏡澄湖面不須磨已驚張翰鱸如玉
想見西施髻似螺目斷樓高知水闊雲開山盡見天多
吾家本是煙波主好律漁翁一曲歌(吳江縣志)
趙宗印
宗印汾州孝義人少爲僧范致虛令還俗授河
東制置使提義兵所向輒下王師敗於富平慟
哭入華山不知所終
題佛刹
七十勞生西復東鄕關在念感飄蓬大遼半歲九分盡
全晉一年千里空周召已亡無善政蔡童雖死有餘風
華陰乞食商山去巖谷幽尋四老翁
(封氏編年范致虚在長安措置兵馬招募諸色人借補官資宗印本姓趙汾州人題詩佛刹云)
(云安撫席益遣人追回與語大竒之薦之致虛令還俗爲節制參議宗印以僧爲一軍謂之尊)
(勝隊以行童爲一軍謂之靜勝隊軍至陜州攻奪潼關)
劉燾
燾字無言長興人誼之子元祐三年進士仕爲
祕閣修撰有見南山集
(上庠錄元祐閒馬涓張庭堅等四人擅名太學時號四俊劉燾湖州人年少亦自負初補太學)
(生聞而慕之以刺謁曰不識可當一俊否涓等詭計以困之曰每誡當預爲一字限于程試中)
(用之善者乃預旣而程試燾請字涓等曰第一句用將字其時策問神宗實錄燾對曰秉史筆)
(者權猶將也雖君命有所不受而況其他乎後果爲第一聞者服之因目燾曰挨屍俊)
同友人汎舟至仁王寺
靑秧出水細於鍼嫩葉初齊綠未深又是一年春欲盡
杖藜乘興足幽尋(前賢小集拾遺)
題召伯埭斗野亭
地勢如披掌天形似覆盤三星羅戸牖北斗挂闌干晚
色芙蕖靜秋香桂子寒更無山礙眼剰覺水雲寬
(庚溪詩話此詩題梁閒盡得斗野景物)
罨畫溪(在長興)
竹林深處杜鵑啼兩岸靑靑草色齊欲識人間真罨畫
朱藤倒影入清溪(湖州府志)
㝛華嚴院
夜㝛霧山霧晨茹芝山芝年來嗜好衰但與靑山宜登
臨意未愜出戸車已脂王事有期程愛山豈余私﨑嶇
田野間食寢將安之天寒未落日税駕忽在兹二山已
陳迹兹處尤新竒翠竹與黃花一一對山扉對景自忘
言若與予心期眠雲飽山色那得困與飢山僧喜我來
迎我畱新詩我有愛山癖山僧知不知(吳氏詩永)
郭三益
三益字愼求常州人元祐三年進士仙居令靖
康間湖南安撫建炎初同知樞密院事
題仙居南峯寺藍光軒
山光竹影交寒輝下有碧浸吹漣漪沙痕隱隱白鳥去
石聲鑿鑿扁舟歸芝蘭發香禪味遠雲霧吐秀人家稀
須知春事不可挽杜鵑已遶林中飛(吳禮部詩話)
寒巖
道人棲碧山雲居在空曲十年海潮音外物緣已熟更
尋妙高頂超然具幽築古木插空靑寒筠抱巖綠時攜
貝葉書步入深林讀雲衣冷蕭條靜對含煙玉客來境
非喧客去境自足宵眼護神虎晝引穿花鹿庵中三昧
語藥我貪癡毒何當脱雙鳧藜杖追高躅(天台山志)
馬存
存字子才鄱陽人因慕徐節孝道德寓楚州卒
業于其門元祐三年進士爲越州觀察推官有
集
長淮謠(節孝先生作淮之水贈之子才答以長淮謠)
長淮之水青如苔行人但覺心眼開湘江豈無水魚腹
忠魂埋但見愁雲結雨猿聲哀浙江豈無水䲭革漂胥
骸但見潮頭怒氣如山來孤臣詞客到江上何以寬心
懷長淮之水遶楚流先生家住淮上頭黃金萬斛浴明
月碧玉一片含淸秋酒花入面歌一曲淮上百物無閒
愁(合璧事類前集)
句
可憐一覺登天夢不夢商巖夢櫂郎(咏漢文帝記聞)(困學)
孫發
發字妙仲元祐三年進士崇仁尉
絶句
林亭長夏愛重陰來引茶甌一散襟忽去郤來蜂个个
自啼還住烏深深(能改齋漫錄)
太史章
章德清人元祐三年進士
題宴坐石
白雲曾罩定中身石上雲歸不見人應有山神長守護
松風時爲埽埃塵(吳興藝文補)
張壆
&KR1551;字子厚武進人元祐三年進士甲科養親不
仕蘇軾薦爲校書郎不出崇寧初賜處士號卒
諡正素
(蒙齋筆談正素處士清通遠略不爲崖異賀鑄最有口才好雌黃人物於子厚亦無閒言每折)
(節事之稱曰通隠先生)
夢中作
楚峽雲嬌宋玉愁月明溪淨印銀鉤襄王定是思前夢
又抱霞衾上玉樓(紫薇詩話)
送吕子進
籬鷃雲鵬各有程匆匆送别未忘情恨君不在篷籠底
共聽蕭蕭夜雨聲(宋文鑑)
宗澤
澤字汝霖婺州義烏人元祐六年進士靖康元
年知磁州勤王兵起康王以澤爲副元師建炎
間累遷延康殿學士京城畱守兼開封尹連結
諸路義兵方剋日渡河力請上還京爲黃潛善
汪伯彥所沮憂憤疽發背卒贈觀文殿學士諡
忠簡有集
華隂道上二絶
煙遮晃目初凝雪日映斕斑卻是花馬度急流行小崦
柳絲如織暎人家
菅茅作屋幾家居雲碓風帘路不紆坡側杏花溪畔柳
分明摩詰輞川圖
(詩說紀事楊用修云余嘗見石刻宗忠簡此二絶)
至洛
都人士女各紛華列肆飛樓事事嘉政恐皇都無此致
萬家流水一城花(以上宗忠簡公集)
朱之純
之純華亭人元祐六年進士
自題谷陽園湖齋
平湖十頃水汪洋得意茅齋且屈藏園種小桃今結子
池栽翠芰更聞香六龜已兆千年瑞雙鶴看呈八月祥
居此翛然忘世味此心尤嬾去龍陽(自注云子湖上治圃於桃根獲古龜)
(六枚其小如錢雲間有仙鶴觀每歲中秋夜有仙鶴下觀因得名今余治圃谷水鄰其地至元嘉禾志)
歐陽闢
闢字晦夫桂州靈川人從學於梅聖俞元祐六
年進士任石康令
(困學紀聞歐陽闢字晦夫桂州人東坡南遷至合浦闢時爲石康令出其詩稾數十幅注坡詩)
(者以爲文忠之族非也)
寄京師畫院待詔王公器
有唐畫癖唯王維自謂前身應畫師君今畫祖躐神奥
權敵造化爭分持君今畫品到神處祖身再生何異疑
宋唐相距更累代典型尚在寧少隳正恐聲名出祖上
況早力學工文詞曩吟佳句每記憶一字可買堪貧羸
天地兩間府萬物物物圖繪略不遺飛潛動植出把握
臻幽造妙窮豪絲顧堂陸室牆數仞直發門鐍深探窺
人間流落已足貴況蔑國手展設施景靈九殿初締構
九屏博選丹靑竒睿旨屬君亟應命牡丹孔雀他無爲
雕闌醜石要傑怪議敢共事纔郭熙屏間散布十八種
爛然逼眞生羽儀南徐西趙不復數宸翰點賜收高貲
慈聖光獻升仙際睟容將貌精者誰都城名輩皆縮手
君特奉詔趨宫闈重瞳背淚親睠矚一筆立就難動移
上心中愜愈增慟金口由此皆歎咨禁庭内外曰唯肖
進秩一等躋官資聖表神蹤閟天上盛美空傳萬一知
考牧一圖最卓絶羊牛爾牧俱來思羊羣三百牛九十
角耳&KR0766;溼訛寢宜聚無鬭觸形甚澤馴擾畢來肱以麾
地從善利畜得所或(闕)升降或飲池牧人負餱荷蓑笠
可禦暑雨仍禦飢薪蒸用足尚餘力博取禽獸雄與雌
紛紛事物已曲盡亡一不合無羊詩豐年富庶義亦備
舉目如在宣王時前視未有後鮮儷獨步詎肻容並馳
不見古人豈君恨但恨古人不見之琅玕碾軸蜀錦褾
賢王寶祕輕瓌琦鉅公名卿競題䟦鋒起議論誇淵微
我始鄰居久結好草廬對雪傳孱衰喬松瘦竹旁掩映
梅花半拆臨澗湄素琴橫榻書滿架綠瓶注酒傾椰巵
罏灰不識炭火燼坐擁絛褐峩接䍦筵前凌亂舞六出
筆凍硯底方生斯女奴瞰窗不避冷青帬赤腳了髮垂
我無泉石營此景君畫雖巧令人悲十年遠别如夢寐
此圖出處嘗自隨去春京國重會合愈見極藝觀忘疲
矜我孜孜嗜盆篤爲作秋江四鷺鷥芙蓉照波蔭寒菊
芰菼獵獵西風吹感君贈我瀟灑意意勸把釣江湖歸
煙瀾素闊無寸尺今縱見勸歸已遲君嗟五十眼力減
將亦謀隱長掩扉我擬更求冬月景知君老筆尚能揮
(聲畫集)
楊朏
朏字持王閩人元祐六年進士終建寧軍節度
書記入黨籍
玉泉院荔支軒
曾觀荔支圖幾費丹青妝能紅能紫亦能綠不能寫作
天然香曾讀荔支譜品品堪第一較量滋味論高低大
抵聞名不聞實我疑眞宰推化工安排百果分番紅杏
梅桃李不足數先教碌碌隨春風錦囊玉液相渾淪百
果讓作東南元别有眞香與色味一時分付荔支軒(廣羣)
(芳譜)
秦覯
覯字少章觀弟元祐六年進士調臨安簿(曰璐案宋)
(史觀弟覿字少章覯字少儀天社任淵注陳後山詩云秦覯字少章從蘇公學任淵宋人當無)
(誤今從之)
和王直方夜坐
幃幔高深夜漏長頗從詩酒傲冰霜燭花漸暗人初睡
金獸無煙卻有香
(王直方詩話少章初登第成親後和余夜坐詩云云讀者無不笑其貧富之頓異)
呈東坡先生
十里薰風菡萏初我公所至有西湖欲將公事湖中了
見說官閒事亦無
(鶴林玉露東坡守杭守潁皆有西湖故潁川謝表云入參兩禁每玷北扉之榮出典二州輒爲)
(西湖之長秦少章詩云云)
鮑慎由
慎由字欽止處州龍泉人元祐六年進士徽宗
朝除工部員外郎歷知明海二州卒有夷白堂
小集
雨餘
礎潤雨欲作好風每見先蕭蕭清入簾令我心灑然閉
門倦永夏枕書日昏眠快此風雨餘端如濯飛泉盆山
有佳趣草木更幽妍井華養文石香篆横雲煙俯仰方
丈間勝事亦可憐永懷觸熱子我勞良獨賢(宋文鑑)
謝傳神蔡景直
馳譽丹青有古風筆端及我未宜蒙雲臺麟閣遙相望
枉寫裦公與鄂公(能改齋漫錄)
夜坐
萬卷堆中種眼花睡魔亦厭夜深茶平生不草長門賦
豈有黃金送酒家(後村千家詩)
與鄭公華自朐山鄰舟行
舟行有後先相去能幾許鏗轟金鼓聲見面不得語水
花來幽香岸柳過疎雨登艫各乘風解帆會聯浦閒攜
小龍團睡起就君煮(楊慎清暑錄)
周行已
行己字恭叔永嘉人師事程伊川登元祐六年
進士官至祕書省正字有浮沚先生集
絶境亭
雲横絶塵境峻&KR3093;若繩削羣山列培塿衆星分脈絡下
瞰萬瓦居縹緲見樓閣松風發天籟泠然衆音作皛皛
天宇清塵襟一澄廓(東甌詩集)
周之深
之深長興人元祐六年進士
遊淸果寺
西郊出郭未十里寺在白雲深處藏僧爲愛閒長閉戸
客來無路自迴廊近松古瓦落夜子傍水小池生暮光
指點依稀飯籮水不知何處問興亡(吳氏詩永)
鄭居中
居中字達夫開封人舉進士徽宗朝歷少保太
宰兼門下侍郎兼知樞密院事封燕國公進太
保薨贈太師華原郡王諡文正
挽顧學正公甫
可惜病相如誰尋封禪書雙親千里外一葉九秋餘風
露翻歸旐塵埃鎖故廬虎丘山下路會葬有鄉車
廣文官舍泠如冰幾歎朝衫脱未能忽買春田埋玉地
猶懸絳帳讀書燈佳名空綴仙都石妙偈爭傳海寺僧
一幅粉旌春水漫惜君誰不涕奔騰(中吳紀聞)
崔鶠
鶠字德符雍丘人徙陽翟元祐中第進士元符
末上書入邪等坐廢三十年靖康初擢右正言
以疾乞解官除直龍圖閣提舉嵩山崇福宫卒
自號婆娑先生有婆娑集
(雪浪齋日記德符詩所謂食鯨老氣横九州廬山詩云遥知金刹近林表颺幡尾滕王閣詩云)
(小艇元從天上來白雲自向杯中落潁昌富文物崔鶠陳恬猶爲下士)
(郡齋讀書志鶠長於詩淸婉敷腴有唐人風)
鄱陽詩
記得詩狂欲發時鄱陽湖裏月明知無人爲覓桓伊笛
自卷秋蘆片葉吹(過庭錄)
會節園梅花下作
去年白玉花結子深林間小憩藉清影低顰啄微酸故
人不復見春事今已闌繞樹尋履迹空餘土花斑
(墨莊漫錄德符監西京洛南稻田務時中官容佐掌宫鑰于洛郡僚事之唯恐不及獨德符不肯見)
(之容極銜之德符一日送客于會節園時梅花己殘與客飲梅花下巳而容奏陳以會節園爲)
(景華御苑德符初不知也明年暮春復騎羸馬從老兵徑入園中梅下哦詩徘徊而去次日容)
(見地有馬跡問園吏以崔對容遂劾奏鶠徑入御苑以此罪廢)
秋日即事
秋草門前已没鞾更無人過野人家離離疎竹時聞雨
淡淡輕煙不隔花
黃州道中
莫愁微雨落輕雲十里長亭未墊巾流水小橋山下路
馬頭無處不逢春(以上墨莊漫錄)
早秋雨霽圖
我離蜀山來赤日走東州竒峯作眼想一過神已畱翩
翩宋公子新詩藹風流丹青見新韻瀟灑出林丘依微
萬里遙曠朗一雨收高雲杳褰開縞日明華秋風帬暎
山靑𦕈𦕈行李幽得非送將歸色有離别憂念我山海
僻鍼砭不爲瘳目看孤鴻飛心已麋鹿游吾兒能扶犂
此幘便可投勿言尺寸許是中有菟裘
與叔易過石佛看宋大夫畫山水
霜落石林江氣清隔江猶見暮山横箇中只欠崔夫子
滿帽秋風信馬行
觀黃筌畫花
蒼顔白髮我雖陳見了青紅幾度新更向黃生毫末裏
全家看盡劒南春
淺淺紅顔與白腮臥枝斜葉抱新開何人與作春風面
誑得蜂兒日日來
和老人觀牧圖
作官畏人嘲胡孫騎牧牛卻離大江水還家整歸舟還
家此計不可移此樂勿令兒輩知行歌帶索拾遺穗耳
靜不復聞征鼙功名亦妄爾吾生去此將何之趁此青
草長自牧牛與羊不減九十頭何翅三百強沙平水淺
南山下千角萬蹄如此畫牛腰吹笛遡秋風不問人間
矍鑠翁(以上聲畫集)
子石硯
石家有兒玉含晶嘘爲雲氣吸爲晴純精與之相感并
孕育萬狀流千名黃昏鬼泣不忍聽且爲白鵝換黃庭
(硯箋)
海棠
渾是華清出浴初碧綃斜掩見紅膚便教桃李能言語
要比嬌妍比得無(海棠譜)
潛心齋(以下三首寄漫叟)
雙扉掩餘香一榻下涼幔前人嗟不死萬古暎黃卷時
時擷英華一一詣微遠鼎食姑置之此味良不淺
止遽軒
我如萬斛船歲久腰已嬾誰能逐相師終日問手版去
謀一寸安輒被三尺挽憐公謝蠻觸鼓臥旗亦偃
丈室
此家英妙姿玉雪照冠冕新詩一何似鸞鵠見蕭散躡
屐往從之寧復念重趼(以上苕溪漁隱叢話)
早春偶題(曰璐按此詩又見林之竒拙齋集)
寒風淅瀝鳴枯葦小鴨睡殘猶未起更教細雨結春寒
坐聽蕭蕭打窗紙石盆養蒲已抽翠雕斛栽花先弄紫
擁爐閉閣賦幽香未怕春冰生硯水
題績溪雪峯樓
題詩最高處不爲待人看記著今朝勝山明松雪寒(以上)
(宋文鑑)
婆娑園(在郟縣西鶠居此)
晚禽噪竹百千翅殘菊横枝三兩花好在山園養衰疾
風波不到野人家(河南通志)
黃葆光
葆光字元暉黟縣人賜進士出身崇寧初以薦
爲太學博士擢侍御史守處州
贈孫至豐
勸農因到好溪頭把酒相看憶舊遊三十年來如一夢
可憐空負釣魚舟
(蓉塘詩話麗水孫薪至豐元祐中以明經擢第授荆門軍教授不赴質性清介絶意仕進與黃)
(葆光爲太學舊游宣和六年黃出守處州薪不屑詣郡謁見黃約以勸農日會于洞溪僧舍至)
(期薪以扁舟來會黃贈詩云云)
晁詠之
詠之字之道說之從弟以蔭入官復登進士第
又中宏詞科第一除河中教授元符上書罷爲
京兆錄事以朝請郎提舉崇福宮卒有崇福集
(曲洧舊聞崇寧初凡元祐子弟仕宦者並不得至都城晁之道自洛中罷官回畱中牟驛累日)
(以詩寄京師姻舊其結句云一時雞犬皆霄漢獨有劉安不得仙語傳于時議者美之)
壽星寺
石磴插青漢禪宫入渺冥歸雲侵客坐流水亂松聲天
近月逾白竹多山更青從來丘壑志不獨付孫登(咸淳臨安)
(志)
杭州思歸
丘壑情無盡田園興有餘何當厭澤國不奈憶吾廬庭
戸草應長江山木已疎何時整歸棹八月洞庭湖(杭州府志)
句
旌旗太乙三山外車馬長楊五柞中柳外雕鞍公子
醉水邊紈扇麗人行(紫微詩話)
岑象求
象求字巖起梓州人終寶文閣待制入黨籍
遊定林院
野闊蓮宫迥樓臺半倚山地連巴峽近門對濮溪灣柏
徑松煙溼巖房雨蘚斑白雲邀客住明月伴僧閒經梵
喧譁外香燈杳靄間勝遊或邂逅危構喜躋攀世路長
何極塵心久欲還輶車正催發緩步出重關(全蜀藝文志)
程頤
頤字正叔顥弟元祐初以薦授崇政殿說書紹
聖中削籍竄涪州徙峽州卒入黨籍學者稱伊
川先生嘉定中追諡曰正封伊陽伯從祀宣聖
廟庭有伊川集
陸渾樂遊
東郊漸微綠驅馬欣獨往舟縈野渡時水樂春山響身
閒愛物外趣逸諧心賞歸路逐樵歌落日寒山上(河南府志)
司馬槱
槱字才仲溫公姪孫元祐中舉賢良科調錢唐
尉有夏陽集
(郡齋讀書志才仲喜爲宫體詩故世傳其爲鬼物所祟)
閨怨
銷盡輕寒不自禁新愁唯向靜中深尋常曾入三更夢
咫尺空論萬里心人去鳳幃雲漠漠雁回珠箔日沈沈
春風洞口花常在只許劉郎一度尋(前賢小集拾遺)
遊富陽蜕龍洞憩池上
梅萼春前破松髯雨後滋石崖鳴野鶴竹塢竄香狸山
腳重重轉溪流活活遲殷勤窺洞府又到濯龍池
遊千頃山(在昌化縣上有龍潭廣數百畝禱雨輒應)
欲爲龍池遊束裝戒蓐食雞鳴天未曙呼童蠟雙屐縈
迴溯寒溪确犖凌亂石迢迢萬丈嶺宛轉蒼龍脊山高
吐朝氣恍不辨咫尺俯聽雷雨聲仰逐猨猱迹委蛇度
花塢綠淨草可席喜如出籠檻身輕飛鳥捷不辭雙足
困遠探蛟龍窟傳聞此山頂舊有滄海色邇來三十年
潭湫變枯荻至今應江潮尚有鷗鷺集至理竟未解對
之空太息不如西湖遊揮篙汎瑤碧(以上咸淳臨安志)
遊九鎖
撩花踏水細尋香閒逐孤雲入翠岡九鎖已深看更好
七人相對話應長百年空向塵埃老五月聊乘洞府涼
可笑潛川狂道士未逢玉室與金堂(洞霄詩集)
洛春謠
洛陽春水揚春風銅駝陌上桃花紅高樓疊柳綠相向
綃帳金鸞香霧濃錦裘公子五陵客拳毛赤兔雙蹄白
金鉤寶玦逐飛香醉入花叢惱花魄青蛾皓齒别吳倡
梅粉妝成半額黃羅屏繡幕圍寒玉帳裏吹笙學鳳皇
細綠圍紅曉煙溼車馬騑騑雲櫛櫛瓊蘂杯深琥珀濃
鴛鴦枕冷珊瑚澀吹龍笛歌白紵蘭席淋漓日將暮君
不見灞陵岸上楊柳枝靑靑送别傷南浦(古今詩統)
遊佛日山淨慧寺
石冷苔生暈風高竹度涼道人何處去春色半滄浪(鐵網)
(珊瑚)
句
身既事十主女亦妃九龍
(嬾眞子集同州登城縣有九龍廟只一妃耳土人云馮瀛王之女也司馬才仲戲題詩云云過)
(客讀之無不一笑)
司馬棫
棫字才叔槱弟登進士第嘗應賢良以黨錮不
召有逸堂集
(郡齋讀書志才叔詩雖纖豔比其兄稍莊雅)
妾薄命(自注近有里中舉子棄其妻者戲爲賦之)
二月東風初不惡後園桃李先春落高堂去婦對花愁
君恩非輕妾命薄憶昔三星光在天煌煌車馬朱門前
結䄜幸得事君子願託絲蘿千百年履痕纔徧君家地
相看已覺君心異門外新歡一破顏室中舊愛雙垂淚
妾心比玉自堅貞君眼如星到處明女子暌離泰山重
丈夫棄置鴻毛輕莫誇綠鬢紅顔好女色由來不長保
君不見灞上鑾輿祓禊回阿嬌已向長門老
春晚獨遊鳳林園
紅英亂點綠苔錢林影扶疎翠可憐飛蝶惹殘花上露
戲魚搖碎水中天金羈不見尋芳馬蘭櫂空停載酒船
送盡春歸人亦去鶯啼花發又明年
江干小雪
楓落吳江小雪天三三兩兩捕魚船蹇驢瘦馬何方客
眼看風波不著鞭(以上前賢小集拾遺)
趙鼎臣
鼎臣字承之衛城人自號葦溪翁元祐進士宣
和中以右文殿修撰知鄧州召爲太府卿有竹
隱畸士集
二蘇賢良硯
不見東坡老弟昆年年曲阜履猶存計功何必悲周鼎
會使詞林百怪奔(硯箋)
句
詞源江海浩奔忙句法風騷森出入古來此景歎經
歲今夜誰家不倚樓(中秋待月)(以上雪浪齋日記)
馬玿
玿合肥人生元祐間
華嚴寺此君亭歌(次韻信安毛漸)
八座鎮俗光文翁政閒鳴珂晚丁東邀賓尋勝遇郊郭
最愛檀欒森梵宫虛簷新敞小亭峻幽徑靜掩閒門重
修枝應待丹鳳集勁節只許青松同根蟠南借秦淮潤
影疎北露鍾山峯乃知景淡有眞趣何必花豔羅雕櫳
放懷喜遂開口笑傳杯不覺酡顏紅談圍浩浩眞意得
棋戰紛紛喜與濃人生倏忽猶逆旅少壯易失今衰容
得喪何須論塞馬用捨寧復驚㸑桐逍遙齊物慕蒙叟
澹泊無生師大雄英游幸陪諸公後傾蓋夙已披懷胸
芝蘭亦既序蒙益切磋願使協于中佳章每出連戰勝
格調綽有先賢風顧予酬和不量力嗟哉寸莛撞巨鐘
(景定建康志)
梁君貺
春帖
東方和氣斗回杓龍角聲中轉紫霄聖主問安天未曉
求衣親護玉宸朝(宋藝圃集)
吳則禮
則禮字子副富川人中復子以父澤入仕晚居
豫章自號北湖居士有北湖集
簡田升之時升之赴金陵
建業流風端可憐石城江色曉鮮鮮鳥窺漢節梅花底
雨溼柁樓春水邊霜髮讐書有東觀錦囊覓句屬南天
枯腸不飽大官肉我種芋魁今十年(宋文鑑)
絶句
華館相望接使星長淮南北已休兵便須買酒催行樂
更覓何時是太平
滿船買了洞庭柑雪色新裁白苧衫喚得吳姬同一醉
春風相送過江南
(楊誠齋詩話尤延之嘗誦吳則禮此二詩)
仰忻
忻字大貺吳興人徙永嘉以孝行稱元祐中郡
守郟亶奏聞大觀二年敕贈將仕郎有永嘉百
題詩集
南湖
酒旗翻野色漁棹弄秋光百里荷花境曾圖入帝鄉(溫州)
(府志)
林放
放字達本仙居人元祐中將上禮部以親死廬
墓不果遂築草堂於東山隱焉左譽銘其墓
東山高臥
三間老屋青山幽清風灑灑寒颼颼脱巾坦腹臥其下
此身直與淵明儔老松飛翠落夏簟六月不暑涼於秋
人生百年一夢幻世間萬事空悠悠一聲野鶴忽驚醒
山爐活火茶煙浮
贈琴僧
霜林凋落雲影垂朔風獵獵鼓寒威偶來禪房訪虚寂
上人爲我彈金徽此調悠悠泯千載今日忽聞一嗟咨
上人所彈不在指我亦非于耳聽之霜天玉磬敲清曉
夜月秋聲動翠微舉世紛紛愛箏筑寂寥古意誰能知
過門不知鍾期子愼勿汗漫調朱絲(以上台州府志)
范純粹
純粹字德孺仲淹第四子以蔭仕元祐中歷寶
文閣待制知熙州紹聖中入黨籍徽宗朝鄂州
安置
句
慣處賤貧知世態飽諳遷謫見家風
(風月堂詩話范德孺崇寧之貶與山谷倡和甚多有一聯云云可以識范氏之名節矣)
林旦
旦字次中希之弟第進士元祐中歷太僕卿河
東轉運使
曲水亭(治平中宰定海作)
巖澑抱山急傳觴何太頻迴看野客醉還笑濁醪醇漢
曲人方遠蘭亭跡易陳勞生無足校酣放即天眞
射圃
百步開新圃彎弧注采正尊罍供樂事金鼓疊歡聲敏
手徒爲妙中心自要平何人能舉觶觀堵定縱横(以上乾道)
(四明圖經)
蘇元老
元老字在廷眉山人東坡從孫舉進士官太常
少卿坐元祐黨累罷提點明道宫卒有九峯集
懷安官舍病起九日作
籬菊今年折最繁繞叢新朵上雕盤病知嘉節霜風冷
喜對高堂骨肉懽久廢笑歌慵飲酒只聞兒女勸加餐
如何猛下藜牀去又逐鵷鴻振羽翰(古今歲時雜詠)
冤亭卞
畱題靈巖古詩十韻(石刻在泰山)
屈指數四絶四絶中最優此景冠天下不獨竒東州夜
月透巖白亂雲和雨收甘泉瀉山腹聖日穿崖頭大暑
不知夏爽氣常如秋風高松子落天外鐘聲浮祖師生
朗右古殿名般舟人巧不可至天意何所畱老生笑相
語此事常窮求移出蓬萊㠀待吾仙子遊(元祐庚午三月二十八日)
(東武王璞書)(求古錄)
蔡安持
安持字資中睢陽人
題靈巖寺
四絶之中處最先山圍宫殿鎖雲烟當年鶴馭歸何處
世上猶傳錫杖泉(元祐壬申十月)(求古錄)
李周
周元祐初直龍圖閣充陜西轉運使
華清懷古
琱戈鐵騎正縱横環上羅衣血染腥蜀道歸來應悔禍
香囊特地泣娉婷
吾家居處本關西舊記遺蹤事不迷屡過華清無一字
恐人笑我不畱題(元祐四年春二月)(驪山刻石)
宋詩紀事卷三十二
