宋詩紀事卷十七錢塘厲鶚撰
強至
至字幾聖錢唐人慶歴六年進士刻苦攻詩韓
魏公甚重之官祠部員外郎有集
墨蟹
瑣瑣江湖中忽在幽人壁短螯利雙鉞長跪生六戟骨
眼驚自然熟視審精墨初疑蟺穴束猶帶浮泥黑横行
竟何從躁心固已息終朝牆壁閒頗有肥霜色我來空
持杯左手莫汝食誰奪造化功生成歸筆力(蟹略)
賈麟自睦來杭復將如蘇戲贈短句
春風那復繫狂游朝醉桐江暮柳洲大手千篇随地埽
一身四海逐雲浮榮名不落閒宵夢退築聊為晚歲謀
老橘殘鱸猶有興片心還起洞庭舟(瀛奎律髄)
句士良
士良成都人慶歴六年進士
和吳中復太守春遊海雲寺
佛土依山福遠州春行繡騎上雲頭補天彩石盈池在
朝海清江繞寺流四國仰煩郇伯勞羣生翹望謝安遊
早知為礪為霖意惟有西民欲暫畱(成都文類)
陳舜俞
舜俞字令舉烏程人慶歴六年進士嘉祐四年
登制科歴都官員外郎坐詆新法謫南康酒稅
赦還卒嘗居秀州之白牛村自號白牛居士有
集
棲賢寺
辟蛇行者應開寺拭眼高僧尚有墳龍帶雨歸三峽水
鳥銜花出五峯雲(方輿勝覽)
騎牛歌
我騎牛君莫笑人閒萬事從吾好千金市骨駿馬來乘
肥大躍湏年少蒲為鞭草為轡瀑布山前松徑裏看山
聽水要行遲輕策緩驅塵不起布袍葛帶烏接䍦山家
裝束不時宜匏尊注酒就背飲皂囊貯書當角垂我狂
吟醉欲倒同醉同吟白雲老此老不可天下人一住廬
山三十春聲如洪鐘目如電七十神光射人面上牛下
牛不要扶合與山中作畫圖汴州馬上顧何如春泥沒
腹仍濺帽夜半歸來人亦痡天真喪盡百憂集衣食毛
髮歸妻孥爭如來騎牛水光山色俱悠悠
(梅磵詩話陳舜俞令舉嘉禾人慶歴中登進士乙科嘉祐四年中制科宰越之山隂秩滿當召)
(試館職會朝廷行青苖法上書力詆時政謫監南康軍酒稅到官與劉太博凝之日跨雙犢以)
(窮匡廬泉石之勝此歌世爭傳之後遇赦還鄉絶意仕進元豐中卒葬於吾鄉南門外之蘇灣)
(距城僅三里許過者必式焉)
淵明醉石
活活飛泉清繞石悠悠天幕翠鋪空是非分付千鍾裏
日月銷磨一醉中柳絮任飄荒徑畔菊花仍在舊籬中
水聲山色年年好尚使游人想素風(廬山紀事)
和開祖丹陽别子瞻後寄
仙舟繫柳野橋東會合情多勞謫翁相對一尊浮蟻酒
輕寒二月小桃風羇懷散誕謳歌裏世事縱横醉笑中
莫恨明朝又離索人生何處不悤悤(瀛奎律髓)
林屋洞
洞天三十六第九曰林屋神仙固難名瓌怪存紀錄曠
歲懷尋賞兹晨幸臨矚馳神在真游豈復懦深谷解韈
納芒履然松命光燭初行已傴僂漸入但匍匐顧瞻避
衝磕濘淖沒手足如此百餘步始可立寓目或垂若鐘
虡或植若旌纛有如案而平有如几而曲鐫刻非人工
晶瑩燦黃玉遥知竅穴外定有金庭錄凡肥不可往叩
擊安敢黷鸞鳳無消息但見白蝙蝠却還望微明既出
猶喘促霑衣憐石髓孰悔泥塗辱庶幾達微慕養生相
吾福
毛公壇
古壇疊亂石草木何參差黃衣守其傍陳蹟刊豐碑曰
初劉真人齒髮不可訾但見紺綠毛被體鬖鬖垂雲軿
一日去空山畱庭壝弟子散巖谷荆榛蔽荒基晚有周
息元探訪親斬披白鹿忽跪前靈符見葳蕤地勝人既
偶凝嚴起寶祠束帛下幽聘良馬維素絲前朝揖高風
有美皮陸詩殆今三百年事去物亦隳喬松委樵蘇野
蔓號狐狸惟有鍊丹井甘冽無等夷一酌匪消渴飲慕
尚神禧(以上震澤編)
王存
存字正仲丹陽人慶歷六年進士神宗朝歴龍
圖閣直學士知開封府拜兵部尚書哲宗朝累
官尚書左丞以端明殿學士知蔡州紹聖初提
舉崇禧觀致仕卒贈左銀青光祿大夫與黨籍
史院席上奉和首相吳公元韻
上聖論思著前言摭緒餘瓊筵初賜醴石室載紬書徽
範貽來者功成念昔歟欲知開局盛門擁相君車(揮麈)
(後錄)
遊焦山
連山擁滄江峭絶視兹鮮由來一氣結殊不麗衆巘林
深鳥聲悅境静人自遠方吾抱幽介對此萬慮遣(京口)
(三山志)
登北固山
晚登北固頂俛視南徐城廢壘何茫茫山川迥縱横千
載競誰有六朝空戰爭豪氣不可問古墳人正耕
過丹陽舊居
漂泊經故國繫舟款柴扉破屋他人居昔鄰今或非父
老迎我飲祝我晝錦衣我謝父老言朴拙非所祈一官
走塵土實廹寒與飢去鄉未幾載頗覺儔侣稀人事已
可嗟況當白首歸泚泚練塘水綠楊蔭漁磯有田尚可
耕誓將父老依(以上鎮江府志)
句
珠韉錫御恩猶在玉輦親扶事已空
(孔平仲談苑光獻曹太皇嘗作珠子鞍轡上施紅羅銷金坐子賜神宗神宗駕幸金明池遂乘)
(此韉太皇太后病稍閒神宗親製一小輦極為輕巧以珠玉黃金飾之進於太皇遂載而之涼)
(殿太后扶其左神宗扶其右太皇下輦曰官家太后親自扶輦當時在曹家作女時安知有今)
(日之盛喜見顔色王正仲進光獻挽詞云云蓋用此兩事也)
韓絳
絳字子華靈夀人徙雍丘忠獻公億子慶歷中
進士歴翰林學士御史中丞神宗朝拜同中書
門下平章事封康國公卒贈太傅諡獻肅
(韓元吉桐隂舊話獻肅公諱絳字子華發觧過省殿試皆第三以元祐三年三月薨皆三數亦)
(異事也故蘇魏公挽詩云三登慶歴三人第四入熙寧四輔導蓋公自樞副遷參政宣撫陕右)
(即軍中拜昭文相再入史館相也)
(復齋漫錄子華兄弟皆為宰相其家呼為三相公呼持國為五相公云又京師人呼為桐木韓)
(家蓋公家門有梧桐木取為稱以别魏公子華沒陸農師為挽章以記之所謂棠棣行中為宰)
(相梧桐名上識韓家是也子華以辰年辰月辰日辰時薨農師又詩云非關庚子曾占鵩自是)
(辰年併值龍)
游鴻慶院
久旱雨初足樂游春正深喧闐觀士女清曠入山林佛
界雲成寶僧園地布金方塘探子石高閣盍朋簪沙水
通溪白松筠逐徑隂紛華從滿目幽寂自虚心印組端
為累巖扃得暫尋晩風吹綠野歸騎已駸駸(成都文類)
和范蜀公題蜀中花圖
徑尺千餘朵矜誇古復今錦城春物異粉面瑞雲深賞
愛難忘酒珍竒不廢金應知色空理夢幻即懽心(聲畫)
(集)
謁仙翁祠書山蓀亭
玉井不可到玉泉聊可尋馬行穿亂石人語入深林川
迥沙明色溪喧谷響音我來方六月雲榭一披襟(華嶽)
(全集)
韓維
維字持國絳弟以廕入仕英宗朝累除知制誥
神宗即位為翰林學士加承旨元祐初拜門下
侍郎以太子少傳致仕紹聖中坐元祐黨謫均
州安置元符初復官卒有南陽集
寄孔寧極
雨滴菴上茅風亂窗前竹繁聲互入耳欲寐不得熟緬
懷田舍翁石徑滑馬足連山暗秋燈一路何處宿
(過庭錄持國守許孔居郊常具車馬邀致郡治之養真菴同衾促膝快論人間事久而後歸一)
(夕大雨孔告還持國獨寢菴中寄詩云云)
下横嶺望寧極舍
驅車下横嶺西走龍陽道青煙幾人家綠野四山抱鳥
啼春意闌林變夏隂早應近先生廬民風故醇好
(王直方詩話韓持國嘗有詩云青煙幾人家綠野山四抱當時無不傳之)
同曼叔游菩提寺
高城如破崖寺帶喬木古禪房掩清晝佛畫剝寒雨荒
池野蔓合濁水佳蓮吐蕭條聯騎游淡薄對僧語秋風
日夕好勝事從此數
盧溪(盧攜讀書處)
伊人沒已久溪澑亦如綫淳氣揖老僧清隂坐春院始
悟入山深幽林鳥聲變
西溪
我從南嶺來引轡下雲木不知溪流處但見翠滿谷涼
葉覆山泉修篁翳茅屋
奉同原父賦澄心堂紙
江南國土未破前澄心名紙世已傳高堂久傾不復見
誰謂此物猶依然當時萬杵擣雲葉鋪出几案滑且堅
剡溪藤骨不足數蜀江玉屑誰復憐君臣嬉燕盛文采
駢章麗句鬭巧儇一朝零落随散地中原篋笥生光鮮
君安得此尚百幅題以大句先羣賢羣賢落筆富精麗
瓊琚寶玦相鉤聯嗟予材力豈當敵雖欲強賦何能妍
獨耽玩物古所戒崇尚浮藻政豈先江南可哀紙可惜
後有觀者存吾篇
(王直方詩話澄心堂紙乃江南李後主所製國初亦不甚以為貴自劉貢甫首為題之又邀諸)
(公賦之然後世以為貴重貢甫詩云當時百金售一幅澄心堂中千萬軸後人聞名寧復得就)
(令得之亦不識文忠公詩云君不見曼卿子美真竒材久已零落埋黃埃君家雖有澄心紙有)
(敢下筆知誰哉梅聖俞云寒溪浸紙春夜月敲冰舉簾勻割指焙乾堅滑若鋪玉一幅百金曾)
(不儗柬坡云詩老囊空一不畱一番曾作百金收又從宋肇求此紙云知君也厭雕肝腎分我)
(江南數斛愁)
同化光陪寧極之滍陽城
不踏南溪路于今又幾春能來共聯轡還是舊游人載
酒真乘興談經或入神歡餘不無媿林壑可還身
杜君章家賦海棠
濯錦江頭千萬枝當年未解惜芳菲而今得向君家見
不怕春寒雨溼衣
(石林詩話韓持國雖剛果特立風節凜然而情致風流絶出時輩許昌崔象之舊第今為杜君)
(章所有廳後小亭僅丈餘舊有海棠兩株每花開時持國輒載酒日飲其下歲以為常至今故)
(老猶能言之韓忠獻公嘗帥蜀持國兄弟皆侍行尚少故前兩句云)
酴醿
平生為愛此香濃仰面常迎落架風每恐春歸有遺恨
典刑猶在酒杯中(以上南陽集)
程伯淳自洛過訪時范純禮亦居潁昌作詩示之
閉門讀易程夫子清坐焚香范使君顧我未能忘世味
綠尊紅妓對斜曛(苕溪漁隠叢話)
句
數畝家園荒杞菊一池秋水沸龜魚
(雪浪齋日記韓持國句前人評云沸字直錢)
一笛西風吹落日滿帆行客背孤城(合璧事類後集)
韓縝
縝字玉汝維之弟第進士英宗朝歴淮南轉運
使神宗朝累知樞密院事哲宗朝拜尚書右僕
射兼中書侍郎出知潁昌府以太子太保致仕
卒贈司空崇國公諡莊敏
(桐隂舊話莊敏公縝初求字於歐陽文忠公公以小合幅紙書玉女二字送來莊敏大不樂明)
(日相見猶有愠容文忠公曰出處無點水君何怪邪取筆添女字三點相與一笑蓋詩中王欲)
(玉女但音發作汝也前輩亦雅戲如此)
(苕溪漁隠叢話東坡云韓縝為秦州酷暴少恩以賊殺不辜去官秦人語云寧逄乳虎莫逄韓)
(玉汝孫臨最善滑稽尤善對或曰莫逄韓玉汝當以何對臨應聲曰可怕李金吾天下以為口)
(實可怕李金吾乃杜子美詩)
東山寺
久有東林約因乘暇日游眼明初出郭神王欲凌秋野
曠鶱孤隼江清颺遠鷗近山青嶂合多稼綠雲浮雞犬
聲相接溝塍水亂流度橋喧從騎環樹轉鳴騶問俗驚
堯壤尋僧到沃洲深沈開寶闥磅礴&KR2475;華輈像設嚴珠
殿經聲隱絳幬仰看香刹直徐步畫廊脩遇物皆周覽
逄軒即少畱前庭初顯豁後徑轉深幽野嶺蒼筠麗霜
楓赤葉稠隔牆聞好鳥循沼玩游鯈翠榦椶纔剝紅芒
稻半收凌虚登陛道帀境對岑樓暗谷藏危棧平沙際
别州川原同聚沫身世劇浮鷗回首飄鄉思臨尊浣客
愁清閒資善奕決勝在冥搜影動穰苴表風生曲逆籌
歸鞍不敢緩斜日照文楸(四朝詩)
邵亢
亢字興宗丹陽人舉茂才入等神宗朝歴樞密
直學士知開封府拜樞密副使以資政殿學士
知外郡卒贈吏部尚書諡安簡
寄吳處厚
流年真似隙中駒别後情懷嬾更疎天上又頒新歷日
牀頭未答故人書殷勤羔雁工曹檄狼藉杯盤上客魚
好在仲宣家萬里從軍苦樂定何如
(青箱雜記樞密邵公亢謂余詩似樂天熙寧中余辟定武帥幕公自鄆附所作詩一軸并寄余)
(詩)
張掞
掞字文裕齊州歴城人舉進士累遷龍圖閣知
成都軍英宗朝為戸部侍郎致仕熙寧中卒
賀執政入東西府(熙寧中始建東西府宣執政遷秩借官車輦仍賜御筵)
五仙同日集蓬萊玉宇珠簾次第開乍向壺中窺日月
猶疑海上見樓臺光生金鉉調元地榮極璿樞命世才
共荷聖賢天地寵定知霖雨及時來(李壁王荆文公詩注)
丁偃
偃蘇州人仁宗朝進士
句
白虎前芳掩金華舊事輕天心非不寤垂意在蒼生(省試)
(邇英延講藝)(温公詩話)
郟修輔
修輔慶歴中以大理寺丞為豐城令至和元年
為奉化令
隱潭(在奉化縣西北)
在昔知何人鑿破青山骨飛泉直下來千尺瀉倏忽兩
壁蒼翠閒一陣風雷突傍無塵埃蹤中有蛟龍窟寒氣
不可嚮猛勢豈能屈安得當旱年為霖濟羣物(四明龍)
(薈)
張師錫
師錫開封襄邑人工部侍郎去華子仁宗朝仕
至殿中丞
老兒詩五十韻
鬢髮盡皤然眉分白雪鮮週遮延客話傴僂抱孫憐無
病常供粥非寒亦衣綿假温衾擁背借力杖搘肩貌比
三峯老年過四皓仙喚方離枕上扶始到門前每愛烹
山茗常嫌飣石蓮耳聾如塞纊眼暗似籠煙宴坐羸凭
几乘騎困嚲鞭頭搖如轉旋脣動若抽牽骨冷愁離火
牙疼怯漱泉形骸將就木囊橐尚貪錢膠睫乾眵綴黏
髭冷涕懸披裘腰嬾繫濯手袖慵揎擡舉衣頻換扶持
藥屢煎坐多茵易破行少履難穿喜婢裁帬布嗔妻買
粉鈿房教深下幕牀遣厚鋪氊琴聽憐三樂圖張笑七
賢看經嫌字小敲磬喜聲圓食罷羹流袂杯餘酒帶涎
樂來湏遣罷醫到久相延裹帽縱横掠梳頭取次纏長
吁思往事多感聽哀絃氣注腰還重風牽口更偏墓松
先遣種誌石預教鐫客到唯求藥僧來忽問禪養茶懸
竈壁曬艾曝簷椽怒僕空睜眼嗔兒謾握拳心驚嫌蹴
踘腳輭怕秋千局縮同寒狖摧豗似餓鳶觀瞻多目眩
舉動即頭旋女嫁求紅燭男婚乞綵錢已聞頒几杖寧
更佩韋弦賓客身非與(去聲)兒孫事已傳養和屏作伴如
意拂相連久棄登山屐惟存負郭田呻吟朝不樂展轉
夜無眠呼稚臨牀畔看書就枕邊冷疑懷貯水虚訝耳
聞蟬束帛非無分安車信有緣伏生甘坐末絳老讓行
先拘急將風夜昏沈欲雨天雞皮塵漸漬齯齒食頻填
每憶居郎署常思釣渭川喜逄迎佛會羞赴賞花筵徑
狹容移檻階危索減甎好生焚鳥網惡殺拆漁船既感
桑榆日常嗟蒲柳年長思當弱冠悔不賸狂顛(賓退錄)
喜子登第
御榜今朝至見名心始安爾能俱中第吾可遂休官賀
客畱連飲家書反覆看世科誰不繼得慰二親難(詩話總龜)
楊備
備字修之建平人億之弟慶歴中為尚書虞部
員外郎分司南京上輕車都尉有姑蘇百題金
陵覽古詩(鶚按景定建康志載作金陵詩者楊備字修之張敦頤六朝事蹟作楊修)
(今据文獻通考當與中吳紀聞所載姑蘇百題俱屬楊備六朝事蹟作楊修者筆誤也)
夢中作
月俸蚨錢數甚微不知從宦幾時歸東吳一片煙波在
欲問何人買釣磯
(中吳紀聞楊郎中天聖中為長溪令夢中忽作詩云云及寤心潛異之明道初宰華亭俄丁内)
(艱遂家于吳中樂其風土之美安而弗遷因悟夢中所作幾于前定嘗效白體作我愛姑蘇好)
(十章又作姑蘇百題詩每題箋釋其事)
蠡口
霸越勲名閒世才五湖煙浪一帆開猶防烏喙傷同輩
此地復招文種來
華山精舍
巖屏晚樹噪寒鴉嵐翠樓臺釋子家池面鑑光功德水
金波影裏石蓮花
汎太湖
漁舠載酒日相隨一笛蘆花深處吹湖面風收雲影散
水天反照碧琉璃
姑蘇臺
山花野草一荒丘雲裏驕奢舊蹟畱珠翠管弦人不見
上頭麋鹿至今遊
響屧廊
步步香翻羅韈塵粉紅花豔滿宫春傾城一笑無遺迹
不見長廊響屧人
洗馬池(在蘇州郡學南)
一一牽來種是龍臨波深下更嘶風金鞍玉勒抛何處
騰踏渥洼寒影中(以上吳郡志)
新亭
滿目江山異洛陽北人懷土淚干行不知亡國中書令
歸老新亭是故鄉
晉新宫
玉案金爐對御牀巋然應似魯靈光螭頭直下雙魚尾
不讓西京舊栢梁
蠶堂
摘繭抽絲女在機茅簷葦箔舊堂扉年年桑柘如雲綠
翻織誰家錦地衣
臺城
六朝遺蹟好山川宫闕灰寒草樹煙江令白頭歸故國
多情合賦黍離篇
層城觀(亦名穿針樓)
秋星如彈月如梳宫妓香添乞巧爐萬縷千針同一意
眼穿腸斷得知無
秦淮
一氣東南王斗牛祖龍潛為子孫憂金陵地脈何曾斷
不覺真人已姓劉
獨足臺
鳥跡分明在帝臺管弦聲裏戰書來回頭一覺風流夢
猶得朱門傍水開
胭脂井
擒虎戈矛滿六宫春花無樹不秋風蒼黃益見多情處
同穴甘心赴井中(以上六朝事蹟)
張俞
俞字少愚益州郫人屢舉不第用薦除祕書省
校書郎願以授父顯忠而自隱於家文彦博治
蜀為築室青城山白雲溪以處之號白雲先生
有白雲集
(宋史隱逸傳俞六召不應其卒也妻蒲氏名芝賢而有文為之誄曰高視往古哲士實殷施及)
(秦漢餘烈氛氲挺生英傑卓爾逸羣孰為今世亦有其人其人伊何白雲隱君嘗曰丈夫趨世)
(不偶仕非其志祿不可苟營營末途非吾所守吾生有涯少實多艱窮亦自固困亦不顛不貴)
(人爵知命樂天脫簪散髮眠雲聽泉有峯千仞有溪數曲廣成遺趾吳興高躅䟽石通徑依林)
(架屋麋鹿同羣晝游夜息嶺月破雲秋霖灑竹清意何窮真心自得放言遺慮何榮何辱孟春)
(感疾閉戶不出豈期遂往英標永隔抒詞哽噎揮涕汍瀾人誰無死惜乎材賢已矣吾人嗚呼)
(哀哉)
遊驪山
玉帝樓前鎖碧霞終年培養牡丹芽不妨野鹿踰垣入
銜出宫中第一花(青瑣高議)
題漢州妓項帊羅
蜀國佳人號細腰東臺御史惜妖嬈從今喚作楊臺柳
舞盡春風萬萬條
(邵伯温聞見前錄慶歴間文潞公知成都府年未四十多讌集有飛語至京師御史何郯聖從)
(因謁告歸上遣伺察之聖從將至潞公亦為之動少愚謂公曰聖從之來無足念因迎見於漢)
(州會有營妓善舞聖從喜之問其姓妓曰楊聖從曰所謂楊臺柳者少愚即取妓之項帊羅題)
(詩云云命其妓作柳枝詞歌之聖從為之霑醉後數日聖從至成都頗嚴重一日潞公大作樂)
(迎其妓雜府妓中歌少愚之詩以酌聖從每為之醉聖從還朝潞公之謗乃息)
楚中作
渺渺洞庭野蕭蕭黃鶴樓水通雲夢浦人渡沔陽舟廣
澤侵吳壤孤城接郢丘山分三楚斷溪入九江流寂寞
休兵月紛紜戰國秋吳生來赤壁魏武定荆州六代憑
形勢羣雄死寇讐凄涼帝子宅浩蕩禰衡洲萬里浮雲
暮千年故國愁武昌宫不見麋鹿自羣游(潘子真詩話)
蠶婦
昨日入城市歸來淚滿巾徧身羅綺者不是養蠶人(宋文)
(鑑)
謁白帝廟
孤山扞江口上有白帝祠横視天下險萬流皆俯窺古
殿鎖神物悲風出隂帷天昏瓦棟折狐鼠亦生威優巫
日鼓舞鬼怪生奔馳雷霆卷蛟窟雹火燒松枝入戸精
魄動有如隂兵随吁哉漢盜亂海内遂崩離赤龍始潛
躍逐鹿過秦時公孫奮神劒定蜀圖安危隴坻開北戸
荆門啓東陲長驅百萬衆日鬭天下師羣豪插羽翼與
漢爭雄雌兩帝不並立興亡良可悲天運雖有在聖賢
豈無為昭皇攬英傑襲軌奄重基(自注先主武侯)風雲共浩蕩
千古餘寒碑威神竟不沒萬里震南夷(方輿勝覽)
翠微寺
翠微寺本翠微宫樓閣亭臺數十重天子不來僧又死
樵夫時倒一株松(清波别志)
蘇麟
句
近水樓臺先得月向陽花木易為春
(翰府名談蘇麟為杭州屬縣廵檢范文正鎮錢唐兵官皆獲薦書獨麟在外邑未見收錄麟入)
(府獻詩云云文正薦之)
王冲
次韻范公遊雲門(仲淹)
高躡五雲堆平看萬象開樵風溪路遠華雨梵天來刹
倚三峯直鐘傳萬壑迴叨陪上方燕依約近中台(雲門志略)
霍交
和趙閱道遊海雲山
山深藏古寺旁枕舊方池鼓響揭雲外石探從水涯使
旌遊不倦瑞麥獻相随事簡民同樂歸心莫競馳(成都文類)
任大中
大中字子固三衢人老于儒學作詩寒苦趙清
獻喜之
從清逸老人遊西山夜宿翠巖聯句
蒼龍夭矯西北來鑿破明珠成碧岫(任)何人駕空起樓
閣地靈不敢藏餘秀(潘)鎖窗雲重衣巾潤梳木風清肌
骨透(任)客來一夜與僧談氣覺浩然充宇宙(潘)
絶句
莫管流年一擲梭花前對酒且高歌命中若有終湏有
到底無時不奈何(以上潘子真詩話)
送永倅周茂叔還濓溪
君去何人最淚流老翁身獨宿南州随君不及秋來鴈
直到瀟湘水盡頭(廬山志)
邢夢臣
和趙閱道游海雲山
使旌驅近郭民宴列芳池洩洩春臺上沈沈暮海涯鴻
驚人宛轉電激騎追随此會經年至湏防日似馳(成都文類)
白贄
和趙閱道題新繁周表權如詔亭
亭名詔語密相沿湏信從來教義全肯構嘗探詩禮業
出綸特表父師賢早安素履知文富晩服朱衣稱賞延
不是韋家專講學豈聞旛戟到門前(成都文類)
石景立
景立溫州郡守
迎趙清獻公遊雁蕩
鴈蕩天台路險艱多應特地隔塵寰不辭登陟來千里
為是東南第一山爭望台星從海上方知蓬島在人間
武林二老圖中見重惜官師遠莫攀(雁山志)
劉孝孫
和趙閱道題新繁周表權如詔亭
義方曾榜舊亭名子已為郎典要城身服上恩今日顯
詔符前語是人驚正如伯起鱣堂兆兼勝于公駟閥榮
試問繁江諸父老詩書何似寶金籝(成都文類)
張球
上吕許公
近日廚中乏短供孩兒啼哭飯籮空母因低語告兒道
爺有新詩謁相公(青瑣高議)
郭從周
從周西川人
贈何中正
三字來時月正圓一麾從此出秦川錢唐春色濃如酒
貪醉花間卧不還
(翠屏筆談何龍圖中正初登第聞西川郭從周精于卜乃以縑素求筮從周作一絶贈之云云)
(後自秦川移杭州而捐館舍從周之筮何其驗歟)
郟僑
僑字子高亶子晚年自號凝和子鄉人謂之郟
長官
登翠微作(崑山上方有僧屋曰翠微)
行客倦奔馳尋師到翠微相看無俗語一笑任天機曲
沼淡寒玉横山鎖落暉情根枯未得愛此幾忘歸
訪凌峯賢上人
步入凌峯閣尋師師未歸凭闌寂無語唯見白雲飛
為簡公約賦素琴堂
素琴之堂虚且清素琴之韻淪杳冥神閒意定默自鳴
宫商不動誰與聽堂中道人骨不俗貌龐形端顔瑩玉
我嘗見之醒心目寧必絲桐弦斷續嗚呼靖節已死不
復聞成虧相半疑昭文阮手鍾耳相吞吐素琴之道詎
可論道人道人聽我語紛紛世俗誰師古金徽玉軫方
步武虚堂榜名無自苦(以上中吳紀聞)
陳翥
翥字子翔號咸聱子又號銅陵逸民慶歴閒布
衣好植桐竹又號桐竹君作桐譜
桐竹君詠
高桐凌紫霞修篁拂碧雲吾常居其閒自號桐竹君不
解放俗利所希脫世紛會友但文學啓談皆典墳吁嗟
機巧徒反道胡足云(桐譜)
宋詩紀事卷十七
