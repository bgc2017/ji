宋詩紀事卷三十八錢塘厲鶚撰
毛友
友初名友龍字逹可三衢人大觀元年進士政
和閒由翰林學士禮部尚書出守鄉郡有爛柯
集
寄顯之太尉使燕山
三年淮海静妖氛老上龍庭又勒勳塞外爭看眞太尉
行間猶識舊將軍塵清漠北烽煙斷風落山前號令聞
預想歸時如定遠爭持白玉上青雲(合璧事類前集)
盧襄
襄三衢人舊名天驥字駿元徽宗朝避天字改
名襄字贊元大觀元年進士政和六年以朝散
郎出為浙東提刑捕盜入剡靖康閒拜吏部侍
郎推冊張邦昌建炎初安置衡州
(庚溪詩話贊元詩篇極多向嘗得其數十首皆清拔可喜後因兵火失之尚記其贈鼓琴者曰)
(試將鍾子山水意一洗退之冰炭腸恨失其全篇)
遊南巖山
不著烏紗只岸巾尋山還得愛山人半空飛雨侵衣潤
入座晴嵐照眼新風過松杉猶藴藉雪消巖壑更精神
何時亦把任公釣坐釣日東横海鱗
剡溪
愁呵龜手冷搖鞭乘興來登訪戴船解事篙師小鳴櫓
恐驚寒雁入晴天
隱天閣(在嵊縣下鹿苑寺)
欲結愛山人共了尋山債未有買山錢愁聞有山賣
小雨溼春風倦雲遮落日不若叫風來吹雲放山出
一眼吞萬山寸心貯千里何日上歸舟教人問春水
殘雪領春來疎鐘驚夢去尚憶去年愁孤舟繫江樹
瑞香花
入夢生香酒力微不須金鴨䙚孤馡為嫌淡白非眞色
故著仙家紫道衣
登玉虹亭(在下鹿苑寺)
飢鼯愁玃號窮冬層巒秀壁撐晴空閒拖老藤借餘力
來看霜巖飛怒虹小奚催呼老款段瀹鼎篝火烹團龍
餘甘入口齒頰爽兩腋便欲生清風悠然千里隨眼界
金篦刮膜開雙瞳乃知足力不到處别有天地生壺中
國恩欲報已華髮征車未去先晨鐘玉川乘雲紫皇家
謫仙騎鯨河伯宫聊追二子歸禹穴碧空轉首山重重
遊定林寺
寒旌隱隱入花村小雨初收水帶昏不憚山城尋寺去
只將詩思與僧論菱侵水步深藏艇柳暗人家半掩門
莫厭禪居蕭冷甚此來一為訪溪蓀
上鹿苑寺
鷲峯遊屐少我獨往多時僧護翻經石猨攀嘯月枝地
寒春到晩山遠夢歸遲尚被浮雲誤吾心信是癡(以上剡錄)
途中書懷寄奉化知縣
自戴淵明漉酒巾食鮭甘作庾郎貧雖無殘菊簪華髮
頼有青山似故人幾處鵶鳴牛背雨經年衣犯馬蹄塵
待攜神武朝衫去還我烟溪潄石身(乾道四明圖經)
春興
雪花初著鴛鴦瓦疊嶂疎林入圖畫春工不作兩樣心
盡遣根荄赴陶冶我昔年少曾買春著盡榆錢不多價
春應索價來覓人客氣今猶不相下待領春風歸去家
家山卻有療愁花鄰公大段作春計小囿栽花今數世
但憎赤腳婢惱人要逐了鬟同拾翠(合璧事類前集)
窗外梅花
已消殘雪豆稭灰斜壓疎籬一半開雖我故園無分看
問渠春色幾時來冷香漸欲熏詩夢落蘂猶能韻砌臺
定復水邊多屐齒試令長鬛視蒼苔
(瀛奎律髓詩見曾慥百家選)
酴醿花(九言)
天將花王國豔殿春色酴醿洗妝素頰相追陪絶勝濃
英綴枝不韻李堪友横斜照水攙先梅瑶池董雙成浴
香肌露竹林嵇叔夜醉玉山頽風流何事不入錦囊句
清和天氣直挽青陽回(詩話補遺)
桐君祠作招仙詞
桐君歸來兮仙馭遠遊將何之寧不欲朝玉京兮升紫
微戴日月之冠兮披紫霞之衣佩蒼精之龍兮餐玉田
之芝友王喬與蕭史兮儼霓旌玉佩而葳蕤何如歸來
猨鶴慘兮怨空山澗壑寂兮松桂閒胡不拂袖烟幌兮
開雲關藉芳草兮歌幽蘭庶乎遊山之人可以往還
招隱
有玉人兮山之隅騎蒼龍兮歌步虚薜荔衣兮女蘿裾
餐瓊蘂兮披玉書朝玉皇兮遊上都擗麟脯兮邀麻姑
胡不捨此而來兮吾與俱(以上宋藝圃集)
宇文虚中
虚中字叔通益州廣都人大觀二年進士建炎
初以資政殿學士充祈請使畱金為翰林學士
紹興中謀劫金主事泄全家皆死淳熙初贈開
府儀同三司諡肅愍
在金日作三首
滿腹詩書漫古今頻年流落易傷心南冠終日囚軍府
北雁何時到上林開口摧頽空抱朴脅肩奔走尚腰金
莫邪利劒今安在不斬姦邪恨最深
遙夜沈沈滿幕霜有時歸夢到家鄉傳聞巳築西河館
自許能肥北海羊回首兩朝俱草莽馳心萬里絶農桑
人生一死渾閒事裂眥穿胸不汝忘
不堪垂老尚蹉跎有口無辭可奈何強食小兒猶解事
學妝嬌女最憐他故衾媿見霑秋雨短褐寧忘拆海波
倚杖循環如可待未愁來日苦無多
(北窗炙輠云宇文虚中在金作三詩所謂人生一死渾閒事云云豈李陵所謂欲一效范蠡曹)
(沫之事後虚中仕金為國師遂得其柄令南北講和大母獲歸往往皆其力也近傳本年八月)
(中果欲行范蠡曹沫事欲挾淵聖以歸前五日為人告變虛中覺有警急發兵直至金主帳下)
(金主幾不能脱遂為所擒嗚呼痛哉實紹興乙丑也審如是始不負太學讀書耳)
吳敏
敏字元中眞州人大觀二年辟雍私試首選擢
浙東學事司幹官蔡京薦充館職欽宗即位知
樞密院事拜少宰謫涪州安置紹興初復為廣
西宣撫使卒
(三朝北盟會編吳敏儀眞人妙齡秀發政和初上庠試書義有聲蔡京愛其丰韻粹美欲以女)
(妻之元中辭焉釋褐授浙東學事司幹官除館職擢記注西掖時年二十七玉立鴛鷺行中一)
(時歆豔敏有侍兒曰遠山美姿色通文理敏每為文使供筆硯之役一日有訪敏者敏方據案)
(運筆遠山者方磨墨拂紙時服其風流如此)
題山光寺壁上墨竹
綠髮青衫舊竹君墨卿揮拂更清新斷枝活葉風蕭瑟
想見凌雲百尺身(聲畫集)
句
醉中擲筆金鑾殿睡起鳴笳鐵甕城(贈王逹可自翰苑出知鎮江耆舊)
(續聞)
先生古人風文字祖西漢不令萬錢食亦合五花判(贈吳)
(正仲)(苕溪漁隱叢話)
李邦彦
邦彦字士美懷州人大觀二年釋褐第一宣和
中累遷尚書左丞拜少宰靖康初特進太宰門
下侍郎兼神霄宫使建炎初責潯州安置
(三朝北盟會編邦彦性俊爽喜閭閻鄙猥事自號為李浪子每以市井鄙俚之語綴成小詞喧)
(傳里巷邦彦嘗自言賞盡天下花踢盡天下毬作盡天下官都人亦呼之為浪子宰相)
黃陵廟
蒼梧杳靄迷遐躅晩雲愁入修眉綠薰風不動五弦空
清血斑斑在山竹(長沙府志)
劉才邵
才邵字美中廬陵人大觀二年上舍釋褐宣和
閒仕至尚書有檆溪居士集
紀夢
北風吹雲肅天宇蕙帳寒生月當戸頽然就枕睡思濃
夢魂悠悠迷處所仙君勝士肻見臨促席從容款陪語
自言本事清靈君學佛求仙兩無阻雲軿白日降瑶空
天衣飄飄袖輕舉方諸宫深雲海闊金碧禪房隔烟雨
與君初有香火緣聊復東來相勞苦方遊崑閬還無期
君住世閒須善為塵勞足厭何足厭等是實相夫何疑
前身似是塵外人端為世緣縻此身重聞妙語發深省
若更離塵佛亦塵方平羽節何時來道宫佛殿隨塵埃
未須苦說揚塵事東海波聲政似雷
(獨醒雜志劉尚書美中嘗夜夢與一方士談禪往復辨論宗乘中事甚詳因問之曰仙家亦談)
(佛耶方士曰仙佛雖二理豈有二哉美中既寤頗異其事遂紀以詩詩中皆其閒問荅之語)
夜度娘歌
菱花烱烱垂鸞結嬾學宫妝勻膩雪風吹涼鬢影蕭蕭
一抺疎雲對斜月(詩話補遺)
賈安宅
安宅字居仁烏程人收之從孫大觀三年進士
第一累遷戸部侍郎建炎初為給事中
苕溪
廣苕山下有深源發此清流去不渾直抵太湖三百里
滔滔分入海天門(湖州府志)
王珩
珩字彦楚鄞人說之子大觀三年進士官宗正
少卿
夢中作
杖屨步斜暉烟村景物宜溪深水馬健霜重橘奴肥舂
罷雞爭黍人行犬吠籬可憐田舍子理亂不曾知(西溪叢話)
和潘良貴題明州三江亭韻
潘郎未覺鬢毛侵佳致乘閒得得尋古岸渺茫分遠渡
飛甍虚敞快人心融樽想見頻頽玉季諾由來雅勝金
野老固慚東閣客何妨同作醉翁吟(延祐四明志)
倪濤
濤字巨濟永嘉人徙居廣德軍大觀三年進士
歴左司員外郎貶監朝城縣酒稅有玉谿集
偶訪吉甫畫三蠅壁閒吉甫有詩次韻
何人刻獼猴老眼覷荆棘不如丹青手快意風雨疾我
窮坐詩豪九鼎扛筆力偶然一點汚著紙生羽翼千言
走蚍蜉寧為寸紙逼還當寫君詩什襲同藏羃(畫繼)
次韻毛達可給事秋懷念歸
結茅遠人村破屋水半扉涼葉墮清響空山轉斜暉微
官臥江漢素心久依依十年天涯秋搖落幾芳菲馬蹄
歲月去夢蝶東南飛平生立壑志有言輙乖違不如孤
征鴻春風自知歸(宋文鑑)
七夕
玉殿凭肩共語時風清月墜有誰知梧桐秋雨三山遠
始信生前有别離(錦繡萬花谷)
章夏
夏字彦明寧國人大觀三年進士歷潭州通判
有湘潭集
夕陽洞
暖憑磴蘚坐蔭覓喬松倚一詣雲屋深猨鶴頗相喜霜
髯白紛紛謂我作黃綺
碧雲洞
褰裳踏寒流路險仰復傴崖根乳積雪石脈泉澑雨融
結知何年人閒閱今古(以上寧國府志)
余安行
安行字勉仲德興人累舉不第以經學稱有石
月老人集
龍游舟中遇立冬(大觀戊子同應求至京口予赴試南京)
挂帆朝發龍游浦天寒正下瀟瀟雨聞道人間今日冬
連檣處處歡相語我今與汝共孤舟寂寞舟中任水流
人生自適乃為樂莫把閒腸生寸愁(古今歲時雜詠)
張正已
上元口號
繡車簫鼓動香街鐵鎖龜城度曉開仙鳳傳香畱蜀國
夜龍銜燭上蓬萊月如流水隨天遠人似夭桃出洞來
無限風光追不盡只驚信馬到瑤臺(古今歲時雜咏)
白子儀
暑伏偶書呈端祖抑之
歲時三伏每相乘雨汗居人困不勝況是五弦均長養
何須六幕苦炎蒸中乾願沃仙盤露上賜堪加凌室冰
安得天風吹煩溽釋然羣動返清澄(古今歲時雜詠)
楊齊
寒食野外
寒食人家事踏青偶驅羸馬出郊坰禽聲喚雨嬌相詫
天色和春困不醒芳草碧來絲作毯好花紅處錦為屏
回頭畫角江城晩人倚鞦韆月半庭(古今歲時雜詠)
孫覿
覿字仲益晉陵人大觀三年進士政和四年中
詞科高宗朝仕至戸部尚書提舉鴻慶宫有鴻
慶集
(韻語陽秋東坡歸宜興道由無錫洛社嘗至孫仲益家時仲益年在髫齔坡曰孺子習何藝孫)
(曰學屬對坡曰衡門稚子璠璵器孫應聲曰翰苑仙人錦繡腸坡撫其背曰眞璠璵器也異日)
(不凡中痛定錄前此上在青城齋宫無聊何㮚吕本)
(奏宜賦詩以遣興乃以孫覿汪藻應制上詩用時字韻覿詩曰噬臍有媿平燕日嘗膽無忘在)
(莒時藻詩曰虜悵夢回驚日處都城心切望雲時有以此逹帥酋因摭此為名遂遲畱車駕)
楓橋三絶
白首重來一夢中青山不改舊時容烏啼月落橋邊寺
敧枕猶聞半夜鐘
翠木蒼藤一兩家門依老柳抱溪斜古城流水參差是
不見吳都舊日花
三年瘴海臥炎宵夢隔青楓一水遙萬里歸來悲故物
銅駞埋沒草齊腰
宜春臺
聞說宜春好層臺試一登隴泉悲瑟瑟松雪見層層孤
絶烟中寺微茫樹下僧詩工傳寫妙不數畫師能
棲霞洞
飛仙巢三山弱水環四溟誰知黃茅嶺自有白玉京獨
曳一枝筇梯空上青冥蟾飛墮八桂石隕化七星幽幽
炬火然異狀不可名垂天紫雲蓋插地翠羽屏已無俗
士駕尚有遷客經敢言居夷陋妙絶冠平生
龍隱巖
跳波觸石喧古木抱崖擁老蛟厭泥蟠一笑作潭洞孤
峯起&KR0886;崒哀壑浩呼洶腥風噤鼃滛凍雨落毛氄凛凛
白晝寒瘴髮立盡聳旱氣曛日黃縮爪但隂拱悠然四
大海歛此一毛孔安得化為霖蕙葉有光寵(以上鴻慶集)
題洞庭山觀音院德雲堂
千丈銀山屹嵩華浪湧雲屯天一罅榜舟夜並黿鼉窟
杖藜曉入雞豚社處處人家橘柚垂竹籬茅屋青黃亞
牛羊出沒怪石走蛟龍起伏蒼藤挂樓殿青紅隱半山
兩腋清風策高駕飢鼠窺燈佛帳寒華鯨吼粥僧趺下
世味久諳眞嚼蠟老境得閒如噉蔗山靈知我欲歸耕
一夜築垣應繞舍(吴郡志)
胡舜陟
舜陟字汝明自號三山老人績溪人大觀三年
進士高宗朝歴官徽猷閣待制廣西經略使封
績溪伯忤秦檜死于獄有集
泛歙溪用老杜詩青惜峯巒過為韻
港淨千尋碧峯回兩岸青鷺飛煙漠漠猨嘯雨冥冥雞
犬聞聲地雲霞蔽隱扃桃源疑此是時復問漁舲
溪山美有餘自古神仙宅築室隱宣平題詩來李白至
今負薪人聞是餐霞客不向此尋真飄蓬端可惜
萬山回合處蔥鬱釣臺峯道義高千古簞瓢敵萬鍾羊
裘甘寂寞鳳闕肻從容勿謂狂奴態清風激懦庸
草木紛紛落江山正薄寒雲藏桐子宅波急沈郎灘回
首家林遠多愁革帶寬青楓知客恨塗血點林巒
觀山如走馬倏忽千尋過水從雲際來舟疑天上坐羇
旅猨失羣往復蟻旋磨五韻寫中腸悲詞成楚些
(苕溪渙隱叢話先君平日尤喜作詩手校老杜集所正舛誤甚多句法暮年深得其意味)
秉燭賞梅花
蠟烟青繞雪培堆神女疑乘香霧來綽約仙姿明醉眼
横斜疎影入尊罍
題秋香亭
騷人足竒思香草比君子况此霜下傑清芬絶蘭茝氣
禀金行秀德備黃中美古來鶴髮翁餐英飲其水但恐
蓬藋傷課童加料理
(苕溪漁隱叢話菊以黃為正此朱遜之之語東坡印可作詩贈之有識眞似淵明之句余頃歲)
(居泗上假舘官舍小圃中有一亭牓曰秋香環植以黃菊别無他物必好事者原東坡之意而)
(作之也先君題詩云云附錄于此)
句
含桃紅紫鶯聲老宿麦青黃燕子飛(苕溪漁隱叢話)
左譽
譽字與言天台人大觀三年進士仕終湖州通
判
(玉照新志左與言天台名士也錢唐幕府樂籍有名姝張穠者色藝妙天下君頗顧之如盈盈)
(秋水淡淡春山及帷雲剪水滴粉搓酥皆為穠作當時都人有曉風殘月柳三變滴粉搓酥左)
(與言之對俶擾之後穠委身于立勲大將家易姓章疏封大國紹興中覓官行闕暇日訪西湖)
(兩山閒忽逢車輿甚盛中覩一麗人褰簾顧君而顰曰如今若把菱花照猶恐相逢是夢中視)
(之乃穠也君醒然悟入即拂衣東渡一意空門)
洞霄宫
青山九鎖溪迴縈擎天一柱何崢嶸上同天目暎寥廓
下開大滌通滄溟晉唐人物久寂寞天台石室蒼苔生
虚皇臺高步虚冷仙科玉音神所聽自憐學道二十年
此心久與青山盟朅來奉祠此山下媿無妙句如丹青
木公金母吾未識且待松根生茯苓(洞霄詩集)
晏敦復
敦復字景初殊曾孫大觀三年進士高宗朝累
官權吏部尚書兼江淮等路經制使以寶文閣
學士出知衢州提舉亳州明道宫封臨淄侯卒
題梵隱院方丈梅(在定海縣)
亞檻傾簷一古梅幾番有意喚春回吹香自許仙人下
照影還容高士來月射寒光侵磵戸風搖翠色鎖階苔
遊蜂野蝶休相顧本性由來不染埃(寧波府志)
沈汝諧
汝諧杭州人大觀三年進士官金部
臨平山
山勢分明飲水駝孤峯西轉鬱嵯峨不須探問山童藥
且揖朝來爽氣多(咸淳臨安志)
李彌遜
彌遜字似之連江人居吳縣大觀三年進士高
宗朝試中書舍人再試戸部侍郎以爭和議忤
秦檜乞歸田隱連江西山有筠溪集
(樓大防序云公以力闢和議歸隱西山凡十六年不復有仕宦意詠詩自娱筆力愈偉)
宿觀妙堂遇雨既度復回一日竟遊九曲而行賦
詩二首(堂在武夷山沖佑觀)
人閒何地寄衰翁偶到神仙一葦中可是仙居謝逋客
船頭無處避剛風
渡口回舟未忍移淨坊聽雨坐題詩餘齡儻有尋真路
試與披雲問鳳兒
(朱子䟦云觀妙堂東楹李公侍郎遺墨語意清婉字畫端勁至其下輙諷玩不能去然歲久剝)
(裂又適當供帳處後數十年當不復可讀矣别為模刻授道士使䧟寘壁閒庶幾來者得以想)
(見前輩風度李公諱某時以力抵和議出守臨漳云慶元乙邜正月新安朱某謹奉書)
次韻仲輔山中之作
崖隂坐清暝目為山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時步佛屋倚秋風團團兩桂樹郤疑此
境中曾是經行處
同天隱少章遊嵩山懷元明
秦公我輩士早踏翰墨場萬言若投石十年猶枯囊苦
欲泛江海有親在高堂牢落京華春門無一壺漿長鞭
策瘦馬送我古道傍憐我値險艱赤心寫摧傷鏗鏘五
字句勢與鵰鶚翔感此坐矯首星星鬢成蒼西風小搖
落雨洗烟嵐光嶂晩露孤秀野隂棲暗芳更攜鮑謝流
履盡千巖霜搜竒得幽深訪古到森茫月落潭影空清
吟殊未央緬懷紫芝宇百憂繞迴腸三歎已晡食十起
中夜牀雲埋長安日魂夢不敢驤茂苑富山水結廬余
所嘗我欲放船下卜鄰俯滄浪耦耕種秫田共掃三徑
荒頭白青山裏長歌樂歲觴
題趙幹江行初雪圖
瓜步西頭水拍天白鷗波上寄長年箇中認得江南手
十里黃蘆雪打船
自大寧泛舟還涇川
岸梢濃染一溪青山影歸舟落葉輕欲學漁郎颺綸手
雨蓑月笛了平生(以上筠溪集)
李元亮
元亮字光祿建昌人山房公擇尚書族子大觀
中以牋啟為蔡薿所賞登貢士科
句
人閒知書永花落見春深朝雨未休還暮雨臘寒纔
過又春寒(容齋三筆)
趙企
企字循道大觀閒宰績溪重和初台州倅
(高齋詩話趙企循道以長短句得名所為詩亦工恨不多見嘗記其警句云愁從竹葉杯中去)
(老向菱花鏡裏來幾夜巳生蝴蝶夢三生辜負鷓鴣斑青銅不覽一兩日白髮巳添三四莖)
(苕溪漁隱叢話循道宰予桑梓之邦因此傳錄得循道詩多大率體格全學白樂天故句語皆)
(平易如青燈影冷棋三戰紅火爐温酒一杯千山來不斷一水去無窮餘不及此者亦多)
顯孝南山寺
背日西來眼界明隔溪遙見梵王城旌旗夾道蔽山影
笳鼓入林聞谷聲青鳥向人疑有意白雲迎客亦多情
夕陽臨水共歸去明日紛紛塵事生(赤城志)
汎舟晩出北關
舟汎官塘静人歸一葉閒影疎行處柳青遠望中山道
在身從老詩窮意覺閒到家秋歛足有謂掩柴關
秋日汎西湖
湖光山色共爭秋一點塵埃無覓處沈沈水底見青天
畫舸直疑天上去(以上咸淳臨安志)
王震
震開封人定國之姪大觀閒知蔡州
雪
未送餘寒歸嶰谷先傳春信到花叢侵凌竹色回新綠
點注梅梢破小紅(後村千家詩)
鄭滋
滋大觀中臨晉縣主簿
遊王官谷
大廈將顚仆一木安能支唐室既頽齧有才何所施表
聖隱王官出處適其宜藩鎮方䟦扈擁兵相雄雌尾大
不可掉綱紀日凌夷雖云務姑息要求無定期當此誰
為援欲進速禍基優遊向泉石琴酒聊自資休休復莫
莫終永忘所規著史以見志迂闊從人嗤風馭去不返
幽谷空遺祠名與前峯高挺挺為表儀潔與飛瀑並濁
流應忸怩方今重完節裦封來非遲發揚在守土抗章
無媿辭庶幾慰精爽光輝于盛時(大觀初家府君簿臨晉嘗畱詩于祠堂意)
(以表聖之高名清節暴白于世而風采為可仰也謹摹諸石庶永來觀政和戊戌八月望男從事郎虞鄉縣令)
(師甫題)(王官谷集)
莫儔
儔字壽朋湖州人政和二年進士第一靖康初
為翰林學士使金畱仕偽楚建炎初竄全州
遊破山興福寺
久聞勝地有蓮宫乘興來遊仗瘦筇庭老樛枝翠瓔珞
池生並蒂玉芙蓉飛仙何意來題柱開㵎當年想鬭龍
歸騎迴看樓閣處雲深隱隱度疎鐘(蘇州府志)
譚知柔
知柔字勝仲金壇人政和二年進士通判邵州
終祕書少監有華陽居士集
晩醉口占
晩醉扶筇過竹村數家殘雪擁籬根風前有恨梅千點
沙上無人月一痕
(苕溪漁隱叢話此即吴可晩春詩易其題改詩中三四字而巳)
絶句
漫言無處覓歸田江北江南水拍天抖擻十年塵土夢
秋風吹上釣魚船(同上)
初夏
麥隴風來翠浪浮霏微小雨似深秋野亭終日卷簾坐
清樾對啼黃栗畱(事文類聚前集)
趙野
野開封人政和二年進士歴中書舍人翰林學
士拜尚書左丞靖康初為門下侍郎責卲州安
置建炎初復起知密州盜賊充斥野棄城去軍
校杜彦作亂追歸殺之
句
複道密通繁衍宅諸王誰似鄆王賢(宣和春帖子波雜志)(清)
辛次膺
次膺字起季萊州人政和二年進士南渡寓家
浮梁孝宗朝累官同知樞密院事資政殿學士
提舉洞霄宫
題使宅眉壽堂
多病相如欲倦遊四年紆綬到三州君恩乞與歸巖壑
何啻將軍得罷休(淳熙三山志)
翁彦約
彦約字行簡崇安人政和二年進士累遷太常
博士提舉河北西路學事除知高郵軍
毛竹洞
毛竹連雲路欲迷洞門深鎖落花遲曾孫幾度春風老
未了仙人一局棋(建寧府志)
羅汝楫
汝楫字彦濟歙縣人政和二年進士高宗朝仕
至吏部尚書龍圖閣學士封新安郡開國侯卒
贈少師有東山稾
謁蘇仙祠
絳節回白馬青書收赤龍仙人在何許烟霞鎖晴峯荒
祠冠其嶺千古凛靈蹤粉堵塵網懸石凹苔錢重我來
款遺像再拜虔且恭檀烟洩雲白茗粥浮新濃世事非
所期真遊誓相從雲軺幾時來微風韻寒松(郴州文志)
李綱
綱字伯紀邵武人政和二年進士靖康初歴尚
書右丞高宗即位累官尚書左僕射兼門下侍
郎落職鄂州居住紹興中除觀文殿學士湖廣
宣撫使知潭州卒贈少師孝宗朝賜諡忠定有
梁溪集
張南仲置酒心淵堂値雨
自别西湖日置懷郤因謫宦得重來雲深不見孤山寺
風急難乘搖碧齋未放幽情窮水石且將離恨汎樽罍
勝遊須徧山南北何日晴天為一開
登鍾山謁寶公塔
寶公眞至人鳥爪金色身杖攜刀尺拂語隱齊梁陳我
登鍾山頂白塔高嶙峋再拜禮雙足聊結香火因
恭被詔書裦贈陳公少陽忠義痛感有作
哀痛綸音灑帝章賜金贈秩喜非常無心聖主如天地
著意奸臣極虎狼忠血他年應化碧英魂今日已生光
先生憤懣誠昭雪九死南遷豈自傷
平昔初無半面交危言幾辨蓋寬饒幽冥我已慚良友
忠憤誰能念本朝故國遙看雲杳杳新阡何處草蕭蕭
撫孤未遂山濤志誰繼離騷賦大招
晞眞舘詩(并序)
余今夏夢乘舟亂石閒四顧峯巒竒秀有如玉色者
覺頗異之及謫官劒浦道武夷山小舟泝流水落石
出徧覽勝槩至晞眞館雪作巖石皆白恍如舊遊然
後信出處之分定而斯遊之清絶已先兆于夢寐雖
欲不到不可得也作小詩以紀其事
清夢先曾到武夷玉峯積雪倍幽竒小舟遊罷尋歸路
恰似翛然夢覺時
奉寄吕丞相元直
出擁琱戈入衮衣江城重詠我公歸手扶日月還黃道
足履星辰上紫微已集羣英熙帝載好施長策復邦畿
海濱病叟無他望側耳天聲暢國威(以上梁溪集)
李正民
正民字方叔揚州人定之孫政和二年進士高
宗朝歴官中書舍人徽猷閣待制流寓海鹽
海月亭
新亭注目了無邊脱屣塵寰思杳然萬頃秋濤翻浩淼
一輪明月對虚圓光生雲漢疑無地望斷蓬萊别有天
赤水棗花君莫問新詩賡唱似朱弦(嘉興府志)
胡松年
松年字茂老海州懷仁人政和二年上舍釋褐
累遷中書舍人高宗朝拜吏部尚書權參知政
事提舉洞霄宫
題觀音院德雲堂(并序)
余罷自平江謀居霅川過洞庭西山暫寓觀音院德
雲堂坐揖湖山勝槩亦足以少洗簿書役矣數年兵
火之禍何所不至獨此地清涼安穩豈非林屋洞天
金庭玉柱為神仙窟宅有物常護持耶余願挂冠終
老此閒也
小舟乘風飛鳥過萬頃雲濤縱掀簸此行要是快平生
無數青山笑迎我山根隱約見人家槿籬茅屋埋烟霞
宛似秦人種桃處川原遠近紛香葩杖藜逕踏華山去
試問蓮開今何許路迷絶壑蔭松筠身到半山聽魚鼓
道人為我開雲堂是中境界渾清涼幽磬時和野鳥語
飛泉暗瀉巖花香文書照眼本吾事雁鶩著行敗人意
造物似憐塵世囂挈置湖山煩一洗何人夜呼隱去來
向來得喪真山崖金庭玉柱永不改人閒劫火空飛灰
(吴郡志)
汪思温
思温字汝直鄞人政和二年以太學上舍中乙
科歴官知臨安府直顯謨閣以壽終
和潘良貴題明州三江亭韻
危亭聳觀與雲侵勝槩何勞杖履尋回合江山眞有意
去來鷗鷺本無心歡聲洋溢均千里好句清新抵萬金
四海正須經濟手豈容長對白頭吟(延祐四明志)
楊景
政和二年三月廿四日鄜延帥府大閱即席呈獻
帥座賈公凱歌(十首存三)
旌旗風暖颺春暉的皪寒光照鐵衣壮士銜枚聽傳令
邊鴻敢傍陣雲飛
奏罷清笳聽凱歌行營細柳拂彫戈征人盡道從軍樂
城上黃雲喜氣多
天兵十萬擁貔貅紫塞年年大有秋不是頡羌求款附
為君唾手取靈州(吳禮部詩話)
陳公輔
公輔字國佐臨海人政和三年上舍及第高宗
朝官至禮部侍郎出知處州轉徽猷閣待制提
舉江州太平觀
李伯紀丞相挽詩
豪傑不世出為時斯閒生有心安社稷無計避功名憂
國唯知重謀身秖覺輕徒令青史上永永著英聲(梁溪集附)
廣慈院
來時膏雨迷新野去日薰風吹舊林寄語主人休惜别
白雲南北本無心(台州府志)
陳與義
與義字去非洛人一云汝州葉縣人登政和三年
上舍甲科紹興中歴中書舍人拜翰林學士知
制誥尋參知政事提舉洞霄宫有簡齋集
(苕溪漁隱叢話陳去非詩平淡有工如疎疎一簾雨淡淡滿枝花官裏簿書何日了樓頭風雨)
(見秋來客子光隂詩卷裏杏花消息雨聲中詩鶴林玉露自陳黃之後詩人無逾陳簡齋其)
(繇簡古而發穠纖遭值靖康之亂﨑嶇流落感時恨别頗有一飯不忘君之意如凉風又落南)
(宫木老雁孤鳴漢北州乾坤萬事集雙鬢臣子一謫今五年天翻地覆傷春色齒豁頭童祝聖)
(時近得會稽消息不稍傳荆渚路岐寬東南鬼火成何事終藉胡銓作諍臣龍沙此日西風冷)
(誰折黃花壽兩宫皆可味也起一種則波瀾富劉後村詩話元祐後詩人迭)
(而句律疎一種則煅煉精而情性遠要之不出蘇黃二體而已及簡齋出始以老杜為師墨梅)
(之類尚是少作建炎以後避地湖嶠行路萬里詩益竒壯元日云後飲屠蘇驚已老長乘舴艋)
(竟安歸除夕云多事鬢毛隨節換盡情燈火向人明岳陽樓云登臨吳蜀横分地徙倚湖山欲)
(暮時又云乾坤萬事集雙鬢臣子一謫今五年聞德音云自古安危關政事隨時憂喜到樵漁)
(五言云泊舟華容縣湖水終夜明凄然不能寐左右菰蒲聲窮途事多違勝處心亦驚三更螢)
(火閙萬里天河横腐儒憂平世况復値甲兵終焉無寸策白髮滿頭生造次不忘憂愛以簡嚴)
(掃繁縟以雄渾代尖巧第其品格當在諸家之上)
題唐希雅畫寒江圖
江頭雲黃天醞雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
唯有蒼石如卧虎不受隂晴與寒暑舟中過客莫敢侮
閒伴長江了今古
為陳介然題持約畫
層層水落白灘生萬里征鴻小作程日暮微風過荷葉
陂南陂北聽秋聲
夏日偕五同舍集葆真宫池上避暑取綠隂生晝
靜分韻賦詩得靜字
清池不受暑幽討起予病長安車轍邊有此萬荷柄是
身唯可嬾共寄無盡興魚遊水底涼鳥語林閒静談餘
日亭午樹影一時正清風不負客意重百金贈聊將兩
鬢蓬起照千丈鏡微波喜搖人小立待其定梁王今何
許柳色幾衰盛人生行樂耳詩律巳其賸邂逅一尊酒
他年五君詠重期踏月來夜半嘯烟艇
(容齋四筆自崇寧以來時相不許士大夫讀史作詩何清源至于修入令式政和後稍復為之)
(而陳去非遂以墨梅絶句擢寘館閣其葆真避暑詩詩成出示坐上皆詫為擅場朱新仲時親)
(見之云京師無人不傳寫也)
墨梅
粲粲江南萬玉妃别來幾度見春歸相逢京洛渾依舊
唯恨緇塵染素衣
含章簷下春風面造化功成秋兔毫意足不求顔色似
前身相馬九方臯
(苕溪漁隱叢話徽廟召對稱賞此句自此知名仕宦寖顯)
秋夜
中庭淡月照三更白露澄空河漢明莫遣西風吹葉落
只愁無處著秋聲(以上簡齋集)
山居
耿耿虚堂一榻秋人閒高枕幾王侯亂雲未放曉山出
片月不隨溪水流檢校一身渾是嬾平章千古得無愁
湘波見說清人骨恨不移家阿那州
雨過
水堂長日靜鷗沙便覺京塵隔鬢華夢裏不知涼是雨
捲簾微溼在荷花
長干行
妾家長千里春慵晏未起花香襲夢回略略事梳洗妝
臺罷闚鏡盛色照江水郎帆十幅輕渾不聞櫓聲曲岸
轉掀篷一見兮目成羞聞媒致辭心許郎深情一床兩
年少相看悔不早酒懽娱藏鬮園嬉索鬭草含笑盟春
風同心以偕老郎行有程期郎知妾未知鷁首生羽翼
蛾眉無光輝寄來紙上字不盡心中事問徧相逢人不
如自見真心苦淚更苦滴爛閨中土寄語里中兒莫作
商人婦
九日家中
風雨吴江冷雲天故國賖扶頭呼白酒揩眼認黃花客
夢蛬聲歇邊心雁字斜明年又何處高樹莫啼鴉(以上)
(珊瑚網)
李乘
乘字德載政和中崑山令
題慧聚寺次孟郊張祐韻
千山貯雲房瓶鉢安空牀野籟有眞響天葩無世香巢
鸛羽翎老睡僧眉宇光此外足憂喜勞勞榮辱場
一寺皆樓殿雖雄向此吞雲霞終日影檜柏幾年根檻
俯水烟國磬傳雞犬村倚窗翻貝葉宴寂屬空門(崑山雜詠)
洪興祖
興祖字慶善丹陽人登政和上舍第高宗朝召
試授祕書省正字歴官提點江東刑獄知眞州
饒州秦檜當國以怨望編管昭州卒
(宋史儒林傳興祖徙知饒州初夢持六刀覺曰三刀為益今倍之其饒乎已而果然)
拂雲亭(在眞州東園)
黃雲收盡綠針齊江北江南水拍提野老扶攜相告語
兒童今始識鋤犂(儀眞縣志)
謝彦
彦字子美官稱宣句龍圖
畱題驪山
自媿塵容去復來驪山頂上看崔嵬誰人得向長安道
曾浴蓮湯十二回(政和丙申三月十八日)(驪山刻石)
黃伯思
伯思字長睿自號雲林子邵武人履孫大觀中
官祕書省祕書郎政和中卒有東觀餘論
題河南王氏所藏子敬帖
君家大令書盈紙筆勢翩翩趣多媚雖云沓拖如少年
豈至拘攣同餓隸會稽七子五知名此公風槩尤超詣
太極琁題猶重書(謂不書太極殿榜)一時凛凛標英氣半袖精
裓衆爭求數幅新帬世猶貴當時親遇得巳難況復傳
今僅千歲龍珠歸浦劒還津此帖君藏眞得地才披尺
許目增明鸞跂鴻驚欲飛逝硬黃響搨若傳吾完碧摹
刊願垂世(東觀餘論)
杜子民
望瀛亭
擁傳來觀海危亭一振衣雲晴千怪出浸大百川歸日
月遭吞吐乾坤入範圍羣鷗不須避禪寂久忘機(蓬萊)
(閣詩集)
宋詩紀事卷三十八
