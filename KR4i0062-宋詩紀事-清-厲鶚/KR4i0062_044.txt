宋詩紀事卷四十四錢塘厲鶚撰
何薳
薳字子遠號韓青老農浦城人去非之子東都
遺老入南渡尚存著春渚紀聞
章序臣得銅雀硯屬余作詩
阿瞞示姦雄挾漢令天下惜時無英豪磔裂異肩踝終
令盜坏土埏作三臺瓦雖云當塗高會有食槽馬人愚
瓦何罪淪蟄翳梧檟錫花封雨苔鴛彩晦雲罅當時丹
油法(銅雀瓦用鉛丹雜胡桃油𢷬治火之取其雨過即乾)實非謀諸野因之好
奇士探琢助揮寫歸參端歙材堅澤未渠亞章侯捐百
金訪獲從吾詫興亡何足論徒足增忿罵但嗟瓦礫微
亦以材用捨徒令瓴甓餘當擅瓊瑰價士患德不備不
憂老田舍(春渚紀聞)
何藗
藗字子薦薳從兄寓居餘杭與友張圖南伯鵬
俱早世薳集二人遺句名南金錄
句
不便翠分旁牖去卻緣清甚畏人知(賦藏筠軒紀聞)(春渚)
張圖南
圖南字伯鵬餘杭人
句
坐中競病分明久驢上推敲兀未裁
(春渚紀聞圖南督予分韻詩未就有詩云云用事精穩如老作者惜乎天不少假之年以觀其)
(所止也)
鄭魁
賦林叔睿端硯
仙翁種玉芝耕得紫玻璃磨出海鯨血鑿成天馬蹄潤
應通月窟洗合就雲溪常恐魍魎奪山行亦自攜
(春渚紀聞永嘉林叔睿所藏端硯馬蹄樣深紫色厚寸許面徑七八寸下鄭魁銘詩隷字甚奇)
(末句所寄旨哉)
莊綽
綽字季裕清源人官鄂州守有雞肋編
(程致道云季裕著本草蒙求三卷甚工洪析仲軒渠錄莊季裕年未甚老而體極癯瘠)
(本呼為細腰宫院子)
建炎三年七月寓長洲白馬㵎張氏舍題壁
昔年隨牒作邊侯愁望長安向戌樓今日衰頽來澤國
又看烽火照長洲(雞肋編)
和吳正仲觀李廷珪墨
賴召陳元典籍傳肻教邊腹擅便便竟誇削本真餘事
卻笑磨人得永年三友不居毛穎後五車仍在楮生前
秖愁公子從醫說火煅生分不直錢
(雞肋編吳幵正仲家蓄唐以來諸李所製墨無出廷珪之右者其堅利可以削木王彥若墨說)
(云趙韓王從太祖至洛行宫見架上一篋取視皆李氏父子墨也因盡以賜王後王之子婦蓐)
(中血運危甚毉求古墨為藥因取一枚投烈火中研末酒服即愈諸子欲各備產乳之用乃盡)
(取墨煅而分之自是李氏墨世益少得)
姜光彦
光彦字仲謙號松菴淄州人
巳酉中秋任才仲陳去非會飲岳陽樓上酒半
酣高談大笑行草閒出誠一時俊遊也為賦之
岳陽樓高幾千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鼇手盡移雲水到松菴(岳州府志)
周莘
莘字尹潛錢唐人邠之孫為岳陽決曹掾與陳
去非為友
野泊對月有感
可憐江月亂中明應識逋逃病客情斗柄闌干洞庭野
角聲凄斷岳陽城酒添客淚愁仍濺浪卷歸心暗自驚
欲問行朝近消息眼中羣盜尚縦横(瀛奎律髓)
康與之
與之字伯可渡江初以詞受知高宗官郎中有
順菴樂府
(鶴林玉露建炎中大駕駐維揚伯可上中興十策名聲甚著後秦檜當國乃附會求進擢為臺)
(郎值慈寧歸養兩宫燕樂伯可專應制為歌詞諛豔粉飾于是聲名掃地世但以比柳耆卿輩)
(矣檜死伯可亦貶五羊)
題宣和御畫扇
玉輦宸遊事已空尚餘奎藻繪春風年年花鳥無窮恨
盡在蒼梧夕照中
(桯史康與之在高皇朝以詩章應制與左璫狎適睿思殿有徽祖御畫扇上時持玩流涕璫偶)
(下值竊攜至家而康適來留之燕飲漫出以示康紿璫入取肴核輒泚筆几閒書一絶于上有)
(頃璫出見之大恐而康已醉無可奈何明日伺閒叩頭請死上大怒亟取視之天威頓霽但一)
(慟而已)
僻居
巷僻過從少柴門盡日關鶯聲常在柳雲影不離山有
道難言(闕)雖貧未厭閒川原煙四暝春思有無間
鷺
春暗汀洲杜若香風標公子白霓裳碧天片雪忽飛去
何處人家水滿塘
琵琶
夜深琵琶聲似裂一曲霓裳一庭月曲終人影在西階
困倚東風步搖折
可惜
簾幕重重下玉鉤隔簾春在柳梢頭東風著意相料理
吹去楊花不自由(以上前賢小集拾遺)
題清江慧力寺
天涯芳草盡綠路旁柳絮爭飛啼鳥一聲春曉落花滿
地人歸
江上濃陰曉未開瘦笻支我上蒼苔春寒前日去已盡
今日又從何處來(詩人玉屑)
招真詞(并記)
自姑蘇出齊門沿而北望山如巨鼇常熟縣之虞山
也邑去江不及程陂湖畝澮之積自南至者傾馳會
于江江河既應則迅瀾倒流二水相制移時而不能
去山無奇谷惟荒墟白草醜石陂陀迤邐而西有修
林横抹隠見于兩山之閒其中為招真菴元祐中道
人申氏海陵徐處士弟子也松林森茂庭宇簡寂如
隠君子之居通州道士喻抱元增治之舊名竹陵自
是更以招真請記于僕乃歌招真之詞以系之曰
白鶴巢兮丹井空蓬山杳兮煙霞濛陵谷變兮今古木
葉下兮秋風飛仙去兮朝太微黃冠野服兮以遊以嬉
餐霞臥月兮世不我違與世滌映兮天門可馳蒼龍嘷
兮雲漫扉石泉冽兮山芋肥俯仰宇宙兮日月蔽虧靈
秀回薄兮野芳呈姿山中之樂兮萬化莫移仙人不來
兮隠者曷追(蘇州府志)
李唐
唐字希古河陽三城人徽宗朝補入畫院建炎
閒太尉邵宏淵薦之授成忠郎畫院待詔賜金
帶
(圖繪寶鑑李唐年近八十善畫人物山水筆意不凡尤工畫牛高宗雅重之嘗題其長夏江寺)
(卷云李唐可比唐李思訓如杭得幸高宗余家畫繼補遺建炎南渡李唐)
(有唐畫胡笳十八拍高宗親書劉商辭留空絹俾唐圖寫亦見高宗雅愛唐畫也)
題畫
雲裏煙村雨裏灘看之容易作之難早知不入時人眼
多買燕脂畫牡丹
(郁氏書畫題䟦記錢唐宋杞云唐初至杭無有知者貨楮畫以自給日甚困有中使識其筆曰)
(待詔作也唐因投謁中使奏聞而唐之畫杭人即貴之嘗有詩云云)
張九成
九成字子韶號無垢居士開封人徙家錢塘紹
興二年進士第一歷宗正少卿兼侍講權刑部
侍郎累謫南安軍起知溫州丏祠卒贈太師封
崇國公諡文忠有横浦集心傳錄日新錄論語
詩
南安寶戒院作
苦無人事擾閒居贏得終年學著書今日欣然出門去
秋風吹意滿芙蕖(横浦心傳錄)
菩提寺
高僧居物外有戶晝常扃海闊知天大泉甘識地靈一
簾春月静數點别山青便卜歸歟計移文休勒銘(詩林萬選)
遺樊茂實硯(詩刻硯後)
端溪石硯天下奇紫光夜半吐虹霓不隨凡石追時好
真與日月爭光輝韜藏久矣不亂用唯恐翰墨汗染之
樊子文章有餘地汪汪萬頃誰能窺贈君此硯無輕棄
經史妙處其發揮飛流濺沫徧天下要使咳唾皆珠璣
(游宦紀聞)
施德操
德操字彥執鹽官人與張九成子韶楊璇子平
號三先生著北窗炙輠
廣福禪院(在鹽官有雪峯禪師手鑿井)
何處登臨眼最明雪峯佳處一川平潮從海月生時上
峯在雲天盡處横幢蓋神扶喬木影風雷井閉古泉聲
靈蹤鑿盡翻惆悵何日(闕)山報道成(咸淳臨安志)
楊璇
璇字子平鹽官人與施德操同時里人號德操
為持正先生璇為謹獨先生
東山廣福院(在鹽官院有葛仙翁井)
檥櫂青山下來尋薊子家人魚皆静樂水木亦清華松
老已成蓋菊寒殊未花何須覓句漏此地有丹砂(咸淳臨安)
(志)
西山廣福院(在海寧紫微山)
地勢連滄海名山號紫微景閒僧坐久路僻客來稀峽
影清相照河流石自圍塵喧都不到安得此忘歸(海寧縣志)
刁文叔
文叔不知其名張横浦子韶之友
春日旅中
來時江梅散玉蘂歸去麰麥如人深桃花只解逞顏色
惟有垂柳知客心
(横浦心傳錄云思致尤遠不止工也)
陳棠
棠字德召紹興二年進士官祕書少監
晩步
晩步沙頭倚小晴南山正與暮雲横棲鴉啼處野煙合
飛鳥去邊孤月生樹暗風微花氣度溪深雨漲水痕平
夜闌衣溼迷歸路髣髴前村燈火明(前賢小集拾遺)
鄭仲熊
仲熊字行可衢州西安人紹興二年進士累官
權參知政事忤秦檜落職孝宗即位復端明殿
學士
桂花
天公憐我太岑寂每歲殷勤兩度開收拾落英將底用
博山香裏薦清杯(全芳備祖)
鄭剛中
剛中字亨仲婺州金華人紹興二年進士累除
祕書少監出為四川宣撫使為秦檜所忌罷謫
桂陽軍徙封州卒檜死復原官諡忠愍有北山
集
(老學菴筆記蜀人任子淵好謔鄭宣撫剛中自蜀詔歸其實秦檜欲害之鄭公有惠政衆皆太)
(息或曰鄭不來矣子淵對曰秦少恩哉人稱其敢言方萬里䟦北山文簡古詩峭健在封州詩)
(尤佳)
修修窗前蘆
修修窗前蘆孤瘦倚青玉心虚知夜涼風葉亂相觸使
我入幽夢如在江湖㝛方兹困炎曦愛爾眼中綠柰何
柔脆姿行犯秋霜肅霏霏霜露中菱荷等摧覆大抵無
勁節不及歲寒竹
過越江見人家臨水竹可愛
何人此地得幽居水竹中間宅一區無盡江山千萬里
有情花木兩三株應無俗客來驚犬時有扁舟過賣魚
我欲他時成卜築更添幾架古人書
寒意
嶺南霜不結風勁是霜時日落晩花瘦山空流水悲棲
鴉尋樹早凍蟻下窗遲季子家何在衣單知不知
辛未元夜
輕寒擁山城遠綠生春草迎神樂元夜笑語聞蠻獠惟
有團圓月報我時節好寸燈豈為孤巵酒未為少微醺
短檠旁人静茅屋小(以上北山集)
范達夫硯
范郎紫玉餘半圭翻手作雲雨雹隨龍蛇起陸孔翠飛
雲收雨霽千首詩(硯箋)
王伯庠
伯庠字伯禮鄞人參政次翁之子紹興二年進
士官至夔州路安撫
和潘良貴題明州三江亭韻
使君不受二毛侵杖履逍遙得勝尋撥遣簿書聊永日
登臨山水亦何心殘梅隨雪垂垂白弱柳搖春淡淡金
倚矚大江供一笑幾多襦袴在謳吟(延祐四明志)
陳栖筠
和潘良貴題明州三江亭韻
紅塵一點不相侵下瞰澄江幾萬尋地接海潮分鼎足
簷飛鳳翼峙天心三山有路雲垂幕午夜無風月涌金
欲識龔黃報新政滿城爭唱使君吟(延祐四明志)
贈泊宅翁方勺
學道悠悠未見功敢云凡質有仙風他年一鉢江湖去
先向苕溪訪葛洪(金華府志)
謝伋
伋字景思上蔡人參政克家之子官至太常少
卿紹興初侍父寓居黃巖自號藥寮居士有藥
寮叢槀
妙庭觀
蕭蕭六轡天邊路雲竹風松正歲寒欲洗衰顔換凡骨
應須九轉大還丹
雲軿一去遠難追丹鼎埋光固不疑承露仙人辭漢後
幾重深杳隔瑤池(杭州府志)
陳用中
用中字彥才永嘉人
戲作
賦命安能比鉅公偶然年月與時同只因日上爭些子
笑向連江作醉翁
(竹坡詩話紹興初有退相寓永嘉獨陳用中彥才雖鄰不謁及再相有薦之者止就部注邑連)
(江戲作小詩云云蓋其所生年月時適與時宰同但日差異耳)
陳述
述紹興初知袁州
化成巖
出郭二三里覽勝適願言羣山接天際一水經巖根參
差崖上屋蕭閒松下門真趣自往古聊可開清尊(袁州府志)
董穎
穎字仲達德興人紹興初從汪彥章徐師川遊
有霜傑集
江上
萬頃滄江萬頃秋鏡天飛雪一雙鷗摩挲數尺沙邊柳
待汝成隂繫客舟(前賢小集拾遺)
句
雲壑釀成千嶂雨風蘋吹老一川秋(夷堅志)
高登
登字彥先漳浦人宣和閒為太學生與陳東等
上書乞斬六賊不報紹興二年廷對極言授富
川簿轉古縣令以不肻祠秦檜父胡舜陟誣奏
下靜江獄會舜陟以他事下獄死乃得白編管
容州卒有東溪集
思歸
忽忽已秋杪言歸欣有期接物想吾廬青蘂繁東籬流
匙白雲子蘸甲黃鵝兒對此憶羈旅多應歌式微喜慰
倚門心愁銷舉案眉穉子鬧檐隙繞膝牽人衣歸心念
如許兼程猶苦遲明朝秋色裏烏帽風披披
冒寒行風雨有感
號風撼枯枿凍雨凝路塵乾坤祕日月八荒同一雲遙
知沙漠寒黯黮愁殺人天涯望不極流淚滿衣巾
水漲謝邑宰送米
心知一字不堪煮矻矻窮年黃卷中食粥由來未為拙
儲瓶況乃嗟屢空令君好賢嫓韓愈賤子受賜慚盧仝
春水從教繞舍北癡兒不復啼門東
中秋對月
繡江再見中秋月歲去月圓人尚缺相望千里共嬋娟
苦恨亭亭照離别今夕一樽誰與同孟光舉案對梁鴻
衆雛立侍儼成列以此持杯夀乃翁乃翁看月揩病目
手足傾頽頭髮秃但願團欒三十秋不計東西與南北
(以上東溪集)
劉儀鳳
儀鳳字韶美普州人紹興二年進士孝宗朝累
遷祕書少監兵部侍郎斥歸復起知漢州果州
詠范志元
誰家遊冶郎闖首窺幽闥但見臉如花不知心是鐵一
夕變其軀雪姿映雲髮昔為桃李顔今作松篁節
(方輿勝覽純陽山在合州石照縣北唐女冠范志元得道處天寶閒天使任安者至山中慕之)
(而志元變為男子劉儀鳳有詩)
自歸州陸行至夔州
戸口村無幾犁鉏力不堪林荒樗櫟夀月黑虎狼貪幽
絶雲眠穩清閒谷飲甘故山深未極壤斷蓋茅菴
曠野無人㝛危亭犯雨過嶺雲堆贔屓刹海現兜羅酒
觸秋懷壯天留暮色多不勝行役苦裁入竹枝歌(顧氏積書)
(巖選)
李衡
衡字彦平號樂菴江都人紹興二年進士累遷
監察御史出知溫婺台三州召除起居郎祕閣
修撰致仕居崑山
慧聚寺作
盡日用登陟跏趺聊對牀巖空炫層碧草細涵幽香弔
古漫秋思開尊巳月光隨身有竿木作戲且逢場
天面無纖靄平川灝氣吞搘笻臨閣道拂石憩雲根柳
映山前路煙搖水北村醉歸風滿袖斜月在蓬門
樂菴初成
老子平生百不足菴成那(平)管食無肉終朝閉戸只讀
書四面開窗都見竹(以上玉峯詩纂)
薛靖
靖鄞人紹興二年進士
望金山
一柱支空立濤聲春寺聞消來巴地雪飛到潤州雲寂
寞江山色縦横盜賊羣不堪形勝裏北望涕紛紜(薛氏世風)
(集)
孫雄飛
雄飛字翬之吳郡人紹興二年進士祕書省正
字
靈隠寺蓮峯堂
堂開金色界梵客為鉤簾山影碧侵座水聲清繞簷粉
雲埋石腳珠露泫松髯終擬攜孤笛凭闌喚玉蟾(咸淳臨安)
(志)
楊愿
愿字謹仲清江人紹興二年進士歷簽書樞密
院事兼參知政事罷提舉太平觀
伏承駒父祕校惠示見和鄙句七言四韻二首降
歎之餘因成二絶往謝
冷官廳事客來稀衆綠陰陰結夏帷忽得君詩愜人意
陶家風到北窗時
只今侍讀周夫子屢說君詩似杜詩速把冠塵盡彈卻
玉堂宵直伴王維(愿數見侍讀侍郎周公盛稱駒父詩有句法故後篇及之周益公題䟦)
汪應辰
應辰字聖錫玉山人紹興五年進士第一孝宗
朝歷吏部尚書翰林學士出知平江府卒諡文
定有集
輓宣撫吳郡王
節義家傳久艱難始見忠一心惟徇國百戰竟平戎環
列周廬肅官儀道路同細看麟閣上誰得似初終
太傅元功首汾陽異姓王恩榮兼二美聲迹遠相望名
載風雲會神遊水月鄉維師空贈典無復見鷹揚
分韻送胡丈歸建康
先生高臥武夷巔一旦趨朝豈偶然報國自期如皦日
歸田曾不待來年懷鉛共笑揚雄老鞭馬今輸祖逖先
册府風流久寥落送行始復有詩篇(以上汪文定公集)
湯莘叟
莘叟字起莘寧化人紹興五年進士終饒州推
官
馬上吟
㝛雨洗山新綠嫩曉風吹杏淺紅乾沙頭路暖日初上
行客揚鞭不覺寒
句
葛巾簪下無多髮茅舍門前有好山(幽居府志)(以上汀州)
孫起卿
起卿吳郡人紹興五年進士
江纂墓碑
家有古冢碑近自田家獲藏之五六年未甚見省錄古
苔侵文理封結殆莫識偶然嗟其窮一一為磨剔始若
漫無文細尋適可讀文云晉江纂長夜垂兹刻貞石殊
不用塊然但埏埴合葬無别銘背面書反覆一字不涉
華本枝記明白二父遂兼書于逌乃宗嫡(自注誌云養父諶本父逌)
(也)考諸晉史篇真是小出入字畫亦嶮勁然不類鐫斲
漢魏尚豐碑兹獨何褊迫豈時丁喪亂不暇治品式于
時義熙季處次實庚戌五胡剖中華典午竄南極苟簡
理宜爾寧詒不孝責審訂昭昭然疑去喜自適歷年七
百餘瞥爾駒過隙名節苟不傳埃化先庀石寘兹當眼
前用代銘几席
(吳郡志江纂江逌子也木瀆孫起卿頃于天平山下地名上沙獲墓碑乃以大方甎刻之字畫)
(俱存與石無異起卿為賦詩)
吳詠
詠字永言仙居人芾從兄紹興五年進士仕西
安令有西安集
殊聖寺和孟戎幕韻
院静僧疑少門幽客自稀山寒雲近屋逕狹石侵衣松
鬛蒼髯古薑芽紫筍肥騷人詩戰罷踏月夜深歸(台州府志)
魯訔
訔字季卿號冷齋海鹽人紹興五年進士仕至
太府卿注杜詩行于世
(樂郊私語杜少陵集自遊龍門至過洞庭詩目次第為此州先正魯季卿編定大都一循少陵)
(生平行跡可以見其詩法升降隨其年自少而壯而老愈入于細而化也)
春詞
疊穎叢條翠欲流午陰濃處聽鳴鳩兒童賭罷榆錢去
狼藉春風漫不收(詩林萬選)
沈作喆
作喆字明遠吳興人丞相該之姪紹興五年進
士嘗為江右漕屬作哀扇工歌忤洪帥魏良臣
道弼据深文劾之奪三官有寓山集
哀扇工歌
黃州竹扇名字著織扇供官困追捕史君開府未浹旬
欲戴綸巾揮白羽新模巧製旋剪裁百中無一中程度
犀革鐫柄出蟲魚麝煤熏紙生煙霧蕺山老姥羞翰墨
漢宫佳人掩紈素衙内白取知何名帳下雄拏不知數
供輸不辦箠楚頻一朝赴水將誰訴史君崇重了不聞
嗚呼何以慰黎庶聞道園家賣菜翁又說江南打魚戸
號令亟下須所無官不與錢期限遽歸來痛哭辭妻兒
㝛昔投繯挂枯樹一雙婉婉良家子吏兵奪取名為顧
弟兄號叫鄰里驚兩家吞聲喪其嫗死者巳矣可柰何
冤魂成羣空號呼(去聲)殺人縦欲勢位尊貪殘無道天所
怒邦人蓄憤不敢言君其拊馬章臺路(清波别志)
(鶚按韋居安梅磵詩話云哀扇工詩不傳今從清波别志檢得無名子哀扇工歌一首當即是)
(沈詩佚其姓名爾陳直齋云哀扇工詩罵而非諷今讀之良然仍以還沈)
鄭若谷
若谷鄞人紹興五年進士
和潘良貴題明州三江亭韻
遠望登高萬象侵元戎端不為花尋未誇駕鶴蓬山路
應壯斬鯨遼海心小艇鱸肥盤膾玉危闌客醉椀揮金
中流擊楫雄圖遠回笑三閭澤畔吟(延祐四明志)
關注
注字子東景仁子澥弟紹興五年進士教授湖
州至太常博士自號香巖居士有關博士集
記夢
玄衣仙子從雙鬟緩節長歌一解顔滿引銅杯效鯨吸
低回紅袖作弓彎舞留月殿春風冷樂奏鈞天曉夢還
行聽新聲太平樂先傳五拍到人間
(墨莊漫錄宣和二年睦寇方臘起幫源浙西震恐關注子東在錢塘避地攜家於無錫之梁溪)
(明年臘就擒子東貧未能歸僑寓毗陵郡崇安寺古柏院中一日忽夢臨水有軒主人延客年)
(可五十儀觀甚偉玄衣而美須髯揖坐使兩女子以銅杯酌酒謂子東曰自來歌曲新聲先奏)
(天曹然後散落人間他日東南休兵有樂府曰為太平樂汝先聽其聲遂使兩女子舞主人扺掌)
(節巳而恍然而覺猶能記其五拍子東以詩紀之云云)
松聲
夢破松聲枕上聞睡魔夜半戰吟魂初疑夜雨連江岸
乍覺寒潮上海門招引好風來古寺追隨月色下前村
晩行欲向聲來處鬱鬱蒼波盡日奔(南窗紀談)
句
鐘聲互起東西岸漁火遙分遠近村
(春渚紀聞此余友關子東西湖夜歸所作非身到西湖不知此語形容之妙)
夜長何時旦苦寒不成寐
(強行父唐子西先生文錄聞子柬一日寓辟雝朔風大作因得句云云以問唐先生云詩律雖)
(不到對亦似不穏先生云正要如此一似藥要存性也)
朱敦儒
敦儒字希真洛陽人以薦起紹興五年賜進士
出身為祕書省正字兼兵部郎官遷兩浙東路
提點刑獄上疏乞歸居嘉禾晩除鴻臚少卿有
巖壑老人詩文一卷又有獵較集
(二老堂詩話希真詩詞獨步一世秦丞相晚用其子某為删定官欲令希真教秦伯陽作詩遂)
(落致仕除鴻臚少卿蓋久廢之官也蜀人武横作詩嘲之未幾秦丞相薨希真亦遭臺評高宗)
(曰朕用明橐薦以隠逸命官置在館閣豈有始恬退而晩奔競耶其實希真老愛其子而畏避)
(竄逐不敢不起識者憐之)
小盡行(避地廣中作)
藤州三月作小盡梧州三月作大盡哀哉官歷今不頒
憶昔昇平淚成陣我今何異桃源人落葉為秋花作春
但恨未能與世隔時聞喪亂空傷神(竹坡詩話)
絶句
輕陰小雨晩難收柳瘦梅窮卻似秋可恨水仙花不語
無人共我說春愁
春怨
梨花雨送海棠風不借胭脂作小紅幾日無人吹玉笛
鴛鴦飛入館娃宫(以上後村詩話)
絶句
青羅包髻白行纏不是凡人不是仙家在洛陽城裏住
臥吹銅笛過伊川
(澄懷錄陸放翁云朱希真居嘉禾與朋儕詣之聞笛聲自煙波閒起頃之櫂小舟而至則與俱)
(歸室中懸琴筑阮咸之類簷閒有珍禽皆目所未覩室中籃缶貯果實脯醢客至挑取以奉客)
(其詩云云)
句
過時不語鶯解事怕客深藏魚見機人閒萬事老無
味天下四時秋最愁翦茅編鶴屋篩米聚雞糧燈
昏鼠窺硯雨急犬穿籬(後村詩話)
孫松壽
松壽字嵓老郫縣人紹興五年類試進士嘗為
漢嘉守除直祕閣
觀古魚鳧城(在溫江縣北十五里有小院)
野寺依脩竹魚鳧迹半存高城歸野壠故國靄荒村古
意憑誰問行人謾苦論眼前興廢事煙水又黃昏
賦成都碧雞坊李氏石君(原注事見成都古今記中蓋湖石之最大而奇)
(者著名舊矣)
造化小兒斲山骨幾年流落蛟龍窟太湖一碧浸玻瓈
瀾吞浪吐窮奔突瑰奇未許困泥沙漂出江臯空傲兀
清寒偃蹇如高人肻向蓬蒿念埋沒曩聞上苑饒奇珍
千形萬狀高嶙峋當年搜索困山海氊包席裹車轔轔
規模豈但肖五岳氣象直欲凌三神一朝邊馬窺城下
倒隨矢石荒荆榛憐君分落幽人手不逐爾輩汙塵垢
首陽寂寞伯夷清瀟湘冷落三閭瘦李侯胸中飽雲夢
得君不用斯瓊玖館之舊隠與周旋竹士松賓三益友
相看一洗名利心眉宇更清元德秀君今幾世德未衰
霜寒玉立癯而壽咄嗟世眼多嗜好玩形忘理十八九
奇章所蓄森琅玕名標甲乙空紛然到溉奇礓高崒嵂
一擲徒為負進錢石君於汝非不厚較其所得無何有
願公世濟此君為不朽(以上成都文類)
王灼
灼字晦叔遂寧人嘗佐總幕有頤堂先生集
贈王道成
龍鍾健兒須如棘幼事秦府持鞭靮戰塵撲面心已灰
徑上三峯弄泉石乾坤變化五百年人間未識地行仙
布囊落魄荆州市丹經祕法為君傳散盡千金何所有
腹中氣作蛟龍吼功成直欲投紫霄尚愛岷峨山下酒
年來我亦厭樊籠乞取微言為指蹤君不見葉縣雙鳧
緱嶺鶴古來度世多吾宗
(夷堅志王道成先生者夔州人射利江湖閒為賈客政和六年忽遇異人傳内丹之妙遂破家)
(從王鼎學道遨遊東西二蜀鼎亦時見荆南市中不與人交一談無能識其誰何者身長七尺)
(廣目美髯狀貌如四十許人荆南父老自兒童時蓋已見之一日與道成飲自通姓名曰吾洛)
(陽人唐武德初事秦王為御者奔走兵閒後得仙法隠華岳山中以至於今酒酣别去不知所)
(往道成本愚民不能從其詞訪大業武德中事且驗其是否紹興六年道成王灼晦叔於金川)
(講巖盟之好為作古風一篇與之此篇見頤堂集中不終言道成之究竟也)
銅馬歌(并序)
郫城村民鑿古墓遂得一銅馬高三尺許制作精妙
前簡池守景季淵取以歸中宵風雨輒聞嘶聲怪之
不敢留移送佛寺紹興丙子予以事至成都黃伯淵
見索作銅馬歌
君不見武皇逸志凌九垓追風躡影思龍媒魯班門外
立銅馬天廏萬匹皆塵埃又不見伏波將軍破交賊歸
來殿前獻馬式據鞍習氣殊未衰想見老子真矍鑠兩
京翻覆知幾秋只有山河供客愁孤煙落日蠶叢國出
此神物于荒丘千年黃壤誰作主猶把歸心泣風雨但
恐一朝去無蹤有似豐城寶劒化雙龍(以上頤堂集)
宋詩紀事卷四十四
