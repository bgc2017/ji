宋詩紀事卷八十一錢塘厲鶚撰
鄧牧
牧字牧心錢唐人與謝翺友善歲丙申至山陰
王脩竹延致陶山書院已亥入洞霄止于超然
館住山沈介石爲營白鹿山房居之與葉林爲
深交林坐蛻踰月牧亦無疾而化所著有洞霄
圖志游山志雜文稾名伯牙琴衆稱曰文行先
生
九鎖山十詠(存三首)
棲眞洞
何年采眞遊遺此棲遁跡流泉金石奏伏鼠霜雪色浮
世幾興亡殘棋耿苔石
龍洞
老龍山中居出山作霖雨風雲幾聚散田野正辛苦神
仙地位高使爾司下土
仙人隱跡
至人猶神龍變化不可測隆然七尺軀印此一片石我
行半江海空飛杳無跡(洞霄詩集)
寄友
我在越君在吳馳書邀我遊西湖我還吳君適越遥隔
三江共明月明月可望佳人參差笑言何時寫我相思
知君去掃嚴陵墓祇把清尊酹黃土浮雲茫茫江水深
感慨空勞弔今古孤山山下約陳實聯騎須來踏春色
西湖千樹花正繁莫待春風吹雪積有酒如澠有肉如
陵鼔趙瑟彈秦箏與君沉醉不用醒人生行樂耳何必
千秋萬歲名(吳禮部詩話)
湯仲友
仲友初名益以字行更字端夫吳郡人學詩于
周弼晩號西樓有壯遊詩集
弔葛嶺賈秋壑故居
檀板歌殘陌上花過牆荆棘刺檐牙指揮已失鐵如意
賜予寧存玉辟邪敗屋春歸無主燕廢池雨產在官蛙
木棉菴外尤愁絶月黑夜深聞鬼車(山房隨筆)
(盧熊蘇州府志云湯仲友過賈相宅一篇最爲人所稱)
畱題惠山寺
梁溪停短棹帶月步西關路盡忽逢寺松多不見山巖
腰雲殿古洞口石泉閒到此政吟苦秋聲滿樹間(惠山集)
西湖
山色波光步步隨古今難畫亦難詩水浮亭館花閒出
船載笙歌柳外移過眼年華如去鳥惱人春色似遊絲
六橋幾見輪蹄換取樂莫辭金屈巵(西湖游覽志)
虎丘
虎是何年踞名存跡已亡塔從林外出山向寺中藏池
暗生寒氣臺荒受夕陽更無人道古來祇爲春忙(虎丘志)
游洞庭
寒色滿空山翛然一徑閒鳥啼黃葉外人度翠峯間古
殿藏雲氣唐碑帶蘚斑未窮幽絶處興盡忽思還(震澤編)
趙棠
棠字國炎
弔瓊花
名擅無䨇氣色雄忍將一死報東風他年我若修花史
合傳瓊妃烈女中
(山房隨筆揚州瓊花天下祇一本士大夫愛重作亭花側扁曰無雙德祐乙亥北師至花遂不)
(榮趙棠國炎賦絶句弔之)
李坦之
坦之字道坦錢唐人生宋季早歲入洞霄宫學
文于高士鄧牧心爲所稱許
杜鵑行
吾聞昔有蜀天子化作冤禽名杜宇一身流落懷故鄉
萬里逢人訴離苦西來縱呼巫峽間楚臺花落青春闌
臺中魂夢久寂寞行雲日暮愁空山明朝復向瀟湘發
北叫蒼梧江竹裂竹間之淚花上血怨入東風俱不滅
天涯無窮朝暮啼王孫草綠不思歸哀哉王孫終不歸
江南江北楊花飛
寄吳正傳
拂袖行歌歸故鄉相思又是一星霜夢回江上秋楓杳
愁入天涯春草長書問久淹嗟契闊詩章時讀慰凄涼
知君亦有逍遙興肯學征鴻爲稻粱
送人歸嚴陵幷寄吳正傳
官車一兩馬並馳送君朝出城門西投觴誓河以爲别
東流到海無還期雲間挂冠歸故里河上停帆謝遊子
不願松江食巨鱸甘向桐川釣寒水子陵昔釣川之側
百尺高臺猶屹立斜日歸舟繫石根稽首清風無媿色
金華洞天深且幽神仙牧羊松下遊故人吳君仙者儔
高卧巖屋秋浮浮兹山相鄰邇睦州山翠俯壓城南樓
吳君之家某水丘尺書欲煩親手投一見足寫平生憂
白鷂子歌
淮西猛士高將軍新獲驍禽被涼素調之弗顧情未狎
跨馬臂出城東去征鴻作字雲邊斜聳身直上誰能遮
天寒日暮望不見北風萬里吹瑶花雲飛忽斷鴻飛郤
短草長烟際沙漠但餘孤色搖清秋未許纖毫生碧落
歸來珍衛不解韝親手餧肉供飢喉英雄遇合固有分
可惜驚塵俱雪頭
李白酒樓歌
綠楊酒樓春水涯白也繫馬樓東家千金醉盡不復顧
猶吹玉笛引吳娃日斜樓外東風起春愁滿眼楊花裏
高歌一曲下樓去傳徧江南數十里錦袍綠水迷蹤跡
月落空梁照顔色江頭盡日不見人樓上幾年無此客
倚闌仰看西飛雲胡爲不飲愁其身卽今寂寞千年後
誰酹青青山下墳
句
落日中原小悲風易水寒凡物皆歸土深山始見天
(落葉)城南草綠王孫去江上花飛燕子來清江百曲秋
花底漁火孤村暮雨中芙蓉水碧雙鳧冷苜蓿秋高
萬馬肥(以上吳禮部詩話)
吕徽之
徽之字起猷號六松台之仙居人遯跡不出操
行極高
詠雪用滕字韻
天上九龍施法水人間二鼠齧枯藤鶩鵝聲亂功收蔡
蝴蝶飛來妙過滕
復請曇字韻又賦
萬里關河凍欲含渾如天地尚函三橋邊驢子詩何惡
帳底羔兒酒正酣竹委長身寒郭索松埋短髮老瞿曇
不如乘此擒元濟一洗江南草木慙
(輟耕錄徽之長於詩宋亡隱居萬竹山中樵漁自給一日大雪攜楮幣易粟富家聞其分韻賦)
(詩有得滕字者苦吟不就徽之笑曰何不舉滕王蛺蝶事衆迎入請成之援筆而就又請賦曇)
(字韻隨筆書訖徑出問姓字不答與之粟曰吾豈受不義者必欲易之刺船而去遣人尾其後)
(路甚迂僻雪霽往訪唯草屋一間忽米桶有人乃徽之妻也因天寒故坐其中訽所之曰捕魚)
(溪上詣之吕方檥舟隔岸遥揖曰諸公曷先如舍遲我乎少選徽之攜魚換酒歸盡懽别它日)
(復往已逸莫知其處)
冬日
斗室蕭蕭日晏眠疎狂唯與嬾相便尋常甲子無心記
看到梅花又一年(台州府志)
劉彥章
彥章吉水人宋亡後與劉桂隱劉申齋講學有
詩名
題廬陵義士傳
淮海風迴吹血腥青原不改舊時青中朝將帥論功賞
不及江南一白丁
題新淦劉貞女傳
百年節義仗英豪一死翻憐女子高不敢高歌題卷上
轉喉恐觸舊官曹(以上吉安府志)
胡貫齋
貫齋廬陵人
挽文山
裂指秋風感别離乾坤人物太奇奇生爲孝子忠臣勸
死結皇天后土知萬折江流魚腹石千年人立首陽碑
一門史氏春秋筆愁絶湖光入畫時(庶齋老學叢談)
洪平齋
挽疊山
千古精忠日月光恨無麟筆寫堂堂還家恥作梁江總
辟穀誰知張子房後死十年應有待輕生萬里故非狂
有兒可拾江邊骨須信人亡道不亡(疊山集附)
趙㵎邊
挽疊山
西山東海莫容身芒屨蕭蕭萬里塵去住更無寬歲月
死生惟有一君親丹心故國紅雲冷白骨他鄉塞草春
不是回頭春已暮至今猶說似癡人(疊山集附)
翁森
森字秀卿號一瓢台州仙居人宋亡隱居教授
有一瓢集
四時讀書樂
山光照檻水遶廊舞雩歸詠春風香好鳥枝頭亦朋友
落花水面皆文章蹉跎莫遣韶光老人生唯有讀書好
讀書之樂樂何如綠滿窗前草不除
新竹壓簷桑四圍小齋幽敞明朱曦晝長吟罷蟬鳴樹
夜深燼落螢入幃北窗高卧羲皇侣只因素稔讀書趣
讀書之樂樂無窮瑤琴一曲來薰風
昨夜庭前葉有聲籬豆花開蟋蟀鳴不覺商意滿林薄
蕭然萬籟涵虚清近牀頼有短檠在及此讀書功更倍
讀書之樂樂陶陶起弄明月霜天高
木落水盡千崖枯炯然吾亦見眞吾坐對韋編燈動壁
高歌夜半霜壓廬地爐茶鼎烹活火一清足稱讀書者
讀書之樂何處尋數點梅花天地心(仙居縣志)
陸正
正字行正號率齋居士嘉興之武原鄉人精於
律吕象數之學元世祖遣程文海至江南訪求
賢士稱疾不出後復與劉因同徵不赴隱居教
授以終門人私諡曰靖獻先生
古意
結褵事君子誓作形與影人事多乖離彼此暌燕郢尺
書沈素鱗啼鵑催逝景妾命詎終薄君心那得冷開簾
花撲面淚落紛如綆(柘上遺詩)
潘音
音字聲甫天台人宋季躬耕不仕築室南洲山
中詔徵天下遺逸廉訪使檄贊之行固辭有待
清軒遺稾
有所思
中心有所思蹙損䨇蛾眉美人竟長往使我歎離居寂
寞就孤枕強眠誰得知夜深清露重飛夢欲何之覺來
日遲遲分照上羅幃妝臺理雲鬢種種盡成絲
山中寄友人
我來卧白雲潭影清華髮經歲無稻粱侵晨采薇蕨峯
頭天籟鳴隴上樵歌發還擬醉濁醪與君弄山月
悼楊侍郎
屈指漢遺老如君復幾何鳳池冠劒近鈴閣典章多國
已成禾黍人還隱薜蘿那堪川上水東逝乏迴波
山居阻雨
霏霏風雨暗郊原有客含凄獨掩門山鬼嘯雲移峭壁
毒龍將海浸孤村愁來自灑青楓淚戰罷誰招絶漠魂
繭足空齋無一語不因岑寂怨黃昏
聞鵑
子規聲切月輪斜起望諸陵憶漢家婦女尋芳渾不解
鬢雲爭插杜鵑花(以上待清軒遺稾)
凌嵒
嵒字山英號石泉華亭人少習舉子業宋亡卽
卷處一放于詩有古木風瓢集
題機山
六峯喬木鎖雲根青接平原數里村此處無人來聽鶴
海靈山鬼哭黃昏(松江府志)
汪斗建
斗建淳安人生宋末有雲畱小稾
錢唐懷古
江上城低烟樹紅江潮西去幾時東吳宫花草隨春暮
禹會樓臺入夢空萬里孤雲畱夕照千年遺恨訴秋風
鳳凰飛去無消息漠漠遙岑烟雨中(嚴州府志)
黃超然
超然字立道號壽雲黃巖人
秋夜
秋近園林風露涼蟲聲無數出頽牆前朝舊事過如夢
不抵清秋一夜長(黃巖英氣)
陳古遇
古遇平江人元俞焯稱其詩高古無宋末氣不
嫻于時
志怪
沈沈萬仞淵下有驪龍珠佩之壽松喬售之冨侔都貪
夫臨淵羡重利輕微軀百金不龜藥千金水犀珠丹砂
與翠羽陸產海所無齎裝濤浪中巨闕光炯如粲粲兩
青童駢肩何所須再拜上珠翠敢問龍起居青童粲玉
齒雲龍臥元虛爲君窮珠山鞭雲取長驅雲急風更惡
蒼梧來時徐丹藥兩須失哀哉飽鯨魚
(俞焯詩詞餘話云立意高遠不在建安黃初下)
馬别主
馬别主兮涕泗霑臆士别主兮喜見顏色于嗟馬兮胡
戀而駐于嗟士兮胡棄而背
(詩詞餘話云哀忱悽斷足以警世俗)
連文鳳(以下月泉吟社)
文鳳字伯正號應山三山人杭清吟社入月泉
吟社第一名託名羅公福
(黃灝月泉吟社序浦江吳渭字清翁號潛齋宋時嘗爲義烏令元初退食于吳溪延致鄉遺老)
(方韶父與閩謝臯羽吳思齊主于家始作月泉吟社四方吟士從之三子者乃爲其評較揭賞)
(云又送詩賞小劄序月泉社吳清翁盟詩預于丙戌小春望日以春日田園雜興爲題至丁亥)
(正月望日牧卷月終結局收二千七百三十五卷選中二百八十名三月三日揭榜第一名公)
(服羅一縑七丈筆五貼墨五笏第二名公服羅一縑六丈筆四貼墨四笏第三名公服羅一縑)
(五丈筆三貼墨三笏第四名止第十名春衫羅一縑筆二貼墨二笏第十一名止二十名各深)
(衣布一縑筆一貼墨一笏第二十一名止三十名各深衣布一縑筆一貼第三十一名止五十)
(名各筆一貼墨一笏吟箋二沓)
春日田園雜興
老我無心出市朝東風林壑自逍遥一犂好雨秧初種
幾道寒泉藥旋澆放犢曉登雲外壟聽鶯時立柳邊橋
池塘見說生新草已許吟魂入夢招
(評云衆傑作中求其粹然無疵極整齊而不窘邊幅者此爲冠)
馮澄
澄字澄翁號來清義烏人月泉吟社第二名託
名司馬澄翁
前題
編闌春思倩吟鞭著面和風輭似綿黃犢烏犍秧穀候
雄蜂雌蝶菜花天把鉏健婦踏烟壟抱甕丈人分野泉
忙事關心在何處流鶯不聽聽啼鵑
(評云起善包括兩聯說田園的而雜興寓其中末語亦不汎)
梁相
相字必大杭人月泉吟社第三名託名高宇
前題
膏雨初晴布穀啼村村景物正熙熙誰知農圃無窮樂
自與鶯花有舊期彭澤歸來唯種柳石湖老去最能詩
桃紅李白新秧綠問著東風總不知
(評云前聯妙於紐合後聯引陶范不爲事縛句法更高末借言雜興的是老手)
又(梁必大杭人武林九友會月泉吟社第十三名託名魏子大)
麥疇連草色蔬徑帶蕪痕布穀叫殘雨杏花開半村吾
生老農圃世事付兒孫但遇芳菲景高歌酒滿尊
(評云前四句詠題後乃述意末二句亦不離春興格韻甚高五言中未易多得)
劉應龜
應龜字元益號山南義烏人月泉吟社第五名
自署山南隱逸
前題
獨犬寥寥晝護門是閒也自有桃源梅藏竹掩無多路
人語雞聲又一村屋角枯藤黏樹活田頭野水入溪渾
我來拾得春風句分付沙鷗莫浪言
(評云此卷七言凡六首律細韻高如耕餘樹有牛磨癢稅足溪無人照瘢青春卻付鳴鳩管白)
(日全輸臥犢閒此等語夐未易及鼎嘗一臠餘可槩知)
魏新之
新之字德夫號石川分水人咸淳七年進士慶
元教授月泉吟社第六名自署子進
前題
農圃誰言與世違韶華正恐屬柴扉天機花外聞幽哢
野色牛邊睨落暉膏雨平分秧水白光風小聚藥苖肥
行歌隱隱前村暖忽省深山有蕨薇
(評云起有頓挫二聯善琢句善練字末意尤永)
又(苐五十三名自署子直注曰分水魏石川)
野景入時務東風斸滿鉏笛聲牛後出酒味燕來初穀
種天心在桑枝帝澤餘紅塵幾飛鞚肯信有農書
(評云起句快便結意深遠兩聯亦高不得已屈寞諸此)
楊本然
本然字舜舉號龍溪金華人月泉吟社第七名
自署栗里
前題
春風建業馬如飛誰肯田園拂袖歸栗里久無彭澤賦
松江僅有石湖詩踏歌槌鼓麥秧綠沽酒裹鹽菘芥肥
吳下風流今莫續杜鵑啼處草離離
(評云起叙石湖出處善黏本題頷聯引淵明爲對語有斟酌頸聯就范詩狀田園結有悠揚不)
(盡之興此詩若止如前半篇則于義當屬賦矣)
又(第三十六名自署觀我注曰金華楊舜舉)
露畦烟陌裏名利等秋毫引犢隨牛放祈蠶望繭繰和
根挑薺菜帶葉摘櫻桃讀罷歸來賦臨風欲和陶
(評云有點檢無疎漏二聯能以俗爲雅和根帶葉雖只舊對卻轉移得好末押和陶更佳)
陳堯道
堯道字景傳號山堂義烏人月泉吟社第八名
託名倪梓
前題
化日村田樂春風耕織圖秧肥科斗動桑暗鵓鳩呼罷
社翁分胙占蠶媼得符傍花隨柳處此事不關吾
(評云起聯有力五六亦新傍花隨柳人多正說此乃翻用之意新)
全璧
璧字君玉號遯初子杭人孤山社月泉吟社第
九名自署全泉翁
前題
倦遊歸隱白雲鄕芳草庭閒晝日長晉氏衣冠門外柳
豳人風俗屋邊桑青林伐鼓村村社綠水平疇處處秧
未分東風欺老眼一編牛背臥斜陽
(評云見趣高格調别觀前聯八字及末句語可想其人)
吕文老
文老字澹翁東陽人月泉吟社第十名
前題
月筩紀閏附青煒民野陶然化日熙祀備枌榆祈稔歲
宴酣花柳樂清時洛中富貴斜陽恨綿上勛勞千古思
浩興歸來吟不盡陶詩和後和豳詩
(評云引用田園事全與諸作不同覃思一至于此本句亦縝密)
方德麟
德麟字藏六桐江徙居新城月泉吟社第十一
名託名方賞
前題
繞畦晴綠弄潺湲倚杖東風卻黯然往夢更誰憐秀麥
閒愁空自託啼鵑犂鉏相種地力盡花柳無私春色偏
白髮老農猶健在一蓑牛背聽鳴泉
劉汝鈞
汝鈞字君鼎號蒙山三山人寓杭月泉吟社第
十二名託名鄧草徑
前題
年來夢斷百花場安分農桑萬慮降爲喜麥青行暖徑
因看蠶出倚晴窗草坪閒見烏犍點畬水飛來白鷺䨇
滿飲茅柴拚爛醉踏歌社下自成腔
(評云意圓語妥五六善寫物態用韻尤工)
何鳴鳳
鳴鳳字逢原分水人宋時嘗爲教官月泉吟社
第十四名託名喻似之
前題
東風轉矚又東臯久賦將蕪力未薅古木(一作屋)陰深
巢燕弱荒陂水淺怒蛙豪兒癡方擬半栽秫身隱尚嫌
全種桃何許蕨薇君欲采飢眠堪羡華山高
(評云語健意深雖首句疊字微欠推敲後聯與末韻過人矣)
又(第四十五名託名陳緯孫注曰分水何教鳴鳳)
星明天駟兆興農稼圃犂鉏處處同播穀競趨新禹甸
條桑猶記舊豳風草緣疆畎縱横綠花隔藩籬深淺紅
自笑偷生勞種植西山輸與采薇翁
(評云雋味㝢于細律中微作者不及此)
翁合老
合老字仲嘉建德人月泉吟社第十五名自署
躡雲
前題
韶華到處入冥搜郭外人家事更幽土脈正融催觳觫
林陰微合聽鉤輈誰家酒熟社公醉明日桑空蠶妾愁
祇恐春工(一作東風)忙裏度又吟風雨滿城秋
(評云春日雜興意巳具首句二聯工緻後聯句更高結句所引與興字相關尤有深味)
林子明
子明號東岡分水人月泉吟社第十六名自署
玉華吟客
前題
一點陽和薰萬宇最饒佳致是山莊雞豚祝罷成長席
鶯燕聽來隔短牆嗜酒不嫌多種秫無襦長恨少栽桑
東郊勸相何煩爾農圃吾生自合忙
(評云前聯細玩見田園次聯較分曉結意尤有含蓄)
劉蒙山
蒙山崑山人月泉吟社第十七名託名田起東
前題
桑風吹綠滿原頭西崦東臯暖氣浮村婦祈蠶分麫絸
老農占歲說泥牛田烏飛逐耕烟犢桑扈鳴隨喚雨鳩
鄰叟(一作曲)相邀同社飲旋將新酒向花篘
(評云此眞雜興二聯組織甚工)
周暕
暕字伯陽號方山泰州人武林社月泉吟社第
十九名自署識字耕夫
前題
蛙聲似吹雨初足桑椹欲紅風始和少婦每憂蠶利薄
老夫唯喜秫苖多舊栽花木山鶯識新買陂塘野鷺過
此境東風元自好當年金谷事如何
(評云不事排奡而意語新妥自是佳作)
(月泉吟社送詩賞小劄羅公福云伏以月泉舊社久盟湖海之交春日新題賸寫田園之興得)
(周南而正始可冀北之空羣執事振響武林舒翹文苑種秧澆藥已朝市之無心放犢聽鶯更)
(池塘之入夢杼機自别冠冕爲宜某心所甚欣手之不釋詩成奪錦誦珠玉者翕然禮以爲羅)
(媿璚瑤則多矣餘如元穎并致篚筐司馬澄翁云執事清涵繡湖香並班史菜花天秧穀候偶)
(迎著面之風野泉甕烟隴犂總是關心之事雖居蕭次猶占盧前高字云伏以友連湖海夙聞)
(詩錦之名題借田園尚媿禮羅之意有來匡鼎豈遜盧前執事文陣稱雄武林擢秀四時春始)
(成石湖老去之吟三徑人閒得彭澤歸來之趣襟期樂只囊穎宜哉某得是高吟從而深刻問)
(巢父之珊瑚安在此則長畱縱衛人之瓊玖可將終然匪報倪梓云田園雜興偶徼舊社之同)
(盟湖海俊游爲賦長城之五字執事假富春山爲通德里耕織圖村田樂放開塵外之懷社翁)
(胙蠶媼符道盡眼前之景以俗爲雅此詩可羣全泉翁云執事東晉衣冠西豳風俗閒庭芳草)
(倦游甘隱于白雲綠水新秧歸牧穩眠于斜日卓爾有立異乎所聞躡雲云月泉壤地密依鄰)
(燭之光春日田園賸喜奚囊之興翩其傑製壯我齊盟執事綵瀨清風爐峯瑞氣土脈融林陰)
(合搜吟不赦於韶華社公醉蠶妾愁敗意直憂于秋雨誠爲蒼勁可但清新識字耕夫云農圃)
(餘生結同盟之社友湖山佳處有識字之耕夫所謂伊人夫豈卑我執事語無排奡體不效崑)
(野鷺山鶯動金谷當年之感婦蠶夫秫逼石湖春日之吟云云)
送僧歸蜀
詩禪寄杖錫不問道塗難到水浮杯渡逢山卸笠看悟
空諸念寂傳佛一燈寒蜀國又歸去令人憶道安(翰墨大全)
姚潼翔
潼翔家釣臺月泉吟社第廿一名自署社翁
前題
壁寫新年百事昌春盤次第蓼芽香燒燈過了爭挑菜
祭社歸來便撒秧布榖幾聲催耜畝吳蠶三伏正條桑
一春忙過無多日又聽鸝鶊報麥黃(評缺)
高鎔
鎔字聲玉號悅雲三山人宋婺州教官入月泉
吟社
前題
巳學淵明早賦歸東風吹醒夢中非鶯聲睍睆來談舊
牛背安閒勝策肥時聽樵歌時牧笛間披道氅間農衣
篇詩那可形容盡何似忘言對夕暉
(評云五六作意就雜字上形容略似爲氣格之累然而不可少也第二句穎拔末用淵明意尤)
(佳)
吳㻦
㻦字貴叔義烏人吳天祐之姪月泉吟社第廿
三名自署天目山人
前題
野水渾邊戲乳鵝疎籬缺處曬耕蓑草靑隨意牛羊臥
門靜無人燕雀多夫倦倚犂需婦饁翁歡擊壤和孫歌
新來别有營生計又喜巡檐住蜜窠
(評云全篇是雜興本色而田園參貫其中且無一語塵腐)
胡南
南字景山號比心義烏人月泉吟社第廿四名
自署安定書隱
前題
世數有遷革田園無古今鳥喧爭樹暖牛倦憩牆陰水
活土膏動風微花氣深淵明千古士佇立此時心
(評云二聯入細末意尤永)
黃景昌
景昌浦陽長塘人月泉吟社第廿五名自署槐
窗居士
前題
野色搖春麥正肥烟村閒寂往還稀未多桑葉蠶初浴
更小茅茨燕亦飛行市綠蛆花潑眼臥依黃犢草侵衣
數聲桐角歸來晚楊柳移陰月半扉
(評云細潤中見雜興若知田園俜亭則有當進盧前矣)
姜霖
霖字仲澤金華人月泉吟社第廿六名自署姜
仲澤
前題
老盆傾酒試新嘗社鼓村村鬧夕陽麥隴風微牛睡穩
芹塘泥滑燕歸忙半村飛雨斷烟溼一徑落花流水香
鼎貴安知此中意徒能學犬吠村莊
(評云頷聯妥貼五六尤勝末不雷同)
東必曾
必曾字孝先號潮原杭人武林社月泉吟社第
廿七名託名陳柔著
前題
噀綠郊原春事深治生幽趣豁塵襟聲聲禽語耕人意
種種花開老圃心桑葉漸舒梯欲整麥苖暗長路難尋
日長雖有荷鉏倦薄暮歸來常醉吟
(評云終篇可謂清新之作三四尤有味)
方子靜
子靜桐江白雲村人月泉吟社第廿八名自署
方尚老
前題
東臯雨後土膏肥夙駕烏犍出短扉秧水平疇蛙閤閤
菜花滿稜蝶飛飛比鄰社酒歡猶在牆壁農書事已非
獨喜桑麻今正長淵明歸去最知幾
(評云頷聯停當五六有感觸三四字尤警)
朱孟翁
孟翁東陽人月泉吟社第廿九名
前題
餖飣蔬槃已竹萌如何布穀未催耕牧兒嬾散騎牛過
遊子牽連信馬行秧際窺魚翹白鷺花間捎蝶下黃鶯
東風歲歲添新綠獨我霜髯多幾莖
(評云平妥中用字有工二聯不拘體貼而題自見末感興深)
(月泉吟社送詩賞小劄天目山人云月泉社友爰歃舊盟天目山人爲題春與不勝佳甚豈果)
(遠而執事望邑鄰輝平齋宗派詠牛羊茁壯仍觀戲水之乳鵝知燕雀生成又善廵簷之窠蜜)
(有嗿其饁或拊而歌安定書隱云執事昔者中庸今之安定趣雄物表牛倦鳥喧景入用中風)
(微水滑且能慕義熙之士豈欲追正始之音槐窗居士云執事名稱東國越之雄句比西家施)
(之麗浴蠶飛燕野色搖春依犢市蛆扉陰移月摹成小景曲盡巧心姜仲澤云月泉里社竊䨇)
(溪明月之餘輝春日田園動白雪陽春之絶唱執事採摭羣言牢籠百態歸燕忙睡牛穩頗歡)
(顔社酒之嘗斷烟溼流水香更切齒村莊之吠高標聳若秀句宜哉方尚老云秧疇麥稯畫圖)
(巧寄于聲中社酒農書詩史隱存于言外烏龍嶺之地靈尙矣白雲村之宗派依然某薄云苧)
(獻并以穎歸孟翁缺鶚按小劄朱)
陳舜道
舜道義烏人月泉吟社第三十一名自署陳希
邵
前題
春來非是愛吟詩詩是田園樂興時清入吟懷花月照
紅生笑面柳風吹村聲盪耳烏鹽角社酒柔情玉練槌
閒悶閒愁儂不省春來非是愛吟詩
春來非是愛吟詩詩是田園遣興時行傍山翁驅犢父
坐觀鄰嫗試鵝兒看秧時測水深淺行菜閒占春早遲
白日漸長消不去春來非是愛吟詩
春來非是愛吟詩詩是田園感興時草地耕牛才有犢
花村吠犬那能氂麥青未必三時粥桑綠其如二月絲
觸物興懷言不盡春來非是愛吟詩
(評云此卷首尾吟十篇題上生題摹寫各極其妙與其他畫蛇添足者不同姑寘諸此以爲手)
(抄之冠紙價當爲高矣)
劉時可
時可䨇溪人月泉吟社第三十二名
前題
土膏初動雨初收草徑茅亭趣最幽坐睡略無朝市夢
踏歌時有里閭遊半丘秧秫醉堪酒五畝樹桑寒可裘
老圃老農誠足學不成吾道付滄洲(評缺)
許元發
元發義烏人月泉吟社第三十四名自署雲東
老吟
前題
片雲豈是出山時曾被東風誤一吹歸意不煩啼鴂勸
閒情只許落花知桑麻窮巷扉常掩烟火空林黍自炊
栗里輞川非謬計晴窗子細味渠詩
(評云起善摹寫五六用淵明摩詰語卻以第七句承之可謂得格)
洪貴叔
貴叔義烏人月泉吟社第三十五名自署避世
翁
前題
棄官杜甫罹天寶辭令陶潛歎義熙暖日浣溪仍舊迹
春風栗里只前時苖生阡陌培嘉種花繞林塘發故枝
佳興二公能領會可能胸次太多詩
(評云全傚坡體)
徐端甫
端甫義烏人月泉吟社第三十七名
前題
曉出東郊跨蹇驢弄晴微雨潤如酥犬依桑下烏犍臥
鳩雜花間黃鳥呼楊柳嫩摇風氣力稻秧新著雨工夫
農家滋味誰知得飽飫豚蹄酒一盂
(評云如是而後爲雜興詩中二聯尤得趣末無奇)
朱釋老
釋老號龜潭金華孝順鎮人月泉吟社第三十
八名
前題
家山萬象春歸好詩筆拈來感物情泉脈動時毋待灌
土膏起處正宜耕無窮懷抱風和暢不盡形容雨發生
試問封侯萬里客何如守拙晉淵明
(評云前聯說田園輕快第二句體貼興字五六帶春景體貼雜興二字更工然而氣格不甚高)
(亦坐此)
李萼
萼桐江人月泉吟社第三十九名自署樵逸山
人
前題
村居只是舊衣冠北墅南園熟往還雨外泥深牛觳觫
花邊風暖鳥間關躬耕自得莘郊樂日涉誰知陶徑閒
只說桑麻元自好不須釋耒歎時艱
(評云全篇辭氣雍容末韻哀不傷怨不怒深得詩人之旨)
陳公凱
公凱字君用號月泉竹臞吟社第四十名自署
柳圃後爲月泉書院山長
前題
春風宂我田園務野思芳情約不齊檢點瓜丘仍芋壠
按行桑墅更秧畦偶陪靈運山前屐或學東坡雨外犂
薄暮倦歸專一事旋誅生菜甕黃齏
(評云詠雜興甚工但失之刻露然其好處亦在此)
又(第四十六名託名陳鶴臯)
世事不挂眼寄情農圃中鉏犂衝曉雨杖屨立東風芽
穀騐仁脉澆花趲化工獨餘眞意味濁酒自燒菘
(評云前聯平後聯有思索)
俞自得
自得號吟隱金華孝順鎮人月泉吟社第四十
二名
前題
暄和春景好供詩日暖風輕土脈肥白鷺時窺秧刺刺
黃鶯頻說柳依依幾回野水聞姑惡數樹春陰叫姊歸
物態滿前看不足等閒吟詠對斜暉
(評云語新而對巧所謂多識于鳥獸草木之名但末二句不過敷演起句耳)
王進之
進之建德人月泉吟社第四十七名自署臨清
前題
桑田滄海幾興亡歲歲東風自扇揚細麥新秧隨意長
閒花幽草爲誰芳午橋蕭散名千古金谷繁華夢一場
滿眼春愁禁不得數聲啼鳥在斜陽
(評云有悠長味無艱澀語後半篇視前略不及)
又(第四十九名自署王進之)
東君私我此身閒脫卻青衫野服更桑可以絲麻可績
麥宜續食韭宜羹分甘壟上耕雲隱夢不湖邊拾翠行
物意豈知滄海變曉風依舊語流鶯
評(云以雅健語寫高潔操悠然之興見于篇末)
陳希聲
希聲義烏人月泉吟社第五十名託名元長卿
前題回文(二首存一)
香紅眩眼纈蕤英竹杖扶吟縱步行桑眼蟇含青蕾小
麥鬚蝦磔翠芒輕黃花菜圃午風輭綠水秧畦春野平
芳樹幾聲鳩雨過蒼蒼柳色弄烟晴
(評云回文二首俱妥順亦出苦心)
又(第五十一名託名聞人伯仲)(三首存一)
田園興在早春時眼纈生紅喜上眉門巷日高人埽雪
池塘烟漲水流澌杯柈新歲歡同社燈火元宵鬧古祠
野老告余春事及夜來小雨過前陂
(評云三春分作三首曲盡變態非苟爲敷演者所能及)
戴東老
東老月泉吟社第五十二名
前題
飲了椒盤收了燈翁攜稚子步新晴茅柴初熟勝臘醞
萊菔久齏宜晩羹伏卵雞畱上春種出欄牛試吉辰耕
去年官賦今年罷寂甚門前犬吠聲
(評云狀三春之景得處亦多起頭一句欠嚴重)
陳文增
文增苕水人月泉吟社第五十四名
前題
熙熙壠畝扇和風蔟蔟人烟野意濃培漑桑麻沿汲路
徑行薺麥省耕農飲牛澗暖山搖影接果枝青蘚拆封
酒熟花香村欲社芒鞵藤杖儘從容
(評云起見題意兩聯中五六尤工)
月泉吟社摘句圖
無機老農云名利有危機老于農圃宜
子問云驅卻餘寒碎土牛田園生計又從頭
田農夫云桃李場中巳免參只將農圃繫頭銜
唐人機軸云風暖柴荆鳥語幽麥高麻矮野桑柔(以上起句)
忘懷老人云寸地不可棄東風何處無
五雲山人云種瓜思夏實分菊待秋花
老農云幸存耕雨地況値養花時
劉存行云麥苖花下綠犢子草邊黃
石姥寄客云水暖眠秧珥風香豎茗旗
䨇澗云雨露桑麻深夜話清明花柳少年心
雲水云晴雨花時遊子意寒暄秧信老農心
白雲人云犢外醉分芳草臥鶯邊吟踏落花行
傅宣山云生意滿腔秧出穀飛花有思柳飄絲
自家意思云耕鋤曉雨有餘地應接東風無暇時
柳耆云野犢正忙犂曉雨谷鶯纔出管東風
俞如山云鳥隨牛後窺秧穀蝶趁蜂來戀菜花
跨犢者云有酒便嘗烹筍蕨無花聊自賞桑麻
清溪叟云社近記穿黃繭子雨前趲摘紫槍旗
山野人云鶯藏楊柳金歌舞蝶宿梨花雪夢魂
盤隱末子云桃林我憶放牛日葵圃誰思逸馬時
扶杖夫云一生甘作扶犂手萬變寧移抱甕心
廷雲云蛙鳴暮夜官何爲蝶戀芳菲夢不知
翁自適云鴉趁犂翻爭啄食蜂黏絮落苦貪香
郭建德云烟連草色迷平野雨趁鳩聲過别村
駱侕賓云烹罷籜龍新上箸修來秧馬尚依牆
陳帝臣云清曉蛙聲引啼鴂夕陽牛背立歸鴉
晩靜云牛飲芳陂鴉立背馬過秀野蝶隨蹏
竹蓑笠翁云蠶一二眠催出伏秧三四葉尚憂風
俞野處云郞罷耕歸呼囝牧阿翁眠起問姑蠶(以上聯句)
藍田道人云晴原望新麥一片綠雲香
林泉生云桃李公門者將蕪胡不歸
傅九萬云笑他思著蓴鱸者卻感秋風始去官(以上結句月)
(泉吟社)
鄭協
溪橋晩興
寂寞亭基野渡邊春流平岸草芊芊一川晩照人閒立
滿袖楊花聽杜鵑
錢唐晩望
錢唐江上夜潮過秋靜寒烟白露多吳越青山明月裏
舟人齊唱異鄉歌(以上天地間集)
徐直方
直方字古爲
觀水
滄江無盡水夜夜隨潮去若復作潮來滄江止不住(天地)
(間集)
何新之
新之字仲德號横舟西安人仕至樞密院編修
官後知忠安軍死節有詩林萬選
秋夜汎舟
飛星曳寒影野水淡碧空人生定何物扁舟空影中何
年有宇宙生此木末風有力不向上難到蓬萊宫空攀
棲鶻巢搔首如飛蓬俯仰慨今昔此懷安可窮(天地間集)
王仲素
仲素號石髓
歸去詞
種松雨濯髮折筍春墮指長嘯歸去來滄江一天水(天地)
(間集)
何天定
天定號菊屋
散策
孤坐忽不樂出門聊散行溪喧亂人語樹偃礙農耕雨
徑莓苔積陽坡草木明道逢九十老相對話承平(天地)
(間集)
王曼之
曼之號野處
西窗
西窗枕寒池池邊老松樹渴猨下偷泉見影忽驚去
春日郊行
出門逢柳色忽過野橋西坐石看潮長隔花聞鳥啼地
隨芳草盡樹與夕陽齊不是桃源路行人亦自迷(以上天地)
(間集)
范協
協號觀山
年年
年年如燕一還家又訪幽居過水涯風雨滿城春欲暮
山中猶有碧桃花(天地閒集)
吳子文
子文號東窗
訪隱者不遇
道人入山訪道人山深俗朴雞犬馴道人不見道人去
&KR2513;毶草木無邊春(天地間集)
韓竹坡
采菊
擷我百結衣爲君采東籬半日不盈掬明朝還滿枝悠
然何處是千古正如斯(天地間集)
唐涇
涇字清父道州龍山人
甲戍客臨安(時賈似道當國)
金谷烟花醉未醒鼾邊無夢到功名十郎腹裏長函劒
六丈胷中舊貯兵天豕星沈狼有影海鰌風緊鶴無聲
如聞浩浩愁相訊何日衣冠樂太平
江南紀事
吳山一髮暮雲孤愁向湘纍訊故都鳳去只餘韶樂在
雁來還有帛書無杏壇有客陳孤注平隴何人復五銖
歌徹黍離風雨惡南山深處叫烏烏
廣亡徙海
箕冠如櫛擁旄旌誰執騂毛歃晉盟遵海而南關氣數
渡江以北少功名火旗晻靄雲藏闕水陣周遭雪壓城
一榻不容人鼾睡那知霧島是神京
厓山亡
萬里輿圖入朔方搖搖孤注海之陽石尤風惡雲藏軫
天駟星沈月掩房島上有人悲義士水濱無處問君王
羲和指著烏飛路去去虞淵暮色蒼(以上忠義集)
彭秋宇
乙亥紀聞
羽書朝暮漲氛埃天詔勤王起草萊塞上風高鷹颺去
江頭霧暗馬飛來諸賢忠愛謀安出四將英靈喚不回
漠漠雲天秋萬里飛鳴無數雁鴻哀
秋興二首
沙塵破褐客秋風落落親朋半老翁野曠有時聞嘯虎
天寬無處寄征鴻四方玉帛燕山北萬里帆檣海水東
回首可憐歌舞地方花石礎樹陰中
西風卷地送凄涼目斷歸帆落日黃雁過江天雲漠漠
龍遊滄海水茫茫故人入夢三更月近事驚心兩鬢霜
試把濁醪澆磊磈尊中猶帶芷蘭香(以上忠義集)
劉麟瑞
麟瑞號如村南豐人有昭忠逸詠
西和知州陳公寅守將楊公銳
陰風蕭颯起黃埃鐵騎追奔動地來石堡梯空天險北
水門釁隙殺機開不期溟海鵬千里自守封疆鴆一杯
四十萬民登鬼錄伊誰爲使哭聲哀
階州守臣董公鵬飛
相傳報怨撼階州虎旅飛來睨敵樓楛矢蔽空天入暝
鵝車衝壘地生愁金城魚肉千年恨闔境衣冠六日休
莫怪傳家猶強項雲孫忠節更風流
丞相江公萬里知府江公萬頃
名重天閽侍太微昔年南國秉樞機人歸綠野身猶健
兵滿紅塵世巳非止水亭前風淅淅鄱陽城外草依依
棣華相暎人閒瑞節惠隆名世所稀
丞相信國公文公天祥
金字牌飛出建章鬱孤萬壘爲勤王驅馳嶺海君臣寓
囚繫燕雲道路長六籍一時光日月孤忠千古立綱常
全歸凛凛渾生氣南北人誇姓字香
湖南安撫知潭州李公芾
平楚樓頭矢石驚焚香稽首别宸京盡殲妻子期全節
寧死封疆不忍生烟燄張空隳趙璧旌旗倒影下湘城
善刀人在同觀化名與澄江一樣清
江東運判趙公淮妾某氏
石頭城昔號金湯岌岌孤墉戰馬場西日突圍逃溧水
南冠荷校說維揚血凝漢節誇男子身寄秦淮藉女郎
千載妾身貞更潔仰天哭向水雲鄕
淮東制置使李公庭芝
淮海曾聞一偉人十年臥護息邊塵重來鐵騎攻城急
旋執金戈赴陣頻夢入甌閩期立極路遵通泰倏捐身
平山堂下悲風起魂繞瓊花萬樹春
參政高公應松
腸斷吳山錦繡叢六更聲絶海潮空千門鎖月移行在
八駿乘風憩會同扈蹕孤臣慙主辱征鞍萬里哭途窮
兩宫緩緩趨朝陛回首天南獨死忠
丞相陸公秀夫
八面兵威八面攻馮夷飛血洗千篷波翻水寨乾坤震
風仆檣旗社稷空百辟散班奔鷁首孤臣扈蹕憩龍宫
茫茫南國重回首一片丹心照海紅
樞密張公世傑
曾擁貔貅奏凱歌厓山雲暝竟蹉跎地空九有棲荒服
寨列千艘保海阿龍躍璽沈天若此烏嗚矴絶事如何
鯨波沃日炎光熄凜凛英魂尚枕戈
江東制置使謝公枋得
草履麻衣漫蔽形十年賣卜慣零丁願從楚地師龔勝
欲向遼城友管寧采石吟成期絶粒娥碑讀罷棄餘齡
一門盡節均無媿千載西山疊疊青
少主納款
天目山崩歷數終降旛颺颺出孤墉六龍捲霧歸三㠀
八座迎風啟獨松塵掩玉階消王氣潮移雪屋示軍容
由來興廢天難問斷礎頽垣泣曉蛩(以上昭忠遺詠)
宋詩紀事卷八十一
