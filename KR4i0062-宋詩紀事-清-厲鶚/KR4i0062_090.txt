宋詩紀事卷九十錢塘厲鶚撰
鍾離權
宣和書譜神仙鍾離先生名權不知何時人閒
出接物自謂生于漢吕洞賓于先生執弟子禮
自稱天下都散漢字畫飄然有凌雲氣
草書詩
露滴紅蘭玉滿畦閑拖象履到峰西但令心似蓮花潔
何必身將槁木齊古塹細香紅樹老半峰殘雪白猨啼
雖然不是桃花洞春至桃花亦滿溪
(夷堅志淳熙十一年溧陽倉斗子坐盜官米黥配而籍其家得草書二軸題云庚申歲書其名)
(權花押止如一劒之狀蓋鍾離翁也其詞云云李粹伯跋之曰字畫放逸有翔龍舞鳳之勢脱)
(去尋常畦徑非得于心而應于手者不能爾飄然神仙風度固有所本云真本藏于建康府治)
(軍質庫絹素標飾處皆斷裂獨字畫不動景裴嘗見之庚申歲者豈非藝祖創業建隆元年乎)
示太原學士
風燈泡沫兩相悲未肯遺榮自保持頷下藏珠當猛取
身中有道更求誰才高雅稱神仙骨智照靈如大寶龜
一半青山無買處與君攜手話希夷(元祐七年九月九日鍾離權書)
(雲麓漫抄莊綽跋云昔維揚有何仙姑者世以為謫仙能與真靈接一日鍾離過之使治黃素)
(乃書此詩吕公亦跋其後令俟王學士至授之後數日王古敏仲自貳卿出守會稽至維揚訪)
(姑即以與之王祕不以示人)
吕嵒
嵒字洞賓關右人唐德宗朝吕渭之孫咸通中
舉進士不第值黃巢亂攜家隱居終南山學老
子法年百餘歲而狀貎如嬰兒世傳有劒術時
至陳摶室其事跡多顯于宋
書楚州紫極宫小軒
宫門閒一入獨凭闌干立終日不逢人朱頂鶴聲急(避暑)
(錄話)
題岳州古寺二首
朝遊北海暮蒼梧袖有青蛇膽氣麄三醉岳陽人不識
朗吟飛過洞庭湖
獨自行時獨自坐無限時人不識我惟有城南老樹精
分明知道神仙過
(蒙齊筆談洞賓吕渭之後五代間從鍾離權得道權漢人不老自本朝以來與權更出没人間)
(權不甚多而洞賓蹤跡數見好道者每以為口實余記童子時見大父魏公自湖外罷官還道)
(岳州客有言洞賓事者云近歲常過城南一古寺題二詩壁閒而去說者云寺有一大古松吕)
(始至時無能知者有老人自松顛徐下致恭故詩云然)
書沈東老壁
西鄰已富憂不足東老雖貧樂有餘白酒釀來緣好客
黃金散盡為收書
(避暑錄話東林沈氏世為著姓元豐閒有名某字東老者家頗藏書喜賓客東林當錢唐往來)
(之衝故士大夫與游客勝士聞其好事必過之沈亦應接不倦嘗有布裘青巾稱回山人風神)
(超邁與之飲終日不醉薄暮取食餘石榴皮書一絶壁閒即長揖出門越石橋而去追躡之已)
(不見意其為吕洞賓也)
畱詩太平寺
手内青蛇凌白日洞中仙果豔長春湏知物外烟霞客
不是尋常磨鏡人
(青瑣高議賈師雄郎中治平中通判邵武嘗收鐵鏡甚大非常物也久欲淬磨未得其人左右)
(言近有回處士自言善磨鏡召至風骨軒昂非常人也飲酒畢推藥鏡上言藥少當自取之既)
(去不回詢其宿在太平寺畱詩一絶而去取鏡視之藥已化去堆藥處一點表裏通明如寒玉)
(春水)
書與胡詠之
濟世應湏不世才調羹重見用鹽梅種成白璧人何處
熟了黃粱夢未回相府舊開延士閣武夷新築望仙臺
青雞唱徹函關曉好卷游幃歸去來
題秦州天慶觀壁
石池清水是吾心漫被桃花倒影沈一到邽山空闕内
消閒塵累七弦琴
(墨莊漫錄鄱陽胡詠之朝散生平好道元符初嘗于信州弋陽縣見一道人青巾葛衣神氣特)
(異因揖而延之對飲道人指取大白滿引無算曰君有從軍之行去否胡竦然曰當去蓋是時)
(欲就熙河帥姚雄之辟也道人曰西陲方用師好去索紙書詩云云授詠曰為我以此寄章相)
(公且曰章相公好箇人又錯了路徑也問其姓名不肯言乃拂衣去明日因告縣令徧邑物色)
(竟無見者詠至京師見王副車詵具告以此欲持詩謁子厚詵曰慎不可上方以邊事倚辦相)
(公丞相得此必堅請去上必疑怪詰其所以然君且得罪詠以為然徑趨幕從取青唐既還闕)
(則子厚已去矣他日子厚北歸聞有此詩就詠求之其真本已為副車奄有乃錄寄之子厚見)
(詩嘆曰使吾早得此詩去位久矣豈復有今日乎方詠之在邊日嘗至秦州天慶觀聞說吕先)
(生在此月餘近日方去矣問何以知其爲吕道士云道人去時適道衆皆赴鄰郡醮道人顧小)
(童曰吾且去借筆書壁候師歸示之小童辭以觀新修戒勿令涴乃曰煩貯火殿爐吾欲禮三)
(清而去既而行殿後砌下有池水甚清泚乃以爪畫殿壁畱詩云云後題回字衆驚歎以為必)
(吕翁也壁甚高其字非手可能及邽山即秦山也此說予聞江元一太初云)
題冢上亭
冢上爲亭鬼莫嗔冢頭人即冢中人凭欄莫起存亡意
除郤虚空總是塵
(西溪叢語襄漢隱者躬耕數畝因古冢為亭往來題詩甚富一日柱閒得一絶相傳吕翁作也)
題崇元觀(在吉水縣)
褰裳嬾步尋真宿清景一宵吟不足月在碧潭風在松
何必洞天三十六(方輿勝覽)
題京師景德寺東廊三學院壁
明月斜秋風冷今夜故人來不來教人立盡梧桐影(庚溪)
(詩話)
題靈石屋山
南塢數回泉石西峯幾疊烟雲登攜孰以爲侣顔寓李
甲蕭耘
(竹坡詩話西湖諸寺所存無幾唯南山靈石猶是舊屋寺僧言頃有數道人來丏食拒而不與)
(乃題詩屋山而去至今猶在字畫頗類李北海好事者譯之乃是吕洞賓與三人者來耳李甲)
(近世人東坡以比郭恕先善畫而有文餘不知為何人當是神仙也)
吕仙牧童
絶句
草鋪橫野六七里笛弄晩風三四聲歸來飽飯黃昏後
不脫蓑衣臥月明
(西清詩話鍾弱翁帥平涼一方士通謁從牧童牽黃犢立于庭下弱翁異之指牧童曰道人頗)
(能賦此乎笑曰不煩吾語是兒能之牧童乃操筆大書云云既去郡人見方士擔兩大甕長歌)
(出郭迹之不見兩甕乃兩口豈洞賓耶)
許堅
許堅江左人早歲以時事干江南李氏不見禮
拂衣歸隱茅山太平興國八年自茅山游廬山
或在洪州西山吉州玉笥山
宿溧陽靈泉精舍僧以白字韻請畱詩
近枕吳溪與越峯前朝恩賜靈泉額竹林晴見雁塔高
石室曾棲幾禪伯荒碑字没秋苔深古池香汎荷花白
客有經年别故林落日啼猨情脈脈(郡閣雅談)
張虚白
虚白邢州人
遺崔母
武陵溪畔崔婆酒天上應無地下有南來道士飲一斗
醉臥白雲深洞口
(湖廣總志虚白舉進士不第辟穀從劉易陳摶遊寓武陵崔母家崔飲以醇酒一旦殁崔殯之)
(後邑人余安見虚白賣藥揚州市中賦詩託安遺崔崔得詩啟殯視之乃知屍解)
石仲元
仲元字慶宗宋初桂林七星山道士以能詩名
楊徽之守湘源大加稱賞目爲玉方響有桂華
集
陽朔道中
平原翠削萬瓊瑰頓轡塵沙眼暫開文網牽人寧底急
未妨得意看山來
句
石壓筍斜出岸懸花倒生(以上桂林府志)
沈廷瑞
廷瑞筠州高安人玉笥山道士
别僧昭瑩
南北東西路人生會不無早曾依閤皂又郤上玄都雲
片隨天闊泉聲落石孤何期早相遇樂共煮菖蒲
(郡閣雅談沈廷瑞吏部郎中彬之子棄妻入道居玉笥山雍熙二年上元日辭道侣念人生幾)
(何賦無病而終遺言于弟子以畫土宿一幀度人經一卷隨葬後二年有閤皂山僧昭瑩于山)
(門相遇云暫到廬山尋知已畱土宿一幀及度人經一卷五言詩一首為别昭瑩到玉笥山話)
(及方知沈道士已亡往墳上見土坼裂尺餘蓋屍解也)
張無夢
無夢字靈隱號鴻濛子與种放劉海蟾爲方外
友事陳希夷多得微旨久之遊天台登赤城廬
于瓊臺觀真宗召對除著作郎不受賜還山令
台州給著作郎俸以養老有瓊臺集
天台桐栢觀
天台瀑布落青天觀在天台瀑布邊道士秖今燒藥處
仙翁曾是種芝田龍居古洞遺殘雨鶴出高巢點破烟
暫别靈谿遊五岳不知重到又何年(赤城志)
劉遁
贈丁晉公
屢在仙遊亭上醉仙遊洞裏杳無人他時鳴鶴歸滄海
同看蓬萊㠀上春
(古今詩話丁晉公舊有園在保康門外園有仙遊亭仙遊洞與道士劉遁往來遁作詩贈公云)
(云後南遷遁往見公于崖州方思其詩知為異人也)
許昌齡
南莊
南莊相見北莊居更入深山十里餘幽谷每尋樵徑上
真心還與世情疎雲中犬吠流星過天外雞鳴曉日初
昨日有人相問訊旋將落葉寫回書
(皇朝類苑許昌齡安世諸父早得神仙術杖策居潁陽石唐山歐陽永叔生平不肯信佛老與)
(語豁然有悟嘗手書其詩)
申徒有涯
高吟
仲尼非不賢爲世所不容嗤嗤同舟子不識人中龍溪
雪載落梅寒聲激長松往來但一嘯一壺隱塵蹤
(樹萱錄申徒有涯方外之士嘗攜一白甆瓶自陽羡遊吳中大風雪中脫衣賃舟沽酒斗餘飲)
(畢大吐同載者惡之榜舟者逐之有涯挈瓶登岸倚欄高吟云云歌訖跳身入瓶悄然無迹)
劉元英
元英號海蟾子
題潭州壽寧觀
醉走白雲來倒提銅尾秉引箇碧眼奴擔著獨壺癭自
言秦世事家住葛洪井不讀黃庭經豈燒龍虎鼎獨立
都市中不受俗人請欲攜霹靂琴去上芙蓉頂吳牛買
十角溪田耕半頃種秫釀白醪總是仙家境醉眠松隂
下閒過白雲嶺要去即便去直入秋霞影
(湖廣總志劉元英號海蟾子初名操燕地廣陵人以明經擢第仕燕主劉守光為相一旦忽有)
(道人來謁自稱正陽子索雞卵十枚金錢十枚以一文置几上累十卵于錢若浮圖之狀海蟾)
(驚歎曰危哉道人曰人居榮樂之場履憂患之地其危有甚于此者復盡以其錢擘為二擲之)
(而去海蟾由此大悟遂易服從道宋仁宗天聖九年遊歴名山所至多有遺跡一日于潭州壽)
(寧觀題古詩十韻云云仍自寫真其傍撮襟書龜鶴齊夀四字題云廣陵閒民劉某書丹成尸)
(解至元六年贈海蟾明悟宏道真君)
羅道成
道成郴州人
游嶽
因思靈秀偶來遊碧玉寒堆萬疊秋直上太山高處望
根盤連接十餘州
白騾代步若奔雲閒人所至畱詩迹欲知名姓問源流
請看郴陽山下石
(古今詩話慶歴中有閒人遊嶽謁主簿郭及甫視其刺羅道成也自言郴州人問郴人言有真)
(人得道乘白騾行石壁上迹至今存)
黃希旦
希旦字姬仲邵武人自號支離子生于仁宗景
祐閒入道本軍九龍觀熙寧中詔住京師五福
宫又典太乙宫事年四十二解化有竹堂集
謝人惠星冠
學道多年尚屈蟠豈勝仙伯贈峩冠曉簮乍覺星攢頂
夜戴偏宜月滿壇對鑑寧忘朋友正避時羞爲利名彈
預思他日雲林下輕罩紗巾鶴髮寒
和賈鴻舉移竹
琳房珠館何虚寂寶砌無塵苔蘚碧仙翁倚檻靜吟哦
郤憶篔簹拂巖石勁節虚心守歲寒未嘗暫變風霜色
移來迢遞不辭遠深根訝向瑤臺植漸承春意葉青青
時惹天香烟羃羃月籠翠影尚蕭疎露被繁枝纔滴瀝
迎風閒夜擬龍吟結實他年期鳳食非才終約老烟霞
此際謬當親采擇寄言紅紫莫相猜彼此無情蒙化力
逢時翦拂任他人沈去葛陂都咫尺(以上竹堂集)
歸真子
呈桂州唐秀才
袁州相見又之全不遇先生道未圓大抵有心求富貴
到頭無分學神仙箧中靈藥宜頻施鼎裏丹砂莫妄傳
待得角龍爲宴會好來黃壁臥林泉
(古今詩話唐子正著作桂州人治平中赴舉至全州途中雇一僕負重擔健若飛羽雖鞭馬疾)
(馳常去馬百步外恐其逸去遂遣之其僕即日自全州二千七百里日午已到唐州畱書驛吏)
(曰候桂州唐秀才至即投之唐月餘到驛驛吏出書題云呈桂州唐秀才歸真子封唯一詩云)
(云話其狀貌乃全州僕也畱書之日乃全州所遣日也始悟其爲神仙唐後爲邕倅熙寧丙辰)
(交趾寇邕唐遇害乃詩所謂角龍也)
陳景元
景元字太虚自稱碧虚子建昌南城縣人神宗
朝爲右街副道籙賜號真人
(宣和書譜景元每著書什襲藏之有佳客至必發函具鉛槧出客前以求點定乞歸廬山詔賜)
(白金既歸行李無他物百擔皆經史也所居以道儒醫書各為齊館而區別之四方學者從其)
(遊則隨所類齊館相與校讐人人得盡其學而所藏號為完書未嘗與俗子將迎惟相善法雲)
(寺釋法秀人比之廬山陸脩靜交惠遠也所役二奴一曰黃精一曰枸杞一時大臣如王安石)
(王珪喜與之遊嘗與蔡卞論書至歐陽詢曰世皆知其體方而莫知其筆圓卞頗服膺)
臨化作
昔之委和今之蛻質非化非生復吾真宅(宣和書譜)
李陶真
陶真不知何許人熙豐閒游武夷好吹笛諸道
士招飲于雲房陶真皆赴而諸房笛聲一時同
發後寓修于建平之通仙巖一日畱詩别衆不
知所往
絶句
毛竹森森自翦裁試吹一曲下瑶臺當塗不遇知音聽
䄂拂白雲歸去來(崇安縣志)
周貫
貫膠東人熙寧元年至豫章石頭寺屍解
(冷齋夜話周貫者不知何許人自號木雁子治平熙寧閒往來西山日酣飲畜一大瓢夜以為)
(溺器工作詩詩成癖嘗宿奉新龍泉觀半夜槌門道士驚問其故曰偶得句耳因使口誦貫以)
(手指畫吟曰彈琴傷指甲蓋席損髭鬚是夜寒甚貫以席自覆故耳)
荅人
八十西山作酒仙麻鞵軋斷布衣穿相逢甲子君休問
太極光隂不計年(冷齋夜話)
題虚白觀(在筠州上高縣)
出郭十餘里藍輿試初程山高雲氣重野曠烟光輕斷
石絡樹根敧崖澑泉聲行行款道宇一徑掌樣平仙隱
記甘羅觀名取莊生寶藏絢金碧仙佩飛瑶瓊簷鐸自
相語龕燈弄微明出門境界寬一笑大江横蹁躚白羽
衣孤鶴松梢鳴(瑞州府志)
郭行
行字思誠不知何許人舉進士不第遂學道不
食唯飲酒馬默知鄆之項城縣行訪之一見如
舊云與祕丞同隱華山來時默官祕丞也後行
死期年有人過華隂見行附書并詩與默發其
墓唯杖屨而已
寄馬默祕丞
汶上懽然喜再逢爲言相憶白蓮峯死生決定歸真性
歲月休交改舊容漫把文章添野錄奈何官爵自天鍾
南山記得登臨處閑郤烟雲千萬重(陶朱新錄)
邢仙老
詩贈晩學李君
日轉篷窗影漸移羅浮舊隱到多時瀛洲伴侣無消息
風撼巖前紫桂枝
(玉照新志熙寧辛亥聞李侯事忘其名以供奉官為汾州管界廵檢一日捕盜入九疑山深歴)
(巖洞遥見嶺中有青烟一點了然可辨村民云居常見闕樵牧皆不能到李識其處歸以告同)
(姓李彦高李君業文志未就嘗以養生不死為意聞之即尋烟處攀緣而上有草堂三閒一老)
(人燕坐其中李問老人姓名言唐末人避世來此姓邢名字不必問指面前二小池乃有竹筒)
(作刻漏狀曰從來甲子日辰吾盡知之所不知者國姓年號耳李因告以熙寧天子姓名傳序)
(年月仙老頷之而已數日復往因授李以内丹真訣臨别書一絶題云詩贈晩學李君)
高坦
畱别句容簿
巖下相逢不忍還狂歌醉酒且盤桓仇香莫問神仙事
天上人閒總一般
(西溪叢語熙寧閒句容簿至茅山遇道人高坦被髮跣足與簿劇談飲酒終日書一詩畱别而)
(去)
李斯立
斯立居舒州靈仙觀常從蘇軾游年踰八十始
卒
句
巖澑連雲凍溪梅帶雪香(安慶府志)
黃知微
知微字明道江州人元豐閒居廬山太平宫號
養正先生
句
溪雲拂地送殘雨谷鳥向人啼落花(九江府志)
王文卿
文卿麻姑山道士
麻姑壇
漉酒巾籠五岳冠嬾攜琴鶴上朝端丹房晝睡烟霞煖
紫府夜歸星斗寒詩就幾教山鬼泣劒靈那許俗人看
麻姑報道桑田變一曲仙棋尚未殘(丹霞洞天志)
劉跛子
與客飲市橋
遷客南湘召赴京輪蹏迎送一何榮爭如與子市橋飲
且免人閒寵辱驚
(冷齋夜話劉跛子者青州人也拄一拐每歲必一至洛中看花館范家園春盡即還京師為人)
(談噱有味范家子弟多狎戲之張丞相召自荆湖時跛子與客飲市橋客聞車騎過甚盛起觀)
(之跛子手挽其衣使起飲作詩云云予姻家許中復之内乃趙㮣參政之孫女云我十許歲時)
(見劉跛子來覓酒飲笑語而去計其夀百四五十許嘗館于京師新門張婆店三十年日坐相)
(國寺東邸人無識之者)
李伯祥
伯祥眉山矮道士見百斛明珠
句
夜過脩竹院醉打老僧門
(能改齋漫錄蘇黃門云東坡先生稱眉山矮道士好為詩格不能高往往有竒句可喜也)
三朵花
絶句
戴花三朵鎮長春誰識元中不二門醉裏自傳神似活
終當不老看乾坤
(夷堅志房州異人或云姓李氏常戴紙花三朵入市能作詩皆神仙異談自能寫真東坡常作)
(詩詠之郡人稱三朵花先生猶記其一絶)
徐守信
守信海陵人少孤役于天慶觀嘉祐四年天台
道士余元吉來遊示惡疾守信事之無倦忽于
溺器得丹砂餌之自是常放言笑歌日誦度人
經絶粒至數日爲人言禍福如影響發運使蔣
之竒以經中有神公受命普掃不祥之語呼曰
神公自是人以神翁目之徽宗召入言事多騐
賜號虚靜沖和先生年七十有六卒賜大中大
夫給葬用四品禮厝城東響林原弟子苗希頤
裦次其事爲語錄
(陸游家世舊聞元符中哲宗嘗遣密問聖嗣神翁曰吉人君子吉人者上名也于是召至都下)
(上用太宗見陳摶故事御絛褐即便殿以賓禮接之泰州志云神翁役天慶時常持一帚供掃)
(除後響林方洲仙源霜節亭諸處多生帚竹宛然叢篲)
絶句
汲汲光隂似水流隨時得過便湏休兒孫自有兒孫計
莫與兒孫作馬牛(徐神公語錄)
獻康王詩
牡蠣灘頭一艇橫夕陽西去待潮生與君不負登臨約
同上金鼇背上行
(輟耕錄章安張善初云初宋高宗在潛邸日泰州徐神翁能知前來事羣閹言于徽宗召至以)
(賓禮接之一日獻詩云云及兩宫北狩匹馬南渡建炎庚戌正月三日帝航海次臨海縣之章)
(安鎮灘淺閣舟落帆于鎮之福濟寺前以候潮顧問左右曰此何山曰金鼇山又問此何所曰)
(牡蠣灘因默思神翁之詩乃徒步登岸見此詩在寺壁間題墨若新方信其為異人也)
陳應祥
應祥字知明西安人政和中試修文輔教科授
道至元素大夫凝神殿校籍有詩集
西興晩望
晩色催吟思江風掠斷霞亂烏投岸木幽鷺集汀沙月
出海門近人歸渡口斜會湏操舴艋隨處是天涯(衢州府志)
劉卞功
卞功字子民濱州安定人築環堵于家之後圃
不語不出者三十年徽宗聞其名召之不起賜
號高尚先生靖康之變不知所終
(賓退錄子民六歲誤觸甕碎家人更譙之神色自若曰俟釘校者來當全之復譙其妄曰人破)
(尚可修矧甕耶語未絶釘校者至相與料理頃之如新嘗云常人以嗜欲殺身以貨財殺子孫)
(以政事殺民以學術殺天下後世吾無是四者豈不快哉)
荅外兄王子常問修行之術(王名衣官侍郎)
非道亦非律又非虚空禪獨守一畝宅惟耕已心田(賓退)
(錄)
張景端
景端字子仁嗣漢二十九代天師大觀初贈葆
真先生
題梅山
作尉南昌日投書北闕頻忠言不悟主直節恥爲臣漢
室多灾異吳門念隱淪掛冠忘寵辱蒙袂出埃塵虹屈
英雄氣鷗羣自在身永懷三洞訣高謝九江春擇地開
仙館看雲翦壽巾元臺秋步月虚室夜凝真無夢生芳
草畱年養大椿碧茸香不斷青鳥性偏馴太液刀圭就
中黃道路新武夷空墜馬郁木竟棲神絳節雖朝帝靈
波尚濟民一名傳舊史千古事嚴禋瑞氣生仙藥清風
付羽人壇遺金鼎像井鎖玉華津地接洪厓府溪通劒
水濱鶴歸雲抖擻龍起石鱗皴已悟身爲患元期德有
鄰青山不忘我今日是天親(梅仙事實)
張繼先
繼先字嘉聞嗣漢三十代天師崇寧中賜號虚
靖先生
(天師世家云崇寧四年召繼先建醮内廷因密奏赤馬紅羊之兆請修德靖康丙午之變其言)
(始騐還山題翛然亭壁曰赤帝御龍行末伏姮娥分月入深山人莫能測)
遊洞霄
洞霄深處日棲真仙子親曾此致身鳳闕有人來獻禮
溪聲山色愈增新(洞霄詩集)
曹道沖
道沖南岳羽流
題謝先生白雲菴
桃源洞口武陵人跳出紅塵二十春但喜白雲深有趣
不知青眼近來親丹砂已向坤爐伏玉汞先從坎鼎烹
活計一張焦尾外碧壇三尺禮星辰(南岳總勝集)
王介
介七閩羽客
洞霄宫
飄飄遼鶴去難尋野客重來歎復吟許邁林中丹竈冷
郭文山上白雲深南陵事跡都非昔北嶺歸期直到今
珍重玉京無限意待將功節養高岑(洞霄詩集)
皇甫介
介無爲軍道士
洞霄宫
大滌雲深日月遲羽人曾作帝王師鼎中絳雪成千日
巖下幽花占四時玉杖已乘鸞鶴去青山難使鬼神移
人閒萬事惟閑好山頂誅茅待幾時(洞霄詩集)
黎師俁
師俁字道華臨川人入道學詩于謝無逸與曾
季貍裘父文慧大師惠嚴同時以詩鳴號臨川
三逸有頤菴集
門外
門外黃塵尺許深癡兒抵死競浮沈誰知一寸茅簷日
天付閑人值萬金(詩家鼎臠)
明水寺
寒日荒荒野外昏亂山深處訪祗園一條㵎水穿龍洞
十里松隂蔽寺門衲子茹蔬憐鶴瘦吾儕飲酒作鯨吞
夜闌笑語喧空闊驚起棲鴉過别村(西江詩話)
游道士
道士饒州人
書假簿
相别來來一百秋幻泡重作故人游紫泥白雪尋常事
何苦人間話不休
(今是堂手錄太學禮遠齋饒州一同人遇游道士道士本里人化去已多年一日來客位相訪)
(約同人請假歸齋假簿中有詩一絶乃道士所書也)
葛道人
句
百囀已休鶯哺子三眠初罷柳飛花
(竹坡詩話宣和中錢塘有葛道人以業屨為生一日為寺僧修屨口中作吟哦聲僧訝而問之)
(曰今日偶得句耳)
木廣漠
廣漠和州道士
自咏
百萬人中隱一身深如勺水在滄溟獨醒自負賢人酒
天闊難尋處士星照影自憐湖水碧高吟贏得蜀山青
城南老樹如相問不枉翻空過洞庭
(費衮梁溪漫志雍孝聞蜀人崇寧間廷試對策力詆時政闕失駁放後雖授以右列然卒不仕)
(浪迹山林遂遇異人得道政和末變姓名為道士入内說法徽宗謂其得林靈素之半因賜姓)
(木更名廣漠竟不知其為孝聞也)
過東坡墓
文星落處天地泣此老已亡吾道窮才力謾趨生仲達
功名猶忌死姚崇人間便覺無清氣海外何人識古風
平日萬篇誰愛惜六丁收拾在瑤宫
(玉照新志秋浦朱去奢謂雍孝聞自海外量移池州以卒嘗有詩云官田種秫陶元亮私釜生)
(塵范史雲至今郡人猶傳誦之孝聞没後和州道士亡其姓名冒而為孝聞走江淮間其才亦)
(不下孝聞有弔項羽庿文云無守陵之繐帳有照夜之寒釭過東坡墓題詩云云宣和初至京)
(師遂得幸祐陵謂其人可及林靈素之半錫姓名木廣漠至紹興中猶寓會稽之天長觀明清)
(尚及識之)
羅浮黃野人
歌詩
雲來萬嶺動雲去天一色長嘯兩三聲空山秋月白
(西清詩話黃野人葛仙弟子或云葛仙之隸稚川棲山煉丹野人隨之葛既仙去畱丹柱石閒)
(野人自外至得一粒服之為地行仙近有人遊羅浮宿畱巖谷閒中夜見一人身無衣而紺毛)
(覆體意必仙也乃再拜問道其人了不顧但長嘯數聲響振林木歌詩云云)
裴道人
歌
好酒喫三盞好花插一枝思量今古事安樂是便宜
(泉州府志紹興中有人自稱江東裴道人頭帶通草花行歌于市一日于北山石嵌中端坐而)
(逝)
盛曠
曠字元放武林人紹興中入道赤松觀高宗召
見賜號至樂先生
獨吟
刊名紫簡羣魔賓扶桑暘谷奏玉晨控鶴三素輔翊宸
敢忘南岳魏夫人(金華山志)
陳田夫
田夫字耕叟居南岳九真洞老圃菴緝南岳總
勝集隆興改元自序
題朱陵洞白雲堂
我愛瀟湘境朱陵後洞天白雲堂裏客青草渡頭眠小
艇牽紅鯉幽池種白蓮頤真堪此地風月兩依然(南岳總勝)
(集)
金梁之
梁之字彦隆休寧人兩浙提刑受長子以蔭爲
奉新尉一旦若狂惑者不滿秩棄歸自是袒跣
垢汙走歙之墟落動旬月不食夜臥往往有光
樞密朱樸一見則曰是八百仙之一也直以金
丹動盪故耳晩年多食大黃棲止無常處自稱
野仙每云我當以八月死幸毋焚我淳熙元年
八月十二日夜半起坐揮扇而逝年六十有一
葬城陽山立壇其上後有自蜀見之者爲攜家
問歸蓋尸解云
(洪杏庭金野仙傳同郡士人朱南一字德修瀟灑閑逸至老不娶野仙贈詩有云寄語月溪朱)
(逸士他年同賞水仙花野仙殁二紀南一下世士友率葬正在野仙墓後山中水仙正開其前)
(知類如此)
荅郡守趙師䕫
王侯門戸嬾開顔斗酒千錢一笑閒無雪可欺青檜老
有天難管白雲閑丹霄作客曾騎鶴紫府爲家不買山
京口相逢又相别隻琴孤劒幾時還
郡侯雪天開宴即席以填字韻索詩
昨夜嫦娥弄玉纖也應掐月作花鈿爲嫌梅影太清瘦
幾片飛來疎處填(以上新安志)
贈郡士張夢錫赴南宫試
秧針刺水麥鋒齊漠漠平沙白鷺飛盡道春光已歸去
清香猶有野薔薇
(新安志夢錫下第歸授徒他邑望窗外綠秧如針白鷺飛過徘徊驚訝而籬閒紫薇正開悉如)
(詩中所云)
黃居萬
瀑布
龍梭織處人難見地軸舒來尺莫量定是水仙王性好
逐時裁去補滄浪
(娛書堂詩話道士黃居萬瀑布一絶亦有形容之工)
楊介如
介如字固卿豐城人開禧閒遊邊塞畫策不售
遂隱黃冠後入閤皂山有隱居集
句
酒量春吞海詩肩夜聳山
(西江詩話介如嘗主清江柏堂觀一日諸文士集觀中唱酬介如蓬鬢垢衣坐其側句至朗吟)
(云云座皆驚服)
章至謙
至謙號清隱道士
九日和子美韻
九日登高眼界寬羽衣雲集盡清歡黃花滿泛淵明酒
白髮仍簮子夏冠庭下流泉趨澗急座閒清氣逼人寒
不湏更問明年健但向眉頭鬢角看(洞霄詩集)
陳良孫
良孫道號寢虚先生童年學道隱跡吳山事見
趙汝湜九鎖步虚詞引
雪中浴冷泉示諸友
風鼓空林雪蔽山身如鐡石不知寒塵埃豈是相隨物
付與溪流出世閒(洞霄詩集)
許翁翁
偶作
我疑麋鹿是前身九十餘年作隱淪飄瓦御風離碧落
虚舟隨水到紅塵無恩可報空磨劒有道欲傳難得人
回首孤山無限好不如歸去任天真
(雲麓漫鈔亳人許翁翁少隸軍籍以功補官遇異人棄家入襄漢山中學道乾道中來臨安爲)
(史丞相治脾痛一鍼而愈常有詩云云)
王思明
思明餘杭洞霄宫道士自號竹菴曾求陸放翁
爲本宫碑
聞蟬
變化南風裏超然濁得清一枝藏去穩兩翼蛻來輕呼
吸飽珠露吟哦敭玉笙秋林如罷唱無處問虧成(洞霄詩集)
吳洞明
洞明餘杭洞霄宫道士自號芝坡
和章清隱山居
物外無寒暑從教歲月深虚閑渾屬我寵辱不驚心貧
樂知書味詩豪借酒吟山居何所有萬籟奏清音(洞霄詩集)
龔文煥
文煥餘杭洞霄宫道士自號菊巖
山中
白日幽情愜閑門到者稀嗜茶和月煮採藥帶雲歸春
樹餘花落天壇獨鶴飛年華自來往慵換薜蘿衣(洞霄詩集)
貝守一
守一餘杭洞霄宫道士自號月溪
冬晴晩步
浮雲初斂夕陽斜路入江村四望賖木厭霜濃頻脫葉
梅嫌春小未開花翩翩過雁摩晴漢隱隱孤帆趁落霞
欲壯吟懷沽斗酒野田多處少人家(洞霄詩集)
朱真靜
真靜餘杭洞霄宫道士自號雪崖
石室菴夜坐
青熒寒熖弄微明燈與幽人一樣清案上黃庭渾嬾看
時聞敗葉打窗聲(洞霄詩集)
龔大明
大明餘杭洞霄宫道士號山隱
南湖
梅霖初歇水平湖湖上青山展畫圖更著樓臺相掩映
風流端不減西湖(洞霄詩集)
徐仲淵
仲淵大滌山凝神齋高士
清隱齋飲酒
暖風薄雨輕烟散晴日游絲柳絮亂竹窗午夢啼鳥驚
松軒晩飲幽人喚一壺碧酒如春濃萬斛羈愁若冰泮
興來索筆漫題詩碧桃花下綸巾岸(洞霄詩集)
舒道紀
題浩然觀
澄心坐清境虛白生林端夜靜笑聲出月明松影寒絳
霞封藥竈碧竇濺齋壇海樹幾回老先生棋未殘(詩林萬選)
趙元清
元清號石泉金華赤松觀道士有松花集
題江湖偉觀
鳳舞龍飛王氣蟠兩都賦在一闌干伍員不死江潮壯
西子如生越水寒春日百花連上苑秋風落葉滿長安
錢唐占盡東南美河洛何人著眼看(金華詩粹)
陳孟陽
孟陽閤皂山道士
荅清江錢大尹問閤皂山中景
形如閤皂對清江吳漢神仙古道場玉像靈多民受賜
天書歲久墨猶香絳霞密鎖靈仙館碧霧輕籠正一堂
蒼蘚爛班雙鯉石寒泉澄湛九龍塘著衣臺上三冬暖
鳴水亭前六月涼擣藥鳥聲喧夜榻昇天馬跡印西岡
葛憩源深生異草凌雲峯峻染瑶光丹井雖存人杳漠
松巢空見鶴飛翔屏糚水墨誇陶弼門斷塵埃憶孟昌
風來松檜笙簫地春入園林錦繡鄉箇中自少紅塵到
閑裏惟知白晝長景物敢吟成實錄願憑賢宰一稱揚
(閤皂山志)
葛長庚
長庚字白叟又號白玉蟾閩清人家瓊州入道
武夷山嘉定中詔徵赴闕館太乙宫封紫清明
道真人有海瓊集
採蓮舟
葭蒲滿蕩起晴煙總屬霜鷗雪鷺天一片紫菱分十字
中間放過採蓮船
登樓秋望
凭徧朱闌醉已蘇樓前眼纈望中疏漢陽草樹看來短
淮岸漁家淡欲無薄暮鴉翻千點墨晴空雁草數行書
多情庾亮吟魂遠風泛蘆花秋滿湖
中秋月(曰璐按西湖遊覽志作得月樓)
千崖爽氣已平分萬里青天輾玉輪起向錢唐江上望
相逢都是廣寒人
題桐栢觀
仙翁夜來扣林壑約我明朝過南岳石壇對坐話松風
鶴唳一聲山月落
午飯羅漢寺
林閒一徑似驚蛇中有禪關隱紫霞烟鎻蒼松遮寺額
風搖翠竹撼簷牙客來寂莫盤香穗飯罷從容瀹茗花
到此徘徊歸去晩夕陽挂樹一聲鴉
初至桐州
夜半江風吹竹屋起挑寒燈憐影獨荒雞亂啼思轉多
黠鼠嘯躍眠不熟舊曲聲情覺凄涼故園心眼時斷續
何當牽犬臂蒼鷹錦帽貂裘呼蹴踘(以上海瓊集)
黃春伯
春伯號天谷
訪白玉蟾值其出題壁(三言)
怪訪怪怪不在茅君山來相待
絶句
半篙春水一蓑烟抱月懷中枕斗眠說與時人休笑我
英雄回首即神仙(以上劉後村詩話)
夏元鼎
元鼎字宗禹永嘉人號雲峯散人又號西城真
人
絶句
崆峒訪道至湘湖萬卷詩書看轉愚踏破鐵鞵無覓處
得來全不費功夫
(蓬萊鼓吹附錄元鼎博極羣書屢試不第應賈許二帥幕出入兵閒至上饒夜感異夢弃官入)
(道至南岳祝融峯過赤城周真人求其指示乃大悟因題詩云云所著有隂符經講義三卷圖)
(說一卷崔公藥鏡箋一卷今永嘉有夏仙里云)
楊至質
至質字休文號勿齋閤皂山道士淳祐中敕賜
高士右街鑒儀主管教門公事著有竹宫表制
太乙宫代言之文也
茅山
玉肺浮空已字山五門不鎖洞天寬紫花可餌秋尋术
紅燄難埋夜見丹畫出一牛方水草飛來三鵠各峯巒
仙蹤寂寞高風遠誰爲先生指額瘢(茅山志)
李德真
客崇安寄蕭小山太博
宦清只有著書忙六館歸時客滿堂芍藥待吟班已峻
梅花曾賦筆猶香夜瞻北斗星河近晴倚東樓嶺樹長
别日未深情不淺雪風吹老孟襄陽
武林春遊即事
風光如此莫傷春雲樹烟花一色新杜宇不啼真解事
帝鄉誰是肯歸人(以上詩林萬選)
王克功
克功字德成號漫翁
詠柳
春到枝枝是綠絲秋來葉葉是愁眉灞橋何限經行者
不記尋花繫馬時(全芳備祖)
劒浦思歸
韶華客裏一番老自歎此生行路多獨上危樓望鄉國
闌干倚徧柰愁何(詩家鼎臠)
思友
孤坐忽太息拂衣臨長風天高夕月冷木脫秋山空良
晤匪易得好懷難再同思君不可見心逐孤飛鴻
梅僊山
芒屩支藤上翠微長松影裏扣柴扉石壇丹竈蒼苔冷
天闊風高鶴不歸(以上詩林萬選)
董嗣杲
嗣杲字明德號靜傳宋季入道孤山四聖觀改
名思學字無益有西湖百詠
雨中宿洞霄
青青九鎖山步步聽潺湲雨重精神倦雲深意緒閑禽
聲依石樹泉澑出巖關落落仙蹤在何能見大還(洞霄詩集)
西湖百詠(存十九首)
環碧園(在豐樂樓北柳洲之側恭聖仁烈楊太后宅園)
繞舍晴波聚釣仙五龍池畔柳洲前清虚不類侯家屋
輪奐曾資母后錢三面軒窗秋水觀四時簫鼓夕陽船
攬將山北山南翠獨有黃昏得景全
東西馬塍(在澑水橋北羊角埂是也河界東西土脈宜栽花卉園人工于種接仰此為業)
(閒有園亭不過養種而塍有土神庿額扁作馬城)
土塍聚落界西東業在澆畦奪化工接死作生滋夜雨
變紅爲白借東風幾家衣食花姿異兩岸園池地勢同
病叟扶鋤耡晩照前身莫是橐馳翁
水仙廟(在水月園西廟創梁大同年閒號錢唐龍君廟錢氏繼請額穹碑尚存乾道中重建)
(寶慶閒郡守别建蘇堤上乃謂舊廟有視湖邈焉牽連遷就之說梁大同時今幾傳矣)
雲翹雨佩有遺仙香火寧隨世代遷廟始大同年紀著
額頒乾化敕碑鐫鳳閑露輦荒瑤草龍溼秋衣翦玉蓮
隄上剏新誰述記郤無門外一泓泉
孤山(在西湖中孤山路西建炎前多有民屋間以四菴院山背皆花圃及冢隧山之東為林和)
(靖隱廬就葬其下紹興中建延祥觀奉四聖香火獨畱和靖一墓民屋菴院悉徙山北觀東為園累)
(朝臨幸寶祐二年分地之半建西太乙宫陳朝柏在和靖墓南)
縹緲蓬萊擁翠寒百年營取屋千閒黃庭殿矗烟霞老
瀛嶼堂幽日月閑水泛花隂藏輦路牆分柳色護仙關
林家梅冢陳家柏萬古流芳鎮此山
西林橋(在孤山西即古之西村喚渡處)
水竹雲山拱畫圖因懷喚渡想東都雨餘晴蝀銜西照
風遏春船入裏湖闌曲秖供遊子凭林閒今有野人無
隔牆莫是神仙宅紅白梅花五百株
岳鄂王墓(在棲霞嶺口葬名將太師忠武卾王岳飛于此)
將軍魂夢遶旌旃偃月謀成尚忍言一旦風波誰左袒
八陵荆棘自中原更無雁帶邊頭信惟有天知地下冤
鬱鬱棲霞霞外樹墓門不掩雀巢喧
玉泉(在淨空寺内齊建元中靈悟大師曇超卓菴演法于錢唐靈苑山龍君遠來聽法又為撫)
(掌出泉砌以方池畜大金魚有景定閒周棟記)
南齊事蹟巳消沈曾立苔碑記古今一老出泉猶撫掌
此僧演法欲傳心樹頭龍過家家雨池面魚游尾尾金
行客不湏閒照影要知澤物溥春霖
西溪(在靈隱寺山背居人能力其勞漁樵耕牧各遂其業楊蟠詩云為愛西溪好長憂溪水窮)
(山源春更落散入野田中)
漁樵耕牧自成村就屋編籬古意存出塢野雲多曲折
過橋溪水半清渾一逢白壁書香社幾見朱闌障墓門
地利最饒人事簡山家還有别乾坤
九里松(在一字門裏舊名袁公松門唐開元閒刺史袁仁敬夾道種松錢唐吳說書九里松)
(三字揭之紹興中思陵幸天竺回易以奎扁終不稱聖意旨令金填說書重揭之至今尚存)
開元刺史擅清風九里新栽夾道松屋頂自生濤浪勢
根頭誰覓茯苓蹤行春橋掩雲千態一字門封翠幾重
人訝金填吳說筆不知此筆遇高宗
冷泉亭(在飛來峯下唐右司元藇建刺史白居易撰記按古誌靈隱澗古許由嘗飲于此盧)
(仝父詩云問山何以名靈隱山曰當年隱許由)
小朵峯前玉鏡寒幾回倚杖聽潺湲箕公飲澗非凡水
慧理呼猨是此山亭角靜依金刹古樹身涼臥石闌閑
無因可洗人閒熱時御清風照影還
香林(在下天竺後塔西日月嵒左舊名香林洞又名香桂林今直扁香林)
日月巖頭古翠埋綿雲深隔洞門開蒼藤隨石無根活
靈杞何年有種栽氣凝野烟疑麝過暖薰山雨誤蜂來
空亭誰領幽芬坐雪鶴同行損綠苔
鍊丹井(在下竺西廊下葛仙翁有丹在井水可以療病)
稚川曾此倒靈瓢闌上銀牀壓甃腰丹氣騰空知幾轉
神光射屋起中宵有茶可品春煎細何疾能治曉汲遥
萬古仙蹤應不泯轆轤聲落病僧寮
真珠泉(在龍山寨崇政院内開運中建顯德五年院東泉湧擊聲則泉出如貫珠景祐中元)
(絳名之州家取為酒名雷峯路口張府園有泉亦同此名)
泉光四散駭猨猱迸起平池點滴高誰欲斗量徒積夢
人將瓶汲肯辭勞聲隨夜雨穿疎箔名逐春風入小槽
别有雷峯峯下圃一泓墮没在蓬蒿
甘園(在淨慈寺相對齋宫之西舊為甘内侍園淳祐中名湖曲園咸淳中屬謝府名新園園倚)
(雷峯有四面堂淳祐郡守所剏堂下接翠芳園船坊)
内官園䆳傍齋宫楊柳隄南翠幾重四面堂虚凌上界
五層塔近壓中峯徑連湖水行幽草廊接風亭臥偃松
鄰岸御舟空望幸深坊長日鎖飛龍
勝景園(在雷峯路口東開禧閒韓侂胄園陸放翁作南園記韓遊村莊曰惜無犬吠隨有效)
(之者韓敗園屬官名慶樂園淳祐中撥賜嗣榮王易今名)
名花嫋嫋草纖纖臺榭隨幽逐勝添十樣結亭環水樹
一碑述記臥風簷梅關橋落停&KR1498;鑰射圃樓空失垜簾
向日相傳誰學吠村莊畢竟出沽帘
長橋(在勝景園東在昔此橋跨水甚長橋亭且壯麗日填月塞皆民居矣橋西有寺南對鳳皇)
(山又有澄水閘東抵清波門湖橋此最短而長名自若)
南港虚明架石梁寺樓鐘落幾斜陽相傳亭跨危基壯
誰想橋橫古道長澄水閘荒沙草碧清波門近市塵黃
鳳皇山在闌干外玉抹烟屏鷺一行
慈雲嶺(在方家峪西南嶺下為郊臺嶺頂可望江湖石上刻後唐篆字云梁單閼之歲興建)
(龍山至涒灘之歲開慈雲嶺至今尚存)
疊疊流雲步步苔九霄紫氣限蓬萊後唐刻石初開路
南宋郊天别築臺慰眼江湖空歲月傷心陵寢墮塵埃
桃花爭趁春風老又引遊人一度來
包家山(在慈雲嶺南冷水峪多桃花名桃花關關門上揭蒸霞二字拜郊臺此山之西籍田)
(園在山之南)
綺霞蒸日透林梢一蔟南山尚姓包冷水峪邊苔色老
沖雲樓下樹隂高園鄰古道傳耕籍臺倚青城想拜郊
欲趁桃花尋隱去關門無鑰不湏敲
聚景園(在清波門外阜陵致養北宫拓圃西湖之東斥浮屠之廬九曾經四朝臨幸繼以諫)
(官陳言出郊之令遂絶園今荒圯惟柳浪橋花光亭存)
鑾鈴遺響輦遺蹤萬景曾經聚此中寺宇有名基址散
君王無逸讌遊空橋昏柳浪龍舟雨亭冷花光雉扇風
臺沼巳無春又老萬年枝上夕陽紅(以上西湖百詠)
聶碧窗
碧窗江西人京口天慶觀主嘗爲龍翔宫書記
赦詔至有感
乾坤殺氣正沈沈又聽燕臺降德音萬口盡傳新詔好
累朝誰念舊恩深分茅列土將軍志問舍求田父老心
麗正立班猶昨日小臣無語淚霑襟
哀被略婦
當年結髮在深閨豈料人生有别離到底不知因色誤
馬前猶自買胭脂
詠北婦
雙柳垂鬟别樣梳醉來馬上倩人扶江南有眼何曾見
爭卷珠簾看固姑(以上輟耕錄)
禇伯秀
伯秀號雪巘錢唐人宋末天慶觀道士以清苦
節行聞
送玉海宗師還山
湖澥天教十載閑玉經功就勝居壇驚塵天目妨龍臥
晩歲華陽望鶴還入詠五噫丹闕近會心三笑畫溪寒
世緣歴盡仙緣熟坐斷陪真向上關(茅山志)
善棋道人(以下無名道流)
絶句
爛柯真訣妙通神一局曾經幾度春自出洞來無敵手
得饒人處且饒人
(西溪叢語蔡州裦信縣有棋師閔秀才說嘗有道人善棋凡對局率饒人一先後死于裦信託)
(後事于一村叟數年後叟為改葬但空棺衣衾而已)
無名道人
絶句
偶到皇都玩月華笙歌畱我醉流霞勸君不用悲塵土
天上人閒只一家
(暌車志宣和閒元夕州西酒樓一道人來索酒痛飲初不持錢將去題詩壁閒云云乃探懷取)
(藥拭杯成黃金以償酒直明日喧傳都下禁中聞之以金十兩易其杯去)
無名道人
絶句
瑶峯一别杳難期消渴從教醉枕敧不信丹青能畫得
五更燈暗月來時
侯鯖錄(云一道人敗道後作)
吳山道人
畱藥籃中詩
一騎如龍送客歸銀&KR1058;綠耳步相隨佳人未許輕分别
不是仙翁豈得知
(閒窗括異志三山曾陟嘗館陳氏七載音信不通有道人自吳山來謂之曰子思鄉之切何不)
(少歸陟曰水陸三千幾時得到道人翦紙為馬令合眼上馬以水噀之其疾如風祝曰汝歸毋)
(久畱湏臾到家門戸如舊妻令入浴易新衣陟曰我便去妻曰纔歸便去何不念父母妻子乎)
(陟便上馬而行所騎馬足折驚寤身在書館中隨身衣皆新製者道人亦不見惟畱一藥籃中)
(有詩云云)
羅浮山中客
題壁
雲意不知滄海春光欲上翠微人閒一墮千劫猶愛梅
花未歸
(谷音咸淳中客有戴烏方巾著鞾往來羅浮山中見人則大笑反走三年不言姓名它日醉歸)
(忽取煤書壁云云)
無名髯仙
絶句
鳴梢疊葉響颼颼枕底寒聲爲客畱野鶴不來山月墮
獨眠滋味五更秋
(困學齋雜錄前宋士人山行于絶壁人跡不到處見有題詩者云云少前遇髥人坐大石上意)
(其為詩者欲前揖忽不見余謂仙人亦未能忘情者邪)
洛浦道士
道士鳳陽人修真于鼎州蘇溪靈巖山化去
絶句
一水穿崖走碧沙崖前樛木偃龍蛇分明便是桃源洞
不見溪中流落花(湖廣總志)
宋詩紀事卷九十
