宋詩紀事卷六十四錢塘厲鶚撰
丁黼
黼字文伯號涎溪池州人寶慶初官成都制置
使嘉熙三年北兵至力戰死之賜額立廟諡恭
愍
送錢尉入國
正是朔風吹雪初行幐結束問征途不能刺刺對婢子
已是昂昂真丈夫常惠舊曾隨屬國烏孫今亦病匈奴
不知漢節歸何日準擬殷勤說汴都(益部談資)
陳起
起字宗之錢塘人開書肆于睦親坊亦號陳道
人寶慶初以詩禍為史彌遠所黥有芸居乙稿
(瀛奎律髓寶慶初史彌遠廢立之際錢唐書肆陳起宗之能詩凡江湖詩人俱與之善刊江湖)
(集以售劉潛夫南岳稿亦與焉宗之賦詩有云秋雨梧桐皇子府春風楊柳相公橋夲改劉屏)
(山句也或嫁秋雨春風句為敖器之所作言者併潜夫梅詩論列劈江湖集板二人皆坐罪而)
(宗之坐流配于是詔禁士大夫作詩紹定癸已彌遠死詩禁解)
秋懷
又見街頭賣紫萸老懷擾擾類催租客來喜得吳江紙
欲寫新吟一字無
過三橋懷山堂
賣花聲裏憑闌處沽酒樓前對雨時景物如初情自老
夕陽波上燕差池
挽許梅屋
桐隂吟社憶當年别後攀梅結數椽湖海有聲排逸韻
弓旌不至歎遺賢兒收殘稿能傳業自誌平生不媿天
航便雙魚無復得夾山西望淚潺湲(以上芸居乙稾)
夜過西湖
鵲巢猶挂三更月漁板驚回一片鷗吟得詩成無筆寫
蘸他春水畫船頭(梅磵詩話)
鄭斯立
斯立字立之
贈陳宗之
昔人耽隱約屠酤身亦安矧伊叢古書枕藉于其間讀
書博詩趣鬻書奉親歡君能有此樂冷淡世所難我本
抱孤尚為貧試彈冠欲和南薰琴秋風欻戒寒恬無分
外想賸有日晷閒閱書于市廛得君羈思寬誦其所為
詩刻苦雕肺肝陶韋淡不俗郊島深以艱君勇欲兼之
日夜吟辛酸京華聲利窟車馬如浪翻淡妝誰為容古
曲誰為彈桐隂覆月色静夜獨往還人皆掉臂過我自
刮眼看百年適志耳豈必身是官不見林和靖清名載
孤山(前賢小集拾遺)
翁定
定字應叟建安人有瓜圃集
(劉後村跋應叟尤工律詩送人去國之章有山人處士疎直之氣傷時聞警之作有忠臣孝子)
(微婉之義感知懷友之什有俠客節士死生不相背負之意)
送胡季昭竄象郡
應詔書聞便遠行廬陵不獨詫邦衡寸心秖恐孤天地
百口何期累弟兄世態浮雲多變換公朝初日盍清明
危言在國為元氣君子從來豈願名
(鶴林玉露季昭廬陵人寶慶初元為大理評事應詔上書言濟邸事竄象郡翁定諸人送行云)
(云兄于建弟國賓皆懷竒負氣友愛最隆得罪之日嚢無一錢子建挈家歸賣文以活國賓奮)
(然徒步從其兄于貶所李昭殁詔許歸葬贈朝奉郎官其一子洪舜俞草贈官制詞云朕訪落)
(伊始首下詔求讜直盖與諫鼓謗木同意以直言求人而以直言罪之豈朕心哉爾風裁峭潔)
(志槪激壯繇尉廷平上書公車言人之所難言方嘉貫日之忠巳墮偃月之計開塗胥口訪事)
(瀧頭曾無幾微見于顔面何氣節之烈也仁祖能全介于遠謫之餘孝祖能拔銓于投荒之後)
(撫今懷往魂不可招潦霧墮鳶悲悔何及陟階員外仍官厥子用旌折檻之直且識投杼之過)
(爾雖死可不朽矣)
胡炎
炎寶慶初太學生
送胡季昭竄象郡
一封朝奏大明宫噓起廬陵古直風言路從來天樣闊
蠻荒誰使徑旁通朝中競送長沙傅嶺表爭迎小澹翁
學館諸生空飽飯臨分憂國意何窮(鶴林玉露)
李昂英
昂英字俊明番禺人寶慶丙戌廷對第三淳祐
初官吏部郎累擢龍圖閣待制吏部侍郎歸隱
文溪卒諡忠簡有文溪集
久住白雲呈鎮長老
桑下戒三宿我此尚畱戀曹溪悟一夕我復無知見鎮
公房遜客所須如執劵園丁曉供茹行者時灌硯飯奴
更芻馬紙帳費香篆主人真好事荅應了無倦欲歸興
未闌坐享伊蒲饌
酌别張子元(并序)
子元已注今年班籍去臘余以言職免歸子元不待
引見毅然相隨南還茲再入京送之至鑒空閣下用
東坡韻為别
南士如君幾妙處方寸境撑腸五千卷落筆擅三影喜
談狂朱雲恥作諛谷永憂時點髭雪未肯疎鑷鏡摩挲
匣中龍起視斗牛耿每同畫灰語寒夜僮僕屏吾儕期
歲晏世俗任炎冷江亭揮别酒謔笑闘機警景文兄弟
情畝異禾同穎日邊多便驛頻書來越嶺
景泰寺
樹合疑山盡攀緣有路通遠鴉追夕照低雁壓西風瀑
勢雷虛壑松聲浪半空凭闌僧指似漲霧是城中
送舶使周甲
堂堂山立舊朝簪久屈清流督獻琛風送連艘出獅國
浪吹殘句到雞林平生不隔同袍面中歲難禁惜别心
歸見耆英定相問秖言閉戶萬山深(以上文溪集)
送湛師回華首寺
翩然拂袖忽然回帶得羅浮面目來乞食又還雙足繭
坐禪豈是寸心灰故依華首從三靖旋摘茶芽供一杯
蘭若苦空君不厭可能為我掃蒼苔(羅浮山志)
洪夢炎
夢炎字季思號然齋淳安人寶慶二年進士歴
官武學博士出知衢州有集
高齋桂窟
植桂不在多種德如種樹前人能種後人傳自有清隂
滿庭戶高枝淩雲低覆闌晴光翠色生晝寒人家多愛
種桃李幾日春風紅滿地何如此花開獨遲蟾宫窟裏
秋香細課兒讀書書滿牀更將幽興引壺觴半酣獨臥
高齋下啼鳥數聲清晝長(淳安縣志)
徐經孫
經孫字仲立初名子柔豐城人寶慶二年進士
累遷刑部侍郎太子詹事拜翰林學士知制誥
忤賈似道罷歸閒居十年卒諡文惠有矩山存
稾
病中有感
習嬾多成病旬餘久覆杯帳中聞燕語瓶裏看花開醫
已肱三折愁來腸九迴何時得疎散屐齒印蒼苔
送太庾黎丞
客懷秋易惡送客更當秋薄宦相從久孤征肯暫畱酒
輕離思重目短大江流黃菊聊持贈寒香晩不羞
福州即景
一别居諸歲月增遙聞此景畫難能潮田種稻重收榖
石路逢人半是僧城裏三山千蔟寺夜間雙塔百枝燈
當年六月東山下地湧寒泉潄齒冰(以上矩山存稾)
吳子良
子良字明輔臨海人寶慶二年進士官至湖南
運使大府少卿有荆溪集
葵花(俗名一丈紅)
花生初咫尺意思已尋丈一日復一日看看衆花上(全)
(芳備祖)
馬光祖
光祖字華父金華人寶慶二年進士仕至寶章
閣直學士沿江制置使江東安撫使知建康府
拜知樞密院事以金紫光禄大夫致仕卒諡莊
敏
汝南灣
當時只號汝南灣後有三人住此間自謂逸民須隱約
並稱賢士想高閒秖緣水味都殊異且欲鄰居數往還
好事有時相就飲不妨鐺腳&KR0863;青山
(焦氏筆乘汝南灣當秦淮曲折處齊陸慧曉清介自立家于灣前張融牽船住岸卜鄰以居劉)
(瓛及弟璉二人并居其間水有異味時共酌飲之馬制使光祖有詩)
翁甫
甫字景山崇安人寶慶二年進士累官江西轉
運使改知泉州有浩堂類稾
九日
秋風兩度身為客巳見重陽未到家村酒不堪供節事
秖將青眼看黃花(全芳備祖)
程元鳳
元鳳字申甫歙人紹定二年進士累遷參知政
事拜右丞相兼樞密院使罷充醴泉觀使度宗
即位拜少傅右丞相進封吉國公致仕卒諡文
清
明堂大禮慶成詩
聖心翼翼對蒼穹蕆事明禋協肅雍玉輅曉升香霧滃
紫壇夜款瑞烟濃風聲應律諧簫管月色澄空映璧琮
丹鳳樓前恩施溥歡呼三祝效堯封
森嚴羽衛擁和鑾咫尺龍顔侍至尊禋祀儀文勤聖問
敬天實意進芻言百神受職來鴻祉多士承休肅駿奔
右饗不常威可畏載歌周頌報皇恩
寶祐五年史院修高孝光寧四朝國史成上進九
月明堂升侑高宗禮成進詩三章稱賀
聖主嚴恭德意真兩儀合饗鑒精純九筵五室儀章舊
一祖三宗侑典新風日盎温鑾輅駕月星明穊玉巵陳
元良式獻邦家慶共祝吾皇夀萬春
格天盛德素躬全肸蠁交通心即天供幣用將祈永命
奉粢端為告豐年寬條日布民安業捷幟星馳將護邊
虎拜紫宸稱賀處祥光縈繞御爐烟
愚臣何幸際明時才本疎庸玷宰司未報聖恩懷夕惕
更叨使領侍親祠駿奔重屋儀文肅雞揭端門惠術施
歸美慚微天保頌畏威願繼我將詩(以上明良慶會錄)
李曾伯
曾伯字長孺覃懷人居嘉興理宗朝歷官四川
宣撫使賜同進士出身為湖南安撫使進觀文
殿學士又知慶元府兼沿海制置使有可齋類
稾
題二水光華軒
歷歷湖南道駸駸嶺右州感時僧解夏觸事客驚秋雨
洗流金虐風生落木愁一萍如寄耳往夢付悠悠
寧廟挽詞
德化勤三紀仁聲溢九州澣衣昭禹儉昃食軫文憂潤
色恢鴻業艱難啟燕謀中興宗漢廟端自敬天休
自聽山東詔甘泉息夜煙璽膺新玉帛圖貢舊山川望
切堯民日憂形杞國天中原尤感泣不獨老臣然
利州登棧道
足跡初來劒北州試登危棧瞰江流萬山西接地窮處
一水東歸天盡頭欲訪殽函無健馬相忘楚漢付輕鷗
丈夫要了中原事未分持竿老釣舟
偶得希真巖壑舊隱正在小圃因賦
數峯佳致藹前修心匠玲瓏小更幽公去我來幾傳舍
人非物是一虚舟矗天柳色新條改垂地藤隂舊迹畱
坐對黃花誰領會猶疑胡蝶是莊周(以上可齋類稾)
厲文翁
文翁字聖錫號小山居士東陽人唐詩人御史
元之後父少保模理宗朝以郊恩入仕累官權
戶部尚書端明殿學士兩浙制置使兼知臨安
府封東陽郡開國侯
庭竹
渭川未暇栽千畝庭檻聊須種數根最愛深秋羣木脱
獨欺風雨戰黃昏(全芳備祖)
句
暮雲春雪江南北回首人生歎路歧(梅)且喜臥龍常自
在新詩特地報平安(松)(全芳備祖)
岳珂
珂字肅之號亦齋又號倦翁忠武王孫敷文閣
待制霖子管内勸農使知嘉興歴官戶部侍郎
淮東總領有玉楮集
無題
秋水芙蓉試早妝半軒微雨灑鴛鴦細腰正欠酬金餅
奮翼何堪卸玉梁髮鬒釵横人在牖繩低斗轉月侵牀
無情花影雲來去都作一天風露涼
試廬陵賀發竹絲筆
此君素以直節名延風揖月標韻清何人心匠出天巧
縷析毫分勻且輕居然束縛復其始即墨紆朱封管城
世門官爵豈必計且幸一家同汗青
九月十三日始就郊墅拜寶謨閣直學士提舉江
州太平興國宫之命
槐影西清舞翠鸞竹宫高接五雲環職陪溫洛圖書地
名在元封卜祝間晝訪未承龍閣問晨香猶廁羽衣班
祠官到處無公事且聽松聲老此山(以上玉楮集)
鶴林寺
秋枕竹鳴屋晝棋松掩關雨晴猶溼徑雲薄不藏山未
洗中原恨誰消永日閒西風動征隰空媿鬢毛斑(鶴林寺志)
董太初
保應廟(在新昌縣十四都隋諸王避難殁葬其地水旱疾疫祈禱輙應寶慶二年從鄕民之)
(請建庿賜額)
庿食空山八百年衣冠猶是李唐前汴河十里垂楊柳
何似松隂數畝田(紹興府志)
顔頤仲
頤仲字景正龍溪人煥章閣學士師魯孫以祖
蔭補官累擢吏部尚書寶章閣學士提舉玉隆
宫卒
柳
柳漸成隂萬縷斜舞腰柔弱弄韶華一庭春色無人管
簷雨聲中飛盡花(廣羣芳譜)
祝穆
穆字和父曾祖確歙之名士于朱文公為外祖
父康國始從文公居崇安穆少與弟舉同事文
公于雲谷得其緒論嘗著事文類聚方輿勝覽
行世
山礬花
玲瓏葉底雪花寒清晝香熏草木閒移植小軒供宴坐
恍疑身在普陀山(全芳備祖)
楊棟
棟字元極青城人紹定二年進士度宗朝官同
知樞密院事參知政事出知慶元府卒有平舟
集
淨土寺追和東坡韻(在臨安吳越王建)
令君督來期書郵日旁午世事不足論清游乃先務朝
朝叩禪關復此得淨宇淺斟琥珀濃細嚼銀絲縷味雋
問牛酥軒高來燕乳曲折溪屢横尖圓峯可數萬頃喧
桑田一蔟静松塢由來鏡中人不殊草頭露越主朝汴
宫蜀客盡吳語剝蝕淨土碑荒殘峽山路桑梓如之何
誰能忘一顧日詢錦橋新三歎清流俯(咸淳臨安志)
蔡抗
抗字仲節號九軒處士元定孫沈之子也紹定
二年進士累官擢吏部尚書端明殿學士同知
樞密院事拜參知政事以忤時相落職奉祠卒
諡文簡改文肅
大隱屏
脱略塵世慮仙巖共夷猶乘源得風便快楫行扁舟神
仙現竒怪古木横巖陬振衣萬仞高天風動衣樞巍巍
隱屏峯擎天峙中流良朋論心事感慨悲新秋浩歎復
浩歌一飲還一酬南陽豈終臥東山諒同憂斟酌素有
定今焉試為籌西方起暝色歸袂不可畱去去惜離别
後會良悠悠(武夷山志)
陳松龍
松龍字應初號三嶼閩縣人紹定二年進士仕
為京口倅大理司直
荼䕷
布葉叢條翠作圍自生芒刺護裳衣莫嫌野興難拘束
秖伴春風亦見幾(全芳備祖)
曾原一
原一字子實號蒼山贑州寧都人領鄉薦紹定
中與戴石屏結江湖吟社
賦楊妃韈(七歲作)
萬騎西行駐馬嵬浚波曾此墮塵埃誰知一掬香羅小
踏轉開元宇宙來(梅磵詩話)
鄭會
會字有極號亦山
江亭夜坐呈曾蒼山
江梅欺雪樹槎牙梅片飄零雪片斜夜半和風到窗紙
不知是雪是梅花(詩林萬選)
游金精山
春風棧閣曉雲寒中有潺潺玉一灣白石棋盤青石磴
蘚花猶帶漢時斑(金精風月)
題邸閒壁
酴醿香夢怯春寒翠掩重門燕子閒敲斷玉釵紅燭冷
計程應說到常山(宋藝圃集)
陳夢庚
夢庚字景長閩人紹定中廣西路漕幕
大隱屏
大隱屏前風月閒何人手種萬琅玕深深五曲東流水
合作千年洙泗看(武夷詩集)
徐元杰
元杰字仁伯信州上饒人紹定五年進士第一
歷著作佐郎兼兵部郎官進太常少卿兼給事
中國子祭酒卒諡忠愍
湖上
花開紅樹亂鶯啼草長平湖白鷺飛風物晴和人意好
夕陽簫鼓幾船歸(西溪叢話)
孫子秀
子秀字元實餘姚人紹定五年進士開慶初歷
提點兩浙刑獄除太常少卿兼知臨安府
游丹山
四明洞天居第九巨靈擘石開窗牖捫蘿陟巘不憚勞
同行況遇忘年友老苔護石蒼虎閒飛瀑懸崖玉龍吼
豁然人與境俱勝未必醉翁真在酒徘徊步月醉忘歸
世事浮雲竟何有(姚江逸詩)
朱繼芳
繼芳字李實建安人紹定五年進士有静佳乙
稾
登眺
破帽任風吹天知鬢已絲大江流禹蹟老樹見秦時北
際山如礪南溟水似池夜涼無夢到久矣歎吾衰
江湖偉觀(葛嶺夀星院上有閣曰江湖偉觀安撫趙與夀建)
吳山表裏水為池百有餘年壯帝畿天目舊將雙鳳下
海門新拱六龍飛胥濤白雪生秋思太乙紅雲駐夕暉
江上沙鷗湖上舫柳絲風裏兩依依
次韻野水花朝之集
睡起名園百舌嬌一年春事說今朝鞦韆庭院紅三徑
舴艋池塘綠半腰苔色染青吟屐蠟花風吹暖弊裘貂
主人自欠西湖債管領風光是客邀
吳歌
雁影江潭底秋聲浦溆間吳兒歌一曲月子幾回彎
揚州
金陵王氣水東流流到淮南古岸頭夜半一聲天上曲
錦帆天子下揚州
用前韻謝野水郎君招飲
為有池臺無限嬌遊人歌舞尚朝朝清漪浴日開金面
晴哢調風衮綠腰騷客五花唐殿馬主家七葉漢庭貂
丁寧紅紫休開徧約住春風待見邀
題李秋堂盟鷗集
相逢已恨十年遲買酒吳山一夜時明日送春仍送客
柳花風颺鬢邊絲
辛亥二月望祭齋宫因遊甘園
朝霏作雨連天溼花氣熏人到骨香四望水亭無正面
有花多處背湖光
老眼看花興未厭不知頭上雨廉纖流鶯浪語東風恨
誰拗花枝插帽檐
滄浪風月
我登滄浪亭復歌滄浪曲歌竟復長歌杳杳山水綠天
風吹𣪚髮山月照濯足為謝獨醒人漁家酒初熟(以上静佳)
(乙槀)
靈芝寺
黃金帀地小橋通四面清平納遠空雲氣長扶天子座
日光浮動梵王宫殘碑幾字莓苔雨疎磬一聲楊柳風
沙鳥不知行樂事背人飛過夕陽東
(武林舊事寺在湧金門外錢王故苑芝生其間捨以為寺高宗孝宗凡四臨幸朱静佳有詩)
六言
柳下白頭釣叟不知生長何年前度君王遊幸賣魚收
得金錢
(武林舊事淳熙間夀皇以天下養每奉德夀三殿游幸湖山凡游觀買賣皆無所禁小舟時有)
(宣喚賜予如宋五嫂魚羹嘗經御賞人所共趨遂成富媪朱静佳六言詩云云往往修舊京金)
(明池故事以安太上之心豈特事遊觀之美哉)
薛師傅
師傅鄞人紹定五年進士有雪蓑集
六橋閒步
出郭青岑近臨流白鳥飛笙歌春雨歇草樹夕陽微山
色邀藜杖湖風颭葛衣虚舟林處士不見鶴來歸(甬上耆舊)
(集)
俞桂
桂字希郄仁和人紹定五年進士有漁溪詩稾
過湖
舟移别岸水紋開日㬉風香正落梅山色濠濠横畫軸
白鷗飛處帶詩來
虎丘
突兀浮圖插翠微吳王事迹總成非寺僧未晩山門閉
不放閒雲一片飛
松江送人
西風蕭瑟入船窗送客離愁酒滿缸好記此時分袂處
暮烟微雨過松江(以上漁溪詩橐)
方岳
岳字巨山號秋崖祁門人紹定五年進士兩為
文學掌故官中祕書出守袁州有秋崖先生小
稾
泊歙浦
此路難為別丹楓似去年人行秋色裏雁落客愁邊霜
月攲寒渚江聲驚夜船孤城吹角處獨立渺風烟
約黃成之觀瓊花予不及從以詩代簡
杜宇聲中鬢欲華春風將綠又天涯欠隨江夏無雙士
共看揚州第一花想像烟雲人跨鶴淋漓詩句字棲鴉
蹇驢不管唐衫溼醉兀歸鞍暮雨斜
立春都堂受誓祭九宫壇
輦路春融雪未乾雞人初唱五更寒瓊幡第一番花信
吹上東皇太一壇
湖上
沙暖鴛鴦傍柳眠春來亦嬾避湖船佳人窈窕惜顔色
自照晴波整翠鈿
今歲春風特地寒百花無頼已催殘馬塍曉雨如塵細
處處筠籃賣牡丹
綠波如畫雨初晴一岸烟蕪極望平日暮落花風欲定
小樓弦管壓新聲
游人抵死惜春韶風暖花香酒未消須向先賢堂上去
畫船無數泊長橋
清明日舟次吳門
篷窗恰受夕陽明楊柳梨花半月程老去不知寒食近
一篙烟水載春行
趙昭儀春浴
紅薇滴露護輕寒微鬌香絲卸玉鸞秪道春風庭院祕
外間巳作畫圖看(以上秋崖小稾)
陸壡
壡字景思號雲西會稽人佃五世孫紹定五年
進士官禮部員外崇政殿說書謝皋羽編天地
閒集列于文謝諸公後
絶句
采藥人歸聞术氣尋仙路遠夢桃花買來山釀全如水
亦解昏昏到日斜
野槿扶疎當縛籬山深不用掩山扉客來踏破松梢月
鶴向主人頭上飛(全芳備祖)
退宫人
破篋猶存舊賜香輕將魂夢别昭陽秖知鏡裏春難駐
誰道人間夜更長父母家貧容不得君王恩重死難忘
東風二月垂楊柳猶禁飛花入苑牆(天地間集)
湯巾
巾字仲能安仁人官制幹
以廬山三疊泉寄張宗瑞
九疊峯頭一道泉分明來處與雲連幾人競賞飛流勝
今日方知至味全鴻漸但嘗唐代水涪翁不到紹熙年
從茲康谷宜居二試問真巖老詠仙
(游宦紀聞廬山三疊泉于紹熙辛亥歲始為世人所見從來未有以瀹茗者紹定癸已湯制幹)
(仲能主白鹿教席始品題以為不譲谷簾寄張宗瑞云云)
張輯
輯字宗瑞履信之子馮深居目為東仙有欸乃
集
(朱湛盧序其詞云東澤得詩法于姜堯章世所傳欸乃集皆以為采石月下謫仙復作不知其)
(又能詞也)
次湯制幹寄三疊泉韻
寒碧朋尊勝酒泉松聲遠壑憶畱連詩于水品進三疊
名與谷簾真兩全畫壁烟霞醒昨夢茶經日月著新年
山靈似語湯夫子恨殺屏風李謫仙
(游宦紀聞紹定癸巳湯制幹伸能主白鹿教席始品題三疊以為不讓谷簾常以詩寄二泉張)
(賡之云云九疊屏風之下舊有太白書室)
蕭崱
崱字則山號大山臨江人紹定進士以太府丞
奉祠
贈陸冰詩
標格真清映雪霜每聽新語覺神傷茶分鴻漸經中味
菊愛龜蒙賦裏香圃積玉多知學飽囊裝金少為貧忙
向來笑疾難醫在老筆空抄十卷方
(梅磵詩話純用陸姓事與東坡贈張子野詩頗相類鴻漸龜蒙的對)
荻芽
江客因貧識荻芽一清塵退雜魚蝦燒成味挾濠邊雨
掘得身離雁外沙春饌且供行釜菜秋江莫管釣船花
食根思到蕭騷葉痛感邊聲咽戍笳
茘子
選荔過于選士難味佳能有幾登盤林家新出金釵子
合入君謨譜後看
句
雨過亂蓑堆野艇月明長笛和菱歌(以上全芳備祖)
章謙亨
謙亨湖州人紹定中鉛山令
淨惠院
淨惠荒涼寺平林淺阜閒殿存碧支佛門對赭亭山遶
屋竹隂翠沿階苔暈斑雨中來託宿卻羨白鷗閑(廣信府志)
安如山
如山字汝止廣漢人善擊劒左右射讀經史百
氏之書端平甲午安撫曹友聞辟掌書記不起
友聞戰死如山往收其骨藏諸其先人之側乃
東下老于會稽
曹將軍
將軍精悍姿齒齒碎鐵石在昔童稚中但聞飽經術縱
横騁柔翰丹雘間金碧有司塞明詔敝邑屈詞伯芹香
春水生冠玉侍重席脱略章句陋搜抉窮理窟未及文
化成其如王土窄丈夫報主願豈必蒙清秩蒼皇請去
位滿面秋栗烈糾合熊虎羣旌旆揚廣陌正當摩厲閒
一鼓拔勍敵屯兵沔水源千里斧&KR0914;&KR0914;浩蕩排烟旻西
極安屼嵲奈何國無人腐儒秉旄鉞賞予入私門金湯
授盜賊公時奮臂争反遭獻玉刖三軍視馬首慟哭下
天壁功成坐齟齬憤怒鬚插戟中宵拔劒起肅肅整勁
翮吐氣風雲生搴旗陷堅列貫穿死生地蹀血天地黑
勢雖衆寡懸形未雌雄決路窮斷首尾衆盡乃手格豈
知龍虎逝黯淡山川色百萬尚震驚嗚呼死諸葛長城
但自壊千古痛稠結肉食無遠謀野史有直筆酒酣歌
節士皛皛霜月白
下瞿塘
去去如奔馬來來無盡船人心似江水日夜向吳天(以上)
(谷音)
黎宙
宙號月潭
游金精山
不到金精久山空花自香殿梁唐歲月石鼓漢文章洞
杳多雲氣崖高易夕陽酌泉消世慮吾亦正徜徉(金精風月)
宋詩紀事卷六十四
