宋詩紀事卷三十七錢塘厲鶚撰
曾幾
幾字吉甫贛縣人徙河南以兄弼恤恩授將仕
郎試吏部優等賜上舍出身歴校書郎高宗朝
歴江西浙西提刑與秦檜不合去位僑寓上饒
居茶山寺自號茶山居士檜死召為秘書少監
權禮部侍郎提舉玉隆觀致仕卒諡文清有集
(詩人玉屑唐人詩喜以兩句道一事茶山詩中多用此體如又從江北路重到竹西亭若無三)
(日雨那復一年秋似知重九日故放兩三花次第繙經集教兒理在亡又得新詩句如聞謦欬)
(音如何萬家縣不見一枝梅此格亦甚省力也又云陸放翁詩本于茶山故趙仲白題曾文清)
(公詩集云清于月出初三夜澹似湯烹第一泉咄咄逼人門弟子劒南巳見一燈傳謂放翁也)
(然茶山之學亦出于韓子蒼三家句律大槩相似至放翁則加豪矣)
汪彥章内翰除守臨川以詩賀之
臨川内史詔除誰里巷傳聞報客知金馬門深曾草制
水精宫冷近題詩行看畫隼旌旗入定把書麟筆札隨
若訪毘耶舊居士無人問疾鬢成絲
三衢道中
梅子黃時日日晴小溪泛盡卻山行綠隂不減來時路
添得黃鸝四五聲(以上前賢小集拾遺)
題訪戴圖
小艇相從本不期剡中雪月並明時不因興盡回船去
那得山隂一段竒(賓退錄)
茶山
似病元非病求閒方得閒殘僧六七軰敗屋兩三間野
外無供給城中斷往還同行木上坐相與住茶山(清波雜志)
謝路憲送蟹
從來歎賞内黃侯風味尊前第一流秖合蹣跚赴湯鼎
不須辛苦上糟丘
(娱書堂詩話内黃侯甚新)
雪中登王正中書閣
對雪誰堪語登樓似欲仙人家修月戸丈室散花天峰
疊鉤簾外江横隱几前寒深落雁渚清集釣魚船解病
從摩詰消愁得仲宣展書明細字烹茗溼疎煙月好還
同夢詩成已下弦明年儻相憶為一到關邊(瀛奎律髓)
諸人見和返魂梅再次韻
蠟炬高花半欲摧斑斑小雨學黃梅有時燕寢香中坐
如夢前村雪裏開披拂故令攜袖滿横斜便欲暎窗來
重簾幽戸深深閉亦恐風飄不得回
(瀛奎律髓製香者合諸香令氣味如梅花號之曰返魂梅詩中數句善形容前村雪裡横斜映)
(窗等語挽而歸之于所聞之香既雅潔又標致)
壬戌歲除作明朝六十歲矣
禪榻蕭然丈室空薰銷火冷閉門中光隂大似燭見跋
問學秖如船逆風一歲臨分驚老大五更相守笑兒童
休言四十明朝過看取霜髥六十翁
(瀛奎律髓此紹興十二年壬戌也)
遊張公洞
張公洞府未著腳向人浪說遊荆溪欲看直上翠羽蓋
不惜扶下青雲梯勁風翻動土囊口暗水流出桃花蹊
卻將深處問兒輩一夕飛夢窮攀躋
發宜興
老境垂垂六十年又將家上鐵頭船客畱陽羨秖三月
歸去玉溪無一錢觀水觀山都廢食聽風聽雨不妨眠
從今布韤青鞵夢不到張公即善權
宜興邵智卿天遠堂
目極雲沙静渺然邵卿風月過年年雁行滅沒山横晩
漁艇空濛水接天南國棠隂春寂寂東風瓜蔓日綿綿
問君許作鄰翁否陽羨溪邊即買田(以上咸淳毘陵志)
聞李泰發參政得旨自便將歸以詩迓之
苦遭前政墮危機二十餘年詠式微天上謫仙皆欲殺
海濱大老竟來歸故園松菊猶存否舊日人民果是非
最小郎君今弱冠别時聞道不勝衣(菊坡叢話)
送倉部吕治先守齊安(倉部名大器字治先茶山之壻是生東萊先生成公)
(者)
齊安剖竹要循良分付吾家坦腹郎賸有江山連赤壁
終稀獄訟到黃堂鈴齋晝永宜深念邊瑣秋高合過防
此地元之遺烈在風流容易鬢毛蒼(曹氏歴代詩選)
程堂
堂字公明眉山人舉進士為駕部郎中善畫墨
竹
題成都笮橋觀音院自畫竹
無姓無名逼夜來院僧根問苦相猜攜燈笑指屏閒竹
記得當年手自栽(畫繼)
翟汝文
汝文字公巽丹陽人舉進士累官浙東安撫使
紹興初拜翰林學士參知政事卒門人私諡忠
惠先生有集
焦山
水輪依風負坤輿百川東流同灌輸掀巾之陂莽吞受
沃焦之山初不濡雲根終久插江湖狂瀾滔天隨卷舒
空神迴標避突兀海門排霄岌相扶僧居蠔山迷向背
佛宇蜃氣成吹嘘我游玄冬崖壑枯洪濤濺雨吹裳裾
風來駕潮愁海若溟漲跋浪翻鯨魚虞淵咸池相蕩潏
月阿日窟漂方隅此身浮漚一緣聚四大溼相彌空虚
鍼鋒懸持妙喜住蟁睫坐睨焦螟居山中老禪眼於菟
香飯遣化分彫胡重淵垂涎舞蛟首方丈宴寢凝熏爐
夜寒月黑照濁水乞取壊衲摩尼珠(京口三山志)
句
青女霜如失黃人日故遲
(困學紀聞符瑞圖日二黃人守者外國人來降翟公巽云云)
張擴
擴字彦實一字子微鄱陽人崇寧中進士南渡
歴中書舍人有東窗集
約兄楚材西湖觀梅次韻
天上新驂寶輅回看花仍趁雪英開折歸忍負金蕉葉
笑插新臨玉鏡臺女堞未須翻角調錦囊先喜助詩材
少蓬自是調羹手葉底應尋好句來
(揮麈餘話彦實知廣德軍秩滿造朝除著作郎其兄楚材為祕書少監彦實約觀梅西湖楚材)
(有詩彦實次韻云云時楚材再婚故及玉鏡臺事秦會之見之大稱賞曰旦夕當以文字官相)
(處遷擢左史再遷而掌外制)
戱成二毫筆絕句
包羞曾借虎皮蒙筆陣仍推兔作鋒未用吹毛強分别
即今同受管城封
(揮麈餘話楊原仲與彦實並居西掖代言多彦實與之潤色偶成二毫筆絶句原仲以為誚巳)
(愬之會之訹言路彈之彦實罷為宫祠)
送顧景繁暫歸浙西
牆頭飛花如雪委牆根老柳絲垂地春正濃時君不畱
山路曉風鳴馬箠濤江入眼浪千尺想見吳儂問行李
田園久荒漫檢校親舊相逢半悲喜行朝諸公訪人材
故人新賜尚書履袖中有策則可陳君亦因行聊爾耳
贈顧景繁
顧侯風味更嚴苦家貧闕辨三韭菹龜腸撐突五千卷
底用會稡箋蟲魚
虎頭文字逼前輩衮衮顓蒙分尺素天閑老驥日千里
何用鹽車追蹇步(以上中吳紀聞)
詠曾徽言端硯
君家文房珍尤者一一數端溪從誰得不記歲月古中
窪削天成外鑿餘雷斧向來萑葦中險作百碎補(硯箋)
蔡居厚
居厚字寬夫熙寧御史延熙子第進士大觀初
拜右正言累官徽猷閣待制有詩話
句
先生萬古名何用博士三年冗不治(為太學博士和人韻梅礀詩話)
宋肈
肈字楙宗巫山令與蘇黃游
杜鵑
暖雲無定半隂晴茅屋紙窗深復明喬木參天竹千莖
巴山欲曉風露清杜鵑飛鳴遶江城魚腹四月江水生
林花落盡空含情瀼東瀼西朝暮聲(全蜀藝文志)
三峽堂
林巒十里上巉巖飛檻初憑縹緲閒夔子風烟依白帝
夜郎耕稼接烏蠻砌横亂石遙臨㵎門對高峯近帶山
咫尺驚湍吁莫測每來登此念鄉關
白帝城
江雨霏霏白帝城秋草未枯春草生古來獸壘如雲横
萬里瞿塘斷人行至今三峽路崢嶸時清不見更屯兵
荒涼廢堞沒春耕但見牛羊日西平(以上四川總志)
宋京
京成都人崇寧進士
琴臺(蜀事補亡)
君不見成都郭西有琴臺長卿遺跡埋黃埃千年免為
狐兔窟化作佛廟空崔嵬黃鬚老人猶記得昔時荒破
樵蘇入鉏犂畏淺牛腳勻古甕耕開數逾十乃知昔人
用意深甕下取聲元為琴人琴不見甕巳掘唯有鳥雀
來悲吟一朝風流隨手盡況復千年何所訊安得雄辭
弔汝魂寂寞秋蕪耿寒燐
武擔
君不見蜀王妃子墓突兀成都城中若山積墓頭寒鏡
澀無光妒月欺烟化為石鴻荒無根憑野史直謂山妖
化妃子臨終未免懷首丘運土山中葬于此山名武擔
錦江邊用是得名千萬年如今佛閣倚空翠老木盤鬱
摩蒼天晴雲入穴西山出捲簾坐見嵐光滴安得文如
汲冡書免使後人疑往昔(以上成都文類)
徐遹
遹閩人崇寧中特奏名仕至朝官知廣德軍
瓊林宴罷作
白髮青衫晩得官瓊林宴罷酒腸寬平康過盡無人問
畱得宫花醒後看
(墨莊漫錄崇寧二年徐為特奏名魁時巳老矣赴聞喜賜宴扵瓊林苑歸騎過平康同年所簪)
(花多為羣倡所求唯遹至寓花乃獨存因戱題一絶)
蒋存仁
存仁崇寧閒青田人
題八角亭(在青田縣南陳安撫汝錫建)
由來秖說四簷亭今日先生八角成最喜瀟瀟春夜雨
一簷分作兩簷聲(括蒼彙紀)
葛繁
繁丹徒人興祖子號鶴林居士崇寧閒臨潁主
簿守鎮江
題雪竇和尚親書偈後
眞機昔振雲門路祖席今多雪竇孫傳到慧林花果盛
湏知葉落總歸根(志雅堂雜鈔)
王叡
叡號靈轂子崇寧閒人
解昭君怨
莫怨工人醜畫身莫嫌明主遣和親當時不作閼氏去
秖是宫中一舞人(侯鯖錄)
柳交
交字成叔崇寧丙戌為袁州别駕
題洪陽洞(在袁州分宜縣)
洞口春歸草木長洞中流水薜蘿香眞仙鶴馭今何處
應共白雲朝帝鄉(游名山記)
侯彭老
立春
朝來煮菜往鞭牛已覺江邊雪意休習習東風收雨腳
暄暄曉日綻雲頭尊前未放梅花老鬢上先看柳帶柔
及取春花時一醉莫教沈瘦更清秋(合璧事類前集)
李夷行
夷行字炳大崇寧閒都水丞出為泗州守入元
祐黨籍
題獨樂園見山臺(臺側盡栽花卉)
(闕首句)紛紛紅紫蔟虚簷山光不肻饒春色
故向花閒出數尖(過庭錄)
潘良正
遊洞霄宫
石壇風冷露華凝羣玉崢嶸蔟畫屏水赤久傳丹作井
山高時借翠為庭鶴迎仙馭迷三㠀雲入洞天朝百靈
回首武陵歸去路碧桃零落晩峯青(洞霄詩集)
江贄
贄字叔圭崇安人初舉八行游上庠學士蘇德
輿薦其賢召不赴政和中太史奏少微星見朝
命舉遺逸三聘不起賜號少微先生有通鑑節
要行于世
和邑宰韻
一室蕭然傍水灣應知窮達不相關釣魚溪遶黃沙路
種粟原通白馬山何事偶逢天子詔疎才寧望嗇夫綸
瑶篇總媿非吾事自信巢由别有班(崇安縣志)
鄧春卿
春卿字榮伯長汀人崇寧閒詔舉遺逸八行皆
不就
絶句
在陋媿無顔子志過廬難稱魏公心望塵不敢希潘岳
雲滿山頭雪滿簪
(萬姓統譜鄧春卿卜築南山之阿太守章清訪之謝不能肅有詩云云)
周彦質
彦質崇寧閒直祕閣權發遣江東南路轉運副
使有宫詞
宫詞
太一元宵駕幸初喧闐絲管擁鑾輿主家夾道金車駐
步障徐開奏起居
文思主吏籍通閨逐節供須各品題知是禁園挑菜日
雕牀十扛進金篦
翠弁仙衣下玉廊修眞宫女夜焚香舒徐有月隨蓮步
綽約無人見靚妝
名園蹴踘稱春遊近密宣呈技最優當殿不教身背向
側巾飛出足跟毬
端午茸花蔟彩鸞高標寶鑑鏤金鞶不宜夏景銷酥腕
似覺新來百索寬
資善諸王就傅初常宣步輦按觀書六宫準擬經由處
一一排門候起居(十家宫詞)
陳虛中
虚中崇寧閒守臨川
魏壇觀
夫人在兮若冰雪夫人去兮仙跡滅可怕如今學道人
羅帬帶上同心結
(復齋漫錄臨川距城南一里有觀曰魏壇蓋魏夫人經遊之地具諸顔魯公碑以故諸女眞嗣)
(續不絶然而守戒者鮮矣陳守虛中云云)
陳恬
恬字叔易堯叟裔孫居陽翟㵎上村無仕宦意
崇觀閒朝廷召之郡守勸駕不得已而起建炎
初召赴行在直祕閣有澗上丈人集
(過庭錄隸州陳恬叔易以才名稱鄉里自號㵎上丈人里人之子從叔易學文而好刷飾頭面)
(舉止妖嬈目為㵎上丈母綽崔鶠齊名號陽城郡齋讀書志陳恬與鮮于)
(三士又與晁以道同卜隱居于嵩山大觀中召赴闕除校書郎以道寄詩戱之曰處士何人為)
(作牙盡攜猨鶴到京華故山巖壑應惆悵六六峯前秖一家)
寄晁以道求嵩山長松
松上花兮松下根食之年貌與松鄰君今既是松閒客
采送衰翁亦可人(珊瑚鉤詩話)
題畫扇
萬里稻梁高興誰將出入君懷巳訝天邊月上更疑蘋
末風來(聲畫集)
子規
暮春春巳晩不見子規飛莫是無歸處山禽不勸歸(後村)
(千家詩)
謝葛汝州寧卿遺公庫酒肉薪米
不是故人供祿米初非縣令給豬肝養賢禮厚隆三簋
拜賜恩深豔一簞(韻語陽秋)
江暐
暐字彦明永新人喜作詩事母極孝崇觀閒吉
守以八行薦不報自號轑陽居士
句
鬭草事空猶昨日惜花心在又明年(獨醒雜志)
周子雍
子雍汝隂人學詩于陳無已
句
風生閶闔春來早月到蓬萊夜未中
(容齋四筆大觀初京師元夕張燈時再復湟郡徽宗賦詩賜羣臣云午夜笙歌連海嶠春風燈)
(火過湟中開封尹宋喬年不能詩走介求援于其客周子雍得句云云為時輩所稱)
(曰璐按耆舊續聞作趙䶵之子雍未知孰是)
王寘
寘字李逹泉州人大觀初遊太學時蔡京當國
寘與同舍生陳朝老上書攻之坐遷自訟齋十
餘年宣和中以特奏名補官
絶句
耕田博飯未為辱為米折腰真可憐高卧北窗風颯至
更于何處覓神仙(泉州府志)
王安中
安中字履道陽曲人第進士政和中自大名主
簿累擢中書舍人翰林學士承旨出鎮燕山府
召除檢校太保大名府尹兼北京畱守司公事
靖康初貶象州有初寮集
(周平園序公年二十有七送某曾大父詩云不論與汝小一月政自容君數百人專用吾宗公)
(瑾伯仁事精切渾成不類少作)
宣和七年十二月二十一日就睿謨殿張燈預賞
元宵曲燕應制(并序)
臣比蒙聖恩召赴禁殿曲宴其日垂拱奏事退俟于
睿謨外次花巾絲履進自東序促武再拜陞即坐席
女樂數千陳于殿廷南端袍帶鮮澤行綴嚴政酒行
歌啟音節清亮樂作舞入聲度閑美俱出于禁坊法
部之右于時臘雪新霽風日妍暖巳作春意御榻之
前有寶檻植千葉桃花陛下指示羣臣曰杪冬隆寒
花已盛開于是皆頓首曰陛下神聖能回造化草木
實被生成之賜乃先時呈瑞以悦聖情日既中仄甫
畢初筵有旨許登景龍樓由穆清廉外閣道以東升
望艮嶽松竹蒼然南視琳宫雲烟絢爛其北則清江
長橋宛若物外都人百萬遨遊樓下歡聲四起尤足
以見太平豐盛之象羣臣頌歎久之既久復詔觀于
穆清遂侍宴于平成萬炬層出彌望不極如星挂空
而光彩動搖于海雲濤波之上戸牖屏柱茶牀燎爐
皆五色琉璃綴以夜光火齊照耀璀璨從官環繞則
又都合宫蕭臺崇樓傑閣森羅布濩臣心目震駭莫
有能測其機緘制作之妙已而陪從天步至會寧殿
瓊鋪珠箔合沓炳煥其所陳則虞敦夏鼎商盤紀甗
龍文夔首雲雷科斗眞若邃古三代之物陛下既于
黼坐親取寶器酌酒臨勸命宫婢奏細樂于前玉食
嘉果南珍海錯手自分賜載色載笑雍容無閒羣臣
飲德莫不霑醉夜分乃散歸路觀者如堵他日稱謝
陛下申諭一二輔臣俾作詩以記而臣安中預焉臣
猥以凡才蒙陛下親擢備位政府曾未閱月有此非
常之遇形容頌實雖無詔旨猶當自效惟是鈞天帝
所昔人夢寐或有形開而悟想像莫及而臣今者身
歴邃嚴目擊竒勝顧嘗以文字誤被聖奬且面命之
其榮至矣(序見清波雜志)
上帝通明闕神霄廣愛天九光環日月五色麗雲烟紫
氣開三極瓊璈列萬仙希夷塵境斷髣髴玉經傳妙道
逢昌運眞王撫契賢龜圖規大壯龍位正純乾穹昊親
無閒皇居掇自然剛風同變化祥氣共陶甄層觀星潢
上重闉斗柄邊摩空七雉峻冠嶠六鼇連夢想何曾到
階升信有緣昕朝初放仗密宴忽聞宣清禁來鳴佩修
廊入並肩獸鋪金半闔鸞陣繡微褰霽景畱庭砌雷文
繪桷梴宫簾波錦漾殿榜字金填花擁巍巍座香浮秩
秩筵嵩呼稱萬億韶奏侍三千華歲推堯歴元璣候舜
璿冰霜知臘後梅柳認春前造化應呈巧芳菲巳鬭妍
樛枝彫檻小多葉露桃鮮錯落飛杯斝鏘洋雜管弦承
雲歌歷歷回雪舞翩翩黼幄祥氛合銅壺永漏延鎬京
方置醴羲馭自停鞭乃聖情深渥諸臣意更虔宗藩親
魯衞相芾拱閎顚側弁恩光浹中觴詔蹕旋寶薰攜滿
袖御果得加籩要賞嬉遊盛俄追步武遄騰身複道表
送目夾城[田耎]仰揖蒼龍象旁臨艮嶽巔謳歌紛廣陌簫
鼓樂豐年赫奕攢輕幰珍竒集市鄽博盧多袒跣飲肆
競蹁躚蕃衍開朱邸崔嵬照彩椽橋虹灣矗矗江練泮
濺濺擊柝周廬晩張燈别院先餘霞搖綺暈列宿舍珠
躔浩蕩三山㠀棱層十丈蓮再趨天北極郤立榻東偏
既用家人禮仍占聖製篇兕觥從酩酊蟾魄待嬋娟轉
眄隨親指環觀得縱穿曲屏江浪蹙巨柱赤虯纏光透
垂枝井晶銜帶壁錢蕭臺千級峻重屋八窗全就席花
墪帀行樽紫袖揎交輝方爍爍起立復闐闐邃宇會寧
過中宵勝賞專鋪陳尤有韻清雅不相沿戸箔明珠串
欄釭水碧棬規模商甗鑄款識魯壺鐫秦曲移筝柱唐
妝儼鬢蟬窄襟珠綴領高朵翠為鈿喜氣排寒冱輕颸
洗靜便層琳藉璣組方鼎炷龍涎瑪瑙供盤大玻璃琢
琖圓暖金傾小榼屑玉釀新泉帝子天才異英姿棣萼
聯頻看揮斗盌端是吸鯨川推食俱均逮攘餐及墜捐
海螯初破㱿江柱乍離淵寧數披緜雀休論縮項鯿南
珍誇飣餖北饌厭烹煎賜橘懷頳卵酡顔釂寶船言歸
荷慈惠末節笑拘攣放鑰嚴扃啟籠紗逸足牽冰輪挂
銀漢夜色映華韉人識重熙象功參獨斷權五辰今不
忒六氣永無愆天紀承三古時雍變八埏比閭增版籍
疆埸罷戈鋋文軌包夷夏弦歌徧幅員恢儒榮藻薦作
士極魚鳶慶胄貽謀顯多男景福緜迓衡常穆穆遵路
益平平亭障今踰隴耕耘久際燕信通鵬海漲威竄犬
戎羶東擬封雲岱西將款㵎瀍琳科宣蘂笈玉府下雲
軿帝籍勤初播宫蠶長自眠繭絲登六寢稃米秀中田
廟鶴垂昭格壇光監吉蠲靈芝滋菌蠢甘醴湧潺湲合
教尨風革頒經衆疾痊雨隨親禱降河避上流遷執契
皇猷洽披圖福物駢太和輸橐籥妙用絶蹄筌此際君
臣悅應先簡册編雅稱魚罩罩頌述鼓咽咽詎比千齡
遇猶聞四始箋羇臣起韋布陋質媿駑鉛驟俾陪機政
由來出眷憐恩方拜綸綍報未效塵涓密席叨臨勸凡
蹤第曲拳雖無三峽水曾步八花甎渝望知難稱才慳
合勉旃鈞天思盡賦賸續白雲牋(揮塵後錄)
(宋史本傳徽宗嘗宴睿謨殿命安中賦詩百韻以紀其事詩成賞歎不已令大書于殿屏凡侍)
(臣皆以副本賜之)
立春帖子
彤霞蒨霧繞觚棱樓雪融銀滴半層别曉擬開延福宴
夾城先試景龍燈(皇帝閣)
玉燕翩翩入鬢雲花風初掠縷金羣神霄宫裏驂鸞侣
來侍長生大帝君(妃嬪閣)(二首政和七年進)
(幼老春秋王安中以文章有時名交結蔡攸攸善之引入禁中太上賜燕飲半酣是時鄭妃有)
(寵猶未正中宫上出之鄭氏簪玉花上有雙飛玉燕攸謂安中曰豈可無詩安中即作詩進之)
(太上大喜)
蘂笈琅函受祕文清虛道合玉晨君瑤臺夜靜朝真久
金屋春寒閱籙勤(皇后閣)
曈曨曉日上金鋪的皪春冰泮玉壺繡戸綠窗塵不到
凝酥點就輞川圖(妃嬪閣)(二首重和二年進)
(墨莊漫錄云不唯才思清麗皆紀當時事也)
題王維畫嘉陵江山圖
江山已暗大同殿絲管猶喧凝碧池别寫嘉陵三百里
右丞心事與誰知
(過庭錄明皇幸蜀過嘉陵愛其江山命吳道子圖于大同殿壁王維復畫小蔟履道詩云云)
王摩詰釣魚圖
我本江湖人市朝豈無心偶然墮世網如鳥思長林交
親豈不多之子德我深賜沐有餘閒一馬如相尋茅亭
容膝耳九衢可窺臨挂壁出古圖驚笑靡自任筆墨麤
可識佳處疑非今佳哉王摩話風味我所欽自狀釣車
圖葦閒相挐音有如渼陂遊一杜挾兩岑坐令黃塵中
思落清江潯秦子詩思古清新間雄沈示我五字句月
杵鳴秋砧回杯勸摩詰對畫手自斟我賞子高趣子聆
我微忱譬如影與形妙在同一隂我時坐其㫄清風溢
幽衿歸來步長廊缺月戸半侵丹鳥已過草齒頰猶哦
吟煩公有聲畫相我無弦琴
次秦夷行觀老杜畫像韻
寒折天吳圖飢糴太倉粟拾遺官在朝何異老林麓英
風想廉藺妙手傳顧陸蒙茸頭傾冠駊騀鐙脫足熊兒
與阿段左右相扶逐生平經綸具悵望青蒲伏窮塗付
麴糵放意謝羈東草堂幸無事君騎時見辱清吟動霄
堮逸豔驚魚目顧兹神明意豈易丹青卜當時腰長鑱
憔悴十指秃聲名乾坤破生事歲月促但聞列仙臞豈
見肉食墨企予攀逸駕短步羞匍匐不能師廣袖乃爾
好竒服嗜詩得雋永徐味自當肉不知裦公貴顧謂何
郎俗窮通等夢幻思慮自振觸苦吟秖效尤呼醆進蟻
綠
祁陽成逸畫浯溪圖相示為作長句
少文閱世老不出自畫雲山滿牆壁澄懷觀道追所歴
坐覺琴聲隱金石我亦七年湖外客夢中猶汎湘江碧
浯溪之圖喜新得身卧嶺南心嶺北憶嘗畱語溪邊僧
異時人讀唐中興說與此乃秦典刑三句入韻之罘銘
今欲復作誰可令似有元結無眞卿風烟慘淡萬古情
不如且尋畫隱成(以上聲畫集)
象州上元
二年白玉堂揮翰供帖子風生起草臺墨點澄心紙三
年文昌省拜賜近尺咫紅蓼朌御盤金幡䙚宫蘂晩為
日南客環堵隱烏几朝來聞擊鼓土牛出城市幽懷不
自閑欲逐春事起安得五畝園種蔬引江水(清波雜志)
句
後人誰促漁陽戰舊守猶遷象郡來(初到象州遺史)(中興)
馮熙載
熙載字彦為衢州西安人大觀元年進士宣和
閒由尚書左丞遷中書侍郎出知亳州提舉洞
霄宫卒諡文節
宣和七年十二月二十一日就睿謨殿張燈預賞
元宵曲燕應制
化工欲放陽春到先教玄冥戮衰草凝冰封地萬木僵
誰向雪中探天巧璿璣星回斗指寅羣芳未知時已春
人心蕩漾趁佳節燈夕獨冠年華新昇平萬里同文軌
井邑相連通四裔蘭膏競吐夜烘春和叔回車避羲轡
巍巍九禁倚天開温風更覺先春來試燈不用雨花俗
迎陽為郤寒崔嵬宣和初載玄冬尾瑞白纔消塵不起
穆清先賞屬欽鄰錦繡雲龍頒宴喜初聞傳詔開睿謨
步障幾里承金鋪調音度曲三千女正似廣樂陳清都
遏雲妙唱韓娥侣回雪飛花稱獨步千春蟠木效紅英
獻壽當筵豈金母上林晩色烟靄輕景龍遊人歡笑聲
霞裾月佩擁仙仗翠鳳挾輦趨平成銅華金掌散晶彩
翠碧重重蔟珠琲先從前殿望脩廊日出綺霞紅滿海
神光通透雲母屏驪龍出舞波濤驚煌煌黼座承天命
座下錯落如明星榻前玉案肴核旅獸炭銀爐夜初鼓
憲天重屋訝雲屯崇道簫臺疑蜃吐前楹火柱回萬牛
藺卿壁碎光色浮周圍照耀眼界徹冰壺漾月生珠流
點點金錢盡銜璧豹髓騰輝粲銀礫絲篁人籟有機緘
皦繹清音傳屋壁須臾隨蹕登會寧如驂鸞鶴遊紫清
彩蟾倒影上浮空纖雲不點惟光明四壁垂簾玉非玉
銀釭吐豔相連屬棼楣横帶碧玻璃一朵翠雲承日轂
萬光閃爍爭吐吞燭龍銜耀輝西崑又如電母神鞭馳
金蛇著壁不可捫端信竒工通造化豈比偃師能幻假
丹青漫數顧虎頭盤礴解衣未容寫此時帝御鈞天臺
紫垣兩兩明三台尚方飲器萬金寶古玉未足誇雲雷
帝傍侍女雲華品玉立仙標及時韻四音促柱泛笙簫
應有翔鸞落千仞龍瓶瀉酒如流泉御廚絡繹紛珍鮮
榻邊爭欲供天笑快倒頗類虹吸川厭厭夜飲方歡洽玉
漏頻催鼓三疊金門初下醉歸時正見冰輪上城堞微
臣去歲陪清班惡詩誤辱重瞳觀小才易窮眞鼠技再
賦愈覺相如慳(詩話總龜)
王漢
漢太常博士知潮州
題湖山立石
如碑卓水濱磊落未名聞蘚駮瓊姿出蝸行篆字分器
渾猶抱璞勢迥已凌雲幸免隨金鍛寧憂與玉焚螭形
徒岌岌鳥跡欠云云若使昌黎見應摛逐鱷文(潮中雜記)
宋詩記事卷三十七
