宋詩紀事卷十八錢塘厲鶚撰
馮京
京字當世鄂州江夏人皇祐元年舉進士鄉選
禮部廷試皆第一累官知制誥翰林學士旋擢
參知政事尋以觀文殿大學士出鎮河陽歴大
名彰德拜太子太師致仕卒贈司徒諡文簡有
灊山集
詔修兩朝國史賜筵史院和首相吳公原韻
天密叢雲曉風清一雨餘三長太史筆二典帝王書按
武知何者霑恩匪幸歟吐茵平日事何憚汚公車(揮麈後錄)
謝鄂倅南宫城
嘗思鵬海隔飛翻曾得天風送羽翰恩比丘山何以戴
心同金石欲移難經年空歎音書絶千里常思道義歡
每向江陵試遺治邑人猶指縣題看
(湘山野錄馮大參當世始求薦于武昌會小宗者庸繆寡鑒堅欲黜落又欲置末綴時鄂倅南)
(宫城監試當拆封定卷大不平奮臂力主之以公冠于鄉版果取大魁釋褐除荆南倅南宫遷)
(潭倅以詩謝之)
句
琴彈夜月龍魂冷劒擊秋風鬼膽麄塵埃掉臂離長
陌琴酒和雲入舊山豐年足酒容身易世路無媒著
腳難(以上鶴林玉露)
沈遘
遘字文通錢唐人皇祐元年進士第二歴知杭
越揚三州官至翰林學士卒有西溪集
題山光寺(寺在揚州)
馬蹄輕蹙柳花浮醉入淮南第一州不是青樓羞薄倖
自緣無錦不纏頭
高臺已傾池已平隋家宫殿春草生千年往事何足歎
廣陵非復舊時城
送施密學守錢唐
塞外風烟河上塵歸來始覺二毛新承明自厭頻趨直
滄海還思一濯巾幕府旌旗初壓境畫船歌吹便行春
湖山滿目舊遊在何日從公醉紫蓴
南漪堂
山繞湖堂寺繞山平生願向此中閒青雲白水相浮蕩
野客高僧獨往還年少自嫌軒冕累因循將恐鬢鬚斑
南漪最是逍遙地且挹清波濯媿顔(以上西溪集)
和王微之漁陽圖
燕山自是漢家地北望分明掌股閒休作畫圖張屋壁
空令壯士老朱顔(聲畫集)
天禄研匜歌
張君贈我古研滴四腳爬沙角如戟肉翼絡髀老獸姿
世不能名眼未識我知此為天祿兒口銜一寸黃金匜
蟾蜍嚼月兩吻坼天鯨胸穴雙泉飛玉聲琮琤珠迸落
影射巖石光瀺灂未央書殿立䯱髵曾見揚雄老投閣
子孫晚出中平閒渴烏翻車灑平洛宗資墓口臥露霜
頭角頓挫仍騰攫爾來拂拭傍几案眉目睢盱苔蘚剝
形模不入世俗用疑付大手傳糟粕未能點綴清廟頌
開闢大易摛春秋就令(闕五字)末勢猶足為遷彪
物無貴賤繫所用千金乞我直暗投圖書散落愈(闕)下
晩歲惟有齏鹽謀學注蟲魚問老圃無乃塌颯為匜羞
(緯略)
祖無擇
無擇字擇之上蔡人進士高第累官直集賢院
出知袁州入為龍圖閣學士權知開封府進學
士知鄭杭二州神宗朝知通進銀臺司知明州
坐事謫忠正軍節度副使移知信陽軍卒有煥
斗集
(高齋詩話祖無擇晚娶徐氏有姿色議親之時無擇為館職徐氏必欲諮相其人而無擇貌寢)
(恐不得當同舍馮當世丰姿秀美乃諭媒妁俟馮出局揚鞭躍馬經過徐居曰此祖學士也徐)
(竊窺甚喜成婚始悟其非竟以反目離婚歐公嘗作詩曰無擇聲名重當世早歲多竒晚乃偶)
(蓋謂此也)
遊真陽石室
昔讀到難篇乃聞真陽室亦嘗怪斯人稱道或浮實邈
在數千里莫覯烟霞質青山有獨往吾志久矣必如何
驂俗駕尚此行朝紱繆分南顧憂惟刑在欽恤孤宦雖
云遠勝踐其敢失行行訪雲巖草木披蒙密呀然一穴
開勢欲吞朝日嵐光屏障展乳澑龍蛇屈溪流自清泚
松韻何蕭瑟酌酒飲遊客謂言此可述周生誠不誣所
紀窮纖悉惜哉非吾土無由寄蓬蓽平生丘壑心與道
共湮鬱難進而易退終當守儒術(唐周䕫作到難篇謂此洞離長安遠故到)
(者難也)
途次金陵逢同年沈五判官
數載天涯别年來不定居扁舟忽相值孤抱信何如公
幹猶多病(奉述)孝先仍嬾書(自謂)人生從坎壈客意且躊躇
淡薄市橋酒鮮肥江岸魚可來同飲食勿笑此蕭疎
琵琶亭
晩泊湓江半客舟琵琶亭下動閒愁霓裳綠腰杳何許
楓葉荻花空自秋賈傅有才悲鵩鳥楚騷終古怨靈修
莫言司馬青衫溼今日行人亦涕流(以上祖龍學集)
慈嚴院(在楊村風水洞太康閒葛稚川捨宅為寺上元閒賜額恩德大中祥符二年改今額)
恩德傳名久慈嚴賜號新樓臺(闕三字)風水憶長春客
有披襟者時無洗耳人清音發鐘磬翠色混松筠住合
登仙籍來宜出俗塵經年嗟倥傯半日喜逡廵席上詩
情逸樽中酒味醇悤悤又歸去自媿使君身(咸淳臨安志)
盧石(盧石在宜陽門外東湖上唐狀元盧肈家石竒秀可愛宋守祖無擇徙置東湖)
袁山之陽秀水側草履遺基誰氏宅皆云子發其姓盧
往以文章名籍籍宅中舊物何所存惟有嶙峋一巨石
闊纔三尺高倍尋久卧塵沙羣瓦礫余心好異因獨往
下馬環視聊拂拭地表可見十二三已足怪駭動魂魄
呼工運鍤塹其傍挽以長絙百夫力讙然鼓譟登大車
恍爾如蒙巨靈劈選置東湖最佳處四面澄波映天碧
倚空突兀無與鄰頓覺亭臺增氣色彎環幽竇莫敢探
恐有乖龍飛霹靂余嘗南遊到陽朔衆峯矗矗春筍植
捫蘿蹋蘚窮之徧若此竒卓曾未識郡人奔走來如雲
故老驚看復唧唧乃言此石遇真賞屈指于今年二百
沈埋曠代誰爾珍一日身價逾荆璧嗟余束髮大夫後
區區志尚惟忠直十年再謫非不窮猶慕堅凝無改易
如何故老不我愚感物再三形歎息石不能言人有言
勿使他時重堙阨
記萬載縣風俗
居民覆其屋大半施白瓦山際兩三家如經新雪下(以上)
(袁州府志)
沈遜
遜仕為判官
和同年祖擇之韻
一自曾經别於今歎索居善交思柳惠多病是相如官
下頻無況天涯每得書舊懷長惋歎此會合躊躇曉露
生蘭苑秋風動鱠魚蕭然林野性與世轉為疎(祖龍學集附)
陳詵
詵官袁州通判
和祖擇之學士袁州慶豐堂十詠(存四)
年長身多病閒鈔已試方未甘先犬馬畢命報恩光
曉案三杯後閒烹北苑茶色香俱絶品雪放滿甌花
雨霽輕埃息閒吟面曲池遊鱗時對擲雙破碧漣漪
朝來因試筆閒荅故交書莫怪音塵絶吾心與世疎(祖龍)
(學集附)
蕭亢宗
亢宗廣陵人
奉和祖無擇郡守詠盧石
石是人非世所傳宜陽城郭古山川和光瓦礫曾無累
委質泥沙積有年地僻久為神物護時來方遇使君賢
介然作鎮東湖上德政何當向此鐫(祖龍學集附)
張徽
徽官朝議大夫上柱國致仕
聞祖擇之曾遊潁川西湖詩以寄之
河勢横斜帶地形碧斿丹旆昔常經驛名未改風塵黑
碑字猶存雨蘚青薦福(寺名)園林倡杳渺擷芳(亭名)洲渚妓
娉婷汝南一值賢人降分野于今占德星(祖龍學集附)
羅誘
誘鄉貢進士官教諭
和祖無擇太守九日登宜春臺
九日經年一再來不妨吏隠遣懷開時豐訟少欣多暇
秋晩花黃儘任催幸遇登高筵宴樂喜容落帽客追陪
預愁詔入三公去芹泮誰思樂育才(祖龍學集附)
閻珣
珣江西運使
祖擇之學士惠示吏隠宜春郡十詩奉荅
達觀終知世事勞利名都是一鴻毛登瀛自有仙遊樂
緩帶何妨吏隠高深意庇民躋富夀正辭華國聳英髦
摶風九萬期鵬翼且傲松軒弄彩毫(祖龍學集附)
宋攄
攄鄉貢進士
和祖無擇太守九日登宜春臺
登高佳節喜重來會客依随五馬開帽落秋風随意適
杯迎露菊趁時催東籬幸有主人席絳帳那逢上客陪
(時李泰伯預坐)欲報君恩話歸去不妨尊酒論文才(祖龍學集附)
陳闡
闡字伯通仙遊人皇祐元年進士守知萊州
題梅仙山
先生吏隠寄南昌千里來尋物外鄉汲水尚憐春井渫
藏丹猶發夜壇光鶴歸華表人何在犬吠雲深日自長
我擬重來訪遺跡手搘笻杖少徜徉(梅仙事實)
張公庠
公庠字元善皇祐元年進士有泗州集
道中一絶
一年春事已成空擁鼻微吟半醉中夾路桃花新雨過
馬蹄無處避殘紅(侯鯖錄)
遊白鶴山
初眠官柳未成隂馬上聊為擁鼻吟遠宦情懷消壯志
好花時節負歸心别離長恨人南北會合休辭酒淺深
欲把春愁閒抖擻亂山高處一登臨
(能改齋漫錄張才翁風韻不羈初仕臨卭秋官郡守張公庠待之不厚會有白鶴之遊郡守率)
(屬官同往才翁不預乃語官妓楊皎曰老子到彼必有詩詞可速寄來公庠既到白鶴便畱題)
(云云皎錄寄才翁才翁增減作雨中花詞寄皎云萬縷青青初眠官柳向人猶未成隂據雕鞍)
(馬上擁鼻微吟遠宦情懷誰問空嗟壯志消沈正是好花時節山城畱滯忍負歸心别離長恨)
(飄蓬無定誰念會合難憑相聚裏休辭金琖酒淺還深欲把春愁抖擻春愁轉更難禁亂山高)
(處憑闌垂袖聊寄登臨公庠再坐皎歌于側公庠問之皎前禀曰張司理恰寄來令皎歌之以)
(獻台座公庠遂青顧才翁尤厚)
宫詞
上番宫女捲簾時閃閃寒鴉拂曉啼纔索赭袍催進輦
紫宸門外報班齊
佳人唯是惜韶年嬾向紅窗理管弦錦席安排胡蝶局
深宫不忌賭金錢
太皥祠壇數級紅青旂搖曳日曚曨人閒未覺春風至
先入宜春小苑中
月華浮動上階棱侍宴歸來掩繡屛子夜酒醒蘭燭暗
碧紗窗外度流螢(十家宫詞)
郡齋宴坐
為州容散誕真慰野人情撼䣛禪初悟搖頭句未成試
香秋院静鬭墨午窗明已有東歸計柴扉掩姓名(瀛奎律髄)
盧秉
秉字仲甫湖州德清人皇祐元年進士提點兩
浙刑獄加集賢殿修撰知渭州遷龍圖閣直學
士提舉祠霄宫卒有文集
絶句
十月都門風薄衣𢷬砧聲裏雁南飛野人不識長安樂
且趁鱸魚一櫂肥(西溪叢話)
題汴河驛中
青衫白髮病參軍旋糶黃糧買酒尊但得有錢畱客醉
也勝騎馬傍人門
(吟窗雜錄舒王見此詩尤極稱賞俄薦于朝數年閒遂超顯仕)
孫覺
覺字莘老高郵人皇祐元年進士元豐初除右
正言歴外郡哲宗朝拜御史中丞提舉靈仙觀
卒紹聖中以元祐黨奪兩官徽宗即位復職有
集
聞朝議以子瞻送高麗
文章異域有知音鴨綠差池一醉吟穎士聲名動中國
樂天辭筆過雞林節毛零落氊吞雪辯舌縱横印佩金
奉世風流家世事幾随浪拍海東岑(合璧事類後集)
介亭(在杭州鳳凰山太守祖無擇建)
真人昔未起奔鹿駭四方連延天目山兩乳百里長有
地跨江海無種生侯王中宵燎穹旻列石表壇場朱旗
大梁野英氣通八荒寥寥百年後故物亦已亡所餘彼
巉巖峯巒屹相望主人承明老星斗工文章築亭紫霄
上坐客蒼林旁攀雲弄明月曉星出扶桑禹山隔波濤
簡書永埋藏願逢希夷使水土還故常(宋藝圃集)
李育
育字仲蒙吳人皇祐元年進士
飛騎橋
魏人野戰如鷹揚吳人水戰如龍驤氣吞魏王惟吳王
建旗敢到新城旁霸主心當萬夫敵麾下倉皇無羽翼
途窮事變接短兵生死之閒不容息馬奔津橋橋半撤
洶洶有聲如地裂蛟怒横飛秋水空鶚驚徑度秋雲缺
奮迅金羈汗霑臆濟主艱難天借力艱難始是報主時
平日主君湏愛惜
(避暑錄話吳志孫權征合肥為魏將張遼所襲乘駿馬上津橋橋板撤丈餘超度得免故以名)
(橋今在廬州境中育有詩云云)
錢公輔
公輔字君倚常州武進人皇祐元年進士知明
州進知制誥神宗朝拜天章閣待制知諫院出
知揚州
衆樂亭詩(并序)
衆樂亭居南湖之中南湖又居城之中望之真如方
丈瀛洲焉以其近而易至四時勝賞得以與民共之
民之遊者環觀無窮而終日不厭孟子曰獨樂與衆
樂孰樂不若與衆衆樂之名于是乎書既又為詩以
記真景之萬一云
誰把江湖付此翁江湖更在廣城中葺成世界三千景
占得鵬天九萬風宴豆四時喧畫鼓遊人兩岸跨長虹
他年若數東南勝湏作蓬萊第一宫(延祐四明志)
寄題翠麓寺呈伯強寺丞
曩時曾作家山遊亭有翠麓排新幽疎軒密牖竹鏘戛
烈風勁雨松颼飀呀然出戶瞰山足屹然數竿圍上頭
掃除雲峯聳客步煎煮錫水供茶甌我時既合衆賓飲
醉岸山幘心遲留山僧顧我丐詩榜詩未脱吻驚旋輈
四方環走倏已晚十載負約今相酬珍藍增葺想勝舊
我已白首縻藩州何當一賦歸去來再款巖室空披搜
吾宗道人正嘉遯擺脫世上無窮憂欣逢主人賢且令
泉石笑傲都相求上人灑掃莫暫閒行行逆我西來舟
(惠山古今考)
馮浩
浩仁宗朝集賢校理知鄆州
遙贈錢公輔
嘗聞衆樂亭未窺衆樂景今蒙貺新詩若得暫觀省萬
象盈紙來孤風随筆騁丹青慙近工造化與遙領因識
主人懷殆非郡侯政所寄嬉遊中期歡衆庶競無俾一
夫愁將和四時盛此而推是心況乎持大柄青山綠水
佳百草千花勝吾將因宦遊異日細謠詠(鄞縣志)
吕誨
誨字獻可開封人端之孫第進士官殿中侍御
史熙寧初為御史中丞與王安石不合出知鄧
州提舉崇福宫致仕卒贈通議大夫
和邵堯夫見寄時知鄧州
冥冥鴻羽在雲天邈阻風音已十年不謂聖朝求治理
尚容遺逸卧林泉羨君自有随時樂顧我官閒飽晝眠
應笑無成三黜後病衰方始賦歸田(聞見前錄)
趙君錫
君錫字無媿洛陽人舉進士為宗正丞元祐中
拜御史中丞以天章閣待制出知應天府紹聖
中貶少府監分司南京入黨籍
紀事送太師潞公西歸
樂人多用教坊家席上羣公換口誇内裏宣來蕉葉盞
御前賜出縷金花
坐上纔初佳句傳中官寫得便聞天聖人合笑搜尋了
依韻當時賜和篇
西苑重排餞會時新篇御製降彤墀明朝上巳無公事
赴宴臣僚總進詩
(文昌雜錄趙君錫作小詩二十篇紀恩寵以送潞公其尤為人傳誦者三章雖王建宫詞無以)
(過此也)
姚闢
闢字子張金壇人皇祐元年進士歴官項城令
通州通判與蘇洵同修禮書歐陽公甚稱之
挽老蘇先生
羈旅都門十載中轉頭浮宦已成空青衫暫寄文安宅
白社長留處士風萬里雲山歸故國一帆江月照疎篷
世閒窮達何湏校只有聲名是至公(蘇集附)
望文脊山懷瞿硎先生
文脊山中姓已逃江城爭美少微高應知司馬來窺鼎
便學秦人去種桃海上音書斷鴻雁洞中吟嘯伴猿猱
鹿裘誰識先生志卻把虚詞倚伏滔(寧國府志)
范純仁(王辟疆)
純仁字堯夫仲淹次子皇祐元年進士神宗朝
累擢天章閣待制哲宗朝落職貶永州安置建
中靖國初召為光祿卿分司南京卒贈開府儀
同三司諡忠宣與黨籍有集
寒食日泛舟
合友逢佳節攜尊泛碧流溪風消酒力烟樹入春愁羣
鴨開波練疎雲透月鉤平生懷古意最羨五湖遊
和吳仲庶春遊海雲寺
東郊行樂冠西州古寺岧嶤翠嶺頭化俗文翁傳愷悌
尋山謝傅繼風流天涯尊酒欣相遇劒外三春得共遊
雅興直湏窮勝賞年光難使隙駒留
和吳仲庶龍圖西園海棠
丹葩翠葉競妖濃蜂蝶翩翩弄暖風濯雨正疑宫錦爛
媚晴先奪曉霞紅芬菲劒外從來勝歡賞天涯為爾同
卻想鄉關足塵土只應能見畫圖中
和鄭通議青州范公泉
勝概因人得久存此泉疏鑿自先君澄源不負當時意
清影猶涵昔日雲養正迥當深澗下朝宗應與衆流分
今逢賢帥光陳迹名逐新詩海内聞
遊嵩山與王弱翁聯句
靈境中天秀(辟疆)雄名古到今位尊朝列嶽(純仁)勢重壓千
岑靜鎖神仙宅(辟疆)高盤宇宙心孤棱標日月(純仁)絶仞倚
戈鐔彩棟靈祠邃(辟疆)層簷淨刹深民祈傳覡語(純仁)國祀
致君忱碑古苔生字(辟疆)堂虚畫蠹金山呼曾薦夀(純仁)神
降即為霖事怪塗山石(少室山下有啟母石辟疆)形端玉女砧峯
巒排翠玉(純仁)灘瀨潄鳴琴蕙帳人誰繼(辟疆)金泥迹可尋
唐經藏寶妙(純仁)魏殿想鸞音(會善寺魏文帝離宫)雲作他方
雨(辟疆)松連别院隂谷泉長浸斗(山有七星泉純仁)頂路欲
捫參探穴夢潛動(辟疆)捫蘿力不禁箕熊分蟻垤(純仁)伊洛
認蹄涔鳥道樵夫去(辟疆)龍潭驛使臨衆仙停羽駕(頂有八仙)
(壇仁純)昔帝儼宸襟(山有玄宗御容)選勝先看記(辟疆)乘危可作
箴天門開四極(山有東西二天門純仁)樹品冠雙林(少林有則天一品松)
(五品松)靈藥看苖斸(辟疆)香醪挈榼斟道宫庭不埽(純仁)學
館突無黔(山有書院)壟麥風搖浪(辟疆)溪淙石聳簪雜花春
爛漫(純仁)老木夜蕭森夕照河光接(辟疆)晴嵐塔影侵深崖
藏積雪(純仁)虚壑響幽禽溪月寒澄霽(辟疆)巖烟暮杳沈寺
橋横螮蝀(純仁)禪磬擊璆琳拂壁題新字(辟疆)逢僧舉舊吟
疲驂何處解(純仁)高閣在﨑嶔(辟疆)(以上范忠宣公集)
王霽
和吳公仲庶遊海雲寺
大帥新謠十五州殘春摸石是遨頭氲氲喜氣随民徧
冉冉風光盡日流野俗只知觀讌賞主人非獨為嬉遊
晩迴都騎簫鼙引觀稼郊原亦暫留(成都文類)
馮介
和吳公仲庶遊海雲寺
及時行樂慰刀州曉背重城信馬頭彩石散随香被去
芳塵紛逐鈿車流悤悤曲水當年會草草東山舊日遊
不是海雲今獨勝清風長共好詩留(成都文類)
楊希元
和吳公仲庶遊海雲寺
三春行樂盛刀州況是春光欲盡頭使節在郊觀似堵
香輪爭道去如流正逢鈴閣多閒日肻對花時負勝遊
會得公心惜歡意欲歸猶自儘遲留(成都文類)
張湍
和吳公仲庶遊海雲寺
海雲真賞甲刀州十里春光拂馬頭花酒價高分宴樂
綺羅人好助風流出郊行旆從編俗摸石居民事勝遊
斜日懽心猶未足藩侯歸轡為遲留(成都文類)
薛繗
和吳公仲庶遊海雲寺
寺占靈峯更近州喧闐騶從錦瀍頭歌鐘乍奏晴雷殷
戈甲急趨春水流幾處醉眠方枕藉一城謠俗重嬉遊
賢侯惠意民知否幾刻嚴闉為爾留(成都文類)
楊咸章
咸章字晦之蜀人
梵安寺内浣溪四老唱和詩(有序)
伏覩益之奉議尊兄欲于浣花梵安寺之普賢約漢
公子臧作三老會又築堂繪像榜曰三老誠蜀中之
盛事咸章方調官武信敢卜謝事少陪雅集輒更為
四老因賦拙詩上浼清覽
聞說懸車三老儒約為繪像訪僧居蟹螯杯酒歡無極
鼎足韜裘樂有餘暑簟共觀岷嶺雪春盤同膾蜀江魚
歸來一榻如相許湏信逍遙倍二疏(成都文類)
楊損之
損之字益之蜀人
宗弟晦之通直有詩陳武信歸簉三老之後損之
喜繼元韻以勉之
未抛名利尚區區方卜榮遷武信居思簉林泉三老後
已經年紀七旬餘且來在野同遊鹿莫學臨淵卻羨魚
子美堂鄰願為約免教朋友舊情疎(成都文類)
任傑
傑字漢公蜀人
傑衰朽無取辱益之見招同諸友為四老會晦之
承議有詩傑謹次其韻
夫子關西出衆儒肻來尋我卜幽居忘憂棋局真佳趣
投老詩篇是緒餘故舊已蒙吟伐木太平只恐罩嘉魚
主人醉指前溪路松菊清涼月影疎(成都文類)
楊武仲
武仲字子臧蜀人
武伸伏承益之奉議轉示晦之佳什謹依元韻次
和
素髮龐眉一陋儒常陪龍友到禪居我随益者誠多幸
人歎賢哉媿有餘坐上共飛純玉斝腰閒齊佩白銀魚
高吟清論常終日會數朋交信不疎(成都文類)
吕陶
陶蜀人
昨日漢公承議見召與三老友談笑大醉退而作
詩少謝勤意
六十年前里巷遊北歸重此接交儔據鞍矍鑠誇朱紱
把酒殷勤勸白頭況是三春逢美景何妨一笑斷多愁
閒中歲月非難遣湏得新詩事唱酬
和吳公仲庶遊海雲寺
玉節重來鎮此州暫驅千騎上峯頭春闌好為良辰惜
俗樂誰知急景流山色也疑今日盛物情渾勝頃年遊
登臨賦詠應難再持語鄉人早借留(以上成都文類)
葛琳
和運使學士浣花亭韻
井絡西南區成都號佳麗錦城十里外物景居然異傍
縈浣花溪中開布金地杜宅巋遺址任祠載經祀(按蜀記梵)
(安寺乃杜甫舊宅在浣花去城十里大歴中節度使崔寧妻任氏亦居之後捨為寺人為立廟于其中每歲四)
(月十九凡三日衆遨樂于此)自昔歲一遊有亭久摧廢將期汎舟會
先此留旌騎弗基矧肻構後人莫予嗣冠蓋或戾止風
雨無所庇我公至之初行樂徇人意柅車集賓組幕天
陳燕器苟弗謀高明胡為革媮敝鳩工度材用奢儉求
中制舉從縣官給下靡秋毫費巍然大厦成甚于折枝
易藩條息偃暇時律清和際落成及休辰夙駕忻重詣
羣嬉逐使轂雜處同蠶市棟宇美可觀席筵陳有次芳
尊既罷撤綵舲妥登憩夾岸布緹帟中流喧鼓吹泝沿
烟靄閒禽魚共翔戲都人與士女疊足連帷被弄珠疑
漢曲浮觴均洛禊晻晻日將暮熙熙衆皆醉怳入武陵
源卻返塵寰世自是畢遨賞始復專民事農耕士就學
商販工居肆蜀邦生齒繁衣食良艱匱三時急耕播寸
壤無遺棄兹焉俾暇逸所以慰勤瘁上頼天子心慎重
坤維寄既擇邇臣德來秉諸侯瑞且命太史賢出攬澄
清轡第務廣教育孜孜布仁惠匪圖亟聚斂規規奉邦
計和氣斯涵濡羣生皆茂遂乃躋富夀域共樂升平治
不才備屬僚罔補公家利廕宇幸焉依雅聲慙善繼願
比召南篇永歌棠蔽芾(成都文類)
(費著歲華紀麗譜四月十九日浣花佑聖夫人誕日也太守出笮橋門至梵安寺謁夫人祠就)
(宴于寺之設廳既宴登舟觀諸軍騎射倡樂導前泝流至百花潭觀水嬉競渡官舫民船乘流)
(上下或幕帟水濱以事遊賞最為出郊之勝)
周敦頤
敦頤字茂叔道州營道人以舅龍圖閣學士鄭
向恩補官熙寧初累官至廣東轉運判官提點
刑獄因疾求知南康軍築室廬阜下號曰濓溪
嘉定中諡元公淳祐中封汝南伯從祀孔子廟
庭有集
同宋復古遊大林寺
三月僧房暖林花互照明路盤層頂上人在半空行水
色雲含白禽聲谷應清天風拂襟袖縹緲覺身輕
静思篇
静思歸舊隱日出半山晴醉榻雲籠潤吟窗瀑瀉清得
閒方達士失計只勞生朝市誰頭白車輪未曉鳴
題春晚
花落柴門掩夕暉昏鴉數點傍林飛吟餘小立闌干外
遙見樵漁一路歸
題濓谿書堂
元子谿曰瀼相傳到于今此俗良易化不欺顧相欽廬
山我所愛買田山之隂田閒有清水清泚出山心山心
無塵土白石照沈沈潺湲來數里到此始澄深書堂構
其上隱几看雲岑倚梧或敧枕風月盈沖襟有時吟復
默酒罷鳴幽琴數十黃卷軸賢聖談無音窗前即疇圃
圃外桑麻林芋蔬可卒歲絹布足衣衾吾樂蓋易足名
濓以自箴誰為相朝暮岸木寒蕭森(以上濓溪集)
郭獬
送吳中復守長沙
初登西漢文章府便領吳王第一州繞郭白雲衡岳近
滿帆明月洞庭秋(淵鑑類函)
王吉
吉淮東人試校書郎
游琅邪呈銳公長老
踏石披雲一徑通翠微環合見神宫峯巒鬱密泉聲上
樓殿參差樹色中子夜千溪分水月清秋十里韻松風
平生久佇名山約吟賞今纔信宿同(南滁會景編)
周圻
圻尚書都官員外郎通判滁州事
游琅邪寺
杉松夾道綠森森古寺尤欣結客尋殿閣長時異香滿
亭臺佳處白雲深清泉迸石落寒谷幽鳥避人穿茂林
緩步閒看舊題詠盆池蓮葉幾浮沈(南滁會景編)
安昌期
昌期皇祐初舉進士調永定尉去官放浪山水
閒
題清遠峽和光洞
蕙帳將辭去猨猱不忍啼琴書自為樂朋友孰相攜丹
竈非吾藥青雲别有梯峽山予暫隱人莫擬夷齊(萬姓統譜)
趙(抗揚)
杭揚抃二弟皇祐閒抃為江源令抗揚與俱
引流聯句(有抃序)
江源縣江繚治廨址而東距三百步瀧湍馳激朝暮
嗚在耳使人聽愛弗倦遂臿渠通民田來囿亭階廡
閒環迴旋繞溝行沼渟起居游觀清快心目公暇事
休與弟抗揚坐東軒樂然盤桓共為詩章云
别派從江垠邀流入農畎淙淙來源深㶁㶁度溝淺疏
功浹旬畢溉利千步遠田觀疑澤瀦坎聽類瓴建波行
拂落葉浸長浮生蘚孤鶴眼怪窺纖魚鬛跳展映葦色
莫分喧琴韻難辨增霖晨閙蛙涵月夜驚犬憐黃澆菊
籬惜紫沃蘭畹吏治窯甓甃童戲芒車卷灌攜合手勞
潄掬致腰俛庭秋臨加涼軒夏向消炟我矜近濟能僮
賀遙沒免貯戺理巨甔歸廚架修筧供淘飯盎糧給澳
羹鼎臠調藥修舊餌煎茶試新荈坐客頻泛觴蹲兒屢
滌硯聆寒心脱煩挹冷酒除面閒眺笻步随静看髭吟
撚高懷造文攄清興團詩遣題為引流篇記耳非自衒
(名勝志)
宋詩紀事卷十八
