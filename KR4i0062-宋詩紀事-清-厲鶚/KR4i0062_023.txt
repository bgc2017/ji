宋詩紀事卷二十三錢塘厲鶚撰
范祖禹
祖禹字淳父鎮之從孫嘉祐八年進士甲科哲
宗朝累擢右諫議大夫遷給事中拜翰林學士
出知陕州貶謫以終有范太史集
資山(在資陽縣治平中宰龍水作)
資山巖谷多神仙鸞車鳳馬隨飛煙神女蕭蕭來暮雨
浮丘往往下雲軿
龍水縣齋作
縣門倚巖石終日對青峯初仕借為宰讀書過三冬忘
機狎鷗鳥觀稼親老農訟庭可羅雀銅印苔蘚封
月夜船行入資州
憶昨臥碧山蒼蒼叢桂間白雲為屏石為枕綠蘿長挂
明月閒忽乘輕舟泛江水山月隨人還在此白鷺驚飛
宿靄間青山倒臥蒼波底此時孤櫂發中流川后停波
聽櫂謳不學子猷中夜返欲乘明月向資州
資州路東津寺
山行無晨暮日暝崖谷昏哀猿落客淚永路驚旅魂憑
陵高山巔俯視大江奔迴環島嶼合縈轉洲渚屯行雲
赴楚天飛鳥下蜀門地遐怪物聚寺古深殿存憶昔李
氏末煙塵暗中原姦雄競草竊割據窮海根干戈百年
後見此敗屋垣我來屬清秋登覽無俗喧山深虎豹歸
水靜蛟鼉騫臨風獨嘯吒浩蕩欲飛翻(以上范太史集)
李方叔送長沙猫頭筍作詩為貺
穿雲斸石遠林空來涉烟波萬萬重實比梧桐能食鳳
籜翻風雨便成龍一枝不許塵鞍挂千畝終留渭水封
陋巷菜羹知不忝君王玉食願時供(李廌師友談記)
孔武仲
武仲字常父嘉祐八年進士元祐中歴官禮部
侍郎出知洪宣二州坐黨籍奪職居池州卒
鄂州
綠柳隂隂蔽武昌汀洲如畫引帆檣一江見底自秋色
千里無風正夕陽暫别勝游渾老大追思前事只凄凉
賢豪況有遺蹤在欲買溪山作漫郎
張秉叔出紫雲回鑾圖以示坐客因為賦之
開元太平無兵戎真人味道希夷中人間之樂已饒足
唯有青霄未追逐坐中誰似葉先生以氣為糧常辟糓
朝登員嶠夕崑崙只與神游不要人忽逢邀攜看月去
縹緲虛空生紫雲蟾宫竟不容久住仙樂飄飄送回去
歸来宫漏未移更甲帳明釭宛如故汾水悲歌仙不成
梨園空没有遺聲紅塵如海漲朝市從此無人游玉京
(以上三孔清江集)
郭附
附字明仲吳郡人嘉祐八年進士知洪州新建
縣後以朝奉大夫致仕
(吳郡志明仲致仕後幅巾策杖窮山林詩酒之適十八年東南高士皆願從游)
楓橋
師子山雲漠漠越來溪水悠悠鐘到客船未曉月和漁
火俱愁咫尺横塘古塔連綿芳草長洲一老翛然自在
時時來繫扁舟(吳郡志)
周邠
邠字開祖錢唐人嘉祐八年進士元豐中為溧
水令仕至朝請大夫輕車都尉蘇軾倅杭多與
酬倡所謂周長官者是也
新月
落照西山夜色浮彎彎寒挂碧雲頭寶匳新樣横眉黛
珠箔斜懸半額鉤丹桂一枝初淺露金波千里未圓流
嬋娟三五纔成魄散滿清光四百州(合璧事類前集)
訪慧山錢道人不遇
登山穿破亂雲堆不見高人眼倦開門掩水聲閒白日
路無車跡長蒼苔牆頭五柳空搖曳池上雙鳧自往来
卻櫂扁舟自回去過江思上子陵臺(咸淳毘陵志)
湖中聞有美堂上歌笑聲寄蘇公
堂上歌聲想遏雲主人休整碧紗帬妝殘粉落臙脂暈
飲劇杯深琥珀紋簪屣定知高楚客笑談應好卻秦軍
莫辭上馬玉山倒已是遲留至夜分
聞蘇公獨游淨慈謁本長老以詩奉寄仍邀遊靈
隱
放歸騶騎獨尋山直入青蘿翠靄間謝客杖藜方自適
阮公蠟屐許誰攀何愁白髮能添老須信黃金不買閒
應向林泉真得趣徜徉終日未經還(以上咸淳臨安志)
曹輔
輔字子方華州人登嘉祐八年乙科官提點廣
南西路刑獄福建轉運使朝奉郎守司勲郎中
號靜常先生
(困學紀聞攻媿跋曹子方書以為祐陵時上書論時事靖康至樞筦愚謂有兩曹輔其一字子)
(方與蘇黃游若論事為樞筦者字載德龜山為銘合為一人非也)
次韻无咎戲贈兼呈同舍諸公
少年落魄走四方看山聽水興難忘深林誰復知孤芳
十載江湖稱漫郎紫溪風月幽思長綠水如鏡煙蒼蒼
追隨豪雋多清狂春風爛醉胥山堂下瞰羣峯聳如槍
吳儂棹歌笛靈羌攀蘿捫壁疲獲臧經旬選勝行齎糧
客兒經臺倚高岡共臥明月吟胡牀投身忽落崑崙傍
征西萬馬隨騰驤官軍夜半填賊隍食盡師老催歸裝
將軍數竒漫鷹揚斬捕不能酬失亡曲突徙薪語莫償
幕中病客非智囊扁舟夷猶憶吳鄉晁矦平日丈人行
生駒今始見驌驦伯樂一盼過老商恐是禀質蒼龍房
尤工吳語放降王叔敖抵掌對燭光秋英落盡金鈿黃
玉甕浮春醅潑香九天廣樂來新涼笑談聊此共一觴
天街六翮將翺翔正值羿彀遊中央我老委翅無復望
洞庭橘熟千林霜行當拂衣解銀章買取百花洲畔莊
世外日月何曾忙翛然一室生吉祥車馬還能過我牆
夜具茗飲與柘漿更看君詩雲錦張(同文舘倡和詩)
上祖擇之龍學
此生飄泊任乾坤南北東西豈更論萬里欲封防墓土
十年重到李膺門少驚人事時千變盡付羇愁酒一樽
主上思賢厚風俗如公終未老丘園(祖龍學集附)
題白氏莊(白序字聖均自言白侍郎之後有莊在樊川)
浮雲萬態變朝昏疊嶂尋常翠滿門錦里先生多勝事
香山居士有賢孫春風樓閣聞棋響晚雨池塘見屐㾗
寄謝世間無此樂起予歸興憶江村(陕西通志)
松江亭
塵路長迷眼江亭一散襟始驚天地闊更覺水雲深點
點鷖鷴影疎疎橘柚林扁舟他日興誰共此登臨(吳江縣志)
遊劉道人巖
故老能將舊事傳仙翁蹤迹向依然方知物外壺中景
隱隱烟霞有洞天(粤西詩載)
陳軒
軒字元輿建陽人嘉祐八年進士元豐間知汀
州元祐中為中書舍人至龍圖閣學士
題志添禪師
車輪馬足走塵烟競看成都萬炬然獨我踏開亭下雪
伴師同坐一菴禪(補續高僧傳)
汎青溪
曉煙如練曳平津一櫂東風兩岸春島鷺沙鷗休戀我
北堂歸有白頭親(嚴州府志)
題蓬萊觀
白鵝乘去人何在青鳥飛來信已遙若使何郎有仙骨
也須同引鳳凰簫
(汀州府志寧化劉氏女生不茹葷美而慧以不嫁自誓父母許石城何氏子卜吉聚族往送之)
(甫越境白鵝從天下乘之飛去衆共剏祠郡以狀聞賜為蓬萊觀守陳軒題詩觀中)
馬默
默字處厚單州成武人第進士調臨濮尉知項
城縣治平中以薦為監察御史神宗朝累官戸
部侍郎寶文閣待制告老提舉鴻慶宫卒入元
祐黨籍(孔平仲談苑馬默為臺官彈奏輕薄劉貢父曰既云馬默不合驢鳴)
思郭真人
郭也三峯秀文章似性淳汶陽初識面謂我舊相親題
詩叙游隱於今經幾春有家歸未得西望涕霑巾(陶朱新錄)
王臨
臨字大觀大名成安人舉進士治平中歴戶部
副使以寶文閣待制知廣州府徙河中卒
題司空表聖王官谷
夫君久逐夜舟移依舊巖扃鎖翠微位至文昌還避世
身甘幽谷是知機清風未泯隨流水遺像空存伴落暉
百有餘年同俯仰白雲猶繞故亭飛(熙寧壬子六月二十日書王官谷)
(集)
潘興嗣
興嗣字延之慎修之孫丁謂之甥家新建以廕
授將作監主簿初調德化尉投劾去築室豫章
城南自號清逸居士熙寧初召為筠州推官辭
不就有文集及詩話補遺
戲郭功甫
休恨古人不見我猶喜江東獨有君盡怪阿戎從幼異
人疑太白是前生雲間鸞鳳人間現天上麒麟地上行
詩律暮年誰可敵筆端談笑埽千兵
(潘子真詩話袁世弼南昌人宦游當途時功甫尚未冠也世弼愛其才薦於梅聖俞自爾有聲)
(功父嘗謂吾大父清逸云數載汲引梅二丈力也蒿埋三尺不敢忘其賜功甫既壯頗恃其才)
(下筆曾不經意論者或惜其造語無刻厲之功清逸云如功甫豈易得但置作者中便覺有優)
(劣耳清逸嘗有詩戲之云云)
題濓溪
鱗鱗負郭田漸次郊原口其中得清曠貴結林泉友一
溪東南來瀲灎翠波走清響動靈粹寒光生戸牖峩峩
雙劒峯隱隱插牛斗疎雲互明晦嵐翠相妍醜恍疑座
中客即是關門叟為歌紫芝曲更擊秦人缶窅然忘得
喪形骸與天偶君懷康濟術休光動林藪得非仁知樂
夙分已天有捉鼻固未免安能混真守日暮車馬徒橋
横莫回首(廬山紀事)
滕王閣春日晩眺
重疊西屏對面開巍城穹閣信雄哉眼中孤鶩雲邊没
望裏長江檻外來蛺蝶圖成春未晩柘枝筵動客多才
休論今古興亡事時倒金尊醉一回
秦山洞
秦人當日避風煙自種桑麻老洞天綠竹横溪雞犬靜
不知門外漢山川(以上江西通志)
胡宗炎
宗炎字彦聖宿子舉進士徽宗朝官至直龍圖
閣知潁昌府
句
飛禽避軒蓋殘果落莓苔
(娛書堂詩話此二句歐陽公深賞之修守亳與宋史本傳宗炎為詩藻思清婉歐陽)
(客游郡圃或誦其詩修賞味不已以為有鮑謝風致)
李中師
中師字君錫開封尹
奉别堯夫先生承見留數刻漬梅酒磨沈水飲别
聊書代謝
磨湯漬酒重分攜景霽風和二月時莫忘天津别君處
黃梅庭下半離披(擊壤集附)
陳大雅
大雅張表臣外祖
絶筆
胡柳陂中過令人念戰功兵交千騎沒血渫一川紅朱
氏皆豚犬唐家盡虎龍壯圖成慷慨擲劒向西風
(珊瑚鉤詩話外祖陳公大雅為人剛果文章似之再舉不第能詩為趙清獻所知踰八十乃死)
(死翌日復蘇索筆題詩云云題畢乃逝味其言豈葛從周王彥章之徒歟)
陳知默
句
平地風煙横白鳥半山雲木卷蒼藤雲埋山麓藏秋
雨葉脫林梢帶晩風
(王直方詩話田承君云歐陽公晩年最喜陳知默詩至云修方且欲學之陳詩不多但見兩聯)
張洵
蒙亭倡和長句
嘉祐中經略吳公及即伏波巖之左以為亭名蒙漕
使李公師中記之而鑱於巖之崖亭久埋廢記亦湮
滅紹聖改元龍圖閣胡公宗回帥桂林憲使梁公出
其家藏蒙亭記以觀由是知其亭之詳胡公斥基而
新之遂為殊偉之雄觀
桂林山水冠衡湘蒙亭正在灕水旁清流洄洑眩波光
高崖古木爭蒼蒼下有菱荷滿横塘面面風來面面香
新詩一詠酒一觴爽氣渾如秋氣涼酒闌巖下踞胡牀
汲泉煮茗沈煙長從容談笑聲琅琅水光山色增輝芒
東山蘭亭各一方風流兼追謝與王回頭塵事皆茫茫
為計不若行樂良恨我到此情難忘遙指白雲思故鄉
(粤西詩載)
尚用之
和韻
江亭勝概冠三湘仁智所樂皆其旁翠岫俯映青蘿光
上有喬木摩穹蒼亭下川蕸覆銀塘水面風來笑語香
騷人相值喜飛觴雄辯清談五月涼飲餘相與坐方牀
論文日暮興何長佳篇疾讀韻琅琅真疑星斗煥光芒
格高調古說竒方況復筆法追二王事業無窮歎茫茫
丹鉛點勘策非良與公致道心可忘浩歌直造無何鄉
(粤西詩載)
吕源
和韻
九溪灕水接瀟湘萬壑千嵓羅水旁七星高聳生輝光
連天一色皆蒼蒼倚江景物似錢塘況有萬戶新醅香
古洞相對笑舉觴文淵遺迹徒悲涼安得石枕與藤牀
夢想昔人風味長滿車薏苡勝琳琅流傳千載事微芒
男兒生即志四方將軍異代猶封王感時撫事心茫茫
顧我豈有籌策良報國志願不敢忘此身未暇歸江鄉
(粤西詩載)
李彥
和韻
桂江繚繞通湖湘佳山四插江之旁嵐光滴翠漾波光
岸頭秀木皆青蒼誰人築室枕西塘新荷敲風柄柄香
君嘗招我來攜觴登臨樂臆生清涼倏思伏波離空牀
且及尊前飲興長紛劇雄辯聲何琅客傳俗事江亭芒
蠻歌蜑曲笑遐方應無夢怪楚襄王但驚歲月去茫茫
報國宜多為畫良功名未白何時忘此心疇敢憶家鄉
(粤西詩載)
葉宗嚮
和韻
我行幾許踰沅湘直抵八桂灕水旁千山倒影搖溪光
秀色不借草木蒼茲亭構勝俯回塘野花風遞羅綺香
嵓前伏波航羽觴一洗塵思生清涼疑有仙人白玉牀
壺中景迥日月長步此仙籟音琅琅世間名利真毫芒
此景不獨冠南方恨不築室輕侯王回首塵迹空渺茫
瞥去未必計非良其如樽酒情難忘恍然一夢五雲鄉
(粤西詩載)
崔唐臣
唐臣閩人
書刺末
集賢仙客問生涯買得漁舟度歲華案有黃庭尊有酒
少風波處便為家
(避暑錄話唐臣與蘇子容吕晉叔同學相好二公先登第唐臣遂罷舉久不相聞嘉祐中二公)
(在舘下一日忽見艤舟汴岸坐於船窗者唐臣也亟就見之邀與歸不可問其别後事曰初倒)
(篋中有錢百千以其半買此舟往來江湖閒意所欲往則從之以其半居貨閒取其贏以自給)
(粗足即已差愈於應舉覓官時也二公相顧太息而去翌日自局中還唐臣有畱刺乃攜酒具)
(舟往謁之則舟已不知所在矣歸視其刺末有細字小詩云云訖不復再見)
章友直
友直字伯益得象族子嘉祐中與楊南仲篆石
經於太學除將作主簿不就
(書史會要章氏煎友直之女工篆書傳其家學友直執筆自高壁直落至地如引繩而煎亦能)
(如其父以篆筆盡棋盤筆筆勻正縱横如一)
和祖擇之咏震山巖彭徵君釣臺(唐宜春彭構雲隱處)
巖因更號震山居臺上猶存舊釣磯一𣲖滄浪真隱處
澄清尚可濯塵衣(祖龍學集附)
陳烈
烈字季慈候官人少以鄉薦詣闕不第與陳襄
周希孟鄭穆稱海濱四先生嘉祐中以薦除國
子直講元祐中詔為本州教授卒
題福唐津亭
溪山龍虎蟠溪水鼓角喧中有鄉夢破六月夜衾寒風
雨生殘樹蛟螭喜怒瀾殷勤祝舟子移櫂過前灘
(皇朝類苑陳烈嘗與蔡君謨同硯席時君謨出鎮福唐束吏治民毫髮不容一日烈往見之維)
(舟亭下聞其嚴察不往謁但留詩云云吏不敢隱錄詩呈公自是少霽威棱)
題燈
富家一椀燈太倉一粒粟貧家一椀燈父子相聚哭風
流太守知不知唯恨笙歌無妙曲
(淳熙三山志元豐中劉待制瑾為守元夕不問貧富每戶科燈十盞陳先生以詩題鼓門大燈)
(籠云云瑾聞而謝之)
蔡準
準仙遊人京之父官郎中
來賢巖(在大滌洞秀峯之前東坡倅杭同準等七人來遊賦詩故號來賢)
大滌洞沈沈天柱風嶪嶪人世悲落花巖松無易葉朝
夕樵風生雲鶴閒情愜何當采玉芝仙蹤從此躡(洞霄詩集)
彭汝礪
汝礪字器資鄱陽人治平二年進士第一元豐
初提點京西刑獄哲宗朝再選中書舍人進權
吏部尚書言者謂附會劉摯出知江州有鄱陽
集
寄君時四章章四句
我脂我車陟彼高岡母也吾懷匪居或忘
我帆我舟汎彼大江母也吾憂食匪或遑
我池有魚亦可以羹何必鮪及魴叔兮其歸哉
我田有菽苟可以食何必稻與粱叔兮其歸哉
送宗文先輩
夫子聲名二十年塵埃嘆息欲華顛相如舊有凌雲賦
靖節今無種秫田南國寂寥歸見鴈北風悲壯屢聞蟬
思量世事真如幻合置窮愁頓酒邊
二月已亥曉出代祀高禖
塵沙騎馬聽溪流淡薄春風卻似秋坐憶洞庭波萬頃
灘聲長在釣魚舟
塵土冥冥二月風寥寥天外有歸鴻松隂想見芝山路
隔浦溪花岸岸紅
泊真州新河亭
鬢毛垂雪欲毶毶道路風波老不堪繫纜短亭聊自慰
青山數點見江南
燕姬
有女夭夭稱細娘真珠絡臂面塗黃南人見怪疑為瘴
墨吏矜誇是佛裝
(張舜民使遼錄婦人以黃物塗面謂之佛裝)
(雞肋編北方士族女子冬月以括蔞塗面謂之佛裝但加傅而不洗至春暖方滌去久不為風)
(日所侵故潔白如玉也)
燕
一雙掠水燕來初萬點飛花社雨餘辛苦成巢君勿笑
從來吾亦愛吾廬
湖湘道中見梅花
滴葉開花妙入神酥盤憶看北堂春瀟湘此日堪腸斷
隨處幽香著莫人(以上鄱陽集)
舒亶
亶字信道明州慈谿人治平二年進士試禮部
第一神宗朝為御史中丞徽宗朝累除龍圖閣
待制有集
村居
水遶陂田竹遶籬榆錢落盡槿花稀夕陽牛背無人臥
帶得寒鴉兩兩歸(墨莊漫錄)
題慶安寺
門前屏障遶潺湲付與林僧夜定還松蓋作雲遮十里
竹龍行雨出千山白公香火蓮開後謝氏池塘草夢閒
我亦鳳凰臺上客圖閒卻笑未能閒(陳郁話腴)
和馬粹老四明雜詩
百粤喧華外三江指顧中耕桑遺俗在草木故城空(即鄮郭也)
近澤知田美(俗重近澤田)多魚驗海豐由來形勢地越絶控遼東
箔蠶迎豆熟(俗有蠶豆)江雪伴梅消抵虎螯經夏(里語八月蝤蛑可抵)
(虎)跳沙蛤趁潮(里語有跳沙蛤)酒罌雙印貴(俗重雙印酒)藥肆萬金
饒(謂馮樓也)未覺西風遠三溪好采樵(慈溪小溪藍溪也)
巷陌隨橋曲閭閻占水窮郡樓孤嶺對(古謂鎮明樓)市港兩
潮通(閘在城東隅)春暖雞鳴㠗(在慈谿)秋寒鴨信風(江湖所呼)家家
人富足擊壤與吾同
稻飯雪翻白魚羹金鬭黃鮚埼千蚌熟(在奉化)花嶼一村
香(在慈谿)海近春蒸溼湖靈夜放光(廣德湖每現光采)北窗休寄
傲大隱即吾鄉(大隱山乃楊適先生所居四明圖經)(以上乾道)
詠蔗
瑤池宴罷王母還九芝飛入三仙山空餘綘節留人間
雲封露洗無時閒節旄落盡何斕斑野翁提攜出茅菅
吳刀戛戛鳴雙環截斷寒水何潺潺相如賦就空上林
倦遊渴病長相侵劉伶愛酒真荒淫狂來欲倒滄溟深
此時一嚼輕千金壚邊何用文君琴五斗一石安足斟
坐想毛髮生清隂蕭瑟甘滋欲誰讓樝棃橘柚紛殊壯
冷氣相射杯盤上顧郎不見休惆悵佳境到時還不妄
詩成雖媿陽春唱全勝乞與將軍杖(合璧事類别集)
和石尉早梅
霜林盡處碧溪傍小露檀心媚夕陽天下三春無正色
人間一味有真香相思誰向風前寄更晩那辭雪後芳
朝夕催人頭欲白故園正在水雲卿(瀛奎律髓)
湖心寺
吹落清香縹緲風樓臺彷彿水邊紅人間誰是丹青手
畫取春湖細雨中
崇福寺
龕燈隱隱夜初分落果猿啼枕上聞客夢欲成成不得
一窗殘月半牀雲
題太白峯
千峯下視盡兒孫仙事寥寥不可聞長作人間三月雨
請看膚寸嶺頭雲(以上延祐四明志)
句
春禽得意千般語澗草無名百種香(墨莊漫錄)
游師雄
師雄字景叔京兆武功人治平二年進士授儀
州司戶參軍趙卨帥延安辟為屬朝廷使與邊
臣措置破洮州擒鬼章為陕西轉運副使除直
龍圖閣攝帥熙河移知陕州卒有集
賀岷州守种誼破鬼章二首
王師一舉疾於雷頃刻俄聞破敵迴且喜將門還出將
檻車生致鬼章來
圍合洮州敵未知煙雲初散見旌旗忽驚漢將從天下
始恨羌酋送死遲(陜西通志)
孫升
升字君孚高郵人治平二年進士元祐中歴侍
御史中書舍人天章閣待制知應天府紹聖中
謫汀州安置卒名入黨籍劉延世嘗從升游錄
其言論為孫公談圃
送鄭待制閎中歸閩
清曉都門祖帳開路人相與歎賢哉流塵幾翳看山眼
落日休停别酒杯何待諸生留北闕自存遺直在東臺
連江四老嗟誰在白首今朝只獨來
(孫公談圃鄭待制穆字閎中福州人與劉彝陳襄皆以德行為世所重號四先生鄭歸閩公有)
(詩送之穆傳元祐五年穆為祭酒以寶文閣待宋史鄭)
(制請老給事中范祖禹言古者大夫七十而致仕有不得請則賜之几杖祭酒居師資之地正)
(宜處老成願毌聽其去不報太學之士千餘人以狀詣宰相請留亦不從於是公卿大夫各為)
(詩賦贈行空學出祖汴東門外都人觀者如堵歎未嘗見)
索劉述之新釀
稍覺香熏鼻還思酒入脣盈缸止三斗可撥甕頭春(孫公)
(談圃)
句
玉筍千官散珠簾一夜空(宣仁后挽詞)來書占喜鵲落日聽
鳴蛬(峽口送人)若與蛟龍爭角黍應同漁父啜糟醨(屈原宅)睡
須山鳥喚酒聽竹枝斟(述懷)窮搜詩句熟老練世情通(長陽)
(道中)白雲每逐晨光出紅鶴長隨暮靄還(袁州道中)梁臺歌吹
餘衰草湓浦琵琶悵晩風(自南京和彭九江)慈竹筍抽疑夏籜
木犀花發認春香(在汀州作)
(孫公談圃公嘗學詩於孫莘老嘗曰近世作詩無復有唐人風余嘗得公詩今略誦數聫云云)
(在汀州避謗不作詩有一聫道盡汀州景物)
練毖
毖延平人治平二年進士元祐初知旌德縣雅
負清操民閒凡飲酒清者輒稱練長官
鳧山廟
雲煙深處路縈紆元是真人舊隱居我亦放情丘壑者
官閒時得命籃輿(寧國府志)
羅適
適字正之台州寧海人治平二年進士官提點
兩浙京西刑獄有赤城集
送致政太師文潞公
曾將故老較量看五福如公信是難潞國封來多有歲
太師以上更無官應留妙算安神器必得人才薦將壇
他日宋家青史上始終臣節雪霜寒(瀛奎律髓)
試筆
金門禿筆積如山黃閣磨煤夜不乾試借薦賢書稾看
應無一字及孤寒(前賢小集拾遺)
過遠橋
長憶西橋避暑時天風六月襲人肌水隨地脈來無盡
雲過山頭去不知拂面稚松應偃蓋當年遊子巳龐眉
憑師莫動溪邊石留與東歸題好詩(台州府志)
孔平仲
平仲字毅父治平二年進士元祐中提點京西
刑獄坐黨籍安置英州徽宗即位召為戶部員
外郎遷金部郎中出使陜西帥鄜延環慶奉祠
卒
(孔平仲談苑院中有雙鵲栖於玉堂之後海棠樹每學士會食必徘徊翔集或鳴噪必有大詔)
(令或宣召之事因謂之靈鵲故晁翰林詩云卻聞靈鵲心應喜并予詩云靈鵲先依玉樹栖蓋)
(謂此也)
泛漣水
漣漪二十里清淡得我性微風不復搖天水相與淨秋
容入崖柳晩色依漁艇髣髴會稽遊南湖似明鏡
出城
駐馬河之西送車皆已返郊原人漸少風物秋將晩身
如獨鳥輕意與青山遠
寄内
試說途中景方知别後心行人日暮少風雪亂山深(以上)
(清江三孔集)
藥名體
鄙性常山野尤甘草舍中鉤簾隂卷柏障壁坐防風客
土依雲實流泉駕木通行當歸去矣已逼白頭翁
此地龍舒骨池隍獸血餘木香多野橘石乳最宜魚古
瓦松杉冷旱天麻麥疎題詩非杜若牋膩粉難書(苕溪漁隱)
(叢話)
句
斜拖闕角龍千尺淡抹牆腰月半棱(舘中咏雪夜話)(冷齋)
葛閎
閎治平三年以職方郎中知台州
顯孝南山寺(在臨海縣)
六時香火集宗雷日上雲收紫翠開應笑守麾公暇少
二年官滿一曾來(台州府志)
常秩
秩字夷甫潁州汝隂人屏居里巷以經術稱屢
授以官不受神宗即位三使往聘始詣闕拜右
正言判國子監進寶文閣待制卒贈右諫議大
夫
句
凍殺汝隂常處士也來騎馬聽朝雞
(石林詩話常待制秩居汝隂與王回深父皆有盛名於嘉祐治平之間屢召不至雖歐陽文忠)
(公亦重推禮之其詩所謂笑殺潁川常處士十年騎馬聽朝雞者是也熙寧初荆公當國力致)
(之遂起判國子監太常禮院聲譽稍減於前嘗一日大雪趨朝與百官待漏於仗舍秩已來寒)
(甚不可忍喟然若有所恨者乃舉文忠詩以自嘲云云)
許安世
安世襄邑人顗之世父治平四年進士第一為
都官員外郎卒於黃州
詠史
天下有誅賞固非君所私太宗泣君集意恐勞臣疑至
公一以廢智術相維持哀哉功名士汲汲尚趨時(許彥周詩)
(話)
張景修
景修字敏叔常州人治平四年進士元祐末浮
梁令兩為憲漕五領郡符大觀中遷祠部郎中
詩幾千篇號張祠部集
寄葉(原闕)自湖南憲請宫祠歸(葉夢得大父也)
聞說年來請洞霄江湖奉使久勤勞有神仙處閒方得
用老成時退更高借宅但須新種竹尋仙想見舊栽桃
浮梁居士塵埃甚鬚鬢而今也二毛(石林燕語)
送朱天錫童子
黃金滿籝富有餘一經教子金不如君家有兒不肯娛
口誦七經隨卷舒渥注從來産龍駒鸑鷟乃是真鳳雛
一朝過我父子俱自稱窮苦世為儒雪窗夜暎孫康書
春隴晝荷兒寬鉏翻然西入天子都出門慷慨曳長裾
神童之科今有無談經射策皆壯夫古來取士凡數塗
但願一一令吹竽甘羅相秦理不誣世人看取掌中珠
折腰未便賦歸歟待君釋褐還鄉閭
(中吳紀聞初景修為浮梁縣令作此詩天錫既到闕忘取本州公據為禮部所卻因擊登聞鼔)
(繳景修詩為證神宗大稱賞之翌日以語宰相王珪而恨四方有遺材即令召對珪言不欲以)
(一詩召人恐長浮競不若俟其秩滿然後擢用之遂止令中書籍記姓名比罷官而神宗已升)
(遐矣景修歴事三朝每登對上必問聞卿作朱童子詩試為舉似由此詩名益著)
貧居
茅檐月有千錢税稻飯年無一粒租生事蕭條人問我
水芭蕉與石菖蒲(中吳紀聞)
睡香花
曾向廬山睡裏聞香風占斷世間春竊花莫撲枝頭蝶
驚覺南窗半夢人
(能改齋漫錄廬山瑞香花天聖中始傳張祠部以瑞為睡其詩云云)
游九鎻
九鎻山中多隱仙洞門終古掩雲煙茶生東塢偏迎日
松老西巖不記年翠箬久藏千歲藥碧池終納半山泉
蒼崖縱使秦驅得未信能移一柱天(洞霄詩集)
更高亭(在浮梁縣)
稚子山妻伴老翁重陽尋徧菊花叢明年把酒知何處
卻憶高亭是夢中(饒州府志)
句
洗竹放教風自在傍溪看得月分明(題集清軒紀聞)(中吳)
蔣槩
槩字康叔江西龍泉人治平閒進士
登權州北門
壯士未酬志乘秋感慨多幽燕新種落秦漢舊山河塞
月沈青冢邊聲起白波如何得萬騎玉壘夜經過(詩話總龜)
徐積
積字仲車楚州山陽人治平四年進士授楚州
教授事母極孝政和中賜諡節孝處士有集
(苕溪漁隱叢話東坡云仲車古之獨行也於陵仲子不能過然其詩文則怪而放如玉川子此)
(一反也耳聵甚畫地為字乃始通語終日面壁坐不與人接而四方事無不周知其詳雖新且)
(密無不先知此二反也)
淮之水示門人馬存
淮之水淮之水春風吹春風洗青於藍綠染指魚不來
鷗不起瀲瀲灔灔天盡頭秪見孤帆不見舟殘陽欲落
未落處盡是人閒今古愁今古愁可柰何莫使騷人聞
櫂歌吾曹盡是浩歌客笑聲酒面春風和
愛愛歌
吳越佳人古云好破家亡國可勝道昨日閒觀愛愛歌
坐中歎息無如何愛愛本是娼家女金魂玉魄沈塵土
歌舞吳中第一人綠鬢雙鬟纔十五耳聞目見是何事
不謂其人乃如許操心危兮勵志深半夜窗前淚如雨
假饒一笑得千金何如嫁作良人婦桃李不為當路花
芙蓉開向秋風渚忽然一日逢張氏便約終身不相棄
山不磨兮海可枯生唯一兮死難二有如樗櫟叢中木
忽然化作瀟湘竹又如黃鳥春風時遷喬林兮出幽谷
文君走馬來成都弄玉吹簫從幾曲不聞馬上琵琶聲
忽作山頭望夫哭去年春風還滿房昨夜明月還滿牀
行人一去不復返不念關山歧路長前年猶惜縷金衣
今年不畫深臙脂今年今日萬事已鮫鮹翡翠春如泥
一女二夫兮妾之所羞不求所事兮志將何求蛾眉皓
齒兮妾之所憂不如無生兮庶幾無尤喓喓草蟲趯趯
阜螽靡不有初鮮克有終鴛鴦于飛兮畢之羅之人間
所恨兮何休時深山人跡不到處病鸞斂翼巢空枝
(麗情集楊愛愛錢唐娼女也垂髫喜歌舞初學胡琴數曲遂通他調七月七日泛舟西湖採荷)
(香為金陵少年張逞所調相攜潛遁旅于京師逾年逞為父捕去愛留巷中好事者百計圖之)
(不可得念逞之勤感疾而死)
貧女扇
妾有一尺絹以為身上衣自織青溪蒲團團手中持朝
攜麥隴去暮汲井泉歸無人不看妾不使見蛾眉
釣者
有人口誦浮雲曲手把瀟湘一竿竹荻花洲上作茅庵
坐看江頭浪如屋(以上節孝先生集)
章楶
楶字質夫浦城人得象之姪治平四年進士甲
科哲宗朝歴集賢殿修撰知渭州進端明殿學
士徽宗立拜同知樞密院事授資政殿學士中
太乙宫使卒諡莊簡
運司園亭詩(并序)(存三首)
成都轉運司園亭蓋偽蜀時權臣故宅也清曠幽靜
隨處皆有可樂者輒為十詩粗記領略以備他日遺
忘庶幾讀其詩足以省憶髣髴云爾
西園
古木鬱參天蒼苔下封路幽光無時歇醜石終朝踞水
竹散清潤煙雲變晨暮何必憶山林直有山林趣
玉谿堂
堂因水得名方沼當其後漪瀾蕩榱桷窗戶挹花柳蟲
魚不避人鷗鷺若相友午枕夏簟涼此樂亦奚有
小亭
花邊二小亭雙跨清渠上規模雖甚隘幽僻良可賞信
依佳木隂未羡大厦廣不足延賓朋攜笻常獨往(以上成都)
(文類)
楊怡
成都運司園亭詩(和章質夫)
西園
池臺密相望曾是故矦宅賞心知幾人喬木已百尺低
花拂烏帽古蘚駮蒼石欲問昔豪華秋風埽無迹
小亭
方亭惟四柱對峙花竹閒下有雪嶺水淙流日潺潺宛
如雙綵舸纜向春波灣欲起江湖心而柰風濤艱(以上成都)
(文類)
鄒極
極字適中宜黃人治平四年進士擢度支員外
郎除江西提刑丁外艱服除丐祠得洪州玉隆
觀自號一翁有宜川集
石䂬潺湲亭(宜黃縣南二十里石梁數十丈横空跨於兩崖曰石䂬)
危亭跨幽澗澗水日潺湲響與鼓鐘應靜無車馬喧布
金因利物潄玉自澄源練引千尋遠珠輕萬斛繁倚空
横石壁夾岸帶山樊漲駭天河決湍流地軸翻僧棲真
夢覺客至滌塵煩不盡登臨意忘言媿有言(撫州府志)
江公著
公著字晦叔睦州建德人治平四年進士歴提
點湖南刑獄京西轉運使
久旱微雨作
雲葉紛紛雨腳勻亂花柔草長精神雷車卻碾前山過
不灑原頭陌上塵
(能改齋漫錄江公著初任洛陽尉作久旱微雨詩司馬文正公見之修刺謁江且為稱薦由是)
(知名)
胡時中
時中字伯正永州人治平中進士
清明行
憶昔父母康健時清明攜我上丘壠如今清明我獨來
卻將小兒拜先冡凝情東風淚滿衣江山雖是昔人非
兒兒問我悲何事此意他年汝自知(前賢小集拾遺)
陳繹
繹字和叔開封人舉進士神宗朝歴祕書監集
賢學士知廣州貶建昌軍
碧溪軒(在建昌軍夀昌寺)
蕭疎華薄隱山村清淺浮桁帶郭門竹倚闌干水邊寺
興來題作碧溪軒(輿地紀勝)
羅尚友
尚友字明善萍鄉人治平四年進士授鄂州軍
事推官
句
人閒酒客兼詩客天上文星與將星(謁閤門使蕭注令賦袁州府志)
毛漸
漸字正仲衢州江山人治平四年進士哲宗朝
歴陜西轉運使攝涇原帥進直龍圖閣待制
桃源洞
洞門流水日潺湲桃塢依然枕水邊春色年年花自好
遊人誰復遇嬋娟(天台山志)
鄭俠
俠字介夫福州福清人治平四年進士神宗朝
調光州司法參軍入京監安上門坐上書詆王
安石吕惠卿謫英州編管徽宗即位除監潭州
南嶽廟卒自號一拂居士入黨籍有西塘集
苞苴行
苞苴來苞苴去封書裹信不得住君不見箕山之下有
仁人室無杯器以手捧水不願風瓢挂高樹
煙雨樓
仙人居處即鼇宫更作層樓峭倚空羣岫西來煙漠漠
大江南去雨濛濛花鑣柳策熙怡裏耘笠漁蓑笑語中
别有夜楹千里月凭闌清興與誰同(以上西塘集)
和王荆公何處難忘酒
何處難緘口熙寧政失中四方三面戰十室九家空見
佞眸如水聞忠耳似聾君門深萬里焉得此言通(翠屏筆談)
曾肇
肈字子開易占子布弟牟阜嘉祐二年宰六年
肇治平四年皆舉進士初調黃巖尉用薦擢崇
文校書累遷國史編修官元祐初擢起居舍人
徽宗即位遷翰林學士安置汀州歸潤州卒諡
文昭入黨籍有曲阜集西掖集
題王晉卿所藏鄭虔著色山水圖
曾訪江南鳥爪仙悞隨塵網落人間紅泉碧澗春風裏
尚記麻源谷口山
上王荆公墓
天上龍胡斷人間鵩鳥來未應淮水竭所惜泰山頽華
屋今非昔佳城閉不開白頭門下士悵望有餘哀
海陵春雨(知泰州時作)
公事無多使客稀兩時衙退吏人歸沈煙一炷春隂重
畫角三聲晩照微桑雉未馴慚報政海鷗相近信忘機
只將宴坐收心念嬾向人間問是非
靈夀同年兄再以杞屑分惠復成小詩以代善謔
埸屋十年長鈴齋一笑歡微言師水䪥交分托金蘭腹
飽仙人杖心存姹女丹他時玉京路同綴侍宸官
寄吕南公
主人第一河南守之子無雙江夏才會見吹噓上雲漢
可能憔悴隱蒿萊風騷寓興垂金薤翰墨傳家富玉杯
傾蓋相知勝白首扁舟臨别重徘徊
滁州瑯琊山茶仙亭
山僧獨好事為我結茅茨茶仙榜亭中頗宗樊川詩
題多景樓
屈曲危樓倚半空詩情無限景無窮江聲逆順潮來往
山色有無煙淡濃風月滿樓供一醉乾坤萬里豁雙瞳
片雲迴逐斜陽去知落淮山第幾重(以上曲阜集)
邇英閣侍講筵作(哲宗元祐中)
二閣從容訪古今諸儒葵藿但傾心君臣相對疑賓主
誰識昭陵用意深
邇英閣前槐後竹雙槐極高而柯葉拂地狀如龍
蛇或謂之鳳尾槐
鳳尾扶疎槐影寒龍吟蕭瑟竹聲乾漢皇恭默尊儒學
不似公孫見不冠(以上墨莊漫錄)
句
鼎湖弓劒仙遊遠渭水衣冠輦路新階除翠色迷宫
草殿閣清隂老禁槐
(庚溪詩話元祐間東坡與曾子開同居兩省扈從車駕赴宣光殿子開有詩其略云云語亦佳)
何平仲
平仲合州人
聞周茂叔中年有嗣以詩賀之
慶門崇構已多時五百年方是此期樹長瓊枝生較晩
珠根驪頷得來遲桓温貴骨天然别韋相傳經道不衰
衡岳維高湘水闊共知長與福為基(濓溪集附)
劉恕
恕字道原筠州人渙子舉進士英宗朝司馬光
編次資治通鑑薦為局僚官至祕書丞卒
題靈山寺
早晩報衙蜂擾擾友朋相和鳥關關餘香滿袖花驚眼
空翠霑巾雨暝山(西江詩話)
費琦
呈謝通判殿丞寵示遊山之作
夫君落筆盡珠璣不比相如意思違從此洛陽須紙貴
夜來新有愛山詩(濓溪集附)
宋詩紀事卷二十三
