宋詩紀事卷一錢塘厲鶚撰
太祖皇帝
帝諱匡胤姓趙氏涿郡人仕周為殿前都點檢
檢校太尉恭帝七年禪位於帝建元建隆乾德
開寶在位十七年諡曰英武聖文神德皇帝廟
號太祖葬永昌陵大中祥符元年加上尊諡曰
啟運立極英武睿文神德聖功至明大孝皇帝
詠初日
太陽初出光赫赫千山萬山如火發一輪頃刻上天衢
逐退羣星與殘月
(庚溪詩話上微時客有詠初日詩者語雖工而意則淺陋上所不喜其人請上詠之即應聲云)
(云盖本朝以火德王天下及上登極僭竊之國以次削平混一之志先形於言規模宏遠矣)
句
未離海底千山墨纔到天中萬國明
(後山詩話王師圍金陵唐使徐鉉來鉉伐其能欲以口舌解圍謂太祖不文盛稱其主博學多)
(藝冇聖人之能使誦其詩曰秋月之篇天下傳誦之其句云云太祖大笑曰寒士語耳吾不道)
(也鉉内不服謂大言無實可窮也以請殿上驚懼相目太祖曰微時自秦中歸道華下醉卧田)
(閒覺而月出有句云云鉉大驚殿上稱夀)
太宗皇帝
帝諱炅初名匡乂改賜光義即位之二年改今
諱太祖同母弟建元太平興國雍熙端拱淳化
至道在位二十二年諡曰神功聖德文武皇帝
廟號太宗葬永熙陵有御製集
(石林燕語太宗當天下無事留意藝文而琴棋亦皆造極品時從臣應制賦詩皆用險韻往往)
(不能成篇而賜兩制棋勢亦多莫究所以故不得已則相率上表乞免和訴不曉而已王元之)
(嘗有詩云分題宣險韻翻勢得仙棋又云恨無才應副空有表虔祈盖當時事也)
(玉海祥符五年八月丁巳龍圖閣學士陳彭年表上奉詔編錄太宗御集四十卷君臣賡載集)
(三十卷朱邸集十卷文明政化十卷祕藏銓十卷蓮花偈逍遙詠金剛經疏禪樞要緣識至理)
(篇回文詩心輪圖共五十五卷九絃琴譜二十卷五絃阮譜十七卷棋勢圖譜各一卷詔奉安)
(于太清樓資政殿崇文院祕閣西京三館各一本御撰文字總十八部合二百四十卷十一月)
(丙辰出新編太宗御製文集及御書法帖目一卷凡十五部總三百三十六卷以示輔臣曰先)
(帝嗜學實由天縱屬思援翰必極精妙朕孜孜尋訪文詞筆札殆無遺逸)
賜陳摶
曾向前朝號白雲後來消息杳無聞如今若肯隨徵召
總把三峯乞與君
(澠水燕談陳摶周世宗常召見賜號白雲先生太平興國初召赴闕太宗賜御詩先生服華陽)
(巾草履垂縚以賓禮見賜坐上方欲征河東先生諫止會軍已興令寢御園百餘日方起兵還)
(果無功恩禮特異賜號希夷)
太平興國七年季冬大雪賜學士
輕輕相亞凝如酥宫樹花裝萬萬株今賜酒卿時一盞
玉堂閒話道情無(孔平仲談苑)
句
鑾輿臨紫塞朔野凍雲飛(北征途中御製)(皇朝類苑)
珍重老臣純不已我慙寡昧繼三皇
(庚溪詩話宰相李昉罷政家居每宴必宣赴坐昉獻詩曰微臣自媿頭如雪也向鈞天侍玉皇)
(上俯和云云時皆榮之)
欲餌金鉤殊未達磻溪須問釣魚人
(庚溪詩話吕端參知政事上一日幸後苑釣魚賜之詩云云端賡以進曰愚臣鉤直難堪用宜)
(問濠梁結網人既而端遂拜相)
真宗皇帝
帝諱恒太宗第三子建元咸平景德大中祥符
天禧乾興在位二十六年葬永定陵諡曰文明
武定章聖元孝皇帝廟號真宗慶歷七年加諡
膺符稽古神功讓德文明武定章聖元孝皇帝
有御製集
(庚溪詩話真宗皇帝聽斷之暇唯務觀書每觀一書畢即有篇詠命近臣賡和可謂好文之主)
(也海天禧四年十一月壬戌詔丁謂等作天章玉)
(閣奉安御集五年三月戊戌閣成庚子令具兩街僧道威儀教坊作樂奉御集御書自玉清昭)
(應宫安于天章閣羣臣稱賀賜宴時輔臣編御集為三百卷頌銘碑文十八卷贊八卷詩三十)
(七卷賜中宫詩七卷賜太子歌詩箴述五卷龍圖閣歌詩四卷水殿詩一卷清景殿詩二卷西)
(園詩三卷三教詩九卷讀經史詩四卷維城集三卷奉道詩十卷歲時新詠十卷樂章一卷樂)
(府集并新詞五卷論述十卷序八卷箴七條各一卷記六卷又三卷又一卷書十卷正說十卷)
(承華要略二十卷靜居集三卷玉宸集五卷法音前集七卷春秋要言五卷試進士題一卷密)
(表密詞六十九卷玉京集二十卷至道元年訖大中祥符聖政紀凡一百五十卷並鏤版又以)
(御書石本為九十編命中使岑守素主其事至是畢功焉)
賜楊億判祕監
瑣闥往年司制誥共嘉藻思類相如蓬山今日詮墳史
還仰多聞過仲舒報政列城歸覲後疏恩高閣拜官初
諸生濟濟彌瞻望鉛槧諮詢辨魯魚(石林燕語)
賜神童蔡伯俙
七閩山水多才俊三歲奇童出盛時家世應傳清白訓
嬰兒自得老成姿初當移步來朝謁方及能言便誦詩
更勵孜孜圖進益青雲千里看前期
(揮麈後錄伯俙字景蕃與晏元獻俱五六歲以神童侍仁宗于東宫元獻自初梗介蔡最柔媚)
(每太子過門闌高者蔡伏地令太子履其背而登既踐阼元獻被知遇至宰相蔡竟不大用以)
(舊恩常領郡頗不循法令或被劾取旨上識其姓名必曰藩邸舊臣且令轉官凡更四朝元符)
(初致仕已八十歲矣監司薦之乞落致仕與宫祠其辭略云蔡伯俙年八十歲食祿七十五年)
(余謂人生名位固可得䍐得綿長如此者)
賜蘇州節度使丁謂(并序)
卿黃閣同寅實彰於盡瘁碧幢臨鎮方厲於報功言
當入謝之辰特賜褒賢之作今成七言四韻詩一首
賜新授蘇州節度使丁謂依韻和進
懿辭碩畫播朝中造膝詢謀禮遇豐文石延登彰順美
高才前導表疇庸書生仗鉞今尤貴舊里分符古䍐逢
晝錦買臣安敢比黃樞早日接從容
又賜丁謂(并序)
卿名藩出蒞雖極於倚毗文陛言辭良多於眷注特
示寵行之什用增方面之榮今成五言十韻詩一首
賜蘇州節度使丁謂依韻和進
踐歴功皆著諮詢務必成懿才符曩彥佳器貫時英俾
展經綸業旋陞輔弼榮嘉亨忻盛遇盡瘁罄純誠均逸
明恩洽酬勞茂典行白麻三殿曉紅旆九衢平雖輟凝
嚴任尤增倚注情擁旄辭帝闕頓轡望都城風景高秋
月烟波幾舍程想卿懷感意常是夢神京(以上吳郡志)
天禧三年賜尚書左僕射兼中書門下平章事王
欽若除太子太保判杭州十韻
早自外朝登近侍克符昌運振嘉名一參黃閣推良畫
再陟鴻樞顯至榮該博古今常獻納勤勞夙夜每專精
石渠撰述多文備日觀封崇大禮成宰府調元心匪懈
真宫兼職望彌清龍樓進秩恩尤異熊軾為藩任不輕
二浙奥區期惠化三吳佳致悅高情重重山水舟中見
處處壺漿陌上迎既肅邇遐安外域更分宵旰撫黎氓
予衷側席方毗倚佇有甘棠播頌聲(乾道臨安志)
賜知貢舉學士晁迥(大中祥符五年正月癸酉)
盛時選士貢闈開罄宇聞風獻藝來必以權衡求實效
勿令蓬蓽有遺才(金坡遺事)
海棠
春律行將半繁枝忽競芳霏霏含宿霧灼灼豔朝陽戲
蝶棲輕蘂遊蜂逐遠香物華留賦詠非獨務雕章(海棠譜)
仁宗皇帝
帝諱貞初名受益真宗第六子建元天聖明道
景祐康定寶元慶歷皇祐至和嘉祐在位四十
二年諡曰神文聖武明孝皇帝葬永昭陵有御
製集
(玉海治平元年五月丁未命天章閣待制吕公著修起居注邵必編集仁宗御製二年十月甲)
(寅編成一百卷以進詔藏于寶文閣英宗製序曰敘禋祀饗升歌樂章藏于有司薦于郊廟者)
(多矣而登臨遊賞之適割鮮獻獲之樂前世所誇者未始一及焉萬幾之暇泊然凝神不見所)
(好惟躬閱寶訓陳經邇英究鍾律之本元訓師兵之武略披圖以監古銘物以自戒從事于清)
(閒宴息之餘者不過此類嗚呼大禹之勤儉也永惟聖作鏤之玉版藏之金匱以垂無窮俾知)
(我聖考之所以為仁者自勤儉始)
幸後苑召宰執侍從臺諫館閣以下賞花釣魚中
觴賦詩
晴旭暉暉苑籞開氤氲花氣好風來遊絲罥絮縈行仗
墮蘂飄香入酒杯魚躍紋波時潑剌鸎流深樹久徘徊
青春朝野方無事故許歡遊近侍陪
(閒居詩話章聖朝春月多召兩府兩制三館于後苑賞花釣魚賦詩自元昊背叛西陲用兵廢)
(缺甚久嘉祐末仁宗修故事韓魏公和御製詩卒章云曾參二十年前會今備台司得再陪時)
(内侍都知任守忠以滑稽侍上從容曰韓琦譏陛下仁宗愕然問故守忠曰譏陛下遊宴太頻)
(仁宗為之笑仁宗賞花釣魚賜宴詩執政諸公蘇魏公語錄)
(暨禁從館閣皆屬和而徘徊二字無他義諸公進和篇皆押徘徊再坐教坊雜戲為數人尋訪)
(稅第至一宅入觀之至前堂之後問所以曰徘徊又至後堂東西序亦問之皆曰徘徊也一人)
(笑曰可則可矣徘徊太多)
賜梅摯知杭州
地有吳山美東南第一州剖符宣政化持橐輟才流暫
出論思列遙分旰昃憂循良勤撫俗來暮聽歌謳
(庚溪詩話嘉祐初龍圖閣學士尚書吏部郎中梅摯公儀出守杭州上特製詩以寵賜之梅既)
(到杭欲侈上賜遂建堂吳山上名曰有美歐陽修為記)
句
寒儒逢景運報國合如何
(庚溪詩話仁宗皇帝景祐元年聞喜宴賜進士詩末句云云言宏大而有激勵真詔旨也)
恩袍草色動仙籍桂香浮
(庚溪詩話瓊管夷人有持錦臂韝鬻於市者其上織成詩一聮云云乃景祐五年賜進士詩也)
(山東李廷臣以千金易之作小屏几硯閒見之者莫不改容瞻敬)
神宗皇帝
帝諱頊英宗長子建元熙寧元豐在位十八年
諡曰英文烈武聖孝皇帝廟號神宗葬永裕陵
有御製集
秦國大長公主挽詞二首
曉發城西道靈車望更遙春風空魯館明月斷秦簫塵
入羅衣暗香隨玉篆銷芳魂飛北渚那復可為招
慶自天源發恩從國愛申歌鐘雖在館桃李不成春水
折空還沁樓高已隔秦區區會稽市無復獻珠人
(冷齋夜話元豐初魏泰載之于詩話中雖黃竹大風之詞莫可擬其髣髴噫豈特前代帝王盖)
(古今詞章之工者無此作也)
徽宗皇帝
帝諱佶神宗第十一子建元建中靖國崇寧大觀
政和重和宣和宣和七年内禪皇太子尊帝為教
主道君太上皇帝靖康二年北狩紹興五年崩於
五國城七年凶問至江南遥上尊諡曰聖文仁德
顯孝皇帝廟號徽宗十二年梓宫還臨安權櫕永
祐陵十三年加上尊號曰體神合道駿烈遜功聖
文仁德憲慈顯孝皇帝有崇觀宸奎集御製集
(避暑錄話政和間大臣有不能為詩者因建言詩為元祐學術不可行何丞相伯通適領修敕)
(令因為科云諸士庶傳習詩賦者杖一百是歲冬初雪太上皇甚喜吳門下居厚作詩三篇以)
(獻謂之口號上和賜之自是聖作時出訖不能禁詩遂盛行于宣和之末)
巳亥十一月十三日南郊祭天齋宫即事賜太師
報本精禋自國南先期清廟㝛齋嚴層霄初擴同雲霽
暖吹俄回海日暹十萬軍容冰作陣九街鴛瓦玉為簷
肅雍顯相同元老行慶均釐四海霑
清廟齋幄嘗有詩賜太師巳曾和進禋祀禮成以
目擊之事依前韻再進今亦用元韻復賜太師非
特以此相困蓋清時君臣賡載亦一時盛事耳
靈鼓黃麾道指南紫壇蒼璧示凝嚴聯翩玉羽層霄下
烜赫神光愛景暹為喜鸞輿回鳳闕故留芝蓋出虯簷
禮天要作斯民福解雨今當萬國霑
太師以被賜暹字韻詩前後凡三次進和蓋欲示
其韻愈嚴而愈工耳復以前韻又賜太師
天位迎陽轉斗南千官山立盡恭嚴共欣奠玉烟初逹爭
奉回鸞日巳暹歸問雪中誰詠絮冥搜花底自巡簷禮成
郤喜歌盈尺端為來麰萬㝢霑(原注唐杜甫詩巡簷索共梅花笑蓋雪事也)
上清寶籙宫立冬日講經之次有羽鶴數千飛翔
空際公卿士庶衆目仰瞻卿時預榮觀作詩紀實
來上因俯同其韻賜太師以下
上清講席鬱蕭臺俄有青田萬侣來蔽翳晴空疑雪舞
低回轉影類雲開翻翰清唳遥相續應瑞凝時尚不回
歸美一章歌盛事喜今重見謫仙才(以上揮麈餘話)
賜燕帥王安中荔枝
保和殿下荔枝丹文武衣冠被百蠻思與廷臣同此味
紅塵飛鞚過燕山(老學菴筆記)
宫詞
佑神珍觀五雲開高倚層霄疊玉臺笑語半空知遠近
縱觀飛騎拂塵來
玉鉤紅綬挂琵琶七寶輕明撥更嘉捍面折枝新御畫
打弦惟恐損珍花
湘簟涼生暑氣微午天攲枕向紗幃轆轤車扇閒關處
雙月迴廊彩鳳飛
苑西廊畔碧溝長修竹森森綠彩凉戲擲水毬争遠近
流星一點耀波光
清晨簷際肅霜鮮曉日初銷萬瓦烟隆德重陽開小宴
競將黃菊作花鈿
今歲閩中别貢茶翔龍萬夀占春芽初開寶篋新香滿
分賜師垣政府家(宣和御製宫詞)
趙昌江梅山茶
趙昌下筆摘韶光一軸黃金滿斗量借我圭田三百畝
真須買取作花王(中興館閣續錄)
賦擊毬
錦裘駿馬曉棚分一點星馳百騎奔奪得頭籌須正過
休令綽撥入斜門
(三朝北盟會編徽宗北狩至真定金人高會擊毬請帝賦詩云綽撥斜門皆打毬家語也)
汧州作
投袂汧城北西風又是秋中原心耿耿南渡思悠悠嘗
膽期賢佐顒情憶舊遊故宫禾黍徧行役閔宗周(雪舟脞語)
在北題壁
徹夜西風撼破扉蕭條孤館一燈微家山回首三千里
目斷天南無雁飛(山房隨筆)
題修竹士女圖
瑶臺無信託青鸞一寸芳心思萬端莫向東風倚修竹
翠衫經得幾多寒
題芭蕉士女圖
羅韈生香踏輭莎釵横玉燕鬢鬆鴉春心正是芭蕉葉
羞見宜男並蒂花
題滌硯士女圖
輭繡屏風小象牀細風亭館玉肌凉含情學寫鴛鴦字
墨洗蕉花露水香
題團扇士女圖
濃黛消香淡兩蛾花隂試步學凌波專房自得傾城色
不怕涼風到扇羅(以上郁氏書畫題跋記)
高宗皇帝
帝諱構字德基徽宗第九子宣和三年封康王
靖康元年使金見留得還勤王兵奉帝至應天
府元祐皇后詔帝即位建元建炎紹興紹興元
年移蹕臨安府是為行都三十二年内禪皇太子
尊為太上皇帝累上尊號曰光堯夀聖憲天體道
性仁誠德經武緯文紹業興統明謨盛烈太上皇
帝淳熙十四年崩諡曰聖神武文憲皇帝廟號高
宗欑會稽永思陵紹熙二年加諡受命中興全
功至德聖神武文昭仁憲孝皇帝有御製集
(庚溪詩話光堯夀聖太上皇帝當内修外攘之際尤以文德服遠至于宸章睿藻日星昭垂者)
(非一至紹興二十八年將郊祀有司以太常樂章篇序失次請遵真宗仁宗故事親製詔從之)
(自郊丘宗廟原廟等共十有四章肆筆而成睿思雅正宸文典贍所謂大哉王言也)
中和堂詩(并序)
孟夏壬戌來登斯堂遠矚稽山思夏后之功俯瞰濤
江懷子胥之烈賦古詩一首
六龍轉淮海萬騎臨吳津王者本無外駕言蘇遠民瞻
彼草木秀感此瘡痍新登堂望稽山懷哉夏禹勤神功
既盛大後世蒙其仁願同越句踐焦思先吾身艱難務
遵養聖賢有屈伸高風動君子屬意種蠡臣
淨明院易安齋梅巖詩(并序)
款謁泰壇因過易安齋愛其去城不遠巖谷幽邃得
天成自然之趣為賦梅巖云
怪石蒼巖映翠霞梅梢疎瘦正横斜得因祀事來尋勝
試探春風第一花(以上咸淳臨安志)
漁父詞
青草開時已過船錦鱗躍處浪痕圓竹葉酒柳花氊有
意沙鷗傍我眠
扁舟小纜蘆花風四合青山暮靄中明細火倚孤松但
願尊中酒不空
薄晚烟林淡翠微江邊秋月已明輝縱遠柁適天機水
底閒雲片段飛
雪灑清江江上船一錢何有買江天催短棹去長川魚
蟹來傾酒舍烟
水涵微雨湛虛明小笠青蓑未要晴明鑑裏縠紋生白
鷺飛來空外聲
(庚溪詩話云清新簡遠備騷雅之體)
題紅木犀花扇賜從臣
月宫移就日宫栽引得輕紅入面來好向烟霄承雨露
丹心一點為君開
秋入幽叢桂影團香深粟粟照林丹應隨王母瑤池宴
染得朝霞下廣寒
(陳郁話腴明之象山士子史本有木犀忽變紅色異香因接本獻闕下高廟雅愛之畫為扇面)
(仍製詩以賜從臣自是四方爭傳其本歲接數百史氏由此昌焉)
題黃筌芙蓉
照水枝枝蜀錦囊年年澤國為誰芳朱顔自得西風意
不管千林一夜霜
題修竹芙蓉
寒花婀娜露凝香風葉搖秋鳳尾涼夢入畫堂銀燭下
翠屏深處隱紅妝(以上郁氏書畫題跋記)
句
白雲斷處斜陽轉幾曲青山獻畫屏(題蕭照畫補遺)(書畫)
孝宗皇帝
帝諱眘字元永太祖七世孫秦王德芳之後秀
王偁子高宗育于宫中立為皇太子受内禪建
元隆興乾道淳熙淳熙十六年禪位皇太子上
尊號曰至尊夀皇聖帝紹熙五年崩諡曰哲文
神武成孝皇帝廟號孝宗欑永阜陵慶元三年
加諡紹統同道冠德昭功哲文神武明聖成孝
皇帝有御製集
召史浩錫宴澄碧殿俯同其韻
揖遜荷帝堯寅恭五元禩治道貴清靜聖言有深旨誰
歌元首明自得股肱喜躋民期仁夀詎肯中道止力農
樂彼田坐賈安於市歲行閱豐登國輸銷委靡予力初
何能濟濟頼多士矧予有元老中立而不倚居東逾三
年不遠來千里未遂赤松遊輟誦青琅蘂皓首持六經
日侍明光裏翼乎鴻遇風縱矣魚在水儒行絶瑕疵道
心無塵滓挺挺松栢姿巉巉山岳峙予惟日萬幾至仁
同一視西成錫小宴促坐才尺咫湛露媿歌周置酒非
封齒歸美見新詩如卿能有幾眷言澄碧行勝賞得迂
趾亦屢引公卿對此談政理虛心欲受人忠言資逆耳
朕瘠天下肥至樂無易此頗念文武疆六合尚殊軌東
都會諸侯宣王昔于是期爾罄嘉謀使我勲業起勿以
方燕頤所書聊復爾巵酒正須釂話言未能已都護萬
年觴何當至庭戺文章藉老手直筆中興紀載嘉矍鑠
翁焉得辭骩骳(玉堂雜記)
比幸玉津園縱觀春事適霽色可喜洪邁有詩來
上因俯同其韻
春郊柔綠徧桑麻小駐芳園覽物華應信吾心非暇逸
頓回晴意絶咨嗟每思富庶將同樂敢務遊畋漫自誇
不似華清當日事五家車騎爛如花(容齋五筆)
秋日臨幸祕書省因成近體詩一首賜丞相史浩
以下
玉軸牙籤煥寶章簪紳侍列映秋光宴開芸閣儒風盛
坐對蓬山逸興長稽古右文慚菲德禮賢下士法前王
欲臻至治觀熙洽更罄嘉謀為贊襄(咸淳臨安志)
和御製梅巖
秀色環亭擁霽霞修筠冰豔數枝斜東君欲奉天顏喜
故遣融和放早花
(四朝聞見錄光堯親祀南郊因過易安齋為賦梅巖孝宗和詩云云)
芙蓉閣觀擊毬賜宴選德殿
昊穹垂佑福羣生涼德惟知監守成禾黍三登占叶氣
簫韶九奏播歡聲未央秋晚林塘靜太液波閒殿閣明
嘉與臣鄰同燕樂益修庶政答丕平(武林舊事)
冷泉堂詩
山中秀色何佳哉一峯獨立名飛來參差翠麓儼如畫
石骨蒼潤神所開忽聞仿像來宫囿指顧已驚成列岫
規模絶似靈隱前面勢恍疑天竺後孰云人力非自然
千巖萬壑藏雲烟上有崢嶸倚空之翠壁下有潺湲潄
玉之飛泉一堂虛敞臨清沼密蔭交加森羽葆山頭草
木四時春閱盡歲寒長不老聖心仁智情優閒壺中天
地非人間蓬萊方丈渺空闊豈若坐對三神山日長雅
趣超塵俗散步逍遙快心目山光水色無盡時長將挹
向杯中淥
(武林舊事光堯雅愛湖山之勝恐數蹕煩民鑿大池于北宫内引水注之疊石為山象飛來峯)
(有堂名冷泉孝宗皇帝賦詩云云)
新晴雨過述懷
平生雄武心覽鏡朱顏在豈惜常憂勤規恢須廣大
春晴有感
春風歸草木曉日麗山河物滯欣逢泰時豐自此多神
州應未遠當繼沛中歌
(庚溪詩話今上皇帝躬受内禪踐阼以來未嘗一日暫忘中興之圖每形于詩詞云云觀此則)
(規恢之志大矣)
賜虞允文再撫西蜀
一德如公豈合閒聊分西面欲憂寬不辭論道虚台席
暫假宣威築將壇風教已興三蜀靜干戈再戢萬方安
歸來尚想終霖雨未許鄉人衣錦看(翠屏筆談)
賜僧守璋
古寺春山青更妍長松修竹翠含烟汲泉擬欲增茶興
暫就僧房借榻眠(西湖遊覽志)
題刁光引畫册(乾道元年)
一枝殘雪照山城春意原非復後生羞把紅顏媚兒女
梅兄知我歲寒情
黃冠翠帔玉為姿何處春風一見之未到湘江清絶地
試看山谷老人詩(式古堂畫考)
光宗皇帝
帝諱惇孝宗第三子受内禪建元紹熙在位五
年禪位皇子嘉王慶元元年上尊號曰聖安夀
仁太上皇帝慶元六年崩諡曰憲仁聖哲慈孝
皇帝廟號光宗嘉泰三年加諡循道憲仁明功
茂德温文順武聖哲慈孝皇帝有御製集
恭和聖製新秋雨過述懷
中興日月明王氣山河在萬物飾昭回稽首王言大(庚溪)
(詩話)
會僚屬賞海棠偶有題詠(為太子時尹臨安府作)
濃淡名花産蜀鄉半含風露浥新妝嬌嬈不減舊時態
誰與丹青為發揚
海棠
東風用意施顏色豔麗偏宜著雨時朝詠暮吟看不足
羨他逸蝶宿深枝(以上海棠譜)
題楊補之紅梅圖賜貴妃
去年枝上見紅芳約略紅葩傅淺妝今日亭中足顏色
可能無意謝東皇(式古堂畫考)
理宗皇帝
帝諱盷太祖十三世孫榮王希瓐子初嗣沂王
寧宗違豫立為皇子即位建元寶慶紹定端平
嘉熙淳祐寶祐開慶景定在位四十年葬永穆
陵諡曰建道備德大功復興烈文仁武聖明安
孝皇帝廟號理宗
淳祐丙午講禮記畢錫宴祕書省賜侍讀少師鄭
清之以下
鼇極開先已降衷上天下澤禮居中三才義理維持力
萬世綱常建立功孔聖法言多纂輯漢儒師學共修崇
經帷講徹資羣彥克已工夫在廣充(後村詩話)
重修復古殿紀事詩(高宗建理宗重修)
烈祖謀詒燕沖人命紹龜禁嚴瞻復古締創想當時鳳
紀因多歴翬飛欲寢隳端居常念此涼德恐羞之勉輯
炎興業新還舜禹規棟驤非玉瑱樸斲僅塗茨咫尺羹
牆見延洪典則貽緬懷光宅舊儼若煥章垂聖志惟先
定鴻名寓有為風烟沈廟算天日俯疇咨屏翰環方召
言謨富禹䕫權綱歸總攬制度永維持養士翔鴛鷺蒐
兵振虎貔宣王修政日光武中興時文治綏函夏英威
鬯遠夷萬年丕顯績三紀太平基繼述慙非稱規恢動
慨思肯堂心翼翼景行日孜孜載繹車攻雅宜賡考室
詩告成書梗概拜手緝蕪辭(咸淳臨安志)
聞喜宴詩賜狀元方逢辰
肆予臨御九賓興藹藹盈庭俊乂升喜頼讜言調八事
欲垂景運進三登攄忠社稷惟名節濟用邦家必器能
豐芑涵濡盛今日勉思德意共欽承(青溪詩集)
寧宗皇帝挽詞
沖澹凝金汞憂勤失寶丹講餘曦正午班促漏方殘濟
野雲生暗蒼梧日轉寒列朝從藝祖天闕會金鑾
仙御賓空日龍飛杳杳閒五雲呈瑞綵九虎敞重關寶
輦扶蒼鶴雲韶擁玉班千年棲佛地今日覩天顏(淵鑑)
(類函)
度宗皇帝
帝諱禥理宗母弟嗣榮王與芮之子理宗立為
皇太子即位建元咸淳在位十年諡曰端文明
武景孝皇帝廟號度宗葬永紹陵
御製晚望
鷗鷺歸烟渚秋江挾晚晴老漁閒檥艇坐待月華生(隨隱)
(漫錄)
瀛國公
公名㬎度宗子咸淳十年即位建元德祐二年
元兵入臨安朝於上都降封開府儀同三司瀛
國公
在燕京作
寄語林和靖梅花幾度開黃金臺下客應是不歸來
(輟耕錄始終二十字含蓄無限凄戚意思讀之而不興感者幾希)
鸚鵡
毛羽自然可數仙禽不受凡籠銜得梧桐一葉中含無
限秋風(乾坤清氣)
憲聖慈烈吳皇后
后開封人高宗為康王被選入宫即位封和義
郡夫人進封才人紹興十三年立為皇后孝宗
即位上尊號曰夀聖太上皇后光宗即位尊為
隆慈備福太皇太后寧宗即位加號光祐慶元
三年崩諡曰憲聖慈烈欑附永思陵
(四朝聞見錄高宗憲聖吳后侍高宗航海金騎猝至欲拏御舟后發一矢應弦而倒高宗重于)
(視師后奏曰若臣妾裹尺五皂紗須一往矣墨書史會要憲聖慈烈皇后博習書史妙於翰)
(帝常書六經賜國子監刊石稍倦即命后續書人莫能辨)
題徐熙芍藥
穠李夭桃掃地無眼明驚見玉盤盂揚州試識春風面
看盡羣花總不如(韻石齋筆談)
恭聖仁烈楊皇后
后少選入宫忘其姓氏或云會稽人寧宗慶元
元年封平樂郡夫人進封婕妤以楊次山為兄
遂姓楊氏進婉儀六年進貴妃立為皇后理宗
即位上尊號曰夀明慈睿皇太后寶慶五年崩
諡曰恭聖仁烈
題朱銳雪景册賜大少保
風吹醉面不知寒信腳千山與萬山天甃瓊街三十里
更飛柳絮與君看(郁氏書畫題跋記)
宫詞
瑞日曈曈散曉紅乾元萬國佩丁東紫宸北使班纔退
百辟同趨德夀宫
元宵時節賞宫梅恭請光堯夀聖來醉裏君王扶上輦
鑾輿半仗點燈回
溶溶太液碧波翻雲外樓臺日月閒春到漢宫三十六
為分和氣到人間
上林花木正芳菲内裏爭傳御製詞春賦新翻入宫調
美人羣唱捧瑤巵
後院深沈景物幽奇花名竹弄春柔翠華經歲無遊幸
多少亭臺廢不修
天中聖節禮非常躬率羣臣上夀觴天子捧盤仍再拜
侍中宣達近龍牀
水殿鉤簾四面風荷花蔟錦照人紅吾王一曲薰弦罷
萬俗泠泠解愠中
宫殿鉤簾看水晶時當三伏熾炎蒸翰林學士知誰直
今日傳宣與賜冰
雲影低涵百子池秋聲輕度萬年枝要知玉宇涼多少
正在觀書乙夜時
涼秋結束鬭鮮新宣入毬場尚未明一朵紅雲黃蓋底
千官下馬起居身
秋高風勁角弓鳴臂健常嫌斗力輕玉陛纔傳看御箭
中心雙中謝恩聲
用人論理見宸衷賞罰刑威合至公天下監司二千石
姓名都在御屏中
家傳筆法學光堯聖草真行說兩朝天縱自然成一體
謾誇虎卧與龍跳
泛索坤寧日一羊自從正位挫詞章好生躬儉超千古
風化宫嬪只淡妝
擊鞠由來豈作嬉不忘鞍馬是神機牽韁絶尾施新巧
背打星毬一點飛
角黍冰盤餖飣裝酒闌唱歇泛瑤觴近臣誇賜金書扇
御侍爭傳佩帶香
一朵榴花插鬢鴉君王長得笑時誇内家衫子新番出
淺色新裁艾虎紗
簾幕深深四面垂清和天氣漏聲遲宫中閣裏催繅蠒
要趁新蠶作五絲
小樣盤龍集翠裘金羈緩控五花騮繡旂開處鈞天奏
御棒先過第一籌(楊后宫詞)
鄆王楷
王徽宗第三子始封魏國公進高密郡王嘉王
政和八年廷策進士唱名第一母王妃方有寵
遂超拜太傅改王鄆仍提舉皇城司欽宗立改
鎮鳳翔彰德軍靖康初與諸王北遷
(清波雜志王黼奉敕撰明節和文貴妃墓志云六宫稱之曰韻時以婦人有標致者為韻曾叩)
(于故老宣和閒衣曰韻纈果曰韻梅曲曰韻令乃梁師成為鄆邸倡此讖時趙野春帖子亦有)
(複道密通蕃衍宅諸王誰似鄆王賢亦迎合之意也)
(蔡鞗北狩行錄太上雖在蒙塵不忘義方之訓每下程後諸王問安必留坐賦詩屬對太上曰)
(方當月白風清夜鄆王楷對曰正是霜高木落時太上曰落花滿地春光晚莘王植對曰芳草)
(連雲暮色深皆類此)
覽夢得所藏李伯時畫吳中三賢因各書絶句
已將勲業等浮漚鳥盡弓藏見遠謀越國江山留不住
五湖風月一扁舟(范蠡)
西風淅淅動高梧目送浮雲悟卷舒自是歸心感秋色
不應高興為鱸魚(張翰)
杞菊蕭條繞屋春不教鵝鴨惱比鄰滿身花影猶沈醉
真是江湖一散人(陸龜蒙)(珊瑚網)
宋詩紀事卷一
