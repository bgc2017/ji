宋詩紀事卷五十一錢塘厲鶚撰
張孝祥
孝祥字安國歴陽烏江人紹興二十四年廷試
第一孝宗朝累遷中書舍人直學士院領建康
留守尋以荆南湖北路安撫使請祠進顯謨閣
直學士致仕卒有于湖集
題定山寺(時年十六歲)
蹇驢夜入定山寺古屋貯月松風清正聞挂塔一鈴語
不見撞鐘千指迎
題夏氏莊
平湖漠漠雨霏霏壓水人家燕子飛欲向湖東問春色
杏花無數點春衣(以上于湖殘槀)
賀郊祀慶成
漢統千齡接虞衡七政齊德馨天自蠁容備古猶稽輿
衞鉤陳北衣冠觀闕西雨先清道蹕寒避禮神圭方士
朝仙仗宫垣挾御隄廟芝楹疊璧帝樂字連奎虚次尤
祗慄懷親極慘悽珠旒依玉色蘭炬映璇題兩相初扶
翼崇壇六降隮高靈森欲墮諸福應如攜燎夜壇三燭
淩霜甲萬犀宗燔申寶酌祕檢護金泥奉引星辰爛旋
歸錦繡迷端門臨五鳳步輦駐雙霓日照雲裳委風含
綵筤低和聲翔四表嘉澤浸羣黎盛事真寥廓微生荷
奬提侍祠叨執爵著籍繆通閨異寵何其報孤忠誓不
暌裁詩獨愁晚猶得並鳧鷖
椰子酒榼
矮胡生南方託家碧山崖採擇供貢篚扶持上天街媿
此愿慤姿欲售久未諧道傍麴先生風味固自佳逢渠
即傾盖輸寫能開懷刮削出光采規繩去攲窊金玉豈
足貴膠漆真吾儕客來有佳招二士往必偕婆娑止坐
隅供饋煩金釵矮胡雖木強醇德真無涯虚心實其腹
居然外形骸微物幸見用棄置理則乖毛穎有封國陶
匏薦禋柴大藥起世痾炮燔及根荄願子自洗濯勿受
塵埃薶暇日肯相從醉經坐高齋
舟行大雨戲作呈張立之及同行諸公
我船千斛初甚遲上灘下灘風薄之百夫撐挽纔得過
水淺舟大行無期同來賓客笑鈍滯一葉自買如鳧鷖
瞥波急槳亂藻荇瞬息不見飇車馳忽然昨夜雷雨作
墨雲頹山風卷壑龍門春漲魚鼈亂牛渚宵明鬼神惡
篷翻䌫斷泊不得客只一身無處著長年呌客強驚起
一浪先掀半船水嚢衣漂盡到巾屨終夜奔茫沙石裏
我時酣寢殊不覺但怪颼颼風到耳起來呼酒自勞苦
水滿涼生差可喜向來笑者今卻悲人生淹迷那能知
明朝轉舵我船快喚客同船莫嫌隘(以上合璧事類外集)
贈滕使君
千騎東方白玉鑣十眉環坐紫檀槽安南都護來鼇禁
建武將軍握豹韜瘴雨蠻煙驚鼓角朔雲邊雪滿旌旄
夕烽不到甘泉殿尺一徵還近赭袍
贈甘法曹
北岳仙人汗漫遊斯文曾到海邊州誰憐詩禮甘公子
牢落青衫到白頭(以上合璧事類後集)
可賦軒(在西湖寶林院)
光明獵獵上烏巾不那西湖爛漫春借我繩牀對脩竹
為君一洗輭紅塵(咸淳臨安志)
東坡
繫船著西日曳杖到東坡暗井蛙成部荒祠鳥作窠老
仙騎鶴去稚子飯牛歌興廢何須問斯文自不磨(方輿勝覽)
玉淵亭
靈源直上與天通借路來從五老峯試向闌干敲拄杖
為君喚起玉淵龍
(方輿勝覽亭在廬山棲賢寺門外澗中白石不以數計如臥羊故曰玉淵張安國書二字仍作)
(詩)
萬杉寺
老榦參天一萬株廬山佳處著浮圖秖今買斷山中景
破費神龍百斛珠
(桯史王阮偕張紫微遊廬山萬杉寺紫微大書二章阮憮然曰先生氣吞虹霓今少卑之何也)
(别去兩旬而得湖陰之訃紫微于此絶筆)
題蔡濟所摹御府米帖
生前官職但執戟身後一字萬金直當時雷電下收拾
世間不復有遺逸整整十卷字尤溼光采激射海為立
平生我亦有書癖對此戃怳心若失口呿汗下屢太息
十日把玩不得食作牋天公拜稽首乞我此老生時一
雙手為君痛飲百斛酒墨池如江筆如帚一掃萬字不
停肘(後村詩話)
浯溪中興頌(在永州祁陽縣)
繡綳兒啼思塞酥重牀燎香驅羣胡黃帬錦韈無尋處
一夜驚眠搖帳柱朔方天子神為謀三郎歸來長慶樓
樓前拜舞作竒祟中興之功不贖罪日光玉潔十丈碑
蛟龍盤拏與天齊北望神京淚雙落只今何人老文學
(浯溪集)
元風洞(在桂林七星山陰風襲人凛如冰雪)
山入烏蠻連越嶲天開斗野對珠宫應憐桂海長炎熱
乞與清涼萬竅風(桂林府志)
張堅
堅鎮江人紹興二十四年進士
鶴廟松(聞采茯苓者傷其根遂枯其半)
誰種飛仙百丈梯風摧雨折昔人非憑誰寄語楊員外
留取孫枝待令威(茅山志)
虞允文
允文字彬甫隆州仁壽人紹興二十四年進士
累除中書舍人直學士院被命犒師立功采石
乾道中歴左丞相同中書門下平章事兼樞密
使封雍國公以少保宣撫四川卒贈太傅諡忠
肅有集(鶚按咸淳臨安志紹興二十四年張孝祥榜無二十三年榜宋史誤也今訂正)
過瀘江亭
映水林巒影顛倒濟川舟檝勢峥嶸東行萬里欲乘興
更待一篙春水生(全蜀藝文志)
錢良臣
良臣字友魏華亭人紹興二十四年進士孝宗
朝拜參知政事罷知鎮江
顧野王讀書堆
伊昔邊烽備不虞太平移作梵王居而今江表全無事
借我三椽更讀書(松江府志)
梁安世
安世字次張括蒼人紹興二十四年進士淳熙
中桂林轉運使有遠堂集
石芥
擷根山石貯瓶罌桂後緘題見者頳風味莫嫌無醞藉
杯柈也解作聰明願言噴嚏傳心事搔首躊蹰散宿酲
最是徂徠明道地至今姦膽亦魂驚(蘆浦筆記)
秦碑一紙并古詩呈王梅溪太守
公生博物好竒古勸我搜求秦望碑我來稽陰且三載
夢寐絶頂雲俱馳事非近代問父老鼻祖已來猶不知
或云其山多虎狼囦湫罅井蟠蛟螭魍魎木客忌人到
陰霾賊霧迷羊歧樵夫懸磴懼失勢一落萬丈誰能支
吾意此如鍾乳穴民昔畏擾相譸欺曩時山東之罘石
磅砰入海無津涯固知秦人游戲餘非民之利寧一時
暇日登臨雲門寺僧曰若耶溪上竒山曰何山勢最峻
丹鶴夜宿天孫枝南望天台西錢唐下視峯岫如羣兒
李斯篆書真刻本昔人避亂此見之裹糧遂偕墨工往
扳崖貫木如鹿麋舉觴酹酒山之神千古呵護煩神司
銷鑠僅存三尺許龜趺就鑿山石為剜苔剔蘚随手剥
面節背角摧霜皮老龍脱甲蛇解蜕鋪紙拭墨漫披離
收藏入袖恍若失遐想往昔還嗟咨我聞太古功德盛
鋪寫不盡乾坤儀詩書紙上自不朽金石還有磨滅期
秦皇不慕仁義業直謂堯舜猶瑕疵焚書欲盖前代美
寧聞伏生傳有頤後生不廢丞相書歌頌雖在皆浮辭
惜哉此紙無一畫欲記存亡人應嗤他年好事繼追訪
姑願首尾觀吾詩(雲門集)
雙溪
春霖漲合兩溪平雪浪中浮桑柘青南市喚船撐未到
一番簔笠滿津亭(金華府志)
句
蕃馬步銜青苜蓿羌兒臥唱白銅鞮(吹劒錄)
何異
異字同叔號月湖崇仁人紹興二十四年進士
累擢監察御史遷右正言寧宗朝歴刑部侍郎
權工部尚書以寶謨閣學士致仕
一犁春雨圖
負郭先疇二頃餘飽看雨後著耕夫輭紅塵裏家山夢
卻就君家閱畫圖(詩家鼎臠)
題李國博東園
東園吟思玉蟾清園客開門古意生冰硯雲燈深洞宇
春花秋草舊宫城人藏密樹尋聲見鷺下寒池照影驚
三十分司泉石主馬蹄塵外得聞名
章少機建小閣用陳伯強韻
樓居草草假三間便覺星辰手可攀最喜坐中先得月
不妨睡處也看山林疎啼鳥秋弹曲天闊飛鴻曉捲班
對鏡清吟無限好典衣舊債幾時還(以上瀛奎律髓)
句
天近風轉清地高日難晚
(賓退錄何月湖尚書少時登高峯壇有句云云林黃中侍郎見之即知其異日必貴且壽)
范端臣
端臣字元卿蘭溪人浚從子紹興二十四年進
士累官中書舍人右史有文集
題小三洞石磴
短策將我影照盡山前溪夤緣入風磴歴覽窮攀躋不
須翦梧桐自倚青冥梯(金華府志)
范成大
琉璃河(又名劉李河在涿州北三十里極清泚茂林環之尤多鴛鴦千百為羣)
烟林蔥蒨帶回塘橋眼驚人失睡鄉健起褰帷揩病眼
琉璃河上看鴛鴦(此河大中祥符間路振乘軺錄亦謂琉璃河惟嘉祐中宋敏求入番錄乃)
(謂之六里河)
灰洞(在涿北燕南之間兩旁皆高岡無風而路極狹塵土坌積咫尺不辨人物)
塞北風沙漲帽簷路經灰洞十分添據鞍莫問塵多少
馬耳冥濛不見光
會同館(燕山客館也授館之明日守吏微言有議留使人者)
萬里孤臣致命秋此身何止一漚浮提攜漢節同生死
休問羝羊解乳不(遼人館本朝使已謂之會同館)
挽王提刑彦光
喻蜀三年戍還吳萬里船雲歸雙節後雪白短檠前百
世春秋傳一墟陽羨田浮生如此了何必更淩煙
日者悲離索公乎又杳冥門人辨韓集子舍得韋經此
去念築室空來聞過庭路遥人不見千古泣松銘
(中吳紀聞王葆字彦光崑山人擢宣和甲辰第紹興中除監察御史出知漢州移浙東提刑歸)
(鄉卒其學長于春秋著集傳十五卷備論兩卷姪彦嘉登第彦光監裁甚精今參政周公初登)
(第愛其博洽納之為壻尋即榮遇參政范公挽詩云)
丁酉重九藥市呈坐客
莫向登臨怨落暉自緣羇宦阻歸期年來厭把三邊酒
此去休哦萬里詩烏帽不辭敲短髮黃花終是欠東籬
若無合坐揮毫健誰嗣西風楚客悲(以上石湖詩集)
(澄懷錄范石湖云淳熙巳亥重九與客自閶門汎舟徑橫塘宿霧一白垂垂欲雨至綵雲橋氛)
(翳豁然晴日滿空風景閒美無不與人意會四郊刈熟露積如繚垣田家婦子著新衣略有節)
(物挂帆遡越來溪潦收淵澄如行玻瓈地上菱花雖瘦尚可采擷檥櫂石湖扣柴荆坐千巖觀)
(下菊叢中大金錢一種已爛漫穠香正午薰入酒杯不待轟飲已有醉意其傍丹桂二畝皆盛)
(開多欒枝芳氣尤不可耐攜壺度石梁登姑蘇後臺躋攀勇往謝去巾輿笻杖石稜草滑皆若)
(飛步山頂正平有坳堂蘚石可列坐相傳為吳故宫閒臺别館所在其前湖光接松陵獨見孤)
(塔之尖少北墨點一螺為崑山其後西山競秀縈青叢碧與洞庭林屋相賓大約目力踰百里)
(具登高臨遠之勝始余使金是日過燕山館嘗賦水調首句云萬里漢家使後每自和桂林云)
(萬里漢都護成都云萬里橋邊客明年徘徊藥市中頗歎倦遊不復再賦但有詩云云今年幸)
(甚獲歸故園偕鄰曲二三子醻酢佳節于鄉山之上乃復用舊韻首句云萬里吳船泊歸訪菊)
(籬秋)
致爽軒(在永康軍)
夕陽塵外漲郊墟六六峯頭夢覺餘竹色喚人來下馬
亂蝉深處有圖書(方輿勝覽)
馬大同
大同字會叔嚴州人紹興二十四年進士歴官
戸部侍郎
提刑少卿嚴陵馬大同以職事循行過九疑謁舜
祠下而祠宇圮甚顧瞻慨歎乃留錢百千屬邑尉
鄒安道為之繕葺因賦小詩聊序一時之勝云淳
熙癸卯冬至前一日
帝德于今祀萬年如何遺像託疎椽憑誰為假丹青手
付與梅仙十萬錢(九疑山志)
甄龍友
龍友字雲卿永嘉人遷樂清紹興二十四年進
士官至國子監簿
觀洞庭
風定澄空氣渾然恍疑太極未分前秖因有浪知為水
若遇無風即是天舊說君山張帝樂新聞老木識飛仙
而今大洞黃庭客又看題詩紀歲年(東甌詩集)
徐夢莘
夢莘字商老臨江人紹興二十四年進士紹熙
中為荆湖北路安撫司參議官著三朝北盟會
編除直祕閣
江西鄉人同仕廣右者十有二(李蹊成叔郭有憑充誠潘脩文叔李)
(石韞玉徐夢莘商老王璪李文張坦明仲蔡詵子羽陳公璟師宋魏沐董父王思詠詠之孟浩養正)
淳熙重光赤奮若仲秋中澣講鄉會于湘南樓過
彈子嵓
吾儕生江南遠近且鄰鄉一官皆為貧餬口走四方遇
合良獨難動如參與商誰知自有時朋盍聚炎荒外臺
參計畫幕府佐紀綱出宰得壯縣司教涖郡庠曹掾勝
三語簿領真仇香不止似人喜頓覺吾輩張合坐尊序
齒避席敬行觴嵓洞縱登覽杖屨倍徜徉棋矢以相娛
嘯歌情意長舉酒起祝規愛我藥石良古人尚植立君
子道其常平生學忠孝餘力從文章臨節不可奪當官
有何強窮乃見節義老當志彌剛鴻鵠在寥廓騏驥終
騰驤願言各勉旃富貴無相忘(桂勝)
楊萬里
萬里字廷秀吉水人紹興二十四年進士光宗
朝歴祕書監出為江東轉運副使再召皆辭寧
宗朝以寶謨閣學士致仕卒諡文節有誠齋集
(周益公題跋誠齋大篇短章七步而成一字不改皆掃千軍倒三峽穿天心透月脇之語至于)
(狀物姿態寫人情意則鋪叙纖悉曲盡其妙筆端有口句中有眼)
(困學紀聞誠齋讀貞觀政要云拔士新豐逆旅中懷賢鴨綠水波東酒傾一斗鳶肩客醋設三)
(杯羊鼻公羊鼻公謂魏鄭公見龍城錄)
觀太平寺畫水長句
太平古寺劫灰餘夕陽惟照一塔孤得得來看還不樂
竹莖荒處破殿虚偶逢老僧聽僧話道是壁間留古畫
徐生絶筆今百年祖師相傳妙天下壁如雪色一丈許
徐生畫水纔盈堵橫看側看只麽是分明是畫不是水
中有清濟一線波橫貫萬里濁浪之黃河雷奔電卷儘
渠猛獨清元自不隨他波痕盡處忽掀怒攪動一河秋
水暮分明是水不是畫老眼向來元自誤佛廬化作金
柁樓銀山雪堆風打頭是身飄然在中流奪得太一蓮
葉舟僧言此畫難再覓官歸江西卻相憶并州剪刀剪
不得鵝溪匹絹官莫惜貌取秋濤懸坐側
(費蓘梁溪漫志吾州太平寺郡人徐友畫清濟貫河一筆紆遶長數十丈不斷卻立而觀濤瀾)
(洶湧目為之眩仰首近之凛然若飛流之濺于面也楊誠齋為太守為賦長句)
游豐湖
三處西湖一色秋錢塘潁水更羅浮東坡元是西湖長
不到羅浮便得休
(梁溪漫志杭潁皆有西湖東坡連鎮二州故表謝云入參兩禁每玷北扉之榮出典二邦輙為)
(西湖之長晚謫惠州州有豐湖亦名西湖淳熙中楊祕監使廣東過之賦詩云云)
寄陸放翁
君居東浙我江西鏡裏新添幾縷絲花落六回疎信息
月明千里兩相思不應李杜翻鯨海更羨夔龍集鳳池
道是樊川輕薄殺猶將萬戶比千詩
(鶴林玉露放翁晚年為韓平原作南園記除從官楊誠齋寄詩云云盖切磋之也然南園記唯)
(勉以忠獻之事業實無諛辭)
題牧牛亭秦太師墓
函關只有一穰侯瀛館寧無再帝丘天極八重心未死
台星三點坼方休只看壁後新亭策恐作移中屬國羞
今日牛羊上丘壟不知丞相更瞋不(自注秦暮年起大獄必殺張德遠胡)
(邦衡等五十餘人不知諸公殺盡將欲何為奏垂上而卒故有新亭之句然初節似蘇子卿而晚謬)
(桯史金陵牧牛亭秦氏之邱隴在焉楊誠齋嘗題詩壁間云云檜墓前隊碑宸翰在焉有其額)
(而無其辭臥一石草間曰當時將以求文莫之肯為檜在金連蘭縱之逃歸不知何以似子卿)
(也)
明發南屏
新晴在在野花香過雨迢迢沙路長兩度立朝今結局
一生行客老還鄉猶嫌數騎傳書札賸喜千峯入肺腸
到得前頭上船處莫將白髮照滄浪(以上誠齋集)
(鶴林玉露孝宗朝誠齋為祕書監論高宗配享出守高安其去國時詩云云可謂無幾微見于)
(顔面矣)
過楚州淮陰侯廟
鴻溝秖道萬夫雄雲夢何銷武士功九死不分天下鼎
一生還負室前鐘古來犬斃愁無蓋此後禽空悔作弓
兵火荒餘非舊廟三間破屋兩株松
(桯史音節悲壯倫擬抑揚徧壁間殆無繼者)
惠廸
廸字楙吉宜興人紹興二十四年進士官大理
司直改國子博士
婆餅焦
夢破一聲婆餅焦吳音未穏帶春嬌不禁風力遥飛去
卻引餘音過别條(前賢小集拾遺)
句
小屋牽蘿補高軒偃蓋過
(孫覿惠公墓誌云楙吉少時治一室讀書其中予過賦小詩楙吉和荅云云予讀之驚歎)
王十朋(毛虞卿)
十朋字龜齡樂清人紹興二十七年進士第一
孝宗朝累遷起居舍人侍御史改吏部侍郎歷
四郡守以龍圖閣學士致仕卒諡忠文有梅溪
集
(劉珙序云公平居無所嗜好顧喜為詩渾厚質直懇惻條暢如其為人)
會稽秦頌德碑丞相李斯篆世傳在秦望山莫知
所在教授莫君好竒嗜古搜訪尤力有言碑在何
山者莫以語某何山見于圖經在秦望東南疑其
真秦望也某欣然欲往職有所拘以告會稽梁尉
慨然而行登山果見之碑石僅存字磨滅已盡墨
片紙而還作古風長韻具記始末因次其韻且記
吾三人好事之癖亦以示後人也
姬嬴遺蹟存者稀世傳石鼓稽山碑石鼓揄揚得韓子
文與二雅争驅馳秦碑誇大頌功德埋沒草莽無人知
或言山頂石猶在上有虎豹龍蛇螭神藏鬼護荆棘蔽
崖懸磴絶登無岐廣文好竒探禹穴梅仙好事尋僧支
我贊其行要親覩勿受世俗流傳欺望秦秦望兩嶄絶
何山壁立東南涯豐碑屹植最高處不知磨滅從何時
剔苔掃墨了無有糢糊片紙亦足竒濃雲霮䨴黯將雨
古木槎枒蟠老枝歸來走筆出險語訶叱政斯同小兒
詩成得得寫寄我辭嚴意偉法退之我聞秦人滅六國
酷若犬磔臨海麋先王法為秦所負負秦況有秦有司
五經灰飛儒濺血堯舜周孔何能為上蔡獵師妙小篆
奴視俗體徒肥皮東封泰山南入越大書深刻光陸離
沙邱風腥人事變鬼飢族赤誰嗟咨漢興萬事一掃去
惟有篆刻餘刑儀磨厓欲作不朽計其如歴數不及期
蚩尤五兵(闕)漆器人物美惡能相疵我雖過秦愛遺畫
南山入望頻支頤不須嶧陽訪棗刻不用史遷觀雄辭
虚堂默坐對此紙閉眼暗想君勿嗤要知秦碑沒字本
卻類周雅無辭詩
悼張安國舍人
天上張公子少年觀國光高名一枝桂遺愛六州棠出
世纔成佛修文遽作郎長沙屈賈誼宣室竟凄涼
悼亡
燕寢焚香老病身細君相對坐如賓而今一榻維摩室
唯與無言法喜親
偕老相期未及期回頭人事已成非逢春尚擬風光轉
過眼忽驚花片飛
東屯
少陵别業古東屯一飯遺忠畎畝存我輩月叨官九斗
須知粒粒是君恩
(方輿勝覽東屯有青苗陂杜詩云東屯稻田一百頃北有澗水通青苗晴浴狎鷗分處處雨隨)
(神女下朝朝又云東屯復瀼西一種住青溪東屯之田可得百許頃稻米為蜀第一郡給諸官)
(俸廪以高下為差帥漕月得九斗故王詩云云)
初至泉州示七邑宰
九重天子愛民深令尹宜懷惻隠心今日黃堂一杯酒
使君端為庶民斟
十日同知宗提舶游九日山延福寺
十日同登九日山山中好處略躋攀桑田改變松猶在
車馬往來僧自閑昨日風應吹紫帽今朝菊已帶衰顔
登臨稍愜南來意好逐飛飛倦鳥還
和韻題秦隠君系故居
山中高韻欲逃名不謂名隨隠處成鑿石一泓詩數首
也曾攻破五言城
夜聽雙瀑同劉方叔毛虞卿聯句
夜聽雙瀑喧遥聞疑雨來澗壑生清風襟宇捐纖埃(龜齡)
飛鳴撼半空暗想飄瓊瑰前觀阻步屧側耳成徘徊(虞卿)
蕭然山館間此興何悠哉子晉不復見月白空簫臺(方叔)
(以上梅溪集)
王孝子詩
臣子大節孝與忠父母仇讐天下同賢哉會稽王孝子
感慨有古烈士風松楸一夕盜破冢親獲鼠輩聞之公
有司守法貸其命孝子銜恨無終窮誰謂書生膽如許
貌若尫羸中甚武手斬凶人提髑髏請死伸冤詣公府
君不見齊襄内行世所羞春秋賢之緣復讐又不見子
胥鞭屍報父怨太史為之作佳傳君今枕戈志已伸更
須移孝為忠臣他年當作傅介子誓斬樓蘭雪國耻
(梅磵詩話王公衮吉老會稽山陰人紹興甲戌登進士第仕至左司郎中盜劫其母墓成獄盜)
(不死吉老手殺之詣州自言兄宣子請納所居官以贖其罪時梅溪王公十朋為簽幕賦詩以)
(美之)
吳已正
已正溫州人
句
舉頭不忍看王十回面猶欣見李三
(二老堂詩話紹興二十七年御筵進士四百二十六人溫州王十朋為之首其鄉人吳已正綴)
(末特奏狀元之後則福州李三英例賜出身附名正奏之後已正有詩云云)
何德獻
德獻官饒州提點
送王龜齡自饒州遷夔州饒人遮道挽留公易轎
由間道而去
斷橋&KR0914;鐙亦堪憐始信林間别有天微見兵機第一義
朱轓暫席廣文氊(梅溪文集附)
趙十朋
十朋台之黃巖人紹興間隠士
絶句
四枚豚犬教知書二頃良田儘有餘魯酒三杯棋一局
客來渾不問親疎
(見王梅溪集後梅溪和之云薄有田園種斗升兩兒傳授讀書燈客來一局三杯酒王十朋如)
(趙十朋)
姜大吕
大吕字渭叟王梅溪之友
懷王龜齡
左原消息杳無聞令我愁懷似亂雲多病廢詩兼廢酒
青春孤我亦孤君要同學問文章樂無奈東西南北分
況是一簷殘雨後落花飛絮兩紛紛(王梅溪集附)
劉鎮
鎮字方叔紹興間人登戊辰科與王梅溪十朋
游有待評集梅溪為序今不傳
書王龜齡述恨詩後
山北山南春雨足漠漠柔桑秀如沃儂家荆婦幾時歸
西疇獨自驅黃犢(王詩有剰栽桑柘教妻蠶之句溪集附)(梅)
唐立夫
以日者命狀寄王龜齡
試把流年子細看休將蠖屈比鵬摶渠家大有回天力
不易區區作好官(王梅溪集附)
孫皜
皜字子尚開封人紹興間家于會稽與王十朋
友善
往浙西别王龜齡
中原回首尚胡塵世事徒驚日月新羇旅不堪頻作别
壯懷雖在已甘貧南來求友傳三益西去論心有幾人
别後夢魂何處是秖應來往慎江濱(王梅溪文集附)
王秬
秬字嘉叟安中孫寓居泉南紹興間官至刑部
侍郎
題王龜齡詹事祠堂
當時孤論偶相同終始知心每媿公纔見安車延綺季
遽嗟石室祀文翁百年公議分明在一餉紛華究竟空
白髮舊交衰甚矣尚能留面對高風(自注始予與龜齡别嘗謂吾輩會合)
(不可常但令常留面目異時可復相見龜齡再三擊節後一見必誦此言貴耳集)
句
柳色知春淺鐘聲覺寺深避虎連村静分魚一市腥
(後村詩話)
聞人符
符嘉興人紹興二十七年進士餘杭尉
題清習閣
清曉捲書坐開簾揖遠峯膩雲留宿潤膏雨沐春容世
味生來薄詩愁晚更濃溪山看未足還聽暮樓鐘(咸淳臨安)
(志)
劉清之
清之字子澄臨江人紹興二十七年進士累官
知衡州
洞霄宫
高山鎖斷紅塵路石柱干霄藏洞府老蛟據窟不可窺
千古流泉替渠舞真墟容我輙躋板心曠方知白日閑
飛仙一去忽已遠坐對松梢雲往還(洞霄詩集)
洞庭湖
天孫歲晚會湘靈倒瀉銀河合洞庭上下天光唯一白
中間山色不多青荆潭萬里收塵滓宇宙連宵失晦明
莫道人間少仙境詩思酒魄一時醒(岳陽紀勝)
遊洪陽洞
朝來拔腳塵埃底共訪人間小有天喚醒幾年朱墨夢
胸中邱壑故依然
李南金
南金字晉卿自號三谿冰雪翁樂平人紹興二
十七年進士光化軍教授
江頭吟
兒時盛氣高于山不信壯士有飢寒如今一杯零落酒
風雨蝕盡征袍單側立崑奴面鐵色楚客不言未吹笛
關山有月無人聲自是江頭渚花發渚花春少未得妍
凝立青山圍水天杜鵑故態不識事盡情呌入青楓煙
壯士未握邊頭槊旄頭如月幾時落如今世界不愛賢
看取清風白雲角嗚呼一歌兮歌已怨壺中無酒可續
嚥
(鶴林玉露云詞旨清婉可愛)
茶聲
砌蟲唧唧萬蝉催忽有千車捆載來聽得松風并澗水
急呼縹色綠瓷杯
登第後畫師以冠裳寫真戲題
落魄江湖十二年布衫闊袖裹風煙如今各樣新裝束
典卻清狂賣卻顛
(鶴林玉露云一時戲語亦自有味)
喻良能
良能義烏人紹興二十七年進士補廣德尉累
遷工部郎官出知處州奉祠歸卒有香山集
秋曉野步
幽居邇郊原出戸目已瞭閑攜一枝竹散步及秋曉寒
煙引輕素澹澹縈木杪矯首矚層穹轉盼失飛鳥野潦
淨荒陂驚飇泛枯篠世態徒營營此心殊了了佳處誰
與論聊用付清醥
三月二十四日再朝永祐陵
扁舟投曉出重城春浪初肥綠滿汀竹裏幾聲泥滑滑
河邊十里草青青人家桃葉驚飛燕水面楊花入翠萍
漸近昭陵佳氣集五雲松柏喜重經(以上義烏縣志)
謝諤
諤字昌國臨江軍新喻人紹興二十七年進士
孝宗朝累官監察御史光宗朝除御史中丞權
工部尚書請祠歸卒初居縣南竹坡名其燕坐
曰艮齋人稱艮齋先生
清常寺
佛廬塵不到客枕夢頻驚淅淅山風響纖纖隙月明煙
雲春漸暖鐘磬曉逾清蹤跡奔馳裏飄浮媿此生
鼇溪
數板小橋橫晚晴兩行古木弄春榮不知多少夜來雨
水到岸頭渾欲平
玉山觀
微明燈火夜堂幽聽徹絲桐萬慮休骨冷魂清眠不得
竹風蕭瑟滿庭秋(以上撫州府志)
沈清臣
清臣字正卿鹽官人紹興二十七年進士上書
貶封州放還終祕閣修撰有晦巖集
遊道場山
松篁十里綠成谿短短籃輿入翠微回首青山已陳迹
隴頭猶見白雲飛(湖州府志)
京鏜
鏜字仲遠豫章人紹興二十七年進士寧宗朝
拜左丞相卒贈太保諡莊定有松坡集
曹操疑冢
疑冢多留七十餘謀身自謂永無虞不知三馬同槽夢
曾為兒孫遠慮無(中州題詠集)
吳儆
儆字益恭初名偁避秀邸諱改名紹興二十七
年第進士歴朝散郎廣南西路安撫使主管台
州崇道觀卒諡文肅有竹洲集
汪叔耕見訪不數日别去惡語為贈兼簡子用子
美二友
負釁得老窮埽軌事幽屏跫然羅雀門有客頎而整悲
歡十年别尊酒清夜永妙句時驚人盈軸肯傾廩三日
語未休霜寒夢歸省臨流分别袂波光照孤影重念吾
故人雪屋青燈冷天晴風日佳何日過鼪徑石鼎然豆
萁冰葅煮湯餅
寓郡城客舍熱不可寐與程彦舉坐語逹旦
淡月微雲對倚樓無聲河漢自西流高城忽起梅花弄
散作晴空萬里秋(以上竹洲集)
梁克家
克家字叔子晉江人紹興三十年進士第一累
遷中書舍人孝宗朝拜右丞相封儀國公卒贈
少師諡文靖知福州時嘗修三山志
賦九月梅花
老菊枯殘九月霜誰將先煖入東堂不因造物于人厚
肯放南枝特地香九鼎燮調端有待百花羞澀敢言芳
看來冰玉輝相應好取龍吟播樂章
(梅磵詩話梁鄭公克家未第時為潮州揭陽宰館客寓縣治東齋齋前有梅一株忽于九月中)
(盛開嶺外梅著花固早于江浙間必至冬方有之邑人殊以為異邑士多賦詩往往謟令君梁)
(公亦賦一篇云云明年廷對魁天下孝宗朝拜相)
次陳休應烹茗廓然亭見送韻
已行更為玉泉留好景煩公傑句收紫帽峯前雙鷺下
幾多清興滿滄洲(南安縣志)
沈瀛
瀛字子壽湖州人號竹齋紹興三十年進士
(葉水心云子壽少入太學仕宦四十餘年絀于王官再入郡三佐帥幕其生平業嗜文字若性)
(命在身非外物也)
石人(在德清縣南戴巷邑人呼為石人頭)
檢點行程歲歲同石人頭畔且從容向來奉口溪邊月
此夜乾元寺裏鐘(湖州府志)
王質
質字景文號雪山鄆州人寓居興國軍紹興三
十年進士孝宗朝為樞密院編修官出判荆南
府奉祠山居有雪山集紹陶集
何處難忘酒
何處難忘酒英雄太屈蟠時違聊置畚運至即登壇梁
甫吟聲苦干將寶氣寒此時無一盞拍碎玉闌干(貴耳集)
東流道中
山高樹多日出遲食時霧露且雰霏馬蹏已踏兩郵舍
人家漸開雙竹扉冬青帀地野蜂亂蕎麥滿園山雀飛
明朝大江載吾去萬里天風吹客衣(瀛奎律髓)
居句曲山辭(通明)
林屋兮峨嵋岱宗羅浮兮繚之幅員既長兮無極杳煙
壑兮雲陂谷高雲深兮矧昭陽穹廬之翻覆萬春千秋
兮句曲東麓兮南岡桂椒蕭艾兮同香湛汧溪兮永碧
岌茵山兮長蒼(紹陶錄)
蓋經
經字德常華亭人紹興三十年進士官戶部侍
郎
游大滌洞天
暇日尋幽入洞霄攀蘿捫石自忘勞地環九鎖仙都閟
山倚一峯天柱高夜静仙人吹鳳笛月明帝子下雲旄
佩環寂寂中庭曉時有胎禽唳九臯(洞霄詩集)
王信
信字誠之處州麗水人紹興三十年進士孝宗
朝歴官中書舍人給事中出知紹興府有是齋
集
詠揚州后土祠瓊花
愛竒造物翦瓊瑰為鎮靈祠特地栽事紀揚州千古勝
名傳天下萬花魁何人折卻依然在是處移將不肯開
謾說八仙模樣似八仙那得有香來(處州府志)
高文虎
文虎字炳如餘姚人紹興三十年進士寧宗朝
歴中書舍人翰林學士
集高亭
山亭十月晏溫朝倚檻一聲婆餅焦舌澀力微寒氣早
不成清亮卻成嬌
入剡詠桂花
溶溶漠漠秋光澹耿耿寥寥夜色清不是靈根涵爽氣
如何醞得此香成(以上剡錄)
林外
外字豈塵晉江人紹興三十年進士官興化令
有孏窠類稾
題西湖酒家壁
藥爐丹竈舊生涯白雲深處是吾家江城戀酒不歸去
老卻碧桃無限花
(齊東野語林外詞翰瀟爽詼譎不羈飲酒無算在上庠暇日獨遊西湖幽寂處得小旗亭飲焉)
(外美風姿角巾羽氅飄飄然神仙中人也豫市虎皮錢篋數枚藏腰間每出其一入酒家保傾)
(倒使視其數酬酒直即藏去酒且盡復出一篋傾倒如初逮暮所飲幾斗餘不醉而篋中錢若)
(循環無窮者肆人皆驚異之都下甚傳其酒家肆有神仙至云)
(曰璐按庚溪詩話亦載此詩以為必神仙語不知為外詩也陶宗儀又以為龍川藍喬作只數)
(字不同西溪叢話則以為終南仵磐監青州酒税題酒樓所作一詩互異如此)
向豐之
豐之向后裔
句
人情甚似吳江冷世路真如蜀道難
(湖海新聞豐之才調極高貧窘則甚有句云云誠齋楊少監竒之)
胡澄
和葉樞相芍藥
鶗鴂一聲春已歸蝶蜂無計戀花時筆頭挽得春光住
卻是先生芍藥詩(四朝詩)
鍾炤之
炤之字彦昭樂平人
句
霖作商巖雨薰來舜殿風
(夷堅志鍾炤之長于詞賦紹興巳夘春夜讀書窗下聞有哦句于外云云至秋試以膏澤為豐)
(年詩鍾押豐字韻用此兩句入第五聮考官稱歎竟置高第)
謝處厚
紀事
誰把杭州曲子謳荷花十里桂三秋那知卉木無情物
牽動長江萬里愁
(劉一清錢塘遺事孫何帥錢唐柳耆卿作望海潮詞贈之有三秋桂子十里荷花之句此詞流)
(播金主亮聞之欣然起投鞭渡江之志謝處厚詩云云予謂此詞雖牽動長江之愁然湖山之)
(清麗使士大夫流連于歌舞嬉游之樂遂忘中原是則深可恨耳)
林宋偉
宋偉字力叟號橘園
題忠毅姚公廟
赤心許國自平時見敵捐軀更不疑權忌臯庸皆遁走
同時死難只青獅(青獅乃姚馬名每親飼之若通其語言時取斗酒投大盆中與馬同飲曰)
(吾與汝同力報國竟與馬同死)
農父犂田出寶刀銅花浸血冷侵毛神鋒凛凜衝星斗
未許豐城劒氣高(耕者得姚所用大刀重六十斤)
歲歲烝嘗九月期西風笳鼓萬人悲山邊走馬神旗閃
遥望君侯復下來(軍民每當重九侯生日集祠下祭酹往往見飛騎來遶山謂太尉來降)
兩日經行舊戰場卻來祠下謁堂堂偷生諸將今何在
萬古英靈獨耿光
(梅磵詩話紹興辛已之冬金主亮傾國入寇如林之族充塞淮甸尉子橋之戰大將王權先遁)
(統領姚興獨以所部四百騎當金六十萬自辰至午凡十戰斃數百人全相謂曰使更數人如)
(此吾曹何可當權不遣一卒援部將戴臯亦玩視不救興竟沒于陣朝廷憫其忠厚加恤典諡)
(以忠毅立廟淮甸迨今血食橘園林宋偉力叟題四絶于廟)
婁乾德
潺湲閣(在袁州仰山廟右廡下)
一𣲖冷冷遶檻清塵襟洗滌自涼生夜深好夢纔驚破
疑是半天風雨聲(方輿勝覽)
鄒杞
杞廬山人
游洞霄宫
天柱古名山形勢友列嶽神人巢其巔咳唾半天落白
晝見雲旗清夜聞笙鶴花源或流虹仙禽猶擣藥長歌
不可見清風灑寥廓(洞霄詩集)
寇元德
登岳陽樓
城頭雲氣壓層樓城下江聲送客舟天岳一峯青卓玉
洞庭千頃遠涵秋繁華今古饒中土形勢東南有此州
我欲浮家凌浩渺不妨吟釣伴沙鷗(岳陽樓詩集)
劉度
度紹興中祕書省校書郎
挽郭彦鄒
孝友追前輩雍容具典刑人榮老萊服天隕少微星玉
潤聮三傑金籝擅一經平生墊巾操不媿伯恭銘(石洞遺芳)
(集)
陳良祐
良祐紹興中樞密院編修官
挽郭丈彦鄒
誰起相如疾空悲武子亡平生有高志屬意在諸郎夢
斷駒過隙風高雁折行莫陪千乘送妙選媿東牀(石洞遺芳)
(集)
左璵
璵字次琰黃巖人緯子紹興中特科
題馬世功豁野堂
歡言赴幽期作意理烟艇曳纜松篁陰未覺心地迥捨
舟登爽塏微步水雲淨扶輿登斯堂遐眺方一騁開軒
納野色秋思浩千頃心隨片雲遠目送孤鴻影坐久襟
宇寬萬事詎容省永願陪清游棲身白鷗境(黃巖英氣)
馮楫
楫字濟川紹興中知邛州龍門遠禅師法嗣
自詠
公事餘閑喜坐禅少曾將脇到牀眠雖然現出宰官相
長老之名四海傳(五燈會元)
陸升之
升之山陰人
皇后閣春帖子
内仗朝初退朝曦滿翠屏硯池渾不凍端為寫蘭亭
(桑世昌蘭亭考憲聖慈烈吳太后居中宫時嘗臨蘭亭山陰陸升之代劉珙春帖子云云刻石)
(吳琚家)
王嵎
嵎字季夷北海人紹淳間名士寓居吳興陸務
觀與之厚善有北海集
登更好堂同景思少卿表丈韻
萬里同行一瘦笻撥雲問水有先容更窮天姥投南路
已過台山第幾重自此又隨雙澗月何妨曾聽五峯鐘
卻從更好堂前望滿眼詩材思不供(吳興藝文補)
宋詩紀事卷五十一
