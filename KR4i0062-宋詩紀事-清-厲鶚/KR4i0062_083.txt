宋詩紀事卷八十三錢塘厲鶚撰
陶崇
訪僧歸雲菴
閒過選佛場歸雲翠如潑入門偶有言啟頰師便喝掩
耳煨芋爐但把火深撥呼童酌玉虹注之栴檀鉢噓灰
然微紅横鐺水煎活茶酣登甲亭䨇眸爲之豁鳥啼空
山幽翔集來木末風月一何佳團圞共批抹悠然澹忘
歸于兹得解脫(粤西詩載)
朱子恭
昭義驛
霜林紅葉襯梧花路轉崖根百尺斜霽日斷雲成徙倚
湘南秋盡未還家(桂林府志)
裴廸
題來賢亭
常侍江東第一流子孫今不泯先猷築亭意在來賢者
誰慕清風爲少畱
(徐鉉别傳鉉世居攝山之陽圍池甚盛宅有來賢亭宋裴廸詩云云)
黃軫
延慶寺
寶刹標奇處烟蘿響亂流地靈僧得住山好客多遊燈
影連金像鐘聲散石樓風雷等閑作咫尺是龍湫(赤城詩集)
鄭國華(何志熙)
合題昌州牛尾驛
龍尾道中退朝客雕鞍寶馬黃金勒誰憐遠使足馳驅
夜半孤村牛尾驛(鄭國華畱題)十年去國眞悠悠秖今便可
行歸休平生意氣羞牛後去踏金鼇頂上遊(何志熙續三韻全)
(蜀藝文志)
鄧諫從
題巫山瞻華亭
崚嶒玉削三千丈翠潑嵐光冷相向風會太古雲氣長
變化溟濛紛萬象陰晴一日具四時天籟壑深虚自響
神仙娟妙擢羣參錦繡鋪張獻奇狀蟠根積鐵匯百川
龍矯蛟翻饒跌宕勢連三楚此開國故壘荒宫帶溪瀼
樓臺井邑老風烟環佩清聞駐仙仗竹林風味便讀易
久與江山爲輩行鳴弦餘暇豁心眼戲著飛闌雲雨上
爽明自可達壅蔽野獲又多勞草創政和民氣長似春
景迥心平過于掌征鴻明滅志何杳黃鵠追隨意尤放
當年李杜經行處太史銀鉤刻青嶂寶刀珠瑟出耕墾
曲水纖腰迷草莽牢盆古隸雜秦篆飛動閑摹永平樣
珊瑚交柯迥不蝕髣髴將軍勛業壯英雄繁盛隨流水
時有竹枝賡牧唱孔泉文物起騷經國色明妃守孤尚
我家蛾眉紫翠間爲愛奇峯甘蒟醬秋風野水憶絲蓴
擊汰夷猶理煙榜(四川總志)
鄧宗度
黃山雜詠(十四歲作)
桃花峯
劉阮辭世塵桃花誰復主無計殢春風一夜零紅雨
祥符寺
雲水最饒處輪蹄無到時夜蟾生佛面春雪印僧眉(黃山)
(志)
潘朝英
善濟寺(在臨海縣金鼇山)
春潮暮落海門山百艇齊飛牡蠣灘分得魚蝦歸野市
滿江鷗鷺夕陽閑
倦客登臨力巳疲高僧故索小窗詩江山最好君知否
春去秋來烟雨時(台州府志)
汪士深
昭亭祠
靈祠俯江國棟宇依層巒千峯遠岧嶤二水渺迴環昭
明肅清境髣髴聞和鑾藹藹集嘉祉芬芬奠椒蘭精神
一以展遐眺憑飛闌昔賢有高躅寄墨青雲間瓊瑶刻
蒼翠筆勢廻翔鸞高峯一回首日落天風寒(寧國府志)
霍權
題景吕堂
佞人巧求售富貴一息頃千古名不磨寸心猶耿耿偉
哉正惠孫疾惡何勇猛平生歴宦途南臺與東省初著
獬豸冠排擊首權倖姦雄始萌蘖憤切巳骨鯁一片忠
義心皦皦從簿領涵養老益壯大節堅晩景若人久云
亡冰魂嗟巳冷羡慕徒馳神反身盍三省(寧國府志)
周光嶽
長沙
江上南風起白蘋長沙城郭異咸秦故鄕猶自嫌卑溼
何況當時賦鵩人(湖廣總志)
樊圃
圃奉化主簿
詠慈氏院杜鵑(蟠屈如鳳)
山僧取巧蟠珍叢九苞占盡千葩紅倚闌精彩欲飛動
百鳥不敢啼春風(延祐四明志)
吳致堯
五蓋山
紫蓋修連延五峯似隨軒何如惠我民飛雪遍岡原(郴州)
(文志)
饒南強
禪峯寺
禪山喬木飽蒼烟柿葉能來老鄭虔樓閣暮寒風鐵定
與僧翦燭對牀眠(杭州府志)
徐師仁
登瑞巖山
攜笻登絶巘朝爽薄危闌乘勝移杯斝憑高憶羽翰泉
聲穿石響樹色入秋寒對酒頻長望心同渤海寬(福州府志)
吳宣德
題西巖院
幽村分野徑勝地絶浮埃殿閉烟霞靜門臨水石開日
斜山影背泉落雨聲來故里經年别祇園首重回(翰墨大全)
孫文叔
絶句
宫柳垂垂拂苑牆啼鶯驚夢暗心傷起來羞見空中絮
也得隨風入御牀(廣羣芳譜)
徐蘭臯
流杯池(在潭州城北五代楚王馬希範所鑿爲上巳宴遊地)
梵王宫闕馬王宫惟有樓臺帶舊風屬玉不知人事改
䨇䨇飛入藕花叢(長沙府志)
吳師正
桃源洞
天台春暖蘭苕馨海橊吐血黃鳥鳴風晴雨霽洞天曉
畫屏有路遊人行劉郞阮郞剡溪客結伴窮幽絶人跡
洞口遥聞潄玉聲時有飄英點溪碧捫蘿涉水前攀緣
瞥見勝景層崖巔夭桃瓊草蔓深谷飛流傑閣凌青烟
潭上金橋跨龍背綽約䨇鸞飲潭水初疑帝子别瀟湘
珠佩珊珊來玉趾瓌姿瑋態躊躕久熟視人間未嘗有
羅幔深沉邀客畱胡麻爲飯椒漿酒問卽于此何當還
壺中景好非塵寰客驚遽返覓鄉里子孫在在皆重元
年華瞬息歎浮世往事分明如夢寐相與重尋舊路悲
亂山稠疊烟霞蔽我來躡屐求遺蹤松隂坐久曾不逢
野僧相引下山㝛落霞斜日林梢紅(天台山志)
文天祐
天祐九江人
送人往湖南
雁拖秋月洞庭邊客路凄涼野菊天雲隔酒尊横北海
風吹詩史落西川夜深鬼火千山雪春後梅花一樹烟
爲我祝融峯上看朝暾赤處禮蓬仙(洞庭君山詩集)
黃山聽琴
歲晏抱琴入室處榾柮燒殘聽風雨有客五弦彈太古
埽空恩怨不兒女汙樽抔飲擊土鼓如與羲軒相對語
又如重華坐舜臯萬物長養不苦窳聞君澹然太古音
感君悠悠太古心古意古意誰能識古人古人何處尋
(黃山志)
甄圭
閒居
深塢人稀到重門晝亦關白雲秋舍靜明月夜窗閒徑
掩花開落簾通燕往還窮居聊自適卻憶謝東山(越詠)
孫邁
游齊山寺尋陳鴻斷碑
萬木森天繞寺籬一聲孤磬徹江湄樓邊已失陳鴻記
亭上猶存杜牧詩細雨乍經巖澑響嫩苔長積石橋危
知予好古心常切僧與前山覓斷碑(池州府志)
張天啟
岳陽樓
天入平湖遠樓深納霽華青山藏福地碧樹記人家水
落魚龍蟄風高雁鶩斜古來形勝地何事憶長沙(湖廣通志)
楊詢
遊齊山寺
金刹岧嶤挂斷霓㠀雲沮洳暗窗扉江風曉定釣人出
山月夜明禪客歸徑畔芭蕉曾有喻庭前柏樹本無機
我來重見當時叟紙帳松房綻衲衣(齊山詩集)
朱嚴伯
嚴伯樂清人號可以翁
書延福寺壁
䨇瀑飛來古寺西月蘿烟草久湮迷自從我輩經行後
便覺他山索價低老去合爲三徑計就中聊借一枝棲
石崖大有穿磨所從與新詩著處題(東甌詩集)
王申
寶林寺
千載寶林寺清幽每往還兩潮巖上井一塔寺中山門
對荒城冷鄰分古縣閑道人高處坐役役笑塵寰(越吟)
蕭磬
桂州
吟拾江邊金翠羽醉騎海上玉麟腰清談試茗遊冰井
至樂觀魚出檻橋(淵鑒類函)
張仁
鵝湖春色
平湖漾晴綠狎鷗自相逐歸艇小于盂輕帆曬蒲幅青
萍恣漂流白魚跳尺玉柳線牽人衣香林雨新沐汀尾
沙禽鳴人家暎修竹步履隨春風席地傾&KR0812;醁玩樂當
何如回首炎威促(柘上遺詩)
蘇莊
寄鶴林辛上人
苦憶長廊清磬音復懷贊公栴檀林陽坡佳木鳥相喚
澗戸曉行藤竹陰日晴山路筍蕨晩雨足野塘蒲稗深
短褐兀然聊戱劇滄江鷗鷺本無心(鶴林寺志)
趙曾頀
曾頀南安主簿
游延福寺
行行出西郊稍覺囂塵遠風景旣巳殊磽确頗忘倦南
安古雄州今亦壯哉縣九日一佳景居然在郊甸地高
瞰川原林杪露堂殿晉朝松百章存者才一見歲月不
我畱寒暑幾更變當年秦隱君軒冕非所羡閒關剡溪
來至此獲勝踐結盧巢其巔穴石爲之硯城市不到足
公卿䍐窺面邂逅有至交相從情繾綣緬懷興元年致
位在台鉉扶持公道開不絶幾如綫一言才見疏斥逐
遽遭譴天教流落餘乃遂山林願當年築室處遺址了
難辨獨有高士峯千載猨鶴怨(南安縣志)
張國衡
水簾洞(在仙居披雲山)
洞口鮫綃薄山心玉蘂浮殘雲挂疎影新月下空鉤白
鶴仙人去蒼苔石磴幽奇蹤看不倦旬日爲淹畱(台州府志)
趙清源
天台石梁
何處覓靈蹤天台第一峯雲深唯見寺夜靜忽聞鐘卓
錫隨飛鶴談元起蟄龍石橋如有約跨月坐從容(天台山志)
王清叔
長淮晩望
目斷長淮渺莽中孤城突兀倚層空寒砧幾許遞秋信
漁笛一聲横晩風龍吐晴雲嵐氣白鴉翻落日水天紅
扁舟今夜㝛何許赤壁斷磯蘆葦叢(中都志)
陳睍
游曉覺寺(在長興縣)
肩輿行到竹邊村竹裏僧房盡閉門小洞頗聞三里近
殘僧僅有一人存旋沽薄酒欺寒力未怯春泥踏雨痕
笑覓梅花伴歸去斷橋流水月黃昏(湖州府志)
唐公佐
三洲巖
峒裏光陰經幾春峒前蒼木垂千尋不知空谷當年事
誰識龐眉處士心殘月照人吞遠徼晩風吹夢入幽岑
我來須訪神仙宅好聽雲端環佩音(肈慶府志)
陳蹇叔
送新茶李聖喻郎中
頭綱别樣建溪春小璧蒼龍浪得名細瀉谷簾珠顆露
打成寒食杏花餳鷓班椀面雲縈字兔褐甌心雪作泓
不侍清風生兩腋清風先向舌端生(淵鑑類函)
方九功
菊花
露冷江蘋雁度時蕭蕭黃菊滿疎籬寒枝帶雨開仍豔
晩節凌霜賞未遲移傍小簷承綺席縱觀深夜倒金巵
摘來冉冉香盈把共泛西風醉莫辭(廣羣芳譜)
章詡
詡昌化人
靜觀堂(在昌化縣覽溪上)
杖策下層巔來憩雲外莊簷低繞頽垣澹泊在一堂山
高戸牖虛風清長夏涼翳翳動林影瀲瀲浮溪光心遠
與世隔獨有文史香汲井恣嚥潄蒔藥助體強園中橘
爲奴沼内芰可裳蒼官青不老籬下明秋芳陶情在庶
物養性歸琴觴矯首起遐觀是中有濠梁(杭州府志)
趙仲藏
福勝院
千騎踏清霜東游古道場雲籠山骨秀風引水聲長曉
日依稀暖寒花取次香後隨吹管急空谷荅宫商(杭州府志)
汪起莘
黃山歌
黃山高哉巋然爲江東之巨鎮兮壁立于兩浙之上游
摩天戞日以直上陽支陰派盤數州四海不知雨根本
行人但見雲飛浮嘗試芒鞵竹杖造乎其間兮一溪桃
杏紅爛漫萬壑松柏寒颼飅懸崖絶磴可望不可到古
木倒挂險更遒上有靈泉千萬道如銀河爭瀉而競注
兮砯雷濺雪隱見穿林幽中有青鸞黃鶴千萬對雄倡
雌和迭舞而交鳴兮深林自適復有數點白雪之猨猴
山中自昔無歷日花開葉落成春秋殘陰脫穎不知其
所從來兮但見夫澗谷之間桃花如笠松花如纛竹葉
如扇蓮葉如舟菖蒲九節餵白鹿靈芝三秀眠青牛人
間三月春巳暮洞中花卉春長畱奇香異氣逐風去散
落塵世誰能酬黃山高哉雲際一峯尚可畫雲外一峯
畫不得霜繒鋪了掉首休丹砂一峯燭天爭日月九龍
一峯拔地張旗旈天都一峯傑出于三十六峯兮星斗
森羅挂珠殿日月對展搖瓊樓中有一人兮龍冠而鳳
裘左容成兮右浮邱我時收卻釣竿樵具作一束投諸
曹院溪中流浴余身兮湯泉風余袂兮帶所搜(三字疑訛)
鼓隱隱兮管啾啾水晶盤兮白玉甌帝酌我兮勞我左
右爲余兮凝眸指余以南峯石壁記授余以紅鉛黑汞
大丹頭黃山高哉余將攬秀巢雲鍊氣于其下坐令萬
物不生疵癘兮禾黍盈疇(黃山志)
趙璩
送張達道還茅山
賸借紅塵一日閑有勞妙語徹幽關豈知隱几如南郭
也媿移文向北山有意清風憐我住無心孤月伴君還
三茅若問今消息爲報逍遙大地間(茅山志)
程炎
炎涇縣隱士有烟水集
和趙守獨遊水西寺
吟月歌風酒力微獨尋幽壑叩禪扉泊隄小艇迎人渡
入水閑雲伴鶴飛梅落半含冰雪思石寒長覆薜蘿衣
水西景物還如舊恨不相從倒載歸(寧國府志)
朱升之
相湖(在仙居縣)
世路羊腸淹客遊塵纓來此濯清流半窗修竹翠含雨
一片澄湖冷浸秋地僻莓苔侵石几機忘鷗鷺近漁舟
夜涼酒醒未能睡詩句欲成搔白頭(台州府志)
范良龔
良龔吳門人
妙庭觀(在富陽縣相傳爲董䨇成故宅山下多董姓天聖中道士鑿地得丹鼎銅槃)
我昔遨游周八極玉京金闕俱經歷翩然騎鳳下瑶池
始與䨇成獲相識䨇成侍宴王母傍道貎方瞳照人碧
玉笙吹徹奉瓊觴范子從傍丏餘瀝東方曼倩謂余言
汝亦名存地仙籍鳳城南望好溪山此是元君故仙宅
琉璃槃上存金鼎鼎内丹砂如琥珀汝能服食早歸來
與子同是逍遥客我時貪醉蟠桃春不記當年說仙蹟
一朝酒醒人世非盤碎丹飛杳難覓香風堂上久徘徊
蘇李題詩挂空壁(自注觀有太白東坡詩)孤雲野鶴謾興怨我
獨摩挲問金狄世人勸我䑛丹鼎我亦何嘗苦營役丈
夫自有大還丹得道不分今與昔(杭州府志)
吕紘
黃犢嶺(在臨平山唐隱士邱丹遺迹)
疇昔聞高隱紅塵隔遠林閑乘黃犢出踏破白雲深(杭州)
(府志)
蔡中道
張公洞
天上騾蹤竟不迴洞門深閉密封苔神光夜燭燒丹竈
淑氣晴薰講易臺碧草春肥仙去遠紫芝雲暖鶴歸來
清游喜挾三茅客杖履凌空霧雨開(宋藝圃集)
黃彥輝
古寺
古寺雲深去路賒來分僧鉢共生涯依稀池草成春夢
容易江梅老歲華長鋏悲彈三尺雪短檠寒落五更花
夜來風雨催歸急爲報河陽令尹家(宋藝圃集)
楊養晦
寒雲千疊山(在新昌縣南三十里)
松竹陰森護上方老仙蓬髮一簪霜客來攲枕松風裏
歸夢不知山水長(越詠)
劉說道
㝛武夷觀
度溪造靈境臺殿隱山曲虛堂畱白雲今夕得同㝛扁
舟計巳具清曉泛春綠
玉女峯
嘉名實世想奇態明天造亭亭照綠水獨立爲誰好日
日看遊人遊人還自老(以上建寧府志)
宋詩紀事卷八十三
