宋詩紀事卷四十二錢塘厲鶚撰
陳序
序字彥育句容人從蘇庠學詩受知于浙漕向
伯恭邀與同行妻以愛姬姬寇萊公元孫也伯
恭聞于朝授和州文學終删定官有碧巖集
遊鍾山題八功德水菴壁
寒騎瘦馬度山腰目斷清溪第一橋盡是帝王陵墓處
野風荒草暝蕭蕭
十年塵土暗衣巾亂走江鄉一病身西第將軍成底事
北朝開府是何人(清波雜志)
方千里
千里官舒州簽判
題真源宫
萬歲丹霞府千函蘂笈書時時瞻絳節往往下雲車近
與剛風接高連上帝居登前望南岳清蹕滿空虚(宋藝圃集)
錢惟岳
曹娥碑
曹娥廟貎樹豐碑千古行人誦色絲苦恨當年題八字
不旌賢孝只旌辭(方輿勝覽)
胡致隆
致隆字藏之臨江人自號蕭灘居士父彥明與
山谷進士同年故藏之以詩取知于山谷無子
遺稾不傳
題吳生畫桃源圖
王宰十日畫一石左思十年賦三都誰似今時吳道子
咄嗟能辦武陵圖武陵不與人閒隔可憐舊日無尋覓
蒼蒼烟水只依然試倩漁舟問消息(聲畫集)
題瘞鶴銘
當年誰為裹玄黃潮打孤城草木荒華表竟無新信息
斷碑空有碎文章雲埋紫蓋峯何在烟鎖青田路正長
遙想華亭披道氅夜隨明月過錢唐(蘆浦筆記)
星子樓
葛巾藤杖竹籧篨靜夜江樓縱目初海獸擎山出彭蠡
玉龍銜水下匡廬三更雲盡猨啼露十里月寒人捕魚
已問湖山借圭角他年來此老樵漁(方輿勝覽)
山谷坐上分題賦藕
平生冰雪姿七星羅心胷豈無有絲毫上裨天子聰而
不自見達胡為乎泥中沈疴正無頼安得君從容其子
亦可憐風味如乃翁(合璧事類别集)
喜曹劉二從事見過
蕭蕭細雨鎖柴門喜見風流二使君俊逸萬春猶錄事
清新子建尚參軍飄零世路詩千首寥落江湖酒一尊
多病揚雄謝來往暮年誰更可論文(詩林萬選)
羅從彥
從彥字仲素南劒州羅源人從龜山遊以累舉
恩授惠州博羅縣主簿紹興初卒學者稱豫章
先生淳祐閒諡文質有集
題一鉢菴
可憐萱草信無憂誰謂幽蘭解結愁欲得寸田荆棘斷
秖應長伴赤松遊(豫章集)
熊蕃
蕃字叔茂建陽人宗王安石之學長于吟詠嘗
作茶錄
登金山
注海銀成壑浮空玉作堆鼇翻三島出鷲駕一峯來塔
影波搖動鐘聲潮拍回猶嗟禪伯老虛入妙高臺(金山志略)
何麒
麒張丞相商英外孫
外大父丞相初登科為雒縣主簿經攝垍窯鎮税
官留詩護國寺中令狐監征錄以見寄謹再拜追
和而記其後
傳翁遺墨賸咨嗟四海當年尚一家大老不為今日用
小詩徒遣後人誇興來思跨巴滇馬歸去方乘下澤車
燕麥兔葵僧舍裏何如夢得訪桃花(成都文類)
虎丘
平地涌巖壑棱層驚大雄何曾遠人世真欲傍天宫白
虎威靈在赤烏緣影空生公能說法音與塔鈴同(吳都志)
龍多山
世路聱牙赤水過故升天險問龍多書中舊識唐公昉
圖裏又聞馮蓋羅
(方與勝覽在合州赤水縣北按唐孫職方樵龍多山錄有至道觀東有大池即唐武后時放生)
(池中峯有唐鷲臺院東有佛慧院有萬竹竹徑圍尺有東巖廣五十丈多唐人刻字又有靈山)
(院泉自巖出瀦為方池大旱不竭其山高明窈深變態萬狀有駕鶴軒下視涪水如帶烟雲出)
(沒山之偉觀也圖經云廣漢人馮蓋羅煉丹于此晉永嘉三年舉家十七人仙去何麒詩云云)
董瞿老
黃彥與從無逸求妻埋銘以硯謝之無逸邀子作
歌
君不見昌黎翁南遷益覺文章工滑稽戲作毛穎傳陶
泓之族稱弘農又不見東坡翁生涯寄食破硯中詆訶
龍尾尊鳳咮更誇丹石蒸赤紅古來文士耽翰墨十有
八九坐此窮怪君落筆妙言語四壁才堪蔽風雨幾年
結柳送奴星文窮跳梁推不去硯能窮人君不鄙爾來
諛墓得龍尾緹巾什襲不妄觀碑字三縑何足擬玉堂
視草乃稱之只恐玄文似揚子君誇此硯文似羅奈君
鹿裘帶索何我雖忍窮亦好事尚能搜句為君歌嗚呼
魯公乞米家食粥不費銀鉤寫珠玉(前賢小集拾遺)
杜柬之
雲安玉虛觀南軒感事偶書
古觀久荒涼寂然外人境草木既榛蕪風雨亦頽隕我
來一糞除地淨窗為冋晨光散桐隂夕照落栢影置以
六尺牀度此三伏永終朝饜清涼半夜或凄冷客至共
浮瓜睡餘獨煮茗遙聞斗筲兒爭奪沸蛙黽街頭米十
干旱井費縻綆對我脱粟盤徐餐休祝鯁
穉梧值歲首擢起青琅玕其葉大如掌其隂勻若攤弱
幹尋丈展氣已雲霄干期之四五載定足容棲鸞我老
無定居僦屋蝸螺跧平生輞川宅面勢胸中盤何當遂
誅茅規庭十步寬非無松栢堅未易蒼龍摶種此南窗
下醉眠風雨寒
至自雲安題淨戒院
山口出雲鳩喚雨三月巴山蒸溽暑濁流來作虎眼文
一葉孤舟命如縷道傍綠樹清隂涼中有金仙古道場
去家纔餘二百里且復看此青篔簹出門滿目傷羈旅
歸舍還煎碎兒女欲問闍黎借榻眠臥對龕燈淡無語
麥芒焦桑椹紫田家夫婦忙欲死蠶入蔟麥登場夫婦
飽煖孰可當道傍書生空有婦不蠶而衣真汝負功名
富貴老不來書劒風塵一生誤何時即買百株桑身耕
婦織策最良董生莫厭徵租吏蘇子無由黑貂敝
雲安下巖
濤江翻雪卷湖灘晩泊巖扉暫解顔夙有淨緣逢寺喜
老無生理伴僧閒殘雲已斷獨飛雨落日將沈卻照山
半夜秋聲驚客夢一簾珠貝冷珊珊(以上全蜀藝文志)
李祁
祁字蕭遠尚書郎謫監漢陽酒税
郎官湖春日
兩山收雨暗平沙遮斷溪梅隔水花留得烟林作圖畫
依稀松磴有人家
空山玉蘂照瓊瑰到處尋花共往回欲識春風最竒處
試來同看雨中梅
朦朧花影月黃昏著意春風入酒痕知是江梅喜佳客
例垂花蘂照清樽
十日春隂到水亭水邊楊柳一時青梅花過盡桃花惡
乞取山礬入淨瓶(能改齋漫錄)
張師中
楓橋寺
吳門多精藍此寺名尤古距城七里餘冠蓋日亭午古
逕通采香遠岫對棲虎巖扉横野橋塔影落前浦霜樓
鳴曉鐘夕舸軋雙櫓方丈中有人學佛洞禪語跡忙心
已閒道樂行彌苦不為喧所遷意以靜為主河必深山
林峯巒繞軒戸(吳郡志)
徐忻
(西清詩話徐忻作詩有唐人風氣嘗和雪詩云著衣輕有暈入水淡無痕)
劒池
劒去池空一水寒遊人到此凭闌干年來是事消磨盡
只有青山好靜看(西清詩話)
周李
李字德紹海陵人燀之季父
悅川碾茶
獨抱遺經舌本乾笑呼赤腳碾龍團但知兩腋清風起
未識捧甌春筍寒(清波雜志)
晁載之
載之字伯宇仕封丘丞有封丘集
(晁公武郡齋讀書志世父封丘府君黃魯直薦于蘇子瞻云晁伯宇謹厚守文從遊多長者願)
(一語敖戒之子瞻答云晁伯宇詩騷細看甚竒麗信乎其家多異材也)
感時事作
森森月裏栽丹桂歴歴天邊種白榆雖未乘槎上霄漢
會須沈網取珊瑚
(曲洧舊聞政和以後花石綱浸盛晁伯宇有詩人多傳誦)
昭靈夫人祠
殺翁分我一杯羹龍種由來事杳冥安用生兒作劉季
暮年無骨葬昭靈(能改齋漫錄)
劉旦
旦敞之孫樞密奉世之子
句
膺門昔忝登龍客董墓今悲下馬人
(能改齋漫錄劉仲馮樞密之子旦能詩傅康泊嘗薦之旦後過公墓賦詩人多稱傳)
祖德恭
德恭字肅之無擇弟提刑無頗之子宣政閒待
普州太守闕寓居安陸
致政張安卿承事挽詩
重歎張夫子神襟遽弗寧摧山傾嶽算萎哲奄椿齡舊
室惟圖像新阡但刻銘何堪聽歌挽埋玉在幽坰(祖龍)
(學集附)
翟望
望汴京人大父光圖為安定靖王教授望年二
十喜讀騷經寓詞蘅杜閒每水邊沙外屬思幽
放人莫測其意
寄言
洞簫吹兮春烟綠風光粲兮人如玉搴木蘭兮溯流波
懷彼美兮憂心若何(曹勛松隠文集)
李怤
怤字去言公擇尚書猶子
春晩
花瘦烟羸可奈何不關渠事鳥聲和無人掃地驚(原闕)
分付輕紅上碧莎(墨莊漫錄)
句
去國春城桃李花楓林葉病尚天涯今年九日風前帽
北客扁舟雨後沙蒼黃避地小兒女漂泊連牀老弟
兄(紫微詩話)
晁貫之
貫之字季一(曰琯按朱弁風月堂詩話稱為晁季一檢討又云晁察院季一蓋其)
(歴官也聞晁季一生無他嗜獨見墨丸喜動眉春渚紀)
(宇其所製銘曰晁季一寄寂堂造者不減潘陳)
句
草堂不見杜陵老折得青松度水歸(訪杜師與不遇紫微詩話)
晁謙之
謙之字恭道居信州紹興閒以敷文閣直學士
知建康
南巖
南巖夫何為山作天倚蓋山南谿山複飛頂壓其外當
空横廣頟架屋喉舌内嘗聆釋氏說仰覆各世界千閒
未可著五畝良不隘清冷氣射人熱惱從此潰崖奔木
疎瘦谷遠鳥幽怪朅予與二子高興偶相戒松舟下清
江毛髮數蝦蟹籃輿上峻嶺幢節望杉檜李侯勲門胄
文彩山作繪趙君儒林孫嫮美蘭結佩不為城府遊繼
此日于邁寧知老逾拙意在精力退得居溪南山食飲
與山對夔魈入奥突雲雨出紳襘顧此誠未逢欣然與
心會彭湖兩崖蹙泉作一綫霈禪月古臺空靈境自明
晦平生所驅使詩酒俱好在天涯得吾侣物外從所快
便欲登赤城一觀天宇大(廣信府志)
章縡
縡字伯成楶之子終戸部郎中權知揚州
句
船尾淮山青未了馬頭隋柳綠相迎(送龔校書紀聞)(中吳)
范季隨
季隨學詩于韓子蒼有陵陽室中語
南源寺
嬾逐兒曹載酒行朅來蕭寺作清明江湖萬里此身健
風雨一春今日晴露地野花雙戲蝶並湖烟樹獨啼鶯
挂冠神武何時見只合深藏諱姓名(撫州府志)
吕知止
知止本中從叔
絶句
彭澤有琴嘗無絃大令舊物惟青氊我亦四壁對默坐
中有一牀供晝眠
初涼
西風吹木葉庭戸作涼時夜有愁人歎寒先病骨知(以上)
(紫微詩話)
許彥國
彥國字表民青社人有詩集
(周邦彥云寬平優游中極物情惜乎流落不偶故世人知之者或寡也)
紫騮馬
黃金絡頭玉為觼蜀錦障泥亂雲葉花閒顧影驕不行
萬里龍駒空汗血露牀秋粟飽不食青芻苜蓿無顔色
君不見東郊瘦馬百戰場天寒日暮烏啄瘡
秋雨歎(曰璐按此詩宋藝圃集作許顗)
霖雨不出動隔旬門外秋草長于人江湖浩渺欲無岸
錦石最小猶生雲微陽片月何曾見只有莓苔昏筆硯
田家禾穗未暇悲茅屋且為螢火飛(以上宋文鑑)
虞美人草行
鴻門玉斗紛如雪十萬降兵夜流血咸陽宫殿三月紅
霸業已隨煙燼滅剛強必死仁義王隂陵失道非天亡
英雄本學萬人敵何須屑屑悲紅妝三軍敗盡旌旗倒
玉帳佳人坐中老香魂夜逐劒光飛清血化為原上草
芳心寂寞寄寒枝舊曲聞來似斂眉哀怨徘徊愁不語
恰如初聽楚歌時滔滔逝水流今古楚漢興亡兩丘土
當年遺事總成空慷慨尊前為誰舞
(苕溪漁隠叢話冷齋以此詩為曾子宣夫人魏氏作余昔隨侍先君守合肥嘗借得許表民家)
(集集中有此詩又合肥老儒郭全美乃表民席下舊諸生云親見渠作此詩今曾端伯編詩選)
(亦列于表民詩中覽者可以無疑亦知冷齋之妄也)
采蓮吟
湖邊日落鴛鴦飛羅衣香轉蘭舟移蓮根斷處手滿絲
手滿絲不能理秋雲深隔君子
臨高臺
高臺跨崇岡簷宇鎖空霧新晴洗雙目千里在跬步霏
霏漁浦烟冉冉富春樹風花不我私何以理愁緒誰疏
白玉窗中有浮雲度浮雲吹不開不見行人去(以上前賢小集拾遺)
漁父
榮辱從來總不知幾閒茅屋對漁磯江鷗散處夜無伴
荷葉老時秋有衣(後村千家詩)
晩㝛江漲橋
鳥徑青山外人家苦竹邊江城懸夜鎖魚市散空船岸
靜涵秋月林昏㝛水烟又尋僧榻臥夜冷欲無眠(咸淳)
(臨安志)
葉大年
挽王學正偉
書劒當年遊上都賢關蟲篆校諸儒文華燦燦九苞鳳
俊氣駸駸千里駒妙質競誰揮堊墁白頭空此死樵蘇
遺編殘槀應猶在搔首令人益歎吁
遺文膾炙在吾鄉賦罷誰能少薦揚聲迹有妻先夢蝶
行藏無子付洴方雲蘿烟蔓新泉宅秋月春花舊野堂
交倡彩牋真翰墨幾人知為寶巾箱
(中吴紀聞王偉字康國居太學有聲鄉人謂之王學正識與不識皆尊敬之有堂名逸野以累)
(試不利日遊適其中讀書自娛其持身治家鄉中率以為法生平無子王氏舉族祀之不絶葉)
(大年挽之云云)
李遠
遠字器之
僕久客錢唐有吹笛月下者同旅聞之凄然有歸
思屬令賦之
柯亭之椽不復得蘄州黃竹今尚存蒼崖翠壁産修幹
千頃蕭索烟雲昏羌人眼力發天巧長笛裁成鳳膺飽
老龍餘響出空星欲噴炎天作秋曉西湖夜寂涼風生
山頭一鉤新月明商聲悽悲羽聲壯行子忽忽難為情
時無綠珠清音激皓齒野王臨風三弄亦已矣惟有愁
端無古今舉刀不斷東流水深閨蘭燈照空牀笛聲不
如離恨長曲終人散一惆悵回首江山非故鄕萬事浮
雲過寥廓且醉杯中琥珀薄君不見玉管横吹黃鶴樓
江城五月梅花落(前賢小集拾遺)
陳君嚮
絶句
無情今古垂楊岸客舍不禁風絮亂佗年若解拂人頭
只恐青青顔色換
(陶朱新錄君嚮少年在京悦一小鬟作)
李若水
若水本名若冰欽宗賜名若水字清卿曲周人
靖康初以上舍登第由太學博士歷吏部侍郎
京師陷從欽宗幸金營不屈死之建炎初贈觀
文殿學士諡忠愍有集
(靖康小雅靖康之難死節之士公為第一弔之詩曰烈烈李公實備全德義動幽冥氣貫金石)
(扈蹕敵營爰定忠烈杞人之憂廢立大厄公挺不顧二酋面叱勇甚雷霆天地動色命輕鴻毛)
(名高斗極燎原之火不變藍璧滔天之溺砥柱獨立死得其所震耀方册)
奉使太原途中呈王坦翁副使
舊持漢節媿前人消息傳來苦不真五鼓促回千里夢
一官妨盡百年身關山吐月程程遠詩界含秋句句新
孤館可能忘客恨脫巾聊進一杯春(三朝北盟會編)
衣襟中詩
戎馬南來久不歸山河殘破一身微功名誤我等雲過
歲月驚人和雪飛每事恐貽千古笑此心甘與衆人違
艱難唯有君親重血淚斑斑染客衣(能改齋漫錄)
化成巖
翠石黏雲溼寒巖帶蘚深樹函懷古意水印讀書心經
濟神猶在幽棲逕可尋青氊吾舊物稅駕臥山隂(江西通志)
句
東風無迹秀芳草野鳥不言銜落花一庭鳥跡天書
怪八尺簟紋人字寒蛬聲千里暮雁影一天秋(合璧事類後集)
毛寳
寶字文友靖康元年以朝請大夫延康殿學士
知杭州
冷泉亭詩(并序)
昔人以為冷泉未極其妙因加小亭然泠然水光滃
然山翠以故去者過半予以謂不必加工但去其尤
贅者斯善也如明鏡而加繢畫非不美好所以為清
明者逝矣拂拭菑翳舊觀復還
面山取勢俯山中亭外安亭自蔽蒙眼界已通無礙物
胸中陡覺有真空試尋櫓響驚時變(洞中事)卻聽猨啼與
舊同(白猨事)萬事須臾成壊裏我來閱世一初終(咸淳臨安志)
富直柔
直柔字季申弼之孫以父任補官靖康初賜進
士出身高宗朝累除同知樞密院事提舉洞霄
宫
題萬象亭(并序)
燕堂後本登覽勝處窘于短垣叢薄中未見識拔觀
文葉公政成之暇命鑿垣築臺建亭其上遂為一府
面勢殊特之觀落成有日謹賦拙詩少見欣快之意
堂後山川面面通向來竒觀窘蒿蓬元戎小試經綸手
萬象都歸指顧中雨罷卷簾憑爽氣酒酣極目送飛鴻
明年鳳閣鸞臺上好寄新詩下北風(淳熙三山志)
鄧肅
肅字志宏沙縣人欽宗朝召對補承務郎張邦
昌僭位奔赴南京擢左正言罷歸家居紹興三
年卒有栟櫚集
花石詩
蔽江載石巧玲瓏雨過嶙峋萬玉峰艫尾相銜貢天子
坐移蓬島到深宫
浮花浪蘂自朱白月窟鬼方更竒絶繽紛萬里來如雲
上林玉砌酣春色
皇帝之圃浩無涯日月所照同一家北連幽薊南交趾
東極蟠木西流沙
安得守令體宸衷不復區區踵前蹤但為君王安百姓
圃中無日不春風(栟櫚集)
(宋史本傳肅少入太學時東南貢花石綱作詩十一章言守令搜求擾民用事者見之屏出學)
(欽宗嗣位召對便殿補承務郎)
寄朱韋齋
歸帽納毫真得策要牋留帶計還疎公如買菜苦求益
我已忘腰何用渠閉戸羽衣聊自適推窗柿葉對人書
帝都聲價君知否寄付新傳折檻朱
(陸文裕溪山餘話韋齋觴客栟櫚以冠帶寓之醉起韋齋曰留以質紙筆明日如約韋齋受筆)
(還冠而以紙少留帶曰儻無千幅終不還故栟櫚為寄此詩前輩風流調笑藹藹如此)
曾如驥
如驥泰和人為寶慶通判死金兵之難建炎改
元贈敷文閣待制諡忠愍
題考功印紙
謹將節義二字結果印紙一宗了卻神遊何處澄江明
月清風
(豫章詩話金兵薄寶慶通判泰和曾公如驥遣弟如駿歸曰吾既以身許國不得顧先人宗祀)
(矣汝其圖之涕泣與別復取考功印紙題其上云云澄江指秦和故鄉也事亟矣書舍生取義)
(一章于壁以明已志城將陷左右請迎降公叱之登子城投資江死郡人義而斂厝之明年建)
(炎改元太學生上書叙其功)
何迂叟
迂叟字次仲黃州人
遊赤壁和答韓子蒼
兒時宗伯寄吾州諷誦高文至白頭二賦人間真吐鳳
五年溪上不驚鷗蟹嘗見水人猶怒鶻有危巢孰敢留
珍重使君尋故跡西風悵望卞城樓
(能改齋漫錄東坡謫居于黃五年赤壁巨鶻棲于喬木之上後賦所謂攀栖鶻之危巢俯馮夷)
(之幽宫是已韓子蒼靖康中守黃州三月而罷因遊赤壁而鶻已去作詩示何次仲迂叟次仲)
(和答)
王以寧
以寧字周士湘潭人由太學生仕鼎澧帥幕靖
康初徵天下兵以寧走鼎州乞師解太原圍建
炎中以宣撫司參謀制置襄鄧有詞一卷
道中聞九里香(即木犀花湖南呼九里香)
不見江梅三百日聲斷紫簫愁夢長何許綠帬紅帔客
御風來獻返魂香(墨莊漫錄)
句
人情千里白頭浪世事幾番黃葉風(和人叢話)(苕溪漁隱)
熊彥詩
彥詩字叔雅安仁人靖康中太學博士
(三朝北盟會編自帝蒙塵金人館于齋宫日遣蕭慶須索城中物校書郎劉才邵傅㝛國子監)
(主簿葉將博士熊彥詩上官悟等五人押經書印板并館中圖籍往營中交割)
屏山夜雪(和劉彥沖潭溪四景之一)
夜深寒妥帖前村人斷絶何許小茅茨開門滿山雪(翰)
(墨大全)
司馬朴
朴字文季溫公之姪孫以外祖范純仁恩補官
欽宗時為兵部侍郎以奉使見留金人挾以北
去居于祁陽授以官不可竟握節而死高宗贈
兵部尚書諡忠潔
無餘居士齋壁有沈傅師遊道林岳麓詩石刻穆
仲等和之因亦次韻
湘西勝景豈易論羣山騰闖萬里奔鶴泉一麓騫鵬噣
松風十里藏祇園當時侍御偶題寫筆力孰敢爭榮尊
東京少年妙詞藻南陽舊族齊隂樊天心月脇出竒語
使我展讀忘朝昏差差戈劒隠一敵落落旗鼓嚴千屯
無餘居士勵幽志細研六藝方專門凍骭嬌兒慣腸莧
啼飢瘦婦餘淚痕唯君德義允相愜每窮道妙角與根
他人勸酒逐驚魂二子頻酌勤空樽醉中詩成渺江海
風外帆影徒飛翻卷藏篋笥何戢戢風生襟褎何軒軒
嗟乎我亦有餘腐陋哉羊政囚華元(中州集)
句
積雪日出杲雪飛梅已殘朋遊要及時閣鄰有遐觀乘
此蕪穢平快覽天宇寬霽色混銀界曠望連江干山如
白毫相滉溢清揚端一氣轉浩渺萬里皆瀰漫優哉賦
梁苑想像排廣寒
(中州集文季工書翰有晉人筆意興陵萬機之暇嘗購其遺墨學之有雪霽同韓公度登圓福)
(寺閣和李效之詩今略載于此云云此下不可讀當俟善本考之)
季炳
炳號寄菴
弔危翁一
南鄉老人危翁一歲晏雨晴扶杖出驚聞二帝塵再蒙
歸闔柴門哭三日眼空愁絶聲遂止里人唁翁翁死矣
凛然生氣申包胥萬古千秋葬忠義
(邵武府志危翁一光澤人家貧業樵聞二帝北狩哭三日骨立而死季寄菴以詩弔之)
余淳禮
淳禮靖康丙午海康令
題遺直軒
二蘇翰墨仙同謫百蠻裏時有田舍翁結茅住行李邇
來三十年聞名輒掩耳天定能勝人稍復蒙料理公卿
尋斷編臺隷藏敝屣敗屋亦見修變故乃如此開軒畫
遺像凛凛有生氣卻恨封德彝不見盛時死兄弟對牀
眠此意孤一世騎鯨儻相逢笑人真好事
(廣東通志海康城南吳國鑑館蘇子由之所時子瞻亦謫儋耳同處月餘清康丙午令余淳禮)
(買地開軒繪二公像于中且賦詩)
顔博文
博文字持約德州人靖康初官著作佐郎金人
立偽楚時充事務官草勸進表南渡初竄澧州
移賀州死
(清河書畫舫顔持約晩有鄭虔之貶作山水横看頗有清致在五羊賣畫自活竟死瘴鄕)
末利花
竹梢脱青錦榕葉隨黃雲嶺頭暑正煩見此萼綠君欲
言嬌不吐藏意久未分最憐月初上濃香夢中聞蕭然
六曲屏西施帶微醺叢深珊瑚帳枝轉翡翠帬譬如追
風騎一抹萬馬羣銅瓶汲清泚聊復為子勤願言少須
臾對此髯參軍
(墨莊漫錄末利嶺外人或云抹麗謂能掩衆花也顔持約謫官嶺表時作詩云云)
題李叔班山水横卷
青山為誰高影壓三百里竹深已迷橋荷密半藏水區
區名利人坐瞑真可鄙慨想雲屋中恐是古君子
通江石泉滑崩崖朝雪重牧兒心苦飢牛寒挽不動誰
人倚長松胷有九雲夢西風吹屋動一笑無與共(後村詩話)
王希深合和新香烟氣清灑不類尋常可以為道
人開筆端消息
玉水沈沈影銅爐裊裊烟為思丹鳳髓不愛老龍涎皂
帽真閒客黃衣小病仙定知雲屋下繡被有人眠(香乘)
宋齊愈
齊愈字文淵靖康初官諫議大夫建炎初以推
舉偽楚論死
絶句
向來松檜喜無恙坐久復聞南㵎鐘隠隠修廊人語絶
四山滴瀝雪鳴風
宫詞
禁城春水碧溶溶洗出桃花萬片紅葉上細看無一字
始知無女怨春風
睢陽道中
竹溪噎絶雨纔通無數深紅閒淺紅山店落英春寂寂
青旗吹盡柳花風(以上能改齋漫錄)
張澂
澂字達明舒州人靖康初官監察御史建炎南
渡至尚書右丞寓居臨川有澹巖集
源潭
露槳依灘急霜飇入鬢清秋痕到晴樹江勢擁孤城野
鶴疑仙羽檣烏伴水程故園千嶂外白首不勝情(撫州府志)
仰山
蕭寺藏幽谷谿流燕尾分松蘿諸㵎合鐘鼔上方聞寶
塔開晴日龍潭隔暮雲躋攀窮勝境猨鶴似為羣(袁州府志)
賀允中
允中字子忱靖康中為郎中紹興中拜參知政
事
李伯紀丞相挽詩
已矣經邦業茫然造物心人生固有定天意頗難諶此
日嗟亡鑑當年用作霖吾皇方願治十事想遺箴(梁溪集附)
李儔
儔汴京留守靖康閒陷于金
挽張忠文公叔夜
命世文章伯鴻樞柱石臣殞身因衞社嗣德豈無人丹
旐西原路輀車萬里春一門蒙待遇徒有淚霑巾
(雲麓漫抄張忠文公叔夜稽仲靖康間以南道總管知鄧州首提兵勤王以不推戴異姓取過)
(軍前既議和傳到訃音云靖康丙午閏十一月内提兵次安上門除簽書樞密院在國子監街)
(東陶潛園子内住十二月二十五日京城破以不推戴異姓取過軍前丁未年三月二十七日)
(離京北去道中不食至白溝或曰過界河也仰天大呼遂不復語明日薨在易州孤山寨五月)
(十六日也擡三程遂火化第六子仲熊字慈甫隨行祭祀丁巳年十一月十八日到東京相國)
(寺慧林禪院後于天壽院前幕士馮直家下戊午年十月十七日葬于陽翟縣旌忠功德墳寺)
(及錄到挽詩四首)
上官仲恭
句
君不見喬木參天獨樂園至今猶是溫公宅
(朱子語類蔡京父子在京城之西南坊對賜甲第四區極天下土木之工一曰太師第乃京之)
(自居也二曰樞密第乃攸之居也三曰駙馬第乃鞗之居也攸妻劉乃明達明節之族有寵而)
(二劉不能容乃出嫁攸權寵之盛亞之京攸四第對開金碧相照嘗見上官仲恭詩一編其閒)
(有城西曲言蔡氏侈奢敗亡之事最為豪健末句云云仲恭乃上官彥衡之子也惜其詩不行)
(于世)
呂渭老
渭老字聖求嘉興人宣靖閒朝士
有感
塵斷征車杳雲低毳帳深古今那有此天地亦何心(檇)
(李詩繫)
宋詩紀事卷四十二
