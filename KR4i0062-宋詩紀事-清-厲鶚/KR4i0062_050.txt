宋詩紀事卷五十錢塘厲鶚撰
陸永仲
永仲字維之一名凝之字子才餘杭人隠大滌
洞天之石室因以石室稱之有石室集
(四朝聞見錄光堯嘗幸大滌憲聖亦侍進主觀者問以山中詩客以維之對進其行卷光堯讀)
(之太息曰布衣入翰林可也憲聖曰山林隐士不要人知要他出山卻是苦他遂止)
(西湖志餘永仲少與計偕入汴羣法徒邀令雜坐命道人相之道人指永仲曰秀才問以科第)
(曰且還山及别道人以粒丹授之曰緩急用之永仲下第循汴而歸怒濤大作以丹投之風浪)
(恬息岸有呼永仲姓名者則道人也遂出家隐大滌山)
洞霄宫
天柱峯前古洞霄我生來此避塵囂半牀明月琴三弄
四座青山酒一瓢當戸老松如對立隔花啼鳥似相招
斷金一去無消息唯有寒梅共寂寥(洞霄詩集)
絶筆
岳南之館白雲端鳳笛龍簫徹廣寒一鶴曉飛沖碧落
羣仙笑倚玉闌干(咸淳臨安志)
駱適正
西園席上記事
花隨春盡覓無痕尚續餘歡侑素尊一曲未終人已去
西園燈火欲黃昏
(清波雜志煇居建康春晩赴張德共會於西園呼妓侑酒酒酣忽有傳府命呼其人時張安國)
(開府方兩日其人臨去求自解之說衆但以實告况社中二客不至必留鈴齋翌日詢之如所)
(料焉歌者既去坐客駱適正即席賦詩云云)
劉博文
博文字元素宣城人
柳眼
青眼初垂已可知精神渾在豔陽時只因嫁得東君後
兩淚相看是别離
(竹坡詩話元素内子朱賢善事其夫一日元素與客飲分韻得柳眼詩成坐客皆不悦後數日)
(而其妻亡盖詩讖也)
劉棐
棐字仲忱
咸陽
父老壺漿迓義旗秦亡誰復為秦悲不曾被虐曾蒙德
十二金人各淚垂
玉殿珠樓二世中楚人一炬逐煙空卻緣火是秦人火
只與焚書一樣紅
(墨莊漫錄詩律殊有風致類唐人題詠他詩亦稱是)
劉敬
觀滄浪亭石感而有作
蘇君在朝人不知蘇君既沒人悲之流風遺書見稱道
高文大句争提撕壁間草隸亦不置剥苔椎土無棄遺
乃知死不與人共利害而後不為時所疑滄浪亭空卉
木老古石蒼蒼顔色好無脛猶疑千里來致身忽在都
門道帝都王侯好事多相看自悔取不早君不見吳興
長史春襴衫閉門抱恨長枯槁(吳郡志)
薛揚祖
揚祖字元祖鄞人歴知漳州召為大理丞
與張樞密話舊作
羸軀苦善病日與藥裹親藉彼參苓功扶此憂患身思
君若飢渴相憐同病人余身本蒲柳寧竢秋風晨君誠
松栢姿何患不長春容面一若丹鬢髮一若銀來日安
可期往事曷足陳不能罄君罍奚以浣我塵吹笙將鼓
瑟慚余非嘉賓(甬上耆舊集)
薛居實
居實字去華鄞人朋龜子歴官淮東安撫使直
祕閣有集
皇太后挽歌
夾日光先業寒星聚夜臺慈名千古重哀詔九天來地
底雞人少雲中鶴使催宫門芳草徧從此不須開
老妓自稱汴京宫人泣而贈之
薄妝自敘老深宫一曲悲歌聽不終黑髮尚霑梁苑雪
素衣還帶上林風殘春柳葉蕭條綠破國桃花冷落紅
收拾琵琶蹙眉黛教人同在淚痕中(以上甬上耆舊集)
仲昂
昂字明舉紹興中廣漢人
題西門外筰橋下觀音院
雨砌風亭長綠苔壁間題字半塵埃城南蕭寺無人跡
幾度曾因送客來(全蜀藝文志)
何錫汝
錫汝紹興閒人
玉虹泉(在羅田縣東五十里詩刻石上)
百尺雲巖佛閣前晚鐘疎葉思悠然岸邊酌酒和清露
石上題詩染翠煙半嶺泉鳴通古澗數峯秋盡隔寒川
西風似欲吹人起去逐騎鯨汗漫仙(湖廣總志)
劉望之
望之蜀人自號觀堂
新都驛遠平軒
霜晴木落送歸鞍袖手微吟此慰顔賸欲憑欄招白鳥
更煩翦樹出青山晚悲薄禄非三釜賴許清詩見一斑
(自注軒有外氏周次元帥蜀時詩)看到遠平纔得恨我寧僵卧尺椽閒
沱江
尚勝三年謫終慙萬里馴極知行路澀可忍在家貧歲
晚沱江綠雲深錦樹新相思肯如月夜夜只隨人
發成都
落拓平生載酒行如今憔悴鬢絲生無金得買青樓笑
空負閒愁出錦城(以上成都文類)
紹興中作
一紙盟書換戰塵萬方呼舞卻霑巾崇陵訪沈空遺恨
郢國憐懷尚有人收拾金繒煩廟算安排鐘鼎頌宗臣
小儒何敢知機事終望君王赦奉春
(桯史紹興中和議成蜀士劉望之作詩云云時語禁未大嚴無以為風者望之它詩多謟秦檜)
(所謂奉春不知指何人也)
白麟
合江探梅
艇子飄搖喚不回半溪清影漾疎梅有人隔岸頻招手
和月和霜翦取來(成都文類)
任續
續紹興閒人
還珠洞呈桂林帥呂叔恭
山林自空閴遊人事幽討岫幌與雲關來蹟可堪掃艮
離矗孤峯玉簮倚天杪桂水流灕碧洄伏皆縈繞豁谺
巖穴深虯龍雙夭矯坤倪露幽祕造化殚竒巧勝槩絶
塵寰髣髴蓬萊島悠悠世俗情是非苦膠擾水中蠏何
罪徒勞卹心悄人厄困無妄礫石埋深窈風月幾年恨
山光慘蘿蔦星郎太嶽孫長城隐南表戎旃整且暇高
情恣登眺郊坰擁小隊一見顔色愀舊觀俄頃復洞戸
天重曉傷心日月過人世幾番老山川不相似歲月依
然好吕巖標強名往事人能道孟公漫驚坐子夏冠非
小桃符錄餘慶邲勝成濮兆冥數今乃驗常幸定誰考
哦詩記貞石則有若樽醥(桂勝)
強彦文
彦文溧陽丞
句
空有青山自龍虎可堪荒冢更衣冠(金陵道中)遠山初見
疑無路曲徑徐行漸有村船中燈火十年話枕上江
湖萬里心(清波别志)
李璜
璜字德劭江都人流寓四明有檗菴集
(樓大防序云德劭少負雋才耻從進士舉後寓四明蕭散骯髒以終其身不娶無子晚從宏智)
(禅師于言下有省寫照自題其上云分明便是龐居士又卻無人賣罩籬不可謂無所得然亦)
(可哀也已)
以二貓送張子賢
家家入雪白於霜更有攲鞍似鬧裝便請爐邊义手坐
從他鼠子自跳梁
銜蝉毛色白勝酥搦絮堆綿亦不如老病毗邪須減口
從今休歎食無魚(墨莊漫錄)
唐悊
悊字端仲淮海張邦基之表舅
賦漢建安時侯印
關中金印豈秦關想見風流漢已還大饗似書譙縣石
蘭亭寧數會稽山空餘此日歸囊橐曾是當年雜佩環
萬戶況將取如斗此章何足繫腰間
題宗室趙大年橫卷為張邦基作
聞君新得小山川畫手來從郜雍賢不學農夫焉用稼
若為王子豈知田我真壠上躬耕客親見人間小隐天
始識何年京樣熟菊籬寧似景龍邊(菊籬景龍門下景也)
(墨莊漫錄米南宫謂大年作畫清麗雪景類王維汀渚水鳥有江湖意予嘗得大年所作橫卷)
(歸田圖竹籬茅舍煙林蔽虧遥岑遠水咫尺千里葭蕪鷗鷺宛若江鄉表舅唐端仲題詩云云)
裴相如
相如號豹隐餘杭人
遊洞霄宫
人間三十六洞天各有邃道通神仙兹山九鎖路曲折
中間五洞棲雲煙東遊大滌望天柱西登石室觀飛泉
窮幽討勝足未倦明月忽墮青崖顛山中道士借一榻
夜半猨鶴驚人眠明朝又復出山去白雲回首空悽然
(洞霄詩集)
龔明之
明之字熙仲崑山人祖母李病且革明之禱于
天乞減五齡以益李壽灼頂聞腦中有爆裂聲
不為動李病尋愈竟五年卒明之以特恩廷試
授高州文學年老敕監潭州衡嶽致仕超授宣
教郎著中吳紀聞
芝華亭
誰道休祥繫上穹民心元自與天通政平訟理為真瑞
何必金芝産梵宫(玉峯詩纂)
蘇籀
籀字仲滋轍之孫遲之子官至監丞南渡居婺
州有雙溪集
蘼蕪
葉葉秋聲中霏霏蚤英䔩介特有如松繁華匪慙菊勃
蔚襲軒墀薰霑滿衣服情人擢纖指拾蘂動盈匊蘼蕪
見離騷苓藿入譜錄
遊鼓山(自注孫子安見招)
呼船起柁乘潮平掠窗飄箔疎雨傾潄石枕流東道主
櫛風沐雨吾曹行百尋懸瀑瀉紳佩兩邊喬木翔枅甍
乞漿滿甌牛乳粥縱橫下筯駝蹄羹躋摩頂踵歴磴術
牽挽葛藟披荆榛荒浪攙差復奄靄巀薛贔屭仍棱層
嘷煙嘯雨猨鶴宅絶山航海樵漁能草衣穴處避世士
木食澗飲安禅僧芝房雲閣無盡藏月屏風幌長明燈
笑看闤闠一蟻垤揮斥氛祲投蠻藤經行石竇解縢屩
飲灌匏杓談淄澠莫嗔踏碎蒼苔色莫嫌汲濁陰井清
膏肓泉石有裁鑒騰踔巖崿試股肱要識石鼓真面目
立置枕几非繪繒風吹楊葉此山下欲問故老知誰譍
市朝一夢争奪際山海蕭散堪伏膺
和卷中韓子蒼梅花
先開媚晴昊孤豔斷魂時繞樹沈煙度凌寒檀暈披參
橫明月觀雪細影娥池結實冥冥雨君看雀啅枝(以上雙溪)
(集)
蘇簡
簡字伯業籀弟有山堂集
次韻張正民遊智者寺
養拙何所詣白晝門常關剝啄有好懷遶郭橫秋山佛
刹在山麓清淨非人間曳杖得晤語幽尋為歡顔寺同
喬木古僧與白雲閒一鳥不復鳴流泉自潺湲山林作
勝踐世事羊腸艱(金華詩粹)
吳璋
璋沆子
環溪夜坐
江天閒晚已斜陽静倚柴門對草堂葉落轉枝翻鶻影
星飛橫水帶螢光微風得雋驅殘暑新月出竒生嫩涼
坐覺秋容轉清爽一聲漁笛在滄浪
句
惜别有情空執手贈行無緒不成章閒中坐作蜘蛛
隐夢裏逃成燕雀禪奕棋但以忘憂耳縱酒無如作
病何(以上環溪詩話)
胡仔
仔字元任舜陟子仕為晉陵令卜居吳興號苕
溪漁隐著有叢話
苕溪絶句
三間水閣賈耘老一首佳詞沈會宗無限當時好風月
如今總屬績溪翁
(苕溪漁隐叢話賈耘老舊有水閣在苕溪之上景物清曠東坡作守時屢過之題詩畫竹於壁)
(間沈會宗又為賦小詞其後水閣屢易主今已摧毁久矣遺址正與予小閣相近同在一岸景)
(物悉如會宗之詞故予嘗有句云云)
春寒
小院春寒閉寂寥杏花枝上雨瀟瀟午窗歸夢無人喚
銀葉龍涎香漸消
(苕溪漁隐叢話西清詩話云長沙徐仲雅宫詞曰内人曉起怯春寒輕揭珠簾看牡丹一把柳)
(絲收不盡和風搭在玉闌干其富貴瀟灑可愛余嘗作春寒絶句云云聊效其體也)
對月用促句換韻格
青坡瓈色瑩長空爛銀盤挂屋山東晚涼徐度一襟風
天分風月相管領對之技癢誰能忍吟哦自恨詩才窘
埽寬露坐發興新浮蛆琰琰抛青春不妨舉醆成三人
題苕溪漁隐圖
余卜居苕溪上日以漁釣自適因自稱曰苕溪漁隠
臨流有屋數椽亦以此命名僧了宗善墨戲落筆頗
瀟灑為余作苕溪漁隠圖覽景攄懷時有鄙句皆題
之左方云
溪邊短短長長柳波上來來去去船鷗鳥近人渾不畏
一雙飛下鏡中天
秋雲漠漠煙蒼蒼蘆花初白蓮葉黃釣船盡日來往處
南村北村秔稲香
卷起綸竿撇櫂歸短篷斜掩宿漁磯日高春睡無人喚
撩亂楊花繞夢飛
和人七夕
乞巧筵開玉露秋一鉤涼月挂西樓人間百巧方無奈
寄語天孫好罷休(以上苕溪漁隐叢話)
左鄯
題湘中郵亭壁
疊疊山腰繫冷雲疎疎雨腳弄黃昏松聲更帶溪聲急
不是行人也斷魂(苕溪漁隐叢話)
賴鑄
鑄字成之號竹莊
送鄭居之
窗前落葉正蕭蕭夜雨寒燈共寂寥君是居人余是客
明朝相候合江橋(詩家鼎臠)
龔相
相字聖任處州遂昌人兵部侍郎原之孫知華
亭縣遂家吳中
濡須塢(在巢縣東南)
南北安危限兩關迅流一去幾時還凄涼千古干戈地
春水方生鷗自閒(方輿勝覽)
邵博
博字公濟伯温子有西山集
題智永上人瀟湘夜雨圖
曾擬扁舟湘水西夜窗聽雨數歸期歸來偶對高人畫
卻憶當年夜雨時(畫繼)
題相如琴臺
長卿本豪傑禮外安可處手弹南風琴心謂東鄰女雜
身傭保中初不忌笑侮大者固已立下此皆可補三賦
争日星一書起今古其餘不自祕輙為人所取兒曹爾
何知杯酒那可汙故臺已丘墟勝絶誰敢據我來訪遺
跡低回不忍去詩成欲呌君雲車隔煙霧(成都文類)
雲安下巖偶成
輕波颭鴨頭小艇翔燕尾風沙三十程雲水一千里雪
盡晚寒輕日長春睡美汀蕪翹碧茅岸樹裹紅蘂江浮
清鏡中山入翠屏裏蜀鳥已驚心巴猨猶側耳竹節數
名灘桃花驗新水谷鶯歌尚慵檣燕舞何喜落日浪鎔
金殘花風翦綺斯遊興最多了不知行止(全蜀藝文志)
王汶
汶字希道一字道原汝陰人回之子有詩集雪
溪王銍序之
寄韓澗泉
在困多促促長懷特棲者崔嵬玉山岑其誰秣余馬朝
隨澗雲浮暮逐澗泉瀉光儀儼神交晤言冀心寫食魚
不知肥采菊不盈把願垂白日影照我蔀屋下
送應顯夫之上饒
細雨杏花斑飛飛燕子還人隨煙櫂去門對釣磯閒曉
月偏驚夢春雲不離山定知多好句音問盍相關(以上前賢)
(小集拾遺)
張子文
墨梅二絶
筆端喚醒玉梅魂滿袖春風不見痕未許卷簾新月上
卻教煙雨惱黃昏
憶昨江湖倒載歸暗香夾路雨霏微誰人貌得春風景
遠看如煙近卻非
次韻秦會之題墨梅
南枝春色弄微温記得清香撲酒尊今日相逢隔煙霧
揚州殘夢足銷魂(以上聲畫集)
陸士規
黃陵廟
東風吹草綠離離路入黃陵古廟西帝子不知春又去
亂山無主鷓鴣啼
(鶴林玉露陸士規布衣工詩秦檜喜之嘗挾秦書干臨川守餽遺不滿意升堂嫚罵守懼以書)
(白秦自解秦怒陸甚陸請見不出然猶令其子小相者見之問其近作陸誦黃陵廟一絶小相)
(入誦之秦吟賞再四即接見待之如初)
周必大
必大字子充一字洪道廬陵人紹興二十一年
進士中宏詞科權中書舍人孝宗朝歴右丞相
拜少保進益國公寧宗朝以少傅致仕卒贈太
師諡文忠有平園集(鶚按宋史必大紹興二十年進士据咸淳臨安志紹)
(興二十一年趙逵榜無二十年榜宋史誤也今訂正)
賞心亭醵會
晉人誇新亭暇日輙高會中間伯仁輩未免楚囚對江
山猶古昔人物已曖昧東郊今保釐翠華記行在佳麗
壓淮楚迢逓盛冠盖兹樓貫城雉于邁無小大令威雖
不歸靈光故無礙煙雲互明滅川郭相映帶當年烏衣
遊此日思勝槩從容值休沐登臨多慷慨幽懷忽軒豁
細故絶芥蔕已尋詩社盟更訂飲朋戒嘉賓滿坐上好
詩來天外舟移白鷺遠目送飛鳥快方種淵明秫麄免
監河貸一醉儻可期與君時倒載
遊茅山道中口占須徧遊乃成章
千峯溧陽來勢若西南奔遥拱三茅峯不敢廹至尊三
茅如軒懸次序儼弟昆正西闢夷途羣仙之所門至今
下泊宫往往弭旗旛
過池州作
千古風流杜牧之詩材猶及杜筠兒向來稍喜唐風集
(原注荀鶴詩集名唐風集)今悟樊川是父師
(二老堂詩話池陽集載牧之守郡時有妾懷姙而出之以嫁州人杜筠後生子即荀鶴也)
高宗皇帝挽詞
社稷興中否干戈静四溟生年同藝祖慶壽似慈寧人
憶庚庚兆天傾九九齡向來懷夏禹今祔越山青
太極乾元父清都大帝宫宴酣忘御駿仙去任遺弓音
遏堯仁遠旻號舜孝隆孤臣臺閣舊淚血灑春風
會同年楊謹仲周孟覺賞芍藥嘗櫻桃次謹仲韻
清晨自掃落花廳小甕新篘竹葉青簮盍莫辭過陋巷
臚傳相與記彤廷階翻紅藥曾重見(僕兩直西掖)敕賜朱櫻
亦屢經老去飄零無此夢詩來吟咏有餘馨
題九華化成峯
攀蘿度險捷猱猨石角鉤衣屨盡穿莫訝遠尋金地藏
也曾徐步玉階前
贈棲賢寺藏主可昇(與予同庚)
我比同年百不能只餘霜鬢媿師兄殷勤覓句無言說
共撥寒灰聽水聲(以上省齋文槀)
元宵煮浮圓子前輩似未嘗賦此坐間成四韻
今夕知何夕團圓事事同湯官循舊味竈婢詫新功星
燦烏雲裏珠浮濁水中歲時編雜詠附此說家風
訪誠齋
楊監全勝賀監家賜湖豈比賜書華回環自闢三三徑
頃刻能開七七花門外有田供伏臘望中無處不煙霞
卻慙下客非摩詰無畫無詩只謾誇(以上平園續槀)
(鶴林玉露慶元間周益公以宰相退休誠齋以祕書監退休益公嘗訪誠齋於南溪之上留詩)
(云云誠齋和云相國來臨處士家山間草木也光華高軒行李能過李小隊尋花到浣花留贈)
(新詩光奪月端令老子氣成霞未論藏去傳詒厥拈向田夫野老誇好事者繪以為圖)
蕭德藻
德藻字東夫閩人紹興二十一年進士嘗令烏
程後遂家焉所居屏山自號千巖老人有千巖
擇稾
(楊誠齋序近世詩人若范石湖之清新尤梁溪之平澹陸放翁之敷腴蕭千巖之工致皆余所)
(畏也)
采蓮曲
清曉去采蓮蓮花帶露鮮溪長須急槳不是趁前船
相隨不覺遠直到暮煙中恐嗔歸得晚今日打頭風(後村)
(詩話)
古梅二首
湘妃危立凍蛟脊海月冷挂珊瑚枝醜怪驚人能嫵媚
斷魂只有曉寒知
百千年蘚著枯樹三兩點春供老枝絶壁笛聲那得到
只愁斜日凍蜂知
詠虞美人草
魯公死後一坏荒誰與竿頭薦一觴妾願得生墳土上
日翻舞袖向君王(以上全芳備祖)
吕公洞
復此經過三十年唯應巖谷故依然城南老樹朽為土
簷外稚松青拂天枕上功名秖擾擾指端變化又玄玄
刀圭乞與起衰病稽首秋空一劒仙(賓退錄)
次韻傅惟肖
竹根蟋蟀太多事喚得秋來籬落閒又過暑天如許久
未償詩債若為顔肝腸與世苦相反巖壑嗔人不早還
八月放船飛樣去蘆花叢外數青山
登岳陽樓
不作蒼茫去真成浪蕩遊三年夜郎客一柁洞庭秋得
句鷺飛處看山天盡頭猶嫌未竒絶更上岳陽樓(以上瀛奎)
(律髓)
句
乾坤生長我貧病怨尤誰秋浩蕩中遥指點一螺許
是定王城稚子推窗窺過雁數峯乘隙入西窗秋
陽直為田家計饒得漁村一抹紅(後村詩話)
查籥
籥字元章海陵人紹興辛未進士乾道中戶部
郎中總領四川財賦司
題臥龍山
山顛祠貌儼丹青千載懷人為一登隠隠故營連白帝
茫茫恨水向西陵石根蘭芷香無價雲頂松杉翠作層
人事天機古難料詩成試語定中僧(全蜀藝文志)
萬州湖灘寄王夔州(十朋)
滿目暮山平遠一池雲錦清酣忽有鐘聲林際直疑夢
到江南(王梅溪集附)
郭知運
知運字次張鹽官人弱冠登紹興二十一年進
士秦檜強與為姻知運勿樂訖停昏焉仕至荆
州守倦求禄仕自號息菴老人卜居雙廟之西
有猥稾
題雙廟
唐祚中不振羣胡恣姦驕君德弗克終治亂在一朝渠
魁睥神器四海俱動搖向來為厲階其迹已冰消中興
功孰甚張許冠百僚堂堂二公烈千古名不凋義膽極
華岳忠肝齊斗杓平生慕節義卜居祠匪遥丹青就湮
鬱古屋風蕭蕭英靈如可問激懦討惛妖(咸淳臨安志)
林桷
桷字子長一字景安長溪人紹興二十一年進
士秦熺之壻官右司郎中有橫堂小集
太白五松書院
翰林最愛五松山嘗說千年未擬還而我抗塵良自媿
來遊秖得片時閒(池州府志)
方汝疆
汝疆字南夫繁昌人紹興二十一年進士
江上晚行
疎雲薄日冷吳江江色蘆花共渺茫四五點山煙靄淡
兩三枝槳水雲長遊魚避網驚微浪幽鷺窺汀下夕陽
興罷歸來更回首滿身明月踏溪霜
舟行
平林漠漠暝煙齊竹樹蕭森望眼迷相喚幾聲何處雁
斷霞明處一行低(以上太平府志)
陳居仁
居仁字安行莆田人家明州紹興二十一年進
士孝宗朝累官中書舍人華文殿直學士提舉
太平興國宫卒諡文懿
西湖感舊
蘇公隄畔采蓮船蘸碧樓臺動管弦山色湖光宛如昔
心情不似十年前(咸淳臨安志)
史正志
正志字志道江都人紹興二十一年進士累除
司農丞孝宗朝仕至右文殿修撰知靖江府歸
老姑蘇號吳門老圃
新亭
龍盤虎踞阻江流割據由來起仲謀從此但誇佳麗地
不知西北有神州
忽枉王人六轡馳新亭有酒便同持坐中不作南冠歎
江左夷吾是素期(景定建康志)
宋翔
翔字子飛建陽人紹興二十一年進士官湖南
安撫參議有梅谷集
紹興樂府(時韋太后歸慈寧宫)
天意回皇母歸戢烽燧敞宫闈朝陽赫奕明鞠衣惟皇
之孝惟母之慈陳仙仗薦壽巵從之冢后與庶妃奏之
(一作以)九成與咸池沓珍瑞駢福祺山陬水裔咸熙熙惟
天之相與帝之宜千萬年無窮期(建陽縣志)
程大昌
大昌字泰之休寧人紹興二十一年進士孝宗
朝官至權吏部尚書龍圖閣直學士卒諡文簡
有集
宿直後出玉堂留詩示周子充
抖擻身章卻冒塵褭蹏顧影也逡巡鑾坡寓宿非其地
蓮燭操文自有真(闕)直由來同古語位高兼復見今人
迎潮有諾無輕爽季老當年不諉貧
(玉堂雜記淳熙丙申八月庚辰德壽宫遣大璫張去為至都堂傳旨立翟貴妃為今上皇后明)
(日午後執政奏事皇后歸姓謝氏乙酉晚快行家來宣鎖院是日侍講刑部侍郎程泰之已宿)
(直呼馬而出予至内前適與之遇泰之揚鞭云留詩案上矣)
和劉侍郎(夔)九日登女郎臺
霜枝凋翠雁橫秋莫倚危樓動旅愁菊有清香樽有酒
茱萸不插也風流(能改齋漫錄)
次韻陸務觀海棠
喚回殘睡強矜持淺破朱脣倚笛吹千古妖妍磨不盡
長隨春色上花枝(海棠譜)
句
戲作風枝斜再惱玉堂宿(題洪内翰侍兒翠翹畫竹圖繪寳鑑)
劉知過
知過字與機天台人未冠領鄉薦紹興二十一
年中特科監南嶽廟與弟知變俱以文名尤工
于詩參政賀允中題其詩曰江東天籟
春日
濃起香塵十里晴晚來煙雨忽斜橫花開花落清明候
山北山南杜宇聲追念舊遊渾似夢退思良計不如耕
人中喜有彌天釋時吐清文慰此情(台州府志)
秦熺
熺字伯陽本檜妻兄王㬇孽子檜乞養為後紹
興二十一年進士累官翰林學士知樞密院事
進少師致仕
(齊東野語熺本王氏子檜素不悦檜畏内妾嘗孕其妻逐之生子為仙遊林氏子曰一飛以檜)
(故仕至侍郎兼給事中曹泳嘗勸檜還一飛未果而檜死)
送舅氏知湖州
暫别甘泉豹尾中隼旟仍駐水晶宫文昌地禁論詩少
燕寢凝香簿領空可但龔黃宜共理便應顔謝與同風
飽聞回老榴皮事試問溪頭鶴髮翁
(雲麓漫鈔說者謂吕仙嘗到湖之東林訪沈東老留詩既而登東林寺于壁間以榴皮自畫其)
(像人初不知及秦伯陽送舅氏王亨道知湖州詩出觀者如堵)
林之竒
之竒字少穎福州候官人紹興二十一年進士
尉長汀召為校書郎以病除大宗正丞提舉本
路市舶再任本路參議官終朝奉郎有拙齋集
新晴山月(曰琯按宋文鑑作文同)
高松漏疎月落影如畫地徘徊愛其下夜久不能寐怯
風池荷卷病雨山果墜誰伴余苦吟滿林啼絡緯
江月圖
冥冥一月輪不知水與天獨于顥氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空煙我從江海來形留意先還何當買
漁篷追此水月仙
早春偶題
寒風淅瀝鳴枯葦小鴨熏殘猶未起更教細雨結輕寒
坐聽蕭蕭打窗紙石盆春蒲已抽翠雕斛栽花未生紫
擁爐閉閣賦幽香未怕春冰生硯水(以上拙齋集)
黃巨澄
巨澄餘姚人紹興二十一年進士官吏部侍郎
登四明山
會稽東南秀四明名更佳蜿蜒三百里慘淡青蓮花伊
昔天地初山川始萌芽六丁運神斧斲削如人家四牖
遺古制玲瓏吐雲霞側聞劉樊徒于此鍊丹砂耕烟種
青櫺結實大如瓜揮手謝衆士身登鳳凰車至今石窗
底青天守龍蛇玉女四五人綠鬢垂鬖髿時來聽潺湲
意態静不譁我夜闖其旁月黑星如麻顧慙無靈氣悵
望空咨嗟(姚江逸詩)
宋詩紀事卷五十
