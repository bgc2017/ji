宋詩紀事卷二十六錢塘厲鶚撰
蔣之美
之美之竒弟宜興人熙寕六年進士
遊惠山寺
維舟上重巘景物近斜暉流水連珠落殘花碎錦飛白
雲随步武幽鳥傍軒扉拂井松傾蓋緣崖蘚上衣池光
清可鑑竹色翠成圍更接高僧話林梢帶月歸(惠山集)
吳栻
栻字顧道歐寕人熙寕六年進士徽宗朝官龍
圖閣學士鎮成都後知鄆州中山府
暑雪軒
呪土臺頭寺披襟笑語閒千年雲抱石六月雪彌山酒
熟篘嘗外茶新碾試間要湏時點筆来此賦躋攀(成都文類)
嚴陵懷古
龍衮新天子羊裘古野人清名在林薮高行動星辰風
月空齊地烟霞自富春滄浪秋更碧不敢濯塵纓(釣臺集)
登姜相臺
滿林紅葉墜紛紛耆老猶言别駕墳舊府光華闋右月
故鄉蕭索海南雲酒杯湖上同方伯茶竈巖邊共隠君
二百餘年真一夢遶牆荒隴半耕耘
題秦君亭
秋日春風麗句亭先生天上少微星滿爐松影随香碧
一硯苔㾗帶雨青姜相笑中應斗酒等公談外秖函經
何人為我擕氊蠟来洗蒼碑墨數廳(以上南安縣志)
劉次莊
次莊字中叟長沙人以開梅山入洞曉諭得官
熙寕六年賜同進士出身仕至侍御史江西漕
使
敷淺原見桃花
桃花雨過碎紅飛半逐溪流半染泥何處飛来䨇燕子
一時銜在畫梁西(墨莊漫錄)
江神祠
髻插幽蘭花手把菖蒲葉漁郎偷語人云是江神妾江
神昨夜鼓雲濤開帆拍天上千艘吳洲女兒弄春水浪
溼船頭紅錦袍(前賢小集拾遺)
王昭君
歛袖出明光琵琶道路長初聞羌騎語未觧漢宮妝薄
命随塵土元功屬廟堂蛾眉知有用慚媿羽林郎(瀛奎律髄)
崔嶧
嶧長安人第進士累官河東轉運使刑部侍郎
致仕
題萊公泉(事詳范諷詩下)
三相南行至道初記名留詠在精廬甘泉不洗天涯恨
留與行人鑒覆車(湘山野錄)
吕大臨
大臨字與叔大鈞之弟受學伊川之門登進士
監鳳翔府司竹監元祐中除太學博士遷祕書
省正字有玉溪集
春靜
花氣自来深戸裏鳥聲長在遠林中斑斑葉影垂新蔭
曳曳絲光入素空濓洛風雅
孔宗翰
宗翰字周翰道輔次子第進士知虔州元祐中
官刑部侍郎以寶文閣待制知滁州未拜而卒
題壁
屈指從来十七年交親零落一澘然嬋娟再見中秋月
依舊清輝照客眠(四朝詩)
畢仲游
仲游字公叔士安子第進士元祐初召試學士
院擢為第一除集賢校理歴職方司勳員外郎
京南淮南轉運副使以黨籍終于西京留臺有
西臺集
寄鄭介夫
鄭子安強否梅花萬里春如何投虎穴直欲犯龍鱗北
闕今無數南方信有人可憐妻子在年少不謀身(宋文鑑)
絶句
水㾗天影淡相宜露坐秋涼乍快時桐葉芭蕉最多事
曉昏風雨報人知(全芳備祖)
邢恕
恕字和叔鄭州原武人從伊川學第進士以薦
歴職方郎哲宗紹聖初擢御史中丞以罪落職
俄復顯謨閣待制提舉崇福宮建炎初追貶常
德軍節度副使
遊浯溪
歸舟一夜泊浯溪晩雨絲絲不作泥指點蒼崖訪遺刻
更磨苔蘚為留題(浯溪集)
朝陽洞
溪流貫清江湍瀨亘百里龍蛇幾盤紆雷雨忽奔駛石
渠伏穿鑿怪力祖誰氏突如見頭角虎豹或蹲峙横江
立棟柱小艇俄紛委蘋藻翳泓澄松竹蔭崖涘兩山束
烏道側岸數魚尾繚然閟深幽梵宇疊危址鐘唄雜灘
聲亭臺森水底凭闌幾遊目策杖時臨履酒杓閒茶璫
棋枰延晝晷放懷得天倪清嘯謝塵滓忽忘兒女縛似
接嬴秦子顧予拙謀身霜鬢䬃垂耳雅意在延齡丹砂
夙充餌焉得兹結廬悵念遠桑梓(湖廣通志)
秦觀
觀字少游一字太虚高郵人舉進士元祐初蘇
軾以賢良方正薦除祕書省正字兼國史院編
修官紹聖初坐黨籍削秩監處州酒税徙郴州
編管横州又徙雷州放還至藤州卒有淮海集
閒居集
(苕溪漁隠叢話東坡薦少游于荆公云向屡言高郵進士秦觀太虚公亦麄知其人今得其詩)
(文數十首詞格高下固巳無逃于左右此外博綜史傳通曉佛書若此類未易一一數也荆公)
(荅書云示及秦君詩適葉致遠一見亦以謂清新婉麗鮑謝似之公竒秦君口之而不置我得)
(其詩手之而不釋又聞秦君嘗學至言妙道無乃笑我與公嗜好異乎)
(吕氏童蒙訓雨砌墮危芳風軒納飛絮之類李公擇以為謝家兄弟得意不能過也少游遊嶺)
(後詩嚴重高古自成一家與舊作不同倅方至王直方詩話少游紹聖閒以校勘為杭)
(楚泗閒有詩云平生逋欠僧房睡準擬如今處處還詩成之明日以言者落職監處州酒人以)
(為詩讖詩評秦少游如時女遊春終傷婉弱敖陶孫)
和黃法曹憶建溪梅花
海陵參軍不枯槁醉憶梅花愁絶倒為憐一樹傍寒溪
花水無情自相惱清淚斑斑知有恨恨春相逄苦不早
甘心結子待君来洗雨梳風為誰好誰云廣平心似鐵
不惜珠璣與揮掃月落參横畫角哀暗香鎖盡令人老天
分四時不相貸孤芳轉盼同衰草要湏健步遠移歸亂
插繁花向晴昊
易元吉獐猨圖歌
參天古木相繆枝嵌空怪石銜清漪兩猨上下一旁挂
兩猨熟視蒼蛙疑蕭蕭叢竹山風吹海棠杜宇相因依
下有兩獐從兩兒花餐草齧含春嬉易老筆精湖海推
畫意忘形形更竒觧衣一掃神扶持他日自見猶嗟咨
金錢百萬酒千鴟荆南將軍欣得之老禪豪取橐為垂
白晝掩門初許窺房櫳炯炯明冬曦榛叢羽革分毫釐
殘編未終且歸讀歲暮有閒重借披
贈女冠暢師
曈人翦水腰如束一幅烏紗裹寒玉超然自有姑射姿
回首粉黛皆塵俗霧閣雲窗人莫窺門前車馬任東西
禮罷曉壇春日靜落紅滿地乳鴉啼
(洞江詩話暢姓唯汝南有之其族尤奉道男女為黃冠者十之八九時有女冠暢道姑姿色姸)
(麗神仙中人也少游挑之不得作詩云云)
和參寥
樓閣過朝雨參差得霽光衣冠分禁路雲氣繞宮牆亂
絮迷春闊嫣花困日長平康在何處十里帶垂楊
(王直方詩話參寥言舊有一詩寄少游少游和之云云莘老讀至末句言者小子又賤發也少)
(游後編淮海集遂改云經句牽酒伴猶未獻長楊)
題大年小景四首
夲自江湖客宦遊何苦心因君小平遠還我舊登臨
公子歌鐘裏何曾識渺茫唯應斗帳夢曾入水雲鄉
曉浦烟籠樹晴江水拍空煩君添小艇畫我作漁翁
島外雲峯晩沙邊水樹明想當揮灑就侍女一時驚
春日偶題呈上尚書錢丈
三年京國鬢如絲又見新花發故枝日典春衣非為酒
家貧食粥己多時
(王直方詩話少游為黃夲校勘甚貧錢穆父為戸書皆居東華門之堆垜場少游春日作詩遺)
(穆父云云穆父以米二石送之)
秋日
霜落䢴溝積水清寒星無數傍船明菰蒲深處疑無地
忽有人家笑語聲
月團新碾瀹花瓷飲罷呼兒課楚詞風定小軒無落葉
青蟲相對吐秋絲
連蜷雌蜺挂西樓逐雨追晴意未休安得萬妝相向舞
酒酣聊把作纏頭
(藝苑雌黃云此語亦豪而工矣)
遊仙詩
隂風一夜攪青冥風定霏霏雪霰零想見玉清真境上
白虚光裏誦黃庭
夜深樓上撥書眠天在闌干四角邊風掃亂雲毫髮盡
獨留璧月照人圓
天風吹月入闌干烏鵲無聲子夜閒織女明星来枕上
了知身不在人間(曰璐按此首墨莊漫錄作納侍兒邊朝華之作)
本是廬山種杏人出山来事碧虚君上清欲問因何到
請看仙家十賚文(以上淮海集)
(侯鯖錄此詩東坡稱之)
遣朝華
月露茫茫曉柝悲玉人揮手斷腸時不湏重向燈前泣
百歲終當一别離
再遣朝華
玉人前去卻重来此處分攜更不回腸斷龜山離别處
夕陽孤塔自崔嵬
(墨莊漫錄少游侍兒朝華姓邊氏京師人元祐癸酉歲少游納之嘗為天風吹月入闌干之詩)
(時朝華年十九也後三年少游欲修真斷世緣遂遣歸父母家資以金帛而嫁之朝華臨别泣)
(不已少游作詩云云既去二十餘日使其父来云不願嫁郤乞歸少游憐而復取歸明年少游)
(出倅錢塘至淮上因與道友論議嘆先景之遄歸謂朝華曰汝不去吾不得修真矣亟使人走)
(京師呼其父来遣朝華随去復作詩云云時紹聖元年少游嘗手書記此事未幾遂竄南荒)
遊杭州佛日山淨慧寺
五里喬松徑千年古道場泉聲與嵐影收拾入僧房(鐵網)
(珊瑚)
張亶
夢中作
天風吹散赤城霞染出連雲萬樹花誤入醉鄉迷去路
傍人應笑不還家
(西清詩話張亶熙寕中夢行大空中聞天風海瀆聲振林木徐見海中楼闕金碧瓊裾琅佩者)
(數百人揖亶出紙請賦詩細視筆研皆碧玉色且戒之曰此閒文章要似隠起鸞鳳當與織女)
(機杼分巧過是乃人閒語耳亶成絶句云云有仙人曰子詩佳絶未免近凡酌酒一杯極甘寒)
(忽覺身墮萬仞山而寤)
張耒
耒字文潛楚州淮隂人第進士元祐初仕至起
居舍人紹聖中謫監黃州酒税徽宗召為太常
少卿坐元祐黨復貶房州别駕黃州安置尋得
自便居陳州主管崇福宮卒有柯山集
(王直方詩話文潛人物魁偉故無巳有詩云張侯便然腹如鼓雷為飢聲汗為雨山谷有詩云)
(六月火雲蒸肉山皆戲語也潜斜日兩竿眠犢石林詩話頃見晁无咎舉文)
(晚春波一頃去鳧寒自以為莫及又云文潜過宋都詩白頭青鬢隔存没落日斷霞無古今氣)
(格不减老杜文潜詩自然竒逸非他人可及如呂氏童蒙訓)
(秋明樹外天客燈青暎壁城角冷吟霜淺山寒帶水早日白吹風川鳴半夜雨卧冷五更秋之)
(類迥出時流張文潜言昔以黨人之故坐是廢能改齋漫錄)
(放每作詩嘗寄意焉有云最憐楊柳身無力付與春風自在吹又云梧桐直不甘衰謝數葉迎)
(風尚有聲)
韓幹馬
頭如翔鸞月頰光背如安輿鳧臆方心知不載田舍郎
尚帶開元天子紅袍香韓幹寫時國無事天閑樹蔭春
晝長雙髯執轡儼在傍如瞻馳道黃屋張北風揚塵燕
賊狂廐中萬馬驅范陽天子乘騾蜀山險滿川苜蓿為
誰芳
(侯鯖錄元祐中館職諸公賦韓幹馬詩獨文潛最高勝)
七夕歌
人閒一葉梧桐飄蓐收行秋回斗杓神宮召集役靈鵲
直渡天河雲作橋橋東美人天帝子機杼年年勞玉指
織成雲霧紫綃衣辛苦無懽容不理帝憐獨居無與娛
河西嫁得牽牛夫自從嫁後廢織紝綠鬢雲鬟朝暮梳
貪懽不歸天帝怒謫歸郤踏来時路但令一歲一相逄
七月七日河邊渡别多會少知奈何郤憶從前恩愛多
悤悤離恨說不盡燭龍巳駕随羲和河邊靈官曉催發
令嚴不管輕離别空將淚作雨滂沱淚㾗有盡愁無歇
寄言織女若休歎天地無窮會相見猶勝嫦娥不嫁人
夜夜孤眠廣寒殿
(侯鯖錄此歌東坡稱之)
離黃州
扁舟發孤城揮手謝送者山廽地勢卷天豁江面瀉中
流望赤壁石腳插水下昏昏烟霧嶺歴歴漁樵舍居夷
十三載鄰里通假借别之豈無情老淚為一灑篙工起
鳴鼓輕櫓健于馬聊為過江宿寂寂樊山夜
(容齋随筆文潛暮年哦老杜玉華宮極力模寫其離黃州詩偶同此韻音響節奏固似之矣讀)
(之可默喻也)
題中興頌碑後
玉環妖血無人掃漁陽馬厭長安草潼關戰骨高于山
萬里君王蜀中老金戈鐵馬從西来郭公凛凛英雄才
舉旗為風偃為雨灑掃九廟無塵埃元功高名誰與紀
風雅不繼騷人死水部胷中星斗文太師筆下蛟龍字
天遣二子傳將来高山十丈磨蒼崖誰持此碑入我室
使我一見昏眸開百年廢興增歎慨當時數子今安在
君不見荒涼浯水棄不收時有遊人打碑賣
留題奉先寺
荒凉城南奉先寺後宫美人官葬此角樓相望高起墳
草間柏下多石人秩卑埋骨不作冢青石浮屠當丘隴
家家墳上作享亭朱門相向無人聲樹頭土梟作人語
月黑風悲鬼搖樹宮中養女作子孫年年犢車来作主
廢后園林官道側家破無人掃陵域官家歲給半千錢
街頭買餅作寒食
秋螢行引
碧梧含風夏夜清林塘五月初飛螢翠屏玉簟起涼思
一點秋心從此生方池水深溪雨積上下煇煇亂凝碧
幸因簾捲到華堂不畏人驚照瑶席漢宮千門連萬戸
夜夜熒煌暗中度光流太液池上波影落金盤月中露
銀闕蒼蒼玉漏遲年年為爾足愁思長門怨妾不成睡
團扇美人還賦詩避暑風廊人語笑闌下撲来羅扇小
巳投幽室自分明更伴殘星碧天曉君不見連昌宮殿
洛陽西破瓦頽垣今古悲荒榛腐草無人迹只有秋来
熠燿飛
柳
永豐坊裏舊腰肢曾見青青初種時看盡道傍離别恨
爭教風絮不狂飛(以上張右史集)
贈營妓劉淑女(初官通許時作)
可是相逄意便深為郎巧笑不湏金門前一尺春風髻
窗外三更夜雨衾别燕從教燈見淚夜船唯有月知心
東西芳草渾相似欲望高楼何處尋
未說蝤蠐如素領固應新月學蛾眉引成密約因言笑
認得真情是别離尊酒且傾濃琥珀淚㾗更著薄胭脂
北城月落烏啼夜便是孤舟腸斷時(侯鯖錄)
木香
紫皇寶輅張珠幰玉女熏籠覆繡衾萬紫千紅休巧笑
人閒春色在檀心(墨莊漫錄)
次韻奉酬无咎兼呈慎思天啟
平生結交圓納方過眼十人八九忘畹蘭蕙畝幽谷芳
嬾随家奴諛五郎苦飢方朔身漫長顛毛種種顏欲蒼
誰謂勝癡端坐狂清淮之隂一草堂列筆作陣茶森槍
絶口平戎與破羌百年如此計亦臧何用竊食官倉糧
玄黃病足畏高岡但願縮頸老支牀煌煌東壁日月傍
神仙鸞鳳爭騰驤萬書落架城復隍牙籖如雲丹碧装
晁侯再作班與揚正始故在何曾亡江湖十年願飽償
夜成七發光出囊蘇公後出長卿鄉為君吳都無一行
(蘇翰林欲作杭州賦見旡咎杭州七述乃止)世有伯樂生驌驦肻使弭耳随
鹽商鄧侯楚山深閨房名走上國交侯王朝随日影夜
燈光包攬今古窮炎黃吐詞分葩有國香近君如雪六
月凉又似心醉醍醐觴東南蔡子名飛翔同随天書拜
未央瑰瑋宏傑萬夫望頰牙凛凛有風霜文如神鼎爛
龍章鍾山長齋讀老莊論兵說佛兩俱忙不夸得硯文
字祥但願破敵如頽牆我窮乞酒更得漿仰看三虎爭
雄張(同文館倡和詩)
輸麥行(并序)
余過宋見倉前村民輸麥止車槐隂下其樂洋
洋也晩復過之則扶車半醉相招歸矣感之因
作輸麥行以補樂府之遺云
場頭雨乾場地白老稚相呼打新麥半歸倉廪半輸王
免致縣吏相催廹羊頭車子毛布囊淺泥易涉登前岡
倉頭買劵槐隂凉清嚴官吏兩平量出倉掉臂呼同伴
旗亭酒美單衣換半醉扶車歸路涼月出到家妻具飯
一年從此皆閒日風雨閉門公事畢射狐罝兔歲蹉跎
百壺社酒相經過
(蓉塘詩話自鎮江以東有獨輪小車凡百乘載皆用之一人挽于前一人推于後謂之羊頭車)
(書籍未見載此名者獨張文潜輸麥行云羊頭車子毛布囊泥淺易涉登前岡始見詩人用之)
劉純臣
純臣新建主簿
送王廸夫婦偕隠
髮如抹漆左參軍脱去青衫作隠淪世上更無羇紲事
壺中别有自由身鼎烹玉兔山前藥花看金鼇背上春
莫怪少年能决烈藍田夫婦總登真
(復齋漫錄熙寕中王廸為洪州左司理有道人磨鏡俾廸自照見星冠羽帔縹緲鏡中遂棄官)
(與妻偕隠純臣詩送之云云)
張芝
芝汴人
投李珦廟
風輭潮生江水平遥峰隠隠浸寒青自從香骨沈波底
獨我為詩弔爾靈
(翰府名談李珦字温叔都官之幼女也八歲能詩後適江夏王常同汎舟射利江湖閒不久常)
(死而珦溺舟於三山磯下後三日屍忽出水中土人異之為立廟熙寕閒都人張芝作詩焚廟)
(中云云夜見一婦人謂之曰妾溺此時水官令賦詩及校九江會源錄一夕而畢水官大悦令)
(江神出屍顯靈血食于此謝子詩意所不敢當煩礱一石載妾前事將有奉報芝後不為立石)
(舟再過三山幾覆又夢其婦詬責之)
魯有開
有開字元翰以從父宗道恩授韋城令熙寕中
擢膳部郎中知冀州
遊大滌山
馬蹄清曉破瓊田一出紅塵骨巳仙任鎻九重山下路
終尋五處洞中天泉流碧砌長鳴玉跡隠蒼崖久蜕蝉
人世歸時知變否樵夫曾記爛柯年(洞霄詩集)
陳師錫
師錫字伯修建安人熙寕中廷試第三調昭慶
軍掌書記歴考功員外郎徽宗朝拜殿中侍御
史出知潁廬滑三州坐黨論削官安置郴州卒
紹興中贈直龍圖閣
題李公麟畫歸去来圖(有雪竇和尚親書偈)
百中神鋒誇妙手當時破敵秪同機餘花墮裓無人見
半偈流傳豈昜知(志雅堂雜鈔)
程建用(楊咨)
建用字彛仲眉山人熙寕進士
大雨聯句
庭松偃蓋如醉(建用)夏雨凄凉似秋(楊咨)有客高吟擁鼻(軾)
無人共喫饅頭(轍)
(苕溪漁隠叢話東坡言余幼時里人程建用楊咨家弟子由會草舍中大雨聯句六言云云坐)
(皆絶倒今四十餘年矣)
呂南公
南公字次儒南城人熙寕鄉貢一試禮部不偶
遂罷舉自號灌園先生有集
葛仙峯
南峯枕崇坂逕路荆榛稠遺壇在其巔名為仙翁留石
角巳剥泐林芳自春秋誰云塵土姿来繼丹霄遊(西江詩話)
李復圭
復圭字審言邯鄲公淑之子神宗朝歴鹽鐵副
使以集賢殿修撰知荆南
秀峯上方
吳王昔日館娃宮殿閣鱗差軼碧空寂寂香魂招不得
惟餘松栢韻天風(吴郡志)
句
老鳳池邊蹲不去飢烏臺上噤無聲
(事文類聚前集曾魯公自嘉祐秉政至熙寕中尚在中書年雖甚高而精力不衰故臺諫無非)
(之者惟李復圭作詩譏之云云魯公遂致仕去)
楊适
适字時可棣州人年十八登第從陳后山學詩
晩為尚書比部郎
絶句
尖頭奴有五兄弟十八公生四客卿過我書齋無一事
似應終日待陶泓
(合璧事類前集夲朝百家詩載錢次公以墨四丸筆五枚賜楊時可楊戲曰安得硯乎次公曰)
(不難湏一詩楊乃作一絶云云)
李新
新字元應仙井監人第進士元符末上書奪官
謫遂州有跨鼇集
錦江思
獨詠滄浪古岸邊牽風柳帶綠凝烟得魚且斫金絲膾
醉折桃花倚釣船(成都文類)
觀前古美人圖
璧月塵昏瓊樹秋無從百媚一回眸荼䕷香度梅妝冷
鸚鵡聲低玉笛幽唾背但能知禍水逄春輙莫上迷樓
歸来安守無鹽女不寵無驚共白頭(聲畫集)
折楊柳
東風来何時百花巳飄零獨有堤上柳慘淡含春榮扁
舟復何適延客江上亭顧無青玉案何以送子行攀條
欲相贈上有雙流鶯流鶯正求友奈此離别情
漁父曲
黃蓑老翁守釣車賣魚得錢還酒家醉中乘潮過别浦
睡起不知船在沙籬根半落秋江水稚子蓬頭采洲芷
蓴絲芹甲滿筠籠日暮溪橋得紅米(以上前賢小集拾遺)
李孝博
孝博廣東提點刑獄
英州次蒋潁叔韻
維舟庭下號三灣萬叠青山一水閒偏愛澄江照天碧
飛来幾片白雲閒(方輿勝覧)
張師正
師正字不疑熙寕中仕為辰州帥著括異志倦
遊雜錄
武林别文瑩上人
憶昔荆州屡過從當時心已慕冥鴻渚宮禪伯唐齊已
淮甸詩豪宋惠崇老格疎閒松倚澗清談瀟灑坐生風
史官若覓高僧事莫把名參技術中
碧嶂孤雲冉冉歸觧攜情緒異常時餘生歲月能多少
此别應難刻後期(玉壺清話)
句
舊將封侯盡降王賜姓歸(昇平詞)分鹿是非能委夢落
花貴賤不由人(隠居詩話)
王世寕
臨終作
翠羽旗幢仙子隊紫皇樓閣玉皇家人閒風雨易分散
回首武陵空落花
(詩話總龜太原王世寕自言籍係第十八洞玉仙人熙寕中以暴疾終于家臨終作詩云云)
劉叔贛
叔贛神宗朝中書舍人(鶚按贛廣韻貢同劉敞有仲□父之稱疑此即)
(劉攽貢父不敢臆斷姑附于此)
過柏林院贈吉長老有古殿吳道子畫維摩居士
又有斷碑是寶歴中記義岑禪住佛院事
靈光歲久獨巋然峴首遺碑亦未遷會向三生記前佛
暫從方丈謝諸天篆香徐刻黃金印梵宇時開貝葉篇
門外霜風正搖落庭前松栢自安禪
和李公擇題相國寺壊山水歌
蒼山夲是千萬丈怪爾斷落盈尺中枯松掛巖正矯矯
白雲出谷方溶溶憶昨高秋十日雨百川湧溢騰蛟龍
丹青壊卻不可住金碧拂地成都空人閒流落萬餘一
掇拾補綴幾無從當時畫手合衆妙得此誠是第一工
松隂行人何草草秃幘小蓋馬色驄長途未竟不得息
嘯歌正爾来悲風巨靈擘華疏黃河夸娥移山開漢東
海波芥子忽出没大雄遊戲神與通我今與君未嘗覺
指視壁畫將無同新詩飄飄脱俗格得閒會復来從容
壁畫古槎歌
南山大樹楓與樗百年不到生理枯老枝錯落麋奮角
病根蟉結龍垂胡風霜不知春不改古苔懸蔓相縈帶
豈知高堂素壁上畫圖能令觀者爱野夫晨興坐樹邊
偶說此槎来上天暫乘西風犯牛斗郤看東海成桑田
次韻蘇子瞻韓幹馬贈李伯時
韓幹畫馬名獨垂冰紈素幅横素絲諸公賦詩邀我和
我如鈍鎚逄利錐區中纔容三萬里正可騕褭一日馳
朝吳暮燕亦其亞幸得夷路無縶羈此閒三馬皆國馬
瑰姿逸態成崛竒有時秋空見霜骨下睨衆禽皆伏雌
良工苦心為遠到天機要𦕈潛得之區區駑駘浪自負
豈有醜骨包姸皮李侯灑筆定超詣尚有天驥君未知
宛王母寡今授首汗血不敢藏貳師
畫鶴
置此憐神駿三年故不飛軒居寕假寵野客會忘機燕
雀那相笑鳧鷖真自肥蓬莱千萬里正想玉為衣(以上聲畫)
(集)
張唐民
唐民熙寕中任西川轉運使京東路提刑
題捫參閣(在昌州)
訟簡民淳羡小州兩衙纔退似歸休一懷山果三升酒
暮掩青峰即下樓(方輿勝覧)
李之純
之純字端伯滄州無棣人登進士元祐初歴寶
文閣直學士工部尚書紹聖中出知單州崇寕
中入黨籍
西園辨蘭亭和韻
綠葉纖長閒紫莖蜀人未始以蘭名有時只怪香盈室
此日方傳譽滿城恩意和風揚馥郁光榮灝露滴清英
庭階若不逄精鍳何異深林靜處生(成都文類)
駕幸太學
羽衛金輿煥彩章天街端去入虞庠嚴師致奠初加拜
延講終篇不計行萬乘屈尊先郡國諸生賜坐亞侯王
輔臣歸美榮歌詠首發清風政事堂(中州題詠集)
梁燾
燾字況之鄆州湏城人舉進士提點京西刑獄
元祐中拜尚書右丞紹聖初以黨論貶雷州别
駕化州安置卒
駕幸太學
原廟親持十月觴天廽寶輦欵虞庠當陽赭幄翔龍座
属地霜袍振鷺行拭目嚮儒移美俗虛懷稽古自興王
太平重見清風頌嘉句飛傳到玉堂(中州題詠集)
劉奉世
奉世字仲馮敞子官集賢校理樞密使入元祐
黨籍
送越帥程公闢
使君遺愛徧南州五馬新歸瘴海頭持橐未厭青瑣直
懷章還作鑑湖遊餘姚人物傳吳遠越地山川向剡幽
應有清詩資臥理會吟他日記風流(剡錄)
駕幸太學
聖典垂精及表章曠儀親舉自宗庠縱觀橋擁浮雲蓋
侍問庭充振鷺行首舉儒風隆上國光增帝業掩前王
太平榮遇慚多幸重見歌虞起廟堂(中州題詠集)
周商
駕幸太學
雲覆鸞輿五色章鳴鞘聲肅下儒庠佩衿霧集三千子
儀衛星羅十二行位列夔龍陪帝聖經陳戊甲獻成王
元龜象齒方来供不用論兵政事堂(中州題詠集)
李師德
駕幸太學
墜典遺經已表章又傳清蹕幸膠庠黃龍繞駕天移仗
白雪分袍士綴行況是體元能作聖更歡稽古效規王
太平盛世文明遠萬國儒風自一堂(中州題詠集)
李階
駕幸太學
天祐斯文頼表章皇心眷眷事膠庠享嚴祖殿回龍馭
德警儒班肅鷺行降輦詣祠追四聖擁經求道舉三王
欲知盛美前無古賢聖相逄在廟堂(中州題詠集)
吳安持
安持充之子寶文閣待制王荆公之壻
駕幸太學
翰林墨客奏封章天子欣然幸國庠綵仗六龍初擁路
青衿三舍已重行隆儒共慶賢堯舜訪道誰知應帝王
附鳳騫淵皆法從獨慙由也亦升堂(汴京遺蹟志)
畢仲愈
仲愈字將叔仲游弟國子監丞
句
巳招明月移歌扇更喚春風試舞腰(元夕)明燈數點林中
見横笛一聲烟外聞(夜行)(萬姓統譜)
孔舜思
舜思官尚書職方郎中通判齊州
題靈巖寺(石刻在泰山)
忽從平地出塵籠親到諸天釋梵宮郤悟冗官長役物
爭如大士日談空山横青壁千層合泉迸丹崖一線通
幽鳥靜啼人外境疎鐘不墮世閒風目無可欲猨猱伏
心絶微塵冰鑑融自恨無緣陪宴坐他生願效種松翁
(熙寧九年丙辰十月顧炎武求古錄)
王延禧
延禧字仲祥熙寕中知夔州
題制勝樓
夔子城新築長江便作壕欲兼諸面敵故起北樓高即
舊基仍峻因時力不勞青天纔咫尺翠壁似周遭近照
東西瀼遥分上下牢百蠻歸指掌三峽見秋毫帝道方
無外皇威到不毛三鉤閒夜鎻八陣縱春遨守土慚非
稱提兵亦謬叨經營皆使指備豫夲戎韜功乏為山助
名加制勝裦登臨欲吟咤深媿杜陵豪(名勝志)
宋詩紀事卷二十六
