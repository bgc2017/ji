宋詩紀事卷五十四錢塘厲鶚撰
胡朝穎
朝穎字達卿淳安人乾道八年進士官提刑有
靜軒集
風鈴
風不能調碎玉聲宫商濫奏竟難名誰家稚女敲方響
一曲從頭學不成
旅夜書懷
十日春光九日陰故關千里未歸心遥憐兒女寒窗底
指點燈花語夜深(以上前賢小集拾遺)
小金山
天光雲影碧相涵百頃玻璃一望閒綠水遶門迷客渡
白雲終日伴僧閑疎鐘破曉潛虯動老木成隂倦鳥還
喚取頭陀磨石壁為渠題作小金山(淳安縣志)
王孝巖
孝巖吳興人乾道八年進士淳熙閒處州推官
舫齋(孝巖建)
我本湖漘一漫郎生來住處波茫茫時尋畫舸破烟水
菰蒲滿路荷花香一川窈窕詫紅蓼兩岸蘆葦明秋霜
船頭鷗鳥日來往溪上風月相迎將一行作吏便相失
合眼靈運春池塘紛紛雁鶩實可厭紙尾姓字隨低昂
簿書終是俗人甚江湖到了難相忘公餘頼有數椽在
疎櫺兩行如船裝不知風波世路險穏著萬斛隨風檣
人生短篷何日近向來苕霅今括蒼江山轉柁千萬里
故人兩地遥相望誰能為我幻竹葉頃刻泛宅歸滄浪
秖憑平生氣湖海隨所寓處為艅艎夜寒滿載明月窗
北風打頭人不忙動來况自不如靜悔吝不到虚舟傍
胸襟五湖與三江是中莫測誰望洋直湏喚取李郭輩
相與共泛無何鄉(處州府志)
陳傅良
傅良字君舉溫州瑞安人乾道八年進士寧宗
朝累遷中書舍人除寶謨閣待制卒諡文節有
止齋集
止齋即事
教子時開卷逢人強整襟最貧看晚節多病得初心地
僻茭蓮好山低竹樹深寄聲同燕社明日又秋砧
題仙巖梅雨潭
衮衮羣山俱入海堂堂背水若重闉怒號懸瀑從天下
傑立蒼崖夾道陳晉宋至今堪屈指東南如此豈無人
結廬作對吾何敢聊向漁樵寄此身
癸丑冬車駕過宫畱相還朝
一聲警蹕接天齊馳道無塵馬不嘶月御順行隨日轂
乾端和氣帀坤倪三槐相繼歸公衮細柳還湏聽將鼙
老矣尚能歌二聖不應專美在浯溪(以上止齊集)
劉爚
爚字晦伯建陽人受學晦翁東萊之門乾道八
年第進士寧宗朝累遷國子司業奏乞罷偽學
之禁擢權工部尚書兼太子右庶子卒贈光禄
大夫諡文簡有雲莊外集
金國賀正旦使人到闕錫宴紫宸殿
榆關玉塞靜無塵嘉定于今第四春兩國交馳通好使
八方同作太平人翠鼉鼓奏娛嘉客白獸樽浮賞諫臣
聖壽從兹天共遠年年玉帛會楓宸
瑞慶聖節集英殿宴
皇家卜世過周唐天啟真人應運翔抱日預占恭邸夢
飛龍曾報皖山祥翠雲影外來金母紅霧香中擁玉皇
樂府賦工無以祝願將金鑑代珠囊
東宫
鶴駕通宵入問安龍墀清曉狎朝班天顔喜見重輪月
春色先回萬歲山
皇帝閣春帖子
東風昨夜入簾帷便覺深宫漏影遲一曲涼州花盡放
不湏更作報春詩(以上雲莊外集)
李大異
大異字伯珍隆興府新建人乾道八年進士仕
至諫議大夫知建康府
曾兄惠然見臨篤敘世契示以先哲遺墨稽首敬
觀因題其後(嘉泰壬戌七夕前三日)
家傳文獻六經香袖有驪珠日月光喬木陰陰人已遠
秪應故笏在甘棠(鐵網珊瑚)
姚宋佐
宋佐字輔之郴州人乾道八年進士為靜江府
教授
梅月吟
梅花得月太清生月到梅花越樣眀梅月蕭疎兩竒絶
有人踏月繞花行(詩人玉屑)
丁逢
逢晉陵人乾道進士官至寶謨閣待制知郴州
次袁尚書巫山十二峯二十五韻
半雨半晴山弄姿溼雲吹風不成癡蘼蕪漸徧楚宫碧
蒲萄未漲巴江遲西南大尹初涉境山川效職加瑰竒
翠屏窺窗故娟妙松巒暎柁相參差浮雲擊汰睨青壁
靈君一去今安之吟情浩蕩隘宇宙萬景敢云驕莫隨
當年楚境半天下孱王醉夢方昏疲珊珊玉佩赤帝女
星髾羽蓋蜺旌旗錫符賜策豈無意侍臣託諷褰幬帷
尹今文采繼騷雅夢得詩魂羞竹枝吾行一百八盤上
鑽天但覺雲天低荒荒野驛虎豹怒陰陰嶺樹猨猱嬉
危登險陟倦三伏口呿背浹嗟胡為豈知舟行有竒觀
山靈祕惜畱歸時青簾白舫夙巳具芒鞵布韈將從兹
胷中丘壑未塵土頭上歲月從驅馳雖無勝具逐支許
尚有樂趣同周施何當投劾便歸去登船打鼓清江湄
更催尺一喚公覲同看二六浮脩眉常山蛇陣想魚復
建溪龍焙傾蟇頤攤錢晝浪看三老杖藜晩岸尋名緇
昔人汶嶺寄書帖更歌蜀道先吁嘻未若尹外岳牧中
丞疑愛春江之赴滄海清明秋月之挂峨嵋盡驅三峡
波濤筆第入思齊訪落詩(全蜀藝文志)
到郴
眼界山逾碧腰輿步轉高未疑禦魑魅自笑尹鼯猱末
路成三折衰年感二毛次山雖漫仕安敢遽辭勞(郴州文志)
蔡幼學
幼學字行之瑞安人乾道進士寧宗朝累官權
兵部尚書兼太子詹事卒諡文懿有育德堂集
田圍
野水萍無主晴風草自香庭陰新似染物色去如忙岸
樹魚依綠畦花蝶鬭黃家園向來夢靜數四年強(東甌詩集)
廖德明
德明字子晦南劒人受業朱子之門登乾道進
士歴官吏部左選郎官奉祠有槎溪集
鬱林郡城
荒烟漠漠雙江上往事悠悠野戍孤春到偏臨青草渡
夢中猶記白鷗湖(粤西詩載)
石孝友
孝友字次仲南昌人乾道進士以詞名有金谷
遺音
釣臺
桐江波上一羊裘釣得聲名隘九州天子曷嘗遺故舊
先生不肯事王侯(釣臺集)
張貴謨
貴謨字子智遂昌人乾道中進士光宗朝除吏
部郞中使金轉朝散大夫嘉泰中直敷文閣知
靜江府
題睢陽五老圖
駟馬鮮能容白髮萬釘終不潤黃壚烏鞾席帽紅塵裏
幻出睢陽五老圖(鐵網珊瑚)
王炎
炎字晦叔婺源人乾道進士始令臨湘慶元中
官著作佐郞出守湖州有雙溪集
題徐參議所藏唐人浴兒圖
右相嘗慚呼畫師技癢仍復拈毛錐逼真誰作此贋本
亦有妙意生妍姿中庭燕坐必主婦綠雲高髻香羅衣
嫣然嬪妾左右侍前浴能言丹鳳雛娉婷及筓女公子
素腕擁項相攜扶兩兩為朋四髫齔乳盧隨逐為諧嬉
掌中看珠二少艾捧顋郤立鴉鬟奴屏閒擁膝袖玉筍
疑是夢闌顰翠眉側身背面按箏者冰肌綽約不自持
牀前跪起各姝麗為兒理髮抆淚洟有犬斕斑受摩撫
與人習熟無猜疑梳妝淡薄服製古如見永徽貞觀時
若非侯家及主第人物無此美且都荆釵布襦小家子
生子不如山下麑
題姜堯章舊遊詩卷
出郭栽花涉小園歸調琴譜輯詩編少年豪健今揫斂
休羨騎鯨李謫仙(以上雙溪集)
林淳
淳三山人乾道八年以嘉議郞為涇縣令修復
古塘民多稱之
琴溪
湛湛長溪水飛橋遠近通客喧墟市合仙去釣臺空欲
辨磨崖字忽聞遵渚鴻僧無贊公趣誰與論崖中(寧國府志)
滕珂
珂南郡人宣城縣丞
謁梅都官墓
百年詩老卧空山猶憶當時語帶酸嬴得兒童喚夫子
可憐名位秖都官手編新史唐文備骨立殘碑漢籒漫
落日牛羊上丘隴草埋翁仲獨峩冠(宛陵集附)
李石
石字知幾資陽人乾道中以薦任太學博士出
為成都倅有方舟集
(文獻通考李石紹興末為學官乾道中為郞歷麾節以論罷趙丞相雄其鄉人也素不善石石)
(是以晚益困其自序云宋魋魯倉今猶古也)
瞿唐峽
我行江南上峽來繫舟夜泊雲雨臺行到西川一萬里
杜鵑聲急桃花開
到夔門呈王待制
手挈東風上水關鳳書迎日看新班五湖家世烏衣巷
三峽樓臺赤甲山畫戟門開春晝永臥龍帳穩海波閑
安危大計湏公等天定應知即賜環(以上全蜀藝文志)
禮殿(漢人祀周公為先師故鍾會記云周公禮殿范蜀公鎮云屋制甚古非近世所為秦漢以)
(來有也内翰王素云其屋制絶異今制後之葺者惜其古不敢改作)
蜀侯作頖錦水湄先聖先師同此室巍然夫子據此座
殿以周公名自昔聖人兩兩如一家均是周人先後出
東家想見中夜夢猶與古孫同衮舄斯文授受乃關天
不為漢唐加損益我時來視俎豆事重是漢人斤斧迹
漢宫制度九天上散落人閒此其一多因豐屋起戎心
獨此數椽綿歲歷規摹&KR3093;嵲東魯似氣象縹緲西岷敵
竹松猶是斯干詩風雨方知隆棟吉雖然漢獻來至今
閱時巳多駒過隙中閒豈無鳥鼠慮妙斲不知難輒易
工師不揆亂如麻敢向殿門言匠石詩書譬彼尚闕文
後學如何補遺逸祖龍非意竊登牀科斗有心求壊壁
舊章僅在命如絲誰勒吾詩勝丹浹(成都文類)
句
畱船買魚作寒節(元遺山詩注)
錢竽
竽字仲韶端禮姪乾道閒直祕閣出守處州
少微閣(在處州治後郡守關景暉建米芾書額)
少微閣應少微星點點雲閒分外明過雨曉來添練水
好山晴後見蓮城昔年人物不常有近世英豪多閒生
顧我把麾慚坐隱落霞孤鶩看題名(括蒼彙紀)
林憲
憲字景思吳興人乾道中特科監南嶽廟參政
賀子忱愛其才以孫女妻之因寓居天台賀亡
挈其孥居城西之蕭寺有雪巢小集
(梅礀詩話鄉人雪巢林憲景思紹淳中前輩後居天台少從侍郞徐敦立度游度得句法于魏)
(昌世衍實後山陳公嫡派也梁溪尤公延之序其詩言景思喜哦初不鍛鍊而落筆立就渾然)
(天成無一語蹈襲唐人之精于詩者不是過楊公廷秀亦云景思之詩似唐人尤楊二公少所)
(許可其論景思詩如出一口非溢美也近世三衢鄭景龍編宋百家詩續選摘出羣花飛盡楊)
(花飛楊花飛盡無可飛天空霜無影等句謂其超出詩人準繩之外亦非虛語)
(文獻通考陳氏曰景思人高尚詩清澹五言四韻古句尤佳殆逼陶謝)
讀陶詩作
吾觀淵明詩了不在言賦有如太和氣周行不停駐時
與春為風融和物華布未嘗見用力萬物榮處處時與
秋為月浩然無點注江山滋清絶宇宙靡纖汚乃知淵
明詩本不在詩故邂逅吐所有氣象隨所寓乞食不為
拙華軒不為慕歸來不為高折腰不為沮羲皇平步超
無懷真雅素簡談豈能盡學者謾馳步獨有無弦琴明
明一斑露(劉後村詩話)
梅花
野梅空山中正為照人開如何綠窗底珠暎帶蒼苔頗
似古君子無人自不諧竹徑酒初醒一信清香來(全芳備祖)
寓天台水南
春雨暗前山春雲行遠林月落雞犬靜誰聞梁父吟巍
巍兮高山泠泠兮好音誰聞梁父吟唯恐山不深
台州兜率寺
春江潑天明蕭寺踞山塢荒階下鳥雀古木颯風雨徐
行石苔花徙倚望江渚日暮山更寒簷頭鈴自語
寺門矙南江江勢浩相嚮風雲互吞吐山色豁林莽潮
頭捲飛烟白雨挾春漲中夜鵝鶩喧誰家海船上(以上赤城)
(詩集)
句
柔櫓晩潮上寒燈深樹中汲水延晚花推窗數新竹
天空霜無影(誠齋詩話)
王從
從字正夫文正公五世孫乾道中添差台州倅
知信州有三近齋餘錄
次韻張彥晉秋日
地迥高樓目天寒故國心江鷗無萬里雲木自千尋門
掩斜陽下人歸落葉深風前悵何許入耳越鄉吟(前賢小集)
(拾遺)
句
涼風回遠笛暝色帶歸舟塵心依水淨歸鬢與山青
一番風雨催寒食千里鶯花想故園身閑更得憑
陵酒花早殊非愛惜春(以上誠齋詩話)
王素
素乾道中漢中郡守
重修山河堰
畫隼精明破曉暾恰逢寒食過江村輕烟飛絮漢中道
白葦黃茅渭上屯人力萬工支水派天心兩邑漑川原
柳營一飽源頭看夜雨新肥拍岸㾗(陕西通志)
滕㢗
㢗乾道閒人
桂林西湖再開呈張經略(維)
隱然重望壓邊城號令風行玉帳兵詩思江山真得助
威聲草木盡知名要令萬頃窺黃憲不把千畦付麴生
坐使勝遊還舊觀追隨那得勝公榮(桂勝)
梁竤
題陸賈大夫廟
劉郎辛苦逐秦鹿尚欲長鞭及馬腹蠻夷大長夢不驚
海邊椎髻乘黃屋江淮貔貅始閑暇忍使驅令渡篁竹
陸生手持尺二組喚起老子同分肉詩書尚曉罵儒翁
豈憂傑驁難拘束築壇再拜受王印雄辨泠泠聽不足
當時未有北人輔畱寓年深染汙俗乍聞高論耳目清
如掩笙篁奏冰玉境中勝處應更履更泝餘皇到山麓
大夫何獨粤人重漢廷公卿俱竦服陳平竒計湏深念
張子全身甘辟糓此外侯王希識字帶礪功存半誅戮
惟君坐使將相歡燕喜優游劉氏福年少終軍學高步
空有英稱命難續乃知智者應世閒妙似庖丁奏刀熟
往事浮雲變滅盡越水悠悠浸山綠荒祠寂寞傍僧居
日暮飢鴉噪喬木我來三歎重遲留為酌寒泉薦秋菊
(夷堅志乾道間梁竤入都檥舟廟下夜夢一客自稱陸大夫云我抑鬱于此千餘歲矣君幸見)
(過願留一詩遂題詩于壁而去)
單夔
夔錢塘人乾道中以奉議郎知湖州官至侍從
次楊咸亨江郊亭新成二十三韻
瞿塘一門江水傾羣趨激射隨奔鯨舟車冠蓋湊蜀道
孰問張丈連殷兄相逢來往問地主太守詎敢㤀將迎
白崖候館久茅蕝近即野處披榛荆屏修啟剔作廬舍
夙戒里旅遲留行有如授館及郊勞舉國定制誰先鳴
錢唐鄙人何所似抵掌自視鴻毛輕食焉抑畏墮偷懦
汎觀彼已同虚盈山蹊水滸肆登賞靡嗜傑閣誇崢嶸
朋從簪盍得衆雋塵譚冰釋欣初晴鼎新質我築斯館
棟宇不貴朱連甍入門便足庇風雨揭榜郤借江郊名
時哉蓮幕有嘉客落筆能令風雨驚聯篇累牘溢我目
粲在麗藻舒我情人生晤合良快意胡為四美嗟難并
日光天際發豐蔀此去可並依離明直排閶闔出灩澦
肅肅東首歌宵征循崖履坦夐無阻為君留取能詩聲
此榜與詩儻不朽此館想同江水清我來歲月媿銷縮
整纓輯履圖歸程遺名肯復計身後謹慮第虞槃水擎
始終感慨遇僚友遂事且喜相湏成勉旃功業早期就
發軔自是天衢亨(四川摠志)
鄭鑑
鑑字自明連江人淳熙元年太學釋褐授國子
學正召試除校書郞累遷太子侍講終宣教郞
知台州
香爐山(在連江縣)
峙立交輝紫翠閒疎簾半卷鎮長閑神仙似有祈年術
一縷青煙起博山(淳熙三山志)
詹騤
騤會稽人淳熙二年進士第一
遊雲門
輕裘肥馬春三月到此經遊花正紅欲覓上方幽隱處
老僧笑指白雲中(雲門志略)
陳孔碩
孔碩字膚仲號北山候官人淳熙初進士紹熙
中邵武宰終祕閣修撰知惠州有北山集
絶句
臘雪逢春次第消等閑著腳上溪橋柳條畢竟如兒女
一夜東風眼便嬌(全芳備祖)
寄題劉潛夫于蒍于齋
聞昔子元子愛歌于蒍于遺風今有繼此意古為徒犢
價踰刀劒原飴變堇荼聞弦知豈弟聯袂此懽呼近事
先苞篚何人問牧芻聚星亭㵎好容我受廛無
(後村詩話余曩宰建安扁便齋曰于蒍于北山陳公寄詩云云)
林夢英
夢英字伯虎閩清人徙撫州游陸象山之門登
淳熙二年進士歷祕書丞學者稱山房先生
金石臺
雲作巖扉風自關清陰半壑樹中閒傍廂更著茅亭好
放入西南一面山(江西通志)
碧㵎書堂
臨川遇鄒君示我銅陵辨相邀游其閒百聞湏一踐自
從雙耳聾巳辦兩足繭武夷乃招隠仙都輒策蹇遥睇
麻源村夢思勞輾轉今披碧㵎記華岡訂訛舛疑信吁
莫論是非爭之褊但欣泉石竒堂成書可輦晁侯雲夢
胸妙處參墳典家有萬竹坡琳琅閟營翦徘徊康樂舊
此興尤不淺人生貴自得假物非至善山川侈遭逢所
託各偕顯嚴光釣越灘叔子登楚峴氣象不低摧吾徒
志當勉相思邀未到烟霞自舒卷唯應原上月共照人
孤狷(撫州府志)
孫應時
應時字季和自號燭湖居士餘姚人從學朱子
之門淳熙乙未第進士知常熟縣移判邵武軍
未上而卒有集
嚴子陵
簿書流汗走君房那得狂奴故意降努力諸公了臺閣
不煩魚雁到桐江(困學紀聞)
歸舟晚泊
日落風更起江頭船不行凄涼大夫宅蕭瑟故王城一
醉重樓晩千秋萬古情愁邊寒角動夜久意難平
益昌僧寺靜境軒
落照久未夕斷雲低不飛孤舟上水急歸鳥度山微蕭
颯天涯鬢淋浪醉後衣憑闌一笑去客夢轉頭非
武擔山
小飲不成醉清談多所欣秋聲搖落日野色盪寒雲心
事長千里腰圍更幾分西風叢桂發倚檻得相聞
武擔西臺
西臺在何許秋草暮雲閒十畝有餘竹一窗無數山望
遠足離思憂時多苦顔相看終惜醉更挈酒缾還
新灘見桃杏書事
今晨明客眼桃杏照江紅鳥哢蒼山曲人聲翠竹中獨
遊空遠思一笑負春風便想荆州道簪花醉渚宫
陳仲弓
清濁無心陳仲弓圓機聊救漢諸公末流不料兒孫誤
千古黃初佐命功(以上吳禮部詩話)
登仙木(在四明山漢劉綱妻樊夫人登此木上昇)
劉樊蟬蛻此登仙老木當年巳插天玉骨半枯猶秀潤
蒼皮新長更榮鮮蟠桃待熟三千歲銅狄重摩五百年
化鶴未歸山寂寂徘徊誰與問因緣(姚江逸詩)
吕定
定字仲安新昌人歷殿前都指麾龍虎上將軍
有說劍集
登彭城樓
項王臺上白雲秋亞父墳前草樹稠山色不隨人事改
水聲長近戍城流空餘夜月龍神廟無復春風燕子樓
楚漢興亡俱土壤不湏懷古重夷猶
登越王臺
海上荒臺草樹平登臨不盡古人情白雲萬里懷親舍
紅日中天望帝京百粤山川秋歷落三城樓閣晚崢嶸
醉來徙倚闌干曲聽徹西風畫角聲(以上四朝詩)
項安世
安世字平父括蒼人徙家江陵淳熙二年進士
除祕書正字遷校書郞寧宗朝以偽學黨罷開
禧中以直龍圖閣為湖廣轉運判官有平庵悔
槀
永州
日日長沙岸看雲秪念家如何永州夢偏愛在長沙
欸乃曲
靄迺出深樹湘山日落時若非堯女哭即是楚臣啼
次韻羅郢州送别
江上相留不肯留渡江沿岸郤回頭漢江東去人西去
不見高城始是愁
櫧州路口小雨
三十年前過此時一雙青髻綰青絲如今舊雨猶相記
秪傍星星白處吹
春日隄上
高高下下十五里白白紅紅千樹花總在疎籬斷垣裏
背隄臨水小人家
吹帽臺
千山搖落萬林空數點黃花酒盞中半破接䍦誰耐管
巳將身世付西風
抛毬
綵毬丹柱倚春風寒食清明罷繡工漠北將軍貪蹋鞠
豈知兵法在吳宫
糟蠏和潘德父
大戴笑汝無穴空雙螯小戴笑汝有筐如子臯太元笑
汝長郭索入穴慚蟺升慚猱知心但有畢吏部臥起與
汝同酒糟後來愛者蘇長公亦秪許汝中山醪固知合
向一丘老安得上與三辰翺長公貌喜心未敬雖羨微
生尤惡饕我疑吳儂修稻怨和秫醢汝償民膏雖然因
此得長醉痛貶未必非深裦又疑畢叟妒劉掾曾以螟
蛉輕二豪故回左手就箕踞持蟹藉糟成兩高(以上後村詩話)
釣臺
辣闒山頭破草亭秪湏此地了生平﨑嶇狹世纔伸足
又被劉郎賣作名
君房足下竟成諛秪是韓歆巳破除豈有江湖釣竿手
與君臺閣奉文書(方輿勝覧)
雨夜
夜窗疎雨不堪聽獨坐寒齋萬感生今夜故人江上宿
如何禁得打篷聲(後村千家詩)
羅點
點字春伯撫州崇仁人淳熙二年進士光宗朝
累遷試兵部尚書寧宗朝拜端明殿學士簽書
樞密院事卒贈太保諡文恭(鶚按宋史作淳熙三年誤今訂正)
巴山喜雨(在崇仁縣南漢豫章守欒巴隱此唐改臨川山)
淑元不冠椎兩髽縈青綰綠如堆鴉䰐鬖遠望毛髮古
日日惟聞餐暮霞吾家公遠更清絶帶眼不穿衣不結
好風吹袂任飄颻夜夜惟聞弄明月餐霞弄月固不惡
不道農田布龜灼令君盛服道民苦偃然祖裼猶不怍敬
持此意款浮丘浮丘乃與合同憂急呼風馬駕雲車二仙
方覺裸裎羞旋加冠巾更束帶一見浮丘望塵拜便將
凶歲變豐年談笑之閒作霶霈油然雖出南北峯開端
實自浮丘翁浮丘詩家老仙伯故知憂國願年豐邦人
一飽誰所賜父應詔子兄詔弟若還此雨後五日將見
索汝枯魚肆(撫州府志)
陳造
造字唐卿高郵人淳熙二年進士調繁昌尉尋
宰定海倅房陵至淮浙安撫使參議晩號江湖
長翁有集
百花樓
樓中香飄百和濃樓上錦纈翻東風玉樽美酒清若空
吳姬妝面相映紅人生一笑不易得是間一醉千金直
元龍百尺君勿論芳時且可金杯側
都梁
淮汴朝宗地孤埤秖眼前譙樓西日淡戍鼓北風傳破
竹非無計澆瓜亦自賢客愁渾幾許撫劒倚吳天
關塞凄涼處青徐指顧邊如何漢正朔不盡禹山川將
略輕三捷天威重萬全諸公不愒日老子判畱年
題趙秀才壁
日日危亭凭曲欄幾層蒼翠擁烟鬟連朝策馬衝雲去
盡是亭中望處山
泛湖
荷面跳珠小濺衣酒邊團扇巳停揮溼雲收盡人閒暑
郤度西山載雨歸(以上江湖長翁集)
任希夷
希夷字伯起號斯庵伯雨四世孫家邵武淳熙
二年進士寧宗朝累遷禮部尚書兼給事中進
端明殿學士遷簽書樞密院兼參知政事提舉
洞霄宫卒贈少師諡宣獻(鶚按宋史作淳熙三年誤今訂正)
郊壇齋宫
帝籍傍連繭館桑禁林喬木晝陰涼郤從射殿臨江閣
中有通衢夾苑牆
後省紫薇花
清曉開軒俯鳳池小山經雨日增輝琉璃葉底珊瑚榦
立出池邊是紫薇
檢院即事
禁路風清飛早鴉官卑難望紫宸衙了無公事鉤簾坐
一本冬青落細花
左司史侍班
虎旅分行鐵作撾殿前拜舞一聲譁輔臣對罷無公事
日照金鋪扇影斜
德夀宫即事
金爵觚棱曉色開三朝喜氣一時回聖人先御紅鸞扇
天子龍輿萬騎來
霜曉君王出問安寶香傳輦護朝寒五雲深處三宫宴
九奏聲中二聖歡
宴歸還駕七香車一夕天開六出花瑞色先凝紫宸殿
春光重到玉皇家
萬年觴舉慶重華百辟需雲始拜嘉壽宴開時先雪宴
天花舞罷帶宫花
宗祀慶成
合宫三歲縟儀收太室先期肇自周玉瓚黃流躬祼鬯
大圭元冕薦嘉羞靈臺畢舉三千禮鑾路安行十二斿
導從郤歸齋殿去詰朝牡璧對天休
紫宸朝罷御端門天宇澄清景氣溫丹鳳樓中黃繖立
金雞竿上綵旗翻萬人聳聽風雷號四海均霑雨露恩
湏信卑宫勤肆禮君王雅意在元元
宴玉津園江樓
風靜潮痕減江空夕照多星星波上艇隱隱岸邊莎
風光連北闕景物傍西湖禁籞濤江上兹樓天下無
虛齋畱御榻小徑近層崖再拜觀奎畫渾疑侍玉階
參天宫柏翠布地禁花紅臺沼如文囿規摹有汴風(以上)
(咸淳臨安志)
海棠
紅妝翠袖一番新又向園林作好春郤笑華清誇睡足
至今羅韈久無塵(後村千家詩)
題陳亞之集後
如彼流泉必有源陳家詩律自專門后山得法因鹽鐵
不減唐時杜審言(陳副使集)
劉裦
裦字伯寵崇安人淳熙五年進士除司門郞中
官至朝請郞知西全州自號梅山老人有梅山
詩集
題小漿
去日春蠶吐素絲歸時秋菊剝金衣沙鷗不入鴛鴻侣
依舊滄浪遶釣磯
(詩人玉屑伯寵武夷文士嘗宦于朝以臺評而歸有句云云怨而不怒之辭也)
葉適
適字正則號水心居士永嘉人淳熙五年進士
寧宗朝歷權吏部侍郞寶文閣待制知建康府
沿江制置使兼制江淮終寶文閣學士卒諡忠
定有水心集
(吳子良林下偶談水心詩早巳精嚴晩尤高遠如驛梅吹凍蘂柁雨送春聲綠圍齊長柳紅糝)
(半含桃聽雞催謁駕立馬待紬書野影晨迷樹天文夜照城曬書天象切浴硯海光翻地深湘)
(渚浪天遠桂陽城置杜集中何以辨乃若遣臘冰千筯句春柳一絲燐迷王弼宅蒿長孟郊墳)
(門邀百客醉囊諱一錢存又特其細者)
趙振文在城北廂兩月無日不游馬塍作歌美之
請知振文者同賦
馬塍東西花百里錦雲繡霧參差起長安大車喧廣陌
問以馬塍云未識酴醿縛籬金沙牆薜荔樓閣山茶房
高花何啻千金直著價不到宜深藏青鞵翩翩烏鶴袖
嚴勞引前金蔣後隨園摘蘂煎凍酥小分移牀獻春酒
陳通苖傅昔弄兵此地寂寞狐貍行聖人有道賁草木
我輩栽花樂太平知君巳于苕水住盡日櫓聲搖上渚
無際滄波蓼自分有情碧落鷗偏聚追逐風光天漫許
抛擲身世人應怒君不見南宫載寶回何如趙子穿花
去
贈杜幼高
杜子五兄弟詞林俱上頭規模古樂府接續後春秋竒
崛令誰賞羈棲浪自愁故園如鏡水日日抱村流
送潘德久
每攜瘦竹身長隱忽引文藤令頗嚴聞道將軍如郤縠
不妨幕府有陶潛江當闊處水新漲春到極頭花倍添
未有羽書吟自好全提白下入詩匳
永嘉橘枝詞
蜜滿房中金作皮人家短日挂疎籬判霜翦露裝船去
不唱楊枝唱橘枝(以上水心集)
前日入寺觀牡丹不覺已謝惜其穠豔故以詩悼
之
牡丹乘春芳風雨苦相妒朝來小庭中零落巳無數魂
銷梓澤園腸斷馬嵬路盡日向欄干躊躕不能去(珊瑚網)
趙振文
和葉水心馬塍歌
昔年家住長安里春風盡日香塵起紛紛車馬過綺陌
買花人多少人識王侯第宅連苑牆粲若瓊蘂敷丹房
花窠近取馬塍本曲欄高檻深密藏主歡對客小舉袖
擊鼓吹簫滿前後真珠一斛聘國姝琥珀千杯酌天酒
幾年農噐不鑄兵雨耕雲穫歌且行種花土腴無水旱
園税十倍田租平拏音來近菰蒲住演漾迴溪通枉渚
霜晴沙淺橘林明日暮水渾魚網聚東門故侯應自許
霸陵醉尉寧湏怒何當學稼隨老農荷鉏驅犢田中去
(咸淳臨安志)
白巽
東屯行
雨足稻畦春水滿插秧未半青短短馬塵追逐下關頭
北望東屯轉山坂一川洗盡峽中想遠浦疎林分氣象
溝塍漫漫堰源低灘瀨泠泠石磯響中田築場亦有廬
翬飛夏屋何渠渠李氏之子今地主少陵祠堂疑故居
(名勝志陸務觀高齋記云少陵居夔三徙居皆名高齋其詩次水門者白帝城之高齋也依藥)
(餌者瀼西之高齋也見一川者東屯之高齋也東屯李氏居巳數世上距少陵纔三易主大歴)
(初故劵猶在白巽東屯行云云)
宋詩紀事卷五十四
