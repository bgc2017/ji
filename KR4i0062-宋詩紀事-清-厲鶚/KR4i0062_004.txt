宋詩紀事卷四錢塘厲鶚撰
姚鉉
鉉字寶之廬州合肥人太平興國八年進士知
鄆州入為起居舍人累遷兩浙轉運使有文集
賞花釣魚侍宴應制
上苑煙花迥不同漢皇何必幸回中花枝冷濺昭陽雨
釣線斜牽太液風綺萼惹衣朱檻近錦鱗隨手玉波空
小臣侍宴驚凡目知是蓬萊第幾重
(詩話總龜淳化中春日苑中賞花釣魚小宴宰相至三館預坐咸使賦詩上覽以第優劣時姚)
(鉉賜白金百兩時輩榮之以比奪袍賜花等故事)
松江
句吳竒勝絶無儔更見松江八月秋震澤波光連别派
洞庭山影落中流汀蘆擁雪藏漁市岸竹香風趁客舟
清興不窮聊一望煙空雲霽倚層樓(蘇州府志)
句
疎鐘天竺曉一雁海門秋(錢塘郡)(皇朝類苑)
歐陽程
程營道人太平興國八年進士仕至屯田員外
郎
詠池亭
鑿開幽境泛流萍廻合波間小洞庭寒影倒吞凌漢樹
冷光高浴半天星魚翻錦鬛波紋皺鷺洗霜翎水氣腥
昨夜蛟龍忽飛去滿軒風雨震雷霆
(湖廣通志歐陽程初名和營道人少貧兄為郡吏依之傭書賦池亭詩太守大喜給俸金遣充)
(學官弟子太平興國八年赴試路逢一青衣童子云以今科省榜走報各處城隍因問歐陽和)
(中否曰但有歐陽程因改名程是年登第)
王禹偁
禹偁字元之鉅野人九歲能文太平興國八年
登進士歴右拾遺拜左司諫廬州妖尼道安誣
訟徐鉉禹偁請論道安罪貶商州團練副使累
遷翰林學士坐謗訕知滁州眞宗即位召知制
誥出知黃州卒有小畜集
(晁以道與三泉李奉議書云本朝王元之之後晏公晏公之後歐陽公歐陽之後東坡皆號一)
(代龍門其門下灑掃應對之士後為名公卿將相者不可勝數也)
(西清詩話王元之父本磨家畢文簡士安為州從事元之代其父輸麫至公宇立庭下文簡方)
(命諸子屬句云鸚鵡能言爭比鳳元之抗聲曰蜘蛛雖巧不如蠶文簡曰子精神滿腹將且名)
(世後與公接武朝廷)
松江
三年為吏住江濱重到江頭照病身滿眼碧波輸野鳥
一蓑疎雨屬漁人隨船曉月孤輪白入座晴山數點春
張翰精靈應笑我綠袍依舊惹埃塵
汎吳松江
帶篷疎薄漏斜陽半日孤吟未過江惟有鷺鷥知我意
時時翹足對船窗
移任長洲
移任長洲縣舟中興有餘篷高猶見月棹隱不妨書雨
碧蘆枝亞霜紅蓼穗疎此行紆墨綬不是為鱸魚
移任長洲縣窮秋入水鄉江涵千頃月船載一篷霜竹
密藏魚躍雲疎漏雁行故園漸迢遞烟浪自茫茫
虎丘
蘚牆圍著碧孱顔曾是當年海涌山盡把好峯藏寺裏
不教幽境落人間劒池草色經冬在石座苔花自古斑
珍重晉朝吾祖宅一回來此便忘還
絶句
謫官無俸突無煙唯擁琴書盡日眠還有一般勝趙壹
囊中猶貯御書錢
(侯鯖錄前世錢未有草書者淳化中太宗始以宸翰為之即成以賜近臣崇寧大觀中御書錢)
(蓋襲故事也王元之謫商於有詩云云)
春日雜興
兩株桃杏暎籬斜妝點商州副使家何事春風容不得
和鶯吹折數枝花
(蔡寬夫詩話元之嘗學白樂天詩在商州賦春日雜興云云其子嘉祐謂老杜嘗有恰似春風)
(相欺得夜來吹折數枝花之句語頗相近請易之元之欣然曰吾詩精詣遂能暗合子美耶更)
(為詩曰本擬樂天為後進敢期杜甫是前身卒不復易)
齊安郡作
憶昔西都看牡丹稍無顔色便心闌而今寂寞山城裏
鼓子花開亦喜歡
(能改齋漫錄王元之謫齊安郡民物荒涼殊無佳况營妓有不佳者公詩云云然唐抒情集記朝)
(士在外地覩野花追思京師舊遊詩云曾過街西看牡丹牡丹未謝郎心闌如今變作村田眼)
(鼓子花開亦喜歡蓋王刊定此詩耳)
題錢塘縣羅隱手植海棠
江東遺蹟在錢塘手植庭花滿縣香若使當時居顯位
海棠今日是甘棠(以上小畜集)
别諸生
綴行相送我何榮老鶴乘軒媿谷鶯三入承明不知舉
看人門下放門生
(澠水燕談王元之初知制誥上疏雪徐鉉貶商州召入為學士坐辨孝章皇后不實謫滁州復)
(召知制誥撰太祖尊號册坐輕誣謫黃州作三黜賦以自述時蘇易簡適放㮄奏曰禹偁翰林)
(名儒今將全㮄諸生送於郊上可其奏諸生别元之占一絶付狀元孫何曰為我多謝蘇易簡)
(云)
投時相
早有虛名達九重宦途流落漸龍鍾散為郎吏同元稹
羞見都人看李邕舊日謬吟紅藥樹新朝曾獻皂囊封
猶祈少報君恩了歸卧山林作老農
(石林燕語王元之初自掖垣謫商州團練副使至道中復自學士謫滁州眞宗即位以刑部郎)
(召知制誥凡再貶還朝不無怏怏時張丞相齊賢李文定沆當國以詩投之齊賢不悦繼有黃)
(州之遷)
句
元象中台拆皇家上相薨大功銘玉鉉密事在金縢(趙普)
(挽詞)
先帝升遐日詞臣寓直時柩前言顧命筆下定鴻詞(宋湜)
(挽詞)(以上青箱雜記)
身後聲名文集草眼前衣食簿書堆澤畔騷人正憔
悴道旁山鬼莫揶揄
(許彥周詩話元之詩可重大抵語廹切而意雍容有句云云類樂天也)
羅處約
處約字思純益州華陽人太平興國八年進士
知吳縣太宗召試擢著作郎直史館詔授荆湖
路廵撫卒蘇易簡王禹偁集其文為東觀集
泛太湖
三萬六千頃湖侵海内田逢山方得地見月始知天南
國吞將盡東溟勢欲連何當灑為雨無處不豐年(宋文)
(鑑)
鄭文寶
文寶字仲賢寧化人仕南唐校書郎宋太平興
國八年舉進士歷官陜西轉運使兵部員外郎
(東都事略文寶以詩名家多警句善篆工琴)
題王子晉祠
秋陰漠漠秋雲輕緱氏山頭月正明帝子西飛仙馭遠
不知何處夜吹笙
(西清詩話緱氏王子晉昇仙之地有祠在焉鄭工部文寶題一絶云云後晏元獻守洛過見之)
(取白樂天語書其後云此詩在處有神物護持)
寒食訪僧
客舍愁經百五春雨餘溪寺綠無塵金花開處鞦韆鼓
粉頰誰家鬭草人水上碧桃流片段梁閒新燕語逡廵
高僧不飲客攜酒來勸先朝放逐臣
郢城新亭
每到新亭即厭歸野香經雨長松圍四簷山色消繁暑
一局棋聲下翠微冰片角巾簪澗月錦文卷石砌苔磯
近來學得籠中鶴廻避流鶯笑不飛(以上玉壺野史)
闕題
亭亭畫舸繫寒潭直到行人酒半酣不管烟波與風雨
載將離恨過江南
一夜西風旅雁秋背身調鏃索征裘關山落盡黃榆葉
駐馬誰家唱石州
江雲薄薄日斜暉江館蕭條獨掩扉梁燕不知人事改
雨中猶作一雙飛(蔡寬夫詩話)
送曹緯劉鼎二秀才
旦夕春風老離心共黯然小舟聞笛夜微雨養花天手
筆人皆有曹劉世所賢郴侯重才子從此看鶯遷(宋文鑑)
句
百草千花路輕風細雨天過關已躍樗蒱馬誤喘猶
驚顧兔屏(重經貶所)杜曲花光濃似酒灞陵春色老于人
(長安送别詩)滿帆西日催行客一夜東風落楚梅(送人歸湖中)失
意此中遷客酒多年不見侍臣花(以上皇朝類苑)
沙暖鳧鷖行哺子蹊深桃李卧開花
(蔡寬夫詩話歐陽文忠公稱仲賢張僕射園中一聯以為集中少比其詩云云)
曾致堯
致堯字正臣撫州南豐人太平興國八年進士
真宗朝以戶部郎知泰泉等州有山亭六詠集
崇覺寺
水深花影地莓苔春色烘人若不開走報鴒原無别事
遠將歌管酒壺來(西江詩話)
句
沙鷺窺吟榻風蟬入座隅(六詠芙蓉閣)雲昏迷候館樹缺辨
江湖(六詠望江樓)(以上輿地紀勝)
寇準
準字平仲華州下邽人太平興國中進士淳化
五年參知政事眞宗朝累官尚書右僕射集賢
殿大學士同中書門下平章事封萊國公乾興
初貶雷州司戶徙衡州司馬卒仁宗時贈中書
令諡忠愍有巴東集
(湘山野錄萊公有野水無人渡孤舟盡日横之句深入唐人風格送人使嶺南句云到海只十)
(里過山應萬重人以為警絶晚竄海康至境首問雷吏去海遠近曰只可十里憔悴奔竄已兆)
(于此雜記魏仲先贈萊公詩曰有官居鼎鼐無青箱)
(地起樓臺播傳漠北章聖朝北使至問那箇是無地起樓臺相公時方居散地因召還授北門)
(宫鑰苕溪漁隱叢話忠愍公詩含思悽惋蓋富於情者也)
江南春
波淼淼柳依依孤村芳草遠斜日杏花飛江南春盡離
腸斷蘋滿汀洲人未歸
杳杳煙波隔千里白蘋香散東風起日落汀洲一望時
柔情不斷如春水
(湘山野錄萊公富貴之時所作詩皆悽楚愁怨嘗為江南春云云)
春日登樓懷歸
高樓聊引望杳杳一川平野水無人渡孤舟盡日橫荒
村生斷靄古寺語流鶯舊業遙清渭沈思忽自驚
水村即事
虚齋臨遠水吟釣度朝晡葦岸秋聲合莎庭鶴影孤片
雲藏疊巘野燒起寒蕪獨步時凝望離人隔五湖
題巴東寺
寺在猿啼外門開古澗涯山深微有徑樹老半無枝望
遠雲長暝談空日易移恐朝金馬去還失白蓮期
書河上亭壁
暮天寥落凍雲垂一望危亭欲下遲臨水數村誰畫得
淺山寒雪未消時
海康西館有懷
風露凄凉西館静悄然懷舊一長歎海雲銷盡金波冷
半夜無人獨凭闌(以上寇萊公集)
過襄州留題驛亭
沙堤築處迎丞相驛吏催時送逐臣到了輸他林下客
無榮無辱自由身(石林詩話)
和蒨桃
將相功名終若何不堪急景似奔梭人間萬事何須問
且向樽前聽豔歌(侍兒小名錄拾遺)
春晝
白晝綠成芳草夢起來幽興有新詩風簾不動黃鸝語
坐見庭花日影移
春恨
侵階草色連朝雨滿地梨花昨夜風蜀魄不來春寂寞
楚魂吟夜月朦朧(以上合璧事類前集)
李含章
含章字時用宣城人太平興國中進士官屯田
都官員外郎充三司度支判官出知本郡罷
遊桃源觀
碧草芊綿十洞春青蒼寒疊五溪雲山縈乳竇層層秀
路隔桃花處處分苔徑竹深迷鶴跡石壇松古漏星文
通宵回想塵寰事好結茅茨向水濱(宛雅)
何承矩
承矩字正則河南人贈侍中繼筠子幼為棣州
衙内指揮使太平興國中知潭州至齊州團練
使
(夢溪筆談瓦橋關北與遼為鄰素無關河為阻六宅使何承矩守關始議瀦水為塞恐謀泄日)
(會僚佐汎船置酒賞蓼花作蓼花游數十篇)
文昭園聞提壺有感
馬家公子好樓臺鑿破青山碧沼開啼鳥不知人事變
數聲猶傍水邊來
(方輿勝覽文昭園在潭州興國閒何承矩為守園吏云昔屬馬家今歸趙氏因聞提壺有感作)
(詩云云)
王操
操字正美江南處士太平興國時上南郊頌授
太子洗馬仕至殿中丞
黃葵(奉使隴右至石濠驛作)
昔年南國看黃葵雲鬢金釵向後垂今日衰容籬落下
秋風寂寞兩三枝(雅言系述)
題水心寺壁
分飛南渡春風晚卻返家林舊業空無限離情似楊柳
萬條垂向楚江東
(歴代吟譜王操謁宋國老獻詩送數百縑于鍾陵飲酒數日而盡醉中挂帆數百里至落星灣)
(半醉醒煙雨中登水心寺題詩於壁)
送人南歸
相送當搖落孤舟泛渺瀰去帆看已遠臨水立多時别
浦寒鴻下空山夜鶴移他年重會面吟鬢共成絲
喜故人至
地僻無賓侣柴門晝始開谿山寒葉落江國故人來話
舊驚霜鬢論詩滯酒杯相留喜同宿不寐曙光回
上李相公
弱冠登龍入粉闈少年清貴古來稀袖中詔草朝天去
頭上宫花侍燕歸卓筆玉堂寒漏迥卷簾池館水禽飛
三台位近猶多遜閒聽秋霖憶翠微(以上宋文鑑)
塞上
無定河邊路風高雪灑春沙平寬似海鵰遠立如人絶
域居中土多年息虜塵邊城吹暮角久客自悲辛
村家
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春(以上瀛奎)
(律髓)
潘若沖
若沖太平興國中官桂林守
寄南嶽廖融
曾經别墅住行蹤春浪和烟撼釣筒共步幽亭連石蘚
寄眠静榻帶松風秋來頻夢岳雲白别後應添鶴頂紅
又泛扁舟隨汴水不堪南望思忡忡(雅言雜載)
王周
周登進士第曾官巴蜀詩一卷
(胡震亨云唐宋藝文志並無其人惟文獻通考載入唐人集目中今考峽船詩序引陸魯望茶)
(具詩其人蓋在魯望之後而詩題紀年有戊寅已卯兩歲近則梁之貞明遠則宋之太平興國)
(也自註地名又有漢陽軍興國軍為宋郡號殆五代人而入宋者)
湖口縣
柴桑分邑載圖經屈曲山光展畫屏最是蘆洲東北望
人家殘照隔烟汀
金口步(在江北漢陽軍下必鐵也)
兩山鬭咽喉羣石矗牙齒行客無限愁橫吞一江水
宿疎陂驛
秋染棠梨葉半紅荆州東望草平空誰知孤宦天涯意
微雨蕭蕭古驛中(以上全唐詩)
錢熙
熙字大雅泉州南安人善屬文陳洪進愛其才
以弟之子妻之將署府職辭不就中雍熙二年
進士仕殿中丞直史館坐累出判朗州至道閒
加右司諫卒有集
(娛書堂詩話錢熙泉南才士曾作四夷來王賦獻太宗愛其才又嘗撰三酌酸文世稱精絕後)
(亦不達而故鄉人李慶孫以詩弔之曰四夷妙賦無人繼三酌酸文舉世傳)
雞冠花
亭亭高出竹籬閒露滴風吹血未乾學得京城梳洗樣
舊羅包卻綠雲鬟(全芳備祖)
九日溪偶成
漁家深處住鷗鷺泊柴扉雨過莎迷徑潮來風滿衣岸
幽分遠景波冷漾晴暉卻憶曾遊賞嚴陵有舊磯(清源文獻)
句
鶴歸已改新城郭牛卧重尋舊墓田(送人金陵拜掃皇朝類苑)
陳彭年
彭年字永年撫州南城人雍熙二年進士眞宗
朝召試為祕書丞直史館翰林學士拜參知政
事進兵部侍郎卒贈右僕射諡文僖有集
(國老談苑陳彭年在翰林所兼十餘職皆文翰清祕之目時人謂其署銜為一條冰)
送申國長公主為尼(曰琯按唐詩紀事作楊邭伯送妓人入道詩字句小異)
盡出花鈿散寶津雲鬟初翦向殘春因驚風燭難留世
遂作池蓮不染身貝葉乍翻疑軸錦梵聲纔學誤梁塵
從兹豔質歸空後湘浦應無解佩人
(湘山野錄章聖朝申國長公主為尼詔兩禁送於寺各賦詩彭年詩云云都下好事者以鷓鴣)
(天曲聲歌之)
劉師道
師道字損之開封人雍熙二年進士咸平初知
潤州累官三司度支副使樞密直學士
句
南浦未傷春草碧北山猶媿曉猿驚(寄别)野馬飛窗日
醯雞舞甕天(以上皇朝類苑)
陳世卿
世卿字光遠南劒州沙縣人雍熙二年進士眞
宗朝歴官度支員外郎荆湖北路轉運使以祕
書少監知廣州
思古堂
思古堂前酒一尊共談時事出孤村臨期上馬無他囑
多買詩書教子孫(延平府志)
錢若水
若水字澹成一字長卿河南新安人雍熙中舉
進士累知制誥歷集賢學士鄧州觀察并代經
略使卒贈戶部尚書有集
禁林讌會之什
一夜春風滿帝都禁林清曉宴簪裾玉堂乍到驚凡目
金鎖徐開見御書(承旨學士嚴以扃鐍鎖御書于玉堂之上)四字驪龍爭
夭矯兩篇瓊樹鬭扶疎詞臣此會人應羡聖主多才古
不如日上花甎簾捲後柳遮鈴索雨晴初閣前吟罷先
沈醉忘卻西垣有直廬(翰苑羣書)
送楊大年知處州二首
夫子厭承明還求領郡行兩章干負扆數刻對延英豈
獨綵衣樂兼為晝錦榮聖朝循吏傳首得見君名
汗簡成惇史分符别近班仍聞括蒼郡酷似武夷山捲
箔煙霞麗登樓水石閒二年棄官去惟我獨何顔(括蒼彙紀)
濟源縣裴公亭
裴相亭成未退身空煩舞袖與歌塵至今亭下蕭蕭竹
似對秋風怨主人(御選四朝詩)
句
日上花梢簾捲後柳遮鈴索雨晴初(耆舊續聞)
孫冕
冕字伯純新淦人雍熙進士天禧中尚書禮部
郎中直史館出守蘇州
書蘇州廳壁
人生七十鬼為鄰已覺風光屬别人莫待朝廷差致仕
早謀泉石養閒身去年河北曾逢李今日淮西又見陳
寄語姑蘇孫太守也須抖擻舊精神
(湘山野錄孫集賢冕天禧中直史館晚守蘇已及引年大書詩于廳拂衣而往詔下公已歸矣)
焦宗古
句
芳樹高低啼蜀魄朝雲濃淡極巴天(送人遊蜀文皇朝類菀雍熙以來士句)
朱嚴
嚴工篆隸見王元之小畜集
句
寓直有誰同騎省立班獨自戴貂冠(贈徐常侍文皇朝類苑雍熙以來士句)
李拱
拱雍熙閒人
句
犬眠花影地牛牧雨聲坡(題村舍)(楊文公談苑)
趙復
復雍熙閒人
句
船官風破浪關吏鼓侵晨(送晏集賢南歸苑)(楊文公談)
陳詁
句
籠雞對窗語鬭雀繞門飛(閒居句皇朝類苑雍熙以來文士)
胡則
則字子正婺州永康人端拱已丑進士歴太常
博士提舉兩浙𣙜茶事兼知睦州又為江淮制
置發運使以右諫議大夫知杭州官至兵部侍
郎致仕
别方巖(并序)
端拱元年春僕與湖湘陳生束書居方巖僧舍暨命
駕求岳牧薦應天子舉將與僧别率為五言十二韻
書於屋壁下卜商曰動天地感鬼神莫近於詩僕罔
敢知而復為或言之者無罪庶幾懷矣知我無所隱
焉仲秋月朔胡則書
寓居峯頂寺不覺度炎天山叟頗為約林僧每出禪虚
懷思往事宴坐息諸緣照像龕燈暗通宵磬韻傳冥心
資寂寞琢句極幽玄拾菌寒雲下烹茶翠竹前遠陰臨
岳樹清響荅巖泉僻徑無來客新秋足亂蟬松風生井
浪溪雨長苔錢自省隨浮世終難駐永年徧遊曾宛轉
欲去更留連明日東西路依依獨黯然(永康縣志)
陳堯叟
堯叟字唐夫閬中人省華子端拱二年進士第
一解褐光祿寺丞累遷樞密直學士加三班兼
銀臺通進封駮司制置羣牧使大中祥符中與
王欽若以本官檢校太尉同平章事尋拜右僕
射知河陽卒贈侍中諡文忠
洞霄宫
迥合烟光疊翠屏東南山水此為靈鶯花春壓蓬萊境
樓閣夜干牛斗星古檜森羅燒藥竈彩雲飄灑聚仙亭
遼天俯近期歸鶴澥谷㫄通駭巨溟紫陌紅塵無一點
綠毛仙骨有千齡當時聽法談玄者環佩鏘鏘拱上清
(杭州府志)
披雲亭
秦人百二山河固陜服城闉控此中别構棟梁成爽塏
俯觀竹樹立青蔥虚簷碩敞迎朝日曲檻縈廻帶晚風
登眺自欣襟帶地萬方轍迹坦然同(河南府志)
曾會
會字宗元泉州晉江人端拱二年進士第二由
光禄寺丞知宣州祥符末由三司判官出為兩
浙轉運使仁宗朝以刑部郎中集賢殿修撰知
明州
重登蕭相樓
不見當年李翰林江天為我結層陰九華門外柳三尺
蕭相樓前松十尋物在人亡空有淚時殊事變獨傷心
隻雞斗酒江干市白首風前些楚吟(池州府志)
擣砧詞(曰琯按此詩中吳紀聞作龔宗元)
星斿耿耿寒煙浮白龍銜月臨霜樓誰家砧弄細腰杵
一聲擣破江城秋雙桐老翠墮金井高低冷逐西風緊
静如秋籟暗穿雲天半驚鴻斷斜影哀音散落愁人耳
何處離情先喚起長信宫中葉滿階洞庭湖上波平水
萬里征夫眠未成搖風擣月何丁丁楚關秦嶺有歸客
一枕夜長無限情(吳氏詩永)
盛度
度字公量餘杭人端拱二年進士眞宗朝累官
翰林學士仁宗景祐初拜參知政事遷知樞密
院事出知應天府以太子少傅致仕卒贈太子
太保諡文肅嘗被命與李宗諤楊億王曾李維
舒雅任隨石中立同編文苑英華有愚谷銀臺
中書中樞四集
庶子泉(在瑯琊山實應寺唐李幼卿守滁州始有此泉歐陽永叔云庶子泉銘李陽冰撰并)
(書)
深藏西竹寺寒擁北譙城石字贊皇古泉銘庶子清(方輿勝覽)
陳堯佐
堯佐字希元閬中人端拱二年進士歴官同中
書門下平章事卒贈司徒兼侍中諡文惠有愚
丘集遣興集
(澠水燕談陳文惠公堯佐端拱元年程宿下及第同年二十八人時公兄弟俱未仕父省華為)
(小官家極貧魏野以詩賀曰放人少處先登第舉族貧時己授官)
(中山詩話陳文惠以使相致仕年八十有詩云青雲岐路遊將徧白髮光陰得最多構亭號佚)
(老歸政者多效之喜堆墨書深自矜負善為四句詩遊長安佛寺題名從者誤側硯汙鞵公性)
(急遂窒筆于其鼻客笑失聲書點畫肥重世謂皇宋書錄陳文惠公善八分)
(之堆墨書領鄭州日伶人戲以一大紙濃墨塗之中以粉筆細書四點問曰此何字也曰堆墨)
(書田字也公大笑)
湖州碧瀾堂
苕溪清淺霅溪斜碧玉光寒照萬家誰向月明中夜聽
洞庭漁笛隔蘆花(湘山野錄)
吳江
平波渺渺烟蒼蒼菰蒲纔熟楊柳黃扁舟繫岸不忍去
秋風斜日鱸魚鄉(歴代吟譜)
答張順之
有花無酒頭慵舉有酒無花眼倦開正向西園念蕭索
洛陽花酒一時來
(雲齋廣錄陳文惠退居鄭下張退傅知西京以姚黃魏紫及酒寄之文惠有詩)
虎丘
雲際樓臺樹杪烟孤松千尺聳平田危闌逸思微吟好
隱隱秋帆半入天
人間靈蹟徧曾遊秪欠吳門訪虎丘今日偶來無限感
闔閭墳左劒池頭(吳郡志)
題漳浦縣壁
蠻烟漁火接鯨波樹樹花枝處處歌況是天涯好行樂
莫教憔悴鬢絲多(方輿勝覽)
林處士水亭
城外逋翁宅開亭野水寒冷光浮荇葉静影浸魚竿吠
犬時迎客饑禽忽上闌疎籬僧舍近嘉樹鶴庭寬拂砌
烟絲裊侵窗筍戟攢小橋橫落日幽境轉層巒好景吟
何極清歡盡亦難憐君留我意重疊取琴彈
遊湖上昭慶寺
湖邊山影裏静景與僧分一榻坐臨水片心閒對雲樹
寒時落葉鷗散忽成羣莫問紅塵事林閒肻暫聞(以上瀛奎)
(律髓)
洞霄宫
一帆高挂出紅塵萬仞長歌入紫雲莫道遊仙别無侣
玉清冠蓋許同羣
谷口停驂上翠微五雲宫殿闢金扉不知何處朝元會
卻見龍鸞隊仗歸
三天封部稼如雲流水清寒出洞門更愛林間盤石上
松花飄落羽人樽
娟娟紅樹碧峯前為愛桃花入洞天偶逐霓旌纔百步
卻憂人世已經年(洞霄詩集)
(洞霄宫志在餘杭縣本漢天柱宫祥符五年堯佐奏改今名)
芳菲園(錢氏時清源門内有此園)
盡日芳菲園不見芳菲好茂草與斜陽脈脈情多少(湖州)
(府志)
望越亭
颯颯西風葉葉秋誰家烟火起滄洲乘閒不奈無機性
擬動漁翁直釣鉤(杭州府志)
智果寺
蘿巖山下寺静境絶過從芳草二三月碧雲千萬峯窗
閒明落日樓迥響疎鐘卻恐重來晩庭前記偃松(紹興府志)
遊西湖
附郭水連山公餘獨往還疎烟漁艇遠斜日寺樓閒繫
馬芭蕉外移舟菡萏閒天涯逢此景誰信自開顏(廣東通志)
題野吏亭
野吏厭公堂開軒出郡牆殘花炎帝圃斜日尉佗鄉疊
巘分諸粤重城&KR0914;大荒耕桑蠻聚落烟火漢封疆雲勢
飄蓬島天形壓夜郎扁舟閒得侣嘉樹遠分行梅雨千
林暮春風百草香人家浮浩渺鳥道沒青蒼爽塏吟魂
健虚明夏景涼佗年重回首牢落媿甘棠(惠州府志)
句
雨網蛛絲斷風枝鳥夢搖(溫公續詩話)千里好山雲乍斂一
樓明月雨初晴(偶成)郡吏百函通爵里從兵千騎屬櫜鞬
(送朱荆南)君恩來萬里客路出千山(潮州召還)供帳開天苑
傳呼度國門(送种放)風樵若邪路霜橘洞庭秋(送人越州苑以上皇朝類)
劉少逸
少逸蘇州人以童子賜進士及第官止尚書員
外郎
句
無風烟燄直(羅)有月竹陰寒(劉)日移竹影侵棋局(羅)風
遞花香入酒尊(劉)風雨江城暮(王)波濤海寺秋(劉)一回
酒渴思吞海(王)幾度詩狂欲上天(劉)
(續歸田錄蘇州童子劉少逸年十一文辭精敏有老成體其師潘閬攜以見長洲宰王元之吳)
(縣宰羅思純以所作贄二公二公名重當時疑所贄假手因試之與之聮句略不淹思二公驚)
(異至聞于朝賜進士及第)
孫周翰
周翰賜童子出身
句
口吹楊柳成新曲(郡侯)頭戴花枝學後生(孫)
(續歸田錄孫周翰亦少逸之流其父穆之攜以見郡侯時賞春作會座客簪花郡侯屬周翰聯)
(句笑曰何遽便戲老夫賜童子出身)
張秉
秉官監察御史知鄭州
鄭州聯句
函關秋霽雁初廻六里商於曉色開(秉)四皓有靈應笑
我謫官方始入山來(王禹偁)(小畜集)
宋詩紀事卷四
