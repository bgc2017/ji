宋詩紀事卷三十六錢塘厲鶚撰
張守
守字子固晉陵人崇寧元年進士紹興中拜參
知政事兼樞密院事以資政殿學士知紹興府
卒諡文靖有毘陵集
汴上小雨復霽
隄沙不起潤如酥坐看飛雲自卷舒隴陌人閒牛䑛犢
柳陂波淺鷺窺魚殘花糝徑東風後碧草黏天暮雨初
分付榮枯蝸兩角濁醪青杏送春餘(前賢小集拾遺)
蔡佃
佃字耕道襄之孫旻之子崇寧初進士蔡京當
軸欲羅致門下竟不能屈會星異上疏責監溫
州稅後以朝請郎提點兩浙刑獄
(文獻通考直齊陳氏曰余嘗宦莆至蔡忠惠襄居去城三里荔子號玉堂紅者正在其處矮屋)
(欲壓頭猶是舊物京卞同郡晚出欲附名閥自稱族弟襄孫佃唱名第一京時當國以族孫引)
(嫌降第二佃終身恨之)
豁然閣
長風東南來濁浪撓清鏡小軒寂寞人默視心獨靜扁
舟暫掩泊思與孤鴻㢠洞庭眼中物何必更乘興頑石
謾巑岏終慚泗濱磬(吴江縣志)
雷轟漈(在仙遊縣九鯉湖東)
水流石激擬鳴雷洞裏乾坤别有臺玉舄扶風飛復下
瓊花帶雨落還開鐘聲敲斷白雲裊樹影盤回黃鶴來
笑道神仙無處覓空畱丹竈冷莓苔興化府志
曾開
開字天遊贑縣人準子幾之叔兄崇寧二年進
士歴官權中書舍人建炎初累遷禮部侍郎兼
直學士院忤秦檜出知徽州
李伯紀丞相挽詩
先帝收多士惟公發妙年清班依日月讜論薄雲天終
賴高名重來扶大業全誰提太史筆臣主頌俱賢
太上初傳祚安危俛仰間從容回萬乘指顧復三關漠
北塵沙迥閩中日月閒誰知千載後遺恨在燕山
追數中興相公居第一人初期從北狩寧料久南廵此
日勞明主他年憶舊臣東都朝萬國不復見簪紳
一别睢陽後風霜十五年勞生俱老矣流涕獨澘然丹
鼎秋來就心燈半夜傳定應真不死歸卧白雲邊(梁溪集附)
朱勝非
勝非字藏一蔡州人崇寧二年上舍登第高宗
朝累除尚書右僕射同中書門下平章事出知
湖州卒諡忠靖
和同省秋夜省㝛
老火未甘退稚金方力征炎涼分勝負頃刻變隂晴
(容齋四筆政和末老蔡以太師魯國公總治三省年巳過七十與少宰王黼爭權相傾朱藏一)
(在館閣詩云云兩人門下士互興譖言以為嘲謗士論指三館為閙藍)
天聖寺古檜
雷霆起蟄虯夭矯勢欲上忽然化此木尚作拏雲狀婆
娑枝幹垂生澀紐結壯圖經不能記父老那可訪晉杉
定儕類蜀栢豈輩行櫟夢何足神槐語固巳妄自無斧
斤憂未始疑大匠(湖州府志)
李鞉
鞉字彦淵富陽人崇寧二年進士紹興中除比
部郎秦檜欲以子與鞉女為婚鞉郤之丏外持
憲閩部奉祠卒有去嗔居士集
三學院(在富陽縣)
小檻平臨更爽孤雲徙倚長閒飛出偶成霖雨歸来依
舊青山(杭州府志)
李彌大
彌大字似矩號無碍居士彌遜之兄崇寧二年
進士高宗朝歴工部尚書顯謨閣直學士
遊堯峯院
雲峯何岧嶤去天餘幾丈其下蔚華林幽禪屹相向我
遊先朝暾海日射巾杖飛蓋不須持步步蒼松障山僧
知我來羅立鳧雁行提攜兩行人為我談實相一種勿
弦琴三嘆無聲唱開軒面東南千里入俯仰西登妙高
臺更欲恣曠望土斷澤遶山烟濤渺雲浪恐是六鼇連
蓬壺墮莽蒼又疑鯨入海偃脊起青嶂時方老火熾金
石流欲煬須臾變雲雨為作雄風壯翻手回涼秋掀舞
千林響誰云免水宫自是神龍藏三高如可作吾欲五
湖訪洗足巨浸心振衣孤峯上寄語夸奪流得飽但相
忘長哦可當歌踏月下空曠
游洞庭山(并序)
昔白樂天為姑蘇太守游洞庭山題詩翠峯寺有笙
歌畫船之句紹興壬子彌大守平江越月而張片帆
来首訪翠峯追懷古昔擬樂天體聊繼其韻時異事
别各遂所適之樂爾
山浮羣玉碧空沈萬頃光涵幾許深梵刹樓臺嘘海蜃
洞天日月浴(闕)金秋林結綠留連賞春塢藏紅次第吟
擬汎一舟追范蠡從来世味不關心(以上吴郡志)
唐庚
庚字子西丹棱人舉進士受知張商英擢提舉
京畿常平商英罷相貶惠州會赦北歸卒有眉
山集
(墨莊漫錄唐子西在惠州釀酒二種其醇和者名飬生主稍冽者名齊物論詩多新意不沿襲)
(前人語考雁湖李氏曰唐子西文采風流人謂文獻通)
(為小東坡)
内前行
内前車馬撥不開文德殿下宣麻回紫微侍郎拜右相
中使押赴文昌臺旄頭昨夜光照牖是夕收光如秃帚
明日化為甘雨來官家喚作調元手周公禮樂未要作
致身姚宋也不惡鄉來兩公當國年民閒斗米三四錢
(獨醒雜志唐子西内前行為張天覺作也天覺自中書侍郎除右僕射蔡京以少保致仕四海)
(歡呼善類增氣時彗見而遽沒旱甚而雨人皆以為天覺拜相感召所致上大喜書商霖二字)
(以賜故子西具言之曰張商英拜相子西作内文獻通考直齋陳氏)
(前行坐貶惠州歸蜀而卒)
收家書
西州消息到南州骨肉無他歲有秋驥子觧吟青玉案
木蘭堪戰黑山頭即時旅思春冰拆昨夜燈花黍穗抽
從此歸田應坐享故山已為理菟裘
除夕
患難思年改龍鍾惜歲除關河先壟遠天地小臣孤吾道
憑溫酒時情付擁爐南荒足妖怪此日謾桃符
夜坐懷舍弟
無雲仍露坐有月更江臯沈陸傷吾道浮生憶爾曹扁
舟應夏口此夕數秋毫不見今三載當時巳二毛(以上眉山)
(集)
次韻強幼安冬日旅舍
殘歲無多日此身猶旅人客情安枕少天色舉杯頻桂
玉黃金盡風埃白髮新異鄉梅信遠誰寄一枝春
次韻幼安畱别韻
白頭重踏輭紅塵獨立鵷行覺異倫往事巳空誰叙舊
好詩乍見且嘗新細思寂寂門羅雀猶勝纍纍冢卧麟
力請宫祠知意否漸謀歸老錦江濱
(強行父唐先生文錄云行父自錢唐罷官如京師眉山唐先生同寓于城東景德僧舍與同郡)
(關注子東日從之遊退而記其論文之語得數紙以歸明年先生得請宫祠歸瀘道卒于鳳翔)
(先生嘗次行父詩二首蓋絶筆于是矣集者逸之故併記云餘杭強行父幼安記)
秧馬
擬向明時受一廛著鞭常恐老農先行藏巳問吾家舉
從此馳名四十年
(䂬溪詩話東坡遊武昌嘗作秧馬歌唐子西至羅浮始識此器作詩云云亦巧于用事)
謫羅浮作
說與門前白鷺羣也須從此斷知聞諸公有意除鉤黨
甲乙推排恐到君(鶴林玉露)
蔡薿
薿字文饒開封人崇寧五年進士第一累官翰
林學士禮部尚書房州安置
送宋朝請倅邢州
布衣初喜得相從淡薄情懷老更同春酒杯盤花爛漫
夜堂燈火雪冥濛家傳辭藻喧時譽地近鄉枌識土風
早晚漢庭裦一鶚待看霜翮上秋空(詩林萬選)
趙鼎
鼎字元鎮號得全居士觧州聞喜人崇寧五年
進士紹興初累官簽書樞密院事拜尚書右僕
射同中書門下平章事安置湖州移吉陽軍薨
孝宗朝賜諡忠簡贈太傅配享高宗廟庭有忠
正德文集
(老學菴筆記趙元鎮丞相謫朱崖病亟自書銘旌云身騎箕尾歸天上氣作山河壯夲朝)
趨三衢别故人時車駕幸杭州
傖父何由習楚風家山俱在古河東相逢憔悴干戈後
追數悲歡夢寐中摻袂又成千里别放歌空念一尊同
他年儻有加飱字試問漁舟鶴笠翁(咸淳臨安志)
夜雨不寐
西風吹雨夜瀟瀟冷燼殘香共寂寥要作秋江篷底睡
正宜窗外有芭蕉(梅磵詩話)
梅執禮
執禮字和勝婺州浦江人崇寧五年進士歴戶
部尚書死靖康之難高宗朝贈資政殿學士
句
有令可干難閉戶無人堪訪嬾移舟天之未喪斯文
也吾亦何為不豫哉
(庚溪詩話和勝未冠時家貧親老無以為養大雪中以詩謁邑宰云云邑令延之令訓其子弟)
(方應舉未捷有詩自遣云云)
成無玷
無玷字士慤武康人崇寧五年進士宣和初官
餘杭丞建炎中知鄂州靺鞨貝勒圍急無玷堅
守晨起廵城霜滑墜足而卒
洞霄宫
我欲觀太華一笑凌險阻滅跡恨未果衰容遽如許東
南豈不佳泉石閟靈府未訪潛川源且尋天目乳一峯
拔地起離立誰敢侮千年絶附麗萬壑失媚嫵有如人
中傑羞與絳灌伍翠箬藏丹藥(一作砂)石洞飛白鼠遊人
倦登涉異境何由睹振衣凌絶頂雲外聽天語仙人儻
予迎從此遂輕舉(洞霄詩集)
廖剛
剛字用中南劒州順昌人崇寧五年進士紹興
中歴官御史中丞工部尚書以徽猷閣直學士
提舉亳州明道宫卒有高峯集
題楊子光雙溪閣
倚天華棟俯長洲渺渺雙溪一鑑秋匹馬問津迷去客
新帆分港競歸舟花飄兩洞紅交浪影落三山翠合流
清夜鳴榔何處曲冷光平泛玉簾鉤
代祖父次韻酬羅君寶見贈
蕭條門巷陋於顔老去青春僅得閒心畫傳家無計策
手談畱客漫機關靜思往事千年上俯歎勞生一夢閒
多謝光臨無别意為聞流水與高山
題南墩鋪(雨中聞猨聲素所未識復渡二峻嶺蓋亦剏見因紀行役之勞云)
見說龍巖路猨啼今始聞深林埋㝛霧高嶺出層雲天
去頭三尺崖垂足二分只愁䨇目眩敢恃一杯醺捫歴
泥增滑瘏痡日向曛長安九軌道誰識此閒情
題渚宫
畫橋紅去卷蛾眉臺榭遺蹤草樹迷獨有天然無限意
一池春水浴鳧鷖
蔓草春深綠更齊玉鞭何處選芳菲舊時錦繡叢中蝶
卻傍疎籬野菜飛
衞州試院次韻盛當時官長寵示絶句
洗眼貪看幼婦詞玉人空遣暗相思憑誰為報歸期近
趁得桃花爛漫時
題蔡州柳莊鋪
雲垂曠野路漫漫策策秋聲作暮寒已分故園天樣遠
不知何處是長安(以上高峯集)
吴倜
倜字公度烏程人崇寧五年進士試禮部第一
仕至敕令所刪定官出為寧海推官
㝛大滌山
解驂投㝛到蓬壺骨冷魂清夢寐無可怪春禽曉啼月
又催行李出凡途(洞霄詩集)
龔況
況字濬之程子崇寧五年進士終祠部員外郎
右朝議大夫自號起隱子有起隱集
詠劉伶
逃名以酒轉名高醉裏張髯買二豪日月巳為吾戶牖
何妨東海作醇醪
九日
自古誰無九日詩詩成須道菊花枝直饒無菊何妨醉
野蓼村葵總是題
遊天峯寺
杖藜高踏半山雲不見此山知幾春異時人物凋零盡
只有青山似故人
送唐太監
東門相别又相逢轉覺衰頹一老翁子約重來我方去
滿庭黃葉正秋風
句
貪山借船賞嗜酒典琴沽閒多卷滿新成句嬾極牀
堆未荅書客疎閑吠犬庖匱割啼雞得句怕難續
避人長轉多山色秋難老池光夜不昏(以上中吴紀聞)
史徽
徽字洵美鹽官人崇寧五年進士累官右司郎
中高宗即位起為司農少卿建炎三年扈駕江
口遇害贈觀文殿修撰
大觀閒題南京道河亭
榖雨初晴綠漲溝落花流水共浮浮東風莫埽榆錢去
為買殘春更少留(陶朱新錄)
李光
光字泰發上虞人崇寧五年進士累官司勲員
外郎欽宗擢右司諫高宗朝進吏部尚書除參
知政事因爭和議安置瓊州移昌化軍卒追復
資政殿學士諡莊簡
千巖亭
家山好處尋難徧日日當門只卧龍欲盡南山巖壑勝
須來亭上少從容
(老學菴筆記李莊簡奉祠還里先君築小亭曰千巖盡見南山公來必終日嘗賦詩云云言及)
(時事憤切興歎謂秦相曰咸陽一日舉酒屬先君曰某行且遠謫矣咸陽尤忌者某與趙元鎮)
(耳趙既過嶠某何可免青鞵布韈即日行矣後十餘日果有藤州之命)
哭子
脫屣塵寰委蛻蟬真形渺渺駕非烟丹臺路杳無歸日
白玉樓成不待年宴坐我方依古佛空行汝去作飛仙
恩深父子情難割淚滴千行到九泉
(賓退錄李莊簡之子孟博苦學有文紹興五年進士第三人及第随父南遷卒扵瓊州先是數)
(月孟博夢至一所海山空闊樓觀特起雲霄閒有軒榜曰空明先世諸父環坐其中指一席曰)
(畱以待汝遂寤臨終雲氣起扵寝冠服宛然自雲中冉冉升舉瓊人悉見之莊簡有詩悼之云)
(云)
越州雙雁道中
晚潮落盡水涓涓柳老秧齊過禁烟十里人家雞犬靜
竹扉斜掩護蠶眠(詩人玉屑)
戲贈伴送使臣
日日孤村對落暉蠻烟深處忍分離追攀重見蔡明遠
贖罪難逢郭子儀南渡每憂鳶共墮北轅應許雁相隨
馬蹄慣踏關山路他日看來又送誰
(詩人玉屑公在政府與秦檜議論不合為中司所擊送藤州安置差密院使臣送之公戲贈詩)
(云云)
題廣德州三峯樓
一川花柳擁雕闌濃綠浮空四面山便欲攜家來此住
不將名姓落人間
(方輿勝覽莊簡自記云上虞李泰定提兵平宣城宼回登此留㝛紹興壬子季春五日題)
智林寺(在常熟縣李墓村)
扁舟來訪小叢林花木通幽院落深旋拂胡牀成午夢
閒持貝葉動秋吟竹聲瑟瑟生虛籟山意峩峩入素琴
更喜老綱能會事手攜爐銚自相尋(蘇州府志)
輓李忠定綱
忠言直節動華夷肻為投閒便息機南國忽聞梁木折
中原猶望袞衣歸平生學術唯心得晚節功名與願違
老病無因執哀靷朔風空有淚霑衣(邵武府志)
李邴
邴字漢老濟州任城人昭玘猶子崇寧五年進
士累官翰林學士紹興初拜參知政事資政殿
學士寓泉州卒諡文敏有雲龕草堂集
(揮麈錄漢老少日作漢宫春詞膾炙人口所謂問玉堂何似茅舍疎籬者是也政和間自王省)
(丁憂歸山東服終造朝舉國無與談者方倀倀無計時王黼為首相忽遣人招至東閣開宴出)
(其家姬十數人酒半唱是詞侑觴大醉而歸數日遂有館閣之命)
(小學紺珠南渡三詞人李邴汪藻樓鑰也)
詠梅
綿霜歴雪忿開遲風笛無情抵死吹鼎實未成心尚苦
不甘桃李傍疎籬
(能改齋漫錄李漢老建炎末自簽書樞密遷知院二三月而罷為梅詩以托意)
銅雀硯
魏宫歌舞久成塵重見陶家幾世孫銅雀不鳴唯觧渴
管城何罪遽遭髠
(硯箋云徐鉉得銅雀瓦注水試墨即滲鉉笑曰豈銅雀之渴乎漢老詩蓋因此)
九日
木落霜洲溪水清登臨滿目是飄零黃花有意憐幽獨
白酒無聊漫醉醒(闕五六二句)牢愁錯倚西風立楚些巴渝
不可聽(合璧事類前集)
宫詞
舞袖何年絡臂鞲蛛絲網斷玉搔頭羊車一去空餘竹
紈扇相看不到秋(宋藝圃集)
謁廸上人
數脊招提四面山羡師終日掩柴關憑闌人語風烟上
乞食僧來紫翠閒萬木深藏雲泱莽一溪空鎖月彎環
十年不踏門前路只遣松風送我還(清源文獻)
琴泉軒次韻
但怪朱絲韻枯木那知古澗墜寒泉鳥啼靜夜應傳譜
風入寒松擬續弦妙體難尋斤斲處高吟寧墮膝横邊
飲光到此如欣舞笑倒雲門逸格禪(南安縣志)
寶林寺
青燈映獨㝛世事忽如遺一榻寒無夢高齋靜見詩長
空消海氣遠壑淡幽姿欲問無生意高人不可期
雪軒(在蕺山戒珠寺)
四山環繞翠岧嶤想見凌晨雪未消四萬八千修月手
不知何處琢瓊瑶(以上紹興府志)
方惟深
惟深字子通莆田人家長洲崇寧五年特奏名
授興化軍助教有方祕校集
(中吳紀聞子通最長扵詩凡有所作王荆公讀之必稱善謂深得唐人句法子通遊王氏之門)
(初無迎合意後隱城東故廬與樂圃先生皆為一時所高每部使者及守帥下車必即其廬而)
(見之前後上章論薦者甚衆竟絶禄仕意僧仲殊贈詩有依舊淒涼無長物只餘松檜養秋風)
(之句可以見其清高矣年八十三歲無子一女適樂圃先生之子發)
以詩集呈荆公侑以詩
年來身計欲何為跌宕無成一軸詩嬾把行藏問詹尹
願將生死遇秦醫丹青效虎留心拙斤匠良工入手遲
此日知音堪屬意枯桐正在半焦時
訪人不遇題壁
何年突兀庭前石昔日何人種松栢乘興閒來就榻眠
一枕春風君莫惜城西今古陽山色城中誰有千年宅
往來何必見主人主人自是亭中客
謁荆公不遇
春江渺渺抱檣流烟草茸茸一片愁吹盡柳花人不見
春旂催日下城頭
(中吴紀聞此詩荆公親書方冊間因誤載臨川集)
和五日郡守開宴會九老于廣化寺韻
使君瀟灑上賓閒金地無人晝閉關風靜簫聲來世外
日長仙境在人間詩成郢客爭揮翰曲罷吴姬一破顔
此節東南無此會高名千古暎湖山(以上中吴紀聞)
程公闢留客開元寺飲二首
晝錦新坊路稍西興來攜客就僧扉尊前倒玉清無比
筆下鏗金妙欲飛籃轝直須乘月去榜歌時聽採菱歸
流傳白雪吴城滿頓覺炎歊一夕微
仙老論文小往還多才令尹獨能攀攜觴步入千花界
借榻清臨一水間笑語不驚沙鳥去襟懷猶道野僧閒
城中此地無人愛坐對西南見好山
劒池
雲崖倚天開蒼淵下澄澈世傳靈劒飛山石千丈裂神
蹤去不返今作蛟龍穴是非莽難詰歲久多異說惟當
清夜來靜賞潭上月
千人石
生公天人師講法花雨墮當時聽法衆并入千人坐山
祇常護持山鳥不敢涴野人心茫然傲蕩多酒過醉來
不肯歸石上看雲卧(以上吴郡志)
和周楚望紅梅用韻
清香皓質世稱竒試作輕紅更自宜紫府與丹來換骨
春風吹酒上凝脂直教臘雪無藏處只恐朝雲有去時
溪上野桃何足種秦人應獨未相知
(瀛奎律髓云曾裘父艇齋詩話以此為徐師川十三歲詩見知東坡蓋妄也慶元中陳剛刊板)
(巳著為子通矣)
舟下建溪
客航收浦月黃昏野店無燈欲閉門倒出岸沙楓半死
繫舟猶有去年痕
(莆陽文獻此詩荆公愛之嘗書坐右後人誤入荆公集中)
王寀
寀字輔道一字道輔韶子登第官校書郎翰林
學士兵部侍郎宣和中以左道為林靈素所陷
棄市
同劉元靜遊嵩山峻極中院作
爛紅一點出浮漚夜坐嵩峯頂上頭笑對僧窗談祖德
當年七十四回遊
(風月堂詩話洛陽劉伯夀築室嵩山下每登高頂回則扵峻極中院援筆記歲月捐館之年題)
(云予今年若干歲登頂凡七十四次矣精力雖疲而心猶未足也王輔道學士與其孫宣義郎)
(元靜遊嵩至中院作一絶句示之)
浪花
一江秋水浸寒空漁笛無端弄晚風萬里波心誰折得
夕陽影裏碎殘紅
(夷堅志曹道沖售詩京都隨所命題即就羣不逞欲苦之乃求浪花詩絶句仍以紅字為韻曹)
(謝曰非吾所能為唯南薰門外菊坡王輔道學士能之耳不逞曰我固知其名久矣但彼在館)
(閣吾儕小人豈容輒詣曹曰試齎佳紙筆往拜求之必可得扵是相率修謁下拜有請王欣然)
(捉筆一揮而成讀者歎服)
汪藻
藻字彦章德興人崇寧中第進士高宗朝累除
中書舍人兼直學士院擢給事中遷兵部侍郎
兼侍講拜翰林學士出知外郡奪職居永州卒
有浮溪集
(寓簡秦熺状元及第汪彦章以啟賀會之有云三年而奉詔策固南宫進士之所同一舉而首)
(儒科蓋東閣郎君之未有夲欲屬對之工而熺父子怒以為輕巳彦章自此得罪羇置湖湘)
(孫覿汪公墓誌云公以大手筆稱天下金華勸講石室紬書典冊施之朝廷樂歌薦之郊廟鴻)
(文碩學暴耀一世而詩律高妙興寄深遠亦非近世詩人所能)
桃源行
祖龍門外神傳璧方士猶言仙可得東行欲與羡門親
咫尺蓬萊滄海隔那知平地有青雲只屬尋常避世人
關中日月空萬古花下山川長一身中原别後無消息
聞說邊塵因感昔誰教晉鼎判東西卻媿秦城限南北
人閒萬事愈堪憐此地當時亦偶然何事區區漢天子
種桃辛苦求長年
(庚溪詩話語意新妙王摩詰韓退之劉禹錫王介甫諸人所未道)
避地酉亭野步
今日幸無雨天空出遙岑行行不知疲遂至春江潯汲
路轉籬落人家在桑隂平疇漲清波隴麥如人深溝畎
戲鳧騖新蒲映浮沈我生夲樵漁對此諧初心風物豈
不好悲來自能任邊塵暗中原四海如驚禽黃屋狩萬
里兩宮隔晨昏龍移螻螘窺月晦蟾蜍侵宇宙有顚覆
兹遊豈嶇嶔銷憂賴濁醪太息誰能斟
過臨平
一别九霄路風烟長滿衣已成身老大無復世輕肥天
闊鳥雙下山寒人獨歸曉來何處雨春水滿巖扉
睡起涼生岸鉤簾坐小窗麥風能起柁梅雨不鳴江往
事心常折歸途影自雙依然蒲柳地人老故先降(以上浮溪)
(集)
春日
一春略無十日晴處處浮雲將雨行野田春水碧扵鏡
人影渡傍鷗不驚桃花嫣然出籬笑似開未開最有情
茅茨烟暝客衣溼破夢午雞啼一聲
(遊宦紀聞此篇一出為詩社諸公所稱蓋公幼年作也)
題張資政汝川圖
澹巖書堂
昔人曾此結精廬故老猶傳井臼餘今代子房來卜築
要看圯上一編書
多寶院
每尋疎磬訪支郎苔竹交隂杖屨㫄絲履㲲巾聊取用
風流不減贊公房
金石臺
花光連接兩臺春中有眠雲跂石人莫使鞭笞鸞鳳去
時來重現宰官身
懷賢菴
履綦行處日蒼苔鞶帨深藏月一開已辦此身同法喜
不應臨感更難裁
題江南春曉圖
忽從林杪見朝暉釋嶠孤雲半欲飛何惜扁舟并畫我
要從海際望春歸
題大年小景
忽驚坐上江天渺半幅鵝溪寫霜曉風低黃蘆潮欲到
平沙無人喧㝛鳥向來著眼應萬里開卷尺餘那盡了
須知王孫寄筆力平日氣吞雲夢小故將點綴調兒輩
不待淋漓翻墨沼滕王蛺蝶往誰並曹霸驊騮今巳少
坐令好事費百金窗几短屏横軸繞君家此夲傳幾世
羇客見之先絶倒江頭歴歴舊行處好在漁磯落寒潦
浮家汎宅歸去來還看飛鴻卧林杪(以上聲畫集)
題止戈堂
此老胸中百萬兵暫勞試手沸狼羣山頭不復望廷尉
柱後何須用惠文觧帶為城聊戲劇賣刀買犢便耕耘
三山勝處開華屋千載人傳舊史名
千里閩山驛騎飛天書趣觧海邊圍異軍方逐蒼頭起
元帥徐將白羽揮翻就鐃歌春舉酒收還烽火夜開扉
向來萬事關兵氣都作風光坐上歸
(桐江詩話程進道紹興初帥閩中殄滅諸寇以武庫為止戈堂一時諸公題詠甚多汪彥章二)
(詩為絶唱)
士人買妾既而疾以詩戲之
但知瓊樹鬭清新不道三彭接有神處仲未聞開閣事
維摩空對問禪人封侯燕頷何妨瘦伐性蛾眉卻怕顰
從此空花掃除盡定湏嚼蠟向横陳(陶朱新錄)
賦琴高魚
百川萃南州水族何磊砢其閒琴高魚初未列楚些豈
堪陪薧鮮裁用當肴果土人私自珍千里事封裹遂令
四方傳噍嚼亦云頗俗云琴高生控鯉宛溪左靈蹤散
如烟遺鬛尚餘顆向來騎鯨人逸駕嘗慕我不應當時
遊反用此么麼得無效齊諧怪者記之過彭越小如錢
蹤跡由漢禍越王載王餘變化更微瑣因知天地閒人
莫窮物夥區區于其中臆決蓋不可偽真吾何知且用
慰頤朵
(賓退錄涇縣東北二十里有琴溪俗傳琴高隱所溪中有一種小魚他處所無俗謂琴高投藥)
(滓所化號琴高魚歲三月來集漁者網取漬鹽曝之州縣須索以充苞苴其來久矣前輩多形)
(之賦詠汪浮溪此詩夲集不載)
郊丘書事
琅輿深出未央門十里圜壇氣象尊珪璧三千周典備
貔貅百萬漢兵屯青城浮靄連霜動黃道微風帶日温
不用靈光符聖武從來精祲荅乾坤(前賢小集拾遺)
隆祐太后挽詞
慶源由魏國奉祀及宣仁盛德儀中壼私恩絶外親長
秋期不老厚夜忽無晨來歲柔桑綠誰臨繭館春
朔漠遐征後南州俶擾時人心憂社稷天意屬簾帷擁
佑千齡主圖回萬世基中興能事畢倏與帝鄉期(合璧事類)
(前集)
(秀水閒居錄元祐末哲宗方擇后京師里巷作打毬戲以一擊入窠者為勝謂之孟入于是孟)
(在女應入宫之選至紹聖間禁掖造纈有匠者姓孟獻樣兩大蝴蝶相對掩以纈帶曰孟家蟬)
(民間競服之未幾后廢處瑤華宫號華陽教主玉清妙靜仙師議者皆以為蟬者禪也出家之)
(兆也靖康中京師失守皇族近屬皆詣金營以后廢歲久無預時事不復取金既退邦昌請后)
(入居延福宫今上踐阼迎后至睢陽上尊號曰隆祐皇太后建炎三年車駕至餘杭有苖劉之)
(變后復垂簾以平内難紹興元年崩于會稽上諡號曰昭慈獻烈後更諡曰昭慈聖獻至是前)
(讖乃驗焉孟入者兩復入也蟬者禪御兩地垂簾之應也大綂中絶而復續天位暫傾而復正)
(者后之力可謂異人矣)
㝛焦山方丈
明發理烟艇歡言濟遙岑盤渦沸風雨稍辨鐘磬音行
行並疎柳迎客多幽禽扶輿上犖确始見江湖深臺殿
明海色嵌空憶龍吟修廊延客步妙香慰人心遐眺未
云極千巖忽秋隂孤月欲生嶺諸天悉浮金兹遊信竒
絶況接支道林夜語不知旦虛窗對横參人閒驚毫末
物外雄窺臨稽首悟真理微生安所任蒼崖有竒字霜
乾約重尋(京口三山志)
句
人閒何事非戲劇鶴有乘軒蛙給廪(水經注引晉中州記惠帝為太子令)
(曰若官蝦蟇可給廩)(困學紀聞)
王雲
雲字子飛澤州人舉進士嘗使高麗譔雞林志
以進擢祕書郎靖康中以資政殿學士副康王
使金次磁州為百姓所殺
(程卓使金錄磁州驛有顯應崔府君廟高宗為王尚書雲廹以使金磁人擊裂王雲高宗欲退)
(無馬可乘神人扶馬載之南渡河今立祠西湖)
贈大仰齊禪師
大仰古名刹師居二紀中夲無一法說須信萬緣空體
與太虚合心將諸祖同唐來三百載不墜釋迦風(袁州府志)
句
為憐綠葉四時在不可朱闌一日無(此君軒花谷)(錦繡萬)
徐文
文高郵人
題雪竇和尚親書偈卷
老子休去歇去遺墨今傳古傳相見夲來面目不離當
處湛然(崇寧癸未高郵徐文)(志雅堂雜抄)
宋詩紀事卷三十六
