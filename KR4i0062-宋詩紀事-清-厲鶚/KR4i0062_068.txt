宋詩紀事卷六十八錢塘厲鶚撰
吳大有
大有字有大號松壑嵊縣人寶祐間遊太學率
諸生上書言賈似道姦狀不遂退處林泉與林
昉仇遠白珽等以詩酒相娛元初辟為國子檢
閱不赴
餞陳隨隱歸臨川
我昔見君方成童長吉才華驚鉅公人間科第不屑就
直使聲名聞九重乃翁引上凝華殿子虚不待他人薦
入直來來凡幾年天上奇書盡曾見翩然歸去大江西
二疏父子還相隨故鄉分得雲水地卻喜不爽漁樵期
春雨騎牛對烟草何如振衣隨龍五雲表秋霜黃獨煨
地爐何如駝峯犀筯食天廚林間拾葉抄詩句何如宫
妃捧硯揮毫處溪邊照影著荷衣何如龍門應制奪錦
時鈞天夢斷難回顧浩然合在山中住金石臺前伴白
雲六年不踏西湖路今日重來發長吁忍看清平破草
廬盡拈書籍向人賣歸買田園供荷鋤乃翁齒髮落倚
門待兒斜日薄孤山梅花帶不歸卻喚扁舟載童鶴(隨隱)
(漫錄)
遊天竺
編茅為屋住結葉作衣裳不試燒金訣唯尋煮石方洗
瓢溪月冷采藥野雲香常有仙家鶴飛來繞石牀(天竺寺志)
雜詩
兩年書問斷湖海竟悠悠一見心雖滿相看淚忽流彩
烟山色暮碧瀨月痕秋明日登程去鶺鴒沙上愁
山中多雨水秋晩正妨農病菜和根煮新粳帶溼舂擁
沙埋廢井墮石折枯松寂寂猿啼晝白雲藏數峯
客行情最苦草草共清尊萬水千山路今朝好出門
雁聲低度水村深中有人敲月下砧滿屋秋風燈欲暗
江山千里故園心(以上珊瑚網)
陳仁玉
仁玉號碧棲仙居人第進士開慶中禮部郎中
兼崇政殿說書除直祕閣浙東提刑兼知衢州
直敷文閣
南峯寺藍光軒懷吳直翁
懷佳人兮山扃躡烟霏兮步輕蹇獨立兮山上空山無
人兮寒松自聲懷佳人兮何許白雲封關兮猨鶴看戸
羌有懷兮曷愬風虛徐兮簷鐸語辭佳人兮未來聊逍
遙兮容與(吳禮部詩話)
遊洞霄宮
天柱峯頭疊紫烟遙看萬玉聳相連雲深九鎖疑無路
翠豁一區俄有天爽氣襲人森石樹嗔雷飛雨響山泉
翛然不類人間世今日自驚平地仙(洞霄詩集)
題蘇端明書乳泉賦後
坡公謫海上人傳已仙去道逄章子厚遄復返塵路至
言想世驚猶閟乳泉賦遙憐嵩山丘千古不可駐(式古堂書)
(考)
陳宜中
宜中字與權永嘉人景定三年進士第二德祐
元年除知樞密院參知政事拜特進右丞相元
兵至臨安宜中宵遁入閩益王以為左丞相井
澳之敗宜中如占城不反後歿於暹
如占城經吳川極浦亭
顛風吹雨過吳川極浦亭前望遠天有路可通環嶼外
無山堪並首陽巔溪雲起處潮初長夜月高時人未眠異
日北歸須記取平蕪盡處一峯圓(廣東通志)
丁開(張中行)
開字復見長沙人負氣敢言安撫向士璧被問
開獨詣闕上疏具陳士璧有大功軍府小費不
宜推究書奏羈管揚州歲餘卒
可惜
日者今何及天乎有不平功高人共嫉事定我當烹父
老俱嗚咽天王本聖明不愁罹黨禍攜淚向孤城
漂泊岳陽遇張中行泛舟洞庭晩宿君山聯句
元氣無根株(開)地脈有斷絶(中行)日月互吞吐(開)雲霧自
生滅(中行)楚妃結幽想(開)巴客答清吷(中行)寧知莽蒼中不
假巨鼇力勢閱南紀浮(開)思隨西風發形影寄孤舟(中行)
吾道成鴂舌笑談正淩傲(開)俯仰不偪側每與景物會
(中行)未省歡娛畢疊翠晩愔愔(開)墮黃秋的的魚龍負贔
屭(中行)獨鳥去不息曠原眇周抱(開)異境超慌惚徑度萬
頃空(中行)忽得一拳碧稍稍雞犬近(開)依依鐘梵夕推門
月微墮(中行)煮茗香初歇衣裳識霜信(開)瓶鉢了禪悅事
定心源清(中行)夢回斗柄直周游興欲盡(開)長往計未決
出門更回首(中行)沙水盪虚白美哉神禹功(開)已矣三苖
國山川長不朽(中行)愚智俱可惜神交正冥冥(開)指點空
歷歷甚勿語俗人(中行)桃源恐相失(開)
建業
誰遣凄涼滿眼中蘋花渺渺又秋風龍蹲虎踞江山大
馬去牛來社稷空縱有千人惟諾諾本無百歲更悤悤
乾坤顛倒孤舟在聊復殘生伴釣翁
揚州歲莫
萬國回春日層城晩眺餘江聲隔吳楚原色到邳徐大
閱軍容壯狂歌客禮疎百年寒荻裏風雨憶吾廬(以上谷音)
吕人龍
人龍字首之淳安人景定三年進士終承務郎
有鳳山集
春歸
過卻清明豔冶天梨花飛雪柳森煙欲憑鶯燕畱春住
無奈東風信杜鵑(青溪詩話)
宿建興寺
路入招提晩更深萬山秋老薄寒生芙蓉枝上無多雨
自把孤懷滴到明(嚴州府志)
方逢振
逢振字君玉逢辰弟景定三年進士歷國史實
錄院檢討遷太府寺簿宋亡歸隱風潭有山房
集
風潭精舍偶成
茅屋三間一塢雲此窩真足養吾神不知逐鹿斷蛇手
但見落花啼鳥春石几梅缾添水活地爐茶鼎煮泉新
古今天地何窮盡媿我其閒作散人(山房集)
徐天祜
天祜字受之山陰人景定三年進士與王修竹
齊名
洛思山(在蕭山昔有洛下人隨太尉朱雋來會稽三年不得返乃登山北望而歎故名)
歸去蹉跎歲月深羈愁無柰故鄉心人生畢竟俱懷土
莊舄當時自越吟
方干島(在鑑湖中一名筍莊)
平生心事白鷗知一卷雲菴處士詩占得鏡中奇絶處
祇緣身值廣明時
白樓亭(世說孫興公許元度共在白樓亭商略先往名逹林公既非所屬聽訖云二賢故自)
(有才情)
江右名流共往還白樓何許只青山不須商略閑今古
物換星移俯仰閒
許詢園(在蕭山許詢嘗登永興縣西山築室其上蕭然自放乃號其岫為蕭山)
高棲不受鶴書招北幹家園久寂寥明月空懷人姓許
故山猶自岫名蕭
錢王祠
石鏡山前結駟遊故鄉霞錦徧林邱秖今東府空遺廟
露立唐碑老樹秋(以上紹興府志)
宗必經
必經字子文南昌人景定三年進士通判瑞州
宋亡入元世祖詔求江南人才畱夢炎程文海
交薦固辭械至燕繫獄三歲放還有玉溪集
孺子亭
連天大厦莫容身小向湖邊一問津心事說知林下郭
姓名誤入府中陳半篙綠水三間屋一榻清風百世人
只有青青隄上柳至今猶是漢時春
滕王閣
高閣連城十二闌西風領客共躋攀半簾烟雨長空外
千里江湖咫尺間鴈帶秋聲歸别浦鶯分春色過巴山
當年蛺蝶知誰畫一夢莊周去不還(以上南昌府志)
家坤翁
坤翁號頤山眉州人景定三年以戸部郎中知
撫州
遊金石臺(撫州羊角山北崖有石岡南向曰金石臺)
廬陵遊樂夕陽山太守何人若是班三島幻成一丘小
五峯對峙兩溪環竹閒庭院鄰翁卜木杪樓臺仙者寰
紫笑扶疎枝幹老春來得興頗開顔(撫州府志)
陳郁
郁字仲文號藏一臨川人理宗朝充緝熙殿應
制景定間充東宮講堂掌書兼撰述德祐乙亥
卒(撫州府志度宗嘗贊郁像云文窺西漢詩到盛唐侍予左右知汝忠良)
石湖歸途
人與西風結約來芙蓉花氣撲吟杯曲塘好處都行徧
帶得一身秋色回
東園書所見
娉婷游女步東園曲徑相逄一少年不肯比肩花下過
含羞卻立海棠邊
城東看柳
翻煖為寒一信風畫橋南北岸西東春歸楊柳無私意
深淺青黃自不同
蘇隄曉望
荷邊清露襲人衣風裏明蟾浴曉池涼影潤香吟不得
手扳堤柳立多時
景靈宮恭謝駕回丞相以下皆簪花
幸驂恭謝覩繁華馬上歸來戴御花老婦稚兒相顧問
也頒春色到詩家(以上隨隱漫錄)
賦翁仲(限久字韻)
銅仙擎露秋風表珍重劉郎千萬壽老瞞攘鼎貽孫謀
因逼此仙俱受垢仙寧折骨拒非招恥為姦雄效奔走
汚名翁仲俾司門口不能言心自否洛陽宮殿一灰飛
天上此標獨長久君不見堂堂冠劒隱滕城萬古六丁
驅鬼守
(隨隠漫錄抱獨山人跋云紹定壬辰九日徐逸觀陳藏一所作翁仲詩命意布辭灼見魅鄉呼魄指冤俾)
(受言奬如在荆棘中流涕而話往事嗚呼如詩人忠憤之心隨事而見可勝歎哉因執筆惘惘而書)
劉辰翁
辰翁字會孟廬陵人少登陸象山之門補太學
生景定壬戌廷試對策忤賈似道置丙第以親
老請濓溪書院山長薦居史館又除太學博士
皆固辭宋亡隱居卒有須溪集
蘇李泣别圖
事已矣泣何為蘇武節李陵詩噫
送李鶴田入浙赴趙春谷招
天下南北車書通行人點點過汴宮空餘艮嶽一拳土
黯慘如雪吹不融平乘樓上王夷甫一流中外淚如雨
西風羽扇不障塵更是蓮子隨根去政事堂中三相公
往往退食如夔龍少年慟哭不見用一語不合面發紅
八年流落無處所合眼當朝竟如許忠魂不到海門潮
别殿芙蓉廢為圃茫茫古路日平西不信金銅不淚垂
浮沈親故嬾相問白髮唯有春風知李侯髀肉堪流涕
同谷哀吟越州弟買絲刺繡刺未成公子翩翩鴈書至
飄飄起望白雲閒裘雪牛車度赤山年餘七十能幾見
我且欲往窮當還平生高李經行處寂寞斷橋漂落絮
不知到日似枯魚淚入黃河别魴鱮當空殿閣密雲團
曾和薰弦接羽翰至今尚留花石否杜鵑再賦長恨端
蘇州正念東鄰女傷心更遇楊開府語言憔悴敢分明
買酒行澆茂陵土
讀杜拾遺百憂集行有感
我生行年將六十不知何者為憂戚富貴不驕貧賤安
以此存心度朝夕往來承乏佐中書大官羊膳供堂食
只今賜老作編氓衣食信天無固必陋巷簞瓢如素居
不管茅茨春雨溼門前載酒求賦詩錦軸牙籖日堆積
在官不置附郭田既老翻得稽古力毁譽都忘月旦評
姓名不上春秋筆朝米不煩鄰僧送暮米不煩太倉糴
我亦一飯不忘君丈人相輕所不及傷哉白首杜拾遺
入蜀還秦勞轍迹文章蓋世亦何為妻子相看百憂集
龍霧洲雪
此處幾人行隔波搖暮晴洲迴江似玦山遠雪如城離
合看雙櫓荒寒又一程今年梅未醉最覺别來輕
夜雨
夜半起雷車天門報曉衙何消如此雨又有未開花繡
被人中酒茅簷客夢家一晴天地闊稽首見重華
清明日偶成
海日高高天欲斜斷橋無復聽嘔啞墓中酩酊已千載
陌上清明有幾家已老愈疎唯酒盞更晴相覓是梅花
年年春怨深如昨莫把無涯恨有涯
春晴
江柳長天草色齊新晴何物不芳菲無因化作千蝴蝶
西蜀東吳款款歸
探梅
江天欲雪未雪時絶江探梅驢倒騎空中著我方成畫
亂後逢花且賦詩(以上須溪集)
初晴
初日入高樓歸雲雜江樹魚游新雨晴鳥語晨光吐天
容起復覩烟色轉輕素牆草麗車前巷溝映泥路窗明
袪宿潤礎泫滑微步會朝有宿客過午無來屨沿砌上
蠙衣虚庭竿犢袴人生足無事世故非所慮彼語吾不
聞清風有時度
戲題
無人知坦腹水影半簾苔驚謂青蟲墮垂絲忽上來
春歸
留春一日不可種樹十年未成芳草斷腸花落綠窗攜
手鶯聲(以上天下同文集)
宣和雙蟹圖卷(款題已未前史臣某)
講餘幾暇諫書空艮嶽江湖入眼中郭索能令天一笑
畫圖何必面春風(郁氏書畫題跋記)
錢舜選
舜選號春塘吳江人
景定癸亥特旨以布衣陳隨隱除東宫掌書作詩
賀之
吟筆何須管用銀日供譔述聖恩新只今已脫凡塵去
便作金丹換骨人
夜泛孤篷載月船靜搜吟料六橋邊詩成上逹宸聰了
流落人間到處傳
紀夢
翠峯嵳峩三十六寒泉落空響哀玉甃花石路勢縈紆
玉闌干護修筠綠雪髥老人負紫瓢金絲麈尾遙相招
紅螺酌酒湛湛碧坐倚蒼石吹洞簫孤鶴來傳天上詔
老人挽余偕一到飄飄高舉淩青冥直過罡風履黃道
祥光樓閣倚崢嶸神虎守關森衞兵雙闔朱扉忽微啓
中有靈官來遠迎絳衣持斧立丹陛玉皇手中玉如意
雲璈風瑟自宫商天聲清越非人世帝旁青童傳帝宣
文華宫中呼謫仙謫仙顧余笑且言子宜亟反來他年
探懷贈我五色筆子當寶之慎勿失濃香氤氳迷帝所
長揖老人下西廡身從日月上頭行俯視斗杓分子午
雲氣相隨步武生過耳但覺松風鳴覺來握筆紀佳夢
月明樓鼓撾三更(以上隨隱漫錄)
示妷
才過中年百念輕獨於風月未忘情貧將入骨詩方好
事不縈心夢亦清萬卷難圖金馬貴一篷當與白鷗盟
幸然不作諸侯客猶恐江湖說姓名(詩家鼎臠)
韋居安
居安吳興人宋季進士司糾三衢著梅礀詩話
景定壬戌得數椽於城南慈感渡側詢之故老云
距賈耘老水閣舊址不遠因作五言八句
卜居求靜處喜傍碧溪灣隔岸高低柳當軒遠近山天
開圖畫久人共水雲閒聞說賈耘老舊曾居此閒(梅磵詩話)
淩萬頃
萬頃字叔度號松臞崑山人景定進士
劉龍洲墓
嘗隨薦鶚上天閽肯信荒山泣斷魂百歲光陰隨酒盡
一生氣概秖詩存冢傾平地藤蘿合碑倚空巖霧雨昏
縱是紙灰那得到落花寒食不開門(崑山縣志)
錢選
選字舜舉號玉潭吳興人景定閒鄉貢進士家
有習嬾齋因自稱習嬾翁霅川翁清臞老人皆
其别號也
(清河書畫舫錢舜舉與趙子昂同里並在吳興八俊中至元間子昂徵入功名赫赫諸人皆依)
(附取官獨舜舉齟齬不合流連詩畫以老)
春暮
晴日溪光動草堂兩峯浮翠瞰滄浪獨揮羽扇成何事
更嘆芒鞵為底忙一水澄清魚避影萬紅狼藉蝶分香
東風自是無情物白日楊花莫漫狂
友人判太平歸來詩卷
宫錦翩翩五色麟如君端合侍楓宸山中老去陶弘景
湖曲歸來賀季真上界神仙足官府此身城郭舊人民
還鄉我結同盟社只看桃花莫問春
春日即事
十日春風暄且妍溪頭花柳競相鮮美人遙隔山川外
社雨忽來尊爼前白髮青春猶故我夕陽幽草自新阡
五陵公子莫相笑曾散黃金樂少年
雜書
地僻秋深戎馬閒一尊隨處且開顔誰思銅雀埋黃土
但憶金人出漢關六合茫茫天共遠五湖杳杳雁飛還
中年陶寫無絲竹王謝風流莫強攀(以上丘吉吳興絶唱)
仇書圖
兩兩挾策遊康衢聚戲不異同隊魚忽然兒態起爭競
捐棄篋笥仇詩書
自題浮玉山居圖
瞻彼南山岑白雲何翩翩下有幽棲人嘯歌樂徂年叢
石映清泚嘉木淡芳妍日月無終極陵谷從變遷神襟
軼寥廓興寄揮五弦塵彯一以絶招隱奚足言
題桃源圖
始信桃源隔幾塵後來無復問津人武陵不是花開晩
流到人閒卻暮春
題洪厓先生像卷
神駕馭景飇太虚時總轡元道不可分直悟天人際羣
從皆成仙玩世不計年何當事神遊許我笑拍肩
題竹林七賢圖
昔人好沈酣人事不復理但進杯中物應世聊爾爾悠
悠天地閒媮樂本無媿諸賢各有心流俗無輕議(以上珊瑚)
(網)
題秋茄圖
憶昔毗山愛寫生瓜茄任我筆縱横自憐老去翻成拙
學圃今猶學不成
霅溪翁雪霽望山圖(并引)
至元二十九年余留太湖之濱雪霽舟行溪上西望
弁山作此圖且賦詩云
弁山之陽冠吳興峮嶙巀嶭望不平煥然仙宫隱其下
衆山所仰青復青雪花夜積山如換乘興行舟須放緩
平生不識五老峯且寫吾鄉一奇觀
倚天蒼弁獨崔嵬仙闕遨遊媿不才攬鏡頻嗟雙鬢改
推窗三見六花開山中酒戸衝寒去城裏行人踏雪來
安得時晴風日好竹林深處且銜杯(以上郁氏書畫題跋記)
何基
基字子恭金華人師事黃勉齋景定五年薦舉
賢良咸淳授史館校勘兼崇政殿說書不受卒
學者稱北山先生賜諡文定有集
春日閒居
輕陰薄薄籠朝曦小雨斑斑溼燕泥春草階前隨意綠
曉鶯花裏盡情啼(宋藝圃集)
李芾
芾字叔章其先廣平人徙汴南渡徙衡州以蔭
入仕咸淳中知潭州兼湖南安撫使德祐元年
元兵圍城力盡死之贈端明殿學士諡忠節
浯溪讀中興頌
羯鼓梨園跡已荒斯文猶在日星光我來細拂青苔石
不憶三郎憶漫郎(永州府志)
江萬里
萬里字子遠號古心都昌人太學上舍出身度
宗朝同知樞密院事進參知政事忤賈似道退
居鄱陽元兵至城陷赴止水死贈太師益國公
諡文忠
水亭
結亭臨水似舟中夜雨瀟瀟亂打篷荷葉曉看元不溼
卻疑誤聽五更風
絶句
草際春回殘雪消強扶衰病傍溪橋東風不管梅花落
自釀新黃染柳條(以上全芳備祖)
章鑑
鑑字公秉寧州人以别院省試及第累官權參
知政事遷同知樞密院事咸淳十年拜右丞相
兼樞密使元兵逼臨安鑑託故去遣使召還罷
相予祠季年屏居山中有杭山集
送道士歸得日觀
風月詩幾卷江湖屐一雙斷蛟懷劒石跨鶴叩禪窗土
潤巖生雨林幽寺隔江歸當訪仙隱相對酒盈缸
杭山
買得漁磯繫釣船魚龍吹浪駭鷗眠從來白石清泉地
勝似青山小洞天(以上南昌府志)
許月卿
月卿字太空婺源人後字宋士人稱山屋先生
理宗朝進士歷承直郎浙西運幹賈似道當國
試館職言不合罷去閉門著書號泉田子宋亡
不出十年而卒有先天集
追賦暮遊(并序)
余庚子冬挈家離廣陵將肄奉常試業于京師舟泊
無錫日已暮與王希聖微服遊南禪蓋訪古也參寥
題名壁無恙寺記有碑碑陰結字甚偉視之蔡京也
出門烟樹蒼然數僧偶語而已余與希聖卻立四顧
曰此佳景也當寫之為詩而舉子業亂其中不能就
暇日追想宛在其目為詩以寄希聖其明年冬十一
月也歲月驅人又可一慨
錫山舟泊似荒村微服南禪古跡存壁上姓名今已遠
碑陰人物了能言薄遊草草寒侵袖遠思悠悠風滿軒
攜手出門煙樹密數僧離立語黃昏
厭厭
厭厭夜飲忘更深客不來辭主有情僮僕觸屛成蝶夢
姬姜擪笛作蟬聲月如有待行行慢風不生嗔細細清
萍散人生何可料嬋娟千里共交盟
吟蛩
吟蛩不管興亡事舞蝶那分夢覺身别浦連檣歸遠客
高山小徑過樵人(以上先天集)
丁石
石字實道黃巖人
景定壬戌除夜
羅列椒盤人未眠紅爐圍坐笑燈前時光過隙那知老
纔到雞鳴又一年(黃巖英氣)
宋詩紀事卷六十八
