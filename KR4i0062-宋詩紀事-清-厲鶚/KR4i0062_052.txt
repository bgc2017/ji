宋詩紀事卷五十二錢塘厲鶚撰
吕及之
及之字周輔成都人
梅林分韻得愛字(并序)
紹興庚辰十二月既望縉雲馮時行從諸朋舊凡十
有五人携酒具出西梅林林木王建梅苑樹老其大
可庇一畆中閒風雨剝裂仆地上屈盤如龍孫枝叢
生直上尤怪古者凡三四酒行以舊時愛酒陶彭澤
今作梅花樹下僧為韻分題賦詩客既占韻立者倚
樹行者環繞仰者承薌頫者拾英吟態不一皆可圖
畫是行也余被命造朝行事薄遽重以大府衣冠謁
報主人饋勞酬對犇馳形神為之俱敝諸公導以斯
游江流如碧玉平野秀潤竹塢桑疇連延彌望十十
五五籬落雞犬比閭相親不愁不嗟余散策其間蓋
不知向之疲薾厭苦所在也昔人謀于野則獲閑暇
清曠有爽于精神思慮游不可廢如此哉又况所與
游皆西州名俊憙事者耶詩成次第不以長少以所
得韻之後先聯成軸客有十五韻止十四吕義父別
以詩字為韻又有首眩詩不成者缺樹字一韻余過
沈犀樊允南監鎮稅語允南補之諸公又屬時行為
之序十五人者成都楊仲約施子一吕周輔義父智
父澤父宇文德濟吕默夫杜少訥房仕成楊舜舉綿
竹李無變潼川于伯永正法寳印老縉雲馮當可
去城十里南郊外突兀老梅餘十軰玉雪為骨冰為魂
氣象不與凡木對我來窮冬煙雨晦把酒從公對公酹
人言此實升廟堂埋没荒村今幾歲清芬不為無人改
捐棄何如本根在瑰章妙語今得公國色天香真有待
歸路從公巾倒戴俗物汚人非所愛我公行向日邊歸
此段風流入圖繪(成都文類)
馮時行
時行字當可巴縣人紹興中官奉禮郎以斥和
議坐廢隆興初提點成都刑獄有縉雲集
重陽登翠圍亭亭廢十年竹柏蓊然殊蔽遠眼命
寺僧芟除翦伐屏翳豁開林巒杳靄殆丹山之絶
勝處也與同游分韻賦詩以老杜開林出遠山為
韻得遠字
林樾失洗沐叢灌老偃蹇坐令軒豁地雍穆成奥閫千
年李峨眉孤調絶攀挽徑欲剗君山笑看湘水遠我來
此亭上造化閱舒卷何堪浩蕩意鬱鬱仰若俛蘭蕙生
當門尚爾付鍤畚大材廊廟具顧此何衮衮石角礪霜
斧一斬三百本圖事欲大快不復計小損天地英氣歸
川原勝魂返鏡開水灔灔龍轉山蜿蜿卧虹踏歸市融
雲護春墾晴光蕩芳酌中筵舞蹲蹲黃花壓客帽胡牀
秋風穩萬象競參揖相見一何晚通塞有時運明晦理
相反干戈天地閉撫事切深悃痛澆磈磊胸不復效老
阮
和嘉州通判賈元升見贈
山城烏鵲喜佳句來春風浣手三過讀散我磈磊胸當
年過秦論千載猶為雄今觀妙好辭蹀躞追前蹤文章
信有種字字含徵宫少城初識面輭語開沖融秋月耿
高懷春冰瑩清衷俱墮人事海煩促難舂容況乃燕雀
卑未易參鸞鴻別來邛筰外一笑誰與同羡君對賢牧
快飲如渴虹何當欵齋閣餘瀝借衰紅所幸九河潤密
邇千乘封臭味譬草木我軰情所鍾夢隨沫若水下與
九頂通更願洗老眼見君攀翔龍
中秋飲張仁甫家探韻得玉字
數日及中秋迎月試新醁清暉困屏翳頑隂費驅逐廣
座迷樽俎高堂燦燈燭未用䘏一𤯝何妨縱百沃見人
如見月張家呼小玉
至日
至日寒無頼今朝愁柰何兩宫黃屋遠二老白頭多聖
主今嘗膽皇天忍薦瘥乾坤為回首慷慨一悲歌
自行在解維宿長安閘下回望天竺諸山依依在
目微臣去國撫事感傷因成此詩
歸家豈不好去國意如何主聖憂思切時危習俗訛山
高更回首天闊阻悲歌一寸丹誠地餘生感憤多
和子應游萬州岑公洞
泉細或疑雨巖深微見天暫來如可老長往不難仙石
髓層層落松聲樹樹傳欲歸重回首明月傍船舷(以上)
(縉雲集)
梅林分韻得梅字
霜朝馬蹏無纖埃錦城城西江之隈金蘭合沓俱朋來
白沙鱗鱗江水洄梅花傍江高崔嵬人言猶是王建栽
豪華過眼浮雲哉下馬酌酒聊徘徊飛英送香來酒杯
酒酣疾呼竹籬開走尋屋角如龍梅龍梅雖多此其魁
睡龍屈盤肘承胲風皴雨皵封蒼苔孫枝迸出誰肧胎
天公撫摩春為回慎勿變化隨風雷年年開花照尊罍
我欲結茅買芋煨與梅周旋送衰頽(成都文類)
張積
馮先生訪梅于成都西郊同游十五人分韻哦詩
而積不與翊日先生分僧字屬積作之
春回九地陽潛升南枝破臘如酥凝疎籬度香竹稍短
寒沙倒影溪流澄魁然老株忽駭目雪鱗矯矯雙龍騰
天公一叱困仆地掀髯弄爪高曲肱長林望斷千百株
奮首直欲青雲淩黎明太守和羹手十里往看車呼登
西江破曉郊路淨盍簪者誰金蘭朋懽笑藉草飛大白
行厨載酒多于澠風花飄搖落杯面潄齒澆胷如嚼冰
湘流之清峴山瘦千古邂逅一笑興郤踏東風急回首
侵夜霜月寒生棱入門未坐亟相詫曰今見之生未曾
成都勝事多西蜀我欲問津雲水僧先生功成早匄身
未老重來倚醉藤(成都文類)
于格
格字伯永潼川人
梅林分韻得彭字
庭柯卧蒼虯閱世如耼彭朔風破檀蘂零露滋玉英江
空人響絶影落千丈清今代文章籙縉雲主齊盟躍馬
覘春色觴客江上亭三嗅韻勝華霜霰飽曾經及時剝
其實可用佐大烹幸因猶軒使錫貢充廣庭王明儻予
燭和羹登簋鉶(成都文類)
施晉卿
晉卿字子一成都人紹興進士
梅林分韻得下字
郊原宿雨餘雪重雲垂野春信初動搖欲往豈無駕使
君早著鞭問路逢耕者深尋烟雨村共作詩酒社庭荒
六老樹氣象自儼雅一笑呼酒來大盆注老瓦最後看
枯株何意當大廈夭矯待風雲有年天實假須知羹鼎
調嘉實係用捨我欲壽使君罇罍更傾瀉明朝得楚騷
健甚無屈賈君今有賜環詔落九天下蜀江雪浪來棹
趁船人把留滯以諸生斯文要陶冶惟應郢中歌倡絶
和自寡更聞督熊兒夜賦燭餘灺它年看無雙聲譽出
江夏郤笑昌黎公阿買字能寫(成都文類)
李流謙
流謙字無變綿竹人
梅林分韻得時字
巾冠墮城府桔橰無停時胷脾貯黃埃非復林壑姿涎
流方外勝秦人望軒羲萬金買閑日駕言一舒眉冒踏
衆俊場更從百代師食魚得河魴熊蹯佐其滋靉靉烟
雨村霜條出冰蕤烏鵲噪寒暝玉立山差差置尊扶疎
下老榦虯蛟馳落葉不動塵初無犀駭雞羞我木石資
鬭公瓊琚詞深酌起自勸滕莒吾封圻公行對宣温雲
霧生攀躋能來玩墟落疋馬郤蓋麾胸蟠萬螮蝀區寰
眇毫絲以兹接羣動白羽坐指撝笑彼豢外者組紱為
之鞿它年駟馬還梅花當十圍識此黃公壚下車挽客
衣未覺邈山河一醉也大竒(成都文類)
樊漢廣
漢廣字允南沈犀監稅
沈黎使君與客飲王建梅林分韻作詩過沈犀以
詩相示闕樹字令漢廣補之
牆頭冉冉新陽露忽作玲瓏玉千樹老蛟偃蹇獨避人
卷回飛雪江臯暮何處鳴禽來好音四月枝垂起黃霧
摧折霜餘初不懼笑看春光等閒度百年夢幻欲無言
吹落吹開豈風故時來薦鼎真偶爾小住疎籬非不遇
我知天地絶茫茫無為展轉獨多慮為花悽斷郤回頭
爾亦微酸苦難茹(成都文類)
楊大光
大光字仲約成都人
梅林分韻得陶字
蟠根寄荒絶擢榦空橚槮鄉來聞妙語翦拂到兒曹垂
老猶叵堪開落幾徒勞不謂勤杖屨惠然排蓬蒿尚能
領諸生相就醉澄醪真頼旁輝暎併覺標韻高酒闌興
未已分韻看揮毫籍湜俱可人冥搜争過褒乃知天地
間一等為賢豪横飛與陸沈亦各係所遭再煩起窮邊
國柄行當操盡期如此花曉夕幸甄陶得備和羹用寕
不出伊咎百年幾春風勿令心忉忉(成都文類)
吕凝之
凝之字默夫成都人
梅林分韻得花字
出郭豈憚遠滿城無此花新枝開玉雪老樹卧龍蛇臨
水互蔥蒨傍籬忽横斜詩聲寫竒怪畫本出槎枒老子
晉彭澤諸公賈長沙不尋龍李盟來嗅露霜華杖屨穿
茅舍壺觴倩酒家饑餐香馥郁醉藉影參差月白雁成
字江清魚可义風流一時勝野意十倍加秪恐天上去
迹陳錦江涯歸來馬蹄疾驚飛滿林鴉(成都文類)
吕商隠
商隠字義父成都人
梅林分韻得作字
一樹知獨秀十里方出郭江流浩清冷露氣凝凄薄胡
為此行色疲馬外踴躍元冥正擅令植物困搖落喜見
南北枝粲然秀冰壑千林色輝映百畆香旁礴首破春
風荒獨傲清雪虐坐令芳信傳芬菲到羣萼如一君子
信茹連俱有託相期飲此意浩蕩放杯酌更應護攀折
嘉實須若若終收調鼎功傅巖真可作持問縉雲老一
尊笑相酢(成都文類)
吕宜之
宜之字澤父成都人
梅林分韻得詩字
寒梅如高人冰雪凛風期霜威淩萬木孤芳綴疎枝古
來歲寒心肯與時節移家家浣溪南横斜映笆籬老樹
更崛竒矯矯蛟龍姿中有調鼎味幾年江之湄征衫十
年寒霜蹄快追隨先生羊叔子到處英名垂對花有妙
語豪氣無百巵興來屬湛輩同出舂容詩(成都文類)
題文州安静堂
峽束秋空一線青萬山深處長官廳此堂虚曠無餘物
面面為開碧玉屏(方輿勝覽)
辛棄疾
棄疾字幼安號稼軒濟南歴城人耿京聚兵山
東節制忠義軍馬留掌書記紹興三十二年令
奉表南歸高宗召見授承務郎寧宗朝累官浙
東安撫使加龍圖閣待制進樞密都承旨卒德
祐初以謝枋得請贈少師諡忠敏
(歸潛志黨懷英辛棄疾少同舍屬金國初亂辛率數千騎南渡顯于宋黨在北擢第入翰林二)
(公皆有榮寵後辛退閑有鷓鴣天詞云壮歲旌旗擁萬夫錦韉突騎渡江初燕兵夜捉銀胡彔)
(漢箭朝飛金僕姑思往事歎今吾春風不染白髭鬚都將萬字平戎策換得東郊種樹書)
武夷玉女峯
玉女峯前一櫂歌烟鬟霧髻動清波游人去後楓林夜
月滿空山可奈何(方輿勝覽)
元日
老病忘時節空齋曉尚眠兒童喚翁起今日是新年
送別湖南部曲
青衫匹馬萬人呼幕府當年急急符媿我明珠成薏苡
負君赤手縛於莬觀書到老眼如鏡論事驚人膽滿軀
萬里雲霄送君去不妨風雨破吾廬(後村詩話)
幔亭峯
山上風吹仙鶴聲山前人望翠雲屏蓬萊枉覓瑤池路
不道人間有幔亭(建寧府志)
尹穡
穡字少稷兖州人僑居玉山紹興三十二年與
陸游同賜進士出身孝宗朝累官殿中侍御史
右諫議大夫以言者劾罷
(後村詩話少稷及接吕居仁曾吉甫議論在山中讀書二十年名論極重晚為大坡因符離之)
(敗攻張魏公父子以附和議遂為公議所貶甚可惜也)
庸醫行
南街醫工門如市争傳和扁生後世膏肓可為死可起
瓦屑蓬根盡珍劑歲月轉久術轉疎十醫九死一活無
北市醫工色漸動大字書牌要驚衆偏收棄藥與遺方
仙草神丹亦無用實者為虚熱為寒幾因顛倒能全安
君不見形神枵然卧一室醫方争工藥無必左手檢方
右顧金丙手雖殊皆劒戟
(後村詩話似諷當時主和戰者)
句
景龍只是當時路不見金錢打著人(靖康元夕)異日是非
憂史謬終身寒餓羡錢愚(後村詩話)
黃銖
銖字子厚號穀城翁建安人少師事劉屏山與
朱子為同門友有穀城集其母孫夫人道絢號
沖虚居士能文有詞
鐵笛亭
一聲蒼壁裂再奏蛟龍悲事往迹猶在山空人不歸(詩)
(家鼎臠)
梅花
玉簫吹徹北樓寒野月崢嶸動萬山一夜霜清不成夢
起來春意滿人間
秋日
曉日初浮萬里暉西風搖蕩送秋歸冥鴻直上三千丈
社燕春鶯不敢飛(以上詩人玉屑)
送仲晦
靡靡歲時晏亂山紅葉稀端居已無悰况與親故違駕
言臨廣路惜此須臾期祖燕未云洽雞鳴促再馳晨装
儼然隊天澹風凄凄迤邐征人行悵惘離言悲令德本
高世誠思開聖微虎豹文采異幾年丹詔垂眷兹皇華
寄那得淹遐隮君王久延佇去矣翔天墀顧我抱幽獨
已為清世遺冥鴻聿高舉蜩鷽何由追縈縈西郊道晻
晻朝陽暉出處自殊迹操袪胡不怡明當逐雲月依舊
東岡陂(翰墨大全)
楊杞
杞字元卿廬陵人
絶句
三間茅屋獨家村風雨蕭蕭可斷魂舊日相如猶有壁
如今無壁更無門
(詩人玉屑楊誠齋云先太中貧嘗作茅屋三間而未有門扉于元卿求之元卿送扉侑以此詩)
鄭裕
裕紹興間莆田人
一經堂詩(宋進士方萬留意經術朱文公扁其堂曰一經在興化郡治束廂)
莆之甲姓實維大方紫囊錦帳閥閱膏粱有子盈之乃
其最良心志乎道視之如忘慱究六藝并包五常東家
尼父北窗羲皇日相討論兼收並藏五經在笥一經名
堂謙以自牧雖晦而光實浮于名雖抑而揚伊昔孟氏
排墨與楊斯攵羽翼吾道棟梁豈特詩書獨稱其長諸
儒之說于孟何傷吾子命名既擇而詳通而貫之輝涵
汪茫剖破藩籬無門無旁默契韶濩能宫能商正蒙析
滯起廢鍼肓以一知萬名實孔彰人知同好絺句繪章
玄酒太羹子獨先嘗經術之門驥騁康莊典謨之文鳳
鳴朝陽學報天子業纘星郎以經名家非子誰當(興元)
(府志)
吳曾
曾字虎臣崇仁人高宗朝以獻書得官累遷至
吏部郎中出知嚴州致仕卒有得閑文集能改
齋漫錄
羅山
兒時聞羅山窟穴居神仙念之每欲往終為俗累牽兹
晨復何夕風日媚晴暄偶與二三子徑來踐前言﨑嶇
涉岡澗峭蒨凌雲烟崖斷或如瀉坡平俄若川有泉自
何來但覺聲涓涓縈紆若蛇走往注山腹田徘徊一濯
足入袖風翩翩俄登最高嶺中觀屋數椽嶙峋老石像
摩挲不記年桃花破叢菅一笈為嫣然石屏與翠壁擁
從相後先物色恣觀覽萬界滿眼前適問同遊人兹為
第幾天不然何秀拔不與衆峯連長安在何許無乃落
日邊十年若搶攘戰血腥戈鋋誰知塵外客一壑能自
專兹遊恐難再遲留不能旋如何林間月弄影明娟娟
催歸猶恨早正恐陵谷遷(撫州府志)
謝完璧
村景即事
綠徧山原白滿川子規聲裏雨如烟鄉村四月閑人少
纔了蠶桑又插田(西溪叢語)
徐珩
珩字公飾
醉歌
得誰釀法乃爾佳連引數杯極口誇須臾忘物亦忘我
是非榮辱不可加兒童相随拍手笑阿翁醉也扶歸家
平生故人趙半刺遣騎折送園中花插花飲酒不待勸
夜如何其月欲斜倒著接䍦自起舞笛聲趁拍鼓三撾
陶陶兀兀意有得小姬在傍雙髻了驅令磨墨具紙筆
滿幅大草飛龍蛇婦云汝醉當止矣明日酒醒不媿耶
和虞智父登金陵青谿閣
葉脫林梢處處秋壮懷易感更登樓日斜鍾阜烟凝碧
霜落秦淮水慢流人似仲宣思故國詩如杜老到夔州
十年前作金陵夢重撫闌干說舊遊(以上前賢小集拾遺)
陳元老
元老福安人有城山集
寒食
至後百五日春光無火晨金鈿沽酒妾羅韈弄毬人鶯
語如留意花枝不賣貧東園舊桃李紅白盡成塵(合璧事類)
(前集)
胡清
清崑山士人
壓雲軒(在崑山)
誰建危亭壓翠微畫簷直與暮雲齊有時一片巖隈起
帶與老僧山下歸
賦軒旁小栢
栽傍巖隈未足看謂言斤斧莫無端他時直入掄材手
不獨青青保歲寒
(中吳紀聞後有一文人作浙漕因到山中見詩大喜尋訪其人厚禮以待之既憐其貧遂給官)
(田胡由此致富)
薛循祖
循祖鄞人掌機宜文字有吷音
題采藥圖
江上竒峯雨後多千層飛瀑灑青蘿扶笻亦覺溪橋滑
尚有幽人采藥過(甬上耆舊集)
潘矩
矩字方仲會稽人安吉尉
獻沈詹事
昔年單騎赴筠州覓得歌姬共遠遊去日正宜供夜直
歸來渾未識春愁禪人尚有香囊媿道士猶懷炭婦羞
鐵石心腸延壽藥不風流處也風流
(龐元英談藪沈詹事持正以坐秦丞相論恢復貶筠州沈方售一妾年十七八携與俱行處筠)
(州凡七年既歸呼妾父母以女歸之猶處子也時人以比張忠定公詠吉安尉潘矩方仲獻詩)
(云云)
厲德斯
德斯字直方餘姚人
送曹泳貶新州
斷尾雄雞不畏犧憑依掇禍復奚疑八千里路新州瘴
歸骨中原是幾時
(談藪曹泳侍郎妻碩人厲氏餘姚大族女方泳盛時鄕里奔走恐後獨碩人之兄厲德斯不然)
(泳怒帥越時德斯為里正泳風邑官脅治百端竟不屈會之甫殂乃遣介致書于泳啟封乃樹)
(倒猢猻散賦一篇及泳貶德斯以詩送之云云)
耿時舉
時舉字德基居太學不第而卒(曰琯按吳郡志作耿元鼎)
賦姑蘇西樓
西樓一曲舊笙歌千古當樓面翠峩花發花殘香徑雨
月生月落洞庭波地雄鼓角秋聲壮天㢠闌干夕照多
四百年來無妙手要看風物似元和
(中吳紀聞紹興中郡守王㬇重建郡治西樓時賦詩者甚衆獨耿為擅場)
何元泰
元泰紹興間人
祕閣修撰陳少陽先生挽辭
在昔虞庠日嘗陪陳少陽詞傾三峽水忠烈九秋霜藥
石塵丹扆琅玕寳皂囊後來門下士多有紫薇郎(盡忠錄附)
馬俌
俌紹興間人
過子美草堂
棲遲九月錦水行獨過草堂西出城村樹苒苒秋照白
浪花漪漪江水明溪邊三重結茅屋松蘿翳疎晚雨清
往來沽酒且有客胡為奔走不自停四海紛然霾曀多
我憂豈但白馬盟藜藿未足飽我腹况又一頃供耕耘
只今騎驢望八極終日飄飄浪如許可堪顔色太癯生
憂愁盡入篇章苦信眉一笑古復作郤似韓宣適東魯
此生蕩漾胡能留兩脚風塵奚所休此道滄浪付一漚
喚之千古與爾謀吾亦往矣作春秋(成都文類)
曾伋
伋字彦思南豐人紹興末以大理寺丞出知袁
州慶元間居海昌
題張許雙廟
國憑節義壮洪基激厲頽風屬聖時曾屈帝尊親降輦
(高宗嘗幸其廟)可因祈福幸公祠(杭州府志)
葉祖義
祖義字子由婺州人登科為杭州教授
句
醉來黑漆屏風上草寫盧㒰月蝕詩
(夷堅志子由少游太學天資滑稽嘗曰世間有不分曉事吾以一聯詠之)
木待問
待問字藴之永嘉人洪容齋之壻隆興元年進
士第一仕至煥章閣待制禮部尚書
千里思
君行千里輕所歴妾馳千里心匪石春房酌酒意悤悤
愁不在離愁在憶鴛鴦瓦上昏無色鸚鵡杯中塵更積
燈前獨坐製君衣淚溼翦刀裁不得
郊寺
紅委牆隂花寂寂翠滋亭角草纖纖風翻書葉常交案
雨壓爐烟不過簾(以上東甌詩集)
吕祖謙
祖謙字伯恭尚書右丞好問之孫倉部郎大器
之子上世文靖公夷簡居壽州至右丞從駕南
渡始居金華祖謙登隆興元年進士復中博學
宏詞科累除直祕閣著作郎國史院編修卒理
宗朝賜諡曰成爵開封伯從祀孔子廟庭有東
萊太史集
西興道中
鳧鶩迎船自有情隨波故起綠鱗鱗野花照水開無主
誰信春歸一兩旬
賀車駕幸祕書省
麟臺高柳識雕輿共記中興幸省初黃道再傳天子蹕
青編重入史臣書需雲下際君恩盛晨露高張樂節舒
若寫鴻猷參大雅定非周鼓頌畋漁
春日
短短菰蒲綠未齊汀洲水暖雁行低柳隂小艇無人管
自送流花下別溪
野步
石梁俯清流苔髮明可數茅檐春晝長寂寂亭隂午鳥
啼花徑深風絮浩無主幽人不可覿棋聲時出戸
王龜齡詹事挽章
諸老收聲盡佳城又到公蒼天那可問吾道竟成窮旌
卷莆田雨簫横霅浦風今年襟上淚三哭萬夫雄(芮祭酒劉)
(太史皆於今歲下世)
與同舘游張氏園分韻得日字
出日厭囂塵入門倦佔畢駕言城北園滯思頓消釋方
池環修篁廣陌衛行栗先雪梅已苞後霜草猶茁上躋
極高明旁穿復深密主人真喜事秀句屢盈帙招呼文
字飲及此三餘日山林與鍾鼎零茂本非匹斯遊豈偶
然書板記甲乙
寄章冠之
章侯平生一詩囊酬風酢月徧四方浩歌姑孰酒淋浪
醉呼太白同舉觴遂登浮玉臨淼茫江濤挾筆益怒張
沙頭倚檣樂未央興闌忽上秋浦航門前槐花日夜黃
閉門琢詩聲繞梁白袍紛紛渠自忙飄然邂逅非所望
自言久厭世鎖韁合眼已夢廬山蒼君材甚碩氣方剛
身雖欲隠文則彰江湖故人半朝行左推右挽摩天翔
而我戢翼甘摧藏不能與俗相迎將徑當行前掃山房
俟君功成還故鄉郤駕柴車迎路傍(以上東萊吕太史集)
樓鑰
鑰字大防鄞人异孫隆興元年進士累官中書
舍人給事中寧宗朝歴翰林學士同知樞密院
事進參知政事卒贈少師諡宣獻有攻媿集
送王仲言倅海陵
遂初陳迹遽凄涼擊節青箱極薦揚談笑于儂情易厚
典刑使我意差強重屏唐畫論中主古殿遺文話阿章
舊事從今向誰問尺書時許到淮鄉
(揮塵三錄明清晚識遂初尤延之先生一見傾蓋若平生懽公任文昌一日忽問云天臨殿在)
(于何時邪明清云自昔以來蓋未有之紹聖初朱元章為令畿邑之雍丘遊治下古寺寺僧指)
(方丈云頃章聖幸亳社千乘萬騎經從嘗愒宿于中元章即命彩餙建䲭嚴其羽衛自書榜之)
(曰天臨殿時吕升卿為提點開封府縣鎮公事以謂下邑不白朝廷擅創殿立名將按治之蔡)
(元長作内相營捄獲免聞有自製殿贊恨未見之尤即從袖問出文書乃元章所書贊也云才)
(方得之公可謂博物洽聞矣翊日入省形言稱道于稠人廣衆中焉樓大防作夕郎出示其近)
(得周文榘所畫重屏圖祐陵親題白樂天詩于上有衣帽中央而坐者指以相問云此何人邪)
(明清云頃歲大父牧九江于廬山圓通寺橅江南李中主像藏于家今此繪容即其人文榘丹)
(青之妙在當日列神品蓋畫一時之景也亟走介往會稽取舊收李像以呈其面貌冠服無毫)
(髮之少異因為䟦其後樓深以賞激繼而明清丏外得請以詩送行後一篇云云)
䟦山谷書范滂傳帖
宜人初謂宜于人菜肚老人竟不振承天院記顧何罪
一斥致死南海濱賢哉別駕眷遷客不恤罪罟深相親
哀哀不容處城闉夜遣二子從夫君一日携紙匄竒畫
引筆行墨生烟雲南方無書可尋問默寫此傳終全文
補亡三篋比安世偶熟此卷非張巡巖巖汝南范孟博
清裁千載無比倫坡翁侍母曾啟問百謫九死氣自伸
別駕去官公亦已身雖既衰筆有神我聞此書久欲見
摹本尚爾況其真輟君清俸登堅珉可立懦夫羞佞臣
(桯史余若著倅宜州日因山谷謫居是邦慨然為之經理舍舘遂遣二子滋滸從之游時黨禁)
(甚嚴士大夫例削札掃迹惟若著敬遇不怠率以夜遣二子奉几杖執諸生禮一日携紙求書)
(山谷問以所欲拱而對曰先生今日舉動無媿東都黨錮諸賢願寫范孟博一傳許之遂默誦)
(大書盡卷二子相頋愕服山谷顧曰漢書固非能盡記也如此等傳豈可不熟聞者敬嘆若著)
(滿秩持歸上饒家居寳藏之再世散逸歸東武周氏又歸忠定家其六世孫伯山僅傳摹本其)
(子子壽鑄為四明制属攜之笈中之官)
白醉閣
陶内翰清異錄首載開元時高太素隠商山起六逍
遙舘各製一銘其三曰冬日初出銘曰折膠墮指夢
想炙背金鑼騰空映簷白醉余愛其言取以名閣陳
進道惠示大篇次韻
處世難獨醒時作暎檐醉年少足裘馬安知老夫味天
梳與日帽且復供酒事謫居幸三適得此更慙媿向來
六逍遙特書見清異君家老希夷相求諒同氣曲身成
直身朝寒俄失記醉中知其天不飲乃同意書生暫竒
温難語純綿麗
西山資國寺
野溪清淺度危橋徑策枯筇上紫霄曉霧暗蒸山寺雨
松風深隠海門潮浮杯水漲人何在洗鉢池清意已消
又上樂亭臺上看雲山萬疊更逍遙
題雪竇錦鏡橋亭
雨溪赴壑若奔虯此地端能&KR0914;衆流三板放開千丈雪
一匳照破四山秋幾年空自存公案今日重新指路頭
珍重老師成勝事清名當與此山留
題蘇文忠武昌西山贈鄧聖求詩蹟次韻
黨論一興誰可回賢路荆棘爭先栽竄留多能擅筆墨
囚拘或可為鹽梅雪堂先生萬人傑論議磊落心崔嵬
向來羅織脫一死至今詩話存烏臺凭高望遠極宏放
眼界四海空無埃黃岡蹋徧興未盡絶江浪破琉璃堆
鄧郎神交信如在石為窊尊勝金罍鄧侯先曾訪遺跡
銘文深刻山之隈山空地僻分埋沒二公前後搜莓苔
元祐一洗人間怨天地清寧公道開玉堂同念舊游勝
筆端萬物挫欲摧時哉難得復易失弟兄遠過崖與雷
北歸天涯望陽羡買田不及歸去來我為長歌弔此老
慟哭未抵長歌哀
題楊妃上馬圖
金鞍欲上故徐徐想見華清被寵初後日延秋門下路
不應有暇作躊蹰(以上攻媿集)
林光朝
光朝字謙之興化軍莆田人隆興元年進士累
官國子祭酒兼太子左諭德除中書舍人兼侍
講以集英殿修撰知婺州卒諡文節有艾軒集
奉題游洋張明府流香亭時以薦章數下涉秋月
馬首且欲西矣因以寄意云
封題青李數緋桃處分園林意自豪旋出篇章陪樂府
更憑花木續離騷酴醿架下攜春榼薝蔔林中滴夜槽
郤是秋風生馬耳未應老大笑牛刀
哭徐刪定德襄
修文巷裏暮春前欲上旗亭問客船忽有短牋無寄處
漁梁郤在淚㾗邊(以上艾軒集)
袁樞
樞字機仲建安人隆興元年進士累官權工部
侍郎國子祭酒寧宗朝擢右文殿修撰知江陵
府奉祠歸
武夷九詠(存五)
仁智堂
此身本無累動靜隨所寓結廬在巖谷自適山水趣朝
來挹雲氣日夕沐風露坐觀天地心詎忘仁智慮
寒棲館
巖前風入松谷口泉潄石寫之五弦琴聲在函丈席竹
間有餘地營館招羽客靜夜縆高弦待月寒林隙
晚對亭
落日鬱蒼烟空山轉寒碧石屏倚天立端峭一千尺無
言獨與對足以終日夕何用向時流抵掌恣談劇
釣磯
投轄出東溟持竿歸九曲溪翁來問訊笑失雙鬢綠潭
邊舊釣石瑩滑磨青玉竟日謾垂綸忘機看鷗浴
茶竈
摘茗蛻仙巖汲水潛虯穴旋然石上竈輕汎甌中雪清
風已生腋芳味猶在舌何時櫂孤舟來此分餘啜(武夷)
(山志)
鄭伯英
伯英字景元伯熊弟隆興元年進士擢秀州判
官有歸愚翁集
和清卿雪溪泛舟晚登華蓋亭
滿江風雨釀清愁坐嘯烟波一葉舟目送飛花千里去
身隨空碧一鷗浮兜羅世界成遊戲欸乃聲中自唱酬
試問剡溪回棹客可能乘興上南樓(東甌詩集)
王阮
阮字南卿德安人隆興元年進士仕至撫州守
歸隠廬山有義豐集
(劉後村䟦義豐詩高處逼陵陽茶山)
廬山萬杉寺
昭陵龍去奎文在萬歲靈杉守百神四十二年真雨露
山川草木至今春
重過萬杉寺題碑隂
碧紗籠底墨才乾白玉樓中骨已寒淚盡當時聯騎客
黃花時節獨來看
(桯史王阮嘗從張紫微學詩紫微罷荆州偕游廬山有萬杉寺本仁皇所建奎章在焉紫微大)
(書二詩別去兩旬而聞湖隂之訃阮是時亦自有二十八字紫微大擊節以為不及既而復過)
(是寺又題碑隂云云亦紆徐有味)
題四羊圖
三百維羣世不見乃以四羊為一圖人言此圖出韋偃
不知韋偃有意無巖巖參天一古木下有輕荑滿郊綠
雪髯隠約黑昏中沙肋微茫筆端足昔聞韋侯畫馬工
杜陵長歌歌古松孰知畫羊更如此世間絶藝誰能窮
蘄春太守好事者珍藏有此希世畫嗟予得此雙眼明
此一轉語久難下三羊遊戲芳草茵一羊輒登枯木根
安得添我作牧人為公鞭此一敗羣(以上義豐文集)
袁說友
說友字起巖建安人隆興元年進士除秘書丞
歴寳文閣學士嘉泰中同知樞密院參知政事
為四川安撫時輯漢以下迄宋淳熙蜀中詩文
釐為五十卷目曰成都文類
巫山十二峯二十五韻
平生磊塊山林姿一丘一壑貪成癡寸峯拳石瞥眼過
張皇攫覓惟憂遲東南佳山多秀麗就中所欠雄與竒
飽聞巫山冠巴峽竒峯十二相參差昔年圖畫嘗一見
欲見此山無路之扁舟西泝上三峽千巖萬壑爭追隨
終朝應接已不暇心目洞駭俱忘疲驀然鐘鼔高唐上
峯巒二六排旌旗一峯霞彩㢠在望一峯展翠開屏帷
(望霞峯翠屏峯)無心出岫雲吐色偃蓋平巒松並枝(朝雲峯松巒峯)仙
蹤鶴駕羽衣近壇石瑤臺閶闔低(集仙峯聚鶴峯淨壇峯上昇峯)白雲
一起鳳凰下清泉四合蛟龍嬉(起雲峯聖泉峯栖鳳峯登龍峯)羣峯角
立變態異一一大巧乾坤為外堪擊拊試聲律中含造
化分四時天下名山亦多矣未有列岫竒如兹九華一
景固天巧惜與江流相背馳南北兩峯喧衆口妝抹郤
恨同西施何如此峯何限好行行列列横江湄烟雲漠
漠出寸碧風雨時時横黛眉舟人漁子漫回首騷士墨
客勞支頤我來穿水入天去貂裘章甫生塵緇昂頭見
此大竒特躋攀不上空嗟嘻吾將欲訪三島登九嶷上
蓬萊道山之壁絶泰華終南之嵋飛鳧去舃嘯滄海郤
來巫峽温前詩(全蜀藝文志)
題米敷文瀟湘圖卷
水際天低岸遠山腰霧卷雲舒擬喚松江小艇歸來好
趁蓴鱸(郁氏書畫題跋記)
李嘉謀
次袁尚書巫山十二峯二十五韻
道人愛山出天姿自謂計黠人嫌癡獨游名山看不足
每得勝處行為遲誰人能知物外賞世上自有壺中竒
一行作吏困汨沒便與好景相參差脫兔投林今適願
窮猨得木吾何之芒鞋竹杖恣來往烟蓑雨笠長相随
青山愈好足力盡此意未止駑駘疲路逢行人說大尹
正見諭蜀揚舲旗好賢招邀每虚席問俗疾苦時褰帷
才華落落清廟器詩筆粲粲珊瑚枝胷吞楚澤八九盡
氣壓巫峽羣山低大峯連娟爭媚嫵蒼壁徙倚共游嬉
巴東巴峽古所重作雲作雨今胡為有情飛鳶送迎客
無數棹歌來往時昔日圖畫曾見者何意忽此今逢兹
邇來豐碑在人口已與流水爭東馳政用中和得大體
智出毫末非全施不獨英聲流上國已有詩卷傳江湄
狼烟長閑士鼔腹耕隴不見愁生眉都門髣髴記分袖
蜀道修阻常支頤持謁見公敢論舊撫髀顧我清無緇
樽俎頻開閑共語歌謳聊與民同嘻忽然晨日在東壁
但見山月來峨嵋行吟何獨壯三峽在處山靈未乞詩
(全蜀藝文志)
毋丘恪
次袁尚書巫山十二峯二十五韻
縑素巧貌溪山姿寳藏昔笑虎頭癡何人夜半胠篋去
信為羽化無疑遲魏明不惜萬夫力鑿山累土誇神竒
景陽突起芳林苑穀城文石光參差葉公好龍廣射虎
大方安能不笑之至人于物特寓目遠象過眼心弗隨
我公看山正如此肯趨無窮腳力疲胷中五嶽鎮地軸
眼底三辰昭旂旗擢由漢庭寵分鉞來撫蜀郡初褰帷
巫山一覽窺妙處寫入長歌賡竹枝坐令十二峯增重
已覺氣壓高華低太室少室敢軰行小孤大孤何兒嬉
岱宗日觀峻徒爾崑崙天柱高安為出雲作雨均有是
泥金鏤玉彼一時所謂造化一尤物不在九華真在兹
中山前言恐遂廢公之妙論已四馳半語尤在大公正
蟠胷經濟看設施要令利澤均四海無論山崖與水湄
秪今蒼生方屬望休戚在公顰伸眉願公更為天下重
所養自養觀諸頤量陂誰復能澄撓德表居然無磷緇
巖石巍巍具瞻在孰不歎仰聲噫嘻又何必東望瀛南
望嶷北有天後之劒嶺西有雲表之峩嵋與君高名並
不朽配以今日巫山詩(全蜀藝文志)
閭丘泳
次袁尚書巫山十二峯二十五韻
舟行觀山無定姿篷底兀坐真兒癡層崖複嶺正雜遝
平岡横阜俄逶迤晴嵐參天固競秀深崖挺石尤多竒
遙岑浮眉綠點點飛瀑懸劒鋒差差飽聞巫山妙天下
今誦公詩如見之蓬仙來應人間世妙齡便有聲名隨
日談經術輔主聖久領國計嗤駑疲共推經邦濟川楫
暫建分陜元戎旗百城聽令仰賜履三邊制勝如籌帷
長江高唐神女峽萬里崑崙分一枝峯巒森立入霄
漢塔廟選勝居高低響山猨啼聲若嘯迎櫂鴉舞來如
嬉金母介畀神靈職孰云朝暮陽臺為琅函蕊笈發天
祕贊禹治水唐虞時英辭一洗千載陋寫之琬琰宜自
兹人思傳本快先睹蔡邕石經車馬馳北暢威名被沙
漠西奠夷落連黔施帝遣雲軿鎮南極祠宫姑寓江之
湄湘君時過鼓瑤瑟宓妃豈復揚蛾眉金闕已侔坐少
廣丹經孰授踰期頤野人塵客麁知學素守亦復湼不
緇朅來乘軺職飛輓兩見祈榖歌噫嘻疲民﨑嶇上轉
粟舊業荒落南窺疑勞生屢已度劒棧清游頗念登峨
嵋從今嵩高雅頌手那數韓子南山詩(全蜀藝文志)
黃人傑
人傑字叔萬旴江人
次袁尚書巫山十二峯二十五韻
文昌老仙絶俗姿愛山成癖非兒癡胷中況自有丘壑
攬結瑰異常恐遲坤維謀略出分閫江山致助爭出竒
尋幽選勝上巫峽斷崖怪石懸參差十二峯前弭征棹
枝藤直上窮所之雲烟變態千萬状過眼神動驚天隨
人疑躋攀脚力盡公自樂此良不疲瑤華真妃似夙駕
風馬晝下揚旛旗層巒好處起蒼壁丹霞望門開赤帷
登壇定可拾瑤翠却老未應無玉枝仰天一笑睨寥廓
俯視培塿丘陵低頗疑遊龍出飛躍恍若栖鳳猶娱嬉
喬松跨鶴遠近集雲雨濟人朝暮為壇維野翠有餘潤
泉拖脩帛無窮時一經盼睞便改觀陽臺價重當由兹
惜哉牙纛不久駐鷁首未轉檣烏馳輕縑素練欲摹寫
畫師難着五色施筆端機杼始潛運悠然寄興滄洲湄
章成密簡繡衣使繡衣翰墨今白眉珠酬玉唱兩相尚
三歎盡解騷人頤好刊蒼珉示千古磨而不磷湼不緇
紛紛我軰小巫耳健讀數過徒噫嘻待從兩公奠西極
安南嶷收關河百二之險劖岷峨萬仞之嵋大書有宋
中興頌東還更和巫山詩(全蜀藝文志)
項寅賓
寅賓字彦周崑山人與范石湖倡和
和范至能元日
獻歲身留外思家恨滿中桃符禳厲鬼椒酒勸山童出
謁憑羸馬題詩附去鴻青春應時節斗柄夜搖東
和鄭逢辰元宵韻
憶昔先皇賞露臺鼇山半影落蓬萊羣方欲識龍顔喜
雙闔時瞻雉尾開十里天香濛碧霧六宫韶樂隠新雷
神仙舊事渾如夢只有春風每歲催(以上崑山雜詠)
鍾孝國
孝國字觀光崑山人
千里翁蓄陶酒尊係以筠籠形狀勃窣某酒後以
短項翁目之不謂誤中遂成佳號彦平功成二兄
皆有裦詠可使韓子蒼縮肩短項之句北面矣某
不揆鄙拙勉強續貂幸諸丈斤斧之
少陵先生時不偶老瓦盆中醉林莽江湖散人名益窮
魚㱿傾尊不論斗孤風異行同襟期食鮭未必富三九
淩烟功名舉世事不直兩公一杯酒會稽夫子有古心
嗜好𦕈追千載友陶尊中産同蒼筠短項不肯鍾罍羣
章綬黃篾羞緇塵肺腸桑落心崑崙始知其中殊陋貌
一點不受泥沙渾時從往古窮元微坐隅兀側長相隨
送子醉鄕謝膠擾回頭轉覺人間小(崑山雜詠)
樂備
備字功成一字順之其先自淮海徙崑山與范
成大馬先覺結詩社官至軍器監簿
比同彦平謁希顔千里千里留醉短項翁彦平有
作鄙拙者亦不能已勉強亂道幸笑覽
君不見便腹邊先生齁齁晝眠貯五經又不見長頭賈
都尉喋喋問事聒人耳兩人挾策煩天機俱亡其羊廼
其理不如此翁不知書肩高頤隠形侏儒胷中無物秖
嗜酒酒至輒盡寧留餘有時花帽賓客前清辨傾倒如
流泉不辭伴客竟佳夕第恐吻燥舌本乾主人從今莫
言窮有此自足當萬鍾但令時與聖賢對勿學鄙士中
空空我昔已自聞其風向來一笑欣相逢他時訪戴不
必見竟須奓戸呼此翁(崑山雜詠)
姚申之
申之字崧卿崑山人隆興元年進士
寓居全吳江上
一雨通宵翦韭畦波棱生甲晚菘齊朝來赤脚語言好
醒酒杯羹有宿齏
幅巾蕭散一枝笻身在水雲千頃中抹野亂山隨意碧
褭林霜葉可憐紅(崑山雜詠)
宋詩紀事卷五十二
