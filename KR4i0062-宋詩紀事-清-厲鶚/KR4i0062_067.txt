宋詩紀事卷六十七錢塘厲鶚撰
危昭德
昭德字子恭邵武軍人寶祐元年進士歷官起
居舍人殿中侍御史權工部侍郎兼同修國史
實錄院致仕有春山集
春晚
晴天楊柳絲千緒淡月梨花玉一庭又是東風去時節
數聲啼鳥不堪聽(後村千家詩)
王翔龍
翔龍四眀人寶祐元年進士
遊澤山(在慈谿)
獨俯空堂夜無人境自寬高風河影動斜月竹身寒湖
海秋聲闊山林客夢安坐来更幾點北斗已闌干(延祐四眀)
(志)
樂雷發
雷發字聲遠舂陵人寶祐元年特科第一有雪
磯叢稾
寄姚雪篷使君(時姚貶衡州)
湘鱗六六寄相思疎柳新蟬想别時今夜各聽三楚雁
秋風又老一年詩梅花且補離騷闕薏苡應為史筆知
翦竹疑峯新製笛待衝霜月訪桓伊
寄許介之
惹得詩名徧九州酒徒棋伴半公侯離騷甘隱魚鱗屋
樂府多傳鳷鵲樓醉葉幾窠藏菊徑蠹荷三畆護漁舟
中原應有樓蘭國空鎻吳鉤到白頭
送丁少卿自桂帥移鎮西蜀
瓊海收兵玉帳閒又移齋艦泝涪灣三邊形勢全憑蜀
四路封疆半是山魏將舊聞侵劔閣漢兵今欲卷函關
(時會有三京之役)細傾瑞露論西事想在元戎指顧間
舜祠送桂林友人
堯山分手舜山逢呼酒旗亭兩鬢蓬客思且須論契闊
詩交應不計窮通兒曺富貴秋烟外前輩風流落葉中
眀日吟船又何處渡江衣冷荻花風
讀繫年錄紹興八年以後事
婁敬金繒滿去輈便看雷雨潤遐陬諸賢自抗排雲議
宰相方深偃月謀湘國乍聞悲鵩鳥秣陵還聽唱符鳩
九原晏老今知否搔首青編恨未休
秋日村路
兒童籬落帶斜陽豆莢薑芽社内香一路稻花誰是主
紅蜻蜓伴綠螳螂
題昭州田廷亮書稾後
少海無波鶴禁虚滿朝閉口養曺蜍白袍烏帽和寧外
卻有山人請建儲(以上雪磯叢稾)
游紫霞洞歌
猗歟竒哉紫霞之洞真天開千變萬化不可述怳如幻
出方壺與蓬莱湘妃兩姝不敢到悵望蒼梧雲縹緲邇
来三千三百年班龍空卧金花草我採姹女江華濱是
為三十六帝之外臣右提綠玉杖左攜紫金經長歌天
上謠一呼開仙扃列炬照深窈懸身事幽討羣仙喜我
来驚笑欲絶倒何侯撫我項偉遠拍我肩綠華贈我金
條脱安期分我虹景丹借問此何地指言太虛天翠霞
紫雲張寶幄懸黎結綠盤瓔珞萬疊蒼苔荒石田誰呼
青龍耕紫烟虎獄銅牆未徧識擬開寶藏紅雲笈嗟我
水際披蓑翁應是籛鏗釣神龍仙人仙人何多事驚眩
世俗變靈異或跣巨足垂天雲或叩短趾畱沙潯或見
姑射處子身粉霞紅綬藕絲帬或見普陀大士形或簪
楊柳垂寶瓔或插鏤象管或結火齊珍或琢縣圃玉或
布祇園金洞中之深不知幾百里但見縈紆曲折一里
一澗水人言有路通桂林乘興欲尋日華君吾聞洞中
大小洞天三十六帝遣列真分治局上界官司應更多
定知此地應誰屬猗歟奇哉紫霞之洞真天開我上會
稽探禹穴復浮滄海登天台巖谷豈無竒視此何塵埃
摩挲崖石題惡句記我杖屨敲雲来黃涪翁元漫叟目
力一生空宇宙澹巖陽華有何奇枉費詩篇刻石竇(九嶷)
(山志)
嚴椿齡
乙夘禱雨梅壇
大隱清名格帝閽眞人新寵粲王言南昌補吏官雖小
北極通班道更尊諫疏不容強漢室仙風聊復傲吳門
我来物色朝元處山遶星壇水遶村(梅仙事實)
王洧
洧號仙麓閩人曾為浙帥參
西湖十景
蘇隄春曉
孤山夜月趁疎鐘畫舫參差柳岸風鶯夢乍醒人未起
金鴉飛上五雲東
段橋殘雪
望湖亭外半青山跨水修梁影亦寒待伴㾗邊分草色
鶴驚凍玉啄闌干
雷峯夕照
塔影初收日色昏隔墻人語近甘園南山遊徧分歸路
半入殘塘半暗門
麴院風荷
避暑人歸自冷泉步頭雲錦晚凉天愛渠香陣随人遠
行過高橋方買船
平湖秋
萬頃寒光一席鋪冰輪行處片雲無鷲峯遥度西風冷
桂子紛紛點玉壺
柳浪聞鶯
如簧巧囀最高枝苑樹青搖萬縷絲玉輦不來春又老
聲聲訴與落花知
花港觀魚
斷汊惟餘舊姓傳倚闌投餌說當年沙鷗曾見人興廢
近日遊人又玉泉
南屏晩鐘
涑水崖碑半綠苔春遊誰向此山来晚烟深處蒲牢響
僧自城中應供回
三潭印月
塔邊分占宿湖船寶鑑開匳水接天横玉叫雲何處起
潭心驚覺老龍眠
兩峯插雲
浮屠對峙絶攀躋積翠浮空霽靄迷試向鳳凰山上望
南峯天近北峯低(以上咸淳臨安志)
寶祐丙辰余奉漕檄經從得識九鎻山面目咸淳
乙丑歲除前五日以帥檄遵奉朝旨四縣疎決回
塗重游時積雪初霽瓊瑤境界恍非人世得七言
一章錄呈菊巖龔先生
九鎖山寒玉作圍紅塵世事可曾知峯廻似覺前無路
身到因思舊有詩雲掩巖扉龍蟄冷月眀華表鶴歸遲
梅花笑我真迂闊踏雪重游臘盡時(洞霄詩集)
文天祥
天祥字宋瑞一字履善吉安人寶祐四年進士
第一度宗朝累遷直學士院知贑州德祐初除
右丞相兼樞密使元兵至奉使軍前被拘亡入
真州泛海至温州益王立拜右丞相以都督出
江西兵敗被執囚於燕京四年不屈死柴市有
指南吟嘯等集
敬和道山堂慶瞻御書韻
墨灑天奎映籒紅斯堂殿閣與俱隆方壺圓嶠神仙宅
温洛榮河造化工列聖文章千載重諸孫聲氣一時同
著庭更有邦人筆稽首承休學二忠(著作之庭乃胡忠簡公書周文忠公)
(立)
游青原
鐘魚閒日月竹樹老風烟一徑溪聲滿四山天影圓無
言都是趣有想便成緣夢破啼猨雨開元六百年
空庭横螮蝀斷碣偃龍蛇活火參禪筍真泉透佛茶晚
鐘何處雨春水滿城花夜影燈前客江西七祖家(以上文山)
(集)
南華山
北行近千里迴復迷西東行行望南華忽忽如夢中佛
化知幾塵患乃與吾同有形終歸滅不滅惟真空笑看
曺溪水門前坐春風
金陵驛
草舍離宫轉夕暉孤雲飄泊復何依山河風景元無異
城郭人民半已非滿地蘆花和我老舊家燕子傍誰飛
從今别卻江南日化作啼鵑帶血歸(以上指南錄)
遇異人指示作五言八句
誰知真患難悟此大光眀雲散天仍在風休水自清功
名幾滅性忠孝太勞生此意如能會神仙亦可成
上元懷舊
禁門三五金吾夜回首青春忽二毛池上昔陪王母宴
斗中今直貴人牢風生江海龍游遠月滿關山鶴唳高
夢到鈞天燈火鬧依然彩筆照宫袍(以上吟嘯集)
理宗度宗(在燕京獄中)
先帝弓劒遠永懷侍芳茵今朝漢社稷為話涕霑巾
誤國權臣(似道喪邦之政不一而足其羈北使開邊釁則兵連禍結之始也哀哉)
蒼生倚大臣北風破南極開邊一何多至死難塞責
京城
當宁陷玉座兩宫棄紫微北城悲笳發失涕萬人揮
陵寢
五陵花滿眼霜露在草根冥冥子規叫重是古帝魂(以上)
(文山集杜)
邳州哭母小祥(九月七日)
我有母聖善鸞飛星一周去年哭海上今年哭邳州遙
想仲季間木主布筵几我躬已不閱祀事付支子使我
早淪落如此終天何及今畢親喪于分亦已多母嘗教
我忠我不違母志及泉會相見鬼神共懽喜
過淮
北征垂半年依依只南土今辰渡淮河始覺非故宇故
鄉已無家三年一羇旅龍朔在何方乃我妻子所昔也
無奈何忽已置念慮今行日云近使我淚如雨我為綱
常謀有身不得顧妻兮莫望夫子兮莫望父天長與地
久此恨極千古来生業緣在骨肉當如故
亂離歌六首
有妻有妻出糟糠自少結髮不下堂亂離中道逢虎狼
鳳飛翩翩失其凰將雛二三去何方何虞國破家又亡
不忍舍君羅襦裳天長地久遠茫茫牛女夜夜遥相望
嗚呼一歌兮歌正長悲風北来起彷徨
有妺有妹家流離良人去後攜諸兒北風吹沙塞草萋
窮猨慘淡將安歸去年哭母南海湄三男一女同歔欷
惟汝不在割我肌汝家零落母不知母知豈有瞑目時
嗚呼再歌兮歌孔悲鶺鴒在原我何為
有女有女婉清揚大者學帖臨鍾王小者讀字聲琅琅
朔風吹衣白日黃一雙素璧委道旁雁兒雁兒秋無粱
隨母此去誰人將嗚呼三歌兮歌愈傷非為女兒淚淋
浪
有子有子風骨殊釋氏抱送徐卿雛四月八日摩尼珠
榴花犀錢落繡襦蘭湯百沸香似酥欻隨飛藿飄泥塗
汝兄十三騎鯨魚汝今三歲知在無嗚呼四歌兮歌以
吁燈前老影眀月孤
有妾有妾今何如大者手將玉蟾蜍次者親抱汗血駒
晨妝靚服臨西湖英英雁蕩飄璚琚風花亂墜鳥鳴呼
金鏡沆瀣浮汙渠天摧地裂龍虎徂美人塵土何代無
嗚呼五歌兮歌鬱紆為爾迎風立斯須
我生我生何不辰孤根不識桃李春天寒日短空愁人
北風吹隨鐵馬塵初憐骨肉鍾竒禍如今骨肉更憐我
汝在空能嬰我懷我死誰當收我骸人生百年何醜好
黃粱得喪俱草草嗚呼六歌兮勿復道出門一笑天地
老(收柳女信痛割腸胃人誰無妻兒骨肉之情但今日事到這裏于義當死乃是命也奈何奈何塗中有三)
(詩今錄至言至于此淚下如雨之一讀此三詩便知老兄悲痛真切之情事至于此為奈何兄事秖待千二)
(哥至造物自有安排周一可將此詩呈嫂氏歸之天命仍語靚妝璚英不曾旋得毋怨毋怨徐妳以下皆可)
(道達吾此意當此天翻地亂人人流落天數奈何奈何一可令柳女環女好做人爹爹管不得淚下哽咽哽)
(咽賢一此詩本仍可納之干二哥五妹)(兄天祥家書逹百)
(鐵網珊瑚張翥跋云右文信公遺墨前參知政事本齋王公所藏公殁已久家人理筐匳書尺)
(叢積顧是紙損爛將裂以拭巵匜公之子季境適至識為信公書咄唶驚異亟命装池以完嗚)
(呼豈非有神物守護之歟不然英靈之氣不泯而致之歟先賢尺牘人尚皆藏弆之矧信公之)
(精忠偉烈震耀古今翰墨光芒垂示臣子者乎不惟王氏寶之百世而下固夫人之所同寶也)
(史官河東張翥書)
羅椅
椅字子遠號磵谷廬陵人饒䨇峯高第寶祐四
年登第以秉義郎為江陵教改潭州及宰贛之
信豐遷提轄𣙜貨度宗升遐失于入臨論罷
吳江雪霽圖
天上清流雪片人間名勝吳淞兩賢相厄已甚頼得斜
陽半峯(詩家鼎臠)
次劉孟元見贄韻
坐久不知夜飢鼯窺瓦檠詩徒吟樂國酒不打愁城白
雪夫君句黃花老我情商量能住否賸欲飲公榮(翰墨大全)
寄危驪塘贈以古鑑
百尺樓頭山雨長夢提白髮濯滄浪從渠金帶花成蔟
何處魚羹飯不香語妙囊中了今古騷成肘後繫瀟湘
山寒歲晩蘭苖盛欲當包茅獻草堂(詩林萬選)
幼輿折齒歌
秋衫未成錦機語棠梨半花鳳一羽象牀雪綜小龍梭
細穴銀光口冰縷西鄰郎君東海歸芙蓉半白杏雨肥
十二闌邊說幽怨勸織南浦鴛鴦飛匿蘭含蕙無消息
春醒彤霞漾玉色小龍呼出風雨聲奔騰觸裂䨇白石
白石國城三十六女子軍来兩城覆鸞歌猨嘯強激昂
百戸風来如箭鏃章臺公子真豪縱復以微言相感動
郎君切莫更癡心忍作甘心可人痛(乾坤清氣)
吳琳
琳字禹玉號存吾潛之子寶祐四年進士倅婺
州
題鹿田西寺壁
為從吏隱招提宿相望城中隔幾塵雲暗雨来疑是晚
山深寒在不知春鋤松得石添幽徑接竹通泉隔近鄰
此去又尋三洞約初平應怪我来頻(吳禮部詩話)
唐天麟
天麟嘉興人寶祐四年進士
烟雨樓
百尺樓高足賞心我來猶記舊登臨四時天色有晴雨
一片湖光無古今遠塔連隂知寺隱小舟穿柳覺春深
凭闌多少斜陽景分付漁歌替晚吟(至元嘉禾志)
陳著
著字子微號本堂鄞人寶祐四年進士仕為著
作郎出知嘉興忤賈似道改臨安通判有本堂
集
題勝國院(在奉化縣)
轉路便幽深曾来不用尋寺依仙石腳僧識老巖心是
處鬼無墓此山松自林滔滔未涯事分付一蟬吟(延祐四眀)
(志)
陸夢發
夢發字太初歙人寶祐四年進士官太府寺丞
德祐乙亥殁于上海有烏衣集
梅花
城中忙失探梅期初見僧窗一兩枝猶喜相逢那恨晚
故應更好半開時今冬不雪何關事值伴孤芳郤欠伊
月落山空正幽獨慰存無酒且新詩(梅花鼓吹)
薛嵎
嵎字仲止一字賓日永嘉人寶祐四年進士終
長溪簿有雲泉集
(趙東閣曰雲泉詩本用唐體物與理稱自成一家)
歲暮書懷
園林春又近老態更無懽添歲兒童喜照貧燈火寒直
心嗟道喪多事識才難已種梅千樹從今爛漫看
寄宋希仁兄弟
咫尺不相見閉門唯苦吟聽殘寒夜雨灰盡壮年心身
外一貧在燈前百慮深所欣交友義白首到如今
省試舟中
闕下春光近囊金又一空霜風吹敗絮星斗隔疎篷世
道誰能挽妻孥見未同青燈對黃册銷盡幾英雄
漁村
生涯小小落溪灣妻子知時不說難畢竟直鉤為計拙
晚来無酒可銷寒
松風隆首座住雲際禪院
山門開望海鐘鼓動魚龍人具慈悲相秋生寂寞容隨
身惟一鉢留偈别䨇松後夜橋西月支笻失所從
自君之出矣
自君之出矣抱此離恨情春蠶不作絲纏綿過一生(以上)
(雲泉集)
陸秀夫
秀夫字君實楚州鹽城人寶祐四年進士累擢
宗正少卿兼權起居舍人元兵入臨安益王立
于福州進端眀殿學士同簽樞密院事崖山破
負王赴海死
鶴林寺
歲月未可盡朝昏屢不眠窗前多古木牀上半殘編放
犢飲溪水助僧耕種田寺門久斷掃分食媿農賢(鎮江府志)
句
曾聞海上鐵斗膽猶見雲中金甲神(挽張郢州世傑山房隨筆)
謝枋得
枋得字君直號疊山信州弋陽人寶祐四年進
士咸淳中為江東提刑江西招諭使景炎帝以
枋得為江東制置使即弋陽起義兵軍潰隱于
閩元徵聘累辭不就後福建行省魏天祐廹脅
至燕不食死門人誄之曰文節先生有疊山集
北行别人
雪中松柏愈青青扶植綱常在此行天下豈無龔勝潔
人間何獨伯夷清義高便覺生堪捨禮重方知死甚輕
南八男兒終不屈皇天上帝眼分眀
求紙衾
避世知無地危身只信天寧持龔夬(一作勝)扇不著挺之
綿養性真同道知心有宿緣紙衾加惠絮晴日卧雲邊
春日聞杜宇
杜鵑日日勸人歸一片歸心誰得知望帝有神如可問
謂予何日是歸期
慶全菴桃花
尋得桃源好避秦桃紅又見一年春花飛莫遣隨流水
怕有漁郎来問津(以上疊山集)
武夷山中
十年無夢得還家獨立青峯野水涯天地寂寥山雨歇
幾生修得到梅花(天地間集)
菖蒲歌
有石竒峭天琢成有草夭夭冬夏青人言菖蒲非一種
上品九節通仙靈異根不帶塵埃氣孤操愛結泉石盟
明窗淨几有宿契花林草砌無交情夜深不嫌清露重
晨光疑有白雲生嫩如秦時童女登蓬瀛手攜綠玉杖
徐行瘦如天台山上聖賢僧休糧絶粒孤鶴形動如五
百義士從田横英氣凜凜摩青冥清如三千弟子立孔
庭回琴點瑟天機鳴堂前不入紅粉意席上常聽詩書
聲怪石篠蕩皆充貢此物舜廟當共登神農多智入本
草靈均蔽賢遺騷經幽人耽翫發仙興方士服餌延修
齡綵鸞紫鳳琪花苑青虯玉麟芙蓉城上界真人好清
淨見此靈苖當大驚我欲攜之朝上帝太清瑶草不敢
專芳馨玉皇一笑留香案賜與有道者長生人間千花
萬草盡榮豔未必敢與此草爭高名(宋遺民集)
柴隨亨
隨亨字剛中號瞻岵居士寶祐四年進士知建
昌軍事宋亡與其兄望弟元亨元彪隱于櫸林
九磜之閒人稱柴氏四隱
題白雲菴
散策入禪扉愁城酒解圍泥黃肥客屨雲淡護僧衣心
事溪相照吟情雨帶歸未盟泉石隱林鶴背人飛
江行即事
讀罷騷經手自抄紉蘭歸計勝誅茅新蠶食葉將成繭
舊燕銜泥旋補巢菜老花隨黃麥落草長色與綠楊交
一春過盡三之二閒倚東風憶孟郊
錢唐寒食
絮花如雪草如茵寒食清眀處處春惆悵錢唐門外路
今年人哭去年人(以上柴氏四隠集)
舒岳祥
岳祥字舜侯台州寧海人寶祐四年進士官奉
化尉終承直郎宋亡不仕有篆畦稾蝶軒稾竹
梧里稾蓀墅稾學者稱閬風先生
古意
客從南方来遺我薰風琴薰風未易致且奏易水吟高
浪忽起立四顧變愁隂征馬立躊蹰旁人淚霑襟壯士
不畏死怒髮豎森森長揖辭四座秦關無阻深燕客視
秦王已若罝中禽一朝事不成易水有悲音請君且勿
彈此曲傷人心
一春四十日天氣未佳花事行復已矣太息成吟
積翠林塘十畝隂雨中不覺晩寒侵江山萬里登樓眼
宇宙千年隱几心有客不来還日暮掩書無語自春深
倚闌欲數排簷竹故故飛花點客襟(以上赤城詩集)
天門山
烟樹連天遠漁樵兩地分仙舟滄海路僧錫石橋雲落
日人行少空村犬吠聞誰知隱淪者絶迹在人羣
石臺紀遊
蒼山面長溪勢若飲奔馬層臺跨其脊萬古絶蕭灑登
臨惟兹時朋從未云寡迢迢歷榛莽靡靡眺原野白雲
與翠霞夐在履舄下窮秋向搖落霜菊摘盈把賞心孰
與同幽抱欣已寫邈矣千載期名山俟来者(以上台州府志)
楊白花
楊白花懊惱隨風渡江水將心莫託少年郎少年一行
輕萬里楊條插地便生根花性飄揚似夢塵恨不築城
高萬丈花飛莫放出重門珠簾繡柱香雲護秖有黃鶯
知去路(宋藝圃集)
唐元齡
元齡新建人寶祐進士樂安令
鬱林寺
一徑通深窈叢林獨蔚然神仙棲佛屋香火當僧田䍐
見催租吏誰談文字禪吳儂来拜朔僂指滿三千(西江詩話)
潘希白
希白字懷古號漁莊永嘉人寶祐中登第幹辦
臨安府節制司公事德祐中起為史館檢校不
赴
送蔣朴之維揚
隋家天子愛揚州四十離宫取次遊荆棘久迷秦隴路
柳絲空拂汴河流君才清似庾開府世事難于孫仲謀
莫為青山怯騎馬卻將風景付閒愁
入南溪
沙頭落月照篷低杜宇誰家樹底啼舟子不知人未起
載將殘夢上南溪(以上東甌詩集)
史季溫
季溫字子威眉山人舉進士寶祐中官祕書少
監
遊鼓山
上到瓊峯第幾間御風騎氣渺人寰天高陡覺星辰近
地迥偏饒日月閒去海茫茫疑十里望州隱隱見三山
武夷榜墨千年在任使重厓蘚字斑(鼓山志)
朱杰
杰字子俊金華人寶祐中豐城令
遊九鎻山
九天虎豹不守關瑶京夜半墮塵寰化為青山故曲折
中有玉殿開仙班白龍天来三百丈飛沫直下琉璃灣
神仙可望不可接桃花伴我歸人間(洞霄詩集)
侯畐
畐字道子樂清人以武舉仕寶祐閒為海州通
判李松夀據山東突出漣泗鏖城下死之賜廟
旌忠諡節毅有霜崖集
暮雨
暮雨生寒衣袂薄楚鄉客子正傷情扁舟莫向蘆邊宿
夜半西風有雁聲(東甌詩集)
曾極
極字景建臨川布衣文定公弟宰之後以詩語
訕謗謫道州卒有舂陵小雅金陵百詠
寄蔡西山時在道州貶所
四海朱夫子徵君獨典刑青雲伯夷傳白首太玄經有
客憐孤憤無人問獨醒瑶琴空鎖匣絃絶不堪聽(後村詩話)
往舂陵作
挟策行行訪楚囚也勝流落嶠南州鬢絲半是吳蠶吐
襟血全因蜀鳥流徑窄不妨隨繭栗路長那更聽鉤輈
家山千里雲千疊十口生離兩地愁
(鶴林玉露渡江以来詩禍殆絶唯寶祐間中興江湖集出劉潛夫詩云不是朱三能䟦扈秖緣)
(鄭五欠經綸又云東風謬掌花權柄卻忌孤高不主張敖器之云梧桐秋雨何王府楊柳春風)
(彼相橋曾景建云九十日春晴景少一千年事亂時多當國者見而惡之並行貶斥景建謫舂)
(陵死焉往舂陵詩云云)
送曾泉州
隱然風節動朝行屢叩龍墀貢皂嚢未促相如歸蜀道
翻令汲黯去淮陽使藩自足榮莱服邃殿誰當補舜裳
急召諸賢固根本璽書早晚出眀光(濂洛風雅)
和謝康樂華子岡韻
隱仙無定在館宇非一山華子出商洛巢雲俯渴泉嬴
顚劉蹶際師生自為賢頗哀區中人峯頂起新阡決絶
目下事駕鴻淩紫烟身隱焉用文滅跡托空筌雲仍散
洲渚世漁業相傳笭箵挂虎落舴艋當門前蹇予厭世
慮企石聽潺湲山空月眀時足音自跫然
遊華子岡紅泉碧㵎
去城纔半驛深谷自逶迤藤絡崩厓石松垂倒地枝寒
山束毛髮碧澗照須眉霜氣全消歇空存太傅祠(以上撫州)
(府志)
金陵百詠(存二十九首)
覆舟山(在城北五里晉北郊壇宋藥園壘樂遊苑冰井甘露亭皆在此山)
六代興亡貉一丘繁華夢逐水東流操蛇神(原注列子注山海之)
(神皆操蛇)向山前笑三百年前幾覆舟
秦淮(在縣南三里始皇時望氣者云金陵有天子氣使朱衣鑿山為瀆以斷地脈改金陵)
(為秣陵晉陽秋秦開故曰秦淮或云淮水發源屈曲不類人工)
鑿斷山根役萬人祖龍癡絶更東巡石城幾度更新主
贏得淮流尚繫秦
西浦(張碩遇杜蘭香處)
珠璫錯落江臯佩羅韈輕盈洛浦妝欲採蘋花擲春信
停橈難覓杜蘭香
桃葉渡(一名南浦渡金陵覽古在秦淮口桃葉者晉王獻之愛妾名也獻之詩云桃葉)
(復桃葉渡江不用檝但渡無所苦我自迎接汝言不用檝者謂横波急也獻之歌此送之)
帬腰芳草抱長隄南浦年年怨别離水送横波山斂翠
一如桃葉渡江時
臙脂井(陳末後主與張麗華孔貴嬪投景陽井以避隋兵舊傳云欄有石脈以帛拭之)
(作臙脂色又名辱井在法華寺或云白蓮閣下有小池面方丈餘或云在保寧寺覽輝閣側)
寒泉玉甃没春蕪石染臙脂潤不枯杏怨桃羞嬌欲墮
猶將紅淚灑黃奴
射殿(有七十間旁多槐竹)
鶴蓋隂隂覆苑墻更添蒼雪助清涼高皇儉德規模遠
不作南朝石步廊(李賀詩春熱張鶴盖兔目宫槐小蘇子瞻竹詩蒼雪紛紛落夏簟丁公言)
(詩困憶南朝石步廊)
古龍屏風(宣和舊物高宗攜之渡江後壊爛宫官惜之翦裁背成屏風立殿上)
乘雲遊霧過江東繪事當年笑葉公可恨横空千丈勢
剪裁今入小屏風
新亭(在城南十五里金陵覽古在江寧縣十里洛陽四山圍伊洛瀍澗在中建康亦四山)
(圍秦淮直瀆在中故云風景不殊舉目有山河之異李白云山似洛陽多許渾云秖有青山似)
(洛中謂此也蔡薿作天津橋亦以此)
青山四合遶天津風景依然似洛濱江左于今成樂土
新亭垂淚亦無人
賞心亭(下臨秦淮盡觀覽之勝丁晉公謂建嘗以周昉所畫袁安卧雪圖張于屏後太)
(守易去續志又云丁始典金陵陛辭之日真宗出八幅袁安卧雪圖付丁謂曰卿到金陵可選)
(一絶景處張此圖謂遂張于賞心亭柱上有蘇子瞻題名猶存)
柱上題名客姓蘇江山清絶冠吳都六花飛舞凭闌處
一本天生卧雪圖
同泰寺(在臺城内梁武帝窮竭帑藏造大佛寺閣七層為天大所禁)
布薩關齋涕泗揮大通基在昔人非此身終屬侯丞相
誰辦金錢贖帝歸
宋興寺(劉裕故居也)
晉至昌眀祚已終讖文猶有兩昏童桓元偷得宮中璽
卻屬新河伐荻翁
八功德水(在蔣山悟真菴後按梅摯亭記梁天監中有胡僧曇隱寓錫于此山中乏)
(水時有龐眉叟相謂曰予山龍也知師飲渴措之無難俄而一沼沸成後有西僧繼至云本域)
(八池已失其一似竭彼盈此也其泉一清二冷三香四柔五甘六淨七不饁八蠲疴故名八功)
(德水自梁以後常取給)
數斗供厨替八珍穿松潄石瑩心神中涵百衲烟霞色
不染齊梁歌舞塵
謝廟
兒輩能軍國未危更令朱序助聲威秦人若有全師集
雲母車盛晉鼎歸
蒋帝廟
白馬千年繫廟門爐煙浮動衮龍昏闔棺謾說榮枯定
青骨猶當履至尊
吳大帝陵
老瞞虎裂横中州何物生兒作仲謀四十帝中功第一
壊陵無主使人愁
卞將軍墓
握節顔公拳透爪歸元先軫面如生晉陵發掘今無主
獨有忠魂只冶城
張麗華墓(在賞心亭天井中間有光氣如匹練掬之如水銀漸流散)
伴侣聲沈王氣銷香魂血涴有誰招蓬科三尺光塵在
猶作臺城花月妖
臺城
紫蓋横天整復斜興亡接翅似昏鴉舊時石闕摩雲處
荻屋荆扉一兩家
李氏宫(本朝修李氏宫掘地得水銀數十斛乃宫娥棄粉膩所積也事見湘山野錄)
埋愁無地柰君何可是黃壚飲恨多玉鏡臺前棄脂水
深泉流永尚盈科
華林園
羽葆来臨鼓吹停華林暢飲倒長瓶萬年天子瞢騰眼
錯認長星作酒星
昇元閣鐸(今之昇元閣非古基矣石柱二見屹立右軍教場中昇元閣一名瓦棺閣乃梁)
(朝建高二百四十尺)
摩挲石柱蘚痕斑亡國如鴻去不還無復切雲三百尺
秖傳風鐸在人間
孫陵鵝眼錢
六代初終幾變遷孫陵無樹起寒煙青蚨細薄如榆荚
猶是當年買笑錢
澄心堂紙(王直方詩話澄心堂紙江南李後主所製劉貢父詩當時百金售一幅澄)
(心堂中千萬軸)
楮生玉面霧深藏未肯横陳翰墨場一幅降牋何用許
價高緣寫宋文章
德慶堂字(李主所書南唐但餘此物李主筆法有鐡鉤鎻)
森然筆勢聚干將氣軋鍾王未肯降惆悵當年鐵鉤鎖
可能無意鎖長江
三段石(上元縣南三十里有段石岡丹陽記云有大碣石長二丈折為三段紀吳功德)
(其文東觀令華覈作其字大篆或又云皇象書也今移在府中)
凜然皇象法書存重屋應無野火焚割據英雄餘一念
斷碑千載尚三分
校官碑(在溧陽縣官廳)
風摧雨剝校官碑集古先生竟不知同是光和千歲刻
未容苦縣獨稱竒
石步道中有石麒麟數十
地悴天荒丘隴平難從野老問衰興蒼烟落日低迷處
折足麒麟記壊陵
鳳州柳(鳳州柳蜀主與江南結婚求得其種鳳州出手柳酒)
蜀主函封遣使時芳根元自鳳州移柔荑&KR0812;醁今安在
唯有青絲拂地垂
青松路(王介甫手種松)
致君堯舜事何難投老鍾山賦考槃愁殺天津橋上客
杜鵑聲裏兩眉攢(以上方輿勝覽)
(翰墨大全羅磵谷謝景建惠金陵百詠書云黍苗離離麥秀芃芃弔古宫于荒畦撫頽城于野)
(草僕悲馬懷之歎至百詠極矣不知景建是何肺腑能辦此等惱人言語于千載之下耶)
宋詩紀事卷六十七
