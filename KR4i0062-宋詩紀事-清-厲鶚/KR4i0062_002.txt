宋詩紀事卷二錢塘厲鶚撰
范質
質字文素大名宗城人後唐長興四年進士晉
天福中為翰林學士周廣順初拜中書侍郎同
中書門下平章事太祖受禪加兼侍中乾德初
封魯國公三年罷為太子太傅卒有集
(聞見前錄魯公舉進士和凝為主文愛其文賦凝自以第十三登第謂魯公曰君之文宜冠多)
(士屈居十三者欲君傳老夫衣鉢耳魯公以為榮至先後為相有獻詩者云從此廟堂添故事)
(登庸衣鉢亦相傳周祖舉兵向闕京師亂魯公隱於民閒一日坐封丘巷茶肆中有人貌怪陋)
(前揖曰相公無慮時暑中公所執扇偶書大暑去酷吏清風來故人詩二句其人曰世之酷吏)
(冤獄何止如大暑也公他日當深究此弊因攜其扇去公惘然久之後至祅廟見一土偶短鬼)
(貌肖茶肆見者扇亦在其手中公心異焉)
誡兒姪八百字
昨得謝課書希於京秩之中更與遷轉余以諸兒姪
輩生長以來未諳外事艱難損益懵然莫辨因抒古詩
一章曉之
去年初釋褐一命到蓬丘(自注謂謝課)青袍春草色白紵棄
如仇適會龍飛慶王澤天下流爾得六品階無乃太為
優凡登進士第四選升校讐歴官十五考敘階與爾儔
如何志未滿意欲凌雲遊若言品位卑寄書來我求省
之再三歎不覺淚盈眸吾家本寒素門地寡公侯先子
有令德樂道尚優游生逢世多僻委任信沈浮仕宦不
喜達吏隱同莊周積善有餘慶清白為貽謀伊余奉家
訓孜孜務進修夙夜事勤肅言行思悔尤出門擇交友
防慎畏薰蕕省躬常懼玷恐掇庭闈羞童年志於學不
惰為箕裘二十中甲科頳尾化為虯(自注二十三進士及第今舉成數)
三十入翰苑步武向瀛州四十登宰輔貂冠侍冕旒備
位行一紀將何助帝猷既非救旱雨豈是濟川舟天子
未遐棄日益素餐憂黃河潤千里草木皆浸漬吾宗凡
九人繼踵昇官次門内無白丁森森朱綠紫鵷行洎内
職亞尹州從事府掾監省官高低皆清美悉由僥倖升
不因資考至朝廷懸爵秩命之曰公器才者祿及身功
者賞於世非才及非功安得霑厚利寒衣内府帛飢食
太倉米不蠶復不穡未嘗勤四體雖然一家榮豈塞衆
人議顒顒十目窺齪齪千人指借問爾與吾如何不自
媿戒爾學立身莫若先孝弟怡怡奉親長不敢生驕易
戰戰復兢兢造次必於是戒爾學干祿莫若勤道藝嘗
聞諸格言學而優則仕不患人不知惟患學不至戒爾
遠恥辱恭則近乎禮自卑而尊人先彼而後已相鼠與
茅鴟宜鑒詩人刺(自注左傳茅鴟刺不恭也)戒爾勿曠放曠放非端
士周孔垂名教齊梁尚清議南朝稱八達千載穢青史
戒爾勿嗜酒狂藥非佳味能移謹厚性化為凶暴類古
今傾敗者歴歴皆可記戒爾勿多言多言衆所忌苟不
慎樞機災危從此始是非毁譽閒適足為身累舉世重
交遊擬結金蘭契忿怨從是生風波當時起所以君子
心汪汪淡如水舉世好承奉昂昂增意氣不知承奉者
以爾為玩戲所以古人疾籧篨與戚施舉世重任俠俗
呼為義士為人赴急難往往陷刑死所以馬援書殷勤
戒諸子舉世賤清素奉身好華侈肥馬衣輕裘揚揚過
閭里雖得市童憐還為識者鄙我本羇旅臣遭逢堯舜
理位重才不充戚戚懷憂畏深淵與薄冰蹈之唯恐墜
爾曹當憫我勿使增罪戾閉門斂蹤跡縮首避名勢名
勢不久居畢竟何足恃物盛必有衰有隆還有替速成
不堅牢亟走多顛躓灼灼園中花早發還先萎遲遲㵎
畔松鬱鬱含晚翠賦命有疾徐青雲難力致寄語謝諸
郎躁進徒為耳(宋文鑑)
王溥
溥字齊物并州祁人漢乾祐中進士為祕書郎
周廣順初拜端明殿學士恭帝嗣位官右僕射
宋初進位司空加太子太師封祁國公卒贈侍
中諡康獻有集
(石林詩話五代王仁裕知貢舉王丞相溥為狀元時年二十六後六年遂相周世宗猶及本朝)
(以太子太保罷歸班年才四十二前此所未有也初溥拜相仁裕致仕無恙以詩和之云一戰)
(文場拔趙旗便調金鼎佐無為白麻驟降恩何極黃髮初聞喜可知跋敕案前人到少策沙隄)
(上馬歸遲立班始得遙相見親洽爭知未貴時)
謝進士張翼投詩兩軸
清河詩客本賢良惠我新吟六十章格調宛同羅給事
功夫深似賈司倉登山始覺天高廣到海方知浪渺茫
好去蟾宫是歸路明年應折桂枝香(洛陽搢紳舊聞記)
詠牡丹
棗花至小能成實桑葉雖柔解吐絲堪笑牡丹如斗大
不成一事又空枝(歴代吟譜)
趙普
普字則平幽州薊人占籍洛陽周顯德初永興
軍節度從事宋乾德中拜門下侍郎平章事太
平興國中及端拱初凡三入相薨以佐命功追
封真定王諡忠獻配饗太祖廟庭有集
雪中駕幸敝廬恭紀
貞元重數莢滕六劇霏葩漠漠初濡砌皚皚欲聚沙閭
閻銀作界宫闕玉為家調鼎慙鹽撒霑温覺絮加瑞凝
三殿瓦欣動五雲車冰柱撐茅屋瓊枝擁翠華微行停
蹕警冷漏靜街譁具野曾無隗磻溪豈問牙公然門駐
輦那信室盤蝸積素堪麟畫飛黃想兔罝一庭看素練
十道趣宣麻戎索籌先後雄才辨等差神威殷地軸御
指落天花袁臥甘朝穩裵功敢夜誇雪山行獻琯早晚
列星槎(陸氏善鳴集)
(鶚按此詩出近人陸氏次雲選本不知其何所據且殷字是宣祖廟諱普不應犯姑存之以俟)
(考)
李昉
昉字明遠深州饒陽人漢乾祐中舉進士周顯
德中仕至翰林學士入宋歴翰林侍讀學士拜
中書侍郎平章事以特進司空致仕卒贈司空
諡文正有集
贈賈黃中(賈以七歲應童子舉)
七歲神童古所難賈家門戶有衣冠十人科第排頭上
五部經書誦舌端見榜不知名字貴登筵未識管弦歡
從今穩上青雲去萬里誰能測羽翰(聞見前錄)
寄孟賓于
幼攜書劒別湘潭金榜標名第十三昔日聲塵喧洛下
近年詩價滿江南長為邑令情終屈縱處曹郎志未甘
莫學馮唐便休去明君晚事未為慚
(馬令南唐書賓于歸南唐為塗陽令黷貨當死時李昉事皇朝為翰林學士乃賓于同年進士)
(聞賓于縲紲以詩遺之後主見詩貸之復其官)
仙客
胎化仙禽性本殊何人攜爾到京都因加美號為仙客
稱向閒庭伴野夫警露秋聲雲外遠翹沙晴影月中孤
青田萬里終歸去暫處雞羣莫歎吁
(青箱雜記昉所畜五禽名五客仙客鶴雪客鷺閒客白鷴隴客南客孔雀西客鸚鵡有詩云)
御書飛白玉堂之署四字頒賜禁苑今懸桂已畢
輒述惡詩一章用歌盛事
玉堂四字重千金宸翰親揮賜禁林地望轉從今日貴
君恩無似此時深宴回上苑花初發麻就中宵月未沈
衣惹御香拖瑞錦筆宣皇澤灑春霖院門不許閒人入
(承旨學士舉舊事置鈴索於院門閒人不許輒入)仙境寧教外事侵我直承明
踰二紀臨川實動羨魚心(昉頃在禁林前後出處凡二十有五載不逢今日之盛事)
(者有七新學士謝恩日賜襲衣金帶寶鞍名馬一也十月朔改賜新樣錦袍二也特定草麻例物三也改賜内)
(庫法酒四也月俸並給見錢五也特給親事官隨從六也新學士謝恩後就院賜宴設雖為舊事而無此時供)
(帳之盛七也凡此七事並前例特出異恩以見聖君待文臣之優厚也臨川之羨其在兹乎翰苑羣書)
贈襄陽妓
峴山亭畔紅妝女小筆香牋善賦詩顔貌共推傾國色
篇章皆是斷腸辭便牽魂夢從今日得見嬋娟在幾時
千里關河萬重意夜深無睡暗尋思(能改齋漫錄)
禁林春直
疎簾搖曳日輝輝直閣深嚴半掩扉一院有花春晝永
八方無事詔書稀樹頭百囀鶯鶯語梁上新來燕燕飛
豈合此身居此地妨賢尸禄自知非(瀛奎律髓)
句
奠玉五回朝上帝御樓三度納降王(昌陵挽詩代吟譜)(歴)水
光先見月露氣早知秋(古今詩話)
王易簡
易簡字國寶萬年人梁乾化中進士官右拾遺
後唐拜中書舍人周廣順初歴禮刑兵三部尚
書入宋召加少傅卒
(宋史本傳後唐明宗即位易簡退居華陰作小隱詩二十首以見志好事者多傳誦)
拜拾遺辭官歸隱作
汨沒朝班媿不才誰能低折向塵埃青山得去且歸去
官職有來還自來(歴代吟譜)
陶穀
穀字秀實邠州新平人本唐彥謙之孫避晉諱
改焉仕晉知制誥倉部郎中仕漢為給事中仕
周至兵部侍郎翰林承旨入宋加戶部尚書贈
右僕射有清異錄行世
(畫墁錄太祖嘗謂陶穀一雙鬼眼使江南韓熙緗素雜記周世宗時陶尚書穀奉)
(載遣家妓奉盤匜及旦有書謝云巫山之麗質初臨霞侵鳥道洛浦之妖姬自至月滿鴻溝舉)
(朝不能會其詞熙載因召家妓訊之云是夕適浣濯焉)
(國老談苑陶穀又嘗奉使兩浙獻詩二十韻於錢俶其末云此生頭已白無路掃王門時穀官)
(是承郎職為學士奉命小邦獻詩已是失體復有掃門之句何辱命之甚也)
題玉堂壁
官職須由生處有文章不管用時無堪笑斡林陶學士
年年依樣畫葫蘆
(續湘山野錄國初陶尚書以朝廷眷待詞臣不厚乞罷禁林太祖曰此官職甚難作依樣葫蘆)
(且作且作不許罷復不進用因題玉堂云云駕幸見之愈不悦卒不大用)
(東軒筆錄陶穀意希大用俾其黨因事薦引言穀在詞禁宣力實多太祖笑曰翰林草制皆檢)
(前人舊本改換詞語所謂依樣葫蘆耳)
寄贈夢英大師
是箇碑文念得全聰明靈性自天然離吳別楚三千里
入洛遊梁二十年負藝已聞喧世界高眠長見臥雲煙
相逢與我情何厚問佛方知宿有緣(夢英大師詩碑)
(書史會要釋夢英號臥雲叟南岳人與郭忠恕同時習篆皆宗李陽冰有所書偏傍字源及集)
(十八體書刻石于長安文廟)
曹翰
翰大名人周世宗時仕至德州刺史入宋歴威
塞軍節度使判潁州坐事削官終左千牛衛上
將軍卒贈太尉淳化中賜諡武毅
内宴奉詔作
三十年前學六韜英名嘗得預時髦曾因國難披金甲
不為家貧賣寶刀臂健尚嫌弓力輭眼明猶識陣雲高
庭前昨夜秋風起羞睹盤花舊戰袍
(青箱雜記曹翰嘗平江南有功後歸環衛數年不調一日内宴賦詩翰以武人不預乃自陳曰)
(臣少亦學詩亦乞應詔太宗笑而許之曰卿武人宜以刀字為韻翰援筆立進太宗覽之惻然)
(即自環衛驟遷數級)
張昭
昭字潛夫濮州范縣人歴仕唐晉漢周四朝至
兵部尚書恭帝封舒國公宋初拜吏部尚書進
封鄭國公致仕封陳國公卒有嘉善集
夜吟竇鞏集追思夷門題處已三稔矣悽然感興
書之
往歲記時梁苑夜今宵題處洛城秋浮生瞥電人何在
懷舊傷心淚迸流三徑竹風鄰笛怨一庭霜月井梧愁
妻兒未會予惆悵只怪燈前不舉頭
(北海王崧跋云余家藏和峴所校五竇詩世少其本和所跋甲子歲乾德二年也祕監尹公者)
(尹拙也致政大夫者吏部尚書致仕張昭也昭字潛夫題鞏詩一篇稱潛夫者即昭也刑部員)
(外郎兼太常和者即峴也)
符彥卿
彥卿字冠侯陳州宛邱人後唐中書令存審之
子仕為慶州刺史入晉歴武寧軍節度同平章
事漢乾祐中加中書令封魏國公周世宗改封
魏王歸宋加守太師移鳳翔節度
知汴州作
全軍十萬擁雄師正是酬恩報國時汴水波濤喧鼓角
隋隄楊柳拂旌旗前驅紅旆關西將環坐青蛾趙國姬
為報長安冠蓋道麤官到底是男兒
(劉斧青瑣高議大丞相李公昉嘗言當日目外鎮為麁官符彥卿知汴州有詩云云公之詩意)
(蓋有憾之詞爾)
盧多遜
多遜懷州河内人周顯德中舉進士累官集賢
殿修撰入宋知制誥為翰林學士歴中書侍郎
平章事坐事謫崖州
(蓉塘詩話丁晉公謂曰盧相多遜在朝行將歴代帝王年歴功臣事迹天下州郡圖誌理體事)
(務沿革典故括成一百二十絶詩以備應對由是太祖太宗每所顧問無不知者以至踐清途)
(登鈞席皆此力耳)
新月應制
太液池邊看月時好風吹動萬年枝誰家玉匣開新鏡
露出清光些子兒
(後山詩話太祖夜幸後池對新月置酒召使賦詩請韻曰些子兒其詩云云太祖大喜盡以坐)
(間飲食器賜之)
李濤
濤字信臣京兆萬年人唐郇王瑋十一世孫避
地湖南馬殷署衡陽令後唐天成初舉進士仕
晉為中書舍人仕漢拜中書侍郎平章事周封
莒國公入宋拜兵部尚書卒贈右僕射
春社日寄李學士
社翁今日沒心情為乏治聾酒一瓶惱亂玉堂將欲徧
依稀巡到第三廳
(李文正公談錄吾為翰林學士月給内醖兵部李相濤好滑稽嘗因春社寄此詩蓋俗傳社日)
(酒喫治耳聾兵部小字社翁每於班行呼其名字云)
句
溪聲長在耳山色不離門埽地樹留影拂牀琴有聲
落日長安道秋槐滿地花(唐摭言)
楊昭儉
昭儉字仲寶京兆長安人後唐長興中進士殿
中侍御史事晉為翰林學士周改御史中丞宋
開寶初以工部尚書致仕太宗即位加禮部尚
書卒
贈夢英大師
紀贈歌詩數百人序師多藝各求新未言篆隸飛龍鳳
且說風騷感鬼神琴有古聲清耳目鶴無凡態惹埃塵
英公所學還如此不錯承恩近紫宸(夢英大師詩碑)
趙逢
逢字常夫媯州懷戎人漢乾祐中擢甲科授祕
書郎周顯德中水部郎中知制誥入宋拜中書
舍人乾德初充樞密直學士開寶中卒
懷夢英大師
林巒影裏有清賢與我相知二十年書札愛工精玉篆
利名抛捨住金田吟容賈島稱詩匠醉許劉伶作酒仙
别後近聞棲華嶽亂雲應得恣情眠(夢英大師詩碑)
王著
著字成象單州單父人漢乾祐中進士仕周為
金部郎中知制誥宋初加中書舍人翰林學士
卒
贈夢英大師
到處聞人乞篆蹤學來年久有深功墨池闊類湘江水
筆冢高齊太華峯金錫罷飛新解虎鐵盂收掌舊降龍
知師吟戀烟村景不肯回頭望九重(夢英大師詩碑)
許仲宣
仲宣字希粲青州人漢乾祐中進士宋初授太
子中允太宗朝知河南府
清洛喜英公大師相訪
方袍紫染出彤庭久在林泉養性靈無事撓心長見醉
有名傳世不曾醒多年别我頭先白此日逢師眼倍青
記得上都相會否夜飛杯篆老君經(夢英大師詩碑)
蘇德祥
德祥宋初官右補闕内供奉
贈南嶽宣義大師英公
學就書聞在道林幾年辛苦用身心九霄雨露酬知早
百首風騷立意深青白野雲閒裏臥古今碑碣醉中尋
因何負此多般藝可惜教師鬢雪侵(夢英大師詩碑)
趙文度
文度宋初官鎮國軍節度使
贈夢英大師
攜笻何日别長沙鳳篆功夫世所嘉秦嶺夜吟殘海月
章臺春講雨天花淨缾遠貯湘潭水片衲晴披嶽面霞
聖主有恩酬絶藝簾前師號紫袈裟(夢英大師詩碑)
郭從義
從義其先沙陀部人父紹古事後唐武皇賜姓
李氏從義補内職晉天福初復姓郭歴事四朝
周世宗時以功加檢校太師兼中書令宋初為
河中尹護國軍節度使致仕卒
贈夢英大師
雲水僧來說我師換鵝書札轉高奇揮毫傳下千年事
貞石曾留幾處碑混俗市鄽人莫識和光蹤跡鶴應知
蓮花結社須容我不似陶潛愛酒巵(夢英大師詩碑)
何承裕
承裕宋初官侍御史
寄宣義英公
書札精奇已換鵝仍聞依舊臥烟蘿詩成萬首猶嫌少
酒飲千鍾不怕多鄉寺夜開雲夢月石房寒鎖洞庭波
知師收拾南歸去為憶漁人唱楚歌(夢英大師詩碑)
賈玭
玭宋初官尚書兵部郎中
寄贈宣義大師
篆寫千文邁古今感陶承旨撰碑陰兩朝雨露書中得
滿篋詩章物外尋衡嶽水雲長挂夢帝城烟月不關心
西遊去後無消息想共陳摶一處吟(夢英大師詩碑)
李鑄
鑄宋初官檢校禮部尚書守太常卿致仕
贈英公大師
僧門奇士有英公篆隸高能世莫窮五色彩毫傳夢寐
三乘真諦達虚空賜衣深染函關上寵號光呼柰苑中
幸對風情添逸趣好陪清話在蓮宫(夢英大師詩碑)
師頏
頏宋初官翰林學士尚書刑部郎中知制誥史
館修撰
贈宣義大師英公
禪得元機筆得精孤雲光彩甚分明毫端落紙堪為寶
海内無人不重名山約終歸雙履在髭因涼剃一刀輕
何妨換取鵝羣了却與迷徒指化城(夢英大師詩碑)
李若拙
若拙宋初官左諫議大夫
贈宣義大師英公
昔歲高名動九重衡山别後碧雲空紫袍親授龍墀上
白足頻登虎殿中小篆每輕秦相法隸書猶鄙晉臣功
多才多藝如師少當世羣賢盡嚮風(夢英大師詩碑)
梁周翰
周翰字元裦管城人周廣順二年進士開寶中
為太子中允太平興國中知蘇州召為翰林學
士終工部侍郎有集
禁林讌會之什
寶書驚絶耀天章飛白親題賜玉堂瑞彩上騰流素月
朗河下注映丹牆鶴盤吳嶼雙翎健鵲顧雕陵巨翼長
遊霧半收懸組練輕雲斜拂駐鸞皇墨池併獲三奇寶
翠琰俱生五色光陪讌禁林知有幸叩頭遙祝萬年觴
(翰苑羣書)
句
百花將盡牡丹坼十雨初晴太液春(玉壺野史)
韓浦
浦(一作溥)長安人唐相休之後少俊敏善屬文宋
初舉進士官司門郎中
(東都事略溥博學多知唐朝氏族與人談娓娓可聽號為近世肉譜縉紳頗推之)
以蜀箋寄弟洎
十樣蠻牋出益州寄來新自浣溪頭老兄得此渾無用
助爾添修五鳳樓
(楊文公談苑韓浦與弟洎皆有辭藻洎語人曰吾兄為文譬如繩樞草舍聊避風雨予之為文)
(是造五鳳樓手浦以蜀箋寄之云云)
奉揚英公大師詩匠
悟解真空始壯年兩朝供奉近爐烟故鄉夢斷三湘遠
應制詩高四海傳晴望野雲生紫閣夜吟蘭燭滴花牋
應愁内殿徵書至恐向東林負昔緣(夢英大師詩碑)
周渭
渭字得臣昭州恭城人建隆初召試賜同進士
出身歴官兩浙東西路轉運使遷侍御史加職
方員外郎
贈道士吳崇岳
楮為冠子布為裳吞得丹霞夀最長混俗性靈常樂道
出塵風格早休糧枕中經妙誰傳與肘後方新自寫將
百尺松梢幾飛步鶴棲枝上禮虛皇
(郡閣雅談吳崇岳泉州龍興觀道士辟榖多年嘗登松梢禮拜處松枝可六七十尺福建漕使)
(周渭贈以詩太平興國中詔入京)
宋白
白字太素一字素臣開封人建隆二年進士太
宗擢為左拾遺權出知兖州改翰林學士與李
昉等奉詔篹文苑英華太平御覽歴刑部尚書
致仕卒贈左僕射諡文安有廣平集
贈麻仲英
宣毫歙墨川牋紙寄與麻家小秀才七歲能文天骨異
前生已折桂枝來
(皇朝類苑麻仲英幼有俊才七歲能詩侍父官鄜州宋翰林白方謫鄜州而召之坐中賦詩十)
(篇宋大稱賞翌日宋以浣溪牋李廷珪墨諸葛氏筆遺之仍贈以詩云云)
中酒
中酒事俱妨偷眠就黑房靜嫌鸚鵡鬧渴憶荔枝香病
與慵相續心和夢尚狂從今改題品不號醉為鄉(老學菴筆)
(記)
宫詞(并序)
宫中詞名家詩集有之皆誇帝室之輝華敘王遊之
壯觀抉彤庭金屋之思道龍舟鳳輦之嬉然而萬乘
天高九重淵邃禁衛嚴肅乘輿至尊亦非臣子所能
知所宜言也至於觀往迹以緣情採新聲而結意鼓
舞昇平之化揄揚嘉瑞之徵於以示箴規於以續騷
雅麗以有則樂而不淫則與夫瑤池粉黛之詞玉臺
閨房之怨不猶愈乎是可以鏘絲簧炳緗素使陳王
三閣狎客色羞漢后六宫美人傳誦者矣援筆一唱
因成百篇咏今則思繼頌聲述古則庶幾風諷也大雅
君子其將莞然詞曰
樓前宣赦掣金雞大禮新成彩仗歸萬歲聲高天地喜
慶雲飛上衮龍衣
龍腦天香撒地衣錦書新冊太真妃宫官一夜鋪黃道
卻踏金蓮步步歸
春宵宫女著春綃鈴索無風自動搖書下珠簾猧子睡
紅蕉窠下對芭蕉
微雲點月漢宫秋水殿疎螢黑處流鳳管不調慵進曲
卻排銀燭夜藏鉤
玉殿金扉夜不扃露華如水照圓靈昭陽女伴新承寵
心祝君王拜夀星
去年因戲賜霓裳權戴金冠奉玉皇久著淡黃心覺厭
春來不敢便紅妝
金堂曲讌夜厭厭仙樂聲清御酒黏不用司宫排蠟燭
海人新貢夜明簾
紅箋一幅卷明霞纖手題詩寄大家檀口微吟繞廊柱
濛濛春雨濕梨花(十家宫詞)
一春
一春情調淡悠悠閒倚書窗背小樓暖日只添中酒睡
晚風頻動惜花愁鶯衝舞蝶侵人過絮逐天絲觸處遊
已為韶光發惆悵可堪家近白蘋洲(詩林萬選)
句
回眸已覺三山近滿壁潛驚五月寒(玉堂賦董羽畫水宣和畫譜)吉
音來碧落帖子報紅牋清夜驚神王曨明到省前風中
宫漏盡日出榜繩懸(追念策名時作)(陸放翁題跋)
安鴻漸
鴻漸洛陽人生宋初
(庶齋老學叢談李慶孫有文名時謂洛陽才子安鴻漸天下文章李慶孫)
題楊凝式書
端州石硯宣城管王屋松烟紫兔毫更得孤卿老書札
人間無此五般高(洛陽搢紳舊聞記)
畢士安
士安字仁叟代州雲中人乾德四年進士真宗
朝與寇準同拜中書門下平章事卒贈太傳諡
文簡
禁林讌會之什
好文英主古難齊寵重辭臣意勿低睿藻清新刊翠琰
神蹤飛動在璇題芸籤許效蓬萊閣花檻容模罨畫溪
樂聖朋儕開綺席愛君誠抱挂金閨買臣晩遇知多幸
犬子端憂思轉稽天地恩私無以報只將兢慎對芝泥
(翰苑羣書)
楊照承議蘆雁枕屏
畫師不肯傳風蝶故作枯乾逞奇絶清秋未合結繁陰
深戸何從灑飛雪雪裏鴨兒苦耐寒眠沙枕浦白雲團
黃蘆槭槭枝葉乾江頭鳴雁恰飛起恍如身到瀟湘閒
瀟湘洞庭雲水隔山頭坡陁斷行客從來冬景畫已難
况有翎毛似崔白已覺冰漫稻粱少更疑水宿溪垠窄
生平有道付滄洲今日牀頭動行色屏風主人家近遠
我昔曾過潯陽縣田蘆野雁嘗親見出門解榻定相逢
借我家鄉令對面(聲畫集)
答王黃門寄密蒙花
多病眼昏書嬾讀煩君遠寄密蒙花愁無内史兼詞翰
為寫真方到海涯
(柳亭詩話畢文簡此詩其孫將叔注云家有唐人所摹十七帖來禽等四物外又有密蒙花詩)
(一種黃長睿謂書法要錄並未載此事不知何緣畢氏有之楊升菴謂此花可以染紙引晉武)
(帝以大秦獻三萬賜杜預寫春秋釋例則所云真方者染方也)
李九齡
九齡洛陽人乾德五年進士第一(曰琯按洪邁萬首絶句誤)
(作唐人)
贈馬道士
水共逍遙雲共孤混時言笑只佯愚經年但醉宜城酒
千里唯擔華嶽圖尋野鶴來空碧洞覓琴僧去渡重湖
人閒再見知何日乞取先生石轆轤(瀛奎律髓)
贈譚先生
古觀重重繞翠微松杉深處掩雙扉雲生萬壑投龍去
海隔三山放鶴歸花洞宴遊春日永石壇朝禮曙星稀
每聽高論長生理擬向寰中便拂衣
過相思谷
悠悠信馬春山曲芳草和烟鋪嫩綠正被離愁著莫人
那堪更過相思谷
山中寄友人
亂雲堆裏結茅廬已共紅塵跡漸疎莫問野人生計事
窗前流水枕前書(以上宋藝圃集)
上清辭
樓鏁彤霞地絶塵碧桃花發九天春東皇近日慵遊宴
閒殺瑤池五色麟
旅舍臥病
家隔西秦無遠信身隨東洛度流年病來旅館誰相問
牢落閒庭一樹蟬(以上萬首唐人絶句)
柴成務
成務乾德六年進士第一太宗朝官司封郎中
知制誥
禁林讌會之什
内署延賓宴玉堂紫闈深啟會琳琅雲霏寶額題宸翰
金錯瑤編勒御章盤薦異羞羅彩翠盞傾醇醴湛清光
柳當朱檻春先到日過花甎影漸長吟客盡容窺綺閣
棲禽應許託雕梁歡榮共樂文明代惟願登歌頌聖皇
(翰苑羣書)
孫光憲
光憲字孟文貴平人仕荆南高從誨為書記歴
檢校祕書監兼御史大夫嘗勸繼沖獻三州地
宋太祖授黃州刺史乾德中卒有荆臺集筆傭
集橘齋集北夢瑣言
竹枝詞
門前春水白蘋花岸上無人小艇斜商女經過江欲暮
散抛殘食飼神鴉
楊柳枝詞
閶門風暖落花乾飛徧江城雪不寒獨有晚來臨水驛
閒人多凭赤闌干
採蓮曲
菡萏香銷十頃陂小姑貪戲采蓮遲晚來弄水船頭濕
更脫紅帬裹鴨兒(以上全唐詩)
句
曉廚烹淡菜春杼織橦花
(北夢瑣言僕早歲嘗和南越詩云云牛翰林覽而絶倒莫諭其旨牛公曰吾子只知名安知淡)
(菜非雅物也)
王紳
紳(一作伸)乾德中以左補闕知永州
虎邱
山頭古寺多陳迹故國空餘氣象雄霸業巳隨流水去
闔閭墳草又西風(吳郡志)
留題浯溪
湘川佳致有浯溪元結雄文向此題想得後人難以繼
高名常與白雲齊(零陵總記)
歐陽詹
詹乾德中獻野史授黃岡宰
公宇蘆
漁家合得兩三莖公退徐吟思倍清官滿不將歸舊隱
蕭蕭留與後人聽
句
横琴遮遠洞舉手出高峯(臥屏)(以上雅言雜載)
耿仙芝
仙芝大名進士
句
淺水短蕪調馬地淡雲微雨養花天(歴代吟譜)
譚用之
用之字藏用五代末人入宋
(宋史文苑傳開寶初有穎贄董淳劉從義善為文章張翼譚用之善為詩張之翰善箋啟贄拔)
(萃科至太子中允淳為工部員外郎直史館奉詔撰孟昶紀事從義多藏書嘗纘長安碑文為)
(遺風集二十卷餘皆官不達)
贈索處士
不將桂子種諸天長得尋君水石邊玄豹夜寒和霧隱
驪龍春暖抱珠眠山中宰相陶弘景洞裏真人葛稚川
一度相思一惆悵水寒烟澹落花前
感懷呈所知
十年流落賦歸鴻誰傍昏衢駕燭龍竹屋亂烟思梓澤
酒家疎雨夢臨邛千年别恨調琴嬾一片年光覽鏡慵
早晚休歌白石爛放教歸去臥羣峯
秋宿湘江遇雨
江上陰雲鎖夢魂江邊深夜舞劉琨秋風萬里芙蓉國
暮雨千家薜荔村鄉思不堪悲橘柚旅遊誰肯重王孫
漁人相見不相問長笛一聲歸島門(以上全唐詩)
柳開
開字仲塗大名人初慕韓愈柳宗元為古文名
肩愈字希元後改焉開寶六年進士第歴官環
邠曹代忻滄六州終如京使自號東郊野夫又
曰補亡先生有河東集
諷虞嬪詩(并序)
湘水導全州城下北走州之境又獨能産筠竹成紋
古書今俗通謂舜二妃溺于沅湘揮淚為竹斑者此
也復東西望九疑山纔可百數里州岸佛寺旁有妃
廟因諷妃事作七言十九句詩一章刻石留于妃廟
中
惟堯則天舜弗復誕妃罔極恩膏育遏密無聞血盈目
南巡胡為淚染竹父輕夫重當何淑沅湘岸筠烟莓覆
凝紋疊斑殷郁郁猿緣鼯號鉤輈㝛朋悽助惋聲幾哭
賸疑下憂禹湮瀆功充民戴荷百禄重暉並曜難停轂
元居不寧逝如逐悲啼負冤生莫卜卒顛沈瀾遠昌族
謳訟肈私歸永福柔陰慘刻咎深速前睇九山排矗矗
到今雲顏愁可掬(柳河東集)
塞上曲
鳴髇直上一千尺天靜無風聲更乾碧眼羌人三百騎
盡提金勒向雲看
(倦遊雜錄馮太傅端嘗書此詩顧坐客曰此可畫于屏障)
楚南樓
洗盡蠻烟几案空登臨直見楚山雄坐當鴻鵠高飛處
身在乾坤灝氣中木落有情瞻北闕霜輕無夢入西風
凭闌自是蓬瀛客獨對瀟湘興未窮(顧氏積書嵒選)
張觀
觀開寶中左司諫
過衡山留贈廖融
未向漆園為傲吏定應明代作徵君傳家奕世無金玉
樂道經年有典墳帶雨小舟横别浦隔花幽犬吠深雲
到頭終為蒼生起休戀耕烟楚水濱(郡閣雅談)
劉能
能開寶中官左補闕
句
窗外秋聲湘瑟怨檻前竹色楚帆飛嬾向九嶷歧路望
渡頭雲雨正霏霏(奉詔九嶷留題祁陽縣白沙驛亭零陵總記)
王嗣宗
嗣宗字希阮汾州人開寶八年進士第一太宗
朝累官淮南轉運使真宗朝為樞密副使以大
同軍節度知許州徙知陜州召還以左屯衛上
將軍檢校太尉致仕卒贈侍中諡景莊
(玉照新志開寶八年廷考王嗣宗與陳識齊納卷藝祖命二人角力以爭之而嗣宗勝焉遂居)
(第一以識為第二守邠土邠舊有狐王庿相傳行營雜錄王嗣宗)
(能為人禍福歲時享祀祈禱不敢少怠嗣宗至郡集諸邑獵戶得百餘人以甲兵圍廟薰灌其)
(穴殺百餘狐其妖遂息嗣宗後帥長安處士种放者朝廷所尊禮每帥守至輒面數之嗣宗不)
(服以言拒之放責數嗣宗聲色俱厲嗣宗怒以手批其頰先是真宗有敕書令放有章奏即附)
(驛欲詣闕即乘驛放遂乘驛訴于上前上特于嵩山之陽置書院以處之後嗣宗去郡有人贈)
(詩曰終南處士威風減渭北狐妖窟穴空嗣宗大喜歸告其子孫曰吾死更勿為碑誌但石刻)
(此詩置于墓旁吾其榮矣)
題關右寺壁
欲挂衣冠神武門先尋水竹渭南村卻將舊斬樓蘭劒
買得黃牛教子孫
(東坡跋云余舊見此詩于關右寺壁上愛之不知其何人作也蔡寬夫詩話云是王嗣宗詩)
劉兼
兼長安人官榮州刺史詩一卷
(胡震亨云雲間朱氏得宋刻唐百家詩兼集中有長春節詩為宋太祖誕節其人蓋五代人而)
(入宋者)
秋夕書事
搖落江天萬木空雁行斜戛塞垣風征閨𢷬月離愁遠
舊館眠雲旅夢通郢客豈能陪下里臯禽争肯戀樊籠
此心曠蕩誰相會盡在南華十卷中
咸陽懷古
高秋咸鎬起霜風秦漢荒陵樹葉紅七國鬭雞方賈勇
中原逐鹿更爭雄南山漠漠雲常在渭水悠悠事旋空
立馬舉鞭遙望處阿房遺址夕陽東
江樓望鄉寄内
獨上江樓望故鄉淚襟霜笛共凄涼雲生隴首秋初早
月在天心夜正長魂夢只能隨蛺蝶烽烟無計學鴛鴦
蜀箋都有三千幅總寫離情寄孟光
長春節
聖朝佳節遇長春跪奉金爐祝又焚寶藏發來天地秀
兵戈銷後帝皇尊太平基址千年永混一車書萬古存
更有馨香滿芳檻和風遲日在蘭蓀(以上唐音戊籤)
李至
至字言幾真定人舉進士太平興國中為翰林
學士拜參知政事兼祕書監判國子監真宗朝
拜工部尚書知河南府卒贈侍中
伏蒙承旨學士特贈寵招慙非嘉客陪列仙于丹
地觀盛事於玉堂御題禁署之名勢如飛動聖制
大風之作鏗若宫商一時併耀于蓬瀛三體互成
于真草昔太宗之優待學士日預論思明皇之寵
尚集賢時聞臨幸以今況昔異代同榮至謬亞冢
卿獲司中祕啗牛心而不稱陪麈尾以何(闕二字)銜
樂聖之杯且乏娛賓之賦嗟嘆不足歌詠輒興雖
勞燥吻之冥搜終類擊轅之陋唱仰塵高鑒聊杼
下情吏部侍郎兼祕書監李至上
昔陪羣彥在鼇山今日重來赴玳筵纔向玉堂觀聖札
又離瑤席覩宸篇二南絶唱人驚駭三體神蹤鳳折旋
坐久庭柯移午影飲酣宫吹遞香烟吟求視草牋分寫
醉假通中枕暫眠俗客不知仙禁近高歌共樂太平年
(翰苑羣書)
呈修史錢侍郎桃花犬歌
宫中有犬桃花名絳繒圍頸懸金鈴先皇為愛馴且異
指顧之閒知上意珠簾未卷扇未開桃花搖尾常先至
夜静不離香砌眠朝飢秖傍御牀餧彩雲路熟不勞牽
瑤草風微有時吠無何軒后鑄鼎成忽遺弓劒棄寰瀛
迢迢松闕伊川上遠逐龍輴十數程兩眥漣漣似流淚
骨見寒毛頓顦顇萬人見者俱傷心微物感恩猶若是
韓盧備獵何足嘉西旅充庭豈為瑞聞君奉詔修實錄
一字為襃應不曲白魚赤雁且勿書願君書此懲浮俗
(古今詩話淳化中合州貢桃花犬甚小而性急常馴擾于御牀之側每坐朝犬必先吠人乃肅)
(然太宗不豫此犬不食及上仙號呼涕泗瘦瘠章聖諭以奉陵即搖尾飲食如故詔造大鐵籠)
(施素裀置鹵簿中行路見者流涕李至作歌以寄史官錢若水)
(宋史錢若水傳太宗畜犬甚馴常在乘輿左右及崩鳴號不食因送永熙陵李至嘗詠其事欲)
(若水書之以戒浮俗若水不從)
黃台
台歙人遷宣城宋初任屯田員外郎
題歙州問政山聶道士所居
千尋練帶新安水萬仞花屏問政山自少雲霞居物外
不多塵土到人間壺懸仙島吞舟罷椀浸星宫沈水閒
寶籙篋垂金縷帶絳囊縧鎖玉連環靜張棋勢鋪還打
默考仙經補又刪牀並葛鞵雙兔伏窗横檉几老龍跧
溪童乞火朝敲竹山鬼聽琴夜撼&KR1498;草暗碧潭思句曲
松昏紫氣度深關龜成淺甲毛猶綠鶴化幽翎頂更殷
阮洞神仙分藥去蔡家兄弟寄書還黃精苗倒眠青鹿
紅杏枝低挂白鷴容易煮茶供客用辛勤栽果與猿攀
常尋靈穴通三島擬過流沙化百蠻新隱漸開侵月窟
舊林猶恍枕沙灣手疏俗禮慵非傲肘護靈方祕不慳
海上使頻青鳥黠篋中藏久白驢頑笻枝健拄菖蒲節
筍櫛高簪玳瑁斑花氣熏心香馥馥澗聲冷耳響潺潺
高墳自掩浮生骨短晷難窮不死顏早晚重逢蕭塢客
願隨芝蓋出塵寰(苕溪漁隱叢話)
(方輿勝覽唐有于方外者自荆南掌書記棄妻從太白山道士學養氣之術後弟德晦為歙州)
(刺史方外來訪之德晦為築臺于此號問政山房縣人聶師道少師方外後入吳為國師號問)
(政先生)
吕端
端字易直幽州安次人以蔭補千牛備身在周
為直史館歸宋遷太常丞淳化四年拜參知政
事擢戶部侍郎同中書門下平章事真宗即位
除太子太保卒贈司空諡曰正
贈李公
憶昔僦居明德坊官資俱是校書郎青衫共直昭文館
白首同登政事堂佐國廟謨君已展避賢榮路我猶妨
主恩至重何時報老眼相看淚兩行
(青箱雜記李昉吕端同薦文館各登台輔吕公贈詩云云)
送英公大師歸終南
衡岳烟蘿紫閣雲名高湖外晚遊秦清詞古學儒生業
圓笠方袍釋子身竹杖拄歸山裏寺篆書留與世閒人
我疑簪組成為縛空仰吾師去路塵(夢英大師詩碑)
范杲
杲字師回魯公質之姪太宗朝仕至右諫議大
夫知濠州召為史館修撰卒
寄宣義大師英公
西遊久不得師書覩物相思展篆圖情厚未忘蓮社約
分深曾伴橘洲居青雲作陣宜長臥白酒資吟莫破除
見說近來揮彩筆字皆飛動有功夫(夢英大師詩碑)
句
千里版圖來浙右一聲金鼓下河東
(澠水燕談藝祖收河東杲叩馬進詩云云增秩賜章服)
楊徽之
徽之字仲猷浦城人南唐時閒道至汴中周顯
德二年進士入宋除著作佐郎知全州太平興
國初轉庫部員外郎判南曹詔編文苑英華真
宗即位歴禮部侍郎樞密直學士兼祕書監咸
平二年特置翰林侍讀學士命徽之與夏侯嶠
吕文仲為之卒贈兵部尚書有集
禁林讌會之什
星移歲律應青陽得奉羣英集玉堂龍鳳雙飛觀御札
雲霞五色詠天章禁林漸覺清風暖仙界元知白日長
詔出紫泥封去潤朝迴蓮燭賜來香二篇稱奬恩尤重
萬國傳聞道更光何幸微才逢盛事願因史册紀餘芳
(翰苑羣書)
嘉州作
俗遇臘辰持藥獻吏逢荷月隔花參耆㝛因來問封部
竹籬西畔是雲南(方輿勝覽)
漢陽晩泊
傍橋吟望漢陽城山徧樓臺徹上層犬吠竹籬沽酒客
鶴隨苔岸洗衣僧疎鐘未徹聞寒漏斜月初沈見遠燈
夜靜鄰船問行計曉帆相與向巴陵
寒食寄鄭起侍郎
清明時節出郊原寂寂山城柳映門水隔淡烟脩竹寺
路經疎雨落花村天寒酒薄難成醉地迥樓高易斷魂
回首故山千里外别離心緒向誰言
贈譚先生
古觀重重遶翠微杉松深處掩雙扉雲生萬壑投龍去
海隔三山放鶴歸花洞宴遊春日永石壇朝禮曙星稀
每聽高論長生理擬向塵中便拂衣(以上瀛奎律髓)
句
犬吠竹籬沽酒客鶴隨苔岸洗衣僧(江行)天寒酒薄難成
醉地迥樓高易斷魂(寒食)戍樓煙自直戰地雨長腥(塞上)偶
題嵓石雲生筆閒遶庭松露濕衣(僧舍)新霜染楓葉皓月
借蘆花(湘江舟行)廢宅寒塘水荒墳㝛草烟(哭江為)青帝已教
春不老素娥何惜月長圓浮花水入瞿塘峽帶雨雲
歸越雋州(嘉陽川)春歸萬年樹月滿九重城(元夜)開盡菊花
秋色老落殘桐葉雨聲寒(㝛東林)
(澠水燕談楊侍讀徽之太宗聞其詩名盡索所著得數百篇奏御仍獻詩以謝卒章曰十年牢)
(落今何幸叨遇君王問姓名上和之以詩謂宰臣曰真儒雅之士操履無玷拜禮部侍郎選集)
(中十聮寫于御屏梁周翰詩曰誰似金華楊學士十聮詩在御屏風)
(古今詩話僧文瑩云必以天池皓露滌筆于冰甌雪椀中方與楊公此詩神骨相副)
卞震
震成都人蜀進士為渝州判蜀平入宋仍舊職
句
雨壁長秋菌風枝落病蟬(即事)老笻搘瘦影寒木凭吟身
(又)詩債到春無處避離愁因醉暫時無(春日偶題)茶香解睡
磨鐺煮山色牽懷著屐登(以上雅言系述)空囊萬里客斜月一
牀寒(歴代吟譜)
孟貫
貫閩人
句
掃葉林風後拾薪山雨前(寄張山人草堂)
(詩話總龜閩嶺孟貫為性疎野不以名宦為意喜篇章大諫楊徽之稱之)
竇儀
儀字可象薊州漁陽人晉天福中進士歴漢周
二朝仕至兵部侍郎入宋拜翰林學士加禮部
尚書卒贈右僕射
(宋史本傳竇儀父禹鈞儀弟儼侃偁僖皆相繼登科馮道與禹鈞有舊嘗贈詩有靈椿一株老)
(丹桂五枝芳之句當時號竇氏五龍整肅每對五朝名臣言行錄儀為性嚴重家法)
(客坐即二侍郎三起居四參政五補闕皆侍立焉)
過邠州留題
多少樊籠不敢開強拘物性要相陪何時得似邠州守
德政臨民鶴自來
(萬姓統譜龍鐲字琢成乾德初任邠州守有仁政一日羣鶴翔于公庭州民繪來鶴圖以頌其)
(德時學士竇儀以使過邠留題云云)
宋詩紀事卷二
