宋詩紀事卷八十四錢塘厲鶚撰
花蘂夫人
夫人姓徐氏蜀之青城人以才色入蜀宫後主
嬖之號花蘂夫人效王建作宫詞百首國亡入
宋備後宫
(鐵圍山叢談國朝降下西蜀而花蘂夫人又隨昶歸中國昶至且十日則召花蘂夫人入宫中)
(而昶遂死昌陵後亦惑之常造毒藥爲患不能禁太宗在晉邸時數數諫昌陵而不克去一日)
(兄弟相與獵苑中花蘂夫人在側晉邸方調弓矢引滿政擬走獸忽回射花蘂夫人一箭而死)
(焉改齋漫錄徐匡璋納女于孟昶拜貴妃别號能)
(花蘂夫人意花不足擬其色似花蘂翾輕也又升號慧妃號如其性也王師下蜀太祖聞其名)
(命别護送陳無巳云姓費誤矣)
奉召作
君王城上豎降旗妾在深宫那得知十四萬人齊解甲
更無一箇是男兒
(後山詩話僞蜀降太祖召花蘂夫人使陳詩誦其國亡詩云云太祖悦蓋蜀兵十四萬而王師)
(數萬耳)
宫詞
五雲樓閣鳳城閒花木長新日月閒三十六宫連内苑
太平天子住崑山
龍池九曲遠相通楊柳絲牽兩岸風長似江南好風景
畫船來去碧波中
殿名新立號重光島上亭臺盡改張但是一人行幸處
黃金閣子鎖牙牀
廚船進食蔟時新侍宴無非是近臣日午殿頭宣索鱠
隔花催喚打魚人
御製新翻曲子成六宫纔唱未知名盡將觱篥來抄譜
先按君王玉笛聲
太虚高閣凌虛殿背倚城牆面枕池諸院各分娘子位
羊車到處不教知
殿前宫女總纖腰初學乘騎怯又嬌上得馬來才似走
幾回抛鞚把鞍橋
自教宫娥學打毬玉鞍初跨柳腰柔上棚知是官家認
徧徧長贏第一籌
内家追逐採蓮時驚起沙鷗兩岸飛蘭棹把來齊拍水
並船相鬭溼羅衣
月頭支給買花錢滿殿宫人近數千遇著唱名多不語
含羞走過御牀前
水車踏水上宫城寢殿簷頭滴滴鳴助得聖人高枕興
夜深長作遠灘聲
沈香亭子傍池斜夏日巡遊歇翠華簾畔越盆盛淨水
内人手裏剖銀瓜
薄羅衫子透肌膚夏日初長板閣虛獨自倚欄無一事
水風涼處讀文書
六宫一例羅冠子新樣交鐫白玉花欲試淡妝兼道服
面前宣與唾盂家
春天睡起曉妝成隨侍君王觸處行畫得自家梳洗樣
相憑女伴把來呈
小小宫娥到内園未梳雲鬢臉如蓮自從配與夫人後
不使尋花亂入船
春日龍池小宴開岸邊亭子號流杯沈檀刻作神仙女
對捧金樽水上來
摴蒱冷澹學投壺箭倚腰身約畫圖盡對君王稱妙手
一人來謝一人輸
明朝臘日官家出隨駕先須點内人回鶻衣裝回鶻馬
就中偏稱小腰身
高燒紅燭照銀燈秋晩花池景色澄今夜聖人新殿㝛
後宫相競覓祗承
池心小樣釣漁船入翫偏宜向晩天挂得綵帆教便放
急風吹過水門邊
會仙觀内玉清壇新點宫人作女冠每度駕來羞不出
羽衣初著怕人看
小院珠簾著地垂院中排比不相知羡他鸚鵡能言語
窗裏偷教鸜鵒兒
内人承寵賜新房紅紙泥窗遶畫廊種得海柑才結子
乞求自過與君王
梨園弟子蔟池頭小樂攜來候宴游旋炙紅笙先按拍
海棠花下合梁州
秋曉紅妝傍水行競將衣袖撲蜻蜓回頭瞥見宫中喚
幾度藏身入畫屏
内人深夜學迷藏徧遶花叢水岸傍乘興或來仙洞裏
大家尋覓一時忙
管弦聲急滿龍池宫女藏鉤夜宴時好是聖人親捉得
便將濃墨掃䨇眉
安排諸院接行廊外檻周回十里強靑錦地衣紅繡毯
盡鋪龍腦鬱金香
年初十五最風流新賜雲鬟使上頭按罷霓裳歸院裏
畫樓雲閣總重修(花蘂夫人宫詞)
(成都文類王平甫云熙寧間奉詔定蜀楚秦氏三家所獻書得一弊紙所書花蘂夫人詩共三)
(十二首乃夫人親筆而詞甚奇謹令繕寫入三館而歸口誦數篇于丞相安石明日中書語及)
(之而王珪馮京願傳其本于是盛行于世)
張夫人
哭魏夫人
香散簾幃寂塵生翰墨閑空傳三壼譽無復内朝班
(揮麈後錄曾文肅熙寧初爲海州懷仁令有監酒使臣張者小女甫六七歲甚爲惠黠文肅之)
(室魏夫人憐之教以誦詩書頗通解其後南北暌隔紹聖初文肅柄事樞時張氏女已入禁中)
(雖無名位以善筆札掌命令之出入忽與夫人相聞夫人以夫貴疏封瀛國稱壽禁庭始相見)
(叙舊自後歲時遣問夫人殁張作詩哭之云云從此絶迹矣後四十年靖康之變張從昭慈聖)
(獻南渡至錢唐朱忠靖筆錄所記昭慈遣其傳導反正之議張夫人者卽其人也年八十餘終)
楊妹子
楊妹子恭聖皇后之妹
(書史會要楊妹子書法極似寧宗馬遠畫多其所題語關情思人或譏之)
題趙伯驌畫
蓮開宫沼年年盛香染斑衣葉葉新願借琴音奏清雅
薰風涼殿壽䨇親
題菊花圖
莫惜朝衣準酒錢淵明身卽此花仙重陽滿滿杯中泛
一縷黃金是一年(以上珊瑚網)
題馬遠畫梅
重重疊疊染緗黃此際春光巳半芳開處不禁風日煖
亂飄晴雪點衣裳(白玉蝶梅)
銖衣翠蓋暎朱顏未委何年入帝關默被畫工傳寫得
至今猶似在衡山(著雪紅梅)
夭桃豔杏豈相同紅潤姿容冷淡中披拂輕烟何所似
動人春色碧紗籠(烟鎖紅梅)
渾如冷蝶㝛花房擁抱檀心憶舊香開到寒梢尤可愛
此般必是漢宫妝(綠萼玉蝶)
(項鼎鉉呼桓日記鑑臺叔出觀馬遠單條四幅俱楊妹子題後各有楊娃之章一小方印)
王清惠
清惠字沖華宋昭儀德祐丙子隨三宫入燕
(按東圉客談有昭儀王清惠賦滿江紅詞楊儀金姬别傳作黃惠清當是傳聞之誤)
送水雲歸吳(并序)
水雲畱金臺一紀琴書相與無虛日秋風天際束
書告行此懷愴然定知夜夢先過黃河也一時同
人以勸君更盡一杯酒西出陽關無故人分韻賦
詩爲贈他時海上相逢當各說神仙人語又豈以
世間聲律爲拘拘耶
朔風獵獵割人面萬里歸人淚如霰江南江北路茫茫
粟酒千鍾爲君勸(水雲集)
李陵臺和汪水雲韻
李陵臺上望荅子五言詩客路八千里鄕心十二時孟
勞欣巳稅區脫未相離忽報江南使新來貢荔枝
擣衣詩呈水雲
妾命薄如葉流離萬里行黃塵燕塞外愁聽擣衣聲
秋夜寄水月水雲二昆玉
萬里倦行役秋來瘦幾分因看河北月忽憶海東雲(以)
(上楊儀金姬别傳)
陳眞淑
送水雲歸吳
天山雪子落紛紛醉擁貂裘坐夜分明日馬頭南地去
琴邊應是有文君
黃慧眞
同前
高疊燕山冰雪勁萬里長安風雨横君衣雲錦勒花驄
此酒一杯何日更
何鳳儀
同前
十年燕客身如病一曲剡溪心不競憑君寄與愛梅仙
天理現時人事盡
周靜眞
同前
燕山雪花大如席馬上吟詩無紙筆他時若遇隴頭人
折寄梅枝須一一
葉靜慧
同前
塞上砧聲響似雷憐君騎馬向南回今宵且向穹廬醉
後夜相思無此杯
孔清眞
同前
瘦馬長吟蹇驢吼坐聽三軍擊刁斗歸人鞁馬不須忙
爲我更釂葡萄酒
鄭惠眞
同前
琵琶撥盡昭君泣蘆葉吹殘蔡琰啼歸見林逋煩說似
唐僧三藏入天西
方妙靜
同前
萬里秦城風淅淅一望蘇州雲幂幂君今得旨歸故鄉
反鎖衡門勿輕出
翁懿淑
同前
金門夜醉紫霞觴乞得黃冠還故鄉一似陳摶歸華嶽
又如李泌過衡陽
章妙懿
同前
一從騎馬逐鈴鑾過了千山又萬山君巳歸裝向南去
不堪腸斷唱陽關
蔣懿順
同前
十年牢落醉穹廬不用歸榮駟馬車他日儻思人在北
音書還寄雁來無
林順德
同前
歸舟夜泊西興渡坐看潮來又潮去江草江花春復春
山青水綠元如故
袁正淑
同前
抱琴歸去海東濱莫逐成連覓子春十里西湖明月在
孤山尋訪種梅人(以上水雲集)
朱氏
袖中遺詩
旣不辱國幸免辱身世食宋祿羞爲北臣妾輩之死守
於一貞忠臣孝子期以自新
(西湖志餘至元十一年丙子二月巴延以宋謝全兩后以下北去五月二日抵上都朝見十二)
(日夜宋宫人陳氏朱氏與二小姬沐浴整衣焚香縊死朱氏遺四言詩于袖中)
宋詩紀事卷八十四
