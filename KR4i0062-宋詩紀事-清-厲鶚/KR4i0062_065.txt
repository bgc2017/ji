宋詩紀事卷六十五錢塘厲鶚撰
陳均
均字平甫號雲巖莆田人俊卿從孫肄業太學
嘗輯宋編年舉要備要二書端平初有言于朝
者敕賜廸功郎不受卒
九江聞雁
烟波渺渺夢悠悠家在江南海盡頭音信稀疎兄弟隔
一聲新雁九江秋(詩家鼎臠)
鶴林寺
知有楓林坐竹間每尋紆路試登山虛簷忽見籠中鶴
似我愛閒身未閒
竹遶高僧逢話處花畱仙者舊開枝道身虛淡元無著
付與東風爛漫吹(鶴林寺志)
杜旃
旃字仲高旟弟與弟斿叔高旞季高旝幼高俱
博學工文人稱金華五高嘗占湖漕舉首有癖
齋小集
綠珠行
蜀絲殷空金作谷珊瑚成林珠百斛彼姝千花萬花蔟
明月出胎波照綠鏡中飛鸞掌中身夜月春花看不足
悲歡倚伏為禍福西里憐顰東市戮願將舊意奉新人
此别它生定難卜君因妾死莫多怨妾死君前君眼見
高樓直下如海深璧玉一碎沙中沈平時感君愛妾貌
今日令君知妾心
讀杜詩斐然有作
王澤久淪浹正聲皆雅言百川忽西流青黃雜犧尊騷
經吹死灰明燭日月昏綺麗兆建安淳古還開元夫子
握元氣大音發胚腪明婁失毫芒神羲隘乾坤再變六
義彰一日五典惇上該周南風下返湘水魂仲尼不容
刪餘子何足吞五季兵戈繁嘲&KR1116;蟲鳥喧頽波既瀰漫
新竒尚西崑吻喙生譏評神鬼懷憤冤王蘇發醯甕黃
陳窮河源煌煌百年間後學同推尊時時或嘗鼎往往
猶戴盆倣摹惑銅槃箋釋訛金根顧予小子旃獨受罔
極恩神融淚交墮思苦心屢捫相望五百載如接顔色
温爐冶無停工況復忝諸孫斯文誠尚存庶以起九原
陸務觀赴召
四海文章陸放翁百年漁釣兩龜蒙數關天地吾何與
老作春秋道未窮李耳守官逾二代張蒼職史到三公
坐令嘉泰追周漢此是君王第一功(以上癖齋小集)
杜斿
斿字叔高端平初以布衣召入館閣校讎
(陳同甫跋云叔高之詩如干戈森立有虎食牛之氣而左右發春妍以輝暎于其閒)
嚴先生釣臺
斯人真隐處寂寞使人愁正著雙臺在還從一老遊涼
風動隂壑斜日下滄洲灘畔沈沈水潛魚亦避鈎(釣臺集)
游九功
九功字勉之建陽人用蔭補官除湖北運判知
鄂州召為兵部郎官出知泉州端平初仕至司
農少卿寳謨閣直學士與兄九言自為師友講
明理學號受齋先生諡文清
絶句
烟翠松林碧玉灣捲簾波影動清寒住山未必知山好
卻是行人得細看(全芳備祖)
荅黃叔暘
冥鴻倦雲飛斂翼退遵渚秋蟲感時至自野來在宇老
我久合歸溪山況延佇俯此沙水清面彼烟塵聚壟斷
既衝衝瀾倒亦詡詡豈無砥中立而不改風雨忽忻遠
寄聲秀句盈章吐璀璨爛寒芒晴空見冰柱頗聞詞瑒
筆漫焉棄如土黃梁枕上過得之亦不處獨行固不移
尤在審去取(詩字鼎臠)
李伯玉
伯玉字純甫饒州餘干人端平二年進士第二
仕至敷文閣待制權禮部尚書兼侍讀卒有斛
峯集
懷湯尚書伯紀
一曲清歌一弄琴十千美酒十分斟江流不動潮初上
斗柄將垂夜向深沙觜露漙孤鶴警潭心月冷老龍吟
此時最是懷鄉國雲裏征鴻閒遠砧(饒州府志)
潘牥
牥字庭堅閩人端平二年進士第三歷太學正
通判潭州有紫巖集
(齊東野語庭堅富沙人初名公筠後以詔歲乞靈南臺神夢有人持方牛首與之遂易名牥理)
(宗殿試第三人跌宕不羈為福建帥司機宜文字日醉騎黃犢歌離騷于市嘗約同舍置酒瀑)
(泉酒行令曰有能以瀑泉灌頂而吟不絶口者衆拜之庭堅被酒豪甚脱巾髽髻裸立流泉之)
(衝高唱濯纓之章衆謬為驚歎羅拜以為不可及歸即卧病而殂庭堅年六亡歲時嘗和人詩)
(云竹纔生便直梅到死猶香識者知其不永劉潛夫誌其墓云庭堅為文脱去筆墨蹊徑秀拔)
(精妙結字有顔筋柳骨小楷尤工廷試第三第傳京師紙貴初遠相擅國諱聞綱常端平親政)
(奮發獨斷雪故王收人望乙未策士庭堅對曰陛下手足之愛生榮死哀反不得視士庶人宜)
(厚東海之恩裂淮南之土以致人和時對者數百人庭堅語最直)
澧陵
一郭依稀隔渡頭解鞍來倚店家樓已攀桂樹吟招隱
因看梅花賦遠游市上俚音多楚語橋邊碧色是湘流
江南鄕國三千里目送羈鴻起暮愁(後村干家詩)
題嶽麓寺道鄕臺
坡仙不謫黃黃應無雪堂道鄕不如新此臺無道鄕青
山非其人山靈能頡頏一落名勝手境與人俱香悲吟
倚空寂臨眺生慨慷道鄕不可作承君不可忘(困學紀聞)
景靈宫恭謝駕回丞相以下皆簮花
輦路安排看駕回千官花壓帽簷垂君王不輟憂勤念
玉貌還如未插時(隨隱漫錄)
落梅
一夜風吹恐不禁曉來零落已駸駸忍看病鶴和苔啄
空遣飢蜂繞竹尋稚子躊躕看不埽老夫索寞坐微吟
窗前最是關情處拾片殷勤在掌心(夢粱錄)
英烈夫人廟
淮海豔姬毛惜惜蛾眉有此萬人英恨無七首學秦女
向使裹頭真杲卿玉骨花顔城下土冰魂雪魄史閒名
古今無限腰金者歌舞筵中過一生
(高郵州志毛惜惜郵之官妓也端平二年榮全據城叛召惜惜佐酒不屈罵賊死詔封英烈夫)
(人賜廟潘牥有詩)
曹娥江
一川紅日漲晴波黃絹碑漫閉碧蘿不止但争三十里
曹瞞元不識曹娥(娥江題詠)
林希逸
希逸字肅翁福清人端平二年進士歷官翰林
權直兼崇政殿說書直祕閣知興化軍有鬳齋
續集竹溪十一稾
(劉後村跋乾淳閒林艾軒始好深湛之思加鍜鍊之功有經歲累月繕一章未就者一傳為網)
(山林氏名亦之字學可再傳為樂軒陳氏名藻字元潔三傳為竹溪詩比其師槁乾中含華滋)
(蕭散中藏嚴密窘狹中見紆餘)
題馬和之覓句圖
先生隱几奴煨火斜插疎枝破瓦尊鶴夢未回更幾轉
吟成應是月黃昏
明皇聽笛圖
夀王妃弄寧王笛對面三郎背老伶卻恨馬嵬西去路
無人吹出雨淋鈴
題江貫道山水四言(此畫疋絹作石林簡齋有詩跋)
遠山叢叢遠樹濛濛咫尺萬里江行其中短長何岸高
低何峯彼坻彼峙彼瀑彼洪晴嵐乍豁煙靄蔥籠或斷
或屬且淡且濃爾崒奚寺爾盤奚宫或垣隂翳或梁嵌
空有吠者厖有樵者翁危檣落碇短棹掀篷往來異趨
寂動殊容羃翠其庭豈非盧鴻略彴而渡豈非龜蒙昔
我經行雲山萬重若淮南北與江西東亦蓑而雨亦帽
而風乃今追維夢境相從及此開卷恍然昔同誰居作
者造化論功淹總其裔熙成是宗聲聞九陛既召而終
謂彼樹白(貫道畫林木如算子其身皆白)識其身窮其然豈然訊之天
公此名穹壤疇曰不逢
題達磨渡蘆圖
白頭浪中碧眼胡赤腳笑蹋雁銜蘆太平寺主不知我
觀音後身誰誑渠是身如幻本來空偶然游戲非神通
當年涉海向震旦扁舟本與商胡同君不見壺丘弟子
御風飛猶有所待周笑之又不見横抛錫杖渡水僧回
瞻黃檗稱大乘此胡法器更竒在何曾以此為聖解蕭
郎不悟義不畱欲要時人略驚怪異時埋骨寄熊耳萬
里西歸提隻履忽從蔥嶺遇宋雲雅意依然今日是此
圖誰筆面如活客來卻詠臨波韈若將底事比渠儂老
胡暗中定羞殺(以上竹溪十一稾)
曾三異
三異字無疑號雲巢新淦人以隱逸召為祕閣
校勘除太社令
(鶴林玉露雲巢周益公門人博學工文尤精考訂以隱逸召立朝逾年未及有所開陳奉祠而)
(歸年九十乃終)
攜茶訪楊東山
搴衣不待履霜回到得如今亦樂哉泓穎有時供戲劇
軒裳無用任塵埃眉頭猶自懷千恨興到何如酒一杯
知道華山方睡覺打門聊伴茗奴來
(鶴林玉露端平初楊東山累辭召命以集英殿修撰致仕家居年八十雲巢攜茶䄂詩訪之詩云云)
陳容
容字公儲自號所翁福唐人端平二年進士倅
臨江入為國子監主簿出守莆田
(圖繪寳鑑所翁詩文豪壯善畫龍得變化之意潑墨成雲噀水成霧醉餘大呌脱巾濡墨信手)
(塗抹然後以筆成之或一臂一首隱約不可名狀曾不經意皆得神妙)
題浯溪中興頌
銀旗金甲渡巴西靈武城樓巳萬幾一札秖聞元帥命
五牋合待使臣歸未聞請表更追表且看黃衣換紫衣
天性非由人偽滅何緣尚父結張妃
六等勝如誅獨柳二張縱活亦何顔太師死後猶書法
水部刑章托頌閒最憶海青投樂器絶憐甄濟隱青山
中興碑下姦臣懼天道何嘗不好還(隨隱漫錄)
張道洽
道洽字澤民號實齋衢州開化人端平二年進
士嘗為池州簽判後辟襄陽府推官卒平生作
梅花詩三百餘首
(方萬里序實齋先生詩無一語不平淡而豪放之氣自不可掩詠梅詩極多篇有意句有韻)
梅花
行盡荒林一徑苔竹梢深處數枝開絶知南雪羞相並
欲嫁東風恥自媒無主野橋隨月管有根寒谷也春回
醉餘不睡庭前地秖恐忽吹花落來(瀛奎律髓)
李山節
山節汾州人金亡歸宋
詠楊妃菊
命委馬嵬坡畔泥驚魂飛上傲霜枝西風落日東籬下
薄幸三郎知不知
(山房隨筆端平中朱湛盧復之使北展覲八陵引李與王仲偕南李初任鄕郡節制司幹後任)
(浙西倅時正倅陳三嶼松龍會僚友于多景樓賞楊妃菊令諸妓各持紙筆侍衆官請詩李自)
(江下後至酒一行起背手數步吟云云辭致精切或至閣筆)
陳振孫
振孫字伯玉號直齋安吉縣人端平中仕為浙
西提舉改知嘉興府嘗著書錄解題
題張氏十詠圖
平生聞說張三影十詠誰知有乃翁逢世昇平百年久
與齡耆艾一家同名賢叙述文章好勝事流傳繪素工
遐想盛時生恨晚恍如身在畫圖中(齊東野語)
朱復之
復之字幾仲號湛盧建安人端平中使北展謁
八陵
楓
鳳山高兮上有楓青女染葉猩血紅莫辭老紅嫁西風
一夜憔悴成秃翁(全芳備祖)
句
忽聽夏禽三五弄新紅突過石橊枝(初夏)紅蕖老去羞明
鏡推讓朱榮上蓼梢(秋日)(後村詩話)
周弼
弼字伯弼文璞之子有端平詩雋
建寧浦城李頻行祠
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猨猱啼兮鬼嘯野六元虯兮四驪馬想須吟遶碧草亭
舉手高翻白雲寫峯為文通名夢筆楊公書堂曾散帙
麗月鮮霞付與誰烟墅有人還築室田父何所祈贈爾
青麰黑桑椹里儒何所求贈爾黃粱布囊枕萬歲兮千
秋既往兮復畱抽蘭心拆椒口簸南箕挹北斗不假竹
枝歌何須折楊柳秖用秦原妙絶詞傳入神弦薦春酒
寄杜北山
一曲小湖濱幽居不厭貧坐容禪子憩家就麴生鄰簷
竹侵燈衆籬花落竈頻幾時吟得句寄與豫章人
孫伯符墓
梧葉蕭蕭墓草長夢魂曾斷九迴腸空聞絳帊離漳水
誰見黃旗入洛陽虎跱有基宫樹老龍盤無廟石城荒
赤烏不識桑田變猶自棲棲戀白楊
山居春晚
索居牢落動關心但覺悤悤歲月侵無夢不因憐畫静
有懷多是惜春深草香稚蝶銷胡粉花落蠻鶯變楚金
最是不禁芳樹色能涵幾日又成隂
荻港
波眼沄沄浪復輕稍蘇羈束過清明倩人覓路先尋酒
久客懷鄕始見餳松下紫芽肥野菜竹閒青葉帶山櫻
自從一别齊安後直到今朝始聽鶯
中和節
時節悤忙過隙駒可堪岑寂就船居不禁衰病慵耽酒
無益閒交嬾報書風暖暮田歸海燕雨酣春水上潮魚
客中自是光隂速纔見新正又月初
釣臺
晴江漾漾綠波來惆悵君房去不回秦苑山河歸故國
越鄕風雨閉荒臺春風一道江蘺長落日千峯杜宇哀
欲訪釣舟無處所野花如雪滿汀開
野廟
野廟荒蕪倒掩扉寂寥香火客來稀年年歸燕相看覻
空滴春泥損畫衣
夜深
虛堂人静不聞更獨坐書牀對夜燈門外不知春雪霽
半峯殘月一溪冰
題僧子温畫水墨葡萄
褭褭多應半熟時落斜高挂冷攅枝分明記得山窗下
一架寒藤帶雨垂
除夕思歸
山妻書到多日野渡舟横幾回想見溪邊亭上故人待
我銜杯(以上端平詩雋)
陳瀧
瀧字伯雨其先汴人徙于吳鄕薦漕試皆不利
晚號碧澗翁與湯仲友高常顧逢皆吳中端淳
名士
題蘇子美滄浪亭(有甃井方石上刻字兩行云滄浪亭奕局)
整履上飛虹風高退酒容葉黃翻亂蝶樹老卧蒼龍古
徑秋霜滑空山暮靄濃滄浪棋石在題筆暗塵封(硯北雜志)
樓扶
扶字叔茂號梅麓鄞人端平中沿江制置司幹
官淳祐中知泰州軍事
句
夜深更擁寒衾坐明月梅花共一窗(全芳備祖)
張端義
端義字正夫自號荃翁鄭州人居姑蘇端平中
應詔三上書韶州安置有貴耳集
賦秋江圖
浪静風平月正中自搖柔櫓駕孤篷若無三萬六千頃
把甚江湖著此翁
(貴耳集附自作小傳大父雲莊公登辛未榜先君詠齋為淮南漕光宗即位初年應詔上書下)
(後省看詳羅紫薇點劉左史光祖極稱賞之將上為時宰所沮予少苦讀書肄舉子業勇于弓)
(馬嘗拜平齋項先生于荆南如慈湖說齋鶴山菊坡習菴皆從之遊愛作詩賦小詞盧蒲江取)
(碧雲千里暮紅葉十分秋之句周晉仙取怨春紅豔冷之句孟藏春取蝶詩不因花退盡必是)
(夢殘時之句凡海内名勝來吳必訪樂圃之張書桃符曰江湖旦過詩酒叢林應端平詔上第)
(三書得旨韶州安置以螻蟻之微嬰斧鉞之威人皆危之當國者云詔以直言罪以直言非祖)
(宗制幸脱萬死考之典故安置待宰執侍從居住待庶官聽讀待士子自效待軍將小臣用大)
(臣之法誤矣或者以安置為竄謫之極典又非也余三十年前賦秋江圖一絶今白髮種種儻)
(符此詩語吾志畢矣余生于淳熙之己亥書于淳祐之辛丑年六十有三有上皇帝三書詩五)
(百首詞二百首雜著三百篇曰荃翁集)
挽周晉仙
策杖辭朋友形骸巳可憐無錢親藥裹冐雨上歸船官
竟生前棄詩應死後傳空餘京洛月愁照夜臺邊(詩家鼎臠)
盧方春
方春號柳南永嘉人嘉熙戊戌進士
送陸郎中歸越
喈喈風雨餘出晝思何如鏡裏無慚色囊中有諫書寒
崖立松柏清廟擲璠璵四海看霜月光明秖似初(詩林萬選)
窄嶺
危嶺惡有名窄嶺險無數石鼻卷我車石牙隱我步空
岡蟲九頭黑身眼四顧擲之聲愈厲飛前使人怖想當
開闢時已是樵獵路茅臭不成山瀑斷不成布丫嵒升
惡猨啼涔立飢鷺蘆花大如錢況乃時寒冱遐征誤假
道撫景自作怒林壑非出倫筆硯不入務腳怠宿未投
天低日俄暮(東甌詩集)
錢時
時字子是號融堂淳安人受學慈湖之門嘉熙
二年以薦授秘閣校勘出佐浙東倉幕召為史
館檢閱有蜀阜前後集
十六渡
頗聞十六渡客子良間關一雨落澗谷湍氣怒潺潺我
來屬秋晚霜葉初斕斑窈窕行竹輿鳴禽相與閑複嶺
互交鎖淺瀨隨回灣路斷一罅通石磴危躋攀時見荷
鋤者行歌語蠻蠻採山有薇蕨結廬有茅菅安知避世
人不曾巢其間何時一枝筇溯流到黃山桃源事荒怪
誰謂非人寰
蜀阜精廬無風自涼方欣然出戶見竹雞將雛砌
外
薝蔔淨如洗蒼筤清且深依巖自幽潤況無日影侵亭
午一升階忽若投凌隂涼氣颯以入肅肅生衣襟大火
浮炎埃虛堂抱雲林安得冰霜顔聽我山中吟盤桓去
未忍砌外行山禽一母將四雛出没叢草隂我非有馴
德渠自無機心欣然歸北窗載弄南風琴
袁尚友座中王屯田出與可竹甚竒歸成古調
郎星聚頭金地麓十月夜堂春昱昱屯田博古到名畫
座上忽展牛腰束我生不識須菩提薛鶴楊梅姑置之
寒梢八幅竒更偉上有巴中與可題蒼蛟滑足石詰曲
鐵鉤怒掃連蛇腹攲風灑雨清逼人恍疑身在篔簹谷
千尋雙榦劍拔雄筆力有盡意無窮冥冥上與風霆會
拭目變化洪陂龍長憶東坡一轉語與可德人非畫史
輪囷寫出歲寒心正要諸公來料理(薛稷鶴楊補之梅並唐畫須菩提皆)
(座上所觀)
新晴
宿雲穿日薄商略作新晴燕子先期社海棠今日春溪
山雙白鬢天地一閑身無語東風裏飛花亂撲人
安素午睡
禾黍秋相近溪山日自長午窗千嶂雨幽夢一簾香(以上)
(蜀阜集)
溪南遇雨
溪風颯颯雨霏霏秋滿蘋汀獨步歸丹噀園林棠葉老
錦纏籬落豆花肥眼前風景依然在箇裏光隂得者稀
憶著歲寒雲壑上山禽對雨傍人飛(嚴州府志)
登蜀阜
秋暮如京歲暮還春來更墮藥瓢閒眼前有底閑風月
忍得經年不上山(青溪詩集)
賈似道
似道字師憲號秋壑天台人姊為理宗貴妃詔
赴廷對登嘉熙二年進士累拜少傅右丞相度
宗朝拜太師平章軍國重事德祐初元兵破鄂
州出督師潰于魯港謫高州團練使循州安置
至漳州木綿菴監押鄭虎臣拉殺之
(盧熊蘇州府志鄭虎臣宅在鶴舞橋東其家鉅富居第之盛號鄭半州四時飲饌各有品目著)
(集珍日用一卷并元夕閏燈實錄一卷當宋末殺賈似道于木綿菴即其人也虎臣字景召)
歸葛嶺舊居
罷官歸舊宅山水得頻過息影隄邊樹清心湖面波勞
無功可紀頑有命相磨見說連朝雨田家正剪禾
題孤山
半是樓臺換卻春幾回獨立更消魂斷隄野水梅花宅
千古春風月一痕
紫薇嶺(在昌化縣)
西風落葉路漫漫衣袂微生旦暮寒秖隔片雲家便到
遠山移作夢中看
鳳山(在於潛縣)
數家烟火深村裏幾處牛羊落照中客久不歸心事遠
梧桐葉葉是秋風
宿天竺通元菴
十里高楓樹松邊屋數閒客同終夜語心是一般閑燈
色難禁雨秋聲不離山明朝分手後俗事不相關
咸淳庚午冬大雪遺安撫潛侍郎
臘前又放玉園林一片花飛一片心瀌奕端由人所召
燮調多媿病難任乾坤浩浩無偏處田野穰穰更自今
但得諸賢成此樂櫂舟我欲去山隂(以上咸淳臨安志)
芍藥
又是揚州芍藥時花應笑我賦歸遲滿堂畱客春如畫
對酒何妨鬢似絲玉立黃塵那可到錦幃紅蠟最相宜
買山若就當移種此際誰能杖履隨
梅花
朔風吹面正塵埃忽見江梅驛使來憶著家山石橋畔
一枝冷落為誰開
山北山南雪未消村村店店酒旗招春風過處人行少
一樹疎花傍小橋
閨怨
燕子樓前柳色新畫眉人去鏡生塵年來羞結空牀夢
閑撥琵琶過一春(以上全芳備祖)
寒食
寒食家家插柳枝戀春春亦不多時兒孫秖解花前醉
青冢能消幾箇悲
(三朝野史寒食詩云云此賈秋壑于德祐元年上母墳回至集賢堂所作豈非亡國之讖)
天台石橋
古寺行終日僧房出翠微瀑為煎茗水雲作坐禪衣尊
者難相遇遊人又獨歸一猨橋外急便是不忘機(天台山志)
句
梅花見處多畱句諫草藏來定得名(送朝客談)(深雪偶)
朱南杰
南杰丹徒人嘉熙二年進士溧水令有學吟
同陳如叔遊湖
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客巳多荷葉覆輕漚
隄邊誰道春歸了猶有一聲黃栗畱
題吳梅菴和靖索句圖
童寒鶴冷雪霏霏正是先生得句時一叚孤清圖不盡
梅花從此厭人詩(以上學吟)
錢默
默號梅谷時子
秋思
坐擁遺衾百尺樓湘簾高捲不勝秋半窗涼月三更夢
一枕凄風萬斛愁(青溪詩集)
錢槱
槱默弟
溪上
秋老蘆花冉冉飛曉天寒氣襲人衣輕橈櫂入鷗羣去
釣得鱸魚帶雨歸(青溪詩集)
蔡公亮
公亮嘉熙中監岳見孫夢觀雪窗文集附錄
一字天
石室隂幽卻朗然仰窺長罅見清元不知誰把如椽筆
畫出光明一字天(武夷詩集)
翁逢龍
逢龍號石龜四明人嘉熙中平江通判
天津橋
下馬過天津聽傳禁漏頻惟憐一橋月曾照六朝人金
剝宫門字紅飛粉壁塵中官來宿内因問帝鄕親(景定建康)
(志)
曹娥江
再拜靈娥廟魂清若可招幡風吹古渡帆月落殘潮碑
有行人讀香多野客燒迎神漢朝曲時聽起雲霄(娥江題詠)
杜耒
耒字子野號小山旴江人
(鶴林玉露嘉熙間山東忠義李全跋扈日甚朝廷擇人帥山陽見士大夫無可使遂用許國許)
(國武人也特換文資除太府卿以重其行國至山陽偃然自大受全庭參全軍忿怒囚而殺之)
(幕客杜子野詩人也亦死焉)
送胡季昭竄象郡(事見翁定詩)
廬陵一小郡百歲兩胡公論事雖小異處心應略同有
書莫焚稾無恨豈傷弓病媿不遠别寫詩霜月中(鶴林玉露)
寒夜
寒夜客來茶當酒竹爐湯沸火初紅尋常一樣窗前月
纔有梅花便不同
同紫芝宿雙嶺
本作翠巖游反成雙嶺畱雲深山易晚雨過寺如秋野
水連青竹殘僧半白頭上方成共宿劇語到元幽(以上前賢)
(小集拾遺)
苕溪
風掠篷窗兩鬢秋生涯無歲不扁舟吟詩本欲相消遣
及到吟成字字愁(詩林萬選)
趙范
范字武仲號中菴衡山人少從父方軍累官淮
東安撫與弟葵討平李全進工部尚書沿江制
置使尋知襄陽府北軍内叛言者劾范落職送
建寧府居住嘉熙初復官卒于家
絶句
半窗圖畫梅花月一枕波濤松樹風不是客愁眠不得
此山詩在此香中(全芳備祖)
趙葵
葵字南仲號信菴范弟少從父方軍中補承務
郎以淮東提刑平李全有功進兵部侍郎淳祐
中拜右丞相兼樞密使咸淳初特授少師武安
軍節度使封冀國公薨贈太傅諡忠靖有集
(劉後村跋少保丞相魯國信菴趙公事兩朝出將入相四十餘年發曠懷于翰墨寓雄心于杯)
(酒其訏謨定命則雅人之致家庭唯諾則萬石之訓結交氣義則河梁之作望古慷慨則梁父)
(之吟至于陶寫性情賞好風月雖玉臺香匳諸人極力追琢者不能及也)
雪夜
酒力欺寒淺心清睡較遲梅花擎雪影和月度疎籬
雪
玉龍昨夜起天涯曉看團花一尺圍莫放妝臺簾卷上
怕驚釵畔寳鸞飛(以上後村千家詩)
避暑水亭作
水亭四面朱闌遶蔟蔟遊魚戲萍藻六龍畏熱不敢行
海波煎徹蓬萊㠀身眠七尺白蝦鬚頭枕一枚紅瑪瑙
公子猶嫌扇力微行人多在紅塵道
(昨非菴日纂趙葵嘗避暑水亭作詩六句已成葵遂睡去有侍婢續二句云云)
惠山寺
古木森森映碧苔嵯峩樓閣倚天開山僧不問朝天客
自注冰泉浸野梅(常州府志)
林興宗
興宗字景復莆田人官曲江守
句
最是北來詩料少地寒難得見梅花形容變盡頭如
雪不改當時一寸心
(梅磵詩話宋嘉定寳紹間叛將李全駐兵淮東之山陽驕悍難制戕許國逐姚翀殺命士苟夢)
(玉杜耒士大夫視山陽不啻如蛇鄉虎落時莆人林興宗景復授法曹以往時論壯之安晚鄭)
(公在鎖闥餞行有詩云淮海轅門立竒士要看左袒為劉時蓋勉其盡節也景復到任後改淮)
(安令辛卯春全破通泰犯揚州為王師掩擊殪城下其妻楊姑姑懼朝廷必討遂掃衆盡俘執)
(南官北去景復羈囚山東凡十年挺節無所汙安晚餞詩可無負矣信菴趙公遣問物色損金)
(資得之以反縣國印與告身俱存趙公奏乞旌擢以勸盡節者朝廷錄用官至曲江守景復北)
(地詩云云江湖間多稱之)
葉夢鼎
夢鼎字鎮之寧海人嘉熙上舍釋褐淳祐中為
祕書郎寳祐初以集賢殿修撰知贑州咸淳閒
特拜右丞相惡與賈似道同政力辭益王即位
召為少師道梗不能赴南向慟哭而還卒于家
瀛洲亭(在撫州西北)
汝城高處著危欄人在蒼寒縹緲閒下瞰無邊春境界
西來第一好江山酒拈重碧酣詩思柳曳輕黃入笑顔
閣老可能專此勝蛾眉花底又催班(撫州府志)
許裴
棐字忱夫號梅屋海鹽人嘉熙中隱居秦溪于
水南種梅數十樹自號梅屋有梅屋詩稾融春
小綴
(許梅屋嘗自序其藏書目云予性喜書舊積書千餘卷今不啻倍之人有竒編見無不錄以故)
(環室皆書今即老而貧乎而人不鄙夷子之貧鬼不揶揄予之貧皆書賜也)
訪潘叔明
一室寬于養鶴籠荻簾疎透雪花風怪來几案無寒色
春在題詩卷子中
明妃
漢家眉斧息邊塵功壓貔貅百萬人好把香閨舊脂粉
豔妝顔色上麒麟
元夕後湖上作
自從樓閣罷燒燈未有今朝一日晴暖拆葑邊冰翼破
寒畱山頂雪痕輕驕驄已印尋芳跡小妓新翻鬻唱聲
每箇旗亭商一醉也應排日到清明
枯荷
萬柄綠荷衰颯盡雨中無可盖眠鷗當時乍疉青錢滿
肯信池塘有暮秋
泥孩兒
牧瀆一塊泥裝塑恣華侈所恨肌體微金珠載不起雙
罩紅紗廚嬌立瓶花底少婦初嘗酸一玩一心喜潛乞
大士靈生子願如爾豈知貧家兒呱呱瘦于鬼棄卧橋
巷閒誰或顧生死人賤不如泥三歎而已矣(以上梅屋詩稿)
筍蕨羹
趁得山家筍蕨春借廚烹煮自炊薪倩誰分我杯羹去
寄與中朝食肉人(山家清供)
黃簡
簡一名居簡字元易號東浦建安人寓吳工詩
嘉熙中卒通判翁逢龍葬之虎丘有東浦集雲
墅談雋
犂春操為謝耕道作
東山兮雲浮東澗兮雨流失今不勤兮曷其有秋水滛
兮石齧田碻磝兮一跬九折予勞兮何辭牛奚罪兮從
予以羸眇良疇兮彌野獨功倍兮刈寡雖然不愈于無
田而遊兮歲晏凄其桑落之下
招荆江蕩子
衝風逐飛雲庭葉紛墮槁蕩子久不歸佳人坐中老蕭
蕭楚山晚湛湛江水流經從望夫石那得不回頭(以上前賢)
(小集拾遺)
柴望
望字仲山號秋堂衢州江山人嘉熙閒為太學
上舍除中書奏名淳祐六年丙午元日日食詔
求直言上丙丁龜鑑忤時相意詔下府獄趙節
齋疏救得放歸田里因又號歸田景炎二年端
宗登極三山孔大諫奏薦特授廸功郎史館國
史編校辭歸山中宋亡後稱宋逋臣有道州台
衣集詠史集
(困學紀聞淳祐丙午衢士柴望上丙丁龜鑑其表云今來古往治日少而亂日多主聖臣賢前)
(車覆而後車誡)
月夜溪莊訪舊
山山明月露何處認梅花石室冷疑水溪流白是沙清
吟幽客夢華髮故人家相見即歸去已應河漢斜(天地間集)
靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病童旋雇倩寺禽山獠亦欷歔
長安可是深居處更向深山深處居
(鶚按淳祐六年秋堂以上丙丁龜鑑下獄趙京尹節齋疏救之放歸田里設祖道涌金門外者)
(為三山鄭震紹武吳陵建安葉元素松溪朱繼芳錢唐翁孟寅田井陳麟黃溱南康馮去辨西)
(江趙崇嶓曾原一旴江黃載汶陽周弼時晩色涵岫商颷振林各賦詩為别見蘇幼安所撰墓)
(誌中靈芝寺正在涌金門外)
和王景陽越中寄别韻(王名億之號松間)
故人書秖問平安分已還山豈願官猨鶴不驚松徑夢
貂蟬難換竹皮冠長安落葉秋深見故國斜陽雨後看
莫道剡中吟不盡不成吟處亦停鞍
送宋南山開蜀閫
殿上傳宣内引官一封歷歷奏忠肝八千里路先聲至
百萬都人夾道觀節度晉公先授鉞淮隂韓信舊登壇
擎天正要中流柱莫擬人間蜀道難
和通判弟隨亨書感韻
風沙萬里夢堪驚地老天荒秖此情世上但知王蠋義
人間唯有伯夷清堂前舊燕歸何處花外啼鵑月幾更
莫話凄涼當日事劒歌淚盡血霑纓
沛中歌
秦時日月漢山河家計今誰與仲多天子不知天下貴
酒中唯唱沛中歌(以上柴氏四隱集)
戴昺
昺字景明號東野石屏之從孫嘉熙已亥授贑
州法曹參軍有東野農歌集
秋日過屏山菴
凄切抱葉蟬閒關棲樹禽入山本避喧復愛聆此音微
颸動夕爽薄雲散秋隂衆籟閴以静片月生東林
有感
著身平地更多憂一棹思為泛宅謀昨夜西風邊報急
防江也要釣魚舟(以上農歌集)
高子鳳
子鳳字儀甫華亭人嘗注杜詩林竹溪為序
題楊補之墨梅卷
籬根玉瘦兩三枝為繞吟香夜不歸安得密林千畝月
仰眠吹笛看花飛(松風餘韻)
宋詩紀事卷六十五
