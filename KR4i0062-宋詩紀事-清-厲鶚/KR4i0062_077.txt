宋詩紀事卷七十七錢塘厲鶚撰
曹棐
棐官著作郎
登南山塔
平生登塔與登樓亂盡鄉心送盡愁試上南山山下塔
依前懷古復悲秋(咸淳臨安志)
李敷
敷臨安縣令
雙林院
雙林高寺秀峰環我欲題為小徑山炎月一遊神骨爽
天風相送出松關(咸淳臨安志)
李邦美
題句容酒肆壁
青帬白面閧挑菜茅舍竹籬疎見梅春事隔年無信息
一聲啼鳥唤將來(山房隨筆)
趙萬年
萬年南渡時從武科備戎行于襄陽屢郤敵人
有禆幄集
程機宜宅喫豆粥
豆紅米白間青蔬髣髴來從香積厨異日大官還飽飫
不應忘郤在蕪蔞
偶成
一心憂國不憂家掠面黃塵帶晩沙郵傳不通音問隔
家人夜夜卜燈花(以上曹氏歴代詩選)
王執禮
執禮號竹寮金華人
遊玉仙洞題碧雲石崖(在臨安志)
已從鹿巖遊更入龍洞去横足螃蠏行連臂猨猱度徑
滑鏗蠟屐隂屋然樺炬振策扶顚隮捫蘿猛攀附塗險
幾欲窮境勝思有遇谽谺通石竇參差流石乳形開趣
彌深興集理自裕便將遺世紛且復滋幽步紆徐窮冥
搜淹留廹頽暮題詩識蒼壁聊寫心跡素重遊豈無期
恐忘來時路
錢王太廟
數間老屋半塵埃宗社雖存沒草萊尚有遺民呼太廟
可堪游鹿上荒臺花開陌路空餘恨麥被陵陂不盡哀
三節還鄉平日志化為杜宇定歸來
錦溪
微雲淡日半昏明初換春衫步履輕行到小橋幽絶處
高吟詩句荅溪聲(以上咸淳臨安志)
周芝田
芝田浙人
彈琴
膝上横陳玉一枝此音唯獨此心知夜深斷送鶴先睡
彈到空山月落時
句
淋漓滿腹蔵春雨突兀半拳生曉雲(石上兩竹)草香花落後
雲黑雨來時(以上山房隨筆)
盛雪巢
偶作
臯䕫不著書周召不決科端坐廣堂上四海臻泰和吾
道固如是後來文藝多嗒然空山中獨抱明良歌(吳禮部詩)
(話)
陳柏
柏字茂卿號南塘
懷友
攜書入空山幾若與世絶俯仰一室間頗見古人别良
朋令人思思君意彌切食芹差自甘那得共君啜(吳禮部詩)
(話)
趙聞禮
聞禮字立之號釣月見絶妙好詞
句
西風昨夜摧黃葉秋亦無心在菊花(全芳備祖)
張樞
樞號雲窗
游大滌
一曲朱闌百尺餘仙人自是愛樓居松風不動千山靜
月滿天壇人步虛(洞霄詩集)
林次麟
曲竹(出臨平山相傳唐丘隱士丹成羽化植杖于此其竹皆曲)
直節棱棱是此君耳孫郤以曲為名首陽山下知難種
只可斜封向管城(咸淳臨安志)
樓楚材
句
晚歸烟樹立猶見曉向雪汀飛若無(鷺)有時移向西堂
去一座青山逐手來(屏風)(方回桐江集)
張偉
偉號芝田
馬塍
水拍田塍路半斜悄無人跡過農家春風自謂專桃李
也有工夫到菜花
薦菊泉(一名寒泉)
近來湖上風光改古蹟三賢亦就遷獨有菊泉能定力
歲寒堅守此山前(以上咸淳臨安志)
李介山
梅雨潭
靈源分左界千仞落飛泉散作一空雨長如四月天挂
嵒寒練直濺席水珠圓湫石龍應在山扉浮翠烟(仙嵒寺志)
俞琰
琰字玉吾長洲人咸淳末應舉無成入元隱林
屋山以讀易自娛有林屋山人集書齋夜話席
上腐談
焦山寺夜坐偶作
夜宿焦山寺月明聞櫂歌蜀江到吳盡海舶過淮多風
浪翻龍窟霜林露鳥窠詩成忽有酒不飲欲如何
客裏送春
擠排落絮隨風去分付殘花趁雨飛自笑鶴身歸未得
郤從客裏送春歸
贈華陽道院琴士商碧山
來往晴巒縹緲中滿身空翠濕衣濃相尋欲聽蓬萊曲
還在華陽第幾峯(以上林屋山人集)
海䐑
生以鰕為目來從水母宮堆槃凝凍結停筯便消融瑩
緊玻瓈白斒斕瑪瑙紅酒邊嘗此味牙頰響秋風(書齋夜話)
鄭震
震更名起字叔起號菊山連江人所南翁其子
也有倦遊槀清雋集
宿虎丘
到晚歸不去因而此宿休雲深千古寺月冷一天秋崖
裂池如束天虛塔欲浮最宜初日上高處看雲收
餘杭道上
五年茲路上頻往又頻還歲月孤松老風霜苦竹斑溪
流天目水雲出洞霄山馬上因閒眺蜉蝣宇宙間
歸去
歸去豈不好平田帶淺林春猨鳴雪澗晴日轉雲岑世
久無鳴犢時當學展禽吾生今老矣梁甫豈能吟
荆南别賈制書東歸
來時秋雨滿江樓歸日春風度客舟回首荆南天一角
月明吹笛下揚州
卜居
久欲謀歸力不任浮雲蹤跡謾巢林功名未入屠龍手
貧賤常懷買鶴心月下開門微雨過樓頭聞笛二更深
世間萬事俱陳迹空倚西風閱古今(以上清雋集)
王夢應
夢應字聖與一字静得長沙攸縣人咸淳十年
進士調廬陵尉元兵陷臨安起兵勤王兵敗奔
永新卒
(鄧光薦文丞相督府忠義傳吳希奭陳子全王夢應皆攸縣士人自通于同督府與趙璠相應)
(景炎即位事聞承制授官各有差)
東歸
一櫂仍為别他鄉復避兵客隨風雨老春著鼓鼙輕宇
宙關何事艱危得此生門前一溪水幾日到江城
甲申元日
上日仍漂寄尊前客又非鄉心眠聽雨病骨晩添衣街
鼓春將動簾燈寒未歸梅花經一雪幾片不曾飛
呈李書史
火龍騎日雪飛空勁草亭亭不見風臣亮南陽今未老
一鉏雲碎日猶紅(以上四朝詩)
陳觀
觀字國秀奉化人咸淳十年進士調新城尉有
蚓竅集
題甄氏訪山亭
水流花落日生雲日静風暄草欲薰老去風流猶未減
一丘一壑要平分
雨後西山翡翠堆結亭直欲近巖隈從今記取溪頭路
一日須來一百迴(四朝詩)
熊鉌
鉌字位辛初名禾字去非世居建陽之鼇峯咸
淳十年進士授寧武州司戶參軍有勿軒集
遊武夷山
我來武夷山遠意超千古嘗疑混沌開疏鑿未經禹峽
山猶古梁洪濤莽回互行舟留大壑營巢餘斷樹垠崖
波濤痕隱隱皆可覩陶然上古民要服固深阻秦威何
桓桓薄海猶廣土六合皆湧沸一枝豈寧處嘗言十三
君隱隱避秦侣一日厭塵寰泠然遂高舉上山娛賓雲
下山滿豺虎神仙何渺茫虹橋想虛語桃源亦其類好
事自誇詡風氣日已開蛇斷出真主遂令閩山陬盡入
職方宇漢志名始彰祠堂用魚脯流傳世代久琳宮粲
衣羽至今此山名號為神仙府恭惟我遯翁辭闢厥功
溥于焉卜精廬溪山九曲五圖書盡在是斯地儼鄒魯
我以負笈生來茲有年數自慚仁智心未覩高深趣斯
遊亦何意會心覬真遇侃侃平生友惠然肯來顧攜手
敦夙好抗志企遐慕招我山中遊茲遊適予素巍巍大
隱屏屹屹天一柱前瞻晩對亭考槃固其所何當同心
人相與薙榛莽長松期歲寒脩竹倚日暮我自愛此山
躊蹰不忍去
𢷬衣曲
北望悠悠音信少空房遠念心常早流螢煜煜夜稍青
塞雁嗈嗈寒已到細絲清水練方新在椸半溼日中明
隔籬翁嫗寐不熟月落尚聞砧杵聲將軍錦帳環歌舞
百戰尚遲歸寸土老農肩米肉成瘡思婦裁衣淚如雨
(以上勿軒集)
曾子良
子良字仲材號平山南豐人徙金谿咸淳進士
仕為淳安令宋亡隱陶塘
輓知臨安府兼浙西制置使曾公(淵子)
德祐思良弼江西出大臣報忠昭漢議靖獻有殷仁皦
日五朝老清風百世人幾時歸衮繡秋草臥麒麟
永紹傳賢啟慈元拱女堯鼇山猶贔屭鵬海極扶搖宮
殿春旗曉簾帷社飯朝龍髯攀不及鸞馭去何遙
立海終風黑洗光雙日紅餘波濺渤澥仙仗岌崆峒宗
廟神靈在公師禮數崇平生精履屐尚覺小臣忠
返輤榮歸寢帷堂哭設衣神情如夢叶滄海悵心違百
世功言立千年城郭非任安猶未死哀淚不堪揮(忠義集)
吳龍翰
龍翰字式賢號古梅歙人咸淳鄉貢後以薦授
編校國史院實錄院文字至元丙子鄉校請充
教授尋棄去有古梅吟槀
(程訥齋元鳳云閱吳君詩槀句老而意新咀之雋永殊非苟作)
樂府
妾心江岸石千古無變更郎心江上水倏忽風波生
製衣寄夫壻妾有冰雪段中間連理枝不忍翦教斷
(方虚谷云式賢詩有驚人語如樂府諸萹尤予所深喜者)
重陽客中
愁裏重陽近他鄉酒易沽秋風詩鬢短寒夜客燈孤筍
笠月穿破荷衣霜打枯有懷吟不就端不為催租
晩舟過臨平
烟鐘唤起夕陽愁淼淼臨平春事幽唯有風蒲愛吟客
岸邊撩亂綰行舟
嚴灘對月憶雪壺六弟
共君看月此徘徊今夜月明君不來安得清光刀翦破
為分一半到泉臺
題荆公讀書堂
六籍紛紛盡可奴翻騰字說乃菑畬可知山半青燈夜
只讀商君一卷書(以上古梅吟槀)
登金陵鍾山絶頂
萬仞鍾山著屐登中原今隔幾崚嶒自憐不及天邊雁
歲逐春風到八陵(新安文獻志)
汪涯
涯字萬頃漢陽人事母孝宣撫賈似道請為客
當作露布獻捷涯瞋目曰啗人以利而退其師
又兒弄主上似道大怒撾殺之其母曰汝以直
死我則不辱可以下報先君矣亦自沈
江帆
江帆去去可腸斷千古萬古越王臺掃空黃葉晚風定
飛盡碧鳥青天回半生無成坐筆硯萬事不理問尊罍
年年看梅今白首已矣英雄畱七哀
江行
江陵白魚如斫玉挂帆獨去風日寒封題兩甕寄白髮
兒涯不是作魚官
秋光蕩漾滿行色鄰舟吹笛不堪聞洞庭濯足一尊酒
夫君不來空白雲(以上谷音)
高晞遠
晞遠字照菴通州人咸淳德祐間通判平江府
心遠堂
種竹期十年栽橘盈千頭雖云多遠慮無乃為身謀高
人絶塵累俟德居此丘泰宇無畦畛虛空有天游仁義
尚蘧廬道德成安流結茅依翠微極目際平疇白雲度
寥廓黃鵠下滄洲百世此周覽我志尚可求祗應柴桑
翁眞趣共悠悠(四朝詩)
曹良史
良史字之才號梅南錢唐人咸淳故老與周草
窗游有詩詞三摘
(俞宗大序云曹君故宮詞十九首與夫拜景靈游湖曲登北城悼今思古所謂哀而不傷怨而)
(不怒忠厚而悱惻者也)
句
雲生畫佛壁葉落病僧房閒來閉門處認得讀書聲
牆圍敗屋知無主風響荒林似有人深樹月昏神火
出斷烟雪霽獵人回
(方虛谷䟦曹君良史錢唐人衣冠佳盛湖傲山酣則有咸淳詩摘兵火變遷江淮奔走則有梅)
(南詩摘句如雲生畫佛壁云云展轉征旗戰鼓十年間筆力益老矣)
錢穎
穎號菊友
賦翁仲(魏明帝景初元年徙長安銅人承露盤盤折聲聞數十里重不可致畱于覇城大發)
(卒鑄銅人二號翁仲列坐司馬門外)
武皇騎龍朝帝后露溼銅仙古苔繡景初命名翁與仲
無復衣冠仍漢舊桓圭大劍高嵳峩不動如山嚴鎮守
豈知屹立司馬門九鼎暗移司馬手變遷陵谷亦何易
洛陽塵埃一回首因嗟寵辱非可常世間何者為長久
君不見後來荆棘埋銅駞坐想失身横隴畝(隨隱漫錄)
秋胡子
郎恩葉薄妾冰清郎說黃金妾不譍若使偶然通一笑
半生誰信守孤燈(詩林萬選)
家之巽
之巽字志行宋季臨安府倅
定林寺二首(王荆公讀書處)
功名良苦賦歸歟兩鬢霜花百念枯鍾鼎樓臺渾一夢
數間茅屋亦浮屠
十載浮雲幾變更歸來鍾阜碧嶙峋早知山色無今古
只與青山作主人(景定建康志)
福勝院(在臨安縣福全山)
三過山中寺勞生有底忙梵書蟲蠧紙佛界燕巢梁曉
日光明藏野花知見香豐碑如會意讀罷更彷徨(咸淳臨安)
(志)
劉敏求
敏求字好古號松菊老人泰和人長于詩宋末
累舉不第
題滕王閣
閣中環佩知何處游子再來春欲暮鶯啼紅樹柳搖風
疑是當年舊歌舞古來興廢君莫嗟君看紅日西山斜
西山不改舊顔色換盡行人與落霞(南昌府志)
劉光
光字元輝生宋季有曉窗吟卷
句
仙館無人春寂寂一林紅日鍊櫻丹曉來多謝梁間
燕盡把春愁舉似人山翁何事衝寒往知有梅花在
隔溪(方回桐江集)
韋竒
竒字學易號若溪居安次子二十五歲殀
題倪文昌玉湖書院
齊齋老子今安在一去人間餘卅載白衣蒼狗幾干回
惟有西山長不改吳興勝概誇玉湖鵝溪一幅玄暉圖
天光上下渺無極寒玉倒浸清冰壺晴波萬頃瑩如洗
一卷石向波心起先生具眼此結廬收拾溪山入詩裏
漁人艇子時往還笭箵擲下前溪灣一聲欸乃水天碧
回頭卻羡沙烏閒樓高望極情思遠前揖衡山後蒼弁
陌頭楊柳幾春風當年曾識齊齋面我今懷古心悠悠
古人不見今人愁夕陽收盡暝烟浮扁舟載月歸來休
(梅磵詩話)
俞演
演字則大臨安人
句
殘燈吟夜雨破榻臥秋山(方回桐江集)
徐子美
子美號芝石武林人
句
杯行曲水春如昨字入昭陵土亦香(蘭亭集)(方回桐江)
俞君錫
君錫字仲疇苕溪人有竹屋詩槀
句
洗瓢魚隱石埽葉蝶移家荒店難尋酒長途半趁船
蛬聲依壞砌樹影倒寒池(方回桐江集)
江石卿
石卿有得一文槀
句
太傅數日别劉公一紙書(方回桐江集)
汪崇亮
崇亮有白雲漫槀
青溪主客歌
野王手奏淮淝捷門戶歸來有旌節伸眉一笑紫髯秋
䄂中猶挾柯亭月山隂主人載雪舟掀篷繫䌫青溪頭
平生耳熱欠一識若為牽挽行雲留一聲横玉西風裏
蘆花不動鷗飛起馬蹄依舊入青山柳梢不動天如水
(方回桐江集)
方至
至號天慵分水人
句
缺多圓少人如月盛極衰來物易秋(方回桐江集)
曾澈
澈盱江人鮑輗過盱江遇一童子眉目疎朗語
必援古今驚問逆旅主人子也明年載訪死矣
得其詩一首于其同舍生
九齡行
我生九齡氣食牛喑嗚頓挫無匹儔白雲無根起天末
一身萬事同悠悠低頭拱手事先覺談笑未了成仇讐
一譽不足勝百毁言語起滅如浮漚聖賢可與知者道
麟鳳豈在山中遊蘧然夢覺大槐國江花昨夜生凉秋
(谷音)
孫璉
璉字器之大庾人家貧嗜書善吟詠不應舉躬
耕織屨以為食夀百歲
述懷
坐倦秋樹根攝衣步前邱横河澹如練破月西南流獨
持一尊酒悠然發清謳俯仰無不足吾生焉所求(谷音)
薛美
美號獨菴永嘉人
薛瓜廬吾宗人也吾不得而見之得見其詩斯可
矣太息而題于卷杪
結廬兄弟近長安弊郤儒冠竟不彈自茹芝來輕漢召
肯將瓜去博唐官貧多樂事清無盡手寫新詩墨未乾
史筆須評隱君傳姓名應作古人看(瓜廬詩附)
詠柳
一撮嬌黃染不成蔵鴉未穩早藏鶯行人自謂傷離别
枉折無情贈有情(全芳備祖)
許庚
庚字伯先號萬松武林人
句
花盡辜啼鳥麻深没過人硯潤浮殘墨琴乾響斷弦
(方回桐江集)
黃瀠
瀠昭武人
句
橋影不隨流水去漁歌偏帶夕陽來當年不作南行
客他日應無北狩人(題鄭介夫祠)(方回桐江集)
戚明瑞
明瑞字子雲檇李人讀書會稽五雲山
句
舊夢不堪游螘國生涯只合在漁舟鵂鶹歡喜舞南
風望帝花飛春尚寒(方回桐江集)
王儀
儀字仲履
題婺源江氏琅玕閣
詩仙長倚玉闌干句脱塵凢妙不難六月雪霜侵几研
一生煙火隔心肝鳳凰管徧風旋應翡翠窗深露不乾
記得月明扶醉上骨輕毛豎怯清寒
偶作
五月蘋花思渺然綠波憶蕩浦西船寧穿布韈青鞵底
不醉琵琶綠繭弦山郭鶯啼春又暮蕭齋人静澹無煙
一言滿慰三年别借枕風前對榻眠(以上吳禮部詩話)
李商
記化蝶事
碧梧翠竹名家兒今作栩栩蝴蝶飛山川阻深網羅密
君從何處化飛歸
(癸辛雜識楊昊字明之娶江氏少艾連歲得子明之客死之明日有蝴蝶大如掌徊翔于江氏)
(旁竟日乃去及聞訃聚族而哭其蝶復來繞江氏飲食起居不置也蓋明之未能割戀于少妻)
(稚子故化蝶以歸耳李商作詩記之)
王庭
庭金華人賈似道幕官似道敗自殺
明堂侍祠
唱徹嚴更鳳鑰開侍祠濟濟列崇陔小臣亦忝廊西獻
惟秉温恭對越來
玉佩珊珊出禁扉金蓮分炬散芳菲祠班咫尺臨黃道
惹得天香滿䄂歸(咸淳臨安志)
宋詩紀事卷七十七
