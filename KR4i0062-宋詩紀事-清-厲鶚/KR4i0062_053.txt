宋詩紀事卷五十三錢塘厲鶚撰
陳讜
讜字仲甫莆田人隆興元年進士累官兵部侍
郎乞補外以集英殿修撰知寧國府再乞致仕
封清源郡侯
過溪南韓氏宅
曾覽溪南勝重來四十年樹如人老矣山共水依然香玉
紛堆案晴虹對跨川吾廬今咫尺乘興且盤旋(莆陽文獻)
句
竹密不知雲欲雨山高盡見水朝宗
(四朝聞見錄莆陽陳讜文人也刻金字于靈壁石以壽韓侂胄至稱曰我王韓敗遂為言者所)
(彈陳留題吳山三茅觀梅亭句云云繼是猶未有和者)
方有開
有開字躬明淳安人隆興元年進士嘗官淮西
運判有溪堂集
方仙翁祠
真仙祠觀鎖晴嵐下瞰平疇十里寬譜牒尚遺唐篆額
風儀仍是漢衣冠紫芝白兔靈如昨石碣丹湖事不刊
千載仍孫牛馬走敬瞻遺像仰高寒(青溪詩集)
張良臣
良臣字武子汴人避寇來鄞因家焉隆興元年
進士官止監左藏庫有雪窗小集
(樓大防書集後云武子閉門讀書室無一物性嗜詩不輕作或終歲無一語故所作必絶人)
春詞
後主搴香復倚春潘嬙梳洗最輕盈南朝破後無詞客
燕子桃花古石城
曉行
千山萬山星斗落一聲兩聲鐘磬清路入小橋和夢過
豆花深處草蟲鳴
賦
柳暗旗亭不忍看臨江愁殺晉衣冠傷心明月揚州路
十里珠簾蕙草寒
示長蘆仁禪師
叢叢竹雀閙人家農事春來漸有涯品字柴頭煨正煖
不知風雪到梅花
梅市道中
連雨疎篷不耐關脩眉如失更晴慳越王故國無人問
艇子穿花自往還
西湖晚歸
帖帖平湖印晚天踏歌遊女臂相牽鳳城半掩人爭路
猶有胡琴落後船
留題吳興投老庵
白鷺悠悠去不還渚雲汀草一生閑暮年不入西州路
空倚梅花說住山
九日書吕季慈室
上池入寺見承平影落南州迹易陳手把黃花看新雁
風烟愁殺舊京人
感舊
三十六陂春水綠四十九年人事非揚子江頭永嘉後
吳儂蕩槳北人稀
過西溪
罨畫層波蕙草荒冷雲客雁兩回皇梅花到得吹成雪
盡是清愁不是香
遣家書
家住鄱陽小洞天經年烹鯉尚茫然幾回鵲喜無消息
吹殺燈花獨自眠
小破
小破燕支鈿早梅雪雲平淡越江遲青山歲晚行人少
鴨鴨羣飛淺草時(以上雪窗小集)
上雪竇山奉慈院
迢迢嶺外雪雲明猶憶塵中見偉人沙上豈無新到雁
附來莫厭尺書頻(延祐四明志)
長松丹井
九轉丹砂煉得成飄飄仙袂入青冥一泓寒水留真汞
千歲長松産茯苓(雲門志略)
句
客向愁中都老盡祗留平楚伴銷凝(樓攻媿集䟦)
張縯
縯字季長蜀之唐安人隆興元年進士官大理
少卿
奉陪安撫大卿登八陣臺覽觀忠武侯諸葛公遺
像偶成長句
白帝城西魚復浦十月江平見津滸當年累石紛成行
此地卧龍經講武轅門外建嚴中權(自注陣有壁壘一門東出)列陣
相承存後伍(自注八陣相承又列數陣于後)何人蛇勢識常山未數魚
麗矜鄭拒懸知精神貫金石尚想號令嚴鉦鼔老兵料
敵應疑生川后澄波其敢侮向令赤伏有餘符下睨皇
州真指取云何遺跡司神明獨靳豊功被寰宇高城置
酒共臨眺往事興懷增歎撫巍然王佐三代前信矣名
言照千古(全蜀藝文志)
題沔州諸葛武侯廟
赤伏終休運前營落大星皇王空禮樂江漢閟英靈斷
壟牛羊入空山草木青經時須此牧清淚灑泉扄(陕西)
(通志)
黃度
度字文叔新昌人隆興元年進士寧宗朝累官
禮部尚書以煥章閣學士知隆興府
青溪閣
江家舊宅枕溪頭誰向溪灣著小樓無柰當年亡國恨
潮生潮落幾時休(景定建康志)
楊方
方字子直長汀人自號淡軒老叟隆興元年進
士嘗受學于朱子之門仕至直寶謨閣廣西提
刑
(趙南塘䟦云公暮年詩精清簡遠與俗異畛)
淳熙辛丑自武寧丞攝靖安作
毛竹山頭雲雨昏靖安橋下小谿渾高陂約水歸田急
不管湍聲入縣門
堂上官人似野人村甿相見可相親開門坐對臨溪樹
故是水邊林下身
對縣誰家數畆園竹亭茅宇雜花繁同官不可無兼局
通管溪南水竹村
題武寧丞廳
暮年叢薄寄鷦鷯搔首廵簷歲月銷留與後人還要否
一軒松竹冷蕭蕭
館中簡張約齋
書生賦分合窮愁官與休辰不肯休清曉犯寒開省戸
誰家見雪似瀛洲
爛銀宫闕雲中見素柰園林月下遊說與南湖張祕閣
速來同直道山頭(以上後村詩話)
傅伯壽
伯壽字景仁晉江人隆興元年進士紹熙中官
浙西提刑
一段竒軒(在西湖淨相院)
門外紅塵走利名庵中白髮任浮生羡師法窟能深入
厭我詩壇已屢盟渺渺水光簾萬疊離離梅影雪三更
何人薦取真消息試鼔瑤琴一再行(咸淳臨安志)
一眺石
一眺人間萬事非海鷗山鳥便忘機林端髣髴見帆影
知有扁舟天際歸(南安縣志)
張抑
一段竒軒
雲山爛漫本難名收拾閑情付此生出處自知無上策
往來聊欲試同盟門多賢轍人便静琴鎖師堂歲幾更
六月岸巾來借榻頻遊應不禁船行(咸淳臨安志)
傅伯成
伯成字景初其先濟原人祖忠肅公察父自得
避地居泉州為晉江人隆興元年與兄伯壽同
舉進士理宗朝官至寶文閣學士提舉佑神觀
卒贈開府儀同三司諡忠簡有竹隠集
素馨花(自注素馨南漢宫女名)
昔日雲鬟鎖翠屏秖今烟冢伴荒城香魂斷絶無人問
空有幽花獨擅名(全芳備祖)
許及之
及之字深甫温州永嘉人隆興元年進士寧宗
朝歴官參知政事知樞密院事有北征紀行詩
集
廢冢
石人猶自立蒿萊拂讀殘碑字字哀鄰冢已澆寒食酒
野風分送紙錢來(東甌詩集)
孫逢吉
逢吉字從之龍泉人隆興元年進士寧宗朝歴
祕書監兼吏部侍郎出知太平州丏祠卒諡獻
簡
茅亭(在泉州陳洪進宴游之地今廢)
陳氏當年為勝概吾徒今日作良游時遷代謝皆如此
細雨燈花莫浪愁(方輿勝覽)
程㢠
迥字可久寧陵人家于沙隨隆興元年進士仕
為德興丞調上饒令迥深于經學學者稱沙隨
先生有南齋小集
題玉真書院(在德興縣玉真山麓邑人吳紹古建陸九淵有經德堂扁)
吳侯所築居密近玉真麓翳葳祕幽竒千載空喬木一
朝敞虚境劃見神仙躅挂杖步危磴遠寄千里目鶴憑
子晉笙鳧舉王喬足信是隠君子名入丹青錄冥搜得
佳句隠然可騷僕早聞雲錦溪鳴榔到巖谷寄我輞川
圖居然媚幽獨何當櫂輕舠飛鳥送遐瞩(饒州府志)
自題眄怡齋
乞得膠膠擾擾身霜筠露菊便相親勸君莫厭羹藜藿
違已由來更病人
六月松風萬籟寒笙竽頻到枕屏間夜深夢繞匡廬阜
瀑布濺珠過藥闌
葵花已過菊花開萬里西風拂面來問字今朝幾人至
細看屐齒破蒼苔(团學紀聞)
吳鎰
鎰字仲權崇仁人曾弟登隆興元年乙科累官
司封郎中極言罷歸有雲巖集
崇仙觀二首
浮丘仙袂風中挹子晉吹笙月下聞翠蓋霓裳君過我
尻輿神馬我從君
人生塵土不可耐天上高寒定自嘉但約麻姑擘麟脯
莫尋句漏問丹砂(撫州府志)
送客香山寺
十里香山寺三年到幾回不嫌送客遠端是愛山來老
木依山往閑雲為我開歸鞍意未足城鼔莫相催(郴州文志)
陸游
游字務觀越州山隂人佃之孫宰之子以蔭補
登仕郎隆興初賜進士出身范成大帥蜀為參
議官人譏其頽放因自號放翁累知嚴州嘉泰
初詔同修國史兼祕書監升寶章閣待制致仕
卒有渭南集劒南集
(直齋陳氏云游幼為曾吉父所賞識詩為中興之冠他文亦佳而詩最冨至萬餘篇古今未有)
(四朝聞見錄陸公早退居往來雲門若耶韓侂胄固欲其出落致仕除次對公勉為之出韓喜)
(附已至出所愛四夫人擘阮琴起舞索公為詞有飛上錦裀紅皺之語公臨終以詩示其家云)
(王師剋復中原日家祭母忘告乃翁公之心方暴白于易簀之時矣)
臨安春雨初霽
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
(後村詩話放翁少時調官臨安得句云小樓一夜聽春雨深巷明朝賣杏花傳入禁中思陵稱)
(賞由是知名)
陳阜卿先生為兩浙轉運司考試官時秦丞相孫
以右文殿修撰來就試直欲首送阜卿得予文卷
擢置第一秦氏大怒予明年既顯黜先生亦幾陷
危機偶秦公薨遂已予晚歲料理故篋得先生手
帖追感平昔作長句以識其事不知衰涕之集也
冀北當年浩莫分斯人一顧每空羣國家科第與風漢
天下英雄惟使君後進何人知大老横流無地寄斯文
自憐衰鈍辜真賞猶竊虚名海内聞
恩封渭南伯唐詩人趙嘏為渭南尉當時謂之趙
渭南後來將以予為陸渭南乎戲作長句
老向人間久倦遊君恩乞與渭川秋虚名定作陳驚坐
好句真慙趙倚樓棧豆十年霑病馬烟波萬里著浮鷗
就封他日輕裘去應過三峯處處留
示兒
死去元知萬事空但悲不見九州同王師北定中原日
家祭無忘告乃翁(以上劒南集)
絶句
碧玉當年未破瓜學成歌舞入侯家如今顦顇篷窗底
飛上青天妒落花
懷成都舊游二首
金鞭朱彈憶春游萬里橋邊罨畫樓夢倩曉風吹不斷
書憑春雁寄無由鏡中顔鬢今如此席上賓朋好在否
篋有吳牋三百箇擬將細字寫春愁
裘馬清狂錦水濱是繁華地作閒人金壺投箭消長日
紅袖傳杯領好春幽鳥語隨歌處拍落花鋪作舞時茵
悠然自適君知否身與浮名孰重輕
(齊東野語陸放翁在蜀日有所盼嘗賦詩云云出蜀後每懷舊遊多見之賦詠云云)
沈園二絶(慶元己未作)
夢斷香銷四十年沈園柳老不飛綿此身行作稽山土
猶弔遺蹤一悵然
城上斜陽畫角哀沈園無復舊池臺傷心橋下春波綠
曾是驚鴻照影來
禹蹟寺南有沈氏小園四十年前嘗題小詞一闋
壁間偶復一到而園已三易主讀之悵然(紹熙壬子作)
楓葉初丹槲葉黃河陽愁鬢怯新霜林亭感舊空回首
泉路憑誰說斷腸壊壁醉題塵漠漠斷雲幽夢事茫茫
年來妄念消除盡回向蒲龕一炷香
歲暮夜夢遊沈氏園兩絶(開禧乙丑作)
路近城南已怕行沈家園裏更傷情香穿客袖梅花在
綠蘸寺橋春水生
城南小陌又逢春只見梅花不見人玉骨久成泉下土
墨痕猶鎻壁間塵
(齊東野語陸務觀初娶唐氏于其母夫人為姑姪伉儷相得而弗獲于其姑既出而未忍絶之)
(則為別舘時時往焉姑知而掩之雖先知挈去然事不得隠竟絶之唐後改適同郡宗子士程)
(嘗以春日出游相遇于禹蹟寺南之沈氏園唐以語趙遣致酒餚翁悵然久之為賦釵頭鳳一)
(詞題園壁間實紹興乙亥歲也翁居鑑湖之三山晩歲每入城必登寺眺望不能勝情未久唐)
(氏死嘗作詩共五首云)
紀夢
白首歸修汗簡書每因囊粟歎侏儒不知月給千壺酒
得似蓮花博士無
(趙章泉梅課云嘉泰壬戌九月陸放翁夢一故人相語曰我為蓮花博士鏡湖新置官也我去)
(矣君能暫為之乎月得酒千壺亦不惡也遂以詩紀之云云)
致爽軒(在永康軍)
黃塵赤日汗霑裾竹裏煎茶喜有餘堪笑放翁窮意巧
就君池舘讀君書(方輿勝覽)
感姚將軍事題青城山上清宫壁
造物因豪傑意將使有為功名未足言或作出世資姚
公勇冠軍百戰起西陲天方覆中原殆非一木支脫身
五十年世人識公誰但驚山澤間有此熊豹姿我亦志
方外白頭未逢師年來幸廢放儻遂與世辭從公遊五
岳稽首餐靈芝金骨換綠髓欻然雲外飛
(庶齋老學叢談姚將軍靖康初以戰敗亡命建炎中下詔求之不可得後五十年乃從吕洞賓)
(劉高尚往來名山有見之者放翁感其事作詩)
感趙宗印事
我夢游太華雲開千仞青擘山瀉黃河萬古仰巨靈往
者禍亂初氛浸干太寕豈無卧雲龍一起奔風霆時事
方錯繆三秦盡羶腥山河消王氣原野失天刑將軍散
髮去短劒斸茯苓定知三峯上爛醉今未醒
(庶齋老學叢談靖康建炎間關中竒士趙宗印提義兵出戰有衆數千所向輒下敵不敢當會)
(王師敗于富平宗印知事不濟大慟于王景略廟盡以金帛散其下披髮入華山不知所終放)
(翁感其事作詩云云)
韓幹馬
唐人畫馬如相馬口口不在驪與黃天機入神即揮灑
氣脫毫素先騰驤昔年曾畫穆王游八極八龍之駿雲
五色後來又寫越影超光脫丹碧後來又寫漢武窮渥
洼復見神駒來漢家勢走滅沒開風沙壯哉此馬健且
雄玉花徧身雲滿鬉首如渴烏眼如電皎如疋練横睛
空使之陷陣當破敵萬馬不敢先秋風如何解鞍脫其
馽縱爾俶儻如游龍君不見四海罷征戰九夷盡梯航
方將郤爾宛水之西歸爾華山之陽幸逢韓供奉寫爾
神杜拾遺歌爾良贈爾支道林愛爾神駿懸高堂(珊瑚)
(網)
句
積憤有時歌易水孤忠無路哭昭陵
(娱書堂詩話唐制有冤者哭昭陵下李洞策夜獻簾詩云公道此時如不得昭陵痛哭一生休)
(陸務觀亦有句云云)
虞儔
儔字壽老寕國人隆興初入太學舉進士以太
常少卿使金累官兵部侍郎奉祠卒有尊白堂
集
過千秋嶺
輕隂漠漠雨斑斑嶺上風來一解顔已是去天纔尺五
郤令緩步有躋攀飛泉百道縈羅帶列岫千峯擁翠鬟
應是北堂春正滿幾廻回首望家山(寧國府志)
馬之純
之純字師文金華人隆興進士慶元間主管江
東轉運司文字著金陵百詠世號野亭先生孫
光祖有名
元武湖
萬頃冥茫水拍隄當時于此習舟師長江天險雖堪恃
鬭艦人謀可勿施莫使黑龍離舊窟且教元武入新詞
如何又作蓬瀛景時節來遊看水嬉
東冶亭
舊時秖說東西冶今日轉為長短亭無柰梅花臨水白
可堪柳色向人青十分瀲灩苦難把三疊凄涼誰忍聽
不道離愁堆滿屋往來車馬放教停(以上景定建康志)
郭明復
明復成都人印子隆興癸未登科仕為宗丞
題琵琶亭(并序)
白樂天流落湓浦作琵琶行其放懷適意視憂患死
生禍福得喪為何物非深于道者能之乎賈傅謫長
沙抑鬱致死陸相竄南賓屏絶人事至從狗竇中度食
飲兩公猶有累乎世未能如樂天逍遙自得也予過
九江維舟琵琶亭下為賦此章時淳熙己亥中元日
香山居士頭欲白秋風吹作湓城客眼看世事等虛空
雲夢胸中無一物舉觴獨醉天為家詩成萬象遭梳爬
不管時人皆欲殺夜深江上聽琵琶賈胡老婦兒女語
淚溼青衫如著雨此公豈作少狂夢與世浮沈聊爾汝
我來後公三百年潯陽至今無管弦(自注公詩有潯陽小處無音樂之句)
長安不見遺音寂依舊康廬翠埽天
(容齋三筆賈誼自長沙召還後為梁王傅乃卒前所云少誤矣)
題三峽堂
三峽堂前五月風吳檣蜀柁古來通山如肺附重相掩
水似環連去不窮躍馬孤城憐倔強卧龍八陣想英雄
憑闌千載興亡事何異邯鄲一枕中
大人按部過雲安下巖留題命同賦
道人昔日來開山山鬼悔泣門不關一時梵宇借嵓麓
千載絶景歸人間松蘿鬱勃樹旌纛水泉丁東鳴佩環
兩蘇寂寞涪翁死杖屨誰與同躋攀(以上全蜀藝文志)
陳翊
翊字君正
甲申仲冬侍親由行在所還毘陵舟泊村渚
日暮成孤泊棲遲得小安雪融沙觜露雲拂㕍翎寒過
櫓冰痕轉通村水汊寬詩情如廢井賸覺起波瀾(前賢小集)
(拾遺)
黃然
然豫章人隆興中官右朝請郎知台州
涪翁亭(在蜀嘉陵)
清音妙絶東坡老方響名高太史公水遶鳥飛談笑外
江連洪雅畫圖中(方輿勝覽)
張維
維字仲欽延平人隆興中通判建康府事乾道
中廣西經略安撫使
留守舍人張公安國聞維築亭為題其榜曰朝陽
既去而亭成復為賦詩次韻
日邊清切以文鳴立對朝陽欲問程筆落春生變寒谷
詩來將喜破愁城簷前水到乘槎便天際山横與檻平
準擬公歸道過此小留觴詠集簪纓(景定建康志)
題張公洞
年來行樂與民同探穴追蹤太史公幽洞初開名易著
蒼崖新刻句難工風驅俗駕松扉外雲鎖仙丹石室中
付與山僧司管鑰勿教勝地草蒙茂(桂勝)
蔡勘
勘字定夫莆田人襄之後乾道二年進士除祕
書省正字知江隂軍
題盱眙
自古東南第一山于今無異玉門關亂雲衰草蒼茫外
赤縣神州指顧間擊楫何人酬壯志凭闌終日慘愁顔
中原父老應遺恨秪見氊車歲往還(錦繡萬花谷)
徐似道
似道字淵子號竹隠黃巖人乾道二年進士歴
官權直學士院遷祕書少監終提點江西刑獄
有竹隠集
(貴耳集淵子嘗為少蓬朝聞彈疏坐以小舟載菖蒲數盆翩然而去道間爭望若神仙)
九日
衰容不似秋容好坐上誰憐老孟嘉牢裹烏紗莫吹郤
免教白髮見黃花(鶴林玉露)
偶題
老去功名不挂懷高眠之外秖清齋偶因種竹便多事
風葉掃餘還滿階(詩家鼎臠)
買硯
俸餘擬辦買山錢郤買端州古硯甎依舊被渠驅使在
買山之事定何年
(鶴林玉露劉改之賀徐直院啟云以載鶴之船載書入覲之清標如此移買山之錢買硯平生)
(之雅好可知用其詩語也)
廬山得蟹
不到廬山辜負目不食螃蟹辜負腹亦知二者古難并
到得九江吾事足廬山偃蹇坐吾前螃蟹郭索來酒邊
持螯把酒與山對世無此樂三百年時人愛畫陶靖節
菊籬東遶手親折何如更畫我持螯共對廬山作三絶
(貴耳集)
蓴羹
千里蓴絲未下鹽北遊誰復話江南可憐一筯秋風味
錯被旁人舌本參
送春
圓蒲相將結僧夏荷葉蒲茸綠相亞浮花浪葉自飄零
小院廻廊正瀟灑葉如青幄花成茵細腰起舞來送春
紙光如銀墨如漆落筆四座驚有神輕衫短帽付餘子
花前醉倒輸閑人(以上全芳備祖)
舟行
大官連檣十萬艘小官僅得一葉如漁舠其中何所有
白髮翁媪并兒曹赤腳婢三後執㸑蒼頭奴子前操篙
元真筆牀間茶竈吏部酒杯兼蟹螯書緘一箱半魚蠹
詩束百軸成牛腰平鋪稾秸薦貓犬賸買棗粟供猨猱
新花鬱屈作萎木清酒搖蕩成濁醪篷低日覺巾角折
竈近時聞羹釡轑高驤正難望鷁首緩進豈敢爭龍標
全家窟拘歎踡跼長物屏當隨週遭桑樞駟馬各是累
人肝薇蕨俱成饕不須彼此更相笑未必鬱林之石賢
胡椒(後村詩話)
虞仲房司馬遊園約予不赴因次其韻
祕書行處有歌鐘身在名園錦繡叢試問高吟梁苑雪
何如共快楚臺風人鷗不去機方息魚我相忘樂未窮
待得芙蓉濯雲錦弄花翻水與君同(赤城詩集)
自笑
黃昏茅店帶星入清曉竹輿蒙露行客路三千年五十
對人猶是說歸耕(東甌詩集)
句
胸中着雲夢皮裏有陽秋自作先生傳誰為故吏碑
(挽錢觀)鬲上村坊酒眉尖野店茶天寒不知翠袖薄
日煖但覺玉烟生(水仙花)索醉寧傾問字酒忍飢不取
作碑錢駒入隙來元不礙蠅穿紙出定何妨(紙閣)北風
萬籟自宫徵寒日一軒真袴襦(以上後村詩話)
婁機
機字彦發嘉興人乾道二年進士寧宗朝累官
禮部尚書兼給事中權同知樞密院事兼太子
賓客進參知政事提舉洞霄宫
日哦軒
高軒多暇日宴寢獨怡神風俗無今古雲山自主賓灘
平分燕尾松老半龍鱗徙倚清隂下吟懷媿昔人(杭州府志)
羅願
願字端良號存齋汝楫子以蔭補承務郎中乾
道二年進士守鄂州有小集
題興善寺碧玉軒木犀(在新城縣)
老照軒前翠已空忽驚嘉樹碧玲瓏幽芳自出禪枝外
圓相長標法窟中過客莫辭三宿戀道人已費十年功
要須共結團圞坐賞盡清秋面面風
送邕州吳使君
題輿纔赴日邊程便擁油幢鎮列城地望素高唐五管
人才今似漢三明時清市駿非無意歲晏逄花好寄聲
太學英名湖海氣此行持論要平平(以上鄂州小集)
黃希
希字夢得宜黃人乾道二年進士終永新令有
補注杜詩未竣而卒子鶴續成之
題石䂬(注見鄒極詩)
誰賦阿房未霽虹秖誇複道峭淩空那知海石驅來處
都在巖花晏坐中鯨背遠衝千嶂雨鼈頭高占一天風
漫郎更有中興頌倩把蒼崖仔細礱(撫州府志)
周孚
孚字信道濟南人寓家京口乾道二年進士終
真州教官辛稼軒刊其集曰蠹齋鉛刀編
贈蕭光祖
之子固絶俗少年甘寂寥田園一蟁睫書卷百牛腰雪
徑晴猶凍烟江晚不潮箇中勤著語老耳待聞韶
宋公佐席上分韻得樓字
誰謂子青眼不嫌予白頭共穿康樂屐來醉仲宣樓風
定江猶怒雲高雨欲休西山多爽氣吾忍賦悲秋
寄辛幼安
我屋與君室濟河南北州相逄楚天晚郤看蜀江流老
境渾能迥妖氛竟未收何時一廛地歸種故園秋
次韻朱得裕見贈予病初起
蓋世功名黍一炊驚心歲月轂雙馳五漿先饋那須爾
二豎相陵少避之種種鬢毛吾欲老翩翩書札子能竒
黃花無語秋將暮莫惜元談與解頤(以上蠹齋鉛刀編)
薛澄
澄鄞人乾道二年進士
效朱公叔絶交詩
東山有梟不祥其名惡木是息惡聲是鳴食不棄腐飲
不擇精宜飛求伏以晦為明凶殘滿志嗜欲惟攖伸頸
招鳳使鳳自驚豈有鳳口而和梟聲柰何伊人弗審物
情請從此別各自謀生(甬上耆舊集)
許開
開字仲啟丹徒人乾道二年進士官中奉大夫
提舉武夷沖祐觀有志隠類稾
水仙花
定州紅花瓷塊石藝靈苖芳苞茁水仙厥名為玉霄適
從閩越來綠綬擁翠條十花冒其顛一一振鷺翹粉蕤
間黃白清香從風飄回首天台山更識膽瓶蕉(全芳備祖)
洞霄宫
珠宫梁柱太平年福地從知接洞天曲檻一峯飛怪石
幽亭三峽迸流泉驪龍睡重時方旱白鶴歸來客欲仙
殿上紅雲西日暎此身如在玉皇前(洞霄詩集)
謝深甫
深甫字子肅臨海人乾道二年進士累官知樞
密院兼參知政事拜右丞相以少傅致仕理宗
朝以孫女為皇后追封魯王諡惠正有東江集
天台道中
溪繞青山路繞溪山長溪曲路高低晴灘淺澀舟如盪
危磴棱層石作梯晩照荒村飛鳥入秋風落葉敗蟬嘶
碧雲四合長天暮轉使鄉關望眼迷(台州府志)
王枏
枏字木叔永嘉人乾道二年進士累官監進奏
院坐僞學罷知江隂軍遷大理丞歴吏部郎中
祕書少監知贑州有合齋集
南康泊舟欲遊廬山值雪
春風浩蕩江湖客咫尺廬山風雨急門前老樹最關情
一夜相思頭盡白(東甌詩集)
倪思
思字正甫歸安人乾道二年進士寧宗朝累官
禮部尚書以寶謨閣直學士知福州卒諡文節
有齊齋甲乙稾翰林前後稾
延平港灘
長幾贑石三百里險過瞿唐十八灘幸有溪旁平穏路
何須欲速冐驚湍(方輿勝覽)
慈感寺東軒
水花風葉暮蕭然靄靄雲山帶瞑烟竚立東軒未能去
更看明月湧晴天(湖州府志)
周洎
洎字子及天台人乾道二年進士國子監主簿
拜卞忠貞墓(在金陵冶城)
晉鼎臲卼姦人窺孰謀國者如兒嬉陷穽弗設延虎貔
虓闞搏噬嬰者摧羣公奔潰不敢誰卞公力疾起督師
謂事迫矣奚生為以肉餧虎吁可悲公則死矣二子隨
偉哉忠孝萃一時維公忠義天所資向來謀國如蓍龜
不用吾言至于斯為社稷死則死之冶城之麓江之湄
荒冢突兀餘豐碑半生讀史長歔欷拜公之墳涕霑頤
死者可作吾誰歸嗟哉江左固多士往往所欠惟一死
元規兒軰何足罪王公偪仄石頭裏氣息奄奄有如泉
下鬼蘇武之節不如是視公胡不顙有泚男子之死一
言耳死而不亡公父子(景定建康志)
楊甲
甲字鼎卿乾道二年進士仕不顯
遊長松寺宿石門僧舍以石門霜露白為韻得露
字
疾風吹輕衣駕我雲脊路人間一回首驚絶不敢顧鳥
投虚無底渺渺不知處蜂窠蟻立垤與世同所騖試看
一蒼莽誰有不平慮尚憐野僧屋佛面荒苔蠹斷崖劃
呀吻洶洶崩石怒我來得竒觀拄杖叩巖樹青山有驕
色斯客不能句平生二三子慰我一相遇娟娟松間月
幽夕亦可度夜闌更小語風逼遺響去酌君無多酒繼
以木蘭露
登安福浮圖以高標跨蒼穹為韻得跨字
誰能於虚空千仞擢修架層梯高寥寥可歴不可跨疑
從地上涌幻手聊一化飛龍送千柱雷雨天一借巍巍
大勝妙突兀此其亞道人豈澄觀佛事了閑暇指揮三
百尺斤斧隨叱咤當時奮赤手意闊已遭罵後來見竒
特世眼一驚詫塹山作平地海闊梁可駕哀哉耳目陋
未信猶疑嚇淩高更回首落日在雲罅蒼蒼野浮樹漠
漠水分汊悲涼豪傑窟野冢理王伯百年眼前是俛仰
閱榮謝惟當快飲酒醉聽風鈴夜
朱真人祠
一濯巖下溪再拜巖中庭清風蕭然來吹我衣上腥仙
人芙蓉冠乘月下雲軿山空雜佩響夜静朝百靈似聞
客欲去小語猶丁寧肅肅上松栢急以兩耳聽寂寥古
壇外但挂斗與星天明恐是夢恍惚遺心形去飲石上
水再讀幽人銘青山無行迹霧雨松冥冥
寒食游學射山
疾風吹沙天茫茫日落未落原野黃山空無人石碌碌
路長馬飢石齧足荒苔古林翳雲族何人刳嵓縛層屋
當時萬騎填山谷至今拾寶多遺鏃故國山川愁遠目
人世悲歡風雨速浚高舉手天為蹙手攀嵓樹叩雲木
何人唱我凄涼曲興亡一眼冥冥綠野水平蕪飛雁鶩
靈泉山中
野色山圍盡風烟更可憐客情牛鐸外農事藕花前聚
汲松根井寬愁石底泉雲安須斗水詩興亦超然
勝地仙靈宅微官也謫居焚香他日夢隠几向來書小
睡便山雨長齋稱野蔬逄人問無恙滿意說樵漁(以上成都)
(文類)
曾懷
懷字欽道晉江人孝寬曾孫建炎初為金壇簿
知真州乾道初賜同進士出身參知政事拜右
丞相封魯國公奉祠卒
恭和御製玉津園宴射
名園佳氣靄非烟冠佩朝宗似百川五品並令陪宴射
四鍭端欲序賓賢恩涵春意魚翻藻威入秋聲雁落弦
竣事更容窺典雅宸章應陋柏梁篇
(夢粱錄城南玉津園在嘉會門外四里紹興四年北使來賀天申節遂宴射其中孝廟常臨幸)
(命皇太子宰執親王侍從五品以上官及管軍官講宴射禮孝廟御製詩宰臣曾懷恭和云云)
鄭僑
僑字惠叔興化人乾道五年進士第一簽書鎮
南軍節度判官光宗朝權吏部尚書寧宗朝拜
參知政事以觀文殿學士致仕
題夾漈草堂
杪秋尋遠山幽懷鬱沖沖草堂跨層崖夕陽山影空高
人辭天祿結交杖藜翁游氛暗九土歲晚余曷從泠泠
夾漈水謖謖長松風思之不可見淚落秋雲中(莆陽文獻)
王希吕
希吕字仲行宿州人渡江居嘉興乾道五年登
進士累除中書舍人給事中轉吏部尚書以端
明殿學士知紹興府
入直學士院作
玉堂晝永暑風微簌簌飛花落小池徙倚幽欄憑問訊
夏鶯飛出萬年枝
(玉堂雜紀學士院東閣窗下甃小池久無雨則涸傍植金沙月桂之屬又有海棠郁李玉繡毬)
(各一株西偏植金橘逼城根枝不能大花開時滿院結實雖小而甘浙中未易得也王仲行詩)
(云云)
湖山十詠(存四首)
瑟瑟輕冰拆御溝溝邊柳色弄春柔數聲啼鳥破幽夢
斷送西湖尋舊游
石罅微泉咽淺沙沙頭細草換年華疎籬酒旆管春事
倚馬短檐梅著花
雨挾東風作嫩寒短牆圍水柳藏烟游人不出西湖靜
白鷺飛來在畫船
露葵抱蘂未全開翠竹隂涼蔽綠苔貪看青林飛白鳥
丁丁啄木又驚回(咸淳臨安志)
本覺寺三過堂
門外驚風吹細沙入門水氣湛清華呼童試向林間看
巖桂應開第二花
(嘉興府志熙寧間有文長老住寺中東坡三過之故名王希吕有詩)
陸埈
埈字子高本高郵人建炎初徙海鹽乾道五年進
士知和州官至尚書有益齋集
醜梨(醜梨出崇德之東貌雖惡而味絶勝聞嘗進御因賦)
灰貌疑清古霜津溢脆甜面嫌湯後白心慰邑中黔美
實鍾寒谷珍嘗近御匳彼姝徒冠玉爭得似無鹽(至元嘉禾)
(志)
曾丰
丰字幼度撫州樂安人乾道五年進士官德慶
太守恬于仕進築室曰撙齋有緣督集
賀皇太子生日
運轉黃河舊波澄少海清菊籬浮喜色蘭殿沸歡聲岐
嶷親王羡聰明左右驚英姿涵玉裕冊禮建金旌入省
龍樓曉歸休鶴禁晴講筵心會道賓苑禮通情誕日愉
謠滿儲庭瑞彩盈兩宫筵具渥六佾舞儀輕靜念孤蹤
遠曾叨四友榮尚稽陪角綺遙祝壽籛鏗
登滕王閣
故閣崢嶸已劫灰又看新閣上煙煤斷碑無日不濃墨
古砌雖秋猶淺苔江闊鳥疑飛不過風輕帆敢趁先開
天高眼迥詩囊小收拾不多空一來(以上緣督集)
嚴子陵
周家刑不上大夫法固不足禮有餘何人不願立朝路
未老誰肯甘田廬秦阬學士寘勿論漢嫚大臣眡如奴
逸民不出朝士去前有兩生後二疏世祖聰明失之察
待臣少禮多以法當時祿位列三公危似千金懸一髮
先生識帝貧賤時富貴何妨與共之云胡君房留不住
無乃平日窺其微龍顔之疏顧豈忍烏喙所伏那可知
初來高蹈疑矯世從後逆覩信知幾退身不勇公孫賀
明泣危機終自墮先生明甚勇如之天地萬物莫吾挫
將星羣立客星孤羣恐難調孤易禍帝座旁邊睡熟閒
夢魂已在桐江卧將星耿耿亘今明不比客星明更大
(釣臺集)
疎山(在金谿縣)
草徑蜿蜒十里閑雲關若在畫圖看萬松密翠地無影
一水長清天自寒(撫州府志)
句
不可以風霜後葉何傷于月雨餘雲
(陳郁話腴曾撙齋遭論歸賦自省詩中一聯云云託物寄情得坡之意)
王藺
藺字謙仲廬江人乾道五年進士歴官禮部尚
書樞密使卒諡獻肅有軒山集
中塔悟空禪院(有引)
予前年自江西召還以十二月六日抵修門雨後微
雪宿接待院今得罪去國復以是日雪中來明日過
皐亭見福公長老言及相與歎息因留三絶紹熙改
元軒山居士王藺
重到招提恰兩年北窗風雪擁衾眠客來休說邯鄲夢
世事端知不偶然
富貴危機豈獨今且從麋鹿逐山林秖慙莫報君恩重
敢廢惓惓畎畆心
臯亭回首輭紅塵晴日僧房暖似春禪老眈眈如卧虎
相逄一笑問來因(三首見臯亭塔院石刻)
蕭之敏
之敏潯陽人官御史
滴翠樓(并序)
乾道五年三月十八日遇堪村逆旅主人徐季登飲
予小樓之上且求樓名予曰亂山滴翠衣裘溼此東
坡昌化之詩也請以滴翠名之可乎季登曰唯唯賦
兩絶以志之
一溪流水漾殘春上有高樓碧瓦新溪路晝隂元不雨
郤愁空翠溼衣巾(咸淳臨安志)
楊簡
簡字敬仲慈谿人乾道五年進士寧宗朝累官
將作少監出知温州以寶謨閣學士致仕卒諡
文元學者稱慈湖先生有慈湖甲稾
絶句
淨几横琴曉寒梅花落在弦間我欲清吟無句轉煩門
外青山
(鶴林玉露云句意清圓足覘其所養)
題仙山院默齋
漸漸疎鐘動深深一徑開炎光隔林麓清興遶崔嵬擬
作臨流賦應湏倩雨催小窗宜挂起且放竹風來(富陽縣志)
黃景說
景說字巖老號白石閩人乾道五年進士嘉定
中直祕閣知靜江府有白石丁槀
(鶴林玉露姜白石黃巖老學詩于蕭千巖巖老亦號白石詩亦工時人號雙白石云)
梨嶺遇雨
黑風吹雨又黃昏雞犬數聲何處村身在嶺雲飛處溼
不關別淚濺成痕(詩人玉屑)
陸九齡
九齡字子壽撫州金谿人乾道五年進士官全
州教授卒寶慶中贈朝奉直祕閣賜諡文逹
與僧淨璋
自從相見白雲閒離別嘗多會聚難兩度逄迎當汝
水數年隔闊是曹山客來濯足傍僧怪病不烹茶侍者
閑不是故人尋舊隠祇應終日閉禪關(瀛奎律髓)
陸九韶
九韶字子美九齡弟築室梭山講學其中號梭
山老圃有文集
月石(金谿縣南翠雲山有巖竇正圓如月曰月石)
玉兔愛佳泉飲泉化為石規圓立山趾萬古終不息應
厭舊星躔盈稀多缺夕自從寄兹蹤表表無晦蝕光彩
雖暫埋體素得不易神物豈終潛早晚照九域
試茗泉(在翠雲山)
邂逅成山行往往有異景竒怪爭呈露獨不見試茗逶
迤即道周泓澄得幽井淆之不可濁凝然如自省龜蒙
於越來儻亦煮石鼎豈為渴者甘醉夢當一警(以上撫州府志)
陸九淵
九淵字子靜九韶弟乾道八年進士調靖安簿
累官著作丞光宗即位除知荆門軍務卒諡文
安嘗結精舍于貴溪之象山學者稱象山先生
有集
疎山(在金谿西南)
村靜蛙聲幽林芳鳥語警山礬分皓葩隴麥搖青穎離
懷付西江歸心薄東嶺忽忘飢歉憂翻令發深省
子規
柳院竹亭茅店雲蕪風樹烟溪聽徹殘陽月下不論巴
蜀東西(以上象山集)
馬先覺
先覺字少伊崑山人乾道初進士累遷兵部架
閣號得閑居士有慚筆集
喜樂功成招范至能入詩社
燕國將軍善主盟新封詩將一軍驚范家老子登壇後
鼓出胸中十萬兵
慧聚寺神濟善醫能知人死生既享高壽臨終甚
了了作詩哭之
端的西來了世緣有身寧肯自謀安殷勤療病肱三折
去住無心指一彈貝葉翻餘清磬在梵香飄斷暮鐘殘
秪今雙樹婆娑影空鎖靈山片月寒(崑山雜詠)
王時會
時會明州奉化人乾道中進士
徐鳧巖
絶壑攙空雲與平横飛寒瀑萬年聲杖藜過盡人閒險
獨向千山頂上行(雪竇寺志)
陳蒙
游雲門
枝策耶溪寺風流憶晉唐門深雲未散梁古帖猶香晩
翠千峯遠春深一澗長徘徊松影下覓句向斜陽(雲門志略)
范偃
偃字公武乾道中知晉陵縣
題慧聚寺次孟郊張祜韻
散策欲薄暮疎鐘猶殷牀風烟函古趣巖壑生幽香仰
首逼象緯俯視眇川光向來非突兀幾成虎豹場
飛閣臨無地具區平可吞高巖聳怪石老木纏雲根人
散魚蝦市帆歸葭葦村每來豁塵慮不妨頻欵門(崑山雜詠)
王寧
寧常州人乾道中進士
和樓守浮遠堂留題
久去鄉關始一來竹輿行樂亦佳哉還尋童子釣游處
又趁史君旌騎廻風物于人隨意好江山如畫得天開
向來紀勝歸名筆喜為重鑱置石崖(咸淳毘陵志)
彭正建
正建乾道中以詩名
絶句
天與蓮峯作逸民舊時相識幾人存家書千里嬾開眼
僦屋兩間長閉門(萬姓統譜)
宋詩紀事卷五十三
