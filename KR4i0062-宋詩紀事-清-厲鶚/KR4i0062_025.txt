宋詩紀事卷二十五錢塘厲鶚撰
晁端友
端友字君成迥四世孫无咎之父第進士為杭
州新城令有新城集
(葉石林云外祖晁君成善詩蘇子瞻所謂清厚靜深如其為人者也)
(黃庭堅撰晁君成墓志銘晁氏世載遠矣而中微有諱迥者事某陵為翰林學士承旨以太子)
(少保致仕諡文元生執政開封晁氏始顯君成曾王父諱廸贈刑部侍郎王父諱宗簡贈吏部)
(尚書父諱仲偃庫部員外郎刑部視文元母弟十也君成夫人楊氏生一男則補之以元豐甲子)
(月乙酉葬君成于濟州任城之呂原)
宿濟州西門外旅館
寒林殘日欲棲烏壁裏青燈乍有無小雨愔愔人不寐
臥聽羸馬齧殘芻(合璧事類續集)
馬處厚席上探得早梅
嶺梅何處早雪裡看芳菲北陸寒猶在南枝春已歸曉
妝初見妒殘角未成飛引我江頭夢清香憶滿衣(瀛奎律髄)
甘露寺(寺有石如臥羊謂之很石)
北固山頭寺風煙昔縱觀臥亭秋石很環舍海濤寒越
舶樓前聚江楓戸外丹最宜清夜月虚閣憶盤桓
早行
馬上鷄初唱天涯星未稀驚風時墜笠零露暗霑衣山
下疎鐘發林梢獨鳥飛遠峰煙靄澹迤邐見朝暉(以上文翰)
(類選)
齊廓
廓字公廓會稽人舉進士第歴三司度支判開
封府出為江淮轉運使積官至光禄卿祕書監
卒
寶林寺
峯勢聳如龜簷牙照錦翬路盤危磴出僧觸斷雲歸萬
井分塵界干巖列翠圍浮生任多事到此合忘機(越詠)
如歸亭
翬飛綺構成賓至得佳名岫列千螺出江涵匹練平吟
看客帆度坐見釣舟横獨倚雕闌外令人心骨清(吳江縣志)
李奉世
句
珠鞍昔御恩猶在玉輦親扶事已非
(石林詩話神宗皇帝天性儉約奉慈夀宮尤盡孝道慈聖太后嘗以乘輿服物未備因同天節)
(作珠子鞍轡為夀神宗一御干禁中後藏去不復用一日與兩宮幸後苑賞花慈聖輦至神宗)
(即降步親扶慈聖出輦屢卻不從聞者太息慈聖上仙李奉世時為侍郎進挽詩云云蓋記此)
(二事神宗覧之泣下談苑作王存但小異耳今曰璐按二句孔平仲)
(兩存之)
李行中
行中字無悔夲霅川人徙居松江高尚不仕獨
以詩酒自娛晩治園亭號醉眠東坡居士與之
遊
賦佳人齅梅圖
蠺眉鴉髻縷金衣折得梅花第幾枝齅盡餘香不回面
思量何事立多時
(中吳紀聞云意尚深遠)
自詠醉眠亭
簷低檻曲莫嫌隘地僻草深宜畫眠代枕暮憑溪上石
當簾時看屋頭烟倦遊拂壁畫山逕貪醉解衣還酒錢
一水近通西浦路客来猶可棹漁船
寄韓憲仲廷評
野徑荒亭草没腰一眠聊以永今朝放懷不管人閒事
破夢時聞夜半潮冰柱劉义詩未厭金龜李白酒難招
知君有意尋安道咫尺何時動畫橈(以上至元嘉禾志)
韓宗文
題李無悔醉眠亭
得酒休論飲淂仙醉中遺物為神全世閒反覆無窮事
吏部難㤀抱甕眠(松江府志)
蘇梲
題李無悔醉眠亭
趁陽渴鹿背清泉之子名亭取性便適意中閒卻無事
期君忘醉亦忘眠(松江府志)
晁端佐
題李無悔醉眠亭
蕭洒松陵江上亭醉来一夢遨雲屏生前笑語君湏惜
世事紛紛不用醒(至元嘉禾志)
關景山
景山字彦瞻景仁弟舉進士
題李無悔醉眠亭
杜老顛狂尋酒伴經旬出走只空牀輸君縱飲還高臥
長有生涯在醉鄉(至元嘉禾志)
毋沆
沆太常少卿
遊王官谷
不汚唐家亂蕭然表聖居泉聲與山色相得共清虚(熙寕)
(戊申歲冬至虞鄉縣令俞充書)(王官谷集)
王覿
覿字明叟如臯人第進士哲宗朝擢右正言進
司諫徽宗朝遷御史中丞改翰林學士安置臨
江軍卒入黨籍
望日與諸公會于大慈聞海雲山茶合江梅花開
遂相邀同賞雖無歌舞實有清歡因成拙詩奉呈
野寺山茶昨夜開江亭初報一枝梅旋邀坐上逍遥客
同醉花前㶑灎杯秀色霜濃方潤澤暗香風靜更徘徊
仙姿莫遣常情妒不帶東山妓女来(成都文類)
胡宗師
和王公覿賞海雲山茶合江梅花
錦水黃金密印開東南時望滯鹽梅得随劒外同為客
幸逐花前醉倒杯白玉蘂高枝瘦碧燕支萼嫩葉低徊
綺羅不識清詩骨湏趁春風摸石来(成都文類)
徐彦孚
和王公覿賞海雲山茶合江梅花
萬蘂山茶傍臘開一番春信入江梅追遊共按黃金轡
縱賞還傾白玉杯濃豔迎風香斷續疎枝横月影徘徊
隼旟不負登臨興更約攜朋載酒来(成都文類)
吳師孟
師孟字醇翁成都人
(成都記吳師孟張商英張唐英善書天覺喜草而不工東坡戲之所謂脱帽風流餘長史是也)
和王公覿賞海雲山茶合江梅花
何處珍叢最早開海雲山茗合江梅忽傳詩帥邀膚使
不用歌姬侍宴杯曉豔鮮明同綺靡晩妝清淡奉徘徊
此時文酒風流事豈似臨江放蕩来
成都運司園亭詩(和章質夫)
翠錦亭
東閣治臺政西堂備燕飲介于二堂閒華構饒花品紅
紫鎮長春四時如活錦公暇一䋲牀上有通中枕
茅菴
結茅為圜屋環堵不可牖齋居如雁堂廣長纔六肘深
藏子猷竹不植陶潜柳勿起滅定心宴坐空諸有(以上成都)
(文類)
徐介
介陽翟人官屯田
過杜工部墓
水與汨羅接天心深有存遠移工部死来伴大夫魂流
落同千古風騷共一源江山不受弔寒日下西原
(王得臣塵史熙寕初調官泊報慈寺陽翟徐秀才出其父屯田詩清苦平淡有古人風其過杜)
(工部墓一首云云)
胡璞
璞字器之南平人熙寕三年進士
經采石渡
抗議金鑾反見讐一抔蟬蜕此江頭當時醉弄波閒月
今作寒光萬里流
(輿地紀勝蘇子曕見之疑唐人作嘆賞不已)
陸佃
佃字農師越州山隂人熙寕三年擢甲科徽宗
朝仕至吏部尚書拜尚書右丞罷知亳州卒入
黨籍有陶山集
送人之潤州
丹青太守舊名卿騎竹兒童夹道迎醉尹笙歌添酒病
謫仙風月苦詩情江湖天地農桑早水竹人家枕簟清
白首懷君心未已夢魂猶繞鳳皇城(詩林萬選)
贈别吳興太守中父學士
蓬山仙子任天真乞領南麾奏疏頻金鎻闕邊辭黼座
水晶宮裡約朱輪公庭事簡煩丞掾齋閣詩多泣鬼神
莫為行春戀苕霅鑾坡揮筆待詞臣(瀛奎律髄)
句
棠棣行中排宰相梧桐名下識韓家
(能改齋漫錄韓子華兄弟皆為宰相門有梧桐京師人以桐木韓家呼之以别魏公也子華下)
(世陸農師作挽章云云盖紀實也)
鄧忠臣
忠臣字謹思長沙人熙寕三年進士仕至考功
郞坐元祐黨廢有玉池集
考校同文館戲贈子方兼呈文潜次无咎韻
五年坎壈哀南方江湖魏闕兩相忘洞蘿巖桂搴孤芳
月潭風渚儔漁郎單閼孟夏草木長望都楼觀鬱蒼蒼
(忠臣癸亥六月以家艱去國丁卯四月還省)誰令焚芰辭楚狂復来上君白
玉堂黃門戟曜羽林槍未央引籍班胡羌雲屯錦膞馬
斯臧大官日膳瓊為糧追随威鳳嗚高岡豈敢偃息復
在牀投鈴歸休下殿傍衛士傳詔来如驤館閶闔外西
城隍書橐廹遽不及裝籲俊士集要言揚得弓勿問何
人亡趙璧既入秦城償穎脱喜見錐出囊同人于野不
擇鄉峩峩羽翮整顔行金閑玉勒皆驌驦伯喈懷牘望
金商(天啓)魁梧竒偉值子房(文潜)家令數術應帝王(无咎)三英
粲粲日爭光我輒與之較雌黃芳菲滿室蘭生香坐堂
月久秋氣凉將軍思歸歌撫觴(子方)倚梧目送雁南翔想
見葭菼水中央洞庭河漢遥相望香楓葉老赤染霜感
㮣少日七步章長安城西約鄭莊(予與子方无咎文潜天啓嘗有此約)牽
率不往有底忙人生可意乃吉祥快馬劃過小苑牆入
門爛醉銀瓶漿秦筝趙瑟喜高張(同文館倡和詩)
邯鄆道中夜行阻風
欲瀉懸河雨先號拔樹風問津厖吠處覓路電光中徒
御憂羣盗兒童笑拙翁當知步兵哭初不為途窮(瀛奎律髄)
蔡京
京字元長興化軍仙遊人熙寕三年進士歴尚
書右僕射轉司空累封魯國公加太師徽宗朝
凡四入相靖康中再被貶死于潭州
(清波雜志蔡京死潭州數日不得殮槀葬漏澤園以青布條裹尸初宣和年閒京師染坊有名)
(太師青者兹其讖也)
題保和殿壁
瓊瑶錯落密成林檜竹交加午有隂恩許塵凡時縱步
不知身在五雲深
侍宴保和殿命賡補成篇
保和新殿麗秋暉恩許塵凡到綺闈雅興酒酣添逸興
玉真軒内見安妃
見安妃像
玉真軒内暖如春只見丹青未見人月裏嫦娥終有恨
鑑中姑射未應真
(碧湖雜記東都宣政間禁中有保和殿殿西南廡有玉真軒軒内有玉華閣即安妃妝閣也妃)
(姓劉氏入宮進位貴妃林靈素以左道得幸謂上為長生帝君妃為九華玉真安妃每降神别)
(置妃位畫妃像其中每祀像妃方寢而覺有酒容是時羣臣唯蔡元長最承恩遇嘗賦詩題殿)
(壁云云侍宴于保和殿上令妃見京先有詩命京賡補成篇湏臾命京入軒見妃像京又有詩)
(云云已而至閣妃出見京勸酬至再日暮而退)
與范謙叔飲西園
一日趨朝四日閒荒園薄酒願交驩三峰崛起無平地
二𣲖爭流有激湍極目榛蕪唯野蔓忘憂魚鳥自波瀾
滿船載得圭璋重更掬珠璣洗眼看
(墨莊漫錄范致虚謙叔與蔡元長相忤久處閒散宣和初自唐州方城召還提舉寶籙宮未幾)
(執政時元長以五日一造朝居西第乃與謙叔釋憾一日觴于西園主禮勤渥元長作詩見意)
(三峰二𣲖指王黼林靈素梁師成&KR1200;方盛也)
恭和御製巳亥十一月十三日南郊祭天齋宮即
事賜詩
雪晴至日日初南帝舉明禋祀事嚴萬瓦溝中寒色在
一輪空外曉光暹雲和龍軫開冰轍風暖鸞旗拂凍簷
共喜天心扶聖德珠璣更誤寵恩霑
題神霄宮
下馬神霄第一回晴空宮殿九秋開月中桂子看時落
雲外仙軿特地来(以上揮塵餘話)
詔賜南園贈親黨
八年帷幄竟何為更賜南園寵太師堪笑當時王學士
功名未有便吟詩
(中吴紀聞南園乃廣陵王舊圃中有流杯旋螺亭亞于滄浪之景王黃州為長洲時無日不攜)
(客醉飲嘗賦詩云他年我若功成後乞取南園作醉鄉今園中大堂遂以醉鄉名之大觀末蔡)
(京罷相欲東還詔以其園賜之京即以詩贈親黨云云黃州之詩不過寓意耳京遽以無功名)
(誚之黃州雖終為黜臣其名與天地同不朽矣)
寄子攸
老嬾身心不自由封書寄與淚横流百年信誓當深念
三伏征途盍少休目送旌旗如昨夢心存關塞起新愁
緇衣堂下清風滿早早歸来醉一甌
(獨醒雜志燕山招納之舉多出于蔡攸王師敗于白溝河元長以詩寄攸云云稍傳入禁中徽)
(宗命京進呈上閱畢曰三伏征途不若改作六月王師觀此則是舉非惟當時人知其非雖其)
(父亦知之矣)
别寵姬
為愛桃花三樹紅年年歲歲惹東風如今去逐他人手
誰復尊前念老翁
(揮塵後錄蔡元長既南遷中路有旨取所寵姬慕容邢武者三人以金人指名来索也元長作)
(詩以别云)
句
龍燭影中猶是臘鳳簫聲裏已吹春(春帖子話)(西清詩)
蔡卞
卞字元度與兄京同年登第王安石妻以女因
從之學元豐中以薦為國子直講徽宗朝累擢
知樞密院加觀文殿學士拜昭慶軍節度使政
和末謁歸上冢道死紹興初追貶單州團練副
使
贈華陽法師
師到華惕洞仙花幾度開祇應常救物卻遣世人来(茅山)
(志)
汪泌
東湖共樂堂
臨海城東湖氣象清且竒無風綠色淨十頃澄琉璃中
有共樂堂今其名者誰或人荅我問太守下車時訪民
所疾苦民曰水最危其水或暴至城壊民流屍公謀得
上策疊石金城基外遣數百家室屋鱗參差水至無所
障適與漂溺期又欲隄其東苦乏土石資開湖足取用
隄勢横虹霓湖光占空闊物從鑑中窺紫翠前後山環
列如屏幃結堂就虚曠與俗同遊嬉太守宴堂上遊人
歌水湄歌云從公来除患補瘡痍況有此壯觀不樂復
何為有如登春臺人心舉熙熙從事能文者作辭書之
碑庶幾不朽功上徹堯軒墀
(台州府志台之東湖地初為水軍營熙寕四年郡守錢暄始開為湖中有共樂堂流杯亭諸勝)
(汪泌有詩)
錢暄
暄字載陽惟演子以父蔭累官駕部郞中知台
州拜寶文閣待制卒子景臻尚秦魯國大長公
主
題東湖共樂堂
疏就湖山秀氣濃花林茂列景爭雄管弦交奏客懽合
臺榭競登人喜同環障鷺行飛早晚平波魚陣掠西東
荒蕪芟去成佳致換得汀洲月與風
(台州府志熙寕四年暄守台州累石修城以水至漂溢鑿湖以受衆水凡一萬六千步有共樂)
(堂流杯亭在湖心詩云云)
晁端禮
端禮字次膺熙寕六年進士兩為縣令忤上官
坐廢晚以承事郎為大晟府協律有閒適集
(能改齋漫錄政和閒大晟樂成蔡元長以次膺薦詔乘驛赴闕次膺至都會禁中嘉蓮生遂屬)
(詞以進名並蒂芙蓉上覧之稱善除大晟府協律郎不克受而卒)
絶句
去日玉刀封斷恨見来金斗熨愁眉黃昏飲散歌闌後
懊惱水邊楼上時
(侯鯖錄次膺薄游南京嘗作詞云花前月下堪垂淚水邊楼上總關心後過其家已與客飲復)
(作詩云云)
句
尋常自是司空慣咫尺寧憂丞相嗔
(漫叟詩話次膺即席贈妓句雅不減張祜骰子裹手之作)
晁端受
瑯琊翠微亭
曉風吹落秋泉聲夜雨洗出秋山色上有樓臺深翠微
可惜丹青圖不得(滁陽志)
晁端彦
端彦字美叔官祕書監
龍湫觀瀑
萬丈龍湫水飛流翠壁開始疑河漢落翻若海潮来飄
灑四時雪喧聞萬壑雷廬山吾未到氣象勝天台(雁山志)
晏幾道
幾道字叔原號小山殊幼子監潁昌許田鎮能
文章尤工樂府有臨淄公風子溥字慧開靖康
初官河北與妻玉牒趙氏死難
與鄭介夫
小白長紅又滿枝築毬場外獨支頤春風自是人閒客
張主繁華得幾時
(侯鯖錄熙寧中鄭俠上書事作下獄悉治平時往還厚善者晏叔原皆在數中俠家搜得叔原)
(與俠詩裕陵稱之即令釋出)
戲作示内
生計唯兹椀般擎豈憚勞造雖從假合成不自埏陶阮
杓非同調顔瓢庶共操朝盛負餘米暮貯藉殘糟幸免
墦閒乞終甘澤畔逃挑宜筇作杖捧稱葛為袍儻受桑
閒餉何堪井上螬綽然真自許嘑爾未應饕世久輕原
憲人方逐子敖願君同此器珍重到霜毛
(墨莊漫錄叔原聚書甚多每有遷徙其妻厭之謂叔原有類乞兒搬漆椀叔原作詩云云)
題司馬長卿畫像
犢鼻生涯一酒壚當年嗤笑欲何如窮通不屬兒曹意
只有真人愛子虚
觀畫目送飛雁手提白魚
眼看飛雁手攜魚似是當年綺季徒仰羡知幾避繒繳
俯嗟貪餌失江湖人閒感緒聞詩語塵外高蹤見畫圖
三嘆繪毫精寫意慕冥傷涸兩躊躇
公儀招觀畫
初約看花花已盡重親閒客客應歡真花既不能長豔
畫在霜紈更好看(以上聲畫集)
七夕
雲幕無波斗柄移鵲慵烏慢得橋遲若教精衛填河漢
一水還應有盡時(合璧事類前集)
賀鑄
鑄字方回衛州人孝惠皇后族孫娶宗女受右
班殿直元祐中李清臣奏換通直郎通判泗州
太平州卒有慶湖遺老集
(王直方詩話方回言學詩于前輩得八句云平淡不涉于流俗竒古不鄰于怪癖題詠不窘于)
(物義敘事不病于聲律比興深者通物理用事工者如已出格見于成篇渾然不可鐫氣出于)
(言外浩然不可屈盡心于詩守而勿失賀鬼頭老學菴筆記賀方回狀貌竒醜俗謂之)
(喜校書朱黃未嘗去手詩文皆高不獨工長短句也有二子曰房曰廩於文房從方廩從回蓋)
(寓父字於二子名也)
望夫石
亭亭思婦石下閱幾人代蕩子長不歸山椒久相待微
雲蔭髮彩初月輝蛾黛秋雨疊苔衣春風舞蘿帶宛如
姑射子矯首塵冥外陳迹遂無窮佳期後莫再脱如魯
秋氏妄結桑下愛玉質委淵沙悠悠復安在
(苕溪漁隠叢話方回因此詩以得名交遊閒無不愛之)
客有攜寇莱公真挂于驛舍傍題云今作閻羅王
慨然有作
凛凛英風萬世孤忽瞻容貌涕洟俱遺謀不媿生張說
異事猶煩鬼董狐黑白已分歸節義丹青長在懾奸諛
不煩搖扇蒼蠅去一片寒冰挂座隅
和彭城王生悼歌人盼盼(盼盼馬氏善書染死葬南臺即鳳皇原也)
東園花下記相逄倩盼偷回一笑濃書簏尚緘香豆䓻
鏡匳初失玉芙蓉歌闌燕子樓前月魂斷鳳皇原上鐘
寄語虞卿謾多賦九原無路逹魚封
茅塘馬上
壯圖忽忽負當年回羨農兒過我賢水落陂塘秋日薄
仰眠牛背看青天
題定林寺
破冰泉脈潄籬根壊衲遥疑挂樹猨蠟屐舊痕尋不見
東風先為我開門(以上慶湖遺老集)
(詩人玉屑王荆公見此詩大相歎賞由此知名)
鄔柄
柄字德久晉陵人
鑑湖先生未老挂冠以詩卜居于姑蘇毘陵兩郡
依韻奉和
清監風流賀季真先生端是昔人身如何未老催歸去
要臥烟霞兩郡春(慶湖遺老集附)
王雱
雱字元澤安石子未冠舉進士歴官龍圖閣學
士早死
(趙槩見聞雜錄王雱丞相之次子有心疾娶龐氏不睦丞相離而嫁之時侯叔獻死其妻幃箔)
(不修丞相表其事而斥去時人語曰王太祝生前嫁婦侯工部死後休妻)
鍾山絶句
當年睥睨此山阿欲著紅樓貯綺羅今日重来無一事
卻騎羸馬下陂陀
(許彦周詩話此王雱訐直不為荆公所喜然詩實可傳)
關山篇
萬馬度關山關山三尺雪馬盡雪亦乾沙飛石更裂歸
来三五騎旌旗暎雲滅不見去時人空流磧中血
絶句
一䨇燕子語簾前病客無憀盡日眠開徧杏花人不到
滿庭春雨綠如烟
霏微細雨不成泥料峭輕寒透裌衣處處園林皆有主
欲尋何地看春歸(以上後村詩話)
翠雲寺
寺古無鄰家千山抱虚碧門開猨鳥路殿鎻烟霞積老
木森回溪飛湍自淙激曾無車馬到絶境聞今昔逍遥
賢大夫肻此攜佳客鳴騶清曉来歸時日常仄不使訟
庭空誰能傲泉石(撫州府志)
袁點
點字師與無錫人熙寕初太學直講
呈東坡先生
青蓋美人回鳳帶繡衣男子返雲車上天一笑渾無事
從此人間樂有餘
(玉照新志東坡南遷北歸次毘陵時久旱得兩有里人袁點呈一絶云云坡見大喜為之重寫)
(且以手簡褎之今袁氏刻石藏之于家)
藍奎
奎字秉文潮州程鄉人第進士官郡博士
句
嬾思身外無窮事願讀人間未見書(廣東通志)
周諝
諝字希聖尤溪人熙寕六年進士知新會縣不
肻奉行新法求歸著孟子觧義禮記說門人稱
周夫子
寄子弟
浪有虚名落世間自慙無實骨毛寒未年三十力先倦
纔得一官心已闌卜宅擬尋栽藥圃買田宜近釣魚灘
他年子弟重相見藜杖蓑衣筍籜冠(谿山餘話)
周述
述遂昌人熙寕癸丑進士官太常卿
吳臯東作(屏山草堂四首之一)
天設名區擁翠屏草堂風度晩鷄聲年来不作繁華夢
飯犢郊原學耦耕(處州府志)
關澥
澥字子容景仁子熙寕六年進士餘杭令
絶句
野艇歸時蒲葉雨繰車鳴處楝花風江南舊日經行地
盡在于今醉夢中
寺官官小未朝參紅日半竿春睡酣為報鄰鷄莫驚起
且容殘夢到江南
(春渚紀聞闋氏詩律精深姸妙世守家法此子容詩世傳以為東坡先生作非也)
遊九鎻
山下寒流咽細泉曉林浮日自生烟九峯密鎖疑無路
五洞潛通别有天羽客依山多得道昔人涉海漫求仙
我来要學棲真事願借孤雲一榻眠(洞霄詩集)
曾旼
旼字彦和龍溪人熙寕六年進士監潤州倉曹
嘗纂潤州類集
次韻趙仲美表弟西齋自遣(知滁州作)
謫守凄凉臥郡齋夫君失意偶同来海邊故國渺何許
城上新樓空幾回寕羨一囊供鶴料會看千里躍龍媒
清吟未免縈機慮只恐飛觴便見猜(自注云唐幕官俸謂之鶴料今歲敕)
(頭所得止此仲美省試下第故云)(墨莊漫錄)
遊九鎖
山勢盤紆是幾重溪行亂石水溶溶東西路口分䨇洞
蒼翠羣中起一峯石上仙翁留去跡壁閒羽客有吟蹤
夜分不是紅塵境清夢回時曉殿鐘(洞霄詩集)
龔程
程字信民宗元子熙寕六年進士歴西安丞桐
廬令
(中吳紀聞信民嘗憤聖道不明排異端之學家不置釋老像祭祀未嘗焚紙錢儒家甚宗之讀)
(書攻苦食淡手未嘗釋卷記問精確鄉人號為有腳書廚)
題壁
月度疎櫺起更慵坐聽澄照五更鐘郤思湖上西風急
吹送山前萬箇松(中吳紀聞)
常安民
安民字希古邛州人熙寕六年進士元祐初為
宗正丞除監察御史謫監滁州鹽酒務改通判
鄆州入黨籍
題醒心亭
我愛昌黎湖上句醉来直上醒心亭宿酲不待山風觧
臥讀殘碑已自醒(錦繡萬花谷)
孫諤
諤字元忠睢陽人熙寕六年進士累官右正言
以直龍圖知廣德軍徽宗朝遷左司諫卒入元
祐黨籍
資聖院(在遂寕小溪)
四山藏一寺方丈壓諸峯回首坐禪處白雲深幾重(全蜀)
(藝文志)
劉涇
涇字巨濟簡州陽安人熙寕六年進士王安石
薦為經學所檢討歴國子監丞知處虢真坊四
州元符末上書召對除職方郎中卒有前溪集
(鄧椿畫繼云涇為米元章畫友善作林石槎竹筆墨狂逸體製拔俗)
和米元章龍真行(祕府右軍書一卷有龍形真字印故作)
秦火蕩焚天地赤孔堂壊後無餘壁不知科斗六書文
化作龍蛇二王跡集賢他日作仙久官姓篆章存歴歴
自憐黃眼未親逢一段因依徒奪魄元章揮灑早驚動
祕篋墨皇曾敬識孤標未要後生知劣許下官論莫逆
好竒舉世不多得神物尤来終變易神鋒䨇合會有時
真璽一飛無處覓頗聞祕箧作訛語别有擾龍招異客
不如乾没歸去来勝在箇家遭水厄(米芾書史)
元章好古過人書畫驚世起余作歌
天下愛竒人没量竒不諛人竒解相竒人竒物方合璧
乞與世閒人物樣六朝唐盛始兼得訪古知名巳蕭爽
人亡物喪付衰夢注想後来逢好尚元章心自鑒秋月
一路仍行九霄上家時菜色無斗粟書畫竒竒世人望
譬如大海沈百寶爾輩乘風得之浪二王褚陸巳天作
老顧如来更天匠其餘緹襲凡幾重但見光明爛垂象
珍犀瑞錦扶蘭茝龍躍鸞驚訶魍魎金仙詎敢觸以手
雪子玉人聊置掌余家僻素最沈著退舍還師覺難傍
世人往往力能幹未免目蝦終惚恍緘機偽謬各臣妾
未覩堂堂筆中王袖閒澀縮氣如線淨几明窗謾瞻仰
從来所有萬錢價不即臭帤當火葬傾心妙絶豈求勝
妄意臨摹湏殺謗端居自號書一品好事如封繪三藏
諸郎青出即護持未肻充飢謬為駔(書史載薛道祖詩云寕罄動破千金)
(資是也)余衰二物擬高閣子可專之世無兩書来詩往但
悠悠塵土欺人正惆悵(米芾畫史)
題韓溪(在陕蜀路閒蕭酇侯追淮隂侯處)
豪傑相從意氣中憐才傾倒獨蕭公後来可是無竒客
東閣投名尚不通(許彦周詩話)
巃崆巖
蒼巖如堂石如踞橋梁如繩水如布不有樵夫踏破雲
世閒那得知其處
天王寺
金碧為家定化城書牀南偃略相迎人閒蝶夢正深黑
天上木魚初發明半里好風招隠士一枝枯竹助閒行
已慙懷紱無高致可更標門著姓名(以上括蒼彙紀)
遊麻姑山
謝公好登山折屐第三谷麻姑乃不到頗負登山足寒
杉鳴古璫澗道瀉淙玉筇竹白接䍦吾將追往躅
溪行爱宛轉石坐憐皴蒼白雲起目前如鶴兩翼張蜕
我衣上塵駕之以翺翔欲攬恍不接身在意飄揚
石鼓埋入地荆璧飛上天嗚呼魯公碑風雨三百年愛
字不爱石磨滅安得傳不敢手觸之謂是甘棠篇(麻姑集)
朱服
服字行中烏程人熙寕六年進士哲宗朝歴中
書舍人禮部侍郎徽宗朝加集賢殿修撰知廣
州黜知袁州再貶蘄州安置子彧有萍洲可談
(董斯張吳興備志萍洲老圃彧自號也在黃州蓋其僑寓之地事見齊安志或字無或)
過廬州
昔年吳魏交兵地今日承平會府開沃壤欲包淮甸盡
堅城猶抱蜀山廻柳塘春水藏舟浦蘭若秋風教弩臺
獨有無情原上草青青還入燒痕来(方輿勝覧)
九日
一見黃花只自羞蕭然短髮不禁秋誰人為整烏紗帽
獨倚西風滿眼愁(後村千家詩)
句
西清邇英閣密勿侍經筵晝漏逾三鼓宸居近五甎多
聞資學殖清問發真筌(元豐盛事)(合璧事類後集)
孤臣正泣龍鬚草遊子空簪鳳尾花
(朱彧萍洲可談先公崇寕元年帥廣正月遊蒲澗見遊人簮鳳尾花作口號一聯云云蓋以被)
(遇先朝自傷流落後監司乃指此句為罪其誣注云契勘正月十二日哲宗皇帝已大祥豈是)
(孤臣正泣之時鞠獄竟無他意讒口可畏如此宋史夲傳服知廣州哲宗既祥服賦詩有孤臣)
(正泣龍鬚草之句為部使者所上黜知袁州)
葛書思
書思字進叔密之子熙寕六年進士官朝奉郎
卒特諡清孝
喜子勝仲登第
廣場筆陣數千人喜汝穿楊箭鏃親慶緒綿長時幸會
文科興復事還新昔年繼榜熙寕歲今寓同登紹聖春
從此莫教書種斷孫曾應復值昌辰(韻語陽秋)
丁注
注字葆光吳興人熙寕六年進士知永州有丁
永州集
永慶寺二覧亭
插迥飛簷聳凌虚疊砌危四天欄下揖萬象掌中窺目
力不到處雲容無盡時塵塵看勝事凭檻幾人知(赤城志)
宋詩紀事卷二十五
