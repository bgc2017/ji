宋詩紀事卷八十五錢塘厲鶚撰
令畤
令畤字德麟太祖次子燕王德昭元孫元祐中
簽書潁州公事坐與蘇軾交通罰金入黨籍紹
興初襲封安定郡王同知行在大宗正事薨贈
開府儀同三司有侯鯖錄
(王直方詩話東坡作秋陽賦云趙王之孫有賢公子宅于不土之里而詠無言之詩盖畤字也)
(坡云且教人别處使不得藝祖下德字惟字從錦繡萬花谷趙氏玉牒派)
(字世字令字子字伯字師字希字與字孟字由字太宗下元字允字宗字仲字士字不字善字)
(汝字崇字必字良字友字魏王廷美下德字承字克字叔字之字公字彦字夫字時字若字嗣)
(字次字)
同官李仲益贈張思仲家歌人團茶予題其封
色映宫姝粉香傳漢殿春團團明月魄却贈月中人
次教授陳復常韻
坎凜中年坐廢人老來貂鼎視埃塵鐵霜帶面唯憂國
機穽當前不為身發廩巳康諸縣命蠲逋一洗幾年貧
歸來又掃寬民奏慙愧毫端爾許春
初到長安
來往長安未定居暫將僧舍當吾廬空中說法憑鈴語
枕上朝饑聽木魚因果分明休問佛行藏自信罷占書
眼前一物真堪羨百尺長楊水滿渠(以上侯鯖錄)
跋太白醉草(六言)
雖自九天分派不與萬李同林步處雷驚電繞空餘翰
墨窺尋
(春渚紀聞云此德麟跋薳所藏其實自謂也)
冬日居山
亂山深處過嚴凝僻静門鄰物外僧送客踏穿松徑雪
煮茶敲破石池冰朝垂簾幕寒慵卷夜鎻樓臺静嬾登
只待春來歸上國杖藜吟出白雲層(詩林萬選)
句
我識之無常縮舌君能競病且低顔(和劉景文錄)(侯鯖)
令鑠
令鑠字伯堅太祖五世孫第進士官至太僕
子瞻和予致齋詩有端向甕閒尋吏部老來唯欲
醉為鄉之句因送薄酒兼成斐章冀發笑也
古人醉以酒盖亦有所寓一飲百憂忘陶陶朝復暮公
欲醉為鄉甕閒尋吏部惜取青銅錢濁醪安足酤敢竊
好事名聊資子雲具巧手斧鼻端此情知有素
子瞻辭免起居之命令鑠復用前韻一首以勉之
登州與儀曹到官如旅寓螭陛鳳凰池翺翺未云暮冰
雪照人清黃色盈中部譬如千日釀一宿陋清酤載筆
無多時公真濟時具歎息賀德基猶知我尸素
(鐵網珊瑚鮮于伯機游高亭山廣嚴院記云院僧出東坡趙令鑠唱和真迹王明清題云英宗)
(潜龍日居穆清宅與宗屬淄恭憲王游從最厚慶歷八年戊子兩家各生子同年月日時其後)
(英宗入繼大統所誕即神宗既即天位以是日為同天節恭憲所育乃太僕伯堅也為本朝登)
(進士第之冠易文階最先子孫蕃衍世科相望聲華焜燿以至于今五行之說其可不信哉僧)
(云伯堅子孫今居臨平貧不能自振此卷近年以粟易之)
令衿
令衿太祖五世孫號超然居士官左朝散大夫
主管台州崇道觀
李伯紀丞相挽詩
道大終為累功高反被疑恨無長日月寶此大蓍龜鼓
咽空山暮風酸落木悲弔喪哀不及頼有哭公詩(梁溪集附)
子覺
子覺字彦先號雪齋太祖六世孫令衿之子為
嚴倅時放翁為郡守誠齋以詩寄放翁有幕中
何幸有詩人之句謂子覺也有雪齋集
(負暄野錄近世言墨法盖推吾鄉雪齋趙彦先子覺彦先乃故安定郡王超然居士令衿表之)
(之子也其墨法本無師承但自少時篤好製造招延良工參合衆技遂造其妙中興三廟咸見)
(貴重名播遐邇衿善製墨子子覺孫伯康皆傳墨史宗室趙令)
(其膠法銘曰超然清芬如在)
書懷
柳影槐隂綠遶廳日長細得話詩情迎風紫燕忽䨇去
隔雨黃鸝又一聲筆墨生涯成冷淡筍蔬盤饌易經營
世間微利真刀密有底驅馳取重輕(瀛奎律髄)
子櫟
子櫟字夢授太祖六世孫元祐六年進士紹興
中至寶文閣直學士卒
句
夜棋三百子曉髮一千梳髮為干戈白心于社稷丹
(雞肋編)
伯琳
伯琳太祖七世孫官右選
句
為嫌陶令醉來伴屈原醒
(趙與虤書堂詩話予曾伯祖伯琳官至右選平生喜為詩五月菊句云云人所傳誦)
伯晟
伯晟大祖七世孫淳熙中上元令
游攝山棲霞寺
棲霞境界何清壯嶽立五峰如列障三徵不復見高人
千刻尚能瞻寶相摩空老木韻秋聲雲屋天巖滿意行
夜闌風定月將午門外呦呦聞鹿聲(景定建康志)
師&KR0759;
師&KR0759;字從善太祖入世孫伯驌子舉進士累遷
司農卿知臨安府進兵部尚書與祠卒自號無
著居士又號東墻
瓊花
香得坤靈秀氣全蘂珠團外蝶翩翩親曾后土祠前看
不是人間聚八仙(全芳備祖)
師俠
師俠號坦菴太祖八世孫
梅花
南山如佳人迥立不可親而况得道者其間梅子真(全芳)
(備祖)
師恕
師恕太祖八世孫
月巖
睠此巖壑勝領客共登臨危棧臨不測巇途歷崎嶔俯
仰極高低上下窮幽深來登空明山千崖正沈沈下瞰
青羅江古木鬱蕭森清風萬里來層雲盪孤襟有客可
共賦有酒可自斟此景豈易得此樂豈易尋吾生今老
矣遁迹歸窮岑一櫂下瀟湘此别意難任别後無相忘
詩成寄郵音(粤西詩載)
師秀
師秀字紫芝號靈秀永嘉人太祖八世孫紹熙
庚戌進士浮沉州縣改秩而卒有天樂堂集清
苑齋集四靈之四
(詩人玉屑天樂冷泉夜坐詩云樓鐘晴更響池水夜如深後改更為聽改如為觀病起詩云朝)
(客偶知承送藥野僧相保為持經後改承作親改為作密二聯改此四字精神頓異真如光弼)
(入子儀軍矣小山問句法于趙紫芝荅曰但能梅磵詩話杜)
(飽喫梅花數斗胸次玲瓏自能作詩戴石屏云雖一時戲語亦可傳也)
靈隠寺
衆境碧沈沈前峰月正臨樓鐘晴聽響池水夜觀深清
淨非人世虚無見佛心却尋來處宿風起古松林
絶句
數日秋風欺病夫盡吹黃葉下庭蕪林疎放得遥山出
又被雲遮一半無
姑蘇臺作
何人可與話登臨徙倚危闌日向沈千古蒼茫青史夢
一年迢遞故鄉心天無雨雪梅花早地有波濤鴈影深
為是夫差舊臺榭愁來不敢越人吟
絶句
黃梅時節家家雨青草池塘處處蛙約客不來過夜半
閒敲棋子落燈花
(柳溪詩話意雖腐而語新)
薛師石瓜廬
不作封侯念悠然遠世紛唯應種瓜日猶被讀書分野
水多於地春山半是雲吾生嫌已老學圃不如君
巖居僧
開扉坐石層終日少人登一鳥過寒木幾花搖翠藤茗
煎冰下水香炷佛前燈吾亦逃名者何因似此僧
孤山寒食
三月芳菲在水邊旅人消困亦隨緣晴舒蝶羽初勻粉
雨壓楊花未放綿有句自題閑處壁無錢難買貴時船
最憐隠者高眠地日日春風是管弦
鴈山寶冠寺
行向石闌立清寒不可云流來橋下水疑是洞中雲欲
住逢年盡因吟過夜分蕩隂無絶頂一鴈不曾聞
呈蔣肖韓薛師石
中夜清寒入緼袍一杯山茗當香醪禽翻竹葉霜初下
人立梅花月正高無欲自然心似水有營何止事如毛
春來擬約蕭閑伴同上天台看海濤(以上清苑齋集)
句
柘空淮繭白梅近楚秧青(送謝耘游淮)(娛書堂詩話)
希逢
希逢太祖九世孫
九日舟中
倦客逢萸節生涯寄葉舟窮途危不顧飛櫂去難留舊
菊重陽日寒蘆兩岸秋多情唯破帽猶戀老人頭(後村千家)
(詩)
希淦
希淦號定山太祖九世孫
半山寺有感
一水波澄接御溝近城宫柳弄春柔烏衣巷裏人何在
白鷺洲前水自流千古風流歌舞地六朝興廢帝王州
今番不負看山約他日重來說舊游(詩林萬選)
希㯝
希㯝字誼父汴人太祖九世孫有抱拙小藁
江湖偉觀
華屋巋然占上方一樽同此寄相羊江潮翻海暮天闊
湖水拍隄春草長莽莽越山凝紫翠搖搖蘇柳間青黃
歸鴻影裏闌干晩回首中州入渺茫
送李鶴田東游後還鄉
劍傍梅花鶴夢醒東游吟骨帶秋清台山路杳神仙迹
楚國書來母子情半榻煙霞應有約一笻風雪且兼程
丁寧及早催行李莫待西湖草色平
過臨平
市井蕭條景物非居人猶號永和隄春山十里斜陽樹
漠漠殘紅杜宇啼(以上抱拙小藁)
(臨平記宋理宗紹定三年冬十月築永和塘捍臨平湖許應和有記)
希邁
希邁字端行號西里永嘉人太祖九世孫有西
里詩藁
酬陳校書見寄
日長松院静孤坐對殘編久雨波平岸山高燒接天春
酲茶可解酒病藥難痊獨喜君親政南中客共傳(前賢小集)
(拾遺)
琴泉精舍寄友
客來僧已去古屋静蕭蕭敲石引松火對花懸酒瓢窗
櫺寒背日柱礎潤通潮君肯過幽寂水程終隔橋
王生山水歌
范寬山頭李成樹百年二老皆仙去如今尺素留人間
縱有千金無博處後人筆底工一家聲價隨可喧中華
王君二妙聚一手參以吟思游天涯萬里江山纔數幅
東抹西塗意先足蒼梢巨石相參差風雨煙雲在羈束
近時目賤耳反真畫圖重舊不重新名家翰墨未必貴
塵漬贋本翻為真君提健筆來海外山若玉簮江若帶
朝昏變態焉可窮筆未鋪張心已會嶺南游者多詩人
見君作畫應憐君求我新詩寫君畫終使李范聲名分
(以上東甌詩集)
希&KR1207;(一作&KR0008;)
希&KR1207;字清中號十洲太祖九世孫四明人寶慶
二年進士
(隨隠漫錄趙君入仕四十年虚静恬淡寂寞無為除南雄守不赴後别親友理家事端坐而逝)
(遺偈云六十二年皮袋放下了無罣礙青天明月一輪萬古逍遥自在)
絶句
手執黃庭上石臺竹隂掃月徧蒼苔欲從此處即仙去
玉立清風待鶴來(隨隠漫錄)
希混
希混太祖九世孫
岑公洞
自有煙雲護石扉更闌曉色近清暉嵒前老檜吟風處
似請仙翁化鶴歸
(名勝志䕫州岑公洞在大江之南廣六十餘丈深四十餘丈石嵒盤結若華盖左右方池有泉)
(涌出嵒簷遇盛夏注水如簾真神仙窟也圖經云岑公名道願江陵人隋末避地隠此百餘歲)
(肌膚若冰雪積二十年尸觧去至唐宋間加以沖妙大師虚鑒真人之號唐刺史馬冉詩南溪)
(有仙磵咫尺非人間泠泠松下風日暮空蒼山趙希混有詩)
與檳
與檳太祖十世孫
題白鶴嵒
六丁開兩壁不知始何年中間一空洞可張幾客筵我
來拂石坐傾耳聽潺湲古榕蔽天罅飛瀑穿峽懸四時
宿雨露亭午歛虹煙昔人避山寇飲溜枕苔眠興懷内
訌日鼎鼎百餘年
(名勝志福寧縣西南白鶴嵒石磴崚嶒盤空而上海上諸山皆入延眺嶺之南飛泉百丈遥望)
(如銀河倒瀉是名南山漈宋趙與檳有詩)
與訔
與訔字中父號菊坡秀安僖王四世孫居湖州
寶祐初知平江府孟頫其子也
宿半塘寺
夜宿半塘寺惟聞塔上鈴老僧行道影童子誦經聲竹
密風猶勁窗幽月愈明瓦爐香斷處一榻灑然清(吳興藝文)
(補)
與籌
與&KR0696;字德淵號節齋太祖十世孫居湖州嘉定
十三年進士理宗朝歷官吏部尚書兼知臨安
府終淮浙發運使知平江府致仕
太湖
倦客滄浪意扁舟汗漫游雲歸林屋晩木落洞庭秋此
地真堪老中原恨未休可知侯萬戶不似橘千頭(全芳備祖)
與杼
與杼號見山太祖十世孫
游大滌
九鎖閟仙關長歌入翠巒青松飛雨盖修竹動琅玕雪
霽千巖瘦雲深六洞寒客來塵慮息一笑倚闌干(洞霄詩集)
與滂
與滂字肖范號蔗境四明人太祖十世孫淳祐
中為閩安鎮官
登浙江樓
兩岸共明月闌干霄漢間風流浙江水砥柱海門山晝
夜湖消長利名人往還不如沙上鷺玉立一身閒
花院
拆了千秋院宇空無人楊柳自春風薔薇性野難拘束
却過鄰家屋上紅(以上詩林萬選)
牽牛花
西風樵子谷藤蔓絡柴關名在星河上花開曉露間秋
空同碧色曉日轉紅顔若挂青松頂翛然不可攀(全芳備祖)
與東
與東字賓暘嚴陵人太祖十世孫宗學上舍寶
祐丙辰進士歷任贑州教兩浙運幹會子庫檢
察司農寺排岸班改奉議有魯齋小槀
(方萬里序君詩瘦而不枯勁而不燥如趙章泉評君詩以為唐唯有一孟東野宋唯有一陳無)
(巳然後知君之志慕貞曜後山之為人甘于厄窮静退而無求者也)
次韻方萬里雨夜雪意
芋火房隂處翛然類嬾殘雨欺梅影瘦風助竹聲寒擁
袂衣全薄哦詩字欲安兒童疑有雪頻起穴窗看
次韻方萬里寒甚送酒
連日寒殊甚衰年無一能硯呵磨墨凍瓶曬插花冰浮
世無根絮餘生有髮僧蘇門如可即端合事孫登(以上瀛奎)
(律髓)
孟堅
孟堅字子固號彝齋太祖十一世孫其先以安
定郡王從高宗南渡家于嘉禾之廣陳寶慶二
年進士歷官朝散大夫嚴州守景定初遷翰林
學士宋亡不仕
(齊東野語子固襟度蕭爽有六朝諸賢風氣時比之米南宫而子固亦自以為不歉也酷嗜法)
(書多藏三代以來金石名迹東西薄游必挾所有以自隨一舟横陳僅留一席為偃息之地隨)
(意左右取之撫摩吟諷至忘寢食所至識不識望之知為米家書畫船也偶客輦下會菖蒲節)
(余偕一時好事者邀子固各攜所藏買舟湖上相與評賞飲酣子固脱帽以酒晞髮箕踞歌離)
(騷旁若無人薄暮入西泠掠孤山檥櫂茂樹間指林麓最幽處瞪目絶呌曰此真洪谷子董北)
(苑得意筆也鄰舟數十皆驚駭絶歎以為真謫仙人)
(姚桐夀樂郊私語子固入本朝不樂仕進隠居州之廣陳鎮時載一小舟泊蓼汀葦岸看夕陽)
(賦曉月為事縣令宣城梅黻到船訪公公飛櫂而去梅曰昔人所謂名可聞而身不可見殆謂)
(先生歟公從弟子昂自苕中來訪公閉門不納夫人勸之始令從後門入坐定第問弁山笠澤)
(近來佳否子昂云佳公曰弟奈山澤佳何子昂退使人濯其坐具)
里中康節菴畫墨梅求詩因述本末以示之
逃禪祖花光得其韻度之清麗閒菴紹逃禪得其蕭散
之布置回視玉面而鼠鬚已見工夫較精緻枝枝例作
鹿角曲生意由來端若爾所傳正統諒末節舍此的傳
皆偽耳僧定花工枝則麁夢良意到工則未女中卻有
鮑夫人能守師繩不輕墜可憐聞名不識面云有江西
畢公濟季衡麁醜惡拙祖弊到雪篷觴濫矣所恨二王
無臣法多少東鄰擬西子是中有趣豈不傳要以眼力
求其旨踼鬚止七萼則三點眼名椒梢鼠尾枝分三疊
墨濃淡花有正背多般蘂夫君固巳悟筌蹄重說偈言
吾亦贅誰家屏障得君畫更以吾詩跋其底
康不領此詩又有許梅谷者仍求又賦長律
濃寫花枝淡寫梢鱗皴老榦墨微焦筆分三踼攅成瓣
珠暈一圓工點椒糝綴蜂鬚凝笑靨稳拖鼠尾施長條
盡吹心側風初急猶把枝埋雪半銷松竹襯時明掩映
水波浮處見飄颻黃昏時候朦朧月深淺溪山長短橋
鬧裏相挨如有意静中背立見無聊筆端的皪明非畫
軸上縱横不是描頓覺坐來春盎盎因思行過雨瀟瀟
從頭總是楊湯法拚下工夫豈一朝
王翠巖寫竹求詩亦與
古畫畫物無定形隨物賦形皆廹真其次師述有師繩
如印印泥隨前人尚疑屋下重作屋參以新意意乃足
晉魏而來幾百年羲獻斷弦誰解續何况高束李杜編
江湖競買新詩讀願君種取渭川一千畆飽飯逍遥步
捫腹風晴煙雨盡入君心胷吐出毫端自森肅員大夫
來子章何碌碌
竹墨蘭圖仍賦
六月衡湘暑氣蒸幽香一噴冰人清曾將移入浙西種
一歲纔花一兩莖
自題水仙圖
自欣分得櫧山邑地近錢清易買花堆案文書雖鞅掌
簮缾金玉且奢華酒邊巳愛香風度燭下猶憐舞影斜
礬弟梅兄來次第攙春熱鬧令君家(以上鐵網珊瑚)
法忍寺門夜泊
秋泊禪扉夜清吟入興頻風生水鱗甲雲放月精神小
夢迷香樹新涼透葛巾舊題尋不見吹徧壁間塵(柘上遺詩)
孟淳
孟淳字子真號竹所又號虚閒野叟子固之弟
題高房山夜山圖二首
月底江山如書一好樓中几席與秋清剡藤不到高人手
一段風流可得成
江行山立月盤桓有客無言樓上看清興肯隨城漏盡
夜深風露恐高寒(鐵網珊瑚)
士掞
士掞字才孺太宗五世孫官直祕閣
登天清閣
夕陽低盡巳西紅百尺樓高萬里風白髮年年何處得
只應多在倚闌中(墨莊漫錄)
不敏
不敏太宗六世孫官保義郎
寄蘇盼奴(事載蘇小娟詩)
當時名妓鎮東吳不好黃金只好書借問錢塘蘇小小
風流還似大蘇無(武林紀事)
不譾
不譾字師厚太宗六世孫慶元中昭武假守
句
信史賖青簡封章窒皂囊
(揮麈餘話跋王仲言學問該博遂初尤丈欲收寘史館不果仲言又嘗剴切上封事不譾因不)
(自揆以拙句殿諸公後云云)
善應
善應字彦遠太宗七世孫汝愚父寓居崇德洲
錢市
題寧師西閣
飄泊南來幾歲寒追談往事漫心酸雲烟暮隔中原望
歸折梅花忍淚看
次韻李長卿
一别芳洲不計年舊時攀折柳依然故人似欲撩詩興
賸折梅花向酒邊(至元嘉禾志)
善贛
善贛太宗七世孫
題岑公洞
真人邈何之恍忽不可見洞居獨嵌空壁留明珠濺藤
蘿含冥濛竹柏鬭蔥蒨至幽合人心遠翠落江面野老
乘籃輿使君肆清燕日影砌下倒雲容坐間變大木巖
欲傾䆳壑路微轉峥嶸施屏風點綴成彩絢雖云急行
樂勝賞殆亦徧欲歸重盤旋拂石看古篆(名勝志)
善堅
善堅字德固袁州人太宗七世孫乾道二年進
士判婺州官至戶部尚書
化成巖
低帽白蕉衫跨馬北巖路為我撤炎歊時有清風度杖
策躡游屐捫蘿窮幽趣怪石鳴瘦笻狹徑窘危步雲間
啟深洞玲瓏天巧露僧居羅上下鐘聲荅晨暮長嘯排
翠靄圍棋驚振鷺陶寫屏絲竹恐為風景汙拂蘚題蒼
崖縱横醉中句兹游豈易得載酒莫辭屢(江西通志)
善沛
善沛字濟世太宗七世孫淳熙二年進士終南
康守
對雪
兒笑真珠滿盤碎女疑荷葉雨中來道人心下無些事
三箇柴頭品字煨(名勝志)
善倫
善倫字季思太宗七世孫
多景樓
壯觀東南二百州景於多處更多愁江流千古英雄淚
山掩諸公富貴羞北府如今唯有酒中原在望忍登樓
西風戰艦今何在且辦年年使客舟
(梅磵詩話全篇警拔江湖間多稱之或以為劉改之詩誤矣)
善扛
善扛字文鼎號解林居士太宗七世孫
春詞
碧落初明月未收露華香滴杏梢頭玉闌干外東風輭
人在重雲第幾樓(詩家鼎臠)
善䚮
善䚮號復齋太宗七世孫
游大滌
黃簾有影金燈暗碧殿無人玉磬清我亦三生羽衣客
夢魂久巳到瑶京(洞霄詩集)
善璙
善璙太宗七世孫家南海
餞陳帀峰之廉泉
桃源渺何處夢短到家難不辦一邱費猶為九品官鶴
嫌新俸薄鷗訝舊盟寒附翼攀鱗事書生不敢干(四朝詩)
汝愚
汝愚字子直太宗子漢恭憲王元佐七世孫居
饒州之餘干縣擢進士第一光宗朝累除同知
樞密院事寧宗朝權參知政事拜光禄大夫右
丞相為韓侂胄所忌責授寧遠軍節度副使永
州安置至衡州暴薨後贈太師追封沂國公諡
忠定配享寧宗廟庭
送汪尚書大猷歸鄞
尚書天官貴持經侍幃幄青冥欲無際白首非故約連
檣動南浦父老望巖壑下車入里門執手問歡樂十年
幾風雨寒雞呌屋角勤勞畢吾分帝賚出寵渥殊適奉
香火禁直連六閣遂令宣室思從今問晦朔(寧波府志)
同林擇之姚宏甫游鼓山(在閩縣)
幾年奔走壓塵埃此日登臨亦快哉江月不隨流水去
天風直送海濤來故人契闊情何厚禪客飄零事已灰
堪歎人生秪如此虚闌獨倚更徘徊(鼓山志)
致爽軒
濃隂夾道水流渠吹盡殘花不復餘唯有范家三畆竹
青青依舊色侵書(全蜀藝文志)
汝談
汝談字履常號南塘太宗八世孫居餘杭淳熙
十一年進士累官至西外宗正理宗時歷給事
中權刑部尚書卒諡文懿
(後村詩話本朝全盛時宗室貴顯而負詩名者有德麟近歲有南塘兄弟詩工而命窮者有紫)
(芝仲白而南塘遂為一代騷人之宗)
環錦亭(臨安俞氏園)
與子鄉鄰信有年故王遺事到今傳爽鳩邑改風煙在
散騎園分水竹偏高架插書供夜讀滿堂戲綵敵春妍
相如可是區區者戲筆題詩亦偶然(咸淳臨安志)
翠蛟亭和鞏栗齋韻
幽亭枕蒼峽雲竇通曲水百折如建瓴㶁㶁鳴不止客
來一抽鑰白霧噀巖底儵翕千文蛟拏空翠濤起天開
混沌竅日洗盤古髓諒匪畜池鱗多應化雷尾憑陵氣
易壯怖蕩辭難侈術假金洞光景逾瑶臺泚誰云游方
外巧異緇塵裏坡仙頗年數覿面猶尺咫采句貴自然
鞏言良是巳珍題豁靈界篆出蕃君里物生亦倚數有
形必有靡道人亦多事浮念何時死余生嗜泉藪痼疾
牽硯几太息動静機于何寄真理醉倒和滄浪煩君更
詳此(洞霄詩集)
汝諿
汝諿太宗八世孫居餘杭慶元五年進士
題翠蛟亭
百丈寒蛟下翠庭幽人相對覺風生闌干小倚飛觴處
一曲松風亂雨聲(洞霄詩集)
汝鐩
汝鐩字明翁袁州人太宗八世孫嘉泰二年進
士曾官漕帥有野谷詩集
(劉後村跋云明翁詩兼衆體而又徧行吳越百粤之地眼力益高筆力益放卷中歌行跌宕頓)
(挫剸蛟縳虎手也及斂為五七言則又妥帖麗密若唐人鍜鍊之作)
小水寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎毋悤悤
訪隠者不遇
兩腋乘西風送我上高岑竹根一泉通石徑萬木森中
有隠者居敗屋莓苔侵山空人不見雲滿挂壁琴兩鶴
出候我逢迎啄衣襟應酬久頗厭走避不可尋誰伴山
下去明月升高林
去婦詞
入得良人門自誓終此身掃室擁箕帚進盥躬盤巾采
桑趨壠首薦蘋潔澗濱十年盡婦道唯恐堂上嗔上和
下睦本無事一旦小姑恣萋菲浸潤既深貝錦成不棄
不出譛不巳良人繾綣心自知父母之命安敢違舉頭
天邊指缺月暫缺須有團圓時君不聞章臺長條依舊
垂樂昌半鏡還復歸
舟中
繋䌫停征櫂斜陽古渡頭風霜先遠客天地獨扁舟水
鳥衝開浪汀鴻占斷秋在家貧亦好何用出林邱
送彦東還湘
湘南多爽處羨子片帆還秋影清涵水煙痕淡著山蘭
風香楚佩竹淚冷湘斑見說誅茅地江頭只數間
劉簿約游廖園
名園新整頓尊酒約追隨春晩花飛少牆高蝶度遲注
湯童煖酒拍案客争棋寂寞秋千索無人盡日垂
舟中
離家俄十日千里獨衰翁篷響過雲雨帆開逆水風新
沙增岸脚小港隠蘆叢客思難消遣黃昏月一弓
題合江亭
石鼓山頭一小亭乾坤萬里眼䨇明雖因刺史能尋勝
不遇昌黎豈得名衡嶽雲開天洗碧蒸江湘合水争清
書巖莫辨當時事空積塵泥野草生(自注昌黎題合江亭寄刺史鄒君詩)
(末有願書巖石上勿使塵泥涴之句)
懷亨父
兩年隻影瀟湘去料想塵埃白髮侵久雨千山秋得意
西風一鴈客關心或于夢裏陪談笑每向人前問信音
憶昔賡詩巖桂下花開今日歎孤斟(以上野谷集)
汝湜
汝湜號澹軒太宗八世孫居餘杭嘉定元年進
士
敬和陳南渠先生九鎖步虚詞(并引藏按九鎖為天關雲飛鸞通)
(真龍唫洞微雲璈朝元凌虚今存二首)
竊聞天秉陽德而九為老陽故仙道宗陽而取數皆
九内景含氣以九為節金丹大還九轉為寶其在于
人爰有九宫上應列㝛是為九曜圜則九重豈非陽
數之極而仙真所居者乎天柱洞天外環九鎖神造
靈設仰模璇霄此固五帝真游列仙窟宅之地也山
秀水清鉤綿奇絶飛舉之士疇昔接踵而我曾外祖
寢虚先生(即陳留良)實以童年傳道洞微隠迹吳山修煉
内丹心樂此地時與高人幽士徜徉往來浴冷泉而
白雲生寢石牀而丹氣炳靈異之迹不可具述故舅
氏南渠居士猶踵清風守一高蹈暇日因即九鎖聲
之步虚用標靈境以告來者汝湜辛酉仲秋因獲陪
侍杖屨撫松拂石即景長吟輙爾和韻用汚清唱之
末寄之名山用識于他日也
天關鎖
雲墉高嵯峨七蕤銜銅環有象非有質真儔得躋攀九
天著通籍保我玉鍊顔英英青旄節悠悠欵靈關
龍吟鎖
矯首東方宫變化何由尋神用妙難擬飇電赤森森雨
施不為功雲從本無心人寰謾懷想戞鉢希雷吟
題洞霄
洞府日月閑風景自清楚九關啟天鑰容我朝帝所清
緣宿仙館夢破石泉雨明朝得羊珠試向張華語(以上洞霄)
(詩集)
汝讜
汝讜字蹈中號嬾菴汝談之弟以祖蔭補承務
郎登嘉定元年進士累遷司農丞知温州
題會春苑
草荒故苑幾春風尚想花開春樹紅欲問當時馬王事
寂寥殘照野亭中(後村詩話)
翠蛟亭和鞏豐韻
衆峰抱蒼龍蟠屈翠蛟水放之兩崖間奔洶不得止濤
瀾生席上雷電轉石底恍疑天柱搖將拔隂洞起蘇公
雄氣壓詩骨得仙髓指揮驅鯤鯨赫變動其尾紛紛下
土人蟻垤自封侈驟觀目精眩筆墜汗流泚坐令空谷
嘯聲徹霄漢裏君來松根吟仙者相去咫老蛟破鎖去
餘怒猶未巳決開澗千文散作霧五里今年溪湖乾草
莽生意靡寸泉落山苗靈鑰起垂死遺吾雲子飯報汝
青玉几野人尋泉竇筒壊方復理泓然山巔池冬夏常
若此(洞霄詩集)
汝回
汝回字幾道永嘉人太宗八世孫嘉定七年進
士終主管進奏院
凌霄花
嫋嫋枯藤淺淺葩夤緣直上照殘霞老僧不作因依想
將謂青松自有花(全芳備祖)
杜子野留别
有朋不貴數道合意自親早知離别難會覿豈厭頻青
燈書閣下細語交情真酌此武陽泉饌彼松江鱗兵庖
復有攜得非知我貧如何不我醉明日隔征塵
宿羅溪山
鷲嶺東游霽景微碧桃花外一鶯飛樵夫不砍垂潭樹
知有僧人挂浴衣(以上東甌詩集)
句
春風過後雪初白夜雨晴時水亦香(橘花)屈原一點沈
湘恨李白三生捉月身(水仙)(東甌詩集)
汝迕
汝迕字叔午一作叔魯號寒泉樂清人太宗八
世孫
括溪倚舟
樹古半成槎溪過歷歷斜寒林欲無路小塢不多家去
容背流水停舟見莫鴉朝朝省秋水頻減一痕沙
四聖觀納涼
琳宫暑自薄短簟逸人眠樹繫來時馬風移聽處蟬藥
童清入畫道士默如禪忽憶山中雪瘦梅逋老阡
哭趙蹈中
族老今為海内憐清名多是布衣傳一封表乞從師郡
千里神寒覓句年水鏡照人前日政雨絲吹旐别時船
離家憶值梅初白梅未成隂失此賢(以上前賢小集拾遺)
汝旗
汝旗太宗八世孫
宿山隠齋
平生悦山隠一室容我借弄泉掬明月坐石延清話既
調松下琴復作松風瀉仙人𢷬藥禽獨呌青山夜(洞霄詩集)
汝鎣
汝鎣太宗八世孫
金陵作
龍虎帝王宅鳳凰仙子臺六朝遺事冷八月夜潮回隴
雁秋仍到江花晩自開憑高一尊酒何代獨無才(景定建康)
(志)
汝楳
汝楳太宗八世孫居鄞寶慶二年進士史彌遠
之壻
鶴林寺
仙去當年尋舊迹傳來此日尚名山花開花落朝昏事
唯有春風歲歲閑(鶴林寺志)
汝鋌
汝鋌太宗八世孫
雪
病倦扶危坐起看天雨花蹇驢東野句破屋玉川家勇
羨穿籬犬饑憐噪樹鴉龍山雲壑勝冰柱憶劉义(後村千家)
(詩)
汝鐺
汝鐺太宗八世孫
浯溪中興頌
蒼崖插浯溪清漲濕元頌費墨今屋高千年此安用鯨
翻天寶末雲滃朔方衆還都迎上皇嗚咽抱餘痛兩宫
重宴樂萬國盡朝貢當時紀成功小雅見微諷顔公發
勁畫金玉相錯綜我于碑刻間衆羽得孤鳳艱危人物
難忠烈鬼神重摹取挂野堂英風凜生凍(浯溪集)
汝唫
汝唫字仁山號兩山太宗八世孫官臨安令
離越
東關寒水深游子别家心櫂急波鳴枕篷疎月在衾半
生多道路何日定山林隔岸聞漁唱離騷不敢吟(詩林萬選)
棲真洞
幅巾灑松露䨇袖抖衣塵可耐人間暑來尋洞裏春座
分雲骨冷屐隠甃紋新鶴近清尊舞如留欲去賓(杭州府志)
崇滋
崇滋字澤民號竹所永嘉人太宗九世孫嘉定
十年進士
悼步月
雁過妝樓人不見斷腸又是一黃昏不知天上嬋娟影
能照人間寂寞魂響屧廊深空認步唾茸窗煗尚留痕
合將一把香酥骨葬在巫陽雲雨村(詩家鼎臠)
客舍
巷深人寂静蛬守客牀鳴半夜後風雨一燈前弟兄愁
來無好夢吟到有新聲不信看䨇鬢蕭蕭白幾莖
求酒趙評事
半老情懷睡不能小簷霜月當寒燈無人來問相如渴
敲碎梅花一夜冰(以上東甌詩集)
崇嶓
崇嶓字漢宗南豐人太宗九世孫嘉定十六年
進士官至大宗丞有白雲藁
閨怨
恨殺庭前鵲難憑卜遠期朝朝來報喜誤妾畫䨇眉(後村)
(千家詩)
宫詞
小苑風酣雨露香紅情綠意為春忙五雲獨遶瓊花夢
三十六宫清漏長(詩林萬選)
遊金精山
飛泉灑靈雨玉田閟青芝中有神仙人宛然姑射姿天
巧從古今虚竇開烟扉歲深語亦誕目極神為馳我亦
泉石人夙昔夢見之登臨悟三生毛髮何森縰未脱區
中緣玉顔畏磷緇仙春醉青桃蘿風吹輕絲凡事俱爾
爾居然駭癡兒留詩遺仙靈詎解山中疑(金精風月)
凭遠亭(在淳安縣後)
莎亭日日報平安幽處依然絶往還平野四圍天一幅
有人踏雪看南山(嚴州府志)
崇&KR1977;
崇&KR1977;永嘉人太宗九世孫嘉定進士
過楊子橋
一抹輕烟隔小橋新篁褪籜兩三梢惜春不覺歸來晩
花壓重門帶月敲(東甌詩集)
崇鉘
崇鉘字元冶開封人太宗九世孫有甌渚微吟
尋真夕對
春雲弄月黃金絲春山草木皆仙姿松根對坐日西夕
羣峰當前列青壁鏗鏗虚壑含古音静聽宛是商山吟
洞石微開月當戶剪水弦冰心手語
野園
野園對客無杯酌共坐茅簷理釣車片月漸低風露冷
隔牆山鬼嘯梨花
仙思
水殿風清急景斜靈君初下五雲車碧羅寶扇䨇題字
記是誰人詠落花
都昌即事
世事可無酒春藤還有花山雲欲到地街鼓又催衙風
緊魚休市官貧飯帶沙天機不得問暮色欲棲鴉
湖中
汀蒲獵獵起涼颸碧藕香中獨立時機事兩忘吾喪我
扁舟吟過水仙祠(以上鷗渚微吟)
崇皦
崇皦太宗九世孫嘗宰南安
九日山送客次趙循州韻
蒼松藏野寺山以隠君靈俯仰千年事孤高九日亭抗
顔頭漸白弔古眼猶青有客耽幽討吟情起鶴汀(南安縣志)
崇森
崇森太宗九世孫
春暖
春晴多得兩三日便覺暄于輕暑天行客停鞭争買扇
侍兒啟笥請收綿把杯早自嫌温酒盥手相將喜冷泉
此去西湖已初夏安排絺綌上湖船(後村千家詩)
崇纘
崇纘太祖九世孫居餘杭紹定五年進士
游九峯
九峯元不鎖俗駕自來稀水石藏仙窟烟霞護羽衣夜
猿窺月呌曉鶴出松飛擬結巢由伴眠雲隠翠微(洞霄詩集)
必&KR1859;
必&KR1859;字玉淵號秋曉太宗十世孫家東莞登咸
淳元年進士任南康縣丞文丞相開府于惠州
&KR1859;攝惠州軍事判官入元隠温塘村有覆瓿集
避地惠陽鼓峯用徐心遠韻
收拾當年破敕黃山中蕙帳夢魂香風供松葉暖茶竈
雲卧茅窗凍筆牀一雨鳴蛙亂深夜數聲啼鳥怨斜陽
風塵浩蕩愁如海那得中山醉酒方(覆瓿集)
必范
必范號古一太宗十世孫桐江人月泉吟社第
二十名自署學古翁
前題
一歲農功只在春夫夫婦婦幾艱辛青門舊有種瓜地
綠野新添躬稼人早把牛衣教諸子欲修蠶具問良辰
夜來谷口東風過只恐逢人問子真
(評云此卷八詩一起一結中六篇分詠三春節序曲盡田園間景態如元日云卜歲聊憑六壬)
(課有生未識五辛盤元夕云幸有漁樵同此樂苦無車馬自相諠社日云幾點飛花芳徑雨一)
(䨇新燕荻簾風清明云茭白生苖藏蛤地桑黃含椹浴蠶天皆佳句也今全錄其首篇)
(月泉吟社學古翁回詩賞劄云效休文之八詠知類農歌拔毛遂于衆中允高匠目矧謝池僅)
(止五字而魯語尤戒多為首而錄全思則過半恭惟執事䨇桐政美五柳門深續雅道于一綫)
(之餘亦言其興尋吟盟于千里之外夫豈無人乃采艱辛之辭特置次癸之列月泉分貺雲壑)
(懷慙某夢斷鈞天心游樂地視元穎可為至寶奚有于今裁白苧而製深衣于焉學古)
必拆
必拆杭人太宗十世孫白雲社月泉吟社第三
十名自署愛雲仙友
前題
一段佳山水芳時事正(一作事)妍犢耕青燒雨鶴卧碧
桃烟社老邀嘗煮鄰僧伴摘鮮莫嫌陶令拙農圃得餘
年(評缺)
(月泉吟社愛雲仙友回詩賞劄云田園歸隠夙欽彭澤之高風筆硯久荒難得石湖之秀句不)
(慙鄙劣冐爾擬騷誤辱甄收敢言奔殿敬惟執事山林富貴軒冕錙銖釣月耕雲詎輸製錦傍)
(花隨柳雅稱調琴可見知幾之老成居然遠世而肥遯遹憑佳興用拂清人餌絲枲釣江湖貨)
(元穎貿珠璧此意古矣其利溥哉某溝壑餘生泥塗下士有懷農圃靡就犂鉏兹效顰唐士之)
(五言恰輳足周南之一轂僅逃孫外免媿盧前自謂狂吟思復青氊而遠矣或云駝榜會歌白)
(苧以邀之)
必橦
必橦東嘉人太宗十世孫
題梅山
一隠吳門訪北山深憐漢鼎尚多艱片言儻得回天聽
未必仙名滿世間(梅仙事實)
必漣
必漣字仲連崇安人太宗十世孫有倚梅吟稾
濯足
小橋坐濯足澗狹水流急源頭夜雨多落花漾紅濕(崇安)
(縣志)
䶵之
䶵之字子雍魏王廷美五世孫少學于陳無已
有句法
春日
拂牀攲枕畫初長好夢驚回燕語忙深竹有花人不見
直應風轉得幽香(墨莊漫錄)
句
風生閶闔春來早月到蓬萊夜未中(大觀初代府尹宋喬年上元應制)
(耆舊續聞)
公碩
公碩浚儀人魏王六世孫餘杭令
慶元四年五月再游洞霄宫
舊時曾此覓仙緣一别于今四十年白髮重來嗟老矣
青山九鎖故依然肩輿直入松間路洗耳還聽澗底泉
幽興未闌吟未就半峯斜日下平川(洞霄詩集)
彦端
彦端字德莊魏王廷美七世孫乾道淳熙間以
直寶文閣知建寧府終左司郎官有介菴集
夀皇太子(九月四日)
日日龍樓問寢時雞人未動漏聲遲前星一點朝天帝
只有清臺太史知
子晉吹笙未是仙阿丕横槊少全篇小吟青著梅梢句
一日東風四海傳
大安宫裏漆園椿子榦孫枝葉葉新今日四株高下碧
相承一樣八千春
光堯初御六龍天上直維參大火躔天意分明昌宋德
誕辰三世總丁年
(西湖志餘淳熙中孝宗及皇太子朝上皇于德夀宫周益公詩云一丁扶火德三合鞏皇基盖)
(高宗生于大觀丁亥孝宗生于建炎丁未光宗生于紹興丁夘故也隂陽家以亥夘未為三合)
夀張守
堂堂天上張公子龍劍分光自斗牛海上忽歸槎萬里
雲間未放月中秋才為漢殿無䨇手恩到閩中第一州
亦有人言識仙骨不知何日是封留(以上聖宋名臣獻夀集)
夀皇孫
前星炳煥領孫星環拱中天日兩輪四葉重光同聖世
千秋佳節近生辰本支秀茂旦復旦典學熙明新又新
喜入威顔天一笑夀觴分賜一枝春(合璧事類前集)
崇安道中
風柳疎無力秋花冷不香客情隨去燕涼思起嗁螿地
入閩山隘天連越樹長年年𢷬衣石為爾感征裳(詩林萬選)
玉真臺(在德興縣治後彦端為令時作)
春色無窮巷農鄉有太和病嗟聞道晩貧喜得閑多徑
草徐供步鄰花護屢過層臺宜抗榭誰為買烟波(饒州府志)
彦假
彦假字顯父魏王七世孫居閩慶元二年進士
翠蛟亭和鞏栗齋韻
天下名洞天有山必有水餘杭山水窟神仙所棲止仙
人乘雲去玉蛟留潭底至今雷雨夕蛟睡時驚起爪劈
巖石裂石罅滳乳髓涓涓泉流出半垂白鳳尾風來琴
筑響月照纓絡侈曲折納深池徹底清且泚築亭當澗
衝木石相表裏翠壁潤含烟層峯去天咫道人幻出奇
指顧猶未巳忽驅蛟走鬭瞬息八百里怒氣挾奔霆草
木為披靡兒童驚震掉面若槁灰死達人本大觀談笑
自隠几須臾羣動息静坐窮物理水石本無心相激一
至此(洞霄詩集)
䈣夫
䈣夫字仲禮居鄞魏王八世孫觀文殿學士彦
逾子紹熙四年進士寶慶初直祕閣為湖南憲
題化成巖
塵世有仙境清絶不可言寒江露沙迹曉嶂埋雲根暇
日推吏案呵道穿僧門來飲巖下水何必擕芳尊(袁州府志)
立夫
立夫字德成樂清人魏王八世孫開禧元年進
士官至刑部尚書
臘日偶書
近日斗侵寅南天雪不成梅梢動生意禽鳥弄春聲鬢
逐年華換身資藥力輕聽傳吳蜀事對酒不能傾(東甌詩集)
潜夫
潜夫字景夀號鶴所黃巖人魏王八世孫嘉定
十六年進士寶慶初監澉浦鎮税
弦風亭
怪他蟹舍蠔房地不是吟情住亦難數尺短牆圍晝寂
半鉤疎箔障春寒水生草滿蛙鳴合日薄花隂鶴夢安
底處青衫病司馬浩歌東望取琴彈(澉水志)
庚夫
庚夫字仲白寓居興化軍魏王八世孫舉進士
不第以宗子取應得右選趙紫芝為晩唐詩名
冠四靈而仲白亞紫芝劉後村擇百篇為山中
集并誌其墓
(劉後村跋仲白于古體寓其高遠于大篇發其精博于短章窮其要妙)
歲除即事
連夜縫紉辦今朝杵臼頻買花簮穉女送米贈窮鄰宦
薄唯名在年華與鬢新桃符詩句好恐動往來人(瀛奎律髓)
讀曾茶山詩集
茶山八十二癯仙千首新詩手自編吟到瘴烟因避寇
貴登從橐只棲禪新于月出初三夜淡比湯煎第一泉
咄咄逼人門弟子劍南巳見祖燈傳
(梅磵詩話紹興末曾茶山卜居于越得禹迹寺東偏空舍十許間居之手種竹盈庭日讀書賦)
(詩其中公平生清約不營尺寸之産所至寓僧舍蕭然不蔽風雨公詩有曰手自栽培千箇竹)
(身常枕藉一牀書盖寓居時所賦也公年雖高吟詠猶不輟莆田趙仲白讀公詩集有詩云云)
(盖山隂陸務觀實從公學詩陸有劍南集行于世故末句及之)
落魄
落魄蕉衫戴道冠菖蒲滿案浸清寒有錢即買丹砂鍊
無病猶將素問看連日游山僧共住頻年乞米鶴同飡
世間不朽非鍾鼎曾與高人静處觀(詩家鼎臠)
句
鶴殘籬外筍鼠䑛墨中膠(稍得)詩句日從窗眼寫墨丸夜
入枕頭收(寄僧)(貴耳集)
密夫
密夫號竹溪魏王八世孫晉江人紹定二年進
士
三脱麫
筍蕈初萌杞藥纖然松自煮供親嚴聞人食肉何曾鄙
自是山林滋味甜(山家清供)
瑻夫
瑻夫號巖雲魏王八世孫
寄林可山
好春虛度三之一滿架荼䕷取次開有客相看無可設
數枝帶雨摘將來(山家清供)
時伐
時伐魏王九世孫
種蘭
深林瘦徑傲朝昏牙髮消疎氣骨存九畹誰移炎海角
半庭新補冷雲痕浦翁認葉非漳種墨客知花是楚魂
從此國香春不斷光風滿地長兒孫(後村千家詩)
時瓈
時瓈魏王九世孫丹陽令
題陳少陽先生上書稾後
虜騎昔長驅高屋建瓴水權姦誤國家和議甘骩骳遂
令九廟尊冒没在棘枳帶甲百餘萬一嘯自披靡堂堂
諫議公屹若頽波砥叩閽斥時宰不惜用一死此死不
足道聞者自興起一木支大厦于時不可爾使早定大
計何物摩(闕)壘可憐紹興間賻贈官其子我得覩遺稾
感慨寧已矣千載凛如生作者書于紙(盡忠錄附)
時儋
時儋號竹所魏王九世孫
西禪餞董溪翁
西浦風寒水自流迢迢行李又歸休今宵古寺吟邊酒
明日長江客裏舟溪路梅花催雪興旗亭竹色伴雲愁
還家更為明時出莫向漁磯老釣鈎(詩林萬選)
時煥
時煥字元晦晉江人魏王九世孫嘉定十二年
進士官廣東運判
九日山送客
頻來因送客擕酒訪仙靈歸去成何事重來媿此亭天
寬野水白松潤石崖青倚杖思今古寒鷗落遠汀(南安縣志)
若槸
若槸字自木號霽山崇安人魏王十世孫咸淳
十年進士
武夷茶
石乳霑餘潤雲根石髓流玉甌浮動處神入洞天游(高元)
(濬茶乘)
即事
雲散春山出人閑白晝長禽聲荅空谷樹影畫斜陽種
果秋期實澆花趁晩涼行藏天巳定隨分且徜徉
遇樵川林時中
建水樵川隔幾重相逢孰意大江東客行芳草斜陽外
春在柔桑小麥中細雨疎田流水碧殘霞擁樹遠林紅
浮生聚散渾無定有酒何訪一笑同
暮春
香透蜂房蝶夢殘一簾新雨又春闌柳腰瘦得難禁舞
今夜東風莫更寒(以上崇安縣志)
宋詩紀事卷八十五
