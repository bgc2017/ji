宋詩紀事卷四十七錢塘厲鶚撰
楊由義
由義字宜之開封人避地鹽官與漕薦不第以
父奉直恩補右階監贍南軍庫隆興初以閤門
祗候使金不屈而還孝宗嘉歎累遷太府卿兼
刑部侍郎徽國朱文公曾受業焉
弔王忠肅(名禀靖康時堅守太原城䧟父子同赴水死)
太原城下屹行宫雲樹蘢蔥掩碧空鐵馬無聲汾水急
滿天風雨泣英雄(海寧縣志)
李浩
浩字德遠臨川人紹興十二年進士孝宗朝歴
官直寶謨閣知靖江府召還擢權吏部侍郎旋
予祠除祕閣修撰帥䕫部卒贈集英殿修撰
東西船行
東船得風帆席高千里瞬息輕鴻毛西船見笑苦遲鈍
汗流撑折百張篙明日風翻波浪異西笑東船卻如此
東西相笑無巳時我但行藏任天理(合璧事類外集)
述陂(在臨川縣)
數椽臨蒼波我目得以寓長溪山根来澄潭一回互萬
象森可掬翛翛澹清素草短牛羊飢沙暖鳧鶩聚枯槎
自斷岸孤艇横野渡荒寒何代城隱翳尚門戶昔時歌
舞地今日採樵路回薄萬古心斜陽在烟樹
出疎山
忙中安得此身閒杖策西風自往還今日巳償雲水債
籃輿帶雨下疎山(以上撫州府志)
陳知柔
知柔字體仁號休齋永春人紹興十二年進士
知循州徙賀州
萬年寺
古寺来投宿雲巖第幾層有詩堪供佛無事且依僧小
閣泉喧枕修廊雨暗燈好峯看未足幽夢幾回登(天台山志)
九日宴蓮花峰
多病登臺今古情菊花搖動午凉生山前木落石巖出
海上潮来秋渚平野興巳隨芳草遠歸鞭更傍落霞明
媿無十丈開花句獨卧禪房心自清(南安縣志)
魏杞
杞字南夫夀春人徙居鄞紹興十二年進士孝
宗朝累遷宗正少卿拜參知政事尚書右僕射
兼樞密使出知平江府卒贈特進諡文節有山
房集
送左彦武歸鄉
折桂歸来日西風萬里秋錦衣天上客紅葉渡頭舟把
酒難為别題詩更欲留明朝山水隔何日是重遊(寧國府志)
李庚
庚字子長臨海人紹興十二年進士歴官監察
御史知袁州有集號詅癡符
(樓大防序云海邦貨魚于市者夸詡其美謂之詅魚字書以為詅衒賣也顔黃門之推家訓曰)
(吾見世人至無才思自謂清華流布醜拙亦已衆矣江南號為詅癡符公之意蓋出于此特謙)
(詞耳)
畫扇
睡起小樓春又殘半垂雲䄂傍闌干楊花飛過秋千索
一陣東風作曉寒(前賢小集拾遺)
劉珙
珙字共父忠顯公韐孫忠定公子羽之子紹興
十二年進士孝宗朝累官同知樞密院事知建
康府江東安撫使行宫留守進觀文殿學士卒
贈光禄大夫諡忠肅
帥潭日勸駕詩
十載湘江守重来白髮垂初無下車教再賦食苹詩天
闊摶鵬翼春融長桂枝功名儻来事大節要堅持(詩人玉屑)
送元晦
翩翩雙黃鶴結巢相因依一為天風便矯翮西北飛歲
華及晼晚霜露侵征衣此行亦良苦千里以為期堂上
玄髮親榮禄當及兹人生會有役不復情凄洏徘徊都
門道欲語行且遲念子抱孤桐窈窕弦古詞清商奮逸
響激烈有餘悲不辭彈者勞正恐知音稀知音何足貴
我顧不可追(翰墨大全)
留正
正字仲至泉州永春人居惠州紹興十二年進
士孝宗朝拜右丞相光宗即位進左丞相寧宗
朝終少保觀文殿大學士封魏國公卒贈太師
諡忠宣
(中興編年慶元偽學之禁凡五十九人宰執四人趙汝愚留正王藺周必大待制以上十三人)
(朱熹徐誼彭龜年陳傅良薛叔似章穎鄭湜樓鑰林大中黃由黃黼何異孫逢吉餘官三十一)
(人劉光祖吕祖儉葉適楊方項安世李悳沈有開曾三聘游仲鴻吳獵李祥楊簡趙汝談汝譡)
(陳峴范仲黼汪逵孫元卿袁夑陳武田澹黃度張體仁蔡幼學黃灝周南吳柔勝王厚之孟浩)
(趙鞏白炎震武臣三人皇甫斌范仲任張志遠士人八人楊宏中周端朝張道林仲麟蔣傅徐)
(範蔡元定吕祖泰必具鄉貫三代名銜謂之腳朝野類要初入仕)
(色崇觀閒當書云不係元祐黨籍紹興閒即云不係童蔡朱王等親屬慶元閒加不是偽學方)
(與銓除)
羅浮天漢橋
霏霏細雨濕芝田短短桃花照水妍可惜洞門關不盡
彩虹天外著飛泉(惠州府志)
史浩
浩字直翁鄞縣人紹興十五年進士孝宗朝累
擢中書舍人翰林院學士知制誥歴右丞相封
魏國公進太師卒追封會稽郡王諡文惠嘉定
中改諡忠定封越王配享孝宗廟庭有鄮峰真
隱漫錄
淳熙丁酉九月丙辰宣召錫宴澄碧殿抵暮送以
金蓮燭宿玉堂直廬應制古詩三十韻
季秋中澣日淳熙隆四禩朝回攬轡閒中使俄傳旨少
頃日轉申宣詔陪燕喜預令埽玉堂深夜備棲止悚懼
跽承命鳴騶亟穿市綘闕聳皇居非烟常靡靡入自東
華門熊羆森爪士詔許乘肩輿安徐無跛倚復古距選
德相望幾數里脩廊接雲漢岧嶤璨珠蘂中途敞金扉
恍若蓬壼裏羣山擁蒼璧四顧環弱水山既日夕佳水
亦湛無滓冰簾映綺疏瓊殿中央峙澄碧耀宸奎龍神
争守視蹈舞上丹墀天威不違咫奉觴祈萬夀時蒙一
啟齒餘波丏鼠腹酒行不知幾徘徊下瑶席緩步煩玉
趾從遊至清激錫坐談名理泉聲韻琴瑟一洗筝笛耳
皇云萬機暇觀書每来此論道及帝王直欲齊其軌堯
舜禹湯文前身無乃是臣言匪獻䛕道實由心起既然
明是心要在力行爾登橋釂餘罍餘興未容巳金蓮引
雙燭再拜離階戺玉音寵諭臣此會宜有紀歸途感恩
榮占寫忘骫骳
青櫺子
羽幰新從帝所回餘歡未盡玳筵開醉抛青子香泥上
留與仙家取次栽
恭和御製翠寒堂詩
禁籞蔥蔥擁瑞雲雄樓傑閣環金碧花光草色媚芳辰
鳳輦舂容惟所適中有虚堂玉作楹冰雪玲瓏周四壁
不知跬步是瑶臺何湏八駿殷勤覓青松萬古拱簷牙
生香不减芝蘭室更欲相看飽歲寒疎梅瘦竹為三益
吾皇土木未嘗興為詢此景從何得神運元從德夀来
天成豈假人工役
進明堂慶成詩
六閱淳熙禩秋高日仲辛大君敷渙號重屋薦明禋玉
輅興清廟龍旂旦紫宸雲隂連夜解霽色一朝新周禮
樽罍備虞韶樂舞陳合宫天地並侑席祖宗均峻墄登
三獻脩楹秩百神肅祗申睿意肸蠁降高旻宣室宜膺
福慈闈亟拱宸篸花馳萬騎歸胙見雙親釐事超隆古
年齡肈億春蓼蕭覃有截成命播無垠惠餕朌羣后恩
波逮老臣祝堯非健筆徒學華封人
江倅出家樂
沈沈春酌話綢繆花月行船看拍浮手束柔荑調雁柱
袖翻紋錦出香毬未攀青子猶如豆欲膾赬鱗始上鉤
蓬島古来無覓處我曹今此得真游
游雨花臺
試扶鳩策上烟霞尚想當年天雨花潮熟野航歸别浦
雪乾宿鷺點晴沙高連西竺三千界俯眺南陽十萬家
更欲雲開窮遠目鬱蔥起處認中華(以上鄮峯真隱漫錄)
王淮
淮字季海金華人紹興十五年進士累官翰林
學士孝宗朝拜右丞相兼樞密事薨贈少師諡
文定
題福祐王廟(在蘭溪苧峰之巔祀楚亞父范增)
關中失鹿人争逐一去鴻門不可尋千古英雄死遺恨
封侯廟食亦何心(湧幢小品)
莫濟
濟字子齊吳興人紹興十五年進士甲戍中宏
詞科官祕書
次韻梁尉秦碑(并序)
秦會稽石刻唐人如張守節司馬貞皆嘗援以證史
記紹興初舅氏姚令威刪定登山弔古見碑石猶存
後二十餘年分教是邦以語簽判王龜齡勉邑尉梁
君求之則石巳缺字不可見矣以詩記其事龜齡既
賡之以濟首發其端書以示濟按會稽秦頌德碑凡
二百九十六字視秦世泰山之罘諸刻獨此碑字為
最多唐李嗣真云斯小篆之精古今妙絕秦望諸山
及皇帝玉璽猶千鈞強弩萬石洪鐘豈徒後學之宗
匠亦是傳國之遺寶周越法書苑獨載封禪碑數十
字而巳至歐陽公趙德父集錄天下金石遺文殆盡
亦不復有秦望山碑姚令威紀鵝鼻山頂石屋所插
一碑今古屋故在碑蓋無有梁次張所模片紙指為
秦碑乃在何山其去鵝鼻尤為隔絕盡記夲末以俟
後之君子
六王失國四海歸秦皇東刻南巡碑法因史籀有增減
名與蒼頡争飛馳自言功德可歌頌黔首箇箇愚無知
海神何故獨拒命風濤塞路蟠蛟螭羣臣諂佞仙藥遠
死生治亂分兩岐山靈不可守碑記片段應作龜牀支
陵谷雖存世代異耳目雙被誕者欺只餘紙夲落人世
千古遺臭東南崖我聞秦望最高峻城域所見非昔時
何山距縣四十里符合傳記壯且竒衆峰乃是子孫行
古木幾換蛟龍枝指東作西未足怪父老流傳從小兒
政如塗山玉帛會漫不可考歲久之梁君吏隱年甚少
鬱鬱寸角初解麋裹糧挈榼訪古跡氣味蕭散如分司
忽聞片石在絕頂小篆無乃斯翁為手披荆棘訶虎兕
拄杖直叩山頭皮糢糊豈復有字畫此物及見秦亂離
當時威勢振天下不言慘毒民嗟咨乘輿所至為刀鋸
方嶽何暇安禮儀關中屢弃百二險歴數浪指億萬期
君臣乃爾自賢聖鯁論不復相瑕疵陳迹安知百世後
樵夫牧子笑脱頤興亡俄頃三嘆息撫掌重閱太史辭
假使玉筯餘筆畫文過其實世所嗤早知金石不可恃
相君應悔燔書詩(雲門志略)
鄭耕老
耕老莆田人紹興十五年進士國子監簿分教
四明
句
開懷溪一曲養拙屋三間(題木蘭溪書堂)(興化府志)
湯思退
思退字進之青田人紹興十五年中宏詞科歴
相兩朝官至特進觀文殿大學士左僕射封岐
國公隆興初責居永州卒
詠石僧
雲作袈裟石作身巖前獨立幾經春有人若問西来意
默默無言總是真
(湖海新聞宋高宗一日坐寢殿湯丞相思退侍立上曰卿家處州有何異迹思退曰臣鄉有石)
(僧題詠云云遂大稱旨夲無此詩徹夜遣人歸刻石石僧之旁)
句
虞妃從梧野啟母祔稽山
(二老堂詩話湯岐公顯仁皇后挽詩云云顯仁初以賢妃從徽宗北狩其後祔葬徽宗永祐陵)
(虞妃為徽宗也啟母為高宗也用事可謂的切)
林仰
仰字少瞻候官人紹興十五年進士終朝奉郎
桃源洞
深樹冥冥一徑風溪流應與十洲通仙家日月無人識
只愛桃花三月紅(天台山志)
鄒定
定字應可奉新人紹興十五年進士官奉議
(楊誠齋云定詩上遡山谷以入少陵戸牖)
過杜工部祠
疇昔哦詩憶耒陽兹因奉檄過祠堂一生忠義孤吟裏
千載凄凉古道旁自是風霜侵病骨非干牛酒涴詩腸
明朝解纜秋江上問訊先生一瓣香(詩人玉屑)
汪大猷
大猷字仲嘉思温之子紹興十五年進士官至
吏部侍郎兼權尚書慶元中進敷文閣學士與
甥陳居仁樓鑰並居翰苑人稱舅甥三學士有
適齋存槀
和姜梅山
投分雖深迹卻疎君居東婺我西湖兒曹方喜承毛檄
父執應容教鯉趨慨念舊遊多宿草(舊同官六十餘人今惟大猷與公獨)
(存)僅餘二老見霜鬚詩來喚起相思夢又向梅山得楷
模(鄞縣志)
楊偰
偰字子寬崞縣人居臨安和王存中之子紹興
十五年進士仕至權工部侍郎
紹興己已遊洞霄
青山九鎖隔凡緣福地潛通小有天古洞落花春寂寂
空山亂石水涓涓金丹翠箬藏千歲芝草琅玕定幾年
惆悵何時謝塵事山中長作地行仙(洞霄詩集)
王剛中
剛中字時亨樂平人紹興十五年進士孝宗
朝累官禮部尚書端明殿學士同知樞密院
事卒贈光祿大夫諡恭簡有東溪集
彌牟鎮八陣圖
我稽八陣圖規模載方冊朅來鎮西川䕫門觀壘石
賦詩數百字字字究來歴進涉漢川西彌牟鎮之北
平原列堆阜灘石同一式細思作者意孔明有深策
高岸或爲谷灘石存遺跡滄海變桑田平原猶可覓
故令兩處存千載必一得再歌遂成篇當有智者識
(成都文類)
楊汝南
汝南字彦侯龍溪人紹興十五年進士初調贑
州教以薦知古田縣
夜宿龍頭
江流如箭路如梯夜泊龍頭煙靄迷兩角孤雲天一
握曉光不覺玉繩低(漳州府志)
黃徹
徹字常明莆田人紹興十五年進士官辰州有
䂬溪詩話
句
但遣一枝居巧婦不殊大厦供嘉賓
(䂬溪詩話予題友人居云云蓋用爾雅注鷦鷯俗呼巧婦炙轂子雀一名嘉賓)
圓冠思得多于鯽刻木惟宜少似彪
(䂬溪詩話北夢瑣言載江陵在唐世號衣冠藪澤琵琶多如飯甑措大多如鯽魚退之酬崔少)
(府伊陽詩云下言人吏稀惟足彪與虥余官辰溪時士人皆可喜而不多得近城人虎雜居戲)
(為對云)
鄭伯熊
伯熊字景望永嘉人紹興十五年進士累授太
子侍讀宗正少卿諡文肅有集
(赤城志鄭伯熊為黃巖尉人呼為石蓮縣尉以其年少而堅不可磷也)
枕上
飄風不崇朝驟雨不終日清寒入絺綌御袷有餘鬱天
時不能調人事那可必清燈耿孤窗萬籟助飀飃憂愁
從中來起坐髮屢櫛丈夫屬有念功名乃餘物突兀萬
間屋此意何時畢長吟荅寒螿四壁轉蕭瑟(東甌詩集)
周麟之
麟之字茂振海陵人紹興十五年進士中宏詞科
擢知制誥翰林學士終于知樞密院事有海陵集
以珠子香建茶寄皖公山馬先生
筠谷珠璣北苑春寸誠千里託靈芬為投白鹿岩前客何
日容分半席雲(海陵集)
董德元
德元字體仁永豐人少魁鄉舉累試禮部不第
就特奏名補文學初任寧遠簿復預漕司薦紹
興戊辰試禮部合格遂為第一秦檜援引至參
知政事檜死以言章罷歸廬陵
登第報家人
御筆封題墨未乾君恩重許拜金鑾故鄉若問登科事
便是當初老榜官
(獨醒雜志廬陵之俗謂特奏名為老榜初體仁既預漕舉謁一逹官干東上之資逹官語坐客)
(有老榜之語體仁頗不能平故其詩及之)
尤袤
袤字延之無錫人紹興十八年進士累遷樞密
院正兼左諭德孝宗朝進權禮部侍郎直學士
院光宗朝除禮部尚書卒諡文簡嘗取孫綽遂
初賦以自號光宗書扁賜之有遂初小稾梁溪
集
(方萬里䟦宋中興来言詩必曰尤楊范陸誠齋時出竒峭放翁善為悲壮公與石湖冠冕佩玉)
(度騷婉雅)
落梅
清溪西畔小橋東落月紛紛水映紅五夜客愁花片裏
一年春事角聲中歌殘玉樹人何在舞破山香曲未終
卻憶孤山醉歸路馬蹄香雪襯東風
劉屯田墓壯節亭(劉名渙字凝之)
西澗當年卜考槃便于神武挂衣冠後生無復知前輩
故老猶能說長官三尺荒墳埋玉冷百年壯節倚天寒
表章頼有羣賢力誰把生芻奠一餐
玉簪花一名鷺鷥
一種幽花迥出塵孤高恥逐豔陽辰瑶枝巧插青鸞扇
玉蘂斜攲白鷺巾難與松筠争歲晩也同葵藿趁時新
西風昨夜驚庭綠滿院清香惱殺人
送吳待制守襄陽(待制名環吳琚之弟高宗吳后之姪)
方持紫橐侍西清忽領雄藩向外行誰謂風流貴公子
甘為辛苦一書生詞源筆下三千牘武庫胷中十萬兵
從此君王寬北顧山南東道得長城(以上梁溪遺稾)
淮民謠
東府買舟船西府買噐械問儂欲何為團結山水寨寨
長過我廬意氣甚雄麄青衫兩承局暮夜連句呼句呼
且未巳椎剝到雞豕供應稍不如向前受笞箠驅東復
驅西棄郤鉏與犂無錢買刀劍典盡渾家衣去年江南
荒趁熟過江北江北不可往江南歸未得父母生我時
教我學耕桑不識官府嚴安能事戎行執槍不解刺執
弓不能射團結我何為徒勞定無益流離重流離忍凍
復忍飢誰謂天地寬一身無所依淮南喪亂後安集亦
未久死者積如麻生者能幾口荒村日西斜破屋兩三
家撫摩力不給將奈此擾何
(三朝北盟會編紹興三十一年金人傾國而入宼嘗以淮南置山水寨擾民泰興縣令尤袤竊)
(哀之作淮民謠)
庚子歲除前一日遊茅山
犯寒出行邁值此歲云除剛風駕飇輪送我遊清都華
陽第八天仙聖之所居洞房劣容人中寬如室廬横前
大谿水于焉限塵區其右萬石林錯落空翠圖茅菴著
深秀細路緣﨑嶇幽泉見客喜頗亦類逃虚山深日易
曛捷徑趨元符琳宫照金碧天籟鳴笙竽側睨白雲峰
前瞻赤沙湖金壇聳百丈隂洞通七塗俯視人間世擾
擾真蟲蛆早以卑陋質沗分赤城符豈悟夙昔緣復造
神霄墟平生夢寐處恍若登華胥歸来拜綠章足力尚
有餘珍館十六所安能徧遨娛窮探恨不盡太息仍躊
躇(茅山志)
遊張公洞(并序)
舟次湖洑侍季父伯兄遊洞靈步行五里夾道皆喬
木參天鶴巢其上若欬澗水㶁㶁鳴聲甚悲殆不類
人間也入洞靈宫覽前賢留題徘徊久之由石徑里
許逹于洞深數十丈磴道險絶俯僂僅可下下寬廣
容數百人大石離立或下聳欲落若劒盾矛戟相撑
拄或甍連崛起而不斷若虎豹蹲伏俯踞而挐攫
中有小門持炬乃得入丹竈井臼在焉由石罅而上
皆亂石怪形無窮其狀旁行屈曲益深遠不可到其
陽有懸崖滴乳水水流澗谷乍細乍大自成宫商横
澗得小閣可憩朱藤纏絡崖上丹花簌簌下墜芬芳
襲人毛髮凛然欲少留而大風作遂歸余遊名山多
矣兹游最可紀因成五百字貽我同志以備他日觀
覽焉
吾聞荆溪南有地仙所宅十年勞夢想今日著腳歴扁
舟下湖洑水漲投沙磧結纜小橋旁杖藜從此適平岡
面陂陁疊嶂堆襞積行行兩三里夾道喬木植其大幾
合抱其高乃千尺風生萬壑響日照四山赤時搖樹林
杪忽見屋宇脊宫門何峥嶸古道頗脩直長廊景曀曀
崩殿人寂寂寥落昔賢題摩挲壁間墨捫蘿上層巔俯
瞰得深窟危梯交枝撐鳥道穿詰屈投身乍寬閒跼步
仍偪窄攀援愁顛躋傲睨驚險僻懸崖朵頦頷亂石拱
劒戟白雲何時横乳溢或自滴正中空&KR1043;洞了不見天
隙冥行迷近遠傴僂猶擿埴巉巖豈人工隱軫入地胍
忩幽或篝火俯跪僅容席仙壇尚故處丹竈儼遺跡山
蟲鳴咿嚘野鼠聲嘖唶傳聞老父語以往真莫測中有
白玉堂横絕巨石塞傍連洞庭野欲去不可極潛窺目
先旋縱走膝無力邅逥步仄徑突兀出峭壁樅風高枝
樛藤蔓青隂羃芳草何芊綿丹花亦狼藉躊躇古亭上
頫仰幽澗碧丁當下流水磊磈欲落石雖云培塿高氣
與嵩華敵其南有空穴澹瀩殷幽黑隂風訝谷吐冷氣
森噴逼蛟龍久伏藏金玉閟簡冊靈蹤信茫昧幻怪紛
慘戚將無神物守欲與世壤隔平生丘壑志早歲泉石
癖豈不思三山所恨無六翮樂哉兹晨遊逸興潛有激
仙翁在何許綠髮尚如昔髣髴笙簫聲徘徊鸞鶴翼俗
緣磨不盡塵境坐形役何當築衡茅幽討窮日夕風雨
西北起天地忽改色倉皇促歸旆造物豈戲劇良遊易
乖忤眞賞難再得寄語山中人重來儻相識(荆溪外紀)
重登斗野亭(在江都邵伯鎮梵行院之側)
野色涵空闊平蕪接渺瀰江淮天設險星斗地分維喬
木千年意滄波萬古悲老僧猶好事見客索題詩(揚州府志)
題米元暉瀟湘圖
萬里江天杳靄一村煙樹微茫只欠孤篷聽雨恍如身
在瀟湘
淡淡曉山横霧茫茫遠水平沙安得綠蓑青笠往來泛
宅浮家(郁氏書畫題跋記)
句
去年江南荒趁逐過江北江北不可往江南歸未得(無題)
胸中襞積千般事到得相逢一語無(寄友人)送客漸稀
人漸遠歸途應減兩三程(台州秩滿歸)(後村詩話)
雍有容
有容字德裕資州盤石縣人紹興十八年進士
富樂山(在巴西縣東昭烈自荆州入蜀劉璋延之于此山望見蜀之全盛飲酒樂甚故得名)
當時四海一皇叔至此巳堪悲失腳出語翻為樂國想
是人止可偏方著大漢曾封隆準翁聞道山河錦繡中
安能鬱鬱久居此睥睨三秦日欲東(方輿勝覽)
陳天麟
天麟字季陵宣城人紹興十八年進士累官集
賢殿修撰歴知饒州襄陽贛州鎮江有攖寧居
士集
登上嶺遊黃山
朝陽滉漾水朦朧曉烟横抹天微風三十六峰不著色
點綴淡墨排秋空小山連延大山倨林深無人但雲樹
平生愛山真成癖我以意行夲無住黃山之路何敧危
黃山之溪何漣漪登山度水亦勞止正要行役發吾詩
仙家與世不相遠徑入桃源亦良便向来父老亦嘗行
竹籜桃花大于扇(黃山志)
石壁道中
雲山疊疊石齒齒山色溪聲三十里霜餘木葉半丹青
道上松風雜宫徵捨車而徒度險艱邇来趼足愁躋攀
官閒無禄與王事不妨拄杖對潺湲
旌陽道中
山邑無郵傳農夫半甲兵石樓横斷岸草徑入荒城聞
道甘泉駕將臨細柳營風塵何日静留眼看昇平
勝因寺
山行詰曲到禪林臺殿丹青歲月深薄晩春寒生几席
逼人空翠撲衣襟客塵冉冉凌清思俗狀紛紛費苦吟
若得一丘容我老便攜藜杖事幽尋
風玉亭
夜聞騷屑此君語晨起急登風玉亭一笑相逢珍重别
不隨人改舊時青(以上寧國府志)
吕城舟行晩晴
楊柳隄長月一灣芙蓉花小蓼初斑孤帆白鳥無邊水
殘日斷雲何處山遠客自應歸興動新詩都在晩晴閒
功名有底催人去只合漁樵作往還(宛雅)
葉衡
衡字夢錫婺州金華人紹興十八年進士孝宗
朝拜右丞相兼樞密使責授安德軍節度使郴
州安置復官與祠
句
水花分塹弱山木抱雲稠更宿招提境還同惠遠遊(鹿田)
(寺集杜)(謝翺金華遊錄)
石才孺
才孺字伯元鄭州管城人紹興十八年進士
青陽驛(在順政縣東)
幸蜀奔波為祿兒聞鈴夜雨有餘悲青陽一夕難高寢
黼幄千官減盛儀(方輿勝覽)
莫汲
汲字子及吳興人濟弟紹興十八年進士為學
官以言獲罪南遷石龍
(談鑰吳興志莫磻字彦輔君陳之子有子曰伯鎔字噐之年五十即歸休以迎師教子為事子)
(三人曰濟曰汲曰沖皆有峻聲擢進士第時號三莫後濟沖又中博學宏詞科)
石龍泛海作
一颿點破碧落界八面展盡虛無天柁樓長嘯海波闊
今夕何夕吾其仙
(齊東野語石龍地並海子及素負邁往之氣暇日具大舟招一時賓友之豪泛海以自快將至)
(北洋海之尤大處也舟人畏不敢進子及大怒脅之以劒不得巳從之及至四顧無際浪涌舟)
(掀簸如桔橰見三魚皆長十餘丈浮弄日光衆皆戰慄不能出語子及命大白連酌賦詩數絕)
(興盡乃返)
芮曄
曄字國器一字仲蒙烏程人紹興十八年進士
歴官御史司業祭酒卒吕東萊再娶乃其女也
(董斯張吳興備志芮國器官左從郎仁和縣尉嘗和沈長卿牡丹詩云寧知漢社稷變作莽乾)
(坤秦檜惡之坐竄化州檜死始召還)
從沈文伯乞娑羅樹碑
楚州淮隂娑羅樹霜露榮悴今何如能令草木死不朽
當時為有北海書荒碑雨侵澀苔蘚尚想墨夲傳東吳
(容齋四筆)
題鶯花亭
人言多技亦多窮隨意文章要底工淮海秦郎天下士
一生懷抱百憂中
(後村詩話秦少遊常謫處州後人摘柳邊沙外詞中語為鶯花亭題詠甚多)
羅浮寶積寺
木落天寒山氣沈年華客意共蕭森偶于佳處發深省
其實宦遊非夲心紅日坐移鐘閣影白雲閑度石樓隂
還家莫話神仙事老不寬人雪滿簪(瀛奎律髓)
芮煇
煇字國瑞國器弟同登紹興十八年進士仕至
尚書
更戴溪亭為興盡亭仍賦詩
溪山之興無時盡興盡名亭意可知出岫孤雲含細雨
投林宿鳥愛深枝風流已是十年事公案今成七字詩
短棹悠然隨所適人生出處要如斯(剡錄)
宋詩紀事卷四十七
