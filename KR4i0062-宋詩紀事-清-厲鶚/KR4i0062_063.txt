宋詩紀事卷六十三錢塘厲鶚撰
黃榦
榦字直卿號勉齋閩縣人受業朱子之門以子
妻之寧宗朝補將仕郎歴知漢陽軍主管武夷
沖祐觀復知安慶府主管亳州明道宫致仕卒
諡文肅有集
答曾伯玉借長編
白露下百草迅商薄秋林幽人起長歎感此節物深攬
衣自徘徊撫劍還悲吟丈夫各有志莫作兒女心涉遠
當疾趨畏影須就隂願言理輕車去上南山岑
訪高簽判故居
遠樹分高下平洲接有無短亭低密竹小艇隱寒蘆轉
浪魚深入斜陽鵶亂呼自慚貴公子未老賦歸歟
侍文公飲浮翠亭用劉叔通韻
涼風振幽壑隂雲翳前山高情厲清秋適意林莽間煙
横萬家井水淨雙溪灣徙倚暮忘歸人境相與閑遊子
獨何為千里方言還陪此杖屨遊忘彼道路艱心期更
他日依巖結柴關
過翠微
古寺殘僧少孤村碧樹圍明朝山下路愁絶望煙歸(以上)
(勉齋集)
陳淳
淳字安卿龍溪人受業朱子之門嘉定中以特
奏恩授安溪簿有北溪字義
題江郎廟
三石參天作柱擎自從開闢便峥嶸何為末俗好竒怪
盡道江郎魄化成(四朝詩)
輔廣
廣字漢卿號潛齋父達本河朔人南渡居秀州
之崇德縣從吕成公遊後登朱子之門自祠官
歸隱以著書為已任有六經注釋四書問答等
藏於家
題資福院平綠軒
名區與利壠羊腸盡攀躋誰能為芳草四曠成幽棲春
風一憑闌秀色無高低山遥不作障水近何妨堤只恐
金氣寒黃枯變碧萋坐令羣目驚有似七聖迷人心無
天游六鑿相攘擠但于平處觀衆有何端倪日月互賓
送景物隨乖暌彼昏如執著惟君試金篦(至元嘉禾志)
蔡元定
元定字季通建陽人從朱子游尤袤楊萬里薦
於朝以疾辭韓侂胄設偽學之禁為言者所詆
謫道州卒後贈廸功郎賜諡文節學者尊之曰
西山先生
自勵詩
數間茅屋環流水布被藜羹飽暖餘不在利中生計較
肯于名上著功夫窗前野馬閒來往天際浮雲自卷舒
窮達始知皆有命不妨隨分老樵漁(武夷山志)
蔡淵
淵字伯静號節齋元定長子
仲弟未歸歲晩有懷
明月照席寒生我愁百端冉冉歲云徂游人不顧還相
送荷花碧相望楓葉丹高樓日千回散步東林隈攀條
復攬秀日暮空徘徊金杯白玉臺猶能對寒梅寄書豈
不早三月千里道敢怨歸軒遲但念堂中老春風萱草
生更樹堂前庭(詩家鼎臠)
蔡沈
沈字仲默元定子少游朱子之門從父謫道州
護喪還隱居九峰卒諡文正
遊西山
柴荆相依倚綠篠自蒙密秋蘭㵎中花山果路邊實沿
岡引霜藤臨流坐寒石日暮隂崖開雲收遠山出疎籬
尚存菊荒庭舊垂橘絲桐想虚堂簡策見静室俯仰今
幾時漫然已陳迹摩挲蒼苔痕屐齒不可識(建寧府志)
贈琴士翁明遠
膠漆本無意絲桐非有情因緣醉翁指發此無窮聲蕭
蕭秋風引葉落渭水濱喧喧陽春歌花明錦江城離鸞
月徊徊别鶴雲冥冥清冷灑毛髮震蕩驚雷霆曲度神
莫測調高妙難名時方多艱虞掩耳誰為聽無為恩怨
兒女語敵場勇士軒昂行(詩家鼎臠)
武夷山天柱峰
才既非時用性本愛岑寂決策名山游幽隱遂成癖春
風百花紅秋月千嶂碧煙霞結綢繆猿鳥自疇昔乘閒
撫深曠噴薄鳴鐵笛笑挹天柱峰高寒幾千尺
大隱屏
昔余隱屏東扁舟夾雙龍浩歌碧雲裏萬壑生清風羣
仙幔亭宴玉女雙鬢蓬夕景落寒巖照耀金芙蓉
昔余隱屏北飄然度巖側誰知神仙居自與塵世隔瑶
草冬更青琪花雪争白横玉吹寒空萬里天一色(以上武夷)
(山志)
章才邵
才邵字希古崇安人以父蔭補官嘗守臨賀辰
陽晩歲與朱子游世稱為篤實君子
過清遠峽
嵓頭風急樹攲斜溪畔漁樵十數家老盡往來名利客
年年秋水暎蘆花(錦繡萬花谷)
釣臺
短櫂夷猶七里灘人亡依舊水光寒漢家名節君知否
盡在君家一釣竿(釣臺集)
劉子寰
子寰字圻父號篁㟳建陽人居麻沙早登朱文
公之門有篁㟳集
杜若
欽州五月土如炊滿山杜若芳菲菲素英綠葉紛可喜
勁烈不避炎歊威採之盈掬薦蔬食臧獲失笑庖人譏
君不見屈平夕餐賦秋菊魂兮無南盍來歸又不見坡
公服食得枲耳扣角自嘆從前非伊予假禄二千石窮
比二子猶庶幾湌花嚼蘂有真樂一飽何必謀甘肥尚
餘升合漬生蜜從他薏苡生珠璣(全芳備祖)
金鳳花
天霜凋九陵梧桐日枯槁鳳德何其衰驚飛下幽草九
苞空髣髴衆彩各自好黃中獨含章見晩更傾倒託根
幔亭峰弱質深自保便翾金翅短淡泊乃幾道俗眼迷
是非人間跡如掃(合璧事類别集)
劉炎
炎字潛夫號撝堂學於朱子
王剛仲惠詩醉筆聊和
君不見山澤之癯蒙野服如彼隰桑還自沃又不見侯
門公子貴且驕飽豢膏粱猶未足人生貴賤不難分唯
有聖賢無等倫朝為塗人暮為禹窮崖斷壑看回春君
方妙齡&KR0914;不住萬里飛黃又騰去王良造父不得施耳
側風聲未為遽我思古人愛其宇青蘋堂兮杜若廡芰
荷可裳菊可餐肯介纖埃與塵土是中非聲亦非色安
得與君一憑軾鵾鵬變化不可量要指天地為一息悠
悠此道誰能將從知可玩不可望慎勿隨風學飄絮春
光駘蕩成飛揚(濓洛風雅)
楊與立
與立字子權浦城人受業朱子之門嘗知遂昌
縣因家蘭谿學者稱船山先生
幽居
柴門閴寂少人過盡日觀書口自哦餘地不妨栽竹木
放教啼鳥往來多(濓洛風雅)
林用中
用中字擇之號東屏古田人從遊朱晦庵之門
偶偕晦翁走潭州訪守張敬夫因有南嶽之游
著倡酬詩百四十餘首
敬夫用晦翁定王臺韻賦詩同次韻
寂寞番君後光華帝子來千年餘故國萬事只空臺日
月東西見湖山表裏開從知爽鳩樂莫作雍門哀
後洞山口晚賦
西嶺更西路雲嵐最窈深水流千㵎底樹合四時隂幽
絶無僧住閒來有客吟山行三十里鐘磬忽傳心
贈上封諸老
上封臺觀静夕霽景偏清月下聞禪語風中有磬聲龍
池留古跡鴈塔寄餘情借問房前樹東窗忽偃生(以上南嶽)
(倡酬集)
方士繇
士繇字伯謨號遠菴莆田人豐之之子從朱子
游稱高弟有集
昇山即事
一徑西風裏閒房客未歸砌苔侵野屐林葉上秋衣黃
卷經心嬾青綸入夢稀還書報妻子莫厭故山薇(詩林萬選)
崇安分水道中
溪流清淺路横斜日暮牛羊自識家梅葉隂隂桃李盡
春光已到白桐花(詩家鼎臠)
武夷山
丹厓石氣凝高秋碧溪上引天河流金堂石室不可到
玉棺莓苔生古愁仙人昔乘紫雲去白馬摇鞭在何處
茫茫塵世那得知幔亭空記當年事君不見茂陵松柏
已蕭疎乾魚猶祭同亭祠(莆陽文獻)
章康
康字季思浦城人居吳隱居不仕人稱曰聘君
從學於朱晦菴淳祐中卒有集
破山寺
名山久相望今日為著屐到寺第一義古松足蟠屈一
一龍蛇形風雷氣蕭瑟瓔珞檜兩株皆數百年物佛燈
耿青熒像設暗金碧雲廊極徘徊老屋共崪兀僧房小
盤薄西原訪泉石于其最幽絶似可便築室因而思古
人多有愛山癖要之亦何為一賞事已畢上方不及登
尚或俟他日無非會心處妙同箭鋒直山靈謂何如移
文茲不必作詩留山中併可告來轍(破山寺志)
程先
先字傅之休寧人與子永竒俱從朱子學有東
隱集
和人感秋韻
疾風拔枯楠天作破瓦色古殿無飛塵過者見瑟瑟(秋風)
憶昔遊吳甸新知結項容松江楓落後貎得洞庭峰(秋山)
(新安文獻志)
程永竒
永竒字次卿新安人嘗登朱子之門有格齋集
題耕隱卷
山下巢雲夢亦清隴頭耕雨綠蓑輕時人共指龐居士
為借農書一到城(新安文獻志)
劉淮
淮字叔通號溪翁建陽人朱文公之高弟
(朱子䟦云叔通之詩不為雕刻纂組之工而平易從容不費力處乃有餘味)
韓家府(嘉定初作)
寶蓮山下韓家府鬱鬱沈沈深幾許主人飛頭去和虜
綠戶雕牆鎖風雨九世卿家一朝覆太師之誅魏公辱
後車不信有前車突兀眼前看此屋
(四朝聞見錄韓侂胄居太廟三茅之旁後山為閱古堂為閱古泉舊名青衣有青衣童見泉上)
(故名為流觴曲水泉自青衣下注于池凡有十二折旁砌以瑪瑙泉流而下瀦于閱古堂渾涵)
(數畝有桃坡十有二級夜宴則殿巖用紅燈數百出于桃坡之後以燭之其雲巖之最竒者曰)
(雲岫侂胄居之既久歲累月積剔竒抉勝窈窕渟深疑為洞天福地之居不類其為在天衢咫)
(尺舊皆寧夀觀中地也韓敗有旨盡給還寧夀復為禁地建陽劉淮賦詩云云)
平遠臺
海天漠漠水雲寬開到梨花正自寒卻擁重裘上平遠
愁心千疊倚闌干(詩家鼎臠)
劉仙倫
仙倫一名儗字叔儗廬陵人有招山小集
得蟹無酒
水鄕秋晚得白蟹望斷碧雲無酒家此意凄涼何所似
淵明醒眼對黃花
西林
路入廬陵西復西翠煙深處著招提山僧幾輩雪垂領
水鳥數聲雲滿溪莫對青山談世事且循粉壁看留題
禪房夜臥衣裳冷夢破鐘聲落月低
旴江驛舍中有婦人書一憶字筆勢頗姿媚游子
明王相之皆題詩其後率予同賦
陽臺雨歇行雲杳天闊鴻稀春悄悄鸂鷘孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢魂暗逐胡蝶飛春風著人鎖窗綠
綠窗書字寄心曲細看香翰婉且柔中有閒愁三萬斛
向隅棄筆惆悵時此情默默誰得知無緣相見空相憶
不如當日休相識
以騎驢鍾馗送秦先之
髯翁矍鑠老據鞍曾入大内見阿瞞幞頭垂腳藍綬敝
不知班簿為何官天寒歲晩日云暮霜風吹驢耳卓竪
老臧負笠衣裳單反袂掩目趾穿屨蓽門我恐難留君
收卷送似秦將軍將軍文事有武備眉骨自是凌烟人
汝當訶護謹厥職勿但縮頭徒桂壁將軍來歲在殿巖
豐汝牲醪作除夕
贈岳周伯
昔年搥鼓事邊庭公相身為國重輕四海幾人思武穆
百年今日見儀刑筆頭風月三千字齒頰冰霜十萬兵
天亦知人有遺恨定應分付與中興
題岳陽樓
八月書空鴈字聯岳陽樓上俯晴川水聲軒帝鈞天樂
山色玉皇香案煙大舶駕風來島外孤雲銜日落吟邊
東南無此登臨地遣我飄飄意欲仙(以上招山小集)
(岳珂桯史云余兄周伯喜誦之)
劉植
植字成道永嘉人號漁屋安上曾孫
過彭澤
井邑已非舊柴桑里尚存春風三畝宅落日數家村隔
樹聞鷄犬編民半子孫頽然孤隴上寒菊遶松根(東甌詩集)
劉翰
翰字武子長沙人吳雲壑居父之客有小山集
翠屏曲
小亭簾幕垂隂隂梅香入枕春生屏西窗月落翠被冷
鳥聲殘夢東風醒三年不喚清溪渡夢裏瀼西春水路
江頭女兒雙翠眉能唱劉郎芳草句
種梅
凄涼池館欲棲鴉彩筆無心賦落霞惆悵後庭風味薄
自鉏明月種梅花
石頭城
離離芳草滿吳宫綠到臺城舊苑東一夜空江煙水冷
石頭明月鴈聲中
鴻門宴
江東遥遥八千騎大戰小戰七十二劉郎曉鞭天馬來
蹴踏長安開帝里子嬰已降隆準公君王置酒鴻門東
張良已去玉斗碎三月火照咸陽紅繡衣歸來日將夜
可惜雄心天不借當時已失范增謀尚引長戈到垓下
刁斗乍急營壘驚夜深旗尾秋風横玉帳佳人不成夢
月明四面聞歌聲拔劒相看淚如雨我作楚歌君楚舞
明朝寶馬一聲嘶江北江東皆漢土
吳門行
吳歌婉婉清如水西風曉自閶門起雙橈艇子采菱來
翠荇綠蘋香十里芙蓉影落已知秋濺溼羅衣眉黛愁
回身蕩槳入門去明月家家秋水流
立秋日
乳鴉啼散玉屏空一枕新涼一扇風睡起秋風無覓處
滿街梧葉月明中
客去
送客歸來月滿簷梅花微笑隔疎簾酒醒今夜銀屏冷
沈水熏爐旋旋添(以上小山集)
劉應時
應時字良佐慈溪人有頤菴集
旅舍
草市欲黃昏吾行恰到門僕夫思憩息燈火喜温存一
夜催花雨數家臨水村征途雖得句默坐與誰論
早行
登輿睡思尚昏昏斗柄銜山月在門鷄犬未鳴潮半落
草蟲聲在豆花村
曹直夫水石短軸
奔流出峽響如雷筆力浮天亦壯哉吳蜀興亡千古恨
白鷗時逐浪花來
雪夜
迎春寒色愈嚴凝小閣爐殘冷欲冰寂寞黃昏愁吊影
雪窗怕上短檠燈(以上頤菴集)
李翔高
翔高號羽軒
句
春愁自是無重數又被東風揭繡簾
(貴耳集李羽軒善為絶句盧蒲江甚愛之有句云云老子興不淺也)
劉學箕
學箕字習之屏山先生子翬之孫七者翁玶之
子有方是閒居士小稿
(劉叔通云居士詩摩香山之壘詞拍稼軒之肩)
不如歸去(禽言)
不如歸去愁綠怨紅春欲暮汝勸行人歸行人勸汝住
鳴聲不住良苦辛啼得血流無用處不如歸去吾今歸
千聲萬聲爾何為
環洲江氏園
欲覽環洲勝維舟步石磯踏青隨野色穿翠任春霏地
迥知山遠村灣覺水圍東風輕薄甚桃李亂荆扉(以上方是)
(閒居士小稿)
武衍
衍字朝宗汴人有適安藏拙餘稿
(方惠嵒跋云東坡見齊安朱廣文小詩云官閒廳事冷胡蝶上階飛謂其可入畫圖適安此卷)
(絶句摹寫景物吟詠情致多有可筆於丹青者惜不遇坡之品題)
宫詞補遺
牡丹春籞正穠華有旨今年不賞花翦落金槃三百朵
内批分賜近臣家
開元廣寒詞
桂華珠殿水精樓柘袖籠香乙夜遊飛下銀橋人不覺
月明三十六宫秋
聞角呈宗諭方蕙巖
曉角吹愁客夢寒一聲聲落畫屏間吳兒可殺無風味
老卻梅花只當閒
柳枝詞
靈和殿裏最風流三月飛花滿御樓換得玉人眉樣巧
一春渾不下簾鉤
秋夕清汎
弄月吹簫過石湖冷香搖蕩碧芙蕖貪尋舊日鷗邊宿
露溼船頭數軸書
春日湖上
飛鷁鳴鑣鼓吹喧繁華應勝渡江前吟梅處士今還在
肯住孤山爾許年
長橋月夕
捲來滄海黃銀浪飛出層雲白玉團千古垂虹竒絶處
獨憑三百赤闌干
老宫人
侍輦看花上苑春太皇宣索鳳笙頻如今猶記當時曲
對譜閒教小内人
寶髻無光玉貎昏銜悲空感舊承恩君王愛問先朝事
時許車兒到殿門
湖亭席上贈商素
一曲春風已擅場淺顰低囀更傳觴令人憶殺香山老
舊日玲瓏也姓商
貴游
鈿車轣轆碾芳塵步障香移一片春花下玉盤行禁臠
御前宣勸到湖濱
清明湖上
榆火初傳禁漏殘滿城和氣在湖山接天楊柳風煙裏
照水桃花圖畫閒舊路人穿新路去長橋船出斷橋還
吾皇應喜民胥樂歲許西門入夜關
飲湖亭
寒食梨花月新晴楊柳風愁消山色裏興極酒杯中綠
髮日夜變青春今古同忍教行樂地容易夕陽紅(以上適安)
(藏拙餘槀)
戴敏
敏字敏才號東皋子台州黃巖人石屏之父有
東皋集
小園
小園無事日徘徊頻報家僮送酒來惜樹不磨脩月斧
愛花須築避風臺引些渠水添池滿移箇柴門傍竹開
多謝有情雙白鷺暫時飛去又飛回
初夏遊張園
乳鴨池塘水淺深熟梅天氣半晴隂東園載酒西園醉
摘盡枇杷一樹金(以上東皋集)
句
人行躑躅紅邊路日落秭規啼處山(劉後村詩話)
桑世昌
世昌字澤卿淮海人居天台陸放翁諸甥著蘭
亭博議回文類集莫菴詩集
句
翠添鄰塹竹紅照屋山花
(葉水心題跋君詩尤工其即事句蓋著色畫也)
王大受
大受字仲可鄱陽人有拙齋詩集
(四朝聞見錄水心先生葉適題王大受拙齋詩稿云紹熙四年光宗疾不能朝重華諫者傾朝)
(謗者盈市憲聖后兄子琚最賢大受因琚奏孝宗陛下惟一子不審處利害恣國人騰口取名)
(於家計大不便且羣臣以父子禮故諍不敢阯陛下何不出手詔云皇帝體不安朕所深知卿)
(且勿言須秋涼朕自擇日與皇帝相見也孝宗喜其策會宴駕不果用攻媿樓公憤其前與族)
(兄鏞有閒且毁其文力言之于史相期以必竄大受史遂命去大受袍笏編置邵武琚之子鋼)
(以稿上于朝而削大受姓名)
遊鹿苑寺
鷲峰遊屐少我獨住多時僧護翻經石猿攀礙月枝地
寒春到晚山遠夢歸遲尚被浮名誤吾心信自癡(詩林萬選)
水樂洞
歴騁寒空六六天更來洗耳聽春泉迅湍激石浮清磬
樹溜行沙寫素弦路口林亭三四面洞中日月幾千年
何人獨得開收律譜入宫商與世傳(咸淳臨安志)
句
君不見牛竒章與李衞公二人平生不相容門前冠蓋
互咿軋惟有愛石心則同(題李季章石林錄)(四朝聞見)
徐照
照字道暉一字靈暉號山民永嘉人有芳蘭軒
集四靈之一
(葉水心誌徐山民墓云山民有詩數百琢思尤竒皆橫絶欻起冰懸雪跨使讀者變踔憀慄肯)
(首吟歎不能自己然無異語皆人所知也人不能道爾)
(文獻通考陳氏云徐照徐璣翁卷趙師秀四人號永嘉四靈皆晚唐體也惟師秀嘗登科改官)
(亦不顯汝回云唐風不競派沿江西永嘉四靈趙東閣)
(乃始以開元元和作者自期治擇淬鍊字字玉響雜之姚賈中人不能辨也)
(梅磵詩話永嘉徐照題子陵釣臺詩云梅福神仙者新知是婦翁子陵為梅公壻傳記不載詩)
(必有所本)
石門瀑布
一派從天下曾經李白看千年流不盡六月地常寒灑
木跳微沬衝崖作怒湍人言深碧處常有老龍盤
江心寺
兩寺今為一僧多外國人流來天際水&KR0914;斷世間塵鴉
宿腥林徑龍歸損塔輪卻疑成片石曾坐謝公身
楊柳
嫩葉因風不自持淺黃微綠暎清池玉人未識分離苦
折向堂前學畫眉
贈徐璣
一舸寒江上梅花共别離不來相送處愁有獨歸時去
夢千峯遠為官三歲期思君何可見新集見君詩
題桃花夫人廟
一樹桃花發桃花即是君空祠臨野水何處覓行雲事
迹樵人說爐香過客焚雨添碑上蘚難讀古詩文(以上芳蘭)
(軒集)
徐璣
璣字文淵一字致中號靈淵永嘉人官長泰令
有泉山集二薇亭集四靈之二
初夏遊謝公巖
又取紗衣換天時起細風清隂花落後長日鳥啼中水
國乘舟樂巖扉有路通州民多到此猶自憶髥公
吾廬
蓬戶閉還開深居稱不才移荷憐故土買石帶新苔藥
信仙方服衣從古樣裁本無官可棄何用賦歸來
投楊誠齋
名高身又貴自住小村深清得門如水貧惟帶有金養
生非藥餌常語是規箴四海為儒者相逢問信音(以上二薇)
(亭集)
翁卷
卷字續古一字靈舒永嘉人有西巖集葦碧軒
集四靈之三
寄遠
秋氣日凄清秋衣殊未成在家猶不樂行路若為情幾
處看山色暮天聞雁聲思君有幽夢夜夜出江城
石門菴
山到極深處石門為洞名嵐蒸空壁壊雪映小齋清果
落羣猨拾林昏一虎行山僧何所得高坐若無情
冬日登富覽亭
未委海潮水往來何不閒輕烟分近郭積雪盖遙山漁
舸汀鴻外僧廊島樹間晩寒難獨立吟竟小詩還
夢回
一枕莊生夢回來日未衙自煎沙井水更煮岳僧茶宿
雨消花氣驚雷長荻芽故山滄海角遙念在春華(以上葦碧)
(軒集)
野望
一天秋色冷晴灣無數峯巒遠近間自上山來看野水
郤於水底見青山(詩家鼎臠)
句
梅花分地落井氣隔簾生(曉對)千年流不盡六月地常寒
(瀑布)一階春草碧幾片落花輕(春日)分石同僧坐看松見鶴
來(遊寺)移花連舊土買石帶新苔(吾廬)(貴耳集)
(鶚按四靈詩派中趙紫芝師秀號靈秀入宗室)
戴復古
復古字式之號石屏嘗登陸放翁之門以詩鳴
江湖間有石屏集
(姚雪篷跋式之詩天然不費斧鑿處大似高三十五輩晚唐諸子當譲一面)
(方萬里跋石屏詩清健輕快自成一家峯巒重瞿佑歸田詩話戴式之嘗見夕照映山)
(疊得句云夕陽山外山自以為竒欲以塵世夢中夢對之而不惬意後行村中春雨方霽行潦)
(縱横得春水渡傍渡之句以對上下始相稱然須實歴此境方見其竒妙)
湘中遇翁靈舒
天台山與雁山鄰只隔中間一片雲一片雲邊不相識
三千里外卻逢君
白紵歌
雪為緯玉為經一織三滌手織成一片冰清如夷齊可
以為衣陟彼西山于以采薇
思家(用后山韻)
湖海三年客妻孥四壁居飢寒應不免疾病又何如日
夜思歸切平生作計疎愁來仍酒醒不忍讀家書
淮村兵後
小桃無主自開花烟草茫茫帶晚鴉幾處敗垣圍故井
向來一一是人家
題釣臺
萬事無心一釣竿三公不換此江山平生誤識劉文叔
惹起虛名滿世間
(娛書堂詩話嚴子陵釣臺題詠尚矣天台戴式之一絶亦新意可喜)
新安寒食
不擬今年到歙州要知行止豈人謀一百五日客懷惡
三十六峯春雨愁老矣此身猶道路凄其歸夢遶松楸
花瓢仙子無由見千里江山負遠遊
遊九鎖
天柱峯頭一振衣雲開巖路雨晴時登臨欲訪神仙事
紀實都無漢晉碑拍手數聲龍井躍篝燈一覽洞天竒
林閒安得棲身處欲煉金丹餌玉芝
毘陵天慶觀畫龍呈王使君
姑蘇道士天酒星醉筆寫出雙龍形墨蹟縱横奪造化
蜿蜒滿壁令人驚一龍翻身出雲表口吞八極滄溟小
手弄寶珠珠欲飛握手掌中拳五爪一龍排山山為開
頭角與石争崔嵬波濤怒起接雲氣不向九霄行雨來
萬物焦枯天作旱兩龍壁隱寧非嬾真龍不用只畫圖
猛拍欄干寄三歎
烏鹽角行
鳳簫鼉鼓龍鬚笛夜宴華堂醉春色豔歌妙舞蕩人心
但有歡娛别無益何如村落捲桐吹能使時人知稼穡
村南村北聲相續青郊雨後耕黃犢一聲催得大麥黃
一聲喚得新秧綠人言此角只兒戲孰識古人吹角意
田家作勞多怨咨故遣聲音召和氣吹此角起東作吹
此角田家樂此角上與鄒子之律同宫商合鍾吕形甚
朴聲甚古一吹寒谷生禾黍
袁州化成巖李衞公謫居之地
一巖端坐挹千峯三兩亭臺勝槩中江水驟生連夜雨
松聲吹下半天風因思世故吾頭白獨步林皋夕照紅
欲吐草茅憂國志誰能喚起贊皇公
括蒼石門瀑布
少泊石門觀瀑布明知是水卻疑非亂抛玉雪從天下
散作雲烟到地飛夜聽蕭蕭洗塵夢風吹細細溼人衣
謝公蠟屐經行處聞有留題在翠微(以上石屏集)
句
詩談天下事愁到酒樽前(秋懷)鶯啼花雨歇燕立柳風微
(晩春)詩骨梅花瘦歸心江水流(歲暮)客愁茅店雨詩思柳橋
春(春日)黃花一杯酒白髮幾重陽(九日)(以上貴耳集)
馮取洽
取洽字熙之號雙溪翁延平人
送劉篁㟳
來似孤雲出岫閒去如高月耿難攀若為化作修修竹
長伴先生篁㟳山(詩人玉屑)
自題交游風月樓
平揖雙峯俯霽虹近窺喬木欲相雄一溪流水一溪月
八面疎櫺八面風取用自然無盡藏高寒如在太虚空
落成恰值三秋半為我吹開白兔宫
(詩人玉屑一溪流水一聯詩林皆以為秀傑之句)
劉正之
正之字子正臨江人
送别趙紫芝
夫君落落天馬姿聲名早與賀白馳錦囊千首不療飢
非詩窮人窮乃竒憶昔聞君未識面獨傳句法誇清健
朅來白下一相逢傾盖論心曾幾見劃然起柁春江流
我亦江頭尋去舟人生相聚會有别江水江花無盡愁
萬事不如歸去好石田茅屋生春草如君自是玉堂仙
輕車緩轡長安道春日遲遲柳依依攀柔條兮送君歸
(翰墨大全)
上官良史
良史字偉長號閬風山人
尋嚴丹丘東潭居二首
愛子東溪幽抱被來同宿山家無膏火然薪代明燭閒
窗何所有古書三五束鳥棲月上時還見簷前竹
山齋櫺牖疎水月連春霧今夕定何夕清心忻所遇如
從天姥游似得招提趣幽夢出雲時悤悤山鳥曙
河梁值雨有懷嚴羽
葦岸逢殘雨河橋對暮流倚鞭一悵望客思暫夷猶楓
葉滿江色夕陽終古愁遙憐君亦苦不共故園秋(以上詩家)
(鼎臠)
晩泊
渺渺復迢迢楓林帶野橋沙寒初上月浦暗已回潮霜
葦多先折江花或後凋今宵何處雁相伴宿蘭橈(後村千家)
(詩)
蘇泂
泂字召叟山隂人丞相頌四世孫有冷然齋集
除夕呈主人
臘節梅花外椒盤淚眼邊山川非故國笳鼓咽新年機
事鷗偏覺家書雁不傳細箋今夕恨萬一故人憐
錢塘渡
百年鬢髮春風晚十二闌干落照微多事錢塘江上水
送人離别送人歸(以上詩林萬選)
金陵
朱雀街頭觀闕紅角門東畔是春風人家一樣垂楊柳
種入宫牆自不同(詩家鼎臠)
嚴羽
羽字丹丘一字儀卿邵武人自號滄浪逋客有
滄浪吟
(滄浪詩話論詩如論禪漢魏晉與盛唐之詩則第一義也大歴以還之詩則小乘禪也晩唐之)
(詩則聲聞辟支果也盛唐諸人惟在興趣羚羊挂角無跡可求故其妙處透徹玲瓏不可湊泊)
(如空中之音相中之色水中之月鏡中之象言有盡而意無窮近代諸公乃作竒特解會遂以)
(文字為詩以才學為詩以議論為詩夫豈不工終非古人之詩也盖於一唱三歎之音有所歉)
(焉國初之詩尚沿襲唐人王黃州學白樂天楊文公劉中山學李商隐盛文肅學韋蘇州歐陽)
(公學韓退之古詩梅聖俞學唐人平澹處至東坡山谷始自出己意以為詩唐人之風變矣山)
(谷用工尤為深刻其後法席盛行海内稱為江西宗派近世趙紫芝翁靈舒輩獨喜賈島姚合)
(之詩稍梢復就清苦之氣江湖詩人多效其體一時自謂之唐宗不知止入聲聞辟支之果豈)
(盛唐諸公大乘正法眼者哉)
荅友人
湘江南去少人行瘴雨蠻烟白草生誰念梁園舊詞客
桄榔樹下獨聞鶯
閨怨
昨夜中秋月含愁顧影頻空留可憐影不見可憐人
懊儂歌
君子如白日願得垂末光妾心如螢火安得久照郎
船在下江口逆風不得上結束作男兒與郎牽百丈
朝亦出門啼暮亦出門啼蛛網挂風裏搖思無定時
喜友人相訪擬韋蘇州
朝朝竹林院閉戶讀殘書几閣晨風入荒郊寒露餘故
人步屧至清坐喜踟躕輟卷還留興潄泉同飯蔬
(霏雪錄嚴滄浪之于詩刻意古作卓然不為流俗所染五言如閨怨等云云)
廬陵客館雨霽登樓言懷寄友
終日坐兀兀邈然無少欣登樓一周覽始見萬山羣微
雨洗殘暑青天卷浮雲襟懷兩廓落朗若見夫君見君
君何在顧影還獨笑吏非金門游隱異滄浪調江明秋
月白山空夜猨嘯徒事百卷文未返一竿釣留滯豈勝
愁非君誰與謀水寒終赴海鴈遠暫賓秋舉世不可語
猶當傲巢由贈君三尺劒永駕五湖舟
山居即事
稍欣入林深已覺煩慮屏霜果垂秋山歸禽度風嶺紛
紛葉易積漠漠雲欲盛磵戶寂無人松蘿窅然暝唯聞
山鳥啼月上柴門静終歲寡持醪延歡聊煮茗羣書北
窗下帙亂誰能整
還山吟畱别城南諸公
日暮望寒山悵然歸思發如何山中客屢看城頭月城
頭月明女蘿秋石磴潺湲寫碧流巖猨久别應惆悵澗
鳥相呼亦共愁城南故人與我好令我忘卻歸山道昨
夜西風夢到家忽驚千嶂芝花老朝來舟子促辭君回
首空江語尚聞别後莫嗟難見面相思只望嶺頭雲
懷南昌舊游
昨在南昌府清遊不可窮杯行江色裏棹進月明中樓
笛吹晴雪菱歌漾晚風坐來懷舊迹萬里亦飄蓬
訪益上人蘭若
獨尋青蓮宇行過白沙灘一徑入松雪數峯生暮寒山
僧喜客至林閣供人看吟罷拂衣去鐘聲雲外殘
客中别劉表叔季高
悠悠遠别半生悲白日相逢又語離海内風塵驚不定
天邊消息到何時洞庭旅鴈春歸盡瓜步寒潮夜落遲
惆悵孤舟從此去江湖未敢定前期
和上官偉長蕪城晚眺
平蕪古堞暮蕭條歸思憑高黯未消京口寒烟鴉外滅
歴陽秋色雁邊遙清江水落長疑雨暗浦風多欲上潮
惆悵此時頻極目江南江北路迢迢(以上滄浪吟)
嚴仁
仁字次山號樵溪邵武人有欸乃集
塞下曲
漠漠孤城落照間黃榆白葦滿關山千枝羌笛連雲起
知是邊方牧馬還(詩林萬選)
平遠樓
湘中病客思歸日城上高樓獨倚時半樹夕陽鴉集早
一江秋色雁來遲(詩家鼎臠)
嚴參
參字少魯自號三休居士與丹丘次山齊名世
號三嚴
梅
衣染龍涎與麝臍裁雲剪月作冰肌小瓶雪水無多子
只篸横斜一兩枝(後村千家詩)
看雪
天遠正難窮樓高不堪倚醉夢入江南楊花數千里(詩家)
(鼎臠)
嚴肅
肅字伯復號鳳山
落花
片片落花飛隨風去不歸如何臨欲别不得傍君衣(詩家)
(鼎臠)
羅之紀
之紀字國張高安人嘉定中孝感尉
句
吾道非耶真可恥此君豈是折腰人
(西江詩話之紀尉孝感攝邑雲夢上官不為禮之紀因雪壓竹賦詩云云遂棄官歸)
蕭彦毓
彦毓號梅坡楊誠齋有句跋其詩卷云西昌有
客學南昌蓋西昌人也
西湖雜咏
花心亭上坐滿眼是湖光只為便幽趣能來倚夕陽水
邊春寺静柳下小舟藏不待清明近鶯花已自忙
梁家渡
遠水環沙翠作灣紅塵飛不入青山涼風一枕秋宵夢
夢繞千巖萬壑間
清明日早出太平門
江頭楊柳暗藏鴉江上鵝兒浴淺沙早起一風如此惡
路旁落盡刺桐花(以上詩人玉屑)
吳錡
錡字信可永福人鄱陽張世南與定交僅百日
而卒世南悲悼之錄其一詩
遊永福方廣巖
曾訪神仙巖洞來人言偉觀似天台藤蘿足下猨猱嘯
鐘鼓聲邊日月開燈續佛光凝紫翠雲將蜃氣作樓臺
最憐貫石神龍尾猶帶天東雨露回(游宦紀聞)
胡時可
稼軒命賦滕王閣
滕王高閣臨江渚帝子不來春已暮鶯啼紅樹柳搖風
猶似當年舊歌舞
(隨隠漫錄辛稼軒觴客滕王閣詩人胡時可通謁閣人辭焉呵詈愈甚辛使前曰既稱詩人先)
(賦滕王閣有佳句則預坐即題首句衆大笑再書云云迺相與宴而厚賙之)
彭止
止字應期崇安人自號漫者有刻鵠集
題辛稼軒齋中
棋子聲乾案接塵午窗詩夢煖於春清風不動階前竹
誰道今朝有故人
(建寧府志彭止詩筆甚高嘗謁辛棄疾值其畫寢題一絶于齋而去稼軒覺遣人追之延留累)
(月)
左次魏
跋誠齋論高廟配享書稿後次伯子韻
鑾坡蓬監兩封書道院東西各付渠乾道聖人無固必
是非付與直哉魚(鶴林玉露)
史文卿
文卿字景望鄞人
種梅
呼童耕雲種瑤樹斗挂青冥下風露隔林野鶴不知寒
為我飛來復飛去
素與梅花自有緣又移幾本種庭前鏡中一半閒風月
不屬王郎載雪船
秋詞
寫就秋詞雁影稀背燈無語獨眠遲畫闌點滴芭蕉雨
一夜將愁向阿誰
枯梅
樛枝半著古苔痕萬斛寒香一點春總為古今吟不盡
十分清瘦似詩人(以上前賢小集拾遺)
黃洪
絶句
龍舟大半没西湖此是先皇節儉圖三十六年安静裏
櫂歌一曲在康衢
(四朝聞見錄張巨濟字宏圖福清人嘉泰間上書寧宗以慈懿櫕陵今在湖曲若陛下游幸則)
(未免張樂此豈履霜露之義寧皇感悟其言旋轉一秩由此湖山遂無清蹕之聲御鷁至沈于)
(波臣非特儉德也黃洪詩云云武林舊事茂陵在御略無游幸之事西湖離宫别館不復增修)
(黃洪詩云云)
余良弼
良弼順昌人
教子詩
白髮無憑吾老矣青春不再汝知乎年將弱冠非童子
學不成名豈丈夫幸有明窗并淨几何勞鑿壁與編蒲
功成欲自殊頭角記取韓公訓阿符
(萬姓統譜良弼子大雅與游敬仲同時從朱子游深得求放心之旨兩捧鄕書良弼有教子詩)
(云云)
宋詩紀事卷六十三
