宋詩紀事卷六十二錢塘厲鶚撰
李元白
元白字希太奉化人嘉定十年進士任永州通
判有四家胡笳詞(曰璐按陳鳴鶴東越文苑有李元白者寧化人工詩嘗集)
(杜句為一編又集大觀昇平詞進之授初品官二人未知孰是)
廢寺(鶚按詩林萬選作李杜)
溪沙横漲水㾗平閒扣雲關壁半傾殿上土花人不到
斷甎支睡岸蟬鳴(後村千家詩)
陸德輿
德輿字載之崇德人埈之諸從孫嘉定十年進
士官至吏部尚書
題資福院平綠軒
帶市人煙遠連村野色幽山從天際出水抱檻前流茅
屋無端礙松醪有意留因懷陵谷感無語對沙鷗(至元嘉禾)
(志)
鄭清之
清之字德源鄞縣人嘉定十年進士史彌遠薦
為魏憲王府教授理宗嗣位以定策功累拜太
傅左丞相封魏國公致仕卒封魏郡王諡忠定
有安晩集
(癸辛雜識清之淳祐再相政事多出姪孫太原手昏繆貪汙有人作詩譏之云先生自號為安)
(晩晩節何為不自安)
香山貓食粥
梵宫新遣兩貍奴晨粥飢餐食肉如料是伊蒲三昧熟
不知遶膝訴無魚
詠茄
青紫皮膚類宰官光圓頭腦作僧看如何緇俗偏同嗜
入口元來總一般
冬瓜
剪剪黃花秋後春霜皮露葉護長身生來籠統君休笑
腹内能容數百人(以上安晩堂集)
淨明院(郊壇齋宫)
齋宿虚閒只淨明俗氛暫洗覺身輕半山雲腳炊烟溼
一枕松聲㵎水鳴對語老禪眞法器譯經新諦出僧檠
歸翻貝葉蓮花頌猶帶招提月影清(咸淳臨安志)
題雪竇妙高峰
陸地芳洲擁翠翹巨靈穿石滾雲濤摶空蒼鳳欲飛舞
奔海玉龍爭怒號萬象横陳坤軸富一亭平挹月輪高
獨醒未覺孤清景笑酌寒泉讀楚騷(延祐四明志)
姚鏞
鏞字希聲號雪篷又號敬菴剡人嘉定十年進
士吉州判官以平宼功擢守贑州貶衡陽有雪
篷集
寓霅川
王戴溪頭小隱仙漁翁引上霅溪船幾回倦釣思歸去
又為蘋花住一年
春夜曲
金魚鎖合蘭釭小酒不支愁尋睡早梨花欲墮風更寒
燕子不歸春自老流蘇護帳香雲結三十六簧清吹咽
緘書欲寄湘水深城烏啼落花西月
桐廬
兩岸山如蔟中流鎖翠微風帆逆水上江鶴背人飛野
廟青桐樹人家白板扉嚴陵臺下過不敢浣塵衣
訪中洲
踏雨來敲竹下門荷香清透紫綃帬相逢未暇論竒字
先向水邊看白雲(以上雪篷集)
題衡岳
萬山環拱祝融尊紫蓋前趨若駿奔火德中天扶日月
炎方一柱鎮乾坤久無執贄來侵牧空有穹碑立廟門
北望中原青一髮凄其四岳正塵昏
離衡州
天恩下釋湘纍客心事悠悠月滿船種藥已收思病日
著書不就負殘年雜花怪石分人去老竹荒亭入畫傳
歸夢鑑湖三百里白鷗相候亦欣然
法華寺
入門松逕幽樹杪見鐘樓客至犬迎吠香消僧出遊水
花迎晩照風葉引涼秋欲作居山計吾盟在白鷗(以上梅礀)
(詩話)
秋風
顥氣薄衣襟疎聲集暝林鴈驚烟塞夢鱸入故鄉心靜
落階前葉清傳月下砧更憐茅屋破愁絶少陵吟(後村)
(千家詩)
趙東野
東野贑州人
題姚雪篷騎牛像
騎牛無笠又無蓑斷隴横岡到處過暖日暄風不常有
前村雨暗却如何
(鶴林玉露姚鏞為吉州判官以平宼論功不數年擢守章貢嘗令畫工肖其像騎牛於礀谷之)
(間索郡人趙東野題云云蓋規切之也居無何忤帥臣以貪劾之貶衡陽人服東野先見)
王埜
埜字子文號潛齋金華人嘉定十三年進士理
宗朝拜端明殿學士簽書樞密院事提舉洞霄
宮卒有文集
(劉後村跋潛齋詩本學術隆師友扶忠賢絀邪佞愛君如愛親憂民如憂已合於詩人之所謂)
(六義者)
絶句
雨重垂楊緣未乾一渠流碧弄潺潺暝鴉過盡東風惡
獨倚衡門看遠山(全芳備祖)
贈凝神菴朱高士
抛郤林泉趣卓菴臨近村兩窗吞日月一室養乾坤菊
露秋籬重松風午枕喧蒲團數胎息不肯學傍門(赤松山志)
上霄洞
吾聞北山陽巖壑寶相竅何年開鴻濛隨地通窔奧朝
真高難攀冰壺深莫料詭怪者雙龍崖室最蒼峭上霄
雖晩出煙霞寄孤嶠尋源陟空山訪仙款遺廟始探頗
褊窄稍入亦窈窕上穴由梯升傍穿湏火照青厂既鬱
鬱白乳仍皭皭旁通多曲折幽眇轉竒妙窮探豈不欲
所畏自微爝昏昏蝙蝠飛悄悄鼪鼯呌或疑洞靈出或
恐山鬼嘯又聞村中氓鑿石供灰燒俄然得深竇傾城
盡登眺何人不好事窒塞迷其要此雖幸獨存荒僻委
蓬藋儻移傍京邑車馬日號召了知神仙事茫昧不堪
弔豈無隱淪士巖築像唯肖畬田沃可耕㵎水清可釣
平生愛泉石自謂飢可療喜兹近吾隱來往足談笑此
意復誰論行行逢荷蓧(金華府志)
清明日游鶴林寺
蒿目黃塵擾擾間出門偶到鶴林山仙花僧竹俱陳迹
白日青天秖自閒
竹院閒來春正遲籜龍猶自有孫枝野夫豈識尋芳意
為愛光風面面吹(鶴林寺志)
李伸之
伸之官綂制為金人所獲不屈死
獻帥府經歴
一飯感恩無地報此心許國巳天知胷中千古蟠鍾阜
一死鴻毛斷不移
(劉祁歸潛志貞祐南征獲一綂制官李伸之者帥府經歴官劉逹卿召而飲之且誘以降將宥)
(焉伸之獻詩云云竟就死)
蔣重珍
重珍字良貴無錫人嘉定十六年進士第一理
宗朝歴官集英殿修撰刑部侍即致仕卒諡忠
文
題蕭岳英常州朱氏畫草蟲卷
常州草蟲天下竒女郎新樣不緣師未應好手傳輪扁
便恐前身是郭熙
筆端生意已如生點綴沙蟲機不停淺著鵝黃作胡蝶
深將猩血染蜻蜓(咸淳毘陵志)
自題雲龍小隱
龍山錫山兩山雲出能為雨入氤氳雲山之氣有斂散
斂散之理斯為神我廬山下有小隱雲為動兮山為静
悠然而出物之澤屹然而峙地之鎮我見雲山喜與俱
雲山無情不見余我比雲山多此見日月相看兩不厭
(常州府志)
徐鹿卿
鹿卿字德夫隆興豐城人嘉定十六年進士理
宗朝累遷太府少卿兼右司權給事中歴禮部
侍郎提舉鴻禧觀致仕卒諡清正有泉谷存稿
湛泉酌餞黎文有詩壁間遂次其韻
幾人林下賦歸休公獨翩然汗漫遊味道不妨寒似水
入時湏用曲如鉤從來鄰父邀皆去底事官曹挽不留
後夜相從那復得月明千里故山秋
鬱孤洞天
夢跨長虹海上遊寒生肌骨一壺秋好風吹得詩魂醒
自寄人間羣玉樓(以上泉谷存稿)
章鑑
鑑字君玉號藝齋昌化人嘉定十六年進士官
至華文閣待制
(林洪山家清供云章藝齋宰德清時雖槐古馬高尤喜延客然飲食多不取諸市恐旁緣以擾)
(人)
金錢花
巧冶都由造化爐風磨雨洗好形模花神果有神通力
買斷春光用得無(合璧事類别集)
牟子才
子才字存叟其先井研人家湖州嘉定十六年
進士理宗朝歴官權禮部尚書兼直學士院國
史實錄院修撰以資政殿學士致仕卒諡清忠
有存齋集
南園
買家喜傍水精宫正是南園故址中我欲築堂名六老
追還慶歴太平風
(齊東野語慶歴六年吳興太守馬大卿會六老扵南園酒酣賦詩教授湖學安定胡先生為序)
(其事六人者工部侍郎郎簡年七十九司封員外郎范說年八十六衛尉寺丞張維年九十一)
(俱致仕劉維慶年九十二周守中年九十五吳琰年七十二皆有子弟列爵扵朝詩及序刻石)
(園中後園廢為牟氏之居存齋詩云云)
趙以夫
以夫字用甫號虚齋長樂人嘉定進士知漳州
理宗朝歴資政殿學士吏部尚書同修國史
詠蘭
一朵俄生几案光尙如逸士氣昂藏秋風試與平章看
何似當時林下香(全芳備祖)
戴栩
栩字文子永嘉人嘉定中進士湖南安撫司參
議
(松臺王綽云永嘉之作唐詩者首四靈繼四靈之後則有劉詠道戴文子張直翁潘幼明趙幾)
(道劉成道盧次䕫趙叔魯趙端行陳叔方者作而鼓舞倡率從容指論則又有瓜廬隱君薛師)
(石焉)
白鶴寺
子晉昔遊處平臺片石成寺名猶記鶴松響卻疑笙巖
壁飛雙瀑金沙照一泓野人豈仙伴隨鹿過溪行(前賢小集)
(拾遺)
送廬陵胡季昭夢昱以上濟邸封事貶象州
古郡荒涼象跡新君行況是去裝貧此愁欲别柳邊雨
明日初程桂外人從古不多如意事加湌宜惜未歸身
春風未必天涯盡木斛花開瘴水深(象臺首末)
李義山
義山號後林嘉魚人嘉定中進士樞密院編修
題梅壇毛慶甫雲悅樓
雲本無心悦者誰華陽去後少人知欲分半席無因到
一片飛來是覓詩(梅仙事實)
幸元龍
元龍字震父高安人舉進士理宗朝任朝奉郎
郢州通判有松垣集
遊越山
上得越山半方壺紫翠環山幽春溜響花落午隂閒梵
刹依松外仙家在竹閒小窗借高枕風定鳥綿蠻(松垣集)
陸垕
垕號盤隱官府判嘉定中與僧居簡倡和
冷泉亭放閘水
泉聲飛出閘委折綠隂間此地原無暑多時不入山草
攲疑石墜水定見魚還難得同猨鶴游吟半日閒(咸淳臨安)
(志)
留碩
碩字仲志魏公正之子嘉定閒守南恩州
陽江勸農
春風句引出郊行小隊迢迢草路平自笑田蕪不歸去
三千里外勸人耕(肇慶府志)
錢厚
厚字惪載嘉定中常熟令號竹巖嬾翁有竹巖
拾稾
潄石軒
危石參差上霄漢中涵萬壑冰玉清與誰流出洗塵滓
遺我一林風雨聲(洞霄詩集)
崔起之
起之嘉定中為宣城尉
題萬翠亭(亭在旌德姚司戶建)
名山繞旌川未易千百計棲眞聳其西二幕青扞蔽柳
山與龍山連亘殆無際大鼇從東出石鼓相軒輊華容
接鶴形蔓衍若難制擁南有梓山盤屹萬里勢有殿曰
甘露岡崒插天地玉壺枕其北鳧山復相比磣嶺介鳳
凰大洞闡天祕姚君天韻竒氣槩高一世胸中飽丘壑
作亭非壮麗獨能極遐觀領略萬山翠蒼玉無遁形秀
色歸一視卻笑昔人非所見殊無異東亭亂清暉僅得
翠微意東山羅紅帬未免聲色累唯君别幽趣徜徉樂
清致青山不改舊領客時一醉(寧國府志)
史彌寧
彌寧字安卿鄞人浩之姪嘉定中以國子舍生
蒞春坊事帶閤門宣贊舍人知邵陽有友林乙
稾
寄雲夫
黔國相逢地蒼燈共夜篝雲龍念東野栢馬歎之罘郵
傳一分手河山再見秋交情如繾綣不在寄書稠
鄭中卿惠蝤蛑
客窗不作侯鯖夢隨分魚鰕薦一杯食指怪生連夜動
敲門郭索送詩來
寄慥齋弟
鷗鷺逄人問歸信三年作客負滄洲詩袍醉帽黃埃底
羞見扶風馬少游
春暮同社會飲張園小樓得飛字
殘紅委地水平池楊柳隂隂鶯亂飛山色滿樓新雨後
一簾風絮卷春歸(以上友林乙稾)
史彌鞏
彌鞏字南叔浩從姪嘉定中進士江東提刑
題羊左墓
餘耳當年刎頸交所爭利害僅豪毛一朝泜水相屠戮
豈識羊哀左伯桃(景定建康志)
史安之
安之字子田浩之孫嘉定初知嵊縣求高似孫
作剡錄邑之文獻藉以不墜
高山堂和節度梁公韻(在寶積寺後僧擇璘建)
閣憑嵬構敞軒扃一望塵凡目暫醒巖嶂遠供千疊翠
松篁還聳四時青登臨雅愛恣吟筆圖畫尤宜作座屏
我欲從君遊未得壯心方欲翥南溟(嵊縣志)
李訦
訦字誠之號臞菴晉江人雲龕居士邴之孫嘉
定中以朝議大夫敷文閣待制守建州後為戸
部侍郎
謁丞相祠觀八陣圖
人言忠孝不磨滅神物護持存水滸千家陵谷幾變遷
此石不移自章武本由黃帝古兵法六十四以八為伍
髥孫且懼仲逹走賊操遊魂何敢拒刻銘沙没水底碑
教戰石存山下鼓一片丹心天地閒萬世聞風猶禦侮
我來起敬凛如生再拜一言公必取瀼流東截陣圖前
寖隳城壁頽民宇能安拳石止波流願回瀼患思民撫
常使䕫人知感公踏磧年年弔千古
控巴臺次韻
誰道地拘偪仄須知天閟幽妍一段丹靑臺閣何人淡
掃松煙(以上四川總志)
楊長孺
長孺字伯子號東山萬里子嘉定間守湖州後
為番禺帥端平初累辭召命以集英殿修撰致
仕家居卒
跋大人論配享書稾
覆羹眞得皂囊書錦水元來勝石渠但寶銀鉤并鐵畫
何須玉帶與金魚
(鶴林玉露高廟配享洪容齋在翰苑以吕頤浩趙鼎韓世忠張俊四人為請蓋文武各用兩人)
(出孝宗意也遂令侍從議識者多謂吕元直不厭人望張魏公不應獨遺楊誠齋時為秘書少)
(監以書爭之以欺專私三罪斥容齋且言魏公有社稷大功五建復辟之勲發儲嗣之議誅范)
(瓊以正朝綱用吳玠以保全蜀卻劉麟以定江左扵是有旨再令詳議越數日上忽諭大臣曰)
(吕頤浩等正合公論更不須議洪邁固是輕率楊萬里亦未免浮薄于是二人皆求去容齋守)
(南徐誠齋守高安當苖劉作亂時矯隆祐詔貶竄魏公高宗在昇暘宫方啜羹左右來告驚懼)
(羹覆于手手為之傷暨復辟見魏公泣數行下舉手示公痕跡猶在)
題湖州畫像
面有憂民色天知報國心三年風月少兩鬢雪霜深更
莫留形跡何曾廢古今不如隨我去相伴老山林
(鶴林玉露嘉定間楊伯子為湖州守治聲為三輔冠郡士相與肖像祠于學宫與工部尚書戴)
(少望並祠伯子意不悦會持浙東庾節將行辭先聖先師禮畢與校官諸生坐講堂命取畫像)
(題詩其上遂卷藏而行當時士子有戲和其詩者末句云可憐戴工部獨樹不成林)
茨菰花
折來趁得未晨光清露晞風帶月涼長葉剪刀廉不割
小花茉莉淡無香稀疎略糝瑤臺雪升降常涵翠管漿
恰恨山中窮到骨茨菰也遣入詩囊(全芳備祖)
句
三間破屋一牀書錦心繡口冰肌膚自紉枯葉作袴襦
此君便是長鬚奴(題貧樂圖和徐思叔韻)(鶴林玉露)
吳晦之
晦之寧國人
(寧國府志嘉定中與韓沆仲和石巖魯瞻相友善沆善書嘗手書晦之十絕句自為跋世稱吳)
(詩韓字可謂並美)
寄石魯瞻
憶昔從遊杖履中有山亭上醉春風主人已作騎鯨客
(自注時仲和巳歿)誰識當年兩病翁(寧國府志)
彭仲衡
仲衡清江人
了頭巖
前峰號龜今是龜近巖謂月亦匪月世閒景幻語未眞
說著了頭便癡絕蒼然頑石由天成道旁過者皆含情
我來於此發浩歎乃知有色能傾城(蘆浦筆記)
胡偉
偉字元邁嘉定間新安布衣寓吳中有宫詞集
句
(鶚按玉照新志云胡偉元邁新安人父舜申作乙已泗州錄巳酉避亂錄据此當是胡仔元任)
(之從兄弟也)
宫詞集句
鷄人唱曉五門開宫女更番上直來御仗催班元會集
遙聞索扇一時回(羅鄴)(花蘂夫人)(王禹玉)(王建)
披香仙殿試春衣等候官家未出時整了翠環勻了面
大家装著鬭時宜(晏同叔禹玉)(花蘂夫人)(宋子京)(王)
殿前香騎逐飛毬一樣真珠絡轡頭誇道自家能走馬
掉鞭横過小紅樓(張籍)(王禹玉)(王建)(花蘂夫人)
映林先發幾枝梅準擬君王便看來競走巾車迎鳳輦
殿前排宴賞花開(元微之)(王建)(吳可)(花蘂夫人)
美人弄鏡插梅花抺月批雲自一家三十六宮春信早
不應青女妒容華(鄭毅夫)(饒節)(蔡文饒)(洪玉父)
新生帝子浴漪瀾頻奏仙韶喜誕筵願上玉宸千萬歲
大家恩賜洗兒錢(宋白詞吳可家宮)(王禹玉)(吳賾)(十)
汪莘
莘字叔耕休寧人嘉定中以布衣應詔上封事
不果用有方壺存稿
秋日飲錢塘門外雙清樓
西湖日日可尋芳樓上憑闌意未忘斫取荷花三萬朵
作他貧女嫁衣裳
次潘别駕韻
野店溪橋柳色新千愁萬恨為何人殷勤織就黃金縷
帶雨籠煙過一春
夏日西湖閒居
十里湖山苦見招柳隄荷蕩赤闌橋待他朝市人歸後
獨泛扁舟吹玉簫
露冷風清斗柄遷芙蕖零落謝家船都人正作黃粱夢
獨占西湖明月天(以上方壺方稾)
詹初
初字子元休寧人以薦入太學為學錄與汪莘
善有流塘集
出心原(心原在流塘南)
行行陟南原遙望北山岑上有千尺崖下有高樹林高
林轉幽隩戛然啼雙禽流水自迅逝白雲澹無心策杖
者誰子閒來坐春隂相逢籜林下擕手溪水濱對之兩
無言悠然鳴素琴素琴清且越暢以披沖襟沖襟良自
爾那知春巳深(流塘集)
留元剛
元剛字茂潛永春人嘉定間直學士院有雲麓
集
武夷九曲棹歌(存二首)
七曲催船快上灘好山留與漫郎看經行雪瀑仙屏下
恍記齋堂夜帳寒
九曲遙岑更鬱然板橋漁市引長川喚回白馬賓雲夢
來看桑麻萬里天(鐵網珊瑚)
王益祥
益祥長樂人寧宗朝官監察御史
題資福院平綠軒
丈室無餘地生涯小有天推窗成曠闊俯檻遶清漣載
酒日邊客聞歌柳外船隔墻人易與賸著買山錢(至元姑蘇)
(志)
陳宓
宓字師復丞相俊卿子以父任入官寧宗朝歴
軍器監簿出知南康軍改南劒州寶慶初致仕
城山
榖城巖穴似飛來十里湖光鏡面開夜雨松窗僧榻靜
秋風柳岸釣船回尋幽便叩生雲洞乘興還登呼月臺
每到西湖吟咏處令人偏憶故山梅(興化府志)
張潞
潞字東之吉之永新人牧昭州詩師誠齋石湖
有張昭州集
句
策勲蓑笠上自是一雲臺(嚴瀨)憂兄行不得勸客不如歸
(答二禽)獨木乘危涉勞薪帶溼炊(秋雨)紫垂戸外瞻天近綠
墜樓前到地香(紫牡丹)(後村詩話)
陳壎
壎俊卿之後知南安縣
謝趙憲副使惠建茶
貢餘自合到侯王誰遣甘芳入莧腸野客驚看龍鳳銙
家人學試蟹魚湯題來諫議三封印分到尚書八餅綱
盡灑從前腥腐氣時時澆取簡編香(莆陽文獻)
曾槃
槃字樂道幾之孫左司逢之子官工部
句
還持病眼將昏力來看仙山未了青(題武夷類續集)(合璧事)
吳機
機字子發天台人嘉定中知眞州
題烟雨竒觀樓(在眞州吳機建取葉石林半空烟雨之句)
此景儀眞亦有年何人管領向樓前江淮自昔雖南北
烟雨從來肯變遷萬里孤帆遺恨在半空佳句至今傳
諸公欲會當時意且對滄波汎酒船(儀眞縣志)
宋詩紀事卷六十二
