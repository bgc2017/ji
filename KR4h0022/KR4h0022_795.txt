文苑英華卷七百九十六宋李昉等編
傳
無心子傳一首負笭者傳一首
仲長先生傳一首五斗先生傳一首
強居士傳一首醉吟先生傳一首
江湖散人傳一首甫里先生傳一首
書李賀小傳後一首李夫人傳一首
楊烈婦傳一首竇烈女傳一首
趙女傳一首
無心子傳(并序)王勣(集作績)
東臯子始仕以醉懦罷鄉人或誚之東臯子不屑也退
著無心子以見趣焉(集作云)
無心子寓居於越越王不知其天人也拘之仕無喜色
泛越(集此無字)若而從越國之式(新唐書作法集作載)曰有穢行者不
恥俄而無心子者以穢行聞於王王黜之無愠色退而
將遊于茫蕩之野適勣之邑而遇機士機士撫髀而歎
者三曰嘻子賢者而以罪癈無心子不應機士曰願受
教無心子曰爾聞蜚廉氏之馬說乎昔者蜚廉氏有二
馬一者朱鬛白毳龍骼(集作體)鳳臆驟馳如舞終日不釋
鞍竟以熱(集作藝)死一者重脛昂尾駞頸貉□踶齧善蹶
棄而散諸野終年肥遁是以鳳凰不憎山栖蛟龍不羞
泥蟠君子不苟㓗以罹患聖人不避穢而飬生(唐書作清)東
臯聞之曰善哉不可以加之矣
負笭者傳前人
昔者文中子講道於白牛之溪弟子捧書北面環堂成
列講罷程生薛生退省于松下語及周易薜收嘆曰不
及伏羲氏乎何詞之多也俄而有負笭者皤皤然委擔
而息曰吾子何嘆也薛生曰叟何為者而徵吾歎負笭
者曰夫麗朱者丹附墨者黑盖累漸而得之也今吾子
所服者道而猶有嘆是六府五藏不能無受也吾是以
問生曰收聞之師易者道之藴也伏羲氏畫八卦而文
王繫之不逮省久(文粹作文)矣(一作文王繫辭之不逮者久矣)以為文王病
也吾是以嘆(集作疑)負笭者曰文王焉病伏羲氏病甚者
也昔者伏羲氏未畫卦也三才其不立乎四序其不行
乎百物其不生乎萬象其不森乎何勞乎而費畫也(一作)
(事畫)自伏羲氏洩道之密漏神之機分張大和磔裂元氣
使天下智詭之道迸出曰我善言篆而識物情隂陽相
磨遠近相取作為剛柔同異之說以駭人志於是智者
不知而大朴散矣則伏羲氏始兆亂者也安得羸嘆而
嗟文王乎負其笭而行追而問之居與姓字(集本文粹作名)不
答而去文中子聞之曰隱者也
仲長先生傳前人
先生諱子光字不曜自云洛陽人也往來河東傭力自
給無室廬絶妻子開皇末始菴河渚間以息身焉十餘
年(集有間以二字)賣藥為業人莫知之也汾隂侯生以筮著(集有)
(名字)因游河渚一覩而伏(集作服)曰東方朔管輅不如也由
是顯重守令至者皆親謁先生辭以瘖疾未嘗交語著
獨遊頌及河渚先生傳以自喻識者有以知其懸觧也
人有請道者則書老易二字示之彈琴餌藥以終其世
文中子比之虞仲夷逸
五斗先生傳前人
有五斗先生者以酒德遊於人間有以酒請者無貴賤
皆往往必醉醉則不擇地斯寢矣醒則復起飲也常一
飲五斗因以為號焉先生絶思慮寡言語不知天下之
有仁義厚薄也忽焉而去倏然而來其動也天其靜也
地故萬物不能縈心焉嘗言曰天下大抵可見矣生何
足(集作為)飬而稽康著論途何為窮而阮籍慟哭故昏昏
默默聖人之所居也遂行其志不知所如
強居士傳釋皎然
人生性靜而遷乎可欲可欲萌乎憂喜者病之源(一作原)
也故至人觀其靜見萬物之真觀其動見萬物之通客
有強君隱士之儔也理照淈俗寄於和扁之伎而時人
無能知者予嘗問君以醫之術君對曰夫妙有統於心
而通於物理其靜為性其照為覺覺也者日月之謂乎
性也者太虚之謂乎故理世為儒可以敷五典理性為
釋可以越四荒(一作四流)理病為醫可以空六腑使定命可
逭業疾可亡而世教罕能代之故醫王未悉辨也子曰
至哉斯言命小子志之
醉吟先生傳白居易
醉吟先生者忘其姓字鄉里官爵忽忽不知吾為誰也
宦遊三十載將老退居洛下所居有池五六畆竹數千
竿喬木數十株臺榭舟橋具體而微先生安焉家雖貧
不至寒餒年雖老未及昏耄性嗜酒躭琴滛詩凡酒徒
琴侣詩客多與之遊遊之外栖心釋氏通學小中大乘
法與嵩山僧如滿為空門友平泉客韋楚為山水友彭
城劉夢得為詩友安定皇甫朗之為酒友每一相遇欣
然忘歸洛城内外六七十里間凡觀寺丘墅有泉石花
竹者靡不遊人家有美酒嗚琴者靡不過有圖書歌舞
者靡不觀自居守洛川洎布衣家以宴遊召者亦時時
往每良辰美景或雪朝月夕好事者相遇(集作過)必為之
先拂酒罍次開詩箧詩酒既酣乃自援琴操宫聲弄秋
思一遍若興發命家僮調法部絲竹合奏霓裳羽衣一
曲若歡甚又命小妓歌楊柳枝新詞十數章放情自娛
酩酊而後已往往乘興屨(一作履)及鄰杖於鄉騎遊都邑
肩轝適野轝中置一琴一枕陶謝詩書數卷轝竿左右
懸雙酒壺尋水望山率情便去抱琴引酌興盡而返如
此凡十年山間(二字集作其間日)賦詩約千餘篇日釀酒約數
百斛而十年前後賦釀者不與焉妻孥弟姪慮其過也
或譏之不應至再至三乃曰凡人之性鮮得中必有所
偏好吾非中者也設不幸吾好利而貨殖焉以至于多
藏潤屋賈禍危身柰吾何設不幸吾好博奕一擲數萬
傾財破産以至於妻子凍餒柰吾何設不幸吾好藥損
衣削食鍊鉛燒汞以至于無所成有所誤柰吾何今吾
幸不好彼而自適杯觴諷詠之間放即(集作則)放矣庸何
傷乎不猶愈於好彼三者乎此劉伯倫所以聞婦言而
不聽王無功所以遊醉鄉而不還也遂率子弟入酒房
環釀甕箕踞仰面長吁太息曰吾生天地間才與行不
逮於古人遠矣而富於黔婁夀於顔回飽於伯夷樂於
榮啟期健於衞叔寳幸甚幸甚餘何求哉若捨吾所好
何以送老因自吟詠懷詩云抱琴榮啟樂縱酒劉伶逹
放眼看青山任頭生白髮不知天地内更得幾時(集作年)
活從此到終身盡為閒日月吟罷自哂揭甕撥醅又飲
數杯兀然而醉既而醉復醒醒復吟吟復飲飲復醉醉
吟相仍若循環陶陶然昏昏然不知老之將至古所謂
得全於酒者故自號為醉吟先生于時開成三年先生
之齒六十有七鬢(集作鬚)盡白髮半秃齒雙缺而觴詠之
興猶未衰顧謂妻子云今之前吾適矣今之後吾不自
知其興如何
江湖散人傳陸龜蒙
散人者散誕之人也心散意散形散神散既無羈限為
時之怪民束於禮樂者外之曰此散人也散人不知恥
乃從而稱之人或笑曰彼病子之散而目之子反以為
其號何也散人曰天地之(文粹無之字)大者也在太虚中一
物耳勞乎覆載勞乎運行差之晷度寒暑錯亂望斯須
之散其(集作而)可得耶水土之散稽有用乎水之散為雨
為露為霜為雪水之局為瀦為洳為潦為汙土之散封
之可崇穴之可深生可以藝死可以入土之局塤不可
以為埞(集作埏)甓(集作瑶)不可以為盂得非散能通於變化
局不能耶退若不散守名之筌進若不散執時之權筌
可守耶權可執耶遂為散歌散詠(集作傳)以志其散
甫里先生傳
甫里先生者不知何許人也人見其耕於甫里故云(甫里)
(松江上村墟名)先生性野逸無羈檢好讀古聖人書探六籍識
大義就中樂春秋抉擿微旨見有文中子王仲淹所為
書云三傳作而春秋散深以為然貞元中韓晉公嘗著
通例刻之于石(今在閏州文宣王廟)意以是學為己任而顛倒漫
漶翳塞無一通者殆將百年人不敢指斥疵類先生恐
疑誤後學乃著書摭而辨之先生平居以文章自怡雖
幽憂疾痛中茫(集作落)然無旬日生計未嘗暫輟點竄塗
抹者紙札相壓投于箱篋中歴年不能淨寫一本或為
好事者取去後於他人家見亦不復謂已作矣少攻(一作)
(工)歌詩欲與造物者争柄遇事輙變化不一其體裁始
則凌轢波濤穿穴險固囚鏁怪異破碎陣敵卒造平淡
而後已好㓗几格(音閣)䆫戶硯席剪然無塵埃得一書詳
熟然後寘于方冊值本即校不以冄三為限朱黃二毫
未嘗一日去手所藏雖少咸精實正定可傳借人書有
編簡斷壊者緝之文字繆誤者刊之樂聞人為善講評
通論不倦有無賴者毁折糅汙或藏去不返先生蹙然
自咎先生貧而不言利問之對曰利者商也人既士矣
柰何亂四人之業乎且仲尼孟軻氏之所不詳先生居
有地數畆有屋三十楹有田畸十萬步(吳田一畆當二百五十步)有
牛減(集作咸)四十蹄有耕夫百餘指而田汙下暑雨一晝
夜則與江通也(集無也字)無别(集有他字)田也先生由是苦饑困
倉無升斗蓄積乃躬負畚鍤率耕夫以為具(具區之具集作具區)
由是歲波雖狂不能跳吾防溺吾稼也或譏刺之先生
曰堯舜黴瘠大禹胝腁彼聖人也(集作焉)非聖人耶(集作無此)
(四字)吾一布衣耳不勤劬何以為妻子之天乎且與其蚤
虱名器雀鼠倉庾者如何哉先生嗜茶荈置小園於顧
渚山下(山在吳興歲貢茶之所)歲入茶租十許薄為甌蟻之費(集作)
(蟻之實)自為品第書一篇繼茶經茶訣之後(茶經陸季庇撰茶訣釋皎)
(然述)南陽張又新嘗為水說(集作記)凡七等其二曰慧山寺
石泉(在無錫縣出)其三曰虎邱四石井其六曰吳松江是三
水距先生遠不百里高僧逸人時致之以助其好先生
始以喜酒得疾血敗氣索者二年然後能起有客至亦
㓗樽置觴(集作觶)但不復引滿向口耳性不喜與俗人交
雖詣(集作訪)門不得見也不置車馬不務慶吊内外姻黨
伏臘喪祭未嘗及時往或寒暑得中體佳(集作性)無事時
則乘小舟設蓬蓆賫一束書茶竈(集作爐)筆牀釣具櫂船
郎而已所詣小不會意徑還不留雖水禽决起山鹿駭
去之不若人謂之江湖散人先生乃著江湖散人傳而
歌詠之由是渾毁譽不能入利口者亦不復致意先生
性狷急遇事發作輙不含忍尋復悔之屢改不能久(集作)
(矣)先生無大過亦無出入人事不傳姓名無有得之者
豈涪翁漁父江上丈人之流者乎
書李賀小傳後
玉溪生傳李賀云(集作字)長吉常時旦日出遊從小奚奴
騎距驢背一古破錦囊遇有所得即書投囊中暮歸足
成其文余為兒時在溧陽聞白頭書佐言孟東野貞元
中以前秀才家貧受溧陽尉溧陽昔為平陵(句絶)縣南五
里有投金瀨瀨八里許道東有故平陵城周千餘步基
阯陂陁裁高三四尺而草木勢甚盛率多大櫟合數十
(集作夫)抱藂蓧蒙翳如塢如洞地窪下積水沮洳深處可
活魚鼈軰大抵幽䆳岑寂氣候古澹可喜(集作嘉)除里民
樵罩外無入者東野得之忘歸或比日或間日乘驢後
(集作領)小吏經驀投金渚一往至得蔭大櫟隱嵓(集作藂)蓧
坐于積水之傍吟到日西還爾後衮衮去曹務多弛廢
令季躁(集作秃懆)卞急不佳東野之為立白王府請以假尉
代東野分其俸以給之東野竟以窮去吾聞滛畋漁者
謂之暴天物天物既不可暴又可抉擿刻削露其情狀
乎使自萌卵至于槁死不能(集作得)隱伏天能不致罰耶
長吉夭東野窮玉溪生官不掛朝籍而死正坐是哉正
坐是哉
李夫人傳(華外祖故貴鄉丞范陽盧君諱善觀夫人)李華
夫人趙郡李氏諱某字某號惠日自後魏義豐懿公璨
七代至明經君玄福道義德禮歸于一門魏史所謂事
親孝謹風度審正是也年十三歸于貴鄉丞范陽盧公
善觀姑崔夫人待子婦甚嚴年高多疾自夫人奉飬體
氣日和姑視夫人愛子如也夫人奉飬姑慈親如也撫
下掩其小過因而誨之則大過無從生矣姑怒責幼賤
夫人則詭請曰此誠違教尊宜降責新婦不安請引外
懲恥既而輕罰復命姑或未厭則曰責誠未塞伏以尊
慈恐他日追憐傷尊之心崔夫人撫而笑曰李新婦不
唯安吾兼變吾性自是委以家政其柔明婉敏皆此類
也盧公嘗為宕州司法參軍夫人隨官西南羌戎不知
長幼之别夫人之威儀敬順聞於殊俗羌戎化焉大夫
人因疾喪明夫人奉衣則安奉膳則飽每曰此女在側
吾忘失明及居憂泣血三年終身銜戚讀論語詩書禮
傳古史箴頌近世詞賦合於雅者盡諷之善鼓琴幽閑
自娛志普門之教肹蠁符應六姻孤幼歸夫人者如不
孤焉開元元年終春秋五十無子有女一人孝慈明惠
如夫人之德歸于安邑令趙郡李公遺孤檢校吏部員
外華不及逮事感慕罔極聞於外家十不存一哀書大
略敢告史官
楊烈婦傳李翺
建中四年李希烈䧟汴州既又將盗陳州分其兵數千
人抵項城縣盖將掠其玉帛俘纍其男女以會於陳州
縣令李侃不知所為其妻楊氏曰君縣令也寇至當守
力不足死焉職也君如逃則誰守侃曰兵與財皆無將
若何楊氏曰如不守縣為賊所得矣倉廪皆其積也府
庫皆其財也百姓皆其戰士也國家何有奪賊之財而
食其食重賞以令(一作合)死士其必濟於是召胥吏百姓
於庭楊氏言曰縣令誠主也雖然歲滿則罷去非若吏
人百姓然吏人百姓邑人也墳墓存焉宜相與致死以
守其邑忍失其身而為賊之人耶衆皆泣許之乃徇曰
以瓦石中賊者與之千錢以刀矢兵刃之物中賊者與
之萬錢得數百人侃率之以乘城楊氏親為之㸑以食
之無長少必周而均侃使與賊言曰項城父老義不為
賊矣皆悉力守死得吾城不足以威不如亟去徒失利
無益(文粹作為)也賊皆笑有飛箭集于侃之手侃傷而歸楊
氏責之曰君不在則人誰肯固矣與其死於城上不猶
愈於家乎侃遂忍之復登陴項城小邑也無長戟勁弩
高城深池(集作溝)之固賊氣吞焉遂率其徒將超城而下
有以弱弓射賊者中其帥墜馬死其帥者希烈之子壻
也賊失勢因(集作遂)相與散走項城之人無傷焉刺史上
侃之功詔遷絳州太平縣令楊氏至茲猶存人之受氣
於天其何不同也婦人女子之德奉父母舅姑盡恭順
和於娣姒於卑幼有慈愛而能不失其貞者則賢矣至
於辦行陣明攻守勇烈之道此固公卿大臣(一作夫)之所
難厥自兵興朝廷注意寵旌守禦之臣憑堅城深池之
險儲蓄山積貨財自若冠冑服甲負弓矢而馳者不知
幾人其勇不能戰其志不能守其忠不能死棄城而去
有矣彼何人哉若楊氏者婦人也孔子曰仁者必有勇
楊氏當之矣李翺(二字集粹作贊)曰凡人之情皆謂後來者不
及於古之人賢者自古亦稀况(集無况字)獨後代耶及其有
之與古人不殊也若高愍女楊烈婦者雖古烈女其何
加焉予懼其行事湮滅而不傳故皆叙之將告於史官
竇烈女傳杜牧
烈女姓竇氏小字桂娘父良建中初為汴州戶曹掾桂
娘美顔色讀書甚有文李希烈破汴州使甲士至良門
取桂娘以去將出門顧其父曰慎無戚必能滅賊使大
人取富貴於天子桂娘既以才色在希烈側復能巧曲
取信凡希烈之密雖妻子不知者悉皆得聞希烈歸蔡
州桂娘嘗謂希烈曰忠而勇一軍莫如陳先竒其妻竇
氏先竒寵且信之願得相往來以姊妹叙齒因徐說之
使堅先竒之心希烈然之桂娘(集有因字)以姊事先竒妻嘗
間謂曰賊兇殘不道遲晩必敗姊宜早圖遺種之地先
竒妻然之興元元年四月希烈暴死其子不發喪欲盡
誅老將校以卑少者代之計未决有獻含桃者桂娘白
希烈子請分遺先竒妻且以示無亊於外因為蠟帛書
曰前日已死殯在後堂欲誅大臣(希烈僣敗曰臣)湏自為計以
朱染帛丸如含桃先竒發丸見之言於薛育曰兩日希
烈稱疾但怪樂曲雜發晝夜不絶此乃有謀未定示暇
於外事不疑矣明日先竒薛育各以所部兵譟於衞門
請見希烈希烈子迫出拜曰願去偽號一如李納(時正已死)
(納代為帥)先竒曰爾父悖逆天子有命因斬希烈及妻子凾
匕首以獻暴其尸於市后兩月吳少誠殺先竒知桂娘
謀因亦殺之請試論之希烈負桂娘者但劫之耳希烈
僣而桂娘妃復寵信之於女子心始終希烈可也此誠
知所去所就逆順輕重之理明也能得希烈權也娣先
竒妻智也終能滅賊不顧其私烈也六尺男子有祿位
者當希烈叛與之上下者衆矣此豈才力不足耶蓋義
理苟至雖一女子可以有成大和元年予客遊涔陽路
出荆州松滋縣攝令王湛(集作淇下同)為某言桂娘事湛年
一十歲能念五經舉童子及第時年七十五尚可日記
千言當建中亂希烈與李納田悦朱泚朱滔等僣詔書
檄争戰勝敗地名人名悉能記之聽說如一二日(三字集作)
(一日)前言竇良出於王氏實湛之堂姑子也
趙女傳皮日休
趙氏女山陽之鹽山人其父貿鹽盗出其息不納有司
賦官捕得法當死簿(音部)已伏就刑有日矣趙氏女求見
䀋鐵官泣愬于庭曰某七歲而母亡蒙父私盗官利衣
食某身為生厚矣今父罪根露某當隨坐法若不可官
能原乎原之不能請隨坐之法官清河崔遽義之曰固
當(三字集作固)為減死論趙氏大泣曰某之身前則父所育
今則官所賜誓(集作願)去髮學釋氏以報官德自以女子
之言難信因出利刃于懷立截其耳以盟必然崔益義
之竟全其父命趙氏侍父刑疾愈因訣歸浮屠氏舍日
休曰古者救危拯禍必先示信至夫家全國完則隨而
乖其盟如趙氏一乳臭女子耳繼死請父命孝也自刑
以盟言信也秉孝植信高蹈於世㓗乎瑾瑜不足為其
貞芬乎&KR0581;蘭不足為其秀與夫古之救危拯禍者遠矣
今之士見難不立其節見安不償其信者其趙女之刑
人乎噫後之脩女史者幸無忘耶
文苑英華卷七百九十六
