文苑英華卷一百五十七宋李昉等編
天部七
元日二首春四十三首
人日三首上元三首
寒食二十首上已五首(三月晦日一首附)
夏八首端午二首
伏日一首
元日
元日寄韋氏妹杜甫
近聞韋氏妹迎在漢鍾離郎伯殊方鎮京華舊國移春
城迴北斗郢樹發南枝不見朝正使啼痕滿面垂
元日劉長卿
建寅迴北斗看歷覘東風律變蒼(雜詠作滄)江外年加白髮
中春衣試稚子夀酒勸悲翁今日陽和發榮枯豈不同
春
春日想上林梁簡文帝
春風本自竒楊柳最相宜柳條(類聚作葉)恒着地楊花好上
吹處處春心動常惜光隂移西京董賢舘南苑習都池
荇間魚共樂桃上鳥相窺香車雲母幰駛馬黃金羈
晩春前人
紫蘭葉初滿黃(一作嬌)鸎弄不稀石蹲還似獸蘿長更如
(一作勝)衣水曲(一作凍)文魚(一作鰩)聚林(一作山)暝鴉鳥飛渚蒲
變新節巖松長舊圍風花落未已山窗(一作齋)開夜扉(一作)
(皆藝文類聚)
春日梁元帝
新鸎隠葉囀新燕向窗飛柳絮時依酒梅花任(初學記作乍)
入衣玉珂隨風度金鞍照日暉無令春色晩獨望行人
歸
春詠吳均
春從何處來拂水復驚梅雲障青瑣闥風吹承露臺美
人隔千里羅幃閉不開無由共得(類聚作得共)語空對相思
杯
同前王筠
金堤草非舊玉池泉已新風生似羊角雲上若魚鱗幽
閨多怨思停織坐回春芳華既零落方作向隅人
春日貽劉孝綽蕭子顯
澗水初流碧山櫻早發紅新禽争弄響落絮(類聚作落蘂)亂
從風拂(一作掃)筵多軟幹映戶悉花叢誰云相去遠垂柳
對高桐(此詩後五句一本誤作簡文帝)
春日庾肩吾
桃紅柳絮白照日復隨風影出朱城外花(類聚作香)歸青殿
中水映寄生竹山横半死桐頒文知淚(類聚作渥)重嫋札媿
才空
同前聞人舊
高臺動春色清池映日華綠葵向光轉翠柳逐風斜林
有鳴心鳥園多奪目花相與咸知節歎予獨離家
初春沈約
扶道覓陽春相將共携手草色猶自非林中都未有無
事逐梅花空教信楊柳且復歸去來含情寄杯酒
詠春前人
楊柳亂如絲綺羅不自持春草復黃綠客(類聚作傷)心悲此
時青苔已結洧碧水復盈淇日華照趙瑟風心動燕姬
衿中(類聚作襟中)萬行淚故是一相思
同前前人
弱草半抽黃輕條未全綠年芳被禁籞煙華繞曾曲寒
苔卷復舒名泉斷方續早花散疑金初露泫成玉
春日寄鄉友王僧孺
旅心已多恨春至尚離羣翠披(類聚作枝)結斜影水綠散直
文(類聚作綠水散圓文)戱魚兩相顧遊鳥半藏雲何時不憫默是
日最思君
春思前人
雪罷枝即青冰開春(類聚作水)便綠復聞黃鳥聲全作相思
曲
詠春前人
岸(集作崖)煙起暮色岸水帶斜暉(集作輝)逕狹横枝度簾摇
驚燕飛落花承步履流澗寫行衣何殊九芝蓋薄暮洞
庭歸
奉賀趙王西京路春旦庾信
直城龍首抗横橋天漢分風鳥疑近日露掌定高雲新
渠還入渭舊鼎更開汾漢獵熊攀檻秦田雉失羣宜年
動春律御宿歛寒氛弄玉迎簫史東方覓細君楊柳成
歌曲蒲桃學綉文鳥鳴還獨解花開先自薰誰知㶚陵
下猶有故將軍
詠春前人
逍遥遊桂苑寂寞想桃源狹石分花逕長橋映水門管
聲驚百鳥人衣香一園定知歡未足横琴坐樹根
春望周宗懷
日暮春臺倚(初學記作傍)徙倚愛餘光都尉新移棗司空始
種楊一枝猶桂馥十步有蘭香望望無萱草忘憂竟不
忘
早春前人
昨暝春風起今朝春氣來鸎鳴一兩轉花樹數重開散
粉成初蝶剪彩作新梅遊客傷千里無暇上高臺
晩春隋煬帝(見初學記)
洛陽春稍晩四望滿清暉楊葉行將暗桃花落未稀窺
簷燕争入穿林鳥亂飛唯當關塞者溽露方霑衣
山庭春日江總
洗沐惟五日棲遲在一丘古槎横近澗危石聳前洲岸
綠開河柳池紅照海榴野花寧待晦山蟲詎識秋人生
復能幾夜燭非長遊
春庭晩望(初學記作春晩庭望)隋蕭懿
春庭聊縱望樓臺自相隠窗梅落晩花池竹開初筍泉
鳴知水急雲來覺山近不愁花不飛到畏花飛盡
首春唐太宗
寒隨窮律變春逐鳥聲開初風飄帶柳晩雪間花梅碧
林青舊竹綠沼翠新苔芝田初鴈去綺樹未鸎來
月晦前人
晦魄移中律凝暄起麗城罩雲朝蓋上穿露曉珠呈笑
樹花分色啼枝鳥合聲披襟歡眺望極目暢春情
春朝閒步楊思道
偃沐垂閒豫清晨步北林池塘藉芳草蘭芷襲幽衿霧
中分曉日花裏弄春禽野逕香恒滿山階筍屢侵何湏
命傾蓋桃李自成隂
春日行歌劉希夷
山樹落梅花飛落野人家野人何所有滿甕陽春酒携
酒上春臺行歌伴落梅醉罷卧明月乘夢遊天台
遊春邢巨
海岳三峯古春皇二月寒綠潭漁子釣紅樹美人攀弱
蔓環沙嶼飛花點石關溪山遊未厭琴酌弄晴灣
春曉孟浩然
春眠不覺曉處處聞啼鳥欲知昨夜風(集作夜來風雨聲)花落
知(一作無)多少
立春後休沐包佶
心與青春背新年亦掩扉漸窮無相學唯避不才譏積
病攻難愈銜恩報轉微定知書没(雜詠作課)日優詔許辭歸
春夜所思岑參
洞房昨夜春風起遥憶美人(一作故人尚隔)湘江水枕上片(集作)
(半)時春夢中行盡江南數千里
春日即事二首耿緯
詩書成志業懶慢致蹉跎聖代丹霄遠芳時白髮多淺
謀猶(集作堪)自笑窮巷憶誰過寂寞前山暮(集作路)歸人樵
採歌
二
數畆東臯宅青春獨屏居家貧僮僕慢官罷友朋疎強
飲沽來酒羞看課了書閒花開(集作更)滿地惆悵復何如
詠春色楊衡
靄靄復濛濛非霧滿晴空密添宫柳翠暗泄路桃紅縈
絲光乍失緣隟影纔通夕迷鴛枕上朝漫綺絃中促駟
馳香陌勞鶯轉豔叢可憐腸斷望併在洛城東
春日偶題前人
何處春先到橋東水北亭凍花開未得冷酒酌難醒就
日移輕榻遮風展小屏更無人勸飲(集作不勞人勸醉)鶯語漸
叮嚀
早春即事前人
眼重朝眠足頭輕宿醉醒陽光滿前戶雪水半中庭候
(集作物)變隨天氣春生逐地形北簷梅晩白東岸柳先青
葱隴抽羊角松巢堕鶴翎老來詩更拙吟罷少人聽
送春前人
三月三十日春歸日復暮惆悵問春風明朝應不住送
春曲江上眷眷東西顧但見撲水花紛紛不知數人生
似行客兩足無停步日日進前程前程幾多路兵刃與
水火盡可違之去唯有老到來人間無避處感時良為
已獨倚池南樹今日送春心心如别親故
早春司空圖
傷懷同客處病眼即花朝草嫩侵(疑)沙短冰輕着雨銷
風光知可愛容髮不相饒早晩丹丘去飛書首見招
春日温庭筠
柳岸杏花稀梅梁乳燕飛美人鸞鏡笑嘶馬鴈門歸楚
宫雲影薄臺城心賞違從來千里恨邊色滿戎衣
同前方干
年去年來似有期日高添睡是歸時雖將細雨催蘆笋
却用東風染柳絲重霧已應吞海色輕霜猶自剉花枝
此時野客因花醉醉卧花間應不知
春隂鄭谷
携琴當酒度春隂不自謀生祗解吟舞蝶歌鸎莫相試
老郎心是老僧心
惜春羅鄴
燕歸巢後即離羣吟倚東風恨日曛一别一年方見我
愁來愁去不禁君鸎花御苑看將盡絲竹侯家(一作門)亦
少聞獨在南樓最惆悵柳塘飛絮更紛紛
早春周朴
良夜歲應足嚴風為變春遍回寒作暖通改舊成新秀
樹因馨雨(疑)融冰雨汎蘋韶光不偏黨積漸煦疲民
長安春感杜荀鶴
出京無計住京難深入東風(集作門)轉索然滿眼有花寒
食下一家無信楚江邊此時晴景愁於雨是處鸎聲苦
極(集作却)蟬公道筭來終逹去更從今日望明年
立春曹松
春日一杯酒便吟春日詩木梢寒未覺地脉暖先知鳥
囀星沉後山分雪薄時寧無剪花手贈與最芳枝(雜詠作賞)
(心枝)
人日
人日思歸薛道衡(見雜詠)
入春纔七日離家已二年人歸落鴈後思發在花前
人日登高喬偘(見雜詠)
僕本多悲者年來不悟春登高一遊目始覺柳條新杜
陵猶識漢桃源不辨秦暫若昇雲霧還似出囂塵賴得
煙霞氣淹留攀桂人
人日寄杜二高適
人日題詩寄草堂遥憐故人思故鄉柳條弄色不忍見
梅花滿枝堪(集作空)斷腸身在遠(集作南)藩無所預心懷百
憂復千慮今年人日空相憶明年此(集作老)日知何處一
卧東山三十春豈知書劒與(集作老)風塵龍鍾還忝二千
石愧爾東西南北人
上元
十五夜觀燈盧照鄰(見雜詠)
錦里開芳宴蘭釭豔早年縟彩遥分地繁光遠綴天接
漢疑星落依樓似月懸别有千金笑來映九枝前
正月十五夜蘇味道(集無此篇)
火樹銀花合星橋鐵鎖開暗塵隨馬去明月逐人來遊
騎(雜詠作妓)皆穠李行歌盡落梅金吾不禁夜玉漏莫相催
同前崔液(見雜詠)
玉漏銅壺且莫催鐵關金鎖徹明開誰家見月能閒坐
何處聞燈不看來
寒食
寒食清明日早赴王門率成李嶠
遊客初(雜詠作趨)梁邸朝光入楚臺槐煙乘曉散榆火應春
開日帶晴虹上花隨早蝶來雄風乘令節餘吹拂衣灰
(雜詠作歌吹拂輕灰)
嶺表逢寒食(驩州風景不作寒食)沈佺期
嶺外遲(集作海外無)寒食春來不見餳洛陽新甲子何日是
清明花柳争朝發軒車滿路迎帝鄉遥可念腸斷報花
情
寒食絶句李宗嗣
普天皆滅焰匝地盡藏煙不知何處火來至(集作就)客心
燃
和常州崔使君寒食夜孫逖(見雜詠)
聞道清明近春庭向夕闌行遊晝不厭風物夜宜看斗
柄更初轉梅花暗裏殘無勞秉華燭晴月在南端
和上已連寒食有懷京洛前人
天津御柳碧遥遥軒騎相從半下朝行樂光輝寒食借
太平歌舞晩春饒紅粧樓下東郊道青草洲邊南渡橋
坐見司空掃兩第看君侍從落花朝
寒食汜水山中作王維(見雜詠)
廣武城邊逢暮春汶陽歸客淚沾巾落花寂寂啼山鳥
楊柳青青渡水人
一百五日夜對月杜甫(見集本)
無家對寒食有淚如金波斫却月中桂清光應更多仳
離放紅蘂想象嚬青娥牛女漫愁思秋期猶渡河
清明前人
此身飄泊苦西東右臂偏枯半耳聾寂寂繫舟雙下淚
悠悠伏枕左書空十年蹴踘將雛遠萬里鞦韆習俗同
旅鴈上樓歸紫塞家人鑽火用青楓秦城樓閣煙花裏
漢主山河錦綉中春去(集作風水)春來洞庭闊白蘋愁殺白
頭翁
奉和陸中丞使君長源寒食日作
釋皎然
寒食江天氣最清庾公晨望動高情因逢内火千家静
便覩行春萬木榮深淺山容飛雨細縈紆水態拂雲輕
腰章本郡誰相似數日臨民(雜詠作人)政已成
寒食日即事韓翃
春城無處不飛花寒食東風御柳斜一夜(集作日暮)漢宫傳
蠟燭青(集作輕)煙散入五侯家
洛陽清明日雨霽李正封
曉日清明天夜來嵩少雨千門止煙火九陌無塵(雜詠作風)
土酒渌市(文粹作河)橋春漏閒宫殿午遊人戀芳草半犯嚴
城鼓
寒食日寄李補闕郭鄖
蘭陵士女滿晴川郊外紛紛拜古埏萬井閭閻皆禁火
九原松柏自生煙人間後事悲前事鏡裏今年老去年
介子終知禄不及王孫誰肯一相憐
洛橋寒食白居易
上苑風煙好中橋道路平蹴毬塵不起潑火雨新晴宿
醉頭仍重晨遊眼乍明老慵雖省事眷(集作春)誘尚多情
遇客踟蹰立尋花取次行連錢嚼金勒鑿落寫銀罌府
醖傷教送宫(集作官)娃氣(集作起)要迎舞腰那及柳歌舌不
如鸎鄉國真堪戀光隂可合輕三年寒食節(集作遇寒食)盡
在洛陽城
寒食江畔前人
草香沙暖水雲晴風景令人憶帝京還似往年春氣味
不宜今日病心情聞鶯樹下沉吟立信馬江頭取次行
忽見紫桐花悵望下邽明日是清明
寒食前有懷温庭筠(見雜詠)
萬物相鮮雨乍晴春寒戚(雜詠作寂)歴近清明殘芳苒荏雙
飛蝶晩睡朦朧百囀鶯舊侣不歸成獨酌故園雖在有
誰耕悠然便(雜詠作耕)起嚴灘恨一宿東風蕙草生
寒食遣懷趙嘏
折柳城邊起暮愁可憐春色獨懷秋(一作羞)傷心(雜詠作沾襟)
正歎人間事回首更慚江上鷗鶗鴂聲中寒食酒芙蓉
苑外夕陽樓憑高滿眼送清渭去傍故山山下流
寒食日早出城東羅隠
青門欲曙天車蓋(集作馬)已喧闐禁柳摇風細墻花折露
鮮向誰誇麗景只此是(雜詠作是歎)流年不得高飛便回頭
望紙鳶
長安清明韋莊
早是傷春暮雨天可憐芳(雜詠作風)草更芊芊内官初賜清
明火上相閒分白打錢紫陌亂嘶紅叱撥綠楊高影(雜詠)
(作映)畫秋千遊人記得承平事暗喜風光似昔年
寒食二首李山甫
柳礙(雜詠作撥)東風一向斜春隂淡淡濛人家有時三點兩
點雨到處十枝五枝花萬井樓臺疑綉畫九原珠翠似
煙霞年年今日誰相問獨坐長安泣歲華
二
風煙放蕩花披猖秋千女兒飛出墻綉袍馳馬拾(雜詠作掇)
遺翠錦袖鬭雞喧廣場天地氣和融霽色池臺日暖燒
(雜詠作遶)春光自憐塵土無多事空脱荷衣泥醉鄉
上已
三日率爾成篇沈約
麗日屬元已年芳具在斯開花已匝樹流鸎復滿枝洛
陽繁華子長安輕薄兒東出千金堰西臨鴈鶩陂遊絲
映空轉高柳拂池垂綠萍(類聚作帷)文照耀紫燕光陸離清
晨戱伊水薄暮宿蘭池象筵鳴寳瑟金瓶泛玉巵仍憶
蠶眠起(類聚作寧憶春蠶起)日暮桑欲萎長袂屢以拂雕胡方自
炊愛而不可見宿昔减容儀早常忘情士歎息獨何為
上已禊飲盧思道
山泉好風日城市厭囂塵聊持一罇酒共尋千里春餘
光下幽桂夕吹舞青蘋何時出關後重有入山人
桂州三月三日宋之問
代業京華裏遠投魑魅鄉登高望不見涉海四茫茫伊
昔承休盼曾為人所羡兩宫(雜詠作朝)賜顔色二紀陪遊宴
昆明御(雜詠作籞)宿侍龍媒伊闕天泉復幾回西夏黃河水
心劒東周清洛羽觴杯苑中落花掃還合河畔垂楊撥
不開千秋獻夀多行樂栢梁和歌攀睿作賜金分帛駐
光輝風舉雲摇入紫微晨趨北闕鳴珂至夜出南宫把
燭歸載筆儒林多歲月襆被文昌佐吴越越中山海高
且深興來無處不登臨永和九年刺海郡暮春三月醉
山隂愚謂嬉遊長作昔不言流寓倏成今始安繁華舊
風俗帳飲傾城沸江曲主人絲筦清且悲客子肝腸斷
還續荔浦衡高萬里餘洛陽音信絶能疎故園今日應
愁思曲水何能更祓除作伴唯憐合浦葉思歸豈食桂
江魚不求漢使金囊贈願得家人錦字書
上巳日劉駕
上已曲江濱喧於市朝路相尋不見者此地皆相遇日
光去此遠翠幕張如霧何事歡娱中易覺春城暮物情
重此節不是愛芳樹明日花更多何人肯回顧
同前(一作上巳日寄韓八)唐彦謙
上已接寒食鶯花寥落辰微微潑火雨草草踏青人凉
似三秋景清無九陌塵伯輿(一作怕與)同病者對此合傷神
三月晦日贈錄事(一作評事)賈島
三月更當(更一作正)三十日春(一作風)光别我苦吟身共君今
夜不湏寢(集作寐一作睡)未至曉鐘(集作未到五更)猶是春
此詩二百五十九卷重出今已削去注異同為一
作
夏
夏夜獨坐蕭子範
節序遇(類聚作值)徂炎茲宵在三伏憑軒佇凉氣中筵卷煩
燠寂寞對空窗清疎林(類聚作臨)夜竹蟲聲亂階草螢光繞
庭木簾月度斜暉風花起餘馥一傷年志罷長嗟逝波
速
夏日徐朏
夏景厭房櫳促席翫花叢篠(初學記作荷)隂叙合翠蓮影對
分紅此時避炎熱清樽獨未空
同前李德林(見初學記)
夏景多煩蒸山水暫追凉桐枝覆玉檻荷葉滿銀塘輕
扇摇明月珍簟拂流黃壺盛仙客酒瓶貯帝臺漿才人
下銅雀侍妓出明光歌聲越齊市舞曲冠平陽微風動
羅帶薄汗染紅粧共欣陪宴賞千秋樂未央
初夏唐太宗
一朝初(初學記作春)夏改隔夜鳥花遷隂陽深淺葉曉夕重
輕煙哢鶯猶響殿横絲正網天珮高蘭影接綬細草文
連碧鱗驚棹側玄燕舞簷前何必汾陽處始復有山泉
賦得夏首啓節前人
北闕三分晩南榮九夏初黃鶯哢漸變翠林花落餘瀑
流還響石(初學記作谷)猿啼自應虚早荷向心捲長楊就影
舒此時歌不極調軫坐相於
夏日即事裴說
僻居門巷静竟日坐階墀鵲喜雖傳(集作還逢)信蛩吟不見
詩筍抽通舊竹梅落(集作堕)立閒枝此際無塵繞僧來稱
所宜
夏日即事劉得仁
到曉改詩句四隣嫌苦吟中霄横北斗夏木隠棲禽天
地先秋肅軒窗映月深幽庭多此景却恐曙光侵
晩夏前人
日夕是西風流光半已空山光漸凝碧樹葉即飜紅學
淺慚多士秋成羡老農誰憐信公道不泣路岐中
端午
五日王筠(見初學記)
裁縫逗早夏點畫守初晨綃紈既妍媚脂粉亦香新長
絲表良節命縷應佳辰結蘆同楚客採艾異詩人折花
競鮮彩拭露染芳津含嬌起斜盼歛笑動微嚬獻璫依
洛浦懷珮似江濱湏待恩光接中夜奉衣巾
同前魏收(見初學記)
麥凉殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡茲日祀陳君
伏日
伏日作鄭曉
平生三伏時道路無行車閉門避暑卧出入不相過今
世褦襶子觸熱到人家主人聞客來嚬蹙(類聚作蹴)奈此何
謂當起行去安坐正踞跨所說無一急踏&KR0008;一何多疲
倦向之久笑問君極那摇扇臂(類聚作脾)中痛(雜詠作疼)流汗正
滂沱莫謂此小事亦是一大瑕傳戒(類聚作語)諸高明熱行
宜見訶
文苑英華卷一百五十七
