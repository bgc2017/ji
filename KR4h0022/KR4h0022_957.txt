文苑英華卷九百五十八宋李昉等編
職官二十
王倉曹墓誌一首李巡官戡墓誌一首
杜支使顗墓誌一首杜司馬詮墓誌一首
裴巡官希顔墓誌一首
揚州倉曹參軍王府君墓誌銘
白居易
公諱某字士寬其先出自周靈王太子晉凡二十一世
(集作代)而生翦翦為秦將軍又三世而生珣珣居太原故
今為太原人又一十九世(集作代)而生瓊瓊為後魏僕射
謚孝簡公又三世(集作二代)而生曾祖諱滿官為河南府王
屋縣令王父諱大璡為嘉州司馬父諱昂(集作昇)為京兆
府咸陽令河南府伊闕令有文行學術應制舉對沈謀
秘略策登科詩入正聲集公則(集作即)伊闕第三子好學
善屬文天寶中應眀經舉及第遷授婺州義烏縣尉以
清幹稱刺史韋之晉知之署本州防禦判官無何租庸
轉運使元載又知之假本州司倉專掌運務歲終課績
居多又(集作遂)奏聞真受永泰中勅遷越府戶曹屬邑有
不理者公假領之所至必理大歷中本道觀察使薛兼
訓以公清白尤甚表奏之有詔權知餘姚縣令時海寇
初殄邑焚田荒及營邑居(四字集作公乃營邑室)創器用復流庸
闢菑畬凡江南列邑之政公冠其首焉(集無此字)其制邑闢
田增戶之績則會稽之牒地官之籍載焉建中初授揚
州倉曹參軍至四年七月二十六日疾殁于揚州江都
縣私第(集作殁于江都縣之私第)春秋六十有二夫人清河崔氏鳳
閣舍人融之姪孫鄭州司戶(集作法)昂之女婦順母儀(集作)
(訓)為中外師(集作中外師之)貞元二十年十一月十三日疾終
于三原縣之官舍享年六十有三(集作二)有子曰播曰炎
曰起咸以進士舉及第播應制舉對直言極諫策授集
賢殿校書郎累遷監察殿中侍御史三原令炎既第未
仕起應博學宏詞科選授集賢殿校書郎昆季三人不
十年而五登甲科時論者榮之一女適范陽盧仲通播
等護號(集作號護)靈輿以永貞元年十月二十五日遷祔于
京兆府富平縣淳化鄉之某原從吉兆也嗚呼夫懋言
行蓄事業俾道積于躬者在人也踐大官贊元化俾功
加於民者由命也有其人無其命雖聖與賢無可奈何
惟公受天地之和積為行發為文宣為用故在家以孝
友聞在官(集作行已)以清廉聞從事以幹蠱聞如金玉在佩
動而有聲其大者又常以經德秉哲致君濟人為已任
有識者心(集作深)知之宜乎作王者心膂耳目之官以經
緯其邦家而才為時生道為命屈名雖聞於天子位不
過於陪臣鬱然殞殁不展其用者(集作欝鬱然没而不展其用者)命矣
夫古人云有眀德大智者若不當世其後必有餘慶今
其將在後嗣乎不然者何乃德行政事文學具美叢於
公之三子乎天其㦯者殆將肥王氏之家大王氏之門
以甚眀報施之道者也某不佞頃對策於王庭也與播
(集作炎)同升諸科焉祗命於憲府也與播連(集作取)執其簡
焉及其(集無此字)為考文之官也又起在選中焉既(集無此字)辱
與公之二三子游而聆公之遺風甚熟故作斯文無隠
情無愧辭焉銘曰
緱(一作淮非)山道光淮水靈長繩繩子孫代有賢良將軍輔
秦武功抑揚孝簡翊魏文德闇彰降及於公實生于唐
大智全才應用無方作掾於郡三語有章承乏於邑一
同在康展如之人何用不臧直登大位俾紹前芳嗚呼
百鍊之鋼(集作金)不鑄干將十圍之材不作棟梁公亦如
之與世不當道不虚行後嗣其昌
平盧軍節度巡官李府君墓誌銘
杜牧
牧大和元年舉進士(集作及字)第貢於(集作鄉貢)上都有司試於
東都在二都羣進士中往往有言前十五年有進士李
飛自江西来貌古文高始就禮部試賦吏大呼其姓名
熟視符驗然後入飛曰如是選賢耶即求貢如是自以
為賢耶因袖手不出眀日徑返江東牧曰誠有是人吾
軰不可得與為伍矣後二年事故吏部沈公於鍾陵宣
城為幕吏兩府凡五年間同舍生蘭陵蕭寘京兆韓乂
博陵崔夀每品量人之等第必曰有道有學有文如李
處士戡者寡矣是卑進士不舉嘗名飛者牧益恨未面
其人宜喜其人之在位也大和九年為監察御史分司
東都今諫議大夫李仲敏左拾遺常楚老前監察御史
盧簡求咸言於牧曰御史法當檢謹子少年設有與游
宜得長厚有學識者因訪求得失資以為官洛下莫若
李處士戡牧謝曰素所恨未見者即日造其廬遂旦夕
往来開成元年春二月平盧軍節度使王公彦威聞君
名挈卑詞於簡副以幣焉請為節度巡官眀年春平盧
府改君西歸病於路卒於洛陽友人王廣思恭里第享
年若干君諱戡字定臣七代祖渤海王奉慈祖杠衢州
盈川令父登婺州浦陽尉浦陽晩無子夫人吳興沈氏
夢一人狀甚偉捧一嬰兒曰予為孔某以是與爾及其
(集作期而)生君因名曰天授君幼孤旁無羣從可以附託年
十餘歲即好學寒雪拾薪自炙夜無燃膏默念所記年
三十盡明六經書解决微隠蘇融雪釋鄭元至于孔穎
達輩凡所為䟽注皆能短長其得失一舉進士恥不肯
試歸晉陵陽羨里得山水居之始開百家書緣飾事業
每有小功喪訖制不食肉飲酒語言行止皆有法度陽
羨民有鬭諍不决不之官人必皆以詣君所著文數百
篇外于仁義一不關筆常曰詩者可以謌可以流於竹
鼓於絲婦人小兒皆欲諷誦國俗薄厚扇之於詩如風
之疾速常(集作嘗)痛自元和以来有元白詩者纖豔不逞
非莊士雅人多為其所破壊流于民間䟽于屏壁子父
女母交口教授淫言媟語冬寒夏熱入人肌骨不可除
去吾無位不得用法以治之欲使後代之有發憤者因
集國朝已来類於古詩得若干首編為三卷目為唐詩
為序以道(集作導)其志居江南秀人張智實蕭寬韓人崔
夀宋邧楊發王廣皆趨君交之後皆得進士第有聲名
(集作名聲)官職君尚為布衣然於君不敢稍怠君在洛中困
甚河南節度使蕭洪移鎮鄜州諫議大夫蕭俶以君言
於洪洪素敬諫議即欲謁君以請君曰人閒譁言洪盜
籍外戚一窺其面能易吾死尚且不忍死况為其黨乎
居數月洪果敗娶弘農楊氏女早卒子二人長曰審之
次曰鼎郎始五歲以某月日權葬于常州宜興縣某鄉
里某於君為晩交得君最厚因為之銘曰
命如烟雲道比(集作宅)宫道煙雲飄揚莫知往来為道不
至無以偃息有道有命偶然相值命不在我不肖亦貴
豈可指此與彼為市嗚呼定臣曰德孔循(集作脩)曰學必
聖飾(集作飾)我競競不一(集作一不)言命可傳其心以教後生
嗚呼哀哉
淮南支使試大理評事兼監察御史杜君墓誌
銘前人
君諱顗字勝之曾祖凉州節度使襄陽公贈左僕射希
望大父司徒平章事太保致仕岐國公贈太師佑皇考
駕部員外郎贈禮部尚書從郁君幼孤多疾目視昏近
先夫人不令就學年十七讀尚書十三篇禮記七篇漢
書至(集作止)賈誼傳不復執卷年二十四眀年當舉進士
始握筆草(集作葺)闕下獻書與裴丞相度指言時事成合
(集作各)數千字不半歲遍傳天下進士崔岐有文學峭澁
不許可人詣門贈君詩曰賈馬死来生杜顗中間寥落
一千年二十五舉進士二十六一舉登上第時賈相國
餗為禮部之(集作二字)年朝士以進士干賈公不獲有傑強
毁朝者賈公曰我只以杜顗敵數百軰足矣始命試祕
書正字匭使判官李丞相德裕出為鎮海軍節度使辟
君試恊律郎為巡官後貶袁州語親善曰我聞杜巡官
言晩十年故有此行太和九年夏君客揚州六月授咸
陽尉直史館君曰訓注必亂可徐行俟之至汴二兇敗
及洛以疾辭東下居揚之(集作州)龍興寺承相牛(集作竒章)公
僧孺請君入幕府君謝曰李公在困未願副知已開成
二年春目益昏冬遂喪眀李為淮南節度使復請為試
評事兼監察御史支使兄牧自馮翊迎醫石生曰是伏
(集作狀)腦脂下融名曰内障如蠟塞管蠟去管明俟脂凝
可以抉去無不愈者後二年石曰可治治不效自馮翊
别迎毉醫曰嗟乎障有赤脉如木根横可牢不可斷是
法名曰日脚内障生日脚者法不可治君因居淮南築
室治生不復言治眼事聞於天下無不嗟嘆君安泰自
如令人旁讀十三代史書一聞不遺客来與之議論證
引聽者忘去年四十五大中五年二月二十五日卒男
(集作一男)曰麟師年十歲女曰署(集作暑)兒始五歲六年二月
八日歸葬先塋實萬年縣洪原鄉少陵西南二里牧今
年五十假使更生十年為六十人不夭矣與君别止三
千六百日耳况早衰多病敢期六十人乎忍不抑哀以
銘吾弟銘曰
古之達人以生為寄為夢以死為歸為覺(集作竟不同)不知
生偶然乎其有裁受乎偶然即冺為大空與不生同其
有裁授(集作受)乎嗚呼勝之今既歸而覺矣其自知矣何
為其然乎嗚呼哀哉
復州司馬杜君墓誌銘
公諱詮字謹夫河西隴右節度使襄陽公贈司空之曾
孫司徒岐國公贈太師之孫司農少卿贈給事中之子
公以岐公蔭調授揚州參軍同州馮翊縣丞衛尉寺主
簿鄂州江夏縣令復州司馬年六十某年月日終於漢
上别業岐公外殿内輔凡四十年貴富繁大兒孫二十
餘人(集作孫兒餘二十人)晨昏起居同堂環侍公為之親不以進
門内家事條治裁酌至於筐箧細碎悉歸於公稱謹而
治自罷江夏令卜居於漢北泗水上烈日笠首自督耕
夫而一年食足二年衣食兩餘三年而室居(集作屋)完新
六畜肥繁器用皆具凡十五年起於墾荒不假人(集作之字)
一毫之助至成富家翁常曰忍恥入仕不緣妻子衣食
者舉世幾人彼忍恥我勞力等衣食耳顧我何如後授
復州司馬半歲棄去終不復仕以某月某日歸葬于長
安城南少陵原司馬村先塋牧為從父涕泣而銘曰(集作)
(泣涕而書銘曰)
公侯之家所業唯官薄官(集作官)業農墾荒室完入仕多
恥以農力勞等衣食耳勞力者賢歸全故丘慶期子孫
(集作孫子)
邕府巡官裴君墓誌銘前人
君諱希顔字某裴氏於百氏中獨標其族曰眷三分之
為東西中君東眷裴在國朝名位最大曰冕艱難中定
冊立肅宗於靈武而相之繼相代宗僅十五年國史有
傳冕於君為堂伯祖父王考某終朗州刺史娶宣州寧
國令滎陽鄭某女生四男君為首生朗州為盩厔河西
令道朗二州刺史公廉剛簡強於愛人凡關百姓一毫
事與京兆尹節度使争論大聲於庭府間前如無人然
未嘗以杖責治家家人有過失則諭之諭不變者出之
為良人終不忍牽鬻於市將終鄭夫人泣請遺令曰吾
之廐騾為盩厔時役之今踰十年聽其老死慎不可賣
言訖而絶君生浸染仁父之化温良柔友窮居鄂(集作鄠)
縣饑寒(集有餘字)二十年未嘗出一言以愠不足司農卿裴
及為邕府經略使辟君為從事得南方疾歸大中二年
某月日卒於(集有其字)家享年若干不娶無子牧娶裴氏實
君之私其弟覺泣来請銘銘曰
淑其性生無位死無子孰識其端
文苑英華卷九百五十八
