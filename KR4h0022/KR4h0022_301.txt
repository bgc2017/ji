文苑英華卷三百一宋李昉等編
悲悼一(僧附)
追述三十七首
沈約十首陳子昂七首
張說五首杜甫八首
高適四首僧靈一三首
悼亡(見三百二卷)沈約
懷舊九首
傷王融前人
元長秉竒調弱冠慕前蹤眷言懷祖武一簣望成峯塗
艱行易跌命舛志難逄折風落迅羽流恨滿青松
傷謝朓前人
吏部信才傑文風振竒響調與金石諧思遂風雲上豈
言凌霜質忽隨人事往尺璧爾何冤一日(類聚作旦)同丘壤
傷庾杲之前人
右率馥時譽秀出冠朋僚聳茲千仞氣振此百尋條藴
藉含文雅散朗溢風飈楸檟今已合容範尚昭昭
傷王諶前人
長史體閑任坦蕩無外求持身非詭遇應物有虚舟心
從朋好盡形為歡宴留歡宴未終畢零落委山丘
傷虞炎前人
東南既擅美洛陽復稱才携手同歡宴比跡共遊(類聚作追)
陪事随短秀落言歸長夜臺
傷李珪之前人
少府懷貞節忘軀欣(類聚作濟)所奉吏道勤不息繁文長自
擁既闕優孟歌身沒誰為寵
傷韋景猷前人
韋叟識前載博物備戎華稅驂止營校淪跡委泥沙始
知庸聽局方悟大音賖
傷劉渢前人
處和無近累天然有勝質蕭瑟負高情耿介懷秋實義
貴良為重蘭摧非所恤一罷平生言寧知携手日
傷胡諧之前人
豫州懷風範綽然標雅度處約志不渝接廣情無忤頡
頏事刀筆紛綸逓朱素美志同山河浮年迫朝露
薊丘覧古贈盧居士藏用七首(并序)
陳子昂
丁酉歲吾北征出自薊門歴觀燕之舊都其城池覇業
迹已蕪昧矣乃慨然仰歎憶昔樂生鄒子羣賢之游盛
矣因登薊丘(集作樓)作七詩以志之寄終南盧居士亦有
軒轅之遺跡也
軒轅臺前人
北登薊丘望求古軒轅臺應龍已不見牧馬空(集作生)黃
埃尚想廣成子遺跡白雲隈
燕王前人
南登碣石舘遥望黃金臺丘陵盡喬木昭王安在哉霸
圖悵已矣驅馬復歸來
樂生前人
王蕩已淪昩戰國競貪兵樂生何感激仗義下齊城雄
圖竟中夭遺歎寄阿衡
燕太子前人
秦王日無道太子怨亦深一聞田光義匕首贈千金其
事雖不立千載為傷心
田光先生前人
自古皆有死循義良獨稀奈何燕丹(集作太)子尚使田公
(集作光)疑伏劍誠已矣感我涕霑衣
鄒衍前人
大運淪三代天人罕有窺鄒生何遼(集作寥)廓謾說九瀛
垂興亡已千載今也則無推
郭隗前人
逢時獨為貴歴代非無才隗君亦何幸遂起黃金臺
五君詠(逹志美類刺義感異哀事顔氏之心也凝焉)
張說
齊公魏元忠前人
齊公生人表廻天聞鶴唳清論早揣摩玄心晩超詣入
相廊廟静出軍沙漠霽見深吕禄憂舉後陳平計甘心
除君惡足以報先帝
許公蘇瓌前人
許公信國禎克美具瞻情百事資朝問三章廣世程處
高心本有臨節自為名朱戶傳新戟青松拱舊塋凄凉
丞相府餘慶在元成
趙公李嶠前人
李公實神敏才華乃天授睦親何用心處貴不忘舊故
事遵臺閣新詩冠宇宙在人忠所奉惡我誠將宥南浦
去無(集作莫)歸嗟嗟蔑孫秀
代公郭元振前人
代公舉鵬翼懸飛摩海霧志康天地屯適與雲雷遇興
喪一言决安危萬心注大勲書王府舛命淪江路勢傾
北夏門哀靡東平樹
耿公趙彦昭前人
耿公山岳靈才傑心亦妙鷙鳥峻標立哀玉扣清調叶
贊休明啓恩華日月照何意瑤臺雪風吹落江徼湘流
下潯陽灑淚一投弔
八哀詩(並序)杜甫
傷時盗賊未息興起王公李公嘆舊懷贒終於張相國
八公前後存沒遂不詮次焉
贈司空王公(思禮)前人
司空出東夷童稚刷勁翮追随燕薊兒穎銳(一作脱)物不
隔服事哥舒翰意無流沙磧未甚拔行間犬戎大充斥
短小精悍姿屹然強寇敵貫穿百萬衆出入由咫尺馬
鞍懸將首甲外控鳴鏑洗劍青海水刻銘天山石九曲
非外蕃其王轉深壁飛兔不近駕鷙鳥資遠擊晩學(集作)
(曉逹)兵家流飽聞春秋癖胷襟日沉静肅肅自有適潼關
初潰散萬乘猶辟易偏禆無所施元帥見手格太子入
朔方至尊狩梁益胡馬纏伊洛中原氣甚逆肅宗登寳
位塞望勢敦廹公時徒步至請罪將厚責際會清河公
(房太尉)間道傳玉冊天王拜跪畢讜議果冰釋翠華卷飛
雪(一作飛雪中)熊虎亘阡陌屯兵鳳凰山帳殿涇渭闢金城
賊咽喉詔鎮雄所搤禁暴静(一作清)無雙爽氣春淅瀝巷
有從公歌野多青青麥及夫哭廟後復領太原役恐懼
祿位高悵望王土窄不得見清時嗚呼就窀穸永繫五
湖舟悲甚田横客千秋汾晉間事與雲水白昔觀文苑
傳豈述廉頗跡(集作藺績)嗟嗟鄧大夫士卒終倒戟
故司徒李公(光弼)前人
司徒天寳末北收晉陽甲胡騎攻吾城愁寂意不惬人
安若泰山薊北斷右脅朔方氣乃蘇黎首見帝業二宫
泣西郊九廟起頽壓未散河陽卒思明偽臣妾復自碣
石来火焚乾坤獵高視笑祿山公又獻大捷(集作大獻捷)異
王册崇勲小敵信所怯擁兵鎮河汴千里初妥帖青蠅
紛營營風雨秋一葉内省未入朝死淚終映睫大屋去
高楝長城掃遺堞平生白羽扇零落蛟龍匣雅望與英
姿惻愴槐里接三軍晦光彩烈士痛稠疊直筆在史臣
將來洗箱箧吾思哭孤冢南紀阻歸檝扶㒹永蕭條未
濟失利涉疲苶竟何人灑淚(集作涕)巴東峽
贈左僕射鄭國公嚴公武前人
鄭公瑚璉器華嶽金天晶昔在童子日已聞老成名嶷
若(集作然)大賢後復見秀骨清開口取將相小心事友生
閱書百氏(集作紙)盡落筆四座驚歴職匪父任嫉邪常力
争漢儀尚整肅胡騎忽縱横飛傳自河隴逢人問公卿
不知萬乘(集作乘輿)出雪涕風悲鳴受詞劍閣道謁帝蕭關
城寂寞雲臺仗飄颻沙塞旌江山少使者笳鼓凝皇情
壮士血相視忠臣氣不平密論貞觀體揮發岐陽征感
激動四極聫翩收二京西郊牛酒再九廟(集作原廟)丹青明
匡汲俄寵辱衛霍竟哀榮四登會府地三掌華陽兵京
兆空柳色尚書無履聲羣烏自朝夕白馬休横行諸葛
蜀人愛文翁儒化成公来雪山重公去雪山輕記室得
何遜韜鈐延子荆四郊失壁壘虚舘開逢迎堂上指圖
畫軍中吹玉笙豈無成都酒憂國祗細傾時觀錦水釣
問俗終相并意待犬戎滅人藏紅粟盈以茲報主願庶
獲(集作或)禆世程烱烱一心在沈沈二竪嬰顔回竟短折
賈誼徒忠貞飛旐出江漢孤舟轉荆衡虚無馬融笛悵
望龍驤塋空餘老賓客身上愧簮纓
贈太子太師汝陽郡王(璡)前人
汝陽讓帝子眉宇真天人虬鬚似太宗色映塞外(一作寒夜)
春往者開元中主恩視遇頻出入獨非時禮異見羣臣
愛其謹潔極倍此骨肉親從容聽朝後或在風雪晨思
欲(集作忽思)格猛獸苑囿騰清塵羽旗動若一萬馬肅駪駪
詔王来射鴈拜命已挺身箭出(集作發)飛鞚内上又(一作入)
廽翠麟翻然紫塞翮下拂明月輪胡人雖獲多天笑不
為新王每中一物手自與金銀袖中諫獵書扣馬久上
陳竟無銜橜虞聖慈(一作聦)矧多仁官免供給費水有在
藻鱗匪惟帝老大皆是王忠勤晩年務置醴門引申白
賓道大容無能永懷侍芳茵好學尚貞烈義形必沾巾
揮翰綺綉揚篇什若有神川廣不可泝墓久狐兔隣宛
彼漢中郡(王弟漢中郡王瑀)文雅見天倫何以開我悲泛舟俱
遠津温温昔風味少壮已書紳舊遊易磨滅衰謝多(一作)
(增)酸辛
贈秘書監江夏李公(邕)前人
長嘯宇宙間高才日淪替古人不可見前輩復誰繼憶
昔李公存詞林有根柢聲華當健筆洒落富清製風流
散金石追琢山嶽銳情窮造化理學貫天人際干謁走
其門碑版照四裔各滿深望還森然起凡例蕭蕭白楊
路洞徹寳珠惠龍宫塔廟湧浩劫浮雲衞宗儒爼豆事
故吏去思訃眄睞已皆虚䟦涉曾不泥向来映當時豈
獨勸後世豐屋珊瑚鈎麒麟織成罽紫騮随劒几義取
無虚歲分宅脱驂間感激懷未濟衆歸賙給美擺落多
藏穢獨步四十年風聽九臯唳嗚呼江夏姿竟掩宣尼
袂往者武后朝引用多寵嬖否臧太常議面折二張勢
衰俗凛生風排盪秋旻霽忠貞負怨(集作冤)恨宫闕深旒
綴放逐早聫翩低垂困炎厲日斜鵩鳥入魂斷蒼梧帝
榮(集作策)枯走不暇星駕無安稅幾分漢庭竹夙擁文侯
篲終悲洛陽獄事近小臣斃禍階初負謗易力何深嚌
伊昔臨淄亭酒酣託末契重叙東都别朝隂改軒砌論
文到崔蘇指盡流水逝近伏盈川雄(楊公烱)未甘特進麗
(李公嶠)是非張相國(張公說)相扼一危脆争名古豈然關鍵
歘不閉例及吾家詩曠懷掃氛翳慷慨嗣真作(和李大夫)咨
嗟玉山桂鍾律儼高懸鯤鯨噴迢遰坡陁青州血蕪没
汶陽痊哀贈竟(集作晩)蕭條恩波延揭厲子孫在(集作存)如
綫舊客舟凝滯君臣尚論兵將帥接燕薊朗詠六公篇
(公有張相等五王泊狄相六公詩)憂來豁蒙蔽關鍵(集作揵廣運邇用)
故秘書少監武功蘇公(源明)前人
武功少也孤徒步客徐兖讀書東嶽中十載考墳典時
下萊蕪郭忍飢浮雲巘負米晩為身每食臉必泫夜字
照爇薪垢衣生(一作帶)碧蘚庶以勤苦志報茲劬勞願學
蔚醇儒姿文包舊史善灑落辭幽人歸来潜京輦射君
東堂策宗匠集精選制題(集作命題)墨未乾休聲(集作乙科)已大
闡文章日自負掾吏亦累踐晨趨閶闔内足踏夙昔趼
一麾出守還黃屋朔風卷不暇陪八駿虜庭悲所遣平
生滿罇酒斷此朋知展憂憤病二秋有恨石可轉肅宗
復社稷得無逆順辨范曄(宋書范曄坐謀反誅將死顧念其兒英華作范雲恐非)
顧其兒李斯憶黃犬秘書茂松色(集作意)再扈(集作載從)祠壇
墠前後百卷文枕藉皆禁臠篆刻(集作制作)揚雄流溟漲本
末淺青熒芙蓉劍犀兕豈獨剸反為後軰䙝予實苦懷
緬煌煌齋房芝事絶(集作終)萬手搴垂之俟来者正始貞
(集作徵)勸勉不要懸黃金胡為投乳贙結交三十年(集作載)
吾與誰遊衍熒陽復冥漠罪罟已横罥(鄭詩在後)嗚呼子逝
日始泰即終蹇長安米萬錢凋喪盡餘喘戰伐何當觧
歸帆阻清沔尚纏漳水疾永負蒿里餞
故著作郎貶台州司戸滎陽鄭公(虔)前人
鶢鶋至魯門不識鐘鼓響孔翠望赤霄愁思雕籠飬滎
陽冠衆儒早聞名公賞地崇士大夫况乃氣精(集作凊)爽
(往者公初在疾蘇許公□位尊望重素未相識早愛才名躬自哀問後結忘年之契遠近慕之)天然生
知姿學立遊夏上神農或闕漏黃石媿師長藥纂西極
名兵流指諸掌(公所著薈蕞等諸書之外有選胡本草七卷)貫穿無遺恨薈
蕞何枝癢圭臬星經奥蟲篆丹青廣子雲窺未遍方朔
諧太枉神翰顧不一體變鍾兼兩文傳天下口大字猶
在牓昔獻書晝圖新詩亦俱往滄洲動玉陛(集作階)宫(集作)
(寡)鶴設一響三絶自御題四方尤所仰嗜酒益疎放彈
琴視天壤形骸實土木親近唯几杖未曾記(一作寄)官曹
突(集作陶)兀倚書幌晩就芸香閣胡塵昏坱莾反覆歸聖
朝點染無滌盪老蒙台州掾遐泛(集作泛泛)浙江槳履穿四
明雪飢拾楢溪橡空聞紫芝歌不見杏壇丈天長眺東
南秋色餘魍魎别離慘至今斑白徒懷曩春深泰山秀
葉墜清渭朗劇談王侯門野稅林下鞅操紙終夕酣時
物集遐想詞場竟疎闊平昔濫吹奬百年見存沒牢落
吾安放蕭條阮咸在出處同世網他日訪江樓含悽述
飄蕩(著作與今秘書監鄭君審篇翰齊價謫居江陵故有阮咸江樓之句)
故右僕射相國曲江張公(九齡)前人
相國生南紀金璞無留礦仙鶴下人間獨立霜毛整矯
然江海(一作漢)思復與雲路永寂寞想土階未遑(集作嘗)等
箕潁上君白玉堂倚君金華省碣石歲峥嶸天地日蛙
黽退食吟大庭何心記榛梗骨驚畏曩哲鬚變負人境
雖蒙換蟬冠右地恧多幸敢忘二䟽歸痛迫蘇耽井金
紫(集作紫綬)映莫年荆州謝所領庾公興不淺黃覇鎮每静
賓客引調同諷詠在務屏詩罷地有餘篇終語清省一
陽發隂管淑氣含公鼎乃知君子心用才文章境散帙
起翠螭倚薄巫廬並綺麗元暉擁牋誄任昉騁自成一
家則未闕隻字警千秋滄海南名繫朱鳥影歸與(集作老)
守故林戀闕常(集作悄)延頸波濤良史筆蕪絶大庾嶺向
時禮數隔製(集作制)作難上請再續徐孺碑猶思理煙艇
三君詠(並序)高適(見文粹)
開元中適遊於魏郡郡北有故太師魏公舊舘里中有
故尚書郭公遺業邑外有故太守狄公生祠焉覩物增
懷遂為三君詠
魏鄭公(徵)前人
鄭公經綸日隋氏風塵昏濟代取高位逢時敢直言道
光先帝業義激舊君恩寂寞卧龍處英靈千載魂
郭代公(元振)前人
代公實英邁津涯浩難識擁兵抗矯徵仗節歸有德縱
横負才智顧眄安社稷流落勿重陳懷哉為悽惻
狄梁公(仁傑)前人
梁公乃貞固勲烈垂竹帛昌言太后朝潜運儲君(文粹作皇)
策待賢開相府共理登方伯至今青霄(文粹作雲)人猶是門
下客
安公僧靈一
彌天稱聖哲象法初繄頼弘道識行藏匡時知進退秦
王輕與舉習生重酬對學文古篆中義顕新經内法服
應華夏金言流海岱四方浮雲間更陪龍華會
林公前人
文公信高逸久向山林住時將孫許遊豈以形骸遇幸
辭天子詔復覧名臣䟽西晉尚虚無南朝久淪悞因談
老莊意乃盡逍遥趣誰謂竹林賢風流相比附
遠公前人
遠公逢道安一朝棄儒服真機久消歇世教空拘束誓
入羅浮中遂棲廬山曲禪經初纂定佛語新明目鉢帽
紀(疑)朝宗簮裾翻拜伏東林多隠士為我辭榮禄
文苑英華卷三百一
