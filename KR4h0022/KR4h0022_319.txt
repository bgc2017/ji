文苑英華卷三百十九宋李昉等編
居處九
村墅二十首山莊二十四首
田家二十首
村墅
題王村山叟屋壁錢起
谷口好泉石居人能陸沉牛羊上山小(集作去)煙雨(集作火)
隔林(集作雲)深一逕入溪色數家連竹隂藏虹辭晩雨驚
隼落殘禽涉趣皆傷(集作留)目將歸羡在林却思黃紱事
辜負紫芝心
石門暮春(集作藍田春暮)前人
自哂鄙天多野性閒(集作貧)居數畝半臨湍(一作村端)溪雲雜
雨來茅屋山雀(集作鳥)將鶵到藥欄仙籙滿床閒不厭隂
符在篋老羞看更憐童子宜春服花裏尋師指杏壇
秋日冬郊作皇甫冉
閒看秋水心無事卧對寒林手自栽盧岳高僧留偈别
茅山道士寄書來燕知社日辭巢去菊為重陽冐雨開
淺薄將何稱獻納臨岐終日自遲回
晩到盩厔耆老家盧綸
老翁曾舊識相引到柴門苦話别時事因尋溪上村數
年何處客近日幾家存冒雨看禾黍逢人憶子孫亂藤
穿井口流水到籬根惆悵不堪住空山月又昏
朱陳村白居易
徐州古豐縣有村曰(一作名)朱陳去縣百餘里桑麻青氛
氲機梭聲軋軋牛驢走紛紛(集作紜)女汲澗中水男採山
上薪縣遠官事少山深人俗淳有財不行商有丁不入
軍家家守田(集作村)業頭白不出門生為陳村民死為陳
村塵田中老與幼相見何欣欣一村惟兩姓世世為婚
&KR0666;(其村惟朱氏陳氏二姓而已)親疎居有族少長遊有羣黃鷄與白
酒歡會不隔旬生者不遠别嫁娶先近隣死者不遠葬
墳墓多遶村既安生與死不苦形與神所以多夀考往
往見玄孫我生禮義鄉少小孤與貧徒學辨(集作辯)是非
秪自取辛勤世法貴名教士人重冠婚以此自桎梏信
為大謬(一作天僇)人十歲解讀書十五能屬文二十舉秀才
三十為諫臣下有妻子累上有君親恩承家與事國望
此不肖身憶昨旅遊初迨今十五春孤舟三適楚羸馬
四經秦晝行有饑色夜寢無安魂東西不暫住來往若
浮雲(一作飄作風中雲)離亂失故鄉骨肉多散分江南與江北
各有平生親存者終日别逝者隔年聞朝憂卧至暮夕
哭坐逹(一作遲)晨悲火燒心曲愁霜侵鬢(一作髮)根一生苦
如此常羡陳村人
山村姚合
喜得山村住閒眠夢不驚曉泉和雨落秋草上階生因
客始沽酒借書方到城新詩聊自遣豈是趁聲名
村中閒步劉得仁
閒共野人臨野水新秋高樹掛晴暉不知塵裏無窮事
白鳥雙飛入翠微
再經三叟居周賀
停橈因舊識白髮問波濤以我往來倦知君耕稼勞渚
田臨舍盡坂路出簷高愛此還南去終期會爾曹
題村舍杜牧
數樹稚桑春未劘扶牀乳(一作兒)女午啼鷄潜銷時鑠歸
何處萬戶(集作指)侯家自不知
村行前人
春半南陽西柔桑過村塢娉娉(一作裊)垂楊風點點過塘
雨蓑唱牧牛兒籬窺舊裙女半濕解征衣主人饋鷄黍
題春日韋曲席野老村舍二首
許渾
背嶺枕南塘數家村落長鶯啼中(一作幼)婦嬾蠶出小姑
忙煙草近溝濕風花臨路香自憐非楚客春望亦心傷
二
遶屋遍桑麻村南第一家林繁樹勢直溪轉水紋斜竹
援晝看笋藥欄春賣花故園歸未得到此是天涯
馮叟居劉駕
天作馮叟居山僧尚嫌僻開門因兩樹結宇倚翠壁溪
南有微徑時遇採芝客往往白雲生對面千里隔機忘
若童僕常與猿鳥劇曬藥上小峯庭深無日色自從忘
歸鄉(一作歸鄉里)不見舊親戚纍纍子孫墓秋風吹古栢
宿江叟島居張喬
一家煙島隈(一作上)竹裏夜忩開數𣲖分湖(一作潮)去千檣
聚月來石樓雲斷續澗渚鴈徘徊了得平生志還歸築
釣臺
潯陽村舍前人
荒林寄遠居坐卧見樵漁夜火隨船遠寒更出郡疎雪
迷登岳路風阻轉江書寂寞高忩下思鄉歲欲除
江村前人
貧遊無定蹤鄉信轉難逢寒渚暮煙闊去帆歸思重湖
平低戍火木落遠山鍾况是漁家宿疎籬響夜舂
書村叟壁鄭谷
草肥朝牧牛桑綠晩鳴鳩列岫簷前見清泉石下流春
蔬和雨割社酒向花篘引我南臨水(一作陂去)籬邊有小舟
旅寓洛南村舍前人
村落清明近鞦韆稚女誇春隂妨柳絮月黑見梨花白
鳥窺漁綱青帘認酒家幽棲雖自適交友在京華
宿島徑夷山舍陳陶
百里遵島徑逢征信邅廻暝依漁樵宿似過(一作遇)黃金
臺缺齧心未理寥寥夜猿哀山深石牀冷海近腥氣來
主人意不淺屢獻流霞杯對月撫長劔愁襟紛莫開九
衢平如水胡為涉崔嵬一飯未遑飽鵬圖信悠哉山濤
謔細君吾豈厭蓬萊明登又驅馬客思一徘徊
東(一作陳)韋曲野思唐彦謙
澹霧輕隂匝四垂綠塘秋望獨顰眉野蓮隨水無人見
寒鷺窺魚共影知九陌要津勞目擊五湖閒夢誘(一作有)
心期孤燈夜夜愁欹枕一覺(一作覽)滄洲似昔時
山莊
和從弟祐山家二首王褒
採藥名山頂時節無春冬散雲非一色連嵓異衆峯合
沓似無徑間關定有蹤山忩臨絶頂檐溜俯危松空林
鳴暮雨虛谷應朝鍾仙童時可過羽客屢相逢若值韓
衆藥當御長房龍
二
結交非俗士山侣自招携少華隠日月太乙尋虹(一作雲)
霓衆林積為籟圍林茂成裨(一作拱成枅)幽谷曙無景荒途
晝欲迷滴瀝寒泉溜呌嘯秋猿啼白雲帝鄉起神禽丹
穴栖箭篠時通徑桃李復成蹊今身得其所羣物可令
齊
田(一作山)家三首王績
阮籍生平(一作涯)嬾嵇康意氣疎相逢一飽醉獨坐數行
書小池聊養鶴閒田且牧猪草生元亮逕花暗子雲居
倚杖(一作牀)看婦織登壠課兒鋤廻頭尋仙(一作看代)事併是
一空虛
二
家住箕山下門枕潁川濱不知今有漢惟言昔避秦琴
伴前庭月酒勸後園春自得中林士何忝上皇人
三
平生惟酒樂作性不能無朝朝訪鄉里夜夜遣人酤家
貧留客久不暇道精麄抽簾持益炬拔簀自燃爐恒聞
飲不足何見有殘壺
和石侍郎山莊楊炯
煙霞排俗累嵓壑只幽居水浸何曾畎荒郊不復鋤影
濃山樹密香淺澤花疎闊塹防斜徑平堤夾小渠蓮房
若箇實竹節幾竿(一作重)虚蕭然隔城市酌醴焚枯魚
春晩山莊率題二首盧照隣
田家無四隣獨坐一園春鶯啼非選樹魚戱不驚綸山
水彈琴盡風花酌酒貧年華已可樂高興復留人
二
顧步三春晩田園四望通遊絲横惹樹(一作罥樹)戱蝶亂依
藂竹嬾偏宜水花狂不待風惟餘詩酒意當了一生中
和夏日幽莊前人
聞有高蹤客耿介坐幽莊林壑人事少風煙鳥路長瀑
水含秋氣垂藤引夏凉苖深全覆隴荷上半侵塘釣渚
青鳧沒村田白鷺翔知君振竒藻還嗣海隅方
山莊休沐(一作和夏日山莊)前人
蘭署乘閒日蓬扉狎遁栖龍柯疎玉井鳳葉下金堤川
光摇水箭山氣上雲梯亭幽聞唳鶴忩曉聽鳴鷄玉軫
臨風奏瓊漿暎月携田家自有樂誰肯謝清溪
初至陸渾山莊宋之問
授衣感窮節策馬陵伊關歸齊逸人趣日覺秋琴閒寒
露衰北阜夕陽破東山浩歌步榛越栖鳥隨我還
陸渾山莊前人
歸來物外情負杖閱嵓耕源水看花入幽林採藥行野
人相問姓山鳥自稱名去去獨吾樂無能(一作然)愧此生
藍田山莊前人
宦遊非吏隠心事好幽偏考室先依地為農且用天輞
川朝伐木藍水暮澆田獨與秦山老相歡春酒前
别之望後獨宿藍田山莊前人
鶺鴒有舊原(一作曲)調苦不成歌自嘆兄弟少常嗟别離
多爾尋北京路余卧南山阿泉晩更幽咽雲秋尚嵳峩
藥欄聽蟬噪書幌見禽過愁至願甘寢其如鄉夢何
僕自湯還都經龍門北溪莊宿張左丞崔禮部
崔光禄並枉垂光顧數公宿敦道義雅尚林壑
謂急於幽尋故此命駕遂不知别有勝賞偶然
相過寒暄未周神意已往雲霞之致蔑而不存
逸轡放驅清塵徒企耿歎不已而贈是詩
韋嗣立(附見張說集)
栖閒有愚谷好事枉朝軒樹接前驅擁嵓傳後騎喧褰
簾出野院植杖候柴門既拂林下席仍携池上樽深期
契幽賞實謂展歡言末眷誠未易佳遊時更敦俄看嘯
儔侣各已共飛騫延睇盡朝日長懷通夜魂空聞岸竹
動徒見浦花繁多慙春鶯曲相求意猶存
奉酬韋祭酒自湯還都經龍門北溪莊見貽(集作)
(贈)之什張說
聞君湯井至蕭灑戱(集作憩)郊林拂曙携清賞披雲親綠
岑歡然遊覽意欵曲望歸心是日期佳客同山忽異尋
桃花(集作源)迂路轉楊柳間門深汎舟伊水漲繋馬香樹
隂繁絃弄水族嬌吹狎莎禽春滿汀色媚景斜嵐氣突
(疎簮切)懷仁殊未遠重德匪輕臨來藻敷幽思連詞報所
欽
春日山莊韋述
初歲開韶月田家喜載陽晩晴摇水態遲景蕩山光浦
净漁舟遠花飛樵路香自然成野趣都使俗情忘
秋雨輞川莊作王維
積雨空林煙火遲蒸藜炊黍餉東菑漠漠水田飛白鷺
隂隂夏木囀黃鸝山中習静觀朝槿松下行(集作清)齋折
露葵野老與人争席罷海鷗何事(集作處)更相疑
題李十四莊兼贈綦毋校書孟浩然
聞君息隂地東郭柳林間左右瀍澗水門庭緱氏山抱
琴來取醉垂釣坐乘閒歸客莫相待綠原(集作尋源)殊未還
陸渾山莊即事(見三百十五卷)祖詠
題趙孟莊楊巨源
管鮑化為塵交友存如線昇堂俱自媚得路難相見懿
君敦三益頽俗期一變心同襲芝蘭氣合廻霜霰石門
雲卧久玉洞花尋遍王濬愛旌旗梁竦勞州縣煙鴻秋
更遠天馬寒愈健願事郭先生青囊書幾卷
王侍御南原莊賈島
買得足雲地新栽藥數窠峯頭盤一逕原下注雙河春
寺閒眠久晴臺獨上多南齋宿雨後(一作夜)仍許重來麽
過山家張蠙
避暑得探幽忘言遂久留雲深忩失曙松合徑先秋響
谷傳人語鳴泉洗客愁家山不在此至此可歸休
興元沈氏莊唐彦謙
清淺縈紆一水間竹岡藤樹小躋攀露沾荒草行人過
月上高林宿鳥還江遶武侯籌筆地雨昏張載勒名山
異鄉一笑因酣醉忘却愁來鬢髮斑
田家
還田舍周捨
薄遊久已倦歸來多暇日未鑿武陵嵓先開仲長室松
篁日月長蓬麻歲時密心存野人趣貴使容吾膝况茲
薄暮情高秋正蕭瑟
山林休日田家盧照隣
歸休乘暇日饁稼返秋場徑草䟽王蔧嵓枝落帝桑耕
田虞訟寢鑿井漢機忘戎葵朝委露薺草(一作齊棗)夜含霜
南澗泉動冽東籬菊正荒還思北忩下高卧偃羲皇
晩憩田家駱賓王
轉蓬勞遠役披薜下田家山形類九折水勢急三巴懸
梁接斷岸澁路擁崩查霧嵓淪曉魄風溆漲寒沙心迹
一朝舛關山萬里賖龍章徒表越閩俗本殊(一作非)華旅
行勞(一作悲)泛梗離贈折(一作斷)疎麻惟有寒潭菊獨似故
園花
田家作王維
舊榖行將盡良田米可希老年方愛竹卒歲且無衣雀
乳青苔井鷄鳴白板扉柴車駕羸㹀草屩牧豪豨舊雨
紅榴坼新秋綠芋肥餉田桑下憩傍舍草中歸住處名
愚谷煩君(集作何煩)問是非
渭水(集作水)田家前人
斜陽(集作先)照墟落窮巷牛羊歸野老念牧童倚杖候荆
扉雉雊麥苖秀蠶眠桑葉稀田夫荷鋤至相見語依依
即此羡閒逸悵然歌(集作吟)式微
田家即事祖詠(見集本)
舊居東臯上左右俯荒村樵路前傍嶺田家遥對門歡
娛始披拂愜意在郊原餘霽蕩川霧新秋仍晝喧攀條
憩林麓引泉開水源稼穡豈云倦桑麻今正煩方求靜
者賞偶與潛夫論(集作言)鷄黍何必具吾心知道尊
田家雜興四首儲光羲
田家趨隴畝當晝掩虚關隣里無煙火兒童共幽閒桔
橰懸虛圃鷄犬滿桑間時來(集作須臾)農事隙採藥遊名山
但願所採多不言路險難人生如蜉蝣一往不可攀君
看西王母千歲(集作載)芙蓉顔
二
梧桐隂(去聲)我門薜茘綱我屋迢迢兩夫婦朝出暮還宿
稼穡既自務(集作種)牛羊還自牧日旰嬾耕鋤登高望川
陸空山足禽獸墟落多喬木白馬誰家兒聮翩相馳逐
三
平生(集作平時)養情性不復計(集作知)憂樂去家行賣畚留滯
南山(集作陽)郭秋至黍苖黃無人可刈穫稚(集作孺)子朝未
飯把竿逐鳥雀忽見梁將軍乘休出宛郤意氣軼道路
光暉滿墟落安知負薪者咥咥笑輕薄
四
楚山有高士梁國有遺老築室既相隣向田復同道糗
糒常共飯兒孫每(集作日)更抱忘此耕耨勞愧彼風雨好蟪
蛄鳴空澤鶗鴂生(集作傷)秋草日夕寒風來衣裳苦不早
田家書情(集作即事)前人
蒲葉日已長荷(集作荇疑作杏)花日已滋老農要看此貴不違
天時迎晨起飯牛雙駕耕東菑蚯蚓(集作螾)土中出田鳥
隨我飛羣合亂啄噪嗷嗷如道饑我心多惻隠顧此兩
傷悲發食飼(集作撥食與)田鳥日暮空筐歸親戚更相誚我
心終不移
江上田家包何
近海川源薄人家本自稀黍苖期臘酒霜葉是寒衣市
井雖相識漁樵夜始歸不須騎馬問恐畏狎鷗飛
贈田家翁耿緯
老人迎客處零(集作籬)落稻畦間蠶屋朝寒閉田家晝雨
閒門閭新薙草樵採舊青山自道誰相友邀人(集作余)試
往還
觀田家韋應物(見集本)
微雨衆卉新一雷驚蟄始田家幾日閒耕種從此起丁
壯俱在野場圃亦就理歸來景常晏飲犢西澗水饑劬
不自苦膏澤且為喜倉廩無宿儲徭役獨未已方慚不
耕者祿食出閭里
田家即事權德輿
閒卧藜牀對落暉翛然便(集作更)覺世情非漠漠桃花資
旅食青青荷葉製裳(集作儒)衣山僧相訪期中飲(集作飯)漁
父同遊或夜歸待學尚平婚嫁畢渚煙溪月共忘機
田家司空曙
田家喜雨足隣老相招携泉溢溝堰壊麥高桑柘低呼
兒催放犢邀(集作宿)客待烹鷄搔首蓬門下知將軒冕齊
田家楊顔
小園是生事尋勝日傾壺蒔蔬利於鬻茶青摘已無四
隣依野竹日夕共樵枯田家心適時春色遍桑榆
南野逢田客楊發
桑柘悠悠水蘸堤晩風晴景不妨犂高機猶織卧蠶子
下坂未饑逢飼妻杏色滿林羊駱熟麥凉浮壠雉媒低
生時自樂死由命萬事在天管不迷
張谷田舍鄭谷(見集本)
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年來稔前村酒可賖
田舍曲王貞白
古今利名路只在儂門前至老不離家一生常晏眠牛
羊晩自歸兒童戱野田豈思封侯賞惟只待豐年征賦
豈辭苦但願時官賢時官苟貪濁田舍生憂煎
文苑英華卷三百十九
