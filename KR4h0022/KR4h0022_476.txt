文苑英華卷四百七十六宋李昉等編
策問二十八道
中書試進士策問二道
吏部試上書人策問三道
策問明經八道
道舉策問二道
弘文崇文生問一道
禮部策試進士問五道
又明經策問七道
貞元十三年中書試進士策問二道
權德輿
第一問
問先師之言辨君子小人而已勸學則舉六蔽咸事則
稱九德推其性類又極於是矣孟軻之數聖者有清有
和文子之言人位上五下五列夷惠於天縱頗有所疑
况牛馬於最靈豈為至當班固之古今表劉邵之人物
志品第乖逆(集作迕)或鈎摭纖微誠有可觀恐未(集作非)盡
善既強為已之學必有析理之精敬俟嘉言以祛未逹
第二問
問乃者西裔背盟勞師備塞今戎王自斃邊遽以聞而
議者或曰因其喪而弔之可以息人或曰乘其虛而伐
之可以闢地或曰夷實無厭兵者危事皆所以疲中國
也不若如故是三者必有可採思而辨之
元和元年吏部試上書人策問三道
前人
第一道
問天下理本繫於朝廷乃者夏州阻命益部干紀皇帝
神武制勝指期致誅二方晏清九有貞觀紀律載新於
耳目爵命畢集於勲賢内脩八柄外弘九法教理刑政
之要制軍詰禁之宜使人皆嚮方兵不復用一其禮俗
以致和平酌於古而行於今舉其大而遺其細佇逹聦
聽子其昌言
第二道
問聖人虚心思天下之理至矣求天下之士勤矣搜於
中林縻以好爵者往往至焉君子澡身聚學被褐藏噐
方伯上薦賁然而來與夫充賦計偕者異而論也其何
以佐理道陳嘉猷去徭戍而徼塞無虞减農征而財用
不乏子(集作固)所藴積悉期指明
第三道
問四方之人萃於選部六品以下繫有司積資者豈盡
獲吏能考言者或見遺敏行一日之鍳固不能周四方
所稽亦慮未盡近日甸内逹於海隅命官親人利病所
屬欲使舉皆稱軄吏必首(集作當)公則輪轅適宜鰥寡受
賜企聞體要一二言之
策問明經八道
左氏傳第一道
問魯史之文先師用明於王道漢武之代左氏不列於
學官誠義例之可觀(集作徵)終誣豔而多失鳳凰啟兆陳
氏不得不昌鸜鵒成謠季氏不得不叛既未然於前定
於立教而謂何同耻釋經豈其如是夏五之闕雖繫月
而何嫌艮八之占於兼山為何象因生因諡未詳命氏
之殊德命類命請數制名之義(集作一)生既充賦無辭說
經
禮記第二道(五經明經弘文崇文生同)
問冠婚成人著代之義一獻之饗舅姑先降以奠酬三
加彌尊母兄皆拜而為禮責婦順而則可於子道而謂
何一與之齊終身不改而夷狄有問服二姓之合為重
而孔門多出妻蹈白刃或易於中庸引重鼎奚列於儒
行裼裘襲裘之制繼别繼禰之差生既講聞佇觀詳辨
周禮第三道
問周制六官以倡九牧分事任之廣計名物之多下士
吏胥類頗繁於冗食上農播殖力或屈於財征簡則易
從寡能理衆疑宋母之失實豈周公之信然今欲舉司
徒之三物教賓興之六藝又慮樂舞未通於韶濩徒玩
干旄鄉射有昧於和容務持弓矢適廢術學豈資賢能
至若六變八變致神祗之格天産地産有禮樂之防忝
貳春官企聞詳說
周易第四道
問作易者其有憂患乎又曰樂天知命故不憂鼓天下
之動者存乎辭又曰吉人之辭寡寂然不動則感而遂
通見幾而作乃不俟終日豈各有所趣幸備言其方至
若巽之於人為廣顙白眼坎之於馬為美脊薄蹄誠曲
成以彌綸何取象之鎻細佇聞體要然後忘言
尚書第五道
問堯之文思也命羲和四嶽敬授人時其道巍巍矣舜
之登庸也則流放竄殛考績黜陟熙帝載而亮天工者
二十有二人其理昭昭矣至禹則别九州導九河分五
服建五長辛壬癸甲荒度土功其勤云云矣夫以陶唐
虞夏皆聖人也而勞逸斯殊豈時不得不然復道有所
不及何事功玄德煩簡相去之遠耶願聞其說
毛詩第六道(五經明經同)
問三綱之道有君臣焉有父子焉周南召南以風化于
天下關雎鵲巢乃首於夫婦舉后妃曷若先天子美夫
人曷若稱諸侯豈自邇而及遐將舉細而明大又太師
所採孔聖所刪以時則齊襄先於衞頃以地則魏土褊
於晉境未詳差次何所後先一言雖蔽於無邪六義乃
先於譎諫既歌乃必類何失之於愚理或出於鄭箋言
無憚於匡說
糓梁傳第七道
問褒貶之書宣父約於史氏清婉之傳卜商授於門人
經有體元且無訓說日稱夜食頗近迂異徵秃𦕈之脩
聘聚綦輙之方言晉大夫奚俟於偕行衛公子豈名其
天疾隠居攝以崇譲鄭討叛以滅親未曰申邪寧為積
慮鄒氏夾氏學既不博(集作傳)尸子沈子復為何者鄙夫
未逹有佇嘉言
論語第八道(明經弘文崇文生同)
問子曰君子無終食之間違仁又曰仁遠乎哉則子文
之忠文子之清由也之果求也之藝皆曰不知其仁豈
盡非君子耶胡為乎登夫子之門而稱齊楚之賢大夫
也其愚如愚寗武與顔生孰愈三思三省季文子與曾
子孰優虞仲隠居以放言下惠辱身以降志頗殊取捨
皆曰逸賢探索精微當有師說
道舉策問二道
南華經第一道
問安時處順泊然懸觧至人之心也故曰材全而德不
形又曰休影息迹與夫五漿先饋履滿戶外者固不侔
矣然則以紀渻之養鷄痀僂之承蜩匠石之運斤梓慶
之削鐻用志不分移於教化則萬物之相刃相靡者悠
然而順闇然而和奚在於與無趾無眼之徒支離形德
然後為德耶願聞其說
通玄經第二道
問文子玄虚師其言於老氏計然富利得其術者朱公
疑傳記之或差何本末之相遠人分五位智辨居忠信
之前體包五藏耳目乖肺肝之中皆何故耶當有其說
至於積德積怨實昧其圖上義下仁願聆其旨大辨若
訥大道甚夷豈在顛之倒之使學者泥而不通也
弘文崇文生問一道
問鄊賦國庠已有定制又闢兩舘以延諸生蓋砥礪貴
游而進之於學也二三子江夏童年頗聞岐嶷舞雩春
服皆已鮮明雖異賓興亦稱講業於經書所好何句於
古哲所慕何人兼陳從政之方用辨保家之美
貞元二十一年禮部策問五道
第一道
問古之善為政者在得人而已在求理而已周以功德
詔爵禄秦以農戰居軄員漢武帝詔察茂異可以為將
相者夫功與德非常才所及也農與戰非筮仕所宜也
安危注意之重非設科可俟也是三者固有利病幸錯
綜言之又三適之宜九品之法或計戶以貢士或限年
以入官事有可行法有可採制度當否悉期指明
第二道
問夏殷周之政忠敬文之道承弊以救始終循環而上
自五帝不言三統豈備有其政或史失其傳嬴劉而下
教化所尚歴代相變其事如何豈風俗漸靡不登於古
復救之之道有所未至耶國家化光三代首冠百王固
以忠厚勝兹文弊前代損益佇聞討論遽數之中所希
體要也
第三道
問古者士足以理官業工足以備噐用商足以通貨賄
而農者居多所以務三時之功有九年之蓄用阜其業
實藏於人乃者惰游相因頗復去本今皇帝勵精至化
在宥萬方德音聖澤際天接地凡弘於理道者無不至
也裕於齊人者無不被也而又詢吏禄公田之制稽財
征𣙜筦之宜使羣有司質政損益庶官匹士皆得上言
衆君子躬先師之儒生盛聖之代佇兹嘉話當薦所聞
第四道
問昔伊尹酒保傅說胥靡竟昌殷道以阜王業春秋時
觀丁父彭仲爽申卻之俘也克州蓼朝陳蔡楚邦頼之
漢廷韓安國徒中拜二千石張釋之以貲為郎並稱名
臣焯叙前史然則俘徒作役或財用自發前代取之而
得人如是魏晉已降流品漸分筮仕之初率先文學或
薦賢推擇皆秀發州閭而致理之風頗未及(集作反)古豈
朴散寖久或求之大精其故何也(集作斯故何也)常有所憤(集作)
(常有所懵)今四門大闢百度惟貞執事者固欲上副聦明悉
搜才實幸酌古道指陳所宜
第五道
問言身之文也又曰灼於中必文於外司馬相如揚雄
藉甚漢廷其文盛矣或奏琴心而滌器或贊符命以投
閣其於溺情敗度又奚俟(集作事)於文章耶至若孔融禰
衡夸傲於代禍不旋踵何可勝言两漢亦有質朴敦厚
之科廉清孝順之舉皆本於行而遺其文復何如哉為
辨其說
明經策問七道
左氏傳問一道
問春秋者以仲尼明周公之志而脩經丘明受仲尼之
經而為傳元凱悦丘明之傳而為注然則夫子感獲麟
之無應因絶筆以寄詞作為褒貶使有勸懼是則聖人
無位者之為政也其於筆削義例豈皆用周法耶左氏
有無經之傳杜氏又錯傳分經誠多豔富慮失根本既
學於是頗嘗思乎
禮記第二道
問大學有明德之道中庸有盡性之術闕里弘教微言
在兹聖而無位不敢作禮樂時當有聞所以先氣志然
則得甫申之佐猶曰降神處定哀之時亦嘗問政致知
自當乎格物夢奠奚歎(集作難非)於宗予必若待文王之無
憂遭虞帝之大德然後凝道孰為致君爾其深惟以判
其(集作斯)惑
周易第三道
問㓗净精微研幾通變伏羲重其象文王演其辭設位
盡通於三極脩德豈惟於九卦何思何慮既宜以同歸
先甲先庚乃詳於出令儉德避難頗殊蹇蹇之風趨時
貴近方異謙謙之吉窮理盡性之奥入神致用之精乾
元用九之則大衍虛一之數成性有存存之道知幾窮
至至之原此所講聞試陳要(集作崔)略
尚書第四道
問洪範之美大同也曰子孫其逢吉數五福也曰考終
命皆其極致也至若允恭克譲而生丹朱方命圮族乃
産神禹何吉凶之相戾也金縢請命方秉珪以植璧元
龜習吉乃啟鑰而見書豈賦命之可移也絶地天通未
詳厥理血流漂杵何乃溢言待問而來幸(集作宜)陳師說
毛詩第五道
問風化天下形於詠歌辨理代(英華作治世非)之音厚人倫之
道弼鄘褊小尚列于篇楚宋奥區豈無其什變風雅者
起於何代動天地者本自何詩南陔白華亡其辭而不
獲谷風黃鳥同其目而不刊舉毛鄭之異同辨齊魯之
傳授(一有正字)墻面而立既非其徒觧(一有人字)頥之言斯有所
望
榖梁傳第六道
問榖梁名經興於魯學劉向(闕)稱於漢朝或貶絶過
深或象類無據非立異姓乃以(闕)滅成文同乎他人豈
謂齊侯之子異類頗甚後學景從諱親諱賢當舉其例
耳理目理幸數其言何詞所謂近於情何義所謂失於
短凡厥師授為予明之
論語第七道
問夫子以天縱之聖畏匡厄陳行合神明故(集作固)久於
丘禱將行理道奚矢於天厭對社栗之問宰我強通歎
山梁之時仲由未逹季氏旅岱冉求莫救皆見稱於逹
者或纔比於具臣嘗肄善言顧多滯義末卷載游夏之
事終篇紀舜禹之詞頗疑不倫可以敷暢
文苑英華卷四百七十六
