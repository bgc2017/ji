文苑英華卷一百六十宋李昉等編
地部二
南岳三首廬山四首
望夫山五首歸山七首
山中十六首雜題十四首
南岳
至湘州望南岳吳均
重波淪且直連山斜復紛鳥飛不復見風聲猶可聞朧
朧樹裏月飄飄水上雲長安遠如此無緣得報君
望南岳杜甫
南岳配朱鳥秩禮自百王歘吸領地靈鴻洞半炎方邦
家用祀典在德非馨香巡狩何寂寥有虞今則亡洎吾
隘世網行邁越瀟湘渴日絶壁出漾舟清光旁祝融五
峯尊峰峰次低昂紫蓋獨不朝争長嶪相望恭聞魏夫
人羣仙夾翺翔有時五峰氣散風如飛霜牽迫限修途
未暇杖崇岡歸來覬命駕沐浴休玉堂三歎問府主曷
以贊我皇牲璧忍衰俗神其思降祥
遊南岳張喬
入巖仙境清行盡復重行若得閒無事長來寄此生澗
松閒(疑)易老籠燭晩生明一宿泉聲裏思鄉夢不成
廬山
出守豫章郡途次廬山入東巖下作
張九齡
茲山鎮何所乃在澄湖隂下有蛟螭伏上與虹蜺尋靈
仙未始曠窟宅何期(集作其)深雙闕出雲峙三官(集作宫)入
烟沉攀崖猶昔境種杏非舊林想像終古跡怊(集作惆)悵
獨往心紛吾嬰世網數載忝朝簮孤根自靡托量力况
不任多謝周身防常恐横議侵豈能鴛鸞别(集作鵷鴻列)惕
如泉壑臨迨臨(集作茲)刺江郡來此滌塵襟有趣逢樵客
忘懷狎野禽棲閒義未果用拙歡在今願言答休命歸
事丘中琴
發湓城浦望廬山(集作初晴直省齋勅催赴江隂十字)
李嘉祐
西望香爐雪千峰晩色(集作照)新白頭悲作吏黃紙苦催
人多負登山屐深藏漉酒巾傷心公府内手板日相親
和段校書冬夕寄題廬山劉得仁
名高身未到此恨蓄多時是夕吟因話他年必去隨當
時廬岳頂半入楚江湄幾處懸崖上千尋瀑布垂鑪峰
松淅瀝湓浦棹參差日色連湖白鐘聲拂浪遲煙梯緣
薜荔岳寺步欹危地本饒靈草林曾出祖師石樓霞耀
壁猿樹鶴分枝細徑縈巖末高窗見海崖嵌空寒更極
寂寞夜尤思隂谷冰埋木仙田雪覆芝亂泉禪客瀨(疑作)
(漱)異跡逸人知蘇室新開竈檉潭未了碁如何遂閒放
長得任希夷空務漁樵事方無道路悲謝公臺尚在陶
令柳潜衰塵外難相許人間貴迹遺雖懷丹桂影不忘
白雲期仁者終携手今朝預賦詩
廬山王貞白
嶽立鎮南楚雄名天下聞五峰高閡日九疊翠連雲夏
谷雪猶在隂巖晝不分唯應嵩與華清峻得為羣
望夫山
望夫山李白
寫(集作顒)望臨碧空怨情感離别江草不知愁巖花但争
發雲山萬重隔音信千里絶春去秋復來相思幾時歇
望夫石前人
髣髴古容儀含愁帶曙輝露如今日淚苔似昔年衣有
恨同湘女無言類楚妃寂然芳靄内猶若帶(一作待)夫歸
同前武元衡
佳人(集作名)望夫處苔蘚封孤石萬里水連天巴山暮雲
碧湘妃淚竹下成林(集作下竹成班)子規夜啼江水深(集作樹白)
望夫山(正對和州郡樓)劉禹錫
終日望夫夫不歸化為孤石苦相思望來已是幾千載
祗是當年(集作時)初望時
同前前人
何代提戈去不還獨留形影白雲間肌膚銷盡雪霜色
羅綺點成苔蘚斑江鷰不能傳遠信野花空解妬愁顔
近來豈少征人婦笑採蘼蕪上北山
歸山
歸嵩山作王維
晴川帶長薄車馬去閒閒流水如有意暮雲(集作禽)相與
還荒城臨古渡落日滿秋山迢逓嵩(集作高)山下歸來且
閉關
歲暮歸南山孟浩然
北闕休上書南山歸敝廬不才明主棄多(一作卧)病故人
疎白髮催年去青陽逼歲除永懷愁不寐(一作寢)松月夜
窗虚
夜歸鹿門山歌前人
山寺鐘鳴晝已昏漁梁渡頭争喧(集作渡)喧人隨沙道(集作)
(路)向江村余亦乘舟歸鹿門鹿門月照開煙樹忽辨(集作)
(到)龐公栖隠處巖扉草(文粹作松)徑(四字集作樵逕非)長寂寞唯有
幽人夜來去
冬日歸舊山李白
未洗染塵纓歸來芳草平一條藤逕綠萬點雪峰晴地
冷葉先盡谷寒雲不行嫩篁侵舍密古樹倒江横白犬
離村吠蒼苔壁上生穿厨孤雉過臨屋舊猿鳴木落禽
巢在籬疎獸路成拂床蒼(一作山)鼠走倒箧素魚驚洗硯
脩良策敲松擬素貞此時重一去去合到三清
歸山作釋護國
喧静各有路偶隨心所安縱然在朝市終不忘林巒四
皓將拂衣二疏能掛冠窗前隠逸傳每日時三看靳尚
那可論屈原亦可歎至今黃泉下名及青雲端松牖見
初月花間禮古壇何處論心懷世上空漫漫
歸舊山張喬
昔年山下結茅茨村落重來野徑移樵客相逢悲往事
鄰生閒坐問歸期異藤遍樹無空處幽草緣溪少歇時
此景一抛吟欲老可能文字聖朝知
自歸山陳陶
海嶽南歸遠天門北望深暫為青瑣客難换白雲心富
貴老閒事猿猱思舊林清平無樂志(一作道)罇酒有瑶琴
山中
山中(集作未婚山中)叙志王績
物外知何事山中無所有風鳴静夜琴月照方春(集作罇)
酒直置百年内誰論千載後張鳳(集作奉)娉賢妻老萊藉
嘉偶孟光儻未嫁梁鴻正湏婦
羇卧山中盧照隣
卧壑迷時代行歌任死生紅顔意氣盡白璧故交輕澗
戶無人迹山窗聽鳥聲春蘚緣巖上寒光入溜平雪盡
松帷暗雲開石路明夜伴饑鼯宿朝隨馴雉行度溪猶
憶處尋洞不知名紫書長自(集作日)閱丹藥幾年成撞鐘
鳴天鼓燒香厭地精倘過(集作遇)浮丘鶴飄飄凌太清
早秋山中作王維
無才不敢累明時思向東溪守故籬不(集作豈)厭尚平婚
嫁早却嫌陶令去官遲草間蟲(集作蛩)響臨秋急山裏蟬
聲薄暮悲寂寞柴門人不到空林獨與白雲期(集作歸)
落日憶山中李白
雨後煙景綠晴天散餘霞東風隨春歸發我枝上花花
落時欲暮見此令人嗟願遊名山去學道飛丹砂
山中作馮道之(一作用之)
草堂在巖下卜居聊自適桂氣滿階庭松隂生枕席遠
瞻惟鳥度旁信無人跡靄靄雲生峰潺潺水流石頗尋
黃卷理庶就丹砂益此即契吾生何為苦塵役
同前沈千運
棲隠别無事所願早離塵不辭城邑遊禮樂拘束人邇
來歸山林庶事皆吾身何者為形骸誰辨(文粹作是)智與仁
寂寞了閒事然後知天真咳唾矜(文粹作驚)榮華迂俯相屈
伸何如巢與由天子不得臣
同前顧况
野人愛向山中宿况在葛洪丹井西庭前有箇長松樹
半夜子規來上啼(五字一作山中啼子規)
此詩三百二十九卷重出今已削去
山中作春夜張籍
寂寞山(集作春)景静幽人歸卧遲移(集作横)琴當月下漉(集作)
(壓)酒及花時新露冷茆席(集作濕茅屋)暗泉衡竹籬西峰採
藥伴此夕恨無期
山中自述于鵠
三十無名客空山獨卧秋病多知藥性年長信人愁螢
影竹窗下松聲茅屋頭近來心更静不夢世間遊
秋日山中姚合
秋來長早起拄杖繞階行風冷衣裳脆天寒筆硯清臨
書愛竒跡避酒怕狂名不擬隨麋鹿山中過一生
秋夜山中述事薛能
初宵門未掩獨坐對霜空極目故鄉月滿溪寒草風樵
聲當嶺上僧語在雲中正恨歸期晩蕭蕭聞塞鴻
山中作項斯
青櫪林疎亦有人一渠流水數家分山當日午移峯影
草帶泥痕過鹿羣蒸茗氣衝茆屋出繅絲聲隔竹籬聞
行逢賣藥歸來客不惜相隨入白雲
山中冬夜張喬
寒葉風摇盡空林鳥宿稀澗冰妨鹿飲山雪阻僧歸夜
坐塵心定長吟語力微人間去多事何處夢柴扉
山中言事方干
日與村家事漸同燒畬(集作松)掇茗學隣翁池塘月動(集作)
(撼)芙蕖浪牖(集作窗)戶凉生薜荔風書幌晝昏嵐氣裏巢
枝俯(集作夜)折雪聲中山隂釣叟無知已窺鏡撏多鬢欲
空
山中司空圖
全家與我戀孤岑蹋得蒼苔一徑深逃難人多分隟地
放生鹿大出寒林名應不朽輕山骨理到忘機近佛心
昨夜前溪驟雲(集作雷)雨晩晴獨步數峰吟
同前曹松
要路豪家非往還巖門先有不曾關衆心惟恐地無剰
吾意亦憂天惜閒白練曳泉窗下石絳羅垂果枕前山
樵夫豈解營生業貴欲自安麋鹿間
雜題
守山東沈約
守山東山東萬籟(類聚作嶺)欝青葱兩壑共一瀉水潔望如
空崖側青莎被巖間丹桂叢上瞻既隠軫下睇亦溟濛
遠林響咆獸近樹聒鳴蟲路出若谿右(類聚作古)澗吐金華
東萬仞倒危石百丈注懸淙掣曳寫流電奔飛似白虹
洞井含清氣漏穴吐飛風玉竇高滴瀝石乳室空籠余
平生之所愛歘暮年之逢此欲一去而不還悵鄒衣之
未褫秩滿撫白雲淹留事芝髓
留真人東南還前人
連峰竟無已積翠遠微微寥唳野風急芸黃秋草腓我
來歲云暮於此悵懷歸霜雪方共下寧唯止露衣待余
兩岐成去去掩柴扉
和宇文内史春日遊山庾信
遊客值春輝金鞍上翠微風逆花迎面山深雲濕衣鴈
持一足倚猿將兩臂飛戍樓侵嶺路山村落獵圍道士
封君逹仙人丁令威煑丹於此地居然未肯歸
賦得山卦名張正見
蓬萊遯羽客巖穴轉蒙籠雲歸仙井暗霧解石橋通影
帶臨峰鶴形隨雜雨風尋思不失路咸欲馭飛鴻
賦得往往孤山映蕭詮
青山照落暉映遠望連飛仙峰看玉笥關路視金微鼓
吹聲疑盡香爐煙覺稀共君臨水别勞此送將歸
夜作巫山崔仲方
荆門秋水急巫峽斷雲卿(一作輕)若為教月夜長短聽猿
聲
南隠遊泉山孔德紹
名山狎招隠俗外遠相求還如倒景望忽似閬風遊臨
崖俯大壑披霧仰飛流歲積松方偃年深椿欲楸野花
開石鏡雲葉掩山樓何湏問方士此處即瀛洲
過東山谷口盧照隣
不知名利險辛苦滯皇州始覺風塵倦歸來事綠疇桃
源迷處所桂樹可淹留跡異人間俗禽同海上鷗古苔
依井被新乳傍涯(一作崖)流野老堪成鶴山神或化鳩泉
明碧澗底花落紫巖幽日暮飡龜殼天寒御鹿裘不辨
秦將漢寧知春與秋多謝青浦客去去赤松遊
遊禹穴宋之問
禹穴今晨到耶溪此路通著書聞太史鍊藥有仙翁鶴
往韻(集作籠)猶掛龍飛劒似(集作已)空石帆摇海上天鏡落
湖中水底寒雲白山邊墜葉紅歸舟何慮晩日暮使樵
風
遊陸渾南山自歇馬嶺到楓香林以詩代書答
李舍人適前人
晨發歇馬嶺遥望伏牛山孤出羣峰首熊熊元氣間太
和亦崔嵬石扇(集作扉)横閃倏細岑互攅倚浮巘競奔蹙
白雲近入懷青雲近可掬(集作青靄濃盈掬)徒尋靈異跡(集作我從)
(尋靈異)周顧惬心目晨拂鳥路行暮投人煙宿(此下集有粳稻遠彌)
(秀栗芋新秋熟石髓非一巖藥苗乃萬族二十字)間關踏(集作蹋)雲雨繚繞緣水
木西見商山芝南到楚鄉竹楚竹幽且深半雜楓香林
浩歌清潭(集作楓香)曲寄爾桃源心
至陵陽山登天桂石酬韓侍御見招隠黃山
李白
韓衆騎白鹿西往華山中玉女十(集作千)餘人相隨在雲
空見我傳秘訣精誠與天通何意到陵陽遊目送飛鴻
天子昔避狄與君亦乘騘擁兵玉(集作五)陵下長策遏胡
戎時泰解繡衣脱身若飛蓬鸞鳳翻羽翼啄粟坐煩(集作)
(樊)籠海鶴一笑之思歸向遼東黃山過石柱巘㠋上攅
叢因巢翠玉樹忽見浮丘公又引王子喬吹笙舞松風
朗詠紫霞篇情關(集作請開)蘂珠宫步岡繞碧落倚樹招青
童何日可携手遺形入無窮
焦山杳望松寥山前人
石壁望松寥寂(集作宛)然在碧霄安得五彩虹駕天作長
橋仙人如愛我攀(集作舉)手兩相招
鄒衍谷前人
燕谷無煖氣窮巖閉嚴隂鄒子一吹律能廻天地心
銅官山醉後前人
我愛銅官樂千年未擬還要須廻舞袖拂盡五松山
文苑英華卷一百六十
