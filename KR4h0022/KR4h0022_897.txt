文苑英華卷八百九十八宋李昉等編
職官六
故吏部侍郎元希聲碑一首
吏部侍郎奚陟碑一首
贈工部侍郎張誠碑一首
贈戶部侍郎崔浮碑一首
故吏部侍郎元公希聲神道碑
張說
良玉吐曜非媚荆人之斵幽蘭懷芳豈珍楚客之奏若
夫克抱厥德不揭其明四海順風以弘道萬乘渴日而
致用見於元公矣公諱希聲字某河南洛陽人也盖顓
頊之裔十三代祖魏昭成帝勲格皇天惠孚庶物駿啓
靈命大昌于後故我曾大父隋尚書左丞弘尊賢愛人
開物成務我大父隋南郡司法義恭禮樂是蹈詩書是
好我皇考黃州刺史孝節政以禮成名以德舉奕(集作並)
代集禮以洎于公公含真藴靈幼有成量承顔善對實
譚(集作覃)實訏母氏鞠育備于典訓三歲便善草隸書客
有聞而謬之者公援毫立就動有楷則故當時目曰神
童焉七歲属文邈有高致十四通五經大旨百家之言
先儒未諭一覽冰釋四方儒墨之士由是嚮風矣雅尚
(一作合)冲漠脱落人事鼎鍾黼黻罔汨其志妙於鼓琴尤
工幽居綠水之操常抵(集作祗)傲縱恣不求聞達兄通理
以其聲華太高諭其從事不得已舉進士授相州内黃
主簿臨下以簡人用宜之黃州府君薨浹旬不怠朞而
不懈至性之酷異類同傷於是昆弟胥命纍棘互勉負
畚荷鍤躬自成墳故族稱元氏之孝服闋調補校書郎
轉右金吾兵曹萬年主簿公之始至萬年也河洛肇基
於天邑崤函分守於懿親鄎國公武攸望(按唐書攸望封葉國公攸)
(宜封息國公)地在維翰寄深鎮撫以公文吏之美僉為判官
凡有牋疏皆自公出朝廷嘉焉徵拜司禮博士則天大
聖皇后萬幾之餘属想經籍思欲撮羣書之要成一家
之美廣集文儒以筆以削目為三教珠英盖一千二百
卷公首膺嘉命議者榮之書成克厭帝旨遷太子文學
主客考功二員外賞勤也皇帝纉膺大業擢中書舍人
是時天地初復中外多務章奏交馳文誥叠委公操斧
則伐懸衡不欺至於獻納多所施用然而不樂處煩屢
乞外補上優而不許轉太常少卿無何吏部缺公雖虬
蟠不奮欲固其節而鶴鳴有聞終迫其用乃拜吏部侍
郎實能考才施以諗所立振幽滯以器所用簡而能通
清而不介輪桷畢舉衆論休之天錫不永清羸遘疾春
秋四十有六景龍元年某月終于某天子悼焉賻以粟
帛含襚之事即以景龍三年某月歸葬于某禮也懿交
暱友平生詞賦之客聚泣而評曰公事寡嫂撫孤姪以
義聞居閨門接昆弟以禮著黃州之酷昭其行也鄎國
之徵表其才也太常之舉見其高也吏部之僉彰其用
也况乎體道之要心無疵瑕包身之防口絶臧否非夫
全德具美自天離祉曷能臻此君子患道之不立不患
夀之不永公道行矣奚其多傷而已哉有文集三十卷
行於世嗣子寄童齓之子嬰兒之慕夫人李氏故亳州
刺史某之女今主客郎中顒之從父妹也華首喪天帷
堂哭晝藐視孤疚哀感草木託詞于我故人庶以紀百
代之盛余與公一遇相得二紀同遊聮光粉闈接袂華
禁容範之好宛猶在(集作存)目宴謔之言未忘於耳追慨
疇曩援毫涕集公執交兵部侍郎洛陽張說吏部侍郎
范陽盧藏用當代英秀文華冠時而盧兼有臨池之妙
故張述銘盧篆石天下稱是碑有二美焉其(集無此字)詞曰
英英白雲瑞彼君輅佻佻公子嘉我王度魏后遺德作
華天朝臨氣應變直心遥遥麟閣書仙鳳池墨妙太常
國禮少宰邦教公之處之有倫有要玉折其貞金斷其
清没而不朽仁乎令名
故朝義郎守尚書吏部侍郎上柱國賜紫金魚
袋贈司空奚公神道碑劉禹錫
嗚呼有唐清臣尚書吏部侍郎奚公貞元十五年十月
甲子薨于位詔贈禮部尚書太常考行諡曰某是歲臘
月丁酉葬于萬年(文粹作安)縣之某原後三十有四年子為
諸侯為大夫門戶有煒於是門下生琢石紀德揭于新
(集作我)阡云公諱陟字殷衡(二唐書作殷卿)其先在夏為車正以
功封于薛下古以降為譙郡人或因仕適楚復之秦今
為京兆人隋唐之際再世以明經為博士家有賜書曾
祖簡亦以文學為太子司議郎大父乾繹仕至光州刺
史烈考諱某有道而尚晦終徐州司功參軍贈和州刺
史由子貴也天以大運生萬物而以正氣鍾賢人至和
來宅其德乃具公實有焉幼而擢陵苕之秀長而成清
廟之器羣倫月旦咸以第一流處之(文粹無處之二字)及從鄉
賦洎昇名太常果居上第明年詔郡國徵賢良設四科
以盡材公居文詞清麗之目授弘文舘校書郎時德宗
新即位聲恒(文粹作烜)虜庭西戎畏威底貢内附詔諫議大
夫崔河圖持節即虜帳以報之使臣欲盛其賓寮以自
大遂默表公為介授(集作換)大理評事除書到門公方為
人子不敢辭(文粹作許集作訴)以遠稱病弗果行歸寧夀春養
志盡敬丞相楊炎勇於用才擢公為左拾遺奉安輿而
西未幾再集荼蓼居從(集無此字)後喪將闋是歲建中四年
京師急變黃屋順動狩于巴梁公徒行間道以歸王所
既中月而詔授起居郎充翰林學士創鉅愈遲病不拜
職改太子司議郎從大駕迴入尚書為司金元士且參
𣙜筦之務有頃持愍冊宣恩于薊門將行錫銀朱於(文粹)
(作于)青蒲上復命稱旨轉吏部員外郎是曹在南宫為眉
目在選士為司命公執直筆閱簿書紛拏盤錯一瞬而
剖時文昌缺左右丞都曹差重遂轉左司郎中尋遷中
書舍人執事者繫公識精以斟酌大政非獨用文餙也
會江淮間民被水禍上愍焉特命公宣撫之許以便宜
及物赤車所至如東風變枯條其利病復奏咸可轉刑
部侍郎時主計臣延齡以險刻貴倖而與京兆尹(集作充)
相惡以危事中之尹(集作充)坐譴已又逮繫其吏峻繩之
事下司寇主奏議者欲文致而甘心焉公侃然持平挫
彼嶽嶽君子聞之善其知道不私刑曹既清以餘刃兼
領選事居一年授權知吏部侍郎又一年即眞是秩言
能審官者本朝有裴馬盧李四君子物論以公嫓焉時
得病發癰有國醫方直禁中上促遣如第且飭之曰某
賢臣也悉術以治之及有司以不起聞上震悼加等公
娶瑯琊王氏石泉公之曾孫友壻皆一時彦士長子某
蚤不禄第二子敬則歴太僕少卿今為濮州刺史兼侍
御史中丞錫金紫以連(集作課)最就加貴秩俾視九卿第
三子敬玄以詞藝似續登文科歴左補闕今為尚書刑
部郎中第四子炅舉進士最小子某咸砥礪纂修宜為
名公家子其邁德垂裕之光也乎公少以名器自任及
顯達急於推賢視其所舉則在西省薦權丞相由右掖
(集作史)掌訓辭在中銓表楊僕射由地曹(集作郎字)綜吏部二
公後為天下偉人凡執文章權衡以揣量多士一入中
禁考策詞三在天官第章句披沙剖璞由我而顯者落
落然居多推是風鑒移于大冶則鎔範之内無非祥金
嗟呼天不遐其福而孤民望使由庚之什不作於貞元
中惜也初公既(集作齊字)終詔贈大宗伯後以第三子在郎
位被霈澤再褒至司空故昔之葬儀用常伯而今之碑
制用三公云銘曰
仁龍知麟為瑞一辰未若君子瑞于人倫惟唐德宗道
類漢宣貴實(文粹作督貴)繩下風稜言言公丁斯時籍在雋
賢從難表節執羈而還帝曰汝器黃流瑟然可為大僚
左右化源乃飾王度乃馳輶軒既執刑柄亦操吏(集作利)
權陽和熙熙貯在顔間守法持正嶷如秋山火不侵玉
倖臣畏伏鳳鳴祥煙梟噪低跧帝方倚用天不假年公
寐無寤其名愈遠門人達者赤舄玄衮公居甚卑其德
愈尊兩(集作爾)子朝服駢驅朱輪佳城何在胄貴之里螭
首龜趺德輝是紀嗚呼後人下拜于此
嶺南觀察推官贈尚書工部侍郎吳郡張公神
道碑銘白居易
有唐嶺南觀察推官試大理評事吳郡張公大歷三年
十(闕)月八日終于伊川别墅五年八月七日葬于伊闕
縣中李原春秋五十五元和十三年詔贈主客員外郎
明年贈太常少卿又明年贈尚書工部侍郎夫人吳郡
陸氏貞元三(集作二)年某日終于某所春秋六十六追封
嘉興縣太君又封吳郡太夫人嗣子通議大夫守尚書
戶部侍郎判度支上柱國賜紫金魚袋平叔以長慶二
年某月某日立神道碑太原白居易文其碑云公諱誠
(一作諴)字老萊吳郡人父諱無擇和州刺史祖諱孝績袁
州司馬由高曾而上世德世禄載在和州府君碑内此
不書公年十八以通經中第及調判入高等授蘇州長
洲尉秩滿丁先府君憂既&KR0941;又丁先太夫人憂泣血六
年哀毁過禮(集作制)以方寸再亂始(一作殆)無宦情既除喪
退居不調者累年而親友以大義敦責不得已而復起
選授左武衛將軍(集作騎曹)參軍分司東都屬安禄山䧟覆
洛京以偽職淫刑脅劫士庶公與同官范陽盧巽潜遁
于陸渾山食木實飲泉水者三(集作二)年迄不為逆命所
汙及肅宗嗣位詔河南尹薛伯連搜訪不仕賊庭隠藏
山谷者伯連得六人以應詔而公與巽在焉繇是名節
聞子朝野君子以為知道優詔褒美特授密縣主簿未
周歲遷宋州碭山縣令時睢陽當大兵後野無草里無
人公撫之一年襁負至二年汙萊闢三年衣食足及觧
印去縣民相率泣而餞之君子以為知政嶺南節度觀
察使李勉偉人也既高公陸渾之節又美碭山之政欲
以名職禮命起而大之遂奏授試大理評事充觀察推
官及除書簡牒到門即公捐舘舍之明日也才如是命
如是嗚呼哀哉公常自負其才不後於人自疑其命不
偶於世及將去碭山而反伊川也頓駕搦管沉嘆久之
因賦詠懷詩云論成方辯命賦罷即歸田竟如其(集作是)
言終于衡茅之下君子以為知命公有三子曰平仲平
叔平季夫人陸氏即國子司業集賢殿學士善經之女
賢明有法度初公既没諸子尚幼夫人勤求衣食親執
詩書誨(集作諷)而道之咸為令子又嘗以公遺志擇其子
而付之故平叔卒能振才業致名位追爵命揭碑表繼
父志揚祖德此誠孝子順孫之道也亦由夫人慈善教
誘之德浸漬而成就之不其然乎居易常辱與戶部遊
而知其家事治見託譔述庶傳信焉銘曰
猗嗟碭山以文行保家聲以義節振時名以惠政撫縣
民而職不登諸侯卿秩不及廷尉評悲哉猗嗟碭山前
有和州名德如彼後有戶部才位若此才子之父名父
之子賢者兼之可謂具美休哉
故湖州長城縣令贈戶部侍郎博陵崔府君神
道碑前人
公諱孚字某古太嶽胤也今博陵人也唐虞之際因生
為姜姓暨周封齊分類曰崔氏長源遠派大族清門珪
組賢俊凖繩(一作繩繩)濟美斯崔氏所以綿千祀而甲百族
也隋散騎常侍諱洽公六代祖也唐冀州武強令諱紹
曾祖也監察御史諱預王父也常州江隂令諱育皇考
也公幼以門(集作蔭字)子補太廟齋郎初調授汝州葉縣尉
再調改宋州單父尉時天寳末盗起燕薊毒流梁宋屠
城殺吏如火燎原單父之民將墜塗炭公感激奮發仗
順興兵挫敗賊徒保全鄕原拳勇之士歸之如雲方欲
紏合貔虎敺誅蛇豕京觀羣盗金湯一方本道節度使
竒之將議上聞會有同事者争功隂相傾奪公超然脱
屣遂以族行東遊江淮安時俟命屬吳王出閣領鎮求
才撫人常聞公名試以吏事遂表請為宋城尉事畢(集作)
(舉)移假漣水令賞緋魚袋縣政脩轉常州錄事參軍糾
察課成浙東採訪使聞之奏授越州餘姚令吏畏人悦
歲未滿浙西採訪使知之奏改湖州長城令長城之理
又加於前二邑焉政成秩滿觧印罷去優游自得獨善
其身興元元年疾殁于宋太和五年遷葬于洛陽享年
若干詔贈尚書戶部侍郎夫人隴西李氏追封鼓國太
(集無此字)夫人皆從子貴也公為人儀表魁梧氣槩倜儻負
不羈之才慕非常之功始發軔於單父志立而功不就
終税駕於長城道行而位不達善慶所積實生司空諱
弘禮公之幼子也以學發身以文餙吏以幹蠱克家以
忠壮許國典十郡領三鎮再釐東土追命上功雖天與
之才國與之位亦由公義方之訓輔而成焉大丈夫貯
蓄才術樹置功利鎡基富貴焯燿家邦不當其身而得
於後父析子荷相去幾何嗚呼崔公何不足之有按國
典五品已上墓廟得立碑又按喪葬令凡諸贈官得同
正官之制其孫彦防彦佐等奉父命述祖德揭石于墓
勒銘于碑銘曰
天無全功賢無全福既享天爵難兼世禄矯矯崔公道
積厥躬大志長略卷于懷中黃綬遏寇思奮竒功銅印
字人躬行古風才高位下步闊塗窮竟戢羽翮不展心
(闕)天道(闕)知善積慶鍾昭哉報施其在司空
文苑英華卷八百九十八
