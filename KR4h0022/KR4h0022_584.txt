文苑英華卷五百八十五宋李昉等編
藩鎮謝官二
為濠州刺史王弼謝上表一首
為福建李中丞謝上表一首
為柳州鄭郎中謝上表一首
刺史謝上表十六首
為濠州刺史王弼謝上表李邕
臣某言伏奉某月日制除臣濠州刺史聖澤天臨寵章
霞燠身微草芥地(疑作施)重丘山臣某中謝臣某奉詔
字人星言即路三省不及二過有懷棄短之恩竭力難
負悔非之感瀝血未申以某月日到州上訖臣履冰誓
心飲水銘骨勵精為政刻意求仁實望昭發宿誠宣揚
大化上酬天地之德下盡臣子之忠臣萬死足矣
為福建李中丞謝上表于邵
臣某言臣以二月二十四日特奉渥恩授臣福建都團
練觀察處置等使福州刺史兼御史中丞某月二十九
日與中使某南北路分即以今月某日至所部上訖感
戴踰涯跼天增懼臣某誠惶誠恐頓首頓首臣聞度材
任器論吏底祿三代所以直道而行迭相沿襲未之易
也伏惟皇帝陛下聖謨廣運光宅天下德澤遐溢蒼生
海隅至若閩越都會東南重鎮爰思俾乂宜者甚衆則
中外咨謀孰非俊選豈臣薄劣一無所取超奬不次特
禀宸衷是以前表上陳披肝布懇自兹夙夜不遑底寕
况今右武之狀(疑作秋)先資輯睦安人之切又藉綏懷貢
賦不差於時蠻夷得令安堵惟是四者之備皆臣之職
分也誓將克勤竭力處約勵心日宣皇化以展微誠無
任忘軀報國之至謹遣某官奉表陳謝以聞臣某誠憂
誠懼頓首頓首謹言
為柳州鄭郎中謝上表
臣某言臣伏奉某月日制書授臣某官即以今月日到
任上訖臣某中謝臣緒承舊族師事通儒萬里成功雖
無壯志九夷不陋庶纂前蹤二紀蠻陬三提郡印惟貞
苦節以奉休辰牙管一䨇未嘗關慮(集作目)竹書兼兩何
敢輕懷渭水之隂弊廬斯託每還初服常慊上農今者
又即殊方復臨雜俗固蒙聲教終遠文明謹當宣舉(一作)
(亟奉)詔書撫安縣道媒官學舍畢納於人倫畜蠱帶牛盡
移於地利至於因遐弄法挾遠生情縱漏嚴科必貽隂
責山兼象縣江帶龍城撫心跼天敢㤀玄造舉頭望日
何處皇居憑宵夢以銜誠託歸飛而結懇無任瞻天戀
闕之至
淄州刺史謝上表李邕
臣某言伏奉某月日恩制除臣淄州刺史以今月日便
道至任遠自江左近守河南收奬死灰建置生路别荷
成造兼冀昇遷三慶集身百齡踰外中謝臣聞天地大
德含育及於昆蟲雨露深仁霑霈及於蕭艾不限微品
有愧洪鑪職臣之謂歟伏惟陛下道揔三才在璿齊政
運超四孟與物為春玄造加於萬方聖慈周於一物子
人開化議事立權張皇連城勸勉犀岳身同京職承祿
賜之恩榮子預選曹廣門閭之惠澤是以龔黃蓄銳卓
魯專精(一作稱能)竭盡公忠弘宣績用但駑駘之力不足以
騁長衢朽木之資不足以施長桷徒遷厚祿無益聖朝
撫事捫躬慙魂跼影伏以東臨巨壑借渤澥之水寬西
望京師就長安之日近
岳州刺史謝上表張說
臣說言伏奉四月十有二日制書除臣岳州刺史某月
二十七日遞(集作魚)書到相州承恩惶怖狼狽上道以今月
一日至岳州上訖臣以昔侍金華過蒙榮寵負乘招宼
日待譴黜(一作非短日聞)聖慈遲廻仍委符守刻肌刻骨誠願
上報恩私無術無才將何克宣風化夙夜慙惕胡顏(集作)
(寧)啓處伏以貶官到任理在速聞不敢循常稽緩附使
無任荷恩兢懼之至謹逓表陳謝以聞
荆南(集作州)謝上表
臣某言伏奉二月二十五日制書除臣荆州大都督府
長史拜(集作受)命荒服浮舟遄泝以今月十七日到州上
訖山列楚望水横南紀德非羊祜迹謝朱均何以鎮静
流亡攘除猛虣臣某中謝臣宿濫宸睠累塵榮奬福過
生災至剛多缺及一辭庭闕已涉五年不有自白之書
竟無因人之請天光獨照雲霧頓披窮鱗更躍鎩翮仍
翥揣分瞻恩何階及此媿乏才能(集作用)不足宣暢皇風
敢竭心力少冀上酬玄造無任欣抃兢惕之至謹附送
丁匠資使所部文林郎守公安縣主簿封希魯奉表陳
謝以聞
武州刺史謝上表于邵
臣某言伏奉今月日制除臣兼武州刺史本官勲封如
故寵榮洊及忝竊逾涯心魂驚越啓處無地臣某中謝
臣本虛賤生遇休明雖跡淹戎位而功微㳙滴自陛下
聖理天下孝感神明任人無舊在物無棄故臣得參定
洛汭凱旋鎬京職分上卿位列特進材力之所不足官
謗之所自貽跼天蹐地心愧顏厚殞身滅迹無以上報
猶且恤臣家帑放臣休沐遂嬰疾苦未及歸朝一年以
還四命為牧内省尸素空勤竹符將免胄而有期且戴
天而何力即以今月日至州上訖奉宣皇化以靖方隅
誓求人瘼勉守亭障無任負恩勵節之至
汝州刺史謝上表賈至
臣某言伏奉某月日制(一作敕)除臣汝州刺史捧荷恩私
違離軒陛專城之寄則厚魏闕之心斯切即以今月至
州上訖臣某誠惶誠恐頓首頓首臣遭遇艱難謬忝近
侍扈廵巴蜀朝覲朔方﨑嶇三年恒伏輿下(一作軫)而才
微智淺内不能申竒謀異畫外不能預武毅崇(一作戎)勲
掌翰承榮日以為愧屬陛下神武勘難再構乾坤動植
生靈濟於塗炭臣以庸劣績用無聞生覩中興以為殊
幸官登列守彌覺叨榮汝墳(一作濆)之人久罹殘賊閭閻
凋弊萑蒲未静闡陛下慈䘏之旨承陛下雷霆之威緝
理疲人畏懷亡命均其(一作爾)賦役免其農桑庶憑睿謀
迄可底定敢勵鉛刀之割終於(一作成)犬馬之戀不任慺慺之
至謹奉表陳謝以聞臣某誠惶誠恐頓首頓首謹言
忠州刺史謝上表李吉甫
臣某言伏奉恩命擢授臣持節忠州諸軍事守忠州刺
史越自東海牧於巴中秩優專城任切謠俗臣某誠歡
誠喜頓首頓首頃以進取乖方譴累斯及遠投海裔分
棄朱崖(類表作生涯恐是)陛下精意饗天覃恩率土故臣得澡
身霈澤剖竹藩方(一作方州)恩出九重謗銷衆口受命之日
心魂載馳屬楚越途遥奔馳道阻泝流七干陟(一作涉)險
非一虐暑嬰癘羸骸僅存以今月七日舁曳到所部上
訖臣往歲曲臺掌禮已蒙(一作承)訪對之榮南宫起草猶
兼表蕝之任陛下展事宫廟臣實職導乘輿接星仗於
鈎陳趨日馭於黃道奉璋薦鬯左右天威增秩進階霑
濡慶渥臣業以儒進才匪時須書生之幸亦已過分中
貽謗缺咎則自招(一作已貽)今荷寵光恩由天造勤(一作期)勵
精於緝理庶有效於㳙塵(一作埃)巴山萬里峽水千仞微
分(一作公非)何寄長瞻北辰臣無任感戴屏營之至謹遣衙
官朝散大夫試兖州長史賜紫金魚袋宇文儇奉表陳
謝以聞臣某誠惶誠恐稽首頓首謹言(一作皆唐類表)
為汝州刺史謝上表穆員
臣某言伏奉正月九日敕授臣使持節汝州諸軍事守
汝州刺史充本州防禦使臣祗荷寵命兢惶戒路以今
月二十五日到州上訖臣聞位非所據榮實為憂任過
於量勤不補敗伏自省懼心魂震驚臣某誠惶誠恐頓
首頓首臣頃佐方鎮本逃饑寒推遷歲時累忝班序而
身遠跡賤才薄官微宣力中朝事將望絶昨者一介陪
隸萬國朝元不寤日月垂明幽隠斯燭荒徼末效記意
於勞問之初愚懇微誠畢辭於朝賀之次亦既信宿遽
承寵光况地屬王畿任當時要憂寄所切文武是資何
堪負乘又過奬擢唯當以竭誠自勵戒懼自持庶副所
受安人理戎之命少酬萬一無任懇悃屏營之至謹遣
某官奉表陳謝以聞
為福州刺史謝上表常衮
臣某言奏事官特進試鴻臚卿臣郝誠益(類表作誠溢)至伏
奉墨制優答兼賜手詔宸旨寵臨榮渥光被跪讀流汗
捧抃失容臣某誠懽誠喜頓首頓首伏以聖慈宥過朝
奬踰涯敢希身榮以冒班列殊死陳乞冀遂愚誠天覆
棄瑕藩寄如舊宜勵駑鈍以效㳙塵(類表作毫)不敢稽恩有
&KR0804;承命感戴欣躍仰荷殊私踧踖戰兢實憂曠職謹當
宣布德澤奉行科條苦節以緝疲人誓心擬補前咎夙
夜祗畏懲省微勤期於萬一以申上報無任捧戴屏營
之至謹奉表以聞
潮州刺史謝上表
臣某言臣冐犯刑章合當萬死曲蒙慈貸特賜再生仍
假分符更承寵授感恩待罪心魂戰越以九月十一日
到州上訖臣某誠惶誠恐頓首頓首臣凡賤末品非才
冒榮虚忝國恩實昧朝典尸榮無補公責所歸竊自循
省早宜譴黜永惟光顧未答殊私慙負至深悚惶靡及
陛下以大聖承統以至眀照臨孝思感於天地儉德齊
於堯禹道在還淳化先無事臣宜進賢以報國同力(一作)
(休)以守公而乃輕奏忠良苟循愚執豈非臣褊心失措
躁遽而然亦是速戾之時迷誤至此負恩既重自孽何
逃處之嚴刑猶未逭責豈謂特廻宸斷俯降天慈矜臣
蠢愚憫臣孤弱全其將朽之骨復其已逝之魂俾奉藩
條獲從職守悚愑懼荷罔知所圖臣自辭闕庭深省罪
釁(一作釁咎)未嘗頃刻輙忘悔尤中朝再馳每步懲戒終夜
不寐每思兢慙尚偷餘生誓將改過敢惜微命以自懷
安惟勵丹誠庶答鴻覆况親人之寄在遠猶切謹當宣
揚聖化慰撫海隅少安疲甿以展微效伏以差使上謝
有虧格文跼蹐憂惶不敢專擅無任懇廹之至謹附本
道觀察使附便使奉表陳謝以聞
柳州刺史謝上表李吉甫
臣某言伏奉詔書授任柳州刺史以今月二十五日(柳宗)
(元集作二日)至所部上訖臣某誠惶誠恐頓首頓首臣前歲
以疾(集作久)停官去年蒙恩除替便欲裂裳裹足趨赴京
師以舊疾所嬰彌年未愈逮及今夏始就歸途襄州(集作)
(陽)節度使于頔與臣早歲同官見臣當暑在道懇留就
舘尋假職名意欲厚臣非臣本(集作所)願伏惟陛下光被之
德道已洽於區中憂濟之勤心每徧於天下常以萬邦
共理必藉於循良一物不遺尚延於愚邈假臣寵渥重
領方州駑駘復效於馳驅(集作奔馳)枯朽更同於華秀臣某
誠懽誠喜頓首頓首臣聞潢汚易竭徒有朝宗之願犬
馬無識猶知戀主之誠揣分則然惟天所鑒况臣昔因
左官一紀于外子牟馳心于魏闕汲黯注意(集作積思)於漢
庭豈伊非夫(類表作臣豈非人集作豈非其人)獨無斯戀去就者榮辱
之主朝廷者仕進之源臣子之宜忠貞所志臣雖心同
犬馬而分比潢汙幸躡康衢意(集作竟)悲往蹇臣之此誠
口不能諭意欲自(集作悉)達文非盡言此臣所以自咎自
傷恨乖志願猶冀苦心勵節上奉詔條惠寡安(集作䘏)貧
下除人瘼恭宜皇化少答鴻私不勝感戴歡欣之極謹
遣軍事衙前虞候王國清奉表陳謝以聞
新唐書李吉甫傳改郴移饒舊唐書乃以郴為柳
致柳宗元集三十八卷誤收兩表前題謝除云奉
三月十三日制六月二十七日上訖此即宗元表
也後但題謝上又云今月二十日上訖月日文理
皆非宗元事其為吉甫何疑
饒州刺史謝上表
臣某言今月五日中使劉元晏奉宣聖旨擢授臣饒州
刺史兼賜官告仍至當州送上者臣與元晏某(一作其)月
二十三日至州上訖臣伏以郡守分符朝有常典王人
賜告班(一作榮)竝貴臣事出非常恩超往例拜(一作抃)舞之
際悲歡失容臣某誠歡誠喜頓首頓首臣聞千年一聖
生聖(一作此)時者為遭逢萬朝一昌偶昌期(一作斯運)者為嘉
會臣頃者每念生聖時逢聖運而職在遐外莫能自通
何嘗不顧影獨悲捫心屢泣晝望白日夜瞻北辰豈謂
分寸之績未施丹懇之誠若感微藿傾心蓋草木之常
分太陽廻燭及幽遠而不遺今陛下降不次之恩授分
憂之地拜章承旨皆自中人聖渥霑濡天威咫尺從此
萬里不為孤臣臣某誠歡誠喜頓首頓首臣又聞臣子
之道犬馬代勞義不辭難分當竭命臣竊以(一作鄙)飽食
厚祿肌(一作肥)生澤膚猶願荷戈於逐虜之疆免胄於捐
軀之所至於理財均賦惠寡安貧勸農桑敦學校儒吏
之常節駑駘顧何以堪當此殊勞少答玄造高秩以忝
鴻私未酬慺慺此誠没齒無怠不任感涕屏營之至(三十)
(八字一作駑駘匪勞願上表詔條下除人瘼恭宣大化少答鴻私不勝感戴欣歡之極)
一作皆唐類表
柳州刺史謝上表柳宗元
臣宗元言臣伏奉三月十三日制除臣使持節柳州諸軍
事守柳州刺史以六月二十七日到州上訖臣宗元誠
惶誠恐頓首頓首早以文律參於士林德宗皇帝遷於
衆流擢列御史陛下嗣登寶位微臣官在禮司百寮稱
賀皆臣草奏臣以不愼交友旋及禍訩(集作誣)聖恩弘貸
謫在善地累更大赦獲奉詔追違離十年一見宫闕親
受朝命牧人遠方漸輕不宥之辜特奉分憂之寄銘心
鏤骨無報上天謹當宣布詔條竭盡駑蹇皇風不異於
遐邇聖澤無間於華夷庶答鴻恩以塞餘罪無任感恩
隕越喜懼之至謹遣軍事才將劉伯通奉表以聞
代永州韋刺史謝上表
臣某言臣伏奉某月日制書除臣永州刺史以某月日
到州上訖受命若驚臨職彌懼臣某誠惶誠恐頓首頓
首臣以無能累更事任神州赤縣實所備嘗過量逾涯
每深兢惕不謂聖恩推擇濫駕朱輪祿秩徒增詎施乳
哺之惠服命虚受寕興襦袴之謠况此州地極三湘俗
參百越左袵居椎髻之半可墾乃石田之餘曠牧守於
再秋彌驕獷俗代征賦於三郡重困疲人分災本出於
一時積弊遂逾於十稔撫安未易知法出而姦生子育
誠難懼力勞而功寡夙夜憂切不敢遑寧謹當宣布天
慈奉揚神化以日繫月儻或有成少裨愷悌之風因答
生成之造臣無任感恩隕越之至
道州刺史謝上表吕温(英華作吕頌非)
臣某言臣去十月十七日蒙恩授使持節道州諸軍事
守道州刺史奉命星馳不敢遑息以今月七日(類表作二十八)
(日)到州上訖祗寵自天戰(類表作抃)跼無地臣某誠兢誠感
頓首頓首臣謬以孱庸早忝朝序再塵憲府三踐文昌
竟不能著稱彌綸贊肅綱紀合行殿黜(集作誠合休黜)翻蒙奬
任共至公之理分子物之憂自古審官莫斯為重臣才
乏吏用識昧政經將何以克副聖心撫寧遐俗唯當勤
宣皇(一作王)化虔奉彛章苦節勵精(類表作精心)少酬萬一臣
無任受恩感激之至謹奉表陳謝以聞
衡州刺史謝上表
臣某言伏奉五月十一日恩制授臣使持節衡州諸軍
事守衡州刺史散官勲賜如故謹以七月十五日到本
州上訖恭承寵命循顧庸虚感抃失圖戰跼無地臣某
誠感誠懼頓首頓首臣聞三載陟明虞書盛典六條舉
最漢制宏規必在上允帝俞俯諧師錫臣謬領郡務素
無吏能虔守國章布宣皇化匪寧(一作能)夙夜再換炎凉
仰奉陛下憂勤以恤遠人凋瘵雖檢身肅下不敢愧於
神明而阜俗移風竟未彰於績用將何以特膺睿奬簡
在宸心當愷悌之旁求副(集作辱)循良之愼(集作盛)選省躬
增愧(集作惕)殞首知慙謹當恪勵(集作罄竭)精誠策磨朽鈍冀
(集作庶)立日新之效少酬天覆之恩實望聖慈照臣肝膽
臣無任感躍屏營之至謹差某官某乙奉表陳謝以聞
黔州刺史謝上表吕頌
臣某言伏奉去年某月日恩敕授臣使持節都督黔州
諸軍事守黔州刺史兼御史中丞(一作大夫)臣某中謝臣以
今年某月日到所部上訖螢爝之光無裨日月螻蟻之
垤謬厠丘山臣素以凡庸幼乏師訓遭逢聖代(一作多難)志
業無聞往昔建中之初嘗備對敭之末臣於延英殿獻
大禮賦一首特奉恩旨令臣自讀天顏咫尺芻鄙必聞
一覽繁詞三蒙眷奬宣付史舘列在圖書此微臣之榮
一也尋屬賊臣希烈上表臣奉詔奔馳因兹淪陷臣忍
死效節偷生竭忠分士伍以弱枝獻土地以強幹當元
兇授首之際亂兵害帥之時玉石不分生殺(一作殺傷)未定
初則𫝊臣及禍後乃知臣僅存陛下分命宰臣念形于
色始臨軒而出涕終省表而再歡君上之慈古今未有
此微臣之榮二也妖氛既殄飛詔追臣就拜銀青仍(一作)
(特)加金印授官華省列位聖朝萬死之中再肉白骨九
泉之下獨見青天此微臣之榮三也去歲季春(一作去年春)
陛下與太子諸王賦詩見宴中書宣付遍示百寮凡在
臣下(一作朝臣)無不奉和擢居第一唯臣一人獨荷殊旌乃
(一作仍)蒙厚錫光生御札榮溢天衢百辟具瞻萬人𫝊誦
此微臣之榮四也臣本書生謬登清秩始詳刑政旋改
轄司陛下不念愚蒙(一作念臣愚衷)擢臣非次草奏之地忽降
旌旄郎署之間遽(一作速)遷方鎮此微臣之榮五也臣聞
受寄崇者其勲大荷恩重者其感深今臣無迹可稱無
功可紀累承睿渥叨冒寵章草木逢春罔答陽和之煦
昆蟲啓蟄寧知天地之仁將何以受陛下非次之恩答
陛下殊常之造臣伏以黔巫遠(一作遐)僻山洞阻深地極
荒陬人多逋梗不生五穀不(一作豈)識桑蠶廹之則鳥獸
同羣緩(一作綏)之則木石為伍臣謹當申明朝典宣布皇
慈扇以仁義之風諭以君臣之道俾知教化或漸庶幾
誓安遠人永清殊俗臣無任荷恩冒寵之至
一作皆唐類表
文苑英華卷五百八十五
