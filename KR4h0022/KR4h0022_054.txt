文苑英華卷五十四宋李昉等編
禋祀一
南郊賦一首進三大禮賦表
朝獻太清宫賦朝享太廟賦
有事於南郊賦
南郊賦徐彦伯
維帝唐八十有五載鴻徽鑠於縣㝢騰陽精握機矩還
攝提以産氣配神明而作主倬四后之在天伊萬物之
胥覩左日壑右星圃吹烈火於炎丘覿堅冰於委羽莫
不匍匐我聲教駿奔我珪組納大荒之管鑰伏堪輿之
扄戶兹可以孩黔羸扶盤古苞混茫而首出亦奚云於
三五哉於穆我皇纂戎而昌青氣摇社白雲入房與天
地合契與日月齊光杖太一敺羣剛共工戮兮河嶽正
旬始滅(一作三苖格)兮星辰張輯稽古之禮物懸象外之舊
章雖配天復禹繼(一作那)嗣興湯者不其恧歟肇允神聖
浸發葆命芬德馨香崇庸祗敬吟蓼蕭以游渥合枲(一作)
(台)桑而藴正關石龢鈞飛沉翔泳擇明居之全法撰蒼
渠之闕令則太階平而玉衡正也庶績洪凝賡歌浩作
隂隲于下有孚顒若恢負勝之圖賁昭功之籥是以玄
龜遊乎湍瀨丹鳥吟于觀閣芝房菌蠢而玉英景雲璀
璨而金萼雙觡共觝(一作抵)之獸躑躅苑山一稃二米之
穎紛拏畎壑邦誦中龢甿歌小毖歲合作噩日交長至
遘朔旦之明期擇純陽之正地欲陳大旅展時事告紫
宙之成功定皇天之寳位蜃鷩司典鳲鳩蕆職崇泰壇
考星翼畫八卦以通道錯五行而辨域對越精祗森羅
正直木巽火而殷薦豫乘雷以罔極載師清野土訓掃
㕓繚垣虹合參途電聯籠組帷以艾景覆皇邸以慶煙
宫伯糾其禁内饔烹其鱻周廬攢搆以戢孴列纛抗莖
而翩綿繩繩都人濟濟多士九牧之守百蠻之子莫不
絜(一作挈)鴈提羔攢驂(一作酸)噎軌紛鴻溶以騰逗叛遹皇
而佁儗或駢肩而側足候吾君之戾止若葵藿之傾離
光同江河之赴溟水也然後啟端門警仙蹕雙鳳矯首六
龍齊膝青旆罥雲紅旌彗日鏘玉鸞之鳴轙按金雞之
廣術傳畫角以啾嘈曳朱旗(一作羊)以駢坒(蒲必切見吴都賦)呵
風伯令戒道制玄冥使司律此靈祗所以保綏皇天所
以宥密於是闢龍次幸蜺幬鶉鳥司㐮熊羆奉收皇帝
乃彰畫黻襲大裘端玉珽肅珠旒翼翼穆穆遂臻于圜
丘躬孝享擁神休設天宗之六席援長發之二球盥以
明水薦以香羞陳蒼璧而咸事藉白茅而闡幽絜騂旄
之泔淡酌玄瓉之觩䚧盛哉神(疑作坤言后亞献)極順天而見
邸乳祥開曾沙業薦赫禮數於彤壼布徽音於紫縣率
先於金簿之蠶謹覆以瑶筐之鷰皇后介禮恭兹亞奠
凝億兆之歡心注穹蒼之景盻紫微開兮天香滿神之
來兮軒星纂候黃鐘兮雪飛調大吕兮風暖戞雲和之
寳瑟吟孤竹之清管石麟夭矯團翠煙而上征𬎼鳳沕
霍迓鴻釐之無筭瑞氣蜿蜒於藪甸祥光熠爚於旄䍐
三觶終獻萬祗呈醺昇羽節導靈羣凝肆夏以青晷颺
登歌而咽雲徽鸞鷖之颯沓致戩榖之絪緼禮畢功成
天旋日轉宸儀允穆后庸胥展引大火之流旂迴夷庚
之翠輦倪三蠻(見甘泉賦)之崇構御六氣之遥辨覽太元之
神策張集靈之瑞典草木亨兮雷雨&KR1480;霈湛恩灑兮雲
霄霮䨴夀觴霞舉兮絲竹龢筐篚岳立兮駢嵳峩天子
方合符於大庭之國錯事以梁父之阿岱崱嶷兮清嶂
汶泓澄兮紫波屯千轂以霆轉整萬轡而星羅則述易
象者獻風行之繇談比興者奏時邁之歌蕩蕩乎巍巍
乎無得而名言矣遂作頌曰煌煌靈臺告成功兮我君
孝享亞坤宫兮純嘏布濩延皇穹兮惟策代表靄升中
兮享夀千億傳無窮兮
進三大禮賦表(天寳十三載)杜甫
臣甫言臣生長陛下淳樸之俗行四十載矣與麋鹿同
羣而處浪跡於陛下豐草長林實自弱冠之年矣豈九
州牧伯不歲貢豪傑於外豈陛下明詔不側席思賢於
中哉臣之愚頑静無所處以此知分沈埋盛時不敢依
違不敢激訴(一有默字)以漁樵之樂自遣而已頃者賣藥都
市寄食友朋竊慕堯翁擊壌之謳適遇國家郊廟之禮
不覺手足蹈舞形於篇章潄吮甘液游泳和氣聲韻寖
廣卷軸斯存抑亦古詩之流希乎述者之意然詞理野
質終不足以拂天聽之崇高配史籍以永久恐倏先狗
馬遺恨九原謹稽首投延恩匭獻上納(三字一作獻納上表)進明
主朝獻太清宫朝享太廟有事于南郊等三賦以聞臣
甫誠惶誠恐頓首頓首謹言
朝獻太清宫賦
冬十有一月天子既納處士之議承漢繼周革弊用古
勒崇揚休明年孟陬將攄大禮以相籍越彛倫而莫儔
歴良辰而戒吉分祀事而孔修營室主夫宗廟乘輿備
乎冕裘甲子王以昧爽春寒薄而清浮虚閶闔逗蚩尤
張猛馬出騰虬捎熒惑堕(汀火反)旄頭風伯扶道雷公挾
舟(一作輈)通天台之雙闕警溟漲之十洲浩劫礨砢萬山
(一作仙)颼飀歘臻於(一作乎)長樂之舍嵬入乎崑崙之丘太
一奉引庖犧在(一作左)右堯步舜趨禹馳湯驟鬱曾(一作閟)
宫之嵂崒拆元氣以經構斷紫雲而扞(一作竦)牆撫流沙
而承霤紛隳珠而䧟(一作隐)碧㸌波錦而浪繡森青冥而
欲雨赩色(一作光)炯而初晝於是翠𬎼俄的藻藉舒就祝
融擲火以焚香溪女捧壺(一作盤)而盥潄羣有司之望幸
辨名物之難究瓊漿自間於粢盛羽客先来于介胄爍
皇祖之儲祉敬雲孫而及此詔軒轅使合符敕王喬以
視履積昭感於嗣續匪正辭於祝史君(一作若)肸蠁之有
憑肅風飇而乍起揚流蘇於浮柱金英霏而披靡擬雜
佩於曾巔孔(一作芝)盖欹以颯纚中漎漎以迴復外蕭蕭
而未已上穆然注道為身覺天傾耳陳僣號於五代復
戰國於千祀曰嗚呼昔蒼生纏孟德之禍為仲逹所愚
鑿齒其俗窫窳其孤赤烏高飛不肯止其屋黃龍哮吼不
肯負其圖伊神器臬兀而小人呴喻歷紀大破瘡痍未
蘇尚攫拏於吴蜀又顛躓於西胡縱羣䧺之發憤誰一
統於亨衢在拓䟦與宇文豈風塵之不雜(一作殊)比聦廆
及堅特渾貔豹而齊驅愁隂鬼嘯落日梟呼各擁兵甲
俱稱國都且耕且戰何有何無維累聖之徽典恭淑慎
以允緝兹火土之相生非符䜟之備及煬帝終暴叔寳
初襲編簡尚新義旗爰入既清國難方覩家給竊以為
數子自誣敢貞乎五行攸執而觀者潜悟或喜至於泣
矧鱗介(一有以字)之鳴虡(一作簴)昆蚑以(一有之字)振蟄感而遂通
罔不具集仡神光而&KR1766;閜(一作閍)羅詭異以戢孴地軸傾
而融曳洞宫儼以嶷岌九天之雲下垂四海之水皆立
鳳鳥威遲而不去鯨魚屈矯以相吸掃太始之含靈卷
殊形而可挹則有虹蜺為鈎帶者入自於東揭莽蒼履
崆峒素髮漠漠至精濃濃條弛張於巨細覬披寫於心
胸蓋脩竿無隙而仄席已容裂手中之黑簿睨堂下之
金鍾得非擬斯人於夀域明返樸於玄蹤忽翳日而翻
萬象却浮雲(一作空)而留六龍咸讋跖而壮兹應終蒼黃
而昧所從上猶色若不足處之彌恭天師張道陵(一有等字)
洎左玄君者(一有前字)千二百官吏謁而進曰今王巨唐帝
之苖裔坤之紀綱土配君服宫尊臣商起數(一作數起)得統
特立中央且大樂在懸黃鍾冠八音之首太昊斯啓青
陸獻千春之祥曠哉勤力耳目宜乎大帶斧裳故風后
孔甲充其佐山稽岐伯翼其傍至於易制取法足以朝
登五帝夕宿三皇信周武之多幸存(一作好)漢祖之自強
且近朝之濫吹仍改卜乎祠堂初降素車終勤恤其後
有客白馬固漂淪不忘伊庶人得議實邦家之光臣道
陵等試本之於青簡探之以縹囊列聖有差夫子聞斯
於老氏好問自久宰我同科於季康敢(一作取)撥亂反正
乃止(一作此)其所長萬神開八駿迴旗掩月車畜雷騫七
曜燭九垓能事穎脱清光大來或曰今太平之人莫不
優游以自得况是蹴魏踏晉批周抉隋之後興乎更始
者也(一作哉)凡一作皆集本
朝享太廟賦
初高祖太宗之櫛風沐雨勞身焦思用黃鉞白旄者五
年而天下始一歴三朝而戮力今庶績之大備上方采
厖俗之謠稽正統之類盖王者盛事臣聞之於里曰昔
武德已前黔黎蕭條無復生意遭鯨鯢之蕩汨荒歲月
而沸渭衮服紛紛朝廷多閏者仍亘乎晉魏臣竊以自
赤精之衰歇曠千載而無真人及黃圖之經綸息五行
而歸厚地則知至數不可以久缺凡材不可以長寄故
高下相形而尊卑心(一作各又作必)異惟神斷繫之於是本先
帝取之以義壬辰既格於道祖乘輿即以是日致齋於
九室所以昭達孝之誠所以明繼天之質具禮有素六
官咸秩大輅每出或黎元不知豐年即(一作則)多而筐筥
甚實既而太尉參乘司僕扈蹕望重闉以肅恭順法駕
之徐疾公卿淳古士卒精一黕(一作默)宗廟之逾深抵職
司之所密宿翠華於外戸曙黃屋於通術氣凄凄於前
旒光靡靡而嘉栗階有賓阼帳有甲乙升降之際見玉
柱生芝擊拊之初覺鈞天合律筍&KR1206;仡以碣磍干戚宛
而婆娑鞉鼓塤篪為之主鐘磬竽瑟以之和雲門咸池
取之至空桑孤竹貴之多八音循(一作脩)通既比乎旭日
昇而氛埃滅萬舞陵亂又似乎春風壮而江海波鳥不
敢飛而玄甲&KR1895;嵺以岳峙象不敢去而鳴佩剡&KR0008;(一作爚)
以星羅已而上乾豆以登歌美休成之既饗璧玉儲精
以稠疊門欄洞豁(一作洞壑又作洞豁)而森爽黑帝歸寒而激昂
蒼靈戒曉而来往熙事莽而充塞羣心麌以振蕩桐花
未吐孫枝之鸞鳳相鮮雲氣何多宫井之蛟龍亂上若
夫生弘佐命之道死配貴神之列則殷劉房魏之勲是
可以中摩伊吕上冠䕫卨代天之工為人之傑丹青滿
地松竹高節自唐興以来若此時哲皆朝有數四名垂
卓絶向不遇撥亂返正之王君臣父子之别(音别分之别)奕
葉文武之䧺注意生靈之切雖前輩之溫良寬大豪俊
果决曾何以措其筋力與韜鈐載其刀筆與喉舌使祭
則與食則血若斯之盛而已爾迺直于主索于祊警幽
全之物散純道之情(一作精)蓋我后常用惟時克貞膋以
蕭合酌以茅明嘏以慈告祝以孝成故天意張皇不能
殘(一作殄)其瑞神姦妥帖不敢秘其精而無(一作撫)絶軌享
鴻名者(一有矣字)于以奏永安于以奏王夏福穣穣於絳闕
芳菲菲於玉斝(舜祠宗廟以玉斝)沛枯骨而破聾盲施殀胎而
逮鰥寡園陵動色躍在藻之泉魚弓劍皆鳴汗鑄金之
風馬霜露堪吸禎祥可把曾宫歔欷隂事儼雅薄清輝
於鼎湖之山静餘響於蒼梧之野上窅然漠漠惕然兢
兢紛益所慕若不自勝瞰牙旗而獨立吟翠駮而未乘
五老侍祠而情(一作精)駭千官逖聽而思凝於是二丞相
進曰陛下應道而作惟天與能澆訛散淳朴登尚猶日
慎業業孝思烝烝恐一物之失所懼先王之咎徵如此
之勤恤匪懈是百姓何以報夫元首在臣等何以充其
股肱且如周宣之教親不暇漢武之滛祀相仍諸侯敢
於迫脅方士奮其威稜一則以微弱内侮(三字一作言勸内)一
則以輕舉虚(一作飛)馮又非陛下之(一無之字)恢廓緒業其𤨏
細亦曷足稱丞相退上跼天蹐地授綏登車伊澒(一作鴻)
洞槍櫐皆(一作先)出為儲胥本枝根株乎萬代睿想經緯
乎六虚甲午(一有方字)有事於采(一作綵)壇紺席宿夫行所如
初凡一作皆集本
有事于南郊賦
蓋主上兆於南郊聿懷多福者舊矣今兹練時日就陽
位之美又所以厚祖考通神明而已職在宗伯首崇禋
祀先是春官修(一作條)頌祗之書獻祭天之紀令泰龜而
不昧俟萬事之將履掌次銳(一作閱)氊邸之則封人考壝
宫之旨司門轉致乎牲牢之繫小胥專逹乎懸位之使
二之日朝廟之禮既畢天子蒼然視於無形澹然若有
所聽又齋心於宿設將旰食而匪寧旌門坡陁以前騖
彀騎反覆以相經頡(一作頓)曾城之軋軋軼萬方(一作戶)之
熒熒馳道端而如砥浴日上而如萍掣(一作製)翠旄於華
蓋之角彗黃屋於鈎陳之星神仙戍削以落羽魑魅(一作)
(魍魉)幽憂以固扄戰岐慄華擺渭掉涇地回回而風淅淅
天泱泱而氣清清(一作青青)甲胄乘陵轉迅雷於荆門巫峽
玉帛清迥霽夕雨於瀟湘洞庭於是乘輿霈然乃作(一有)
(翳字)夫鸞鳳將至以冲融寥廓不可乎彌度聲明通於純
粹溟涬為之垠堮駟蒼螭而蜿蜒若無骨以柔順奔烏
獲之黝蟉徒有勢於殺縛朱輪竟野而杳冥金鋄(范萬切見)
(西京賦)成隂以結絡吹堪輿以軒輊槍寒暑以前却中營
密擁乎太陽宸眷眇臨乎長薄熊羆彌(周禮小祝彌兵用此彌字)耳
以相䑛虎豹高跳以虚攫上方將降帷宫之綝縭屏玉
[車犬]以蠼略(二字見甘泉賦)人門行馬以拱乎合沓之壇(一作場)皮
弁大裘始進於穹崇之幕衝牙鏗鏘以將暮(一作集)周衞
轇轕而咸若月窟黑而扶桑寒田燭稠而曉河(一作星)落
肅定位以告絜藹嚴上而清超雲菡蓞以張盖春葳𬎼
以建杓簮裾斐斐罇爼蕭蕭方面曲折周旋寂寥必本
於天王宫與夜明(祭法王官祭日夜明祭月)相射動而之地山林與
川谷俱標於是乎官有御事有職所以敬鬼神所以勤
稼穡所以報本返始所以度長立極玄酒明水之上越
席䟽布之側必取先於稲秫麴糵之勤必取著於紛純
紋(一作文)繡之飾惟三牲八簋豐備以相沿而蒼璧黃琮
實歸乎正色先王之丕業繼紀(一作起)信可以永其昭配
羣望之徧祭在斯示有以明其翼戴由是播其聲音(一有)
(以字)陳(一有列從二字)乎節奏以進退韶夏濩武采之於訓謨鍾
石陶匏具之於梗概變萬形於動植聽宫徵於砰礚英
華發外非因乎筍簴之高和順積中不在乎雷鼓之大
既而臠骨胿罥柴燎窟塊□擘砉(一作砉擘)赫葩(一作&KR0034;)斜晦
潰雷(一作電)纏風升雪颯星碎拂勿侹濙(一作□濚)渺溟芊淬
(一作蓯淬)聖慮岑寂玄黃增霈蒼生顒昂毛髮清籟雷公河
伯或&KR1750;騃以脩聳霜女江妃乍紛綸而晻曖執紱秉翟
朱干玉戚鼓瑟吹笙金支翠旌神光倏歛祀事虚明於
是涾湤乎渙汗紆餘乎經營浸朱崖而灑朔漠淗(一作洶)
暘谷而濡若英耆艾涕而童子儛叢棘折(一作拆)而狴牢
傾是率土之濱覃酺醵以涵泳豈(一作非)奉郊之縣獨宴
慰以縱横玄澤淡泞乎無極殷薦綢繆乎至精稽古之
時屢應符而合契聖人有作不逆寡以䧺(二字一作而推)成爾
乃孤卿侯伯羣儒三老儼而絶皮軒趨帳殿稽首曰臣
聞燧人氏已往法度難知文質未變太昊氏繼天而王
根啓閉於厥初以木傳子攄(一作據)終始而可見洎虞夏
殷周茲煥炳而葱舊秦失之於狼貪蠶食漢綴之以蛇
斷龍戰中莽茫(一叠茫字)夫何以(一無以字)從聖蓄縮曾不下眷
伏惟道祖視生靈之磔(一作&KR0008;)裂醜害馬之蹄齧呵五精
之息肩考正氣之無轍協夫詒孫以降使之造命更挈
(一作㓗)累聖昭洗中祚觸蹶氣慘黷乎脂夜之妖勢廻薄
乎龍蛇之孽伏惟陛下勃然憤激之際天關(一作闕)不敢
旅拒鬼神以(一作為)之嗚咽高衢騰塵長劍吼血尊卑配
宇縣刷插紫極之將頽拾清芬於已缺鑪之以仁義鍛
之以賢哲聯祖宗之耿光卷夷狄之彯撇蓋九五之後
人人自以遭唐虞四十年來家家自以為稷卨王綱近
古而不軌天聽貞觀以高揭蠢爾差僣粲然優劣宜其
課密於空積忽微刊定於興廢繼絶而後覩數統從首
八音六律而惟新日起筭外一字千金而不滅上曰吁
昊天有成命惟五聖以受我其夙夜匪遑定(一無定字)實用
素樸以守于嗟乎麟鳳胡為乎郊藪乃上帝之降鍳及
兹玄元之垂裕乎後夫聖以百年為鶉&KR1663;(口豆切)道以萬
物為芻狗今何以(一有此字)茫茫臨乎八極眇眇託乎羣后
端策拂龜於周漢之餘緩步闊視於魏晉之首斯上古
成法蓋其人已朽不足道也於是天子默然而徐思終
將固之又固之意不在抑殊方之貢亦不必廣無用之
祠金馬碧雞非理人之術珊瑚翡翠此一物何疑奉郊
廟以為寳增怵愓而(一作以)孜孜况大庭氏之時六龍飛
御而(一作之)歸凡一作皆集本
文苑英華卷五十四
