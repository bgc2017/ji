文苑英華卷七百四十五宋李昉等編
臣道
樞密論一首材之大小論一首
四維論一首辯迹論一首
明贄論一首三不欺先後論一首
近代節士論一首舊臣論一首
謀議論一首三惑論一首
誠節論一首
樞密(舊唐書作機)論(并序)徐彦伯
時公卿士庶(舊唐書作王公卿士)多以言語不慎密為酷吏所䧟
彦伯乃著論以誡於代其詞曰
書曰唯口起羞惟甲胄起戎又云齊乃位度乃口易曰
慎言語節飲食又云出其言善千里應之出其言不善
千里違之禮亦云(川文粹作曰)可言也不可行也君子不言
也可行也不可言也君子不行也嗚呼先聖知言之為
大也知言之為急也精微以勸之典謨以告之禮經以
防之守名教者何可不循(舊唐書作脩)其詁訓而服其糟粕
乎故曰言語者君子之樞機也動(唐書作發)則物應(文類作樞機發)
(則物應)物應則得失之兆見也得之者江海比隣失之者
肝膽楚越然後知否泰榮辱繫於言乎夫言者德之柄
也行之主也心之志也(唐書作志之端也)身之文也既可以濟
身亦可以覆身故中庸鏤其心右階銘其背南容三復
於白圭殷(唐書作箕)子九疇於洪範良有以也是以掎摭瑕
玷詳黜(唐書作參詳)躁競審無恒以階亂將不密以致危利
生於口森然覆邦之說道不由衷變彼如簧之刺可不
懼之哉其有識暗邪正思慮微形(唐書作慮微形朕)破金湯之
籥伐(唐書作封)禍亂之根用呫囁為雄辯(唐書作用詁讘為全計)以號
呶(唐書作詉)為令德至若梧宮問答荆齊所以奔命韓魏加
肘知伯所以危殘蔡侯䋲息媯也亟招甲兵之罰鄭曼
圍宋(唐書作圖宋)卿也而受鼎鑊之誅史遷輕議終下蠶室
張紘詭說更齒龍淵(川粹作泉)凡此過言其流匪一或穢猶
糞土或動成刀劔或苟且其心或脂膏其體(唐書作吻)挾邪
作蠱守之而不懈往輙破的去之而彌遠亦何異寒(唐書)
(作韓)臯聚音龍也羣吠得死為幸何脩名之立乎雖復伯
玉沮顔追謝於元凱蔣濟遺恨失譽於王陵犀首没齒
於季章曹瞞齚舌於劉主當何及哉孔子曰予欲無言
又云終身為善一言敗之惜也老子亦云多言數窮又
云聦明深察而近於死者議人者也何聖人之深思偉
慮杜漸防萌之至乎夫不可言而言者曰狂可言而不
言者曰隠鉗舌拱默曷通彼此之懷括囊而處孰啓謨
明之訓則上言者下聽也下言者上用也睿喆之言猶
天地也人覆燾而生焉大雅之言猶鍾鼓也人考擊而
樂焉作以龜鏡周(唐書作姬)公之言也出為金石孔(唐書作曾)子
之言也存其家邦國僑之言也立而不朽臧生之言也
是謂德音詣(川文粹作諧)我宗極滿于天下貽厥後昆殷宗
甘之於酒醴孫卿喻之以琴瑟闕里重於四時郢都輕
其千乘豈不韙哉豈不休哉但懋績遠大(唐書作懋探大猷川粹作)
(茂績遠世)克念丕訓審思而應精慮而動謀其心以後發定
(唐書作擇)其交以後談不趦趄(唐書作蹙趨川粹作戚趨)於非黨不屏營
於詭遇非先王之至德不敢行非先王之法言不敢道
翦其纍纍(唐書作諜諜)之緒撲其炎炎之勢自然介爾景福
保兹終吉(唐書作錫茲純嘏)則悔吝何由而生怨惡何由而至
哉孔子曰終日行不遺已患終日言不遺已憂如此廼
可以言也戒之哉戒之哉
材之大小論(已見三百六十三卷)李華
四維論柳宗元
管子以禮義廉耻為四維吾疑非管子之言也彼所謂
廉者曰不蔽惡也世人之命廉者曰不苟得也彼所謂
耻者曰不從枉也世人之命耻者曰羞為非也然則二
者果義歟非歟吾見其有二維未見其所以為四也夫
不蔽惡者豈不以蔽惡為不義而去之乎夫不苟得者
豈不以苟得為不義而不為乎雖不從枉與羞為非皆
然(集有也字)然則廉與耻義之小節也不得與義抗而為維
聖人之所以立天下曰仁曰義仁主恩義主斷恩者親
之斷者宜之而理道畢矣蹈之斯為道得之斯為德履
之斯為禮誠之斯為信皆由其所之而異名今管氏所
以為維者殆非聖人之所立乎又曰一維絶則傾二維
絶則危三維絶則覆四維絶則滅若義之絶則廉與耻
其果存乎廉與耻存則義果絶乎人既蔽惡矣苟得而
(文粹無而字)從枉矣為非而無羞矣則義果存乎使管子庸
人也則為此言管子而少知理道則四維者非管子之
言也
辯迹論劉禹錫
客有能通本朝之雅故者曰時之汙隆(集作崇)視輔臣之
用房與杜迹何觀焉建官取士之制地征口賦之令禮
樂刑法之章因隋而已矣二公奚施為余愀然曰三王
之道猶夫循環非必變焉審所當救而已隋之過豈制
置名數之間耶顧名與事乖耳因之何害焉夫上材之
道非務所舉必的然可使戶曉為迹也吾觀梁公之迹
章章如縣㝢(集作寓川文粹作萬)矣曷然哉請借一以明之史不
云乎初太宗怒渾戎之横于塞也度諸將不足以必取
當宁而嘆曰得李靖為師快哉靖時告老且病矣梁公
虛其心以起之靖忘老與病一舉虜其君郡縣其地而
還夫非伐國之難能也起靖之難能也靖非不克之為
慮居功之為慮也古之為將度柄輕不足以遂事重則
嫌生焉是以有辭第以見志有多産以取信有子質以
滅貳有嬖監以虞謗其多患也如是若靖者名既成位
既崇重失畏偪其患又甚焉微梁公之能盡才能捍患
能去忌能照私彼姑藉舊勞居素貴足矣惡乎起哉夫
豈感空言而起耶心相見久矣夫豈&KR0918;小信而要耶道
相籠久矣其後李敬玄擅能失材臣而敗随之林甫自
便進蕃將而亂随之由是而言固相萬矣子方規規然
窺上材以戶曉之迹此吾之所以不取也若杜萊公者
在相位日淺將史失其傳然以梁公之鑒裁自天策府
遂以王佐材許之則是又能以道籠房公者矣房之許
與迹孰甚焉客無以應而作劉子曰觀書者當觀其志
慕賢者當慕其心循迹而求雖博寡要信矣
明贄論
古之人動必有以將意故執贄之道自天子逹焉夫芬
芳在上臭逹於下而温粹無擇有似乎聖人者鬯也故
用於天子清越而瑕不自揜潔白而物莫能汙内堅剛
而外温潤有似乎君子者玉也故用乎諸侯執之不鳴
刑之不嘷似死義者乳必能跪似知禮者羔也故卿執
焉在人之上而有先後行列者鴈也故大夫執焉耿介
而一志雉也故士執焉視其所執而知其任是故食愈
重而志愈卑位彌尊而道彌廣耿介之志唯士得以行
之何也務細而所試者寡齒卑而所蔽者衆言未足以
動聽故必激發以取異行未足以應遠故必砥礪以沽
聞借令由士為大夫捨雉而執鴈其志也随之顧(集作故)
耿介之名不施於大夫矣況其上乎然則為士也不思
雉之介為卿也能思羔之禮歟今夫或者不明分(集作介)
推理而觀之則曰此居下而嗜直者是必得志而稔其
訐矣彼當介而務弘者是必處高而肥其德矣曾不知
訐當其分(集作介)則地易而自遷弘非其所則志遂而無
制矣於戱責士以卿大夫之善猶喻君以士之行耳予
以執贄之道得其分(集作介)苟推分(集作介)明矣求刑罰之
僣濫得乎
三不欺先後論吕温
昔宓子賤為單父也人不忍欺之國僑為鄭也人不能
欺之西門豹為鄴也人不敢欺之此皆為政不同同歸
于理作幹事之稱首貽牧人之經範汪洋古今輝焯圖
史窮理而語固有優劣擇善而行豈無先後請試論之
子賤仕衰亂之魯而邑偪強齊仗義為城池倚仁為干
櫓當鯨吞之大敵鳩狼顧之遺黎渙離形檢妙用心術
惠訓不倦乃無得而稱視民如傷而不有其愛感而動
之隂陽運於無言誠而明之日月懸於方寸是則不求
不欺於人而人不忍欺矣子産攝晉楚之間而靖恭爾
位(集作次)役智利物&KR0918;躬勵俗守之以信行之以禮告之
以慈惠臨之以明察如鏡洞照如衡誠懸是則求人不
欺而人亦不能欺矣西門豹當戰國之際(集作初)而克脩
茂績身為(集作有)紀律言有典章剛包其柔威克厥愛權
之以法制董之以刑罰火烈人望霜清物心是則責人
不欺而人固不敢欺矣夫不忍欺者至誠潜感是曰上
德堯舜之吏也不能欺者明智旁達是曰有政三王之
吏也不敢欺者嚴威允濟是曰能刑五霸之吏也誠不
足至於智智不足至於威大小之間朗然可見然而事
在折衷理資漸致德宜全舉道貴兼通必也脩誠而棄
智誠未至而致理或虧任智而廢威智未周而暴亂將
起不若兼(集作總)而行之迭收其效一之日二之日刑明
威立使人畏而不敢欺三之日四之日智達政成使人
敬而不能欺五之日六之日志孚誠格使人感而不忍
欺以寬濟猛同二氣之(集作而)和平自邇陟遐比三才之
(集作而)具美苟非全德大噐其孰能至於此乎若不暇會
其源流統其宗極而姑(文粹作始)定優劣直論先後則堯舜
之吏與王霸不同年而語矣
近代節士論李德裕
客又謂余曰近世將相既已聞之矣敢問士君子身在
下位而義激衰世者有其人乎余曰焉得無之丁生魏
生是也昔蓋寬饒多仇少與在位及貴戚人與為怨唯
諫議大夫鄭昌愍傷寬饒忠直憂國為文吏所詆挫上
書曰山有猛獸藜藿為之不採國有忠臣姦邪為之不
起寬饒上無許史之属下無金張之託職在司察直道
而行鄭昌可謂好是正直矣梅福南昌一尉耳與王章
無薦引(集作寵)之私無遊宴之好當王鳳之世權歸外戚
上書曰鳶鵲遭害則仁鳥增逝愚者蒙戮則智士遠退
折直士之節結諫臣之舌羣臣皆知其非然不敢獨(集夲)
(作能)爭天下以言為戒最國家之大患也梅福可謂不畏
強禦矣余頃歲待罪廟堂六年竊位而言責之官執憲
之臣屢(集作属)薦丁生稱其有清直之操亦有毁之者曰
體羸多病必不能舉職余惑是說未及升之於朝而一
旦觸羣邪犯衆怒為一孤臣獨夫正言無避亦鄭昌梅
福之比也昔貫高竟能以不死白王而高祖賢其然諾
戴就不忍以臣謗其君而薛安感其壯節周燕寧恨於
不食陸績豈辭於禁錮世歴千祀有此幾人魏生為酷
吏所逼終不詘服辭義雅正有古人之風亦貫高戴就
之儔也嗚呼田叔孟舒皆位顯於朝而魏生以輿疾遠
竄溘盡道途疑其幽魂必上訴於天矣或曰自古名節
之士鮮受厚福豈天意於善人薄耶余曰非也夫名節
者非危亂不顯非險難不彰免鈇鑕全性命者尚十無
一二(集作二三)況福祿乎若使不受困辱不嬰楚毒父母妻
子怡然安樂則天下之人盡為之矣何貴於名節者哉
舊臣論
或問先王論道之臣事後王乎曰不改先王之道則事
之改先王之道則去之以事堯之心事舜禹者其咎繇
益稷乎以事武王之心事成王者其周召乎以事漢高
之心事惠帝者其蕭曹乎曹參尚不易蕭何之規況高
祖之道昔區區楚國醴酒不設穆生先去且穆生豈為
已乎蓋傷廢先王之道不忍見後王之面其不去者焉
得免胥靡之恨哉魏晉以(蜀本作已)降居相位者皆靦面愧
心而已又有攘臂於其間者掎摭先王之道以諱舊過
改張先王之道以媚新君棄先王之故老以掩其羞用
先王之罪人以恊其志若天地間無神明則已儻有神
明鬼得而誅之矣
謀議論
欲知謀議之用捨身名之榮辱觀其立論何如(集作可知)也
切於時機明於利害人主易曉當世可行其謀必用而
終有後咎晁錯主父偃是也何者切時機明利害皆怨
誹所由生主享其利而自罹其害謀闊意中言高旨遠
其道可法其術則疏必有高名而不用於世賈山王陽
是也謀既(集作議)不行故能無患智足應變道可與權言
雖切於人情意常篤於禮義謀不盡用而身無近憂賈
誼是也故當漢文之世亦無高位余門客崔權其世叔
即宋廣平之維私也(崔世叔名犯廟諱)又嘗預燕公代公之戎
幕故知三丞相才業甚備曰廣平好言政事燕公好言
文學至於經國遠慮意鮮及之與代公言初若涉川未
知所止寥廓廣大莫見津涯味之既深恩(集作思)意愈密
代公嘗為西北邊將帥論四夷思慮必精遠則崔生(集無)
(生字)之言信有徵矣凡侍坐於君子聞其言可以知其才
術遠近用此道也
三惑論王□
炙轂子曰漢史載楊秉能三不惑歴代以為美也然三
惑之中利病各異論曰夫惑於酒者敗賢能損道德廢
家業顛狂致疾生於身軀夭折壽考故湏誡於過度也
且阮籍劉伶陶潜畢卓皆惑於酒悉無所成至於得溺
酒名而已夫惑色者壊禮樂損門風傷殘形骸耗蠧金
帛怨雖不歛於夷夏政且有妨於霸王齊桓内寵如夫
人者六姬外嬖豎貂(疑作豹左傳寺人貂)雍巫(即易牙也)衞靈同斛浴
者三人内愛南子外滛彌瑕之類是也夫惑於財者小
則亡身破家大則辱先滅國聚鹿臺之錢積巨橋之粟
掊(一作擭)胎拾卵惟利是求盗璧攫金刑戮不懼而又必
厚於已而薄於人則義不及於宗親恩不加於左右如
此必不得人心而失衆情孟子曰推恩足以保四海不
推恩不足以保妻子故君視臣如手足則臣視君如腹
心書曰撫我則后虐我則讐斯之謂也苟專利矣則嘉
言令猷弗得聞矣過謬錯誤莫得知矣近侍者倳刅以
懷憾疎遠者聚謀釁待舋憾舋一發身首分離傳曰象
有齒以焚其軀賄故也又曰疋夫無罪懷璧其罪則三
惑之甚其在兹乎昔漢高祖使隋何說黥布歸漢布既
謁漢王倨慢布悔來欲自殺及就舍供帳與高皇無異
布乃大悅燕丹之奉荆卿也子女玩好恣其所欲然後
渡易水不以為寒刺秦王視死如歸夫黥布荆軻雄傑
之士也猶以服饌聲色變以移志况今將帥士伍乃中
才之士乎若不結之以信義厚之以恩賞彼安肯效命
死節為貪鄙恡嗇之主哉故士有言曰爾之財賄尚惜
我之性命詎可輕捐古語云使人造舟車猶豐酒食冀
彼竭機功(疑作巧)則舟無毁溺之患車免顛覆之憂今驅
策賢能駕御英傑餙甘言以誘掖矯禮貎以卑和欲其
盡赤誠竭計策其用飴蜜以誇賺嬰兒曾不知聦明之
士見其肝膽鏡其詐偽亦持虛以待虛設詐以禦詐國
士遇我我以國士報之衆人遇我我以衆人報之項羽
刓印賢豪叛去曹公慢易天下鼎分是知三惑之中酒
者致(疑)之可矣色者放之可矣財者下愚之醜行也致
(疑)放逐刑戮所宜加投畀豺虎投畀有昊以謝乎衆矣
誠節論
炙轂子曰漢史著誠節立名之士謂其能執一不回死
義不顧雖湯鼎之威霜刃之刑不能脇之故節義彰明
顯於後世存無(一作則)愧於英俊没無(一作則)果(一作畏)於神
靈蕩蕩然偃於暗室之中堂堂然行於日月之下卓為
人傑乃有節有義之士也夫能如此者亦賢哲之一體
客曰誠如是無乃滯於變通而能成功則拙(疑)杖節死
義可矣既不能杖節死義又不能變通成功此謂之偷
生無耻之夫昔李陵降匃奴又要成功致老母伏誅妻
子棄市斯始規變通而終為負義且臨患難履顛危雖
商賈小人屠沽賤品猶能相拯於窮蹙尚乃任情於依
託矧乎頂章甫冠拖縫掖衣口誦先聖之文胸懷德義
之典目曰儒士而無慷慨之心不有風雲之操亦何以
見分明之男子磊落之丈夫昔如敬通不脩廉隅杜篤
請求無厭班固謟竇以作威馬融黨梁而黷貨丁儀貪
婪而乞賄路粹哺啜而無耻皆文儒之所賤貞介之所
羞夫士無信不可以立身無義不可以立名無節不可
以成功無忠不可以成事四者不懷則情同犬豕行比
豺狼安足以齒於人倫哉客曰先生斯論不亦傷於嫉
惡太甚乎對曰嫉惡不甚則好善不篤若見惡不能去
則邪佞之人羣臻知善不能用則賢良之士引去苟懷
誠節安得不嫉謟諛今公卿席客蔑馮諼毛遂之忠誠
侯伯幕賓肆李園祖珽之欺詐或受賂賣主奉越以事
吳或首鼠兩端觀成而望敗窮其操心姦宄蘧蒢戚施
與夫誠節之士執一不回死義不顧者亦何遼廓論未
已客曰若乎先王之論誠亦富茂迺歛衽而退
文苑英華卷七百四十五
