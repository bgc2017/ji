文苑英華卷五百十三宋李昉等編
射御門三十一道
澤宫置福判六道張侯下綱判五道
不以騶虞為節判一道不以采蘋為節判二道
鄕射司正倚旌判一道賓觀武藝判一道
矜射判二道祭侯判五道
馬驚師徒判七道射不穿札判一道
澤宫置福判
甲司澤宫將祭而習禮所由置福不設中御史劾之訴
云自邦國已下則有名制王者之式未之前聞
對鄧承緒
六藝之脩五善之備禮稱觀德義在興賢豈加爵而益
封實選士而預祭惟甲何者司射澤宫見狸步之張侯
以鹿鳴而應樂設中置福用陳矢筭之儀釋獲建旌遂
明多少之數賓主存乎百拜公卿繼乎六耦能其中質
定以和容豈罰觥之為慙亦削地而成耻禮之美者德
實在兹况名位不同自邦君而節制器物有等寔王者
之殊儀卑不踰尊上得兼下法官所效敢奉守官之誡
訴者有辭恭聞克謹之義
同前潘文環
祭以訓恭射唯觀德出正中質將定於賢愚備物致用
是昭其典禮瞻言爾甲司此澤宫張熊侯以示威酌貍
步而尊美飲筭初列爰立豐以表儀射器斯存亦置福
而供命然以高卑異等名位殊倫若事屬諸侯固宜同
於相圃而舉非王者爰可論於設中既無共職之愆寧
懼守官之效
同前程休
刑措化成教尊義立將崇大射爰隸舊章先習禮於澤
官且觀德於方國恭惟彼申天子有司展四體而能勤
事一人而匪懈固合在儀必備豈可立事無規今則乾
道昭回天光臨下捨矢如破雖則射不主皮置福無中
如何發彼有的法官之效以告闕於今供司存之辭訢
未聞於古制雖五等有數四侯既張而兹禮不存斯人
何罪
同前蔣凖
射以觀德禮先擇士是明五善之義豈從六藝之卑况
聖敬日躋王假有廟將期預祭之事是知必爭之道甲
學乎相圃司彼澤宫并夾既陳决拾斯似思備物以致
用奚曠官以速尤竟不具於鹿中乃空歌於貍首末學
兹甚不敏則多天子之儀用或兼下諸侯之禮事乃舉
中使揚觶而有言自發的而足獻遂合會稽之美每抽
厨子之房肅慎之貢仍韜夏后之服繄謂
同前裴子建
選贒觀德存乎射義為邦之度因文物以肅陳將祭之
儀必先朝而慎習於是審兹貍步張彼熊侯揖至譲升
和容顯於相圃持弓挾矢雅頌彰乎澤宫司馬分進退
之規王人奏蘋蘩之節百禮式序五善無替既有備於
置福復何遽於設中法官執此簡書欲行觥撻訴者確
乎執理憑於名制用捨之道抑有司存且列國諸侯擇
士而祭自守彛憲無相奪倫事乃屬於邦君罪寧歸於
彼甲緬稽古訓斯為正典得失之旨居然可知
同前劉肱
大聖嗣文明時偃武弧矢之利可以訓戎禮容之規於
焉觀德將因捨奠是用求賢甲為主司素非違(一作逹)吏
澤宫之制何昧周官相圃之儀旋乖魯典既而工歌九
夏庭列三侯决捨既似於琱弓并夾則陳於揚矢標名
(一作中標)鹿兕或有國之前聞皮稱熊豹蓋王者之恒制語
而有訴雖以執禮為詞闕而不供終當毁櫝之責請依
中典以勸無哀
張侯下綱判
景張侯下綱不及地武賓遂貫之監者謂無揖讓之禮
不坐奠豐上賓袒决而退
對劉璀
六藝崇射五善遵禮景也張侯職效能於棲鵠賓之遂
貫遽呈妙於啼猿曾不知搢策有揖讓之儀飲筭行多
少之節下綱不及如堵奚曕監者有知奠豐是闕人而
無禮袒决難留以之觀德從何擇士若不論辜是誣恒
憲
同前王諲
國將郊禘王有聘享宴而習禮射以觀德大侯既抗敦
(一作彫)弓乃堅天子張熊武之威諸侯異朱玄之殺不及
地武何所失儀高下其綱誠為順理然禮崇三讓無聞
固請之辭射有五容先招不至之誚雖飲於少筭自可
奠豐而獻爾發功方觀袒决於賓微於(一作為)捨禮在景
何所愆儀但欲旌能期於書過
同前
考贒論材審藝觀德爰設三侯之禮以崇五善之儀貍
首登歌是求於合雅采蘋斯奏何先於主皮惟彼武賓
齒于其位宜揖讓中節允諧(一作叶)於觀善何穿洞非儀
坐彰於伐德綱則未下射何速如自貽監者之尤遂干
司馬之政不奠於坐誠叶周人之式袒决而還亦符相
圃之事雖君子之爭戒(一作或)所苟得而士師之律未可
深文宜從肆緩謂叶平典
同前姚承構
開彼澤宫臨兹相圃可以觀德必也射乎所以揖讓而
升審固而動矢流貫的侯服親於主皮樂奏采蘩笙鏞
備於和體豈失于獻士而亂於簡能下綱靡及於地前
飛羽虚驚於雲際坐奠斯闕袒决而還宣父之妙誰崇
仲由之令何寄且君子之爭應兑於嚴科小人伐伎湏
從於薄黜禮律之道斯合宜然
同前嚴迪
景遵貍步張是熊侯地武苟合於舊儀下綱未踰於先
則賓則有藝執射多功舒卷寧懼於出正發縱每聞於
破的彤弓既彀與明月而合規白羽纔飛狀流星而遂
貫然而禮成揖讓不獨主皮徒矜袒决之容未覩奠豐
之事作而非法不足書能人而無儀誠湏寘罰
不以騶虞為節判
大射之禮主司不以騶虞為節
對寇泚
禮經之設寔和天地凡在有司理資虔恪况大射斯御
大侯既張誦貍首以成章歌騶虞而應節匪文匪武載
光於禮容爰遊爰豫(一作爰豫爰謀)式備於彛典崇折爼之儀
助發生之氣豈得弨弓之旨致闕公宫彼茁之規猶虧
相圃位已乖於司射法湏加於秩宗請寘鷞鳩之科以
懲樹皮之失
不以采蘋為節判
甲會射制氏不以采蘋為節所由加罪訴稱非三命已
上
對韋述
射以習戰樂本宣風雖君子之所爭乃先王之修訓惟
甲幸逄光宅早踐榮班羔裘以朝未登三命之秩主皮
為會咸兹五善之儀興武與同必期多筭和容中質不
出于正節未及於采蘋事有歸於制氏欲加其罪竊謂
誣辭且物有司存孔門垂教失官為慢春秋所規節以
樂章誠則大夫之禮非禮不動實惟先聖之謩師古未
表其明知禮反招其咎所由斯罰有異繩愆制氏有言
誠為舉枉
同前馮萬石
三皇威察利用弧矢六藝和容率由飲射故澤宫相圃
揆尊卑之節出正中質定賢愚之分既參之以樂章必
備之以禮物甲利乃習妙言會其儀豈徒主皮之善將
勤君子之爭制氏頗曉鏗鏘班乎樂職屬斯登降須徇
疇人寧宜簨&KR1607;不修鍾鼓靡奏闕於所守罪亦何疑至
如武侯熊侯自天子而斯達采蘋采蘩(一作采蘩采蘋)由命士
而有差理合各附等威咸依節制訴非三命已覺詞游
將扣兩端須知甲品請更閱實然後定刑
鄉射司正倚旌判
甲司正命獲者倚旌為有司所紏詞云兼官無事
對李思元
國有燕饗代存飲射貴以觀德先乎踐禮故比兹六耦
是辨其等威抗彼三侯必憑乎班列眷言伊甲則曰司
存寔掌厥儀克閑乃事序賓明揖讓之則進或歷階贊
射辨升降之儀退惟輔序而决捨是佽弓矢斯調射人
發功非無破的之藝司正命獲爰有倚旌之禮將欲乘
其多筭罰以弛弓使夫沮勸必明威容可則况職不在
備禮或從宜無事則兼寧云離局之過有司所紏實負
曠官之責
賓觀武藝判
乙為賓觀武藝主人三拜不答兩拜責其闕禮
對李暄
侯以明之射有觀者設中筭以章物立其賓以相儀乙
鄉黨稱賢進退有度將拜至而拜洗且三讓而三揖(一作)
(接)是欲體和容之節知曲藝之美匪惟訓人抑又觀德
豈可空瞻棲鵠未盡主皮尚陳旅酬必候(一作侯)興答將
疑飲數故異禮容既不爽於威儀亦何勤於偏拜謂之
有闕宜乎未甘
矜射判
樊少翁與箭張廻各自矜尚詣府以廻優少翁不伏
對李辿
武有七德所以保大定功器重五兵所以禁暴戡亂在
三端而不棄居六藝以為先張廻擅飛衛之功樊少得
養由之妙同觀挂蝨並斷征鳬暫彎繁弱之弓載發忘
歸之矢俱窮中質各盡和容未見於撝謙遽聞於矜尚
君子無爭必也射乎府司既曰廻優少翁如何不伏
同前郭行則
少翁繁弱靈苖張廻忘歸遠系各是良弓之子俱膺美
箭之名類飭角以甄形攸資定體固鐵羽而成質期乎
䧟堅蓋取諸暌用明弧矢之利道該於藝允覿和容之
能非唯取貴禮經固亦以威天下是處顔高之室稱乎
六鈞寔發養由之弦先於百中論其飲羽本為相資誥
以主皮事非獨善瞻言繕造何劣何優據其精靈徒矜
徒尚文戰而失覺先鳴齊驅而適聞後殿少翁不伏雅
叶道方張廻非優謂符彛典
祭侯判
得甲祭侯辭曰強飲食御史紏非息宴之禮不伏
對袁歆
唯祀與戎禮之大者觀射見德侯其是歟俾徼福於爾
靈將示威於我衆所以司馬張皇於五射梓人盛餙於
三侯繫而有儀下綱不及於地武祭以盛禮上射更揖
於堂楣是則爼豆克陳熊武相間多筭少筭射人或觥
於示(疑作爾)爵強飲強食祝史無愧於我辭冀必懲於不
庭是有祈於介福雖非宴禮寔曰武經既庶幾於戢兵
復何疑乎致祭乘騘之紏斯心奚至於加諸而中鵠之
誠彼甲未越其典則禮不瀆也神其吐之
同前魏兼柔
揖譲而升發彼以析爾爵正鵠苟失必也反求諸身甲
主張三侯是供五射簋貳以薦初陳強飲強食之辭金
奏既動間以采蘩采蘋之節屬九圍有截五兵載槖宜
習禮於澤宫可觀德於相圃下綱不及於地武中掩以
待於張弓惟若寧侯則抗而祝也所以擇士乃與之祭
焉稱非息宴妄為柱史之紏觀其守職未失梓人之規
無咎可徵甲免夫戾
同前李挺
澤宫舊典相圃遺法實備多儀亦彰異數至若一日之
澤息物休農四牡既朝勞勤式宴於是取像貍步設廣
庭之禮物載張獸侯量下綱於地武射之義也豈直主
皮神則憑焉必侯工祝羞酺醢之嘉薦陳儆戒之順辭
或中鵠而升則實爵以獻終乃示其慈惠庶將強其飲
食正依經禮寧畏簡書爰詢袹署之言未達梓人之職
甲之不伏可謂守官
同前秦用
五善與能三侯是列俾射夫有獻庶君子必爭甲藝窮
决拾心惟審固成規月滿則先張之弧如破風馳能發
彼有的對梓人之成器受司馬之滿觴祭則有經辭豈
失舊既不寧是抗非貽福謂何且使臣農夫息宴以禮
而主皮栖鵠降殺異宜如或獸侯斯張是則豸冠虚觸
尚迷岐路更佇指縱
同前姜庭琬
祭以主敬射以觀德三侯既設遂聞熊豹之差二簋可
享爰申脯醢之奠甲進退有度揖讓而升方備於五善
詎界於六藝有如武子之妙以取牛心類后羿之能無
全雀目祭必如在神當格思唯寧者立以繼代不屬者
抗而射女強飲強食陳祝史之正辭克禋克祝介曾孫
之景福必也正其齒位稱彼兕觥將勞農以休息乃示
宴以惠慈鐵冠所紏恐未三思鉛刀見用終資一割同
於噬腊難以甘心
馬驚師徒判
卜氏為御馬驚師徒小却監軍紏為無勇卜氏遂死之
或誄其功監軍請寘乎理誄者執云非罪
對梁庶
戎御近官事資良藝或逐禽而過表且并轡而授綏克
敵是因搴旗攸屬卜氏參名訓僕奉職佳兵懸父之焉
或奔晉侯之車將敗師徒小却鉦鼓微旋既獲譴於言
司載興慙於無勇鳴轂小故猶有伏劔之臣敗軍大尤
須聞免胄之客是用捐軀不恡(一作吝)視死如歸東野傾
轅雖則其罪國書殞首終用可嘉足比乘丘之能宜錫
滑臺之誄庶執死節以寵鬼雄
同前楊仲昌
師貞以律大易微言羣吏聽誓先王垂則卜氏致躬厮
役頗事戎昭似乘丘之惣立寧執御而無勇遂使秋(一作)
(伙)還塞比介胄慙容日暮城南鼓&KR0911;傷氣監軍執簡而
往操刀必割冀圖賞罰以制忠邪但授(一作援)綏匪愆流
矢斯驗嘉赴敵以徇節亦議功而何妨禮經孔昭誄德
惟允實卜也之非罪宜捨諸而無惑
同前吕令問
將執御乎必使能者伎苟有素失乃非愆卜氏御戎豈
其敗績六藝之末尚勤夫子之言十乘之先遂執王良
之轡既而師貞以律騎勇爭鋒外強中乾忽陸離而莫
制大軍小將却遷延而欲奔非馬其人異叔牂之没怨
有矢在肉知賁父之非罪圉人以告誠合誄之生也不
欺將子無怒
同前梁涉
赤羽相向魯戴乘丘之役紅塵交飛國驂賁父之御事
疋蒙馬力均投牛變非銜撅驚為流矢殊郤克之不止
因潰齊軍成魯師之小却便亡卜氏汙朱輪豈敢言病
驗白肉乃知非罪逝者既往吾誰與歸死而可哀士始
有誄此焉寘理孰曰監軍雖欲必也正名是故惡夫侫
者
同前禇思光
卜氏習聞秋駕工隨水曲屬出車檻檻有六月之師將
執訊連連成九天之勝而深谿難拔小駟易驚殊攝叔
之致師有懸賁之敗績是無勇也於此死之監軍紏慝
未窮通憲必若馬為流矢所驚人殊執轡之罪則死非
其道(一作過)誄得其功率象前聞寧宜寘理
同前楊慎金
邊候時驚聞列將之授師戎車啓行有僕夫之執御白
刃交下望軍麾而且前紅塵四飛聞戰鼓而俄駭甚杇
索之為御因交綏而小却疇昔為政雖異羊斟不仁今
時敗績還同卜國無勇結纓而盡復矢空非請易其名
蓋難霑於下士將寘于理焉可罪於亡魂雖聞舊經非
辜當失不誄不罪斯焉取斯
同前劉濬
登庸取士六藝稱先設策除兇五兵是要卜氏為御招
尤於馬驚監軍正刑志存乎鸇逐昔懸賁理御嘗聞流
矢之災卜國佐驂遂彰白肉之患有功必賞有犯必科
未明敗績之由須覈馬驚之故請重尋詰然定是非庶
使幽冥申冤功過昭著即寘於理深涉乖疎
射不穿札判
得甲獻弓蹲甲而射不穿一札有司詰之辭云液角者
不得牛戴牛角
對白居易
貫革乖方則宜致詰相角失理亦可徵辭甲奠體以成
執簫而獻中規無(一作不)撓六材雖則合三捨拔有愆七
札不能穿一且(集作宜)恐傷人之甲不曰堅乎而非戴牛
之弓無自入也液信虧於巧者射遂爽於臧兮周典足
徵彼自乖於三色楚君明試此無愧於二臣咎且有歸
責之非當
文苑英華卷五百十三
