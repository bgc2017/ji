文苑英華卷六百九十三宋李昉等編
遷譴下
投知己書一首獻南海崔尚書書一首
雜書
與徐陵請王琳首書一首遺崔頥書一首
與博昌父老書一首答楊賁處士書一首
與王式書一首與李翺書一首
遷譴下
投知己書(或云與大理楊卿書)劉蛻
復何事哉弓矢乎制敵之事今為導衛羽儀金革乎勇
衆之器今為節奏和聲射宫蓬蒿幽燕少年恥蹈其下
文之用莫過乎當時文之人莫過乎閣下復何事哉漢
既治世詩書禮樂皆已逸墜求亡書者故冬官考工開
千金之購議帝制者進退贊拜定茅蕝之中而今河洛
塜壁圖簡編修登降俯仰不倒步序便蕃之儀莫過乎
當時優游之學莫過乎閣下復何事哉材力既以相譽
忠正得以相扶及秦世為之妖言東漢為之黨禁公道
畏忌相顧而野死今布衣匹夫得歌王公大人之盛德
先進達生得薦布衣匹夫之事業唯其公當舉之不以
為疑扶之不以為黨無私之道莫過乎當時譽能之心
(集作人)莫過乎閣下嗚呼苟有其時而無其人雖有舉能
之心(集作人)斯為閣下惜有其人有其時而閣下苟不留
意属念斯為來世弔蛻生二十餘年已過當時之盛棲
遲困辱者過(集作末)遇當時之人書成而嘗樂乎其時出
車滿於道路而才高於蛻忌蛻侵已才下於蛻畏蛻擅
名是以深知之者不得終其朝欲振之者又自無其力
也謂其書空(集作終)為來世弔已矣乎不意得與閣下不
為異世同乎文字所謂當時之人斯非閣下者乎則其
人未死口能言乎能盡(集作晝)門下見之復用何禮以接
之既接之復用何詞以譽之譽之得盡其才接之得盡
其禮斯人也讀書業文德(集作得)有知己居窮守道死且
不朽復何事哉
獻南海崔尚書書
所謂大丈夫豈天使為之哉以其進為天下利退有百
世名顯為諸侯師默成萬(一作高非)世法而已為退默者為
避人得時而退默者為自進為進顯者為必行不得時
而進顯者為失志是以雄才盛德不可以不兼其時故
無其時不可行也有其時而志未達又不可行也志達
而未信於天下又不可行也上位之人有不可故下位
之人有踰垣塞牖而自遁者又豈唯退默而已矣(集作哉)
方今天下百姓不敢争步畆四夷不敢犯守陲自元和
已後國家不傷一夫不亡一矢雖有豎子弄兵曾無根
(一作筯)穿皮蠧之患尋已伏誅(一作誅伏)然而門下不謂無其
時乎昔雍丘不能以才達求討吳蜀以自試班超不能
守其家儒然後得官校尉夫文(一有家之二字)不遇清世不免
操弓矢而擐甲胄也今則仕由文學著官自清顯尊閣
下不謂志未達乎夫南海實筦𣙜之地有金珠貝甲脩
牙文犀之貨非茂德廉名國家常重其人閣下不謂未
信於天下乎當其時士亦故不以天下之廣居自隘(九字)
(一作不以天下之廣自隘以居)其身不以天下之道自負以不知己故
賂媒請介則不忍為守媒待介或有所自棄故退默者
不得不自進矣閣下以謂時乎未可也嗚呼蛻之生於
今二十四年雖天有南無可置其門雖天有東不得開
其序伏臘不足於糗糧冬夏常苦於皸濕然而因時著
書滿十卷自謂不有得於今必有得於後不有得於人
必有得於鬼神今則力疲於天下笑日暮而郵舍閉今
閣下進為天下利而又顯為諸侯師之時奈何得有踰
垣塞牖之蛻乎故先自棄南嚮再拜不勝懇懇窮泰有
時未可知也謹貢舊拔刺書一卷以其最近於情雜歌
詩共二卷以其頗有逸事伏惟周賜觀覽無憚僇笑
雜書
與徐陵請王琳首書朱㻛
竊以朝市遷貿時傳骨鯁之風歷運推移間表忠貞之
迹故典午將滅徐廣為晉家遺老當途已謝馬孚稱魏
室忠臣用能播美(北齊書南史有於字)前書垂名(二本有於字)後世梁
故建寧公琳洛濱餘冑沂州舊族立功代邸效績中朝
當離亂之辰㹅藩(北齊書作方)伯之任爾乃輕躬殉主以身
許國實追蹤於往彦信踵武於前修而天厭梁德尚思
匡救(二本作繼)雖繼(二本作徒藴)包胥之念終遘萇弘之眚洎王
業光啟鼎祚有歸於是遠跡山東寄命河北雖經(二本作輕)
旅臣之嘆猶懷客卿之禮感兹知己志此捐軀至使身
没九原頭行萬(北齊書作千)里誠復馬革褁尸遂其平生之
志原野暴體(二本作骨)全彼人臣之節然身首異處有足悲
者封樹靡立良可愴焉㻛早簉末僚預參下席荷公(二字)
(一作降薛君)之吐握感君(二字一作荷魏公)之知遇是用沾(二本作霑)巾
拭袂痛可識之顔迴腸疾首切猶生之面伏惟聖恩博
厚明詔爰發赦王經之哭許田横之葬㻛雖芻賤竊亦
有心琳往(二本作經)莅壽陽頗存遺愛曾遊江左(二本作右)非無
舊(北齊書作餘)德比肩東閣之吏繼踵西園之賓願歸元(二本)
(無元字)彼境還塋(二本作修)窀穸庶孤墳既築或飛㘅土之燕
豐碑式樹時留墮淚之民(二本作人)近故舊王維等已有論
牒仰蒙制議不遂所陳昔廉公告逝即肥川而建塋域
孫叔(南史作叔孫)云亡仍芍陂而植楸檟由此言之抑有前
(二字作其)例不使壽春城下惟傳報葛之人滄洲島上獨有
悲田之士(二本作客)昧死陳祈伏待刑憲
遺崔頥書隋豫章王(見隋書崔頥傳)
昔漢氏西京梁王建國平臺東苑慕義如林馬卿辭武
騎之官枚乘罷弘農之守每覽史傳嘗竊怪之何乃脫
略官榮栖遲藩邸以今望古方知雅志彼二子者豈徒
然哉足下博聞強記鈎深致遠視漢臣之三篋似陟蒙
山對梁相之五車若吞雲夢吾兄欽賢重士敬愛忘疲
先築郭隗之宫常置穆生之醴今者重開土宇更誓山
河地方七百牢籠曲阜城兼七十包舉臨淄大啟南陽
方開東閣想得奉飛盖拽長裾籍瑇筵躡珠履歌山桂
之偃蹇賦池竹之檀欒其崇貴也如彼其風流也如此
幸甚幸甚何樂如之高視上京有懷德祖才謝天人多
慙子建書不盡言寧俟繁辭
與博昌父老書駱賓王
某月日駱賓王謹致書於(集作于)博昌父老等承並無恙
甚善甚善(集作幸善幸善)雲雨俄别封(集作風)壤異鄕春渚青山
載勞延想秋天白露幾度光隂古人云别易會難不期
(集作其)然也自解携襟袖將十五年交臂存亡略無半在
陸處士(集作張學士)溘先(集作從)朝露辟閭公倏掩夜臺故舊
(集作吏)門人多遊蒿里耆年宿德但見松丘嗚呼泉壤殊
途幽冥永隔人理(二字一作生人禮非)危促天道奚言感今懷舊
不覺涕之無從也况過隙不畱藏舟難固追惟逝者浮
生幾何哀緣物興淚因情起(集作事因情感)雖蒙莊一指殆先
覺於勞生秦逸三號遽(集作詎)忘情於怛化啜其泣矣尚
何言(集作云)哉又聞移縣就安樂故城廨宇邑居咸從其
地里門阡陌徒有其名荒徑三秋蔓草滋於舊館頽墉
四望拱木多於故人嗟乎仙鶴歸來遼東之城郭猶是
靈烏代謝漢南之陵谷已非昔吾先君出宰斯邑清芬
雖遠遺愛猶存延首城池何心天地雖則山河四望是
稱無棣之墟松檟千秋有切維桑之里故每懷宿昔尚
想經過于役不遑駕言徒極(集作願言徒&KR0008;)今西城有望東戸
無為野老清談怡然自得田家濁酒樂以忘憂故可洽
賞當年相歡卒歲寧復心(集作惠)存舊好追思昔遊所恨
跂予望之徑(集作經)途密邇停中衢而空軫巾下澤而莫
因風月虚心形畱神往山川在目地邇人遐以此懷勞
增其嘆息情不遺舊書何盡言
答楊賁處士書獨孤及
上德無為其次為而不擾及為邦歲暮(集作朞)而人疲如
初(集有終字)日以貢賦不入獲譴於上官遂以州北不調之
琴思解弦更張之義筭口徵輸(集作賦)以代他征意欲因
有為以成無為為未著而人已告怨其所以然無德故
也夫導政齊刑民猶免而無恥况權道以反經為用去
德逾遠使無速謗末由也已所喜幸苟有過吾子知之
貽書見讓以直諒相益商也起予孟孫愛我吾子兼之
矣愧辱嘉貺顧無以當之三復白圭欲罷而不能然來
書所陳富人出萬今易以千貧人出百今亦數倍富倍
優貧倍苦竊詳雅旨事或未然昨者據保簿數百姓并
浮寄戶共有三萬三千比來應差科者唯有三千五百
其餘二萬九千五百戶蠶而衣耕而食不持一錢以助
王賦詩不云乎或燕燕居息或盡瘁事國在於是矣每
歲三十一萬貫之税悉鍾於三千五百人之家謂之高
戶者歲出千貫其次九百八百其次七百六百貫以是
為差九等最下兼本丁租庸猶輸四五十貫以此人焉
得不日困亊焉得不日蹙其中尤不勝其任者焉得不
襁負而逃若以已困之人已竭之力杼軸不已恐州將
不存苟以是為念安敢不夙興夕惕思有以拯之方今
為口賦誠非彛典意欲以五萬一千人之力分三千五
百家之税愚謂之可(集作可復)使多者用此以為裒少者用
此以為益損有餘補不足之道實存乎其中富人貧人
悉令均减倍優倍苦何從而生竊料動摇不安以遁逃
相扇者不過以規避之戶與寄客耳此輩浮食偷安以
久漏差科惡同均稅賦之名祗思苟免若編戶地著者
雖驅之使逃亦固不從今已擇吏分官以辨其差等(集作)
(等差)量分入賦其數懸牓以示之信若信之不明分之或
過等差之不均官吏之不仁困而後去誰曰不可乃未
及知斂之薄厚辨之濟否望風聆聲遽告勞而逃斯豈
為政者之過乎顧禮義之不愆孰能恤叛者之言邪天
下無不食王土之臣寧有不輸王賦之民此軰飲國之
澤食地之利將薄斂以助逋賦則曰挈妻子而去之是
知(集作與)鳥獸蠻貊無以異矣其來既不可以奉征稅其
去亦何足以病州縣違之一邦亦猶是也等不為用又
焉能資隣然計斯人之徒亦未必悉然固或有不去者
焉庶幾其所濟猶大但不防之於微拙誠有之奉教省
躬(集作三省)敢不知罪子産鑄刑書作兵(左傳作丘)賦以救鄭國
而獲譏於叔向及才不如子産口筭不如兵賦而吾子
之言過於叔向之直中心藏之何日忘之簿領拘限莫
由詣展未見君子馳誠無極不宣舒州刺史獨孤及頓
首
與王式書歐陽詹
公範足下長史及大人以薄官(集大門任温州長史大人任博羅縣丞)予
自能記憶只見驅(集作馳)載長幼勤勤南北予雖童稚意
甚不居自有安固丞潮陽掾(其兄謩任安固縣丞兄諐任潮州司倉)予時
已冠似或議亊以為地分遐陋進取無門必無遠大若
肄業承家則安固潮陽亦幾於不墜矣便懷耕食鑿飲
之心焉亊親敬長之道睦友與人之義恂恂自勉不意
竊鄕曲之譽所疑不忘質所見不忘述時時有德多幸
忝儕類之歸加以薄窺墳典(集作籍)適有章句濮陽仲宣
河東千齡滎陽從易濟北有融瑯邪次臣(吳番字仲宣薛壽字千齡)
(鄭簡字從易康暐字有融王雲卿字次臣則某鄉曲之人皆有識度為州里所重者)皆博雅明達
君子公範亦其人焉每論性行量識度評學業酌文詞
不以虚薄往往掛於牙齒予年二十有一公範與羣公
則可予以進士之目而有令予觀國之心予以群公所
貺之名繹先賢正名之旨進士者豈不言其可以仕進
而能禆助政化始自下而升上終自上而利下者也近
代亦曰舉人實古今舉賢進能之科也則有若風后力
牧膺黃帝之舉舜禹稷契膺唐堯之舉縉雲高陽膺虞
舜之舉伊尹姜牙膺湯武之舉管仲冀缺膺桓文之舉
五羖三傑膺嬴劉之舉皆齊聖廣淵明允篤誠立功立
事出於人表之流也降自晉宋齊梁則有若陸機鮑照
謝眺江淹亦以登庸雖道德器用不及曩臣而詞學風
流為一時之秀想當群公之舉(集作論)豈容易哉度力不
任又先與靈源道士虹巖逸人(某鄉人也道士蔡明濬逸人羅山甫靈源虹巖)
(其所居山名也)有潘湖合鍊奉養之契(潘湖公範上下所居地名也)乞從宿
志勤勤懇懇獲與靈源虹巖同居者三十年公範與群
公雖不苦以前亊相迫而流言時至建中初因當道廉
察故相國常公本州將故中書舍人薛公南澗之談西
湖之禮(常相公為福建觀察使薛舍人典泉州日予以薄劣見知二公於南澗寺有所剪飭及予辭歸)
(故于西湖泛舟致餞也)丹青目下程凖前期公範與群公激勵轉
加予亦稍信云云之勸時兄弟親属方以衆情聞於大
人大人與群公遂有龍首之會(龍首山名予之别墅在焉)特詢可否
至於再三群公不悔前言以為可固可必人之於予皆
欲其升高致遠至其秋大人則有遣從計吏之命當發
之日大人及慈親親祭行於東郊公範與群公亦共餕
神餘於野席離觴既輟大人誡勖數言言可切骨銘心
征車云動慈親嗚咽數聲聲堪斷腸禠魄公範與群公
備見備聞也慰上下之望在乎早成名早寧歸余必不
惜技能而有所馳墜(集作絶堕)以深上下之念汲汲摇摇如
旌如翹受遣之明年達於長安賃廡六秩禮闈四上頻
激昂藏(集作頻竭激昂)之力累為簸揚之棄反躬忖已徘徊又
疑豈常薛公輕於布素而有佞歟為群公温良友朋而
不忠歟(集作為羣公温良與朋友有不忠與)楊朱對岐墨翟觀素勁挺
之志半作歸心况以近夢慈親以亂絲繞予之身萬重
又夢大人齧予臂見血盖神祗以大人誠切遠警於予
焉絲繞者豈非思念纏綿之象也齧臂者豈非齧指令
歸之義也萬重見血者豈非示其甚也公範與予遊處
最甚者且蒲陽讀書接席五年其餘為人公範知之蒲
陽去家四百餘里晨昏之思忽至珍異之味忽得亦不
以始昨違離便奔馳而去性自天至實非勉為今一辭
庭闈而踰半紀以本心每每馳戀若此䰟夢昭昭感發
如彼日夜之心公範可量竊欲審覈良駑摭分進退阻
故人無新知况不可問因孝使迴更願有决斯科也先
以才藝取次以德行伸大之亊君細之(集作以)臨人如予
所習可以當之於取乎如予事親可以移之於君乎如
予理身可以施之於人乎其可也則待命待知庶榮親
之道抑温凊之心如其不可則任材任器息干進(集作時)
之機謝風塵之苦書至與裁裁已遄復家在國在佇為
去就予於為子之道所恨不知也知必無不竭若於為
臣之道所恨不知也知必無不為(缺)生於世區區者所
務豈不立名乎有名於國亦名也有名於家亦名也予
何攘臂於其間醜於家而美於國哉予無此心亦公範
知之東風扇和山青水綠野芳且榮林鳥時鳴罇有酒
匣有琴公範休暢某再拜
與李翺書韓愈
使來(集作至)辱足下書歡愧交(集作來)并不容於心嗟乎子
之書言意皆是也僕雖巧說何能逃其責耶然皆子之
愛我多重我厚不酌時人待我之情而以子之待我之
意使我望於時人也僕之家本窮空重遇攻劫衣服無
所得養生之具無所有家累僅三十口携此將安所歸
托乎捨之入京不可也挈之而行不可也足下將安以
為我謀哉此一事耳足下(集有誠字)謂我入京城(集作域)有此
益乎僕之所有子猶有不知者時人能知我哉持僕所
守驅(集作執)而使奔走伺候公卿間(集作門)開口論議其安
能有以(集作所)合乎僕在京城八九年無所取資日求於
人以度時月當時行之不覺也今而思之如痛定之人
思當痛之時不知何能自處也今年加長矣復驅之使
就其故地是亦難矣所貴乎京師者得(集作豈)不以明天
子在上賢公卿在下布衣韋帶之士談道義者多乎以
僕遑遑於其中能上聞而下達乎其知我者固少知而
相愛不相(集作忌非)忌者又加少内無所資外無所從(集作縱)
終安所為乎嗟乎子之責我誠是也愛我誠多也今天
下之人有如子者乎自堯舜以來士有不遇者乎無也
子獨安能使我潔清不汙而處其所可樂哉非不願為
(集作如)子之所云者力不足勢不便故也僕於此豈以為
大相知乎累累隨行役役逐隊饑而食飽而嬉(杭本作悲)者
也其所以止而不去者以其心誠有愛於僕也然所(集作)
(其)愛於我者尤少不知我者尤多吾豈樂於此乎哉將
亦有所病而求息於此乎嗟乎子誠愛我矣子之所責
於我者誠是矣然恐子有時不暇責我而悲我不暇悲
我而自責且自悲也及之而後知履之而後難耳昔者
孔子稱顔回一簞食一瓢飲(集有在陋巷三字)人不堪其憂回
也不改其樂彼人者有聖者(集有而字)為之依歸而又有簞
食瓢飲足以不死其不憂而樂也豈不易哉若僕無所
依歸無簞食無瓢飲無所取資則餓而死其不亦難乎
子之聞我言亦悲矣嗟乎子亦慎其所之哉違離久乍
還侍左右當日歡喜故專使馳此候足下意并以自解
愈再拜
文苑英華卷六百九十三
