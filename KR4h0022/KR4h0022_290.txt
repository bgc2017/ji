文苑英華卷二百九十宋李昉等編
行邁二
薛稷一首李乂一首
崔湜四首杜審言四首
宋之問十九首張說九首
蘇頲六首寇泚一首
韋述一首
還京陜西十里作薛稷
驅車越陜郊北顧臨大河隔河望鄉邑秋風水增波西
登咸陽途日暮憂思多傅巖既紆鬱首山亦嵯峨操築
無昔老採薇有遺歌客遊節回換人生能幾何
次蘇州李乂
洛渚問吳潮吳門想洛橋夕煙楊柳岸春水木蘭橈城
邑南樓近星辰北斗遙無因生羽翼輕舉託還飈
景雲二年(唐書作景龍二年)余自門下平章事削階授
江州員外司馬尋拜襄州刺史春日赴襄陽
途中言志崔湜
余夲燕趙人秉心愚且直羣籍備所見孤貞每自飭徇
禄期代耕受任亦量力幸逢休明時朝野兩薦推一朝
趨金門十載奉瑤墀入掌遷固筆出參枚馬詞吏部既
三踐中書亦五朞進無負鼎說退慙補衮詩常恐嬰悔
吝不得少酬私嗷嗷路傍子訥(疑)謗紛無已上動明主
疑下貽大臣恥毫髮顧無累冰壺貎(疑)自恃天道何期
平幽冤終見明始佐廬陵(疑)郡尋牧襄陽城彤幃荷新
寵朱黻蒙舊榮力薄慙任重恩深知命輕飭徒留前路
行子悲且慕猶聞長樂鐘尚辨青門樹慈親不忍訣昆
弟默相顧去去勿重陳川長日云暮
至桃林塞作前人
去國未千里離家已再旬丹心恒戀闕白首更辭親懷
璧常貽訓捐金詎得隣抱冤非忤物罹謗豈尤人不濫
辭終辨無瑕理竟申黻還中省舊符與外臺新塞上同
遷客江潭異逐臣淚垂非属峴腸斷固由秦歲月行遒
盡山川難重陳始知亭伯去還是拙謀身
襄陽作前人
廟堂初解印郡邸忽腰章按節廵河右鳴騶入漢陽城
臨南峴出樹繞北津長好學風猶扇誇才俗未忘江山
距七澤煙雨接三湘蛟浦荷菱淨魚舟橘柚香醉中求
習氏夢裏憶襄王宅壊仍思鳳碑存更憶羊下車慙政
美閉閣幸時康多謝征南術于今尚不亡
襄城即事前人
子牟懷魏闕元凱滯襄城冠蓋仍為里池臺尚識名山
光晴後綠江色晩來清借問東流水何時到玉京
旅寓安南杜審言
交趾殊風候寒遲暖復催仲冬山菓熟正月野花開積
雨生昏霧輕霜下震雷故鄉踰萬里客思倍從來
度石門山前人
石門千仞斷迸水落遥空道束懸巖半橋欹絶澗中仰
攀人屢息直下騎纔通泥擁奔蛇徑雲霾伏獸叢星躔
牛斗北地胍象牙東開塞隨行變高深觸望同江聲連
驟雨日氣抱殘虹未改未明律先含白露風堅貞所不
憚險澁諒難窮有異登臨賞徒為造化功
巖半(集作崖半)所不憚(所集作深)
經行嵐州前人
北地春光晩邊城風氣寒往來花不發新舊雪仍殘水
作琴中聽山疑畫裏看自驚牽遠役難險促征鞍
發湘江前人
他日林亭非舊遊今春花鳥作邊愁自憐京國人南竄
不似湘江水北流
黃梅臨江驛(見二百九十卷)宋之問
蚤發大庾嶺前人
晨躋大庾險驛鞍馳復息霧露晝未開浩塗不可測嵥
起華夷界信為造化力歇鞍問徒旅鄉關在西北出門
怨别家登嶺恨辭國自惟勖忠孝斯罪懵所得皇明頗
照洗廷議日紛惑兄弟遠淪居妻子成異域羽翮傷已
毁童幼憐未識踟蹰戀北顧亭午晞霽色春暖隂梅花
瘴回陽烏翼含沙緣澗聚吻草依林植適蠻悲疾首懷
鞏淚霑臆感謝鴛鷺朝勤修魑魅職生還儻非遠誓擬
酬恩德
自洪府舟行直書其事前人
仲春辭國門畏塗横萬里越淮乘楚嶂造江泛吳汜嚴
程無休隟日夜涉風水昔聞垂堂言將誡千金子問余
何竒剥遷竄極炎鄙揆已道德餘幼聞虚白旨貴身賤
外物抗跡遠塵軌朝遊伊水湄夕卧箕山趾妙年拙自
晦皎潔弄文史謬辱紫泥書揮翰青雲裏事往每增傷
寵來常誓止銘骨懷林丘逆鱗讓金紫安位釁潜構退
耕祸猶起栖巖實吾策觸藩誠内恥濟濟同時人台庭
鳴劔履思以卑自衛兀坐去沉滓迨兹理已極竊位申
知己羣議負宿心獲戾光華始黃金忽銷鑠素業悉淪
毁浩歎誣平生何獨戀枌梓浦樹浮鬱鬱臯庭覆靡靡
百越去魂斷九疑望心死未盡匡阜遊遠欣羅浮美周
旋夲師訓佩服無心理異國多靈仙幽探忘年祀敝廬
嵩山下空谷茂蘭芷悠悠南溟遠採掇長已矣
自湘源至潭州衡山縣前人
浮湘㳂迅湍逗浦疑遠盼漸見江勢闊行嗟水流慢赤
岸雜雲霞綠竹緣溪澗向背羣山轉應接良景晏沓嶂
連夜猿平沙覆陽鴈紛吾望闕客歸橈速已慣中道方
泝洄遲念自兹撰頼忻衡陽美持以蠲憂患
蚤發韶州前人
炎徼行應盡回瞻鄉路遥珠崖天外郡銅柱海南標日
夜晴明少冬春霧雨饒身經火山熱顔入瘴江銷觸影
含沙怒逄人毒草摇露濃看莽濕風颺(集作颶)覺船飄直
禦魑將魅寧論鴟與鴞虞翻思報國許靖願歸朝綠樹
秦京道青雲洛水橋故園常在目魂去不須招
發藤州前人
朝夕苦遄征孤魂長自驚沉舟依雁泊投舘聽猿鳴石
髮緣溪蔓林衣拂地輕雲峰刻不似苔壁畫難成露裛
千花氣泉和萬籟聲攀幽紅處歇躋險綠中行戀結芝
蘭砌悲纏松栢塋丹心江北死白髮嶺南生魑魅天邊
國窮愁海外情勞歌意無限今日為誰明
發端州初入西江前人
問我將何去清晨泝越溪翠微懸宿雨丹壑飲晴霓樹
影捎雲密藤輪覆水低潮回出浦駛洲轉望鄉迷人意
長懷北車行日向西破顔看鵲喜拭淚聽猿啼骨肉初
分愛親朋忽解携路遥魂欲斷身辱理能齊疇日三山
意于兹萬緒暌金陵有仙舘即事尋丹梯
初宿淮口前人
孤舟汴河水去國情無已晩泊投楚鄉明月清淮裏汴
河東瀉路窮兹洛陽西顧日增悲夜聞楚歌思欲斷(集作)
(欲絶)況值(集作況復)淮南木落時
晩泊湘江前人
五嶺恓惶客三湘顦顇顔況復秋雨霽表裏見衡山路
逐江南轉心依鴈北還唯餘望鄉淚更染竹成斑
江南(集作鵬南)
度大庾嶺前人
度嶺方辭國停軺一望家魂隨南翥鳥淚盡北枝花山
雨初含霽江雲欲變霞但令歸有日不敢恨長沙
過蠻洞前人
越嶺千重合蠻溪十里斜竹迷樵子徑萍匝釣人家林
暗交楓葉園香覆橘花誰憐在荒外孤賞足雲霞
下桂江縣黎壁前人
放溜覿前溆連山紛上干江回雲壁轉天少霧峰攅吼
沬跳急浪合流環峻灘欹離出漩劃繞繚避渦盤舟子
怯桂水最云斯路難吾死抱忠信吟嘯自閒安旦别已
千載夜愁勞萬端企予見外月委曲破林巒潭曠竹煙
盡洲香橘露團豈傲夙所好對之與俱歡思君罷琴酌
泣此夜漫漫
始安秋日前人
桂林風景異秋似洛陽春晩霽江天好分明愁殺人卷
雲山&KR2034;&KR2034;碎石水磷磷世業事黃老妙年孤隠淪歸歟
卧滄海何物貴吾身
經梧州前人
南國無霜霰連年見物華青林換暗葉紅蘂續開花春
去聞山鳥秋來見海槎流芳雖可悅會自泣長沙
蚤發始興江口至靈長村前人
候曉踰閩障乘春望越臺宿雲鵬際落殘月蚌中開薜
荔摇青氣桄榔翳碧苔桂香多露裛石響細泉回抱葉
玄猿嘯銜花翡翠來南中雖可悦北思日悠哉鬒髮俄
成素丹心已作灰何當首歸路行剪故園萊
下桂江龍目灘二首前人
停午出灘險輕舟容曳前峯攅入雲樹崖噴落江泉巨
石潜山怪深篁隠洞仙鳥遊溪寂寂猿嘯嶺娟娟揮袂
日凡幾我行途已千暝投蒼梧郡愁枕白雲眠
二
傳聞峽山好旭日棹前沂雨色摇丹嶂泉聲聒翠微兩
巖天作帶萬壑樹披衣秋橘迎霜序春藤礙日輝翳潭
花似織緣嶺竹成圍寂歴還沙浦葱蘢轉石圻露餘江
未熱風落瘴初晞猿飲排虚上禽驚略水飛榜童夷唱
合樵女越吟歸良候斯為美邊愁自有違誰憐望鄉國
流涕失芳菲
入瀧州江前人
孤舟泛盈盈江流日縱横夜雜蛟螭寝晨披瘴癘行潭
蒸水沬起山熱火雲生猿躩時能嘯鳶飛莫敢鳴海窮
南徼盡鄉遠北魂驚泣向文身國悲看鑿齒氓地偏多
育蠱風惡好相鯨余夲巖栖客悠哉慕玉京厚恩常願
答薄宦不祈成違隠乖求志披荒為近名鏡愁玄髮改
心負紫芝榮運啓中興立時逢外域清秪應保忠信延
促付神明
望鄉絶句(前篇題作漢江)見二百六十二卷
宋之問
蜀道後期張說
客心爭日月來往預期程秋風不相待先至洛陽城
以下九篇並見集本
喜度嶺前人
東漢興唐歷南河復禹謀寧知瘴癘地生入帝皇州雷
雨蘇蟲蟄春陽放鷽鳩洄沿炎海畔登降閩山陬嶺路
分中夏川源得上流見花便獨笑看草即忘憂自始居
重譯天星已再周鄉關絶歸望親戚不相求棄杖枯還
植窮鱗涸更浮道消黃鶴去運啓白駒留江妾晨炊黍
津童夜櫂舟盛明良可遇莫後洛城遊
至尉氏前人
夕次阮公臺嘯歌臨爽塏高名安足頼故物今皆改吾
兄昔兹邑遺愛稱良宰桑中雉未飛屋上烏猶在塗逢
舊甿吏城有同寮宷望塵遠見迎拂館來欣待兹惠留
千室友于存四海始知魯衛間優劣想懸倍
過蜀道山
我行春三月山中百花開披林入峭蒨攀磴陟崔嵬白
雲半峯起清江出峽來誰知高深意緬邈心悠哉
再使蜀道前人
眇眇葭萌道蒼蒼褒斜谷煙壑爭晦深雲山共重復古
來風塵子同眩望鄉目芸閣有儒生軺車倦馳逐青春
客岷嶺白露摇江服歲月鎮羈孤山川俄反覆魚遊戀
深水鳥遊戀喬木如何别親愛坐去文章國蟋蟀鳴戶
庭蠨蛸網琴筑
下江南䕫州前人
天明江霧歇洲浦棹歌來淥水逶迤去青山相向開城
臨蜀帝祀雲接楚王臺舊知巫山上遊子共徘徊
深渡驛(見二百九十七卷)
襄陽路逢寒食前人
去年寒食洞庭波今年寒食襄陽路不辭著處尋山水
秪畏還家落春暮
廵邊在河北作
去年六月西河西今年六月北河北沙場磧路何為爾
重義輕生知許國人生在世能幾時壮年征戰髮如絲
會待安邊報明主作頌封山也未遲
興州山行蘇頲
危途曉未分驅馬傍江濆滴滴泫花露微微出岫雲松
梢半吐月蘿翳漸移曛旅客腸應斷吟猿更使聞
曉發興州入陳平路前人
旌節指巴岷年年行且廵暮來青嶂宿朝去綠江春魚
貫梁緣馬猿奔樹息人邑祠猶是漢溪道即名陳舊史
饒遷讁恒情厭苦辛寧知報恩者天子一忠臣
行且巡(行集作按)
曉發方騫驛前人
傳置遠山蹊龍鍾蹴澗泥片隂長作雨微照已生霓鬢
髮愁氛換心情險路迷方知向蜀老偏識子規啼
經三泉路作前人
三月松花作春行日漸賖竹妨山鳥路藤蔓野人家透
石飛梁下尋雲絶磴斜此中誰與樂揮涕語年華
曉濟膠川南入密界前人
飲馬膠川上傍膠南趣密林遥鳥飛遲雲去晴山出落
暉隠桑柘秋原被花實慘然遊子寒風露將蕭瑟
夜發三泉即事前人
暗發三泉山窮秋聽騷屑北林夜鳴雨南望曉成雪秪
詠北風凉詎知南土熱沙溪忽沸渭石道乍明滅宛若
銀磧横復如瑶臺結指程則所戀遇虞不遑歇重纊濡
莫解懸旌凍猶揭下奔泥棧榰上覯雲梯設摶頰羸馬
頓回眸惴人跌憧憧往復還心注恩腴切冉冉年將病
力困衰怠竭天彭信方隅地勢誠斗絶忝曳尚書履叨
兼使臣節京坻有歲饒亭障無邊孽歸奏丹墀左騫能
俟來悊
度塗山寇泚
小年弄文墨不識戎旅難一朝事鞞鼓策馬度塗山塗
山横地軸萬里留荒服悠悠征旆遠騑驂一何速流月
揮金戈驚風折寒木行聞漢飛將還向臯蘭宿
晩度伊水韋述
悠悠涉伊水伊水清見石是時春向深兩岸草如積迢
逓望洲嶼逶迤亘津陌新樹落疎紅遥原上新碧廻瞻
洛陽遠遽有長江隔煙霧猶辨家風塵已為客登陟(詩選)
(作涉)多異趣往來見行役雲起蚤已昏鳥飛日將夕光隂
逝不借超然慕疇昔遠遊亦何為歸來存竹帛
文苑英華卷二百九十
