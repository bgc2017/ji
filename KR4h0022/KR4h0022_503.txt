文苑英華卷五百三宋李昉等編
乾象律歷門二十三道
習星歷判六道家僮視天判五道
私習天文判一道馮相會天判一道
以管聽鳳判一道為律娶妻判三道
上生下生判一道歷生失度判三道
典同度管判二道
習星歷判
得甲稱人有習星歷屬會吉凶有司劾以為妖疑(疑作欵)
云天文志所載不伏
對
南正司天北辰列象昭回可議坐徵雲漢之詩歷數難
推自合史官之序當今銅渾設範玉衡齊政編氓各業
庶績其凝舉而推之雖頗會於終吉子不語怪竟貽咎
於為妖彼何人斯獨探幽說然古人垂教良史屬詞重
黎掌日得唐堯之躔次甘公言星明漢家之歷象遐覽
前志事有職司攻乎異端誰任其罰請寘霜典無取星
占
同前郭休賢
天道非遠人情難測俯察仰觀知來藏往顧惟所習頗
曰常途取則四時識乘蛇之度數明諸六歷辨廻蟻之
循環習洛閎之平生得陵渠之志事既知休咎同入精
微攻乎異端自貽伊慼必若門傳良冶亦觀過而知仁
如其職異靈臺乃欽哉而難䘏劾為妖妄何太忽諸引
以天文未聞其可
同前韋恒
玄象垂文星辰作範休咎之徵斯在吉凶之跡可明秘
以人倫得之邦國既河長而山久亦自古而迄今尚有
不遵典刑默習推步眷茲所學幸遇休明慕劉氏之高
蹤仰張衡之舊業既而秋槎將泛知河漢之明梭太白
初高識將軍之出戰雖灾祥之屢犯在徵應之可憑若
彝典以斯違亦公途而難舍有司情惟糾慝志切䋲違
告為妖訛事恐乖於五聽科其犯禁誠有叶於三章
同前薛重暉
藝術多端隂陽不測吉凶潜運倚伏難明預曉灾祥子
産稱博通之首逆窮否泰裨竈為廣學之宗是知羽駕
奔星初平言七日之會乘槎上漢嚴君定八月之期習
學之規技無妨於紀歷屢會之禮法禁言於吉凶(英華作會)
(之禮法禁妄言於吉凶非)有司嫉惡居心䋲愆軫慮恐惑彝憲劾以
為妖冀必静於金科庶不刑於玉律眷言執旨雖欵載
於天文審事語情實恐迷於至理即定刑罰恐失平反
庶誥有司方期後斷
同前褚廷詢
和氏命官疇人繼職裁度(一作成)歷數辨正隂陽雖日月
星辰無幽不燭而吉凶性命象在其中所以班固題篇
編而作志馬遷著史取以成書安可私議災祥公違典
憲仰秦儀而雖隔瞻漢綱而斯存豈得日用不知都勞
帝力天文妄習仍委國刑宜峻典彝以申平反
同前徐楚望
大君(一作唐)有位北辰列象庶官分職南正司天和玉燭
而調四時制銅儀而稽六合是則官脩其業物有其方
彼何人斯而言歷數假使道高王朔學富唐都徒取衒
於人間故無聞於代掌多識前載方期為已役成稱(一作)
(則)賤寧是潤身眷彼司存行聞紏慝語其察變應宗石
氏之經會以吉凶合引班生之志誡其偏習宜肅正刑
家僮視天判
甲於庭中作小樓令家僮更直於上視天乙告違法甲
云專心候業不伏
對劉庭𤦺
士惟各業法貴師古苟睽厥道盖速其尤甲也黔人頗
遊玄藝門庭之中駕小樓而對月星象之下縱微管以
窺天懸究昭回遠探雲物傳諸子弟頗覿前修授以家
僮未詳其可雖有詞於候業亦難免於刑典更資研問
方寬紏䋲
同前蘇綰
聖人作孚萬物惟乂百寮分亊命南正而司天五緯連
衡遵北辰而列象莫不上稽天道下授人時率由舊章
克備常典辨躔次之無忒識運行之有度南躔日至爰
有望於靈臺東陸春歸方可觀於太室必若官非代掌
業異家藏復王朔(漢有王朔望氣英華作覇非)之精才有唐都之秘
術不在其位理宜勖於閑邪有犯於時辭豈逃於語怪
惟彼甲也能微訟乎僮則無良異疇人之子弟乙惟嫉
惡復吕氏之刑書庭際遐瞻寧用圭而測景樓中仰視
徒以管而窺天攻乎異端既殊冰操在乎正本請寘霜
科
同前薛驥
仰觀俯察通幽洞微明分野之災祥知廢興之休咎故
漢皇應籙瑞日揚光宋景推誠妖星退舍所以標之甲
令著自前經苟非主司習者多罪甲官非馮氏名在平
人詩書為席上之珍無聞教子圖緯豈門庭之事輙訓
家僮公然有違法在無赦難專候業定欲窺天措之罪
刑應湏搶地乙告非法既叶公途請寘條章無容詞訴
同前崔翹
昜不云乎仰觀時變詩有之矣上列昭回國家盖轉銅
渾灰飛玉律曙光侵而鼓應暝色下而鍾鳴月穆穆而
增波煙藂藂而不散苟非其局必寘刑名甲命家僮心
謀窺管至如長雲氣色京房有隠士之占德星夜聚太
史有賢人之奏儻泛言古事自合張裕之流如私習天
文請寘吕刑之訓必也業傳弓冶名隸保章寧失不經
豈濫無罪待窮由緒方正紏條
同前員俶
聖人體道雖旁行而不流君子為儒亦博覽而多識甲
誠不敏嘗窺秘文傳妙術於青猿得精符於翠鳳管公
明之好事不寐每踰於夜分劉子政之多能觀星或至
於明發固當率由古道仰止先賢既非日御之官當晦
風占之跡况門庭之内賓友相趨遂乃别構青樓廽披
丹檻當牖異紅粧之女寓宿乃蒼頭之僕董舒災異主
人猶且致尤雕語怪神秦帝尚令下獄既私庭竊候罪
已(一作乃)良多公憲正詞刑其無捨但以考陳生之國志
嘗有其人徵葛公之蜀科未聞斯罪古今異政夫何足
疑待更細推方從公議
私習天文判
定州申望都縣馮文私習天文殆至妙絶被隣人告言
追文至云移習有實欲得供奉州司將科其罪文兄遂
投匭請追弟試勅付太史試訖甚為精妙未審若為處
分
對崔璀
精心寧寂綿思洞幽既訊水之如符亦言天而若印昔
聞其事今覩斯人馮文儒術圓冠識均方士耻蒼蝇之
迷夜重鳴鷄之唱晨(一作曉)由是微神穿石流觀刺井探
九玄之微妙察五緯之綱維眷彼傾河言不乖於暝雨
循茲險澗罪已掛於秋霜隣人嫉深始求資於魏闕友
于情切方辨過於堯年由是皇旨鑒微刑不阿附(一作附重)
既令付法湏裁典憲按其所犯合處深刑但以學擅專
精志希供奉事頗越於常道律當遵於異議即宜執奏
伏聽上裁
馮相會天判
甲為馮相氏掌十二歲以會天位闕於冬夏致日所司
科之不伏
對
惟甲馮相稱氏隂陽具司登臺窺天庶無乖於經紀觀
景致日方不越於躔次自可式旌典法克審璇衡或禳
災於未彰亦表瑞於先覺而乃曠我后之要列效羲和
之廢時愛陽南臨既睽於宿偶(月令宿離不貸註離讀如儷偶之儷宿儷謂其)
(屬馮相氏保章氏掌天文者與宿偶當審侯伺不得過差也)畏暑北至又闕於瞻度
儻冬夏失度分至乖道則六氣不節五行混施爾職不
恭天位斯紊所司科處誠謂合宜徒事薄言終資按法
以管聽鳳判
乙以管聽雌雄之鳳而不合將罪之云中國無竅均者
對遠奚珣
鳳凰于飛聲中律吕雌雄是聽道在伶倫通乎忽微探
彼幽賾瞻言乙也忝跡於倫(一作斯)豈術數之未精餙詞
之而有訴且軒轅已降歲序茲深推律者寧止於一家
探竹者無聞於絶塞遐求嶰谷近捨金門荀勖聲高懸
同此設京房識遠有愧其能既(一作多)謝知音宜從寘罪
為律娶妻判
甲善筭為律娶妻生子人告其妖不伏
對周之翰
甲道窮靈府藝盡數原探鄒衍之幽谷總洛閎之妙術
洞律吕相生之道尚隂陽更配之理推計必究其精微
變育乃均乎造化言其孕子如逢蘭夢之徵語以好仇
似叶楊子之慶且智殫風律尚有革於京生况妙極玄
穹豈無知於鄧道稽之自古尚不為妖察之於今如何
結罪告者無理咸從配之
同前張鼎
理歷明時創自軒丘之帝寅餞納日制彼丹陵之主散
在國典欎乎疇人甲以妙察五均工言三統雄管雌管
候六間而靡差上生下生稽五行而得象乾坤並位律
固聞於娶妻隂陽昜(一作定)方吕實號於生子豈曰三星
之會何驚十月之祥顧不謀於白圭寧可信於緹幕如
簧之口雖欲加人匪石之心安能引咎疑則合闕妖則
謂何
同前武同德
物生有象象而後數洎夫化原孰得其始惟此甲也筭
莫善焉乃窮日者之言累盡唐生之術不測謂神推隂
陽之度數曠能變谷知律吕之短長想彼娶妻寧因匪
斧之克興言生子備見弄璋之慶與物相召誰其忍諸
人告為妖一何誣也
上生下生判
律生筭失上生下生之數或告之辭云管皆合度
對張秀
元聖立極俾人作乂博謀廣通以訪異能理歷明時用
司氣候律生何者忝乎在職考銅渾而正氣吹玉管以
飛灰變冷含(一作昜寒)暄當盡互物之妙娶妻生子庶探成
器之功何得俶擾厥繇候張失數儻虧官紀必殄孟陬
安可敬授人時是亦焉知天道永惟至理多昧彝途且
官不易方士資守業唐都秘術莫繼菁華趙達能名空
嗟已矣既乖七始之則須正九章之科
歷生失度判
歷生失秒忽之度
對李昂
鳳凰司歷象(疑)謀託筭象生有數感而遂通邈探渾元
是知玄妙𦕈覩雲物必在精微情至紛擾則他想交亂
形質濁穢則寄鑒不明焉可以見天地之心窮鬼神之
狀幽變未測孰辨端倪相彼歷生迹參日御臺觀是忝
泉蒙未豁唐都不作糟粕誰傳趙達何追菁華莫繼失
秒忽之度曷以敬授人時若歸竒於扐履端於始則毫
釐不爽黍累無愆如或未精法將焉捨
同前
瞻乎歷生跡編太史按黃鍾之妙筭玉管非工察緹幕
之微灰銅儀罕究今者三元奥術尚懵履端之明六律
幽源未達歸餘之數失之黍忽紏以簡孚誠櫝龜之見
毁豈書馬而致誤不堪敬授將亂甲乙頗異太初之差
宜正羲和之罪
同前王泠然
律吕之本今古攸尚周行殷歷孔子於是興嗟漢襲秦
正劉歆以之條奏莫不考於經傳稽之氣象惟彼歷生
稱明筭法理湏(一作辨)銅壺曉唱則聽鷄嗚玉斗夜廻方
看蟻轉何得輕於秒忽失以毫釐裨竈多言豈知天道
羲和廢職幾亂人時遂令太史罷占疇人廢業陸佐公
之漏刻莫見新成張平子之渾儀但聞虚設既失推蓂
之典何逃寘棘之刑
典同度管判
典同度管失候不應史稱黍細徒少其人
對范鳴鶴
道幹始根陽圓成象同律審候紀物書雲各守其官倫
創厥事考同律於巡禮先閱虞書資省律於張生方尋
漢志恭惟所典實曰司存職此之由須聞不怠影度從
候物精昭芒既未曉於談天徒效誠於窺管遂使牛車
轉水顛倒烟灰之色鷄卵色黃混淆氣火之象損三生
一紛糾無憑居隂布陽舛錯奚甚史也胥品誠迷厥官
縱欲陳力就列未知不能者止黍細厥粒徒寡其人先
無告辭後有推過此而獲宥何以用刑
同前常非月(登科記作自)
火正分司疇人命職欽若天象敬授人時黍累無愆寸
管測隂陽之數葭灰期應閉戶窺天地之心所以申命
有司節宣丕序未遂御於乾道近獲戾於叛官辰廽鴈
天不奪於房次月躔龍宿莫命於勤農二分或錯於春
秋九土有虧於啓閉不修厥職猶餙彼辭且列在群司
匪無常典徒有成數黍有常形黍細當合簡孚徒少豈
宜緘口防微於始胡不謀先敗而後言無乃太晩愆我
星度宜暴刑章待憑高下之班方定重輕之罪
文苑英華卷五百三
