文苑英華卷二百八十四宋李昉等編
送行十九
送人覲省七十六首
送賈起居奉使入洛取圖書因便拜覲
蘇頲
舊國才因地當朝使命官遺文徵缺簡還思採芳蘭傳
發關門候觴稱邑里歡早持京副入旋佇洛書刊
送常侍舒公歸覲(有序不錄)前人
朝聞講藝餘晨省拜恩初訓胄尊庠序榮親耀里閭朱
丹華轂送斑白綺筵舒江上春流滿還應薦躍魚
重送舒公前人
散騎金貂服彩衣桃花水上逐春歸懸知邑里遥相望
事主榮親代所稀
送崔三往密州覲省王維
南陌去悠悠東郊不少留同懷扇枕戀獨觧(集作念)倚門
愁路遶天山雪家臨海樹秋魯連功未報且莫蹈滄洲
送友人南歸(己見二百八十八卷)前人
送李給事歸徐州覲省孫逖
列位登青瑣還鄉服綵衣共嚴晨省日便是晝遊歸春
水經梁宋晴山入海沂莫愁東路遠四牡正騑騑
送許八拾遺歸江寧覲省杜甫
詔許辭中禁慈顔(一作家榮)赴北堂聖朝新孝理祖席倍恩
(一作輝)光内(一作贈)帛擎偏重宫衣着更香淮隂清夜驛京
口渡江航春隔雞人晝秋期燕子凉賜書誇父老夀酒
樂城隍(一作竹引趨庭曙山添扇枕凉十年過父老幾日蹇城隍)看畫曾饑渴追蹤
恨(一作限)淼茫虎頭金粟影神妙獨難㤀(甫昔時嘗客遊此縣於許生處)
(乞瓦棺寺維摩圖樣志諸篇末)
送韓十四江東覲省前人
兵(一作干)戈不見老萊衣嘆息人間萬事非我已無家尋
弟妹君今何處訪庭闈黃牛峽静灘聲轉(一作急)白馬江
寒樹影稀此别湏當各努力故鄉猶恐未同歸
送王孝廉覲省李白
彭蠡將天合姑蘇在日邊寧親候海色欲動孝廉船窈
窕晴江轉参差遠岫連相思無晝夜東注似長川
送鄭務拜伯父綦毋潛
名公作逐臣驅馬拂行塵舊國問鄖子勞歌向郢人一
川花送客二月柳宜春奉料竹林興寬懷此别晨
送集贒學士伊闕史少府敕放歸江東覲省
陶翰
墨客鍾張侣材高吳越珍千門來謁帝駟馬去榮親吏
邑治清洛鄉山指白蘋歸期應不遠當及未央春
送張七判官還京覲省劉長卿
春蘭方可採此去葉初齊函谷鶯聲裏秦山馬首西庭
闈新栢署門舘舊桃蹊春日(集作色)長安道相隨入禁閨
以下三篇並見集本
送張栩扶侍之睦州(此公舊宰建德)前人
遥憶新安舊扁舟復却還淺深看水石來往逐雲山入
縣餘花在過門故柳閒東征隨子去偕隱薜蘿間
客舍贈别韋九建赴任河南韋十七造任鄭縣
就便覲省前人
與子頗疇昔常時仰英髦弟兄盡公器詩賦凌風騷頃
者遊上國獨能光選曹秀名冠二陸精鍳逢山濤且赴
倚門望莫辭趨府勞桃花照綵服草色連青袍征馬臨
素滻離人傾濁醪華山微雨霽祠上殘雲高而我倦栖
屑别君良鬱陶春風亦未已旅思空滔滔拙分甘棄置
窮居長蓬蒿人生未鯤化物意如鴻毛迢逓兩鄉别慇
懃一寳刀清琴有古調更向何人操
送楊千牛趁歲赴汝南郡覲省便成婚
岑參
問吉轉征鞍安人道姓潘歸期明主賜别酒故人歡珠
箔障鑪煖狐裘耐臘寒汝南遥倚望早去及春盤
以下四篇並見集本
送張郎中赴隴右覲省卿公(時張卿公亦充節度留後)
前人
中郎鳳一毛世上獨賢豪弱冠已銀印出身唯寳刀還
家卿月迥度隴將星高幕下多相識邊書醉懶操
送張直公歸南鄭拜省前人
夫子思何速世人皆歎竒萬言不加點七步猶(一作獨)嫌
遲對酒落日後還家飛絮(一作雪)時北堂應多望(一作久待)鄉
夢促征期
送陶銳棄舉荆南覲省前人
明時不愛璧浪跡東南遊何必世人識知君輕五侯採
蘭渡漢水問絹過荆州異國有歸興去鄉無客愁天寒
楚塞雨月淨㐮陽秋坐見吾道遠令人看白頭
送杜士瞻楚州覲省李嘉祐(見集)
風流與才思俱似晉時人淮月歸心促江花入興新雲
深滄海暮柳暗白田春共道官猶小憐君孝養親
送邊𥙷闕東歸覲省錢起
東去有餘意(集作景)風生賜錦衣(集作春風生賜衣)鳳凰銜詔下
才子採蘭歸斗酒百花裏人情(集作情人)一笑稀别離湏計
日想(集作相)望在彤闈
送虞說擢第南歸覲省前人
南風起别袂心到衡湘間客路楚天遠(集作歸客楚山遠)孤舟
雲水閒愛君採蘭處花島連家山得意且寧省人生難
此還
送外甥懷素歸覲前人
釋子吾家寳神清慧有餘能翻梵王字妙盡伯英書遠
鶴無前侣孤雲寄太虚狂來輕世界醉裏得眞如飛錫
離江(集作鄉)久寧親喜(一作是)臘初故池殘雪滿(一作在)寒柳
霽烟疎夀酒還嘗藥晨飡不薦魚遥知禪誦外徤筆賦
閒居
此詩二百十九卷重出今已削去注異同為一作
送友人歸魯覲省(已見二百七十二卷)韓翊
送李萬饒覲省皇甫冉
前程歡拜慶異縣惜招携荀氏風流遠胡家清白齊川
廽(一作過)吳岫失塞闊楚雲低舉目觀魚鳥驚心怯鼔鼙
人稀漁浦外灘淺定山西無限青青草王孫去不迷
送彭開府往雲中覲使君盧綸
一門三代貴非是主恩偏破虜山銘在承家劔藝全奪
旗貂帳側射虎雪林前鴈塞逄兄弟雲州發管絃凍河
光帶日枯草静無烟儒者曾親武因貽上將篇
送衞司法河中覲省(即故吏部王延昌外甥)
前人
出身因強學不以外家榮年少無遺事官閒有政聲曉
山臨野渡落日照軍營共賞高堂下連行弟與兄
送尹樞令狐楚及第後歸覲前人
佳人比香草君子即芳蘭寳器金罍重清音玉佩寒貢
文齊受寵獻醴兩承歡鞍馬并汾地争迎陸與潘
送太常李主簿歸覲前人
粲粲美仍都清閒一貴儒定交分玉劔發詠寫冰壺風
景隨台位河山入障圖上堂多慶樂肯念谷中愚
送渾鍊歸覲却赴闕庭前人
雲幕擁簮裾台庭餞伯魚綵衣人競看銀詔帝親書知
子當元老為臣淺二疏執珪期已廹捧膳步寧徐而我
愚誠者夫君起病諸探題多最勝饌玉每分餘榮比成
功後恩同造化初甑塵方欲合籠翮忽將舒榆筴錢難
比楊花雪不如明朝古隄路心斷玉人車
送内弟常仁宗歸信州覲省前人
常嗟外族弟兄稀轉覺心孤是送歸醉掩壺觴人有淚
愁穿魂夢(一作夢驚波浪)月無輝烹魚綠岸烟浮草採橘青溪
露濕衣聞說江樓長卷幔幾回風起望胡威
送李尚書郎君昆季侍從歸覲滑州
前人
鳳雛聮翼美王孫綵服戎裝擬塞垣金鼎對筵調野膳
玉鞭齊騎引行軒冰河一曲旌旗滿墨詔千封雨露繁
更說務農將罷戰敢持歌頌慶晨昏
送廣陵王主簿自蜀歸絳州寧覲
戴叔倫
將歸汾水上遠自錦城來已泛西江盡仍隨北鴈廻暮
雲征馬速曉月故關開漸向庭闈近留君更一杯
送穆侍御歸覲東都權德輿
知君儒服貴綵綉兩相輝婉婉成名後翩翩擁傳歸江
深烟嶼没山暗雨雲飛共待酬恩罷相將去息機
以下三篇並見集本
送盧評事婺州覲省前人
知向東陽去晨装見綵衣客愁青眼别家喜玉人歸漠
漠水烟晩蕭蕭楓葉飛䨇溪泊船處候吏拜胡威
送崔端公郎君入京覲省前人
已見風姿美仍聞藝業勤清秋上國路白晢少年人帶
月輕帆疾迎霜綵服新過庭若有問一為說漳濱
送王端公之太原歸覲相公戎昱
柱史今何適西行詠陟岡也知人惜别終美鴈成行春
雨桃花静離樽竹葉香到時丞相閣應喜棣華芳
送陸秀才歸覲省前人
武陵何處在南指楚雲隂花萼連芳近桃源去路深啼
鶯徒寂寂征馬已駸駸隄上千年柳條條掛我心
送路少府貢使兼覲侍御兄釋皎然
國賦推能吏今朝發貢湖佇瞻䨇闕鳳思見栢臺烏樹
向秦關遠江分楚驛孤榮君有兄弟相繼聘長途
送顔處士還長沙覲省前人
西候風信起三湘孤客心天寒漢水廣鄉遠楚雲深服
綵將侍膳擷芳思滿襟歸人志難阻别恨獨何任
送鄭孝廉淮西覲省前人
離袂翠華滿晨羞欲早行春風生楚樹晩角發隋城山
靄(一作野露)濕衣彩江鴻增客情征徒不用戒坐月白波清
送淳于秀才蘭陵覲省前人
歡言欲㤀别風信忽相驚柳浦歸人思蘭陵春草生擷
芳心未及視枕戀常盈此去非長路還如千里情
冬日送顔延之明府撫州覲省
前人
臨川千里别惆悵上津橋日暮人歸盡山空雪未銷鄉
雲心渺渺楚水路遥遥林下方歡會山中獨寂寥天寒
驚斷鴈江信望回潮歲晩流芳歇思君在紫霄
送鄂州張别駕歸襄陽覲省司空曙
蒼烟峴峰(一作亭)路臘日漢江春帶雪半山寺行沙隔水
人王祥因就宦萊子不遺親正恨殊鄉别千條楚柳新
送魏季羔遊長沙覲兄前人
蘆荻湘江水蕭蕭萬里秋鶴高看迥野蝉遠入中流訪
友多成滯携家不厭遊惠連仍有作知得從兄酬
送友人擢第歸覲李端
登龍兼折桂歸去賞高居舊楚楓猶在前隋柳已疎月
中逄海客浪裏得鄉書見說江邊住知君不厭魚
送魏廣下第歸揚州寧親前人
遊宦今空返浮淮一鴈秋白雲隂澤國青草遶揚州調
膳過花下張筵列水頭崑山仍有玉歲晏莫淹留
春日送沈贊府歸潯陽覲叔父
楊巨源
潯陽阮咸宅九派竹林前花嶼高如浪雲峯遠似天江
聲在南巷海氣入東田才子今朝去風濤思渺然
送高士安下第歸岷南寧覲歐陽詹
偕隱有贒親岷南四十春棲雲自匪石觀國暫同塵就
飬思兒戲延年愛鳥伸還看謝時去(集作軰)有類(集作又作)潁
陽人
送國子令狐博士赴興元覲省
劉禹錫
相門才子高陽族學省清資五品官諫院過時榮棣萼
謝庭歸去踏芝蘭山中花帶烟嵐晩棧底江含雪水寒
伯虎(集作仲)到家人盡賀柳營蓮府逓相歡
聞韓賓擢第歸覲以詩美之兼賀韓十五曹長
時韓牧永州前人
零陵香草滿郊坰丹穴雛飛入翠屏孝若歸來呈畫讃
孟陽別後有山銘蘭陵舊地花纔結桂樹新枝色尚清
為報儒林丈人道如今縱放鬢星星
送秀才鄭君歸寧張籍
桂檝綵為衣行當令節歸夕(集作夜)潮迷浦盡(集作遠)晝雨
見人稀野芰到時&KR0836;江鷗泊處飛離琴一奏罷山水靄
餘輝
送李琮歸靈州覲省姚合
餞席離人起貪程醉不眠風沙移道路僕馬識山川塞
樹花開小關城雪下偏胡塵今巳盡應便促朝天
送李餘及第歸蜀賈島
知音伸久屈覲省去光輝津渡逢清夜途程盡翠微雲
當綿竹疊鳥離錦江飛肯寄書來否原居出甚稀
以下四篇並見集本
送韋瓊校書前人
賓佐兼歸覲此行江漢心别離從闕下道路向山隂孤
嶼消寒沫空城滴夜霖若耶溪畔寺秋色共誰尋
送董正字常州覲省前人
相逐一行鴻何時出磧中江流翻白浪木葉落青楓輕
檝浮吳國繁霜下楚空春來歡侍阻正字在東宫
送雍陶及第歸成都寧覲前人
不唯詩著籍兼又賦知名議論於題稱春秋對問精半
應隂隲與全頼有司平歸去峰(一作巖)巒衆别來松桂生
漲江流水品(一作凸)當道白雲坑勿以攻文捷(一作健)而將
學劔輕裂(一作製)衣新濯錦開醖舊燒罌同日升高士誰
同膝下榮
送董正字武歸覲毗陵釋無可
暫辭讎校去未發見新鴻路入江波上人歸楚邑東山
遥晴出樹野極暮連空何以念兄弟應思潔膳同
送威衞李騎曹之靈武寧省前人
一歲一歸寧凉天數騎行河來當塞曲山遠與沙平縱
獵旗風卷聽笳帳月生新鴻引寒色回日滿京城
送邵錫及第歸湖州
春關鳥罷啼歸慶浙烟西郡守招(集作邀)延重鄉人慕(集作)
(仰)羡齊橘青逃(集作陶)暑寺茶長隔湖溪乘暇知高眺微
應辨會稽
送蔡京東歸迎侍劉得仁
高堂唯兩别此别又成歸薄俸迎親遠雄文觧易稀鄆
郊秋木見魯寺夜鐘微近臘西來日多逄霰雪飛
送高湘及第後東歸覲叔前人
此去幾般榮登科鼎足名無慚入南巷高價聳東京牎
塞(一作對)嵩山碧庭來洛水聲門前桃李樹一逕已隂成
送友人下第歸覲前人
君此卜行日高堂應夢歸莫將和氏淚滴著老萊衣岳
雨連河細田禽出麥飛到家調膳後吟苦落蟾暉
送友人下第歸揚州覲省前人
新柳間花垂東西京路岐園林知自到寝食計相思雨
斷淮山出帆揚楚樹移晨昏心已(一作始)泰蟬發是回時
送張景宜下第歸揚州覲省朱慶餘
歸省値花時行吟落第詩私情憐道在公論覺才遺春
雨連淮暗官船過馬遲離心可惆悵為有入城期
送唐侍御福建覲兄李羣玉
桂枝攀盡賈賢才霄漢春風棣萼開世掌綸言傳大筆
官分鴻序厭霜臺閩山翠卉迎飛旆越水清紋散落梅
到日池塘春草綠謝公應夢阿連來
送盧宏夲浙東歸覲張祜
東望故山高秋歸値小舠懷中陸績橘江上伍員濤好
去寧雞口加飡及蟹螯知君思無限(集作倦)為我讀(集作續)
離騷
送段覺之西川過婚禮後歸覲
許渾
詞賦名高日(集作身)不閒綵衣成(集作如)錦度函關鏡中月
冷胡威去劔外花飛衞玠還秋浪遠侵黃鶴嶺暮溪(集作)
(雲)遥斷碧雞山時人若問(集作此時人問)西遊客心在重霄鬢
欲斑
送友人下第歸寧喻鳬
紫閣雪未盡杏園花亦寒㶚西辭舊友楚外憶新安細
雨猿啼枿微陽鷺起灘旋應赴秋貢詎得久承歡
送李潜歸錦州覲省姚鵠
朱樓對翠微紅旆出重扉此地千人望寥天一鶴歸雪
封山崦白鳥拂棧梁飛誰比趨庭戀驪珠耀綵衣
送友人鄭州歸覲趙嘏
為有趨庭戀應㤀道路賖風消滎澤凍雨静圃田沙古
陌人來遠遥天鴈勢斜園林新到日春酒酌梨花
送權先輩歸覲信安前人
衣綵獨歸去一枝蘭更香馬嘶芳草渡門掩百花塘野
色亭臺晩灘聲枕簟凉小齋松島上重拂讀書牀
洛中逢盧郢石歸覲前人
不堪俱失意相送出東周緣切倚門戀倍添為客愁春
山和雪静寒水帶冰流别後期君處靈源紫閣秋
送陳嘏登第作尉歸覲前人
千峰歸去舊林塘溪縣門前即故鄉曾把桂誇春里巷
重憐身稱錦衣裳洲迷翠羽雲遮檻露濕紅蕉月滿廊
就養舉朝人共美清資譲却校書郎
送裴延瀚下第歸覲滁州前人
失意何曾恨觧携問安歸去秣陵西郡斜楊柳春風岸
山映樓臺明月溪江上詩書懸素業日邊門戶倚丹梯
一枝攀折回頭是莫向清秋惜馬蹄
送春坊董正字浙右歸覲馬戴
去覲(一作省)毗陵日秋殘建業中莎垂石城古山闊海門
空灌木寒檣遠(一作竝)層波皓月同何當復讐校春集少
陽宫
送邵公石先輩歸連州覲省曹松
及第兼歸覲宜㤀涉驛勞青雲具慶少白日一飛高轉
楚聞啼狖臨湘見疊濤連陽沉飲徧何地住旌旄
文苑英華卷二百八十四
