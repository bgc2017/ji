文苑英華卷四百三十一宋李昉等編
赦書十二
平亂赦書
赦詔沈約
門下朕肅纂乾統思弘祖業方欲克廣法猷寧濟遐邇
實頼羣才共康世務至於股肱宗戚情委特隆垂拱責
成緝熙是寄而各包藏禍心規縱醜逆朕每存容隠冀
或能悛而靡懲前慝彌結後釁七百業艱宗廟事重不
得不垂涕行戮以義斷恩或藩屬皇宗或睦姻近戚夫
豈不懷社稷故也雖四門已穆羣凶靡餘而泣辜之嘆
義兼自昔方勵精思治登賢任官隆平之化庶從茲始
宜播嘉惠咸與維新可大赦天下自今月二十日昧爽
已前謀反大逆手殺人以下皆赦除之頃歲軍旅繁興
叛征者衆其質繫家屬及同伍代役三署見徒詳所尤
(疑)原遣主者施行
大赦詔
門下王室多難祲沴相仍昔歲紛阻鋒交九逵今兹狂
煽兵連萬雉時事屯厄罕有斯逆故今迷疑互起向背
者多元惡既懸猜懼彌廣奔亡草澤自反莫因近雖曲
赦與之更始而愚昧之徒猶多竄伏且遏寇未夷役連
遐邇刑政弛張䧟罪非一思所以曠敷嘉惠被之億兆
可大赦天下凡與崔惠(南史作慧)景協契同謀首為奸逆爰
及降叛輸力盡勤良由世道交喪流源浸遠風槩靡立
以至如斯悉皆盪滌一無所問凡諸反側咸與維新並
加宣慰還復民伍國信之明皎如日月榜勒畿要咸使
聞知惟崔惠景諸子不在赦例主者施行
誅張易之等赦文内制
鸞臺多難興王殷憂啟聖蕭牆之禍自古有之朕以虚
寡宿承先顧社稷宗廟寄在朕躬親理萬幾年踰二紀
幸得九玄垂祐四海乂安何嘗不日旰忘食夜分輟寢
戰戰而臨寶位乾乾而握聖圖憂百姓之不寧懼一物
之失所但以久親庶政勤倦成勞頃日以來微加風沴
逆豎張易之昌宗兄弟比緣簿解調鍊久而園苑驅馳
賜以殊恩加其顯秩不謂豺狼之性潛起梟獍之心積
日包藏一朝發露皇太子顯元良守器純孝奉親知此
釁萌奔衛宸極與北軍諸將戮力齊心剿撲兇渠咸就
梟斬斯乃天地之大德幽明所叶贊者乎豈惟朕躬之
幸抑亦兆庶之福朕方資藥餌冀保全和機務既繁有
妨攝理監撫之寄屬在元良宜令皇太子顯監百官總
已以聽朕當養閒高枕庶獲延齡可大赦天下
淮西平赦文玉堂遺範
朕聞王者法天作則與衆守邦奉三無私居兆人上當
恭已嚮方之際切臨深馭朽之懷憂勤靡遑今古何遠
所重者兵革不試軌度自貞熙仁扇和以至大道朕顧
惟菲德祗奉睿圖承昊天之眷命纘列聖之丕緒昃食
以求至理虚心而俟昌言兢兢業業常懼失墜迨今十
有四年矣道且希於廣運意常在於包荒推誠則深感
物亦至頃歲蜀川浙右怙亂阻兵人神共誅剪滅相次
務漸偃革期於措刑方蕭斧以懲奸庶干羽以成化而
淮蔡寇孽稔禍延灾問罪興師盖非獲已每念征行之
暴露軫饋給之煩勞中宵惕然載益祗厲妖兇既殄黎
庶用康斯皆宗社垂休中外協力將勤恤於下土冀昭
答於上玄兹朕所以思與羣公卿士勵精於庶政也今
屬獻歲發春授時惟敬勾萌盡達幽蟄咸蘇徽纆可矜
鰥惸在念俾疎網之是决與慶澤而惟新可大赦天下
平朱泚後車駕還京大赦制陸贄
門下致理之體先德後刑禮義興行故人知耻格教令
明當則俗致和平然後姦慝不萌暴亂不作古先哲后
莫不(集作何莫)由斯國家受命百七十載八聖儲慶敷佑下
人邁種寬大之德累蠲苛酷之令盖仁之所積者厚故
澤之所流者深兹予小子獲主重器懵於理亂之本溺
於因習之安授任不明賞罰乖當立法以齊衆而犯命
愈甚興戎以除害而長亂益繁賊臣蓄姦乘釁竊發九
廟乏主(集作祀)兆人靡依猰㺄肆其吞噬豺狼穴於宫闕
歲未云半載罹播遷仰慙穹昊(集作旻)俯愧臣庶敢愛隕
越苟全眇躬(集作身)誠懼益縱寇讐重辱宗社(集作社稷)忍耻
誓志庶補前羞頼億兆宅心不忘先德將帥戮力恭行
天罰(集作誅)俾余寡昧再膺多祜總(詔令作紐)乾綱於既紊復
天柱於將傾言旋鎬京不改舊物宗祧以(集作有)序朝享
有經(集作則)責重慶深彌增感惕嗚呼君者所以撫人也
君苟失位人將安仰朕既不德致寇興禍使生靈無告
受制兇威苟全性命急何能擇或虧廢名節或貪冐貨
利䧟於(集作干)法網事非一端究其所由自我而致不能
撫之以道乃欲繩之以刑豈所謂恤人罪已之誠含垢
布和之義滌清汚俗咸與更新可大赦天下自興元元
年七月二十三日(集作二)昧爽已前大辟罪已下已發覺
未發覺已結正未結正見繫囚徒常赦所不原者咸赦
除之今年五月二十八日已前左降官即與量移已經
量移未復資者更移近處流人及配隸罰鎮效役(集作力)
並即放還亡官失爵放歸不(集作物)齒者量加收序已經
收序未復資者更與進改其黜免人等有素著行能傍
連(集作遭)譴累特加錄用勿以為負不有忠者誰復社稷
不有勞者誰從廵狩連帥之重所以殿邦禦侮(詔令作戎)也
二千石之任所以分憂共理也方鎮將校勤奉戎役中
外寮吏恪居官次國有大慶所宜同之内外文武及致
仕官三品以上賜爵一級四品已上(集作下)加一階仍並
賜勲兩轉司徒兼中書令晟應時傑立光輔中興再定
皇都一匡天下推恩之典貽慶無窮宜與一子五品正
員京官侍中瑊沈邃(集作純粹)忠厚服勞王家保全危城剪
除大憝嘉乃茂績次于寵章宜與一子六品正員京官
鎮國軍潼關節度使檢校右僕射駱元光京畿渭南商
州節度使檢校右僕射尚可孤邠寧等州節度使檢校
左僕射韓遊環奉天行營諸軍節度使檢校右僕射戴
休顔咸秉大節著于艱難同勲叶忠翼我興運宜各與
一子七品正員官諸道節度使及行在(集作營)都知兵馬
使都虞候興元扈從左右金吾大將軍等各與一子八
品正員官諸道諸團練觀察處置等使各與一子官應
諸軍赴役上都收復將士等俱以忠(集作純)誠奮其勇節
連年帶甲百戰摧鋒有忘身以效命有滅族(集作親)以徇
義誓平國難如復私讐競揚貔武之雄克清梟獍之孽
策勲行賞傳嗣榮親播乃功名與國終始自去冬以來
未經甄叙者即與超八資改轉已經甄叙者更與超三
資進改三品已上祖父母父母在先無官封者量與(詔令)
(作授)致仕官及邑號亡者並與追贈四品已下父母在先
無官封者亦授致仕官及邑號亡者亦與追贈其賞錢
委所司即依元勅支給應扈從將士三品以上賜爵兩
級四品已下各加兩階仍並賜勲三轉其祖父母父母
官封追贈及支給錢賞並準收京城將士例處分應扈
從官普恩之外三品已上更賜爵一級四品已下更加
一階若常恭官祖父母父母先無官封者量授致仕官
及邑號亡者並與追封贈諸州刺史普恩之外賜爵一
級諸道進表官陪位者更加一階其奉天定難及元從
功臣宜令本軍本使即定名聞奏所司各準元勅優賞
其諸道鎮國軍及行營將士三品已上賜爵一級四品
已下加一階仍準今年正月一日制速與甄叙成德淄
青魏博等道節度使下并諸道諸軍應歸順將士等各
藴誠義積著功勞由朕失於撫綏頃歲暫懷疑阻尋能
勵節不替舊勲是資宴犒俾洽王澤宜委所司即約額
支計各賜錢物賞設仍委本道節度準前後勅速條流
甄叙其朔方并諸軍應在河中𬋩内及(集作并)同州將士
等自遠赴難解其重圍念兹功勞並未酬報雖遭脅制
情有可矜應到行營未經甄叙者並準元勅超五資改
轉其賞錢比收京將士例各給一半委本軍兵馬使速
條錄名銜聞奏所司即支計給付其食實封者亦便配
額令其請受應天下諸道諸軍(詔令作府州)將士如有年老
及疾患尫弱不任軍旅願歸鄕里者並給身劵(詔令作終身)
優復州縣切加安存(集作存恤)勿令侵擾如無家業可歸者
量給田宅使得存(集作全)濟見危致命先典所尚况忠衛
社稷殺身成功朕於斯人義有加等贈太尉秀實天授
貞烈沮兹奸邪倉卒(集作倉黃)之中獨藴雄(集作神)斷將紓國
難詭收宼兵兇謀既隳吾事果濟忠誠奮發手擊渠魁
英風凛然振邁千古宜即差官致祭并旌表門閭府縣
護其喪事緣葬所要一切官供仍於墓所官為立碑以
揚徽烈其所賜實封五百戶嫡子授正員三品官諸子
各授正員五品官委中書門下即準元勅處分應諸道
諸軍將士有身死王事者委本道本使具名銜聞奏即
與褒贈仍以在身官爵授其子孫内外文武官及諸親
諸色人等有横遭逆賊殺害者各聽其家及親識(集作戚)
於所司陳牒勘會(集作責)聞奏亦與追贈如跡著忠烈衆
所明知仍訪其子孫量加優恤尚齒養老王風之首三
代制禮未或遺年朕將遵古典以興化本人心而教孝
用優秩賜式慰里閭京兆府耆夀年八十已上並與版
授刺史仍賜紫七十以上及諸州府迎駕耆夀亦各版
授本縣令仍賜緋天下侍老耆夀等亦各與版授本官
如年九十以上者州縣長吏歲時躬親省問貧弱不能
自存者量賜粟帛頃屬多難人俗流弊加之以師旅因
之以凶(集作饑)饉賦役繁起農桑失時哀我癉人汔可小
息然以國計猶歉軍實未(集作靡)充未盡復除良增(集作深)
愧悼應天下建中四年年終已前所有諸色逋欠在百
姓復内者一切放免百司及諸軍諸使舉放利錢今年
六月已前百姓欠負未納者亦並停徵京兆府百姓普
恩之外給復一年其供頓官吏委京兆府尹類例具名
銜聞奏量與優奬(集作賞)古者計戶以署吏因時而建職
既不乏事亦無冗員今田畝汚萊版圖(詔令作籍)凋耗齊人
編戶托庇官曹貪吏黠胥誘為蠧弊(集作囊索)啟奸墮(集作隳)
業為害(集作患)尤深應在京百司色役人及流外等委御
史大夫即與諸司官長吏(集作諸使長官)審擬據見所掌事之
閑劇定額聞奏仍挾名送中書門下務從減省副朕憂
人以後應湏署置並定名先奏仍永為恒式今年正月
一日赦書事(詔令作節)目有所未行者所司並舉而行之赦
書或有不該即此類條件聞奏敢以赦前事相告言者
以其罪罪之亡命山澤挾藏兵器百日不首復罪如初
赦書日行五百里告布遐邇咸使聞知興元元年七月
二十三日
文苑英華卷四百三十一
