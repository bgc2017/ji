文苑英華卷七百七十四宋李昉等編
帝德下
無疆頌八首慶鴻名頌一首
靈武受命宫頌一首
大唐河西平胡聖德頌一首
鳳翔出師頌一首降誕頌一首
皇帝親庶政頌一首中和節頌一首
無疆頌八首李華
臣華言伏以漢明帝時徼外蠻夷槃木白狼獻時歌頌
德屬事史官况臣自曾祖至臣備國家職員臣又逮事
玄宗肅宗今以餘年獲事陛下官歴御史補闕尚書郎
命薄多病不獲奔赴闕庭恐先朝露同於泥塵若無歌
詩頌德曾蠻夷不若也敢述列聖為無疆頌式昭皇家
大慶無窮謹昧死稽首以聞
高祖元頌一
昊昊旻天監於下(句)興有德(句)維随之杪時黷陰凝陽
潜未登人思炤矣雷行龍興盪濯雰慝文明乎萬國垂
仁烝人載親天監保我子孫巍巍皇皇後之皇丕承之
太宗烈頌二
高祖受天命誕興太宗承天之命帝煬昏逾黎民(一作人)
毒痛甚爇于爐甚溺于塗以號以呼呼天無辜高祖謂
太宗爾必有天下爾其訏謨太宗稽首主令(二字一作恭)受
天命臣請滌除張我師撫征四國剪薙羣慝鼓一方三
方振(一作震)驚默炤其靈随顧而平我負我乳我安我成
以奉君父以臨天下任忠孝文武建禮章樂舞我雖明
德諫則納汝維時(一作時維)帝降祐之自古明后莫如我德
我勛唐無疆天子之無疆本太宗成(一作休)命
高宗康頌三
肇為阯為堂實勤實勩(一作實勤實勛)付俾厥裔丕成后帝帝
思不忘神棐靜康不曜而光不求而昌自中方外逹夷
荒(一作羌)瞻我大邦助祭于廟執貢朝于王油油時雲雨
厥百榖漻漻景風扇彼嘉榖飴口飽腹以猒以足俾夀
而福都阜成天人
中宗興頌四
屏内(一無内字)蠆之毒興(一作疊)而為蝮無(一作謀)虐天人(一無人字)
之族天祐聖祚五臣柱(三字一作八柱)將覆帝告五臣保翼朕
躬赫赫彤彤日昇雲中五臣受命鉞爾頑兇故曰再造
我天命(一作下)生人舞鼓既孤(一作成)矣又奉父母
睿宗德頌五
后戚之禍再興其危(一作有)競競廟祧震怒陰命聖子翼
登聖父奮其神旅宵伏金斧金斧一斷(一無此四字)殄殱逆
亂大聖照臨元元宅心歸祚於(一作予)有功有德於乎盛
德
玄宗文頌六
丕鑠玄宗之明克孝克仁允武允文宣祖宗之光垂於
(一作于)子孫盛禮畢舉大樂畢陳百蠻来賓元元阜殷戎
或不賓悉(一作遣)師徂征罔不頓顙&KR0008;於(一作于)雷霆在漢
方昌用刑慘酷中都繫考六萬餘人使者按錄誅千萬
人然後興王(一作其後賢王)光武赫赫誅沛賓客以千以百孝
明稱賢楚獄連年坐死逮捕以萬以千猶曰漢祚宜長
越我宗祖不忍用刑至於玄宗哀彼鈇鑕降為鞭抶誕
古萬(一作羣)國大為屋室醫彼百疾追懷登遐正(一作止)害
禽畜旁為陂池養鱗水族(一作養鱗介族)既濡既渥昆䖝草木
享國五十年㝢縣晏然逆臣犯天天念蒸人若曰寧我
負耻不忍人戰死乃告元子理兵朔鄙西幸蜀都命元
子受圖天下既定父堯子舜歸於(一作于)國都無不忻愉
無不涕濡付(一作傳一)聖自頥升靈太微嗚呼上聖之道之
純不可度思
肅宗孝頌七
穆穆孝慈有如肅宗之誠逹於(一作于)神祗爰訓六師震
發北陲陵陵雷馳西戎南蠻北狄東夷咸舉其旂佐皇
之威帝心天和(一作如天)無筮無卜(一作無筮無慾)自(一作副)然丘岳
破裂冰(一作岸)谷逆隸傾覆朝社大復届於(一作于)海之外
服以盥以濯以舞以躍帝在東宫孝如文王蒸蒸其思
(一作心)天地知其孝既收鎬洛祀於(一作于)陵廟奉迎上聖
天日普(一作並)照有凶有孽將噬將齧我旂方設則已顛
蹶如燂于(一作於)雪尊嚴而仁仁覆而嚴大臣小臣莫不
㓗廉躬勤百度百度如其素
今上昭頌八(折本文粹作照頌)
大邦之興維天相之曷興曷則(一作相)有德繼王昔殷王
盤庚武丁昭(一作紹)登殷明矧我帝唐(一作君)丕承天命疊
引其慶生我皇聖幼冲聖敬實左右肅宗開國即(一作御)
戎羣師禀教舉則成功自西自東如霆如風蕩滌頑(一作)
(元)兇罔不率從既登天(一作大)位於變時邕人咸曰上如
太宗延億兆斯年延億兆斯祚(一無此五字)天博地崇(一作地慱)
(天崇)罔不爾容玄宗元孫象(一作為)玄宗列文肅宗元子承
肅宗孝理
慶鴻名頌(并序)獨孤及
唐興百三十八載皇名在宥天下鑄五兵為農器栖萬
姓於夀域道證德洽神人㠯和春正月冢臣上將卿士
庶尹洎三老五更公侯伯子男相與揭厲皇猷請增明
號上揮(無作撝)謙而未許也僉曰陛下孝逹神明道超帝
先以德則符廣運以時則復太朴以功則保定丕業格
于上下而尊稱猶淺鴻名未光億兆之心何戴神祇
之望何塞天子向南(集作南嚮)而讓者九不得已而俞之乃
命有司具昭告之禮二月乙酉備法駕朝太清宫飭(集作)
(勅)宫神以洒掃詔曰(集作月)將使警蹕雲動天旋至於靈
壇報功乎三清祈福乎上玄景戍享太廟用明水越席
玉豆彫篹之禮焫蕭以合薌灌鬯以報䰟(集作報魄)神休擁
而萬靈接精意陳而六幽感丁亥朝羣臣於蓬莱前殿
於是四方人大和會命太尉班五瑞合六樂遂展禮奉
策虔受大號曰開元天寶(二字集本作天地大寳)聖文神武證道
孝德皇帝是日也解商野之三網受塗山之萬玉大赦
天下與人更始恊時月同度量贊傑俊書雲物恤高年
禮大祗接天瑞受地釐撫柔萬邦存省其安危遂迎日
推筴布慶行賜扇薰風調元氣接(集作拐)千載之大統操
三皇之遺珠垂其衣裳與天地合符樂徧禮崇乘輿乃
入然後屏椒房而徹黃屋徜徉乎大庭氏之館泊兮凝
神沉兮存真想洪崖廣成之倫被衣(集作霓)裳而下鳳闕
蹁躚左右上千萬夀凡遭逢昌運沐浴聖渥而不能頌
烝人賦江漢吉甫仍叔之罪也臣敢有二事乃作頌曰
穆穆閟宫敷時繹思天有成命孝孫受之鋪衍下土報
功神祗我瑞如山我福孔夷聖敬攸感上玄豈私誕受
鴻名載揚緝熙風動雲行雨飛露垂昆䖝昭蘇草木阜
滋恭已南面端拱無為(集作無為之師)栢皇尊盧萬代一時昭
假遲遲上帝是祗永錫多祐萬夀無期
靈武受命宫頌(并序)
臣聞享天降福(一作命)維德也戡難奉時維聖也必有非
常之運是興撥亂之君(一作功)以蒼生為憂不以濡足為
患以寧濟為業不以修身為道此陶唐所以捨而不畏
舜禹所以受而不疑靈武舊宫皇帝躍龍之所日者姦
臣竊命四海波蕩(一作蕩波)我聖皇帝探命歷(川文粹作歷命)之數
啟龍圖作受命(或作禪)之書付于我皇帝皇帝方(一無此字)遊
崆峒以求至道於是羣公卿士負玉旒金璽望氣于芒
碭之野三進于(一作於)閭閻之中曰臣聞昔在(一作在昔)蚩尤
連禍大盗中國神農之(一作氏)兵莫能勝之(一無之字)天降玄
女勅軒轅氏大定其災厥後堯有九州之害而命禹禹
以四海之功而授舜陛下主鬯大位十有九年精爽者
皆美馨香(一作德馨)乾坤也必聞幽贊玄德上逹景福有歸
六聖覩命歷之期兆人有樂推(一作臨難)之請陛下畏災運
而不處棄黎元而不顧以至仁為薄以大寶為輕臣等
若不克所請與億兆之衆將被髮撫膺號於天而訴於
帝矣皇帝(一有為字)唯然改容曰豈人心歟丁卯廣平王俶
太尉光弼司徒子儀尚書左僕射冕兵部尚書輔國與
北軍將士西土耆老萬五千人排闥以訴帝曰今豺狼
穴于(一作居)宫闕陛下兆庶為餌宗社(一作廟)為墟若臣等
懇誠(一作誠懇)未通是高祖不歆於太廟且陛下涉渭則洪
流涸廻鑾則卿(一作慶)雲見布澤而川地廣勤道而嘉禾
生靈祗彷彿玄貺幽感臣聞符命待聖而作天運否終
而會葳蕤肸蠁會也睿武英明聖也臣等敢昧死上聞
帝乃洒齋宫啟金匱嗚咽拜受詔有司大赦天下改元
曰至德元年尊聖父為聖皇天帝(一作文武皇帝)是日煙雲變
作士庶踴躍黃龍見于(一作於)東野紫氣滿于(一作於)天門
翼(一作翌)日也數百里衣裳會兼旬也數千里朝貢會踰
月也天下兵車會浹時也四方戎夷(一作狄)會以一旅兼
(一作成)百萬之師率胡夷平社稷之難禮郊祀戴聖皇與
人合誠心以氣消天厲(一作厲)動罔不吉歆無不報是以
白鹿擾于(一作於)王庭靈芝産于(一作於)延英化動而功成
淵(唐諱)默而頌聲言禪代者陋蒼梧易姓之名語嗣守者
著(一作羞)陶唐積善之辱述戡定者歎四紀而復夏美中
興者嗤三六而滅新於戱神祗之所歸往品物之所法
象鼓飛龍於尺水仗大義而東嚮矢謨發號實在此(一作)
(茲)都願篆石宫庭以垂萬古俾過山澤美風雲(一作知雲雨)
之奥窮造化識天地之緼(一作鑪)臣炎稽首敢獻頌曰
赫赫河圖啟天之戶(一作祜)雲從億萬皇在九五惟昔陶
唐克傳舜禹護也武也夫何足數彼祓者彀(一作被祓者□)惟
暴惟貪天實有(一即即)命人將不堪皇曰内禪于再于三
盡武之善去湯之慙兵革(一作車)百兩洶洶雷震横會九
州為行為陣恃力者踣從凶(一作命)者盡孝以奉天神而
撫運至德唐堯崇功大禹皤皤北叟垂白而覩沛邑空
歌周原已古徘徊頌聲永介茲土一作皆唐文粹
大唐河西平胡聖德頌(并序)
維唐至德二年春正月武威郡胡洎九蕃夷落内伺師
旅之間外合狼豕之兇據金城害州伯蛇變交戟之下
炎焚大澤之中二月乙丑皇帝以五命之服詔太僕崔
偁緫中權專上將誓軍前之士却城下之盟又命内常
侍劉日新振鼓鐸之音護羌髣(一作戎)之長林竦蝟合會
于東郊粤庚午高牙大旆鐵馬長鎩歕以清笳陣以雲
蛇位(一作此字)列于四衝蓬頭執戟鼓以靈鼉逹于逵路趫
悍儣猤虎裘㣪臂北陵于土門之隊鈎車雲梯強弩堅
楯齊傳(一作傳是)于西烽之亭於是引熊虎之師仗龍蛇之
劒矛戟四起煙塵火色金鼓一振天地徘徊血亂玄黃
聲囂瓦屋是風雲皆入陣彼草木盡為兵日月垂照於
窮鄉皇靈赫臨於天外名王貴馬大玉文具素女錦衣
百金之産萬井之資皆委于入貢之府布于有地之宫
是時也干人勇(一作踊)萬人賀美太階之符見頌偃伯之
儀興特進金城太守李萬頃洎五邑長吏軍正大夫等
言曰盖聞王命先天以奉時賢神(一作臣是)合統以偕運靡
垂乎帝錄不能撥亂罔應乎間氣不得遭逢故大人之
作必先排難以推兇取暴為治(唐諱)國以任賢仗能為建
功磅礴乎六合之下葳蕤乎玄古之上斯軒轅得之以
勝蚩尤大夏得之以勝有扈西伯得之去殷伐崇我太
宗得之奄有遼東上皇得之克平巨猾陛下得之再清
宇宙掃蕩氛孽(一作孽)允若大唐之新命復高祖之天下
臣等恭惟六聖騰光百有五十祀周賁海㝢澤鋪(一作鋪敷)
菌蠢丹穴之賮孤竹之君金罽枯(一作括)羽委命下吏陛
下建大號纉鴻業歸勛祖禰昭事聖皇是必天錫忠良
佐成命器之臣所應皇運之統伏崇羽之兇太康西人
永永耒裔願篆石誌美以為頌云
詔虎(唐諱)臣兮潱天弧載火&KR0034;兮耀昆吾霽塵壘兮被戎
都
鳳翔出師(一有紀聖功三字)頌(并序)
舜有兩階之舞周有孟津之會皇帝有岐陽之蒐德莫
勤乎安國勛莫配乎立極利萬物莫近乎去暴盖天啟
(一作受天)元符與人請命宜契相合億兆有歸以昌則感鬼
神(一作神鬼)之心以征則去雲雷之難維唐七葉姦臣大盗
於二京皇帝龍鳴於河北觀兵(二字一本作親誓於)雍上建都發
號以朝萬國心嚮天地志通幽明淳精四逹大造玄成
於是巢山駕海之羣狼纛鳥章之君不期而趨於闕下
四十有三萬元帥廣平王俶太尉光弼司徒子儀等稽
首言曰臣聞天啟聖以俟時聖感時而赴難非神功不
能當大運非玄德不能合人心故軒轅之道也伏蚩尤
宗周之仁也稱襁負陛下之德也大瑞於人和人和而
動天天與和合氣百姓因之以獨化四夷因之以子来
王師得(一作德)之以貞勝意者河洛徯怨後東征之期人
靈駿奔望西狩之禮天子方齊寶輅講金匱之書翌日
霓旌武賁大車之輪黃鉞靈鼉彤弓太阿荆韓楚魏之
廣七閩五貉(一作僚)之長金鼓百萬車從九合大陣於東
郊皇帝建白麾以誓於軍中曰維高祖歆于上天四宗
重光照臨下土百有五十祀至於聖皇緫武之干戈備
文之法象蕞爾逆虜敢迷天紀盗我符璽黷我威靈使
四海之内兵革縱横肝腦塗裂旻蒼降鍳錫命於予俾
纉夏已墜之功寬堯未刑之族於戱余匪玉帛山河是
愛惟蒼生之靈(一作災害)是憂匪天命威力是憑惟人心忠
義是保咨爾張目成天羅植髮成千櫓布和成將帥厲
氣成風雷若作進退爾惟鐸(一作旗)鼓若斷首尾爾惟常
蛇若戮鯨鯢爾惟干將若拯沉溺爾惟巨艦夏有一旅
之衆武有十人之謀(一作謩)志定金石信非盟誓爾其念
哉是時天威動六合兵氣連太白乾坤為之坱北河岳
為之震蕩彼狐鳴鑿齒之徒不崇朝而聲返于謳歌(一作)
(返於謳歌)形歸于(一作於)蹈舞者幾過半矣故鄠社之師以形
勝㶚上之兇以威逐桃林之陣以竒破河洛之孽以氣
摧帝乃開天牢廻豹尾陵顥氣掃攙搶應龍秉鉞玄女
侍坐乃考夏氏配天之義備漢皇建武之典雲髦玉輅
山動地踊降自西雍幸于京師萬姓前導百靈為威布
德澤望陵寢悲黍稷之將秀覽城闕之為墟以雷雨洗
川澤以皇風消怨怒以大賞議勤勞以成功告宗廟以
祥刑(一作明)去聾昧以惠政哀困窮清蹕而奉聖皇稱觴
以朝前殿於是東國耆老長安士庶排御路入天庭動
千門呼萬歲煙雲下遶林藪山廻神靈頌於堂精魄感
於廟侯王慶於國父子合(一作洽)於家鍾石返於縣罍爼
陳於席華戎踴躍喜氣磅礴日退(一作非)三舍天聲(一作齊)
萬里神謀不得窺其奥天道不能後其時斯一會之略
也然後動變化為爐假仁義為塗陶氣象鑿耳目與神
合司契以道浸澆漓全犀象之形斷珠玉之脛然後以
景星燭夜甘露清氣昇閬風對天老捨鴻名以還太素
乘大歷而統仁(一作人)紀俾天(一無天字)不思而降不祭而歆
以元和感生淳古於是宰臣聚而言曰主上以神武清
難至德遂人崇勛絶瑞光照萬古開闢日月于今六年
百姓豈忘力於帝乎人臣盍謝生於天乎請相與鑿石
于誓師之場告成于會(一作於得)衆之地斯王道之盛典臣
炎稽首敢獻頌曰
天命帝兮蕩祅(一作矢)昏交風雨兮會秦門推聖德兮漫
海外五單于兮勇士會俗鳥獸兮家雲島越浮山兮乏
青草徵羽騎兮列天營啟金門兮賜長纓日為車兮雷
為鼓醢鯨鯢兮掃煙雨開明堂兮饗文祖帝為皇兮后
為母登臺雲(一作雲臺)兮冊玉府篆穹石兮駕終古
一作皆唐文粹
降誕頌(并序)于邵
皇唐八葉之中興提天綱披寶圖臨八紘俯萬物垂鴻
儲休粤十有七年玄冬陽月旬外三日天子居北堂左
个受厥初之慶自予弼臣百官丞令咸歸休澣則歌康
衢樂夀域者其百姓之歡心有司諫掌綸之臣當右掖
分宵之直望閶闔沐薰風齋心以虔稽首獻頌其詞曰
甲觀畫堂繞樞神光十月良月降生我皇焜殊祥兮纉
我(疑)繼文時惟聖勲格苖戡黎為天下君望如雲兮蒼
蒼海隅逹我天衢七戎蠢狄西殱北徂外無虞兮白翟
遐通嘉禾薦豐兩樹連理五雲飛空歸大同兮金闕峨
峨清晨伊何萬國筐篚千門詠歌歆太和兮舜膳以甘
堯樽以酣誕彌之朔旬而有三湛恩覃兮南山于前北
辰于天臣某獻夀維億萬年象帝先兮
皇帝親庶政頌(并序)吕温
臣聞光宅大寶茂育羣生神而明之必在上聖然則所
同者道所異者時或以垂拱仰成或以勵精自致及乎
俗躋仁夀理洽時邕弛張之政不殊勞逸之功則倍我
皇帝體至化含元精苞乾剛履坤順誕膺駿命恢繤鴻
休宣八聖之重光集百靈之奥祉如天之燾如地之容
鼓義為雷霆奮仁為風雨斡璇衡而轉七曜懸金鏡而
納九圍廓氛沴而川澄沓禎祥而山委昔軒轅氏斬蚩
尤滅火帝功至大矣若非仗風后之助受玄女之符未
能尅也陶唐氏誅四罪定水災德至厚矣若非大舜之
登庸伯禹之盡力未能成也湯以伊尹為相始定殷功
武以太公為師乃康周道高宗紹復資傅說啟沃之言
宣王中興頼山甫將明之致(集本川粹作政)今陛下太康四海
雄軼二紀百姓不知其日用羣臣無望於清光(二本作風)而
乃業邁乎前王功高乎古烈聖作物覩孰知其源竊以
管窺天倪蠡挹溟量庶乎大略可得而言焉陛下自代
天統物之初則以屈已濟人為意虔臨庶政窮緫萬樞
四冊賢良六親郊祀勤恤於理本盡瘁於生靈詳曠代
之所未詳慮列辟之所未慮夏巢異(一作景天疑作景昃)而方食
寒星在而求衣寸陰不捨於論思子夜猶觀乎啟事除
一物之患而品類以(二作作獲)安伸匹夫之冤而庶獄自直
(一作息)棄瑕而錄用含垢而宥過小善可紀必拔於宸衷
片言有孚不忘於睿聽至如天時之豐約地利之夷險
邦賦之盈虚師律之貞暴閭閻之疾苦稼穡之艱難人
風之情偽吏理之得失莫不密歸神筭潜納皇明雖陰
陽不能以氣欺雖神鬼不能以形遁何細而不及何大
而不苞何秘而不彰何難而不就猶復登臺念在險之
慘聞樂思向隅之情御裘感短褐之寒臨膳憂簞食之
餒日慎一日既泰而不自泰既安而不自安兢兢乎業
業乎此其所以廣運而有成全功之克舉者也然而感
覆燾之恩者欲天之彌高荷容載之德者欲地之彌厚
仰照臨之明者欲日月之彌光微臣被淳風飲玄澤親
挹行事親(二本作至)覩昇平憂勞誠難願陛下勉之而已美
善誠盡(二本作至)願陛下保之而已若夫雖休勿休玄默優
柔君上之體也遹觀厥成蹈舞頌聲臣下之職也為而
不有德莫至焉知而不稱罪莫大焉臣某敢昧死再拜
稽首獻皇帝親庶政頌一首其詞曰
士師邁德玄元儲慶幽而復曜高祖受命貞觀致理開
元殷盛艱而復康皇帝親政受命維何邈萬斯年親政
維何夕惕乾乾天道福謙我則奉天人生在勤我則率
先憂堯之心勞禹之形求人之瘼思國之經年亦豐止
御膳不馨夜如何其皇寢未寧修文偃武太和氤氲海
不揚波天無纖氛鳥章之長椎髻之君會朝明庭其從
如雲巍巍崇崇於穆昭融宜播大樂以宣皇風鏗鏘盛
德蹈厲(二本作舞)神功下臣作頌永示無窮
中和節頌(并序)白居易
乾清而四時行坤寧而萬物生聖人則之無為而無不
為神唐御宇之九葉皇帝握符之十載夷夏咸寧君臣
交欣有詔始以二月上巳日為中和節自上下下雷解
風動翌日而頒乎四岳浹辰而逹乎八荒於戱中和之
時義遠矣哉惟唐之興我神堯子兆人而基皇德太宗
家六合而開帝功玄宗執象而薰仁夀之風代宗垂拱
而阜富庶之俗舄弈乎赫赫煌煌八聖重光以至我皇
我皇運玄樞陶淳精治(二唐諱)定而化成嗣昊極於穆清
納黔首於清平(集作昇平)于時數惟上元歲惟仲春皇帝穆
然居青陽太廟命有司考時令以為安雍芽養幼小緩
刑獄布慶賜盖百王常行之道未足以啟建天地之化
發揮宗祖之德乃命初吉肇為中和中者揆三陽之中
和者酌二氣之和其為稱也大矣非至德(集作聖)疇能建
之於是謀始要終循義討源于以九八節而七六氣排
重陽而拉上元煦元氣于原(集作厚)壤則幽蟄蘇而勾萌
逹憶和風于窮荒則桀鷔化而儣俗淳垂萬祀以攄無
窮被四表以示大同于時兩儀三辰貞明絪緼千品萬
彙熙熙忻忻繇是文武百辟僉拜首而揚言曰大哉睿
德合於玄造又曰若在唐堯敬授人時垂於典謨降及
周文在鎬飲酒列于雅頌斯盖欽若四序凱樂一方而
已未若肇建令節混同天下澤鋪動植慶浹華夷若斯
之盛歟盖聖人之作事必導逹交太幽贊亭育與元化
合其運與真宰同其功丕體哉其至矣賤臣居易忝濡
文明之化就賓貢之列輙敢美盛德頌成功獻中和頌
一章附于唐雅之末頌曰
權與胚渾玄化(集作黃)既分煦嫗絪緼肇生蒸民天命聖
神是為大人大人淳淳為天下君巍巍我唐穆穆我皇
纂承九葉臨照八方四維再張兩耀重光齷齪唐虞趢
趗(一作超越)羲皇乘時有作煥乎文章乃建貞元以正乾坤
乃紀吉辰以殷仲春吉辰伊何號為中和和為大和中
維大中以暢中氣以播和風萌芽昆䖝昭蘇有融如幹
玄化如運神功(集有於戱二字)德浹道豐萬邦来同微臣作頌
垂裕無窮
文苑英華卷七百七十四
