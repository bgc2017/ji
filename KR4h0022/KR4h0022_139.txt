文苑英華卷一百三十九宋李昉等編
蟲魚一
黑龍飲渭水賦一首葉公好龍賦一首
漢武帝射蛟賦一首窮魚賦一首
北溟有魚賦一首魚躍龍門賦一首
魚登龍門一首
漢武帝遊昆明池見魚銜珠賦一首
烹小鮮賦二首魚在藻賦一首
黑龍飲渭水賦(以出為漢祥下飲渭水為韻)白居易
龍為四靈之長渭居(一作為)八水之一飲亹亹之清流浴
彬彬之玄質翻若(一作忽兮)下降賁然躍出首蜿蜒以涌煙
鱗錯落而點漆動而無悔爰作瑞於秦川應必有徵乃
效靈於漢日觀其攸止察其所為行蔵不忒動靜有儀
睛眸炫燿文彩陸離下泉于焉表異守黑于以標竒(一作)
(躍于泉於焉表異守其黑所以標竒)不一徒爾異心有以(一作或隠或見時行時止)順
春秋而隠見隨晦明而行止(一作順於東下而無乖下一作西應乎昏明而有以)
(於是稽大易按前史)叶聖人之昌運飛而上天表王者之休徵見
(一作下)而飲水於是(一作爾乃)下長流(一作降長川)俯高岸狀騤騤
以矯矯(一作氣點點以黯黯)光燦燦而爛爛紫雲隨而瑞氣氤氲
白日照而文章炳煥(一無此十六字)聞之者心駭而易色(一作屏息)
覩之者目眙(一作□)而改觀呼吸(二字一作一呼一吸)而聲起風雷
宛轉(二字一作或躍或騰)而勢超雲漢爾其矯首陸梁拖尾廻翔
蹈流鳴躍劈波騰驤(爾其至騰驤十八字一作觀夫莫智匪常莫黑至祥契昌期於南面合正)
(色於北方施尾廻翔劈波騰驤)飲清瀾之澹澹(一作浩)噴(一作動)素浪(一作波)
之湯湯頓頷(一作額)而碎珠迸落奮髯而細雨飛揚讋水
族則(一作驚水府兮)鱣鮪奔走駭泉室則黿(二字一作兮蛟)鼉伏藏信
可符帝王之度叶邦家之光表三秦之嘉瑞呈二漢之
徵祥(自信可至徵祥二十四字一作玄雲從而淺深一色白日照而左右交光)且夫(一作彼)順
氣(一作候時)出處憑虚上下度若(一作弱)水而斯馭知(一作去)鼎
湖而是駕同張華(一作開茂先)之飛劍見長房之竹(一作枝)化
豈若(一有此字)炎精冥契水德潜禀黑質黯(三字一作玄甲臂)以凝
黛玄文斐以摛錦(一作文章斐兮摛錦)逼而察也類天馬出水以
(一作而)遊遠而望之疑長虹截澗而飲既(一作已)而跨白雲
(一作負蒼天)騰(一作去)清渭排冥冥之寥廓度(一作反)浩浩之元
氣則知水物之靈鱗蟲之貴展(一作盛)矣哉抑斯龍之所
謂
凡一作皆集本
葉公好龍賦(以所好非真見而增懼為韻)張隨
惟彼龍兮潜水府翔天路何葉公之多尚獨神物之是
慕假手于繪對蜿蜒以好之其形在堂俄惝恍而反懼初
其終朝念茲寤寐求之嗟豢氏之莫遇望雲津之遠而
載雕其宇爰寫其姿周屋壁環(一有脨字)階墀輝輝之章不
離其行坐矯矯之質常在於夢思至於春風啓序自暄
而暑則謂仰重隂而可竚雨歇(一有兮字)雲收杳不知其處
所其求雖阻其志無沮及其寒律方凝自霜而冰則謂
窺濬壑而可徵天高(一有兮字)日朗空有見於泓澄其覩未
能其誠益增既而天縱(疑作從)其欲物應其好龍乃拖其
尾而登其堂矯其首而窺其奥垂錦帶張翠鱗光流電
轉聲發雷振起雲而棟凝積氣乘水而庭若通津而况
於斯人得不撓其性而駭其真觸類而廣可明其徵唯
龍也世好之必歸唯士也國招之必依姑務乎辨真去
偽寧求乎似是而非故好龍而(疑用古字如之通)何期真假無
變好士如之何在賢愚無眩蜿蜿之狀且逄子高之儀
堂堂之賢莫失哀公之眷勉矣凡今君子必審之於聞
見
漢武帝射蛟賦(以省括能中清除水害為韻)獨孤授
有漢武帝惟時巡省窮楚之望極江之永舳艫塞川旗
甲蕩景洶洶旭旭虬蟠龍騁駐清蹕則洪波可遏赫皇
靈則潜怪可怛何彼蛟之夭矯據積水之空闊謂佽飛
之劍莫前滅明之璧是奪天子乃戒無譁於羽衛思有
用於弦括命舟牧廻清翰(清疑作青說苑鄂君乘青翰之舟)而止(疑作上)
詔弓人奉烏號以登肅天儀以山立將親發以抗稜隂
察變態雄猜跨騰古冶之倫眥裂不敢擅其勇逄蒙之
黨技癢不敢專其能我矢則直我弦斯控持滿而英氣
頓(一作坐)飛命處而幽姿必(一作心)中歘飈颼其電霍則頸
亸而胷洞贊履者鼓殷天之雷稱慶者躍如熊之衆始
乎發若神兵爆其有聲洪波雪(一作雲)湧白羽月傾突紫
肉裂素纓餘怒蚴蟉上浮泓澄踣質已靡於巨艦流血
方走乎東瀛介以鱗莫得捍七札之勁神之化不能保
重泉之生萬靈震駭九𣲖徐清然後海若扈蹕陽侯洗
兵山川肅其晏如雲霧廓其四除涉者利乎涉漁者安
乎漁於是左史趨進執簡以書曰天子幸尋陽也親射
蛟而獲諸遂翻龍旆韜象弭篙工奮棹歌起威勵乎斷
白蛇氣雄乎絙青兕隘秦皇之觀日追夏后之勤水且
夫君以勝殘為大臣以反德為害亦將制於彀中静此
宇内俾貫革之藝息垂衣之道泰豈徒與射夫漁父校
勇而論害(前已押害字韻疑當作最)
窮魚賦(并序)盧照鄰
余曾有横事被拘為群小所使將致之深議友人救護
得免竊感趙壹窮鳥之事遂作窮魚賦常思報德故冠
之篇首云
有一巨鱗東海波臣洗静月浦涵丹錦津映紅蓮而得
性戲碧浪以全身宕而失水届于陽瀕漁者觀焉乃具
竿索集朋黨鳬趨雀躍風馳電往競下任公之犗(一作釣)
爭陳豫且之網蝼蟻見而丼心獱獺聞而舐掌於是長
舌利觜曳綸垂鈎拖鬐挫鬛撫背扼喉動搖不可騰躍
無由有懷纖潤寧望洪流大鵬過而哀之曰昔予為鯤
也與是遊乎自予羽化之子其孤俄撫翼而下負之而
趨南浮七澤東汎五湖是魚也已相忘於江海而漁者
猶悵望於泥塗
北溟有魚賦(以擊水三千摶風九萬為韻)獨孤授
次天地之量者海為之大首鱗介之雄者鯤靡有敵禀
形徒怪其恢詭造物孰根乎朕迹慌北溟之安流考南
華之遺跡好竒焉得以心駭乘理可同乎目擊且魚之
狀有踰七日之尾而海之深蓋積八紘之水静則高浪
為之中輟動則連山為之四起介一(二字疑衍)鮮鱗俛首以
駿奔玄冥捉(疑作投)足而却視其有適也越孟諸之夕宿
其自縱也豈鹽田(海賦陸死鹽田)之陸死况風濤乍息空水相
涵横巨鱗而海分為二赩雙目而日為之三涾沲迆延
載回載旋嚇鰓則飛沬(疑作沫)成雨擊尾乃跳波盪天任
公之術靡措龍伯之力徒然生無以傷庸識其長久大
不可度莫知其幾千固非海若之所俟屬天雞之所犯
干不呑龍舟以作暴豈貪牛餌而自殘遵坎德以獨適
隨混元而變觀本所(疑)鱗而孰知終始化為鳥而何足
控摶一氣潜融飛沈以通刺天之鬐拂日垂雲之翼從
風曜靈韜吷(疑作映文選月賦長河韜映)以驟晦溟漲豁落而半空
方鼓怒於澔漾歘騰凌於鴻濛觀其羽之化也將飛風
之積也未厚六翩(疑作翮)之力相切萬流之波却走恐天
衢之不容顧水府其何有嗟鷙鳥之累百異亢龍之上
九彼黿鼉之宂處而釣絲或困彼鴻鵠之雲飛而網羅
纔遠曷若縱溟渤而摶扶搖其勢固以相萬
魚躍龍門賦(以揚䰇鼔鱗撇波直上為韻)元弼
彼龍門之津流水激射斷山嶙峋厥功彰於夏禹斯險
際乎蒼旻河源炳靈以峻極水族候時而荐臻副天用
也佇龍行兮驤首參神選也同鯤化兮脱鱗徒觀其向
天倪辭水府望霄漢之九越泥沙之五來如及門出若
由戶雖懸波而千仞終作氣而一鼓我鬛既張彼川何
長仰雲路而抑揚終不息而自強我功既奬彼河徒廣
揖天衢而直上誠擇利而攸往變化伊何升沉亦多瀠
洄曲渚泛灧長波背蛟室而大集指龍門而遠過至於
激厲果决乘陵險絶雖迅湍奔雷駭浪噴雪終瞬息而
上膺騰而撇揮其尾而不勞騁其力而不竭於是俄變
魚服倏為龍姿志氣自負歲(疑作威)靈自持豈同途於點
額寧較力於掀鬐(一作鬛)哉於戲道有行藏運有通塞天
資性靈神輔正直始有水而呀鰓忽升天而振翼然後
隨方受變千里一色風雲際會未始有極慕李膺之往
哲孰不願遊追老氏之玄蹤而其不測儻真宰之可仰
終進德於君門之側
魚登龍門賦(以躍白波入青雲為韻)苗秀
有客有客棲於草澤觀龍門壯禹跡目送跳沫千有餘
里心驚懸流千有餘尺氣濛濛而霧蒸聲隠隠而雷激
於是呑舟之倫吹潦將適奮泥沙而撥刺簸鬐鬛以投
擲鱗櫛比而映水星攅目曈曨而中流月白翔疊浪凌
洪波當用(一作自)取之勢(疑衍)既逞志而浩汗何往不可豈
失溜而蹉跎遂脱魚服入龍渦上既親於天水下不離
於黿鼉天吳旁昧而莫測其以馮夷愕眙而孰知其他
出彼處此載騰載躍違任公之釣餌遠漁父之矰繳昔
常未逹伏艱難以如茲今則獲伸觀變化之何若既禀
受乎靈遂隠見乎形騖寥廓昇窅冥却訝泥蟠免翻身
於尾赤旋驚意逸摩正色於天青然後知遊濠沉浮在
藻出入嗟所處之齷齪恨中區之於邑豈若一朝豹變
千古名立當天衢而翺翔近日域而呼吸懸水之人文
莫比赤鱗之巨鯉何及永無涸轍之憂寧有窮波之急
别有志士卓然不羣名嗟歲晩寢必夜分思拜手於丹
闕願獻賦於明君儻獲比魚而變龍必能行雨而吐雲
漢武帝遊昆明池見魚銜珠賦(以題為韻)
王起
漢武帝出咸京遊昆明覿潜魚之躍吐靈珠之英珍不
藏川是獲媚川之色仁苟及物必能動物之誠先是撥
刺巨鱗傍畔水裔或詹何所中或任公所制利釣(疑作鈎)
貫鰓而錯落長絲縈岸而掣曳殘瘁不振沉浮未濟是
用脫其鋒解其綴索於枯肆初同患於波臣銜以圖書
終乃小於軒帝他日擇良辰鏡清流捨鑾輅登龍舟不
徐不疾以遨以遊於是傍臨桂棹遠映珠旒或御或垂
似驪龍之頷將吐若明若滅比瓊蚌之胎未收光芒稍
逼輝赫難儔實有意於豐報固(一作同)無情於暗投含幽
育明轉煌煌於畫鷁振鬐掉尾時熠熠於牽牛既而千
官動色百辟咸覩且曰脩其文耀其武澤之廣恩之溥
雖彼池中之物亦懷天下之主報德而入於隨掌比類
蛇銜感(一作惑)音而失於晉庭彼慙鶴舞况乎燭龍奮艷
石鯨獨吐泣鮫人之目固不可倫綴神女之軀曾何足
數由是儼天儀俯洪池映噞喁而未出炫的皪而方施
然後得廉寸(韓詩外傳良珠度寸廉疑作度又文選魏都賦明珠兼寸疑作兼)之彩失
圓折之規則皎皎駒來自掩白狼之美翩翩鵻(疑)至徒
稱赤雀之竒是知人能叶博施物亦叶幽贊無煩罔象
之索詎假闌干之貫向若安其忍棄其難俾頒首長逝
劫灰永散安得此樂於江湖見託於河漢則玉殿之側
誰綴其玲瓏金輿之傍莫矜其照爛以言于魚也厥道
斯存以言于人也如何勿敦則受嘉惠蒙渥恩得不效
節於當代而垂名於後昆
烹小鮮賦(以理大國如烹小鮮為韻)王起
有冽(疑)者泉生乎小鮮將成登爼之美必求㸑鼎之妍
惟烹也在於不撓惟魚也貴乎克全苟司味之有術諒
為政而則然若乃海曲蘆人江潭舟子厭頒首於蒲藻
得纖鱗於沼沚常窺潎潎漏於密網之中今則炎炎烹
於沸鼎之裏是以激之有度爛而足耻先明水火之
濟用契鹽梅之理然後合沓有聲沸騰以烹碎文弱質
萬品千名以脞脆之易懷(疑作壊)當洶湧之方驚觸之則
土崩可喻安可(疑作之)則錦質皆成蓋以小為貴在終和
且平乃加以薑桂雜以薪燎同露鑊之白遊束前箸而
不擾雖湯騰其内火烈其表惟自然於衆味終不亂於
羣小既薦尾而獲珍皆駢首而可曉向若爛之不恤撓
之是刺急舒無節乎中躁静不放(疑)乎外自然成魚餒
而不食比水煩而不大空摧鱗而莫分寧去乙而知害
則知國喻乎鼎人喻乎魚魚之亂則烹以静人之繁則
制以徐鼎中之咸若天下之安如鮮之烹也不撓人之
理兮作則將申老氏之戒用假庖人之職既不爽於和
羹幸有光於為國
第二(以理國之道有如烹鮮為韻)李蟾
力刀之任庖人是司將修火以烹矣取小鮮而將之洶
洶之中似有躍泉之勢炎炎之上猶憐漏網之姿則無
復游小沚奮纖鬐既逄鼎鑊之患永絶江湖之思其始
也出彼清瀾委茲敝笱落細鱗於方寸之質煦微沫於
噞喁之口齊一指而未并事寸刃而纔受驗星星(一作腥腥)
之若無升鼎爼而何有瞻其沉浮若冰洶湧如驚不有
大觚(莊子大軱從車)奚假良庖之妙無容尺素何必呼兒以烹
是知將善其事亦叶于道若運動之不息則完全而莫
保如或罷其紛紜任其顛倒則偶鹽梅之側宛若銜珠
映莫(疑)蕭之中猶如在藻是知至人以魚小者國可喻
焉其化而敦夫德善其烹而委之火傳則味不慝道乃
全將成其心齊之化無貴乎獺祭之鮮且夫烹之煩而
魚必毁政之撓而為(疑)不理魚不以煩為貴人不以撓
為美反覆無極必為靡潰之道(疑)簡易不脩自作滋彰
之始是知求全者動不如静務理者語不如默動之則
一鼎渾渾語之則萬人惑惑想潎潎之微質不可而求俾
浩浩之澆風無由自息今聖人任一意朝萬國盖以體
玄元而得諸静寰海而晏如豈徒以窮高極厚之内喻
之於一魚者哉
魚在藻賦(以潜泳水府形諸雅什為韻)李夷亮
鴻鈞之代兮動植斯慶至德旁流兮潜魚在泳忻藻荇
之是依美陰陽之克正載頒其首將同宴鎬之觀不脱
於泉自樂觀濠之性極浦風霽澄潭月虚鮮鱗繚繞聚
沫紆徐或在鮫人之室或過陵鯉之居蓮花東西信可
遊而可息文竿上下徒欲釣而求諸豈不以當在宥之
時處恬然之水乘灝灝之元氣得生生之至理大信波
及湛恩草靡無虞竭澤之災自保深泉之美伊玄風之
扇物物無細而不沾惟廣運之鋪時時或與之發潜
文苑英華卷一百三十九
