文苑英華卷三十五宋李昉等編
水四
新潭賦二首秋潭賦一首
小池賦二首清泠池賦一首
漲昆明池賦二首墨池賦一首
盆池賦一首
新潭賦王泠然
國之天府名曰河南水有清洛漲乎新潭夫其貫都成
川習坎為德石門呀豁而洞瀉綠樹逶迤而夾植源自
山來漕因人力或清淺而見底或深沉而莫測奔狹口
以雷聲積中心而黛色若乃方將暮春大集都人錦筵
横石羅幕藉塵騎影攅臨變作桃花之浪衣香亂入飜
為蓮葉之津由其地勢多美所以潭名永新觀其城闕
映帶閭閻縈繞半向石崇之園斜經潘岳之沼星月沉
浮乎其内烟雲洗拂乎其表不生芰荷但聚魚鳥通舳
艫之利於國既多開浸灌之功與人非少自記從調恆
來此遊朝林坐而疑夕夏潭行而覺秋清可照人實欣
逢於朗鏡虚宜受物佇相引於仙舟帶洛常恥臨淄更
羞况獲忝乎餘派終敢希乎下流
第二張環
惟國之左當河之南分逶迤之舊洛漲浩漾之新潭觀
其沙石中映魚龍内涵泛危槎而獨隱紛衆水以相參
原夫引派潜廻䟽源洞出淙石門以雷注透金塘而箭
疾暝浮天漢之雲晝洗嵎夷之日雖習坎之爲常乃流
謙而不溢若夫正月登晦韶風報春花明上已柳暗長
津出金垺之遊騎下瓊樓之美人愛清流之亹亹走香
駕以轔轔樂此幽勝褉乎陽濱竭主第之羅幕盡侯家
之錦茵窺浴鳥之呼伴見飛魚之觸綸既靈長於上國
恆見美於斯辰若夫黛色冲融清光皛了綠苔一點疑
濯髮於江波青楊四周若連帷於漢沼湛珠彩於星夜
流鏡華於月曉苟形影之可觀乃妍媸而必表歲蒼茫
兮寒氣冽潭皎㓗兮生堅冰比玉巵而逾净對瓊華而
更凝猶不若鏡室之爲朗銓臺之可稱庶狂愚之可鑒
知簡要而相承
秋潭賦(以秋氣清爽資彼澄澈爲韻)王起
沔彼積水凛乎高秋秋應律兮則勁水爲潭兮至幽當
草木之不芳獨開翠色因天地之始肅更變寒流匪騷
人之詠歎實知者之娛遊爾其畜奫淪之色得蕭瑟之
氣就其淺則亹亹共清臨其深則兢兢足畏居下流之
可保信上善之爲貴寂爾不動湛然恒平正衣冠而逾
審燭毫髮而必呈性則納汙能積小以成大時方收潦
故沿濁而更清鷗浪不振鷺濤不驚同至人之虚受比
君子之持盈懿其歇昏霾羅物象峯巒之所攅列雲烟
之所來往媚潜虬之幽姿䟽遊人之煩想不汪汪於千
頃自泠泠於百丈寫星火兮初流涵珪月兮始上湛清
華於古木于以交輝澄鮮彩於層空於焉競爽虚明莫
映皎鏡無私處不爭而成德體自然以爲資金風乍摇
似易水蕭蕭之日木葉方落如洞庭嫋嫋之時映泬寥
之遠天動悠揚之短晷與碧落而相合將清光兮乍起
淨如練兮可名清濯纓兮增美儻朝于海知引往而納來
如挈其瓶可注兹而挹彼安波皎潔利物含弘溢金隄之
晶晶窺銀礫而澄澄飛螢乍臨疑列宿之在漢纖鱗或躍若
迎春而上冰豈清淮之可翫何靈溪之是矜則知沸潭無
湧聞之於栗烈寒潭見底稱之於洞澈孰若積玄流當素
節金鏡同朗冰壺共潔既妍媸而照臨幸清通之區别
小池賦(并序)唐太宗
許敬宗家有小池作賦賜之
若夫素秋開律碧沼凝光引涇渭之餘潤縈咫尺之方
塘竹分叢而合響草異色而同芳徘徊躑躅淹留自足
疊風紋(一作文)兮連復連折廻流兮曲復曲映垂蘭而轉
翠飜輕苔而動綠牽狹鏡兮數尋泛芥舟而已沉湧菱
花於岸腹劈蓮影於波心减微涓而頓淺足一滴而還
深于時景落池濱霧黯疎筠卷舒澄霞彩高低碎月輪
露宿鳥之全翮隱遊魚之半鱗岸隨年而或故流與日
而終新雖有慙於溟渤亦足瑩乎心神
小池賦應詔許敬宗
臣忝班下列胥宇上京欣託巢之有庇體墐戶之全生
爰鑿小池依於勝地引八川之餘滴通三涇之洋泌慕
鑒止而端形乃遊智而清志爾其潺湲繞砌㶑没縈除
擬高陽而不足比蹄涔而有餘游瑩劔之微鳥躍露鼎
之纖魚乃若椅井傍通桃蹊俯映仰天津兮共澹㓗秋
景兮俱淨倒列宿以疑珠含望舒而似鏡覩江使之潜
處翫波臣之沉詠於是飜光甕牖漾影蓬門溜激石兮
長嘯鳬鼔浪兮相喧竹凝露而全弱荷因風而半飜足
以澡瑩心神澄清耳目對昆明而取况喻春蘭與秋菊
不羨寶於河宗豈希大於暘谷彼瑶池之高醼固幽遠
而空傳此坳堂之信遠遂騰譽而聞天降臨渭之睿藻
連横汾之曩篇何微生之一日荷大賚於千年
清泠池賦王泠然
梁王既受封於漢命駕東游入睢陽之下國吊微子之
高丘榮華莫比僣擬無休復欲象昆明之校戰同右武
之習流决河間而飲馬治宫樹以維舟當時舊跡此地
爰脩土木間成起臺宫而似畫絲金並奏和冰石而疑
秋是時宮人出看上客淹留既成此池勝形無比喬樹
青冥而外合層甍岌嶪而斜指曉坐狎鷗春祠薦鮪連
小山而夾廻嶝截長河而分半水徒觀其清泠無點洞
澈如凝鏡開珠淨月滉星澄鳬嚼紅藻龜飜碧菱地將
昏而霧合天欲雨而雲蒸明則可鑒虚而不竭風靜浪
碎日落圓折波含閣而相動潭映空而俱澈此土之池
君王所爲年深則峴山陵變水浹則滄海塵吹不見射
魚之浦空餘飬鴈之陂皇家化溢成周包含(一作合)梁宋
分星辰以主萬國會江漢而歸一統惟兹之池清而且
平居下流而不濁含上善而逾明常以柔而處順豈遺
道而從榮時人競渡摇海艦於三春暮客來投落江帆
於四岸何今日之登陟皆昔年之池舘物是人非所存
者半濟巨川必待舟楫得風流還升汗漫儻餘波而可
霑幸不遺於所觀
漲昆明池賦(以池滿春流思象河漢爲韻)張仲素
空闊靈沼蒼茫舊規昔穿焉迎秋而大閱戎艦今漲也
乘春而無竭陂池時則陽候既序隂冰已泮天子乃詔
京尹以亢役命水工而叶贊陳衆力而雲鍤勃興决萬
派而箭流共灌澹汪汪之積水似耿耿之斜漢况復榖
雨初霽夭桃正春揔上善以利物涵聖澤之深仁軼彼
宫沼瀰如海濱鼓金堤之曲岸揚石鯨之彩鱗浪湧煙
郊更失辨牛之涘日華翠㶑纔分織女之津伊昔殊荒
未化勤遠是思非障澤之瀦矣將水戰而隸(疑作肄)之構
館浮鷁以遨以嬉獱獺呈形有類於文身之俗鳬鷖亂
響如習乎下瀨之師春水平兮波湲春日煦兮沙暖雖
守柔以易狎竟安卑而就滿重泉之沫騷騷而若廻淺
沚之毛離離而漸短至若鏡朗風收澄明不流沃餘潤
於荒野引孤光於釣舟豈獨龞蜃是獻實亦龜龍載游
厥跡既往前聞可想故人遥集曾分劫火之灰蕃帥來
朝暗識滇河之象其漲則那式詠且歌開鄭白之墳衍
流畎澮以天波瑞氣長凝表宸居之在鎬晴虹乍飲若
榮光之出河大哉水之爲量皆從夫一勺之多
第二宋悛
於廓靈沼其流湯湯控清源於近甸澄積溜於方塘頃
者天子時欲出池苑贍農桑納獻可之規諫設成務之
紀綱乃斬杞柳破隄防將欲抑耳目之遊觀資稼穡於
人康一物失所若已納隍竭其澤則龜魚無咸若之地
害於物則邦家無好生之方豈以成功者不可以適變
識道者克在乎順常乃天意怡豫人謀允臧不遠而復
載濬其隍(前已押納隍)亦既具畚鍤亦既瀦沼沚將挹彼而
注兹乃引流而激水揔括趣絶見鯨波之大來委輸成
深覺鳬舟之漸起且池之盈矣亦云自瀕脩軌躅雖聞
於仍舊開汲引終期乎取新鱗介將枯而復躍草木咸
滋而更春皇矣我后有如其仁懿乎哉仰對一水旁連
九陌流惡有類於汾澮納汙頗同於川澤煙收霧歛混
天色而波清秋霽霜晴浮月華而影白載育菱茨(一作芡)
羣浮羽翮將飛有翼時棲太一之雲欲濟無梁幾滯璧
池之客且流謙者聞於善下惡盈者誡於忌滿儻從事
於水鑒庶可形乎長短
墨池賦(以臨池學書水變成墨爲韻)王起
墨之爲用也以觀其妙池之爲翫也不傷其清苟變池
而爲墨知功積而藝成伊昔伯英務兹小學棲遲每親
乎上善勤苦方資乎先覺俾夜作晝日居月諸挹彼一
水精其六書或流離於崩雲之際乍滴瀝於垂霧之餘
由是變黛色涵碧虚浴玉羽之翩翩忽殊白鳥濯錦鱗
之潎潎稍見玄魚則知自強不息允臻其極何健筆之
成文變方塘而設色映揚鬐之鯉自謂奪朱沾曳尾之
龜還同食墨沮洳斯久杳冥不測愛涅者必染其緇知
白者咸守其黑蘋風已歇桂月初臨玄渚彌净玄流更
深所以恢弘學海輝映儒林將援毫而閱目豈泛舟而
賞心其外可察其中可見同君子之用晦比至人之不
炫冰開而淳漆重重石映而玄圭片片儻北流而浸稻
自成黑黍之形如東門之漚麻更學素絲之變究其義
也如蟲篆之所爲悅其風也想鳥跡之多竒將與能而
可傳可繼豈謀樂而泳之游之耻魏國之沉沉徒開墨
井笑崑山之浩浩空設瑶池專其業者全其名久其道
者盡其美譬彼儒(疑作濡)翰成兹色水則知遊藝之人盡
以墨池而爲比
盆池賦(以積水盈器如望深池爲韻)浩虚舟
逹士無羈居閒剏竒陷彼陶器疏爲曲池小有可觀本
自挈瓶之注滿而不溢寧逾鑿池之規原夫深淺隨心
方圓任器分玉甃之餘潤寫蓮塘之遠思空庭欲曙通
宵之瑞露盈盤幽逕無風一片之春冰在地觀夫影照
高壁光涵遠虚潛窺而舊井無別就飲而汙罇不如雲
鳥低臨誤鏡鸞之縹緲庭槐俯映迷月桂之扶疎是則
涯涘非遥漪瀾酷似沾濡纔及於寸土盈縮不過乎瓢
水蘭燈委照以珠動紈扇摇風而浪起沉蛛絲爲羨魚
之網深抵百尋浮芥葉爲解纜之舟遠同千里想乎泥
滓無染泉源本清盛之而細流不泄鼓之而圓折長生
蛙穿而別𣲖潜通想漏巵之難滿雨落而古痕全没知
小器之易盈及夫岸灔灔以初平水汪汪而罷漲韜雲
分白璧之色映竹寫圓荷之狀光飜曉日誰謂覆而不
臨底露青天孰假戴之而望至若煙靄沉沉莓苔四侵
方行潦而不濁比坳堂而則深遂使好勇之徒暗起憑
河之想無厭之士潜懷測海之心故得汲引無勞泓澄
斯積環纖草以彌澈泛流萍而更碧沙洲連一畆之地
山翠接如拳之石悠哉智者之爲心聊覩之而自適
文苑英華卷三十五
