文苑英華卷七百七十宋李昉等編
雜議
象古建侯未可議一首賞舊左右議一首
漢高祖偽遊雲夢議一首
奏猫鼠議一首晉文公問守原議一首
昭陵寢宫議二首酷吏傳議一首
世祖封不義侯議一首西伯受命稱王議一首
焚舟議一首
象古建侯未可議魏徵
議曰臣聞三代之利建藩屏保乂皇家兩漢之大啟山
河同奬王室故楚國不恭齊桓有邵陵之師諸吕稱難
朱虛奮北軍之謀九鼎絶而復安諸侯傲而還肅比夫
秦之孤立子弟為匹夫魏氏虛名藩捍(一作翰)若囹圄豈
可同年而語哉至於同憂共樂之談百不一存(十二字通典作)
(自隋氏亂離百殃俱起黎元塗炭十不一存)如蒙聖帝敷至仁以流玄澤沐
春風而沾夏雨一朝棄之為諸侯之隸衆心未定或致
迯亡其未可一也旣立諸侯當建社廟禮樂文物儀衛
左右頓闕則理必不安粗脩則事在未暇其未可二也大
夫卿士咸資禄俸薄賦則官府困窮厚歛則人不堪命
其未可三也王畿千里征稅不多至於貢賦所資在於
侯甸之外今並分為國邑京師府藏必虛諸侯朝宗無
所取給其未可四也今燕秦趙代俱帶蕃夷黠羌旅拒
匈奴未滅追兵内地遠赴邊庭不堪其勞將有他變難
安易動悔或不追其未可五也原夫聖人舉事貴在相
時或未可理資於通變敢進芻蕘之議惟明主擇焉謹
議此篇英華多脱略今從通典增入
賞舊左右議
議曰昔晉文反國爰議從亡之賞漢皇定鼎先說入蜀
之功太宗兆協大横未忘代邸之舊光武符膺赤伏猶
念潁川之勤此一覇三王名高前代豈溺情於近習曲
私於一物哉盖理有必然義不得已也書曰人惟求舊
左右等攀附鱗翼多歷歲年入參社稷之守出為羈絏
之僕冐犯鋒鏑契闊險難或力盡鞍甲(一作馬)恩澤莫沾
或身沒戰場子孫未錄羣議不息實由於此今時來有
運天門已開故攀桂(疑作擊柱)之讙未絶積薪之歎尚深若
不申此大通(疑)考之羣望介之推高潔猶未免言臣等
慮不及遠輙申狂瞽伏惟深察悚慄謹議
漢高祖偽遊雲夢議高參
或曰漢高帝偽遊雲夢以擒韓信果哉其智足稱也予
以為(文粹作謂)漢祖不思弘遠之規而務一時之計於是乎
失政刑矣聖人貴正不貴幸與律不與臧昔者明王五
載一廵狩令(文粹作合)諸侯各朝于方岳大明黜陟故無德
者削地有功者進律漢氏君臨萬國示人以偷偽遊之
名不可以訓且當此之時韓信未有逆節一朝繫信而
生諸侯之疑天下皆疑則所利者少而所失者多矣(文粹)
(無矣字)昔崇伯之方命圮族共工之静言庸違帝堯以則
哲之明而未有去者盖以其行偽象恭且有四岳之舉
故也向使堯惡四凶之行拒四岳之舉不待試用加之
誅放天下必以為戮不辜矣夫刑一人使天下知其罪
則服賞一人使天下知其賢則勸若賞而不勸刑而不
服堯所不為也漢祖不能斟酌古典卒用陳平之言執
信而歸於京師一二年間韓王信反馬邑趙相貫高謀
栢人陳豨反代地彭越黥布盧綰之徒悉以叛換(漢書顔氏)
(訓叛换叛與畔同)豈非服勸用刑之失歟傳曰君人執信臣人執
忠古之盟主耻襲侵之事况光有天下者乎於戲悠悠
千載變詐萌生使天子不復言廵狩諸侯不敢議朝覲
大者自嫌強盛小者懼於囚執是恩信不流于下而忠
孝不逹于上王者之澤寖以凌遲自雲夢始矣
奏猫鼠議崔祐甫
右今月日中使某宣進止以籠盛猫鼠示百寮臣聞天
生萬物剛柔有性聖人因之垂訓(一作範)作則禮記郊特
牲篇曰迎猫為其食田鼠也然則猫之食鼠載在典祀
(一作禮經)以其除害利人雖微必錄今此猫對鼠不食仁則
仁矣無乃戾於性乎鼠之為物晝伏夜動詩人賦之曰
相鼠有體人而無禮又曰碩鼠碩鼠無食我黍其序曰
貪而畏人若大鼠也臣旋視之雖云動物異於麋鹿麏
兔彼皆以時殺獲為國家(一作之)用此鼠有害亦何愛而
曲全之(一無此十一字)猫受人畜養(一作養育)棄職(一作職旣)不脩亦何
異於法吏不勤觸邪疆吏不勤扞敵又按禮部式具列
三瑞無猫不食鼠之目以此(一作兹)稱慶臣所未詳伏以
國家化洽理平天符荐至紛綸雜沓史不絶書今兹猫
鼠不可濫厠若以劉向五行傳論之此(一無此字)恐湏申命
憲司察視(一作聽)貪吏誡諸邊候無失徼廵猫能致功鼠
不為害臣忝樞近職司聦明不揆狂愚輙獻公議謹議
一作皆舊唐書本傳
晉文公問守原議柳宗元
晉文公旣受原於王難其守問寺人㪍鞮以畀趙衰余
謂守原政之大者也所以承天子樹覇功致命(川文粹作令)
諸侯不宜謀及媟近以忝王命而晉君擇大任不公議
於朝而私議於宫不博謀於卿相而獨謀於寺人雖或
衰之賢足以守國之政不為敗而賊賢失政之端由是
滋矣况當其時不乏言議之臣乎狐偃為謀臣先軫將
中軍晉君䟽而不咨外而不求乃卒定於内豎其可以
為法乎且晉君將襲齊桓之業以翼天子乃大志也然
而(一作則)齊桓任管仲以興進竪刁以敗則獲原啓疆適
其始政所以觀視諸侯也而乃背其所以興跡其所以
敗然而能覇諸侯者以土則大以力則強以義則天子
之冊也誠畏之矣烏能得其心服哉其後景監得以相
衛鞅弘石得以殺望之誤之者晉文公也嗚呼得賢臣
以守大邑則非失舉也盖失問也(集作問非失問舉非失舉也)然猶
羞當時陷後代若此况於問與舉又兩失者其何以救
之哉余故著晉君之罪以附春秋許世子止趙盾之義
謹議
昭陵寢宮議王仲舒
右奉進止寢宫在山上置來多年曾經野火燒爇摧毁
略盡其宫尋移在瑶臺寺左側今属連年欲議脩置(會要)
(作理)緣舊宫本在山上元無井泉每緣供水稍遠百姓非常
勞弊今欲於見住行宫處脩造所冀久遠便人(會要作安)又
為改移舊制恐所見(會要作在)未周宜令中書門下及百寮
同商量可否聞奏者守右補闕王仲舒議曰
伏詳勑旨以太宗陵廟衣冠所游嚴上之誠重於改作
寔聖人之孝也但以旣經焚毁舊制將來仙馭所經恐
違虔奉之意其本地素無泉源日羞饋祀出於人力登
降難為䙝味又仲尼有言易墓非古臣庶兆域尚重芟
夷園寢之間豈宜振擾不可再興版築理足明徵陛下
聦明聖神德協文祖寢宫廢墜歲序滋深獨留其功以
候聖旨伏惟精選信任大臣嚴重其禮昭告陵廟以通
明靈令於栢城之中卜其近地略雕琢之費因耕稼之
休務錄愛人節用之心副文皇還郭之志天下幸甚謹
議
同前權德輿
議曰臣聞古宗廟之制前有廟廟列昭穆後有寢寢陳
衣冠自秦漢已來始因陵立廟有寢宫便殿雖廟居陵
傍而無必在山上不可在山下之定制且禮文所貴宜
也稱也祀亊所資敬也潔也伏以昭陵因山太宗所建
宫在上以便(集作便於)當時自野火延燒行宫山下亦已久
矣今若伐木縮版程功就險神道貴静或非所宜則與
置陵之初事體為異况舊制旣毁新宫是脩考於便地
可以經久所謂宜且(一無且字)稱也又井泉在下汲引為易
饗獻之禮是資嚴恭本於明德惟馨亦在吉蠲為饎故
禮之言祭也水曰清滌言於(一作其)潔淨滌濯也又曰不
敢用常䙝味所以交於神明也因兹冽井以備薦羞所
謂敬且(一作而)潔也凡舉事必以制度當否為大而以人
力勞逸為細若於事為當而又無(一有所字)勞不亦順昭陵
愛人之心乎不亦協陛下從宜之禮乎今列聖寢宫有
在山下者矣然則致敬來格之義豈以山上山下而為遠
近耶臣愚以為但在栢城之内則不云遠陛下精誠愼
重詢及庶寮徒獻所聞伏增戰越謹議
一作皆唐文粹
酷吏傳議
詩美仲山甫曰剛亦不吐柔亦不茹故體備健順是為
(文粹作謂)全德不然則直已循性能秉一方事舉於中(集本川文)
(粹作惡)皆(川文粹作背)理道也得柔之道者為循吏失剛之理
者為酷吏司馬氏脩史記(文粹有始字)作二傳以誡世爾而
後以郅都為酷吏傳首愚有惑焉都之為中郎將上欲
搏野彘活賈姬從容奏議引宗廟太后之重其為濟南
守誅豪猾首惡人(文粹作道)不拾遺其為中尉宗室貴臣歛
手仄目其為鴈門守匈奴不敢近邊至為偶人像之騎
射莫能中然其勇敢氣節根於公廉不發私書不受請
寄具此數者為漢名臣入居命卿出㧾列郡(文粹作郡守)堅
剛忠純終始若一坐臨江之嫌當太后之怒身死漢庭
首足異處有以見漢氏之不綱王澤之弛絶也盖在史
氏發而明之以旌事君以勵使臣俾百代之下有所懲
勸子長旣首冠酷吏班氏乂因而從之善善惡惡之義
於此缺矣夫椎埋沉命舞文巧詆之徒目為等夷雜列
篇次至於(文粹作其)述贊雖云引是非爭大體又何補焉噫
&KR1077;洪範之沉潜大易之直方皆臣道也都雖未蹈之斯
近之矣不隠忠以避死不枉道以善(文粹作蒞)官無處父之
華異申棖之欲所至之邦必以稱職聞其古之剛而無
害(文粹作虐)怒而中節者歟剛似酷弱似仁在辯之不惑而
已天下似是之為失多矣(文粹作天下似而非失之多矣)豈獨是哉開
卷之際怳然有感且以司馬氏班氏皆良史氏(文粹作也)猶
不能辨也(文粹無也字)故斐然成文
世祖封不義侯議
予讀東漢史至彭寵舉兵拔薊城自為燕王倉(文粹作蒼)頭
子密等因寵獨在便室卧寐遂共殺之以其事詣闕封
為不義侯愚以為非先哲王封賞之本旨也遂作議云
先師曰惟噐與名不可以假人又曰必也正名乎又曰
惟則定國於戲有國者可不務乎當世祖之初天命再
集於此時貞百度正三綱纂修德教允答天意時彭寵
以南陽舊恩位列上將有舉漁陽之功饋邯鄲之忠竟
以讒謗獲罪反側怨望遂攻朱浮於薊自稱燕王時師
旅孔熾元元苦甚時君宜以息人紓難為心則當錄念
功用昭洗瑕穢次則布之威懷革其非心必不得已則
仗大順以討之出王師以征之以明君君臣臣之義此
三者皆不能用之或用之而不能盡及夫倉頭子密有
便室之逆運其狙忍待其(文粹作時伺)卧寢遂使命懸僕隸
倉卒授首及詣闕也封為不義侯愚以為伯通之叛命
子密之戕君同歸於(文粹作于)亂罪不相蔽宜各致於法昭
示王度反乃爵於五等又以不義為名且舉以不義則
莫可侯也(文粹有而此侯三字通鑑作此而可侯)漢爵為不足勸矣春秋
書齊豹盗三叛人名之義無乃異於是乎且如欒布之
哭彭越孔車之葬主父使於東漢議罪罪孰甚焉况四
方甫定傷痍未復不稽古訓以喜怒為刑賞使天下陪
臺厮養各幸其君之亂而徼侯印授諸侯危疑之勢鼔
臣下叛換(漢書顔氏訓叛換叛與畔同)之源棄名噐而汨彛倫且以憲
令為戲時風浩浩蕩而不復至使桓靈不君(文粹作道)山陽
脅奪本其所自庸詎知非封不義之效歟
西伯受命稱王議梁肅
太史公曰詩人道西伯以受命之年稱王而斷虞芮之
訟遂追王太王王季改正朔易服色十年而崩或謂大
雅序文王受命作周秦誓序十有一年武王伐殷妄徵
二經以實其說予以為反經非聖不可以訓莫此(文粹有為)
(字)甚焉嘗試言之夫聖人無作作則為萬代法盖仲尼
美文王之德曰三分天下有其二以服事殷又曰内文
明而外柔順以蒙大難文王以之未有南面稱王而謂
之服事易姓創制而謂之柔順仲尼稱武王之烈曰湯
武革命又曰武王末(禮記作末)受命未有父受之而子復(文粹)
(作後)革命父為天子子云末受當武王之會盟津也告諸
侯曰汝未知天命未可以誓師也曰惟我文考(四字文粹作惟)
(九年)大統未集予小子其承厥志孰有王者出征復俟天
命大統旣改而復云未集禮大傳稱牧之野旣事而退
(文粹有遂字)柴于上帝追王太王王季文王改正朔殊徽號
若虞芮之歲稱王則不應復云追王王制旣行則不復
應(文粹作應復)云改物是皆反經者也夫大者天地其次君
臣聖人知定位之不可易也故制為上下之禮財成天
地之道使各當其分而不相間若億兆之去留天命之
與奪則與(文粹作存字)乎其時聖人順而行之故謳歌(文粹有所)
(字)歸而舜禹揖譲桀紂惡(文粹有盈字)則湯武放伐所謂後
天而奉天時不得已而為之者也若殷道未絶紂惡未
極而遂稱王以令天下則不可謂至德也此其非聖者
也予以為大雅作周之義盖取夫積德累仁為海内所
歸往武王因之遂成大業非(文粹有所字)謂革命易姓為作
周也泰誓紀年盖武王周公追考前文陳王業之盛自
虞芮始故斷為受命之歲仲尼憲章文武故因而叙之
曰十有一年武王伐殷非所謂自稱王而為之數也文
王旣沒經義斯在如曰不然以俟君子
焚舟議楊䕫
秦伯伐晉兩用孟明皆敗績用之不怠復伐于晉晉人
不出遂封殽尸霸者以武為功乎昔楚子敗晉京觀以
昭武功楚子不從曰所以稱武者以有七德也我無一
焉其可稱哉今稽秦師忽蹇叔之忠諫納杞子之狂謀
勞師欲以襲國殽及彭衙之敗隻輪不返渡河焚舟示
其致死晉不與敵遂覇西戎亦未為勝也况兩敗一勝
與敵乃亡尺全寸焉足為功哉夫饑虎餒狼一意於吞
噬乎吾見晉之懸門不發者君子多矣
文苑英華卷七百七十
