文苑英華卷三百二十一宋李昉等編
花木一
牡丹二十七首桃花十五首
杏花八首紫薇花三首
牡丹李益
紫蘂藂開未到家却教遊客賞繁華始知年少求名處
滿眼空中别有花
題所賃宅牡丹王建
賃宅得花饒初開恐是妖霞(集作粉)光深紫膩肉色退紅
嬌且願風留着唯愁日炙燋(襍詠作銷)可憐零落蘃收取作
香燒
賞牡丹前人
此花名價别開艷益皇都香逼苓菱(疑)死紅燒躑躅枯
軟光籠細脉妖色暖鮮膚滿蕊攅黃粉含稜縷絳蘇好
和薰御服堪畫入宫圖晩態愁新婦殘粧望病夫教人
知箇數留客賞斯湏一夜輕風起千金買亦無
戲題牡丹韓愈
幸自同開俱隐約何湏相倚鬭輕盈陵晨併作新粧面
對客偏含不語情雙燕無機來拂略(集作還拂掠)遊蜂多思
正經營長年是事皆抛盡(集作棄)今日欄邊暫眼明
唐郎中宅與諸公同飲酒看牡丹
劉禹錫
今日花前飲甘心醉數杯但愁花有語不為老人開
以上三篇並見集本
渾侍中牡丹
徑尺千餘朵人間有此花今朝見顔色更不向諸家
賞牡丹前人
庭前芍藥妖無格池上芙蓉净少情唯有牡丹真國色
花開時節動京城
惜牡丹花二首白居易
惆悵階前紅牡丹晩來唯有兩花(集作枝)殘明朝風起應
吹盡夜惜衰紅把火看
二
寂寞萎紅低向雨離披破艷散隨風晴天(集作明)落地猶
惆悵何況飄零泥土中
牡丹李商隠
錦帷(集作幃下同)初卷衞夫人(典略云夫子見南子南子在錦帷之中)繡被猶
堆越鄂君垂手亂飜雕玉珮細腰頻舞(集作招腰争舞)欎金裙
石家蠟燭何曾剪荀令香爐可待薰我是夢中傳彩筆
欲書花片(集作葉)寄朝雲
同前
絶代祗西子衆芳唯牡丹月中虚有桂天上謾誇蘭夜
濯金波滿朝傾玉露殘性應輕菡萏根本是琅玕奪目
霞千片陵風綺一端稍宜經(一作霑)宿雨徧覺耐春寒見
說開元歲初令植御欄貴妃嬌欲比侍女妒羞看巧類
鴛機織光攅射月團漸移公子第還種杏花壇豪士傾
囊買貧儒假乘觀葉藏梧際鳳枝動鏡中鸞似笑賓初
至如愁酒欲闌詩人㤀芍藥釋子媿栴檀酷烈宜名夀
姿容想姓潘素光飜鷺羽丹燄赩鷄冠燕拂驚還語蜂
貪困未安儻令紅臉笑兼解翠眉攅少長呈連萼嬌矜
寄合歡息肩移九軌無脛到千官日耀香房拆風披蘂
粉乾好酬青玉案稱貯碧冰盤璧要連城與珠堪十斛
判更思初甲拆那得異泥蟠騷詠應遺恨農經秪粗刊
魯般雕不得延夀筆將殫醉客同攀折佳人惜犯干始
知來苑囿全勝在林巒泥滓當澆洒庭除又綽寬若將
桃李並方覺效嚬難
牡丹二首温庭筠
輕隂隔翠幃宿雨泣晴暉醉後佳期在歌餘舊意非蝶
繁輕粉住蜂重抱香歸莫惜薰爐夜因風到舞衣
二
水漾晴紅壓疊波曉來金粉覆庭莎裁成艷思偏應巧
分得春光最數多欲綻似含雙靨笑正繁疑有一聲歌
華堂客散簾垂地想凭欄干歛翠蛾
同前四首薛能
異色稟陶甄常疑主者偏衆芳殊不類一笑獨奢妍顆
拆羞含嬾藂虚隐䧟圓亞心堆勝被美色艷於蓮品格
如寒食精光似少年種堪收子子價合易賢賢&KR1199;秀應
無妒竒香稱有仙深隂宜映幕富貴助開筵蜀水争能
染巫山未可憐數難㤀次第立困戀傍邊逐日愁風雨
和星祝夜天且從留盡賞離此便歸田
二乾符二年再作前人
萬朵照初筵狂遊憶少年曉光如曲水顔色似西川白
向庚辛受朱從造化研衆開成伴侣相笑極神仙見熖
寧勞火聞香不帶煙自高輕月桂非耦賤池蓮影接彫
盤動藂遭惡草偏招歡憂事阻就卧覺情牽四面宜綈
錦當頭稱管絃泊來鸎定憶紛擾蝶何㒹蘇息承朝露
滋榮仰霽天壓欄多盡好敵國貴宜然未落湏迷醉因
兹任病纏人誰知極物空負感麟篇
三
去年零落暮春時淚濕紅牋怨别離(一作詩)常恐便同(一作)
(如)巫峽散因何重有武陵期傳情每向馨香得不語還
應彼此知只欲欄邊安枕席夜深閑共說相思
四
牡丹愁為牡丹饑自惜多情欲瘦羸濃豔冷香初盖後
好風乾雨正開時吟蜂遍坐無閑蘂醉客曾偷有折枝
京國别來誰占翫此花光景屬吾詩
同前二首韓琮
桃時杏日不争濃葉帳隂成始放紅曉艷遠分金掌露
暮香深惹玉堂風名移蘭杜千年後貴擅笙歌百醉中
如夢如仙忽零落暮霞何處綠屛空
二詠未開者
殘花何處藏盡在牡丹房嫩蘂包金粉重葩結繡囊雲
凝巫峽夢簾閉景陽粧應恨年華促遲遲待日長
觀江南牡丹張璸
北地花開南地風寄恨還與客心同群芳盡怯千般態
幾醉能銷一番(去聲)紅舉世秪將華勝實真禪元喻色為
空近年明主思王道不許新栽滿六宮
僧院牡丹陳標
琉璃地上開紅艷碧落天頭散曉霞應是向西無地種
不然争肯重蓮花
牡丹羅鄴
落盡春紅始見(誰詠作着)花花時比屋事豪奢買栽池館恐
無地看到子孫能幾家門倚長衢攅繡轂(雜詠作軛)幄籠輕
日護香霞歌鍾滿座争觀賞肯信流年鬢有華
同前二首前人
似共東風别有因絳羅高捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身
二(虚白堂前相傳云白傅手植在錢塘)
欲詢往事奈無言六十年來此託根香煖幾飄袁虎扇
格高長對孔融尊曾憂世亂隂難合且喜春殘色尚存
莫背欄干便相笑與君俱受主人恩
牡丹裴說
數朵欲傾城(集作色堪驚)安同桃李榮未嘗貧處見不似地
中生此物疑無價當春獨有名遊蜂與蝴蝶來往似多
情
裴給事宅白牡丹盧綸
長安豪貴惜春殘争翫街西(詩選作争賞新開)紫牡丹别有玉
盤承露冷無人起就月中看
白牡丹王貞白
榖雨洗纖素裁為白牡丹異香開玉合輕粉泥銀盤時
貯露華濕宵傾月魄寒家人淡粧罷無語倚朱欄
桃花
奉和詠龍門桃花蕭慤
舊聞開露井今見植龍門樹少知非塞花高異小園論
時應未發故欲影歸軒抵言輕(初學記作經)摘罷猶勝逐風
飜
詠桃唐太宗
禁苑春暉麗花溪綺樹装綴條深淺色點露参差光向
日分千笑迎風共一香如何仙嶺側獨秀隐遥芳
望人家桃花賀知章
山源夜雨度仙家朝發東園桃李花桃花紅兮李花白
照灼城隔復南陌南陌青樓十二重春風桃李誰為容
棄置千金輕不顧踟蹰五馬謝相逢徒言南國容華晩
遠(疑)嘆西家飄落遠的皪長春明光殿氛氲半入披香
苑苑裏珍木元自竒黃金作葉白銀枝千年萬歲不凋
落還將桃李更相宜桃李從來露井傍成蹊結影矜艷
陽莫道春光不可樹會持仙實薦君王
廨中見桃花南枝已開北枝未發因寄杜副端
劉長卿
何意同根本開花每後時應緣去日遠獨自發春遲結
實恩難㤀(去聲集作望)無言恨豈知年光不可待空美向南
枝
入百丈澗見桃花晩開前人
百丈深澗裏過時花欲妍應緣地勢下遂使春風偏
晩桃花白居易
一樹紅桃亞拂池竹遮松蔭晩開時非因斜日無由見
不是閒人豈得知寒地生材遺較易貧家養女嫁常遲
春風(集作深)欲落誰憐惜自待郎來折一枝
大林寺桃花前人
人間四月芳菲盡山寺桃花始盛開長恨春歸無覓處
不知轉入此中來
華陽觀桃花時招李六拾遺飲(見二百三十七卷)
前人
玄都觀栽桃十韵章孝標
驅使鬼神功攅栽萬樹紅薰香丹鳳闕粧點紫瓊宫寳
帳重遮日妖金遍累空色燃燒藥火影舞步虚風粉撲
青牛過枝驚白鶴冲拜星春錦上服食晩霞中碁局隂
長合簫聲秘不通艷陽迷俗客幽邃失壺公根柢終盤
石桑麻自轉蓬求師飽靈藥他日訪遼東
金谷園桃李許渾
花在舞樓空年年依舊紅淚光停曉露愁態倚春風開
處妾先死落時君亦終東流兩三(集作三兩)片應到(一作在)夜
泉中
桃花薛能
香色是天種千年豈易逢開齊全未落繁極欲相重冷
濕朝如澹晴乾晩更濃風光新社燕時節舊春鴻籬落
欹臨竹亭臺盡間松亂緣堪羡蟻深入不如蜂有影宜
暄照無言自冶容洞連非俗世蹊盡接仙蹤子熟河應
變根盤土已封西王潜愛惜東朔恣偷從醉席眠英好
題詩戀境慵芳菲聊一望何必是臨卭
敷水小桃盛開因題温庭筠
敷水小橋東娟娟(一作涓㳙)照露叢所嗟非勝地堪恨是春
風二月艷陽節一枝惆悵紅定知留不住吹落路塵中
反生桃花發因題前人
病眼逢春四壁空夜來山雪破東風未知王母千年熟
且共劉郎一笑同已落又開横晩翠似無如有帶朝紅
僧虔蠟炬高三尺莫惜連宵照露叢
小桃鄭谷
和煙和雨遮敷水映竹映村連㶚橋(一作陵)撩弄春風柰
寒冷到頭贏得杏花嬌(一作憎)
桃花羅隠
暖觸衣襟漠漠香間梅遮柳不勝芳數枝艷拂文君酒
半里紅欹宋玉墻盡日無人疑怨望有時經雨乍凄凉
舊山山下還如此廻首東風一斷腸
杏花
古苑杏花張籍
廢苑杏花在行人愁過(一作到)時獨開新塹底半露舊燒
枝晩色連荒轍低隂覆折碑濛濛(集作茫茫)古陵路(集作下)春
盡又誰知
杏園花下贈劉郎中白居易
怪君把酒偏惆悵曾是貞元花下人自别花來多少事
東風二十四廻春
酬白樂天杏花園劉禹錫
二十餘年作逐臣歸來還見曲江春遊人莫笑白頭醉
老醉花間能(一作有)幾人
同前元稹
劉郎不用閒惆悵且作花間共醉人算得貞元舊朝士
幾員同見太和春
右三篇又見第二百四十五卷前已削去而存于
此
同白侍郎杏園贈劉郎中張籍
一去瀟湘頭已(集作欲)白今朝始見杏園(雜詠作苑)春從來遷
客應無數重到花前有幾人
杏園温庭筠
紅花初綻雪花繁重疊高低滿小園正見盛時猶悵望
豈堪開處已繽翻情為世累詩千首醉是吾鄉酒一罇
杳杳艷歌春日午出墻何處隔朱門
同前李商隐
上國昔相值亭亭如欲言異鄉今暫賞脉脉豈無恩拔
少風多力墻高月有痕為含無限思(集作意)遂到不勝繁
仙子玉京路主(集作佳)人金谷園幾時醉碧落誰伴過黃
昏鏡拂鉛華膩鑪藏桂燼温終應催竹葉先擬詠桃根
莫學啼成血從教夢寄魂吳王採香逕失路入煙村
同前鄭谷
不學梅欺(一作欹)雪輕紅照碧池小桃新謝後雙燕恰(集作)
(却)來時香屬登龍客(集作室)煙籠宿蝶枝臨軒湏貌(音貌)取
風雨易離披
紫薇
郡齋有紫薇雙本自朱明接于徂暑其花芳馥
數旬猶茂庭宇之内&KR1199;無其倫予嘉其美而能
久因詩紀述楊於陵
晏朝受明命維夏走天衢逮茲三伏侯息駕萬里途省
躬既跼蹐結思多煩紆簿領幸無事宴休誰與娛内齋
有嘉樹雙植分庭隅綠葉下成幄紫花紛若鋪摛霞晩
舒艷凝露朝垂珠炎沴晝方鑠幽姿閒且都夭桃固難
匹芍藥寧為徒懿此時節久詎同光景驅陶甄試一致
品彙乃散殊濯質非受彩無心那奪朱粤予負羈縶留
賞益踟蹰通夕靡云倦西南山月孤
奉和侍郎二丈(四字集作抑州楊侍郎)翫郡齋紫薇花十
四韵前人
幾年丹霄上出入金華省暫别萬年枝看花桂陽嶺南
方足竒樹公府成佳境綠隂交廣除明艷透蕭屛雨餘
人吏散燕語簾櫳静懿此含晩芳翛然㤀簿領紫茸垂
組綬金縷攅鋒穎露溽暗傳香風輕徐就影苒弱多意
思從容占時(一作光)景得地在侯家移根近仙井開罇好
凝睇倚瑟仍回頸遊蜂駐綵冠舞鶴迷煙頂興生紅藥
後愛與甘棠並不學夭桃姿浮勞在俄頃
臨發崇讓宅紫薇李商隠
一樹濃姿獨看來秋庭暮雨類輕埃不先摇落應有待
已欲别離休更開桃綬含情依露井柳綿相憶隔章臺
天涯地角同榮謝豈要移根上苑栽
文苑英華卷三百二十一
