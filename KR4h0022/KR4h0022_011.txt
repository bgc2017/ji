文苑英華卷十一宋李昉等編
天象十一
望雲物賦一首
勤政樓視朔觀雲物賦一首
郊天日五色祥雲賦一首
南至郊壇有司書雲物賦一首
南至郊祭司天奏雲物賦一首
南至雲物賦一首
秋晴曲江望太一納歸雲賦一首
早秋望海上五色雲賦一首
日暮碧雲合賦一首
秋雲似羅賦一首
望雲物賦(以察微表象書物備年為韻)陳正卿
天道昭著靈臺聳拔將治歷以明時必仰觀而俯察誰
敢俶擾曾不範圍既七政以欽若亦四序而發揮寒暑
有次啟閉相依彼疇人以視遠類君子之表微維人有
令維天有兆道在乎觀法用不撓彼分至之復應生雲
物以縹緲俾占望以聿書將豐災之是表夫其大觀在
上南正是掌審仁和之景色候肅殺之氣象授時莫愆
行令靡爽舉祀物以昭報順禳祈之肹蠁若乃履端於
緒以正厥初分職辨雲既眀於周典申命出日載列於
虞書舉春奉始積閏歸餘節候應乎寒燠政令隨乎慘
舒是用敬授以崇祗祓將舉正以舉中寧不軌而不物
豈惟中臺端立永望以肆將以見天地之心辨剛柔之
位庶乎有典有則克眀克類若夫春景載陽冬日已至
望西成之平秩見南郊之敬致莫不參隂陽之則符璿
玉之器審四時以成序察五雲而有備備用先天實惟
有年儻虚(疑作靈)臺之可頌庶無忝乎周篇
勤政樓視朔觀雲物賦(以天地交泰萬國歡心為韻)
彭朝曦
聖上以睿德昭宣宸衷告蠲静以法地動而合天天何
言哉每降鑒於眀主君為政也亦仰觀乎上玄是以魯
史薦書雲之典禮經徵視朔之篇于時㝢縣昇平朝廷
無事闢朱樓於曉日垂紫旒於空翠至誠必應果呈證
聖之祥至感必通遂有效(一作助)眀之瑞乍異色而抱日
或神光而覆地是知昊穹成命必在於昌期玄象著眀
詎違於躔次萬國來朝十月之交時當盈(一作陽)數氣發
隂爻晴色俯臨遠接黑龍之水清輝(一作光)四散仍縈彩
鳳之巢臣竊觀前代之君也居九重之深據四海之大
遇皇天之隂隲属當時之交泰則必怠(一作忘)政理而不
脩唯昇平而是頼今陛下則不然體至道以得一播元
精以吹萬發號施令必酌於故實垂範制法亦咨(一作質)
乎前憲古人云朔者蘇也陛下視之所以蘇息兆(一作下)
人雲者運也陛下觀之所以廣運眀德人既蘇而寧靖
(一作静)德乃(一作又)運而充塞猶儲精而谷神尚克己而作
則方將揚耿光於五聖(一作上帝)布深仁於萬國三事大夫
抃而同歡(一無同歡二字歡字為官韻却改後韻情深履端為情深理歡)上言曰陛下
敦本棄末圖易於難夫此視朔情深履端况式瞻於萬
象將布政於千官固可軼緹油而播美藏金匱而不刊
然聖上方以無為作慮不宰為心鼓元氣之槖調薰風
之琴以至德撫御以大明照臨盛矣夫聖德(一有之字)若此
豈為臣之所能謳吟
此賦全篇第四十九卷重出今已削去頗有異同注
為一作
郊天日五色祥雲賦(以題為韻)元稹
臣奉某日詔書曰惟元祀月正之三日將有事於南郊
直端門而云(一作未)出天錫余以雲瑞是何祥而何吉臣
稹稽首敢言其實陛下乘五位而出震迎五帝以郊天
五方騰其粹氣故雲五色以相宣排空(一作控壇)乍直捧日
初圓獸蹲而龍鱗熠熠鳥跂而鳳翼翩翩羽蓋凝而軒
皇暫駐風馬駕而王母欲前影帶其彩(一作旂常)疑錯繡之
遥屬(一作動)光照乎(一作昭文章)物比摛錦之相連觀之者無
小無大觀之日(一作曰)非烟若烟(一作若烟非烟)昔者卿雲作歌
於虞舜白雲著詞於漢武皆跂望而為言非仰觀而遂
覩今陛下德至天地恩覃草莽當翠輦黃屋之(一有方字)行
見金枝玉葉之(一有可字)數陋泰山之觸石方出(句)鄙高唐
之舉袂如舞昭示於公(一有侯字)卿士莫不稱萬歲者三並
美於麟鳳龜龍可以與四靈而(一作為)五於是載筆氏書
百辟之詞曰郁郁紛紛維慶霄之雲古之(一作有)堯舜幸
得以為君象(一有胥字)氏譯四夷之歌曰煒煒煌煌天子之
祥唐有神聖莫敢不來王帝用愀然(句)曰予何力澤未
周於四海雲胡為乎(一作而)五色來以(一作爾)羣后舉爾衆
職由(一作因)五行以脩五事遵五常而厚五德正五刑以
去五虐繁五稼而除五賊苟順夫人理(一有之字)父子君臣
則安知雲物(一有之字)赤黃蒼黑進我輦輅就我鈞陶(一作陶匏)
雖有光華之萬状不若豐穰於四郊凢百庶僚相趨而
顧稍疑江上之竒(一作綺)果異封中之素補天者維(一作雖)
欲抑之而不出簪筆者安可寝之而無賦越明日臣稹
詠霈澤於雞竿之前覩斯雲散之為五彩之湛露
元稹有集印行今間取二三為一作
南至郊壇有司書雲物賦(以題為韻)崔立之
唯皇動天辨方正位稽大明於北陸郊上玄於南至五
夜祗肅載維列祖之誠三日罔愆用表致齋之意於是
乘法駕鳴和鸞玉漏聲曉金波影殘環衞儼以星拱簮
裾列而雲攅備肅肅之盛禮咸濟濟於靈壇大吕雲門
既六變而斯閱嘉栗旨酒感百神而具懽矧器用陶匏
藉以包茅光逾泰畤馨邁周郊朱火煬煙遠浮於華蓋
玄酒明水近映乎長旓懿夫宇宙氛氲晴郊景曛宗伯
司禮保章辨雲榮光燭於九野佳氣覆於六軍飄飄颻
颻郁郁紛紛足以昭上帝瑞吾君時謂唐時歌卿雲之
五色德稱虞德詠南風之再薰是以惟聖惟夀可大可
久既豐稔之足徵復災癘(一作眚)之何有既而旋天步廻
象輿大孝是展皇情未攄將欲超羲軒於上古方淳樸
於太初俾時和俗阜塗謠史書土階攸則而瓊室靡居
且慮乎賢哲尚屈所以敦於雲物𬗟乎德化未覃所以
郊於國南祈動植之攸濟匪娛樂而是甘然後景福來
格無疆在兹笑竹宫之求應鄙宣室之受釐是以降哀
矜之詔宣惻隐之慈布政施德逮惸與婺舉沉淪於是
日庶聞之於有司
南至郊祭司天奏雲物賦(以題為韻)郭遵
惟肇祀於上玄必展禮於南至至者作候故用其吉辰
南則嚮明故就於陽位蓋取諸吉土以父事天降皇車
以盡敬奉蒼璧以告虔至誠遂通禎祥不能以自閟幽
贊不昧雲物於是乎昭宣及夫盛禮既畢大駕言旋兆
人仰觀於空際太史伏奏於君前曰當此和煦静無纖
氛照曜兮天垂愛景霏微乎山出祥雲度青霄而匪徐
匪疾向丹闕而乍合乍分應乎一陽之始焕乎五彩之
文氤氲摇曳去來無際望之雖曰崇朝慶之知其嗣歲
誰謂其有葉本乎觸石而來誰謂其無心偏舒捧日之
勢豈非夫表王者之殊祉荅泰壇之親祭者也天子乃
命百辟詔有司載筆以茲記事祝史叶其正辭國慶可
徵寧虞於水旱年豐有待先詠其京坻自躋仁夀之域
肯繼春秋之時且南正上言休徵無咈肯比夫觀臺之
望將為備於雲物子月之祀隂陽始交豈比夫魯史所
紀候啟蟄而乃郊我禮踰舊我祥靡究望歲而知歲之
穰祀天而受天之祐五雲八風之異寸眸遂占三百六
旬之期一日可候不然者何以炳焕圖牒發揮草奏是
知郊祀而漢武奚匹推歷而軒后懷慙照臨之明兮將
日月並出覆載之廣兮與天地同參臣有覩盛儀而瞻
瑞物願齊聖夀於終南
南至雲物賦(以題為韻)王諲
於赫至化時惟大君推歷比夫軒后授人齊乎放勲北
風戒節南至司分驗律飛灰遥應乎懸炭登臺視祲必
在乎書雲麗乎時方别色天歛殘氛星連珠而候曉日
合璧而呈文衆瑞咸集禎祥荐至雲散黃光天浮喜氣
金柯郁郁而蔽野玉葉飄飄而委地廻紀天表永無兵
意災沴靡作罷札瘥之虞水旱不行詠京坻之亊得此
先甲還同漢日之觀報以豐年不假春秋之備于時帝
在暘谷風后陪驂會玉帛而塗山有愧朝公卿而汾水
懷慙佳氣從龍遥連渭北非煙拂日俯對終南懿聖夀
之與萬美皇道而超三保章告其符祉太史視其簮紱
應子月兮生一陽奏黃鍾兮動萬物乃明南至者日極
之數視雲物者歲占之故其在必書不愆常度慶瑞滿
於圖牒獻納盈其府庫鳳凰下於玄都銅雀棲於温樹
調玉燭而隂陽爕和撫黔首而時令大布日之方夕歲
聿云暮才非瞽史未知天道之祥文似相如願獻凌雲
之賦
秋晴曲江望太一納歸雲賦(以題中字為韻)
喬潭
秦稱百二鎮為太一合沓横空嶔岑蔽日豈瓌寳之攸
産蓋雷雲之自出宜其密爾王甸雄茲帝京敗葉風輕
高秋氣清時雨夕歇歸雲晩晴俯枕曲水前臨直城山
半隐而半見雲乍低而乍傾其趣可賞而不極其容可
状而難名爾其沉隂始解靄䨴初歸廻日猶重因風則
飛其始也峨峨巍巍千巖萬嶺稠疊而相威其漸也紛
紛霏霏齊童趙女並舞而垂衣忽天澄而地廓欝氛氲
於翠微别有容與之勢輕盈之状日下空籠天邊引颺
始悠悠於綠野漸羃羃於青嶂洛川神女何以踰巫峽
佳人不能上雖更僕而非久仍移景而堪望落日將曛
山銜斷雲綠氣隂欝嵐光氤氲横截高巖驚數峰之頓
失却臨幽石與殘雪而俱分乃為歌曰節彼南山兮人
所矚施此雲雨兮濟君欲信軌物之無愆奚百姓之不
足徘徊不去乃賦歸雲之曲曰歸雲之狀兮不一歸雲
之趣兮難儔雲不以朝晡而異賞士不以前後而異求
誠在位之如是知夫鴻漸之高秋
早秋望海上五色雲賦(以餘霞散成綺為韻)張何
夫幽棲多暇樂道閒居坐文章之苑囿放精思以畋漁
詠太冲之招隐諷相如之子虚覩蘭凋而蕙歇傷夏卷
而秋舒昇重軒以徙倚目平海而踟蹰見五雲之間出
繞三山而忽諸映烏晶之曭朗涵蜃氣之紓餘光泛泛
而逾净影離離而不疎懿夫騰碧海瑞皇家金柯玉葉
兼雜花文璀璨光紛華况夫羅幃錦帳繞香車雙虹宛
轉縈翠霞及夫倏而聚忽而散霓裳羽旆相陵亂倚長
空浮迥岸宛若瓊樓金闕横天半美人濯錦春江畔既
而叢彩可望竒状難名羣象糾紛疑綺羅之繡出五色
眀媚若丹青之畫成影沉波而海晏氣羃岫而山晴嗤
碭嶺之光淺耻汾川之色輕壮瑞圖之舊籙應樂府之
新聲似帝鄉之迢遰冀有司而見行悠悠帝國三千里
不託先容誰衒美希君顧盼當及時無使霏微散成綺
日暮碧雲合賦宋昱
夕望兮見碧雲之出岑過太液拂上林配藜四施掩映
千尋混蒼蒼之正色垂漠漠之輕隂西陸月弦南山風
落輕濃象似倏忽龍蠖集高議之臺連寓直之閣亭亭
廣陌異公子之飛蓋裔裔長空如美人之卷幕遂能不
遠仙宅來遊帝鄉無心而生自浮洛以徼瑞感化而動
乃干吕而呈祥同君子之出處均至人之行藏故吾儕
從政之暇觀此而一詠一觴已乎已乎余未始兮可量
者也
秋雲似羅賦(以蘭亦堪采為韻)侯喜
雲之可觀時惟佩蘭映婺女而扇薄透姮娥而幔寒縹
緲如畫霏微似殘乍逐乘槎之人訝鴛裾遠曳每暎銜
蘆之鴈謂鷰幕遥看且曉霧如縠于今何在餘霞成綺
須臾則改詎若我終日是似有時而待擬六銖而披拂
伴仙女降衣臨七夕以輕盈助牽牛納采羃羃風引籠
籠露涵染綘日而成蒨暎青空而似藍冰綃若無孰不
比方而皆忝霓裳儻有誰謂裁縫而不堪吁嗟乎一言
有以千秋只亦天網本疎春絲不敵今夕何夕是尋是
尺如可求斯服之無斁
文苑英華卷十一
