文苑英華卷六百八十五宋李昉等編
勸諭上
與侯景書一首諫陳寶應書一首
與徐僕射書一首報尹義尚書一首
與侯景書高澄(即齊文襄王)
盖聞位為大寳守之未易責成(一作仁誠)任重終之實難或
殺身成名或去食存信比性命於鴻毛方義節(一作等節義)
於熊掌夫然者舉不違(一作失)德動無過事進不見惡退
無謗言先王與司徒契闊夷險孤子相依偏所眷屬繾
綣襟(一作矜)期綢繆素分義貫終始情存歲寒司徒自少
及長從微至著共相成立(一作生)生非無恩(一作非無恩德)既爵
冠通侯位標上等門容駟馬食(一作室)饗萬鍾財利潤於
鄉黨榮華被於親戚意氣相傾人倫所重感於知巳義
在不忘(一作㤀軀)眷為國士者乃立漆身之節饋以壺飱者
便致扶輪之效若然尚不能巳况其重於此乎幸以故
舊之節(一作義)欲存(一作持)子孫相托方為普秦之匹共成
劉范之親假使日往月來時移世易門無強蔭家有幼
孤猶應加璧不遺分宅相濟無忘先德以恤後人况聞
負杖行歌便已狼顧反(一作犬)噬於名無所成於義無所
取不蹈忠臣之迹自䧟叛人之地力不足以自強勢不
足以自保率烏合之衆為累卵之危西求救於黑秦南
請援於蕭主(一作氏)以狐疑之心為首鼠之事入秦則秦
人不容歸吳則吳人不信當今所觀(一作相視)未見其可不
知終久持此安歸相推本心必不應爾當時不逞之人
曲為異端之說遂懷狐鼠(一作市虎)之疑乃致投杼之感此
(一作比)來舉止(英華作正非)事巳可見人相疑誤想自覺知合
門大小並在(一作付)司寇意謂李氏未滅猶言少卿可反
孤子無狀招禍于天酷罰不能死亡苟存晷漏追慕永
遠五内崩裂但禮猶權奪志在忘思私效力命卒成功
業前(一作近)者聊命偏師前驅致討南兖揚州應時尅復
即欲乘機長驅懸瓠屬以炎暑欲為後圖且命旋軍待
時更舉今寒颷向折白露將團方憑國威(一作靈)恭行天
罰器械精新士馬強盛内外感恩(一作靈)上下戮力(一作齊心)
三令五申可蹈湯火若使旗鼓相望埃塵相接勢如沃
雪事等注螢夫眀者去危就安智者轉禍為福寧使人
負我(一作我負)不使我負人(一作人負我)當開從善之門使(一作决)
有改迷之路今誠刷(英華作制非)心蕩意除嫌去惡想猶致
疑未便見信若能卷甲來朝䩨弓(一作垂櫜)還闕者當相授
豫州刺史以終身世(四字一作即使終君之世)所部文武並(一作更)不
追攝進得保其禄位退則不喪功名冀有知幾之心當
為可信之事今王思政韋法寳等孤軍偏將遠來深入
然其性命在君股掌若欲刺之想有餘力若能擒剪肆
諸市朝即加寵授永保疆場君門眷屬可以無恙寵妻
愛子亦相送還仍為通家共(一作卒)成親好所不食言有
如皎日今遣行人路程可度此月十日應至彼間足得
還返若能悔過不忘本朝宜遣腹心之使自來向此面
取委曲使相知信如其遲疑未便分决使來賖緩不赴
期會國有常刑以眀君法今(今一作君既)不能東封函谷南
面稱孤受制於人威名頓盡得地不能自守聚衆不以
為強空使身有背叛之名家為惡逆之黨兄弟子姪首
足異處(一作門)垂髮戴白同就塗炭聞者相為酸鼻見者
相為寒心覆宗絶嗣自貽伊慼戴天履地之心能無愧
乎(疑脫成敗二字)禍福决之此使善惡向背相任所從脫出自
思致延後悔駟馬不追噬臍何及孤子今日不應乃(一作)
(方)遣此書但見蔡遵道云司徒本無歸西(英華作惡)之心深
有追悔之意聞西兵將至遣遵道向崤中參其多少少
則與其同力多則更為之備又云房長史在彼之日司
徒嘗欲將(一作遣)書啓將改過自新求效邊畔已差李龍
仁等垂欲發遣聞房巳還(一作遠)遂復停廢(一作發)未知遵
道此言為實為虚但既有所聞不容不相盡告吉凶之
理想自圖之
一作皆梁書侯景傳
諫陳寶書虞寄
東山居士虞寄致書於眀將軍使君節下寄離流世(南史)
(作難盖避唐世氏諱並易以他字後同)故漂寓貴鄕將軍待以上賓之禮
申以國士之眷意氣相感何日忘之而寄沉痼彌晉愒
隂將盡常恐卒填溝壑涓塵莫效(陳書南史並作報)是以敢布
腹心冐陳丹欵願將軍留須臾之慮少思審(陳書南史並作察)
之則瞑目之日所懷畢矣夫安危之兆禍福之機匪獨
天時亦由人事失之毫釐差以千里是以眀智之士據
重位而不傾執大節而不失豈惑於浮辭哉將軍文武
兼資英威不世(南史作動俗)往因多難仗劍興師援旗誓衆
抗威千里豈不以四郊多壘共謀王室匡時報主寧國
庇民(南史作人)乎此所以五尺童子皆願荷戟而随將軍者
也及高祖武皇帝肇基草昧初濟艱難于時天下沸騰
民(南史作人)無定主豺狼當道鯨鯢横擊海内業業未知所
從將軍運洞微之監屢(陳書南史無此字)折從衡之辯策名委
質自託宗盟此將軍妙筭遠圖發於衷誠者也及主上
繼業欽眀睿聖選賢與能羣臣輯睦結將軍以維城之
重崇將軍以裂土之封豈非宏謨廟略推赤心於物者
也屢申文詔欵篤殷勤君臣之分定矣骨肉之恩深矣
不意將軍惑於邪說翻然(陳書作遽生)異計寄所以疾首痛
心泣盡繼之以血萬全之策竊為將軍惜之寄雖疾侵
耄及言無足采千慮一得請陳愚管(陳書南史作筭)願將軍少
戢雷霆賖其晷刻使得盡狂瞽之說披肝膽之誠則雖
死之日猶生之年也自天厭梁德多難荐臻寰宇分崩
英雄互起龍戰虎争竊號假名銳精持鋒不可勝紀人
人自以為得之然夷凶剪亂拯溺扶危四海樂推三靈
眷命揖譲而居南面者陳氏也豈非歷數有歸(陳書南史作在)
惟天所在當璧應運其事甚眀一也主上承基眀德遠
被天網冄張地維重紐夫以王琳之強侯瑱之力進足
以摇蕩中原争衡天下退足以屈強江外雄長偏隅然
或命一旅之師或資一士之說琳則瓦觧冰泮投身異
域瑱則厥角稽顙委命闕廷斯又天假之威而除其患
其事甚明二也今將軍以藩戚之重擁東南之衆盡忠
奉上戮力勤王豈不勲高竇融寵過吳芮折珪判野南
面稱孤其事甚眀三也且聖朝棄瑕忘過寬厚得人改
過自新咸加叙擢至如余孝頎(陳書南史作頃)潘純陀李孝欽
歐陽頠等悉委以心腹任以牙爪胷中豁然曾無纖芥
况將軍舋非張綉罪異盧(陳書南史作畢)諶當何慮於危亡何
失於富貴此又其事甚眀四也方今周齊隣睦境外無
虞并兵一向匪朝伊夕非有劉項競逐之機楚趙連從
之勢可得雍容高拱坐論西伯其事甚眀五也且劉將
軍狼顧(南史作狽)一隅亟經摧衂聲虧魄(陳書南史作實虧)喪膽氣
衰沮高瓖向文政留瑜黃子玉此數人者將軍所親信
(二字南史作知)首鼠兩端唯利是視其餘將帥亦可見矣孰能
被堅執銳驅馬深入縶(陳書南史作擊)馬埋輪奮不顧命以先
士卒者乎此又其事甚眀六也且將軍之勢孰如侯景
將軍之衆孰如王琳武皇滅侯景於前今上摧王琳於
後此乃天時非復人力且兵革巳後民(南史作人)皆厭亂其
孰能棄墳墓捐妻子出萬死不顧之計從將軍於白刃
之間乎此又其事甚眀七也歴觀前古鍳之往事子陽
季孟傾沒(陳書南史作覆)相尋餘善右渠(英華作餘黨渠魁非)危亡繼及
天命可畏山川難恃况將軍欲以數郡之地當天下之
兵以諸侯之資拒天子之命強弱逆順可得侔乎此又
其事甚明八也且非我族類其心必異不愛其親豈能
及物留將軍身靡國爵子尚王姬猶且棄天属而弗顧
背明君而孤立危急之下(陳書南史作日)豈能同憂共患不背
將軍者乎至於師老力屈懼誅利賞必有韓智晉陽之
謀張陳井陘之勢(陳書南史作事)此又其事甚明九也且北軍
萬里遠鬭鋒不可當將軍自戰其地人多顧後梁安背
向為心修扞匹夫之力衆寡不敵將率不侔師以無名
而出事以無機而動以此移(一作稱)兵未知其利夫以漢
朝吳楚晉室潁顒連城數十長戟百萬拔本塞源自家
圖國其有成功者乎此又其事甚明十也為將軍計者
豈(陳書南史作莫)若不遠而復絶親留氏秦郎快郎隨遣入質
釋甲偃兵一遵詔旨且朝廷許以鐡劵之要申以白馬
之盟朕不食言誓之宗社寄聞眀者鍳未形智者不冄
計(英華作計始非)此成敗之效將軍勿疑吉凶之機間不容髮
方今藩維尚少皇子幼冲凡預宗枝皆蒙寵樹况以將
軍之地將軍之才將軍之名將軍之勢而能克脩藩服
北面稱臣者乎(陳書南史無此二字)寧與劉澤同年而語其功業
哉豈不身與山河等安名與金石相敝願加三思慮之
無忽寄氣力綿微餘隂無幾感恩懷德不覺狂言鈇鉞
之誅其甘(陳書南史作甘之)如薺
與徐僕射書尹義尚
義尚白漳濱江涘𦕈若天涯去鴈歸鴻雲飛難寄瞻言
鄉國泣珠淚而盈懷窹寐德音仰煙霞而疾首既而暑
往寒來愁雲滿塞河冰自結非由漢后之軍草(一作苦)露
恒嚴寧假公超之術霜飄虎渠(一作踞)距知朔野之寒雪
覆龍岑徒憶清江之煖眷言疇昔邈矣遐哉係仰清顔
願常豐勝雍容廊廟時宣匡奉之風偃息康莊無廢怡
神之道義尚望國窮魂繁憂積歲雖其未殞豈曰生年
日者謬忝後車(一作陣非)陪遊上國曾觀禮樂見季子之知
音經奉侍言嗟鄭僑之博物如軍書愈疾之製碑文妙
絶之詞猶貴紙於鄴中尚傳聲於許下逮乎百六之年
仍離冄三之酷吉凶禮數綿歴歲時嘗膽茹辛備同艱
險每冀穹蒼有感大國矜憫以禮言歸馭驛俱反何期
毳毛湮淪墜灑漳濱之水逸翮摩霄輕託蓬萊之頂信
知有幸無幸見生死之殊倫才與不才驗沉浮之異趣
昔秦歸趙璧還得連城晉失楚材直亡其寳自國祚中
絶行李不通等避世於桃源同晉寓于仙嶺每瞻牛候
馬想金陵之聖人今覩皇華知有熊之建國賓堯仕舜
猶是八才緯武經文方儔四貴幸甚幸甚昔楊朱岐路
悲始末之長離蘇武河梁歎平生之永别雖復音塵可
嗣終隔風雲夢想時通無因覯止依依望楚寸隂有待
百年將半輕生若是命也如何今車書同軌行李相繼
猥荷文移通賜論及輶軒既以復命義尚未被哀矜竊
以普楚釋囚共成親好今乃拘彼來(一作求)此不亦難乎
夫以匹夫投分猶須坦蕩况兩國二君那宜細計彼若
才如廉樂猶恐不習禁兵苟非其人留之何益然三戰
三敗卒成強伯之功七縱七擒終仗天威之力由此言
之彼此如耳徐元直西蜀之謀士關雲長劉氏之驍將
須歸即遣知叛弗追今之與古何其異趣且二國叶和
長江共有如首如尾可以同規或貳或猜豈名唇齒是
以隔河分㰱君子知其不終衷甲尋盟春秋貶其行詐
伏承聖上欽眀英賢佐輔方知觧網之氣用表無偏之
化若彼之俘虜猶且蒙歸此之南寇何辭不遣如其苟
相猜貳信不由衷雖篤親隣義尚何罪不任辛酸之念
輕陳萬一之情伏願仁人少存疇昔承閑之便希復開
言昔張子餘年誠稱吳王之賜微躬邁影實仰含弘之
澤載筆漣洏罔知所運
報尹義尚書徐陵
别離二國雲雨十年目懸河陽追銅爵而無遠神遊漳
水與金鳳而俱飛北使還辱去冬十月十一日告忽同
年(一無年字)言叙循還巧製欣慰良深河朔年芳雖當淹晩
白溝凂凂春流巳清氣陌依依長楊稍合體中何如豈
無鄉思弟居(一無此字)三秦世胄六輔良家文武兼能志懷
開遠谷永之筆無慙古人盖延之功高視前彦而淹留
趙魏亟歴寒暄企(一作延)望鄉關理多悲切聖朝欽眀纂
歷大拯生民戮巨海之奔鯨殱中原之封豕普君之說
長安遠於日邊揚雄有言交州在於天際則輸賝王府
屈膝閶門川洞酋豪強梁溟海神兵一(一作所)指率土咸
康方當偃伯於靈臺韜戈于武庫變大風於五禮驅蒸
民於昌辰物色英聲搜揚俊傑投竿負鼎馳步蒼龍巖
穴丘園争趨金馬而弟留河北義等周邵懷此殊才實
可傷嗟吾崦嵫既暮容鬢皤然風氣彌晉砭藥無補追
惟疇昔共備行人室家安危賓禮升降懸壼代哭俱歷
春冬移館于箕同兹辛苦鳴蜩抱樹亟見藏冰歸鴈銜
蘆多經寒食靖言念此如何可忘握翫來書彌其承臉
夫以擁腫之木得免因於不才觳觫之牛自保由其無
用以余鄙陋未友龔生惟歎吾賢不同蘧瑗耳若推溝
拯溺每切皇遺(疑)翮鱗見機覧(一無此字)所以降咫尺之書
馳輶軒之使心期與國必遂還途寧謂親隣更成難請
言尋雅告所及縲囚便訪鴻臚幸無淹使聞諸司寇或
有邊俘前歲中流是維同惡燕禽(一作旗)望闕冀馬臨江
裁頓雲羅自投天網京觀之塜宜彰武功周醜之門方
申明罰而聖朝好生惡殺收雷寢電兵車所獲雖同長
萬之來思澤從容無異荀罃之禮方之於弟况擬非倫
伊昔梁朝共奉嘉聘張兹大帛處彼高閑庭奏歌鍾座
延僑肹賓客之致(一作叙)方於阼階田獵之禽同於君膳
正以鄉門阻亂致爾拘留家國隆平義應旋反况復韓
宣屢至宰孔頻還翻爾遲廻(闕)之隣睦弟遂鍾儀之操
對此皇華高后(左傳作厚)之詩一何非類關徐廉樂之况三
戰七擒之言此日借子之矛攻子之室彼之使客猶尚
不還此於齊都豪門貴戚周行匪例事義相懸豈與太
弟同年而語吾本自凢流以復衰老稍近東岱不奢(疑)
擊壌之年唯欣堯俗若耶之復(疑)長保安卧時思之(疑)
不棄忝亞宗卿非得侵官天扆但當令艽艽在詠濟濟
盈朝才冠卿雲智同荀郭文辭富於江海高論泊於雲
霄趨走丹墀之間侍奉清規之内弟來欵言至欲附祈
聞聯類非宜更其多惑若使良有(闕)猶希贈鯉之書郵
驛方通復行飛鶬之信執筆澘然不知何向
文苑英華卷六百八十五
