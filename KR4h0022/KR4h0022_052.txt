文苑英華卷五十二宋李昉等編
宫室六
登姑蘇臺賦一首古銅雀臺賦一首
朝元閣賦三首初日見朝元閣賦一首
大厦賦二首柱礎賦一首
階賦一首中堂遠千里賦一首
登姑蘇臺賦任公叔
司馬遷世掌天官才稱良史探禹穴之遺跡紀吴國之
覆軌乃憮然而嘻曰登此姑蘇之墟淹留兮躊躇感斯
宇之基為沼而仲雍之祀忽諸我聞周道既衰諸侯狎
主中無覇王蠻戎振旅始闔閭以信威終夫差以極武
左與勁越同壤右與強楚為鄰内有高臺之築外有遠
略之勤積如莽而暴骨亦如讐而視人是以疆場日駭
版築未弭方五載而厥成造中天而特起因土累以臺
高宛嶽立而山峙或比象於巫廬之峯或倒影於滄浪
之水悉人之力以為榮觀厚人之澤以為侈靡斯實累
卵於九層天何見乎三百里俚語有之曰川壅則潰月
盈則匡善敗由已吉凶何常矧謀主之賜劍若涉川兮
無梁以為棲越以求覇卒見豢吴而受殃客自南鄙觀
乎江濆徘徊舊德惆悵前聞試遊目於寥廓曾巋然而
參雲聽逆虐而翳諫竟麋鹿而為羣高天放曠平湖泱
漭奕奕孤嶼茫茫極浦悲早鴈於海風嘯寒鴟於江雨
况復關梁坐隔羈旅增愁山木將落汀葭亂秋思美人
兮何處獨懷邦兮遠遊彼名遂以身退顧與范蠡而同
舟東吴王孫有睟其容因少為唱曰中心不必兮子胥
何為懷直道而驟諫遭重昏之見危將漁父以杭跡且
垂釣於江湄高臺既傾夕露沾衣感蒞國之不及冀來
人之與歸者也
古銅雀臺賦張鼎
伊昔三方列峙惟魏宅中五都分設因鄴為宫北走邯
郸燕薊南馳鄘衛河潼於是聖武欽若啓戎締經國之
初構立濟世之元功受命而創洪業取威而定羣雄土
德王始炎靈告終天滅漢歷國封魏公黃星徵於分野
素秋建於茅社諏良日兮御靈壇坐千乘兮馳六馬錫
彤弓兮張海外授金印兮安天下不飭不美無以壮哉
營宫營室是為王者乃僝梓匠掄瓌材伺農隙悦子来
六府垂象制文昌之廣殿百工獻藝造銅雀之高臺壮
閶闔於昭回軼沆瀣於烟埃俯臨而漳滏水合仰觀而
宇宙天開返道截梁兮漫延紅䔟縞璧兮徘徊連雙闕
於日表飛累榭於雲㟪崪如五岳干霄而岌立&KR2483;若三
山出海而崔嵬金雀踶甍而欲翥玉螭盤柱而將廻召
詞人於華屋留舞客於瑶杯登高必賦無遠不該洎乎
鞠旅卭筰反旆咸洛雖納漢以吞江終頽山而擠壑遷
神於建始之殿返葬於夀陵之郭慷慨遺文凄凉舊閣
罇盈玉座燈映蘭幕婕妤妓人鼓舞歌唱當春月而朝
臨悵日暮而西望見松栢之成行愁歌舞之相向异哉
戰雖必克愛亦有捐戰可以力勝愛難以威全撫四子
兮魂斷念六宫兮涕漣何壯圖之夭閼而閨思之婵娟
紆曲念於弊履昏盛德於繁絃非達人之所繫豈至尊
之宜然歲月其除君王安在出入三國芟夷四海號諡殊
徽質文異彩及石氏之謀帝位高歡之竊神器雖修舊
而增崇竟移時而改代銅龍噴水似落九天金鳳銜珠
終淪五綵我君遑遑行指鄴旁弔古太息馮高獨傷東
郊道兮蕪漫西原樹兮微茫露窋□兮泣蒼蘚風蕭梢
兮悲白楊粧樓歇豔畫閣銷香陂陀巖屼巋峞摧蔵井
榦滅兮有遺甃殿垣毁兮無華構但見蓁蓁蒿棘生復
看觺觺饑鼯鬪雨嘯幽□(渠希切又居希舉豈二切)月哀離狖宿莽
撑骨危巢覆鷇平臯晩兮拱木生寒紫陌昏兮黃埃奪
晝人夀幾何留恨日多追士衡以投弔效明遠以作歌
歌曰銅雀蒼蒼對古馗清風切切有餘悲試憶望陵三
五夜便是西園明月時
朝元閣賦(以高抗山頂升覧清遠為韻)錢起
上將恢帝宇壯神臯斷景山之松用而有節感子來之
衆役不告勞成仙閣之弘敞配紫極之崇高先是徵規
模宏大壮經始聖迹責成梓匠當桂戶而八水悠遠植
玉階而千巖相抗升陽烏於赤霄之表棲玉兔於翠微
之上可以吞貝闕壓崑閬盛矣哉亦神明之化也不可
得而稱状觀乎儉以示德高即因山虹梁天近丹陛雲
還漢武求仙望蓬萊於海上吾君有道致方士於人間
厥構既崇其寧惟求正色深沉於木末浮光嶙亂於山
頂如翬斯飛獨出于熲農務暇霜氣澄天門闢龍輅升
俯人烟於萬井小雲樹於五陵天臨宇宙日照黎蒸是
時也靈仙響集品物交感因高載著於人風有象寕遺
於睿覧聖人垂(一作之)化稽古上清彼會昌之構宇得朝
元之美名不奪穡地知庶心胥悦高標靈阜表聖夀長
亨襟懷動植指掌寰瀛將九圍載廣與三光克明斯乃
棟宇之大也雖前史莫之與京夫如是古之濬城隍飭
宫苑孰比我君居高而致遠
朝元閣賦(同前韻)孫翊仁
神之本也以朝為大乾之德也以元為高合二美以制
閣俾萬人兮不勞何哉彼朝元之為状厥高因於嵓嶂
岌嶪兮初謂湧於山巔崔嵬兮又謂居于天上崇崇之
勢博敞宏壮斜窺渭北笑玉樹而徒空俯對終南與金
闕而相抗迥出象外信非人間陽烏乍轉以廻翼翔鵾
不逮而空還七聖同遊罷還㐮野萬國以會自是塗山
既而玄冬啓景六合清迥法駕行幸於溫泉羽旆駢羅
於高頂帝乃躋稜層考休徵天之動日之升馳繚垣以
望&KR0772;窱開閶闔而越凌兢視遠如邇臨高可憑于以旁眺
于以廻覧忩前桃實在方朔之深知閣上鳳巢表帝軒
之聖感昔秦皇學道漢主長生祈年既築望仙復營人
既勞止事卒無成豈比夫向背山澤密邇王城池八水
而下臨無地階重巖兮上摩太清至若早霜啓色積雪
初晴壯太山之日觀比天台之赤城信我后之攸處與
神仙之混并嗟乎登高作賦十上何晩題陸雲之閣吾
道應行薦揚子之文其事不遠
朝元閣賦(同前韻)失名
皇帝於驪山之上起仙閣於神臯得凌雲之體勢彰考
室之劬勞冠千峯而迥出聳百尺之彌高蓋取惟清惟
净而藉乎以遊以遨干碧霄而宏壮依絶頂而高抗仰
之者目眩心驚俯之者興逸神王納烟霞於袖裏看日
月於掌上改山為會昌之號建福無疆題閣取朝元之
名升天有望徒觀其出地表俯人寰飛重簷之日下疊
千栱於雲間金鋪燭耀玉磶苔斑蓮井雕梁之彩錯綺
忩網戶之虚閒屹屹然下臨千仞亭亭然遠對黃山若
乃初旭澄霽則勢能孤迥早霞初照如赤城在天台之
峯積雪未消若銀臺處蓬莱之頂每歲農務隙寒事興
聖人之玉輅是動金梯是凌限三休而爰至歴重檻而
方憑寒鴈正來下秦山之八水暮烟初起繞漢家之五
陵以人心為心則遇物多感以真趣為趣則放情玄覧
豈不由登此而存所誠處此而無所營方抗隠而述物
覺山空而益清七聖不迷勝軒轅㐮野之遊豫萬靈畢
集若夏禹塗山之會成昔周日之中天擅美秦代之阿
房著名既煩費於徭役復荒滛於性情豈與夫險不恃
兮高不傾囂塵絶兮虚白生光一人之息偃歴千載而
彌遠者同日而言哉
初日見朝元閣賦(以赫臨曉雲高出蒼翠為韻)郭遵
新豐之路兮朝元有歸客見初陽于東嶺照層閣於南
陌惟閣也憑高不傾惟日也臨下有赫既曈曚而延燭
曷埃壒之能隔陽烏之翼兮若駐禁林羲和之轡兮若
頓高岑蒼蒼之質纔辨杲杲之光稍臨發璇題之麗色
開玉戶之宿隂浮輝外融峻勢無不呈其壮引耀中朗
邃宇無以閟其深于原之表揭雲之杪暎朱檻以充(一作)
(彤)融凝粉垣而皛皎司晨而見異星樓之麗霄質明乃
光殊日觀之生曉陽彩舒文昭然可分晞拂簷之夜霰
辨出棟之朝雲類列仙降真祥光綿幕疑大君臨御瑞
氣氤氲諒清旭之初起非反照之猶曛日惟至麗閣亦
蓋高竦莫大之標洪纖奚比委無私之照巨細何迯是
以詭狀摩天殊姿詳悉欒虬欲動謂起蟄於春光井蓮
倒披若争開於夏日的皪交映岧嶤上軼不殊南榮之
明奚獨東方之出閣之峙矣于彼高崗閣之麗矣于彼
朝陽據厚載於秦雍隣顥氣於穹蒼豈比崑崙之山俟
燭龍銜耀鳷鵲之觀俟金波寫光孰若列皇都之次鎮
王畿之位近白日之貞明總離宫之蒼翠祥雲不散意
往仙如存耀景每臨誠望幸可冀因徘徊而寓目遂&KR0877;
毫而寫意
大厦賦(以君子用吉為韻)彭殷賢
遐觀邃古逖聽前聞北辰居正南面為君莫不茅茨土
階以恭儉而為度上棟下宇避燥濕以為文聲芳訏謨
乎五典德廣兆暎於三墳迨乎纉戎天秩啓迪人羣以
為百堵仄陋不足以光先正九筵迫狄不足以垂景勲
於是資奥區而寫城闕憑大壮而列宫棼杞梓庀匠于
季穉林衡僝木於毫分既而工用其法人來以子鼛鼓
逢逢版築儗儗離婁督繩以為度(一作用)般輸削墨而為
砥侔造化以制作越埃壒而資始珠網滴瀝而露垂丹
刻翬飛而霞起危簷矗以露斷高閣立而雲倚遠而望
之莫測其端倪迫而察之但驚其峻峙仰鵾鵬之不逮
豈燕雀之能擬於是發禮以釁之勵樂以樂之可謂休
以令聞垂之億秭者也既而馮陳就閒是遊是縱笑語
卒獲聲色攸重邀觀(一作歡)則環拜興舞命賞則夾道羅
從以為一生之歌斯哭斯千載之善禱善頌豈知海縣
則天下所有帝王則黔黎攸共固惟不節之嗟蓋不知
其所用也豈與夫明主君臨邊鄙静謐儉以足用貴在
無佚尚菲陋卑宫室為無為以自保事無事以終日故
得國家載寕帑藏充實福祚乃於萬斯永子孫則百而
逢吉屢降哀矜之詔頻優耆老之秩斯可謂皇哉唐哉
唐哉皇哉而天地長久何三五之能匹也
大厦賦(同前韻)郝名遠
昔者天地氤氲洪氣始分穴居野處獸聚鳥羣逮乎聖
人演卦垂文上棟下宇信宫室之取則紫微黃屋表巗
廊之在君爰制廣厦克崇景勲崛起黃道孤横翠氛巋
峞穹崇若巨鰲負山出大壑巍峩岌嶪似神龍飛漢矗
長雲原其本也蕆事作圖成終慮始命班倕召王爾鏟
崱嶷平邐迤斬豫章之楩楠伐雲夢之杞梓關山百轉
水陸萬里江妃析藏捧明月而時来泉客辭波薦夜光
而至止於是規模具工徒庀經之營之載考載擬版築
既畢剞劂將已邈矣層構仡然獨起觀其萬栱交穿千
櫨叢倚連甍軒昂以鳳翥飛龍夭矯而虹指麟次翼張
岑立岳峙綺䟽齊列洞戶相似翕赩殿烻(一作雷電)煥爛倚
&KR0034;山梁藻梲蟠蛟螭於上楹方井圓泉姹芙蓉於倒水
壯而且麗豐不踰軌輪焉奐焉美矣盛矣懿其梁棟之
任固非斗筲之子夫成大海者百川所歸構明堂者多
材是共亦猶一人出兮百寮從爰建股肱而作輔當其
無而有室之用張公獻禱奚子作頌蓋亦美上古之淳朴
防後代之驕縱皇矣上帝臨下有秩六合清晏八荒夷
謐方將抑末敦本斵雕歸質異茅茨而立宇惡其飾以
取卑宫之名削土階而度堂起其厚而崇破觚之實猶
且明敭沉隠寤寐英逸燕雀聞而相賀鸞鳳来而應律
思與羣公卿士衆官庶匹議經濟之法度籌安危之得
失優哉游哉日慎一日斯乃國家之盛事嗟難得而賦
述獨有間迹林野洗心蓬蓽想芳桂以淹留撫寒松而
未出希薦之於大厦保柱石之終吉
柱礎賦王諲
稽古太初穴處巢居則大壯之垂象上棟下宇成其室
廬迨于中葉僣奢違道木衣緹緗土被文藻列蟠螭於
欄檻拖長虹於欀橑謂桂柱之不堅施柱礎以侔其夀
考相萬祀而一人偕天地而相保其始也徵士尚方聚
徒嵓畔經迴溪之紆欝梯嵳峩於天半披林離之脩蘿
刮莓苔之爛漫曜雲霞之彩駮嘉錦章之輝焕圖嵌空
設妙筭或攻或鑿呌嘯相贊磓山成雷擊石火散初髣
髴而縷析忽砰&KR1503;以冰泮五丁力殫九牛流汗自彼幽
藪登庸華觀乃命王爾操繩公輸削墨規上成範方下
為則錯坎缺之參差開青熒之古色入紅璧對朱扉廊
迴月皎殿廣星稀随風起潤逐日呈輝扣逶迤之環珮
拂迴旋之舞衣及夫荏苒時移峥嶸歲久堂惟荆棘塵
埋戶牖嗟建章之火流何金石之可守礎則不易人將
誰夀礎兮礎兮金堅固曾見深宫幾人故夫礎之為德
既堅且貞華而尚素晦而尚清象君子之待問扣之則
鳴誠在位之有式居必底平平則可久久則不傾無靳
固而守樸非昭章而昡明庶夫人之銳意覽兹物而篤
誠
階賦樊晦
昔在軒后棟宇惟新摹諸大壮頼及萬人修宫室以齊
列起忩戶而相因然後横高階於左右次危級之相巡
上嵳峩而山起下崱屴而龍鱗生蓂莢於堯日舞干戚
於舜辰亦可以望聖帝升降觀享頥賓若乃憶趙妃之
嬌妬窮漢武之寵慾昭陽特起麗飾繁縟梁纏藻繡窗
綴丹綠砌鉛黃金階闐白玉使宫女而攅望聊優游以
自足下朱履而影亂參差度羅衣而香飛斷續亦有珍
物旁秀瓌竒四燭珊瑚碧樹弄晴風明月随珠耀初旭
及夫陳后長信獨遭弃捐塵駮紫蘚庭鋪綠錢望金屋
而魂絶對玉階而愁連至其戰國云亂七䧺相躔秦兵
大起圍邯郸而已合趙楚同會運籌策而未宣嗟兩君
之不决歎毛公之獨賢歴高階而直上挺長劍而無前
豈不以斯階之見陟光厥事而能全既而衆狀叢開竒
勢難纂或干天而上峻或盤空而不斷望之則意悦升
之則步緩對謝庭而玉樹中榮臨兔園而芳薇上滿睹
臺殿之要者實莫過於兹階美峥嶸之壮麗故作賦以
攄懷
中堂遠千里賦(以心曲聲光此時勿阻為韻)謝觀
峻宇沉沉朱門阻深豈為遥遠有蔽徽音跬步之中易
在一言之地踰時之逹難於千里之心莫不佇立盤桓
曕風躑躅或恃穹崇以懈傲或麗欺誣之阨束遂使阼
階之上迢遰於天子之田蕭墻之間綿邈於黃河之曲
且夫百里之遠一日致之中堂之近經旬履之而所以
借淹留之喻等邂逅之期豈君子同風之地在小人革
面之時瞻廊廡之不遥便成燕宋念庭除之匪邈差若
毫釐是絶音塵有暌言語非入室之士過作脱巾之阻
布武之中疲赤驥於崇朝及肩之牆困鴻鵠之一舉唾
井之路寥夐及門之子廻翔希日日以見德尚朝朝以
觀光每望恩波如桂水之流淼淼時瞻德宇若金城之
路茫茫似蔽黃雲纔同明月高深起於顧盼山岳生於
倏忽於是以南軒北宇之嶔岑作河東河西之間越如
此禮譲無成薰蕕不明東閣苔滿西園草平倒屣之餘
風頓削握髮之清規不行自杜其匡諫之路詎聞乎哀
樂之聲是使咫尺蕭條人遐室邇空施棖闑之横壮但
見樓臺之邐迤則可以自勵於已寕求於彼君子勿嗟
行路難古来如此
文苑英華卷五十二
