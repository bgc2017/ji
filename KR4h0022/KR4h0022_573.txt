文苑英華卷五百七十四宋李昉等編
宰相讓官三
代杜司徒讓平章事表一首
為鄭相公讓中書侍郎平章事表一首
為齊相公讓修國史表一首
代人讓宰相表一首
為杜相公讓河南等道元帥表一首
代裴相公讓平章事表一首
為集賢崔相公讓大學士表三首
為蕭相公讓官表一首
代杜司徒讓平章事表吕温
臣某言伏奉恩制授臣檢校司徒充度支使兼鹽鐵轉
運等使依前同中書門下平章事恩奬殊常授任非據
承旨慶忭省躬慙惶中謝臣素無異能幸逢昌運頃因
人舉累荷國恩聲績靡聞塵忝增懼陛下丕承景命光
闡鴻猷理財阜人尤所注意臣竊位時久妨賢愧深柄
用之地甘心自絶豈謂大明私照玄造曲成俾參論道
兼領經費當至化鼎新之日在微臣遲暮之年將何以
上副宸衷外弭官謗負乘為盜(一作寇)冰炭在懷庶遵周
任之言敢飾范宣之讓伏惟睿鍳俯亮愚誠特降殊私
賜寢嚴命則聖朝無虚授之議微臣遂審已之宜遐邇
之間孰不知勸無任懇迫屏營之至
為鄭相公讓中書侍郎平章事表
權德輿
臣某言伏奉今日恩制授臣中書侍郎同中書門下平
章事詔書自天受命惶悸俯伏循省不知所容中謝臣
聞宰理中樞從古所重貞教化之本導陰陽之和外撫
四夷内循百職或乖於是則謂曠官臣志在服儒才非
經遠爰自筮仕期於代耕而遭時踰量踐歴朝序自奉
禁中之職累叨望外之恩超貳冬官兼司選部流品未
序銓綜乖方以榮為憂伏待譴責豈謂特延睿渥參列
廟謀以瓶筲之資當柱石之重况臣自去夏尚守臺郎
周月之間遂懸相印承陛下厲精之切副陛下則哲之
明循量省躬必知不可伏乞俯廻詔命别選公才敢瀝
血誠上黷天鍳無任惶懼懇迫之至謹奉表陳讓以聞
(貞元十四年七月二十五日)
為齊相公讓修國史表前人
臣某言臣去月九日於延英對陛下勤求理本語及史官
遂命崔損承旨令臣兼修國史臣省已無取受恩殊常
蒼黃震驚未及陳露今日中使某乞奉宣進止授臣此
職竊自思忖非所克堪感戴屏營不知所據伏以褒貶
善否裁成義類直辭是繫往哲攸難臣謬踐台司無補
皇化每憂覆敗上負聰明豈足以再紆宸慈累忝榮渥
稽前古之彛訓昭聖朝(集作明聖朝一作聖明)之法誡立言載筆
豈易其人量力循涯自知不可又自貞元四年李泌後
宰臣遂不兼此職蓋以論著慎重留於聖心自非時謂
全才何以遠循故事用此内省以榮為憂況君舉必書
時同堯舜之理任人以器顧無遷固之能所覬殊私特
寢成命無任感恩惶懼之至(貞元十八年五月十八日)
代人讓宰相表白居易(為徽之作)
臣某言伏奉今日制書授臣某官同中書門下平章事
者寵擢非次憂惶失圖蹐地跼天不知所措臣某誠兢
誠惕頓首頓首臣聞上理陰陽下平法度外撫夷狄内
親黎元使百官各修其職一物不失其所此宰相之任
也臣有何功德有何才能越次超倫忽承此命下乖人
望上紊朝經致寇速尤無甚於此臣謬因文學忝列班
行先朝乏人擢居内職星霜屢改爵秩驟加未逾十年
忽登相位名浮於實任過其才豈唯覆餗是憂實累知
人之鍳况陛下肇開歷政將致升平輔弼之臣尤宜愼
擇臣粗知古今敢言本末若樞衡要地初不得人則理
化勞心終無成日此所以重陳手疏再瀝血誠乞廻此
官别授能者臣若得其請便不負恩情見於辭非敢飾
讓皇天白日實鍳臣心無任懇欵屏營之至謹奉表陳
讓以聞
為杜相公讓河南等道元帥表一首
常衮
此篇見五百七十六卷
代裴相公讓平章事表杜牧
臣某言臣伏奉今月日制書除臣某官同中書門下平
章事者祗奉成命進退失圖捧詔兢惶銜恩戰慄臣誠
惶誠恐頓首頓首臣本書生仕逢聖代掌綸言於西掖
作藩守於名邦自顧才能已是踰越陛下奬遇不次拔
擢過分春闈典貢地官掌財咸無政能粗免愆闕及擢
為莞榷累受寵榮雖竭盡疲駑欲禆萬一而才疎智拙
不效涓塵夫宰相之任前賢有言如涉川有舟如幽室
有燭代天理物為人具瞻豈伊小臣而膺大任今朝廷
髦雋並集(集作髦俊並作)名德森然或多歴庶官或皆有功實
或四方屏翰或已著勲勞舉而用之無不可者如臣凡
淺豈宜委任伏乞俯廻天鍳更擇時賢必能丹青帝圖
金玉王度使微臣無尸位(集作祿)之誚聖王有得賢之名
非唯微臣獲安實亦天下幸甚無任悃懇血誠之至
為集賢崔相公讓大學士表錢珝
臣某言臣昨奉恩命加臣某官者非常之澤禀命實難
今月某日已奉表讓訖伏慮聖慈所注宸旨未廻累足
屏躬自逃無地遂敢再傾肝膈仰告睿明臣雖至愚非
敢飾讓一則副陛下用臣之公道保陛下知臣之遠圖
一則惜朝廷之典章重朝廷之爵秩永惟矜鍳在我聰
明伏以顯賞之恩殊勲是稱凡施君命必合國章昨者
逆將興妖急兵(一作稱)構變災匪同於天作患實過於主
憂咎在輔臣理當昭憲但臣久罹強劫莫扈出居走間
道以獲歸乃王靈之所被免致陷身之禍得陳拜首之
容伏蒙陛下特閔驚危盡寬罪戾收雷不振就日復安
尚處弼諧空知慙感至於遽停輦輅近駐郊圻廟貌不
遙園陵可望是陛下孝通祖考所以不遠京師也又能
庇茅茨抵臨草莽潛施英略使殄逆徒坐待梟夷風行
號令然後决乘輿之反正慰父老之怨思謀夫自多睿
志先定是陛下精感社稷所以不移節序重啓昌期咸
資聖斷臣將何力可助玄功比者殊渥遽臨莫知所以
為賞之僭懼及淫人春秋正言國家大事聖朝行之則
有損微臣受之則無名且臣叨荷休明貴為宰物兢兢
守道尚懼僭尤汲汲經邦未能報效今伐叛之地實非
近藩虜馬方飲於渭川戎帳頗施於秦甸農商半收貢
賦鮮通中外未安宵旰多慮凡垂恩澤先布瘡痍次及
勲功方為(闕)元和聖武乃顧淮
西宰臣裴度總統全師削平宿寇勤勞忠烈史策昭煥
獻捷還都書勲行賞持衡之地但加金紫之階詎是憲
皇之恩澤不深裴度之勲名不盛此乃愛重彛憲保持
大臣遂令賞薄於功欲使衆稱其美列祖遺法陛下聿
修在臣感恩欲增聖德中書故事常欲兼官雖當叙進
之間亦在歲時稍久錫之有度拜者則安臣又非宜朝
將何論奠食之命令典俱存求而論之斯事非細軍儲
方困公聚正虚郡國凋殘乃陛下殷憂之本臣僚艱窘
是陛下軫䘏之秋而宰臣獨以膏腴贍其封邑人情頗
惑事理不通承命以來連宵審度粗能祗荷皆欲寵光
何敢進犯天顔尚煩俯察誠憂赫怒其可苟安不言則
負任使之恩有讓則違奬擢之旨有違無負明主必容
情激辭多憂緣寵過伏乞特廻霈澤且使燮調息致寇
之危疑合興邦之理道臣某無任死請迫切懇悃之至
第二表前人
臣某言臣昨蒙聖恩加臣某官實封等瀝誠雖切天鍳
未回今月某日又奉宣命賜臣持危匡國致理功臣者
寵光踰溢俯僂驚惶昨已奉表陳讓訖恩出一時事非
常典衆方興論内不自容是以伏紙寫心累干睿鍳未
蒙俞允匪獨驚危朝省夕思且涕且激臣腐材弱質叨
列公台何施尊主之能未立為臣之節而艱難之後陛
下待遇愈優食必分甘言皆動色弘慈厚禮前代所無
比及今兹適當反正斷(一作頓)自不疑之旨遽行非次之
恩則臣竊驚孤心兼量愚分仰酬萬一且合如何至使
堅讓未休蓋亦深知不可上惟聖德恐有失中受詔之
難血誠在此陛下以歸復之慶謂臣有參贊之功嘉謀
既出於玄機勝略必資於英决恭惟茂實前已備論上
聖推不宰之心而具臣乏可書之績則甄賞之命遵行
及私唯增鄉校之言兼致匈奴之笑否臧足驗損益可
知况臣在中書又殊同列彥若與博執政在臣之先或
累歲燮和或踰年鎮撫弼違斯切成效固彰臣自再忝
秉鈞初當變律未調鼎餗徒辱車茵遂罹向闕之兵莫
救燎原之火至于今日無補立朝寵奬重恩臣實非稱
伏以奠食之命雖著舊章蓋上將平戎大勲卓立超酬
特賞始可勝任行於文臣此事固少况在今日不並往
時天下編氓殆無膏血筋力盡疲於戰伐經營多廢於
耕桑所在聚兵肆為厚斂不免者痛侵刳剥可免者患
至流亡鄉敝家殘不勝條說寧於此際更可重傷兼計
百戶之封歲當五百餘萬軍儲常廢國用急須以此校
之所濟非少今陛下焦勞睿算臣等涸竭智謀蓋為朝
廷日憂匱乏曷若廻非宜之恩命救急務於公家聖慮
既寬臣心自泰生人不加於怨苦經費自濟於艱危弘
陛下為國之資伸微臣代天之極幸以是竊度實敢固
違加臣之名本加(疑)武將伏自先帝興復之後宰臣特
授殊恩且類權宜何光定制况臣執政為日未多安可
輙冐憲章當此多數伏自陛下光承丕搆實耀英謀如
秦權黃鎬之凶徒及近歲逋誅之大寇載揚我武克致
明刑此外凡有兇渠未嘗漏網聖功神略可謂赫然去
年公卿等合彼兆庶之心遂有鴻名之請封章四上伏
奏累陳陛下以時未戢兵人多言病不循令典不顧羣
情久執至謙畢奪衆懇作聖有歸於公堂上言敢犯於
聖明夫元首股肱(闕)
陛下讓懿號於去年臣則受鉅名
於今日(闕)不同一體之榮與之則臣蒙姑
息之愛矧於事實未合便宜近者國之名器多假諸侯
法度久踰改張何暇宰臣謹畏再務率先尚慮驕矜不
能儆戒陛下若於朝廷未安之際藩方難(一作臨)制之時
忽使輔臣併加殊事則勲侯戎帥越例貪求中書自思
無以奏奪空煩聖慮益壞政經是因今日之恩復作他
時之患諒非細故得不極言累陳切讓之辭庶獲洞開
之鍳上祈聖哲備識愚衷寵渥未收憂心如灼生惟富
貴誰無崇盛之謀禍在滿盈臣有顛危之懼方承任使
必覬哀矜伏乞聖慈速降明詔允許臣某無任瀝血輸
懷祈恩俟命激切惴悸之至謹奉表陳讓以聞
第三表
臣某言臣叨膺殊渥特越常倫一縷千鈞非能比重累
棋加卵何足為危是以繼獻封章面陳肝血宸衷益注
寵數不移未允愚私如中狂疾伏以皇帝陛下恢張天
覆優遇宰衡流澤而唯恐不深錫爵而惟恐不重欲行
君德更邁古皇茂典畢申睿慈未足内惟感激旁有神
明則臣報效之端合識安危之道臣昨者辭讓繼具鋪
陳不敢更俟煩文上干聖覽但以陛下大崇儒術多悅
羣書經誥之間講論尤切察臣子去就之分考生人禍
福之源固以精辯否臧盡詳炯戒今臣之懇激尚敢披
陳夫貴而知懼者春秋所書祿不期侈者尚書之訓苟
忘斯論何以全身况臣之年歲當丙子四十強仕血氣
方剛求之族類之間初在簪裾之列而臣亨逢廣運夙
忝重官爰自前年已居台輔至于今日復列鼎司享於
極位之中處在羣寮之上潛憂弔者已在臣門凡有寵
光每宜畏避則官無厚謗天祐微躬上可以永保陛下
之恩次可以善守先臣之嗣是非之際物理甚明如或
終自昏迷仍貪寵利害盈之罰更在何人太盛之災不
到他日今陛下以崇名重器豐祿殊榮併壓臣身必速
天咎倘此期未至尚或苟容而焚灼常苦於寸心芒刺
日加於四體精神紛擾疾疹交侵便至乞骸何能充位
雖臣欲陳綿力粗補萬幾更策懦才何康庶政固無門
於立效徒抱恨以自尤且臣在同列之間擢用最近等
衰之制輕重有宜今臣所蒙制命授集賢殿大學士序
遷彛典寵飾新恩難有固違謹當祗受其功臣名號官
階爵賞實封等深思僭溢必致邅災敢激飾讓之名願
擇常存之福且將勤勵獲佐盛明直露情私寧欺君父
伏乞聖慈終賜矜允臣某無任迫切泣請恐悸之至
為蕭相公讓官表元稹
臣某言伏奉今日制書授臣某官者恩加望外寵過憂
深魂魄驚翔手足失墜臣某中謝臣猥以凡材謬居重
任當陛下維新之始辱陛下爰立之恩有累樞衡無裨
衮職外致匈奴之哂内失蒼生之心推換炎凉因循德
澤妨塞賢路塵忝台階自顧疲驂方求息駕豈謂陛下
特迂神鑒曲盼凡材(集作曲用朽材)再生(集作提)腹背之毛重委
股肱之地大辜(集作孤)人望猶簡帝心雖君父深恩莫知
其惡而駑駘力竭何以自安豈敢退而生光(集作全)實願
求其死所伏望再移天眷重選時英特廻加膝之恩别
受沃心之相全陛下始終之道成微臣生死之榮無任
懇迫慚懼之至
文苑英華卷五百七十四
