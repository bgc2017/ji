文苑英華卷三百七十三宋李昉等編
諷諭一
截冠雄雞志一首說鶻一首
羆說一首捕蛇者說一首
紀鴞鳴一首養狸述一首
紀稻鼠一首蟹志一首
禽暴一首
截冠雄鷄志李翺
翺至零口北有畜鷄二十二者七其雄十五其雌且啄
且飲(集作且飲且啄)而又狎乎人翺甚樂之遂掬粟投于地而
呼之有一雄鷄人截其冠貌若營羣望我而先來見粟
而長鳴如命其衆鷄衆鷄聞而曹奔於粟既來而皆惡
截冠雄鷄而擊之而曳之而逐出之已而競還啄其粟
日之暮又二十一其羣栖于楹之梁截冠雄鷄又來如
慕侶將登于梁且棲焉而仰望焉而旋望焉而小鳴焉
而大鳴焉而延頸喔咿其聲甚悲焉而遂去焉至(集作者)
于庭中直上有木三十餘尺鼓翅哀鳴飛而栖其樹顛
翺異之曰鷄禽于家者也備五德者也其一曰見食命
侣義也截冠雄鷄是也彼衆鷄得非幸其所呼而來耶
又奚為既來而共惡所呼者而廹之耶豈不食其利背
其惠耶豈不畏喪其見食命侣之一德耶且(一作是)何衆
栖而不使偶其羣耶(集作也)或告曰截冠雄鷄客鷄也予
里東鄙夫曰陳氏之鷄焉死其雌而陳氏寓之于我羣
焉勇且善闘家之六雄鷄勿敢獨校焉且其(集作是以)曹惡
之而不與同其食及棲焉夫雖善闘且勇亦不勝其衆
而常孤遊焉然見食未嘗先啄而不長鳴命侣焉彼衆
鷄雖賴具召召(集無此字)既至反逐之昔日亦猶是焉截冠
雄鷄雖不見答然而其迹未曾變移焉翺既聞之惘然
感而遂傷曰禽鳥微物也其中亦有獨禀精氣義而介
焉者客鷄義勇超於羣羣皆妬焉尚不與儔焉况在人
乎哉况在朋友乎哉况在親戚乎哉况在鄉黨乎哉况
在朝廷乎哉由是觀天地之(集無之字)間鬼神禽獸萬物變
動情狀其可以逃乎吾心既傷之遂志之特(集作將)用警
予且可以作鍳于世之人
說鶻柳宗元
有鷙曰鶻者穴於長安薦福浮圖有年矣浮圖之人室
于(集作宇於)其下者伺之甚熟為余說之曰冬日之夕是鶻
也必取鳥之盈握者完而致之以燠其爪掌左右而易
之旦則執而上浮圖之跂焉者縱之延其首以望極其
所如往必背而去之焉苟東矣則是日也不東逐南西
北亦然嗚呼孰謂爪啄毛翮之物而不為仁義器耶是
故無號位爵禄之欲里閭親戚朋友之愛也出乎鷇卵
而知攫(集作摶字)食决裂之事爾不為其他凡食類之饑唯
旦為甚今忍而釋之以有報也是不亦卓然(文粹作絶)有立
者乎用其力而愛其死以忘其饑又遠而違之非仁義
之道耶恒其道一其志不欺其心斯固世之所難得也
余又疾夫今之說曰以喣喣而默徐徐而俯者善之徒
以翹翹而厲炳炳而白者暴之徒今夫梟鵂晦於晝而
神於夜鼠不穴寢廟循墻而走是不近於喣喣者耶今
夫鶻其立趯然其動砉然其視的然其鳴革然是不近
於翹翹者耶由是而觀其所為則今之說為未得也孰
若鶻者吾願從之毛耶翮耶胡不我施寂寥泰清樂以
忘饑
羆說
鹿畏貙貙畏虎虎畏羆羆之狀被髮人立絶有力而甚
害人焉楚之南有獵者能吹竹為百獸之音嘗(集作昔)云
持弓矢甖火而即之山為鹿鳴以感其類伺其至發火
而射之貙聞其鹿也趨而至其人恐因為虎而駭之貙
走而虎至愈恐則又為羆虎亦亡去羆聞而求其類至
則人也捽搏挽裂而食之今夫不善内而恃外者未有
不為羆之食也
捕蛇者說
永州之野産異蛇黑質而白章觸草木盡死以齧人無
禦之者然得而腊之以為餌可以已大風攣踠瘻癘去
死肌殺三蟲其始太醫以王命聚之歲賦其二募有能
捕之者當其租入永之人争奔走焉有蔣氏者專其利
三世矣問之曰吾祖死於是而吾父死於是今吾嗣為
之十二年幾死者數矣言之貌若甚慼者余悲之且曰
若毒之乎余將告于蒞事者更若役復若賦則何如蔣
氏大慼汪然出涕曰君將哀而生之乎則吾斯役之不
幸未若復吾賦不幸之甚也嚮吾不為斯役則久已病
矣自吾之三世居是鄉積於今六十歲矣而鄉隣之生
日蹙殚其地之出竭其廬之入號呼而轉徙饑渴而頓
踣觸風雨犯寒暑呼嘘毒癘往往而死者相藉也曩與
吾祖居者今其室十無一焉與吾父居者今其室十無
二三焉與吾居十二年者今其室十無四五焉非死而
徙爾而吾以捕蛇獨存悍吏之來吾鄉呌囂乎東西隳
突乎南北譁然而駭者雖鷄狗不得寧焉吾恂恂而起
視其缶而吾蛇尚存則弛然而卧謹食之時而獻焉退
而甘食其土之有以盡吾齒盖一歲之犯死者二焉其
餘則熙熙而樂豈若吾鄉隣之旦旦有是哉今雖死乎
此比吾鄉隣之死則已後矣又安敢懼毒耶余聞而愈
悲孔子曰苛政猛於虎也吾嘗疑乎是今以蔣氏觀之
猶信嗚呼孰知賦歛之毒有甚是蛇者乎故為之說以
俟夫觀人風者得焉
紀鴞鳴林簡言
東渭橋有賈食於道者其舍之庭有槐焉聳幹舒柯布
葉凝翠若不與他槐等其舍既陋主人獨以槐為餙當
乎夏日則孕風貯涼雖高臺大屋諒無慙德是以徂南
走北步者乘者息肩於斯税駕於斯亦忘舍之陋長慶
元年簡言去鄜得息其下觀主人德槐之意亦高臺大
室者也洎二年去夏陽則槐薪矣屋既陋槐且為薪遂
進他舍因問其故曰某與隣俱賈食者也某以槐故利
兼于(一作予)隣隣有善作鴞鳴者每伺宵晦輙登樹鴞鳴
凡側于樹若小若大莫不凛然懼悚以為鬼物之在槐
也不日而至也又私於巫者俾於鬼語槐於去鴞不息
主人有母者且瘵慮禍及母遂取巫者語後亦以稀賓
致困簡言曰假為鴞鳴滅樹殃家甚於真鴞非聽之誤
耶然屈平謇諤非不利於楚也靳尚一鴞鳴而三閭放
楊震訏謨非不利於漢也樊豐一鴞鳴而太尉死求之
於古主人亦不為甚愚
養狸述舒元輿
野禽獸可馴養而有禆於人者吾得之於狸狸之性憎
鼠而喜愛其體趫其文班予愛其能息鼠竊近乎正且
勇嘗觀虞人有生致者因得請歸致新昌里客舍舍之
初未為某居時曾為富家廪墉堵地面甚足鼠竅穴之
口光滑日有鼠絡繹然某既居果遭其暴耗常白日為
羣雖敲拍叱嚇略不畏忌或暫黽侻跧縮須臾復來日
數十度其穿巾孔箱之患繼晷而有晝或出遊及歸其
什器服物悉已破碎若夜時長留缸績(疑作續)晨與役夫
更吻驅呵甚擾神抱有時或缸死睫交黑暗中又遭其
緣榻過面泊泊上下則不可奈何或知之借櫝以收拾
衣服未頃則櫝又孔矣予心深悶當其意欲掘地誅剪
始二三十日間未果頗患之若抱癢疾自獲此狸嘗闔
關實竇縱於室中潜伺之見軒首引鼻似得鼠氣則凝
蹲不動斯須果有鼠數十軰接尾而出狸忽躍起堅瞳
迸金文毛磔班張爪呀牙劃洩怒聲鼠黨帖伏不敢竄
狸遂搏擊或目抉牙截尾捎首擺瞬視間羣鼠肝腦塗
地迨夜始背缸潜窺室内洒然予以是益寳狸矣(一作命)
常自馴飼之到今僅半年矣狸不復殺鼠鼠不復出穴
穴口有土蟲絲封閉欲合嚮之韞櫝服物皆縱橫抛擲
無所損壊噫微狸鼠不獨耗吾物亦將咬嚙吾身矣是
以知吾得高枕坦卧絶瘡痏之憂皆斯狸之功異乎鼠
本統乎陰蟲其用合晝伏夕動常怯怕人者也向之暴
耗非有大膽壯力能凌侮於人以其人無禦之之術故
得恣橫若此今人之家苟無狸之用則紅墉皓壁固為
鼠室宅矣甘醲鮮肥又資鼠口腹矣雖乏人智其奈之
何嗚呼覆燾之間首圓足方竊盗聖人之教甚於鼠者
有之矣若時不容端人則白日之下故(一作此字)得騁於陰
私故桀朝鼠多而關龍逢斬紂朝鼠多而王子比干剖
魯國鼠多而仲尼去楚國鼠多而屈原沉以此推之明
小人道長而不知用君子以正之猶嚮之鼠竊而不知
用狸而止遏縱其暴橫則五行七曜亦必反常於天矣
豈直流患於人間耶某因養狸而得其道故備錄始末
貯諸篋内異日持諭於在位之端正君子
化稻鼠陸龜蒙
乾符已亥歲震澤之東曰吳興自三月不雨至於七月
常時汙拗沮洳者埃&KR1881;坌勃櫂檝支𣲖者入扉屨無所
汙農民轉遠流漸(平聲)潤(集無此字)稻本晝夜如乳赤子欠欠
然救(集作極)渴不暇僅得葩折穗結十無一二焉無何羣
鼠夜出嚙而僵之信宿食殆盡雖廬守板擊敺而駭之
不能勝若(集作苦)官督戶責不食者有刑當是而賦索愈
急棘束械榜箠木肌(集作脛)頸者無壯老吾聞之於禮曰
迎猫為食田鼠也是禮缺而不行久矣田鼠知之復(集作)
(後)歟物有時而暴歟政沓貪而廢(一作發)歟國語曰吳稻
蟹不遺種豈吳之土鼠與蟹更伺其事而效其力殱其
民歟且魏風以碩鼠刺重歛碩鼠斥其君也有鼠之名
無鼠之實詩人猶曰逝將去汝適彼樂土况(集作矧字)乎上
招其財下㗖其食率一民而當二鼠不流浪轉徙聚(集作)
(徒字)而為盗何哉春秋螽蝝生大有年皆書是聖人於豐
凶不隐之驗也余通於春秋又親蒙其災於是乎記
蟹志
蟹水族之微者其為蟲也有籍見於禮經載於國語揚
雄太玄辭晉春秋勸學等篇考於易象為介類與龜(集作)
(用與字非)鼈剛其外者皆乾之属也周公所謂旁行者歟參
於藥錄食疏蔓延乎小說其智則未聞也唯左氏紀其
為災子雲譏其躁以為郭索後蚓而已蟹始窟穴於沮
洳中秋冬交必大出江東人云稻之登也率執一穗以
朝其魁然後從其所之蚤夜觱沸指江而奔漁者緯蕭
承其流而障之曰蟹斷(音鍜)斷(音短)其之江之故(文粹無故字)道
焉爾然後扳援(文粹作奔紛)越軼遯而去者十六七(文粹作八九)
既入于江則形質寢大於舊自江復趨于海如江之狀
漁者又斷而求之其越軼遯去者又加多焉既入於海
形質益大海人亦異其稱謂矣嗚呼穗而朝其魁不近
於義耶捨沮洳而之江海自微而務著不近於智耶今
之學者始得百家小說而不知孟軻荀楊氏之道或知
之又不汲汲於聖人之言求大中之要何也百家小說
沮洳也孟軻荀楊氏聖人之凟也六籍者聖人之海也
苟不能捨沮洳以(集作而)求瀆由瀆而(文粹作以)至于海是人
之智反出水(集作介)蟲下能不悲夫吾是以志其蟹
禽暴
冬十月予視穫于甫里旱苖離離年無以支憂傷于(集作)
(盈)懷夜不能寐往往聲類暴雨而疾至者一夕凡數四
明日訊其甿曰鳬鷖也其曹蔽天而下盖田所當之禾
必竭穗而後去曰得無弋羅者捕而耗之耶對曰江之
南不能弋羅常藥而得之㯅㯕(上篦下西)塗枝叢植于陂一
中千萬膠而不飛是藥也出於長沙豫章之涯行賈貨
錯歲售於射鳥兒盗興已來蒙衝塞江其誰敢商是藥
既絶群鳬恣翔幸不充乎口腹反侵人之稻粱予曰嘻
失馭之民化而為盗關梁急征商不得行使江湖小禽
亦肆其暴以害民食古聖人敺害物之民出乎四裔况
害民之物乎俾生靈之衆死乎盗死乎饑吾不知安用
馭者為
文苑英華卷三百七十三
