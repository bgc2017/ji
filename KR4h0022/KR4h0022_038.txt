文苑英華卷三十八宋李昉等編
水七
冰賦二首冰泉賦一首
初日照冰池賦一首冰池照寒月賦二首
冰將釋賦一首冰泮曲池賦一首
履春冰賦一首
冰賦陸環
大哉洪鈞賦象觸類而生或分氣四序配位五行惟彼
冰之堅質包履霜之漸成夫其體含上善色侔晴雪妍
媸自明表裏虚澈原其物也則昏危應位覘其時也則
玄冥御節隂氣盛陽晶滅殺氣鴻洞嚴飇栗烈當此時
也何水不凝何潭不結瞻山則萬壑俱閉歸海則百川
潜泄諒造化之自然羌難得而備說佳其空冷愈堅風
凄益壯汗漫稜層委積亭嶂交河則戰士加守合浦乃
漁人迷望况乎天道無私所應多姿雲禽下覆彰后稷
之聖德泉魚出躍表王祥之孝思然而題周官順時令
皎皎雪聚皚皚山淨盤重澗而疑璧瀉圓池而若鏡與
海鏡而混輝將玉壺而相映何層冰峩峩形埋奔浪勢
壓衝波坎位臨時則慎於馬窟離光再誕示合於滹沱
豈直若斯而已哉固見美於將來其藏之也黑牡秬黍
以享候其出之也桃弧棘矢以除災取順則人不夭札
用逆則時多震雷故以北陸而收西陸將啓冬鑒秋&KR0008;
識寒暑之情大盤夷盤表君臣之禮徒觀其謙也每避
燥而就濕其讓也亦背陽而向隂偉何點之入喻著豳
詩而見欽皎爾自安同逹人之守節渙乎將觧若天道
之無心故先賢取危於履薄作戒於臨深或曰衆雖類
而多名曷方兹而至妙明隂陽之本爲適時之要可以
羞之於王公可以薦之於宗廟儻水鏡之一察猶希暫
於廻照重曰深山窮谷凌人鑿頒賜從來天下聞別有
川池捐棄者終思采斵獻明君
第二劉長卿
水無心而清冰虚已而明始則同體終然異名水之動
我變以静水之柔我變以貞任方圓而能處其順在高
下而不失其平北陸初凝結而爲冰東方始起融而爲
水與時消息(一作合散)隨物行止水也不(一作莫)知其所然冰
也不知(一作莫分)其所以何推運而有恒乃忘情而合理觀
乎外示貞堅内含虚澈(一作澄澈)無受染以(一作無染塵能)保其素
無(一作不)納汙以(一作能)全其㓗比玉而白不爲蠅玷(一作點)
比月而明不爲蟾缺瓊樹色奪瑶池光發變寒日(三字一作)
(寒日爲)之清瑩帶隂天(一作隂天爲)之肅殺爰自止水遍於山
(一作大)川山(一作萬)穴俱閉長波寂然皎皎彌靜峩峩遠連
如雪覆地若雲被(一作披)天雲之凝兮佇長風而可掃(一作)
(拂)雪之積兮向太陽而莫全豈同夫氣之所感物莫能
遷勁飇夕寒我力增壯晴(一作愛)景朝暖我心(一作力)猶堅
其堅伊何履霜斯至其薄伊何臨泉是畏君子用之以
馴致其道覩之而不驕於貴(一有者也二字)二之日始鑿命虞
官三之日始納享司寒(一有四之日三字)天子陳禮容賦豳風
大啓冰室獻於王宫氣肅雲陛寒生衮龍闢九門於月
下列千官於鏡中頒聚(一作衆)位取飲以受命御至尊得
象於朝宗若君莫之求臣莫之見則深山窮谷詎可得
而加薦苟藏之不周用而不徧則災霜害雹如有待而
爲變人或愛我(二字一作好下同)清人或愛我淨既㓗其跡亦
堅(一作虚)其性水之冰生於寒人之冰生(一作出)於正無(一作)
(不)棄其道吾將何病凢一作皆集本
冰泉賦(以應陽氣而發蒙爲韻)陳廷章
衆潤將行一陽初勝剛柔合德遠近潜應動能依節自
契周書之言流未入淇豈若衞詩之興時也蓋冰填井
甃日冷池塘暫無聲於短景終有騖於靈長於是微消
涸沍稍變潜藏既聞乎下能順上豈聞乎隂不承陽深
且異於潢汙孰云咸竭用堪和於酒醴誰見必香居壅
鬱而將聽聲潺湲而尚未雖幽深之可則終遠大而爲
貴未知所適願添滄海之流必得其宜無俟黃鍾之氣
㶑灔如彼清泠注兹其道也誠於遠矣其深也可以述
而望朱夏而龍文生定四時而不惑當玄冬而麈角觧
後五日以爲期暗漾懷珠之媚潜抽潄玉之姿鄙借勢
而爲瀾每遇秋風之冽冽待流聲而觧凍必由春日之
遲遲全其性以守柔相其時而忽越思玉溜之纔吐若
岷江之初發出陽岸之下潜潤澗毛涌隂溪(一作凌)之中
輕摇石髮决諸可見其澹淡冽彼詎同夫汨滑冀雷驚
之蟄猶若陸沉當治(疑)理之時不虞乾没當今化源畢
啓時令皆同覩陽光之下逹昭帝澤之潜通浮帶地之
功暫留坎窞運知天之德終異童蒙儻或導於外發其
中冀有禆於江漢得流善於無窮
初日照冰池賦(以鮮彩明澈寒光入座爲韻)馮宿
日生東方冰滿池塘以涸沍之寒質承亭曈之曉光其
象斯㓗其容可閱炳爾昭渙朗然澄澈可愛之德已聞
左氏之經如履之心更憶詩人之說即合體而光輝且
負暄而昭晰全嗤嶺北之梅詎比墻隂之雪美其林煙
早晴寰宇凄清池有水兮冰合天無雲兮日明凝隂尚
積暖氣潜盈淋漓兮向陽和而未泮皎㓗兮覩津潤之
將生所謂當此嚴景昭兹陽彩上下相融貞明共在斯
乃元化所結玄功不宰日有曜而必臨冰無心而有待
不然何大明兮方懸凝質惟堅斜景自高而來照素耀
相向而俱妍曲岸增媚平沙更鮮豈西陸之中候朝覿
而方出東海之上泮隂火之潜然是知清興攸集氛埃
不入隨陽而孤鴈初飛向暖而羣鷗乍立且日者分乎
兩曜冰者生乎沍寒既清貞而可賞信温煦之咸懽足
使勵志求鑒探幽就觀何必挹瓊漿於丹竈思夕露於
金盤曷若色映朝戶光陵曉座冰生池上豈羡玉壺之
明日下池中全遇隙駒之過聊賦之以體物庶同白雪
之難和
冰池照寒月賦(以寒净光㓗瑩心目爲韻)林藻
瑶池洞澈兮堅冰始攅玄天皎皛兮皓月初團冰含虚
以凄冷月委照而光寒既合體以凝質故清輝而可觀
爾其氣肅而勁色虚而净俯視則湛若玉壺仰觀則爛
如金鏡履之者可以慎其矩步翫之者可以滌其情性
嘉乎清熒旁逹曈曨交映間樓臺則素色彌分出河漢
則清光寥夐良吏觀我以思飲墨客覽我以興詠懿夫
鑒照無隠盈積有方纖埃翳而必見衆象照而難藏晃
兮奕奕耀兮彰彰奪銀河之曉色掩水鏡之秋光于時
羣動已息寒夜未央微雲度月以澹蕩細影拂池而悠
揚晶耀兮環林之際朗練兮孤亭之旁月周天兮有虧
池擁冰兮難决月在則光瑩月沉則光滅彼冰也非無
自然之色我取映月而增㓗此月也非無自然之光我
取籠冰而加澈斯乃以淨臨淨不瑩自瑩精氣交而上
浮光彩融而入暝夫如是至人遇之而暢襟貪夫對之
以勵心豈徒皎皎然罔象烱烱爾照臨而已哉向若月
隠西峯冰藏深谷焉得觧吾人之昏滯悅志士之心目
第二(同前韻)王履貞
至矣哉玄冬之季兹池可觀臨方塘而霜容既肅照圓
月而素色兼寒凝爲水碧淨若琅玕廹而窺乍驚飛於
繞鵲俯而察寧失顧於廻鸞若乃日暮雲晴蒼然色正
水彩旁射蟾輝下映的皪兮地布明璫曈曨兮天垂朗
鏡則雖隨侯之珠皎而㓗和氏之璧光且淨曷比夫動
資文士之興載悅吾人之性觀夫寒空若晝清漏且長
透珠簾而庭戶增媚浮玉樹而園林借芳攬之則無誠
偶形於顧兔視之若有徒積素於飛霜故能㓗通宵之
寒氣凝徹底之清光既而空色相鮮餘華昭晣嚴風吹
而不散沍隂生而轉潔偏使閨婦增思征人愴別望隴
上之嬋娟怨池中之凛冽又能使空門禪客除昏滌暝
對之而虚白生襟觀之而神形自瑩嗟乎時之革物物
感人心俾閒放者取而適性勤苦者對以愁吟則知冰
月之宜靡極沿變之趣彌深原夫幽院添池晴峯繞竹
幾處堪賞千般寓目加之以清冰素魄復何媿深山窮
谷佇月令之必賦冀同出乎西陸
冰將釋賦(以和風既至遲日初臨爲韻)侯喜
春入寒水冰驚淺潯照遲遲之早陽色將無定度習習
之回吹勢欲難任渙若分彩濡如在隂如應勾芒之節
將成老氏之心非其漸焉何以知仁氣之徐至不曰釋
也何以表陽光之有臨稍露沙痕似分苔翠在形開而
可觀因罅發而增媚動其中矣將有日而然開必先焉
若知風之自澹引晴色洞含春意曩之能久曾殊見晛
而流今則不堅轉失履霜之至當歲華之既好變水綠
之云初暗轉而光摇已薄輕流而影動惟虚觀夫宵以
涆涆晝必徐徐净以當融稍驚北徂之雁輕而未散猶
觀上越之魚如此則消積凍發微波西陸當出東風已
和湛兮而平劔開幽匣默然而運雲歛晴河方催皚皚
之白漸滅昭昭之多則知道貴無質我之釋兮以日不
徐不疾與真源匹政尚得中我之釋兮以風洩洩融融
與皇澤同事有可貴用非可既懼乎裂尚保質於地寧
就其流始收光於神氣潰然當觧熙哉此時幸照臨之
必及豈開泮之云遲日已不寒正難於鳥覆數當有盡
轉使於蟲疑吾亦慕斯冰之不擇不知所以裁之
冰泮曲池賦(以春日風暖之候爲韻)王起
玄英變律青陽報春伊曲沼之方燠始冰泮於斯辰北
陸初凝惜峩峩而色閉東風忽觧驚片片之光新所以
將延軒騎稍媚咸秦散亂瓊岸離披玉津開碧潭之漾
漾如白石之磷磷豈必積窮谷而與競塞長河而見倫
則知煦嫗有待沍寒無必將辭烈烈之風漸映遲遲之
日或竹破而瓦裂或鏡華而玉質帶宿草而猶霑添新
泉而更溢小大惟錯方圓不一臨深之戒稍窺履薄之
危漸失蠶之績也必見其淪胥鯉或感焉匪勞於剖出
璀錯騰外淋漓積中隨波響激遵渚光融下魚竿而不
隔泛仙舟而已通渙渙初流自同夫溱水沖沖罔鑿奚
取於豳風是知冰在池而合散池與冰而虚滿腹堅難
俟於星廻磔裂必因乎風暖皎潔不私清明在兹殊玉
壺而覩止異凌室而藏之鼠無德而潜伏狐由是而决
疑和而不同始堅然而固節積而能散終渙爾以隨時
客有覽名都之秀盼廻塘之溜知迷津而可通在觧凍
之斯候
履春冰賦(以戒慎之心如履冰上爲韻)陳岵
履道有本戒之在冰每翹翹於進守如凛凜之不勝累
足有懼旁行可矜識安危之在德豈顛越之或承不敬
其心敢徵所以本之於有既漸乎履霜戒在不虞罔輕
於狎水方保心於慎獨焉敢測乎涯涘人之所畏豈造
次而可忘道之將行非中和而勿履敗或聞於旋踵義
無輕於舉趾不處其薄君子之行固然若居下流詩人
之戒深矣其始也陽律掩耀隂飇戒時因潤下而生德
由寒沍以成姿皎若澄虚而體合上善冥然沉響而跡
不能欺苟戒之而不履是以履之而不疑事異涉溱匪
裳之褰也德猶如羽知行可蹈之則知視險無必素誠
可諒罔違日慎之心無易春冰之上投足而衆流不測
委順而中懷是廣惄焉如𢷬知大患之在躬生也若浮
敢憑虚而用壯孰曰堅乎匪同介如結寒波而暫聚湛
清質以含虚怳若有亡似乘空於月宇退然如失猶奉
身於玉除且異夫莫來莫往何遵於匪疾匪徐必若懷
以勵貪飲以明信如臨之戒如履之慎則知水德可保
冰力可任匪冰不薄匪水不深彼之蹈者委乎足我之
蹈者本於心又焉能料其薄厚而計於升沉則執德罔
愆持危不戒意平澹之可翫在清夷之可懷豈知蹈之
有道行之在德而忽乎淪溺之敗
文苑英華卷三十八
