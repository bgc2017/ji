文苑英華卷九百五十二宋李昉等編
職官十四
戴容州叔倫墓誌一首崔饒州適墓誌一首
陸歙州參墓誌一首李郴州伯康墓誌一首
崔房州述墓誌一首
朝散大夫容州刺史戴公墓誌銘
權德輿
維貞元五年夏四月容州刺史經略使侍御史譙縣男
戴公至部之三月以疾受代回車甌駱六月甲申次于
清遠峡而薨春秋五十八眀年正月庚申返葬於金壇
玉京原之舊封宜叙世德以識幽穸云公諱叔倫字幼
公本譙國人其先在宋為公族於漢為儒宗東漢則司
徒涉西晉則有司農逯(集作逵非下同)逯後南渡始居丹徒八
葉至宋臨湘侯眀寳眀寳曾孫梁左丞暠暠玄孫皇德
州司士好問公之曾王父也王父脩(集作循)譽父眘用皆
自縻天爵不顧翹車傳次君之禮文盡通奥旨師安道
之晦德尤惡知名故世風純慶及公而發公早以詞藝
振嘉聞中以材術商功利終以理行敷教化帥(集作率)履
素王之訓周旋君子之儒淑聲休問苾芬四暢初摳衣
於蘭陵蕭茂挺以文學政事見稱蕭門文本菁華而長
於比興粲為(集作焉)采章(集作焉)鏘如珩璫(集作璜是)鼓鐘于宫
累辟大府分命於計相也則為湖南河南留後自祕書
正字三遷至監察御史曳裾於賢王也則為湖南江西
上介由大理司直轉至尚書祠部郎中其阜人成化也
則東陽一同之人沐旬歲之治撫人飲(集作飫)三年之惠
容人被踰月之教䕫人聞詔而歡承訃而哀不及蒙其
澤歴官十一而雲安不書所至之邦必刻金石始在轉
運府也量則(集作董賦)於南荆會蜀將楊琳擁徒阻命詔書
告諭初革至(集作無革)志宵引銳卒劫脅使臣曰歸我金幣
可以紓死公山立不撓勇生於仁端其詞氣強於師旅
暴叛知感乞盟於公黎眀率其徒西嚮拜泣指京師臣
列狀(六字集作指期詣闕家臣列狀)天子召對而推功於府不伐其勞
時談翕然勇讓具舉其在臨川也清眀仁恕多省費方
略蜀郡崇儒之化南陽均水之法精力區處民以便安
田壤耕闢獄犴清净居一年璽書褒異就加金紫未幾
而有容州之拜且都督(集作智字)府所治列城十三訓戎撫
俗之任招徕式遏之寄非通方眀略無以威懷盖皇慈
所軫先於柔遠方將布愷悌於夷落致風俗於休嘉議
者以九伯二南可跂而至天則不弔末如之何君直清
篤厚博物通理有大學之眀誠大雅之䟽達静如淵泉
動如鏌干不緇不磷與令問終始起布衣儒服位視方
隅歸全之日纔具祭器去國見麾幢之盛返葬備裧輤
之儀列松檟於舊封展牲牢於新薦哀榮之禮鄉黨稱
焉初公娶京兆韋氏永州長史采之女繼室以博陵崔
氏殿中侍御史殷之女皆淑眀柔嘉不幸早世胤子曰
郅曰邡年甫及齓哀如成人公仲兄新城長伯倫以予
夙承公歡且有遺託既不獲讓是用直書銘曰
信都九江文禮章章百代彌光司徒佐漢司農匡晉乃
熾而昌世無違德時有通塞或行或蔵克生容州貴為
諸侯其道直方政成中和播為頌歌化被二邦列爵䟽
土燦爛龜組鸞聲鏘鏘宜享繁祉以媚天子今也則亡
還葬故里遷(集作僊)山之趾德音不忘
朝散大夫使持節饒州諸軍事守饒州刺史上
柱國崔君墓誌銘前人
博陵崔氏為東山右族以政事方直稱者曰饒州刺史
諱適字某貞元十四年某月甲子寢疾終于所部之𪠘
舍春秋若干君仁厚信實方嚴清厲詞無枝葉而顧言
必踐交不諂瀆而與人必誠深於士行精於吏職盖其
天性然也一命為懷州參軍累遷至大理評事司直監
察御史好畤武功二縣令常絳二州司馬乃理富平遂
佐興元貞元十一年春以西諸侯之師轉粟調食特拜
倉部郎中兼御史中丞以董其事其年冬徵拜衛尉少
卿眀年改鄧州刺史麾盖將行文换鄱陽歴官十五竟
未充量其為御史也賈常侍至以才名尹轂下實所慰
薦為之賓介蔣常侍沇以公廉幹河運交辟將事弘助
居多其宰封畿也縣鄙之地直于西郊禁衛之師勤于
左次事為之節官修其方軍興人安闔境謠誦其佐晉
陵也晉國韓公當撫封之重署為推官軺傳所至平反
審克假守新定之人宜之薄於進取未數月引去其領
陵邑也克奉肅敬里閭均安(集作定)黠吏強家望風累息
相率屏匿者十八九其分憂為邦約已惠人樂易而知
禁清眀而不擾此皆歷職必聞之效也至若章章尤著
為士君子之所景行者則奉使西土鄙能言之縣官以
乘塞宿兵旌旄相望饋饟之重非君莫可就(集作既)而經
費出納制於中臺尅伐之人順非言利大率以布帛之
不中於度不鬻於市者積以窳濫備其名物移用於軍
增三倍之價平糴於人無一時之蓄掠是根本命為竒
贏既衰邊備實蔽理道時有覆視誨其相蒙徒列簿書
之文不登釜鍾之量因緣繆巧(集作功非)觸類而起君受命
不苟臨事風生條其積弊盡達聰耳(集作聽)雖狺狺之吠
營營之飛置於度外不直不已連章上愬詞旨深切羣
情惴駭處之恬然謝病乞告終無所屈皇眀嘉納入亞
九卿時縉紳之士多以憑暴為戒怵迫附離而不能自
固者多矣如君之特立剛毅不更其守古之儒行何以
加之(集作嘉焉)此德輿所以受其孤之哀請而不敢辭也君
之曾祖玄基皇朝散大夫會州長史祖紹先皇揚州揚
子縣尉父炅皇大理司直兼河南府河隂縣令代名土
行裕是遺烈初君娶于某氏某官某之女生子曰包而
殁繼室以某氏某官某之女皆有淑行如君之志以十
四年某月日叶用吉卜附窆於河中某縣鄉原之舊封
禮也初包以德輿樸而好直且嘗奉行君之命書者四
乃列其官簿次第俾識於墓石既而包毁瘠滅性夭於
倚廬之中諾其請矣故銘之曰
崔君之直兮不枉尺兮崔君之正兮不由徑兮展如之
人宜錫蕃祉兮天實奈何一麾遄已兮襜襜帷裳来自
鄱之陽兮峩峩丘封葬於河之東兮刻此貞珉識清風
兮
使持節歙州諸軍事守歙州刺史賜緋魚袋陸
君墓誌銘前人
君諱參字公佐吳郡人曾祖某某官考某某官君蚤孤
與兄隠居於越有佳山水率子弟耕汲於其中因(集作日)
修桑門之法擯落人事貞元初兄既殁始為宗姻士友
所強慨然有應知己之心繇試佐環衛歴大理評事攝
監察御史裏行佐黔中又以殿中侍御史内供奉佐浙
東凡四居憲軄介二方伯皆有直聲休利邦人宜之十
二年所從既罷繼之者再至率以重禮禮君終不能屈
非所樂而不苟合故也朝廷宗公賢大夫多悦其風十
六年徵拜祠部員外郎居二年執事者上言其才請為
劇曹會東方守臣表二千石之缺天子方加恩元元循
責吏理面命執事曰誠如是姑使為郡須其報政縻以
(集作加)好爵遂拜歙州刺史在途發瘍夏四月二十日(三字)
(集作景字)卒於洛師享年五十五夫人河東柳氏殿中侍御
史并之息女才淑有賢行長子某年在羈貫嗣子某未
離褓抱夫人既得吉卜具(集作且)以孤藐之詞請表墓於
父友故鄙夫泣書於寢門之外而不讓云君峻而通直
而和羣而不黨至於流俗之齷齪細人之姑息屑屑汲
汲之態不萌於胷中器度夷遠英華發外居常無怵迫
臨事有風節同心定交造次以之評議鑒裁精明不惑
從善親仁發於肺肝文章弘朗有作者風格學不為人
與古為徒嚮使登其年充其量束帶公朝其骨鯁魁壘
之士與嘗與故虔州刺史隴西李公受故右補闕安定
梁寬中今禮部郎中京兆韋德符右補闕廣平劉茂弘
秘書郎趙郡李叔翰方外士右諭德博陵崔公穎暨予
友善&KR1077;夫相視莫逆行二十年洪範之攸好德儒行之
遠相致今則已矣可勝慟耶時貞元十八年(集作歲)歲直
鶉首秋七月甲子鏤堅石而銘曰
皦皦陸生中和粹清直如朱絃潔如白珩或默或語不
將不迎如何斯人晻忽冥冥蚩蚩下輩戩穀或丁曄曄
芳蘭嚴霜飄(集作夙)零命不可問死不可作(集作死不作兮)嗚呼
陸生
使持節郴州諸軍事權知郴州刺史賜緋魚袋
李公墓誌銘前人
君諱伯康字士豐隴西成紀人自凉武昭王玄孫文穆
公冲為元魏僕射司空與兄穆侯恭侯惠侯莊公中秉
樞揆外顓方國文穆公二子長曰廷實次曰休繤論道
追命皆至司徒蟬聮茂盛冠於百族君即叔氏司徒之
後也曾祖仲進皇宣州司馬祖僑皇河南府澠池縣令
父愔皇朝議大夫宗正丞贈濮州刺史三葉用晦仕不
過郡佐縣令夫典司宗籍而天爵崇茂士林嚮仰君以
才實克家清方入官始為知己者所薦授閬州司倉掾
轉下邽福昌奉先三縣尉皆有能名建中三年調補御
史臺主簿成奉未下以太夫人寢疾歸侍藥膳眀年丁
内難(集作艱)衣裳外除迫嚴君子之命復調為長安尉時
王師清宫鑾輅初復武人干吏理轂下為多事邑之細
大必决於君每歲考績為府中最貞元五年再集荼蓼
終喪猶毁不交人事屏居池陽以耕植自業九年春西
鄙不靖詔城五原以備邊鄜坊節將選重賢佐以厚禮
辟君實董塞門之役不愆於素抑有勞焉拜監察御史
轉殿中丞賜以章紱尋遷侍御史加檢校工部員外郎
九十四年徙官為鄜上介代謀而鄜之師以律折獄而
鄜之人不冤十八年從守臣来朝行次中部所從復於
左轂護其輤裧以至京師庀具會事稱情中禮十九年
秋七月拜郴州刺史精力惠養蠲除煩苦導利省嗇而
人不擾廉平信厚而吏知方今相國左丞鄭君頃移佐
兹郡知君也熟洎入緫綱轄盛推理行再筦宰政方圖
陟眀斯言未復奄忽彫落時永貞元年十月某日甲子
春秋六十三悲夫君天資器幹機用強敏夷易疏通不
移名聲學尚周給(集作洽)而緣情甚(集作其)麗業履端脩而
睦姻尤甚時人多知君吏理過於文行唯故相太傅盧
恭公今相國左丞鄭君臮鄙人實知之而棲遲下國迫
阨委化斯可歎已夫人范陽盧氏宣城縣令炅之女華
緒令儀執笄佐餕先於君殁二十年矣嗣子盧氏縣尉
操次子前眀經掖支子某等皆以孝謹而承訓義居(集作)
(君)令弟長安主簿少安請急喪(集作襄)事崩波勤遠自荆
抵洛泣奉轜車以元和元年某甲子葬于某縣某原之
舊封君子曰於長安之兄之喪有以見同氣之痛德輿
以中外伯仲周知所履刻石紀事樸而不誣銘曰
郴之政兮理平君之行兮廉清矧有深知兮秉國之成
亟言於朝兮將陟其眀窘然符守兮奄忽冥冥胷臆約
結兮未攄平生道途自遠兮廣柳芻靈風雨所交兮卜
洛佳城元龜是貞厚載是寧吁嗟乎内兄
房州刺史崔公墓誌銘前人
公諱述字元眀博陵安平人自東漢長岑長濟北相代
擅雕龍之美濟北五代至晉大司農弘司農八代至北
齊右僕射昂僕射三代至公曾祖皇朝散大夫冀州武
邑縣令諱紹大父同州白水縣尉諱頊烈考晉州汾西
縣令贈定州刺史諱昇之代有文行懿德為北州冠族
公夷雅温粹安舒廉静於座右銘得含元之妙於政論
得理道之奥以之修身以之蒞官盖家法積厚而公能
踐之之故也始自宫衛試守未弱冠而為藍田尉已有
嘉聞尋轉婺州浦陽令揚州兵曹參軍皆以吏理著稱
故辟書交委命書隨之歴監察御史再為侍御史(五字集作)
(殿中侍御史再為侍御史)實佐夀潭洪三邦車賦之重拊循輯睦繄
上介是賴府遷于荆薦言于朝拜著作郎虞部員外郎
論著奏議率循憲矩不毁方以求合不游徑以取捷貞
元十二年出為房州刺史承長帥剛嚴之理當輿師饋
饟之殷暴征繼起煩言狎至而能推情廣身以裕勞人
惻隠所被四封嘉靖十七年秋九月辛酉感疾捐舘舍
春秋五十七夫人京兆韋氏承公宫之訓為女士之表
凡合姓二紀柔而正勸以義之道備焉其孤文伯武伯
等學通禮籍姿性循至斬焉相視泣奉裳帷以冬十一
月甲子祔葬于東都某原禮也初公仲兄左庶子安平
公有重名於時安平所與游者公皆從而游焉故常與
賢士大夫推(集作摧)古今世道博約論辯攄之於詞凡數
千言因曰勝質之文吾所甚懼彼奔(集作舛)馳塞路者既
不可遏又惡用斐然為之耶遂輙削去其用晦如此行
義醇備慈仁任恤安平既即世伯兄繼殁猶子之解巾
結䄜先於已子故不舉火之日男未仕女未行其於疾
則十起衣無常主雖伯魚稚春不能如(集作嘗)焉羣從族
姻均禄直以賙其乏不結黨友不趨聲利常(集作加)欲脩
性息跡考一丘之樂而未克齒與位皆負其實奄然不
淑為知者所歎建中初德輿遇公于九江之西其後辱
安平戴公(集作侯是)之知於公獲南容之眷刻石志美不敢
曼辭而實錄焉銘曰
齊稱大風漢有文宗雋賢葳蕤以續昭融坦坦房陵勞
謙孝恭優游禄仕惟道之從素履不華黃裳在中乃儀
列星乃飾伏熊居易處厚有初有終魂氣杳冥諸孤哀
恫圓蓍大蔡先遠攸同刻兹貞珉永賁丘封
文苑英華卷九百五十二
