文苑英華卷四百九十六宋李昉等編
政化
政理一道政必成化必至一道
不勞而理一道風化澆樸一道
致和平復雍熙一道號令一道
逹聰明致理化一道决壅蔽一道
去盗賊一道議赦一道典章禁令一道
政理(見四百八十三卷題作賢良方正策)吳師道
政必成化必至(在敬始慎終)白居易
問先王之教布在方册事雖易舉政則難成豈文之空
垂將行之未至思臻其極佇質所疑
(此卷並於白居易集凖備制科七十五門中摘取十篇其問荅皆居易擬作)
對
對夫欲使政必成化必至者無他焉在陛下敬始慎終
之所致耳臣聞先王之訓不徒言也先王之教不虚行
也淺行之則小理深行之則大和淺深大小之應其由
影響矣然則天下至廣王化至大增减損益難見其形
是以政之損者雖不見其日損必有時而亂也教之益
者雖不見其日益必有時而理也陛下但推其誠勤其
政敬其始慎其終日用而不知自臻其極此先王終日
所務者也終日所行者也不可月會其教化之淺深歲
計其風俗之厚薄焉臣又聞易曰聖人久於其道而天
下化成詩曰靡不有初鮮克有終此言王者之教(當作政)
待久而成也王者之化待終而至也陛下誠而久之敬
而終之(八字集作誠能久而終之)則何慮政不成而化不至乎
不勞而理(在順人心立教)
問方今勤恤憂勞夙夜不怠而政教猶缺懲勸未行何
則上古之君無為而理令不嚴而肅教不勞而成何施
何為得至於此
對
對臣請以三五之道言之臣聞三王之為君也無常心
以天下之心為心五帝之為君也無常欲以百姓之欲
為欲順其心以出令則不嚴而理因其欲以設教則不
勞而成故風號無聞而人從刑賞不施而人服三五所
以無為而天下理者由此道也後代反是故不及者遠
焉臣請以三代已後之事言之臣聞後代之天下三五
之天下也後代之人三五之人也後代之位三五之位
也居其位得其人有其天下而不及三五者何哉臣竊
驚怪之然亦粗知其由矣豈不以已心為心抑天下以
奉一人之心也以已欲為欲咈百姓以從一人之欲也
苟或心與道未合政與欲並行得失交争利害相半如
此則雖宵衣旰食勞體厲精纔可以致小康不足以弘
大道故出令而吏或犯設教而人敢違刑雖明而寡懲
賞雖厚而鮮勸此由舍人而從已是以勤多而功少也
伏惟陛下去彼取此執古御今以三五之心為心則政
教何憂乎不洽以億兆之欲為欲則懲勸何畏乎不行
政教洽則不殷憂而四海寧懲勸行則不勤勞而萬人
化此由舍已而從衆是以事半而功倍也臣又聞太宗
文皇帝嘗曰朕雖不及古然以百姓心為心臣以為致
貞觀之理者由斯一言始也(集作矣)伏願陛下從而鑑之
嗣而行之則天下幸甚天下幸甚
風化澆樸(由教不由時)
問甿俗之理亂風俗之盛衰何乃得於往而失於来薄
於今而厚於古或曰興替之道執於(集作在)君臣又云澆
樸之風繫於時代二說相反其誰可從
對
臣聞代之澆漓人之樸略由上而不由下在教而不在
時盖政之臧否定於中則俗之厚薄應於外也何以驗
覈伏請以周秦已降之事言之臣聞周室寖衰君臣陵
替蠶食瓜割分為戰國秦氏得之以暴易亂曾未旋踵
同歸覆亡炎漢勃興奄有四海僅能除害未暇化人迨
於文帝景帝勤(集作始)思理道躬行慈儉人用富安禮讓
自興刑罰不試升平之美隣於成康載在漢書陛下熟
聞之矣降及魏晉迄於梁隋喪亂弘多殆不足數我高
祖始造(集作建)區夏未遑緝熙迨于太宗玄宗抱聖神文
武之姿用房杜姚宋之佐謀猷啓沃無怠於心德澤施
行不遺於物所以刑措而百姓欣戴兵偃而萬方悅隨
近無不安遠無不服雖成康文景無以尚之載在國史
陛下熟知之矣然則周秦之亂極矣及文景繼出而昌
運随焉梁隋之弊甚矣及二宗嗣興而王道融焉若謂
天地生成之德漸衰國家君臣之道漸喪則當日甚一
日代甚一代不應衰而復盛澆而復和必不爾者何乃
清平樸素之風薄於周秦之交而復厚於文景之代耶
順成和動之俗喪於梁隋之際而獨興於貞觀開元之
年耶由斯言之不在時矣故魏徵有云若言人漸澆訛
不反質朴至今應為鬼魅寧可復得而教化耶斯言至
矣故太宗嘉之臣又按禮記曰教者人之寒暑也事者
人之風雨也此言萬人之從王化如百穀之委歲功也
若寒暑以時則禾黍登而菽麥熟若風雨不節則稂莠
殖而秕稗生也故教化優深則廉讓興而仁義作刑政
偷薄則訛偽起而姦宄臻雖百穀在地成之者天也雖
萬人在下化之者上也必欲以凉德弊政嚴令繁刑而
求仁義行姦宄息亦猶飄風暴雨愆陽伏陰而望禾黍
豊稂莠死其不可也亦甚明矣故曰堯舜率天下以義
比屋可封桀紂率天下以暴比屋可戮斯則由上在教
之明驗也伏惟聖心無疑焉
致和平復雍熙(在念今而思古也)
問今欲感人心於和平致王化於樸厚何思何念得至
於斯
對
對臣聞政不念今則人心不能交感道不思古則王化
不能流行將欲感人心於和平則在乎念今而已伏惟
陛下知人安之至難也則念去煩擾之吏愛人命之至
重也則念黜苛酷之官恤人力之易罷也則念省修葺
之勞憂人財之易匱也則念减服御之費懼人之有餒
也則念薄麥禾之税畏人之有寒也則念輕布帛之征
慮人之有愁苦也則念節聲樂之娱恐人之有怨曠也
則念損嬪嬙之數故念之又念之則人心交感矣感之
又感之則天下和平矣將欲致王化於雍熙則在乎思
古而已伏惟陛下仰羲軒之道也則思興利而除害侔
唐虞之聖也則思明目而逹聪師夏禹之德也則思泣
辜而恤人法殷湯之仁也則思祝網而愛物鍳漢之盛
也則思罷露臺而海内流化觀周之興也則思葬枯骨
而天下歸心弘貞觀之理也則思聞房魏之讜議以致
升平嗣開元之政也則思得姚宋之嘉謀而臻富夀故
思之又思之則王化(一作澤)流行矣行之又行之則天下
雍熙矣
號令(令一則行推誠則化)
問號令者所以齊其俗一其心故聖王重之慎之然則
號(集無號字)令既出而俗猶未齊者其故安在令既下(集作行)
而心猶未一者其失安歸欲使下令如風行出言如響
應導之而人知勸防之而人不踰將致於斯豈無其要
對
對臣聞王者發號施令所以齊其俗一其心俗齊則和
心一則固人於是乎可任使也傳曰人心不同如其面
焉故一人一心萬人萬心若不以令一之則人人之心
各異矣於是積異以生疑積疑以生惑除亂莫先乎令
者也故聖王重之然則令者出於一人加於百辟被於
萬姓漸於四夷如風行如雨施有往而無返也其在周
易渙汗之義言號令如汗渙然一出而不可復也故聖
王慎之然則令既出而俗猶未齊者由令不一也不一
者非獨朝出夕改晨行暮止也盖謹於始慢於終則不
一也張於近弛於遠則不一也急於賤寬於貴則不一
也行於疎廢於親則不一也且人之心猶不可以不一
而理况君之令其可二三而行者乎然則令既一而天
下之心猶未悦隨者由上之不能行於已推於誠者也
凡下之從上也不從口之言從上之所好也不從力之
制從上之所為也盖行諸已也誠則化諸人也速求諸已
也至則感諸人也深若不推之扵誠雖三令五申而令不
明也(集作矣)苟不行之扵已雖家至日見而人不信也(集作矣)
聖王知其如此故以禮自修以法自理慎其所好重其所
為有諸已者而後求諸人責於下者必先禁扵上是以推
之而往引之而來導之斯行禁之斯止使天下之人(集作心)
顒顒然唯望其令聽其言而已故言出則千里之外應如
響令下則四海之内行如風故曰禁勝於身則令行扵人
者矣又曰下令如流水之(集作浚)源盖謂是也如此則何
慮乎海内之令不如身之使臂臂之使指者哉
問達聰明致理化
對
夫欲達聪明致理化則在乎奉成式不必乎創新規也
臣聞堯之所以神而化者聦明文思也舜之所以聖而
理者明四目達四聰也盖古之理化皆由聰明出也自
唐虞以降斯道寢衰秦漢以還斯道大喪上不以聰接
下下不以明奉上聰明之道既阻於上下則訛偽之俗
不得不流於内外也國家承百王已弊之風振千古未
行之法於是始立匭使始加諫員始命待制官始設登
聞鼓故遺補之諫入則朝廷之得失所由知也匭使之
職舉則天下之壅蔽所由通也待制之官進則衆臣之
謀猷所由展也登聞之鼓鳴則羣下之冤濫所由逹也
此皆我烈祖所剏累聖所奉雖堯舜之道無以出焉故
貞觀之太和開元之至理率由斯而馴致矣自貞元以
来抗疏而諫者留而不行投書於匭者寝而不報待制
之官經時而不見於一問登聞之鼓終歲而不聞於一
聲臣恐衆臣之謀猷或未盡展朝廷之得失或未盡知
壅蔽者有所未通冤濫者有所未逹今幸當陛下踐阼
體元之始施令布和之初則宜申明舊章修(集作條)舉廢
事使列聖之述作不墜陛下之聪明惟新以初為常今
其時矣時不可失惟陛下措而行之則堯舜之化(一作風)
祖宗之理可得而致矣臣故曰逹聪明致理化在乎奉
成式不必乎剏新規也
問决壅蔽(在不使人知所欲)
對
對臣聞國家之患患在於臣之壅蔽也壅蔽之由由生
於君(集作壅蔽之生生於君)之好欲也盖欲見於此則壅生於彼
壅生於彼則亂作其間歴代有之可略言耳昔秦二代
好佞趙高飾諂諛之言以壅之周厲好利榮夷公陳聚
斂之計以壅之殷辛好音師涓作靡靡之樂以壅之周
幽好色襃人納豔妻以壅之齊桓好味易牙蒸首子以
壅之雖所好不同同歸於壅也(集作矣)所壅不同同歸於
亂也故曰人君無見其意將為下餌盖謂此矣然則明
王非無欲也非無壅也盖有欲則節之有壅則决之節
之又節之以至於無欲也决之又决之以至於無壅也
其所然者將在乎靜思其故動防其微故聞甘言則慮
趙高之諛進於側矣見厚利則慮榮夷公之計陳於前
矣聽新聲則慮師涓之音誘於耳矣顧&KR1904;色則慮襃氏
之女感於目矣嘗異味則慮易牙之子入於口矣夫如
是安得不晝夜慮之寤寐思之立則見其參於前行則
想其隨於後自然兢兢業業日慎一日使左不知其所
欲右不知其所好雖欲壅蔽其可得乎此明王節欲决
壅之要道也
問去盗賊(在舉德選能安業厚生)
對
對臣聞聖王之去盗賊也有二道焉始則舉有德選有
能使教化大行姦宄者去次又安其業厚其生使廉耻
大興貪暴者息故舜舉臯陶不仁者遠晉用士會盗奔
于秦此舉德選能之效也成康阜其俗禮譲興行文景
富其人盗賊衰息此安業厚生之驗也由是觀之則俗
之貪廉盗之有無繫於人之勞逸吏之賢否也方今科
禁(集作禁科)雖嚴桴鼓未靜&KR1025;&KR1817;時聞於道路穿窬或縱於
鄉閭無乃陛下之人有多窮困凍餒者乎無乃陛下之
吏有非循良明白者乎伏惟陛下大推愛人之誠廣諭
稱善之旨厚其生業使俗知恥格舉其(集作以)賢德使國
無幸人自然廉讓風行姦濫日息則重門罕聞於擊柝
外戶庶見於不扄者矣
問議赦
對
對臣謹案書曰眚災肆赦又易曰雷雨作解君子以赦
過宥罪斯則赦之不可廢也必矣管子曰赦者奔馬之
委轡也不赦者痤疽之砭(集作&KR0008;管子作礦)石也又諺曰一歲
再赦婦兒喑啞斯又赦之不可數也明矣然則赦之為
用用必有時數既失之廢亦未為得也何者赦之為德
大矣為賊亦甚矣大凡王者踐阼改元之初一用之則
為德也居常致理之際數用之則為賊也故踐阼而無
赦則布新之義缺而好生之德廢矣居常而數赦則惠
姦之路啓而召亂之門開矣由此而觀盖赦者可疎而
不可數也可重而不可廢也用舍之要其在兹乎
典章禁令
問子大夫才膺間出副我旁求宜當悉心靡有所隱其
或典章有違於古禁令不便於今爾無面從予將親覽
焉(集無焉字)
對
對臣伏以今之典章百王之典章也安有戾於古道者
歟今之禁令列聖之禁令也安有乖於今(集作昔)時者歟
但在乎奉與不奉行與不行耳陛下之念至此誠思理
之心切好問之旨深也此臣所以極千慮昧萬死而獻
狂直者以副天心之萬一焉臣聞典章不能自舉待教
令而舉教令不能自行待誠信而行今百王之典具存
列聖之法明備而禁未甚止令未甚行者臣愚以為待
陛下誠信以行之也(三字集作將之)昔宓賤行化德及泉魚(一作)
(夜漁)非嚴刑所致也推其誠而已魯恭為理仁及春翟非
猛政所驅也委其信而已今以陛下上聖之資仁惠之
力令行禁止之勢萬萬於一邑一宰也何慮教不敷而
化不洽乎臣又聞周公之理也周年而變三年而化五
年而定陛下苟能勤教令以撫之推誠信以奉之則三
年化成五年理定臣竊未以為遲矣伏惟陛下少垂意
而行(集作待)焉
文苑英華卷四百九十六
