文苑英華卷三百三十二宋李昉等編
仙道
華清詞二首夢仙謠二首
懷仙歌一首桃源行二首
黿頭山神女歌一首馬明生遇仙女歌一首
天上謠一首朝上清歌一首
漢武帝雜歌三首王子喬行一首
玉華仙子歌一首學仙難一首
元丹丘歌一首仙人詞二首
謫仙詞一首王母歌一首
華淸詞劉禹錫
日出驪山東徘徊照温泉樓臺相(集作影)玲瓏稍稍開白
烟言昔太上皇常居此祈年風中聞清樂往往來列仙
翠華入五雲紫氣歸上元哀哀生人淚泣盡弓劔前聖
道本自我凡情徒顒然小臣感元化一望靑冥天
同前顧雲
祥雲皓鶴盤碧空喬松稍稍韻微風絳節影來朱旛響
丁東相公淸齋朝蘂宮太上符籙龍蛇散花天女侍香
童隔烟遥望見雲水璈吹鳳淸瓏瓏丹砂黃金世可度
願啓一言告仙翁道門弟子山中客長向山中禮空碧
九色眞龍上漢時願把霓幢引仙客(一作烟策)
夢仙謠李沇
海宮蹙浪收殘月挈壺掌事傳更歇銀蟾半墜恨流咽
六鰲披月撼蓬闕九炁眞翁騎白犀臨池静聽雌蛟啼
桂花浥露曙香冷八牎玉朗驚晨雞裁紗剪羅貼丹鳳
膩霞遠閉瑶山夢露乾欲醉芙渠塘廻首驅雲朝正陽
同前祝元膺
蟾蜍夜作靑冥燭螮蝀晴為碧落梯好箇分明上天路
誰教深入武陵溪
懷仙歌李白
一鶴東飛過滄海放心散漫知何在仙人浩歌望我來
(一作秋)應攀玉樹長相待堯舜之事不足驚自餘囂囂眞
(集作直)可輕巨鰲莫戴三山去我欲蓬萊頂上行
桃源行王維
漁舟逐水愛山春兩岸桃花夾去(一作古)津坐看紅樹不
知遠行盡淸溪忽值(一作不見)人山口潜行始隈隩山開曠
望旋平陸遙看一處攅雲樹近入千家散花竹樵客初
傳漢姓名居人未改秦衣服居人共住武陵源還從物
外起田園月明松下房櫳净(一作静)日出雲中雞犬喧忽
(一作驚)聞俗客争來集競引還家問都邑平明閭巷掃花
開薄暮漁樵乘水入初因避地去人間及至(一作更聞)成仙
去(一作遂)不還峽裏誰知有人事世中遙望空雲山不疑
靈境難聞見塵心未盡思鄉縣出洞無論隔山水辭家
終擬長遊衍自謂經過舊不迷安知岑(一作峯)壑今來變
當時只記入山深靑溪幾度(一作幾回)到雲林春來遍是桃
花水不辨仙源何處尋
一作皆文粹
同前前人
武陵川徑入幽遐中有雞犬秦人家家傍流水多桃花
桃花兩邊種來久流水一道何時有垂條落蕊暗春風
夾岸芳菲至山口歲歲年年能寂寥林下青苔日為厚
時有仙鳥來銜花曾無世人此携手可憐不知若為名
君任(一作往)從之多所更古驛荒橋平路盡崩湍怪石小
溪行相見維舟登覽處紅堤綠岸宛然成多君此去從
仙隐令人晩節悔營營
黿頭山神女歌韋應物
黿頭之山直上洞庭連青天蒼蒼煙樹閉古廟中有蛾
眉成水仙水府沉沉行路絶蛟龍出沒無時節魂同魍
魎潜太隂身與空山長不滅東晉永和今幾代雲髮素
顔猶盼睞隂(作沉)深靈氣静凝美的皪龍綃雜瓊珮山精
木魅不敢親昏明響像如有人蕙蘭瓊芳積煙露碧䆫
松月無冬春舟客經過奠椒醑巫女南音歌激楚碧水
冥空見鳥飛長天何處雲隨雨紅蕖綠蘋芳意多玉靈
蕩漾陵淸波孤峯絶島儼相向鬼嘯猿啼垂女蘿皓雪
瓊枝殊異色北方絶代徒傾國雲没煙銷不可期明堂
翡翠無人得精靈變態狀無方游龍宛轉驚鴻翔湘妃
獨立九疑暮漢女菱歌春日長始知仙事無不有可惜
吳宮空白首
馬明生遇神女歌前人
學仙貴功(集作工)亦貴精神女變化感馬生石壁千尋啓
雙檢中有玉床鋪玉簟(集作堂)立之一隅不與言玉體安
穏三日眠馬生一立心轉堅知無丹白蒙哀憐安期先
生來起居請示金璫玉珮天皇書神女呵責不合見仙
子謝過手足戰大瓜元棗冷如冰海上摘來朝暮凝賜
仙復坐對食了(集作訖)頷之使去隨雲升乃言馬生合不
死少頃(集作姑)勑教令付爾安期再拜將生出一授素書
天地(一作章)畢
天上謠李賀
天河夜轉杓回星銀浦流雲學水聲玉宮桂樹花未落
仙姿綵女(集作仙妾採春)垂珮纓秦妃捲羅八方曉(集作簾北牎曉)牎
前食桐青鳳小王子吹簫鵝管長呼龍耕煙種瑶草粉
霞紅綬藕絲裙青洲步拾蘭苕春東指羲和能走馬海
雲(集作塵)初生石城(集作山)下
朝上淸歌顧况
潔服朝上清綠景開紫霞皇皇紫微君左右皆靈娥曼
聲流睇和清歌些至陽無諼其樂多些旌盖䬃沓簫鼓
和些金鳳玉鱗欝駢羅些反風名香香氣遐些瓊田瑶
草壽無涯些君着玉衣升玉車些欲降瓊宮玉女家些
其桃千年始著花些蕭寥天清而滅雲目瓊瓊兮情感
珮隨香兮夜聞肅肅兮愔愔啓天和兮洞靈心和為舟
兮雲為馬君乘之觴于瑶池之上兮三光羅列而在下
漢武帝雜歌三首韋應物
漢武帝好神仙黃金作臺與天近玉母海上摘桃還(集作)
(摘桃海上還)感之西過(一作遇)聊問訊欲來不來夜未央殿前
青鳥先徊翔綠鬢縈雲裙曳霧雙節飄颻不仙步白日
分明到世間碧空何處來時路玉盤捧桃將獻君踟蹰
未去留彩雲海水桑田幾翻覆此桃中間三四熟(集作中間)
(此桃四五熟)可憐穆滿瑶池讌正值花開不得薦花開子熟
焉(集作安)可期邂逅能當漢武時顔如芳花潔如玉心念
武(作我)皇多嗜慾雖畱桃核桃有靈人間糞土種不生由
來在道豈在藥徒勞方士海上行掩扇一言相謝去如
煙非煙不知處
二
金莖孤峙兮陵紫煙漢宮美人望杳然通天臺上月初
出承露盤中珠正圓珠可飲壽可永武皇南面曙欲分
從空將(集作下)來玉杯冷世間採翠亦作囊八月一日仙
人方仙人稱上藥(集作方)静者服之恒綽約栢梁沉飲自
傷神猶聞駐顔八十春乃知甘醴(集作醲又作酒)皆是腐腸物
獨有淡泊之水能益人千載金盤竟何處當時鑄金恐
不固蔓草生來春復秋碧天何言空墜露
三
漢天子觀風自南國浮舟大江屹不前蛟龍索闘風濤
黑春秋方壯雄武才彎弧叱浪連山開愕然觀者千萬
衆舉麾齊呼一矢中死蛟浮出不復靈舳艫千里江水
清鼓鼙餘響數日在天吳深入魚鼈驚左有佽飛落霜
翮右有弧兒貫犀革何為臨深親射蛟示威以奪諸侯
魄威(一作蛟)可畏皇可尊平田校獵書猶諫(集作陳)此日從
臣何不言獨(一作猶)有威聲振前(集作千)古君不見後嗣尊
為武
王母歌李頎
武帝齋戒承華殿端拱須臾王母見霓旌照耀麒麟車
羽盖淋漓孔雀扇手指元梨遣帝食可以長生臨㝢縣
上元頭戴九星冠揔領玉童坐南面欲聞要言今告汝
帝乃焚香請此語若能練魄去三尸後當見我天皇所
顧謂侍女董雙成酒闌可奏雲和笙紅霞白日儼不動
七龍五鳳來相迎惜哉志驕神不悅歎息馬蹄與車轍
複道歌鍾杳將暮深宮桃李飛成雪但看青玉五枝燈
盤螭吐火光欲絶
玉華仙子歌李康成
紫陽仙子名玉華珠盤承霞餌丹砂轉態凝情五雲裏
嬌顔千歲芙蓉花紫陽綵女紟(疑)無數遥見玉華皆掩
嫭高堂初日不成妍洛渚流風徒自憐瑶階霓綺閣碧
題霜羅幕仙娥桂樹長自春王母桃花未嘗落上元夫
人賓上淸深宮寂歴厭曾城觧珮空憐鄭交甫吹簫不
逐許飛瓊溶溶紫庭步渺渺瀛臺路蘭陵貴士謝相逢
濟北書生尚廻顧滄洲傲吏愛金丹淸心廻望雲之端
羽盖霓裳一相識轉(疑)情寫念長無極長無極永相隨
攀霄歴金闕弄影下瑶池夕宿紫府雲母帳朝飡元圃
崑崙芝不學蘭香中道絶却教靑鳥報相思
王子喬行高允生
仙化非常道其義出自然王喬誕神氣白日忽昇天晻
曖御雲氣飄颻乘長烟寄想崆峒外翺翔宇宙間七月
有佳節控鶴崇崖巔永與時人别一去不復還
元丹丘歌李白
元丹丘愛(集作好)神仙朝飲潁川(集作水)之清流暮還嵩岑
之紫煙三十六峯長周旋長周旋躡星虹身騎飛龍耳
生風横河矯(集作跨)海與天通我知爾心遊(集作遊心)無窮
學仙難韋應物
昔有道士求神仙靈眞下試心確然千鈞巨石一髮懸
卧之石下十三年存道忘身一試過名奏玉皇乃昇天
雲氣冉冉漸不見晉語子弟(集作弟子)但精堅
謫仙詞(見二百二十五卷)陳陶
僊人詞二首
小仙皆云十洲客莓苔為衣雙耳白淸編遺我忽隠身
暮雨紅霞一千尺
二
赤城門開六丁直曉日已紅(一作燒)東海色朝天半路聞
玉雞星斗離離礙龍翼
文苑英華卷三百三十二
