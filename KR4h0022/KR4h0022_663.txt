文苑英華卷六百六十四宋李昉等編
投知七
投顧端公啟一首代人上路相公啟一首
投戶部裴郎中啟一首
投殿院韋侍御啟一首
投戸部鄭員外啟一首
投翰林劉學士啟二首
投西邊節度使啟一首
投刑部趙郎中啟一首
投陸侍御啟一首上池州衛郎中啟一首
上池州庾員外啟一首
上翰林劉侍郎啟一首
上鹽鐵路綱判官啟一首
上左司袁郎中啟一首
投顧端公啟顧雲
某啟某聞三吳詞苑不乏家聲兩晉儒林非無祖德洎
風流寖薄簮紱漸稀將闡吾宗獨付全德不依華宇更
託何門某遠𣲖涓流寒林一葉學由耕石才實鏤冰爰
自随計遐方觀光上國難沽聲價易掇羈愁出谷風高
先摧弱羽登門浪急預返窮鱗伏念一擲魚竿四環星
管華髮灑倚門之淚遠書開隔歲之緘而又曾棄關繻
空歸未得已随律柱捨此何之今則漸偪春期將臨試
藝彎弧乏勇睇鵠增憂伏以端公三翁德服儒流言為
詁訓荑枯有術肉骨多方儻蒙少借餘波微廻誕說當
見長房之竹亦可為龍則知莊叟之魚終能化羽輕瀆
尊聽伏積憂惶延望音塵不勝翹企
代人上路相公啟
某啟某本異仙材又非良器叨因射策偶沗決科始脱
麻衣纔沾斗粟方期清慎稍竊寵榮無何不善攝生遽
沉痼疾懸蛇結釁(一作疹)鬭蟻成灾針石屢加駑(一作襄)羸
無減並相如患渴雖覺有瘳比玄晏病風猶稀可療實
以彌年伏枕終日閉關嬰幼素多饘餬莫給腸燃烈火
鬢染繁霜分無榮逹之由敢望陶鎔之力家室以幸連
姻戚合候起居伏蒙特軫襟靈深垂顧問咨嗟生業憫
惻羈危許以轉銜致諸外府側聆嘉命寂聽好音扶策
病躬開張淚目仰希尊旨如釋沉疴拜賜猶賖銜恩欲
泣望朱門而尚遠銘丹慊以先深必也果踐玉音不移
金諾資糧有羡藥餌無虞然後訪三世之名醫千金之
顯效獲離枕席再服冠纓維此昇沉實繋恩德困而待
問希同喘路之牛誓此酬恩願比棲囊之雀謹專奉啟
起居陳謝
投戶部裴德符郎中啟
某啟某聞放龜者無心覓印養雀者微意求環蓋由仁
發于誠惠加於物因懷感激遂效禎祥若某者泳沼未
期傷弦有日仰恩波而尚遠指雲路而猶賖欲望生成
猶希憫惻實以才非辨鵲道異猶龍四海投知希逢厚
遇二年求試未遇先場撫螢忩而便欲灰心對鸎花而
徒傷淚目加以秦吳路阻烟水程遥甘滑多違問安常
闕中宵夢到星漢俄沉萬里書廻槐檀遽改而又偶師
題柱竊學棄襦期未逹而不還亦捨此而何適伏以曾
將薄伎叨忝殊私儻蒙尚憫枯鱗猶傷塌翼纔霑末薦
便是深恩縱不能生報田文亦可以死酬宣子傾心企
望瀝懇依投圓蓋低臨方輿上載苟違斯語請告神明
謹啟
投殿院韋侍御啟
某啟某聞干時妄動君子不為小智大謀(一作智大謀小)兵家
所忌進憂狂狷退耻敗亡詳觀躁静之機爰(一作頗)契軍
戎之事聊因牋簡假喻師徒冀憑殷氏之凾用代秦庭
之泣某名同膠柱用等鉛刀不思量力而行竊欲争鋒
而進洎焚舟學海決戰名場忠(一作衷)甲不堅心城匪固
兩經先榜但(一作俱)潰楚師再犯終場亦班齊騎雄鋒缺
落銳志消磨執金鼓以無因送降旗而不暇李陵矢盡
項籍兵窮歸漢懷慙還吳失計所以重嘘懦氣再奮空
拳欲罷不能既蘇復上將欲戒嚴文陣蹂躪義圖贖孟
明奔命之辜雪曹沬敗軍之辱而我師甚寡彼敵尚強
未暇争衡空憂失律持疑不進掉鞅難前先懷納欵之
誠欲有乞師之志伏以侍御身弓落鴈心劍剸犀儒囿
中軍翰林盟主揮五色筆為諸侯師出竒於文苑之中
二南銜璧決勝於粉闈之内七子輿棺儻蒙益以竒兵
濟之餘勇旁麾義櫓遠借雲梯使武庫戈矛皆為我旅
文山草木盡作王師苟無必勝之功甘受後期之責塵
凂清聽(一作德)伏積憂惶謹啟
投戶部鄭員外啟
某啟某聞柳文暢之遇王融初因雅&KR0008;劉嗣芳之逄沈
約實自片辭或兩句可嘉或一篇堪奬則題於團扇寫
在郊居遂使西邸流芳南朝溢美時名愈大紙價彌高
今也故事具存清風盡在每因投卷竊賀伊人雖有負
於斯文幸遭逄其至鑒若某者學殊半豹藝愧全牛慙
無經濟之文空有悲哀之賦投竿魚浦簉跡龍津無一
時暫廢討論無一日敢忘索課誠不足揄揚大政感動
知音比於雕蟲(一作蟲跡)為文鳥跡(一作蹤)成字雖無關至理
亦粗有可觀輙敢編錄荒蕪輕塵裁鑒禽中一鶚冀文
舉之明知嶽底雙龍庶茂先之必識儻或冰壺借潤水
鏡分光如其積玉之名示以鑑金之譽一日三復非敢
望於休文拂席易衣竊有期於謝混仲尼墻峻元禮門
深非因咫尺之書難寫依投之懇絃哀柱促言切詞繁
先甘妄進之嗤然(一作後)受自媒之責干犯明(一作名)德伏
積兢慙謹啟
投翰林劉學士啟
某啟某聞鄭玄之謁馬融不知不去趙壹之干羊陟未
遇未休或三年常在於門庭或一日再經其牆仞蓋以
此時儒學無出於馬公(一作融非)當世文儒不先於羊子今
所以重桴靈鼓復扣洪鐘者實存於此也某問(一作聞)不
知三書惟闕五未能窺豹強欲知龍洎投棄綸竿依憑
緗帙從田巴於稷下謁楊震於關西三篋之書粗知篇
目一枚墜簡微識指歸栖遲雖甚於蘇秦勤苦近同於
寗越時或嚴霜届節脱葉辭枝曲突無烟幽忩有雪飛
文月殿欲擬謝莊染翰蘭臺思齊宋玉實以鈍踰龐統
魯極曾參三犯龍門屢奔鯨浪玄珠難得空迷罔象之
津大道多岐頻灑亡羊之泣輙塵藻鑒叨獻菲辭竊自
朋游或聞推許潘生摛錦巧借丹青謝氏碎金猥加流
品亦復願披仙霧頻扣朱門冀遂望塵不期倒屣今則
藩羝類窘幕燕同危正當羸角之時未識安巢之計輙
披肝膽(一作膈)来訴融(闕)伏以學士辨敵飛龜才雄白鳳
監同止水公甚平衡潤菁藻於詞林薙榛蕪於義路講
理則絲繩讓直發言則山嶽慙輕儻假以風雲賜之慰
薦奏揚雄於漢殿始郭隗於燕臺願借吹嘘豈無禆助
至於斬衣異命顧印酬恩夜盜狐裘曉開魚鑰凡於死
所請以身先干犯清嚴無任隕越謹啟
又謝下第後使人存問啟
某啟某聞收燼枝於烈熖必假良知出埋刃於重泉當
資至鑒苟非精識孰測神功蓋由六律五音固應難審
靈鋒寳鍔或未易知某不善守株妄脩通刺爰從前歲
秋杪去年冬初累貢菲詞上干藻鑑實以仙凡阻越流
品懸殊天上程遥人間信斷在塵寰而祝望空有精誠
向雲路以存思寧通夢想近者以龍門阻浪鸎谷摧枝
鱗鬛傷殘羽翰零落懷鄉莊舄正苦越吟去國鍾儀方
悲楚奏誰言否極忽有泰来前日某官委訪窮居曲傳
芳訓側聆尊旨跪聽玉音竊聞俯降咨嗟深垂憫惻初
疑夢覺終謂風傳方當退鷁之時忽得攀龍之便伏以
學士優游仙苑(一作禁)泛泳天潢覆錦高眠八花磚而讓
寵含香視草五色筆以(一作而)慙神況鏤鼎思調前籌待
運起骸有術肉骨多方儻蒙列在衆賓致之下舍曉彈
長鋏不空效其歌魚夜取珍裘竊欲偕於狗盜下情無
任攀望依託感激之至謹啟
投西邊節度使啟
某啟某聞天列將星國分戎律必命英傑以專統臨故
入則掌驍衛而主親兵為王心膂出則驅隼旟而駕熊
軾分國土田苟非敵號萬人謀通七德孰副擁旌之選
仍當注意之求伏以尚書勇冠山西聲聞隴右九天九
地之法夜受於神姝金箱金櫃之書曉傳於靈叟故得
拔劍龍吼彎弧鴈驚使夷落無喧干戈盡偃邊𤇺息熖
寒柝沉聲為天子之長城斷匈奴之右臂加以文通三
變學洞九流郭璞神毫每通於夢想羅含彩羽素貯於
心誠時或月滿青樓風清畫閣謝玄暉之理郡不廢謳
吟杜元凱之禦戎何妨講讀而又政惟師古恩切字人
利刃一揮亂繩皆理佇見鳳銜仙詔豹製牙旗長驅十
乘之驍雄福致一方之黎庶遐瞻寵渥不越秋冬某稷
下儒生天涯客子遠擕書劍来拜旆旗識馬援之鬚眉
見太初之禮樂頻叨前席屢聽玄談憂一夫不濟其生
耻一物不登其所義形顔色煦(一作照疑避諱)發襟靈因敢覼
縷血誠輕塵藻鑑必希恩察少賜知憐某射鵠無功亡
羊有恨婁敬之衣裘屢敝張儀之頰舌何為至於草織
衡門雪封陋巷蛙鳴竈㡳魚躍釡中然猶講樹未休書
筠不已潜脩此道以俟(一作候)明時春初將謁朱門卜行
上國蓍言利見龜告叶從徑趨沙漠而来直指旌旗之
下盡披肝膈布在牋毫事逼丹誠言多直致志(一作心)同
鄰女止希蘇代之餘光身類鲋魚惟冀莊周之一勺干
犯清重無任兢惶謹啟
投刑部趙郎中啟
某啟某聞弱水渺瀰匪風輪而不濟丹丘懸(一作綿)邈微
羽駕而何之苟非玄化之功寧造長生之境其有本無
靈氣復異仙材徒勤九轉之功未識三清之路侍立於
葛洪陂上願附龍鱗徘徊於緱氏山前思随鶴馭敢傾
丹赤盡寄牋毫扣德操之鼓鐘冀聞遺響仰劉琨之山
海庶覿高深或覬憐憫少加披省某勾吳寒族鄒魯庸
儒偶效殺青因思拾紫捨獨繭文竿之樂預横經染翰
之游一别楚山四凋秦葉進惟角觸(一作解)退則羈棲望
化羽之期烏頭詎白困龍門之險魚尾將頳近者輙以
荒蕪上干裁鑒實慙小道不副至公或自朋游竊聆風
旨潘江陸海曲借品流繡叚金聲仍加緣餙今則將臨
筆陣漸逼掄材既乏先容惟憂點額絃哀柱促風勁葉
危輙寫丹誠仰塵清鑒儻蒙特分餘潤微假末光朽枿
生荑寒灰發熖纔沾慰薦便是輝華酬恩豈止於捐軀
效德願同於異類廻眸顧印庶竊比龜靈四代五公請
先於雀報
投陸侍御啟
某啟某聞河南器賈本為能文紀(一作渭)北推袁曾因善
賦或以年將弱冠或以才越衆流繇是援自後生寘諸
前席高擅洛陽之價雄專倚馬之名故能為文苑之美
譚作儒家之盛觀若某年將逾誼才不及宏論乏過秦
詩殊詠史徒脩通刺莫偶深知加以故國三千青霄九
萬但抱羈離之苦略無騫翥之期陶元亮之揮毫只思
歸去庾子山之染翰空有悲哀近者不自揣量輙懷狂
狷累緘巴唱来叩郢門螢近燭龍敢言芒耀鷃親威鳳
論耻羽儀近自朋游竊聆風旨每承譚論常借丹青免
貽覆甕之譏叨枉擲金之譽此皆情深誘掖意在推持
馳洛下之名華徑容攀附記吳中之氏族常在接聯令
申孔李之交許入原嘗之舍且知逄晏子屈則宜伸媒
遇蹇脩醜而思嫁所以更傾幽抱來訴融襟宋玉雄風
必加吹照謝莊明月終借光輝獲居七士之間便是百
生之忝干犯清聽伏積憂惶謹啟
上池州衛郎中啟
某啟某聞哲匠搜材不遺於榱桷至公選士無間於蒿
莱苟求其文行高明豈計其人材仄陋故王襄之臨益
部首薦郡人杜密之理太山先推縣吏咸齒公侯之爵
秩欝為文學之宗師若某者早寓樂郊實為編籍數間
螢牖猶存於去獸江邊一葉漁舟尚繋於還珠岸下頃
者不量名分學翫縑緗足履春闈肩隨貢士争先路狹
角力材微伏膺於孔硯江毫終愧於秦(一作楚)鷄遼豕加
以中臺千里丹禁九重空吟招隐之詩誰買長門之賦
寒同冰子久迷温燠之途窮類偶人更軫漂流之歎伏
念自随鄉薦便託門墻每以蕪詞常干藻鑑必謂秉持
刀尺流品生徒豈期来暮興歌亂繩思理旋提郡竹俄
擲省蘭寧知出刺之邦又是維桑之地伏以郎中含香
望重覆錦才高輟自南宫出臨偏郡池魚官犢既濟於
公私綸閣𤨏闈已形於僉矚某近得弟霄狀報竊知曲
敦奬勸俯念孱微深嘉寗越之辛勤仍憫酈生之落魄
大垂恩煦下蔭宗親兒童知激勵之風骨肉感饘餬之
賜伏以秦吳阻隔江嶺萦廻不獲奔走階庭拜陳感激
随車在御空懷軾下之熊無翼陵虚更羡旟邊之事
上池州庾員外啟
某聞陳太守之奬善先自郡人鄭司農之受知始從鄉
佐欲使恩隆薄俗化起儒門年代雖遷風流常在某者
樵蘇賤品桑梓遺民識昧機先智惟人下陳於器用則
魏瓠興譏列在宫商則齊竽致誚徒以幼知經訓長辨
義方偶近縑緗遂捐耕釣披經閱史無怠於光隂雪牖
螢忩每叨於懸刺至於論都叙别歎逝悲秋假烏有以
交談擬子虚而發論偶以書筠得句聊因起草成篇陸
海潘江亦常聞慮宋風謝月素所營心縱不及於前脩
時見推於同軰爰自束書辭楚懷刺遊秦求試春官昇
名貢士投暗而終多齟齬秉機而本乏梯媒纔犯龍津
旋悲鶂退且桃花浪峻難前短鬛纖鱗蘋葉風高預返
疎翎弱羽雖匡衡遊䆠未及十年而卞氏傷嗟俄經再
刖廻翔輦下求索關中横戈而未忍先降掉鞅而猶思
更戰竊念秦舟已爇敵在不還蜀柱曾題途窮未返而
又戀深陟岵悲重倚門父子棲遲鄉閭共笑蘇秦羈旅
骨肉相疑儻蒙特降文符稍存庥庇纔聞顧盼便是恩
榮使魯鄰知敬孔丘楚市不陵韓信謝郎中端楚公皆
曾投謁遂忝眷知近聞有使還家便令附狀訴言名姓
實辱奬憐非敢趦趄妄邀聲援
上翰林劉侍郎啟
某聞皎鏡當懸無疲屢照華鐘在簴不阻頻鏗其有餙
貌前来横筳直進思投郎鑒願聽洪音孔室高深前遠
仲由之懇羊門峻阻難傳趙壹之懷所以載託牋毫用
為紹介某吳門釣者闕里儒徒捨詹何獨繭之綸學揚
子雕蟲之技慕顓孫之干禄效車子之聚螢西過許昌
空吟景福東游鄒魯欲擬靈光時或風入楚臺雪飛梁
苑偶然成詠忽爾盈篇是用歴韓鄭之門庭學楊衡之
刺謁刻舟琢木未擬迃疎鑿柄攻堅難方齟齬以致兩
臨文陣俱挫筆鋒東郭先生將逃濫吹步兵校尉欲泣
窮途然亦默聽時謠頗聞通論以為蔡中郎之未顧則
竹葉柯亭張司空之見知則劍辭圓室以時方濟會物
有窮通湏因甄藻之時冀别沉淪之所求諸作者不在
他人是以某月日輙貢菲詞上干英眄以侍郎學士作
時儀鳳為國元龜學海波瀾常融沆壑情田壟畆曾稔
耕耘屬詞則麗藻恒春視草則文星鎮動言能振蟄勢
可燃灰儻蒙垂一顧之恩出陸沉之所平生進退決在
指蹤干犯清嚴無任惶懼企望之至謹啟
上塩鐡路綱判官啓
某聞積塊為龍猶能致兩攻堅作鳥亦善因風此皆出
自巧心營於敏手被之鱗甲假以毛羽纔離土木之形
便逹隂陽之理當其入用猶或濟時況某跡忝人曹名
殊物類瞻雲望畢粗識晦明指月看箕常知動息實以
曾親筐篋強學進趨人非冠玉之儀賦乏披砂之譽澗
松遲茂隴葉難芳重趨孟門再困先浪以至萍漂陸海
蓬轉九衢吳子生涯惟餘四壁揚雄家産不過十金猶
然染翰自強草玄無怠克已惟脩其直道潜心將候於
已(一作明)知必有英賢寧無濟會自叨將陋唱再黷冲襟
螢邇太陽敢言芒耀鮒游滄海方愧眇微豈期俯惻湮
沉深垂汲引吐丹青於金口誇姓氏於同心榮耀既多
鐫銘倍切今則俯臨文陣方假詞鋒失水多虞傷弦易
怯輙披肝肺更訴融明儻蒙少借餘光微均美蔭庶使
因風託便不謝於冥鴻假霧成斑無慙於隐豹塵黷清
鑒無任攀望延佇憂懼之至謹啟
上左司袁郎中啟
某聞仙翁逞術叱石為羊方士呈能結巾成兔苟神靈
之必至亦變化而何難其有欲改前蹤湏憑異行徵諸
事跡或可比倫如某者稷下庸儒吳中單緒爰從幼稚
竊慕摶鵬思積學以干時欲代耕而求禄俄抛釣舸遂
履名場朝無九品之親業有三餘之苦揚子雲之詞賦
自愧雕蟲丁敬禮之文章人嗤畫虎邊蓬易斷路槿難
芳頻傷肅殺之威未識陽和之力窮棲家遠旅宿衣單
望鵠長疎懸鶉屢敝況復吳波瀉渌秦巘堆青懷橘莫
從採蘭多阻大書一去玄律方還蝶夢初廻凉宵已艾
恨淚泉湧愁腸火煎數竒而只自傷身語苦而何人傾
耳竊思曾披仙露獲拜仁風煦以温和借其光彩或終
以陸沉興念再惻傷懷願假雲雷偶蘇幽蟄豈可使鷄
鳴凾谷只美馮諼龍躍天衢獨傳文舉倘德鄰而義合
寧古有而今無遐想音徽無任懇廹遥瞻紫氣希傳尹
喜之書更詣朱門重奉張湯之刺謹啟
文苑英華卷六百六十四
