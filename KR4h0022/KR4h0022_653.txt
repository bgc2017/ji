文苑英華卷六百五十四宋李昉等編
謝辟署
為同州張評事謝辟并聘錢啟二首
為山南薛從事謝辟啟一首
為東川崔從事謝辟并聘錢啟二首
為河東公謝相國京兆公啟二首
為柳珪謝京兆公啟三首
獻河東公啟二首上尚書范陽公啟三首
為白從事上陳許李尚書啟一首
為桂州盧副使謝聘錢啟一首
劍門寄上路相公啟一首
代青州掌記謝本府辟啟一首
為同州張評事謝辟并聘錢啟
李商隠
潜啟伏奉榮示伏蒙猥賜奏署今月某日勑旨授官承
命恐惶(一作懼)不知所措某文乖綺繡學乏縑緗負米東
郊止勤色養獻書北闕未奉明恩撫京洛之塵素衣穿
穴訪江湖之路白髮徘徊大夫榮自山陽来臨沙苑固
以室盈東箭門咽南金豈謂搜揚乃加孱𦕈府稱蓮沼
慙無倚馬之能地號雲門竊有化龍之勢便居帷幄遽
别蓬蒿袁生有望於樵蘇楚子永辭於藍(集作襤)縷刻諸
肌骨知所依歸伏惟特賜鑒察謹啟
二
潜啟錢若干伏蒙仁恩賜備行李重非半两輕異五銖
子母相權饑寒頓解細看銅郭徐憶牙籌雖云(集作虞)神
有魯褒便恐癖如和嶠辦裝無闕通刺有期感戴之誠
不知所喻謹啟
為山南薛從事謝辟啟
傑遜啟今月某日伏蒙辟奏節度掌書記勑下徒有長
裾曾無綵筆初疑誤聽久乃知歸感激慙惶不知所喻
某受天和氣而鮮雄材幸承舊族之華遂竊名場之價
頃者湮淪孤賤綿隔音塵其後從事梓潼經塗天漢初
筵末席披霧覩天自邇以来懷恩莫極鄭玄之腰腹若
掛丹青崔琰之鬚眉常存夢寐方思捧持杖屨厠列生
徒豈望便上仙舟遽塵蓮府尚書士林圭臬翰苑龜龍
方殿大藩將求記室是才子懸心之地詞人效命之秋
豈伊疎蕪堪此選擢思曾顔之供養念陳阮之才華自
公及私終榮且忝伏以家室憂繫初解山川䟦涉未任
須至季秋方離上國撫躬泣下尚遥郭隗之門閉目夢
遊已入孔融之座下情無任攀戀銘鏤之至
為東川崔從事謝辟并聘錢啟
前人
福啟伏奉公牒伏蒙辟署觀察廵官某早辱梯媒獲沾
科第吳公之薦賈誼未塞前叨竇融之舉班彪仍當後
忝仰觀蓮幕俯度桂科卵翼不自於他門頂踵實非其
已物但賫灰粉遠逐旌幢雖有命以酬實無言可謝伏
惟俯賜鑒亮
二
福啟錢若干伏蒙賜備行李竊以白馬從軍青鳬受聘
磨文難滅校貫知多陸賈方驗於火花郭况莫矜於金
穴感戴之至不任下情謹啟
為河東公謝相國京兆公啟
前人
某啟今月某日得當道萬安驛狀報伏承遣兵馬使陳
朗賫幣帛鞍馬辟召少男者未敢尋盟遽兹聞喜遐瞻
關闥恨乏羽毛伏以自有縉紳誰無交結朋友不全素
諾在古殊多父子同受深知當今罕(集作未)見豈期令德
圖於所難男珪曾未成人纔沾下第辨仲謀之菽麥雖
則有餘况安石之芝蘭竊將不可忽依太府便厠英僚
東吳之咍恐自此始西園之讌未知如何此皆相公以
某謬接藩維久依繩墨克降由衷之信將酬事大之心
不然則安得接(集作拔)童子於舞雩禮諸生於白社身枝
獲慶城府知歸感激恩光丁寧教誡永言銘鏤尚昧端
倪伏俟簡書来至敝邑則專請張覿評事奉啟狀申陳
慕義無窮措辭莫盡攀附惶戰(集作戢)不能究陳謹啟
二
某啟伏奉榮示伏蒙辟署某第二子前鄉貢進士珪充
攝劒南西川安撫廵官并賜公牒舉者某去月得楊侍
御書題微傳風旨初如吉夢終謂戱談非不尋思莫得
端緒今乃竟詢仲胤果降嘉招伸紙發緘悸魂流汗何
者某頃居班列已奉陶甄口裏雌黃屢加彫煥胷中雲
夢過沐涵濡掀之以順風煖之以愛日兹辰議報不在
他門一昨叨裂土田謬分旗蓋適當東道獲事西隣豈
望信在言前榮流意外坤維接畛何酬上相之知坎卦
成占遂報中男之喜且渠譽乖郄桂名媿謝蘭未學周
南召南纔得一科一第縱解問絹不能負薪將何以與
先生並行從大夫之後仰塵帷幄佇雜簮纓况襟帶禺
同咽喉巴濮求於安撫必也機謀深慮異時莫副虚佇
然竊尋史傳所載語父子之間雖石苞獨異石崇而山
濤不知山簡亦豈(集作安)敢保其孱陋遽遣退藏但當授
以一經訓之大杖庶將寡過以謝明恩染翰銜情封牋
寫抱小人多事拜台席以猶賖童子何知上賓階而在
即瞻望閽闥死生以之伏惟深賜鑒信謹啟
為柳珪謝京兆公啟
某啟散兵馬使陳朗至伏奉榮示兼奉公牒伏蒙召署
攝成都府恭軍充安撫廵官者師襄鼓缶或近翫人和
氏搜珉能無驚物跪受高命莫知所裁某藏豹不堅雕
龍未巧徒承庭訓遂厠人曹比衛家之一兒天懸鵬鷃
望鄴中之七子風逸馬牛已忝决科敢思筮仕伏惟相
公以仁義禮智信為基構用温良恭儉讓為藩籬堯時
則業貫夔龍殷代則道符尹說入秉文教出曜兵權揮
神鋒而劒合隂陽述雅誥而筆開造化况天有井絡地
稱坤維控三巴百濮之雄帶南詔西山之險人稱奥府
帝謂殊藩固已(一作以)廣集豪英用資恭佐玳簮珠履綠
水紅蓮成籍籍於淮山致憧憧於燕路若某者徒將慕
藺何足望回又安敢(集作可)拂其塵埃加以冠履伏思相
公直以大人頃居班列獲奉恩私羅照乘於驪淵覬歸
昌於鳳穴未見其可處之不疑曾不念木朽石頑雕鐫
莫就榆瞑豆重性分難移古人所以有以榮為憂受恩
如敵斯言之作珪也有焉今月六日辰時輒奉辟書具
聞晨省仰承嚴旨便定行期而又内奮弟兄外誘交友傅
翼類虎生角如麟事誠實於顯榮勢莫知其報效尚須
旬日方拜旌旄唯當洗心為齋延頸以望持千尋之建
木想像瓌姿周萬頃之澄波比量曠度載恩揣已授(集作)
(投)命依仁神之聽之百生如一謹啟
二
某啟伏蒙榮示賜及前件衣服叚及束絹等謹依處分
捧授訖伏以大人自處通班彌脩儉德田園唯恐蕪沒
子弟不免饑寒去春成名首秋歸覲雖才非張載未刊
劒閣之銘而志慕胡威敢問荆州之絹豈謂(集作意)相公
復以簡書召署筐篚加恩古者贖百里奚纔持五羖誚
程不識猶惜一錢况某碌碌無竒庸庸自守敢邀厚幣
来自雄藩品目難名珍纖可玩仰李膺之德尚未登門
讀戴聖之書(集作經)已驚潤屋下情無任戴荷悚懼之至
謹啟
三
某啟伏奉榮示令將前件馬及行官延接者某將仕大
藩苦無遠道特蒙恩禮曲賜優崇扶以武夫濟之良馬
經過燕館將耀於鳴騶夢寐梁園只思於飛鞚感佩之
至不任下情謹啟
獻河東公啟
商隠啟伏奉手筆猥賜奏署某少而孱懦(集作薾)長則艱
屯有志為文無資就學雖雜賦八首或庶於馬遷而讀
書五車遠慙於惠子契闊湖嶺凄凉路岐罕遇心知多
逢皮相昔魯人以仲尼為佞淮隂以韓信為怯聖哲且
猶如此尋常安能免矣(集作乎)是以艮背却行求心自處
羅含蘭菊仲蔚蓬蒿見芳草則怨王孫之不歸(集作遊)撫
高松則歎大夫之虚位不可終否屬於高明伏惟尚書
春日同和秋霜共冽叔子則九代清德稚春則七葉素
儒君子立言永為周禮正人得位長作歲星今者初涉
將壇始敷賓席射江澳(集作奥)壤潼水名都俗擅繁華地
多材雋指巴西則民皆譙秀訪臨卭則客有相如舉纖
繳以下冥鴻執定鏡而求西子唯所指命便為丹青若
某者又安可炫露短材叨塵記室鹽車款叚徒逢伯樂
而鳴土鼓迂疎恐致文侯之卧承命知忝撫懷自驚終
無喻蜀之能(集作心)但誓依劉之願未獲謁謝下情無任
感激攀戀之至謹啟
二
某啟伏蒙示及賜錢三十五萬以備行李謹依榮示捧
領訖伏以古求良材必有禮幣一束芻皆堪貺美五羖
皮未曰輕齎况某跡忝諸生名非前哲尚遥玉帳已賚
金錢訪蜀郡之卜人懸之莫竭遇河間之姹女數且難
窮未草檄以愈風不執鞭而獲富敢將潤屋且以騰裝
戴荷之誠寄諭無地
上尚書范陽公啟
某啟仰蒙仁恩俯賜手筆將虚右席以召下材承命恐
惶不知所措某幸承舊族早預儒林鄴下詞人夙蒙推
與洛陽才子濫被交遊而時亨命屯道泰身否成名踰
於一紀旅官過於十年恩舊凋零路岐悽愴薦禰衡之
表空出人間嘲揚子之書僅盈天下去年遠從桂海来
返玉京無文通半頃之田乏元亮數間之屋隘傭蝸舍
危託鷰巢春畹將遊則蕙蘭絶逕秋庭欲掃則霜露沾
衣勉調天官獲昇甸壤歸惟却掃出則卑趨仰燕路以
長懷望梁園而結慮尚書道光士範德冠民宗愷悌之
化既流鎮靖之功方懋竊思上國投技(集作刺)東都及門
唯交抵掌之談遂辱知心之契載惟浮泛頻(集作頗)陟光
隂豈期咫尺之書終訪蓬蒿之宅感義增氣懷仁識歸
便當焚遊趙之簦毁入秦之屩束書投筆仰副嘉招謁
謝未閒下情無任感戀之至謹啟
二
某啟某猥以謏聞仰承嘉命處囊引喻未施下客之能
在握稱珍遂忝上卿之列循揣斯久兢惶不任况尚書
學捴百家術窮三略文鋒筆力抉揚馬之懸門劍氣弓
聲割韓彭之右地永言賓畫宜在民宗豈意非才旋蒙
過聽末至居右既乏相如之譽後来在上終興汲黯之
嗟手足分榮里閭交慶行吟花幕卧想金臺未離紫陌
之塵已夢清淮之月依仁佩德白首知歸伏惟俯賜恩
察謹啟
三
某啟絹若干疋特蒙仁恩賜備行李謹依數捧領託嘉
命猥臨厚賚仍及捉襟見肘免類於前哲裂裳裹踵無
取於昔人感佩恩私不知所喻謹啟
為白從事上陳許李尚書啟
某啟伏奉公牒辟署節度廵官兼伏奉榮示賜及疋帛
等才異當仁事從非望拜受失度跪捧難勝某符彩無
竒局量有限徒以杜林外氏學富文華謝朗舉宗皆親
儒墨齠年有志壯歲無名瞻遺構以自驚奉成書而未
遂重以零丁屬舋息類非蕃决稚圭之甲(集作射)科則行
有違離之苦效敬通之却埽則坐無供養之資徘徊盛
時鬱抑衷懇敢思聘召忽賜降臨尚書分戚天家揚輝
王國攻文而丹青讓巧論兵而鈎觡慙能頃者言自執
金雄推受脤河橋三疊當弟子之輿尸易水一(集作二)城
值將軍之下世功深式遏道著綏和中間衛朔拒君邢
洺起亂紀侯去國汾晉挻災語其巢穴之間在我封鄰
之側而又潜調遠轡密運良籌輕敵殘人則勇於不敢
代謀持重則令在必行今者趙北變風淮南受賜戎麾
始至賓驛初開固合大選英髦以充僚屬豈期恩(集作思)
慮遂及孱微賁帛豐盈寓圭重復慈親喜問孀姉號驚
姓名遂列於羣英簮笏遽(集作再)光於單緒感深肌骨戴
重邱山未伸刺股(集作投刺)之誠已定糜軀之誓伏以久將
栖託兼議扶迎更涉旬時方遂行李漆園之蝶濫入莊
周之夢竹林之虱永依中散之身蓮幕含誠金臺結想
仰瞻恩顧伏撓精魂謹奉啟陳謝謹啟
為桂州盧副使謝聘錢啟
戡啟錢若干伏蒙賜備行李謹依數捧領訖多若鑿山
積如别藏丙科擢第未全染於桂香盛府從知却自驚
於銅臭禮於是重富而可求既不憂貧惟思報德伏惟
俯鑒微懇謹啟
劒門寄上路相公啟胡曾
某啟某蓽戶庸人荷衣賤子道慙墨妙業媿筆精效枚
叟之文章雖憐七發感潘生之歲月已歎二毛失路腸
廻迷邦足刖蟻棲培塿蛙伏潢洿自笑柴愚誰憐参魯
尚思逐鹿未分牽羊將趨渙汗(疑作汗漫)之程詎學邯鄲之
步但以才非迥出性乏孤標雖勤側管之窺終類正牆
之視有心吐鳳無夢懷蛟不痊曹操之頭虚刺蘇秦之
股誠宜世棄敢望時来方嗟碌碌之生忽忝戔戔之幸
朽株委地永甘夫子之捐枯骨凝塵豈料昭王之市遍
身德澤滿目恩輝寧止負嵩仍兼戴華既蒙蜀顧敢望
秦留即遂面走鹿頭背馳鶉首如昇青昊似入玄都不
知劒閣之艱豈覺刀州之遠伏惟相公神資重器天縱
偉才邦國金城朝廷玉燭文高庾月詞峻謝山纔見紫
髯便居黃閣陶鈞百辟啟沃一人議平吳皓之時雖云
推局報破秦堅之日不廢圍碁故能早執化權久司政
柄今則暫辭龍闕来鎮龜城將軍之細柳雖新丞相之
鹽梅仍舊不煩壯士自伏雄圖揚麾而氛䘲晨銷按節
而妖星夜落劉焉原野昔為累卵之鄉杜宇山河今作
覆盆之地曾實慙孤陋叨沐招延鄭驛將窮燕臺漸近
那能倚馬妄竊攀龍仰天上之程途已親台席指人間
之岐路尚感客星披霧非遥拜塵在即無任
代青州掌記謝本府辟啟顧雲
某啟今月日衙前虞候某乙賫到簡牒伏蒙召署節度
掌書記者伏以記室司存雄藩重務吳中草檄始召陳
琳鄴下裁牋方徵阮瑀咸持彩茟以掌軍書况地控全
齊封連巨浸有外夷之琛賮多土貢之賦輿假道既繁
飛章亦衆永言斯任宜委高才且某徒效聚螢未嘗吐
鳳讀傳而雖云成癖為文而未見愈風忽辱簡書遽蒙
辟召捧函增懼撫已知歸遐想膺門已積糜軀之志仰
瞻龍節空懷拜賜之誠
文苑英華卷六百五十四
