文苑英華卷四百五十四宋李昉等編
制書七
節鎮三
授渾瑊京畿金商節度使制陸贄
門下(集作勑)王者之制安不忘危弘其道則文武齊政教
其人則農戰兼務故雖縣内(二字集作當無事)不可去兵况密
邇寇虞干紀稔慝都邑郊甸騷然靡寧聿求信臣特建
戎號濟人夷難允屬勲賢京畿渭北節度使兵部尚書
行在左(集無左字)都虞侯渾瑊忠貞(集作信)博厚温恭簡肅持
重不撓好謀而成居業克敦其詩書受賜每陳於廊廡
能推誠而(集作以)撫下不伐已以拒(一作短)人委任中外咸
著聲績夷險一貫隱然殿邦朕越在郊坰偪於(集作于)兇
醜授之師律式是戎昭侍(集作警)衞增嚴斥候無爽檢身
齊衆同士伍之勞苦敦陣整旅壯行列之威容静以伐
謀動而制勝臨危勵節予有頼焉王畿之内沃壤千里
綿亘商嶺屏於(一作于)南門觀風靖人詰禁誅暴俾爾
兼領用孚于休可京畿渭北渭南(集無此二字)金商等州節
度觀察處置等使餘並如故
授杜亞淮南節度使制
門下(集作勑)淮海奥區一方都會兼水漕陸輓之利有澤
漁山伐之饒俗具五方(集作人)地綿千里(集作方)聿求良牧
豈易其才今又革車方興(集作殷)軍賦屢調體(集作尚)於寬
大則事缺務於辦集則人殘有非剛柔適中文武兼備
其何以副我憂屬惠綏南方(集作邦)正議大夫行尚書刑
部侍郎上柱國扶風縣開國男杜亞識精體(集作典)要學
究宗源(集作元)妙於用而有常通其變而能久為理敦(集作)
(隆)教化之本立言參禮法之中道無緇磷(集作磷緇)行有枝
葉回翔省闥表彌綸獻納之勤踐歴方州著清淨循良
之稱其嚴重可以鎮俗其材術可以匡時休有令聞(一作)
(名)輝映朝列朕以東南思乂注意求賢爰輟名臣俾寧
藩服往率厥職時惟欽哉可揚州大都督府長史兼御
史大夫充淮南節度觀察處置等使散官勲封如故
授唐朝臣振武節度論惟明鄜坊觀察使制
門下(集作勑)分命使臣綂臨方岳弛張之道蓋亦從宜近
甸無虞則但廉風俗邊陲式遏則兼假旌旄名制雖殊
委任俱重膺是選命莫非勲賢開府儀同三司檢校兵
部尚書兼鄜州刺史御史大夫充鄜坊丹延等州節度
觀察處置等使平樂郡王唐朝臣嘗㧾偏師遘於(集作于)
多難仗義率衆臨危不回保全關衝抗絶兇逆守而能
固出則有功每急病而讓夷(出國語)嘗以寡而敵衆竟殱
大憝克集茂勲炳然真心堅若金石洎息師歸鎮按俗
頒條軍旅慰安流庸悦附元從奉天定難功臣開府儀
同三司檢校工部尚書兼左(集作右)金吾衞大將軍充右
街使上柱國兼康郡王論惟明釋位勤王有越難之節
扞城禦寇有持危之功奉主忘身棄家從國赴自郊甸
載踰巴梁險阻艱難靡不陪扈忠義所在死生以之久
司禁戎益茂勲(集作勤)績噐質敦實識度寬敏通明吏職
練達武經本之以純良輔之以材術俾居藩翰僉謂汝
諧朕以北控單于國之巨鎮彼方戎率沉痼是嬰卧護
邊軍已淹寒暑閔其盡瘁難以重煩爰咨信臣更踐厥
職朝臣可檢校兵部尚書兼單于大都督御史大夫充
鎮武綏銀麟勝等州節度支度營田觀察處置押蕃落
等使開府如故惟明可依前檢校工部尚書兼鄜州刺
史御史大夫充鄜坊丹延等州都防禦觀察處置等使
功臣開府勲封並如故
授劉緫守司徒兼侍中天平軍節度使制
元稹
門下百谷所以朝巨海海不疑其貳於我也四(集作五)岳
所以鎮厚地地不畏其軋於已也故山澤之氣上騰天
應之則為雲為雨台輔之精下降君得之則稱帝稱皇
是以采羣疑者終不能成大功也(集無也字下同)推至信者必
有以來大順也况朕志先定臣誠素通偃七十年之干
戈垂千萬代之竹帛非我獨斷安能遽行某官劉緫生
知禮樂神授機符移孝資忠本仁祖義學弄之始畫地
而壁壘之勢成言兵之時聚米而山川之形見(集作具)象
賢秉哲脱俗遺榮慕清净以為宗會富貴之來逼自居
劇鎮亟集殊功(集作亟立殊勲)威立兩番化行八部(集作郡)日者
除兇淮甸易師常山張吾掎角之雄頼爾股肱之力加
以深衷早達密欵屢聞求奉浮圖之真願棄全燕之重
誠嘉素尚難遂適中縱妻子之可捐豈君臣(集作父)之能
捨朕惟鄒魯之地鄆實居多俗尚師儒人推古朴(集作朴厚)
施之美化豈無衆善之恩革其非心寧失大權之旨是
用正名台座重委藩方爾其張我四維敷我五教握龍
節以率下露蟬冕以行春宜體臯陶(集作䕫)之令圖勿徇
(集作脩)巢由之獨行可守司徒兼侍中使持節諸軍事守
鄆州刺史充天平軍節度鄆曹等州觀察處置等使散
官勲封如故主者施行
授李愿檢校司空宣武軍節度使制
前人
門下昔者魯侯伯禽徒以周公之故遂荒大東重耳以
定傾之勞子孫不絶於晉昔我太師西平王在德宗時
能復京邑書于鼎彛每懷宗廟之安實念江山之永而
又繼有(集作其)英哲克全(一作生)令人惟弟惟兄莫非頗牧
尚想德施於十代何憚恩積於一門鳳翔節度使檢校
尚書左僕射李愿生長紈綺之中而素風自德(集作得)藴
欝驍雄之器而性與温恭怡怡於叔季(集作季孟)之間翼翼
於班行之内始為夏帥遂著能名蹄角齒毛之良一無
取于(集作於)夷落而不貪之實(集作者保)大布於朔陲旋(集作洎)
領徐方會征淮右隣寇隂狡將助鴟張來犯東郊冀延
晷刻爾乃提持戈戟淬礪卒徒一戰而蜂蠆盡殱不時
而鶚獍就戮聿來岐下號令益明繕完甲兵為我保障
朕以浚郊重鎮(集作地)尤藉良(集作長)材俾為司空以表東
夏持我邦憲用清爾人夫四海九州非不廣也然而靈
武魏博至於(集作于)大梁斷長補短方數千里皆爾為重
又何加焉於戲睢陽在爾之東張廵效忠之城未毁(集作)
(誠尚在)夷門在爾之境侯嬴報恩之跡尚(集作猶)存又安知
憧憧往來之徒不有以仁義匡於爾者爾(集作勉)服休命
其惟戒之可檢校司空汴州刺史充宣武軍節度使散
官勲如故
授劉悟檢校司空幽州節度使制
前人
門下朕聞將星明則英豪用靈旗指則妖(集作氛)祲銷勁
草可以受疾風盤根然後見利器苟非處劇何以用長
况幽并少年燕趙竒士居常以紫騮自騁失意則白刃
相仇將領斯難是先才傑昭義軍節度副大使知節度
事澤潞滋邢洛等州觀察制置使金紫光禄大夫檢校
尚書左僕射兼潞州大都督府長史御史大夫上柱國
彭城郡王食邑三百戶劉悟天與忠誠人推敬讓藴孟
賁之勇不以力聞避廉頗之強使之心伏是以居危邦
而智免臨大節而功高嘗見委於先朝屢作藩於右地
朕以遼陽巨鎮自我底寧姑欲撫之以仁然後示之以
禮而守臣嬰疾幕吏擅權撓政行私虧恩剥下過為捶
楚妄作威稜不均饗士之羊但(集作徒)養乘軒之鶴致兹
撓(集作擾)變職此之由不有將材孰懲兒戲敷求朕志深
謂汝諧是用拔竒式冀宣力帖以亞相寵之上公俾光
十乘之行以壯三軍之氣可檢校司空兼幽州大都督
長史御史大夫充幽州契丹兩番經略盧龍等使散官
勲封如故
授劉悟昭義勇節度使制
門下昔潢池驟變則龔遂亟行河内去思而寇恂來復
所以順人情而急時病也况雞澤衡漳附于上黨控帶
河洛搤束燕趙其土瘠其人勁養理訓習尤所重難而
幽州盧龍軍節度使檢校司空劉悟前臨是邦其政方
睦兵甲完備師徒具嚴刑當罪而人不冤賞當功而財
不費軍政威而無(集作非)虐吏道察而不苛州里行信讓
之風鄉曲除武斷之患方將久次以惠斯人而難起幽
陵救深焚溺輟於既理與彼惟新乘軒纔及於邢郊妖
彗忽生於冀分空沉台座未辨渠魁予懷震驚物聽傾
駭校其遠邇當分後先遂駐腹心之雄以供臂指之用
復還龍節再息棠陰勉受新恩無移舊貫可依前檢校
司空兼潞州大都督府長史兼御史大夫昭義軍節度
副大使知節度事澤潞磁邢洺等州觀察使勲封如故
授馬緫檢校刑部尚書天平軍節度使制
前人
門下吏久其職人安其業此前代所以稱理古也况奪
三軍慈愛之帥換百姓仁惠之長有迎新送舊(集作故)之
弊因朝令夕改之煩自非有為而為曷若因(集作且)仍其
舊前天平軍節度使檢校禮部尚書馬緫始以檄奏翩
翩俾從軍府儒學之外自此知兵踐歴他官所至皆理
處馭南海仁聲甚遥還珠之祥前事復出先皇帝以淮
夷未殄命相出征揔雖元僚亦佐參畫大憝既剪台衡
復歸遂以丞相度旌旗授之於緫緫果善理蔡人宜之
會鄆寇底平復换麾棨丕變汚俗大蘇惸婺不時成功
周月報政朕飽其聲績渴見儀形如聞就路之初頗有
擁轅之戀由是罷徵黃霸復借寇恂誠阻急賢之心姑
務從人之欲仍加憲部以壯戎藩勉服新恩用彰前效
可檢校刑部尚書依前天平軍節度使
授田布魏博節度使制
門下經曰父母之仇不同天雖及匹士(集作夫)而猶寢苫
枕干以期必報是以子胥不殉伍奢之死卒能發既藏
之墓鞭不義之屍取貴春秋名垂萬古而况於身備(集作)
(發)將壇父死人手家仇國耻併在一門當懷嘗膽之心
豈俟絶奬之禮金革無避其在兹乎前四鎮北庭行軍
兼涇原節度使檢校左(集作右)散騎常侍御史大夫田布
咨爾先臣惟國元老首自河朔來朝帝庭而又東取青
齊北討燕趙提挈義旅勤勞王家冐白刃而不疑推赤
心而自信屬冀方求帥余所重難輟自大名付兹巨鎮
而中台暗拆上將妖侵蟊賊潜寘於腹心豺狼勃興於
肘腋人神憤痛朝野驚嗟深軫予懷誓擒元惡以爾布
詩書并習忠孝兩全常用魏師克征淮孽素行恩信共
著勲庸豈無奮檄之圖(集作徒)為報寇仇之黨且魏之諸
將由爾父而崇高魏之三軍蒙爾父之仁愛昔既同其
美利今豈忘其深冤爾其淬礪勇夫敬恭義士一飯之
飽必同於士卒一毫之費必用於戎(集作其干)矛非筭畫不
萌於心非軍旅勿言(一作宣)於口居則席藁寒則抱冰以
喪禮處之若哀心感者必有為横身刎頸感智捐軀下
報營魂旁清醜類於戲至誠可託稔惡難迯矧彼凶殘
(集作兇狂)去將安往墨縗在體玄纛在前提劍執金無忘哀
敬可起復寧遠將軍守右金吾衛大將軍員外同正員
檢校工部尚書兼魏州大都督府長史御史大夫充魏
博等州節度觀察處置等使勲賜如故主者施行
授牛元翼深冀等州節度使制
前人
門下鷹隼擊則妖鳥除弧矢張則天狼滅湯沐具而蟣
蝨相吊針石熾而痤(集作癰)疽立潰苟得韓盧而示之狡
兔則可備爼豆而俟脯醢矣復何憂於越軼(集作逸)乎夫
將者亦蟣虱之湯沐而渠魁之韓盧也我得之矣又何
患焉檢校右散騎常侍深州刺史牛元翼挺生河朔之
間廽鍾海岳之秀幼為兒戲營壘已成長學神樞風雲
諳曉衆推然諾已任安危(集作功名)善用竒兵尤精攻(集作技)
擊陳安之矛丈八顔高之弓六鈞或山立於軍前或肉
飛於馬上而又謙能養勇孝以資忠雖膽力過人而心
誠許國自常山作沴上將罹灾慟哭轅門誓清妖孽羽
書三奏驛騎四馳上請廟謀旁徵隣援指期斬叛尅日
圖功斷自予衷開懷用爾夫以爾之才力而取彼之兇
殘是猶以火焚枯以石壓卵螳臂拒轍雞肋承拳萬萬
相殊破之必矣而况於鎮之黎人皆朕之赤子爾之部
曲即鎮之卒徒聞爾鼓鼙之音懷爾椒蘭之德吾知此
軰誰不革心爾其寒者衣之饑者食之無發室廬無害
農稼苟獲戎首置之藁街下以報忠臣之冤上以告先
帝之廟則蚩蚩從亂予又何誅於戲殺人盈城爾其深
戒孥戮誓衆朕不忍言再換蟬冠新持武節恩不虚授
爾其敬之可檢校右散騎常侍充深冀等州節度觀察
等使
授牛元翼成德軍節度使制
門下王庭湊山東之(集無之字)一叛卒也非有席(集作序)勲藉
寵之資強大結連之勢一朝驅朕赤子弄吾甲兵是猶
以羊將狼莫不以(三字集作其下必當)潰其心腹而猶越月踰時
莫見舂其喉者豈非常山無帥趙子弟無(無集作未有)所歸
耶翕而受之我有長畫深冀節度使檢校右散騎常侍
牛元翼燕趙間號為飛將望其旌(集作旗)幟者莫不風靡
(一作飛)雨散圖其戰伐不可勝書而又忠孝謙廉慈仁和
惠愛養士伍均如鳴鳩鎮之三軍争在麾下自領深冀
殷若雷震居四戰之中堅一城之守以少擊衆以智料
愚鼓角不驚而梯衝自殞人願為用寇不敢前掃吾氛
煙捨此安往前所謂我有長畫莫若用(集作命)爾以來鎮
人是用益以二州超之八座帥乃成德廉其四封爾其
來者懷之迷者諭之老者視之幼者撫之狂者遏之逆
者絶之惟是六者爾其懋哉可檢校工部尚書充鎮州
大都督成德軍節度使鎮深冀趙等州觀察處置等使
授楊元卿涇原節度使制
門下士以捐妻子冐白刃忠於許國勇於忘家(集作勇於為國)
(輕於為身)貢先見之明於羣疑之際者大將書竹帛以示後
次則建麾棨以臨戎功不見圖則勞者何勸忠不見用
(集作賞)則悖者何誅聿求其人用檄爾類游擊將軍守右
金吾衞將軍御史大夫(四字集作權勾當右街事)楊元卿衣冠貴胄
文武長才常求三略之師耻學一夫之敵是以視豺狼
之宂履尾甚(一作防)危蓄鷹鸇之心卑飛待擊請分金以
間楚願奉壁以伐虞身以智全家因義喪謀蔡之始實
有力焉及典方州尤彰績效自居環尹益茂勲勤西旅
未平是資良師授以(集作拔於)不次式竚竒功爾其闢我土
疆謹我封守視我士卒如爾子攘我夷狄如爾仇勉竭
乃誠以敷朕志珥貂持簡用示兼榮可朝散大夫檢校
左散騎常侍使持節涇州諸軍事兼涇州刺史御史大
夫充四鎮北庭行軍兼涇原等州節度觀察處置等使
勲賜如故主者施行
加授陳楚義武軍節度使(一作檢校左僕射)制
前人
門下朕聞(四字集作門下昔楚師多寒楚子廵而撫之士皆如挾纊明號令之可以動人也由是)
天以雷霆蘇蟄氛兵以鼓&KR0911;作戰力高官重秩可以興
起人之壯心(八字集作其為號令也不亦多乎)我無愛焉加之(集作以)戎
帥亦所以作萬夫之氣而增一鼓之雄也義武軍節度
使檢校工部尚書陳楚茂昭之甥雅(集作酷)似其舅捴齊
武旅(集作義武)於今六年以兩郡之賦輿備三軍之供費人
不勞耗而兵能繕完政有經矣今遼揚冀方紛亂交虐
楚實間居於此其勤可知自非國之干城物之利器安
能為我保障芟夷寇讎將欲激其懋勲(集作壯心)夫何恡於
好爵加之左揆以盛中權苟有庸功豈無後命勉爾勲
效副余憂勤(八字集作於戲書云功懋懋賞言其當也傳曰捨爵策勲言其速也今則寇未平而)
(進律馘方獻而先恩吾於將臣可謂無所負也苟不自效其如法何)可檢校左僕射使持
節定州諸軍事兼定州刺史充義武軍節度使散官勲
封如故主者施行
授烏重胤山南西道節度使制
前人(集無)
門下惟梁州會險形束襟帶皇都南開蜀國西控戎落
地宜用武政必兼文茲惟信臣膺是專委横海軍節度
使烏重胤才本雄勇器惟温茂承累將之業不以驕人
歴重兵之權每思下士沉威不耀至信自彰立竒節於
遏亂之初成休勲於盪寇之日焯然來效夙簡朕心自
經理海邦訓齊戎旅災荒之後安阜為難政以和均人
斯悅勸善績可舉壯猷克宣是用遷鎮近藩更弘遠略
恢復西土伊正南都式寵忠勲宜服榮奬可檢校司空
充山南西道節度使
授王佖檢校戶部尚書靈鹽節度使制
白居易
門下靖邊之要選將為先夫有統馭之才然後以制節
度(一作授以節制)之任有撫備之略然後以鎮夷夏之衝期乎
懷遏寇虞慎固封域今予命爾時謂得人開府儀同三
司檢校刑部尚書兼右衞上將軍寧塞郡王食實封二
百五十戶王佖忠厚立誠果斷效用慎始終而行有枝
葉踐夷險而道無磷緇早練武經累從軍職頃逢多壘
實佐元戎節著臨危功參定難位由勞致名以忠聞自
列六卿且司七萃星霜屢變金石彌堅宜申命以北轅
俾遏戎於南牧進地官以崇新命極勲秩以褒舊功中
簡朕知(集作心)外諧僉議况五原重鎮諸夏長城修戎政
莫先於威聲牧邊氓莫尚於惠實師雜昆夷之悍訓必
在和地為獯虜之隣撫宜以信勉率是道往分朕憂歲
時之間期於報政委望斯在爾其聽之可檢校戶部尚
書兼靈州大都督府長史御史大夫充朔方靈塩定遠
城節度副大使知節度事管内支度營田觀察處置押
蕃落等使仍賜上柱國散官封實封並如故主者施行
(四年六月三日)
授閻巨源邠寧節度使制
門下華夷要地實衞(集作為)藩漢鈇鉞重柄必授忠賢况
乎掎角諸軍金湯中夏有坐甲護邊之旅任切於拊循
有引弓犯塞之虞寄深於備禦中(集作内)作心腹外張牙
爪苟乏(集作非)信臣不在兹選奉天定難功臣開府儀同
三司檢校尚書右僕射兼羽林軍統軍御史大夫上柱
國定襄郡王食邑三千(二字集作一千三百)戶閻巨源忠而能力
勇以好謀誠諒著於艱危勲績彰於事任蓄是武略欝
為將才洎出鎮朔陲入司環衛獯戎即叙時乃之功禁
旅統和時乃之訓可謂備知虜態明練兵符永惟頗牧
之能宜授郇邠之寄長南宫而遷左揆壯西郊而委中
權既圖前勞且佇來效於戲十連之帥可以觀政萬夫
之長可以樹勲勉弘令猷副我休命可檢校尚書左僕
射持節邠州諸軍事兼邠州刺史御史大夫充邠寧慶
等州節度管内支度營田觀察處置等使功臣散官勲
封如故主者施行(四年十月一日進)
授軍使邠寧節度使制
門下金方之氣凝為將星玉者法天選命豪傑授之以
鈇鉞拜為將軍以威西戎以護中夏而倚望若是安可
非其人哉某官某乙出忠入孝仗信抱義行有餘力學
劒讀書欝然將才又(集作用)兼文武自領軍衛為我牙爪
夙夜警廵不懈於位材官知訓環烈增勲服勤五年兹
為成績可以移用使之守疆郇邠大藩控扼胡虜若得
良將則無外虞知臣者君非爾不可仍加副相以重是
行勉樹勲勞式光寵擢
授王某魏博節度使制
門下師長之選重難其人况河上列城鄴中雄鎮初喪
良帥思安衆心若親與仁方膺是命具官王某出忠入
孝根乎至性好學樂善出於餘力發自修已施于為政
可以守土可以長人今兩河之間三軍乏帥是用命爾
領兹大藩澄清魏風疆理(疆集作輯)相土為我垣翰永孚于
休往其欽哉無替厥問(集作職)可魏博等州節度觀察使
授薛平鄭滑節度使制
門下武牢以東至于白馬形制之地水陸之會宜擇文
武兼備者以為守臣右衞將軍薛平自司禁旅為我爪
牙訓整警廵能宣其力常使于絶國可謂有勞嘗牧於
大都(集作郡)亦聞有政况忠厚為質通明為用秉吏道之
刀尺襲將門之弓裘可以為三軍之帥可以理千乘之
賦俾輟才於北落往按節於東方爾其式遏四封輯寧
百衆明簡稽以實軍旅信賞罰以勸吏人勉率乃職無
忝厥命仍以冬卿副使兼而寵之可檢校工部尚書御
史大夫鄭滑穎等州節度使觀察處置等使
授田興工部尚書魏博節度使制
前人
門下馭下安人其道不一或序能以次用或因效(集作功)
以拔才所命雖殊同歸共理具官田興時屬本軍初喪
戎帥亂政或起群心不寧而興列在偏裨奮其義勇謀
成必中事至能斷智略所及指麾所加一軍獲安百衆
悅附連獻章䟽恭俟制命有節有禮朕用嘉之夫以將
材如彼軍情若此允膺不次之舉可責非常之功是用
寵之冬卿擢為大將及以印授就拜軍中行乎敬之勿
墮乃力可檢校工部尚書兼御史大夫魏博等州節度
觀察等使
授李夷簡西川節度使制
門下征鎮之重(集作大)實惟蜀川西距于戎南漸于海有
重江複山之險有長轂堅甲之旅水陸交會華夷雜居
疇能理之我有良帥山南東道節度使李夷簡以正事
上以簡臨下伏兹器用累當任遇執憲之難也爾為臺
臣其職甚舉司計之重也爾調邦賦其效可稱爰資長
才出領重鎮自捴符鉞于漢之南專奉詔條削去弊政
均轂藉不一之賦罷舟車無名之征近悅遠來歸如流
水俗用丕變人汔小康三載考功爾為稱首(一作為足稱道)進
其右秩遷于大藩以均惠乎四方以旌勸乎羣吏昔文
翁明於教化种暠優於政能巴蜀之間遺美猶在不替
前效可以嗣之佇聞有成用光厥命可檢校吏部尚書
劒南西川節度等使
授袁滋襄陽節度使制
門下漢以二千石之良者入為公卿周以六官之賢者
出兼侯伯内外之任所命則殊至於理軍國寵忠賢其
致一也戶部尚書袁滋奉上甚勤臨下甚簡安人附衆
尤是所長頃資其能移鎮東郡略其科禁緩其征徭政
不滋彰人用休息在部七載績茂課高璽書徵還益聞
遺愛老幼遮道事隣古人朕方勤恤疲氓褒奬循吏累
月再命其有旨哉舉鄭滑之政也故旌武公之美寵以
司徒憂襄漢之人也故拔(一作仗)叔子之才委兹征鎮類
能而使其在此乎勉效厥聲無替前效可某官充山南
東道節度等使
文苑英華卷四百五十四
