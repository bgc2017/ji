文苑英華卷八百六十三宋李昉等編
釋十四
魏州開元寺新建三門樓碑一首
蘇州枝硎山報恩寺大和尚碑一首
虎邱西寺經藏碑一首蘇州乾元寺碑一首
魏州開元寺新建三門樓碑封演
先王立清廟修百祀所以展嚴禋祈景福今釋門之有
塔寺亦像教之崇建福焉或謂之仁祠或謂之精舍或
謂之伽藍或謂之招提名雖不同其實一也河朔之州
魏為大魏之招提開元為大開元者在中宗時草創則
曰中興在玄宗時革故則曰開元道無常名隨時而巳
矣寳應初歲王師北伐奮其威武或以火攻秉秆翕其
延燒積薪吁其可撲由是寺門夷蕩鞠為灰燼緇佀往
來莫庇風雨耆老興嘆衣冠疚心共甘沒齒不覩興復
洎開(一作相)國田公之在魏也勤四封之人而撫之閱三
軍之實而補之戎務之閑詮于(一作泉)僧曰彼道場勝地
麗譙餘趾堙替歷稔未之克修吾儕闔廬猶設鍵閉矧
乎尊像之所在福田之所植臺觀有素其可闕乎始吾
之來有意于此惟是緝綏緝申儆以供禦上事故未遑
也今原野墾府庫實毗庶安居徒逸而締構不備豈吾
心哉即持俸錢遠度山木匠伯獻藝役夫僝功時大軍
之後良材一罄龍門上游下栰仍阻公乃使河中府以
營建之旨咨于台臣精誠内馳萬里潜契山不吝寳貞
松大來炎涼未再水濱如積驚和嶠之千丈恧慶氏之
百車操繩墨運斤斧者得以功成而不溷亦由材之備
矣既立三門鎮之層樓又像雙闕校之連閣甍宇若畫
棟桴干雲犖投蓋而靡及嬴抱關而方啓上可以廻眺
百里覧川原林麓之富下可以俯瞰萬室察舟車士馬
之殷崇崇乎信一時之壯觀而全魏之卓絶也初樓之
經始僧徒皆盛以為舊制巳廣後難及也迨樓之集事
僧徒皆喜以為有加于前無不及焉其中長老或涕而
言曰此寺自神龍至於寳應五十有七年而遇焚毁自
寳應以至於兹十有三年而復舊物非夫上天悔禍諸
佛護念則前功幾乎冺絶大功不能為謀尚何見斵礱
之制丹雘之制煙聚霧合聲馳響應若斯之神速者巳
是知田公之勇於信施極於脩葺非人力也如來付囑
大臣有旨哉公頃曾入寺虔恭作禮有舍利兩粒降於
其瓶光明圓淨瑩徹心目蓋舍利者非常之瑞雖一粒
二粒乃至多粒供養功德以金身等遂于寺内起塔二
所而分葬焉入塔之辰見祥雲靈鶴徘徊其上百千人
俱嘆未曾有得不謂道心純至而冥佑薦委耶公又以
此寺經典舊多殘缺哀彼學徒訪問無所乃寫一切經
兩本并造二樓以貯之三四五佛初中後善龍宫所不
備矣耳所未聞莊嚴圓滿卷帙充足其闡化之功方有
如此公體資海岳德邁人天深了因果高謝繫縳復於
此寺度幼子一人俾脩淨葉以傳法印妙莊故事禳祛
前軌既歷多劫公能繼之其樹善之規有如此噫建三
門惠也製雙塔誠也繕羣經智也度幼子慈也有一於
此且長享百禄慶流後裔况能偹兹四者加以氣懾貔
豹心雄鐵石一為蒼生之父母一為天子之股肱受登
壇之寄畫雲臺之像未云多也公令弟御史大夫兼貝
州刺史北平郡王廷琳雅量冲遠天姿穎出内安黎庶
紹龔黃之名外鎮封疆宏魯衛之政公愛子左散騎常
侍兼御史中丞悦駕部郎中兼御史中丞綰從子太子
賓客兼御史中丞昂等皆才傑而妙噐周而敏卓然自
立克茂家聲如龍如虎森森翼翼豈必觀懿氏之兆而
後識其昌聽卜偃之說而乃知其大論者以開元天寳
以來北平士望腰金拖紫者多矣未有如公弼諧帝室
惣統方面侯王將相萃於一門數十年間光華照灼雖
方召衛霍輯寧周漢垂名竹素曷以過之寺主僧法敬
昂(疑作即)公所度之子也幼而聰達閑於禮訓求封君之
錫土慕大子之踰城上座僧志高都維那僧道圓及諸
徒衆等並精通妙法堅持密行名稱普門威儀無缺遠
則澄釋繼踵近則福寂比肩莫不飲公之徽猷承公之
令範懼瓊琚之匪報思鼎鼐之有銘聿相與轉石山足
立碑門右以無忘我田公之茂績其詞曰碣石巉巖滄
浪沖融藴茲間氣生我田公道可濟時材任理戎擁旄
仗鉞作藩於東八座爰涉三台累踐人臣寵榮今古或
鮮祗率常命式敷彛典殊勲載崇真門日闡三門峩峩
舊址巳傾刊木萬里匪公誰成雙塔嶷嶷先現是呈運
甓千夫匪公是營無量法寳允資流布有梵有室所聞
必具無量眷屬允資佛護若女若男遇緣則度儉德凛
如清心澹如傾家以施内不留儲恢我佛乘壯我禪居
永綏福夀其樂只且
蘇州支硎山報恩寺大和尚碑
釋皎然
我先大師曰佛嘉言孔願大造人天張無生極宗懸衡
於羣教之表自第一義諦皆我之蘧一也况儒墨名法
道家之流哉教之斯行資乎哲匠今大師即其人也大
師諱道遵字宗達吳興張氏之子崇勲茂德世為吳中
右族大師夙負殊操潔士稱之榮曜不足關其心聲塵
未曾觸其性其年二十詣天竺威大師首宗毗尼依佛
教也常愀然而嘆曰孔老之學不明三世昭昭之業何
異夫適郢而求冥山哉先大師則不然觀萬像無根我
獨以無生一心覆疑山之峻知四流妄有我獨以不動
二字停倒海之波室是遠而悟者天隔昔在漢明永平
之際大教洋溢霈然而東與生靈滌心觀天地更始正
士自摩騰以降持法有如關中者秉律有如南山者海
内髦士亟歸乎哉如凱風徵陽嘉禾先發北齊惠文大
師傳龍樹智論一性之教即我釋迦如來九世祖師文
殊所乘也惠文傳南嶽南嶽傳天台始授一心三觀之
旨以十身佛刹微塵數修多羅如懸帝綱不出正念無
遺即中蓋如來一斯教之扃鐍也天下(一作天下也)弘經士
窺我宗者不得其門而入天台去世界傳章安章安傳
縉雲縉雲傳東陽東陽傳左溪左溪傳自龍樹巳還至
天台四祖事具諫議大夫杜正論教記今大師則親承
左溪一受心宗方造其極物有凋折而苦節不衰時有
晦明而至行不變法華三昧淵乎我衷嘗從容謂門人
曰堯舜之民不必獨義教之至也教若不至民何咎焉
吾恐大教未周羣機未發陥諸子於邪見之網吾徒得
無過乎乃欲廣寫法華經置道場闢經院以燭繼景楊
大雄慈聲蓋平生之願與一之日發其心二之日規其
趾作不逾序厥功成焉居山之福地於戱羣峰合沓以
就我當大藏而孤峙疑天作以待(一作得)用此持經之境
也及以清晝山空杉吹不動真念凝乎寂寞經聲在乎
窅冥此持經之心也大歷元祀州將韋公元甫兵部尚
書劉公晏侍御史王公圓開州刺史陸公向殿中侍御
史陸公迅大理評事張公象境誘真心共獲殊勝乃相
與飛表奏聞詔書特下署名曰法華道場焯哉盛乎經
王之惠日昇于天乎自江以東揔一十七所皆因大師
之首置也舉精行大德二十七人常持法華報主恩也
大師以無緣慈眼極一觀四生多溺空見乃鑄廬舍那
及毘盧遮那像眀智身不有法體非無將顯古佛證經
之由乃起多寳妙塔開淨土當生之葉遂作彌陀色身
法華一經駭聲得記方等四部得嘉(一作喜)廣教盡收(一作)
(狀)無垢淨光蓋是如來極開方便跡雖有作功乃無為
接人天機使知有殊常之福又寫天台一教溢乎道場
真詮昭昭與清景不極大師有言佛法夀命其性常任
乎不存我法安寄於是置莊二所世田為義俟嘉榖以
登身由是修期聖禾不絶非夫大師平等之施孰能于
事理䨇全哉物役我慈日用不足門人有懈廢者接彼
退機諸法華玄義天台止觀四分鈔文臨壇度人授心
揚律願盈乎石室之籌天寳年於靈巖道場行法華三
昧忽觀大眀上燭天界我身正身儼在光中異日問天
台然公公曰智慧光眀從心流出非精志之所致耶又
於本寺入法華道場忽覩此身在空中坐先證者知是
大師滌垢之相不然則萬法有無礙之用哉其年春秋
七十一僧臘四十六以興元元年七月二十九日告終
于支山本寺嗚呼象法梁壞苦流增波無數人天從今
何怙初當寺蓋公輪公一夜同夢大殿忽崩得非法匠
將亡之應示疾之日驕陽久焉嘉苖若燎辭世之夕風
號雨暴天地慘黷亦我法陵遲之變也傳教門人靈輪
法盛道欣可入如來之室豈唯宣父之室哉俾厥鴻猷
張而未弛奉教門人猶子靈源等高志警拔德隣先賢
精細行以檢儀敷大乘以基性雖後學夙聆德聲曷云
不騫貽諸樂石銘曰
泓澄吳江静幾于道清氣蓄焉誕我僧寳洸洸大師與
道為蕃義天無孛慈釭不昏巋然支山繄公所履建塔
闢院夷荒而趾乃基靈峰靈峰崇崇乃啓秘藏秘藏彤
彤天色在下日輪當中真經無言至象非象冥理徹性
不昧不朗三觀一心如懸帝網雪山嵳峩有時而裂香
樹偃蹇有時而折世相若斯師何示滅示滅何之天泣
人悲高邱漠漠細雨霏霏陵履西去相逢是誰見海未
乾疑山尚阻囂囂魔民爰得其所寂寥空留法語入室
數子皆宏我經安公如月遠公如星恭恭秩秩釋氏儀
形影塔亭亭長在寒樹天上花落人間日暮猶飄苦雲
與我為喻
虎丘西寺經藏碑顧况
闔閭之葬海浦(一作湧疑)也水銀為溟渤黃金為鳬鴈精氣
為白虎是名虎丘東晉王珣王珉捨山造寺生公忍死
待西國經來之所也山中塔廟叔父有功叔諱七覺字
惟舊容相端静神龍初八歲剃度萬言一覽(闕)際天人
嘗以唵&KR0008;(一作部)林萬法之毋法從數起乃讀外書小餘
大餘以為證據維摩所謂通達善道法華所謂通達大
智况受經於叔父根鈍智短曾不得乎少分(一作多)至德
三年示終本山付囑門人澹交曰此山法事莫不圓對
而經藏猶闕澹交僧瑤俗性何廬江次宗其胄奉佛不
敢廢師之命自至德貞元龍在戊寅紹建方畢瞿曇教
迹不捨有表不(一作示)住無表般若用中壇攝其六(一作四)
譬如無根安得有華故覺華長者得定光如來授記鹿
仙長者得釋迦如來授記寳手菩薩者空王如來授記
皆因造藏而得作佛從虛空藏流出一切藏一切藏流
出四大藏四大藏一億大藏四億小藏圍繞湧出狀如
蓮花灌於四藏流出十二藏從十二藏分為三藏一聲
聞藏二菩薩藏三真如性海藏海水可量虛空不可量
虛空可量菩薩摩訶薩成就衆生變化隨感不可量菩
薩摩訶薩修行地位有分劑故故可量諸佛真如性海
無分劑故故不可量攘於三藏流出八萬四千藏修多
羅藏摩訶藏為上首於是有法藏寳藏甚深微密藏妙
花光雲等藏無盡在色究竟天衆生衆生福薄不得瞻
暏謨呼羅摩海鹹首羅大自在神天樹雲音日輪速疾
執金剛神淨光光香雲最上光嚴身衆神清淨華髻栴
檀樹光足行神雷音幢相雨花妙眼道場神淨花普照
無等光燄主空神永斷迷惑普遊淨空主方神示現宮
殿樂勝莊嚴主晝神普得淨光諸根嘗喜平等護音寂
静海音主夜神其摩竭提國有金剛藏中有摩尼瑶王
變現自在兩無盡瑶嚴好花是諸菩薩演說如來廣大
境界慈目瑶髻發生喜樂可愛樂正念天王十方海中
一切瑶玉吐雲彌覆流出教綱其佛號法水覺空如來
嚴持噐杖夜乂王力懷高山夜乂王毘樓博乂燄口海
光龍王等甚可怖畏鳩槃茶王美目端嚴鳩槃茶王日
光天子月光天子星宿王天子威德光明天子各各恒
沙恒沙眷屬相與掌護其南海楞伽山下娑竭羅龍宫
其光明藏大地劫淨諸方等諸經納於龍宫其善部州
大藏六萬卷中六千卷小藏四千卷大悉地有空有不
空廣略平等譬如萬法出一座中千輪百疏又於一塵
流出(一有又字)如帝釋宫殿因陀羅網一珠映八十億珠法
界義中法身法性百佛世界細一毛端扸一毛端成微
塵數世界一一世界法身演無量百千萬億諸佛法藏
是身為陀羅尼藏湧法海藏衆法瑶藏舍乘敷藏花頂
衆藏密耶護藏言頓顯也此皆奢摩他毘鉢舍那定惠
之力觀見如來等藏藏依識攝有舍(一作含)藏理發(一作法)
於心而形於藏内外俱朗不其然乎斯文淳(一作純)一非
敢戱論光佛相好贊佛功德從佛知見中來頌曰雪(一作)
(靈)山紺宫等虛空耶叔父付囑澹交續耶妙華光雲香
普薰耶娑碣所措摩醢護耶喝刺呼嚧歸命護耶
蘇州乾元寺碑
五蘊十二入十八界此上三科能包萬法因緣生為有
無自性為空有融一則(一作即)中道義雖石船渡海蚊背
負山不為希有事僧法珣與和合衆法藏等造乾元寺
者晉高士戴逵子顒之宅也乾元初節度使鄭昊之奏
立觀察使李涵李道昌皆有力大臣求無上道以心無
所願無邊受者實得施者實與雖空不敢有為有滅無
為無滅無為有為之體有為無為之用無生無滅無相
無名無相法無言語說法以無言語說故有相大乘有
觀法門無相大乘無觀法門於有所得有相大乘義於
法無所得無相大乘義無所得無所得俱真一乘之義
事也為妙因果譬如種子依地而生又如大也能荷群
有虛空之體大於天地天地有盡虛空無盡如來之體
大於虛空光明虛覺圓寂萬德故於無住本建乎諸法
不動直際恒沙煩惱莫不斷除魚吞鈎虎落穽蛾拂火
此衆生自取其毒道本平坦樹本清涼佛在摩竭提國
城等正覺諸弟子栖乎茂林藉彼祥草厥後因時設教
猶著弊衣行次乞食及性忉利省摩耶夫人優填王鑄
金刻木始用膠漆泥布佛有象自此始也與佛在時功
德無異於是給孤長者造祗洹精人末由底迦造龍宫
精舍竺乾法蘭造洛陽白舍寺佛圖澄造鄴中九百七
十三寺釋道安造襄陽一十五寺遠法師造廬山東林
西林寺度法師造攝山栖霞寺杯渡法師造南陵隠静
寺傳大士造東陽雙林寺思大師造衡陽南岳寺智者
大師造天台國清玉泉寺三十五寺略也涅槃無前無
後無般若無新舊法珣上不重舊德下不輕新學(一作法珣)
(上人重舊德不輕新學)門人清瑛清况於經藏中抄佛心訖(疑)永
示無極文曰倬哉迷廬宏亘大千百億日月藕系貫穿
蛟背負文飛登梵天塵勞為海般若為船截生死流是
曰希有大哉乾元寳則不朽和衆雲臻珣為稱首佛告
善來寳坊崇哉法雨洒埃慈雲徘徊
文苑英華卷八百六十三
