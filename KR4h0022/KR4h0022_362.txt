文苑英華卷三百六十二宋李昉等編
雜說三
志過一首天說一首
䄍說一首朝日說一首
乘桴說一首讀韓愈毛穎傳一首
畫諫一首代河湟父老奏一首
說鳳尾諾一首原晉亂說一首
祭祀祈說一首
志過權德輿
辛酉歲予以吏役道于上饒時左司郎中博陵崔公出
守郡佐與予語及世道次及人倫大節因曰延州之譲
不其至矣(集作哉字)或者言吳以太伯譲而興季子譲而亡
此乃徇於一方而不蹈乎大方也原夫太伯避季歴奔
荆蠻以就文武之大業則知太伯因天下之尊周以成
周也豈以興吴(一作周)為念季子因天下之去譲以全譲
也豈以亡吳為念然則太伯季子皆以天下之心為心
吳之興亡曾不屑慮彼或者之論誠未通其旨焉予曰
誠哉是言然(集作况)季子之歴聘也聞樂章辯歌詩皆審
其盛衰以造乎精微明閎建物無所逃數有所極耳又
何區區異論于其間哉答曰子之言過矣若季子以興
亡必然力不能支乘此而後三譲是利於將亡因以沽
名者也豈可為君子言之過矣存之予亡之(集作豈可為君子言)
(之也且以吴之存而季子亡之)以譲之發(集作廢)而季子全之嚮使勤一
國之理理于勾吴今亦化為古墟鞠為榛蕪曷與夫禮
譲之大使千古是式貪以之廉暴以之仁忍垢冐榮者
以之知懼其于為理也不其逹(集作遠)歟予乃拜受其論
退書所聞且以志過名篇庶乎聞義能徙之義
說天柳宗元
韓愈謂柳子曰若知天之說乎吾為子言天之說今夫
人有疾痛倦辱饑寒甚者因仰而呼天曰殘民者昌佑
民者殃又仰而呼曰何為使至此極戾也若是者舉不
能知天夫果蓏飲食既壊蟲生之人之血氣敗逆壅疷
為癰瘍&KR2334;贅瘻痔亦(一無此字)蟲生之木朽而蝎中草腐而
螢飛是豈不以壊而後出耶物壊蟲由之生元氣隂陽
之壊人由之生蟲之生而物益壊食齧之攻穴之蟲之
禍物也滋甚其有能去之者有功于物者也繁而息之
者物之讐也人之壊元氣隂陽也亦滋甚墾原田伐山
林鑿泉以井飲窽墓以送死而又穴為偃溲築為墻垣
城郭臺榭觀游䟽為川瀆溝洫陂池燧木以燔革金以
鎔陶甄琢磨悴然使天地萬物不得其情倖倖衝衝攻
殘敗撓而未嘗息其為禍元氣隂陽也不甚于蟲之所
為乎吾意有能殘斯人使日薄歲削禍元氣隂陽者滋
少是則有功于天地者也繁而息之者天地之讐也今
夫人之(一無此字)舉不能知天故為是呼且怨也吾意天聞
其呼且怨則有功者受賞必大矣其禍焉者受罰亦大
矣子以吾言為何如(集作如何)柳子曰子誠有激而為是耶
則信辨且美矣吾能終其說彼上而玄者世謂之天下
而黃者世謂之地渾然而中處者世謂之元氣而寒暑
者世謂之隂陽是雖大無異果蓏癰痔草木也假而有
能去其攻穴者是物也其能有報乎繁而息之者其能
有怒乎天地大果蓏也元氣大癰痔也隂陽大草木也
其烏能賞功而罰禍乎功者自功而禍者自禍欲望其
賞罰者大謬矣(集無此字)呼而怨欲望其哀且仁者愈(文粹作亦)
大謬矣子而信于之仁義以遊其内生而死爾烏置存
亡得喪于果蓏癰痔草木耶
䄍說
柳子為御史主祀事將䄍進有司以問䄍之說則曰合
百神于南郊以為歲報者也先有事必質于戶部戶部
之辭曰旱于某水于某蟲蝗于某癘疫于某則黜其方
守之神不及以祭余嘗學禮盖思而得之則曰順成之
方其䄍乃通若是古矣繼而歎曰神之貌乎吾不可得
而見也祭之饗乎吾不可得而知也是其誕漫憋怳冥
冥焉不可執取者夫聖人之為心也必有道而已矣非
于神也盖于人也以其誕漫敞怳冥冥焉不可執取而
猶誅削若此况其貌言動作之塊然者乎是設乎彼而
戒乎此者也其旨大矣或曰若子之言(集作云)則旱乎水
乎蟲蝗乎癘疫乎末有黜其吏者而神黜焉而曰盖于
人者何也余曰若子之云旱乎水乎蟲蝗乎癘疫乎豈
人為之耶故其黜在神暴乎耗乎沓貪乎罷弱乎非神
為之也故其罰在人今夫在人之道則吾不知也不明
斯之道而存乎古之數其名則存而教之實則隱以為
非聖人之意故歎而云也曰然則致雨反風蝗不為灾
虎負子而趨是非人之為則何以余曰子欲知其以乎
所謂偶然者信矣必若人之為則十年九潦八年七旱
者獨何如人哉其黜之也苟明乎教之道雖去古之數
可矣反是則誕漫之說勝而名實之事喪亦足悲乎
朝日說
柳子為御史主祀事將朝日其僚問曰古之名曰朝日而
已今而曰祀朝日何也余曰古之記(文粹作說)者則朝拜之
云也今而加祀焉者則朝旦之云也今之所云非也問
者曰以夕而偶諸朝或者今之是乎余曰夕之名則朝
拜之偶也古者旦見曰朝暮見曰夕故詩曰邦君諸侯
莫肯朝夕左氏傳曰百官承事朝而不夕禮記曰日入
而夕又曰朝不廢朝暮不廢夕晉侯將殺竪㐮叔向夕
楚子之留乾谿右尹子革夕齊之亂子我夕趙文子礱
其椽張老夕智襄子為室美士茁夕皆暮見也漢儀夕
則兩郎向𤨏闈拜謂之夕郎亦出是名也故曰大采朝
日少(集作小)采夕月又曰春朝朝日秋夕夕月若是其(集作)
(之)類足矣又加祀焉盖不學者為之也僚曰欲子之書
其說吾將施于世可乎余從之
乘桴說
子曰道不行乘桴浮(集作于)海從我者其由也歟子路聞
之喜子曰由也好勇過我無所取材說曰海與桴與材
皆喻也海者聖人至道之本所以浩然而遊息者也桴
者所以遊息之具也材者所以為桴者也易曰復其見
天地之心乎則天地之心者聖人之海也復者聖人之
桴也所復者桴之材也孔子自以極(集作拯)生人之道不
得行乎其時將復於至道而遊息焉謂由也勇于聞義
果于避世故許其從之也其終曰無所取材者言子路
徒勇于聞義果于避世而未得所以為復者也此以退
子路兼人之氣而明復之難耳然則有其材以為其桴
而遊息于海其聖人乎子謂顔淵曰用之則行舍之則
藏唯我與爾有是夫由是而言以此追庶幾之說則回
近得矣而曰其由也與者當是歎也回死矣夫或問曰
子必聖人之云爾乎曰吾何敢吾以廣異聞且使遯世
者得吾言以為學其無悶也揵焉而已矣
讀韓愈所著(集作作)毛穎傳後題
自古居夷不與中州人通書有來南者時言韓愈為毛
穎傳不能舉其辭而獨大笑以為怪而吾久不克見楊
子誨之來始持其書索而讀之若捕龍蛇搏虎豹急與
之角而力不敢暇信韓子之怪于文也世之摸擬竄竊
取青嫓白肥皮厚肉柔筋脆骨而以為辭者之讀之也
其大笑固宜且世人笑之也不以其俳乎且(一作而)俳又
非聖人之所棄者詩曰善戱謔兮不為虐兮太史公書
有滑稽列傳皆取乎有益于世者也故學者終日討說
(文粹作論)答問呻吟習復應對進退掬溜播(文粹作掩)灑則罷憊
而廢亂故有息焉游焉之說不學操縵不能安絃有所
拘者有所縱也太羹玄酒體節之薦味之至者而又設
以竒異小蟲水草柤棃橘柚苦鹹酸辛雖蜇吻裂鼻縮
舌澁齒而咸有篤好之者文王之昌蒲葅屈到之芰曾
晢之羊棗然後盡天下之竒味以足于口獨文異乎韓
子之為也亦將弛焉而不虐歟息焉游焉而有所縱歟
盡六藝之竒味以足於(文粹作其)口歟而不若是則韓子之
辭若壅大川焉其必决而放諸陸不可以不陳也且凢
古今是非六藝百家大細穿穴用而不遺(一作匱)者毛穎
之功也韓子窮古書好斯文嘉穎之能盡其意故奮而
為之傳以發其欎積而學者得之(集作以)勵其有益于世
歟是其言也固與異世者語而貪常嗜𤨏者猶呫呫然
動其喙彼亦勞甚矣乎
畫諫盧碩
漢文帝時未央宮永明殿畫古者五物(兩漢故事文帝三年于永明殿)
(畫屈軼草進善旌誹謗木敢諫鼓獬豸凢有五色物也)成帝陽朔中嘗坐羣臣于
下指之曰予慕堯舜理故目是以自况大司馬陽平侯
王鳳拜舞而賀曰陛下法古為治上稽唐虞仁遠乎
哉行之斯至旌鼓之屬在陛下建之而已矣至于神草
靈獸臣知不日當産于明庭以彰上天之允答也微臣
不勝鳬藻之抃御史大夫張(張忠)出次而言曰斯無用之
物也臣請即日圬之且是畫肇于太宗之時凢八聖矣
開眼而覩之者皆面(一作背面)而違之未聞有禆于治也臣
敢為陛下條舉臣嘗聞文帝時雒陽人賈誼為博士能
誦詩屬書嘗為上陳古先帝王之道漢朝正朔之法上
以公卿之任無以易誼俄絳灌馮敬之伍害其賢而毁
之遂疎而不信傅卑濕之國後雖徵還卒不得大用喪
志而死至今負才藏器之徒猶以為憤此則善雖進而
不能用也帝又降詔除誹謗之令許人言事迨中宗朝
大臣楊惲盖寬饒以譏刺辭語皆坐大辟先帝在東宮
言其法太深刻中宗竟不悔此則木雖旁午人不敢書
上也初元帝弘恭石顯專權亂政前將軍望之嫉其姦
邪諷上除之不從望之反罹其愆過(一作廹)以自殺此又
邪不可觸之之驗也前日安昌侯禹居陛下師傅之尊
不能率已以儉而乃决涇引渭廣開田疇便身娱耳多
置侈樂平陵朱雲上書請斬其首陛下怒不可忍遽將
誅之雲倉卒無㩀乃至喪膽失魂臣意列聖用此乃類
是乎臣之狂瞽欲陛下言而必行丹艧之設不足以留
連聖念也且大司馬親勲之望朝野所倚不能因事而
諫返以為賀佞孰甚焉臣謹以指之若斧鑕將及是陛
下誤屈軼也臣不敢就僇
代河湟父老奏陳黯
臣等世籍漢民也雖地沒戎虜而常畜歸心時未可謀
則俛僶偷生既遭休運詎可緘默伏思中國之患邊戎
其來久矣唐虞夏殷之前則淳風未漓夷夏自判故干
戈不興事亦宜矣由周以降或侵或伐無代無之然則
享國長久君臣有謀唯是其餘不足徵也周漢討邊之
事臣知之矣請較而論之以為國朝比且周之伐獫狁
也以斥逐為心不常事之故進則遄征退則息兵致其
邊鄙無備壁壘不營此乃周之謀失於不固矣漢之討
匈奴也乘時之豐恃兵之雄深入窮荒莫計遠邇故雪
山青海皆為内封其後財匱力殫厥功不就遂交和親
之好自凂帝屬延法後時斯為漢之謀失于太廣矣唐
有天下邁于周漢之道一家其六合一心其兆人唯兹
犬戎未能無患當開元中有將臣善于攻戰振張皇威
殱殄醜虜自秦地而西有地數千里此則展拓周疆剪
截漢域所謂廣袤得其中矣其後國家以内寇時起不
遑西顧其蕃戎伺隙侵(一作復)掠邊州臣等由此家為虜
有然雖力不支而心不離故居河湟間世相為訓今尚
傳留漢之冠裳每歲時祭享則必服之示不忘漢儀亦
猶越翼胡蹄有巢嘶之異噫其怨慕也有是陛下新統
寰區以慈仁化育聞之得不惻然而軫念乎夫事有可
行勢有必尅苟懈而不為是失古人見幾之義今國家
無事三方底寧獨取邊陲猶反掌耳矧故老之心觖望
復然儻天兵一臨孰不面化今陛下采臣之言則先選
良將不以前負勲業者與更授節制(一作刺史)者為之何者
彼功崇矣彼位極矣復將悉力營之哉以此臨事必多
自顧願陛下詔班行之中噐識有殊籌畫可用者踰一
資一級授鉞將兵俟見功庸而後(一作厚)加之爵賞必能
摧兇破敵無所愛矣戎翟者亦天地之間一氣耳不可
盡滅可以斥逐之伊周漢之事如前所陳今之所取願
止于國朝已來所没秦渭之西故地朗畫疆域牢為備
禦然後闢邊田飽士卒可以為永遠(一作永永)之謀&KR1199;出周
漢之右則臣得棄戎即華世世子孫無流離之苦生死
幸甚
說鳳尾諾陸龜蒙
或問予曰鳳尾諾為何䓁物圖耶書耶對曰余之所聞
自晉訖于梁陳以來藩邸之書也凡封子弟為王則開
府辟僚屬取當時士有學行才藻者中是選其所下書
東宮則曰令上書則曰牋諸王下書則曰教上書則曰
啟應和文章則曰應令應教下其制一等故也其事行
則曰諾猶漢天子肯(集作可非)臣下之奏曰可也鳳尾則所
諾牋之文也綷縩䙰褷然織與繪莫的知既肯其行必
有褒異之辭若今之批荅案耳晉元帝為琅邪王時帝
美其才令通習外事常使批鳳尾諾南齊江夏王鋒高
帝第十二子甚怜之年五歲使學鳳尾諾下筆便工帝
大悦以玉麒麟賜之餘未見其出鳳尾牋當番薄縷輕
其制作想精妙靡麗而非牢固者也殆將五百年必不
能保而存之好事者或云織(集作識)妄矣且傳云仲尼在
魯與陳有問缶羊楛矢者皆知之及脩春秋則遠者略
近者詳故曰立於定哀而指隠桓之日遠矣盖聖人作
大典不可不慎則前所傳亦(一作之)妄矣余學聖人之文
者求其誠而已矣又安可詐别數百年前事自以為賢
哉君子慎所傳無易
原晉亂說楊䕫
晉室南遷制度草剏永嘉之後囂風未除廷臣中猶以
謝鯤輕佻王澄曠誕競相祖習以為高逹卞壼厲色於
朝曰帝祚流移社稷傾蕩職兹浮偽致此隳敗猶欲崇
慕虚誕汚蠧時風奏請鞠之以正頽俗王導庾亮抑之
而止噫西晉之亂百代所悲移都江左是塞(一作㓗)源端
本之日也猶乃翼虚駕偽宗(文粹作崇)扇佻薄躡諸敗跡踵
其覆轍以此剏立朝綱基構王業何異登膠船而泛巨
浸操(一作拉)朽索以馭奔駟乎設使從卞壼之奏黜屏浮
偽登進豪賢(文粹作淳實)左右大法維持紀綱則晉亦未可
量也其後王敦作逆蘇峻繼亂余以為晉之亂不自敦
峻而稔於導亮
祭祀不祈說沈顔
夫祭典之興所以奉祖宗而表有功也非所以祈明神
而邀福佑也故王者郊天地而立七廟諸侯奉社稷而
置五廟士庶人各以其家功施于民則祀之以死勤事
則祀之以勞定國則祀之昔列山氏之子曰柱能植百
糓夏興也周繼之故祀于稷共工氏為九域其子曰后
土能平九土故祀于社舜勤事而野死鯀障洪水而殛
死禹勤其官而水死有虞氏禘黃帝而祖顓頊郊堯而
宗舜夏后氏亦禘黃帝而祖顓頊郊鯀而宗禹商人禘
舜而祖禹郊禹而宗湯周人禘嚳而郊稷祖文王而宗
武王故所謂奉祖宗而表有功也非所以祈明神而邀
福祐也必以明神可祈福祐可量(一作豐)則三代不易世
秦漢不更氏王者無明暗卿士無賢愚能盡其祭祀則
享其福祚矣神必私于禱祈悦于肥腯而降其禧祥則
王者盡堯舜也侯者盡桓文也水不為潦也火不為灾
也年無夀天也民無貧富也戰無不勝也守無不固也
禍無不殄也疾沴不生也國家無危亡也宗祀無廢絶
也是皆祈而不得禱而無應明矣然則經百代而不易
其俗傳百王而不革其風者誠有以也夫兩國相持必
有其勝也萬邦各治必有其康也祈年者必有其豐也
祈病者必有其瘳也祈仕者必有其遷也祈貨者必有
其饒也有一于此咸以神之佑也而不知人事之起匪
成即敗匪得即失用之有巧拙智之有後先歲有豐儉
運有否泰非神之所置也于是廢業而不為非竭産而
不為悔姦巫乘之以語禍福竟不能明寖以成俗得非
上失其正下效其為者乎
文苑英華卷三百六十二
