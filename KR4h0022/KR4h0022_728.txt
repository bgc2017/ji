文苑英華卷七百二十九宋李昉等編
餞送十二
送從舅泳入京序一首
送三從弟長孺擢第後歸徐州覲省序一首
送再從弟少清赴潤州參軍序一首
送從兄穎遊江西序一首
送從兄立赴崑山主簿序一首
送從叔赴任鄱陽序一首
送三從弟况赴義興尉序一首
送玄上人歸天竺寺序一首
送道依闍黎歸婺州序一首
送靈澈上人廬山廻歸沃州序一首
送渾淪先生遊南岳序一首
送從兄南仲登科後歸汝州舊居序一首
送鈕秀才謁信州陸員外便赴舉序一首
送獨孤孝廉應舉序一首
送興平鄭少府歸上都覲省序一首
送巴東林明府之任序一首
送鹽山林少府之任序一首
送常熟許少府之任序一首
送建上人訪尋陽司業後詣涇原劉行軍序一首
送元和上人往五臺山序一首
送李孝廉及第東歸序一首
送洪孺卿赴鄉舉序一首
送族叔行元落第歸廣陵序一首
送薛大信歸臨晉序一首
送從舅泳入京序權德輿
從舅詞甚茂行甚修嘗見其緣情百餘篇得騷楚之遺
韻故江南煙翠多在其(集作句)中蓬累江湖坎壈終歲而
衣不襲突不黔彼乘堅驅良滅沒於康莊者復何人哉
繇從舅而言可以言命冬十一月方以大袂單衣挈書
笈西遊且見訪曰予不試久矣道不可以終寠今將遊
上京抵名卿以决出處其可乎哉德輿曰時有通塞道
有顯晦審時行道惟賢者能之今王度清夷紀律昭明
宴安迷邦是為大謬是舉也得審時行道之宜矣又何
敢規
送三從弟長孺擢第後歸徐州覲省序
前人
吾嘗思天下之理必求其端於士行博厚人文昭明則
理道從之孤卿大夫皆繇士而進得不謹於初以自重
耶然則鏌干之刃騄驥之步百鍊千里必俟知者此長
孺所有獲進於左君之門也左君嘗貳六官之半復以
綱轄再臨儀曹銛鋒絶足於是乎得且爾齠歲(集作年)秀
發好學不遷迨乎弱冠餘勇可賈脩詞體物講貫習復
發鏃(集作功)中的觀者偉之夫每歲登名者四方之人皆
属耳目以評其當否不可誣也若爾之敬遜務時敏沛
然得之異時遠至如在步武矣吾與長孺曾王父在永
崇開耀(集作輝非)之間繼以賢能之書來獻于王庭德名家
法華萼相輝暨吾早歲亦將砥礪充賦而先友過聽遽
以名聞蓬茅之中未筮而仕既而中外族姻有以前心
見勉者吾以為雖冗員觧巾亦君所命也豈可更名越
禮以孟晉求售耶循性所安遊寓湖海或辱賓召亦嘗
從之頃歲以禮官徵在闕下因緣朝奬忝冐清近既非
所宜居常缺然歲時易過道義難就視爾之年猶前日
耳每思孔孟不惑不動心之言以為元龜而未能也然
則舉於鄉者士君子之本爾能聿脩其慰如何叔父以
廷尉評典城于蘄(集作豊)里有課最家有教義駕言歸寧
拜慶上堂青純被體桂枝在手服名教者相賀况吾之
心耶宗門單尠羣從(集作從弟)之登(集無登字)仕次者不十數軰
相愛以誠惜别為甚因爾之文藝徵吾之出處故詞雖
繁而不能已也噫風水之積厚也方可以負大舟大翼
爾其勉之(集有其字)餘則節食(集作良會)慎夏寓書而已十四年
四月從曾祖兄德輿叙
送再從弟少清赴潤州參軍序
今年羣從之調試於天官春官者以十數興廉舉秀既
有其人而少清以經明觧巾參南徐州軍事其伯氏掾
周衛叔氏簿郟城代耕話别徵詩導志夫千里足下九
江濫觴致遠就深在乎不已况爾文敏脩㓗澡身立誠
康莊渤澥吾見其往至如鮑昭之詞律孟嘉之風流又
其次也想自丱歲僑居是邦趨朝七年束(一作榮)以紳珮
烟霞井田如在目前舉白祭軷離憂加等尚書公以政
成事簡鎮安一方幕庭婉婉多我之執爾其敬恭以事
長者求為可知闇然日彰嚮吾所謂不已之道在此而
已十三年三(集作二)月醉後序
送從兄穎遊江西序
昔安丘敬公以王佐之才而運丁符氏故經綸大略堙
阨不振如其乘時行道可以財成家邦豈止於相區區
前秦與王景略齊名而巳時軋道塞從古以然德輿與
兄實承安丘之遺烈其後枝流以食舊德故兄能踐中
行蹈貞厲守師氏之訓脩君子之詞慤静而用晦誠謙
以居約者向二十年衮衣大帶名未登於王府方以一
葦為航遊江湖間今將省家於上饒順流於潯陽羈旅
之中未始以進趣為念鄙則不敏粗為哲兄言之自十
數年間戎車居天下之半故純白清静之士多欝而不
發其或倚佳名(集作兵)席世(集作勢)卿以取貴富者皆朝為
屠沽夕拖章組風波變化以萬萬計其次或雜與諸生
之徒冠柱後惠文持從事使者之檄溢於府寺諠於傳
置風流不還聲實相遠然則得喪本不足以滑曠士之
慮又况今之得喪耶先師曰知足者不以羡自累行脩
於内者無位而不怍此二者可以書紳而三復也鄙夫
所獻者如斯己矣如其地理所歴與煙霜之候皆備於
詩人之思此略而不書
送從兄立赴崑山主簿序
士君子筮仕之門有以代德庥廕而奉清廟齋祠者及
夫試吏就禄與秀才孝廉郎等盖以舊服流慶後昆宜
之其於奬人為善之義深矣從兄承舄奕簮纓之後荷
葳蕤文誼之訓敏於學行而薄於宦名乃今調於天官
署崑山主簿以姑胥之通邑士衡之佳句僑舊耕種(集作)
(植)多依是間上有良二千石為東諸侯表率其飾躬敬
事夙夜勤敏推輪積水或在茲乎從弟中書舍人德輿
序其所繇俾群從偕賦
奉送從叔赴任鄱陽序
叔父端懿誠厚退然自牧博洽前載不以沽名待價為
心德輿羈丱時伏見從叔義興君戶部君送别二序自
前秦安丘敬公至周千金恭公而下德善功烈辨其昭
穆叔父承千金廣川清水三葉紹封之慶其素履淑行
二叔父實詳言之爾來三十餘歲矣服義日茂用晦如
初以仁愛任恤復趨選部銅章列城得之不勤昔季路
宓不齊理蒲與單父為孔門上第弘之在人仁遠乎哉
况番君故地理通下邑其壤沃其境清惠和簡廉可以
游刃異日九江之西上百里課第於有司者其在叔父
乎佐酒霑醉歌詩為禮有命曰爾宜序謹序
送三從弟况赴義興尉序
漢廷諸公皆附經術而施政事故其有猷有為不疚不
懼若况者嘗理左右史記事記言之經傳謩訓居有司
藉奏中乃令參調署吏以養以仕言顧於行行本於經
脩性勤身而禄在其中矣夫學者病口隸其言而心不
能通故吾三年第經明者三百餘士而知類通逹者往
往有焉嘗與賢諸侯河東柳敬叔吴郡陸伯冲寓書往
復論取士之道二君子言之頗詳若况之所履其吾與
二君子之所欲求也豈無多文之富耶而况不耀豈無
趣揵之敏耶而况不為盖質素者受采必固平夷者遵
道必遠况之志其在是乎吾與况也行以五綵衣裳視
朝夕膳裘褐初觧綬黃甚新彼陽羡有佳山水玉潭東
舍溪南岳洞靈仁祠僊觀邑子鄕尊窮年勝賞筮仕於
斯其樂如何有以賀義方之慶輕少别之戚伯仲羣從
類其詩文亦命小子&KR2011;繫(集作繁非)於編末時皇帝御極甲
子赦令之後一月也
送玄上人歸天竺寺序
度門之教根於空寂因修以取證階有以及無不踐精
深之習而悟虛無之理者未之有也未得為得則其病
歟僕久味斯法思與言者既而得玄禪師師早誦大乘
經各(集作微言)數萬言晩得觀門之學今則色空如一哀樂
不入矣桑門之患有二焉未得之患為外見所雜既得
之患為内見所縳今玄公翛然於二見之間(集作門)不内
不外冥夫至妙身戒心惠合於無倪且以勾吳有山水
之絶境天竺又經行之静界振錫而往其心浩然盖隨
緣生興觸物成化而不為外塵所引也幅巾男子權德
輿稽首
送道依闍黎歸婺州序
予與惠公游十年而惠公以其徒依公見訪靄然之和
發於眉宇得其道者不待言說予嘗欲黜健羡遺名聲
不使塵機世相滑湣靈府故每隨縉紳士則神怠與依
惠游則性勝盖循分而動亦境所由然上人以東陽為
山水佳地且生約二德昔所游踐况雲洩石室花發桃
巖是二精舍為東南甲乙乃振緇錫泛然而行道機法
樂盡在是矣如僕者方牽攣世教未得與師為方外之
遊遐情幽賞期一二偈䟽
送靈澈上人廬山廻歸沃州序
昔廬山遠公鍾山約公皆以文章廣心地用贊後學俾
學者乘理以詣因言而悟得非玄津之一𣲖乎吳興長
老晝公掇六義之精英首冠方外入其室者有沃洲(集作)
(州通用)靈澈上人上人心冥空無而跡寄文字故語甚夷
易如不出常境而諸生思慮終不可至其變也如風松
相韻冰玉相叩層峯千仞下有金碧聳鄙夫之目初不
敢眡三復則淡然天和晦於其中故睹其容覧其詞者
知其心不待境静而静况會稽山水自古絶勝東晉逸
民多遺身世於此夏五月上人自鑪峯言旋復于是邦
予知夫拂方袍坐輕舟泝沿鏡中静得佳句然後深入
空寂萬慮洗然則嚮之境物又其稊稗也鄙人方景慕
(集作行)企尚之不暇焉(集作惡)敢以離羣為歎
送渾淪先生遊南岳序李遠
予丱歲時遇渾淪於荆溪徒見其山中(疑衍)巾羽衣有玄
古之貌瞻敬不暇未遑問道倏然一别俄六七年今茲
獻春相訪于練湖之濱藥囊葵杖就舘於我參希夷之
旨折萬物之理皆發於全樸冥于大道(集作通)非夫人之
為道道烏乎在嘗以郭氏注莊生之書失於脗合萬物
物無不適然則桀鷔饕戾無非逐性使後學者懵然不
知所奉因自爲注觧并作三十三篇指要佳言精理特
出古人之右矣夫然者睹其容則鄙恡無自入聞其言
則和易浹於内兩忘所得得之至也既而振拂屨杖超
(集作冷)然遠遊浮洞庭陟廬阜然後揮手人世南登衡山
將長往而不返耶或暫遊人間而不可得見之耶予風
波之人未脫世累得以愚薄自全静每造適今日之别
在於忘言
送從兄南仲登科後歸汝州舊居序
前人
古者採詩以辯志升歌以發德繫於時風播為樂章有
不類者君子羞之今兄能泝其末流詠于深源志之所
之不遷於物以為洙泗弟子起予者商而又嘉回之屢
空鄙賜之屢中故帶經食力耕於汝山之下環堵蓬茨
若廕華榱逸韻麗藻鏘然在聽去歲臨汝守首賢能之
書貢于儀曹瞻言正鵠審固則獲前此亦嘗失之矣退
實無愠羸而不囂盖能反諸巳而巳且用廉賈之道故
也今將抵洛郊歴平陽與賢諸侯交歡假道然後自洛
之汝燕居中林磅礴古昔務居遠大鶯出幽谷鵬擊南
溟將與羣從叔季復修異日之賀豈止於今耶南宫郎
有雅知兄者且與德輿為僚徵詩貺别以附其志謹序
送鈕秀才謁信州陸員外便赴舉序
前人
清旭燕居有秀才鈕氏以儒者衣冠訪我於衡門之下
用文一軸與刺偕至訪其行也則曰將抵賢二千石陸
上饒然後自江而西射策上國且上饒以偉詞邁氣待
東南之士士至必循分加禮繇是褒衣之徒耻不登其
門故殿中韓侍御亢直工為直詞嘗貺若以序故臨海
守李君子從父戶部皆以文義風騷為師友又貺若以
詩矧夫植文行於内親仁賢於外強學不倦㓗巳以進
今茲行也以桂林一枝為已任豈虚也哉辱徵不腆是
用詞逹
送獨孤孝廉應舉序
取士以孝秀二科古道也家有賢者時論多之君子之
羣從皆以文藻射策或致位郎署今孝廉又以温凊之
餘力行居業業茂行脩西遊太學吾子當(集作知天)上第之
後衣春服吟舞雩東還南徐拜慶堂下粲粲門子經術
發身古人有俯拾地芥之說斯濫觴矣
送興平鄭少府歸上都覲省序穆員
凡我東周之遊誰非君子之門吏子之至也惠羣公之
思且惜其去之速子有别墅我為甘棠富清溪翠竹豐
流鸎密樹比而遐幽而曠美而不華野而不陋用厥羣
勝甲於東溪四月之節其芳始茂葉成清隂花結朱實
中林摧籜碧玉呈鮮麥風之秋與輕暑偕至二三子春
醪夏服於是乎宜之陟則在庭降則在舟湍冷竹韻合
如簫管時有山鳥雜乎其間羣籟同音俱以留客而嚴
城暮日與林泉意殊奪我當歡趣子命駕諸公以為他
日過庭之問(一作間)次詩禮者其惟吾黨與東溪乎屬事
徵詞實假會文之友况吾子以言以立可久可大作者
之意不惟系召南之什宜用緇衣之美副焉
送巴東林明府之任序歐陽詹
國以人為本縣令親人之親者苟有命授無非慎擇今
年執政又加精選自吏曹銓擬仕(集作枉)而退下者十之
五六濟南林公以始仕之調發硎之刃請宰一邑天官
劇巴東也而使為之平衡無疑鈞軸不轉非輕重質噐
目以昭如則安可於其難而易若此觧褐結綬當時之
盛既受牒恭命而南征(集作濟南)公與予鄕而且故幼而知
公行先鄕曲譽是通閭井之意術以經明(集作明經)升實操
教化之本今有社稷有民人則弓矢入養叔之手徽絃
在師曠之膝何微之不中何妙之不盡去矣無使朱邑
魯恭專美(集作何)是官其餘則巫峽峨峨岷江湯湯水天
下清山天下秀遊盤貴境為池為墉退公暇而(集作多暇)為
我廽睇
送鹽山林少府之任序
新授鹽山尉孝廉郎濟南林君脂轄東轅蒞官也鹽山
滄州之屬邑也滄州戎狄接境(集作際)之地國家虞守之
會東南居恃力之卒西北有矜功之衆從事之劇惟天
下先若非機足應權逹能通變則不之與也公以二善
而時與之夫騏驥未馳知有致遠之能(集作力)干將未割
知有剸堅之功堂堂林君不假曾試(集作假道試使)嶧桐嶰竹
必中音律勉以能事為邦之光禄者所以食人為國俸
者所以表(集作衣)人贊時予尚知之而君豈不知之苟知
之何往而不利
送常熟許少府之任序
始入仕一有縣尉或中或上或緊銓衡評才若地稱而
命之至於緊無得幸而處而緊中之美者尤難以人今
年孝廉郎高陽許君授常熟尉者實緊中之美君十三
舉明經十六登第後三舉進士皆屈於命去冬以前明
經從常調蔭資貴中之乙判居等外之甲既才且地擢
以是官夏四月隨牒之官(四字集作隨之官之牒)玉貌青春芬芳
有蒨望棠隂而委質欝蘭陔以辭親征車轔轔所往在
目異時九仞由茲一簣在邦猶家也不出於忠信許君
常以為巳任夫何䘏哉士之生制四方之志軫念於離
别非所以為士也行乎哉
送建上人訪陽司業後詣涇原劉行軍序
前人
建上人自茲又(集作而)西更為故人也至(集作巫)咸山有道
釋子建上人元和之淳氣以類合休神遂性曩與少司
成陽公得于林棲公從下風之請斯縻大君之爵同方
相致殊途且來雖羈鸞冥鴻一飛一籠遐心遠意終共
超曠遊佛廟賞虚(集作靈)臺湖冰片玉光潔再裕來為去
始散實聚終上人故人有在西土曰大夢未覺還宜一
歡陶瓶芒履此焉而往東路看(集作着)首悠然高雲西之
人幾日而覿松栢之本(集作下)無凡草鸑鷟之侣無凡禽
西之人豈陽公之儔歟則(集作則字)覯遇之辰瓊玖之列詩
云可頌德覩於斯其撰之竹帛儻傳俾後之人知貞元
是歲賢人之會二也
送無知上人往五臺山序
無生永存旨不易源綿兮在煩滴兮處渾釋氏子味其
實歸其根其教雖傳非言可言惟相似者復到其門無
知上人其到門者歟上人從儒至道從道至釋如歴星
月以得白日若投(集作棄)扇翣而灑長風真空洞照熱惱
頓盡水其性雲其身周四海以終静出六合而非寄維
揚秋抄方至自閩日未成旬作臺山之適目關河於不
計擬衣食乎隨施怡如也澹如也以(一作此)行逢流得抵
(集作坻)虚舟無程峨峨五峯幾日而上登異清凉侣善知
識所至也之至玄之又玄乎予弱冠之年周(集作同)世諦
之學神不遠逮溺在利名(集作名利)禮足而别悽然自傷岐
途既殊聊各以行勉哉無知公勉哉歐陽生
送李孝廉及第東歸序
明經自漢而還取士之嘉也經也者聖人講善之錄志
立身正家齊國理在乎其中為人之父(集作父者)莫不欲其
子之明為人之君(集作君者)莫不欲其臣之明明斯行行斯
近則平乎性命遠則成乎政令爾來加取比興屬詞之
流更曰進士則近於古人之立言也為時稍稱其僥倖
浮薄之軰希以無為有雖中乾外矯(集作稿)多捨明趨進
俾去華敦(集作取)實君子惡以真混假含章抱器乎捨進
為明新及第李孝廉則含章抱器捨進為明者晳晳肌
膚松寒玉清以志學升太學以學就升宗伯背文手沾
滯義口占二戴(集作工載非)不往(集作售)皇鄭復來投短書出
長卷精博(集作專)炳煥儔倫褎然聖朝貞元癸丑歲明經
登者不止(集作上)百人孝廉冠其首非獨學勝亦以文聞
則具(集作有)我芳華加之典實不惡夫僥倖浮薄角力於
比興屬詞並失分弓未知鹿死誰手不為也拾青紫之
有路獻榮名以趨庭長途春光我美多彼噫盡藝而適
猶有前聞家食非明時相待之意孝廉其志之
送洪孺卿赴鄉舉序
三折肱為良醫予五升詞場四遭掎摭是以竊知乎文
則洪氏子舉秀才前後(集作其非)勝負予得而廣(集作度字)夫子
(集作天子)黼黻之性加好勤苦之節紡績墳典織組篇什觀
經緯機杼則重錦繡段日日當成今年秋預貢士首薦
(五字集作貢士果居首薦)歌鹿鳴以飲(集作食為)餞想鵬摶而餙駕金欲
入(集作求)鍜玉將就磨光芒穎耀朝夕以冀廽鴈賓海秋
風落山雖難别離問(集作向)慶無恨中鵠餘矢猶思再發
升冬玄月期會闕下
送族叔行元落第歸廣陵序
族叔行元既射策於主司不合春二月將歸淮南所寓
羣公設祖方獻未酬族(集無此字)叔悄然有不暢之色羣公
亦愕爾而阻歡小子侍觴奉觴而前曰歸好事春美時
酒樂物叔於三者加同人將之而有未悅豈禮闈失意
之爲乎昆吾産金荆山産玉自民役巧鎔琢盖多唯干
將和璞有大聞非百鍊則其工(集無工字)良可用歟非三獻
而其寳可(集作乃)真歟苟良苟真不即成不即售適以精
其研稔其實如叔也亦何稽於一邂逅哉若昔之人作
必行動必中則是蘇秦無履穿之歎寗戚無石爛之歌
孫弘無十上之勤商鞅無再干之勞也知泰而不知否
知易而不知難是夫人也非所以待乎叔也叔如之何
叔忻然見卞氏又(集作再)來之路平歸心納春景安酒意
四坐以叶千鍾有娱既醉升車秋為到期
送薛大信歸臨晉序吕温
先師曰益者三友吾能得之豈惟直諒多聞而巳可以
旁魄天人談堯舜之道則有吾族兄臯可以根本性情
語顔夷之行則有太原王師簡可以發揚古訓論三代
之文則有河東薛大信此三君子或道以樂我或行以
約我或文以博我遭時則有光遁世則無悶其為益也
不亦大乎大信與予最舊始以孝弟餘力皆學于廣陵
之靈巖寺雲卷其身討論數歲常見大信述作必根乎
六經取禮之簡樂之易(六字集作禮之簡要)詩之比興書之典刑
春秋之褒貶大易之變化錯落混合崢嶸特立不離聖
域而逸軌絶塵不易雅制而瓌姿萬變有若雲起日觀
盡成丹霞峯折靈掌無非峻勢皆天光朗映秀氣孤拔
豈藻餙而削成者哉聖上方欲觀人之文潤色鴻業秉
筆者如三光得天每賀大信有其時矣無何余被鄉曲
之譽賦于闕下以文乖時體行失俗譽再為有司所黜
此時大信亦與計偕知機全高匣刃不試昔趙殺鳴犢
仲尼臨河而逝予之見黜子亦逡廵事雖不同其所感
一也歲八月以岵屺之戀告予于歸予思古人有處有
贈乃語之曰吾聞賢者志其大者文為道之餙道為文
之本專其餙則道喪反其本則文存且使不存又何傷
矣彼邦是堯舜之遺俗唐叔之所理必有忠信如君者
焉問安之暇可與之處琢磨仁義浸潤道德考皇王治
亂之迹求聖哲行藏之旨逹可以濟乎天下窮可以攄
其光明無為矻矻筆硯間也行矣大信苟非同志勿失
予言
文苑英華卷七百二十九
