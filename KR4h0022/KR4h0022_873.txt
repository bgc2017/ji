文苑英華卷八百七十四宋李昉等編
遺愛
河西節度使杜公碑一首
義武軍節度使張公遺愛碑一首
高陵令劉君遺愛碑一首
河西節度使杜公碑楊炎
周有召伯樹王風之始漢得留侯稱佐命之傑功赫於
帝典名鏤於河圖維唐之受命大殪戎於西周皇帝感
黷武之風思二南之化詢求卿士惠澤窮荒乃命兵部
侍郎杜公名鴻漸自河登車主盟西塞公英眀博達淳
粹先覺碩德漢庭之老中興佐命之勛體合一氣精合
五老伊昔皇運中否河海風塵天子方偽遊北門之野
公負霸王之略感社稷之危𬗟懷風雲以身許國隐括
王道旁觀歴象謂宇宙不可終閉兆庶不可無君龍吟
空山雲起大澤追昌言以排世難告天命以成帝業日
月盡(一作晝)蝕載之高懸鯨鯤躍波戮而為醢史(一作吏)也
秦(疑作奏)嚮天之樂儒也觀嗣夏之書故登朝為夔龍纂
戎為方召至於是邦也清其心而妙其用厚其惠而感
其和與物也氣之陽春含靈也工之槖籥以為儣俗不
足以勸賞故先悦以茂功貪人不可以害羣故問罪以
去奸訛言不可以疑衆故畢詞以為戮於是八藩以之
匍匐三師以之投褒(疑)羣盗以之出奔巫人以之伏死
古之作者不貴成功貴以德不憚濟世憚先仁樂生下
齊眀道者謂其強孫武講軍事上者知其固西門禱河
眀刑者恨其暴子玉佐楚治兵者慮其剛而公形體兼
才智周乎萬籟之變嚮合乎四會之中是神降歟詩云
愷悌君子民之父母其来也邱陵如無其去也風雨可
懷故吏兼侍御史唐朝英洎邑老其州長吏陳奉先等
以炎耳目馨香託之篆刻庶乎覩斯文者有襄南之慕
頌遺美者深潁上之風銘曰
彧彧杜公蚪蟠于奥人美其華我覩其操王用謩畫大
邦以造三錫輅車纂戎之號威肅惠時眀神所勞何彼
塞翁靡人仁報徘徊頌石永代作好
唐故義武軍節度使營田易定等州觀察處置
使開府儀同三司檢校司空同中書門下平章
事符陽郡王贈太師貞武張公遺愛碑銘(并序)
權德輿
維唐十二葉皇帝纂太統建大中始初清眀敷佑下土
稽四征六服之理閱先正宗臣之籍流慶斯復遺風可
懷繇是博陵上谷列侯二千石元僚司武從事亞旅上
其故府太師貞武公功德請銘于碑以示厥後乃詔小
司徒臣德輿因地域之名物酌軍師之憲令舉而叙之
云公諱孝字達忠其先燕人八代祖竒北齊右北平太
守封右北平王齊季喪亂實開邊隙代有長枝軼於外
區曾王父靖乙失活部落節度使王父遜部落刺史父
謐早襲先職来朝上京星環北極輸君長之贄幣鵬變
南溟發邊關之導譯拜開府儀同三司他日以公之勤
累贈至戶部尚書公雄姿正志沉毅英達傳兵符於百
勝襲王爵於丸代年未弱冠入侍眀庭才為異倫射必
命中以日磾之信愛受秦仲之車服自他有耀至是来
歸時玄宗御天下四十餘載習文事而去武備人不知
戰恬於已然幽陵首禍榖洛恇駭公跡染汙俗心堅本
朝豈求生以害仁將蹈難以眀義史羯繼亂猶居劫中
質其所恃無路自奮問道旁午密陳嘉猷俄而成德軍
節度李寳臣錫姓撫封同信臣之任就義若渴推心於
公綜其都軍以壮支郡乃策崇勲累居大官凡軍師之
禁令攻守之竒正成德之重必咨於公隣帥猖蹷皇赫
問罪公出自上谷覘于具邱寇徒六萬將犯中冀乘轅
外嚮方陣而前公以駟介千數颷馳急擊突入其阻夹
攻其堅敵人力屈昏夜引去遷御史中丞封符陽郡王
尋拜易州刺史加太子賓客以軍之輯睦移於郡以郡
之班制叶於軍文理武毅交脩四暢師貞人龢為列郡
表儀初公與寳臣感慨於少年之場周旋於多難之際
迎導善氣切劘良規若驂有靳如熱斯濯異時自代前
定於公且曰輿師之心也勲力之冠也俄然寝疾瘖不
能言猶以手指北瞠然注目既而惡子阻命隂交匪人
因喪以干紀專地而圖禍公驟諫不入飛章上陳請以
州兵首遏亂略優詔拜工部尚書兼御史大夫恒州刺
史成德軍節度使一人注意四履專征紏合諸侯連收
城縣敗之於束鹿走之於常山以至斬首且無遺策轉
兵部尚書易州刺史易定滄等州節度觀察使錫軍號
曰義武時三分恒陽之地錄功有差而羣帥奓心或懷
&KR1333;望太行而東疆場日駭且有從約皆為假王公居其
腹心守正持重玉立於磷緇之際雞鳴於風雨之中静
柯勁草在我而已彼朱滔者以燕㗖公夸大煽結譸張
指斥公乃出和門以蒞衆援皦日以誓心義利之間死
生不惑且曰縣官之所以賦軍宿兵下尺一之詔者在
排難捍(一作扞)患而已吾徒之所以乘堅驅良佩丈二之
組者在畢力致命而已碎首塗地吾無悔焉一心事君
四面受敵俄屬京師急變鑾輅時巡時太師西平王以
禁兵自魏来援于我於是與公决策赴行在所公素約
以伯仲又申之婚姻分銳師選良將授以赴蹈使居顔
行斷金之契匪石不轉定山東為巳任坐制羣疑清轂
下為前籌行戡大憝赤誠相照血涕交頥西平繇是建
大勲立大烈而公亦静深以制動貞厲以伐謀使其徒
(集作從)散約而無亡矢遺鏃之費者公之功也前此拜尚
書左僕射至是同中書門下平章事貞元元年就加司
空凡受律行師十有一歲永寧諸侯减黜不端動有節
制人斯愛戴贍助其供養賻補其禮喪拊循接禮勞徕
安輯輔以正德而不怵於邪濟以守忠而不回於利章
灼卓異有初有終其居凉國太夫人憂也手植松檟倚
廬於墓感致瑞祉詔旌其門終身之哀加人一等不遺
故舊皆以器使戲下多善吏庭中無留事雖古人之威
懷無以過焉春秋六十二以七年三月感疾薨于位德
宗皇帝不視朝三日册贈太傅詔郎吏吊祠法贈有加
其後累贈太師易曰貞武追封上谷郡王易之大有曰
信以發志禮之中庸曰誠之不可揜惟公推本於是闇
然而彰德宇弘大色容厲肅長才經武奇表出倫喬枝
戞雲以直上雄劍發匣而耀穎始以天寳十載受詔即
戎授范陽郡洪源府右果毅破九姓突厥改上黨郡漳
源府折衝乾元初轉左領軍衛翊府左郎將實鎮飛狐
之地寳應中拜左武衛大將軍加金印紫綬歴左金吾
大將軍兼太僕卿殿中監以至于專席賓護剖符建牙
載居六官乃進左揆爕和鼎餁平理水土真食大封異
姓而王積功伐以崇厚履信順而光大壮武之後遠繼
公台富平之門時推德器豈徒然哉嗣子今司徒同中
書門下平章事延德郡王茂昭以全才休績保大宣力
戴翼天子撫征諸侯常以工部尚書建旟博陵以刑部
尚書循方伯之職特詔所理郡為大都督府經歴左僕
射司空丞居代官南北軍衛爪牙上將同氣分職寵冐
一時侯王則銀黃相映子弟乃金埓對起流光貽訓其
信矣乎二十年延德王以介圭四牡来朝京師德宗沃
心嘉歎宴喜蕃錫如韓侯申伯故事順宗繼眀崇德報
功及居台宰進掌邦教敦喻還鎮涕洟就途今皇帝以
道御天下燭眀理本間歲再入覲為守臣龜龍乞留京
師以奉朝請堅若金石激以肺肝服勤王家丕赫宸睠
感念勲節顧懷義方直以鄭武公桓公漢韋平父子古
先懿鑠舉集公門二邦幼艾千夫長百夫長沐浴風烈
怵愓慕思是儀古式以永耀斯不朽之事也拜君命之
辱而傳信焉銘曰
天秉日星亦有風霆君用文德亦資武力太師矯矯生
我王國時或艱屯師惟壮直大蹇朋来其心不回好謀
而成義路乃開博陵上谷地直㭊木既夷狡童則理長
轂威謀抗厲命賜渥縟回回盗泉曒曒嘉玉凡我所履
與之豐福士皆賈餘人以仰足琱戈衮章裕此一方追
錫吊祠禮優職喪司徒襲慶道叶仁聖三朝戴君皆受
四命覲禮煌煌嘉猷洋洋湛露彤弓威儀有光甘棠蔽
芾邵伯所憩緇衣改為鄭國之詩仍代洪(集作休)烈邦人
戴之永言寘懷乃刻斯碑
高陵令劉君遺愛碑劉禹錫
縣内之大夫鮮有遺愛在其去者蓋邑居多豪政出權
道非有卓然異績結于人心浹于骨髓安能久而愈思
大和四年高陵人李仕(集作上)清等六十三人思(集作具)前
令劉君之德詣縣請金石刻之縣以状申于府府以状
考于眀法吏吏上言謹按天寳詔書凡以政績將立碑
者其具所紀之文上尚書考功有司考其詞宜有紀者
乃奏眀年八月庚午詔曰可令書其章眀有以結人心
者揭于道周云涇水東行注白渠釃而為三以沃關中
故秦人常得善歲按水部式决洩有時畎澮有度居上
游者不得擁泉而顓其膄每歲少尹一人行視之以誅
不式兵興以還寝失根本涇陽人果擁而顓之公取全
流浸原為畦私開四竇澤不及下涇田獨肥他邑為枯
地方(集作力)既移地征如初人或赴訴泣迎尹馬而上涇
之膄皆權倖家縈勢足以破理訴者覆得罪繇是咋舌
不敢言吞冤含忍家視孫子長慶三年高陵令劉君勵
精(闕)治視人之瘼如煙(集作熛)疽在身不忘决去乃脩故
事考(闕)文暨前後詔條又以新意請更水道入于我里
請杜(闕)使無棄流請遵田令使無越制别白纖(集作&KR1021;)
悉列上(闕)掾吏依違不决居三歲距寳歷元年端士
鄭覃為京(闕)九月始具以聞事下丞相御史御史屬
元谷實司察(闕)詔書詣渠上盡得利病還奏青規中
上以谷奉使有(闕)俾太常撰日京兆下其符司錄姚
康士曹掾李紹實(闕)縣主簿談孺直實董之冬十月
百衆雲奔憤與喜并口(闕)力(集作手)運不屑鼕(集注作鼛)鼓揆
功什七八而涇陽人以奇計賂術士上言白渠下高祖
故墅在焉子孫當恭敬不宜以畚鍤近阡陌上聞命京
兆立止絶君馳詣府控告具發其以賂致前事又謁丞
相請以顙血汙車茵丞相彭原公斂容謝曰眀府真愛
人陛下視元元無所恡苐未周知情偽耳即入言上前
翌日果有詔許訖役仲冬新渠成涉季冬二日新堰成
駛流渾渾如脉宣氣蒿荒漚冐迎㭒(集作□是)斯釋(集作什什)開
塞分寸皆如詔條有秋之期投鍤前定孺直告已事君
率其寮躬勞徕之烝徒讙呼奮襏襫而舞咸曰吞恨六
十年眀府雪之擿姦犯豪卒就施為嗚呼成功之難也
如是請名渠曰劉公而名堰曰彭城按服引而東千(闕)
百步其廣四尋而深半之兩涯夾植杞柳萬本下垂根
以作固上生材以備用仍歲旱沴而渠下田獨有秋渠
成之眀年涇陽三原二邑中又擁其衝為七堰以柝(集作)
(折)水(闕)使下流不厚君詣京兆索言之府命從事蘇特
至水(闕)撤不當擁者繇是邑人享其長利生子以劉
名之君(闕)師字行輿彭城人武德名臣刑部尚書德
威之五代孫(闕)歷中詩人商之猶子少好文學亦以書
(書字集作籌畫)干東(闕)侯遂參幕府歴尹劇縣皆以能事見陟
卒不時而遷既(闕)于高陵轉昭應令俄兼檢校水曹
外郎充渠堰副使(闕)朱衣銀章計相愛其能表為檢
校屯田郎中兼侍御史(闕)池監(集作幹池鹽)于蒲錫紫衣金
章歲餘以課就加中(中字一作司勲正郎)執法理人為循吏理財
為能臣一出於清白故也先是高陵人蒙被惠風而惜
其捨去發于胷懷播為聲詩今采其旨而變其詞志于
石文曰
噫涇水之逶迤溉我公兮及我私水無心兮人多僻錮
上游兮乾我澤時逢理兮官得材墨綬紫兮劉君来能
愛人兮恤其隐心既公兮言既盡縣申府兮府聞天積
憤刷兮沉疴痊劃新渠兮百畆流行龍蛇兮止膏油遵
水式兮復田制無荒區兮有良歲嗟劉君兮去翺翔遺
我福兮牽我腸紀成功兮鐫美石求信詞兮昭懿績
文苑英華卷八百七十四
