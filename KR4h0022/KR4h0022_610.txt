文苑英華卷六百十一宋李昉等編
進文章二
進千秋金鏡錄表一首進王維集表一首
進寳應長寧樂表一首進元和聖德詩表一首
進撰平蔡州碑文表一首
進平淮夷雅篇表一首
代國子陸博士進集注春秋表一首
代百寮進農書表一首
為羽林李景略將軍進射鴈歌表一首
進撰江西韋大夫遺愛碑文表一首
史館王相公進和詩表一首
舉薦
薦鮑幾表一首薦顧協表一首
為宇文戸部薦隠淪表一首
自舉表一首責躬薦弟表一首
為王戸部薦李諒表一首
舉前池州刺史張嚴自代表一首
進文章
進千秋金鏡錄表(玄宗)張九齡(開元二十四年)
臣九齡言臣伏見千秋節日王公以下悉以金寳鏡進
獻誠貴尚之尤也臣愚以為(集作謂)明鏡所以鑒形者也
有妍&KR1126;則覩(集作見)之於外往事所以鑒心者也有善惡
則省之於内故黃帝鏡銘云以鏡自照見形容以人自
照見吉凶又古人云前事之不遠後事之元龜元龜亦
猶鏡也伏惟開元神武皇帝陛下聖德之至動與天合
本已全於道體固不假於事鑒然天覆(集作覆載)廣大無所
不包聖道冲虚有来皆應臣敢緣此義謹於生辰節上
事鑒十章分為五卷名曰千秋金鏡錄雖聞見褊淺所
識(集作擇)不深至於區區效愚其庶乎萬一不勝悃欵之
至謹言
進王維集表(代宗)王縉(附見王維集)
臣縉言中使王丞華奉宣進旨(集作止)應是王維文賦並
仰錄寫進上者(十三字集作令臣進亡已故尚書右丞維文章)恩命忽臨以驚
以喜退因編錄又竊感傷臣兄文詞立身行之餘力常
持(集作當官)堅正秉操孤貞(集作直)縦居要劇不忘清淨(集作静)
實見時輩許以高流至於晚年彌加進道端坐虚室念
兹無生乘興為文未曾廢筆(集作未嘗廢業)或散朋友之上或
留篋笥之中臣近搜求尚慮零落詩筆共成十卷今且
随表進上(集作奉進)曲承天鑒下訪遺文魂而有知荷寵光
於幽穸沒而不朽成大名於聖朝臣不勝感戴悲歡之
至謹奉表以聞臣縉誠惶誠懼(集作恐)頓首頓首謹言
進寳應長寧樂表(代宗)張謂
臣某言臣聞治定制禮功成作樂古先哲王不易之典
伏惟寳應元聖文武皇帝陛下纉堯立極繼武承天神
授五兵聖包七德頃歲自王邸登將壇衹奉廟謀龔行
天罰卷舒龍豹指麾而復洽隂陽誅翦鯨鯢顧盼而並
收河朔九鼎還重三光益明趙魏小康周秦大定伏見
所部寄住客前梨園供奉官梁州克義府果毅劉日進
新造寳應等凡十八曲其調合雅其聲用宫以歌盡言
以舞盡意夫雅者三代之樂貴之則鄭衛不行宫者五
音之名用之則角徵咸叙興亡理亂實繫於兹昔王令
言聽安公子失宫聲知隋氏禍敗非久今臣見寳應樂
用宫調知皇家運祚無疆故製造其詞發揮成曲庶登
樂府上逹天朝謹附前梨園供奉官某進表以聞
進元和聖德詩表(憲宗)(集以此表為元和聖德詩序)
韓愈
臣愈頓首再拜言曰臣伏見皇帝陛下即位以来誅流
姦臣朝廷清明無有欺弊(集作敝)外斬楊惠琳劉闢以收
夏蜀東定青徐積年之叛海内怖駭不敢違越郊天告
廟神靈歡喜風雨明晦無不從順太平之期適當今日
臣蒙被恩澤日與羣臣序立紫宸殿下親望穆穆之光
况其職業又在以經籍教導國子誠宜率先作謌詩以
稱述(集作道)盛德不可以詞語淺薄不足以自效為觧輙
依古作四言元和聖德詩一篇凡千有二十四字指事
實錄具載明天子文武神聖以警動百姓耳目傳示無
極謹冒昧塵獻無任惶悚之至(集無此十一字)
進撰平蔡州(集作淮西)碑文表(憲宗)前人
臣某言伏奉正月十四日勑牒已(集作以)收復淮西羣臣
請刻石紀功明示天下為將来法式陛下推勞臣下允
其志願使臣撰平淮西碑文者聞命震駭心識顛倒是
非其所任為愧為恐經旬涉月不敢措手中謝竊惟自
古聖神之君既立殊功異德卓越之跡必有竒能博辯
之士為時而生持簡操筆從而寫之各有品章條貫然
後帝王之美巍巍煌煌(一作穆穆)充滿天地其載於書則堯
舜二典夏之禹貢殷之盤庚周之五誥於詩則玄鳥長
發歸美殷宗清廟臣工小大二雅周王是歌辭事相稱
善并美具號以為經列之學宫置師弟子讀而講之從
始至今莫敢指斥嚮使撰次不得其人文字曖昩雖有
美實其誰觀之辭跡俱亡善惡惟一然則兹事至大不
可輕以屬人伏以唐至陛下再登太平剗刮群姦灑掃
疆土天之所覆莫不賓順然而淮西之功尤為俊偉碑
石所刻動流億年必得作者然後可盡能事今詞學之
英所在成(蜀本作森浙本作麻)列儒宗文師磊落相望外之則宰
相公卿郎官博士内之則翰林禁密游談侍從之臣不
可一一遽數召而使之無有不可至於臣者自知最為
淺陋顧貪恩侍(集作待)趨以就事叢雜乖戾律吕失次乾
坤之容日月之光知其不可繪畫強顔為之以塞詔旨
罪當誅死其碑文今已撰成随表謹錄封進無任慙惶
怖懼(集作慙羞戰怖)之至
進平淮夷雅篇表(憲宗)柳宗元
臣宗元言臣負罪竄伏違尚書箋奏十有四年聖恩寬
宥命守遐壤懷印曳紱有社有人臣宗元誠感誠荷頓
首頓首伏惟睿聖文武皇帝陛下天造神斷克清大憝
金鼓一動萬方畢臣太平之功中興之德推校千古無
所與讓臣伏自忖度有方剛之力不得備戎行致死命
況今已無事思報國恩獨惟文章伏見周宣王時稱中
興其道彰大於後罕及然徵於詩大小雅其選徒出狩
則車攻吉日命官分土則崧高韓奕蒸人南征北伐則
六月采芑平淮夷則江漢常武鏗鍧炳耀盪人耳目故
宣王之形容與其輔佐由今望之若神人然此無他以
雅故也臣伏見陛下自即位已(集作以)来平夏州夷劔南
取江東定河北今又發自天衷克翦淮右而大雅不作
臣誠不佞然不勝憤踊(集作懣)伏以朝多文臣不敢盡專
數事謹撰平淮夷雅二篇雖不及尹吉甫邵穆公等庶
施諸後代有以佐唐之光明謹昩死再拜以獻無任兢
懼之至臣某誠惶誠懼死罪死罪謹言
代國子陸博士進集注春秋表(憲宗)
吕温
臣某言臣聞惟睿作聖觀乎人文逹則化成窮則垂訓
先師所以祖述堯舜志在春秋懸衡百王撥亂三季正
大當(集作冠)之本清至公之源通羣方以誠貞天下於一
動無不順道德之要(集作玄)機斷無不齊帝王之利器而
梁木既壊生知盖寡三傳得失索隠未周羣儒異同致
遠皆泥沒微言於滋蔓亡要旨於多岐奥室不開漫逾
千祀天其或者將有俟焉伏惟陛下德合乾坤明並日
月氣和物茂遠至邇安欲以人情為田講學而耨鎮定
皇極耀(集作輝)光時雍道之將行實在今日臣不揣蒙陋
斐然有志思窺聖奥仰奉文明以故潤州丹陽縣主簿
臣啖助為嚴師以故洋州刺史臣趙匡為益友考左氏
之疎密辨公穀之善否務去異端用明本意助或未盡
敢讓當仁匡有可行亦刈其楚輙集注春秋經文勒成
十卷上下千載研覃三紀玄首雖白濁河已清微臣何
幸與道偕(集作相)遇竊以德之匪隣骨肉無應道苟訢合
(英華作道之苟合非)古今相知然則堯舜之心非宣尼不見宣尼
之志非陛下不行庶因儀鳳之辰永洗獲麟之恨臣官
沗國學思非出位以(集作道)為家寳罪實欺天謹昩死寫
前件書詣東上閣門奉進伏候聖旨輕黷宸嚴魂爽飛
越無任
代百寮進農書表(憲宗)前人
臣某等言臣等伏准故事每年二月一日以農務方興
令百寮具則天大聖皇后所刪定兆人本業記奉進者
中謝臣聞不愛牲玉祈榖于圓丘可以致誠未足以勸
農(集作為)躬秉耒耜籍田於(集作于)千畝可以示勸未足以
教人必也殷天地之和順隂陽之理利其器用精厥法
式行(集作變)之而不倦動之而不勞四海靡而風行百姓
迷其日用弘我政本實惟農書伏惟睿聖文武皇帝陛
下德茂生成道光慈儉捐金而寳榖菲食而粒民考堯
典以授時稽禹貢而任土潔粢盛而大事在祀銷劍戟
而盡力為農豐年屢薦於郊歌嘉瑞繼書(集作光)於國史
而不自滿假惟懷永圖每至獻歲載陽仲春初吉俯察
土膏之候仰觀晨正之祥經始歲功導揚生德徵有司
之舊典奉先后之遺丈深居穆清親覽奥妙匪崇朝而
盡更田畆不出戸而遍洽人情見捽草坏土之艱知寒
耕熱耨之苦宸心感念甽畆昭蘇一歎而時雨先飛三
復而春雷自起臣等業慙學稼祿過代耕親承務本之
風日奉在勤之訓三時不害觀玉燭於氤氲九扈孔脩
賀生靈於富庶謹繕寫前件書凡二十篇共成三卷謹
詣東上閣門奉表陳獻以聞
為羽林李景略將軍進射鴈歌表
令狐楚
臣某言伏惟皇帝陛下某月日臨御某殿射飛鴈一隻
應弦而落歡動宫闈武暢環衛中謝臣家世為將揚聲
朔野弧矢之事少嘗習焉每張侯為鵠注鏃而釋期於
必中十不一二今則禽飛於青冥之際箭發于倏忽之
間一聲劈雲雙翼墜地此皆神授審固靈扶端直以成
陛下神武之威也臣才質無取蒙恩深厚脫劍免胄之
餘輙思撰射鴈歌一章随此上獻誠不敢繼抗墜列風
雅姑以抒下情宣上德附於大武之末而登歌焉無任
歡忭怔營之至
進撰江西韋大夫遺愛碑文表(宣宗)
杜牧
臣某言奉某月日勅牒令撰故江西觀察使韋丹遺愛
碑文臣官卑人微素無文學恩生望外事出非常承命
震驚以榮為懼伏以洪為州府逾於千載(集作年)言念疲
羸常患(英華作為非)水火風俗如此改革無因韋丹愛朝廷
分憂為百姓去弊不踐舊跡特建宏謀凡三年苦心去
千歲大患兼之灌溉種蒔豐其衣食渤海潁川之理邵
父杜母之恩校之於丹未足為比伏惟皇帝陛下陟降
順帝施設如神納諫若轉丸去惡如反掌是以兵刑措
寢年榖豐登而猶念切疲人及於循吏緬韋丹所(集作已)
效之績慰江西去思之心特與彰揚創為碑紀是宜使
内署學士西掖詞臣振發雄文流傳後代至於臣者最
為鄙蕪(集作陋)明命忽臨牢讓無路俯仰慙懼神魂驚飛
臣不敢深引古文廣徵樸學但首叙元和中興得人之
盛次述韋丹在任為理之切事必直書詞無華飾所冀
通衢一建百姓皆觀事事(一作勣)彰明人人曉會但率誠
樸不近文章受曲被之恩私如生羽翼報非次之拔擢
宜裂肝腸無任感激懇悃血誠之至其碑文本謹随状
封進以聞
史館王相公進和詩表錢珝
臣某言臣聞在心為志發言為詩志通而若啓源流詩
作而自合律吕伏惟陛下道惟恭默禀在文思永圖欲
漸於無為睿覽且明於多暇因臨丹壑遂躡金䋲喜物
象之澄清假詠歌而放曠聲傳天籟韻合霜鐘篇殊黃
竹之名辭掩白雲之美臣等逄時竊位敢並韋平應詔
屬詞文非顔謝徒偶昭融之運獲聞雅正之音傾聽不
知愧延陵之季子試吹必濫比南郭之先生但思參列
輔臣安得首違聖旨輙同擊壤仰和貫珠誠懷鄭衛之
慙但感宫商之說星辰自轉難參旭日之光鼙鼓空鳴
莫續春雷之響其奉和御製五言七言詩二首謹錄進
上塵凟聖鑒臣無任循省惶越之至
舉薦
薦鮑幾(梁書作機下同)表梁元帝
臣某言臣聞思皇多士仄陋所以明敭疇咨熙載髦俊
所以並作斯固殷殿初基拾龍淵之寳虞祠始構獻鳳
管之玉旌蒲出魯賁帛歸齊頌聲既興盛業斯在伏惟
陛下則天緯地乘正馭才沙汰八風澄明六合叶龜登
夢之客日賁於丘園韋轂投釣之臣相望於魏闕故已
物無遺寳矣振鷺有充庭之謳白駒罕空谷之詠洋洋
濟濟無得而稱者焉臣誠(一作識)愧知才職非選舉竊以
進賢上賞蔽賢顯戮敢緣斯義用舉所知伏見臣府中
錄事參軍東海鮑幾年五十有七字景玄門庭雍睦立
身貞退博涉文史頗閑刀筆忠公抗直出宰廉平雅志
弘深安貧專静觧巾入仕三十餘年自遊臣府一紀于
兹前宰東邑實有二魯之風近處南臺欲尊兩鮑之則
伏揆天嚴已當簡在脱蒙顯居良局登以清貫將齊毛
玠古人之服實同吴隠酌水之廉昔丁隈牧州陳顧翟
之好禮徐靖為郡薦袁奐之篤學桓範驅傳先舉管寧
朱則剖符亦稱董直臣才非往哲識愧前脩輕塵聽覽
伏待斧鉞謹奉表
薦顧協表梁相東王(即元帝也)
臣聞貢玉之士歸之潤山論珠之人出於枯岸是以芻
蕘之言擇於廊廟者也臣府兼記室參軍吳郡顧協行
稱閭里學兼文義服膺道素雅量邃遠安貧專静奉公
抗直傍闕知已志不自營年方六十家(一作室)無妻子臣
欲言於官人申其屈滯協必苦執貞退立志難奪可謂
東南之遺寳矣伏惟陛下未明求衣思賢如渴爰發明
詔各舉所知識非許郭雖無知人之鑒若守固無言懼
貽蔽賢之咎昔孔愉表韓伯(一作纉疑當作績按晉書隠逸韓績傳孔愉薦之詔)
(以安車束帛徵之韓伯傳無此字)之才庾亮薦翟湯之德臣雖未齒二
臣協實無慙兩士
一作皆梁書顧協傳
為宇文戸部薦隠淪表樊衡
臣某言臣將使之辰特奉天旨念及遺逸委臣明敭兼
恤屢空令臣賙給臣謹依制命宣布遐邇承風籍(一作藉)
響隠淪皆出考其精尤所得如右伏惟陛下恢徵士之
典飾蒲車之儀(一作義)昭示海内令知聖朝有寵賢之盛
臣之報國志願畢矣孰知多士盈朝四門已集微臣所
奏不動聖衷誠願陛下留意才難願求邦本山高惟積
不厭高深芻蕘有禆伏希裁擇臣無任懇廹之至
自舉表(玄宗)蘇源明
草莾臣某言臣實陋微素乏才業將遂長往守此無用
天鑒孔明澤覃幽僻伏奉今年正月五日制詣闕自舉
不次之私無限於物豈伊庸菲所當膺荷伏惟開元神
武皇帝陛下道密旒扆德孚天地忝在草木幸均雷雨
朝夕微命虛受臣生偃卧窮藪詎知帝力展義介丘肆
覲群后得列庶人之間不在役夫之上王者能事邦家
烈光耳未前聞目所畢覩載懷涵育無荅造化孰謂聖
恩曲貸巖壑顧慚庸近何階對敭臣聞明主之臨下也務
求才以自輔量能以自進臣才非令問譽寂鄕黨志尚
庸寡理絶聞知縣令臣柳國状臣於編戶之中刺史臣
柳絳諭臣以明制之意且臣山東一布衣耳在昇平之
時徵求之口非自察者難審其可苟欲避嚴令發困蒙
心靈震越寝寐驚悸無任承恩喜躍之至
責躬薦弟表(肅宗)王維
臣維稽首言臣年老力衰心昏眼暗自料涯分其夀(集作)
(能)幾何久竊天官每兢(集作慙)尸素頃又沒於逆賊不能
殺身負國偷生以至今日陛下矜其懦(集作愚)弱託病彼
囚不賜疵瑕纍遷省閣(集作門非)昭洗罪累每負惡名在於
微臣百生萬死(集作足非)昔在賊池泣血自思一日得見聖
朝即願出家脩道及奉聖主伏戀仁恩貪冒官榮荏苒
歲月不知止足尚忝簮裾昔(集作始)願屢違私心自咎臣
又聞用不才之士才臣不来賞無功之人功臣不勸有
國大體為政本源非敢論議他人竊見(二字集作竊以兄弟自此)臣
弟蜀州刺史縉太原五年撫養百姓盡心為國竭力守
城臣即䧟在賊中苟且死命臣忠不如弟一也縉前後
效(集作歴)任所在著聲臣忝職甚多曾無裨益臣政不如
弟二也臣頃負累状在三司縉上表祈哀請代臣罪臣
之於縉一無優恤(集作憂憐)臣義不如弟三也縉之判策屢
登甲科衆推才名素在臣上臣小言淺學不足謂文臣
才不如弟四也縉言不忤物行不尚人植性謙和執心
平坦(集作直)臣無度量實是空疎臣德不如弟五也臣之
五短弟之五長加以有功又能為政顧臣謬官華省而
弟遠守方州外愧其(集作妨)賢内慙比義痛心疾首以日
為年臣又逼近懸車朝暮入地閴然孤獨迥無子孫弟
之與臣更相為命兩人又俱白首一别恐隔黃泉倘得
同居相視而沒冺滅之際魂魄有依伏乞盡削臣官放
歸田里賜弟散職令在朝行(集作廷)臣當苦行齋心弟自
竭誠盡節並願肝膽塗地隕越為期葵藿之心庶知向
日犬馬之意何足動天不勝私情懇廹之至
為王戸部薦李諒表(德宗)柳宗元
臣某言臣聞知賢必進忠臣之多(集作大)方擇善而舉明
主之要道况臣特受恩遇超絶古今報國之誠寤寐所
(集作深)切是敢竭愚臣之微分助陛下之至明恢張羽儀
弘輔理化臣誠惶誠恐頓首頓首竊見新授某官李諒
清明直方柔惠端信強以有理敏(一作幹)而甚文求之後
来略無其比臣自任度支副使以諒為廵官未及薦聞
至(一作去)某月日荆南奏官勅下今見赴本道諒實國器
合在朝行臣之所知尤惜其去伏望天恩授以諫官使
備獻納冀他日公卿之任斯焉取斯則聖朝無乏士之
名微臣緩蔽賢之罰無任誠懇屏營之至
舉前池州刺史張嚴(一作巖下同)自代表(德宗)
李冉
臣某言伏惟建中元年正月五日制條諸州刺史授訖
於四方館上表讓一人自代者前池州刺史張嚴苦節
立身直躬激俗潔廉惠愛特異常流自軍興已来職役
繁重江淮百姓多有流亡張嚴在任三年闢田加戸頃
因公坐法至免官在理可容原情堪錄臣當州自定兩
稅以来距今四歲戸口减省差科日增臣無政能坐待
顛躓使嚴代處必有成功伏望天恩遂臣誠請無任悃
欵之至
文苑英華卷六百十一
