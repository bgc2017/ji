文苑英華卷二百七十六宋李昉等編
送行十一
武元衡十一首姚係三首
馬異一首楊巨源五首
楊衡九首陳羽八首
歐陽詹二首韓愈十一首
孟郊十首吕温四首
送李侍郎(集作郎中)裴起居武元衡
沱江水綠波喧鳥去喬柯南浦别離處東風蘭杜多長
亭春婉娩層漢路蹉跎會有歸朝日班超奈老何
送韋侍御司議赴東都前人
洛京千里近離緒亦紛紛文憲芙蓉沼元方羔鴈羣河
關連鞏樹嵩岳接秦雲獨有秋風引(集作思)暌携不可聞
送太常十二兄罷冊南詔却赴上都
鄉路自兹始征軒行復留張騫随漢節王濬守刀州澤
國煙花度銅梁霧雨愁别離無可奈萬恨錦江流
送徐員外使還上都前人
九折朱輪動三巴白露生蕙蘭秋意晚關塞别魂驚寶
瑟連宵怨金罍盡醉傾旄頭星未落分手轆轤鳴
送李正字歸蜀前人
已獻甘泉賦仍登片玉科漢官新組綬蜀國舊烟蘿劒
壁秋雲斷巴江夜月多無窮别離思遥寄竹枝歌
送吳侍御司馬赴台州前人
盧耽佐郡遥川陸共(集作若)迢迢風景輕吳會文章變越
謠煙林繁橘柚雲海浩波潮余有靈山夢前君到石橋
送韋(集作李)秀才赴滑州謁大夫舅
陌頭車馬去翩翩白面懷書美少年東武楊公姻婭(集作)
(好)重西州謝傅舅甥賢長亭呌月新秋鴈官渡含風古
樹蟬知己滿朝留不住貴臣河上擁旌旃
送張六諫議回朝前人
詔書前日下丹霄頭戴儒冠脱皂貂笛怨柳營花(集作烟)
漠漠雲愁江舘雨蕭蕭鴛鴻得路争先翥松桂凌寒識
(集作獨)後凋歸去朝端如有問玉門關外老班超
同幕中諸公餞送李侍御歸臺
前人
昔年專席奉清朝今日持書即舊僚珠履會中簫管急
白雲歸處帝鄉遥巴江暮雨連三峽劒壁危梁上九霄
歲月不堪相送盡頽顔更為(集作被)别離凋
送崔判官還(集作使)太原前人
勞君車馬此逡廵我與劉君本世親兩地山河分節制
十年京兆共風塵笙歌幾處胡天月羅綺長留蜀國春
報主自應(集作由來)須盡敵相期(集作烟塵)萬里寶刀新
送唐次前人
都門去馬嘶㶚水春流淺青槐驛路直(集作長)白日離亭
晚望望煙景微草色行人遠
送陸渾趙主簿宗儒赴任姚係
山中渺然意此意乃平生長日望鳴騶遥對洛陽城故
人吏為隠懷此為蓬&KR0801;夕氣渭巖上晨流潟岸明存亡
區中事影響羽人情溪寂值猿下雲歸聞鶴聲及兹春
始暮花葛正相縈會有携手日悠然去無程
送周愿判官歸嶺南前人
早蟬望秋鳴夜琴怨離聲眇然多異感值子江山行由
来重義人感激事縱横往復念遐阻淹留慕平生晨奔
九衢棧暮始萬里程山驛風月樹海門煙霧城易綃泉
源近拾翠沙漵明蘭蕙一為贈貧交空復情
楊參軍庄送宇文邈前人
秋雲冒原隰野鳥滿林聲愛此田舍事稽君車馬程離
堂慘不喧脉脉復盈盈蘭葉一經露香消為贈輕燈光
耿方寂蟲思隠逾清相望忽無際如含江海情
送皇甫湜赴舉馬異(見文粹)
馬蹄聲特特去入天子國借問去是誰秀才皇甫湜含
吐一腹文八音兼五色主文有崔李郁郁為朝德青銅
鏡必明朱絲䋲必直稱意太平年願子長相憶
清明日后土祠送田徹(雜詠作澈)楊巨源
清明千萬家處處是年華榆柳芳辰火梧桐今日花祭
(雜詠作登)祠結雲綺遊陌擁香車惆悵田郎去原廻煙樹斜
送杜郎中使君赴虔州前人
迢逓南康路清輝得使君虎符秋領俗鵷署早辭羣邊
靖仍連戍城嚴本帶軍傍江低檻月當嶺滿窗雲境勝
閭閻間天清水陸分和聲將惠政頌述九衢聞
重送胡大夫赴振武前人
何年擢桂儒生業今日分茅聖主恩旌旆仍將過鄉路
軒車争看出都門人間文武能雙捷天下安危待一論
布惠宣威大夫事不妨詩思許琴樽
送陳判官罷舉赴前人
練思多時冰雪清拂衣無語别書生莫將甲乙為前累
不廢煙霄是此行定愛紅雲燃楚色應看白雨打江聲
心期玉帳親台位魏勃因君說姓名
送李虞仲秀才歸東都因寄元李二友
高翼閑未倦孤雲曠無期晴霞海西畔秋草(闕)南時鄴
中多上才耿耿丹霄姿顧我於逆旅與君發光儀同將
儒者方獲忝携(疑作雋)人知幽蘭與芳佩寒玉鏘美詞舊
友在伊洛鳴蟬思山陂到来再春風夢盡雙瓊枝素業
且無負青冥殊未遲南橋天氣好脉脉一相思
廣州石門寺重送李尚赴朝時兼宗正卿
楊衡
象闕趨雲陛龍宫憩石門清鐃猶啟路黃髮重攀轅藻
變朝天服珠懷委地言那令蓬蒿客兹席未離樽
送孔周南之海謁王尚書前人
泛棹若流萍桂寒山更清望雲生碧落看日下滄溟潮
盡收珠母沙閑拾翠翎自趨龍戟下再為誦芳馨
冬夜舉公房送崔秀才歸南陽
前人
聞君動征棹犯夜故来尋強置一樽酒重欵百年心燈
白霜氣冷室虚松韻深南陽三顧地幸偶價千金
送陳房謁撫州周使君前人
匡山一畝宫尚有桂蘭叢鑿壁年雖異穿楊志幸同貌
羸緣塞苦道蹇為囊空去謁臨川守因憐鶴在籠
江陵送客歸河北前人
遠客歸故里臨路結徘徊山長水復闊無因重此来聊
將歌一曲送子手中杯
送鄭丞之羅浮中習業前人
百年泛飄忽萬事繫衰榮高鴻脱矰繳達士去簪纓始
從天日(疑)遊復作羅浮行雲卧石林密月窺花洞明全
形在氣和習默憑境清夙秘絳囊訣屢投金簡名鐘筦
促離觴煙霞随去程何當真府内重得欵平生
送王秀才往安南前人
君為蹈海客客路誰諳悉鯨度乍疑山鷄鳴先見日所
嗟廻棹晚倍結離情密無貪合浦珠念守江陵橘
送公孫器自桂林歸蜀前人
桂林淺復碧潺湲半露石將乘觸物舟暫駐飛空錫蜀
香異青眼蓬戶高朱戟風度杳難尋雲飄詎留跡舊戶
閑花草馴鴿傍簷隟揮手共忘懷日墮千山夕
秋夜桂州宴送鄭十九侍御前人
秋至觸物愁况當離别筵短歌銷夜燭繁緒徧高絃桂
水舟始泛蘭堂榻詎懸一杯勾(一作勿)離阻三歲奉周旋
鴉噪更漏颯露濡風景鮮斯須不共此且為更留連
送戴端公赴容州陳羽
分命諸侯重葳蕤繡服香八蠻治險阻千騎踏繁霜山
斷旌旗出天清劒珮光還將小戴禮遠出化南方
送殷華之洪州前人
離堂悲楚調君奏豫章行愁處雪花白夢中江水清扣
船歌月色避浪宿猿聲還作經年别相思湖草生
西蜀送許中庸歸秦赴舉前人
春色華陽國秦人此别離驛樓横水影鄉落入花枝日
暖鶯飛好山晴馬去遲劒門當石隘棧閣入雲危獨鶴
心千里貧交酒一巵桂條攀偃蹇蘭葉藉參差旅夢驚
蝴蝶殘芳怨子規碧霄今夜月惆悵上峨嵋
送友及第歸江東前人
五陵春色泛花枝心醉花前遠别離落羽(詩選作第)耻為關
右客成名空羡里中兒都門雨歇愁分處上店燈殘夢
到時家住洞庭多釣伴因来相賀話相思
梓州與温商夜别前人
鳳凰城裏花時别玄武江邊月下逢客舍莫辭先買酒
相門曾忝共登龍迎風騷屑千家竹隔水悠揚五夜鐘
明日又從西蜀路不堪天際遠山重
送友人遊嵩山前人
嵩山歸路繞天壇雪影松聲滿谷寒君見九龍潭上月
莫辭清夜訪袁安
伏翼洞送夏方慶前人
洞裏春晴花正開看花出洞幾時廻殷勤好去武陵客
莫引世人相逐来
送德輿歸穿石洞山居前人
烏巾年少歸何處一片綵霞仙洞中惆悵别時花似雪
行人不肯醉春風
送潭府州陸戶曹之任曹自處州淘倉受(集作司倉)
(處州除)歐陽詹
三語又為掾大家聞屈聲多年名下人四姓江南英衡
嶽半天秀湘潭無底清何言驅車遠(集作遠車)去有蒙莊情
福建送鄭楚材赴京時監察劉公亮有感激鄭
意前人
美人河嶽靈家本滎陽(集作水)濆門承若蘭族身藴如瓊
文早折青桂枝俯窺鴻鵠羣邇来丹霄姿遠逐蒼梧雲
有伊光鑒人惜兹瑶蕙薰中酣前激昂四座同氛氲海
郡梅雪晴山郵炎景曛廻翔罷南遊鳴唳期西聞秦塞
鸞鳳征越江雲雨分從兹一别離佇致如堯君
送鄭尚書赴南海韓愈
番禺軍府盛欲說暫停杯盖海旗幢出連天觀閣開衙
時龍戶集上日馬人来風静鶢鶋去官廉蚌蛤廻貨通
獅子國樂奏越王臺事事皆殊異無嫌屈大才
送李尚書赴襄陽(得長字)前人
帝憂南國切改命付忠良壤畫星摇動旗分獸簸揚五
營兵轉肅千里地還方控帶荆門遠飄浮漢水長賜書
寬属郡戰馬隔鄰疆縱獵雷霆迅觀碁玉石忙風流峴
首客花艷大堤娼富貴由身致誰教不自強
杏園送張轍侍御前人
東風花樹下送爾出京城久抱傷春意新添惜别情歸
来身已病相見眼還明更遣將詩酒誰家逐後生
送桂州嚴大夫前人
蒼蒼森八桂兹樹在湘南江作青羅帶山如碧玉簪戶
多翰翠羽家自種黃柑遠勝登仙去飛鸞不假驂(一作暇参)
送李員外院長分司東郡前人
去年秋露下羈旅逐東征今歲春光動驅馳别上京飲
中相顧色送後獨歸情兩地無千里因風數寄聲
送李六協律歸荆南前人
早日羇遊所春風送客歸柳花還漠漠江鷰正飛飛歌
舞知誰在賓寮逐使非宋亭池水綠莫忘蹋芳菲
送侯喜前人
已作龍鍾後時者懶於街裏蹋塵埃如今便别長官去
直到新年衙日来
送李翺前人
廣州萬里塗山重江逶迤行行何時到誰能定歸期揖
我出門去顔色異恒時雖云有追送足跡絶自兹人生
一世間不自張與施譬如浮江木縱横豈自知寧懷别
時苦勿作别後思
送石洪處士赴河陽幕前人
長把種樹書人云避世士忽騎將軍馬自號報恩子風
雲入壯懷泉石别幽耳鉅鹿師欲老常山險猶恃豈惟
彼相憂固是吾徒耻去去事方急酒行可以起
送李礎判官歸湖南前人
長沙入楚深洞庭值秋晚人随鴻鴈少江共兼葭遠歷
歷余所經悠悠子當返孤游懷耿介旅宿夢婉娩風土
稍殊音魚鰕日異飯親交俱在此誰與同息偃
送諸葛覺往随州讀書前人
鄴侯家多書插架三萬軸一一懸牙籖新若手未觸為
人強記覧過眼不再讀偉哉羣聖文磊落載其腹行年
五十餘(集作餘五十)出守數已六京邑有舊廬不容久食宿
臺閣多官員無地寄一足我雖官在朝氣勢日局縮屢
為丞相言雖懇不見錄送行過淮(集作滻)水東望不轉目
今子從之遊學問得所欲入海觀龍魚矯翮逐黃鵠勉
為新詩章月寄三四幅
送殷秀才南遊孟郊
詩句滿離袂酒花醺别顔水程千里外岸泊幾宵間風
葉亂辭木雪猿清呌山南中高(集作多)古事詠遍始應還
張徐州席送岑秀才前人
振振芳(集作芝)蘭步升自君子堂泠泠楓(集作松)桂吟生自
楚客腸迷(集作羈)烏無定棲驚蓬在他鄉去兹門舘閒即
彼道路長雨餘山川净麥熟草木凉楚淚滴章句荆塵
滿(集作京塵染)衣裳贈君無餘他久要不可忘
送崔寅亮下第前人
天地唯一氣用之自偏頗憂心(集作人)成苦吟達士為高
歌君子識不淺枝蔓幽更多歲晏期攀折時歸且婆娑
素貌(集作質貌)如削玉清詞若傾河潛虬(集作虬龍)未化時魚鱉
同一波去矣當自適故山饒薜蘿
送韓愈從軍前人
志士感恩起變衣非變性親賓改舊觀僮僕生新敬坐
作羣書吟行為孤劒詠始知出處心不失平生正凄凄
天地秋凛凜軍馬令驛塵時一飛物色極四静(文粹作净)王
師既不戰廟畫在(文粹作廟略盡)無競王粲有所依元瑜初應
命一章諭檄明百萬心氣定今朝旗(集作旌)鼓前笑别丈
夫盛
贈崔純亮别前人
食薺腸亦苦強歌聲無歡出門即有礙誰謂天地寬有
礙非遐方長安大道旁小人智慮險平地生太行鏡破
不改光蘭死不改香始知君子交(集作心)久之(集作交久)道益
彰君心與我懷離别俱廻遑譬如浸蘖泉流苦日已長
忍泣目易衰忍悲形自(文粹作易)傷項籍豈非(集作非不)壯賈生
豈非(集作非不)良當其失意時涕泗各滿(集作沾)裳古人勸加
飡此飡難自強一飲(集作一飯)九祝噎一嗟十斷腸况是兒
女冤(集作怨下同)冤氣凌彼蒼彼蒼若有知白日下清霜今
朝始驚呼碧落空茫茫
送任齊二秀才自洞庭遊宣城
前人
洞庭非人境道路行虚空二客月中下一(集作片)帆天外
風魚龍波五色金碧樹千叢閃怪如可懼至誠無不通
扣竒驚浩淼採異動穹崇物表積高韻人間訪仙公宣
城文雅地謝守聲聞融證玉易為力辨珉誰不同從兹
阮籍淚且免泣途窮
山中送從叔簡前人
莫以手中瓊言邀世上名莫以山中迹久向人間行松
柏有霜操風泉無俗聲應憐枯朽質驚此别離情
送從弟郢東歸前人
爾去東南夜我無西北夢誰言貧别易貧别愁更重曉
色奪明月征人逐羣動秋風楚濤高旅榜將誰共
大梁送柳淳入關前人
青山轉為塵白日無閑人自古推高車争利西入秦王
門與侯門待富不待貧唯賫(集作空携)一束書獨去將誰親
送柳淳前人
青山臨黃河下有長安道歲歲(集作世上)名利人相逢不知
老
送范司空赴朔方吕温
築壇登上將膝席委前籌虜滅南侵趾(集作跡)朝分北顧
憂抗旌廻廣漢撫劒動旄頭日(集作坐)見黃雲暮行看白
草秋山横舊秦塞河遶古靈州戍(集作善)守如無事唯應
獵騎遊
送段秀才歸澧州前人
湘南孤白芷幽託在清潯豈有馨香發空勞知處深推
賢路已隔賑乏力弗任慙我一言方負君千里心寸義
薄聯組片誠敵兼金惟期踐冰雪無使弱思侵
衡州送李兵曹赴湘東前人
慷慨視别劒凄清泛離琴前程楚塞斷此别(集作恨)洞庭
深文字已久(集作久巳)廢循良非所任期君碧雲上千里一
揚音
道州送戴簡處士賀州謁侍郎
羸馬孤童鳥道微三千客散獨南歸山公念舊偏知我
今日因君泪滿衣
文苑英華卷二百七十六
