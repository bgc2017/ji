文苑英華卷四百三十宋李昉等編
赦書十一
禋祀赦書七
大中元年正月十七日赦文編制
門下執大象者導陰陽之和帝率土者茂生植之化粤
自軒昊暨于唐虞側身皇階虚已大位(詔令作寶)懸金鑑(詔令)
(作握金鏡)之朗耀致玉燭之融明惠中國以綏四方欽上玄
而育兆庶所謂至德勞深企懷朕荷先聖之眷求(詔令作命)
奉祖宗之成憲獲撫萬國統和三靈兢嚴丕構惕勵神
器實頼昊穹嘉饗(一作嚮)神祗降休蠻夷戎狄之聿來鳥
獸草木之咸若實眞宰潛運玄功啓光麥禾豐登兵革
偃息物不疵癘人無夭亡(一作昏)發揚氤氲敷佑寡昧夙
夜祗戴訏謀經紀尚懼德教之未宣黎元之未泰貪(詔令)
(作暴)虐之害政朋邪之敗風永念困窮思臻富庶每興赤
子之嘆不知黃屋之尊爰因首正克舉彛典告受命之
纂緒展嚴配之盛儀柴燎升聞馨香殷薦羣祀昭答百
神來享精誠既遠感慶良深是用肆𤯝恤刑改元建號
利時者不廢便人者必行俾覃在宥之恩以順發生之
氣與之更始咸使維新可大赦天下改會昌七年為大
中元年自大中元年正月十七日昧爽已前大辟罪已
下罪無輕重已發覺未發覺已結正未結正繫囚見徒
常赦所不原者咸赦除之唯犯十惡五逆已上及故殺
人並不在免限官典犯入已贓兼情涉巨蠧及持仗行
劫縱不殺人並不在免限左降官量移近處已經量移
者更與量移如已至刺史者凖刺史月限例處分諸色
官未復資者有司條疏聞奏如復資者五品已上中書
門下速與處分六品已上依常調選丁憂去任服闋日
亦與量移如有親故在上都任所司陳狀便與處分不
必更待本州府申請從九月二十二日降郊禮勅後流
貶及引决妄稱冤人等并重推覆囚徒並不在此例别
用勅責授降資正員官及曾因痕累停免未經引用者
並與進改流人及降死從流者與移近地如有收叙者
量才錄用并僧尼道士移隸者亦與放還其情狀難容
者更不在量移及放還之限流貶人如已亡殁家口欲
還及湏歸葬者聽隨所便如緣葬事幼弱饑窮不能自
濟者委所在長吏量給棺櫬優恤發遣左降官流人先
有官者如已亡殁各還本官亡官失爵痕累禁錮者並
從洗滌諸色流貶人元勅内云雖逢恩赦不在量移限
者自去年五月五日赦文後已經量移者五千里外更
與量移千里三千里外者更與量移五百里情狀難容
者不在此限常恭官及諸色刺史先停替及以病解免
并終制未授官者委中書門下量才進擬勿令稽滯國
家與吐蕃舅甥之好彼此無虞自今後邊上不得授納
投降人并擒捉生口誓著山河勲銘鼎鼐恩延後裔義
在勸人故尚父汾陽王贈太師晟太尉秀實司徒顔杲
卿贈太師顔真卿許遠張廵南霽雲子孫中未經甄奬
者每家與一人正員官元和以來河朔節制以土地朝
者各與其家一子正員官廻鶻殘寇尚慮窺邊諸道防
秋固是常例如有别有徵發久未放還念其辛勤湏議
存恤應緣廻鶻别徵集防戍人等宜令中書門下節級
量事賜物仍即具數聞奏歉沴頗甚已議賑恤冀免流
亡自今已後所在時雨稍愆有傷農畆即仰長吏當時
聞奏如涉隠蔽必節級處分古者郎官出為邑宰公卿
外領郡符所以重親人之官急為政之才(舊唐書作本)自澆
風興煽此道稍消頡頏清途便至顯貴理人之術未嘗
經心欲使救百姓之艱危通天下之利病不可得也朕
為政之始思厚時(唐書作儒)風軒墀近臣盖備顧問如不周
疾苦何以膺朕訪(唐書作眷)求自今已後諫議大夫給事中
中書舍人未曾任刺史縣令及縱曾任有敗累者並不
在進擬限守宰親人職當撫字三載考績著任極言貞
元元和頻有詔縣令五考方得改移近者因循都不遵
守雖諸州縣令或得三考兩府畿内亦罕及二年以此
字人望其成化(唐書作若為成政)轉書案牘寧免姦欺道路有
迎送之勞鄉里無蘇息之望自今已後刺史縣令除授
後一例湏滿三十六個月方得替换其責授遷擢即不
在此限其受替後量其在任課效作三等聞奏其在第
一等委中書門下及吏曹優與處分第二等依資改轉
第三等量加降黜其受替後委刺史錄事參軍比驗等
第申觀察使與觀察判官勘驗詣實申奏後因事考覈
有不如所奏觀察判官刺史錄事參軍據人節級懲罰
觀察使奏聽進止其刺史委觀察使判官具考課聞奏
雖去任已久但因事發露合懲合奬並凖元勅處分其
合拔擢貶黜者則不拘此限長吏舉薦縣令錄事參軍
雖有近勅如涉請托是啟倖門其諸州府縣令錄事參
軍吏部所注之官雖與替亦湏具所替人罪犯及不勝
任事狀聞奏所舉之人湏前任曾有殊考不然課績尤
異分明有據者方得論請此外中書門下不得與進擬
河東振武易定京西北等道官吏科錢過聞寡薄省司
注擬罔不固辭承乏之由其新收闕官料錢戶部不收
用管便令本府少尹與司錄參軍勾當并舊給課料數
額添給見錢在官無少尹即仰觀察判官與錄事參軍
同勾當使司輙不敢妄有借貸支用如違本州官量加
貶責長吏别議處分仍委所在鹽鐵度支院判官參訪
中書門下如違院官凖本州官例處分諸色入仕近者
轉多内外官員無不填塞盖因州府論請多用虚銜軍
師奏功或未摭實自今已後無正官及無出身者並不
在奏州府縣官限縱有出身亦湏去避稍近方得奏請
諸軍將非有殊功者不在奏無州縣官限素非吏部注
擬之處即不在此限仍委中書門下凖此處分京畿之
内荆南數州或頻歲辛勤或遭罹歉沴湏免租賦以慰
疲人京兆府今年夏青苖錢及元和十五年已後至會
昌三年終已前應有諸縣欠日掌閑並宜放免荆南管
内應遭旱損農戶赦書下後新年夏隨地税錢宜並放
免塞上置兵本防戎虜苦寒之地尤要撫綏如聞軍中
小有所湏舊例不無科率或有逋欠必載簿書給衣散
糧之時尅折略盡永言此弊積有歲年爰因慶澤湏使
蠲改自今已後邊上兵士除本分差役外輙不得妄有
科配春冬給衣及每月糧米並湏當時分付如依前尅
折本判官本將並重加貶責長吏别議處分仍從前應
有此色欠負不問多少更不得科校徵索所在鹽鐵度
支院切加訪察申中書門下如違院官與判官同議貶
責𣙜酤之利諸道權宜如聞所設科條過有嚴酷一分
抵罪連坐數家或没人資財或身處極法里閭之内遂
至無聊豈有疲人堪此䧟穽宜令中書門下商量停罷
續作條疏聞奏州府拆寺瓦木堆積多時風雨所侵朽
蠧將盡所在出賣雖有勅文百姓畏懼嚴刑莫敢投狀
廵檢防護豈免勞人自今已後百姓要買者任二年續
徵納價錢州縣輙不得暴有校科私茶鹽雖要止絶法
或連坐則害平人自今已後但科犯茶鹽要人罪其買
茶糴鹽及經過食宿之處並不要勘問差役不時妨農
為甚古者用人之力歲不過三日盖為此也如聞所在
修築動踰數月事非甚切所妨即多自今已後所在州
縣如要修理者任和僱諸色人役使仍湏據時價給錢
(闕)方今就使農戶輙不得追擾過忙時五月六月九月
事非切時屋宇城壘不在修築限如違官吏並節級貶
責仍令御史臺及所在度支鹽鐵院檢舉申中書門下
如涉隠蔽本御史及本院官並凖前處君以人為國人
以食為天有國有家捨此無急如聞州府之内皆有閑
空田長蒿萊無人墾闢與其虚棄曷若濟人宜令所在
長吏設法召募貧人課勵耕種所收苖子以備水旱及
當處軍糧其初建置或鎮小力微不辨營備任量常平
義倉粟充糧食種子及耕農仍具各任本道自詳軍便
條疏處分訖申奏每年所收營田苖子除給耕種人牛
量事填補所借常平義倉收物所冀野無荒田灾有儲
備觀察使刺史起營田貳年已後據見榖為殿最泉重
貨輕當今最甚甿庶捐瘠莫不由斯輸納租征湏從利
便應天下百姓所出土貨幸是官中每年收市之物即
所在州府具色日先下文帖指揮令據官中收市價輸
納不得一一徵納見錢切不得令所由妄納耗剰如違
本判官錄事參軍重加貶責鹽鐵度支院官不加檢舉
亦凖此處分諸道藩方牙門將校不獨資以武略亦在
拔其幹能近門下商量停罷續作條疏聞奏近年隨使
人多冗食要職傾奪占位勲舊無依慮不均平例有停
解如聞或有自遠招收或因其投募人材武藝要籍轅
門或因類能擢處右職軍中已著勞績選衆又合甄升
一例勒停實乖至當其應隨使軍將及驍勇官健等有
超軼軰流者並許待使到後選驗處分設法施禁固在
長人訪姦去邪尤繫胥吏若紀綱不漏上下相同雖損
益懸殊功利百倍度支戶部鹽鐵三司吏人皆主錢榖
去留之際切在類能若一槩即以年勞衆職從何條舉
必資奬誘明示勸懲其中如有才用知識昭然獨見自
期展效建立事功或剔抉疵瑕或糾正案牘發明已往
之咎條理將來之規宜委本司便與奏論特有遷授仍
與勾當依前本司驅使如守職多年無事可稱但循默
自容者一例凖舊年限勒赴選不得妄許(一作訴)事故留
在本司其案牘中或有過犯並不用追理貴許自新以
示弘貸磐石維城本枝祚慶親賢之義寵渥宜申文武
庶官中外執事皆肅恭職任祗奉郊禋俾合推恩同沾
霈澤亞獻福王綰終獻撫王統等各賜物百疋夾侍正
衣進珪捧珪各賜物五十疋亞獻正衣各賜物四十疋
内外文武見任及致仕官三品已上賜爵一級四品已
下加一階合入三品及五品欠考未叙者考足日聽叙
魯聖儒風虞賓前典必湏展敬允叶國章文宣王之後
及二王三恪各與一子官其祠廟委所司量加修餙孝
惟資愛禮著事親属當布澤之辰用覃睦族之慶太皇
太后二等已上親皇三等已上親委中書門下合擇有
才行者量與改官無官者與出身皇五等已上親三品
已上賜爵一級五品已上加一階六品以下及前資常
選散官簡選日優與處分未有出身陪位者凖會昌五
年正月三日赦文處分應陪位皇五等已上親及太皇
太后皇太后三等已上親三品已上賜爵一級四品已
下加一階諸親四等五等并諸色人陪位官五品已上
加一階六品已上及白身並賜勲兩轉其前資及有出
身各减一選孝弟之道王教攸先哀慶之禮人倫所重
常參官及諸州府長官父母見存未有官封者並量與
五品致仕官及階并邑號如有官者量與進改如官已
至五品已上即與五品階父母亡殁未經追贈者量與
追贈官及邑號義深心膂寄重藩垣俾命追崇延恩存
殁用酬勲效豈恡寵私中書門下及節度使帶平章事
宜與一子正員八品官祖父母先亡殁各與追贈已經
追贈者更與改贈節度使各與一子正員九品官東都
守度支塩鐵觀察使置都團練都防禦經略招討使及
神策金吾六軍將軍大將軍上將軍統軍威遠營鎮國
軍等使皇城留守各與一子出身父母先亡殁未經追
贈者各與追贈禮儀使京兆尹各與一子正員九品官
昭宣典冊寅奉郊禋宜普恩光以答公幹應郊廟升壇
升殿行事官普恩之外中書門下尚書省御史臺三品
已上特加一階四品已下各賜一階如合入三品者量
减三考入五品者减兩考仍待考足日聽叙其合選人
與减一選内行事官三品已上賜爵一級四品已下加
一階内侍省及内坊官四品已上各賜勲五轉五品已
下各賜勲三轉應從駕上郊廟者普恩之外三品已上
各賜爵一級四品已下各加一階白身賜勲兩轉禁營
兵仗列衛爪牙言念勤勞宜頒慶賚神策六軍威遠營
左右金吾及皇城將士應緣大禮移仗宿衛御樓立仗
等普恩之外三品已上賜爵一級四品已下各加一階
仍凖舊例賜物有差其神策將士應在京畿内諸縣者
亦各有賜物應緣大禮職掌行事官并修撰儀注及留
守副留守守倉庫卿等普恩之外三品已上賜爵一級
四品已下各加一階琛賮來朝梯航入貢藩方陳奏職
業無虧或禁署策名或官司效用俾同霑渥各示加恩
鴻臚禮賓院應在城内蕃客等各有賜物諸道知上都
進奏院官在城者各賜勲三轉應緣大禮四方進表疏
及賀正官各賜勲三轉翰林待詔供奉并諸色直見任
及前資并員外試官三品已上賜爵一級四品已下各
加一階無官者賜勲兩轉掌贊禮儀祗奉郊廟理宜優
奬用洽恩華郊廟行事齋郎减二年勞室長掌座禮生
贊者减一年勞無勞可减者便放出身崇文館行事學
生及齋郎禮生番考已滿所司緣大禮却遣入行事各
减一選國子監學生陪位者賜勲一轉中書門下專知
儀制官吏各特加一階應緣祗奉供作官直司長上諸
州行綱考典兩縣耆夀諸色番役當上在城并量留十
二月番者各賜勲兩轉飛龍閑廐宫苑典引掌扇内園
掌總監栽接少府將作内作中尚武德軍内外弓箭庫
等諸司使下白身及無品直司定額長上雜匠巧兒黃
衣上監門直長雜仗三衛七色引駕細引執扇角手弩
手彍騎武士天文觀生漏生典鼓典鐘工人樂人主衣
主膳主酪典食胡食手宰手閑募士御士醫士獸醫門
僕藥僮御書手楷書手流外行署等各賜勲兩轉立敬
之本在敦於耆老勸俗之道莫先於節義天下百姓九
十已上各賜絹三疋八十已上各賜絹兩疋仍委長吏
賫帛就家宣賜孝子順孫義夫節婦旌表門閭終身勿
事先已旌表者量加優恤嶽瀆孕靈公侯列位助宣景
化利及含生宜委本州主長吏備禮致祭皇王應期賢
哲濟代式遵令德用達明誠名山大川及自古聖帝明
王忠臣烈士各令所在以禮致祭自會昌元年後赦文
及諸色條疏有不便於人者委有司及外州府長吏條
疏聞奏亡命山澤挾藏軍器百日不首復罪如初赦書
有不該者所司具條疏聞奏敢以赦前事相告言者以
其罪罪之赦書日行五百里布告天下咸使聞知主者
施行
文苑英華卷四百三十
