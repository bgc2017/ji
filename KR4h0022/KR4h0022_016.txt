文苑英華卷十六宋李昉等編
天象十六
金莖賦一首初日照露盤賦二首
霜䧏賦一首秋霜賦一首
聚雪為小山賦一首殘雪賦一首
雪影透書帷賦一首小雪賦一首
金莖賦(以日華川上動為韻)吕令問
惟漢武皇聖謨洋溢英徽振於綿古洪德恊於元吉騰
休聲馳茂實掩八紘以稱大御六龍而首出雖端拱之
無為常鍊竒以永日於是乎訊殊方之士考靈仙之術
張皇臺殿恢拓宫室飛廉之觀既成長年之宫已畢乃
金莖之仙掌承沆瀣之精華歘聳擢以横漢屹岧亭而
出霞珠盤上開疑天半之懸日丹莖直指若峰蓮之秀
花崛然雙立巍乎造天紛爌爌以照野赫奕奕而燭川
晴朝有日兮金鏡相射清夜無雲兮銀露自圓屑瓊蘂
以充餌噏玉英以延年想王喬之再覩乘羽服以翩&KR1473;
思王母之一至拖霓裳以婵娟鍊液之法斯在化金之
術攸傳觀其迥出囂塵孤高巃嵸錯金盤於龍鳳曳浮
光於螮蝀長風激而自清震雷驚而不動亦可以納虚
澹之閒曠遺代俗之煩揔然而仙在物表君居人上物
表者不可以苟求居上者不可以自放虚信神君之語
徒蓄長生之望求師入海終貽欒大之誅書帛飯牛卒
受文成之誑竟迷情於虚誕亦何補於崩喪則知履道
者守國以正直失德者納人於邪妄向使武皇不謬於
兹道亦可以冠百王以為尚也
初日照露盤賦(以雲表清露光發金景為韻)鄭絪
日初出兮露成文盤既潔兮光乍分凝素彩而泛灔鮮
顥氣之絪緼忽烱爾以流景乍揭然而拂雲若乃勢倚
金莖色映霞表倒初景以摇颺澹輕烟之縹緲承露華
以逾明焜霽色而共曉焕然孤秀赫奕奕於長川爛爾
生光照翻翻之高鳥盤以貞兮露以盈日既明兮天以
清焜以相鮮若曙月之臨朝鏡粲然交映類瓊花之雜
玉英金景發色玉壷肇明敷皓質以流耀含太陽之至
精伊昔漢帝初營求仙是務我皇復立承天有裕乍髣
髴於帝臺宛昭彰乎天路首出庶物表一人之大明光
發四施照萬方而遐布豈有屑瓊蘂泫珠露冀靈物之
來遊望神人之自遇懿夫合以成象麗然增光干浮雲
以杲耀激旭日而悠揚仙掌斜分若蓮峰之曙景宸心
廻想如崑岫之晴霜豈比周穆西遊覲王母於崑岳重
華南狩怨帝子於瀟湘獨能覩雲闕而飲靈漿者乎徒
觀夫素色上升清光下發分廻彩以照耀焜長空而超
越白華映兮光復臨露彩揚兮色彌深既炫晃以如玉
乍晶明而散金且孤高者可擬之以抗志絜朗者亦仰
之而為心况地表煙息天維氣整日之麗矣與星明而
共融盤實堅然齊聖祚之悠永昔之頌靈液歌浪井曾
不如賦露盤之瑞景
第二(同前韻)盧景亮
揭金盤而受露擢仙掌而凌雲當朝陽之出海属寥廓
之無氛霽色曈曨金輝晃皛光奕奕於九霄之際色昭
昭於衆象之表大明既照夕露方盈金景相映銀華自
清高不可攀駐王喬之羽駕仰不可視奪離朱之目晴
彼方丈之金闕洎天台之赤城或煒煌而景耀或焕赫
而霞明出人寰之杳𦕈隔海嶠之峥嶸孰與我之為異
摽景光於上京觀其巃嵸雙立岩嶤上騖輕靄不飛纖
雲不度九成爛爛摇翠影於樓臺四野熒熒落浮光於
草樹斯亦域中之殊觀其惟作器而盛露且夫先王立
晦獨覩太陽卷天宇之夜色引帝庭之曙光惟大君之
攸俟抑羣后之所望其彩若電其形若月列缺雖伏常
煒煒而不收蟾蜍已歸實亭亭而未沒日無私而見照
盤既遇而斯發請言露盤之始也林巒掩映崖谷重深
自藴於石孰為之金遭漢皇之雅尚會良冶之幽尋忽
範鎔而有作爰奉承之是任不然者在塗泥而重棄與
瓦礫而湮沉安敢望微耀之輝映初陽之照臨金之為
質也光盤之為體也静從有感而出日諒無心而生景
念志士之未偶因逹人之(宜作而)後騁顧淺陋之凡才寧
覬覦於天幸
霜降賦(以霜降之日豺乃祭獸為韻)崔損
天地之氣嚴凝為霜候高秋於玉琯體正色於金方表
肅殺而順時戒節恊變化而開隂闔陽激清風而增厲
净皓月而浮光驚鴻鴈之嗷嗷落蒹葭之蒼蒼所以從
地而升應律而降詠團扇而見託班姬豈恨於長門履
堅冰以是階袁安欲驚於陋巷逹重隂而首出啟沍寒
以先期隂與律而相感寒與氣而相資百工由是休矣
萬物於焉成之原夫日次于氐月窮于戌當青女以紀
候從白露以受質洞庭之葉驚波豐山之鐘應律詩人
可比庶欲澈於玉壷大國是資亦將慙於凌室凝於地
也似和光以同塵凋於木也類去華而取實其進也則
有俟於青霄其退也則見晞於旭日若乃林有擊隼野
有祭豺翻繽紛之槁葉宿莽蒼之枯荄烈女覩之而壮
志羈人對此而感懷皚皚其姿皎皎其彩既無惡於菅
蒯亦何情於蘭茝佐昊天之有成恭神功而不宰笳聲
乍拂怨楊柳之衰(闕)劔鍔可封發芙蓉之厲乃國家順乾
坤之德法天地之制布澤如春肅物成歲申其令以敦
乎風俗宣其威以殄厥災沴服用有度修典禮而罔差
稲熟可羞先寝廟而攸祭名籍籍於憲府法稜稜於司
寇却炎蒸而克叙四節淒金石而率舞百獸客有惜歲
星之屢遷傷志業而未就獨沉吟於軒屏望泬寥於宇
宙聞萬戶之輕砧聽九重之永漏近瞻庭樹空聞槭槭
而有聲緬想澗松誰惜青青而獨秀夫如是則可知霜
降之候
秋霜賦
目長空以流思偉繁霜之獨異雖變露而成形不憑雲
以自致向朝陽(一作晞)而既滅逢夜晴而又墜候暖而止
乘寒則飛當鷹隼之始擊值鴻鴈之初歸稜稜作氣凛
凛生威比齊紈之顔色奪楚劍之光輝及其降池塘被
原陸衰衆草落羣木萎南澗之白蘋碎東籬之紫菊梧
桐為之失影蕖荷為之銷馥豈直若斯而已徒美其威
不妄作動隨物情因其死者而死保其生者而生彫芝
蘭而無怨色拂松竹而不傷榮譬大聖行刑必順於時
序通賢用法不害於堅貞至若蒲海之居桑河之汭侵
戰士之馬蹄封將軍之狐毳沾翠幕而生冷凍朱旗而
自脆助隂氛之肅殺壮堅冰之體勢三冬閨閣兮貯相
思萬里關山兮苦留滯不私於已觸物而止疑薄霧之
初覆似輕塵之未起陵厲自然嚴凝莫擬故能發揮司
宼光揚御史明忠臣之無事承君子之所履
聚雪為小山賦李子卿
皓色旁射兮清虚上騰閒階之下兮聚雪崚嶒嘆此雪
兮具知其有興有滅故為山也庶期乎不騫不崩始也
散而從風類元氣之無象今也結而為阜若胚渾之初
凝五嶺高標三峰遠蹠昔則心往斯焉目擊千里之勢
存乎袤文萬仞之容見乎盈尺皜曜起乎岑嶂曈曨生
乎樹石峽裏則秋月長懸封中則曉雲猶白夫其以近
則遠以遠則親玉林不夜瑶草先春照寒景而逾㓗拂
朝霞而更親嶺上&KR0008;襂作緱氏之仙鶴巖中綽約寫姑
射之神人樵傍壑而疎隐徑臨崖而絶隣至若霽日生
暖融風變朔危容半頽儻遇嵇康之醉片影初墜謂入
郄詵之幄因降高而就卑遂散雕而為朴沍寒始勁猶
可持而斵見晛則消不可繫(一作擊)而握因知夫色不久
鮮物無常堅始則有於無有今乃然於自然觀陵谷之
推易信人世之徂遷亦何必怪桑田之變海都邑之成
川
殘雪賦(以明月照積雪為韻)范榮
謝惠連遒文擅名藻思騰聲覩階墀之積雪因體物以
興情曰是雪也感沍寒之德陶元化之精玄冬御時固
凄其而以䧏青春换律奚浩然以居貞豈不以其氣勁
其質清處慘無昧遇蒙而成若就陽呈妍已遇乎東風
所觧且居隂寓質望晞夫朝日之明乃春宵尚寒銀漢
未沒質瑩庭廡光摇林樾雜凝花於春露亂素影於夜
月小山虚映瑶峰盈尺而潜生樛枝乍垂梅花照樹而
將發詎比夫瓊蘂難求夜光可照且昧不貪之寳未得
卷舒之妙或消或結吾將任其行藏是翫是瞻彼何為
乎衒耀當其朔風駛同雲劇既散亂以飛空或繽紛而
下隟於是出野而萬頃連縞晞山而千峰合璧既見晛
以俱消將飄零而委積隨時之義強守潔而在今潤物
之功固呈豐而自昔既而陽氣長隂氣滅將散有以歸
無尚葆光而固節已矣哉人道不能無否泰天道豈可
無寒熱固可洞消息以從之何必託興於殘雪
雪影透書帷賦(以光彩輝映披閱古今為韻)蔣防
顥爾凝素襜如夕張因潔朗以旁徹遂虚明而内彰繇
是以洞篇翰鑒毫芒委六出之姿喜乘時而瑞聖就三
冬之業期利用之觀光况復素軸增輝輕紗閟彩釋居
中之茫昧致藏用之所在霏微兮太素初分晃朗兮窮
隂既改映草玄之客類姑射之神仙隐談天之人疑胚
渾之眞宰凛凛寒色融融暮幃縑緗叢耀簡牒連輝朣
朧而微月將入羃䍥而輕風乍霏故得百氏旁窺萬流
仰鏡稽古昔資興詠動鉛管而有助含章對鶴書而無
非浴淨蓋以啟其幽默不獨事其韜映契莊周之理虚
白自生徵大禹之文光隂是競俾夫夕可以忘寐牖可
以罷窺焕乎而不藏於密昭然而蓋取諸離清熒兮寒
氣方壮髣髴兮晴雲欲披澄筆海之波瀾皆為練色耀
書林之杞梓盡作瓊枝是能燭前轍彰往哲時觀謝賦
想墀廡之縈盈載覩曹詩歎蜉蝣之掘閱詳夫理同委
照處異在隂比燃膏之功益簡助繫日之務逾深必將
脩詞以進德實勤考古以觀今所謂用晦而彰韜光有
曙祛絳紗之閟邃發素王之牖戶期㓗白以無虧庶研
精乎千古
小雪賦(以寒律變時因風有漸為韻)林滋
偉茲雪之霏霏應玄冥而不失其期賦象於虹藏之日
成形於冰凍之時委地則微庶表三冬之候翻空雖小
那無六出之姿當其寒氣初升隂風始變既淅瀝於遥
野却飄颻於廣甸邊城一望龍山之净色猶晞上苑再
瞻鳳闕之清光未遍眇若毫端輕飛可觀細細而千巖
送冷飄飄而萬戶迎寒霏微墀廡之間瑶臺月曉髣髴
草茅之上玉樹花攅迥拂隂軒高翻曉律縈枝分盈尺
之象帶甍誤如圭之質微交月影天邊之孤鴈應迷稍
助山明松際之浮煙已失細糝長空纖緣綺櫳净若蘆
花之覆水輕同柳絮之因風是則謝氏林亭盡在廻眸
之内梁王池舘無非跬步之中于以明㓗白之姿于以
表隂凝之漸雖見晛而無滯詎因汚而成染初疑盡閣
粧奩之香粉微微又若瓊筵玉筯之凝蘇點點既而纖
悉繽紛呈祥是因掩日而難分薄霧開簾而不辨輕塵
影入空帷預想映書之子光侵遠水潜思訪戴之人可
謂不遠而來自無而有始縈盈於階砌終散漫於林藪
安得不燎薰爐命芳酒作小雪之賦繼大夫之後
文苑英華卷十六
