文苑英華卷六百九十二宋李昉等編
遷譴中
上襄陽楚大夫書一首上李尚書書一首
上陳給事書一首與師臯書一首
答戶部崔侍郎書一首投知己書一首
上鹽鐵崔尚書書一首與崔况秀才書一首
上襄陽楚大夫書符載
天下有特達之道可施於人者二焉大者以位舉德其
有自泥途布褐一奮而登於青冥金紫者也次者以財
拯困其有自糲飯蓬戶一變而致於膏梁廣厦者也載
羽毛頽弱未敢辱公扶摇九萬之勢家室空耗今則困
矣敢欲以次者為節下之累謂之何哉載聞至誠貴直
至敬無飾故以懇質之詞為述情之具伏惟少留意焉
幸甚載頃至與友生數人隠居廬山其所學者不獨文
章名數而已意根於皇極大中之道用在於佐王治國
之術常欲致君於堯舜驅俗於中古此乃小子夙夜孜
孜不怠也攻錯未半歸寧蜀道蜀之連帥以載微有文
彩遮使止住小子亦隳産不應扶持東下意者欲開故
山草堂拂舊帙編簡晨昏之暇終竟前志一昨牽滯事
故不覺淹久囊槖之資日竭高厲之氣日消上無以供
養尊長下無以撫字孤稚彷徨燥灼内熱如疾每延想
舊居雲霞在天松桂遶屋肺腹(疑作腸)一夕而九廽矣夫
欲搆大厦者陵雲之基形弘敞之勢兆未備者榱桷朽
壞而已得不謂班倕惜之乎鑄寳劍者負斷犀之資照
含斗之氣所闕者淬拭發硎而已得不謂歐冶惜之乎
載伏觀大夫起自堯山宰奮臂遊長安以宏偉之才進
乎明君不數十年佩虎符握龍節有盛德勲庸於世真
天下特達之士也載亦敢以肺腸之事干之誠能迴公
方寸之地為小子生涯庇庥之所移公盈月之俸為小
子度世衣食之業使隠不違親男疑道以静片言之下
大獲素尚即赫赫巍巍之稱當在寰宇之内不在主客
也載聞蒲牢之鐘擊之以莛筯叩者之誤也艅艎之舟
投之以秉庾載者之咎也今載欲發大名壯志敢以細
言詭數上干高明乎且常見前賢房大尉書贈張燕公
云欲起自燕國公門下矣載亦欲感君之恩望公之顧
使異日之談亦起自大夫門下矣詞理如此不合輕義
退自思省終用慙愧伏惟溟渤之浪涵容尺波幸甚幸
甚不宣載再拜
上李實尚書書韓愈
月日將仕郎前守四門博士韓愈謹再拜奉書尚書大
尹公(集無公字)閣下愈來京師今十五年所見公卿大臣不
可勝數皆能守官奉職無過失而已未見有赤心事上
憂國如家如閣下者今年以來不雨者百有餘日種不
入土野無青草而盜賊不敢起榖價不敢貴百坊百二
十司六軍二十四縣之人皆若閣下親臨其家老奸宿
贓銷縮推阻魂亡魄散影滅跡絶非閣下條理鎮服布
宣天子威德其何能及此愈也少從事於文學見其忠
於君孝於親者雖在千百年之前猶敬而慕之况親逢
閣下得不候於左右以求效其懇懇謹獻所為文兩卷
凡十五篇非敢以為文也以為謁見之資也進退惟命
愈恐懼再拜
上陳給事書白居易
正月日鄉貢進士白居易謹遣家童(集作僮)奉書獻於給
事閣下伏以給事門屏間請謁者如林獻書者如雲多
則多矣然聽其辭一辭也觀其意一意也何者率不過
有望於吹嘘翦拂耳居易則不然今所以不請謁而奉
書者但欲貢所誠質所疑而已非如衆士有求於吹嘘
翦拂也給事得不獨為之少留意乎大凡自號為進士
者無賢不肖皆欲求一第成一名非居易之獨慕耳既
慕之所以竊不自揆嘗勤苦學文迨今十年始獲一貢
每見進士(集有之字)中有一舉而中第者則欲勉狂簡而進
焉又見有十舉而不第者則欲引駑鈍而退焉進退之
宜固昭昭矣而愚者自惑於取(集作起)捨何哉夫藴竒挺
之才亦不自保其必勝而一上得第者非他也是主司
之明也抱瑣細之才亦不自知其妄動而十上下第者
亦非他也是主司之明也豈非知人易而自知難耶伏
以給事天下文宗當代精鑒故不揆賤(集作淺)陋敢布腹
心居易鄙人也上無朝廷附離之援次無鄕曲吹嘘之
譽然則孰為而來哉盖所仗者文章耳所望者主司至
公耳今禮部高侍郎為主司則至公矣而居易之文章
可進也可退也竊不自知之欲以進退之疑取决於給
事給事其能捨之乎居易聞諸神蓍靈龜者無常心苟
叩之者不以誠則已若以誠叩之必以信告之無貴賤
無大小而不之應也今給事鑒如冰鏡言如蓍龜邦家
之大事咸取决於給事豈獨遺其微小人乎謹獻雜文
二十首詩一百首伏願俯察悃誠不遺小道(集作賤小)退公
之暇賜精鑒之一加焉可與進也乞諸一言小子則磨
鉛策蹇騁力於進取矣不可進也亦乞諸一言小子則
息機歛跡甘心於退藏矣進退之心交争於胸中者有
日矣幸一言以决(集作弊)之旬日之間敢佇報命塵穢聽
覽若奪氣褫魄之為者不宣居易謹再拜
與師臯書
師臯足下自僕再來京師足下守官鄠縣吏職拘絆相
見甚希凡半載(集作年)餘與足下開口而笑者不過三四
及僕左降詔下明日而東足下從城西來抵昭國坊已
不及矣走馬至滻水纔及一執手憫然而訣言不及他
爾來雖手札一二往來亦不過問道途報健否而已攀
(集作欝)結之志曠然未舒思欲一陳左右者久矣去年六
月盗殺左丞相於通衢中迸血髓磔髮肉所不忍道闔
朝震慄不知所云僕以為書籍已來未有此事國辱臣
死此其時耶苟有所見雖畎畆皂隸之臣不當默默况
在班列而能勝其痛憤耶故武相之氣平明絶僕之書
奏日午入兩日之内滿城知之其不與者或誣為偽言
或搆以非語且浩浩者不酌時事大小與僕言當否皆
曰丞郎給舍諫官御史尚未論請而贊善大夫何反憂
國之甚也僕聞此語退而思之贊善大夫誠賤冗耳朝
廷有非常事即日獨進封章謂之忠謂之憤亦無愧也
(集作矣)謂之妄謂之狂又敢逃乎且以此獲辜顧何以(集作)
(如)耳况又不以為罪名乎此足下與崔李元庾輩十餘
人為我悒鬱(集作悒悒鬱鬱)長太息者也然僕始得罪於人也
竊知之(集作自知)矣當其在近職時自惟賤陋非次寵擢夙
夜赧(集作腆)愧思有以稱之性又愚昧不識時之忌諱凡
直奏密啟外有合方便聞於上者稍以歌詩道(集作導)之
意者欲其易入而深戒也不我同者得以為計媒孽之
詞一發又安可君臣之間自明白其心乎加以握兵於
外者以僕潔慎不受(集作愛)賂而憎秉權於内者以僕介
獨不附已而忌其餘附離之者惡僕獨異又信狺狺吠
聲唯恐中傷之不獲以此得罪可不悲乎然而僚友益
相重交遊益相信信於近而不信於遠亦不恨哉近者
少遠者多多者勝少者不勝又其宜矣師臯僕之是言
不發於他人獨發於師臯師臯知我者豈有愧於其間
哉苟有愧於師臯固是言不發矣且與師臯始於宣城
相識迨於今十七八年可謂故矣又僕之妻即足下從
父妹可謂親矣如是故如是親(集作親如是故如是)人之情又何
加焉然僕與足下相知即不止此(集作不在此)何者夫士夫
之(集作文人)家閨門之内朋友不能知也閨門之外姻族不
能知也必待友且姻者然後周知之足下視僕蒞官事
擇交友接賓客何如哉又視僕撫骨肉待妻子馭童僕
又何如哉少者近者尚不敢不盡其心况大者遠者乎
所謂斯言無愧而後發矣亦猶僕之知師臯也師臯孝
敬友愛之外可略而言足下未應舉時當嘗克賢良直
言之賦其所對問志磊磊而詞諤諤雖不得第僕始愛
之及與獨孤補闕書讓不論事與盧侍郎書請不就職
與高相書諷成致仕之志志益大而言益遠而僕愛重
之心繇是加焉近者足下與李弘慶友善弘慶客長安
中貧甚而病亟足下為迎致其母安慰其心自損其(集無)
(其字)衣食以致(集作續)其醫藥甘旨之費有年歲矣又足下
與崔行儉遊行儉非罪下獄足下意其不幸及於流竄
勑下之日躬俟於御史府門而行李之具養活之物崔
生顧其傍一無闕者其餘奉寡姊親護其夫喪撫孤甥
誓畢其婚嫁取貴人子為婦而禮法行於家由甲乙科
入官而吏聲聞於邑凡此數者皆可以激揚頽俗表正
士林斯僕所以嚮慕勤勤豈敢以骨肉之姻形骸之舊
為意哉然足下之美如此而僕側聞蚩蚩之徒不悦足
下者已不少矣但恐道日長而毀日至位益顯而謗益
多此公伯寮所以愬仲由季孫所以毀夫子者也昔衛
玠有云人之不逮可以情恕非意相加可以理遣故至
終身無喜愠色僕雖不敏常佩此言師臯人生未死間
千變萬化若不情恕於外理遣於中欲何為哉欲何為
哉僕之是行也知之久矣自度命數亦其宜然凡人情
通達則謂由人窮塞而後信命僕則不然十年前以固
陋之資瑣劣之藝與敏手利足者齊驅豈合有所獲哉
然而求名而得名求祿而得祿人皆以為能僕獨以為
命命通則事偶事偶則幸來幸之來尚歸之於命不幸
之來也捨命復何歸哉所以上不怨天下不尤人者以
(集作實如)此也又嘗照鏡復(集作或)觀寫真自相形骨非富貴
者必矣以此自决益不復疑故寵辱之來不自驚怪亦
足下素所知也今且安時順命用遣日(集作歲)月或免罷
之後得以自由浩然江湖從此長往死則葬魚鱉之腹
生則同鳥獸之群必不能與掊聲攫利者權量其分寸
矣足下輩無復見僕之光塵於人寰間也多謝故人勉
樹令德粗寫鄙志兼以為别居易頓首
答戶部崔侍郎書
侍郎院長閣下戶部牒中奉八月十七日書具承康寧
喜與忭會并别覩手翰論(集作訪)叙綢繆何眷好勤勤若
此之不替也幸甚幸甚首垂問以鄙况(一疊鄙况二字)不足云
盖默默兀兀委順任化而已次垂問以體氣除舊日疾
外雖不甚健亦幸無急病矣次垂問以月俸月俸雖不
多然量入以為用亦不至凍餒矣又垂問以舍弟渠從
事東川近得書亦(集作且)知無恙矣終垂問以心地此最
要者輙梗槩言之頃與閣下在禁中日每視草之暇匡
床接枕言不及他嘗以南宗心要互相誘導别來閑獨
隨分增修比於曩時亦似有得得中無得無可寄言來
書云粗示可乎斯不可也又知兵部李尚書同在南宫
錢蕭二舍人移官閒秩退朝之暇數獲晤言每語舊遊
輙蒙見念此盖君子久要之心不為榮悴合散增减耳
而不佞者又何幸焉然自到潯陽忽已周歲外物盡遣
中心甚虚雖賦命之間則有厚薄而忘懷之理(集作後)亦
無窮通用此道推頽然自足又或杜門隱几塊然自居
未形灰心動逾旬月當此之際又不知居在何地身是
何人雖鵩鳥集於前枯柳生於肘不能動其(集作於)心也
而况進退榮辱之累耶又思頃者接確論時走常有言
薦於執事云心與跡多相戾道與名不兩立苟有志於
道者若不幸於外是幸於内猥蒙歎賞猶憶之乎今之
身心或近是矣退思此語無省初心求仁得仁乂何不
足之有也前月中長兄從宿州來又孤幼弟姪六七人
皆自遠至日有糲食歲有麤衣饑寒獲同骨肉相保此
亦默默委順之外益自安也况廬山在前九江在左出
門是滄浪水舉頭見香爐峯東西二林時時一往至於
瀑水怪石桂風杉月平生所愛者盡在其中此又兀兀
任此之外益自適也今日之心誠不待此而後安適况
兼之者乎此鄙人所以安又安適又適而不知命之窮
老之至也院長公望日重啟沃非遥仰惟勉樹勲名勿
以鄙劣為念
投知己書杜牧
夫子曰不怨天不尤人下學而上達知我者其天乎復
曰知我者以春秋罪我者亦以春秋此聖人之操心不
顧(英華作願)世人之是非也柱厲叔事莒敖公莒敖公不知
及莒敖公有難柱厲叔死之不知我則已反以死報之
盖怨不知之深也豫讓謂襄子曰智伯以國士待我我
以國士報之此乃烈士義夫有材(集作才下同)感其知不顧
其生也行無堅明之異材無尺寸之用泛泛然求知於
人知則不能有所報不知則怒此乃衆人之心也聖賢
義烈之士既不可到小生有異於衆人者審已切也審
已之行審已之材皆不出衆人亦不求知於人(一作於人知)
已或有知之者則藏縮退避唯恐知之盖深自度無可
以為報效也或有因緣他事不得已求知於人者苟不
知未嘗退有懟言怨色形於妻子之前此乃比於衆人
唯審已求知也大和二年小生應進士舉當其時先進
之士以小生行可與進業可益修喧而舉之争為知己
者不啻二十人小生邇來十年江湖間時時以家事一
抵京師亊已即返嘗所謂喧而譽之為知己者多已顯
貴未嘗一到其門何者自十年來行不益進業不益修
中夜忖量自愧於心欲持何說復於知己之前為進拜
之資乎默默藏縮苟免寒饑為幸耳昨李廵官至忽傳
閣下旨意似知姓名或欲異日必錄在門下閣下為世
之偉人鉅德小生一獲進謁一陪讌享則亦榮矣况欲
異日終置之於榻席之上齒於數子之列乎無攀緣絲
髮之因出特達倜儻之知小生自度宜為何才可以塞
閣下之求宜為何道可以報閣下之德是以自承命以
來審已逾切拊心獨驚忽忽思之而不自知其然也若
蒙待之以衆人之地求之以衆人之材責之以衆人之
報亦庶幾異日受約束指顧於簿書之間知無不為為
不及私亦或能提筆伸紙作詠歌以發盛德止此而已
其他望於古人責以不及非小生之所堪任伏恐閣下
聽聞之過求取之異敢不特自發明道說其衷一開閣
下視聽其他感激發憤懷愧恩德臨紙汗發不知所裁
某恐懼再拜
上鹽鐵崔尚書書薛逢
伏承相公忽承明詔遠赴闕庭天子傾心廟堂虚席沙
堤尚在復瞻丞相之車蓮幕重開再理將軍之第伏想
華軒擁路賀客盈門喜集鴒原風隨鴈序昨者幸從抵
拜獲貢姓名言及曩時期於遠路鉛黃入鏡顧陋質而
多宜金石宣聲覺巴歈之寡和因敢專馳狀啟遠謝恩
知伏慮方倦將迎未暇披覽實慮奬拔失在毫釐其啟
狀本謹别錄上伏望聯竹之際一賜發揮俾風波之路
不迷見常稱譽數四心期旦夕必擬提携伏見吾兄當
數集會時望深賜重言也某頓首
與崔况秀才書
自今日春榜到縣當日差人持狀到京方乘車騎尋已
東去恨結之至空積下情不審自歸淮南尊體何似伏
計不乖將息遠想淮山秀潤水木幽竒扇枕之餘謳吟
自適甚盛甚盛某龍鍾山縣忽忽過時素秋軫懷華髮
棲鬢昔日凌雲之志自覺泥蟠今兹失路之人誰為鄕
導但飲冰勵節食蘗苦心用省刑名以安疲瘵除此之
外非愚所知故人恩憐曾不憫念秋風已戒關路須西
雄文誰與儔比一日千里今也其時居安敗名古人所
慎某頓首
文苑英華卷六百九十二
