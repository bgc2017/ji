文苑英華卷八百六十八宋李昉等編
釋十九
杭州鹽官縣海昌院禪門大師塔碑一首
彭州九隴縣再建龍興寺碑一首
宣州新興縣寺碑一首
魏州故禪大德奬公塔碑一首
杭州鹽官縣海昌院禪門大師塔碑
盧簡求
奥若大師示滅之四月院主僧法昕萃諸門人授簡於
簡求曰若之師深索禪悦為本宗之門人前時来謁我
師一言有得今將以是月十七日謹護法噐藏於靈龕
緣徽烈於樂石者非子而誰歟簡求於義無文字之觧
辭不得已乃粗舉其要以備用焉師諱齊安知者謂帝
系之英高門之出先人因難播越故師生于海汀郡焉
深避世榮終祕族氏尊其雅尚故亦不書在胎而夢日
兆祥既孕而神光下燭數歲有異僧欵門召見摩其頂
曰鳳穴振儀龍宫藏寳紹隆之業其在斯乎及丱亟請
出家父母呵止之師曰禄利之養止於親爾冥報之利
不其遠耶珪組之榮止於家爾濟拔之利不其廣耶父
母感悦而順聽遂依于本郡雲宗禪師雖勤榮謙默和
光同塵而螢月殊輝雞鶴異態矣當年受具及詣南岳
知嚴(一作知巖)律師外檢律儀内照實相非修非證雅會真
詮後聞南康之龔工山大寂大師随化度人慈緣幽感
裹足振錫不日而至本師竒而悦之乃以辨惠暢其指
歸俾於利那而登妙覺及大寂蜕去盡力送終後遊於
他方爰弘於般若且曰胎卵濕化無非佛種行住作卧
皆是道場方便随迎各安性類妙心法眼其有限乎元
和末師春秋已逾七十而居越蕭山之法樂寺寺古製
陋垣屋靡完補壊扶傾不克宴坐時昕於海昌放生池
壖廢地肇葺禪居焉脩廊大殿彩壁層甍罛罶自屏鱗
介咸若昕謙不自有延請我師慕學之徒從而至者日
比百數迨今委化年登二紀釋子仰食信士擅施秔稌
糗餌蔬果飴糖無精麤之分别無凶禮之隆殺星馳阜
積莫辨誰何非冥報勝因何以臻此師不言寒暑不下
堂廡無留盼無傾聽如此者盖有年矣每五日開法四
座屏氣直心示(一作下)體引經證心法外無言叩之即應
不分迷悟矧勝負之機耶不有定慧矧是非之相耶與
夫顯神通而振道業者固相遠也而又法身魁岸相好
莊嚴眉毛紺垂顱骨圓聳望之者如仰高華而揖滄溟
曾不測乎高深者也於戱德攸天縱為傳教之法雄道
實生知盖積習於聖位聆其風者皆曰不可思議粤以
會昌壬戌歲十二月二十一日泊然宴寂俄爾示滅先
時而竹栢盡死至是而精彩益振爰有清響扣戸祥光
滿室如環佩之鏗鳴若劔戟之交射示現之相豈由於
我哉嗟乎流禪河於法海寧有盡期詮群品于三乘同
歸聖果今也徒瞻相妙永閟輝容橋壊玄津雲貍瑞日
學徒信士哀可既乎是用追採遺言重宣教肯銘曰人
心常靈法證常明定慧一相有無俱名於此有得自師
歸寂(一作自歸空寂)近取諸身胡云不識五千尊經何限奥義
迷者見文悟者見意見者無住指即是處醫病未除徒
勞廻顧我行慈悲示爾蚩蚩無鑿高原自有清池大師
之言一一真詮不疑不怖同歸善緣
彭州九隴縣再建龍興寺碑陳會
郡之雉東方萬楹横空屹然麗譙之欲造乎天倪者某
名曰再建龍興之佛寺焉厥初寺號大空天授二年為
大雲我唐開元中詔號龍興會昌五年廢為閒地僧俄
巾像示滅鐘聲絶耳樓臺為薪吁呼表成毁哀之數者
其實在言然而不知言者徒行咨坐歎以為吾釋門之
大教將灰燼於今日矣殊不知流濁者攪而清籺多者
簸而精繇是未經歲我皇馭九土懷八荒以為我之提
大化也無欲其一事之不得其所於我也而况釋之教
毗我之為理者深可取焉弘大法則生死皆無是鎻我
之七情也推小乘則禍福皆有是割人之衆惡也惡之
興我刑止於殺惡之釋我刑惟其生繇由澄上流禁浮
俗曾何以異我之理焉繇是我負扆玄郊而復詔天下
使率土郡府各復其寺寺之數郡府有差釋之數男女
一致其於夫彭為郡得復寺之二焉二之數龍興居一
一寺度僧三十精選進(一作潔)行能臻不二之門者居其
右焉開須逹之園者抑其次矣謹住持善完緝使材無
遺用衆有所歸肩一心紹前搆不瞬目使其寺如從踊
出者其慎選得人力焉其始也披蒿莱割榛莾重疊敗
棟草創危梁嚴贊頌晝夜以聳其信心示因果教化以
開其衆意既而遠近咸萃耆艾必(疑作畢)臻浹月疊旬資
糧山峙嘯良工度貞木繚以周墻七百餘尺一旦(二字疑作)
(亘)以備廓間百十四然後中堂雲搆三門洞開儼八臂
之瑞容赩丈六之金質峥嶸曤落哉餙遽宇而鳳欲狂
飛抱危梁而蟉將拗力吁呼&KR0772;窱瓌嚴固不可一二言
之也况乎列開講宇周繪四牗東序設以聖神部五合
沓西廂施治無畏常晬慈容然後倣以天途寫其地府
笙鏞鐃鈸嘗聞真界之音鼎鑊砧鎚盡載酆都之苦是
使即之者勇善望之者悛惡誠象設之多岐亦箴規之
别戶者也况創浮圖建寳刹請金口之妙典萬軸玉崇
銘佛頂之具言講幢珠綴是知摩勝建寺豈滯有為如
来葺門寧妨無着以是因復寺而破性相者以為空寂
兩忘方歸真諦性相俱在未入妙塗如是則理乖圓對
法閡影從俾迷方者盡不得出於三途溺川者何緣極
於五衍茫茫八表盡從心猿浩浩羣生誰調意馬因知
空寂與性相同途性相與空寂易軌非性相無以臻空
寂非空寂無以見性相是知性相為空寂之筌蹄空寂
因性相而超度如是則寺不得不復道不得不弘捨之
不可猶四教之在躬為之則無何三乘之别載大矣哉
釋教之復興者其於誨誘弼化不可得而名也而况彭
門地控山河俗多獷猂邪正相軋是非堅明雖五刑具
設誠足以攝其威而百法俱陳固可以歛其惡予剖符
是郡星欲二周守成之下螟螣望境而他飛行化之物
(疑)商旅乘風而沓至以是公多暇日因諾衆長老與鄉
之鮐耋之請而書復寺之歲月以廣其一二焉銘曰
吾皇混一三教兮復建仁祠復之多少兮其數甚宜不
屈土木兮不奪耕機吮筆紏窮兮日用不知上或以之
為定制兮不熾不衰寺之一復兮衆知其非
宣州新興寺碑盧肇
至哉邃古已(集作以)来天之永錫正命者其惟帝唐乎聖
祖神宗光啓土宇垂億萬祀克承休嘉莫不以禮樂先
兆人以慈儉任天下仁居惠住營魄離者而其施猶存
揭淺厲深心跡冺者而厥功亦在常善救人常善救物
非至德誰能(二字集作其孰能)普行之故鬼神受祉黎元樂康
寳祚延洪率由此道也於是表大覺為靈根與羣生共
有叩真空而不壊惟聖者獨知非崇夫金輪氏之教則
焉得窮理盡性齊萬法於物我哉是以沉善惡乎洗(集本)
(文粹並依澆)妄之泉擢枝莖乎植性之囿常令學者崇餙(集作)
(飭)精廬顯有唐(二本作唐堂)皇亦如庠序郡國分理必付元
臣將俾羣生㒺不開悟且夫斯干秩秩止在周邦靈宫
彤彤唯居魯國曷有列刹映乎霄顥飛甍麗乎陽光瞻
彼玉毫儷然金地翬軒鵰睆岫聳雲攅遍於州郡若斯
之美與若夫宣城新興寺者會昌四年既毁大中二祀
故相國太尉裴公之所立也公諱休字公美河東聞喜
人代濟文德洎公彌大擢進士甲第科登直言制首未
三十由捨遺遷殿内鴻名偉望迭處清雄入奉絲綸出
省風俗拜春官則齊驅驥騄視民部則克阜生齒至於
調入王府貨出水衡洎涉台司亦勞厥事凡三拜廉察
五授節旄孫先生有愧知兵山巨源當慙視史(二本作史)揆
路既長乎百羣荆門復平乎水土公降由辛未歸以甲
申為唐碩臣作佛大士光珉顯竹此不復書所至之邦
必興修净行大中二年拜宣城常興名緇會難有設疑
以試公者曰三界虚妄群生顛倒可(二本作何)有修行能觧
纏縳孰為智慧可(二本作何)化凡愚胡為乎公之區區徒自
撓耳公曰噫嘻珠玉在櫝啓之則見其珍聖賢有門行
之則踐其閾分塗而往惟善惡焉善惡如東西耳趣之
不已則至其所焉在乎推心於不染馭馬於無塗也如
是三界信真實羣生非顛倒但學者不能窒慾攘貪遺
名去利弗捨有漏而思住(二本作往)無為耳然捨之自我取
不由人非用智慧觧彼纏縳如此則了無一物以撓吾
真也他日門人有謂公曰敢問三界之言未立人不知
脩行不知因果畏隂隲者不為之多介景福者不為之
少理亂增損繋乎其時洎斯教也行乎諸華愚人畏罪
以損其惡賢者望福以增其善增之不已則至今當盡
善矣損之不已亦至今宜無惡矣何昏迷暴虐無减於
秦漢之前福慧聦明不增於魏晉之後歸之者殊途輻
凑立之者萬法雲興稽諸天下見其文求諸古莫有其
法號為大聖作天人師是宜使吾人盡升覺路不宜使
蚩蚩庶類由古迄今若斯爾之(文粹作若斯之者也集作若斯之感)設使
(集作或)像法至今未行將盡堕惡道為鬼為蜮乎夫法未
始有今而有之希聖之徒可存而知之也其由之之固
庸非溺乎公笑謂之曰大昭肇啓法不齊(二本作濟)備聖人
繼作代天為工結繩畫卦質文滋變一聖立一法生天
道人事顯若符契夫燧人氏之未為火也則天無火星
人無火食龜無火兆物無火災必矣少昊氏之未理金
也則天亦(二本無亦字下同)無金星人亦無金用龜亦無金兆
物亦無金災必矣及聖人攻木出火鍛石取金於是乎
精芒主宰騰變上下則知世法時事随聖而立佛(二本無此)
(四字)聖人也考精神之原(文粹作源)窮性命之表作大方便護
於羣生受之而不知盖由天道運行物以生茂皆謂自
己孰知其然也於是問者廓然自得佛味武宗時毁寺
而宣之新興故有崇基廣厦文甓雕甍鞠為土梗唯喬
柯灌木森聳澗澞(二本作壑)祥煙翠藹(二本作靄)交覆巖麓耳及
宣宗詔許立寺宣之四人相鼓以力(二本作萬)請先立之於
宣郛公獨不許遂命苾芻上首元敬謂之曰吾聞之新
興寺大歴初有禪師巨偉南宗之上士也與北宗昭禪
師論大慧綱明實相際於此始作此山道場後有浩禪
師作草堂於道場西北其旁有藻律師居之逮(二本作律)師
去世間人立塔院貞元中巨偉之門人靈翹始請於太
守合三院而為寺彼皆知慧傑出親啓山林今之立寺
無以易此也議定郡東故有妙覺寺寺雖毁而杉檜多
大十圍一旦有二龍鬭谷中拔大樹三十二視之皆殿
宇之材也公嘆曰將立寺而龍拔巨樹天其有意乎遂
用之於是霜斤沐楹玉砂瑩礎上下其響音中桑林不
期年(集作月)而雲攅肆榮風摇寳鐸蟉拏六扇月照金鋪
勝絶(集作紀)一源繚墻百雉繕修多羅為攝受置無盡藏
為莊嚴&KR0772;窱幽邃輪奐博敞盖江南之首出也初奉詔
隸僧二(文粹作三)十人今其存者太半搆殿立門有軒有廡
則律師元敬法華道延首其事編經立藏不遺句偈則
維摩從省禪門真會著其功善集檀施備修房廊學于
三時旁窺六義則金剛清越服其勤而法華遂言湼槃
明則洎法林超度皆以禪學為宗律師道随宜春人幼
植浮行行(二本作得是)泥洦(二本作汎)妙旨一日(二字二本作直)以披文
相質之事造余于新安余既許之道随復言繼二十人
者皆苦(二本作善)修持(一作行)能遺物累則有應玄友恭道幽
仁寳懷賁從儉惟恭文明(文粹作昉)師廻師宗思静常政文
暢弘暢契蒙景先法進惟勤志弘玄操與前軰又為三
(二本作二)十人矣而太尉所立有殿内千佛有地蔵院有上
方石盆院又以俸錢入膏腴之墅為地藏昌大定中之
謀始于太尉太尉作之門人述之有作有述誰曰不然
乃為文(二本作銘)曰
奕奕新興敬亭南麓鉅搆崇基峥嶸煜煜伊昔既毁(二本)
(作廢)神愁鬼毒洎將再營(二本作榮)天人合福赩有逴龍其怒
則觸助作棟楹拔此巨木雨運風移騰(文粹作謄)川跨陸神
怪戮力老幼同心蚨翼飛貨龍鱗布金揭立赫奕化成
嶔崟玉礎方丈花臺百尋日明香到雲生寳林太尉裴
公聳其學者弘以戒光甘露披灑示厥有為取彼難捨
必有精靈扶持大厦小儒刻石有慙史野水言欲之庶
近風雅
魏州故禪大德奬公塔碑公乘億
盖聞妙諦惟玄不可以一理測真詮至奥不可以諸相
求随萬化而冺色空而不生不滅超三界而越塵垢故
無去無来此乃不思議者其惟西方釋迦牟尼佛之謂
乎伏自教傳西域化被中原漢明推入夢之祥梁武顯
施身之願語其大也外不見須彌之廣言其小内不知
知芥子之微斯乃梵璽褒(疑作䙝)然代代相付肇自摩訶
迦葉迄于師子尊者統為二十三代而後逹摩多羅降
于漢土至能秀分之為七而後苞披葉附派别脉分其
真宗不冺不滅者則我大覺大師固有系焉和尚姓孔
字存奬家本鄒魯即闕里之裔孫也乃祖乃父因官隸
於薊門歴祀既深籍同編人和尚以無量劫中脩菩薩
行及兹降世豈同凡倫當衣采之妙齡蓄披緇之大志
未逾七歲即悟三乘啓白所親懇求剃落遂於薊三河
縣盤山丼泉院依止禪大德曉方(一有而字)乃親承杖屨就
侍瓶盂啓顧全身惟思半偈大中五年伏遇盧龍軍節
度使張公奏致(疑作置)壇場和尚是時戒相方具而後大
中九年再遇侍中張公重起戒壇於涿郡請和尚以六
踰星紀三統講筵宣金石之微言示玉毫之真相三千
大千之世界靡不瞻依十一十二之因緣竟無凝滯禪
大德玄公者即臨濟之大師也和尚一申禮謁得奉指
歸傳黃蘖之真筌授白雲之秘訣所謂醍醐味爽乍灌
頂以皆醒薝蔔花香纔經手而分馥一旦旋辭舊刹願
歴諸方西自京華南經水國至於攀蘿冐險踏石眠雲
經吴會興廢之都盡梁武莊嚴之地無不追窮聖跡探
討禪宗後過鍾陵伏遇仰山大師方開法宇大啓禪扃
赴地主之邀迎(即違言疑相公)會天人之供施而陳奥義衆莫
能分和尚立以剖之如刀觧物仰山目眙擊指稱歎再
三遽聞臨濟大師已受滿相蔣公之請纔凝省侍飛錫
而遽及中條尋獲參随致林(疑作置柸)而將渡白馬當道先
太尉中令何公專發使人迎請臨濟大師和尚翼從一
行不信宿而至於府下而乃止於觀音寺江西禪院而
得簮裾繼踵道俗連肩曾未期年是至遷化斯盖和尚
服勤道至展敬情深無乖靈堵之儀克盡茶毗之禮云
乾符二年有幽州節度押兩蕃副使檢校秘書兼御史
中丞賜紫金魚袋董廓及幽州臨壇律大德沙門僧惟
信并涿州石經寺監寺律大德弘嶼等咸欲指陳盤嶺
祈請北歸和尚欲狗群情將之薊部晨請衙庭啓述行
邁先時中丞韓公之叔曰贊中遽聞告去撫掌大驚廼
曰南北兩地有何異也魏人何薄燕人何厚如来之敬
豈如是耶和尚辭不獲已許立精舍韓公之叔常侍及
諸檀信鳩集財貨卜得勝槩在於南甎門外通衢之左
成是院也有如化成松柟將把椇俱来文石與碔砆荐
至重廊復道竹翠松青四戶八牎風輕月朗和尚樂兹
幽致用化羣迷開觧脫門演無量法能使天花散地水
月澄空常與四衆天人皆臻法要六州士庶盡結勝因
豈謂一念俱尸奄從物化斯乃文德元年七月十二日
也享齡五十九僧臘四十一有親信弟子藏暉(一作暐)行
簡一以主喪一以傳法大德奉先師之遺命於龍紀元
年八月二十二日於本院焚我真身用觀法相闔城禪
律繼踵争来四逹簮裾連肩悉至於是幡花蔽日螺嗔
喧天火纔發而雲自愁薪不加而風助勢三日三夜號
禮如斯於香燼之中得舍利一千餘粒諸寺大德各各
作禮請分供養於戱雪㲲如故其儀宛然捧一履以徒
悲仰䨇林而莫見遂建塔于府南貴鄉縣薰風里附於
先師之塔志也憶到職之初曾獲瞻禮法主大德藏暉
不以億才業庸淺具聞於我公相請撰斯文億秉筆惕
然得盡蕪鄙銘曰
傳如来教厥惟大雄百千劫外方丈室中慈悲是念色
相空端然不動豈染塵蒙(其一)矯跡三界安心四禪身雖
是&KR1421;道本無邊璞内有玉火中生蓮傳法何處随其有
緣(其二)越絶攴道匡廬遠公高情遠致跡異心同既離邪
縳肯處凡籠松軒竹徑空悲夜風(其三)我性不動我心就
燃果得舍利粒粒珠圓幡花豔閃螺嗅交連唱偈作禮
聲徹梵天(其四)寳刹新建招提舊蹤蓮芳不見䓤嶺誰逢
響亮朝磬清泠夜鐘歴千萬祀傳我禪宗(其五)
文苑英華卷八百六十八
