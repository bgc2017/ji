文苑英華卷八百三十六宋李昉等編
哀冊文下
中宗孝和皇帝哀冊文一首
睿宗大聖真皇帝哀冊文一首
玄宗大明皇帝哀冊文一首
肅宗大宣孝皇帝哀冊文一首
代宗睿文皇帝哀冊文一首
順宗至德大聖大安孝皇帝哀冊文一首
僖宗皇帝哀冊文一首
中宗孝和皇帝哀冊文徐彦伯
維景龍四年歲次庚戌六月辛已朔二日壬午大行應
天神龍皇帝崩于神龍殿殯于太極殿之西階粤景雲
元年十一月二日乙酉將遷座于定陵禮也畫攅毁帟
雕輼肅軔縞紼霜廻丹旂雪引御穸(文粹作窆)臺之妙(文粹大詔)
(令作眇)默背天閣之崇峻皇帝瞻在原之墜響感聯萼之
凋隂禮奠收兮泣遺迹同氣訣兮悲聖心爰命下臣式
揚鴻懿咨睿烈於金牒刻明獻於玉宇其詞曰
少典之子重玄(文粹作華)之孫珠聮寳系海浸昌源鳳鳥鳴
國蛟龍(文粹作龍蛇)守門於鑠皇朕赫應成命青靄南浮彤
雲北映掃刷中㝢光亨累聖欽若應天纉戎(文粹作成非)前
慶身佩星斗掌提曦鏡克明克睿(文粹作類)允武允文就之
如日望之如雲聲中律吕辭含(文粹作合)典墳道懋登庸榮
膺繼體位擁清(闕)業移朱邸春誦夏絃冬詩秋禮復子
明辟固天攸啓鵬舉提象鸞飛作乾蘿圖已御芝璽仍
傳拱默當宁賡歌撫絃堯親更睦媯德愈羶萬寳阜成
四門光闢宵衣若厲道風猶尺(文粹作戹)野接翹車殿横儒
席留連縞讌婉奕辭容潤洽泉草(文粹作魚)恩周卉毳鞮譯
驚輪要荒走幣削觚反樸寬刑薄稅俗富京坻人忘疵
癘帝圖廣運天意難誣徛&KR0008;祥籙張皇瑞符仙芝抱砌
神&KR1739;摇厨龜負綈檢麟御斗樞孝思罔極崇(文粹作宗)庸克
賽親幸國揚式陳昭配翠輦容與蜺幬晻曖蒼璧森羅
明祗肅對玄精備典洪範盈疇將疎華盖遥封岱丘猒
紫宙之阨僻追白雲之豫遊時若慕於喪妣道空在(詔令)
(作存)於委裘嗚呼哀哉惟幾在辰穆(文粹作枚)卜違吉仍几虚
座綴衣玄(文粹作空)室景沴攝提悲纏昱(詔令作翌)日羣臣奉於
末命天下悲乎晏出嗚呼哀哉宗伯蒞典同軌赴辰龜
謀入(文粹作人非)兆犀鞟移輴唱(二本作喝)苦梲於香掖咽酸笳
於曙旻彤階皛皛兮露驚月玉座微微兮花掩塵嗚呼
哀哉列綺城之哀仗引滋橋之渡幰朔颷急兮御道寒
愁日晦兮雲郊晩駐石馬之新塗下金天之舊坂見疎
杏之源長覺深松之路遠嗚呼哀哉伊昔睿喆光謀夀
宫猗那我后復幸方中委冠劔於泉穸保明靈於昊穹
山有移兮海有變道無闕兮聲無窮嗚呼哀哉
睿宗大聖真(此葬時初諡文粹作玄真大聖乃天寳十三載加諡)皇帝哀
冊文蘇頲
維開元四年大歲(文粹作歲次)丙辰六月乙已朔二十日甲
子大行睿宗大聖真皇帝崩于百福殿旋殯于太極殿
之西階粤十月朔某日將遷座于橋陵禮也素帟褰周
青壺警節儼無聲以虚衛陳有象而成列哀子開元神
武皇帝諱追攀引䌇(唐大詔令作索)眇擗司常悽庶物其涕迸
感衆靈而影翔(文粹作彰)潤(文粹作睠)兹鴻業欽若要道爰制近
臣敢揚大寳其詞曰
高祖興唐垂其耿光睿宗誕慶紹我明命明命伊何重
熙累盛耿光伊何翊善傳聖在昔分瑞爰初割(二本作剖)符
宅殷令典居相宏圖宣哲觀藝祗庸服儒踐其成式納
以嘉謨否歴終泰傾維更紐予從代王子事周母退象
藏密冲襟釋奠不為震驚自得謙受擁乃政復亨而運
開(文粹作權乃復亨塞而自開)固推皇帝仍陟元后鳴牝搆孽紛虹
肆災颷馳神武電掃姦回三讓天下再登神極順夫甿
心忘我帝力鞮譯脩貢親賢任職樂英已敷禮緯重飾
(文粹作繹)宗廟率祀郊丘肇禋養而迎夏芟以祈春静默沿
道和平返淳智周翔泳功濟陶鈞知子惟明從吾所尚
陋伊祁之奠(詔令作翼)緒追齧缺而將喪帝允執乎厥中皇
可(二本作遂)崇於太上始受圖而觀察終脱屣以清曠齋必
閑舘朝而别宫問安順色資孝弘風理極兼愛(二本作受)言
承至公豈綴衣而憑几忽成鼎而號弓嗚呼哀哉夢年
罕驗顧命是屬付神器其得所安靈心其何欲增摧絶
以孺慕竟厭時以去俗萬邦赴而同軌六遂陳而帥屬
外羣悲於縞素中不瘞於珠玉蜃輅迎轉龍㡛戒徂寒
生紫殿曉發清都笳挽遲遲而徒靡旆旌戀戀以威紆
除櫟陽之御路指橋岳之幽途禮既獻而三徹神方寧
而九虞遠奉遊冠(文粹作遠遊道冠)近嚴歸蹕因高而渭川盡
見憑下而秦京稍出積耘草以横霜攅悲松以翳日嗚
呼哀哉粤羲軒之建子姒兮令問傳其不已猗簡冊之
尊聖真兮鴻名冠而方始然後景雲靄華露滋楊至德
殷永思此天子之孝也臣何足以知之嗚呼哀哉
玄宗大明皇帝哀冊文王縉
維寳應元年歲次壬寅建已月五日玄宗至道大聖大
明孝皇帝崩于神龍殿旋殯于太極殿之西階粤以寳
應二年三月甲辰朔十一日將遷座于泰陵禮也象物
已設仙馭將飛空聞脱屣無復求衣孝孫皇帝親臨遣
奠意延晷刻向池綍而涕流想山園而心惻九天兮無
所一往兮何極感貽美於孫謀俾述事於祖德其詞曰
天猒隋亂中原無主人歸唐德上帝是輔以聖易暴興
文繼武義冠殷湯威包漢祖仰膺歴數光宅區㝢(文粹作宇)
(通用)惟皇得一承帝(文粹作乾)嗣五赫哉厥初萬物斯覩景龍
之際乾儀反坤不利王室將開禍門吕危劉氏趙啄皇
孫我獨杖劔神斯(文粹詔令作期)武賁上排閶闔俯掃軒轅不
驚宗廟大造黎元為而不有禮備尊尊乃奉睿宗爰受
寳命問安視(文粹作侍)膳純孝至敬維城之年佐潞之政一
蓍獻兆百靈翼聖躍馬絶(二本作截)流水不敢競潜龍變海
池亦告(二本作呈)慶有開必先興王之盛誥曰皇帝余倦于
勤往纉丕績(二本作業)以順兆人辭之不可其命維新體乾
之大法土之均臨之以日生之以春寒暑彰信動植知
仁九族既睦四門既賓天通之聖電(一作雷)斷之神求賢
奠簴就列縉紳讜言是聽庶政必親刑措兵弭(二本作戢)威
加德馴戎狄讋竄塞不驚塵琛賮争入来自無垠駕鼓
斥駿焚裘棄珍風雨時若京坻相因師於上古思與還
淳然後制禮節焉作樂和焉東(二本作北)祠后土南郊上玄
齋祭陵廟位號山川教戰講武祈農籍田冕旒問俗旌
旗幸邊文物蔽地英聲動天鳳巢麟擾甘露醴泉九尾
三脊朱草飛煙繽紛效祉每歲且千道德洋溢乾坤交
泰成功如何登封於岱太平如何是時無外才藝餘美
帝王之最樂究天人乙夜慙對文齊日月秋風靡逮推
歴正元調律平害札動雲落弦開葉碎揮琴弄(二本作陋)虞
教謌輕沛良辰可賞聽政方退鍾鼓屢陳君臣高會巍
巍蕩蕩四十餘載巡省順動西南奥區命子出震繼明
握圖長驅猛士累剪封狐不失舊物言旋上都離宫就
養夀酒多娱習道久矣神仙遠乎嗚呼哀哉湖上鑄鼎
海中祈藥忽乘紫氣長遊碧落千門萬戶告(二本作若)無天
兮寥廓八逹九衢雖有人兮寂寞淚為雨於宸扆(文粹作極)
哭成雷於郊郭遺轍迹而徒攀葬衣冠而何託同軌畢
至初陵已開震鳳輦於仙仗降龍輴於帝臺儼(二本作擬)將
行兮肅穆似有顧(文粹作覩)兮徘徊過春城兮如送望暮山
兮謂来嗚呼哀哉夀元肇吉先天不違接橋山之往(二本)
(作大)隧營金阜之玄扉擁馳道兮皆往獨宫車兮不歸原
夜(文粹有兮字)藏晝終天(文粹有兮字)戢輝文始建(文粹作遠)極武餘
英威玄(二本作立)德不朽至道惟微雖隂陽之與變化侔神
聖(二本作德聖)兮安可希超前古以作則遺後代以垂衣嗚
呼哀哉
肅宗大宣孝皇帝哀冊文裴士淹
維寳應元年歲次壬寅四月庚戌朔十八日丁夘大行
文明武德大聖大宣孝皇帝崩于長生殿旋殯于兩儀
殿之西階粤二年三月二十七日庚午將遷座于建陵
禮也燭列瑶宫(一作燭映□宫)河低象闕簷擁霄霧庭微曙月
森鷺翿以成行儼輼輬(一作龍輼)而將發哀子嗣皇帝諱充
窮感慕擗摽傷摧奠玄扆而增肅瞻白雲而不迴雨泗
噎兮千官泣天仗摇兮萬國陪懿業方永神暉潜翳迺
詔有司騰芳後裔其詞曰
高丘演慶玄牝開祥寳歷(一作系)攸重靈源自長文昭武
穆累聖重光七葉增睿(一作濬)時惟我皇天帝褰裳全真
養正窅然姑射欽哉有命謂禹知子踵堯傳聖伊昔休
應虹流電驚猗蘭養德叢桂䟽榮徇齊純孝弘裕欽明
光含玉理秀發珠衡辨(一作辯)日多悟朝雲更輕尊師樂
業問寢揚名三善克舉萬邦以貞叶契斷金觀書群玉
性與兼愛道存濡足詢事考言登庸(一作應圖)受籙運符提
象輝同倡燭景星耀芒大風成曲戎羯緣間書稱猾夏
轉旆秦川連兵朔野水靈潜衛山祗鬷嘏順時徙邑聿
来岐下用剪修蛇匪勤戎馬輯寧黎庶保乂宗社赫矣
天府於皇樂都瑶壇饗帝璧沼崇儒進善求瘼明刑恤
辜丹巖藏銑綠浦捐珠容成啓路王母獻圖功宣祀夏
道洽歌虞物莫疵癘人用昭蘇櫟陽先惠棣華增睦冠
帶麟洲賓延鳥服招諫懸鼓誓師推轂禮備樂和遠安
邇肅恩猶覆燾義涵亭毒露臺愛費茅宇蠲奢北薦舂
寳南牧(一作收)若華卿雲聳盖潏露垂葩畆秀同穎階榮
指邪滌慮高居凝神下濟遠探仙訣深入真諦穆穆頌
聲温温愷悌榮鍾三古牢籠八裔才生之亹爰集良已
之文莫繼佇襄野而来廵怨祁宫而興沴嗚呼哀哉序
分弘璧庭臨綴衣如天落構象日徂輝棄璇㝢而奚速
啓金縢而遂違鳥冊龍圖之瑞青邱丹浦之威瞻脫屣
兮如在痛攀髯兮不歸巖岫晦兮愁雲積郊原空兮落
景微嗚呼哀哉環&KR0801;縞素鞮譯凝慕龜謀恊吉象耕遐
赴珠玉重而不藏襲稱(一作衣)廉而有數静鈎陳于塋所
閉閶闔于應(一作象)路靡營南紀之㕓空望西陵之樹嗚
呼哀哉蒼旻浩然緹律亟遷既深悲於寒霰俄隕涕於
韶煙背鳳城而紆欝援(一作振)蜃紼而聮翩息輿駕于懸
圃聞鍾磬於廣川神理冥其造物皇情邈以終天嗚呼
哀哉三光猶變九丹非術蛩隧蒼茫鮒隅蕭瑟度清渭
而徐轉指丼泉而半出薤曲嘶管以臨風松門倚巖而
蔽日嗚呼哀哉式&KR0993;永命戒兹羣后至德神功天長地
久邁千祀之騰茂居百王之冠首俾下武而欽承彰典
謨而不朽嗚呼哀哉
一作皆唐大詔令
代宗睿文皇帝哀冊文崔祐甫
維大歴十四年歲次已未夏五月二十二日寳應元聖
文武皇帝崩于大明宫蓬莱殿遷座于大内二十六日
丙寅殯于太極殿之西階有司即南郊定儀上尊諡曰
睿文孝武皇帝其年十月丁酉朔四日庚子將遷幸於
(一作于)元陵禮也東方啓明繁霜猶落風物凄於宫樹號
啼隘於殷幕哀子嗣皇帝諱襲縗慼若泣血漣如感備
物之如在索明靈於太虚聆哀挽之急節懼靈駕之將
引捧玉斝之歔欷望龍輴而不忍恭惟大孝終揚盛(一作)
(於揚)名爰命司籍光昭德聲其詞曰
於休我皇長發其祥咎繇翊舜德種四方玄元去周闡
流道光土實受命其牙則黃炎漢之後南北披壤天厭
衆閠掃隋興唐有唐不曄帝命不叶豐融葳蕤盛于八
葉其盛伊何聦明徇齊誕實匍匐聖敬日躋無幽不洞
無遠不稽孝友濬哲聲逹羣黎天寳季歲竟天長彗蛇
騰犬瘈以螫以噬皇輿南廵帝出朔裔君父命我爰㧾
六師驅駕熊羆左右蠻夷逆徒蟻聚言割其旗一鼓冰
碎日未改時席卷酆邑風清洛師天開地廓萬物斯覩
安輿自蜀復于中土龍躍岐山正于九五帝子之孝軼
邁千古子則戴親孫能敬祖乃登儲位問安三至一有
元良儀形克類繼文纂緒道格玄穹大明方中萬㝢發
蒙豈無桀驁化而為忠豈無羿浞如燎遇蓬刑清政脩
&KR1839;邇懷柔王度如玉德音海流四靈皆擾三春洊羞方
輯羣瑞登于介邱華封祝堯使聖人夀猒代何速奄捐
九有天裂其高地傾其厚嗷嗷萬姓泣慕元首創鉅痛
深寧丁我后嗚呼哀哉肅肅正殿自炎徂凉漏滴盡兮
夏日永燭華凝兮秋夜長階有苔兮委積庭有草兮芸
黃嗚呼哀哉七月之期同軌畢至市(疑)野筮壊(疑)因山
開隧捨清禁而不留指平原而出次嘉德兮啓闈承天
兮敞扉抵廟門兮駐嚴蹕順孝心兮傷永違嗚呼哀哉
出朱雀兮度青門恨六龍之若奔傾萬邦而會九族送
吾皇兮歸夀原風颼飀而簫鼓慘日曀昧兮郊野昏植
栢兮青青彌岡兮亘&KR2060;俯杳杳兮重壤想森森之萬靈
偶嬪嫁兮像閽寺捧厥衣兮拱下庭嗟備物之皆列奉
玄堂兮永寧嗚呼哀哉仙馭兮何之九虞兮有期揔千
官兮萬騎返城闕兮如疑功高舜典美冠周詩於萬億
載昭昭有詞嗚呼哀哉
順宗至德大聖大安孝皇帝哀冊文
趙宗儒
維元和元年歲次丙戌正月一日丙寅朔十九日甲申
大行太上皇崩于興慶宫之咸寧殿旋殯于大内太極
殿之西階粤以其年七月壬申朔十一日壬午將遷座
于豐陵禮也龍輼將進魚帷已拂庭引廞儀衢陳備物
哀子嗣皇帝諱孝思罔極昭感人神痛天儀之永閟攀
德音而靡聞盡哀誠於祖奠徹永慕於顥旻欽惟宸範
宜光典冊乃詔魯臣纉揚聖績其詞曰
太陽麗天朗曜清懸元后統位至化光被洪惟我唐紹
興哲王德宣風土法化乾綱為政本仁寳系攸長積習
和氣變為禎祥矩範相纉巍巍煌煌十葉丕慶膺兹駿
命禀乎聦明生知孝敬秉文成訓惟睿作聖祚歴攸歸
天保斯定厥初錫壤啓彼維城及升上嗣萬邦以貞道
邁儲訓業茂繼明揔于至妙御乎至精天休廣運播茲
清問緯武經文金鏗玉振不絶馳道有過兹慎莫見於
微曷窺其朕六律諧度四時齊信庠筵齒胄望苑招賢
學閫奥海詞峯峻天深工八體尤洞三玄秉志樂善銳
思討研敬老尊道優游文囿至賾必精微言咸究不習
而知莫非天授建中季祀邦都盗起皇輿出狩幸於郊
壘逆祲晝霾衝發如燬扈蹕之辰從曰撫軍每躬誓衆
能感師人竟掃兇孽於昭大勲惟謀静難惟孝安親出
震(一作鎮非)御圖如運璿樞慮弘拯物情窮(一作殷)泣辜深仁
降感至澤旁敷洋溢汪濊格于天區寬刑恤隠省賦蠲
逋斥絶竒貢歸還戎(一作戌)俘出中宫之音妓愍戎塞之
勤夫有命焚鴆永光典謨玄風大扇庶類(闕)愉疾瘵皆
愈荑蕤發枯理臻至道我得玄珠垂裳負扆懷兹寅畏
美利天下雲行雨施人自遷善時稱不諱覆育之恩無
不茂遂含靈逢幸澡濯聖政泰元降祉媪神薦慶猛戱
(一作獸)皆仁翾昆遂性憬夷慕化向風翹聽八表無(闕)一
時之盛方播金石流于舞詠爰降冲志稱乎倦勤褰裳
釋位思保怡神惟聖禪聖光于君臨傳萬葉之丕籍浹
四海之歡心付託之際人祗感深棄代昌期興運本枝
遇乾坤之交泰見堯舜之同時尊名崇於聖夀至道體
於希夷嗣皇帝(闕)德永裔垂則資敬問安乾乾翼
翼一人事親化行邦國冲舉何早栖靈物表聖慕極於
充窮人悲集於荼蓼嗚呼哀哉葆翿儼陳招摇初轉背
紫禁而歸夀陵出青門而臨下(一作上)苑金鼓聲兮二儀
震煙雲慘而百里遠寳馬局(一作跼或作蹢)步於逶遲縞士揚
音於楚挽嗚呼哀哉瞻彼重峯中起靈宫衆山朝衛欝
欝崇崇積凝巖之崇靄聚浩野之悲風睇長天而怨不
極指流水而恨無窮嗚呼哀哉萬方臣子心崩以摧會
七月之畢至望九疑而增哀攀龍髯而何及泣鸞輅之
空廻嗚呼哀哉崇兹嚴寢邈矣終天獸方護闕鳥亦耘
田閉虛(一作靈)儀於宸宇響夜漏於青川嗚呼哀哉五雲
之上六龍以(一作已)飛難攀真駕空覩游衣寥廓一生曷
其(一作期)有歸惟英謨與睿範傳萬代之洪徽嗚呼哀哉
一作皆唐大詔令
僖宗皇帝哀冊文樂朋龜(唐會要作孔緯)
維文德元年歲次戊申十月乙丑朔二十七日辛夘僖
宗皇帝將遷于靖陵禮也羽衛既整笳簫畢陳感切羣
品哀慟八神孝弟嗣皇帝臣國體情重天倫痛深範規
(唐大詔令作規範)鴻烈想像徽音舉觴奠以頓首援哀冊以寫
心詞曰
天寳生聖聖必為君銀河色變玉清氣分祥圖煥炳瑞
景絪緼重瞳舜目八彩堯雲克明克類乃武乃文是超
東戶宜繼南薰乃平萬方乃登四海墜典必舉舊章無
改威儀穆穆多士藹藹聲冠令王化冥真宰東漸漲溟
西被流沙徒施尉候匪間幽遐書文車軌範為一家貫
胷魋髻慕我諸華既洽無為益彰在宥疎網雖設吞舟
是漏微火不防燎原孰救四極鰲傾兩曜麟鬭爞爞湯
旱湯湯堯水火鑠金流陵移山徙咨嗟所(疑作祈)祝隘溢
啚史莫咎人謀難窮天理漢后三七冥運則然秦都百
二巨防虚傳風排月陣彗掩星躔亶去岐山蒲遊崑嶽
于槖于囊為猿為鶴書藏稽穴琴捐洞壑沉吟往事追
想前作爰乘天駟爰幸井絡澄澈錦江峥嶸劔閣皇天
震怒列藩會盟妖氣一蕩駭浪徐清遂復中夏言歸上
京兒童躍舞父老懽迎寢殿未安僞(詔令作爲)孽爲害紏率
姦人隠藏無賴洋洋漢源燿燿芝盖爰警爰蹕乃朝乃
會僣逆既顛鑾輅言旋魯戈廻日媧石補天方覩萬物
方永億年遽云厭代俄乃上僊嗚呼哀哉帝鄉兮莫追
天路兮何之龍馭飄兮弓劔在雀臺暮兮歌管悲嗚呼
哀哉顧惟幼冲祗紹明聖捧秦民之誓詞虔覇陵之遺
令載深號咽敢云稱詠望松闕兮杳冥撫棣萼兮精誠
念烏兔之奔邁仰牛斗之縱横播芳塵於簡冊託凄恨
於銘(詔令作旒)旌嗚呼哀哉
文苑英華卷八百三十六
