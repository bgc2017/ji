文苑英華卷六百二十四宋李昉等編
雜諫論二
諫農時出使表一首
為河内王論功表一首
論天官秋官及理匭使愆失表一首
論災異表一首
論則天不宜合葬乾陵表一首
論李多祚充夾侍表一首
論中宗皇帝請内朝西宫表一首
論别宅婦女入宫表二首
論太廟屋壊請脩德表一首
為從叔鴻臚少卿論旱請掩骼埋胔表一首
諫拜陵寢早表一首
河南府奏論驛馬表一首
諫農時出使表(高宗)劉思立
臣思立言臣伏見河南河北旱儉勑遣御史中丞崔謐
給事中劉景先分往(一作道)存問兼量事賑貸竊以水旱
流行古今代有不尃示責(一作𤯝)亦以戒盈伏惟天皇德
越堯湯恩隆父母纔逢殊候即軫冲襟但謂聖人隔於
九重不知皇心遍於四海所以分道出使量使優矜曲
成賙給特加存問誠非愚闇所合名言然芻蕘之情尚
有未逹敢獻狂直乞垂省覽何者麥序方秋蠶功未及
(一作畢)三時之務萬姓所先敕使廵撫人皆悚忙忘其家
業冀此天恩踴躍來(一作參)迎必難抑止集衆(衆英華作其積聚非)
既廣妨廢亦多加以途程往還兼之晨夕停止(一作滯)設
遣物(疑)去決不盡還况宣問湏見衆人賑給湏作文簿
少處猶經兩月多處必更淹延都計所歴州縣煩擾不
可勝紀又一使之下凡有一十六人并䭾所湏㹅乘一
馬無驛之處湏動公私簡弱取強非五十匹不可禁馬
之所求覓甚難使人欲求必湏預追簡擇雨後農要(唐書)
(作務)特切常情暫廢湏臾即虧歲計每為一馬遂勞數家
從此相乘恐更滋甚又刺史縣令委任不輕准勑即成
合稱明旨用倉給戶不足為難且令賑貸庶免饑乏若
湏出使褒貶請待秋後閒時臣備位憲司不敢不奏云云
一作皆舊唐書劉憲傳
為河南王武懿宗論功表(武后)
臣懿宗言伏奉某月日制書錄臣等在軍微功將加勲
封嘉命聿至寵靈載優伏對慙殞魂守顛越臣某中謝
臣聞古者名將先士卒而後身故其功勸末世庸將窮
人力以寵已故其政乖然則簞醪投河三軍告醉刓印
在手萬夫以失與衆共功專以獨利成敗之紀興亡繼
焉賞者國之大柄不可忽焉日者林胡搆孽敢亂邊陲
陛下徵義兵誅不道天下士衆焱集星馳皆忘身憂國
紓禍却難至於躬矢石血草莽冐難險歴寒温氣騰青
雲精貫白日誠亦勤矣雖則聖靈威遠逆虜自滅然士
卒戮力亦盡其勞今大功未酬衆議猶在而臣等駑怯
猥加先封臣不能折衝虜庭還師袵席今坐加第一(一作)
(茅土)之賜以先將士之勤使鶡冠虎(唐諱)臣將何以勸今戰
夫留滯於外府軍吏咨嗟於下寮臣等胡顔敢冐天造
夫賞一勸百猶恐未孚利一沮萬其弊誰救爵命不可
以招謗國章不可以假人伏願俯廻天光照詧軍禮請
以臣前件勲封廻授征戰之人及立功將士等上以明
國之大賞下以知臣等謬功使人悅忘勞士感知死然
後兵可訓勵士可誅屠此誠國之元經不可苟而利者
臣等不勝區區悚廹之至
論天官秋官及理匭愆失表(武后)
徐有功
臣有功言自陛下即位已來海内官(舊唐書本傳作職)員一定
而天下選人漸多掌選之曹用舍不平補擬乖次應留
即放應放飜留囑請公行顔面罔懼遂使囂謗滿路怨
讟盈朝浸以為常殊無愧憚又往屬揚豫搆禍(唐書作唐朝季)
(年)時多逆節鞫訊結斷刑獄至嚴革命而(唐書作以)來載祀
遽積餘風未殄用法猶深今推鞫者猶行酷法不依律
文妄稱異端虛立證據構為罪狀捨法用情格律昭然
無心遵奉斷事則不依欵占不據條章狀表生情法外
構理率心任意輕重自由天下稱冤莫不緣此陛下九
重嚴秘萬機事㹅何得一一躬覽事事親詳近臣畏罪
而不言大臣重禄而不奉遂令刻薄之吏弊法未悛士
子朝臣屏氣累息皆不自保恐墜網羅又陛下所令朝
堂受表設匭投狀空有其名竟無其實並不能正直各
自防閑延引歲時拖曳來去呌閽不逹撾鼓不聞抱恨
銜恩吁嗟而已至誠所感和氣必傷豈不由受委任者
不副天心是陛下務欲使申其冤是有司務在增重其
枉塵垢聖德隠蔽宸聰者是臣等不勝死罪死罪臣今
請考選官銓注不平致令在外怨讟者臣即察訪糺而
彈之獲其曲狀望貶考奪禄以愧其心罪仍依法其刑
獄推斷之官有行酷法妄加詰斷臣即按驗奏而劾之
獲其枉狀請即付法斷罪亦凖前條奪禄貶考以慙其
德其三司受表及理匭申冤使不速與奪致令擁滯(唐書)
(作塞)有理不為申者亦望凖前彈奏貶考奪禄凡在百僚
咸蒙委任君臣之際義在無猜寄托之隆無過考選今
人監視全無付信徒為證見飜使有詞不知每事委之
使臣得摇霜筆其監考選御史望請㹅停然臣昔處法
司緣蒙擢用臣愚無以上答至造願以執法酬恩無縱
詭隨不避強禦猛噬鷙擊是臣之分如天恩允臣所奏
請降勑施行庶不越旬時亦可以除殘革弊刑措不用
天下幸甚
論災異表(已見六百二十卷武后)張說
論則天不宜合葬乾陵表(中宗)嚴思善(名譔以字行)
臣謹按天元房錄葬法云尊者先葬卑者不合於後開
入臣聞葬(一無此三字)則天太后卑於天皇大帝今欲開乾
陵合葬即是以卑動尊事既不經恐不(一作非)安穏臣又
聞乾陵宫(一作闕新唐書作關)其門以石關(一作閉)塞其石縫隙鑄
鐵以固其中今若開陵必湏鐫鑿以神明之道體尚幽
玄今乃動衆加功誠恐多所驚黷又若别開門道以入
玄宫即往者葬時神位先定今更改作為害益深又以
脩築乾陵之後國頻有難遂至則天太后權㹅萬機二
十餘年其難始定今乃更加營作伏恐還有難生但合
葬非古著在禮經緣情為用固無定凖(一作無足依凖)况今事
有不安豈可復循斯制伏見漢時諸陵皇后多不合葬
魏晉已降始有合者然以兩漢積年向餘四百魏晉之
後祚皆不長雖受命應期有因天假然以循機享德亦
在時文但陵墓所安必湏(一作資)勝地後胤嗣續(一作後之胤嗣)
用托靈根或有不安後嗣固(一作亦)難長享伏望依漢朝
之故事改魏晉之頽綱於乾陵之傍更擇吉地取生墓
之法别起一陵既得從葬之儀又成固本之業臣伏以
合葬者緣人(一作人緣)私情不合者前循(一作脩)故事若以神
道有知幽途自得通會若以死者無知合之復有何益
然而山川精氣上為星象若葬得其所則神安後昌若
葬失其儀則神危後損所以先哲垂範且立(一作之)葬經
欲使生人之道必安死者之神永(一作必)泰伏望少廻天
眷俯鑒(一作覽)臣言行古昔之明規制(一作割)私情之愛欲
使社稷長享天下久安凡在懷生孰不慶幸
一作皆舊唐書本傳
諫李多祚充夾侍表(中宗)王覿(見舊唐書李多)
(祚傳)
臣覿言竊惟祔廟之禮在於尊祖奉先肅事之儀豈厭
惟親與德伏見恩勑令安國相王與李多祚共(唐書作參)乘
且多祚夷人有功於國適可加之寵爵豈宜逼奉至尊
將(唐書作侍)帝弟以連衡與吾君而共輦誠恐萬方之人不
允所望昔文帝引趙談參乘袁盎伏車前曰臣聞天子
所共乘輿(二字唐書作六尺輿)者皆天下豪英今漢雖乏人陛下
獨奈何與刀鋸之餘共載於是斥而下之多祚雖無趙
談之累亦非卿相之重不自循省無聞固讓豈國乏良
輔更無其人史官所書將示於後何袁盎之強諫獨微
臣之不及惟陛下詳擇焉
諫中宗皇帝請内朝西宫表盧懷慎
臣懷慎言臣聞書曰亶聰明作元后元后作民父母伏
惟陛下敬順昊天為人父母人之所仰在於孝乎故曰
夫孝者天之經地之義人之本也是陛下躬率此道為
天下先每十日朝西宫式展親親之義故得萬國之懽
心者實惟陛下孝理天下也臣竊不揆頗聞於師王者
必深居而高視用以表其嚴重也其將動未嘗不清道
而後發升車而後引出有警入有蹕用備其周衞也今
陛下再立乾坤重安社稷克定中興之業務弘大孝之
端率禮因心臣何敢預然陛下臣之君父也夫為臣子
者得不欲盡忠孝之事臣安敢讓也固知言出必死亦
無所辭臣死罪死罪臣聞昔者漢祖受命五日一朝太
公於櫟陽宫今日陛下豈不欲為比(一作此)乎臣度其事
業與此有異夫漢祖起布衣登皇極子有天下尊歸於
父母故行於此耳今陛下守支繼綂嗣武開基奉三聖
之休烈當千齡之寶命順天立極盖曰其常不知何為
更用此道遠自三五洎乎夏殷聖帝明王臣所覽見未
有用此者陛下安所取則哉臣聞事不師古匪說攸聞
禮煩則黷抑有其義况應天去提象纔至二里餘騎不
得成列車不得方軌於兹屢出假愚人萬有犯屬車之
塵者陛下雖罪之何及縱使萬全亦非重慎之道也且
唐之寶命繼在陛下雖欲自忽其若社稷何其若宗廟
何頃三衞伏中路相失(一作及字)當時驚動聖聽臣等空知
待死臣死罪死罪望陛下從今已後遵其内朝一則有
暢於温凊二則無煩於出入敬慎之道誰曰不然必以
長至在辰元正布歴應天納祐行慶有期則願陛下備
法駕周羽儀然後出朝亦天下大禮也居常之日竊惟
陛下思之臣本書生叨榮執簡輙薦芻蕘之議願申犬
馬之誠特乞天恩察其愚懇無任悾欵之至謹詣閤奉
表以聞
論别宅婦女入宫表張廷珪(開元中)
臣廷珪言昨奉進止别宅婦女皆遣入宫勑至黃門臣
已執奏停寢數日宰相重宣陛下以人廢言未蒙允納
密旨增峻制獄益嚴事相牽聮重有追掩竊聞輿議足
以傷心或母子生離或男女永隔冤酷之至有甚於死
方春德澤萬物昭蘇豈獨斯人不霑雨露一傷和氣恐
沮聖恩况所進宫人皆非婉麗陛下容易將入下人廹
脅而行不作無益害有益臣必知其然矣又陛下至明
之君當比德於上皇豈校迹於中古况春秋鼎盛慶祚
無窮樹德將逮於千年臣尚謂少行事儻乖於一物臣
竊有疑且臣位在黃門年高白首常恐寵禄過厚顛墜
微躬何所覬覦輙有干議伏以遭逢昌運沐浴湛恩如
不披心竭誠無乃希旨苟免六合雖廣取容何地不勝
愚懇之至謹重昧死奏聞伏望曲流天鑒少垂矜采
第二表前人
臣廷珪言檢貞觀永徽故事婦人犯私並無入宫之例
凖天授二年有勑京師神都犯姦先决杖六十配入掖
庭至太極修格已從除削唯决六十仍依法科罪今不
依貞觀永徽典故又捨太極憲章而依天授之法臣愚
竊(一作將)謂未便且法令者與天下共之者也君不可失
之於上臣不可違之於下如或失之於上則無以御下
矣如或違之於下則無以事上矣所以古之聖人垂範
作式縣諸象魏銘於景鍾昭示萬方期於畫一由是法
有定禁時無濫刑化致雝和俗登仁壽鸞鳳巢閤麒麟
在郊膏露浮甘卿雲布彩方今聖道包於天地仁恩洽
於品物明無不燭聰無不聽時康俗泰遠肅邇安豈可
昇平之朝而行未令之罰臣之愚鄙伏深疑懼無任懇
廹之極謹昧死重連正勑奏聞特乞天恩曲垂矜鍳得
令别宅婦女各凖法處分率土蒼生幸甚如允臣所請
仍望便停令勑内宣降進止
論太廟屋壊請脩德表(玄宗)褚無量(開元五年)
臣聞尚書洪範傳云王者陰盛陽微則先祖見其變昔
成湯遇旱引事自責云女謁盛耶今則太廟毁壊即是
先祖示變後宫衆多即是陰盛陽微伏請後宫之中非
所幸者親享之後簡出少應其變則上答先祖必災異
自消昔殷帝武丁祭成湯有飛雉升鼎耳而雊武丁憂
懼問其臣祖乙祖乙曰王勿憂先修政事武丁乃修政
行德殷道復興昔大戊之時桑榖二木共生於朝一暮
大拱此不恭之罪也大戊修德桑榖自清昔周武王之
時周公輔政二叔流言秋熟未獲天大雷電以風禾則
盡偃大木斯拔邦人大恐王乃與大夫盡出郊天乃返
風禾則盡起歲則大熟昔宋景公之時熒惑守心景公
問之司星子韋對曰禍在君可移於相公曰宰相所與
共理國也曰移於人公曰人死誰為君曰移於歲公曰
乏食人必死子韋曰天處高而聽卑君有至德之言三
必三賞熒惑果徙三舍至漢之文景並叡明天子也亦
災異繼起脩德行政其名益光愚又竊聞左右近臣妄
奏云國家太廟其材木是苻堅時舊殿臣按括地志云
隋文帝創立新都移宇文廟故殿改造此廟元非苻堅
及宇文氏所作也况國家隋文帝貴為天子富有四海
豈復逓取苻堅之舊殿以充太廟者乎此則言偽而辨
殊不足採納伏願精選舉用賢良節奢靡輕賦稅繼絶
代慎刑罰納諫諍察謟諛夫賢良任用則能興化臻理
矣節奢靡則不恣耳目之欲清静之風行矣輕賦稅則
下人樂以奉上不困窮矣繼絶代則崇德報功有勸沮
矣慎刑罰則寬猛相濟不濫罰矣納諫諍則日聞已過
人竭忠矣察謟諛則君子道長無邪僻矣非禮勿動順
時行令夫如是則人和人和則氣和氣和則天地和矣
天地和會災異自消伏願陛下虔奉神心兢謹天誡幸
甚
為從叔鴻臚少卿論旱請掩骼埋胔表(玄宗)
蕭穎士
臣言臣聞事君之義有犯無隠故心苟所至願必上聞
所以罄露塵㳙裨助山海則匪躬之節著致主之情竭
矣臣實無庸志業非遠幸逢明聖累忝驅策位登四品
官亞九卿叨竊已多答效無紀常願刳肝碎骨仰報於
天此臣景行前修悃欵終夕不能已也臣某中謝臣聞
諸傳曰天災流行國家代有雖升平之代秉哲之君禮
義不愆刑罰斯中而適當其際化理不回故商武受命
之賢王周宣中興之令主桑林未禱金石以銷禮(疑)其
大統則陰陽之數義實固然推其至理則時事之端政
乖取此誠細有所遺驗諸方志昭然可辨雖日月薄蝕
無損於明而宵旰兢慄未喻其道良足惜也伏惟開元
聖文神武皇帝陛下道格上蒼功深下濟叶兩儀之高
厚等四序之運行告成岱宗而靈饗聿應展禮農籍而
嘉禾實穎烝烝過於虞后翼翼邁於周文故玄祖契會
昌之符蒼生踐仁壽之域臣竊觀圖諜所記生靈以來
巍巍赫赫未有如聖朝之盛者也而水旱小數時或愆
和一旬不雨仍延聖慮臣竊以殷周之事考之斯可得
而言矣臣聞道德經曰大軍之後必有凶年論語亦曰
因之以師旅加之以饑饉盖云曝骨中原感動和氣疵
癘是作災害用生故強死之魂傳稱為鬼積尸之氣禮
有驅除不徒言也臣竊觀成湯之受命也前有伐葛之
役後有升陑之師凡七十二征而天下服故其詩曰武
王載旆有虔秉鉞如火烈烈莫我敢遏宣王之中興也
亦南征淮甸北伐太原外攘夷狄復文武之土故其詩
曰六月棲棲戎車既飭四牡騤騤載是常服則二主用
師而定也明矣未聞有岐昌掩骼之政秦穆封尸之令
旱暵之故不亦宜乎不然則月令孟春之命(一作令)掩骼
埋胔周禮蜡人職掌凡國骴禁埋而置楬焉豈虛設也
臣聞之五材並用誰能去兵小則施諸市朝大則陳諸
原野我國家櫜鞬理定十紀于斯陛下重之以懷柔申
之以靈武三韓左袵夷於郡縣六狄解辨願為臣妾書
詩所載未之聞也而西戎醜類尚興芃野之師東胡噍
餘猶儆柳城之戍陛下爰整其旅弔厥匪人雖有征無
戰不聞遺鏃之矢而恃險與馬猶積杭輪之斃故血膏
草莽骸聚丘山史不絶書士有餘勇以為常矣臣又聞
之帝王者則天而法地長物以子人如天之無不幬如
地之無不載故天無遺人雖古先哲王内諸華而外夷
狄亦云要服者貢荒服者王聲教所加合于一揆所以
伐其叛而柔其服重其生而哀其死詩曰普天之下莫
非王土書曰丕冐海隅莫不率俾此之謂也頃春之季
恒陽小愆宿麥未登首種不入頼陛下憂勞日昃以萬
物為心天且不違應如影響閏月云暮時雨滂流我田
我私既浹祁祁之澤彼黍彼稷方成油油之稼此天慶
陛下至誠(一作矣)人感陛下深矣而密雲未洒忽復二旬
時屬炎蒸土仍㵕漉元元之望又加于兹昔燕祠寡婦
延闔境之潤漢察冤囚致隨車之雨(一作澤)今陛下當措
刑之代濟必封之甿吏不苛刻人無怨訴愆亢之由有
異於彼愚臣不敏(一有輙字)竊有所見謂分宜譴制使往校
邊庭凡戰陣之處骸骨所在即將埋掩仍施厲禁則儀
刑萬國仁洽九泉存亡均雨露之恩華夷同日月之照
庶膏液與聖私齊運旱苖將朽骨俱榮不任云云
諫拜陵寢早表劉彤
臣彤言陛下明發不寐展敬山陵朝拜之時必候清曉
此誠孝思罔極求諸幽明之弘義也將士發軫路猶曛
黑紅塵四合白刃交馳往來不相知左右不相識假令
有敗車逸馬朽木枯株則變在不虞患生所忽不可輕
也愚臣淺識實以逼廹伏願慮及細微以安宗社拜陵
之日必候朝光則凡百歡心普天幸甚
河南府奏論驛馬表
臣某言今月一日中使魏光勝至伏奉手詔當管每驛
更加添鞍馬不得停留往來使命者伏以所到郵傳以
備急宣由臣術無方致令馬畜有闕忽奉恩詔憂惶失
圖臣某中謝臣伏以當府重務無過驛馬臣到官之日
惟此是圖雖收市百端死損相繼盖緣府界闊遠山谷
重深自春多雨馬蹄又軟驅馳石路斃踣實多比於陜
虢已西及汝鄭等處道路稍異日夜倍憂又西自永寧
東自汜水南到臨汝北逹河陽正驛都管一十六所常
加填備動以久闕此皆以臣無政術上軫聖心跼地蹐
天(詩跼天不蹐地)不足所處臣今分遣官吏稍加價錢兼令外
求冀免有闕臣某中謝又盧會昌到日臣謹依詔旨差
人領送上都無任懇廹惶懼之至
文苑英華卷六百二十四
