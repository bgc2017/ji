文苑英華卷四百十四宋李昉等編
上佐
長史
授張元福勝州都督府長史制
李嶠
鸞臺寧遠將軍守右衛彭池府右果毅都尉張元福素
閑武略兼有吏能荷戟臨戎屢陪蒼兕之陣題輿撫俗
庶清白羊之黨可朝議大夫行勝州都督府長史仍馳
驛赴任主者施行
授陳璲凉州都督府長史制
鸞臺刑部司馬上柱國陳璲知足禦戎才堪理劇題輿
趙北未展器能分乘河西佇清邊徼假以優命行觀成
績可朝散大夫守凉州都督府長史勲如故主者施行
授艾敬直仙州長史制蘇頲
勑朝議郎守豫州司上柱國艾敬直恪勤官次精練文
法往持憲簡共惮清嚴頃擁使車旌别淑慝好龍遺迹
乘鳬舊壤俾州閭之創建佇邦國之誠謠可守仙州長
史散官勲並如故
授盧朔萊州長史等制孫逖
門下朝散大夫行太原府太谷縣令容(一作任)城縣開國
子盧朔朝請大夫行太原府榆次縣令薛重輝等咸以
班列遷于令長雖恭所職或異其能工則度材人無求
備宜從近邑俾佐遠藩朔可行萊州長史重輝可行括
州長史散官如故主者施行
授楊行審靈州長史制
門下朝散大夫守凉州都督府司馬河西轉運判官柱
國楊行審雅推幹術兼有權謀頃在武威克脩官政類
能而舉宜增郡佐之秩從帥而遷仍統軍城之務可守
靈州都督府長史仍充六城水運使散官勲如故
授楊戬華州長史制
門下岐州司馬楊戬脩身自久從政亦淹凡所效官皆
聞著稱三輔之郡貳職為難宜易務於汧岐俾遷榮於
河華可華州長史散官如故
授韋景遠犍為郡長史等制
門下益州蜀縣令韋景遠鄆縣令韋履言等各因常調
俱在親人雖清白自持而方圓未適使者所奏應非百
里之才官政式殊俾佐六條之職景遠可行犍為郡長
史履言可行仁壽郡長史
授楊進亳州長史制元稹
勑楊進頃者師道潜遣兇徒將焚京洛姦謀指日忠告
先期俾無頳尾之災實賴赤心之效雖居禁衛未免食
貧言念前勞宜沾厚秩式佐郡府仍壯軍容尚旌撲滅
之功以示優崇之賞可守亳州長史仍令宣武軍節度
收隨要中驅使
授盧犍深州長史制
勑前成德軍節度巡官盧揵朕以鎮冀數州之地刑賞
廢置盡委之於弘正度爾才能宜為長佐且願兼榮允
吾台臣是用兩可饒陽大邑無陋厥官可依前件
授董昌齡許州長史制白居易
勑將仕郎權知泗州長史兼殿中侍御史賜緋魚袋董
昌齡頃為邑宰今贊郡符皆聞約已之名每展在公之
節稽其器局允謂廉明議以稍遷用彰勤效可守許州
長史兼侍御史散官如故
授楊孝直滑州長史制
勑楊孝直早以材力從戎冀方專習武經通知吏事承
元移鎮孝直實來詢謀驅馳有所裨助軍郡之佐寵秩
非輕用答忠勞以明勸奬可滑州長史
授張嘉泰延州長史制
勑前丹州司馬張嘉泰一從戎旅多歴歲時奉職有勞
率身無過軍郡長佐資秩不卑自丹轉延頗為優豫題
輿便道往守乃官可延州長史
授柳師玄衢州長史國從瑜邢州司馬制
杜牧
勑夏州節度押衙知進奏朝議郎前權知杭州長史并
監察御史上柱國柳師玄等將軍護塞師玄主留邸之
職從瑜繼怤以墨縗徇公喪葬告滿珪專書府叢委之
務咸有勞能遷奬正名亦其常也各宜專勤勿罹悔尤
可依前件
授賴師貞懷州長史周少鄘虢州司馬王桂直
道州長史等制
勑鳳翔府節度押衙知進奏銀青光禄大夫檢校秘書
監前兼亳州長史殿中侍御史上柱國賴師貞等師貞
主大藩留邸之事少鄘專史閣錯雜之務皆公謹歲久
官次當遷玄爽俾佐郡符亦有可取湖外饑人相聚為
寇蕩覆鄉縣勢如燎火盖不得已遂至剪伐桂直用命
一舉滅之言念功勤宜有褒賞名郡上佐帖以憲秩耀
爾軍旅可增義勇可依前件
授田密相州長史等制崔嘏
勑田密等並以才識聞於所知主帥上言計司有請各
從所便分以命之仍假憲官式彰優寵
授楊知權袁州司馬陳錫温州長史楊澄端州
司馬等制錢珝
勑具官某等凡臨戎有勇知其能為將成務有材知其
能為吏然則有勇有材者置之不遷使其興旅食之歎
非所以激為將勸為吏也各命敘升無忽吾典可依前
件
授侯藴贊善大夫李仁誨棣州長史蘇汾坊州
長史制劉崇望
勑某官某等或以忠勤彰於侯正或以奏獻著彼勞能
况侯藴李仁誨親奉禁營始陪輦路不有遷命將何勸
人可依前件
授鄜州判官王堅檢校兵部尚書王彦懷翟州
長史程佩思州司馬制薛廷珪
勑廼眷雕隂仍歲征討厥土既塉(薄土也秦昔切)其人用勞誠
節是圖貢輸無怠而堅等能奉連帥來為使臣不有超
昇孰旌優異五兵重秩式耀賓階下與夫進典午丞郡
之榮者皆拔茅連茹之謂也可依前件
别駕
授李守一别駕等制蘇頲
黃門皇三從兄前洺州司馬守一等自登官序並穆政
聲趙際燕陲漳濱淇上控河朔之風土盡山東之郡國
宜膺别乘往佐專城可依前件主者施行
授韋抱貞虢州别駕制
黃門通議大夫前行剡王府諮議參軍事上柱國韋抱
貞早以才地久登班序清徽藹然素風罔墜頃遊朱邸
嘗寵於背淮俾騖緹軒往之於封虢可依虢州别駕散
官勲如故主者施行
授韋表玘泗州别駕制
黃門朝議大夫前行襄州司馬員外置同正員韋表玘
風韻融朗文詞富贍故得朝列著聞選曹甄擇漾流為
漢嘗籍美於珠臯泗逹于河爰馳聲於磬水可守泗州
别駕散官如故主者施行
授張景順原州都督府别駕制
前人
黃門朝議郎殿中尚乘奉御兼隴右南牧使張景順襟
期俊爽識具甄明代嗣僕臣家傳馬政慎言且聞於舉
莢能養曾靡於缺銜惟在坰之可稱彼量谷之伊佇既
叶抽奬仍循職事可守原州都督府别駕餘如故主者
施行
授李踐由安州别駕等制孫逖
門下朝議大夫前使持節房州諸軍事守房州刺史上
輕車都尉李踐由朝議大夫行蘄州司馬護軍李惟可
等出自士林頻遷官序或方圖(疑)異用道有變通或昆
友同官法宜迴避俾從新命用協舊章踐由可守安州
都督府别駕散官如故惟可可鄂州别駕官勲如故
授李裕鄧州别駕等制
門下正議大夫前使持節海州刺史上柱國啻(疑)山縣
開國子李裕朝議大夫前使持節泗州刺史上柱國開
國男魏滉等咸資舊德早踐通班頃坐微瑕因從免職
賢哲之後可以勸能邦國之功期於補過裕可行鄧州
别駕滉可守德州别駕勲封如故
授蕭誠弘農郡别駕制
勑朝請大夫南陽郡長史員外置同正員上柱國蕭誠
早因才藝久踐榮班頃涉微瑕未為深累佐郡之職冗
員頗多既有命於省官俾稍遷於近服可守弘農郡别
駕散官如故
授張正度汾州别駕等制杜牧
勑中散大夫前守青州别駕上柱國張正度等各以才
能入仕謹慎脩身積日累時咸有知己或有序進或徇
所請皆佐别郡無怠官常可依前件
授王叔政洪州别駕制崔嘏
勑前綿州刺史王叔政等罷專城之印題别駕之榮休
摧虜之策遷計掾之任此朝廷所以舉才而振滯也政
緣吏昇珩以文進分符得理人之術佐賦有羨入之績
随薦實來有司上奏爰因所舉各類所能厚禄高名無
忘效用可依前件
授魏州别駕張景裕等四人正授制
錢珝
勑具官某等任人其難古有試可之說爾等為吏嘗試
於魏中矣今藩臣信正其秩是必有試可之材皆命與
之亦惟常典可依前件
授虞岫常州别駕温羅濠州長史制
李磎
勑虞岫等凡别駕長史務簡俸優故在京百司諸侯留
邸所以勸勤事之吏邸(疑)奉職之勞今以命爾等即循
例也可依前件
司馬
授杜從則雍州司馬制闕名
鸞臺中大夫檢校尚方少監杜從則體業端固器識通
敏驅策自久績效有聞作貳神州實資幹用兼司劇署
載佇公勤宜踐新榮仍兼舊職可雍州司馬兼知尚方
少監事主者施行
授吉義福等荆州都督府司馬制
闕名
鸞臺檢校河源軍營田游擊將軍守左衛杜陽府左果
毅都尉員外置上柱國吉義福等勤績兵欄效申田祖
五戎既戢萬庾斯殷宜輟掌於連營俾收功於别乘可
鄯州都督府司馬
授温慎微揚州司馬制蘇頲
門下中散大夫守興州刺史輕車都尉温慎微門遺清
白家傳詩禮外鳴謙而益光中造理而能密書工懸帳
賦掩馳輪閒逹彰其起草仁明最于分竹乃睠維揚之
藩是稱重江之奥端寮所擇僉議攸歸可守揚州大都
督府司馬散官勲如故
授樊偘(總目作侃)益州司馬制
黃門大中大夫前守榮州都督借紫金魚袋上柱國樊
偘早負文詞累遷省闥頃揚才智受任軍州敏以邀功
斷而臨事峨眉作鎮鼈靈開國惟巴蜀之險接西南之
夷式遏撫循尤擇時望端寮副職俾承朝委可行益州
大都督府司馬餘如故仍知蜀川防禦副使即馳驛赴
任
授馮光嗣揚州都督府司馬制
前人
門下朝散大夫使持節黃州諸軍事守黃州刺史馮光
嗣忠信立名見推人物朝散大夫守相州别駕上柱國
鄭國公楊獻通明應務雅有吏能頃在中朝各登清貫
自居外郡頗聞政績連率之府貳職為難宜膺並命之
榮以副缺官之選光嗣可守揚州大都督府司馬散官
如故獻可守潞州大都督府司馬散官封如故仍並馳
驛赴任
授李廷珍沂州司馬制孫逖
勑朝議郎行右領軍長史李廷珍爰以疇人遂居先職
不脩其任是曠於官歴象之司既非適用海沂之佐俾
效所能可行沂州司馬員外置同正員
授李庭芝絳州司馬制
門下行櫟陽縣令李庭芝行能通敏政術優長有士族
之令名是王畿之良吏在官既久成效則多宜佐雄藩
俾增榮秩可行絳州司馬散官如故
授梁炫郢州司馬制
勑潘州司戸參軍員外置同正員江南西道採訪使判
官梁炫才堪應物累則因人近佐澄清頗彰勤苦以兹
補過因可收長宜遷貳郡之榮式允連率之薦可郢州
司馬員外置伺正員
授嚴正誨博州司馬制
門下朝散大夫行司農寺丞攝殿中侍御史專知太倉
出納使借緋魚袋嚴正誨頗有吏能累遷官守况所效
職必聞其政出納之吝或未當才邦國之功期於佐理
可博州司馬借緋魚袋如故
文苑英華卷四百十四
