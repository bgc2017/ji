文苑英華卷三百六十宋李昉等編
明道
金鏡一篇讀荀卿子一篇
訟忠一篇
雜說一
通儒道說一篇儒義說一篇
相孟子說一篇寓衛人說一篇
仲由不得配祀說一篇鍼子雲時說一篇
詰鳳一篇大儒評一篇
明道
金鏡唐太宗
朕以萬機暇日遊心前史仰六代之高風觀百王之遺
跡興亡之運可得言焉每至軒昊之無為唐虞之至治
未嘗不留連讃詠不能已已及於夏殷末世秦漢恭君
使人懔懔然兢懼如履朽薄然人君在上皆欲永享其
萬乘之尊以垂百王之後而得失異趣興滅不同者何
也盖短於自見不聞逆耳之言故至於滅亡終身不悟
豈不懼哉覩治亂之本源足(一作是)為明鏡之鑒戒亂未
嘗不任不肖治未嘗不任忠賢任忠賢則享天下之福
用不肖則受天下之禍臨危之主各師其臣若使覺悟
社稷安有危亡之覆(一作憂)特由不留心於任使翻屬意
於遨遊豈不哀哉若以遨遊將為任使以任使將為遨
遊豈不善哉古人言舜禹不愛於聲不貪于色予謂不
然將為愛也人云桀紂躭于聲色予將為不好也何以
知之然桀紂命不終于天年樂不終于一世以此為不
好也舜禹夀命於終樂畢於世予謂之愛也夫人有強
躁寬弱之志愁樂貪慾之心思情有聰哲之才此乃天
命其性有善有不善者也由是觀之堯舜禹湯躬行仁
義治致隆平此禀其善性也幽厲桀紨乃為炮烙之刑
刳孕婦剖人心斮朝涉脯鬼侯造酒池糟丘為長夜之
飲此其受於天不善之性也夫立身之道在乎折衷不
在乎偏射(一作邊忱)吳起曰昔桑氏之君修德廢武以滅其
國有扈氏之君恃衆好勇以喪社稷仲尼曰寬以濟猛
猛以濟寬仁義之道猶不得偏何况於左道乎何况於
不仁乎為君之道處至極之尊以億兆為君以萬邦為
意理人必以文德防邊必以武威孔子曰夫文之所加
者深則武之所服者大德之所施者博則武之所制者
廣不可以威武安民不可以文德備塞大鯨出入必廢
遊波之功鴻鵠沈泥定無陵空(一作雲)之效若使各令遂
志不失其能(一作若使各令遂心並不失其志)古人云欲構大厦者先
擇匠然後棟材為國家者先擇佐然後定民大匠構屋
必以大材為棟梁以小材為欀橑(一作桷)所有中(三字亦作苟有)
(所患)尺寸之木無棄此善治木者也非獨屋有棟樑國家
亦然大德為宰相亦國家之棟樑也予思三代以來君
好仁人必從之(一作君有所好民必從之)在上留心臺榭竒巧之人
必至致精遊獵馳騁之人遠臻存意管絃鄭衛多進降
懷粉黛燕趙斯來塞切直之路為忠者必少(一作亢)開謟
諛之道為佞者必多古人云君猶器也民猶水也方圓
在於器不在於水以是而言足為永誡夫玉不琢不成
器人不學不知道仲尼師於郯子文王學於虢叔聖人
且猶如此何况於凡人者乎治主思賢若農夫之望歲
哲后求才若旱苖之思雨亂君疾勝已如讎視不肖如
子懷之中心何日暫忘王莽偽行仁義之道有始無終
孫皓權施恩惠之風有初無末二子猶膠船之泛巨浪
(一作流四海)毁在不遥若駑馬之奔千里困其將至古人云
升不盛石小智不可謀大(一作小升不可以盛石小智不可以謀大)巧詐不
如拙誠信非謬矣有明主有闇主高祖攝衣於酈生比
干剖心於辛紂殷湯則留情於伊尹龍逄則被誅於夏
桀楚莊暇隙而懷憂武侯罷朝而含喜闇主護短而永
愚明主思短而長善觀高祖殷湯仰其德行譬若隂陽
調四時會法令均萬民樂則麒麟呈其祥漢祖殷湯豈
非麒麟之類乎觀夏桀商辛嗟其悖惡之甚猶時令不
行寒暄失序則猛獸肆毒蟊螟為害夏桀商辛豈非猛
獸之儔乎予以此觀之豈非大道之類也雖曰天時抑
亦人事成湯之世有七年之旱剪爪為犧千里降雨(一作)
(雨降)太戊之時桑榖生朝懼而修德遂使十有六國重譯
而來此豈非人事者也(一作哉)或云為君難或云為君易
人君處尊高之位執賞罰之權用人之才用人之力何
為不成何求不得此言之實易論之實難何者輕陵天
地衆精顯其妖忽慢神靈風雨應其暴(一作異)是以帝乙
有震雷之禍殷紂致飛沙之焚多營池觀遠求異寳民
不得耕耘女不得蠶織田荒業廢兆庶凋殘見其饑寒
不為之哀覩其勞苦不為之感苦民之君也非治民之
主也薄賦輕徭百姓家給(一作給是)上無暴令之徵下有謳
歌之詠屈一身之欲樂四海之民憂國之主也樂民之
君也此其所以為難也且用人之道又為未易已之所
謂賢未必盡善衆之所謂毁未必全惡知能不舉則為
失材知惡不黜則為禍始又人才有長短不必兼通是
以公綽優於大國之老(一作臣)子産善為小邦之相絳侯
木訥卒安劉氏之宗嗇夫利口不任上林之令捨短取
長然後為美(一作善)夫人剛柔之情各異曲直之性不同
古今奔馳貴賤不等為上之孝與下豈均上則匡國寧
家志存崇禮下則承顔悦色止存敬飬虞舜孝也不為
慈親所安曾參仁也不為宣尼所善孔子曰子從令者
不得為孝臣苟順者不得為忠如斯之例不可不察也
逆主耳而履道戮孔懷以安國周公是也順上心而安
身隨君情以殺子易牙是也棄已之命安(一作有)君之身
紀信是也挾國謀事以報私讐袁(一作爰)盎是也子(一作挺)
身而執節孤直(一作立)而自毁屈原是也外顯和睦之端
内懷湯火之意宰嚭是也忠謟之道以此觀之足為永
鑒(一作鏡)白起為秦平趙乃被昭王所殺亞夫定七國之
亂卒為景帝所誅文種設策滅吳翻遭越王所戮伍胥
(一作員)竭力(一作誠)為國終罹賜劔之禍乃是君之過也非
臣之罪也至若趙高韓信黥布陳豨之儔此則自貽厥
釁非君之濫刑也高祖失於存功之能光武獲於置將
之妙臣安君社稷之固(一作國)君處臣危亡之地豈是相
酬之道也為天下之君處萬民之上安可易乎背道違
禮非惟損已乃為賢人之所笑卑身勵行實為君子又
為庸夫之所譏越品進官其類必為深怨偏與人語衆
望以為曲私任使賢良則為偶得委仗庸夫則言愚闇
言數則謂(一作為)太繁辭寡則講道薄恣情忿怒則朝野
戰慄留心寬恕則法令不行民樂則官苦官樂則民勞
四海之内莫非王土要荒為枝葉畿内乃根本古人云
皮之不存毛將安傅當使本固根深委之内相而伊尹
傅說人(一作世)所希逄至如鎮積水之塞守飛雪之邊而
魏尚李牧當今罕遇遣人遠撫則眷戀而不忍愍而不
遣則枝葉落而不存二宜之間致心何所(一作在)是用晨
興夕惕無忘斯事為上猶然何况臣下易云書不盡言
言不盡意今略陳梗槩以示心之所存耳古語云勞者
必歌其事朕非故煩翰墨以見文藻但學以為已聊書
(下所盡)所懷想逹見羣賢不以為嗤也
讀荀卿子說韓愈
始吾讀孟軻然後知孔子之道尊聖人之道易行王易
王覇易覇也以為孔子之徒没尊聖人者孟子而已矣
晩得揚雄書盖尊信孟子因雄書而孟子益尊則雄也
者亦聖人之徒歟聖人之道不傳乎世周之衰好事各
以其說干時君紛紛籍籍相亂六經與百家之說錯雜
然老師大儒猶在火于秦黃老于漢其存而醇者孟軻
氏而止耳揚雄氏而止耳及得荀氏書於是又知有荀
氏者也考其辭時有若不醇粹要其歸與孔子異者鮮
矣仰其猶在軻雄之間乎孔子删詩書筆削春秋合於
道者著之離於道者黜之故詩書春秋無疪予欲削荀
氏之不合者附于聖人之籍亦孔子之志歟孟氏醇乎
醇者也荀與揚大醇而小疪(集作孟氏醇如也荀與雄文大醇而小疪)
訟忠牛僧儒
春秋周大夫萇弘之城成周也晉女叔寬謂弘違天不
免也國語衛彪徯又云萇叔支天有咎也攴天壊違天
也人道補天反常也誘人城周誑人也左邱明皆然其
言某以為一言喪邦其例由斯矣若是則帝王不務為
政而務稱天命下不務竭忠而務别興衰矣雖欲不亡
其亡固翹足而俟矣必謂天壊不攴自古無中興之君
乎衰運不輔自古無持危之臣乎殷太戊周宣王胡以
承天壊而興乎殷傅說周吉甫胡以持襄運而夀乎二
君二臣天豈私之乎且徯謂臣謀其君為違天則危而
不扶為順天乎人道補天為反道則舍人徵天為合道
乎誘人勤王為誑人則勸人叛王為信人乎辭之悖亂
有至是者夫人道邇也忠者人倫紀綱也天道遠也談
者人倫虚誕也假天道以助人倫猶慮論誣於失也况
舍人事徵天道棄邇求遠無禆於教者也又謂不得終
果由支天壊也則趙高秦之助壊者也董賢漢之助壊
者也曹爽魏之助壊者也賈謐晉之助壊者也咸家族
身戮者天不夀之夫天之所與豈有親者以道承天則
天無壊者以亂承天則天無支者故支壊非天也興衰
由人也但有人不支而敗無天不可支也嗚呼弘無殷
宗周宣以任之位卑大夫不為王卿士卒令強晉廹脅
非道殘勦士死難於弘為得矣奈何丘明不譏周殺忠
臣所以國危也晉殺王臣所以國分也但紀弘之戮死
是神彪徯叔寬反常之說也謹按魏子賞賈辛以定王
室也夫子曰其命也忠當有後于晉國也賞忠有後則
身終不謂反(一作支)天戮也是知丘明謬聞偏見失聖之
旨甚遠恐史冊久謬誣惑為臣者將求事之得不以文
字申訟哉
雜說一
通儒道說李觀
古今儒家多棄黃老豈必乎天德未必者道上聖存於
中而外施訓凡仁義禮智四者流於道道外而流於道
以四化外俱復于天下為羲農不道而上德則堯舜並
知至德則不列於聖教决無四數矣凡駢行之為仁為
義為信為禮并行之為德愈德臻靖為道故二為儒之
臂四為德之指若忘源而决沠薙莖而掩其本樹難矣
則冲虛利害于本末然老氏摽本孔氏回末不能尤過
者自中而息豈前無路哉及列氏莊氏展而針之空清
泊中非典經與家風鄙而窺外俱逹誼也
儒義說來鵠
天下之命修文士曰儒士其言書曰儒書是謬久矣夫
儒者可器之士之號矣何者以其不逹於事濡滯焉且
以詩書之法未嘗言以周易春秋之文未嘗載斯明矣
唯論語言當為君子儒毋為小人儒禮記儒行篇如是
非仲尼之言也夫聖人言君臣父子夫婦兄弟朋友賓
主之法而已矣是儒者無定不約其事而制之何必曰
儒苟若是則曰儒曰佛曰道何怪耶夫士之出也進道
德行禮樂以治其身心能語言明仁義則曰儒士不善
而為武夫夫控弦荷戈賤隸之徒也苟修其文而不知
武烏得為君子孔子曰有文事者必有武備有武備者
必有文事夫文所以遵乎忠孝若武所以戢乎叛逆二
事之用以求于是而已某是知古今之人慮或未精故
也輙建斯議以為世式
相孟子說
孟子之愛人也細緣其言而不精以為習而有利則心
唯恐其利至於傷人則曰術不可不愼也嗚呼術焉得
愼愼則情背也心則可愼愼則惟術之惡而不利其傷
也為仁人之心由術使之可動則咎繇之術治黥割也
而咎繇豈利人之刑周公之術治縗絰也而周公豈利
人之喪以為愛人者必有其備故也術善可以化其心
歟則師之術所以遵善也潘崇因師以殺楚子醫之術
可以治生也晉人因醫以酖衛侯是師醫之所術豈不
愼歟然而亦何嘗心之善歟果以利能固人心而唯禁
其術則函不衛無敵之體是亦利其敵也巫不祝非病
之人是亦果利其病也豈矢匠之心而已矣既以為不
利而動心則矢匠(一作人)之利亦不欲殺凾人之利亦不
欲死已有心矣然良其工不得不有其時而利其殺與
死也以弧矢所以威天下則征不義而後可殺也棺槨
所以封中野降殺有禮而後死可利也嗚呼為臣而倍
叛為臣而倍葬其家人之心畏其情背也故術烏可使
民愼古人濟其備所以教天下之愛也故尊生送死愛
道盡此而孟子之愛也細為誅矢匠之意歟聖人所以
使匠人(一作函人)也愛盡其道何如
寓衛人說李甘
於衛有人焉汙羣㓗獨師聖友賢不明於諸子間或從
孟軻游在貧逃官將仕不妻宜若狂然鄉之君子以言
譎曰若雖不明於諸子然且從軻軻為書曰仕非為貧
也而有時乎為貧娶妻非為飬也而有時乎為飬今聞
若推飬於弟避媒竄祿聖邪孟軻邪俱不識也對曰此
吾母也吾母教我曰無以貧故不擇官滋汝以偷也無
以飬故不擇婚滋汝以累也孝在便吾心也孝不在便
吾身也愉愉授枕者便吾身也孳孳受道術者便我心
也若便然汝不見馬牛羊狶乎同費芻豢也馬牛則免
也羊狶則不免無他牛以耕免馬以駕免豈惟芻豢為
然人有大焉汝當勤其道者也我對曰某聞會盟則牲
馬宗廟則犧牛如此不以免奈何吾母嗟曰汝誠得列
於會盟薦於宗廟雖不免吾言讙我固受教於吾母矣
不然我何以得專此如牽人言而戾母心不知其子也
鄉之君子退曰吾聞曾子能飬志者也若人曾子哉
仲由不得配祀說來鵠
語曰民生於三視之如一父生之師教之君食之惟其
所在則致死焉孔氏之徒回聖也賜辨也商賢也子我
才也曾閔孝也及諸子言志夫子皆信而從之唯由教
而勵之以成也故夫子訓由而功倍始衣戎服則攝齊
始衛以劒則衛以仁為蒲宰勞民以簞食壺漿孔子恐
私以食饋民是明君之無惠使子貢止之其於教亦至
矣由也誠宜葆死焉以俟乎致保身以全乎用何取臨
於衛門非召忽之死而至盡(疑作盡)聖人之心嘆曰自吾
有由惡言不聞於耳嘗圍於陳蔡胡以不如衛之於夫
子邪且諸侯有相滅亡者桓公不能救則耻之夫諸侯
有塹壘以遏寇有甲兵以禦侮而小白猶能為辭其耻
而終為覇主以救之矧夫子纍然若喪家之狗無塹壘
無甲兵脫載為宋衛所暴匡季陵劫則由也不得施其
後浪死於燔臺何齊桓能救異侯之耻而由反不能終
緩孔子之窮使夫子以由在則曰惡言不聞於耳今日
(一作由)也豈惡言不日聞乎又奚用白羽若月赤羽若日
之多為哉祭法曰捍大患則祀之素王道窮患非大乎
由不終捍豈為祀乎賜曰商汝何無罪今由也而汝亦
何無罪宜貶其祀以觀來者
鍼子雲說
或曰揚子雲不思堯舜成康之世而自論以不遭蘇張
范蔡之時豈儒者之為邪曰雄誠得素臣之事矣夫居
四海之安處九層之高上鑒冲漠下瞰苑囿既其静息
則必思事云亭追軒穆者矣列多士之朝齒無用之秩
才略不用名表莫聞既其静息則必思征虜功效雍丘
者矣斯皆君臣居位之高下而所思則治亂亦不同盖
位之極者思冲漠而欲無為也位之下者思功伐而欲
有為也無為誠君之體有為誠臣之事如孔子曰大道
之行也與三代之英丘未之逮也而有志焉揚雄則自
論以不遭蘇張范蔡之時噫孔子真素王揚雄真素臣
哉孔子思三代之英是猶處尊位而道極事云亭追軒
穆者也雄之論不遭蘇張范蔡之時是猶居散秩而才
閒思征虜功效雍丘者也素王誠得王體素臣誠得臣
事然臣事何事邪曰子貢使吳越孟軻闢楊墨皆事也
今不知雄思蘇張范蔡之時者其欲自為蘇張范蔡之
人邪其欲折以正道使弭兵擴文歸吾域邪苟自為蘇
張范蔡之人則叛矣又何臣事哉
詰鳳陳黯
嘗得揚雄云君子在理(文粹作治)若鳳在亂亦若鳳謂隠見
之得宜也將欲神之以為鑑逮覽其劇秦美新則有異
乎是(句)雄仕漢遇新室之亂既不能去之又禍及(文粹作反)
乃為斯文以媚而取容嗚呼鳳固若是邪果若是則鳳
遇矰繳而猶回翔其間邪夫君子之仕也所以行其道
道之不行也則可以明其節彼莽之不臣雄時在列宜
以君臣之義興亡之理匡救之以行其道苟畏其威愛
其死則可投簪高謝以明其節詎有苟禄貪生徇非飾
詐廣引秦過以譽惡德是稔其簒逆也與古之持顛扶
危死名節者背而馳也則向者所著若鳳之說得不為
誣鳳也哉雞常禽也晦曉而不昧其候鳳靈鳥也理亂
而不知其時邪噫言之不思有如是邪或曰古之人臨
危制變亦有權焉雄知莽之不可臣也故矯為其辭姑
務脫禍是亦權也子何過之深歟曰不然夫權者聖人
有焉所以不失其道未見捨其道而從其權昔仲尼仕
魯以季桓子荒齊樂知其不可匡也乃去之曾不聞矯
為其辭以求庸於是(文粹作魯)雖仲尼日月其德人之不侔
然揚亦慕仲尼之教者以著書立言為事得自易哉夫
立言者豈不欲人放從(文粹作從教)邪且已不能信人况求
信於人乎語曰君子先行其言而後從之豈斯言可欺
也哉
大儒評陸龜蒙
世以孟軻氏荀卿子為大儒觀其書不悖孔子之道非
儒不可(文粹作而何)然李斯嘗學於荀卿入秦干始皇帝并
天下用為右丞相一旦誘諸生聚而坑之復下令(集作禁)
曰天下敢有藏百家語詣守尉燒之偶語詩書者棄市
昔孔子之於弟子自仲由冉求以下皆言其可使之才
及其仁則曰不知也斯聞孔子之道於荀卿位至丞相
是行其道得其志者也反焚滅詩書坑殺儒士為不仁
也甚矣不知不仁孰謂况賢知而傳之以道是昧觀聽
也雖斯且五刑而况(况字集作荀矧)得稱大儒乎吾以為不如
孟軻
文苑英華卷三百六十
