文苑英華卷九百三十八宋李昉等編
宰相三
丞相太子少保牛僧孺墓誌一首
東川節度使周墀墓誌一首
丞相太子少師竒章郡開國公贈太尉牛公墓
誌銘杜牧
唐佐四帝十九年宰相牛公諱僧孺字思黯八代祖弘
以德行儒學相隋氏封竒章郡公贈(集作諡)文安侯文安
後四世集州刺史贈給事諱休克於公為曾祖集州生
太常博士贈太尉諱紹太尉生華州鄭縣尉贈太保諱
幼聞太尉生孤始七歲長安南下杜樊鄉東文安有隋
氏賜田數頃書千卷尚存公年十五依以為學不出一
室數年業就名聲入都中故丞相韋公執誼以聦明氣
勢急於褒收如柳宗元劉禹錫輩以文學秀少皆在門
下韋公亟命柳於樊鄉訪公曰願得一相見公乘驢至
門韋公曰是矣東京李元禮為後進師隋竒章公仁德
禄位二者包而有之登進士上第元和四年應賢良直
諫制數強臣不奉法憂天子熾於武功詔下第一授伊
闕尉以直被毁周歲凡十府奉取不下伊闕滿歲郄公
士美以昭義軍書記辟凡三上請詔除河南尉拜監察
御史丁母夫人憂制終復拜監察御史知雜事改考功
員外郎集賢殿直學士庫部郎中知制誥賜五品命服
半歲遷御史中丞宿州刺史李直臣以賊數萬敗穆宗
聽(二本集德)偏詞於中稱直臣冤且言有才宰相言格不用
公以直臣獄奏上曰直臣有才可惜公曰彼不才者無
飽食以足妻子安足慮本設法令所以縳束有才者禄
山朱泚是才過人而亂天下上因可其奏曰善賜章服
金紫遷戶部侍郎掌財賦事上益親重欲相之會中書
令韓弘男公武謀曰大人守大梁二十年齊蔡誅後始
來朝今不以財援中外設有飛一詞者誰以(二本作與)保白
公武齎弘書獻公錢千萬公笑曰此何名為公亟持去
明年弘公武繼卒主藏奴與吏訟於御史府上憐弘大
臣父子併死稚孫將家事走中使至第盡取財簿自閱
視凡中外主權多納弘貨獨朱勾細字曰某年月日送
戶部牛侍郎錢千萬不納上大喜以指歴簿遍視旁側
曰果然吾不謬知人殿上皆再拜呼萬歲尋以本官平
章事明年正位中書侍郎加銀青三品兼集賢殿大學
士監脩國史敬宗即位與武士畋宴無時徵天下道士
言長生事公亟諫曰陛下不讀玄元黃帝五千言以清
淨養生彼道士皆庸人徒誇欺虚荒豈足師法未一歲
請退不許連四月日間以疾辭乃以鄂岳六州建節號
武昌軍命公為禮部尚書平章事為節度使公始至問
民疾(二本作衣)苦皆曰城土棘惡歲輸蓑竹為苫具姦吏旁
緣主為侵取費與税等歲久前後政欲畫計策訖無所
施公即除去冗長用公私錢陶塼成城(文粹作)凡五年乃
就明年文宗即位就加吏部尚書明年急徵拜兵部尚
書平章事再(二本作重)拜中書侍郎弘文館大學士鄭注怨
宋丞相申錫造言挾漳王為大逆狀跡牢密上怒必殺
公曰人臣不過為宰相今申錫已為宰相假使如所謀
豈復欲過宰相有他圖乎臣為中丞愛申錫忠良奏為
御史申錫之心臣敢以死保之上意改由是宋不死太
和六年西戎再遣大臣摯(二本作贄)寶玉來朝禮倍前時盡
罷東嚮守兵周明臣附李太尉德裕時殿劔南西川上
言維州降今若寇(文粹作史)生羌三千人燒十三橋𢷬戎腹
心可洗久耻是韋臯二十年至死恨不能致事下尚書
省百官聚議皆如劔南奏公獨曰西戎四面各萬里來
責曰何事失信養馬茹蔚州(在平凉部西)上平涼坂萬騎綴
回中怒氣直詞不三日至咸陽橋西南遠數千里雖得
(二本作百)維州此時安可用棄誠信有利無害匹夫不忍為
况天子以誠信見責於夷狄且有大患上曰然遂罷維
州議太和六年檢校僕射平章事淮南節度使經六年
至開成二年連上章請休官詔益不許公曰臣唯退罷
可以行志夏五月以兵付監軍使拜疏訖就道除檢校
司空留守東都明年拜右(二本作左)僕射上恐公不起詔曰
朕比有疾良已思一面敘公不得已至闕下一拜謝閉
門不出明年檢校司空平章事襄州節度使出都門賜
黃尋蹲龍杓凡六器名出周禮詔曰精金古器用以比
况君子非無意也襄州七年假饒軍人入賦不一公至
據地造籍免貧弱四千萬均入豪強皆曰甘心不出一
怨言明年武宗即位就加司徒會昌元年秋七月漢水
溢堤入郭自漢陽王張柬之一百五十載(二本作歲)後水為再
大李太尉德裕挾維州事曰脩利不至罷為太子少保
(二本師)未幾檢校司徒兼太子太(集作少)保明年以檢校官
兼太子太傅留守東都劉稹以上黨叛誅死時李太尉
專柄五年多逐賢士天下恨怨以公德全畏之言於武
宗曰上黨扼(二本作軛)左京控山東劉從諫父死擅之十年
後來朝加宰相縱去不即(二本無此字)留之至積叛竭天下
力乃能取此皆公與李宗閔宰相時事從諫以太和六
年十二月十七日拜闕下公實以某月十九日節度使
淮南明年正月從諫以宰相東還河南少尹呂述公惡
其為人述與太尉書言禎破報至公出聲歎恨上見述
書復聞前縱諫去壘二怒不一參校自十月至十二月
公凡三貶至循州員外長史天下人為公挼手咤罵公
走萬里瘴海上二年恬泰若無一事今天子即位移衡
州汝州刺(二本作長)史遷太子少保少師凡四年復位大中
二年十月二十七日薨于東都城南别墅年六十九天
子恫傷不朝兩日再(集作冊)贈太師(二本作尉)天下善人執手
相弔哭公忠厚仁恕莊重敬慎未嘗不以此八者自勉
而終身益篤為宰相急於銓品凡名清官不忍持一資
以假非其人以道德謨於天子每指古義為據有言機
利克追必鈲(音華)㓢(力功)各使之摧破三大邦去苛碎條約
除民(二本無此字)大患其輕巧吏欲試公愛惡希售所為渾
然終不能見故所至必大治衣冠單窮出俸錢嫁其子
女月與食歲與衣資送其死喪凡數百家李太尉志必
殺公後南謫過汝州公厚供具哀其窮為解說海上與
中州少異以勉安之不出一言及前事鎮武昌時軍容
使仇士良為監軍使公律以禮敬暑甚大合軍宴拱手
至暮一不摇扇亦自儉克平居非公事不出内屏周三
歲語言舉止率有常度仇軍容開成末首議立武宗權
力震天下每言至公必合手加額(二本作顙)曰清德可伏(二本)
(作服)人但過恡官財與人無一毫恩力(二本作分)耳不肯引譽
不敢怨毁淡居其中公始自河南薦鄉貢士為郎官考
吏部科目選三開幕府中丞相外凡取六十餘人上至
將相次布臺閣皆當時名士每暇日讌語寮吏必言古
人修身行事旁誘曲指微警教之不以已所長人所不
及裁量高下以生重輕後進歸之承望聲光行一言許
可必自矜重夫人辛氏以公封張掖郡贈僕射袐之長
女士林稱為婦師凡二十年前公八年殁五男六女長
曰蔚監察御史次曰叢浙東(諸本並作南)府協律郎皆以文
行登進士第不籍公勢次曰奉倩河南府洛陽尉二人
皆稚齒長女嫁戶部郎中上黨苗愔次女嫁河中節度
使檢校郎中范陽張洙次女嫁河南府集賢校理常山
張希復次女嫁前進士鄧淑次女未笄一人始數歲以
某年月日葬少陵南某鄉某里銘曰
道既訛衰必有以扶厥公之生以隆其汚(二本作□)幽以燭
明暵以雨濡以教其徒以佐天子滅絶覇駮如有樞柅
標揭(文粹作謂)峙倚巍乎二紀臣宗德老鉅傑魁礨孰為忌
畏譛去南海不校不辨旋(文粹作牽)復顯大百行渾圓隣於
及年以歸其全
東川節度使檢校右僕射兼御史大夫贈司徒
周公墓誌
周平王次子烈封汝墳侯秦以汝墳為汝南郡侯之孫
因家焉遂姓周氏自烈十八世至西漢周仁繼烈封侯
其後逃西晉亂南去黃岡靈起仕梁為桂州刺史生冕
在陳為車騎將軍靈生法明年十二月命巴州刺史陳
滅臣隋為趙之真定令隋亂歸黃岡起兵取蘄安沔黃
武德中籍四州地請命授緫管蘄安十六州軍事光禄
大夫封國於道太宗命虞世南銘書墓碑相國為六代
孫曾祖惲汝州梁縣令祖沛左拾遺王(一作皇)考頲右驍
衛兵曹參軍贈禮部侍郎公少孤奉養母夫人以孝聞
舉進士登第始試秘書正字湖南團練巡官母夫人亡
哭泣無時里人過公廬曰無驚周孝子後自留守府監
察真拜御史集賢殿學士李公宗閔以宰相鎮漢中辟
公為殿中侍御史行軍司馬後一年復以殿中書職徵
歸時太和末注訓用事夏六月始逐丞相宗閔立朋黨
語鈎挂名人凡百日逐朝士三十三輩天下悼懾以目
受意附兇者屢以公為言注訓曰如去周殿中恐人益
驚竟不敢意注訓取公為起居舍人文宗復二史故事
濡筆立石螭下丞相退必召語旁側窺帝每數十顧遷
公員外郎帝曰周某不可不見宜兼前官數月以考功
掌言事帝曰就試翰林公辭讓堅懇帝正色以手三麾
之遂兼學士遷職方郎中中書舍人政事細大必被顧
問公終身不言事故不傳武宗即位以疾出辭為工部
侍郎華州刺史領禁軍二十四内司居華下諸(集作者)藉
没等百姓不敢妄出一詞李太尉德裕伺公纖失四年
不得知愈治不可蓋抑遷公江西觀察使兼御史大夫
公既得八州施展教令申明約束發虔守陳弇賍坐弇
以法死吏手膠拳窮鄉遠井如公在旁縳出洞寇劉太
朴徒數百人斸發根脉無有遺失彭蠡東口戍五百人
上下千里無一賊跡遷禮部尚書鄭滑節度使老將某
項領不如教約公鞭背降為下卒聲北入魏皆曰周尚
書文儒能治百姓仁愛兵士而復敢爾是豈可一(集作十)
犯九(一作朞)歲入拜兵部侍郎節度支兼戶部東(集作吏)曹
事積邊糧榖九十萬石今天子即位二年五月以本官
平章事後一月正位中書侍郎兼脩國史就加刑部尚
書因河湟事議不合旨以檢校刑部尚書出為劔南東
川節度使明日入謝面加檢校右僕射公自舉進士第非
其人不交一(集無一字)言旁睨後進鐫心鏤志及為將相
乃推挽悉置于位李太尉德裕會昌中以恩撰元和朝
實錄四十篇益美其父吉甫為相事公上言曰人君猶
不改(一作觀)史人臣可改乎元和實錄皆當時多士自書
事實今而不信信德裕後三十年自名父功衆所不知
者而書之此若垂後誰信史竟廢新本并帥王宰&KR0008;所
部財貨承事貴倖自請來朝聲言我取平章事鎮大梁
公上言曰宰破太原取汴州不知天下治所凡幾得如
太原汴之大者可飽宰欲乞宰還鎮自補其殘後二日
還宰詔下駙馬都尉韋讓求為京兆尹公言曰尹坐堂
上階下拜二赤縣令屬官將百人皆可笞辱非有德者
京兆不可為豈止取吏事讓議竟寢自此非道求進者
鼠遁自屏及鎮東蜀一歲欲歸閒洛師微得風恙公曰
我今去是以疾去疾愈去非晩大中五年歲在丁未二
月十七日薨于位享年五十九訃至廢朝三日冊贈司
徒命諫議大夫盧懿弔恤其家公信於朋友公於為官
事親出告還必面家事不敢自專同曾祖兄弟入門呵
笞奴婢衣服飲食無二等免相位西去送公還者雖武
將散秩歎惜咨嗟曰周相公無私我惜其去(六字一作存日無戎)
(惜私其去)有私乎夫人義興蔣氏先公某年終生二男一
女長曰寬饒崇文校書次曰咸喜京兆參軍皆孝謹有
文學女嫁起居舍人薛蒙大中六年歲次壬申二月十
二日歸葬先塋河南府河南縣穀陽鄉立行里銘曰
姬之支封國自為姓以周為氏入唐而盛烈後幾世厥
生賢孫當唐中興為唐相臣文思天子誇古為治提起
王道以公為倚迒(音剛)蹊巢竅出者鳥鴃誰塞誰棘勞分
碎指三屏大邦駿壯武事哺撫稚耋(集作老)父母赤子曰
將曰相公其愧幾指古為比公其無愧以公遺(去聲)唐而
後公死不錫夀考誰其辨之
此篇元在九百三十九卷職官門今移于此
文苑英華卷九百三十八
