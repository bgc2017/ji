文苑英華卷八百三十四宋李昉等編
雜記
蘇氏織錦廻文記一首
劍門山記一首
唐故翰林學士李君碣記一首
衞公故物記一首復乳穴記一首
叔氏墓記一首杭州新造南亭子記一首
蘇氏織錦廻文記武后
前秦苻堅時秦州刺史扶風竇滔妻蘇氏陳留令武功
蘇道質第三女也名蕙字若蘭識知精明儀容秀麗謙
默自守不求顯揚行年十六歸於竇氏滔甚敬之然蘇
氏性近於急頗傷妬嫉也滔字連波右將軍子真之孫
郎之第二子也風神偉秀該通經史允文允武時論高
之苻堅委以心膂之任備歴顯職皆有政聞遷秦州刺
史以忤旨謫戍燉煌會堅尅晉㐮陽慮有危逼藉滔才
略乃拜安南將軍留鎮㐮陽焉初滔有寵姬趙陽臺歌
舞之妙無出其右滔置之别所蘇氏知之求而獲焉苦
加捶辱滔深以為憾陽臺又專伺蘇氏之短讒毁交至
滔益忿蘇氏焉蘇氏時年二十一及滔將鎮㐮陽邀蘇
氏之(疑衍)同往蘇氏忿之不與偕行滔遂携陽臺之任斷
蘇氏音問蘇氏悔恨自傷因織錦廻文五采相宣瑩心
耀目其錦縱廣八寸題詩二百(疑)餘首計八百餘言縱
横反覆皆成章句其文點畫無缺才情之妙超古邁今
名曰璇璣圖然讀者不能盡通蘇氏笑而謂人曰徘徊
宛轉自成文章非我佳人莫之能解遂令蒼頭賫至襄
陽焉滔省覽錦字感其妙絶因送陽臺之關中而具車
徒盛禮邀迎蘇氏歸於漢南恩好愈重蘇氏著文詞五
千餘言屬隋季喪亂文字散落追求不獲而錦字廻文
盛見傳寫是近代閨怨之宗旨屬文之士咸龜鑑焉朕
聽政之暇晉心墳典散帙之次偶見斯圖因述若蘭之
材復美連波之悔過遂製此記聊示將來也如意元年
五月一日大周天冊金輪皇帝御製
劍門山記于邵
易曰艮爲山為徑路為門闕梁(一作艮非)山之有劍閣也厥
象備焉首以峨嵋足以荆巫前褒斜而後靈關横亘乎
數千里之間孕川含陸以作全蜀趨蜀之路必由是山
連峯戞天上絶飛鳥極於此也峭壁中斷兩崖相嶔如
門斯闢如劍斯植辨徑術之可從於彼也於戱上古聖
人之宅於九囿也必因山川之固為設堡障以安之恐
其自絶於一方也雖有高深之阻必啟行路通之是故
天下書同文教同體梯航内向而禍亂不作觀乎劍閣
見聖人之德為偉夫抉連山開積阻剖盤石擘崇巒呀
然洞裂斗絶千仞遠迹竒狀神靈怪異謂之天造之資
則有攻鑿之形矣謂之人力之用則無掎拔之勢矣豈
五丁為役歟泯泯茫茫不可得而詳也若乃廹隘之所
容邅廻而後通翕巴漢之萬轍揔岷嶓之重險一夫而
禦之則三軍無所施其勇覆簣而防之則逸足不能踰
其阻故漢高因焉以定楚項之難玄宗幸焉以銷陽九
之變蜀王無道惠文伐之公孫僣號光武滅之由是而
言則劍門之險所以助順不以興亂所以輔中州不以
限荒服苟戎夷議侵軼狂愚懷割據逆天反道必覆敗
隨之皇帝諒闇之初歲在已未漁陽公作鎮之一紀也
蠻夷之衆寡君長之情偽道途之險易攻守之利病皆
暗得於胷中不差於毫髮矣而犬戎承我遏密犯我亭
障以其控弦十萬與羣蠻之師出沉黎出大井出僰道
出仇池邊兵禦之不勝囂然有北闕劍關而拒我後爰
西入蜀都而全其地時西州伯朝覲京師寇出不虞羣
情大駭朝廷固已知漁陽公舉無遺策仍發禁衛貔貅
之(一有二字)旅俾受律于公公玄合廟謀分軍守隘且度其
能來而不能用可取而不可廹命諸營堅壁勿得戰收
軍入閣道示之以無人賊見諸壁不可攻而劍門不設
備果疑有伏莫敢前窺公曰彼悉銳而來謂所行無却
今頓軍數日其氣已衰且入我既深多而不整可以擊
之矣乃夜出精卒𢷬(一作拔)其前營羣兇震擾駭若隄潰
棄其矛(一作戈)甲者十有四五顛于坑谷者不可勝計公
命緩逐勿遏其歸旣而又破之于龍安不二旬緣邊千
里之寇悉燒營遁去危邦載合天府載寧州閭以出溺
相存父子以厥初相歡自蕃戎為梗未有若兹歲之甚
帷(一作惟)中權制勝未有若是役之大天子聞而嘉之焉
即下詔書勞之略曰微公戮力王室蜀其左衽矣德音
褒倚也如此於戱仁者由劍門以之為福不仁者由劍
門以之生禍獨漁陽公之克戎於是也配乾功之可久
與坤德而同順革戎心於永代揚天聲於無極昭昭焉
難乎其與京矣昔班孟堅勒銘燕然紀竇耿勲業夫燕
然無瓌異之跡徒以書其片石不見錄載前(一作前載)人到
於今稱之而劍門井絡垂芒坤維藴靈漁陽得其形便
輝灼藩翰語乎山則有畫象之奥語乎人則有盖代之
績而頌聲不著於燕然英名不加於竇耿抑當時之所
取而吾黨之所病昔予剖符列郡祗服元侯耳目所得
稱傳罕備雖言之不逮其可已乎是用纂述為劍門記
唐故翰林學士李君碣記劉全白(見李白集)
君名白廣漢人性倜儻好縱横術善賦詩才調逸邁往
往興會屬詞恐古之善詩者亦不逮尤工古歌少任俠
不事産業名聞京師天寳初玄宗辟翰林待詔因為和
蕃書并上宣唐鴻猷一篇上重之欲以綸誥之任委之
為同列者所謗詔令歸山遂浪跡天下以詩酒自適又
志尚道術謂神仙可致不求小官以當世之務自負流
離轗軻竟無所成有一子名伯禽偶遊至此遂以疾終
因葬於此文集亦無定卷家家有之代宗登極廣拔淹
滯(李白集作瘁)時君亦拜拾遺聞命之後君亦逝矣嗚呼與
其才不與其命悲夫全白幼則以詩為君所知及此投
弔荒墳將毁追想音容悲不能止邑有賢宰顧公遊秦
志好為詩亦常慕效李君氣調因嗟盛才冥寞遂表墓
式墳乃題貞石冀傳於往來也貞元六年四月七日記
(此篇當在墓誌門今題作記姑仍其舊)
衛公故物記韋端符
三年冬端符於三原令座中揖其郡官有客曰甚丞李
謂端符曰是衞公之胄也其家傳賜書與他服噐十餘
物者訖讌端符即丞居為客謁丞延入就列(一作次)端符
因跪請曰籍君僕射公之嗣固願見僕射公之烈之多
其事辭雖文(一作史)記或闕略具天下耳舌矣聞君世傳
文帝詔與公服物者願得以觀丞慘慘曰諾即其家偃
僂躍步奉賜書一函他物一噐出發視玉帶一首末為
玉十有三方者七挫兩隅者六每綴環焉為附而固者
以金丞曰傳云環者列佩用也玉之粹者若含怡然澤
者若渙釋然公擒蕭銑時高祖所賜于闐獻三帶其一
也素錦袍一其襟袂促小裁製絶巧密光爛爛如波旁
出紫文綾襖一促製小袖如袍其為文林樹於上其下
有馳馬射者又雜為狻猊虎貙槖駞者靴袴一往來為
鈎屬鎻劍文疑非華人所為也自始傳于今莫能名其
物象笏一差狹不類今笏者佩筆一竒木為管韜刻飾
以金别為金環以限難其間韜者火鏡二大觽一小觽
一笇囊二椰杯一盖常佩於玉帶環者十三物者亡其
五有存者八大帝為兒時與公子某年上下文帝命居
宫中侍吾兒戲即賜以皇子服物黃綾袍緋綾袍皆為
龍鸞文素錦襖綷五色為花若鳥者素錦半袖小笏皆
緻巧功良今工之為不能也文帝賜書二十通多言征
討事厚勞苦信必威賞而已其兵事節度皆付公吾不
從中理也暨公疾親詔者數四其一曰有晝夜視公病
中老嫗令一人來吾欲熟知公起居狀丞曰權文公視
此詔常泣曰君臣之際乃如是耶端符既畢觀中若有
物擊惻其心者於玉帶見遠方致物而上不專有以賜
有功也於文錦衆物見其時之工志功(或作攻義如周禮攻木攻金之)
(攻詩車攻之攻)不至(一作志)靡也於賜公子以皇子衣服見視臣
如友而猶兒也於詔征討見擇將材付將職也上嘗不
曲制其事旁他可動哉於問公疾見上答憫公如家人
之視子姓也公之勞烈如是其大固有以感之獨推其
運吾不信也丞曰子觀吾故物異他人之觀一似動色
隠心者於霜露變時每閱省是物人雅謂子工(或作攻)文
辭幸為記吾得觀以尉吾慕思也故曰記衞公故物
一作皆唐文粹
復乳穴記柳宗元
石鐘乳餌之最良者也楚越之山多産焉于連于韶者
獨名於世連之人告盡焉者五載矣以貢則買諸他郡
今刺史崔公至逾月穴人來以乳復告邦人悅是祥也
雜然謠曰甿之熙熙崔公之來公化所徹土石蒙烈以
為不信起視乳穴穴人笑之曰是惡知所謂祥耶嚮吾
以刺史之貪戾嗜利徒吾役而不吾貨也吾是以病而
紿焉今吾刺史令明而志㓗先頼而後力欺誣屏息信
順休洽吾是以誠告焉且夫乳穴必在深山窮林冰雪
之所儲豺虎之所廬由而入者觸昏霧扞龍蛇束火以
知其物縻繩以志其返其勤若是出又不得吾直吾用
是安得不以盡告今令而乃誠吾告故也何祥之為士
聞之曰謠者之祥也乃其所謂怪者也笑者之非祥也
乃其所謂真祥者也君子之祥也以政不以怪誠乎物
而信乎道人樂用命熙熙然以效其有(文粹作力)斯其為政
也而獨非祥也歟
叔氏墓記(集作誌)李翺
元和九年歲直甲午正月十九日丁卯浙江(集無江字)東道
觀察判官將仕郎試大理評事攝監察御史李翺奉其
叔氏之喪于兹叔氏諱術生子曰王老遠在京師翺實
主其事銘曰
翺生始言叔氏棄歿爰殯于野年周四甲豈無諸親生
故或廹亦有息子旅官京國丘墳孰封松檟未列殯宇
零毁狐狸所穴中夜遠思酸棲心骨(集有是以二字)乞假公府
言來筮宅追念延陵喪子嬴博葬不歸吳於禮其合惟
叔平生遊居是邑夭謝于此靈幽其託女姪之西仲兄
之北冥昭何異可用居息孰為故鄉乃樹松栢
(此篇當在墓誌門今題作記姑仍其舊)
杭州新造南亭子記杜牧
佛著經曰生人既死隂府收其精神校平生行事罪福
之坐罪者刑獄皆怪險非人世所為凡人平生一失舉
止皆落其間其尤怪者獄廣大千百萬億里積火燒之
一日凡千萬生死窮億萬世無有間斷名為無間夾殿
宏廊悉圖其狀人未熟見者莫不毛立神駭佛經曰我
國有阿闍世王殺父王簒其位法當入所謂獄無間者
(集有昔字)能來(集作求)事佛後生為天人况其他罪事佛固無
恙梁武帝明智勇武創為梁國者捨身為僧奴至國滅
餓死不聞悟况下軰固惑之為工商者雜良以苦偽内
而華外納以大秤斛以小出之欺奪村閭戅民銖積粒
聚以至于富刑法錢榖小胥出入人性命顛倒埋沒使
簿書條令不可究知得財買大第豪奴如公侯家大吏
有權力能開庫取公錢緣意恣為人不敢言是此數者
必自知其罪皆捐已奉佛以求救月日積久曰我罪如
是富貴如所求是佛能滅吾罪復能以福與吾也有罪
罪滅無福福至生人惟罪福耳雖田婦稚子知所趨避
今權歸於佛買福賣罪如持左契交手相付至有窮民
啼一稚子無以與哺得百錢必召一僧飯之冀佛之助
一日獲福若如此雖舉寰海内盡為寺與僧不足怪也
屋壁綉文可矣為金枝扶䟱擎千萬佛僧為具味飯之
可矣飯訖持錢與之不大不壯不高不多不珍不竒懷
怪為憂無有人力可及而不為者晉覇主也一銅鞮宫
之衰弱諸侯不肯來盟今天下能如幾晉凡幾千銅鞮
人得不困哉文宗皇帝嘗語宰相曰古者三人共食一
農人今加兵佛一農人乃為五人所共食其間吾民尤
困於佛帝念其本牢根大不能果去之武宗皇帝始即
位獨奮怒曰窮吾天下佛也始去其山臺野邑四方所
冠其徒幾至十萬人後至會昌五年始命西京晉佛寺
四僧惟十人東京二寺天下所謂節度觀察同華汝三
十四治所謂晉一寺僧凖西京數其他刺史州不得有
寺出四御史縷行天下以督之御史乘驛未出關天下
寺至于屋基耕而刓之凡除寺四千六百僧尼笄冠二
十六萬五百其奴婢十五萬良人枝附為使令者倍笄
冠之數良田數千萬頃奴婢口率與百畆編入農籍其
餘賤取民直歸於有司寺材州縣得以恣新其公署傳
舍今天子即位詔曰佛尚不殺而仁且來中國久亦可
助以為治天下州率與二寺用齒衰男女為其徒各止
三十人兩京數倍其四五焉著為定令以徇其習且使
後世不得復加也(三字蜀本作有加焉)趙郡李子烈播立朝名人
也自尚書比部郎中出為錢塘錢塘於江南繁大雅亞
吴郡子烈少遊其地委曲知其俗蠧人者剔削根節斷
其脉絡不數月久人隨化之三牋干丞相云濤壊人居
不一銲錮敗侵不休詔與錢二千萬築長堤以為數十
年計人益安喜子烈曰吴越古今多文士來吾郡遊登
樓倚軒莫不飄然而增思吾郡之江山甲於天下信然
也佛熾害中國六百歲生見聖人一揮而幾夷之今不
取其寺材立亭勝地以彰聖人之功使文士歌詩之後
必有指吾而罵者乃作南亭在城東南隅宏大煥顯功
施手目髮勻肉均牙滑而無遺巧矣江平入天越峯如
髻越樹如髮孤飛(集作悅)白鳥點盡(集有止字)疑在半夜酒餘
倚老松坐怪石殷殷潮聲起於月外東閩兩越宦遊善
地也天下名士多往之予知百數十年後登南亭者念
仁聖天子之神功矣美子烈之旨迹睹南亭千萬狀吟
不能(集作免)已四時千萬狀吟不能去作為歌詩次之於
後不知幾千百人矣
文苑英華卷八百三十四
