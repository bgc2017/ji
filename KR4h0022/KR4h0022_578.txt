文苑英華卷五百七十九宋李昉等編
讓起復
為建昌王辭奪禮表一首
讓起復表五首讓揚州長史起復表三首
讓起復除黃門侍郎表三首讓奪禮表三首
為李給事讓起復尚書左丞兼御史大夫等表六
首
為李懷光讓起復表二首
為商州吳仲孺中丞讓起復表一首
為建昌王辭奪禮表李嶠
臣攸寧言伏奉恩制起臣為春官尚書曲降芝泥俯收
草土承命哀震叩心號絶臣攸寧誠惶誠恐頓首頓首
死罪死罪誠孝莫紀咎殃所鍾過隙永辭倚閭奚望不
自灰滅偷視光陰尚何心靈得齒人類陛下愛結敦叙
慈深宴逸免之苫塊錫以衣簪葭莩之恩飲澤誠厚荼
蓼之戚胡顏以寬况天地同節宗伯是經尊卑共儀達
喪有典使臣外掌邦禮内虧庭訓何以奉宣名教克弭
訕謗臣之愚蒙夙夜揆鑒平居疇日廢職曠官况識亂
匪莪情荒植栢寧可儀刑八座損益萬幾虛玷玄猷上
穢清鑒伏冀哀其窮懇惠以至德用伸犬馬之願獲遂
烏鳥之情則地義所弘彌文於永錫人倫所詠實光於
孝理無任荒迫之至謹奉表陳請以聞臣攸寧誠惶誠
恐頓首頓首
此篇原在五百八十一卷中今移此
讓起復表張九齡
草土臣九齡言伏奉去年十二月十四日制書復臣中
書侍郎同平章事者外沮公望内奪私情餘生力微哀
怖殞絶臣某誠哀誠懼死罪死罪伏以宰臣(集作相)所職
贊理庶事陶冶太和以遂萬物苟非所任有受其殃臣
實單人本無大用况在艱疚觸緒哀迷矧以素所不堪
加之荒塞而軍國事重翼亮誠難臣獨何人謬居此地
退省所有負敗將及雖願感恩扶力匍匐祗命其如塵
玷聖鑒汚辱台衡於國非急於禮虛廢臣比年限役多
闕晨昏疾疹之際遽乖救藥凶諱之日遠隔追攀而星
霜未周冠纓載迫是以庭闈昔絶几筵今阻凡曰名教
實所深哀伏惟睿情有以永錫况質言非讓悲欵不文
祈天之心惟聖所體實冀哀素有次喪紀獲終俯察荒
迷乞遂情禮臣無任感絶哀迫之至謹詣朝堂奉表陳
乞以聞臣誠哀誠懼頓首頓首死罪死罪謹言(開元二十二年)
(正月二十七日)
同前王鉷
草土臣鉷言伏奉制書復臣御史中丞餘並如故恭承
睿奬五情震越臣中謝臣弱喪所生不能自立慈親撫育
得以成人所恨終身號慕無及今纔踰卒哭寧冀生全
聖澤曲流天光特照記臣於苫凷之下起臣於風憲之
前知臣轉深萬死難謝誓將糜粉上答殊私豈固禮經
輙稽嚴命但臣自丁艱疚日漸尫羸竊料形體未堪驅
策徒招謗議無振紀綱伏乞聖恩捨憐俯矜&KR0804;冐容臣
歲月抱釁私門稍能支持不敢辭訴無任感懼荒迫之
至謹詣朝堂路左奉表陳乞以聞
第二表前人
草土臣鉷言臣迫以私情銜血上訴曲垂聖禮敦喻彌
深恩重難移心孤易殞哀榮之極肝腦何酬中謝臣伏在
糞土之中苟偷朝夕之命殊私荐及特蒙收奬授以風
憲委以澄清臣雖至愚豈不知天慈所屬使臣即蹈湯
火若登雲霄安敢固辭輙拘常限但緣荒瘵忽忝衣冠
自審殘生必招官謗謹冒死重請不勝戰越無任哀懇
荷戴之至謹詣朝堂路左奉表陳乞以聞
同前蘇頲
草土臣某言伏奉恩制授臣銀青光祿大夫起復行尚
書工部侍郎勲封如故制書俯臨荒怖殞絶臣某中謝私
門不造殃罰所鍾遂延先臣永辭聖代陛下飾終念舊
事光前典臣孝誠微薄不自滅身幸忝大臣之胤假存
主祀追惟慈父之恩不可復得痛殷創鉅豈冀生全臣
心欲言言不忍喻陛下孝理天下俊又在官恤臣遺孤
加臣寵命非臣舉族少能謝天誠以吉凶典禮朝廷大
政喪親執喪人倫為極使臣廢禮於心極冒榮於喪紀
虧紊過甚將焉用之况其不任孰可陳力抱釁窮懇理
殊他人匪直悲深名教實亦感增存没煢煢昧死罔知
所裁伏乞聖恩垂寢嚴命無任荒迫之至謹詣朝堂路
左奉表陳乞以聞
同前厙狄履温
草土臣履温言臣行迕神明禍歸先父日月未幾苴麻
未變伏奉恩敕授臣駕部員外郎充朔方軍判官詔書
臨門匍匐廬次捧跪驚駭號纏痛絶氣殘毁容臣今隕
越伏以滅性非教逃天莫由敢祈孝治少察哀訴中謝
臣門緒單賤本無兄弟惟臣一人鞠育鍾愛幼在隴畝
輟臣讀書家貧本無僕役柴水為資(一作弊)臣在師氏父
常有勞束修資費母亦勤績訓誨之漸明時忝官唯資
以榮過此無報豈謂祿養纔及殃釁已深所侍老母風
氣仍積每臣崩摧撫對增病臣稍用割哀就(一作用)禮間
哭承顏若乃(一作臣若)暫離母亦難保且祠祀無主几筵何
依臣之憂酷特為尤甚逮及秋季始至小祥苫廬尚新
墳土猶濕聖情何忍令其輟情顧惟形骸實汚冠冕臣
又近染風疾似因哀瘵語事便忘居常輙驚以此從戎
必不堪命伏乞憫臣艱疾察臣孤獨卒臣喪服矜臣母
老則生人之本盡於哀敬國家淳風載激流俗無任荒
懇
讓揚州長史起復表李朝隱
草土臣某言奉親無狀禍降私門窮衰殘喘不自殞滅
朝夕苫塊纔經半年伏奉四月十八日敕書俯奪情制
授臣揚州長史荒情震怖悼心失圖臣某中謝臣險釁不
滅才術無紀往因叨遇頻升榮秩猥忝青紫罕禆塵露
今乃寄以維揚位超列岳非常睿渥忽霑朽瘵尚敢冐
哀陳欵實以私志未終且臣亡母在猶蒙曲澤憫其羸
老抱疾不任隨臣之官有命自天數令歸覲受恩未幾
此禍俄鍾上既不盡天慈下則末由就養今復號哭無
位奠酧莫親有倍哀情重增摧苦况臣之在疚尚未小
祥遽此復官殆無其例臣今扶力自曳哀惶詣闕伏乞
賜停權奪許以終哀則微命偷生終期報國倚廬過隙
少答允懷無任窮懇之至
第二表前人
草土臣某言臣在艱疚遽蒙榮奬曳體陳欵冀遂荒誠
天貺綢繆未蒙哀(一作允)許進退狼狽悲惶殞絶臣某中謝
今臣窮噎豈暇多喻所不殫(一作憚)言敢以陳冒臣自少
不幸先臣早世亡母養訓謹能成立昔處微秩甘旨
不充及忝大官臣親已老從官或遠不任扶輿十數年
來每違左右以臣長子常恨不見積此憂憶遂成沉痼
是臣不孝莫慰母心追惟及此五臟隨裂且母尚憶臣
以成病臣豈可變縗以就榮新穀未升便起如故則臣
何力以負斯咎何心以忍此痛何庸以承孝理何面以
對吏人又臣先患風緩頃加心疾觸事迷錯鮮能行步
臣平日無釁猶不如人今尫疾轉侵朝不慮夕仍令處
事恐辱所委徒紊藩條必不勝任以是冒昧不測仰天
重請望輟前恩以全餘息忽不聽臣血淚俱盡死亡無
日無任荒迫之至
第三表前人
草土臣某言昨再犯宸嚴亟陳哀懇荒辭謬理不足感
天恩貺如初又令斷表臣知萬死豈合觸冒誓畢窮命
更披肝血匍匐下迷悚懼失據逼迫碎首不知所陳中謝
臣旣自傷早孤墳塋未立母因臣成疾以至於亡殺身
何瘳昊天罔極母終日近遷祔猶闕臣病危殘懼不克
葬故欲偷生忍死冀遂本情服勤墓側以畢封樹不謂
殊私忽降委臣藩岳累有懇誠天恩未許事君違命罪
在殊刑喪親靡終期不覆載去就無屆幽明受責雖大
和所容而莫知所擇且臣先患風緩今已積年往年任
大理卿於朝堂悶倒困殆良久朝臣共見自爾已來數
數發動及丁艱酷此疹彌加每常一發累日(一作月)不起
心緒煩迷若喪若失更令處劇形必不支窀穸闕營葬
則倍苦心形俱極死可立至若不具陳實理便成欺罔
聖恩送終莫從郡務不舉無益於國兩罪何逃殘氣泯
焉誰執其咎特望哀其巨痛救其將死知臣無他直以
衰病惜臣微喘使延晷刻嚴命少輟情禮得終非臣蕞
爾所能上答臣今哀辭窮極莫可告訴皇天后土實鑒
臣心前後所上無非至切敢有片言假託詭露虛妄天
地鬼神當共夷滅臣身以謝陛下恩遇之重魂爽震越
不知所忌無任懇苦之至
讓起復除黃門侍郎表張說
草土臣說言臣私門凶咎喪紀未終不自毁滅苟存聖
代忽降制書復臣工部侍郎尋奉後命授臣黃門侍郎
震駭(集作驚)失圖哀怖殞絶臣說誠惶誠恐頓首頓首死
罪死罪臣弱年早孤母氏訓立得紹基構忝列簪裾從
官歴年晨昏多闕播遷遠裔離别又(一作久)苦顧復無答
報養何追心所摧感語不能喻甫至冬中禮及祥禫今
已春暮瞻言幾何是臣事朝廷日長戀几筵日短乞寢
嚴命許達私情訴衷祈天所望矜遂無任荒迫之至謹
詣朝堂路左奉表乞哀以聞謹言
此篇六百一卷重出今已削去
第二表前人(集無)
草土臣說言臣在疚承榮布(闕)精誠無感天睠未
廻假喘殘生悲懼轉集臣說誠惶誠恐頓首頓首死罪
死罪臣聞苦者不覺聲哀窮者(闕)情有至切辭
無敢隱臣為少子慈愛所鍾每一離别輙加憂憫况臣
生年多故違隔私庭終堂之日身限公事存既數違左
右没復不畢几筵痛心自傷特殊人類臣今望延數月
企及再期乞恩無多報國非晚冒死重請冀蒙哀遂無
任懇迫之至謹詣朝堂路左奉表陳乞以聞
第三表前人(集無)
草土臣說言臣荒喘窮情再黷旒扆(一作宸聰)懇誠不到未
感天心誓將冒死祈恩分外中謝臣本書生門非代禄數
葉單緒族無親房臣父遭憂曾祖未葬臣有兩兄一妹
甥姪九人又有中表相依尚成百口吉凶衣食待臣以
辦臣今拜職(一作職忝)黃閤侍奉丹墀厚祿清班一朝改官
舉宗榮賴為幸過甚人情所欲豈合稽恩正以煢煢苦
心有所未盡臣亡母在日朝夕誡臣以臣獨立無徒好
直多忤知子者母果驗所(一作此)言往罹大獄竄命炎海
晨出晚歸貽慮非一况涉危難傷心載途追計生平倍
增摧慕侍養日少違離日多即(一作則)臣母憂臣以終身
臣其忍服縗以從事情既不同常例望在特降殊恩(一作)
(私)臣先患風緩近加虛痺陛下倘從臣數月容過再朞
非但寬其哀疚固亦全其生理亡身報國庶竭後圖木
植(一作直)有性枉之則折人願在心違之則苦雖強(一作欲)
為用將何以堪銜泣仰天冀蒙哀允無任懇迫之至謹
詣朝堂路左奉表陳乞以聞
此篇六百一卷重出今已削去注異同為一作
讓奪禮表吳兢
草土臣兢言伏奉去年八月十(後篇作八字)日恩敕追臣赴
京起復尚書水部郎中依舊兼判刑部郎中知國史事
聞命驚號心手無措臣兢中謝臣行負幽明禍延所怙(一作)
(恃)銜哀茹血五情崩潰卜鄰之訓永慕不追陟岵之感
窮冤已及但心同木石未能自死豈悟(後篇作謂或作意)皇明
旋加辟命且臣聞在家稱孝居國必忠苟違斯理實虧
禮教焉有躬嬰荼毒而跡忝南史首伏苫廬而名叨東
觀將何以發揮帝典褒貶人倫定一代之是非為百王
之準的臣不敢遠喻前古廣飾浮辭自近歲以來起復
者則有御史大夫解琬黃門侍郎張說工部侍郎蘇頲
皆訴哀陳欵特蒙矜遂此實成例竊敢庶幾伏願陛下
敦孝理之風全通喪之典追收綸渙俯納懇誠許其畢
疚私庭終服凶次獲申負土之禮用展攀栢之悲則雖
死之年猶生之日無任荒迫之至謹遣臣太學生終奉
表陳乞以聞
此篇五百八十一卷重出今已削去
第二表前人
草土臣兢言頻表乞哀誠辭已罄未蒙矜亮奬喻彌切
鞠躬周章倍增號震臣聞自昔墨縗本因兵革權宜變
禮不為文儒後來浮薄罕存喪紀事匪軍容亦從權奪
陛下休明撫運景業惟新伏望革近代之澆漓復先王
之至德况史官之任為代準的若苟虧情禮輙徇恩榮
&KR0804;目強顏操簡書事適足玷聖朝之孝理何以樹終古
之風聲特乞天慈少加矜察使畢情苫塊少申悲露則
天地之恩實為至厚臣子之道幸此克全無任懇迫之
至謹詣朝堂路左奉表乞哀以聞
第三表前人
草土臣競言臣去九月一日冐死哀訴冀得終服私門
天睠猶邈未垂哀察跼影窮號罔知自寘又奉十一月
二日敕史館要才須從權奪宜令州縣敦諭發遣者伏
對崩號觸緒屠裂臣某中謝臣孝虧誠感奄遘閔凶瀝膽
銜荼崩心茹棘尫骸殘喘豈冀生全天澤曲私屢加奪
命令居史閤是掌記言臣昔忝此官十有餘載才輕寄
重答效無施未能褒貶有章使人倫知勸典謨大訓與
日月俱懸即微臣平日其曠職如此今心形隕越荒疾
失圖寧可重處南董之司頻叨班馬之列實貽貪祿之
咎更招廢禮之辜顧視等夷何施面目且三年之制貴
賤同遵四時之悲几筵是托乞歸身苫壤趨侍松塋既
不負素心亦不玷皇化干黷已屢伏待刑書無任崩迫
之至謹詣朝堂路左奉表乞哀以聞
為李給事讓起復尚書左丞兼御史大夫第二
表獨孤及
草土臣某言臣昨以哀瘵愚懇昧死上陳冀回日月之
光曲成螻蟻之命(集作志)伏奉丁酉詔報未蒙矜允捧讀
聖旨五情殞絶中謝臣伏以適四方宣王命之任必擇職
位素高聞望炳著學能專對有餘力者以充其選臣以
宗室末屬妄荷寵命推(集作惟)才與知俱不如人况今衰
羸殘喘加以病苦支離沉瘵歴夏及秋終日不過一食
不杖不能自起自料若力疾祗命適數千里雖欲自強
必中道委頓璽書詔旨廢失是憂臣伏見廣德二年七
月赦書罷天下起復之官俾(集作許)終喪禮此陛下孝德
過於雨露(集作兩漢)然渙汗之發率土霑濡(集作霈)豈獨令臣
隔在赦外又尚書右丞會府之樞轄御史大夫天下之
準繩宣慰廵撫朝廷之大寄今臣授此三職而以起復
為名因臣過舉破陛下德(集作法)今使百寮師師何以取
則臣夙遭不造備生人之艱官始一命先臣棄背養母
鞠育至於(一作于)成立遭罹二京覆没弟以宗室見害臣
惸然茹痛獨侍板輿備嘗險阻莫及榮養纔擢掖垣慈
顏違代罔極之痛終天莫追今靈筵未塵墳土尚濕遽
命(集作令)臣荷金印之寵處皇華之榮使繐帷廓然奠祭
無主此恒情之所不忍也陛下其忍之乎伏乞聖慈曲
臨皇明下照矜臣哀(集作尫)瘵察臣不逮更擇時彥授之
使職許臣得以羸骸終其喪紀實天地之施鍾於臣身
倘殘魂不(集作未)滅賤(集作朽)質用委誓當摩頂至踵以答
聖造臣無任哀瘵懇迫之至
第三表前人
草土臣某言再以微誠伏閤請命綸言累降天聽未回
仰戴聖情俯循哀感悲懼交迫悼心失圖臣某中謝臣才
能不及中人且未嘗有毫髮勲效陛下不以臣不肖特
降殊私授以驅馳之任賜以親賢之目臣宜匍匐奉詔
戮力將命寧敢矯禮為名以讓自飾顧臣羸瘵奄奄行
步支離力有所不任用有所不逮風憲重任也宣撫大
典也誠恐以疾墜天(集作王)命隳使職負陛下所舉以重
臣之罪方今濟濟多士盈於朝列陛下捨而不(集作勿)用
而拔臣於苫廬之中必以臣守職(集作智職)為小有可採臣
之他日猶不如人况今尫劣餘息方寸紊矣焉能為陛
下震揚休命覽觀風俗躬自惟忖知不勝任是以拳然
丹誠猶冀識察陛下仁聖孝德錫類海内豈令善貸不
沾臣身敢冀(集作希)殊造俯遂微懇則死之日生之年也
臣無任哀懼之至
第四表前人
臣某言一昨臣以哀瘵叩奉恩私封章三上不蒙矜允
猥以羸薾之質謬銜出疆之命賴陛下威靈免貽咎責
復得待罪朝庭(集作闕)拜首(集作許)几筵仰荷天恩(集作慈)俯
慙靈祐臣中謝頃陛下不以臣駑蹇特加寵渥者豈非知
臣屬忝宗盟曾奉使河朔謂能闡揚天旨懷柔遠方而
尚書省材賢如林庶政必舉陛下垂拱羣臣守職固不
假臣以區區之力重尸省闥明矣今將命旣復本職未
解敢恃皇眷輙復陳乞臣煢然在疚獨無兄弟荼毒日
淺創鉅痛甚且又疾(集作瘵)病四體支離重寄榮遇人之
所欲力有不任豈敢虛受此臣所由拳拳不已有望於
陛下也臣伏以三年之喪未足申罔極之恩先王制禮
以節人情臣本喪未及(集作踰)一年奉使已歴三月若直
假國家名器食陛下祿俸是臣亡母於臣有終身之愛
而臣於亡母無數月之報先聖以孝感為號陛下以孝
德格天錫類之恩宜及海内今寵命一降使臣有不孝
之目子而不孝臣亦(集作如臣)不忠不孝不忠人所當棄豈
足為陛下操持綱轄彌綸憲章臣之頑固猶知不可况
天下僉論朝廷輿(集作公)議乎伏願許臣免官遂臣私志
儻終喪紀尚有餘息誓當摩頂粉骨以答殊私臣無
任
第五表前人
臣某言臣去十一月某日又詣銀臺門上表陳乞(集作情)
至今積旬未奉恩旨屏營無地哀惶疚心臣某中謝臣蕞
爾朽質叨奉明恩違天固辭豈不知罪實由恃陛下蒸
蒸之德故敢守臣子區區之意伏以忠孝之道禮生於
情資親事君愛敬同等臣生處聖代齒力未衰致身日
長效節途遠獨慈親違棄永往莫追先王制禮居喪之
紀有限昊天不弔欲報之德罔極而含哀茹痛緘衰日
月(九字集作而今茹痛緘哀)恃(集作冐)寵干貴雖欲僶俛從事使臣何
以為心蓋三年之喪金革無避自魯公伯禽晉襄公始
也實以徐戎秦師之役有為為之非是則否故孔子對
子夏問曰以三年之喪從利者吾不知也今朝無徐秦
之難臣非金革之任竊陛下名器是從利於喪也食稻
衣錦之責捨臣誰歸凡曲全萬物使不失情(集作性)天地
之仁也鞠育嫗煦知寒熱疾痛父母之慈也兼仁慈(集作)
(二字)而有之明君之惠也臣是以又持悃欵昧死上言竊
希天父之恩不奪臣子之志泣血待罪惟陛下省察無
任
第六表前人
臣頃頓首昧死詣闕累陳情狀肝膽悉己披露懇誠冀
蒙識察于今浹辰德音不下實由臣辭淺意陋無以動
天哀惶失圖跼蹐無地臣某中謝臣雖親忝葭莩才實駑
鈍位忽過重(集作量)恩亦加等宜竭筋力仰酧造化豈敢
飾讓自言企禮顧望嘗聞上有至仁之君則下無失性
之臣(一作人)陛下以蒸蒸聖德格于上下故臣以哀哀孝
思敢辭寵榮(一作榮祿)陛下豈忍抑其微誠假令臣損情變
禮陳力就列亦猶雙鳬乘鴈何補江海况敢貪不次之
寵遺罔極之報因喪從利以哀為榮此臣所以屢黷天
威望廻卑(集作宸)聽懇懇至願形於累表拳然待命惟聖
慈察之臣無任
第七謝免起復表前人(見集本)
臣某言伏奉某月日批敕矜臣荒涼之情許以殘喘終
喪使奉几筵獲展哀報陛下誕敷五教惇叙九族以臣
屬忝枝葉哀纏蓼莪故恤以皇慈使及於禮天地之意
曲全人欲日月廻照下及苫廬伏讀詔書感懼交集仰
戴聖造若蚊負山屏營瞻奉惶恐隕越臣無任哀戴之
至
為李懷光讓起復表(按舊唐書李懷光以大歷十三年起復獨孤及)
(神道碑大歷十二年卒今英華以此二表為及所作而本集亦無之疑誤隨前人名)
(氏)
草土臣某言伏奉某月日制書起復授臣某官兼某使
捧對恩命哀號失圖微臣夙遭凶釁幼集荼毒亡母鞠
育驟歴暄寒三十年間勤勞備至俾臣習武教臣觀書
丁寧懇切僅至成立自逢昌歷累辱驅馳待罪朝行或
申微效皆母之訓以及於斯凡在軰列莫不知委而久
從王事靡有定居晨昏屢違甘旨多缺則臣之於母所
負實深叩地呼天萬恨何極伏願察臣哀迫許臣終喪
少申子道無乖企及無任迷謬崩迫之至
第二表
草土臣某言一昨具陳哀懇冀蒙諒察旋奉墨制有阻
微誠精魄震蕩五内分裂中謝臣為學至淺昧於禮經今
冐死上聞實私情懇迫臣年未弱冠即罹閔凶終鮮兄
弟惟臣與母零丁孤苦繼以窶貧衣食所資悉資紡績
比臣從戎朔漠漸列軍行適遇艱難累經戰陣北出恒
趙西趨鳳翔或往鄴下或留河上臣母别臣積憂成疾
禪誦之外涕泣終日形貌支離殆於骨立及兩京既復
九方攸同臣在邠寧粗申力養豈謂無狀速禍殃罰所
鍾深辜顧復之恩永負劬勞之報興言及此摧心痛骨
則臣母於臣異於常母臣之於母不逮常人誠合服縗
廬墓以終餘齒豈可忘哀徇祿所務從權此則天地不
容名教所棄伏乞納臣窮疑矜臣血誠俯遂愚衷許終
喪紀倘殘生未泯子道獲全必當竭力他年以答玄造
雖復殞身鋒鏑死且無恨無任荒迫之至
為商州吳仲孺中丞讓起復表于邵
草土臣某言一昨瀝血上聞乞停新命聖情未察鄙志
莫申捧對天書載崩載殞臣某中謝臣聞忠孝同道君親
一致為子能孝為臣能忠苟或易兹固無所取臣幼多
疹疾氣柔形羸臣父閔臣尫瘵特所鍾念一飯一藥皆
自躬親十有餘年方至成立及臣委身戎幕效職塞垣
頻歲驅馳頗乖視膳自授任中丞漸列班行始遂晨昏
獲申祿養豈謂星霜未幾殃釁遽鍾拊心擗踊萬恨無
及倘遂臣請得終禮制其於子道所負猶深如或遠别
几筵苟從職事此則禽獸不若名教所無於家尚然於
國何有况聖恩一昨用臣之意本為子儀奏聞當以蕃
寇憑陵遠慮河中危逼謂臣舊將素習兵謀遂用起臣
使當金革危難之日事或從權今郊壘無虞妖氛殘滅
以臣苴絰更齒衣冠自顧形骸實慚面目伏祈玄造許
以終喪殘喘餘魂死將不朽無任迷謬崩迫之至
文苑英華卷五百七十九
