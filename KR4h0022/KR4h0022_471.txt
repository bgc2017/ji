文苑英華卷四百七十一宋李昉等編
蕃書四
驃國書
與驃國王雍羌書白居易
勑驃國王雍羌卿性懷(集作弘)毅勇代濟忠貞(集作貞良)訓撫
師徒鎮寧封部欽承王化思奉朝章得睦鄰之善謀秉
事大之明義又令愛子遠赴闕庭萬里納忠一心禀命
誠信彌著忠嘉(集作嘉相)益深今授卿檢校太常卿并卿男
舒難陁那及元祐摩訶思那等三(集作二)人亦各授官告
往至宜領之此所以表卿勲勤申朕恩禮敬受官爵(集作)
(新命)永為外臣勉弘令圖以副遐矚今有少信物具如别
錄想宜知悉也冬寒卿比平和(集作安)官吏百姓等並存
問之遣書指不多及
新羅書
勑新羅王金興光書三首張九齡
勑新羅王開府儀同三司使持節大都督雞林州諸
軍事上柱國金興光賀正使金竭丹等至兼得所進
物省表具知海路艱阻朝賀不闕歲益忠謹日以嗟稱
所謂君子為邦動必由禮頃者渤海靺羯(集作鞨)不識恩
信自(集作負)恃荒遠且爾逋誅卿疾惡之情常以奮厲故
去年遣中使何行成與金思蘭同往欲以叶謀比聞此
賊困窮偷生海曲惟以抄竊作梗道路卿當隨近伺隙
掩襲取之竒功若有所成重賞更何所愛(一作惜)適欲多
有寄附實恐(集作慮)此賊抄奪不可不防豈資窮寇待蕩
滅之後終無所惜昨金志兼等到頓緣事物(集作緒)未及
還期忽嬰疹疾遽令救療而不幸殂逝相次數人言念
殊鄉載深軫悼想卿聞此良亦增懷然死者生之常固
其命也固當理遣無以累情秋初尚熱卿及首領百姓
以下並平安好今有答信物及别寄少信物並付金信
忠往至宜領取遣書指不多及
二
勑雞林州大都督新羅王金興光賀正謝恩兩使繼至
再省來表深具雅懷卿位總一方道踰萬里純誠見於
章奏執禮存乎使臣雖隔滄溟亦如會面(集作面會)卿既能
副朕虛已朕亦保卿一心眷言(集作言念)懇誠每以嗟尚况
文章禮樂粲焉可觀德義簮裾浸以成俗自非才包時
傑義(集作志)合本朝豈得物土異宜而風流一變乃比卿
於魯衛豈復同於蕃服朕之此懷想所知也賀正使金
義質及祖榮相次永逝念其遠勞情以傷憫雖有寵贈
猶不能忘想卿乍聞當甚軫悼近又得思蘭表稱知卿
欲於淇江置戍既當渤海衝要又與禄山相望仍有遠
圖固是長策且蕞爾渤海人已逋誅重勞師徒未能撲
滅卿每嫉惡深用嘉之警寇安邊有何不可處置訖因
使以聞今有少物答卿厚意至宜領取春暮已暄卿及
首領百姓並平安好遣書指不多及
三
勑雞林州大都督新羅王金興光比歲使來朝貢相繼
雖隔滄海無異諸華禮樂衣冠亦在此矣皆是卿率心
忠義能此恭勤朕每嘉之常優等數想卿在遠應體至
懷頃者彼遣(集作處)使來累有物故水土不習飲食異宜
奄忽為災遂至不救言念逝者此其命乎想卿乍聞應
以傷悼所有(集作以)表奏皆依來請夏初漸熱卿及吏人
並平安好今有少物並付來使至宜領取遣書指不多
及
與新羅王金重熙書
勑新羅王金重熙金獻章及僧冲虚等至省表兼進獻
及進功德并陳謝者具悉卿一方貴族累葉雄材秉(集作)
(伏)忠孝以立身資信義而為國代承爵命日慕華風師
旅叶和邊疆寧泰况又時修職貢歲奉表章進獻精珍
忠勤並至功德成就恭敬彌彰載覽謝陳益用嘉歎滄
波萬里雖隔於海隅丹悃一心每馳於闕下以兹歎賞
(集作嘉尚)常屬寢興勉弘始終用副朕意今遣金獻章等歸
國并有少信物具在(集作如)别錄卿母及妃并副王宰相
以下各有賜物至宜領之冬寒卿比平安好卿母比得
如宜官吏僧道將十百姓等各家存問遣書指不多及
渤海書
勑渤海王大武藝書四首張九齡
勑忽汗州刺史渤海郡王大武藝卿於昆弟之間自相
忿閱門藝窮而歸我安得不從(集作容)然處之西垂(集作陲)
為卿之故亦云不失頗謂得所何則卿地雖海曲常習
華風至如兄友弟悌豈待訓習骨肉情深自所不忍門
藝縱有過惡亦合容其改脩卿遂請取東歸擬肆屠戮
朕教天下以孝友豈復忍聞此事誠是惜卿名行豈是
保護逃亡卿不知國恩遂爾背朕(集作德)卿所恃者遠非
能有他朕比年含容優恤中土所未命將事亦有時卿
能悔過輸誠轉禍為福言則已(集作似)順意尚執迷請殺
門藝然後歸國是何言也觀卿表狀亦有忠誠可熟思
之不容易耳今使内使往宣諭朕意一一並須口述使
人李盡彦朕亦親有處分皆所知之秋冷卿及衙官首
領百姓並平安好并遣崔尋挹同往遣書指不多及
二
勑渤海郡王忽汗州都督大武藝不識逆順之端不知
存亡之兆而能有國者未之聞也卿往年背德已為禍
階近能悔過不失臣節迷非復善即又可嘉(集作迷復非遠善又)
(何加)朕記人之長忘人之短况又歸服載用嘉歎永祚東
土不亦宜乎所令大茂(集作戊)慶等入朝並已處分各加
官賞想具知之所請替人亦令還彼又近得卿表云突
厥遣使求合擬打兩蕃奚及契丹今旣内屬而突厥私
恨欲讎此蕃卿但不從何妨有使擬行執縛義所不然
此是人情况為君道然則知卿忠赤動必以聞永保此
誠慶流未已春晩卿及衙官百姓並平安好遣書指不
多及
三
勑渤海郡王忽汗州都督大武藝多蒙國所送水手及
承前没落人等來表卿輸誠無所不盡長能保此永作
邊捍自求多福無以加也漸冷卿及衙官百姓已下並
平安好遣書指不多及
四
勑忽汗州刺史渤海郡王大武藝卿往者誤計幾於禍
成而失道未遥聞義能徙何其智也朕棄人之過收物
之誠表卿洗心良以慰意卿旣盡誠節永固東藩子孫
百代復何憂也所(集作近)使至具知欵曲兼請宿衛及替
亦已依行大郎雅等先犯國章竄逐南鄙亦皆捨罪仍
放歸藩卿可知之皆朕意也夏初漸熱卿及首領百姓
等並平安好遣書指不多及
與渤海王大彛震書封敖
勑渤海王大彛震王子大昌輝等自省表陳賀并進奉
事具悉卿代襲忠貞噐資仁厚遵禮義而封部和樂持
法度而渤海晏寧遠慕華風聿修誠節梯航萬里任土
之貢獻俱來夙夜一心朝天之禮儀克備龍庭必會鯷
域何遥言念嘉猷豈忘寤歎勉弘教義常奉恩榮今因
王子大昌輝等廻國賜卿官告及信物至宜領之妃及
副王長史平章事等各有賜物具如别錄
奚書
勑投降奚等書張九齡
勑新來投降奚等汝本小蕃不自存立頃年依我稍得
安全而常持兩端遽即背叛忘恩負義豈是人心今者
聞汝復歸亦應知過仍緣困蹙未免嫌疑汝若誠能洗
心求以寄命便令處置汝等當須一一聽從即捨往愆
更收來效官賞諸事皆如舊日各宜自勉勿不知恩比
嚴寒汝等部落百姓並平安好遣書指不多及
勑奚都督李歸圖(集作國下同)書二首
前人
勑李歸圖近得李首珪表稱奚衙官褥(集作耨)雲轍構異
謀擕間部落兼藏突厥仍欲圖卿知卿忠義一心紏逖
無隱臨危制變果獲罪人此雖天誘其衷亦是卿誠效
克著聞已誅翦是自滅亡朕於諸蕃含養過厚忝預人
類亦合知恩但百姓無識易為驚擾安危動静處之在
人以卿才能自應率伏念加威惠勿使猜嫌既去亂群
當已寧帖所設官賞惟待有功苟能盡節何憂不賞宜
各(集作各宜)勉勵以副朕懷秋凉卿及將士百姓(四字集作衙官)以
下並平安好遣書指不多及
二
勑奚都督右金吾衛大將軍歸誠王李歸圖朕比聞突
厥欲滅卿兩蕃先勑守珪嚴為防護今聞涅禮已破兇
徒仍慮其收合餘燼復來掩襲卿可與湼禮相為腹背
但突厥不盡後患終深卿可伺其歸師乘其喪氣與諸
將計會計逐(集作逐要)追襲時不可失宜自思之秋深極冷
卿及衙官將士並平安好遣書指不多及
契丹書
勑契丹王據垺可突于書
勑契丹王據垺及衙官可突于蜀活刺史鬱健等順道
則吉惟智能圖逆節則凶豈愚所覺卿頃年背誕禍實
自貽(集作實養禍貽)今而知之亦猶未晩固是轉災而為福因
敗而成功去百死之危保萬全之計則昔者之去何其
悖也今兹復來又何智也皆是卿素有籌略本於忠誠
率先種人拔於死地自爾之後更有何憂朕於諸蕃未
嘗負約况於卿等更有舊恩聞卿此來豁然慰意一則
兵革都息二則君臣如初百姓之間不失耕種豐草美
水蓄牧隨之更無外虞且知上策人生自奉誰不求安
保此永年一無他慮在卿所見不(集作何)假朕言部落初
歸應須安置可與守珪審定務依蕃部所欲相次(集作相其)
沃饒之所適彼寒暑之便無令下人有所不惬也冬末
極寒(集作寒甚)想卿及衙官軍吏刺史以下及諸部落百姓
平安好遣書指不多及
勑契丹都督湼禮書
勑契丹都督湼禮往者屈突于兇惡無心憂矜百姓背
叛於我將日自防丁壯不得耕耘牛馬不得生養及依
附突厥而課稅又多部落吁嗟卿所見也李過析(集作拆下)
(同)因衆人之忿誅頑兇之徒諸部落酋豪相率歸我已
令人隨事賞錫(集作賜)亦云且得安寧過析封王豈直賞
功而已亦為百姓衆意頼其撫存不知近日以(集作已)來
若為非理亦聞殺害無罪捧打又多衆情不安遂致非
命然卿彼之蕃法多無義於君長自昔如此朕亦知之
然是卿蕃王有惡輕殺為此王者不亦難乎但恐卿今
為王後人亦常不自保誰願作王卿雖蕃人是當圡豪
傑亦須防慮後事豈取快志目前過析既亡卿初知都
督百姓諸處復又安寧以否(八字集作諸處分復得安寧以否)守珪先
擬往彼亦即令便就處置卿應有官賞即有處分夏中
甚熱卿及首領百姓竝平安好今賜卿錦衣一副并鈿
帶(二字集作腰帶恐非)七事至宜領取遣書指不多及
勑契丹知兵馬李過析書
勑契丹知兵馬中郎李過析等卿比在蕃中已知才略
一此行事十倍所聞既立殊勲又成大節何其壯也可
突于狡筭翻覆人面獸心事其君長不忠不義處其種
落無信無恩專持兩端隨事向背而屈烈(集作列)愚蔽與
之同惡卿此(集作此)觀變實為遠圖誅元兇而存一蕃行
權宜而合正道所全者大所慮實深今諸部帖然皆卿
之力也且頃者携叛聞(集作又)甚﨑嶇羊馬不保於孳生
田疇不安於耕種寄命山谷併力干戈總由頑凶致此
勞苦向若無卿此舉信彼所行以疲弊之殘人當驍雄
之巨衆彼則朝夕奔命此方歲月攻守而衆寡不敵殱
滅有期頼卿先見之明遽用轉禍之計以救萬人之命
以成萬代之名豈獨大功真為上智今將疇其井賦異
姓封王以旌厥庸且有後命在彼初有變故乍應驚擾
百姓既知所當安帖卿可與張守珪量事處置務逐便
宜今既一家愛同赤子惟其所欲隨事撫存春初尚寒
及衙官刺史縣令並百姓以下並平安好遣書指不多
及
與契丹王鶻戍書二首封敖
勑契丹王鶻戍大首領未荷得等至省所朝賀及進馬
具悉卿英雄挺出忠信生知威令可固於封疆誠素必
彰於禮義情深向闕志切輸忠萬里趨風表堅明之節
操元辰稱賀見罄盡之忠勤想屬再三寧忘寤寐將綏
多福勉守令圖今賜卿少物至宜領之妃以下及男等
并兵馬使屯刺史梅落逹磨縣令等各有賜物具如别
錄末荷各賜官告想宜知悉春寒卿比平安好否兵馬
使以下並各存問之遣書指不多及
二
勑契丹王鶻戍某至自所進馬事具悉卿才雄沙漠氣
勁燕山忠良自禀於生知毅勇豈資於時習禮備正朔
誠懸表章職貢聿修遠致右牽之獻威儀就列常嘉左
衽之風節及元正慶均多福永遵令善無替前勞相屬
之懷寤興為念今賜卿少物至且領之
突騎施書
勑突騎施毗伽可汗書張九齡
勑突騎施毗伽可汗天地有正位鬼神有正主敢此違
犯必有禍殃不信朕言仁誠看取可汗雖為君長實在
幽荒陰陰(集作隂陽)之氣偏僻如此縱欲自大其如天何往
年可汗初有册立以我國家常為勢援諸蕃聞此不敢
動摇是我有大惠於可汗行德音(集作陰德)於彼國自爾以
後二十餘年情義相親結為父子可汗身自不覺豈不
是(集作知)彼之大援而戎俗少義見利生心故關(集作闕)俟
斤入朝行至北庭有隙因此計議即起異心何羯逹所
言既是彼人自告蹤跡已露然始行誅邊頭事宜未是
全失朕猶以擅殺彼使兼為罪責北庭破劉渙之家仍
傳首於彼可汗縱有怨望亦合宜有奏論朕若不依舉
兵未晩而乃揔無來狀即起凶謀侵我西州犯我四&KR0034;
連年累月馬死人亡於群胡已聞怨嗟於國家豈能大
損中間使歌德都耽及安胡數半泥臨河來此求和朕
亦信受故遣使相逐具宣往意其後審觀形勢各(集作全)
是詐欺故密勑半道令廻豈是元心有負自爾之後侵
犯不絶可汗有何兵衆遂此憑陵諸國聞此豈不得計
約筭已西諸國未敵我一兩大州可汗亦應先知何煩
遂爾為惡况西州(集作安西)北庭將士皆是鐡石為心可汗
具詞不煩更道此則承前輕舉彼自無義却以我為失
無乃重其過乎可汗向若有禮以理論奏關(集作闕)俊月
下羊馬數雖稍多欲為補答亦何足難惟費一州庸朝
酬還則已大多而乃無義為酬(集作讎)暴我邊鎮孤城小
堡倉卒見危大率而言其數非少彼若計索馬價我亦
須得此物忝是有識之類可不自觧思量又可汗正為
寇敗闕伊難如從我界過葱嶺捕獲并物奏來所有蕃
書具言物數朕皆送還替普其中一物不留可汗亦以
此為詞謂言朕留此物且蕃中貧薄所見不廣銀瓶香
子將作珍竒墨(集作黑)毯赤麋(集作&KR0034;)亦為好物我中國雖
在貧下固不以此為貴可汗宜識此意勿妄生詞且闕
伊難如越界可汗復邊頭作梗如此不促更促何人適
是邊軍明其用命觀可汗求和之意似(集作此非)未有真心
只擬引誘國家乘便取利如此等事何用言(集作為)之我
國家守信如天終不欺於物謂天無信物應自(集作自無)知
然於四時終不差也可汗若遂能為惡朕當别有處分
三二年内試看若少(二字集作若為必其)自省前非更思舊恩朕
既棄捨大過父子如初可汗更有何處百姓皆得安樂
一任可汗自料朕亦不復多言一一在使者口具秋中
漸冷可汗及公主衙官纛官首領百姓並平安好遣書
指不多及
護密書
勑護密國王書二首
勑護密國王眞檀(集作檀下同)朕知卿忠赤能保國境所以
前加禮命用叶蕃情卿感此殊恩盡力外禦聞有兇寇
能申遠績以義動衆雖弱必強豈獨人心亦有神助甚
用嘉歎不可忘也冬末甚冷卿及首領以下(四字集作將士)比
並何如遣書指不多及
二
勑護密國王眞檀發匐積惡自取滅亡想所具知不復
煩述卿比(集作此)者雖受册立緣此未得還蕃彼既伏辜
固無隔閡卿宣揚國命慰撫遠人保我西垂(集作陲)長守
誠節突騎施兇逆慮其寇抄(集作掠)卿宜善計勿令不覺
其來已西商胡比遭發匐劫掠道路遂斷遠近吁嗟卿
既還國必須防禁蕃中事意遠路難聞可量彼權宜便
與王斛斯計會夏末甚熱卿及首領百姓已下並平安
好遣書指不多及
諸國書
勑識匿國王書
勑識匿國王鳥訥没莫賀咄卿比與護密相為唇齒而
發富兇狡劫殺商胡罪不容誅走投異域朕知其惡積
改立眞檀遽聞却來還占本國卿等讎嫉頑暴相率誅
之累歲逋逃一朝翦滅永言忠義深所嗟稱今授卿將
軍賜物二百匹錦袍金鈿帶七事以下亦節級有衣物
(集作已下節級亦有衣物)各宜領取夏末甚熱卿及首領百姓等並
平安好遣書指不多及
勑渤(集作勃下同)律國王書
勑渤律國王蘇没謹忙得王斛斯表卿所與斛斯書知
卿忠赤輸誠國家外賊相誘執志無二又聞被賊侵寇
頗亦艱虞能自支持且得退散并有殺獲甚用嘉之卿
兄麻來兮及首領以(集作已)下各量與官賞具如别勑今
賜卿物三百匹銀胡瓶盤(四字集作銀盂瓶銀盤)各一衣一副并
金鈿帶七事至宜領取夏中甚熱卿及首領以下並平
安好遣書指不多及
勑諸國王葉護城使等書
勑諸國王葉護城使等突騎施不道連年作寇使我邊
鎮常以為虞諸處攻圍所在堅守能伺其隙各有誅夷
此卿等赤誠臨事效節使枖(集作妖)不勝德氛祲自消遥
料兇謀還慮再下且賊衆烏合疲於重來勞則心離久
必有隙卿等常須有豫以逸待之一二年間竒功甚(集作)
(可)立富貴之舉彼賊是資亮忠(集作烈)之懷此心可度今
各賜卿衣一副聊慰勤誠所有勤(集作勲)勞今已(集作已令)叙
定當續有處分想亦知之比春暄卿及首領將士百姓
等並平安好遣書指不多及
勑罽賓國王書
勑罽賓國王得四鎮節度使王斛斯所翻卿表具知好
意然事在絶域不可預圖卿若誠心任彼量度事遂之
日必有重賞且朕每於遠國未嘗有所食言想亦知之
(一作想若誠心)勿致疑也秋初尚熱卿及首領以下並平安好
遣書指不多及
勑日本國王書
勑日本國王主明樂美御德彼禮義之國神靈所扶滄
溟往來未嘗為患不知去歲何負幽明丹墀眞人廣城
(集作成下同)等入朝東歸初出江口雲霧斗暗所向迷方俄
遭惡風諸船漂(集作飄)蕩其後一船在越州界即眞人廣
城尋已發歸計當至國一船漂入南海即朝臣名代艱
虞備至性命僅存名代未發之間又得廣州表奏朝臣
廣城等漂(集作飄)至林邑國既在異域(集作國)言語不通並
被劫掠或殺或賣言念災患所不忍聞然林邑諸國比
常朝貢朕已勑安南都護令宣勑告示見在者令其送
來待至之日當存撫發遣又一船不知所在永用疚懷
或已逹本(集作彼)蕃有來人可具奏此等災變良不可測
卿等忠信則爾何負神明而使彼行人罹其凶害想卿
聞此當用驚嗟然天壤悠悠各有命也冬中甚冷(集作中冬)
(甚寒)卿及首領百姓並平安好今朝臣名代還一一令口
具遣書指不多及
文苑英華卷四百七十一
