文苑英華卷九百三十六宋李昉等編
宰相一
左丞陸元方墓誌一首
中書令逍遙公韋嗣立墓誌一首
尚書左丞張說墓誌一首
崔相國澳墓誌一首
文昌左丞陸公墓誌序張說(集無)
公諱元方字希仲蘇州吳縣人也帝典惟二虞盡美於
南風強國有七齊莫大於東海元侯制食因為宗丞相
册勲開吳佐命盛德之後瑶琨代襲故丹青奕世三君
之望並高金玉聯華五常之目齊重公即陳給事黃門
侍郎琛之曾孫唐荆州當陽縣丞山仁之孫司儀郎柬
之之姪豫章尉玄之之子體玄黃之純粹峻清白之隆
基鵬翼載軒騏鳴自遠始以司成明經業優擢第補三
水扶風渭南三縣尉授裏行監察殿中三御史遷鳳閣
舍人兼太子中舍又判鳳閣又守秋官行鸞臺三字侍
郎同鳳閣鸞臺平章事坐公事降為綏州刺史居無何
檢校春官又試天官二侍郎兼司衛卿復除鸞臺侍郎
同鳳閣鸞臺平章事轉右庶子轉文昌左承前後掌選
及知考各二歲九流銓緫代天理物公執其衡鏡而野
無遺賢三載考績惟王舊典公秩其(一作黜陟)幽明而庶官
咸事斯並憲章臺閣藉甚人倫至於經濟大道彌綸庶
務嘉猷削於隱德弘益晦於推美盖不得而聞也古人
有言進退在命忠信在人一出持州再入蒞政汲長孺
之方直時守外臺胡伯始之詳明亟司中禁抑有由焉
嗚呼人之淑斯宜享難老昊天降戾曾不憗遺大定元
年二月七日寢疾而終春秋六十有三歴事兩宮三十
餘載奉上惟敬臨下惟誠密勿兩終靜而調理心尚坦
率不違名教之地迹列軒裳不雜風塵之伍施與忘倦
鄉黨穆焉夷險若一朋友義焉所謂終温且惠行同歸
於大雅克已復禮身不離於令名及東首歸全西階撤
奠無食粟之馬無衣帛之妾知與不知莫不嘉歎粤三
月十四日假葬之國門之南費村永刊昭烈垂之幽礎
其銘(元本不載)
此篇元在九百四十卷職官門今移于此
中書令逍遙公墓誌銘張說
唐故中書令逍遙公韋氏諱嗣立字延構京兆杜陵人
也受渾元之正性挺生人之秀傑門為孝悌之府世處
台衡之地蓋上林之高標宗臣之首出者也生於秦之
清水長于鄭之成臯聦明先覺博古兼覧究蓬山之百
氏綜闕里之六藝文而不華實而不滯原夫志在於易
行在於禮守槖籥之冲虚播朱絃之愷悌事有則而言
有度神無方而用無體其與人也温良善誘仁恕多容
俾夫頑蔽開拆愎鷙擾從君子進道小人革慮聞者願
來見者忘去若膏澤之浸陽和之感萬物不知其化矣
及夫履簀登朝濫觴宰邑聖朝知其周慎忠肅簡易循
良是以綢繆兩禁重疊千里迄踐宰衡終厥有成凡化
二邑理七郡三入中書再統兵部選吏部(集本文粹作兵部)各
兩典樞密共五載光弼四主歴政三十有餘其間累有
謗(集作傍)及官因左退日月蝕而更明隨和幽而不昧爾
其為邦設教尊德閑邪身勤心苦誠感物化禮讓興於
私室刑罰廢於公家衡鏡高懸文武矯首才無我失善
若已有風流明教作法垂後訏謨皇極功格天地茫茫
蠢蠢既生既遂四夷來王五靈皆至然而外榮中素迹
邇心遐杳然朱石(二本作戶)之若喪𬎼(二本作邀)若赤松之可接
西宴驪山之谷東息龍池之野擇逍遙而建號裂土宇
而西社明主封帝邱之謀表高臣之志也公考侍中為
國元輔公兄承慶當代齊名咸以令德繼和金鼎扶陽
二相陳氏三君復追美名(二本侯)侍中前夫人崔氏生黃
門而即世後夫人王氏生公而偏愛公克諧以孝因心
則友啟均養之德成無間之言天下之人比之祥覧惟
公德行言語文學政事四者實惣而兼之事親養志而
能爭居喪過哀而顧禮此又善中之善者也善人天之
經也國之寳也道將興廢木鐸之用有時命或推移蒼
天(二本之作生)之望恒在春秋六十有六遘疾陳郡還醫洛
師開元七年九月二日薨于歸德里有詔贈兵部尚書
諡曰孝禮也明年某月葬于某地有子孚恒濟夬儡然
在疚靡所寘哀以某忝縉雲之舊寮沐清風之餘論入
難名之閫域窺妙德之形容見託銘志庶傳精爽至於
歴官次序平居事業當見御府遺愛之碑國史銘臣之
傳故不存焉銘曰
峩峩仁公抱孝含忠文獻則足高明有融翻飛王佐穆
我清風道濟明時心樂幽地薜衣華衮坦然一致逍遙
啟封帶礪傳嗣(二本作祀)生涯共盡振古其常人秉三德天
歸百祥臧孫有後公業不亡
開府儀同三司行尚書左丞相燕國公贈太師
張公墓誌銘張九齡
大唐有天下一百一十三年開元十有八載龍集庚午
冬十二(集作一)月戊申開府儀同三司行尚書左丞相燕
國公薨于位享年六十四嗚呼哀哉皇帝悼焉素服舉
哀廢朝三日乃下制贈太師蓋師傳之舊恩禮有加也
詔葬先逮襄事有日又特賜御詞表章琬琰公義有忘
身之勇忠為社稷之衛文武可憲之政公侯作捍之勲
皆已昭昭於天文雖日月爭光可矣公諱說字道濟(或字)
(說之見唐書)范陽方城人晉司空壯武公之裔孫周通館學
士諱弋府君之曾孫贈慶州都督諱恪府君之孫贈丹
州刺史刑部尚書諱隲府君之季子自上世積慶及公
而祥發神明所祐(集作府)道德為樞生以寧濟幼而聦悟
(集作體祥)鷹揚虎視英偉磊落越在諸生之中已有絶雲霓
之望矣初天后稱制舉郡國賢良公時大知名拔乎其
萃者也起家太子校書迄于左丞相官政四十有一而
人臣之位極矣尚書國之理本公悉更之中書朝之樞
密公亟掌之休聲與偕升降數四守正而見逐者一遇
坎而左遷者二其餘惣戎于外為國作藩所平除者唯
幽并秉節鉞而已至若三登左右丞相三作中書令唐
興以來朝佐莫比聖賢之運有會師臣之道欲行人雖
求多我每餘地馨香之發敷聞自久宜其翊戴聖后師
範百寮功烈過於如神德聲出於咸一此固與版築崛
起屠釣作合之類亦云異也公志玄遠而性高亮未嘗
自異會節乃有立何所不可體道以為宗既定國於一
言亦保身於大雅其於經理世務雜以軍國决事如流
應物如響紛綸輻輳其猶指掌及夫先聖微旨稽古未
傳缺文必補墜禮咸甄與經籍為笙簧於朝廷為粉澤
固不可詳而載也始公之從事實以懿文而風雅陵夷
已數百年矣時多吏議擯落文人庸引雕蟲沮我勝氣
邱明有恥子雲不為乃未知宗匠所作王霸盡在及公
大用激昂後來天將以公為木鐸矣斯文豈喪而今也
則亡嗚呼克生以輔時而臣道不究致用以利物而人
將安仰上撫床以念往下輟相而哀至復見之於公焉
大常議諡曰文貞二十年秋八月甲申遷窆於萬安山
之陽燕國夫人元氏祔焉夫人故尚書右(集作左)丞相武
靈公懷景之女也動為柔範皆可師訓及公之貴連姻
帝室雖處榮盛若非在已内執謙下外睦親疎古之賢
明未始兼有開元十九年三月壬戌薨于東都康俗里
私第享年六十四長子均中書舍人次曰垍駙馬都尉
衛尉卿季曰椒符寳郎泣血在疚皆我之有後也嗚呼玄
堂永閟何事春秋幽篆斯在亦云不朽而巳銘曰
天有密命滋液百寶時無大賢誰與明道我公允叶我
德孔昭翰飛戾天羽儀清朝功遂身謝名由實美言而
有立古無不死南山之下詔葬于兹後之與歸惟我太
師
相國崔公墓誌銘穆員
皇唐相國博陵公姓崔氏諱澳字某佐玄宗扶正厄運
保維宸極戴肅宗紹復大業底綏生人事代宗朝羽儀
百辟歴官二十三享年六十二以大歴三年冬十有二
月二日薨于道州刺史之寢明年歸祔于洛北陽邙山
今上六年追贈尚書左僕射夫人榮陽鄭氏華隂郡太
夫人以子貴也公娶前夫人生冡子常山公公之清德
重望洎天官亞相之位事後夫人榮陽鄭氏恭公之理
命以無遺為大而黽勉拘忌出入銜恤推周公合祔之
事凡龜從筮逆者數嗚呼天不以西漢韋平之美惠于
吾君使常山下世永懷不集故有沒代之庸著遺令焉
貞元元年秋九月季子京兆府三原丞楊孫前渭南尉
元方哀奉常山之志逮乎在殯是月壬午啟博陵公之
𡑞明月丁酉以華隂郡太夫人洎繼夫人隴西李氏之
喪歸禮也公大父諱玄偉(唐書作暐)中書令博陵王於皇唐
有再造勲事具國史考璩禮部侍郎襲博陵王與魏元
忠趙貞固為友出處齊名公則禮部之第二子也天寳
中歴屯田左司二員外郎出為歙州刺史換綿州錫金
印紫綬大駕南巡以至誠大義感悟聖主中興之業見
於言下擢拜門下侍郎平章事靈武即位與上宰房公
琯奉冊書國璽唯新景命是時也中原有羿浞之亂東
南有吳濞之釁乃三分天下之一以八柄付公俾公仗
節督護河南山南江南淮南之地凡受賑專征者由公
以律二千石已降唯所遷置公於是度用均賦息人繕
兵外攘四封内敘多士望高寄重怙寵者排之降左常
侍領杭州刺史俄轉常州徵拜秘書監太子賓客大理
卿坐失繫囚移信王府傳轉尚書左右丞吏部侍郎御
史大夫大歷中元載顓政中外附之公對&KR2348;内廷數其
不赦之罪上含之未諭公抗詞焉寺人屬垣漏言于載
未幾有道州之役逞憾故也公標鑒遐明姿度弘粹松
茂玉潔風清雨潤文以經邦為用學以為已為宗承祖
禰以付子孫者清白孝友其哲人哉夫人磁州刺史曾
之孫穎川太守長裕之女年若干捐公之館子曰縱實
常山公繼夫人舒州刺史紹之孫左羽林錄事參軍晃
之女年若干遺公之錄子曰璉(世系表作摙)仕萬年尉不幸
早夭二夫人地清天和夫賢子孝四者均有之清之發
祥和之應夀賢之用貴孝之報榮四者皆違之哀哉孝
孫元方痛先人存没不伸之志其號天也與吉凶俱咨
于叔父揚曰先志未從不敢以見先祖是日也奉二夫
人合于此室既定而常山祔焉員常山門吏見託銘石
其詞曰於穆元輔歸全帝邱列樹已拱清風悠悠邈矣
夫人同凋上春配忠生孝翊聖懷民賴及於國慶達其
身五父雙啟九泉同閉遺厥嘉祥及爾昆裔
文苑英華卷九百三十六
