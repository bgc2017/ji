文苑英華卷二十二宋李昉等編
歲時二
讀春令賦一首中和節百辟獻農書賦四首
春儺賦一首麥秋賦應制一首
七夕賦一首
讀春令賦韋縝
首四時曰春貞百度曰聖復其度必聖之元定其時惟
春之孟太史先謁以明在木之文上公奉儀乃讀行春
之令故漢王修之以展禮晉后奉之以施敬伊歷載之
或虧洎我唐之斯盛若夫太昊統節勾芒御辰歷以元
而天地更始氣直震而物候惟(一作□)新皇上乃順時令
序彛倫載青旗之容與服蒼玉之璘玢辨色而金貂列
位迎春而玉輅逥輪爰奉令以進讀遂授時而發春俯
僂前止精誠上陳曉色分於丹陛韶華發於紫宸遂煥
爵以頒秩乃布德而昭仁則知臣職不愆國典靡闕修
陽事而考隂令祀朝日而享夕月陳而未讀千門之寒
氣猶飛捧而既宣九有之春輝已發覽讀斯竟慶賜乃
行緩政刑於肅殺遂性命於生榮習習和風扇萬物而
條暢遲遲麗景照八極之文明陳盛禮於元辰酌宏謀
於往舊祀為國本燔柴斯用乎上辛食惟政先祈榖必
當於太蔟莫不汨之則斯禍叙之則斯祐所以勅上公
之恒典俾疇人之敬授穆穆祕殿明明我皇體乾道以
從事閱春令而頒方可謂君奉時而罔失臣出言而有
章時歷克正憲度克揚既同文於戎貊亦暨教於要荒
諒皇家之弘務將永世而觀光
中和節百辟獻農書賦(以嘉節初吉修是農政為韻)
侯喜
我后令節中和孔嘉凍已全解桃仍欲華慶賞之多燕
樂既均於九有播植之始教化爰貞於四遐於是心膂
周召股肱稷卨洎彼庶尹當兹新節陽和溥暢言拜賜
於生成稼穡艱難乃載陳於睿哲觀其克合天意咸造
皇居僉曰國以人為本人以食為儲政令不差則夷華
知勸水旱無備則倉廪其虚且自古在昔靡不有初敬
授人時而堯典垂記大無禾麥則魯史頻書今陛下䕫
䕫慄慄日慎一日惟人是憂惟農是恤是以域中無事
海内殷實人獻其誠神降之吉臣等叨遇昌運思禆大
猷惟茲南畆可致崇丘虔考令辰實當四仲之首(疑作月)
敬舉彛典庶為六府孔修豈止合彼九疇冠夫百氏高
懸象魏必日就而月將永播蒸黎自風行而草靡帝曰
善哉子之言是於變時雍恭慎是宗應天地中和之氣備
朝廷中和之容君告成中和之功久而作樂臣獻守中和
之術先告川(疑)農此所謂超羲越軒臣賢主聖樹光宅
之深本為經邦之善政美哉啓沃之義於斯為盛
第二(同前韻)賈餗
聖上覩萬國之無事偉三農之可嘉因月令之初爰詢
播植俾年豐之慶無隔幽遐於是文武畢陳威儀斯列
爰修耒耜之務用廣異同之說將斯(疑作期)國實京坻人
懷禮節捧書而進知地利之可分足食是圖見天心之
載悅既而啓文字儼簮裾煥䕫龍之獻納掩河洛之圖
書得富國以如此契生人於厥初稽重榖之言徒稱董
仲驗深耕之法何媿朱虚所以候驚蟄之辰應夾鐘之
律昭八政之所用蓄九年之罔失是藨是蓘將致乎千
斯倉爰始爰謀必因乎四之日故當載陽之候以進為
邦之術俾農識不耕之凶歲獲終畆之吉且中也者表
天地之交泰和也者象德化之優柔致中和之令節展
稼穡之允脩將明肥磽異等豐歉殊收人靡在阿之歎
野傳擊壤之謳已矣哉富庶之規既如此弼諧之道必
於是佐玄化之風行動黎元而草靡故得祥生地表慶
發天宗百榖允修臣罔慙於后稷兆人乃粒帝有邁於
神農伊斯事之明盛掩前代之輝映因獻夀之嘉辰遂
啓心於善政何必考李悝之地力覽崔寔之月令懿此
羣公之書永作九州之慶
第三(同前韻)胡直鈞
農為務本春則歲華和者取至和之靡忒中者象居中
之莫邪吾君將以發教源於仲序配節令於孔嘉知稼
穡之道則無逸之書何遠覩播植之論審后稷之訓不
遐至若四海無事萬方胥悅野思疆理之勤朝有田疇
之說鑄兵器為農器更舊節為新節天子方坐承明之
廬端穆清之居百執事孜孜而奉職羣有司濟濟以進
書曰陛下德被淳古時登太初念耘耔之勤每思親勞
佇豐年之應曾不自虚(一作攄)臣所以極聞見而獻可庶
將獲小大之所如伏以羲循平秩時在元吉既錢鎛之
夙營固凖直而何失遲西成於遺秉之歲戒東作於寅
賓之日庶居勤之軰咸執其常惰遊之人罔敢不率皇
上諧衆議允嘉猷載耒耜而親耕天下皆勸率公卿而
終事庶績咸修然後創典章頒遠邇斯載耕之自此佇
多稔之于彼稽汜氏之法未足方之考周官之規諒當
改是豈不以羣下執躬在上務農故將降玄功於后土
介景福於天宗况令節適時良圖合盛近可法於三務
遠從規於八政豈將獨播美於兹辰冀終古而輝映
第四(同前韻)鄭式方
聖人清謐六合車書一家皇心恊於天統節令徵為國
華思播植以富人故農書是進建中和而照物俾淳風
不遐是以四夷即叙九榖用嘉當其天廟祇臨韶光發
洩二月初吉式恊於農祥三務成功不虧乎歲節授其
時用天之道進其書知人則哲一人垂拱以憂勤百辟
獻章而誠竭於是元老進而言曰陛下道洽無外化康
有截猶慮九扈未弘三時尚缺命陳書而王化可闡俾
知方而農政斯列既戒既種粢盛之望有期弗震弗渝
地利之宜奚設豈不以寒氣揔入春陽始初陳乎五種
之用本乎三農之書王者則千畆是籍庶人則中田有
廬故年榖之順不差物力之功克實首嘉節而東作方
起符中星而西成乃畢其殖也習無不利其耕也動罔
不吉然後邦國知息節之宜象魏識勸農之術于以見
君臣克恊于以見土榖惟修足食表豐年之慶多稌興
大田之猷且夫節者育物於生成農者豐功於遐邇善
宣兮時罔不若化洽兮物無非是乃疆乃理歌積庾於
京坻有翼有憑致殊方之率俾非我后聖應太昊德包
神農則不能盡地力祈天宗故得貞萬姓行八政幸沐
化於和平庶採葑而謠詠
春儺賦孫頠
是月也見斗於辰日交長至有司方成大禮展時事達
九門以磔禳協四靈而滌器匪歲之卒乃春之季令隂
氣以下降使陽和而上利順三時而不忒協萬福而必
萃命方相氏出儺百神丹首纏裳辮髮文身摐金鼓以
騰躍執戈矛以逡巡驅赤疫於四裔保皇家於萬人斯
乃卒歲之儺也豈比夫抑而畢春於是休徵允備有典
有則洗滌氛癘祚我邦國其弓乃桃其矢乃棘野仲
無以施其計遊光曷足逞其特然而禮法肅設干旌駢
羅祠青帝以邀福抑金方以與儺將以窒隂氣發陽和
已矣哉斯欲陳儺之儀述儺之飾盛可以仰功可以抑
騰金耀(一作輝)於四目被熊皮於五色乍煒煒以煌煌或
昈昈而赩赩既秉戈而揚盾率百隸而是職及乎出未
央經上林芳菲發越瑕穢漂沉時令既畢嘉貺是尋黃
龍白鳳大輅南金聚高冠之岌岌會長劔之森森我皇
堯舜比德䕫龍是扶春儺高門載馳載驅玉以制容金
以飾途流聲教以布濩乃洋溢於天衢既而隂陽交和
庶物時育氛氲將埽祥光可掬綏我眉夀介余景福客
有書劔三朝苦心簡牘荏苒青衿蹉跎白屋儻不棄於
芻蕘將刷羽於喬木
麥秋賦應制許敬宗
臣聞五土異宜四氣分序考宿麥於生類起嚴秋於溽
暑扇漸秀於梅風潤岐苗於榖雨于時陽翹總暢隂吕
潛生當隆曦之首節韞秋令之初萌雜芸黃於綠野參
肅殺於朱明始自天而下降終因地而斯成疇中氣爽
壟際風清引神飇於綺殿指明月於紈扇砌積玉兮疑
冰庭飛花兮似霰矯微陽於脩景溽寒露於芳甸棟刻
桂兮含英井雕蓮兮發絢雲標峯而勢詭氣登商而節
變若乃葉幄垂秀條帷汎光鶯傳枝而裊娜蜂散蘂而
芬芳對銀縚而偶穟並金縷而分芒如(集作改)炎炎之鑠
石若懔懔之懷霜資高明以納豫順中和以自芳非甘
泉而滌景異寒氣而浮凉却冰紈於寳笥屏珍簟於披
香命載筆於蓬渚贊天文於栢梁幸千齡兮此遇奉萬
夀兮稱觴
七夕賦王勃
若夫乾靈鶴(一作鵲)䜟之端地輔龍驂之始憑紫都而授
歷按玄丘而命紀鳳毛鍾桂閫之祥麟角燦椒庭之祉
緣朱(集作馳綠)軒于九域振黃麾於萬里抗芝館而星羅擢
蘭宫而霞起則有皇慈霧洽聖渥天浮庭分玉禁邸瞰
金樓翦鳬洲於細柳披鶴籞於長楸啓魚鈐而分帝術
授虹璧而控神州擁黃山於石磴洩玄灞於銅溝列瑶
忩而送燠闢銀牓而迎秋君王乃排青幌摇朱舄戒鵷
輿静鸞掖繞震廊(集作霞吐)而轉步傃雲阡而縱跡嘯陳客
於金牀命淮仙於桂席翔翠䍐於雲甸迎簫吹於鳳驛
佇靈匹於星期眷神姿於月夕于時玉繩湛色金漢斜
光煙淒碧樹露濕銀塘視蓮潭之變彩見(集作睨)松院之
生凉引(集作分)驚蟬於寳瑟宿蘭燕於瑶筐綠臺兮千仞
赩樓兮百常拂花筵(集作房)而慘惻披彩序而徜徉結遥
情於漢陌飛永睇於霞莊想佳人兮如在怨靈歡兮不
(集作未)揚促逕(疑)悲於四運味遺歌於七襄於是虯簷晩
静魚扄夜飾忘帝子之光華下君王之顔色握犀管展
(集作撰)魚牋顧執事招仲宣仲宣跪而稱曰臣聞九變無
津三靈有作布元氣於浩蕩運太虚於寥廓辨河鼓於
西壖下(集作降)天孫於東堮循五緯而清黃道正三衛(集作)
(衡)而澄紫落海人支石之機江女穿針之閣鄙塵情於
春念擬仙契於秋諾於是光清地岊氣歛天標霜凝碧
宙水瑩丹霄躍麟軒於霧術褰旆羽(一作翠羽集作羽旆)於星橋
徵赤螭而架渚漾青翰而乘潮停翠梭兮卷霜縠引鴛
杼兮割(集作削)冰綃舉黃花而乘月豔籠黛葉而卷雲嬌
撫今情之(集作而)恨促指來緒而傷遥既而丹軒萬(一作黃)
拱紫芳千(一作朱)籥仙御逶遲靈徒擾弱風驚雨驟煙迴
電爍媧皇召巨(集作遷冀)野之龍莊叟命雕陵之鵲駐麟駕
披鸞幕奏雲懸(集作和)汎霞酌碧虬玉室之饌(集作館)白兔銀
臺之藥荷(集作莎)葉赬鮫芙蓉青雀上元錦書傳寳字王
母瓊箱薦金約綵襻魚頭比目縫香緘燕尾同心縛羅
帳五花懸珉砌百枝然下芸幬而暱枕弛蘭服而交筵
託新歡而密勿懷往眷而潺湲於是羈鸞切鏡旅鶴驚
絃悲侵玉履念起金鈿儼歸装而容曳整還盖而遷延
洞庭波兮秋水急關山晦兮夕霧連謂河漢之無浪似
參商之永年君王乃背彤砌陟玄室冲想自閒神情如
逸痛靈妃之稀偶喜(集作嘉)沉思之可畢荆豔齊升燕佳
竝(集作姬牙)出金聲玉貌蕙心蘭質珠櫳綺檻北風臺繡戶
雕忩南向開響曳紅雲歌面近香隨白雪舞腰来掩清
琴而獨進凌絳樹而輕迴盧女黃金之椀張家碧玉之
杯奉君王(集作且奉君)於終夕夫何怨於良媒俄而月還西
漢霞臨東沼鳬氏鳴秋雞人唱曉玉關控鶴瓊林飛鳥
君王廼馭風殿而長懷俯雲臺而自矯矜雅範而霜厲
穆沖衿而煙渺迎十客召三英香涵蔗酎吹肅蘭旌娃
館疎兮綠草積歡房寂兮紫苔生聳詞鋒於月徑(集作殿)
披翰藪於雲扄方絶元凱而高視豈與梁楚而駢聲
文苑英華卷二十二
