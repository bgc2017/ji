文苑英華卷四百七十宋李昉等編
吐蕃書下
與吐蕃宰相尚騎心兒等書白居易
勅吐蕃宰相尚騎心兒等論悉吉贊及論思諾悉等繼
至省表并進奉具悉卿等才器特茂識略甚明仗義立
身資忠事主上佐贊普下康黎元以尋盟納欵為謀以
繼好息人為請是卿上策叶朕中心每覽表章輙用嘉
嘆朕與彼蕃國代為舅甥日結恩信自論盟會頗歴歲
時常欲速成以為永好雖誠明之内彼此無疑而言約
之問往復未盡今故略叙來意重示所懷想卿通明當
所鑒悉河隴之地國家舊封論州郡則其數頗多計年
歲則没來甚近既通和好悉合歸還今者捨而不言豈
是無心愛惜但務蚤成盟約所以惟論(集作言)三州則没
於彼者甚多歸於此者至少猶合推為(集作於)禮讓豈假
形於言詞來表云此三州非創來侵襲不可割屬大唐
且此州本不屬蕃豈非侵襲所得今是却歸舊管何引
割屬為詞去年與論㪍藏來耶(一作却)云覆取進止贊普
便請為定今兩般使至又云此之小務未合首而論之
前後既有異同信使徒煩來去雖欲速為盟會其如無
所適從静言二三固不在此若論和好即合各無侵軼
已同一家若議修盟即須重定封疆先還三郡若三郡
未復兩界未分即是未定封疆憑何以為要約彼若恡
惜小事輕易遠圖未能修盟且務通好至於信使一往
一來但令速數得中足表情意不絶彼有要事即令使
來此有要事亦令使往若封境之上小小事意但令邊
頭節度兩處計會商量則勞費之間彼此省便前般蕃
使諭悉吉贊至緣盟約事大須審商議(集作量)未及發遣
後使續來來使雖是兩般所論只緣一亊故令相待令
遣同歸在於日時亦未淹久所送鄭叔矩及路泌神柩
及男女等竝已到此良用惻然厚賵(集作贈)遠歸深嘉來
意其劉成師元非劉闢之子姪本是成都郡人已令送
還本貫其餘事目竝贊普書中卿等宜審參量以副朕
意使回之日可備奏聞今遣兼御史中丞李明銛及中
使與回使同往各有少信物具如别錄(集作數)至宜領之
秋涼卿等各得平安好遣書指不多及
與吐蕃贊普書封敖
皇帝舅敬問贊普外甥尚屈立熱論拱熱等至得書并
物具悉外甥雄武挺生英威特立本邦奉化隣國推賢
修仁義以保名仗誠明而遂物&KR1060;弓匣劒無聞戰伐之
音被野緣原不廢耕耘之具(一作作)儻非理化孰見和寧
足觀盛業興行人心率服以茲觀政深用慰懷朕自守
丕基敬遵前訓君臨四海子育萬方誠信必及於豚魚
恩澤不遺於草木况外甥親臨極分歲月滋深雖山河
阻修而音耗鄭重疆分二塊地合一家載覽來章具悉
深旨所欲務存久要頗見良圖但能各重其歡各厚其
俗戎車息駕烽火不飛共保封疆兩均休戚質神明而
不惑覽日月而常明宜體至懷永綏多福承前朝覲人
數界首素有常儀公家之事難於違越昨者尚屈立熱
等到鳳翔隨從共七十人凖舊例只合十人入朝今緣
兩國和好不同元和已前遂令三十五人赴闕自今已
後所遣使須遵舊例不得剰史差人勿令交馬之後妄
有論請拱熱等還蕃有少物數如别錄
黠戞斯書
與黠戞斯可汗書李德裕
皇帝敬問黠戞可汗温仵合將軍至覽書及所獻馬百
疋鶻十聯具悉可汗特稟英姿生知雄略奮揚威武底
定龍充掃回鶻之穹居報怨以直護公主之罽幕事大
以誠又遺貴族信臣載馳朔漠名馬鷙鳥遠涉流沙既
展同姓之親克副懷柔之意(集作旨)眷言勲績深慰予衷
朕獲奉丕圖撫寧萬國豈望化孚有截致殷湯來享之
明實恐德未徧覆愧漢宣兼臨之盛况與彼國壤隔外
内非正朔所加禮既不施政豈宜及但以惜可汗宗盟
之國願保光(集作先)名為可汗久(集作宏)遠之謀須除後患
所以具古今禍福往諭至懷昔呼韓耶單于以郅支尚
存國難未靖稱蕃事漢福及子孫至後漢單于比以其
(集無其字)大父依漢而安繼襲其號上書欵塞永願藩蔽漠
南遂得(集作致)朔塞底寧烽燧永息近則回鶻仗(集作結)大
國之援雄長北蕃諸部率從莫敢不服一隅安樂百有
餘年此事昭然可汗所覩今回鶻種類未盡分(集作竊)居
蕃漢之間爰及黑車子久畏其威素習非信慮彼再振
常持兩端湏令小蕃知朕親厚可汗棄絶回鶻實在和
好分定内附約明則邪計姦謀無由而入故欲顯加冊
命昭示萬方况登里可汗回鶻舊號是國家頃年前(集作)
(所)賜非回鶻自製此名今回鶻國已破亡理當嫌避朕
以可汗先祖在貞觀中(集作往在貞觀)身自入朝太宗授以左
衛將軍堅昆都督朕思欲繼太宗之舊典彼亦宜遵先
祖之明誠便以堅昆為國施於冊命更加美號以表懿
圖(集作親)况堅者不朽之名昆者有後之稱示不忘本豈
不美歟朕昨令禮部尚書鄭肅等與彼使臣面陳大計
温仵合將軍等皆諭朕旨願言結成豈必契徑路之金
舉留犂之酒(前漢匈奴傳單于以徑路刀金留犂橈酒注云徑路匈奴寳刀契刻也留犂飲上也)
(英華直作瑠璃今從漢書)保茲誠信固在厥初頃者回鶻初至塞上
請國家精兵十萬送至漠北漸歸本蕃又請借漢界一
城養育疲羸以圖興復朕以可汗之故盡不聽從今回
鶻是國家叛臣為可汗讐敵須去根本方保永安况是
天亡之時易於攻取古人云天與不取反受其咎可汗
須乘此機便早務芟夷回鶻未滅已前可汗勿以飲食
為甘弋獵為樂勵兵秣馬不可暫閒所恨限(集作隔)在諸
蕃國家難為(集作以)同力儻更近塞豈復稽誅又恐餘孽
歸降(集作無歸)可汗未能盡戮納有罪之衆受逋逃之臣儻
收吾憎必仍邊隙此則是蕃養虺毒自生厲階前年回
鶻宰相等向漢使云李靖擒頡利可汗後國中只是三
二十人便却興復雖在危困尚示(集作亦)張皇可汗深察
此言豈得不慮又聞合羅川回鶻牙帳未盡毁除想其
懷土之心必有思歸之志要速(集作速要)平其區落無使孑
遺既表成功彼當絶望可汗以(集作已)攄積年之憤自為
一代之雄至於居處服章皆宜變革焉得安於所習姑
務因循則何以震耀北方彈壓諸部朕撫有中夏愛育
生靈常恐百姓未安一物失所豈願更廣威略遥制要
荒但緣與可汗方保和盟義同憂樂纖微之事皆欲備
言想可汗與將相籌謀副兹誠意此使到日必諒朕心
即宜速遣報章此當遣重臣冊命夏熱想可汗休泰將
相已下竝存問之遣書指不多及
與黠戞斯書
皇帝敬問黠戞斯可汗將軍諦德伊斯難珠至覽書并
白馬二匹具悉可汗降精斗極䧺漠朔以為君(集作雄朔漢以)
(稱君)禀耀旄頭分天街而建國特表(集作負)英豪之氣夙推
統馭之才眷相嘉猷載深寤歎來書云温仵合將軍歸
國後漢使不來温仵合去日朕書具云速遣報章此當
遣重臣冊命自是可汗未諭此意報答稍遲此則尋欲
遣使只是延望來信又云金石路隔絶盖為山川悠遠
未得自與可汗封壤接連非是兩國之情猶有阻隔想
可汗明識無復致疑又云兩地遣書彼此不會且書不
可以盡言言不可以盡意况蕃漢文字傳譯不同只在
共推赤心永保盟好豈必緣飾此語以此交歡想每欲
思惟先思好意不更疑惑便是明誠又曰(集作云)欲除却
兩楹間惡刺此之一事最(集作實)是嘉言緣回鶻雄據北
方代為君長諸蕃臣伏百有餘年今可汗掃除穹廬(集作)
(掃其穹居)大雪讐耻功業既高於前古威聲已振於北荒固
當深務遠圖豈可更留餘燼黑車子不度德量力敢保
寇讐則是侮慢可汗獨不嚮化此而可忍孰不可容况
可汗前來云求訪送公主使上天入地必須覓得今若
捨而不問何以取信朕懷想可汗前乘彼盛秋長驅精
騎問回紇逋逃之罪行黑車子後服之誅取若拾遺役
無再舉從兹蕩定豈不美與來書又云送公主到彼無
一語來緣公主纔離可汁五日便被回鶻劫奪所遣來
使盡被傷殺公主二年之中流離沙漠事已隔遠所以
不再叙言然趙蕃去日已具感悦之心足表懃懃(集作慇懃)
之意又聞今秋欲移住(集作就)回鶻牙帳滅其大國便保
舊居足使諸蕃畏威回鶻絶望稍近漢(集作邊)境頗謂良
圖所云請發遣兵馬期集去處緣黑車子猶去漢界一
千餘里在沙漠之中從前漢兵未曾到彼已聞回鶻深
意常欲投竄安西待至今秋朕當令幽州太原振武天
德緣邊四鎮要路出兵料可汗攻討之時回鶻必當潛
遁各令邀截便可梟擒此是軍期須如(集作合)符契想可
汗必全大信用叶一心諦德伊斯難珠朕已於三殿面
對兼賜宴樂竝依來表不更滯留續遣重臣便申冊命
故先達此旨令彼國明知冊命之禮竝依回鶻故事可
汗爰始立國臨長諸蕃須示隣壤情深宗盟義重以此
鎮撫誰敢不從宜體至懷共恢(集作宏)遠略春暖想可汗
休泰將相以下竝存問之遣書指不多及
與黠戞王書
皇帝敬問黠戞王時及陽和想比佳適注吾合素等至
省表并進馬事具悉國王隂山雄勁朔野英雄包智略
以周身推誠明而有衆聲高夷落威重蕃疆專遣使臣
遠獻名馬嚮化之誠既展輸忠之效頗明臨軒省章輟
食嘉歎眷言忠藎寧忘寢興頃於貞觀中彼國常奉朝
貢亦授官爵寵賜而還爾後但訝音耗久乖不知中為
回鶻所隔及覽來表方嘉壯圖蓄銳多年乘機大舉快
雪冤憤豁開心懷回鶻之營壘既平國家之山河不間
既為隣境遂閱貢章又知破回鶻之時取得太和公主
特遣專使送歸闕庭雖聞行至中途却為回鶻所奪在
國王遵以禮義推之和寧遠同族之譏嫌厚親隣之恩
信賢明如此愧慰難名回鶻頃以失國為詞款塞相託
朕以勲親是念拯䘏屢加曾不知恩漸開(疑)稔惡賤棄
公主侵暴平人日尋干戈時竊牛馬朕為全舊好不下
明誅歲月滋深邊防將倦各用長策繼彰殊勲焚帳幕
而公主歸還透網羅而元惡逃遁顧其餘類何所寄生
國王遠聞想同深(一作與同)慰然猶恐奔竄尚有姦兇又慮
侵彼封疆將復讐怨國王亦須嚴為備擬陵設機謀同
務討除盡其根本無貽後患勉繼前修親仁善隣惟彼
與此勿謂遐遠常(一作嘗非)存寤思因注吾合素回且先詔
示其他禮命續專遣使宣慰想宜知悉
紇扢斯書
(按唐書黠戞斯古堅昆國亦曰紇扢斯後訛為黠戞斯詳書中事意與前黠戞斯書及唐黠戞)
(斯傳竝同今華既出黠戞斯門又有紇扢斯門當考)
與紇扢斯可汗書
皇帝敬問紇扢斯可汗時屬載陽想彼休泰朕撫臨萬
㝢子育群生思致洽和用臻至理將軍&KR0008;布合祖等至
覽表具知可汗生戴斗之鄕居寒露之野智謀精果材
志沉雄威動龍荒聲馳象魏眷言丕績深注予(集作用注)懷
我太宗文皇帝聖德高於百王英才軼於千古内定諸
夏外服百蠻貞觀四年西北蕃君長詣闕頓顙願請上
尊號為天可汗是後降璽書西北蕃君長皆稱皇帝天
可汗臨統四夷實自茲始洎貞觀六年太宗遣使臣王
義恒(集作弘)至可汗本國將命鎮撫貞觀二十二年可汗
本國君長身自入朝太宗授左屯衛將軍昆堅都督至
天寳末年朝貢不絶則可汗祖先已受我國家恩德計
可汗國中遺老必自流傳朕續奉丕圖思申舊好比聞
天德(集作寳)已後為回鶻所隔久阻誠欵(集作懇)回鶻自謂
天驕罔修仁義肆行殘忍凌虐諸蕃知可汗代為仇讐
果能報復滅其國邑皆以丘墟驅彼酋渠盡逾沙漠茂
功壯節近代無儔回鶻當中國伐叛之時嘗展勲力列
聖加其大順累降姻親今失國逃亡依(集作審)于塞上只
合早歸窮款受朕撫循而乃轉自鴟張益懷狼顧在隂
山之外誘惑小蕃乘我無虞即來侵掠恣為邊患今已
四年朕大徵甲兵欲盡(集作久欲)除剪比令幽州太原兩道
節度皆充招撫以示綏懷望其悛心猶務含育而陵蔑
公主頓擬傷殘馳突邊城敢謀竊盗近太原節度使劉
沔不勝其忿潛出偏師乘其譸張便襲虜衆大濆穹廬
盡焚亢惡傷夷(集作殘)脱身潛竄已取得太和公主即至
闕庭回鶻殘兵不滿千人散投山谷計旬日之内必合
梟擒朕再見公主良深(集作用)欣慰可汗既為讐怨須盡
殱夷儻留餘燼必生後患想遠聞慶快當倍惬(集作愜素)心
聞可汗受氏之源與我同族北平太守材氣天下無雙
結髮事邊控弦貫石自後子孫多習武略代為將門嫡
孫都尉提精卒五千深入大漠單于舉國來敵莫能抗
威身雖䧟敗名震蠻貊(集作天下)我國家承北平大守之後
可汗又是都尉苖裔以此合族尊卑可知昨聞太和公
主為可汗兵衆所得可汗以同姓之國便遣歸還有此
見可汗秉禮義之心重親隣之好朕深用感歎至于涕
(集作泣)零公主尋為回鶻劫奪久不歸國可汗所遣使臣
皆被殘戮朕言念傷痛至今不忘昨見可汗表求訪送
公主使上天入地必須覓得今邊將憤惋已立竒功回
鶻罪人計日可致即當顯戮以謝可汗况回鶻夷滅種
族必盡與可汗便為隣國各保舊疆繼好息人事同一
體從此邊陲罷警弓矢載櫜必當諸部服從皆懷徤羡
知我兩國永為宗盟想可汗明智自有良筭故令太僕
卿兼御史丞相趙蕃特充節使以答深誠質於神明用
存大信朕言不貳可不勉歟又自古外蕃皆須中國冊
命然可彈壓一方今欲冊命可汗特加美號緣未知可
汗之意且遣諭懷待趙蕃回日别命使展禮以申和好
彼國(集作間)將相竝存問之遣書指不多及
南詔
勅西南蠻大首領蒙歸義書張九齡
勅西南蠻大師特進蒙歸義及諸酋首領等卿等近在
邊境不比諸蕃率種歸誠累代如此况卿等更效忠赤
朕甚嘉(集作知)之頃者諸酋之中或有携貳相率自討惡
黨悉除即日蕃中應且安帖然則地臨外境亦須有豫
人無遠慮必有近憂卿可思之豈虚語也所有蕃中事
意使者具知之比秋凉卿及首領百姓竝平安好遣書
指不多及
勅柘静州首領書
勅柘静等州部落昨王承訓去緣當州百姓有相扇動
故令宣旨告示彼人如卿柘静等州種落各異本自寧
帖何復為言比者&KR0008;訪使處置或未得所朕既知之已
有處分卿等祖父忠赤輸誠國家既是子孫久襲冠帶
各守先業足得坦然何所憂虞而云驚懼宜各遞相告
語勿使更然夏中已熱首領百姓等竝平安好遣書指
不多及
勅西南蠻大首領蒙歸義書
勅蒙歸義吐蕃於蠻擬行報復又雋州鹽井本屬國家
中間被其内侵近日始復(疑)收得卿彼蕃落亦應具知
吐蕃唯利是貪數論鹽井比有信使頻以為辭今知其
將兵擬侵蠻落兼取鹽井事似不虚國家與之通和未
嘗有惡今既如此不可不防卿即與達奚守珪部落勤
(集作團)練候其有動然可出兵必無事蹤亦不得先舉又
嶲州相去道里稍遥若有警急復須為援竝委卿與達
奚守珪計會無失事宜卿於國輸(集作盡)誠在邊為捍委
寄得所朕復何憂秋中漸凉卿及首領部落百姓竝平
安好故令内給事中王承訓往一一口具遣書指不多
及
勅蠻首領鐸羅望書
勅故姚州管内大酋長郍傍時嫡孫將軍鐸羅望卿之
先祖輸忠奉國遽聞徂逝深愴于懷言念邊人必藉綏
撫又逼蕃界兼資鎮遏卿宜纘承先業以副朕心故遣
宿衛首領王白于姚州都督達其守珪計會就彼吊慰
便授卿襲浪穹州刺史并賜綾綵三百疋至宜領取秋
中已凉卿及首領已下並平安好遣書指不多及
勅安南首領巋州刺史㸑仁悊書
前人
勅安南首領巋州刺史㸑仁悊潘州刺史潘明威僚子
首領阿辿和蠻大鬼主孟谷悞姚州首領左威衛將軍
㸑彦徵將軍昆州刺史㸑嗣紹黎州刺史㸑曾戎州首
領右監門大將軍南寧州刺史㸑歸南王寧州司馬威
州刺史都太鬼主㸑崇道昇麻縣令孟聘(集作躭)卿等雖
在僻遠各有部落俱屬國家竝識王化比者時有背叛
似是生梗及其審察亦有亊由或都府不平處置有失
或朋讐相嫌經營損害既無控告自不安寧兵戈相防
亦不足深怪也然則既漸風化亦當變俗(二字集作頗革蠻俗)有
須陳請何不奏聞蕃中事宜可具言也今故遣掖庭令
安道訓往彼宣問竝令口具有不穏便可一一奏聞秋
中已凉卿及百姓已下竝平安好遣書指不多及
與南詔清平官書白居易
勅南詔清平官叚諾突李附覽㸑何棟伊輔首叚谷普
李异傍鄭蠻利等叚史倚(一作傍)至知異牟尋喪逝朕以
義重君臣情深軫悼卿等哀慕所切當何可任又知閣
勸繼業撫人輸誠奉教黎蒸咸乂封部獲安皆是卿等
同竭忠謀佐成休績永言及此喜(集作嘉)慰良深勉於(集作)
(終)令圖以副遐矚今遣諫議大夫兼御史中丞叚平仲
持節冊命閣勸想當悉之卿等各有少信物具如别錄
至宜領也春寒卿等各得平安好遣書指不多及
同前封敖
勅段琮傍段酋琮獨㨂楊遷趙文竒蒙善政李守約等
各藴器能夙懷忠義宣功爾室贊理本邦禮樂具修車
書必會勵輸忠之節操披嚮化之誠明亟&KR0881;道途遠遵
職貢威儀就列同慶於三朝筐篚充庭有勤於萬里道
光殊俗禮慕華風克成君長之賢深見佐臣之美勞忠
可尚鑒寐寧忘勉守令圖用慰遐矚得前嶲州錄事參
軍陳元舉男播狀稱父及弟末等二十七人自太和三
年没落在彼未蒙追索詳其語旨切在感傷朕思骨肉
之情人倫所極家鄕一異音耗兩亡生死莫知幽明同
怨為人君長深用軫憂今與豐祐書中具言其事卿等
職當毗贊義重君臣執之何補於良圖歸之尤重於交
好想同參議用解幽冤今賜卿少信物具如前數
文苑英華卷四百七十
