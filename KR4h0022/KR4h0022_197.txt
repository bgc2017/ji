文苑英華卷一百九十七宋李昉等編
樂府六
塞上十七首塞下十八首
出塞二十八首塞外一首
入塞二首
塞上曲二首失名
紅顔歲歲老金微沙磧年年臥鐡衣白草城中春不入
黃花戍上鴈長飛
二
孤城夕對戍樓閒廻合青冥萬仞山明鏡不湏生白髮
風沙自解老紅顔
同前二首(一作塞下曲)李白
五月天山雪無花祗有寒笛中聞折柳春色未曾看曉
戰随金鼓宵眠抱玉鞍願將腰下劔直為斬樓蘭
二
烽火動沙漠連照甘泉雲漢皇按劔起還召李將軍兵
(一作殺)氣天上合威聲隴底聞横行負勇氣一戰靜妖氛
同前二首王昌齡
秦時明月漢時關萬里長征人未還但使龍城飛將在
不教胡馬度隂山
二
騮馬新誇白玉鞍戰罷沙場月色寒城頭鐡鼓聲猶振
匣裏金刀血未乾
同前薛竒童
驕虜初南下烟塵暗國中獨召李將軍夜開甘泉宫一
身許明主萬里總元戎霜中臥不煖半夜聞邊風明天
早飛雪荒徼多轉蓬濕雲覆水重秋氣連海空金鞍誰
家子上馬鳴角弓自是幽并客非論愛立功
同前高適
東出盧龍塞(集作間)浩然客思孤亭候列萬里漢兵猶備
胡邊塵漲(一作滿)北溟虜騎(一作塞馬)正南驅轉戰豈長策和
親非遠圖惟昔李將軍按節出皇(一作臨此)都揔戎掃大漠
一戰擒單于常懷感激心願效縱横謨倚劔欲誰語關
山(集作河)空欝紆
同前耿湋
慣習干戈事鞍馬初從少小在邊城身微久屬千夫長
地遠仍親五郡兄懶說疆場曾大獲且悲年鬢老長征
塞鴻過盡殘陽裏樓上凄凄暮角聲
同前司空曙
寒柳接胡桑軍門下大荒幕營隨日魄兵氣長星芒横
吹催春酒重裘隔夜霜冰開不防虜青草滿遼陽
同前戎昱
慘慘寒日沒北風卷蓬根將軍領疲兵却入古塞門廻
首指隂山殺氣成黃雲
二
樓上畫角哀即知兵心苦試問左右人無言淚如雨何
意休明時終年事鼙鼓
集本有戎昱塞上曲二首題目同而詩異今附于
此其一漢將歸來虜塞空旌旗初入玉關東高蹄
戰馬三千疋落日平原秋草中其一胡風掠地遶
連山葉落孤城未下關山頭烽子齊聲呌知是將
軍夜獵還
同前杜荀鶴
旌旗獵獵漢將軍閒出廵邊帝命新沙塞旋收饒帳幕
犬戎時殺少煙塵冰河夜度(一作渡)偷來馬雪嶺晴分獵
去人獨作書生疑不穏軟弓輕劔也隨身
同前張蠙
邊事多更變天心亦為憂胡兵來作寇漢將也封侯夜
燒衝星赤塞塵翳日愁無門展微略空上望西樓
同前王貞白
歲歲但防虜西征早晩休匈奴不繫頸漢將但封侯夕
照低烽火寒笳咽戍樓燕然山上字男兒見湏羞
同前裴說
極目望空闊馬羸程又賖月生方見樹風定始無沙楚
水辭魚窟燕山到鴈家如斯名利役争不老天涯
同前常建
翩翩雲中使來問大平卒百戰苦不歸刀頭望明月寒
雲随陣落寒日傍城沒城下有寡妻哀聲哭枯骨
塞下曲李白
塞虜乘秋下天兵出漢家將軍分虎竹戰士泣(一作臥)龍
沙邊月随弓影胡霜拂劔花玉關殊未入少婦莫長嗟
同前三首王昌齡
邊城(一作頭)何慘慘已葬霍將軍士卒皆來弔燕南代北
聞功門(一作勲)多被黜兵馬亦尋分更遣黃龍戍唯當哭
塞雲
二
蟬鳴空桑麻八月蕭關道出塞入塞雲處處黃蘆草從
來幽并客皆共塵沙老莫作遊俠人矜誇紫騮好
三
奉詔甘泉宫揔徵天下兵朝廷備禮出郡國豫郊迎紛
紛幾萬人去者無全生臣願節宫廏分以賜邊城
同前陶翰(文粹作王季友)
進軍飛狐北窮寇兵勢變日落沙塵昏背河更一戰駿
(一作騂)馬黃金勒琱弓白羽箭射殺左賢王歸奏未央殿
欲言塞下事天子不召見東出咸陽門哀淚如霰線(一作)
(哀哀淚如霰)
同前高適
結束浮雲駿翩翩出從戎且憑天子怒復倚將軍雄萬
鼓雷殷地千旗火生風日輪駐霜戈月魄勒琱弓青海
陣雲匝黑山兵氣中萬里不惜死一陣得成功畫圖麒
麟閣入朝明光宫大笑向文士一經何足窮古人昧此
道往往成老翁
二
君不見芳樹枝春花落盡蜂不窺君不見梁上泥秋風
始高燕不棲蕩子從軍事征戰蛾眉嬋娟守空閨獨宿
自然堪下淚况復時聞烏夜啼
同前郎士元
寶刀塞上兒身經百戰曾百勝壮心竟來嫖姚知白草
山頭日初沒黃沙戍下悲歌發(一作城下歌聲發)蕭條夜靜邊
風吹獨倚營門望秋月
同前李益
蕃門(一作州)部落能結束朝馳暮獵南河曲(一作朝暮馳獵黃河曲)
燕聲一斷塞鴻飛牧馬羣嘶邊草綠秦築長城城已摧
漢武北上單于臺古來征戰虜不盡今日還復天兵來
黃河東流流九折沙場埋恨何時絶蔡琰沒去造胡笳
蘇武歸來持漢節為報如今都護雄匈奴且莫下雲中
請書塞北隂山石願比燕然車騎功
同前張籍
秋塞雪初下將軍遠出師分營長記火放馬不收旗月
冷邊帳濕沙昏夜探遲征人皆白首誰見滅胡時
同前李賀
胡角引北風薊門白於水天含青海道城頭見(一作月)千
里露下旗濛濛寒金鳴夜刻蕃甲鏁蛇鱗馬嘶青塜
白秋靜見旄頭沙遠席羈愁帳比天應盡黃河(一作河聲)出
塞流
同前姚合
磧露黃雲下凝寒鼓不鳴戰湏移死地軍諱殺降兵卭
馬秋遮虜蒸沙夜築城舊鄉歸不得都尉負功名
同前馬戴
旌旗倒北風霜霰逐南鴻夜救龍城急朝焚虜帳空骨
銷金鏃在鬢改玉關中却想羲軒代無人尚戰功
二
廣漠雲凝慘日斜飛霰生燒山搜猛獸伏道擊廻兵風
折旗竿曲沙埋樹杪平雲飛日一夕(集作黃雲飛旦夕)偏奏苦
寒聲
同前張喬
勒兵遼水邊風急捲旌先絶塞隂無草平沙去盡天下
營看斗建傳號信狼煙聖代垂青史當書破虜年
同前張祐
萬里配長征連年慣野營入羣來揀馬抛伴去擒生箭
插雕翎闊弓盤鵲角輕問看行近遠西去受降城
同前陳陶
邊頭能走馬猿臂李將軍射虎羣胡伏開弓絶塞聞海
山諳向背攻守别風雲只為坑降罪輕車未轉勲
二
望胡關下戰雜虜喪全師鳥啄豺狼將沙埋日月旗牛
羊奔赤狄部落散燕耆都護凌晨出銘功瘞死屍
出塞劉孝標
薊門秋氣清飛將出長城絶漠衝風急交河夜月明䧟
敵摐金鼓摧鋒揚旆旌去去無終極日暮動邊聲
同前王褒
飛蓬似征客千里自長驅塞禽唯有鴈關樹但生榆背
山看故壘繫馬識餘蒲(始皇縈蒲繫馬在淄州名蒲臺)還因麾下騎來
送月支圖
同前竇威
匈奴屢不平漢將欲縱横看雲方結陣却月始連營潜
軍渡馬邑揚旆掩龍城會勒燕然石方傳車騎名
同前二首楊素
漠南胡未空漢將復臨戎飛狐出塞北碣石指遼東冠
軍臨瀚海長平翼大風横虎落陣氣抱龍繞城虹横行
萬里外轉戰百夫雄兵寝星芒落戰解月輪空嚴譙息
夜斗騂角罷鳴弓北風嘶朔馬胡霜切塞鴻休明大道
暨幽荒日用同方就長安邸來謁建章宫
二
漢虜未和親憂國不憂身握手河梁上窮涯北海濱據
鞍獨懷古忼慨感良臣歴覽多舊迹風日慘愁人荒塞
窮千里孤城絶四隣樹寒偏易古草衰恒不春交河明
月夜隂山苦霧辰鴈飛南入漢水流西咽秦風霜久行
役河朔備艱辛薄暮邊聲起空飛胡騎塵
同前二首薛道衡
高秋白露團上將出長安塵沙塞下暗風月隴頭寒轉
蓬隨馬足飛霜落劔端凝雲迷代郡流水凍桑乾烽微
桔槹遠橋峻轆轤難從軍多惡少召募盡材官伏波(一作)
(堤)時臥鼓疑兵乍觧鞍龍(一作柳)城擒冒頓長坂納呼韓
受降今更築燕然已重刊還嗤傅介子辛苦刺樓蘭
二
邊庭烽火警插羽夜徵兵少昊騰金氣文昌動將星長
驅鞮汗北直指夫人城絶漠三秋暮窮隂萬里生寒夜
哀笳曲霜天斷鴈聲旌旗連下鹿(一作連旗下鹿塞)疊鼓向龍
庭妖雲墜虜陣暈月遶胡營左賢能頓顙單于已繫纓
絏馬登玄闕鈎鯤臨北溟當知霍驃騎高第起西京
同前二首(和楊素)虞世基
窮秋塞草腓塞外胡塵飛徵兵廣武至候騎隂山歸廟
堂千里策將軍百戰威轅門臨玉帳大旆指金徽摧朽
無勍敵應變有先機銜枚壓曉陣卷甲解朝圍瀚海波
瀾静王庭氛霧晞鼓鼙嚴朔氣原野曀寒暉勲庸震邊
塞歌吹入京畿待拜長安坂鳴騶入禮闈
二
上將三略遠元戎九命尊緬懷古人節思酬明主恩山
西多虜氣塞北有遊魂揚枹度隴坡勒騎上平原誓將
絶沙漠悠然去玉門輕齎不遑舍驚策騖戎軒凛凛邊
風急蕭蕭征馬煩雪暗天山道冰塞交河源霧烽黯無
色霜旗凍不翻耿介倚長劔日落風塵昏
同前楊烱
塞外欲紛紛雌雄猶未分明堂占氣色華蓋辨星文二
月河魁將三千太一軍丈夫皆有志會是立功勲
同前張柬之
俠客重恩光&KR0865;馬飾金装暫聞傳羽檄馳突救邊荒歙
野山川動囂天旌旆揚吳鈎明似月楚劔利如霜電斷
衝胡塞風飛出洛陽轉戰磨笄俗横行載(一作戴)斗鄉手
擒郅支長面縳谷蠡王將軍占太白少婦怨流黃騕褭
青絲騎娉婷紅粉粧三春鶯度曲八月鴈成行誰堪坐
愁思羅袂拂空床
同前喬備
沙場三萬里猛將五千兵旌斷冰溪戍笳吹鐡關城隂
雲暮下雪寒日晝無晶直為懷思苦誰知邊塞情
同前王之奐
黃河遠上白雲間一片孤城萬仞山羌笛何湏怨楊柳
春光不度玉門關
同前王維
居延門外獵天驕白草連山野火燒暮雲空磧時駐(一作)
(驅)馬秋日平原好射鵰護羌校尉朝乘障破虜將軍夜
渡遼玉靶角弓珠勒馬漢家將賜霍嫖姚
同前五首杜甫
戚戚去故里悠悠赴交河公行有程期亡命嬰祻羅君
已富土境開邊一何多棄絶父母恩吞聲行負戈
二
出門日巳遠不受徒旅欺骨肉恩豈斷男兒死無時走
馬脱轡頭手中挑青絲捷下萬仞岡俯身試搴旗
三
迢迢萬餘里領我赴三軍軍中異苦樂主將寕盡聞隔
河見胡騎倏忽數百羣我始為奴僕幾時樹功勲
四
挽弓當挽強用箭當用長射人先射馬擒寇先擒王殺
人亦有限列國自有疆苟能制侵凌豈在多殺傷
五
從軍十年餘能無分寸功衆人貴苟得欲語羞雷同中
原有爭鬭况在狄與戎丈夫四方志安可辭固窮
同前三首(一作後出塞)
男兒生世間及壮當封侯戰伐有功業焉能守舊丘召
募赴薊門軍動不可留千金買馬鞭(一作鞍)百金装刀頭
閭里送我行親戚擁道周斑白居上列酒酣進庶羞少
年别有贈含笑看吳鈎
二
古人重守邊今人重高勲豈知英雄主出師亘(一作直)長
雲六合已有家四夷且孤軍遂使貔虎(一作武)士奮身勇
所聞拔劔擊大荒日暮收胡羣誓開玄冥北持以奉
吾君
三
獻凱日繼踵兩蕃靜無虞漁陽豪俠地擊鼓吹笙竽雲
帆轉遼海粳稻來東吳越羅與楚練照耀輿臺軀主將
位益崇氣驕凌上都邊人不敢議議者死路衢
同前于鵠
行人朝走馬直走薊城旁薊城通漠北萬里别吳鄉海
上一烽火沙中百戰場軍書發上郡春色度河陽裊裊
漢宫柳青青胡地桑琵琶出塞曲横笛斷君腸
同前三首
微雲將出軍(一作微雪將軍出)吹笳天未明觀兵登古戍斬將
對雙旌分陣瞻山勢潜軍制馬鳴如今新史上已有滅
胡名
二
葱嶺秋塵起全(一作收)軍取月支山川引行陣蕃漢列旌
旗轉戰疲兵少孤城外救遲邊人聖明代不見偃戈時
三
單于驕愛獵放火到軍城乘(一作待)月調新馬(一作弩)防秋
置遠營空山朱戟影寒磧鐡衣聲逢著降胡說沙隂有
伏兵
同前劉灣(文釋作劉濟)
將軍在重圍音信絶不通羽書如星流飛入甘泉宫倚
是并州兒少年心膽雄一朝隨召募百戰争王公去年
桑乾北今年桑乾東死是征人死功是將軍功汗馬牧
秋月疲人臥霜風仍聞左賢王更欲圍(一作圖)雲中
同前劉駕
胡風不開花四氣多作雪北人尚凍死况我本南越古
來邊塞地廵狩無遺轍九土耕不盡武皇猶戰(一作征)伐
中天有高閣圖畫何時歇坐恐塞上山低於沙上(一作中)
骨
塞上鄭愔
荒壘三軍夕窮郊萬里平海隂凝獨樹月氣下連營戎
旆霜凝重邊裘寒更輕將軍猶轉戰都尉不成名折柳
悲春曲吹葭斷夜聲明年漢使返猶築受降城
入塞王褒
戍久風塵色勲多意氣豪建章樓闕迥(一作近一作廻)長安陵
樹高度冰傷馬骨經寒墜節毛行當見天子何假用錢
刀
同前王貞白
玉殿論兵事君王詔出征新除羽林將曾破月支兵慣
歴塞垣險能分部落情從今一戰勝不使虜塵生
文苑英華卷一百九十七
