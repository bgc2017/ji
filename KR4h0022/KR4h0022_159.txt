文苑英華卷一百五十九宋李昉等編
地部一
山三十五首終南山十首
泰山三首華岳八首
山
遊鍾山沈約
靈山標(文選作記)地德隂險資岳靈終南表秦館少室邇王
城翠鳳翔淮海襟帶繞坤坰北阜何其峻林薄杳葱青
發地多竒嶺干雲非一狀合沓共隠天參差分(文選作互)相
望鬱律搆丹巘崚嶒起青嶂勢隨九疑高氣與三川壯
即事既多美臨眺殊復竒南矚(文選作瞻)儲胥觀西望昆明
池山中咸可悅賞逐四時移春光發隴首秋風生桂枝
多值息心侣結架山之足八解鳴澗流四禪隠巖曲窈
冥終不見蕭條無可欲所願從之遊寸心於此足君王
挺逸趣羽旆臨崇基白雲隨玉趾青霞雜桂旗淹留訪
五藥顧步佇三芝於焉仰鑣駕歲暮以為期
遊金華山前人
遠策追風(集作夙)心雲山協文(一作久)要天倪臨紫闕道地
(一作地道)通丹徼未乘琴高鯉且從(一作縱)嚴陵釣若蒙羽駕
迎得奉金書召高馳入閶闔方覩靈妃笑
登鍾山下峯望虞騫
冠者五六人携手岩之際散意百仞端極目千里睇疊
岫乍明昏(一作昏明)高(一作浮)雲時卷閉遥看野樹短遠望行
(一作樵)人細
賦得山庾肩吾
層雲霾峻嶺絶澗倒危峰刻削臨千仞嵯峨起百重行
曦上杳杳結霧下溶溶仁心留此屬休愧奉羣龍
遊甑山前人
子平去已久餘光(聚類作風)今復追未必遊春草王孫自不
歸路高村返出林長鳥更稀寒雲開(類聚作間)石起秋葉下
山飛西河方閱訓詎得解朝衣
登夀陽八公山吳均
遠澗自傾注曲石溆戔戔(集作遠澗百頃曲石溆復戔戔)含珠岸恒翠
懷玉浪多圓疎峰時吐月密樹不開天瑶繩盡玄秘金
檢上竒篇是有琴高者波陵去水仙
奉和登景陽山任昉
物色感神遊升高悵有閱南望銅駞術(一作街)北走長楸
埒别苑間(一作澗)滄溟疏土(一作山)駕瀛碣神鯉(一作鯨)吐華
浪司南動輕枻日下千(一作重)門照雲開九華徹觀閤隆
舊恩奉圖愧前哲
上蓮山蕭揮(見初學記)
獨邁青蓮嶺探竒紫蓋峰挂流遥似鶴插石近如龍沙
崩聞韻鼔霜落似鳴鐘飛花滿叢桂輕吹起脩笻石浦
(一作蒲)今尚有深(一作採)摘更相逢
遊山庾信
聊登玄圃殿更上增城山不知高幾里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直竪
山二首釋惠標(見初學記)
靈山藴麗名秀出寫蓬瀛香爐帶煙上紫蓋入霞生霧
捲蓮峰出巖開石鏡明定知丘壑裏併佇白雲情
二
峨眉信重險天目本仙居金華抱丹竈玉笥藴神書幽
人披薜荔怨妾採蘼蕪紫巖無暮雨何時逢故夫
小山崔仲才
崑丘本難步軒臺不易朝還往麟洲上時聽鳳凰簫霞
觀文犀簟香臨碧玉條且學燒丹甑何假摘靈桃
山李德林
登嶺望重關腰珮且鳴環天河臨易飲月桂近將攀王
母西山至夫人南岳還何必陽臺下要待夢容顔
同前李嶠
山嶺鬱氛氲(一作地鎮標神秀)峩峩上翠氛泉飛一道帶峰出
半天雲古壁丹青色新花錦綉文已開封禪禮(一作所)希
謁聖明君
登襄州峴山張九齡
昔年亟攀踐征馬復來過信若山川舊誰如(集作知)歲月
何蜀相吟安在羊公碣已磨令圖猶寂寞嘉會亦蹉跎
宛宛樊池(集作城)岸悠悠漢水波逶迤春日遠感寄客情
多地本原林秀朝來煙景和同心不同賞留歎此巖阿
白鹽山杜甫
卓立羣峰外蟠根積水邊他皆任厚地我(集作爾)獨近高
天白牓千家邑清秋萬里(集作估)船詞人取佳句刷鍊始
堪(集作刻畫竟難)傳
閬山(此詩見三百四十二卷歌行中)前人
丈人山前人
自為青城客不唾青城地為愛丈人山丹梯近幽意丈
人祠西佳氣濃緣雲擬住最高峰掃除白髮黃精在君
看他時冰雪容
天門山李白
迥出江上山雙峰自相對岸映松色寒石分浪花碎參
差遠天際縹緲晴霞外落日舟去遥回首沉青靄
靈墟山前人
丁令辭世人拂衣向仙路伏鍊九丹成方隨五雲去松
蘿蔽幽洞桃杏深隠處不知曾化鶴遼海歸幾度
登峩眉山前人
蜀國多仙山峨眉邈難匹周流試登覽絶怪安可息青
冥倚天開彩錯疑畫出冷然紫霞賞果得錦囊術雲間
吹瓊簫石上弄寳瑟平生有微尚歡笑自此畢煙容如
在顔塵累忽相失倘逢騎羊子携手陵白日
獨坐敬亭山前人
衆鳥高飛盡孤雲獨去閒相看兩不厭只在(一作有)敬亭
山
南山賀朝清
湖北雨初晴湖南山盡見嵒嵒石帆影如得海風便山
宂茅山峰彩雲時一見邀君共探此異籙殘幾卷
洞陽山(浮丘公舊隠處)劉長卿
舊日仙成處荒林客到稀白雲將杖去芳草任人歸空
谷無行徑深山少(集作多)落暉桃源幾家住誰為掃荆扉
石菌山前人
前山帶秋色獨住(集作往)秋江晩疊嶂入雲多孤峰去人
遠夤緣不可到蒼翠空在眼渡口問漁家桃源路深淺
斑竹巖前人
蒼梧在何處斑竹自成林點點流殘淚枝枝寄在(集作此)
心寒山響易滿秋水影偏深欲覓樵人路朦朧不可尋
寒山僧皎然
侵空撩亂山獨愛我中峰無事負輕策閒行躡幽蹤衆
山摇落盡寒翠更重重
玉山嶺上作權德輿
悠悠驅疋馬征路上連岡晩翠深雲竇寒苔净石梁荻
花偏似雪楓葉不禁霜愁見前程遠空郊下夕陽
仙娥峰下作白居易
我為東南行始登商山道商山無數峰最愛仙娥好參
差樹若插匼匝雲如抱渴望寒玉泉香聞紫芝草青巖
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老
玉山李商隠
玉山高共(集作與)閬風齊玉水清流不貯泥何處更求廻
日馭此中兼有上天梯珠容百斛龍休睡桐拂千尋鳳
要棲聞道神仙有才子赤簫吹罷好相携
杭州孤山(此詩見二百三十八卷)張祐
望巫山張嶠
溪疊雲深轉谷遲暝投孤店草虫悲愁連遠水波濤夜
夢斷空山雨雹時邊海故園荒後賣入關玄髮夜來衰
東歸未必勝羈旅况是東歸未有期
商山王貞白
商山名利路夜亦有人行四皓卧雲處千秋疊蘚生晝
煙籠澗黑殘雪隔林明我待酧恩了來聽水石聲
西塞山(在武昌界孫吴以之為西塞)羅隠
吴塞當時指此山吴都亡後綠(集作水)孱顔嶺梅乍暖殘
粧恨沙鳥初晴小隊閒波闊魚龍應混雜壁危猿狖奈
驕(集作奸)頑會將一副寒蓑笠來與漁翁作往還
霍山曹松
七千七百七十丈十丈藤蘿勢入天未必展來空似翅
不妨開去也成蓮月將河漢分巖轉僧與龍蛇共窟眠
直是畫工湏閣筆况無名畫可流傳
終南山
陪駕幸終南山庾信
玉山乘四載瑶池宴行(類聚作八)龍黿橋浮少海鵠蓋上中
峰飛狐横塞路白馬當河衝水奠三川石山封五樹松
長虹雙瀑布圓闕雨芙蓉戍樓鳴夕鼓山寺響晨鍾新
蒲節轉促短笋蘀猶重樹宿含櫻鳥花留釀蜜蜂迎風
下列缺灑酒召昌容欣陪北山上(類聚作且欣陪此上)方欲待東
封
同前宇文昶
堯蓋臨河潁漢蹕踐華嵩日旂廻北鳳皇(一作星)旆轉南
鴻清(一作青)雲過宣曲先驅背射熊金桴拂泉底玉琯吹
雲中古轍稱難極新途或易窮煙生山欲盡潭淨水恒
空文(一作交)松上連霧脩竹下來風仙才道無别靈氣法
能通東棗羞朝座西桃獻夜宫詔令王子晉出對浮丘
公
登終南山擬古胡師耽
結廬終南山西北望帝京煙霧亂鳥道劣見長安城宫
雉互相映雙闕雲間生鐘鼓沸閶闔笳管咽承明朱閤
臨槐路紫蓋飛縱横望望未極已甕牖秋風驚巖岫草
木黃飛鴈遺寒聲墜葉積幽徑繁露垂荒庭甕中酒新
熟澗谷寒蟲鳴且對一壺醉安知世間名寄言朝市客
同君樂太平
望中南山(詩注中南山即周之終南山)唐太宗(見初學記)
重巒俯渭水碧嶂插瑶天出紅扶嶺日入翠貯巖烟疊
松朝若夜複岫缺疑全對此恬千慮無勞訪九仙
終山行(集作終南山行)王維
太一近天都連天(集作山)到海隅白雲廻望合青靄入看
無分野中峰變隂晴衆壑殊欲投人處宿隔浦(集作水)問
樵夫
晩晴見終南諸峰賈島
秦分積多峰連巴勢不窮半旬藏雨裏此日到窗中團
魄將昇兔高虚欲呌鴻故山思不見碣石泬寥東
懷紫閤山杜牧
學他趨世少深機紫閤青霄半掩扉山路遠懷王子晉
詩家長憶謝玄暉百年不肯疎榮辱雙鬢終應老是非
人道青山歸去好青山曾有幾人歸
終南山張嶠
帶雪復銜春横天占半秦勢竒看不定景變寫難真洞
遠皆通岳川多更有神白雲幽絶處自古屬樵人
同前王貞白
終朝異五岳(集作千山凝黛色)列翠(集作今古)滿長安地去搜楊近
人謀隠遁難水穿諸苑過雪照一城寒為問紅塵裏誰
同駐馬看(集作太華遥相望晴樓幾處看)
同前裴說
九衢南面色蒼翠絶纖塵寸步有閒處百年無到人禁
林寒對望太華淨相隣誰與羣峰竝祥雲瑞露(集作靄)頻
泰山
遊泰山三首李白
四月上泰山石平御道開六龍過萬壑澗谷隨縈廻馬
跡遶碧峰于今滿青苔飛流洒絶巘水色(集作急)松聲哀
北眺㠋嶂竒傾崖向東摧洞門閉石扇地底興雲雷登
高望蓬瀛想像金銀臺天門一長嘯萬里清風來玉女
四五人飄颻下九垓含笑引素手遺我流霞杯稽首再
拜之自愧非仙才曠然小宇宙棄世何悠哉
二
清齋三千日裂素寫道經吟誦有所得衆神衞我形雲
行信長風颯若羽翼生攀崖上日觀伏檻窺東溟海色
動遠山天雞已先鳴銀臺出倒影白浪翻長鯨安得不
死藥高飛向蓬瀛
三
平明登日觀舉首開雲關精神四飛揚如出天地間黃
河從西來窈窕入遠山憑崖覽八極目盡長空閒偶然
值青童綠鬢盈雲鬟(集作雙雲鬟)笑我晩學仙蹉跎凋朱顔
躊蹰忽不見浩蕩艱(集作難)追攀
華岳
行經太華孔德紹(見初學記)
紛吾世網暇靈岳展幽尋寥廓風塵遠杳冥川谷深山
昏五里霧日落二華隂疎峰起蓮葉危寒(一作塞)隠桃林
何必東都外此處可抽簮
扈從出西岳作沈佺期
西鎮何穹崇壯哉信靈造諸嶺皆峻秀中峰特美好旁
見巨掌存勢如拓東倒頗聞首陽去開拆北(集作此)河道
磅礴壓洪源嵬峩壯(初學記作載)清昊雲泉紛亂瀑天磴矻
横抱子先呼其巔宫女世不老下有府君廟歴載傳洒
掃皇明應天遊十月戒豐鎬微末忝閒從兼得事蘋藻
宿心愛茲山意欲拾靈草隂壑已承(集作水初學記作永)閉雲竇
絶探討芳(集作芬)月期再來廻策思方浩
春初送吕𥙷闕往西岳勒碑孫逖
刻石記天文朝推谷子雲箧中緘聖札巖下揖神君語
别梅初豔為期草欲薰往來春不盡離思莫氛氲
華岳王維
西岳出浮雲積翠在太清連天凝黛色百里遥青冥白
日為大(集作之)寒森沉華隂城昔聞乾坤開變化生巨靈
右足踏方山左手推削成天地忽開折大河注東溟遂
為西岳﨑(集作峙岳)雄雄鎮秦京大君包覆載至德被羣生
上帝佇昭告金天思奉迎人祇望幸久何獨禪云亭
觀華岳祖詠
西入秦關口南瞻驛路連彩雲生闕下松樹倒祠邊作
鎮當官道為雄控大川蓮峰逕上處彷髴有神仙
經太華衞光一
太華五千尋重嵒才(疑)沓起勢飛白雲外影倒黃河裏
上有千葉蓮服之久不死山高採難得歎息徒仰止
華山張喬
青蒼河一隅氣狀杳難圖卓傑三峰出高竒四岳無力
疑擎上界勢猶厭(集作獨壓)中區衆水東西走羣山遠近趨
天廻諸宿照地聳百靈扶石壁烟霞麗(集作藤蘿細)龍潭雨
雹麤澄凝(集作清凉)臨甸服險固束神都淺覺川原異深應
日月殊鶴歸青靄合仙去白雲孤濁瀑斜飛凍長松倒
掛枯每來探洞穴不擬返江湖儻有芝田種商巖老一
夫(集作巖間寄野夫)
華山上方裴說
獨上上方上立高聊稱心氣衝雲易黑影落縣多隂有
雲(疑作雪)草不死無風松自吟會當求大藥他日復追尋
文苑英華卷一百五十九
