文苑英華卷七百七十二宋李昉等編
帝德上
南郊頌一首玄圃園講頌一首
隋高祖功德頌一首拜南郊頌一首
南郊頌(并序)梁簡文帝
臣聞惟天為大聖人敬其德知幾其神聖人契其道故
龍官弱言之后合揆於蒼昊鳥紀垂衣之君昭格於上
帝莫不巍巍乎穆穆乎渙汗於綠篇氛氲於丹冊者矣
我梁皇帝之御天下也乘熛祗之盛曜即璧日(一作月)之
遐照等乾覆之燾養合坤載之靈長四三六五之意(一作)
(四三皇六五帝非)十堯九舜之明名與功偕業將時並自撥亂
反正伐罪吊民馮玉几握金鏡君臨萬國於今二十有
二載也緯天維理地軸移澆風於末俗反淳正於區中
化不言而先(一作尤匪)顯教不嚴而已肅流樂復雅遠符雲
韶之世墜禮還章非因忠信之薄九垓同軌四海無波
儲明變照儀天作兩三衮咸作叶化台光麴糵王風鹽
梅帝載塵清世晏蒼兕無(藝文類聚有所作)用其武功運謐時
平(類聚作雍)鵷鷺咸(類聚有并字)脩其文德桃林散甲華山優(擬作)
(弢)刃玉門罷候紫塞沉鋒屠羊釣壑之士厭洗耳而襲
簮佩版築藏巖之逸去慘榖而紆珩組異人俊乂既間
出而在官世鏡河仙亦雍容而廊廟蹇蹇同於多士諤
諤比乎得人五典三墨既葳蕤於璧水九流八索亦繽
紛於石渠畫一之政萬代表於時和三章之律百姓沐
於仁夀於是龍光之地日浴之鄉紫舌黃支頭飛鼻飲
自西自南無思不服欵關質子稱臣内向珠樹素禽越
火枝之地銀甕卭杖踰沉羽之涘出赤野而連翩度玄
妙之泱漭於是(類聚作由)嘉祥被衆瑞登金人澤馬丹甑玉
鷄三角九尾四眉(類聚作肩)六足抽鋪地之九莖發端門之
連理參差於郊藪布濩於宫闕(類聚作闈)府無虚月史弗能
記周稱黃鳥之旗夏有玄珪之錫無以踰此嘉祥方茲
㹅萃道洽世昌國殷民阜鄉知舜讓邑比堯封委粟西
畆神絲被澤可謂我化若風民應如草我静如鏡物動
猶煙天子猶未明求衣日昃不勌撤膳匪躬詢輿訪道
鑾旗徐動棄千里而弗乘寶瑟無虞捐百金而不服廣
行四等被慈雨於枯根大闡三朝(一作明)驚法雷於羣夢
曲成萬物去殺愛生幽弊之民與蒼雷而共悅否滯之
義同谷風而開杼昆蟲得性跂蠢欣生三驅有緩前之
禽九門無餧獸之藥至德之事如此太平之風如彼乃
以恭肅神祗理通孝敬江左以来爽塏未闢爰命將作
揆日載營三靈叶響百工咸事宛如神造儼類仙居冲
秘隠嶙跨千畝於晉日閒曠麗遠吞七里於漢年五逹
四通廓郊彌野南瞻重嶽北眺芒嶺東臨㶚滻西望舊
豐紆餘委蛇丘陵起伏澎湃嶤屼山川異態飛梁邃宇
洞爥(類聚作燭)穴(類聚作空)懸紫殿仙宫霞騫(類聚作蹇)鳥翥霧映倒
梁日光疎鈑玉桃卷葉銀樹抽芳百果千株三珠八柱
朝葉與蜜露共鮮晩花與薰風俱落露禽乍聚望比翼
之翺翔歸飛時宿聞同心之夜響故以熊熊灼灼炫兩
明而仰七曜紛紛沐沐承五煙而帶三靈圓丘閑靜紫
壇肅設五精之場千神之位八階弘麗四維慱敞宛若
千仞狀懸流之仙館煥如五彩同瑶山之帝壇石牒神
昌之瑞方臻金縷飛光之徵永固是雕是琢鄙茅茨之
為倫非珠非玉嗤甘泉之已奢望昔方今獨高千古沿
襲異等質文斯中於是歲在單閼星次訾陬律中太簇
日惟辛卯特有事於南郊甸師清野封人壝宫朱幕夕
峙帷宫宿設曉漢斜陰挈壺升漏天子御玉輅動金根
八驥揚衡雙龍翼盖雲罕徐廻鳴鐃韻響風承豹尾日
映鶡冠萬騎天行千乘雷動石鎧犀衣之士連七萃而
雲屯珠旗日羽之兵亘五營而星列鬱鬱阡阡震震填
填充溢乎國都彌漫於鄽邑者也若乃廻輿降蹕薦禮
帝儀揖大清秩羣望被大裘服山冕恭蒼璧之明祀穆
靈壇之禋敬黍稷非馨明德惟馨日曜彤精天澄翠色
百僚師師九官濟濟千神叶福萬億均慶六典斯備三
禮必該焚柴告成罔不欽若翠煙升綠(疑)同河濱之瑞
雲丹燎燭天若帝鄉之美氣雲門麗舞咸池廣樂已叶
九韶之曲復諧六列之奏金匏既動望蜿蟬之遊龍玉
磬徐嗚觀參差之舞鳳袿轊駕肩士女填噎接袂為幃
連裾猶堵鼓腹擊轅行歌舞抃然後紆玉輦而謝書生
登靈臺而望雲(一作大非)物欽明美化跨萬古於茲日廣運
愉樂表千載於當今方當廵云云之禮啟亭亭之業封
天答睠禮地徵靈南山之夀無極七百之基長固豈不
懋哉豈不盛哉菲薄微臣謬與藩服馳心休禮秣馬之
願無由徒罄𥚹辭清風之藻多愧敢敷庸理獻頌十章
其辭曰
元始道一渾德氛氲遥哉邃古夐矣初分磅礴地載清
朗天文大人覩物生民樹君蛇驅龍凖作樂垂衣皇圖
炤灼帝篆葳蕤廓寥中代合聖與誰於鑠我后命世天
飛玄默馭辯寂照秉真就雲握歷望日臨民謙光履德
義禮稱珍車書同軌天下歸仁期章孔備盛化弘道酌
衢敬賓欽賢愛老變正(疑)是珍燭車非寶如海之深如
日之杲肅恭明神逖聽前踵配天道尊迎陽義重玄酒
陶匏燔柴雲聳跨舞論韶籠堯稱拱赫矣郊宫載惟静
謐(初學記作郊宫載静紫壇新謐)肅肅禁圍陰陰仙室六戎列野八鸞
照日架殿星羅重宫霧出蒲萄金橘靈夀木難表禁開
暑貞檜陵寒山池壯麗階闔彤丹葉垂疊雨花落重巒
康哉盛德美矣世(初學記作時)豐三辰炳燿七政永隆(初學記作)
(崇)五方来洎四隩茲通懸繩度笮駕鹿追風既隆(初學記作)
(敷)懋化復覩瑞滋金車出野玉露霑墀紫槩神草華平
瑞芝長愉汪濊永固雍熙照天漏涘遠肅邇睦惠靡齊
民恩彌比屋式光惇史踰斯郁郁皇哉康哉同斯景福
玄圃園講頌(并序)
竊以寶山峻極駘足未窺惠海遥波輕舟誰泛故以探
沙亂(一作詩玄)妙類杵迷形百代同昏千年誰啟皇上託應
金輪均符玉鏡俯矜若習續照慈燈鶴禁還春龍泉更
曉玄水躍祥丹陵寫電功韜火宅德覆昏衢智惠之光
猶初日照忍辱之力如明月珠天成地平遐肅邇穆澤
漏無底化行靡外滄河鏡渌碧海調氛停瑞氣於三辰
汎祥煙於五節鱗羽被解罹之澤黎元沐至仁之道正
化潜通法輪常轉類空鏡之傳虛猶懸河之瀉澗儲君
德彰妙象體眷春瓊視膳閑辰遨遊心法搦管摛章既
便娟錦縟清談論辯亦參差玉照夏啟愧德周誦慙風
乃於玄圃園栖聚德心(一作懋)之英並命陳徐之士樞談
永日講道終朝賓從無聲芳香動氣七辯懸流雙因(一作)
(林)俱啟情遊彼岸理愜祗園靈塔將漏天花乍落于時
藏秋仲節麗景妍辰氣冷(藝文類聚作含)金扉霜浮玉宇聖慈
冲邃獨幸勝地朱堂玉砌碧水銀沙鳥弄翅(類聚作塢)於瓊
音樹葳(類聚作藏)蕤於妙葉液水穿流蓬山寫狀風生月殿
日照槐煙綱叨籍殊寵陪奉末塵預入寶樓竊窺妙簡
鳬藻喜忭獨營心靈敢作頌云
皇儀就日帝道昌雲化隆垂拱德蔓鴻芬機乘八解道
照三墳巍巍蕩蕩萬代一君重離照景玉潤舒華七淨
標美三善稱嘉降茲法雨普洽生牙漣漪義水照曜文
花芳園靉靆天宫類寶折論冥空玄機入道密宇浮清
(類聚作清幽)重關(一作擔)相藻日映金根(類聚作雲)風摇銀(一作瑞)草
肩随接武握寶靈珠皆抽四照並按九衢顧惟多缺徒
奉瑛瑜終如燕石更似齊竽
隋高祖功德頌(并序)薛道衡
太始太素荒茫造化之初天皇地皇杳冥書契之外其
道絶其跡遠言說(一作談)所不詣耳目所不追(或所逮)至於
入穴登巢鶉居&KR1663;飲寧(一作不)殊於羽族取類於毛羣亦
何貴於人靈亦何用其心識羲軒以降爰暨唐虞則乾
象而施法度觀人文而化天下然帝王之任(一作位)可重
聖哲之道為尊夏后殷周之國禹湯文武之主功濟生
人(一作民)聲流雅頌然陵替於三五慙德於干戈秦君閏
位用刑名為政本漢執靈圖雜覇道而為法當塗興而
三分峙典午末而四海亂九州封域窟穴鯨鯢之羣五
都遺黎蹴踏戎馬之足雖玄行定嵩洛木運據殽凾未
止滄海之流詎息崐山之燎叶千齡之旦暮當萬乘(一作)
(葉)之一朝者其在大隋乎粤若高祖文皇帝誕聖降靈
則赤光照室韜神晦迹則紫氣騰天龍顔日角之竒玉
理珠衡之異著在圖籙彰乎儀表而帝系靈長神基崇
峻類邠岐之累德異豐沛之勃起俯膺歴試納揆賓門
位長六卿望高百辟猶重華之為太尉若文命之任司
空蒼歴將盡率土糜沸玉弩驚天金芒照地(一作野)姦雄
結(一作挺)禍據河洛(一作朔)而連海岱猾長縱惡杜白馬而
塞成臯庸蜀逆命憑銅梁之險鄖黃背誕引金陵之寇
三川已震九鼎將飛高祖龍躍鳳翔濡足援手應赤伏
之符授玄弧之籙命百戰(一作下)百勝之將動九天九地
之師平共工而殄蚩尤剪偰窳而戮鑿齒不煩二十八
將無假五十一征曾不(一作未)踰時妖逆咸盡(一作殄)廓氛
霧於區宇出黎元於塗炭天柱傾而還正地維絶而更
紐殊方稽顙識牛馬之内向樂師伏地懼鍾石之變聲
萬姓所以樂推三靈於是改卜壇場已備猶弘五讓之
心億兆難違方從四海之請光臨寶祚展禮郊丘舞六
代而降天神陳四珪而饗上帝乾坤交泰品物咸亨酌
前王之令典改號易稱(一作徽號)因庶萌之子来移創都邑
天文上當朱鳥地理下據黑龍正位辨方揆景於星日
(一作日月)内官外座取法於辰象懸政教於魏闕朝羣后於
明堂除舊布新移風易俗天街之表地脉之餘(一作外)獯
獫孔熾其来自久横行十萬樊噲於是失辭提步五千
李陵所以䧟沒周齊兩盛競結旄頭聘國(一作狄)后於漠
北未足息其侵擾傾珍藏於山東不能止其貪暴炎靈
啟祚聖皇馭㝢運天策於帷扆播神威於沙朔柳塞(一作)
(室)氊裘之長皆為臣僕(一作隸)滄(一作瀚)海蹛林之地盡充
池苑三吳百越九江五湖地分南北天隔内外談黃旗
紫盖之氣恃龍蟠獸據之險恒有僣偽之君妄竊帝王
之號時經五代年移三百爰降皇情永懷大道愍彼黎
獻獨為匪人今上利建在唐則哲居代地馮宸極天縱
神武受服出車一舉平定於是八荒無外五服大同四
海為家萬里為宅乃休牛散馬偃武脩文自華夏亂離
綿積年代人生(一作造)戰争之日(一作其)家習澆偽之風聖
人之遺訓莫存先王之舊典咸墜爰命秩宗刊定五禮
申勅太常(一作太予後漢樂名)改正六樂玉帛樽爼之儀節文乃
備金石匏革之奏雅俗始分而留心正術垂神(或作拱非)聽
覧早朝晏罷廢寢忘飡憂百姓之未安懼一物之失所
行先王之道夜思待旦革百王之弊朝不及夕見一善
事喜彰於容止聞一愆犯歎深於在予薄賦輕徭務農
重榖倉廪有紅腐之積黎萌無阻饑之慮天性和恕(一作)
(弘慈)仁慈惻隠恩加禽獸胎卵於是獲全仁霑草木牛羊
所以勿踐至於憲章重典刑名大辟伸法而屈情决斷
於俄頃故能彛倫攸序上下各(一作齊)肅左右絶謟諛之
路縉紳無勢力之門小心翼翼敬事於天地終日乾乾
誡慎於無(一作元是)極陶黎民於德化致風俗於大康公卿
庶尹遐邇岳牧僉以天平地成千載之嘉會登封降禪
百王之盛典宜其金泥玉檢展禮介丘飛聲騰實常為
稱首天子為而不恃成而不居冲旨凝邈固辭弗許而
雖休勿休上德不德更乃㓗誠岱岳遜謝愆咎方知六
十四卦謙撝之道為尊七十二君告成之義為小巍巍
蕩蕩無得以稱焉而深誠至德咸逹於穹壤和氣薰風
充溢於㝢縣(一作宇宙)二儀降福百靈薦祉日月星象風雲
草樹之祥山川玉石鱗介羽毛之瑞歲見月彰不可勝
紀至於振古所未有圖籍所不載莫不見所未見聞所
未聞(二句一作目所不見耳所未聞)古語稱聖人作萬物覩神靈滋百
寶用此其效矣既而遊心姑射脫屣之志已深鑄鼎荆
山昇天之駕遂遠凡在黎獻具惟帝臣慕深考妣哀纏
弓劍塗山幽峻無復玉帛之禮長陵寂寞空見衣冠之
遊若乃降精熛怒飛名帝籙開運握圖創業垂統聖德
也撥亂反正隆(一作齊)國寧人六合八紘同文共軌神功
也玄酒陶匏雲和孤竹禋祀上帝尊極配天大孝也偃
旆戢戈正禮裁樂納人(一作民)夀域驅俗淳朴(一作福林)至政
也張四維而臨萬㝢侔三皇而並五帝豈只(一作直)錙銖
周漢么麽魏晉而已雖五行之舞載(一作每)陳於清廟九
歌之德無紀(一作絶)於雅樂(一作樂府)而玄功暢洽不局於形
器懿業遠大豈盡於揄揚臣生輕多幸命偶興運趨事
紫極(一作宸)驅馳丹陛一辭天闕奄隔鼎湖空有攀龍之
心徒懷蓐蟻之意庶馮毫翰敢希贊述昔堙海之禽不
增於大地泣河之士非益於洪流盡其心之所存忘其
力之所及輙緣斯義不覺斐然乃作頌曰
悠哉邃古邈矣季世四海九州萬王千帝三代之後其
風逾替爰逮金行不勝其弊戒狄猾夏羣凶縱慝竊號
滛名十有餘國怙威逞暴悖禮亂德五岳塵飛三象霧
塞玄精啟歷發跡幽方并吞寇偽獨擅雄疆享(一作戴)祀
二百比祚三(一作前)王江湖尚阻區域未康勾吳閩越河
朔渭涘九縣瓜分三方鼎峙(一作跱)狙詐不息干戈競起
東夏雖平亂離漠矣五運叶期千齡(一作年)肇旦赫矣高
祖人靈攸贊聖德挺生神謀獨斷癉惡彰善夷兇靜難
宗伯揆(一作撰)儀太史練日孤竹之管雲和之瑟展禮上
玄飛禋太一珪璧朝會山川望秩占揆星影移建邦畿
下馮赤壤上叶紫微布政衢室懸法象魏帝宅天府固
本崇基(一作威)匈河瀚海龍荒狼望種落陸梁時犯亭障
皇威遠攝帝德遐暢稽顙歸誠稱臣内向勾(一作吳)越提
封斗牛星象積有年代自相(一作稱)君長大風未繳長鯨
漏網授鉞天人豁然清蕩戴日戴斗太平太蒙禮教周
備(一作被)車書(一作車軌)大同復禹之迹成舜之功禮以安上
樂以移風憂勞庶績矜育黔首三面解羅萬方引咎納
民軌物僉登仁夀聖化隆隆(一作平)生人(一作靈)熙阜虔心
恭已奉天事地恊氣横流休風(一作徵)紹至壇場望幸雲
亭虚位推而不居聖道彌粹齊迹姬文登發嗣聖道類
漢光傳莊寶命知来藏往玄覧幽鏡鼎業靈長洪基隆
永(一作盛)崆峒問道汾射(一作祀)窅然御辨遐遊(一作逝)垂雲
上仙哀纏率土痛感穹玄流澤萬業用教百年尚想睿
圖永維聖則道洽幽明仁霑動植爻畫(一作象)不陳乾坤
將息微臣作頌用申罔極一作皆隋書本傳
拜南郊頌(并序)王勃
微臣上稽龍繇下閱龜謀觀天地之至道考皇上之大
節武宣七德未嘗踰息亂之鄉文招九功未嘗出昇平
之域並能懸日月而高視駕雷雨而先鳴或皮幣而踐
大階或干戈而躡乾步至於理定創禮功成作樂振長
策以叙諸侯設靈機而制羣動猶虞階已泰不能息洞
庭之誅夏載克寧不能罷會稽之戮故將體剛柔而立
本法震曜而崇威一戎而㝢縣平四罪而華夷服然後
皇旗大輅詔殊號於圓丘電轉雲廻奏玄符於孝理天
下黎人知四海之安樂寰中殊域奉三靈之康泰德兼
祥風灑道與和氣游不言而大寶用貞無事而元功有
立捨彼代也其誰與哉若夫應運而生繼天而作鼓動
千載之下超騰百王之上遂能發軒庭之景曜躡隋運
之頽風揖讓而取文明指麾而清幽夏則我皇唐得之
矣高祖以黃旗錫瑞靜雲火之横氛太宗以赤羽登期
補星辰之絶縷授瑶圖於斯邑付璿歷於鈞臺人更三
聖道昭千古於是俛臨睿極趨四荒於鳳闕之前端委
廟堂調萬國於龍軒之下八鸞徐動頓湯文於後塵九
駿長驅佇堯舜於中路邦家之具得矣易簡之業存矣
猶有朱蒙戾俗違光蓬艾之間青激遺甿假氣陶鈞之
内背熊山而搆虐擁狼潭而稽誅竊瀛海之風波弄乾
坤之綱紀漢圖西返惟收五郡之名魏律東窮未出三
韓之險姦謀蓄於有漸逆節成於不悔長蚊蚋之雷霆
附豺狼之羽翼豈知夫至人無外撫天下以為家真數
有歸吊羣方而罪已三門遁甲黃公成不戰之師五壘
神兵玄女下先登之策肅牙璋而按律輝旄節而分麾
降南宫之元老裂西營之毅卒良將首路偏戎竟野軸
轤萬里旌旗四合金緗玉匱司空憑首勝之威鶚視龍
趨將軍仗萬全之略負鼇丘而峻壁據黿壑而深溝一
鼓而亭塞無塵七縱而江山失險伐罪以明而不以衆
懷遠人於絶境均惠化於殊隣登若木以照臨折紅桃
以延佇然後分州列鎮對明月以收營返旆旋戈部玄
雲而振旅望神都而獻捷仰靈社以書功辛亥謁於昭
陵癸丑告于太廟時乘黑帝月旅玄枵大唐有國之五
十一年皇帝有天下之一十九載也元惡既殄萬宇清
矣元勲既輯萬寶成矣以為周郊上帝裁延肅慎之賓
漢禮甘泉未拯朝鮮之亂想玄功而反側奉先旨以遲
廻思答上靈之心以洽庶黎之望爰考吉日遂靜行宫
有司具典乘輿乃出撫玄蚪戴翠鳳鼉鼓按節鯨鐘䟽
響千乘嶽動萬騎林廻星陳而天行雷震而霧合是時
未登夫太壇也廼齋帷宫宿帳殿華盖移影鈎陳從蹕
千營夕布亘蒼野而煙凝萬幕宵懸背黃闉而霧列既
而屏翳清曉飛廉警旦孫叔奉轡王良聳策雲藏星謐
宇曠山明旌軒具照簫笳互凝陟名嶽以告成歷神丘
而展事國容象物而動朝章視令而肅宸儀有晬虚徐
大帝之庭列侍無譁髣髴華胥之國於是襲衮服戒爼
豆端瑞班儼華旒樂懸六代禮備三古奠惟蒼璧藉用
白茅鳴孤竹之簫管奏空桑之琴瑟感格以誠不以事
動植咸驩敬神以道不以華天人合應然後駐聲名於
上邑反文物於仙宫因雷雨而作施法雲天而用響風
行電舉未寸景而浹九埏野抃途歌不崇朝而晏六合
我之玄極建矣我之能事畢矣趨帝寰而振足越皇衢
以驤首不其然乎雖睿化無方比神圖而絶唱而小臣
不佞撫洪筆而當仁敢作頌曰
遼河巨浸碣石危峯城分玄莵塞接黃龍憑遐作梗恃
險忘恭人殘鬼哭主闇臣凶有晉不綱戎麾内逐帝隋
失御皇輿外鶩九縣塵征三靈霧黷長茲下慢逋我天
戮五材無隕千齡有聖武創元基文清寶命波恬四海
明宣七政息衆以寧綏荒(一作緩死)以令飛龍繼跡鳴鳳重
光遂均夷夏迭用柔剛戈船泛月劍騎横霜風驅海石
電掃辰陽帝師無戰神兵有伐丞相陪麾司空仗鉞危
雲旦起長星夜發萬壘爭屠千城自蹷功超薄伐義極
兼該殊方底定善陣徐廻歸俘獻捷課績分材建侯清
廟偃伯靈臺考事龜謨凝情鳳扆仰觀俯察享神作祀
道則推天功非在已豐隆旦出招摇夕指神壇嶽立齋
館雲深鑾旗曉引葆吹晨吟山明野澈日降天臨鏘鏘
盛服肅肅珪簮爼豆畢陳笙鏞間撫玉觴分獻金錞暢
矩青帝鳴琴朱靈會舞上和下悅神歆神聚收驩巨野
反旆靈躔思周宇宙樂極寰埏德因時立頌以詞宣帝
之功也臣何餙焉
文苑英華卷七百七十二
