文苑英華卷七十四宋李昉等編
樂四
君臣相遇樂賦一首獻凱樂賦一首
霓裳羽衣曲賦三首功成作樂賦一首
作樂崇德賦一首律和聲賦一首
奉制試樂為御賦一首大合樂賦一首
君臣相遇樂賦(并序韶以聖作物覩聞忘味為韻)
潘炎
繼天者君也戴天者臣也下之事上作股肱耳目上之
任下敷心腹腎腸甚矣哉君之難臣之不易也今聖上
高九皇之道賢臣合一德之義風雲玄感魚水冥符作
樂崇德於是乎在詩有六義請賦歌之曰
於赫我皇受天明命平六府和八政天合德日躋聖神
生甫而山出雲在玉衡而照金鏡考金石以和樂美鹽
梅之克正超百王之至理冠六代之尤盛至矣哉鴻鈞
之代何物不樂仰乾坤之德知樂之所由興觀君臣之
和知樂之所由作在宇宙而皆滿鼓隂陽而合漠且宫
為君商為臣其德斯漙(疑作溥)羽為物徵為事其宜咸若
諧宰相之燮理象天子之經略可以頌猗那可以美於
鑠正南面陳黼黻于以紀聲眀于以展文物進旅退旅
撞鐘考鼓四方皆聞萬物咸覩事無事明主之衣已垂
為無為大臣之衮何補雲干吕而風入律進成規兮退
成矩無不幬也象乎三天無不載也均乎九土小仲尼
之在齊狭季札之觀魯惟太平之和樂按前史之未聞
不殊東戶之代何謝南風之薰遠無攜而邇不偪䕫為
臣而堯為君肅雍和鳴越詩人之作發揚蹈厲薄武王
之勲節有序聲成文豈徒以諧鼓舞盖所以調氤氲允
所謂奏大音兮當聖朝合六英兮和九韶陳威儀之穆
穆表至德之昭昭奏之以人奚異洞庭之響莫匪爾極
何必康衢之謠一屈一伸下兢上讓或右文而左武或
先吁而後唱端拱者上帝之君賡歌者濟時之相天化
優洽淳風溥暢元元本本形難為状[山弇]州之北邈矣可
遊汾水之陽杳然自喪所以表大道之理豈徒知皇帝
之貴徐則文足昭疾則武足畏俯仰之際見旒扆之情
綴兆之間知鼎鼐之味不聞於柏皇栗陸何有於殷周
漢魏敢獻幽蘭之曲希從拔茅之彙
獻凱樂賦(以獻兹大功陳樂于祖為韻)高郢
愷樂象功曲(一作功)成斯獻既宣威而是奏亦飾喜而攸
建播師律於六律寰海用寧揚軍聲於五聲華夷知勸
原夫飲至云畢告捷在兹陳簨簴之列歌杕杜之詩天
地同和盡樂止戈之武生靈咸若俱歡反旆之師觀其
鐘鼓克諧羽旄繁會伊德音所發寔神功是賴粗而厲
彰乎樂在其中感而通俾夫聲聞於外回(一作行)八風以
柔服叶七德而保大鏗鏘既薦乎成文條暢有符於交
泰若乃昭聲教定武功肅軍容於清廟和樂節於皇風
奏在偃旗之時寧惟三捷獻於歸馬之日何愧一戎於
是洪稜奮盛禮陳感怒聲而色作駭壮觀而氣振且流
歡於遠邇乃昭慶於神人輝德是資克戒熊羆之士審
音斯取不忘將帥之臣則知伐叛既在乎師獻功必資
于樂綴兆若習於部伍進退如分其犄角矧乎侁侁之
功斯立鏘鏘之韻相符始理心而啟聖終盈耳以為娱
彼周伐玁狁漢征單于皆窮欲而黷武故人殘而力無
未若我配盛德永維圖將使自東自西聆至音而斯為
盛矣盡善盡美欣玄德而不亦樂乎既而一人有作萬
物皆覩掩軒后之咸池陋周王之大武播丕績於宫徵
獻盛樂于宗祖客有擊拊而歌聖功願比身於率舞
霓裳羽衣曲賦(任用韻)沈郎
儒有悅聲教以自勖覩至樂於實錄如玄宗之聖代制
霓裳之麗曲豈惟象德以飾喜將以變風而易俗原夫
鼎湖道洽薰絃思深惡繁聲以惑志思雅樂以理心調
乎琴瑟之間無非故曲奏自雲韶之下盡是凡音乃制
神仙之妙響是知鄭衞之難侵與鈞天之潛契冀瑤池
之可尋時也廷臣並觀樂器斯設絃匏由是而居次簫
管因之而在列假宫商之具舉成曲度之妙絶變虚徐
之歌態始訝遏雲振飄颻之舞容忽驚廻雪既應絃而
合雅亦投袂而赴節已而樂自宸慮備于太常首瓊殿
之法曲改梨園之樂章配八佾以稱美旌九功而無荒
盡文物之全盛致衆庶之歡康是知和平有因雅正無
比既容與而在目復周旋而盈耳融融然節奏合度傞
傞然周旋有旨逸調奏兮既徹嘉名播兮未巳今皇帝
奕葉繼代明德是資開元之聖運復啓羽衣之餘響寧
遺觀兩階之舞干既柔殊俗覩二清之仙樂復播眀時
下臣就列以貢賦喜聞韶而在兹
第二失名
霓裳綽約兮羽衣蹁躚高舞妙曲兮似於群仙長袖若
緩而若急雅音或斷而或連想奏禁城之裏如聞玉皇
之前迎拍動容縹緲而羅衣曳霧含霜吐曲響亮而德
音徹天止有餘態動無遺妍昔開元皇帝以海内清平
天下豐足思紫府瑶池之樂制霓裳羽衣之曲夭夭而
花(一作仙)貌呈妍冉冉而雲鬟垂綠金石鏗鏘而不雜絲
竹要妙而相續觀夫降輦路臨廣場被羽衣披霓裳始
逶迤而並進終宛轉以成行舞隨節以袖急歌和氣而
韻長退若游龍之乍婉進如驚鴻之欲翔趨合規矩步
中圓方想其奏也示安寧尚敦樸眀樂之雅正辨樂之
清濁雅聲發乎宫商清音發乎徵角似到蓬莱之殿見
舞仙童如昇太一之宫忽聞帝樂爾乃若止若行或竦
或傾進退合度俯仰隨(一作應)聲聽之而雅正斯在聞之
而奸邪不生天地為之交泰日月為之貞明今我皇紹
唐堯之業繼聖祖之德制禮作樂而和兆人端拱垂衣
而朝萬國於是陳廣樂宴群臣鄭衞之聲是遠神仙之
曲是親雅音奏而合律妙樂作而入神變態而波廻風
轉顧步而雲飛霞新已矣哉想曲罷而舞歇當皇州而
正春
第三陳嘏
我玄宗心崇至道化叶無為制神仙之妙曲作歌舞之
新規被以衣裳盡法上清之物序其行綴乃從中禁而
施原夫采金石之清音象蓬壺之勝槩俾樂工以交泰
儼彩童而相對漓灑合節初聞六律之和摇曳動容宛
似群仙之態爾其絳節廻互霞袂飄颺或眄盼以不動
或輕盈而欲翔八風韻肅清音思長引洞雲於丹墀之
下颯天風於紫殿之旁懿乎樂洽人和曲含仙意雜絃
管之繁節澹君臣之玄思清凄滿聽無非沖漠之音颯
沓盈庭盡是雲霄之事吾君所以凝清慮慕玄風無更
舊曲用纂成功既心將道合乃樂與仙同悅康平於有
截延聖夀於無窮美矣哉調則冲虚音惟雅正于以臻
逍遥之境于以暢恬和之性遂使俗以廉平人無紛競
見天地之訢合致朝廷之清净小臣抃而歌曰聖功成
兮至樂修大道叶兮皇風流願揣侔於竹帛贊玄化於
鴻休
功成作樂賦李子卿
夫九功不成八音不會所以功成作樂乃知樂之為大
上帝以亭育道周故鈞天慇懃軒轅以創業功成故雲
門砰礚不才狂智之士敢議聖唐之樂我高祖神堯皇
帝歷數在躬鈞樞初握撥亂返正戮諸夏之鯨鯢枯楊
生荑掃中原之霜雹太宗以電擊肅慎洗白刃於遼水
高宗以風行營丘颺青烟於太岳二宗一祖功高道邈
我開元神武皇帝夷内難纂前緒皇綱弛而更張帝典
墜而還舉從萬人之後(疑)欲安一物之失所頃年祀后
土夜吐神光中歲燎皇天晝聞山語曠綿古而未覿非
軒頊而誰與宜樂功成當崇簨簴貞觀草創已模五莖
六英開元增修更叶黃鍾大吕命䕫典事大制宫懸鳴
絲則文動奏金則武宣羽毛含其春露干戚耀其秋天
慶雲既同於舜日大風無異於漢年於是八音具舉六
樂斯備工無奪倫守不假器伏羲之瑟琴有序女媧之
笙簧畢萃乘逸韻於伯牙得遺音於師摰窮搏拊之深
術盡戛擊之幽致動角則寒谷花眀叩商則春林葉墜
聲無誤曲周郎之顧何施調有雅音季子之聽應異初
舞而魚躍龍騰終曲而鶴翔鳳至誠可以克諧神人交
暢天地者矣且述者彰於有聖作者表於有功徵乎正
始繫彼國風聲邪則道澆俗弊調雅則人和年豐當今
八風通六律同其音正其氣雄文昭德而那對武盡美
而未工聆響皆清比無聲而無臭聞風自悅何自西而
自東誠宜播在金石永永無窮有龐眉垂白之老擊壤
而歌曰功成作樂兮帝力則那樂正崇德兮雅頌則多
雲門之典兮大吕之歌金石節奏兮絲竹駢羅天地已
正兮神人以和兩階舞羽兮三邊止戈擊壌鼓腹兮不
識其他客有獻成功之頌九重深兮其若何
作樂崇德賦(以王者順動殷薦趨時為韻)失名
我皇以合天為德神化為勲鄙銘功於彛器思播德於
樂文由是播大章大夏表克長克君美韶者舜慙濩惟
殷未足方其至美而且讓其樂云於是俗泰時康近服
遠信聲諧六律事從百順樂府爰闢宫懸始震樹干羽
而駢羅列鏞鼓而充牣八佾之疾徐無失九成之洪殺
克慎惉滯不生子諒咸進洋洋玄化流於筦磬之中泱
泱大風發於絲竹之韻觀夫崇德之祭也郊上帝祀方
祇配祖列位崇壇奉犧六代眀備千官肅祗殷薦咸若
嘉肴孔時聲音上聞同韶之盡美戩糓下降知神之格
思于時曙色初分祥風微扇肅肅嚴配隂隂嘉薦聲眀
動于皇天文物驚於赤縣至矣哉德不崇無以表金石
之娱樂不作無以表天地之符樂作而萬方草偃德表
而八裔風趨昔先代之薦也或中和罔紀鏗鏘罔假徒
載考而載擊非大者而遠者孰若奮至聖之光薦眀德
之香陋咸池於堯帝笑舞象於周王秦穆之鈞天遠設
軒皇之廣樂空張(一作章)聖上猶兢自持非禮勿動鄭衞
斯斥溺音是恐客有聞至德之音知我皇之所以垂拱
律和聲賦(以見象聲律以和萬方為韻)歐陽詹
詠聲周兮律聲遍人心厚兮國風變伊在堯之既聞我
得䕫而又見哀思慮始安和道性宗伯官也擇人乎有
才正始化焉選音於無象綴咸池之雅韻去桑間之末
響圖風普以雨周筭天長而地廣律則以宫擊徵詠則
從濁揚清且懲流而反正常誡險以歸平若近若遠非
幽非眀類無臭等無聲俟信矣惟時與四時之德合(一作)
(洽)純如並奏(二字一作合莫)彌六合以文成善詠者身應聲者
律會高低以齊舉偕疾徐而並出跡不得尋功如何述
為災為𤯝曾莫奉於滛君調陽序隂屢見資乎聖日故
得之者體員御方失之者亡禋絶祀比屋可戮桀紂罔
測其所由率土可封堯舜固知其所以不然者移風之
言曷謂易俗之訓則那我所以清六管順賡歌載唱載
吹匪塤篪之獨叶一張一弛豈琴瑟之空和八紘有截
四海無波物阜人蕃雖已歸乎(一作之)至德鳳来獸舞盖
於斯而靡他其理微其用遠論有助也侔大君之得一
考無情焉同八風之吹萬可謂我詠斯暢我律斯臧發
揚六義(一作氣)孕育群方處植者以之而茂實含識者於
焉而夀昌彼離連與栗陸復何道而稱皇
凡一作皆集本
奉制試樂為御賦(以和樂行道之本為韻)元稹
臣伏奉庚寅之詔曰天子以樂為御其義則那臣以為
引重任者無御不可播盛德者非樂而何蟠乎地而極
乎天周流既超于馬力發乎邇而應乎遠馳聲亦倍於
鑾和喻之為至此實居多大道既夷則舞行象成於倒
載小戎或駕則琴音决勝於驟歌故聖王取彼驩然方
諸沃若制其節奏戒乎行作聽祈招之什冀絶跡於覆
車賦盤遊之詞俾慮危於朽索是以南薰馳而虞德盛
北里騁而殷道惡控海内當並騖於勛華執人柄豈争
功於良樂斯御也動無險阻發自和平周旋罔害歡愛
則行止之而優游靈府推之而浃洽寰瀛非勞轅軛但
布莖英陋乎足跡運以精誠爾或馳驅難期於無災無
害我之步驟乃在於大鳴小鳴故曰得禽而詭遇不如
率獸以仁聲且䟦涉者疲於山川滌蕩者格乎穹昊慕
六律而百蠻群至錫有功而諸侯軌道豈出戶庭非專
擊考乘六氣之變哂六轡之徒施鼔八風而行知八駿
之非寳於是屏造父命后䕫或無聲而至矣或先進以
導之豈獨周域中而利其銜策亦將肥天下而浃乎骨
肌若此則宇宙盖猶乎一馬牽制盡在於四維雖質文
更變而公共操持莫不得之者昌失之者損俗化清而
鞭朴廢和順積而車書混故臣稹前跪而言曰引重任
者御為之先播盛德者樂為之本伏惟皇帝陛下推是
心而居其奥臣徒欲貢所聞而安敢窺其閫
大合樂賦(以王者之政備于樂聲為韻)失名
樂者制也所以道天和全人性故作之以崇德審之以
知政王者敬其事而闡其道順其時而行其令逮夫季
春届期乃命有司且曰群萌達矣播樂安之重以國經
不可闕躬理必以時訂(一作將)齊度於節奏被選樂於聲
詩撰乃吉日總於樂師是用資於誨爾亦無忝於命䕫
由是司儀辨等庶工守位備絃管之聲陳匏竹之器柷
敔邐迤而就列簨簴嶙峋而居次克展禮容而告樂備
天子於是率九卿暨三事必虔心而有待俾陪扈而斯
致既親覩於宫懸又何假以庭試若乃曲度是并不可
殫名雜以韶濩間以英茎追宣尼之前聞是能忘味念
師乙之舊說各辨遺聲考彼廢興存乎清濁安以樂且
知治世之音哀以思不雜異方之樂類飛聲於垂仁等
潤物於流渥足使魏文侯之卧聽已悟前非吴季子之
備觀難施先覺既盡美矣又何加乎諒從律而罔惑將
克諧而不渝必在聽和知其樂也洩洩是惟反朴變其
風也于于具舉不患乎聲希統同寧貴於和寡奚必饗
鈞天之靈貺而有殊焉想洞庭之異音更思古者誠夫
天祚我皇恩歴遐昌掩䆳古之嘉樂軼三代之盛王竊
賀聲眀之巨麗敢聯雅頌之遺章
文苑英華卷七十四
