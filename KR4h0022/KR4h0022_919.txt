文苑英華卷九百二十宋李昉等編
職官二十八(刺史二)
後周青州刺史齊貞公宇文彪碑一首
唐贈荆州刺史成知禮碑一首
唐維州刺史安附國碑一首
唐河州刺史冉寔碑一首
後周青州刺史齊貞公宇文公神道碑
楊烱
惟黃帝大電之精以太清而張樂惟高辛招摇之象以
人事而紀官於是乎生我司徒敬敷五教翼贊虞帝而
咸熙庶績惟殷湯受天明命以統九有之師惟微子崇
德象賢以為萬邦之式於是乎生我丞相約法三章光
輔漢室而威加四海大齊宣皇帝商周之日號西伯以
稱臣太祖高皇帝堯舜之朝避南河而革故司空臨川
獻王懿親明德論道經邦中庶子平樂侯開國承家丹
書白馬於是乎生我齊貞公惟魏之寳惟周之幹開上
帝而格天地(集作皇天)變隂陽而平水土詳求典載歴選台
衡或大澤而康帝圖或高丘而濟王業諸侯五百伊尹
出於庖厨甲士三千太公起於屠釣未有上從軒后下
及今(集作全)齊聖主明君三居域中之大帝師王佐累極
人臣之重古所謂歿而不朽者抑斯之謂與(集作乎)公諱
彪字明俊蘭陵人也即宣帝之玄孫高帝(集作皇)之曾孫
臨川王之孫平樂(集作陵非)侯之子禀神河岳藉慶王侯攀
兩曜之末光乘(集作得)五行之秀氣温厚廉(集作恭厚)讓當時
以為達人宣慈惠和天下謂之才子屬三方鼎立九土
星分禄去公朝失諸侯之盟會政由梁國建天子之旌
旗士女同歎於商墟鬼神共謀於曹社公杜門屏跡心
不自安與門生故吏數百人歸於後魏宣武皇帝以客
禮待之詔除給事中假龍驤將軍正光五年兼彭城府
長史假節則將軍比於王濬長史兼於杜襲龍驤可畏
晉后任之於(集作以)渡江騏驥不(集作所非)乘魏氏(集作皇)託之
於(集作以)留府六年除通直郎散騎常侍中書侍郎永安
三年帝北巡遷撫軍將軍銀青光禄大夫散騎常侍散
騎通直起於天興之元中書侍郎始自黃初(一作延和非)之
代宣王撫軍之號僕射光禄之名竒才惣於文武重任
歸於將相徐方叛逆以公為行軍長史兼統别部仍加
鼓節彭城宋邑海岳徐州嶧陽孤桐羽畎夏翟昔稱都
會今實邊陲魯伯禽始得專征周穆王遂行天討公手
執旗鼓坐謀(集作入侍)帷幄以陶偘部分之明當阮孚戎旅
之重有如荀美獨負逸羣之才不學江逌空有連雞之
稱(集作喻)徐州平遷黃門侍郎揚州大中正黃扉藹藹(集作)
(赫)青𤨏沉沉有若張公之萬戶千門博觀圖籍太湖為
浸會稽為山若有荀勖之十郡一州詮藻人物累遷大
司農秦稱內史漢曰司農管夷吾陳不涸之名耿夀昌
立常平之議時播百穀后稷讓於虞(集作唐)書阜成兆民
(集作人)列卿拜於周典普泰元年遷車騎將軍加右光禄
大夫永熙二年出為潁川太守人(集作地)稱汝潁俗尚申
韓有鄭伯(集作國)之别都有周公之朝邑教之德化無囚
歴於八年(集作三年)任於(集作以)賢能旁潤踰(集作餘)於九里于
時齊武王居中作相實有遷鼎之謀周太祖在外持兵
深懷事君之道昭公失位由季氏之執權襄王出居成
晉文之霸業三年秋八月武帝幸長安以義兵從順大
統元年授開府儀同三司封靈縣開國子邑三百戶金
堤石印清濟濁河爰賜土田以為藩屏漢之宰相始開
封邑周之列辟(集作侯)實兼卿士二年拜車騎大將軍九
年遷五兵尚書十年遷中書監領驃騎大將軍加開府
儀同三司進爵為公增邑一千戶天子有詔不入軍門
匈奴未滅不營私第蔡謨兼五兵之署(集作省)鄧隲比三
台之儀掌中書之綸翰加上公之冕服十六年遷侍中
驃騎大將軍以下並如故昔惟常伯今則侍中切問近
對拾遺補闕冕旒無象先問顧和玉佩(集作佩玉)不存即徵
王燦廢帝後二年公不賀出為使持節華州刺史侍中
並如故桃(集作成)林國邑太荔城隍三秦六輔之奥區五
岳四瀆之襟帶倪寬之為內史唯事溉田薛宣之守馮
翊但知拱默(集作垂拱)尋加特進餘如故官品第一朝廷(集作)
(當朝)所敬辟吏如五府之間班列在三公之後唐虞之繼
文德也稷契謨明於兩朝魏晉之順大名也裴王建功
於二代周武成三年進封青州齊郡公邑二千戶賜號
東岳先生詔曰堯有四岳朕惟公一人賜雜彩二千段
甲第一區雍州良田百頃其優禮如此堯命羲仲星鳥
嵎夷之官周賜姜牙穆陵無棣之境三王不襲同盟固
於泰山百代相因舊國傳於負海惟保定四年公薨於
長安私第天子罷朝羣臣赴吊喪用官給嗚呼哀哉五
年贈少保使持節揚光桂三州諸軍事揚軍事揚州刺
史諡曰貞公禮也公少丁外艱州黨稱其孝齊武皇帝
見而歎曰可謂吾家曾閔外祖太尉公王儉謂其子侍
中騫曰成汝宅相者在此孫乎公之北歸也後魏宣武
帝勑曰昔微子去殷項伯歸漢卿又得之於今公泣涕
橫流跪而對曰臣家國不造鼎祚淪亡進不能匡正退
不能死節今復(集作故)託身有道何敢比德古人帝因此
重之及周太祖作相西朝王侯之下皆望塵而拜公與
之抗禮太祖尤相敬待屢有諮詢(集作問)嘗從容曰國家
之子房也公體淳和之至性負廊廟之大才孝通神明
忠定社稷馬伏波來遊二帝晏平仲能事百君在魏則
賈詡苟攸在周則太顛閎夭惟司徒克慎厥始惟丞相
克和厥中惟公載德克成厥終三后同其政道子孫訓
其成式輝光助於日月德積廣於宇宙以某年月日葬
於少陵原國遷三代年移十紀杜當陽之碑石沉漢水
而無聞仲山甫之鼎銘入匈奴而不出曾孫皇朝右金
吾將軍同州刺史得照宏才大節玉振金聲入當天子
之右軍出臨帝京之左輔承積善之餘慶襲大宗之不
遷願述家風思傳祖德是用勒銘刻石(一作勒刊豐石)相質披
文載於景鐘大夫稱伐之義書於太常諸侯計功之道
追題瓦屑鄭康成北海之門重刻碑隂張平子南陽之
墓其詞曰黃帝攝政勤勞耳目舉于版泉(集作居于軒轅)戰于
涿鹿咸陽黜夏登壇受福表正萬邦纘禹舊服(其一)逮乎
微子周之國賓降及蕭叔宋之懿親高祖丞相王迹是
因宣皇御史社稷之臣(其二)太隂所立皇齊誕聖既創元
基仍集大命謀孫翼子重熙累盛天禄永終南風不競
(其三)惟公載誕克嗣家聲千丈多節三年一嗚待時而動
以族而行才歸晉國璧入秦庭(其四)符堅拜首降天之使
陶豫策名勤王之事任隆起草榮高近侍赫奕禁門雍
容貂珥(其五)日暮青𤨏夕郎之職法駕畢陳黃門次直帝
王之盛成(集作咸)在農殖如京如坻我黍我稷(其六)吳王舊
國採山鑄錢公為中正佩以韋絃夏禹遺跡今來潁川
公為太守示以蒲鞭(其七)齊稱東帝周稱西伯諸侯謀王
天子下席公子忠義如彼松栢(其八)發自新邑歸于陸海
魏德雖衰天命未改功成晉鄭為而不宰寵茂山河於
是乎在(其九)亞夫真將去病元勲持兵對揖絶漠行軍尚
書武庫抑有前聞待中重席曾何足云(其十)當途遜位有
周經野三(集作二是)國唐虞(集作衢非)兩朝裴賈出守馮翊人無
訟者受封于齊實匡天下(其十一)晨占赤烏(集作鳥)夜辨黃
熊曾參易簀期於令終子囊城郢沒有遺忠明君(集作主)
輟祭羣臣會同(其十二)黃屋左纛輕車介士朝發桐鄉暮
歸蒿里積善餘慶由來尚矣公侯(集作之)子孫必復其始
(其十三)
唐贈荆州刺史成公神道碑前人
成氏之先有周之後姬文受命三十八王郕伯象賢二
十一代漢之少府國家維城晉之廣楊王室藩屏公諱
知禮其先上谷人也子孫避地徙(闕)曾祖休寧後魏汾
州刺史齊特進左右衛大將軍宇文朝江州刺史隋成
陽郡公諡曰武勲格皇天澤充區域該備寵榮兼包命
賜祖少遐北齊民曹郎中宇文朝地官上士襲城陽公
建國之屬以訓五品以親百姓君父綽隋金紫光禄大
夫唐深州刺史上柱國天子大夫金章紫綬天王使者
皂蓋朱輪公誕保靈和受兹介福講之以學合之以和
純粹以積其中文明以宣其外出於口者必是先王之
言萌於心者莫非君子之德戒慎乎其所不覩恐懼乎
其所不聞豈時止時行左宮右徵在朝濟濟在家雍雍
祗服弘業克丕堂構襲城陽公歴箕州平城洛州邯鄲
二縣令武鄉里閈榆社隄封公宰平城日宣三德悲歌
相聚袨服成羣分宰邯鄲雷震百里儀刑嘉誨範乎人
倫令問廣譽塞乎天壤將蹈九列平三階豈意(一作郡生或作)
(茂遂並非)太和交薄而天道難諶降年不永春秋若干以某
年月日終於某所夫人宜城縣主聖神皇帝之堂姊王
姬外館之長女夫人道峻於閨房名輝於邦國我大周
叙洪範作武成大賚而萬姓悦垂拱而天下理法號惟
舊制贈荆州刺史生則唐堯不用沒則周武追封為龍
為光有始有卒立名於後以顯其親反葬於周不忘其
本以某年月日歸葬於碣石恒山燕南趙北禮儀光被
宗族相臨大夫弔桓子之喪天子歸惠公之賵蘧瑗之
葬不害良田孔子之塋不生荆棘長子司衞少卿兼檢
校魏州刺史太辨中子左鷹揚將軍太方少子朝議大
夫行司漢主簿太琬等門承四代德盛三賢有終身之
憂盡生人之本璽冊褒贈宜宣無窮景鍾勒銘若古有
訓嗚呼哀哉其銘曰神岳之英大川之精如山之峻如
流之清行之斯立言之斯成登車發耀在邦有聲傳於
舊國舊國惟平宰于二縣二縣惟寧余聞舊說天鑒孔
明誰謂靈誕喪落淑貞永錫不匱克揚其名冊書光寵
沒有餘榮系曰列星垂象兮昞天光白露為霜兮沾人
裳彼蒼天兮殱我良列星垂象兮昞天暉白露為霜兮
沾人衣九原可作兮吾與歸
唐維州刺史安侯神道碑李至遠
夫招摇東指寰區識天下之春溟漲北臨川谷有朝宗
之地况乎皇明發而萬物覩天衢亨而四隩宅故以驟
險浮深同文協軌者也若乃壤隣驕子家號名王握葱
野之瑰竒潄蒲源之粹液井蛙自許既累嗤於越子風
鴻且遇仍嗣美於秺侯則大將軍安侯其人矣侯諱附
國其先出自安息以國為姓有隋失馭中原無何突厥
乘時籍雄沙漠侯祖烏喚為頡利吐發番中官品稱為
第二王庭雖跼方冠射鵰之勇帝鄉何遠空鬱衝牛之
氣父朏汗望日月於中衢奮羽毛於邊服勢同鵲起功
隨豹變貞觀初率所部五千餘人入朝詔置維州即以朏
汗為刺史拜左武衞將軍累授左衞右監門衞二大將
軍封定襄郡公寄等連城榮起合壘析圭胙土時議稱
之侯運偶千年才標一日服太阿而善斷覽介石以知
機有顧鶉籠實懷先覺迺心鳳扆奚歎後予於是拔跡
泥沙翻飛霄漢亦以貞觀四年與父俱詣闕下時年一
十有八太宗見而異之即擢為左領軍府左郎將尋令
與鴻臚丞趙德楷諭旨於吐谷渾虜安鸋鴂之巢敢恃
螳螂之斧旅拒成命逼迫行人遇困加威脅舉步逢艱
阻侯以命有所繫靜以體之節不可失貞以守之雖弦
矢屢移而鐵石無改既而加兵一盪凶氛四徹竟獲全
歸僉以為蘇武鄭衆不獨高於前代矣壐書歎述遷本
府中郎將賚布帛五百段又加秩為忠武將軍行本職
十九年太宗揚鑾暫撫清海俗於三韓駐蹕聊麾駭天
聲於六漢侯公參末將績預深涓(一作元戎)詔論功授上柱
國封騶虞縣開國男食邑三百戶永徽元年拜右領軍
將軍餘如故荷元天之廣運承湛露以晞陽蒲璧開南
面之尊蘭錡盛北軍之寵門驅駟馬匣紐雙龜薄暮歸
來輝光不獨於三子辨色而入前後方參於五侯疊蓋
流軒徽枝岌嶪足以震輝都鄙謳謠氓庶尋丁定襄公
憂執喪無替於少連讓爵自先於季札及其字人按部
和風布政使幼艾不懷酋渠不驚非樹其長莫諳其俗
以此高乎兼本官復拜為使持節維州諸軍事維州刺
史朝咨良牧之能物喜吾君之子入虔戎政縟共宿於
星廬出變夷歌扇重暉於日域龍朔中隨府易名政(疑作)
(改)為左戎衞將軍總章年進為右戎衞大將軍刺史勲
封並如故日觀崇巖雲封峻霄三五之聲已邈八九之
跡難追天子㓗壇場䟽圭璧報功崇德騰茂實於石間
侯亦勵熊羆從金鼓前清後禦罄忠勤於玉帳咸亨初
追討斯閥仍本封進爵為子加邑四百戶方當降錫上
罇行昇右地嘯洪崖而自狎揖浮丘以曾舉而殷相肇
夢晉寢成妖古謝今形仙禽致是非之難寒凝暑退大
椿屬摇落之期哀哉奄以調露二年二月十八日寢疾
終於神都春秋八十有三永隆二年二月二十三日葬
于雍州長安縣孝悌鄉之原禮也惟侯緒茂膏粱基循
鼎胄絳河潜潤每孕傾都之寳丹野成章必矯冠羣之
翼弱便英邁長實弘遠劒連三術道蒙史(一作吏是)以前驅
德包五善揖楚臣於下席從吾所好方盡銳於戈矛在
物或遺故無資於筆硯加以動會規楷性非因習泣畫
象於離宫真資孝敬感飛泉於異域雅蹈忠誠利以義
通功以濟物故能夙攀閶闔函奉鈎鈐效心膂於中年
享高明於暮景左右深率從之竒始終無纖芥之隙行
師則訓兵以律受任則執禮無違非才優體二道恭感
一惟微惟熙至公至平者疇能與於此哉悲夫琴心輟
奏去高堂而不留筮氏觀龜創幽穸而期兆鼓秋風於
古樹誰識將軍思白日於荒隣空懷中散賓御膂兮寒
野暮池館靜兮浮雲隂可作無時與歸何想長子故右
玉鈐衞將軍北平縣公思祗(一作斌)藻身淑慎流聲奕葉
繁滋遽委危露先飄次子魯州刺史思恭等趨表闕以
擗心涉禮庭而收泗薦蘭之誠徒切集蓼之哀永萃思
所以髣髴(一作心訴)形容揄揚清懿託問詞於廣陌播雄名
於大隧迺為銘曰
閬風透迥河氣靈長於昭化毓實延英芳稜飛玉塞勢
軼沙場家承有土祚歷無疆分源何從揚飈南入(一作急)
削祍荒庭殺凶大邑孝乎何取忠焉是襲花綬遥遥雲
冠岌岌敷命河首逢羈海裔雲天變色鄉關無際虎噬
徒交壯心益勵卒延裒謙豈嗟拘滯作固蘭陛仍分竹
符盟申帶礪禮盛傳呼巖廊夕警祕宇晨趨還便後殿
出必前驅本枝隱蔽宣條求瘼惠起人謠清惟主諾野
乃聞勞門非藉惡是聽夏聲諳知戎落旋增厚秩亦追
崇封逸豫斯扈(一作邑)車服以庸庭紛舞籥室韻歌鐘寧
悲昃景遽落高峯梁木(一作李)應悲井田俄殞廣川去楫
修途廢軫倏兮已喪蕭兮而盡神乎不測天乎何忍永
背青臯既安玄夜泉臺構壤山門反駕野吹方噎榮輝
不借德雖隆於九原神豈奄於萬化
唐河州刺史冉府君神道碑張說
昔者堯舜既沒文武將墜天縱孔聖誕敷皇極於是乎
恢六藝而正王道舉十哲而闡微言雍也為德行之目
求也為政事之首吾見乎龍翰鳳音(集作雛)百代而共貫
虎符犀節重世而增華明德之後知其必大公諱寔字
茂實其先魯國鄒人也古天子有相氏宅于相土實曰
冉姓蓋氏族之興舊矣不常厥所今為河南人焉五代
祖雎陽公諱道周尚齊南康公主位平南將軍散騎常
侍荆州刺史信州都督高祖諱軫仕梁太子左内率荆
州刺史齊梁之間荆巫重鎮世善其職江漢宜之曾大
父義城公諱黎在梁雲麾將軍湖州刺史入周拜驃騎
開府儀同至隋開皇中為旭州刺史大父黃國莊公諱
安昌隋啓平城祚之穀璧唐分蜀國瑞以桓珪其後改
封於黃授信州刺史歴潭州惣管贈䕫州都督烈考天
水郡果公諱仁才秩金紫光禄大夫婚皇室漢南縣主
涇浦(疑作蒲)灃表江(集有陵字)永凡六州刺史偉矣哉承家善
慶歴代名臣風流載於史官勲業藏於王府公即果公
季子天王自出内禀胎教混成之姿外被門風式瞻之
訓從容合度次造皆法生而知之孝悌也學而知之禮
樂也德義如山文章如泉縉紳之士仰焉宗焉弱冠太
學生進士擢第遭家不造府君捐館五日絶漿三年泣
血雖麻葛就禮而欒棘加人服闋調并州大都督府參
軍事丁太夫人憂過哀終喪有如前制應八科舉策問
高第授綿州司戶參軍轉揚州大都督府倉曹參軍又
舉四科敷言簡帝除益州導江縣令鴻漸二鎮翰飛三
蜀府中之孫子荆郡内之岑公孝用能據淮距海我庾
如坻岷山導江入境先歎加朝散大夫除鄜州長史仍
加關內道支度使去青城之洞府來白帝之鄜祠命服
有輝使車何重除婺州司馬入謝于武成殿主上以邊
庭有事喜問陳湯宣室清言思逢賈誼公(集作召)上對醖
籍謀慮深長眷甚前席恩加後命因改恒州長史于時
四鎮未復三(集作二)蕃猶梗屯田遶塞戎馬生郊代郡藏
符臨冀北而誠重漢家張掖比西河而還輕乃徙拜凉
州都督府長史仍知赤水軍兵馬河西諸軍支度使地
壯伏龍城雄飛鳥位居半刺史惣全邊公仍利溝洫懋
藨蓘庤茭藁積糗糧均轉輸程力役寬御悦使授方任
能人胥忘其久勞兵不遠其長戍(集作道)雖金方氣候(集作)
(映)風雨(集作雨雪)不交之地磧路沙霾草木不植之所莫不
豐滯穗於坰牧厭甘瓜於戍時朝廷頼之遷使持節河
州諸軍事河州刺史仍知營田使崆峒連五郡之壤積
石控九河之源公夙奉皇華政聞行路(集作露)高車未至
闔境相歡既見君子温其如玉率性仁愛由衷易簡推
是心也物感斯應覩肅恭而無競見禮義而興行不言
而庶事熙非教而羣下順故得大田多稼人知歲豐餉
軍廪師處勤餘裕計偕入朝侍宴於長夀殿上謂公曰
河州軍鎮要衝屯田最多卿以足食為心朕無西顧之
憂矣侑以綵幣錫以文袍(集作衮)及公還州也壐書勞勉
王人相繼國家經(集作徑)流沙梁弱水收西域護南庭連
百里之兵以濟事於外不一日而乏者則公之力也無
駭入極可謂費㾉父勝之杜預平吳蓋知羊叔子功爾
宜登元老作貳大朝止于邊服實孤人望享年七十有
一證聖元年二月十日寢疾終官舍天子悼焉凶費喪
歸悉命官給是日河湟耆老山谷羌夷反首𠢐面號奔
州邑雖國亡子産吏哭祭遵豈能(集作云)過也愷悌之化
人之父母及其沒也哀亦如之信矣夫夫人金城郡君
隴西李氏江夏王道宗之女也宜此象服爛其盈門嗣
先姑之徽音立庶姬之範則蕣華前落藁瘞城隅以證
聖二年正月合葬於河南之定鼎原禮也天使馬悲啓
滕公之室人看鶴舞閉玉女(集作王母)之墳松栢接於邙山
丘陵對於伊闕石麟將鬭華表何年有子曰祖雍景龍
初擢給事中兼侍御史内供奉追惟皇考孝于奉親忠
于事君恭於立身惠於臨人惣是四行旁通具美貽厥
孫謀以燕翼子故老之口既絶竹帛之文又滅揚名兮
柰何刊石兮來裔詞曰
倬哉冉氏世有仲弓鐵冠繡服給事於中克昭遺懿樹
之家風於皇嚴孝高明有融德罔不遵藝何不涉嗣武
先正思文載叶建旟千里逮君六葉龜顧印房蛇盤綬
篋官以勤積業因時峻宰號神明掾稱親信驥足既展
軒即(集作亦)軔邦國海康京師河潤出車西域我君謨(集作)
(謀)之屯田北假我君穫之六軍有饋其誰度之一人無
憂其誰樂之猛獸避德均遷所涖靈鳥依仁霸昇執事
以今視古名齊績類天不憖遺山頽此位隴首回望秦
川斷腸吏人攀綍哀厲隨喪虚靈奠野行臨帷堂廟立
邊郡魂歸故鄉王姬祔葬禮之終也水合蛟龍墳同石
馬地積霜露烟攢松檟千載九原高碑淚下
文苑英華卷九百二十
