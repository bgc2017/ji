文苑英華卷七百四十四宋李昉等編
賢臣
三名臣論一首三賢論一首
諫臣論一首近代良相論一首
春秋無賢臣論一首二賢論一首
三名臣論(管樂諸葛)李翰
或問於翰曰昔諸葛亮擁膝南陽為梁甫吟自比管仲
樂毅州平元直以為信然雖涯量罕窺而遺跡可見夫
此三名臣者亦有優劣乎願聞其說翰辭不敢對至於
冄三問者固(二字亦作固請)不得已(川文粹有而字)應之曰豈易言乎
豈易言乎夫目(一無目字)小者不足以論大體(一無體字)近者不
足以量遠奈何泛議大賢能制律管者可以候四氣之
徵測日晷者可以知千里之度察微觀著由虛考實儻
容寄言象於斯矣如僕所揣則管不逮樂孔明其伯仲
之間與(一作耳)問者曰何為(一作謂)其然也昔管仲相桓公
九合諸侯一匡天下興齊定霸尊周勤王(川文粹作興周定王)功
其懋哉仁亦至矣孔明收荆州散敗之餘建策通吳合
從破魏奉先主西入劔門下車而三分天下翊戴後嗣
纘修舊勲刑政孚於偏方威德振於中夏雖短祚中否
而王業殆成樂生一為燕將纔勝齊師挫衂於二城之
間狼狽於兩國之際軍不振旅身卒奔(一作犇)亡子獨推
而崇之冠於二賢之首誠所未諭莫(一作其)有說耶翰應
之曰子之所問(一作聞)者未與(一作末歟)語功則信焉(一作然)語
才則不爾夫才生於代功與運成固有才優而功微運
合而才劣先當格以道德覈於終始審其邪正觀其去
就然後可以(一無以字)明也夷吾當既亂之時輔有過(川文粹作)
(道非)之主功濟諸夏澤被生人信為美矣然邀(一作徼)功事
讐(一作儲)務入之情速矣肆奢越禮盈量之意見焉故仲
尼雖稱其仁終小其噐止於霸者之佐殆非王臣之良
孔明從容三顧後起籌畫必當締搆必成事屯而業亨
主闇而國理(一作治)兵弱而隣疆(一作疆隣)畏服功大而本朝
不疑斯亦難矣然窺其軍令跡其用法必俟(一作使)中原
克(一作可)復然後厚賞寬刑玄德常稱馬稷言過其實不
可大用之卒致喪敗斯所謂濟於事而未全於道得諸
已而未審於人樂生一戰舉齊二城未下待(一作從)之以
德牧(一作收)之以禮捨權變於攻取之際行王道於軍旅
之間事雖不成業亦弘(一作大)矣向使昭王不死惠王不
疑則其功未可量也夏侯太初論之詳矣及其迯燕之
責亡而奔趙趙王問以圖燕之策樂生流涕而對曰臣
昔之事燕昭王(一作昔日之事燕王)猶今日之事大王也千秋萬
歲之後尚不敢侵其僕隸而況謀子孫乎因棄祿宵遁
善夫長者之言可謂懷祿不屑其榮周身不違於道比
諸二子不亦優乎主恩非臣下之所圖天命豈生人之
所制安可(川文粹作敢)以功業之成敗斷才能之短長耶且
夫運有通塞命有脩短蓋天意也豈人事乎昔韓信將
伐魏問得不以周叔為將乎聞不用廼大喜向使魏人
用之則漢師不敢(川文粹作果)濟河矣然則周叔之才亦韓
信流亞也終湮滅而無聞焉古之大才而功不著者亦
何可勝道哉翰長兄御史君體純王之德負經遠之才
常感憤於周韓之間嘯詠於管樂之際守之以忠信文
之以禮樂藴弼諧之大略以康濟為已任進逢國難謀
猷不行退有家艱哀毁過禮官纔元士年止終身(一作命止)
(中年)官(一作位)不登於廟堂名不書於史冊斯才也斯運也
誰見三分九合之優劣離(一作辭)燕對趙之去就哉由此
觀之斷可知矣問者嘆息而退一作皆唐文粹
三賢論李華
或曰吾讀古人之書而求古人之未獲嗟夫遐叔謂曰
無世無賢人其或世教之至淪於風波雖賢而不能自
辯況察者未之究耳(一作乎)鄭衞方奏正聲間發極和無
味至文無彩聽者不達反以為怪譎之音太師樂工亦
失容而止曼都之姿雜於顦顇被緼絮蒙蕭艾美醜夷
倫自以為陋此二者既病不自明又求者亦昏將剖其
善惡在遷政化端風俗則賢不肖異貫而後賢者自明
而察者不惑也余兄事元魯山而友劉蕭二功曹此三
賢者可謂之逹矣或曰願聞三子之略遐叔曰元之志行
當以道紀(一作純)天下劉之志行當以六經諧人心蕭之
志行當以中古易今世元齊愚智劉感(一作蹙)一物不得
其正蕭呼吸折節而獲重祿不易一刻之安元之道劉
之深蕭之志及(新唐書作易)於夫子之門則達者其流也然
各有病元病酒劉病賞物蕭病貶惡太極(一作亟)奬能(一作)
(善)太重元奉親孝居喪哀撫孤仁徇朋友(川文粹作友朋)之急
&KR0681;職明於賞罰終身貧而樂天知命焉以為(一作謂)王者
作樂崇德殷薦上帝以配祖考天人之極致也而詞章
不稱是無樂也(一無此四字)于(一作於)是作破陣樂詞(一有是樂也三)
(字)恊(唐書作訂)商周之頌推是而論則見元之道矣劉名儒
史官之家兄弟以學著稱乃述詩書禮樂春秋(唐書作禮易書)
(春秋詩)為五說條貫源流備今古(一作古今)之變推是而論則
見劉之深矣蕭以史書為煩(一作繁)尤罪子長不編年陳
事而為列傳後代因之非典訓也將正其失自春秋三
家之後非訓齊生人不錄次序纘脩以迄於今志未就
而殁推是而論則見蕭之志矣元據師保之席(唐書作位)瞻
其形容不俟其言而見其仁劉被卿佐之服居賓友之
地言理亂根源人倫隠明參乎元精而後見其妙蕭若
百鍊之鋼(川文粹作銅)不可屈折當廢興去就之際一生一
死之間而後見其大節視聽過速欲人人如我志與時
多背恒見詬於人取其中節之舉是可以為人師矣學
廣而不偏(一無偏字)精其貫穿甚於精者又文方復雅商之
至當以律度百代為任而古之能者往往不至焉超蹈
(一作絶)孤厲不可謂不知(一有者字)言也茂挺父為莒丞得罪
清河張惟一時佐廉使按成之茂挺初登科自洛至莒
(英華作自洛陽還莒五字)道邀使車發詞哀乞惟一涕下即日捨之
且曰蕭贊府生一賢才資天下風教吾由是得罪(一有亦字)
無憾也夫如是得不謂之孝乎或曰三子者各有所與
遊乎遐叔曰若太尉房公可謂名公(一作人)矣每見魯山
則終日歎息謂予曰見紫芝眉宇使人名利之心盡矣
若司業蘇公可謂賢人矣每謂當時名(川文粹作賢)士曰使
僕不幸生於衰俗所不耻者識元紫芝廣平程休士美
端重寡言河間郉宇紹宗深明持(川文粹作特)操宇弟宙次
宗和而不流南陽張茂之季豐守道而斷趙郡李萼伯
高含大雅之素(一作業)萼族子丹叔南誠莊而文丹族子
惟岳謨(一作謀)道沉邃廉靜梁國喬潭(一作渾非)德源昂昂有
古風弘農楊椽(一作極)士膚(一作扶)敏而安道清河房垂翼
明志而好古河東柳識方明遐曠而才是皆慕於元者
也劉在京下嘗寢痑(一作疾)房公時臨扶風聞之通夕不
寐顧謂賓從曰柄(唐書作捷一作挺)卿若不起無復有神道尚
書劉公每有勝理必詣與談數(一作終)日忘返退而嘆曰
聞劉公清言見皇王之理矣殷直清有識高恨言理少
對未與劉面常想見其人河東裴騰士舉精朗邁直(一作)
(朗邁真直)弟霸士會峻清不雜隴西李廣敬仲(一作叔)堅明冲
(一作而)粹范陽盧虚舟幼直(一作真)質方而清穎川陳儻言
士然談而不厭吳興沈興宗季長專靜不渝穎川陳廉
不噐行古之(一作人)道渤海高適達夫落落有竒節是皆
重於劉者也工部侍郎韋述脩國史推蕭同事禮部侍
郎楊浚掌貢舉問蕭求人海内以為德選汝南邵軫緯
卿有詞舉幹(一作詞舉標幹)天水趙驊雲卿才美行純陳郡殷
寅直清達於名理河南源衍季融粹微而同(一作周)會稽
孔至惟微述而好古河南陸據德隣恢恢善於事理河
東柳芳仲敷該練故事長樂賈至幼隣(一作幾)名重當時
京兆韋收仲成遠慮而深南陽張有略維之履道體仁
有略族弟邈季選温其如玉中山劉穎士端疎明簡暢
潁川韓極(一作□)佐玄(一作元)行備而文樂安孫益盈孺温
良忠厚京兆韋建士經中明外純潁川陳晉正卿深於
詩書天水尹徽(一作微)之誠明貫百家之言皆是厚於蕭
者也尚書顔公重名節郭父友(一作故舊)與茂挺少相知顔
與陸據柳芳最善茂挺與趙驊邵軫洎華最善天下謂
之顔蕭文(一作之)交殷寅源衍陸於二交之間不幸元罷
魯山終于(一作於)陸渾劉避地逝于安康蕭歸葬先人没
于汝南今(一作無)復求斯人有之無之是必有之而察之
未克也三賢不登尊位不享下壽居易委順賢人之達
也不蒙其教生人之病也予知三賢也深故言之不怍
云一作皆唐文粹
諫(通鑑作爭)臣論韓愈
或問諫議大夫陽城於愈可以為有道之士乎哉學廣
而聞多不求聞於人也行古人之道居於晉之鄙晉之
鄙人薰其德而良善者幾千人大臣聞而薦之天子以
為諫議大夫人皆以為華陽子不喜色(舘本作色喜)居於位
五年矣視其德如在(集有草字)野彼豈以富貴易移其心哉
愈應之曰是易所謂恒其德貞而夫子凶者也惡得為
有道之士乎哉在易蠱之上九云不事王侯高尚其事
(蜀本有以字)蹇之六二則曰王臣蹇蹇匪躬之故夫亦以所
居之時不一而所蹈之德不同也若蠱之上九居無用
之地而致匪躬之節蹇之六二在王臣之位而為(集作高)
不事(蜀本有上字)之心則冐進之患生曠官之刺興志不可
則而尤之(古本無之字)不終(袁本注作絶)無也今陽子實一匹夫
(趙德本作陽子寔一介之夫)陽子(杭本無此二字)在此位不為不久矣聞天
下之得失不為不熟矣天子之待之不為不加(集作知)矣
而未嘗一言及於政視政之得失若越人視秦人之肥
瘠忽焉不加喜戚于(集作於)其心問其官則曰諫議也問
其祿則曰下大夫之秩也問其政則曰我不知也有道
之士固如是乎哉且吾聞之有官守者不得其軄則去
有言責者不得其言則去今陽子以為得其言(集疊言字)乎
哉得其言而不言與不得其言而不去無一可者也陽
子將為祿仕乎古之人有云仕不為貧而有時乎為貧
謂祿仕者也宜乎辭尊而居卑辭富而居貧若抱關擊
柝者可也蓋孔子嘗為委吏矣嘗為乘田矣亦不敢曠
其軄必曰會計當而已矣必曰牛羊遂而已矣若陽子
之祿秩(集作秩禄)不為卑且貧章章明矣而如此其可乎哉
或曰否非若此也夫陽子惡訕上者惡為人臣招(音翹)其
君之過而以為名者故雖諫且議使人不得而知焉書
曰爾有嘉謀嘉猷則入告爾后于内爾乃順之于外曰
斯謀斯猷唯我后之德夫陽子之用心亦若此者也愈
應之曰若陽子之用心如此滋(原本作兹)所謂惑者矣入則
諫其君出不使人知(一有之字)者大臣宰相者之事非陽子
之所宜行也夫陽子本以布衣隠於蓬蒿之下主上嘉
其行誼擢在此位官以諫為名誠宜有以奉其職使四
方後代知朝廷有直言骨鯁之臣天子有不僣賞從諫
如流之美庶巖穴之士聞而慕之束帶結髮願進於闕
下而信(集作伸)其辭說致吾君於堯舜熙鴻號於無窮也
若書所謂則大臣宰相之事非陽子之所宜行也且陽
子之心將使君人者惡聞其過乎是啓(杭本作其咎)之也或
曰陽子不求聞而人聞之不求用而君用之不得已而
起守其道而不變何子過之深也愈曰自古聖人賢士
皆非有心求於聞用也閔其時之不平人之不乂得其
道不敢獨善其身而必(閤本作不以)以兼濟天下也孜孜矻
矻而後已故禹過家門不入孔席不暖墨突不黔(袁本作孔)
(席不暇暖而墨突不得黔)彼二聖一賢者豈不以(集作知)自安逸(集作佚)
之為樂哉誠畏天命而悲人窮也夫天授人以聖賢才
能豈使自有餘而已誠欲以自補其不足者(集有也字)耳目
之於身也耳司聞而目司見聽其是非視其險易然後
身得安焉聖人者時人之耳目也時人者聖賢之身也
且陽子之不賢則將獨(集無獨字)役於賢(集作身)以奉其上也
若果賢則固畏天命而閔人窮者也惡得以自暇逸乎
哉或曰吾聞君子不欲加諸人而惡訐以為直者若吾
子之論直則直矣無乃傷於聽(集作于德)而費於辭乎好盡
言以招人過國武子之所以見殺於齊也吾子其亦聞
乎愈曰君子居其位則思死其官未得其位則思脩其
辭以明其道我將以明道也非以為直而加諸人也且
國武子不能得善人而多盡言(三字集作好)盡言於亂國是
以見殺傳曰惟善人能受盡言謂其聞而能改之也子
告我曰陽子可以為有道之士也今雖不能及已將不
能(集作得)為善人乎哉
近代良相論李德裕
客謂余曰揚子法言有重黎顔騫(顔子名犯廟諱不書)二篇品藻
漢之將相敢問近代將相可得聞乎余曰唯唯夫股肱
與君同體四海之所具瞻(集作瞻也)恩義至重實先於愛敬
非社稷大計不可以強諫亦猶父有諍子不獲已而諍
豈可以為常也唯宜將明獻替致其主於三代之隆孝
經曰天子有諍臣七人非宰相之職也必求端士正人
以當言責導其謇諤救其患難而已雖聖人之言危而
不持顛而不扶則將焉用彼相此亦將明獻替之謂也
使其君昭明令德不致於顛危也漢之良相十數人矣
公孫弘開陳其端而不肯庭(集作廷)辯固未可也蕭望之
剛不護闕王嘉訐而犯上致元哀二后有信讒邪之患
(集作惡)戮忠直之名此其失者也魏相薛廣德持重守正
弼諧盡忠(集作忠信)可謂得宰相體矣近世貞以制動思在
無邪松栢所以後雕藜藿由其不採貴不患失言必匪
躬似薛廣德者鄭丞相陳丞相有之矣(此謂故右僕射鄭司徒故右僕)
(射陳司徒)麟之為瑞也仁而不觸玉之為寳也廉而不劌恕
以及物善不近名(集有通識二字)高朗令終天下無怨似丙博
陽者王丞相鄭丞相有之矣(此謂故中書王丞相故鄭丞相)好古洽聞
應變睿敏幾可以成務智足以取捨仁愛樂道(集作善)勤
瘁奉公逢時得君不失其政似倪寬者韋丞相李丞相
有之矣(此謂故中書韋司空故居守李司空)用于(集作於)臲卼以盡天涯雖
劔光不沉而鸞翮長鎩靈均之九死無悔柳惠之三黜
非辜既没不瞑號于上帝似蕭望之者所謂李丞相矣
(此謂故淮海李司空)余亦同病莫保其生知我者以為忠亦已鮮
矣庶乎數世之後朋黨稍息以俟知音耳
春秋無賢臣論孫郃
春秋列國周之諸侯受周之封分為五等五等之下臣
為陪臣陪臣於諸侯君父也諸侯於周王亦君父也陪
臣於周義猶大父也夫為人子之道孝於父者必欲父
孝於祖陪臣忠於諸侯者必欲諸侯忠於天子則上下
有序(一作忠孝兩全)康乂四方(一作天下)今春秋陪臣張公室侵王
室弱周以強諸侯是弱祖而強父佐諸侯而敵周是佐
父而敵祖遺祖之怨成父之逆惡莫大焉言之於臣則
非忠語之於子則非孝論之於道則傷義推之於情則
辜(川文粹作傷)恩遂使姬周削弱祀號而已桓文雖以為霸
何能正之反有封禪請隧之僣管晏雖有其功何能諫
之而有反玷毁孔之惡于時風教大壊海内焚如天不
能隂隲下民降大聖以為木鐸歴國七十餘說而不遇
奔走齊魯宋衞之郊反若喪家之狗知不可訓慮後世
不懼乃脩春秋明向背其有甚者或斥之或貶之弑君
三十六亡國五十二奔走失社稷者不可勝紀書曰帝
乃震怒致令海内無一嘉祥但有妖怪謂春秋亂世豈
不如然于時人不堪命何耶無賢臣哉予謂此論警衆
士大夫多稱之遂聞[唆-口+鬲]嘏[唆-口+鬲]嘏徵而竒之或謂可刊金
石訓乎今後既而喧傳則有難僕曰春秋豈乏賢者子
謂之無激之耶鮮之耶奈乎孔門何曰孔門仕者鮮又
家臣耳子不讀聖賢書乎易曰屯其膏小貞吉大貞凶
春秋之大夫小貞耳盍以大貞取之以正道取五霸猶
罪人
二賢論(管仲晏嬰)楊䕫
子貢以管夷吾之奢晏平仲之儉質于宣尼宣尼以管
仲之奢賢大夫也而難為上晏平仲賢大夫也而難為
下蓋譏其僣上偪下之失或謂無所輕重予敢繼其末
以論先後焉夫齊桓承襄公之失政接無知之亂常久
亡於外自莒先入有國之後銳心以求其治及叔牙言
夷吾之能脫囚服秉國政有鮑叔之助隰朋之佐遂能
九合諸侯以成霸業此逢時之大者也若平仲者立於
衰替之朝有田國之彊有欒高之侈時非曩時君非賢
君當崔杼之弑也能挺然易其盟陳氏之大也能曉然
商其短獨立讒謟之伍自全於紛擾之中人無間言時
莫與偶若桓公九合諸侯不以兵車信夷吾之力也使
晏子居桓公之世有鮑隰之助則其尊周室霸諸侯功
豈减於管氏乎以其鏤簋而朱紘孰若豚肩不掩豆以
其三歸而反玷孰若一狐裘三十年矧國之破家之亡
者以奢乎以儉乎語曰奢則不遜儉則固與其不遜也
寧固然後知聖人輕重之旨斯在
文苑英華卷七百四十四
