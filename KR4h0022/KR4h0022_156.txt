文苑英華卷一百五十六宋李昉等編
天部六
風十七首雜題風十三首
雲八首雜題雲六首
霜二首露九首
霧六首煙霞二首
天河三首虹蜺二首
風
詠風梁簡文帝
飄飄(類聚作飄颻)散芳勢泛漾下蓬萊傳凉入鏤檻發氣滿
瑤臺委禾周邦偃飛鶂宋都迴亟搖故葉落屢蕩新花
開暫舞驚鳬去時送藥香來已拂巫山雨何用卷寒灰
同前梁沈約(類聚作梁孝元帝)
樓上試(類聚作起)朝粧風花下砌傍入鏡光飄粉翻衫好染
香逐(類聚作度)舞飛長袖傳歌共遶梁欲因吹少女還將拂
大王
同前梁沈約(見類聚)
作梁臨春風春風起春樹遊絲暖如烟落花紛似霧先
泛天淵(類聚作津)池還過細柳枝葉逢飛摇漾燕值羽差池
(類聚作參差下句有飛參差)揚桂旆動芝蓋開燕裙吹趙帶趙帶飛
參差燕裙合且離回看復轉黛顧步惜容儀容儀已照
灼春風復回薄氛氲桃李花青跗含素萼既為風所開
復為風所落摇綠蔕抗紫莖舞春雪雜流鶯曲房開兮
金鋪響金鋪響兮思鳳鳴梧臺未隂淇水始碧迎行雨
於高唐送歸鴻於碣石經洞房響紈素感幽閨思帷帟
想西園可以遊念蘭翹已堪摘拂明鏡之冬塵觧羅衣
之秋襞既鏗鏘以動珮又氛氲而流射始摇蕩以入閨
終徘徊而緣隟鳴珠簾於綉戶散芳塵於綺席是時悵
思歸安能久行役佳人不在茲春風為誰惜
同前劉孝綽
嫋嫋秋聲習習風吹鳴茲玉樹渙(集作煥)此銅池羅帷自
舉襟袖(集作袖衿)乃披慚非楚侍濫賦雄雌
同前王臺卿
浸滛不可議(類聚作識)去來非有情乍見珠簾捲時覺洞房
清暫拂蘭池上㶑淡玉波(類聚作塵)生一辨雄雌異還惡庶
人輕
同前庾肩吾
宋地鶂飛初湘州燕起餘拂烟(類聚掃□)聊動竹吹薤欲成
書蒼梧桐尚(一作猶)在合浦樹應疎陽鳥一轉翅千里定
非虚
同前梁何遜
可聞不可見能重復能輕鏡前飄落粉琴上響餘聲
同前祖孫登(見藝文類聚)
颻颺楚王宫徘徊繞竹叢帶葉俱吟樹將花共舞空飄
香雙袖裏亂曲五絃中試上高臺聽悲響定無窮
同前阮卓
高風應爽節摇落漸疎林吹雲旅鴈斷臨谷曉松吟屢
惜(初學記作棄)凉秋扇常飄清夜琴泠泠隨列子彌諧逸豫
心
同前唐太宗(見初學記)
蕭條起關塞摇颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
同前(應魏王教)虞世南(見初學記)
逐風飄輕袖傳歌共繞梁動枝生亂影吹花送遠香
同前董思恭
蕭蕭度閶闔習習下庭闈花蝶自颻(初學記作飄)舞蘭蕙生
光暉相烏正舉翼退鶂已驚飛方從列子御更逐白(初學)
(記作浮)雲歸
同前王勃
肅肅凉景(一作風)生加我林壑清驅烟尋(初學記作入)澗戶卷
霧出山楹去來固無跡(一作際)動息如有情日落山水静
為君起松聲
同前李嶠
落日正沉沉微風生北林(集作落日生蘋末摇風偏遠林)帶花疑(集作迎)
鳳舞向竹似龍吟月動臨秋扇松清入夜琴若至蘭臺
下(集作蘭臺宫殿峻)還拂楚王襟
同前李商隠
春風雖自好春物太昌昌若教春有意唯遣(一作遺)一枝
芳我意殊春意先春已斷腸
同前張祐
遥遥輕(集作摇摇歌)扇舉悄悄舞衣輕引笛秋臨塞吹沙夜
遶城向峰回鴈影出峽送猿聲何似琴中奏依依别帶
情
同前韓琮(類詩作韓溉)
競持飄忽意何窮為盛為衰半不同偃草喜逢新雨後
鳴條誰(類詩作愁)聽曉霜中凉飛玉管來秦甸暗裊花枝入
楚宫莫見東西便無定滿帆還有濟川功
雜題風
春風梁賀文標
排簾動輕幰(類聚作幔)汎水拂垂楊本持飄蘂落翻送舞衣
香
入幌風梁費㫤
經芳泛寳瑟乘隙動浮埃鏘金驅響至舉袂送芳來能
使蘭膏滅乍見珠簾開輕裙試一舉令子暫遲回
賦得風生翠竹裏應教張正見(見初學記)
金風起燕觀翠竹夾凉池翻花疑鳳下颺水覺龍移帶
露依深葉飄寒入勁枝聊因萬籟響詎待伶倫吹
秋風駱賓王
紫陌炎氛(集作氣)歇青蘋晩吹浮亂竹摇疎影縈池織細
流飄香曳舞袖帶粉泛粧樓不忿(集作分)君恩絶紈扇曲
中秋
守風銅官渚杜甫
昨夜楚帆落避風湘渚間水耕先浸草春火更燒山早
泊雲物晦逆行波浪慳飛來雙白鶴過去杳難攀
新林浦阻風寄友人李白
潮水定可信天風難與期清晨西北轉薄暮東南吹以
此難挂席徘徊益相思海月破圓景菰蒋生綠池昨日
北湖梅開花已滿枝今朝東門柳夾道拂青絲歲物忽
如此我來復幾時紛紛江上雪草草客中悲明發新林
浦空吟謝朓詩
永城使風盧象
長風起秋色細雨含落輝(一作暉)夕鳥向林去晩帆相逐
飛䖝聲出亂草水氣薄行衣一别故鄉道悠悠今始歸
汴河阻風孟雲卿
清晨自梁宋掛席之楚城(一作荆)幽浦風漸惡傍灘舟欲
横大河噴(間氣集作復)東注(一作大河東注海)羣洞皆窅(間氣集作昏)冥
白霧(一作露)魚龍氣黑雲牛馬形(間氣集作黃雲牛虎形)蒼茫迷所
適(一作遇)色(間氣集作危)懼安暫寧信此天地内孰為(間氣集作孰於)
(一作後將)身命輕丈夫苟未達所向湏有成(間氣集作存誠)前路捨
舟去(一作檝)東南仍(間氣集作應)晩晴
此詩二百九十三卷重出今已削去異同注為一
作
富陽南樓望浙江風起張南史
南樓渚風起樹杪見滄波稍覺征帆上蕭蕭五兩(一作暮雨)
多沙洲殊未極雲水更相和欲問任公子垂綸意若何
竹窗聞風早寄苗發司空曙李益
微風驚暮坐臨牖思悠哉開門復動竹疑是故人來能
(文粹作時)滴枝上露稍沿階上苔幸(文粹作何)當一入幌為拂綠
塵(文粹作琴)埃
江上風釋皎然
江風西復東飄暴忽何窮初生虚無際稍起蕩漾中應
吹夏口檣竿折定蹙溢城浪花咽今朝莫怪沙岸明昨
夜聲狂卷成雪
始聞秋風劉禹錫
昔看黃菊與君别今聽玄蟬我却回五夜颼飀枕前覺
一年顔狀鏡中來馬思邊草拳毛動鵰盼青雲睡眼開
天地肅清堪四望為君扶病上高臺
西風白居易
西風來幾日一葉已先飛新霽垂輕屐初凉换熱衣淺
渠鋪(集作銷)慢水疎竹透斜暉薄暮青苔巷家童引鶴歸
雲
雲(和周丞已見一百五十四卷作雪詩)梁吴均
同前于季子(見初學記)
瑞雲千里暎祥暉四望新隨風亂鳥足泛水結魚鱗布
葉疑臨夏開花詎待春願得承嘉景無令掩桂輪
同前董思恭
帝鄉白雲起飛蓋上天衢帶月綺羅袂從風枝葉敷參
差過層閤倏忽下蒼梧因風望既遠安得久踟蹰
同前
大梁白雲起氛氲殊未歇錦文觸石來蓋影凌天發煙
煴萬年樹掩暎三秋月會入大風歌從龍赴魏闕(單題詩與)
(此詩同異今並注于下英英大梁國郁郁秘書臺碧落從龍起青山觸石來官名光邃古蓋影耿輕埃飛感高)
(歌發威加四海廻)
同前杜甫
龍似(集作以)瞿塘會江依白帝深終年常起峽每夜必通
(一作過)林收穫辭霜渚分明在夕岑高齋非一處秀氣豁
煩襟
同前杜牧
盡日看雲首不廻無心都大佀無才可憐光彩一片玉
萬里青天何處來
同前韓琮(類詩作韓溉)
深惹離情(類詩作輕惹離愁)靄落暉如車如蓋早依依山頭觸
石應常在天際從龍自不歸莫向隙窗籠夜月好來仙
洞濕行衣春風淡蕩無心後見說襄王夢亦稀
同前羅隠
溶溶洩洩自舒張不向蒼梧即帝鄉莫道無心便無事
也曾愁殺楚襄王
雜題雲
和王中書德充詠白雲梁沈約
白雲自帝鄉氛氲屢廻没蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛燕萬里送翔螭
秋雲駱賓王
南陸銅渾改西郊玉葉輕泛斗瑶光暗(集作動)臨陽瑞色
明蓋隂連鳳闕陣影翼龍城誰知時不遇空傷留滯情
賦得歸雲送友人(集作李山人)歸華山
錢起
秀色横千里歸雲積幾重欲依毛女岫初卷少姨峰蓋
影隨征馬衣香拂卧龍秪應函谷上真氣日溶溶
溪雲釋皎然
舒卷意何窮縈流復帶空有形不累物無跡去隨風莫
怪長相逐飄然與我同
慶雲現李紳
禮成中岳陳金册祥報卿雲冠玉峰輕未透林疑待鳳
細非行雨詎從龍卷風變彩霏微薄照日籠光隠暎重
還入九霄成沆瀣夕嵐生處鶴歸松
孤雲于武陵
南北各萬里有雲心更閒因風離海上伴月到人間洛
浦少高(百家詩作佳)樹長安無舊山徘徊不可駐(百家詩作住)漠
漠又東還
霜
霜梁張率
駟見視乾度鐘鳴測地機秋冬交代序申霜白綏綏原
野生暮靄階墀散夕霏徘徊總嚴氣悵望淪清輝平臺
寒月色池水愴風威凝隂洞(初學記作同)徂夜逓鴈獨歸飛
縈叢亂蕪絶繁林紛已稀真松非受令芳草徒具腓
同前蘇味道
金祗暮律盡玉女暝氣(集作氛)歸孕冷隨鐘徹飄華逐劒
飛帶日浮寒景乘風盡曉威自有真筠質寧將庶草腓
露
驚早露梁劉蟾(初學記作憺)
九畹凝芳葉百草縈新珠盈荷雖不潤拂竹竟難枯
賦得露梁顧愷
飛空猶藴伏(初學記作狀)集物始呈華萎黃病秋菊厭浥長
春芽非唯薄蔓草頗亦變蒹葭仍增江海浪聊點木蘭
花
賦得胥臺露庾抱
胥臺既落構荆棘稍侵扉棟折連霞(古樂府初學記並作雲)影梁
摧照日暉翔鶤逐不及巢燕返無歸唯有團階露承睫
共沾衣
露駱賓王
玉關寒氣早金塘秋色歸泛掌光逾淨添河(集作荷)滴尚
微變霜凝曉液承月委圓輝别有吴臺上應濕楚臣衣
同前董思恭
夜色凝仙掌晨甘下帝庭不覺九秋至遠向三危零蘆
渚花初白葵園葉上青晞陽一洒惠方願溢滄溟
同前李嶠
滴瀝明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宫
同前李正封
霏霏靈液重雲表無聲落沾樹急玄蟬洒池淒皓鶴流
塵清遠陌飛月澄高閣宵潤玉堂簾曙貫(文粹作寒)金井索
佳人比珠淚坐感紅綃薄
秋露雍陶
白露曖秋色月明清漏中痕沾珠箔重點落玉盤空竹
動時驚鳥莎寒暗滴䖝滿園生永夜漸欲與霜同
露韓琮
長隨聖澤墮堯天濯遍幽蘭葉葉鮮纔喜輕塵銷陌上
已愁新月到階前文騰要地成非久珠綴秋荷偶得圓
幾處花枝抱離恨曉風殘月正澘然
霧
行舟遇早霧梁伏挺
水露(類聚作霧)雜山煙冥冥不見天聽猿方忖岫聞籟(類聚作瀨)
始知川漁人惑澳浦行舟迷泝㳂日中氛靄盡空水共
澄鮮
霧沈趨
窈鬱蔽園林依霏被軒牖睇有始疑空瞻空復如有遊
蛇隐遥漢文豹棲南阜既殊三五輝遠望徒延首
同前董思恭
蒼山寂已暮翠觀暗將沉終南晨豹隠巫峽夜猿吟天
寒氣不歇景晦色方深待訪公超市將予赴華隂
同前蘇味道
氤氲起洞壑遥裔匝平疇乍似含龍劒還疑暎蜃樓拂
林隨雨密度迥帶烟浮方謝公超步終從彦輔遊
同前李嶠
曹公之(一作迷)夢澤漢帝出平城别有丹山霧朦朧暎水
明(一作涿野妖氛静丹山睿色明)類烟霏(一作飛)稍重方雨散還輕倘入
非熊繇寧思玄豹情
淩霧行韋應物
秋城海霧重職事淩晨出浩浩合元天溶溶迷朗(集作朝)
日纔看含鬢白稍視(集作似)霑衣密道騎全不分郊樹都
如失霏微誤嘘吸膚腠生寒慄當歸(集作歸當)飲一杯庶用
蠲期疾
煙霞
煙李嶠
瑞氣凌霄閣空濛上翠微迥浮雙闕路遥拂九仙衣桑
柘凝寒色松篁暗晩暉還當紫霄上時接彩鸞飛
霞前人
應是行雲未擬歸變成春態媚清暉深如綺色斜分閣
碎似花光散滿衣天際欲銷重慘淡鏡中閒照正依稀
曉來何處低臨水無限鴛鴦妬不飛
天河
賦得秋河曙耿耿張正見(見初學記)
耿耿長河曙泛濫宿雲浮天路横秋水星橋轉夜流月
下姮娥落風驚織女秋德星猶可見仙槎不復留
同前陳閏
曉鏡高秋夜微明欲曙河橋成鵲已去機罷女應過月
上殊開練雲行類動波尋源不可到耿耿復如何
天河杜甫(見集本)
常時任顯晦秋至輒分明縱被微雲掩終當永夜清含
星動雙闕伴月落邊城牛女年年渡何曾風浪生
虹蜺
虹蜺董思恭(見初學記)
春暮萍生早日落雨飛餘横彩分長漢倒色媚清渠梁
前朝影出橋上晩光舒願逐旌旗轉飄飄侍直廬
同前蘇味道
紆餘帶星渚窈窕架天潯空因壯士見還共美人沉逸
勢含良玉神光藻瑞金獨留長劒彩終負昔賢心
文苑英華卷一百五十六
