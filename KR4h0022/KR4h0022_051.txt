文苑英華卷五十一宋李昉等編
宫室五
登春臺賦三首燕昭王築黃金臺賦三首
傷望思臺賦一首望思臺賦二首
登春臺賦(以晴眺春野氣和感深為韻)陸贄
春發生以煦物臺居高而處明俯而望焉舒郁郁之和
氣登可樂也暢怡怡之遠情觸類斯感衆芳俱榮風出
谷以天霽雲歸山而景晴俛視平臯傍臨遠嶠窮漢苑
以周覧匝秦城而廻眺林巒彩翠浮佳氣於遥天宫觀
参差麗飛甍於夕照望莫若兮望遠感何深兮感春登
其臺則歴階而至極應乎律故隂惨而陽伸令行斯順
澤布惟均視雖微而必審思何遠而不親懿夫情之誘
人人罔或捨時之感物物莫能假臺有春而必望春何
情而不寫條風始至散灼灼之紅桃榖雨初收潤萋萋
之綠野天何言哉生衆彙人有靈兮感元氣既望春而
可樂亦升高而足貴賞同沂水聊舞雩以詠歌登異觀
臺寕覩蜡而增欷周望既極含情則多媚遲日之未下
憂輕風之屢過目眇眇以心遠野悠悠而氣和可以樂
芳時之景物壯皇室之山河豈比夫羈士登樓而作賦
碩人在軸而為歌者哉春無物而不滋臺無遠而不覽
豈老氏之或論伊潘生之所感稽其趣時之規遠創意
之義深春非臺而何樂臺非春而罔尋故望春者惟臺
是履登臺者惟春是臨繄在物之可用必從時之所任
儻自下而可託庶升高而至今
同前題(同韻)苖秀
惟窮愁之伊欝嗟大塊之勞生登春臺而寫望獨觀化
以娱情熙熙然不知吾之喪我悠悠爾方悟象之難名
矧夫見千門之景霽逢六合之風清夫何化者之自化
使夫成者之自成樂以忘歸嘆盤遊之楚后極而起恨
痛傷心於屈平然則春之為氣可以感人臺之為高可
以觀徼揔山川以窮覽極宇宙而遐眺俯瞻魏闕散嘉
氣之氤氲延望天門登大明之皛耀于時也三農伊始
百卉皆春天地相近雷雲觧屯欣大皥之在震嘉勾芒
之御辰以斯觀乎天倪乃無所不至以是觀乎王化亦
何遠不均稽乎登臺之意也寓興寔繁忘情蓋寡獨有
役於耳目匪安排於原野争徇物以矜能建升高而自
下庸詎知澹乎無為道之所貴起乎累土采老氏之玄
言歌彼載陽識詩人之所謂方發生之道逹属陽和之
布氣登臺謂何雅興逾多玩韶景而則麗聆微風而轉
和雖黃鳥之可悅無同人而則那時来何歡物至而感
思千里之遐騁登九層以流覽褰裳未濟徒有望於江
湖藻鍳高懸且欲呈其肝膽故其取類也遠寓興也深
庶鍳登高之賦無遺入㸑之音
同前題(同韻)張濛
逹萬類者莫尚於和氣欝萬類者莫極於幽情故登臺
而豁望得寓目於春榮高臨乎雙闕迥出乎重城洞千
門而拂曙披九陌於初晴雲當軒而氣潤風溢檻而光
清隂始分而土膏起陽已動而泉脉生縹緲九層之端
希微四達之眺春馭興而摇裔興牽春而窈窕鶬鶊來
於東野鴻鴈去於南津愛烟霞而改舊嘉草樹而含新
思欣欣於麗景情豔豔於韶春雖懵隂陽之義且知天
地之仁我國家道洽(一作合)衆靈化涵諸夏吹律豈勞于
鄒衍操音寕藉於子野德被荒遐而有截澤周品物而
無假因夀域以同歸奚樂郊而獨寫是知氣之所感者
情情之所和者氣氣苟逹而内愜情必洽而外慰等彼
純綿之温若享太牢之味固在極於羡溢寕止臻於髣
髴不然者太昊之令何榮老氏之言安貴而已也春臺
高兮勢峩峩鶯亂囀兮傳伐柯聊登陟兮一過攬春心
兮未和春臺曉兮光淡淡花競落兮如菼菼遠憑臨兮
一覧嫋春心兮多感感因外而重遣和自中而再尋任
三陽之榮悴齊萬化以浮沉風何知於虎嘯雲何識於
龍吟猶春臺之蹈泰與聖政之同深
燕昭王築黃金臺賦張式
燕昭以齊魏黷武楚趙專征地僻援寡城孤勢輕體未
遑於安席心每寄於懸旌外矜嚴以示懼中慷慨而不
平欲羅天下之彦搃海内之英爰築臺於國以尊隗為
名知夫喬林之木可選他山之石可轉將在物之非珍
謂求覧之不顯苟白駒之可縶信黃金之可賤且設而
為已則以奢設以為人則為善岌然既就赫矣斯存象
徘徊於前殿色晃朗於朝暾人所貴惟金我以為土時
以士為賤我以為尊誠列辟之未制掩前經之所論昔
銅雀創於鄴都陽臺起於荆國聳高麗之殊觀備珍竒
而盡飭徒竭用而殚人自矜豪而逞力洎夫遺情繐帳
徒愴淫心結夢巫山空資穢德豈同夫慮成經始所寳
惟賢初假物以求士終得魚而忘筌不然者鳥將棲於
茂樹魚自躍於深淵臣亦效誠於大國人遠誰仕於弱
燕所謂興亡必繫於賢哲勝負寕由於衆寡庶斯焉而
取斯誠大者而遠者及夫劇辛不召而至樂毅無媒而
萃咸委質而納忠願長途而騁驥然則賢為強國之器
臺實招賢之餌空悲霸業之雄不覩濫觴之自異乎哉歴
萬古而共觀信諸侯之一致後之士寕無郭隗之才後
之君但守燕昭之位是以千乘雖貴一士雖微必禮之
而後為用必求之而後能歸不可誘之以利不可劫之
以威因酌古以道意惜臺平而事非
同前題(以殊禮釣士克昌其功為韻)獨孤綬
戰國之分裂寰區境削兵抑者不惟燕乎昭王乃卑身
以勤德懷覇業之遠圖伊取士之或異及成功而莫殊
抗珍臺而臨碣石廓賢路而走幽都表之以高居尊之
以厚禮曷云成土木之弊適以備股肱之體於是雲竦
山峭穹崇䆗窱架坱圠以上馳飭金寳以内照泛易水
之浮景蔭尾星之垂耀是為層構臨而時傑臻亦猶甘
餌懸而巨鱗釣展禮於此感之在彼降其尊以奉其卑
豐於物而薄於已臨燕薊之衆目傾齊趙之竒士士之
得可覇其將四海有焉士之失且亡豈直千金而已然
則作為臺舘實耗財力始若勦人終能肥國宋歌澤門
以歸怨燕尊郭隗而耀德苟順動而若斯尚何求而匪
克義積道光聲馳風揚羣材並用墜業乃昌屈於一人
以釣士則開覇而圖王侈於一臺以釣國則兼大而稱
強誠異虜其臣而必弊瓊其室而是亡且惟臺則沒矣
代如何其綿邈千載蒼茫(一作芒)一時孰為來者曾莫嗣
之國是其興鍳黃金之豈恡賢如可得下白屋而寕辭
故九九之術不棄齊桓以成功善善之道克廣燕昭以
垂風用能首五霸冠七䧺抑未有為國而失士可攄盛
烈於無窮
同前題韓徹
伊君有燕國隘朔邊當昭王旁求致理遇郭隗自舉推
賢乃曰人思爾得禮由我先既築高臺所損者寕辭百
鎰斯為下士效死者何啻三千苟柱石之來助冀土宇
之獲全原夫累土足階披沙何損勢迢迢而迥出價洋
洋而彌遠寕同戲馬興誘勸以立基有異思仙得富強
而為本爾乃經營是設積思方成欹危既差於九仞委
棄自多於一籯潜思潤屋之謀寳不足貴遠得利國之
術賢豈能輕所以士因臺而取重臺因金而播名振一
時之德美傳萬古而風清是則厥狀足徵斯義可考孤
峻上符於臣節崔嵬下瞰於王道將昭千乘繼文侯忠
良為心未敢一言得季布誠信為寳所謂南金置而非重北
方倚而自強來側陋以畢至歴磴道而可常乍激天風
還如擲地之響斜臨都邑更同懸(一作縣)市之光想夫典
刑有凖聲教可則若周室之稱靈似殷鼎而在德穹崇
可仰權謀實自於一夫綱紀更張威刑遂加於四國豈
比夫銅雀美於魏日章華侈於楚時顧凌雲之小者何
積瑶而方之今與燕非匹惟唐接踵康衢絶扣角之詠
仄席無築臺之寵顧斯賦之至微安敢為重
傷望思臺賦陸䞇
桃野之右蒼茫古源草木春慘風煙晝昏攬予轡以躊
躇見立表而斯存迺漢武戾嗣勦命地也然後築臺以
慰遺魂吁自古有死胡可勝論苟失理以横斃雖千祀
而猶冤當武帝之季年德不勝而耄及浮誕之士疊至
詭怪之巫繼集忠見疑而莫售讒因隙而競入忘嗜欲
之生疾意巫詛而是因將搜蠱以滌災縱庸瑣之姦臣
嫌何微而莫售冤雖毒而奚伸搆儲后以掛殃引具寮
與齊人旋激怒而誅充竟奔湖而滅身異哉漢后因奸
邪之是誘俾冡嗣而罹咎彼傷魂之冥冥故築臺其何
有嗟爾戾嗣盍入明以見志遽興戈而自棄諒君父之
是叛雖竄身其焉寘嗚呼一失其理孝慈兩墜不其傷
哉夫邪不自生釁亦有托信其讒興御(疑)則妖作恣鬼
神之愆變寔人事之紛錯故子不語於怪亂道亦貴乎
淡泊蓋為此也水滔滔而不歸日杳杳而西馳時經往
兮莫追人共盡兮臺隳榛焉莽焉俾永代而傷悲
望思臺賦陳山甫
漢武帝以惑亂生聽衞太子以危疑出奔始誤讒諛之
巧長遺覆育之恩高臺有揭悔過無門峩峩九層已斷
興哀之目𦕈𦕈千里不歸幽憤之魂嗟乎望以窮高思
以及遠為父之慈靡及恨而莫失為子之道既乖慙而
勿反當其版築初設土工聿修旁窺日轉下視雲浮所
以取其遠無不鑒近無不周導宸衷於曠望表玄思之
殷憂豈比夫栢梁為耳目之翫通天窮汗漫之遊流盼
無涯增懷永久意來思之可待念追悔而終不事殊子
伋空引决以自傷跡異申生諒為孝而何有悲夫見危
致命有去無歸誠一朝之忿斯極豈三年之恩可違於
是跨層高之杳杳属遠思之依依俯洊雷之音常思出
震仰列星之象猶戀重暉豈知登臺有悼往之心陟岵
無懷歸之歎曉光東上含萬恨而意深暮色西沉向四
隅而望斷徒勞乎積財厚地累土長空想迢遥於玄圃
悲寂寞於青宫鍳失聰明將後悔而何及臺高雲漢自
貽咎於無窮原夫義絶君親禍由臣僕致兩傷於疑忌
在一言之所黷是臺也可以申鍳於後王豈徒處高而
縱目
望思臺賦蔣凝
路入湖邑臺名望思幾里而雲瞻累土千春而草沒餘
基仙掌一峯遠指江充之事黃河九曲旁吞武帝之悲
昔者漢祚方隆皇綱失理因巫蠱之事作有讒邪之禍
起宫中既得其桐人臣下皆疑於太子龍樓獲謗方儲
副以難明鳳閣無恩遂出奔而至死保傅徒爾園陵在
哉千秋感悟萬乘傷摧齊誅子糾以無道晉殺申生而
可哀於是憑大野築高臺目極心存知繼體之何在天
長地久庶招魂之一來緬彼沉冤登兹極望英靈無髣
髴精魂丘隴有蕭條情状見舜井以咨嗟念嬴博而惻
愴烟昏日慘全非望月之中鶴唳猿驚不在通天之上
嵽嵲峥嶸何禆死生非唯滅天性&KR0675;人情抑亦傷國體
敗家聲臨百尺以凝眸終天曷覩向九重而含恨何世
能平雖然事出妖訛奸生結搆宜北闕之聽君命奚東
宫之有私鬭子臧在側斯人比鄭叔何殊商洛非遥此
事亦芝翁不救往昔于今陵高谷深遊鹿而征人舉首
悲君而逋客傷心曰子曰臣可念兹而誡勵為君為父
宜到此以沉吟且王者為域中之大太子是天下之本
何周公之不法而秦相之可損吾欲碑戾園望苑使有
家有國鍳此臺而不遠
文苑英華卷五十一
