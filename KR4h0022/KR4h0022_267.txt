文苑英華卷二百六十七宋李昉等編
送行二
盧照隣六首駱賓王七首
陳子昂七首李嶠六首
同餞唐州南使君赴任九首
同餞許州宋司馬赴任七首
宋之問十一首張說十首
送鄭司倉入蜀盧照隣
離人丹水北遊客錦城東客恨良無已離憂自不窮隴
雲朝結陣江月夜臨空關塞疲征馬霜氛落早鴻潘年
三十外蜀道五千中送君秋水曲酌酒對秋風
送梓州高參軍還京前人
京洛風塵遠褒斜煙霧深北遊君似智南飛我異禽别
路琴聲斷秋山猿鳥吟一乖青嵓酌空佇白雲心
還京贈别(此詩二百八十六卷重出今已削去)前人
風月清江夜山水白雲朝萬里同為客三秋契不凋戲
鳬分斷岸歸騎别高標一去仙(集作遷)橋道還望錦城遥
送幽州陳參軍赴任寄呈鄉曲故(集作父)老
薊北三千里關西二十年馮唐猶在漢樂毅不歸燕人
同黃鶴遠鄉共白雲連郭隗池臺處昭王樽酒前故人
當已老舊壑幾成田紅顔如昨日衰鬢似秋天西蜀橋
應毁東周石尚全㶚池水猶綠榆關月早圓塞雲初上
鴈庭樹欲銷蟬送君之舊國揮涕獨澘然
大劍送别劉古史前人
金碧禺山遠關梁蜀道難相逢屬晩歲相送動征鞍地
險綿川咽雲凝劍閣寒儻遇中孝所為道憶長安
綿州官地餞别(同賦灣字)前人
輶軒遵上國仙氣下靈(一作雲)關樽酒妨(集作方)無地聫綣
喜暫攀離言欲贈策高辯正連環野徑遊(集作浮)雲斷荒
池春草斑殘花落古樹度鳥入澄灣欲叙他鄉别幽谷
有綿蠻
秋日别侯西駱賓王
我留安豹隠君去學鵬摶岐路分襟易風雲促膝難夕
漲流波急秋山落日寒唯有思歸引悽斷為君彈(以下七篇)
(並見集本)
送吳七遊蜀前人
日觀分齊壤星橋接(集作抵)蜀門桃花嘶别路竹葉瀉離
樽夏老(集作盡)蘭猶茂秋深(集作新)柳尚繁霧銷山望迥風
高野聽喧勞歌徒欲奏贈别竟無言惟有當秋月空照
野人園
秋日餞(集作送)尹大之(集作赴)京前人
挂瓢余隠舜負鼎爾干湯竹葉離樽滿桃花别路長低
河耿秋色落月抱寒光素書如可嗣幽谷佇賓行
餞鄭安陽入蜀前人
彭門(集作山)折坂外井絡少城隈地是三巴俗人非萬(集作)
(百)里才畏(集作長)途君悵望岐(集作别)路我徘徊心事(集作賞)
風煙隔容華歲月催遥遥分鳳野去去轉龍媒遺錦非
前邑鳴琴即舊臺劍門千仞起石路五丁開海客乘槎
渡仙童馭竹迴魂將離鶴遠思逐斷猿哀唯有䨇鳬舄
飛去復飛來
送劉少府遊越州前人
一丘余枕石三月爾懷鉛離亭分鶴盖别岸指龍川背
夏蟬聲斷來寒鴈影連如何溝水上悽斷聽離絃
送郭少府前人
開筵枕(集作抗)德水輟棹艤仙舟貝闕桃花浪龍門竹箭
流當歌悽别曲對酒泣離憂還望青山外空見白雲浮
送費元之(集作云)還蜀前人
星樓望蜀道月峽指吳門萬行流别淚九折切驚魂雪
影含花落雲隂帶葉昏還愁(集作當)三徑晩獨對一清樽
送東萊王學士無競陳子昂
寳劍千金買平生未許人懷君萬里别持贈結交親孤
松宜晩歲衆木愛芳春已矣將何適無令白首(集作髮)新
以下六篇並見集本
送魏兵曹使嶲州(得登字見三百九十六卷)
前人
送客前人
故人洞庭去楊柳春風生相送河洲晩蒼茫别思盈白
蘋已堪把綠芷復含榮江南多桂樹歸客贈生平
送殷大入蜀前人
禺(集作蜀)山金碧路(集作地)此地饒英靈送君一為别悽斷
故鄉情夏(集作片)雲生極浦斜日隱離亭坐看征騎役唯
見遠山青
送梁李二明府前人
負書猶在漢懷策未聞秦復此窮秋日芳樽别故人黃
金裝屢盡白首契逾新空羡雙鳬舄俱飛向玉輪
送别陶七(同用風字)前人
黃鶴煙雲(一作霞)去清江琴酒同離帆方楚越溝水復西
東芙蓉生夏浦楊柳送春風明日(集作月)相思處應對菊
花叢
送别崔著作東征前人
金天方肅殺白露始專征王師非樂戰之子慎佳兵殺
(集作海)氣侵南郡邊風掃北平莫買龍寒劍(集作莫賣盧龍塞)歸
邀麟閣名
送光禄劉主簿之洛李嶠
函谷雙崤右伊川二陜東仙舟窅將隔方斝暫云同朋
席餘歡盡文房舊侣空他鄉千里月岐路九秋風背櫪
嘶班馬分洲呌斷鴻别後青山外相望白雲中
送駱奉禮從軍前人
玉塞邊烽舉金壇廟略申羽書資銳筆戎幕引英賓劍
動三軍氣衣飄萬里塵琴樽留别賞風景惜離晨笛梅
含晩吹營柳帶餘春希君勒石反歌舞入城闉
餞駱四二首前人
平生何以樂斗酒夜相逢曲中驚别緒醉裏失愁容星
月懸秋漢風霜入曙鍾明日臨溝水青山幾萬重
二
甲第驅車入良宵秉燭遊人為(集作追)竹林會酒獻菊花
秋霜吹飄無已星河漫不流重嗟歡賞地翻召别離憂
送李安邑前人
落日荒郊外風景正凄凄離人席上起征馬路傍嘶别
酒傾壺贈行書掩淚啼殷勤御溝水從此各東西
又送别前人
岐路方為客芳樽暫解顔人隨轉蓬去春伴落梅還白
雲渡汾水黃河遶晉關離心不可問宿昔鬢成斑
餞唐州高使君赴任岑義
蒼茫南塞地明媚上春時目極傷千里懷君不自持征
車别岐路斜日下崦嵫一歎軺軒阻悠悠即所思
同前崔湜
芳春桃李時京東(集作都)物華好為岳豈不貴所悲涉遠
道遠道不可思宿昔夢見之贈君雙佩刀日夕有(集作無)
親期
同前盧藏用
餞酒臨豐樹搴帷出魯陽蕙蘭春已晩桐柏路猶長祖
逖方城鎮安人外氏鄉從來二千石天子命惟良
同前張說
常時好閑晏(集作獨)朋友(集作舊)少相過及爾宣風去方差
離别(集作别)多淮流春婉娩汝海路蹉跎百年(集作歲)屢分
散欲言復幾何
同前徐彦伯
香萼媚紅滋垂條縈綠絲情人拂瑶袂共惜此芳時驌
驦已躑躅鳥隼方萎蕤跂予望太守流潤及京師
同前
永日奏文時東風摇蕩夕浩然思樂事那復念(一作復贈)征
客淮水常流清(一作清流)楚山雲水白(一作暮雲白)勿言行路遠
所貴專城伯
同前
淮源水之清可以濯我(一作君)纓彼美稱才傑親人佇政
聲歲寒疇曩意春暖(一作晩)别離情終難(疑作歎)臨岐遠行
看擁傳榮
同前
桐柏膺新命芝蘭惜舊遊鳴臯夜鶴在遷木早鶯求傳
擁淮源路樽空㶚水流落花紛送遠春色别離憂
同前馬懷素
外牧資賢守斯人奉命(一作帝)俞淮南應建隼渭北軫(疑)
分符坐歎煙波隔行嗟物候殊何年昇美課廻看此城
隅
餞許州宋司馬赴任李適
昔吾遊箕山朅來涉蘋水復有許由廟迢迢白雲裏聞
君佐繁昌臨風悵懷此儻到平輿泉寄謝干將里
同前
展驥旌時傑談雞美代賢暫留仙掖務追送近郊筵地
慘金商節人康璧假田從來昆友事咸以佩刀傳
同前
國為休徵選輿因仲舉題山川襄野隔朋酒㶚亭暌零
雨征車警秋風别驥嘶離歌一曲罷愁向勿悽悽
同前馬懷素
頻水開郡邑角宿躔分野非君仲舉材誰是題輿者憫
憫琴上鶴蕭蕭路傍馬嚴程若可留别袂希再把
同前徐堅
舊許星車轉神京祖帳開斷煙傷别望寒雨送離杯辭
燕依空遠賓鴻入聽哀分襟與秋氣日夕共悲哉
同前
令弟與名兄高才振兩京别序聞鴻鴈離章動鶺鴒遠
朋馳翰墨勝地寫丹青風月相思夜勞望潁川星
同前
潁郡水東流荀陳兄弟遊偏傷兹日遠獨向聚星州河
潤在明德人康非外求當聞力為政遥慰我心愁
宋公宅送寗諫議宋之問
宋公爰創宅庾氏更誅茅間出人三秀平臨楚四郊漢
臣來絳節荆牧動金鐃樽溢宜城酒笙裁曲沃匏露荷
秋變節風柳夕鳴梢一散陽臺雨方隨越鳥巢
送趙司馬赴蜀州前人
餞子西南望煙綿劔道微橋寒金鴈竝(集作落)林曙碧雞
飛讌拜輿方遠仙城履會歸定知和氏璧遥掩玉輪輝
送武進鄭明府前人
絃歌試宰日城闕賞心違北謝蒼龍去南隨黃鵠飛夏
雲海中出吳山江上微甿謠豈云遠從此慶緇衣
送合宫蘇明府前人
鉉府誕英規公才天下知謂乘羔鴈族繼入鳳凰池赤
縣求人隠青門起路岐翟廻車少别鳬化舄遥馳神哭
周南境重歌豫北(豫集作渭)垂賢哉荀奉倩職衮佇來儀
送永昌蕭贊府前人
柳變曲江頭送君函谷遊弄琴寬别意酌醴(集作酒)醉春
愁戀本亦何極贈言微所求莫令金谷水不入故園流
送李奉(集作符)制前人
行李戀庭闈乘軺振綵衣南登指吳腹北走出秦畿去
國夏雲斷還鄉秋鴈飛旋聞郡計入更有使臣歸
送朔方何侍御前人
聞道雲中使乘驄往復還河兵守陽月(集作日)塞虜失隂
山拜職常隨驃銘功不讓班旋聞受降日歌舞入蕭關
送楊六望赴金水前人
借問梁山道嶺岑幾萬重遥州刀作字(一作路)絶壁劍為
峰惜别路窮此留歡意不從憂來生白髮時晩愛青松
勿以西南遠夷歌寖盛容台階有高位寧復久臨卭
送杜審言前人
卧病人事絶聞(絶句詩選作嗟)君萬里行(一作君行萬里程)河橋不相
送江樹遠含情别路追孫楚維舟弔屈平可惜龍泉劒
流落在豐城
餞胡州薛司馬前人
别駕促嚴程離筵多故情交深季作友義重伯為兄鎮
静移吳俗風流在漢京會看(一作逢)陳仲舉從此拜公卿
送趙六貞固前人
目斷南渚雲心醉東郊柳怨别此何時青芳來已久與
君共時物盡此盈樽酒始願今不從春風戀携手
岳州宴别潭州王熊張說
縉雲連省閣溝水透(集作遽)西東然諾心猶在容華歲不
同孤城臨(一作連)楚塞遠樹入秦宫誰念三千里江潭一
老翁
南中送蒋五岑向青州前人
老親依北海賤子棄南荒有淚皆成血無聲不斷腸此
中逢故友彼地送(一作迓)還鄉願為江楓(集作楓林)葉隨君度
洛陽
此詩二百八十六卷重出今已削去
幽州别徐(集作隂)長河行先前人
惠愛交千里(集作惠好交情重)辛勤世事多荆南久為别薊北
遠來過寄目雲中鳥留歡酒上歌影移聲復間遲暮兩
如何
送蘇合宫五官頼前人
都邑群方首商身(集作泉)萬俗訛變風湏愷悌成化佇絃
歌疇昔珪璋友雍容文雅多振纓遊省闥鏘玉宰京河
别曲鸞初下行軒雉尚過百壺非餞意流詠在人和
送趙二尚書彦昭北伐前人
虜地河冰合邊城備此時兵連紫關路將舉白雲司提
劍榮中賞銜杯(集作珠)感出師日華鮮(集作光)組練風色熖
(一作艷)旌旗投筆樽前起横戈馬上辭梅花吹白(集作别)引
楊柳賦歸詩
送王光庭前人
同居洛陽陌經日懶相求及爾江湖去言别悵悠悠楚
雲𦕈羈翼海月倦行舟愛而不可見徒嗟芳歲流
岳州别姚司馬紹之制許歸侍
前人
和玉悲無已長沙宦不成天從扇枕願人遂倚門情方
外懷司馬江東憶步兵向君棲泊處空嶺夜猿驚
洛橋北亭餞諸刺史前人
離亭拂御溝别(集作岸)曲舞船樓詔餞朝廷牧符分海縣
憂股肱還入郡父母更臨州扇逐仁風轉車隨靈(集作霽)
雨流恩光水上溢榮色柳間浮預待群芳最三公不遠
求
送崔二長史日知赴潞州前人
東山憐(集作懷)卧理南省悵悲翁共見前途促何知後會
同莫輕一筵酒(集作筵宴又作壺酒)明日半成空况爾新離(集作離庭)
闕思歸迷夢中
送李侍郎廻秀薛長史季昶同賦水字
漢郡接胡廷幽幷對峯壘旌旃(集作旌旗)按部曲文武惟卿
士薛公善籌畫李相威邊鄙中冀分兩河長城各萬里
籍馬黃花塞蒐兵白狼水勝敵在安人為君汗青史
此詩卷宋之問送杜審言詩共四韻而洪邁絶句
詩選及别本只收前兩韻書此以示後
文苑英華卷二百六十七
