文苑英華卷十七宋李昉等編
天象十七
雷賦一首春雷賦一首
雷在地中賦一首初雷起蟄賦一首
霹靂賦一首禦雹賦一首
餘霞散成綺賦一首秋霧賦一首
晴虹賦一首虹藏不見賦一首
雷賦張仲甫
粤若稽古太始之初隂陽和而為炭天地張而為爐鎔
鑄品類陶汰清虚名之四海謂之八區隂陽相盪感成
雷乎號曰天地之鼔事載河圖之書藏冰以時則響出
而不震仲秋之月必聲隐而無餘或震怒百里雨潤同
沾法威刑於牧宰察醜惡於毫纖或殷轔而鼔作或滅
沒而韜潜吼若天開闢如地裂動静必以其時喜怒於
焉有節是以樊重入室王裒遶墓終不苟於瑕疵冀中
平於朗寤蠻夷於是膽懾賢豪於是心懼惡不戒而潜
至善乃全而焉措無貴無賤敬天之怒五星不逆六氣
合度發陽和啟蟄戶農事興作秋成斯覩以日繫時有
倫有序歘焉而來倏焉而去鼓踴莫測其蹤安息莫知
其所搜獲山川洗滌寰宇爾其為状也則乃聮鼓畾畾
力士雄雄雲飛電耀起自震宫其為聲也磊磊落落砰
砰訇訇龍潜魚躍海湧山傾星宿為之霾翳日月為之
昏暝夫其赩赫震耀紛紜煽作臨峻崖投深壑終不騁
於雄豪將勸善而懲惡布雲雨於潜龍銜丹書於白雀
若乃王綱如繩籠羅有情是謂小人無禮君子無刑守
容貌而無恒豈耳目之不明終冀貞廉於衆口法令未
若於雷霆
春雷賦(以符珍紀元天地作解為韻)樊珣
惟聖作乂先天授人惟天輔德啟聖無親故我皇齊七
政恊三辰化孚大麓道暢經綸是以慶集天寳祥開地
珍法威刑於震燿效生植於陽春鴻名既增睿歷伊始
當涣汗之初發聽春雷之肇起將克宣陽罔忒時紀導
達萬萌震驚百里南山望遠乘雨氣而方來長門聽深
象車聲而未已若䧏在下如飛在天鬱重電而虺虺殷
高棟以闐闐作解羣物揚靈上玄啟春和於蟄戶兆農
慶於豐年若乃勢猛陵空聲雄出地形未遷而必肅政
不戒而潜至渾渾其象含四氣於一朝虩虩其威警千
官於庶位及夫薈蔚云卷煙埃稍廓餘雲既稀厲響不
作攄殘怒於平野轉輕音於峻閣來雖莫制必先戒而
後臻去則何言知勸善而懲惡是故知聖人御氣立極
居貞體元災攘不令祉䧏攸繁豈與夫震廟為凶方知
展氏之慝雹災莫禦乃訊申豐之言則有抱影窮居在
隂向隅雖倚楹而有得終棄室以思濡進道則望深知
已觀光而業謝冥符感雲雷之布澤思自逹於通衢(脫解)
(字一韻)
雷在地中賦(以復其見天地之心為韻)滕邁
雷動而息地卑而深當嚴凝之戒節向博厚以潜音順
静於時乃退藏而默處反本乎土乍響絶而聲沉豈獨
歛震驚於坤德抑亦彰休復於天心原其辭滿盈止奮
肆混然無朕寂兮深閟解威隣於蟄戶銷聲處夫隂位
足可以善列缺之歸功見玄冥之内事以是細觀其所
廣徵其類初疑罷轉石遠積南山之陽又若駐奔車深
掩長門之地象則存矣理難求焉冲融將凝沍暗息隐
轔與涇洛潜連道尚處幽奚爽下安於土功存作解終
期上奮於天足使至人將齊其默默楚客絶想夫填填
苟有託其厚載亦無辭於小畜駭氣結乎土嚢迅音止
夫坤軸斯可以驗啟閉分寒燠不失動静乃順之於時
將體行藏故受之以復未萌響像詎可求思勿以潜雖
伏矣是當薄言震之一陽之氣始生孰能輕動百里之
音未發吾非後時自然居善閉之中因積風所扇且冥寂
以斯在豈迅烈而遽變覩秋毫之末者無慙聽而不聞
寫鼓鐘之音者空嘆視而不見若夫玄律云暮衆彙淒
其苟未離乎坎窞且自理於希夷不然先王何以取象
大易於焉立辭至矣哉法雷而行教也弛張之義在茲
初雷啟蟄賦謝觀
蟄處於冬雷生自震啟一聲於春候知萬類之奮迅虺
虺初動祁祁始振首出庶物為隂陽號令之端有開必
先作天地發生之信原夫飛走各志羣分處隂既不戁
以不竦尚聲銷而影沉及夫勾芒御辰夾鍾應律整雲
師布露之澤廹和氏春分之日温風載扇重隂四密動
豐隆之大聲發昆蟲之暗室跂行喙息聞填填而鼓舞
争馳脰振翼鳴隨虩虩而雷同競出隐蔽雖久騰揚有
期變軒轟而作矣俱引領以從之見羣生嚮風之義知
六鈞播物之時是則感之於彼而乃乘之在茲且遂隐
隐以起予各侁侁而挺爾穴處者聆之而厲志泥蟠者
聞斯而舉趾均發萬品非唯百里各騰聲實鸎出谷而
載飛競逐明時范彈冠而思起摇車效之而可也聚蚊
因之而有以然後捨彼即此違隂就陽角觡奮迅羽翼
弛張殷南山之粗厲啟出地之潜藏似桴鼓之纔終戈
鋌熠熠如擊石之止後鳥獸蹌蹌有若衆彙居蒙一呼
而告羣生未覺一言以導曾無震寝之虞誰有擊臺之
暴於是桃吐其秀鷹化為鳩助發生之德省囹圄之囚
潜匿假之而振拔毛介因斯而處休大哉震元利拯羣
生而出幽
霹靂賦張鼎
殷其雷在南山之隈黑蜧翔雲暗天起黃雀驚風動地
來飄忽兮霏煙翳霧拂樓臺慘烈兮飛砂走礫揚塵埃
波濤翻而海水激樹拔根而山石摧於是隂陽交戰晦
明相賊或擊或馳乍通乍塞望螣蛇之上下見飛龍之
南北電光開而山澤紅雨氣合而原野黑威聲奮擊於
霄漢逸嚮振動於都國而乃隐軫徘徊謂高天壓而泰
山頽鼓怒發洩謂厚地震而梁木折聲之所射者向無
不碎氣之所奔者中無不絶值石則片片冰開當樹則
重重瓦裂其為始也則赫赫奕奕若烈風猛火之燎崑
崙其為終也砰砰轟轟若决水轉石之潰龍門擬戰鼔
則三軍亂擊方戎車則百兩齊奔川岳為之摇蕩天地
為之晝昏豈直聞之者掩耳而奪氣見之者瞑目而埋
魂若斯而已哉觀其咈鬱氤氲騰波磊落輝光之所倏
閃聲氣之所噴薄豈在微而應必有感而作擊齊堂也
識孝婦之懷冤震魯廟也哂佞臣之隐惡故導風伯從
雨師以豐隆為號令以列缺為鞭笞洪涯飛霆以瀝液
奔源走沫以流漦廹鯨鯢使蹭蹬怛蛟螭使躨跜鼃黽
喪明於竈穴鱣鮪失路於庭墀當此時也别有跡履姦
慝事兼狂狷想人孽之無逃慮天災之有譴各憂心而
股慄咸戢驚而肉戰雖重華順之而不恚宣尼驚之而
不變若乃依仁游藝之伍含道養性之流心且静而神
逸名既揚而行脩通人倚柱而坦蕩孝子遶墓而思柔
苟寡尤而寡悔夫何懼而何憂辭(疑作亂)曰我何憂兮憂
天怒豈不欲往兮為多露我有懼兮懼天威豈不欲往
兮露未晞素履直載時遯善肥古而可作吾與同歸
禦雹賦(以日在北陸藏冰為韻)
聖人常夕惕而不寐懼時令之有失欲禦雹於明年必
藏冰於是日深山窮谷於是收桃弧棘矢而後出蓋所
以息天時之暴殄成國家之元吉不然者當純陽之用
事有伏隂之相蒸炎雲際天而涷雨驟落芳草竟野而
凄風暴興夫傷糓者莫大於雹禦雹者其在乎冰俾四
時之事不悖信七月之詩有徵日臨下土時在北陸乃命
凌人出斯冰谷威刺刺而正切聲冲冲而轉速雖暫勞
而可倦終永寧以多福今國家酌於故實考于先王雖
雹可以禦亦冰其是藏等至仁於天地曾何咎於隂陽
斯道可久百王不改苟或失之四方何罪周官之禮是
具魯史之言斯在抑為人者仰於食動於天者唯其德
苟能用於天道自可㤀其帝力夫如是用天與地自南
自北寧有夭折之苦曾無凍餒之色若待反時以為災
其何禦之能得
餘霞散成綺賦(以題為韻)韋充
試一望兮雲晩而山晴白日欲沒兮紅霞始生含江天
之霽潤籠煙景之虚明發光華而不定若組織之相成
陽文隂漫乍合乍散離披晃朗錯雜陵亂麗雲日之幾
重鋪綺繡之千段翻光倒影擢菡萏於湖中舒豔騰輝
攅螮蝀於天半照萬象於晴初散寥天於日餘吐丹氣
於青嶂為金光於碧虚越女浣紗恥鮮明之莫及巴姬
濯錦慙光彩之不如攅紅散紫參差邐迤状羣飛之鸞
鳳類叢生之花蘤始一變而舒霞終一變而成綺當是
時也則有才子去國遊人别家汎濫秋景徘徊霽華惜
賞心之日暮悵遊目於天涯積九秋之懷抱對茲夕之
煙霞仰丹宵之愁斷想赤水之路賒能不沉吟徙倚卧
坐(疑)興嗟况復雲景廻午蒼凉愁暮思攄懷以振藻返
疑憂而失趣空吟謝客之詩遐想興公之賦
秋霧賦(以輕散長空寒飛迥野為韻)謝良輔
有物混成隂陽之精騰而為質晦而為名遊塵未足方
其細纖縠不能揣其輕度水陵亂從風泮散表銀山之
美素色增鮮沐玄豹之姿竒文獨焕若乃暑退朱方時
惟白藏空濛大澤鬱郁崇岡始經夫少昊之野終遍於
無何之鄉含草木而功大混山川而氣長浮我極浦靄
我層穹如雨如霰自西自東倏而來比君子之道廣忽
而逝侔至人之性空奚水土之同致俾隂陽之異觀秋
何霧而不起霧何秋而不寒至德發祥雜非煙於北極
皇居瑞聖伴佳氣於南端及夫丙火方馳螣蛇欲飛三
辰被汨(疑)五星霏微道不虚行來集黃公之呪神其有
感去射(疑作解)白登之圍則知因時舒卷與物動静資於
坱圠變態俄頃興非塞望雄鳴之路不迷冐且有聞彦
輔之天自迥露遊兮月之下霞歛兮風之假俟一揚於
飛塵同秋空於迥野
晴虹賦閻朝隐
一隂一陽備藻繢以成文章載清載濁挂天涯而臨地
角生於氣立於空宛宛轉轉曈曈曨曨上下眀媚表裏
冲融洗竒光於暴雨留豔彩於飄風隐顯之情奚爾造
化之理何窮若乃碧嶂無雲清江息浪曲折異體低昂
殊狀半出高岊疑蟾魄之孤生全入澄瀾若蛾眉之相
向又乃綺忩遠闢錦帳斜褰髣髴天上依稀目前暐兮
曄兮既類丹山碧樹之重疊斷兮連兮又似美人綵女
之嬋娟察之無涯究之無實光天地之大造保雲霄之
元吉爰有下才或趨微秩其志謇謇其心慄慄體物無
功著書有疾既藴慙於眀鏡載有閣於鴻筆
虹藏不見賦(以隂陽所陵故結狀之為韻)李處仁
虹在東方小雪而藏貫日之形莫覩彌天之象難詳居
曖昧之中光而不耀入混茫之裏闇然而彰表天時而
無失其候順寒暑而不愆於陽眇望遼夐窮覽洲渚邈
不察其形容何以知其處所見飛梁之跨水髣髴猶疑
望慶雲之在天依稀延竚豈不以晦明有日隐見有期
寒節方來斯則潜雖伏矣清明如到終當出而見之閟
乎渥彩蓄以雄姿類成文隐霧之日同衣錦褧裳之時
𦕈𦕈天末悠悠雲路御座之祥不逢美人之號難遇冥
蒙向晦徒欲想其爛然杳藹藏輝孰能知其去故宛得
啟閉之道以明天地之心憐彎環之挂空猶隔層碧思
紆餘而飲井當(疑)阻重隂不測之狀難狀無形之形罔
尋若夫風雲尚慘我則隐蔽而知藏陽氣未騰我則炫
燿而不結亦有霞散成綺雲吐如繒曷若拖軒之名(上林)
(賦宛虹拖於楯軒)將順時而出沒廻舘之勢每應候而升陵至
哉終取貴於彩章亦何慙於小畜孕明於煙霧之際誰
辨輝光混迹於沉埋之間難呈紛郁事同嘉遯道叶悠
伏虹兮虹兮何當洒其霡霂
文苑英華卷十七
