文苑英華卷三百五十二宋李昉等編
問答二
七召八首對蜀父老問一首
七召何遜
假是先生負茲勁挺狀羣飛之噐(吉吊切高聲大呼也一本作□古喪字)
侣似獨行之迷逕神忽忽而若忘意衝衝而不定鍳丹
綠其無主聞鐘鼓以失聽至乃冬霰積庭室靡人聲春
花滿野地無行者圜堵常閉曲突無煙同生芻之暫有
共死灰之壹(一作曀)燃篤論公子聞而崛起雖道術之可
忘亦切磋之所耻命徒御以絡繹將有事於巖中車煜
爚而流水馬泮渙以追風乃踰汗漫入蒙蘢至深潭之
澳溟有洞室之穹崇居隠磷而出没望嶔岑而下上竹
距石以斜通水韻松以含響地不寒而蕭瑟日無雲而
曭朗於是整容投刺屣履(一作倒屣)排門揚眉就席舉袂而
言曰若五秀禀其生靈六情通其愛惡憎共集於鄙老
嗜同歸於美樂今足下羣鳥獸以為娛處貧賤而不怍
欲賓實於孤介乃貽譏於隕穫至乃喀喀死於道邊瞀瞀
填乎溝壑削松筆以畫虎鼓鉛刀而刻鶴身既勞而不
勌事何感而莫懲欲模名於帶索豈知命於泥䋲何異
走長衢以避影煎流水以求冰今欲道足下以衞生之
祕術怡神之妙道譬愈疫於寒植同起尸於仙草寧
願聞乎先生曰有為之生已逼無益之慮常勞若見明
於礙滯幸求救於肓膏公子曰千門始構百常洞啓激
洛開渠䟽山抗陛延袤水陸曠望東西下臨江海上属
雲霓百丈杳冥以飛跨九層欝律以階梯步三休而更
廽塗中宿而方迷雕墻屈曲以交牙網戶周流以重積
既隂涔而影響亦呌嘯而廻(一作辟)易沙板金鋪紫柱玉
舄煒煌熻赩碅磳摶敞圖雲霧之蔽虧狀神仙之來往
璧璫自耀珠綴恒響蜉蝣動而晝喧熠燿飛而夜朗既
臨下以寥沈亦憑高而泱漭聞疾雷於階陛(一作板)弄犇
星於帷幌亘以曲堂周以洞房北負連闥南注長廊綺
䟽交映鏤檻相望鷰飛蓮井日照杏梁陽烏鶱其將動
雲鳳矯而欲翔若乃後沼開源延石崇壤擬崑閬之㠨
&KR1293;比滄溟之瀇瀁其中則有桂宫栢寢吳臺柘館複道
耿介而連雲阿閣穹隆而仰漢望虬欄之映水見丹鶴
之出岸豔草竒色臺樹珍名長生靈壽男華女貞河柳
垂葉山榴發英翫竒花之春滿摘甘實於夏成此實宫
苑之壯麗豈能從我而為榮先生曰多言反道辯口傷
實懼貽弊於蔀家且自安乎容膝
公子曰銅瓶玉井金釡桂薪六彝九鼎百果千珍熊蹯
虎掌雞跖猩脣䲋(子林切)魚两味玄犀五肉拾卵鳳巢剖
胎豹腹三臠甘口七葅愜目蒸餌十字湯官五熟梅椒
魯䜴河鹽蜀薑劑水火而調和糅蘇蔱以芬芳脯追復
而不盡犢稍割而無傷黿羹流歠蜒醬先嘗鱠温湖
之美蚶切丙穴之嘉魴落爼霞散逐刅飛揚輕同曳璽
白似飛霜蔗有盈丈之名桃表兼斤之實杏積魏國之
貢菱為鉅野所出衡曲黃梨汶垂蒼栗隴西白榛湘南
朱橘荔枝沙棠蒲萄石蜜瓜稱素腕之美棗有細腰之
質並抗吻以除煩亦咀牙而消疾於是三雅陳席百味
開印玉璣星稀蘭英縹潤既夷志於坎壈亦懷忘於
鄙恡此盖滋旨之極珍豈能從予而共進先生曰不貴
媮食寧甘醇酒既深悟於腐腸豈自迷於爽口
公子曰秦氏獨立燕姝絶世如短如長不穠不細信耳
目之妖冶乃古今之佳麗妍姿豔逸淑性閑華效施顰
於宋里經(一作髻)堕馬於梁家折纖腰以微步(一作於步障)里
(一作揎)皓腕乎輕紗臨池正領拂鏡看花觀堵墻以䬃沓
傾城國以諠譁墨欲歸而抽軨(車攔也疑作軫車後横木也)惠將返
而廻車至廼鄭衞繁聲抑揚絶調足使風雲變動性靈
感召擊哀響則春臺之人愴焉而雪泣(一作涕)起歡情則
崩城之婦嫣然而微笑嶰谷調(一作棲)鳳之竹(一作管)龍門
獨鵠之柯綠珠絳樹宋獵韓娥青春婉娩上客經過開
洞房以命賞召才人而合宴舉輕幔以徐來隔珠簾而
可見牀披珠(一作珍)象簟展羅薦聽促柱之方進聞廣聲
之始囀步想象以頓足腕蹣連(一作蹁躚)而拂面托斜視於
遺簮寄含情而舉扇俄而夕烏東反落日西懸綺霞暎
水蛾月昇天觧鴛鴦之繡被拂蛩距之長氊燭中(一作羽)
幃而動爛香山(一作薰蕙)帳而微烟願横施以自眤脱斜領
於君前此乃聲色之妖蕩將不從我而留連先生曰淫
聲非篤論之旨麗色本余情所棄伐國不問仁人此言
從何而至
公子曰歲晩農休時閒務隙山火已燎野霜初白聊效
殺於秋冬乃從禽於草澤蜀地五丁齊國二子氣動山
漂汗揮雨起渥洼流頳(一作赭)蘭池照血躡飛影於未形
赴犇星於欲滅革車隠隠轂騎闐闐鼔譟諠而振地烝
徒駭而聒天割玉之刀飲石之箭罝羅布其一目罟網
周及三面犬號驤螭鷹名奔電暫離已合忽隠仍見赴
迴超危衝林䟦援草随足起山從眼轉跨躡岡澗電舉
陵陸鳥不及飛獸不遑伏既前轥而後赴亦左排而右
蹴跖(疑作蹠)實駭而自救騰虛亂而相撲視灑血之丹地
見飛毛之暗目傍窮劫剞勢極搜求文皮坐裂膬尾生
抽手羇鐵頂足批銅頭象折牙而陵遽貊拉齒而夷由
擒高樓之度索走大樹之神牛鴈聞弦而跕堕猨抱木
而啾啁笑楚王之雲夢耻漢帝之中流此武材之矯猛
豈能從我而畋遊先生曰馳騁傷仁好殺非勇幸廣内
之豐樂何禽荒之足重
公子曰踆烏始照宫槐遽而欲舒顧兔纔滿庭英紛而
就落(一作踆烏始照宫槐遽吹舒顧兔而纔滿盻庭柯而就落)譬光影於飛浮比生
靈於栖託擾擾摩肩轔轔方駕立怵廹於毁譽獨慇勤
於用舍嗟向有而今無歎後榮而前謝清歌雅舞暫同
於夢寐廣厦高堂俄成於幻化若夫洗精服食慕道遊
仙尋玉塵於萬里守金竈於千年三尸可度九轉難傳
飛騰水陸咀嚼靈玄若乃壁上真辭枕中秘要弹壓神
鬼吐納靈妙既變醜以成妍亦反老而為少虬駕夭矯
而出没霓裳颯沓而容與接鵠馭於後乘追鳳簫於前
侣雨散漫以霑服雲霏微而襲宇瞰芝闕以窈窕見玉
臺之相拒盖排煙而漸滅旌拖風而未舉值觧佩於江
濱逄弄珠於漢渚薄遊玄圃弭節太華列神童於羽帳
侍玉女於仙車澗採兮危實苑拔兮廻花聽弱水之晨
浪望崑山之夕霞窮北辰而比夀指中岳以為家此神
仙之恍惚豈從我而蠲邪先生曰捕影之言莫測繋風
之論難盡未嘗留意於死生豈復稍論於椿菌
公子曰洙泗遺文鄒魯餘烈其道未遠其風不絶方領
圓冠金口木舌談章句之遠旨搆紛綸之雅說陳五禮
明六詩貫穿微妙辨析毫釐既待問以重席亦覃思而
下幃醖藉愷悌和樂緝熙生徒肅肅賓友師師並接袵
以聞道俱援手而受辭心絶内戰事無外慾横經者比
肩擁帚者繼足醜申韓之法令陋桓文之風俗六郡溱
其衣冠五陵窮其軌躅信斯文其若水實斯人之如玉
若夫珠璣産於蚌蛤珪璧出於山淵未有玉不瑩而為
寳人無學而稱賢盖持身之管籥進德之舟船響如鍾
而待叩明似鏡而常懸此見重於經術寧降志於吾賢
先生曰誠此言之甚美比斯道之為曠耻見嘲於腐儒
豈求珍於席上
公子曰我大梁之啓基方邃古而無匹先天定始比殷
周而餘裕揖讓受終考唐虞而不失道德有序憲章咸
秩六府孔脩百司盡畢搜求儒雅招拾遺逸旰食思治
雖聞之於昔談昧旦臨朝乃見之乎兹日蕩蕩薰風泱泱
大典道含弘而廣被澤汪濊而傍闡採輿人之片言納
匹夫之小善事在微而畢照然無幽而不顯若夫下車
布德伐罪吊民風無偃稼雨不破塵覩勝殘於朞月見
成俗於浹辰含(一作幽)羣生兮如海養萬類其猶春鄕無
豕食之禄野靡狼顧之民樵者目金而知耻耕夫讓畔
以成仁何大庭之足競豈栗陸之能隣璧水道庠序之
風石渠啓珪璋之盛竒士輻凑而騁足異人間出而效
命小大之獄無冤民翾飛之物無夭性故能睦之以九
世齊之以七政坦坦恢恢巍巍赫赫政德洽於霜風教
義窮於足迹望雲氣而欵關候海水而重譯所謂府不
輟貢史無虛帛天瑞磊砢而相尋地符氛氲而不少收
六穗於征賦翫九莖於池沼三足應感而來儀一角知
時而自擾映景星於初月聆鳳音於將曉若乃亭毒
不疪合天地而並施陶鈞日月與造化而齊功故非言
辭之可具盡筆札之所能窮懷真獨往之夫犇走而從
事滅迹藏名之士顛倒而向風二漢有同於兒戱魏晉
無礙於胷中言未畢先生攝衣而起曰子前所說似玉
巵之無當徒費辭而難領譬由背日而視秋毫却行而
求鄢郢一聞皇王之盛則豁然神悟而理攄志無時而
可卷邦有道而宜舒敢以淺智請從(一作附)後車
對蜀父老問
龍集荒落律紀蕤賓余自酆鎬歸於五津從王事也丁
丑届於昇仙橋上送客宇即相如所謂不乘赤車駟馬
不出汝下者也遇蜀父老皤然龐眉華髮者休於斯謂
余曰子非衣冕之族歟文章之徒歟飾仁義以干時乎
懷詩書以邀名乎吾聞諸夫子曰邦有道貧且賤焉耻
也當今萬方日用九有風靡主上垂衣裳正南面而已
矣庸非有道乎而子爵不登上造位不至中㳙藜羹不
厭裋褐不全容非貧賤乎吾視子形容憔悴顔色疲怠
心若涉六經眼若營四海何其無耻也何其不一干聖
主效智出竒何栖栖營默自苦若斯吾聞克為卿失則
烹何故區區冗冗無所成名余笑而應之曰井魚不可
以語於海者拘於墟也夏蟲不可以語於冰者篤於時
也盖聞智者不背時而徼幸明者不迂道以干非是以
聖賢馳騖莫徹三家之轍匹夫高抗不屈萬乘之威道
在則簞瓢匪陋義存則珪組斯違或立談以邀鼎食或
白首而甘布衣或委輅而仕屬論都之會或射鈎以相
遇匡覇之機亦有朝為伊周暮為桀跖當其時也襲珩
珮之鏘鏘失其時也委溝渠而喀喀故使龍丘先生羞
聞擁篲鴈門太守不知縫掖孟軻偃蹇為王者師范睢
匍匐為諸侯客富貴者君子之餘事仁義者賢逹之常
迹來不可違類鴻鴈之随陽去不可留同白駒之過隙
行蘇張之辨於委燧之年則迂矣用韓彭之術於堯舜
之朝則舛矣守夷齊之節於湯武之時則孤矣抱申商
之法於成康之日則過矣彼一時也此一時也易時而
處失其所以大唐之有天下也出入三代五十餘載月
竁來庭風丘欵塞金革已偃羽檄已平雖有廉白之將
孫吳之兵百勝無遺策千里不留行無所用也社首既
禪介邱既封創明堂立辟雍雖有闕里之聖淹中之儒
叔孫通之蕝公玉帶之徒將焉設也咸英並作韶武畢
用奏之方澤而地祗登升之圜丘而天神降雖有伶倫
伯䕫延陵子期操雅曲則風雲動激悽音則草木悲又
何施也畫衣莫犯囹圄不脩雖有咎繇仲甫之噐釋之
定國之儔金科在握丹筆如流非急務也人歸東戶家
沐南薰山澤無蹊隧雞犬不相聞雖有文翁黃覇之述
職子游子賤之絃歌政成禮讓俗被雍和固無取也干
戈已戢禮樂已興刑罰已措梁父已昇公卿常伯庶政
其凝雖有鴻才大略麗句(一作藻)豐辭發言盈乎百代濡
翰周乎四時略無益於今日而適足以拂之是故天子
恭已羣臣演成攘袂而陵稷卨撫掌而笑阿衡無為而
萬物皆遂不言而品彙咸亨莫不稱贊鴻烈揄揚頌聲
言殊者拓(疑作招)累行危者相傾效智者輟談於草澤出
竒者裹足於山楹許由去而堯仁不少善卷逃(一作避)而
舜德不輕夫周冕雖華猿猴不之好也夏屋雖崇騏驥
不之處也載鼷以車馬不如放之於藪穴也樂鷃以鍾
鼓不如栖之以深林也此數物者豈惡榮而好辱哉盖
不失其天真也若余者十五而志于學四十而無聞焉
詠羲農之化翫姬孔之篇周遊幾千里馳騁數十年時
復陵霞汎月搦札彈弦随時上下與俗推遷門有張公
之霧突無墨子之煙雖吾道之窮矣夫何妨乎浩然今
將授子以中和之樂申子以封神(疑作禪)之篇終𦕈慙乎
措地竊所慕於談天於是蜀父老再拜而謝曰鄙夫瞽
陋長自愚惑習俗遐陬不遊上國聞主人之休旨聽皇
猷之允塞亦猶獻雉而遇司南銜龍而光有北請終餘
論永告卭僰
文苑英華卷三百五十二
