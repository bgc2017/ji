文苑英華卷六百四十九宋李昉等編
彈文
彈賈執傅湛文一首
彈張瑾將軍等文一首
彈李子和將軍文一首
為奚御史彈尚書某人入朝不敬文一首
代御史王師旦彈莒國公唐儉文一首
彈劍南東川節度使嚴礪文一首
彈賈執傅湛文(梁大同中)劉孝儀
長兼御史中丞劉孝儀稽首言南康嗣王府行參軍知
譜事賈執與前中書舍人傅湛在王座飲酒時上不安
人從臺還聖體巳和湛乃揚眉瞋目謂執曰卿念天子
我不見闕出悖慢言語連及于上共執忿諍湛昔經殺
牛誤父自殺近效殘貪賄賂狼籍特逢觧網宥其餘命
自被棄廢尤懷怨憤謗訕不遜謹按前兼通事舍人臣
傅湛才簿(一作薄)駑蹇特荷抽擢自預左右頻蹈極刑押
對鞫書累逢闕過未聞報效反懷恚憤聖體不安臣下
憂懼而湛敢生怨望輕肆慢辭醜争及父心無愛敬戱
語連上罪同悖逆未央馬瘦不覩廐令之忠甘泉道蕪
遽見扶風之罪宜其徇乎東市尸彼轂門南康嗣王府
參軍臣賈執始聞湛語初無逐雀之心末因私忿遂顯
懷鴆之逆雖跡似折奸意由肆憾惡慢於人自彰穢醜
見辱父子巳會季倫之辭争及其父復入梁蚡之難(一作)
(歎)是使王嬙悲于連累黑要喜於得用大子舍人始興
蕃王臣蕭毅幸因祉祚爵預藩屏而散金失所設醴乖
人雍容之賓未遊於雕苑號怒之容日醉於雷池致使
博徒跅弛慢醉盈路&KR0804;顔受辱曾無發糾並恕伯厚之
心俱鳴路粹之責臣等參議請以見事依法免毅所居
官觧執知譜事請議貶黜付之卿論不得厮預官流刺
尚施行輙不禁止
彈張瑾將軍等文杜正倫
臣聞陳力就列不能者止鐘鳴漏盡夜行宜息故張良
多病辭少傅而專道養韋賢告老謝丞相而乞骸骨豈
惟體非筋力不可疲殆從政抑亦情重謙退欲以廉讓
弘道自時積亂離久習澆弊仁義之化忽之其若遺名
利所存苟得而無耻今四海乂安羣生樂業陛下思治
之情勞於寤寐臣謂欲防其末先正其本若廉耻之教
不行則昇平之化無自謹按瑾等理治之教義多罕稱
出身事主行能兼闕年方壯也尚不如人耄又及之無
能為矣張瑾拔跡行陣素無才略自歸聖朝總兵(一作屢總)
過任子玉之戰頻有喪師須賈之髮未足論罪朝廷假
以餘年不寘于法陛下再造天地更施雲雨瑾等並以
髮齒流恩遂使名器踰量特進之號擬迹竇周公冠軍
之名連衡霍去病既年在遲暮智之老成宜思静退自
安止足而外託闕庭之戀内希筐篚之恩牽力衰朽強
顔預朝(一作強預朝會)陛下仁愛之心形容于萬物以其不堪
侍立特于廊下賜坐叨榮自若聞寵不驚貪競之志更
深靦目(一作冐)之顔愈厚臣聞設法訓人在弘其教引年
敬老終取于賢寧有庸庸之流諄諄若是而可均彼上
庠忝兹厚秩且名曰人臣事乖朝列養非貴德坐異論
道縱慶雲之會不别荆棘闕恩傷教其如禮何臣以庸
才謬當朝寄風俗未清實任其咎瑾等爵秩既隆虧損
尤大釋此不問安事狐貍激貪止競宜從隗始儻天地
含容未至(一作忍)屏黜請斥放之罷歸里第且七十致仕
古今通規近代以来貪競不息臣随即舉劾恐䧟罪者
多内外諸司有如此比散下知之使遵節制四維以張
彛倫式叙
彈李子和將軍文杜正倫
臣某言臣聞同隂以息分路尚有悽然向隅成悲滿堂
猶且不樂况天倫長逝伉儷不終共被同車之歡遂隔
今古撫存悼亡之痛有傷心目而可譬孔懷于行路忽
齊體於泉壤對凶筵而奏豔妓悦新寵而忘舊哀此實
名教所不容人倫之尤蠧者也謹按子和一介庸流百
行兼闕階緣際會叨濫恩榮乃分建茅參掌禁衛厠跡
周行有年歲矣縱前賢之行未識思齊而先王之禮宜
其企及寧有弟喪妻殞纔逾十旬子哭父歌遂同一日
身被子高之縗室對安人之簟隣舂不相而家妓畢陳
節物共時而悲忻相對傷風損教莫此為甚何可視息
人間參預朝列雖自鄶巳下無足致譏而告朔餼羊實
愛其禮陛下勤求治理崇奬教義欲使習弊之人變于
其道但子和器識庸下所傷尤大若凖常科則免而無
耻請特加貶以敦禮教謹奏
為奚御史彈尚書某人入朝不敬文
陳子良
臣聞孝愛資于事父忠敬盡于事君淑慎爾儀不愆于
位聿修厥德無忝所生苟虧格言必貽眀罰竊見某甲
出自庸微素無才術幸以運逢義始早預周行佐命之
勞巳酬爵土攀附之寵復典樞機擢自芻蕘功歸聖德
昔晉榮八座蔡謨始漸斯官漢貴五曹鄭均才沾此秩
况某方圓無取叨據非宜而覆餗之譏于焉巳及欹器
之戒如何遂盈不能翼翼在公兢兢從政及復入朝散
誕無鞠躬之容陪軒慢懈乏虔恭之禮有一于此身名
何寘臣雖凡品職當糾察既覩相鼠之儀敢忘逐雀之
志若斯風不黜方紊大猷宜正刑書以彰朝典請以某
見事付大理治罪謹言
代御史王師旦彈莒國公唐儉文
許敬宗
臣聞古人涖職不膳池魚前良罷官尚留家犢拔園葵
而自潔垂往哲之通規飲吳水而齊清標曩代之遺則
若乃營求不巳貪猥無厭徇私利而黷官方挾朝權而
侮天憲有一于此必寘眀科風聞唐儉往任尚書之日
付託前鹽州刺史張巨令(舊唐書作臣合)遣錄事參軍張正表
元大節等專令檢校牧放私羊所判文書自云檢示約
束剪毛之貨易州僚判署潜立公文市司勘估一同官
案并有放羊人康莫賀咄所署文牒共稱牧長依問廵
察使楊謩狀與新聲秩(一作新聲扶)同謹按前(闕)部尚書光
禄大夫莒國公唐儉門資斗食器劣缾筲在勢為優唯
聞酒德座(一作席)賓常滿無匪博徒以逐兔之微庸屬鳳
翔之興運功未參于執帛賞巳茂於桓圭效無補于經
綸位乃隆于常伯由是越自泥滓超驤雲漢甲第高門
與絳灌而並列朱輪翠盖共吴鄧以齊驅寵出勲前化
家開國任君才表揮翼在梁瀝膽隳肝未答謬官之刺
驛魂飛魄豈謝匪服之榮反復乘此恩波肆其溪壑之
性憑茲惠渥縱其姦慝之心敢以私産託於州將芻豢
交易並立案于曹司牧圉家童咸假署于名級情包僣
擬家有擅除以此論愆深驚視聽稽諸往冊國有常科
其鹽州刺史張巨令昔在部符寵膺繁露趍其勢位擅
役官寮資給貪夫成其敗類順行私令汨亂天綱請皆
付法以清攸斁無任嫉惡之至謹奉白簡以聞
彈劍南東川節度觀察處置等使嚴礪文
元稹
故劍南東川節度觀察處置等使嚴礪在任日擅籍沒
管内將士官吏百姓及前資寄住等庄宅奴婢等并(集作)
(今於)兩稅外加徵(集作配)錢米及草等謹件如後
嚴礪擅籍沒管内將士官吏百姓及前資寄住塗山甫
等八十八戶庄宅共一百二十二所奴婢共二十七人
竝在諸州頓内分析
右臣伏凖前後制勅令出使御史所在訪察不法具狀
奏聞臣昨三月一日勅令往劍南東川詳覆瀘川鍳官
任敬仲贓犯於彼訪聞嚴礪在任之日擅籍沒前件庒
宅奴婢等至今月十七日詳覆事畢追得所沒庒宅奴
婢文案及執行案典耿琚馬元亮等檢勘得實據嚴礪
元和二年正月十八日舉牒云(集作稱)管内諸州應經逆
賊劉闢重圍内并賊兵到處所有應接及投事西川軍
將州縣官所由典正前資寄住等所犯雖該(集作經)霈澤
庒田須有所歸其有庒田奴婢桑柘錢物斛㪷邸店碾
磑等悉皆搜檢勘得塗山甫等八十八戶案内並不經
驗問虚實亦不具事賊職名便收家産沒官其時都不
聞奏所有(集作取)資財奴婢悉皆貨賣破用及配充作坊
驅使其庒宅桑田元和二年三年租課嚴礪並巳徵收
支用訖臣伏凖元和元年十月五日制西川諸州諸鎮
刺史大將及參佐官吏將健百姓等應被脅從補署職
官(集作掌)一切不問又凖元和二年正月三日赦文自今
日巳前大(集作反)逆緣坐並與洗滌况前件人等悉是東
川將吏百姓及寄住衣冠與賊黨素無管屬賊軍奄至
暫被脅從狂寇既平再蒙恩蕩嚴礪違詔命苟利資財
擅破八十餘家曾無一字聞奏豈惟剥下實謂欺天其
庒宅等至今見被使司收管臣訪聞本主並在側近控
告無路漸至流亡伏乞聖慈勒本道長吏及諸州刺史
招葺(集作緝)疲人一切却還産業庶使孤窮有託編戶再
安其本判官及所管刺史仍乞加貶責以懲(集作絶)奸欺
嚴礪又于管内諸州元和二年兩稅錢外加配百姓草
共四十一萬四千八百六十七束每束重一十一斤
右臣伏凖前後制勅令及每歲旨條兩稅留州使錢外
加率一錢一物州縣長吏並同枉法計贓仍令出使御
史訪察聞奏又凖元和二年赦文大辟罪巳下咸蒙恩
蕩准官典犯贓不在此例臣又(集作訪)聞嚴礪加配前件
草凖前月日追得文案及執行案典姚孚檢勘得實據
嚴礪元和二年七月二十一日舉牒稱管内郵驛要草
於諸州秋稅錢上每貫加配一束至三年秋稅又凖前
加配計當上件草臣伏凖每年旨條館驛並(集作自)有正
科不合于兩稅錢外擅有加徵况嚴礪元和三年舉牒
巳云凖二年舊例徵收必恐自此相承永使(集作為)疲人
重困伏乞勒本道長吏嚴加禁斷本判官及刺史等仍
(集作伏)乞凖前科責以息誅求
嚴礪又於梓遂兩州元和二年兩稅外加徵錢共七千
貫文米共五千石
右臣伏凖前月日追得文案及執行案典趙眀志勘騐
(集作檢勘)得實據嚴礪元和二年六月舉牒稱綿劍兩州供
元和元年北軍頓逓費用倍多量於梓遂兩州秋稅外
加配上件錢米添填綿劍兩州頓逓費用者臣又牒勘
綿州得勘報稱元和二年軍資錢米悉凖舊額收盡送
使訖並不曾交領得梓遂兩(集作等)州錢米添填頓逓亦
無可(集作充)折當州錢米處者臣又牒勘劍州得報稱元
和元年所供頓逓侵用百姓腹内二(集作兩)年夏稅錢四
千二十三貫三文使司令於其年軍資錢内尅下訖其
米即用元和元年米充並不侵用二年軍資錢米數使
司亦不曾交(集作支)梓州遂州米充填者臣伏念綿劍兩
州供頓自合凖制(集作勅)優矜梓遂百姓何辜擅令倍出
租賦況所徵錢米數内凖尅下劍州軍資錢米四千二
十三貫三文其餘錢及米並是嚴礪加徵别有支用其
本判官及梓州遂州刺史悉合科處以例將来擅收沒
塗山甫等莊宅奴婢及於兩稅外加配錢米草等本判
官及諸州刺史名銜并所收色目謹具如後
擅收奴婢庄宅等元舉牒判官度支副使檢校尚
書刑部員外郎兼侍御史賜緋魚袋崔延
都計諸州擅沒莊共六十三所宅四十八所奴
一十人婢一十七人
於管内諸州元和二年秋税錢外随貫加配草元
舉牒判官觀察判官殿中侍御史内供奉盧詡
都計諸州共加配草四十一萬四千八百六十七束
加徵梓遂兩州元和二年秋税外錢及米元舉牒
判官攝節度判官監察御史裏行裴浰
計兩州徵錢共七千貫文米共五千石
梓州刺史檢校尚書左僕射兼御史大夫嚴礪
元和四年三月八日身亡擅收塗山甫等莊二十
九所宅四十一所奴九人婢一十七人加徵錢三
千貫文米二千石草七萬五千九百五十二束
(元和二年三萬一千七百九十二束元和三年四萬四千一百六十束)
遂州刺史柳蒙(英華作濛)
擅收沒李簡等莊八所宅四所奴一人加徵錢
四千貫文米三千石草四萬九千五百三十五
束(元和二年二萬四千五百三束元和三年二萬五千四百八十二束)
綿州刺史陶鍠
擅收沒文懷進等庒二十所宅三十所加徵草
八萬八千六百八十八束(元和二年三萬八千九十三束元和三年)
(五萬五百九十五束)
劍州刺史崔實成(元和二年十一月五日改授印州刺史)
擅收沒鄧琮等庒六所加徵草二萬一千八百
七十七束(元和二年九千三十九束元和三年一萬二千七百七十八束)
普州刺史李怤
元和二年加徵草六千束三年加徵草九千四
百五十束
合州刺史張平
元和二年加配草三千四百六十二束三年加
徵草五千六百五束
渝州刺史邵膺
元和二年加徵草二千六百一十四束三年加
徵草三千七百二十束
榮州刺史陳雷
元和二年加徵草九千四百三束三年加徵草
五千四百二十七束
瀘州刺史兼御史劉文翼
元和二年加徵草三千八百五十三束三年加
徵草三千八百五十束
資州元和二年加徵草一萬五千七百九十八束
三年加徵草一萬六千二百二十五束
簡州元和二年加徵草二萬四千一百四束三年
二萬三千一百一十八束
陵州元和二年加徵草二萬四千六百六束三年
二萬三千八百六十一束
龍州元和二年加徵草八百九十一束三年二萬
三千八百六十一束
右以上本判官及刺史等名銜并所徵收名目謹具如
前其資簡等四州刺史或緣割屬西川或緣停替遷授
伏乞委本道長史各據徵收年月具勘名銜聞奏
以前件狀如前伏以聖慈軫念切在蒼生臨御五年三
布赦令殷勤曉諭優在(集作惠)困窮似涉擾人頻加禁斷
况嚴礪本是梓州百姓素無藝(集作才)行可稱久在兵間
過蒙(集作於)奬拔陛下錄其末(集作微)效移鎮東川仗節還
鄉寵光無比固合撫綏士(集作黎)庶上副天心蠲减征徭
内榮鄉里而乃横徵暴賦不奉典常擅破人家自豐私
室訪聞管内産業阡陌相連僮僕資財動以萬計雖則
(一作即)沒身謝晷而猶遺患在人謂宜諡以配名削其褒
贈用懲不法以警將来其本判官及諸州刺史等或苟
務容軀競謀侵削或分憂列郡莫顧詔條但授節將指
揮不懼朝廷典憲共為蒙蔽皆合痛繩臣職在觸邪不
勝其憤謹錄奏聞伏聽(集作候)勅旨
文苑英華卷六百四十九
