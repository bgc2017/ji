文苑英華卷五百六十二宋李昉等編
賀祥瑞二
賀太陽當虧不虧表一首
中書門下賀日當蝕不蝕表一首
賀歲除日太陽不虧表一首
賀洪州慶雲見表一首
百寮賀日抱戴慶雲見表一首
百竂賀戮逆人王慈徵後慶雲見表一首
爲涇州李刺史賀慶雲見表一首
扶風郡賀慶雲見表一首
賀祥雲見表一首
爲宰相賀平原郡鑄尊容鑪上有紫雲等瑞表一
首
爲宰相賀開元觀鑄聖容慶雲見表一首
爲宰相賀會昌山慶雲見表一首
爲宰相賀賽龍潭有瑞雲表一首
爲宰相賀中岳合煉處藥自成兼有瑞雲見表一
首
爲宰相賀太原府聖容樣至有慶雲見表一首
中書門下賀慶雲見表一首
中書門下賀太原紫雲見表一首
爲皇太子賀甘露表一首
爲百官賀斷獄甘露降表一首
賀萬年縣甘露表一首
爲百官賀舒州甘露表一首賀甘露表一首
中書門下賀元和殿甘露降表一首
賀太陽當虧不虧表(代宗大歷十三年)獨孤及
臣等言伏見今月一日雲物隂晦太陽當虧不虧者臣
聞殷太戊宋景公皆修德立言而妖變爲福以日月薄
蝕勞謙惕厲而災不勝德雲爲垂隂若天降衷使其謫
故(集作收字)不見易象曰旣憂之咎不長也臣等無任欣戴
之至
中書門下賀日當蝕不蝕表(代宗大歷十三年)
常衮
臣某言伏見徐承嗣奏今月一日法當日蝕時有澍雨
者臣聞日之所躔行有虛道至之所會蝕亦無災况聖
以合天德以禔福是有幽贊宜於感通伏惟寶應元聖
文武皇帝陛下協用五紀順用三極歷象日月統和隂
陽(一有序行之慶四字恐非)廼者疇人推策今朔於辰非正陽之所
忌於大明而何損猶能懼而勤政實以應天齋于穆清
益用恭默精誠所達玄運相符圜規之影始生於海上
膚寸之雲忽遍於天下霈然而起豈止終朝莫測應龍
之外潜復踆烏之次伐鼓用幣悉罷于有司潤物蕃生
普歡於在野及乎睿宿更益清光同道相避則聞昭子
(疑當作梓慎恐避諱改)之對當交而變果徵劉劭之言古今殊祥
中外所慶臣等謬陪近侍喜萬恒情無任抃蹈謹表
賀歲除日太陽不虧表
臣聞惟德動天其應如響日月交會數之常也交而不
蝕德所感也伏見有司奏今日午正後七刻太陽初虧
未正後三刻復滿者是日也高天無雲太陽不掩訖于
申酉光彩逾明萬㝢同瞻百神協慶中賀伏以聖人者合
天地以爲德與日月以爲明當虧而下虧明足見矣當
應而遂應神不欺矣伏惟陛下德本於孝動由於禮勤
儉以厚下寬仁以愛人憂庶政而疚懷求衆善如不及
行之於下土升聞于上帝無遠不屆感而遂通一人有
慶三光薦祉昔唐虞至化而星辰不孛日月不蝕以今
方古千載同貺大禮元辰在於明發俯逼惟新之運彌
彰不掩之祥人事天心何其允叶潜輝散彩愈曜於朱
城麗景臨空轉明於黃道凡在生類同知聖猷無任踴
躍之至
賀洪州慶雲見表許敬宗
臣某等言臣聞靈心不測叶至道以升聞上帝無聲候
休明而降祉同夫影響在感斯通相彼天心實交其際
伏惟皇帝陛下垂光御極體睿凝圖始自憂勤寧羣飛
於海外賜之仁壽拯塗地於寰中揔絶代之英聲實興
朝之美政三秦咸泰六府斯歌首冠往初功無取譬德
澤共二儀潜運清明與七曜齊光是以邇無不安遠無
不服雕題鏤齒之類欵郊甸以相趨氊裘板屋之朋入
提封而請吏上騰下漏天平地成嘉(一作喜)氣内充卿雲
以之舒彩盛德外發非煙由其散色竊見守洪州長史
張惟善(一有悟解二字)等稱以六月二十六日於城内見慶雲
自旦及申然後方散謹按瑞應圖曰慶雲者太平之應
孝經援神契曰德至山林則景(一作慶)雲出又曰天子孝
則慶雲見金枝玉葉若臨軒帝之營蕭索氤氲復入唐
臣之詠自非工侔造化道格上玄光含六幽恩流四海
安能致兹神感式彰靈貺玄黃間起朱紫相輝千載合
符如斯之盛也雖復駢枝合穎匹此爲輕綘雪玄霜曾
何足喻凡諸率土預在肖形沐浴皇風用源鳬藻况以
臣等謬忝衣簮旦夕巖廊親開錫瑞相呼抃躍實百常
情不勝悅豫之至
百竂賀日抱戴慶雲見表李嶠
臣某等言臣聞大人造物亨衢所以貞觀上帝懸象層
穹所以照臨合其德而先後不違契其誠而表裏潜應
伏惟聖母聖皇陛下仰膺顧託俯順謳歌臨天下之大
寶當域中之正氣斟酌律度三神援亭毒之權鼓舞隂
陽萬象入則成之契六幽金鏡四時玉燭凱澤將膏雨
共流協氣與景風齊暢故能使天地儲祉靈祗降福樞
紐薦符勾芒錫壽自呈有命洛書肇出惟宗社之饗德
廸神明之祚聖象物昭應休徵煥發每至十二月玄珉
啟匣緣錯披題遷寶秘於東序視衣纓於北闕必有仙
鶴翔集雲烏杲曜祥光入於九重異氣縣於三象雖復
鼎來汾水黃雲冠於北山劔在豐城紫氣衝於南斗無
以方斯影響近此(闕)天作符籙動而有徵日官考驗
以爲帝凖日在朔月時惟孟秋奉鴻休而正位先告辰
而解網休日申酉衆姬稱賀申禮旣畢昭示聖國芝檢
初開扶光未徙即有氤氲傳漢發祥於俛仰之間蕭索
浮天舒彩於折旋之際于時睟容當宁嬪儀在列文物
充於紫庭暉光察於玄象或戴洪琛之威儀非烟非雲
奪褘褕之彩色兩宫胥抃六妃式舞欣就望之近臨悅
光靈之下濟臣等謹按孝經援神契王者德至於天則
日抱戴又黃氣抱日輔臣納忠瑞應圖曰天子德孝則
慶雲出又曰天下太平慶雲見陛下宵衣旰食至德通
於九玄皇帝錫類推恩純孝形於八表惟明求道若金
在礪自物觀化如草從風屬千齡之景業承肆眚之鴻
霈乾坤合而喜氣生圖籙啟而禎符作旣以發揮天德
昭寶運之隆平且以光翼端章究靈心之終始自非上
下和洽幽明薦成何以微(疑是徵)造化之神偉合天人之
符契昔者玄珪受命無聞感召之祥赤土披圖不發昭
回之貺故知冥祇軄道歷載祀而潜休靈物俟時當聖
明而效用事超六籍之外聲高百王之表卓哉至矣無
德而稱臣等謬奉隆知親承大慶朝聞夕死每竊抃於
昌期手舞足蹈敢承歡於下列無任鳬藻踴躍之至謹
詣闕奉表陳賀以聞
百寮賀戮逆人王慈徵後慶雲見表
前人
臣某等言伏見今月十一日誅反逆王慈徵等乃有慶
雲見於申未之間蕭索滿空氛氲蔽日五彩畢備萬人
同仰伏以慈徵等並典司戎旅出入禁闈反德亂常背
天逆理聖靈感通神祗昭應雖逆節始萌而潜謀必兆
窮姦回之密計盡包藏之巨慝並膏斧鑕俱肆朝市五
屬明啟嚴刑應於九秋萬㝢悅豫嘉氣呈於三象此實
天人合德宗社降休欣紫宸之永固在蒼生而知幸無
任嘉慶之至謹拜表稱賀以聞
爲涇州李刺史賀慶雲見表崔融
臣某言伏奉詔書上御武殿有慶雲映日見於辰巳之
間肅奉休徵不勝抃躍中賀臣聞諸瑞應圖曰天下太平
則慶雲見天子大孝則慶雲見伏惟皇帝陛下早朝宴
坐憂勞庶政遠無不肅邇無不懷神感潜通至誠上格
凉秋中月滯雨移旬天心合而喜氣騰陽德動而愁隂
歇文章郁郁惠日照而成彩花蘤蓬蓬晴風摇而不散
雖復紫雲來漢皇殿白雲入殷帝房校其優劣疇以爲
喻臣運奉休明榮霑刺舉千年多幸已逢河水之清百
辟相歡重偶叢雲之曲不任悚躍之至謹遣某官奉表
稱慶以聞
扶風郡賀慶雲見表楊譚
臣某言臣聞休徵所應克昭明盛之期靈貺攸歸必會
升平之運伏惟開元天寶聖文神武皇帝陛下發揮真
宰撫育道樞致妙用於希夷納蒼生於仁夀故得風雲
效祉動植呈祥臣所管内雍州界天柱山頃有玄元皇
帝古宫考時代而罔知覩寂寞而如在今月十四日辛
丑皇妹持盈守法於宫前紫虛觀中齋心伏形爲陛下
祈福忽有慶雲照耀施五彩於山巅喜氣紛綸散重光
於宫上其日從已時至未時官吏僧道瞻顧彌遠陛下
纉玄元之仙籙授天寶之禎符千古未聞百靈何幸克
叶天意必因人心表陛下無疆之福明陛下無疆之壽
臣忝守方岳寄重分憂抃躍之誠倍百恒品謹寫圖奏
以聞特望天恩宣示中外以光史策天下幸甚臣等誠
歡誠喜頓首頓首
賀祥雲見表張九齡
臣某等言伏見道門威儀司馬秀表稱今月十日夜陛
下親臨同明殿道場爲宗廟蒼生祈福有祥雲見伏以
聖德以精至動天天意以肹蠁符聖其應(集作成)甚速豈
云玄遠(集作其應豈遠)陛下孝(集作聖)敬之深勤恤所至靈心如
答神道何言自表休期以介景福生人大賴天下幸甚
臣等忝居近侍倍百恒情謹奉賀陳賀以聞
爲宰相賀平原郡鑄尊容鑪上有紫雲等瑞表
孫逖
臣等伏見平原郡奏去月七日鑄尊容鑪上有紫雲如
盖高三尺餘鑄畢方散烟焰中又依稀有一老人鬚眉
皓白俯臨鑄上并繞鑪行道時聞空中𫝊億萬聲及鑄
畢啓模相好圓滿面有自然之金色者聖心通感至道
炳靈洪鑪未開殊祥累見盖呈祥瑞相表異金光烈火
之中式瞻仙老無聲之地忽聽神言在前古而未聞不
崇朝而荐至稠疊之慶名言所難况肇自京師至于郡
國真容所鑄靈應必臻神妙無方用彰于聖壽生靈何
幸永覩於昌期臣等忝居近侍倍加欣慶無任抃躍之
至謹奉表陳賀以聞
爲宰相賀開元觀鑄聖容慶雲見表
前人
臣等伏見開元觀先請今月十八日鑄聖容昨夜先期
普天降雨遲明展事萬里無雲及寫之際又有卿雲休
氣氤氲扶日道俗咸觀移時不散伏以聖惟不測有感
而必通天則無言觸類而成應陛下欽崇至道子育蒼
生爰寫尊容將洪介福故得天地合氣神靈布和甘澤
而逹曙已晴彩雲而抱日呈瑞鎔範之際殊祥畢集寔
表聖明之感更彰仁壽之期臣等忝在掖垣不勝大慶
無任悅豫之至
爲宰相賀會昌山慶雲見表
臣某等言今日伏退後伏見會昌山上有五色雲見紅
翠稠疊光彩相鮮爛若藻繪積如山岳近依湯井俯傍
宸居移時不散從臣咸覩伏以雲物變態眞仙所憑法
駕纔上祥光已見豈惟天地合氣以表於和平固已神
靈告休用彰於聖壽無任抃躍之至奉表稱賀以聞
爲宰相賀賽龍潭有瑞雲表
臣某言適内謁者監牛仙童至奉宣進旨先爲蒼生祈
雨今日告賽不坐明日亦脩(疑)不坐者凉秋以來時雨
未降陛下憂勤兆庶躬自祈禱甘澤漙洽又陳昭報親
紆鳳輦俯詣龍堂御膳撤鮮齋宫致㓗亦旣累日方申
大祭禮畢之後更祝龍潭纔發德音已臻丕應仙童云
其時即有青紫雲自潭而起爛漫呈祥絪緼布和勢騰
晴空光映秋水即知飛龍之德變化無方聖人之感深
微莫測惟兹靈貺實謂殊常臣等特符恩榮倍增欣望
宣示朝列兼付史官用垂明徵永昭盛德無任慶抃之
至謹奉表陳賀以聞
爲宰相賀中岳合煉藥自成兼有瑞雲見表
臣某言臣等伏見道士孫太冲奏事奉進止令中使薛
履信監臣於中岳嵩陽觀合煉其竈中著水置炭於竈
側對三却廻已經數月泥拭旣密緘封并全即與縣官
等對開門其炭並盡灰又别聚不動人力其藥已成初
乃五色發端終則太陽暉於鑪際又河南裴敦復所奏
并奉勑令右闕李成式往驗並同者臣聞神變無方式
昭於幽贊聖心有感必驗於玄通陛下至德奉天精誠
契道動無不應事若合符故得煉藥之所瑞雲先見丹
爐不爇金液自成太陽降精宜假於人工飛廉扇炭諒
關於神力殊祥特異曠古未聞靈跡既彰用資於聖壽
羣生何幸永覩於昌期况在微臣實倍常品無任抃躍
之至謹奉表陳賀以聞
爲宰相賀太原府聖容樣至有慶雲見表
前人
臣等伏見太原尹常濟奉今月四日紫極宫玉石聖容
樣至北京其時有慶雲垂天自辰至已輪囷紛郁萬姓
咸觀者伏以靈物呈祥神仙效靈豈伊天地之和更是
壽昌之慶况太原舊國王業所興聖容纔及於近郊卿
靄已彰於合契氤氲五色變汾水之白雲隠映三清類
函關之紫氣上玄感通品物同歡况在微臣倍深慶悅
無任抃躍之至
中書門下賀慶雲見表常衮
臣某言伏見太史奏今月十三日降誕之辰有慶雲見
自卯及已五色相輝京城士庶無不觀覩者臣聞應天
者聖降必有期從龍者雲感而成瑞伏惟寳應元聖文
武皇帝陛下啓我昌運本乎大微甲觀畫堂以書有慶
赤光紫氣以表祥符每歲孟冬内朝舉禮萬國稱賀羣
臣獻壽紛委靈貺總集良辰今者慶雲表祥史册十月
良月遠膺盈數之期後天奉天近叶下元之歷從風蕭
索抱日縈廻色涵流渚之虹影雜繞樞之電交映榮光
曲成轉蓋萬物皆覩羣情共歡無疆之休永永禔福臣
奉觴慶賀於萬斯年無任抃躍謹奉表陳賀以聞
中書門下賀太原紫雲見表
臣等言伏見太原尹北都留守檢校工部尚書薛兼訓
奏忻州七聖廟内尊容奉勑移太原府紫微宫安置昨
正月二十九日啓告其時有紫雲見兼聞金奏之聲者
臣聞廟貌嚴奉所以追孝天地明察則必垂祥伏惟皇
帝陛下全聖人之至德合神道之設教受天之命嚴龔
奉先明發有懷載感于文武菲食致美必誠於宗廟序
五位而周順刑四海而化光兹以聖靈在天緬慕增惕
是有象設不忘哀矜永念興王之地如聞樂沛之言遠
自方州遷於京邑克配上帝高居紫微當其撰吉之時
爰有奏章之請百神紛委萬靈朝拜雲浮瑞色樂協薰
風已含氣於潜龍更和響於翔鳳彰莫大之孝以嗣無
疆之歷雖周室之既受多祉漢朝之屢獲嘉應未有祖
禰丕祐天人合符若斯之盛也臣無裨政事但慶鴻休
不勝抃躍之至謹奉表陳賀以聞
爲皇太子賀甘露表崔融
臣某言某至伏承某月日甘露降於金闕亭肅奉休徵
不勝抃躍中賀臣聞五材並用天地合而凝津四序逓來
隂陽和而灑潤望之成雪若墜崑崙之山嘗之則甘似
降軒轅之國伏惟天皇部元氣平太階正圭表於都畿
考銅櫩於宫室薦河圖而升洛範日載(一作至)祥編過竹
苑而憩芝臺宵零瑞液爾其塗塗被物滴滴流膏承以
玉杯凌漢宫而擅美獻之瓊爵掩魏殿而稱珍可以致
靈仙之寄可以延帝王之壽孝經援神契未足叙其和
平春秋運斗樞不能議其清濁臣濫膺國本多慙人望
仰宸遊而不及倍戀恒情聞帝澤而先驚慶深常位無
任喜抃之至謹遣某官某奉表陳賀以聞
爲百官賀斷獄甘露降表
臣某等文武百官若干人言一昨伏見御史中丞吉頊
稱某日承制推法司斷事惡逆者會赦不免謀反者會
赦從流主上以爲輕重不當䧟入人罪制曰君親無將
將而必誅安有忠孝同極而流罪異貫若此者豈欽恤
之意耶旋命主司奏上沿革謹按貞觀律唯有十卷其
捕亡斷獄兩卷乃是永徽二年長孫無忌等奏加果非
庭堅所制百竂蒙瞽一朝開鑿聖鑒玄通有如影響自
發德音之後每夜觸處有甘露降者臣等中賀臣聞刑
罰者人之鞭策號令者國之舟車所以懲惡止姦輔政
助化故軒轅之爲君也設法而天下安樂陶唐之爲帝
也察令而天下昭明然則不令而誅不教而殺是虐人
也法不勝姦刑不制罪是䧟人也有以知懸之象魏布
以都鄙是謂禁人爲非銘之鍾鼎鑄之金石是謂丕天
之責爲人上者可不務乎若乃前主所是疏爲律後主
所是疏爲令事有不合於古不務於時則弛而更張矯
以歸正正朔三而改文質再而復王禮不相襲帝樂不
相沿夫何爲乎亦云適時而已惟天册金輪聖神皇帝
陛下躬明哲之性秉淑聖之姿順風雨以發生乘雷電
以震耀推功天地所以告成太室致孝祖考所以宗祀
明堂陳寳鼎於帝庭正土圭於王邑能事畢頌聲興冤
積之氣不彰刑殘之尸復育斷獄四百愈鑒寐於淳源
科條三千尚劬勞於畫象日者有司奏牘議事不明大
聖當樞因(一作囚)人軫慮但臣之事主猶子之事親父子
則身體髮膚君臣則股肱元首出忠入孝義在俱全履
霜堅冰法無異罰曲禮垂教子處洿宫之條大傳立文
臣從潴室之坐何以纔經赦宥頓隔刑書反逆首條而
遂生惡逆未坐而猶死下上簮履顛倒衣裳遂使吏生
淫巧人無常禁逆節所以時萌凶黨由其或在夫立殺
止殺制刑息刑重其死然後生峻其法然後禁禮以齊
君子刑以齊小人非惟聞義而輸忠固亦知教而遷善
斵雕爲樸自然登至道之初墨幪赭衣何必獨上皇之
代銓也法也念兹在兹昔者仲尼修春秋亂臣賊子懼
梁靖撰七序竊位素食慙况我大君財成上帝制作昭
昭焉若日月之代明纍纍焉似星辰之錯行有典有則
是彛是訓懷生幸生而有餘羣下瞻仰而不足蕭相國
捃摭秦法窺天無階杜武庫參定漢章蹐地失措誠可
以垂後誠可以逹幽至人無心靈契昭於玄極昊天有
命神物萃於休期巽風未行甘露頻降亦何止言善而
星退躬禱而雲来夫其素液繁灑芳滋豐溢叢駢六氣
之英摇動二儀之粹匝園林而並潤溥郡邑而同霑漢
宫無假於玉杯魏殿不勞於瓊爵臣等謹按甘露者美
露也一名膏露一名天酒其凝如脂其甘如飴盖神靈
之精仁瑞之澤稽命徵云稱謚正名則葦竹受甘露孫
氏圖云王者和氣茂則降於草木食之夀援神契云天
子刑於四海德洞輪冥則甘露降鶡冠子曰聖人之德
上及太清下及太寧中及萬靈則膏露下白虎通云甘
露之降則百物無不盛也陛下俯廻冲睠親定律文必
也正名果符稽命是使孟堅持論談功德而未詳抱朴
裁書稱太平而不盡上可以輔聖躬之夀下可以延庶
物之和言之動天一至於是臣等庇廕昌運接景清朝
常勉志於克家每勤誠於報國恭聞大典伏覽殊臣知
拱極之尊子識晞𤾉之慶無任抃躍之至謹詣朝堂奉
表稱賀以聞仍請宣付所司頒告遐邇
賀萬年縣甘露表
臣某言今日中使吳永清宣示臣萬年縣靖恭坊南街
柳樹上降甘露者臣聞玄元皇帝有言曰天地相合以
降甘露伏惟寳應元聖文武皇帝陛下事天明事地察
所以受三靈之景貺叶萬國之歡心其在陽不晞被葉
增固且泫且㓗如脂如飴神明有以告祥蒼翠因而不
改則顥元之氣下浹於人軒轅之精不愛其寳裨太平
之瑞呈上陌之中况地即萬年時當子月不愆寒沍實
表靈長禎符荐臻夀域何遠以之興運在陶唐而則然
特用紀元於大漢而無愧伏望宣付史舘永播休徵臣
謬承雨露之恩愧無㳙滴之至
爲百官賀舒州甘露表崔元輸
臣某等言伏見舒州奏懷寧縣界天柱山東南谷寺降
甘露今月五日下尚書省者臣等謹按皇王已来圖牒
所載皆以爲天地之合神靈之精感中和之茂育彰太
清之至理故鶡冠子曰聖人之德上及太清下及太寧
中及萬靈則甘露下禮曰天不愛其道地不愛其寳則
甘露降伏惟皇帝陛下玄化醇茂沐澤汪洋合覆幬持
載之功配高明博厚之德恩加羣物禮及百神可謂同
符實如前載又據舒州刺史宇文適所奏云天柱山者
柱石之象也表山岳之靈懷寧縣者寧謐之義也表懷
柔之理伏以遠夷懷恩輔臣納忠觀其所言信而有理
臣等親聞聖政獲覩殊祥無任
賀甘露表武元衡
臣某言伏奉今月九日聖恩以元和殿前所降甘露宣
示百寮者伏聞聖德至而和風應元氣滋而靈液降不
有上瑞曷彰盛時况甘惟旨味露則仁澤豈無外野故
呈祥於禁中不於别殿特表慶於元和光凝棲鳳之林
氣浥傳香之樹將使五靈集祉奕葉流芳伏惟陛下先
天奉時王道立極不言而風雨咸若無爲而禎祥荐至
故得蒸雲降液覩陽不晞如脂如飴珠連星綴可以彰
聖感可以保豐年漢致金盤魏稱瓊爵方兹冥貺固有
慙德臣遇斯鴻造幸偶昌期希代稱符微生畢覩載欣
載賀徒竭犬馬之誠舞之詠之共樂華胥之俗無任
中書門下賀元和殿甘露降表
權德輿
臣某等言中使某乙至奉宣進止示臣等元和殿今日
甘露降於梧桐丁香樹者謹按孝經援神契曰王者德
至天則甘露降孫氏瑞應圖曰王者和氣茂則降於草
木伏惟陛下聖德感通殊祥允集當長嬴之月下順人
心降穆清之中上昭天意太和隂隲靈液潜滋屑玉綴
珠漙(集作圑)枝泫葉質同雪白味若飴甘灑珍木以相鮮激
繁香而合發雖軒丘頒瑞漢史紀年徒習前聞豈如目
覩此皆至誠旁及(集作協氣旁逹)天休合符凡在懷生不勝
大慶臣等謬居樞要倍萬歡誠無任欣抃踴躍之至謹
奉表陳賀以聞(貞元十八年五月十八日)
文苑英華卷五百六十二
