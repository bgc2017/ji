文苑英華卷五百八十二宋李昉等編
宰相雜謝一(雜謝表二卷英華所編失年代今以先後正之)
為左相宗楚客謝知政事表一首
為宋尚書謝加三品表一首
為兵部王尚書謝加門下三品表一首
代宰相謝加銀青并郡公表一首
謝門下侍郎平章事表二首
代嚴大夫謝黃門侍郎表一首
為盧相公謝除中書侍郎表一首
為趙庶子謝平章事表一首
為崔相公謝門下侍郎表一首
代杜司徒謝平章事表一首
代人謝平章事表一首
代王相公謝加門下侍郎食邑表一首
代崔相公謝加中書侍郎食邑表一首
代史館王相公謝加食邑實封表一首
代中書孫相公謝登庸表一首
代陸相公謝再入表一首
代史舘王相公謝監脩國史鹽鐵使表一首
為左相宗楚客謝知政事表(武后)李嶠(長安四年)
臣某言臣志識無取才藝缺然叨預葭莩遂昇班秩彈
冠受檄曳組登朝内府尸榮以招官謗中臺揆務愈塵
政本聖恩無限天造不貲仍屈帝難俾參皇極西雍之
羽仍所庶幾東郭之毫敢陳誠請九霄從邈三舍不廻
嚴命必行靦顏何寘方持畫虎且對羣龍遂以挈瓶謬
膺和鼎空銜作礪之命豈庶磨鉛之功祗拜寵臨伏增
慚惕無任悚戴屏營之至謹奉表陳謝以聞
為宋尚書謝(一作讓)加三品表(睿宗)蘇頲(景雲元年)
臣某言伏奉制書加臣為銀靑光祿大夫餘如故寵榮
俯臨(一作寵臨俯逮)惶怖交集臣某中謝臣爰自弱齡素無(一作)
(微)遠操僶俛職事豈期聞達二朝揚歷數載塵冒以兹
過聽皆是曠官内省寂寥長懷愧負陛下聖明御極多
士如林不以臣不才擢升宰輔每侍帷幄未能昭宣景
化頃司衡鏡未能澄汰流品(一作品流)若臣之咎將何以逃
又擢(一作採)臣於循良之末賞於廉問之間(一作舉)遂出常
規猥班休命臣之涯分頓為忝越比者應踐榮秩各限
格文欲使無相奪倫較若畫一臣課效多闕勤勞未著
爰屬首秋尚居五品名聞之始階方泛及格限之内考
復相懸臣何人斯忽當今授臣縱不能鎮靜流弊安敢
不罄其愚直首虧不刊之典坐取非據之榮進退失圖
心顔何寘况國之程式示於天下凡有虧紊過在大臣
臣自違之復將焉用臣年未知命識非半古旋叨厚祿
仍受隆寄求國章其己默(一作而已默)顧身老而必然聖朝
有刺於在梁微臣生災於瞰室豈唯簮紱之耻抑亦邦
家之羞伏乞天恩曲流成貸矜其至懇知匪飾詞反汗
收綸亦(一作實)臣之幸臣無任切逼之至
為兵部王尚書謝加門下三品表(玄宗)
張九齡(開元十一年)
臣晙言伏奉今月二十九日制敕授臣兵部尚書同中
書門下三品殊常寵榮(集作靈)妄集疲朽承恩竊喜任重
憂深(集作惟憂)臣誠懽誠恐臣伏以虚受之難魯史誠以量
力滿盈之患(集作過)夏載陳其招損(一作損益非)臣昔(集作階)緣
試吏際會登朝遂得入拜尚書比天之喉舌出鎮方伯
(集作出典方鎮)為王之爪牙雖忠烈之誠心知所竭而績用之
美歲久無聞今陛下不以為愚(四字集作不以不能為光為寵)寘之廟
堂之上委(集作參)以軍國之謀實恐鼎足不任鵜翼為刺
退失微臣之守上累陛下之明是以一(集作永)夕九飛終
朝三省泉谷為懼冰炭在懷道路改觀於將行班位(一作)
(列)固慙於幸得(十四字集作道雖願於將行位固慙於幸得)臣已有别狀具
所讓人猶蒙曲私未寢嚴命方欲俯僂恭命對揚休光
磨鉛效於一割策蹇同於十駕臣誠懼塵台席繆齒國
華將何以允答鴻私弼諧大化拜命祗懼罔知所為臣
不勝荷懼之至謹奉表陳謝以聞臣誠惶誠恐謹言
代宰相謝加銀青并郡公表
臣某言伏奉今日制書加臣銀青光祿大夫特封河内
郡開國公食邑二千戶承命戰兢伏詔惶駭拜抃(一作舞)
無次感涕失容中謝臣累代宗儒傳經素位所以勉脩
學藝將業其官而文愧承家識非半古本期代耕之祿
稍階載筆之地幸忝近署久侍内朝謬霑雨露之恩頗
甄歲月之效獲承大命謝謨訓之規載忝有司無辨論
之實既虚職守常懼滿盈無日不思每期負敗當時同
列咸(一作衆)所明知豈意朝廷方正於紀綱天地忽私於
微細擢升佐輔望出羣情陳乞靡從曠廢何甚在萬邦
之化首處百辟之儀刑出自諸生猥當非據所以風雨
愆候年歲不登邊徼(一作檄)交馳田租減耗凡此數事職
臣之由歷觀舊典合貶優秩累因陛下奏獻封章天威
俯臨微誠屢奪雖瀝懇無報期至誠必通上仰於朝庶
幾諧願受策於第是所甘心方祈獲免之時更遇非常
之賜特承七命之貴超過八階仍叨五等之榮坐封千
里雖庭堅謨弼之德山甫將明之才頓遇今恩亦稱踰
分况臣道慚先哲識類平人未遂退還已紆聖眷頻繁
寵拜實懼宸命(一作神明)伏乞俯照血誠特廻睿旨夫上有
無功之授則下多不勸之嫌涓滴之勞未彰於近掖風
塵之議將集於遠方所以撫心疚懷不敢奉詔拜手流
汗詎容飾詞無任慙惶之至
謝(一作讓)門下侍郎平章事第一表(代宗)
常衮(大歷十二年四月)
臣衮言伏奉今日恩旨除臣門下侍郎平章事祗奉失
圖進退無據捧詔驚(一作兢)駭䘖恩戰惶微存懇誠得自
陳露臣某誠惶誠恐稽首頓首臣本粗𫝊舊業猥以文
藝獲(一作辱)於職官去歲已前尚忝絲綸之末今年夏首
(一作首夏)遂登鈞石之司舊德名臣當朝宿齒不忝此選獨
進非才撫己再思胡顔自處伏以朝廷新有處分重舉
典章而上禀睿謀下清庶品(或作物)通於元本(一作元本或作元品)
猶懼匪服之嫌訪於顓蒙將貽覆餗之責伏乞俯廻天
鑒更擇時賢則三階有協贊之功兩府無虚(一作尸)曠之
誚無任惶恐之至
第二表
臣衮言臣退省無堪恐辱所(一作寵)授是(一作所)以昧死上
言拜手頓首讓于百辟(一有卿字)士冀廻宸鑒以遂至公鴻
私復降墨詔未允慙赧惶怖不知所圖臣某誠惶誠恐
稽首頓首臣聞左右惟賢國安在相處具瞻(一有儀表字)之
地當賦政(一有興化字)之源故有開必先玄感幽贊軒皇則
三台作配虞舜則五臣(一作老)同遊殷夢帝而得說周降
神而生甫用能洽皇王之道致天地之和至於漢興一
用人傑爰及江表猶擇(一作資)偉才當此大任固非常品
臣性惟愚拙才無經濟徒以趙宫覩聖逮事先朝潁川
扈蹕獲承中顧凡所履歴莫非塵忝出於始望之外不
知自至之由豈謂玄造曲成大明私照俾佐邦政得參
廟謀(一作謨)竊以當今樞務之重在昔上公之任臣識非
通鑒(一作𫝊)不可以論道文非雅正不足以經邦德不能
鎮撫四夷政不能親附百姓况戎車尚駕邊患未寧方
欲弘濟艱難以崇大化豈齷齪(三字一作故非齷齪)廉謹所能稱
職若不自揣度苟貪寵榮寧止尸官備員期於鼎折棟
橈伏乞訪求羣議選用上才使聖朝有則哲之明臣下
無虚據(一作受)之責蹐天跼地(一作傾血汚地)誓將死請如或聖
眷俯廻實亦天下幸甚無任懇逼屏營之至謹奉表陳
乞
代嚴大夫謝黃門侍郎表
臣武言伏奉今月十日恩制除臣黃門侍郎忽降紫泥
擢升黃閤出自非望感恩戰懼臣某中謝臣才乏經綸
時逢際會累更天秩何補聖朝三踐掖垣九除憲府久
慙在政(一作有慙達政)空忝觸邪犀節四持亂繩不理牙璋再
建(一作馳)横草無功既曠職於神州又尸官於華省屬犬
戎猾夏鑾駕省方未殄國讐正當臣辱陛下分麾以討
𫝊檄自安空隨冗從之流竟乏橫行之議尚多淹致(一作)
(尚淹致命)仍更冒榮方扈宸遊遽膺夕拜久缺斯任永難其
人本求英儒將備顧問素無學術何以允諧竊汙軒(一作)
(詩)屏謬塵鎻闥寵榮非望祗荷失圖恩重才微難於捧
戴眷深效淺祗益兢惶上答生成唯知死節無任感戴
屏營之至(一作皆唐類表)
唐門下侍郎(黃門東臺鑾臺同)掌二侍中之職帶平章事
者固是宰相如禇遂良崔日用皆為黃門侍郎或
參綜朝政或參知機務亦宰相之任今嚴武表誤
入宰相門殆以此耳
為盧相公謝除中書侍郎表(貞元十一年正月六日)
權德輿
臣邁言伏奉今月日恩制授(一作命除)臣中書侍郎同中書
門下平章事祗奉詔命循省妄庸感恩量力不知所措
中謝臣聞宰相者叙四時之化順萬物之宜用贊裁成
使之茂遂而中書密勿庶政本源以奉大猷是為右弼
臣實凡軰本無他能家尚儒風獲承緒業因緣忝幸踐
履班榮誠不自意忽焉過量台司待罪已涉三年妨賢
既久内省(一作訟)彌切盖廉謹戒懼人之常分而訏謨教
化宜擇全才陛下在宥萬方躬勤百度豈虞賤質再沐
睿慈特遷紫薇實玷皇極臣面所陳讓推於至公天鑒
未廻進退惶灼且使(一作假)人以器知臣者君猶冀鴻私
俯察愚懇害盈之禍敢受微軀覆餗之憂難抑公議無
任感恩怖懼之至謹奉表陳謝以聞
為趙庶子謝平章事表(貞元十二年十一月十一日)
前人
臣宗儒言臣伏奉今日恩制除臣為同中書門下平章
事祗荷承命捧讀詔書心魂震驚拜抃失所中謝臣聞
燮贊化源參和鼎實上合一德以平六符苟非其人所
繫斯重臣本虚薄素無器能徒以文藝獲承代業比肩
多士陳力清時累叨渥恩踐履官序頃歲奉職中禁草
議南宫遂忝左曹列於近侍顧常内訟已慮曠官豈惟
宸眷特加擢在非據伏自循省不知所安且臣去冬尚
守郎吏今纔一歲遂備台司苟(集作自)非全才難塞公議
雖鞠躬匪懈心盡事君之誠而宣化賦政恐累知臣之
舉生成難報覆餗足憂伏以面奉德音不敢更有陳讓
拜章感涕上答何階無任荷戴惶懼之至謹奉表陳謝
以聞
為崔相公謝門下侍郎表(貞元十四年七月二十七日)
前人
臣損言審已無庸謬膺寵授昨所陳讓逼於懇誠冀全
至公豈敢外飾黃閤務重非才實難墨詔復臨捧讀增
懼臣聞惟君知臣任之以器惟臣事君量而後入生逢
昌運自比可封之人職任(集作佐)台司難逃竊位之責三
年待罪表章不敢累瀆宸扆雖誓心畢命以竭微衷而
折足覆餗其如公議無任感恩惶懼之至謹奉表陳謝
以聞
代杜司徒謝平章事表劉禹錫
臣某言臣伏蒙奬拔超踐鈞衡慮玷大猷昧死陳讓再
奉嚴旨不令固辭恩厚命輕位高責重中謝臣聞天下
安危注意將相處論道具瞻之地當總戎作鎮之權雖
叶夢而求無聞秉鉞之寄登壇以拜不兼調鼎之榮授
受(一作命)惟難伊昔猶爾况臣庸𤨏(類表作蒙瞽)何以克堪陛
下玄造曲成大明私照俾掌戎律復參廟謨寵光之命
在臣已極毫髮之效於國何施謹當罄竭微誠奉遵至
教仗天威以懾不順(類表作類)敷聖澤以遂羣生上分旰食
之憂下塞素飡之責力誠不足心實念兹伏乞皇明俯
賜照鑒臣恪居官次遐守藩維不獲伏謝彤庭陳露丹
慊(一作悃)心存闕下同犬馬之戀恩身在淮濆仰雲天而
結思(一作恨)無任懇悃屏營之至
代人謝平章事表(穆宗)白居易(長慶二年)
臣稹言伏奉今月日制書授臣守本官同中書門下平
章事者殊常之命非望之恩出自宸衷加於凢陋竦駭
震越不知所為臣某誠惶誠恐頓首頓首臣伏惟近例
宰相上後合獻表陳謝臣今所獻與衆不同伏惟聖慈
特賜留聽臣伏聞玄宗即位之初姚元崇為宰相元崇
欲救時弊獻事十條未得請問不立相位玄宗明聖盡
許行之遂致太平實由於此陛下視今日天下何如開
元天下微臣自知才用亦遠不逮(集作及)元崇若又僶俛
懷安因循保位不唯恩德是負實亦軍國可憂臣欲候
侍(集無侍字)坐對時便陳當今切事下救時弊上酬君恩臣
之誓心為日久矣陛下許行則進不許則退進退之分
斷之不疑敢於事前先此陳啓况臣才本庸賤遭遇聖
明天心自知不因人進擢居禁署方以密謀恩奬太深
讒謗並至雖内省行事無愧於(集作所愧)心然上黷宸嚴(一作)
(聽)合當死責豈意憐察曲賜安全螻蟻之生得到今(集作)
(自兹)日超越流輩授以台衡拔於萬死之中置(集作致)在九
天(集作震)之上捫心揣已審分量恩陛下猶不以衆人之
心待臣臣豈敢以衆人之心事上皇天白日實鑒臣心
得獻前言雖死無恨無任感恩懇欵屏營之至謹奉表
陳謝以聞臣某誠惶誠恐頓首頓首謹言
代王相公謝加門下侍郎食邑表(昭宗)
錢珝
臣某言昨蒙恩命授臣某官等者今月日已奉表陳讓
跪承批詔未賜允從方就日以傾心若履冰而舉足臣
某中謝臣立朝(一作身)守嗣莫繼前脩學古入官敢期高
位伏遇尊號皇帝陛下道惟樂育志在紹聞待河清而
先靜化源致俗阜而深探理窟當乙夜縱觀之後啓輔
臣夢得之休而遽以平衡授兹弱質頗乖庶政莫達大
經何施作相之才但累知臣之鑒厭兵而五兵尚在唯
恐人殘祈穀而百穀未升仍憂歲旱尋宜待罪已合避
賢陛下愼以退人容於竊位兼廻睿睠遽正台階進當
浴鳳之榮更懼惟鵜之刺况增封建俾重弼諧臣且自
量則為不稱是以陳辭瀝懇冀動天心拜章而方謂可
安捧詔而未嘗得請尚希終收渥澤遂寢典彛苟責實
而有聞信假寵之非晚徇之公道寤主所圖受爵既多
懼君恩之太盛省躬甚拙知官謗之必興負戴聖慈臣
某無任感激兢悸之至
代崔相公謝加中書侍郎食邑表(昭宗)
前人
臣某言伏奉今月某日制書授臣中書侍郎仍進封開
國子加食邑二百戶者寵踰素分憂集微躬臣某中謝
臣聞當可舉而後行則彛倫叙見有功而後進則勞臣
勸如或行不可舉進不見功是謂謬恩實維(一作難)虚授
臣學非練達質異温良致身而敢望坐茵措手而寧期
補衮嘗塵侍從且昧論思既無酒誥之能莫並食時之
敏忽蒙聖造遽委化權佐運行而不應中台論爕理而
未周四序何言睿澤曲被微臣纔叨正秩之榮兼進疏
封之命戴恩無力臨事知非將投盈篋之書寧用濟川
之檝願廻玄鑒俯徇愚衷致公器之無私在國章而克
(一作益)重光昭(一作克光)聖德復戒貪夫仰望皇私臣某無任
懇悃激切兢悸之至
代史館王相公謝加食邑實封表(昭宗)
前人
臣某言伏奉今月某日恩制加臣食邑實封若干者充
位代天無名益地祗膺茂寵併集百憂中謝臣聞賞以
昭其功典以載其事是為重柄用合大經苟功不足昭
事非可載濫承休命實累皇猷臣謬執化權無裨衮職
徒見容於君父每受責於神靈頃者陛下薄狩近藩復
興否運寬仁屈已神武去邪敢有惑於羣謀實無渝於
睿斷寰區之内耳目同驚此非臣齷齪之心所能匡替
重圖反國艱若設都仗戎師以經營寄輔臣而鎮撫秦
人載聚周廟克成千門既啓於建章萬騎仍隨於司隸
宸居復正懸法更高又非蒙昧之才所能施展荷玄(一作)
(景)貺而寧參天力奉清光而徒和山呼無補艱難方懷
慙懼詎謂聖慈忽被異數仍加賞優而欲舉何功典重
而將言何事况乎真食尤曰寵榮輕行於富庶之秋皆
期必稱尚屬於艱難之日焉可非宜伏冀聖慈必收殊
渥臣某無任仰望逼切懇悃屏營之至
代中書孫相公謝登庸表前人(乾寧二年)
臣偓言伏奉今月某日制命授臣中書侍郎同中書門
下平章事者渥澤自天怔忪無地臣某中謝臣聞佐天
子理隂陽撫四夷遂萬物者宰相之職也然而能經國
則可以佐天子達化源即可以理隂陽善柔服可以撫
四夷適方圓可以遂萬物今臣才非經國智昧化源不
知柔服之謀未達方圓之道使之執政必致曠官伏惟
皇帝陛下與天同覆與日合明有言必訪於芻蕘有用
必搜於林藪今者初當出狩且欲興戎脩至德以弭災
動神機以伐叛復亨否運昭告玄穹是宜愼擇賢良光
輔睿哲臣志雖懋學器異混成但為章句之徒莫應權
衡之任陛下明恩委照聖鑑洞開拔於駁正之司置在
仰成之地越諸彛典授以洪鈞空驚行潦之流忽載大
川之檝遭逢獨異寢寐終疑願廻非次之榮且降可行
之命立朝在野必有其人省已捫心莫知所措臣某無
任感恩荷聖兢懼屏營之至
代陸相公謝再入表(昭宗)前人(光化二年)
臣扆言臣昨蒙恩制除授中書侍郎同中書門下平章
事今日面宣聖旨不令更有陳讓者臣聞虞舜成湯之
為君也舉臯陶伊尹之賢處補衮宰衡之任不仁自遠
大道甚夷上可致君下可遂物相須之用古策具書獲
彼寵靈再當燮理仰成之重内省至難披肝膈之所藏
冀封章之可達煩言無取睿睠莫廻親奉清光復傾丹
懇讓不容於稽首進何務以沃心臣誠憂誠感頓首頓
首伏惟尊號皇帝陛下濬哲守文高明立極廣好問則
裕之美推任賢勿貳之誠思舉直以化人待封比屋念
偃兵而屈己欲拜昌言是宜愼擇濟川博求在野並稷
契之稱前代若姚宋之贊本朝使竭謨猷以光輔弼臣
器殊王佐質謝卿才常念立身但希承嗣未曉必聞之
政合居不急之官雖臨事秉心如秤敢期於輕重而自
天率性佩弦亦戒於因循頃者徒幸遭逢且乖斟酌既
塵公餗果驗素飱旋叨就列之榮每荷匿瑕之道今者
忽流霑澤又執洪鈞信夢寢(一作寐)之難期詎蓍龜之可
卜頃雖當軸竊類代庖是非誠畏於人言去就敢違於
君命中台不耀先慙箕斗之光元首自明何效股肱之
力銜恩匪稱揣分彌憂詞不盡於抽毫淚空知於承睫
負戴聖造辭莫能揮臣某無任感激榮抃屏營之至謹
言
代史舘王相公謝監脩國史鹽鐡使表(昭宗)
前人(乾寧四年)
臣博言伏奉今月某日制書加授臣門下侍郎監脩國
史充諸道轉運鹽鐡等使者進當辨色動乏書思寵光
忽降於昭回循揣空知於隕越中謝臣聞可衛社稷謂
之大臣有利國家是為公輔大臣所以能經濟公輔所
以竭訏謨儻昧於斯則同備位臣為儒孤陋守嗣陵遲
既無稽古之勤止望易農之仕安敢苟求進達濫買名
聲但任顓愚獲逢濬哲聯叨服冕遽至秉鈞而莫貢昌
言多隳庶績復致省方之難皆由失職之愆且合自拘
敢期策免陛下克固知臣之鑒每推責己之誠雖罷爕
調猶當節制捧彤弓而欲去尚抱憂心指金鉉以復留
終廻宸睠輔相之委近代所無不才何補於股肱有感
徒深於骨髓伏遇陛下勃興景祚丕變公朝掃蔽日之
浮雲納投水之堅石應機之急當宁不違從諫之明轉
圜未速仰觀奮發實在斯須聖政惟新墜章咸舉宜求
耆碩共致承平今臣曲被睿慈仍加霈澤黃樞正秩青
史專脩兼司運漕之權俾集牢籠之利屏躬承命俛首
退思固合避賢唯憂致寇保其終始賜以安全陛下且
許乞骸不令覆餗徇公為理擇善任人幸非伯石(一作安石)
(非)之情敢待召平之說且移盛寵别授通材顧叶澄清
仍資庶富而近臣遽降(一作近遽辭免)聖旨重臨難陳固讓之
辭唯勵恪居之志雖多言可畏垂黈纊而有所不聞而
内省堪憂補玄衮而何能自效臣某無任荷恩榮耀兢
載怔忪之至
文苑英華卷五百八十二
