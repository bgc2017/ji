文苑英華卷八百五十宋李昉等編
釋一(此下十九卷英華所編失作者先後之次今正之)
陜州弘農郡五張寺經藏碑一首
益州綿竹縣武都山淨惠寺碑一首
梓州飛烏縣白鶴寺碑一首
陜州弘農郡五張寺經藏碑庾信
盖聞如來說法萬萬恒沙菩薩轉輪生生世界豈直優
波提舍祗夜修多而已哉是以熙連禪河質多羅樹七
處八會三清(一作清是)四說皮紙骨筆木葉山花象負之所
未勝龍藏之所不盡(一作盖)雖復銀函東度金疊南翻秦
景遥傳竺蘭私記譬猶得海水之一珠不下崐山之片
玉若夫人雲深藏師子雷音梵志往生聲聞說戒雪山
羅漢之論鷲嶺菩提之法本無極際何可勝言弘農五
張寺者南陽張元高寓居此地昔者千金之族見徙五
陵大姓之民移家六郡盖其流也元高五子負荷遺訓
離經辨志並是成名入室生光咸能顯德加以尊承慧
業敬受法門兄弟同居共捨為寺伽藍肇建即以五張
為名是知城居趙信仍名趙信之城殿入蕭何即號蕭
何之殿加以象馬無恡衣裘是捨(一作拾)春園柳路變入
禪林蠶月桑津迴成定水平輿雖盛豈可獨擅二龍扶
風最良不得專稱五馬寺主三藏大法師法映(一作法映法師)
邑主洛州刺史張隆等財行法擅(一作財法行壇)身心罄竭兼
化鄉邑道俗數千敬造一功德輪見成三百餘部雲
書金繩金檢削之蒸粟之簡裝酸棗之珠並入香城咸
封禪閣坐堂伏檻羌(一作老)非湘水之神綠房紫的足擬
恭王之殿高掌西望長河北臨鼎氣常浮爐煙咸起戶
牖寥廓吹萬龍門(一無門字)之風梁棟峥嶸落客(二字一作實)河
源之樹僧徒雲集不遠燉煌之城學侣相奔更合華隂
之市兩陜昔分實基王化二陵今阻翻馳羽檄虞公屈
産交亂風塵召伯甘棠凋零霜露雖復兼能共治未遣
渡河之獸烽柝是警實擾移關之民是以法王御世天
人論道汲引四流周圓五怖故能調伏怨憎消除結縳
法水津梁得無砥柱之難香山轍迹非復終南之險天
子命我試守此邦墨竈未黔孔席無暖纔臨都尉之境
即有樓船之役既而南風不競北道言旋幕府既開邦
君且止鄉俗耆老依然此别屬兹法事須余制文聊以
課虚為銘云爾
舍衞之國祗洹之園三明極地八會窮源連河競說勝
辨争論波提東度秪夜南翻非空即色離有無言達人
止是獨悟重昏身雖繫鳥(疑作馬)心避騰猿禪樓却月義
殿翔鵾迴風香蓋反露珠幡西臨砥柱東背轘轅河鳴
陽硤山嚮(漢書響嚮通用)蘇門翔禽歌囀流澗絃喧度河餘獸
移關舊村昔為畿服今成塞垣城疑廣武地似樓煩爟
烽並照象馬單奔無鍾襲莒有雨(一作兩)圍原不資十方
誰釋三(一作二)怨風傾地柱火及天元銀鈎永固金牒長
存封君馬首方事南蕃言從楊僕請謝劉昆(用後漢劉昆虎渡河)
(事正應前句英華誤改作琨)
益州緜竹縣武都山净惠寺碑王勃
原夫帝機寥廓雲雷驅妙有之功正氣洪荒清濁構乾
元之象融而為川瀆結而為山岳五城韜海接崑閬於
大都八洞藏雲冠瀛州於巨闕造化之所偃薄靈谷之
所啓處極緹油而縱觀詠頌寧殫出宇宙而高尋風煙
罕測是知玉巵無當遐荒非視聽之津金牓所存城闕
盡江湖之致何必九虯齊騖直訪銀宫八駿長驅遥臨
石室武都山净惠寺者梁大清年中之所建也名山列
岳之舊仙都福地之凑黃龍負匣著寶籍於經山紫鳳
銜書蔭榮光於井絡須彌山頂仍開梵帝之宫如意山
中即有經行之地爾其盤基跨險列嶂憑霄日月之所
竄伏烟霞之所枕倚飛泉瀑溜蕩滌崩崖綠樹玄藤網
羅邱壑飛塵作氣被萬吹於中巖帝琰司寒宅千霜於
北谷丹梯碧洞杳冥林岫之間桂廡松楹寂寞風塵之
表是稱英鎮實瞰崇岡閭閻當四會之街城邑辨三分
之地緜磎錦瀆下侵重巒玉阜銅陵旁分絶磴山川絡
繹崩騰宇宙之心原隰縱横隠軫亭皋之勢頃以黃旗
夜徙紫蓋晨傾九服失圖三靈在疚姦臣躍馬據折版
(疑作坂)而吟雲壯士聞雞擁陽關而嘯雨岷峨失險化為
鋒鏑之場江漢横流非復朝宗之國禪宇由其覆没法
衆是以凋淪國家淹有帝圖削平天亹紫宸反照皇階
即叙萬國順百靈朝幽顯再立華戎一揆燭龍韜景避
堯日於幽都雲鵬斂翼候虞風於晏海以為軒階具美
功窮望祲之臺漢道兼弘力盡初(疑作祈)年之觀爰經寶
地大啓祥宫撫香象而高視鳴法螺而再唱龍垣淨土
連帝道而重光鶴苑崇基脱皇居而首出况乎山積舊
壤下鎮偏隅天帝遺墟上干躔次王舍城之宫闕白玉
猶存給孤獨之園林黃金尚在法物由其大備盛德所
以相尋株兵奉天藏之圖泉女獻山祇之籍離亭合榭
因岸谷之高低疊觀連房執岡巒之曲直丹崖反照畫
栱相臨綠嶂斜烟雕簾間出豐隆曉震次複審(疑作霤)而
悽皇列缺晨奔望崇軒而愕眙千香寶樹自起風烟九
乳仙鐘獨鳴霜雪銀龕佛影遥承鴈塔之花石壁經文下
映龍宫之業虹生北澗即掛新幡鳳下東岑還栖舊刹
若乃尋曲&KR1293;歴崇隈周行數里直上千仞蒼松蓄吹臨
絶逕而疏寒黛篠防烟繞迴疆而結蔭春巖橘柚影入
山堂秋壑芙蓉光浮水殿亦有山童採葛入丹竇而忘
歸野老紆花向青溪而不返山神獻果送出菴園天女
持花来遊净國實杳冥之秘訣託幽深之逸境豈直淮南
桂樹暫得仙家江左桃源終迷故老而已爰有寬闍梨
者俗姓揚氏其先華隂人也因官徙地家於緜竹山分
太華水帶長汾州岳會同風雲感召玄經素論侍郎居
八俊之英綠綬黃軒太尉列三台之首法師玉函降彩
金瓶探色振八解之遥源踐三明之廣路靈機入證窮
象載於初髫妙諦因心釋羊車於弱冠三千法界由廣
位而出無明十二因緣自普濟而登彼岸弘宣誓願大
拯沉黎揮覺劍而破邪山揚智燈而照昏室彌綸所被
白馬盡於禺門權漸所開黃牛至于嶓冡虔誠樂土憩
影兹峰迺以貞觀九年於寺西院立七佛堂一僧舍星
毫動牖月面分階彩鳳銜旒神龍負塔飛烟湧座龕龕
忉利之天杳霧成臺樹樹菩提之果朝散大夫行縣令
清河張楚親承妙業俯刊貞琰林宗有道伯喈無愧法
師夙機少晤應變多竒玉山中斷瓊林下雜支道林之
好事語默方融釋惠遠之高居風埃遂隔洎乎坐忘遺
照返寂歸真城肆䬃然若空山川黯而無色豈直巖枝泣
血磵戶摧梁而已哉縣令劉照彭城人也自碭山杖劔
綰鳳歴於雲臺春郊授鉞嗣龍圖於白水玉壘三分之
胄下雜公門金陵一覇之基旁參帝緒翠緌丹紱歴今
古而先鳴人傑地靈冠山川而得雋君膺岳瀆之秀挺
風雲之會(一作選)昆溪劔鍔直照胷於(疑)楚澤珪璋潛周
履行魯恭明德方昇漢輔之階潘岳能文且職河陽之
縣仁徽可被闔境仰其風猷威德所加百城疊其霜彩
尚廼康莊妙域光開不捨之壇舟檝愛河昭暢無生之
業痛鷲林之殄瘁悲象教之榛蕪爰命緝興式光泉藪
武蹊龍澗近分廬岳之圖金闕瑶臺更討瀛洲之記銘
曰
武都仙鎮靈墟奥域邑動香城山開淨國澗流百道峯
雲五色谷暗藤斜山高樹逼千楣鶴列萬栱星懸分林
構趾接磴開廛臨階竹樹遶棟風烟龕前怪石塔下秋
泉綠崖疏逕青岑拒室霧道相縈烟房互出葉濃磎淨
花深嶂密鳥度難尋猨驚易失簷分石竇地絡金沙丹
邱抗月碧洞棲霞松開野路桂列仙家仙鑪栢葉寶座
蓮花砌因巖曲橋隨峰返果出天厨香來仙苑玉鑄(疑)
啟曙金鐺照晩谷思鍾張山悲鐸遠閭閻踐勝銅墨高
情聲飛别邑望動專城懸金道肆刻石山楹千載之後
于嗟令名
梓州飛烏縣白鶴寺碑
原夫玉都瓊室紫垣光大帝之庭金闕銀臺玄壁壯羣
仙之域故能使神明有宅駕日月以長驅鸞鳳知歸撫
雲霓而上出斯則會巢瑾穴上皇迷棟宇之尊考室靈
臺中古識巖廊之貴然後冕旒前序提四海以為家登
步大階列千門而有閱(疑作閌)况乎𡺸山形見旁行草昧
之先(闕)光宅乾坤之右雖鶴臨西門龍宫與王
法同亡而象化東流鴈塔與遺儀繼起白鶴寺者盖菩
提寺之餘址梁武皇之所建也香城福地之舊三巴五
蜀之凑裂岷山之奥域分井絡之榮光西包玉壘之墟
北瞰銅陵之野南扄列第門庭萬家東戶連峰岡巒千
里實伽藍之勝迹得迦衞之英模憑絶磴以圖規俯長
溪而作固自金陵不競玉鏡無章地池興南露之悲亭
障切北風之候崩山鬭水觸地網而三分墜月奔星劃
乾綱而五裂中原錯戾慈門為虎豹之墟滄海横流定
水穴鯨鯢之浦懷山既蕩法衆咸淪林院榛蕪軒堂委
寂遂使悲生棄井堙玉甃於三泉歎積為山移瓊峰於
九仞皇上攝千秋之寶運緒三聖之宏機挾宇宙而先
神御雷風而首出靈功不宰華夷沾共貫之恩至道無
思霜露得平分之序考禎圖於日慎寤寐同符稽妙冊
於年刀(疑)幽明合貺然後東巡巨鎮初(疑)六聖而撫寰
中南面天壇朝萬方而小天下皇威既暢寶應齊歸川
岳薦靈風煙動慶丹烏抱日疑增帝閣之華素鶴低雲
若赴仙庭之會昔白魚黃竹業未峻於封崇赤鴈芝房
名不登於梵宇爰徵瑞典肇錫嘉名重興波若之臺更
起招提之院金繩夕布綿秀(闕)以開壇玉牓晨舒擁回
峰而闢戶爰有弘演上人者法門之秀士也行超常凍
思越恒饑悲淨域之為墟喜皇波之普泛縱還舟於苦
海驚浪旋夷比歸馭於邪山靈關非險於是淨財雲委
真衆烟馳如趨摩勒之宫似向毗邪之國縣令梁弘悦
首加甄緝縣丞梁敬一親昭施典上憑天旨争開舍利
之壇俯會衆心競起須彌之座禺同故嶺石鮮堅華廣
漢餘坰地多疎斥事關經始人懷祗懼重階不就空思
天室之氓寶像無資未獲黎陽之士豈非冥期肹蠁功
參造化之外故能果脣間發蓮眸周映貝齒含滋璿毫
起照三十二相臨玉座以相輝八十四儀擁金山而圓
立層甍四合爍奔電於丹楹複殿三休絡浮烟於翠幌
因高積磴疑遷倒景之臺架嶮連榮(闕)立迎風之觀琱
簷競注縈霧道以龍回繡桷争飛傃雲衢而鳳矯寫歸
禽於寶鏡誤接朝鸞圖走獸於文璫疑栖夕兔雷霆蓄
洩裁臨承霤之間烟雨飛浮未出層巒之下耀丹青於
菌壁妙跡疑存炳銑鋈於蓮龕神輝自燭鏘鏘櫩鐸聲
傳桂葉之風熖熖山爐氣結松隂之藹仰真容於始旦
滿月晨昭窺列棟於方宵長虹夜發香泉激溜有符温
淨之池珍木成行無忝祗園之樹信煦尼之别府寔兜
率之殊庭者乎愛友上座法師等情機藻瑩戒律圓明
披玉笥以研芳候瓊鐘而肅慮禪姿曉映依稀同雞岫
之前梵唄晨臨髣髴像玉山之曲縣令獨孤儉等或鵬
垂待運終燮道於中台或蠖屈求伸且毗風於下邑鄉
望儀曹等或鹽泉錦室家稱二燭之毫(疑作三蜀之豪左思蜀都賦云)
(家有鹽泉之井又云三蜀之豪)或抱朴懷仁譽擁雙流之美或以為山
川肆踐猶紀石於弇州陵谷生哀尚沉研(疑作碑)於峴首
况乎德因時盛慶流封拜之辰名為功登事屬文明之
運豈可使璿猷被物終昧燮於玄機金字韜華不題勲
於翠琰敢作頌曰
睿塗菌(疑)藹靈機翕忽玉架天都金裁地闕法王利見
香城繼發鴈塔齊雲龍宫瘞月長江近域廣漢遺居禪
扃共往梵宇全疎迹均梁後義切秦餘山川牢落榛莽
邱墟有聖聿興惟皇降撫因天憑地為雲為雨日觀龍
驤烟壇鶴舉肇開嘉號重光淨土猗歟上士道場真政
物觀成章子來興詠土石呈彩人靈合慶寶座晨嚴金
山夕映紫微分殿青岑暇(疑)郭複岫縈樓攅峰跨閣月
低璿鏡星連寶鐸彩鳳將飛蟠虹未落森沉桂宇肅穆
筠壇花明柳砌葉暗朱欄溪留夏雪澗咽秋湍山虚梵
冷谷静鐘寒法衆爰依禪徒戾止望風三蜀征塵千里
頓首玄墀歸心翠扆業起(疑作超)有色功齊無始偉哉冥
化妙矣能仁去來均迹前後俱身寂滅為樂般若為因
題芳翠琰敢詣靈津
文苑英華卷八百五十
