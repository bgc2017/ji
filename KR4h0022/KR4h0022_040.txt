文苑英華卷四十宋李昉等編
水九
冰井賦二首浪井賦一首
義井賦一首井賦三首
枯井賦一首耿恭拜井賦一首
井渫不食賦一首
冰井賦(以寒井隂固冰以時入為韻)李胄
冰井皚兮星歲闌冰候井於春泮井含冰而晝寒其質
也惟至貞而可鑒其量也惟極深而可觀夫其碧甃熒
熒清光烱烱呀爾莫測堅爾而静閉土膏之潜脉奪霜
空之麗景(疑)濟時方候其獻羔利物不資於短綆前王
何以貴冰而鄴臺尚開乎舊井下視千人傍窺百尋足
使貪夫勵志君子戒心或以慮危則取象於履薄或以
思險則取類於臨深豈從遠自窮谷而納於凌隂其道
有恒其迹無固當未用也雖處幽而無悶當其用也雖
向炎而不懼縱居井之未深亦在冰而守素若乃天地
閉海河凝風落木霜含冰或呈六尺以表符瑞或因五
行而見咎徵寧比夫在坎窞而不耀遇陽和而自升故
知井之爲德莫之可比奚若汲引於焉賓祭是以頒之
也遍出之也時雖應用而無倦終待命於有時東風可
觧西陸可期不以深而見棄不以輕而見遺側玉盤而
有望仰金門而可入質惟務施固不戀於深山道貴能
行亦何慙於改邑懿夫吾王之政無不脩化無不及猶
慮霜雹之爲災故冰井所以立
第二(同前韻)史宏
鑿之冰井厥用可觀井因厚地而深始將乎人力冰以
積隂而壯必本乎司寒所以候立春而氣至當嚴寒之
律殘順乎時不愆於夏歷守其典必驗於周官若乃冽
井者泉藏冰者井至隂相合表虚受之無瑕聚氣而堅
叶坤柔之至静况乎玄律固沍寒光凝冷積風塵於四
郊封雪霜於萬嶺者哉觀其啓隈隩洞幽深矗如雪聚
皎若月臨抱堅精之素質體玄妙之精心期三凌以示
乎遍用言一日方屬乎窮隂且渫其井不愆於度爰納
其冰轉增其固妍媸必表將金鏡而分形明皎相鮮與
瓊漿而競素影淋漓而未泮質晶耀而凝沍若玉壺之
洞開似金波之始露其初也小人是承剪乎荆棘陟彼
丘陵當玄冥之用事供北陸而藏冰出窮谷而方結下
重泉而轉凝託影超象因物爲比或瓊碎而星流或峯
聯而岳峙爲王者之恒典俾羣生而是以穿重壤之十
仞以表藏周候朝覿而夏頒用不私已稽夫井以不變
爲德冰以至堅自持井非冰而不能全其淨冰非井而
不能應其時體剛居中且異乎渫而不食力柔其重方
同乎順以致辭其功克廣其用斯給慎以祓除節其出
入異彼廬陵之瑞空存三色(異物志廬陵城中一井二色水半青半黃今作三色)
之名同夫甲子之祥用彰七月之什當其舊典不廢新
令是緝喜災害之無虞頌皇王之御立
浪井賦(以王者清净則出爲韻)王起
冽彼寒井契於聖王不因鑿以成質每自浪而呈祥涌
呀呷鼓靈長比醴泉之自出異海水之不揚吾君是時
清八區肅諸夏寳出於地符呈於野伊井有浪焉乃瑞
之大者爾其呀豁百尋之表洶涌重泉之下狀靈濤之
潜洩匪烈風之是假淪漣不盈觸搏恒驚窺坎窞之底
有江湖之情積而有潤於下混而不傷其清窺則澄澄
乍玉甃而同色汲之浩浩激銀瓶而有聲鲋飛鱗而不
定羊在缶而皆傾洎夫列宿參差曉月韜映摇珠彩而
增㓗湧金波而轉净湯湯下激不施屏翳之功洶洶潜
驚詎假陽春之詠然後駭四海之目垂兆人之慶伊厚
地之發祥實大君之作聖彼青桐素綆之餙玉檻銀床
之盛皆人力之所成固神造之不競宜乎光瑞典苞坎
德不藏於冰不蓄於墨惟波獨湧惟渫可食奉我皇之
飲俾上善以爲心戒我皇之窺必臨深以取則知井非
浪不貴乎成質浪非井不彰乎聖日此井而王化其清
比浪而王心不溢稽休明而合應將汲引而無失彼堯
人鑿而飲漢將拜而出未足以彰其帝功而較其靈術
者也
義井賦(并序)吕令則
鑿地生泉之爲井施人不倦之爲義兼濟往來存乎惠
也置當衢路仰無私也皎鏡清虚尚其㓗也三德既備
萬物是仰井乃無心義惟我謀當衢鑿井稱物並施酌
而不竭奉衢樽之化焉見義不爲恥也遇善莫書過也
義既行矣文在兹乎賦曰
夫地脉伏泉天文垂井式觀象而遂鑿雖暫勞而功永
深不過於數仞用有要乎萬頃風動無波物對生影勁
隂殺節挹之而彌温炎旱蒸天探之而逾冷况地接一
都之會邑居狹俗之境川流雨驟車馬於焉往來風舉
雲摇帝王由茲行幸魏主罷指梅之策隰朋息尋蟻之
請豈非人有其願地不藏靈色湛湛以天碧嵌隂隂而
晝冥高風始秋泛落桐之一葉太陽既没映長天之數
星因注水而暫益縱改邑而常寧素綆下懸映垂冰之
皛皛銅瓶上汲滴淺溜之泠泠清泉既汲白日可見豈
獨兼濟行李抑亦取給茲縣隨所求而皆足豈有殊於
貴賤若乃連巖之曲闉闍之前雨苔環合生其上露桃
蓊欝植其邊殊季氏之有缶異疏勒之無泉入夜雲開
涵長河之短直向晨霧歇映大天之小圓玉甃護崩誰
識下無禽矣銀床防墜不聞中有人焉乃有王國征人
奔星驛騎或注情於故櫪或銜悲於遠寄飲之則長鳴
而忘其苦辛酌之則充量而欣其普施雖一勺之蓋鮮
亦懷恩而感義瓶之罄矣既虚來而實歸爾牛來思亦
滿腹而(疑)受賜故知理邑者賢濟人者井揚聖人之道
用而不竭守君子之德澄而彌静鑿飲忘帝王之力汲
用嘉仁明之境儻見惻於莫食庶微功之得省
井賦吕令則
體羣物以舉要多井功之大成灑元氣之洪液翕泉源
之至精巽下坎上創庖羲之畫象鍤壤畚土喜伯益之
初營淡其味澄其清同不變以育德履剛中而益平汪
濊津潤兮物得其利沃盪盥潄兮人頼其生是以養而
不窮則取之而逾出止而有分即舍之而不盈故啓幽
人之三徑首先王之五行若乃寒漿是汲美人至止玉
甃駢固銀床沓起轆轤宛轉以旋目素綆逶迤而度趾
羅袖互引扇皓腕而生香金瓶數泉(疑)曲纖腰而貯水
雖騰突於溜源不混淆於泥滓汔至而繘瀉已就猶尚
潜聲而駭耳濯之旣㓗潄之則美何自下而汲上與溪壑
而殊旨故其旁搜詭迹遐評殊見土精攸出惕羵羊之
怪竒趹角已沉欝神龍之氣變金色化粥山形溜殿源
洞德陽之兵勢匿江陵之縣秦分星聚卭都火煽漢皇
歘應於雲飛葛公一窺而電烻斯故潜怪之所蓄洩吾
不可得而言遍徒美其括坤之靈包坎之德往來井邑
用之不忒秉虚澹而能施守卑静以自得終勿幕之有
孚保元吉而無惑苟在時而不泥庶當渫而見食
第二高無際
若夫羣萌異質品物殊狀俱擾擾以祈生各營營而自
養莫不濟時爲要利物爲先法星文而鑿井規卦象而
開泉大舜垂功於兹日龐君著績於此年資坎德而成
潤播靈液而澄鮮潜流洞徹細影凝冽不以處幽而易
清不以居深而變㓗於是雕以玉甃飾以銀床棲永康
之瑞鳥(藝文類聚引異苑永康王曠井上有洗石子婦覩二黃鳥鬭掩取變成黃金者也)呈魯
國之羵羊持素綆以就汲引金瓶而未央爾其紅桃春
映若新粧之臨寶鏡朱李下垂疑明星之列玉池喜丁
公之得利懿嫫母之來窺至若鐵騎雷駭劍士雲列燕
山之陣欲舒疎勒之泉已竭旅客愁聚征夫思咽應下
拜而將飛表忠臣之高節此甘泉之神用也至若冬凝
温色夏湛寒輝既不偏滋於隆重亦不减潤於卑微飲
之咸濟汲之無違轄將投而鳳没錢始出而鳬飛此甘
泉之普施也若乃冲融表裏類彼君子鑒(一作鑿)之無窮
挹之何已悟帝王之無力學仁者之往視徘徊銓庭思
盡美矣
第三(以淸汲遇時美爲韻)張耀
原夫井之爲德以不變而居貞既成形於方載亦列象
於圓清潤下之功爰脩之於六府習坎之義則配之於
五行惟斯井之肇作實伯益之所營爾乃玉甃爰起銀
床斯立窺尋丈以惟深覘清泉之始及青梧下映泛桂
(一作珪)葉以摇揚素綆高懸弄銀瓶之出入光洞徹而緣
止影飛飜而爲汲且其盥之取新渫之去故體清通之
惟審知應物而無忤居上善而且平挹清規而可遇庶
乎鸞鏡熒煌而可比鳳池皎㓗而爲喻别有前臨紫殿
俯映丹墀上棟下宇繡栭文楣意者豈非至尊尚恬淡
而取諸動善時而已哉懿夫粉署清華飛禽載止對仙
郎之章奏近尚書之劍履竊自羞嫫母之陋姿鑒清瀾
之眩美
枯井賦
粤若天生五材兮一不可棄水包六府兮萬人攸利汙
(一作窊)樽抔飲兮變其淳朴鑿井汲泉兮興其繪事六十
四卦兮表其名二十八宿兮列其位伯益創而功立重
華浚而德備故有神丘玉檻仙苑銀床浪華浮潤醴泉
味芳永康則金精化鳥(詳見井賦第二篇一作馬字者非)曲阜則土怪
成羊感至誠於漢將通瑞氣於吳王若乃懸繘下垂抽
瓶上出窮百丈之幽秘極九重之邃密由中夏而浹外
區自帝王而周庶匹接壤鄰甸駢閭比室咸頼此以資
生必待斯而養質隨大小而周用任多少而取實環終
始兮歴古今積歲時而綿月日湯七載而無减堯九年
而不溢一家曠兮靡寧寸路虚而有卹運其功兮信廣
收其利兮焉畢及夫欄傾甃毁土陷泉沉滋液中耗汙
泥上侵古桃顦顇兮無色枯桐零落兮罷隂霜霰積兮
空園冷荆棘攅兮荒徑深昔時之所趣挹疇日之所窺
臨皆指新而競往罕存舊而來尋豈唯見嗤於射鮒諒
亦興歎於無禽如使崩壞重脩堙泉更渫澄汰汙滓鑒
觀清冽擬畫處之蓮房除哭者之茅絰近類齊人之井
遠(一作虚)分夏后之穴若澗溪之始注猶泛濫之初决當
給養之不窮寧酌甘而先竭辭(疑作亂)曰有通有塞兮道
之恒時用時捨兮業方弘䟽而洩兮甘潤騰壅而竭兮
汙泥增彼幽涸兮如重啓濟窮渴兮良所能
耿恭拜井賦(以感通厚地神啓甘井爲韻)羅讓
昔耿恭躬受斧鉞志清煙塵奮長策以討寇由至誠而
感神於是堅疎勒之壁依澗水之濱據以爲備期乎來
賓既而匈奴奔敗而伺隟澗泉壅絶而不至雖礪乃戈
矛而渴我將吏遂乃處孤城而穿井窺重泉而闢地深
餘十丈曾無一勺之多職長千夫幾敗三軍之事因不
見其成績憤將逹於精意俄而外整衣服中懷果敢推
赤心於神祗禱素液於坎窞拜未及起呌天以無辜言
未及終觸地而有感閟其質若俟仁人發其蒙俄成澹
淡灌濯執熱祛除積慘明矣大漢士卒所以歸心惕爾
窮荒君長於焉破膽乃知以精誠及物何物不覃以忠
烈靖難何難不戡自我而來且見不虚其請由中而出
孰云先竭其甘是日也飲人如醴帝教勃焉而光啓盪
寇之功將略忽爾而玄通如突如焚既冽清而可食一
拜一起遂觱沸而無窮(疑)斯乃道靡不弘虛無不有諒
歸之於感激豈間之於博厚所以貳師至境决泉脉於
喬嶺校(疑)尉臨邊發水源於眢井疲羸因之盡濟狂孽
由之遠屏則知在物無必至誠有孚如聲之響如形之
影
井渫不食賦
有浚其井當時未知功已成於岸甃道尚失於瓶羸潤
氣寧發潜源且卑此遇鑒明而足用彼將心惻以何爲
蓄利惟多含清信久幸可溉於鼎鑊惜無施於綆缶塗
泥既去方應用以虛心汲引攸難希有成於假手况復
桐色無點桃隂不生思輒輸其涓滴望無廢於澄泓同
美玉於斯將沽有待比嘉肴不食其味焉呈蓋由混衆
難分處幽多棄盥潄無及空知冽彼下泉顧盼可期猶
謂居之善地淵然日久望是光臨懼以名徵想貪泉尚
酌登諸薦品豈行潦獨任屬時非於疎勒惜地異於漢
隂願先竭以當仁期分甘苦俟一窺而見愛焉測淺深
噫夫穿鑿多勤鑒臨斯及佇將成於勿幕恐致變於改
邑因以纖綆可施一勺可挹實有備於烹飪之日惟夫
深知而用汲
文苑英華卷四十
