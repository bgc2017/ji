文苑英華卷四百四十三宋李昉等編
冊文二
皇太子冊文
晉王為皇太子冊文王言會最
維貞觀十七年歲次甲辰四月某朔日於戲惟爾并州
都督右武侯大將軍晉王治忠肅恭懿宣慈惠和仁孝
發於自然信義備於成德禎祥夙著睿哲日新永言少
陽匕鬯是寄疇咨朝列卿士叶從是用命爾為皇太子
往欽哉爾其思王道之艱難遵聖人之炯戒勤修六德
勉行三善無或舉非法度忘恭儉而好驕奢無或理乖
彛倫遠忠良而近邪侫非履道無以揚名非任賢無以
成德爾身為善國家以安爾身為惡天下以殆睦九族
而禮庶僚懷萬姓(詔令作邦)而憂遐裔兢兢業業無怠無荒
克念爾祖宗以寧我社稷可不慎歟
冊代王為皇太子文
維永徽七年歲次丁已正月景寅朔六日辛未於戲夫
明兩載象道貫三才元良表德業隆千古是以夏啟作
貳光闡高猷姬誦升儲發揮王道詳求典冊式瞻匕鬯
固本垂統允推(詔令作歸)正緒惟爾代王弘猗蘭毓祉喬桂
凝華岐嶷表於天姿符彩(詔令作瑞)彰於神授噐業英遠風
鍳昭朗踐嘉義而總深仁捨幼志而標成德爰資玉裕
早振金聲朕虔奉靈圖肅(詔令作肅)膺丕業仰惟七廟之隆
(詔令作重)思高(詔令作隆)萬葉之慶疇咨列辟欽若前修是用命
爾為皇太子往欽哉爾其祗奉憲章率由軌度盡謙恭
於齒胄審方俗於迎郊春禮冬詩趨庭靡懈三善六德
勖志無愆絶驕奢之心納忠良之訓播徽猷於外宇申
敬奉於中闈允睦周親務殷堯族永隆四術式寕萬類
無怠無荒固保我宗基可不慎歟
冊平王為皇太子文
維唐隆元年歲次庚戌七月庚戌朔二十日己巳皇帝
若曰天有丕命集寳位于朕躬所以奉若天道建兹元
嗣其明聽朕言咨爾平王隆基幼而聦允長而寬博有
夙成之量焉夫禮以修外樂以修内者是務於文也春
夏學干戈秋冬學羽籥者是兼於武也繫於百姓聞於
天下者是由於仁也一日三朝嘗藥視膳者是資於孝
也爾有文武仁孝之德以知君臣父子之道朕甚休之
間者賊臣構逆窺窬神器則我有唐之祚危若綴旒爾
義刑邦家忠衛社稷誅其兇惡以之康濟主匕鬯者非
爾而誰是用命爾為皇太子古人有言曰爾身克正罔
敢不正人心罔中惟爾之中昭昭臨下不可不畏慎簡
乃僚允廸端士恭儉惟德遠於憸人則萬邦以貞庶答
揚我四聖之鴻烈敬之哉
冊成王為皇太子文
維乾元元年歲次戊戌十月庚子朔五日甲辰皇帝若
曰於戲自昔聖王咸建儲貳蓋將嗣守神器虔奉宗禋
是以禮經著元貞之德易象載重明之義朕纉服鴻緒
丕承前烈爰升主鬯之賢實符當璧之命咨爾太尉(唐書)
(作元帥)成王俶(按新舊唐書立成王俶為皇太子會要十月五日冊命改諱務作豫盖用新名)道
&KR0640;文武生資睿哲温文彰於日就孝友禀於天成往以
兇醜亂華干戈集事是能出陪戎駕入奉廟謀克符丹
水之師實剪綠林之盗所謂功定社稷義臨君親今萬
邦以貞三善斯屬宜膺上嗣之典俾踐少陽之位是用
命爾為皇太子以副朕躬爾其思王業之艱難遵聖人
之烱戒非尊賢無以成德非廣孝無以承親遠斥便佞
詢謀正直兢兢業業庶保于大猷然後無忝爾祖宗克
寧我邦家往欽哉丕膺景命可不慎歟
冊廣陵王為皇太子文
維貞元二十一年歲次乙酉四月庚午朔五日甲申皇
帝若曰建儲貳者必賢(韓愈順宗實錄及詔令並作歸)於冡(詔令作上)嗣固
邦本者允屬於(詔令作于)元良咨爾元子廣陵王某幼而(實錄)
(詔令作挺)岐嶷長標恂淑佩詩禮之明訓禀(實錄作宣)忠孝之弘
規居常保謙(實錄作居惟保和)動必循道識達刑政器&KR0877;(實錄作合)
溫文愛敬奉於君親仁德聞於兆(實錄作士)庶神祗龜筮罔
不叶從是用命爾為皇太子於戱惟我烈祖之有天下
也功格于上帝祚流于無窮光纉洪緒(實錄作業)逮予十葉
虔恭寅畏日慎一日付爾以承祧之重勵爾以圭鬯之
勤以貞萬國之心以揚三善之德爾其尊師重傅親賢
遠佞非禮勿踐(詔令作履)非義勿行對越天地之耿光丕承
祖宗之休烈可不慎歟
冊郢王為皇太子文内制
維開元三年歲次乙邜正月甲申朔四日丁亥皇帝若
曰於戲書不云乎一人元良萬邦以貞易不云乎黃離
元吉得中道也將以守監從撫主噐承祧執經陳東序
之容端冕見南郊之禮本枝百代宜哉福祉(詔令作祿)咨爾
郢王嗣謙忠肅恭懿元亨利貞遵在鎬之惠慈禀生譙
之祥應學能知道孝乃因心書及春卿懸知(詔令作推)早秀
言窮淑譽遠愧生知當試象之年備成人之敏九玄有
(詔令作贊)命百姓與能正位少陽欽惟大典是用命爾為皇太
子其在靖恭爾位聿修厥德詩書禮樂敦悦為本父子君
臣威儀罔&KR1135;寝門問豎必視寒暄望苑招賢用資端直
使三靈合契四海係心延我累聖之業積爾重輝之慶
必敬必戒無怠無荒往惟欽哉可不慎歟
冊忠王為皇太子文内制
維開元二十六年歲次戊寅七月戊寅朔二日己巳皇
帝若曰於戲受天命者皇王之業大為國本者儲副之
位崇所以上承宗祧下固黎獻咨爾開府儀同三司單
于大都護河東河北道行軍元帥朔方軍節度大使兼
關内支度營田鹽池押諸蕃部落等使上柱國忠王璵
幼而夙成長有宏量佩服仁義周旋禮樂忠孝極於君
親友愛聞於兄弟正以率下謙以持盈識洞於微智周
於物通刑政之大體備(詔令作負)文武之殊能果於積德樂
於為善凡此數美常試皆能然豈矜自知(詔令作知予)之明
諒曰至公之義况復仰稽天道俯察人心立長則順天
所助也議才則賢人之望也是用命爾為皇太子往欽
哉爾其敬膺典冊無忘戒慎思創業之艱難(詔令作多難)知
守器之為重作貞萬國允恊重明以揚烈祖之耿光永
貽後嗣之成式可不慎歟
冊遂王為皇太子文内制(一作玉堂遺範)
維元和七年歲次壬辰十月庚戌朔十七日壬寅皇帝
若曰於戲建立儲嗣崇嚴國本所以承祧守器所以繼
文統業欽若前訓時惟典常粤我祖宗克享天禄奄宅
九有貽慶億齡肆予一人序承丕構纉武烈祖延鴻本
枝受無疆惟休亦無疆惟恤負荷斯重祗勤若勵永懷
詞訓當副君臨咨爾遂王恒體乾降靈襲聖生德教深
蘊瑟氣叶吹銅早集大成不屑幼志溫文得於天縱孝
友因於自然符彩昭融器業英遠爰膺錫社實寄維城
懿河間之不羣慕東平之最樂自頃離明輟耀震位虚
宫地德可尊人神攸屬式稽令典載煥徽章是用冊爾
為皇太子往欽哉有國而家有君而父義兼二極重繫
萬邦何好非賢何惡非侫何行非道何敬非刑居上勿
驕從諫勿咈懋昭乃德惟懷永圖用陪貳朕躬以對越
(詔令作揚)休命可不慎歟
擬冊皇太子文劉禹錫
維某年月日皇帝若曰於戲易云明兩作離大人以繼
明照於四方盖所以毓其明德繼于正體邦本由是固
萬方由是寧粤祖宗之闡帝業亦莫不由此而繼于明
德肆予一人緒承大寳纂奉丕構懼有失墜以貽先帝
之羞永懷主器以繼明用副予不德咨爾元子王某襲
列聖之姿體健行之質吹銅禀異辨日耀奇早習德成
克敬師保事業可大和順積中天縱溫文生知孝悌洎
分錫土望出東平符彩昭彰禮樂文錯固可正位重震
為天下之儲君人神叶從德任相稱仰稽令典光載盛
儀是用冊命爾為皇太子往欽哉夫富貴莫大於家天
下忠孝莫大於敬君親俟爾一人貞于萬國必咨正事
必近正人必杜逸游必樂善道求諫如不及惡侫如探
湯懋爾厥修惟懷克和以貳于朕躬無忝祖宗之烈可
不慎歟
冊德王為皇太子文薛廷珪
維乾寧四年歲次丁已二月癸卯朔十七日己未皇帝
若曰粤夫立愛惟明建善惟長(一作則固)先王茂(一作盛)躅有
國丕圖承祧仰鏡於前星守器式當乎長子遐瞻載籍
𦕈覿洪荒雖步驟殊(一作随)時質文異制逮于(一作乎)傳序
罔不率循國家高視百王同符三代平一區夏(一作宇)統
和人神垂三百年歴十八葉暨朕寡昧祗荷景靈屬天
步艱難岱宗牢落蒸人未乂舊典爰曠庶尹卿士藩輔
元僚思正儲闈式固鴻業咨爾長子德王裕象叶增搆
明啓少陽溫文在躬睦友成性博文強識無愧於老成
學禮讀書庶資乎師訓廼斬群議爰資舊章是用命爾
為皇太子嘻毓問承草重輝望苑永貞萬國明照四方
入則有師出則有保無怠三善往崇四術務親正人誡
近羣邪淑慎爾德(一作止)峻防所攻勉植厥猷罔墜丕訓
立秦王為太子詔王言會最
詔曰儲貳之重式固宗祧一人元良以貞萬國天策上
將(太宗實錄有軍字)太尉尚書令陜東道大行臺尚書令益州
道行臺尚書令雍州牧蒲州都督領十二衞大將軍中
書令上柱國秦王某噐(詔令作氣)質冲遠風猷昭茂宏圖夙
(詔令作昔)著美業日隆孝惟德本周於百行仁為任重加於
萬物王迹初基經營締構戡剪多難征討不庭嘉謀獨
舉長筭必克敷政大邦宣風奥區功高四履道邁二南
任緫機衡庶績惟允職兼内外彛章載穆遐邇屬意朝
野具瞻宜承鼎業允膺守噐可立為皇太子所司具禮
以時冊命(武德九年)
立晉王為皇太子詔
詔曰昔者哲王受圖上聖垂範建儲貳(詔令作兩)以奉宗廟
緫監撫以寧邦國既義在於至公亦事兼于權道故以
賢而立則王季興周以貴而升則文帝定漢詳諸方冊
豈不然乎并州都督右武侯大將軍晉王治地居茂親
才惟明哲至性仁孝淑質惠和夙著夢日之祥早流樂
善之譽好禮無倦強學不怠今承華虚位率土繫心疇
咨文武宜(詔令作)所欣戴古人云知子莫若父知臣莫若
君朕謂此子實久衆望可以則天作貳可以守噐承祧
永固百世以貞萬國宜立某為皇太子可令所司&KR0640;禮
冊命(貞觀十一年四月)
立代王為皇太子詔
詔曰&KR2384;雷揚祉承祧之道爰著重離闡耀守器之方斯
存故能撫寧軍國守固(詔令作永保)邦家詳覧遥(詔令作)圖𬗟
瞻遐冊繼業垂統咸率兹典代王弘地居嫡胤天縱英
徽噐質冲華神鍳韶(詔令作昭)遠恭謙表志仁孝居心夙彰
睿哲之風早通詩書(或作禮)之業朕以虚薄方啓無疆之
祚永傳不朽之基取則前王思隆正緒宜升上嗣養德
東宫可以立為皇太子仍令所司擇日&KR0640;禮冊命(永徽七年)
(正月)
立平王為皇太子詔
門下舜去四凶而功格天地武有七德而戡定黎元故
知有大勲者(一有必字)受神明之副(詔令作福)仗高義者(一有必字)為
匕鬯之主朕恭臨寳位亭育表區以萬姓之心為心以
兆人之命為命惟(一作雖)承繼之道咸以冡嫡居尊而無
私之懷必推功業為首然後可保安社稷永奉宗祧第
三子平王隆基孝而克忠義而能勇比以朕居藩邸虔
守國彛貴戚中人都無引接群邪害正凶黨寔繁利口
巧言讒說罔極韋為温孫秀(一作處)朋黨競起晉卿楚客
交權其間潜結回邪擠排端善潜貯兵甲將害朕躬隆
基密邇其期先難奮發挺身鞠旅衆應如歸呼吸之間
凶渠殄滅安七廟於幾墮濟羣生(一作群臣極)於將殞方舜
之功過四比武之德逾七靈祗望在昆弟樂推一人元
良萬邦以定為君副者非此而誰可立為皇太子有司
擇日備注冊命(唐隆元年六月&KR0996;午)
一作皆舊唐書玄宗紀
立忠王為皇太子制孫逖
門下大寳曰位實在於(詔令作呼)丕承萬邦以貞由(詔令作必)建
於明兩朕嗣守鴻業祗嚴永圖恭惟匕鬯之主豈捨人
神之望開府儀同三司兼單于大都護河北河東道行
軍元帥朔方軍節度大使兼關内度支營田鹽池押諸
藩部落等大使上柱國忠王璵天假聦明生知仁孝君
親一致友弟三成温文之德合於古訓敬愛之風聞於
天下嘗亦視其所以察其所安考言有章詢事皆中知
子者父允叶於元良以長則順且符於舊典宜膺擇嗣
之舉俾受升儲之命可立為皇太子仍取來月内擇日
冊命所司准式主者施行(開元二十六年六月三日)
立陳王為皇太子制王言會最
門下古先哲王之有天下也何嘗不正國本而承天序
建儲兩(唐書作貳)而主重器朕以寡昧祗荷丕圖虔恭寅畏
思固鴻業慎擇令懿曠于旬時而卿士獻謀龜筮告吉
以為少陽虚位願舉盛儀列聖垂休俾合予志(詔令作俾予合)
(志)選賢而立式表無私敬宗皇帝第六男陳王成美天
假忠孝日新道德溫文合雅謙敬和裕(唐書作保祐)蘊端明
之體度尚詩書之辭訓言皆中禮行不違仁是可(詔令無可)
(字)以順(唐書作宜)考舊章欽若成命授之匕鬯以奉粢盛宜
回朱邸之榮俾踐青宫之重可立為皇太子仍(唐書作宜)令
所司擇日備禮冊命(開元四年十月十四日)
立景王為太子制
門下朕聞王者敬承廟祧欽若天命必建元子用寧邦
家所以光叶繼明嚴當主鬯朕纉承聖緒寅奉丕圖惟
懷國本之安爰在皇儲之重青宫久曠望苑未開則何
以式表元良昭宣鴻業稽於往冊用舉彛章長男景王
湛孝愛恭和忠敬誠懿慈惠特禀寬仁夙彰言通典謨
動合儀矩睦友宗屬遵承傅導克修令聞日茂嘉猷宜
踐儲闈以承休命朕以君尊父嚴每推乾道聞詩學禮
用首人倫嘉翼翼於誠心都(詔令作覩)蒸蒸於孝敬古稱知
子無議前修禆奉粢盛式昭元嗣宜立為皇太子宜令
有司擇日&KR0640;禮冊命主者施行(長慶二年十二月七日)
立鄧王為皇太子制
門下朕聞君天下者序承綂業何嘗不樹建儲貳固安
(詔令作安固)邦家况長子有主噐之義元良真立國之本上
以嚴宗社之奉下以順恒久之宜歴考前載率由斯道
鄧王寧性與忠敬生知孝友秉寬明之度體寬明之心
學師訓謨詞尚經雅動皆中禮慮不違仁稽以舊章允
膺上嗣朕獲纉丕緒夙夜恭虔常懼神明未歆政理多
闕曠兹茂典亟涉歲時今屬方内甫寧品物咸遂監皇
王之制詢卿士之謀時瞻大猷莫此為重是用授之匕
鬯位以青宫欽惟永圖俾服休命宜冊為皇太子仍令
有司擇日備禮冊命主者施行(元和四年四月)
立鄂王為皇太子制内制
門下樹之后王所以輯寧黎獻承之副兩(一作儲副)所以安
固宗祧故能崇四術之科為萬國之本長幼君臣之叙
齒胄知歸溫文恭敬之風生人攸仰(一作郡佳攸居)古之制也
其在兹乎鄂王嗣謙聦睿夙成端莊特秀三雍禮樂必
也生知五官詞藻居然暗合體道為噐非假於學問資
靈授德自符於神解樂華禮葉地義天經立人之道既
彰為子之誠亦(一作益)著今昇平在運中外咸寧將有事
於元良固不踰於樂(一作三)善宜光近日之敏俾則前星
之耀宜以來年正月四日備禮冊為皇太子所司准式
(開元二年十二月十七日)
一作皆唐大詔令
冊皇太子制内制
黃門朕聞王者神噐天之大業震百里而崇孟侯照四
方而建元子其所由來尚矣我國家參天貳地濟以豐
功祖武宗文承於密命顧循菲德寅畏鴻名太上皇命
朕以位卿大夫補朕之闕僉謂率先自爾稽古惟新國
本之大不可以不務皇儲之重不可以不立故宵衣當
宁聞義是將朝服升階(一作臨軒)擇賢而舉皇太子嗣謙生
知禮樂性成仁孝字孫之愛則敬不絶馳問䜿之安則
恭而至寝觀其言精視牘思敏題鞭固以覈東序之討
論契南山之調護今少陽踐位獻歲發春草樹自樂乾
坤交泰副君之榜已别其宫太史之書更藏於府帝圖
斯永人望所歸庶符知子之明豈獨在予之慶用施寬
惠光于政理今望苑初開端僚是切天下有高才懋德
碩學純儒比迹春卿齊名夏綺具以徵辟
立遂王為皇太子制玉堂遺範
門下承廟祧之尊固邦國之本重其緒業貞以元良斯
今古之通制也乃者春宫曠位已涉歲時(一有將恐二字)祼獻
闕主鬯之儀膠庠虚齒學之道其何以億寧方夏章(詔令)
(作彰)示教源稽諸往冊用舉彛典遂王宥孝敬忠肅寬明
惠和遵保傅之言佩經訓之旨友于兄弟睦于宗親博
愛而恕已以誠慎行而飭躬以禮載觀所履克茂厥猷
(又克慎厥謀)宜升儲闈以對休命朕祗若成憲惟懷永圖法
三王垂統之規紹十聖重光之烈致嚴禋配俾奉粢盛
式昭上嗣之崇庶協明離之吉宜冊為皇太子改名恒
仍令有司擇日備禮冊命主者施行(元和七年十月)
文苑英華卷四百四十三
