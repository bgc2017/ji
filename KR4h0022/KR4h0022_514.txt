文苑英華卷五百十四宋李昉等編
選舉門三十道
舉似已者判六道舉方正者判三道
舉嘉遁第判一道自舉判一道
舉人倨傲判一道自比管仲判一道
貢士不歌鹿鳴判一道鄉貢進士判五道
貢士帖經判一道括州貢士判一道
獻賢能書判二道舉賢任選判二道
被替請選判三道詐假求官判一道
知名配社判一道
舉似已者判
丙充使舉似已者御史紏按丙稱但成三物唯善能之
對陳齊卿
舉善國經為善身守有觀風俗俾擇賢良故軺轉(一作傳)
一封尚且通於鍾律埋輪八使豈獨懼於豺狼丙以星
車達諸天府惟賢能似雖讐不忘御史彈違蒞職肅物
臨人謂無失於奉公乃見傷於與善使苟為鬷邁(詩東門之)
(枌鬷邁訓總聚而行但其下既引羊舌又疑是鬷蔑)畏此簡書則羊舌廢而不興
祁奚誰其請老制命為義然暫威扵柏臺察理蒞仁終
取連於茅茹欲成三物方建一官所紏之言其細已甚
同前屈突滑
天生蒸人樹君以牧國有理體得賢其昌丙人伊何縻
我好爵發揮王化對揚天休整日馭以觀風駕星軺而
問俗方欲庶績其凝伊又九功式序搜遺逸於巖藪訪
才能於草澤舉不失德推皆似已既無替於拔茅亦何
慚於擢(一作折)桂且鯀則廢命禹乃嗣興奚其歸老午也
膺職内不子避外惟讎舉建兹一官成彼三物自叶彙
征之吉寧失鶴鳴之義憲司所紏誠為妄作不能沮勸
忽肆滛刑参則不敏未敢從命
同前裴春卿
受命觀風光膺耳目停車輟駕是牧(疑作收)翹楚知之不
遠十步自得於芝蘭行之有鄰千里方聞於應會惟彼
舉善誠為好德出門無爽於同人投士遂多於似已類
祁奚之直道有范滂之遠心建一官而三物克成舉十
室而四方知勸皇華允美所謂伊人白簡以聞徒為此
紏
同前獨孤峻
舉賢無私惟善所在苟利社稷無恤其他(疑作也)故德能
佐時彭仲超於令尹才堪御敵觀父統於三軍唯得其
人似已何爽且魏獻舉代祁奚薦讎將利國是資不阻
親怨以進賢為務寧問回邪故能建彼一官成乎三物
先賢所尚君子韙之事以類分云胡不可瞻言丙也直
指是稱舉爾所知何敢没沒良才衆矣多舉何妨御史
繡服霜華驄威電發將違執秩言寘僕區曾不知獄也
放紛刑乎頗類(見左傳昭十六年子産曰刑之頗類)滛刑已逞誰則無辜
得善誠則可嘉紏按斯為戾也
同前房密
進賢受賞求善以類苟有徇於廉能固無嫌於讎黨夫
不惡汝(句)柳朔方為於柏人孰可代之伯華旋佐於軍
尉事不為謟舉乃斯得以成三物奚獨一官且王命使
臣匪躬之故位多君子何限之拘方勵時而激俗寧守
文以牽制能舉善也唯其似之大夫之中則聞於祁氏
御史之紏無為于魯人宜加爵地之榮勿䧟功賢之議
同前李翥
父教子忠為臣不易知人則哲惟帝稱難任官惟良底
祿以德莫不進方正之士獻賢能之書詩詠繡裳禮設
庭燎衣冠濟濟鳴玉珮而來朝文雅鏘鏘望金門而待
詔祁大夫之請老内選其親范文子之譲能豈遺其舊
皆舉不失職義不在私晉國建其一官魯史成其(一作乎)
三物士遇知己唯其似之覩星使之來儀長歌棫樸覽
霜臺之紏謬反示(疑)狐裘寧假有辭自然無咎
舉方正者制
京兆尹舉方正所舉者召見槃辟雅拜有司以詭衆虚
矯奏請左遷
對張萬頃
漢辟賢良周升俊造求我士庶登之于朝咨爾大夫褎
然為首以弼余教將沃朕心况張敞尹京孫弘待詔軒
墀中禁襜褕上謁如咫尺之在顔何槃辟以為禮將三
命以必走奚九拜以愆儀然惟才所難與人無備焉可
納虚詭之說畏賢能之書苟上第之得人豈左遷之云
罪試可乃已吾無間然
同前崔珪璋
制祿受寵以身許國夫不舉賢宜其削地故何武所薦
先於宗黨孫弘慎擇果得詞林至如官則尹京爵為上
秩問馬未能於鈎距推賢乃見於槃辟且不求備寧責
於周旋如戎可收豈徵於拜禮應屬天顔咫尺對敡失
墜楚材儻以堪用卞璞詎宜便捨欲求上賞更俟試時
因奏左遷孰云其可聖朝刑尚不濫舉賢理合從寬向
觀稽首之儀未成不削之罪
同前李伉
四方取則西夏為樞九流待問東臺是急若舉不失德
實人所具曕而肅穆清規崇嚴丹陛登清光於霄漢不
違顔於咫尺則當進退禮容孰聞槃辟雅拜既無觀於
叔氏亦何取于鄒人有司上聞攸資伏念儻使廣成不
遠應無北面之尊綺季或存未屈南山之老試可乃已
誰謂不然
舉嘉遁第判
嚴虚應嘉遁科舉試策及第選曹為非時進擬經臺有
喧訴選司以虚名乖實貶第
對徐楚壁
嚴虚草澤賢才蒲輪辟命玉臺對問既則登科仙署縻
爵誠宜利用抑同選調詎曰非常坐見淪塞行招往訴
然則晦其跡也事等鑿坯行其道焉何論負鼎諒出處
之有異豈名實之相乖義在優賢理無貶第興言舉主
誠則知人賞先茅之地非無故實奪閑田之祿未之前
聞循彼功曹以為直筆
自舉判(缺)李昇朝
舉人據地判(揉目作舉人倨傲判)
穎州常居於本屬舉刺史問所能乃據地而言刺史將
為竒才寮吏為詞色倨傲不堪奬仰處分
對韋希顔
常居汝穎竒才丘園高士千進二千石自謂五百年陳
思王之藝能唯聞自舉馬相如之文藻故且先容蓄銳
門庭審屠龍之已就露才州府望維駒之有期舉善進
賢英翹是務負才任氣倨傲何傷計吏猶揖司空處士
何卑刺史或是栖遲之侣禮律未閑流宕之夫拘檢不
足取優退劣赦過舉賢庶以為宜未敢懸定
自比管仲判
無是子恒居草廬自比管仲云夢乘舟邑人告其虚誕
對李昇朝
國家頓網鵷鴻廣羅舟檝人降三傑俾機務允釐天飛
五老而元氣清晏猶且弓招歲下徵拜日聞無是子毓
德郊扉澄神虚白效宣尼之竊比無踰老彭徵武侯之
故事終期管晏雖復跡符媒衒終是志越儕流或未可
量有足嘉尚昔月中見字尚表英童今夢裏乘舟故符玉
佐但聖朝以丘園佇秀物色求人乘箕降昴之賓金礪
玉璜之相必循名實方踐台階今者邑子薄言告以虚
誕且鄉人所惡未可即依翁歸自陳亦難憑據言之無
罪告上何傷
貢士不歌鹿鳴判
甲秀才充貢郡送不歌鹿鳴之詩
對苖收(總目作牧)
甲才惟國寶秀彼士林孫弘適見於贈芻郤詵佇希於
擢桂既黍鄉賦將觀國光雖賓薦可嘉而禮容未足鹿
鳴不奏鳳德何衰爾闕其儀我愛其禮乙有言矣郡何
詞焉自速其尤誰曰無咎
鄉貢(一作舉)進士判
鄉舉(一作貢)進士至省求試秀才考功不聽求訴不已
對趙岊
鄉大夫之興贒最(疑作能)大司徒之論俊造既升司馬又
告諸王天府拜而已登内史職為其貳周云進士漢曰
秀才在今日之區分非曩時之名數文藝小善進士之
能訪對不休秀才之目美彼良士贒乎我師以窮鄉之
莫知徒舉其小庶會府之達識即致其大亦猶鯨魚之
鼓溟海歎蹄涔之暴鱗驊騮之局中庭望雲朔而驤首
考功自可表其秀傑拔以殊倫縱常式之文不歲登其
尤異急賢之地宜日新於進才聞言不聽斯為蔽矣試
可乃已何至是乎公使湮沉坐令求訴
同前
漢辟賢良堯徵側陋庶見拔茅之彙方資刈楚之才故
選彼鄉閭貢之天府始策名於進士誠合明敡終求試
於秀才一何乖謬既離局以干事方越樽而代庖薄訴
雖多厚顔奚甚國章攸著甲令斯存考功不聽誠則無
爽
同前
講信明義脩詞立誠豈唯潤身且以干禄(一作以干禄仕)德成
而上充歲賦於司徒道在則遷嘉名聞於會府叩兩端
而入仕慱之以文論二舉之殊條奪之於理尋擇賢之
意無遺十室之才詳歷試之規寧隔四科之秀循名責
實雖在司存改業惟人何求物議
同前權寅獻
拔茅稱吉大易至言刈楚飛音詩人起詠進士以鋪翰
振藻見舉於鄉閭文麗筆精允光於省闥據才雖稱片
玉無狀須依一名出敬梓之鄉但論進士入握蘭之署
旋求茂才名異奏名事便迂僻訴非訴禮義甚乖疎瞻
乎不已之詞何哉無狀之繆請依鄉舉謂充公途
同前
髦俊之侣鄉曲有聲閱五車之墳籍光三道之詞翰是
得咸充歲賦各騁翹材喧(一作暄)鶯谷以載飛歌鹿鳴而
入薦既臻華省方得甲科但以進秀異名考試殊例不
應本舉誠恐非宜考功不聽良為允當訴求不已何大
乖疎
貢人帖經判
漳浦郡貢人景帖策不通所由將坐郡守云未成公仰
處分
對張憑
惟賢是舉慎擇為先明試以言得失斯在惟景策名歲
貢待扣禮闈將登甲乙之科翻速主君之戾何則帖兹
學圃既謝專經策以詞林仍非善中遂使仙臺清鏡徒
訝於才難幽谷遷鶯空悲於歲晩顧惟州將豈曰能官
據條雖未成分於事恐非公薦景當冐貢請用遠郊之
禮守舉非才宜從削地之罰
括州貢士判
括州(括州即括蒼也大歷十四年改為處州)甲貢士少
對諸葛若驚
諸侯列一貢士有差稱彼地靈登之天府括州水鄉遐
服台嶺仙區梓漆標材幾馳聲於俊造竹箭為美亦飛
譽於東南頃以充賦上京頗規前古在褰帷而未失何
直繩之見欺然則國家獵異搜竒招弓頓綱移鄧林之
茂樹接影槐庭掩澤國之環材連芳芸閣既惟新而製
典何背禮之云稱廉使此推蓋申朝憲州將雖拒有昧
隨書
獻賢能書判
甲歲終致事不獻賢能之書御史紏不能教其所理辭
曰待經三年則以禮賓之
對宋昱
考藝尚實進賢受賞必久於其道乃不失其人甲也齒
鄉軄於股引觀其所與以德行為先察其所安則文理
為後縱舉不失選僉曰能賢猶同三年乃賓以旌五物
無爽筐篚以將其意笙歌以勸其從儒者為榮詞宗立
志始於司徒授法終以大夫獻書俊寵於君舊史每令
於續食成賦於國前王肇俾於計偕將慎薦延之儀遂
下崆峒之拜登于天府貳於史軄當由致事之歲則匪
掄才之時卿則守官諒不愆於侯度臺應懵理頗有乖
於紀律有詞不伐無簡可聽
同前鄭璲
國有地官以帥軄鄉則大夫而列位政無苟貳命在奉
初告于鄉里頒司徒之禁令期於歲時登夫家之衆寡
眷言甲者斯焉從政既受其法如璽印塗將教所理猶
金在鑄是以俊造察本於鄉閭賢能薦登于天府同谷
永之舉士不失薛宣類周瑜之貢才無遺魯肅况致事
有典大比作程詢衆之謩義存五物禮賓之飲道在三
年作良命官是甲未聞失德賞恭罰否彼憲何其謬繩
舉賢任選判
得上封事人云吏部計選不得其才請命公卿舉賢而
任所司云知人之難恐不絶私非選士之策
對鄭察
底禄任人惟賢是務居位稱軄無私乃可况爰設天官
俾司衡鏡審輪轅之目每得山公表清通之心更推裴
楷固不失士將無棄才何必咨爾公卿獲我髦彦雖鄉
舉里選則有附於曩時而操柄執權諒難廢於今日且
如知人匪易絶私尤難前王以之則哲五倫猶是自疑
家官必擇夫至公庶流自息其貪競議乎經久曷可因
循愚謂上封未恊中道
同前盧貽
求賢審官分軄揆務必資慎擇乃罔姦邪惟彼禮闈式
蒸髦士固亦品藻而無失夫何銓管而是昧所以懷山
濤識量藴毛玠公方擇其琳琅雖云非允刈乎杞梓孰
曰謬賢嗟爾伊人議乎取士類匡衡之述古多所引經
同谷永之上封屬(一作獨)將言事教隳邦典政敗豎儒且
涉緣情殊非革弊天官嘉是是曰司存月卿薦賢恐成
離局
被替請選判
丁授官累日被奏替請非時選廢置不許云準勑旨冬
已過旬限丁訴云今正在冬當替只在下牒之日且辨
論官材不合拘以限約廢置又執賢能以歲時入其書
豈可無限
對牛聳
用行捨藏宣尼所誡難進易退老氏格言伊丁效官先
甲入用曾未浹辰見代而觧乎印綬已在後時參選而
趨乎衡鏡雖牽絲失位情有可矜而如綸與能材或無
取誠宜委命而去何至滕口與爭但使如珪如璋不僣
不濫弓旌自辟仁遠乎哉今則天鑒孔明星郎守法進
退不遇斯害也已吏曹引乎周禮前言是徵丁意昧於
隨時厚顔何格告令知分用止躁求
同前敬寬
底禄命賢諒存於考覈懸象班令克定於程期無慢國
經必遵王度哿言丁矣庶得人焉登書拔才量能授軄
始望政成人化冀及三年而乃裭服抽簮曾不累日屬
參選限勑而詣訴過時徒思揚已露才豈可違文破格
然已而靡愠嗟有異于子文畱之物移傷不遇於黃霸
誠哉廢置寔曰司存引明周典之文詎黍冡官之列興
言不失宜窒有詞
同前王沼
任良牧官著國典而為重守法立度在所司而靡踰丁
筮仕策名掄材受署既而天書荐委寧俟及瓜之期會
府陳辭重希刈楚之選官纔登於累日時已後於三冬
允哉廢置明乎用捨雖進賢是急冀開取士之門而嚴
初不移誠曰在公之義訴而不納信謂得宜况歲其書
事有徵於前志不拘以限亦何聽於薄言請俟他年無
隳舊典
詐假求官判
乙詐假求官科其罪訴云求而未得詐偽
對蘇寧
為官擇人聿求俊義強學干祿必正科名彼乙伊何不
求諸已射官明試無聞六義之能藻鏡掄材將辭九流
之序况今唐虞御極才子在官王裴持衡至公選士方
聽得賢之頌寧容詐假之辜顧三面而(闕)斯宅
既稱未得須議减論
知名配社判
甲知名早卒郡守配食縣社紏不法曰恨不及之
對敬括
駿馬雖死猶聞市骨秋蘭縱敗罔或損香詢訐乃甲名
器無瑕禀諸葛之美秀幼敏足稱韞子然之材能早代
何速恨(疑)良者守克尚于賢仰之彌高未經旌其閭巷
思而不見聿將配乎縣社俾善政彰聞下人悦勸伊可
韙也何其糾之宜高孔氏之言無取使司之見
文苑英華卷五百十四
