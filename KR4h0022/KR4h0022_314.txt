文苑英華卷三百十四宋李昉等編
居處四
閣四十首堂二十三首
閣
登州中新閣庾信
跨虛陵倒景連雲拒少陽璇極龍鱗上雕甍鵬翅張千
尋文杏照十里木蘭香開忩對高掌平坐望河梁歌響
開天樂鍾聲徹建章賦用王延夀書須韋仲將龍來隨
畫壁鳳起逐吹簧石作芙蓉影池如明鏡光花梁反披
葉蓮井倒垂房徒然思鷰賀無以預鵾翔
登宇文内史入重陽閣前人
北原風雨散南宫容衛疎待詔還金馬儒林歸石渠徒
懸仁夀鏡空聚茂陵書竹淚垂秋筍蓮衣落故蕖顧成
始移廟陽陵正徙居舊蘭憔悴長殘花爛漫舒别有昭
陽殿長悲故婕妤
登禪定寺閣宋之問
梵宇出三天登茲望八川開襟坐霄漢揮手拍雲煙函
谷青山外昆明落日邊東京楊柳陌少别已經年
使過襄陽登鳳林寺山閣前人
香閣臨清漢丹梯隠翠微林篁天際密人世谷中違苔
石銜仙洞蓮舟泊釣磯山雲浮棟起江雨入庭飛信美
隨南國嚴程限北歸幽情不可再留步惜芳菲
和崔侍御日用遊開化寺閣吳少微
左憲多才雄故人尤鷙鶚護贈單于使休軺太原郭舘
次厭煩歊清懷尋寂寞西緣十里餘北上開花閣初入
雲樹間冥蒙未昭廓漸出欄榥外萬里秋景焯歲晏風
落山天寒水歸壑覽物頌幽果至乘動玄鑰但敷利解
言永用忘昏著
岳州九日宴道觀西閣張說
摇落長年歎蹉跎遠宦心北風嘶代馬南浦宿陽禽住
此黃花酌酣餘白首吟涼雲霾楚望濛雨蔽荆岑登眺
思晴景誰將卷濁隂釣歌出江霧樵唱入山林魚以佳
(一作嘉)名採木為美材侵大道由中悟逍遥匪外尋參佐
多君子詞筆妙賞(一作賞達)音留題(一作淹留)洞庭觀望古意何
深(一作佳歲時雜詠)
登總持寺閣張九齡
香閣起崔嵬高高沙版開攀躋千仞上紛詭萬形來草
間商君陌雲重漢后臺山從幽谷斷川向斗城回林裏
春容變天邊客思催登臨信為美懷遠獨悠哉
晩憩王少府東閣前人
披軒肆流覽雲壑見深重空水秋彌淨林烟晩更濃座
隅分洞浦簷際列羣峯窈窕生幽意參差多異容還慚
大隠跡空想列仙蹤頼此昇攀處蕭條得所從
宿雲門寺閣孫逖
香閣東山下煙花象外幽燃燈千嶂夕卷幔五湖秋畫
壁飛鴻鴈紗忩宿斗牛更疑天路近夢與白雲遊
西閣曝背(集作日)杜甫
凛冽倦玄冬負暄嗜飛閣羲和流德澤顓頊媿倚薄毛
髮具自私(集作和)肌膚潛沃若太陽信深仁衰氣歘有託
欹傾煩注眼容易收病脚瀏漓木梢猿(集作流離木杪)翩翻(集作)
(僊)山巔鶴明知苦聚散哀樂亦已昨(集作日已作)即事會賦
詩人生忽如錯(集作昨)古來遭喪亂賢聖盡蕭索胡為將
暮年憂世心力弱
飛仙閣前人
出(集作土)門山行窄微徑緣(集作徑微上)秋毫棧雲欄干峻梯
石結構牢萬壑欹疎林積隂帶奔濤寒日外淡泊長風
中怒號歇鞍在地底始覺所歴高往來雜坐卧人馬同
疲勞浮生有分定饑飽豈可逃歎息謂妻子我亦(集作何)
隨汝曺
龍門閣前人
清江下龍門絶壁無尺上長風駕高(集作白)浪浩浩自太
古危途中縈盤(集作縈盤道)仰望垂綫縷滑石欹誰鑿浮梁
裊相拄目眩隕雜花頭風吹過(集作過飛)雨百年不敢料一
墜那得取飽聞(集作知)經瞿唐足見度大庾終身歴艱險
恐懼從此數
登瓦官寺閣李賓
晨登瓦官閣極眺金陵城鍾山對北戶淮水入南榮漫
漫雨花落嘈嘈天樂鳴兩廊振法鼔四角吹(集作唫)風筝
杳出霄漢上仰攀日月行山空霸氣滅地古寒隂生寥
廓雲海晩蒼茫宫觀平門餘閶闔字樓識鳳凰名雷作
百川(集作山)動神扶萬拱傾靈光一向(集作何足)貴長此鎮吳
京
登巴陵開元寺西閣贈衡嶽僧方外
前人
衡嶽有開士五峯秀真骨見君萬里心海水照秋月大
臣南溟去問道皆請謁酒以(集作明非)甘露言清涼潤肌髮
湖海落天鏡香閣陵銀闕登眺餐惠風新花期啟發
同皇甫冉登玄閣李嘉祐
高閣朱欄不厭遊蒹葭白水遶長洲孤雲獨鳥川光暮
萬井千山海氣秋清梵林中人轉靜夕陽城上角偏愁
誰堪遠作秦吳别離恨歸心雙淚流
題鮑行軍小閣嚴維
宇下無留事經營意獨新文房已得地相閣是推輪席
上招賓急山隂對雪頻虛明先旦暮啟閉異冬春談笑
兵家法逢迎幕府賓還將負暄處時借在隂人
晩霽登王六東閣前人
試上江樓望初逢山雨晴連空青嶂合向晩白雲生俊
美要殊觀蕭條見遠情情來不可極日暮水流清
登景雲寺閣張亢宗
胡馬飲河洛我家從此遷今來獨垂淚三十六峯前
晩霽登汝南大雲閣賈彦璋
禪宫新雨歇香閣晩登臨邑樹晴光起川苖佳氣深水
包城下岸雲細郢中岑自歎牽卑日聊開望遠心
宿香山閣前人
暝望香山閣梯雲宿半空軒忩閉潮海枕席拂煙虹朱
網防棲鴿紗燈護夕蟲一聞鷄唱曉已見日曈曈
登聖善寺閣禇朝陽
飛閣青雲裏先秋獨早凉天花散窗近月桂拂簷香華
嶽三峯小黃河一帶長空聞指歸路煙處是垂楊
和嚴長秋日登太原龍興寺閣野望
歐陽詹
百丈化城樓君登最上頭九霄冋棧路八到視并州煙
火遺堯庶山河啟聖猷短垣齊介嶺片白指汾流清鐸
中天籟哀鳴下界秋境閑知道勝心遠見名浮豈念乘
肥馬方應駕大牛自憐蓬逐吹不得與良遊
和太原鄭中丞登龍興寺閣前人
青忩朱戶半天開極目凝神望幾廻晉國頽墉生草樹
皇家瑞氣在樓臺千條水入黃河去萬點山從紫塞來
獨恨侍遊違長者不知高意是誰陪
登天宫閣白居易
午時乘興出薄暮未能還高上煙中閣平看雪後山委
形羣動裏任性一生間洛下多閑客其中我最閑
題宣州開元寺水閣杜牧
六朝文物草連空天澹雲閒今古同鳥去鳥來山色裏
人歌人哭水聲中深秋簾幕千家雨落日樓臺一笛風
惆悵無因逢范蠡參差煙樹五湖東
天河閣到啼猿閣即事顧非熊
萬壑褒中路何曾不駕虚濕雲和棧起燋枿帶餘畬(疑作)
(畬餘)巖狖牽垂果湍禽接迸魚每逢維艇處塢裏有人居
題天雲寺西閣薛能
閣臨偏險寺當山獨坐西城笑滿顔四野有歌行路樂
五營無戰射堂閒鼙和調角秋空外砧辦征衣落照間
方擬殺身酬聖主敢於高處戀鄉關
題開元寺閣前人
一閣見一郡亂流仍亂山未能終日住尤愛暫時閑唱
棹吳門去啼林杜宇還高僧不可羡西景掩揖(疑)關
秋宿青龍禪閣李洞
前山不可望暮色漸沉圭日轉須彌北蟾來渤澥西風
林亂僧話霜枮(疑)欠猿啼閣外千家夢分明見裏迷
湖閣李羣玉
楚色籠秋草秋光洗洞庭夕霏生水寺初月落(集作盡)雲
汀棹響來空闊漁歌去(集作發)杳冥欲浮欄下艇一到斗
牛星
題宣州開元寺閣張喬
誰家煙徑長莓苔金碧虛欄竹上開流水遠分山色斷
清猿時帶角聲來六朝明月唯詩在三楚空山有鴈廻
達理始應盡(疑)惆悵僧閒應得話天台
回鑾閣寫望前人
古閣上空半寥寥千里心多年爲客路盡日倚欄吟微
(疑)壓秦川重深來虜塞心(疑)回鑾今不見煙霧杳沉沉
滕王閣寫望前人
創來人世殊幾度繞汀盧(一作盧)疊浪有時有閒雲無日
無早凉先燕去返照後帆孤未得榮歸計菱歌滿舊湖
登寳歴寺閣陳陶
金碧高層世界空凭蜺長嘯八蠻風横軒水壯蛟龍府
倚棟星開牛斗宫三楚故墟殘景北六朝荒苑斷山東
不堪懷古勞悲笑安得鵬摶顥氣中
和西江(一作江南)李助副使早登開元寺閣
前人
虛豁登寳閣三休極層構獨立天地間煙雲滿襟袖鼇
荒初落日劔野呈綺繡愁檻祝融微隂軒九江湊拂簷
皇姑舍錯落白榆秀倚砌天竺祠蛟龍蟠古甃翛然觀
六合一指齊宇宙書劔忽若(闕)青雲日方晝南朝空蒼
莾楚澤稀耕耨萬事溺頽波一航安可涭(疑)徒云寄麟
泣六五終難就資斧念徐生湖光隠圭竇早聞羣黃鶴
飄舉此江岫陵谷空藹然人樵已鶵&KR1145;燕宫豸冠客憑
覽發清奏珠玉難嗣音摐轅愧孤陋
夏月題遠公北閣羅鄴
危閣壓山岡晴空疑鳥行勝搜花界盡響益梵音長有
月堪先到無風亦自凉人煙紛繞繞諸(疑)樹共蒼蒼榻
戀高樓語甌憐晝茗香此身閒未得驅馬入殘陽
登瓦官寺閣羅隠
下盤空跡上雲浮偶逐僧行步步愁暫憩已知湏用意
漸危爭忍不回頭煙中樹老重江晩鐸外風輕四境秋
懶指臺城更東望鵲飛龍闕盡荒邱
揚州(集作廣陵)開元寺閣上作前人
滿檻山川漾落暉檻前前事去如飛雲中鷄犬劉安過
月裏笙歌煬帝歸江蹙海門帆散去地吞淮口樹相依
紅樓翠幕知多少長向東風有是非
滕王閣春日晩晀曹松
陵春帝子閣偶眺日移西浪勢平花塢帆隂上柳堤凝
嵐藏宿翼疊鼔碎歸蹄只此長吟詠因高思不迷
題昭州山寺常寂上人水閣前人
常寂常居常寂裏年年月月是空空階前未放巖根斷
屋下長教海眼通本為入來尋佛窟不期行處踏龍宫
他時憶着堪圖畫一朵雲山二水中
堂
䟽圃堂庾肩吾
北宫多暇豫時駕緫鸞鑣路靜繁莈撒輪移羽蓋飄臨
空坐飛觀回首望浮橋風長曙鍾近地迥(初學記作遠)洛城
遥疎林不礙目(初學記作日)涸浦暫通潮徒然等賓從並作
愧羣僚
文翁講堂盧照隣
錦里淹中舘岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈
酬楊比部員外暮宿琴堂朝躋書閣率爾見贈
之作王維
舊簡拂塵看鳴琴俟(集作候)月彈桃源迷漢姓松樹有秦
官空谷歸人少青山背日寒羡君棲隠處遥望白雲端
草堂杜甫
昔我去草堂蠻夷塞城都今我歸草堂此(集作成)都適(一作)
(此)無虞請陳初亂時反覆乃須臾(集作斯須)大將赴朝廷羣
小起異圖中宵斬白馬盟㰱氣已麤西取卭南兵北斷
劒閣隅布衣數十人亦擁專城居其勢不兩大始聞藩
漢殊西卒却倒戈(集作倒干戈)賊臣互相誅焉知肘腋禍自
及梟獍徒義士猶(集作皆)痛憤紀綱亂相踰一國實三公
萬人(集作民)欲為魚唱和作威福孰肯辨無辜眼前列杻
械背後吹笙竽談笑行殺戮血流(集作濺血)滿長衢到今用
越地風雨聞號呼鬼(集作人)妾與鬼馬色悲充爾娛國家
法令在此又足驚吁賤子且奔走三年望東吳弧矢暗
江海難為遊五湖不忍竟捨此復來薙榛蕪入門四松
在步屧(集作堞)萬竹疎舊犬喜我歸低徊入衣裾隣舍喜
我歸酤酒提葫蘆(集作携榼壺)大官知(集作喜)我來遣騎問所
須城郭知(集作喜)我來賓客隘(集作溢)村墟天下方(集作尚)未
寧健兒勝腐儒飄颻(集作飄飄)塵埃(集作風塵)際何地置老夫於
時是疣贅骨髓幸未枯飲啄媿殘生食薇不敢餘
終南山雙峯草堂作岑參
歐路(集作迹)歸山田偃息(集作息心)謝時輩晝還草堂卧但以
(集作與)雙峯對興來恣佳遊事惬符勝槩著書高忩下日
夕見城内曩為世人誤遂負平生愛久與林壑辭及來
杉松大偶茲精廬近屢得(集作數預)名僧會有時逐樵漁(集作)
(漁樵)盡日不冠帶崖口上新月石門破蒼藹色向羣木深
花摇一潭碎緬懷鄭生谷頗憶嚴子瀨勝事猶可追斯
人邈千載
裴六書堂王昌齡
閒堂閉空音(一作隂)竹林但清響忩下長嘯客區中無遺
想經綸精微言兼濟當獨往
過横山顧山人草堂劉長卿
秪見山相掩誰言路尚通人來千嶂外犬吠百花中細
草香帶雨垂楊閑自風却尋樵徑去惆悵綠溪東
題王十九茅屋李嘉祐
滿庭多種藥人里作山家終日能留客凌寒亦對花海
鷗過竹嶼門柳拂江沙知爾卑棲意題詩美白華
題武陵草堂楊浚
草堂列仙樓上在青山頂戶外窺數峯階前對雙井雨
來花盡濕風度松初冷登棧行不疲入溪語彌靜本能
去塵服兼欲事金鼎正直心所存諂諛長自省適知幽
遁趣已覺煩慮屛更愛雲林閑吾將卧南潁
題鄭拾遺草堂韋應物
借地建(集作結)茅棟横竹挂朝衣秋園雨中綠幽居塵事
違隂(集作凉)井夕蟲亂高林霜果稀子有白雲意構此想
巖扉
湖南草堂讀書招李少府釋皎然
削去僧中事南池便隠居為憐松子夀還卜道家書藥
院常無客茶罇獨對余有時招送吏來飯野中蔬
過趙居士擬置草堂處所王建
休師竹林北空可兩三間雖愛獨居好終來相伴閒猶
嫌近前樹為好看南山的有深耕處春初須早還
錢侍郎使君以題廬山草堂詩見示因以戱(集作)
(酬之)之(見二百五十八卷)
題别遺愛草堂兼呈李十使君(李十亦嘗隠廬山白鹿洞)
前人
曾住鑪峯下書堂對藥臺斬新蘿徑合依舊竹忩開砌
水親看决池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
冬夜宴河東李相公堂(命笙歌送酒見二百十六卷)
劉禹錫
後梁宣明二帝碑堂下作
玉馬朝周從此辭園陵寂寞對豐碑千行宰樹荆州道
暮雨蕭蕭聞子規
尋隠者常九山人東溪草堂朱灣
尋(集作窮)得仙源訪隠淪漸來深處漸無塵初行竹裏唯
通馬直到花間始見人四面雲山誰作主數家煙火自
為隣路傍樵客何須問朝市如今不是秦
李常侍書堂釋無可
結構因墳籍簷前竹未生塗鉛忩日早閱槧幌風輕息
架蛩驚客垂燈雨過城已應窮古史師律孰齊名
和厲元侍御題戶部相公廬山草堂
劉得仁
白雲居創畢詔入鳳池年林長雙峯樹潭分並寺泉石
溪盤鶴外岳室閉猿前柱史題詩後松門更肅然
草堂趙嘏
練江横在草堂前楊柳洲西載酒船兩見梨花歸不得
每逢雲鳥即依然斜陽映閣山當寺微綠含風月滿川
同羣故人攀桂盡把詩吟向寂寥天
老圃堂薛能
邵平瓜地接吾廬榖雨乾時偶自鋤昨夜春風欺不在
就牀吹落讀殘書
題友人草堂張喬
空山卜隠初生計亦無餘三畝水邊竹一牀琴畔書深
林收晩果絶頂拾秋蔬堅話長如此何年獻子虚
王先輩草堂陸龜蒙
松徑雲隈到靜堂杏花臨澗水流香身從亂後全家隠
日校人間一倍長金綠(疑作籙)漸加新品秩玉皇偏賜羽
衣裳何如聖代彈冠出方朔曾為漢侍郎
文苑英華卷三百十四
