文苑英華卷六百五十三宋李昉等編
謝官
謝竇相公除男襄州參軍仍許随父啟一首
謝周相公啟一首謝魏相公啟一首
謝宗卿啟一首謝襄州李尚書啟一首
謝紇干相公啟一首謝時相啟二首
謝集賢相公啟一首謝奉常僕射啟二首
謝尚書丞郎給舍啟一首
謝史館裴相公啟一首謝監脩相公啟二首
謝宰相啟一首謝諸知己啟三首
謝竇相公除男襄州參軍仍許随父啟
吕頌
某啟男元曜蒙恩授襄州參軍又奉七月初四日勑許
令随父凖例支給料錢者恩生不次事出非常仰戴天
慈伏荷仁德以欣以懼戰越交并伏以國朝故事及古
名臣惠及黎元勲高社稷則有賞延于代禄及于家或
總角腰章或垂髫結綬綺紈拜命襁褓分榮自葉流根盖
超彛典某謬承聖奬猥守方隅政教無聞典禮多闕男
尚幼小濫厠班榮相公念以遐荒將與便近更許随父
仍給料錢榮超流輩之中賞過彛章之外退循涯分喜
躍伏深限以所守拜謝末由下情伏增戰灼
謝周相公啟杜牧
某啟伏奉八月三日(集作三月八日)勑除尚書司勲員外郎史
館脩撰承命榮懼啟處無地伏以聖主順上帝之則率
四海以仁神化風行家至日見古先哲王之德也有求
必至有開必先是以傅吕得於夢卜申甫降於山岳伏
惟相公待主乃用為時而生當考室構厦之時膺督繩
削墨之任贊傑俊遂賢良調陰陽提紀律類能而使度
材授官常切如家之憂每懷撻市之耻是以朝廷禮樂
天下清明人不凋傷神不怨悵萬物由道百度皆貞雖
周獲仁人商得元哲夢卜降岳之得豈能逾焉某以樸
樕之材糞朽之賤遭逢聖(集作盛)業三帶郡符自審事宜
實以逾忝伏以睦州治所在萬山之中終日昏氛浸(集作)
(侵)染衰病自量忝官已過不敢率然請告唯念滿歲得
保生還不意相公拔自汙塗(集作泥)昇於霄漢却收斥錮
令厠班行仍授名曹帖以重職當受震駭神魂飛揚撫
已自驚喜過成泣藥肉白骨香返遊魂言於重恩無以
過此雖買臣懷紱郡邸蕭育召拜扶風楊僕三組垂腰
蘇秦六印在手較於榮忝無以為踰(集作喻)言念微生難
酬殊造伏以相公自數年以来朝廷舊老四海賢俊皆
因提挈(集作挈雕)盡在門館毗輔聖主巍為元勲自有神明
以相百禄顧惟賤末報效無門感激血誠涕淚迸溢無
任攀戀激切懇欵之至謹啟
謝座主魏相公啟(為弟作)李商隠
羲叟啟伏奉前月二十八日勑旨授秘書省校書郎知
宗正表䟽續奉今月五日勑改換(集作授)河南府參軍依
前充職者小宗伯之取士早辱搜揚大宗正之薦賢又
蒙抽擢未淹旬日再授班資任重本枝職齊載筆方殊
王逸唯注於楚詞有異郝隆但攻於蠻語此皆相公事
均卵翼勢借風雲特於汨沒之中俯借扶摇之便孔龜
效印未議於酬恩楊雀銜環徒聞於報惠感忭之至罔
知所裁謹啟
謝宗卿啟(為弟作)
羲叟啟伏奉(集作蒙)奏署知表䟽官伏奉前月二十八日
勑旨授秘書省校書郎續奉今月五日勑改授河南府
參軍者某少實艱屯長無才術(集作運)徒以與周同姓從
魯諸儒託阮籍之竹林攀郄詵之桂樹曲蒙題目猥被
薦聞惟我大朝克崇宗祏敘文昭武穆之位敦紹堯纉
禹之親豈以斯文失於能者况一蒙旌錄再忝恩榮班
資將厠於郄超職業幾踰於孫楚感結所至生死以之
即以今月某日發赴所職登門在近縮地是思惟勤肺
肝恨無毛羽伏惟時賜恩察謹啟
謝襄州李尚書啟温庭筠
某啟某櫟社凡材蕪鄉散質殊無績效堪奉恩明曷當
紫極牽裾丹墀載筆顧循虚淺實過津涯豈知畫舸方
遊俄昇於桂苑蘭扄未染已捧於芝泥此皆寵自昇堂
榮因著錄勵鴻毛之𦕈質託羊角之高風日用無窮常
仰生成之德時来有自寧知進取之規兢惕彷徨莫知
所喻末由陳謝攀戀空深
謝紇干相公啟
某啟某材謝楩柟文非綺組間關千里僅為蠻國參軍
荏苒百齡甘作荆州從事寧思羽翼可勵風雲豈知持
彼庸疎栖于宥密廻顧而漸離緇(集作淄非)垢冥升而欲近
煙霄榮非始圖事過初願此皆揚芳甄藻發跡門墻丘
門用賦之年相如入室楚國命官之日宋玉登臺一日
光陰百生輝映末由陳謝伏用兢惶
謝時相啟張玄晏
某啟某今日伏奉宣召伏蒙聖慈令充職翰林者出自
埏鎔成茲忝越循涯積感揣分增榮某洛下諸生隆中
散族進取本無其聲援歸休復廹於羈離白首為郎固
乏堂堂之稱青雲無路但甘碌碌之嗤愈廹低徊欲成
淪沒相公殊常降德不次施恩拔自迷途寘諸密地蒙
虎皮於下駟抑以騰驤綷鵠羽於寒鴟教之鶱翥遂使
專詔誥教令之事為言語侍從之臣内省孱微益深榮
懼謹啟
二
某啟某伏奉今日勑授尚書駕部郎中知制誥依前充
職者某才殊敏健識異精通既無環潤之姿焉有矜嚴
之譽謬因鎔鑄驟陟煙霄掌禁苑之文詞列金門之侍
從顧惟鯫淺尋過津涯忽自秋而徂冬每素飡而尸禄
愈成靦冒益被顯榮相公曲示洪鈞重磨頑璞降始終
之茂德弘特達之深恩再假丹青復掀羽翼遂使移粉
署應星之列玷掖垣掌誥之名盡出殊私皆為華給蚊
蚋難勝於山岳韲灰何報於生成謹啟
謝集賢相公啟
某啟某今日伏奉恩旨宣召充職翰林者出鈞鎔之巨
力收扂楔之小材拔自塵泥驟陞霄漢撫已實知其忝
越銜恩載切於屏營某洛下諸生朝中孤宦進取本無
其聲援歸休又廹於羈離既碌碌以經時亦倀倀而度
日伏蒙相公十九兄殊常降德不次施恩生暖甲於枯
荄化豐肌於朽骨出諸䧟穽置在門闈綷鵠羽於寒鴟
教之鶱翥蒙虎皮於下駟抑以騰驤但自捫心何階報
德况專詔誥教令之事為言語侍從之臣内顧孱微益
深榮懼唯冀永賫肝膈長託鑪錘但當有命以酬固亦
無言可謝謹啟
謝奉常僕射啟
某啟某今日伏奉聖旨令充職翰林者龐鴻恩重螻蟻
命微循涯增感激之誠揣已積叨踰之懼伏以某名慙
鉅下人異隆中無賦雪之詞華乏論天之才辯頃歲纔
萌進取便獲攀投及門人指其登龍託質時推其附鳳
因得交朋改觀行止增光遂忝决科俄榮筮仕始優游
於諫省旋履歴於霜臺郎署一棲星霜六變而偶茲多
難方困迷津永無振奮之期益勵退藏之志僕射憫其
孤拙哀以棲遲忽垂大恩顧及衰緒孜孜保證矻矻維
持竟使凡材遽塵劇職參玉堂之侍從掌金殿之書詞
榮非始圖事過初望唯誓永將死節上報生成倍激糜
捐冀申萬一
二
某啟某伏奉勑命授尚書駕部郎中知制誥依前充職
者某藝能無取才格俱凡任孤僻以趨時守顓愚而樂
道敢於榮顯竊冀遭逢伏蒙僕射不次垂恩踰涯降德
彫朽曲施其敏手磨鉛俾耀其銛鋒因得擺脫塵泥昇
騰霄漢專玉堂之詔誥追金馬之遊從尋(一作實)過津涯
每慙靦冒孰謂纔踰累月又陟華資南宫秩换其詞司
西掖名參於演綍生成益被灰粉何酬感深空集其涕
洟恩重但期於隕越
謝尚書丞郎給舍啟
某啟某忽蒙宸奬擢處内庭循省荒蕪倍懷兢懼某才
殊二妙譽媿三英趨時既乏於梯媒退跡倍悲於萍梗
某官常廻恩奬曲賜吹揚遂使虚孱成茲忝越列侍從
於金門之下掌書詞於禁苑之中榮非始圖事過初望
謝史館裴相公啟羅衮
某啟伏以洪鈞播物已在生成朗鑑通幽寧期照燭伏
以相公二十五丈熙朝德茂軌世才高發言為褒貶之
經廻顧是寒暄之律自叨洪奬愈切寵驚近又見戶部
王侍郎伏知造化工夫不遺纖草丹青潤色偏及偶人
輝華而賤質增榮感激而雄眸有淚實以衮家殊弁冕
業繼詩書卷懷於盛壮之時浮泛於衰遲之日詞科入
仕尋周一紀之星諫署升朝亦改四年之火雖復毛慙
腹背角困藩籬何嘗不砥礪公方琢磨文術竟以長沙
地窄難呈宛轉之姿南郡鬼逢每受揶揄之恥俄消剥
道顯自明恩霖施而窮澤生流瑞降而枯條更肄得不
乘風奮力搦朽申勞依魯相之門墻永随車豎仰殷宗
之左右長奉鼎梅卑情無任日夕兢惶生死銜戴之至
謝監脩相公啟
某啟某鄉品慙卑朝班愧近久託運籌之化元無載筆
之能今伏奉恩制伏蒙相公特賜奏授前件官充職者
寵靈重疊敢幸於時来塵忝過多但驚於望外下情無
任戴恩感激量伎兢惶之至伏以相公道壮龍圖情專
鳳策兩掖之内以讜辭為先三館之中以信史為急必
銓名實乃授清華固以時屬叡文事當脩舉列聖之青
編再輯盛朝之鴻藻將鋪是宜對季札以歌唐求孟堅
而述漢然後可以昭彰一代舄奕(一作顯赫)千齡如衮之才
非此之任誠欲奉身而退瀝懇以辭無傷棫樸之風自
適輪轅之用竊念早依門闥昨侍台階聞善誘而遽已
捧承沾謬恩而莫遑辭讓主文譎諫顧出納以何裨廣
記備言審荒蕪而豈措徒思竭力寧逭靦顔唯當禀奉
公忠執持愚直分職於仲山之下庶展其能受經於尼
父之前冀成其傳效酬之志灰沒為期卑情無任銜荷
惕勵憂懼怔營之至
二
某啟幸以弱才託於弘造遂捨寒鄉之士爰升近署之
班雖與道翺翔似無邪行而随波上下安有直詞是以
久列編脩常孤事任一家之言莫就空慕馬遷三國之
志未聞實慙陳夀深宜免罷稍獲遑寧不謂相公尚貸
簡書且敦方冊才授改官之寵仍還帖職之榮乍簮筆
於宸軒復和鉛於綸閣中書肄入寧同著作之郎相府
依棲乃類司徒之掾分誠已過恩亦太隆既辭讓以難
諧但憂兢而罔寘榖梁清婉休校力於短長王隠混淆
預甘心於譏誚營職為務投生以酬下情無任感激省
循光忝愧懼之至
謝宰相啟
某啟伏以居有熊左右之司每聞沮誦著周穆存亡之
(闕)但記戎夫規動止於九天法春秋於百代某雖愚懵
知此重難況復皇朝廢置之初便搜才實近日選求之
慎必在英華峻等級於螭階盛風流於鳳闕某則寒陋
分無希望伏以相公協兆為師奮庸熙載將行大道上
繼於宣尼誘進單門下同於王儉不以某諫垣空食史
閤曠官特興久次之嗟俾授殊遷之命暄臨黍谷方知
律吕之聲調境入蓬山孰謂風飈之道阻徒成踴躍莫
獲逡廵副燕臺尊隗之心奉孔里鑄顔之化巍巍聖德
雖期有舉必書赫赫台光定是無階上報榮懼感激不
任下情
謝諸知已啟
某啟伏奉恩制除授前件官者事匪心期恩將敵至榮
懼憂惕不任下情伏以某用乏適時言非悟主雖困泥
塗之辱敢希朝序之榮伏蒙某官念以吾道依棲斯文
宗仰懇動吹噓之力終諧憐奬之心遂使縣吏塵銜擺
脫忽同於蟬蛻諫臣清級超昇遽遂於鸞翔叨忝何多
提携至此竊復念孤單事契愚魯性靈苟非示以脩塗
安得靡茲好爵獻可替否諒無補於皇明徇義忘身庶
粗酬於恩德卑情無任感戴激切之至
二
某啟某操行無竒文章匪贍拾遺左右三年未望於轉
遷約史春秋五夜寧通於夢想斯亦孤單雅分頑魯自
宜忽踐履於清華諒因依於賢達伏以某官優容下位
奬進微才荀君之日月在躬王氏之風塵外物輙忘孤
陋榮遂品題(一作荀君之日月在躬道存瞻矚王氏之風塵外物榮遂品題)故得譽徹
中台名聞東觀遽簉彌縫之地仍恭著作之庭祗奉寵
光若臨泉谷静循叨竊實自門墻敢不永抱兢銘深虞
負累以當官而贖(疑作凟)忝用舉職以酬知求女媧鍊石
之方潜禆碧落就太史藏山之事(一作筆)試學青編尚覬
宗師更傳規矩下情無任攀戴靦汗之至
三
某啟伏以記事之官顯司存於戴禮侍臣之職正號位
於隋朝自古不輕方今為(一作尤)重豈期幽介遽獲忝塵
此乃某官道著訏謨情敦片善偃彼小人之草列諸君
子之林遂令補衮掖垣仍叨筆削珥貂仙室更踐清華
得不上報鴻恩旁酬重德日月簡編之效敢怠於季(一作)
(學)終雪霜松柏之心佇彰於歲晩榮懼感奮不任下情
文苑英華卷六百五十三
