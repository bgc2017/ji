文苑英華卷二百七十宋李昉等編
送行五
高適十一首王昌齡八首
陶翰一首劉眘虚二首
劉長卿二十首朱頎七首
送柴司戶充劉鄉判官之嶺外
高適
嶺外資雄鎮朝端寵節旄月卿臨幕府星使出詞曹海
對羊城闊山連象郡高風霜驅瘴癘忠信涉波濤别恨
隨流水交情脫寳刀有才無不適行矣莫徒勞
送馮判官前人
碣石遼西地漁陽薊北天關山惟一道雨雪盡三邊才
子方為客將軍正愛(集作渴)賢遥知幕府下書記日翩翩
送張少府前人
歸客留不住朝雲縱復横馬頭向春草斗柄臨高城嗟
我久離别羡君看弟兄歸心更難道回首益(集作一)傷情
淇上送韋司倉往滑臺前人
飲酒莫辭醉醉多適不愁孰知非遠别終念對新(集作窮)
秋滑臺門外見淇水眼前流君去應回首風波滿渡頭
東平别前衛縣李宷少府前人
黃鳥翩翩楊柳垂春風送客使人悲怨别自驚千里外
論交却憶十年時雲開汶水孤帆遠路遶梁山疋馬馳
此地從來可乘興留君不住亦凄其
送别前人
昨夜離心正鬱陶三更白露西風高螢飛木落何淅瀝
此時夢見(集作忽頡)西歸客曙鍾寥亮三四聲東隣嘶馬使
人驚攬衣出戶一相送惟見歸雲縱復横
送别王徹前人
歸客自南楚悵然思北臨(一作林)蕭條秋風暮廻首江淮
深晉君終日歡(集作晉連愁作歡)或為梁甫吟時輩想鵬舉他
人嗟陸沉載酒登平臺贈君千里心浮雲暗長路落日
有歸禽離别未足悲辛勤當自任吾知十年後季子多
黃金
送蕭十八與房侍御前人
常苦(一作悲)古人遠今見斯人古澹泊遺聲華周旋必鄒
魯故交在梁宋遊方出庭戶匹馬鳴朔風一身濟河滸
辛勤採蘭詠欵曲翰林主歲月催别離庭闈遠風土寥
寥寒燈静莽莽夕雲苦明發不在茲青天𦕈難覩
餞宋八充彭中丞判官之嶺南
前人
覩君濟時略使我氣填膺長策竟不用高才徒見稱一
朝知已達累日詔書徵羽翮忽然動(集作就)風飈誰敢陵
舉鞭投嶺障屈指冒炎蒸北鴈送馳馹南人思飲冰彼
邦本倔強習俗多驕矜翠羽干平法黃金繞直䋲若將
除害馬慎勿信蒼蠅魑魅寧無患忠貞適有憑猿啼山
不斷鳶跕路難登海岸出交趾江城連始興繡衣當節
制幕府盛威稜勿憚九疑險湏令百越澄立談多感激
行李即嚴凝離别胡為者雲霄遲爾昇
贈别韋參軍前人
二十解(詩選作辭)書劍西遊長安城舉頭望君門屈指取公
卿國風冲融邁三五朝廷懽樂彌寰宇白璧皆言賜近
臣布衣不得(集作敢)干明主歸來洛陽無負郭東過梁宋
非吾土兔苑為農歲不登鴈池垂釣心常苦世人向我
同衆人惟君於我情(集作最)相親且喜百年有交態未曾
(集作當)一日辭家貧彈琴擊筑白日晩縱酒高歌楊柳春
歡娛未盡分散去使我惆悵驚心神終當不作兒女悲
(詩選作别)臨岐涕淚(詩選作泗)霑衣巾
宋中贈别周梁李三子前人
曾是不得意適來兼别離何如一樽酒翻作滿堂悲周
子負高價梁生多逸詞周旋梁宋間感激建安時白雲
(集作雪)正如此青天(一作雲)無自疑李侯懷清英骯髒乃天
資方寸且無間衣冠當在斯俱為千里遊忽(集作勿)念兩
鄉辭且見壯心在莫嗟携手期凉風吹白原落日照西
陂露下草初白天長雲屢滋我心不可問(集作得)君去(集作)
(兮)定何之京洛多知已誰能憶左思
别劉諝王昌齡
天地寒更雨蒼茫楚城隂一罇廣陵酒十載衡陽心倚
仗不可料悲歡豈易尋相逢成遠别後會何如今身在
江海上雲連京國深行當務功業策馬何駸駸
送任五之桂林前人
楚客醉孤舟越水將引棹山為兩鄉别月帶千里貌羈
譴同矰綸僻幽聞虎豹桂林寒色在苦節知所效
送李濯遊江東前人
清洛日夜漲微風引孤舟離傷便千里遠夢生江樓楚
國橙橘暗吳門煙雨愁東南具今古歸望山雲秋
送魏二前人
醉别江樓橘柚香江風引雨入舟(一作舡)凉憶君遥在湘
江上(一作山月)愁送(一作聽)清猿夢裏長一作皆絶句詩選
送高三之桂林前人
晉君夜飲對瀟湘從此孤舟客夢長嶺上梅花侵雪暗
歸時還拂桂花(一作枝)香
送韋十四兵曹前人
縣職如長纓終日檢我身平明趨郡府不得展故人故
人念江湖富貴如埃塵跡在戎府掾心遊天台春獨立
浦邊鶴白雲長相親南風忽至吳分散還入秦夜寒天
光白海净(詩選作静)月色真對坐論歲暮絃悲豈(詩選作歌起)無
因平生驅馳分非謂杯酒仁出處兩不合忠直何由申
看君泛舟去且欲歌垂綸
送喬林前人
草綠小平津花開一水濱今君不得意辜負帝鄉春口
不言金帛心常任屈伸阮君唯(一作絶)飲酒陶令肯羞貧
陽羡風流地滄江避世人菱歌五湖遠桂樹八公隣青
鳥迎孤棹白雲隨一身潮從秣陵上月映石頭新未可
逃名利應湏在縉紳汀洲芳杜色勸爾暫垂綸
送歐陽會稽之任兼呈陳處士
前人
懷禄貴心賞東流山水長官移會稽郡地邇上虞鄉綬
帶屛紛雜漁舟臨訟堂逶迤廻溪趣(一作曲)猿嘯飛鳥行
萬室霽朝雨千峰迎夕陽輝輝遠洲映暖暖澄湖(一作江)
光髮白有高士青春騎(疑)上皇應湏枉車歇(疑)為我訪
荷裳
送朱大出關陶翰
楚客西上書十年不得意平生相知者晩節心各異長
揖五侯門拂衣謝中貴丈夫多離别各有四方事拔劍
因高歌蕭蕭北風至故人有斗酒是夜共君醉努力長
(一作強)加飡當年莫相棄
送韓平兼寄郭微劉眘虚
上客夜相過小童能沽酒即為臨水處正值歸鴈後前
路望鄉關近家見門柳春時未曾暮風景自應有余憶
東周人經年别未久殷勤為傳語日夕念携手兼問前
寄書中間復達否
海上送薛文學前人
日處歸且遠送君東悠悠滄溟千萬里日夜一帆舟曠
望絶國所微茫天際愁有時近仙境不定若夢遊或見
青山石孤舟百處秋前心方杳𦕈此路獨夷猶離别惜
吾道陂澤敬皇休春浮溪花遠思逐海水流日暮驪歌
後永懷空滄洲
送徐大夫赴廣州劉長卿
上將壇場拜南荒(集作方)羽檄招遠人來百越元老事三
朝霧繞龍川暗山連象郡(集作嶺)遥路分江淼淼軍發馬
蕭蕭塞(集作畫)角知秋氣樓船逐暮潮當令輸貢職(集作賦)
不使外夷驕
送齊郎中典括州前人
星象移何處旌旄獨向東勸耕滄海畔聽訟白雲中樹
影(集作色)雙溪合猿聲萬嶺同石門空(康)樂在(集作任)幾里
往帆通
送李中丞之襄州前人
流落征南將曾驅十萬師罷歸無舊業老去戀明時獨
立三朝識輕生一劍知茫茫江漢上日暮欲(集作復)何之
送李秘却赴南中(此公舉家先流竄嶺外兄弟數人俱沒南中)
前人
却到番禺日應傷昔所依炎州百口住故國幾人歸路
識梅花在家看棣萼稀獨逢廻鴈去(一作衡陽)猶作舊行飛
送營田判官鄭侍御赴上都前人
上國三千里西遊(集作還)及歲芳故山經亂在春日送歸
長曉奏趨䨇闕秋成報萬箱幸論開濟力已實海陵倉
送嚴侍御充東畿觀察判官前人
海陵爭戰後君去問凋殘雲日臨南至風霜向北寒故
園經亂失古道(集作木)近鄉看誰訪江城客年年守一官
送蔡侍御赴上都前人
遲遲立駟馬久客戀瀟湘明日誰同路新年獨到鄉(到集)
(作别)孤煙向驛遠積雪去關長秦地看春色南枝不可忘
送梁侍御赴永州前人
蕭條江雨暗客散短(集作野)亭空憂國天涯去思鄉歲暮
同到時猿未斷回處水應窮莫望零陵路千峰萬木中
送鄭說(集作晩之)歙州謁薛能郎中(集作侍郎)
前人
漂泊來千里謳謠滿百城漢家尊太守魯國重諸生俗
變人難理江流(集作傳)水至清船經危石住(一作往)路入亂
山行老得滄洲趣春傷白首情嘗聞馬南郡門下有康
成
送裴使君赴荆南充行軍司馬
前人
盛府南門寄前程積水中月明臨下口山晩望巴東故
節辭江郡寒笳發渚宫漢川風景好遥羡繼(集作遂)羊公
送鄭十二(一作山人)還廬山(已見二百三十一卷)
前人
送行軍張司馬罷使適越
時危身赴敵事往任浮沉末路三江去當時百戰心春
風吳苑綠古木剡山深千里滄波上孤舟不可尋
送馬秀才移家京洛赴舉前人
自從為楚客不復掃荆扉劍共丹城在書隨白髮歸舊
遊經亂盡後進識君稀空把相如賦何人薦禮闈
送荀八過山隂訪舊(集作舊任)兼寄剡中諸官
前人
訪舊山隂縣扁舟到海涯故林嗟滿歲春草憶佳期晩
景千峰亂晴江一鳥遲桂香留客處楓暗泊舟時舊石
曹娥篆空山禹帝(集作夏禹)祠剡溪多隠吏君為道長思
送耿拾遺歸上都前人
若為天畔獨歸秦對水看山欲暮春窮海别離無限路
隔河征陣獨歸人長安萬里傳雙淚建德千峰寄一身
想到郵亭愁駐馬不堪西望見風塵
送嚴員外(集作吳中贈别嚴士元)前人
春風倚棹闔閭城殊國雲隂暗(或作水閣天寒隂)復晴細雨濕衣
看(一作人)不見閑花落地聽無聲日斜江上孤帆影草綠湖
(或作江)南萬里情君去(一作東道)若逢相識問青袍今已悞儒生
此詩二百八十七卷重出今已削去注異同為一
作
送柳使君赴袁州前人
宜陽出守新恩至京口因家始願違五柳閉門高士去
三苗按節遠人歸月明江路聞猿斷花暗山城見吏稀
惟有郡(一作舊)齋䆫裏岫朝朝空對謝玄暉
送陸澧倉曹西上(集作下)前人
長安此去欲何依先達誰當薦陸機日下鳳翔雙闕迥
雪中人過二陵稀舟從故里難移棹家在寒塘獨掩扉
臨水自傷居洛(集作流落)久贈君空有淚霑巾
送皇甫曾赴上都前人
帝鄉何處是岐路空垂泣楚客(集作思)愁暮多川長帶潮
急潮歸人不歸獨向廻塘立
送人歸沔南朱頎
梅花今正發失路復何如舊國雲(一作霞)山在新年風景
餘春曉漢陽夢日寄武陵書可惜明時老臨川莫羡魚
送劉主簿歸金壇前人
與子十年舊其如離别何宦遊憐故國歸夢是滄波京
口青山遠金陵芳草多雲帆曉容裔江口晝清河縣郭
舟人飲津亭漁者歌茅山有仙洞羡爾再經過
送顧朝陽還前人
寂寞俱不偶裹糧空入秦宦途已可識歸卧包山春舊
風指飛鳥滄波愁旅人開樽洛水上怨别柳花新
送竇恭軍前人
城南送歸客舉酒對林巒喧鳥迎春囀風(一作春)衣度雨
寒桃花開翠幕柳色傍金鞍公子何時至無令芳草闌
送魏萬之京前人
朝聞遊子唱離歌昨夜微霜初渡河鴻鴈不堪愁裏聽
雲山况是客中過關城樹色催寒近御苑砧聲向晩多
莫見長安行樂地空令歲月易蹉跎
贈别穆元令前人
二職九載滿藏名三十年丹墀策頻獻白首官不遷明
主棄微士吏曹何忽賢空懷濟世業獨棹滄海船舉酒
洛川外送春滄(一作送君春)海邊彼鄉有令弟小邑試烹鮮
轉浦雲壑媚涉江花島連綠芳暗楚水白鳥飛吳煙贈
紵亦奚貴亂流期早旋金閨會通籍生事豈(一作亦)徒然
送張諲入蜀前人
出門便為客憫然悲徒御四海惟一身茫茫欲何去經
山復歴水百恨將千慮劍閣送(一作空)梁州是君斷腸處
客心落日感君深夢裏慕(一作孤雲傷客心落日感君深)江畔蒹葭渚
天邊橘柚林蜀江流不測蜀路險難尋木有相思號猿
多愁苦吟(一作音)莫向禺山隠禺山地非近故鄉可歸來
眼見芳菲盡
文苑英華卷二百七十
