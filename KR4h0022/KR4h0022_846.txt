文苑英華卷八百四十七宋李昉等編
儒三
旌儒廟碑一首
福州都督府新學碑一首
麟臺碑一首
旌儒廟碑賈至
觀象考歴本乎元辨方正位稽乎極體元御極莫先於
(一作于)教教之大者(一無者字)莫大於儒旌儒者祠我新典也
昔秦滅羲軒之制廢唐虞之則大搜學徒竭索儒黨懷
書捧檄者鱗集麏至然後罪九流之異論尤百氏之殊
術無辜殺身有道併命冤骸積於坑谷流血淬(一作染)於
泉壤蹈仁義而死者不可勝紀開元末天子在驪山之
宫登集雲(一作靈)之臺考圖驗地(一作記)周覽原隰見鄉名
坑儒頽壍猶在慨然感亡秦之敗德哀先儒之道喪強
(或作倔)死千載遊魂無依乃詔有司作是(一作是作)新廟牲幣
有數以時饗祠(一作祀)因祀命鄉號曰旌儒人神和悅怨
氣銷散於戲秦皇帝以神武邁古併吞六合掃天下以
一篲剪(一作芟)羣雄如衆草建守(一作官)罷侯大權在已自
軒轅以降平一宇宙未有若斯之盛也夫勘亂以武守
武以文文以正崇武以權勝秦皇知權之可以取不知
正之可以守向(一作嚮)使天下既定守正崇儒遵(一作導)六
經之謀(一作謨)訓用三代之文質則黃(一作唐)軒盛美湯武
弘業不若也觀夫坑儒焚書之意乃欲盖先王之能事
竊作者之鴻名黈衆耳以前聞逞私欲於當代此儒之
所忌(一有也字)秦之所志悲夫儒以恭儉為宗秦則疲弊生
人極力宫室儒以道德柔遠秦則竭耗中國勞師四夷
儒以宥過議賢秦則刻法峭刑賊虐諫輔儒以述先好
古秦則勞師(一作師心)徇智燔(一作播)棄墳典(一作典墳)夫如是則
秦不得不滅儒不得不坑事之(一作使)然也今天子矯覆
車之前軌崇明祀於後葉秦之所滅(一作廢)我之所興斯
區夏無疆之休子孫萬代之福也昔武王封比干之墓
則招諫之道勸矣晉文表綿上之田則誌過之名立矣
漢高護信陵之塚則尊賢(一作義)之風著矣夫徵揚(三字一作)
(未若激揚)大教廟食衆賢上以興天地之經次以存顛覆之
鑒下以絶厲災之眚建一詞(一作祀)而三德具焉鯫臣不
敏敢作(一作獻)頌曰於維先王設教崇儒乃作經籍(一作作訓)
(六經)為代典謨降及夫子三千其徒再(一作載)揚清風文在
兹乎天喪斯文道有通塞實生暴秦反道敗(一作背)德竊
善攘譽師慝(一作心)徇惑焚書坑儒萬古悽惻牢路千祀
微茫九原驪山之北坎窞猶存草樹無色(一作顔)愁(一作秋)
雲晝昏時聞夜哭如(一作知)有冤魂帝在華清登高訪古
愍默(或作繁蕪)頽壍悲涼榛莽上感亡秦覆車遺武下哀羣
哲饗祠無主爰降嘉詔聿修清祠饋之牲牢奠酬以時
幽幽廟門肅肅靈儀冥漠(一作寞)求食長無餒而粤自漢
初建(一作迄)于隋運(一作閏)亦有令主尊儒尚訓闕典莫(一作)
(罔)崇斯文莫振昭昭神理長懷幽憤我后濬哲聰明文
思敷弘大教咸秩神祗鬼無妖災人不癘疵俾爾蒼生
富壽無期小臣作頌敢繼刪詩
一作皆唐文粹
福州都督府新學碑獨孤及
世與道交相興喪弘之者在人非庚桑楚不能使㟪&KR1394;
(莊子作畏壘)大壤向化微文翁蜀學不崇閩中無儒家流成
公至而俗易民賴德施古今一也初成公之始至也未
及下車禮先聖先師退而歎堂室湫狹斆學荒墜懼鼓
篋之道寢子衿之詩作我是以易其地大其制新其棟
宇盛其俎豆俎豆既修乃以五經訓民考教必精絃誦
必時於是一年人知敬學二年學者功倍三年而生徒
祁祁賢不肖競勸家有洙泗戶有鄒魯儒風濟濟被於
庶政大歴十年歲在甲寅秋九月公薨于位於是羣吏
庶民耆儒諸生雨泣廟門之外若有望而不至號曰豈
不欲斯文之漸漬於東甌之人歟不然何錫厥化而不
遐公之年也吾黨瞠然嗚呼曷歸判官膳部員外郎兼
侍御史安定皇甫政殿中侍御史潁川韓贄監察御史
河南長孫繪率門人部從事州佐縣尹相與議以公之
功績明示後世謂及嘗同司諫之列宜備知盛德善政
見託論譔以實錄刻石曰公諱掎字某皇帝之諸父宗
室之才子寬裕愷悌孝慈忠敬莊而成式文而強力治
王氏易左氏春秋酌其精義以輔儒行故居處執事著
書屬詞非周孔軌躅不踐也天寶三載應選部辯論為
安陽縣(集無縣字)尉中興之後歴御史尚書郎諫議大夫給
事中十餘年間周歴三臺言中彛倫動中大本上交不
諂下交不瀆家貧不樂清近求為京兆少尹無何出守
弘農(集有弘農人和四字)又移典華陰兼御史中丞華陰之近者
安遠者來天子以為才任四岳十二牧之職大歷七年
冬十有一月加御史大夫持節都督福建泉汀漳五州
軍事領觀察處置都防禦(集作團練)等使八年夏四月龍旂
六轡至自京師閩越舊風機巧剽輕資貨產利與巴蜀
埒富猶無諸餘善之遺俗號曰(集作為)難治公將治之也
考禮正刑節用愛人頒賦遣役必齊其勞逸視年豐耗
量入以制用削去事之煩苛法之掊尅者吏不奉職民
不師教則懲以薄刑俾寖遷善由是人知方矣公將安
之也初哥舒晃反書至公屨(集作履)及於門遽命上將帥
戈船下瀨之師西與鍾陵軍會先拔循潮二州以援番
禺推誠誓衆士皆奮勇既而大憝就戮五嶺底定民是
以康繄我師是賴人無姦宄寇賊之虞矣公將教之也
考頖宫之制作為此學而寓政焉躬率羣吏之稍食與
贖刑之餘羨以備經營之費而不溷於民也先師寢廟
七十子之像在東序講堂書室函丈之席在西序齒胄
之位列於廊廡之左右每歲二月上丁習舞釋菜先三
日公齋戒肄禮命博士率胄子修祝嘏陳祭典釋菜之
日釁器用幣籩豆在堂罇罍在阼公玄端赤舄正詞陳
信是日舉學(集無學字)士之版視其藝之上下審問慎思使
知不足教之導之講論以勖之八月上丁如初禮歲終
博士以遜業之勤惰覃思之精麤告于公斂其才者進
其等而貢之于宗伯將進必以鄉飲酒之禮禮之賓主
三揖受爵於兩壺之間堂下樂作歌以發德鹿鳴南陔
由庚嘉魚南山有臺以將其厚意由是海濱榮之以不
學為耻州縣之教達於鄉黨鄉黨之教達於衆庶矣公
薨之二(集作明)年太常議按公叔發(一作束髮非)修衞國之班
制以交四隣故易其名曰文孔文叔其勤公家夙夜不
懈衞人銘其彛鼎以公尊教勸學德洽荒服乃奏諡曰
成詔贈禮部尚書而刻金石之禮則未備今也敢播德
馨貽之無窮其銘曰
公之文肅恭且仁宣力事君潤飾經術㡳綏斯民公之
武鰥寡不侮剛亦不吐率師勤王戡厥醜虜易俗(集作公之)
移風經始頖宫百堵皆興孔堂崇崇四科以班乃侯乃
公秩秩祀典鏘鏘禮容大昕鼓篋(集作徵)學士萃止褒衣
方屨登降以齒從公于邁樂我泮水我㕓我里講論(集作)
(誦)資始比屋為儒俊造(集作選)如林縵胡之纓化為青衿
公宜難老為學(集有者字)司南(女今反)斜(集作扳)日告凶實天匪
忱翽翽和鑾兮不聞遺音願言思公兮如玉如金鏤餘
烈於此石以塞罷市者之心
麟臺碑常表微
大凡(二字一作夫)聖人作然後王道明王道明然後瑞應至
靈貺感通理合冥數昔殷道剝喪民罔攸歸於是文王
以有位之聖嗣成湯之德神人感義(一作咸乂)故鳳鳴於岐
洎周德陵夷(一作遲)道靡所屬由是仲尼以無位之聖述
文武之法憲章聿修故麟見於魯于時王室無主禮法
盡去天子之尊存乎位號魯周公之所封用四代之禮
樂遺風故典鬱而未發仲尼以天生(一作縱)之德主乎其
中居周公之邦志文武之道觀廢興之運知作者在已
位不得以庇生民權不得以司刑賞是天將喪斯民也
而未喪斯文也乃綴絶緒申舊章變其禮文酌為典憲
擥五常之龜鏡遵三綱之軌轍帝王之道幽而復明盛
德大業於是乎在天錫嘉瑞光昭厥功顧(一作故)周敬魯
哀不得而有也由此觀之盖春秋為王法之器魯國為
王法所寄在其所寄以舉其器鼓仁義為舟航權褒貶
為檝櫂(一作蒿檝)乘横流之波濟天下之溺上無列國之輔
下無陪臣之助故道不信於天下而信于知(一作智)者法
不著於當時而著於後代向使仲尼有滕薛之土得三
家之衆興我王澤沛(一作霈)及烝民則麟出於(一無此字)其郊
得其所矣豈復厄於虞人哉故麟不見則孔聖之道不
彰麟不死則周室之亂不極嗚呼聖人之生也得其時
則化行於江漢不得其時則道屈於季孟靈瑞之出也
得其時則名薦於郊廟不得其時則身罹於殘夫是以
(一無以字)聖人能順時以濟人不能反時以自聖靈瑞能因
時以應感不能反時以自靈被厄於陳蔡獲麟於大野
影響之應其符著矣春秋傳曰有以告者曰有麏(一作麕)
而角者何(一作而一角者)孔子曰孰為來哉孰為來哉夫豈不
知乎盖遜(一作殺)之而不敢有(一有故字)示人以疑(一有之故二字)也
元和五年冬十一月表微以滑之從事使於(一作乎)鄆陽
停驂訪古得(一作經)獲麟之舊壤且曰後之人築臺於此
以旌厥德(一作路)感先聖之不遇俾麟出之不(一作而非)時徘
徊道周乃作銘曰
二儀既闢三象乃乖聖道湮鬱人心不開上無文武下
有定哀于(一作吁下同)嗟麟兮孰為來哉周維不綱孔實嗣
聖詩書載刪禮樂大定懲惡勸善姦(一作歸)邪反正于嗟
麟兮克昭符命聖與時合化行為(一作位是)尊苟或乖戾身
窮道存於昭豐邑栖遑孔門于嗟麟兮孰為其仁(一作孰知)
(其昏)運極數殫(一作沒)道(一作德)至時否楚國寢廣秦封益侈
墻仞廹阨﨑嶇闕里于嗟麟兮靡有攸止世理則麟世
亂則麏出非其時麋鹿同羣孔不自聖麟不自神于嗟
麟兮夫何所云(一作夫復何云)
一作皆唐文粹
文苑英華卷八百四十七
