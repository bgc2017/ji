文苑英華卷二百四十四宋李昉等編
酬和五
楊詢一首張彪一首
王季友一首庾光先一首
韋應物六首張南史一首
戴叔倫四首崔峒三首
王烈一首嚴維三首
朱放二首權德輿四首
釋清江一首釋靈一三首
釋皎然七首楊巨源九首
答李昌期楊詢
三山載羣物峩峩鹹浪中霞衣剪不得此路安可從我
生亦何事出門如飛蓬白日又黃昏所悲瑤草空蟲聲
故鄉夢枕上禾黍風吾道如未喪天運何處通
北遊還(一作遠)酬孟文(一作雲)卿見寄
張彪
忽忽忘(一作望)前事志願能相乖衣馬日(一作久)羸弊誰辨
才不才(一作誰信幸與才)善道居貧賤潔服蒙塵埃行行無定
止(一作心)坎壈難歸來慈母憂疾疹家室念低摧(一作室家念栖)
(徊)幸(一作與)君夙姻親深見中外懷俟予惜時節悵望臨
亭(一作高)臺
酬李十六王季友
鍊丹文武火未成賣藥販山不販名出谷迷行洛陽道
乘流醉卧滑臺城城下故人久離怨一歡適我(一作怨)兩
家願朝飲杖懸沽酒錢暮飡囊有松花飯二河車馬日
憧憧李膺門館爭登龍千賓揖對若流水五經發難如
扣鐘下筆新詩行滿壁立譚古人坐在席問我草堂有
卧雲哂我厨中(一作知我山居)無擔石自耕自割(一作種)食為天
如鹿如麋飲野泉亦知世上公卿貴且飬邱中草木年
此詩三百四十卷重出今削去注異同為一作
奉和劉採訪縉雲南嶺作庾光先
百越城池枕海圻永嘉山水復相依懸蘿弱篠垂清淺
宿雨朝暾和翠微鳥訝山經傳不盡花隨月合數仍稀
幸陪謝客題詩句誰與王孫此地歸
酬閻員外陟(一作涉)韋應物
寒夜阻良覿叢竹想幽居虎符子已誤金丹子何如醼
集觀農暇笙歌聽訟餘雖蒙一言教自愧道情疎
答故人見諭前人
素寡名利心自非周圓器徒以歲月資屢蒙藩條寄時
風重書札物情敦貨遺機杼十縑單慵疎百函愧常負
交親責且為一官累况本濩落人歸無置錐地省己巳
知非枉書見深致雖欲效區區何由枉其志
酬張協律赴前人
昔日(集作人)鬻舂(一作春)地今人復一賢屬余藩守日方君
引病年麗思阻文宴芳蹤闕賓筵經時豈不懷欲往事
屢牽公府適煩倦開緘瑩新篇非將握中寶何以比其
妍感兹棲寓詞想復疴瘵纏空宇風霜交幽居情思綿
當以貧非病孰云白未玄邑中有其人憔悴即我愆由
來牧守重英俊得薦延菲(集作匪)人等鴻毛斯道何由宣
遭時無早晩藴器候(集作俟)良緣觀文心未衰勿藥疾當
痊晨期簡牘罷馳慰子忡然
答令狐侍郎前人
一凶乃一吉一是復一非孰能逃斯理亮在識其微三
黜故無愠高賢尚(集作當)庶幾但以親交戀音容邈難希
况昔(集作惜)别離久俱忻藩守歸朝讌方陪厠山川又乖
違吳門冒海霧峽路凌連磯同念(集作會)在京國相望涕
沾衣明時重英才當復列彤闈白玉雖塵垢拂拭還光
輝
答劉信州侍郎前人
瓊樹凌霜雪葱蒨如芳春英賢雖出守本自玉階人宿
昔陪郎署出入仰清塵孰云俱列郡比德豈為鄰風雨
飄海氣清凉悅心神重門深夏晝賦詩延衆賓方以歲
月舊每蒙君子親繼作郡齋什遠貽(集作贈)荆山珍高閑
庶務理遊眺景物新朋友亦遠集醼酌在佳辰始唱已
慙拙將酧益難伸濡毫竟僶俛一用寫悁勤
答楊奉禮前人
多病守山郡自得接嘉賓不見三四日曠居(集作若)十餘
春(集作句)臨觴獨無味對榻已生塵一詠舟中作灑雪忽
驚新煙波見棲旅景物俱昭陳秋塘惟落葉野寺不逢
人白事廷吏簡閑居文墨親高天池閤淨(集作靜)寒菊霜
露頻應當整孤棹歸來展慇懃
酬張二倉曹揚子閑居見寄兼呈韓郎中左補
闕皇甫冉張南史
孤雲獨鶴自悠悠别後經年尚泊舟漁父致詞相借問
仙郎能賦許依投折芳遠計三春草乘興閑看萬里流
莫怪杜門頻乞假不堪投病拜龍樓
和尉遲侍郎夏杪聞蟬戴叔倫
楚人方苦熱柱史獨聞蟬晴日暮江上驚風一葉前蕩
摇清管雜幽咽野風傳旅舍聞君聽無由更晝眠
奉酬盧端公飲後贈諸公見示之作(已見二百十五卷)
前人
和河南羅主簿(集作送校書兄歸江南)前人
兄弟泣殊方天涯指故鄉斷雲無定處歸鴈不成行草
莾人烟少風波水驛長上虞親渤澥東楚隔瀟湘古戍
隂傳火寒蕪曉帶霜海門潮灧灧沙岸荻蒼蒼京輦辭
芝(疑作芸)閤衡方憶草堂知君始寧隱還緝舊荷裳
酬别劉九郎評事專經用泉字
前人
舉袂(集作袖)掩離絃枉(集作聽)君愁思篇忽驚池上鷺(集作鶩)
下(集作正)咽隴頭泉對牖墻隂滿臨扉日影圓頼聞黃太
守章句此中傳
酬李補闕雨中寄贈崔峒
十年隨馬宿幾處受人恩白髮還鄉井微官有子孫竹
窗寒雨滴苔砌夜蟲喧獨愧東垣友新詩慰旅䰟
初除拾遺酧邱二十二見寄(一作初拜命酬邱丹見贈)
前人
江海久垂綸朝衣忽挂身丹墀方(一作初)謁帝白髮免羞
人才愧文章士名當諫諍臣空餘薦賢分不敢負交親
此詩二百五十六卷重出今削去注異同為一作
劉展下判官相招以詩答之
國有非常寵家承異姓勲背恩慙皎日不義若浮雲但
使忠貞在甘從玉石焚竄身無有地夢寐見明君
酬崔峒王烈
徇世甘長往逢時忝一官欲朝青𤨏去羞向白雲看榮
寵無心易艱危抗節難思君寫懷抱非敢和幽蘭
酬耿拾遺題贈嚴維
掩扉常自靜驛吏忽傳呼水巷驚馴鳥藜床起病軀顧
身悲欲老戒子力為儒明日公西去烟霞復作徒
酬王侍郎西陵渡見寄前人
前年萬里别昨日一封書郢曲西陵渡秦官使者車柳
塘薰晝日花水溢春渠若不嫌雞黍先令掃弊廬
酬劉員外見寄前人
蘇躭佐郡時近出白雲司藥補清羸疾窗吟絶妙詞柳
塘春水漫花塢夕陽遲欲識懷君意朝朝訪檝師
答陸灃朱放
松葉堪為酒春來釀幾多不辭山路遠踏雪也相過
新安所居答相訪人所居蕭使君為制
前人
謝公見我多愁疾(集作病)為我開門對碧山君若欲來看
猿鳥不須争把桂枝攀
奉酬張鑑閣老雪後過中書見贈輙加兩韻通
簡南省僚舊權德輿
寓直久叨榮新恩倍若驚風清五夜永節換一陽生潘
鬢年空長齊竽藝本輕常時望連茹今日劇懸旌枉步
歡方接含毫思又縈煩君白雲(集作雪)句歲宴若為情
和李大夫西山祈雨因感張曲江故事(集作書)十
韻
亞相冠貂貚分憂統十聮火星當永日雲漢倬炎天齋
禱期靈貺精神契昔賢中宵出騶馭清旭旅牲牷觸石
看初起隨車應忽先雷音生絶巘雨足晦平阡瀟灑四
溟合空濛萬頃連歌謠諠澤國稼穡遍原田故事三台
盛新文六義全作霖應自此天下待豐年
酬張秘監閣老喜太常中書二閣老與德輿同
日遷官相代之作(時秘監亦同日拜命)
前人
珠樹共飛棲分封受紫泥正名推五字貴仕仰三珪繼
組心知忝(德璵代太常為禮部)腰章事頗齊蓬山有佳句喜氣在
新題
酬主客仲員外見賀正除前人
五年承乏奉如綸材(一作才)薄那堪侍從臣禁署猶聞清
漏曉命書慙對紫泥新周班每喜簮裾接郢曲偏宜諷
詠頻憶昔曲臺常議禮見君論著最相親
上都酬章十八兄釋清江
每歎經年别人生有幾年關河長問道風雨獨隨緣寓
蝶成莊夢懷人識禰賢徽猷不及此空媿白華篇
酬陳明府舟中見贈釋靈一
長溪通夜靜素舸與人閑月影沉秋水風聲落暮山稻
花千頃外蓮葉兩河間陶令多真意相思一觧顏
酬皇甫冉西陵渡見寄前人
西湖潮信滿島嶼入中流越客依風水相思南渡頭寒
光生極浦暮雪映滄洲何事揚帆去空驚海上鷗(此篇又見)
(一百三十六卷)
酬皇甫冉將赴無錫贈詩於雲門(已見二百三十六卷)
前人
酬崔侍御見贈釋皎然
買得東山後逢君小隱時五湖遊不厭栢署跡如遺儒
服何妨道禪心不廢詩一從居士說(集作與君如此說)長破小
乘疑
和李侍御萼歲初夜集處士書閤(書閤即侍御所創)
前人
遲賢新買閤此意(疑)郊居古徑行春早新窗見月初放
歌還倚瑟講道亦觀書為我留禪位來逢此會疎
酬薛員外誼見戱前人
方知正始作麗掩碧雲詩文彩盈懷袖風規發詠思遺
弓逢大敵摩壘怯偏師頻有移書讓多慙繼組遲淺才
迂且拙虚譽喜還疑猶倚披沙鑒長歌向子期
和李舍人使君紓題雲明府道室
前人
許令如今道姓雲曾經西岳事桐君流霞手把應醻事
(一作憐夀)黃鶴心期擬作羣金籙時教弟子檢砂床不遣(集作)
(許)世人聞桂陽亦是神仙守久(集作少)别無嗟兩地分
奉酬李員外使君嘉祐蘇臺屛居春首有懷
前人
昔歲為邦初未識今朝休沐(集作宦)始相親移家水巷貪
依靜種柳風窗欲占春詩思先邀烏府客山情還訪白
樓人登臨許作(集作接)煙霞伴高在方袍間幅巾
答李季蘭前人
天女來相識將花欲染衣禪心竟不起還捧舊花歸
酬祁判官湖上見贈前人
歲歲湖南隱已成如何星使忽知名沙鷗慣逐無心客
今日逢君不解驚
和吕舍人喜張員外自北番廻至境上先寄二
十韻楊巨源
割愛天文動敦和國步安仙姿歸舊好戎意結新歡並
命瞻鵷鷺同心揖蕙蘭玉簫臨祖帳金牓引征鞍廣陌
雙旌去平沙萬里看海雲侵鬢起邊月向眉殘突兀隂
山迥蒼茫朔野寬毳廬同甲帳韋橐比琱盤義著親胡
俗儀全識漢官地隣冰鼠净天映燭龍寒節異蘇卿執
絃殊蔡女彈磧分黃渺渺塞極黑漫漫歡味羶腥列徵
聲佅僸攅歸期先雁候登路劇鵬摶上客離心遠西宫
草詔殫麗詞傳錦綺珍價掩琅玕百兩開戎壘千蹄入
御欄瑞光麟閣上喜氣鳳城端尚德曾辭劍柔凶本舞
干茫茫斗星北威服古來難
酬令狐員外直夜書懷見寄前人
花枝暖欲舒粉署夜方初世職推傳盛春刑是减餘芸
香能護字鉛槧善呈書此地從頭白經年望雉車
和盧諫議朝回書情即事寄兩省閣老兼呈二
起居諫院諸院長
寵位資寂(疑)用回頭憐二疎超遥比鶴性皎潔同僧居
華組澹無累單床歡有餘題詩天風灑屬思紅霞舒藹
藹延閤東晨光映林初爐香深内殿山色明前除對客
默焚藁何人知諫書全仁氣逾勁大辨言甚徐逸步寄
青璅閑吟親綺䟽清輝被鸞渚瑞藹含龍渠謝監管野
墅陶公愛吾廬悠然遠者懷聖代飄長裾端弼緝元化
至音生太虚一戎殄攙搶重譯充儲胥借地種寒竹看
雲憶春蔬靈機棲杳冥談笑登軒車晩迹識麒麟秋英
見芙蕖危言直且莊曠抱鬱以攄志業耿冰雪光容粲
璠璵時賢儼仙掖氣謝心何如
奉和裴相公前人
竹寺題名一半空衰榮三十六人中在生本要求知已
垂老應憐(疑作隣)值相公敢望爕和廻舊律任應時節到
春風若為問得蒼蒼意造化無言自是功
和大夫邊春呈長安親故前人
嚴城吹笛思寒梅二月冰河一半開紫陌詩情依舊在
黑山弓力畏春來遊人曲岸看花發走馬平沙獵雪廻
旌旆朝天不知晩將星高處近三台
張郎中段員外初直翰林報寄長句
前人
秋空如練瑞雲明天上人間莫問程丹鳳詞頭供二妙
金鸞殿角直三清方瞻北極臨星月猶向南班滯姓名
啓沃朝朝深禁裏香爐烟外是公卿
奉酬端公春雪見寄前人
造化多情狀物親剪花鋪玉萬重新閑飄上路呈豐歲
狂舞中庭學醉春興逸何妨尋剡客唱高還肯寄巴人
遥知獨立芝蘭閤滿眼清光壓俗塵
答振武李逢吉判官前人
近來時輩都無異把酒皆言肺病同唯有單于李評事
不將華髮負春風
奉酬竇郎中早入省苦寒見寄
前人
玄冥怒含風羣物戒嚴節空山頑石破幽澗層冰裂題
詩金華彥接武丹霄烈曠懷玉京雲孤唱粉垣雪窮隂
緫凝沍正氣直肅殺天狼看墜地霜兔敢拒穴悠然蓬
蒿士亦得奉朝謁羸驂苦遲遲單僕怨切切端闈仙階
邃廣陌凍橋滑旭日鴛鷺行瑞煙芙蓉闕司寒申鄭重
成歲在凛冽謝監逢酒時袁生閉門月漸思霜霰減欲
報陽和發誰家挾纊心何地當鑪熱慘舒能一改恭聽
遠者說
文苑英華卷二百四十四
