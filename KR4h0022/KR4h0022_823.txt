文苑英華卷八百二十四宋李昉等編
宴遊二
亭上
沔州秋興亭記一首盧郎中潯陽竹亭記一首
撫州南城縣客館新亭記一首
馬退山茅亭記一首寒亭記一首
殊亭記一首廣宴亭記一首
鍾陵東湖亭記一首二公亭記一首
沔州秋興亭記賈至
在陽而舒在隂而慘性之常也履險而慄涉夷而泰情
之變也觀揖讓而退覩交戰而競目之感也聞韶濩而
和聆鄭衛而靡耳之動也夫其舒則怡(一作洽)慘則悴慄
則止泰則通退則無咎競則有悔和則安樂靡則憂危
情性耳目優劣若此故君子慎居處謹視聽焉沔州刺
史賈載吾家之良也理沔州未期月而政和於聽(一無此字)
訟堂之西因高構宇不出庭戶在雲霄矣却負大别之
高俯視滄浪(一作海)之浸閱吴蜀樓船之殷覽(一作鍳)荆衡
藪澤之大亦有旨哉性得情適耳虚目開且處動則倦
理倦莫若静處静則明惟明以理動窮則變變則通通
則久今沔州靈府恬而神用爽政是以和觀其前戶後
牖順開闔之義簡也上棟下宇無雕斵之飾儉也簡近
於智儉近於(一作于)仁仁智居之何陋之有况乎當發生
之辰則攅秀木於高砌見鶯其鳴矣處臺榭之月則納
清風於洞戸見暑之徂矣洎摇落之時則俯顥氣於軒
檻見火之流矣值嚴凝之序(一作節)則目素彩於簷楹(一作)
(棲同雲於扄闥)見雪之紛矣政成頌清體安心逸而詩人之興
常在當(一作常)時之興秋興最高因以命亭焉余自巴丘
徵赴宣室歇鞍棠樹之側解帶竹林之下嘉其俛仰美
其動息乃命進牘抽毫以記(二字一作志)之
盧郎中潯陽竹亭記獨孤及
古者半夏生木堇榮君子居高明處臺榭後代作者或
用山林水澤魚鳥草木以深其趣而家(一作佳)景有大小
道機有廣狭必以寓目放神為性情筌蹄則不俟滄洲
而閒不出戶庭而適前尚書右司郎中盧公地甚貴心
甚遠欲卑其製(集作欲卑其志)而高其行故因數仞之丘伐竹
為亭其高出於林表可用遠望工不過鑿戶牖費不過
剪茅茨以儉為飾以静為師辰之良景之美必作於是
憑南軒以瞰原隰冲然不知錦帳粉闈之貴於此亭適
也前有香草怪石杉松羅生密篠翠竿(集作筠)臘月碧鮮
風動雨下聲比簫籟亭外有山圍湓城峯名香爐歸雲
輪囷片片可數天香天鼓若在耳鼻是其所以誇逋客
而傲漢貂者百里奚爵禄不入故飯牛而牛肥盧公恬
智相養於是竹亭構而天機暢嘗試論亭之趣夫物不
感則性不動故景(集作境)對而心馳也欲不足則患不至
(集作去)故意惬而神完也耳目之用繁于物得喪之源牽
於事哀樂之柄成乎心心和於内而事物(集無此字)應於外
則登臨殊途其適一也何必嬉東山禊蘭亭爽志蕩目
然後稱賞公欲其迹之可久故命余為志
撫州南城縣客館新亭記
古者國野之道十里有廬廬有飲食三十里有宿宿有
路室於是乎(集無此字)賓客有止之(集作底止)羈旅有寄寓而是
邦下(集作也)與兩越七閩犬牙其疆守官者以為地遐途
窮而𤨏𤨏行邁之罕到也則殺其禮而闕其物焉無修
除之&KR0640;無井樹之設及客(集作賓)至則候人不為導里不
授館而盤飡薪芻之貺業(集作棄)如也由是途而往者僉
曰陋如之何是歲也台司審縣尹之寄擢王公昕為南
城公至之日則制其(集作考於)事典陳其藝極視年之上下
去民之疾苦凡三月而南城之人和於是飾廏置以候
賓客葺旅次以待羈旅夏六月築其舘辨其域于道用
作新亭於舘之陽厦屋耽耽俯瞰濬壑賓位在左主位
在右然後剷(集作剗)墝埆堙坎窞以為大逵屬之于溪設
雙船(集作航)於清津以備逕渡(集作經度)每將之迎之則自郊
勞至於致飲(集作餼非)無曠禮無違物而兹亭之經始也取
廢徹之材以利(集作移)用用廼有節入鞭扑之贖以庀工
工忘其勞崇棟宇之製(集作杜燥濕之虞)以禮(集作憩)賓賓至如
歸三者不愆于素功是以懋政是以立若行者有犯較
之祭居者修飲餞之好登斯臨斯釃酒以贈之則溪雲
竹風生於戸(集作棟)牖而綠野青山為之(集作吾)亭衢三爵
之後可以送千里之目可以道四方之志焉兹又勝會
之佳境凡底績以興利革故以謀始修禮以備物僝功
以成務政之大者宜其刊作者之茂實以示後嗣不然
他山之石何以在此(此字集作兹亭也)是歲廣德二年也
馬退山茅亭記柳宗元
冬十月作新亭於馬退山之陽因高丘之阻以面勢無
欂櫨節梲之華不斵椽不剪茨不列墉白雲為藩籬碧
山為屏風昭其儉也是山崒然起於莽蒼之中馳奔雲矗
亘數十百里尾蟠荒陬首注大溪諸山来朝勢落(集作若)
星拱蒼翠詭(集作萬)狀綺布繡錯盖天儲(集作鍾)秀於是不
限於遐裔也然以壤接荒服俗參夷徼周王之馬跡不
到謝公之屐齒不及巖逕蕭條登探者以為嘆歲在辛
卯我仲兄以方牧之命試於是邦夫其德及故信孚信
孚故人和人和故政多暇日繇是常徘徊此山以寄勝
槩廼塈廼塗作我攸宇於是不崇朝而木工告成每風
止雨收烟霞澄鮮輙角巾鹿裘率昆弟友生冠者五六
人步山椒而登焉於是手彈絲桐目送還雲西山爽氣
在我襟袖以極萬類攬不盈掌夫美不自美因人而彰
蘭亭也不遭右軍則清湍脩竹蕪沒於空山矣是亭也
僻介閩嶺佳境罕到不書所作使盛跡鬱堙是貽林澗
之媿也故志之
寒亭記元結
永泰丙午中廵屬縣至江華縣大夫忂令問咨曰縣南
水石相勝(集作映)望之可愛相傳不可登臨俾求之得洞
穴而入棧險以通之始得構茅亭於石上及亭成也以
階檻憑空下臨長江軒楹雲端上齊絶巔若旦暮景風
烟靄異色蒼蒼石墉含映水木欲名斯亭狀類不得敢
請名之表示来世於是休於亭上為商之曰今大暑登
之疑天時將寒炎蒸之地而清涼可安合(集有不字)命之曰
寒亭(集有與字)乃為寒亭作記刻之亭背
殊亭記
癸卯中扶風馬向兼理武昌以明信嚴斷惠正為理故
政不待時而成於戲若明而不信嚴而不斷惠而不正
雖欲理身終不自理况於人哉公能令人理始身多暇
昭我畏暑且為凉亭亭臨大江復在(集作出)山上佳木揚
(集作木相)蔭常多清風廵廻極望目不厭遠吾見公材殊政
殊跡殊為此亭又殊因命之曰殊亭斵石刻記立于亭
側庶幾来者無所惑焉
廣宴亭記
樊水東盡其南乃樊山北鮮津吏欲於鮮上而(集作以)為
候舍漫叟家于樊上不醉則閒乃相其地形驗之圖記
實吾故宴遊之處縣大夫馬公登之歎曰謝公贈伏武
昌詩云樊山開廣宴非此地耶吾欲因而修之命曰廣
宴亭何如漫叟頌之曰古人將修廢遺尤異之事為君
子之道於戲天下之廢遺尤異之事如此亭者誰能脩
而旌之天將厭悔往乎(集有如字)公方壯而有是心也吾當
裁畜簡札待(集作持)為之頌故作廣宴亭記以先意云
鍾陵東湖亭記符載
雷霆風雨蕩陽之積也河海川谷洩隂之凝也樓觀臺
榭宣人之滯也天氣鬱則兩曜不明地氣塞則萬物不
生人氣壅則百神不靈我常侍李公架崇岡作新亭導
百骸理七情用斯義也况是郡也翼軫之所照燭江湖
之所潨射扼七城控百越地侔千乘艘駕萬舳王臣聘
客環至吾府將有以省風而修好也我有善地不築不
盖我有樽酒不斟不酌其將欲歛詩人葛屨之刺乎甚
不然也先是東湖汗漫與江邊際秋潦備助人憂為魚
故相齊公築塘以禦之厭(伊業切)殺水勢且便車馬盡續
則懋為塗或微而洪之民盖累鉅萬口噫(烏賣切)息雷動
嘘氣霧散繇是行里者駢肩礙踵不得周旋焉我常侍
作橋以張之其修也可以發二矢其廣也可以方兩軒
結構高標揭蘖孱顔白晝晴虹東西竟天恢里閈之廹
隘通鄉遂之廻(去聲)還(一作遠)千輪馳萬蹄驅渾渾浩浩水
流颷駭盛矣哉澤民利物如是其偉也公樂斯橋之豪
大慨(一作觀)斯橋之孤峙常欲建亭卜勢迭為光華會春
物含秀嘯領賓從亟(疑作咸)来乎其上相與牽率履行而
東連岡崒然横我步武以為兹地必答前志喜形於色
竦身而登之即果若真宰以萬古之勝待我矣平坳漏
削崕岸鴻盤數仞不知柸土真天造也公暫紆密思計
校呈狀萬材已構他人不知於是匠受令(一作教)吏受命
談笑盼睐而亭成其望也神張(一作長)其登也形端其高
也渠渠其還也耽耽横四棟以燾奡闢八扉而呀豁飛
廊連軒以翼翥旁舍杳靄而雲合然後廻首永睇從風
開襟當軒萬井直視千里西山邐迤横擁遼夐占護蒼
翠古来無人一朝此地盡得歸我每良辰嘉客思有宴
賞輙具餚酒共為歡娱天晴日宴湖光入座寂寞虚徹
眇然四去或無鳥過不辨空水於戲牧鍾陵之民五改
火矣首年而衣食富二年而奸慝禁三年而禮讓興大
抵以清淨慈惠為理本剛明正直為化基與民同欲萬
戸一令遂用無事里中或謠曰李公不愉吾何以居李
公不室吾何以逸夫如是即斯亭斯榭士林君子猶以
為固歟異日捧飛詔擁丹轂霈然為霖沃旱濡焦彼氓
之班白童稚徘徊于階墀間者即羊公之峴首召伯之
棠樹謳歌思慕尤在永久而不在兹日也載嘗忝從事
重遊舊所猥獲登踐陋顔一開顧兹盛美瞽矇有頌然
事光而材薄多見其不知量矣是亭居東湖之上因請
諡之曰東湖亭
二公亭記歐陽詹
勝屋曰亭優為之名也古者創棟宇纔禦風雨從時適
體未盡其要則夏寢冬室春臺秋戸寒暑酷受不能自
減降及中古乃有樓觀臺榭異於平居所以便春夏而
陶堙鬱也樓則重構功用倍也觀亦再成勤勞厚也臺
煩版築榭加欄檻暢耳目達神氣就則就矣量其材力
實猶有蠧近代襲古增妙者更作為亭亭也者藉之於
人則與樓觀臺榭同製之於人則與樓觀臺榭殊無重
構再成之糜費如(文粹作加)版築欄檻之可處事約(集作均)而
用博賢人君子多建之其建之皆選之於(二字文粹作諸)勝境
今年暮春月邦牧安定席公别駕置同正前相國天水
姜公念兹邦川逼溟渤山連蒼梧炎氣(文粹作氛)時㢠廻濕雲
多来又日臨胃次斗建辰位和氣將徂畏景方至月令
云可以升山陵可以居高明盖謂是月况地理卑庳而
不擇爽塏以蕩夫汚廅乎因問(文粹有風字)俗相原隰郭東
里所共得竒阜高不至崇卑不至夷形勢廣袤四隅若
一含之以澄湖萬頃揖之以危峯千巔(文粹作嶺)點圓水之
心當奔崖之前如鐘之紐(集作鈕)狀鼇之首二公止旌旟
以㢠廻睇假漁舟而上陟幕烟茵草翫懌移日心謀意籌
有建亭之筭而未之言也二公既歸(集作回)邑人踵公遊於
斯者如市登巾(集作中)隆觀媚麗前来後至異口同詞曰
(文粹作昔)漢帝不曰百姓安其田里而無愁怨之聲者其由
良二千石乎是謂政平教成時和景清(集無此句)使俗泰而
民以寧者也虞書不曰股肱良哉庶事康哉是謂翼帝
藩皇調隂序陽使物阜而民以昌者也席公今日之化
育吾徒是以寧姜公昔歲之弼諧吾徒是以昌且以之
寧又以之昌愷弟君子也詩曰愷悌君子民之父母二
公者真吾父母矣兹阜二公攸選尚而加愛務休訟簡
必復斯至上露下蕪忍令父母憩之乎遂偕發言為父(集作)
(公)就亭之功(蜀本無此句)如墻而前陳誠于縣尹縣尹允其請
而為之辨方經蹠等周環當上頂誡奢訓簡以授子来
於是家有餘糧(文粹作力)圃有餘木或掬一抔土焉或剪一
枝材焉一心百身蜂還蟻往榛莽可去以自薙瓦甓無
脛而奔萃一之日斤斧之功畢二之日圬墁之傭息再
晨而成二公莫知層梁亘以中豁飛甍翼而四翥東西
南(集作南西)北方不殊致糊白墳以呈素雘頳壌而垂繪通
以虹橋綴以綺樹華而非侈儉而不陋烟水交浮嵒巒
疊迥精舍奉其旁達都城企其遐際容影光彩摇漪入
澗(集作清澗)指朱軒於潭底閱雲岑於波裏曠熿油油(集粹作熿)
(熿油演)如飛若動又釣人飄颻於左右遊禽出沒乎前後
一眄一睐千趣萬態税息之者若在蓬壺方丈之上二
公重清曠於舊賞納衷懇乎羣庶尋幽探異常於斯勞
賓祖客常於斯加以平疇間闢通途在下可以觀耕耨
可以採謳謠作一亭而衆美具噫天造兹阜其固與人
為亭歟不然何不遠郛郭而博敞詭秀之若此非常之
地意待非常之人故越千萬祀而至二公方覿也邑人
想之復言曰事無隠義物有正名地為二公而見亭從
二公而建斯亭也可署二公亭雖芻蕘之云中(文粹作其)實
有謂二公不忽遂以為號小子藝忝于文曾觀光上國
去之日歴越遊吴歸之辰踰荆經(集作泛)漢會稽之蘭亭
姑蘇之華亭襄陽峴首豫章湖中皆古今稱為佳境或
棟宇猶在或基址未圮(文粹作没)山川物像遍得而覽方之
於此遠有慙德懿哉二公智周德厚卜地如此感民若
彼其(文粹作且)非飾說入吾邑者知之竒境(集粹無此四字)升吾亭
者知之古之製器物造宫室咸有銘頌以昭其義斯亭
也豈無斆古而為之章句者小子薄劣不敢議其事粗
述其旨始為之記兼借二公之名紀于左以為邦榮在
位元(文粹作賓)寮亦以次序從公而列貞元九年三月二十
五日記
文苑英華卷八百二十四
