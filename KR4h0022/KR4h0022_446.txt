文苑英華卷四百四十六宋李昉等編
冊文五
皇后冊文
冊皇后文(詔令作太上皇立皇帝妃為皇后制)内制
睿宗誥曰王者建邦設内輔之職聖人作則崇隂教之
道式清四海以正二儀妃王氏冠蓋盛門幽閑令德藝
兼圖史訓備公宫頃屬艱危克揚功烈聿興昌運實頼
贊成正位六宫宜膺盛典(詔令作禮)可冊為皇后(延和元年七月)
冊淑妃王氏為皇后文陸贄
維貞元二年某月日皇帝若曰乾坤合德聖人則之惟
帝承天惟后配帝嗣續百代母臨萬邦位定于(集作於)中
而尊加於外德修諸已而化被於(集作于)人御於家邦所
繫斯在三代崇替靡不由之予是以詢衆採賢重難茲
命中壼虚位於(詔作于)今歴年隂儀或虧宗事無主(集作相)
缺於典禮朕甚愧焉稱是徽章聿歸全德咨爾淑妃王
氏天與淳(集作純)粹氣(集作神)鍾元和含章在中發秀于外
卓爾風操穆然容輝周旋中規進退有度仁愛恭儉本
於生知詩書禮樂成自師氏竭于(集作其)孝弟祗事先朝
承訓(集作順)無違克諧尊旨往居桂苑淑問已彰洎奉椒
塗謙光載路六宫攸叙九族以親嘗屬艱迍(集作屯)累從
行幸思賢才以輔佐知臣下之勤勞庶績伊(集作其)凝頗
資内助永念頃筐之志且懷求劍之情崇位長秋永懷
盛典矧惟元子貞我萬邦稽以舊章是宜從貴今遣攝
太尉某官某乙持節冊命爾為皇后嗚呼敬哉王教之
端始於内範風美關睢之化雅詠思齊之德罔懈厥位
忝于前修克念有終庶無咎悔奉承休命可不慎歟
冊淑妃為皇后文錢珝
維乾元五年歲次戊午四月&KR0996;子朔二十七日丙寅皇
帝若曰惟王法天惟后象地統理之道相須而成秉陽
雖繫於昭垂飬物必歸於厚載惟(詔令無惟字)處大倫而克
正與元化而同光上贊君臨旁資婦順遠徵百代咸本
六經而禮曠累朝位虚中壼嚴禋怵惕玉齍無所進之
人内令寂寥彤管有不書之史興廢之重作配實難咨
爾淑妃何氏柔既可觀儉皆中度外言罔入懿則自成
處閑房而椒亦蜚聲御(詔令作遇)衆妾而木能逮下洎邦家
多難輔佐克勤每見求衣未嘗安寝先知旰食不視晨
脩欲齊京室之賢罔慕長秋之盛勞謙之報降福是宜
乃顧皇儲仍因子貴公卿來講龜筮斯從實上帝之所
嘉詎朕心之可抑今遣某官某持節冊爾為皇后於戲
極位正名居尊齊禮典一申而百神聽禮一行而萬國
歡(詔令作知)懼恐(詔令作誠懼)可以保其名齊莊可以守其位往
司(詔令作弘)陰教以永天休
冊淑妃何氏為皇后文楊鉅
門下朕博採大易𦕈觀詩訓觀柔剛咸感之象賦鳴鳩
肅雍之德將以視天下之内理叙人倫之大端宜于家
邦厚示風化矧九廟在上籩豆是薦三揖在下彜章具陳
得不敬(詔令作庀)乃褘褕稱茲典禮俾承光於軒耀式正位
於坤儀淑妃何氏明配圓靈德符厚載珪璋特逹鸞鳳
萎葳同輦必辭脫簪能諫四德克備六宫是推述壼職
以彌勤煥彤史而斯美况惟元子既登儲貳順考古道
雅協徽章受貞吉辰&KR2041;于盛典咨爾克持婦政以率内
和齊莊是儀用諧静德明章之道允在茲乎
公主冊文
冊信成公主文孫逖
維開元二十五年歲次丁丑八月癸夘十五日丁巳皇
帝若曰於戲易著于歸詩稱下嫁所以正風化厚人倫
也咨爾信公主淑慎由衷聦(詔令作柔)明形外訓以師氏頗
詳環珮之儀修其婦功更習紘綖之藝日徵先近年及
有行宜錫徽章俾膺茂典今遣使金紫光禄大夫兵部
尚書兼中書令集賢院學士修國史上柱國晉國公李
林甫副使中大夫守中書侍郎集賢院學士徐安貞持
節禮冊(四字一作持節冊爾為信成公主)爾其光昭閫德弘長國風無
怠厥心永綏介福可不慎與
冊昌樂公主文
維開元二十五年歲次丁丑八月癸邜朔二十九日辛
未皇帝若曰於戲好合之禮以正人倫肅雍之德用成
婦道咨爾昌樂公主生知法度性與柔和亟聞彤史之
言頗識采蘋之事素以為絢既閑於内則梅有其實式
遵於下嫁宜膺冊書之命以備車服之庸今遣使銀青
光禄大夫工部尚書牛仙客副使黃門侍郎陳希烈持
節冊禮(四字一作持節冊爾為昌樂公主)爾其欽崇四教承順六姻式
是大邦受茲明命可不慎歟
冊高都公主文
維開元二十五年歲次丁丑九月壬申朔十一日壬午
皇帝若曰於戲古之聖人垂訓作則必正内外之位以
明婚姻之禮兹爾高都公主生於宫闈自禀幽閒之性
教以師氏更彰柔順之(詔令作更有徽柔)則能循法度克慎言
容魯舘于歸沁園將啓宜膺冊命俾叶典章今遣使工
部尚書牛仙客副使黃門侍郎陳希烈持節禮冊(四字一作)
(持節冊爾為高都公主)爾其自下于心增修厥德式瞻清懿永固
恩榮可不慎歟
冊永寧公主文
維開元二十六年歲次戊寅八月丁酉朔二十二日戊
午皇帝若曰於戲人倫式叙以正國風女子有行將成
婦道咨爾永寧公王自幼及長終温且惠引圖史為鏡
鑑用柔和為粉澤許嫁而笄既遵於彛(詔令作禮)典備物之
冊宜承於寵命今遣使金紫光禄大夫兵部尚書兼中
書令李林甫副使上柱國徐安貞持節禮冊(四字一作持節冊爾)
(為永寧公主)爾其謙恭自下淑慎為先無忝公宫之教永貽
邦媛之則可不慎歟
冊臨晉公主文内制
維開元二十六年歲次戊寅閏八月丁邜朔十六日壬
午皇帝若曰於戲古之帝女下嫁諸侯以正婚姻之大
(詔令作懿)綱昭肅雍之令德咨爾臨晉公主蹈和成性體順
為心頗恊生知之敏更承師氏之訓柔明益著淑慎攸
彰兼四教而不違勤六行而無斁近日云吉嘉禮有期
宜穆彛章載光冊命今遣使侍中豳國公牛仙客副使
黃門侍郎陳希烈持節禮冊爾其克遵法度用廣徽猷
發明閫德垂範于後可不慎歟(此篇英華題作公主出降制誤入封制中)
冊嘉誠公主文陸贄
維貞元元年歲次乙丑六月甲子朔十三日丙子皇帝
若曰王者以義睦宗親以禮敦風化義之深實先於友
愛禮之重莫大於婚姻故春秋書築舘之儀易象著歸
妹之吉予是用祗考令典(詔令作明義)率由舊章(二句集作追考舊章)
(率由前典)咨爾嘉誠長公主孝友柔謙外和内睦(集作内和外敏)公
宫禀訓四實(集作德)備修(孝友至備修十六字詔令作特禀生知重承先訓行必中則意)
(不違仁柔謙惠和孝友純懿嘉乃全德時惟成人)䟽邑啓封命公為主徽章所
被(詔令作備物)禮實宜之今遣使光禄大夫檢校司徒同中
書門下平章事沂國公勉持節冊命(四字一作持節冊爾為嘉誠公主)
爾往欽哉(詔令作嗚呼戒哉)下嫁諸侯諒為古制肅雍之德見
美詩人和可以克家敬可以行已奉若茲道永孚于休
懋敦王風勿墜先訓(詔令作懋昭令問無替朕命)光膺盛典(詔令作禮)可
不慎歟
擬公主冊文劉禹錫(集無)
惟某年月日皇帝若曰桃李發詠雲日連輝禮秩克柔
肅雍載美築舘大國建號名邦乃躅通規用光懿範咨
爾長女金枝寵慶玉質輝竒藴異體和含章挺秀柔順
懿德幽閒可貞已及初笄言從下嫁主之以同姓叔父
配之以貴族聞人式遵舊儀錫是土宇是用命使某官
某持節冊命爾為某公主於戲何彼穠矣詩之國風盖
美王姬能成婦道爾其克念以敬所從無忝我之休命
不其猗歟
冊益昌公主文薛廷珪
維乾寧元年歲次甲寅十月&KR0996;申朔十四日甲子(通鑑作&KR0996;)
(寅朔十四日癸邜當考)皇帝若曰粤昔漢頒魯國魏錫常山繇鍾
愛以分封亦旌賢而别壤前王茂典歴代成規朕命嗣
守不敢失墜咨爾第七女蘭芷(詔令作苴)芳猷肅雍懿範坤
順之性體於自然天俔之資禀于隂教不明爾德孰慰
我心爰稽舊章俾率彛訓乃䟽湯邑仍錫粉田所以示
鳲鳩均飬之仁樂螽斯宜爾之慶夙興夜寐無㤀女史
之箴下氣怡聲勉習家人之禮女儀婦道可不慎歟
公主制
封皇第二女常芬公主等制蘇頲
黃門諸女皆封先王之制第二女等慶聮霄漢體自穠
華常閱禮於后庭必聞詩於師氏朕撫臨億兆憲章古
昔俾裂河山之賦用疇湯沐之恩可依前件主者施行
(開元三年十二月十日)
封高都公主等制孫逖
門下肅雍之範以成女德湯沐之賜爰著國章第十一
女等生於公宫訓以師氏温惠之性頗有天姿圖史之
學仍聞日就初笄甫及外舘將歸宜(詔令作因)司待禮之期
式備䟽封之典可依前件仍各實封一千戶主者施行
封永寧公主制
門下自昔帝女必建封邑典章不易等數猶存第十七
女幼而閑和長實徽懿引圖史以自鍳用肅雍而成德
(詔令作邕)將擇近日言遵下嫁宜承湯沐之賜以備車服之
庸可封永寧公主邑(詔令作食實)封一千戶主者施行(開元二十)
(六年)
封平昌公主制
門下詩美肅雍遠著於風雅禮有封建久存於簡策第
十九女尚柔成德克順由衷禀於天然自有閑和之性
訓以師氏備詳圖史之學宜開湯沐俾叶典章可封平
昌公主食邑一千戶主者施行
封永昌公主制制集
門下普寧公主天泉浴(詔令作滋)德崇蘭發彩纂組之華每
工於經目保阿之訓深得於雅言(詔令作稚)禮必叶中言無
出閫(詔令作容禮必叶言行無間)從容珩璜之韻婉娩柔嘉之儀而
䟽封舊邦禮宜改避是擇美邑再申異恩可改封永昌
公主主者施行
第七女封公主制元稹(見集本)
門下長女等抱子弄孫之榮貴賤之大情也朕以四海
奉皇太后於南宫問安之時諸女侍側螽斯之慶上慰
慈顔鳲鳩之仁内懷均飬雖穠華尚少出閤未期而湯
沐先施分封有據宜加美號以表令儀可依前件主者
施行
第十二妹等四人各封長公主制
白居易(見詔令集無)
勑古者帝子下嫁必使王公主焉近代或有未笄年而
賜湯沐者亦加公主之號以寵重之第十二妹等先皇
帝之子也比朕之子宜加等焉故當幼年各封善地咸
命為長公主未及釐降先開邑封所以慰太后慈念之
心表先帝肅雍之訓亦欲使吾孝理之道敦睦之風自
骨肉間以及天下可依前件
封大和長公主制
勑公主之封號也或以善地或以嘉名立愛展親茲惟
舊典第四妹端明成性和順稟教静無違禮故組紃有
常訓動必中節故環珮有常聲歲茂穠華日新淑問乃
眷肅雍之德俾開湯沐之封可依前件(集作可封某公主長慶元年)
(三月)
封盛唐公主制蔣伸
門下展親外舘則必待年廣愛中闈宜光啓邑第七女
祥開銀漢秀發金枝孝敬生知柔閒早禀克承姆師之
訓每遵詩禮之文法度自持穠華益茂爰申彛典載錫
嘉名俾承湯沐之封式示邦家之慶可封盛唐公主備
禮冊命(此為英華誤入冊文中今移于後)
文苑英華卷四百四十六
