文苑英華卷三百四十七宋李昉等編
服用
鏡五首劔六首
刀子三首屏二首
枕二首
靈臺家兄古鏡歌薛逢
一尺圓潭深墨色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎澁盡黑雲吐出新蟾蜍人言此是千年物
百鬼聞之形暗慄玉匣曾經龍照來豈宜更鍳農夫質
有時霹靂半夜驚忩中飛電如晦明盤龍鱗脹玉匣溢
牙爪觸風時有聲耕夫不觧珍靈異翻懼赫連神作祟
十千賣與靈臺兄百丈靈湫坐中至溢匣水色如玉傾
兒童不敢窺泓澄寒光照人近不得坐愁雷電湫中生
吾兄吾兄湏愛惜將來慎勿虛抛擲興雲致雨會有時
莫遣紅粧穢靈跡
百鍊鏡白居易
百鍊鏡(一本疊此三字)鎔範非常規日辰置處靈且寄(集作處所靈且)
(祗非)江心波上舟中鑄五月五日日午時瓊粉金膏磨瑩
已化為一片秋潭水鏡成將獻蓬萊宫揚州長史手自
封人間臣妾不敢照背有九五飛天龍人人呼為天子
鏡我有一言聞太宗太宗常以人為鏡鍳(集作覧)古鍳今
不鍳容四海安危居掌内百王理亂懸心中乃知天子
别有鏡不是揚州百鍊銅
摩鏡篇劉禹錫
流塵翳明鏡歲久看如漆門前負局生為我一摩拂萍
開綠池滿暈盡金波溢白日照空心圓光走幽室山神
妖氣沮野獸(集作魁)真形出却思未摩時瓦礫來唐突
昏鏡詞前人
鏡之工列十鏡于賈奩發奩而視其一皎如其九霧如
或曰良苦之不侔甚矣工觧頥謝曰非不能盡良也盖
賈之意唯售是念今夫來市者必歷鍳(集作覧)周睞求與
已宜彼皎者不能隠芒杪之瑕非美容不合是用什一
其數也余感之作昏鏡之詞詞曰
昏鏡非美金漠然喪其晶陋容多自欺謂若他鏡明瑕
疵既不見妍態隨意生一日四五照自言美傾城飭帶
以紋繡装匣以瓊瑛秦宫豈不重非適乃為輕
古鏡篇陳陶(一作濤)
紫皇玉鏡蟾蜍字堕地千年光不死發匣身沉古井寒
懸臺日照愁成水海戶山忩幾梳綰菱花開落何人見
野老曾耕(疑)太白星辰孤夜哭秋天片下國青銅旋磨
滅廻鸞萬影成枯骨會待摶風雨沉寥長恐莓苔蝕明
月
寳劔篇李嶠
吳山開越溪涸三金合冶成寳鍔淬綠水鍳紅雲五采
燄起光氛氲背上銘為萬年字胷中點作七星文龜甲
參差白蛇色轆轤宛轉黃金飾文犀中斷寕方利駿馬
羣騑未擬直風霜凛凛匣上清精氣遥遥斗間明避災
朝穿晉帝屋逃亂夜入楚王城一朝運偶逄大&KR0726;虎吼
龍鳴騰上天東皇提昇紫微座西王佩下赤城田承平
久息干戈事僥倖得充文武備除災辟患宜君王益夀
延齡後天地
古劔歌郭元振
君不見昆吾鐵冶飛炎煙紅光紫氣俱赫然良工鍜鍊
經(文粹作凡)幾年鑄得寳劔名龍泉龍泉顏色如霜雪良工
咨嗟歎竒絶瑠璃玉匣吐蓮花錯&KR0866;金環生明月正逄
天下無風塵幸得周防君子身精光黯黯青蛇色文章
片片綠龜鱗非直結交游俠子亦常(文粹作曾)親近英雄人
何言中路遭棄捐零落漂淪古獄邊雖復沉埋無所用
猶能夜夜氣衝天
仗劔行萬齊融
昨夜星宫動紫微今年天子用武威登車一呼風雷動
遥振隂山撼巍巍胡驕子當見旄頭蝕應死願騎单馬
仗天威挼取長繩縛虜歸仗劔遥叱路傍子匈奴頭血
濺君衣
春坊正字劔子歌李賀
先軰匣中三尺水曾入吳江(集作潭)斬龍子隙月斜明刮
露寒練帶平鋪吹不起蛟螭老皮(集作蛟胎皮老)蒺藜刺鸊鵜
淬花白鷴尾真(集作直)是荆軻一片心莫教(一作分明)照見春
坊字挼絲團金懸䍡&KR1913;神光欲截藍田玉提出西方白
帝驚嗷嗷鬼姥(集作母)秋郊哭
鵶九劔白居易
歐冶子死千年後精靈暗授張鵶九鵶九鑄劔吳山中
天與日時神借功金鐵騰光(集作精)火翻熖踊躍求為莫
耶劔劔成未試十餘年有客持金買一觀誰知閉匣長
思用三尺青蛇不肯蟠客有心兮劔無口客代劔言報
(集作告)鵶九君勿矜我玉可切君勿誇我鍾可刜不如持
我決浮雲無令漫漫蔽白日為君使無私之光及萬物
蟄蟲昭蘇萌芽出
古劔行韋應物
千年土中两刃鐵土蝕不入金星滅沉沉青劔鱗甲滿
蛟龍無足蛇尾斷忽欲動時中有靈豪士得之敵國寳
仇家有(集作舉)意半夜鳴小兒女子不敢(集作可)近龍蛇變
化此中隠夏雲奔走雷闐闐恐成霹靂飛上天
難綰刀子歌盧綸
黃金鞘裏青蘆葉䴡若剪成銛且捷(集作翣)輕冰薄玉状
不分一尺寒光堪决雲吹毛可試不可觸似有蟲鎪缺
裂文淬之幾墜前池水焉知不是蛟龍子割鷄刺虎皆
苦空願應君心遂君指并州難綰竟何人每成此物如
有神
割飛二刀子歌前人
我家有剪刀人云鬼國鐵裁羅裁綺無純時用來三年
一股折南中匠人淳用鋼再令盤屈随手傷改鍜割飛
二刀子色迎霽雪鋒含霜两條神物秋冰薄刃淬初蟾
鞘金稍越戟吳鈎不足誇斬犀切玉應懷怍日試曾磨
漢水邊掌中恄慓聲冷然神驚魄悸却收得刃頭已吐
微微煙刀乎刀乎何燁燁魑魅湏藏怪湏懾若非良工
變爾形只向裁縫委箱篋
寇季膺古刀歌韋應物
古刀寒鋒青摵摵少年結交平陵客求之時(一作年)代不
可知千痕萬宂如星離重疊泥沙更剥落縱横鱗甲相
參差古物有靈知所適貂裘拂之横廣席隂森白日掩
雲虹錯落池光動金碧知君寳此誇絶代求之不得心
常愛厭見今時繞指柔片鋒拆刃猶堪佩高山成谷滄
海填英豪埋沒誰所捐吳鈎斷焉不知處幾度煙塵今
獨全夜光投人人不畏知君獨識精靈器酧恩結思心
自知死生好惡不相棄白虎司秋金氣清高天寥落雲
峥嶸月肅風凄古堂净精芒切切如有聲何不跨蓬萊
斬長鯨世人所好殊遼闊千金買鉛徒一割
素屏謠白居易
素屏素屏孰為乎不文不飾不丹不青當世豈無李陽
冰之篆文張旭之筆跡邊鸞之花鳥張藻之松石吾不
令加一點一畫於其上欲爾保真而全白吾於香爐峯
下置草堂二屏倚在東西墻夜如明月入我室曉如白
雲圍我牀我心久養浩然氣亦欲與汝表裏相輝光爾
不見當今侯家主(三字集作甲)第與王宫織成步障銀屏風
綴珠䧟鈿貼雲母五金七寳相玲瓏貴豪待此方悦目
晏然寢卧乎其中素屏素屏物各有所宜用各有所施
爾今木為骨兮紙為面捨我草堂欲何之
屏風曲李賀
蝶棲石竹銀交關水凝鴨綠瑠璃錢周廽六曲抱銀(集作)
(膏)蘭觧(集作將)鬟鏡上擲金蟬沉香水(集作火)暖茱萸煙酒
餘(集作觥)綰帶新承歡月風吹露屏外寒城上烏啼楚女
眠
花石長枕歌荅章居士釋皎然
楚山有石郢人琢琢成長枕知是玉全疑冰片睡恐銷
間發花叢驚不足贈予比之金琅玕瓊花爛爛浮席端
吾師遣吾不執寳今日感君因執看試叩鏗然應清律
纖塵不留蝇敢拂萬物皆因造化資如何獨負清貞質
南山有雲鵠在空長松為我生凉風高支抱詠樂其中
行住四儀皆道意不覺小乘西竺(一作曲)士唯將此物安
坐隅取次閒眠有禪味
桃花石枕歌贈康(疑)從事前人
卞山幽石産竒璞荆人至死採不着何人琢枕持贈君
片片桃花開未落劔工見兮可為劔玉工辨兮知非石
至寳由來鍳者稀今君獨鍳應欲惜何辭售與韋(疑)天
真幸得提携親玉人河中棄置君不顧天生秀色徒璘
玢四座喧喧争自悗巧過造化稱一絶莫言昨日因錯
磨看取從來無玷缺六月江南暑未闌一尺花冰試枕
看高忩正午風颯變室中不减春天寒主人所重重枕
德文章外飾徒相惑更有堅真不易心與君天下為士
則
文苑英華卷三百四十七
