文苑英華卷一百六宋李昉等編
器用五
卧讀書架賦一首雞距筆賦一首
五色筆賦一首筆賦一首
斑竹筆管賦一首石硯賦二首
孔子石硯賦一首書軸賦一首
獺皮書袋賦一首
卧讀書架賦楊烱
儒有傳經在乎致遠力學在乎請益士安號於書淫元
凱稱於傳癖高眠孰可詎貽邊子之嘲甘寢則那寧恥
宰予之責伊國工而嘗巧度山林(疑)以為格既有奉於
詩書固無違於枕席樸斵初成因夫美名兩足山立雙
鈎月生從繩運斤義且得於方正量枘製鑿術仍取於
縱横功因期於學植(疑作殖)葉可究於經明不勞於手無
費於目開卷則氣雜香芸掛編則色連翠竹風清夜淺
每待蘧蘧之覺日永春深常偶便便之腹股因兹而罷
刺膺由是而無服庶思覃於下帷豈遽留而更讀其利
何如其樂只且中(疑作巾)遂挂於簾幌履誰曳於階除每
偶草玄之子不親非聖之書比角枕而嗟若匹瑶琴而
病諸爾其臨窗有風閉尸多雪自得陶潜之興仍秉袁
安之節既幽獨而多閒遂憑兹而高閱讀易則期於索
隠習禮則防於志悅儻叔夜之神交固周公之夢絶其
始也一木所為其用也萬卷可披墨沼之前謂江帆之
乍至書林之下若雲翼之新垂動靜隨於語默出處任
於輓推必欲事於所事實斯焉而取斯因謂之曰爾有
卷兮爾有舒為道可以集虚爾有方兮爾有直為行可
以立德濟筆海兮爾為舟航騁文囿兮爾為足翼故吾
不知夫不可聊逍遥以宴息
雞距筆賦(以中山兔毫作之尤妙為韻)白居易
足之健兮有雞足毛之勁兮有兔毛就足之中奮發者
利距在毛之内秀出者長毫合為手筆正得其要象彼
足距曲盡其妙圓而直始造意於蒙恬利而銛終騁能
於逸少斯則創因智士製(一作傳)在良工拔毫為鋒裁(一作)
(栽)竹為筒視其端若武安君之頭小(一作銳)窺其管如玄
元氏之心空豈不以中山之明視勁而迅汝隂之翰音
勇而雄一毛不成採衆毫於三穴之内四者可棄取銳
武於五德之中雙美是合兩揆相(一作而)同故不得兔毫
無以成起草之用不名雞距無以表入木之功及夫親
手澤隨指顧秉以律動有度染松烟之墨灑鵝溪之素
莫不畫為屈鐵點成垂露若用之戰陣(二字一作交戰)則摧敵
而先鳴若用之草聖則擅場而獨步察所以稽其故雖
云任物以用長亦在假名而善喻向使但隨物棄不與
人遇則距畜縮於晨雞毫摧殘於寒兔又安得取名於
彼移用於(一作在)兹暎赤筦狀紺趾乍舉對紅牋疑錦臆
初披輟翰停毫既象乎翹足就栖之夕揮鋩拂銳又似
乎奮拳引鬭之時苟名實之(一有相字)副者信動靜而似之
其用不困其美無儔因草為號者質陋折蒲為書者體
柔彼皆瑣細此實殊尤是以搦之而變成金距書之而
化出(一作作)銀鈎夫然則董狐操可以勒為良史宣尼握
可以削(一作刪)定春秋夫其不象雞之羽者鄙其輕薄不
取雞之冠者惡其柔(一作軟)弱斯距也如劒如戟可繫可
縛(一作可以繫縛)將為(一作壯)我之毫芒必假爾之鋒鍔遂使見
之者書狂發秉之者筆力作挫萬物而人文成草八行
而鳥跡落縹囊或(一作盛)處類藏錐之沉潜圓扇忽書(一作)
(團扇或書)同舞鏡之揮霍儒有學書臨水負笈辭山含毫既
至握管未(迴作)還過兔園而易感望雞樹而(一作以)難攀
願爭雄於爪距之下冀得雋於筆硯之間
五色筆賦(以徵諸嘉夢藻思日新為韻)竇紃
物有粲奇文抽藻思含五彩而可寳煥六書以增媚豈
不以潤色形容昭宣夢寐漬毫端於一勺潜含水章施
墨妙於八行宛成錦字言念伊人光輝發身拳然手受
灼若迷真戴帛驚纈文漸出臨池訝蓮影長新效用辭
林分宿鳥之丹羽呈功學海間游魚之彩鱗所以成盡
飾之規得和光之道輕肆力於垂露覩流精於起草俾
題橋之處轉稱舒虹當進牘之時尤宜奮藻掌握猶重
文章可矜糅松烟以霞駮操竹簡而淚凝儻使書紳黼
黻之容斯美如令畫像丹青之妙足徵卓爾無雙斑然
不一摛握彩以冥契刷孤鋒而秀出紛色絲兮宜暎練
囊暈科斗兮似開緗帙動人文之際懷豹變於良霄呈
鳥跡之前想烏凝於瑞日當其色授之初念忘形而獲
諸䰟交之次驚目亂以相於將發揮於拳(疑鍊)石(闕)
書秉翰苑之間媚花隂而蔚矣耕情田之上臨玉
德以班如是能潜暎丹誠暗彰吉夢嘉不亂之如削意
相宣而載弄混青蠅之點取類華蟲述皓鶴之書思齊
彩鳳故可以彰施薤葉點綴桃花舒彩牋以增麗耀彤
管兮孔嘉彼雕翠羽而示功鏤文犀以窮奢曾不如披
藻翰而發光華
筆賦韋充
筆之健者用有所長惟兹載事或表含章雖發跡于衆
毫誠難穎脫苟容身於一管豈是鋒鋩進必願言退惟
處默隨所動以授彩寓孤貞而保直修辭立句曾無點
畫之虧游藝依仁空負詩書之力恐無成之見擲常自
束以研精擇才而丹青不間應用而工拙偕行所以盡
心於學者嘗巧於人情惟首出筒中長憂銼銳及文成
紙上或冀知名以其提挈不難發揮有自縱八體之俱
寫亦一毫而不墜何當入夢終期暗以相親倘用臨池
詎欲辭於歴試今也文章具舉翰墨皆陳秋毫似削寳
匣以新但使元禮之門不將點額則知子張之手永用
書紳夫如是則止有所託有因然後錄名之際希數字
於依仁
斑竹筆管賦(并序)李德裕
予寓居於(一無此字)郊外精舍有湘中守贈以斑竹筆管奇
彩爛然愛玩不足因為小賦以報之
山合沓兮瀟湘曲水潺湲兮出幽谷緣層嶺兮茂奇篠
夾澄瀾兮聳修竹鷓鴣起兮鈎輈白猿悲兮斷續實璀
璨兮來鳳根聮延兮(一作根連延而)倚鹿往者二妃不從獨處
兹岑望蒼梧兮日遠撫瑶瑟兮怨深洒思淚兮珠已盡
染翠莖兮苔更侵何精誠之感物遂散漫於幽林爰有
良牧採之嵓趾表貞節於苦寒見虚心於君子始操(一作)
(裁)截以成管因天姿(一作資)而具美疑貝錦之濯波似餘
霞之散綺自我放逐塊然巖中泰初憂而絶筆殷浩默
而書空忽有客以贈鯉遂啓(一作起)予以雕蟲念楚人之
所賦實周詩之變風昔漢代之(一無此字)方侈增其炳煥綴
明璣以為柙飾文犀以為玩(傅子曰漢末一筆之柙雕以黃金飾以和璧綴隨珠)
(發以翡翠此筆非文犀之飾必象齒之管也發一作装)徒有貴於繁華竟何資於藻
翰曾不知擇美於江潭訪奇於湘岸况乃彤管有煒列
於詩人周得之以操牘張得之以書紳惟兹物之日用
與造化而齊均方寳(一作資)此以終老永躬耕乎典墳
凢一作皆集本
石硯賦(以山水輝暎墨妙筆精為韻)張少博
硯之施也被乎用石之質也本乎山温潤稱珍騰異彩
而玉色追琢成器發奇文而綺斑蓋求伸於知已爰待
用於君子故立言之徒載筆之史將吮墨以濡翰乃操
觚而汲水始爛爛以光澈終霏霏而烟起或外圜兮若
規或中平兮如砥原夫匠石流眄藻熒生輝象龜而負
圖乍伏如鵲之緘印將飛設之戸庭王充之名已著置
之藩溷左思之用無違徒觀夫清光影耀貞質霜浮符
彩華鮮精明隠暎皎如之色比藏冰之玉壺煥然之文
狀吐菱之石鏡當其山谷之側沉竒未識韜玉吐雲懷
珍隠德及乎入用以磨礪因人而拂拭故能撫之類磬
發奇音對之若鏡開新色既垂文以呈象亦澄瀾而漬
墨硯之用也詎可興歎而焚石乃堅然孰謂有時而泐
斯可以正典謨之紀垂篆籀之則者也遂更播美六書
傳芳二妙用之漢帝常同彭祖之席存之魯國猶列宣
尼之廟是以遺文可述兹器奚匹匪銷匪鑠良金安可
比其剛不磷不緇美玉未可方其質光鳥跡於青簡發
龜文於鴻筆則知創物作程事與利并兹硯也所以究
墨之妙窮筆之精者也
第二(同前韻)黎逢
有子墨客卿從事於筆硯之間學舊史之暇日得美石
於他山琢而磨之其滑如砥欲精研而染墨在虚中而
貯水水隨暈而環周墨浮光而黛起明而未融是以為
用久而不渝故以為美器成上古徵闕里之素王匠法
增華參會稽之内史且王言惟一道心惟微于以幽贊
由之發揮從人之欲委質莫違代若遐棄文將疇依肅
觀光而霧集賴設色而煙霏實將振文而為邦豈惟藴
玉而山輝者哉君無謂一拳之石取其堅君無謂一勺
之水取其淨君其遂取我有成性苟有輔於敷閱固無
辭於藴暎惟聖人有大寳昊天有成命莫不因我以載
形以我而施令志前王之事業作後人之龜鏡夫物遷
其常天運不息水有涸兮石有泐代貴其不磷我則受
其磨代貴其不染我則受其黑象山下之泉為天下之
式因碌碌於俗間類栖栖於孔墨嗚呼辭尚體要文當
絶妙雖濡翰其不疲無煩文以取誚爰貢君子以其勁
質或升之堂或入之室對此大匠厠諸鴻筆見珍於殺青
之辰為用於草玄之日夫氣結為石物之至精攻之為
硯因用為名事若可久代將作程斯器也不獨堅之為
貴諒於人之有成
孔子石硯賦王嵩萼
昔夫子有石硯焉邈觀器用宛無雕鐫古石猶在今人
尚傳從歎鳳兮何世至獲麟兮幾年世歴近王近霸年
止幾徂幾遷任往迴於几席垂翰墨於韋編時亦遠矣
物仍在焉非聖人之休祐安得兹而不捐洎乎俗遠聖
賢教遺齊魯列廟以居先師攸主上熒熒以光澈旁羃
羃以色固介爾貞堅確乎規矩昔諸侯立政周道無聞
嗟禮樂之仍缺歎詩書而未分聖人乃啓以褒貶垂以
典墳必藉兹器用成斯文蓋石固而人往亦事存乎硯
云至乃方質圓形銅模龜首雕飾為用陶甄可久横彩
烟而不絶添綠水而常有豈如石焉斯為不朽昔偶宣
父厥容伊何旁積垂露中含偃波時代遷移去游夏而
彌遠日月逾邁變炎涼之已多别有縫掖書生獻策東
京仰希先哲攻文後成叨秉筆以當問愧含毫而頌聲
書軸賦吕牧
方輿之靜也軸居其重大輅之轉也軸當其用夫履端
抱圓何所適而不中則有飾以金玉交以丹漆乍駢首
於青桉或周身於縹帙雖偶提而偶擕亦無固而無必
故能退尺則不短進寸則不長得隨時之舒卷合君子
之行藏劉向校書之時徧薰蘭氣揚雄草玄之所獨染
芸香其質則微其用不淺若輪轂之負載同戶樞之開
轉能藏飛鶴之書更掩迴鸞之篆妙揮(疑)謙以處厚每
求伸而先卷遭秦則玉質斯焚入漢則石渠可踐别有
韜黃公之祕略懷王烈之素書探禹穴而誰見啓金縢
而有諸仲宣之藏萬卷惠子之藏(疑)五車非我軸之何
寳能懷文以自如豈俟脂膏後運枘鑿方虚彼所持而
有待假經籍為蘧廬
獺皮書袋賦王起
懿彼玄獺生於水鄉始殺身於河涘卒成器於書囊仍
彼殘文不假乎雕刻裁以新製自合乎圓方既出納而
(一作於)斯取亦扃鐍而有常想夫下泉委質上天致祭紫
府咸萃丹誠若契宜介福以全生奚徼禍而致斃苟利
人以獲助甘成器於此際則有攻皮之工嘗巧於中遺
文勿剪輕縷潛通圓其蓋則合而能固柔其質則用之
不窮謝水府之至樂入書林而見崇外也蒙茸毛有所
傅中也駢坒(比利切地相次坒也一作攅)書有所聚韜蔚矣之文章
祕煥乎之詞賦彌縫則密豈亡三篋之書周旋必復豈
涉九衢之路若乃青簡疊至尺素交馳藏筐篋而不可
寘懷袖以攸宜必資之以善閉克守之而不遺雖納以
魚牋乍似噬魴之日臨乎墨沼寧同赴汨之時動必依
人靜而挂壁滿貯攸戒緘縢受益其來也江海至深其
潔也波瀾所滌掩青囊之貯卷異豹文之成舄既翰墨
之居珍幸提擕而無斁
文苑英華卷一百六
