文苑英華卷二百五十五宋李昉等編
寄贈九
李端五首武元衡五首
馬異一首韋應物六首
盧綸十一首嚴維六首
戴叔倫十二首奉系四首
孟雲卿一首
冬夜寄韓弇李端
獨坐知霜下開門見木衰壯應隨日去老豈與人期廢
井蟲鳴早隂階菊(一作草)發遲興來空憶戴不似剡溪時
晩遊東田寄司空曙前人
暮來思遠客獨坐在東田片雨無妨景殘紅不映天别
愁逢夏果歸興入秋蟬莫作隳官意陶公未必賢
早春雪夜寄盧綸兼呈秘書元丞
前人
聞君随謝朓春夜宿山前(集作前川)看竹雲垂嶺(一作地)尋僧
月滿田(一作雪滿船)熊寒方入樹魚樂稍離船(一作泉)獨夜(一作)
(猶是)羈愁客誰(集作唯)知惜暮(一作故)年
贈池陽(三字詩選作過)谷口元贊善所居
前人
入谷逢(詩選作訪)君来秋泉已難涉林間人獨坐月下山相
接重露濕蒼苔明燈照紅葉故交一不見素髮何稠疊
贈司空曙前人
漢主金門正召才馬卿多病自遲廻舊山暫别老將至
芳草欲闌歸去来雲在高天風會起年如流水日相(一作)
(長)催知君素有栖禪意應是(一作歲晏)蓬門遲爾開
寄上中書李相公武元衡
昏旦倦興寢端憂坐向微廉頗不覺老蘧瑗始知非授
鉞虚三顧持衡曠萬機曾(一作會)應舟檝便烟雨(一作水)五
湖歸
途次近蜀驛蒙恩賜寳劒及飛龍廐馬使還因
寄李鄭二中書前人
草草事行役遲遲入(詩選作出)故關碧幢遥隠(詩選作隔)霧紅旆
漸依山感激慙(集作酬)恩淚風霜去國顔捧刀金錫(集作賜)
字歸馬玉連環威鳳翔雙闕征夫護八蠻(詩選作龍鳳辭三署干戈)
(護八蠻)應憐宣室召温樹不同攀
此詩二百九十七卷重出今已削去
晨興贈友寄呈竇使君前人
江陵歲方晏晨起盼庭柯白露傷紅葉清風斷綠蘿徇
時真氣索念遠幽懷多宿昔東山意縱横南浦波有美
嬋娟子百慮攅雙娥緘情鬱不舒幽竹自駢羅為予(集作)
(子)歌寒苦旨酒朱(集作有酒未)顔&KR0755;兩鬢倏云變(一作妍鬢倏然變)
功名將奈何
夏日陪朝(一作諸)寮同遊昊天觀因覽舊題詩寄
呈楊華州中丞前人
三伏草木變九城車馬煩碧霄廻騎吹丹洞入桃源臺
殿雲浮棟緌纓鶴在軒莫將真破妄聊用静持喧石甃
古苔冷冰筠凉簟飜黃公壚下歎旌旆國東門
旬假西(集作南)亭寄呈熊郎中副使
前人
旬休屛戎事凉雨北䆫眠一夜江城夢萬里繞山川草
木散幽氣池塘鳴早蟬妍芳落春後旅思生秋前紅槿
粲庭艷綠浦繁渚烟行歌獨酌謠坐發朱絲絃哀玉不
可扣華觴徒湛然聞君東林卧郡閣曠周旋酬對龍象
侣灌注清泠泉如何無礙智猶(集作獨)苦病纏牽
暮春酒中贈李干秀才馬異
歡喜見交親生開一甕春不湏愁犯卯且乞醉過申折
草為籌箸鋪花作錦茵嬌鸎解言語留客也殷勤
寄洪州幕府盧二十二侍郎(自南昌令拜頃同官洛陽)
韋應物
忽報南昌令乘騘入郡城同時趨府客此日望塵迎文
苑臺中妙冰壺幕下清洛陽相去遠猶使故林榮
示全真元常(元常趙氏生)前人
余解郡符去爾為外事牽寧知風雪夜復此對床眠始
話南池飲更詠西樓篇無將一會易歲月坐推遷
簡盧陟前人
可憐白雪曲未遇知音人栖遑(集作恓惶)戎旅下蹉跎淮海
濱澗樹含朝雨山鳥哢餘春我有一瓢酒可以慰風塵
寄暢當(聞以子弟被召從軍)前人
寇盗(集作賊)起東山英俊方未閑聞君新應幕藉藉動京
關出身文翰場高步不可攀青袍未及觧白羽插腰間
昔為瓊樹枝今有風霜顔秋郊細柳道走馬一夕(一作日)
還丈夫當為國破敵如摧山何必事州府坐使鬢毛斑
秋夜寄邱二十二員外前人
懷君属秋夜散步詠凉天山空松子落幽人應未眠
寄楊恊律前人
吏散門閤掩鳥鳴山郡中遠念長江别俯覺坐隅空舟
泊南池雨簟捲北樓風併罷芳樽宴為愴昨時同
夜中得循州趙司馬侍郎書因寄廻使
盧綸
瘴海寄雙魚中宵逹我居兩行燈下淚一紙嶺南書地
說炎蒸極人稱老病餘殷勤報賈傅莫共酒杯疎
郊居對雨寄趙㳙給事包佶郎中
前人
暑雨青山裏随風到野居亂漚浮曲砌懸溜響(集作滴)前
除塵鏡愁多掩蓬頭懶更梳夜牎凄枕席隂壁潤圖書
蕭颯移新竹龍鍾拾野蔬石泉空自咽藥圃不堪鋤濁
水淙深轍荒蘭擁敗渠繁枝留宿鳥碎浪隠遊(集作行)魚
桑履時登望荷衣自卷舒應憐在泥滓無路託高車
春日山中寄李舍人前人
延步愛清晨空山日照春蜜房寧有主石室自無隣泉
急魚依藻花繁鳥近人誰憐失路侣唯與老相親
客舍苦雨即事寄錢起郎士元員外
前人
積雨暮凄凄羈人狀鳥栖響空宫樹接覆水野雲低穴
蟻多隨草巢蜂半墜泥遶池牆蘚合擁溜瓦松齊舊浦
(集作圃)平如海新溝曲似溪壊欄留衆蝶欹棟上(集作止)群
雞莠盛終無實槎枯遂(集作返)有荑綠萍藏廢(集作淺)井黃
葉隠危隄閭里觀將絶朝昏望亦迷不知霄漢裏何路
可相携(一作是攀躋)
寄贈庫部王郎中(時充折糴使)前人
諤諤漢名臣從天令若春科(一作叙)辭皆詔旨稱使即星
辰草木承風偃雲雷施澤均威懲治粟尉恩洽譲田人
泉貨方將散京坻自此陳五營俱益竈千里不停輪未
遠金門籍旋清玉塞塵碩儒推慶重良友頌功頻鶴髮
逢新鏡龍門躍舊鱗荷君偏有問深感浩難申
秋夜寄馮著作前人
河漢净無雲鴻聲此夜聞素心雖比石蒼鬢欲如君露
槿月中落風雲池上分何言千載友同跡不同群
早春歸盩厔舊宇(集作居)却寄耿拾遺緯李校書
端前人
野日初晴麥隴分竹園村巷鹿成群百家廢井生春(集作)
(新)草一樹繁花傍(集作對)古墳引水忽驚冰滿澗向田空
見石和雲可憐芳歲青山下唯有松枝寄與君(集作好寄君)
雪謗後書事上皇甫大夫前人
盛德緫群英高標仰國楨獨安廵狩日曾掩趙張名業
就難辭寵朝廻更授兵曉川分牧馬夜雪覆連營長策
威殊重嘉謀翊聖明畫圖規陣勢夢筆紀山行綬拂池
中影珂摇竹外聲賜歡徵伎樂陪酒間公卿却意經前
事翻疑得此生分深存殁感恩在子孫榮覽鏡愁將老
捫心喜復驚豈言沉族重但覺殺身輕有淚沾墳典無
家集弟兄東西遭世難流浪識交情閱古宗文舉推才
慕正平應憐守貧賤又欲事躬耕
寄司空曙前人
壯志隨年盡謀身覺(集作竟又作獨)未安風塵交契闊(集作結絶)老
大别離難臘近晴多曉春遲夜却寒誰堪(一作憐)少兄弟
三十復(集作又)無官(一作五十未為官)
此詩二百八十七卷重出今已削去注異同為一
作
洛陽早春憶吉中孚校書司空曙主簿
前人
值迥逢高駐馬頻雪晴閑看洛陽春鶯聲報遠同芳信
柳色邀歡似故人酒貌昔時花共艷鬢毛今與草爭新
年来百事皆無緒唯與湯師話(集作結)淨因
聞長安故人喪逝遷謫因增歎寄上河中鄭倉
曹暢參軍昆季前人
鬢似衰蓬心似灰驚悲相集老相催故友九泉留語别
逐臣千里寄書来塵容帶病何堪問淚眼逢秋不喜開
幸接野居宜縱(一作徒)步冀君清論一申哀(一作清夜一聲哀)
書情獻劉相公嚴維
年来白髮欲星星悞却生涯似(一作是)一經魏闕望中何
日見商歌奏罷復誰聽孤根獨棄慙山木弱植無成狀
水萍今日更湏詢哲匠不應休去老巖扃
贈送朱放前人
昔年居漢水日醉習家池道勝跡長在名高身不知久
(一作欲)依天目住新自始寧移生事曾無長唯將白接䍦
剡中贈張卿侍郎何卿(一作樂卿)下樂(集作樂下)
溪間(集作雲間)前人
辟疆年正少公子貴初還早列何卿位新參柱史班千
夫馳驛道駟馬入家山深巷烏衣盛高門畫戟閑逶迤
天下樂照耀剡溪間自賤遊章句空為衰草顔
贈萬經少長干(少集作小)前人
萬公長慢世昨日(一作夜)又隳官縱酒真彭澤論詩得建
安家山伯禹穴别墅少長干輙有時人至窗前白眼看
書情上李蘇州大夫前人
東土苖人尚有殘皇皇亞相出朝端手持國憲郡僚畏
口喻天慈百姓安禮數自憐今日絶風塵空記往年歡
誤著青袍將十載忍令漁浦却垂竿
餘姚祗役奉簡鮑參軍前人
童年獻賦在皇州方寸思量君與侯萬事無成新白首
兩春虛擲對滄流歌詩盛賦文聲動簫管新亭晦日遊
知己欲依何水部鄉人邱整(一作今正)賤東邱
郊園即事寄蕭侍郎(集作呈蕭常州復)
戴叔倫
衰鬢辭餘秩秋風入故園結茅成暖室汲井及(集作脩井及)
清源鄰里桑麻接兒童笑語喧終朝非役(集作貴無)役聊寄
遠(集作聊向遠)人言
李大夫見贈因之有呈前人
何言訪衰疾旌旆重淹留謝禮誠難荅裁詩豈易酬江
清寒照動山迥野雲秋一醉龍沙上終歡勝舊遊
漸至(集作次)涪州先寄王員外使君縱
前人
文教通(集作留)夷俗均輸問火田江分巴字水樹入夜郎
烟毒瘴含秋氣(集作景)隂崖蔽(集作閉)曙天路難空記日身
老不由年將命寧知(集作辭)遠歸心詎可傳星郎復何意
(集作事)出守五溪邊
長安早春贈萬評事前人
春風歸(集作過)戚里曉日上花枝清管新鶯(集作聲)發重門
細柳垂經過千騎客調笑五陵兒何事靈臺客(集作宿)狂
歌自(一作獨)不知
暮春沐髮晦日書懷寄韋公曹渢李錄事從訓
王少府純前人
朝沐敝南闈(集作扉)盤跚待日晞持(集作揚)梳髮更落覽鏡
意多違吾友見嘗少春風去不歸登臨至一醉(集作登高取一)
(醉)猶可及芳菲
新秋夜寄江右友人前人
遥夜獨不寐寂寥蓬戶中河明五陵上月滿九門東舊
知(一作萬里)親友散故園江海空懷歸正南望此夕起秋風
贈韋評事儧前人
與道共浮沉人間歲月深是非園吏夢憂喜塞翁心細
草(集作竹)誰開徑芳條自結隂由来居物外無事可抽簮
早春書情寄河南崔少府(此詩見二百五十六卷)
前人
早發陕州途中贈嚴秘書(此詩見二百五十六卷)
前人
潭州使院書情寄江夏賀蘭副端
前人
雲雨一蕭散悠悠關塞(一作復)河俱從泛舟役近隔洞庭
波春水去不盡秋風今又過無因得相見却恨寄書多
贈司空拾遺前人
侍臣何事辭雲陛江上彈冠見雪花望闕未成丹鳳詔
開門空對野人家陳琳草奏才還在王粲登樓興不賒
高舘更容塵外客仍令歸去待瓊華
喜嚴侍御蜀還贈嚴秘書(此詩見二百五十六卷)
前人
上薛僕射(固讓辭命)秦系
由来那敢議輕肥散髮行歌自採薇逋客未能忘野興
辟書今遣脫荷衣家中匹婦空相笑池上群鷗盡欲飛
更乞大賢容小隠益看愚谷有光輝
山中贈張評事時授右衞佐前人
終年常避喧自注五千言流水閑過院春風與閉門山
容邀上客桂實落華軒何事教予起微官不足論
山中寄錢起員外兼苖員外發
前人
空山歲計是胡麻窮海無梁泛一槎稚子唯能覓梨栗
逸妻相共老烟霞朗吟麗句驚巢鶴閑樹(疑作對)春風看
落花借問省中何冰部今人幾箇属詩家
鮑員外見尋因書情呈贈(曾與系同舉場)
前人
少小為儒不自彊如今羞懶見侯王覽鏡自知身漸老
買山將作計偏長荒凉鳥獸同三逕撩亂琴書共一床
猶有郎官来問疾時人莫道我徉狂
途中寄友人孟雲卿
昔時聞遠路謂是等閑行及到求人地始知為客情事
將公道背塵遶馬蹄生倘使長如此便堪休去程
文苑英華卷二百五十五
