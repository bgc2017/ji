文苑英華卷五百四十六宋李昉等編
錢帛王璧果門二十三道
錢帛
磨錢判一道無名錢判一道
拾遺錢判一道鑄錢數倍判一道
鍾官所鑄判一道母子權判一道
織素判一道練不宿井判一道
黃潤判一道
玉銅璧玉節
龍輔判一道開銅坑判一道
璧判一道玉節判一道
穀珪判一道
木樹草瓜果
採木判一道橘奴判一道
平慮判一道竹判一道
盜瓜判一道芋判一道
椑子判一道梨橘判一道
盜稻橘判一道
錢帛
磨錢判
甲磨錢質而取鋊乙告之訴不更鑄
對
緡鏹爰設銷鑄是司九府匠之以圓方三官因之以文
質雖五銖異制半兩分形龍馬之造化不窮權衡之輕
重有數寔惟泉貸校在水衡人之無良公爲不道微漢
臣之賜蜀鎔範成姦非魏帝之夢陳錯磨抵禁立辟自
貽於錢府舉法須密於金科欲無王衍之害曷云非隱
將刻劉陶之議刑其捨諸且取鋊不定其少多致獄孰
究其高下欲加之罪其無詞乎待窮楊可之告緡方誶
(一作訊)五倫之督鑄
無名錢判
東門韜訴主司負物吏詰之韜云祖有無名錢
對
易象定位尊卑之禮聿修人倫有序貴賤之容斯立布
諸方策聲塵藹然至若爵列子男恩垂帶礪有謀謁帝
方承萬戸之榮無種封侯亦受千金之賜陸子囊中之
寶已惠私門張氏無名之錢且留公庫東門韜家聲不
墜祖德彌光想昔日之恩輝恃曩時之寵寄負玄絶海
搶榆知其不逮刳舟剡檝瘣木媿其無施仰堂構而未
微思必復而何已薄言公府方論赤仄之資爰詣主司
更訴青鳬之鏹亦冀雲油露湛先人承元始之恩自葉
流根後胤奉永平之賜迹有符於故事理無紊於今時
旣於古而無虧豈在今而可抑謂宜從允以叶彛章
拾遺錢判
乙拾遺錢於路縣科罪訴云家約俛有拾仰有取不敢失
業
對
失得者在乎幾悔吝者生乎動苟或昧之其何以行乙
乃妄人不慎厥德既俛拾而仰取亦虛往而實歸路有
遺錢且效漢臣之鄙室而藏鏹庶同猗氏之富在國經
而斯濫寧家約之可遵且揭而書之縣未徵於古制貪
以敗類乙見誚於詩人貽厥孫謀無聞以燕之訓恒有
子禍將貽自掇之刑請糾其違用懲于悔
鑄錢數倍判
江東諸監鑄錢數倍費使牒令停監司云恐棄山澤之
利而工匠私鑄犯法
對
貨以通商財以利俗國法施於九府鑄作行於四方輕
重隨時子母由其逓用積流有象泉布所以得名國家
立制經邦稽古爲理用天分地成其阜安之業聖作物
覩有其通變之勞使乎伊何曾不是識專命非據亂常
有誅人焉廋哉斯害也已請被刑鼎無擾監司
鍾官所鑄判
庚爲鍾官所鑄不充歲計工部按其罪訴稱鉛錫未足
對
辨方制位聿彰治國之典立教富人必先因地之利設
家(疑作泉)府列鍾官將欲布金刀之饒盡銅山之積庚以
伎能從職鎔鑄爲勞獸炭炎罏非煙上出(一作獸爐生炭炎煙上出)
鳬工動扇驟吹傍飛無名歸張氏之封因寵入鄧通之
室自合預圖歲計先備年支不見請於文符空有辭於
鉛錫撫周書而太息有愧川流披漢史而長懷無聞岳
峙仙臺按罪寔爲通規主局致詞憑何逃責
母子權判
順成方請爲母子權渝其好肉所司下科違法
對
調以玉燭天運和於四時用以金幣寶貨叶於三品是
以榆花落影荇葉分形有母子之相權見大小之爲利
歲用不足將救眚灾秋其以登孰爲鎔鑄眷兹方郡年
在順成稱彼兕觥則叶飲蒸之義在其龜貝未詳豐有
之期家蓄三年自流衍於紅粟圜資九府實抵冒於丹
毫守以規模猶違正典渝其好肉彌阻大同知無不爲
何見妄從申請罪人斯得誠宜寘以科條
織素判
樊貴使妻織素先示其式而告之曰必如此妻織遂善
於式乃出妻兄訴州特(一作將)判合仍笞貴六十因損一
脚履地不得貴不伏訴臺
對
龜浪披圖地演金夫之卦鵲橋構象天垂織女之星故
能隂陽克諧琴瑟斯和其道且合莊敬表於齊眉其情
或乖忿怨形於反目樊貴飛鳴聖代飲啄昌期預詳結
媛之談早契伐柯之義皇皇受業初未見於拾青軋軋
弄機遽有聞於裂素蜘蛛網戸朝續斷絲蟋蟀鳴階夜
催殘織光明似雪未慙董永之妻皎潔如霜飜學王陽
之婦兄莫能忍是歸妹之無家女旣不良何立身之有
地閨門險詖醜行已彰州將科繩罪人斯得有虧於禮
善是責之難迯不足與行何藉跛而能履以郭賀爲州
牧用刑而尚寬旣不疑爲臺郎所訴之何益
練不宿井判
丁爲水練不宿井七日夜所司科罪訴云書暴
對
維彼組練濟斯軍國或易象賁其戔戔或詩人歌其皎
皎理宜夜懸諸井晝暴於陽何得不務吳門之光坐乖
魏闕之理所司詰罪雅叶彛章丁則薄言何其厚貌請
依司敗以肅爰書
黃潤判(黃潤細布也揚子雲蜀都賦曰筒中黃潤)
乙借甲黃潤示幽閨因被鼠齧甲索比筒乙以當土無
請酬價甲不伏(集作訴)
對
財以工化物以商通旣名竒而可稱於(一作亦)寳異而爲
玩或有韜筒比細光越象簟况(一作沉)藻侔華色逾龍輔
貨且難得稱珍於外土寵無不利取悅於中閨皎皎當
䆫已生紅粉之豔卿卿在室復觀黃潤之竒上客驚燒
殊裴楷之未識相鼠斯齧惡蒼舒之啓智緘鐍不固誠
毁櫝而亡龜詭異難求豈登山而採蚌依酬元價無徵
本物旣非吾土所育請絶詩人薄言
玉銅璧玉節
龍輔判
張魯私家畜龍輔不獻
對
萬㝢宅心四人各業不寶遠物載沐玄風南榮之暄猶
思上獻東流之水必願朝宗所貴者忠誠孰非臣子所
畜者珍物仍在私家况龍輔稱竒鳥篆攸載潛匿不送
彰聞有司雖馬駕鼓車天心廣被而人迷日用物議猶
多律有明文刑故無捨
開銅坑判
蔚州申管内銅坑先禁採昨爲檀州警發遣兵州庫無
物可裝束刺史判令開銅坑以市物給兵幕(一作募)不闕
軍機廉察使科違勅
對
星帶燕郊雲迷代郡地稱即山之利人擅燒銅之業有
勅頒行無令採鑄頃以遼兵候月或渡盧龍之水漢守
宣風載撫飛狐之塞救兵屢發帑藏云空方興計日之
師遂有隨時之義取銅以給在勅誠違(一作誠在違科)應機而
行於事有(一作可)恕馮諼市義在昔未以爲非汲黯開倉
於今不言其失斷從違勅理或可矜
璧判
璧肉倍好太常以爲度失將薦不可
對
太璞不雕國寶爲貴許田斯假諱朝宿之邑秦城可易
獻章華之臺况祀地郊天或充禮物來朝入聘以表威
儀然則聖人制禮特崇於饗薦王者之孝莫先於崇稷
而三后在天聖靈浸遠四方成歲祭典聿修有事廟庭
載陳珪璧太常所主大禮攸存凡厥薦陳須明制度惟
此璧禮不虧玉書色侔截肪肉倍於好同楚人之鄙識
妄有疵瑕當魯禮之明祠而致違闕曠其所職不得無
辜
玉節判
癸盗玉節於諸其家科盗罪不伏
對
符璽出入惟帝之命節傳迓送(一作官節傳迓)有國之恒寶山
圖獸知林木之多虞澤國用龍取江海(一作湖)之安祲飾
玉之節惟人所持萬里無塵寢於廟堂之上四郊多壘
行於軍陣之間癸何人斯不率而盗子卿漢朝之勇將
權(一作擁)節不移無忌魏國之名臣竊符加罪彼已之子
曾不是思藪之&KR0841;蒲尚聞攻伐邦之旌節安可穿窬請
歸義於鈞金庶無譁於束矢
榖珪判
甲受糓珪之節爲使而易行除慝專以和難爲務法司
劾之不伏
對
六節崇儀制參龍虎五瑞分命列自公侯備以寵章異
其文質嚴國朝而式序戒原隰而斯皇莫不尚以珪璧
爲之制度氣中浮曜夲自生虹山下沉暉由來抵鵲擬
秦城而韞櫝邁燕石以推珍璞琢言敷采就無僣起以
軍旅恤其凶荒易行除慝之規結好和難之義咸崇馭
下克著彛倫將忝厥司寔資謀政甲縉紳高踐符節光
臨旣載馳而飲冰豈四方之辱命蒲璧云始早逾列於
子男糓珪致榮遂專城於方岳克謹天戒肅將明威居
不失中思非出位寧遑啓處務協仇讐得晉侯之平戎
有宣公之静莒奚爲不可而欲論刑易行夲在剡珪此
謬請分陶璧
木樹草瓜果
採木判
終南山下人每至冬中於山北採木縣以斬(一作砍)伐非
時皆欲禁斷人云山南險遠終(一作皆)不可行
對
節彼南山森乎灌木百工爰度庶人斯採厲禁攸施妄
掄材而必制操斧以進何斬伐之乖宜斬陽盖(一作即)取
乎隂時伐隂須在乎陽月古訓則爾今令惟宜若斷彼
良輈剡乎服耜考工有典諒亦難違儻篳路載馳析薪
負荷藍縷是阻巖險何階隨時之宜盖取諸此
橘奴判
甲有橘奴不書於版圖大比被糾訴稱田賦不闕
對
江臯芊眠盧橘是植珠樹金實含芬吐芳班史埒富於
封君李衡取方於僮僕詳窺夏策珍味猶錯於苞貢式
遵周禮物生必載於版圖何厚産之闕書而薄言於田
賦寘於徽纆誠爲得宜
平慮判
僧稱院有一株平慮依驗乃是忘憂
對
王城福田禪宇清界忍草駢植天花亂開裛香雨而增
紅澹祥煙而泛綠徵其種類已偹神農之書覧彼芳菲
取惑愚僧之目狀稱平慮驗乃忘憂初欲薦其祺祥終
用彰於紕繆只可樹之於背翫彼芳香何乃言之於公
取尤眩惑足以發周客之笑生燕人之慙未全害於政
經不可罹於刑典
竹判
衛州申奉勅和市竹州送王芻司法科罪不伏並仰處
分
對
王者立制諸侯附庸海内之化可弘任土之宜克著軍
國旣有彛凖州縣非無舊式眷兹鄘衛築新臺於浼浼
帶以淇澳挺綠竹之猗猗雖禹貢分圻尚乎納秸(一作秸納)
而唐年作賦送彼王芻旣失奉於芝泥自投刑於棘署
司法科罪正叶其宜輙爲詞訴殊是疎僻且虧效職之
方須速謗官之罪
盗瓜判
常州申稱錢客每以種瓜爲業遂被伶人洪崖盗食其
瓜並盡爲客所擒遂作術化出滿田是瓜客乃放之崖
去後了復無瓜客詣縣告崖是妖賊
對
錢客家隣白社業在青門米實葱花光浮五色藍皮密
理美至三摇長懷洗玉之珍方有致金之望洪崖行乖
夔足道契狼心不能李徑遺冠飜乃瓜田躡履徇(一作狗)
兹猿臂因採掇而全空眷彼龍蹄隨指揮而忽見寧勞
宋灌自含冰谷之文不假曾鋤俄結火山之實錢既迷
於術化洪乃集彼回邪於是釋此妖人將殊盗者初觀
帶母似逐仙來後察空苗疑因夢失幻人爲幻幻已去
而無瓜迷者知迷迷旣祛而有悞論妖疑切誨盗情深
雖陳莠口之詞莫辨訛言之實洪崖不在丹筆何施客
告未曉真虛崖實未知州縣更宜尋問方可裁量
芋判
甲以蹲鴟自業丁告其惰農
對
我疆我理盖取其宜採葑採菲止存其善甲以鑿井而
飲耕田而食藝彼芋區安厥蓬戶不知堯舜之力聿求
天地之利有斯而享同計然於范子無悶乃可均沃壤
於岷山鄙哉彼丁好訐爲直昧長沮之自樂訝夫子之
不勤告以惰農未聞其可或恐人慙相鼠務彼蹲鴟匪
夫析薪頗黯綱紀則片言難折審慎攸宜請俟三緘方
申一剖
椑子判
栢會(一作禽下同)南隣有椑樹垂枝於家侍兒取以噉會會
送官仰正斷
對
栢會操深介直期在公清用理於家可移於國東家之
棗昔聞去婦之悲南隣之椑今見侍兒之執論其嫉惡
雖曰至公究其餙情終爲小行所盗不言多少量情應
有重輕請更詳求方可裁斷
梨橘判
鄭州劉元禮載梨向蘇州蘇人弘執信載橘來鄭州行
至徐城水流急兩船相衝俱破梨及橘並流梨散接得
半橘薄盛緫不失元禮索陪執信不伏
對
滎澤名區長洲沃壤土宜雖異川路攸通故使賈客相
趨乘時射利商人逓委從有之無大谷玄光言移汴北
江陵朱實欲度淮南於是鼓帆侵星俱辭故國扣舷忘
夕並届徐城兩鷁争飛雙鳬不背異虛舟而見觸均斷
艦之相逢遂使橈逐蘭摧疑建平之柿下棹隨桂折若
河上之查來落果於焉星散榜人由其鶩没一游一泳
橘包褁而全收載沉載浮梨漂零而半失然防慮之術
未聞責已而侵溺之弊直欲尤人乍尋似合酬填審細
便難允許何者梨因散失船則共傷若爲梨覓陪過自
歸於毁櫝如損船索償理乃齊於指馬旣非情故徒事
披陳
盗稻橘判
會稽楊真種稻二十畆縣人張辨盗將令訪知收辨科
罪訴楊真盗辨木奴復合科罪
對
汙泉芳稻風傳十里之香江陵木奴地均千戶之封青
花競吐色亂煙波朱實方成影分霞錦楊真張辨植業
營生楚旣失之齊亦未得且覆車改轍前代之通宜牽
牛蹊田往賢之深誡豈有一彼一此俱行盗竊之心以
公以私深失是非之路鍾離牧之推讓曾不留心淳于
恭之助收豈知勵俗論犯雖知先後語罪諒乃同歸請
勘兩家之贓方定片言之獄
文苑英華卷五百四十六
