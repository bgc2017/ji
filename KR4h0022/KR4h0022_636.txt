文苑英華卷六百三十七宋李昉等編
賀下
賀剋捷狀一首賀誅賊狀一首
賀退賊狀一首賀破突厥狀一首
賀東北累捷狀一首賀賊自相誅滅狀一首
賀破吐蕃狀一首賀靈武破吐蕃狀一首
為昭義李相公賀雲南歸附狀一首
賀破渭北党項狀一首
賀斬僕固瑒狀一首賀破高玉狀二首
賀韓僕射充招討使狀一首
賀破賊兼優卹將士狀一首
賀行營破賊狀二首
賀剋捷狀張九齡
右高力士宣示臣等張侍賓表臣等前因奏事親承聖
旨懸料數日當(一作必)有捷書及此使至皆如睿略但狂
胡背誕圍逼軍州(一作州城)凶力固已困窮邊城一無所損
臣等伏料此賊早是破傷大衆自遠方來(四字集作遠來)踰月
乃去馬羸則多死人苦則計生本是烏雜之徒足為(集作)
(徵)破亡之漸此皆皇威遠讋氛祲坐銷豈伊邊人所能
自保臣等幸忝樞近承奉聖謨邊捷有符不勝慶悅謹
奉狀陳賀以聞仍望宣付史館謹奏
賀誅賊狀
右蓋嘉運奏北庭觧圍仍有殺獲蘇禄背德敢此讐天
盡驅犬羊來犯軍鎮雖肆凶毒欲逞其心而邊兵無遺
鏃之費狂賊有輿尸之禍此皆陛下聖武將士龔行遠
必叶謀動無遺策能令氛祲坐自廓清臣等每(集作忝)奉
密謀屢承獻捷踴躍稱慶倍百恒情謹奉狀陳賀以聞
謹奏
賀退賊狀
右高力士至宣勑示臣曹待宣奏狀知蘇禄遁逃(集作走)
入山出界者四鎮懸遠比被侵逼將士用命雖有誅鋤
凶黨(集作徒)尚多時(集作日)有抄掠兵疲矢盡為弊亦深今
自奔亡誠是震懼聖威及遠氛沴坐銷又北庭救兵當
時廻旆不費軍廪事且無憂吐蕃縱實西行蘇禄不得
相應其敗可必又無可憂邊事且寧不勝慶慰謹奏狀
陳賀以聞謹奏
賀破突厥狀
右張守珪表奏突厥四萬騎前月二十五日至能訖離
(一作雞)山契丹湼禮等前後斬獲俘馘數逾十萬突厥可
汗棄甲逃亡奚王李歸國及平盧軍將等追奔逐北計
日殱滅更聞奏者伏以突厥新立輕事用兵彼之威衆
在於一舉又兩蕃與其結隙交構未深在於邊隅猶軫
天筭陛下料其終始指授規模知其舉衆(集作鍾)盡來本
自無策勞師襲遠必合成擒使蕃騎先鋒漢軍堅壁坐
觀成敗自戰蠻夷今契丹纔交突厥已破計其奔北必
至喪亡從脫身獲全亦舉衆皆棄醜(集作此)虜震懾從此
氣衰東胡保邊永不攜貳寬傜罷柝自此可期皆聖德
遠覃皇威遐振事無遺策舉不失圖臣等忝跡樞近親
承睿略忭躍之至倍百恒情謹奉狀陳賀以聞謹奏
賀東北累捷狀
右今日劉思賢至奉宣聖旨垂示臣等破賊所由兼見
守珪表奏具承契丹累捷伏以聖武所加制勝者無失
天威不抗犯順者自亡突厥負衆背恩窮凶遠襲兩蕃
懷德誓死知(集作如)歸三軍奉國從命如指遂使一戰便
克已聞殺傷無筭慟哭而奔則知主將必死且蠻夷相
伐我則不勞疆場有虞義亦奚失固知無愆信於漠北
有大造於燕垂此實獨斷神謀事皆有預萬全之策永
靜邊隅薄伐之師匪勞中夏凡在黎庶孰不欣躍臣等
忝預樞近倍百恒情無任慶悅之至
賀賊自誅滅狀前人
右高力士宣示張守珪所上逆賊契丹屈烈及可突于
等首級此等惡稔喪敗將及故天誘其衷既降又貳而
感義之士惡其翻覆背恩之賊已就(集作既已)誅鋤幽障廓
清華夷俱靜計其餘噍永無動摇陛下邊任先擇聖謀
獨斷克禀成命樹此戎功且知河朔無轉輸之勞林胡
為賦稅之地臣忝在樞近預聞遠績捷書之至喜倍恒
情謹奉狀陳賀以聞謹奏(開元三十二年十二月)
此篇元誤編在五百六十六卷表門今已移入于
此
賀破吐蕃狀張說
右臣等伏以凉州遥禀神筭大振天威吐蕃小醜應時
摧敗元惡渠魁乘勢俘戮隻輪疋馬坐見無遺雖虞舜
之格有苖黃軒之征涿鹿未有廓清氛祲如今日之盛
者臣等無任慶快之至
為昭義李相公賀雲南蠻歸附狀
崔行先
臣某等伏承雲南羣蠻率其類八國獻欵歸附以某月
日至于闕下臣伏惟皇帝陛下端拱九重高視千古聖
謨廣運方昭不宰之功至德柔遠是有非常之慶不然
者荒陬蠻貊左祍鳥言文軌未通嗜慾有異不知父子
之性獨識皇王之恩此皆天誘其衷神助其請歸我龍
德革彼狼心豈假渡瀘之師俄同兩階之舞夏啓之征
有扈高宗之伐鬼方書之載籍適足慙耻臣限以守職
藩維典兹戎旅不獲随列稱賀抃舞丹墀之至
賀靈武破吐蕃表令狐楚
此表當在五百六十七卷賀捷表門今已移入姑
存其目
賀破渭北党項狀于邵
右臣得所由報破前件賊者伏以作逆者皇穹所誅阻
兵者黔首共棄此賊與懷恩同惡俱為不道昨率其蜂
蠆犯我郊畿奉天之衆振其前邠州之軍制其後彼進
無所入退知難歸尚肆貪狼更為封豕毆侵縣邑剽掠
居人光進仗天之威首殱魁蘖杜冕賈士之勇再掃殘
妖既已誅其鯨鯢佇見傾其巢穴凡在戎旅孰不歡欣
臣忝惣兵權倍萬恒品
賀斬逆賊僕固瑒狀
右臣某日於華州下邽縣東乾坑店下營伏承中使某
昨日於路將逆賊僕固瑒首級過上都者伏以前件賊
夷狄雜種素無令望本因行陣得踐榮班當將帥之權
效錐刀之用幸憑廟筭頗立戰功陛下嘉其成效寵以
非次謂能盡節翻構異端兇惡貫盈人神共棄今引頸
受戮傳首而來率土之人不勝大慶子既伏罪父必成
擒掃蕩妖氛在於旬日臣忝司戎律倍萬恒情遲廻路
隅踴躍忘倦無任慶快之至
賀生擒高玉狀
右臣得澤潞節度兼鳳翔秦隴臨洮觀察處置等使李
抱玉今月二十日牒稱先鋒將栢秀等十一月於南梁
州大雪嶺北破前件賊黨殺戮四千五百人生擒高玉
妻及男女二人并獲牛馬八千頭匹器械三千餘事又
得李抱玉今月日狀稱於南梁州城固縣界擒高玉訖
伏以此賊因依山險嘯聚甲兵蟻闘郊畿之間鴟張邑
屋之下西與犬戎連接北與逆竪交通更唱迭和窮兇
極惡人神所棄覆載不容李抱玉虔奉睿謀罙入其阻
始則俘其逆黨終用覆此凶渠巖穴(一作谷)以之風行雪
林由其電掃威靈遠揚兆庶同歡在臣微誠倍萬恒品
賀破高玉賊狀
右臣得孫志直狀報具件如前伏以此賊嘯聚日久兇
逆實深在於邦畿頗罹辛蠻既與犬戎相結又共懷恩
合謀若二寇比來必為内應孫志直忝承廟筭討伐殘
兇既斬級以擒生遂傾巢而落卵蕃渠失援邊𤇺可息
(一作瞬息可期)臣忝惣戎倍萬恒品
賀韓僕射充招討使狀令狐楚
右中使臣希倩至伏奉詔書吳少誠比令招討都不悛
心今以韓全義充蔡州行營招討處置等便臣當軍兵
馬令取全義指揮上官說充招討副使令臣使人詣(一作)
(於)行營所撫慰將士仍令激勵臣伏見逆賊吳少誠殘
喘微生(闕)飛賤品敢違帝命來即靈誅陛下天覆為心
雲行其德念日月所照九州攸同哀陷穽之中一夫不
獲懸申詔旨曲賜生全而長惡未悛執迷不復凶逾殛
鯀聲極吠堯今既慎選武臣盡驅猛士威聲先路實勵
於震霆剪滅剋期必同於沃雪欣歡奮激倍百恒情當
道應行營將士等悉懷感怒畜力候奮指蹤示處既以
得人致命捐軀必應無敵臣即準詔差人轉往慰諭仍
切加激勵冀申微效用答深恩不任悃欵之至
賀破賊兼優卹將士狀
右中使臣希倩至伏奉詔書得全義惣率諸軍已入賊
界四月二十七日大破賊徒并擒斬生級如有身死王
事者已委全義竝給棺櫬送歸本道令臣五年莫停衣
糧者吴少誠畎澮下流不朝于海根荄弱植自絶於天
陛牢之中鳴吠未已今霜鋒雲集月羽風馳既壓賊軍
纔聞儳鼓將摩寇壘已見靡旗實廟堂知先勝之形校
隊陳爭登之力誅鋤有次蔑殺無難凡在方隅不勝欣
抃臣伏以雖忠不烈戰士所羞視死如歸武夫之志伏
惟陛下弘天覆幬為日照臨載激怒肝爰收膚骨漢世
徒頒其槥櫝義闕送終周詩縱裹其糇糧賞延非嗣以
今觀古奮一當千臣獲守邊陲叨居將帥無任感激之
至
賀行營破賊狀
右臣得當道行營兵馬使李黯狀報諸軍兵馬四月十
七日從臨潁縣三道齊進二十七日過溵水縣張村下
營問探知桑林中有賊遂與接戰大破賊軍擒生斬級
不知其數者臣伏以天道無親助其效順人生有欲患
在不安今逆賊吳少誠深入禍門自沉罝罟執迷不復
謂暴無傷去至安而即甚危棄大順而為巨逆避日月
之照干雷霆之誅尚假息于寸隂敢偷生於數刻今者
將從天落兵若山行濟溵水而不濡隔偃城而欲斷長
蛇之首尾如截應接自難狡兔之窟穴已焚死亡無所
方當破竹猶繫苞桑剰銳氣以長驅抗威稜而直指困
雖猶闘亂不能軍既摧衆惡之鋒必喪元兇之膽以愚
籌度不日掃清臣忝守戎旃無任忭躍憤激之至
賀行營破賊狀
右臣得當道行營兵馬使李黯狀報今月十三日於故
信州城下破賊三千人斬首七百餘級者臣伏以舉趾
或高則無所措退藏多密罔或不亡(一作知)逆賊吳少誠
用已之愚劫人為惡唯日不足謂天可逃自韓全義禀
受廟謀惣齊力士横行於境深入其郛兵才交鋒寇已
亂轍以羸師之骸罣罥穢草而腥林疲馬之命委離装
壕而咽塹實由奪其信幟拔彼懸門遂使戰野者不知
所歸守陴者無從而出兇徒風散叛卒星分亦足以快
帝怒於高天宣皇威於下土况臣任當旄鉞誓掃氛祲
慶抃之情實萬恒品所守有限不獲稱賀闕庭無任屏
營之至
文苑英華卷六百三十七
