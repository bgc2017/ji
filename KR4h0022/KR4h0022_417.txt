文苑英華卷四百十七宋李昉等編
加階
加階
授宣城縣令儲孝任等加階制
李嶠
鸞臺朝議郎行宣州宣城縣令儲孝任等並早從推擇
久著勤勞績茂綰銅時逢檢玉千齡有慶既屬休符百
里能官宜從榮奬可依前件主者施行
授右衞親府中郎將裴思諒等加階制
前人
鸞臺宣威將軍守右衞親府中郎將檢校左羽林衞上
柱國裴思諒等八屯五校俱奉職司三垓九筵咸屬休
慶錫以班秩用存優奬可依前件主者施行
授通州刺史于光遠等加階制
前人
鸞臺中散大夫使持節通州諸軍事守通州刺史于光
遠並資才藝咸剖符竹勤勞有積聲望俱優神岳貢金
明堂會玉頒賞行慶宜加恩奬可依前件主者施行
授皇甫翼等加階制張九齡
門下朝請大夫檢校尚書左丞上柱國皇甫翼等才有
國良望為時重或紀綱會府成司直之名或彌綸列曹
得在公之譽屬禮崇齋祭慶洽衣冠宜加等級之恩用
廣殊常之賜可依前件
授張均等加階制鄭少微
門下中大夫行中書舍人張均等並藻珪璋騰華綸綍
文行致美駮議惟精肅侍嚴禋咸稱慎禮宜覃行慶之
典俾承加等之榮可依前件
授李逢吉章秘等加階制元稹
門下某官李逢吉是朕皇太子時侍讀也忠孝之訓何
嘗忘之惟祕洎璀實惟藩臣克壯威猷以固垣翰楊造
等祗事内外夙夜惟寅並沐前恩逓昇榮級上下有等
式示彛章可依前件
授崔元略等加階制
勑崔元略等階之設二十有九有庸有事有叙有加用
是四者以詔百吏由郾而上至于元略曰加曰叙由瀍
而下至于弘景曰事曰庸光我侍從之臣且優致政之
老詔贒詔德於是乎在堂奥益近爾其敬之可依前件
授高元裕等加階制崔嘏
勑國之肆𤯝必有霈澤所以惠及於下也爾元裕國之
重臣守我封部能以惠化富吾疲甿其地分内外之任
盡勤勞之誠皆以所能舉其官業是用因兹大慶錫以
崇階各敬爾儀無忝休命可依前件
授内諸司及供奉官叙階制
勑設堂陛所以辨等威置階級所以彰貴賤苟可授者
吾無愛焉爾等或司我繁重夙夜無違或侍吾左右勤
勞不懈而皆温和植性廉潔終身方將委以腹心豈止
加於爵位爾其率職以事上用䧏以持滿勿以貴而驕
人無以高而自忽保兹貞吉以永休光可依前件
授韋慤裴識等加階制
勑記曰爵人於朝與衆共之盖以階級既崇寵榮斯異
䟽封錫命列土承家爾等或才推粉澤豈唯五字之工
或任重藩垣自茂一方之績或官居象月或位應列星
或擁緹騎而分九衢或奉瑶墀而總六尚皆聿脩官業
克紹家風爰因慶澤之辰更舉山河之誓宜思帶礪永
保簮裾可依前件
授李駢等加階制
勑慶澤可以示恩榮貴階可以顯勞績至於叙進則有
彛章况爾等咸以儒業吏能累更事任久而益茂志且
不渝方承覆簣之勤宜錫崇基之漸封妻蔭子斯足為
榮可依前件
授孫簡等加階制
勑上造出秦中㳙自漢古所以叙武功今所以寵文德
施恩布澤今古同途爾等皆道光儒業任重藩維才膺
歴試之難德茂歲寒之操或卿曹副貳多推幹用之方
或正殿贊揚共許詳閑之美况橋山奉職鶴禁來儀既
讐事往之勞亦舉優賢之典河山在目帶礪為期克保
初終永光胄緒可依前件
授盧弘正加三品階制
勑夫門交棨戟身耀金紫抱孫可蔭顧室增封自非峻
級崇階其何以致爾等或以強學潤已武略登壇或望
重𤨏闈輝華於粉署或道光憲席輔相於青宫或以長
才累更重任或以吏道久領郡符用則殊途事皆一致
爰因慶澤以布恩榮勉思階級之高無忽柔謙之誡可
依前件
授朱克柔張戎等加階制薛廷珪
勑具官某等外諸臣有政事可以稱家父位尊功大不
求聞於時者可謂能處其身而恊進趣之道矣而師保
元勲燕居轂下以遺落之材廣朕聞聽亦深得大臣之
體裁(一作哉)惟兹二事朕實樂聞爾克柔能以政經葺吾
舊許人蒞俗遠至邇安而戎前佐大藩休有淑問盤錯
斯驗鋒鋩有餘或嘉韜櫝之心或允求伸之志大臣子
弟朕豈無私元勲薦揚朕豈不信上公進律少將通班
階序徽章旌别優異惟爾克柔與戎宜知朕寵待汴帥
全忠與太保鋋之意而勉於從政立朝也可依前件
開府
授王仁皎開府儀同三司制蘇頲
門下后族之榮况有資敬台儀之重允膺是求特進王
仁皎盛門華緒當代賢戚不言而自有陽秋從信而罔
愆風雨軒星作範已寵於金穴魯管增輝更芳於玉樹
三事斯擬百工式瞻俾延椒臺之祥宜助槐庭之理可
開府儀同三司主者施行
授李抱玉開府儀同三司制常衮
門下秉德者必先於冲譲報功者亦資於禮秩遂其所
執以彰明哲之心存其所賞以稱勲賢之策(一作業)則勞
臣知勸羣議允從兵部尚書同中書門下平章事潞州
大都督府長史知鳳翔事充陳鄭澤潞觀察處置等使
仍充南道通和吐蕃秦隴淋(疑)洮以來觀察處置等使
上柱國李抱玉風雲所感挺此人傑文武相濟弼于朕
躬竭股肱而宣力敷心腹而納誨道高可以諮訪言惠
可以底行鎮撫四夷旌麾授其二柄决勝千里法令齊
於一人端誠馭衆律略安邊究詩書之義府脩德刑之
戰器故使剛者有禮勇者有方三軍可用九伐皆尅西
戎即叙中夏底寧而又精心吏職諭我朝旨茂周原之
多稼省隴戍之外徭老少安懷遠邇和洽社稷之衞邦
家之光嘉乃丕績肆于時夏冲而不盈泰而彌損累執
范宣之志不言馮異之功辭禮閣之端右罷王畿之戎
號足以光昭史冊軌度縉紳今之儀同未曰優異以其
遜職是有進階式從彛序無替成命可開府儀同三司
餘並如故
授鍾庭光開府儀同三司制
勑鳳翔節度下歸順羌首領部落副使保寧州都督特
進守右羽林軍試太常卿鍾庭光夙承勲望早勵誠勤
自屬艱虞備申效用既臨危而見節亦因事以成功率
先歸懷丹款昭著益表自新之志允兹從重之賞禮優
八命秩比三司宜茂寵章式酬勲則可開府儀同三司
餘如故
授李秀璋開府儀同三司制
勑儀亞槐庭寵分茅社議功而賞舊典斯存河西觀察
判官特進檢校左散騎常侍兼泗州刺史上柱國李秀
璋議慮深遠理懷明濟勁節不奪長才有餘湟中絶塞
久毗戎幕車師前部仍領藩條萬里孤軍十年連戰主
畫以貞師律推誠而得士心摧兇陷堅勝捷相繼軍吏
緩帶邊人反耕緬思忠勞益用嘉歎宜進秩於八命更
褒封於五等可開府儀同三司仍封隴州縣開國男餘
如故
授張自勉開府儀同三司制
勑淮西節度都虞候特進試太常卿上柱國張自勉體
仁以成勇徇節以臨戎職在刺奸威屬整旅齊軍令之
進退明師律之否臧南清江黃北啓申息邊虞載戢亭
候肅然舍爵議榮實居其右承景風之章叙比公府之
命秩可開府儀同三司餘如故
授論誠信等開府儀同三司制
前人
勑大將軍論誠信等咸有將才早彰臣節或往參締構
業著總干或近歴艱難勲高負靮錄功行慶啓號覃恩
宜䟽五等之封更寵三司之任誠信可開府儀同三司
授杜冕開府儀同三司制
門下禮優八命秩比三台名器之崇勲賢所屬特進試
太常卿使持節鄜州諸軍事兼鄜州刺史御史中丞充
鄜坊等五州都防禦使上柱國鄭國公杜冕植性剛毅
立心忠烈夙有將帥之才早知軍旅之事任當禦侮政
在親民守七德以臨戎頒六條而訓俗地臨上郡時屬
多虞軍令惟行高懸賞罰之柄王師所處不敗商農(一作)
(不敢傷農恐誤)之業戎軒屢捷郊壘用寧制勝功高緝綏課最
加以命數抑惟典常可開府儀同三司餘並如故
特進
授阿史那獻特進制蘇頲
黃門建官制爵立化之本樹善崇功惟能是任招慰十
姓兼四鎮經略大使定遠道行軍大總管北庭大都護
瀚海軍使節度巴西諸蕃國左驍衞大將軍攝鴻臚卿
上柱國興昔可汗阿史那獻凌鉄關之遠塞威揚萬里
雄金山之舊族誠竭累朝每讀古人之書且多竒士之
節豈止秺侯忠孝呼韓胤緒而已哉頃服獯戎綏其種
落茂勲則遠已寵於登壇厚秩未加俾榮於開府亞台
之典羣議允集可特進餘並如故主者施行
授李林甫特進制
門下王度以貞實寄於良輔天秩有禮允歸於盛德光
禄大夫尚書左僕射兼右相吏部尚書集賢院學士脩
國史上柱國晉國公李林甫應期致用命代生才禮樂
形於物範文章表於王佐自登衮職一紀于兹啓沃之
謨酌泉源而不竭忠公之節貫霜雪而罔改彛倫攸叙
庶績其凝實賴予弼用熙帝載猶且謙冲夕惕兢慎日
嚴問温樹而不言履薄冰而逾勵久而益著德則茂焉
近者禮屬交神恩當進秩雖允恭克譲徒有固辭而惟
器與名本無虚授宜昭寵數以鎮崇班可特進行尚書
左僕射兼吏部尚書主者施行
授李光顔加階并賜一子官制
元稹
門下朕聞有天下者道德仁義以為理城郭溝池以為
固故曰不教人戰是謂棄之有備無患可以應卒此先
王敺攘戎狄保障黎元之大略也五原居宥夏靈慶之
中當蛇豕豺狼之窟將搤咽喉之要爰授(集作命)腹心之
臣厥有成功宜加茂典邠寧慶等州節度觀察處置等
使金紫光禄大夫檢校司空兼邠州刺史御史大夫上
柱國武威郡開國公李光顔氣敵三軍心師百行有卞
莊之勇守之以仁有日磾之誠濟之以武叱咤則風雲
廻合開宴而鐏爼周旋盖文武之全才真古今之良將
是以淮蔡之役百勝功高青齊之師一面居最朕以蕭
關尚警馬嶺猶虞五餌之詐可羞百雉之防爰度先是
屬役每難其人惟爾良能果諧予願程功而不愆于素
訖事而不勞于人比命有司褒乃實效僉曰古諸侯勲
德優盛則就加特進以寵之我國家封植崇重則有朝
請一子以異之予嘉乃勤兼用兩者兹謂上賞爾惟欽
哉可特進仍與一子正員四品常參官餘如故主者施
行
授張濬特進守右僕射依前充諸道租庸使制
錢珝
勑古者建官取諸垂象故左右執法附於文昌以揔六
卿以提庶政用人之本邦國繫焉(一作興邦國焉)進賢既恊於
嚮公致理詎宜於虚位具官張濬剛而能斷寬則有容
保和而實孕元精索隠而若陳洪範他山攻玉鮮類禹
珪九牧貢金自成周鼎先皇帝爰立作相朕小子圖任
舊人每親夾輔之才且致勤行之道必將率衆由已化
兵為農載胡越以同舟混車書於外戶志所未就我實
盡知經營向在於四方親附未遺於百姓雖聚財之任
不欲允煩大臣而復國所資安可有稽征賦荐居端右
兼陟崇階得名器之所歸在典章而斯重永期弘濟更
集前功可依前件
授河東節度副使檢校司空(一作徒)王瓌特進制
前人
勑為國之政在蕃有條贊立武於中權屬好謨於副介
具官王瓌河汾之氣當萃爾家欒范之宗亦高他族伯
仲繼撫封之盛子孫承錫命之功爾能纉彼勲名主於
忠信遠取而寧規勇爵深思而但顧良弓列羣后之上
卿處前人之許(一作興)國尊奬之道造次必論心或益恭
諒蕃昌之可保性能召福何富貴之不來朝舉寵章事
歸敦勸方布冊勲之澤俾崇馭貴之階善佐永圖以承
厚渥可依前件
授沁州刺史張漢瑜加特進封開國男食邑制
前人
勑具官張漢瑜等漢室勲勞始以進奉朝請而好爵之
設五等具焉至於任以專城秩參環衞假之有寵(一作典)
典(一作寵)亦匪輕漢瑜以致勇之誠臨戎罔憚且能抱節
而後立功則良將之才挺然可見宗裕耻同兒戲學在
師貞過庭有聞刺部甚美則愛子之號昭然可知是以
詔我代言俾兹申命亦用垂勸期于徇公可依前件
文苑英華卷四百十七
