文苑英華卷九百二十七宋李昉等編
職官三十五(别駕判官附)
高平别駕權幼明碑一首
曹州别駕張無擇碑一首
嶺南節度判官宗義仲碑一首
故朝議大夫高平郡别駕權公神道碑
獨孤及
開元天寶之際玄宗始以八柄付三公由是台司得專
其廢置其中或因寵憑位(集作憑寵固位)懼天下有異己者諸
附離之者皆出入三臺若公才令名以望見憚則稍稍
優其俸而黜其職故天水權公幼明由新安令為絳郡
司馬高平郡别駕而沒同於道者皆竊歎之是歲天寶
六載秋八月也没後二十有二載歲次己未春二月返
葬洛陽故塋夫人新鄭縣君滎陽鄭氏祔焉縣君某官
某之孫某官某之子(十字集作某縣某官某之孫某之子)以仁儉好禮輔
佐懿德柔明之風訓齊閨門夀六十五大歴二年十月
某日終於丹陽初公娶於博陵崔氏生子曰驊而終新
鄭以繼室生四子曰駃(集作軼下同)曰申曰器曰舒不幸短
命驊駃申器悉忠信好學善屬文位未顯而令名歸之
慶之垂訓之流也至是既卜宅兆驊等懼日月逝(集作逾)遠
後裔不知先人之德善謂及忝聲華(集作鄉舉)之舊故使錄
而銘之云公諱胤(集作徹)字幼明隴西天水人也權氏之
先出於顓頊其遠祖殷武丁之少(集作小)子生而有文在
其手曰權因以權受封且受(集作命氏)焉至周為楚武王所
滅國除其後有仕隴西者遂家於天水歴漢魏晉宋間
子孫世為都尉郡守至裔孫翼與王景略同佐符堅官
至僕射翼生(二字集作後僕射數世至)景宣景宣生士玢並知名於
時士玢生萬春歴華州刺史封千金縣公華州生(集作嗣)
右領將軍曰文奬領軍生(集作嗣)永興令曰懷育公永興
之嗣也奕葉之明德粹氣叢乎其躬故融而為仁行播
而為文學童子時舅氏崔湜奇其文嘗謂有何無忌之
似其鄉舉也考功郎中蘇頲拔諸羣萃之間連尉湖城
汾陽新繁渭南河南五縣開元二十三年拜監察御史
會監祭太廟先時同(集有會字)事者約相與偕赴及將赴祭
約者有故不至遽不暇告公曰人約我矣豈可先已而
後信乎遂不赴坐是降為河南府法曹君子義之初選
部舊制每歲孟冬以書判選多士至開元八年乃擇公
廉無私工於文者考校甲乙丙丁科以辨論其品是歲
公受詔與徐安貞王敬從吳鞏裴朏李宙張恒(集作烜)等
十學士參焉究其升奬皆當時才彦考判之目由此始
也于時天下無兵二十餘載縉紳之徒用文章為耕耘
登高不能賦者童子大笑公攘臂其間以仁義為己任
片詞隻字動為學者所法時軰榮之而居家清方惟德
禮是仗潤身飭吏不過經術不矯持操以媚貴游(二字集作)
(貴游媚倖)行威作福者忌之由是官徙而階不遷從法曹數
歲而後有新安之拜及至歴降郡安平任愈疎遠安貞
守中(一作中正)未嘗易方虚舟其心與位升降春秋六十四
而終盖道之行止與時不并論者以漢梁叔敬桓君山
為比公所著文二十卷其立言之宗趙郡李華嘗(集無此字)
編而叙之矣(集無此字)若世系事業則書諸文其文曰咺兮
權公有德有言忠恕廉清道直而温行有餘力足言斯
文居高釐績勤約是守與明與信寧黜無(集作不)苟跡屈
志申義彰身後冉政游學左詩潘詠風流遺烈足以遺
子九原與歸末由也已
曹州别駕張公神道碑(集作故通議大夫和州刺史吳興郡張公神道碑)
白居易
張之為著姓尚矣自漢太傅良侍郎肱晉司空華丞相
嘉以降勲賢軒冕歴代不乏肱避地渡江始居於吳故
其子孫稱吳郡人嘉以孝悌聞於郡故其所居號孝張
里嘉之曾孫裕在宋為司徒即公五代祖也司徒之孫
儔在趙(集作隋是)為吳郡都督即公曾王父也台州臨海令
諱鵾即公大(集作王)父也袁州司馬諱季(集作孝)績即皇考
也或以人物著或以㛰(集作閽)閥稱迄今為江南右族公
諱無擇字無擇未冠丁袁州府君憂廬於墓晝號而夜
泣者三年矣有靈芝醴泉出焉既冠好學能屬文從鄉
賦登明經第應制舉中精通經史科補弘文館校書郎
調左金吾錄事換(一作投)杭州錄事參軍在杭州前後詰
偽制吏者三十八人駁假年侍老者三千人舉而正之
人伏其明會劉幽求來為刺史舉課上聞詔授絳州錄
事參軍絳之郡丞有主婿者估寵侮法豪奪人利公數
其罪露章奏之章下丞相府丞相姚元崇奇之致書褒
美尋改太原府功曹參軍給事中張昶為江淮安撫使
表公正直奏署郡(一作部)從事吏部尚書陸象先為河東
按察司使狀公清白奏授懷州獲嘉令在獲嘉以不茹
柔得人心以不吐剛得罪繇是左遷鄂州司馬移深州
司馬轉虢州長史時上方思理詔求二千石之良者時
宰以公塞詔擢拜和州刺史公在郡奉詔條䘏人隠而
已不知其他無何水潦害農公請蠲榖籍之捐者十七
八時李知柔為本道採訪使素不快公之剛直密疏誣
奏以附下為名遂貶蘇州别駕幼艾(集作老幼)攀泣而遮道
者數百人宿信方得去移曹州别駕歲餘謝病歸老於
家天寶十二年正月二十八日終於東都利仁里私第
十二載(集作某年)二月十二日葬於河南府伊闕縣中里原
享年八十三噫公生天地間八十有三年可謂夀矣其
間當明皇帝馭天下四十有五年可謂時矣有其才得
其夀逢其時然職不過陪臣秩僅至郡守凡所貯蓄鬱
而不舒嗚呼其命也夫公之文學嘗為賀知章賈彦璿
許之公之諒直嘗為李邕張廷珪稱之公之政事又為
劉姚張陸推之夫以八君子之力援之而不足以一知
柔之功推之而有餘阨窮不振以至沒齒嗚呼其命也
夫古人云道不虚行又云其後必有起(集作達)者故公之
子大理評事誠以節行聞於時公之孫戶部侍郎平叔
以才位光於國報施之道信昭昭矣不在其身即在子
孫相去幾何哉長慶二年某月某日平叔奉祖德揭而
碑之(四字集作碣之)居易按據家狀序而銘之其詞曰
有木有木碩大而長破為桶棧(疑作伐)不作棟樑有驥有
驥規行矩步辱在短轅不駕大輅嗚呼噫嘻公亦如之
將時不遇我而我不遇時勿謂己矣天錫多祉既賢其
子以濟其美又才其孫以大其門苟無先德孰啟後昆
嶺南節度判官宗公神道碑豆盧詵
夫工文者或懦於勇烈善武者或昧於政理徐則失於
斷疾則寡於謀至若文而有勇武而有政徐而能斷疾
而能謀者公有之矣公諱羲仲字羲仲其先南陽人也
高祖出宰榆次因家太原昔宋襄公之母弟敖仕於晉
至伯宗為三郤所害州犂犇楚其子家於南陽以王父
字為氏公其後也遠祖均東漢為九江太守累遷司徒
六條分而千里雲行五教敷而四方風動厥有成績罔
或不臧自東漢迄於聖代英賢間發吏牒詳焉曾祖隋
雍州牧鄱陽將軍諱義國之選也烈考皇靈州錄事參
軍諱良獻人之望也皆纉成前緒垂祐後昆秉德不回
世濟其美公則靈州府君之仲子也允武允文惟忠惟
孝丱歲失趨庭之訓絶漿有類於參乎弱齡喪倚門之
慈泣血不殊於柴也曾未弱冠克自激昂不安顔子之
貧遂投班生之筆乃慷慨而言曰文武不墜在人弘之
遂從安思順破魚海敗五城授上柱國又從哥舒翰破
吐蕃收九曲前後討伐稠疊勲庸累遷游擊將軍左武
衛中郎將暨乾元中秦州防禦使都督楊公公之懿親
邦之碩德也懷郭有道之深識行祁大夫之内舉以公
才兼文武德備剛柔表為司議參軍尚賢也至上元初
楊公為同州刺史又表公兼韓城令當縣團練使任能
也攙搶未攘獫狁孔棘既因之以師旅又加之以饑饉
寇盜蟻聚於我疆黔黎鳥散於他境城壁頽圮鄽戶閉
隳嗷嗷彼方望公如歲公於是完城郭修器械均賦斂
峙糗糧城郭之完也則矗長雲以倚天器械之修也則
騰勁霜以撲地均乃賦則流人不召而來峙乃糧則軍
士不戒而備農狎於野商復於肆去其煩苛敦其簡易
曾不期月而人知所庇解印未幾朝廷多之遷澄城令
無何楊公拜御史中丞嶺南節度乃諮參公謀授以參
軍時宦官吕太一怙恃寵靈凌虐神主前節度張休為
之棄甲公於是稽韜略演遁法算之以孤虚考之以風
角潜軍間道克復舊藩甲士不勤而兇黨殲矣所謂不
戰而勝者也乃大貢方賄丕叙庶績朝議嘉焉授大理
少卿且監察御史仍充節度判官懋賞也棘署亞卿表
其赤心而刺外栢臺柱史俾其白簡以正邪方將振翼
南溟竭誠北闕曜威靈於象郡布渥澤於龍川豈上天
不惠降此大戾閱水去而不留藏舟淹其長逝以永泰
三年四月六日寢疾捐館於上京務(闕)里第春秋四十
有二以其年五月十八日葬畢陌原禮也公之元昆曰
夷仲早世而殞公之季弟曰昌仲為光祿寺丞撫孤追
往號慟靡及唯公禮以檢身忠以奉國其事上也敬其
臨下也簡御衆以寬撫孤以義率性而仁愛及物因心
而孝友過人從官之祿利散霑於疎屬承家之資産悉
付於同生宗族之所嗟稱寮友之所景慕者也夫人昌
黎郡君豆盧氏太原交城令元偉之孫寧州真寧尉廣
洽之女也調諧琴瑟志厲冰霜施衿結縭作嬪君子婉
嫕淑慎宜其家人伯道無兒豈獨悲於晉史共姜誓死
寧專美於衛詩痛失翼於凌虚思招福而遺有終願削
髮禪寂納衣空門愍幼女之未嫁抑深心而少止歲月
逾邁陵谷有遷願播芳猷紀之貞石詵也不侫知其為
人哀彼譚公念兹歸祔乃為銘曰
於穆君子問望不已文武並茂忠孝兼美德所立兮奕
奕韓邑嗷嗷疲人命公為宰厥政維新化所及兮小臣
不帥肆虐荒裔師徒不勤渠魁自殪資令謀兮聖朝懋
賞俾崇乃秩卿月照庭堂霜輝質沐鴻休兮天地不仁
殱我邦彦百身莫贖孰不興怨行之積兮孀妻孤女魂
斷骨驚爰紀貞石永播芳名美無斁兮
文苑英華卷九百二十七
