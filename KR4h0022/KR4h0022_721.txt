文苑英華卷七百二十二宋李昉等編
餞送五
薦福寺後院送新嶼尉洛郊序一首
送李審秀才歸湖南序一首
重送李審却赴廣州序一首
送標和尚歸南岳便赴上都序一首
送虔上人歸會稽覲省便遊天台山序一首
送魏七秀才赴廣州序一首
夏夜對雨送李玕擢第還鄭州序一首
崔中丞城南池送徐侍郎歸亰序一首
送成都成少尹赴蜀序一首
送吏部杜郎中兵部楊郎中入蜀序一首
送賀若員外廵按畢歸朝序一首
送韋員外充副元帥判官之東都序一首
送穎州李使君赴任序一首
送澤州李使君赴任序一首
送餘杭薛郡守入朝序一首
送孫侍御赴鳳翔幕府序一首
送王判官赴福州序一首
送洪州李别駕還任序一首
送韋評事赴河南召募畢還亰序一首
送宇文恊律赴江西序一首
送韋司直還福州序一首
送廣陵許戶曹充召募判官赴淮南序一首
送六合林明府清白名聞上都赴選序一首
送陳留張二十七少府鄖東都赴選序一首
薦福寺後院送辛嶼尉洛郊序任華
一昨渭北節度工部尚書臧公表薦辛嶼尉洛郊盖知
嶼事親以孝聞與朋友以信聞於吏道以幹聞不然非
所聞也秋七月將之官乃胥命於此寺後庭盖所以破
臨岐之妄想銷操𬒮之煩惱也僧院少客蒼苔滿地終
南曉晴洗然黛色日暮飲罷鐘聲傍出(一作山)贈言曰子
之叔父以清白著稱歴踐臺省官至二千石子其刻已
自勵無墜叔父之風操𬒮(操疑作摻下同韓集舉正云晉人草書參作喿)
送李審秀才歸湖南序前人
平西原之歲隴西李審自湘東來才甚清氣甚和節甚
竒心甚高僕是以恨相知晩也秋九月又言歸於湘東
衆君子出餞于北郭碧峯巉巉出於栢稍有如虎牙夾
天而立加以白日欲落挂在巖半横照灘水月帶微明
(一作一帶微月)操袂于兹揮袂于兹恨無崐山片玉以相贈贈
君桂林之一枝審再拜白幸甚
重送李審却赴廣州序前人
吁嗟乎蒼梧之片雲或隨風而東或隨風而西片雲既
如是孤客亦如是昨日李生言歸湘東今日李生將赴
南海昨日今日豈有二李生乎亦猶前日蘇秦與今日
蘇秦不殊耳所以然者何耶盖乘流則進見幾而作明
有志於四方非凝滯於一途其中或有不得已之事亦
不怪有也昔孔子嘗為東西南北之人張儀亦為燕趙
齊楚之客其已乎滄波遠天混和暮色孤舟一去曷日
而旋歸哉
送標和尚歸南岳便赴上都序前人
南岳有大比丘其名曰道標性聰惠(一作慧通用)穎悟通於
禪門精於律儀善於說法該於儒術是以禪師伯之律
師仰之法師宗之儒流服之自登戒壇凡四十餘夏致
弟子彌漫於江嶺間不下萬二千人不然安得前後連
率新舊岳牧莫不嚮風稽首焉屬我中司隴西公方崇
東流之法化南越之俗是以惠然杖錫而公待(一作得)之
禮敬甚厚前隴西公曰維摩經不云乎法無往來常不
住故金剛經不云乎應無所住而生其心每念雙林樹
下將歸乎湘東郡又憶王舍城中當詣於漢北闕公難
違其意悵然久之乃命幕中樂安任華為之序序云彼
上人者甚為稀有方以般若為舟而浮于洞庭以大乘
為車而游于亰師皇帝深信釋氏必將延入内殿問以
秘藏豈唯將相得歸依之地王侯發廻向之心而已乎
王(疑)曰如吾言焉
送虔上人歸會稽覲省便遊天台山序
前人
國書所載名山如天台者鮮矣故老萊遊于斯應真遊
于斯虔上人亦遊于斯老萊崇於孝者也應真崇於道
者也二公之美上人兼而有焉上人緇侣之澄肇詞場
之沈謝讀盡貝葉能了於空净如蓮花不著於水不然
安得衆君子禮敬若是焉言歸膝下則孝名為戒將遊
物外而朗詠長川豈徒蔭長松以隠身承瀑布以洗足
是將探掇靈藥搜訪仙經歸獻北堂永同西母也鏡湖
秋月當見色空稽山片雲能引詩興剡溪白鳥知爾無
機雲門疎鐘訝君來暮豈不謂然耶今朝贈别桂林花
洞庭白煙濕袈裟虔上人與君各在天一涯
送魏七秀才赴廣州序前人
此邦詞客往來亦云多矣其有論詩則為詩人對酒則
為酒徒如魏秀才元稹者不可多得况爾兄殿中侍御
史萬成吾友將為遠别豈同他人江亭暮天勿辭一醉
醉後觧䌫則月照滄海猿啼碧山其柰爾何
夏夜對雨餞李玕擢第還鄭州序
前人
今年東都秀才登第者凡十數人隴西李玕為之稱首
且宗伯方以拔淹滯愍勤舊為務而玕則年甫二十餘
豈張公意耶其如考舊文則上等試文策又上等欲以
年少棄可乎不可也朝廷由是翕然謂張公之用心也
周選才也當不膠柱於一途耳夏五月李玕將歸于鄭
我中司李公惜明晨東郊之别成此夜西園之會桐葉
滴其疎雨竹枝鳴其夕風夜酒既醉俾我小為之序
崔中丞城南池送徐侍郎歸(集作還)亰序
獨孤及
侍郎昔為河南督郵河陽令其觧龜也東人思其遺美
今出入夷險歴二十餘(集無此字)載而一來廰樹未老佐吏
半在公位望章綬輝光城邑觀者榮之而東都主人亦
以籩豆醆斝徵會脩好之不暇凡萃止十有五日而去
去之日主人歎瞻仰(集作之佇)莫及也故又釃酒于此池池
上有䨇彩艫與竹齋對布賓主位于罇之左右而蘭臺
金閨建禮承明之英十有八人序列其次池外有闕塞
䨇嶺遥作外戶嵩高逶迤數峯當忩伊洛春樹若刺繡
布錦仙桃火燃顧我則笑於是遊眺之不足則舉白以
相勸而狂歌送之唱棹鳴桹簫鼓陳乎其間醉中疑三
江五湖去人不遠謂千慮萬事無非妄作况少别可以
興愴乎但駟馬行塵明日將遠登而無賦謂罇酒何宜
歌而詩之且以見追攀者之心也(二字集作志)
送成都成少尹赴蜀序前人
歲次乙已定襄郡王英又出鎮庸蜀謀亞尹僉曰左司
郎成公可温良而文貞固能幹力足以參大略弼成庶
務既條奏詔曰俞往公亦(集無亦字)朝受命而夕撰日卜十
一月癸已出車吉尚書諸曹郎四十有二人歎軒騎將
遠故相與載籩豆醆斝封羊鱠魴脩飲餞于肅明觀以
為好飲中客有賦蜀道難者公曰士感遇則忘軀臣受
命則忘家姑務忠信夷險一致患已不稱于位於行邁
乎何有言訖抗手建節即路且以㤋(集作紛)悅刀礪侍輕
軒而西凡強學以脩業積行以取位赴知己不為名適
四方不違親卿大夫之孝也吾子其無忘可移之忠將
咨度是務使岷峨其人苛慝不作天聽自民誰謂蜀遠
别細故也豈蠆芥乎凡今會同非詩無以導居者之志
送吏部杜郎中兵部楊郎中入蜀序
前人
二公罷東西之(集無之字)曹草奏啓事之劇而參軍西南時
人或譏朝廷易其大難其細及以為不然方今天子命
將帥以守四方丞相秉鉞為唐南仲擇佐命介宜先才
者賢者事孰大焉彼採薇出車以遣役勞勤我則異於
是受王命者不言勤赴知己者不愴離今日斗酒姑展
交好遂以道吾子(集無子字)四方之志亦使滿座歌二公乎
送賀若員外廵按畢歸朝序
今年春上以富人侯為丞相百揆時叙九州賦錯方欲
齊職貢之法崇底慎之典使六府修九序成尚書吏部
郎中(集無中字)賀若公貞明直躬特逹公器才足以懋功蕆
事政足以弘道救物故俾繡衣持斧廵撫江介分王命
也公電發神機霜淬智刃其始至也問謠俗省疾苦命
司書視年數之上下削邦縣之版圖實其衆寡以差井
賦然後勞來安集宣皇恩而煦之饑者如得食寒者如
得纊使苞茅之貢必叙而杼軸之詩不作冬十一月命
羣吏致事言旋于京師且將捧府檄於南陔侍版輿以
西上禮也夫其由自家以刑國資事親以事君奉慈訓
不廢陳力將君命不違色養忠孝之大者况姦宄已殄
(集作以弭)干戈將戢朝廷方以律令章程責成三府然操六
轡驟四駱周爰咨詢以成天下之務在是行乎翰飛方
騁瞻望何及唯獻熟(集作酬)東閣弼成大猷使蒸人粒海
水静農夫高枕及亦預焉凢拜首(集作執手)于路岐者請偕
賦鴻鴈取之子于征劬勞于野爰及矜人哀此鰥寡以
為善頌
送韋員外充副元帥判官之東都序
前人
太尉臨淮王之秉旄淮沂也天子命公為介洎臨淮薨
而相公(集作國)太原公繼授兵符盡護東夏諸將亦表公
參成周軍事如初命故事官至左右掖垣不驅傳不就
辟(十二字集作登掖垣者不驅傳居諫臣者不就辟)將使其能必易其秩故自
左補闕為尚書郎元年仲春始以使節赴洛陽經大盗
虔劉之餘頑民雖遷汙俗未返三軍之心注於帥帥(下帥)
(字集作師非)之耳目屬於參佐以公貞諒文敏能恤大事且
成宣之後也故以部從事咨焉夫民殘則訛訛則流禁
流莫若以德兵不戢則翫翫則暴禁暴莫若以信建信
與德以為幕中之畫繄吾子是冀將賀不暇别於何有
我飲餞者姑以詩代路車乘馬
送穎州李使君赴任序
公之為穎州也朝廷以不失人為明穎人以得父母為
幸公獨以去色養為戚故執事者難之其為公謀者則
曰受命忘家公也愛親讓禄私也君子不以私廢公不
以孝棄忠况國家方親親賢賢而當穎人傒師長之日
可以此時急聞禮而緩君命乎公曰諾然後明日朱兩
轓而東竭力致身之誠於是乎全矣方當輯寧疲人𥜗
而袴之宜其大王事而小行役豈徂暑之熱遠道之思
與前期之難足攪胷臆賦詩勖别于以特贈
送澤州李使君兼侍御史充澤潞陳鄭節度副
使赴本道序
今歲皇帝擇可以守四方之臣分命大司徒凉公作藩
汧(集作岐)陽平秩西夏凉公季弟曰抱真敬事好學仁勇
忠信凡仁則不偷勇則不撓忠則能宣(集無宣字)力信則人
任焉故天子器之方倚以胥附使宅高平綏厥有衆董
次將之任且以柱後惠文冠冠之詔下之日軍府胥悅
盖蕭何守關中舉宗詣軍而凉公荷方邵(英華有南字非)之寄
亦以愛弟居東旅于行間忠之大者夫高平上黨之地
趙魏燕代潞之咽喉太行恒山為之襟帶公居有專城
之任行有亞旅之職其略足以固其封疆其惠足以柔
其民人勖哉夫子進吾往也伯兮仲兮執兵之要謹身
以肥家自家以刑國高平之政可以未行而窺矣彼瞻
望佇立壯夫耻之非歌詩莫足以贈
送餘杭薛郡守入朝序
有大道者遺小成之迹抱宏略者非曲士所見公嘗以
匪躬之故三入承明時議用舟檝期公者七載矣而猶
建隼河壖洗幘江島興貝錦之歎詠跋胡之詩豈不以
名至盛德至廣而厦材多節夷道若纇(英華作頽非)乎今天
子受宣室之釐忽思賈誼以謗書之篋先示樂羊且搜
玄珠俾詣丹闕則巨鱗方縱未可料也雖欲抱黃老(作子)
(非)之術與赤松子遊公噐所歸難乎免於珪組矣夏五
月弭棹睢溪脂車而西火雲成峯郊草如織誰謂秦遠
跋予望之有以見升青(集作赤)霄捧白日在此行也謂攀
四牡者各賦南山有臺之四章取樂只君子德音是茂
以為志(集有之爾二字)
送孫侍御赴鳳翔幕府序
右扶風之地跨枕隴蜀扼秦西門帝命司徒為方叔開
府之日搜賢自貳於是孫侯以監察御史領司徒掾夫
子卿族也用文學纉緒而弟兄皆材伯曰宿以秋官即
辟丞相府仲曰絳拾遺君前及余為寮夫子則以貞幹
肅恪之能入主方書出佐戎政花萼灼於三臺時人榮
之二月丙午乘傳詣部人謂扶風於是乎有三幸獲白
額而南山有採藜藿者一幸也(先是司徒於南山擒賊帥高玉)今夫操
兵者如虎而司徒仁而愛人二幸也其府君則賢其幕
府多士而孫侯懿之以文德三幸也恪於德以臨事度
於(集作其)義以從政力於忠以成績吾子勉之其蔑不濟
矣士為知己者用豈干榮乎請居者歌之持貺行邁
送王判官赴福州序
松梓楩柟茂於深山不能逃匠石之顧賢士君子晦於
言迹不能使人不已知其勢然也之子言忠信行篤敬
以文雅麗則括而羽之而世皆觀頥我獨儉德吾固知
長風六翮必有時而去及御史大夫李公之命介也辟
書四下果以嗣宗為首歲二月載驟四駱脂車而東閩
中者左溟海右百越嶺外峭峻風俗剽悍歲比饑饉民
方札瘥非威非懷莫可綏也議者其謂君臣戎幕以義
佐師律以禮報國士以直道罷人以德使安危懸於指
掌勝負决於談笑則咨謀之道弘矣豈椎髻殊俗覆車
畏途足為志士之怵惕哉凡我出祖者亦既偕賦
送洪州李别駕還任序獨孤及
别駕者(集作以)嘗宰三縣佐四郡未始不以廉直為己任
亦未始以廉直衒已名仕有餘力則寄傲於琴趣遠是
以曲高意精是以聲全得於心而形於手故非外奬所
及當其操絃如操政焉時人知其琴不知其政善而無
伐光而不耀故也今也來思(集作斯)上台觧榻卿大夫士
從之如不及時因觀操縵之妙可以見從政之道是行
也吾子其懋脩乃德恪儆爾位夫亦將抑與不暇求於
何有繼楊(二字集作唯湯)郢音明旦將遠廬峰湓水大江間之
風景可同而聽不可共由是衆君子賦詩以壯别且曰
備折楊黃(集作皇)華之韻用抒他年之相思
送韋評事赴河南召幕畢還京序
前人
自唐蒙司馬相如開䍧牱(漢書作牂牁)鑿零山於是西南夷
君長始受漢印及國家綏以大道振以長策滇越卬𤏡
世亦皆為外臣蠢兹六蠻獨抗王旅天子方將開外戶
掃絶漠故授相國衛公鉞俾出作方叔入為吉甫且募
如貔之介士將剪長蛇之速飛由是分命我廷尉評事
韋公實佐其任公以止戈諭之採薇歌之使政有典則
人知義所故燕齊少年韓魏勁卒召募如景附赴敵如
焱馳自春至於是月受命羽檄之下凡萬八千計然後
頒賜筭級將朝于京師夫勤王集事之謂忠周爰咨詢
之謂智復命而不愆(集作潜非)于素之謂信姑樹三德載馳
六轡行當以柱下之書贊募中之畫是役也冥冥羽翰
非瞻望所及矣請俱(集作偕)賦以知魏風
送宇文恊律赴江西序前人
復周正之年天子以潤州刺史張公林(集作休)為豫章牧
(集作太守)豫章之人既庶且富部從事縣大夫缺而不補先
以檄徵恊律於會稽時人皆賀豫章之得賢恊律之遭
遇君子則曰夫子刃有(集作之)餘地不啻切玉割(集作刲)小
鮮而用其鋩無乃不可乎夫子曰不然盖其不患秩卑
而患已素餐不患國士之不我遇患遇之而不荅苟有
用我者吾其為執射乎於是舉帆西陵是日于邁然後
知大夫之感義而不私(集作思)其身也于越(集作于或非)長路
江皐暮春沉吟秦山悽愴鏡水豈不知今日斗酒明旦
不共顧懷安敗名無勇也怨别傷遠非丈夫也苟將申
其道而成其務則萬里咫尺少别何有二三子其詠歌
之以代雜珮
送韋司直還福州序前人
遠别非難行路難行路非難相逢難始者與吾子會于
撫以吾一日長乎子子嘗敦弟兄之好而不吾先自雲
摇雨散凢四悲秋而一會面亦既道舊别又繼之斯亦
可以愴矣然君子患德之不建(集作逮)不患人之不我知
吾子克慎厥身以荷先大夫之覆露賁然將命為邦司
直被服文行而鏃礪之揚其家聲吾唯子之望豈行邁
與聚散足貽志士之忻戚乎是别也祗以歌詠貺吾子
而已
送廣陵許戶曹充召募判官赴淮南序
前人
冉駹不庭三年矣王師戒嚴將問罪荒服於是上將分
職慎選乃僚以許公有持斧舊名斷犀餘地故授以戎
政俾發卒于東夫三河之人豪全齊之人武荆吴之人
悍籍其餘勇可以盡敵信以致之繄公是頼然則諭王
命敦師律度程以料民徵騎以濟衆歌事以遣役輯謀
以定功在是行乎高天晩秋殺氣動地靡靡岐路悠悠
旆旌送離如之何賦小戎以為好
送六合林明府清白名聞上都赴選序
前人
今之為邑者祗事趣辦而已矣之子獨以公廉不苛聞
於朝廷夫公則能廉(集作力)廉則不苛(集作苟)不苛則無害
六合之人飽是三德故家肥人讓而名隨之(集有宜字)其黜
陟考績(集作幽明)之日首冠(英華作守官非)賢能之選也宜哉上方
勤恤人隠渴良吏如不及之子令問將與位偕行當見
函洛春物迎馬首於千里之外勿謂蕪城衰草足愴遠
别二三子何以持贈其歌詩乎
送陳留張二十七少府鄖東都赴選序
前人
每歲孟冬(集作春)大冡宰懸象魏之法以官民材天下髦
士於是乎雲屯詞峯角立智刃今子投𬒮而起將鼓行
乎其間以嚴樂之材力利商周之衆寡(集無此十二字)其於湛
盧發硎批郤如玉繁弱在手捨拔則獲者吾惟子之望
當知君子廣其業逹其道則榮譽貴仕可得而捨區區
秋風𤨏𤨏岐路又足為志士之感哉(十六字集作嫋嫋秋風悠悠遠道足)
(為志士之感哉)雜珮可以申永懷罇酒可以慰别緒其贈言之
分顧謂(集作調)座者志之
文苑英華卷七百二十二
