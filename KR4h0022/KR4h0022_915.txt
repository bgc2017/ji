文苑英華卷九百十六宋李昉等編
職官二十四(節度三)
邠寧慶等州節度史孝章碑一首
義昌軍節度使渾侃碑一首
邠寧慶等州節度觀察處置使朝散大夫檢校
戶部尚書兼御史大夫賜紫金魚袋贈右僕
射史公神道碑劉禹錫
僕射名孝章字得仁本北方之強世雄朔野其後因仕
中國遂為靈武建康人曾祖道德贈右散騎常侍封懷
澤郡王祖周洛銀青光禄大夫檢校太常卿兼御史中
丞北海郡贈太子太保考憲誠早以武勇絶人積功至
魏博節度使終于河中晉絳慈隰等州節度觀察使檢
校司徒兼侍中河中尹贈太保其薨也大臣中書令晉
國公裴氏為之碑其名益顯公即侍中之元子母曰冀
國夫人李氏幼而聰悟父母贒而加愛焉及長好學遷
善秀出儕輩鄴下諸兒號為書生元和中太尉愬為魏
帥下令掄材於轅門取大將家翹秀者為子弟軍列于
諸校之上公獨昌言願效文職太尉深竒之遂假魏州
大都督府參軍長慶二(集作三非)年常山衆叛害其帥沂國
公田司徒於帳下沂公發迹于魏人猶懷之詔命其子
布以尚書授鉞統魏兵問罪于此(集作北)疆且報家禍布
既啓行士氣不振渙然内潰獨與冗從之旅偃旗而歸
百憤攻中卒自引決先侍中時為中軍都知兵馬使兼
御史中丞全師在野閧然推戴之請為假侯以鎮定中
貴人飛驛上聞穆宗夜召翰林學士草詔書以真侯命
之實有魏土從衆而合權也是歲公自攝官轉本府士
曹參軍兼監察御史賜朱衣銀印推恩以及子也一旦
跪於父母前進苦言曰臣切惟大河之北地雄兵精而
天下贒士心侮之目河朔間視猶夷狄何也蓋有土者
多乘兵機際會非以義取今臣家父侯母封化為貴門
君恩至矣非痛折節礪行彰信於朝廷無以弭識者之
譏寤明君之意節著於外福延於家乘時蹈機必不旋
踵言訖泣下數行父俞母贊天性交感三心既叶萬衆
?化天子聞而嘉之曰彼真孝(集作有)子乃授檢校太子
左諭德兼侍御史充節度副使累遷至散騎常侍兼御
史大夫賜金印紫綬既貳軍政事如命卿弛張損益得
以參決?革故態人知嚮方太和二年滄景節度使李
全略卒其子同捷竊據故地詔下以文誥弗革遂用大
刑先侍中表請率先諸侯使元子以督戰制曰可公承
君父之命乃捐其軀一舉而下平原壓滄壘由是加工
部尚書及王師凱旋上表願一識承明廬允之遂赴北
闕下得覿於便殿上曰嚮吾始征滄州議者皆曰彼魏
之姻也虜隂為寇謀吾發使數輩以偵之其還也僉曰
爾父瀝欵於賓筵爾母抗詞于簾下願絶姻以立效其
經始啓發出於爾心今滄海砥平策勲之日宜貴爾三
族命爾父為侍中遷鎮于近地加爾禮部尚書相衞澶
三州為鎮以君之俾爾一門大榮以誇天下公拜稽首
謝父遷讓已爵禮無違者翼日詔下于明庭人咸曰史
氏之寵光古無有也牙旗碧幢方指東道侍中以帳下
生變聞泰極而否當歌而哭迎柩于路仰天長號因葬
于洛陽之北邙山冀國夫人祔焉寢苫枕塊以所仇同
天為大酷未幾詔舉金革之義起為右金吾將軍累表
陳乞有司以違命督之輿疾即路間歲擢授鄜坊丹延
等州節度觀察處置等使居四年遷鎮于滑一歲入為
右領軍衞大將軍旋改右金吾大將軍又授鉞于邠土
孟秋至治所首冬遘疾拜章入覲不克展和鑾鞗革之
儀薨于靖恭里之私第享齡三十有九當開成三年十
月二十日上聞而悼之不視朝一日贈尚書右僕射明
年二月歸葬于洛都夫人瑯琊王氏祔焉繼室深澤縣
君博陵崔氏有一子曰煥生七年而孤僕射之喪自復
魄至葬當門戶備祭祀建碑表皆縣君之能且命其家
具事功來請曰嫠不恤家而憂幼嗣不知其先人之宦
業乞詞以傳于後也君子以為知禮謹書之銘曰
斗極之下崆峒播氣鍾于侍中孔武且貴奉上致命宜
昌後嗣僕射承之良弓不墜耳煩鉦鼓心悦文字虎穴
之中生此騏驥太和紀元滄景不虔子弄父兵跳踉海
壖有隣隂交蝟起雞連詔下薄伐艮隅騷然時惟侍中
實統魏師蓄銳未發衆心危疑僕射為子陳謀盡詞興
言涕零有感尊慈絶姻效節精貫神祇滄波底寧王命
褒之乃遷元戎來鎮近畿乃胙元子别建旌麾一門四
節焜燿當時倏忽變生魏郊紛披喬木雖大盲風不知
干雲之臺列缺焚之哀哀孝嗣丁此大酷迎護幃輤葬
于東洛訴天觸地血染纕服禮有金革詔書敦促不遂
枕戈驟膺推轂雕隂白馬暨于邠谷雖榮三鎮不荷百
禄綺紈之間珪組纍纍如彼晨葩日中而萎有妻名家
有子稚齒行號執禮歸窆蒿里洛水之陽脩(集作循)邙之
趾尊穆敬恭(集作尊卑穆敬)幽顯同理舊松新松(集作栢)亦象喬
(集作橋)梓刻石紀功垂千萬祀
義昌軍節度使渾公神道碑路巖
叙曰天業光昭寳臣間出雲臺重沓旂常紛綸吾巨唐
乎鎮寧社稷纘揚忠烈勲居第一代代不絶其渾氏乎
能遵祖法不失家聲立朝守土所居可紀其康公乎公
諱侃字復貴其先姜姓之後漢郡渾邪王之裔始居于
崤比後遷于河南今為代人為山西右族七代祖潭仕
隋玉鈴衞大將軍生迴貴以兵從我高祖神堯皇帝佐
平暴亂拜豹韜衞大將軍(唐宰相世系表有靈丘伯三字)生元慶為右
玉鈴將軍(表作鎮國大將軍)靈邱伯(表無此三字)生大夀為太子僕
(表作大僕丞)贈廣府大都督生釋之為開府儀同三司太常
卿寧朔郡王廣德中拒扞西戎身殁王事贈司空公大
父諱瑊朔方副元帥河中節度檢校司空中書令咸寧
王贈太師有大勲績其秩禄封賞埒汾陽西平皇家中
興此三人力也父諱鎬義武軍節度易定觀察使檢校
工部尚書贈太子少保取隴西李氏女實生公公為兒
時則柔敬敦厚篤志於學九歲由弘文生擢孝廉第釋
褐參同州軍事既冠益以通敏密静稱於人(一無此三字)因
從先少師于藩方不忍去庭闈諸侯有以幣以馬聘者
一無所就元和十二年先少師奉詔以中山兵伐叛而
卒與寇遇以數千當數萬力戰而歸坐黜循州公憂蹙
内結晨夜在側從容道否泰之理以解發於至誠少師
為之洒然少師薨屏勺飲壊容貌幾不全者數矣嚴護
踰大江長號動神明親友見者莫不悽惻憂其困絶往
往罷弔既而外除大戚不衰遂退不肯仕居處飲食若
執喪者是時朝廷循(集作脩)勲臣後或言曰咸寧功累代
不可及其子身當聖朝以譴終未復無以示天下執政
立言之天子感其事趣詔盡還少師爵土由是勲閥之
家皆喜長慶中又有言公之材行不宜在閭巷者上亦
以追顯咸寧功德未足遂授公右龍武軍倉曹參軍歴
太常寺主簿太府寺丞由是以吏事自喜明習文法咸
寧王股肱王室卑體下士召置幕府得一時之人少師
仕官早成不廢法度有譽於士大夫間公又修潔謙遜
辭禮閒雅由是仁人與之遊長者訪其廬矣稱述日甚
聞於庭中擢為左贊善大夫轉太子僕能勤其官改太
府少卿始用利器貨泉事聚不頓鋒鋩益為試可一日
昭獻皇帝讀國史至咸寧王卒嘆渾氏時無大官者欲
用公未有緣即日以銀魚袾裷賜之俄拜金吾衞將軍
寵以金紫公愈益小心俯僂不暇武宗時至太僕卿以
謹良選宣宗即位改少府監以繕理稱又拜左金吾衞
大將軍肅環衞明年遷司農卿練經制每以處逸樂悖
勤勞非忠也求出補吏不憚劇郡久之夀陽歲數饑有
盜賊上選能理者丞相舉公可用公至則猛糾緩化曉
告慰養先是有貨茶盜鬭變難制至是皆解散走匿又
芍陂之水溉田數百頃為力勢者幸其肥美決去其流
以耕公隄防約束水復盛溢沃野之利歲歲增多徵為
殿中監服用如法頃之為昭王傅多稱惜之再為少府
監遷檢校工部尚書金吾大將軍日在彤庭宣宗器其
能遂賜高牙暢轂鎮于回中公門有將帥風習知四夷
事以故綏邊之績不日而成西戎(闕)種王蒙數為邊害
公曰西戎剽劫亦常事不煩兵鏖可以信取諭以咫尺
之書果相率遁去居無何又遣其舍人董英粲歸誠且
貪錦繡物公必其善意乃許互市竟不敢負約反覆初
有戍卒子為族長所掠奴畜之至是董英粲輙購而歸
之曰用報德關城無警早開晏閉矣邊兵之衣輦自京
師吏緣為奸纊帛悉濫公始周察變法犯必收按至乎
聚給親往觀之舊調軍食倉廪庾回(戶内反)遠不克往取
率為空名又度其途以便之自是寒無皸瘃戍益伉健
既衣又食之撫士至矣萃戰馬凡五百二十匹牛騾稱
是修金革器五萬具備丁壯卒三千人聚新粟五萬斛
邊備完富戎心震悚天子使使者賫詔即軍中加公檢
校刑部尚書以報之居歲餘復召為大金吾升三品階
三領緹騎日益親貴今天子即位謀滄海帥視公曰無
以易爾咸通二年遂授義昌軍節度使其理如在經始
至則表蠲水旱逋甚衆先是井為海染人不可飲遂閼
河以汲舟行則決決又輙塞公視而計之泒鑿扄蓄舟
來不留綆垂不息厥功亟就于今頼之有田十頃游惰
者不顧公乃勤闢悉為膏腴既飲之又食之養人至矣
窮民有鬻子者為之贖歸故校有孤女者時其配偶喪
不辦葬骨暴於野皆為調棺柩具粟帛郵亭相遠道里
患苦作室其間以庇來往歲比不稔給軍未贍峙糧十
六萬石以為儲蓄大抵能推誠於下辛苦率先民愁未
解公費未足孜孜雖人之求去已疾謀致家温不如也
以故感神貺來瑞鷙百姓文武吏謳謌借留護戎者奏
其狀天子嘉焉詔曰幸卒教化之許留旬歲五年秋受
代朝廷方圖其功會其冬以疾聞明年三月二日薨于
大寧里私第享年六十九其年十二月某日葬于京兆
府萬年縣洪固鄉胄貴里於戲豹韜以義兵顯寧朔以
邊患死咸寧以殊烈(一作勲)著少師以威名用洎公以材
能選陳力無曠廢渾氏之風類是自穆宗後天下少事
由是公未嘗有鬭戰功始則以至行好學恂恂若儒者
中則以精力辨疑為循吏終則以和衆靜邊名之良帥
不矜輿馬之飾不嗜粱肉之味家産稍贍則以振昆弟
賓客士有賢者雖貧賤必與之均敵名以修飭光位以
功效進自解褐數十年歴九卿為二千石繼父位臨方
面榮當代焉保身守道一無塗汙於戲渾氏隂德代封
之慶則大於于公虞詡戰勲忘家之跡則優於平陽去
病子孫支屬之榮則高於萬石耿氏然若公之材未大
施設不繼乎台鼎不邇於期頤斯慊慊於五福也薨之
日天子軫悼不朝贈大司馬葬之日給太常儀仗博士
定諡曰康斯可以自見於後代矣長子曰術詹事府司
直早終次子徵特徽普卓皆幼父病篤召從父弟右威
武上將軍佶泣告曰先少師以後事託吾季父爾必繼
之佶涕泗遵用禮儀備具他日持故吏行狀託余斯文
是以叙而銘之曰
命氏自姜有後于唐咸寧達人實護玉璜功德愈甚其
緒乃昌少師宜之龍節煌煌尚書有繼卓然丱歲執喪
之日厥生幾逝渾氏有子天子下制擢為大官如翼高
戾帝前謹恭俾牧于東盜走年豐後為元戎彗煙息波
兩有顯庸厥庸惟富施之無窮宜久饗樂神報何薄厥
德有本頌之靡涸實銘于斯不銷不落
文苑英華卷九百十六
