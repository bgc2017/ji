文苑英華卷七百八十四宋李昉等編
圖畫
益州長史胡樹禮為亡女宇文氏造畫讃一首
畫馬讃一首
吳使君廳鄭華原壁畫松樹讃一首
江陵府陟屺寺雲上人院壁張操員外畫松讃一
首龍馬圖讃一首
騶虞畫讃一首貘屏讃一首
畫鵰讃一首&KR0988;松圖讃一首
雜讃
鶴讃一首平臺秘略讃十首
雙白鷹讃一首
從叔任偃師主簿馬鞭等奉别讃五首
靈濤讃一首歲星居心讃一首
霹靂琴讃一首酒功讃一首
吳興靈鶴讃一首
圖畫
益州長史胡樹禮為亡女造畫讃
盧照鄰
夫鎔金逞妙徒罄中人之産架寶崇奢未階大乘之化
豈若圖徽紈素卷舒方丈之筵表裏丹青藻繪多林之
色獨為先覺其在兹乎益州長史公道洽中孚履黃裳
以貞吉寄隆分陜苴白茅而涉川(一作利涉)猶為龜組相輝
不離泡幻之域熊車結轍尚迷苦愛之津爰捨净財幸
求多福為亡女宇文氏敬造像等徵奇綃於水府採妙
色於霞莊月面澄華疑金雲之夜敞蓮毫吐照狀珠浦
之晨開花寳參差晀鶴林其非遠仙雲肹蠁登鷲巖其
可望窮形盡相陋燕壁之含丹寫妙分容嗤吳屏之墜
筆式揚顯福俾讃幽魂其詞曰
正教東漸遺像西至化格三天功超十地偉歟大士弘
兹遠致追慟幽途載營檀施皎潔霜紈照影丹素果發
金口蓮生玉步地寳天花星羅雲布惠炬長設迷津永
度
畫馬讃杜甫
韓幹畫馬毫端有神驊騮老大騕褭清新魚目瘦腦龍
文長身雪垂白肉風蹙蘭筋逸態蕭疎高驤縱恣四蹄
雷雹一日天地御者開(集作閑)敏去(集作云)何難易愚夫乘
騎動必顛躓瞻彼駿骨實維龍媒漢歌燕市已矣茫哉
但見駑駘紛然往來良工惆悵落筆雄才
吳使君廳鄭華原壁畫松樹讃邵
貴之者眞得之者難松有勁質匠乎筆端森疎空倚挺
拔上干如出絶壑若生大寒枝蟠龍變皮折龜攅青蘿
若桂白鷺愁看美華原之墨妙能入室而思彈(疑作禪)願
王人之比夀從君子之静觀
江陵府陟屺寺雲上人(三字一作靈人)院壁張璪(一作操)
員外畫雙松讃
世人丹青得畫遺跡張公運思與造化敵根如蹲虬枝
若交戟離披慘澹寒起素壁高秋古寺僧室虚白至人
凝視心境雙寂
龍馬圖讃(并序)柳宗元
始吾聞明皇帝在位靈昌郡得異馬於河而莫覩其形
好事者涿人盧遵以其圖來示余其狀龍鱗虺尾拳髮
(集本文粹作髦)環目肉鬛馬之靈怪有是耶居帝閑為馬(文粹無此)
(二字)幾二十年從封禪郊籍鳴和鑾者數十事遇禍(文粹無此)
(字)亂帝西幸馬(文粹無此字)至咸陽西入渭水化為龍泳去
不知所終且其來也宜于時其去也存其神是全德也
既觀(一本作覩)其形不可以不贊
靈和粹異孕至神兮倮尾童鬛䟽紫鱗兮巍然特出瑞
聖人兮理平和樂百禮(集作禮樂)陳兮鳴鑾在御大路遵兮
世厖道悖還吾眞兮哀鳴延首慕(文粹作渭)水濱兮沛焉潛
泳旋奫淪兮淵居海遊(文粹作)靈無隣兮出處孔時類至
仁兮嗟爾衆類孰是倫兮進昏死亂阽厥身兮匪馬之
慕吾誰親兮贊之斯圖宜世珍兮
騶虞畫讃(并序)白居易
騶虞仁瑞之獸也其所感所食暨形狀質文孫氏瑞應
圖具載其事元和九(文粹作元)年夏有以騶虞圖贈予者予
愛其外猛而威内仁而信又嗟其曠代不覿引筆贊之
詞曰
孟山有獸仁心毛質不踐生芻不食生物有道則見非
時不出三季已還退藏於密我聞其名徵之於書不識
其形得之於圖白質黑文猊首虎軀是耶非耶孰知之
乎已矣夫已矣夫前不見(文粹有其字)往者後不見(文粹有其字)
來者于嗟乎騶虞
貘屏讃(并序)
貘者象鼻犀目牛尾虎足生南方山谷中寢其皮辟温
圖其形辟邪予舊病頭風每寢息常以小屏衞其首適
遇畫工偶令寫之按山海經此獸食鐵與銅不食他物
因有所感遂為讃焉(文粹作云)
邈哉奇獸生于南國其名曰貘非鐵不食昔在上古人
心忠質征伐教令自天子出劒戟省用銅鐵羡溢貘當
是時飽食終日三代以降王法不一鑠鐵為兵範銅為
佛佛像日益兵刃日滋何山不剗何谷不隳銖銅寸鐵
罔有孑遺悲哉彼貘無乃餒而嗚呼匪貘之悲惟時之
悲
畫鵰讃(并序)
夀安令白旻(集本文粹作昊)予宗兄也得丹青之妙傳寫之要
毛羣羽族尤是所長長慶九(二本作元)年以畫鵰貺予予愛
之因以(集無以字)題讃云
鷙禽之英黑鵰丁丁鈎綴八爪劔插六翎想入心匠寫
從筆精不即不離一日而成軒然將飛戞然欲鳴毛動
骨活神來著形始知造物不必杳(集作窅通用)冥但獲天機
則與化爭韓幹之馬籍籍知名薛稷之鶴翩翩有聲研
工覈能較真鬭靈豈無化人不如我兄
怪松圖讃(并序)陸龜蒙
有道人自天台(古本作南岳)來示余怪松圖披之甚駭人目
根盤于巖穴之内輪囷偪側而上身大數圍而高不四
五尺儡磈(集作礧□)然蹙縮然榦不暇而(集本文粹無此字)枝枝不
暇而(二本無此字)葉有若龍攣虎跛壯士囚縳之狀道人曰
是何奇(二本作物)怪之如是耶子能辯之乎余曰草木之生
安能怪耶(二字蜀本作常性耶)苟肥瘠得於中寒暑均於外不為
物所凌折未有不挺而茂者也况(二本作矧)松柏乎今不幸
出於巖穴之内脞脆者則䃘然之牙伏死其下矣何自
奮之能為是松也雖邪(二本作稚)氣初年(二本作拆)而正性不辱
及其壯也力與石鬭乘陽之威怒(二本作悲)已之軋拔而將
升卒不勝其壓擁勇鬱遏坌憤激訐然後大醜彰於形
質天下指之為&KR0988;木吁豈異人乎哉天之賦才之盛者
蚤不得用於世則伏而不舒薰蒸沉酣日進其道摧(二本)
(作權)擠勢奪卒不勝其阨號呼呶拏發越赴訴然後大竒
出(二本有於字)文彩天下指之為怪民嗚呼木病而後怪不
&KR0988;不能圖其眞人病(二本作文病)而後奇不竒不能駭於俗
非始不幸而終幸者耶道人曰然為我讃之讃曰
松生蔭隘巖嶽(二本作獄)穴械病乎不&KR0988;卒以為&KR0988;擁腫支
離神羞鬼疑道人咨嗟(古本作嗟咨)筆傳其竒(集作援筆傳奇)或怪
乎(二本作其)形或竒于辭吾(二本作自)為怪魁是以讃之
雜讃
鶴讃庾信
武成二年春二月雙白鶴飛集上林園大將鄭偉布弋
設罝並皆禽獲六翮已摧雙心俱怨相顧哀鳴孤雄先
絶孀妻向影天子愍焉信奏事階墀立使為讃
九臯遥集三山迥歸華亭别唳洛浦仙飛不防離繳先
遭見羈(藝文類聚作台圍)籠摧月羽弋碎霜衣塞傳餘號關承
舊名南遊湘水東入遼城雲飛欲舞露落先鳴六翮摧
折九門嚴閉相顧哀鳴肝心斷絶松上長悲琴中永别
平臺秘略讚十首王勃
孝行第一
受訓椒殿承輝桂閾資父事君自家刑國孝惟忠本忠
隨孝得履薄深淵惟王之則
貞修第二
列藩好德清修互起峻局剛情中孚素履道契玄極芳
圖青史為善不同同歸于美
藝文第三
榮分上邸業盛文場争開寳札競聳雕章氣凌雲漢字
挾風霜後之來者其在君王
忠武第四
(闕)
善政第五
榮開社稷業照旗常是恢藩化或固朝章功成道洽身
没名揚唯忠與孝千載生光
尊師第六
奔霆易駭巨豁(欵作壑)難遊主明臣直撫類相求道行言
用性逸神休吁嗟盛軌從善如流
褒容(疑作客)第七
功惟應物業貴逢時君王樂道上客含詞情起月肆興
入煙逵文林辨圃何代無之
幼俊第八
列后雲騰英童霧躍年妙識遠理豐詞約寵照王旗文
先銅爵勿疎小善方恢大略
規諷第九
寵榮有極恭冲是守軸碎羣毛金銷衆口全忠衞國順
時藏垢周之宗盟異姓為後
慎終第十
具覽藩猷遐窺國篆罕兼百行多褒一善履忠存性慎
終思遠生榮死哀身沒名顯
雙白鷹讃(并序)蘇頲
開元乙卯歲東夷君長自肅慎扶餘而貢白鷹一雙其
一重三斤有四兩其一重三斤有二兩皆皓如練色斑
若綵章積雪全映飛花碎點所謂金氣之英瑶光之精
高髻偉臆長距秀頸奮發而銳堅剛則厲摩天絶海電
(文粹作雷)擊飇逝觀其行時令順秋殺指麾應捷顧盻餘雄
當落鵬之賞蔑仇鷂之敵實稀代之尤也皇上秪膺聖
圖欽若王道方寳賢重穀尊儒養艾後宫撤綺繡前殿
焚珠玉與王侯卿士朝夕論思異無所貴輕衛公之好
鶴竒無所珍同漢皇之却馬畋豈務於馳騁獵以存乎
蒐狩未嘗合圍掩群截羽灑血乃強不攫而猛不噬矣
然以萬方入貢懷其來也三年重譯嘉其至也故仁為
之心有仁則勇威為之力有威則重况此鳥猛過於衆
重倍於凡禮於君則勸忠祭於祖則立敬壯其體則用
武粹其翼則成文彼寵而服之鶡也能果榮而戴之蟬
也能潔矧乎職命司寇師維尚父聞箴刺姦擇善為吏
蓋選士之是式匪從禽之足云此所以備於圖而儆在
位也微臣奉制敢稱讃曰
鷹之大者精明竦峻勁而横絶雄則遠振錦文素綵珠
聫玉潤往乃奮威將軍所怐鷹之次者勇銳光芒截海
而至乘風載揚絡以紅聫文其綵章下韝必中惟吏之
良
從叔任偃師主簿以馬鞭等奉(總目作贈)别讃五首
前人
馬鞭
將馭黠馬利之銜策彼其有人敢奉行役
綵牋五十張
曷用綵牋爛其華篇文字當代此實歸焉
銀卷荷杯一
卷舒荷心登用則可清白相照其源自我
布衫叚一
紵之以績藍因之染綠兮衣兮俯拾斯漸
吳絹袴叚一
吳越之縞裁縫之袴懷風納凉君子尚素
靈濤讃李華
泱泱(一作決決)靈川滄溟一支每歲八月雄濤應期昧爽風
生凛若切肌淒清隂渰曠朗陽晞雪山横江神物驅之
萬里齊足千車並馳雷破天動山搥地移湯室雲(一作雪)
分却躍鷺飛突象瑳切奔鯨合離踣逃䕫魑竄蟄龍羆
共工折柱武安行師羣源委會祥怪叢滋熾毒乘人帝
降明威一日再至洗其纖疵仲秋大至以蕩以夷世稱
伍員忿憾而為肇開混元寧莫常斯惟天隂隲日用不
知是述是讃嗚呼慎詞
歲星居心讃(文粹作并序頌下同)權德輿
興元紀號皇上宅位六祀七政貞明於上七教敷聞於
下其有不廸不吉不庭不若之徒皆薰然而和䁆然而
化春三月司天氏奏歲星居心宿五度其色黃明潤大
光祥(文粹作)帝位積五十餘日詔下有司頒示中外故臣
得而言之以形歌頌臣謹按歲星五帝為蒼五行為木
五常為仁五亊為貌天意若曰時以至仁為理覆露萬
人洽浹生類協於五行五事之用則發於星緯形於占
(文粹作禎)應隂隲大化昭報成功玄符幽贊其昭昭如是禮
運之論聖人曰以日星為紀以四時為柄洪範之叙皇
極曰斂時五福用敷錫厥庶人發於人格於天天人交
感合若符節其年秋平河中之寇葬其遺骸復其世祀
班淮右之師用弘文告用去武備此二帝三代所以恢
令名也於是一統類以昭德明法制以塞違薦禮百神
賓懷曠俗嘉瑞美祥紛委狎至置之而不有哲人端士
連茹播職求之如已失然後端拱於穆清怡神於静冥
驅一代為純誠接萬靈於明庭斯又登邁邃古光昭聞
見巍乎紹天統物之盛者也微臣伏於草茅之下(六字文粹)
(作瓉賤)沐浴仁聖敢獻歲星居心讃一章以備周詩由庚
由儀之闕讃曰
皇矣上帝降鑒下人后王承之制作禮文人用清明家
尚孝仁人無癘疵俗以阜蕃敷佑四方(一作海)發為天祥
重華煌煌乃居明堂下煦仁澤上為祥光肸蠁(集本文粹作回)
(復)感通天人攸同乃去五事乃建大中君君臣臣德輝
昭融保佑命之自天無窮微臣作(文粹作頌)歌敢備唐風
此本并權集皆節略今以文粹增入
靈靂琴讃(并序)柳宗元
霹靂琴(文粹有者字)零陵湘水西震餘枯桐之為也始枯桐
生石上說者言有蛟龍伏其□(文粹作覈)一夕暴震為火之
焚至旦乃巳其餘硿然倒臥道上震旁之民稍柴薪之
超道人聞取以為三琴琴莫良於(文粹作于)桐桐之良莫良
於(文粹作于)生石上石上之枯又加良焉火之餘又加良焉
震之於(文粹作于)火為異是琴也既良而(集作且入作加)異合而為
美天下將不可載(一作再)焉微道人天下之美幾喪余作
讃辭識其越之右與左(集作左與右)以著其事又益以序以
(文粹作而)為他傳辭曰
惟湘之涯惟石之危龍伏之靈震焚之奇既良而異爰
合其美超實為之讃者柳子
酒功讃(并序)白居易
晉建威將軍劉伯倫嗜酒有(一作作)酒德頌傳(一作行)於世
唐太子賓客白樂天亦嗜酒作酒功以繼之其詞曰
麥麴之英水泉之精作合為酒孕和産靈孕和者何濁
醪一樽霜天(一作月或作朝)雪夜變寒為温産靈者何清醑一
酌離人遷客轉憂為樂納諸喉舌之内淳淳泄泄醍醐
沆瀣沃諸心胷之中熙熙融融膏澤和風百憂齊息時
乃之德萬緣皆空時乃之功吾嘗終日不食終夜不寢
以思無益不如且飲
吳興靈鶴讃(事具黃籙齋記中)
有鳥有鳥從西北來丹腦火綴白翖雪開遼水一去緱
山不廻噫吳興郡孰為來哉寶歷之初三元四齋天無
微飈地無纖埃當白晝下與紫雲偕三百六十拂壇徘
徊上昭玄貺下屬仙才誰其居(一作尸)之太守姓崔
文苑英華卷七百八十四
