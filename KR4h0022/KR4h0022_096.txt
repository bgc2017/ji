文苑英華卷九十六宋李昉等編
人事七
麗色賦一首美人賦一首
哀節婦賦一首息夫人不言賦一首
陶母截髮賦一首漢武帝重見李夫人賦
二首招李夫人魂賦一首
勾踐進西施賦一首
麗色賦富嘉譽
客有鴻盤京劇者財力雄倬志圖豐茂繡轂生塵金羈
照路清江可涉綠淇始度拾蘂歲滋摘芳奇樹錦席夜
陳苕華嬌春瑶臺吐鏡翠樓初映俄而世姝即國容進
疑自持兮動盼目爛爛兮昭振金為釵兮十二行錦為
履兮五文章聲珊珊兮佩明德(一作璫)意洋洋兮若有亡
(一作聲珊珊兮意洋洋若有得兮若有忘)蹁躚兮延佇招吾人兮曲房凝釭
吐暉兮明燭流注願言始勤兮四座相顧時峩峩而載
笑惟見光氣之交騖夜如何其夜遲遲美人至止兮皎
素絲秉明心兮無他期夜如何其夜已半美人至止兮
青玉案之死矢兮無凋換既而河漢欲傾琴瑟且鳴餘
弄未盡歌含韻情(一作清歌含韻)歌曰涉綠水兮採紅蓮水漫
漫兮花田田舟容與兮白日暮桂水浮兮不可度憐彩
翠於幽渚悵妖妍於早露於是覽物遷跡徘徊不懌起
哀情於碧湍指盛年於光隙擊節(一作輟榜)浩嘆解珮嘉客
是時也揚雄始壯相如未病復有鄒枚籍籍荀令咸娛
座客嬉妙情灑豪翰動和聲使夫燕姬趙女衛豔陳娥
東門相送上宫經過碧雲合兮金閨暮紅埃起兮綵騎
多價奪十城之美聲曼獨立之歌况復坐絃酌而對瑶
草當盛明而謂何
美人賦(上玄宗)吕向
帝初馳六飛之不測奄四海(一作溟)而作君曜明威嶷崇
勲固盡善與盡美又焉得而稱云時屯既康聖躬之豫
樂以和操色以怡慮豈曰帝則實惟君舉庸克推腹心
增耳目燕趙鄭衞楚越巴漢之邦士農工商皂隸輿臺
之族不鄙褊陋不隔賤卑工技者密聞淑貌者遽知上
心由是震蕩中使載以交馳周若雲布迅如飈發以日
繫時以時繫月得雋相次為樂不歇闐紫微環帝座蕖
華灼爍柳容婀娜輕羅隨風長縠舒蒙霧隔膚紅柔姿
靡質妖豔嬌逸絶衆挺出嬛然容冶霍若明媚曼睩騰
光以横波脩蛾濯色以摠翠齒編貝鬢含雲顔綽約以
冰雪氣芬郁而蘭薰腰珮激而成響首飾曜而騰文或
纖麗婉以似羸或穠盛態而多肌有沉静見節有語笑
呈姿思若老成體類嬰兒真天子所御者非庶人當有
之洎懷春暮睇晴晷列筵於林方舟於水自任縱誕相
與攀倚鳥間關而共嬌花散亂而增美吹碧葉嚼紅蘂
左右相視遊嬉未已見頽景之廹濛汜擕密親召近臣
陳金罍與瑶席朗月垂光而射人列星奪彩長河滅津
然後絲竹發越金石鏗鈜守則異器動則和鳴妙舞謂
何尚以輕善歌取何矜以清齊列捷獵按次屏營間(一作)
(冏)直往以曳緒歘轉入而旋縈低視候節紆體遺聲遏
行雲結遺風衆工相錯迭美不同夕以闌樂亦闋醉以
蕩情樂以忘節帝曰今日為娛前代固無當以共悦可
得而說衆皆蹁躚離席遷延咸齊首互舉酒歌千春稱
萬歲(一作夀)因進曰妾家賤族陋目褊心陛下衣綺縠與
羅紈飾珠翠與碧金燕私陳乎笙鼓和樂象乎瑟琴何
恩渥以增極而悦愉之備深顧薄軀之無糓空負惠以
難任有美一人激憤含嚬凛若秋霜肅然寒筠(一作雲)乃
徐進而前止遂抗詞而外陳曰衆妾面諛不可侍君之
側指適背意委曲順色故毁妍而成鄙自崇謬而破直
妾共處情歌(五字一作妾異爾情)敢對以臆若彼之來違所親離
厥夫别昆弟棄舅姑戚族媿羞鄰里嗟呼(一作吁)氣哽咽
以填塞涕流離以霑濡心絶瑶臺之表目斷層城之隅
人知君命乃天不可讎尚懼盗有移國水或覆舟伊自
古之亡主莫不躭此嫚遊借為元龜鑒在宗周衆以為
喜妾以為憂于(一作乃)時天顔廻移聖心感通竟夜罷寢
湏明導衷俾革(一作華)進伎樂者為薦士之官徵豔色者
為聘賢之使闕下駿奔王庭麇至野無遺材山無逸人
賁然偕道與物恒春若此之淑美豈同夫玉顔絳唇巧
笑工嚬惑有國之君臣者哉
哀節婦賦(并序)李華
武康尉薄自牧嘗謂余曰僕有賢女適江隂尉鄒待徵
徵亦良士僕志之矣鄒子孤立時無古人誰復知之余
常記其言及江左之亂待徵解印竄匿其妻為盗所驅
將辱之妻密以待徵官告託付村媪尋待徵付焉而後
就死嗚呼自喪亂以來士女以貞烈殆斃者衆余不盡
知之若薄氏者與其父遊聞其聲義動於江南又焉得
不賦之命曰哀節婦賦云爾
昔歲羣盗並起横行海浙江隂萬戶化為凝血無蘭不
焚無玉不折峩峩薄媛淵然明節自牧之子待徵之妻
玉德蘭姿女之英兮鄒也避禍伏於榛莾婉如之嬪執
為囚虜匐匍泥沙極望無覩出授官之告託垂白之姥
姥感夫人爰達鄒君兵解求屍宛在江濆哀風起為連
波病氣結為孤雲鳬鴈為之哀鳴日月為之蒙昏端表
移景而恒直勁芳貫霜而獨存知子莫若父誠哉長者
言
息夫人不言賦(以此人不言其義安在為韻)白敏中
有一人兮甚美事二夫兮深耻不咄咄以怨人常默默
而傷已何窈窕兮若彼而寂寞兮如此舌雖在而口不
言身未亡而心已死始其喪主失身去故從新初為息
侯之婦今為楚國之嬪標二八之佳麗冠三千之等倫
豈君恩之不至顧我恨之有因觸類無言似峽口為雲
之女含情不語如山頭化石之人守而不改邈矣而心
有所在行之實難確乎而性有所安指逝波於舊寵比
浮雲於新歡得不佇蕙思於心曲秘玉聲於舌端於是
語笑已而得意莫其處喧嘩而不亂挺節操以自持翠
羽常低多值歛眉之日瓠犀難見少逄啟齒之時然則
動宜三省情順九思似慎樞機暗合吉人之象類含鋒
刃潛符靜女之詩嗟夫秦家之女兮在德何有賈氏之
妻兮其言亦苟誰令喋喋駐五馬而誚使君之愚焉用
嘻嘻獲一雉而忘大夫之醜彼則爾此則否外結舌而
内結腸先鉗心而後鉗口既而再離生育幾變寒暄想
蘼蕪之不見厭芣苢之空繁勢異絲蘿徒新婚而非偶
華如桃李雖結子而無言及夫雲夢初春(一作春遊)章華夜
侍永忘一顧之念難奪三緘之志起居有節惟聞珮玉
之聲應對無詞不吐如蘭之氣君王於是崇其意重其
義命女史以書之為楚宫之故事
陶母截髮賦(以賓至情極無惜傷毁為韻)浩虛舟
陶家客至兮方此居貧母氏心耻兮思無饌賓斷鬢髮
以將貿庶珍羞而具陳欲明理内之心不求盡飾庶使
趨庭之子得以親仁原夫蘭客方來蕙心斯至顧巾槖
而無取俯柸盤而内愧啜菽飲水念鷄黍而何求捨已
從人雖髮膚而可棄於是搔首心亂低眉恨生畏東閭
之恩薄歸北堂而計成拂撮凝睇抽簪注情解髮而鳳
髻花折發匣而金刀刃鳴喜乃有餘慙無所極窺在握
而錯落撫垂領而綢直鋒鋩不礙翻似雪之孤光倭堕
徐分散如雲之翠色已而展轉增思低徊向隅玄鬢垂
顱而散亂青絲委簟而盤紆象櫛重理蘭膏舊濡傷翠
鳳之全棄駭盤龍之半無觀夫擢乃無遺歛之斯積凝
光而粉黛難染盈握而腥羶是易將成特逹之意欲厚
非常之客賓筵既備空思一飯以無慙匣鏡重窺豈念
同心而可惜及乎宴罷空館閒成曉粧纚換新髻釵迷
舊行誠伐木之可親疎而是愧苟如珪之足慕斷亦何
傷重義者情莫違厚慈者身可毁語其决同勉虞之一
戰思其仁逾訓孟之三徙昔咸曰陶氏所以成大名母
賢如此
漢武帝重見李夫人賦(以求諸異術再見真形為韻)
陳山甫
昔漢武帝喪李夫人歎妍婉兮不返悲繐帳兮空陳於
是詔秘籙之方士致平生之幻身來其跡於虛無(一作空虚)初
驚有像察其儀之婉麗已訝如真時也齋心月殿属目
蘭室髴髣烟光飄颻蕙質脩蛾再覩不俟返魂之香逝
水潛廻詎假長生之術原夫恍惚之際從容視諸想車
塵於霧𦕈疑珮響於風餘峩峩兮稍辨雲鬢冉冉兮漸
識綃裾洛水之靈非匹巫山之夢不如所謂神仙之事
變化之異過隙之光已無傾國之容再媚悲睿旨於凝
聽悼皇情於&KR0787;睇恍兮有望知感召之多方倏爾員來
訝生死之殊致當其椒風向夕蕙露盈庭謂已從於雲
雨終不間於幽冥寂寞瑶階永謝虚無之跡凄凉月幌
猶分似是之形若往還留心迷目眩誠君恩之再造異
術足徵豈風燭之重燃真形可見固可以辨其妄輟其
求去清懷之惑志釋玄思之殷憂擾擾紛紛意真靈之
如在薰歇燼滅竟荒塵之不留其來也形之如寄其往
也生之若浮於是望斷驚鴻悲深解珮向窈窕而乍失
顧容華而不昧由是而言可以知生之不再
第二(以神仙異術變化通靈為韻)康僚
漢武帝諸宫此夫人兮恩意難同悲豔質以長逝恨深
情之莫通夢想徒勞寧及九泉之下神仙有術能生一
夕之中帝乃暫釋幽懷將觀異變儼宸儀於玉座張翠
幄於蘭殿清風拂戶疑髣髴以徐來皎月臨軒尚朦朧
而未見且其駐視潛聽虔思效靈燎金爐之馥馥燦銀
燭以熒熒寂寞而求瞥爾而風生綺席從容以俟俄然
而影在花屏於時漸出形儀暗聞珠翠初半面以呈姿
忽全身而表異盈盈不笑如羞久别之容眷眷無言莫
問平生之事是則嬋娟可翫隱映難親不有如有非真
似真既揚翹而掩袂亦流盼以凝神翡翠簾前悵望三
千之女芙蓉帳裏分明二八之人况乎麗服逾春美顔
多暇揚襜如之羅綺飄藹若之蘭麝非因不死之藥豈
便長生何用返魂之香自從神化及夫弄花態以遺妍
望君王兮不前復認吹笙之侣終疑獻菓之仙目眄眄
以徒極心摇摇而詎傳迷甚化宫周穆之遊固爾地非
巫峽楚襄之夢應然已而頓解前思詳窺舊質爰將託
方士展神術謂傾城之且驗豈同輦之無日殊不知事
本憑虛功難責實夜如何其夜已闌悵飄然而復失
招李夫人魂賦(以所思逝魂傷春榮落為韻)謝觀
李夫人月墜香焚花沉九原繁華委地零落何言有少
翁兮術通神鬼為漢帝兮夜致精魂於是詔未央之宫
備通靈之所五位之壇雜立九奏之音克序珠籠翠幰
龍師虎旅銀燭之煌煌次列金管之愔愔慢舉帝乃坐
中寢御纖幃森羽衛儼天師佩符籙以威重拂香花而
步遲左止簫韶之奏右啓甲乙之旗搢霜珪而歛色執
紅旌而盡思立北斗星文之下當中壇月午之時萬籟
寂寥發清音於漢殿九天空闊寫招魂於楚詞詞曰白
玉潔兮紅蘭芳忽玉折兮蘭已傷魂兮勿復遊他方盍
歸來兮慰我皇又曰彩雲裾兮流霞袂倏而來兮忽而
逝魂兮勿復遊四裔歸來兮膺萬歲已而愴恨沾巾凄
凉侍臣窸窣而房櫳變色熒煌而戶牖生春如花如扇
開覩恍惚之中韋非烟非霧卷見希夷之外人珠璫瓊
珮鬒髮絳唇髣髴平生之貌依稀歌舞之身顧步嬋娟
廻翔綽約似發言而尚默若將前而復却於時斜漢將
傾繁奏爰作琳瑯璀璨綺羅廻薄風凄雨切忽消散於
杳冥鳳去鸞歸空珠翠之寥落自是妖妄日恣虚無念
作侮萬乘為脱屣陋百載之浮榮幸河海之無事頼干
戈之暫平不然少翁此夕豈宜一拜於文成
勾踐進西施賦(以紅顔豔色返以昏哉為韻)徐寅
惑人之心兮惟巧惟僭破人之國兮以妖以豔當勾踐
之密謀進西施而果驗昔者二國相吞陵卑恃尊殊不
知卑則自亡而固存尊則謂明而返昏烏喙年年誓啄
夫差之肉稽山日日拜聽范蠡之言言曰伍員之賢東
吳之德伯嚭之佞東吳之賊德之盛兮越可憂賊之興
兮吳可殛臣以夙夜而計機謀偶得欲狂敵國之君湏
中傾城之色待其聲色内伐君臣外惑自然紂妲己以
亡宗晉驪姬而亂國今苧蘿之山越水之灣恐是神仙
之化忽生桃李之顔波淺丹臉鴉深綠鬟顰翠黛兮慘
難效浣輕紗兮妖且閒楊柳羞弱芙蓉媿殷可以變柳
惠於貞莊之際悦荆王於魂夢之間臣請進焉王今何
以王乃豁若而喜矍然而起曰此蓋神假卿之奇畫天
雪越之前耻乃命寶馬騰龍香車輾風迎織女於銀漢
聘姮娥於月宫炫燿雲外喧闐洞中粧成而瑞玉凝彩
服麗而朝霞剪紅昨日猶賤今晨不同寧期大國之君
流恩下及堪恨隣家之婦謂妾常窮曉别越溪暮歸吳
苑越慮計失吳嫌進晩歌一聲兮君魄醉笑百媚兮君
心卷坐令佞口因珠翠以興言立遣謀臣棄洪濤而不
返勾踐乃走電驅雷星馳箭催投醪而士卒皆醉嘗膽
而胸襟洞開虎噬骨碎山崩卵摧楚腰衛鬢化為鬼鳳
閣龍楼燒作灰於是命屠蘇之酒上姑蘇之臺伊霸業
以何去俄英風而聿來於戲殺忠賢而受佳麗欲不敗
而難哉
文苑英華卷九十六
