文苑英華卷五百二十八宋李昉等編
堤堰溝渠陂防門二十三道
稍溝判二道菜地判一道
清白二渠判六道開渠判一道
毁濯龍泉判六道陂防判五道
河卒判一道請塞㪷門判一道
稍溝判
甲通稍溝三十里主者按興役不申甲云水潄之不合
申
對鄭昭
先王之制廬井有伍爰自澮畎逹以溝洫拯下人之墊
溺變彼汾之沮洳故河渠式修煥馬遷之典衡漳既導
美夏禹之績今甲之所施用酌前訓不資穿鑿坐看通
引顧源流之所觸望平疇之有藝况承茲水潄罔殫衆
庸同史起之利人類王尊之濟物遂使苞蕭發詠無浸
彼之虞汾澮興言多流惡之美既稱禆益聞此損費自
可旌其殊效勸彼異能豈宜按以不申加之底戾但刑
期不僣令著明文役且不滿千夫法難從於五罪既不
合上請即宜原宥
同前湯履冰
甲義恤菑畬志殷溝洫懼襄陵之荐及稍孽攸通稽濬
川之前聞源流遂遠當以崇朝其雨高岸為谷無勞役
之事濟稼穡之艱里則斯遥功則其倍涇泥是沃俄分
數斗之謠韓工已成良開萬代之利歲自便稔邦由是
臧異東西之見分寧嗟别思殊劉項之有割是悅昌期
潄而不徭足以嘉尚决而非役奚用申為粉署將繩恐
涉察泉之義白圭思復宜從因水之詞
菜地判
甲為匠人於菜地制溝遂廣深二尺為度所由劾功少
訴不違理
對
十地分宜順其高下九夫為井列以溝洫式備水泉之
害將損壅塞之虞利以生人成其務本永言經典實著
廣深自畎澮而陳規及園鄽而不紊守之勿失敏則有
功惟彼匠人誠為盡力審斷徑術善相邱陵設夫間之
小溝明遂上之有徑水勢地勢因而用焉善溝善防斯
焉在矣二尺為度殊其不法三農取託乃亦有秋方黍
稷之離離見流波之活活决其行潦逹彼巨川庀度功
程規模曲節即和夷之既藝豈陵谷之將遷樊遲學於
孔丘自得老農之術哀公問於有若寧有不足之憂縱
彼公田何妨稼穡况茲菜地已輟耕耘將為功少取科
實為淫刑以逞十門吳堰撫昔事而無慙三章漢條因
茲躅而當逭
清白二渠判
得清白二渠交口不著斗門堰府司科高陵令罪云是
二月一日以前
對
清白二渠其來自遠善利萬物聞諸古昔故䟽溝若雨
荷鍤如雲利彼秦坰興功鄭白雖墾鑿南畆人歌日出
之功而翹望西成不假月離之潤所以每加修葺式建
隄防各有司存標諸令式高陵令以遷鸎入仕翔鸞布
德宣風百里早副天心管轄二渠正當交口欲加門堰
諒有前規即此經營非無往例但以金堤柳色未變新
枝玉琯葭灰尚飄春雪節未逾於二月事不越於三章
府局論辜竊以未可欲加罪也其如詞乎
同前
溝洫之宜隄防是急惟禹盡力乃安生人自鄭渠來興
秦壤增利清白相映雲天並開稻粱交隂雨汗俱發東
風適降南畆初勤曉波猶微春修未遽縣令以恤人從
術計役乘閒雖蟄戶驚飛方期伐木而斗門議立且恐
勞人未為瓠子之决欲後桃花之水府司按職體要俱
懷聽風俗於初聞謂絃歌於未理誠以溉灌無闕經營
有圖豈乖蒲宰之明當寬柳惠之黜情存審慎可適隨
時
同前
三輔名區千里奥壤决渠為雨荷鍤成雲衣食之源見
資於畎畆桑麻之地實頼於溝渠故隠於金椎沉之石
揵(見漢書作插非)用防飄梗爰備墊流縣令職在字人化兼馴
翟用遵常式或未成規良以秋潦未收且疑於瓠子春
流詎泛未慮於桃花修葺既非後時府科何其速耳請
從按記愚謂合宜
同前劉仲宜
殷俗富人實惟稼穡分疆列土必假溝渠白公入秦卒
興涇水之利史起居魏大引河流之溢信衣食之是資
知珠玉之非貴理宜順時役築作制隄防惟彼高陵地
稱三輔瞻言沃壤良由二渠完謹苟虧畜洩乖用必貽
罪戾何以逃刑且如雨畢除道既候於天時水涸成渠
再編於月令斗門不設交渠未修功雖闕於千金時靡
過於二月遽即科殿恐爽廉平請從矜釋謂合通典
同前薛霽
導水東流百川歸海甘泉北對二渠交錯灌注不息黔
黎資上善之功奔瀉無窮生靈得下潤之廣鄭國創業
白公繼焉秦兼十倍之資韓得數年之力决渠降雨不
待商羊之歌荷鍤成雲寧假飛龍之氣理合克奉時令
謹塞隄防水潦盛昌懼有奔突桃花泛溢增修及二月
之前瓠子無(疑作興)謠流潤安四人之業縣宰絃歌緝化
鸞雉添祥雷震一時風行百里遵乎令典誠未失時見
彼章程不罹其咎有詞難罰無濫斯人
同前劉晉
作利生人實資水德至於泛溢或以災成故立彼隄存
夫令式雖墨綬為化不願於勞人而黃潦或湧益深於
害物况作事謀始合用於農隙啟塞隨時豈待於春仲
論事乃拙於為政語對何聞於有司堰既不立於千金
刑亦安疑於兩壁郡侯所詰然案科條
開渠判
岐州刺史馬回奏開渠與人相假貸歲課不時入執事
以為勞無成將議裁貶
對
蒲密之化鄭白之饒溝洫可以立人秦漢斯焉定霸豳
風載陳於王業瓠口深著於甿謠故典農中郎明濟河
於興廢搜粟都尉定邦國於錙銖眷彼循良義存俯企
馬回中和踐化右翊班條以為鄴下墱(都俊切)流功成於
寫鹵南陽疏畆冨埓於京坻雖開鑿方勤而清閒每就
假多慙於邵父終有協於倪公儻秋蟀春鶊人樂疲於
力役杏花菖葉農靡闕於耕桑輸稅若或先時菽粟何
妨殷積祥刑議獄詎曰攸宜
毁濯龍泉判
輿人毁濯龍泉或失其利楊氏因形勝興廢業邑人訴
勞役不伏事
對
因興立功就敗成罰天之所壊人莫能支泉既稱於濯
龍歌未聞於黃鵠是為廢墜匪克修平則當程以土功
議其遠邇同夫鄴令舄鹵更生其稲粱嫓彼秦人荷鍤
能降其雲雨若乃虞藪澤之利述形勝之由非曰子來
驚(一作似)乎慮始無有猶可(一作傳)勿對其庸
同前李翥
秦起曲江之沼漢興濯龍之泉或因山壅流或平地出
水皆導逹溝瀆修利隄防竭役費財窮侈極麗今國家
罷苑囿燕游之所為農桑禾黍之場浸彼稲粱實我箱
庾事失業廢其何可知楊氏用因其資大興其利非直
務盡地利蓋亦誘人歸本我疆我理既叶農夫之慶載
勞載役徒使邑人有言
同前裴春卿
水德利物在乎泉源農功以時資於灌沃必欲壅畜無
泄將以源防有用輿人何者輙起訟於漚菅楊氏不争
更有興於負鍤詎謝王尊之堰重開方進之陂既以樂
成何徵役本
同前蘇令問
濯龍之奥泉源交屬楊氏因形以利物輿人捨舊以謀
新且河渠列於八方溝洫陳於十志類百工之居肆同
五行之廢一提封既設潤下是資宜命水工鳩諸藪澤
以文無害雖訟何傷邑中之黔實興我役汝南之鵠亦
著人謠物之常情難與適變同源異口史起尊其前刊
石表界信臣旌於後苟利於物何恤於言既無稽於簡
孚終有慙於割斷待資閱實方定刑名
同前房密
澤國之政川衡是恤止以瀦防均之溝遂畜彼雨施錯
興水物將廢業之不修豈分地之為利雖輿人之訟中
則可毁而兩鵠之謠據聞當復候天時而潤澤成我濯
龍灌秋水於涘涯誰其辨馬與人為利其利則深仍舊
為功其功益(一作蓋)寡勞雖是憚訟則有孚何者伍其田
疇初結怨於東里遵彼溉灌終見美於西門乃謀始而
獲尤方樂成而久次此而為罪夫何勸能
同前屈突湒
道逹溝瀆濬利川源允符禮經克茂邦政啟塞苟失艱
荒荐臻惟彼濯龍稱善利物不貴離畢之澤惟俟决渠
之降奚其毁敗詎潤溝塍遂使彼黍離離竟無成於東
作我稷翼翼豈有收於南畆而上膺帝澤下虧甿業伊
輿人之是除同漢相之斯廢楊氏以量彼地勢度兹土
宜興繼絶業如何不可既月長而日引亦暫勞而永逸
邑人之訴稍乖常典此而不罰誰謂其宜
陂防判
甲秉權决去陂水人相傳云有两鵠言陂當復甲以惑
衆云飯我豆食羹芋魁科不伏罪
對
秉國之權非賢奚可因人所利君子不奪甲為政者異
於是乎以為畜水不流竭之何害豈知舊防是要罷之
或損且川浸藪澤殖物於是乎生蒲魚稻粱為利於是
乎慱齊人理國職此之由潰塘涸源過孰斯甚蓋藏或
寡純固則盈割鱻厭粱空思於舊貫飯豆(一作菽)煮芋奚
取於託(一作訛)言愚謂載以既陂政可遵於夏訓廢而興
謗事無取於漢臣此則有過能改彼當内訟自直無往
不復傳者何傷聊以抒憂未為惑衆甲自不典人無匪
彝輙欲笞之末由也已
同前樊晦
開物議制興化優人務先適時權貴合道甲為正典欲
遵救弊决其澤障成我井疆冀茨梁有作藨蓘無嫌何
己日未孚率籲斯戚然在釐變俗必觀習土與其芋羹
豆食黃鵠興謠曷若池陽谷口白渠作頌自邑告命當
反古以順今代天救人奚愎衆而從已謂莫益或擊湏
移轍知方成既無終往何難復雖聞言不信將降戾乎
齊甿而有怨是叢請懲忿於鞭朴
同前任璆
紐金曳組賢不兼利决水窒陂權曷由已伊甲開甿洗
務無聞史起之功鳩藪牧臯習為翟進之理俾初汪萬
頃隱長天而不見載翔千仞下高風而有言評其放紛
固將必復而草木震色猶失其潤况舄鹵偏溉孰不思
肥寄黃鵠而遺音實蹲鴟而猶美且受羹含菽利不天
來委畆宿糧事資陂漲今奪衆水不及私恩是曰殘人
何以富俗更收威也能無辭乎與其秉權以求利曷若
乘禄以自馭請遏其清畆之流罔愆我宜鱗之所
同前裴鼎
天生五材水善利物且溉且糞長我黍禾為隄為防制
為畜泄甲秉國鈞軸作人父母可以興利除害仍舊貫
以從時豈宜違俗變常歸(疑作師)乃心而改作使或者相
駭訛言不懲託黃鵠以興詞冀洪波之必復鳥鳴亳社
抑有前聞石言魏榆斯無可採昔田疇是闢歌鄭卿之
遺愛今羹芋興謠嗟漢臣之不軌緬想翟公之策安可
效諸竊詳寗越之鞭非其罪也
同前于季重
政在利農人惟守業順其事者莫不胥悦變其舊者曾
是興謠惟甲國均是秉具瞻斯重永言溝浚而新見謀
水旱不愆資燮理而成化人天可望冀敦勸而有秋然
則南陽之陂自滮池而為洼澤鄴旁之水因舄鹵而作膏
腴是汎是流俯雲雨之攸潤我疆我理棲豆芋之餘糧
方進不忘於前蹤白公且同於斯類此則有益於國專
利而行未可式禮苟愆更從人欲陂兮當復聽乃輿言
惑衆論笞責則何甚黃鵠既聞於師古焉敢定刑丹筆
亦宥於無稽終宜伏念寘之理也誰曰是乎
河卒判
甲充河卒官給平價又被差外徭訴有兼丁不合倍賦
對鄭昭
徒駭既導誠禹貢之宏規宣防式歌亦漢國之盛業莫
不功勤釃决績著䟽開既輸閩越之賝行漕海陵之粟
河渠既設控引是資青翰晨移背吳江而電騖艅艎夕
至仰天府以雲趍眷彼泛舟良資鼓栧瞻言河卒實繫
水官平價允叶於酬庸輕役雅符於悅使報者倦矣在
彝典而無乖施者未厭論外徭而有訴羔羊起詠節儉
寧聞碩鼠興謠貪婪何甚論古既聞此役設法不合輙
蠲無端之詞請從告記
請塞㪷門判
得轉運使以汴河水淺運船不通請築塞两岸斗門節
度使以當軍營田悉在河次若斗門築塞無以供軍
對白居易
川以利涉竭則壅稅水能潤下塞亦傷農將舍短以從
長宜去彼而取此汴河决能降水(集作雨)流可導(集作通)財
引漕運之千艘實資積水生稲粱於一溉亦藉餘波利既
相妨用難兼濟節度使以軍儲足務斯開竇而有年轉
運司以邦賦貴通恐負舟而無力辭既(集作雖)執競理可
明徵壅四國之征其傷多矣專一方之利所獲幾何贍
軍雖望於秋成濟國難虧於日用利害斯見與奪可知
文苑英華卷五百二十八
