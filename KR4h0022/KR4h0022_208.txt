文苑英華卷二百八宋李昉等編
樂府十七
陌上桑三首採桑八首
折楊柳十六首梅花落十首
殿前生桂樹一首芳樹十一首
採蓮十六首採菊一首
採菱三首青青河畔草二首
陌上桑吳均
嫋嫋陌上桑蔭陌復垂塘長條映白日細葉影(一作隠)鸝
黃蠶飢妾復思拭淚且提筐故人去如(一作寕知)此離恨煎
人腸
同前王筠
人傳陌上桑未曉已含光重重相蔭映軟弱(一作軟軟)自芬
芳秋胡始倚(一作停)馬羅敷未滿筐春蠶朝已老(一作伏)安
得久彷徨
同前李白
遊女緗綺衣春還事蠶作五馬如花飛青絲結金絡不
知誰家子調笑來相謔妾本秦羅敷玉顔豔名都綠條
映素手採桑向城隅使君且不顧况復論秋胡寒螿愛
碧草鳴鳳棲青梧託心自有處但怪旁人愚徒勞(一作令)
白日暮高駕空踟蹰
採桑梁簡文帝
春色映空來先發水(一作院)邊梅細萍重疊長新花歴亂
開連理傍淇水(一作連珂往淇上)接幰至藂臺藂臺可憐妾當
窗望飛蝶忌跌行衫領熨斗成裙攝(一作裭攝又作裾攝)下牀着
珠珮捉鏡安花鑷薄晩畏蠶飢競採春桑葉寄語採桑
伴訝今春日短枝高手不及葉細籠難滿年年(一作年少)將
使君歴亂遣相聞欲知琴裏意還贈錦中文何當照梁
日還作入山雲重門皆已閉方知客留袂可憐黃金絡
復似青絲繫必也為人持誰令畏夫壻
同前傅縡
羅敷試採桑出入城南旁裙裾(一作綺裾)映珠珥絲籠(一作繩)
提玉筐度身攀葉聚聳腕及枝長空勞使君問自有侍
中郎
同前張正見
春樓曙鳥驚蠶妾候初晴迎風金珥落白日玉釵明徙
顧移籠影攀鈎動釧聲葉高知手弱枝軟覺身輕人多
羞借問年少却逄迎恐疑夫壻遠聊復答專城
同前劉邈
倡妾(一作女)不勝愁結束下青樓逐伴西城路相携南陌
頭葉盡時移樹枝高乍易鈎絲繩挂(一作提)且脫金籠寫
仍(一作復)收蠶飢日欲暮誰(一作詎)為使君留
同前沈君攸
南陌落光移蠶妾畏桑萎逐便牽低葉争多避小枝摘
駛籠行滿攀高腕欲疲看金怯舉意求心自可知
同前劉希夷
楊柳送行人青青入西秦秦家採桑女樓上不勝春盈
盈㶚池(一作水)曲步步春芳綠紅臉曜明珠絳唇含白玉
廻首渭橋東遥憐樹色同青絲映日落(一作嬌落日)緗綺弄
春風携籠長歎息逶遲(一作迤)戀春色看花若有情倚樹
疑無力薄暮思悠悠使君南陌頭相逄不相識歸去夢
青樓
同前李彦遠(一作暉)
採桑畏日高不待春眠足攀條有餘態那矜(一作憐)貎如
玉千金豈不贈五馬空躑躅何以變真性幽篁雪中綠
同前江遵
為報踟蹰陌上郎蠶飢日晩妾心忙本來若愛黃金好
不肯携籠自採桑
折楊柳梁簡文帝
楊柳亂如絲攀折上春時葉密鳥飛礙風輕花落遲城
高短簫發林空畫角悲曲中别無(一作無别)意併為(一作是)一
相思
同前梁孝元帝
巫山(一作山高)巫峽長垂柳復垂楊同心且(一作宜)同折故人
懷故鄉山似蓮花豔流如明月光寒夜猿聲徹遊子淚
沾裳
同前徐陵
嫋嫋河堤樹依依魏主營江陵有舊曲洛下作新聲妾
對長楊苑君登高柳城春還應共見蕩子太無情
同前岑敬之
將軍始見知細柳繞營垂懸絲拂城轉飛絮上宫吹塞
門交度葉谷口暗横枝曲城攀折處惟言怨别離
同前王瑳
塞外無春色上林柳已黃枝影侵宫暗葉彩亂星光陌
頭藏戲鳥樓上掩新粧攀折思為贈心期别路長
同前江緫
萬里音書絶千條楊柳結不誤(一作悟)倡園花遥同故里
(一作天嶺)雪春心自浩蕩春樹聊攀折共此依依情無奈年
年别
同前楊炯
邊地迷(一作遥)無極征夫去不還秋容彫翠羽别淚損紅
顔望斷流星驛心馳明月關藁砧何處在楊柳自堪攀
同前盧照隣
倡樓啓曙扉園柳正依依鶯(一作鳥)啼知歲隔條變識春
歸露葉凝愁黛(一作啼臉)風花落(一作亂)舞衣攀折將安(一作聊將)
寄軍中音(一作書)信稀
同前沈佺期
玉窗朝日映羅帳春風吹拭淚攀楊柳長條匝地垂白
花飛歴亂黃鳥度参差妾自肝腸斷旁人那得知
同前鄭愔
青柳映紅顔黃雲蔽紫關傳聞邊信出枝葉為君攀舞
腰愁欲斷春心望不還風花亂成雪羅綺淚斑斑
同前喬知之
可憐濯濯春楊柳攀折將來就纖手妾容與此同盛衰
何必君恩能獨久
同前張九齡
纖纖折楊柳持取寄情人一枝何足貴憐是故園春遲
景那能久流芳不及新更愁征戍客容鬢老邊塵
同前魚玄機
朝朝送别泣花鈿折盡春風楊柳烟願得西山無樹木
免教人作淚懸懸
同前三首王貞白
枝枝交影鎖長門嫩色曾沾雨露恩鳳輦不來春欲盡
空留鸎語到黃昏
二
水殿年年占早芳柔條風裏御爐香如今萬乘多巡狩
輦路無隂綠草長
三
嫩葉初齊不耐寒和寒時拂玉欄干征人去日曾攀折
泣雨傷春翠黛殘
梅花落吳均
終冬十二月寒風西北吹獨有梅花落飄蕩不依枝流
連逐霜彩散漫下冰澌何當與春日共映芙蓉池
同前二首徐陵
臘月正月早驚春衆花未發梅花新可憐芬芳臨玉臺
朝攀晩折還復開長安年少(一作年小)多輕薄兩兩常唱梅
花落滿酌金杯(一作巵)催玉柱落梅樹下宜歌舞金谷萬
株連綺甍梅花密處蔵嬌鸎桃李佳人欲相照摘葉牽
花來並笑楊柳條青樓上輕梅花色白雪中明横笛短
簫悽復切(一作咽)誰知柏梁聲不絶
二
對戶一株梅新花屢發材(一作落故栽)燕拾還蓮井風吹上
鏡臺倡家愁思妾樓上獨徘徊啼看竹葉錦笑(一作篸)罷
未能(一作成)裁
同前陳後主
春(一作金)砌落芳梅飄飄上鳳臺拂粧疑粉散逐溜似萍
開映日花光動迎風香氣來佳人早插髻試立且徘徊
同前張正見
芳梅映雲(一作雪)野發早覺寒侵落遠香風急飛多花徑
深周人歎初摽魏帝指前林邊城少灌木折此自悲吟
同前二首江緫
摽(一作縹)色動風香羅生枝已長妖姬堕馬鬢未插江南
璫轉袖花紛落春衣共有芳(一作光)羞作秋胡婦獨採江
(一作城)南桑
二
胡地少春來三年驚落梅偏疑粉蝶散乍似雪花開可
憐香氣歇可惜風相摧金鏡且莫頋玉笛幸徘徊
同前楊烱
窗外一株梅寒花五出開影随朝日遠香逐便風來泣
對銅鈎幛愁看玉鏡臺行人斷消息春恨幾徘徊
同前盧照隣
梅院(一作嶺)花初發天山雪未開處處疑花滿花邊似雪
迴因風入舞袖雜粉向粧臺匈奴幾萬里春至不知來
同前劉方平
新歲梅芳盡(一作芳梅樹)繁花(一作苞)四面同春風吹漸落一
夜幾枝空少婦今如此長城恨不窮莫將遼海雪來此
後庭中
殿前生桂樹陳陶
僊娥玉宫秋夜明桂枝拂檻參差瓊香風下天漏丁丁
牛渚翠梁横淺清羽帳不眠恨吹笙棲鳥暗驚僊子落
步月鬃雲堕金雀蕙樓凉簟翠波空銀縷香寒鳳凰薄
東海即為郎斟酌綺疏長懸七星杓
芳樹梁元帝
芬芳君子樹交柯御宿園桂影含秋色(一作随秋月)桃花(一作)
(色)染春源落英逐風聚輕香帶蘂翻藂枝臨北閣灌木
隠南軒交讓良宜重成蹊何用言
同前沈約
發萼九華隈開跗塞路(一作露塞)側氛氲非一香參差多異
色宿昔寒颷舉摧殘不可識霜雪交横至對之長歎息
同前費昶
幸被夕風吹屢得朝光照枝低(一作偃)疑欲舞花開似含
笑長夜路悠悠所思不可召行人早旋返賤妾猶年(一作)
(年猶)少
同前顧野王
上林通建章雜樹遍林芳日影桃蹊色風吹梅逕香幽
山桂葉落馳道柳條長折榮遺路遠用表莫相忘
同前張正見
竒樹舒春苑流芳入綺錢合歡分四照同心彰(一作影)萬
年香浮佳氣裏葉映彩雲前欲識揚雄賦金(一作含)玉滿
甘泉
同前丘遲
芳葉復莫莫(一作漠漠)嘉實復離離發景傍雲屋凝暉(一作輝)
覆華池輕蜂掇浮穎弱鳥隠深枝一朝容色茂千春長
不移
同前盧照隣
芳樹本多竒年華復在斯結翠成新幄開紅滿故(一作舊)
枝風歸花歴亂日度影参差容色朝朝落思君君不知
同前徐彦伯
玉花珍簟上金縷(一作鏤)畫屏開曉月憐筝柱春風憶鏡
臺筝柱春風吹曉月芳樹落花朝暝歇藁砧刀頭未有
時攀條拭淚坐相思
同前符子珪
芳樹宜三月曈曈豔綺年香交珠箔氣隂占綠庭烟小
葉風吹長繁花露濯鮮遂令穠李兒折取簮花鈿
同前李叔卿
春看玫瑰樹西隣即宋家門深重暗葉墻近度飛花影
拂桃隂淺香傳李逕斜靚粧愁日暮流涕向窗紗
同前羅隠
細萼(一作蘂)慢逐風暖香閒破鼻青帝固有心時時漏天
意(一作動人意)去年高枝猶壓地今年低枝已顦顇吾所以
見造化之權變通之理春夏作頭秋冬為尾循環反覆
無終已(一作反復無窮已)人生長短同一軌若使威可以制力
可以止則秦皇不肯歛手下沙丘孟賁不合低頭入蒿
里伊人強猛猶如此顧我勞生何足恃但願我開素袍
傾綠蟻陶陶兀兀大醉於清宵(一作青冥)白晝間任他上是
天下是地
採蓮梁簡文帝
採蓮歸綠水好沾衣桂舟蘭橈浮江花(一作碧水)江花玉面
兩相似蓮疎藕折香風起香風起白日低採蓮曲使君
迷
同前二首吳均
採蓮渚窈窕舞佳人遊戱五湖採蓮歸發花田葉芳襲
衣為君豔(一作濃)歌世所希世所希有如玉江南弄採蓮
曲
二(作採菱曲)
菱歌女觧珮戱江陽江陽稚女珠腕繩金翠低眉(一作摇首)
紅顔興桂棹容與歌採菱歌採菱心未移(一作怡)翳羅袖
望所思
同前李康成
採蓮去月沒春江曙翠釵(一作鈿)紅袖水中央青荷蓮子
雜衣香雲起風生歸路長歸路長那得久各廻船兩摇
手
同前王勃
採蓮歸綠水芙蓉衣秋風起浪鳬鴈飛桂棹蘭橈下長
浦羅裙玉腕摇輕櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今
已暮今已暮採蓮花渠今那必盡倡家官道城南把桑
葉何如江上採蓮花蓮花復蓮花花葉何重疊葉翠本
羞眉花紅強如頰佳人不在茲(一作茲期)悵望别離時牽花
憐共蔕折藕愛連絲故情無(一作何)處所新物徒華滋不
惜西津交珮解還羞北海鴈書遲採蓮歌有節採蓮夜
未歇正逄浩蕩江上風(一有又值徘徊江上月)徘徊蓮浦夜相逄
吴姬越女何丰茸共問寒光千里外征客關山路(一作更)
幾重
同前閻朝隠
採蓮女採蓮舟春日春江碧水流蓮花(一作衣)承玉釧蓮
刺罥銀鈎薄暮歛容歌一曲氛氲香氣滿汀洲
同前鄭愔
錦䋏沙棠艦羅帶石榴裙綠縹采荷芰清江日稍曛魚
鳥争唼喋花木相芬氛不覺芳洲暮棹歌處處聞
同前徐元之
越豔荆姝慣採蓮蘭橈畫檝滿長川秋來江水澄如練
映水紅粧如可見此時蓮浦珠翠光此日荷風羅綺香
纖手周遊不暫息紅英爛漫殊未極夕鳥棲林人欲稀
長歌哀怨採蓮歸
同前張敬徽
遊女泛江晴蓮紅水復清競多愁日暮争疾畏船傾波
動疑釵落風生覺袖輕相看未盡意歸浦棹歌聲
同前賀知章
稽山罷霧欝嵳峩鏡水無風也自波莫言春度芳菲盡
别有中流採芰荷
同前李白
若邪溪邊(一作傍)採蓮女笑隔荷花共人語日照紅(一作新)
粧水底明風飄羅(一作香)袖空中舉岸上誰家遊冶郎三
三五五映垂楊紫騮嘶入落花去對此踟蹰空斷腸
同前儲光羲
淺渚荷(一作荇)花繁深塘菱(一作潭菱)葉疎獨往方自獲(一作得)
耻邀淇上姝廣江無阡陌(一作街陌)大澤絶方隅浪中海童
語流下鮫人居春荻(一作鴈)時隠舟新荷(一作萍)復滿湖采
采乘日暮不思賢與愚
同前李頎
越溪女越溪蓮齊菡蓞雙嬋娟嬉遊向何處採摘且同
船浩唱發容與清波生漪漣時逄島嶼泊幾伴鴛鴦眠
襟袖既盈溢馨香亦相傳薄暮歸去來苧蘿生碧烟
同前張朝
朝出沙頭日正紅晩來雲起半江中頼逄隣女曾相識
並著蓮舟不畏風
同前楊衡
凝鮮霧渚夕陽豔綠波風魚遊乍散藻露重稍欹紅楚
客傷暮節吴娃泣敗藂促令芳本固寧望雪霜中
同前方干
採蓮女兒避殘熱隔夜相期侵早發指剥春葱腕似雪
畫橈輕撥蒲根月蘭舟遲速有輸贏先到河灣賭何物
纔到河灣分首去散在花間不知處
採菊梁簡文帝
日精麗草散秋株洛陽小婦絶妍姝相喚提筐採菊珠
朝起露濕沾羅襦東方千騎從驪駒更不下山逄故夫
採菱女費昶
妾家五湖口采菱五湖側玉面不關粧(一作翠)雙眉本青
色日斜天欲暮風生浪未息宛在水中央空作兩相憶
同前劉禹錫
白馬湖秋日紫光菱如錦綵鴛鴦翔(一作白馬湖平秋日光紫菱如錦綵)
(鴛翔)盪舟遊女滿中央採菱不顧馬上郎争多逐勝紛相
向時轉蘭橈破輕浪長鬟弱袂動參差釵影釧紋(一作文)
浮蕩漾笑語哇咬顧晩暉蓼花綠(一作緣)岸扣船(一作舷)歸
歸來共到市橋步野蔓繫船萍惹(一作滿)衣家家竹樓臨
廣陌下有連檣多估客携觴薦芰夜經過醉蹋大堤相
應歌屈平祠下沅江水月照寒波白烟起一曲南音此
地聞長安北望三千里
同前
白日期何去青春只自矜豔歌呈幾曲江畔採新菱望
浦思同濟輕舟喜共乘翠(一作葉)將眉比色聲與調相應
蕩漾微波散清泠遠水澄更看池際影若對玉壺冰
青青河畔草何遜
春蘭已應好折花望遠道秋夜苦復長抱枕向空牀吹
臺下促節不言於此别歌筵掩團扇何時一相見絃絶
猶依軫葉落裁下枝即此雖云别方我未成離
同前沈約
漠漠牀上塵心中憶故人故人不可憶中夜長歎息歎
息想容儀不言長别離别離稍已久空牀寄杯酒
文苑英華卷二百八
