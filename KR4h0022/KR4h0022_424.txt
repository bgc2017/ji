文苑英華卷四百二十四宋李昉等編
赦書五
禋祀赦書一
赦書沈約
門下朕昧旦(一作爽)夙興念兹治道而明不燭遠弘之未
易仰尋先烈思致隆(一作升)平日頃多故戎役(一作車)代有
軍政國容事緒非一刑禮參用未臻和簡向隅之情永
言增歎今郊禋載洽幽明允從思隆(一作崇)嘉祉被之兆
庶可大赦天下主者施行
一作皆初學記
南郊恩詔
門下卜日禋饗政道莫先厚下布澤哲王是務朕仰祗
靈眷俯臨億兆歲象廻環恭事亡及牲玉必荐感敬備
申升煙燎於穹昊致精誠於太一思霑颽(可亥切南風也)潤惠
兹窮生應天監三年内犯奪勞及左降可悉原降繼市
職不充人身及家口質繫悉散還私家督備前歲三五
犯譴因及隨曹景宗授司州委叛應讁役者並量所蠲
降尚書所檢巧陳滛辭普更開恩百日各聽自首不問
往罪京師三縣尤窮之民詳加賑恤主者速條格施行
南郊恩詔
門下朕肅膺乾貺君臨率土雖日晏劬勞而仁恕未洽
星琯驟廻履端告始禋饗云備誠敬廉(一作兼)申宣和布
澤情深待旦凡内外文武可各賜勞一年叛亡未擒若
百日内自首還役不問往罪女子質繋悉且散遣文書
輕重坐罪並皆從原主者詳為條格疾速施行
南郊赦書張九齡
門下朕獲主三靈于今一紀聽政中昃每不敢康觀書
乙夜將求諸道頻年已來每思至理(詔令作為理思至)或遠人
不率或嗣歲不登淳朴未還惕厲斯在為人上而慙德
奉天明以畏威故祝史宣辭必期於陳信郊丘備禮將
俟於昇平今正宗廟降靈克開厥後乾坤交泰保合太
和麟鳳龜龍玄符黃瑞之祉蠻夷戎狄梯山航海之琛
莫不日月以聞道路相属顧惟不德承兹休運欽若昭
報疇咨故實所以今年獻春恭祠(詔令作祀)后土季秋吉日
追崇九廟採必先於魯(集作曾)經稽肆類於虞典爰因長
至欽謁上玄告受命之元符昭嚴配之成績大典云備
至誠克展諸侯駿奔來於穆之相百神受職率咸秩之
文六變已陳三獻斯畢盖春秋之大事莫先乎祀王者
之盛禮莫重於郊柴燎克終感慶罔極豈予一人之福
亦爾萬邦之頼宜因咸和之際俾承厚下之澤可大赦
天下自開元十一年十一月十六日昧爽已前罪無輕
重已發覺未發覺已結正未結正繋囚見徒大辟罪已
下咸赦除之其十惡死罪造偽頭首劫賊殺財主在不
赦例就中仍慮有冤濫者所司具狀送中書門下盡理
詳覆奏聞朕將親覽其有亡命山澤挾藏軍器百日不
首復罪如初敢以赦前事相告言者以其罪罪之升壇
行事官及供奉官三品已上賜爵一級四品已下加一
階諸獻官并凖此升壇例内外文武官及致仕并前資
陪位者賜勲一轉緣大禮有職掌并押當者更加一階
齋郎並放出身皇親諸親陪位未出身者並放選已出
身者賜勲一轉親王公主各與一子官三品衛監門黃
衣長上飛騎萬騎并仗内雜色人在齋宫宿衛及諸色
人有資勞人緣大禮有職掌并流外行署預見大禮者
亦賜勲一轉其充香爐執扇及禮生祝史贊者賜勲外
簡日選優與處分兵士宿衛齋宫并諸色無資勞緣大
禮職掌及京兆府百姓緣南郊祗應者各免其家一年
雜科差南北衛將軍率中郎將宿衛齋宫者並同升壇
例其諸軍節度大使及三都留守雖不陪位委寄既重
特宜同升壇官例百歲老人賜綿帛五叚粟五石縣令
至其家存問給付孝子順孫義夫節婦旌表門閭終身
勿事已旌表者量加優恤諸州百姓或因逢水旱流寓
未安者宜令所司與朝集使即作賑乏(一作恤)安輯法奏
聞其單貧衛士番鎮久次令州府長官簡擇灼然者放
免番役征行人家州縣檢校勿使侵欺磧西鎮人途路
懸邈(一作遠)特宜賜勲一轉鰥寡惸獨亦令州縣倍加矜
恤使得存濟元置義倉救人不足承前貸百姓糧及種
子未納者並放免不得却徵自古聖帝明王忠臣烈士
名山大川並令所𬋩致祭其已得贊官人并輕(詔令作轉)累
未得處分非老弱疾病猶堪處事者量加收叙使免失
職其左貶官非逆人五服内親及犯贓賄名教者所司
實勘奏聞量移近處其官人有清白政術堪任刺史縣
令及抱器懷才不求聞達者州長官具以名薦宗室中
有孝悌才術為衆所知仍在卑任者委宗正具以名奏
君臣一體休戚共焉朕欽承天命恭傳大寶盖憑累祖
餘業得一之符亦由群公舊勲不二之力永言繄頼其
敢忘之自武德已來實封功臣知政宰輔有身無大故
而亡官失爵子孫淪屈者所由勘實具以狀聞存者可
籌其官榮逝者當錄其胤嗣使幽明同慶知有今辰亞
獻邠王守禮終獻寧王憲各賜物一千疋捧爼申王撝
夾侍岐王範薛王業各賜物㭍百疋侍中源乾曜中書
令張說兵部尚書同中書門下三品王晙各賜物伍百
疋正衣駙馬都尉王守一王繇温曦宗正少卿崔澄各
賜物三百疋二王後賜物一百五十疋壇場使京兆尹
孟温禮賜物二百疋脩造羽儀使賜物一百疋脩撰儀
注官五品已上賜物一百疋六品已下賜物七十叚自
餘陪位預宴官一品賜物一百疋二品三品八十疋四
品五品六十疋六品七品四十疋八品九品三十疋鴻
臚諸蕃使與見大禮及在本蕃王侯大酋長並同宴會
例給賜郡主縣主各賜物八十疋緣大禮數處有職掌
者任於一頭從高叙天下州府賜酺三日京城五日前
任所在百姓村坊宴樂不得科率聚歛其有處分未該
者令所司及本使比類奏聞赦書日行五百里主者施
行
東封赦書
門下朕聞天監惟后后克奉天既合德以受命亦推恩
而復始厥初作者七十二君道洽德(集作跡)著時至符出
皆用事于介丘升中於上帝人神之望盖有以塞之皇
王之序固可得而言也朕接統千歲承光五葉惟宗祖
之德在人惟天地之靈作主往有内難幽贊而集大勲
間無外虞守成而纉舊服未嘗不乾乾終日思與公卿
大夫上下叶心聿求至理以弘我列聖其庶幾乎馨香
今九有大寧群氓樂業時必敬授而不奪物亦順成而
無夭懋建皇極幸致太和洎乃幽遐率由(詔令作皆)感被戎
狄不至(集作軌)唯文告而來庭麟鳳已臻將覺悟而在藪
以故凡百執事亟言大封顧惟不德初欲勿議伏以先
聖儲祉與天同功荷傳符(詔令作慶)以在今敢侑神而無報
大節斯在朕何讓焉遂奉遵高祖太宗之業憲章乾封
之典時邁東土柴告太岳(詔令作岱岳集作岱宗)精意上達肸蠁
來應信宿行事雲物呈祥登降之禮斯畢嚴配之誠(詔令)
(作義)獲展百神群望莫不懷柔四方諸侯莫不來慶斯事
天道之介福邦家之耿光也無窮之休祉豈獨在予非
常之惠澤宜其逮下可大赦天下自開元十三年十一
月十三日昧爽已前大辟罪已下罪無輕重已發覺未
發覺已結正未結正繋囚見徒咸赦除之唯十惡死罪
不在此限(詔令作例)流人未逹前所者放還其有挾藏軍器
亡命山澤百日不首復罪如初敢以赦前事相告言者
以其罪罪之内外文武官三品已上賜爵一等(詔令作級)四
品已下加一階邠王守禮寧王憲岐王範薛王業各與
一子三品官公主嗣王郡主縣主各與一子官其應文
武行從官加階之外並賜勲兩轉三衛引(詔令作司)駕細引
黃衣長上飛騎彍騎先有武散官者加兩階未給武散
官者各賜勲兩轉衛士馬主戎車主幕士掌閑供膳太
常及仗内音聲人行署及蕃官七色并别勑雜色定名
行從人亦賜勲兩轉緣大禮登山守行侍從行事轝脚
等官三品已上特賜一階仍與一子生上品已下特賜
一階仍賜勲兩轉量與進改其四軍别抽出山宿衛及
諸司上山執當官三品已上賜爵一等仍與一子出身
四品已下加一階賜勲兩轉亦量進改其白身人及行
署蕃官放蕃選其山下昇壇行事官三品已上加爵一
等賜勲一轉四品已下加一階賜勲一轉選日稍優諸
獻官及宿衛齋宫將軍率中郎并郎將并兩京留守諸
軍節度使並同昇壇例諸有職掌押當非昇壇例諸有
職人加一階選日優量其加階應入三品五品人非特
賜者並依十一年三月二十八日勑節限齋郎禮生見
任官前資官已上人並依資量材與處分未出身者放
出身皇親别勑承勑(詔令無此字)恩陪位者亦凖此諸州岳
牧四府長史朝覲陪位者泛階之外各賜勲一轉諸方
使人及諸州父老宗姓并從家子孫至岳不得陪位者
並賜勲一轉賜物五叚諸州及兖州道僧至岳見大禮
者並賜物五叚孔子後褒聖侯量才與處分天下致仕
官各依本品賜一季禄并束帛其陪位者仍賜勲一轉
諸蕃侯王酋長來會禮者各加一官至都節級並與賜
物其入朝留在邊軍人亦凖此其蕃中知(一作秪)候衙官
刺史縣令並賜物及袍帶突厥可汗小殺等諸國王守
護塞垣歲月朝貢並宜賜物副使將往侍老年百歲已
上者版授下州刺史婦人版授郡君年九十已上者版
授上州司馬婦人版授縣君年七十已上者版授縣令
并婦人版級量賜粟帛其預見大禮侍老各别加侍下
一人孝子順孫義夫節婦旌表門閭終身勿事行人之
家及鰥寡惸獨并疾病不能自存者委州縣長官倍加
存䘏諸軍行有文武散官已上者加一階白身者賜散
勲一轉欠負官物逋懸租調並宜放免其行過州縣供
頓劬勞并貼頓百姓有雜差科并車馬夫役者並免一
年租賦(詔令作稅)兖州免二年租賦(詔令作稅)當頓官人始末不
絶者與中上考仍賜勲一轉朕永惟王業繄頼舊勲元
首股肱其猶一體自武德已來功臣宰輔或名存王府
遺嗣沉淪或身無大故銜屈泉壤宜令所司訪擇申理
唐元六年六月二十六日(按唐書唐隆元年六月十日玄宗定内亂睿宗二元景雲)
(今赦文避玄宗諱隆故作改唐元是也復增六年六月字則非)立功官人往属艱難能
盡忠義今成大禮何日忘之宜各與一子出身無子者
任回與周親之人有司試策三道等第收奬朕躬陟天
門宿齋日觀時属嚴冬雪後初夜風寒朕因露立祈恩
誓欲代人當咎俯仰之際頓息霜颷奠獻之晨變同韶
景誠荷上天垂祐亦頼靈山吐祥詩云無德不報宜封
太山神為天齊王禮秩加三公一等宜令所𬋩崇餙祠
廟環山十里宜(集無此字)禁其樵採給近山二十戶復以奉
神祠率土之内賜酺五(集作七)日任於村坊内宴樂不得
聚(詔令作率)歛煩勞其節文有未霑及者所(詔令作有)司比類奏
聞其封祠(集作祀)有數處行事者從一處叙赦書日行五
百里主者施行
后土赦書
門下昔者巡狩所至柴瘞所在盖取誠享以遵告類朕
恭承祖宗之烈獲主神祗之祀夙夜祗畏不敢荒寧故
勒兵朔陲先展義於汾(詔令作扮)社廻旆睢上遂有事於郊
壇王者父事天母事地漢氏祈糓未始正名周禮降神
乃為徼福而已朕以天命之重子道為先惟兹精誠在
乎敦孝庶蒙福於四海期永康於兆人是以率由舊章
敬恭明祀嚴配之誠既展奠獻之禮又終且春秋之義
大事在祀齋祭之福庶品維祺豈獨在予而有斯慶可
大赦天下自開元二十年十一月二十一日昧爽已前
大辟罪已下罪無輕重已發覺未發覺已結正未結正
繋囚見徒常赦所不免者咸赦除之官人犯贓及有罪
(詔令作事)被推者本罪雖原不得更令却上仍别與處分自
先天(詔令作奉先非)已來有雜犯流移人等并配隸人等各量
移近處左降官未經量移及經量移未復本資者奏聽
進旨(詔令作止)天下遭損免州應損戶成(詔令作减)一分已上者
及供頓州無出今年地稅如已徵納賜折來年地稅逋
租懸調貸糧種子欠負官物在百姓腹内者並宜放免
其不損處(一作免)州自開元十七年已前所有貸糧種子
負欠官物在百姓腹内者亦宜凖此諸州緣供頓所差
貼助夫亦放其家今年地稅孝子順孫義夫節婦旌表
門閭終身勿事諸州侍老百歲已上賜粟七石九十已
上賜粟五石八十已上賜粟三石所由速付勿淹旬日
太原潞府侍老等先已加恩不在此例亞獻皇太子鴻
賜物二千疋終獻慶王澤賜物一千疋邠王守禮寧王
憲薛王業各賜物一千疋忠王浚已下各賜物三百疋
夾侍正衣進珪捧珪汝陽郡王淳等各賜物三百疋皇
太子夾侍正衣各賜物一百五十疋裴光庭蕭嵩弼亮
朕躬弘益斯遠不有優異何殊等夷(詔令作倫)加階賜爵之
外各與一子官無子者任與周親仍各賜物三百疋二
王後各賜物二百疋長公主各賜物三百疋嗣王郡主
縣主各賜物二百疋行從文武官三品已上賜物八十
疋四品五品賜物六十疋六品七品賜物四十疋八品
九品賜物二十叚昇壇官三品已上特賜一階四品已
下各加一階應入三品五品官階相當不限考數聽得
入知頓使及判官修禮儀官撰玉冊文官知頓御史加
一階脩壇場州刺史及書冊(詔令作脩壇)官各賜物一百疋
其已有昇壇職掌從一頭處分緣大禮有職掌官賜勲
三轉行從官首末不絶及陪位官各賜勲兩轉内外文
武官三品已上賜爵一等四品已下各加一階致仕官
三品已上賜物七十疋四品五品各五十疋行從蕃客
鴻臚安置陪位見大禮者宜賜物五十疋節級分付南
北衙應宿衛齋宫官及左右廂知兵馬虞候㹅管已下
(詔令作)及判官(詔令作司)别奏兼孔目官等更加勲一轉前資
官選日稍優與處分自守身(三字一作白身)人有資勞者簡選
之日優與處分無資蔭者賜勲兩轉南北衙行從三衛
飛騎萬騎引駕細引(一作伏)及監門直長主帥黃衣長上
各賜勲兩轉仍各賜物五叚兩營弩(一作弓)手六番併行
宜各賜勲兩轉物五叚仍量折番役諸衛彍騎及兵角
弓手官馬主掌閑幕士駕士供膳主習馭工人樂(詔令作築)
人雜戶官戶白身有職掌人合行從人等各賜勲一轉
物三叚其齋郎既是見任官凖壇上壇下有職掌官例
處分執彈三衛及禮生贊者各减二年勞無勞可减者
簡選日稍優與處分流外行署從者各賜勲一轉有職
掌者各賜勲兩轉供頓州刺史同陪位官例始末專知
頓官各與一中上(詔令作上中)考蒲州刺史寶鼎縣官同昇
壇官處分管壇一鄉百姓給復二年蒲州侍老等凖太
原潞州例降一等處分武德初功臣每有大慶必存追
遠業參運始義合賞延其子孫沉翳無在朝者宜令勘
實即與一子官唐元初立功臣(一作官)等艱難之際誠效
亦深言念其初豈忘終始其三品已上各賜一品官五
品已上各賜紫金魚袋有亡殁者優贈一官仍與一子
官一子先(一作已)得官者選日優與處分兩京留守京兆
河南尹四大都督府長史諸軍節度副大使凖行從官
例處分諸方通表䟽使人預見大禮凖陪位官處分諸
道戰(詔令作陣)亡人家仰州縣存恤不周濟者量事賑給諸
軍(詔令作道)徤兒别勑行人各賜勲一轉仍令所司速勘會
團奏官寫告身送付諸道行人或有身死被(詔令作波)逃猶
徵課役累及親隣即宜審勘為其除削皇親中有文武
才用堪任使者委宗正具薦(詔令作具以合上)當與奬擢五岳
四瀆名山大川自古聖帝明王忠臣烈士輔相各令致
祭務盡誠潔赦書有所不該者所司比類聞奏亡命山
澤挾藏軍器百日不首復罪如初敢以赦前事相告言
者以其罪罪之率土之内賜酺三日赦書日行五百里
布告天下(詔令作遐邇)咸使聞知主者施行
文苑英華卷四百二十四
