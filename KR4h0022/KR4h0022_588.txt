文苑英華卷五百八十九宋李昉等編
公卿雜謝二
為河東副元帥馬司徒謝實封表一首
為桂府王中丞謝加朝議大夫表一首
為太原鄭尚書謝賜旌節等表一首
為太原李少尹謝上表一首
謝兵馬使朱鄭等官表一首
為昭義王大夫謝賜改名表一首
謝賜光宅坊宅表一首
謝授右拾遺表一首
代李僕射謝加營田使表一首
謝太常卿并舉自代表一首
謝再除太常卿充禮儀使表一首
東都留守謝上表一首
謝除太常卿表一首
代李中丞謝官表一首
謝貸錢物表一首
蘇州謝恩賜加章服表一首
為河東副元帥馬司徒謝實封表(德宗)
崔元翰(貞元元年)
臣燧言某月日中使某乙至伏奉手詔復以收河中功
賜臣實封五百戶通前為七百戶功微賞重恩積生輕
報效何階祗懼惟甚臣某誠惶誠恐稽首頓首臣頃奉
詔與諸道同討逆賊上禀謨(類表作謀)筭克致誅夷越升(類表)
(作超授)官榮真食戶邑且有後命再荷殊私伏以聖德結
於人心皇威加於物表將帥克宣其力凶逆盡(一作咸)伏
其辜此皆國之福也至若分閫作藩秉旄仗節扞禦患
難剪掃寇讎此固臣之職也幸無獲戾何以為功爵秩
既崇封賞又重絲髮未效㳙塵莫施雖復捐軀豈能上
答無任荷懼之至
為桂府王中丞謝加朝議大夫表
令狐楚
臣某言伏奉某月日恩旨南郊禮畢進加臣朝議大夫
拜受嚴命感惕交集臣某中謝臣泗濱諸生塞上從事
被蒙恩澤齒列才俊戴高履厚實有恧焉乃建子月伏
惟皇帝陛下殷薦祖宗嚴禋天地而限從外役不侍中
禁有望雲就日之戀無給薪除地之勞今者爵賞遠加
寵榮俯及拾級以上早忝諸侯之秩歷階而昇又厠大
夫之品峨峨象笏粲粲銀章自揆何人敢安非據伏以
神光(類表作休)既擁王澤已流難申牢讓之心空秉益恭之
禮無任慶幸屏營之至
為太原鄭尚書謝賜旌節等表
臣某言今月七日中使尹偕至伏奉敕書手詔慰喻(一作)
(問)臣及將仕參佐等并賜臣官告旌節寵命併臨榮光
疊至欽承捧受感惕難勝臣某中謝臣昔為諸(一作書)生
所冀微祿揣摩鉛鈍際會清平伏惟皇帝陛下至德配
天大(一作文)明並日朝有多士國無幸人若臣庸虚何足
比數階緣所職被服殊私居郎吏之中已為饕竊立戎
旃之下安所堪任前奉詔書除臣節度託肺腸而三省
覺魂魄之九飛懇欵未申恩光薦至(一作及)使從天下拜
迎而萬姓(一作衆)懽呼王在日中照臨而一方安泰編綸
言於寶軸揮宸翰於綵牋既賜諸侯之旌又降將軍之
節委之刑賞許以便宜臣實何人忽蒙斯寵重如山壓
薰若火炎無以為容不知自處謹以今日準敕拜受訖
臣伏以旌唯進善節以詰姦昔常傳聞今即(一作則)祗受
度才非將雖天地(一作下)所知禀令於君豈風塵敢犯誓
當保安四境和叶三軍灑帝(一作王)澤於州閭振皇威於
邊境(一作徼)難酬天造庶竭臣心所守有限不獲陳謝無
感戴抃躍之至
為太原李少尹謝上表
臣某言伏奉恩旨授臣太原少尹兼御史中丞充河東
節度使行軍司馬祗承榮命以感以懼臣某中謝臣器
質凡下行能無取父母生之陛下知之頃陷官謗會從
吏議伏頼陛下聖明乃得全活既而肩隨多士掌領孤
兒警夜巡晝庶將終老跼天蹐地誓不違遠豈意陛下
不量臣之能否拔自近侍貳於大藩且御史丞執憲之
任府少尹理民之官也軍司馬握兵之職也皆須率其
屬以贊其長必國之良猶懼不稱况於疲病安所堪任
此臣所以行思坐念常恐失墜以某月日到府上訖伏
以太原建國興王大都嘵囂五氏合沓萬室動見指視
甚難為理唯禀謨猷於廊廟同心力於幕府勤以臨事
清而處身至若上分乃眷之憂下塞具瞻之望雖欲自
勵終非所能離去殿階已彌旬月攀望不及腸廽目斷
無任云云
謝兵馬使朱鄭等官表(初除御史續除中丞封異姓王)
劉禹錫
臣某言奏事韋温廽特蒙聖恩重賜朱鄭等官告宸象
昭回煥然下燭榮分右職光賁遐藩臣某中謝臣伏以
朱鄭朴忠為心沉毅見色當建封禦侮之寄見張愔(建封)
(子也)提孩之年昨者隸職徐州分鎮蘄縣繹(英華作驛非)騷之
際梗亮彌彰歷險而前實繁其旅詳探本末有足褒稱
輙具奏聞恐須奬勸伏蒙睿鑒俯亮微誠優詔先行已
階直指之日殊私荐至超昇獨坐之崇戶領三千爵踰
五等恩生非次感異常倫轅門有光武旅增氣遂使感
激之士希男爵以捐軀猖狂之徒聆聖澤而悛性風行
草偃其勢必然臣忝揔戎倍百欣荷臣無任云云
為昭義王大夫謝賜改名表崔行先
臣某言中使第五守進至伏奉今月日制命授臣開府
儀同三司潞州大都督府司馬知府事充昭義軍節度
營田澤潞刑洺等州觀察留後兼賜名處休雨露湛恩
光臨非次蚳蝝𦕈質負戴難勝臣某中謝臣出(一有身字)自
行間器識短淺理兵從衆問陣無師一心守愚六藝皆
闕自謂才無經濟智乏周防吐誠託人損已待物每日
揣分有時撫膺徒生於此何以報主得免獲戾已足為
榮敢求聞達妄進階級豈意陛下顥元合德日月在躬
夐開獨見之明特降發哀之詔拔自泥滓致于煙霄臣
之榮幸孰與為比伏以處休之義恭懿有章簡自帝心
納于臣口自(一作内)訟增感以榮為憂魄散心殞罔知所
措况名器所慎春秋格言服之不稱詩人是刺雖欲勿
議誰能捨諸曩日劉玄佐之領浚郊李元諒之居關輔
皆勲崇台揆業濟艱難方開加等之恩姑受錫名之寵
臣何為者坐繼前人三省駑鉛未展㳙埃之效百身灰
粉何酬天地之恩
謝賜光宅坊宅表李揆
臣某言中使某至奉宣聖旨知臣無宅以光宅坊去内
最近賜臣宅一區寵渥特臨喜懼交集臣某中謝臣自
惟固陋謬忝恩私陛下收其璅材擢以密職司言北闕
已揮翰於紫垣秩禮南宫復彯纓於丹地故得廽翔三
省出入九重此皆禀自宸衷不因人譽毛髮之内曾未
報於生成雨露之恩猥有加於疵賤頃以寓居失火事
忽聞天慈親垂恤問環堵之業雖有虧於魯經賜宅之
人(疑作仁)遂承榮於漢詔况王人啓戶大厦當衢顧蝼蟻
而知慙迎鷰雀而相賀古制宫闕近地公卿不居唯信
臣密戚時聞詔賜所謂北闕甲第者蓋由遠近差之今
宅在廟圖地近丹禁朝天不遠於咫尺捧日如奮於雲
霄仰惟明主之恩實私微臣之幸䘖恩撫已尤懷戰跼
誓當竭忠盡節鏤骨銘肌豈捉足而獲安誓捐驅以為
報無任
謝授右(集作左下同)拾遺表(德宗)吕温(貞元十九年)
臣某言伏奉制命擢(集作授)臣右拾遺又中使毛進朝至
宅奉宣進旨(集作止)賜臣本官官告(集作告身)者澤濡窮鱗雷
起幽蟄塵忝近侍冠軼常倫震驚失圖兢跼罔據臣某
中謝臣嘗學舊史承訓先臣皆以奉上自致為榮附下
苟進為耻臣所以既孤之後義不因依(集作依人)賣洛中之
(集無此字)薄田歸闕下之(集無此字)舊宅退藏其跡私誓于心不
邀利于權門不求名于衆口星霜苦節夙夜精誠唯願
投軀盛時自結明主愚誠神感人欲天從果蒙陛下自
記姓名猥憐孤直振零丁於絶望拔曖昧於無階獨斷
皇明起至(集作寘)清列俯降中貴内賜官告特違恒例光
寵賤臣俾其不出戶庭坐生羽翼萬乘知已一鳴驚人
公朝得盡節之方私室無謝恩之處顧惟凡陋(集作質)叨
此殊尤纏激血誠銘鏤膚骨採拔恩重泥塗感深畢性
命以為期裂肝膽而何述唯當竭誠陳力效節明忠使
丹心有孚白首無玷(集作點)然後敢望披雲捧日一識天
顔則闔門之灰粉知歸百生之志願斯畢臣家雖在城
多適田野久廢簮笏皆須營備不獲當時隨例拜謝闕
庭
代李僕射謝加營田使表崔位
臣某言伏奉某月日敕以臣兼充當道營田使者捧受
絲綸載驚載躍臣某中謝幸忝宗室沐浴恩波性惟直
方官絶依倚凡忝任用皆自宸衷常思殺身以答鴻造
所至之職勵精苦節苟可利人利國誠願悉心况西戎
狡謀有備無患東都要害居安慮危俱屯偃革之師豈
可不耕而食臣是以諭臨邊將士首建屯田董所屬軍
人力開荒壤近為水旱之蓄遠減飛輓之勞臣之用心
素切於此又背(一作軍)營衣賜久費度支百方圓融三分
全給在臣守土固合分憂此皆塵露至微豈於山海云
益陛下曲垂天奬正以使名榮光荐加荷懼惟厲但當
撫字鰥寡訓練貔貅克宣皇風底靖藩鎮庶申萬一少
報生成臣所守有限不獲奔赴闕庭拜舞丹墀無任感
恩隕越之至
謝太常卿并舉官自代表(德宗)高郢
臣郢言伏奉今月二十七(一作二)日敕除臣太常卿曲降
殊私猥被凡器非才荷寵聞命自驚臣聞太常者舜臣
秩宗之任周室春官之職其所典者禮樂所奉者郊祠
故班冠(類表作班官)九棘選重歷代臣學識凡近遭逢聖明
管庫無遺久塵貢士之列疲駑不逮嘗獻避賢之䟽特
蒙天鑒俯及容光煦嫗之仁允前請而既幸綢繆之寵
沐今授而增忝將何以欽承睿奬備舉官司顧慙匪服
之嗤上累能官之謗(類表作咏)恩深命淺報效無階伏準建中
元年正月五日制常參官授訖上表讓一人自代者臣
竊見銀青光祿大夫守太子賓客上柱國鄭縣開國公
杜黃裳識度深遠志業忠厚達於大體練於故實羣而
不黨和而不流與臣同在周行臣頗知其優裕伏請準
制舉以自代臣郢無任感戴欣惕之至
謝再除太常卿充禮儀使表(憲宗)
臣郢言伏奉今月二十一日恩命除臣太常卿充禮儀
使者累歲守藩每馳心於魏闕一朝聞命得備位於周
行上慙叨(一作塵)忝之深下慰違離之思臣某中謝臣聞
秩宗之任典司三禮奉常之選班列九卿前古以來用
人為重非有望實不宜謬居臣昔叨此官已積負乘之
懼今復再歷倍增濡翼之憂况專職禮儀別蒙委遇明
時大禮方奉郊禋末學謏聞何徵損益飲冰斯切俟駕
靡(一作匪)遑螻蟻之微無階報國犬馬之戀但(一作且)喜歸
朝臣不勝感戴欣懼之至
東都留守謝上表(憲宗)權德輿
臣某言伏奉今月三日制命授臣檢校吏部尚書兼御
史大夫充東都留守判東都尚書省事以今月二十四
日到東都上訖榮渥特加寵光備至俯仰印綬慙懼交
懷臣某中謝臣才不出衆祿期代耕因緣文字進越名
級自聖明臨御特沐鴻私歷五曹之貳居九卿之長遂
叨大任忽涉四年智慮孱愚言辭朴訥徒淹歲日莫展
㳙埃雖竭匪躬之誠竟乖陳力之效自免樞務猶忝春
官纔經半歲復授今任前後所歷皆不因人無非睿奬
以至崇大况留(集作居)守所寄東夏式瞻在君陳畢公之
選兼天官憲府之重面辭之日親奉聖謩式遏匪人整
訓戎事用制竊發必資兼材豈臣懦薄所宜負荷今兵
力至微武備不足此皆天鑒所察臣不敢累黷聦明杜
其奸情亦在早計必冀磨礪鉛鈍罄竭肝心忠以事君
死而後已違離宸睠感戀闕庭以陛下注意之恩誓微
臣捐軀之節無任荷戴屏營之至謹差押衙試殿中監
成黨奉表以聞臣某誠惶誠恐頓首頓首謹言(元和八年七月)
(二十四日)
謝除太常卿表(憲宗)
臣某言伏奉十月二十四日詔命除臣太常卿統和神
人典司禮樂臣實庸菲謬叨寵榮臣某誠惶誠恐頓首
頓首臣以書生凡輩懦薄無堪生遇昌期累膺爵秩四
掌誥命五居列曹遂叨禮卿乃佩相印竟無微效上荅
皇明自罷宰司再履宗伯旋忝保釐之任屬當憂寄之
時淮甸多虞周郊接壤上勞聖慮下輯戎師臣不敢愛
身不敢避事頻抗手疏備陳物宜猶(集作苟)披肺肝莫識
忌諱自承詔旨許募新軍實使懦夫增氣輙思仁者有
勇繕脩器甲招集驍雄每竭一心敢有二事陛下憂臣
不逮全度特深出於殊私遽降新命沐浴皇澤從容大
僚量力無庸庇身何幸况太常者伯夷叔孫通之職臣
豈其人五六年間再居此地感恩知懼循分難任即以
今月三日進發瞻望闕庭踴躍欣抃謹奉表陳謝以聞
無任感戴喜懼之至臣某誠惶誠恐頓首頓首謹言
代李中丞謝官表元稹
臣某言伏奉今月二十九日敕(集作制)授臣御史中丞寵
秩逾涯心魂戰越臣某中謝臣生值聖時蔭分天属雖
牽絲入仕或因𤨏碎之文而執簡當朝實由睦族而致
頃以材駑氣直屢棄遐荒陛下擢自藩方(集作遠藩)任兼臺
閣夙夜循省報效無階豈謂天眷曲臨過蒙奬擢(集作拔)
坐令專席位忝中司因期(集作固當)陳乞於天安敢叨榮於
已如或綸言既降丹慊莫從則當破柱求奸碎首請事
死而後已義不苟然增日月之未光荅天地之殊造無
任懇欵屏營之至
謝貸錢物表劉禹錫
臣某言中使南宫懷珍至奉宣聖旨存問兼賜臣墨詔
天光下濟睿澤曲流䘖恩未酬居寵彌懼臣某中謝臣
受任斯極微功莫施昨以封略未寧干戈猶動壽春固
壘以備盜淮甸興師以扞姦經費所資數盈鉅萬餽餉
時久供億力殫慮始圖終不敢緘默輙陳管見上黷宸
聦伏蒙聖慈特遂誠精遠承如綍之旨特假聚人之財
軍須不愆士氣彌振糗粮既備永無半菽之虞𥜗袴足
頒遠起挾纊之感是為悅使咸願先登臣忝緫戎倍百
欣荷伏以上分國用俯濟軍興候清烟塵謹備償納
蘇州謝恩賜加章服表(文宗)
臣某言伏奉去年十一月二十七日詔書加臣賜紫金
魚袋餘如故者恩降重霄榮霑陋質既(集作虚)黷陟明之
典恐興彼已之詩寵過若驚喜深生懼臣某中謝臣起
自書生業文入仕德宗朝為御史以孤直在臺順宗朝
為郎官以緣累出省憲宗皇帝後知其冤枉特降敕書
追赴京國緣有虚稱恐居清班務進者争先上封者潜
毁巧言易信孤憤難申俄復一麾外轉三郡伏遇陛下
應期御宇大振滯淹哀臣宿舊猥見收拾職兼書殿官
忝儀曹微績(集作勞)未宣薄命多故又離省署重領郡符
延英面辭親承教誨銜命即路星言載馳到任之初便
逢灾疫奉宣聖澤恭守詔條上禀睿謨下求人瘼才術
雖短憂勞則深幸免流離漸臻完復皆承聖化所及遂
使人心獲安豈由微臣薄劣能致臣素乏親黨家本孤
貧年衰無酒色之娛性拙無博奕之藝自理(集作領)大郡
又逢時灾晝夜苦心寢食忘味曾經讒(集作誣)毁每事防
虞唯托神明更無媒援豈期片善上逹宸聦廽日月之
重光燭江湘之下國絲綸褒異苦節既彰印綬煒煌老
容如少望雲天而拜舞豈盡丹誠視環玦以徘徊空嗟
白首無任感激屏營之至
文苑英華卷五百八十九
