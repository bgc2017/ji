文苑英華卷八百十宋李昉等編
樓下
新修夏邑縣城門樓記一首
五福樓記一首黃鶴樓記一首
懷崧樓記一首朝陽樓記一首
望雪樓記一首
閣下
茅閣記一首新修滕王閣記一首
重修滕王閣記一首
樓下
新修夏邑縣城門樓記孫公輔
昔左丘明書梁亡嫌其亟城而至溝宫也書莒潰責其
恃陋而不重閉也然則懲惡勸善之義信可不遺於後
代矣方今生人震越虓虎啖嚼凡為侯大夫者孰得不
鑒於梁而悼於莒哉夏邑縣城樓圖經即西漢栗鄉侯
之故墟闍闉陂陊不可以禁滛佚臺觀崩弛不可以示
軌儀訊諸鄉人云此地有隠慝焉縱其神姦慄若大忌
故前後令長皆昵於神而廢禮也去年夏聖人戒師於
東方宣武軍守臣劉公慮以軍興勢危賦重人困易置
官屬紀綱事法遂假參佐范陽盧士宣字伯通為茲邑
長伯通勤勞於民旋即真命以朱服示王命也愴夫先
賢雖立譙門譙門必能將將雖作爾墉爾墉必能言言
繇是正其小以及先王宫隅之制飾其儉用倅諸侯臺門
之尊百工告利多福紛萃則嚮時妖異之說無復徵據
神不神矣君何神耶苟無馨香曷肯變化是故直拔埃
壒譬一賢之挺生介然堅彊同五福之壽考端穆大壯
發揚斯干用而不和(一作知)我則為植其經費也自柿(一作)
(度)材至捽土(一作卒土)不礙疋夫之膏澤必因庶役之餘羡
其博施也自賀燕至翔鶤尚貽終世之咸若寧止吾屬
之遐覽然後命閽人以守之揭靈鼉以鼔之歲時則懸
法於其前災眚則禜祭於其下禦大寇則未足抑小戎
而有餘且周文緩而靈臺成漢文約而露臺捨惟彼喆
王睿后猶懼若此况人臣乎誾誾伯通可謂知禮至如
板築之氣勢磨礱之固護塗塈之滑澤采章之藻麗則
存諸詠歌非紀體所載時公輔館於伯通之署願記其
善敢私於人乎
黃鶴樓記閻伯里(石本作埕)
州城西南隅有黃鶴樓者圖經云費禕登僊嘗駕黃鶴
返憩於此遂以名樓事列神仙之傳迹存述異之志觀
其聳構巍峩高標巃嵸上倚河漢下臨江流重簷翼舘
四闥霞敞坐窺井邑俯拍雲烟亦荆吳形勝之最也何
必賴鄉九柱東陽八詠迺可賞觀時物會集靈僊者哉
刺史兼侍御史淮西租庸使鄂岳沔等州都團練使河
南穆公名寧下車而亂繩皆理發號而庶政其凝或逶
迤退公或登車(石本作)送遠遊必於是極長川之浩浩見
衆山之纍纍王室載懷思仲宣之能賦僊蹤可揖嘉叔
偉之芳塵迺喟然曰黃鶴來時(石本作時來)歌城郭之並是
浮雲一去惜人世(石本作代)之俱非有命抽毫紀兹貞石時
皇唐永泰元年歲次(石本無次字)大荒落月孟夏日庚寅也
五福樓記符載
人之氣剛而直靈而無方欲其全(一作王)也唯其所養故
處卑陋則痾恙慘怛而邪僻淫戾生焉居高明則遐矌
博大而和平康樂生焉其或將移志氣張耳目聳形體
使百祥九德沛然洋溢臺觀不作孰為起予是以我尚
書劉公有麗譙之制建嘉名者其有旨乎曰太一五福
遊乎神宫之三年也先是兹樓北嚮之廳也穹崇弘敞
實惟古制公之家每斷大事行大宴威儀四設必在於
是縉紳籩豆陳乎上麾幢鍾鼓羅乎下雖庭階燦爛誠
則偉矣而直視南墉雲物悠然蒼茫雉堞若生遠思以
聰明幹材智以光華照城壁百堵之上忽生飛樓連甍
沓拱攢倚碧空離坎之地新陳對列相與饒借赫然公
府自下而望之也若鰲山冠雲蜃氣横天霓裳鶴駕縹
緲髣髴及其登也居顥氣之中坐青霞之側惝怳自顧
謂生羽翼二江東注萬井如畫耳聞天語目視鳥背雪
山嶔岑山與雲齊風從中來肌骨凄凄於戲勝不終屈
必有伸也天作蜀國殆萬餘祀前人厥陋我能補之恢
賢豪之軌躅成藩閫之雄觀其英特也公涯岸氣業傑
出無侣成用迅密參乎化機嘗以至公篤信佐故太尉
之幕二十年矣賓主神交中無猜腸薨落之際以柄授
手居無幾今天子雙旌千乘而褒寵之熊羆井絡實為
天府號令政化風行雷動自纓弁至于椎髻鮐背至于
稚齒莫不冠帶其法制飲食其恩信曾未周歲炎炎休
聲然後結構之興出我餘力况其新棟宇重威容也陳
享宴均慈惠也肆觀覽省風俗也采謳謠禆政教也豈
止窮歡娛供視聽臨江遲客當宵待月而已哉有部從
事符載揚盛迹刻貞石鎮梁益使百世君子知五福之
巍巍也
朝陽樓記皇甫湜
嶺南屬州以百數韶州為大其地高其氣清南北之所
同朝貢之所途先時此州無政有聞土穢水煩人創吏
侵田畆莠而不墾城郭牢(一作字)而不實時惟李君奉(集作)
(俸)詔而來一年粗洽二年稱理三年大成顧郡之城既
狹而專門牆枳扄庭除湫底秋之澍雨沉氣乃上暑之
燂爍清風不下人慢吏䙝無嚴諸侯於是掠旁入之利
乘可為之時端景相勢凝土度木經營未幾興就嶷然
登閎豐崇高明朗融耽耽盡飾沉沉生白改(集作若)積隂
於多陽散温沴為祥風宫庭若虛炎天如(集作若)秋兹焉
觀游其政優優密親嚴容(一作客)嘉肴旨酒兹焉宴喜其
樂亹亹(一作□□)朱(一作成)衡旅楹君子攸寧飛撜雲基君子
攸隮乃及月春乃擇清辰(一作辰清)宴豆旣陳賓僚有客肅
肅纍纍訖昇(集作聲)以止天地若開江山如新原隰成文
雲霞相陵蕩遠目(集作日)於天涯叢一境於階端四座洗
然若夜行之曄于光煩痾(一作嬰煩)之脱于身畢夕皆下(一作)
(而下仍有皆字)熙熙滿足以其直城之東目為朝陽詩云鳳凰
鳴矣于彼朝陽前代之良二千石若東萊穎川是鳥咸
集兹樓可以樹修竹列高梧矣僉以君朝之望也而出
刺是州不已屈以事高不心望以卑遠夙夜(一作蒞)其官
聲績用明羽儀之拜日月以數嗣而屋(集作居)者致遠清
(集作請)標疇克於將來
懷崧樓記李德裕
懷崧思解組也元和庚子歲余獲在内庭常僚九人丞
弼者五而十數(二字集作數十)年間零落將盡今所存者惟余
與(集無此二字)三川守李公而已(已殁者西川杜公武昌元公中書韋公鎮海路公吏)
(部沈公在丞庾公舍人李公)暨太和己丑歲復接舊老聞(集無聞字)同升
台階或纔嘆止興已協白鷄之夢未聞稅駕遽有黃犬
之悲則(集無則字)向之榮華可以悽愴况余憂傷所侵疲薾
多病當驚北叟之伏(集作福)豈忘東山之歸此地舊施(集作)
(隠)曲軒旁隠(集作旁隠)壀堄竹樹隂合簷楹晝昏喧雀所依
凉飈罕至余盡去危堞敞為虚樓剪榛木而始見前山
除密篠而近對佳(集作嘉)樹(廳前舊有太辛夷樹亦為草木所蔽)延清輝於
月幌(集作觀)留美景於寒薨(集作榮)晨憩宵遊皆有殊意(集作)
(致)周視原野永懷崧峰肇此佳名且符夙尚盡庾公不
淺之意寫仲宣極望之心貽於後賢斯乃無愧丙寅歲
丙申月庚辰日(集無此三字)銀青光祿大夫守滁州刺史李
德裕記
望雪樓記鄧衮
上纘位年京兆公繇亞荆牧彭搜鯁治蠧化者耘而革
之不易節而政成旣而府署亭臺之弊壊者咸理新之
明年秋作望雪樓訖功俾進士鄧衮銘之圍蜀之鄙截
如巨砥厥郡維彭北西天屏危碧峭青戛霄磨冥鯨跳
虬奔限蠻隔番上排雪峰延疊萬重鶴甃瑶駢(一作駢非)月
積綃鮮振古不泐四節一色皎皎披飄寒錮隂膠光涵
二水冷射千里往哲所嘉名之玉壘公來未朞畢完瘵
凋乃於崇墉作為麗譙長材羨工不伐不徭趾故規新
不僭不驕經之浹辰翬飛迢迢三伏赫曦九野如燒斯
焉一登神滌煩銷他日徵黃羊碑郡棠下客貢銘永播
德芳先是王僕射潛蕭桂州祐繼守斯郡二公陶奇撰
幽不乏心匠於西湖臺島花竹列植布置㒺不宛妙維
雪山彭之殊觀獨莫經意豈非天待我公作賞跡乎昔
西漢進儒術臣多貞方魏晉扇虛玄吏乎(一作采)風流孰
若公精六籍練衆務藴張趙之幹敏兼王謝之清雅辨
辭盈庭奮毫電飛具牘百幅歴眸冰什前可以折穆之
之角近可以挫戴胄之銳則不止有逸暇覽眺盖雄節
大旆師長列侯方鈞平衡粛和神人廹期矣衮不佞鑱
公奇績覬識士和(一作事和)望雪不取於澄心瑩目將以思
潔白登樓不取於櫛清冰曠在據上睨下察人之利病
亦敷政之嘉術也大和元年九月記
閣上
茅閣記元結
已巳中平昌孟公鎮湖南將二歲矣以威惠理戎旅以
簡易肅州縣刑政之下則無撓人故居(一作君)方多閒時
與賓客嘗欲因高引望以抒遠懷偶愛古木數株垂(集作)
(重)覆城下(一作上)遂作茅閣蔭其清隂長風寥寥入我軒
楹扇和爽氣滿於閣中世傳衡陽暑濕鬱蒸休息於此
何為不然今天下之人正苦大熱誰似茅閣隂而庥之
於戲賢人君子為蒼生之庥蔭不如是耶諸公詠歌以
長(一作美)之俾茅閣之什得系嗣於風雅者矣
新修榺王閣記韓愈
愈少時則(蜀本作嘗)聞江南多臨觀(文粹一作登臨)之美而滕王閣
獨為第一有瑰偉絶特(閤本作時)之稱及得三王所謂序賦
記等(王勃作游閣序王緒作賦今中丞王公為從事作修閣記並題在閣也)壯其文辭益
欲往一觀而讀之以忘吾憂繫官于朝願莫之遂十四
年以言事斥守揭(集作潮)陽便道取疾以至海上又不得
過南昌而觀所謂滕王閣者其冬以天子進大號加恩
區内移刺袁州袁(集無袁字)於南昌為屬邑私喜幸自語以
為當得躬詣大府受約束於下執事(集作文粹有及其無事且還儻得一)
(至其處十二字)竊寄目賞適所願焉(方崧鄉韓文舉正云文苑如此集本文粹作竊寄目)
(償所願焉)至州之七月詔以中書舍人太原王公為御史中
丞觀察江南西道洪江饒虔吉信撫袁悉屬治所八州
之人前所不便(集本文粹有及所願三字)欲而不得者公至之日皆
罷行之大者驛聞小者立變春施(集作生)秋殺陽開隂閉
令修於庭戶數月(文粹作日)之間而人自得於湖山千里之
外吾雖欲出意見論利害聽命於幕下而吾州乃無一
事可假而行者又安得捨己所事以勤館人則滕王閣
又無因而至焉其歲九月人吏浹和公與監軍使燕於
此閣文武賓士皆與在席酒半(集本文粹作席酒)合辭言曰此
屋不修且壞前公為從事此邦適理(集本文粹作治)新之公所
為文實書在壁今三十年而公來為邦伯適及期月公
又來燕於此公烏(文粹作乎)得無情哉公應曰諾於是棟楹
樑桷板檻之腐黑撓折者(文粹有易新之三字)盖瓦級甎之破(文粹)
(作故)缺者赤白之漫漶不鮮(集註一作至)者治之則已無侈前
人無廢後觀工既訖功公以衆飲而(集本文粹有賞焉二字)以書
命愈曰子其為我記之愈既以未得造觀為歎竊喜載
名其上詞列三王之次有榮耀(集有者字)焉乃不辭而承
(文粹)公命其江山之好登望之樂雖老矣如獲從公遊尚
能為公賦之元和十五年十月某日袁州刺史韓愈記
重修滕王閣記韋慤
鍾陵郡控連山大江環合州城揭起樓榭遊之者莫不
目駭魂褫號為一方勝槩先是背郛郭不二百步有巨
閣稱滕王者懿夫峻修廣袤非常製所能擬及考尋結
構之始盖自永徽後時滕王作蘇州刺史轉洪州都督
之所營造也距今大中歲戊辰亦將垂三百年徒嘉乎
飛翬疊欒虎倨龍盤發地呈形與山同安曾不知盪滌
不必繫於天災興廢自叶於時數將利恢復果憑智謀
故我雁門公按節廉問方頒條詔令肅而兵戎讋服政
和而疲瘵昭蘇妙撫循則有袴襦成雙(一作咸獲)之謠寬賦
歛且無杼軸皆空之嘆歲比善熟俗臻治平故州民相
與稱賀繼而歌曰自公之來闔境讙咍飲公之化若乳
嬰孩雖國僑理鄭圃(一作國)多方長孺緝淮陽而布效方
公今(一作之)日不足過也宜乎享亨跡居全功無何值祝
融發其災回禄扇其焰曾未竟夕煤侔秋蓬則斯閣之
製盪無餘矣其他廩廥之地接續郵亭薨棟纚連疾飈
一驚遂至延及公至是領徒夜出俾撤屋開道毒燄方
熾逡廵不能救翌日公乃往觀焉召將校謂之曰吾幸
得備位廉察不能懇求人瘼敬避天戒致火之患時予
之辜遂審量日力詳度費務役不加重而烝徒凑事協
于中而公用省衆謂難集我方指期遂得鼛鼔不勝而
築之閣閣梓材並構而勢己耽耽自非智用周敏政齊
畫一則安能剏規模之豐麗如彼程制造之速疾如此
不有廢絶孰能興耶今按舊閣基址南北闊八丈今增
九丈三尺其峻修北自土際達閣板高一丈二尺今增
至一丈四尺闊板(闕)長一丈今增至一丈三尺中柱
北上聳於屋脊長二丈四尺今增至三丈一尺舊正閣
通龜首東西六間長七丈五尺今增至七間共長八丈
六尺闊三丈五尺固可謂宏廓顯敞殊形詭狀革弊鼎
新有如是乎况前通舟車迴瞰江嶺每值美景讌集笙
歌散遞遠凝霄漢上軼雲雨即未知三山之靈仙窟宅
五湖之賢達沉浮其於歴賢勝負果又何如耳故自焚
爇之後又建是閣廣其郵驛廳事接以飛軒累榭復架
連樓小閣對峙高揭旁通江亭津館致巧衒能廻廊并
抱以交映䆳宇相縈而不絶則是閣也冠八郡風俗之
最包四時物候之異春之日則花景鬭新香風襲人憑
高送歸極目蕩神夏之日則鸎舌變哢葉隂如棟紈扇
罷搖綺忩堪夢秋之日則露白山青當軒展屛涼風遠
來沉醉易醒冬之日則簷外雪滿幄中香暖耐舉罇斝
好聽歌管則斯閣之盛縱遊之美賞心樂事庸可旣乎
夫易舊圖新樹非常之績天其或者必將候魁岸博達
負出人智能而俾張大其所為不然何當瘡痍未復之
前而妙於救藥煨燼已成之末而遽及經營况不奪農
時不勦人力帑藏免竭日時免賒觀之者咸謂神化翕
忽殆非人力之所為也噫夫環璚特殊巍峩相扶似乘
靈濤湧出方壺壽(一作華)厦峥嶸開闔睢盱用鎮遐俗尢
光奥區是必知後千百年閣之名焉與公之政俱垂不
朽矣至如江山之重復物産之殷充亭臺增葺以雲蔓
廨署繕完而櫛比布在圖籍孰能該詳愚今所以為異
者但舉乎閣之廢矣自公復興而已其他壯麗形勝已
備列諸公述作故不能一二覼縷時大中執徐歲秋八
月哉生明記
文苑英華卷八百十
