文苑英華卷五百八十四宋李昉等編
藩鎮謝官一(藩鎮謝官表四卷英華所編失年代先後今正之)
為西川崔僕射謝却赴劒南表一首
為䕫州栢都督謝上表一首
為崔鄴公謝除鳳翔節度使表一首
謝除浙西節度使表一首
代郭子儀謝副元帥河中節度使表一首
代郭子儀謝兼河東節度使表一首
為陳大夫謝上淮南節鎮表一首
湖南觀察使謝上表一首
為荆南節度使謝恩表一首
為鄭儋尚書謝河東節度使表一首
為裴相公謝淮西節度使表一首
為馬揔尚書謝除彰義軍節度使表一首
河南節度使謝上表一首
謝除宣歙觀察使表一首
為昭義王大夫謝知節度觀察等留後表一首
為安平公謝除兖海觀察使表一首
為西川崔僕射謝却赴劍南表闕名
臣某言自中使馬承倩送臣却至所部漢州廻監軍中
使孟遊仙等續發北面拜天南旋舊鎮望九門而彌遠
顧三蜀而何情如丹之心具列前表庶明臣子之分以
期君父之知臣某中謝臣四度興師每冬獻捷願將邊
事親達宸聰比恐三軍阻臣行計潜裝密辦亦既經年
上都贏糧傍路支費事皆前定誓衆遂行日望京關(一作)
(闕)天威咫尺豈知時乖運末属彼外虞徵發之期指縱
又切進退難處彷徨以還有心未明有口猶閉若撻之
耻空思於堯舜戀主之誠倍慙於犬馬臣知衙(一作從)事
官王所傅遥自經驅使積有歲時言行為(一作惟)一惟(一作)
(為)臣腹心當今切務具如别狀悉令密啓遠達由衷伏
乞聖慈俯廻神鑒仍賜容納許以畢辭天下幸甚天下
幸甚其有不載文墨更令附口奏聞皆是刳心所陳豈
為億(一作臆)中之說倘可裨補雖死猶生區區赤實敢希
萬一臣以今月某日却至成都乞整齊戎事即赴行營
兩藩動静續冀聞奏衆星微象長拱北辰勺水細流盡
朝東海惟臣不及飲恨何言無任感戀屏營之至謹奉
表陳謝以聞
為夔州(集作府)栢都督謝上表
臣某言伏奉今月某日制授臣某官臣祗拜休命内顧
隕越策駑馬之力冒累踐之寵自數勛力萬無一稱再
三怵惕汗流至踵謹以某月日到任上訖臣某誠戰誠
懼頓首頓首死罪死罪伏惟陛下以君父任使之義掩
臣子不逮之過就其小效復分深憂察臣劒南區區恐
失臣節如彼加臣頻煩階級鎮守要衝如此勉勵疲鈍
仗揚陛下之聖德愛惜陛下之百姓先之以簡易間之
以樂業均之以賦斂終之以惇勸然後畢禁將士之暴
弘洽主客之宜示以刑典難犯之科寬以困窮計無所
出哀今之人庶古之道内救惸獨外攘師宼上報君父
曲盡庸拙之分下循臣子勤補失墜之日灰粉骸骨以
備守官伏惟恩慈胡忍容易愚臣之願也明主之望也
限以所領未遑言(集作謁)對無任兢灼之至謹遣某官奉
表馳(集作陳)謝以聞
為崔鄴公謝除鳳翔節度使表
臣某言伏奉去月二十八日恩制加臣鳳翔尹仍充本
府及秦隴等州節度觀察使伏以才淺過深者敗公之
本力微任重者職禍之由况鳳翔天京四方取則使增
廉問千里準繩苟非其人是速官謗前已再三懇讓實
冀陛下矜臣不逮察臣無能忝侍朝廷獲遂陳請豈意
堯曦下属舜澤旁流荐降殊恩不許固讓恭承寵命感
懼交懷臣某中謝伏惟陛下德耀三光勲崇萬古彛倫
式序庶績其凝臣本愚才素之籌略謬膺任使累踐殊
班顧無毫髮之功叨預丘山之寄今鳳翔近甸秦隴雄
藩北有党項之虞西有羌渾之患或阻絶我道路或侵
軼我封疆王師出征則鳥散山谷官軍罷討則雨集郊
圻臣雖不才庶竭孱懦必將勸分務穡訓卒厲兵勦除
凶殘式遏宼虐使黎元無俶擾之患里閭無暴殄之災
下傾百慮之愚上補萬分之一臣無任
謝除浙西節度使表(肅宗)顔真卿
臣真卿言伏奉六月九日恩制以臣為昇州刺史充浙
西節度使兼江寧軍使聖德含弘不遺簮履捨其罪戾
假以麾幢感戴恩榮死生知報臣某中謝臣以為全吳
舊國分閫重權煑東海以自資塹西河而作固九州天
險之地六代帝王之都是以魏文興嗟甘從南北之限
苻堅恃衆(集作怙侈)爰喪百萬之師豈不以形勝是先腹心
斯切親賢重寄鎮遏攸難矧在庸微寧堪及此是以拜
命之日以榮為憂制書以今月四日至饒州臣以今日
發赴本道取都統節度觀察使李坦處分訖即赴昇州
即當繕修甲兵撫循將士觀察要害以備不虞假陛下
英武之威遵陛下聖(集作平)明之理一心戮力上荅天慈
伏惟陛下察臣愚衷(集作忠)則死且不朽無任感戴屏營
之至
代郭子儀謝副元帥河中節度使表(代宗)
邵說(廣德元年)
臣某言伏奉今月日制授臣河東副元帥河中節度使
寄深匡輔任切安危寵命遄臨憂惶如灼臣某中謝臣
智術凡淺才略無聞承日月之光偶風雲之會自奉先
帝徇以驅馳被甲即戎載罹寒暑比憑朝筭克振天聲
雖毫髮之功曾無足紀竟不能掃蕩妖孽使八方攸同
謬踐中樞仍叨上將分茅錫土榮貫一時慺慺之誠竊
自增愧今又猥蒙驅策出鎮河中授臣以連帥之權委
臣以專征之務雖才輕方邵而任比桓文此陛下除奸
之時乃微臣死難之日竊觀自古忠義之士莫不扶危
救禍憂國㤀家雖在暮年猶思報主則廉頗強飯馬援
據鞍以臣方之有甚前哲軍國重事不敢固辭誓竭股
肱之力以副腹心之寄倘皇猷獲展宼難克平殞身戎
行實無所恨無任感恩
代郭子儀謝兼河東節度使表前人
臣某言今月日伏奉恩制授臣使持節都督雲州(一作中下)
(同)諸軍事兼雲州太守充河東節度度支營田大使大同
軍使管内採訪使祗拜休命内揣薄才委任專崇周章
失據(一作周張靡據)臣某中謝臣聞邊之安危係於所用事之
成敗諒在先謀故寸璧必求良工尺錦亦資善製况夫
謀無智勇備列戎旃自守封疆頗淹歲序肅將朝筭(一作)
(命)剪滅兇徒此乃天功匪惟臣力陛下不遺犬馬念以
驅馳收其分寸之勞加以丘山之賞禮因位重恩與日
深長恐顛危不克負荷所以非有(疑)陳讓乞停范陽而
手詔曲(一作榮)垂不蒙允許退就私室竊愧明時素飡之
詩自臣攸作今又更承奬命兼以河東邊境相連三千
餘里𤇺燧列警斥&KR1380;須明雖則居安(一作安寧)終資有備以
臣獨制謂必無失然以能處一事身任一官猶擇其人
且懼曠職况臣旁綰三節控帶數藩智有所不周心有
所不及兵權倘失奔駟寧追實慮授受乖宜簡書是畏
望特矜臣不逮察臣愚謏更選良能付以旄鉞則樵夫
絶議官序有倫臣無任
為陳大夫謝上淮南節鎮表(代宗)
劉太真(大歷八年)
臣某言今月二十日中使輔懷恩送告身至伏見(一作奉)
恩制特加臣銀青光祿大夫揚州大都督長史充淮南
節度使仍封潁川縣開國子(一作男)食邑五百戶者臣以
駑駘賤質葵藿愚誠謬荷深(一作殊)恩頻膺重寄(一作移)日
月私照雨露曲霑負戴不任兢惶失措臣某中謝臣自
遠辭天闕恭守海隅思陛下臨御之勤竊罄愚衷蹇拙
之分所恨智慮不及績用無(一作罕)成豈望陛下知懇欵
之不渝將纖毫而見擢特超階序俾易旌旄錫以開國
之封授以臨戎之節由江南(一作浙)之遠鎮踐淮表之名
藩且地在要衝職名(一作居)分閫副兹統理豈易其人臣
亦何功忽當此任仰膺休命難叨覆載之榮伏省微躬
實積負乘之懼臣即以今月二十五日發赴揚州其浙
東使事已差觀察使殿中侍御史盧翰權知留後無任
感戴戰越之至(一作皆唐類表)
湖南觀察使謝上表王仲舒
臣某言臣以某月日到本部上訖榮如夢中不敢自信
臣某誠懽誠懼頓首頓首臣頃備位省官孤特無與自
堅内志不近權門逞憾者以陰計中臣伺其顛沛而臣
位從懼進身自危安陛下之保臣也陛下開張至道以
福羣生長人之吏必以歲久課其能否定其差等(一作著令)
特(疑作時)無倖人獨臣領常州一年超居近地陛下之私
臣也臣當此時不能稱揚隱晦以納聖聰(一作聰聽)論列竒
計以靖封略使下有勝臣而未用者邊有戰聚而偷生
者是臣負陛下之知也况今方隅之任得其人則聖慮
安失其才則衆情苦斯位不細惟賢者宜之臣前官已
曠後恩逾重公議難逭隕越是憂謹當日奉皇慈下求
利病鎮浮惰之俗杜奸邪之萌冀其小康上簡天府臣
之心也敢有二事不勝感恩戀闕之至(一作皆唐類表)
為荆南節度使謝恩表
臣某言中使某至奉三月二十五日敕除臣江陵尹兼
御史大夫荆南節度觀察處置等使者如綸炳然中天
而下伏讀惶駭不知所裁臣某誠懽誠恐頓首頓首臣
既無老謀又無壯事塵玷重位前後六年將陛下覆幬
之仁煦嫗羣物所至之上方獲小安如日照臨人共知
見敢盜以為己功况文昌六星將帥為首非全才碩德
(類表作畫)未嘗苟居陛下睿慮神行雄威電斷將付斯任尤
精其人過量之榮臣獨虚受(類表作臣實虛授)若在夢寐不敢
自期即以今日祗命上道臣團練判官太子舍人兼侍
御史楊洽(類表作暢怡)久更吏塗兼練戎事謹差專領留務
待李衡交割不勝感恩忻躍之至謹奉表陳謝以聞
為鄭儋尚書謝河東節度使表(德宗)
令狐楚(貞元十六年)
臣某言衙官竇及廻伏奉十月二十九日詔書授臣朝散
大夫檢校工部尚書兼御史大夫太原尹北都留守充
河東節度度支營田觀察處置等使勲賜如故者寵章
明命忽降自天捧受兢惶不知所措臣某中謝性禀(一作)
(本)愚懦才惟薄劣居常勵已進匪因人心無所營宦不
期達伏蒙陛下旁羅俊乂登用賢良擢臣於博士之中
授臣以良史之任其後驟昇郎署猥在朝行塵忝日深
光耀隆(一作輝已)極徒思報效未有因緣旋属邊上選能軍
中乏使特蒙宸眷遣佐兵符空知徇公無以稱職望帝
城而積戀倏已四年處戎幕而懷憂若臨千仞本使李
說暫嬰疾苦奄從薨逝伏以天威遠被廟略克成將士
等盡忠義之心竭恭敬之力保完府庫鎮定城池奸宄
不生三軍如一軍(一作監)使李輔光器能周敏智識通明
與臣同心祗奉王事豈意殊常渥澤忽出於宸中不次
榮名併加於朽(一作賤)質仰承雨露使(一作便)在雲霄跼影
兢䰟心驚股戰進非所據懼不自勝臣伏以太原守在
北門地方千里豐沛故壤陶唐遺人合求勲賢膺此委
用如臣山東弱植海内散材非郤縠禮樂之資無翁歸
文武之用將何以佩六官之印綬平三府之憲章節御
(一作制)萬人典司百事天庭高邈陳讓無由感恩而涕下
霑襟(一作袍)忍愧而汗流浹背謹以三日上訖敷陳(一作演)
天意叶暢軍情綸言一宣列校相慶臣誓當恭承睿筭
虔奉聖慈以安人和衆為心用報國忘家為志冀伸分
寸上荅聖明所守有限不獲陳謝臣無任感戴屏營之
至(一作皆唐類表)
為裴相公謝淮西節度使表馮宿(元和十二年)
臣度言伏奉去年七月二十七(一作五)日制書除臣門下
侍郎同中書門下平章事充淮西節度觀察處置等使
蔡州刺史并淮西宣慰處置等使緣逆賊吳元濟尚拒
王師遂於郾城縣權為理所臣篤勵羣帥潜設多方傾
其重兵頓在洄曲今月十七日唐鄧節度使李愬乘虚
直進生致元兇臣與賈柵三營諸軍便降洄曲三萬餘
衆積年逋宼翌日殄除淮右千里通行無礙臣以二十
五日領所部兵馬及歸順將士至蔡州上訖豺豕舊穴
迎風而迅掃鴟梟故林應節而黃落瞀瞀者咸觀堯日
皤皤者重識漢儀臣以不才猥當重寄力(一作下)排苟且
之議上贊聖明之心不敢偷安廟堂遂期親臨疆埸陛
下初猶未(一作不)許微臣亟請是行睿旨丁寧寵光照耀
臣中心自警畢命無憾若不成事必當死綏伏願神道
惡盈罪人斯得而今而後方保餘生就天地削平之功
貽策書不朽之美是使懦夫增氣獷俗刳心方偃武以
脩文故暫勞而永逸臣謹敷揚帝澤宣布國章滌其瑕
疵衣以襦袴俾斯汚俗咸若新邦底寧但以才(一作某)乏
折衝任兼中外摩頂至踵諒無非其渥恩知臣者君庶
不辱於玄鑒無任感激忻喜之至其承薦人自代具於
别狀
為馬揔尚書謝除彰義軍節度使表(憲宗)
前人
臣某言臣今月某日中使某至伏奉九日制書除臣工
部尚書兼御史大夫充彰義軍節度觀察處置等使并
賜官告一通旌節一副及手詔等雨露恩覃霑霈易及
丘山施重負乘難勝臣某中謝伏惟睿聖文武皇帝陛
下文教暢三台武功加四海蕞爾淮宼久稽靈誅盖懷
捨服之心不以虔劉為事既已統之上將撫以中台臣
實妄庸獲充貳職誠無禆補亦備阽危頃來面辭密奉
天旨以為此道必付微臣蒼黃受恩僶俛從事幸擒元
惡曾未踰時果復聖言遽承寵命彩章五色虔奉璽書
賞罰二權猥操兵柄鴻私薦及蚉力何堪即以今月上
訖臣伏聞師之所處荆棘生焉今管内數州凋殘極矣
遍郊骸胔比屋瘡痍謹當扇以皇風施之帝澤俾汙俗
遷善頑人嚮方知無不為敢竭微志事有未便即當上
聞徒以跡遠闕庭戀深皂棧鑿門授鉞空愧于兹執贄
奉璋未知何日臣無任
河陽節度使謝上表(憲宗)令狐楚(元和十三年)
臣某言伏奉前月二十七日詔旨授臣朝議郎使持節
懷州諸軍事守懷州刺史御史大夫充河陽三城懷州
節度使寵任非常怔營失次已再奉表陳謝訖臣某中
謝臣器質庸懦材能駑下文詞小技不足飾身軍旅大
權未嘗措意頃者叨居近密親事聖明選擢(一作拔)皆出
於宸衷遭逢似(一作自又作偶)協於昌運進每憂國退常樂天
曾不知操舟者忌臣及津執轡者畏臣先路雖皎皎下
燭見一心之無瑕而營營謗興扇十手以相指去秋方
半已出嚴扃今夏正中又離禁掖伏惟睿聖文武皇帝
陛下恩深君父德厚乾坤憫棄席之思軫遺簮之念微
臣自臨關輔恭守章程非官辦而政成幸人安而事集
既無罪悔亦望歸還豈意便昇疆場(一作壇場)超授鈇鉞再
麾飄颻而出守十乘隠轔以啓行荷委寄而誠深若離
違之稍遠就日積戀瞻天靡遑拂儒冠以自驚對朝服
而增歎(一作欷)以今月十四日到本鎮上訖伏以郡稱河
内山倚太行古為雄藩今號要地但緣瘡痍未復杼軸
已空力欲輯綏曷由振舉謹當拊循羸卒字育疲甿横
征擅賦誓不為(一作行)峻法嚴科議不用與之休息使得
便安以此執心期於報德前臨河(一作濟)瀆羨朝宗而指
期仰觀衆星俟(一作思)拱辰而何日所守有限不獲詣闕
辭讓無任感激(一作恩)攀戀涕咽之至(一作皆唐類表)
謝除宣歙觀察使表(穆宗)前人(元和十五年)
臣某言伏奉今月日制書授臣宣州刺史兼御史大夫
充宣歙池等州觀察處置等使者命自(類表作出)九重恩加
一介兢惶感惕無地自容臣某中謝臣本以凡才從來
孤立謬居要地常積憂危頃者陛下嚴奉園陵孝思弓
劒微臣職當營護理合勵精而昧於隄防誤有任使既
招牒訴合抵憲章豈意(類表作謂)陛下恩過生成念深簮履
寬朝廷之典制委藩鎮之賦輿飛魂再還戰汗交集誓
當飲冰食蘗鏤骨銘肌冀申絲髮之效上報乾坤之德
不勝感恩惶恐屏營之至
為昭義王大夫謝知節度觀察等留後表
前人
臣某言中使第五守進至奉宣敕旨擢臣知節度觀察
等留後臣即以今月十八日上訖非常之命降自宸衷
不次之恩猥加賤質奉戴兢惕罔知所圖臣某中謝臣
内顧孱庸素無器業量力揣分委質戎行身居將列朝
絶親援不識公卿之第粗聞宰輔之名雖學孫吳未知
七德之要嘗師顔閔不究六經之旨愚惟守直訥未近
仁遠瞻等夷每愧劣薄苟求寡過之地竊慕事君之道
束髮筮仕逢盛時以自怡執心許國遇暗室而增懼臣
之愚素敢忘恩榮頃以陪臣獲隨覲見比辭瑶陛瞻覩
天顏遂因頒慶竊膺寵錫自謂生足榮矣死無恨矣豈
意聖慈煥發睿奬曲成拔自轅門寄之藩閫洎天心特
達因屈朝章而人望乖疎必速官謗内念惶灼浩無津
涯且上黨重鎮赤狄遺人師旅荐興風俗難理猛則生
怨寬不知恩隣接強暴地當關塞加之以仍歲災沴不
足以兩稅徵科軍政稍乖壓覆是懼臣雖竭股肱之力
瀝肝膽之誠不知何以上荅乾坤少裨塵露(云云)
為安平公謝除兖海觀察使表
李商隠
臣某言今月某日中使王仕岌至奉宣恩旨改授臣某
官并賜臣前件告身一通者寵命天臨恩光春煦兢惶
無措抃蹈失容臣某中謝臣幸逢昭代本自諸生文以
飾身學實為已寧韞玉而待賈竊運甓以私勞春闈再
中於明經天官一昇於判第階級甚薄際會則多芸閣
讎書藍田(集作山)作史中間因依知已契闊從軍其後超
屬憲司驟登郎署埋輪而出高懸(集作慙)八使之威起草
以居遠謝三臺之妙每含香而自歎常襆被而待命(一作)
(行)伏惟皇帝陛下陶鈞庶彙亭毒萬方憂心同堯好諫
若禹東掖垣内封章何有於日聞青𤨏門前列位徒參
於夕拜擺波濤而鯤鱗纔變望煙霄而鸞翮初高誓將
竭誠非敢仰望然虛受難處忝據非安忽擁隼旟竟辭
龍闕猶頼雲日未遠闕城不遥虔奉國章粗免官謗豈
意便昇亞相之重(集作班)秩復委大藩之廉問魚牋帝語
象軸神工拜受而若捧千鈞伏讀而如聽九奏誠雖深
於負荷戀實切於違離况曲阜遺封導河舊壤列九州
之數帶五嶽之雄古為詩書俎豆之鄉今兼魚鹽兵革
之地訓整合資於武幹拊循宜屬於柔良豈伊孱微堪
此委寄謹當冰霜勵志金石貫誠駑馬奮十駕之勤鉛
刀淬一割之用即以今月二日雪泣西拜星馳東下京
城思入雖有類於陳咸關外耻居安敢同於楊僕無任
瞻天戀闕之至謹附中使某奉表陳謝以聞
文苑英華卷五百八十四
