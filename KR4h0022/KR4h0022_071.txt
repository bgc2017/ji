文苑英華卷七十一宋李昉等編
樂一
筝賦一首金錞賦一首
琵琶賦一首笙賦一首
洞簫賦一首塤賦一首
筝賦梁簡文帝
江南之竹弄玉有鳴鳳之簫焉洞隂之石范女有遊仙
之磬焉若夫排雲入漢之美含商觸徵之奇罷雍祠之
麗響絶漢殿之容儀别有泗濱之梓聳幹孤峙負隂拂
日停雪栖霜嶔崟岝崿玄嶺相望寄丹崖而茂采依青
壁而懷芳奔電碭突而彌固嚴風掎拔而無傷途畏峯
澁人羣罕至乃命䕫班翦而成器隆殺得宜修短合思
矩制端平雕鎪綺媚既而春桑已舒暄風晻曖丹荑成
葉翠隂如黛佳人採掇(一作捋)動容生態值使君而有辭
逢秋胡而不對里閭既返伏食蠶飢五色之縿雖亂八
熟之緒方治異東垂之野繭非山經之漚絲於是制絃
擬月設柱方時若夫鏗鏘奏曲温潤初鳴或徘徊而藴
藉或慷慨而逢迎若將連而類絶乍欲緩而頻驚陸離
抑按磊落縱横奇調間發美態孤生若將往而自返似
欲息而復征聲習習而流韻時怦怦而不寧如浮波之
遠驚若麗樹之争榮譬雲龍之無蔕如笙鳳之有情學
離鵾之弄響擬翔鴛之妙聲朱絃在手擊重還輕爾其
曲也雅俗兼施諧雲門與四變雜六列與咸池王讚既
工阮賦亦奇曹后聽之而懽讌謝相聞之而涕垂至若
登山望别之心臨流送歸之目隴葉夜黃關雲曉伏覩
獨鴈之寒飛望交河之水縮聽鳴筝之弄響聞兹絃之
一彈足使遊客戀國壮士衝冠若夫楚王怡蕩楊生娱
志小國寡民督郵無事乃有燕餘麗妾方桃譬李本住
南城經移(一作居)北里納千金之重聘擅專房之宴私方
美珥而不減擬甘(一作投)橘而無嗤聞削成於斜領照玉
緻於鉛脂度玲瓏之曲閤(一作閣)出翡翠之香帷腕凝紗
薄珮重行遲爾乃促筵命妓(一作友)銜觴置酒耳熱眼花
之娱千金萬年之夀白日蹉跎時淹樂久玩飛花之度
窗看春風之入柳命(初學記作合)麗人於玉席陳寳器於紈
羅撫鳴筝而動曲譬輕薄之經過黛眉如掃曼睇成波
情長響怨意滿聲多奏相思而不見吟夜月而怨歌笑
素彈之未工疑秦宫之詎和若夫釣竿復發蛺蝶初揮
動玉匣(一作連)之餘怨鳴陽烏之始飛逐東趨於鄭女和
西舞(一作儛)於荆妃足使長廊之瓦虚墜梁上之塵染衣
鱏魚遊而不没白鶴至而忘歸於是乎餘音未盡新弄
縈纏參差容與顧慕流連落横釵於袖下歛垂衫於膝
前乍含猜而移柱或斜倚而續絃照瓊環而俯捻度玉
爪而徐牽見微嚬之有趣看巧笑之多妍抗長吟之靡
曼雜新歌之可憐歌曰年年花色好足侍愛君傍影入
著衣鏡裙含辟惡香鴛鴦七十二亂舞未成行故乃宋
偉綠珠之好聲文君慎女之清角上掩面而不前言韜
輝而恥學實獨立之麗人乃入神之佳樂
凡一作皆藝文類聚
金錞賦(并序)
舍弟西中郎致金錞一枚周禮云鼓人掌六鼓四金以
節聲樂以和軍旅以金錞和鼓金鐲節鼓注曰錞錞于
也圜如椎頭大上小下樂作鳴之與鼔相和淮南云兩
軍相當鼓錞相望若古之禮器飾軍和樂者矣吾竒而
賦之其詞曰
有錞于之麗器實軍樂之兼珍伊前古以為美成名都
之匠人採赤鋈於蜀壘求銅精於灌濱若夫鼓以陽鑪
營之隂炭是鐫是刻載輝載煥笑烏獲之奮槌踰嵇生
之善鍜實規形之可悅以妙聲之遠聞譬洪鐘之虎鈕
(疑)學章(疑)鼎之龍文至於簨簴先列金石俱諧八能效
技六變程才觀雲龍之鬱郁望威鳳之徘徊沛縣留三
日之飲平樂有十千之杯揮秦筝之慷慨伐晉鼓之嘽
啍皆能協宫和徵節往通来宣奏有序度曲可觀鄙金
鋪之非德嗤商鼗之易殫應南斗之鳴瑟雜西漢之金
丸若夫伏波出討貳師遠征蒲昌對戰孤竹臨兵映似
月之遥羽飛如鳬之去旌軍魚麗而齊上陣龍膝而俱
行望烏雲之臨敵聞條風之入營壮士被犀良馬絡鐵
野曠塵昏星流電掣日侵山而欲隠霧陵空而不滅望
水色其如花覩奔沙之似雪咸聽響而先登普(一作並)聞
鳴而為節當此時也畫角恥吟胡笳不吹刁斗暫捐金
鉦虚置何資和之不營而吐聲之雄異制六師之進旅
警三軍之武志嗟吾弟之博物實愛竒之已深識且鑒
於鳴石貺有踰於兼金如陳器於栢寝似出鼎於汾隂
豈寳玦之為貴非瑚璉之可欽昔武都之一扇乃銘功
以述心矧元常之五熟又刻篆以書音况兹贈之為美
而古跡之可尋聊染翰而操筆終有愧於璆琳
琵琶賦虞世南
若夫巢木為金門之始轉蓬乃玉輅之先斯盖前古之
樸略而後代之精研是以鼉鼓質而罕聽葦籥輕而莫
傳笛不為於商律瑟見毁於繁絃此皆白圭玷肓(一作以)
成疾嗟近者之莫言嘆知音之不述惟皇御極書軌大
同鑠矣文教康哉武功既象舞之載設亦夷歌之遠通
乃定八音論六樂成均弦誦之藝制氏鏗鏘之學辨新
聲於變徵研竒操於清角鏞管咸奏絲桐畢陳有琵琶
之妙曲乃越衆而超倫器便時而適用節每叚而逾新
謐四座以傾耳歎和聲之入神爰詔百辟備序厥因於
是大司樂進而稱曰臣以末學聞諸前志尋斯樂之所
始乃絃鼗之遺事強秦創其濫觴盛漢盡其深致爰有
達人演兹竒器集(一作参)古今而定質擬神眀而攄思慰
遠嫁之羈情寬絶域之歸志既而班爾運能鈞繩將設
求嘉木於五嶺取殊材於九折剖(剖一作折)文梓而縱分割
(一作剖)香檀而横裂木瓜貞柘盤根錯節或錦散而花開
或絲縈而緒結徒觀其為状也則象形斗極殊姿巧製
隨身(一作良)樸之脩短逐(一作任)規模之巨細既異才而合
體亦列(一作刻)方而為銳惟適道以從宜故無取乎凝滯
若乃琢玉範金之巧雕文鏤采之竒上覆手以懸映下
承絃而仰施帖則西域神獸南山瑞枝屈盤犀嶺廻旋
鳳池開寳掫(一作撥)以更運帶文緩而旁垂體備商角(一作)
(聲備角商)韻包宫羽横却月於天漢寫廻風於洛浦始聞絃
之既調乃長弄之(一作而)徐撫應緩韻(一作步)之疎節隨輕
身之妙舞悲紫塞之昭君泣烏孫之公主季倫歡金谷
之宴仲容暢竹林之聚至如七德昭備六軍凱旋諧戎
麾而威遠合金奏而功宣詠燕山之已勒美瀚海之方
鐫亦有飛梁邸遊楚館聞促柱之再調聽鳴絃之疎彈
叶高文而自達飛羽觴之無算又如長河草綠高樓月
下入小苑而看花遊上蘭而藉野泛澄波而轉鷁息長
松而繫馬臨清吹之(二字一作流而)揮絃與殊方而俱寫其竒
趣則抑揚嘈囋聯綿斷續紆餘雙鵠(一作鶴)之吟清壮三
秦之曲望南山之遙翠見西江之始綠少年有長命之
詞娼女有可憐之調願百齡兮眉夀重千金之巧笑逮
乎嘉客既醉高宴將闌浮觴劇飲披襟極歡乃催絃而
急調交酬獻之無端若以河而注海亦柸来而始彈蓋
感物動神和心悅耳豈振木之為輩奚繞梁之足擬夫
道以簡易為尊物以精微為貴嗟四絃之已約乃包含
於元氣叶笙鏞之律吕參鍾石之經緯於是鳳簫輟吹
龍笛韜吟玄雲掩影白雪藏音故以暢皇風之威武悅
大雅之神心者也凡一作皆初學記
笙賦(馮竇南郡作)李百藥
馮南郡天才豔發含章挺生既研精於舊史(笙人姓史氏)亦
流悅於新聲佩銀章於東洛分竹使於南荆芬盛德於
蘭茝獵香風於杜蘅縱調文於雅笛留神思於和笙客
有寓於郢都者聞結風之妙曲預高堂之歡宴拂長袖
而善留絶飛纓以增盼重鳳翼之次羽愛鸞音之清轉
請體物而味言寄風流於藻絢君曰懸匏出自西河竒
簳生於南國山川載挺之異班倕攄思之德固常人之
所知無假言於翰墨至於曲引繁會之美才人妖麗之
則實有動於余衷庶陳詞而袪惑覬傳芳於風雅將永
代於刊勒客曰唯唯惟八音之遰作總六律而相旋徐
疾短長之攸濟寒暑風雷之所宣清廟象功則韶舞播
於金石良辰歡宴則鄭衞流於管絃豈無求於變俗將
區分而在焉於是玄英在吕青陽戒律雲捲蕙樓風生
蘭室柳佩翠而辭寒梅含香而受日始覺華樹鶯啼早
不悟雕梁燕来疾縱勝氣之逍遥眷春光而怡逸命郊
驛以迎賓爛華茵而促膝玉饌厲而不爽金罍湛而將
溢佳麗新妝而(疑缺)徐步長廊風摇裙佩日照釵梁慣同
琱輦乍出閑房時顧步而疑進或輕臨而欲翔耀千金
之重價婉二八而成行發繁絃於流徵動浮磬於清商
舒披蓮於舞席散垂藻於歌牀獨仙吹之容裔將陵雲
而抑揚見秦趙之音劣識巴渝之調下掩衆技而奪氣
諒聲高而和寡歌狂會於楚謠詠承筐於周雅既駭聽
於吴札亦留神於晉野婉婉鴻驚喈喈鳳鳴或萬殊而
競響乍孤囀而飛聲清則混之而不濁濁則澄之而不
清實當無而應有固虚受而徐盈舄奕多緒紛綸難狀
抑之則徘徊綿密申之則散朗寥亮始掩歛以夷靡終
優游以怊悵隨流睇而煦愉應徵(疑)嚬而悽愴挫玉簫
之清管息瓊篁之虚唱落遺囀於梁間墜纖腰於掌上
既而重門半掩高宴將終飄餘音於霄漢遏嬌韻於房
櫳遠而聽之若遊鴛翔鶴嘹唳飛空近而察之譬瓊枝
玉樹響亮從風信絶俗之神解何變態之無窮爾乃綺
帳垂妓行散巫雲歛楚妃歎獨婉孌於瑶笙尚纏綿於
皓腕蘇合薰兮龍燭華連理解兮鴛枕粲既藉寵而横
陳恣深心之秘翫懼管聲之易歇恐君愛之難終起長
歌於清夜寄微意於春風歌曰新聲雖自知舊寵會應
移無令棗下吹變作一枯枝重歌曰為想雍門歎當思
執燭遊不惜妾身難再得方期君夀度千秋
洞簫賦(以四聲為韻)失名
南國之紀兮江水深中嶻孼兮天姥岑試一望兮見簫
筦之参差碧雲飄(一作彯)其正色白日出其重隂每含和
以自守雖歲寒其莫侵於是乃使夫匠人陵皛淼&KR0008;明
幽窅攀重蘿閱豐篠截成枝之龍質擬銜花之鳳鳥作
為洞簫其聲窈窕矇瞽之士純精所至尤(疑)澹澹兮無
營浩紛紛兮縱肆纖指敏手隨抑揚之虚滿曲折等分
任吹嘘而懿&KR1485;爾其為樂也則龢羅稽詣而逸其為苦
也則瀏漂洌清而悴或&KR2162;㟋以相從復淋漓而遠被有
若層山抱空而晴燭巨海涵虚而夕涖是以君子聽之
載其平粹及乎弄玉既好簫史亦出登翠檻之巍峩結
紅羅之婉蔚楊葉鮮吹荷花浴日對吟空闊之情復感
神仙之術若乃漢皇未躍周勃護喪哀笳左引畫翣前
張靈逶迤而就挽思徘徊而永傷悽其吻吮誰非斷腸
故若翔若止心中定矣若反若墜不遺其類趣從容以
向空乍猗那以内閟信大雅之紆直繹兹聲之開塞匪
天地兮同和孰能與夫偕極
塤賦鄭希稷
至哉塤之自然以雅不僣居中不偏故質厚之德聖人
貴焉於是挫煩淫戒浮薄徵甄人之事業暴公之作在
鈞成性其由槖籥隨時自得於規矩任素靡勞於丹雘
乃知瓦合成亦天縱既敷有以通無遂因無以有用廣
纔連寸長匪盈把虚中而厚外圓上而銳下器是自周
聲無旁假為形也則小取類也則大感和平之氣積滿
於中見理化之音激揚於外邇而不逼遠而不背觀其
正五聲調六律剛柔必中清濁靡失將金石以同功豈
笙竽而取匹及夫和樂既翕燕婉相親命矇瞍鳩樂人
應仲氏之篪自諧琴瑟雜伊耆之鼓無相奪倫嗟乎濮
上更奏桑間迭起大希之音見遺俚耳則知行於時入
於俗曾不如折楊之曲物不貴人不知豈大雅守道之
無為夫其高則不偶絶則不和是以桓子怠朝而文侯
恐卧豈虚然也為政者建宗立樂者存(一作和)旨化人成
俗何莫由此知音必有孚以盈之是以不徒忘味而已
文苑英華卷七十一
