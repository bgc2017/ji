文苑英華卷七百五十四宋李昉等編
史論一
晉書宣帝總論一首晉書武帝總論一首
宋略總論一首梁典高祖革命論一首
周書皇后傳論一首周書八柱國論一首
晉書宣帝總論唐太宗文皇帝
夫天下(一作地)之大黎元為本邦國之貴元首為先治亂
無常興亡有運是故五帝之上居萬乘以為憂三王以
來處其憂而為樂競智力争名利(一作利害)大小相吞強弱
相襲逮乎魏室三分鼎峙干戈不息氛(一作氣)霧交飛宣
皇以天挺之姿膺(一作應)期佐命文以纉治武以陵威用
人如在已求賢若不及情深阻而莫測性寬綽而能容
和光同塵與時舒卷戢鱗潜翼思屬風雲飾忠於已詐
之心延安於將危之命觀其雄略内斷英猷外決殄公
孫於百日滅(一作摛)孟逹於盈旬自以兵動若神謀無再
計矣既而擁衆西舉與諸葛相持抑其甲兵本無鬭志
遺以巾幗方發憤心杖節當門雄圖頓屈請戰千里詐
欲示威且秦蜀之人勇懦非敵夷險之路勞逸不同以
此争功其利可見而反閉軍固壘莫敢争鋒生怯實而
未前死疑虚而猶遁良將之道失在斯乎文帝之世輔
翼權重許昌同蕭何之委崇華甚霍光之寄當謂竭誠
盡節伊傅可齊及明帝將終棟梁是屬受遺二主佐命
三朝既承忍死之託曾無殉主之報天子在外内起甲
兵陵土未乾遽相誅戮貞臣之體寧若此乎盡善之方
以斯為惑夫經討之策豈東智而西愚輔佐之心何前
忠而後亂故晉明掩面恥欺偽以成功石勒肆言笑姦
回以定業古人有云積善三年知之者少以為惡一日
聞於天下可不謂然乎雖(一有自字)隱過於(一無比字)當年(一有而字)
終見嗤於(一無比字)後世(一作代)亦猶盜(一作竊)鍾掩耳以衆人
為不聞銳意盜金以(一作謂)市中為莫覩故知貪於近者
則遺遠溺於利者則傷名若不損已以益人則當禍福
人而福已順理而舉易為力背時而動難為功况以未
成之晉基逼有餘之魏祚雖復道格區宇德被蒼生而
天未啓時寳位猶阻非可以智競不可以力争雖則慶
流後昆而身終於北面矣一作皆晉書本文
晉書武帝總論同前
武皇承基誕膺天命握圖御字敷化導民以伕代勞以
治易亂絶縑綸之貢去雕琢之飾制奢侈(一作俗)以變儉
約止澆風而反淳朴雅好直言留心採擢劉&KR1063;裴楷以
質直而見容嵇紹許竒雖仇讎而不棄仁以御物寬而
得衆宏略大度有帝王之量焉于(一作於)時民和俗静家
給人足聿修武用思啓封疆決神筭於深衷斷雄圖於
獨見(一作儀表)馬隆西伐王濬南征師不延時種(一作獯)虜削
跡兵無血刃揚越為墟通上世(一作代)之不通服前人之
未服禎祥顯應風教肅清天下之功成矣霸王之業大
矣雖登封之禮讓而不為驕泰之心因斯以起見土地
之廣謂萬葉而無虞覩天下之安謂千年而永治不知
處廣而(一作以)思狹則廣可長廣居治而忘危則治無常
治加之建立非所委寄失材志欲就於昇平行先迎於
禍亂是猶將適越者指沙漠以遵途欲登山者涉舟航
而覓路所趣逾遠所向(一作尚)轉難南北倍殊高下相反
求其至也不亦難乎況以新習易動之基而無久安難
拔之慮故賈充兇豎懷姦志以弄(一作擁)權揚駿豺狼包
禍心以專輔及乎宫車晩出諒闇未周藩翰變親以成
疎連兵競滅其根本棟梁迴(一作迴)忠而起偽讎衆各舉
其兇威曾未數年綱紀大亂海内版蕩宗廟播遷帝道
王猷反居文身之俗神州赤縣翻成被髮之鄉棄所大
以資人掩其小而自託為天下笑其故何哉良由失慎
於前所以貽患於後且知子者賢父知臣者明君子不
肖則家亡臣不忠而國亂國亂不可以安也家亡不可
以全也是以君子防其始聖人閉其端而世祖惑荀勖
之姦謀迷王渾之偽策心屬移於衆口事不定於已圖
元海當除而不除卒令擾亂於區夏惠帝可廢而不廢
終使傾覆於洪基夫全一人者德之輕極天下者功之
重棄一子者忍之小安社稷者孝之大況乎資三世而
成業延二葉以喪之所謂取輕德而捨重功畏小忍而
忘大孝聖賢之道豈若斯乎雖則善始於初而乖令終
於末所以殷勤史策不能無慷慨焉
一作皆晉書本文
宋略總論裴子野
宋高祖武皇帝以蓋代雄才起匹夫而并六合尅國得
雋寄迹多於魏武功施天下盛德厚於晉宣懷荒伐叛
之勞而夷邊蕩險之力百勝可得而論者矣政(疑)足行
陣之間却孫恩蟻聚之衆一朝奮臂掃桓玄盤石之宗
方軌長驅則三齊無堅壘迴戈内赴則五嶺靡餘妖命
孫季高於巨海之上而番禺席卷擢朱齡石於百夫之
下而庸蜀來王羌胡畏威交為表裏董率虎旅以事中
原石門巨野之隘指麾開闢關頭霸上之阻曾莫藩籬
虜其酋豪遷其重寳登未央而灑酒過長陵而下拜盛
矣哉悠悠百年未之有也於是倒載干戈休兵泗水彤
弓納陛肇有宋都蔕芥必除華夷莫拒然後請乎上帝
步驟前王零陵去之而莫猜心高祖受之而無媿色古
之所謂義取天下者斯之謂乎若其提挈草創則魏孟
何劉輔相摠持則穆之徐羡鎮惡道濟經其武傳亮謝
晦緯其文長沙以冡弟共艱難武烈以清貞定南楚其
他胥附奔走雲合霧集若榱椽之構大厦衆星之仰河
漢或取之於民(疑)舉或得之於未名羣才必逞智能咸
效爵不妄加官無私謁晉末所以荒濟(疑)淆混阿黨容
縱莫不驅掃革易與之更始君行卑菲而國不為陋民
勤征戍而下無怨讟品令宥密賞罰端平遠無不懷邇
無不附屬為郡縣者則南過交趾西包劍閣北劃黃河
而繞東海七分天下而有其四自永初末歲天子負扆
務懷以燕代為戎岐梁重梗將誓六師屠桑乾而境北
地三事大夫願(疑作顧)相謂曰待夫振旅凱入乘轅南反
請具銀繩瓊檢告報東嶽既而洮弗興即年獻(疑作厭)世
營陽王狎於弗訓以敗輿太祖寬肅宣惠大臣光表超
越二昆來應寳命沈明内斷不欲政由甯氏克滅權逼
不使芒刺在躬親臨朝事率尊恭德斟酌先王之典強
宣(疑)當時之宜吏久其職育孫長子民樂其生鮮陷刑
辟仁厚之化既已播流率土忻欣無思不服每駕廵幸
簫鼓聽聞百姓扶攜老幼想望儀刑愛之孜孜如日不
足初徐傅伏誅繼求内相王弘處之而思降彭城欲之
而弗違王華殷景仁以忠允熙帝載謝弘微王曇首以
沈密贊樞機徐(闕)王僧綽以體國彰信義謝方明劉道
生以治惠稱良能高簡則令明清貴則王舊(疑)文章則
顔延之謝靈運有藻麗之鉅才儒雅則裴苟何傅擅師
表之高學剛亮骨鯁則袁粲蔡子度建言忠益則范泰
何尚之宗室藩翰帝弟帝子則江夏衡陽廬陵隋王建
平臨川新喻或清令而審或文敏而洽皆博愛以禮士
明靡以流譽十三四年為多士矣上亦藴藉義文思弘
儒府庠序建於國都四學聞乎家巷天子乃移蹕下輦
以從之束帛讌語以勸之士莫不敦悅詩書沐浴禮義
淑慎規矩斐然向方其行修言道者然後登朝受職威
儀輕佻者不齒於鄕閭公宫非儐羽不來庭私家非軒
蓋不逾閾冠冕之流雍容如也於是文教既興武功亦
著命將受律指日如斯檀蕭薄伐則南登象浦劉斐爰
整則西踐仇他(疑作池)良駒巨象充塞外廐竒琛環貨下
逮百遼禽獸草木之瑞月有六七繩山諷海之譯歲且
十餘江東以來有國有家豐功茂德未有如斯之盛者
然值北虜方強周韓歲擾金墉虎牢代失其御二十七
年偏師克復河南横蹂強胡百萬之衆匃奴遂跨彭沛
航淮浦設穹廬於瓜步請公主以和親於時精兵猛將
嬰城而不敢鬭謀臣智士折撓而無可稱天子乃朝饗
單于臨江高會於是起盡戶之役貸冨室之財舳艫千
里緣江而陳我守既嚴胡兵亦怠且大川所以限南北
也疲老而退歸我追犇之師槖弓裹足係虜之民流離
道路江淮以北蕭然矣重以含章巫蠱始自三逆合殿
酷帝史籍未聞仲尼以為非一朝一夕之故其所由來
者漸矣辨之不早辨也元嘉之禍其有以焉世祖率先
九牧大雪冤恥身當歷數正位天居聰明絢(疑練)逹博聞
強記威可以整法智足以勝姦君人之略幾將備矣一
時之風流領䄂則謝莊何偃王彧蔡興宗索顗袁粲禦
武名將則沈慶之抑元景宗敞(疑作慤)之或潔清以秀雅
或驍果以步(疑)類因以軌道廓之中方知向時之士若
顔竣之經綸忠勁匪躬諒直雖晉之狐趙無以尚焉帝
即位二三年間方逞其欲拒諫是已天下失望夫以世
祖才明少以禮度自肅思武皇之節儉追太祖之寬恕
則漢之文景宗(疑作曾)何足云景和申之以淫虐太宗易
之以昏縱師旅薦興邊鄙蹙迫人懷苟且朝無紀綱内
寵方議共安外物已覩其敗已初世祖登遐委重於二
載(疑作戴謂法興戴明載)太宗晏駕亦託孤於王阮渫近之道同
歸忡人之釁如一然宋祚未絶於永光更以宗王之見
窘水德遂亡於後(闕)實由強臣之受辱且顧命羣公從
容自重畏懦伊霍之機綺靡唐虞之際於是蔚炳胥變
明命就遷俯仰之間興衰易用矣周自平王東遷﨑嶇
河洛其後二十四世而赧始亡之漢自章和以降顛覆
閹䜿其後百有餘載而獻始禪之何則周漢靈長如彼
難拔近代脆促若此易崩非天時亦人事也聞夫鴻荒
者難為慮因事者易為力曹馬規模懸乎前載苟有斯
會實啓英雄而況太宗為之驅除先顛其(闕)本根既
蹙枝葉遂摧斯則始於人事也昔二代將亡殷辛夏癸
相去數百年間異世而後出宋則景和元徽首尾不能
十載而降虐過於二君斯則天之所棄篤於前王者也
天意人事其微如是雖欲勿霣其可得乎若乃拯厥塗
炭蒙逆取之辱者湯武之志也私鉏當路飾揖讓之名
者近代之事也其應天從民道有優劣故宗廟社稷脩
短異數不然則何殊尤緬邈如斯之遠也夫山岳崩頽
必有朽壤之隙春秋迭代亦有去故之悲是以臨危亡
而撫理運未有不扼腕流連者也近古之弊化薄俗行
乎宋氏之成敗得失著乎行事從而言之載於篇矣繫
叙其所以創業垂統而懷其舊俗遺風逮於賢人君子
英聲餘論以附於兹子野曾祖宋中大夫西鄉侯以文
帝之十二年受詔撰元嘉起居注二十六年重被紹(疑作)
(詔)續成何承天宋書其年終於位書則未遑述作齊興
後數十年宋之新史既行於世也子野生乎泰始之季
長於永明之年家有舊書聞見又接是以不用浮淺因
宋之新史為宋略二十卷剪截繁文刪撮事要即其簡
寡志以為名夫黜惡章善臧否予奪則以先達格言不
有私也豈以勒成一家貽之好事蓋司典之後而不忘
焉
梁典高祖事論何元之
歴究前書詳觀往行昭晰千載氛氲萬古考其寬猛知
布政之善惡驗其黜陟識其主之是非以曩求今工拙
可見齊季昏虐政由羣小朝宰被無辜之誅藩戚懼淫
刑之害高祖痛兄弟之戮因天下之心舉荆雍之師興
易(疑)武之伐指揮則智勇風從號令則遐邇響應取鄢
郢若拉枯定金陵如沃雪黃鉞既斬白旗乃懸師不疲
勞民無怨讟樂推(闕)在代德是膺逆取順治享年四紀
萬幾事廣六職務殷負扆君臨勤於聽覽兢兢罔倦乾
乾不已加以藝業之美莫以比倫洞曉儒玄該羅内外
舉洙泗之餘教針其膏肓採周孔之遺文正其魚魯於
是廣開庠序敦勸後生親自觀試策其優劣由近及遠
咸從風化執經者連袂負笈者排肩濟濟多士於斯為
盛至若御民之術未為得也敢以狂瞽請究其說夫根
深者葉茂源廣者流長故聖王欲其茂長前為深廣是
以擇沃壤以置王畿國都圜於六鄉封城號於千里其
外則布之以五等列之以萬國分疆畫野立樹黨閭井
隴以懷其仁桑梓以安其俗諸侯守境土以事於上天
子執賞罰以臨於下有功則褒無道則廢二伯弼於内
朝九牧佐于外政間之以賢戚參之以懿親弘仁義於
區中被禮樂於遐表忠信之禮逹謙譲之風行爾乃覬
覦之心絶兵戈疊息刑辟靡用獄訟罔興然後龜龍遊
於池沼鸞鳳栖於苑囿及其末世雖主昏於上民亂於
下猶晉鄭有依桓文是相絶而更續顛而必扶數百年
外方至於滅周道既没斯風漸喪洎於後代其弊尤甚
罔恤民之不存而憂士之不禄蒞民之長守次更為前
人未安後人便及迎新送故疲於道塗為君者甚多為
民者甚少由是君臣之義薄狡惡之萌興下上逓憎甚
於仇敵百城恣其暴奪億兆困其徵求捐棄舊鄉奔亡
他縣地荒邑散私少官多於是倉庫既空賦斂更重天
示譴禍地出妖祥饑疫互生水旱交至民不堪命轟然
土崩數十年間還為黎庶高祖博覽今古備觀興亡猶
復躡其遺風襲其弊法澆薄逾甚淆紊日滋梁氏之有
國少漢之一郡大半之人並為部曲不耕而食不蠶而
衣或事王侯或依將帥携帶妻累隨逐東西與藩鎮共
侵漁助守宰為蝥賊收縳無罪逼迫善人民蓋(疑作盡)流
離邑皆荒毁由是劫抄蜂起盜竊羣行陵犯公私經年
累月扺父(疑)者比室陷辟者接門𤯝災亟降囹圄隨滿
夕散朝聚有若市[門@里]加以朝霧内叢而官方外曠有其
位而無其職非其事而侵其官四海至殷機事輻輳人
君雖敏有所不周人君雖明有所不照豈可專於親覽
忘彼責成就此而言大失有二習守膠之弊棄更張之
善屈子投江寧論其痛賈生慟哭豈喻斯悲自五胡競
逐晉室東徙權寓江濱遂淹時代桓伐燕秦而不振劉
克函洛而還亡至於宋齊疆場侵蹙高祖躡斯頽運有
志吞并斯實王者之宏材有國之通凖然六納魏主一
入洛陽竟無所成得不補失民既勞止汔可小康昔勾
踐之欲滅吳前為其政兵強國冨然後用之一舉而虜
夫差再舉而覇中國高祖進不擇將退不教民雖慕古
人安能有濟孫子曰善戰者前勝而後求戰善勝者前
戰而後求勝明者出師必前料敵豈可暗兹人事幸彼
天時者哉且國有累卵之憂俗有土崩之勢開幸人之
志兆亂臣之心遂使侯景被吾甲而冠王城驅我人而
圍天闕勢如破竹易若轉圜萬里靡沸四方瓦解社稷
淪胥龜玉毁廢事非一夕其所由來漸矣太宗孝慈仁
愛實守文之君惜乎為賊所殺至乎文章妖豔隳墜風
典誦於婦人之口不及君子之聽斯乃文士之深病政
教之厚疵然雕蟲之技非關治忽壯士不為人君焉用
世祖聰明特逹才藝兼美詩筆之麗罕與為匹伎能之
事無所不該極星象之功窮蓍龜之妙明筆法於馬室
不愧鄭玄辨雲物於魯臺無慚梓慎至於帷籌將略朝
野所推遂乃撥亂反正夷凶殄逆紐地維之已絶扶天
柱之將傾黔首蒙拯溺之恩蒼生荷仁夀之惠微管之
力民其病乎鯨鯢既誅天下且定早應移鑾西楚旋駕
東都禋祀宗祊清蹕宫闕西周岳陽之敗績信(闕)宇文
之和通以萬乘之尊居二境之上強敵乘釁再覆皇基
率土分崩莫知攸暨謀之不善乃至於斯敬皇世祖之
裔允膺下武而貞陽以旁枝外入濫尸非次陳武興勤
王之師至正當(闕)璧之后驅斥潜(疑作僣)王誅鉏亂臣國
亡重康彛倫復叙既而天不福善早世登遐土德代興
火行告謝驃騎王琳懷申胥之志藴荀息之忠爰納嗣
君更紹頽運於是嘯命方岳大興師旅龍虎戰鬭水潰
山崩君臣播越寄命齊土若乃萇弘興周而速咎王永
復秦而延殃天欲亡之非人能救夫創天下者至明者
也喪天下者至暗者也是以禹湯興其功桀紂廢其業
莫不得之者前主失之者後君逮兹梁室有異於此何
則高祖撥亂除殘及身招於禍亂世祖復讎雪恥翻手
命於寇讎敬皇繼祀而鼎移後嗣紹基而祚徙書曰皇
天無親惟德是輔自天所祐歸於有德元之官自有梁
備觀成敗昔因出軸流寓齊都窮愁著書竊慕虞子但
梁室極促簡牘多闕所得遺逸略不盡舉未獲旋反更
窮搜訪採其聞見撮其衆家一代之事可得觀矣
周書皇后傳論魏徵
書紀有虞之德(一有載字)釐降二女詩述文王之美(一有稱字)刑
于寡婦(一作妻字)是知婚姻之道男女之别實有國有家者
之所慎也爰自三代迄于魏晉興衰之數得失之迹備
乎傳記故其詳可得聞焉若乃納聘以德防閑以禮大
義正於宫闈王化行於邦國則坤儀式固而鼎命惟新
(一作永)矣至於邪僻既進法度莫脩冶容迷其主心私謁
蠧其公(一作朝)政則風化陵替而宗社不守矣夫然者豈
非皇王之龜鏡(一作鑑)歟周氏率由姬制内職有序太祖
創基脩祍席以儉約高祖(北史作武皇)嗣歷節情欲於矯枉
宫闈有魚貫之美戚里無私溺之尤可謂得君人之體
宣皇外行其志内逞其欲溪壑難滿採擇無厭恩之所
加莫限厮皂榮之所及無隔險詖於是升蘭殿而(北史作以)
正位踐椒庭而齊體者非一人焉階房帷而拖青紫緣
(一作承)恩幸而擁玉帛者非一人(一作族)焉雖辛癸之荒淫
趙李之傾惑曾未足比其髣髴也民厭煩苛(北史作人厭苛政)
弊事實多太祖(北史作文字)之祀忽諸特由於此故叙其事
迹以為皇后傳云一作周書本文
周書八柱國傳論
蕭何文史自愛懼秦法誅戮乃推奉漢高李通家傳䜟
術知劉氏當興遂翊戴光武終而白水復禹中陽纂堯
方策以為美談功臣仰其徽烈趙貴志懷忠義首唱大
謀爰啓聖明克復讐耻關中全百二之險周室定三分
之業彼此一時足為連類獨孤信威申南服化洽西州
信著遐方光照鄰國侯莫陳崇以勇悍之氣當戰争之
秋(一作利)輕騎啓高平之扉匹馬得長城之俊(一作長坑之俊)並
以宏才遠略附鳳攀龍績著元勲位居上衮而識慚明
哲咸以凶終惜哉信雖不免其身慶延於後三代外戚
何其盛歟初魏孝莊以爾朱榮有翊贊(一作戴)之功拜榮
柱國大將軍位在丞相上榮敗後此官遂廢大統三年
魏文帝復以太祖建中興之業始命為之其後功參佐
命望實俱重者亦居此職自大統十六年以前任者凡
有八人太祖位摠百揆都督中外諸軍事魏廣陵王欣
元氏懿戚從容禁闥而已此外六人各督二大將軍以
(一作分)掌禁旅當爪牙禦侮之寄當時榮盛莫與為比故
今之稱門閥者咸推八柱國家云
一作皆周書本文
文苑英華卷七百五十四
