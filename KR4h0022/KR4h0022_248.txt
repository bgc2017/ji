文苑英華卷二百四十八宋李昉等編
寄贈二
盧思道二首楊素十七首
王胄二首虞世基一首
陳子良一首孫萬夀一首
陳政一首王績二首
郭元振一首蘇味道二首
贈劉儀同西聘盧思道
開卭昔柔遠賓越盡招攜豈若馳天(一作天王)使玉節撫遺
黎五詞(疑作祠)臨渭北雙嶺帶崤西故關看金馬餘壇聽
寳雞垂絲被柳陌落錦覆桃蹊分袪俄易慘離思實(一作)
(忽)難齎極野雲峯合遙嶂日輪低塵暗前旌沒風長後
騎嘶灞陵行可望函谷久無泥須君勞旋罷春草共萋
萋
贈李若前人
初發清漳浦春草正萋萋今留素滻曲夏木已成蹊塵
起星橋外日落寳壇西庭空野煙合巢深夕羽迷短歌
雖製素長吟當執珪寄語當窗婦非關惜馬蹄
贈薛播州十四首楊素
在昔天地閉品物屬屯蒙和平替王道哀怨結人風麟
傷世已季龍戰道將窮亂海飛羣水(一作亂流飛海若)貫日引
長虹干戈異革命揖讓非至公
二
兩河定寳鼎八水域神州函關絶無路京洛化為邱漳
淦連爾沼涇渭余别流生郊滿戎馬涉路起風牛班荆
疑莫遇贈縞竟無由
三
五緯連珠聚千載濁河清金亡潜虎質閏盡自蛙聲聖
期依旦暮天禄啟炎精霧生三日重星飛五老輕禋宗
答上帝改物創羣生
四
道昏雖已朗政故猶未新刳舟洹水濟(一作溟水際)結網大
川濱出遊迎釣叟入夢訪幽人植林雖各樹開榮豈異
春相逢一時泰共幸百年身
五
有帛賁邱園生芻自幽谷塵芳金馬路瀾清鳳池澳零
露既垂光清風復流穆傾盖如舊知彈冠豈新沐利心
金各斷芬言蘭共馥
六
自余歴端揆緝熙恧時彦及爾陪帷幄出納先天睠高
調發清音縟藻流餘絢或如彼金玉歲暮無凋變余松
待爾心爾筠留我箭
七
荏苒積歲時契闊同遊處閶闔既趨朝承明還宴語上
林陪羽獵甘泉待清暑迎風含暑氣飛雨凄寒序相顧
惜寸隂留情共延佇
八
滔滔彼江漢實為南國紀作牧求明德若人應斯美高
卧未褰帷飛聲已千里還望白雲天日暮秋風起峴山
君儻遊淚落應無已
九
漢隂政已成嶺表人猶蠧借寇北方新還珠揔如故楚
人結去思越俗歌來暮陽烏尚歸飛别鶴還廻顧君見
南枝巢應思北風路
十
北風吹故林秋聲不可聽鴈飛窮海寒鶴唳霜臯淨含
毫心未傳聞音路猶夐唯有孤城月徘徊獨臨映吊影
余自憐安知我疲病
十一
養病願歸閑居榮在知足棲遲茂陵下優游滄海曲古
人情可見今人(一作我)遵路(一作故)躅荒居接野窮心物俱
非俗桂樹方叢生山幽竟何欲
十二
所欲棲一枝禀分豐(疑)諸已園樹避鳴蟬山梁遇時雉
野隂冐叢灌幽氣含蘭芷悲哉暮秋别(一作晨霞既悲哉)春(一作)
(暮)草復萋矣鳴琴久不聞屬聽空流水
十三
秋水魚遊日春樹鳥鳴時濠梁莫共往幽谷有相思千
里悲無駕一見杳難期山河散瓊蘂庭樹下丹滋物華
不相待遲暮有餘悲
十四
銜悲向南浦寒色黯沉沉風起洞庭險煙生雲夢深獨
飛時慕侣寡和乍孤音木落悲時暮時暮感離心離心
多苦調詎假雍門琴
贈薛内史楊素
耿耿不能寐京洛久離羣横琴還獨坐停杯遂待君待
君春草歇獨坐秋風發朝朝唯落花夜夜空明月明月
徒流光落花空自芳别離望南浦相思在漢陽漢陽隔
隴岑南浦達桂林山川雖未遠無由得寄音
山齋獨坐贈薛内史二首前人
居山四望阻風雲竟朝夕深溪横古樹空巖卧幽石日
出遠(一作孤)岫明鳥散空林寂蘭庭動幽氣竹室生虛白
落花入戶飛細草當階積桂酒徒盈罇故人不在席薄
暮山之幽臨風望羽客
二
巖壑清澄景景清巖壑深白雲飛暮色綠水激清音澗
戶散餘彩山窗凝宿隂花草共榮映樹石相陵臨獨坐
對陳榻無客有鳴琴寂寂幽山裏誰知無悶心
為寒牀婦贈夫歸王胄
月淨閨偏冷更深夜轉長霜紈猶掩扇霧縠未飄香解
帶慙連理引被媿鴛鴦誰能未相識還為守空牀
言反江陽寓目㶚涘贈易州陸司馬
王胄
遊人賣藥罷徐步反江干行吟(一作凝眸)灞陵岸廻首望長
安晨華照城闕參差復鬱盤千門含日麗萬雉映霞丹
雲開承露掌吹動相風竿遊童輕薄少鮮服鵕䴊冠花
開傅粉晏塵起副車韓屢投雙飛劍曾操兩色丸桂玉
要遊女彈珠落矯翰信美非吾樂何事久盤桓欲勒(一作)
(動)南征(一作登)詠還謠北上難眷言思故友德(疑)遠路漫漫
燕陲望楚服天際與雲端棹發吳濤上荆歌易水寒十
年阻風月萬里别金蘭心期竟何許懷抱日摧殘容華
冉冉謝衣帶朝朝寬盛憲寧延夀劉琨自少歡宿昔均
取捨同波豈異瀾贈言不盡意擲筆起長嘆
秋日贈王中舍虞世基
秦關望吳苑渭涘去江濆天漢星躔絶山川地角分百
年變朝市千里異風雲雙鴛難可贈别鶴不相聞忽值
從遊士玳簮光素履歡言悅鄭郊雪泣悲燕市契闊論
談笑慇懃訪生死思君在一方無由同四美尺素乃云
披投瓊慰九離雲開縟錦散霞照綠楊(一作緹)披相思歎
河廣相望阻天垂贈言芳杜若握手(一作以)代萱枝伊昔
風期早金蘭信為寳去來金馬門留連鬭雞道鷲嶺訪
三禪商山追四皓勝地俱遊息披文逓論討虛薄忝官
聮喬木遂同遷濯纓奔博望闊(一作飛)步入崇賢高軒照
流水長劍聳秋蓮南風忽不競東海遂成田喧喧狹斜
路隠隠平陵樹鳳闕愛(疑)西臨星橋耿南注五方多異
俗四海皆行路士衡嗟苦辛德璉傷流寓鞏洛重行行
寓目盡傷情太行臨北絳函谷拒西京雀書圖久滅龍
文鼎遂輕凌雲餘構盡濛汜曲池傾(一作平)徘徊殊未極
惆悵空雲纓伊川忽會面留連展言宴東西一背飛翻
然成異縣哀哉人道促痛矣嗟埋玉徐生顧影琴裴子
飄鳳燭權(欵作摧)茲激水意頓此浮雲足棄置忽(疑作勿)重
陳難終唯此曲漢陽趙元淑(後漢趙一字元叔漢陽人今作淑恐非)薛縣
雍門周清文寧解鬢妙曲反增愁翳翳神逾伏懔懔歲
方遒雙崤飛暗雨八水凍寒流蘭枯芳草歇槐古憶前
秋江干不可望徒此歎離憂
讃德上越國公楊素陳子良
君侯稱上宰命世挺才英本超騏驥足復藴風雲情攄
藻掞錦綺育德潤瑶瓊已踵四知舉非無三傑名濟世
同舟檝匡政本阿衡雍容入青璅肅穆侍丹楹桂宫擅
鳴珮槐路獨飛纓高門羅虎戟綺閣麗彫甍金罇酌湛
湛歌扇掩盈盈匈奴軼燕薊𤇺火照幽并天子命薄伐
受脤事專征七德播雄略十萬騁行兵鴈行蔽虜甸魚
貫出長城交河方飲馬瀚海盛揚旌拔劍倚天外象犀
耀日精彎弧穿伏石揮戈斬大鯨鼓鼙朝作氣刁斗夜
便鳴六郡多壮士三邊豈足平嶺雲朝合陣山月夜臨
營胡塵暗馬色芳樹動笳聲關雲未盡散塞霧常自生
川長蔓草綠峰廻雜花明小人愧王氏雕文慙馬卿濫
此叨書記何以謝過榮高山徒仰止終是恨才輕
遠戍江南寄京邑親友孫萬夀
賈誼長沙國屈原(隋書本傳作平)湘水濱江(一作東)南瘴癘地從
來多逐臣粤余非巧官少小(一作策少)拙謀身欲飛無假翼
思鳴不值晨誰言(隋書作如何)載筆士翻作負戈人飄颻如
木偶棄置同芻狗失路乃西浮非狂亦東走晩歲出函
關方春度京口石城臨虎據天津望牛斗牛斗盛妖氛
梟獍已成羣郗超初入幕王粲始從軍褁糧楚山際被
甲吳江濆吳江亦浩蕩楚山何紏紛驚波上濺日喬木
下臨雲繫越恒資辯喻蜀幾飛文魯連唯救患唐彬不
競勤(晉書唐彬知孫皓將至遲留以示不競今隋書作吾彦不争勲按吾彦乃降將本傳無不争功事未)
(詳)羈遊歲月久歸思常搔首非關不樹萱豈為無杯酒
數載辭鄉縣三秋别親友壮志後風雲衰鬢先蒲柳心
緒亂如絲空懷疇昔時昔時遊帝里弱歲逢知已旅食
南館中飛盖西園裏河間本好書東平唯愛士英辯接
天人歡娛承帝子(隋書作清言洞名理)鳳池時寓直麟閣嘗遊止
勝地盛賓僚麗景相攜招舟泛昆明水騎指渭津橋祓
除臨㶚岸供帳出東郊宜城醖始熟陽翟曲新調遶樹
鳥啼夜雊麥雉飛朝細塵梁下落長袖掌中嬌留連三
雅至(隋書作懽娛三樂至)懷抱百憂銷夢想獨非(隋書作猶知)昨尋思
久寂寥一朝牽世網萬里逐波潮廻輪常自轉懸旌不
堪摇山川想(隋書作登高視)襟帶鄉關白雲外廻首望孤城愁
人益不平華亭宵鶴唳函(隋書作幽)谷早鸎鳴斷絶心難續
惝怳䰟屢驚羣紀通家契(隋書作好)鄒魯故鄉情儻(隋書作若)值
南飛鴈時希(隋書作能)訪死生
贈竇蔡二記室入蜀陳政
崑山積良寳大厦構衆材馬卿委官去鄒子背淮來風
流信多美朝夕豫平臺逸翮獨不羣清才復遒上六輔
昔雄名二江今振響(漢書嚮響通用)英華雖外發磨琢終内朗
四海奮羽儀清風久播馳沉鬱材難厠青山翻易阻廻
首望煙霞誰知慕儔侣飄然不繫舟為情自可求若奉
西園夜浩想北園愁無因逐萍藻從爾泛清流
贈梁公王績
我欲圖世樂斯樂難可常位大招譏嫌禄極生禍殃聖
莫若周公忠豈踰霍光成王已興誚宣帝如負芒(一作恒如)
(芒)范蠡何智哉單舟戒輕装疎廣豈不懷策杖還故鄉
朱門雖足悅赤族亦可傷履霜成堅冰知足勝不祥我
今窮家子自言此見長功成皆能退自古(集作在昔)誰滅亡
薛記室收過莊見尋率題古意以贈
王績
伊昔逢(集作遭)喪亂歴數適(集作閏)當餘豺狼塞衢路桑梓
成邱墟吾(集作余)及爾皆亡東西各異居爾為背風鳥(背集)
(作培)我為涸轍魚逮承雲雷後欣逢天地初東川(集作州)聊
下釣南畝試揮鋤資稅幸不及伏臘常有儲散誕時須
酒蕭條頻向書朽木不可雕短翮將焉攄故人有深契
過我蓬蒿廬曳裾(集作履)出門迎握手登前除相看非舊
顔(一作顔怱若非)對接(集作怱若)形骸疎追道(集作悼)宿昔事切切心
相於憶我少年時攜手遊東渠梅李夾兩岸花枝何扶
疎同志亦不多西莊有姚徐嘗愛陶淵明酌醴焚枯魚
嘗學公孫弘策杖牧羣猪追念甫如昨奄忽成空虚人
生詎能幾歲歲(集作蹇廹)常不舒頼有北山僧教我以真如
使我視聽遺自覺塵累祛何事須筌蹄今已得兔魚舊
遊儻多暇同此釋紛挐
寄劉校書郭元振
俗吏三年何足論每將榮辱在朝昏才微易向風塵老
身賤難酬知巳恩御苑殘鸎啼落日黃山(黃山山名也一作荒非)
細雨濕歸軒廻望漢家丞相府昨來誰得掃重門
贈封御史入臺蘇味道
故事推三獨茲辰對兩闈女鴉共鳴舞屈草接芳菲盛
府題青橐殊章動繡衣風連臺閤起霜就簡書飛凛凛
當朝色行行滿路威唯當擊隼去復覩落鴻(集作路鵬)歸
在廣州聞崔馬二御史並拜臺郎
前人
振鷺齊飛日遷鸎遠(集作達)聽聞明光共待漏清覽各披
雲喜得廊廟舉嗟為臺閣分故林懷栢悅新握(集作幄)阻
蘭薰冠去神羊影車連瑞雉羣遠從南斗外遥仰列星
文
文苑英華卷二百四十八
