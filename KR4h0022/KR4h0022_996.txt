文苑英華卷九百九十七宋李昉等編
神祠三(報賽)
賽江文一首賽西岳文一首
賽木瓜神文一首賽舜廟文一首
賽越王神文一首賽城隍神文五首
賽北源神文一首賽曾山蘇山神文一首
賽白石神文一首賽龍幡山神文一首
賽陽朔縣名山文一首賽海陽神文一首
賽堯山廟文一首賽古㰖神文一首
賽蘭麻神文一首
賽江文張說
年月日朔具官某敢昭告于大江之神王有百谷禮尊
四瀆善利維神朝海作賓發源岷山駕福来臻率此荆
土明靈是主已成嘉榖垂敗霖雨聽我虔祈福我農畆
既暵既穫既埸既庾忻忻衆心願答神祜㓗牲明酌寅
奠江浦
為楊右相賽(集作祭)西岳文獨孤及
維年月日司空兼右相楊國忠禮(集作吏)部尚書同中書
門下平章事韋見素等謹以少牢之奠敬祭於(集作于)西
岳金天之神頃獻歲逹於三月畜極不雨屯膏未光元
元其咨滌滌是懼國忠等是用虔奉睿謨(集作慮)聿遵祀
典謹遣鳴臯山人韋朝真敢徼福於大神之靈精意纔
申而休祐肸蠁宸衷遥逹而瑞澤霶(集作滂)霈非神之幽
贊叶於國非(集無此字)神之景命符於人則疇能降祥薦祉
如此其速故簠簋犧牲(集作象)敬脩享禮雖冥應無方非
馨香所答而神感如在庶明靈惟歆尚饗
賽木瓜神文杜牧
維會昌六年歲次丙寅某月日某官某敬告於(集作于)木
瓜山之神惟神聰明格天能降雲雨郡有災旱必能救
之前後刺史祈無不應去歲七月苗將萎死禱神之際
甘雨隨至稿然凶歲化為豐年仰神之靈感神之德願
新祠宇以崇祭祀今易卑隘變為華敞正位南面廟貎
嚴整風雷雲雨師伯必備侍衛旗戟羅列森然惟神繫
雲在襟貯雨在缶視人如子渴即與之不容凶荒(集作邪)
不降疾疫千萬年間使池之人敬仰不怠伏惟尚饗
賽舜廟文李商隠
年月日昭賽虞舜之祠伏以帝狩南方神留下土翠華
莫返積怨望於他年大麓不迷烜(集作炟)威靈於終古比
憂嘉種少冒愆陽抗簡陳詞㓗樽引咎果蒙憑離掣電
跨巽揚風布沾渥於九臯起焦枯於一瞬敢布瑶席輙
事蘭羞帝其罷奏南琴停吹西琯使東皇太一兼預於
靈遊俾山鬼江婓無藏於沴氣庶將善政以奉明輝
賽越王神文前人
年月日賽於(集作于)越王之神惟神耀焯殊姿抑揚竒表
秦魚既爛則聊帝南荒漢鹿有歸則稱臣北闕覧英雄
之載籍信王覇之朋遊言念遺祠猶存鹿(集作屬)邑尚興
甘雨以救公田敢陳沼沚之毛用報京坻之積神其永
司此土長庇吾人福祐柔良驅除疾癘今来往古常教
威著越城萬歲千秋勿使魂歸真定神乎不昧来鍳斯
言
賽永福縣城隍神文前人
年月日賽於(集作于)永福縣城隍之神夫考室立家先在
戶竈聚人開邑首起城池固有明靈降而鍳治惟神克
揚嘉霔廣育黎民聊薦粢粱(集作聊為茨梁)少申殽醖神其節
宣四氣扶祐三時勿使畢星但稱於好雨無令田祖獨
擅於有神永歆蘋藻之誠長挟金湯之勢
為中丞滎陽公桂州賽城隍神文
前人
維大中元年歲次丁卯六月甲午朔十四日丁未都防
禦觀察處置等使桂州刺史兼御史中丞鄭某謹遣登
仕郎守功曹參軍陸秩以庶羞之奠祭於(集作于)城隍之
神夫大邑聚人通都設屏將英(集作比字)雄走集必假高深
不惟倚杖風雲兼用翕張神鬼某初蒙朝奬来佩藩符
既禦寇於西原亦觀風於南國始惟畫鷁將下伏熊属
楚雨蔽空湘雲塞望晦我中軍之鼓濕予下瀨之師遂
以誠祈果蒙神應速如激矢勢等却河及兹薦報之時
敢怠馨香之禮神其干霄作峻習坎為防合𤇺櫓以保
民道川途而流惡使言言堅壘(集作壁)侔地道以無疆活
活深溝如井德之不改勿違丘禱以作神羞尚饗
賽靈川縣城隍神文前人
年月日賽於(集作于)靈川縣城隍之神高壘深溝用資固
護興雲渫(集作泄)雨諒俟威靈惟聖能感至誠將成大稔
逐清泠之耕父不使揚光廻沮澤之蟠龍皆令灑潤式
陳微報願鍳惟馨
賽荔浦縣城隍神文前人
賽於(集作于)荔浦縣城隍之神嗟我疲民每虞囏食寒耕
熟耨始望於秋成鑠石流金幾傷於歲事遠資靈顧式
布層隂無煩管輅之占不待欒巴之噀竊陳薄奠(集作具)
用答豐年神其據有高深主張生植同功田祖比議(集作)
(義)雨師無假怒於潜龍勿縱威於虐魃守兹縣邑富我
京坻
賽城隍神文前人
年月日賽於(集作于)城隍之神惟神踞雉堞以為雄導溝
池而作潤果成飄注以救惔焚敢恡斯牲用報嘉種神
其永通靈感長茂玄功道楚子之餘波霈普國之膏雨
苟能不昧報亦隨之
賽北源神文前人
年月日賽於(集作于)北源之神惟神雖臨南服實號北源
湘浦降神近驚於騷客滮池浸稻遠叶於詩人果能橐
籥風頭索綯雨脚不資畎澮將致倉箱聊申信於澗毛
庶通靈於水府神其揖揚蘭珮麾掉桂旗拍川后之肩
攬波神之𬒮共来於此饗報留思
賽曾山蘇山神文前人
年月日賽於(集作于)曾山蘇山之神惟神守在出雲職惟
通氣果從望歲載潤嘉生將申昭報之儀敢闕馨香之
獻神其遐瞻惟岳廣納遊塵勉揚少女之風勤詠曾孫
之稼無令渥澤盡歸濕(集作涇)水之湫泉勿使威靈下(集作)
(不是)及歴山之仙室我辭有激神儻聽焉
賽白石神文前人
年月日賽於(集作于)白石之神惟神載烜(集作炟)明靈克標
懿號軒珠耀彩儻非瑶水之源荆漢流輝即是玉山之
路一昨俯憂旱歲俾禱遺祠果能愛我大田貺余膏澤
不俟于公之折(集作雪)獄無煩洛令之曝身敢命子男爰
脩蘋藻神其仰濟(集作流)天澤俯祐歲功無萌可轉之心
以負惟馨之禮
賽龍幡山神文前人
年月日賽於(集作于)龍幡山之神惟神降治山川濟(集作流)
思縣道龍幡鳳盖克懋于靈司蟻穴鵲巢式揚於利澤
至誠有逹昭報無虧神威(集作其)叱咤飛廉鞭驅屏翳向
(集作尚是)令吾土屢有豐年不無行潦之羞以請油雲之惠
賽陽朔縣名山文前人
年月日賽於(集作于)陽朔縣名山之神惟神受命上玄奠
兹南服雲臺日觀遠譲於高標蓬島崑邱遐通於爽氣
峻若藏刀之嶺榮如倚劒之門是宜銓管隂司拘囚異
物為神仙之下府開龍虎之神庭屬歲之(集無之字)不寧旱
既太甚馳誠疊嶂託意通波果聞雷出地中電濟(集作流)
巖下既兹霑足敢薦香(集作聲)芬願終如響之靈無怠(集作)
(失)孔明之鍳尚饗
賽海陽神文前人
年月日賽於(集作于)海陽之神頃傷多稼將困驕陽未逄
玉女之披衣空見土龍之矯首式祈嘉霔果降明輝神
其享彼蘭羞挹兹桂酒輔成於多黍多稌助施(集作調)於
好雨好風庶厲業官以酬玄澤
賽堯山廟文前人
年月日賽於(集作于)堯山之廟伏以帝廵遐徼天作高山
既比敬於軒臺亦分功於農井是留遺廟以慰斯民昨
者時雨忽愆秋陽稍亢永言嘉霔實自玄恩大驅蟠澤
之龍盡發潜泉之介(集作蜧)倉箱興詠將慶於農夫灌浸
呈功不愆於竪(集作壯)子敢兹昭報冀降明靈
賽古㰖神文前人
年月日賽於(集作于)古㰖之神惟神爰因碩果遂啟靈祠
瓜美邵平且傳舊志李標朱仲亦茂前經昨者瘴暑為
災油雲不起式存心禱慮作神羞神能感氣蜧泉傳祥
鸛垤使宋生抒賦始悅於雄風高氏讀書忽驚於暴雨
化太甚旱為大有年將見助於歡康敢忘懷於昭賽
賽蘭麻神文前人
年月日賽於(集作于)蘭麻之神頃者杲日揚威融風扇暴
禾乃盡偃人何以堪神能倏忽應時逡廵布潤雲旗直
集不資秦地之决渠雨陣斜飛更甚成都之救火永懷
靈祐敢薦嘉肴神其與蕙同芳為蓬扶直苟(集作勿)虛嘉
號以累豐年
文苑英華卷九百九十七
