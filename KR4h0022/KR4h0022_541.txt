文苑英華卷五百四十二宋李昉等編
軍令門下十九道
知謀判一道以囚爲前鋒判一道
棄子判一道愛子爲賊所執判一道
擅發兵判一道矯節用兵判一道
軍副别屯斬人判一道司馬斬嬖判一道
死政判一道輕過罰甲判一道
恤士判一道勇壯踰羽林亭判一道
立功流例判一道背侍從征判一道
復矢判一道武用文士判一道
夜進軍判一道邊將無勇判一道
犯專殺判一道
知謀判
甲爲邊將私布渠答仍减防兵御史糾其傷財惰職詞
云旣禦邊寇復息邊人輙欲論功不敢當罪
對
敦陣整旅必務成師正合奇勝亦資制敵苟取強於技
擊豈見責於軍旅惟甲推轂緫戎請纓爲將仲升投筆
方期燕頷之封馮緄發笥且得蛇文之兆於是閑途伺
敵减戍恤人渠答爰施踐更斯遣賦晉臣之一鼓俾困
蒺藜削漢䘚之伍符佇歌枤杜虜塵坐清於艽野公問
寧候於瓜期誠可論功孰宜書罪且如器械爲費用不
假於千金士卒獲休功乃逾於三捷止戈若稱惰職棄
甲何所論刑執簡是苛失言斯甚雖疾惡爲事叔孫誠
得於指楹而見善則遷子夏自宜於投杖舍而勿問斯
則爲然
以囚為前鋒判
甲受律討不庭以囚爲前鋒薄威去備人告失軍容云
先者之法
對
古之用兵抑爲制勝或以柔遠或以伐謀逸乃楚囚其
來報也無扞樵採亦我誘焉果而稱師特緼權决不薄
之險隘不邀之未濟而壯士曲踊於幕庭將軍下矢而
鳴鼓豈止血刃當觀繫俘亦有藏地勢之間用人謀之
運右廣初駕左輪朱殷犯圍蹈鋒申厥誠果衿甲面縳
釁鼓縲囚列之前伍以待後殿而薄威去備敦陣振旅
使戈旌霜指耀征壘而衝喉劔氣風趨駭轅門而籍骨
於惟勝敵亦爲竒兵何失軍容更成餘議
棄子判
受命攻城在城中曰將誅孺子報云必與我飡之或以
其不義
對
受命啓行有死無二雖因義以制令寧以權而滅親斷
布重城先期賈勇㭊骸懸釡冀以論功食子自同於樂
羊純臣多慙於石碏與其廢禮傷愛豈若徇節忘恩旣
覆醢以稱仁何請羹而遺我告爲虧義誰復間言情則
不經古亦有素
愛子為賊所執判
乙有愛子爲賊所執因以登樓就乙求貨乙旣不許而
促兵進討所由攻之并子亦死御史劾棄子嗇財不可
爲訓不伏
對
君惠於臣父愛其子蓋禀天性豈直物情事或不可義
將何若乙以忝列藎臣合輸貞節言念幼子痛自闕於
防閑欽奉大邦懼乃撓於法制若執人以求貨皆罄室
以全生則因循而來虜掠何筭欲求苟免之道恐貽嫁
禍之愆所以促兵冀其盡敵雖喪克家之子終成輔國
之臣大義滅親且類橋玄之操深仁濟物奚取卜商之
慈劾以嗇財將何沮勸
擅發兵判
甲奉使副討罪擅發兵殺康國王執事加賞或非之
對
臨變有謀始聞勝敵興師(一作擅兵)無律終以臧凶甲受命
以行觀釁而動輶軒始發將遠使於四方臨衝載馳遂
收功於萬里殊傳介之密旨因取樓蘭若陳湯之矯制
更夷康國况今偃革息馬綏戎糾華奚貪一夕之勲遂
侈(一作多)三軍之事雖掠美以自滿終嗇禍而難封執事
念彼武功以爲勇爵或人思我王度方循政典苟示化
以徇物無忘經以敗常將爲後圖是亦爲政
矯節用兵判
矯節使邊逄諸國有難遂以兵革平之議不加賞
對
受命以出惟德之恭見可而行亦仁之勇矯節何者從
兹使乎夙駕載馳異將軍之授律飲冰言邁逄邦國之
交讐同楚君之用兵且聞觀釁殊羽父之能請因見出
師爰發干戈以祈爾爵克寧邊鄙肇敏戎功事貴(一作實)
從宜賞期當物必也不虞或至拒寇爰來滅虜地之煙
氛息漢庭之烽堠專則可也賞宜及之如或胡塵自飛
我疆不聳空勤遠略終匪臧謀苟免戾而已多何議功
之敢望進退二理庶乎一隅
軍副别屯斬人判
丁爲軍副在别屯輙以法斬人主將奏誅之訴云專軍
别將不在部曲於法不合罪
對
天討有罪成師以出注意於將禀命不威丁任既干城
寵亦受脤非以惠敵期於伐謀履武人之貞居元戎之
副執訊獲醜義非喪律有虔秉鉞誅在明刑議七德以
不傷爰九伐而何害主將不能命之以徇分謗生人方
欲糾之以違篤責軍簿奉車都尉雖謂專而請誅龍驤
將軍固違令以告捷况斬之以法乃非徇私副在别屯
異於擅殺欲加之罪無以爲詞
司馬斬嬖判
甲與戎戰司馬曰所遇有隘毁車以爲行甲所嬖校尉
不肯司馬斬之以徇軍正奏其專殺
對
受命以出一鼓作氣惟師在和七戰皆獲觀釁而動者
謂之軍志相時設教者是謂武經甲維理戎興兹薄伐
司馬决勝以先啓行彼徒我車懼其侵軼鑿門受脤陳
其教令旣遇隘而難進請爲行而制敵校尉不肯斬之
奚傷違其毁車有類荀吳之嬖是稱亂命以戮晉卿之
僕奏以專殺斯則不然
死政判
死政之老求廪食乙以其無所歸供以閒粟
對
功立於時身有寵禄政死於國家備哀榮至若羽林孤
兒且不遺於漢主膠庠飬老猶見恤於周人雖廪食或
求而閒粟是用法所當得昔嘗税於關門無若我何今慮擠
於溝壑既受一夫之粟何慙七子之居惟乙所供理亦為當
輕過罰甲判
士門使輕過移甲兵按察使糾之
對
制刑閱實勿替前(一作明)典詰罪理軍必條隱令將輕過
而悅使同寄令而宥人雖疆場無虞而蜂蠆有毒欲觀
攻取必資甲兵讁以分金嘗聞管氏入兹束矢復起齊
邦師古可權士門之良圖維允倚法以削按察之糾謬
何深理貴平反寧聞伐善
恤士判
得甲爲將䘚有患癰甲吮之䘚母哭而訴甲將殺其子
請罪之甲不伏
對
總戎之寄爰比善於穰苴受甲之徒忽方疾(一作病)於荀
偃均其挾纊始勉三軍惠以吮膿方憂七發佇盡佳兵
之力坐興慈母之哀非輟哭於敬姜實先悲於蹇叔以
父觀子固旋踵而無期諭(一作論)將綏兵乃推誠而有及
預起三傷之慟雖欲防明深詳七萃之謀寧宜見罪
勇壯踰羽林亭判
丁爲羽林將超踰羽林亭樓或止之辭曰試弁(手搏也)而
已仰斷
對
天生蒸民禀氣各異國徵武士以壯爲先惟丁力冠圉
人勇過延夀因材官以效職列羽林而爲將恒拔距以
習戲樂彼從戎乍超樓而自矜聊爲試弁各適其適亦
謂合宜有能不能奚爲見正
立功流例判
執戟董元於閻敬下立功流例七百人並跳盪功叙錄
咸依元格酬勲賜階准元軍司削階不入五品
對
董元藝極穿犀官參戴鶡言思報國即此臨營冐矢前
驅争爲跳盪交鋒直進詎肯遷延忽逢蛱蝶之兵遽(一作)
(遂)掃螳蜋之䘚摧兇殺敵已立殊功凖格疇庸例昇榮
級前關已蒙褒錫後送獨被稽留旣申横草何能倚樹
但今將(一作時)執戟雖切披陳曩日横戈且知優劣旣言
功薄明即效殊懸登執鴈之階慮動續貂之刺
背侍從征判
王静母年八十身充侍丁弟順名預軍團點從征鎮静
棄母投募䧟陣有功順戀母背征據法應罪縣令以静
闕養以順棄軍俱追勘當各科其罪静云情存徇國順
云意在懷親旣並有詞令不能斷
對
效命捐軀式標於盡節冬温夏凊載竭於因心静母西
日沉榆氣息奄奄順弟南風吹棘兄弟怡怡咸承大被
之恩並藉高堂之慶静之充侍須崇扇枕之方順乃從
征宜著横戈之績豈期兵交白刃侍丁爲報國之臣饌
躍頳鱗征客作安親之子或移忠入孝或徇國違家忠
孝不可俱全國家終無暫闕投筆以去狀旣不合論辜
(一作功)戀母而還法亦無煩寘罪銅章旣難推劾玉律須
有哀矜請俱釋於九章庶並從於三宥
復矢判
劉說家有喪登車轂用箭復䰟人告越禮
對
精氣爲物聚極則散遊䰟爲變死而有招歸地歸天人
皆共盡在師在旅禮則從宜若道屬多虞時因喪律勤
王徇國載居鋒鏑之中委骨捐軀但非歌哭之處旣覩
亂麻之積爰崇復矢之儀亦同蕢尚在途畫宫受吊仲
尼於館脫驂有請雖流千載之聲並是一時之事眷斯
劉說有異邾人稱是家喪胡申戰禮罕遵升屋翻比登
車騐古有殊論今莫可科其越禮雅合彛章
武用文士判
得軍帥選將多用文儒之士兵部詰其無武藝帥云取
其謀也
對白居易
亡身死藝(集作忘身死節)誠重武夫制敵伐謀則先儒士將策
籌而可尚奚騎射而(集作之)足稱軍帥明以知兵精於選
將以爲彎弧學劒用無出於一夫說禮敦詩道可弘於
七德功宜保大理貴從長若王師之有征以謀則可苟
戎略之無取雖藝何爲况晉謀中軍選於義府漢求上
將舉在儒流豈惟我武惟揚誠亦斯文不墜元戎舉將
(集作德)未爽能軍兵部執言恐爲辱國
夜進軍判
得乙爲軍帥昧夜進軍諸將不發郤罪之辭云不見月
章
對前人
表旗示信戎政貴明在九章而或乖雖三令而惟反乙
是稱戎帥未逹軍容奉明罰之詞無聞月捷用潜師之
計方事宵征徒欲董以爪牙曾不明其耳目况將經武
必在昭文夜號未申招(集作有)虞固宜不進月章莫舉毁
櫝自可當辜訴非失辭責乃過聽(集作當罪)
邊將無勇判
得乙爲邊將虜至若涉無人之地監軍責其無勇略辭
云内無糗糧外無掎角
對前人
封疆貴安伍候尚警苟不固吾圉則速即爾刑乙登彼
將壇鎮於邊壘誠可戒嚴趨(集作走)集罔有敵於我師何
乃啓納寇戎若無人於吾地是昧安邊之略信貽失律
之凶權勇蔑聞罪戾誰執如或寇強師老食絶城孤期
盡敵而還且勤於堅守苟知難而退猶愈於覆亡宜矜
掎角之辭難議建牙之罪
犯專殺判
得丁將在别屯士䘚有犯每專殺戮御史舉劾訴稱曾
受棨戟之賜
對
將非處右莫敢示威或在别屯則宜專命丁位雖佐理
分以戎行執專征之權錫弓於周典操司殺之柄受棨
於漢儀旣有令而必行信無瑕而可戮實握兵之能政
奚執簡之舉違如或稟命於連營畏子不敢今則分部
而賜戟無我有尤宜崇魏絳之威勿議秦彭之罪
文苑英華卷五百四十二
