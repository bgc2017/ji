文苑英華卷九百九十五宋李昉等編
神祠一(祭禜禡)
祭百神文一首祭名山文四首
祭城隍文四首禜海文一首
禜城文二首禜龍文二首
禜浙江文一首禡牙文一首
祭纛文一首
黃州凖赦祭百神文杜牧
會昌二年歲次壬戍夏四月乙丑朔二十二日丁亥皇
帝御宣政殿(集作樓非)百辟卿士稽首再拜敢上仁聖文武
至神大孝尊號于皇帝受册禮畢㢠廻(集作此字)御丹鳳樓因
大赦天下咸告天下刺史宜祭境内神祗有益於人者
可抽常所上賦以備供具牧為刺史實守黃州夏六月
甲子朔十八日辛已伏凖赦書得祭諸神因為文稱讃
皇帝功德用饗神云皇帝嗣帝天餙天付前壬申年造
統天(集作大)業慈仁寬恩聖明文武或曰誅殛曰我父母
譬彼嬰兒豈不可怒(集作恕)或曰畋游苑大林深喈嘐跳
突千毛萬羽豹裂鵬擒其樂無伍皇帝曰不匪我不知
言豈假汝未撫四夷未考百度天地宗廟未陳簋簠如
寐未窹如痒未愈斥退狗馬未可以御或曰酒飲順氣
貌神奠(集作此字)酋樂工習自祖(集有肴字)父瑶簮繡裙千萬侍
女酬以觥斝助之歌舞富貴四海不樂何苦皇帝曰不
如聞四海(集作海)蝗蔽田畆或曰亢旱或曰滛雨穉老孤
寡未盡得所聞一有是首不能舉乃拔畯良乃登耉(集作)
(耆)老夕思朝議依規約矩詳刑定法深刻不取標揭典
制酌之中古遠師太宗近法憲祖怵慄思惟不治是懼
四國既平六職攸序黍稷稻梁嘔啞俯僂父父子子供
養撫乳(集作父子供養嬰兒撫乳)萬里齊俗實皇帝力繄眠而食罔
知其故皇帝乃曰予見郊廟嚴法物旓旗旐(集作旐旗一作施旐)
五帝坐壇百神位(集作立)坫嵬嶷肹蠁捧爵是醮海外天
内戎狄蠻夷竒服異貌伏于除外觀喜呌噪廻御丹鳳
大赦四海改元會昌减論有罪紹功嗣德披(集作搜)剔幽
昧寒暑合節風輕雨碎榖溢陳困畜繁腯大東南西北
根(集作限)岸壃紀無有頓惮(得可反)不識灾害三事大夫邦
伯諸侯曰皇帝德古不能侔謳歌謠詠安得(集作能)可稱
百工庶人亦有聚謀拜章口呼願上大號神聽天聞欲
揚皇帝之休(四字集作洪休)帝曰(集作二字帝曰)無功不可虚受懇請
不已出涕叩頭皇帝不能止曰予慙羞曰因大赦惟新
九州不窮不詐不饑不偷有窮有饑實吏之尤予實天
吏許之省脩約束教誡纖悉丁寧品類細偉各當源流
皇帝曰俞股肱耳目誠爾(集作示非)竭力寒暑風雨宜神是
酬匪神之力其誰能謀凢爾守土各報爾望剥烹羹胾
無愛羊牛天下聞命奔走承事牧實遭遇亦沗刺史齋
齋惕慄臨谷將墜視牲濯爵(四字集作視牲啟毛濯爵置□)不委下吏
餚羞具㓗罔有不備衣冠待曉坐以假寐步及神宇蹐
足屏氣神實在前敬恭跪起詩不云乎皇天上帝伊誰
云憎天憎罪人天可指視止殃其身豈可傍熾刺史有
罪可病可死其身未塞可及妻子無作水旱以及閭里
皇帝仁聖神祗聦明唱和符同相為表裏黃治雖遠黃
俗雖鄙皇帝視之遠近一致洋洋在上實提人紀無負
皇帝自作羞愧月維季夏日維辛已實神降止神如有
言我答皇帝寒暑風雨其期必至瘥癘水旱永永止弭
爾為官人勉為(集作其)爾治牧敬冄拜汗流霑地
祭霍山文張說
長安二年月日皇帝使并州道(集作大字)行軍副大總管尹
元凱等敬薦酒脯時果昭(集作敢)告霍山之靈皇帝天覆
萬物各遂其性禮乎(集作祠于)群神罔不咸秩獨彼凶虜默
啜悖天虐人窺邊猾夏略無寧歲皇帝哀此黎獻勤於
征役憫彼夷落毒於昏暴常欲誅其魁首安是藩甿寇
虐盈稔神人同棄今自送死并朔近驚(集作警)山陵命將
出師龔行天罰惟神炳靈參野作鎮冀方歆是正直贊
揚威武俾敵馬化為沙蟲王師衆於草木獻捷之日昭
報神休尚饗
别灊山神文李翺
維長慶三年歲次癸卯十月壬午朔二十七日戊寅朝
議郎守尚書禮部郎中上輕車都尉李翺謹遣舒州攝
(蜀本作提)要籍司衙前虞候吳潭以清酒鹿脯告辭於灊山
大神之靈翺自去歲来臨此邦遭罹炎旱淮左畢同鄰
郡迯亡十家六空惟此舒人安業于農我政無能遘此
歲凶災同報異乃神之聦事幸無敗譽斯有融遂忝帝
命復官南宫皆神所祐我亦何功將赴京邑路沿大江
遣使告辭神鍳余衷尚饗
祭匡山文白居易
維元和十二年歲次丁酉朔二十一日辛已將仕郎江
州司馬白居易謹以清酌之奠敢昭告于匡山神之靈
恭惟神道正直聦明扶持匡廬福利動植居易賦命蹇
薄與時參差願於靈山栖此陋質遺愛寺側既置草堂
欲居其中參禪養素而開構池宇在神域中往来道途
由神門外輙用酒脯告虔于神神其聽之歆此薄奠非
敢徼福所期薦誠尚饗
祭廬山文前人
維元和十二年歲次丁酉二月辛酉朔二十五日乙酉
將仕郎江州司馬白居易以香火酒脯敢告于廬山遺
愛寺四倚(集作傍)上下大小諸神居易夙聞匡盧天下神
秀幸因在官(集作佐位)得造兹山又聞遠宗雷同居于是道
俗並處古之遺風而遺愛西偏鄭氏舊隠三寺長老招
于此居創新室(集作堂)宇䟽舊泉沼或来或往栖遲其間
不惟耽翫水石以樂野性亦欲擺去煩惱漸歸空門儻
秩滿巳来得以自遂餘生終老願託于斯今葺構既成
遊日(集作息)方始爰以㓗敬薦兹馨香不敢媚神不敢攘
福但使疵癘不作魑(集作魈)魅不逄猛獸毒蟲各安其所
苟人居之靜謐則神道之光明齋心露誠庶幾有答尚
饗
祭城隍文張說
維大唐開元五年歲次丁已四月庚午朔二十日已丑
荆州大都督府長史上柱國燕國公張說謹以清酌之
奠敢昭告于城隍之神山澤以通氣為靈城隍以積隂
為德致和産物助天育人人之仰恩是關禮(集作祀)典說
恭承朝命綱紀南邦式崇薦禮以展勤敬庶降福四甿
式登(集作登我)百榖猛獸不摶毒蠱不噬精誠或通昭鍳非
遠尚饗
祭桂州城隍神祝文李商隠
維大中元年歲次丁卯八月甲午朔二十七日庚申桂
州管内都防禦觀察處置等使正議大夫使持節桂州
諸軍事守桂刺史兼御史中丞上柱國賜紫金魚袋鄭
某謹遣直官攝功曹參軍文林郎守陽朔縣令莊敬質
謹以旨酒庶羞之奠祭于城隍之神濬洫崇墉所以固
吾圉春祈秋報所以輔農功今白露雷收蟲坏水涸念
時暘而時雨將乃積而乃倉敢以吉辰式陳常典神其
保兹正直歆彼馨香聿念前脩勿虧明鍳昔房豹變樂
陵之井味任延易九真之風土(集作土風)豈獨人謀仰由冥
助今猶古也神實聽之
為安平公兖州祭城隍神文前人
年月日致祭于城隍之神四民攸居是分都邑五兵未
息爰假金湯神受命上玄守職兹土擁長雲之壘提却
月之宫主張威靈彈厭氛祲某方宣朝旨永總藩條帳
中之列既安幕内之籌敢失神其守同石堡護等玉關
長令崒若岸焉無使復於隍也
為懷州李使君祭城隍神文前人
某謬蒙朝奬叨領藩條熊軾初臨虎符適至敢資靈於
水土冀同固於金湯况彼潞人實逆天理固承明之地
以作巢窠敺康樂之民以為蟊賊一至於此其能久乎
惟神廣扇威靈劃開聲勢俾犯境者望飛鳥(集作烏)而自
遁此滔天者聽唳鶴以虚聲崇墉載嚴巨塹無壅今来
古往永無川竭之因萬歲千秋莫有土崩之事神其聽
之無易我言
禜海文陳子昂
萬歲通天二年月日清邊道軍海運度支大使(盰本有兼字)
虞部郎中王玄珪敢以牲酒沉浮海王之神神之聽之
我國家昭列象胥惠養戎貊百蠻率職萬方攸同鮮卑
猖狂忘道悖亂人棄不保王師用征故有度遼諸軍横
海諸(集作之)將天子命我嬴糧景從今旌甲雲屯樓舡霧
集且欲浮碣石凌方壺襲朔裔即幽都而溟漲(集作漲海)無
倪雲濤洄潏孤山遠島鴻洞天波惟爾肅恭祀(集作令)典
導鷁首屏(集作騎)鯨魚呵風伯遏天吳使蒼猊不驚皇師
允濟攘慝剿虐安人定災蒼蒼群生非神孰頼無昏汨
亂流而作神羞急急如律令
禜城門文張說
維大唐開元五年荆州大都督府長史上柱國燕國公
張說謹遣議郎行錄事參軍皇甫嶧敢告于大府城門
天有三光地有五行隂陽順序庶物以生霖雨過旬晦
昧不晴奈何以隂賊陽以蒙蔽明恐害嘉榖無奉粢盛
維爾崇墉本人所營積隂攸處德在助成苟人是利亦
神是臧速收雲雨以復天常報爾特(集作時)豚薦爾馨香
謹以清酌脯醢式陳禜事尚饗
禜北城門文為濠州刺史作白居易
年月日某官某敬以醴幣禜于(集有外字)城北門某聞四(集作)
(北)鄘四門之神有水旱之災於是乎禜之今年春天作
滛雨將害于農墊于民惟神積隂之氣惟北太隂之位
是用昭告於城之北惟門有神裁之某以天子休命殿
于是邦大懼天(京本作天)厲之不時俾黎民阻饑敢以止辭
告神神若之何不聽敢以至誠感神神若之何不弔尚
克隂沴不作時暢咸若百榖用成庶民用寧實惟鄘之
神門之靈於戲北鄘北門之神明聽斯言罔俾兩昏墊
以作某之憂神之羞尚饗
禜土龍文獨孤及
陽驕隂伏女魃作孽孟夏不雨至于是月后土將乾百
榖恐竭天道下濟龍德正中宜其甘雨亦祥其風日歲
與時俾和而豐胡屯其膏(集作胡然屯膏)物乃殄瘁民用艱食
神將乏祀豈天不仁豈龍不智盍正直以是輔憫雲漢
於下土詔列缺使舉火命商羊以鼓舞暡兮為雲霈(集作)
(霖)兮為雨滲我王土而毛之取我黍稷而膏之俾爾稼
如茨俾爾穗如坻實藏為盛為粢無貽龍羞俾神我欺
尚饗
禜(集作祭)龍文白居易
維長慶三年歲次癸卯八月癸未朔二日甲申朝議大
夫使持節杭州諸軍事守杭州刺史上柱國白居易率
寮吏薦香火拜告于北方黑龍惟龍其色玄其位坎其
神壬癸與水通靈昨者歴禱四方寂然無應今故虔誠
㓗意改命於黑龍龍無水欲何依神無靈將恐歇澤能
(川本作無)救物我實有望於龍物不自神龍豈無求於我若
三日之内一雨霶霈是龍之靈亦人之幸禮無不報神
其聽之急急如律令
禜(集作祭)浙江文前人
維長慶四年歲次甲辰五月已酉朔四日壬子朝議大
夫持使節杭州諸軍事守杭州刺史上柱國白某謹以
清酌少牢之奠敢昭告于浙江之神滔滔大江南國之
紀潤下(集作安波)則為利幹(集作洚)流則為害故我上帝命神
司之今屬潮濤失常奔激西北水無知也如有憑焉浸
滛郊鄽壊敗廬舍人墜墊溺籲天無辜居易祗承(集作奉)
璽書興利除害守土守水職與神同是用備物致誠躬
自虔禱庶俾水返于(集作歸)壑谷遷為陵土不騫崩人無
蕩析敢以醴幣羊豕沉奠于江惟神裁之無忝祀典尚
饗
禡牙文陳子昂
萬歲通天二年正(集作三)月朔日清邊道大總管建安郡
王某敢以牲牢告軍牙之神盖先王作兵以討有罪姦
慝竊命戎夷不恭則必肆諸市朝大戮原野我皇周子
育萬國寵綏百蠻青雲干呂白環入貢久有年矣契丹
凶羯敢亂天常乃蜂聚丸山豕食遼塞(集作注野)宴安鴆毒
作為欃槍天厭其凶國用致討皇帝命我肅將王誅今
大軍已集吉辰叶應旄頭首建羽旆前列夷貊咸集(集作)
(威)將士聽誓方俟天休命為人殄災惟爾有神尚殱乃
醜召太一會雷公翼白虎乘青龍星流彗掃永清朔商
使兵不血刃戎夏大同以昭我天子之德允乃(盱本作爾字)
神之功豈非正直克明哉無縱世讐以作神羞急急如
律令
祭纛文獨孤及
年月日都統江淮之南節度觀察處置等使戶部尚書
李峘謹以少牢之奠敬神于六纛之神天地不仁神明
無親惟正(集作德)是與若嚮(疑作響)之答敢有象恭滔天構
釁稱亂國有明罰神其捨諸賊劉展假寵多難敢包狼
心竊發蠆毒將敷虐于我上下神祗使東溟揚波群動
昏墊皇帝震怒按劍授鉞(集作俾勦亂晷)命我上將底天之伐
於是虎牙鷹揚之臣蛇矛犀渠之群横行而東我伐用
張月羽(集作弧)雲旗以先啟行方將歴潯陽下南陵收京
口掃建業斮梟獍以釁鼓封鯨鯢為京觀俾萬里浪破
三象霧廓今以令月吉月釐(集作整)駕即路是用徼福于
爾有神惟神降衷尚弼余志敢告無靡旗無絓驂無汰
輈無僨車命五將護野萬靈並轂令天地氛祲望風掃
除魑魅魍魎罔不率俾莫我敢遏為神祗羞
文苑英華卷九百九十九
