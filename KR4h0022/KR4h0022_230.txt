文苑英華卷二百三十宋李昉等編
隠逸一
徵君二十一首居士十首
處士三十一首
徵君
荅何徵君任昉
散誕羈靮外拘束名教裏得性千年同山林亦(一作無)朝
市勿以耕蠶貴空笑易農士宿昔仰高山超然絶塵軌
傾壺已等藥命管亦齊喜為歎君獨遊若路(一作終)方同
止
一作皆藝文類聚
贈徐徵君前人
促生悲永路早交傷晩别自我隔容徽於焉積歲月情
非山河阻意似江湖悅東臯有儒素杳與榮名絶曾是
違賞心曷用箴余缺眇焉追平生塵書廢不閱信此伊
能已懷抱豈暫輟何以表相思貞松擅嚴(一作巖)節
贈李徵君大夀王纘
孔淳辭散騎陸昶謝中郎幅巾朝帝罷策杖去官忙附
車還趙郡乘船向武昌九徵書未巳十辟譽彌彰副君
迎綺季天子送嚴光覇陵幽徑近磻溪隠路長編蓬還
作室績草更為裳會稽置樵處蘭陵賣藥行看書惟道
德開教止農桑别有懷幽侣由來高讓王前年辭厚幣
今歲返寒鄉有書横石架無氊坐土牀蘭英猶足釀竹
實本無糧澗松寒轉直山菊秋自香管寧存祭禮王覇
重朝章去去相隨去披裘驕盛唐
答田徵君宋之問
家臨清溪水溪水遶盤石綠蘿四面垂褭褭百餘尺風
泉度絲管苔蘚鋪茵蓆傳聞潁陽人霞外潄靈液忽枉
巖中翰吟卧朝復夕何處(文粹作當)遂遠遊物色候逋客
徵君宅今祗洹寺是許景光
徵君昔嘉遁抗跡遺俗塵了心悟有物乘化遊(一作入)無
垠道喪歴千載復存潁陽真上虞佳山水晩歲躭隠淪
内史既解綬支公亦相親儒道匪遠理意勝聊自欣洄
㳂南溪夕流浪東山春石壁踐丹景金潭冐綠蘋探鍊
備海嶠賞心寓情人奈何靈仙骨鎩(一作歛)翮瑶池津寥
寥虚白字夙剏招提因家風緬多尚玄德謝無隣謬陪
金門彦矯跡侍紫宸皇恩竟已矣遺烈庶不泯
行至汝墳寄盧徵君孟浩然
行乏憩余駕依然見汝墳洛川方罷雪嵩嶂有殘雲曳
曳半空裏明明五色分聊題一時興因寄盧徵君
贈楊(集作陽)徵君鴻(此公時被徵)李白
陶令辭彭澤梁鴻入會稽我尋高士傳君與古人齊雲
卧留丹壑天書降紫泥不知楊伯起早晩向關西
寄趙徵君蕤前人
吳會一浮雲飄如遠行客功業莫從就歲光屢奔廹良
圖俄棄捐衰疾乃綿劇古琴藏虚匣長劍挂空壁楚懷
奏鍾儀越吟比莊舄國門遥天外鄉路遠山隔朝憶相
如臺夜望子雲宅旅情初結緝秋氣風寂歴風入松下
清露出草間白故人不在此而我誰與適寄書西飛鴻
贈爾慰離析
尋廬山崔徵君丘為
日高鷄犬静門掩向寒塘夜竹深茆宇秋庭冷石牀住
山年已遠服藥夀偏長虛棄浮生者相逢益自傷
家叔徵君東溪草堂作二首盧象
關山十餘里青壁森相倚欲識堯時人(一作天)東溪白足
(一作雲)是雷聲轉幽壑雲氣相表裏(一作杳流水)澗影生蟲蛇
巖端翳檉(一作化)梓大道終不易君恩曷能已鶴盖(一作羡)
無老時龜言攝生理浮年笑六甲元化潜一指未暇掃
雲梯空慙阮家(一作氏)子
二
今朝共遊者得性閒未歸已到仙人家莫驚鷗鳥飛水
深嚴公釣松挂巢父衣雲氣轉幽寂溪流無是非名理
未足羡腥臊誰(文粹作詎)所希自惟負真意何歲(一作年)當食
薇
自鄱陽還中道寄禇徵君劉長卿
南風日夜起萬里孤帆漾元氣連洞庭夕陽洛波上故
人烟水隔復此遥相望江信久寂寥楚雲獨惆悵愛君
清川口弄月時棹唱白首無子孫一生自疎曠
同王徵君洞中有懷張謂
八月洞庭秋瀟湘水北流還家萬里夢為客五更愁不
用開書篋(集作帙)偏宜上酒樓故人京洛滿何日復同遊
送孔徵君皇甫曾
谷口幽(集作山)多處君歸不可尋家貧清史在身老白雲
深掃雪開松逕䟽泉過竹林余(集作餘)生負丘壑相送亦
何心
陪王郎中尋孔徵君韋應物
俗吏閒居少同人會面難偶隨香署客來訪竹林賢暮
館花微落春城雨暫寒甕間聊共酌莫使宦情闌
酬秦徵君徐少府春日見寄(集作奉酬秦徵君系春日撫州西亭)
(野望兼寄徐少府)前人
終日愧無政與君聊散襟城根山半腹亭影水中心朗
詠竹窗静野情花逕深那能有餘興不作剡溪尋
此詩三百十五卷重出今已削去
送戴三徵君還谷口舊居釋理瑩
巖穴多遺秀弓車屢遠招周王尊渭叟潁客傲唐堯出
處天波洽關河地勢遥瞻星吳郡夜作霧華山朝清論
虚重席閒居挂一瓢漁歌思坐酌宸渥寵行軺春為荷
裳暖霜因葛履消層崖懸瀑溜萬壑振清飈谷鳥猶(一作)
(還)遷木場駒正(一作會)食苖謝安何日起台鼎佇君調
送駱徵君陳潤
野人膺辟命溪上掩柴扉黃卷猶將去青山肯更歸馬
留苔蘚跡人脫薜蘿衣他日相思處天邊望少微
經李徵君故居温庭筠
霧濃烟重草凄凄樹映欄干柳拂堤一院落花無客醉
五更殘月有鶯啼芳筵想像情難盡故榭荒凉路已迷
風景宛然人自改(集作惆悵嬴驂往來慣)却(集作每)經門巷馬(集作亦)
頻嘶
贈鄭徵君(集作題鄭徵君家匡山首春與丞相贊皇公遊)
前人
一抛蘭棹逐燕鴻曾向江湖識謝公每到朱門還悵望
故山多在畫屏中
九華山費徵君所居羅隱
草堂何處試徘徊見說遺蹤向此開蟾桂自歸三徑後
鶴書曾向九天來白雲事跡雖然(集作依前)在青瑣光隂竟
不廻盡日(集作夕)為君思曩昔(集作曩日一作往日)野泉嗚咽路莓
苔
居士
早春贈别趙居士還江左時長卿下第歸嵩陽
舊居劉長卿
見君風塵裏意出風塵外自有滄洲期含情十餘載深
居鳳城曲(一作北)日預龍華會果有(集作得)僧家緣能遺俗
人態一身今已適萬物知何愛悟法電已空看心水無
礙(一作碍)且將窮妙理兼欲(一作亦)尋勝槩何獨謝客遊當
為遠公輩放舟馳楚郭負杖辭秦塞目送南飛雲令人
想吳會遥思舊遊處髣髴疑相對夜火金陵城春烟石
頭瀨滄波極天末萬里明如帶一片孤客帆飄然向殘
(一作青)靄楚天含江氣雲色常霮䨴隠見湖中山相連數
州内君行意可得全與時人背歸路隨楓林還鄉念蓴
菜顧予尚羈束何幸承盼睞素願徒自勤清機本難逮
累年忝賓薦末路逄沙汰濩落名不成徘徊意空大逄
時雖(一作難)貴逹守道甘易退逆旅鄉夢頻春風客心碎
别君日已遠離念無明晦予亦還柴荆山田事耕耒
送薛居士和州讀書嚴維
孤雲獨鶴共悠悠萬卷經書一葉舟楚地巢城民舍少
村烟杜樹鷺湖秋蒿萊織女晨炊黍籬落耕童夕放牛
年少不應辭苦節諸生若遇亦封侯
自青山詣於潜道中作呈元八居士
釋靈一
苕水灘行淺潜州路漸深參差遠岫(一作村)色迢逓野人
心凍澗冰難釋秋山月易隂不知天目下何處訪雲林
此詩二百九十三卷重出今已削去注異同為一
作
欲尋天目先問元駱二居士(已見一百六十六卷)
送沈居士還太原釋皎然
辭鄉因世難家族盛南朝名重郊居賦(沈休文作郊居賦)才高
獨酌謠(沈文子作)浪花飄一葉峯色向三條高逸雖成性弓
旌肯妄招
秋宵即事示崔居士前人
禪性愛方丈寂寥無四鄰秋天月色正清夜道心真大
夢觀遺跡浮名悞此身不知庭樹意榮落感何人
滑中贈崔高士王季友
夫子保藥命外身得無咎日月不能老化腸為(一作無)筯
否十年前見君甲子過我夀云何今相逄華髮在我後
近而知其遠少見今白首遥信蓬萊宫不死世世有玄
石采盈襜神方秘其肘問家唯指雲意氣常言酒攝生
固如此履道當不朽未能太虛同願亦天地久實腸以
芝术賤形乃芻狗自勉將勉余良藥在苦口
此詩三百四十卷重出今已削去
留題杜居士許渾
松偃石牀平何人識姓名溪冰寒棹響嵓雪夜窗明機
盡心猿伏神閒意馬行應知此來客身世兩無情
贈滔口苗居士鄭谷
歲晏樂園林維摩契道心江雲寒不散庭雪夜方深酒
勸漁人飲詩憐稚子吟四郊多壘日勉我捨朝簮
敷溪高士前人
敷溪南岸掩柴荆掛却朝衣愛净名閒得林園栽樹法
喜聞兒姪讀書聲眠窗日暖添幽夢步野風清散酒醒
謫去徵還何擾擾片雲相伴看衰榮
處士
贈周處士庾信(見類聚)
九丹開石室三徑沒荒林仙人翻可見隠士更難尋籬
下黃花菊丘中白雪琴方欣松葉酒自和遊仙吟
尋周處士宏讓前人
試逐赤松遊披林對一丘梨紅大谷晩桂白小山秋石
鏡菱花發桐門琴曲愁(集作曲道)泉飛疑度雨雲積似重樓
王孫若不去山中定可留
贈周處士王褒
我行無歲月征馬屢盤桓崤曲三危阻關重九折難猶
持漢使節尚服楚臣冠巢禽疑上幕驚羽畏虚彈飛蓬
(一作鴻)去不已客思(一作念)漸無端壯志與時歇生年隨事
闌百齡悲促命數刻念餘懽雲生隴坻黑桑疎薊北寒
鳥道無蹊逕清瀨(類聚作溪)有波瀾思君化羽翮要我鑄金
丹
别周處士(一作尚書)宏正庾信
扶風天桂(一作石橋)北函谷故關前此中一分手相逄知幾
年黃鶴遂反顧徘徊(一作戀)應愴然自知悲不已徒勞減
瑟絃
此詩二百六十六卷重出今已削去注異同為一
作
還草堂尋處士弟周宏正
歲時易荏苒百齡倏將半故老多零落山僧盡離散宿
樹倒為查舊水侵成岸幽尋屬令弟依然歸舊館感物
自多傷况乃春鶯亂
贈程處士王續
百年長擾擾萬事悉悠悠日光隨意樂(集作落)河水任情
流禮樂囚(集作因)姬旦詩書縛(集作傳)孔丘不如高枕枕時
取醉消愁
贈衞八處士杜甫
人生不相見動如參與商今夕復何夕共此燈燭光少
壯能幾時鬢髮各已蒼訪舊半為鬼驚呼熱中腸焉知
二十載重上君子堂昔别君未婚兒女忽成行怡然敬
父執問我來何方問答乃未已(集作未及)驅兒羅酒漿夜雨
剪春韭新炊間黃粱主稱會面難一舉累十觴十觴亦
不醉感子故意長明日隔山岳世事兩茫茫
留别龔處士李白
龔子棲閒地都無人世喧柳深陶令宅竹暗辟疆園我
去黃牛峽遥愁白帝猿贈君卷施草心斷竟何言
贈丹陽周處士惟長前人
周子横山隠開門臨城隅連峰入戶牖勝槩凌方壺時
枉白紵詞放歌丹陽湖水色傲溟渤川光秀菰蒲當其
得意時心與天壤俱閒雲隨舒卷安議(集作識)身有無抱
石耻獻玉沉泉笑探珠羽化如可作携手(集作相携)上清都
贈張公洲革處士前人
列子居鄭圃不將衆庶分革侯(一作卓然)遁南浦常恐楚人
聞抱甕灌秋𬞞心門遊天雲每將瓜田叟耕種漢水濆
時登張公洲入獸不亂群并無桔橰事門絶刺繡文長
揖二千石遠辭百里君斯為真隠者吾黨慕清芬
巴陵别劉處士王昌齡
劉生隠岳陽心遠洞庭水偃帆入山郭一宿楚雲裏竹
映秋館深月寒江風起烟波桂陽接日夕數千里嫋嫋
清夜猿孤舟坐如此湖中有來鴈雨雪候音旨
過湖南羊處士别業劉長卿
杜門成白首湖上寄生涯秋草無(集作蕪)三逕寒塘獨一
家鳥歸村落静水向縣城斜愛子醒還醉籬東菊正花
(集作自有東籬菊年年觧作花)
過終南山柳處士司空曙
雲起山蒼蒼林居蘿薜荒幽人老深境素髮與青裳雨
滌莓苔綠風摇菡蓞香洞泉分𣲖(一作流)淺巖笋出叢長
敗屨安松砌餘碁在石牀書名一為别還路已堪傷
因省風俗訪處士姪不見題壁
韋應物
去年澗水今亦流去年杏花今又拆山人却歸來問誰
還是去年行春客
潘處士宅會别戴叔倫
相邀寒影晩惜别故山空隣里疎林在池塘野水通十
年難遇後一醉幾人同復此悲行子蕭蕭逐遠蓬
留别宋處士前人
留歡方繼燭此會豈他人鄉里遊從舊兒童内外親夜
深愁不醉老去别何頻莫折園中柳相看惜暮春
待漏假寐夢歸江東舊居因寄惠闍梨茅處士
(時德輿秉政未果會故也)權德輿
十年江浦卧郊園閒夜分明結夢魂舍下烟蘿通古寺
湖中雲雨到前軒南宗長老知心法東郭先生識化源
覺後忽聞清漏曉又隨簮佩入君門
送李處士歸弋陽山居前人
暫來城市意何如却憶葛陽溪上居不憚薄田輸井税
自將佳句着州閭波翻極浦檣竿出霜落秋郊樹影疎
想到家山無俗侣逄迎只是坐籃輿
勞山居寄呈吳處士釋皎然
山事由來别只應中老身寒園掃綻栗秋浪拾乾薪(楚人)
(呼養柴為柴浪)領鶴閒書竹誇雲笑向人俗家(一作流)相去遠野
水作東隣
同前前人
官居鼎鼐古今無名世才臣獨一余賢閤御題龍墨燦
詔歸補衮在湏臾
贈王處士王建
松樹當街雪滿地青山掩障碧紗帷鼠來案下長(集作上常)
偷水鶴在牀前亦看碁道士寫將行氣法家僮授與步
虚詞世間有似君應少便(一作願)乞從今作我師
送盧處士歸嵩山别業劉禹錫
世業嵩陽(集作山)隠雲深無四隣藥鑪燒姹女酒甕貯賢
人晩日華隂霧秋風函谷塵送君從此去鈴閤少談賓
經王處士原居張籍
舊宅誰相近唯僧近竹關庭寒雲滿井窗曉雪通山來
客半留宿借書多寄還明時未中歲莫便一生閒
寄梅處士前人
擾擾人間足是非(集作是與非)官閒自覺省心機六街班裏
身常下九列符中事且(集作亦)稀市客慣曾賖賤藥家童
驚見着新衣君今獨得居山樂應笑多時未辦歸
送耿處士賈島
一缾離别酒未盡即言行萬水千山路孤舟幾月程川
原秋色静蘆葦晩風輕迢逓不歸客人傳虚隠名
憶吳處士前人
半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪隂
憶江山吳處士前人
閩國揚帆去蟾虧還復圓(集作蟾蜍虧復圓)秋風吟渭水落葉
滿長安此地聚會久(集作夕)當時雷雨寒蘭橈殊未返消
息海雲端
尋陳處士山堂劉得仁
步溪凢幾轉始得見幽蹤地(集作路)隠千根樹門(集作房)開
萬仞峰片雲生石竇淺水臥枯松窮谷風光冷深山翠
碧(集作越)濃鶴看空裏過仙向坐中逄底露秋潭水(集作石)
聲微迥觀鍾暮年來此定異日願相容且喜今歸去人
間事更(集作事亊)慵
訪曲江胡處士前人
何况歸山後而今已似仙卜居天苑畔閒步禁樓前落
日明沙岸微風上紙鳶静還林石畔(一作下)坐讀養生篇
送姚處士歸亳州前人
白髮麻衣破還譙别弟廻首垂聽樂淚花落待歌杯石
路尋芝熟柴門有鹿來明王下徵詔應就碧峰開
題王處士山居前人
茅堂入谷遠林暗絶其隣終日有流水經年無到人溪
雲常欲雨山洞别開春自得仙家術栽松獨養真
文苑英華卷二百三十
