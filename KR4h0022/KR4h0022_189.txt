文苑英華卷一百八十九宋李昉等編
省試十(州府試附)
至人無夢一首人不易知二首
行不由徑四首言行相顧一首
求自試一首
天門街西觀榮王聘妃二首
太社觀獻捷一首觀劍南獻捷一首
河中獻捷一首送薛大夫和蕃二首
吳宫教戰二首
李太尉重陽日得蘇屬國書一首
題杜賓客新豐里幽居一首
石季倫金谷園一首
仲秋太常寺觀公輅車拜陵一首
早春送郎官出宰一首
武德殿朝退望九衢春色一首
金莖一首錦帶佩吳鈎一首
雲母屏風隔坐一首觀淬龍泉劍一首
青出於藍二首白受采一首
晦日同志昆明池泛舟二首
上已連清明遊宴一首登聖善寺閣望龍門一首
上元日聽太清宫步虚一首
府試中元觀道流步虚一首
河南府試鄉飲酒一首京兆府試目極千里一首
國學試風化下一首府試古鏡一首
秦鏡二首監試夜雨滴空階一首
江陵府試澄心如水一首
至人無夢蔣防
已賾希微理知將静默隣坐忘寧有夢跡滅示凝神化
蝶誠知(一作知成)幻徵蘭匪契真抱玄雖觧帶守一自離塵
寥朗壺中曉虚明洞裏春翛然碧霞客那比漆園人
人不易知鄭昉
如面誠非一深心豈易知入秦書十上投楚歲三移和
玉翻為泣齊竽或濫吹周行雖有寘殷鑒在前規寅亮
推多士清通固賞竒病諸方號哲敢相反成疵冬日承
餘愛霜雲喜暫披無令見瞻後迴照復云疲
同前失名
權衡諒匪易愚智信難移九德皆殊進三端豈易施同
稱崐岫寶共握桂林枝鄭鼠今奚别齊竽或濫吹瑶臺
有光鑑屢照不應疲片善當無掩先鳴貴在斯龍門峻
且極驥足庶來馳太息李元禮期君幸一知
行不由徑孟封(類詩作蕭昕)
欲速竟何成康莊亦砥平天衢皆利往吾道本方行不
復由蓬徑無因訪蔣生三條遵廣道九軌尚安貞紫陌
悠悠去芳塵步步清澹臺千載後公道有遺名
同前王炎(類詩作庾承宣)
邪徑趨時捷端心惡此名長衢貴高步大路自規行且
慮(類詩作且避)縈紆僻將求坦蕩情詎同流俗好方保立身
貞遠跡如違險脩仁在履平始知夫子道從此得堅誠
同前張籍
田裏有微徑賢人不復行孰知趨(集作熟知求)捷步惟(集作又)
恐異端成從易衆所欲安邪患亦生誰能違大路(集作遠大)
(道)共此競前程子羽有遺跡孔門傳舊聲今逢大君子
士節再(集作自)應明
同前俞簡
古人心有尚乃是孔門生為計安貧樂當從大道行詎
應流遠迹方欲料前程捷徑雖云易長衢豈不平後來
無枉路先逹擅前名一示遵途意微衷益自精
言行相顧吳叔逹
聖人垂政教萬古請常傳立志言為本脩身行乃先相
須寧得闕相顧在無偏榮辱當於已忠貞必動天大名
如副寶至道亦通玄千里猶能應何云邇者焉
同前孟翺
將使言堪復常聞行欲先比珪斯不玷脩已直如絃跬
步非全進吹嘘禀自然當令夫子察無宿仲由賢正遇
興邦際因懷入曙年坐知清監下相顧有人焉
求自試竇常
僊禁祥雲合高梧彩鳳遊沉冥求自試通鑑果蒙收文
墨悲無位詩書誤白頭陳王抗表日毛遂請行秋䨇劔
曾埋獄司空問斗牛希垂拂拭惠感激願相投
天門街西觀榮王聘妃張光朝
僊媛來朱邸名王出紫微三周初展義百兩遂言歸鄭
國通梁苑天津接帝畿橋成烏鵲助蓋轉鳳凰飛霜仗
迎秋色星缸滿夜暉從茲磐石固應為得賢妃
同前張鉉
帝子乘龍夜三星照戶前兩行宫火出十里道鋪筵羅
綺明中識簫韶暗裏傳燈攅九華扇帳撒五銖錢交頸
文鴛合和鳴彩鳳連欲知來日美雙拜紫微天
太社觀獻(入翰林試以功字為韻)白居易
淮海妖氛滅乾坤喜氣通班師郊社内操袂凱歌中廟
筭無遺策天兵不戰功小臣同鳥獸率舞向皇風
觀劔南獻捷失名
遐圻新破虜名將應(一作舊)登壇戎首西南至氈裘長幼
觀邊疆氛已息矛戟血猶殘紫陌歡聲動丹墀喜氣盤
唐虞方德易衞霍比功難共覩俘囚入𢋫歌萬國安
河中獻捷梁隨
叛將忘恩久王師不戰通凱歌千里内喜氣二儀中寇
盡條山下兵廻漢苑東將軍初執訊明主欲論功落日
烟塵静寒郊壁壘空蒼生幸無事自此樂堯風
送薛大夫和蕃孫頠
亞相獨推賢乘軺向遠邊一心傾漢日萬里望胡天忠
信皇恩重要荒聖德傳戎人方屈膝塞月復嬋娟别思
流鶯晩歸朝候鴈先當書外垣傳廻奏赤墀前
同前失名
戎王歸漢命魏綘諭皇恩旌旆辭雙闕風沙上五原往
途遵塞道出祖耀都門策令天文盛宣威使者尊澄波
看四海入貢佇諸蕃秋杪迎回驛無勞枉夢魂
吳宫教戰吳秘(類詩作顔粲)
客獻陳兵計功成欲覇吳玉顔承將略金殿賜軍符轉
旆風雲暗鳴&KR2351;錦繡趨雪花頻落粉香汗盡流珠掩笑
誰干令嚴師必用誅至今孫子法猶可静邊隅
同前林藻(類詩作葉季良)
強吳矜覇略講武在深宫盡出嬌娥軰先觀上將風揮
戈羅袖卷擐甲汗装紅輕(一作掩)笑分旗下含羞入隊中
鼓停行未整刑舉令方崇自可威隣國何勞騁戰功
李太尉重陽日得蘇屬國書白行簡
降虜意何如窮荒九月初三秋異鄕節一紙故人書對
酒情無極開緘思有餘感時空寂寞懷舊幾躊躇鴈盡
平沙迥烟銷大漠虚廻頭向南望掩淚對雙魚
題杜賓客新豊里幽居蔣防
退迹依三逕辭榮繼二疎聖情容觧印帝里許懸車已
去龍樓籍猶分御廪儲風泉輸耳目松竹助玄虚調護
心常在山林意有餘應嗤紫芝客遠就白雲居
石季倫金谷園許堯佐
石氏遺文在凄凉見故園輕風思奏樂衰草憶行軒舞
榭荒苔掩歌臺墜葉繁斷雲歸舊壑流水咽清源曲渚
殘虹歛藂篁宿鳥喧空餘林上月長似對金罇
同前李君房
梓澤風流地凄凉跡尚存殘芳迷妓女衰草憶王孫舞
態隨人謝歌聲寄鳥言池平森灌木月落弔空園流水
悲難駐浮雲影自翻賓階餘蘚石車馬詎喧喧
仲秋太常寺觀公輅車拜陵苖重芳
南吕初開律金風已戒凉拜陵將展敬車輅儼成行士
庶觀祠禮公卿習舊章郊原佳氣引園寢瑞烟長鹵簿
辭丹闕威儀列太常聖心何所寄惟德正無忘
早春送郎官出宰張隨
僊郎今出宰聖主下憂民紫陌軒車送丹墀雨露新趨
程猶犯雪行縣正逢春粉署時㢠首銅章已在身鳴琴
化欲展起草戀空頻今日都門外悠悠别漢臣
武德殿朝退望九衢春色曹松
玉殿朝初退天街一看(類詩作一望)春南山初過雨北闕净
無塵夾道夭桃滿連溝御柳新蘇舒同舜澤煦嫗並堯
仁佳氣浮軒蓋和風襲搢紳自茲憐萬(類詩作知萬)物同入
發生辰
金莖徐敞
武帝貴長生延年餌玉英銅盤貯珠露僊掌抗金莖拂
曙氛埃歛凌空沆瀣清岧嶤捧瑞氣巃嵸出宫城勢入
浮雲聳形標霽色明大君當御宇何必去蓬瀛
錦帶佩吳鈎張友正
帶劔誰家子春朝紫陌遊結邊霞聚錦懸處月隨鈎綵
縷廻文出雄芒練影浮葉依花裏豔霜向鍔中秋的皪
宜騘馬斕斒映綺裘應湏待報國一刎月支頭
雲母屏風隔坐失名
彩障成雲母丹墀隔上公才彰二紀盛榮播一朝同近
玉初齊白臨花乍散紅凝姿分縹緲轉珮辨玲瓏意愜
恩偏厚名新寵更崇誰知歴千古猶自仰清風
觀淬龍泉劔裴夷直
歐冶將成器風胡幸見逢發硎思剸玉投水化為龍詎
肯藏深(類詩作深藏)匣終期用刜鐘蓮華生寶鍔秋日勵霜
鋒鍊質纔三尺吹毛過百重聲(一作擊)磨如不倦提握願
長從(類詩作决雲今得便提出剪姦凶)
青出藍王季文
芳藍滋疋帛人力半天經浸潤加新氣光輝勝本青還
同冰出水不共草為螢翻覆依襟上偏知造化靈
同前吕温
物有無窮好藍青更(集作又)出青硃研方比德白受始成
形袍襲宜從政衿垂可問經當年(集作時)不採擷佳色幾
飄零
白受采失名
皛皛金方色遷移妙不窮輕衣塵跡化净璧繢文通沙
變藍溪漬冰渝墨沼空似甘言受和由禮學資忠皎潔
形無定玄黃用莫同素心如可教願染古人風
晦日同志昆明池泛舟朱餘慶
故人同泛處遠色望中明静見砂㾗露微思月魄生周
廻餘雪在浩渺暮雲平戱鳥隨蘭棹空波盪石鯨劫灰
難問理島樹偶知名自省曾遊(雜詠作追)賞無如此日情
同前失名
靈沼疑河漢蕭條見斗牛煙生知岸近水净覺天秋落
月低前樹清輝滿去舟興因孤嶼起心為白蘋留曉吹
兼漁唱閒雲伴客愁龍津如可上長嘯且乘流
上已連(雜詠作接)清明遊宴獨孤良弼
上已觀初罷清明賞又追閏年侵舊歷令節併芳時細
雨鶯飛重春風酒醒遲翫花迷白雪看柳折青絲淑氣
如相待天和竟為誰却(雜詠作呼)嗟名未立空詠宴遊詩
登聖善寺閣望龍門成崿
高閣聊登望遥分禹鑿門刹連多寶塔樹滿給孤園香
境超三界清流振陸渾報慈弘孝理行道得真源空净
祥煙霽時光愛日温願從初地起長奉下生尊
上元日聽太清宫步虚張仲素
僊客開金籙元辰會玉京靈歌賓紫府雅韻出層城磬
雜音徐(一作餘)徹風飄響更清紆餘空外盡斷續聽中生
舞鶴紛將集流雲住未行誰知九陌上塵俗仰遺聲
府試中元觀道流步虚殷堯恭
玄都開秘籙白石禮先生上界秋光静中元夜景清星
辰朝帝處鸞鶴步虚聲玉洞花長發珠宫月最明掃壇
天地肅投簡鬼神驚儻賜刀圭藥還成不死名
河南府試鄉飲酒吕温(見集本)
酌言雖舊典刈楚始登堂百拜賓儀盡三終樂奏長想
同鸎出谷看似鴈成行禮罷知何適隨雲入帝鄉
京兆府試目極千里劉得仁
獻賦多年客低眉恨且千此心常欝矣縱目忽超然送
驥登長路看鴻入遠天古墟烟羃羃窮野草綿綿樹與
金城接山疑桂水連何當開霽日無物翳平川
國學試風化下薛能
霽闕露穹崇含生仰聖聰英明高比日聲教下如風静
發宸居内低來品物中南薰歌自溥北極響皆通蘋末
看無狀人間覺有功因令委泥者覩此忘途窮
府試古鏡失名
舊是秦時鏡今來古匣中龍盤初挂月鳳舞欲生風石
黛曾留殿朱光適在宫應祥知道泰監物覺神通肝膽
誠難隠妍媸信易窮幸居君子室長願免塵蒙
秦鏡仲子陵
萬古秦時鏡從來抱至精依臺月自吐在匣水常清爛
爛金光發澄澄物象生雲天皆洞鑒表裏盡虛明但見
人窺膽全勝響應聲妍媸定可識何處更逃情
同前張佐
樓上秦時鏡千秋獨有名菱花寒不落冰質夏長清龍
在形難掩人來膽易呈昇臺宜遠照開匣乍藏明皎色
新磨出圓規舊鑄成愁容如可鑒常欲拂塵纓
監試夜雨滴空階喻鳬
霎霎復凄凄飄松又灑槐氣濛蛛網檻聲疊蘚花階古
壁青燈動深庭濕葉埋徐垂舊鴛瓦競歴小茅齋冷與
隂蟲間清將玉漏諧病身唯展轉誰見此時懷
江陵府初試澄心如水盧肇
丹心何所喻唯(集作為)水並清虛莫測千尋底難知一勺
初内明非有物上善本無魚澹泊隨高下波瀾逐卷舒
養蒙方浩浩出險(集作海)每徐徐若灌情田裏常流盡不
如
文苑英華卷一百八十九
