文苑英華卷三百七十二宋李昉等編
紀述三
謁夫子廟文一首救沈志一首
傷我馬詞一首
辯論
譴猫一首雞觸人述一首
觀八駿圖說一首祝牛宮辭一首
朱氏夢龍解一首象耕鳥耘辯一首
告白蛇文一首蓄狸說一首
紀述
謁夫子廟文李觀
世載儒訓者隴西李氏子觀曰(集無曰字)正詞為㓗執㓗為
奠恪以上薦(集無薦字)相撥之十有三祀孟秋之月朔修冕
帶問廟而入再拜兩柱之下乃退伏而稱曰於皇夫子
之道之德與天地周旋與日月合明乃聖乃神炳乎典
謨惟王者得之以事神使民庶人得之以不失其死生
諸侯得之以事天子卿大夫(二字作士)得之以保禄位(集作世禄)
怨災不及其身四時得之而序行天下得之而大同然
則天地神人(集此人神)之事昭乎夫子之道之德也至矣何
小子之所(集無所字)竊歎焉斯歎也其惟來學乎其惟乞靈
乎曰某不敢然也且(集無且字)夫禮樂浹於明夫子之善道
也斯可謂(集無謂字)以學矣鬼神瞰於幽夫子之明靈也斯
可謂(集無謂字)以敬矣孰敢(集作可)捨道而來學瀆敬而乞靈
者(集無者字)乎於是再拜而起徊翔(集作旋)而觀章施足徵像
設無諠(集作喧)我廟爼豆我王衣冠夫子得之亦無愧言
七十之徒亦公亦侯外如君臣内實討論蒸蒸小子思
得其門夫子聖人天錫元精其未生也若超然神遊與
兩氣俱(集作相)存其既生也遇三季之會飄颻湮淪絃歌
之音撫而不和仁義之圖卷而靡陳及相魯而有喜色
去宋(文粹作而字)曰桓魋其如予何聖人之窮乃有(集無有字)如
是也(集無也字)耶噫俾夫子生於堯之代堯必後舜而先夫
子生於舜之代舜必先夫子而後禹聖人得時化可知
也如舜禹生於夫子之年則不過守於畎畝之中安有
夫子之教垂於無窮若今日之澶漫者乎惟(集作若)夫子
生實陪臣歿乃王爵有聖德也惟紂生實殷辟死曰獨
夫有逆德也惟爵謚在德惟德有聖有逆惟聖逆在人
不在於尊嗚呼(集作於戲)夫子聖人之極歟鳳鳥不至無其
時也秦人燒(集作焚)書文之衰也帝唐爵王德之興(一作通)
也惟夫子之德洎唐之德永而能安古而更(集作能)新降
康下民夐有烈光訖無間然小子忡忡慄慄拜奠而出
匪作匪述
救沈志劉禹錫
貞元季年夏大水熊武五溪闘泆于沉突舊防毁民家
躋高望之溟滓范(集作葩)華山腹為坻林端如莎湍道駛
悍不風而怒崱嶷前邁浸滛旁掩柔者靡之固者脫之
規者旋環之矩者顛倒之輕而汎者硠礚之重而高大
者前却之生者力音殪者施(集作弛)形蔽流而東若水柹
然有僧愀焉擔於路曰浮圖之慈悲救生最大能援彼
於溺我當為魁里中兒願從三四軰皆狎川勇游者相
與乘堅舟挾善器維以脩䋏䄀于崇丘水當洄洑人易
寘力凝矑執用俟可而拯大凡室處之類冗居之彙在
牧之羣在豢之馴上羅黔首下逮毛物拔乎洪瀾致諸
生地者數十百焉適有摯獸如鴟夷而前攫持流枿者
用不䧟隅目傍睨其姿弭然甚如六擾之附人者其徒
將取焉僧趣(音促)訶之曰弟無濟是為目之可里所而不
能有所持矣舟中之人曰吾聞浮圖之教貴空空生普
普生慈不求報施之謂空不擇善惡之謂普不逆窮困
之謂慈曏也生必救而今也窮見廢無乃計善惡而忘
普與慈乎僧曰甚矣問之迷且妄也吾之教惡乎無善
惡哉六塵者在身之不善也佛以賊視之末伽聲聞者
在彼之未寤也佛以邪目之佛惡乎無善惡耶(集作也非)吾
曏也所援而出死地者衆矣形乾氣還各復本狀蹄者
躑躅然羽者翹蕭然而言者諓諓然隨其所之吾不尸
其施也不得(集作德)吾則已焉(集作烏)能害為彼形之乾髬
髵之姿也彼氣之遷暴悖之用也是必反噬而齒甘最
靈是必肉吾屬矣庸能躑躅諓諓之比歟夫虎之不可
使知恩猶人之不可使為虎也非吾自遺患焉爾且將
貽患于衆多吾罪大矣子劉子曰余聞善人在患不救
不祥惡人在位不去亦不祥僧之言遠矣故志之
傷我馬詞
馬乾類盖健而善馳君子之所宜求為獸也故主(集作法)
求於力或逸而喜駭主(集作法)求於和或乾而易仆由德
而稱者鮮矣曩予知善馬之難遭也不求於肆而于其
鄉一旦果得陰山之阿蠖略其形蕭蕭(集作蕭然)其鳴長顧
遠視順而能力顧其(集作低字)軀非騫然而偉也雖士得以
乘之始予被皂衣于朝朝之人多四三(集作三四)其狀以迭
取(集作馭)予無兼馬水轍之淋漓淖途之汪洋結為确犖
融為坳堂前有僨輈後有濡裳我策垂空我鑣方揚振
鬛軒昂矯如飛翔翹翹其(一作且)雄也非力而何烈火之
具舉鉤膺之疊舞一蹊千趾駢比齟齬痑者斯擠悍者
斯怒我鞍如山我轡如組弭毛容與宛若孤處靡靡其
(一作且)柔也非慧而何日(文粹作前日)予之獲譴于闕下背商
顔趣昭丘日中而踰舍脩(集作循)門之南非騎所宜夷則
沮洳高則嶔巇虎咆空林&KR0558;闘荒馗風雨孤征簡書之
威俾予弗顛我馬焉依屑屑其勞也非德而何予至武
陵居沅水傍或踰月未嘗跨馬以故莫得伸其所長跼
踳顧望兮頓其鎻韁飲齕日削兮精刓(集作耗)氣傷寒櫪
騷騷兮瘁毛蒼凉路聞躞蹀兮巴馬騰驤朔雲深兮邊
草遠意欲往兮聲不揚隤然似不得其所而死故其嗟
也嫌非(二字作兼)常初玄宗羈大宛而盡有其名馬命典牧
以時起居洎西幸蜀往往民間得其種而蕃焉(文粹作馬非)
故良色者率非中土類也稽是毛物豈祖於宛歟漢之
歌曰龍為友武陵有水曰龍泉遂歸骨于是川且吊之
曰生于磧礰善馳走萬里南來困丘阜青菰寒菽非(集作)
(何)適口病聞北風猶舉首金臺已平骨空朽投之龍淵
從爾友
辯論
譴猫牛僧儒
猫為獸捕鼠啖饑猫性也鼠好害物猫食之是猫於人
為爪牙於獸職為刺姦也所以伊祁氏季春(疑)日迎猫
然則人假借蓄猫之義盡矣僧儒常學大小戴禮知迎
猫之利攝饔者悉辭以苦鼠之竊請迎蓄之僧儒因允
其言是猫也非不壯大&KR2077;狨而為之&KR1500;踰鼠族者性懶
不捕善伺饔人戸隟搜盖覆器挈盖隠器如智有十指
百目者而猶家人割&KR2127;食三時加哺不敢輟嗚呼鼠伏
隐處也猫人蓄食之也鼠竇(一作冗)厚垣深窖也猫安薦
茵堂室也鼠出恍獲畏怕也猫遊安緩舒閒也既伏隐
處也則出可伺之也既竇厚垣深窖也何地可空之也
既出恍獲畏怕也掘摇之可怛之也惟猫甚不易也僧
儒常讀晉漢二史見更始元年赤眉擾秦中淆函岐雍
大苦之以更始宜制之而人又苦之是意亂君之猶猫
竊者也晉太康末趙厥亂岷蜀漢銅梁大苦之以羅冲
征之而人又苦之是意亂臣亦猫竊者也向使更始非
仗漢則秦人皆得擒之矣羅冲非仗晉則蜀人皆能捕
之矣猫非仗於人則庖人皆得戮之矣然三者皆知仗
之苟竊也曾不知人甚苦之矣以至于逐之以至于戮
之故有為國者有為兵者有防盗者有仗而皆亂者則
踰於盗也踰於亂也思饔人迎猫不可不慎也
雞觸人述
鄠杜之郊人有雞大不&KR0146;儕類剛勇百鶚之特疾視促
步内斷外果雖狺狺猛犬桓桓壯士伺釁潜搏胥為驚
蹷則前後背血流朱殷者數四以降少族說咸以彼恃
長觜利距也失恃則力不能擊宜仁柔矣乃因跧側樹
枝目不能視瞻以長纓羈繫彼莫得旅拒即求砥礪錯
歛其長觜使秃枿不能害物鎚鈐敲□其利距使撾擊
不能痛物然後縱其逸也雞不省猶張拳勢瞪瞋眸咬
咬争鳴剛獝突如隣童咸操荆鑠弄調笑喜曰昔吾畏
其搏我啄我每至此則心悸狂亂視若左右紛錯百千
雞之衆矣今彼啄擊不能為害則雖兹雞在前後若不
見豈雞之異矣君子之是歎至剛自折者若此不度力
取笑者又如此且其職也宜司晨而鳴風雨不移縱有
專場妬敵之志亦争鳴於族類非宜於拂人矣爾依於
人人即爾主輕肆其勇而悖於主所以雖有長觜利距
不能久恃已失所恃乃以踵擊者取隣童之笑所宜然
矣僧儒常(一有自字)思度謂欲移人之事當有類其雞者嗚
呼宜誡夫剛哉
觀八駿圖說柳宗元
古之書有記周穆王馳八駿升崑崙之墟者後之好事
者為之圖宋齊已(集作以)來傳之觀其狀甚怪咸若騫若
翔若龍鳳麒麟若螳螂然其書尤不經世多有然不足
採世聞其駿也因以異形求之則其言聖人者亦類是
矣故傳伏羲曰牛首女媧曰其形類蛇孔子如倛頭若
是者甚衆孟子曰何以異於人哉堯舜與人同耳今夫
馬者駕而乘之或一里而汗或十里而汗或數十里百
里而不汗者視之毛物尾鬛四足而蹄齕草飲水一也
推是而至於駿亦類也今夫人有不足為負販者有不
足為吏者有不足為士大夫者有足為者視之圓首橫
目食榖而飽肉絺而清裘而燠一也推是而至於聖亦
類也然則伏羲氏女媧氏孔子氏亦人而已矣驊騮白
蟻山子之類若果有之是亦馬而已矣又惡得為牛為
蛇為倛頭為龍鳳麒麟螳螂然也哉然而世人(集作之)慕
駿者不求之馬(集有而字)必是圖之似故終不能有得於駿
也慕聖人者不求之於人而必若牛若蛇若倛頭之間
(集作問)故終不能有得於聖人也誠使天下有是圖者舉
而焚之則駿馬與聖人出矣
祝牛宮辭(并序)陸龜蒙
冬十月耕牛違(一作為)寒築宮納而皂之建之前日老農
請乞靈于土官以從鄉教(一作校非)余勉之而為之辭曰(集作)
(云)四牸三牯中一去乳天霜降寒(集作嚴)納(集作入)此室處
老農拘拘度地不畝東西幾何七舉其武南北幾何丈
二加五偶楹(集作盈非)當間載尺入土太歲在亥餘不足數
上締蓬茅下遠官府耕耨以時飲食得所或寢或訛免
風免雨宜爾子孫實我倉庾
告白蛇文
田廬西北隅有古丘焉高可四望余將升之以眺遠舒
鬱農民遮言曰不可是丘有蛇巨如井缶而白忤之能
為祟不利人多(集作甚)矣宜無往余取酒沃其丘告之曰
物之生而白者犬雞馬牛羊而已其餘則老而後白狼
狐兔鹿鳥雀燕雉龜蛇之類是也人老而毛髮皓白耗
眊昏倒不能記子孫名字形朽神潰以至于死物老而
鱗毫羽甲亦盡白白而後有靈非一聖賢位(一作在)乎上
德光被于下則不為之出出必人奉之以獻不敢隠匿
惟蛇不在瑞典雖然神而且靈尚矣故漢之興神姥謂
之白帝子得非天命者志怪必曰白然多穴(一作空)老墳
坎(集作□)大木要野甿盤殽甌(集作塸)酒之享作小兒女子
寒暑蓇眩滛巫倚之弹弦(集作絲)瞑目歌舞其妖怛(集作其)
駭其惑考鼓用幣僣冒其上歲時奔走畏在人後疾病
不治饑寒不辭悉爾軰之為也古者鑄鼎象物使民知
神姦若之姦吾知之矣况旅吾之地由我進退蟄以時
出(集作出以)無越昆蟲之職無雜鬼神之事吾宮居若野處
各有分齊故不相害然駢(集作斬)翳通顛(集作巔)為暇日憑
藉之所則不當用(集作與)人争也如不用吾言吾當籲天
霆斷裂首尾然吾誠不移無易爾為
象耕鳥耘辯
世謂舜之在下也田于歴山象為之耕鳥為之耘聖德
感召也如是余曰斯異術也何聖德歟孔子叙書於舜
曰濬哲文明聖德止於是而足矣何感召之云云乎然
象耕鳥耘之說吾得於農家請試辯之吾觀耕者行端
(文粹有而字)徐起墢欲深獸之形魁者無出於象行必端履
必深法其端深故曰象耕耘者去莠舉手務疾而畏晩
鳥之啄食務疾而畏奪法其疾畏故曰鳥耘試禹之績
大成而後薦之於天其為端且深非得於象耕乎去四
凶恐害於政其為疾且畏非得於鳥耘乎不然則雷澤
之漁河濱之陶一無感召何也豈聖有時而不德耶孟
子曰堯舜與人同耳而好事者張以就其怪非聖人之
意也吾病其書之(集無之字)異端敺之使合於道人其從我
乎雖不從吾亦不能變其說
朱氏夢龍解(一作辯)劉蛻
吳郡朱氏言昔之夜夢龍入井客之好誕者作佳占以
祥朱氏予曰予未嘗識周公孔子者也然而使予得夢
一丈夫苟冠衣之古者因謂之周公孔子人必知其自
欺也未嘗識越不知越之城郭宮室途巷苟或夢之未
可自知其何城也然則朱氏之所夢入井者朱氏安知
其龍乎豈非常見畫工者屈其脊拏其爪施甲鬛雲氣
於身則似乎其所入井者耶是朱氏之夢畫者也殆非
夢龍矣自夏后以來人不見龍然而言龍者信其畫而
已漢魏之數見者見其畫者也薄姬之娠者亦畫者也
時門之鬭者亦畫者也史皆謂之龍且明史之妄况朱
氏之學妄哉夫龍不輕出又不可䙝乎婦人有德不鬭
故知皆非龍也嗚呼龍以變化為德也故孔子曰唯龍
也不可知是則德也而如螾如蠖如蛇如魚未可知不
為龍也或者謂如所畫亦可謂之龍也則朱氏所夢曾
何龍乎
蓄狸說楊䕫
敬亭叟叟家毒於鼠暴穿埇穴墉室無全宇咋囓篚筐
帑無完物及賂於捕野者俾求狸之子必銳於家畜數
日而獲諸汴逾得駿飾茵以棲給鱗以茹之(一作字字)撫育
之厚如子(一作字)諸子其攫生搏飛舉無不捷鼠懾而殄
影暴腥露羶縱橫莫犯矣然其野心常思逸于外罔以
子育為懷一旦怠其紲逾垣越宇倏不知其所逝叟惋
且惜涉旬不弭弘農子聞之曰野性匪馴育而靡恩非
獨狸然人亦有旃梁武於侯景寵非不深矣劉琨於日
磾情非不至矣既負其誠復返厥噬嗚呼非所蓄而蓄
孰有不叛哉
文苑英華卷三百七十二
