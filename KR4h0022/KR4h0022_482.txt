文苑英華卷四百八十二宋李昉等編
方正
賢良方正策七道
賢良方正策七道
第一道
問朕聞經國體野取則於天文設官分職用立於人紀
名實相副自古稱難則哲之方深所不易朕以薄德謬
荷昌圖思欲追逸軌於上皇拯羣生於季俗澄源正本
式啓惟新俾用才委能靡失其序以事效職(荅策作力)各得
其長至於考課之方猶迷於去取黜陟之義尚惑於古
今未知何帝之法制可遵何代之沿革斯衷此雖戔戔
束帛每賁於丘園翹翹錯薪未獲於英楚並何方啓塞
以致於兹竚爾深謀朕將親覽
對張柬之
對臣聞仲尼之作春秋也法五始之要正王道之端微
顯闡幽昭隆大業瀍洛之功既備範圍之理益深伏惟
陛下受天明命統輯黎元載黃屋負黼扆居紫宫之邃
(一作中)坐明堂之上順陽和以布政攝三吏而論道雍容
高拱金聲玉振徵求無厭誤及厮賤微臣材朽學淺誠
不足以膺嚴旨揚天休雖然敢不盡芻蕘罄狂瞽悉心
竭節昧死上對臣聞天者羣物之祖王者受命於天故
則天而布列職天生蒸民樹之君長以司牧之自非聰
明睿哲齊聖廣淵不能使人樂其生家安其業陛下德
自天縱慈憫元元既樂其生且安其業臣聞瑞者上天
所以申命人主也故使麒麟遊於囿鳳凰集於庭慶雲
出神龍見其餘草木烟露之祥不可勝記陛下日慎一
日雖休勿休故天申之以禎石告之以神文大矣哉聖
人之鴻業也臣聞河圖洛書之不至也久矣孔子曰鳳
鳥不至河不出圖吾已矣夫師說曰聖人自傷已有能
致之資而天不致也陛下有能致之資而天蘊者所以
扶助聖德撫寧兆人也臣觀今朝廷含章贍博之士鯁
言正議之臣陛下誘而進之並踐丹地伏青規顒顒昂
昂雲屬霧委鸞騫鳳振(一作翥)佩金鳴玉曳朱紱揚翠緌
充牣於階庭者矣昔舜舉十六相去四凶人有大功二
十而為天子前史美之稱曰盡善盡美雖甚盛德無以
加此陛下彰善去惡昭德塞違萬萬於虞舜自託薄德
愚臣何足以望清光而敢有議哉制策曰思欲追逸軌
於上皇拯羣生於季俗澄源正本式啓惟新臣聞善言
古者必考之於今善談今者必求之於古臣竊以當今
之務而稽之往古以往古之跡而比之當今以為三皇
神聖其臣不能及故於(疑)親之陛下刊列格正爰書脩
本業著新誡建總章以申嚴配置法匭以濟窮冤此前
聖所不能為非羣臣之所能及也今朝廷之政上令下
行如身之使臂臂之使手百僚師師罔不咸乂此羣臣
之能奉職也書曰元首明哉股肱良哉庶事康哉故臣
以為陛下有三皇之位而能隆三皇之業也臣以今之
刺史古之十二牧也今之縣令古之百里君也有官聯
焉有社稷焉可謂重矣任非其材其害亦重矣昔周宣
王欲訓其人問於樊仲曰吾欲訓人諸侯誰可者仲曰
魯侯肅恭明神敬事耆老必咨於故實問於遺訓乃立
之晉之名臣亦言舍人洗馬一時之高選臺郎御史萬
邦之俊哲若出於宰牧頌聲興矣由此言之則古牧州
宰縣者不易其人也自非惠訓不倦動簡天心者未可
委以五符之重百里之寄今則不然多以門資擢授或
以勲階蒞職莫計清濁無選藝能負違聖誡安肯肅恭
明神輕理慢法安肯敬事耆老取捨自便安能求之故
實舉措縱欲安能問之遺訓選異一時之高材非萬邦
之俊傑於是多其僕妾廣其資産齒角兩兼足翼雙備
蹈瑕履穢不顧廉恥抵網觸羅覆車相次孔子曰旣得
之患失之苟患失之無所不至矣故臣以為陛下有三
皇之人無三皇之吏也制策曰俾用才委能靡失其序
以事效力各得其長至於考課之方猶迷於去取黜陟
之義尚惑於古今未知何帝之法制可遵何代之沿革
斯衷臣聞皇王之制殊條共貫雖有改制之名無不相
因而立事孔子曰殷因於夏禮所損益可知周因於殷
禮所損益可知其或繼周者雖百世可知也然則虞帝
之三考黜陟周王之六廉察士雖有沿革所取不殊期
於不濫而已陛下取人之法甚明考績之規甚著臣以
為猶舟浮於水車轉於陸雖百王無易也今丘園已賁
英楚雲集啓塞之路豈愚臣所能輕云也謹對
第二道
問朕聞軌物垂訓必隨(一作體)正於因生開國承家理崇
光於敦本故七葉貂珥表金室之榮十紀羽儀峻班門
之躅保姓受氏義先於睦親翼子謀孫事隆於長發朕
以塞昧叨奉先靈墜典咸新遺章畢覩思欲甄明譜系
澄汰簪裾𣲖别淄澠區分士庶至如陳田互出虢郭俱
開束晢改漢𫝊之宗輔果易晉卿之號巨君之姓曾非
馭鶴(王子晉也)之苗元海之家諒非擾龍之族永言紕繆良
用憮然子大夫十室推英三冬富學允迪褎然之舉宜
揚鏘爾之詞至若北郭南宫本因何義三烏五鹿起自
何人公孫之由司馬之姓咸加辨析且顯指歸式副對
揚朕將親覽
對
對臣聞保姓受氏明乎典訓或因地以賜姓或因官而
命氏或官以代功亦以官族或所居之地因以為氏諸
侯之子稱為公子公子之子稱為公孫公孫之子乃以
其王父字為氏後代因之亦以為姓田陳虢郭以聲近
而遂分輔果束晢以避難而更改王莽以田王為氏元
海因漢甥立族騷括分南北之號充宗為五鹿之先應
氏著書具表三烏之始司馬司徒是曰因官公孫叔孫
春秋備載陛下盡六藝之英窮百氏之要淑問揚天地
玄情貫幽顯黃竹清歌詞窮五際白雲高唱文包萬象
昔曹門三祖道愧由庚劉氏四葉仁非解愠豈若睿思
瓊敷同雨露之霑漸(一作漬)神機苕發等曦望之照臨起
帝典而孤立孕皇墳而獨秀臣沐浴淳和叨承至訓名
聞於聖聽言奏於闕前謹對
賢良方正策
第一道(後篇題作政理)
問欲使吏潔冰霜俗忘貪鄙家給人足禮備樂和庠序
交興農桑競勸善師期於不陣上將先於伐謀未待干
戈遽清(一作淨)金庭之祲無勞轉運長銷玉塞之塵利國
安邊佇聞良算明言政要朕將親覽
對吳師道
對臣聞棲培塿者不覩嵩泰之干雲遊濘濚者詎識滄
溟之沃日臣蒿萊弱質衡泌鯫生未(一作焉)識廣厦之居
安知大牢之味不量蕞爾輕縱(一作從)褎然謬達天聽兢
惶聖問粤惟皇家出震累葉重輝天人歸七百之期宗
祊聯億兆之慶太宗以明一察(一作體)道括珠囊而總萬
方高宗以通三御宸轉金鏡而清九服用能肅清天步
夷坦帝途垂莫大之鴻基託非常之元聖伏惟皇太后
陛下道超鍊石化軼捫天被子育之深仁弘母儀之博
愛星階已正尚雖休而勿休宸極既安猶損之而又損
方欲還淳返朴振三古之頽風緝政蒼生降四海之昌
運拔幽滯舉賢良黜讒邪進忠讜故得鴻稽(大鴻大稽黃帝相也)
接軫和宇宙之陰陽龍武(書䕫龍朱虎)分曹節風雨之春夏
禮樂備舉學校如林俗知廉讓之風人悦農桑之勸猶
復旁求謏議虚佇芻蕘既屬對敭敢陳庸瞽誠願察洗
幘布衣之士任以台衡擢委金讓玉之夫居其令守則
俗忘貪鄙吏潔冰霜矣旌好學之流賞力田之伍則家
罕貧惰位列文儒矣降通親之使喻彼梟心發和戎之
官收其鷄肋則四夷左袵顛倒來王三(一作二)邊元惡謳
謠仰化矣自然籠羲駕昊六五帝而四三皇遠肅邇安
飛英聲而騰茂實謹對
此篇問答又載四百九十六卷今削去注異同為
一作
第二道(後篇題作求賢)
問朕聞運海摶扶必藉垂天之羽乘流擊汰必佇飛雲
(一作端)之檝是知席蘿黃屋握(一作緬)鏡紫微誠(一作咸)資獻
替之功必待弼諧之助所以軒轅撫運遂感大風之祥
伊帝乘時遽致秋雲之兆朕雖慙古烈而情切上皇未
校滋泉之占猶虚傅野之夢欲使歲星入仕風伯來朝
河薦蕭張之名山降甫申之佐垂衣佇化端拱仰成多
士溢於周朝得人過於漢日行何政道可以至斯(一作不知)
(何道可致英才)思聞進善之言以副求賢之旨
對
對臣聞立極膺乾之君當宁御坤之主欲臻至道將隆
(一作扶)景化莫不旁求俊彦廣命英竒凝庶績以安人綏
萬邦(一作方)而撫俗是故軒丘膺籙委四監以垂衣丹陵
握圖舉八元而光宅於是齊桓擬之於飛翼殷武興之
以羹梅(一作調羹)克贊人謀寔宣神化陛下功包邃(一作遽)古
道逸上皇授受惟明謀謨克序弼輔之任總風力(一作后)
於前驅燮理之司列伊周(一作尹)於後乘振鷺翔鸞之客
畢凑天階乘箕降昴之英咸趨日路猶且慮心卜兆託
想旁求冀山谷之無遺庶賢良之畢萃俯訪愚魯(一作叟)
敢述明敭誠願發德音下明詔咨列嶽訪羣公舉爾所
知不遺於側陋知人不易無輕於慎擇下僚必錄上賞
頻霑則葉縣遊龍自九天而下降燕郊駿馬赴千金而
遥集漢未為得周豈能多盡善盡美於斯為盛謹對
此篇問答又載五百二十卷今削去注異同為一
作
第三道(後篇題作祥瑞)
問朕聞明王闡化感人靈之心聖后宣風移動植之性
遂使翔龍薦檢鳴鳳司晨獸解觸邪草能指佞仰(一作永)
惟前烈何德而臻此乎朕逖聽遂初載欽神化每欲反
斯焭薄景彼上皇欲使瑞蓮司庖僊蓂候月遊四靈於
翠苑集五老於榮河致此休徵良由政感佇聞啓沃以
副虚襟
對
對臣聞化浹乾樞景緯呈其靈貺澤周坤絡卉木效其
禎祥是以若霧非煙必應文明之后九莖三秀允符光
宅之君陛下應期納籙撫運登皇孝道格於玄穹仁心
光於紫極自臨萬域輯御羣方靈瑞屢臻休徵荐至五
蹄仁獸樂君囿而來遊六象(一作翼)威禽拂帝梧而萃止
豈直銀黃玉紫雉白烏丹(一作黃金紫玉白雉丹烏)飜鄗上之二桴
(一作雙杯)拔江間之三脊固亦巡河受檢拜洛披圖降五老
於星躔歸四神於雲路盛矣美矣巍乎煥乎躪三五以
騰徽吞八九而高視尚且崇謙讓之道守冲撝之德抑
斯天瑞訪此人謀陛下雖不宰(一作徒不幸)其成功微臣亦
不知其所謂謹對
第四道(後篇題作五運)
問朕聞三微遞(一作迭)代哲后所以承天五運因循明王
由之革命或金水而鱗次應火木以環周或寅子變正
天人之統斯辨驪騵改色昏旦之用有殊兹乃渙汗圖
書昭彰歷數受位(一作乘)出震以迄(一作邐迤)于今莫不母子
相承終始交際然而都君土德飜乃尚青天乙水行寧
宜用白深明要旨其義何從若以秦氏覇基便有符於
紫色則魏人鼎足豈復應(一作紀)於黃星緬鏡前修又以
(一作為)矛盾張蒼之議既頗反於公孫賈𫝊之談復遠乖
於劉向子大夫學包羣玉文擅鏘金既聽南史之篇方
佇東堂之問詳敷事實靡得浮詞商𣙜前儒誰(一作却)為
折衷
對
對臣聞方圓既闢帝王斯建四遊將六氣交馳五德與
三微遞變自攝提著紀出震登皇循木火而相承用驪
騵而繼作雖復武功文德揖讓干戈御旒扆以高居握
圖籙而深視莫不垂天人之統順寅子(一作丑)之正始終
之際何莫由斯暨乎運偶都君時云土德道鍾天乙數
叶水行子勝母而尚青母生金而尚(一作亦)白略言其美
斯窮奥旨至若秦居閏位紫實非正之符魏得中區黃
標應星之紀未有(一作為)矛盾允愜随時漢祖承天人多
異議張蒼言水而黑畤方興公孫據土而黃龍復應代
(疑作逮)二劉之父子推五運之相沿(代二至相沿十二字一作賈傅之言雖遠)
(劉向之論可推也)較彼前談斯為折衷臣學非博古識昧知新
輕陳管穴之窺猥奉天人之問慚惶靡地(一作既)悚越兼
深謹對
右第三第四道問答並又載五百卷今削去注異
同為一作
第五道(後篇題作歴代帝王為理)
問朕以紫極暇景青史散懷𦕈尋開闢之源遐覽帝王
之道或載記遥邈無其處而有其名或墳籍喪亡有其
號而無其事將求故實(一作必)以佇多聞至如化被柱州
(遁甲開山圖天皇在柱州崑崙山下)創基刑馬(一作熊耳按開山圖地皇興於熊耳山又榮氏曰人)
(皇生於刑馬山今對策曰地皇故兩存之)兩代之事誰遠五德之運何承石
樓之都(開山圖有巢氏治石樓南山)見匪均霜之地窮桑之壤(帝王世紀)
(少昊邑於窮桑)元非測景之區時將城彼偏方惟一隅而獨王
輕兹中土棄九洛而不營大夏之時化臻禁甲隆周之
日道致韜戈而七十一征翻在鳳凰之運五十二戰更
屬雲官之期斯則偃伯之人無聞於太古推鋒之弊反
息於中葉澆淳之道名實何乖欲令歴選前聖遠稽上
德採文質之令猷求損益之折衷何君可以為師範何
代可以取規繩遲爾昌言以沃虚想
對
對臣聞一剖為三始鴻濛於太易九變於七漸茫昧於
無為既分清濁之儀乃列君臣之位則有天皇首出瞰
柱州而宅土地皇革命俯刑馬(一作符熊耳)以開都年匪異
於萬八千號稍殊於七十二既云木德亦曰火行開於
天地之初錄自帝皇之紀至若石樓遠界窮桑延壤非
萬邦之土中為二代之天邑斯乃時猶&KR1663;(一作各非)飲道上
鶉居誰知風雨之均能建皇王之宅亦分長於九域豈
獨王於偏方乃觀象垂衣化穆羲軒之代剪商伐扈人
澆周夏之年而皇德方隆未弭戰争之患王道纔著復
存韜偃之日(一作目)是則(一作即)懷柔伐叛取亂侮亡雖鍾
大道之行終佇勝殘之戰是故劣於太古非事優於中
代陛下選芳列辟垂範千年王化既平能事斯畢亦何
必損益今辰之政師謨往聖之規撫和琴而促柱御夷
途而止轍因循勿失臣謂其宜謹對
此篇問答又載四百九十四卷今削去注異同為
一作
文苑英華卷四百八十二
