文苑英華卷五百三十四宋李昉等編
縣令門十六道
縣令有惠化判一道損戶繭絲判一道
夷攻蠻假道判九道廪無積粟判一道
縣令辭疾判一道增年避役判一道
竊錢市衣與父判一道集百姓不便判一道
縣令有惠化判
晉陵縣人王茂於訪察使所稱縣令任意有惠化終日
清談職務修理每行笞罰惟以蒲鞭舉請升進使司以
為寬疎不依令式欲科縣令不伏
對康庭芝
任意慶偶千齡榮登萬室彈弦作宰動宓賤之芳聲製
錦無傷追尹何之美政浹辰行化方類子平終日清談
更同夷甫有耻且格寕收檟楚之威以德代刑但示蒲
鞭之罰王茂幸編名數預奉弦歌欣承赤子之恩喜沐
慈君之惠屬以皇明遠散天使遐巡思甄三異之能式
舉一同之善訪(一作廉)察使官膺珥筆任緫方書飲騘馬
於江城集霜烏於海樹埋輪紏忒豈謝張綱攬轡澄清
何慙孟博眷言褒貶當適古今儻昧激揚遂乖彰癉徵
劉寬之故事仁迹斯存覽任意之清猷嘉聲可挹既稱
良吏雅合名聞忽見吹毛便虧直指銅章有術久垂桃
李之隂鐡柱(一作握)無謀(一作死)且寝梧桐之問
損戶繭絲判
甲宰邑而損其戶數按察使紏按曰不為繭絲
對林琨
安人立政輯寕是職苟失厥德其惟不康伊甲宰邑墮
爾于位異彼魯恭無聞馴翟詎同言偃不見割雞視兹
荻蒿嗤士言之招納且修保障類尹鐸之權宜事雖害
公義不徇已損其戶數法所難踰務以繭絲時維救弊
假如晉陽始禍朝歌同惡事貴適時辭之或可况今聖
(一作理)惟敦本政在養人且乖既庶必招明罰察使所紏
寧叶大中
夷攻蠻假道判
夷攻蠻道由邊邑麥已熟或請人皆出穫宰不許郡長
讓之云恐為不耕者所得
對史蔵用
善教者為政有聞適權者在邦必逹能臨事而當斷非
不詢而作謀苟或越官是稱專欲屬王風不振覇業衰
陵蠻夷假道於上國丁壯就功於下土我承其弊肆毒
宜縱於貪狼爾無令聞為患亦同於蟊賊思營負戶議
發懸門雖師將入郛而人未及麥茂宰施令黔黎酌心
能操製錦之刀不紊在綱之網禮先敦義政貴有恒盡
地必資於勸分滌場或存於禁末我疆有畔湏務材而
訓農他人越思豈瘠魯而肥杞縣大夫之立法於予何
誅郡符竹之薄言將子無怨且人有食色師非及耕宜
從宣父之存信不讓荀吳之棄鼓况縣道駢雜寇衝錯
聮若從穫於或(一作域)人是亂行於田畯則輕賫者先於
望歲剽劫者多於服勤革其虛求亦謂盡善
同前魏季龍
大為之防自我王度動不失實為爾政方苟消息之乖
宜諒子惠之無取相兹邊邑正曰寇衝務時訓農猶温
麥而雖盛勵(一作利)兵秣馬假虞道而方深實慮欺天之
凶寧顧如雲之稼或人行險以徼倖將馮河而請收縣
宰觀變以諮諏固下關而不許度其危亂之際想其争
奪之源恐服田者不得自專而游手者坐乘其利則不
收不獲誠虛力穑之功而惟一惟精實杜無知之俗臨
下以簡示人不偷得仲康馴翟之風符子賤弹琴之化
何剖竹之虛讓掩烹鮮之異能
同前成貴
王者無外寰中有截邊鄙不聳邦國以寧蠢爾蠻夷遽
相攻伐異(一作思)荀息之假道且欲涉虞殊申舟之是行
無聞聘晉屬四月維夏三農聿興麥已熟於東臯人未
饁於南畝瞻言縣宰重化黎甿弹琴自娛宓子賤之多
暇戴星以出巫馬期之克勤過齊魯之相持觀邊徼而
皆警是割是穫雖美或人之謀我疆我理湏從宰君之
法何者食曰人天苟求食而忘耻農為政本有惰農以
自安候其觀舋之生將欲不耕而穫惡未可長患實預
防百里正且得中六條恐為虛讓
同前李昕
於從政乎務知遠者苟施小惠是紊大倫惟彼邊邑地
雜華裔允兹賢宰政協良能雲雨之施既行蒲密之風
斯得屬麥秋已至農事方殷不虞蠻夷聿相寇虐豺狼
猖獗(一作滑没)且迷假道之心原野馮陵得無犯苖之患遂
使我疆我理不復如茨如梁將從皆穫之詞是利不耕
之願雖或思苟得從效單父之甿而宰絶妄求式光宓
子之教末哉郡長昧此令圖雖為責人無難其如有孚
窒惕
同前于邵
舉政之要先禁乎惠奸因人之欲必從於義取固防閑
之是以雖顛沛而無懔(一作懷)蠢彼邊邑實由徼路屬門
繋(闕)於下幾出戰於行間瞻彼麥
田是登乎秋野惟人之恤且發乎縣門多稼其豊誰資
於出穫或人為請雖楚得其所之宰也有詞寧齊至而
作告(一作害)庶有耻於吾化將不耕為爾虞此日方殷人
期利寇他年有事誰不幸災異鄭師以取温周人既怨
同單父之規魯子賤猶生為郡依何徒聞有讓理邑餘
裕云胡不知此而厚誣曷旌善績以贊不欺之政因明
致詰之非
同前宇文賞
蟊賊尋戈聳我邊鄙穑人是溷曠兹割穫且蠻方不率
夷德無厭贄幣不通范宣止其預會攻取有道(一作何有)楚
子莫與(一作得)同盟乃類乎齊有魯師晉假虞道俾我原
田亂轍麥壠啓行川上芃芃豈遑出穫邑中惴惴時有
登陴明宰道不忍欺弦歌斯洽以為不耕而穫負胡取
之義有僃而舉寧(一作徵)牽復之辭百里此勤信微我有
咎六條所讓伊不明謂何
同前楊歸俗
&KR0879;豫不虞古之善教防萌是禁今也難易惟彼邊邑頼
斯良宰行化使尊其五教務穑不奪其三時屬夏麥已
熟秋成未幾丁壯愍焉望歲農父期於有年甸人未進
於絳君鄭師何傷於周野豈謂東夷有事南蠻是襲𤇺
火驚候於甘泉虜騎振威於沙塞固當因兹料敵無乃
啓戎縱彼所取肆其所穫則愚夫毋渴於僥求空思寇
盗田畯獨嗟於苟得欲罷耕耘誠百里之良(一作長)謀豈
一同之紊政况慮深知遠而智在窮微雖為郡長之讓
難聽士師之罰
同前元子貢
法不可易政貴有恒利物雖在於隨時出令必資於長
久逷矣遠邑濱諸蠻夷蔑其蝸角之兵無能猾夏不虞
蜂聚之衆將犯麥秋同鄭伯之襲温若齊師之入魯自
可申之&KR0879;預固其封疆豈宜因彼犬戎縱其歛積是教
翫寇何以字人雖無厚於讐前監是與然不耕而穫後
嗣何觀邑宰不從得宜頗類於宓子郡長見讓失指有
契於季孫宰實有詞理宜無罰
同前權軼
疆場之事先於慎守田農之業在乎克勤必資禮以防
之是謂政有經矣國家卧鼓荒徼偃伯靈臺干戈既戢
雖息犯邊之慮蠻夷相攻尚無假道之禮今者大田既
稼滯穗未收邊邑常近於寇讐或人且慮其蹂踐請皆
出穫成此有年欲使功見於多安能義然後取邑人争
出必盡室以行我倉既盈或不耕而穫豈伊恤病實長
幸災惟彼前修邑宰之化斯得徵諸故事郡長之讓頗
乖
廪無積粟判
得甲為縣宰廪無積粟人言其過曰蓄積於人
對王系
設法安人守官之能政革弊易俗經邦之茂典必從宜
而有素豈循常以見稱(一作非)甲恤隠在懷藴利為任思
豊穰以務本患杼軸之將空畝税惟輕地利斯盡庶無
捐瘠俾家給而蔵嫌於聚歛何縣廪是積况詩刺重賦
傳美寬征魯公不足聞諸有若之對齊國以富實資管
仲之言曾謂舉善奚其數過但恐永圖難繼凉德不堪
苟闕斯人容無效此
縣令辭疾判
鄭冑授山隂令赴任行至浙江遇風濤鼓怒弭棹而廻
乃辭疾觧職人告詐病
對康庭芝
鄭胄家承曳履職綰鳴弦將登會玉之山欲界(一作屆)沉
錢之浦方冀騁牛刀於劍冶舞鸞磬於鍾巖不孤王阜
之能方繼子游之躅洎乎行窮楚塞路入吳江遥山將
遠樹不分極岸與長天共合歸濤活活全疑白鷺之飛
去舸遥遥直似青鳬之逝覩兹艱險慮有漂沉方懷魚
腹之憂豈顧龜腸之斃情來歛轡既有慕於王陽興盡
廻舟亦何思於載道行背浙流之右坐歸漳水之濱從
此挂冠頗諧高節因兹弭棹不(一作來)犯彛章輙被告言
殊驚物聽任其罷退良謂合宜
增年避役判
乙為縣令百姓有增年避役者廉使察其無風化州將
云移風易俗湏久於其政令未成而驟改之何暇為理
也
對李淑
安人之本為政是先法令克修紀綱不忒乙授兹六命
職彼一同實曰子男作人父母綏之以德化紏之以典
刑自可禮義從心回邪革面何乃慢其銜策紊彼彛倫
使氓之蚩蚩已懷奸慝之計而政罔察察徒云久遠之
方廉使以紏謬為心當䋲漢律州將以餙詞為喻有昧
(一作紊)周官百姓合此從刑縣宰宜從通計
竊錢市衣與父判
丁竊錢市衣以與父父曰邑長如是使詣縣首丁往長
問之具以父言長以衣賜其父錢主告長縱盜
對
盡敬事親居致其樂永錫爾類將為色難丁也無良歛
怨為德殺牲之養猶曰不仁竊人之財誰謂其孝動生
悔吝行乏義方惟彼循良是稱邑長飲冰壺以從政播
清風而成俗用既戒惡觀過知仁將順(一作顧)綵衣之歡
以原丹筆之罪雖聚蒲惡子難以法寬而偃草小人或
期化理諒從權而適道豈撫俗以隨時錢主薄言誠稱
縱盜宰君善政可謂勝殘於予何誅將子無怒
集百姓不便判
得魏州貴鄉學士謝希顔告本縣令鄭國僑每集百姓
以為不便勸以六禮兼用七教修殷摯之法後井(一作復伍)
其田百姓披論國僑法外妄加箠楚處分
對宋璟
墨綬臨人國僑隨班於邑宰青襟敬業希顔齒跡於鄉
校將宣風於禮教道化未敷議為政之得失訟聲斯起
利害之間非是相半何則修六禮以節性明七教以崇
德盖聞皇王之風何虧令長之教至若廢耕釋耒方行
殷摯之法計畝分疆後施子産之令風雨惟序豈資區
種之勤虞芮不争焉用井田之制處事則於人不便容
或弛張加箠則於法有違固湏科結
文苑英華卷五百三十四
