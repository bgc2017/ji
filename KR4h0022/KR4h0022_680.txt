文苑英華卷六百八十一宋李昉等編
文章下
答進士梁載言書一首與元九書一首
與劉蘇州書一首答莊充書一首
謝西川白相寄賜新詩書一首
與崔學士書一首與李生論詩書一首
答進士梁(集本文粹並作王)載言書
李翺
翺頓首足下不以翺卑賤無所可及(集本文粹並作乃)陳詞屈
慮我先以書且曰余之藝及心不能棄于(集作于)時將求
知者問誰可則(文粹作則可)皆告曰其李君乎告足下者過
也足下因而信之又過也果若來陳雖道德備具(文粹作道)
(備德具)且猶不足辱厚命况如翺者多病少學其能以此
堪足下所望博大而深宏者耶雖然意盛(文粹作盛意)不可
以不答故敢略陳其所聞盖行已莫如恭自責莫如厚
接衆莫如弘用心莫如直進德(集作道)莫如勇受益莫如
擇友好學莫如改過此聞之於師者也相人之術有三
廹之以利而審其邪正設之以事而察其厚薄問之以
謀而觀其智與不材(集作才)賢不肖分矣此聞之于(集作於)
友者也列天地立君臣親父子别夫婦眀長幼接(集本文粹)
(並作浹)朋友六經之旨也浩乎若河(集本文粹並作江)海高乎若
丘山赫乎若日月(集本文粹並作火)包乎若天地掇章稱詠津
潤怪麗六經之詞也創意造言皆不相師故其讀春秋
也如未嘗有詩(集作也字)其讀詩也如未嘗有易(集作有字)其讀
昜也如未嘗有書(集作也字)其讀屈原莊周也如未嘗有六
經(集作也字)故義深則意遠意遠則理辯理辯則氣厚(集作直)
氣厚(集作直)則詞盛詞盛則文工如山有恒華嵩衡焉其
同者高也其草木之榮不必均也如瀆有濟淮河江焉
其同者出源到海也其曲直淺深(文粹有其字)色黃白不必
均也如百品之雜焉其同者(集作也非)飽於腹(文粹作腸)也其味
醎酸苦辛不必均也此因學而知者也此創意之大歸
也天下之語文章有六說焉其上(文粹作高)異者則曰文章
辭句竒險而已其好理者則曰文章叙意苟通而已其
溺于(集作於)時者則曰文章必當對其病于是者則曰文
章不當對其愛難者則曰文章宜深不當易其愛易者
則曰文章宜通不當難此皆情有所偏(蜀本作偏也)滯而不
流不(集作未)識文章之所生(集作主)也義不必深不主(蜀本作求)
(至)於理言不必信不在於教勸(文粹作義不主於言理不在於教勸)而詞
句怪麗者有之矣劇秦美新王褒僮約是也其理往往
有是者而辭章不能工(集作者字)有之矣劉氏人物志王氏
中說俗傳太公家教是也古之人能極於工而已不知
其辭之對與否易與難也詩曰憂心悄悄愠于羣小此
非對也又曰遘閔既多受侮不少此非不對也書曰朕
堲(文粹作疲非)讒說殄行震驚朕師詩曰苑彼桑柔其下侯
旬捋采其劉瘼此下民此非易也書曰允恭克譲光被
四表格于上下詩曰十畆之間兮桑者(集作柘)閒閒兮行
與子旋兮此非難也學者不知其方而稱說之如前所
陳者非吾之所敢聞也六經之後百家之言興老𣆀列
禦寇莊周田穰苴孫武屈原宋玉孟軻吳起商鞅墨翟
(集作鬼谷子三子)荀况韓非李斯賈誼枚乘司馬遷相如劉向
揚雄皆足以自成一家之文學者之所歸也故義雖深
理雖當詞不工者不成為文且(集有於字)不能傳也文理義
三者兼并乃能獨立乎(集有於字)一時而不冺滅於後代能
必傳也仲尼曰言之無文行而(集作之)不遠子貢曰文猶
質也質猶文也虎豹之鞟猶犬羊之鞟此之謂也陸機
曰怵他人之我先韓退之曰唯陳言之務去假令述笑
哂之狀曰莞爾則論語言之矣曰啞啞則易言之矣曰
粲然則穀梁子言之矣曰攸爾則班固言之矣曰囅然
則左思言之矣吾復言之與前文何以異也此造言之
大歸也吾所以不恊于時而學古文者悅古人之行也
悅古人之行者愛古人之道也故學其言不可以不行
其行行其行不可以不重其道重其道不可以不知(集作)
(循)其禮古人之(集作之人)相接有等輕重有儀(蜀本作差)列於經
傳皆可詳引(文粹作别)如師之於門人則名之於朋友則字
而不名稱之於師雖朋友亦名之子曰吾與回言又曰
參乎吾道一以貫之又曰若由也不得其死然是師之
名門人驗也夫子於鄭兄事子産於齊兄事晏(集有嬰字)平
仲傳曰子謂子産有君子之道四焉又曰晏平仲善與
人交子夏曰言游過矣子張曰子夏云何曾子曰堂堂
乎張也是朋友字而不名驗也子貢曰賜也何敢望回
又曰師與商也孰賢子游曰有澹臺滅明者行不由徑
是稱於師雖朋友亦名驗也孟子曰天下之達尊三曰
德爵齒惡得有其一而慢其二足下之書曰韋君詞楊
君潜足下之德與二君未知先(文粹作前)後也而足下齒幼
而位卑而皆名之傳曰吾見其與先生並行也竊懼足
下不思乃䧟于此韋踐之與翺書亟叙足下之善故敢
盡詞以復足下之厚意計必不以為犯李翺頓首
與元九書白居易
某月日居昜白微之足下自足下謫江陵至于今凡枉
贈答詩近(集作僅)百篇每詩來或辱序或辱書冠于卷首
皆所以陳古今歌詩之義且自序為文因緣與年月之
遠近也僕既愛足下詩又諭足下此意常欲承答來旨
粗論歌詩大端并自述為文之意緫為一書致足下前
累歲已來牽故少暇間有(一作苦)容隙或欲為之又自思
所陳亦無出足下之見臨紙復(一本作自字)罷者數四卒不
能成就其志以至于今今俟罪潯陽除盥櫛食寢外無
餘事因覧足下去通州日所留新舊文二十六軸開卷
得意忽如面會(一作會面)心所蓄者便欲快言往往自疑不
知相去萬里也既而憤悱之氣思有所洩遂追就前志
勉為此書足下幸試留志為僕(集作試為僕留意)一省夫文尚
矣三才各有文天之文三光首之地之文五材首之人
之文六經首之就六經言詩又首之何者聖人感人心
而天下和平感人心者莫先乎情莫始乎言莫切乎聲
莫深乎義詩者根情苖言華聲實義上自賢聖下至愚
騃微及豚魚幽及鬼神羣飛(集作分)而氣同形異而情一
未有聲入而不應情交而不感者聖人知其然因其言
經之以六義緣其聲緯之以五音音有韻義有類韻恊
則言順言順則聲入類舉則情見情見則感易交於是
乎孕大含深貫微洞察上下通而一氣泰憂樂合而百
志熙二(集作五)帝三王所以直道而行垂拱而理者揭此
以為大柄决此以為大寳也故聞元首明股肱良之歌
則知虞道昌矣聞五子洛汭之歌則知夏政荒矣言者
無罪聞者作戒言者聞者莫不兩盡其心焉洎周衰秦
興採詩官廢上不以詩補察時政下不以歌洩導人情
乃志於諂成之風動救失之道缺于時六義始刓矣國
風變為騷詞五言始於蘇李蘇李騷人皆不遇者各繋
其志發而為文故河梁之句止於傷别澤畔之吟歸于
怨思徬徨抑鬱不暇及他耳然去詩未遠梗槩尚存故
興離别則引䨇鳬一鴈為喻諷君子小人則引香草惡
鳥為比雖義類不具猶得風人之什二三焉于時六藝
始缺矣晉宋已還得者盖寡以康樂之奥博多溺於山
水以淵明之高古偏放於田園江鮑之流又狹於此如
梁鴻五噫之例者百無一二(集有馬字)于時六義寢微矣陵
夷至於梁陳間率不過嘲風雪弄(一作詠)花草而已噫風
雪花草之物三百篇中豈捨之乎顧所用何如耳設如
北風其凉假風以刺威虐也雨雪霏霏因雪以愍征役
也常棣之華感華以諷兄弟也采采芣苢美草以樂有
子也皆興發於此而義歸於彼反是者可乎哉然則餘
霞散成綺澄江净如練離花先委露别葉乍辭風風之
什麗則麗矣吾不知其諷焉故僕所謂嘲風雪弄花草
而已于時六義盡去矣唐興二百年其間詩人不可勝
數所可舉者陳子昂有感遇詩三十首鮑防有感興詩
十五首又詩之豪者(集有世字)稱李杜李之作才矣竒矣人
不逮矣索其風雅比興十無一焉杜詩最多可傳者千
餘首至於貫穿古今覼縷格律盡工盡善又過於李然
撮其新安石濠潼關吏蘆子關花門之章朱門酒肉臭
路有凍死骨之句亦不過十三四杜尚如此况不逮杜
者乎僕常痛詩道崩壊忽忽憤發或食輟哺夜輟寢不
量才力欲扶之嗟乎事有大謬者又不可一二而言然
亦不能不粗陳於左右僕始生六七月時乳母抱弄於
書屏下有指無字之字示僕者僕雖口未能言心已默
識後有問此二字者雖百十其試而指之不差則僕㝛
習之緣已在文字中矣及五六歲便學為詩九載暗識
聲韻十五六始知有進士苦節讀書二十以來晝課賦
夜課書間又課詩不遑寢夜(集作息)矣以至于口舌成瘡
手肘成胝既壯而膚革不豐盈未老而齒髮早衰白瞀
瞀然如飛蝇垂珠在眸子中也動以萬數盖以苦學力
文所致又自悲矣家貧多故二十七方從鄉試既第之
後雖專於科試亦不廢詩及為(集作授)校書郎時已盈三
四百首或出示交友如足下軰見皆謂之工其實未窺
作者之域耳自登朝來年齒漸長閱事漸多每與人言
多諭(集作詢)時務每讀書史多求理道始知文章合為時
而著謌詩合為事而作是時皇帝初即位宰府有正人
屢降壐書訪人急病僕當此日擢在翰林身是諫官月
請諫紙啓奏之外有可以救濟人病禆補時闕而難於
指言者輙詠謌之欲稍稍逓進聞於上上以廣宸聦副
憂勤次以酬恩奬塞言責下以復吾平生之志豈圖志未
就而悔已生言未聞而謗已成矣又請為左右終言之
凡聞僕賀雨詩而衆言籍籍已謂非宜矣聞僕哭孔戡
詩衆面脉脉盡不悅矣聞秦中吟則權豪貴近者相目
而變色矣聞登樂遊園寄足下詩則執政柄者扼腕矣
聞宿紫閣村詩則握軍要者切齒矣大率如此不可偏
舉不相與者號為沽名號為詆訐號為訕謗苟相與者
則如牛僧孺之戒焉乃至骨肉妻奴皆以我為非也其
不我非者舉世不過三兩人有鄧魴者見僕詩而喜無
何而魴死有唐衢者見僕詩而泣未幾而衢死其餘則
足下足下又十年來(一無此字)困躓若此嗚呼豈六義四始
之風天將破壊不可支持耶抑又不知天之意不欲使
下人之病苦聞於上耶不然何有志於詩者不利若此
之甚也然僕又自思關東一男子耳除讀書屬文之外
其他懵然無知乃至書畫碁博可以接羣居之懽者一
無通曉即其愚拙可知矣初應進士時中朝無緦麻之
親達官無半面之舊策蹇步於利足之途張空拳於戰
文之場十年之間三登科第名入衆耳足(集作跡)升清貫
出交賢俊入侍冕旒始得名於文章終得罪於文章亦
其宜也日者又聞親友間說禮部舉選人多以僕私試
賦判傳為凖的其餘詩句亦往往在人口中僕恧然自
愧不知信也及再來長安又聞有軍使高霞寓者欲聘
倡妓妓大誇曰我誦得白學士長恨歌豈同他妓哉由
是增價又足下書云到通州日見江館柱間有題僕詩
者復何人哉又昨過漢南日適遇主人集衆娛樂他賓
諸妓見僕來指而相顧曰此是秦中吟長恨歌主耳自
長安抵江西三四千里凡鄉校佛寺逆旅行舟之中往
往有題僕詩者士庶僧徒孀婦處女之口每每有人詠
僕詩者此誠雕篆(集作蟲)之戱不足為多然今時俗所重
正在此耳雖前賢如淵雲者前軰如李杜者亦未能忘
情於其間哉古人云名者公器不可以多取僕是何者
竊時之名已多既竊時名又欲竊時之富貴使已為造
物者肯兼與之乎今之迍窮理固然也况詩人多蹇如
陳子昂杜甫各授一拾遺而迍剥至死李白孟浩然軰
不及一命窮悴終身近日孟郊六十終試恊律張籍五
十未離一太祝彼何人哉彼何人哉况僕之才又不逮
彼今雖謫佐遠郡而官品至第五月俸四五萬寒有衣
饑有食給身之外施及家人亦可謂不負白氏之子矣
微之微之勿念我哉僕數月來檢討囊篋中得新舊詩
各以類分分為卷目自拾遺來凡所適所感關於美刺
興比者又自武德訖元和因事立題題為新樂府者共
一百五十首謂之諷詩又或退公獨處或移病閑居知
足保和吟翫情性者一百首謂之閑適詩又有事務牽
於外情性動於内隨感而形於歎詠者一百首謂之感
傷詩又有五言七言長句短句自二韻至百韻者(集作自一)
(百韻至兩韻者)四百餘首謂之雜律詩凡一(集作為)十五卷約八
百首異時相見當盡致於執事微之古人云窮則獨善
其身達則兼濟天下僕雖不肖當師此語大丈夫所守
者道所待者時時之來也為雲龍為風鵬勃然突然陳
其力以出時之不來也為霧豹為冥鴻寂兮寥兮奉身
而退進退出處何往而不自得哉故僕志在兼濟行在
獨善奉而終始之則為道言而發明之則為詩謂之諷
諭詩兼濟之志也謂之閑適詩獨善之意也故覧僕詩
者知僕之道焉其餘雜律詩或誘於一時一物發於一
笑一吟率然成章非平生所尚但以親朋合散之際取
其釋恨佐懽今詮次之間未能刪去他時有為我編集
斯文者略之可也微之夫貴耳賤目榮古陋今人之大
情也僕不能遠徵古舊如近歲韋蘇州歌行才麗之外
頗近興諷其五言詩又高雅閑淡自成一家之體今之
秉筆者誰能及之然當蘇州在時人亦未甚愛重必待
身後然後貴之今僕之詩人所愛者悉不過雜律詩與
長恨歌已下耳時之所重僕之所輕至於諷諭者意激
而言質閑適者思淡而詞迂以質合迂宜人之不愛也
今所愛者並世而生獨足下耳然千百年後安知復無
足下者出而知愛我詩哉故自八九年來與足下小通
則以詩相戒小窮則以詩相勉索居則以詩相慰同處
則以詩相娛知吾罪吾(集作最要)率以詩也如今年春遊城
南時與足下馬上相戲因各誦新豔小律不雜他篇自
皇子陂歸昭國里迭吟逓唱不絶聲者二十里餘樊李
在傍無所措口知我者以為詩仙不知我者以為詩魔
何則勞心靈役聲氣連朝接夕不自知其苦非魔而何
偶同人當美景或花時宴罷或月夜酒酣一咏一吟不
知老之將至雖驂鸞鶴遊蓬瀛者之適無以加於此焉
又非仙而何微之微之此吾所以與足下外形骸脫蹤
跡傲軒鼎輕人寰者又以此也當此之時足下興有餘
力且與僕悉索還往中詩取其尤長者如張十八古樂
府李二十新歌行盧楊二秘書律詩竇七元八絶句博
搜精掇編而次之號曰元白往還詩集衆君子得擬議
於此者莫不踊躍忻喜以為盛事嗟乎言未終而足下
左轉不數月僕又繼行心期索然何日成就又可為之
嘆息矣又僕常語足下凢人為文私於自是不忍於割
截或失於繁多其間妍&KR1126;益又自惑必待交友有公鍳
無姑息者討論而削奪之然後繁簡當否得其中矣况
僕與足下為文尤患其多已尚病之况他人乎今且各
纂詩筆粗為卷第待與足下相見日各出所有終前志
焉又不知相遇是何年相見在何地溘然而倒(集作至)則
如之何微之微之知我心哉潯陽臘月江風苦寒終歲
(集作歲暮)鮮懽夜長無睡引筆鋪紙悄然燈前有念則書言
無次第勿以繁雜為倦且以代一夕之話也微之微之
知我哉樂天再拜
與劉蘇州書李翺
夢得閣下前者枉手札數幅兼惠答憶春草報白君巳
下五六章發亟披文而後喜可知也又覆視書中有攘
臂痛拳之戲笑與抃會甚樂甚樂誰復知之因有所云
續前言之戲耳試爲晉聽僕與閣下在長安時合所著
詩數百篇(集作首)題爲劉白唱和集卷上下(事具集觧中)去年
冬夢得由禮部郎中集賢學士遷州刺史冰雪寒路自
秦徂吳僕方守三川得爲東道主閣下爲僕稅駕十五
日朝觴夕詠頗極平生之懽各賦數篇視草而别歲月
易得行復周星一往一來忽又滿(集作盈)篋誠知醜老(集作)
(老醜)冗長爲少年者所嗤然吳苑洛城相去二三千里捨
此何以啓齒而觧頥哉嗟乎微之先我去矣詩敵之勍
者非夢得而誰前後相償(集作答)彼此非一彼雖無虚可
擊此亦非利不行但止交綏未嘗失律然得雋之句警
策之篇多因彼此唱(集作唱此)和中得之他人未嘗能發也
所以輙自愛重今復編而次焉以附前集合成三卷題
此卷爲下遷前下爲中命曰劉白吳洛寄和卷自太和
六年冬送夢得之任之作始居易頓首
答莊充書杜牧
某白莊先軰足下凡爲文以意爲主以氣爲輔以辭彩
章句爲之兵衛未有主疆盛而輔不飄逸者兵衛不華
赫而莊整者四者高下圓折步驟随主所指如鳥随鳳
魚随龍師衆隨湯武騰天潛泉横裂天下無不如意苟
意不先立止以文彩辭句繞(集作統)前捧後是言(文粹作詞)愈
多而理愈亂如入闤闠紛然莫知其誰暮散而巳是以
意全勝者辭愈朴而文愈高意不勝者辭愈華而文愈
鄙是意能遣詞詞不能成意大抵爲文之旨如此觀足
下所爲文百餘篇實先意氣而後辭句慕古而尚仁義
者苟爲之(文粹作文非)不巳資以學問則古作者不爲難到
今以某無可取欲命以爲序承當厚意惕息不安復觀
自古序其文者皆後世宗師其人而爲之詩書春秋左
氏已降百家之說皆是也古者其身不遇於世寄志於
言求言遇於後世也自兩漢以(集作己)來富貴者千百自
今觀之聲勢光明孰若馬遷相如賈誼劉向揚雄之徒
斯人也豈求知於當世哉故親見揚子雲著書欲取覆
醬瓿雄當其時亦未嘗自有誇目况今與足下並生今
世欲序足下未巳之文此固不可也苟有志古人不難
到勉之而巳某再拜
謝西川白相寄賜新詩書薛逢
某啓伏蒙仁恩猥垂下顧兼賜新詩二十首向風長跪
齊思探玄如畏途咀冰若旱苖蒙澤瑩心冷骨潤葉滋
莖曠無津涯杳邈(集作失)顧視秋日懸而氛昏息雅音作
而聾聵醒輙欲再頥幽玄重開戶牖旁窺涉級漸冀升
堂徒循夫子之牆未夢江生之筆今則緘之瑞錦貯以
盤囊不獨榮耀於子孫實亦發揚於流軰生死幸甚伏
計即離征鎮當赴闕庭鼓萬有而罏冶重開序羣倫而
權衡再設使鄭衛不作咸韶更張吹嘘而寒谷春生霑
灑而枯荄萌動天下甚幸某此時或希匠化獲序宗彛
願承舟檝之功得出風波之路嗟嘆不足繼之詠歌謹
錄長句七言詩一首獻上塵黷尊嚴惶恐無狀
與崔學士書
賢弟過岐山賦謁譲帝陵二篇自三兩復莫究津涯煥
乎與日月齊明洶乎與江海爭大苞若天地速如鬼神
迎之不見其前隨之莫覩其後波瀾之外懲勸在焉崛
立當今峭若嵩華是以謂之文矣歎之不足繼之詠歌
霜霧興懷未即拜賜謹先奉狀代申誠欵不宣謹狀
與李生論詩書司空圖
文之難而詩之難尤難而古今之喻多矣而愚以為辨
於味而後可以言詩也江嶺之南凡足資於適口者若
醯非不酸也止於酸而已為(文粹作若)鹺非不醎也止於醎
而已華之人(文粹有所字)以充饑而遽輟者知其醎酸之外
醇美(文粹有者字)有所乏耳彼江嶺之人(一作外)習之而不辨
也宜哉詩貫六義則諷諭抑楊渟蓄淵雅皆在其中矣
然而直署(集本文粹並作致)所得以格自竒前軰編(文粹作諸)集亦
不專工於此矧其下者耶王右丞韋蘇州澄澹精緻格
在其中豈妨於道學哉賈閬仙誠有警句然視其全篇
意思殊餒大抵附於蹇(文粹作寒)澁方可致(文粹作置)才亦為體
之不備也矧其下者哉噫近而不浮遠而不盡然後可
以言韻外之致耳愚竊(集作幼)嘗自負既久而愈(集作逾)覺
缺然然得於早春則有草嫩侵沙短(文粹作長)冰輕着雨銷
又人家寒食月花影午時天(上句云隔谷見鷄犬山苖接楚田)又雨微
吟足思花落夢無憀(英華無自人家以下四字)又夜短猿悲减風和
鵲喜靈(此二句集本文粹並在方響夜深船之下)得於山中則有坡煖冬生
笋松凉夏健人又川明虹照雨樹密鳥衝人得於江南
則有日帶潮聲晩煙和楚色秋(集本文粹並作戍鼔和潮暗船燈照島幽)又
曲塘春盡雨方響夜深船得於塞下則有馬色經寒慘
鵰聲帶晩饑得於喪亂則有驊騮思故第鸚鵡失佳人
又鯨鯢入海涸魑魅棘林高得於道宫則有碁聲華(集作)
(花)院閉幡影石壇(集作幢)幽得於夏景則有地凉清鶴夢
林静肅僧儀得於佛寺則有松日明金像苔龕響木魚
又觧吟僧亦俗愛舞鶴終卑得於郊園則有暖景鷄聲
美微風蝶影繁(一作還集本文粹並無此二句)又遠陂春早滲猶有水
禽飛(上句云綠樹連村暗黃花入麥稀)得於樂府則有晩粧留拜月春
睡更生香得於寂寥則有孤螢入空巢(集本文粹並作出荒池)落
葉穿破屋得於愜適則有客來當意愜花發遇歌成雖
庶幾不濱於淺涸亦未廢作者之譏訶也又(文粹無又字)七
言云逃難人多分隙地放生鹿大出寒林又得劒更勝
(集作乍)添健僕亡書渾(集作一)似憶良朋又孤嶼池痕春漲滿
小欄花韻午晴初又五更惆悵回孤枕猶自殘燈照落
花(上句云故國春歸未有涯小欄高檻别人家)又殷勤元日日欹午又明年
(上句云甲子今重數生涯只自憐自五更至此英華無)亦(集作皆)不拘於一槩也且
(集作盖)絶句之作本於詣極俾終古不能扣我耳(八字集作此外)
(千變萬狀不知所以神而自神也豈容昜哉)足下之詩時軰固有難色儻復
以全美為上(文粹作工)即知味外之旨矣勉哉(文粹作旃)司空表
聖再拜
文苑英華卷六百八十一
