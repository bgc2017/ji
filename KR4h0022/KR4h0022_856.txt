文苑英華卷八百五十七宋李昉等編
釋八
潤州江寧縣瓦棺寺維摩詰畫像一首
西京千福寺多寳佛塔感應碑一首
潤州江寧縣瓦棺寺維摩詰畫像碑
元黃之
夫魁北藏樞秉三竒於紫掖崐西運軸森萬族於黃輿
方領圓冠棹九流而宗學海霓裳羽服乘六甲而下仙
巖雖辰像微茫不能味甘陳之識陬維窅邈不能(闕)草
元之功仁義與禮樂可遵未出死生之境昏默與清虚
可尚纔居天地之先且造化以六合為功聖人以二門
分教豈夫百千萬劫量其遠近三千七品語其功業者
哉况性相之微不可以名言得虚有之妙不可以智力
知三千之净圡無邊八萬之法門虚受能住不思義(一作)
(議)觧脫者也維摩詰者華言净名居士也沒于妙喜之
國生于毗耶之城大仙那提之子常脩梵行世號白衣
居士焉故惣妙圓眀現身方大(一作方丈)無起無住不去不
來空色空而取真空滅生滅而求寂滅或歸之于無物
或得之於默然邪正於是路殊語言由其道斷居士之
真宗也若乃家室不離而教傳緇服天子廽向而身為
白衣讓金粟之尊未即知來之位晦玉毫之相空留長
者之名亦猶百谷之王以下莫能大六虚之相居高而
自卑居士之洪謙也若乃移外方諸佛一室規乎四大
對樂世之衆生一劫成乎(闕)日毛孔之内鼓大海之波
濤芥子之中欝湏彌之巘崿擲世界於恒沙之外不覺
不知攝高堂於大會之前同瞻同仰嵐風動地口吸莫
以為難猛火燃天腹(一作腸)貯但聞其一居士之神通也
若乃群邪作梗諸惡延(一作挻)災衆生茹焚溺之悲寒識
迫傷夷之患由是騁自在之力縱無礙之威破煩惱而
繫慳貪斬毒蛇而擒醉象朦幢暫建面縳四魔智劒纔
揮心降六賊故使波旬振讋不能變帝什之容外道摧
殘不能竊真如之業居士之威力也若乃非相成光乎
是相故見於威儀無言假道於有言方形於問荅弘乞
食之理湏菩提但覺茫然聞宴坐之談舍利佛不能加
報摩訶迦葉息言於二乘大目犍連吞聲於四衆亦由
眀鏡内鍳照之而不疲洪中外發扣之而必應是以五
百弟子同稱我不堪任二千闕人盡得無生發忍居
士之靈辨也若乃智惣大雄心行菩薩雖人我無相以
拯救為懷憂本無憂憂凢俗之憂病本無病病衆生之
病冨室貧里等資其福田酒肆媱房(一作舍)廣談其善誘
則知去重昏之小翳朗惠日而無私中根之大莖霑法
雨而同潤居士之慈悲也若乃前際(闕)無昧於因緣成
時化時不為於本願光嚴悟矣行念其道場新學豁然
坐知其宿命晨持乳鉢未息麤言中設飲盂普均香氣
有疾菩薩憂惱於是併除犯律比邱疑悔由其傾盖居
士之利益也若廼恭承父訓事方便以崇嚴瞻望母儀
奉智度而資受結齊肩(疑作眉)於法喜坐詠宜家期止足
於塵勞行同入室因風起對共賞慈悲他日趨庭獨推
誠實知識慕善道品所有居先伴侣求真度法由其見
託居士之宗黨也若廼上棟下宇空寂為輪奐之資净
服名衣慙愧入裁縫之用開八正之路則衆馬交馳坐
四禪之床則身心不動智惠之果秋垂無漏之林净妙
之花春發惣持之苑禪悅為味詎假珍羞觧脫充漿寧
思玉液奏法音之樂則絲竹藏聲燒異品之香則旃檀
罷郁居士之遊處也於是隨意所轉覺路遐通應緣而
攝梁津尅濟恢勇猛之志則火(闕)蓮廣(闕)虚之因則水
中現月法本希有若覩優曇之花道之將行大備貝多
之葉舉閻浮之國土禮敬忘疲想毗耶之人天聲塵不
朽居士之遺跡也得其道者則三乘弟子羞稱多聞行
其法者則七種學人莫不愛樂是致四天讃仰而無假
十地攀接而無階王者資而九有清群生聞而六念作
雖驪龍改地共尊金粟之儀水土遷行長奉寳臺之供
我國家神眀造物聖政調時滌瑕穢而玉鏡清剗澆訛
而撝大朴牢籠七十七代欝映萬八千年率土之濱罔
有弗(一作不)韙普天之下共惟帝臣京坻積而銅爵鳴鍾
鼓和而玉羊現將益四生之福爰開十善之因積舍廣
祗陁之園列郡揚净名之教萬姓資其分别八方暢其
休眀天地平成於是乎汲引在江寧縣瓦棺寺變相者
晉虎頭將軍顧愷之所畫也爾其上纏珠斗下控金陵
六代為天子之都二分入王孫之國禮讓流行之地英
靈誕秀之鄕鷲巖分虎踞之山鴈塔枕盤龍之水惣幽
閑與形勝則瓦(闕)之寺焉昔有晉莊嚴净域時梵佀以
規模雖廣彫餙未周永念粹華每疚懷於湏逹共成圓
滿而假力於檀那凡厥施財莫匪鳴刹顧君乃連扣資
數百笇逾千萬大衆眙愕不知其然君習氣精微洗心
閑雅雖纓弁混俗而繢素通神乃白緇徒令其粉壁於
是登月殿掩雲扉考東漢之圖採西域之變妙思運則
冥會能事畢則功成神光謝而晝夜名聖容開而道俗
覩振動世界謂彌勒菩薩下兜率之天照耀虚空若多
寶如來踊耆闍之地由是士女駢比擁路争趨車馬軒
轟傾都盛集玉貝交獻湏臾而寳藏忽盈青鳬亂飛俄
爾而銅山崛起納繒帛者繼踵施衣服者(闕)肩當鳴刹
而雖則可驚不崇朝而過其本數非夫數(疑衍)精義入神
者孰能與此乎雖江山寂寥居處緬邈年移代改留侯
歎過隙之駒(闕)人非丁令化遼城之鶴由是觀其道場
妙矣謂應供而來儀床枕儼然疑有懷於問疾目若將
視眉如忽嚬口無言而似言鬢不動而疑動豈丹青之
所歎詠相好之有靈哉預禮者肅如在之心瞻仰者發
歸依之念信受演說之旨大布於人天住持負荷之規
實存於牧宰刺史楊令琛懷軌物之量韞不伐之才五
服當列士之榮千里負專城之寄移風易俗頻推董相
之帷揖道歸真再擁文侯之篲長史薛宏仁賢雅望迃
德於仲舉之輿司馬成景(一作量)賀以卿相高才屈跡於
士元之驥俱遊六藝貯籝金而常滿共逄三朋攬衣(闕)
而永悟縣令陸彦恭夙神俊邁境宇恬虚雖馴雉已彰
實割鷄焉用風亭月牖還開見寶之詞石冷泉清頗恣
分襟之賞脩菩薩之行則仰之彌高現宰官之身則威
而不猛相門出相兹焉在兹佇聞摶擊鵬衢栖遲鳳沼
豈徒播兹風化奏彼絃歌而已哉丞鄭孝義逸氣飛騰
英懷倜儻擢命世之標幹揮舍人之符彩我之自出鳳
樓鳴五色之鶵家之積善牛渚降九𣲖之族宏才博學
再閱康成之門愛客好賢重覩當時之驛朋友推其令
譽人吏仰其高風歴州縣而暫勞獻塩梅而詎遠主薄
于植才藝早著水鏡長懸將騁驥於高門先漸鳴(疑作鴻)
於下位尉史惟清以雍容儒雅門專秉直之風以磊落
才雄巖引乘箕之宿則知龍駒千里非黃綬之所羈鵠
子九臯惟青天之是矚家裘不墜望台鉉而相輝堂構
克隆見公侯而必復寺主雲影及徒衆并諸寺大德等
並法身挺秀覺意圓眀屈拔提之尊號懷盛眀之忍辱
四十二之賢聖接踵比肩一十八之虚心持目想勇猛
精進將意耳而齊驅慱逹多聞與阿難而並䳱言論辨
了有類鵬蓍體性利根更嘉鴦掘故能經行不倦拯濟
忘疲模楷四流笙簧二諦邑人左補闕馮宗右拾遺孫
處元等並資忠履孝抱義懷仁凝大江之精靈欝高山
之景行莫不衡門育德華省馳聲或長揖九徵或光膺
八命所以東南蓄寶江左有人焉既而道俗披誠賓僚
訖欵濫見推於相箕遠不讓於當仁弟子謬忝詞場擢
桂林之秀言瞻法宇早從祗樹之遊覩泡影之皆虚悟
聲色之非實雖心為形役而志與道俱思惟必在於佛
乘夢想無忘於梵行觀居士之跡不可思議閱居士之
言得未曾有恨不親承聖旨捧袂於不二之門躬奉尊
顔跪履(一作屣)於大千之界託菩薩之下位共拂天花接
比丘之未得(一作行是)同窺聖果昔譛舞鸞之化每有願於
揄揚今從問鵬之遊豈得默而無述爾時欲重宣此義
是以敢作銘云其詞曰元氣浩浩大匠存存鎚&KR0008;精粹
折托乾坤四生有劫六趣無門愛流夕漲塵飛晝昏(其一)
巍哉世雄應期來現妙矣居士隨緣利見大庇生靈遂
荒臺殿劫塵遐邈恒沙法遍(其二)空床寂寂虚實閑閑文
殊奄至波旬遽還拔毛沃海剖芥藏山地分珠柱天潤
玉顔(其三)智惠無邊威靈具足廣延寳坐高蹈金粟振動
人天津梁道俗火宅垂蔭幽徒炳燭(其四)於赫有晉像教
斯傳繢事(闕)矣靈儀在焉神光夕照瑞相朝圓赩如電
掣皎若星懸(其五)我皇垂拱誕膺寳位控引四流陶鈞萬
類法闡妙有靈通夢寐政事以和物無不利(其六)天隂南
斗地擁東吳江山作固臺壘稱都俗冨英傑人多給孤
莊嚴結構炳煥規模(其七)瞻彼邦邑媚兹寮宷化偃一同
聲馳四海冰玉常瑩松筠不改廼睠道場肅焉如在(其八)
薄遊净域永念毗耶香如致飯衣似持花嚬容示疾啟
齒降邪室懷方丈會想無遮(其九)杳杳三界茫茫九有瞻
仰睟容思惟受手式刊真石僉圖不朽盛列鴻名天長
地久(其十)
西京千福寺多寳佛塔感應碑岑勛
粤若妙法蓮華諸佛之秘藏也多寳佛塔證經之踊現
也發眀資乎十力弘建在於四衣有禪師法號楚金姓
程廣平人也祖父並信著什門慶歸法胤母高氏久而
無姙夜夢諸佛覺而有娠是生龍象之徵無取熊羆之
兆誕彌厥月炳然殊相岐嶷絶於葷茹齠齔不為童遊
道樹萌芽聳豫章之楨幹禪池畎澮㴠巨海之波濤年
甫七歲居然厭俗自誓出家禮藏探經法華在手宿會
潜悟如識金環惣持不匱若住瓶水九歲(一作載)落髮住
西京龍興寺從僧籙也受具之年昇座講法頓收珍藏
異窮子之疾走直詣寳山無化城而可息爾後因靜夜
持誦至多寳塔品身心泊然如入禪定忽見寳塔宛在
目前什迦分身遍滿空界行勤聖現業净感深悲生悟
中淚下如雨遂布衣一食不出戶庭期滿六年誓建兹
塔既而許王瓘及居士趙崇信女普意來稽首感捨珍
財禪師以為輯莊嚴之因資爽塏之地利見千福默議于
心時千福有懷忍禪師忽于中夜見一水發源龍興流
注千福清澄泛灔中有方舟又見寳塔自空而下久之
乃滅即今建塔處也寺内净人名法相先於至地復見
燈光遠望則眀近尋即滅竊以水流開於法性舟泛表
於慈航塔現兆於有城(疑)燈眀示於無盡非至德精感
其孰能與於此及禪師建言雜然歡愜負畚荷鍤于槖
于囊登登憑憑是板是築灑以香水隐以金槌(一作鎚)我
能竭誠功乃用壯禪師每夜於築階所懇志誦經勵精
行(闕)喜歡之音聖凡相半至天寳
元載創構材木肇安相輪禪師理會佛心感通帝夢七
月十三日勑内侍趙思偘求諸寳坊驗以所夢入寺見
塔禮問聖夢有孚法名惟肖其月賜錢五十萬絹千疋
助建脩也則知精一之行雖先天而不違純如之心當
後佛之授記昔漢眀永平之日天化初流我皇天寳之
年寳塔斯建同符千古照有烈光于時道俗景附檀施
山積庀徒度財功百其倍矣至二載勑中使楊順景宣
旨命禪師於花(闕)樓下迎多寳塔頗(一作頗是)遂惣(一作揚)僧
事備法儀宸睠俯臨額書下降又賜絹百疋聖札飛雲
動毫龍之氣象天書之桂(一作天女桂塔)駐日月之光輝至四
載塔事將就表請慶齋歸功帝力時僧道四部會逾萬
人有五色之雲團轉(一作輔)塔頂衆盡瞻仰莫不胥悅大
哉觀佛之光利用賓於法王禪師謂同學曰鵬運滄溟
非雲羅之可頓心遊寂滅豈愛網之能嘉精進法門菩
薩以自強不息本期同行復遂宿心鑿井見泥去水不
遠鑚木未熱得火何階凢我七僧聿懷一志晝夜塔下
誦持法華香煙不斷經聲逓續因以為常沒身不替自
三載每春秋二時集同行大德四十九人誓行法華三
昧尋奉恩旨許為恒式前後道場所感舍利凡三千七
百(一作十)粒至六載欲葬舍利豫嚴道場又降一百八粒
畫普賢變於筆鋒上聮得一十九粒莫不圓體自動浮
光瑩然禪師無我觀身了空求法先刺血寫法華經一
部菩(闕)一卷乃取舍利三千粒盛
以石函兼造自身石影跪而載之同置塔下表至敬也
使夫舟遷夜壑無變度門劫筭墨塵永垂貞範又奉主
上及蒼生寫妙法華經一千部金字三十六部用鎮寶
塔又寫一千部散施受持靈應既多具如本寺其載勑
内侍吳懷寳賜金銅香爐高一丈五尺奉表陳謝手詔
批云師弘濟之願感逹人天莊嚴之心義成因果則法
(一有施財二字)施信所宜先也主上握至道之靈符受如來之
法印非禪師大慧超悟無以感於宸衷非主上至聖文
眀無以鍳于誠願倬彼寳塔為彰梵宫經始之功真僧
是葺克成之業聖主斯崇耳其為狀也則岳聳蓮披雲
垂盖偃下歘崛以踊地上亭盈而媚空中䁆䁆其靜深
旁赫赫以弘敞礝磩承陛琅玕綷檻玉琪(闕)居楹銀
黃拂戶重簷疊於畫栱反宇環其壁璫坤靈贔&KR0034;以負
砌天祗儼雅而翔戶或渙(疑)肩架鷙鳥肘擐脩蛇冠&KR1083;
巨龍蝟(疑)抱猛獸勃如戰色有奭其容窮繪事之筆精
選朝英之偈贊若乃開扄鐍窺祕奥二尊分座(疑)對鷲
山千佛發題若觀龍藏金碧晃矅環珮葳蕤其於列三
乘分八部聖徒翕習佛事森羅方寸千名盈尺萬象大
身現小廣座能崇俾湏彌之容歘入芥子寳盖之狀頓
覆三千昔衡岳思大禪師以法華三昧傳悟天台智者
爾乃寂寥罕契真要浩法不可以久廢生我禪師克嗣
其業繼眀二祖相望百年夫其法華之教也開元關於
一念照圓鏡於十方指隂界為妙門驅塵勞為法侣聚
沙能成佛道合掌已入聖流三乘教門惣而歸一人萬
法(闕)我為最雄譬滿月麗天螢光列宿山玉映海蛾蛭
羣峯嗟乎三界之沉寐久矣佛以法萃(疑我華)為木鐸惟
我禪師超然深悟其貌也岳瀆之秀冰雪之姿果脣貝
齒蓮目月面望之厲即之温覩相未言而降佛之心已
祕躅傳正觀之精茂或名高帝選或行密衆師共弘開
示之宗盡契圓常之理門人苾芻如嵓靈悟空法濟等
以定慧為文質以戒忍為剛柔含朴玉之光輝等檀旃
之圍繞夫發行者因因圓則福海廣超因者相相遺則
惠林深求無為於有為通觧脫於文字舉事(疑作銜)理含
毫強名偈曰佛有妙法比象蓮花圓頓深入真靜無瑕
惠通法界福利恒沙真其寳所俱乘大車(其一)於戱上士
發行正勤緬想寳塔思弘勝因圓階已就層覆初陳乃
昭帝夢福應天人(其二)輪奐斯崇為章靜域真僧草創聖
主增飭中座耽耽飛簷翼翼臻靈感歸於帝力(其三)念彼
後學心滯迷封衢昏(一作昏衢)未曉中道難逄常驚夜枕還
懼真龍不有禪伯誰眀大宗(其四)大海吞流崇山納壌教
門稱頓慈力能廣功起聚沙德成合掌開佛如見法為
無上(其五)情塵雖雜性海無漏定飬胎染生死迷鷇斷當
起縳空色同謬薝蔔現前餘香何嗅(其六)彤彤法宇繁我
四依事該理暢玉粹金輝惠鏡無垢慈燈照微空王可
托本願同歸(其七)
文苑英華卷八百五十七
