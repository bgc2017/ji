文苑英華卷九百九十八宋李昉等編
祭古聖賢
謁舜廟文一首謁禹廟文一首
謁夫子廟文一首祭關龍逄文一首
祭巢許文一首祭杜康新廟文一首
祭司馬相如文一首祭王子喬文一首
祭殷仲堪羊叔子文一首祭伏波神文一首
祭田横墓文一首酹王景略墓文一首
謁舜廟文吕温
唐貞元十一年歲次乙亥十一月一日東平吕温敢盥
沐齋㓗敬謁於舜帝之神恭惟至仁無方大孝不匱德
馨升聞允釐百揆以聖授聖猶言歴試擇人之君良不
可易聖功無全相待而宣雷驅四凶雲起八元大冶(蜀本)
(作火治)陶土(集作世)璿璣轉天垂衣巖廟萬物浩然是稱至
理是曰帝者混成雍熙永錫大嘏乃眷南顧蒼梧之野
歸堯鴻名付禹天下茫茫推遷邈萬斯年三代之後誰
為聖賢政如頽波俗若壞山韶樂猶在薰風不還於戲
道有通變事有同異官帝家王隨時之義揖譲而禪固
非力致所以識者存而不議若輔相之宜財成之規煥
乎文章百代可知九官惟舊七政有彛弘道在人太平
無時如何後王曾莫是思其易甚簡舍而弗為歴山巋
然河水東注唐虞日遠楊墨誰拒瞻彼歴山(集作清廟)薄言
往訴庶幾精誠必我依據假我以靈(集作俾躍清源)俾飛層雲
行神之道以致吾君不然歸来鳥獸為羣敢竭微志託
於(集作于)明神
祭禹廟文宋之問
維大唐景龍三年歲次甲子月日越州長史宋之問謹
以清酌之奠敢昭告於(集作于)夏后之靈昔者巨浸横流
下民(集作人)交喪惟后得流星貫昴之夢受括地治(集作理)
水之符底定九州弼成五服遂類上帝乃延群公自有
生靈樹之(集作以)司牧大災(三字集作禦水災)莫踰於堯日勤人
(集作隠字)不越於夏君(集作時)向微隨山奠川之功蒼生為魚
至今二千九百年矣肇為父子始生君臣興用天之道
廣分地之利者嗚呼皆后之功也之問移班會府出佐
計鄉遂得載踐遺塵遠探名穴朝玉帛於斯地聲存而
處亡晉精靈於此山至誠而響發悲夫井家相連于今
幾年當其葬也上不通臭下不及泉棺絞葛兮增(集作墳)
收壤鳥耘荒兮象耕田先王為心享是明德后之從政
忌此姦慝酌鏡水而勵清援竹箭以自直謁上帝之休
祐期下人之蘇息日之吉神之歆激楚舞奏越吟芳爼
溢醇罍深遺羞猒於魚鳥餘瀝醉於山林忽雲摇兮鳳
舉空夀堂兮隂隂
謁夫子廟文(此篇已見三百七十三卷)李觀
祭關龍逄文王勣(集作績)
歲月日謹以清酌之奠敬祭夏忠臣關生之靈曰聖貴
逹節賢貴識時興亡有運用捨有期憑河暴虎前哲所
嗤身滅主喪如何忽思我因行役歴于荒祠壯山河之
舊壌歎墳隧之餘基松枯栢悴(集作老)草密苔滋託深悲
於薄醑魂有靈而饗之
登箕山祭巢許文前人
懷二子之高烈背嵩岳而来遊挹千載之遐軌登箕峯
之(集作而)少留昔時慷慨神輕九州今来寂寞(集作絶)魂辭
一丘英蹤落而猶在精誠冥而遂幽(集作休)山荒廟僻地
古松秋吾(集作余)鄙懷之有素仰前哲之清猷同聲同(集作)
(必)感異代相求如志(集作至)誠之見接庶蘋蘩之可羞伏
惟尚饗
祭杜康新廟文前人
歲月日敢以清酌之奠敬祭先生之靈曰兩儀判闢萬
象森羅都邑未建鳥獸獨多茹毛飲血巢居穴窠天地
不交人靈未和智哉先生爰作甘醴上配百牢下主五
齊以宴以禱為樽為洗萬神以降三獻成禮法成必弊
文盛則華奚仲斵輪焉知覆車桀紂亡國羲和喪家周
公作誥廼防厥邪我聞古時王道正直賢人君子澡身
浴德降及中世昏主作式刑罰不中讒淫罔極吁嗟世
道一至於此逹人大觀貴和其禮與制於物寧在於已
乘流則逝遇坎則止眷兹酒德可以全身杜明塞智蒙
垢受塵阮籍遂性劉伶保真此避其世于今幾人我瞻
前說功高受賞嗟嗟先生其義可想肇基麴蘖光開祀
饗大禮斯備羣賢就養敢依河曲建爾靈祠前臨極岸
却就長磯茅茨不翦采椽不治掃地而祭神其享之
祭司馬相如文陳子良
維大唐貞觀元年歲次丁亥五月壬子朔十六日丁卯
相如縣令陳子良謹遣主簿譙悅齊(疑作齋)桂醑蘭殽之
奠敬祭故文園令司馬公之靈惟君夙敏雅調雍容含
章挺生慕藺斯在題橋去蜀杖策入關終倦梁園之遊
還悅臨卭之客楊意為之延譽王孫以之開筵彈琴而
感文君誦賦而驚漢主(一作武帝)金門侍制深嗟武騎之輕
長門賜金方驗彫龍之重及乎茂陵謝病遊岱無歸空
留封禪之書遂感宸衷之悼是知聲名籍甚絶後光前
厥跡猶存餘芳無泯予忝宰茲邑似覿遺塵撫事懷賢
實勞寤寐夫遊九原者慕隨會而增悲望魏都者佇侯嬴
而顧步仰惟往彦差擬其倫緬彼風猷載深長想至於
蘋蘩可薦黍稷非馨庶降明靈幸垂嘉祐神其如在希
能饗之
為兖州司馬祭王子喬文宋之問
維大唐神龍二年歲次甲子月日前中(中字集作太中)大夫行
兖州都督府司馬王某謹以清酌之奠敢昭告於(集作于)
仙居之靈夫惟仙君神化寥廓昔為葉宰莅此郛郭謁
帝乘鳬賓天控鶴玉以為棺言降楚鄉土自成壠人知
東岡靡靡行邁邑過諸梁實感我先顧墓增傷載馳載
奔于陵于谷廼披蔓草式敬喬木孰不懷古誰非彼昆
靈胄日衰遐心莫存逮及仙伯復茲道門小子實幸忝
惟枝孫華陽舊里緱氏(集作山)新宅二君爰剏百代不易
豈無沃土永守遺跡有鳥有鳥歸来何斯(集作可期)緬惟此
地登真之基願考狭室樹兹豐碑有志未就靈其祐之
尚饗
祭殷仲堪羊叔子文張說
荆州府城中西北隅舊有殷仲堪祠說到官廣其
堂立羊叔子廟像成而祭之
維開元六年歲次戊午正月日荆州大都督長史燕國
公范陽張君(集作某)謹遣功曹參軍吳興沈從訓敢昭告
於普殷羊二荆州之神我聞立人之道曰仁與義仁者
孝之先義者忠之主也殷公惟孝子羊公惟忠臣行植
普國德施荆人不孤其美是建為隣䨇風雖舊二廟維
新凡百君子高山仰止馨香以時肅(集作敬)恭明祀尚饗
凖制祭伏波神文李翺
嗚呼伏波之生好兵自喜幼有壯節騰聲出仕定册歸
漢漠俞帝旨筭無失畫功伐可紀破斬徵側實平交趾
来征(集作往)蠻溪未卒而死小人赤口曷本於理薏苡南
還明珠譛起乃收侯印爵不及子遺(蜀本作唯)德不忘愛留
社里築廟以祭人敬(集作敬畏)其鬼久而若新千歲不毁讒
口嗤嗤易白成緇孔子義失勛華不慈曾氏殺人母投
於(集作于)機居竊厥嫂陳平不疑申生寘堇普有驪姬(蜀本)
(有是以二字)無極巧詆(集作舌)伍奢誅(集作族)夷孟子傷讒萋兮
作詩公失其所梁松實為何獨將軍自昔如斯故士有
歴萬代而不滅者常被訕於當時苟窺心而不怍雖棄
置兮(集無兮)其奚悲赫赫聖帝嘉賢命祠酒斝既列(一本作設)
神乎降斯(集作思)尚饗
祭全義縣伏波廟文李商隠
年月日觀察處置使兼御史中丞鄭某謹遣全義縣令
韋必復以酒牢之奠昭賽於漢伏波將軍新息侯馬公
越城舊疆漢將遺廟一𣲖湘水萬重楚山比潁川袁氏
之臺悲同異日方汝水周公之渡感極當時嗚呼昔也
投隙建功因時立志隗將軍坐談西北棄去無歸梁伯
松(集作孫梁松字伯孫)自降王姬雖来不起以若畫之眉宇開聚
米之山川扶風里中詎守錢而為虜德陽(本傳作宣德)殿下
寧相馬以推工悵望關西趨馳隴首事嫂冠帶誡姪書
成龍伯高之故人其言有所公孫述之刺客相待何輕
鳶跕啟行蠻溪請往銅留鑄柱革誓裹尸男兒已立邊
功壯士猶羞病死灕湘之滸祠宇依然豈獨文宣之陵
不生刺草更若武侯之壠仍有深松向我来思停車展
敬一樽有典(集作奠)五馬忘歸及申望歲之祈又辱有秋
之澤雲興柱礎電繞墻藩何煩玉女之投壺方聞天笑
不待樵人之取箭已見風廻敢忘黍稷之馨用報京坻
之賜属以時非行縣不獲躬詣靈壇詞託煙波意傳天
壌既謝三時之澤兼論千載之交勿負至誠以孤玄契
祭田横墓文韓愈
貞元十一年九月愈如東京道出田横墓下感横高義
能得士因取酒以祭為文而弔之其詞曰事有曠百世
而相感者予不自知其何心非今世之所稀孰為使予歔
欷而不可禁予既博觀乎天下曷有庶幾乎夫子之所
為死者不復生嗟予去此其從誰當秦氏之敗亂得一
士而可王何五百人之擾擾而不能脱夫子於劒鋩抑
所寶之非賢亦天命之有常昔闕里之多士孔聖亦
云其遑遑苟予行之不迷雖顛沛其何傷自古死者非
一夫子至今有耿光跽陳辭以薦酒魂髣髴兮来享
華山酹王景略墓文吕温
唐貞元十二年十一月六日河東男子吕温敬酹于符
秦丞相王公景略之墓昔馬氏暴興世不及三枝根河
洛遺枿東南鋸牙霆聲争逐婪婪天下為血普猶清談
帝命景略被兹文武秉心無親用則為主惟秦悼世求
我草莾振衣投畚乃作雷雨雨莫不潤雷莫不震吸涼
吞燕嚼魏含普海蕩風掃天臨嶽鎮功存生人是曰大
順武功成矣文理定矣晏開太平垂及三紀子也無夀
秦其不祀日沉天昏水竭龍死時更運改道歴消長屹
彼壯骨沉為朽壌烈氣猶在英風可想雲開華山若見
精爽樂毅佐燕功負其名漢猶求後寵號華成曷如夫
子翊運而行廓定八州澤流羣生歴代王者迨我聖明
盛德未聞荒墳欲平我行於東稅駕釃酒才何敢望數
亦未偶終期自致窺子戶牖靈魂若存死為冥友
文苑英華卷九百九十八
