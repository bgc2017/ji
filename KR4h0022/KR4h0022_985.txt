文苑英華卷九百八十六宋李昉等編
交舊九
祭韋太尉文三首祭張中丞文二首
祭王員外文一首祭崔中丞文一首
祭何大夫文一首祭顗和尚文一首
祭李處士文一首祭樊司空文一首
祭吕郎中文一首祭李中明文一首
為劉尚書祭韋太尉文符載
維年月日某官某祭于某官之靈乾坤瑞氣蓊鬱淳精
誕生碩臣為才為英其體顒昂其神清明大包九德全
貫五行聞望昭宣勲榮峥嶸静專動直淵默雷聲甲子
之歲宗社震驚塵飛四野人弄豆兵公(一作昔)在隴州保
捍孤城師徒顦顇凶孽縱横一發沉機萬夫掃平天維
地軸為之不傾天子報功夫何超越全蜀千里虎旗龍
節堅完卒乘延納賢傑武事雄稜文華昭晣西戎夭矯
南詔夐絶德惠震威投心象闕激揚風教提携義烈二
十年間沲江澄澈爰有獷人驃國彌臣化所未洽古之
不馴飲我大誠沛然来賓遂使皇澤播其無垠奉聖功
成樂府聲新一時事業萬古紛綸實冀昊穹福善與人
何豫章之磅礴奄摧落乎青春嗚呼曩者危疑之際邪
臣交搆獨秉精誠飛章上奏忠同折檻詞近及霤昏霧
忽清太陽乃晝淒凉陳跡惋毒中夀志未展於生前寵
徒光於身後嗚呼某以薄劣獲事旌旃猥承國士之顧
謬居羣彦之先徬徨授署昧懵機權顧無能於布政懼
取譏於大賢蕭條岐路𦕈默風煙諒祖奠之無路瞻夀
堂而澘然
為賈常侍祭韋太尉文
至道之世君臣聖明必有賢才為之挺生昭昭我公得
一居貞窺神靈之壼奥涵天地之淳精胸襟洞逹方略
縱横文房啓而風雅斯在武庫開而禍亂乃平甲子之
歲逆泚變節河海沸騰宗社兀隉孤軍隴上勢窮援絶
激臨危之肝肺成曠世之勲烈帝有寵命擁旄蜀川威
聲烜赫德禮昭宣家有美政人無兀賢熙熙穆穆二十
餘年機謀内發英明獨照頓挫西戎經營南詔通驃國
之幽阻導彌臣之䆗窱咸屈膝於君王信萬古之榮耀
方期驅兵率乘覲謁帝庭承汪濊之殊澤陳訏謨之大
經如何尊重遘兹殞靈地偃喬岳天沉輔星昨者疾瘳
之日咸望再起頻造屏内候公動止憂國慷慨請立太
子事苟未行歿而後已今上嗣位人神交喜哀傷大賢
不見如此某謬以菲薄監臨此軍參蕭曹之議論覩伊
霍之功勲淒凉門館顧慕風雲非百身之可贖寄一慟
於斯文
為西川幕府祭韋太尉文
維年月日祭於某官之靈聖歷應數今古同風五百年
間運屬我公長河噴射太華穹崇鬱起生人之表獨棲
顥氣之中往者鯨鯢蕩海波濤洶洶京洛風塵人神震
恐公遂屹立天授智勇斬刈師徒扶持汧隴逆黨顦顇
心摧計擁繇是安危繋之輕重天子報功禮數乃殊既
渥龍節亦執金吾國之西南寔曰成都夷夏混合山川
盤紆苟非哲人莫啟令圖咨我賢逹付之方隅公乃壓
坤維以厚德注羣生以和氣應變參乎杳冥布政歸乎
簡易剗風俗之姦窳平人心之險陂肅貔虎以雲屯禮
英髦而麏至蠲萬痾於藥草新百貸於鄽肆綢繆賓客
之歡肅穆鬼神之祀補前人之漏略極當時之能事道
尊而獷俗承風聲烜而殊鄰慕義狺狺犬戎背約報仇
疆場蠆毒大邦寇讐公動機權控扼咽喉闢其陬落係
其魁酋峨和窣雲大渡横流伏不敢動垂二十秋伊昔
南蠻嚮化虔奉朝旨將率非良撫綏失禮興兵戰伐深
入邊鄙十萬之師蕩為癘鬼公以誠往彼由感起拜新
詔於皇都歸舊封於越嶲提携椎髻之類簉列青衿之
齒驃國之與彌臣伏聫蹤而疊軌臣製樂以奉聖裁文
以叙美考一德之輝光諒有唐而已矣方期五福之夀
享九命之尊致雍熙於宇内相玉帛於天門何至業之
堙鬱逢逝水之迅奔竭涸滄海摧頹崑崙精靈一去徽
烈空存嗚呼哀哉錦城秋暮北郊長路寂寞山川蕭疎
草樹雖蘋藻之屢薦終轜車而不駐慟軍府之悲凉增
煙霞之思暮某等俱以孱鈍獲事旌旄庇蓮府之光彩
無汗馬之勲勞戴恩愧厚顧位慙高問沉痛之何有與
三江之滔滔
為劉尚書祭張中丞文二首前人
維年月日祭于某官之靈惟靈和粹在躬行方而通瀟
洒囂塵之外翺翔禮樂之中與物大聖推之至公落落
賢人之慶恢恢長者之風學有餘力備功衆藝環璧文
章龍蛇草隸江湖之地東西無際獨負高名聞乎早歲
赫赫太師光鎮此川大啟幕府盡心招延運籌帷幄之
内折衝罇俎之前欝然時論謂蜀得賢某也不才接武
随肩𬗟茂三益周旋十年或朝遊古寺或夜接華筵歡
呼醆斝嘯傲風煙神理無狀忽鍾沉疾顧侣無悰懷仁
若失隂深府舍寥落煙日雖道義不間於同心而語笑
每乖乎促席何士林之凋瘵碎金相與玉質某以懦劣
謬司戎律方屬理兵未遑造室眷言襟契何啻膠漆一
面有乖百齡俄戢舊鄕迢遞素帷蕭瑟望精爽以申哀
誠不知涕洟之所出
二
惟靈總四科之要推六藝之先襟懷灑散文翰聯翩寄
情琴酒長嘯風煙有名當世三十餘年誠謂羽翼中朝
潤色王度翔鸞彩鳳趐翼雲路荏苒江海蹉跎晩暮道
乃光華疾成沉痼崇巖絶(集作舟)壑松摧桂蠧哀兹下泉
永寐不寤某頃同舍周旋後塵肺腸見許筆硯相親顧
以孱虚每慕仁人實冀鄙志於兹大伸奈何昭時奄落
窮塵永懷道義臨風酸辛畫翣柳車白日青春鄕關樹
老岷蜀塋新戎事見羈執紼無因具罇罍以寫意聊寄
恨於江濱
為劉尚書祭王員外文前人
維年月日祭於某官之靈惟靈行業端簡襟期高朗類
彼雲霄萬夫是仰根蟠一德冥入羣象和自中来道非
外奬風儀峻峙神氣森爽清濟横流蓮峰直上爛爛文
章早歲擅場鏘金叩玉折桂穿楊昔在太師作鎮坤方
大啟幕府聿求賢良君赴招筵價重珪璋賓主之際赫
然有光余復繼来厠接周行契侔金石韻擬笙簧並几
聯曹擁闥環廊紛紜笑謔爛漫壺觴昨者象緯成災禍
丁故使門庭倉卒軍旅沸渭猥蒙遺令俾司留事顧此
孱虚實憂殞墜東川無狀横相猜忌破表焚牋封山掠
騎因得討罪誅其不義屢犯鋒鋩幾經憂畏天子明察
龍旌旋至何事䛕才忽膺重寄告語未接潰瘍已熾晷
刻小暌音容永閟如何昊蒼負此沉意危廹是同歡榮
乃異嗚呼哀哉嘗寮分切親懿情偏念家道之霜藐若
肺腸之焦然位不過郎署夀纔及中年彼禍淫與福善
吾將仰首而呼天一罇酌奠百慮纏綿惟撫孤之感躅
庶幾誠之在(一作有)焉
為杜相公祭崔中丞文前人
嗚呼子有四教文行忠信惟公佩服終身不磷惠慈敦
厚温恭淑慎趨善如流惟賢是進公方可與利用無朕
騄驥絶塵青萍淬刃累參戎府九牧大郡教化諏謀作
程垂訓不躋高位丁此巨舋茫茫上天殲我賢雋嗚呼
佑自弱齡實奉周旋綢繆出處四十餘年昔佐此府周
行接聯佑忝末介公總中權朝整金鑣夕同綺筵揮動
醆斝沉吟風煙對博千場春日秋天氣振耳熱勝負争
前今也冥冥音容藐然沉思永痛涕泣纏綿嗚呼世且
多故權窆兹地苟安其宅豈靈之意悠悠羸疾浩浩官
吏無因執紼遠送幽隧天寒景淑雲愁鴈思傾一巵以
寫哀誠痛百年之永異
祭何大夫文前人
巖巖泰山羣嶽攸宗公有盛德與之比崇高朗沉深神
超氣融禮樂方外粹和積中顒顒昂昂大人之容天高
起鶴泉深見龍早張雄詞叩玉鏗鏘文場一戰陷敵摧
鋒結綬王畿部局生風拾遺丹階危言匪躬公嘗從事
浙西盛府咨籌畫略輝光賓主皇帝順狩褒梁重阻納
貢匍匐逹行在所帝曰首至西方惟汝建社擁旄于鄂
之渚自公之来法舉令行鋤姦剪暴振獨蘇惸疆理封
域繕完甲兵十五餘年夏水潦清德宇弘曠威容光明
日翼休時調鼎和羹嗟此梁棟奈何頽傾(一作齡)位竟不
来負我蒼生嗚呼載有蓬戶廬山之曲接連人郡沿洄
往復早獲請謁許布心腹掩過與能情優禮縟想公振
揚清風無鄰律吕翰墨龜龍縉紳遺我細微合我嘉姻
永言感慟破骨傷神嗚呼哀哉去歲春暮旌旗滿路眄
睐風煙留連草樹前日東亭天光曉晴金罇玉管芳樹
流鸎誰謂累夕幽明遽隔瞬目交臂遂成古昔心敬無
飾詞哀必激寫慟絶於江干疑精靈之可覿
為楊廷評祭何大夫文前人
伏惟尊靈涵清明之氣秉中庸之德事業存乎教化忠
厚形於家國文章根風雅之奥議論探玄聖之域虎視
犀額山立玉色惟公昔年聲譽赫然拾遺補闕丹陛之
前天子思理垂意藩外聿来沔鄂十五餘載浩浩兹邑
民繁境大通至信於豚魚被深仁於幼艾秋霜可畏春
日可愛卷風波於夏水失險阻於西塞嗚呼地有四海
候(一作俟)公而清天有三階望公而平昊穹謂何殲我賢
明小人君子號呼震驚嗚呼賓主之道人倫之義情禮
所加殺身有地如朗小子孱愚下位無絶俗之姿寡卓
然之異猥辱提引叨居賢次顧侣之榮撫心多愧頃將
重命驅車遠使不憚山川敢告顦顇昔我往矣龍節煌
煌今我来思丹旐悠揚慟哭江干若摧肺腸儻神理之
昭鑒殊辛酸之未央
為江西李常侍祭顗和尚文前人
大方浩浩天高地厚彼上人者空門稱首塵埃三界揮
斥萬有如淨蓮花出泥離垢早歲蜀中師事全公一言
悟解了得真空靈覺内虚妄境外融寳山見月(一作寳月山見)
性海無風某謬以菲薄投心依止周旋瞻仰年踰一紀
東洛之濱湘江之涘晨朝後夜談玄析理破壊結縳我
則用喜甘露洗心簫韶洞耳一昨猥受朝寄聿来此方
撫俗未幾懷仁不忘師雖無心應物則深尺素紆屈千
里相尋纏綿舊故啓廸塵襟窮弊邑之風物暢平生之
登臨嗚呼風火扇災遽成沉疾暌累旬之晤語謝百靈
(疑作齡)之形質雖真性之湛然愴尊容之已失荒郊野塔
秋晨曉日幡盖飄蕩香花蕭瑟寄慘怛於斯文諒悲懷
之不一
祭處士李君文前人
良友三人来自蜀川身棲廬嶽氣屬雲天至寳多脆靈
芝不堅君與王生早落窮泉當時食貧窆禮從權殯宫
蕭索二十餘年在風塵中觸故牽纏每懷曩昔深衷惻
然頃亦有意祗承付託訪君姻族獲歸京洛賢舅緇褐
外弟罷弱實恐歲時遂移舟壑神本尚簡禮貴適時即
其故地而窀穸之衛玠短命伯道無兒千秋拱樹我心
傷悲嗚呼吾李處士已而已而
祭樊司空文前人
天有神氣地有山川交感絪緼實生大賢聰明惠和忠
厚塞淵體剛法健動直静專在昔安卑屈宰堯山聿来
射策懼(疑)登紫垣異日從容危冠上前以手晝地慷慨
論邊道合時来舜日堯年纏綿三接奮發九遷帝念和
戎公駕軺軒詞危氣激張威懾蕃擁旄襄漢建旆荆蠻
卒乘完勁勲庸昭宣征南當陽芳若蘭荃我有令問與
之周旋嗚呼仁人在上安危所屬世且多難奪公何速
溘然多露壊乎梁木望缺三台夀虧五福大誠至信漸
人被俗擁杵輟舂鄕號里哭嗚呼載本諸生器識孱愚
猥辱拂拭化珉為瑜昔歲渚宫灌涸濡沽前年南擁顧
重禮殊將致賓僚將貢國都感念厚意使人捐軀漢水
之陽峴山之隅千乘曄曄旦夕陪趨秋景沉寥春華芳
敷瀾漫醆斝淒鏘笙竽拜首節旄將去踟蹰吟嘯叙什
丁寧匡廬星霜未周幽顯異途神歸蒼昊魄散黃壚明
明知音今也其孤仰天涕下被臆交襦嗚呼舊山之下
石田疎惡智昧經營食無藜藿歲時淹久情禮漏略瞻
望夀堂脾酸肺(一作胏)削驅策輿隸匍匐宛洛清酒隻雞
中(疑作申)哀獻恪凉風白露帷帳蕭索門戟朝開井桐夜
落生芻一束意不為薄寫慟絶於精靈冀斯文之可託
祭吕郎中文(集作祭吕衡州温文)柳宗元
維元和六年歲次辛夘九月癸已朔(文粹作八月癸亥朔)某日友
人守永州司馬員外置同正員柳宗元謹遣書吏同曹
家人襄兒以(集作奉)清酌庶羞之奠敬祭于吕八兄化光
之靈嗚呼天乎君子何厲天實仇之生人何罪天實讐
之聰明正直行為君子天則必速其死道德仁義志存
生人天則必夭其身吾固知蒼蒼之無知(集作信)寞寞(文粹)
(作漠漠永本作莫莫)之無神今於化光之歿怨(文粹作悲)逾深而毒愈
(集作逾)甚故復呼天以云云天乎痛哉堯舜之道至大以
簡仲尼之文至幽以默千載紛争或失或得綽(二本作倬)乎
吾兄獨取其真(二本作直)貫乎化始與道咸極推而下之法
度不忒旁而肆之中和允塞道大藝備斯為全德而官
止刺一州年不逾肆(文粹作五)十佐王之志没而不立豈非
脩(文粹作循)正直以召災好仁義以速咎(文粹作夭)者耶宗元少
(二本作幼)雖好學晩未聞道(文粹作未聞其道)洎乎獲友君(一作吾)子
乃知識(集作適)於中庸削去邪雜顯彰(二本作陳)直正而為道
不謬吾兄(二本作兄實)使然嗚呼積乎中不必施於外裕乎
古不必諧於今二事相兼(二本作勘)從古至少至於化光最
為太甚理行第一尚非所長文章過人略而不有夙志
所著(文粹作蓄)巍然可知貪愚皆貴險狠皆老則化光之夭
厄反不榮歟所慟者志不得行功不得施蚩蚩之民不
被化光之德庸庸之俗不知化光之心此言一出内若
焚裂海内甚廣知者(集作音)幾人自友朋凋喪志業殆絶
惟望化光伸其宏略震耀昌大與行於時德使斯人(二本)
(作使斯人徒)知我所立今復往矣吾道窮(二本作息)矣雖其大(二本)
(作存)者志亦死矣臨江大哭萬事已矣窮天之英(文粹作學)貫
古之識一朝去矣(二本作此)又(一本作終)復何適嗚呼化光化光
今(集有後字)何為乎止乎行乎昧乎明乎豈蕩而為太空與
化無窮乎將結而為光耀以助照臨乎將(二本作豈)為雨為
露以澤下土乎將為雷為霆以泄怨怒乎豈為鳳為麟
為景星為慶(二本作卿)雲以寓其神乎將為金為錫為珪為
璧以棲其魄乎豈復為賢人以續其志乎將奮為明神
以遂其義乎不然是昭昭者其得已乎其不得已乎抑
有知乎其無知乎彼且有知其可使吾知之乎幽明茫
然一慟腸絶嗚呼化光庶或(文粹作幾)聽之尚饗
祭李中明文前人
維年月日柳某謹以清酌庶羞之奠致祭于亡友中明
之靈夫子之道邈以恒兮夫子之志勵以兢兮求中以
謙(二字集本作慊)末若履冰兮敦仁以孝實烝烝兮雖(一作誰)毁
無虧禮莫徵兮(集作惟毀死虧禮其他莫懲兮)秉端守一信厥朋(集作明)
兮月踰歲長行若登兮外温其顔内類直繩兮謾言来
加不遽陵兮舉世羣非自視弘兮庶優游於道大賚是
承兮掩冤舒抑與類升兮胡茫茫而(集作其)不信卒以禍
仍兮豈韜忠裒(集又注作裏又作履)信鬼所憎兮將教言吾欺終
不可徵兮吾方冀子于暮翼有興兮今而棄余志若崩
兮若將援而止喪厥肱兮怛而(集作其)殞心交背膺兮水
之綿綿山萬層兮又淫以雨雪紆委硱磳兮鴟鵂夜號
(集作啼)羣瞑凝兮䰟思(柳州本作鬼)以行中道凌兢兮魅魑撝
呵曷可憑兮聊致吾慎(集作憤)斯言孰稱兮
文苑英華卷九百八十六
