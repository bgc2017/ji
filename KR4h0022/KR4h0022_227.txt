文苑英華卷二百二十七宋李昉等編
道門三
宫觀三十三首送僧道人二十六首
宫觀
早冬遊至王屋自靈都抵陽臺上方望天壇偶
成一章寄温谷周尊師中書李相公
白居易
霜降山水清王屋十月時石泉碧深深(集作漾漾)巖樹紅離
離朝為靈都遊暮有陽臺期飄然塵世外鸞鶴如可追
忽念公程盡復慙身力衰天壇在天半欲上心遲遲常
聞此遊者隠客與損之各包貴仙骨俱非泥垢姿二人
相顧言彼此稱男兒若不為松喬即湏作臯䕫今果如
其語光彩雙葳蕤一人佩金印一人翳玉芝我來高其
事詠嘆偶成詩為君題石上欲使故山知
宿簡寂觀前人
巖白雲尚屯林紅葉初隕秋光引閒步不知行遠近夕
投靈洞宿卧覺塵機泯名利心既忘市朝夢亦盡暫來
尚如此况乃終身隠何以療夜飢一匙雲母粉
華陽觀桃花時招李六拾遺飲
前人
華陽觀裏仙桃發把酒看花心自知争忍開時不同醉
明朝後日即空枝
此詩三百二十一卷重出今已削去
宿張雲舉院前人
不食胡麻飲杯中自得仙隔房(集作離)招好客可室致芳
筵美(集作家)醖香醪嫩時新異果鮮夜深唯畏曉坐穏不
(集作豈)思眠碁罷嫌無敵詩成愧在前明朝題壁上誰得
衆人傳
題上皇觀章孝標
五雲(集作烟霞)深盖七星壇想像先朝駐禁鑾輦路已平栽
藥地皇風猶在步虚寒樓臺瑞氣晴蕭索杉檜龍身老
屈蟠感惠休言并李郭劍門空處望長安
題魚尊師院賈島
老子堂前花萬樹先生曾見幾廻春夜煎白石平明喫
不擬教人哭此身
過陽道士居前人
先生脩道處茅屋遠囂氛叩齒坐明月榰頥望白雲精
神含藥色衣服帶霞紋每語瀛洲路多年别少君
古觀朱慶餘
仙觀曾過知不遠花藏石室杳難尋泉邊白鹿聞人語
看過仙壇漸入深(一作林)
玉芝觀章道士房周賀
四面杉松合空堂畫老仙蠧根停雲水曲角積茶煙道
至心機盡宵清琴韻全獨嫌來又去不得坐經年
題終南麻先生寂禪師石室劉得仁
同居石室貧五十二廻春擁褐冥(集作忘)心客窮經暮齒
人翠沉空水定雨絶片雲新危細秋(集作草)峯徑相隨到
頂頻
題吳先生山居前人
先生此幽隠便可謝人羣潭底見秋石樹間飛片雲山
居心已慣俗事耳憎聞念我自多疾開爐藥許分
題上皇觀薛逢
狂寇窮兵犯帝畿上皇曾此振戎衣門前衞士傳清警
砌下奚官掃翠微雲駐夀宫三洞啓日廻仙仗六龍歸
當時丹鳳銜書處老栢蒼蒼已合圍
題春臺觀前人
殿前松栢晦蒼蒼杏遶仙壇水遶廊垂露額題精思(一作)
(專)院博山爐褭降真香苔侵古碣迷陳事雲到中峰失
上方便擬尋溪弄花去洞天誰更待劉郎
重遊蘇州玉芝觀許渾
高梧一葉下秋初迢逓重來寄舊居月過碧忩今夜酒
雨淋(集作昏)紅壁舊年書玉池露冷芙蓉淺金井烟分(集作)
(瓊樹風高)薜荔疎從此扁舟(集作明日揚帆)更東去仙翁應笑憶(集作)
(為)鱸魚
早出洞仙觀趙嘏
露濃如水灑蒼苔洞口烟蘿密不開殘月色低當戶後
曉鍾聲迥隔山來春生藥圃芝猶短夜醮齋壇鶴未廻
愁是獨尋歸路去人間步步是塵埃
宿王屋天壇馬戴
星斗半沉蒼翠色紅霞遠照海濤分折松曉拂天壇雪
投簡寒窺玉洞雲絶頂醮廻人不見深林磬度鳥應聞
未知誰與傳金籙獨向仙祠拜老君
謁仙觀二首前人
我生求羽化齋沐造山(集作仙)居葛蔓汲丹井石函盛(集作)
(開)道書寒松多偃側靈洞遍清虛一就泉栖嶺(集作飲)雲
中採藥蔬
二
山空蕙氣香乳管折雲房願值壺中客親傳肘後方三
更禮星斗寸匕服丹霜默坐樹隂下仙經横石牀
宿陽臺觀前人
玉洞仙何在爐香客獨薰(集作芬)醮壇圍古木石磬響寒
雲曙月孤霞映懸流峭壁分心知世上(集作人世)隔坐與鶴
為(集作成)羣
題龍瑞觀兼呈徐尊師方干
或雨或雲常不時定地靈雲雨自知世人莫識神方宇
仙鳥偏棲藥樹枝深壑度年如晦暝隂溪入夏有凌澌
此中唯是(集作有)師知我未得尋師即夢師
叙龍瑞觀勝異寄于尊師前人
混元融結致功難山下平湖湖上山萬頃涵虚寒㶑灔
千尋聳翠秀斕斑(集作孱顔)芰荷香入琴棋處雷雨聲離棟
牖間但有五雲衣鶴嶺曾無陸路向人寰夜溪潄玉常
堪聽仙樹垂珠可要攀若棄榮名便居此自然(集作浮)清
濁不相關(尊師前年三十從評事棄官入道)
題天柱觀魚尊師舊院前人
早識吾師頻到此芝童藥犬亦相迎師今一去無來日
花洞石壇空月明
真觀李羣玉
高情帝女慕乘鸞紺髮初簮玉葉冠(公主玉葉冠時人莫計其價)秋
月無雲生碧落素渠寒露出清蘭層城烟霧將歸遠浮
世塵埃久駐(集作住)難一日(集作自)簫聲飛去後洞深空探
(集作洞宫深掩)碧瑶壇
餘姚(集作杭)縣龍泉觀張祜
四明(集作廻)山一面臺殿倚嵯峨中路見江(集作山)遠上方
行石多山(集作天)晴花氣漫地暖鳥聲(集作音)和徒潄葛仙
井此生真奈何
華山李鍊師所居皮日休
麻(一作花)姑古貌上仙才謫向蓮峯管玉臺瑞氣染衣金
液啓香烟映面紫文開孤雲盡日方離洞雙鶴移時只
有苔深夜寂寥存想歇月天時下草堂來
終南白鶴觀鄭谷
步步景通真門前衆水分檉蘿洞口(集作諸洞)合鍾磬上清
聞古木千尋雪寒山萬丈雲終期掃壇級來事(集作伴)紫
陽君
題終南山白鶴觀憶契虚真人
張喬
上徹鍊丹峯求玄意未窮古壇青草合往事白雲空仙
境日月外帝城烟霧中人間足煩暑欲去戀松風
書梅福殿壁二首前人
梅真從羽化萬古是湏臾此地名空在西山雲亦孤井
痕平野水壇級上春蕪縱有雙飛鶴年多松已枯
二
一自白雲去千秋壇月明我來思往事誰更得長生雅
韻磬鍾遠真風樓殿清今來為尉者天下有仙名
題古觀前人
急景遽衰老此經誰飬真松留千載鶴碑隔六朝人洞
水流花草壺天閉雪春其如為名利歸踏五陵塵
王覇壇周朴
王君上昇處信首古居前皂樹即湏朽白龜亦應全雲
間猶一日塵裏已千年碧色壇如黛時人誰可仙
聖真觀劉真師院十韻羅隱
簾下嚴君卦忩間少室峰攝生門已盡混跡世猶逢山
藪師王烈簮纓友戴顒魚跳介象(二字見三國吳書十八卷註)鱠飯
吐葛玄蜂紫飽垂新椹黃輕堕小松塵埃金谷路樓閣
上陽鍾野鶴鳶肩寄仙書鳥爪封支牀龜縱老取箭鶴
何慵别久曾牽念閒來肯厭重尚餘青竹在試為剪(一作)
(誰為來)成龍
亂後經表兄瓊華觀舊居唐彦謙
一去仙居似轉蓬再經花謝倚春叢醉中篇什金聲在
别後音書錦字空長憶映碑逄若士未曾携杖逐壺公
東風狼藉苔侵徑蕙草香銷杏帶紅
送僧人道士
荅句曲陶先生范雲
終朝吐祥霧薄晩孕竒烟洞澗生芝草重崖出醴泉中
有懷真士被褐守中玄石戶棲十秘金壇謁九仙乘鵷
方履(一作屐)漢轡鶴且騰天
贈學仙者前人
採藥層城遠尋師海路賖玉壺横日月金闕斷烟霞仙
人何處在道士未還家誰知彭澤意更覓(一作道)步兵家
(一作那)春釀煎松葉秋杯浸菊花相逄寧可醉定不學丹
砂
山居晩眺贈王道士王郭
金壇疎俗宇玉洞侣仙群花枝棲晩露(集作霧)峯葉度晴
雲斜(集作落)日移山影廻沙擁籕(集作溜)文琴樽方待興竹
樹已迎曛
贈李榮道士(有序不錄)盧照隣
錦節銜天使瓊仙駕羽君投金翠山曲奠璧清江濆圓
洞開丹鼎方壇聚綘雲寳貺幽難識空歌迥易分風摇
十洲影日亂九江文敷誠歸上帝詔應在明君獨有南
冠客耿耿泣離群遥看八會所直氣曉氛氲
秋日餞陸道士陳文林(得風字)駱賓王
青牛遊華岳赤馬走吳宫玉柱離鴻怨金壘浮蟻空日
霽崤陵雨塵起洛陽風唯當玄度月千里與君同
遊青都觀尋沈道士(得仙字)劉孝孫
紛吾因暇豫行樂極(一作亟)留連尋真謁紫府披霧覿青
天𬗟懷金闕外遐想玉京前飛軒俯松竹抗殿接雲烟
熖熖清夏景嘒嘒早秋蟬横琴對危石酌醴臨寒泉聊
祛塵俗累寕希龜鶴年無勞生翼羽自可狎神仙
同前(得清字)許敬宗
幽人蹈箕潁方士訪蓬瀛豈若逄真氣齊契體無名既
詮衆妙理聊暢遠遊情縱心馳貝闕怡神想玉京或命
餘杭酒時聽洛濱笙風衢通閬苑(集作嶽)星使下層城蕙
帳晨飇動芝房夕露清方叶棲遲趣於此遂鍾聲
同前(得都字)凌敬
聊排青瑣闥徐步入清都青溪冥寂士思玄徇道樞十
芒(一作芝)生藥笥七熖發丹爐縹袠桐君籙朱書王母符
宫槐散綠穗日堇落青柎矯翰雷門鶴飛來葉縣鳬凌
空自可御安事廹中區方追羽化侣從此得玄珠
同前(得陽字)趙中虚
清溪阻千仞姑射藐汾陽未若遊兹境探玄衆妙場鶴
來疑羽客雲汎似蜺裳(一作翔)寓目雖靈宇遊神乃帝鄉
道存真理得心灰俗累忘煙霞凝抗殿松桂肅長廊早
蟬清暮響崇蘭散晩芳即此翔寥廊非復控榆枋
和梁王衆傳張光禄是王子晉後身
崔融
聞有冲天客披雲下帝畿三十上賓去千載忽來歸昔
偶浮丘伯今同丁令威中郎才貌是柱(一作藏)史姓名非
祗召趨龍闕承恩到虎闈丹成金鼎獻酒至玉杯揮天
仗分旄節朝容間羽衣舊壇宫處所新廟坐光輝漢主
存仙要淮南愛道機朝朝緱氏鶴長向洛城飛
玄化(一作元)觀尋李先生不遇魏知古(見初學記)
羽客今何在空傳伊洛間忽聞歸舊縣復想入函關未
作千年别猶應七日還神仙不可見寂寞返蓬山
同工部李侍郎送司馬白雲歸天台
沈佺期
紫微降天仙丹地投雲藻上言華頂事中問長生道華
頂居最高大壑朝陽早長生術何妙童顔後天老清晨
朝鳳京夜静思鴻寳憑崖飲蕙氣過澗摘靈草人非冡
已荒海變田應燥昔嘗遊北郡三霜弄溟島緒言霞上
開機事塵外掃湏來抛世務清曠未云保﨑嶇待漏恩
怵惕司言造軒皇重齋拜漢武愛祈禱順風懷崆峒承
露在豐鎬泠然委輕馭復得快幽抱關下留伯陽儲間
登四皓昔有參同訣何時一探討
寄天台司馬先生崔湜
聞有三元客祈丹九轉成人間白雲返天上赤龍迎尚
惜金芝晩仍攀琪樹榮何年緱嶺上一謝洛陽城
寄天台司馬道士宋之問
卧來生白髮覽鏡忽(集作已)成絲遠媿飡霞子童顔且(集作)
(常)自持舊遊惜疎(集作彌)曠微尚日磷緇不寄西山藥何
由東海期
送田道士使蜀投龍前人
風馭忽泠然雲臺路幾年蜀門峰勢斷巴字水形連人
隔壺中地龍遊洞裏天贈言廻馭日圖畫彼山川
送司馬道士遊天台前人
羽客笙歌此地圍離筵數處白雲飛蓬萊闕下長思憶
桐栢山頭去不歸
送楊道士往天台張九齡
鬼谷還成道天台去學仙行應松子化留與世人傳此
地烟波遠何時羽駕旋當湏一把袂城郭共依然
祭南嶽事畢謁司馬道士前人
將命祈靈嶽廻策詣真士絶迹尋一逕異香聞數里分
庭八桂樹肅客兩童子入室希把袖登牀願啓齒誘我
棄智訣迨兹長生理吸精反自然鍊藥求不死斯言𦕈
霄漢顧予嬰紛滓相去九牛毛慙歎知何已(集作何知已)
贈東嶽焦鍊師王維
先生千載(集作歲)餘五嶽遍曾居遥識齊侯鼎新過王母
廬不能師孔墨何事問長沮玉管時來鳳銅盤即釣魚
竦身空裏語明目夜中書自有還丹(一作丹砂)術時論太素
初頻蒙露版詔將降軟輪車山静泉逾響松高枝轉疎
搘頥問樵客世上復何如
贈焦道士前人
海上遊三島淮南遇八公坐知千里外跳向一壺中縮
地朝珠闕行天使玉童飲人聊割酒送客乍分風天老
能行氣吾師不飬空謝居徒雀躍無可問鴻蒙
送張道士歸山前人
先生何處士王屋訪茅君别婦留丹訣驅鷄入白雲人
間數剰住天上復離群當作遼城鶴仙歌使爾聞
送王尊師歸蜀中拜掃前人
大羅天上神仙客濯錦江頭花柳春不為碧雞稱使者
唯令白鶴報鄉人
送方尊師歸嵩山前人
仙官欲住九龍潭旄節朱幡倚石龕山壓天中半天上
洞穿江底出江南瀑布杉松常帶雨夕陽彩(一作蒼)翠忽
成嵐借問迎來雙白鶴已曾衡岳送蘇躭
寄天台道士孟浩然
海上求仙客三山望幾時焚香宿華頂裛露採靈芝屢
踐莓苔滑將尋汗漫期儻因松子去長與世人辭
尋悔道士張山人前人
彭(一作陵)澤先生柳山隂道士鵝我來從所好停策夏雲
(一作漢隂)多重以觀魚樂因之鼔枻歌崔徐跡未朽千載揖
清波
越中逄天台太一子前人
仙穴逄羽人停艫向前拜問予涉風水何事遠行邁登
陸尋天台順流下吳會兹山夙所尚安得問(集作間)靈怪
上逼青天高停臨滄海大雞鳴見日出當與仙人會(集作)
(每與神仙會諸本皆重押會字惟一本常覿仙人旆)來去赤城中逍遥白雲外莓
苔異人間濕布作(集作當)空界福庭長不死勝境(集作華頂)舊
稱最永願從之遊何當濟所届
文苑英華卷二百二十七
