文苑英華卷三十三宋李昉等編
水二
觀秋水賦一首空水共澄鮮賦一首
水鏡賦三首水木有本源賦一首
水輪賦一首曲水杯賦一首
滄浪濯纓賦一首水始冰賦一首
觀秋水賦尹程
采(疑作乘)秋日之遊豫縱竒觀於長川惟秋水之清泚宗
大壑而潺湲波浩蕩而不極影澄澈而彌天波沉馬色
類真人之雲度岸迷牛影疑織女之河邊柳浸影而如
卧萍隨流而似牽鳬帶藻而聲澁魚亂流而水圓晴霞
晩鋪如漢江之濯錦夜月初上若纖鈎之映泉乃與斷
金之好連璧之友矜壯歲之紅顔怯衰年之白首效淡
水之密契就河濱而置酒惜素節之凋荷歎嚴風之入
柳况夫澄淡逶迤涵空寫淨符老君之上善同至人之
不競處下不辭其垢濁攻堅豈難乎流盛星光夜照如
臨剖蚌之珠菱影朝開似照盤龍之鏡爾乃長波澒洞
洪濤汎溢晴天淨而空鮮夏雲臨而峰出照鄒忌之蕞
貌鑒陸雲之笑疾遂有感於莊篇託微言於拙筆
空水共澄鮮賦張嘉貞
空之爲象也本乎天水之爲德也本乎泉上善之人方
其性真化之客愛其玄清虚而隱性含受而無偏因高
下而臨照故能共於澄鮮誠大明而盡善實和光如可
憐爾其皎潔淸泚空色懸於水底分明昭曠水光積於
空上玲玲瓏瓏晶晶液液託九霄如染翠澈千里而含
碧微風共息含晴影而湛然兩日俱生弔長輝而相射
表裏如一容象難尋含泳游鱗若迴陵而上出聮翩度
鳥疑戲沙之下沉爲當物將類於迴覆爲是人自惑於
闚臨竟未能縷列於疑似分別於空水玄之又玄美之
逾美
水鏡賦
利濟者水涵虚者鏡懷朗鑑遇物無心處下流通而不
競對淸流則汎濫長游開寶匣則蟠螭孤映汾澮所及
泯衆惡而無私銓衡不遺鑒羣才而必正淸汋其味堅
貞其質六氣咸用彼得於終亨五材不愆乃取其初吉
深則不竭貞能象物浮錦纜而花生映瑶臺而月出若
然者體不自有故受之於金功不自居乃推之於坎昭
昭神遇必盡其妍媸泛泛隨流豈懷於舒惨淸必見底
明恒照膽壅之則止寧有謝於屯蒙用之則行竟無情
於窺鑒臨萬象而皆見總百川而俱會隱瑞鵲於光中
泛靈查於天外混之不濁含静質而終潔覆之則昏用
明道而若昧功雖一致理或殊調乘桴浮海從我者豈測
其深賦蒙求徵無欲者以觀其妙納晴天而兩日交麗
因紅粉而雙容俱笑既不憚於惠風亦何疲於屢照加
以向日冰静澄流玉潔聲名未著覽鶴髮而魂驚功業
後時仰龍門而心絶幸君子之惠鑒(疑)庶流同而𣲖別
第二鄭繇
夫有名之域有象之中惟水能淨惟鏡能空水則無心
而皎澈鏡則照膽而幽通遇物斯應匪我求蒙爾其决
之則流盈而不闕泛金碧而色潤開玉匣而光發其淸
也不同和風其鑒也不同朗月爾乃雲收白日粉拭紅
塵拂芰葉而交映抱菱花而獨春直注千里旁通四隣
成美惡之玄鑒(原闕十一字)惜容輝之
易晩歎功名之難續况復影圓鳳沼聲激龍門可驚飛
於神鵲可摇動於靈鯤同大道之自然合重玄之衆妙
冰潭洞逹石崖含耀亦由裴楷淸通王戎簡要知之(疑)
類之(疑)意忘疲於屢照
第三賈曾
原夫水能利物鏡以含虚泛鷁攸往盤龍是居藴靈長
而遠蓄懸洞鑒而藏諸其止水也體靜而舒惠風拂而
逾益明月來而不如清則徹底蒙紛濯洗朗亦難雜逢
昏可合則有分流學海挂影仙臺映冰壺而洞徹連錦
帳以徘徊是用益澄流品取鑒羣材涸鮒思躍飛鷄自
猜挹餘波而得潤雖屢照而常開惟兹道也可允孚惟
兹務也可長守所以息僥倖之心(疑)杜讒慝之口將座
銘之不若雖撲滿而何有士或湮淪時多苦辛願濯纓
而未暇思照膽而無因空匪材而濫挹願將此以書紳
水木有本源賦高郢
木造天水窮玄森森擢千丈之秀汪汪澄萬頃之鮮散
而成衆木䟽而爲百川把梓之材備矣江湖之量存焉
竊聞源長而下流不竭未見本盛而枝葉先顛志士託
以垂隂無假惡木渴者飲而滿腹何求盗泉故樹善於
人人懷則甘棠不朽汎愛於衆衆凑則德水長懸方將
成不言之蹊廣利涉之路俾出幽之鳥仰喬幹而能遷
未濟之人因餘波而可渡鳥豈木之所擇非擇木而不
栖人奚水之足鑒亦鑒人而取喻徒聞其移橙渡北不
能苞貢於王國導漾之東是以昭回於昊穹木誠戀於
南枝常得地而專美水豈忘於西土乃陵雲而獨崇用
不用也非結根之有異高莫高兮將聞源而實同葛藟
猶能庇其本江漢所以朝其宗固宜大樹蔭庥而千牛
可蔽洪河浸潤而九里旁通寧效有喬而不可休息於
其下至廣而不可游泳於其中者哉則有青青弱幹獨
秀未立涓涓細流徐清可挹植翰苑以蕭散赴龍門而
驚急企樛木之逮下望恩波之流濕
水輪賦(以汲引之道成於運輪爲韻)陳章
水能利物輪乃曲成升䧏滿農夫之用低迴隨匠氏之
程始崩騰以電散俄宛轉以風生雖破浪於川湄善行
無跡既斡流於浪面終夜有聲觀夫斷木而爲憑河而
引箭馳可得而滴瀝輻輳必循乎規準何先何後互興
而自契心期不疾不徐迭用而寧因手敏信勞機於出
沒惟與日而推移殊轆轤以致功就其深矣鄙桔橰之
煩力使自趨之轉轂諒由乎順動盈科每悅於柔隨遠
望蹄涔詎有朱殷之色挹兹鱗起終無塗附之期作霖
或自於斯干流濕更彰乎就燥回環潤乎嘉榖洊至踰
於行潦鈎深致遠沿洄而可使在山積少之多灌輸而
各由其道爾其揚清激濁吐故納新輾桃花之活活搖
杏葉之鱗鱗一勺每勞於濡軌三材必賴於工人浴海
上之朝光升如日御泛江中之夜影重似月輪常虚受
以載沉表能圓於獨運低迴而涯岸非阻委曲而農桑
是訓惠可周於地利空霑負郭之田材足任於天津多
寄臨川之郡池陂無漉畎澮既瀦用能務實勢欲陵虚
磬折而下隨毖彼持盈而上善依於當浸稻之時寧非
沃壤映生蒲之處相類安車異矣哉俯此溝塍潤於原
隰成形必仰乎膏雨屈己且安乎卑濕苟量遠大之功
庶無慙於甕汲
曲水杯賦(以曲水同醉樂如之何爲韻)陸環
麗景云暮歡情柰何水散循環之勢杯浮一勺之多樽
爼必呈反本源於抔飲歌鐘合奏起觴飲於流波爾其
洋溢折旋從容娛樂觀滴瀝以繚繞將灌注而酬酢袒
裘解帶笑沉醉以山頽永日暄風期竭歡於水涸狎翫
未己迴環不窮方醴泉之自異念酒池而莫同滿座酡
顔盡染桃花之水緣隄芳草尚遺蒲杓之風是以布令
如流娛情忽起已控淸流而引滿遂用銷憂而飾喜且
異載沉而載浮寧同以水而濟水情符汎愛誤比投醪
之時曲辨靈長足見濫觴之始爾乃負舟無力載酒何
如波卷每觀其泛蟻鈎深自致乎無魚成禮交歡寧酒
流而生禍效竒行怪豈杯度以憑虛所以上下隨波方
圓在器念縮茅而自別比浮芥而亦異獻壽終歎於流
川如澠倍符於此地已傾壺而揚觶默爾無諠方枕麴
而藉糟塊然復醉想夫飲流畢會倒載爲期乘波而潏
潏迴疾入曲而悠悠轉遲投轄留賓自有清澄之色汙
樽就飲飜疑樸略之時分巡而小大殊矣遶座而左右
流之時也酒且以闌景云暮促愜蘭亭之嘉會散陽春
之麗曲終已時移但山高而水綠
滄浪濯纓賦(以君子澡身及時爲韻)
滄浪之水兮伊楚之濆汗漫蕩漾兮清泠奫淪控三湘
之淺浪從大別而派分澄澹清景離披曉雲彼美人兮
何其獨商歌以思君覩斯水之洞澈惡吾纓之垢氛將
濯其纓亦潔其已逐臣逋客漁翁樵子吟刈楚以激昂
詠伐檀而筮仕哀靈均之濯足笑許由之洗耳載泛載
浮曷云其已洎夫白日始晞青天收潦千尋湛而見底
萬里净而猶掃漾磷磷之淺沙蕩靡靡之纖草縈紆浦
漵邐迤洲島興既遠兮情亦閒纓載濯兮身亦澡于彼
濯矣伊水之濱于彼澡矣君子之身滌我滓穢去我埃
塵且潔净以精微又肆志而王神孰與夫澤畔憔悴空
見悲於楚客心之憂矣匪興刺於詩人已焉哉士生世
兮患於不立朝聞夕死道之所急偶滄浪之且淸豈坎
窞之能習易載出處詩稱維縶歲冉冉而不留雖追悔
而何及(一有辭字)曰滄浪之水兮徵楚詞臨清漪兮應昌期
濯吾纓兮有所思幸我生兮及明時進德脩業兮已矣
拔茅彙征兮良在兹
水始冰賦(以律報司寒冰因水結爲韻)
潤下之性有時可凝暑歸寒集陽閉隂升吹寒風之遠
派蹙凍雨而成冰俾巨海以息浪胡涓波之足徵北陸
隂涸寒泉井冽天吳外摶靈胥自潔含貞抱虚旣瑩且
澈斷流而稜稜劍威照日而片片霜切馺坳曲陵湫穴
蒼山甕石大冶流鐵圓光而蚌珠可掬朝涉而馬蹄可
折既否隔於風雲亦秘藏於魚鱉爾乃命海若戒馮夷
連燄絶於火井俾梁成於水湄乘險無替旬日不衰若
擁輕絮如積素絲秋令雖終尚占庚辛之色嚴風更肅
將奉玄冥之司其爲水也則陷其爲冰也則履畜成比
玉之壺散作流謙之水柔性是著仙顔是比方稽化而
轉疑蓋不知其所以夫其瀑布流湍迸射交攅簷溜承
綆垂空凍乾微波煙羃大壑雲漫滴貫珠而呈脆排層
巖而召寒至於六尺表竒百丈涵奥鼠北方而可規蠶
東夏而禀操堅貞應運度光武而堪竒孝德幽通獻頳
鯉以爲報(此下不見因字官韻)始冰之初立冬之日將鑿井望納
秩刷室應候司管調律温泉殊沼夏蟲異術閶闔門静
瑯琊井溢當腹堅而將藏候朝陽而廼出
文苑英華卷三十三
