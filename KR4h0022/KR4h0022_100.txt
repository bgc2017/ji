文苑英華卷一百宋李昉等編
射博奕
破的賦一首射楊葉百中賦一首
百步穿楊葉賦一首貫七札賦一首
射已之鵠賦一首射中正鵠賦一首
棋賦一首握槊賦一首
彈棋局賦一首彈棋賦二首
戲摴蒱頭賦一首
破的賦(并序)喬潭
君子修辭以干禄禄或不至居常以俟命感而遂通抑
亦莊生不射故為破的賦以喻其辭曰
飛衛學射於逄蒙希其術窮搜董蒲白羽之箭獲燕角
綠沉之弓悵望隴雲徘徊朔風以為隼必獲於墉上雀
無全於彀中或曰人將觀德子盍呈功乃見於諸侯諸
侯閱之州序獻於天子臨乎澤宫自上而(一作两)下陳其
比偶歌騶虞奏貍首其或少筭從而進酒於是乎擇素
士張畫侯韜朱膊捍韋韝既垂櫜以弦弧亦啓箙而抽
鏃内審其志外專其目釋思其平去務其速落殘月於
象弭飛明星於金菆宜易易而獲禽飜兢兢而失鵠師
哂之曰殆矣王庭之賓胡為先利其噐而不反求其身
乃杜門三年猶乎家人聽之以氣視之以神秋毫如山
虱心如輪高其小物申以歲貢從容君所無復命中不
知矢之所加弦之所控不知(一無此二字)引之而滿縱之而
送以無心為心若夢不夢斯(疑)焉而發遽騞然而通洞
洞之者是為中的中之者細若毫芒乃能匪左匪右不留
不揚絶心乎後(一作絶乎心後後疑作繫)牢落判散亦何有四方是
時也君子觀之貴其得一小人視之多其中質九賓之
衆毛竪骨驚隂幽鬼神股戰頥慄固可使朝肅慎面先
零變幽都柔南溟至遠無外罔不來庭夫以有形之器
猶能破的况天機為弧大直為矢而不能破其夷狄故
事無矜功理在冥跡不射乃師之益吾將為益
射楊葉百中賦(以藝通於神動不虚𤼵為韻)何據
於稽百氏爰得六藝射之制伎之銳既取象於逄蒙且
規模於飛衛寝石遇而洞啓蹲甲徹而激藝(疑作勢)於是
眄牂牂之葉引觪觪之弓撥長弰而累氣慮輕葉之摇
風心與手兮冥合神與術兮玄同標的外凖精和内融
杯水凝而色粲粲金鏑擬而光雄雄亦既縱横鳴弦激
羽馳虛走空柳雖大忘於所志之外葉雖小舍之必取
其中力不屈道必通牢籠五善之奥摠括百中之工時
稱絶技寔曰巧發貴乎揖譲賤乎矜伐豈直忘歸貫星
繁弱御月鴈迸落於雲霄猿洞呌於岩樾而已哉客有
覩之而歎曰弧矢之利器之惟新而彼審鵠為美曷若
中葉可珍衆謂之葉我視如輪參於靈妙逹於鬼神飛
後鏃而挺出劃前括而相循養叔之復一矢顔高之持
六鈞庸麗(一作儷)景而同塵此射禮所以宜爾射善所以
温如其發也不虛慎於末善厥初用弓猶有勁楊葉碎
無餘(不見於動不三字官韻)
百步穿楊葉賦(以藝精意專發必能中為韻)賈餗
有美一人兮操其矢獻其藝發兹手敏與彼心契廣場
爰設砥平乎百步之中(一作外)衆目所瞻星流乎片葉之
際恒規規而月滿乍肅肅而風厲是時也固當審毫釐
分巨細槁木斯立自應往昔之無貫珠而來孰謂後難
為繼豈非妙歸至習道合惟精積少之多而無失以小
觀大而有程克中之時&KR0008;詬(莊子作喫詬喫口觧切多力也)不能以施
力造微之處離婁不得以争明不然則一矢之短寧期
乎必至一葉之微若有乎餘地諒有開而必先故無往
而不利然後知射也捨耳而任目外形而專意出乎一
札焉知來者之不如中乃百全勿慮前功之併棄且夫
禀絶倫之伎當明試之前為衆所推發不可不中冀君
所賞情不可不專由是捨矢而破固葉是穿翻光而白
雪馳羽振響而清風激弦名加徹札術異攻堅非後來
之居上信直道而無偏夫然則習藝者不得暫閱控弦
者不可不發弦不發則吾何以述藝不修則爾亦無必
安得窮五善之妙出百夫之能積時之功且棄必獲之
美徒稱嗟夫(一作乎)今之習射則多選才斯衆若穿楊葉
者曠千載而一中
貫七札賦(以心平體正徹彼堅剛為韻)楊宏貞
善乎養由之為弓也挾穿楊之技推貫金之誠左烏號
兮右青莖睨七属之甲收百中之名神馳手敏體正心
平始則一以貫之將疊雙不息終則迭於徑也俾合七
而成穎脫洞逹鱗差混并旁穿而雀角非勁深入而䖟
飛有聲(一有觀字)夫蹲蛟函彀象弭量步遠邇廻眸徙倚指
鏘鏘之練取中於茲狀纍纍之珠其端若彼驀六以進
吾無間然吞八之名我異於是是知弦木之出貫革為
先出一札而鋒鋩自利踰百步而犀兕無全虛其中螳
螂之衛徒設稽其數混沌之竅齊穿豈徒激白羽開月
弦俾晉侯之禽自失漢將之石彌堅且鞬櫜既啓美六
材之定體决拾將臨矜壹發於巧心是誇妙捷豈憚重
深疑疊翮之摧頽猶驚飲羽類逄(疑作縫)裳之襞積尚謂
紉針夫弓以火而勁其徹得火之正故將笑函人之仁
掩矍相之盛俾帶甲之士知皮之不存在引弓之人則
心莫能競故稱矢無虛發藝得專場考窮深之宜我將
用直探破堅之理爾則乘剛方今寰海鏡清皇明朗徹
澤宫是選貍首為節望正鵠以進(一作振)旅奉弧矢之成
列然後徹札之人庶騐其工拙
射已之鵠賦(以審諸已而後能中為韻)張友正
習射之妙惟精惟審其審也在無偏無頗其精也在不
食不寢是則動之不虛由已求諸三侯張而六鈞始彀
一鵠中而百發如初月滿指掌星飛庭除已因鵠修其
德惟積鵠為已任其射寧疎志氣中叙威儀外舒正其
身而有則有凖合其奏而匪疾匪徐原夫彼鵠父射為
父子射為子並列其名各承其美假以成績修之在已
射不應而有善誰觀藝不臻而有時奚俟專功繹志每
歎於流年時中成人敢忘其寸晷以此懷之常憂殆而
日月既往弧矢既持心超超兮有歲魂怳怳兮無時非
不慎乎規矩逮恐失於毫釐周旋可託進退唯茲鏃破
的兮流光散出弦應手兮飛羽相追寔此鵠之是念唯
彼侯之敢思立則惟心成因在手且一控而一發亦何
先而何後舍意雖晩和容已久喜滿勢而暫(疑)維媿直
弦之屢受若乃旌竿並舉侯狀皆升曉露中滴晴光上
凝觀武於茲可明七德之要取才於彼亦彰一藝之能
以其獨弄旁觀者衆豈比夫啼猿散繞飛鴈䨇中儻射
已鵠之可稱冀鳴弦而再控
射中正鵠賦(以諸侯立戒衆士知訓為韻)白居易
聖人弦木為弧剡木為矢惟弧矢之用也中正鵠而已
矣是謂武之經禮之紀故王者務以選諸侯諸侯用而
貢多士將俾乎禮無秕稗位有降殺廣場闢而堵牆開
射夫同而鐘鼓戒於(一作有)以致國用修歲貢使技癢者
出於羣藝成者推於衆在乎矢不虛發弓不再控射繹
志也信念茲而在茲鵠小鳥焉取難中而能中乃設五
正張三侯叶吉日於清晝順殺氣於素秋禮事展樂容
修既五善而斯備將百中而是求於是誠心内藴壯(一作)
(莊)容外奮升降揖讓合君子之令儀進退周旋仰(一作伸)
先王之彛訓故禮舉而義具(一作立)且無聲而有聞(一作問)
及夫觀者坌入射者挺立矢既挾弓既執抗大侯次决
拾指正則掌内必取料鵠乃彀中所及雕弧乍滿當晝
而明月彎彎銀鏑忽(一作急)飛不夜而流星熠熠其一發
也騞若徹札其再中也&KR1721;如貫笠玉霜降而弓力凋金
氣(一作風)勁而弦聲急愜羣心而踴躍駭衆目而翕習若
然者安知不能空彎而鴈落虛引而猿泣者也矧乃正
其色温如洒如遊於藝匪疾匪徐妙能曲盡勇而(一作可)
賈餘豈不以志正形直心莊體舒不出正兮信得禮之
大者無失鵠也豈反身而求諸斯盖弓矢合規容止有
儀必氣盈而神正寧心讋而力疲則知善射者在乎合
禮合樂不必乎飲羽在乎和容和志不必乎主皮夫如
是則射之禮射之義雖百代而可知
凡一作皆文集似不及古本謂如詩有聞無聲
聞雖訓問而集本不應徑改為問其他大率類
此
棋賦吳大江
竒謀入妙巧思參玄雖一枰之可美起三隅而邈然似
將軍之出塞若猛士之臨邊及其進也則鳥集雲布陳
合兵連或參差而易决或齟齬而難便開馬眼以防後
張虎口而遮前磊磊似玉石之相飾粲粲若衆星之麗
天爾其深思遠慮知白守黑以仁義為反道用譎詭為
明德或意在東南而偽擊西北類行藏之通變同隂陽
之不測於是且侵且戰不恃(疑)不平鴈行絡繹魚陣縱
横寧扶危以救死不貪敗以喪生或偏攻於略地或專
命於用兵或轆轤以成劫或宛轉而入征雖勞形而竭
思固難得以言名及夫雌雄有决疑多勝寡心悠揚而
不定心沉吟而未下名不可竊智不可假千慮萬計復
何為者行必量力動則相時其措意也屢巧其適變也
多姿既得之者榮失之者辱此餘而未已彼懷而詎足
馳神不竭應運無窮勢出心外命懸手中圍初開而復
閉路欲塞而不通伊仁智之可翫豈造化之為功使夫
離婁喪睹隸首迷術公子罷宴而驚視樵客入山而忘
出
握槊賦(并序)邢紹宗
握槊今人為(疑作謂)之長行也斯博奕之徒與觀其進退
遲速雖存於大體因時適變必務於權興(疑作輿)施之於
人可以義存賦曰
夫何一枰之内兮而取之多端六藝之外兮其為功乎
實難張四維則地理攸載背兩目則天文可觀不可飾
於丹漆寧假貴於琅玕物以羣分故玄黃而不雜鬭必
遇敵惟蚌鷸其何懽彼千變之奚凖任雙頭之所安遂
使象牙在手駿骨登盤為無竅之湏鑿故非龜而見鑚
且其廣凡幾分數不過六參差宛轉循環反覆不能者
敗而成患故能者養之取福則掎角相持首尾俱蹙形
同楚漢氣陵賁育收七縱之竒功在一擲於餘掬或撫
䏶而驚眄或聳身而助速似臨敵之旗鼓同在師之耳
目率成是而敗非類吉凶之倚伏多廻君子之慮以實
小人之腹爾乃啓行前指要然自能輕彼策之無筭謂
我謀之足徵豈知夫否終則傾道非假易持不競之微
力乘驟勝之遺累閉六關而不通因一子而為質乃欲
速而賈害翻後世(疑)而獲利無以憑陵而顦顇無將往
蹇而自棄實反掌而變生亦隨手而時異至若幽人欲
寡智士謀深不蕩其(一作乎)志以平其心非獨巧於往遂
移情於今是知行必有恒事思不久亹亹終(一作經)略循
循善誘或欲退而徑前或謀疾而居後雖有敵而必應
固無險而不走或用壯而可攻或示羸而難扣不幸災
以矜伐每終吉而何咎雖小道而可觀彼多詐而焉有
其故柔匪及懦勇必兼斷聚或一旅分為數叚始霧委
而雲集忽風觧以冰泮皆應物以卷舒亦從宜而合散
雖觸類而則長維吾道之攸貫足明夫正而不譎取又
非貪全同坐隱期為手談必由理勝豈非言甘雖小失
其奚爽亦大來而莫慙然則終多喪志吁嗟士兮不躭
彈棋局賦閻伯璵
西南之美有華山之礦(一作□)石焉底貢之珍有荆山之
象齒焉於是工人創器軌物備叙豐腹上圓頽根下矩
憑陵衡隧掬筭師旅發蹏(一作號)啓行兵綦迭舉赴縱奔
電影亂飄風左掎右角為梟為雄易心而行俟釁而動
奮以武怒賈其餘勇作威以襲敵厭陣以承權建瓴桓
桓謂戎馬之旋路長斜矯矯猶翰音之發(疑作登)天耻交
綏而退旅尚彼廢而我全侔射隼以藏噐眷得魚以忘
筌惴惴將頽識成敗之亹亹纍纍不絶嘆瓜瓞之綿綿
始收功而隔澗終制敵以緣邊原夫粲若星離偃如雲
岸映垂奩而黻合拂轉巾於霧散示之以弱效羸師以
設疑謀之其臧象觀兵以静亂克乃因於通理敗不由
乎強幹或應為而不為或當斷而不斷鄙夫遘戰而未
非智者見機而已嘆連連搏漢必成其鴈行歴歴登壠
何異乎魚貫愧逃(疑)政以周流慙不競於奔竄諒棲遲
以保險仍卼臲而長歎良工飾法以修身小人耻射以
作翫鍳炯誡於博奕吾是以箴之藻翰
彈棋賦盧諭
惟古人之衆技必有託而觀智既垂誡以為喻故求能
而不累見小人矜捷之迹識君子安全之義孰謂猶賢
在於兹戲觀乎局之為狀也下方廣以法地上圓高以
象天起而能伏危而不懸四隅咸舉四逹無偏居中謂
之豐腹在末謂之緣邊棋之為數也各一十二彙其始
布也各以其類乃分其位環合相承櫛比為次其始作
也則云其密未之為難乃契謀衆指意或多端欲因先
以獲勝恐致危以思安每遇敵其增惕故用之而假歡
則有飛迅一繫(一作擊)紛紜俱散慮加少以為多實思危
而不亂謀而後動審而方按或始否而終亨或先傾而
後歎若乃臨邊却舞徑天廽越必在知機之微騁異而
發至如垂空勁往應心得雋雖具美於踰平終易虧於
履峻是知冒險者忘於趨進規利者失於戒慎豈與夫
所適多方所求唯順因其利不失於得追其遠若歸於
信乍從容以周旋時倏忽於一瞬伊衆趣之無極諒所
戒以唯貪苟能知其義者無棄學而假躭
第二張廷珪
其為局也不徵荆山之璞不用藍田之質兀若玄龜之
起爛若繁星之出約勝負仗明信但分類而抗行咸背
深而列陣唯智是役唯貪是慎敗不同奔闘不齊進曉
之者敵衆多以寡少懵之者起徑寸猶萬仞徒觀其彈
射萬變精妙入神口與心計行隨意新作氣者博(疑作搏)
乎九天之上猶檀欒而旁擊受敵者横墜乎九地之下
甘棄置而歸仁行必假道居必擇鄰衝危以䧟其兩虎
陪(疑)險更生乎一秦至若狂生俠少使氣為主顧懷將
恡動越規矩競緣局而斜衡争隔矢而曲取既向角而
散亂復當中而攅聚苟萬一之偶中何輕狡之云數曷
若恬和之士神清意遠豈棋布而興來亦手運而情遣
先和容而取則兼中敵而為善務專一於道求寧苟貪
於席卷或聊假以喻大或有迷而知返夫局勢將畢觀
者逾樂兩敵相持三顧而作劃去者箭飛分索者星落
眄四隅之豁然若萬里之清廓
戲摴蒱頭賦(以酒酣舉白為韻)薛恁
在衆藝兮所尚伊摴蒱兮自久招邯鄲少年命諸葛新
友分曹列席促罇舉酒猶賢博奕將取適於觧頥乃貴
先鳴故决争於遊手終日莫閒連宵戰酣不拔其旗且
背城而借一并兼是視豈分土之惟三瞋目賈勇危冠
竟(疑作竸)貪鑒座中之奔北為席上之司南然用之斯行
捨之斯去老氏以訓人立範莊生以亡羊是舉佐歡有
則任物有叙既無我以推移每隨之以處所别有膏粱之
子縉紳之客時為此物以代支策初一擬而純盧忽連
呼而成白相顧則笑泯然無隙請傾耳側目看後來之
一擲
文苑英華卷一百
