文苑英華卷五百九十宋李昉等編
公卿雜謝表三
代羣官謝恩表一首
為李尚書謝恩表一首
為將軍程處弼謝放流表一首
謝觀唐昌公主花燭表一首
謝追赴大禮表一首
謝入朝表一首
謝書上考表一首
為李大夫謝恩表一首
為張監謝天長節答賜表一首
為崔鄴公謝敕追赴京表一首
謝恩寫真表一首
為崔僕射謝恩賜表一首
謝恩表二首
為百官謝放朝表一首
為京兆尹捉賊不獲謝恩表一首
為京兆韋尹謝許折糴表一首
謝差中使送上表一首
謝奬諭表一首
謝追赴闕庭表一首
代李侍郎謝用内庫錢充軍資表一首
代羣官謝恩表李嶠
臣某言監軍副使廻伏奉敕書手詔宣慰臣及將士黎
庶等并賜幕府大將已下改官告身二百八十七通神
澤鴻私發揚㝢縣榮光喜氣充溢轅門臣某中謝伏惟
皇帝陛下配天立極撫運承(一作乘)時酌萬姓而為心法
四時之行信汗馬之勞必錄鳴鷄之用不遺實均雨露
之澤曲播乾坤之造頃以戎臣殞喪軍國憂惶將校叶
心佐寮奉職皆能奬忠守義俟命於天致使州縣底寧
風塵不驚此乃臣子常分國家舊規守而勿失幸免獲
戾豈意聖謨廣運睿渥旁流特令甄叙寵授官命勖以
忠貞之效優其爵秩之榮光啓朝端昭宜海内凡是含
識孰不知恩其來希皓等二百餘人無不感極成悲銘
心隕涕不勝荷戴之至
為季尚書謝恩表王行先
臣某言臣植性愚陋禀質庸疎過蒙恩私特垂奬餙擢
自泥滓之下昇之雲霄之上參預機密接奉軒墀寵光
百僚榮被九族殞身未能以荅施灰骨不足以明恩屬
日月齊明乾坤交泰弓旌出谷俊乂盈朝非親非賢無
藝無識猥將齊竽入吹謬以鄭璞為珍昔綜銓衡有慙
簡要署置過當涇渭莫分致令外削氓黎内傾府藏煩
擾之弊既傷於國體謗訕之咎允集於臣躬是用仰慙
公朝下積私懼顧循支離犬馬之疾恐玷棫樸鵷鸞之
羣不敢仍勞準䋲實願自甘屏黜言布心腹輙以陳祈
而愚慮不周愆違自速有命遄降營䰟載飛豈徒絶望
丘園故有甘心鼎鑊忽蒙聖恩懸察慈旨曲矜爰集簮
纓諭以絲紱許臣以無愆衡鏡怪臣以輙謝鹽梅察臣
誠款之言(一作心)知其憂國覽臣狂愚之奏謂合事宜譴
讓之中恩多而責少含容之内善詳而過略本將因愆
而獲戾翻乃以誚而蒙榮惟大造曲成既蒙再生之惠
小人多幸方輸九死之荅無任欣喜踊躍之至謹詣明
福門奉表陳謝以聞臣嶠誠歡誠喜頓首頓首死罪死
罪
為將軍程處弼謝放流表(見六百十八卷)陳子昂
謝觀唐昌公主花燭表(玄宗)張說
臣說言内侍尹鳳祥宣敕賜臣觀唐昌公主花燭伏以
天人下嫁王宰送行苟非榮(集作殊)寵何階瞻望臣免歸
餘叟忽承朝請之恩廢駕羸(集作疲)驂復覩肅雍之禮鴻
私所被枯瘁生光無任歡荷之至謹奉表陳謝以聞
謝追赴大禮表(玄宗)王晙(開元十一年)
臣晙言直省王容至伏奉恩敕朔方無事且赴大禮者
臣肅承寵命喜躍交并臣某中謝臣實不才累承恩奬
入參喉舌叨居國相之榮出揔旌麾謬忝元戎之寄常
願俯陳螢爝寧有益於曦舒思竭㳙塵何以裨於海岳
每憂折鼎負乘碎首糜軀何階荅施伏以禋宗大享禮
備郊天特垂綸綍之私聽同玉帛之會馳心輦蹕不遑
俟駕跼影塞垣廹於遵守以慶以懼戰汗兼深今長河
始冰大漠初雪邊亭有賊今正其時事不可期兵難預
度儻驚塵忽起禍出不虞臣進不之京退不及事微軀
塞責無益於軍誠願陪扈屬車仰望雲漢顧惟軍旅之
重正當預備之辰不敢釋此嚴防馳赴恩命惟當利兵
訓卒息烽候於三邊耀武懷荒宣皇威於萬里無任悚
荷屏營之至
謝入朝表(玄宗)李邕
臣邕言伏奉七月十五日恩勑許臣會計京師者止水
一杯忽聞朝海枯查八月更得(一作暏)浮天臣某中謝臣
以幽遐必察者日月之照明憔悴皆霑者雨露之恩廣
伏惟陛下天德陰隲神功獨斷咸造吹萬容至於工養
報通三大及於小豈臣微物得預洪鑪在昔全生已承
曲記斯今上計再荷特恩戴之心仰天有望出籠之鳥
飛空可期方將蹈舞闕庭慙戴咫尺葉公宿願一覩真
龍岐下遺甿忻逢聖主無任喜躍慙荷之至
謝書上考表(玄宗)
臣某言伏奉今月日聖恩鑒以薄能光賜上考御詞激
物睿奬動時戴天不(類表作奚)勝跼地無所臣某中謝臣聞
荷再造者遍於有情勸庶工者盡於有位莫不宣其力
竭乃誠欣赴前儔耻居後殿者盖以萬數則區區揚化
𦕈𦕈納忠自化彭蠡之魚更是海濱之鴈伏惟陛下太
和布氣巨壑流津宇宙開明既照(類表作)纖草山河鮮潤
每納昆蟲豈臣凋枯復霑雨露天漢之上遥記嚴平宣
室之中興言賈誼摧羽插翼忽飛翥於雲霄暴鰓揵鰭
重游泳於溟渤豈有循吏得預詞林鼷鼠軒墀鶢鶋鐘
鼓徒驚奬餙益用慙惶况乎政術空虚褒述累積文高
日月辰象法之不逮德厚嵩華羣岳朝之莫階雖郭隗
濫觴明主有所蓄意然邵信敦本微臣不敢負人慶抃
則深憂懼亦切無所報國空以誓心不任感荷欣惕之
至
為李大夫謝恩表(肅宗)常衮
臣某言伏奉聖恩捨臣罪累復臣班榮承命驚慙戴恩
惶抃臣某誠歡誠懼頓首頓首伏惟乾元光天文武大
聖至德孝感皇帝陛下俯寬國法大庇宗枝兄抵憲章
已從輕典臣合緣坐又貸殊私雷霆解威日月㢠廻照枯
木之上殘花忽開死灰之中餘燼再爇曲成含育特荷
仁慈一門感恩萬死何效謹奉表陳謝以聞臣某誠歡
誠喜頓首頓首謹言
為張監謝天長節答賜表(玄宗)于邵
臣某言伏奉恩命賜臣若干物寵錫自天兢䰟無地臣
某誠歡誠喜頓首頓首伏惟開元天地大寶聖文神武
應道皇帝陛下寶運應期金秋表節慶邁賡歌之曲歡
同率土之濱循之由衷無以展禮輙獻衣鏡式陳懇欵
不謂聖慈廻顧允納㳙涔宸光曲臨行及惠賜載驚載
懼罔知攸處臣本愚直早荷延賞陛下念舊勲庸擢臣
專典御府盡忠不足報德勞力豈曰幹時空勤日慎之
心以副夙興之戒無任感戴屏營之至謹奉表陳謝以
聞臣某誠歡誠喜頓首頓首謹言
為崔鄴公謝敕追赴京表
臣某言伏奉十二月日敕追赴京仍待史翽到即發恩
私曲被喜賀無從臣某中謝臣聞至誠感神雖微必應
皇天鑒物無幽不通伏惟陛下道貫乾坤明懸日月千
年一聖四海在寧臣實何人時逢昌運近緣荆襄微擾
尚軫聖憂不以臣之非才特加節制持綱憲府曳履文
昌一日九遷頻頻忝竊常恐委身江外朝滄海而無因
豈意復命闕庭隨白雲而有望遥思捧日預想朝天臣
子之情倍萬恒品不勝
謝恩寫真表
臣某言今月日中使至伏奉聖慈特賜寫臣容貌絹圖
一本跪捧殊賜(一作錫)兢抃交馳臣某中謝臣聞兩漢功
勲國朝將相咸𫝊風彩遂列丹青非為當代之榮亦欲
後來之識臣功無半古貌未出羣叨承明主之恩久冠
台司之首重蒙渥澤特降畫工神既盡𫝊照無遺寫從
衰朽之質别荷寵光分遭遇之形長含喜氣誠慙鎮俗
頗近恭人祗嚴如見於大賓拂餙信歸於天造驅馳聖
運撫躬未負於微誠唐突前賢顧影不無於愧色足以
流𫝊不朽舒卷無窮君父廻恩便是百身之報子孫為
寶知承一顧之榮無任兢荷屏營之至
為崔僕射謝恩賜表(代宗)
臣某言某官某至伏奉敕書仍賜手詔并諸錫賚(一作錫)
等宸聦睿眷一以及臣舉族同歡致身無據臣誠歡誠
喜頓首頓首臣聞自古明哲之君以化天下也莫不乘
時制變因弊立法既資國體亦在便人常準大端不失
其道伏惟寶應元聖文武皇帝陛下隱旒思理宵衣布
政臨萬物而含弘不測明四察而英斷非常去邪勿疑
則滌除汙俗渴賢致理則振拔時淹納強諫而如流佇
沃心而不足微臣何幸屬會昌期今四罪咸伏八蠻慕
義祿有所及刑無所冤再鼓登聞申明理匭發令而雍
熙日洽推心而反側自安何負阻而不來何假威而不
敗太宗聖化復見於今文命賡歌詎慙希古日宣九德
千載難逢然則靡不有初前史攸誡知始知卒唯聖能
之今陛下發自宸衷慇懃詔命克念作聖期於必然無
任拜舞歡欣之至謹遣某官奉表陳賀以聞
謝恩表(代宗)韋元甫
臣某言中使楊華林至伏奉敕書慰臣及將士者祗奉
寵靈進退兢惕臣某中謝臣本書生素非公器恭守憲
令所期自勉揔司戎律實非所長頃者宣州用兵皆以
詔書從事但悉所管兵馬禀副元帥文符幸隨衆軍克
有成功皆王縉指蹤之力袁傪致命之功羣帥成之在
臣何有今又曲承霑澤特賜天書任重材微恩深效淺
拜舞之下戰汗無從不任歡喜踴躍之至
同前
臣某言中使鎮軍大將軍行左威衞大將楊宗敬至奉
敕宣慰臣等清問俯臨兢懼交集臣某中謝臣識非務
大才不逮人依日月之末光叨藩條之重寄臣之薄劣
實負寵榮頃年以來寇賊漸息時將休泰人自康寧臣
但布皇風恭行憲令待罪而已致理無聞曠官之責未
書偏照之榮已及再三循省何以克堪蹈舞徘徊唯增
戰越不任欣躍之至
為百官謝放朝表
臣某等言中書門下奉宣進旨緣天寒常參官放朝者
伏惟皇帝陛下憂勤致理惻隱無遺節應祁寒仁深潤
下宵衣之際天意迨於周行挾纊之恩羣臣照於堯日
無任欣荷感銘之至
為京兆尹捉賊不獲謝恩表
臣某言臣亡兄某頃於興平縣界遇賊劫死臣辱司京
尹職在肅清不能屏息姦回乃令害及骨肉既負曠官
之責仍積私門之恨此賊漏網臣亦何顏况以私讐上
貽聖德寬臣弛慢之罪哀臣死喪之威類降德音容臣
追捕又恐事端皆知巢穴緣是行營官健未敢懸有追
擒計會往來遂淹旬日以今月某日於某縣界捉獲所
射臣兄賊某軍行官某并同伴若干人此乃天意除害
轅門奉法不然則萑蒲之盜安得盡誅冥漠之魂猶將
永恨擒姦擿伏仰荷聖威雪憤申冤俯獲私願生死蒙
施無階上答無任
為京兆韋尹謝許折糴表劉禹錫(見集本)
臣某言伏奉詔旨臣所請畿内折糴宜令度支計會定
數奏來者天慈廣被人瘼是求臣某中謝臣自理京邑
不先威刑惟務便安所期富庶每因賜對常奉德音府
縣之間巨細令奏伏以聖明在上風雨應時順成之年
穀糴常賤若無輕重之法必利兼并之家輙敢上聞請
行折糴天光下燭幽隱無遺宣付所司允臣所奏事關
理本惠及生靈臣忝尹京倍百欣荷
謝差中使送上表
臣某言中使吐突仕曉至奉宣聖旨慰諭并送臣至本
任者深山遠郡忽降王人跪受恩榮仰瞻宸極伏以發
自巴硤至于南荒陟水陸湍險之途當炎夏鬱蒸之候
山川縈轉晨夜奔馳幸無他疾得至本管九重結戀遙
傾捧日之心萬里獲安皆荷自天之祐無任
謝奬諭表(憲宗)馮審
臣某言今月日本道監軍使内侍省宫闈令劉某至伏
奉某月日敕書并賜臣手詔奉宣口敕特加奬諭將士
官吏百姓僧道等並蒙宣慰存問者王人旋鎮宸藻自
天敷德澤於藩維被恩波於動植爰及介胄逮於縉紳
祗(一作榮)寵若驚交抃無措臣某中謝伏惟睿聖文武皇
帝陛下恭承寶圖奄宅區㝢一物失所必軫於憂勤一
善可稱無忘於奬勖義深共理務在擇人昇平之運實
遇今日臣以儒流賤品生遇聖明雖力罄駑駘而效無
絲髮皇明鑒澈撫勞再三黎甿既荷於生成尸素稍寬
於罪責揣循涯分木石增慙又降殊私曲沾睿渥慰諭
之意稠疊於頒宣藻餙之榮昭彰於綸綍無微不錄無
遠不該地里雖介於炎荒天威如在於咫尺所期俗阜
以洽邕熙
謝追赴闕庭表(憲宗)
臣某言某月日度支急逓到伏奉某月日敕追臣赴闕
庭者鴻恩曲被宸翰忽臨來自天衷出於望表抃躍無
地光輝在身臣某中謝伏惟睿聖文武皇帝陛下以至
仁格物玄德統乾臣孤立愚直素空器藝朝無瓜葛之
援外絶朋黨之私以苦抱忠自托明代神理照鑒天聦
自仁遂忝再領近州一居方鎮前歲延英面辭之日親
受聖慈百身何荅三復在心銘肌鏤骨恐不負荷洎祗
恩赴任陳力在公海隅黔黎日樂皇化至於軍州經諸
道往來但守官司不虞謗讟以丹心奉上仰恃宸威凾
經二年首陟三載幸無罪戾皆荷生成陛下聖慈優柔
皇鑒明朗不遺一物信若四時果降中詔特令赴闕恩
崇感極義切戀深顧親族而生輝望雲霄而有喜以今
月五日發離本鎮尅期兼道計日趨程䰟馳軒階心注
晷刻朝天既近承雨露而增榮向闕匪遙望恩光而稱
慶
代李侍郎謝用内庫錢充軍資表(代宗)
吕温
臣某言今月十三日面奉進旨其南郊賞設錢恐度支
支計闕少以庫内錢充者臣聞王者以四海為家君道
唯百姓與足象天平施而無别如地生財而不私薄奉
已而厚奉公重從人而輕從欲知則孔易行之惟艱曠
代莫聞今日斯遇伏惟皇帝陛下誕膺駿命富有萬邦
而能寶玄光慈儉之宗奉列聖憂勤之緒臣謬司禹貢
竊見堯心非戎祀之用無急宣非軌物之經無别獻土
木之功遂聞於廢息恩幸之賜殆絶于霑濡固已行路
謳吟縉紳抃歎者久矣伏以郊禋有日慶澤自天楚師
思挾纊之恩漢將望解衣之惠國存舊典事有恒規臣
在(集作在臣)職司敢不供集陛下憐江淮甫罹旱暵(一作歉)念
庸蜀新罹大兵雖經費有餘而聖慮猶軫昨因伏奏親
奉德音悉擬出(集作發)内府金錢御服繒綵約躬節用濟
(一作紓)國贍軍允叶師和克虔(一作虔恭)祀事必知感神人之
德未酌獻而幽通動天地之誠先燎烟而上逹百祥所
降萬福攸宜信可以光洽寰區夐掩圖篆家知自遂戶
識至公風人寢杼軸之詩黔首臻富庶之域微臣何幸
獲覩昇平至德難名載深感躍無任喜抃激切之至謹
奉表陳謝以聞
文苑英華卷五百九十
