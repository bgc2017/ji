文苑英華卷四百十九宋李昉等編
命婦
國夫人
封姚崇妻鄭國夫人制蘇頲
黃門兵部尚書兼紫微令監脩國史上柱國梁國公姚
崇妻滎陽郡夫人鄭氏滎河地緒簮組家聲輝相門以
才淑冠邦族而婉嫕蘭儀蕙問式備言容習禮聞詩載
兼圖史金彛作輔爰開土宇之封石窌承榮宜表珩璜
之盛可封鄭國夫人主者施行
封牛仙客妻王氏豳國夫人制
孫逖
門下卿之内子實著於禮經國有舊章亦褒於淑德銀
青光禄大夫守工部尚書同中書門下三品持節朔州
節度使度支營田鹽池押諸蕃部落副大使上柱國豳
國公知門下省事牛仙客妻瑯琊郡夫人王氏道膺圖
史言成箴誡賢明自遠柔惠兼資作配台臣能修壼教
寵其車服已膺命婦之榮錫以山川更表從夫之貴可
封豳國夫人主者施行
封李愬妻韋氏魏國公夫人制
元稹
勑夫尊於朝婦貴於室由古道也安有邦君之妻而無
湯沐之地乎况魏博等州節度使特進檢校左僕射同
中書門下平章事凉國公李愬妻韋氏德宗皇帝之外
孫也笄年事愬克有令儀夫蔭雖高猶執婦道持其門
戶使愬有姻族之和奉其蘋蘩使愬有蒸嘗之㓗愬當
分閫之際終無内顧之憂者由此婦也今愬積行累功
以致爵位六遷重鎮名列上台而韋氏猶限彛章未嘗
開(一作思命)國甚不稱也因愬大名之邦式建小君之號可
封魏國夫人
封烏重胤妻張氏鄧國夫人制
勑古者夫為大夫則妻為命婦况在小君之位未加大
國之封豈唯有廢徽章是無以(集作抑亦無)勸忠力也某官
烏重胤妻張氏以鳴鳩之德作合邦君輔成勲猷馴致
爵位雖從夫貴未授國封今以南陽本邦善地錫為湯
沐加號夫人兹乃殊榮足光閨閫可封鄧國夫人
封石雄妻索氏凉國夫人制崔嘏
勑西川貴族南國華容代有功勲門多閥閱早以懿德
嫓于元臣既推内輔之才頗藴中閨之德是宜䟽封表
貴開國旌賢蘭儀永配於金夫蕙問更光於石&KR1038;勉思
健婦以佐良人可封凉國夫人
中書侍郎同中書門下平章事陸扆妻渤海郡
夫人高氏進封燕國夫人制
錢珝
勑命婦之寵數有四而國邑居其首主爵郎舉職勑請
必有舊章因以勸焉朕何敢愛具官陸扆妻渤海郡夫
人高氏高國族大稱於古者久矣冠冕就列尚想前脩
閨室有婦令聞令望(一作門)配君子而相敬承宗事以無
違鏘然和鳴信可偕老考祥之應已屬台臣守貴之謨
方資内助主爵之請孰云不宜他日中宮受朝則與伯
婦俱至佩玉相顧爾家盛哉非獨榮吾相之小君亦以
勸天下從夫之道也可依前件
内中齊國夫人扶風高陽郡夫人竝封婕妤樂
安郡新秦郡廣陵郡太丘郡雲安郡五夫人
竝加封秦晉楚越燕國夫人制
前人
勑朕既建中宮將聽内理法度方形於四德等威宜越
於九嬪齊國夫人某氏柔和有禀閑雅自持椒蘭譲薰
環珮争㓗近輦見欲辭之色攬衣懷必澣之心用是謙
勤保我恩澤重惟漢制遠采周官與名而大國重開錫
號而舊章復振勉脩懿範俾稱寵休共承隂教之端永
輔長秋之盛可依前件
封魏博節度使羅弘信妻越國夫人某氏進封
燕國夫人代州刺史傅瑶妻丘氏封吳興縣
君等制
勑具官某妻越國夫人某氏等據地圖緫兵籍處邦君
之位與夫持使節頒化條當牧守之任者理軍為政皆
執善經而褒寵之謨亦多内助女師禀訓夫族稱賢不
違柔順之規且習閑和之性或功庸克備風法有承或
環珮之音周旋可聽是宜增大名之國開初命之封亦
所以榮外臣而勉内助也可依前件
淛西節度使錢鏐燕國夫人吳氏進封晉國夫
人制
勑齊之壁司徒(左傳壁司徒主壘壁者)武力之臣也其妻有禮尚
獲錫地於君今師長萬夫提封千里内資淑媛助我勲
侯國進大名是惟舊典具官錢鏐妻燕國夫人吳氏肅
雍之美箴戒不忘聞雞鳴而致敬事姑諷鵲巢而思齊
有德輔成功烈諒屬柔明爰舉寵章載加常等勉承膏
澤以耀閨門可依前件
襄州節度使趙匡凝妻豫章郡君羅氏可進封
燕國夫人制
勑隨夫之爵考禮有文冊勲既集於藩維流澤可榮於
閨室(一作壼)具官趙匡凝妻豫章郡羅氏肅雍有美柔順
不違爰自和鳴克融懿範旁濟中權之盛實資内助之
勞致我良臣表于諸夏眷言淑德䟽封未稱於宜家越
被舊章用典俾光於開國勉脩婦式無忽人倫可依前
件
武昌軍節度使杜洪妻晉國夫人進封秦國夫
人制
勑經夫婦之本者莫近於詩故宜爾室家言稱也如鼓
瑟琴言和也具官杜洪妻晉國夫人王氏贊洪守土宣
力爰致顯爵爾以嘉耦之道遂能居而有之助彼藩條
賴兹閨室宜室家而何媿鼓琴瑟以有聞仍命增封用
旌柔順因吾肆赦是謂典常可依前件
鳳翔節度使李茂貞妻秦國夫人劉氏進封岐
國夫人制
勑封邑之制當列國甚貴矣其或舉兹重典進受大名
俾增伉儷之光以稱侯王之爵弘之在我宜者則行具
官李茂貞妻秦國夫人劉氏能脩懿範潜助元勲福雖
盛而心益恭封既大而勤不匱内言必正同奬自多贊
武幄之忠謀保魚軒之寵數而茂貞宣力守土在岐以
是加恩用彰有禮必使事君之節相勉克終則不獨宜
爾室家兼明報國可依前件
楊行密妻朱氏進封燕國夫人制
薛廷珪
勑具官楊行密妻朱氏作嬪藩翰宜爾室家六姻以寧
四德具美俾我行密為吾藎臣統戎有方述職無怠繄
爾輔佐致之輯柔慶澤所加序進惟允全燕列壌大國
䟽封式示寵榮以旌賢淑可進封燕國夫人
秦寧軍節度使葛從周母廣平郡太君宋氏進
封廣平郡太夫人制錢珝
勑具官某母郡太君宋氏古者事親竭力而養樂於負
米信有其人今從周秩帶三公貴享十乘實賴嚴明之
訓以成忠信之名爾既承顔必盡無違之志吾方敦孝
遂加有典之勲(一作榮)可依前件
中書舍人苖深母瑯琊郡太君王氏封瑯琊郡
太夫人祠部郎中知制誥張文蔚母扶風郡
太夫人蘇氏封馮翊郡太夫人等制
劉崇望
勑具官苖深等母瑯琊郡太夫人王氏等本於仁原於
禮保於和處於順故圖史素學風法不衰立我彦臣率
由貞訓而識者服儒之道不使忿言加已以羞其親深
與文蔚有之矣乃子弟謹身之行履危懼辱之恩以承
其志渙等有之矣且皆賦禄於朝相戒以養俾榮報德
當貴䟽封慶集而家教行吾國古之孝理不在兹乎可
依前件
許州節度使王藴母趙氏進封楚國太夫人制
李磎
勑古之為將言有老母而三戰三北者朕每讀其書而
非之夫為將者皆然則何以同在三之義勵士衆之心
而逃無勇非孝之譏哉苟如斯亦其母之未賢爾忠武
軍節度使王藴方榮色養既孝而忠委以節旄遂稱名
將賈勇而力過投石臨陣而義不聞金得非其母趙氏
賢以善訓耶豈特築朱序之城寧陳嬰之族而已嘗錫
以郡夫人之號今藴功業益進爵位益隆宜加大國之
封以助南陔之慶可依前件
郡夫人
進封賀蘭琬母楊氏弘農郡夫人制
蘇頲
門下太僕卿員外置同正員賀蘭琬母楊氏家臨桃塞
門映蓮峰賦蕡實於周詩承累葉於台相言成箴戒淑
慎其儀德憲圖史閑和其性正家貽則徙宅成規姻親
載隆寵章猶闕宜比絳紗之學用膺青綬之命可封弘
農郡夫人主者施行
封劉悟妻馮氏長樂郡夫人制
白居易
勑古者有冊名命婦賜號夫人盖積善於閨門而受封
於國邑也澤潞節度使劉悟妻馮氏傳芳茂族作合良
臣成此忠貞之功因於輔佐之力禮從夫貴慶叶家肥
俾開大郡之封以正小君之命可封長樂郡夫人
封宋叔康妻房氏河東郡夫人制
杜牧
勑詩稱鵲巢禮榮翟茀既彰爪牙之效宜齊伉儷之榮
左神策軍護軍中尉兼左坊功德使特進左領軍衞大
將軍知内侍省事上柱國廣平縣開國侯食邑一千戶
宋叔康妻清河縣君房氏懿慈柔淑作配忠勲能㓗蘋
蘩克叶姻族成此内則穆其壼風稱為令人實光婦道
爰䟽封爵用舉典章可服寵榮勉於輔佐可封河東郡
夫人
封吐突士曄妻鴈門郡夫人制
前人
勑詩美夫人禮稱内子允膺腹心之任宜崇家室之榮
弓箭軍器等使特進行右領軍衞大將軍知内侍省事
上柱國隂山縣開國公食邑一千五百戶吐突士曄妻
咸陽縣君田氏生於富貴作配忠貞柔婉自卑儀範可
則職勤賓祭道睦姻親既諧閨門克成婦德爰加禮秩
之貴以彰輔佐之勤榮我䟽封無忘内助可封鴈門郡
夫人主者施行
翰林學士兵部侍郎盧說妻慱陵郡君崔氏進
封博陵郡夫人制錢珝
勑為人之婦能從其爵以益貴者是必宜其家矣而階
品在三等之設有銀印青綬之崇則從爵之名所增益
貴具官盧說妻博陵郡君崔氏族大多聞多聞者風法
性成不易不易者柔和勉說代我之言必能恪居其職
助於内者足以彰焉是謂宜家可當用典展衣之飭不
其盛哉可依前件
郡君
泰寧軍節度使葛從周妻清河縣君張氏進封
清河郡君制
勑具官葛從周妻清河縣君張氏生自良家配吾戎帥
頗能佑助克濟功名柔順睦親内則有聞於宗族温恭
近禮外言不出於閨房既屬推恩是宜用典進之郡邑
俾稱蕃侯可依前件
太君
石門扈駕功臣六都指揮使檢校司空孫德威
母博陵崔氏封博陵縣(疑)太君制
劉崇望
勑具官某母崔氏夫為人者能以忠勇之謨勞于國戎
旅之權既重上公之秩仍高而母氏之封寵章未稱則
於王化有所不弘方屬推恩是宜用典以光孝養且厚
勲臣可依前件
縣君
封竇澣等母邑號制崔嘏
勑古者男子生則射以桑弧蓬矢盖取欲使有事天地
四方也及長而貴則光其六姻况堂高有親當室自立
不有嘉命曷彰令儀具官竇澣等母某氏或以衣冠胄
胤或以勲績緒餘皆知訓子之方早識從夫之義爰因
濡澤各俾增封式示恩榮用光閨閫可依前件
文苑英華卷四百十九
