文苑英華卷五百六宋李昉等編
門道(闕)
同前崔瓘
鳥鳴亳社燕死吳宫屋室坐焚營魂溘盡下堂待𫝊嘗
聞宋女之貞上國同盟亦曰諸侯之義情深怛化亊急
災分介之旌綿何嗟及矣求也攝帛如可贖兮豈澶泉
(左傳會于澶淵宋災故既而無歸唐諱淵故作泉)之無歸固匍匐而將救歛怨
為德容或干刑贈死及屍昧非懵禮覽公羊之大傳自
有明文考縣象之舊章了非昧法人且無罪事固絶倫
同前張淵疑
丙家非綿上室異廐焚初聞問馬之辭旋至歌龍之斃
將救餘燼昧元瑜之舊林言訪遺煨異僖父之前室望
人矜兹逝者歌彼蕩乎亦既聚財更其所傷吊生以禮
因不違於賵贈哀死及屍亦何議於賍物誠以魯策求
之宋妻丘既吾無間然預今得為義矣
凶荒判
豫州昔歲人羹芋魁所由得租百姓上狀
對賈登
則以三壌均乎九賦或愆歲計之期必降時宜之典荆
河惟豫芋區在蜀往有菜蔬之色獲充藜藿之資采葑
以菲且存下體如葵非智斯無衛足既而吏作輕税人
困薄言雖稱漢代有文頗異堯年作法且所緣歲損合
預申陳六條初不上言百姓無從下免任從收税將謂
合宜
同前
食以為天農固其本幾缺有秋之稔徒有望歲之憂睇
彼荆河實惟菜色豐祥不聞於鳴雀徇急頗見於蹲鴟
地雖化於岐山豈臻豐富人已歌於翟氏詎得徵收百
姓有詞理固難奪
反古脩火利判
乙學脩火利合土為之用人言其反古辭云皆從其朔
對常無求
五帝殊功不相沿襲三王異制各有等衰故汙罇於太
素之前合土漸澆醨之代乙雖非火正將效祝融未及
漢隂之望遂作河濱之噐俾夫炎上之德有益陶鈞濟
物之功更成埏埴則宫室臺榭為利頗多送死事生于
何不有跡雖反古事乃榮今無乖理佐之端妙合隨時
之義况稱從朔將執禮經雖致薄言何傷厥理
同前張孫憲
博考終古厥惟敦龐大智未萌尚質巢窟後聖有作乃
教炮燔爾來欽哉孰謂為刺乙或工者舉而修之以火
化物豈特鎔金之利若泥在鈞斯從合土之法既埏埴
以為用非陶甄而謂何苟學非乖方篤在守業得高曾
之規矩無寙濫之悔尤則彼有虞以協還淳之化紹于
上古寧云反古之道從朔者稱其有典薄言者則謂無
稽
文苑英華卷五百六
