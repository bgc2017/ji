文苑英華卷九百六十一宋李昉等編
雜一
王勣自撰墓誌一首楊去盈墓誌一首
楊去溢墓誌一首梁錡墓誌一首
陳明經元敬墓誌一首高氏子墓誌一首
陳孜墓誌一首
自撰墓誌王勣(集作績)
王勣者有父母無朋友自為之字曰無功焉或問之箕
踞不對蓋以有道於已無功於時也不讀(集作聽)書自達
理不知榮辱不計利害起家以禄位歴數職而一進階
(集作進一階)才高位下免責而已矣(集無此字)天子不知公卿不
識四十五十而無聞焉於是退歸以酒德遊於鄉里往
往賣卜時時著(集作看)書行若無所之坐若無所據鄉人
未有達其意也嘗耕東臯世(集無世字)號東臯子身死之日
自為銘焉曰
有唐逸人太原王勣若頑若愚似矯似激院止三逕堂
唯四壁不知節制焉有親戚以生為附贅懸疣以死為
決疣潰癰無思無慮何去何從壠(集作龍)頭刻石馬鬛裁
封哀哀孝子(集作予子)空對長松
楊(集作從弟)去盈墓誌銘楊炯
古者黃帝軒轅氏沒帝嚳高辛氏作幼而徇齊長而敦
敏則天下之人用其教者百年忠肅恭懿宣慈惠和則
天下之人謂之(集作稱其)才者八子黃烏旗而白魚躍(集作燎)
有周武之興王彤弓一而玈矢千有晉文之啓霸雖隱
(集作出)公遜位哀侯失國而文之昭也武之穆也司徒為
五教之官有社稷焉有黎人焉丞相臨萬機之職崤函
鼎盛赫奕於朱輪河洛台階昭彰於白玉積善餘慶信
而有徵國子進士楊去盈字流謙弘農華隂人也曾祖
諱初周大將軍隋宗正卿常州刺史順楊公皇朝左光
禄大夫華山郡開國公食邑本鄉二千五百戸唐虞之
稷契魏晉之裴王晏嬰可以事百君臯繇為之謩九德
麾蓋兵馬人知牧伯之尊名山大川藴(集作地)積公侯之
氣王考諱安偽鄭王充遥(集作逼是)授二十八將封&KR2306;國公
尋謀歸順為充所害皇朝贈大將軍旌忠烈也陶謙雅
尚祖逖雄心會天子之蒙塵見諸侯之釋位雖陳平去
就潛懷杖劍之謀而石勒凶殘遂及推牆之禍父某潤
州句容遂州長江二縣令朝散大夫行鄧州司馬文武
兼備清明(集作白)在躬(一作體)人無間言位不充量四方取
則孔宣父之踐中都百里非才龐士元之登别駕若夫
庭生玉樹身帶金鐶有衛玠之風神有張良之容貌蔣
琬之譏盛元(集作允)責在司空陳蕃之對薛勤志清天下
觀其昏定晨省立身揚名怪草蔚其休徵神魚會其冥
感莊公獨歎聞穎叔之純深有道相推見茅容之盡禮
則閨門雍穆以孝聞也輔仁會友合志同方晏平仲之
善交鮑叔牙之知我張琪(集作堪)死日妻子唯托於朱暉
劉惔生平風月每思於玄度則朋友之德若蘭芬(集作薰)
也朱穆好學中食忘飡譙周研精欣然獨笑張華四海
之内若指諸掌班固百家之言無不窮究鈎深致遠悦
丘墳也八音繁會五色章明動天地而感鬼神序人倫
而成孝敬陽臺並作楚襄王賜雲夢之田上林同時漢
武帝給尚書之筆則瓊敷玉藻未足多(集作云)也自攝齊
東序撰杖西膠唯(集作推)宰我之能言貴顔回之有德成
如麟角道尊於璧水之前翼若鴻毛俯拾於金門之下
方將咫尺宣室扈從明庭申賈誼之忠讜盡揚雄之規
諫豫章七載擢脩幹而聳長條有鳥三年搏積(集作高)風
而運滄海豈期數有迍否天無皂白苗而不秀秀而不
實者蓋有是夫古人有言没而不朽者此之謂也春秋
二十有六以上元三年五月二十二日歿(集作終)于京師
勝業里嗚呼哀哉至儀鳳四年十二月二日歸葬於華
隂之某原不忘本也山河鬱鬱松栢蒼蒼骨肉閉兮歸
后土魂魄遊兮思故鄉三荆搖落五都悲涼痛門戶之
無主悼人琴之兩忘嗚呼哀哉其(其字集作乃為)銘曰
高集遠蹠濁涇(集作河)清渭天子諸侯司空太尉星辰鼓
舞山澤通氣道在者尊德成為貴賈家五虎(後漢黨錮傳賈彪兄)
(弟三人並有高名天下稱賈氏三虎五當作三)偉節最怒荀氏八龍慈明無雙
劍光沖(集作侵)斗璧氣浮江據於道德依(集作聞)於邦家子
之承親温席扇枕子之友悌同輿共寢朝歌不入盜泉
不飲垂露崩雲繁絃縟錦明經太學射策鴻都揚名(集作)
(對揚)天子高揖司徒鱗翮將運波濤不虞子之(集作奈何)喪也
良可悲夫瞻望不及佇立以泣唯見黃埃心傷以摧躑
躅兮徘徊嗚呼兮哀哉長夜漫漫何時旦魂兮魂兮歸
去來
楊(集作從弟)去溢墓誌銘前人
處士弘農楊去溢年二十即華山公之曾孫大將軍之
孫朝散大夫鄧州司馬之第四子也維嶽有五有華山
之金石焉山阜相屬含(集作合)谿懷谷所以鎮其南也維
瀆有四有河宗之玉璧焉波瀾(集作潮波)汨起洄洑萬里所
以經其北也言其土地則巨靈之高掌遠蹠作西漢之
城池叙其衣冠則太尉之四代五公為東京之柱國然
後積勲累德枝分葉散大君有命臨夏日之壇場天子
動容聽秋風之懿範(集作金鼓)是以熊羆入兆羔鴈成羣黃
憲之名聞於海内陳蕃之志掃於天下羣童忽聚逢苦
李而懸(集作先)知賓客相過問楊梅而即對善父母為孝
善兄弟為友居家可移之道也利者義之和貞者事之
幹元亨日新之德也若夫節陵遺策汲冢殘書倚相之
八索九丘張華之千門萬戶莫不山藏海納學無所遺
至如白雪迴光清風度曲崔亭伯真龍之氣揚子雲吐
鳳之才莫不玉振金聲筆有餘力遠心天授高興生知
盡江海之良圖得烟霞之秘筭貞不絶俗從容於名教
之場道由人弘坐卧於羲皇之代于時朝廷之上山林
之下英儒贍聞(集作文)之士洪筆麗藻之客希末光而影
集聽餘聲而響和者猶藩籬之望天地鱗介之宗龜龍
也嗟乎隂陽為道大道無亭毒(集作育)之心禍福唯人聖
人有抑揚之教智焉而斃仁焉而終今也則亡歎顔回
之短命死而可作冀隨會之同歸文不在茲乎天之將
喪也以某年某月某日終於某所越儀鳳四年十月二
日歸葬於華隂之某原林野彌望關山寥廓樵童牧豎
孟嘗君之池臺一去千年丁令威之城郭悲纏於魯衛
痛深於花萼姜肱沒齒無因共被之歡鍾毓生平非復
同車之樂嗚呼哀哉乃為銘曰
叔虞建國天錫之唐伯僑受氏食采於(集作于)楊五侯簪
黻四代軒裳有德有行如圭如璋乃生男子初(集作載)寢
之牀從公小大辨日炎涼天下之寳邦家之光神鋒太
俊旗鼓相當事親以禮左右無方交(集作友)朋以信芝蘭
有芳文犀健筆白鳳彫章鵬鷃齊致江湖兩忘謂天輔
德則惟其常殱我吉士于何不傷關山搖落洲渚蒼茫
黃塵匝地白露成(集作為)霜左右刮骨親賓斷腸摧殘玉
樹埋沒金鄉交交黃鳥爰集于桑命不可贖人之云亡
從甥梁錡墓誌銘前人
故右衛率府翊衛安定梁錡年三(集作二)十有八以上元
三年秋八月某日終于某所圖其(闕)天有大梁之星
辨其物土地有大梁之國考其衣冠人有大梁之姓綜
乾坤而列位兼水木(集作土)而成文業耕織而樂琴書有
梁鴻之雅尚生封侯而死廟食有梁竦之雄圖西山求
白鹿之仙東海受黃蛇之寳曾祖某光禄大夫開府儀
同三司驃騎將軍清河太守右衛大將軍同州刺史上
柱國郡守旁通於日(集作月)建儀同上法於太階光禄大
夫下大夫之職驃騎將軍大將軍之比祖某河南澠池
令鄭州司功參軍事冀州蒲州二府(集作州字)司馬朝散大
夫紀王府司馬襄州同州二長史仲由宰邑蕭何主吏
桓温之徵謝奕暫為司馬之官周景之禮陳蕃仍降題
輿之命考某國子學生霍王府參軍并州大都督府兵
曹揚州大都督府錄事參軍仲尼閑居曰參不敏天子
命我參卿軍事張常山之福應直保金鈎謝太傅之閨
門唯生玉樹所以圓光折水真(集作直)氣衝天孩笑之時
見之者知其孝友能言之際聽之者許其(集作以)聰明審
清河管輅之天文對江夏黃童之日蝕揮其勁翮則鳳
凰飛鳴(集作鳴舞)於赤山整其蘭筋則駿馬騰驤於綠(集作陸)
地若夫神龍負卦瑞雀銜書安釐王汲冢之文穆天子
羽陵之籍莫不因條報葉望表知裏鄭玄殫見覽萬卷
之八千班固洽聞涉五經之四部至如琱弧夜月筋力
(集作角)三才鐵劍秋霜烟雲五色莫不推之以智勇成之
以(集作於)揖讓歴諸侯而說劍直之無前引司馬而操弓
觀者如堵可謂多材天縱盛德日新(闕)於詩書
翁歸兼(集作自)強於文武由是交通遂廣聲名益振朱家
大俠滕公有然諾之言劇孟過人袁盎有逢迎之禮及
其從微至著資父事君籍(集作策)丹書之勲業參黑衣之
行伍神(一作位)宫海外瞻鏤牓於明山太室雲端聽(集作奏)
仙簧於洛水翊鸞馳道周廬甲觀方當奉詞出使萬里
行封受命忘身三軍拜將豈期年歲朝露浮生過隙漢
逸人之雅操命也如何魯司寇之知言苗而不秀嗚呼
哀哉望吾子者空懷倚廬之歎嗟余弟者獨有忘琴之
悲從日月於龜謀考圖書於馬鬛(集作老圖書於鳥逝)越以儀鳳
三年春二月某日甲子葬於某所悲夫吾見其進由來
孔李之家吾謂之甥實曰何劉之族陽元既殁瞻舊宅
而無成康伯不存對玄言而誰與其銘曰
山河帶礪金木精靈磊磊(集作鬱鬱)千丈森森五兵騑驂面
掖出入東明人壽無幾皇天不平碑留郭泰挽送田横
終寂寥於相宅空嗟歎於佳城
陳明經(文粹作我府君有周居士文林郎陳公)墓誌文
陳子昂
公諱元敬字某其先陳國人也五世祖太樂梁大同中
為新城郡司馬生高祖方慶方慶好道得墨子五行秘
書白虎七變法遂(集粹無此字)隠於郡武東山生曾祖湯湯
為郡主簿湯生祖通通早卒生皇考辨為郡豪傑公河
目海口顩(集作鷰文粹作欽後漢周欽頤注欽或作顩立凡切)頥虎頭(文粹作顔)性英
雄而志尚玄默羣書秘術(集粹作學)無所不覽年弱冠早為
州閭所服耆老(文粹作長)童幼見之若大賓二十一鄉貢明
經擢第拜文林郎屬憂艱不仕潛道育德穆其清風邦
人馴致如衆鳥之從鳳也時有決訟不取州郡之命而
信公之一言四方豪俊望風景附朝廷聞名或以君為
西南大豪而不知深慈恭懿敬讓以為德(二字文粹作得)也州
將縣長時或為(集作陳)議青龍癸未唐歷云微公乃山棲
絶穀放息人事餌雲母以怡其神居十八年玄圖(文粹作圓)
大(集作天)象無所不達嘗宴(集有然字)坐謂其嗣子子昂曰吾
幽觀大運賢聖生有萌芽特發天下乃茂(六字集粹作時發乃茂)
不可以智力圖也氣同萬里而遇合不同造膝而悖古
之合者百無一焉呼嗚昔堯與舜禹合天下得之四百
餘年湯與伊尹合天下歸之五百年文王與太公合天
下順之四百年幽厲版蕩天紀亂也(文粹無此字)聖賢不相
逢(文粹有也字)老𥅆仲尼淪溺溷世不能自昌固有國者享
年不永彌四百餘年戰國如磨(集粹作糜)至于赤龍赤龍之
興四百年天紀復亂劉石擾亂中原賢聖淪亡至於(文粹)
(有今字)四百年矣天意其將復周乎於戲吾老矣汝其志
之太歲已亥享年七十有四七月七日己未隠化於私
宫(集作館)孤子子昂愚暗(集粹作昧)鞠然在疚不知所從乃祗
馴聖人卜宅之義是歲十月己酉遂開拭舊塋奉寧神
於此山石佛(文粹作山)谷之中岡也銘曰
賢者避地邈其如(集粹無此字)往鳳兮鳳兮誰能象兮嗚呼
我君懷寳不識(集粹作試)孰知其深廣兮悠悠白雲自怡養
兮大運不齊聖賢同(同字集作岡字)兮南山四君不遭漢天子
固亦商丘之遺壤兮(集有此十五字文粹英華並無)
高氏子(集作上殤高氏)墓誌銘前人
維唐垂拱二年太歲景戌七月二十日殤子高氏卒焉
(集無焉字)嗚呼哀哉含瓊敷而不玉實者有矣夫吾觀顥元
機化出入夭壽之數榮落之原皆一受而不易者已悲
夫古人之仁懿中庸不幸短折(集作命)今復見之於高子
矣高子渤海蓚人也黃州府君之幼孫宛州府君之叔
子天(集無此字)尘而岐嶷實覃實晬(集作華)越在襁褓神明滋
茂童蒙淵敏光潤玉顔八歲始教方書受甲子已知孝
悌之道詩禮之規宛丘府君鍾愛之他日嘗趨庭與諸
兒戲神清涵泳綽然如鴻雛鵠子有青雲之意也府君
美之曰能光我家者此兒十五通左氏春秋及尚書淵
塞(集作騫非)之志日新宏大矣不幸享年十七遇暴(集無此字)疾
而夭嗚呼哀哉宛丘府君感慟哀過於禮曰不恨爾壽
之不長惜爾器之不彰天何苗育今也則亡嗚呼吾將
老矣爾遠何哉其年七月殯於家園日月云徂六載于
茲矣天授(集作鳳非)二年龍集辛夘府君方大崇元域以安
先兆諸子之柩皆附焉其年二(集作一非)月癸夘朔十八日
庚申啟殯歸瘞於大塋禮也銘曰
來不可遏去不可止唯死與生由生與(集作以)死於戲殤
子噫何往矣傷慈父之肝情獨冥冥而長已死而有知
可也若其無知悲爾
陳(集作堂弟)孜墓誌銘前人
君諱孜字無怠其先陳國人也五代祖太樂梁大同中
為本郡大司馬生高祖方慶屬梁亂始居新城郡武東
山生大父湯為郡主簿大父生曾祖通(集作迥非)早卒通生
皇祖辨少習儒學然以英豪剛烈著聞是以名節為州
國所服皇祖生考元爽保食(集作植)先人茂德降生於君
君幼孤天姿雄植英秀獨茂(集作邁)性嚴簡而尚倜儻之
奇愛廉貞而不拘介獨之操始通詩禮略觀史傳即懷
軌物之標希曠代之業故言不宿諾行不苟從率身克
已服道崇德閨門睦(睦字集作穆穆)如也鄉黨恂(集叠恂字)如也至
乃雄以濟義勇以存仁貞以立事毅以守節獨斷於心
每若由已實為時輩所高而莫敢與爭倫(二字集作倫也)以是
鄉里長幼望風而靡邦國賢豪聞名而悦服方謂拂羽
喬木緬昇高雲而遭命大過棟撓而殞嗚呼天咎予乎
時年三十五是歲龍集癸巳有周天授三年(集作二年按唐書天)
(授三年四月改元長壽是歲壬辰長壽二年乃是癸巳)秋七月卜地(集作兆)不吉權
殯於真諦寺之北園始以今甲午歲獻春一月乙酉朔
二十五日己酉窆於石溪山之北岡陪考域(集作墳)也君
家世墳壠在武東山昭穆崇封松栢成列(集作列盛)至若(集無)
(此字)君考遺令獨愛石溪之岡故君從先志祔葬于此嗚
呼哀哉始君伯父海内之文人也含紀綱(集作純綱)之德有
高代之行每見君歎曰吾家世雖儒術傳嗣然豪傑英
雄季世不泯(集作豪英雄秀世濟不冺)常懼後來光烈不象先風每
一見爾慰吾家道實謂君有逸羣之骨拔俗之標超山
越壑可以駿邁也豈其夭絶喪茲良圖嗚呼其元命歟
遭命歟天不佑(集作忱)歟道固謬歟大圓蒼蒼大方茫茫
聖賢同此之於爾(三字集作爾之)何傷古人有言珠玉瘞之(集作)
(瘞)是(闕)於中原况吾家道尚儉名訓未墜封樹之禮
吾敢過焉是用錫爾瓦木之器塗芻之靈堯舜之典忠
孝之經昭示後代以安爾形銘曰
我祖之葳蕤兮邈於陳緬遥裔兮此江濱(集作濆)五代崇
光兮至夫君徽烈英曜兮始氛氲(集作芬蒀)何意嚴霜兮降
青春玉樹吹落兮成黃塵南山無隟兮永幽淪悠悠昭
代兮非(集作卜)爾辰吾慟感傷兮哭(集作號)蒼旻問之蓍策
兮立茲墳乃言千歲(集作載)兮寇(集作冠非)來臻黃頭之子白
眼(集作服)人嗚呼(集作嗟爾)黃頭兮勿傷神
文苑英華卷九百六十一
