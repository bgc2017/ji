文苑英華卷三百四十五宋李昉等編
禽
鳳一首鸎三首
鶴二首杜鵑二首
鶻二首百舌一首
鳶一首秦吉了一首
白鷴一首水鳥一首
朱鳳行杜甫
君不見瀟湘之山衡山高山㒹(卞圜注杜詩作巖)朱鳳聲(集作鳴)
嗷嗷側身長顧求其曹翅垂口噤心甚勞(一作勞勞)下愍百
鳥在網羅黃雀最小猶難逃願分竹實及螻蟻盡使鴟
梟相怒號
侍遊宜春苑奉詔賦龍池柳色初青聽新鸎百
囀歌李白
東風已綠瀛州草紫殿紅樓覺春好池南柳色半青青
縈烟褭娜拂綺城垂絲百尺挂雕楹上有好鳥相和鳴
間關早得春風情春風卷入碧雲去千門萬戸皆春聲
是時君王在鎬京五雲垂暉耀紫清仗出金宫隨日轉
天廻玉輦繞花行始向蓬萊看舞鶴還過茝若聽新鸎
新鸎飛繞上林苑願入簫韶雜鳳笙
聽鸎歌僧靈徹
新鸎傍簷曉更悲孤音清冷囀素枝口邊血出語未盡
豈是怨恨人不知不食枯桑椹不銜苦李花偶然弄樞
機婉轉陵煙霞衆雛飛鳴何跼促自覘遊鱗啄枯木玄
猿何事朝夜啼白鷺長在汀洲宿黑鵰黃鶴豈不高金
籠玉鈎傷羽毛三江七澤去不得風煙日暮生波濤飛
去來莫上高城頭莫下空園裏城頭鴟鳥拾羶腥空園
鷰雀争泥滓願當結舌含白雲五月六月一聲不可聞
聽鸎歌(集作曲)韋應物
東方欲曙花冥冥啼鸎相喚亦可聽乍去乍來時近遠
纔聞南陌又東城忽似上林翻下苑綿綿蠻蠻如有情
欲囀不囀意自嬌羌兒弄笛曲未調前聲後聲不相及
秦女學筝指猶澁湏臾風暖朝日暾流音變作百鳥喧
誰家懶婦驚殘夢何處愁人憶故園伯勞飛過聲跼促
戴勝下時桑田綠不及流鶯日日啼花間能使萬家春
意閑有時斷續聽不了飛去花枝猶褭褭還栖碧樹鎻
千門春漏方殘一聲曉
仙鶴篇武三思
白鶴乘空何處飛青田紫盖本相依緱山七月雖長去
遼水千年會憶歸緱山杳杳翔寥廓遼水纍纍歎城郭
經隨羽客步丹丘曾逐仙人遊碧落迢迢碧落斷氛埃
霞堂雲閤(疑)幾重開欲尋東海黃金竈仍向西山白玉
臺九臯獨唳方清切五里驚群俄斷絶月下分行似度
雲風前颺影疑廻雪風前月下路漫漫水宿雲翔去幾
般宛轉能傾吳門市徘徊巧拂漢皇壇琴中作曲從來
易鼓裏傳聲有甚難夜夜恒飛銀漢曲朝朝常飲玉池
瀾别有聞簫出紫煙還如化履上青天霜毛忽控三神
下玉羽俄看二客旋鷰雀終迷横海志蜉蝣豈識在隂
年莫言一舉湏千里為與三山送九仙
鶴媒歌陸龜蒙
偶繫江(集作漁)船汀樹枝因看射鳥令人悲盤空野鶴忽
然下背翳見媒心不疑媒閑净立如無事清唳時時入
遥吹徘徊未忍遇南塘且應同聲與(集作就)同類䟽翎宛
若相逢喜只怕纔來又驚起窺鱗啄藻乍低昂注定當
胷流一矢媒歡舞躍勢離披似謟功能腰弩兒雲飛水
宿各自物妬侣害羣猶爾為何况(集作異)人間有名利外
頭笑語中猜忌君不見荒陂野鶴䧟良媒同類同聲真
可畏
杜鵑行杜甫
君不見昔日蜀天子化作杜鵑如(集作似)老烏寄巢生子
不自啄群烏至今與哺雛雖同君臣有舊禮骨肉滿眼
如(集作身)羈孤業工竄伏深樹裏四月五月偏號呼其聲
哀痛口流血所訴何事常區區爾豈摧殘始發憤羞帶
羽翮傷形愚蒼天變化誰料得萬事反覆何所無萬事
反覆何所無豈憶當殿羣臣趨
同前司空曙(又見杜甫集)
古時杜宇稱望帝魂作杜鵑何微細跳枝竄葉樹木中
搶翔(集作佯)瞥捩雌隨雄毛衣慘黑自顦顇衆鳥安肯相
尊崇漏(集作隳)形不收栖華屋短翮唯願巢深叢穿皮啄
朽觜欲秃苦飢始得食一蟲誰言養雛不自哺此語亦
足為愚蒙聲音咽(平聲)噦若(集作咽咽如)有謂號啼略與嬰兒
同口乾垂血轉廹促欲似(集作似俗)上訴於蒼穹蜀人聞之
皆起立至今相效傳微風(集作斆學傳遺風)乃知變化不可窮
豈思昔日居深宫嬪妃左右如花紅
呀鶻行杜甫
病鶻卑飛俗眼醜每夜江邊宿衰柳清秋落月(集作日)已
側身過鴈歸鵶錯廻首緊腦雄姿迷所向疎翮稀毛不
可状強神迷復皂鵰前俊材早在蒼鷹上風濤颯颯寒
山隂熊羆欲縶(集作蟄)龍池深念爾此時有一擲失聲濺
血非其心
義鶻行前人
隂崖二蒼(集作有蒼又作有)鷹飬子黑栢巔白蛇登其巢吞噬
資朝飡(集作恣朝餐)雄飛遠求食䳄者鳴辛酸力強不可制
黃口寧(集作無)半存其父從西歸(集作來)翻身入長煙斯湏
領徤鶻冤憤(集作痛憤又作憤懣)寄所宣斗上捩孤影無聲(集作噭哮)
來九天修鱗脱遠枝巨顙拆老拳高空得蹭蹬短草辭
蜿蜒折尾能一掉飽腸皆已(集作已皆)穿生雖滅(集作减)衆雛
死亦垂千年物情有報復快意貴目前茲實鷙鳥最急
難心烱(集作皎)然功成失所往用捨何其賢近經潏水湄
此事樵人(集作夫)傳飄蕭覺素髮凛若(集作欲)衝儒冠人生
許與(一作計有)分亦在(集作只在又作亦存)顧盼間聊為義鶻行永(集作)
(用)激壮士肝
百舌吟劉禹錫
曉星寥落春雲低初聞百舌間關啼花枝滿空迷處所
摇動繁英墜紅雨笙&KR0034;百囀音韻多黃鸝吞聲鷰無語
東方朝日遲遲升迎風弄影如自矜數聲不盡又飛去
何許(一作處)相逄綠楊路綿蠻宛轉似娛人一心百舌何
紛紜&KR0755;顏俠少停歌聽堕珥妖姬和睡聞可憐光景何
時盡誰能低廻(文粹作徊)避鷹隼廷尉張羅自不關潘郎挾
彈無情損天生羽族爾何微舌端萬變乘春輝南方朱
鳥一朝見索漠(集作寞)無言蒿下飛
飛鳶操前人
鳶飛杳杳青雲裏鳶鳴蕭蕭風四起旗尾飄揚勢漸高
箭頭砉劃聲相似長空悠悠霽日懸六翮不動凝飛(集作)
(飛凝)烟遊鶤翔鴈出其下慶雲清景相廻旋忽聞飢烏一
噪聚瞥下雲中争腐鼠騰音礪吻相喧呼仰天大嚇疑
鵷雛畏人避犬投高處俛啄無聲猶屢顧青鳥自愛玉
山禾仙禽徒貴華亭露樸樕危巢向暮時毰毸(文粹作陪鰓)
飽腹蹲枯枝遊童挾彈一麾肘臆碎羽分人不悲天生
衆禽各有類威鳳文章在仁義鷹隼儀形螻蟻心雖能
戾天何足貴
秦吉了白居易
秦吉了出南中彩毛青黑花頸紅耳聦心惠舌端巧鳥
語人言無不通昨日長爪鳶今朝大觜烏鳶捎乳鷰一
巢(集作窠)覆烏啄母鷄雙眼枯雞號堕地鷰已(集作驚)去然
後拾卯攫(一作獲)其雛豈無鵰與鶚嗉中肉飽不肯摶亦
有鸞鶴群閑立高颺如不聞秦吉了人云爾是能言鳥
豈(一作爾)不見雞鷰之冤苦吾聞鳳凰百鳥主爾竟不為
鳳凰之前致一詞(集作言)安用嗏嗏(集作噪噪又作喋喋)閑言語
放白鷴篇宋之問
故人贈我綠綺琴兼致白鷴鳥琴是嶧山桐鳥出吳溪
中我心松石清霞裏弄此幽絃不能已我心河海白雲
垂憐此珍禽空自知著書晩下麒麟閣幼稚嬌癡侯門
樂乃言物性不可違白鷴愁慕刷毛衣玉徽閉匣留為
念六翮開籠任爾飛
水鳥歌陸龜蒙
水鳥山禽雖異名天工各與雙翅翎雛巢呑啄即一例
游處高卑殊不停别有觜鈎爪戟勁立直視者擊摶挽
裂圖羶腥如此等色恣豪横竦身往往陵青冥為人羅
絆取材力韋韝綵綬懸金鈴三驅不以鳥捕鳥天下先
得聞諸經超然可繼義勇後恰似有意(集作志)行天刑鷗
閑鶴散两自遂意思不受人丁寧今朝棹倚塞江汀舂
鉏翡翠參鵁鶄孤翹側睨瞥滅沒未是即肯馴軒楹婦
女衣襟便侫舌始得金籠日提挈精神卓槊(一作犖)背人
飛合(集作冷)抱簾葭宿煙月我與時情大乖剌秪是江禽
有眉髮慇懃謝爾莫相猜歸來長短同羣活
文苑英華卷三百四十五
