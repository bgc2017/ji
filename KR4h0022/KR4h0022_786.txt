文苑英華卷七百八十七宋李昉等編
山川
終南山義谷銘一首玉帳山銘一首
吹臺山銘一首望美人山銘一首
至仁山銘一首明月山銘一首
行雨山銘一首可汗山銘一首
玉華宮山銘一首惡溪銘一首
仙掌銘一首仙都山銘一首
江州南湖堤銘一首狠石銘一首
傅巖銘一首汴河銘一首
馬當山銘一首
終南山義谷銘(并序)庾信
周保定二年歲次壬午七月已已朔大冡宰晉國公命
鑿石關(一作開)之谷下南山之材維公匡濟彝倫弘敷庶
績燮理餘暇披閱山經以為終南敦(一作博)物日月虧蔽
杶榦栝栢椅桐梓漆年代藴積于何不有乃謀山澤之
官兼引(一作列)衡虞之匠東出藍田則控㶚乘滻西連子
午則據涇浮渭𣲖别入溪流分九谷銅梁西(一作四)柱石
關(一作闕)雙啟青綺春門溝渠交映綠槐秋市舟檝相通
蓄之則為屯雲泄之則為行雨青牛文梓白鶴貞松運
以寘(一作冥)宮崇斯雲屋千櫨抗殿龍首干雲萬頃疎苗
蟬鳴再熟川后讓德山靈景從豈知運石甘(一作舟)泉纔
通櫟陽之殿穿渠穀水直繞金墉之城將事未勞為功
實重國富人殷方傳千載因(一作立)功立事敢勒山阿銘
曰
寥廓上浮崢嶸下鎮直立(一作立壁)千丈峯横萬仞桂月危
懸風泉虚韻乘輿嶺阪舉鍤雲根八溪分注九谷通源
北㴠桐(一作銅)井南浮石門撲(或作模)象大狀(一作横鴻大河)規(一作)
(銀)繩百堵交(一作膠)葛九成徘徊千柱桂棟凌波栢梁乘
雨䟽川剪(一作奠)谷落實摧柯事均刊木功侔鑿河
一作皆初學記
玉帳山銘(一作東宮玉帳山銘)
玉帳寥廓崑山抵鵲總葉成帷連雲(一作枝)起幕玉策難
移(一作玉蘂難徙)金花不落隱士彈琴仙人看博巖留舊鼎雲
上(一作竈聚)新荆煮石初爛燒丹欲成桑田屢變(一作盡)海水
頻盈(一作傾)長聞鳳曲永聽簫聲一作皆藝文類聚
吹臺山銘
江寧吹嶺惟山出筠秦簫下鳳此岫為眞青槐避日朱
草司(一作伺)晨石名新婦樓學仙人中字玉成南君姓秦
(一作吳中字王城南姓秦)比花依樹登榭要春舞能留容(一作客)聲便
度新雕梁數振(一作遠)無復輕塵
望美人山銘(一作後堂望美人山銘)
高唐礙石(一作雨)洛浦無舟(一作州)何處相望山邊一樓峯
因五婦石是三侯嶮踰地肺危陵天柱禁苑斜通仙人
常(一作恒)聚樹裏聞歌枝中見舞恰對粧臺諸窗晝(一作併)
開斜看已識直(一作試)喚便廻豈同織女非秋不來
一作皆藝文類聚
至仁山銘
峯横鶴嶺水學龍津瑞雲一片仙童兩人三秋雲薄九
日寒新眞花暫落畫樹常春横石臨砌飛簷枕嶺壁繞
藤苗窗銜竹影菊落秋潭桐疎寒井仁者可樂將由愛
静
明月山銘
竹亭標嶽四面臨虛山危簷迥葉落窗疎看椽有笛對
樹無風風生石洞雲出山根霜朝唳鶴秋夜鳴猿堤梁
似堰野路疑村船横埭下樹夾津門寧殊華蓋詎識桃
源
行雨山銘(一作梁東宮行雨山銘)
山名行雨地異陽臺佳人無數神女看(一作羞)來翠幔朝
開新粧旦起樹入牀頭(一作前)花來鏡裏草綠(一作色)衫同
花紅面似開年寒盡正月遊春俱除錦帔併脫紅輪天
彩劇藕蝶粉生(或作多)塵横藤礙路弱(一作垂)柳低人誰言
洛浦一箇河神一作皆藝文類聚
可汗山銘謝偃
維貞觀十三年歲在已亥二月甲戌朔八日辛巳聖唐
大使右武衛大將軍慕容寳節度副使朝散大夫任雅
相等肅奉明詔冊授大單于眞珠毗伽可汗嫡嗣為肆
葉護可汗安懷率土廓裁宇外曩者隋歴既終九域淪
覆天資聖明光啟有唐而頡利背恩虐我邊域是以輕
賫電發直掩虜庭驅縱驍雄奔放忠烈百弩俱彀萬鋒
齊舉鞭電鼔霓動天維於上拔山蹴岳移地軸於下雲
騎騰盪則川野晝昏風旗揚曳則辰離黯色擒谷蠡於
谷口曾未崇朝斬日逐於轅門景不移晷龍庭柳塞之
外煙滅雲銷瀚海天山之前波澄霧卷上以震皇威於
萬葉下以安億兆於千齡雖有靈祗贊我有唐亦所以
恢崇今單于地是以萬里齊契四海同規始驗秦防徒
營漢城虚築在德非險皇哉唐哉勒石紀功騰聲不朽
詞曰
振天威兮横朔方星劒騰兮虹旗揚窮絶漠兮越幽荒
邦單于兮冊名王歴千載兮聲彌光
玉華宫山銘高宗天皇大帝
順請峒山鐫芳金石道光軒駕聲流姬迹矧此崇嚴介
通帝宅峻侔銅柱祥韜金碧飲渭南通鳴岐西格炎生
肇授彤署初融高明叶宇(一作序)卜揆裁宫鳳標銜露鳥
跂捫空丹谿繚繞旋(一作堤)樹玲瓏逕分餘雲嶺界斜虹
流花縟景清籟嘶風波移控鯉雲飛御鶴沉沉松嶝萋
萋蘭幄霧宿重巒寒生洞壑峯高鳥路月對林垂交籐
散綠懸鏡成規鵷歸繞蕣鳳下標椅崖依注蘚池涵卷
葹廣運堯心式昭夏諺端靈養白申歌祕殿菌閣流霜
椒臺凝霰玉榮則賞瑶池肆宴福夀無疆華封斯薦
惡溪銘李陽冰
天作巨塹險于東南岌丘[口闞]呀蒼山黑潭殷雲填填怒
虎甝甝一道白日四時青嵐鳥不敢飛猿不得下舟入
聳棹行子來馬知雄守雌為天下蹊(老子作谿)烜赫如此人
將畏之水德至柔狎侮而死畏而死寧敢放彼
仙掌銘(并序)獨孤及
隂陽開闢(集本文粹作闔)元氣變化洩為百川凝為崇山山川
之作與天地並疑有眞宰而未知尸其功者有若巨靈
贔屓攘臂其間左排首陽右拓太華絶地軸使中裂折
山脊為兩道然後導河而東俾無有害留此巨跡于峯
之顚後代揭厲於玄蹤者聆其風而駭之或謂詼詭不
經存而不議反以為學者拘(文粹作揔)其一域則惑於餘方
曾不知創宇宙作萬象月而日之星而辰之使輪轉環
遶箭馳風疾可駭於俗有甚於此者徒觀其隂隲無朕
未嘗駭焉而巨靈特以有跡駭世世果惑矣天地有觀
(一作官)隂陽有藏鍜鍊六氣作為萬形形有不遂其性氣
有不達於物則造物者取元精之和合而散之財而成
之如埏埴鑪錘之為瓶為缶為鈎為棘規者矩者大者
細者然則黃河華嶽之在六合猶陶冶之有瓶缶鈎棘
也巨靈之居也(二字集作於)自然(七字文粹作於其自然)蓋萬化之一
工也天機冥動而聖功啟元(集作至)精密感而外物應故
有無跡之跡介于石焉可以見神行無方妙用不測彼
管窺者方循跡而求之揣其所至於巨細之境則道斯
遠矣夫以手執大象力持化權指揮太極蹴踏(集作蹋)顥
氣立乎無間行乎無窮則捩(文粹作據)長河如措杯擘太華
若破塊不足駭也世人方以禹鑿龍門而導西河為神
竒可不為(文粹作謂)大哀乎峩靈掌纖指如畫隱磷磅礴上
揮太清遠而視之如欲捫青天以(文粹作而)掬皓露攀扶桑
而捧白日不去不來若飛若動非至神曷以生此唐興
百三十有八載余尉于華隂華人以為紀[山弇]嵫勒之罘
頌嶧山銘燕然舊典也玄聖巨跡豈帝者廵省代國之
不若歟其古之闕文以俟知言歟仰之嘆之琢玉(集本文粹)
(作石)為志其詞曰
天作高山設險四方至精未分川壅而傷帝命巨靈經
啓地脉乃眷斯顧高掌遠跖砉如剖竹騞若裂帛川開
山破天動地坼黃河太華自此而闢神返虚極跡掛石
壁跡豈我名神非我靈變化翕忽希夷杳冥道本不生
化亦無形天何言哉山川以寧斷鼇補天世未覩焉夸
父(文粹作娥)愚公莫知其蹤屹彼靈掌懸諸巃嵸介二大都
亭亭高聳霞赩煙噴雲抱花捧百神依憑萬峯朝拱長
於上古以閱羣動下視衆山蜉蝣蠛蠓彼邦人士永揖
遺烈瞻之在前如揭日月三川有竭此掌不滅
仙都山銘韋翃
亭亭仙都峻極維嵩屹立溟石削成制(與淛同)東發地直
方磨霄穹崇靈沼(一作昭)在上祥雲積中珪植千仞柱寧
四封目視不及翰飛靡窮群追(一作阜)奔走列仙會同黃
帝攸訪碧嶺(一作巔)是冲丹室傍起金溪下融日臨霞附
月映綃蒙壤絶棲塵木無寓叢居幽不昧守一而雄萬
夀報響九成來空嘉名來(一作乃)復展禮斯洪(其山嘗更名獨峯洎)
(開元中里人聞呼萬歲及有匏竹之音郡守上聞因復仙都之號自從不間歲而珪璧投焉)籙(一作冷)
作懲止年祈感通莫高匪兹造物之功
江州南湖堤銘(并序)李翺
長慶二年十二月江州刺史李君濬之截南陂築堤三
千五百尺高若干尺廣若干尺以通四隣(集作鄉)之路畜
水為湖人得其嬴正月既畢事舒州刺史李翺(集作歌)以
紀之辭曰天地作物功或不周賢人相之智與神侔漭
漭南陂冬乾夏滮九江瀑漲(集作漲潮)潮潛(集作潛潛)逆流東南
百民城市所繇水積既深大波其彪(集作䬌疋尤切)亦有舟航
覆溺之憂擔擁疊路車軔其輈童嬰涕墮老婦號愁歴
古迨兹孰為甿籌濬之之(蜀本作斯)來養民如身乃築長堤
拒江之瀕厚其錢傭以飽饑(集作餓)人南北東西百里鬭
臻莫不用力金鎚響振(集作唇音眞驚也)虓讙相厲不督而勤
堤既成止岡聫突起堅若石城障(集作璋)為瀦水蒲莞菱
芡鴻鶬鱣鯉唯其所取或食或祀長堤坦坦植之楊槐
架豁飛圯以便去來除險作利非賢不能歌示江人式
悅汝懷
狠石銘皇甫湜
狠石蒼蒼驪山之傍(集作旁)鑱朴礲頑(集本文粹作□)嶷然四方
昔秦皇帝謀之不臧也七十萬人兹焉遑遑(二本作皇皇)發
石北(一本作此)山言礎於(或作于)墳若有憑依屹住中逵淫刑
蹵廹人力無施故老相傳以狠名之自(或作惟)昔太古不
封不樹有葛於(集作于)溝有薪于(二本作於)野後聖有作緣情
不忍為之棺槨其在唐虞則維寂木噫嘻暴秦虐用其
人墳而象山下錮三泉窮珍㧾竒力瘁財癉驅逐(二本作驅)
而前如刈草菅天毒其衷神憤(或作亢)其凶讁戍一呼九
州風從白梃荆棘(集作棘荆漢書作棘矜)指麾崤潼險阻不闔干
戈倒鋒尸露于劫隧燔于童蓬顆無依不十年中禹葬
會稽不改其行聖德洋洋厥饗久長至于漢劉釋之而
(或作面)言中如可欲猶隙南山矧私其身以盡其人刻詞
狠石炯戒千春
傅巖銘(并序)吕温
昔殷高宗恭默思道至誠動天天將報之以說為瑞王
在于鎬(集作寢是)降神夢中審形旁求實得於此曾不待敷
奏以言明試以功脫刑人之衣被公衮之服(五字集作被公衮)
授受之際君不疑臣不慙大哉邈乎殷之所以興也若
非武丁之心同乎天地傅說之德通乎神明何感動訢
合如此其易厥後唯文王以兆用太公自漁父而登國
師白旄一麾光定天下抑其隣歟由兹而遷莫不先顯
後幽右賢(蜀本作資)左德勒以漢秩束于周行使特逹自致
之士無聞焉吁可歎也夫以天驥之才而造父馭之則
必翼輕軒凌高衢風翔電邁(一作發)一日千里若制非其
人服非其車忘權奇務牽束挫盛氣頓逸足使遵乎尋
常之躅則終歲疾驅望駑駘而不(一作莫)及矣遇與不遇
又何疑之(集作疑哉一作歎哉)嗚呼見賢非難知之難知之非難
用之難用之非難特達難君人者苟以特達為心假無
殷宗之夢必自得說不然則雖使咎䕫稷契盡入其庭
亦葉公之見龍反疑懼矣况氤氲之中乎恍惚之際乎
貞元九年予自鎬徂洛息駕於虞虢之間外墟瞰原髣
髴其地遠跡雖昧清風若存想說命三篇幾墮(集作墜)秦
火百代之後德音如何乃作銘曰
赫赫湯德如日(集作火)不滅滔滔商祚如海不竭發祥播
氣世祚(集作作)聖哲國誕武丁野生傅說說始胥靡武丁
即祚(集作阼是)德通神交忽夢如悟(一作寤)若帝導我期於顥
素有無之間邂逅相遇宵衣而起爰得其人貌符心冥
如舊君臣飛龍在天山川出雲感激自致其間無因捨
築傅巖脫鱗鵬升(蜀本作程)作霖時和奮檝川程金在吾礪
木從吾繩君何言哉殷道中興元凱攀堯微舜曷階阿
衡干湯抱鼎徘徊會合之際厥惟難哉何如夢中天授
神開惟賢是登道貴特達匪次勿用才其壅遏高宗得
說乃在恍惚揭銘摛光萬古不没
汴河銘(并序)皮日休
夫垂後以德者當時逸而後時美垂後以功者當時勞
而後時利若然者守道之主唯恐德不美後時逸於已
民也夸力之主唯恐功不及當時勞於已民也故天下
也不逸不足守不勞不可去致其利害生於賢愚之主
自古然也則隋之疏淇汴鑿太行在隋之民不勝其害
也在唐之民不勝其利也今自九河外復有淇汴北通
涿鹿(一作郡)之漁商南運江都之轉輸其為利也博哉不
勞一夫之荷畚一卒之鑿險而先功巍巍得非天假暴
隋成我大利哉尚恐國家有淇汴之役因獻纖誡是謂
汴河銘
惟河瀰瀰循禹之軌厥有暴隋鑿通淮(集作津)泗晝泣疲
民夜哭溺鬼似赭川流如松貫地龍舟未故江都已弑
陳跡空存遊波不止在隋則害在唐則利嗚呼聖王守
此而已
馬當山銘陸龜蒙
言天下之險者在山曰太行在水曰呂梁合二險而為
一吾又聞乎馬當彼之為險也屹乎(集作于下同)大江之旁
怪石憑怒跳波發狂日黯風助摧牙折檣血和蛟涎骨
横魚吭幸而脫死神魂飛揚殊不知堅輪蹄者夷乎太
行仗忠信者通乎呂梁便舟檝者行乎馬當合是三險
而為一未敵小人方寸之包藏外若韋順(古本作韋脂)中如
劒鋩蹈藉必死鈎𠢐必傷在古已極於今益彰(集作昌)敬
篆巖石俾民勿忘
文苑英華卷七百八十七
