文苑英華卷三百三十七宋李昉等編
草木
茶四首牡丹二首
薔薇一首枸把一首
苔一首松二首
栢一首柳三首
橘二首柑子一首
梅一首道邊樹一首
美人嘗茶行崔珏
雲鬟枕落困泥春(去聲)玉郎為碾瑟瑟塵閒教鸚鵡啄忩
詩和嬌扶起濃睡人銀瓶貯泉水一掬松雨聲來乳花
熟朱唇啜破綠雲時咽入香喉爽紅玉明眸漸開横(一作)
(轉)秋水手撥絲篁醉心起臺時(一作前)却坐推金筝不語
思量夢中事
飲茶歌請崔石使君釋皎然
越人遺我剡溪(一作山)茗採得金芽㸑金鼎素瓷雪色飄
(一作縹)沫香何似諸仙瓊蘂漿一飲滌昏寐情思爽朗滿
天地再飲清我神忽如飛雨灑輕塵三飲便得道何須
苦心破煩惱此物清高世莫知世人飲酒徒(一作多)自欺
好(一作愁)看畢卓甕間夜笑向陶潜籬下時崔侯啜之意
不巳狂歌一曲驚人耳孰知茶道全爾真唯有丹丘得
如此
飲茶歌送鄭客前人
丹丘羽人輕玉食採茶飲之生羽翼(天台記云丹丘出名大茗服之羽化)
名藏仙府世莫知骨化雲宫人不識雪山童子調釡鐺
楚人茶經虚得名霜天半夜芳草折爛漫緗花啜又生
常說(一作賞名)此茶祛我疾使人胷中蕩憂慄日上香爐情
未畢亂踏虎溪雲高歌送君出
採茶歌(一作紫荀茶歌)秦韜玉
天柱香芽露香發爛研瑟瑟穿荻篾太守憐才寄野人
山童碾破團圓月倚雲便酌泉聲煑獸炭潜然蚌珠吐
看著晴天早日明鼎中颯颯篩風雨老翠香塵下纔熱
攪時繞筯天(一作愁)雲綠躭書病酒兩多情坐對閩甌睡
先足洗我胷中幽思清鬼神應愁歌欲成
和李中丞慈恩寺清上人院牡丹花歌
權德輿
澹蕩韶光三月中牡丹偏自占春風時過寳地尋香逕
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域艷蘂仙(集作鮮)房次
第開含煙洗露照蒼苔龐眉倚杖禪僧起輕翅縈枝舞
蝶來獨坐南臺時共美閒行古刹情何巳花間一曲奏
陽春應為芬芳(雜詠作芳菲)比君子
牡丹芳白居易
牡丹芳牡丹芳黃金蘂綻紅玉房千片赤英霞爛爛百
枝絳熖(集作艷)燈煌煌照地初開錦綉叚當風不結蘭麝
囊仙人琪樹白無色王母桃花小不香宿露輕盈泛紫
艷朝陽照耀生紅光紅紫二色間深淺向背萬態隨低
昂映葉多情隐羞面卧叢無力含醉粧低嬌笑容疑掩
口凝思怨人如斷腸濃姿貴彩信竒絶雜卉亂花無比
方石竹金錢何細碎芙蓉芍藥苦尋常遂使王公與卿
士遊花冠蓋日相望庫車軟轝貴公子(集作主)香衫細馬
豪家郎衞公宅静門東院西明寺深開北廊戲蝶䨇舞
看花(集作人)久殘鸎一聲春日長共愁日照芳難駐仍張
帷(集作羅)幕垂隂凉花開花落二十日一城之人皆若狂
三代巳還文勝質人心重華不重實重華直至牡丹芳
其來有漸非今日元和天子憂農桑䘏下動天天降祥
去歲嘉禾生九穗田中寂寞無人至今年瑞麥分兩岐
君心獨喜無人知可歎息我願暫求造化力減却牡丹
妖艷色少回卿士(一作士女)看(集作愛)花心同助(集作似)吾君愛
稼穡
明月湖醉後薔薇花歌英才
萬朵當軒紅燭燭晩隂照水塵不著西施醉後情不禁
侍兒扶下蘂珠閣柔條嫩蘂(一作葉)輕&KR0008;鰓一低一昂合
又開深紅淺綠狀不得日斜池畔香風來紅能柔綠能
軟濃淡參差相宛轉舞蝶䨇䨇誰喚來輕綃片片何人
剪白髮使君思帝鄉驅妻領女遊花傍持杯憶著曲江
事千花萬葉垂宫墻復有同心初上第日暮華筵移水
際笙歌日日徵教坊傾國名娼盡佳麗我曾此處同諸
生飛盂落盞紛縱横將欲得到上天路剛向直道中行
去一朝失勢當如此萬事如灰壯心死誰知奏御數萬
言翻割龜符四千里丈夫達則賢窮則愚胡為紫胡為
朱莫思身外窮通事且醉花前一百壺
湛處士枸杞架歌釋皎然
天生靈草生靈地設生人間人不貴獨君井上有一根
始覺人間衆芳異拖綠垂絲宜曙看徘徊滿架何珊珊
春風亦解愛此物褭褭時來傍香實濕雲綴葉擺不去
翠羽啣花驚畏失肯羡孤松不凋色皇天正氣肅不得
我獨全生異此軰順時榮落不相背孤松自被斧斤傷
獨我柔枝保無害黃油酒囊石碁局吾湛生心出世俗
擷芳坐影風洒懷其致翛然此中足
苔歌顧雲
檻前溪奪秋空色百丈潭心數砂礫松筠(一作籟)條條長
碧苔苔色碧於溪水碧波廻梳開孔雀尾根細貼著盤
陀石撥浪輕拈出少時一髻濃煙三四尺山光日華亂
相射静縷藍鬐勻襞積試把臨流(一作風)抖擻看瑠璃珠
子淚䨇滴如看玉女洗頭處解破雲鬟收未得即是仙
宫欲製六銖衣染絲未倩鮫人織採之不敢盈筐篋苦
把龍神河伯惜瓊酥玉鹽爛漫煑嚥入丹田續靈液會
待功成插翅飛蓬萊頂上尋仙客
風入松釋皎然
西嶺松聲落日秋千枝萬葉風飀飀美人援琴弄成曲
寫得松間聲斷續清我魂流波壊陵安足論美人夜坐
月明裏含少商兮點清徵風凄清兮何飄飉攪寒松兮
又夜起夜未央曲何長金徽更促聲泱泱何人此時不
得意意苦絃悲聞客堂
澗底松白居易
青松百尺大十圍生在澗底寒且卑澗深山險人路絶
老死不逄工度之天子明堂欠梁木(集作梀)彼求此棄俱
(集作此求彼有兩)不知誰喻蒼蒼造物意但與之材不與地金
張世禄黃憲賢(集作黃憲貧)牛衣(黃憲本牛醫兒諸本作衣恐誤)寒賤貂蟬
貴貂蟬與牛衣高下雖有殊高者未必賢下者未必愚
君不見沉沉水(集作海)底生珊瑚歴歴天上種白榆
古栢行杜甫
孔明廟前有老栢柯如青銅根如石霜皮溜雨四十圍
黛色參天二千尺君臣巳與時際會樹木猶為人愛惜
雲來氣接巫峽長月(集作日)出寒通雪山白憶昨路繞錦
城(一作亭)東先主武侯同閟宫崔嵬枝幹郊原古窈窕丹
青戶牖空落落盤踞雖得地冥冥孤高多烈風扶持自
是神明力正直元因造化功大厦如傾要梁棟萬牛回
首丘山重不露文章世已驚未辭剪伐誰能送苦心豈
免容螻蟻香(一作密)葉終經宿鸞鳳志士幽人莫怨嗟(一作)
(傷)古來材大難為(一作皆難)用
楊柳歌庾信
河邊楊柳百尺枝别有長條窈地垂河水衝激根株色
(疑作危)倏忽河中風浪吹可憐巢裏鳳凰兒無故當年老
别離流槎一去上天池織女支機應見隨誰信從來蔭
數國直用東南一小枝昔日公子出南皮駿馬翩翩西
北馳左右彎弧仰月支何處相尋玄武陂鳳凰新簫管
史吹朱鳥春忩玉女窺銜雲酒杯赤碼碯照日食螺紫
琉璃君言丈夫無志氣為問燕山那得知百年霜露掩
離披一旦功名不可為定是懷王作計媸無事翻覆用
張儀武昌南城誰可移官渡營前那得知尚憶落絮鵝
毛色無復青絲馬尾垂各與梅花留一曲共在長笛管
中吹
門前柳前人
門前蜀柳先知春風澹暖煙愁殺人將謂止栽羣樓下
不知迤邐連南津南津柳色連南(一作溪)市南去戎州三
百里夷陬蠻落相連接故鄉莫道心先死我今帝里還
有家門前嫩柳插(一作披)仙霞晨沾太一壇邊雨暮宿鳳
凰城裏鵶别來三載當誰道門前年年綠隂好春來定
解飛雪花雨後還應庇煙草憶昔當年栽柳時新芽茁
茁嫌生遲如今宛轉拂著地常向綠隂勞夢思不道彼
樹好不道此樹惡試將此意問野人野人盡道生處樂
為報門前楊柳栽我應來歲當歸來縱今樹下能攀折
白髮如絲心似灰
隋堤柳闕名
隋堤柳歲久年深盡衰朽風飄飄兮雨蕭蕭三株兩株
汴河口老枝病葉愁殺人曾經大業年中春大業年中
煬天子種柳成行夾流水西自黃河東接(集作至)淮綠影
一千三百里大業末年春暮月柳色如煙絮似(作如)雪南
幸江都恣佚遊應將此柳繫(一作夾)龍舟紫髯郎將護錦
纜青蛾御史直迷樓海内財力此時竭舟中歌笑何日
休上荒下困勢不久宗社之危如綴旒煬天子自言歡
樂殊未極豈知明年正朔歸武德煬天子自言福祚垂
(集作長)無窮豈知後年皇子封酅公龍舟未過彭城閣義
旗巳入長安宫蕭墻禍生人事變晏駕不得歸秦中土
墳數尺何處葬吳公臺下多悲風二百年來汴河路沙
草和煙朝復暮後王何以鑑前王請看隋堤亡國樹
諒公洞庭孤橘歌顧况
不種自生一株橘誰教渠向階前出不羡江陵千木奴
下生白蟻子上生青雀雛飛花薝蔔旃檀香結實如綴
摩尼珠洞庭橘樹籠煙碧洞庭波月連沙白待取天公
放恩赦儂家定作湖中客
洞庭山維諒上人院階前孤生橘樹歌
釋皎然
洞庭仙山但生橘不生凡木與梨栗真子無松自不栽
感得一株階下出細葉繁枝委露新四時常綠不關春
若言此物無道性何意孤生來就人二月三月山初煖
最愛低簷數枝短白花不用鳥啣來自有風吹手中滿
九月十月爭破顔金實離離顔色殷(一作色殷)一夜天晴香
滿山天(一作山)生珍木異於俗俗士來逄不敢觸清隂獨
步禪起時徙倚枝前看不足
分柑子歌示諸小前人
癡男騃女愁殺人偏呼小者大者嗔麤衣糲食盡須一
何况異味兼時新今朝樓下柑初熟摘得一筐分不足
兒童豈待父母施自各捻來(一作各自捻將)獻兄叔就中小女
有所翳(闕)
梅王轂
(闕)
暑日題道邊樹前人
火輪迸熖燒長空浮埃撲面愁朦朦羸童走馬喘不進
忽逄碧樹含清風清風留我移時住滿地濃隂懶前去
却歎人無及物功不似團圓道邊樹
文苑英華卷三百三十七
