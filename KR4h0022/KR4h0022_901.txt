文苑英華卷九百二宋李昉等編
軄官十(東宫官三)
太子賓客贈太子太師竇希球碑一首
贈太子詹事王同晊碑一首
太子右庶子王敬從碑一首
太子賓客贈太子太師竇希球神道碑
裴耀卿
聖上本玄元之化以身而觀國酌堯舜之道睦親而逮
疎羽儀成而正體尊肺腑寧而元首豫生人之始内教
權輿文明在運外戚先理膺上仁而踐元舅享多福而
執謙光者其惟冀靖公乎公諱希球字國珍扶風平陵
人昭成皇后之弟也昔漢文恭儉垂統於西京我族有
内輔之功政清而刑偃漢章長者楊休於東國我君有
少宗之佐累洽而重熙貞觀創業也吾姑本周南之化
時維太姜開元立極也吾姊合塗山之德時維文母昌
化皆在乎眀主景運必當乎太平千載相望重光四后
豈比夫魏晉中朝之狹隘隂郭微時之屬籍或悠悠於
戊申緬邈於褒紀(一作姒非)不同年而語矣五代祖諱善平
北將軍散騎常侍驃騎大將軍開府儀同三司侍中使
持節都督北華州刺史永富公載於周書高祖諱榮定
平東將軍驃騎大將軍開府儀同三司洛鄭榮懷汴廣
和覇秦寧成唐渭一十三州刺史秦州行軍使左右武
衞大將陳國懿公著於隋史曾祖諱抗唐梁岐冀定幽
易燕澶八州刺史遼東朔州二總管光祿大夫開府儀
同三司左武侯大將軍納言贈司空陳國容公祖諱誕
駙馬都尉殿中國子祭酒并州惣管鎮北將軍太常卿
刑部尚書右光祿大夫贈工部尚書荆州大都督莘國
安公見太宗實錄考孝諶太常卿潤州刺史并州大都
督贈太保豳國公或道濟舟檝或功垂劔履青史之三
朝相次彤弓之四代畢封此又衣冠之上腴人門之絶
等者也公&KR1113;靈辰象育粹淳源稟淵懿之姿體敦龐之
度退讓致美不忘於先疇虛玄為心(一作學)得之於家訓
起家太子宫門丞朝散大夫尚乘奉御換尚舍奉御開
元初累遷都水使者光祿少卿特借金紫光祿大夫將
作少卿封冀國又加銀青光祿大夫太子左諭德宗正
(一作匠非)少卿郯王傅又遷太子賓客春秋七十有一以開
元二十一年正月十九日遇疾薨于長安布政里之賜
第天子輟朝變禮事優恒數乃下制曰申伯元舅禮實
重於緣情堯典睦親義兼在於追遠故銀青光祿大夫
守太子賓客上柱國冀國公竇希球名高懿戚位重周
行在貴不驕每執謙而守約與物無兢常隱耀而含華
以是全真方期永命徂遷奄及震悼良深生而寵光已
榮觀津之族殁有褒餙仍申渭陽之贈可贈太子太師
賻物二百段米粟二百石應緣喪葬量事官供仍令京
兆少尹田賓庭充使監護以某年十月二十六日歸祔
於咸陽舊原禮也嗚呼善始令終者為侯家之貴安時
處順者為達士之師目牛乎邀福之源忘我乎持盈之
地非懸解深識焉能及此昔之后族干政外家操權穰
侯之負乘王鳳之專擅苟欲憑寵不知退身時主之芒
刺生乎上國人之怨讟作乎下千載義士為之寒心公
則懲於斯誡於斯雖望重凡百恩穪(一作稱尊)莫二承孝理
之深化當寵光之盛時而乃閉關偃息循墻俯僂無徤
羡於當路每蕭條於執鈎清宴之間外言不入退食之
暇時人不交其㢲讓也如此昔之姻黨不法舅氏過制
成都之矜侈曲陽之僣奢既青璅而赤墀亦秦鍾(疑作歌)
而鄭舞蔀家虧於易道騁欲違於老經天下之人為之
騰口公又懲於斯誡於斯雖師資藩邸羽翼龍樓富逾
於百乘之家貴極於諸侯之爵而乃居簡行儉寡欲少
思出無弋釣之娛入無羅紈之費絲竹宴衎視若塵埃
池臺雕斵未嘗營起其素約也如此昔之倚勢為暴恃
地作威武安之驕盈梁氏之凶蠧以豪詉而誣善以睚
眦而殺人主意之益用不平謗書之紛然屢起四海之
内為之囂囂公又懲於斯誡於斯雖南陵周親北闕元
老室家之皇枝帝戚猶子之尚主嬪王而乃謙不可逾
卑以自牧忘大壯於榮貴思同人於醜夷公私遊聚小
大無忤賓御出入閭閻不知其温良也如此合是庶美
歸于一貫謚之為靖不亦宜哉皇上軫敦叙之恩流平
分之施自近推於及遠經邦始於正家不侮於邊夷之
客而況於懿戚乎不遺於小國之人而況於純臣乎是
故悲臨於渭陽感動於陟屺陪邑於先原建(闕)於貴里
所以教天下之為子車通幰門加兵會同不錄班讌見
不呼名所以教天下之為甥觀乎聖慈曲被皇眀深視
舅氏榮寵折衷於人言外宗法度儀刑於士禮當此時
也以伯舅護儲兩以肆舅儀台司以大宗率譜屬以小
宗通賙餼則官政條而家事理矣故五侯之第四姓之
宗罕輿(一作興)誦於遵人無纖羅於廷尉存則壽考沒則
哀榮君臣交泰若兹之美開府儀同三司畢國公希&KR1939;
(一作瑊非)公之第三弟也親賢並茂德位齊優公嗣子無祿
不及終事畢公執喪哀次義切天倫親率宗姻躬侍輴
紼威儀則序禮物其容詔葬紛紜傾城縱觀台臣白首
陟崇崗而北臨宰樹青松瞻舊城而西靡有以知冀公
之令名不殞盛德歸全畢公之至行惟殷孔懷纏慕迺
俾夫具臣惟舊直質無華者書其實錄盖取信於金石
不欺於聞見云爾叙其詞曰
沔彼媯水福祥伊始坤道元亨后族清理靖公樹德含
章濟美温良淑人(疑脫四字)退讓維何温良則那就閑違劇
受少辭多金玉(疑作人用金人三緘其口事)三緘羔羊五紽國人無
忤宗親以和北闕元舅東闈上客吾邑百乘吾門萬石
深保純素退藏虛白儀刑衣冠光我墳籍輔仁徒欺過
隙難追朝野增慕哀榮在斯賻以國錢尊為子師興言
渭陽何痛如之兆啓酆畢行臨秦鎬樹拱行楸根陳宿
草歎息遺事(闕)沉故老勒銘豐珉敢告神道
贈太子詹事王公神道碑孫逖
洪範五福一曰壽四曰攸好德全生飬形者為壽而已
非有德而不彰履仁蹈義者為德而已非有後而不昌
天生大賢神&KR1113;元吉倚福祿而登祚胤者在宿預公焉
公諱同晊字某琅琊臨沂人也其先有太子晉以啓其
初諜有將軍翦以固其玄胄有中尉吉以大其儒門有
丞相導以番(疑作蕃)其卿族自導至公十有一代禮樂增
業衣冠濟美天下之人謂之著姓曾祖寬陳侍中祖諱
之皇朝秘書郎父知無祿早世皆先達之良也公夙遭
閔凶不稟嚴訓聖善所育孩提有成體恬淡之性資醇
醲之德學無常主言不為華踐行而隱其轍跡襲眀而
晦其光耀湛然以静淵然以默故談者無得而名焉儀
鳳調露之間太夫人春秋高矣願及親以筮仕豈要君
而擇祿繇是解褐鄧州南陽丞六安不樂吾聞其語公
則喜焉孝子之致養也秩滿授濟州司法參軍垂拱中
冤獄起州將薛顗伏法以公坐是失軄十有餘載十年
不調人以為難公即坦然仁者之處約也久之選授吉
州司法參軍以丁内憂哀毁過於禮幾至不全喪服既
除哀聲未盡遂不茹葷血於身矣神龍初調補司農寺
主簿時從父弟同皎選尚公主拜駙馬都尉公以國親
封宿預縣開國男食邑三百戶得而勿喜知來者之不
可却也尋坐駙馬所累調建州司倉參軍失而無愠知
去者之不可止也洎睿宗受命亡辜開釋授公中王府
主簿尋又增秩朝散大夫於是乎見倚伏之回穴矣居
歲餘制攝安州都督府司馬除太子舍人轉太子中舍
人歴太子家令拜宗正少卿遷左庶子東封之歲表請
歸閒制授亳州刺史致仕凡官歴二紀將(疑作時)更五君
險阻則遇屯和平則之泰康強則陳力嬴老則向晦命
非吾有委運推移身非吾有與時消息動斯可效静斯
可則古之至人謂是全德春秋八十有四開元十六年
七月十二日遘疾終於京兆安興里之私第皇上以公
春華秋實之稱著于兩宫故贈以太子詹事餙終之禮
厚莫重焉有司以公天經地義之德冠乎百行故謚之
曰孝易名之典善莫大焉公束帶於朝端然齊肅目不
迕視體無懈容其從官也常避右職其御下也務存大
旨不矯舉以求是不憂務以近名所謂建陵之長者也
公雅好釋典尤邃禪門爰有别業使營精舍懸車之後
隱凡于兹不出戶庭彌入真寂斯所謂維摩之𣑽行也
公身居顯位子至大官萬石集門伯禽拜後而能謙約
自退忠儉有恒占田必先於窮僻卜宅不更於爽塏所
謂公綽之不欲也公屬之内開魯舘者二人六姻之中
&KR1113;虞嬪者再世而能進不求寵退不失親遠而不携進
而不偪斯所謂山甫之保身也詩曰瑟彼柞棫民所燎
矣豈弟君子神所勞矣宜王公之受兹茀祿式是繁祉
享高年以有終保令聞而不已者也初父(疑作公)娶於安
定皇甫氏即太子舍人德參之孫洛陽縣丞寡過之女
温惠成性徽柔作則&KR1113;年不永先公即冥安厝之日公
為(闕)掾雖班秩有等丘封尚卑而精靈所寧歲月滋久
而公之克葬禮用上卿同於舊穴是廢王命祔於新塋
未達神理卜夢通感子孫是依魂無不之合乃非古以
開元十六年十月七日葬我孝公於偃師縣首陽山之
南原夫人舊塋之東禮也嗣子太子賓客邱懿文軌時
清行動俗為國大器作人元龜不有教忠孰興于嗣不
有移孝孰榮其親豐石未琢行楸已拱敷求作者枉逮
門人昇闕里之堂實難論賦表太邱之墓多媿題銘銘
曰
泱泱淮水世祚王氏於穆孝公是為端士動合元化静
符真理以道觀身以忠教子北帝(疑)邙阜南瞻洛川還
依舊宂更表新阡從古之制非今則然峩峩雙壠松栢
生烟
太子右庶子王公神道碑前人
昔萬石君建陵侯(二字一作慶非)皆以訥言敏行前史穪為長
者然必式路馬未免於無文常盛賜劔且疑於任軄大
鈞所冶粹美為難秉純德而苞偉量吾見之王公矣公
諱敬從字某京兆人也其本曰魏公子信陵君之後秦
人滅魏其處者為王氏氏族之世著于關輔焉漢有河
南尹尊啓鴻軌於前載周有尚書令羆建休勲於近代
羆生眀遠隋司金上士遠生壽隋州都七軄主簿壽生
喆皇朝同州河西縣令喆生慶皇朝冀州棗強主簿武
氏革命之後實秉楚龔之節杜門自絶没齒邱園公棗
強府君之次子也元(闕)之所稟和高行之所貽訓德義
之所府聚文儒之所膏潤宜其炳秀騰實蘭薰而玉振
者也曩者大定中舉文擅詞場景雲歲辟茂才異等開
元初徵文藻宏麗公三對策詔皆為甲科眀試必可高
眀益著爾其用之吏事則岐州陳倉主簿京兆府武功
縣尉長安縣尉能理煩也施之儒術則秘書省校書郎
太常博士著作佐郎能辨惑也繇是三入華省再登禁
闥歴尚書禮部司勲員外考功郎中給事中拜中書舍
人是時也張曲江李晉公更踐中樞公與徐安貞韋陟
孫逖繼揮宸(一作振)翰每至密命先發詔書即舍人草創
之二相討論之王言式臧天監允洽訓誥之地斯焉得
人逖於諸大夫無能為也居數歲命公御史中丞又改
太子右庶子所以穆清彛憲翼亮元儲咸事正人疇與
為言若夫軍旅之事公能兼之故信安王禕張忠敬引
以咨度清白之業公能守之故源乾曜韋抗皆有褒人
之疾苦公能惠恤故宣撫江淮克論中旨國之軌度公
能筆削故刊定格式允叶&KR0008;材於位詢於事若斯之□
備也而能褒光用晦體道安貞言寡尤行無悶(一作中立寡尤)
(獨無悶)勇於為善而不好立名直以全誠而未嘗忤物括
囊君子之德脗合至人之心以此持身全身保性之術
也以此刑國鎮俗安人之具也而年不登於下壽位不
極於宗公未之或知自昔然矣春秋六十有二以開元
二十八年五月二十八日終于西京静恭里之私第其
年八月十八日葬于咸陽洪瀆原禮也公兄曰易從故
吏部侍郎弟曰擇從今京兆府士曹咸以文學齊名當
代公始以對策高第則易從同科迨乎典校(一作興校)秘文
而擇從亦作其後歴青𤨏掌黃縑兄既先登公能繼美
萼跗之韡凡今莫如則難兄難弟之喻也公夫人弘農
縣君楊氏一子曰寥左驍衞錄事恭軍夫楊有敬姜之
德寥有曾參之行號天哭晝寧戚過毁公克葬之日雷
雨頓歇於通衢反虞之際靈芝或生於靈寢神眀昭假
姻族嗟穪此又孝妻孝子之誠感也兄弟妻子生榮死
哀士則嬪儀盡在於是嗚呼昔人所重同官為僚默而
無述豈為心盡况承兄友之深託復感其孤之至言宿
草之墓雖云絶哭他山之石可以題銘用標京兆之阡
願比延陵之劔其詞曰
昔與兄友雙遊鳳池平生景行非我誰知政事文學唯
所設施温良恭儉不忘謙卑雅道無悔高年未極逝者
如斯人焉取則墓門何有蒼蒼荆棘天道寧論空傳令
德
文苑英華卷九百二
