文苑英華卷三百八十九宋李昉等編
南省五
左右司郎中
授韋審規等左司戶部郎中等制
元稹
勅尚書郎會天下之政上可以封還制誥下可以昇負
牧守居可以優游殿省出可以察視違尤非第一流不
議兹選守職方郎中上騎都尉韋審規等皆歴踐臺閣
閑逹憲章或滿歲當遷或擇才斯授皆極一時之妙足
為三署之光於戲提紀綱而分命六聦左右司之職甚
重登生齒以比董九賦人曹郎之任非輕勉竭彌綸之
心勿虚俊茂之舉可依前件
吏部郎中
授慕容珣吏部郎中等制蘇頲(緫目賈至)
黃門朝請(一作散)大夫檢校尚書主爵郎中慕容珣在公
無撓守道不回利用特稱其斷割清心自表其剛正正
議大夫行商州刺史上柱國申國公高紹羽儀鵷鷺符
采珪璋詣理愈見於昭明屬詞每聞於警拔九流綜覈
五等封建式副為郎之美宜用選衆之求珣可尚書吏
部郎中紹可行尚書主爵郎中散官勲封各如故主者
施行
授韓滉吏部郎中制
勅尚書郎中佐理六卿事關政本御史則舉直措枉綱
紀周行非雅正之才難在斯任吏部員外郎韓滉恪慎
惇敏且吏且文(一作飭吏以文)夙夜在公咸宜進位可吏部郎
中
授韋元曾吏部郎中等制常衮
勅朝議郎行尚書吏部員外郎賜緋魚袋韋元曾朝請
大夫前行尚書司封(集作勲)員外郎兼侍御史護軍賜魚
元挹等學業優深詞華通瞻雅有縉紳之望列於郎署
之間久在劇曹尤推精密自登膳部克舉彌綸選重一
時職參六典宜膺並拜之寵式美齊名之論元曾可守
尚書吏部郎中散官賜如故元挹可行尚書吏部員外
郎散官勲賜如故
授盧元輔吏部郎中制白居易
勅六官之屬升降隨時獨吏部郎班秩加諸曺之右歴
代迄今未嘗改也則其典職之重選用之精可知矣洛
州刺史盧元輔深於文敏於行加以剸犀之利洞膽之
明潔而用之無往不適連領大郡至于三四剗訛剔弊
迎刃有聲宜付劇司俾之操制選曺郎缺用爾補員歲
調方殷佇揚乃職可尚書吏部郎中
授盧懿吏部郎中制崔嘏
勅河南少尹盧懿緫天下之缺員必先閱於吏曺郎然
後逹於銓官自非神機穎利識用周密則不得備於斯
選也以爾詞鋒絢練門緒清華儒席許其温恭士林推
其端厚自分曺洛汭貳尹三川澹於趨進之途鬱彼静
專之操晦迹而囂浮自遠長鳴而風雨不渝是用徵還
首曹榮以題柱必能佐持衡之重任聯藻鍳之清輝勉
服官常無孤所舉可依前件
司封郎中
授王丘主爵郎中等制蘇頲
勅宣議郎守尚書考功員外郎王丘學思文華精而典
麗朝議郎守侍御史内供俸判右司員外郎上柱國韋
虚心神清氣勝敏以甄通或刈於楚翹先有司之課績
或提其綱轄肅諸曺之填委(一作委靡)爰旌二妙宜叶再遷
丘可守尚書主爵郎中虚心可守右司郎中散官勲如
故
授韋儇(緫目作環)司封郎中制賈至
勅司駕員外郎韋儇忠義激切智深謀敏懷斷割之利
用慨國家之深讐淮海多虞寇戎未殄是擇才彦佐斯
旄鉞宜兼臺閣以懋勲庸可司封郎中充淮南行軍司
馬兼召募使
司勲郎中
授韋博司勲郎中等制崔嘏
勅韋博等頃以邊城命將肇建麾幢當警塵未息之時
及𤇺火尚明之日故於粉署妙選星郎欲以贊充國屯
田之謀佐武賢備戎之術既而賓筵有耀幕畫已多荐
居於沙漠之中茇舍於戎旌之下亦既勞績亟更歲寒
念其褁革之誠更復握蘭之美而煥本以文學傳之吏
能克踐正途久司宗祏今以三農務急(一作重)九扈才難
宜遷丞副之榮用陟亞卿之列無忘素履各服新恩可
依前件
考功郎中
授裴諝考功郎中制賈至
勅君子立義為勇在國而能通故全其節而成其務矣
守太子中允裴諝言忠信行篤敬有敏才斯可與權有
直道磨而不磷造次顛沛秉心塞淵宜奬固之風緝臺
閣之政可守考功郎中
授鄭涵考功郎中馮宿刑部郎中等制
元禛
勅二帝三王之所以仁聲無窮績用明而刑罰當也尚
書郎專是兩者疇將若予僉曰前國子博士充史舘修
撰鄭&KR0636;文無害可以彰善惡守歙州刺史馮宿思無邪
可以盡哀敬庶尹百吏之能否四海九州之性命用汝
參斷汝其戒之夫刻則害善放則利滛僻則不通流
則自撓惟是四者時考之難亟則失情緩則留獄深則
礙恕縱則生姦惟是四者時行之難八者不亂然後可
以有志於理矣朕實(集作所)注意爾其盡心㴠可考功郎
中宿可刑部郎中餘並如故
授趙昌翰考功郎中制錢珝
勅具官趙昌翰國之舊章繋會府者僅卄六七坐曹郎
見墜不舉焉用官為而善最之法所墜尤重非精材彊
力安能舉之(一作比)昌翰以名家子實自修整為縣罷去
修然自安公卿有知已之門車馬無致身之跡善餋材
用益聞精疆是以考績處之且欲明試於爾噫擇名曹
置名士吾不知設官之始獨為人乎如或深思必將召
寵可依前件
戶部郎中
授李邕戶部郎中制蘇頲
黃門朝散大夫守江州别駕李邕探學精奥為文沉鬱
謇諤之心動必無撓彌綸之用行則有恒故以高才逸
羣懿聲滿聽宜膺版圖之任允光蘭握之選可守尚書
戶部郎散官如故主者施行
授李規戶部郎中制常衮
勅朝議郎前檢校尚書戶部郎中兼侍御史賜緋魚袋
李規志學純偹居有彛檢才理精逹動無滯用常執邦
憲兼毗使軒處煩行簡從容濟務參我地官之屬首於
時俊之科亦既外除尤彰内行正名舊秩以寵廻翔可
守尚書戶部郎中散官賜如故
授高允恭戶部郎中判度支案制
元稹
勅行刑部員外郎飛騎尉高允恭書云明德慎罰明猶慎
之况朕不德兹用省于有司之獄莫不伏念隠悼周知
其情惟爾允恭告我詳(集作祥)刑罔不率恊稽爾明效陟
于他曹大比生齒之書仍掌圻毫之牘戎車方駕物力
未豐剖滯應期斯任不細推爾惟恡之意㒺或失財用
爾無害之文以懲刻下恡不欲過過則不終文不欲繁
繁則不逮率是二(集作數)者時惟厥中可戶部郎中判度
支案散官勲如故
度支郎中
授裴倩度支郎中制常衮
勅朝議大夫前守饒州刺史嗣正平縣開國男賜紫金
魚袋裴倩逹識含精長材致遠秉彛尚晦金璞自明當
劇居難干將獨割周歴臺閣綢繆藩鎮休聲異政亦克
有終底慎財賦之殷校計軍國(一作需)之用得專其任爰
舉舊章佇爾發揮以之贍濟可尚書度支郎中散官封
賜如故
金部郎中
授蔡秦客金部郎中制蘇頲
黃門正議大夫行尚書右司員外郎上柱國蔡秦客風
格允(一作敏)正文詞優洽明以在公直而履道聲馳粉署
爰提建禮之綱位緫金曹宜轉司徒之屬可行尚書金
部郎中散官勲如故主者施行
倉部郎中
授倉部郎中制劉禹錫
勅周制倉人以辨於邦用廪人以待乎匪頒後代或均
輸或平糴皆周官倉廪之職也於戲王者藏於天下吾
何私焉收歛以時儲蓄必謹俾夫凶荒無患貧富克均
宜詠京坻之詩勿守豆區之限可
禮部郎中
授彭景直禮部郎中制蘇頲
黃門正議大夫檢校尚書禮部郎中上柱國彭景直通
理内融含輝外静文尚典雅學窮精博故能容臺是則
仙闥咸推俾即真於滿歲更惟允於卿月可行尚書禮
部郎中散官勲如故主者施行
授程休文禮部郎中制賈至
勅司封郎中程休文郎中應列宿之位御史為凖䋲之
舉紀必以德任難其人况於四海多虞兩京未復臺省
樞要非賢不居或以節推或以才擇可守禮部郎中
祠部郎中
授王璵祠部郎中兼侍御史制
賈至
勅知上黨司馬事王璵藏器於身策名清列多才多藝
知微知章歴兹艱難屢有籌畫宜兼臺省之任仍緫師
戎之役可祠部郎中兼侍御史充招召權宜處置使
主客郎中
授主客郎中制劉禹錫
勅漢制尚書郎四人一人主營部成帝又署客曹主外
國戎狄事皆今主客之任也其後或東西列職左右分
名統彼行人之家綏其外臣之務朝聘則定位晏會則
辨儀穆我四門深於九譯用委藁街之政克資粉署之
賢可
膳部郎中
授鄭博雅膳部郎中制蘇頲
黃門中大夫檢校太子洗馬鄭博雅志業融暢襟靈閑
遠備聞前言嘗習故事來遊博望既增清道之華入奏
明光宜副丹墀之寵可行尚書膳部郎中散官如故主
者施行
文苑英華卷三百八十九
