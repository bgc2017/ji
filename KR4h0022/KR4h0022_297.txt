文苑英華卷二百九十七宋李昉等編
行邁九
奉使四十五首館驛十九首
送袁員外宣慰勸農便(集作畢)赴洪州使院
李嘉祐
聖主臨前殿殷憂遣使臣氣迎天詔喜恩發土膏春草
色催歸棹鸎啼為送人龍沙多道里流水自相親
此詩二百七十一卷重出前巳削去
送崔夷甫員外和蕃前人
君過湟中去尋源未是賖經春逢白草盡日渡黃沙雙
節行為伴孤烽到似家和戎非用武不學李輕車
送陸珽侍御使新羅錢起
衣冠周柱史才學我鄉人受命辭雲陛傾城送使臣去
和滄海月歸思上林春始覺儒風遠殊方禮樂新
重送陸侍御使日本前人
萬里三韓國行人滿目愁辭天使星遠臨水簡霜秋雲
佩迎仙島紅旌過蜃樓定知懷魏闕廻首海西頭
送友人使河源賈至
送君魯郊外下車上高丘蕭條千里暮日落黃雲秋舉
酒有遺恨論邊無遠謀河源望不見旌旆去悠悠
送作使(巳見二百七十二卷)皇甫曾
送中丞和番郎士元
錦車登隴日邊草正萋萋舊好尋君長新愁聽鼓鼙河
源飛鳥外雪嶺大荒西漢壘今猶在遥知路不迷
送從兄使新羅顧况
六氣銅渾轉三光玉律調河宫清奉賮海嶽晏來朝地
絶提封入天平賜(一作錫)貢饒揚威輕破虜柔服耻征遼
曙色黃金闕寒聲白鷺潮樓船非習戰騘馬是嘉招帝
女飛啣石鮫人賣淚綃管寧雖不偶徐市儻相邀獨島
緣空翠孤霞上泬寥蟾蜍同漢月螮蝀異秦橋水豹横
吹浪花鷹迥拂霄晨装凌莽渺夜泊記招摇幾路通員
嶠河山是沃焦颶風晴汨(一作泊)起隂火暝潜燒鬢髮成
新髻人參長舊苖扶桑啣日近析木帶津遥夢向愁中
積魂當别處銷臨川思結網見彈欲求鴞共散羲和歷
誰差甲子朝滄波伏忠信譯語辨謳謠疊鼓鯨鱗隱隂
帆鷁首飄南溟垂大翼西海飲文鰩(文選吳都賦注文鰩常行西海而遊)
(東海)指景尋靈草排雲聽洞簫封侯萬里外未肯後班超
奉和裴將軍使河北宣慰因訪張氏昆季舊居
兼寄趙卿侍郎時趙卿拜陵未廻
盧綸
飛軒不住輪感激漢儒臣氣攝千夫勇恩儔萬里春古
原收野燎寒笛響空隣書此逹良友杜陵風雨頻
送耿拾遺括圖書使往江湘前人
傳令收遺籍諸儒喜餞君孔家唯有地禹穴但生雲編
簡還知緒蟲魚亦自分如逢北山隱一為杼移文
逢南中使因寄嶺外故人前人
見說南來處蒼梧接桂林過秋天更煖邊海日長隂巴
路緣雲出蠻鄉入洞深信廻人自說夢到月應沉碧水
通春色青山寄遠心炎方難久客為爾一霑襟
廵諸州漸次空靈戍戴叔倫
寒盡鴻先去江廻客未歸早知名是幻不敢繡為衣霧
積川源暗山多郡縣稀明朝下湘岸更逐鷓鴣飛
送日本使還徐嶷
絶國將無外扶桑更有東來朝逢聖日歸去及秋風夜
泛潮廻際晨征莽蒼中鯨波騰水府蜃氣壯仙宫天眷
何期遠王文久巳同相望杳不見離恨托飛鴻
送工部張曹長大夫奉使西蕃
權德輿
殊隣覆露同奉使小司空西候車徒出南臺節印雄吊
祠將握命導譯暢皇風故地山河在新恩玉帛通塞雲
凝廢壘關月照驚蓬青史書歸日翻輕五利功
送人使之江陵(得賞字)前人
嘉招不辭遠捧檄利攸往行役念前程讌遊暌舊賞征
軺星乍動江信潮應上煙水飛一帆霜風摇五兩紛紛
别袂舉切切離鴻響後會杳何時悠然勞夢想
送韋中丞奉使新羅(得往字)前人
淳化洽聲明殊方均惠養計書重譯至錫命雙旌往星
辭北極遠水泛東溟廣斗柄辨宵程天深宜晝賞孤光
洲島廻净綠煙霞敞展禮盛賓徒交歡覿君長經途勞
視聽愴别縈夢想延頸旬歲期新恩在歸鞅
送張閣老中丞持節册弔廻鶻
前人
旌旆翩翩擁漢官君行常得遠人歡分職南臺知禮重
掇書東觀見才難金章玉節鳴騶遠白草黃雲出塞寒
欲散别愁唯有醉暫煩賓從駐征鞍
春日酬祭嶽瀆使大理盧卿自會稽廻經年將
赴朝寄故林十二韻釋皎然
望祀崇周典皇華出漢庭紫泥頒會計玄酒薦芳馨聖
慮祈多祐齋心合至靈占祥形史祝(一作竹)筮日數堯蓂
禮秩新加命朝章舊理刑敷城依北闕遺愛在西亭五
袴歌仍詠三碑石重銘躊躇問存沒委曲向郊坰苕水
曾同泛機(疑作稽)山昔共經清風門客仰佳頌國人聽奉使
朝行月飛文夜動星征途回四牡遥戀故林青
陪顔使君餞宣諭蕭常侍前人
江淮凋瘵後遠使發天都昏墊宸心及哀矜詔命敷恤
民驅急傳訪友枉飛艫外鎮藩條最中朝顧問殊文皆
正風俗名共溢寰區巳事方懷闕歸期早戒途繁笳咽
水閣高蓋擁雲衢暮色生千嶂秋聲入五湖離歌猶宛
轉歸馭巳踟蹰今夕庾公意西樓月亦孤
白蘋洲送洛陽李丞使還前人
蘋洲北望楚山重千里廻軺止一封臨水情來還共載
看花醉去更相從罷官風渚何時别寄隱雲陽幾處逢
後會那應似疇昔年年覺老雪山容
送遼陽使還軍李益
征人欲且(一作歌且)行北上遼陽城二月戎馬息悠悠邊草
生青山出塞斷代地入雲平昔者匈奴戰多聞殺漢兵
平生報國憤(一作意)日(一作月)夜角弓鳴勉君萬里去勿使
虜塵驚
送歸中丞使新羅册立吊祭前人
東望扶桑日何年是到時片帆通雨露積水隔華夷浩
渺風來遠虛明鳥去遲長波靜雲月孤島宿旌旗别葉
傳秋意廻潮動客思滄溟無舊路何處問前期
同前吉中孚
官稱漢獨坐身是魯諸生絶域通王制窮天問水程島
中分萬象日起轉雙旌氣積魚龍窟濤翻水浪新路長
經歲去海盡向山行復道殊方禮人瞻漢使榮
同前耿緯
遠國通王化儒林得使臣立君成典册行吊奉絲綸雲
水連孤棹恩思在一身悠悠龍節去渺渺蜃樓新望裏
山仍暮波中歲又春昏明看日脚靈怪問舟人城邑分
華夏衣裳擬縉紳他時命禮畢歸路不迷津
奉送崔侍御和蕃
萬里華戎隔風沙道路秋新恩明主啟舊好使臣脩旌
節隨邊草關山見戍樓俗殊人左袵地遠水西流日暮
冰先合春深雪未休無論善長對博望自封侯
途次近蜀驛蒙恩賜寶刀及飛龍馬使還日寄
中書二相公(見二百五十五卷)武元衡
送殷員外使北蕃楊巨源
二軒將雨露萬里入煙沙和氣生中國薰風屬外家塞
蘆隨鴈影關柳拂駝花努力黃雲北仙曹有雉車
送許侍御充雲南哀册使判官
前人
萬里永昌城威儀奉聖明冰心瘴江冷霜憲漏天晴荒
外開亭候雲南降旆旌他時功自許絶域轉哀榮
冬晩送友人使西蕃陳羽
驛使向天西廵羌復入氐玉關晴有雪沙磧雨無泥落
淚軍中笛驚眠塞上鷄逢春鄉思苦萬里草萋萋
送工部張侍郎入蕃吊祭(時張兼修史)
劉禹錫
月窟賓諸夏雲官向(集作降)九天飾終隣好重錫命禮容
全水咽猶登隴沙鳴稍極邊路因乘驛近志為飲冰堅
毳帳差池見烏旗摇曳前歸來賜金石榮耀自編年
送兵(集作工)部蕭郎中刑部李郎中以本官兼中
丞分命充京西京北復糧使
霜簡映金章相輝同舍郎天威廵虎落星使出鴛行樽
爼成全策京坻閱見糧歸來塞塵滅畫地奏明光
送源中丞充新羅册立使(侍中之孫)
前人
相門才子稱華簮持節東行奉(集作捧)德音身帶霜威辭
鳳闕口傳天語到鷄林煙開鰲背千尋碧日浴鯨波萬
頃金想見扶桑受恩後一時西拜盡傾心
送邊使張籍
揚旌(一作旌旗)過隴頭隴水向西流塞路見(集作依)山遠戍城
逢雨(集作笛)秋寒沙隂漫漫疲(一作瘦)馬去(集作步)悠悠為問
征西將誰封定遠侯
送邊使詩合在此卷安西將詩合在三百卷元本
誤併為一今既正之又詳註三百卷中
送新羅使前人
萬里為朝使離家巳經(集作今幾)年應知舊行路却上遠歸
船夜泊避蛟窟朝炊取(集作求)島泉悠悠到鄉國還望到
西天
送金少卿副使歸新羅前人
雲鳥茫茫天畔微向東萬里一帆飛久為侍子承恩重
今佐使臣啣命歸過海便應將國信到家(一作鄉)猶自著
朝衣從前此去人無數光彩如君定是稀
送于中丞使廻紇册立賈島
君立天驕發使車册文字字著金書漸過青塜鄉山盡
欲逹皇情譯語初調角寒城邊色動下霜秋磧鴈行疎
旌旗來往幾多日應向途中見歲除
送田中丞使西戎(同用旗字)釋無可
朝元下赤墀玉節使西夷關隴烽廻首河湟雪灑旗磧
砂行幾月戎帳到何時應盡平生志高全大國儀
送于中丞入蕃朱慶餘
上馬生邊思戎裝别衆僚雙旌啣命重空磧去城遥迥
出沙中樹孤飛雪外鵰蕃庭過册禮幾日却歸朝
送陳御史入蕃前人
遠使隨雙節新官屬外臺戎裝非好武書記本多才歸
使依泉宿迎人帶雪來心知玉關道稀見一花開
送册東夷王使馬戴
越海傳金册華夷禮命行片帆秋色動萬里信潮生日
映孤舟出沙連絶島鳴翳空翻大鳥飛雪灑(一作噴)長鯨
舊鬢廻應改遐荒夢易驚何當理風檝天外問來程
送和北虜使前人
路始隂山北迢迢雨雪天長城人過少砂磧馬難前日
入流沙際隂生瀚海邊刀鐶向月動旌纛冐霜懸逐獸
孤圍合交兵一箭傳穹廬移斥候(一作冐頓)𤇺(一作候)火絶祁
連漢將行持節胡兒坐控弦明妃的迴面南送使臣旋
送金夷魚(一作吳)奉使歸本國張喬
渡海登仙籍還家備漢儀孤舟無岸泊萬里有星隨積
水浮魂夢流年半别離東風未廻日音信杳難期
送入蕃使周繇
獵獵旗旛過大荒勅書猶帶御煙(一作爐)香滹沱河凍軍
迴探邏逤城孤鴈著行遠寨風(一作燒)狂移帳幕平沙日
晚卧牛羊早終册禮朝天闕莫遣虬髭染塞霜
送王中丞使日東曹松
辭天理玉簮揆日使鷄林獨有中華戀方同積浪深張
帆度鯨口啣命見臣心渥澤遐宣後歸期抵萬金
奉使岐下聞唐宏夫行君為賊所擒傷而有作
唐彦謙
報國捐軀實壯夫楚囚垂欲復神都雲臺畫像皆何者
青史書名或不孤散卒半隨袁校尉寡妻休問辟司徒
聞君敗績無歸計氣激星辰坐向隅
館驛
聘齊秋晩館中丞酒庾信
欣兹河朔飲對此洛陽才殘秋欲屏扇餘菊尚浮杯漳
流鳴二水日色下三臺無因侍清夜同此月徘徊
入彭城館
襄君前建國項氏昔稜威鶂飛傷楚戰鷄鳴悲漢圍年
代殊民俗風雲更盛衰水浮流磬動山喧雙翟飛夏餘
花欲盡秋近燕將稀槐庭垂綠穗蓮浦落紅衣徒知日
云暮不見舞雩歸
宿襄(集作讓)河驛浦陳子昂
沿流辭北渚結䌫宿南洲合岸昏初夕廻塘岸不流行
聞塞鴈斷坐聽峽猿愁沙浦明如月汀葭晦若秋未及
能鳴鴈徒思海上鷗天河殊未曉滄海(一作江)信悠悠
早發苦竹館李嶠
合沓巖嶂深朦朧煙霧曉荒阡下樵客野猿驚山鳥開
門聽(一作濟)潺湲入徑尋窈窕栖鼯抱寒木流螢飛暗篠
早霞稍霏霏殘月猶皎皎行看遠星稀漸覺遊氛少我
行撫軺傳兼得傍林沼貪翫水石竒不知川路渺徒慚
野心曠詎惻浮年小方解寵辱情永託累塵表
貶降至汝州廣城驛鄭愔
近郊憑汝海遐望(一作服)指江干尚憶趨朝貴方知失道
難曙宫平樂遠秋澤廣城寒岸葦新花白山梨晚葉丹
鄉關千里暮歲序四時闌凾塞雲間白(一作别)旋門霧裏
看夙年追騄驥暮節仰鵷鸞疲駕勞垂耳騫騰(一作飛)遽
矯翰將調梅鉉實不正李園冠荆玉終無玷隨珠忽巳
彈曉裝違鞏洛夕夢在長安北臨易傷阮西征未學潘
傾車無共轍同𣲖有殊瀾去去懷知巳何由報一飡
初到黃梅臨江驛宋之問
馬上逢寒食途中屬暮春可憐江浦望不見洛橋人北
極懷明主南溟作逐臣故鄉(一作園)腸斷處日夜柳條新
此詩二百九十卷重出前巳削去注異同為一作
登大庾嶺北驛
陽月南飛鴈傳聞至此廻我行殊未巳何日復歸來江
靜潮初落林昏瘴不開明朝望鄉處應見嶺頭梅
題端州驛寄杜審言王二無競
前人
逐臣北地承嚴譴謂到南中每相見不覺南中岐路多
千里萬里分鄉縣雲隨雨散各翻飛海闊江長音信稀
處庭山川同瘴癘自憐能得幾人歸
盧巴驛聞張御史張判官欲到不得待留贈之
張說
旅竄南方遠傳聞北使來舊庭知玉樹同浦識珠胎白
髮因愁改丹誠偶(集作說)夢廻皇恩若何冄(集作冄造)為憶不
然灰
以下十一篇並見集本
深渡驛前人
旅泊(集作宿)青山夜荒庭白露秋洞房懸月影高枕聽江
流猿響寒巖樹螢飛古驛樓他鄉對摇落併覺起離憂
此詩二百九十卷重出前已削去
還至端州驛前與高六别處前人
舊館分江口凄然望落暉相逢傳旅食臨别換征衣昔
記山川是今傷人代非往來皆此路生死不同歸
候使登石頭驛樓作張九齡
山檻憑南望川途渺北流遠林天翠合前浦日華浮萬
井緣津渚千艘咽渡頭漁商多末事耕稼少良疇自守
陳蕃榻嘗登王粲樓徒然騁目處豈是獲心遊向跡雖
愚谷求名亦盗邱息隂芳木所空復起(集作越)鄉憂
文杏館王維
文杏裁為梁香茅結為宇不知棟裏雲去作人間雨
永嘉上浦館逢張客卿孟浩然
逆旅相逢處江村日暮時衆山遥對酒孤嶼共題詩廨
院隣蛟室人煙接島夷鄉關萬餘里失路一相悲
奉濟驛重送嚴公杜甫
遠送從此别青山空復情幾時杯重把昨夜月同行列
郡謳歌(一作歌謠)惜三朝出入榮江村獨歸處寂寞養殘生
山館前人
南國晝多霧北風天正寒路危行木杪身遠宿雲端山
鬼吹燈滅厨人語夜闌鷄鳴問前館世亂敢求安
通泉驛南去通泉縣十五里山水作
前人
溪行衣自濕亭午氣始散冬温蚊蚋在人遠鳬鴨亂登
頓生層隂欹傾出高岸驛樓衰柳側縣郭輕煙畔一川
何綺麗盡目窮壯觀山色遠寂寞江光夕滋漫傷(一作知)
時愧孔父去國同王粲我生苦飄零所歴有嗟嘆
荅裴侍御先行至石頭驛以書見招期月滿泛
洞庭李白
君至石頭驛寄書黃鶴樓開緘識遠意速此南行舟風
水無定凖湍波或滯留憶昨新月生西簷若瓊鈎今來
何所似破鏡懸清秋恨不三五明平湖泛澄流此歡竟
莫遂枉殺王子猷巴陵定遠近持贈解人憂
題宛溪館前人
吾憐宛溪好百丈(集作尺)照山(集作心)明何謝新安水千尋
見底清白沙留月色綠竹助秋聲却笑嚴湍上于今獨
擅名
文苑英華卷二百九十七
