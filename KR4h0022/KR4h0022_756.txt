文苑英華卷七百五十七宋李昉等編
史論四
三良論一首張辟強論一首
晉文公不合取陽樊論一首
漢斬丁公論一首周昌相趙王論一首
秦穆公謚繆論一首鄼文終侯論一首
荀息論一首崔烈論一首
石碏論一首
三良論李德裕
秦穆之殺三良詩人刺之矣春秋譏之矣今不復議唯
三良許之以死而前代無議何也且臣道莫顯於咎繇
孝友莫盛於周公咎繇尚不殉於舜禹二后周公尚不
殉於文武二王三良詎可許之死乎如三良者所謂殉
榮樂也非所謂殉仁義也可與梁丘據安陵君同譏矣
焉得謂之百夫特哉昔荀息許晉獻一(集作以)言繼之以
死君子猶歎斯言之玷不可為也豈得以生同榮樂死
共埃塵以為忠也(集作乎)晏平仲言君為社稷死則死之
斯言得之矣自周漢迄于巨唐殺身成仁代有髦傑莫
不顯一身之義烈未有繫一國之存亡唯紀信乘黃屋
以誑(蜀作詐)楚赴丹焰而存漢數千年間一人而已漢祚
四百由(集作猶)此而興余謂漢祖封建紀氏宜在曹蕭之
上報德未稱良可悲也
張辟強論
揚子美辟強之覺陳平非也若以童子膚敏善揣吕后
之情竒之可也若以為反道合權以安社稷可謂不甚
悖哉授兵産禄幾危劉氏皆因辟強啓之嚮使留侯尚
在(集作存)必執戈逐之將為戮矣觀漢高(集作高祖)遺言吕后
制其大事可為謀無遺策矣以王陵有廷諍之節置以
為相謂周勃堪寄託之任令本兵柄況外有齊楚淮南
盤石之固内有朱虚東牟肺腑之親是時産禄皆匹夫
耳吕后雖心不在哀將相何必危懼必當憂傷不食自
促其夀豈能為將相之害哉漢高祖曰非劉氏而王者
天下共擊之此慮屬在吕宗矣何可背之厥年稱制八
年産禄之封殖(文粹作植)固矣若平勃二人溘先朝露則劉
氏之業必歸吕宗及吕后之殁劫酈商以紿吕禄計亦
窘矣周勃雖入北軍尚不敢公(蜀本作訟)言誅諸吕豈不艱
哉頼産禄皆徒隸之人非英傑之士儻才出於世豈受
其紿說哉嗟乎與其圖之於難豈若制之於易由是而
言平勃用辟強之計斯為謬矣留侯破産以報韓結客
以徂(文粹作沮非)秦招四皓以安太子所為必仗義居正由
此知不尚權譎明矣
晉文公不合取陽樊論皮日休
三代之賞臣下以爵不以位以名不以器迨夫後世君
弱臣侈撥去古法能立一功者先伺君地焉能立一勲
者先窺君器焉由是於魯有三桓於齊有田常於楚有
白公是賞過有僣生焉甚者奪主其(集作從)來尚矣且姬
之列侯守其本封勝其上(集作主)爵賜(集作錫)之以斧鉞分
之以鍾彛休戚其民生殺於國其貴已極矣遇天下無
事則行其德化奉其貢職居則待乎巡狩行則赴於會
同遇天下有事則申之以鐘鼓行之以征伐上以定王
室下以正諸侯真侯伯之職業也是常節也苟天子有
錫宜以德讓之豈當更受其地也苟讓不獲聽受之者
其爵可也(謂文天子命晉為侯伯)其器可也(謂周天子享晉文侯秬鬯圭瓉)且天
子之地方千里不千里則不足以待諸侯諸侯之地既
侵天子之甸由削枝者必及乎榦剸肉者必至乎骨何
者勢使之然也如晉文既定襄王于郟鄏王勞之以地
(謂陽樊茅温原攅田)陽人不服(陽樊大邑在畿内)晉侯圍之乃辱其宗祊
苦其人民虐其甥舅嗚呼其亦不仁矣是晉文雖有入
天子之功而有陵天子之威也當王之賜宜讓曰臣重
耳以渺渺之德處專征之任遇翟寇肆虐天王少違宗
祏(集作廟)臣敢興下國之師殺兇臣定王室乃臣之常也
不足賞也苟天王特念小伐不寘諸刑列唐叔之祚獲
臣有奉為賞厚矣苟為畿内之地為臣之邑是上濫其
賜下僣其受也雖天王之薦寵臣其若宗廟之靈百姓
之心後世之罪何而晉文曾不是讓又請隧焉豈内輕
衰周之陵遲外恃諸侯之強盛而為邪殊不知周王之
尚守乎典禮也(謂請隧不許)且王曰昔我先王之有天下也
規方千(集作萬非)里焉以為甸服以供上帝山川百神之祀
以備百姓兆民之用(已王周襄王之言)且王之所錫(集作賜)田皆
在周甸也王明知在甸内與乎晉者是力不足(集作能)制
晉也如力足制晉肯以規方千里之内地與夫諸侯哉
是王之語晉侯以規方千里者譏其受地也文公不悟
卒而受之嗚呼文公之霸也有召君之譏請隧之僣不
為甚矣甚者在陽樊也
漢斬丁公論
忠之為稱也非委身事人(五字文粹集本作蓋欲委身以事主)不以猜悞
貳其心不以辯說貳其心不以疑懼貳其心者乎(集作也)
上有過諍於公不揚名於私豈猜悞之足入乎上有忌
逾乎進不逾乎退豈辯說之足入乎上有間(去聲)懼乎心
不懼乎事豈疑懼之足入乎夫苟禄怯生而仕者上有
過言未省(集作息)而懼乎誅諫未再而去乎位自以得古
人三諫不從之義然幸其生貪其禄是猜悞而貳其心
者也上有忌必姦于心機媚于聲氣不思已之不聰而
謂上之受謗不思道有未可而謂辯之足從辯之足去
(四字集作必文粹作不從辯而去)是辯說而貳其心者也上有問必佞
彼愛取乎厚也必諂彼幸求其捨也有愛不可佞倖不
可諂即苟而已矣是疑懼而貳其心者也嗚呼劉項之
作也淮隂不以猜悞而去項乎曲逆不以辯說而去項
乎淮南不以疑懼而去項乎去彼而就此果竭忠(集作謂)
乎果謂不忠乎是利則存不利則亡者也則丁公臨敵
無殺誠惻隱之心者也豈有猜悞辯說疑懼者邪有利
則存不利必亡者邪與其不忠則彼三侯者(謂淮隂侯淮南王曲)
(逆侯是也)未可免鼎鑊之誅刀鋸之刑也是高祖斬之果不
為當噫漢之初立未為無人當固(集作丁公)就刑未聞有一
言而戾者將固之命邪(集作也)悲矣
周昌相趙王論
夫剛柔之分在乎性得失之機繫乎用苟剛暴則勝柔
柔久則勝剛物之常理也或用之以剛處柔以柔處剛
其機必得矣如以剛處剛以柔處柔其機必失矣周昌
之性剛也吕后之性剛也漢高以百歲後以趙王如意
為憂故輟昌相趙嗚呼漢高之意非逞志於一時納慮
於一諫而相昌乎不然何其用之失也如以昌之剛足
固趙國則趙王之兵甲能當漢乎是不可一也如以昌
之剛足固趙王則吕后之徵王特一郵夫之力耳足不
可二也如以昌之節足以存趙不過乎死死則趙王就
徵耳是不可三也卒使百歲之後如意冤戮周昌憤死
惜哉漢祖未崩前以周勃統南軍以昌領北軍以陳平
為謀主則吕后之命(集作令)産禄之謀不能當大難而不
廻秉大節而不墜者也苟使握軍政執相權昌必能之
奈何悞用
秦穆公諡繆論
聖人務安民不先置不仁以見其仁焉不先用不德以
見其德焉苟如是是見危者巳墜而欲援觀鬭者將死
而方救噫其亦不仁矣以高辛之仁化用一摯摯之不
善天下之民捕堯以為君以唐堯之仁化用一鯀鯀之
不績天下之民譟禹以為功夫如是摯之與鯀是高辛
唐堯誠用之也非先置也推其誠而用之人民尚倍之
如是況先置者耶當晉獻驪姬之亂後奚齊卓子之死
餘重耳在翟夷吾居秦以秦穆之力制翟而安晉其能
必矣夫重耳之賢也天下知之又其從也皆足以相人
國(趙襄顛頡舅犯之謂)如先立之必能誅亂公子去暴大夫翼德
於成周宣化於汾晉而穆公反(集作乃)取公子縶之言(謂公)
(子縶曰君若求置晉君以成天下之名則不如先置不仁者以滑其中也)乃置先夷吾是為
惠公公之入也背内外之賂(謂許里克以汾陽文粹作晉之田百萬丕鄭負蔡之)
(田七十萬許公子縶河外列城五黃金三十鎰白玉珩六雙)誅本立之臣(惠王二年春殺里克)
(秋殺丕鄭是也)蒸先父之室(謂惠公蒸於獻公夫人賈君是也)故生民興誦(謂輿)
(人誦曰佞之不佞果喪其田是也)死者無報(謂惠公即位改葬恭世子而魄於外也)卒身
獲于秦(公以九月獲十月歸)而子殺於(文粹作于)晉(謂十五年文粹作三年惠公卒懷公)
(立秦乃召重耳於楚而納之晉人殺懷公於高梁是也)嗚呼致是也非晉人之罪
抑秦人之罪耶(集作也)夫摯立八年不善而去鯀用三載
弗績而誅況晉惠公之在位作宗廟之蠧蝎為社稷之
稂莠一立十五年其為害也大矣今之學者以秦穆為
繆尚疑其謚得斯文也可以謚繆為定
鄼文終侯論羅隱
沛后既得秦蕭何改秦之法故三章之約焉而何竟自
汙者豈非欲刑(一作型)其德於萬代乎不然奚繫之在人
先也且漢之功臣何居第一何不首行其法則後之立
功為相者雖貪瀆規弄而法必不加則亂臣賊子於是
(闕)何之法不救當時而豈救後代乎
荀息論牛希濟
晉獻公子九人聽驪姬之譛也太子申生縊于新城重
耳奔蒲夷吾奔屈盡逐羣公子唯姬之子奚齊及其姊
之子卓子留於宫公疾病召荀息將使立奚齊荀息曰
臣竭盡股肱之力加之以忠貞不濟則以死繼之公曰
何為忠貞對曰公家之利知無不為忠也送往事居耦
俱無猜貞也公薨荀息立奚齊里克使人殺之喪次荀
息將死之人曰無益也不如立卓子于朝荀息又立之
里克曰三怨將作秦晉輔之子將何如荀息曰吾與先
君言矣我欲復言然為(一作謂)人已乎里克殺卓子于朝
荀息死之丘明褒之曰詩人有言曰白圭之玷尚可磨
也斯言之玷不可為也以荀息有復言重諾之義夫荀
息晉國之大夫為執政之臣顧命以立其君人能殺之
已不能討之是偷於國再立卓子以偷其安里克之告
又不得誅以害其主雖曰復言何歎之有且獻公以荀
息為執政也以荀息為能賢也而囑之二子今二子無
辜而死是荀息之不賢所致其無乃辜先君之托孤之
寄乎且巳以大夫也不宜從君於昏而立幼稚知諸子
之賢不能立之以利於晉為國家長世之計乎此(疑)周
於姬氏之黨乃嬖之(疑衍)寵之黨也立二君而不能定其
位縱其賊以致亂於其國若亡之黨不可以立乎非巳
智力之能全也其輕許之乎是輕之言而許之是貪其
位而固其權復言以死之子其不死人以誅之於子矣
大國之力不能保其身知賊不討不可謂之忠縱具(疑作)
(其)為虐不可謂之貞事嬖寵幼弱之子遠覇王賢哲之
君耦俱無猜其若是乎若羣盜力争不能計勝而死猶
將賢之若不能討賊無謀自殞將何以尚之哉匹夫匹
婦死於溝壑者無以異之凡顧命受遺之日擇長輔少
之道非伊周之才智且將不濟豈荀息所能也是以憲
宗彌留之日内外疑恐姦邪之人畏蓋(一無蓋字)之明復誅
其黨有來中盡與裴晉公語及大政者公勃言曰當問
大臣此非中殿事告者遽退杜黃裳時為庶子亦以王
佩繫上陽周(一作問)問太子安否及臨慰勸之曰冡宰大
臣前揭喪中覩天顔哀毁之狀莫不相顧而泣又憙萬
國之得主也即深謀遠慮於防微之道如是之備及後
國家以副君之命必有社稷之難遺詔擇立以為之常
蓋不由大臣之謀始也皆左右近密建議奉迎位既及
定乃命百辟以行大禮始謀之臣即新君受賜之地遷
之重權委以大政南北二軍歸其肘腋九城之禁由其
管鑰若明然公議者尚可知其諫主及後誅戮嗣王之
英武者或擇幼沖之可教者其議立之父輪告不實之
狀循環署其名民間謂之車轂狀官者謂之金輪圖常
有請趙公同署名者公歔欷流涕不忍執筆其子曰事
既行矣禍不可變一家三百口在於今日大人何疑之
有請筆代署時宦官畏大臣不從必興誅戮當動摇天
下及見其名莫不喜悅由是驟命其子以居清列終致
權歸疑閹䜿傾覆宗社皆趙公之所為也或曰趙公之
生也由不如荀息之能盡其生也生之與死皆亂國者
何升降之有二子者可謂異代而同罪丘明之褒不其
謬歟
崔烈論
漢室中葉戎狄侵軼之患邊郡略無寧歲兵連禍積歴
世不已天下以困國用不足𣙜酤租筭之外方許民間
竭産助國出金贖罪貨鏹以為郎以為經世之術救弊
之務逮至桓靈之世天子要之百萬然後用為三公崔
烈常以賄求備位於公輔問其子外以我為何如對以
銅臭之說垂於前史然近之其(疑)人主無桓靈之僻自
咸通之後上自宰輔以取方鎮下至牧伯縣令皆以賂
取故中官以宰相為時貨宰輔以牧守為時貨銓注以
縣令為時貨宰相若干萬繩刺史若干千繩令若干百
繩皆聲言於市井之人更相借貸以成其求持權居任
之日若有所求足其欲信又倍於科矣争圖之者仍以
多為愈彼以十萬我以二十萬彼以二十萬我以三十
萬自宰邑用賄之法争相上下復結駟連騎而往觀其
堆積之所然後命官權倖之門明如交易夫三公宰相
坐而論道平治四海調爕隂陽為造化之主方鎮牧伯
天子藩屏以固宗廟社稷之重刺史縣令為生民教化
之首率皆如是不亡何待度其心而聞其謀即皆販婦
之行一錢之出希十錢之入十萬者望二十萬之獲三
十萬者圖六十萬之報盡生民髮與骨髓尚未足以厭
其求漢之亡也人主為之國家之禍也權倖為之或曰
兆其釁者崔氏之子為不朽之罪人乎武帝開之於前
桓靈成之於後以至今日鍾(疑作踵)而行之而已且烈之
世不聞教子以義方不能遺子孫以清白多藏若是俸
禄之所獲乎不及於昆弟親戚矣不施於鄰里鄉黨矣
其賄賂得之乎今日用之以遠(疑)不亦是乎且桓靈之
世家諜且曰烈為相矣不如是則羣道(疑作盜)之所奪乃
積之者過非用之者罪也被髮而祭於河(左傳作野)者辛有
知其必戎作俑者其無後乎仲尼懼其徇葬蓋知防其
漸之日也明明天子許而行之何罪之有崔子素無異
聞貪榮固利者小人之常也不施於親戚自圖於爵位
者亦小人之常也何足加其罪有國家者不以仁義而
務財利之道許而行之斯不可矣不許而自行之而不
能知之又不可矣是亦覆國家者不亦過乎
石碏論
衛莊公寵州吁也且又縱之石碏諫曰臣聞愛子教以
義方弗納於邪驕奢滛佚所自邪也四者之來寵禄過
也君若與之即將定若猶未也後將悔公不聽州吁竟
殺其君而自立石碏之子厚與州吁遊禁之不可春秋
之世有弑君之子或朝於王預諸侯之盟不復加討是
以厚問定君於石子曰王覲為可曰何以得覲曰陳桓
公方寵於王若朝陳使請必可得也厚從州吁如陳石
碏使告於陳曰衛國𥚹小老夫耄矣此二人者實弑寡
君敢即圖之陳人執州吁于濮石碏使其宰獳羊肩蒞
殺石厚於陳君子曰石碏純臣也愛其君而厚預焉大
義滅親其是之謂乎父子之道天性也君臣之道人(一有)
(之字)義也石子諫莊公也以義方教子(一作令)厚之為也無
義方之訓哉且厚非弑君之謀為亂之首州吁既立仍
從之遊州吁之為君也命石子遊必將從之況於厚乎
已為大臣國有亂賊而不能討之忘其君也父子相欺
以成殘忍之計是忘其親也為臣不忠為父不慈將使
衛國之人父子相争屠矣是以先見之明知州吁之必
能為亂也當戮力以除之豈止一諫而已哉知石厚必
從惡也當嚴毅以討之無使必陷於戮不能救亂以安
其國不能謀君以全其子莊公之亡也州吁之戮也石
厚之死也皆石子忍(闕)況其君乎或曰周公之誅二叔
聖人之教也日磾之棄愛子賢人之事也若不如是將
何以止於亂乎夫周公知二叔之心不利於成王必危
於宗廟故先除之以保天子之尊以安大本豈若石子
弑莊公而後欺而誅之日磾怒其子與宫人戲蓋防淫
亂之本以静於國石子成其亂而誅之必不使從簒之
黨而後誅之也然周公聖人也日磾賢人也知其必至
於亂皆不得已而行之且周公日磾防其亂而先誅之
以静於國石子成其亂而誅之無益於理反為相欺之
計殘忍之行無父子之慈滅天倫之道且厚能問其父
以定君之計是知是非理亂之理也是尊父子之道無
疑父之心也疑父之心逆天之道也今乃欺之令朝於
陳以行誅計斯人心之熟忍之矣不若告其子以理且
曰州吁為子弑其父為臣弑其君也天地所不容者人
之子不可與之為伍也是以吾禁子之遊且吾為大臣
欲誅弑君之賊以報其國不討其賊是吾有殺君罪也
能使州吁朝陳且勿往我將報之石厚尚能求計於其
父豈必陷父於惡若然者可以保其子全父子君臣之
道矣今石碏以殘忍之性亂君臣父子之理以安其身
以求其名而曰大義滅親為罪莫大於亂國不孝莫大
於絶嗣今石子亂其國而殺其子矣及後樂羊為魏將
伐中山中山殺其子而遺之一杯羹樂羊坐於幕下食
之以盡乃拔中山文侯賞其功而疑其心貪其功㤀骨
肉之痛蓋石子之流也屈突通當隋室之亂未從王師
太宗使其子召之通反弓射之曰昔與汝為父子今與
汝為仇讐既而捨弓矢於地再拜號泣以别隋后曰臣
智力俱困非敢負陛下也然後來歸此又能全君臣父
子之道也且能殘其子為仁義之人者未之有也為仁
義之人能殘害其子者亦未之有也丘明脩千載王化
之文欲開父子相疑之心親親相滅之理大非聖人之
心乎
文苑英華卷七百五十七
