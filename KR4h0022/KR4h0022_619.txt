文苑英華卷六百二十宋李昉等編
諫畋獵遊宴
上諫獵表二首諫馬射表一首
諫格猛獸表一首諫畋獵表一首
諫拜舞人安叱奴為散騎常侍表一首
諫作乞寒胡戲表一首諫安福門酺樂表一首
諫江南採捕諸鳥表一首
諫停市犬馬表一首
諫不許突厥入仗馳射表一首
諫不夜飲表一首諫内宴至夜表一首
上諫獵表(高祖)褚亮
臣亮言臣聞堯鼓納諫舜木求箴茂克昌之風致昇平
之道伏惟陛下應千祀之期捄(一作拯)百王之弊平壹天
下劬勞帝業旰食思理(一作政)廢寢憂民(一作人)用農隙之
餘遵冬狩之禮軨(一作獲)車之所遊踐虞旗之所涉歴網
唯一面禽止三驅縦廣成之獵士觀上林之手搏廻玉
鑾而藉豐草引金陣而滿平原盡心目之娛翫罝罘
之樂發雕弓而迫狡兔飛勁矢而摧高鳥斯固畋弋之
恒規而皇王之壯觀至於親逼猛獸臣竊惑之何者筋
力驍悍爪牙輕捷強(一作連)弩一發未必挫其凶心長戟
纔撝不能當其憤氣雖復孟賁在(一作抗)左夏說居前卒
然驚竄(一作軼)事生慮表如或近赴(一作起)林藂未填坑谷
駭屬車之後乘犯宫(一作官)騎之清塵小臣怯懦私懷戰
慄陛下以至聖之姿垂將來之教降情納下無隔直言
臣叨逢明代(一作時)遊官藩邸身漸榮渥日用不知敢緣
天造冒陳丹懇上觸宸嚴伏增戰越
一作皆舊唐書本傳
同前(見六百九十四卷疏門)虞世南
諫馬射表(太宗貞觀元年)孫伏伽
臣聞千金之子坐不垂堂百金之子立不倚衡以此言
之天下之主不可履險乘危明矣臣又聞天子之居也
則禁衛九重其動也則出警入蹕此非直尊其居處乃
為社稷生靈之大計耳古人云一人有慶兆民賴之臣
竊聞陛下猶自走馬射帖娛樂(舊唐書作悦)近臣此乃無急
(唐書作禁)乘危竊為陛下有所不取也何者一則非光史冊
二則未足顯揚又非所以遵養聖躬亦不可以垂範後
代此祇是少年諸王之所務豈得既為天子今日猶行
之乎陛下雖欲自輕其奈社稷天下何如臣愚見竊謂
不可
諫格猛獸表(太宗)魏徵(貞觀十四年)
臣徵言臣聞書美文王不敢盤于遊畋傳述虞箴稱夷
羿以為誡昔漢文臨㶚坂欲馳下袁盎攬轡曰聖主不
乘危不徼倖今陛下騁六飛馳不測如有馬驚車敗陛
下縱欲自輕奈高廟何孝武好格猛獸相如諫力稱烏
獲捷言慶忌人誠有之獸亦宜然卒然遇逸材之獸駭
不存之地雖烏獲逢蒙之伎不得用而枯木朽株盡為
難矣雖萬全而無患然本非天子所宜近孝元郊泰畤
因留射獵薛廣德奏稱竊見關東困極百姓罹災今日
撞亡秦之鐘(英華作今接亡秦之踵非)歌鄭衛之樂士卒暴露從官
勞倦顧如宗廟社稷何憑河暴虎未至之誡也臣竊思
此數帝心豈木石獨不好馳騁之樂而割情屈已從臣
下之言者志存為國不為身也臣伏聞車駕近出親格
猛獸晨往夜還以萬乘之尊闇行(貞觀政要作投)荒野(政要作村)踐
深林涉豐草甚非萬全之計願陛下割私情之娛罷格
獸之樂上為宗廟社稷下慰羣僚黎庶則天下幸甚
諫畋獵表(玄宗開元五年)吳兢
臣兢言伏見明制來年五月五日幸東都道路皆以陛
下至長春宫及沙苑當有畋獵之事今東土耆艾關河
士女莫不欣躍舞忭翹望帝車延頸企踵所思者德伏
願陛下舉無失禮動則有章詩云敬愼威儀惟民之則
愚臣以山陵始畢甫及逾年陛下縗服雖除心喪未已
四海之内八音尚遏豈可遽將犬馬為娛鷹隼是務必
或如此則恐傷人子之道虧天地之經欲令萬方何所
取則况禮經云三年之喪自天子逹之陛下既俯順當
時之請唯行易月之制奈何更盤于遊畋以徇從禽之
樂豈可謂明王之孝理天下乎而望德教加於百姓必
不可得也昔魯侯觀魚于棠春秋尚列其戒陛下若既
葬而獵後代豈不為刺且馳騖山澤之間經過林薄之
下水谷之危未遠銜策之變不恒伏願陛下重慎防微
湏為社稷自愛老子曰我無為而人自化我無欲而人
自朴詩云爾之教矣民胥效矣由是觀之居上者必慎
所好愚臣職居待問兼掌史筆竊以君舉必書位(一作法)
在無隠既聞衆所流議實恐有玷聖猷區區之誠惟在
於(一作為)此輙敢冒死上陳伏願留神省察恕此狂斐之
罪(云云)
諫拜舞人安叱奴為散騎常侍表(見六百九十三卷疏門)
李綱
諫作乞寒胡戲表(睿宗)韓朝宗
臣聞之傳曰辛有適伊川見被髮於野者曰不及百年
此其為戎乎其禮先亡矣後秦晉遷陸渾之戎於伊川
其中國之人習戎狄之事一言以實百代可知竊惟王
公貴人國之藩翰凡所舉措湏合彛典今之乞寒濫觸
胡俗臣參聽物議咸言非古作事不法無乃為戎伏願
陛下三思籌其以道又道路籍籍咸云皇太子微行觀
此戲且元良國本蒼生繄賴輕此馳驟能無暫蹶况匈
奴在邸實繁有徒刺殺密發何限夷夏卒然奔呼掩襲
邂逅驚擾則憂在不測白龍魚服取困豫且深可畏也
惟陛下愛人活國憂勤庶政今所施為豈徒然矣豈不
以玄象變見疫癘相仍厭兵甲之災助太隂之氣臣誠
愚瞽以為無益臣聞皇天無親惟德是輔未聞兆亂以
來多福太戊修政而桑榖自萎景公善言而熒惑退舍
彰善罰惡天之道也伏願去邪勿疑昭德以待豈區區
末法而能定其休咎哉
諫安福門酺樂表(睿宗先天二年)嚴浚(字挺之)
臣浚言微臣竊惟陛下應天順人發號施令躬親大禮
昭布鴻澤孜孜庶政業業萬幾盖以天下心為心深戒
安危之理此誠堯舜禹湯之德教也奈何親御城門以
觀大酺累日兼夜臣愚竊所未喻夫酺者因人所利合
醵為歡無相奪倫不致糜費(一作弊)且臣卜其晝史冊攸
傳(一作存)君舉必書帝王重慎今乃暴衣冠於上路羅伎
樂於中宵雜鄭衛之音縦倡優之樂陛下還淳復古宵
衣旰食不矜細行恐非聖德所宜臣以為一不可也誰
何警夜伐鼓通晨以備非常古(一作存)之善教今陛下不深
惟戒慎輕違動息重門弛禁巨詐(一作猾)多徒儻有躍馬
奔車厲聲(一作流言)駭呌一塵聽覽有軫(一作累)宸衷臣以為
二不可也且一人向隅滿堂不樂一物失所納隍增慮
陛下北宫多暇西墉暫陟(一作臨)青春日長已積埃塵之
弊紫微漏永重窮歌舞之樂儻令有司跛倚下人饑倦
以陛下近猶不恤而况於遠乎聖情攸聞豈不懍然祗
畏臣以為三不可也(一作四不可恐少一叚)且元正首祚大禮頓
先(一作頻光)百姓顒顆德咸(一作咸謂業盛)配天功垂曠代今陛下
恩似薄於衆望酺即過於往年王公貴人各承微旨州
縣坊曲競為課税呼嗟道路貨易家産損萬人之力勞
百戲之資適欲同其歡而乃遺其患復令兼夜人何以
堪臣以為四(一作五)不可也書曰罔咈百姓以從已之欲
况自去夏霖淫經冬(一作今)亢旱農乏收成市有騰貴損
其實崇其虚馳不急之務擾方春之業前代聖主明王
忽於微細而成過患者多矣陛下豈可效之哉伏望晝
盡娛(一作晝則歡娛)暮令休息惡斯(一作要令)兼夜恐無益於聖朝
惟陛下裁擇
一作皆舊唐書本傳
諫江南採捕諸鳥表倪若水
臣若水言臣伏以方今九夏時忙三農作苦田夫擁耒
蠶婦持桑而以此時採捕竒禽異鳥供園池之翫遠自
江嶺逹於京師水備舟船陸倦擔負飼(舊唐書作飯)之以魚肉
間之以稻粱道路觀者豈不以陛下賤人貴鳥也陛下
方當以鳳凰為凡鳥麒麟為凡獸即鵁鶄鸂鶒曷足貴
也陛下昔龍潛藩邸備歴艱虞今氛祲廓清高居九五
玉帛子女充於後庭職貢珍竒盈於内府過此之外復
何求哉臣承國厚恩超居重任草芥殘命常欲殺身以
效忠葵藿微心常願隳肝以報主瞻望闕庭敢布腹心
直言忤旨甘從鼎鑊
諫停市犬馬表(玄宗)張廷珪
臣廷珪言伏見發使及典傔等大齎繒錦將於石國和
市犬馬臣聞書曰犬馬非其土性弗畜珍禽竒獸不育
於國者故明王欲極於德忠臣願畢於議偕護於細行
保於大猷冀無間然能致盡善也今以陛下之明何失
不見以陛下之斷何欲不懲復禹順於走丸法堯易於
廻掌誠可却走馬訓旅獒聖心通於兆人德言應於千
里一感則法星退舍一解則亢陽出雲豈宜勞遠人玩
異物有從禽之漸無恤下之先使明詔遐臨聖意昭布
上非治(唐諱)國之要下匪即戎之功將恐新麥未穫舊
穀已空飢饉薦臻邊荒速寇昭告則然上帝赫矣大君
無以解其倒懸續于請命邇不自給遠不能輸戶口流
離公私懷懼此臣之所以憂陛下順天之心從人之願
省無益之用救必然之急先社稷後犬馬此天下之幸
國家之福豈獨微臣哉無任竭忠竭誠之至謹錄奏聞
伏聽勑旨
諫不許突厥入仗馳射表(玄宗)吕向
臣聞鴟梟不鳴未為瑞鳥猛虎雖服(文粹作伏)豈齊仁獸是
由醜性毒行久務常積故也今夫突厥者正與此類安
忍殘賊莫顧君親陛下持武義臨之修文德來之既慴
威靈又沐聲教以力以勢不得不庭故稽顙稱臣奔命
遣使陛下乃能收其頃(文粹作傾)效雜以從官赴封禪之禮
參玉帛之會此德業自盛固不可名焉因復詔許侍宸
遊召入禁仗仰英姿之四目送神藝之百發恩旨(文粹作意)
俱極誠無得踰焉乃更賜以馳逐使操弓矢競飛鏃於
前同獲獸之樂是屑略大過猶獨未敢取也雖聖胷豁
逹遇(文粹作與)物無猜而愚心徘徊與時加慄儻此等各懷
犬吠交肆盗憎荆卿詭動何羅竊至暫逼嚴蹕稍冒清
塵縱即殪玄兕墟幽土單于為醢穹廬為洿何塞過眚
特願陛下勿復親近使有分限待不失常歸於得所此
謂廻兩曜之鑒祛九宇之憂孰不幸甚(文粹自縦即以下節去却有悔)
(將何及四字)
諫不夜飲表(太宗)褚遂良
臣遂良言臣聞三爵獻酬所以成禮七升為限謂之無
度書之雅誥其慎在酒伏見去月二十七日為太子成
婚訖北門賜三品已上宴自日辰時連至三更疲勞聖
躬尤非盛事有識者云云皆言非是昔孫權漢后酒敗
其德昔陳完謂齊景公曰臣卜其晝未卜其夜白日傾
酌是陶神情伏願陛下更無夜飲臣以虚薄拾遺是故
不辭嚴誅輕敢聞奏謹陳庸淺不勝戰越
諫内宴至夜表(一作論災異表)張說
臣聞上天示下災祥將以誘𨗳人主先王仰觀休咎亦
以順修政教易曰天垂象聖人則之言天人之際感通
必矣臣伏見去年十月十七日月滿猶望應虧不虧今
月十七日亦未少虧(集作月亦未虧)此易常之異也夫月者至
隂之氣臣下之象當助天作明順期(一作時)盈缺若(一作今)
過盛逾時盈縮乖度得非臣下之咎而上天之誡耶(一作)
(也)伏願陛下深察熟思而預防之臣又見近日内宴夜
深方罷小臣無識抑所未安王在在鎬(一作周王在鎬)凱(一作愷)
樂飲酒此誠大樂(一作雅)之美也臣卜其晝未卜其夜此
盖春秋之義也伏願陛下宴樂之餘(一作終)不及於夜臣
職忝補闕昧死陳愚謹言
文苑英華卷六百二十
