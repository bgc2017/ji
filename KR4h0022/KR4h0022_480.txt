文苑英華卷四百八十宋李昉等編
方正
賢良方正科策二道
沉謀
沉謀秘略科策三道
賢良方正科策(神龍二年)
問妙盡黃間期於(一作乎)百發術該(一作竆)玄女寧無七縱
聲苟中律不憚撞鍾之求服必稱儒何辭觧衣之試况
今徵工意匠搴秀談叢梟鸞即事於分區牛驥佇從於
别皂謂其凌厲顧盼以雪陳琳之耻(一作陳侯之疑)何乃罔敞
遷延不答馬卿之難豈時英所病共設於翟酺將高尚
在懷不屈於周黨薦舉之法抑有多途取捨之方莫能
折衷何則含光隱迹不盗處士之名介立寡徒安獲知
已之薦舉逸之法應有通規取捨之言非為(一作無)盡善
文武之道方冊所不墜德怨之報人情之大綱射為諸
侯杜預無穿札之力士為知已崔洪有挽弓(一作弩)之悔
相圃澤宫失之遠矣子皮鮑叔夫何言哉(一作夫何有哉)舉賢受
賞非才有罰國柄(一作秉)所加期乎必當驗之從政效無限
斷之年試以(一作之)文才智有遲速之别知而不舉聞譏竊
位舉而非(一作非其)人寧當顯戮臧孫之犯既是虚刑子聞之
辜復當何典内外齊舉援親豈不致嫌師錫具陳行慶又
誰為首凡此岐路罔識攸從遲冀如律(或作知津)弘其利涉
此題四百七十三卷重出前已削去注異同為一作
對蘇晉
對物以類昇方以類降故小大趨捨未始離乎類也所
謂同聲相應同氣相求雲從龍風從虎(當作武)時其效歟
矧惟生人懷五常含好惡自然之勢也安可處非其類
乎斯固士君子砥行立名伸首抗迹思欲奮迅泥滓凌
邁雲漢與鸞鳳為伍矣豈不能折其鋒沮其目誠謂類
有聚羣有分下流不可久居且無其時猶欲干進之若
此况乎師曠傾耳卞氏拭目將欲察異音求竒彩苟有
留者誰肯遷延於觧衣之試哉策曰薦舉之法抑有多
途取捨之方莫能折衷何則含光隱迹不盗處士之名
介立寡徒安獲知已之薦舉逸之法應有通規取捨之
言非無盡善者夫人洪(疑)然則淵其心飾其状不可知
以貎不可窮以言將為辨者不可也求乎其端或有可
知矣夫天之巖乎其上者施人以氣地之坎乎其下者
成人以形高下之間不可逃者形氣而已矣氣之積者
彰乎形形之動者感乎物彰於形故可以象察感於物
故可以類求察其象長短之材可量矣求其類邪正之
氣可識矣雖則含光隠迹介立不羣終不能以形逃不
能以氣隱明矣子曰視其所以觀其所由察其所安人
焉廋哉人焉廋哉古聖王之觀人也未嘗越於是取捨
之言非不盡善也但夫懷詐飾偽舉世有之干禄者不
盡善舉人者不盡智或以勢逼或以利興觀象察言以
難其識附威籍利(一作藉利)諛媚其心有於此者則取捨之
方何所施矣嗚呼負舟登山誠難事也策曰文武之道
方冊所不墜德怨之報人情之大綱射為諸侯杜預無
穿札之力士為知已崔洪有挽弓之悔相圃澤宮失之
遠矣子皮鮑叔夫何有哉夫射者先王所以定人之心
和人之志亦以示其威儀耳以為諸侯分我茅土育我
黎蒸撫有威衡持秉生殺當審心定志敷德遵和故為
其立飲射之法以導逹其志不在穿札貫的矣子曰射
不主皮即其義也則夫麗龜貫石者將武夫之伎耳非
不侮鰥寡保其社稷之業夫有大功者獲大賞异哉當
陽誠無間然矣古之君子冠業而立於朝則必有益於
時矣以為益時者莫先於進賢苟得其人則没齒無怨
矣又何可顧望默識乎子曰定其交而後求夫古之人
定其交者將弘濟時務克清世幾恐夫道不吾行才為
時棄是用定其交求其達豈徒跼促存於情之所好哉
若以情之所好相求則是便僻比周之人豈得為文雅
君子乎崔侯必不以挽弓為悔假使子皮薦國産叔牙
舉夷吾終不能光興鄭邦匡合齊社亦未足以紛昭載
籍矣策曰舉賢受賞非才有罰國柄所加期乎必當驗
之從政效無限斷之年試以文才智有遲速之别知而
不舉聞譏竊位舉非其人寧當顯戮臧孫之犯既是虚
刑子文之辜復當何典内外齊舉援親豈不致嫌師錫
具陳行慶又誰為首夫天之平分萬物體不俱舉有其
才(疑)者童其首揮其翼者兩其足德不必備才難盡善
其人善於政者不必有其文工於詞者不必敏其事書
曰無求備於一人詳矣先王均其曲直任之事宜物各
有所長工拙不相害矣故書曰明試以言車服以庸則
堯試其人以官備在方冊矣夫政有序化有漸時有險
夷功有隱顯為政者當責其歲晩不可中道而廢也施
政立德不過乎三年人情大可見也孔子曰朞月而化
成書曰三載考績何得無限斷之年歟夫文者貴其能
書理論(四字疑)宣道其業非得意之實乃無意之筌歟夫
傳曰言以足志文以足言又曰非文無以自逹苟欲考
之文詞求之遲速則志有可得在政斯亨言之無文用
亦何害且夫官爵者至公之噐也薦賢者至公之道也
君子持至公之道守至公之噐進思盡忠何可回隠復
俛薦嫌疑親讎之間哉昔者先王之立制進賢受上賞
蔽賢蒙顯戮舉非其實寘其阿黨之誅薦得其人介以
彙征之賞行慶之典不偏于師錫矣時理則德存世亂
則道喪難乎魯無君子楚不足徵使子文安居臧氏無
咎痛哉政不難矣不有仲尼蔿賈之喻千載之後何知
其過焉謹對
又賢良方正科第一道
問朕聞處域中之大㩀天下之圖莫不設簴以思賢觧
琴而願化雖君唱臣和而明鮮晦多所任者或非其人
所行者儻乖其道歸於浸弊罔弗由兹朕寅畏上玄負
荷先構静言為國有若涉川風俗未淳政教(一作聲)猶欝
黎元寡遂鸞鳳不臻當佇永懷良深愧歎子大夫講聖
人之高議明王事之大綱蓄憤謀忠歴年載矣何施而
反本於古何用而救末於今何術而人物阜安何德而
神靈滋液爾其無隠無忽悉之究之通其條貫朕當親
覽
對闕名
對臣聞聖人法天而理察道而行心膂俊賢子惠黎獻
使恭爾位人樂其業朝無粃政俗詠康哉書曰惟天聦
明惟聖時憲惟臣欽若惟人從乂此其謂也雖根英異
轍火木殊途革去故而鼎就新變咸池而歌大夏然而
無易兹典其故何哉蓋以因天人之和順陰陽之數不
可替也皇上道高西聖德邁南薰黃龍薦圖翠鳳為寳
至於膺正歷享靈符朗七曜於銅儀安萬人於寳歷延
祥降福陟酌(疑)登封八表黎元歌皇風而周地絡四夷
酋長頌玄化而建天樞此皆以刻於玉版載於金匱為
帝者之祖宗與乾元而始終至於坐衢室端冕旒寂然
不動感而遂通赫赫明明之美無聲無臭之化固以榮
竟宇宙發揚神人振古以來未有如斯之盛矣猶復寅
畏上帝憂念下人思反朴於鶉居佇遷訛於鴻古夕惕
勤止良以(一作已)深焉爰降綸言俯詢輿議此陛下冲謙
之道也愚臣何足以知之然而忝跡明時敢忘披露臣
聞帝王之道藉英彦以張風邦國之圖資謨明以垂化
故能庶徵有序美政無虧當今制禮作樂懸章布憲可
謂文物大備刑政中和而紫宸弘卷舒之風黔首罕阜
安之業者良以官僚空曠守宰荒寧不能宣裕皇明洗
蒸徒之耳目發揮神化變澆薄於閭閻夫遷物化人著
誠去偽豈惟君上之道實亦官聯之軄故文翁好儒蜀
學比於齊魯毛玠崇質魏士素其裘裳是知易俗移風
使天下廻心而嚮道者非俗吏之所能為也故董生云
黎人未濟皆吏不明使至於此也賈誼亦云下之有過
吏之罪也夫聞伯夷之風者貪夫以廉見柳下之跡者
鄙人能恭故曰教人莫若垂範垂範必仰良材阜俗莫
若興農興農必由循吏且擇賢而處其弊猶濫負乘為
政何以克堪今若選英傑而實百僚自朝廷而及州縣
咸令法易簡之道慎德刑之教賞以春夏慎其濫矣罰
以秋冬敬其刑矣夫賞刑中則庶人安庶人安則財用
足財用足則百志誠百志誠則天人和天人和則神靈
滋液矣然後垂訓而理勤法而行宣九式以均財脩六
禮以節性明七教以興德齊八政以興邦道格元亨風
還太古時雍之和可致濟俗之義可弘唐虞之美可逾
文景之聲可越謹對
沈謀秘略科策
第一道
問西自臨洮東洎滄海延袤萬里控扼三邊林胡不賓
犬戎猶&KR2105;守之衝要備其窺窬聚多則戍卒不充布少
則敵人莫禦用捨之理揚㩁而言立鎮屯兵其來非久
懸道分列自昔猶安李牧守邊匈奴竄伏魏尚為郡郊
壘乂寧今欲悉罷軍城委之牧宰敬逹嘉話將獻吾君
對策王昂
對昔者大刑甲兵陳諸原野次刑鞭扑致之市朝將以
閑邪防滛禁暴禦亂乃覿千古兹率厥常我后光膺寳
命誕敷文德建皇王之中協時雍之化聲教遠洎無思
不洽猶恐至道未孚邊亭或聳爰招集謀畫之士議諸
疆塞之虞斯誠居安慮危之深策也顧以蒙陋庶能無
聞將何以副沈祕之求奉對揚之列恭承清問敢不薦
其聞矣臣聞夫為國之道必在任賢保境之方必先擇
將國家授武秩設邊防東自榆林西連蒲海可謂制度
秘遠典章大備而猶以遼靄未清湟烽或照者但未得
其人耳今若垂旌揚之期崇奬激之道用不求備任惟
其材舉吴起則捨其貪推穰苴則略其賤務升智術勿
限資年則將得其人矣既得其人必能撫其衆必能盡
其力將得其材以之東鎮則林胡清以之西征則犬戎
息何憂乎制禦之不足多少之為患也若乃布化宣威
實資牧宰守全保固亦在城池則知牧者邦國之先而
疆場之主也疆場無主則啓戎心戎心之生人慢其政
國之患也今者選建良牧委之臨人脩緝軍城足以禦
敵則可以捍我中宇緩彼邊甿何以廢城然後為得謹
對
第二道
問用兵制敵先資良將搜竒掇異昔賢病諸厚貎深情
最為難辨受金善盗終而有益至如清言要理行之則
違強力暗通口不宣意臨問定軄何以分之李將軍簡
易便人程不識刁斗嚴衛張飛勤於禮士關侯接於常
流四子所施幸甄優劣兩適為用何斯短長今邊烽未
亡善將懸急試可淹於歲月拔萃昧於玄黃子其直言
以祛未悟且三全五事十過九差何所廢興何所施用
理國之貴何首愛人之道何為各書名數佇濟邦國
對
對登壇分閫之傑行已應物之際顧雖愚蒙嘗聞之矣
莫不蹈仁履義以脩其身奉公滅私以樹其政但人無
求備用各有宜十哲分科八能殊術吳漢則訥於詞理
衛玠則善於清言今若取陳平之謀湏捨盗金之行用
杜預之智豈資穿札之能雖厚貎深情古人所病而收
長棄短先逹格言伏願徵之以九徵求之於五德甄其
操履行以智謀雖言貎難分而華實不昧擇能而用斯
則可矣亦何憂良材之採掇官軄之不分者哉夫簡以
臨人嚴以應物嚴則勞而後濟簡則逸而能通勞逸既
殊得失斯在孟德擇士而禮雲長接於常流為道不廣
固宜劣於張飛出門重禮誠合優乎關侯各隨時而任
用夫何擇於先後當今邊隅尚警征役未息必資良將
方立竒功若拾竒傭保之中拔異淪滯之位則玄黃可
辨衛霍斯在夫兵之術語聖人所止後代故作譎書以
寄勝於天道也故曰天地鬼神視之而不見聽之而不
聞指虚無之形不足以制勝故人存而不務也則知吉
凶之兆盡在乎人今若任皓皓之良收斷斷之善使明
法審令貴功養勞則不時日而事吉不卜筮而事利亦
何必訪韜鈐之謀孫吳之訣然後為得哉亦敢不陳其
梗槩至若軍國著三全之稱天地操五事之名勇急廉
智將之十過也十百萬千一(疑)之九差也理國貴於仁
禮愛人在於不勞昔霍驃騎不讀兵書猶言暗合項將
軍素閑兵法亦歎天亡况事涉玄微藝殊經誥豈伊蒙
淺所能詳哉謹對
第三道
問料敵多途應變無算覧去病之對顧在方略讀孔明
之書虞於備預至如烈風猛火煙燄赫然雨水奔流彌
漫無際脩何人事以却天時或有暴兵卒來我則未暇
敵人非遠静然無聞何法以知敵情何方以收我衆如
其爭先不遠我怯湏勇列軍甚嚴彼強使弱善戰不陣
抑有前人未戰屈人佇聽嘉話四輕二重於將謀而何
施三禮五才於兵形而何要幸存昇降曲盡所宜
對
對觀夫古之良將之行兵也莫不救災恤患以和其人
先謀後動而制其敵軍有渴而不飲軍未飯而不食舉
不失德賞不失勞故人悦忘疲士感知死夫如是以之
守則固以之戰則克安有不肯蹈兹烈火遏彼奔流斥
堠素明暴兵安可卒至法制素習敵人何由能邇我將
賈(疑)勇寧見士怯我固常勝安有敵強未戰屈人謀其
所以善戰不陣夫何遠矣至四輕二重之施三禮五才
之入所用斯並事關幽秘理絶探求徒罄蒙襟豈酬高
問謹對
文苑英華卷四百八十
