文苑英華卷六百十二宋李昉等編
進祥瑞
齊王進白兔表一首
齊王進蒼烏表一首
齊王進赤雀表一首
為杭州刺史崔元將獻綠毛龜表一首
為司農卿宗晉卿進赤觜山鵲表一首
為鳳閣侍郎進瑞牛一頭額上有萬字蒙賜馬一
疋表一首
為鳳閣侍郎李元素進冬椹表一首
為留守奏慶山醴泉表一首
為留守奏羊乳麞表一首
為留守奏嘉禾表一首進鬭羊表一首
為李北海作進芝草表一首
為楊州李長史作千秋節進毛龜表一首
進文馬表一首為崔中丞進白鼠表一首
廬州進嘉禾表一首進異馬駒表一首
為太原李說尚書進白兔表一首
齊王進白兔表庾信
臣聞輿圖欲遠則玉虎晨鳴轍迹方開則銀麞入貢伏
惟陛下明明在上翼翼居尊德動天關威移地軸是以
風煙照燭毛羽禎祥史不絶書府無虛日臣受服元戎
用綏邊鄙轅門所届始次熊山前茅慮無乃獲白兔光
鮮越雉色麗秦狐月德符徵金精表瑞呈祥輿頌效異
披圖尊敬之迹既明應事之機斯兆臣之龔行實從陜
略瑞以素質彌雄西氣庶重承廟筭方事申威揜代偃
齊分韓裂趙不任鳬藻踴躍之情(云云)
齊王進蒼烏表前人
臣某言臣聞飛南陽之雉尚闡霸圖下建章之鵠(一作鶴)
猶調和氣况乃虞庭告瑞姬社呈祥咸高識哺之心實
貴能知之性伏惟皇帝陛下德教百姓孝刑(一作刑於)四海
攝提從紀天下文明是以東海輸禽乍改黔質西山度
羽或變蒼精臣去月三十日行到陜州獲大都督莫仁
回樂列稱於州射堂内見一蒼烏林薄回翔循環不去
駐乘木之精轉司風之翼即召儀同某甲等同時觀見
斯實禮敬所覃孝慈之感理宜歸瑞秘圖書祥帝冊用
光至德取效昇平無令赤鳳留止偏為瘞玉之歌玄鶴
徘徊獨擅銜珠之舞
齊王進赤雀表前人
臣某言臣聞南陽雉飛尚論秦霸建章鵠(一作鶴)下猶明
漢德當今天不愛寳地必呈祥自應長樂觀符文昌啓
瑞伏惟皇帝欽明文思惟以劬勞成務歷象日月允釐
百工海水無波天星不動去四月十三日獲隴右符府
參軍李暉牒稱戸屬秦州清水郡伯陽縣文谷林在家
庭獲一赤雀光同朱鳳色類丹烏降火飛精似入公車
之府流金成製若上凌雲之臺謹按赤雀銜書止於酆
戸周之受命興乎此祥即事所觀同符合契實可圖形
瑞譜書頌儒林事足成臺名堪紀號豈直(一作有非)雲中太
守見赤心之奉主蓬莱童子知白環之報恩臣等預觀
休徵情廹恒慶不任鳬藻之至
為杭州刺史雀元將獻綠毛龜表
李嶠
臣某言臣聞五氣殊方元龜列於玄武四靈異稟神蔡
遊於紫泉用能藏往知来發祥祚聖大禹之永終天禄
文薦九疇隆姬之乃命帝庭兆言三吉永言秘寳錄仔
縑簡伏惟金輪聖神皇帝陛下藴靈沙劫屈道璿樞推正
覺而御彛倫弘大悲而撫群俗雲行雨施之澤下漏三
泉春生夏長之人曲成萬物恩洎草木惠覃飛走天澤
感氣而延和神靈應德而呈瑞伏見所部錢塘縣人聶
幹於市内水中獲毛龜一枚脩尾長頭玄甲綠毳名掩
於楚宗状竒於靈繹雖六眸在首未足尚其禎祥五色
成文詎能齊其詭異伏叢蓍而自久下蓮芳而暫出美
兼曠代休踰群祉謹按孫氏瑞應圖曰王者德澤湛漬
漁獵從時則靈龜出禮含文嘉曰内外之制各得其宜
則山澤出靈龜陛下觧網收罟弘天地之大德創制改
物窮帝王之能事宜其膺受冥貺克享珍符且益有十
朋表賢才之入用夀踰千祀彰聖歴之無彊嘉祉不召
而自臻乾象無祈而潜應臣謬當重寄親奉洪庥靈異爰
臻既駭於常觀忭舞胥屬實兼於恒品無任慶躍之至
為司農卿宗晉卿進赤觜山鵲表
前人
臣晉卿言昨於宿羽亭子園内捉得赤觜山鵲一枚其
鳥有三足中足有五指近人相託爪上有毛儀觀非常
精彩特異雖貌在禽類而名高羽族鮮毛孕碧勁觜含
丹三足呈休與黔烏而比孝五指為瑞共白麟而同德
填河未足方其美繞樹無以儷其珍故使綠衣翠襟羞
言辯惠藻翰錦臆憚稱竒偉將明天子之德遂入虞人之
羅自非睿感潜通禎符顯應豈能殊祥畢凑異物咸臻
曠千古而難逢超百王而獨異臣謬參簮笏忝列葭莩
忭躍之情實倍恒品無任喜慶之至謹奉表稱賀以聞
其山鵲謹随表同進
為鳳閣李侍郎進瑞(一作&KR0008;)牛一頭額上有萬字
蒙賜馬一匹表前人
臣某言臣昨輕率愚陋進瑞牛一頭今蒙恩賜良馬一
匹伏惟陛下道超萬古化穆三神故得天壤薦成幽明
歸奉植物動類變形質而呈休羽族毛羣革音容而表
貺萬為盈數化成於大武之元&KR0008;者粹文煥炳於純離
之畜斯乃自天靈命曠代殊祥實上聖之元符在微臣
之何力猥蒙宸奬曲被皇慈移滅沒於帝閑降權竒於
御皂漢宫流赭遂出於玉臺軒后飛黃俯回於馳道(一作)
(罄室)豈直衣冠同羡固亦妻子相驚臣亦何人冒斯殊寵
惟當附茲驥尾希自勵於疲駑託此龍媒庶長承於驅
策無任悚戴之至謹奉表陳謝以聞
為鳳閣侍郎李元素進冬椹表
前人
臣某言聞京兆萬年縣大寧坊宅内有桑樹一株暮秋
生子初冬椹熟今謹取得專輙進奉伏惟陛下惠覃區
㝢仁洎草木故得神蠶之樹發秀於寒露之辰帝女之
林結實於繁霜之下出於萬年之界彰一人萬歲之符
生自大寧之坊表群生大安之慶鴟鴞已革見夷貊之
懷音絲蠒行豐見府藏之逾實殊禎荐委絶貺仍臻凡
在含生孰不欣慶無任忭躍之至謹奉表陳賀以聞
為留守作奏慶山醴泉表(武后)張說
臣某言臣聞至德洞微天鑒不遠休徵秘景時和則見
是知綿代曠歷慶牒祥經帝王有必感之符神靈無虚
出(集作應)之瑞伏惟天冊金輪聖神皇帝陛下金鏡御天
璿衡考政欽若玄象弘濟蒼甿茂功將大造混成純化
與陽和俱扇朝百神之樂職宅萬國之歡心嘉氣内充
滛雨外息豈止摇風紀月之草列蒔於階厨儀簫御籙
之禽相鳴於戸閣而已固有發禎厚載抽貺泉源表玄
德之潜通顯黃祇之昭報臣去(集作於)六月二十五日得
所部萬年縣令鄭國忠状稱去六月十四日縣界霸陵
鄕有慶山見醴泉出臣謹差司戸(集作戸曹)參軍孫履直對
山側(集作中)百姓檢問得状其山平地湧拔周回數里列
置三峯齊高百仞山見之日天青如雲(集作天晴無雲)異雷雨
(集作風雲非)之遷徙非崖岸之騫震歘爾隆崇巍然葱欝阡
陌如舊草樹不移騐益地之祥圖知太乙之靈化山南
又有醴泉三道引注三池分流接潤連山對浦各深丈
餘廣百步味色甘潔特異常泉比僊漿於軒后均愈疾
於漢代臣按孫氏瑞應圖曰慶山者德茂則生臣又按
白虎通曰醴泉者義泉也可以養老常出於京師禮斗
威儀曰人君乘土而王其政太平則醴泉湧潜潭(集無潭字)
巴曰君臣和德道度叶中則醴泉出臣竊以五行推之
六月土王神在未母之象也土為宫君之義也水為智
土為信(集作仁)水伏於土臣之道也水相於金子之佐也
今土以月王而高水從土制而静天意若曰母王君尊
良臣善相仁化致理德茂時平之應也臣又以山為鎮
國水實利人縣有萬年之名山得三仙之類此盖金契
(集作輿)景福寳祚昌圖邦固不移之基君永無疆之夀自
永昌之後迄于(集作於)茲辰地寳屢昇神山再聳未若連
巖結慶並泌䟽(英華作疎非)甘群瑞同區二美齊舉高視今
古(集作古今)曾無擬議信可以紀元立號薦廟登郊彰賁億
齡愉衍萬宇臣厚司京尹忝寄留臺牧西土(集作夏)之疲
人荷東蕃之餘寵游泳鴻露(集作霈)震悚明神禧祉有歸
(集作神禧嘉祉物感有歸)光啟茲部喜覩殊觀實百恒流踴躍一隅
馳誠雙闕伏請宣付史館頒示朝廷無任鳬藻之至謹
遣某官進圖奉進
為留守奏羊乳麞表(武后)前人
臣某言臣聞靈感無方每先時以見象神監(集作鑒)不昩
必憑物以示人有德著而休歸或祥来而事應伏惟天
策金輪聖神皇帝陛下端冕馭天舞干柔遠南越瑞貢
久通譯而歸仁西域竒山近随方而應聖臣今月(集作日)
得所部萬年縣令鄭國忠状送新出慶山下羖牝羊乳
麞麑一頭狎擾因依動息隨戀如生(集作從)所産若素同
羣理有可嘉事無前例臣聞異物(集作竊以異類)相育外方慕
化之徵野畜自馴荒服来王之兆必有遠夷觧辮歡心
百獸之庭獷俗懷音稽首三朝(集作稽顙三乘)之會臣言可騐
翹足自期昔馬或生羊易占得人安之體犬時養彘天
鏡顯代康之文援此比蹤實為同貫况復晨飲醴浦夕
下靈山翳仙杏之竒花拾嘉禾之餘穗羊禎甚玉麞慶
踰(集作如)銀晦朔未移祥符累集福應之盛今(集作前)古未
聞臣忝尹京都屢薦嘉瑞慶忭(集作忭躍)之至兼倍恒流謹
差某官奉表隨進
為留守奏嘉禾表(武后)前人
臣某言臣聞天聽自人神和在德代非乏瑞罕遇開(一作)
(交)泰之期福不虚徵必俟休明之主伏惟天冊金輪聖
神皇帝陛下仁覆萬靈孝理四海功莫(集作罔)高於尊祖
道莫大於配天嚴備郊禋崇肅宗祀秩百王之禮兼六
代之樂恩(集作化)溢膠庠訓優更老政每先於帝籍役不
紊(集作奪)於農時嘉氣横游(集作浮)祥風紛灑騰文煒色九
光連合於貞明逸輩殊倫(集作逸輩殊輪)百寳駢滋於動植臣
今月日奉進旨告望鳳臺慶山醴泉之瑞其日於山陵
東(三字集作東山)栢城内得嘉禾一木臣初見衆苖亘壟香穎
垂秋嘉玩(集作翫)繁滋欲觀成粒左右無識折以呈臣異
其綠葉緩舒葱芒壁秀熟視竒状乃知嘉祥下則異畝
合莖上又同連雙穗昔雍熙之代政理之君雖導出應
時而生不擇地未有託根神域彰孝德之能深吐秀夀
宫助粢盛之豐潔此盖睿誠通感靈(集作天)祐降祥中古
以来未覩斯美臣籍慶宗枝久沐星潢之潤躬持瑞穎
預奉天保之符忭悅之誠倍兼恒品
進鬭羊表(玄宗)前人
臣某言臣聞勇士冠鷄武夫戴鶡推情舉類獲此鬭羊
遠生越嶲蓄情剛决敵不避強戰不顧死雖為微物志
不可挫伏惟陛下選良家於六郡求猛士於四方鳥無
遁材獸不藏伎如蒙效竒靈囿角力天場却鼓怒以作
氣前躑躅以奮擊趹(古冘切疾也)若奔雲之交觸碎如轉石之
相叩裂骨賭勝濺血争雄敢毅見而充冠鷙狠聞而擊
節冀將少助明主市駿骨揖怒蛙之意也若使羊能言
必將曰苦鬭不觧立有死者所賴(一作願)至仁無殘量力
取勸焉臣緣損足未堪履地謹遣男附馬都尉垍謹詣
金闕(舊唐書作明)門陳進輕冒宸嚴伏深戰越
為李北海作進芝草表(玄宗)蕭穎士
臣某言臣聞郊祀盡敬粢盛豐潔則天降休祉地生靈
芝大哉斯元和正氣有感而昭敷者爾古先哲后所由
盡心臣本郡道學講堂中梁有芝英産見六莖共本正
向堂門素色純净流輝棟宇臣遐考曩歷旁窺瑞牒多
矣至若神爵九枝青龍三幹菌蠢池籞葳蕤甸服猶復
登諸宗廟被以頌聲又况極道德之至精鑠玄元之景
命超漢軼魏光圖掩牒之秘瑞伏惟開元天寳聖文神
武皇帝陛下大孝尊先玄功兆物奐清宫於群國驅赤
縣於仁夀天弗違而寳歷重昌瑞有荅而金莖(一作英)特
秀觀其審曲面勢負隂抱陽當九月而生聿符陽數挺
六莖之表遥叶樂章昭聖祚於天長返皇風於古始加
之冰霰奪色緇塵不染迎曉日而相鮮與秋雲(一作空)而
共潔雖復晨敷者五競爽於丹田歲秀者三擢榮於玄
圃以兹視彼奚其瑣碎臣姓忝宗枝任叨藩首(一作守)揚
吹萬之化預禀陶鈞聳倍百之情寧忘肺腑
為楊州李長史作千秋節進毛龜表(玄宗)
前人
臣某言臣聞在昔上皇之御極也則玄化有助嘉祥必
臻故升中於天而四靈(一作靈貺)是格若夫出洛登壇青文
丹甲之瑞王霸以降遼哉夐乎不可得而聞已然其緬
邈郊藪威夷簡牒與時而升降者亦往往而存未有含
道德之純粹闡祖宗之休命俯視千載潜通百靈允符
秘祉若今之盛者也伏惟皇帝陛下至誠允迪懸觧自
衷神有契而斯輔道惟深而不測故錙銖繫表寤寐胥
庭七曜垂文則玄言(一作元)焯叙千秋表節則綠錯来儀
以今月某日所部江都縣崇虚觀講聖注道德經於玄
元皇帝座隅有毛龜出見翠(一作羣)毫金介爍日霏烟迹
殊生育来緣感召應陛下長靈之期符先聖谷神之妙
知来藏往實見於兹休徵委集萬方幸甚手舞足蹈倍
百恒情無任喜悅之至謹奉表以聞
進文馬表李邕
臣某言臣聞禽獸殊祥卉木竒状自古者(疑)也必有應
焉伏惟陛下德合天地道通神明天地所以来神物所
以見且麟者仁獸主仁者則呈馬者文身君文者即(一作)
(則)降曾是上叶尊號下報太平也觀夫豹蔚騰文龍章
助聖書籍所未載耳目所未聞即知非常之君必有非
常之物臣不勝忭躍欣慶之至謹遣某官馳表奉進以
聞臣某誠惶誠恐
為崔中丞進白鼠表李丹
臣某言以今月某日於所部宣城縣謝亭鄕百姓姚德
家獲白鼠一素毛毿然净若冰雪體貌閒暇異於其倫
臣為(一作謂)白者少隂之色也鼠者隂姦人之象也夫以
晝伏夜動之質穴社穿墉之姿而乃禀金方之正色投
籠檻以馴擾此盖小人革性之瑞西戎授首之符臣某
中謝臣又聞白虎白鼠皆金行之祥也且獸之大者莫
勇於虎獸之小者莫怯於鼠前志有之曰用之則如虎
不用則如鼠則虎之與鼠其類之極乎臣愚以為天之
意者又以鼠警陛下耳夫犬戎猾夏者乘金方沴氣也
陛下若臨之以律防之以時則雖強如虎將弱如鼠矣
陛下若臨之失律防之後時則雖弱如鼠將強如虎矣
今犬戎未滅秋律始行伏願陛下鍳上天之炯誡納微
臣之芻詞考金行從革之儀徵虎鼠強弱之勢則當西
極月窟率来王矣况復蠢爾犬戎乎無任
廬州進嘉禾表符載
臣某言得廬州刺史裴靖状稱巢縣百姓唐海母喪廬
墓手自耕植以備祠祭無何於粟田之中輙産嘉禾一
本六穗一本五穗即時差錄事參軍朱寧丁寧考驗事
状明白臣聞感天地者存乎誠通神明者極乎孝藴而
為精粹發而為禎祥上玄與之獻酬后土為之泄露故
使騰芳高隴擢穎清秋冠九榖之英英增大田之藹藹
此皆陛下聖德茂鴻化洽名教立風俗厚生人之内有
淳孝靈瑞之下有嘉禾邁風烈於前王奐丹青於唐史
不然何幽膂玄答其若是乎臣猥以純劣祗守風土宣
陛下之恩澤撫陛下之庶甿覩茲盛美光榮耳目不勝
歡忭踴躍之至
進異馬駒表令狐楚
臣某言得當道征馬使穆林状稱忻州定襄縣王進封
村界去五月十二日夜孳化(一作生)馬羣内異駒一疋白
騧文馬畫圖送到者臣謹差虞候辛峻專往考驗并母
取到太原府而毛色變換與青騧色駝頭趺額紅鼻肉
駿尾上茸毛額帶星及旋肋骨左右各十八枝四蹄青
兩眼黑續得穆林状稱當生之夜羣馬皆嘶靈質炳然
休徵備矣臣某中謝臣聞馬之精也自天而降馬之功
也行地無疆是以武藉其威文榮其德謹按馬經云肋
數十六者行千里伏惟陛下握負圖之瑞惣服皂之靈
異物殊祥蔚然叢集臣觀前&KR2018;駒靈表挺特雄姿逸異
頸昂昂而鳳顧尾宛宛以蛇蟠信坤元之利貞誠太乙
之玄貺自將到府便麗于宫每飲以清池牧于芳草則
彌日翹立驅之不前及長風時来微雨新霽輙驤首奔
騁追之莫及臣某恒親省視專遣柔馴倘駿骨峯生竒
毛日就獲登華厩既備屬車遠齊飛兔之名上奉應龍
之馭天下大慶微臣至願見今養飼至秋中即專進獻
伏惟陛下兼愛好竒想其風彩今謹圖畫随表上進伏
乞聖恩宣付史館俾此丕烈垂于無窮臣無任戰越之
至
為太原李說尚書進白兔表(見六百四十二卷進貢門)
前人
文苑英華卷六百十二
