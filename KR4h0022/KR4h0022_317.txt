文苑英華卷三百十七宋李昉等編
居處七
園齋八十五首
遊後園梁元帝
暮春多淑氣斜景落高舂日照池光淺雲歸山望濃入
林迷曲徑渡渚隔危峯
晩景有遊後園前人
高軒聊騁望焕景入川梁波摇(類聚作横)山度影雨罷葉生
光日移花色異風散水紋長
山齋庾信
寂寥尋靜室蒙密就山齋滴瀝泉遶(一作澆)路穹窿石卧
階淺槎全不動盤根惟半埋殘珠墜曉菊細火落空槐
直置風雲慘彌憐心事乖
同前徐陵
桃源驚往客鶴嶠斷來賓復有風雲處蕭條無俗人寒
山微有雪石路本無塵竹徑朦朧巧茅齋結搆新燒香
披道記懸鏡壓山神砌水何年溜簷桐幾度春雲霞一
已絶寧辯漢將秦
敬酬楊僕射山齋獨坐薛道衡
相望山河近相思朝夕勞龍門竹箭急華岳蓮花高嶽
高嶂重疊鳥道風煙接遥原樹若薺遠水舟如葉葉舟
旦旦浮金波夜夜流露寒洲渚白月冷函關秋秋夜清
風發彈琴即鑑月雖非莊舄歌吟咏常思越
重酬楊僕射山齋前人
寂寂無與晤朝端去總戎空庭聊步月閒坐獨臨風臨
風時太息步月出泉側朝朝散綵霞暮暮澄秋色秋色
遍臯蘭霞綵落雲端吹旌朔氣冷照劔日光寒光寒塞
草平氣冷咽笳聲將軍獻凱入藹藹風雲生
郊園即事王勃
煙霞春旦賞松竹故年心斷山疑畫障懸溜瀉鳴琴草
遍南亭合花濃北院深閒居饒酒賦隨興欲抽簪
冬日過故(一作友)人任處士書齋
駱賓王
神交尚投漆虛室罷遊蘭網結(集作積)窗文亂苔深履跡
殘雪明書帳冷冰靜墨池寒獨此琴臺夜(集作上)流水為
誰彈
此詩三百七卷重出前已削去
南山家園林木交暎盛夏五月幽然清凉獨坐
思遠率成十韻陳子昂
寂寥守窮巷幽獨坐(集作卧)空林竹松生虛白階庭横(集作)
(懷)古今鬱蒸炎夏晩凉宇閟清隂軒窗交紫靄簾(一作簷)
戶對蒼岑鳳蘊仙人籙鸞歌素女琴忘機委人代閉牖
察天心蛺蝶憐紅藥蜻蜓愛碧潯坐觀萬象化方見百
年侵擾擾將何息青青長苦吟願隨白雲駕龍鶴相招
尋
田假限疾不獲還莊載想田園兼思親友率成
短韻用寫長懷贈林(一作杜)幽素兄(見二百四十九卷)
李嶠
郡宅中齋宋之問
郡宅枕層嶺春湖遶芳甸雲甍出萬家卧覽皆已遍漁
商汙成雨廨邑明若練越俗鏡中行夏祠雲表見茲都
信盤鬱英遠常棲眄王子事黃老獨樂恣遊衍謝公念
蒼生同憂感推薦靈越多秀士運闊無由面神理翳青
山風流滿黃卷揆余謬成(疑)奬自昔從纓弁瑶水執仙
羈金閨負時選晨趨博望苑夜直明光殿一朝罷臺閣
萬里違鄉縣風土足慰心况悅年芳變淮廩佇茲實沂
歌非所羡訟寢歸四明齡頽親九轉微上本江海少留
豈交戰惟餘後凋色竊比東南箭
同李員外春園崔湜
落日啼連夜孤燈坐徹明捲簾雙鷰入披幌百花驚隴
水寒應晩閨中織未成管絃愁不意(一作記)粧梳懶無情
去歲聞西伐今年送北征容顔離别盡流恨滿長城
崔禮部園亭得深字張說
窕窈留清館虛徐步晩隂水連伊闕近雲(集作樹)接夏關
(集作陽)深柳蔓憐垂拂藤苖愛上尋訝君軒蓋偶(一作侣)非
復俗人心
小園納凉即事蘇頲
煩暑避蒸鬱歸閒習高明長風自遠來層閣有餘清散
灑納凉氣蕭條遺世情奈何誇大隠終日繫塵纓
先是新昌小園待獻歲羣物期京兆尹一訪兼
郎官數子自頃沉痾年復寒食兹願不果率
然成章前人
獨好中林隠先期上月春閒花傍戶落喧鳥逼簷馴寂
寞東陂叟傳呼北里人在山琴易調開甕酒歸醇佇望
應三接彌留忽幾旬不疑丹火變空怪綠條新鬭蟻聞
常日歌龍值此辰其如衆君子嘉會阻清塵
晨坐齋中偶而成詠張九齡
寒露結秋空遥山紛在矚孤頂乍倄聳微雲復相續人
茲賞地偏鳥亦愛林旭結念憑幽遠撫躬曷羈束昂(集作)
(仰)霄謝逸幹(一作翰)臨路嗟疲足徂歲方暌携歸心亟躑
躅休閒儻有素豈負南山曲
郡内閒齋前人
賓(集作郡)閣晝常掩庭蕪日復滋簾(集作簷)風落鳥毳忩葉
掛蟲絲拙疾(集作病)宦情少機(集作羈)閒秋氣悲理人無異
績為郡但經時惟有江湖意沉冥獨(集作空)在茲
郡舍南有園畦雜樹聊以永日
前人
為郡久無補越鄉空復深苟能乘素節安用叨華簮却
步園畦裏追吾野逸心形骸拘俗吏光景頼閒林内訟
誠知止外言猶匪忱成蹊謝李逕衛足感葵隂榮達豈
不幸(集作偉)孤心(一作生)非所任江城何寂歴秋樹亦蕭森
下有比流水上有南飛禽我願從歸翼無然空自(一作自在)
沉
春園即事王維(見集本)
宿雨乘輕屐春寒著敝袍開畦分白水間柳發紅桃草
際成棋局林端舉桔橰還持鹿皮几日暮隠蓬蒿
春中田園前人
屋上春鳩鳴村邊杏花白持斧伐遠揚荷鋤覘泉脉歸
燕識舊巢舊人看新歷臨觴忽不御惆悵思遠(集作遠行)客
題梧州陳司馬山齋孟浩然
南國無霜霰連年對物華青林暗换葉紅蘂亦開花春
去無山鳥秋來見海槎流芳雖可悅會自泣長沙
題張逸人園廬前人
與君園廬並微尚頗亦同耕釣方自逸壺觴趣不空門
無俗士駕人有尚皇風何必先賢傳惟稱龐德公
家園夜坐寄郎微祖詠
前階微雨歇開戶散窺林月出夜方淺水涼池更深餘
風生竹樹清露薄衣襟遇(一作寓)物遂遥嘆懷人滋遠心
依稀成夢想影響絶徽音誰念窮居者明時嗟陸沉
巴陵劉處士東齋作王昌齡
劉生隠岳陽心遠洞庭水偃帆入山郭一宿楚江裏竹
暎秋舘深月寒江風起煙波桂陽接日夕數千里嫋嫋
清夜猿孤舟坐如此湘中有來鴈雨雪候音旨
同姜濬題裴式微餘干東齋劉長卿
世事終成夢生涯欲半過白雲心已矣滄海意如何藜
杖全吾道榴花養太和春風騎馬醉江月釣魚歌散帙
看蟲蠧開門見雀羅遠山終日在芳草傍人多吏體莊
生傲方言楚俗訛屈平君莫弔腸斷洞庭波
贈大理黃主簿湖上高齋前人
閉門湖水畔自與白鷗親竟日忩中岫終年林下人俗
輕儒服弊家厭法官貧多雨茅簷夜空洲草逕春桃源
君莫愛且作漢朝臣
田園觀雨兼晴後作孟雲卿
貧賤少情欲借荒種南陂我非老農圃安得良上宜秋
成不廉儉歲餘多餒饑顧視倉廩間有糧不成炊晨登
南園土(疑)莫歇清蟬悲早苖既芃芃晩田尚離離五行
孰堪廢萬物當及時賢哉數夫子開翅慎勿遲
題從弟制(疑)官竹齋張謂
羡爾方為吏衡門獨晏如野猿偷紙筆山鳥汚圖書竹
裏藏公事花間隠使車不妨垂釣坐時鱠小江魚
春題劉相公山齋(時相公初除太子賓客)
錢起
能以功成疎寵位不將心賞負雲霞林間客散孫宏閣
城(一作壇)上山宜綺季家蝴蝶晴憐池岸葉黃鸝曉出柳
園花(集作山蝶成羣争遶蕙黃鸝禽子暗移花)日陪鯉也趍文苑誰道門生
隔絳紗
題右(集作暮遏)龜谷溫處士園林(前篇作送溫逸士見二百三十六卷)
隠几(前篇作垂白)田園(前篇丘園)關心(前篇作縈心集作嬰心)晒藥(前篇作曝)
(藥)支頥(前篇作榰頥)
勅和元相公家園即事寄王相公
韓翃
共列中台貴能齊物外心廻車青閣晩觧帶碧芳深寒
水隨畦入晴光度竹尋題詩更相應一字重千金
題張逸人園林前人
藏頭不服見時人愛此雲山奉養真露色點衣孤嶼月
(一作曉)花枝妨帽小園春(一作時)悶携幼稚諸峯上閒濯鬚
眉一水濱興罷歸來還對酌茅簷掛著紫荷巾
題裴固新園(又玄集作裴二十一新園)皇甫冉
東郊訪先生西郊尋舊路久為江南客自有雲陽樹已
得閒園心不知公府步開門白日晩倚杖青山暮菓熟
任霜封籬疎從水渡窮年無牽綴往事惜淪誤惟見獨
(一作耦)耕人朝朝自來去
舊路(又玄集作隠路)
題李沆園林盧綸
古巷牛羊出重門接柳隂閒看入竹路自有向山心種
藥齊幽石耕田到遠林願同詞賦客得與(一作興)謝家深
題耿拾遺春中題第五四郎新脩書院
前人
得接西園會多(一作皆)因野性同引藤連樹影移栢(集作移石)
間花叢學就晨昏外歡生禮樂中春遊隨墨客夜宿伴
潛公散帙燈驚燕開簾月帶風朝朝在門下自與五侯
通
春日同諸公過兵部王尚書林園
權德輿
休沐君相近時容曳履過花間留客久臺上見春多松
色明金艾鶯聲雜玉珂更逢新酒熟相與藉庭莎
春日山齋釋靈一
野逕東風起山扉度日開晴光拆紅萼流水長青苔逋
客殊未云芳時已再來非關戀春草自是欲徘徊
程評事西園之作釋法震
誰向春鶯道名園已共知簷前廻水影城上出花枝摇
拂煙雲動登臨翰墨隨相招能不厭山舍為君移
題鄭容江畔桐齋(鄭先生好琴性廉兼寡欲)
釋皎然
客齋開别住坐占綠江濆流水非外物閒雲長屬君浮
榮未可累曠達若無羣風起高桐下清絃日日聞
和翰林吳舍人兄弟西齋顧况
君家誠易知易知復難同新裁尺一詔早入明光宫西
齋何其遠(一作高)上與星漢通永懷洞庭石春色相玲瓏
又懷巴峽泉夜落君絲桐信是怡神所迢迢蔑華嵩鳥
飛晴雲滅疊嶂盤虚空君家誠易知易知意難窮
安邑王校書房耿緯
秋來池館清夜聞宫漏聲迢遞玉山迥泛灧銀河傾琴
上松風至忩裏竹煙生多君不家食孰云事巖耕
題孝(一作李)廉書房前人
商瞿長易教一室向青山業就三編絶心通萬象閒鸎
啼春水上草遍暮陽間莫道符繻在來時棄故關
題鮮于秋林園(集作鮮于映竹園)司空曙
雨後園林好幽行迥(一作向)野通遠山芳草外流水落花
中容醉悠悠慣鶯啼處處同夕陽(集作傷春)自一望日暮杜
陵東
秋園戱題前人
傷秋不是惜年華别憶春風碧玉家強向衰叢見芳意
茱萸紅實似繁花
題崔端公園林李端
上士愛清輝開門向翠微抱琴看鶴去枕石待雲歸野
坐苔生席高眠竹掛衣舊山東望遠惆悵暮花飛
南園韋應物
清露夏天曉荒園野氣通水禽遥泛雪池蓮拂披紅幽
林詎知暑環舟似不窮頓酒塵喧意長笑滿襟風
題沈八齋暢當
江齋一入何亭亭因寄淪漣心杳冥綠綺琴彈白雪引
烏絲絹勒黃庭經
春日過(闕)前人
帝里陽和日(一作早)遊人到御園暖催新景氣春認舊蘭
蓀詠德先臣沒成蹊大樹存見桐猶近井看柳尚依門
獻地非更宅遺忠永奉恩又期攀桂後來賞百花繁
秋過龍武李將軍書齋王建
高樹蟬聲秋巷裏朱門冷净似閒居重裝墨畫數莖竹
長着香薰一架書語笑侍兒知禮數吟哦野客任狂疎
就中愛讀英雄傳欲立功勲恐不如
和元員外題昇平里新齋楊巨源
因知休沐諸幽勝遂肯高齋枕廣衢舊地已開新玉圃
春山仍展綠雲圖心源邀得閒詩證肺氣宜將慢酒扶
此外惟應任真宰同塵最是道門樞
題表丈二大夫書齋(復覽文集)前人
盛府自蓮花羣公是歲華蘭姿丈人圃松色大夫家素
卷堆瑶席朱絃暎絳紗詩題三百首高韻照春霞
春園即事陳羽
水隔羣物外花(一作夜)深風起頻霜中千樹橘月下五湖
人聽鶴忽忘寢見山如得隣明年還到此共看洞庭春
過張老村園于鵠
身老無脩餙頭巾用白紗開門朝掃逕輦水夜澆花藥
氣聞深巷桐隂到數家不愁還酒債腰下有丹砂
南溪書院楊發
茅屋住來久山深不置門草生垂井口花發接(一作擁)籬
根入院將鶵鳥攀蘿抱子猿曾逢異人說風景似桃源
春園醉醒閑卧小齋前人
酣醉送餘春醒來恨更頻花殘蜂蠧物葉暗鳥欺人簾
閉高眠貴齋空浩氣新從今北忩蝶長是夢中身
小園秋興(一作晩)前人
誰言帝城裏獨作野人居石磴晴看疊(一作疊)山苖晩自
鋤相慙五秉粟尚癖一車書昔日揚雄宅還無卿相輿
題從叔園林吕温
阮宅閒園暮忩中見樹隂樵歌依野草僧語過長林鳥
下花間井人彈竹裏琴自嫌身未老已有住山心
道州夏日早訪苖參軍林園敬酬見贈
前人
高眠日出始開門竹逕傍通到後園陶亮横琴空有意
任棠置水竟無言松忩宿翠含風薄槿援朝花帶露繁
山郡本來車馬少更容相訪莫辭喧
和李僕射西園張籍
過午歸閒處西亭敞四簷高眠着琴枕散帙檢書簽印
在休通客山晴好捲簾竹凉蠅到少藤暗蝶争潛曉(一作)
(晩)鵲頻驚喜疎蟬不許拈石苔生紫點欄藥吐紅尖虛
坐詩情遠幽探道侣兼所營當勝地雖儉復誰嫌
松齋偶興白居易
置心思慮外滅跡是非間約俸為生計隨官換往還耳
煩聞曉鼓眼醒見秋山頼此松簷下朝廻半日閒
郡中西園前人
閒園多芳草春夏常(集作春)靡靡深樹足佳禽旦暮鳴不
已院門閉松竹庭徑穿蘭芷愛彼池上橋獨來聊徙倚
魚依藻長樂鷗見人暫起有時舟隨風盡日蓮照水誰
知郡府内景物閒如此始悟喧静緣何嘗繋遠邇
題崔(集作鄭)駙馬園林(集作林亭)姚合
東園連宅起勝事與心期幽洞自生藥新篁迸入池密
林行不盡芳草坐難移石翠疑無價(集作質)鶯歌似有詞
莎臺高出樹蘚壁盡題詩我獨多來此九衢人不知
西園許渾
西園春已(一作欲)盡芳草徑難分静語惟幽鳥閒眠獨使
君密林生雨氣古石帶苔文雖去清朝遠朝朝見白雲
山齋秋晩前人
殘月皓煙露(一作霧)掩門深竹齋草蟲鳴曲檻山鳥下空
階清鏡曉看髮素琴秋寄懷因知北忩客日與世情乖
題裴處士園林(集作題鄒處士居)前人
桑柘滿江村西齋接(集作對)海門浪衝高岸響潮入小池
渾巖樹蔭棋局山花落酒樽相逢每(集作歡更)留宿還似識
王孫
同張處士題李隠居園林(見三百十六卷)
前人
荒齋賈島
草舍徑微微終南對掩扉晩凉疎雨絶初曉遠蟬(集作山)
稀葉落無情地閒身着白衣樸愚由本性不是學忘機
題號州三堂吳郎中前人
無窮草樹昔誰栽新起臨湖白石臺半岸泥沙孤鶴立
三堂風雨四門開荷飜圓(集作團)露驚秋近柳轉斜陽過
水來昨夜北樓堪郎詠號城初鎖月徘徊
田將軍書院前人
滿庭花木半新栽石自平湖遠岸來笋迸隣家還長竹
地經山雨幾層苔井當深夜泉微上閣入高秋戶盡開
行背曲江誰到此琴書鎖着未朝廻
齋中前人
耽静非偽(集作謬)為本性實疎索齊中一就枕不覺白日
落低扉礙軒轡寡德謝接諾藂菊在墻隂秋窮未開萼
所食(集作飡)類病馬動影似移岳欲駐廹逃衰豈殊辭綆
縛已見飽時雨應豐蔬與藥
題從伯舍人道正里南園劉得仁
帝里餘新第朱門面碧岑曙堂增爽氣喬木動清隂直
去親瑶陛朝廻在竹林風流才子調好尚古人心薜荔
遮忩暗莓苔近井深禮無青草隔(一作鎖)詩有(一作共)白衣
吟軒静留孤鶴庭虛到遠砧掩關裁鳳詔開鏡理瓊簮
種植今如此塵埃永不侵雲奔投刺者日月待為霖
初夏題叚郎中脩竹里南園前人
高人遊息處與此曲池連密樹纔春後深山在目前遠
峯初絶雨片石欲生煙數有僧來宿應緣静好禪
西園前人
夏圃秋(一作晩)凉入樹低逢幘欹水聲飜敗堰山翠濕疎
籬綠滑莎藏徑紅連(一作繁)果壓枝幽人更何事旦夕與
僧期
錢塘青山題李隠居西齋李郢
小隠西亭為客開翠蘿深處遍青苔林間掃石安棋局
巖下分泉遞酒杯蘭葉露光秋月上蘆花風起夜潮來
湖山遶屋猶嫌淺欲棹漁舟近釣臺
園居前人
暮雨揚雄宅秋風向秀園不聞砧杵動時看桔橰飜釣
下魚初食船移鴨暫喧橘寒才弄色須帶(一作待)早霜繁
春晩東園曉思薛逢
劔外春餘日更長東園留醉樂高張松杉露滴無情淚
桃杏風飄不語香鶯戀葉深啼綠樹燕窺巢穩坐雕梁
也知留滯年華晩争那罇前樂未央
宿陳生山齋(見二百十七卷)溫庭筠
扶持山州避難冬夜二三禪侣吟茅齋
李涸
四海通禪客搜吟葉擁扃撚髭孤燭白閉目亂山青壁
掛敲冰杖爐溫注月瓶獨愁衙舊旆笏冷立殘星
花園即事呈常中丞(集作侍郎)趙嘏
煙煖池塘柳覆臺百花園裏看花來燒衣熖席三千樹
破鼻醒愁一萬杯不肯為歌隨拍落却因令舞帶香廻
山公仰爾延賓客好傍春風次第開
延賓(集作留賓)春風(集作春城)
南園前人
雨過郊原綠尚微落花惆悵滿塵衣芳罇有酒無人共
日暮看山還獨歸
郊園鄭谷
相近復相尋山僧與水禽蓑衣(集作煙蓑)春釣静雪屋夜碁
深雅道誰開口時風未醒(集作省)心恩(集作溪)光何以報祗
有醉和吟
題友人林齋張喬
喬木帶源(疑作凉)蟬來吟暑雨天不離高枕上似宿遠山
邊簟冷忩中月茶香竹裏泉(一作煙)吾廬近溪島憶别動
經年
和崔監丞春遊鄭僕射東園張蠙
春興隨花盡東園自養閒不離三畝地似入萬里山白
鳥穿籬去清泉抵石還豈同秦代客無位隠商山
次韻和友人冬日書齋前人
四季多花木窮冬亦不凋薄冰(一作雲)行處斷殘火睡來
消象版簽書帙蠻藤絡(一作落)酒瓢公卿有知己時得一
相招
南園題羅隠
摶擊路終迷南園且灌畦敢言逃俗態自是樂幽棲葉
長春松闊科圓早薤齊雨沾虛檻冷雪壓遠山低竹好
還成徑桃夭亦有蹊小忩奔野馬閒甕養醯鷄水石心
愈切煙霄分已暌病憐王猛畚愚笑隗囂泥澤圃潮平
岸江村柳覆堤到頭乘興是誰手好提携
文苑英華卷三百十七
