文苑英華卷二十五宋李昉等編
地類一
地賦一首土賦二首
五色土賦二首盖地圖賦一首
立春出土牛賦一首土牛賦三首
地賦劉允濟
元氣攸分太極斯判建三才以可久開二儀以貞觀偉
坤德之無疆恢地道之幽贊叶高明而資始孕沉潛而
剛斷空徵王母之圖竟勞豎亥之筭用能載九嶽振百
川蕩雲霧洩風煙羣物畢發衆象森然飛沉咸遂動植
斯甄五億十選二萬八千含靈應節蓄聖懷仙元命之
所苞矣彛倫之所繫焉周易以為理契於牝墨翟以為
仁深於天由是開階(一作陸)立隧(一作墜)提衡建極置羲和
之官列司徒之職審其遠近辨其紆直廣輪之數不愆
夷險之情不匿用能峻市朝明甸侯既布井而陳邑亦
列郡而分州窪盈沃瘠之品原野墳衍之流歛跨萬俗
兼該六幽隔蠻壤限夷陬珍卉竒木之他族鱗介羽毛
之異儔詭怪畢備璀璨咸周銀臺瑶檻玄闕丹丘鄒衍
之所不議方朔之所難紬禎符應於河象災異紀於春
秋爾乃禮備玉衣葉隆金屋彌北渚而應慶邁東陵而
誕福辭珠璫屏綃縠配飛龍以凝順詠關雎以薦淑契
眀理於東南想賢才於薖軸化漸蘋藻教敷種稑詠麟
趾而合符比螽斯而繁育功(疑作力)宜右轉道叶上升遵
四時以生殺順六氣以陶蒸珍符顯見寳歷相仍我疆
我理如坻如陵徽猷潜暢禮節鬱興大鑪交泰庶績其
凝用能祀列黃琮禮配蒼璧揚義聲於農步飛仁風於
禹跡服耒耜於田疇偃戈矛於邊埸諒嬪則之廣被信
輿圖之遠闢
土賦吕太一
一闔一闢分陽分隂坎為水兮離為火東方木兮西方
金惟土德之為大處中位而君臨寒暑不能易其節鬼
神無以測其深吐納清濁區分㝢縣帝軒感氣於星斗
虞舜降精於雷電爾其荆河墳壤淮海塗泥草木漸苞
於赤熾(疑作埴)璆鐵作貢於青黎火以炎上為母水以潤
下為妻黃白分於雍冀官位列於東西蒸之以為城闕
北連朔野累之以為臺觀上構虹霓為海為河為牛為
馬起圓規於陳法美教化於王者負之為模邊人失其
膽氣得之為祥晉卿載於原野且久且大非名可名定
剛柔於坤德合絲竹於宫聲夫其為重也封割五色分
茅錫社夫其為厚也包括萬象含姿育靈處瘠則勞處
沃則逸白獸忽見羵羊間出體均物而為象抱温柔以
成質舟航纔盡則青縷飛神六五既臨則黃裳元吉萬
國收其利三公主其秩因覆簣而成山為幽居而鑿室
不借譽於龍鳳直養德於麒麟失之則昆蟲作孽得之
則宗族以親雖鼇足初分重濁者為之地而羊角勃起
輕清者為之塵授之可薦於宗廟捧之未塞於孟津起刑
馬而為首祀勾龍以為神漢廟玉環方之則君王納諫
豐城寳劒拭之則光彩射人含物吐象包藏玉石均王
四時卑陛三尺運乎虚舟之中不以為損捧乎泰山之
上不以為益土之為德也重土之為性也平爰稼穡而
為務被朱紫而為榮余以既藉形體承恩天壤公和之
山窟非陋子猷之冬林自賞先君列國猶未斷於封疆
軒佐吹塵直庶幾於夢相
第二(以中方正色繁育生類為韻)韋岫
質賦坤元形分地類有持帶山川之力有長養稼穡之
利結為大塊中含萬物之根充被方輿外定九州之位
於是黃帝后土怒而交爭曰天有兩曜日為最眀地有
五行土為至精人無我而不立子無我而不成故禮得
之而以壇以墠君得之而以社以城子言各執其一端
子智不出乎四域(缺生字官韻)向者夸競交肩紛紜未息殊
不知皆在五土何自德色木之始藂榮本茂葉秀枝繁
不依於土何因託根火之重赫奕華夏照曜乾坤無吾
為土雖猛不存金生於山山吾所育水出於地地吾之
族若蔵礦朴於峯巒化江湖於原陸子何有哉吾為五
方之主為萬聖之雄造邦本立大中布而為金木水火
分而為南北西東使百王之傳授若四氣之始終皆德
非博厚故號不統同國家保大定功體元立正法土德
受天命陵無一抔之盗貢有五色之盛合為應鼓擊六
氣以還淳累作春臺熙萬人之遂性子蓋(疑作盍)鳩合異
類率賓殊方歸有極贊無疆帝乃約束遠近神乃紏合
要荒咸鞠躬離位厥角来王自是盡四夷之君長皆朝
我唐
五色土賦(以皇子畢封依色建社為韻)崔損
(按唐登科記大歷十年上都試賦第四崔恒第六崔種無名損者)
至哉土德光含五色其色也辨五方以建侯其德也發
萬物以生植自夏禹而作貢在徐方而是職王者立社
以封疆諸侯苴茅而有國於赫巨唐德之皇皇實乘土
而化康采大漢強幹之宜裂地以爵法有周維城之制
分土而王各班其位各正其方用甲日而靡忒建隂氣
而允臧定五方而式序分五色而有章平野烟銷發卿
雲之瑞彩高天雨霽浮麗日之重光衆色環封所以示
外共其方職正色居上所以表内附於中黃觀其儀則
知大君之有弼稽其旨則知邦伯之有秩列三才則惟
數在五參十端則惟德居一(一作德居于一)既眀既麗可以比
乎天文不騫不崩所以保乎隂隲配皇王之永久齊天
地而終畢矧夫經(一作建)邦理(一作禮)社必土是封光昭聖
德叶贊時雍將尊天以親地在侯土與國社既蕃翰乎
四海實底寧乎天下若然者君立社以布政臣受土而
宣威象君臣之同理知社土之相依是以成百王之則
作萬邦之憲珪璋玉帛莫不因我而執公侯伯子莫不
因我而建土之德也斯美社之義也奚擬其色也匪同
五星而乍連乍散其質也各表一方而嶽立山峙有以
崇國祚於我皇有以同盤石於宗子夫如是則其義廣
矣豈斯文之所能盡紀
第二(同前韻)盧士開(登科記作士閱)
尊彼國常乃立人極依大社以封土命諸侯以方色木
官復位東方(一作極)於焉必書火正是司南方由之可識
西同白帝之象北察玄武之職配中黃而立名覆四方
而作式於是端扆穆穆授策皇皇賢戚封建君臣樂康
既載人之爾厚亦植物而惟良可以載八紘包大荒豈
離逷于爾邑盡東南于我疆昔神黷無厭聞革故於有
魏天祚明德遂惟新於聖唐總祝融與蓐收臣玄冥與
勾芒知合之以濟代故貢之以来王守于爾位亦有寵
子思翦桐而是立故分茅以共理所以維城所以撫封
爰作稼穡錫之附庸列五色以相備和八音以相從色
能惟正音乃叶雅將察之以報功故封之以立社惟人
是恤選賢以建仰夏王之攸敦法周官之大憲胙之而
氏可命相之而宅可依五德聿修萬方知歸即之也真
彩煌煌望之也靈壇巍巍足以表正方夏發揚德輝等
乎珪瑞叶以元吉建樹侯家藩屏王室分之惟五行之
惟一寔邦家之永固與天壤而齊畢
蓋地圖賦(以聖德感通靈仙降獻為韻)錢起
有虞氏提地釐享天命光唘九有緝熙八政能使坤德
以寕祥符錫慶神矣王母通靈感聖獻爾寳圖昌爾金
鏡嗣堯之美於斯為盛固知冥貺有則休眀無極非天
私我有虞惟神歸于至德必將永其歷數寧惟錫彼封
域俾皇鑒之昭昭豈神明之默默諒可耀寰宇盛邦國
盖地如何匪茲不克懿此圖籙實昭應感廣豎亥之遐
步資重華之睿覽規方遠近微妙玄通致蠻貊於度内
出山川於卷中可以明四目逹四聰易曰不出戶知天
下何莫假此神功徒稽其囊括也吞八極盡四溟霜露
所墜日月所經莫不總天目入帝庭嗤秦政得燕圖以
拓境小穆公夢鶉首以稱靈亦有周王御天漢君求仙
窮人力於宇宙遍轍跡於山川孰與夫高居深視探微
洞玄得地理於冥契擁神休以永年則知明德在茲景
福是降播頌聲以洋溢洎寰海與里巷美矣哉歷選列
辟符瑞鉅萬雖玄珪告成白環入獻曷若斯圖之用也
九土弘而庶績建
立春出土牛賦(以平秩東作敬授人時為韻)常惟堅
月周於紀水次於行其候凛冽其氣清英倏歲隂之將
盡復陽春之載眀知北陸之寒光向斂喜東郊之暖氣
先迎是以候鴈思朔潜鱗或驚裂金火以取諸助氣策
土牛以示乃發生在弦望而宜早當晦朔而得平我皇
於焉以設教賢相由是以持衡請循其本也太史告時
有司選吉冬官蕆事牛人乃出將恊地紀克符天秩約
歲時之儉泰示農耕之遲疾惟榖是登惟人是恤察前
後之凖祈倉廩之實故知丑以牛為用牛以土為質合
隂陽之妙旨齊冬夏之秘術豈比夫作享昊天為牲繭
栗而已哉於是時既斯得令無不通候農祥而取正引
丁壮而就功我疆我理自西自東以茲政行而化洽宜
其人和而年豐徒觀乎彼蟄將唘斯牛是作正我耒耜
務我耕鑿首巍巍以山聳角戢戢而林錯制以紅縻飾
以丹雘出北陸以送寒佇西成而取穫野人知五畝可
樹遊子懷二頃負郭國之有令岡敢不敬一人布和萬
邦咸慶恩深草木澤浸翔泳考来今之規矩立振古之
龜鏡自得上行下效紛紛輝映然後鼎取新革去舊惟
利是持惟時是授自可家給而人足無乃兵強而國富
曾孫之稼克稔唐叔之禾乃秀不忤於物有利於人稽
乎天文上列於乾象究諸地志下協於坤珍不獨山川
其捨曷云九十其犉夫如是物各遂其性農不奪其時
仰崇丘之翼翼登春臺而熙熙相陳力而久矣願負重
而来斯永懷種德冀念茲而在茲
土牛賦(以示農耕之早晩為韻)陳仲師
服牛是比合土成美將十鈞之重斯得而一撮之多有
以雖欲勿用泥蟠之質初分誰謂爾無塊立之形酷似
是月也採吕氏時令徵圬人巧指始辨塗附寧分脉起
誠安媿乎角立復何勞於肉視然後遵土訓唘人時戒
曉而出迎春是資于以審先後之節有以占疾徐之期
仰白榆之文慙其睆彼叶葱犗之色則而象之能首出
於泥滓豈羣分於毫釐彼芻狗之列飾文繡以求媚泥
龍之興因舞雩而取類曷若標國典配田噐比物以作
則順時以相示同乎非馬契莊叟之至言偶彼真龍殊
葉公之繪事質美埏埴巧逾覆簣那虞食角之患寧假
熒蹄之異俾遊刃者訝全之於目運斤者喜墁之在鼻
且耒耜斯呈我則正春扈於農耕干戈既偃我則歸郊
馬於歲晩將物候自然諒人情何遠必也擥洪縻親紺
幰覩似是之足尚謂来思使畜疑之人猶將屢飯由是
出五種命三農乃修故事于彼窮冬闢我疆則厥壤爰
度考爾牧則其犉有宗今也物被殊私形分大造載之
以厚地之德奉之以先天之道時將敬授在三推播植
之前物或肇牽察庶物生成之早其用則大其儀可考
故曰如土委地者豈必以載牛為寳
第二(以四聲為韻)闕名
維土作稼維牛配坤將底法於田賦故侔形於國門其
聽也非喘其視也非奔協東風之表慶俾南畆之司存
戒期於彼發令於此知出者之在衢見觀者之如市三
之日可以于耜四之日可以舉趾稽小大之聿修標遠
近而稱美為德不殊建功能大思負軛之無虧豈蹊田
之有害曾是獨立農人咸集非芻茭之是仰豈鞭策之
云及騂而且角異魯國之山川花以為蹄同漢朝之井
邑若乃擇元辰司上春塗泥萃丹雘陳牛從繩兮則正
人從物兮惟新既牽之而不復亦繫之而克馴其儀可
采其跡難改奚中立而不倚若將行而有待假使越俗
多方武侯專思或封泥作雨或刻木成噐五榖以之惟
豐三軍以之不匱徒見機而有作匪應節而攸利豈如
我以牛為名以土為質示菑畬之早晩驗播植之舒疾
在天成象望北陸而分區在地成形近東郊而候律百
王傳而靡替丸扈司而弗失等農祥於程度祈帝籍之
充實
第三闕名
土牛所置惟民是利將立表以勸農勝陶冶而為噐相
牽之状或垂象而在天觀出之期諒成形而在地所以
無芻豢之損殊死生之類寔大塊之所資豈一撮之所
致故乃用為恒典蕆其成事執農政之後先因策人以
相示觀夫出康莊之際當立春之期既合土而成象矣
還服箱而似之誠鞭策而無用信耒耜之是持異彼土
龍每因旱而方致同夫芻狗表至仁而無私若非農為
國本曷能敬授人時原其事始誠則有以圖白巫以侔
形每葱犗而在視寧同日夕與羣羊而下来諒在月窮
惟御人之所指是以先春斯舉農正是供察之者覺順
時而行令觀之者知有事於上農既惟人而是瞻豈與
驥而同皂足以符務農之政足以叶勸人之道立之於
後訝春事之尚遲御之於前悟農功之在早令出惟行
百姓昭眀既有象而垂則表得時而親耕立以示農豈
憂燧尾之禍莫由而飯奚聞扣角之聲事有開而必先
義任重而致遠既遵之而為早方驗之而知晩非同金
鎻入寒渚而無蹤有異紺轅行籍田而方墾夫然則土
牛之出也可以為農政之本
文苑英華卷二十五
