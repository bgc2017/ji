文苑英華卷七百六十八宋李昉等編
刑法
嗣濮王犯贓請免死議一首
將軍王去榮殺人議一首
復讐議三首斷屠議一首
功臣恕死議一首刑議一首
嗣濮王犯贓請免死議裴子餘
議曰死者不可復生刑者不可復續故聖人但訊於羣
臣仰採爰書俯窺刑鼎應議之科有八議親之意特深
犯死之條有二犯贓之刑非重廣骨肉之禮則德盛而
教尊崇錐刀之禁則化衰而情莫(疑)謹按國子司南之
嗣爵重阜陵當膠東之榮位齊列無聞樂善有墜昭害
(疑)但以刑故宥過議人不捨武帝忍受於漢親抵罪可
矜高祖約法於秦暴則知原情輕重與事淺深哀死者
之銜冤不以親而廢法憫生靈之無識不以法而䧟人
盗為因官犯罪專殺以盗之此正盗而為輕因殺而非
重進雖傷於貪穢退非負於幽冤豈惟乾坤感氣雨露
所偏然而睦彼親親湏明惻隠謹議
將軍王去榮殺人議(并序)崔噐
右件官打殺本部富平縣令杜徽恩旨以其能放抛石
免死奪官自身配陜郡效力中書舍人賈至等未即行
下奏請奉進勑旨議者
臣等伏以法者天地之大典帝王守之猶不敢專也若
王去榮者乃敢擅殺是臣下之權過於人主開元已前
無者尊朝廷也當今(疑)為天下主愛無親疎得一去榮
而失萬姓何利之有又八議名例都無此名十惡科條
乃居其一殺本部縣令而陛下寬之王法不行人倫道
屈臣等奉詔不知所從夫國以法勝有恩無威慈母不
能使其子養由基射穿七札楚王以為辱國林慮公主
男犯法漢君不為減罪賤技則去榮何有受法則林慮
可徵晉文棄原取信以信大於原也今陜雖要郡不急
於法則海内無處不尅(疑)况陜郡乎無法也賈至等皆
朝之忠良見尅在近(此句疑)謹議
復讐議(并序)陳子昂
臣伏見同州下邽人徐元慶者父爽為縣吏趙師韞所
殺卒能手刃父讐束身歸罪議曰
先王立禮所以進人也明罰所以齊政也夫枕干讐敵
人子之義誅罪禁亂王政之綱然則無義不可以訓人
亂綱不可以明法故聖人修禮理内飭法防外使夫守
法者不以禮廢刑居禮者不以法傷義然後能暴亂不
作廉耻以(川文粹作悉)興天下所以直道而行也竊見同州
下邽人徐元慶先時父為縣令趙師韞所殺元慶潜為
(集作鬻身)傭保為其父報讐手刃師韞束身歸罪雖古烈者
(新唐書作士)亦何以多(新唐書作加)誠足以激清名教旁感忍辱
義士之靡者也然按之國章殺人者死則國家之畫一
(集作□一之)法也法之不二(新唐書作法不可二)元慶宜伏辜又按禮
經父讐不同天亦國家勸人之教者也教之不苟元慶
不宜誅臣聞昔者刑之所生本以遏亂仁之所利盖以
崇德今元慶報父之讐意非亂也行子之道義能仁也
仁而無利與亂同誅是曰能刑未可以訓元慶之可宥
顯於此矣然邪由正生理必亂作昔禮防至密其弊不
勝先王所以明刑本實由此今倘義元慶之節廢國之
刑將為後圖政必多難則元慶之罪不可廢也何者人
必有子子必有親親親相讐其亂誰救聖人作始必圖
其終非一朝一夕之故所以全其政也故曰信人之義
其政不行且夫以私意而害公法仁者不為以公法而
徇私義王道不設元慶之所以仁高振古義伏當時(新唐)
(書作義動天下)以其能忘生而徇(集作及)於德也今若釋元慶之
罪以利其生是奪其德而虧其利非所謂殺身成仁全
死無生之節也如臣等所見謂宜正國之法(新唐書作典)寘
之以刑然後旌其閭墓嘉其徽烈可使天下直道而行
編之於令永為國典
同前柳宗元
臣伏見天后時有同州下邽人徐元慶(文粹作君先下同)者父爽
為縣吏趙師韞所殺卒得手刃父讐束身歸罪當時諫
臣陳子昂建議誅之而旌其閭且請編之於令永為國
典臣竊獨過之臣聞禮之大本盖以防亂也若曰無為
賊虐凡為子者殺無赦刑之大本亦以防亂也若曰無
為賊虐凡為理者殺無赦其本則合其用則異旌與誅
莫得而並焉(新唐書作不得並也)誅其可旌兹謂濫黷刑甚矣旌
其可誅兹謂僣壊禮甚矣果以是示于天下傳於後代
趨義者不知所嚮違害者不知所立以是為典可乎盖
聖人之制窮理以定賞罰本情以正褒貶統於一而已
矣向使刺讞其誠偽考正其曲直原始而求其端則刑
禮之用判然離矣何者若元慶之父不䧟於公罪師韞
之誅獨以其私怨奮其吏氣虐于非辜州牧不知罪刑
官不知問上下蒙冐籲號不聞而元慶能以戴天為大
耻枕戈為得禮處心積慮以衝讐人之胷介然自克即
死(文粹作死而)無憾是守禮而行義也執事者宜有慚色將
謝之而不暇而又何誅焉其或元慶之父不免於死師
韞之誅不愆於法是非死於吏也是死於法也法其可
讐乎讐天子之法而戕奉法之吏是悖驁而陵上也執
而誅之所以正邦典而又何旌焉且其議曰人必有子
子必有親親親相讐其亂誰救是惑於禮也甚矣禮之
所謂讐者盖以冤抑沉痛而號無告也非謂抵罪觸法
䧟於大戮而曰彼殺之我乃殺之不議曲直暴寡脅弱
而已其非經背聖不亦甚哉周禮調人掌司萬人之讐
凡殺人而義者令勿讐讐之則死有反殺者邦國交讐
之又安得親親相讐也春秋公羊傳曰父不受誅子復
讐可也父受誅子復讐此推刃之道復讐不除害今若
取此以斷兩下相殺則合於禮矣且夫不忘讐孝也不
愛死義也元慶能不越於禮服孝死義是必逹理而聞
道者也夫逹理聞道之人豈以其王法為敵讐者哉議
者反以為戮黷刑壊禮其不可以為典明矣請下臣議
附于(文粹有法字)令(文粹有如字)斷斯獄者不宜以前議從事謹
議必逹理夫逹理(二理字浙本文粹並作禮)
同前韓愈
元和六年九月七日富平縣人梁悅為父報仇殺人(四字)
(舊唐志作殺仇人秦果)自投於縣請罪勅云復仇(舊唐志作報仇)殺人自
(舊唐志作固)有彛典以其申冤請罪視死如歸自詣公門發
其天性志在徇節本無求生(舊唐志有之心二字)寧失不經特從
減死(舊唐志有之法二字)宜决杖一百配流循州由是有此議
右伏奉今月五日勑復仇據禮經則義不同天徵法令
則殺人者死禮法二事皆王教之大端有此異同必資
論辨宜令都省集議聞奏者朝議郎行尚書職方員外
郎上騎都尉韓愈議曰
伏以子復父(文粹無父字)仇見於春秋見於禮記又見(舊唐書有)
(於字)周官又見(舊唐志有於字)諸子(文粹作信)史不可勝數未有非而
罪之者也最宜詳於律而律無其條非闕文也盖以為
不許復仇則傷孝子之心而乖先王之訓許復仇則人
將倚法專殺無以禁止其端矣夫律雖本於聖人然執
而行之者有司也經之所明者制有司者也丁寧其義
於經而深沒其文於律者其意將(文粹作特)使法吏一斷於
法而經術之士得引經而(新唐書作以)議也周官曰凡殺人
而義者令勿讐讐之則死義(新唐書有者字)宜也明殺人而不
得其宜者子得復讐也此百姓之相讐者也公羊傳曰父
不受誅子復仇可也不受誅者罪不當誅也誅者上施
於下之辭非百姓之相殺也又周官曰凡報(集本新唐書作執)
仇讐者書於士殺之無罪言將復仇必先言於官則無
罪也今陛下垂意典章思立定制惜有司之守憐孝子
之心示不自專訪議羣下臣愚以為復仇之名雖同而
其事各異或百姓相仇如周官所稱可議於今者或為
官吏所誅如公羊所稱不可行(文粹作議)於今者又周官所
稱將復仇先告於士則無罪者若孤稚羸弱抱微志而
伺敵人之便恐不能自言於官未可以為斷於今也然
則殺之與赦不可一例宜定其制曰凡有復父仇者事
發具其亊因下(二字文粹作申)尚書省集議奏聞酌其宜而處
之則經律(文粹新唐書無律字)無失其旨矣謹議
斷屠議崔融
議曰春生秋殺天之常道冬狩夏苗國之大事豺祭獸
獺祭魚自然之理也一乾豆二賓客不易之義也上自
天子下至庶人莫不揮其鸞刀烹之鶴鼎所以充庖厨
故能幽明感通人祗輯睦萬(會要作百)王千帝殊塗同歸今
若(通典作者)禁屠宰斷弋獵三驅莫行一切不許便(通典作將)恐
違聖人之逹訓紊明王之善經一不可也且如江南諸
州乃以魚為命河西諸國以肉為齋一朝禁止百姓勞
弊富者未革貧者難堪二不可也加有(會要作又)貧賤之流
刲割為事家業倘失性命不全雖復日戮一人終慮未
能揔絶但益恐嚇惟長奸欺外有斷屠之名内誠鼓刀
者衆勢利依倚請託紛紛三不可也雖好生惡殺是人
之小心(通典作是君子之小恩)而考古會今非國(諸本有家字)之大體
但使順月令奉天經造次合禮儀從容中刑典自然人
得其性物遂其生何必改革方為盡善伏惟聖主採擇
謹議
功臣恕死議吕温
昔衛蒯瞶以竊國之詐盟其陪臣服冕乘軒三死無與
近代惑者為因口號(一作因為口實)於是乎有功臣恕死之典
考諸古訓其異端歟稽諸時事其亂本歟何者有國之
柄莫大乎刑賞人生有欲不可以不制天討有罪不可
以不刑盖刑者聖王所(一作持)以佐道德而齊天下者也
功濟乎物不可以不賞賞勸乎功不可以不信盖信者
聖人所以一號令而惇天下者也然則恕死之典棄信
而廢刑何以言之夫立功者自八元十亂之後非盡能
賢或有起屠販壟畆行陣之間乘帝王應天順人之勢
用力無幾遂貪天功超騰風雲各得變化率勞怙寵崛
強自負僣冒無厭見利忘義是宜崇威峻法大為之防
而反丹書鐡劵許以不死其功大者可以五作亂而十
犯上孰不以暴為無傷乎且人君之言如渙汗不反旣
與之要天地誓山河卒(倉忽反)一旦失馭有黥韓之罪神
怒人怨不得已而誅是棄信也若恣行兇險隳突憲綱
或姦鋒將發釁逼宗社乃念斯言之玷忍而不誅是廢
刑也向者纔得其塵涓之勞(集作效)螢燭之助而信棄刑
廢將焉用之使賢而有功驚寵懼滿自居無過之地何
恕死為使愚而有功小人不幸(集作知)又告以無死是增
驕而啓奸適所謂賞之(一有以字)禍也雖恕之死其能免乎
夫其賢如太公忠如伊尹惟君知臣可以勿貳而遽宥
以罪死是疑其不終非所以待之以誠而盡君子之心
也若乃猾如狗盗庸如黥徒未有罪而先恕之死是不
許其慕生廉耻自固名節非所以道之以德而勸小人
之善也以為明君之處勞臣也安之以爵禄拘(集作護)之
以紀律名之以好惡聳之以禍福使得遷善遠罪保勲
全名剖符傳慶與國終始恩斯勤斯是亦極矣柰何撓
權亂法以罪寵人墜信賞必罰之典虧昭德塞違之道
恐非哲王經邦軌物之制也謹議
刑議楊䕫
議曰刑可以立乎堯舜不能去不亦深乎曰貳於法而
行之苟違之者是不由砥終而紊之則孰若嚴刑而使
知畏姑以一宇言之立其墻垣崇其閈閎猶有穴而入
者而况於不設乎漢輕其法穽民於禍矣之而不是子
更(此句疑)嗚呼致金於路坐拾者以盗不
文苑英華卷七百六十八
