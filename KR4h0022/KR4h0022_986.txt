文苑英華卷九百八十七宋李昉等編
交舊十
祭崔使君簡文一首
祭崔使君神柩歸上都文一首
祭崔使君敏文一首
為崔侍御祭穆員外文一首
祭李柳州文一首祭太常裴少卿文一首
祭薛中丞文一首祭虞部張員外文一首
祭亡友柳子厚文一首祭張給事徹文一首
祭竇司業文一首祭馬僕射惣文一首
祭柳州柳員外文一首
祭(集有姊夫二字)崔使君簡文柳宗元
某年月日某謹以清酌庶羞之奠祭于永州刺史博陵
崔君(集作公)之靈天之生人或哲或愚君取其英爰輝(集作)
(耀)于初譽動京師(集作邑)施於方隅密勿書奏元侯是俞
蜀寇内侮禍連羌髳君出顯畫披攘其徒南平劒門西
獲戎俘超受刑曹留守(集作揔)南都移刺連部下民其蘇
道不可常病惑中途悍石是餌元精以渝雷謗爰興按
驗增誣始雖進律終以論辜溟海浩浩而君是踰崇(集作)
(嵩)山茫茫而君是居厥弟抗憤呌于天(集作康)衢天子憫
焉訊以文書御史既斥連帥是除期復中壤遽淪别區
喪還大浸又溺二孤痛毒荐仍振古所無何適(讀作謫)于
天降此剪屠柩不及歸寓葬荒墟將葺將就誓還里閭
嗚呼君之子姓惟自我出母儀既虧父訓又失煢煢相
視撫悼增恤咸冀其才以大家室惟昔與今(集作君)年殊
志匹書諮夕討期正文律實契師友豈伊親暱(集作昵)誰
謂斯人變易成疾良志莫踐乖離永訣(集作訖)嗚呼永山
之西湘水之東殯紖以出斧屋爰封神非久留息駕于
中書石為誌世德斯崇拜首以酌出涕無窮(集作手㪺以酌涕出)
(焉窮)
祭崔使君神柩歸上都文前人
嘻乎崔公之柩嘻乎崔公楚之南其土不可以室或坋
而頹或埆而崒隂流(一作沉)泄漏瀐没渝溢碩鼠大蟻傍
穿側出虧疎脆薄久乃自室不如君之鄕式堅且密嘻
乎崔公楚之南其鬼不可與友躁戾佻險睒眒欺苟脞
賤暗曶輕囂(一作嚚)妄走不思已類好事羣醜不如君之
鄕式和且偶日月甚良子姓甚勤具是舟轝寧君之神
去爾夷方返爾故隣奕奕其歸宜樂且忻君死而還我
生而留永矣殊世曷從之遊酧觴于座與涕俱流
祭崔使君敏文前人
夫産崑崙者難為玉植鄧林者難為木公以令望顯于
華族藝邃六書學該七錄耽此黃老恬於寵辱入補黑
衣出参甸服紀綱淮海政令維肅宰制岳濱周於仁育
儲闈典議直清攸屬久次推能二州繼牧至于是邦率
由舊俗和易勿亟優游自足既有小(集作少)吏亦勤(集作勤于)
庶獄妖誣殄除淫祠剪覆出令三歲人無怨讟進律未
行歸神何速某咸以罪戾謫兹炎方公垂惠和枯稿以
光鳴鸞適野泛鷁沿湘廣筵命樂華燭飛觴高歌屢舞
終以無荒紛慮斯屏憂懷暫忘良時不再斯樂難常今
其奈何顧慕增(集作感)傷嗚呼哀哉室有迭去川無息流
追懷曩晨恍若夢遊奠撤(集作徹)中寢魂遷葉(集作乘)舟邦
人永思匍匐隠憂况我懷德心焉若抽潔誠可鑒蘋藻
非羞
為崔侍御祭穆員外文韓愈
維年月日故人博陵崔愬謹以清酌之奠祭于亡友穆
六端公之靈於乎建中之初予居於嵩携扶北奔(集注作歸)
避盜来攻晨及洛師相遇一時顧我無(集作如)故睠然顧
之子有令聞我来自山之子畯明我鈍而頑道實(集作既)
云異誰從知我我思其厚不知其可(集注作不可而可)於後八
年君從杜侯我時在洛亦應其招留守無事多君子寮
罔有疑忌惟其嬉遊草生之春鳥鳴之朝我轡在手君
揚其鑣君居其(集注作復我)室我既来即或以咏(集作嘯)歌或
以偃側誨余以義我復(集註作復我)以誠終日以(蜀本作與)語無
非德聲主人信讒有惑其下殺人無罪誣以成過入救
不從反以為禍赫赫有聞王命三司察我于獄相從係
縲直(一作曲)生何(蜀本作可)樂曲死何(蜀本作可)悲上懷王人(蜀本作主)
(人)内閔(杭本作關)其私進退之難君(集作居)處之宜既釋于囚
我来徐州道之悠悠思君為憂我如京師君居父喪哭
泣而拜言辭不通我歸自西君反吉服晤言無他往復
其昔不日而違使(集作重又作禆)我心惻自後聞君母喪是丁
痛毒之懷六年以并(集注作經)孰云孝子而殞厥靈今我之
至入門失(集作哭)聲酒肉在前君胡不飡升君之牀(集作堂)
不與我言嗚呼死矣何日来還
祭李柳州文前人
維元和元年歲次景戌二月乙未朔二十四日戊午將
仕郎守江陵府法曹参軍韓愈謹以清酌庶羞之奠敬
祭于故柳州李使君員外二(集作三)兄之靈古語有之白
頭如新傾盖若舊顧意氣之何如何(集作曷)日時之足究
當貞元之癸未(一作酉非)惕皇威而左授伏荒炎之下邑嗟
名頹而位仆歴貴部而西邁邇清光於(集註作而)暫覯言莫
(集作若)交而情無由既不賈而奚售哀窮遐(集作荒)之無圖
㧝(集作拏)百憂以(集註作而)自副辱問訊之綢繆常(集作恒)飽饑
而愈疚接雄詞於章句窺逸跡於篆籀苞黃甘而致貽
(一作辭)獲筆紙之雙貿投義魚之短韻愧韜瑕而舉秀俟
新命於衡陽費薪芻於館侯空大亭以見處憩水木之
幽茂逞英心於縱博沃煩腸於(集註作以)清酌航北湖之空
明覷鱗介之驚透宴州樓之豁逹衆管啾(集作秋非)而並奏
得恩惠於新知脱冤(集作窮)愁於往陋輟行謀於俄頃見
秋月之三彀逮天書之下降猶低廻以宿留念暌離之
在期謂此會之難又援(集作授)縞紵以託心示兹誠之不
謬儻後日之北遷約窮歡於一晝雖椽奉之酸寒要拔
貧而為富何人生之難信指(集作捐)斯言而莫就始訝信
而(一作於)暫疎遂承(集作成)凶於不救見銘旌之低昂尚遲
疑於别袖憶交酬而迭舞奠單杯而哭柩美夫君之為
政不撓(一作僥)志於讒搆遭唇舌之紛羅獨凌晨而孤雊
彼憸人之浮言雖百年(一作輩)其何詬洞往古而高觀固
邪正之相寇幸竊覩其始終敢不明白而蔽覆神乎来
哉辭以為侑尚饗
祭太常裴少卿文前人
維元和九(一作元非)年給事中李逢吉給事中孟簡吏部侍
郎張惟素吏部侍郎張賈比部郎中史館修撰韓愈等
謹以庶羞清酌之奠致祭于太常裴二十一兄之靈朝
廷之重莫過乎禮雖經策具存而精通盖寡自郊丘故
事宗廟時宜大君之所旁求丞相之所卒問羣儒拱手
宗祝醉心兄皆指陳根源斟酌通變罔不允符天旨克
協神休至于公卿冠婚士庶喪祭疑皆響答問必實歸
從我者定(集作足)為軌儀異我者無逃指笑動為時法言
比(集作必)古經獨立一朝高示千古而又驅馳朋執僶俛
宗親擔石之儲常空於私室方丈之食每盛于賓筵贈
必固辭求無不應孰云具美而不永年愈等早接遊從
實欽道義致誠薄奠以訣終天嗚呼哀哉尚饗
祭薛中丞文(同李逢吉孟簡等)前人
維元和九(一作元非)年歲次甲午閏八月乙已朔十五日已
未某官某乙等謹以清酌庶羞之奠祭于亡友故御史
中丞贈刑部侍郎薛公之靈公之懿德茂行可以勵俗
清文敏識足以發身宗族稱其孝慈友朋歸其信義累
升科第亟踐班行左掖南臺共傳故事詩人墨客争諷
新篇羽儀朝廷輝映中外長途方騁大限俄窮聖上軫
不憗之悲具寮興云亡之歎况某等忘言斯久知我俱
深青春之遊白首相失来陳薄奠詎盡哀誠嗚呼哀哉
尚饗
祭虞部張員外季友文前人
維元和十年月日中書舍人王涯考功郎中知制誥韓
愈禮部侍郎崔羣京兆尹許季同考功員外郎庾承宣
河中節度判官殿中侍御史邢册等謹以清酌庶羞之
奠敬祭于亡友張十三員外之靈嗚呼往在貞元俱從
賓薦司我明試時維邦彦各以文售幸皆少年羣遊旅
宿其歡甚焉出言無尤有獲同喜他年諸人莫有能比
倏忽逮今二十餘歲存皆衰白半亦辭世外纏公事内
廹家私中宵興歎無復昔時如何今日(集註作於今)又失夫
子懿德柔聲永絶心耳廬親之墓終喪乃歸佯(集作陽)瘖
避職妻子不知分司憲臺風紀由振遂遷司虞以播華
問不能老夀孰究其因託嗣於宗天維不仁酒食備設
靈其降止論德叙情以視諸誄哀哉尚饗
祭亡友柳子厚文前人
維元和十五年歲次庚子五月壬寅朔五日景午韓愈
謹以清酌庶羞之奠敬祭于亡友柳君(集本唐文粹無君字)子厚
之靈嗟嗟子厚而至然耶自古莫不然我又何嗟人之
生世如夢一覺其間利害竟亦何校當其夢時有樂有
悲及其既覺豈足追惟凡物之生不願為(杭本作謂)材犧罇
青黃乃木之災子之中棄天脱&KR0919;羈玉佩瓊琚大放厥
詞富貴無能磨滅誰紀子之自著表表愈偉不善為斵
血指汗顔巧匠旁觀縮手袖間子之文章而不用世乃
令吾徒掌帝之制子之視人自以無前一斥不復羣飛
刺天嗟嗟子厚今有今亡(一作今也則亡)臨絶之音一何琅琅
徧告諸友而(二本作以)寄厥子不鄙謂余亦託以死凡今之
交觀勢厚薄余豈可保能承子託非我知子子實命我
猶有鬼神寧(集註作予文粹作弗)敢遺墮念子永歸無復来期設
祭棺前矢心以辭嗚呼哀哉尚饗
祭張給事徹文前人
維年月日兵部侍郎韓愈謹以清酌之奠祭于故殿中
侍御史贈給事中張君之靈惟君之先以儒名家逮君
皇考再振厥華鄕舉(集作貢)進秀有司第之從事元戎謹
職以治遂拜郎官以職王憲不長其年飛不盡翰乃生
給事松貞玉剛幹父之業纂文有光屢辟侯府亦佐梁
師前人是似耋吏嗟咨御史闕人奪之於朝大厦之構
斧斤未操府遷幽都頑悖未孚繄君之賴乃奏乞留乃
遷殿中朱衣象服(集作板是)惟義之趨豈利之踐虺犲發舋
闔府屠割(集作剥)償其恨犯君獨高脱露刃成林弓矢攘
攘千萬為徒噪讙為狂君獨叱之上不負汝為此不祥
將死無所雖愚無知慚屈變色秉(集作君)義不辱殺身就
德天子嘉之贈官近侍歸於一死萬古是記我之從女
為君之配君於其家行實高世無所於(集作掩)葬與(集註作輿)
魂東歸誄以贈之莫知我哀嗚呼哀哉尚饗
祭竇司業牟文前人
維年月日兵部待郎韓愈謹以清酌庶羞之奠祭于故
國子司業竇君二兄之靈惟君文行夙成有聲江東魁
然厚重長者之風一舉於鄕遂收厥功屢佐大邦(袁本作侯)
以調兵戎詔曰予虞汝為郎中乃令洛陽歲且四終維
刑之慎掌正隸僮命守高平命副(集作制)儒宫朱衣銀魚
象服以崇錫榮考妣孝道上窮官不滿能亦云逹通逾
七望八年孰非公(蜀本作踰七八年孰非望公非)在君無憾我意不充
君之昆弟三以詞雄刺史郎官(集作中)四繼三同於士大
夫可謂顯融我之獲見實自童蒙既受誘勸(集作既愛既勸)在
麻之蓬自視鶵□望君飛鴻四十餘年事半如夢(集作四十)
(年餘事如夢中)分宰河洛愧立並躬俱苦(集作官)於學以纖臨洪
惠詩不酧報德以空死生莫接孰明余(集作我)衷於祭告
情文以自攻嗚呼哀哉尚饗
祭馬僕射總文前人
維年月日吏部侍郎韓愈謹以清酌庶羞之奠敬祭于
故僕射馬公十二兄之靈惟公弘大温恭全然德備天
故生之其必有意將明將昌實艱初試佐戎滑臺斥由
尹寺適彼甌閩&KR1142;[危瓦]䟦躓(一作踕)顛而不踒乃得其地于
泉于虔始執郡符遂殿交州抗節番禺去其螟蠧蠻越
大蘇擢亞秋官朝得碩士人謂其崇我勢方起東征淮
蔡相臣是使公兼邦憲以副經紀殲彼大魁厥勲孰似
(蜀本作以)丞相歸治留長蔡師茫茫黍稷昔實棘茨鳩鳴雀
乳不見梟鴟惟蔡及許舊為血仇命公并侯耕借之牛
束其弓矢禮讓優優始誅鄆戎厥疆(集作墟)腥臊公往滌
之兹惟樂郊惟東有猘惟西有虺顛覆朋鄰我餘有幾
嵂崒中居斬其眷尾岱定河安惟公之韙帝念厥功還
公于朝昇(蜀本作陟)于地官且長百寮度彼四方孰樂可據
顧瞻衡鈞(蜀本作鈎衡)將舉以付惟公積勤以疾以憂及其
歸時當謝之秋賀問(李邴本作門)未歸弔廬已萃未燕于堂
已哭于次昔我及公實同危事且死且生誓莫捐棄歸
来握手曾不三四曾不濡翰酬酢文字曾不醉飽以勸
酒胾奠以叙哀其何能致嗚呼哀哉尚饗
祭柳州柳員外文崔羣
惟靈天資秀異才稱雋傑早著嘉名遠播芳烈惣六藝
之要妙踐九流之治切鏌鎁鋒利浮雲可决騏驥逸步
飛塵可絶閉匣不用伏櫪何施才命罕并今古同悲五
嶺三湘寒暑潜推樂道忘憂襟靈甚夷掞藻揮毫騫翔
是期柰何終否神也我欺嗚呼鵰飛半空羊角中戾彼
蒼難詰善人斯逝羣宿受交分行敦情契遺文在箧贈
言猶佩撫孤追往泫然流涕孑孑丹旐翩翩素帷鵩弔
是月龜從有時路出長阡將赴京師旨酒一觴哭君江
湄往矣子厚魂期来斯尚饗
文苑英華卷九百八十七
