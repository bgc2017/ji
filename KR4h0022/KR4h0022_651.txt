文苑英華卷六百五十二宋李昉等編
勸學
上東宫勸學啟一首上東宫請講學啟一首
薦士
上桂州李中丞薦盧遵啟一首
薦韓乂啟一首薦王寧啟一首
賀官(雜賀附)
賀陸相公拜相啟一首賀趙相公拜相啟一首
賀趙江陵宗儒辟符載啟一首
賀裴相公破淮西啟一首
賀門下裴相公啟一首
賀門下李相公啟一首
賀中書門下平澤潞啟一首
賀相國汝南公啟一首
賀高相公除荆南啟一首
勸學
上東宫勸學啟(玄宗為太子時)劉憲
臣以今月二十二日侍從外參親奉令旨令臣勾當所
進書随了随進并語臣云當今閒暇正好讀書臣自承
殿下之好尚私心歡喜不能自勝伏惟天縱神武生知
睿哲誠時與理會固無待勤求然自古及今皆重于學
至於光輝盛德發揚令聞安靜身心保寧家國除此之
外更無以加常人讀書擬干爵禄事湏精熟乃堪試練
殿下居副君之位有絶世之才豈假尋章摘句哉蓋應
略知大意而巳用功甚少為利極多伏願克成美志無
棄暇日上以慰至尊之心下以答庶寮之望幸甚幸甚
侍讀禇無量經明行脩在朝罕匹是以皇帝簡擇令侍
殿下謂宜時蒙召問而察其言臣以愚劣忝迹端士區
區之誠莫不罄竭謹啟
上東宫請講學啟(玄宗為太子時)張說
臣某等啟臣聞安國家定社稷者武功也經天地緯禮
俗者文教也社稷定矣固寧輯於人和禮俗興焉在刊
正於儒範順考古道率由舊章故周文王之為太子也
崇禮不倦魏文帝之在春宫也好古無怠博覽史籍激
揚令聞取高前代垂名不朽伏惟皇太子殿下英睿天
縱聖敬日躋神算密發雄威立斷廓清氛祲用寧國家
兆人由是歸德六合所以推功主鬯青宫固本也分務
紫極觀政也副羣生之望作累聖之儲殿下之於天下
可謂不輕矣監國理人可謂至重矣莫不拭目而視清
耳而聽冀聞異政以裨聖道臣愚伏願崇太學簡明師
重道尊儒以養天下之士今禮經殘缺學校陵遲歴代
經史率多紕繆實殿下闡揚之日刊定之秋伏願博採
文士旌求碩學表正九經刊考三史則聖賢遺範粲然
可觀况殿下至性神聰留情國體幸以問安之暇應務
之餘引進文儒詳觀文典商略前載討論得失降温顔
開讜議則政途理體日以增益繼業承祧永垂德美臣
等行業素輕藝能寡薄顧慙端士叨侍宫闈日夜祗懼
無以匡輔區區微誠願效塵露輕進芻鄙庶垂採擇臨
啟如失伏用兢惶謹啟
手令答曰經史脫誤事資刊理自非通儒孰詳大義侍
讀等升堂觀(集作覩)奥能定闕文今司經崇文皆有舊籍
敬承来教即令考序項日以来未暇數(集作接)對何嘗少
選而忘德音尋當叙進羣英(集作公)冀聞餘論仍令(集作今仍)
錄留啟本以代書紳
薦士
上桂州李中丞薦盧遵啟柳宗元
某啟凡士之當顯寵貴劇則其受賜於人也無德心焉
何也彼將曰吾勢能得之是以所出者大而其報也必
細居窮厄困辱則感槩捧戴萬萬有加焉是以所出者
小而其報也必巨審矣故凡明智之君子務其巨以遺
其細則功業光乎當時聲名流乎無窮其所以激之於
中者異也若宗元者可謂窮厄困辱者矣世皆背去顦
顇曠野獨頼大君子以明智垂仁問訊如平生光耀囚
錮若被文繡嗚呼世之知止足者鮮矣既受厚遇則又
有不巳之求以黷閣下之嚴威然而亦欲出其感槩捧
戴而效其巨者伏惟閣下留意裁擇幸甚幸甚伏以外
族積德儒厚以為家風周齊之間兄弟三人咸為帝者
師孝仁之譽高於他門伯舅叔仲咸以孝德通于鬼神
為文士所紀述相國彭城公嘗號于天下名其孝以求
其類則其後咸宜碩大光寵以充神明之心今乃彫喪
淪落莫有逹者豈與善之道無可取耶獨内弟盧遵其
行類諸父靜專温雅好禮而信飾以文墨逹於政事今
所以聞於閤下者無怍於心無愧於色焉以宗元棄逐
枯槁故不求逹仕不務顯名而又難乎其進也竊高閤
下之舉賢容衆故願委心焉則施澤於遵過於厚賜小
人也遠矣以今日之形勢而不廢其言使遵也有籍名
於天官獲禄食以奉養用成其志一舉而有知恩之地
(地集作士)焉可不謂務其巨者乎伏惟試詳擇焉言而無實
罪也其敢逃大譴(七字集作罪其敢逃)進退恐懼不知所裁不宣
謹啟
薦韓乂啟杜牧
某啟昨日所啟言韓拾遺事非與韓求衣食救饑寒也
御史亦豈為救饑寒之官乎中丞必曰大梁奏取韓以
救饑寒何不去夫幕吏乃古之陪臣以人為北面雖布
衣無耻之士亦宜訪其樂與不樂况有耻(集作道)之君子
乎韓以旅寓洛中非不樂汴(集作梁)也不甘不告之請耳
韓及第後歸越中佐沈公江西宣城府罷唐扶中丞辟
於閩中罷府歸路由建州妻為元晦同高祖妹惡晦為
人不省之及晦得越乃棄産避之居常州殷儼者仰韓
之道自閩寄百縑遺之及門不開書緘而斥去之牧比
两府同院但見其廉慎高絜亦未知其道太和八年自
淮南有事至越見韓居(集作君)於境上三畆宅兩頃田樹
𬞞釣魚唯召名僧為侣餘房究易嬉嬉然無日不自得
也未嘗及身名出處之語未嘗入公府造請與幕吏宴
遊因此不為縉紳所相見禮蕭高二連帥至即日造其
廬詢以(集作其)政事稱先人梓材有文學高名沒於越之
府幕故不願復為越賓及高至許下厚禮辟之其為人
也貞絜芳茂非其人不與遊非其食不敢食蕭舍人考
功崔員外是趨於韓交者牧復趨於蕭崔二君子者即
韓之去牧其間不啻容數十人矣亦安得知其賢而言
之復不僣乎伏恐中丞謂韓求官以衣食干交朋者中
丞初在憲府固宜慎選御史御史固非救饑寒之官某
久承恩知但欲薦賢於盛時雖至淺陋亦知不可以交
友饑寒求清秩以干大君子者伏恐(集作慮)未審誠懇故
此具陳本末伏惟照察謹啟
薦王寧啟
某啟前渭南縣令王寧前件官實有吏才稱於衆口年
少強力一也遇事必能裁割二也既藴智能無頭角誇
誕三也廉直可保四也處於驕將内臣之間必能和同
五也今者邊將生事雜虜起戎不憂兵甲唯在饋運某
過承恩奬輙敢薦才伏惟取捨之間特賜恕察謹啟
賀官(雜賀附)
賀陸相公拜相啟吕頌
某啟伏見詔書相公拜上台之位寅亮天工登翊王室
弼成大化佇致和平叶一人夢卜之求副四海具瞻之
望凡在中外孰不慶幸方今聖主文明天下思理兵革
不舉于兹十年黎元有再安之望戎馬有歸牧之勢夫
物應有兆機生其微制動者守乎靜求直者端乎表秉
鈞者慎始而圖其終也相公天實生德錫我皇家顒顒
蒼生延首以望蠻夷左袵亦仰無窮某受任遐荒職在
邊鎮瞻戀欣忭無任下情
賀趙相公拜相啟
某啟伏見某月日詔書伏承相公膺啟沃之心登輔弼
之任人望巳久天意下從休聲飈馳浹洽海内凡在士
庶不勝慶幸伏以陛下文德聿脩武功克靜祲沴不作
昇平漸階正可乘天時以創制因人事以立法天其或
者必以相公乘啟聖之運致仁壽之期自然百度以貞
九流式叙霜露所墜罔不開化蠢動含生皆遂其性致
君堯舜何獨古人某受命荒服職在天涯瞻望喜躍無
任下情
賀趙江陵宗儒辟符載啟柳宗元
某啟伏聞以武都符載為記室天下立志之士雜然相
顧繼以歎息知為善者得其歸嚮流言者有所間執直
道之所行義風之所揚堂堂焉實在荆山之南矣幸甚
幸甚夫以符君之藝術志氣為時聞人才位未會盤桓
固久中間因緣䧟在危邦與時偃仰不廢其道而為見
忌嫉者横致唇吻房給事以高節特立明之於朝王吏
部以清議自任辨之於外然猶小人浮議困在交戟凡
諸侯之欲得符君者城聮壤接而惑於騰沸環視相讓
莫敢先舉及受署之日則皆開口垂臂悵望悼悔譬之
求珠於海而徑寸先得則衆皆怏然罷去知竒寳之有
所歸也嗚呼巧言難明下流多謗自非大君子出世之
氣則何望焉瞻望清風若在天外無任感激欣躍之至
輕黷陳賀不勝戰越不宣謹啟
賀裴相公破淮西啟元稹
某啟伏見當道節度使牒伏承相公生禽吳元濟歸斬
闕下功高振古事絶稱言億兆讙呼天下幸甚某聞舉
世非之而心不惑者謂之明羣疑未亡而計先定者謂
之智日者天棄淮蔡蓄為汙瀦五十年間三后垂顧𦕈
爾元濟繼為凶妖謂君命可逃以父死為利聖上以睿
謨神筭方議剪除羣下守見習聞咸懷阻沮公英猷獨
運卓立不回内排疑惑之詞外輯異同之旅三軍保任
一意誅鋤投石之卵雖危拒輪之臂猶奮頼閤下忠誠
憤激親自拊廵靈旗一臨餘沴電掃此所謂俟周公而
後淮夷服得元凱而後吳寇平凡在陶甄孰不忻幸况
某早趨門館抃躍尤深僻守遐荒不獲随例拜賀無任
踴躍徘徊之至
賀門下裴相公啟劉禹錫
某啟伏以相公含道傑出降神挺生坐籌以弼睿謩秉
鉞以行天討風雲助氣山岳效靈制勝於罇爼之間指
蹤於韝緤之末蕭斧既定衮衣以歸君心如魚水人望
如風草一德交暢萬方(集作邦)和平運神思於洪爐納生
靈於壽域文武丕績冠于古今某恪守遐荒不獲随例
拜賀瞻望抃躍無任下情
賀門下李相公啟(自西川入為大夫拜相)
某啟伏以聖君當功成愷樂之日而求賢愈切思治益
深是上玄垂休欲速致太平之明效以相公事業而逢
此時天下之人視仁壽之域其猶尋尺故命書所至德
風随之微材片善咸自磨拂况同主國柄如吹塤箎含
生之倫唯所措置日月亭午物無邪隂聖賢合德人識
正道雖居畎畆足以詠歌某遐守要荒不獲随例拜賀
私感竊忭實倍恒情
賀中書門下平澤潞啟杜牧
某啟伏以上黨之地肘京洛而履蒲津倚太原而跨河
朔戰國時張儀以為天下之脊建中日田悅名曰腹中
之眼帶甲十萬籍土五州太行夷儀為其扃關健馬強
兵為其羽翼自逆黨專有僅及一世頗聞教育實曰精
強昨者凶豎專地之請初陳聖主整旅之詔將下中外
遠邇皆疑難攻蜂蠆螳蜋頗亦自負伏惟相公上符神
斷潜運廟謀仗宗社威靈驅風雲雷電掌上必取彀中
難逃纔逾周星果梟逆首周公東征之役捷至三年憲
皇淮夷之師尅聞四歲較虜寇之強弱曾不等倫考攻
取之敗亡何至容易若非睿筭英略借箸深謀比之前
脩一何遠出自此鞭笞反側洒掃河湟大開明堂再振
儒校窮天盡地皆為壽域之人赤子秀眉共老止戈之
代某謬分符竹實由恩知慶快歡忭之誠倍百常品不
宣謹啟
賀相國汝南公啟李商隠
某啟日者慶屬中興運推常武仰窺金版遐考瑶圖順
祖之孝思丹青曾閔憲皇之武力刀机彭韋聖上初九
潜淵登三佩契以后稷岐嶷為小慧故人莫得知以漢
皇雲物為下祥故神無所豫洎陟元后洪惟長君固必
降非常之人輔惟新之政伏惟閤下昭回降彩沆瀣融
精往執靈鉟正星辰之分野今調鏤鼎猶日月之得天
昔軒后師臣成(集作商)王畏相殷奉伊尹則謂之元聖周
事吕尚則命為太公此王者之所以尊賢傑而不以為
疑也至于姬旦金縢不與燕召同列仲尼麟史不令游
夏措辭甘盤尊舊學之名夷吾居仲父之位此又賢傑
之所以自負其道而不以為讓也上下交感人祗叶從
是我后夷姦秉哲之辰是閤下宰物康時之夕清廟係
心矣蒼生延首矣允也無間樂哉惟時某早奉輝光嘗
蒙咳唾牛心致譽麈尾交談而契闊十年流離萬里扶
風歌則劉琨抱(英華作跪)膝白頭吟則鮑昭撫膺重至門闈
空餘皮骨方從初服無補大鈞穿履敝衣正同北郭槁
項黃馘乃(集作仍)類曹商未知伏謁之期徒切太平之賀
下情無任抃賀踴躍之至謹啟
賀高相公除荆南啟胡曾
伏以相公承家業峻開國勲高術妙六竒圖精八陣生
民皎日聖主迅雷才成破趙之功旋告下齊之捷故得
威宣破竹力號拔山弛張七德之中舒卷五車之内東
周士庶咸遊沸鼎之中西蜀蒸民悉在春臺之上蓋由
人事豈屬天時昔漢得韓信而興楚失陳平遂滅今者
江騰海沸山動岳摇荆門告累卵之危淮楚陳剖胎之
難赤眉卷地黃巾滔天公侯無匡合之才藩鎮乏縱擒
之術若不預咨賢哲早託英雄則何異魚遊宋池鷰巢
衞幕崑岡火發玉石俱焚歴陽水来智愚同䧟雖思嘗
膽何補噬臍且擘斷華山宜假巨靈之力決平洪水湏
憑大禹之才是以上自一人下同百辟僉云非相公不
能定荆楚非相公不能綰貨泉既無易於肩堯遂有成
於命說伏計即離犀浦遽赴龍山銷唐堯旰食之憂解
黎庶倒懸之急某家在湖外郡出關中遂假道於荆關
獲起居於梅鼎仰將軍之大樹敢議營巢窺丞相之巨
川唯希在藻伏惟照鑒
文苑英華卷六百五十二
