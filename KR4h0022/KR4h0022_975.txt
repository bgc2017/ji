文苑英華卷九百七十六宋李昉等編
行狀六
檢校尚書左僕射中書門下平章事兼汴州刺史
董公晉行狀一首
檢校禮部尚書東海公徐申行狀一首
尚書吏部侍郎韓愈行狀一首
鞏縣令白府君行狀一首
襄州别駕白府君行狀一首
金紫光禄大夫檢校尚書左僕射同中書門下
平章事兼汴州刺史充宣武軍節度副大使知
節度事管内度支營田汴宋亳潁等州觀察
處置等使上柱國隴西郡開國公贈太傅董
公晉行狀韓愈
曾祖仁琬皇任梁州博士祖大禮皇贈右散騎常侍父
伯良皇贈尚書左僕射公諱晉字混成河中虞鄉萬歲
里人少以眀經上第宣皇帝居原州公在原州宰相以
公善為文任翰林之選(集有既以二字)聞召見拜秘書省校書
郎入翰林為學士三年出入左右天子以為謹愿賜緋
魚袋累昇為衛尉寺丞出翰林以疾辭拜汾州司馬崔
圓為揚州詔以公為圓節度判官攝殿中侍御史以軍
事如京師天子識之拜殿中侍御史内供奉由殿中為
侍御史入尚書省為主客員外郎由主客為祠部郎中
先皇帝時兵部侍郎李涵如回紇立可敦詔兼侍御史
賜紫金魚袋為涵判官廻紇之人來曰唐之復土疆假
(集作取)回紀之力焉約我為市馬馬既入而歸我賄不足
我於使人乎取之涵懼不敢對視公公與之言曰我之
復土疆爾信有力焉吾非無馬而與爾為市為爾賜不
既多乎爾之馬歲五至(集有吾字)數皮而歸資邊吏請致詰
也天子念爾有勞(集有故字)下詔禁侵犯諸戎畏我大國之
爾與也莫敢校焉爾之父子寧而畜馬蕃者非我誰使
之於是其衆皆環公拜既又相率南面序拜皆兩舉手
曰不敢復有意於大國自回紇歸拜司勲郎中未嘗言
回紇之事遷祕書少監歴太府太常二寺亞卿為左金
吾衛將軍今上即位以大行皇帝山陵出財賦拜太府
卿由太府為左散騎常侍兼御史中丞知臺事三司使
選擢才俊有威風始公為金吾始(集作未)盡一月拜太府
由太府(集無此三字)九日又為中丞朝夕入議事於是宰相
請以公為華州刺史潼關防禦鎮國軍使朱泚之亂加
御史大夫詔至於上所又拜國子監祭酒兼御史大夫
宣慰恒州於是朱滔自范陽以廻紇之師助亂人(集作心字)
大恐公既出至恒州即日奉詔出兵與滔戰大破走之
還至河中李懷光反上如梁州懷光所率皆朔方兵公
知其謀與朱泚合也患之造懷光言曰公之功天下無
與敵公之過未有聞於人某至上所言公之情上寬明
將無不赦宥焉乃能為朱泚之臣乎彼為臣而背其君
苟能(集作得)志於公何有且公既為太尉矣彼雖寵公何
以加此彼不能事君能以臣事公乎公能事彼而有不
能事君乎彼知天下之怒朝夕戮死者也故求其同罪
而與之比公何所利焉公之敵彼有餘力不如眀告之
絶而起兵襲取之清宫而迎天子庶人服而請罪有司
雖有大過猶將掩焉如公則誰敢議語已懷光拜曰天
賜公活懷光之命喜且泣公亦泣則又語於其將卒如
語懷光者將卒呼曰天賜公活吾三軍之命拜且泣公
亦泣故懷光卒不與朱泚當是時懷光幾不反公氣仁
語若不能出口及當事乃更疎亮捷給其詞忠其容貎
温然故有言於人無不信(集作之字)明年上復京師拜左金
吾衛大將軍由大金吾為尚書左丞又為太常卿由太
常拜門下侍郎平章亊在宰相位凡五年所奏於上前
者皆二帝三王之道由秦漢已降未嘗言退歸未嘗言
所言於上者於人子弟有私問者公曰宰相所職繋天
下天下安危宰相之能與否可見欲知宰相之能與否
如此視之其可凡所謀議於上前者不足道也故其事
卒不聞以疾病辭於上前者不記(集作已)退以表辭者八
方許之拜禮部尚書制曰事上盡大臣之節又曰一心
奉公於是天下知公之有言於上也初公為宰相時五
月朔會朝天子在位公卿百執事在廷侍中贊百僚賀
中書侍郎平章事竇參攝中書令當傳詔詞疾作不能
事凡將大臣朝會當事者既受命皆先日習儀于時未
有詔公卿相顧公逡廵進北面言曰攝中書令臣某病
不能事臣請代某事於是南面宣致詔詞已復位進退
甚詳為禮部四年拜兵部尚書入謝上語問(問字集本作移時)
日晏復有入謝者上喜曰董某疾且損矣出語人曰
董公且復相既二日拜東都留守判東都尚書省亊充
東都畿汝(蜀本有州字)都防禦使兼御史大夫仍為兵部尚
書由留守未盡五月拜檢校尚書左僕射同中書門下
平章事汴州刺史宣武軍節度副大使知節度事管内
度支營田汴宋亳潁等州觀察處置等使汴州自大歷
來多兵事劉玄佐益其師至十萬人(表本無一人)玄佐死子
士寧代之畋遊無度其將李萬榮乘其畋也逐之萬榮
為節度一年其將韓惟清張彦林作亂求殺萬榮不克
三年萬榮病風昏不知事其子迺復欲為士寧之故監
軍使俱文珍與其將鄧惟恭執之歸京師而萬榮死詔
未至惟恭權軍事公既受命遂行劉宗經韋弘景韓愈
實從不以兵衛及鄭州逆者不至鄭州人為公懼或勸
公止以待有自汴州出者言於公曰不可入公不對遂
行宿圃田明日食中矣逆者至宿八角明日惟恭與(表文)
(作及)諸將至遂逆以入及郛三軍緣道讙聲庶人壯者呼
老者泣婦人啼遂入以居初玄佐死吴凑代之及鞏聞
亂歸士寧萬榮皆自為之而後命軍士將以為常故惟
恭亦有志以公之速也不及謀遂出逆既而私其人觀
公之所為以告曰公無為惟恭喜知公之無害已也委
心焉進見公者退皆曰公仁人也聞公言者皆曰公仁
人也環以相告故大和(蜀本有初字)玄佐遇軍士厚士寧懼
不復加厚焉至萬榮如士寧志及韓張亂又加厚以懷
之至于惟恭每加厚焉故士(集有寧字)卒驕不能禦則置腹
心之士幕於公庭廡下挾弓執劍以湏日出而入前者
去日入而出後者至寒暑時至則加勞賜酒肉公至之
時(時字集作明日)皆罷之貞元十二年七月也八月上命汝州
刺史陸長源為御史大夫行軍司馬楊凝自左司郎中
為檢校吏部郎中觀察判官杜倫自前殿中侍御史為
檢校工部員外郎節度判官孟叔度自殿中侍御史為
檢校金部員外郎度支營田判官職事修人變(蜀本作俗表本)
(作民)化嘉木生白鵲集倉鳥(集作烏)來巢嘉瓜同蒂聮實四
方至者歸以告其帥小大威懷有所疑輙使來問有交
惡者公與平之累請朝不許及有疾又請之且曰人心
易動軍旅多虞及臣之生計不先定至於(集作于)他日事
或難期猶不許十五年二月三日薨於位上三日罷朝
贈太傅使吏部員外郎楊於陵來祭弔其子贈布帛米
有加公之將薨也命其子三日歛既歛而行於行之四
日汴州亂(表本有故字)君子以公為知人公之薨也汴州人
歌之曰濁流洋洋有闢其郛闐道讙呼公來之初今公
之歸公在喪車又歌曰公既來止東人以完今公歿矣
人(集作其)誰與安始公為華州亦有惠愛人思之公居處
恭無妾媵不飲酒不謟笑好惡無所偏與人交泊如也
未嘗言有問者曰吾志於教化享年七十六階累升為
金紫光禄大夫勲累升為上柱國爵累升為隴西郡開
國公娶南陽張氏夫人後娶京兆韋氏夫人皆先公終
公四子全道湲(唐書作溪下同)全素澥(按表本蜀本作全道全溪系表及韓愈作董溪)
(墓誌溪全素全澥下同按唐世辭並無全字盖全道全素出於賜名也)全道全素皆上所
賜名全道為祕書著作湲為祕書省祕書郎全素為大
理評事澥為太常寺大祝皆善士有學行謹具歴官行
事狀伏請牒考功并牒太常議所諡牒史舘請垂編錄
謹狀(集作伏上)貞元十五年五月十八日故吏前汴亳
潁等州觀察推官將仕郎試祕書省校書郎韓愈
狀
金紫光禄大夫檢校禮部尚書使持節都督廣
州諸軍兼廣州刺史兼御史大夫充嶺南節度
營田觀察制置本管經略等使東海郡開國
公食邑二千戶徐公行狀李翺
曾祖仁徹隋吉州太和縣丞祖玄之皇考功員外郎贈
吏部郎中諫議大夫考乂皇汾州司戶參軍贈信州刺
史京兆府萬年縣青盖鄉交原里東海徐公年七十公
諱申字維降東海郯人永泰元年寄籍京兆府舉進士
得祕書省正字初辟廵官於江西又掌書記于嶺南行
營哥舒氏之亂平奏授大理評事轉司直兼監察御史
賜緋魚袋又充節度判官于朔方改授太子司議郎兼
殿中侍御史選授洪州都督府長史時刺史嗣曹王舉
江西兵討李希烈故以長史行刺史事任職有成曹王
薦之遷韶州刺史四十餘年刺史相循居于縣城州城
與公田三百頃皆為墟縣令丞尉雜處人(集作民)屋公乃
募百姓能以力耕公田假之牛犂粟種(集作與字)食所收以
其半與之不假牛犂者三分與其(集無此字)二田久不理草
根腐地增肥又連遇宜歲得粟比餘田畆盈若干凡積
粟三萬斛將復築室于州故城令百工之技以其藝來
者與粟有差刺史臨視給與吏無所行其私以故人皆
便信應募者數千人陶人不知墁而塗有餘圩人不板
築而墻有餘築人不操斤斧而工有餘陶者圩者築者
工者各以其所能相易未十旬而城郭室屋建立如初
刺史以官属遷于新城縣令之下各返其室創六驛新
大市二道四舘器用皆具曲江縣五百人以狀詣觀察
使請作碑立生祠公自陳所為不足述假令如百姓言
乃刺史職宜如此何足多者不願以小事市(蜀本作干)名觀
察使嘉其譲密以狀聞遷合州刺史其始來也韶之(集有)
(人字)戶僅七千凡六年遷合州及其去也倍其初之數又
盈四千戶焉初先夫人歿於江西遭賊難未克返葬寓
于西原公不赴合州表請奉喪歸祔于河南府偃師縣
既滄景觀察使奏請景州刺史河北之俗刺史闕其帥
輒以寮属將校自為之不請者有年矣宰相累進刺史
名皆不出及召公入言合上旨遂下詔遷朝散郎使持
節景州諸軍事景州刺史充本州團練使兼御史中丞
賜紫金魚袋尋加節度副使其明年滄景節度使始朝
其二年又朝遂留詔以其從父兄代之奏公充行軍司
馬公遂以信州府君塋近漕河表求改葬於重山詔許
之既徵入京師遷朝散大夫使持節都督邕州諸軍事
守邕州刺史本管經略招討使御史中丞賜紫如故是
歲貞元十七年也詰俚盜除其暴掠良聚攻禁下(集作不)
如令通蠻夷道責土貢大首領黃氏帥其属納質共賦
黃氏周氏韋氏儂氏皆羣盜也黃氏之族最強盤亘十
數州周儂(集作韋)氏之不附之也率羣黃之兵以攻之而
逐諸海黃氏既至羣盜皆服於是十三部二十九州之
蠻寧息無寇害其明年制遷使持節都督廣州諸軍事
守廣州刺史兼御史大夫充嶺南節度觀察本管經略
等使散官賜(集作此字)如故前節度使歿掌印吏盜授人職
百數謀夜發兵為亂事覺奔走公至隂以術得首惡殺
之不問其餘軍中以安蠻夷俗相攻劫羣聚緣道發輙
捕斬無復犯者蕃國歲來互市竒珠瑇瑁異香文犀皆
浮海舶以來常貢是供不敢有加舶人安焉商賈以饒
二十一年進階銀青光禄大夫元和元年詔加金紫光
禄大夫檢校禮部尚書封東海郡開國公食邑二千戶
餘如故詔書未至有疾薨於位三佐藩屏之臣五為刺
史一為經略使一為節度觀察使階累升為金紫光禄
大夫爵超進為開國公官亟遷為禮部尚書其事業皆
足以傳示後嗣為子孫法享年七十雖不極(集作登)於上
壽儒者榮之前夫人渤海高氏子皆早夭後夫人扶風
竇氏封國夫人有子元弼前右衛倉曹參軍以讀書属
文為業謹具歴官行事如前狀請牒太常編錄謹狀
正議大夫行尚書吏部侍郎上柱國賜紫金魚
袋贈禮部尚書韓公行狀前人
曾祖泰皇任曹州司馬祖濬素皇任桂州長史父仲卿
皇任祕書郎贈尚書左(蜀本作右)僕射公諱愈字退之昌黎
某人生三歲父歿飬於兄會舍及長讀書盡能記他生
之所習年二十五上進士第汴州亂詔以舊相東都留
守董晉為平章事宣武軍節度使以平汴州晉辟公以
行遂入汴州得試祕書省校書郎為觀察推官晉卒公
從晉喪以出四日而汴州亂凡從事之居者皆殺死武
寧軍節度使張建封奏為節度推官得試太常寺恊律
郎選授四門博士遷監察御史為幸臣所惡出守連州
陽山縣令政有惠於(集作于)下及公去百姓多以公之姓
名(集作命)其子改江陵府法曹參軍入為權知國子博士
宰相有愛公者將以文學職處公有争先者構公語以
飛之公恐及難遂求分司東都權知三年改真博士入
省為分司都官員外郎改河南縣令日以職分辨於留
守及尹故軍士莫敢犯禁入為職方員外郎華州刺史
奏華陽縣令柳澗有罪遂將貶之公上䟽請發御史辨
曲直方可處以罪則下不受屈既柳澗有犯公由是復
為國子博士改比部郎中史舘修撰轉考功郎中修撰
如故數月以考功知制誥上將平蔡州先命御史中丞
裴公度使諸軍以視兵及還奏兵可用賊勢可以滅頗
與宰相意忤既數月盜殺宰相又害中丞不克中丞微
傷馬逸以免遂為宰相以主東兵自安禄山起范陽陷
兩京河南北六七鎮節度使身死則立其子作軍士表
以請朝廷因而與之及貞元季年雖順地節將死多即
軍中取行軍副使將校以授之節習以成故矣朝廷之
賢恬然於所安以苟不用兵為貴議多與裴度相異惟
公以為盜殺宰相而遂息兵其為耻(集作懦)甚大兵不可
以息以天下力取三州尚何不可與裴丞相議合故兵
遂用而宰相有不便之者月滿遷中書舍人賜緋魚袋
後竟以他事改太子右庶子元和十二年秋以兵老久
屯未滅上命裴丞相為淮西節度使以招討之丞相請
公以行於是以公因本官(集作此三字)兼御史中丞賜三品
服及魚(三字集作衣魚)為行軍司馬從丞相居於郾城公知蔡
州精卒聚界上以拒官軍守城者率老弱且不過千人
亟白丞相請以兵三千人間道以入必擒吳元濟丞相
未及行而李愬自唐州文城壘提其卒以夜入蔡州果
得元濟蔡州既平布衣柏耆以計謁公公與語竒之遂
白丞相曰淮西滅王承宗膽破可不勞用衆宜使辨士
奉相公書明禍福以招之彼必服丞相然之公令栢耆
口占為丞相書(集有明祸福使四字)柏耆袖之以至鎮州王承宗
果大恐上表請割德隸二州以獻丞相歸京師公遷刑
部侍郎歲餘佛骨自鳳翔至傳京師諸寺(集有時字)百姓有
燒指與頂以祈福者公奏䟽言自伏羲至周文武時皆
未有佛而年多至百歲有過之者自佛法入中國帝王
事之夀不得(集作能)長梁武帝事之最謹而國大亂請燒
棄佛骨䟽入貶潮州刺史移袁州刺史百姓有以男女
為人隸者公計傭以償其直而出歸之入遷國子祭酒
有直講能說禮而陋於容學官多豪族子擯之不得共
食公命吏曰召直講來與祭酒共食學官由此不能賤
直講奏儒生為學官日使會講生徒奔走聽問皆相喜
曰韓公來為祭酒國子監不寂寞矣改兵部侍郎鎮州
亂殺其帥田弘正征之不克遂以王庭(集作廷下同)奏為節
度使詔公往宣撫既行衆皆危之元稹奏曰韓愈可惜
穆宗亦悔有詔令至境觀事勢無必於入公曰安有受
君命而滯留自顧遂疾驅入庭凑嚴兵拔刃弦弓矢以
逆及舘甲士羅於庭公與庭凑監軍使三人就位既坐
庭凑言曰所以紛紛者乃此士卒所為本非庭凑心公
大聲曰天子以為尚書有將帥材故賜之以節實不知
公共健兒語未得乃(二字集作及)大錯甲士前奮言曰先太
史為國打朱滔滔遂敗奔(集無此字)走血衣皆在此軍何負
朝廷乃以為賊乎公告曰兒郎等且勿語聽愈言愈以
為兒郎已不記先太史之功與忠矣若猶記得乃大好
且為逆與順利與病(二字集作害)不能遠引古事但以天寳
來禍福為兒郎等明之安禄山史思明李希烈梁崇義
朱滔朱泚吳元濟李師道復有若子若孫在乎亦有居
官者乎衆皆曰無又曰田令公以魏博六州歸朝廷為
節度使後至中書令父子皆授旄(集作旗)節子與孫雖在
童幼(集作幼童)者以為好官窮富極貴寵榮耀天下劉悟李
祜皆在大鎮王承元年始十七亦仗節皆三軍耳所聞
也衆乃曰田弘正刻此軍故軍不安公曰然汝三軍亦
害田令公身又殘其家矣復何道衆乃謹(集作讙)曰侍郎
語是侍郎語是(集本不用疊此句)庭凑恐衆心動遽麾衆散出
因泣謂公曰侍郎來欲令庭凑何所為公曰神策六軍
之將如牛元翼比者不少但朝廷顧大體不可以棄之
耳而尚書久圍之何也庭凑曰即出之公曰若真則無
事矣因與之宴而歸之牛元翼果出及還於上前盡奏
與庭凑及三軍語上大悦曰卿直向伊如此道由是有
意欲大用之王武俊贈太師呼太史者燕趙人語也轉
吏部侍郎凡令史皆不鎻聽出入或問公公曰人所以
畏鬼者以其不能見也鬼如可見則人不畏之矣選人
不得見令史故令史勢重聽其出入則勢輕改京兆尹
魚御史大夫特詔不就御史臺謁後不得引為例六軍
將士皆不敢犯私相告曰是尚欲燒佛骨者安可忤故
盜賊止遇旱米價不敢上李紳為御史中丞械囚送府
使以尹杖杖之公曰安有此使歸其囚是時紳方幸宰
相欲去之故以臺與府不協為請出紳為江西觀察使
以公為兵部侍郎紳既復留公入謝上曰卿與李紳争
何事公因自辨數日復為吏部侍郎長慶四年得病滿
百日罷既罷以十二月二日卒於靖安里第公氣厚性
通論議多大體與人交始終不易凡嫁内外及交友之
女無主者十人幼孤飬於嫂鄭氏及嫂歿為之服朞(集作)
(朞服)以服之深於文章每以為自揚雄之後作者不生(集作)
(出)其所為文未嘗放(集作效)前人之言而固與之並自貞
元末以至於兹後進之士其有志於古文者莫不視公
以為法有集二十卷(集作四)小集十卷及病遂請告以罷
每與交友言既終以處妻子之語且曰某伯兄德行高
曉方藥食必視本草年止於四十二某疎愚食不擇禁
忌五(集作位)為侍郎年出伯兄十五歲矣如又不足於何
而足且獲終牖下幸不至失大節以下見先人可謂榮
矣享年五十七贈禮部尚書謹具任官事跡如前請牒
考功下太常定諡并牒史舘謹狀
故鞏縣令白府君行(集作事)狀白居易
白氏芉姓楚公族也楚熊居太子建奔鄭建之子勝居
于吳楚間號白公因氏焉楚殺白公其子奔秦代為名
將乙丙已降是也裔孫白起有大功於秦封武安君後
非其罪賜死杜郵秦人憐之立祠廟於(集作于)咸陽至今
存焉及始皇思武安之功封其子仲于太原子孫因家
焉故今為太原人自武安已下凡二十七代至府君高
祖諱建北齊五兵尚書贈司空曾祖諱士通皇朝利州
都督祖諱志善朝散大夫尚衣奉御父諱温朝請大夫
檢校都官郎中公諱鍠字確鍾都官郎中第六子幼好
學善属文尤工五言詩有集十卷年十七明經及第解
褐授鹿邑縣尉歴晉陵縣尉汜水縣尉(集無此八字)洛陽主
簿酸棗縣令酸棗有善政本道節度使令狐章知而重
之秩滿奏授殿中侍御史内供奉賜緋金魚袋充滑臺
(集作亳)節度參謀軍府之要多咨度焉居歲餘公常規章
之失章不聽公因留書移章不辭而去明年遷授河南
府鞏縣令在任三考自鹿邑至鞏縣皆以清貞静理聞
於一時公為人沉厚和易寡言多可至於涉是非關邪
正者辯而守之則確乎不可拔也大歷八年五月三日
遇疾歿於長安春秋六十有八其年權殯(集作歴)於下(集無)
(下字非)邽縣下邑里夫人河東薛氏薛氏(集作夫人)之父諱俶
河南縣尉大歷十二年六月十九日殁於新鄭縣之私
第享年七十以其年權窆於新鄭縣臨洧里公有子五
人長子諱季庚(庚世系表同集作庾不同)襄州别駕事具後狀次諱
季殷徐州沛縣令次諱季軫許州許昌縣令次諱季寧
河南府參軍次諱季平鄉貢進士元和六年十月八日
孫居易等始發護靈櫬遷葬於下邽縣(集無此字)義津鄉北
原而合祔焉謹狀
襄州别駕白府君事狀前人
公諱季庚字子申鞏縣府君之長子天寳末明經出身
解褐授蕭山縣尉歴左武衛兵曹參軍宋州司戶參軍
建中元年授彭城縣令時徐州為東平所管属本道節
度使反反之狀先以勝兵屯埇口絶汴河運路然後謀
東窺江淮朝廷憂虞計未有出公與本州刺史李洧潜
謀以徐州及有口城歸國反拒東平東平令(集作遣)驍將
信都崇敬石隠金等率勁卒二萬攻徐州徐州無兵公
合吏民得千餘人與李洧堅守城池親當矢石晝夜攻
拒凡四十二日而諸道救兵方至既而賊徒潰運路通
首挫逆謀不敢東顧繇是徐州一郡七邑及埇口等三
城到于今訖不隸東平者實李洧與公之力也德宗嘉
之命公自朝散郎超授朝散大夫自彭城令擢拜本州
别駕賜緋魚袋仍充徐泗觀察判官故其制云今徐州
(集無二字)州將忠謀翻然仗(集作效)順協其誠美共贊國(集作良)
圖我懸爵賞候兹而受宜加佐郡之命仍寵殊階之序
貞元初朝廷念公前功加檢校大理少卿依前徐州别
駕當道團練判官仍知州事故其制云嘗宰彭城挈而
歸國舊勲若此新寵蔑如(集有或字)不延厚於忠臣將何勸
於義士宜從亞列冄貳徐方秩滿又除檢校大理少卿
兼衢州别駕秩滿本道觀察使皇甫政以公政績聞薦
又除檢校大理少卿兼襄州别駕貞元五(集作十是)年十(集作)
(五)月二十八日終於襄陽官舍享年六十有六某年權
窆於襄陽縣東津鄉南原至元和六年十月八日嗣子居
易等遷於下邽縣義津鄉北原從鞏縣府君宅兆而合
袝焉夫人潁川陳氏陳宜都之後祖諱璋利州刺史考
諱潤坊酈城縣令妣太原白氏陳氏(集作夫人)無兄姊弟妹
八歲丁酈城府君之憂居喪致哀主祭盡敬其情禮有
過成人者中外&KR0666;族咸稱異之十五歲事舅姑服勤婦
道夙夜九年迨于奉蒸嘗睦娣姒待賓客撫家人又三
(集作二是)十三年禮無違者故中外凡為家(集作冢)婦者皆景
慕而儀型焉及别駕府君即世諸孤(集作子字)尚幼未就師
學陳氏(集作夫人)親執詩書夙(集作晝)夜教導恂恂善誘未嘗
以一呵一抶加之十年之(集作餘字)間諸子皆以文學仕進
官至清近實夫人慈訓所致也為女孝如是為婦順如
是為母慈如是舉三者百行可知矣建中初以府君彭
城之功封潁川縣君元和六年四月三日殁于長安宣
平里第享年五十有七其年十月八日從先府君袝于
皇姑焉有子四人長曰幼文前饒州浮梁縣主簿次曰
居易前京兆府曹參軍翰林學士次曰行簡前祕書省
校書郎幼子金剛奴無禄早世初高祖贈司空有功於
北齊詔賜莊宅各一區在同州同城縣至今存焉故自
司空而下都官郎中而上皆葬於同城今以卜歸不便
遂改卜鞏縣府君及㐮州别駕府君兩塋於下邽縣義
津鄉北原其兩塋同兆域而異封樹盖從時宜且叶吉
也謹狀
文苑英華卷九百七十六
