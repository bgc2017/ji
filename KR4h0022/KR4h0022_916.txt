文苑英華卷九百十七宋李昉等編
職官二十五(節察團防使副)
福州團練薛謇碑一首
宣歙池等州團練王質碑一首
河西節度副大使安忠敬碑一首
四鎮節度副使楊和碑一首
故福建等州都團練觀察處置使福州刺史御
史中丞贈左散騎常侍薛公神道碑
劉禹錫
薛在三代為侯國分于鄒魯間傳世三十有一為齊所
并其公子犇楚錫土田于沛漢末避仇之成都曹魏平
蜀徙家汾隂遂為河東臨晉人自奚仲為夏車服大夫
距今數千年乘軒服冕舃奕冠世言氏族者署為關内
甲姓天意若曰始有功於車服錫爾子孫世世有之(一作仁)
公諱謇字某曾祖寳胤以名家子且有學行歴尚書郎
雍州司馬邠州刺史王父會(集作繪)有雋材刺三郡金密
綿皆以治聞累績至銀青光禄大夫封龍門侯烈考承
矩以父任歴仕至大理丞公幼承前人之覆露補崇文
生歲滿調主簿書于亳之譙苦二邑又尉于東畿之河
清貞元中上方與丞相調兵食思得通吏治而習邊事
者計相以公為對乃授監察御史裏行充京兆水運使
局居鴈門主穀糴具舟檝募勇壯且便弓矢者為榜夫
千有餘人隸尺籍伍符制如舟師詔以中貴人護之聲
震塞上每發粟泝河北行涉戎落以饋緣邊諸軍及乘
障者雖河塞迴遠必尅期如合符一歲中省費萬計累
加侍御史内供奉賜緋魚袋有司條白其勞入拜殿中
内史未幾淮海節將以戎倅缺聞事下丞相御史擇可
者僉曰公政事已試遂授檢校戶部員外郎兼御史淮
南軍司馬尋轉駕部郎中錫以金紫遇府遷申命真相
趙國公帶中書侍郎代之公主行臺留務趙公文茵及
境視置郵供帳及郊視將迎部伍下車視簾幃器備乃
曰信竒才也此不足以展驥朝廷知之擢為泗濱守既
報政就加御史中丞俄遷福建都團練觀察使閩有負
海之饒其民悍而俗鬼居洞砦家桴筏者與華言不通
公兼戎索以治之五州民咸悦元和十年某日薨于位
年六十七贈左散騎常侍夫人趙郡李氏無兒早世繼
夫人隴西李氏檢校禮部尚書河東節度使說之女子
凝為嗣季子茂弘以諸侯禮議返葬故里蛾眉原從周
也後二十有三年元曰開成凝為平盧從事謹按甲令
礱碑石來乞辭以垂於(集作于)悠久初公治粟于朔陲愚
方冠惠文冠察行馬外事聆風相厚謂可妻也以元女
歸之明年愚入尚書為郎職隸計司因白計相公召來
會府行有日矣遇内禪惟新愚以緣坐左貶間關外役
竟不克面然而公之為德善灌注心耳孝悌為根柢誠
明枝葉之(一作為枝葉)直方為天質禮讓緣飾之所至藹然
繇此道也公初下世故人丞相李太師誌其墓略曰弘
深莊重幹敏絶人此與游者傳信之詞也豈誣也哉故
作銘曰
河汾奫淪鼎氣歊雲散為昌光凝為賢人常侍之生其
宗孔碩從祖昆弟詵詵三百文館入仕幽龍未光尺木
為階俄(集作秋)然欲翔司會知材續宣朔方邊師萬喉俟
我贏糧泝于黃河路出戎疆募乃勇士皂衣挽航膺索
臂弧穹廬在旁敵聞公名憚不敢&KR1817;安北已南列城相
望率有儲峙皆成金湯入居殿中分巡輦下淮海軍大
往為司馬軍中之治可移諸民乃牧于泗乃廉于閩閩
悍而囂夷風脆急恩信綏之委然如蟄閩方不淑天
集其福公薨于寢玄頳以復天王廢朝贈之金貂莓莓
晉原鬱鬱中條大墓舊阡松楸蕭蕭笳鼓以歸德音孔
昭
故宣歙池等州都團練觀察處置使宣州刺史
兼御史中丞贈左散騎常侍王公神道碑
前人
常侍諱質字華卿始得姓自周靈王太子晉賓天而僊
時人曰王子因去姬為王氏自秦漢以還世多顯名由
今而上十有一代名傑仕元魏為并州刺史子孫家焉
遂為太原祈人并州六代孫名通字仲淹在隋朝諸儒
唯通能明王道隱居白牛谿游其門皆天下雋傑著書
行於世既歿諡曰文中子文中生福祚為蔡州上蔡主
簿上蔡生勉舉進士試贒良皆上第仕至河中府寳鼎
令寳鼎即公之曾祖也祖諱怡渝州司戶參軍考諱潜
揚州天長縣丞贈尚書吏部郎中公其季子也始文中
先生有重名於隋末其弟勣亦以有道顯于國初自號
東臯子文章高逸傳在(集作乎)人間議者謂兄以大中立
言弟遊方外遂性三百年間君子稱之雖四夷亦聞其
名字公性有遠志常自忖度我大名之後不宜無見焉
遂力學厚自淬琢於春秋得之(集作其)公是於禮得之約
僑居淝水上躬督穡事善積於已而淮楚間羣彦多與
之遊公慊然自少無進取意與游者激之曰卿文儒家
子篤志如是盍求發聞(去聲)俾家聲不頽今夫以文字芒
洋當世者誰如華卿庸自棄耶入謀于閨門咸以外言
為是因決策而西上在貢士籍天和内充不以時尚屑
意角逐攻取初無此心如楩柟生于深林未始自貴而
度材者一盻歆然在懷故以不爭而速售既登第東諸
侯交辟之從至者記室于嶺南授正字參謀于淮右進
協律郎其後佐許下暨梓潼南梁率為上介官至兼監
察御史司憲聞其賢徵入南臺轉殿内歴侍御史改尚
書戶部員外復為知已所薦遷秩授(集作檢校)司勲郎中攝
御史中丞紫衣金章充山南西道節度副使入為尚書
戶部郎中以方雅特立除諫議大夫會宋丞相坐狷直
為飛語所陷抱不測之罪大僚進言無益公率諫官數
輩日晏伏閤上為不時開便殿公於旅進中獨感激雪
涕居多由是上怒稍解得從輕比公終以言責為憂求
為虢州刺史宰相行去又重違誠請增之以兼御史中
丞用示異於人也大抵(集作凡)以智謀而進者有時而衰
以朴厚而知者無跡而固公雅為今揚州牧贊皇公所
知人不見其迹方在虢略贊皇入相擢為左曹給事中
凡有大官缺必寵薦居數月遷河南尹又未幾鎮宛陵
是三者中外所注意不旬歲而周歴之時論不以為黨
河南帝之别京其治尚體度風采而别白區處之宣城
國之奥壤其治在束吏惠下蘇疲羸讋剽輕而勞徠澄
汰之公兩得其道不由一揆率身以儉而素風存任人
以誠而羣務舉遇中貴以禮而故態革内㓗其志下盡
其忠外無以撓其(集作於)理三者具求政之有粃曷由哉
在鎮三載開成紀元年十二月八日薨于位享年六十
三監軍使上言有詔軫悼不視朝贈左散騎常侍明年
八月十一日葬於河南府永寧縣洛川鄉史原從舊阡
也初公娶于滎陽鄭氏生三女而歿今蓋祔焉一子曰
慶存方齔矣猶子前太原府參軍扶執宗長書來請曰
扶也早孤蒙(集作荷)世父常侍之覆露今其嗣幼未任克
家姑封琴書司管籥以俟其長竊懼世父之德音不敡
思有以垂於後者以誠告于從叔大司農復命曰愈謹
礱貞石以乞辭無忽余昔為郎與常侍同列巳熟其行
實及讀墓誌即今丞相益州牧趙郡李公之文自稱為
忘形友其在宣州李公再入相議以第一官處之牢讓
不取羔鴈所禮則河東裴夷直天水趙哲隴西李行方
吳郡陸紹梁國劉賁(集作蕡)博陵崔珦人咸曰得士夫揚
州少與也而見器益州寡合也而見親六從事材不一
也而樂用是足以觀德庸可勿銘焉銘曰
隋有文中詔敡徵言當時偉人咸出其門粹氣紆餘鍾
于後昆常侍恂恂文中來孫發源高麓中泳後大蘭芽
茁然秀出藂薈善不近名其聲日彰行勇於退其道愈
光哲者知之寘於(集作于)周行以正持憲以文為郎以和
佐戎以惠臨邦以直司諫以公駮政守于三川頑民底
定乃鎮于宣先馳淑聲邑中婆娑曕我旆旌問誰詢謀
濟濟君子問誰出納㓗㓗廉士道本乎心暢于四支治
本乎正形于百為黠吏斂手齊民揚眉江清(集作淮)藪空
夜柝弗施公卧于齊邦民恓恓(集作悽悽)公衣陞屋邦民行
哭牙璋斯來柳翣言旋棠樹未老周人慕焉熊耳之陽
泱泱洛川佳城在兹既固且安松楸飋然石馬矯然過
者必敬宛陵之阡
河西節度副大使鄯州都督安公神道碑
張說
公諱忠敬字某武威人也軒轅帝孫&KR1113;君(集作居)弱水安
息王子以國為姓世高之逮漢季自河南而適遼東高
陽之受魏封由隂山而宅凉土高陽王岡(集作同)生尚書
左僕射河澗公原晤其(集作真)河澗生建節將軍西平公
纈徒(集作從)正西平生龍驤將軍黃門侍郎廣宗侯薛晤
徵累葉勲華載於魏史高祖何藏器廣宗之子也周開
府儀同三司寧遠將軍肅州刺史張掖郡公曾祖羅方
大隋開府儀同三司皇朝贈石州刺史貴鄉公祖興貴
右武侯大將軍凉州刺史徙封滎凉歸三國公考文生
不仕凉公皇運經綸首平李軌大舉河湟之地遠通城
郭之國寵錫蕃庶冠絶等彛水出渥洼之神文馬者二
千乘山得崆峒之曳朱輪者四十人公育榮盛之門鬱
豪爽之氣孝友天至清華玉立幼聚童兒必為軍陣之
戲長交英俊唯談韜略之書始以良家子僕射韋公待
價引於帳下安息將建竒績解褐授游擊將軍臨洮府
右果毅復以善部統御史大夫唐休璟處之前鋒洪源
谷立異效遷右威衞翊府右郎將兼新泉軍使進本衞
中郎將赤水軍副使兼赤水新泉兩軍監牧改會州刺
史營田使換松州都督防禦使遷左司禦率兼河西節
度副大使臨洮軍使轉鄯州都督使如故其在軍州傾
心下士視人如子無約而親附不言而條理其在農牧
大田多稼如茨如梁思馬斯材有驈有皇輸力四朝歴
官三紀名參禁衞身任疆場以靜惣繁以逸待寇我無
亡鏃之費敵有不戰之屈兹所謂一方之干城者也享
年六十有六開元十四年十一月二十八日寢疾終於
位知與不知莫不隕涕十五年某月葬於烏城之南志
公鄉附先塋也公寬以御衆卑以自牧直而無訐廉而
無劌朋友不聞臧否之言家人不見喜愠之色加以心
净三業躬勤八戒推是而行何往不濟初甘州有舍利
涉(集作沙)多禪師道場之四果也嘗云檀越德充於內神
護於外雖冒鋒鏑永無害也及百戰之後啓手歸全西
州士人聞之激勵有子仲璋如璋季璋金璋重璋庭襲
芝蘭喪過欒棘敬奉窀穸備禮儀於文武撰述家風刻
功勲於金石詞曰
玉關氣爽金波秋徹凉野蕭條寒山積雪授靈産義精
勁才傑孝固純深忠惟剛烈負羽從軍奮飛青雲麾幢
按部惠流時雨惣軍扶郡入文出武三十年間式遏戎
虜疆場務靜非公莫鎮金鼓氣雄非公莫震神山與鋏
龍池取駿霹靂陷營衝風入陣勇將知時仁兵善持反
耕去戰王者之師牧馬如雲屯庾如坻西軍方壯東首
長辭振古同嗟沒而不死所謂明德永傳神理鐘鼎題
門珠玉名子信言豐石令聞不巳
四鎮節度副使右金吾大將軍楊公神道碑
楊炎
昔我乃祖世族關西左華右河前虢後晉食唐虞之地
首韓魏之封大輅鞶瑲&KR0686;弓之錫此之謂保姓在帝高
辛氏在周為司徒在秦為上卿在漢為太尉此之謂世
禄太尉之道齊宣父大夫之文似相如此之謂世德內
史之採金虎赤泉之斷江龍兖州佐命於齊驃騎重侯
于晉建公能官其業此之謂武功公名和字惟恭河東
人也為高祖驃騎之曾孫大父諱言隋朝散大夫國士
經術之奥高論上庠泊河海風塵吳輿敗露出補棣州
蒲臺令考諱楷河州大夏縣令以神明之化出綰桐鄉
驥跼于轅蛇蟠于沼公賢明本乎祖德精勁因乎地氣
好兵有秦韓之俗受學得孫吳之書發跡洮隴成功西
極仗劔出萬人單車入絶域則羣兇下拜室胡隧則漠
地空所以利建侯成輅之賞凡三破石國再征蘇禄開
勃者三誅達覓者一始自弱水府别將至執金吾十五
攻常冠軍鋒大小百餘戰竟終牖下初開元中北蕃方
盛南寇于闐公以中軍副鼓行而前雲火照于王庭雷
霆起於帳下故羸師破竹後騎建瓴灌夫之勇也二十
七年有詔四鎮諸軍大出漢南壘問罪蘇禄洗兵滇河
旌甲數萬人城池五十國公以麾下為前四罪之名有
百牢之饋酈生之竒也後五載有累姓之後來朝京師
金甲善馬織文大貝告于廟之室旅於大庫之庭公覽
傳常遺風烏孫故事井泉可數談笑成功上壯之賜弓
甲一副廐馬二疋伏波之美也明年元帥封常清署公
行軍司馬都虞候西討石國觀兵海隅歴莎車臨大夏
見條支之卵飲郅支之頭烜兮赫兮雲捲萬里博望之
略也自武衞將軍四鎮經略副使加雲麾將軍兼于闐
軍大使其他兵甲之富寳玉之林公鎮以清静同其習
俗如鼓簧琴政用大康又遷金吾大將軍四鎮節度副
使金紫之貴樊纓羽旄雄風凛然壯圖未極方將戴衣
冠於地表會風雲於天庭夢厲成災明淫生戾以十四
載五月薨于鎮西之官舍春秋若干夫人晉陽賈氏彼
美孟姜顔如桃李靈劔始合泛于碧海之潯鵷鶵漸冲
坐于金蓮之界嗣子預有覇王之略好倜儻之竒初以
右武衞郎將見于行在天子美其談說問以中興遂西
聚鐵關之兵北税堅昆之馬起自城開天郎特拜左衞
將軍兼瓜州都督關西兵馬使又遷伊西北庭都護策
茂勲也誅門人以息羣盜設勇爵以酬諸戎鍾鼓再考
騂旄既備可以答明君告宗廟揚于祖考有銘篆之功
問於蓍龜無松榆之舊以月日輿次于某葬我公于某
所禮也烏戲昔齊方草昧而兖州&KR1113;隋室始創而驃騎
興當今受命而武衛作豈公侯之美必復將輔佐之跡有
歸歟中丞以炎聽于親宗服於祖業捧持簡牘見託斯
文丘陵蒼蒼歸于萬世地連汾水之舊其(疑)望虞鄉之
古祠遠蒼龍松寒石馬晉人墮淚如看峴首之碑漢將
焚舟遥識祁連之冡銘曰
偉哉忠壯萬夫之冠熊視三軍鷹揚霄漢星殞月窟魄
沉海畔寥落英風功名相半我有令子王之寶臣勛參
十亂名畫麒麟光華玉帳出入朱輪祠于上蔡奉我先
人反葬何鄉言歸晉土蒲坂之北汾隂東滸雲雨千峰
山河萬古蟠青蛇兮負騰虎埋金劔兮何時覩
文苑英華卷九百十七
