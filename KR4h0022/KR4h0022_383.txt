文苑英華卷三百八十三宋李昉等編
北省四
起居郎
授韓休起居郎制蘇頲
勑朝議郎左補闕内供奉判尚書主爵員外郎韓休理
識清暢襟靈夷雅探學精微属詞婉麗甲科對策嘗副
求賢左史記言用觀書法可行起居郎散官如故
授賀知章起居郎制
勅朝議郎(一作大夫)前行戶部員外郎賀知章業優詞學時
重才行稟精微之高妙體仁恕以明逹必能書法不隠
立言可觀宜廽職於版圖佇擅聲於鉛筆可行起居郎
散官如故
授楊齊宣起居郎制孫逖
勅朝議郎前行左補闕楊齊宣規行介立守道安貞雅
致表於文詞清標傳於緒業頃參諫職考績已深自聞
謝病歲年滋久雖宰臣立節每避舉親而公噐湏才終
難滯用宜發命於中旨俾分官於左言可行起居郎散
官如故
授裴綜起居郎制賈至
勅左史記事君舉必書先王之制也晉則董狐書法不
隠楚則倚相能讀典墳善惡成敗實由其言慎擇端士
求難其人殿中侍御史裴綜緒業清純言行敦敏俾之
直筆庶勖厥官可行起居郎
授崔瑶等起居郎制崔嘏
勅載筆赤墀之下掌禮曲臺之中注記行而鉛槧是資
褒貶當而縉紳知懼顧兹所職豈易其人而擢備宫僚
亦為佳選以瑶貞規素履紹克儉之家風以碣秀質清
門承定傾之祖德以瞻雄辭麗藻躡珠履於賓筵以景
表退跡安時寄霜華於憲(一作省)署我之自得爾亦薦聞
各膺寵擢之榮自有雲霄之路可依前件
起居舍人
授太子舍人劉如玉等右史制李嶠
鸞臺朝散大夫行太子舍人劉如玉朝散大夫檢校麟
臺著作佐郎崔融等並言芳蘭芷行温珪璧或譽滿銅
樓或名高石室記言之重選衆尤難宜收博辨之才俾
居良史之任並可行右史散官如故
授洪子輿起居舍人制蘇頲
勅通直郎著作佐郎洪子輿雅淡不羣清貞自遠學探
微旨詞造幽典立心有恒常慕直臣之節書法無隠可
稱良史之才俾列軒墀亦光鉛槧可守起居舍人散官
如故
授崔銑起居舍人制
勑朝請郎前試(一作守)通事舍人崔銑識遠心明懷才藴
藝缺碑盡記亡篋不遺實朝序之英髦為士林之俊拔
趨侍西掖洽聞東觀期書法以無隠俾舉能而有聲可
守起居舍人散官如故
授陳九言等起居舍人制孫逖
勑朝議郎守太子舍人攝殿中侍御史朔方節度判官
陳九言朝議郎行太常博士兼史館脩撰劉貺等清才
雅望敏學工文是周行之俊人有致遠之良具史臣之
選公議所(一作攸)歸宜並拜於軒墀俾分官於左右九言
可行起居舍人散官如故貺可行起居郎餘如故
授孔述睿起居舍人制常衮
勑宣議郎試太常博士東都河南江淮南等道轉運使
判官孔述睿左右史正用第一流其選殆精於尚書郎
也今東觀諸儒皆約注記而脩簡冊事之當否多取正
焉以某(集作爾)聖人之胤歴代儒首博通古訓述作可傳
出入起居期於秉直可守起居舍人散官如故
左右補闕
授許景先左補闕等制蘇頲
勑奉議郎行楊州大都督府兵曹參軍事許景先詞含
風雅有公直(一作正)之量宣議郎前國子監四門直講馬
利學摠典墳禀亨嘉之德士推令問人假清規致之掖
垣用廣賢路景先可行左補闕利徵可岐州扶風縣丞
員外置同正員仍直紫微省散官各如故
授楊齊宣左補闕制孫逖
勅朝議郎前行右拾遺内供奉楊齊宣耿介不羣精明
有識傳清白之素業著詞華之令名逹禮云終外除將
久宜承密命更列近臣可左補闕餘如故
授薛兼適左補闕制常衮
勅朝請郎前行萬年縣丞薛兼適兄弟致美士林推重
詞清行潔政以幹稱在煩劇而有餘守貞方而不易文
章侍從朝夕論思參我諍臣以箴朝闕可行左補闕散
官如故
授辛丘度工部員外郎李石可左補闕李仍叔
可右補闕等制白居易
勅朝散大夫右補闕内供奉飛騎尉辛丘度等朕詔丞
相求方略忠讜之士置於左右而播䓁以石可暨仍叔
應自塞詔書言其為人厚實謇直常(集作嘗)以文行謀畫
從容於幕府之間臨事敢言當官能守可使束帶同升
諸朝又言立度介潔静專不交勢利宜加推(一作擢)奬以
勸其徒况又(集無又字)久次者轉遷後來者登進皆適所用
平章可之可依前件
授盧文(集作士下同)玫起居郎劉從周補闕等制
前人
勅君有舉左史得書之政有闕諫官得補之二職者歴
朝之清選也前侍御史盧文玫嘗在西川時為從事亂
危潜㐲能潔其身前監察御史劉從周頃佐宣城奉公
守正(集作政)端士之操終然不渝時所稱論並宜甄奬况
學術詞藻見推於衆並命清貫僉以為宜記事盡規各
佇能效文玫可起居郎從周可右補闕
授前合州刺史顔蕘禮部郎中殿中侍郎御史
李德璘右補闕監察御史鄭渥右補闕等制
錢珝
勑具官顔蕘等昔太師魯公拘在寇廷渠魁有危(一作僣)
廹之問對以諸侯朝覲之禮奮發直言不屈端凝守正
而歿理命之戒家廟為先賢哉鉅人可謂忠而知禮矣
今蕘行高學茂洪緒有承因太師之所為遂以禮曹郎
命爾用昭遺德且勉令脩德璘合矩中規擅髦彦之稱
渥端居慎守積監視之勞擢為諫臣實就近列使吾聞
過繋爾當官無或面從以墜其職可依前件
左右拾遺
授梁升卿等拾遺制蘇頲
勅宣德郎行岐州雍縣尉梁升卿等或敷暢學旨或該
通詞藝爰廣獻書之路用開納諫之門不獨美於雕龍
頗思齊於市駿咸宜採擇以申甄奬可依前件
授韋啓左拾遺制賈至
勅劔門縣令韋啓雅有文詞仍兼政術諫官近密必擇
正人忠讜之言期於無隠可左拾遺
授趙闡右拾遺制常衮
誥獻再試文學考入第三等處士趙闡或懿文清拔四
科之美或純孝彰著百行之先或以言精梗槩(闕)
属觀風省俗頓綱求才幽滯靡遺精麤咸
紀俾昇榮於中外庶有光於奬擢可右拾遺
授郎士元䓁拾遺制
勅前渭南縣尉郎士元等有君子之行有詩人之風頃
尉於畿亦克用乂匪躬之故無以易焉進思直言入告
於内勿使流議壅於上聞懋乃所職其無遺政可依前
件
授盧告左拾遺等制杜牧
勅承奉郎行京兆府長安縣尉直史館盧告等朕觀不
理之代無他道也取唯諾之士為耳目之官是以太宗
皇帝之理天下也德為聖人尊為皇帝三日不諫必責
侍臣况予寡昧固多遺闕不官才彦安能知之告是吾
賢鄉老之令子弟也以甲科成名以家行著稱取自史
閣拔居諫垣夫朕之不德吏之不平政之失中人之不
寧四者之闕悉陳其志此乃漢文帝開諫諍之詔也忠
告不倦爾當奉職自用則小予不恡過勉思有犯無事
遜言景宣與揚皆有才幹糾䋲大府贊佐兵郡各宜勉
力以讐知己可依前件
授前起居舍人韋序禮部員外郎前櫟陽縣尉
韋溪左拾遺錢珝
勅具官韋序等近朝賢相名卿以貞重簡潔益大其門
者序則承之故華選陟居昭其嗣也爾復禀粹揚清不
洿不屈播在公論使我思聞其或風法名家鉅宗稍替
溪則餙身而進志欲與為一羅等(疑)謨久為羈滯仍嘉
好學俾列近班夫牋奏所司典章誠重而昭嗣之選大
不在辭廷諍之臣惟直是舉欲與之志官以道彰華選
近班各詳兹訓可依前件
授前起居舍人崔居邈庫部員外郎前好畤縣
尉充集賢修撰獨孤遲守左拾遺等制
前人
勅具官崔居邈等郎署之選優諫臣之選重必用門子
以清朝倫居邈愿而自求以守名卿之嗣遲學而不倦
能從長者之言聞其退居皆已甚久苟無甄擢何為搜
揚可依前件
授監察御史李漸左補闕前著作佐郎張道右
拾遺制
勅具官李漸等朕常推感寤之意闢艱難之途實務塞
違用昭致理爾等或奕代之盛風聲有傳強以自圖守
若不墜或從學之道外直(一無此字)固在中慎無(闕)揣我之
情然後舉職從諫則聖吾詎無心於此哉可依前件
授長安縣尉直弘文館楊贊禹左拾遺鄠縣鄭
谷右拾遺制薛廷珪
勅具官楊贊禹等以贊禹挺生公族雅有令名檢身如
履其春冰操心不愧於屋漏而言行無玷文章可觀連
中殊科首冠羣彦捨而不顧去奉良知三年於兹澄澹
一致自待之意何其遠歟以谷二雅馳聲甲科得雋亦
承遺構自致亨衢求諸軰流兼慎行止朕方求理道允
属滯淹聞爾贊禹之規為可以厚風俗而敦教化聞爾
谷之詩什往往在人口而伸王澤舉賢勸善允得厥中
並命諫垣我為公選汝於職業勉自激揚可依前件
通事舍人
授楊泚通事舍人制李嶠
勅朝散大夫行通事舍人員外置同正員楊泚肅承簮
笏頗著聲芳趨奉軒墀兼效勤恪宜加恩命俾從優奬
可檢校通事舍人散官如故
授韋元珪通事舍人制蘇頲
門下朝散大夫行太子典膳監韋元珪占對閒詳風規
韶茂䴏庖分職已命膏梁之緒鸞墀敷奏佇揚賓客之
言可行通事舍人散官如故主者施行
授韋振通事舍人制
門下朝散郎前守通事舍人員外置同正員韋振良玉
藴價明珠耀彩宜擢才於金穴俾趨侍於瑶墀可朝散
大夫行通事舍人散官如故主者施行
授盧惟(緫目有雅字)等通事舍人制
孫逖
勅前行潤州丹徒縣主簿盧惟等士族見推人才亦著
威儀有則詞令可觀明試以言既閑於敷納為官而擇
宜在於軒墀並可通事舍人餘如故
授張伯禽等通事舍人制賈至
勅太子左(一作右)贊善大夫張伯禽博雅温良能詳故事
左金吾衛兵曺參軍張總淑慎徽美可立於朝休有令
聞忠而周敏出納朕命僉曰爾諧伯禽可兼試太子僕
總可守通事舍人
文苑英華卷三百八十三
