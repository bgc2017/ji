文苑英華卷一百七十八宋李昉等編
應制十一
寺院四十首雜題六首
宫觀十三首雜題六首
寺院
過慈恩寺唐太宗
日宫開百仞月殿聳千尋花蓋飛員影幡虹曳曲隂霞
綺遙籠帳叢珠細網林寥廓烟雲表超然物外心
奉和同前應制許敬宗
鳳閣隣金地龍旂拂寳臺雲楣將葉並風牖送花來月
宫清晩桂虹梁絢早梅梵鏡留宸瞩掞發麗天才
和九月九日登慈恩寺浮圖應制
李嶠
瑞塔千尋起仙輿九日來萸房陳寳席菊蕊散花臺御
氣鵬霄迥(雜詠作近)升高鳳野開天歌將梵樂空裏共徘徊
同前趙彦昭
出豫(一作御辦)乘嘉節憑高陟(一作嵩出)梵官皇心滿塵界佛迹
見虚空日月宜長夀天人(一作人天)得大通喜聞題寳偈受
記莫由同
同前鄭愔(見雜詠)
湧霄開寳塔倒影駐仙輿鴈子乘堂處龍王起藏初秋
風聖主曲佳氣史官書願獻重陽夀承歡萬歲餘
同前劉憲
飛塔雲(集作香塔增)霄半清晨羽旆(一作仙鑣净境)遊登高(一作臨)憑
季月遠近(一作寥廓)見中州御酒新寒退天文瑞景留(一作寳氣)
(浮)却邪將介福(一作獻夀)兹日奉千秋
同前李乂
湧塔開玄地高層瞰紫微鳴鑾(雜詠作鸞)陪帝出攀橑翊天
飛慶洽重陽夀文含列象輝小臣叨載筆無以(雜詠作此)頌
巍巍
同前宋之問(見雜詠)
鳳刹侵雲半虹旌倚日邊散花多寳塔張樂布金田時
菊芳仙醖秋蘭動睿篇香街稍欲晩清蹕扈歸天
同前上官昭容(雜詠作崔湜)
帝里重陽節香園萬乘來却邪萸結珮獻夀菊傳杯塔
類承天藻門疑待佛開睿詞懸日月長得御(雜詠作仰)昭回
閏九月九日幸揔持寺登浮圖應制
李嶠
閏節開重九真游下大千花寒仍薦菊座晩更披蓮刹
鳳回雕輦幡虹間綵旃還將西梵曲助入南薰絃
同前(雜詠作和聖製閏九月九日登莊嚴揔持二寺閣)宋之問
閏月再重陽仙輿歴寳坊帝歌雲稍白御酒菊尤黃風
鐸喧行漏天花拂舞行豫游多景福梵宇自生光
同前劉憲(見雜詠)
重陽登閏序上界叶時廵駐輦天花落開筵妓樂陳城
端刹柱見雲表露盤新臨睨光輝滿飛文動睿神
同前李乂(見集本)
清蹕幸禪樓前驅歴御溝還疑九日豫更想六年遊聖
藻輝纓珞仙花綴冕旒所欣延億載寧祗慶重秋
奉和幸三會寺應制(寺傳云蒼頡造書臺)李嶠
故臺蒼頡里新邑紫泉居歲在開金寺時來降玉輿龍
形雖起刹鳥迹尚留書竹是蒸青外池仍點墨餘天文
光聖草寳思合真如謬奉千靈日欣陪十地初
同前鄭愔
鳥籀遺新閣龍旂訪古臺造書臣頡往觀籍帝羲來睿
覽山川匝宸心宇宙該梵音随駐輦天步接承杯舊苑
經寒露殘池間劫灰散花將捧日俱喜聖慈開
同前劉憲
岧嶤蒼史臺敞朗紺園開戒旦壺人警翻霜羽騎來下
輦登三襲褰旒望九垓林披館陶牓水浸昆明灰網戸
飛花綴幡竿度鳥廻豫遊仙唱動瀟洒出塵埃
同前李乂
睿德揔無邊神臯懌勝緣二儀齊法駕三會禮香筵漢
闕中黃近秦山太白連臺疑觀鳥日池似刻鯨年滿月
臨真境秋風入御絃小臣叨下列持管謬窺天
同前宋之問
六飛廻玉輦雙樹謁金仙瑞鳥呈真宇神龍吐玉泉净
心遙證果睿想&KR0870;超禪塔湧香花地山圍日月天梵音
迎雨徹空樂倚雲懸今日登仁夀長看法鏡圓
同前上官昭容
釋子談經處軒臣刻字留故臺遺老識殘簡聖皇求駐
蹕懷千古開襟望九州四山緣塞合二水夾城流宸翰
陪瞻仰天杯接獻酬太平詞藻盛長願紀鴻休
奉和幸大薦福寺(寺即中宗舊宅)李嶠
鴈沼開香域鸚(一作嬰)林降綵旃還窺圖鳳宇更坐躍龍
川桂嶼朝羣辟蘭宫列四禪半繩銀閣斷分砌寳繩連
甘雨申譙澤慈雲動沛篇&KR0870;慚賢作礪空喜福成田
同前趙彦昭
瑤地龍飛後金身佛現時千花開國界萬善累皇基北
闕承行幸西園属住持天衣拂舊石王舍起新祠刹鳳
迎琱輦幡虹駐綵旗同沾小雨潤竊仰大風詩
同前宋之問
香刹中天起宸遊滿路輝乘龍太子去駕象法王歸殿
飾金人影窗摇玉女扉稍迷新草木遍識舊庭闈水入
禪心定雲從寳思飛欲知皇劫遠初拂六銖衣
同前鄭愔
舊邸三乘闢佳辰萬騎留蘭圖奉葉偈芝蓋拂花樓圖
會人王法宫還天帝遊紫雲成寳界白水作禪流鴈塔
昌基遠鸚林睿草抽欣承大風曲竊預小童謳
同前劉憲
地靈傳景福天駕儼鈎陳佳哉藩邸舊赫矣梵宫新香
塔魚山下禪堂鴈水濱珠幡映白日鏡殿瀉青春甚歡
延故吏大覺拯生人幸承歌頌末長奉属車塵
同前李乂
象設隆新宇龍潜想舊居碧樓披(集作搜)玉額丹仗導金
輿代日興光近周星掩曜初空歌清沛筑梵樂美河書
帝造還三界天文賁六虚康哉孝理日崇德在真如
薦福寺應制趙彦昭
雲驂驅半景星蹕坐中天國誕玄元聖家尋碧落仙玉
杯鸞薦夀寳筭鶴知年一覩雲華唱欣承道德篇
奉和同前應制宋之問
梵筵光聖邸仙象覽宏規不改靈光殿因開功德池蓮
生新步葉桂長昔攀枝湧塔庭中見飛樓海上移聞韶
三月幸觀象七星危欲識龍歸處朝來雲氣随
岳寺應制前人
暫幸珠筵地俱憐石瀨清泛流張翠幕拂迥挂紅旌雅
曲龍調管芳樽蟻泛觥陪懽玉座晩復得聽鐘聲
少林寺應制前人
紺宇横天室回鑾指帝休曙隂迎日盡春氣抱嵒流空
樂繁行漏香煙薄綵遊玉膏從此泛仙馭接浮丘
從幸香山寺應制沈佺期
南山奕奕通丹禁北闕峩峩連翠雲嶺上樓臺千地起
城中鐘鼓四天聞旃檀曉閣金輿度鸚鵡晴林綵毦分
願以醍醐參聖酒還將祇苑當秋汾
奉和聖製同皇太子遊慈恩寺應制
前人
肅肅蓮花界熒熒貝葉宫金人來夢裏白馬出城中湧
塔初從地焚香欲遍空天歌應春籥非是為春風
同前二首張說
翼翼宸思(集作恩)永煌煌福地開離光升寳殿震氣遶香
臺上界幡花合中天妓樂(集作日月)來願君無量夀仙藻屢
徘徊
二
朗朗神居峻軒軒瑞象威聖王(集作君)成願果太子拂天
衣至樂三靈會深仁四皓歸還聞渦水曲更繞白雲飛
奉和聖製七月十五日題章敬寺應制
崔元翰
妙道本非說殊途或異名聖人得其要俱以化羣生鳳
吹從上苑龍宫連直城花鬘列廣殿雲蓋(一作䍐)駐前庭
松竹含新韻(一作秋)軒窗有餘清𬗟懷崆峒事湏繼管絃
(一作簫管)聲離相境都寂忘言理更精域中信稱大天下乃
為輕屈已由濟物堯心豈所榮
駕幸天長寺應制釋廣宣
天界宜春賞禪門不掩關宸遊䨇闕外僧隐百花間車
馬喧長路煙雲净遶山觀空復觀俗皇鑒此中閒
駕幸普救寺應制前人
南方寳界幾由旬八部同瞻一佛身寺壓山河天宇静
樓懸日月鏡光新重城柳暗東風暖複道花明上苑春
向暖鸞輿歸鳳闕曲江池上動青蘋
駕幸聖容院應制前人
大唐國裏千年聖王舍城中百億身却指容顔非我相
自言空色是吾真深殿虔心随寳輦廣庭徐步引金輪
古來貴重緣親近狂客慙為侍從臣
紅樓院應制前人
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語鑪氣晨飄接御香
誰道此中難可到自憐深院得徊翔
寺中賞花應制前人
東風萬里送香來上界千花向日開却笑霞樓紫芝侣
桃源深洞訪仙才
寺中柿樹一蔕四顆詠應制前人
珍木生竒畆低枝拂梵宫因開四界分本自百花中當
夏隂涵綠臨秋色變紅君看藥草喻何減太陽功
雜題
降誕日内庭獻夀應制前人
慶夀千齡遠敷仁萬國通登霄欣有路捧日愧無功仙
駕三山上龍生二月中脩齋長樂殿講道大明宫此地
人難到諸天事不同法筵花散後空界滿香風
早秋降誕日獻夀二首應制前人
秋蓂開七葉元聖誕千年繞殿祥風起當空瑞日懸道
光中國主人識大羅仙敢贊無疆夀香花上法筵
二
萬方瞻聖日九土仰清光罄地山河壯彌天福夀長瑞
烟薰法界真偈啟人王願獻千秋樂千秋樂未央
禁中法會應制前人
天上萬年枝人間不可窺道場三教會心地百王期侍
讀沾恩早傳香駐日遲在筵還向道通籍許言詩空媿
陪仙列何階荅聖慈從今精至理長願契無為
再入道場紀事應制前人
南方歸去再生天内殿今年異昔年見闢乾坤新定位
看題日月更高懸行随車輦登仙路坐近鑪烟講法筵
自喜恩深陪侍從兩朝長在聖人前
雜言奉和聖製至承光院見自生藤感其得地
因以成詠應制崔元翰
新藤正可翫得地又逢時羅生密葉交綠蔓欲布清隂
垂紫蕤已帶朝光暖猶含輕露滋遙依千華殿稍上萬
年枝餘芳連桂樹積潤傍蓮池豈如幽谷無人見空覆
荒榛雜兔絲聖心對此應有感隐跡如斯誰復知懷賢
勞永嘆比物賦新詩聘丘園訪茅茨為謝中林士王道
本無私
宫觀
幸白鹿觀應制李嶠
駐驆三天路回車萬仞溪真庭羣帝饗洞府百靈棲玉
酒仙壚釀金方暗壁題佇看青鳥入還陟紫雲梯
同前崔湜
御旗探紫籙仙仗闢丹丘捧藥芝童下焚香桂女留(集作)
(流)鸞歌無歲月鶴語寄春秋臣朔其何幸常陪漢武遊
同前沈佺期
紫鳳真人劫斑龍太上家天流芝蓋下山轉桂旌斜聖
藻垂寒露仙杯落晩霞唯應問王母桃作幾時花
同前劉憲
玄遊乘落暉仙宇暖霏微石梁縈澗轉珠旆掃壇飛芝
童薦膏液松鶴舞驂騑還似瑤池上歌成周馭歸
同前李乂
制蹕乘驪阜廻輿指鳳京南山四皓謁西岳兩童迎雲
幄臨玄圃露(集作霞)杯薦赤城神明近兹地何必往蓬瀛
同前武平一
玉府凌三曜金壇駐六龍綵旒懸倒景羽盖偃喬松玄
圃靈芝秀華池瑞液濃謬應沾舜渥長願奉堯封
同前張說
洞府寒山曲天遊日旰回披雲看石鏡拂雪上金臺行
徑龍驂下松庭鶴轡來雙童還薦藥五色耀仙才
同前徐彦伯
鳳輿乘八景龜籙向三仙日月移平地雲霞綴小天金
童擎紫藥玉女獻青蓮花洞留宸賞還旗繞夕烟
同前蘇頲
碧虚清吹下藹藹入仙宫松嶝攀雲絶花源接澗空受
符邀羽使傳訣駐香童詎似閒居日徒聞有順風
奉和御(一作聖)製登降聖觀與宰臣同望之作
王維
鳳扆朝碧落龍圖耀金鏡維岳降二臣戴天臨萬姓山
川八校滿井邑三農竟比屋皆可封誰家不相慶林疎
遠村出野曠寒山净帝城雲裏深渭水天邊映佳(集作喜)
氣含風景頌聲溢歌詠端拱能任賢彌彰聖君聖
奉和聖製慶玄元皇帝玉像之作
前人
明君夢帝見(集作先)寳命上齊天秦后徒聞樂周王恥卜
年玉京移大像金籙會羣仙承露調天供臨空敞御筵
斗廻迎夀酒山近起爐烟願奉無為化齊心學自然
安國寺随駕幸興唐觀應制釋廣宣
東林何獻是西隣禪客垣墻接羽人萬乘遊仙宗有道
三車引路本無塵初傳寳訣長生術已證金剛不壊身
兩地盡脩天上事共瞻鸞駕重來巡
奉和華清宫觀行香應制崔國輔
天子蘂珠宫瑤臺碧落通豫遊皆汗漫齋處即崆峒雲
物三光裏君臣一氣中道言何所說寳歷自無窮
雜題
春日從駕新亭應制劉孝綽
旭日輿輪動言追河曲遊紆餘出紫陌(出一作入)迤邐度青
樓前驅掩蘭徑後乘歴芳洲春色江中滿日(一作雪)華巖
上留江風傳葆吹巖花映采斿臨渦起睿作駟馬暫停
輈侍從榮前阮雍容慙昔劉空然等彈(一作殫)翰非徒嗟
未遒(一作皆集本)
侍從途中口號應制閻朝隐
疵賤出山東忠貞任土風因敷河朔藻得奉洛陽宫一
顧侍御史再顧給事中常願粉肌骨持荅造化功
扈從出長安應制杜審言
分野都畿列時乘川(集作六)御均京師舊西幸洛道此東
廵文物驅三統聲名走百神龍旗縈漏夕鳳輦拂(集作出)
鈎陳撫迹地靈古遊情皇覽新山追散馬日水憶釣魚
人禹食傳中使堯樽遍下臣省方稱國阜問道識風淳
歲晩天行吉恩豐景從親歡娱包歴代宇宙兩宜春(集作)
(忽宜春)
初冬從幸漢故青門應制沈佺期
漢皇建都邑渭水對青門朝市俱東逝墳陵共北原荒
凉蕭相闕蕪沒邵平園全盛今何在英雄難重論故基
仍岳立遺堞尚雲屯當極土功壯安知人力煩天遊戒
東首懷昔駐龍軒何必金湯固無如道德藩微臣諒多
幸參乘偶殊恩預此陳古事敢奏興王言
春日幸龍門應制武三思
鳳駕臨香地龍輿上翠微星宫含雨色月殿抱春輝碧
澗長虹下雕梁早鷰歸雲疑浮寳蓋石似拂天衣露草
侵階長風花遶席飛日斜宸賞洽清吹入重闈
駕幸龍門應制宋之問
宿雨霽氛埃流雲渡城闕河堤柳新翠苑樹花初發洛
陽花柳此時濃山水樓臺映幾重羣公拂霧朝翔鳳天
子乘春幸鑿龍鑿龍近出王城外羽從琳瑯(集作淋漓)擁軒
蓋雲䍐纔臨御水橋天衣已入香山會山壁嶄巖斷復
連清流澄澈俯伊川塔影遙遙綠波上星龕奕奕翠微
邊層巒舊長千尋木春壑初飛(集作分)百道泉彩仗紅旌
繞香閣下輦登高望河洛東城宮闕擬昭回南陌溝塍
殊綺錯林下天香七寳臺山中春酒萬年杯微風一起
祥花落仙樂初聞瑞鳥来鳥來花落紛無已稱觴獻夀
烟霞裏歌舞淹留景欲斜石關猶駐五雲車鳥旂翼翼
留芳草龍騎駸駸映晩花千乘萬騎鑾輿出水静山空
嚴警蹕郊外喧喧引看人傾都南望属車塵囂聲引颺
開黃道佳氣周旋入紫宸先王定鼎山河固寳命乘周
萬物新吾君不事瑤池樂時雨來觀農扈春
文苑英華卷一百七十八
