文苑英華卷九百四十四宋李昉等編
職官六
李少尹佐墓誌一首嚴司業墓誌一首
李中丞史魚墓誌一首劉給事廻墓誌一首
梁補闕肅墓誌一首
柳府君某墓誌版文一首魏郎中弘簡墓誌一首
京兆少尹李公墓誌穆員
有唐故京兆少尹隴西李府君諱佐字公輔年未充其
志位未半其才君知其賢天不躋其用親待其飬命不
偕其榮貞元六年年六十有一三月丁已終於長安興
仁里閠四月丁未夫人范陽縣君盧氏奉公之喪逹於
洛汭月日壬午弟前監察御史俛承公之喪于告成從
先公居且曰理命初公以疾得謝沉痾累載三事羣公
僉謂公仁可長人武可訓戎正可持刑權可調賦其忠
肅明敏尤宜尹京前後執事當趙張三王吳公李膺之
選輙遲遲其授以俟公之起而公未聞然及時賢聞此
凶訃嗟嘆之聲浹于上下詔贈同州刺史賻以布帛故
事公卿薨位有以震悼于上心者則及追贈其或加等
申之以賵公以貳尹去職禮優飾終有以見才拔乎萃
恩超于時若假之永年以極其遇詎可涯也嗚呼惜哉
五代祖禮成隋禮部尚書絳郡公祖元恭皇大理少卿
知吏部選事父誦高名下位陳州宛丘縣公十歲而孤
居喪有過成人之感太夫人滎陽鄭氏抑之然後復於
禮弱冠擢明經調婺州武義縣尉以清白苦節聞故相
彭城公辟以從事凡三遷至監察御史領江西之賦又
遷中州刺史戎師作亂移公随州其後僣逆以公先奉
太夫人在外疑焉折簡趣公公以自脫之計未售辭疾
者再元兇使其徒来劫公語以疾愈自祗赴者與逆徒
偕先是熟與舅氏克鈞期於境上克鈞日涕泣於襄陽
節度使賈公公感而義之為出敢死之士克鈞亦毁家
行賂以賈勇竒兵如約公以輕騎脫焉表公為倅者荆
南江西鄂岳三府上以鄂岳請命先至除檢校戶部郎
中兼侍御史充都團練使鑾駕還京公奉章朝奏是時
梁汴圯隔漕運不至逆將䟦扈屯于近郊關輔困於兵
蝗帑藏索於錫與上以貢賦之入必由江漢擇全才領
商於之地以闢南門於是有刺史防禦中丞之命公心
周庶政手集庶物明如理身勤如理家俾天收其災地
盡其利峻嶺重負至如川流詔加朝議大夫賜金印紫
綬封太夫人滎陽太君賜一子官其事刻之金石實吏
部侍郎李公為之訟無何授桂管觀察經略使部内不
及朝貢之羈縻州者十八舊例首領賮於官署為刺史
一州所貢悉以奉之其或魚肉斯人之甚有来訟者率
以遐遠阻險非文法所及置之公於是易之以中土温
良之吏越人之男女不為所鬻資産不為所奪悅而戴
之相與禀令其移風俗如此者非一累以親老陳乞故
有亞尹之拜是則假道無如命何初宛丘之人吏感府
君之明惠而矜公之孤藐相與竭於賵予所以送死飬
生之異兼焉太君曰昔吾夫之所以為生也今以没而
受賵則是死吾夫也畢以辭之公由是奉先公之貽訓
太君之清德常恐失墜三為郡一為帥從公(一作仕)者二
十六年退居無具藥之資没代無護終之直室有孀姊
妹挈孤甥者數房孀與孤者亡無怙之䘏一女煢然俛
以其弟二子彦主公之後焉嗚呼為冨不仁為仁不冨
信矣積善餘慶何其不信哉不然公之所豐者仁義所
不絶者遺愛故事風流於後豈物莫兩大而使然耶俛
以員兄弟偏公之遇辱命為誌悲而不文銘曰
君之生業成官逹尊親揚名天錫純孝古之遺清君之
没皆高堂去白日恨榮飬之不終吐遺言於將絶祔君
於先嗣君於後賢哉悌弟之心有以復君之友
國子司業嚴公墓誌前人
公諱某字某馮翊臨晉人其先有漢太子太傅彭祖為
左馮翊子孫家焉十二代祖翰林東漢末復守本郡後
四葉至元魏平南將軍郃陽侯稚玉又四葉至皇朝洮
州都督君恊恊生魏州司功參軍贈太常少卿方約公
之祖也方約生銀青光禄大夫左庶子贈宋州刺史損
之公之禰也自平南至洮世以侯國相襲事名聲稱之
府君廸奕葉之祥鍾生知之美用為孝悌用為忠貞用
為循良用為道藝出處終始小大由之天寳中以門子
經行擢弘文生調參江陵府軍事時所奉之主永王璘
隂有吳濞東南之亂致公賓友之禮公迨其將兆而未
發也以智勇免之受命南國洎督王賦者或咨公以畫
或倚公以辦三遷至大理司直賜銀印赤綬慎選京邑
從容臺署歷京兆府戶曹掾殿中侍御史虞部員外郎
河洛思其理理行發聞拜河南令刑部郎中雅素儒學
選國子司業建中宰政怙威朋家構閔公以親累貶潮
州司戶時泰道長公議興能推連州刺史換彬州累加
朝議大夫封馮翊縣男旌異政也公母弟士良並龔黃
之寄盖不勝形影分離之憂及聞士良罷歸公亦陳乞
自免願言相視而終老焉既至京師復拜國子司業無
何士良出牧公悼别加等忽忽不樂燕居如失貞元八
年某月某日歸全于長安新昌里之私第春秋六十有
五初公自郴之歸也有從祖姑世父母身没嗣絶旅殯
越公卿匍匐發護毁家襄事各遷祔于先塋服仁義者
歸心焉夫人彭城劉氏右僕射彭城公之女生子男三
人先公而没祔先姑于龍門山之北原事具前誌嗣子
纂次子筠季子篆皆感過于縗毁疑於滅冬十一月二
十有一日奉公歸夫人之室且從先君銘曰
嚴氏阡北原上先賢後賢如相望我歸曷歸歸此(一作比)
室我友俟我以琴瑟杳長夜兮無白日
侍御史攝御史中丞贈尚書戶部侍郎李公墓
誌梁肅
公諱史魚字某趙郡平棘人也隋下邑令大經玄孫皇
朝襄州錄事參軍玄暉曾孫漣水丞藻之孫青州司法
參軍贈和州刺史萬總之子其先干木藩魏武安覇趙
司隸盛於東京特書别為(集作於)西祖載在紀牒于家有
光自下邑至於(集無于字)和州四世無違克生俊德公天姿
俊(集作淳)邁少負英氣清明博厚虚受特逹行本於孝友
業成於文章開元中以多才應詔觧褐授祕書省正字
時海内和平士有不由文學而進談者所耻公以盛名
冠甲科群軰仰之如鴻鵠軒(三字集作鶴鴻鳴軒)在霄際矣秩滿
調補河南參軍長安尉監察御史時宰相李林甫當國
怙權稍鋤去異巳者公外不附離内不懾憚竟為所隂
中貶来陽丞累移至朝邑令下車周月而頌聲作上方
銳意武功寵厚邊將拜公殿中侍御史參安禄山范陽
軍事河北首亂公脅在圍中危冠正詞誚(集作譙)讓元惡
勢迫難奪望重見容朝廷雅知公忠遷侍御史充封常
清幽州行軍司馬隔于兇盗詔不下逹公與張休獨孤
問俗密結壯俠志圖博浪之舉間遣表章請固河潼之
守帝用深嘆吾謀未行會虜將能人姓元浩擁師河上
(集作南)公詭請勞撫因以大義諭之能亦知復飜然向順
裂賊左臂繄公之力是歲至德一年也相國張平原鎬
以狀聞復授侍御史攝御史中丞充河南節度參謀河
北招諭使中朝方倚公以重任戎鎮又咨公以成務公
謂委身蹈難非節違亂歸政非公叨恩受禄非義僶俛
從政吾何以安假公事東至江淮以上元二年七月二
十六日遇疾終于揚州官舍春秋五十六藁葬于禪智
佛寺之側貞元元年嗣子竦以谷口扈從之勲朝廷推
恩追贈公尚書戶部侍郎五年歲次丁巳某月日始歸
窆於某鄉某原上距捐舘凡二十有九年不得吉卜且
難是以緩夫人河東郡君裴氏河州刺史某之女吏部
尚書寬之姪以禮佐君子降年不永春秋若干天寳二
載終于洛陽至是祔焉傳稱有明德若不當世其後必
有逹人惟公含章挺生好是正直蹈難全德終然允臧
盖道與其仁神輔其志宜乎其有後也竦以文藝吏事
歷中書舍人戶部侍郎天子以為才任方鎮加左散騎
常侍知鄂州軍州事領都團練觀察使長才厚位而夀
不至士友痛之竦弟竚長安尉亦早卒最少曰竢純懿
(集作孝)而文克奉家業咨于從祖父殿中侍御史臯魚爰
卜兆域以寧神宅臯魚于公(集無公字)天倫之間有知己之
道泣叙美行俾予誌之其文曰
時之晏卿雲爛鸞鳳于飛上清漢吾道行年路方半時
之昏沴氣繁鯨鯢蕩海横中原側身西望不敢言忠莫
渝兮計獨存奮辭感激牧東藩雷雨作觧草木蕃一随
逝水空遊䰟播清徽(集作音)與茂烈永延輝兮(集作耀)垂後
昆
給事中劉公墓誌前人
公姓劉氏諱廻彭城人楚元王交之後也當漢興諸侯
王子孫唯楚為盛世為儒宗光耀史牒(集作册)以至公大
父皇朝尚書比部郎中贈徐州刺史府君諱藏噐徐州
生烈考右散騎常侍贈工部尚書居巢文公諱子玄初
文公儒為天下表有才子六人曰貺曰餗繼文公典司
國史時議比子長孟堅曰秩曰迅以述作之盛德行之
美追蹤孔門曰彙與公用剛直明毅焯於當時故言卿
(集作鄉)族者舉盛業以明其家公好學善属文天寳中進
士登科觧褐拜江都尉轉左金吾兵曹介江南西道採
訪使歷大理評事監察御史入為殿中侍御史出為永
州刺史未行改戶部員外郎尋佐江淮轉運使授著作
郎加檢校戶部郎中國子司業三領侍御史當是時中
夏初定而兵未戢故公所受任以餽運才賦為先而公
亦飭躬蒞職所到無不均不安之患大歷初詔擇二千
石遂授公吉州刺史三載績成徵拜諫議大夫遷給事
中移疾請醫于洛陽享年若干以建中元年七月某日
終于某里私第嗣子某泣血孺慕以某月日奉公之喪
權窆于某原惟公貞方端肅居敬行簡和而不同直而
不倨博聞(集作見)強志樂善下人在諫司陳古今以通諷
諭言發而王度潜潤事行而天下莫聞及夫給事黃門
釐舉典要壺遂之才未展士安之病已深吾道豈窮大
運斯止嗚呼始公祭酒秩功曹迅並與故相國房公琯
厚善其終也趙郡李公華志焉洎公在廬陵治行尤異
則故國崔公祐甫頌焉盖伯仲德美煥乎金石試為斯
文銘曰
惟堯之緒在漢開楚導長源兮比部藴仁文公允文(集作)
(新)闢儒門兮重世掌史遷固慙美立斯言兮惟公才明
剛中志行直道發兮累佐使臣一麾牧人遺愛結兮給
事于中遭(集作遺非)命不融神理忽兮丘有夷淵有實舟斯
失劔斯没石不滅兮
右補闕翰林學士梁君墓誌崔元翰
唐右補闕翰林學士皇太子諸王侍讀史舘脩撰梁君
諱肅字寬中其先安定人繇漢魏已降至于隋氏世有
爵位家貴門盛刑部尚書邯鄲公曰毗君之五代祖以
至於唐散大夫右臺侍御史趙王行臺記室宜春公曰
敬實公之高祖朝散大夫右臺侍御史曰愕君之曾祖
祖昱終于莫州任丘令父逵止于司禦率府兵曹參軍
事安卑于燕薊避亂于吳越故其世少衰焉君嘗為司
禦府君靈表以表其墓自叙其世系甚備公建中初以
文詞清麗應制授太子校書請告還吳相國蘭陵蕭公
薦之擢授右拾遺脩史以太夫人羸老有沉痼之疾辭
不應召其後淮南節度使吏部尚書京兆杜公表為殿
中侍御史内供奉管書記之任貞元五年以監察御史
徵還臺非其所好於是備諫諍而佐於大君傳經術而
授於儲后典文章於近署垂勸戒於東觀授赤紱銀印
之錫聞者榮之九年冬十有一月旬有六日寢疾于萬
年之永樂里享年四十有一詔贈禮部郎中&KR0608;以布帛
十年春正月二十八日葬于京師之南小趙春之原子
徽之弘之俱未冠嘗學文矣幼子未名小字振振夫人
京兆韋氏抱之以縗從其輤車哀感行旅嗚呼君之寓
于江南十六而先府君殁事祖母以至孝聞在羈旅之
中當離亂之際貞固而未嘗忘於道廉讓而未嘗虧於
義年十八趙郡李遐叔河南獨孤至之始見其文稱其
美由是大名彰于海内四方之諸侯洎使者之至郡更
遣招辟而賓禮之其升於朝無激訏以直已無逶迤以
曲從不争逐以務進不比周以為黨退則澹然而居於
一室傲遺乎萬物貫極乎六籍旁羅乎百氏考太史公
之實錄又考老莊道家之言皆覩其奥而觀其妙立德
玩詞以為文其所論載諷詠發于春秋恊于謨訓大雅
之䟽逹而信頌之寬静形焉博約而深厚優游而廣大
具三百之遺有文集三十卷為學者之師式嘗著釋氏
止觀統例幾乎易之繋辭矣前後五歲職必更於清顯
擢必首於俊造殁之日位未及於褒贈之典然而天子
憯怛悼痛恩有加焉假之以夀則將有噐使之寄柄用
之重是直屈於短夭而無命非不遇也執友博陵崔元
翰哀之乃為銘于墓門識其丘隴銘曰
懿文德垂典則以藻身又華國命之短哀何極
叔父殿中侍御史府君墓版文
柳宗元
柳氏之先自皇帝歷周魯其著者無駭以字為展氏禽
(属夲有氏字)以食采為柳姓厥後昌大世家河東嗚呼公諱
某字某曾王父朝請大夫徐州長史諱子夏遺貞白之
操表儀宗門王父朝散(集作請)大夫滄州清池令諱從裕
垂博俗之道啓佐(集作佑)後胤皇考湖州德清令諱察躬
行孝悌之德振揚家聲惟公端莊無諂徽柔有裕峻而
能容介而能羣其在閨門也動合大和皆由順正愷悌
雍睦莫有間言故宗黨歌之其在公門也釋回錯枉造
次秉直事不失當舉無秕政故官府誦之用冲退徑盡
之志以弘正友道信稱於外焉用柔和博愛之道以視
遇孤弱仁著於内焉此公脩已之大經也自進士登高
第調受河南府文學秩滿渭北節度使論惟明辟為從
事受太常寺恊律郎元戎即世罷職家食無何朔方節
度使張獻甫辟署參謀授大理評事賜緋魚袋改度支
判官轉大理司直遷殿中侍御史加度支營田副使此
公從政之大略也既佐戎事實司中府匪頒有制會計
明白嗚呼分閫委政繄公而成務朝右虚位待公而周
事宗門期公而光大姻黨仰公而振耀貞元十二年歲
在甲子正月九日壬寅遇暴疾終于私舘享年五十痛
矣夫人吳郡陸氏洎仲弟綜季弟續冢姪某等抱孤即
位牽率備禮祗奉裳帷歸于京師以某年月日庚寅安
厝于萬年縣之少陵原禮也公有男一人始六年矣在
髫知孝呱呱涕洟凡我宗戚撫視增慟嗚呼哀哉初公
元兄以純深之行端直之德名聞於天下官至侍御史
持斧登朝憲章肅清常以先公之神未克遷祔不正席
不甘味及撰日定期而昊天不弔志奪禮廢公實敬承
遺志行有日矣而閔凶荐及不克終事則我宗族之痛
恨其有既乎惟公盡敬孝飬致毁於居憂表正宗姓觀
示他族故家(集作宗)人咸曰孝如方輿公(公諱僧習以孝德聞)脩詞
以藻德振文而遵志以為理化之始莫尊乎堯作堯祠
頌以為述德之道不忘始祖作始祖碑以為紀廣大之
意叙正直之節不嫌於親作元兄侍御史府君墓誌其
餘諷詠比興皆合於古故宗人咸曰文如吳興守(吳興守諱)
(惲以文章顯)當官貞固確乎不拔持議端方直而不苛故宗
人咸曰正如衞太史(太史諱莊)率性廉介懷貞抱㓗嗣家風
之清白紹遺訓於儒素故宗人咸曰清如魯士師(士師諱禽)
兼備四德具體而微公之謂矣小子常以無兄弟移其
睦於朋友少孤移其孝於叔父天將窮我而奪其志故
罔極之痛仍集焉朴魯甚騃不能文字敢用書宗人之
辭以致其直故質而俚輟哭紀事哀不能文故叙而終
焉
尚書戶部郎中魏府君墓誌前人
魏氏世墓于某縣原唐興有聞士諱之逷者與子及孫
咸舉進士嗣為儒家綿州涪城尉諱全珤魏州臨黃主
簿諱欽慈太常主簿諱緄尚書繕部員外郎兼江陵少
尹諱萬成凡五代名高而不浮於行才具而不得其禄
江陵府君益之以閎逹之量經緯之謀故豪士賢大夫
痛慕加厚生郎中府君諱弘簡字曰裕之以文行知名
既冠而德禮聞於鄉黨既仕而法制立於官政温柔發
乎外見而人莫不親直方存乎内久而人莫不敬由進
士策賢良連居科首授太子校書歷桂管江西福建宣
歙四府為判官副使累授恊律即大理評事三為御史
賜緋魚袋在州六年而人樂之廉使崔衍曰吾敢專天
下之士獨惠兹人乎遂獻天子拜度支員外郎轉戶部
郎中邦賦克舉人望愈重年四十七貞元二十年九月
三十日不疾而殁震悼之聲遐邇一辭(集注作同)且曰斯人
也而不得為善之利中人其怠乎君嘗三娶而卒無主
婦庭無倚廬堂無抱孤有令兄弟以主其喪有孝女以
守其祀故哭於客位弔于殯東者咸加哀焉凡為部從
事府喪而當其位者三州缺而居其守者二皆得其理
君之先再世貧不得葬故以禄仕遊於諸侯薄衣食損
車馬凡十有餘事卒獲于厥心其族属之無主後者皆
位其墓姊姪之無歸從者咸會于家由是處約以終其
世既斂家宰庀其政視廪唯釡鍾視藏惟束帛無餘積
焉十有一月遣車歸于洛師某日祔于墓監察御史柳
宗元聞其道而翫其文也久居又同閈故哀而銘之其
辭曰
郎中之道惟直是保淳泊坦厚温恭孝友郎中之文惟
孝是宣漙暢周流炳蔚紛綸為周賢能為漢賢良始仕
讐校篇籍有光仍授使檄訏謨用揚二居郎位征賦以
理休聲載起顯命伊始生而不夀孰知其止殁而不嗣
孰濟其美有翩其旗爰舉裳帷行道遲遲望墓而歸象
物是宜卜筮孔時里人作銘不愧于辭
文苑英華卷九百四十四
