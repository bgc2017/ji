文苑英華卷九百二十九宋李昉等編
職官三十七(縣令一)
益州温江縣令任晃碑一首
原州百泉縣令李楚材碑一首
益州温江縣令任君神道碑楊烱
漢丞相之尊官大位乘車(集作輪)滿於十人齊景公之利
用厚生有馬盈於千駟羽旄冠劍摐金鳴玉疊其前苑
囿池臺清歌妙舞喧其後崇高在於寵祿大欲存於食
貨義然後取横玉帶以當仁道不虚行坐鹽梅而自得
若乃時之不與數之不通貴賤任於天窮通由於命左
太冲之詠史下寮實英俊之揚嵇叔夜之著書賤職為
老莊之地雖復勢力以高下相懸尊卑以商周不敵孔
宣父中都之小宰幽厲多謝於陪臣陳仲弓太邱之一
官公卿有慙於縣長是以德成者上道在斯尊陶潜則
安枕北窗言偃則鳴弦東武抑揚足以儀四海顧昐足
以破三軍代有人焉於斯為盛(集作斯為盛矣)公(集作君)諱晃樂
安博昌人也其後因官遂家蒲州之永樂天子令德軒
皇為誕姓之源諸侯計功薛國在宗盟之後西京執法
則有御史大夫東漢循良則有會稽都尉任光鄉里之
忠厚任隗朝臣之鯁直益州(按華陽志任文公智士仕益州英華作淮陽非)從
事術數知名臨海真人清貞克己况乎東西海岱強齊
九合之都表裏山河全晉三分之國車馬雷駭衣冠鼎
盛盟書百代可謂功臣遷徙丘陵實惟豪族曾祖顯祖
熙考憬並策名天爵獨步人師懷素履之幽貞保黃裳
之元吉張家碑碣荆州有七代孝廉荀氏鄉亭穎川有
八人才子君外資剛健内育文明合千載聖賢之間鍾
五行金木之秀王恭濯濯春柳懷風和嶠森森寒松列
(集作例)景有曾孫之孝有史魚之直有子夏之文有冉求
之藝先王德行固名言而在兹大聖温良亦顛沛而於
是當朝一見許其王佐之才行路相逢知(集作加)其美人
之贈解褐為家令寺主簿天王太子之位赫赫前星天
地長男之宫嚴嚴(集作岩岩)左闕出身事主元良永固於萬
邦束髮登朝七鬯不驚於百里秩滿授將作監主簿千
門萬戸張華窮壯麗之圖東主西賓班固致(集作盡)謳謠
之實(一作致)職(集作實)掌宫觀是名將作大司馬桓温之府
績用在於元琳大將軍竇憲之曹文章寄於亭伯累遷
右衛長史南京左掖上將陪藩北落師門天軍列衛東
觀漢記梁統有清白之名中興晉書薛兼有恪勤之譽
詔遷朝散大夫行益州温江縣令華陽西極漢水東流
背面通秦越之鄉左右夾巴凉之地風煙可接懸車束
馬之山雲物潜通織女牽牛之象神仙所宅則有二十
四居途路所經則有五千餘里金城石郭還聞上代之
風國富人安時聽中和之樂於是乎龍泉獨斷龜旐旁
求品命千名封疆萬戶暫過云亭乘軒之望可知且詣
中軍理劇之才有屬旌孝悌勤農桑省徭役存鰥寡所
以一縣稱平所以百城尤最蕭育是杜陵男子不入後
曹黃浮非鄉里所知不寬同歲洛陽行馬門士無心齊
國池魚權家絶望鄭文公邵陵之縣但稱男子之名師
尚父灌檀之鄉唯有神人之哭實謂樞機八座上下三
階豈惟縛柱鞭絲操刀製錦巫馬期之任力弊起(集作因)
乘星鍾離意之悦人災生解土享年五十有九以鳳儀
二年六月二十五日卒於官第夫人姚氏徵士神人之
女也夀邱僊葉媯水靈苗定姚信之機衡審姚光之術
藝明星𦦨𦦨不臨太邱之前暮雨沉沉不散巫山之曲
婦人謂嫁曰歸(集無此二字)女子有行織絍組紃棗脩榛栗
南斗千齡之匣忽愴沉江北方三代之儀終悲共穴先
以咸亨三年七月二日終西京翊善里之私第越儀鳳
三年冬十一月一日(集有作字)歸祔於永樂縣歴山之平原
卜虞芮之閒田帶關河之設險居人致祭同(漢書作)鄉有
朱邑之祠怪力成墳葉縣有王喬之墓君燕趙奇士神
仙中人容貌魁梧衣冠甚偉揚子雲之窮巷好事來遊
段干木之閒居通侯展敬自陳力就列居家可移妾本
絶於織蒲馬無聞於食粟原子思之厚秩徧給鄉人孔
文舉之中樽延留坐客加以徧(集作備)觀國史尤精釋教
夢幻泡電知一切之皆空園林貨財見三陽(集作揚)之己
淨遭時(集作時命)屯坎浮生蹇剥佳人不再荀奉倩之傷神
赤子無期潘安仁之惨慟天乎到此命也如何及其瞑
目少城歸懷舊壤平原古樹唯餘孺子之墳春露秋霜
非復臯繇之祀於是鄉隣作主朋友加麻撰德銘之於
素表(集作常)披文刻之於翠石魯哀公作仲尼之誄天不
憗遺蔡伯喈為有道之碑人無媿色其銘曰
軒帝之族漢朝之臣西州智士東海真人豪傑天縱衣
冠日新實生其德必有其隣道在為貴知機則神氣衝
南斗價直西秦大蒙(集作象非)之信太平之仁辨窮非馬學
究成麟孝友為政觀光利賓重朋比德少海為春宫室
之象南斗(集作端)北辰甲兵之衛閶闔鈎陳山控金馬江
廻玉輪天文井絡地紀梁岷庭前置水甑内生塵園蠶
有繭(集作續)野雉來馴時命屯蹇生涯苦辛實叙虚(集作靈)
贈玉樹長淪厚(集作輔)德無輔清(集作親)仁不親百年夭枉
(集作性)一旦歸真雷鳴之下長河之濱旌旃委鬱徒御逡
巡悲風四起血下霑巾死而可贖人百其身
原州百泉縣令李君神道碑前人
金城裂地之灾玉弩驚天之禍蹴崑崙以西倒蹋泰山
而東覆三微歷數盡薰歇以聲(一作星非)沉萬國衣裳咸土
崩而瓦散是故殷憂啟聖聖人騰海岳之符草昧興王
王者受風雷之趾(集作祉)則有思窮圖䜟潜觀赤伏之萌
識洞機祥暗察黃星之兆天懸兩日詢去就於河宗地
震三州考興亡於柱史危邦不入亂邦不居剪荆棘而
叩天門臨壇場而對休命及其玄黃再造日月重輪功
成而不居名遂而身退南華吾師也親居賤職東
方達人也安乎卑位然後武城絃唱優游禮樂之
中彭澤琴樽散誕羲皇之表雖杜當陽之文武蘭
菊猶(集作恒)存而薛孟嘗之池臺風煙遂歇悲夫死
生命也貴賤時也用之則行舍之則藏出處者君
子之恒務左右之攸宜吾聞其語矣今見其人也
君諱楚材衛州衛縣人也昔繞樞神電軒轅氏之馭百
靈貫月祥星顓頊氏之臨四海金科作範商邱有帝系
之雲玉扎披圖幽谷有真人之氣由是公侯策命歴千
載而彌昌鐘鼎歡娛經百王而不替豈直將軍列位孫
吳暗合之兵協律當官天地冥符之樂若斯而已矣曾
祖裕後魏東宫舍人太子洗馬使持節徐州諸軍事徐
州刺史燉煌郡開國公贈兖豫二州刺史真城西望高
闕東臨非無置驛之歡實有前軍之寵瑯琊負海八門
都督之榮王彰穎河百代封侯之貴大父昌北齊彭城
王府中兵參軍事隋濟隂郡丞襲封燉煌公文場筆海
炤爛等於星辰班囿談叢鏗鏘叶於風雅九千里之丹
鳳始踐王門七十日之黃龍初階郡職考孝友隋晉州
岳陽縣令顔回稱太平王佐(一作佐王)月角殊姿仲由稱禮
義霸臣星(一作奇)衡詭狀唐都晉野有恒山太嶽之風墨
綬銅章有錯節盤根之化若夫于公之宅駟馬爭驅辛
氏之門五龍齊駕英靈不已還當命代之期將有後徵
(集作物相有徵)克保承家之業東郊競日探秘跡於機衡西蜀
談玄測靈心於造化雄才壯思首九奏而和八音殫(一作)
(廣)見洽聞披五車而接(集作誦)三箧加以興居禮樂出入
孝忠簡於一人備於萬物弓旌疊凑始命賢良幣帛交
馳載徵巖穴從微至著濫觴萌括地之波積小成高覆
簣漸排雲之搆隋大業十二年補謁靈(集作者)臺散從員
外郎非其好也屬千三否運百六災年諸侯窺王鼎之
尊天子厭金陵之氣蚩尤則命風召雨桀黠於中州共
工則折柱傾維崩騰於海縣能扶天下之危者必據天
下之安能除天下之憂者必享天下之樂我高祖神堯
皇帝所以從人望宅靈心鎮(集作振)天關廻地軸鼓聲雷
駭親張霹靂之威旗羽星懸手握招搖之柄君冲情索
隠妙筭知來候東井而考前聞裂西河而尊故事扶三
略之奇謀藴六韜之秘訣(集作上略中略奏山石之奇謀文韜武韜奉川璜之秘訣)
義寧二年授車騎將軍累加開府武德五年遷右衛二
十四府右車騎將軍仍於卭(集作弘)州鎮守皇階甫闢猶
勞尉候之虚(集作靈)天步初夷尚有風塵之警示之以文
德陳之以武功所以夜(集作外)戸不扄所以重門罷柝六
年轉中山府左列南州(集作巴)舊俗淫其白獸之祠西棘
餘甿背我黃龍之約王師直進陵劍棧以長驅廟略遐
宣指銅邱而决勝七年詔君討襲楓天棗地金門玉帳
之營方卦圓蓍剡木弦弓之射以此衆戰誰能敵之以
此攻城何城不克雷出而星曜龍騰而鳳飛一鼓而擒
四姓三戰而平百濮大夫耆老非唯二十七人拓土開
疆豈直五千餘里返行飲至捨爵策勲焉禮也其年加
上大將軍賞口十六人并良馬一疋而俄以爭功得罪
游俠從君(集作居)特降王綸遐遷滕府通塞有命潘安仁
之緒言富貴在天卜子夏之餘論無諧(集作階)封禪空歎
息於周南絶望夏(集作靈)臺竟棲遲於漢北太宗文武聖
皇帝承聖皇之大寶奉天帝之休期雷雨八瀛光華四
極旌賢赦過惟新之命屢覃念功簡勞惟舊之恩累洽
貞觀元年授長樂監仍命(集作令)於北門供奉宜春禁苑
太液神池浸石菌而揚波擢金莖而挹露南經丹徼恒
陪萬乘之遊北統(集作㳘)黃山再奉三驅之禮當是時也
穆穆焉煌煌焉濟濟焉鏘鏘焉一隂一陽而有序自南
自北而無外猶復中宵不寐殷勤多士之林昃景忘疲
渙汗非常之辟十四年應詔四科舉射策登甲第明於
國家之大體達於人事之始終可謂宰相之璞(集作朝宰之璞)
可謂皇居之寶漢朝(集作洛陽)才子承宣室之談魯國儒士
行踐中都之邑尋授靈州鳴沙縣令累遷原州百泉縣
令科通紫徼却負黃州凉秋九月寒沙四面平雲匝隴
處處而秋(集作愁)隂圓魄低開蒼蒼而夜色君乘輜演教
佩紱臨人德被三城風移五縣抽琴命操還臨單父之
堂擊石飛鳴(集作聲)即對李泉之學明以御下將水鏡而
通輝清以立身共冰壺而合照神行有感方登玉鉉之
階靈化無方獨歎瓊棺之墓春秋七十有一以顯慶元
年十二月八日終於官舍君年十一丁(闕)艱朋友相哀
家人不識昔稱曾閔今日荀何近古以來未之有也隋
郡東曹掾江溢見而歎曰此真可謂保家緯化嗟尚者
久之大業末年皇綱漸紊不掃一室自懷包括之心獨
守太玄且忘名利之境于時魏特進房僕射杜相州等
並以江海相期煙霞相許付同心之雅會訖刎頸之良
遊或閉戶讀書累月不出或登山涉水經日忘歸斯賢
達之素交盖千年之(集作而)一遇洎塵埋五岳海没三山
辭殷而奉周背楚而歸漢深謀遠慮即良平無以加也
行軍用兵則韓彭不能尚也數奇命蹇(一作舛)遂無望於
高門日往月來竟消聲於下邑情均寵辱則萬象同歸
跡混彭殤則百齡俱盡浮生若寄大漸彌留遺誨子孫
庶幾薄葬等梁鴻之宅兆邈矣佗鄉符祭仲之高居依
然新鄭唯仁與達君其有焉存榮歿哀此之謂也即以
某年月日葬於某原夫人廣平宋氏齊尚書左丞士順
之曾孫隋建安郡司法長文之季女霜凄月瑩菊豔苕
華淑問秀於閨房柔風洽於詩禮琴前鏡裏孤鸞别鶴
之哀竹死城崩杞婦孀娥之泣(集作湘妃之怨)長子金河府校
尉上柱國輔仁等十輪方駕萬石駢衡窺上帝之兵鈴
入先王之册府指蒼天而永訴血不霑襟對白日以長
號悲來填臆於是緦麻執友素盖賓朋傳祖德於高陽
考豐碑於太學庶使城隍一變猶知鄧文之名陵谷三
遷尚識鍾繇之字其銘(集作詞)曰
玉斗之英瑶光之精巡河并洛握紀提衡柱史論道將
軍用兵陸離簮紱奕葉公卿嶽牧騰譽弦歌有聲階蘭
疊影巖桂增榮山澤通氣風雲表靈凝脂點漆月角珠
庭白玉無玷黃金滿籝忠為令德孝實天經朋友千里
煙霞百(闕)琴樽野尚松竹山情數屬郡海時逢&KR0146;星黃
龍電震白騎雷驚赫矣高祖元亨利貞聖人有作天下
文明自北提劍因兹間行攀鱗北海附翼南溟水火之
陣孤虚之營左提右挈東討西征巨猾斯斬元兇載清
功符衛霍思若良平自滿知(集作人)損居中忌盈蕭條異
縣坎壈浮生降以中旨賓於上京陳書詣闕對問揚庭
山連雁塞野接龍坰朞月而已三年有成波瀾不息箭
刻無停梁木其壊高臺已傾關雲斷絶隴鴈飛鳴頓雙
鳬於葉縣跼四馬於滕城
文苑英華卷九百二十九
