文苑英華卷四宋李昉等編
天象四
日浴咸池賦一首日中烏賦一首
野人獻日賦一首羿射九日賦一首
琅琊臺觀日賦一首海日照三神山賦一首
登天壇山望海日初出賦四首
日浴咸池賦(以漲海增輝金烏發色為韻)柳喜
海日赫赫出暘谷以騰輝過咸池而浴色宛轉波動廻
還影側昭晰兮泉源漸沸掩映兮津涯乍黑紅光下射
疑萍實之欲沉赤氣上浮訝林雲之不息當其玉漏未
盡金波正凝背崦嵫而六龍騁騖望穹蒼而三足飛騰
經厚地而休光暫匿連巨浸而暖氣潜蒸當晷度之未
至信輝赫之徒增洎夫良夜欲闌繁星漸沒轉紅輪於
沙礫濯朱輝於溟渤映龍川之華動照天壇而秀發遠
岸燭燿而乍明長波蹙縮而未歇觀其蕩水府滌踆烏
重輪輝煥而增潤雙翼翩翻而盡濡勢動雲端運規規
而未止影摇波底潜赫赫而不渝逝矣莫及皦然可望
照蜃樓於圻岸寫蛟室於溟漲由是發五色煥九圍歴
渤澥而羲和整馭映島嶼而光耀傍飛碧浪沸騰罷洗
貞明之質洪漣瀰漫難留畏愛之輝時也天地漸分雲
霞屢改違細柳而已遠沸扶桑而猶在聊將出地辭潤
澤於波瀾從此麗天布輝華於寰海既而迥出崟岑高
懸萬尋杲杲而光無停晷炎炎而色欲流金始素波而
將滌倏黃道而是臨信終古而不昧長曜景於天心
日中烏賦(以輝光映出棲跡在中為韻)康僚
相彼烏矣超然莫同不振羽於域上自呈形於日中儀
鳳肯慙信五色而都混高天已及豈三年之始冲懿此
生成貫乎今昔東西必隨於運動升降寧離於赫奕俯
黃人而更助金光映王字而偏疑鳥跡既乃騰凌霄漢
披拂雲霓那楚幕而堪處匪霜臺之足棲分明而不似
籠中固非仙鶴髣髴而還如鏡裏豈是山鷄曷九雛之
莫對乃三足而長在黑羽雖同於不黔白頭詎得而終
待始來何地誰見入於重輪爰止何年孰可聞於真宰
徒訝其煒煒煌煌形標翼張縱横弄色宛轉和光風起
而遥疑飛動烟含而杳若潜藏足令人子閒窺因寄情
於反哺日官頻測空懷望於殊祥嘉其靄爾無匹裒然
斯出鳴琴安得寫其啼流火焉能變其質復不知見也
何期隐也奚歸有咸池兮飲不飲有蟠桃兮依不依誰
使梯航景象沐浴光輝炫晃乎清晝優遊乎翠微靡願
稻糧志士留之而莫得無猜彈射夸父驚之而不飛客
有指寥廓之儀形訪前時之歌詠且彼素姿神異赤羽
輝映不為隂隲之符盖本陽精之命今仁風已扇孝理
方盛烏之靈兮得不降休而瑞聖
野人獻日賦(以和悦日光情意君宇為韻)歐陽玭
昔宋有野人負日之暄兮獻君不知天下流光以所見
為未見不信人間委照以所聞為未聞當其愛景稍融
農民乍悅謂國内有無謂山前自别恐弱水之光遽失
慮扶桑之影將滅於是耒耜潜棄耘鋤暫輟指天路而
貢誠適君門兮效節紅輪在上無欺皎爾之心赤羽相
隨可騐昭然之說乃曰臣生於隴之畔長於隴之傍朝
播其榖暮植其桑絲不得上體粟不得充腸以藿為食
以蓑為裳體凍乎雪骨寒乎霜因取適於中野遂潜舒
於太陽煦不厭暄不忘而恐率土之尊未識民間之樂
一氓之賤敢私天外之光所以貢其所知陳其所覩願
日之彩致於君之舘願日之輝及於君之宇南畆而曾
無寸澤猶稅於身東方而幸有餘明敢忘於主主乃閔
其甚樸嘉其至誠一則警於驕逸一則念及黎氓安知
萬室豪家更有追歡之意六宫長夜仍多縱樂之情嗟
夫人各有生生而有異爾豈不以種植為業逋租為事
上或逼於狼政下或臨於虎吏汲汲為心營營為意遂
使朝光不辨誰知勞者之情暖景為祥忍奪生民之利
乃知貴之逸者有之何稼穡而能知賤之至者不一則
陽和而豈失彼徒見其夕入而因忘其曉出三尺之童子
猶嗤何以日而獻日
羿射九日賦(以當晝控弦九烏潜退為韻)周鍼
伊祁氏之有天下也十日並出或明或晦不唯差乎歷
象抑亦紊乎覆載留一陽永照俾九日潜退羿操弓而
進挾矢而前曰彼赫赫綿綿如珠之連爍我下土暨我
上玄今當盡臣術之微妙恊君德之昭宣於是和容體
正審固心虔張六鈞之在手期九烏之應弦弓既無雙
矢唯用九一發而弦上霆激再發而空中雷吼三發而
輪震乾坤四發而輝流星斗五發六發而煜煜霞散七
發八發而離離電走九矢皆中訝妖氛之忽無一曜高
懸望邪明而何有盖帝所惡天所嫌始騰凌而翕赩倏
&KR1721;㩧而殄殱貫忘歸(矢名)而自消難彰變化落園陵而盡
死永契沉潜瑞景將明彤弓尚彀百辟仰觀乎黃道孤
光下燭乎清晝莫不由藝之就神之授混燭滅而平權
衡晷運正而分刻漏然後職羲和之任司掌御之圖位
寅賓於東極宅昧谷於西隅故得萬國謳歌仰覩重輪
之日九天寥亮長飛三足之烏則知道潜會而發必中
神自通而何再控鏡四海而弓罷張亘萬古而誰敢當
設使堯德不聖羿技不臧則蒼蒼茫茫終亂紀綱又安
得廓六合定三光故曰天無二日民無二王
琅琊臺觀日賦(并序)熊曜
秦築東門于海岸曰琅琊臺高可望遠而東之人悉以
宵分之後觀日于海底者壯其觀而賦云
秦門之東天地一空直見曉日生於海中赤光浮浪如
沸如鑠驚濤連山前拒後却圜觀上下隐見寥廓焜煌
天垂若吞巨壑當其扶桑洶湧於雲光陽德出麗于乾剛
汗漫翕納將吞六合冲融青冥遥浸大明羲和守馭夸
父上征眩轉心目蒼黃性情傾地輿而通水府汲天盖
而駭長鯨彼秦伊何崇此為門委絶人力其誰敢論失
萬邦者雖設門而必圮表東海者諒無門而亦存步秦
亭而在此傷魏闕而何言千載之後石梁斯在時無鬼
功豈越滄海念無道而肆志將不亡而何待我國家踰
溟渤而布聲教窮地理而立郊坰略秦皇於帝典參漢
武於天經顧荒臺而寂寞取殷鑒於生靈爾其秋景超
忽晴光煥發蜃氛干雲蚌胎候月長波沃蕩超百谷以
深沉唳鶴徘徊想三山而滅沒齊魯郡邑霜天泬寥凌
虚無而倒景臨沆瀣而乘朝日向濛汜雲横麗譙追魯
連之達節行將蹈海仰田横之行義若在雲霄驪龍之
珠羣玉之府想望綿邈依稀處所有海客之無心托扶
摇之輕舉
海日照三神山賦(以輝耀相燭珠庭燦然為韻)
紇干俞
海日飛光神山之陽流一氣於天表自三峯而景彰龍
車迥馳麗于高而特異金闕互映混其彩以交相原夫
出巨浸以貞明次崇岡而久照當峻極之離立滅塵氛
而引耀遂使授人之歷分乎命以正其方涉海之倫駭
乎目以觀其徼遅隐見於危壁藹晶熒於遠嶠披道接
靈之府含華藴粹之仙秉至陽而不極體元氣於自然
駭景克存訝魯陽揮戈於在側騰精獨往疑羲和弭節
於其巔於以繫時於焉絶俗幽莫可辨明之所燭異景
暫凝乎地首竒峯載列於鼎足影摇林樹漸昇桑野之
躔色動鯨波尚想甘泉之浴且霞標建其南服日觀揭
其東隅雖照臨之等類亦崇深之道殊豈若丹極赫以
戒晨仙宫朗而增煥方運行而不息乃曈曨而未旰森
瓊樹之離離曳羽衣之燦燦此日而御惟山有輝諒難
徵於紀牒思載瞻乎海沂彼或栖真方丈必期乎悠久
如將處代崦嵫且懼於浸微是以養志忘形馳暉以寧
福地無阻玄門寢扄誓將越渤澥陵杳冥仰無私之照
窮不死之庭願參光而有待庶羣仙兮是聽
登天壇山望海日初出賦(以海日生殘夜為韻)闕名
配乎地者惟山麗乎天者為日登岧嶤之峻極見曈曨
之初出廓靈海百川之宗孕金烏千里之質泛圓光於
沆瀁煥鮮耀而灔溢雖騰輝於碧浪之中詎侔色於紅
萍之實觀夫烈霾曀赫炎精擘洪波歊太清馮夷駭躍
罔象奔驚照燭兮驪珠潜吐曭朗兮龍燭忽生愕羣仙
於金鏡驚天鷄於玉京巨浸半涵猶韜普天之美人寰
尚暝孰識未融之明懿其千仞可躋四目斯在危岫陵
乎碧落日域遼乎滄海既登陟以遐觀知濛汜之浴彩
晨光乍分夜色未改昇黃道而將始臨下土而有待晝
明夕晦徒觀其躔次之常出有入無孰測夫隂陽之宰
氣澄霧卷月落星殘流暉電曜散彗虹攅將煥爛以下
燭出浩淼而上干挂扶桑而杲杲昇暘谷而團團敷九
華而赩奕燦三山之峯巒且幾升天無憂於見渫已能
烜物寧患乎祁寒順寅賓而不忒爍溟漲之無端乘變
化而復往得沐浴乎波瀾於是遊太極辭殘夜羲和敬
導運行有舍得天能久克彰乎真明委照無私不間於
夷夏嘗傾藿而久俟冀餘光之一借
第二(同前韻)王起
山惟隐天海則孕日日將昇而轉麗山望遠而無失青
崖直上覺亭亭而漸高碧浪遥分覩杲杲之初出將以
測晷度窮節汨豈能獨媚東南之隅空呈畏愛之質而
已哉當其隂兔傾晨鷄鳴捫葛藟陟峥嶸挺身于重巘
肆目於八紘天地廓烟雲清赫彼巨浸吐兹炎精映曈
曨而有竟燭浩淼而方呈彩射空中謂隂火乍出色浮
波上疑萍實初生皦爾下土煥乎上征觸高濤而暫滅
泛輕浪而還明曙色漸分晨光未改濛汜拂浪扶桑浴
彩將黃道以麗天必青方而浮海豈韜映之為美實照
臨而有待是知望莫遠乎日域登莫峻乎天壇彼以離
而取象此以艮而居安考之則隂陽有度察之則溟漲
無端况乎銀漢落金波殘將東方而自出俾下土而式
觀三足翺翔若刷乎渤澥重輪輝煥如歴乎波瀾映嵎
夷而未定拂若木而將摶紅彩下沉照波中之鱗甲朱
光上溢射雲表之峯巒誠變化之相詭諒始終之莫殫
洎乎出溟渤照戎夏昇九天辭午夜羲和整轡而直上
葵藿傾心而皆仰亦何必登日觀之峯而後望神明之
舍
第三(以題為韻)闕名
客有曉躡稜層高山獨登覽烟嵐之忽斂見海日之初
昇赫彩旁照炎光上騰影乍摇而滿目霞碎波不動而
長空血凝由是倚危巒立天壇夜色既啓炎精始團赤
氛上煥於雲路朱輪乍碾於波瀾照燿一海之中剖開
萍實分明百丈之外洗出金盤浩渺無涯曈曚在望高
居峥嶸之頂下視赫曦之状焚爇巨浸浮沉奔浪陽烏
浴羽而載飛羲和按轡而直上不沉乎泉將麗乎天爍
雲濤而有曜類庭燎而無烟赫赫光滿規規質圓纔湧
出於溟渤之底已見盡乎巖嶺之巔所以躋高峰翫丹
彩明暗既分升沉斯在望若木之初出疑杳上於天河
想隂火之潜然見焰燒於滄海出水未遠騰暉已殷託
高跡於巉崪之際指大明於顧盼之間湧上扶桑謂蟠
桃之有橤照出仙島疑燭龍之映山歘赫滿空淵渟沃
日當銀漢而炫晃泛金波以洋溢巨鯨之冥目霍張洪
爐之鑄鏡飛出及登乎軌度射破氛霧洗光華而不濕
衝塵埃而寧汚倚九天以照臨見百川之奔赴故遊者
徙倚遐望徘徊久駐因物屬詞愧升高而能賦
第四(同前韻)蔣防
山有極天崇崒冠羣嶽而首出下壓溟渤之碕岸平視
扶桑之初日天光海上曈曈而曉色已分人代夢中促
促而寒更未畢客有愛此早景登兹崇山候東方之昏
黑據中頂之孱顔俄而陽開隂閉翕赩廻還曳晨光於
莽蒼之外走狂電於溟濛之間高焰忽興瀾汗而洪濤
血赤半規猶隐洪彤而青帝朱殷及其旋轉將昇睢盱
萬状散五彩而錦章已出照三山而鼎足相向杲杲兹
始規規滿望火輪上碾燒碧落之氛埃金汁下融躍紅
爐之波浪觀夫巨浸無際踆烏上摶萬象昭著二儀霍
寬驚魚龍之蟄銷昧谷之寒散入圃畦想葵藿之俱靡
稍分林嶺見木石之同壇獨立嵳峩曠瞻晷度躔次一
道暉華四布赫曦而六合貞明吞納而百川奔赴不假
濬沖之目盡觀玄虚之賦赫奕昭宣層巖之巔赤玉之
盤燭地黃金之鏡帖天海若奪魄羲和振鞭濕光而長
波初沃暖氣而孤峯最先美潤呈祥重光賦彩帶環抱
之珥照不波之海隂火之微茫已沉土圭之盈縮屢改
則知大明之麗天兮可捧而昇高山之横空兮作鎮不
崩倘躋攀之有路願觀光而一登
文苑英華卷四
