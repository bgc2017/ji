文苑英華卷九百四十宋李昉等編
職官二
右庶子元府君懷景墓誌一首
太僕卿王府君墓誌一首
太子少傅李暠墓誌一首
太子舍人王無競墓誌一首
太子少師崔景晊墓誌一首
右(集作左)庶子贈幽州都督元府君墓誌銘
張說
維開元十年正月乙未右庶子武陵公河南元公薨於
東京留守之内館公諱懷景(集作懷)字某魏武陵王雄之
曾孫右衛大將軍胄之孫贈麟(集作隣)州刺史仁惠之季
子昔天啟水行君臨寰海雄圖長發本枝碩茂濟美象
賢流慶不滅(集作餘慶不殞)公受兹介祉誕膺淑靈幼有純至
之節長立公直之操學綜羣藝詞擅精微夫其結言以
信導物以德清儉足以軌俗貞厲足以矯邪故美暢於
中名揚於外弱齡(集作冠)以國子進士高第補相王府典
籖藩邸擇賢妙盡時選尋以内憂去職重補相王府參
軍及明兩升儲作貞萬國以宫臣除太子通事舍人後
歴官至右司員外太子舍人(比無此十二字)天授中以親累除
名向逾一紀後除直羅温縣二令雖大位未享通林必
大(集作乂)初自太府主簿累入副卿河南椽曹克升亞尹
握蘭右轄綱紀南宫秉兹憲簡肅彼專席再侍儲華卒
踐宫相公執心好直履法斷恩觸雷霆而除惡不避也
枉絲髮而干譽不為也升降兩度出入三代克慎其始
終厥有成君子以為難允作其難矣及啟手歸全遺言
薄葬家無長物士伏其清年過懸輿人傷其夭嗚呼哀
哉制贈都督幽州諸軍事幽州刺史&KR0608;悼之節優於恒
數明年二月歸葬于咸陽之舊塋夫人韋氏祔焉禮也
夫人即逍遙公敬遠之玄孫左常侍希仲之叔娣(集作婦)
淑行無徵華年早世其孤彥冲等克遵遺訓靡所寘哀
說情睦外姻懷深國士既闕西階之奠遠投東武之詞
銘曰卓彼英運慶靈既長貽訓夫子體微知章在藝斯
博於欲則少徒文其中莫飭其表惟靜惟默不激不矯
時經三代官成兩宫化若風偃德如澤融邦稱其直朝
表其忠禮祔周兆墳瞻漢宮哀哀純孝長訴昊穹
太僕卿上柱國華容縣男王府君墓誌銘
張九齡
公諱某字某瑯琊臨沂人蓋王氏所由遠矣然其自漢
至今上下千載海沂為頌始壯厥猷淮水作禎克昌其
後繼跡台衮聯華牧伯君子韙其立言史官襄其行事
則已不無違德人以嘉聞圖牒粲然宜為冠族乃祖某
梁侍中尚書左右僕射安東亭侯高祖某陳度支尚書
曾祖太子中書舍人祖某皇朝吏部郎贈潤州刺史父
某官至洪州都督公踐脩軌(集作範)業雅有名器性開敏
而達於從事才果斷而長於御下至於學以知古義以
隨時虚已存誠離經合道異焉而不傷於物同焉而不
害於正咸自得之務其大者儀鳳中初以門子選為孝
敬皇帝挽郎解巾相王府參軍換豫王府參軍歴太子
通事舍人蒲州司法參軍丁洪州府君憂去職喪踰於
戚行過於禮時其在疚哀能感隣服闕授相州鄴縣令
施於政也揮干鏌之鋒截無不斷展騏騮之足行無不
至以故言出有孚豈止於百里教行無類俄浹於四封
邑人是宜輿頌乃作御史中丞張仁愿表公尤異帝用
嘉焉遷洛州陸渾縣令加朝散大夫寵其能也再有仲
由之善益聞考父之恭薄理我畿有加於鄴識者觀政
許其以後圖時輩推賢多驗之於晩節稍遷蒲州司馬
洛州長史蒲州長史三為郡佐一以貫之執心有恒厥
聲以茂雖杞祗之體素顧和之理識異代同官齊名比
義固無愧也俄遷隨州刺史趙簡始大列於諸侯張敞
有名擢為刺史賢明獨斷政教弘宣始為(集作于)漢東之
美繼以巴中之異郡歴數四課常第一再遷(集作領)遂綿
二州刺史先是俗苦刓(集作多梗)弊人盡流庸公亦來思撫
之如子彼得攸塈歸之如市行有餘力用不盡才驟遷
大都督乃拜相州刺史先是景雲歲我唐雖舊儀制惟
新置連帥之官贈監督之秩於是歴選列辟專謀用賢
且有後命而公為稱首遂作越州都督同京官正三品
連帥統察杭婺衢睦温括(集作撫非)台閩八州長史(集作吏)已
上率由部案事雖竟寢議者終榮仍守越州都督加銀
青光禄大夫公素有行業(集作盛名)兼之寵數聞望而草風
必偃至止而蓬麻自直與夫任賢坐嘯勞心行部彼有
因而致此我無為而已然政之行焉若有神者徵拜雍
州司馬頃之又正名為京兆少尹京兆者本公之樂土
君已重世買臣還郡無矜於出牧張既本州是榮於衣
繡公雖作貳我亦為光開元二年始封華容縣男昭有
德也其明年有制以公檢校太僕卿訓以六騶正于羣
(疑)僕日加數馬之慎歲有展軨之勤無何即真可謂貴
矣然公思報所受逾勵所行神明未衰志業不究春秋
六十有一開元六年秋八月乙亥寢疾薨於洛陽之陶
化里第嗚呼哀哉朝廷傷焉賻贈以禮夫人范陽盧氏
不享偕老先時在殯其年冬十一月乙酉合葬于偃師
之某原却倚首陽前瞻洛汭豈伊瑕丘之樂並取邢山
之兆有子曰昊次曰旻泣血苫塊哀纏於遠日勒銘金
石義協於當時假以斯文為之實錄其詞曰有周之裔
居海之沂緒業惟永德音罔違貽厥翼謀俾其翰飛宜
哉世祀亦曰家肥(其一)洎我華容而今濟美四科冉季九
能曾(集作魯非)史學匪為人義如在巳施於有政轡之柔矣
(其二)雉馴宰邑鷹揚佐郡五為刺史在邦必訓再踐太僕
厥庸迺奮今也則亡天不可問(其三)神期永年禮先遠日
合如防墓開比滕室鶴弔人悲龜言地吉篆石泉戶與
山相畢(其四)
太子少傅李公墓誌銘孫逖
唐之宗盟有若武都公者諱暠(凉武昭王亦名暠天寳間方追崇)字某
太原景王之穆也淮安靖王之胤也姓族本系存乎帝
籍王之子曰虢州刺史諱某虢州之子曰鄭州生公世
載明德實維邦翰昔我高祖之造區夏也則淮安王擐
甲胄誅暴強以佐經綸之業洎我皇帝之垂衣裳也則
武都公秉衡石傳儲貳以弘邕熙之化允武允文同心
同德本枝百世不亦宜哉公應大賢之期含正氣之秀
弱而孤藐克自激揚六射五書包禮樂之羣藝九流三
變探古今之至賾生八年而當天授革命之事宗室懼
禍至乃不全艱貞保身以免於難久視之後密網少寬
公以太夫人在堂無底禄之養願辱身以報德豈養高
而循名解褐授荊州枝江縣丞維此之故也蒍賈尚幼
薛宣有能深為州牧張漢陽所器重嘗謂所親曰唐宗
一日(二字一作室)千里吾見其人國未可量也神龍興復拜
通事舍人其後歴尚書工部司勲員外屯田郎中太僕
衛尉太常三少卿汝汴二州刺史兵部黃門二侍郎太
原尹太常卿工部尚書東都留守兵部吏部尚書太子
少傅自枝江至於少傅凡十有九遷人臣寵秩備更之
矣先是國朝舊制不以宗親任權開元以來内舉無避
唯善所親擢拜右職公為首也公體正心直色莊言麗
明而可畏寬而能服故所蒞之職必姦邪衰止禮義興
行國人宜之有由然也曩&KR0574;列宿迨亞象河當官而行
既立名跡及夫典汝墳之國為夏卿之貳天下歸最朝
廷讓能寵光大來公望首出矣黃門君之樞也公執事
舉直以替其否太原邦之扞也公滅私寬賦克壯其猷
六官之長是為人樞三命益恭遂掌邦理綜覈流品終
始七年凡所作法皆成故事其賞能拔異置彼周行者
可勝既乎上難其人公是以久而深煩職事累請歸閒
留侯有疾猶傅太子尼父不憗終萎哲人以開元二十
八年五月十日薨于位春秋五十有八夀不配德皇慈
震悼追贈益州大都督親親尊賢焉禮也其年十二月
七日葬於河南縣九嶺山之南原惟公以文學政事之
才贍祗庸孝友之德揚親有立身之顯何止能養執喪
有過人之戚匪惟率禮公兄曰昇弟曰暈兄愛弟敬夫
和妻柔閨門之間内外以正均養猶子不殊所生豈引
而進之乃因心則至公為居守也暈寢疾私第沉痼彌
年公損膳絶葷消形瘁色及病革之際冒禁而歸終以
為職守管籥不敢久留次長號撫櫬雨泣還臺至性傷
人酸感行路昇之喪公也哀亦如之死喪孔懷其在是
矣所謂曾閔王生九宗之地邢茅為萬石之門蓋本乎
國風而為世範者嗣子造等八人無改於道聿脩厥德
永為罔極靡所寘懷以逖嘗忝使臣之戒且為冡卿屬
久承話言猥託銘誌文仲事君之教何曰(一作日)敢忘鮑
叔知我之恩曷其能報徒竭心於所事終有恨於斯文
其詞曰高陽之族才子克生禮樂為憲親賢是程六官
尤重祈父天卿二柄皆執理均政平汲直多病留侯強
起尚傳重明俄驚閱水泣盡遺愛感深知已銘德下泉
庶通神理
太子舍人王公墓誌銘
公諱無競字仲烈其先瑯琊人也因官遂居東萊自宋
太尉弘至棣州司馬偘十一世世濟其美不隕其名公
即棣州府君之次子也克廣前烈於昭令聞翩翻海瀕
焜燿京國夫乂用三德正直居首子有四教文行為先
公蔚其文高其行據於直歸於正生而知之實稟其性
弱冠以應制擢第解褐授趙州欒城縣尉歴麟臺正字
轉右衛倉曹洛陽縣尉監察御史殿中侍御史太子舍
人神龍初坐以嘗詆權幸貶於嶺外終於廣州春秋五
十四工文則學必從之故登麟臺侍龍樓也好直則威
必濟之故吏京邑秉天憲也行高則衆必庇之故陷非
罪謫殊方也噫良工能為順君子能為道而不能為容
士師黜宣尼困屈原逐賈生憤公其近之矣初天册中
公與故人魏州牧獨孤莊書忿林胡之猖狂哀冀北之
阢陧誡以軍志示之死所客有薦其書者則天見而異
之有制召見驟膺寵渥相如之賦感人主未云速也迺
者恩澤侯張昌宗位極太官寵震羣后公著書東觀與
之聯事曾是貽籍未嘗暱就色莊見憚象恭益深長孺
之抗禮將軍曷足議也公嘗執簡中禁司察位班時三
事大夫有族談錯立者公進而言曰朝有著定所以道
威儀邦之具瞻所以昭軌物不遵不恭不敬不從其可
是耶則肅然就列次矣公之舉劾大臣庸可異也嗚呼
人各有能且猶不朽公則具舉其誰與京公生於齊長
於魏不忘吾黨常操土風嗣子某虔卜遠日奉成先志
以開元十六年某月某日徙殯於館陶歸葬於東萊之
舊塋書順也夫人范陽盧氏祔焉從周也窀穸之事可
無記乎詞曰
萬靈秀百夫特萬卷精多才克詩可興筆餘力人之望
邦之直何不仁俾大棘厄炎厲哀明德卜佳城于舊國
銘景行永無極
太子少師崔公墓誌銘李華
聖唐祖宗重光丕變萬國玄宗肅宗今上三后繼明格
于上下其輔弼之臣曰趙公奉先少師之訓有大功於
王室少師諱璟眰字某清河東武城人也惟成於姜水
氏曰有吕德莫厚乎粒蒸民大庭之烈也勲莫盛乎除
暴虎尚父之明也讓莫大乎推社稷季子之高也丁公
之元子曰季克讓乞歸老於崔氏宜乎其盛也八代祖
元孫宋度支郎中以忠順烈見危致命夫人擕二子亮
敬默依夫人之黨挺志羈孤之中安親危窘之際亮即
公七代祖也八為尚書一為僕射孫肇官至中書侍郎
元子北齊安州惣管府掾諱道淹公之曾祖也生萬年
主簿臨洺令諱方騫公之大父也生武功主簿贈吏部
尚書諱貞固公之考也郎中省王侍僕射利主公中書
之名望安州之道德臨洺之愛人武功之體道荀淑之
盛德及子陳寔以素風及孫誠哉吾聞其語矣今見其
人也公孫抱太夫人終童幼武功府君逝根於至性毁
過乎哀鄉黨憐之皆曰純孝既除喪外從禮訓内積憂
慕啜菽飲水厲志讀書誦無遺文釋無遁義皆一覽也
年十七與親兄䀵同舉明經調補梁州南鄭尉轉蜀州
晉原尉前後使臣表公第一遷大理評事親累貶利州
葭葫丞歴梓州鹽亭丞樂天知命貞獨自晦君子哉改
晉州司法參軍政尤一道刺史按察使皆以上聞充河
東支使畢尚書搆為連帥也假公判官仁者悦不仁者
懼遘厲終於官舍春秋四十權厝於山邙玄元廟西北
原識與不識罔不相弔時人之安放後人之不幸榮陽
夫人鄭氏皇朝兵部郎中衛州長史玄昇之女吏部侍
郎平章事愔之妹終京兆崇賢里權殯於長安東南杜
陵原夫人鞙佩紛燧(禮記内則婦事舅姑佩紛帨金燧)以寧顔色澄幕
酒以奉蒸嘗輔佐君子黔婁之室也撫導賢胤孟軻之
母也内訓傾謝婦儀無師嗚呼哀哉大歴四年龜筮從
吉嗣子圖尚書右僕射趙國公哀奉先少師夫人之裳
帷合祔於河南北邙山某原禮也趙公初為益州刺史
屬逆羯内向天下兵起至尊出長安避狄未有岐下之
都因奉表上迎保寧聖德遷為中書令翼大明復天下
肅宗申養玄宗申慈趙公之宣力也事今上鎮揚州為
吏部尚書左僕射崔氏之門公盡善哉洪河在北清洛
在南二室之下邙原高起是地也是宜君子幽宅寧於
斯永保子孫昌於斯其文曰翼翼孝嗣䘖哀不言祗感
永斯常試討論齊為霸國鄭甸姬姜恊德貽慶後昆在
昔貞烈爰有魏嶼播遷建都公將南轅造舟人便開漕
利源宜有令胤中書玉振安州榮道臨洺體順尚書葆
光公以德鎮既輸典刑亦清維晉天不我遺時將疇師
夫人之德柔善有則鼓鐘于宫聞于四國從夫訓子天
下是式不及劬勞趙公罔極克誕趙公蓼莪孝思奉若
先訓其貴如此今日之禄先人之慈保寧幽宅天地無
期(此是宰相崔圖之父贈太子少師元誤入宰相門今移於此)
文苑英華卷九百四十
