文苑英華卷四百三十九宋李昉等編
德音六
誅罪德音
破党羌(一作平党項)德音編制
門下冒法干紀豈限於華夷伐罪弔人固資於典訓朕
端拱御㝢六年于兹兢兢業業不敢荒怠(一作怠荒)常恐一
物失所羣心靡寧旰食宵衣思底于道属者以党羌恣
為侵叛尤苦農商朕為人父母豈無憫惻雖傷財害物
非朕躬之願而禁暴定功實武經之要是以爰興師旅
龔行天討而兇渠稔惡稽曠歲時師宿既勤物力將屈
頼宗社儲祉中外叶心大搜妖巢盪定關隴誠殫財而
凋力亦暫費而永寧今則軍功已成制置將就息戈解
甲固在及時縱捨(一作捨罪)緩刑所宜布澤南山党項為惡
多年化諭不悛頗為邊患近興兵士經歲討除拒官軍
者悉就誅擒懼法令者皆從逃竄大開湯網已施去殺
之仁遠並堯年寧限可封之屋今聞殘寇無所依歸皆
是王人豈忘惻憫其南山党項已出山者或聞逼於饑
乏猶行劫奪平夏不容無處居住今委李福且先遣蕃
官安存招誘令就夏銀界内指一空閒田地居住所有
從前掛涉惡跡者今一切不問唯再犯疆界劫(一作却)入
山林或不從指揮即召募平夏党項精銳者討逐議不
容稔如能革心向化願同平夏即湏投(一作輸)誠獻欵跡
效分明撫馭之間便同赤子如有屈事即任於本鎮投
狀論理仍各令本鎮遣了事軍將安存平夏党項素聞
為善自旬月以來發使撫安尤見忠順一如指揮便不
猖狂各守生業自兹必永戴恩信長被華風或聞從前
帥臣多懷貪尅部落好馬悉被誅求無故殺傷致令怨
恨從今已後必當精選清廉將帥撫馭羌戎明下詔條
漸令知悉靈鹽夏州邠寧鄜坊四道官吏自用兵已來
責辦公事亦甚辛勤軍將皆已得官文吏具名聞奏有
官者與依資轉遷無官差攝者當與正官仍具差攝年
月申奏直湏公當不得轉授嘱託如是將帥親情亦湏
具言四道百姓徵歛不時差役至多疲瘵亦甚或聞屋
宇被賊焚燒至于桑麻亦遭砍伐生業既失湏加安存
宜各給復三年其有無屋可居無牛可種者委長吏量
事接借一一奏聞仍湏早設法招擕令各歸復勿令豪
富便占産業為生自用兵已來諸道應徵發之處所有
將健或没于鋒刃或身被重瘡(一作瘡痍)雖經褒贈及曾優
恤委本道更加存撫或自因廢疾不任在公者終身不
停衣糧如情愿回與子孫兄弟甥姪者便與補替應討
伐党項諸道在行營將士已頒賞賜俟(一作候)邊上制置有
叙績節級放還仍委本道叙錄具名聞奏當與甄奬自
用兵已來京師與鄜坊邠寧兩道接界及當路諸縣差
役繁併物力凋殘若無優矜必難存立其今年夏税錢
及青苖錢每貫量放三百文其斛斗糧量放一半仍委
京兆尹差官子細磨勘其或雖在鄉村不曾經供應者
不在准例放限仍一一條件等第聞奏如是分路處就
中更校便併者量加優恤必使均平其所放錢及斛斗
委戶部以實錢支填仍令京兆府及下諸縣散榜鄉村
要路曉示百姓務令知悉用兵以來城鎮曾遭陷没官
健百姓因被殺傷親戚既無遺骸在野委所在長吏差
人為收拾如法埋瘞仍量事致祭應有增收城鎮添置
堡候(一作戎)委所在將帥擇其要害絶彼窺覦切務堅完
令可固守邊上不許以兵器於部落博易從前累有制
勅約勒非不丁寧近年因循却不遵守自今已後委所
在關津鎮鋪切加捉搦不得輙有透漏其有犯者推勘
得實所在便處極法其所經過州縣關津鎮鋪節級痛
加懲責義無容貸其間或情涉隠欺凖所犯人處分党
項本是邊甿只合州縣撫馭致令一朝侵叛由于處理
乖方既往不可加刑從今必行法令(一作必欲行法)自此之後
邊上逐界皆已有制置把捉如或更有羌寇侵盜即是
將帥依前貪求當先加罪於本界邊將然剪逐寇賊通
商之法自古明規但使處處流行自然不煩饋運委邊
鎮宜切招引商旅盡使如歸除禁斷兵器外任以他物
於部落往來博易應緣徵兵處士馬皆效勤勞亦已各
有賞賜其本道將帥當續議量加酬奬京畿及鄜坊靈
鹽邠寧夏州并涇州鳳翔振武天德等道自用兵已來
人頗勞苦今頒德澤湏加曲恩應見禁囚徒據罪减一
等唯官典枉法犯贓及賊中有持杖刦人故殺人等不
在此限如有積年逋賦必加徵督不得者委長吏條流
聞奏准格律大功已上親及女婿外甥不許連任自用
兵已來諸道節將及長吏權宜差親表主持公事兵罷
之後理當不然其三族内親並不得令主兵權及充要
職如是元在本軍先充職掌者亦湏具名聞奏自用兵
已來科配百姓事取濟辦多出權宜今既罷兵諸道節
度防禦刺史及鎮使等不得更依前妄有科配仍令具
本管侵害百姓湏釐革者作條件聞奏自党項擾亂以
來所在多被攻劫白刃之下必有孝子順孫義夫節婦
事跡有可稱者委所在長吏察訪優恤其家仍具名聞
奏將加旌異於戲蠻夷猾夏固有用於常刑撫馭乖方
遂致興於薄伐傷夷暴露朕實愧焉是用覃恩以慰勞
瘁布告中外咸使聞知主者施行(大中五年四月二十九日)
一作皆唐大詔令
洗雪南山平夏(詔令作平夏党項)德音
勅平夏南山雖云有異源流風俗本實不殊我國家累
聖已來許居内地久奉聲教亦立功勞朝廷撫綏常布
恩信近者邊陲之帥制御乖方遂有凶悍之徒不率父
兄之教或侵暴州鎮或攻掠道途告諭罔悛猖狂頗甚
朕君臨區㝢深念黎元凡曰含生皆同赤子但欲為人
除害固非黷武佳兵每覩殺傷深多憫惻是以去年洗
(詔令作特)雪平夏驅除南山及聞窮困無歸復有懷來之意
遂令白敏中李安業分統諸軍先示招擕仍加訓練但
知非則赦免不得已則誅鋤王者之師義實在此近得
敏中狀申南山盡願歸降瀝懇輸誠惟思展效請般運
糧料乞要保一封疆閱其奏章深愜朕意比者或有剽
劫必推南山南山或有寇攘亦指平夏既相非斥互說
短長終難辨明祗益仇怨今則並從洗雪咸許自新但
能各務安全遞相勸勉保其生業絶彼侵踰從前所有
愆違自此一切不問惟鹽州深居沙塞土乏農桑軍士
運(詔令作依)糧湏通商旅沿路堡柵事湏修營今委李安業
依朝廷制置差兵建築防守尤恐部落心懷疑慮委令
李安業駐軍塞門朕之屈法從人斯為極矣若執迷不
反干犯國章後悔難追深宜自省(大中五年七月六日)
洗滌長慶亂臣支黨德音
門下皇王之令兇逆(詔令作慝)必寘於嚴誅天地之心含育
亦存乎在宥除惡務絶其根本原情必諒於親疎慮興
詿誤之嫌用安反側時舉寬弘之典盡滌瑕痕追惟長
慶之初亂臣賊子之軰人神共憤覆燾不容頃以論刑
是從流竄而東宫親昵之黨亦參帷幄之謀顧偷冐以
取恩䧟君父於不義必資懲創以盪奸源議法當然非
朕敢赦而曾不知過交構流言興謗道途扇惑人聽盖
以從前搜捕未盡巢穴猶存再令根尋果獲支黨無非
近戚咸伏其辜在臣節而既虧於國章而難逭并已從
别勅處分除竄逐遐荒及配諸陵守當外應諸惡黨從
祖兄弟子壻妻族内外親戚門生故吏及此來别居并
從疎遠等降德音後一切不問諸司諸使更不用尋勘
務從寬恕俾絶憂疑惟先推鞫得姓名合流者雖已逃
竄如獲日准前勅處分頃者屢降明詔以順人心重此
究窮盖非獲已今則更無餘孽永絶猜嫌攄憤之志既
申懲惡之刑亦至乘春布澤大與惟新明示中外咸知
予意主者施行(大中八年正月十一日)
誅逆人蘇佐明德音
勅盖君天下者莫尚乎崇淡泊子惠困窮遵道以端本
推誠而逮(一作達)下故聖祖之誡以慈儉為寶大易明訓
垂簡易之文未有上約而下不豐欲寡而求不給朕以
眇薄遭逄内難刷君父之仇耻攄億兆之哀冤有(一作而)
股肱之大臣羣卿庶士引義抗請至于再三以圖宗社
之安以答華夷之望俯從衆欲夙夜震兢思所以克已
復禮脩政安人宵興匪寧旰食勞慮夫儉過則酌之以
禮文勝則矯之以質庶乎俗登太古道洽生靈儀刑邦
家以化天下其在内宫女(四字一作内庭宫人非職掌者)宜放三千人
其中願嫁及歸近親者並從所便不湏尋問其長春宫
總監及脩造等並依今月十三日勅處分其長春宫見
在錢及斗斛絲綿席草等約二十九萬七千五百三十
餘貫石兩領束等依前戶部收管鄠縣漢坡鳳翔駱谷
地等并宜却還府縣其教坊樂人翰林待詔醫(一作役)術
官并總監諸色職掌中冗員者共一千二百七十人並
宜停廢其總監中一百二十四人先属諸軍並宜各歸
本司餘七百三人勒納牒身放歸本貫先供教坊衣糧
一百分廂家及諸司新加衣糧三千分並宜停給應緣
田獵鷹鷂獸犬等並宜解放除五坊加配諸鷹鷂等及
長慶已來每年常進外宣索者自今已後一切停進其
湏備蒐狩要量留者宜准憲宗朝故事其今年新宣附
食度支衣糧小兒一百人並宜停罷應副别詔宣索纂
組彫鏤不在常貢者一切並停度支鹽鐵戶部及州府
百姓應供宫禁年支一物已上並准貞元中額為定度
支檢勘具元和以來加配合停色數二十日内分析聞
奏并散下州府供司各令知悉先造供禁中床榻以金
筐瑟瑟雜寶鈿真珠碼碯装飾宜停造東頭御馬坊毬
場宜却還左龍武軍其殿及亭子令所司毁拆收掠餘
舍並賜龍武軍收管應行從處張設不得用花蠟結綵
華飾今年已來諸道所進音聲女兒(一作人)各賜疋(一作束)
帛放歸應城外墳墓先開斸道路以備行幸處宜令兩
軍及府縣曉示百姓任其脩塞其大逆魁首蘇佐明王
加憲石定寬閻惟直及因兇賊奸計遂與同謀人劉克
明田務澄許文端等汙瀦無赦梟獍與倫各已處斬並
籍沒祅(一作妖)妄人僧惟真正簡道士趙歸真楊冲虚方
士李元戢等並咸假託以醫方疑衆挾姦(十一字或作假如卜筮或)
(托以醫方疑衆扶邪)矯誣干禁並從流竄以清京師其情非姦謀
(一作惡)跡涉詿誤者自今已後一切不問兇徒既殄寰宇
佇康載舉令猷用弘庶慎(一作績)於戲昔漢文惜十家之
産而天下乂我太宗文皇帝勤四海之理而帝業昌暨
于列聖罔不承式而歲代滋久訛弊以生仍委艱故未
遑改作朕祗荷神器重臻大寧將至躬以立訓奚取新
而革故咨爾百辟卿士外服侯衞其諭朕志永堅乃心
無逞欲而敗度自底身于不類率是敬典用孚于休布
告中外咸使知悉(開成二年六月八日)一作皆舊唐書文宗紀
誅張韶德音編制(詔令作韋處厚)
勅朕祗荷大搆属當冲𦕈九廟之嚴因予以輕重四海
之大由我而慘舒每懷推誠不敢自用大布利澤嘉聞
讜言庶無愆尤以享重負尚慮(一作豈虞)信不及物德不動
天少(一作以)懷宴安遽此致寇逆賊張韶蘇玄明等驅率
工徒劫擕白刃白晝竊發暴犯宫闈震驚朕躬近幸禁
壘即勒五營騎士七萃熊羆少命偏師纔分左廣皆憑
忠奮發賈勇争前自申及酉撲滅皆盡斯實上玄降監
宗社垂休愍予冲人俾無顛覆其兩軍立功將士已節
給優賞諸將校是(一作其)日部領軍士者委有司即條流
甄奬具名聞奏其逆賊親屬除同居知情之外一切不
得輙更追擾尚慮(一作恐)因緣仇隙告訐平人自今日已
後縱為祅(一作有小妖)黨所(一作有小)詿誤者一切許其自新更
不湏勘問於戲秦皇車碎於博浪漢高心動於柏人或
不悟而終亡或自新而流祚齊晉多難以啟國衞邢無
難而喪邦盖緣(一作謂)憂勤則福興安肆則禍稔天其意
者警於予乎而今而後知玄貺可以德歸神器難乎力
恃咨爾股肱輔臣庶僚百辟洎方郡侯伯有位之士無
或棄吾(一作予)謂不可教其有違道傷理徇慾懷安面刺
廷攻無有隠諱成王之紹文統武帝之開高業皆&KR0681;祚
日永(一作日久)享國歲深夫豈他哉盖大臣維之而不跌也
使朕無羞於二主者繄爾多士乎布告天下咸使聞知
(長慶四年四月三日)一作皆唐大詔令
唐書通鑑並作四月丙申誅張韶盖十七日也
英華作三日未詳
文苑英華卷四百三十九
