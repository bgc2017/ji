文苑英華卷八百七宋李昉等編
公署上
御史臺新造中書院記一首
邠州進奏院記一首滑州節堂記一首
宛陵公署記一首開州刺史新宅記一首
宣州響山新亭新營記一首
杭州場壁記一首
御史臺新造中書院記舒元輿
王者執生殺之柄造天下使百度順而已矣其或不順
與順而不得其度者皆屬於御史府府之動静為朝廷
紀綱之職與百司絶類盖百司坐其署但專局而已矣
入於朝與啓事於丞相府亦不出乎其位是以朝罷而
各復其司以無事於朝堂與中書也若御史臺每朝會
其長㧾領屬官謁於天子道路誰何之聲逹于禁扉至
含元殿西廡使朱衣從官傳呼促百官就班遲曉文武
臣僚列於两觀之下使監察御史二人立於東西朝廷
甎道以監之鷄人報點監者押百官由通乾觀象入宣
政門及班於殿廷前則左右廵使二人分押於鐘鼓樓
下若两班就食於廊下則又分殿中侍御史一人為之
使以蒞之内謁者承旨唤仗入東西閤門峩冠曳組者
皆趨而進分監察御史一人立於紫宸屛下以監其出
入爐烟起天子負斧扆聽政自螭首龍墀(一作池)南屬於
文武班則侍御史一(或作二)人盡得專彈舉不如法者由
是五府之屬得入殿内其職益繁其風益峻故大臣由
公相而(一作已)下皆屛氣竊息注萬目於吾曹吾曹坐南
臺則綜覈天下之法立内朝則糾(一作約)繩千官之失百
官有滯疑之事皆就我而質故乘輿所在下馬成府釐
朝廷之綱目與坐臺之判决者相半是以御史府故事
於中書之南常有理所先時唯中丞得專寓於尚(或作南)
舍一院若雜事與左右廵使則寓於西省小胥之廡下
遇大朝會時吾屬皆來則分憩於雜事廵使之地既寓
於小胥則我實客也每亡事而去則主人必坌而入諠
譁狼籍其態萬變向之霜稜盡為涕涶矣豈吾君以天
下綱紀屬之於我(一有之字)意邪上元二年侍御史劉孺之
作直廳記初拜儀云謝宰相訖向南入直省院候端長
又入中書儀云到直省院入門揖端公訖各就房嗚呼
以御史之貴(一無此字)重而(一作以)前時作者之記恬然以直
省院為記君子未嘗有非之者神羊之神何其翳而不
光耶聖唐大和三年已酉歲天子擢尚書吏部郎中河
南宇文公為御史中丞詔下之日不仁者相弔御史府
新例知雜事一人中丞得以選於廷臣河南公既拜之
日上言請尚書司勲郎中瑯琊王君以自輔識者曰河
南瑯琊同心異質之人也心苟同雖堅金可斷於御史
乎何有他日雜事累(一作果)以寓直省院為歎廼議於中
丞中丞深樂之即時(一作持)啓於中書曰此前日之闕也
中丞能革(一作為)之豈直栢署之光乎實羽衛(一作羽儀)五府
之多也皆佐其意事得聞於上上曰良有是乎俞其請
如響應即詔度支出錢百萬以資焉廼以(一作於)政事堂
南(一無南字)直阡之南選地以作之中書之南實天下會計
之地不容咫尺之隟非雄重清切之司於此豈容足乎
我是以得規制為之焉舊中丞院在西與西院相絶遂
以其地易大京兆院合三院為(一作為三院)一東西四十六
步南北四十步由東為首其一為中丞其二為雜事其
三為左右廵使若中丞升為大夫改官不改院若三院
畢朝集臺院附於雜事殿察附於廵使其名㧾號為御
史臺中書南院院門北闢以取其嚮朝廷也其製(一作制)
自中書南廊架南北為軒入院門分東西廂為拜揖拆
旋之地内外皆有廡蟠回詰曲矚之盈盈然梁棟甚宏
柱石甚偉椽欒楶梲麗而不華門窗戶牖華而不侈名
木脩篁新姿如舊(一作竒葩秀實)若升綠雲若編青簫以至於
几案筆硯簾幌茵榻果籩茗噐皆新作也從官胥士役
夫馬走(一作走馬)勾稽案牘飲食休息之地皆得其所若百
官之請事羣吏之來(一作桊)謁入吾門將祗伺於屏者見
吾軒堂階闥之嚴固不俟戒而自肅焉為此者何尊天
子也吾府為天子耳目宸居堂陛未有耳目聦明堂陛
峻整(一作正)而天子不尊也天子尊未有姦臣賊子而不
滅也姦臣賊子盡滅矣可以自朝廷至于海隅蕩蕩然
何所不理哉吾之作豈是志小者近者之心耶謹按高
祖大皇帝(一作高宗天皇大帝是按唐會要高宗龍朔二年修大明宫改名蓬萊是年歲在壬戌至)
(太和庚戌巳二百二十九年英華作高祖大皇帝則年代愈遠恐非)作大明宫將二百年
矣當時有司經度曾不是思將以待我而作我之所以
作盖前補二百年之遺事後貽千萬年之不朽縉紳觀
者命為御史北臺聞者謂之知言君子曰移中丞雜事
令之心於大柄天下豈有遺事哉某備于寮屬得聞君
子之論且承公命其記於是乎書仍(乃作)題中丞雜事
洎三院至(一作主)主簿官封名氏於其後以為一時之
盛事大和四年歲次庚戍八月十六日丁巳記
一作皆唐文粹
邠州(一作寕)進奏院記柳宗元
凡諸侯述職之禮必有棟宇建于京師朝覲為修容之
地會計為交政之所其在周典則皆邑以具湯沐其在
漢制則皆邸以奉朝請唐興因之則皆院以備進奏政
以之成禮於是具由舊章也皇帝宅位十一載悼邊甿
(集作萌)之未乂惡凶虜之猶阻博求群僚(集作臣)以朗寧王
張公為能俾其建節剖符鎮(集作守又作部)股肱之郡統瓜牙
之職董制三軍撫柔萬人乃新斯院弘我舊規(集作制)高
其閈閎壯其門閭以奉王制以修古典至敬也以尊朝
覲以率貢職至忠也執忠與敬臣道畢矣公嘗鳴珮執
玉展禮天朝又嘗伐叛獲醜獻功魏闕其餘歸時事脩
常職賓屬受辭而來使旅賁奉章而上謁稽疑於太宰
資(集作質)政於有司下及犇走之臣傳遞之役川流環運
以逹教令大凡展采於中都率由是焉故領斯院者必
獲歴閶闔登太清仰萬乘之威而通内外之事王宫九
關而不聞(蜀本作開)轅門十舍而如近斯乃軍府之要會(蜀本)
(作樞)朗寧之能政也唯公端持(集作明)而厚温裕而肅宏略
特出大志高邁施德下邑而黎人咸懷捍敵(蜀作設揄)西郵
而戎虜伏息茂功溢於(集作于)太常盛烈動於人聽則斯
院之設乃他政之末者也贊公於他政之末故詞不周
德稱公於天子之都故禮不稱(去聲)位斯古道也貞元十
二年十月六日河東柳宗元為之(集無之字)記
滑州節堂記劉三復
諸侯之升壇胙土服天子休命者有弓矢鈇鉞之賜生
殺刑賞之柄其為任也盖重矣而受脤之日常(疑)節者
得以王命傳信俾先啓行至則考善地庇豐屋麾旆以
異之歌鐘以樂之非征伐宴犒申威行令未嘗出此其
大端也是鎮服膺(一作服臂疑作股臂)梁洛咽喉齊魏其氣強以
勁其人勇而忠我連帥贊皇公以全才上略標柄中外
輟為霖於將命膺作翰之攸寄歲直己酉擁旄來斯公
以明誠報一人以大信示三軍膏潤滋惠風馳教化未
洽旬而羣甿愛戴纔越月而五校訓齊及踰年也則鰥
惸咸樂業豪奪不敢犯戰備具而軍聲振矣顧謂募吏
曰君之寵授偉此瑞節所處不嚴人何以瞻於是建宏
規模大壯去屑密圖宏敞隥道廻廊繚其下翬飛鱗葺
攢其上孑孑然倚静深而相合渠渠然拂埃壒而孤峙
隣墻藩而儷公署實轅門之藴抑外間之雄歟舉事必
書春秋之義繇是秉筆硯於公之門者承命篡述謹誌
于堂隂
宛陵公署記顧况
博陵崔公端憲臺出九江涉吳换虢三牧作乂仁聲上
騰上褒之以宣歙等州團練觀察採石軍使内棲(一作建)
茂行外傳純德德鋪生人生人受賜所部無事緝乎井
屋高棟大廡樓傳高亭署以崇牙虔君命也略五千架
圬墁赭堊燭乎一川竹釘木屑皆適所用前鎮未之有
也其辟一士(一作生)未嘗不當其任其裁一簡未嘗不以
憂人為心兵馬使南陽張伯陽承公指揮應接不暇廣
而不費華而中儉堡有嚴柝封有巨防巢洞之寇化為
平民銅宫(一作官是)戰馬牛渚姑孰之隘籠波絡谷莫不帖
焉夫宣戶五十萬一戶二丁不待募於旁郡而宣男之
半已五十萬矣蹠勁弩耀雄戟吞敵如脯戎心不啓其
或有啓戎心備銳而襲之淮海之援過賓之寵亦所以
補凡例也庚辰年正月下旬日前秘書著作郎顧况記
開州刺史新宅記權德輿
記曰目巧之室則有奥阼况吏者人之師宅者章之次
君子之所寧體諸侯之所賦事宜以車服視其等威漢
中支郡曰盛山所理阨陿乾元上元之間歲比凶災萑
蒲相聚戕害燒夷州壌蕭然後之長人者姑葺蓬茨僅
蔽風雨而已貞元八年夏四月北海唐侯文編承詔為
郡既至則敷宣化條簡易廉平居者胥悅流者自復(集作)
(占)朞月有成三年大穣獄有茂草野無棄地既均而安
既阜而藩官修其方物有其容乃喟然顧其屋曰是之
不修政將安寄度農功之隙因悅使之衆合于古常得
其時制殖殖廣庭渠渠中堂堂下布武席間函丈工徒
不勞里旅不煩攸介攸止為仁為義君子多之邦人宜
之其(集有於字)㓗而中禮儉以成德與夫臧文之山藻趙武
之輪奐異矣先是地無井泉人汲江流挈瓶懸綆力憊
用寡乃並北山之下習坎䟽蒙肱(集作股是)而引之于闤闠
之東順其性而流不竭通其變而人不倦廕以新亭漻
然而清州閭幼艾得以齊飲食而蠲疵癘矣便安之政
觸類而長始於郡齊洽於封内初文編以文行馨香為
左史儀曹郎記事而為春秋含章而陳奏議及是則推
誠以愛人條鬯而休嘉連帥丞相以為表率裕於才者
其無方乎盖陟明翰飛將激而遠之於是邦也古之成
室主人落之賓亦發焉德輿與文編游久聆其功善寓
此直書用代發禮且以釃泉之智因而廣之時十三年
冬十月文編居部之六歲也
宣州響山新亭新營記
元和二年十月宣城長師中執法㐮陽郡王路公作新
亭新營凡周月而厥功成書時且便於人故也先是郡
城之南阨陋磽确山木不剪譙門不開公因暇日觀視
原野直南一里所得響山焉兩崖聳峙蒼翠對起其南
得響澤(集作潭)焉清泚可鑑縈廻澹(集作澄)淡又其南則博
敞平夷澶漫逶迤從古之隟地是邦之休利目與心會
闇然自得悉以條陳實蒙可報乃量日力計徒庸闢於
弇内成是夷道揭東西二亭於雙峰之上相距二百步
華軒峻宇皆據勝勢廣厦䟽窗(集作寮)可棲顥氣碧山亘
目清流在下跨以虹梁抵茲近郊因其爽塏乃列營署
度野以步度堂以筵上棟下宇各有區處規地之廣袤
分左右營部隷焉牙門親軍而下左至八右至七既而
左次莽平採石之師與宴設堂又在焉廣場間舘&KR0772;窱
縈帶可以閱軍實可以容宴豆度羡財則不費因悅使
則不勞巽之申命師之畜衆楚莊之匏居衛文之楚丘
得其時制而不煩官業盡在是矣初輿師所處在郡之
北偏地&KR0008;墊下水泉沮洳積弊不遷介夫病焉至是則
修武備建長利寢興得安其室處坐起以觀其習變而
公又饗士於斯娛賓於斯公之心太則神王神王則中
和旁逹士之體寧則氣全氣全則餘勇可賈夫然則不
出楹階爼豆之間而威惠交修上下浹洽在此物也以
公之平粹淑均天資吏師昔嘗四剖符一司武皆有利
澤施于州壌及是則貴為元侯䟽以大封推心術而行
於理所繇屬城而流于支郡程功底績觀發知智亭與
營之制宜乎哉前賢之以循政聞者有矣而遺美於是
豈徯公之為而裕斯人耶(集作也)凡由此塗出者東南抵
于歙西北抵于涇肩摩轂擊往復自便絶東溪有浮橋
過西亭則蓮池觸類滋長皆為絶境公以鄙夫春秋之
徒也繪而傳焉使實錄于石時三年夏五月記
杭州場壁記沈亞之
國家始以輸邊儲塞不足於用遂以鹽鐵𣙜酤為助使
吏曹計其入於郡縣近利之地得為院場之署以差高
下之等顧杭州雖一場耳然時南𣲖巨流走閩禺甌越
之賓貨而鹽魚大估所來交會每歲官入三十六萬千
計(六字一作以億計)近歲淮河之間頗聞其費自是汲利之官
益重矣前年京兆韋子諒官始縣主簿有能名及秩謝
當歸是時尚書職方郎中崔稜為揚子留後使聞其行
遂邀署之既到滿歲利𣙜大登吏無敢怠與其為縣主
簿加勤也或謂亞之學史詞無苟故用是記焉
文苑英華卷八百七
