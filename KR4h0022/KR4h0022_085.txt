文苑英華卷八十五宋李昉等編
符瑞二
日抱戴賦一首月重輪賦一首
赤龍據桉賦一首潞河逐鹿賦一首
嘉禾合穗賦一首黃龍見賦一首
童謠賦一首漳河赤鯉賦一首
黃龍再見賦一首九日紫氣賦一首
李樹連理賦一首神蓍立賦一首
金橋賦一首寢堂紫氣賦一首
日抱戴賦(并序)潘炎
景龍元年四月二十四日皇帝初臨上黨日抱戴皇天
告符微臣頌之盖古詩之流也賦曰
日麗于天是曰太陽經千里臨八方符一人之元聖曜
五色之重光祚我休徵莫先懸象表至聖之無二呈繼
照於明兩陽光杲耀抱黃道而再中喜氣氤氲戴赤霄
而直上聖有感天無私八紘占其瑞色六合仰其重離
終古不虧得天長久豈止大章之步非齊夸父之走惟
抱也同衆星之拱北辰惟戴也比萬邦之奉元后則知
天為父日為兄同符叶慶以應文明我皇首出而御極
光被無垠而太平
月重輪賦(并序)
抱戴之秋八月十有四日夜月重輪瑞之大者天意若
曰將俾吾君姊事之賦曰
我皇初列唐侯潜蟠藩國英武方斷文明表德穆然思
道順帝之則既而動三合奔百神廓太清而萬里耀朗
月以重輪時屬高秋瑞彰元后光泛皎潔之斜漢色映
闌干之北斗金波耀景非懸闞澤之名璧彩揚輝不入
士衡之手理殊吳夢符炳漢謠淨桂花於日道環水鏡
於丹霄臺榭冰潔郊原霜縞月之揚光天不愛道一盈
一缺則惟其常彩溢重輪告于天表大人占之夏啓以
兆亦所以類星珠表金鏡兩曜齊美一人之慶於萬斯
年受天之命
赤龍據桉賦(并序)
景龍二年夏四月十七日帝在廳事假寐白鶴觀道士
宋大辯等三十人同見赤龍據桉至矣哉神妙無方不
可得而稱也
玄天之龍兮見而在田我后之龍兮飛以御天據聖人
之大寳與列祖而同玄高出而潜躍以自試來定天寳
居然假寐合而成體散而成章若窺於牖若施於堂且
據桉而向明負扆以當陽日月在身有祗天之嘉夢風
雨合氣(瑞應圖龍必待風雨游乎青氣之中)將振翼而雄驤羣居愕視聖
作物覩赫然龍光真我明王折劵表異亦惟前聞曠然振
古卓有吾君王人之瑞比之龍首高居而遠望以臨乎
九有天子之威比之龍鱗皇之可畏以肅乎萬人徒稱
其象未覩其真恭惟我后近取諸身於昭巨唐其命惟
新永據九五斯焉萬春
潞河逐鹿賦(并序)
景龍二年八月帝逐鹿於潞河惟河也深三丈闊倍之
鹿廹而入水因鞭而逐之水不及韉應弦獲鹿後騎入
者溺焉賦曰
大君于田兮巷無居人四鍭如樹兮六轡既均定俞騎
而百靈奔命騰雨師而四野清塵鳥獸駭殫川原飛伏
事非定覇不求陳寳之鷄位在至尊故取中原之鹿驚
而决驟鳴不擇(一作指)音將投身以赴水非順命而前禽
駭浪溢湧揮鞭電爍烏號滿月而方開驥足撇波而距
躍乘流既濟赫怒中止斃駭鹿之一發振驚弦而未已
洞胷絶系左角右掎雖復驅兩&KR1807;而獲五豵發小豝而
殪大兕皆平陸之常事曾何足以踰此誰謂河廣一馬馳
之大人將興靈感若茲諒神明之所輔何後乘之可追從
此繼天而作主元元日用而不知
嘉禾合穗賦(并序)
景龍二年秋八月屬縣長子有嘉禾合穗瑞不虚月侯
其偉(東京賦作褘)而乃賦曰
天祚明德兮降之嘉生案彼靈篇兮莫之與京脉震土
膏且分苖於南畝駟臨天漢爰合穗以西成當元后之
歴試表休徵於太平不莠不稂實堅實皂引薰風於和
氣承湛露於蒼昊生非百里驗管仲之虚詞出異崑山
自我皇之所寳在瑞圖之右為曠代之祥唐叔得之而
合穎周成得之以充箱雙米一稃稱之表異孤莖六穗
頌以非常今也尤盛居然允臧轉風而屢騰佳氣就日
而交見祥光獨天不生託厚載於富媪非聖不感效元
符於我皇我皇得之熾而昌風之起兮雲之揚嘉禾之
瑞未可量天子億載臨萬方
黃龍見賦(并序)
景龍二年秋九月五日黃龍見於上黨伏牛山之南岡
留久之彰聖人之德也賦曰
龍之來兮乘其陽躍於泉兮臨高岡龍之至兮歸有德
符於黃兮土之色精曜曜光雄雄上不在天兮接于物
下不在田兮蟠于空列四靈智稱其首居五位色表其
中將衒甲以無比與負舟而不同明皇家之王氣符歷
數於聖躬飛煙噴霧若動若顧聲雖虩虩非同三尺之
劔色乃煌煌下暎五花之樹誠帝王之嘉兆寧朝夕之
可遇何蛇蟥之足言諒騰黃之匪喻同翠龜之薦綠圖
彰大人兮告元符覽史墨之言未之聞也驗登殷之祀
不其然乎
童謠賦(并序)
景龍二年九月後常有童謠云羊頭山作朝堂郡南六
十里有羊頭山今興唐宫即當之矣賦曰
熒惑之星兮列天文降為童謠兮告聖君發自鳩車之
歲稱為竹馬之羣其言伊何克明寳位惟山之北正應
天邸之居曰興朝堂更彰天子之寘大人占之而自負
黎庶聞之而屬意天人合慶歷運其昌同康衢聞於翼
善比歸亳順於成湯言且表微諒人神之應事惟在昔
殊飛走之祥豈比卯金稱為劉氏赤伏徵於漢光且游
童之謳謠羌見偉於疇昔千古所記百王不易豈徒采
於茅茨空用書於竹帛天贊我皇時高列辟惟一人之
有應振六合之光宅
漳河赤鯉賦(并序)
景龍三年春二月帝廵屬縣至於襄垣漳水有赤鯉躍
聖帝之瑞也賦曰
魚在在藻兮躍於中流吾君戾止兮樂我王游惟赤鯉
之呈祥殊白鱗之入舟非竹箭之危湍無聞點額同君
明之望幸匪為吞鈎豈其為祥必河之鯉用表皇族克
繁帝祉雖云水物宜紫鼉綠鰲之同身是曰元符亦赤
鴈丹烏之可比赬鱗耀彩碧水無波非應瓠巴之清角
何言寗戚之高歌周文之時躍於沼漢宣之代舞於河
且合符於圖諜宜入頌於猗那豈徒鏤甲葺鱗(四字出吳都賦)
下沿上泝皆為儔疋文鰩是喻吐尚父之兵鈐傳遠人
之尺素事稱嘉瑞匪琴高之所乘詩有樂胥似相如之
獻賦
黃龍再見賦(并序)
景龍三年六月十五日黃龍再見於牛山天意汲汲於
聖人賦曰
龍之見也春分而登于天龍之潜也秋分而入于川假
崇山而再見應元聖而通玄蜿蜒孤蟠雲霧四發目中
精耀光飛列缺之火頷下珠懸色奪蟾蜍之月方將游
彼池囿豈徒止于郊野非同上天之五蛇有異渡江之
一馬孫權象之而置於軍中魏帝範之而在于殿下永
言於此我皇是宜秦王之夢立乎鄜畤漢后之時見于
成紀彼皆一至此則重光采色炫燿文明焜煌錯甲鏤
鱗既以來乎字(按龍魚河圖曰黃龍從洛水出詣虞舜鱗甲成字)分官紀號可
以表其祥超紫鳳於丹穴越青鸞於女牀龍德相成而無
悔天家久久而蕃昌
九日紫氣賦(并序)
景龍三年九月九日帝與羣官壺口山升高時有紫氣
光彩照日賦曰
吾王不遊人何以休望壺口之千里值重陽之九秋山
對翠屏動暉光之赫赫雲成紫盖扶晩日之油油宛轉
浮空輪囷不散應一人之盛德為萬歲之榮觀氤氲瑞
色無孤峯斷陣之嵯峨搖曳晴空雜玉葉金枝之燦爛
亦何異出蒼梧入大梁為漢武之盖升軒轅之堂忽兮
改容形難為狀紛紛郁郁用表靈貺遷用芒碭之間非
比崑崙之上豈徒合而膚寸垂以飄扇河汾水兮天之
眷紫氣凝兮人罕見位當用九果符九日之祥運極通
三永御三雲之殿
李樹連理賦(并序)
帝在上黨延唐寺有李樹連理上親視焉賦曰
惟彼嘉樹列星之精擢本扶疎當元光之降誕盤根連
理應我后之文明天之發祥豈無他木必曰兹樹是光
皇族所以並修幹連高枝青房表異朱仲稱竒察以休
徵不假終軍之識同於樹德寧為簡主之知族茂宗榮
盤根合理花之發也霰每亂於青春實之繁兮珠更深
於寒水豈徒生於靈井植彼東園自感義以相待但成
蹊而不言此乃興聖主之符表天家之姓一人親覩六
合稱慶至若鍾山之實玉井之仙或正冠而垂訓或投
贈以成篇比德於我彼何有焉臣炎作賦天子萬年
神蓍立賦(并序)
景龍三年九月十七日上使韓從禮蓍筮卦未成蓍自
立從禮曰大人之瑞也賦曰
惟彼神蓍生而有知用知(一作之)不測明以稽疑擢九尺
之纖幹伏千年之寳龜德圓而神兮無幽不及其生三
百兮其用五十惟聖人之觀象乃神動而鬼入列八卦
以效變翹孤莖而孑立數彰得一命乃自天同大横之
有夏表或躍而在田其察也深其功也大稱美名於神
物齊妙用於神蔡是曰元后兹為筮從氣受隂陽夜分
而彩露兼涵幽贊天地朝覆而輕雲數重蓍而有靈立
定天保可謂神助用光天造功深莫善仲尼且許以鈎
深屈於不知太公徒言乎腐草蓍之立兮發其祥吾君
得之尊以光明乎太極演彼歸藏因卜祝之符瑞應天
人之會昌
金橋賦(并序)
金橋在上黨南二里常有童謠云聖人執節渡金橋景
龍三年十月二十五日帝經此橋之京師賦曰
沔彼流水兮清且漣漪度木為梁兮斯焉在斯成金橋
之巨麗得鐵鏁之宏規當其受以金模觀其曲面經始
也則大火朝流成功焉乃天根夕見彰于聖德發彼謳
歌千人唱萬人和丹雘蜿蜒倚晴空之螮蝀瑰材櫛比
超渡海之黿鼉人且告符功惟用壯非填鵲之可比法
牽牛而為狀鶴鳴處干鴈覆晴川異東明繫水而投步
(三國志夫餘國傳注云東明走以弓擊水魚鱉浮為橋)匪秦帝驅山而著鞭惟彼
童謠兮言猶在耳大人應運兮奉天而起乘彼橋以徑
度按周道以如砥於是提三尺乘六龍懷萬邦入九重
寢堂紫氣賦(并序)
景龍三年十月二十五日帝還京後州内所居寢堂上
有紫氣七日不散賦曰
於穆聖王先天不違謳歌既洽朝覲攸歸往京邑而經
千里自潞郊而乘六飛洪惟此邦初九之地翬飛鳥企
謂尚諸侯之宫虎踞龍驤忽成天子之氣方凝紫色是
謂非煙乍蕭索乎空外更霏微乎日邊若動非虚似浮
有實覆彩鴛之瓦髣髴升堂繞文杏之梁氤氲入室是
作興王之兆克符來復之日遠而望之乃散亂浮空近
而觀之則希微無質欲見峯巖之上先形藩邸之間異
張華之寳氣衝斗殊尹喜之真人度關若乃廣野之宫
闕化成漲海之樓臺㢠廻映諒隂陽之盡美非福應之攸
盛惟紫氣之來集實皇家之大慶休哉聖君有天下之
成命
文苑英華卷八十五
