文苑英華卷二百二十五宋李昉等編
道門一
遊仙三十七首神仙二首
懷仙五首夢仙二首
謫仙一首仙谷遇毛女一首
桃源三首秦越人洞中詠一首
下元齋詠一首歌詞五首
遊仙梁武帝(見初學記)
水華䆒靈奥陽精測神秘具聞上仙訣留丹未肯餌潛
名遊柱史隠迹居郎位委曲鳳臺日分明栢寢事蕭史
暫徘徊待我升龍轡
同前(奉和竟陵王)沈約
朝上閶闔宫高(類聚作暮)宴清都闕騰盖擁(類聚作隠)奔星低鸞
避行月九嶷紛相從虹旌乍升沒青鳥去復留高唐雲
不歇若華有餘照淹留且晞髮
同前(和趙王)庾信
藏山還採藥有道得從師京兆陳安世城都李意期玉
京(類集作魚)傳相鶴太一受飛龜白石香新芋青泥美熟芝
山精逢照鏡樵客遇(類聚作值)圍碁石紋如碎錦藤苗似亂
絲蓬萊在何處漢后欲遥祠
同前(此詩已見一百九十二卷)盧思道
同前(尋蘇道士效作)王績
暫出東坡(一作波)路過訪北(一作此)巖前蔡經新學道王烈
舊成仙駕鶴來無日乘龍去幾年三山銀作地八洞玉
為天金精飛欲盡石髓溜應堅自悲生世促無暇待桑
田
二
上月芝蘭徑中巖紫翠房金壺新鍊乳玉釡始煎香六
局黃公術三門赤帝方吹砂聊作鳥動石試為羊緱氏
還程促瀛洲會日長誰知北巖下延首詠霓裳
三
結衣尋野路負杖入山門道士言無宅仙人更有村斜
溪横桂渚小徑入桃源玉牀塵稍冷金爐火尚温心疑
遊北極望似陟西崑逆愁歸舊里蕭條訪子孫
四
真經知那是仙骨定何為許邁心長切嵇康命似竒桑
疎金闕迥苔重石梁危照水燃犀角遊山費虎皮鴨桃
聞已種龍竹未經騎為向天仙道棲遑君詎知
同前
葳蕤三珠樹杳靄仙源路日規半隠霞山忩未斂霧泛
琴宜秋寂吹簫看鳳度披雲振輕衣踏葉羅幽步前溪
鬼谷隠後嶺王喬住翡翠映碧流桂花凝清露𦕈然歸
天理逍遥任真趣寄謝桑榆客榮耀非所務
同前劉緩
税駕倚扶桑逍遥望九州二老佐軒轅稱戈戮蚩尤功
成棄之去乘龍上丹丘(一作天遊)天上見玉皇夀與天地休
俯視崑崙宫五城十二樓王母何窈𦕈玉質清且柔揚
袂折瓊芳寄我天東頭相思千萬歲大運浩悠悠安用
知吾道日月不能周寄音青鳥翼謝爾碧海流
同前賈島
借得孤鶴騎高近金鳥飛掬河洗古貌照月生嫩輝天
中鶴路直天盡鶴一息歸來不騎鶴身自有兩翼若人
無仙骨芝术徒煩食
同前王貞白
我家三島上洞戶眺(一作枕)波濤醉背雲屛卧誰知海日
高露香紅玉樹風綻碧蟠桃悔與仙子别思歸夢釣鼇
我家(集作駕言)風綻(集作風撼)仙子(集作神仙)
大遊仙十三首曹唐
漢武帝將候西王母下降
崑崙凝想最高峰王母來乘五色龍歌聽紫鸞猶縹緲
語來青鳥許從容風廻水落三清月漏苦霜傳五夜鐘
樹影悠悠花悄悄若聞簫管是行蹤
漢武帝於宫中宴西王母
鼇岫雲低太一壇武皇齋潔不勝懽長生碧字期親署
延夀丹泉許細看劔佩有聲宫樹静星河無影禁花寒
秋風褭褭月朗朗玉女清歌一夜闌
劉晨阮肇遊天台
樹入天台石路新細雲和雨動無塵烟霞不省生前事
水木空疑夢後(一作裏)身往往雞鳴巖下月時時犬吠洞
中春不知此地歸何處湏就桃源問主人
劉阮洞中偶(一作遇)仙子
天和樹色靄蒼蒼霞重嵐深路渺茫雲竇滿山無鳥雀
水聲沿澗有笙簧碧沙洞裏乾坤别紅樹枝前日月長
願得花間有人出不令仙犬吠劉郎
仙子送劉阮出洞
殷勤相送出天台仙境那能却再來雲液每歸湏強飲
玉書無事莫頻開花當洞口應長在水到人間定不廻
惆悵溪頭從此别碧山明月照蒼苔
仙子洞中有懷劉阮
不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈零落盡此生無處訪劉郎
劉阮再到天台不復見仙子
再到天台訪玉真青苔白石已成塵笙歌冥寞閒深洞
雲鶴蕭條絶舊隣草樹總非前度色烟霞不似昔年春
桃花流水依前(一作然)在不見當時勸酒人
織女懷牛郎
北斗佳人雙淚流眼穿腸斷為牽牛封題錦字凝新恨
抛擲金梭織舊愁桂樹三天雲漠漠銀河一帶水悠悠
欲將心就仙郎說借問榆花早晩秋
玉女杜蘭香下嫁於張碩
天上人間兩渺茫不知誰嫁杜蘭香來經玉樹三山遠
去隔銀河一水長怨入清塵愁錦瑟酒傾玄露醉瑶觴
遺情更說何珍重擘破雲鬟金鳳凰
王遠宴麻姑蔡經宅
好風吹樹杏花香花下真人道姓王大篆龍蛇隨筆札
小天星斗滿衣裳閒抛南極歸期晩笑指東溟飲興長
要喚麻姑同一醉使人沽酒向(一作下)餘杭
萼綠華將歸九疑留别許真人
九點秋煙黛色空綠華歸思頗無窮每悲馭鶴身難任
(疑作住)長恨臨霞語未終河影暗吹雲夢月花聲閒落洞
庭風藍絲重勒金條脱留與人間許侍中
穆王宴王母於九光流霞館
桑葉扶疎閉日華穆王邀命宴流霞霓旌著地雲初駐
金奏掀天月欲斜歌咽細風吹粉蕊飲餘(一作酬)清露濕
瑶砂不知白馬紅韁解偷喫東田碧玉花
紫河張休真
琪樹扶疎壓瑞煙玉皇朝客滿花前山川到處成三月
絲竹經時即萬年樹石冥茫初縮地杯盤狼藉未朝天
東風小飲人皆醉從聽黃龍枕(一作抛)水眠
小遊仙十三首曹唐
一
偷來洞口等劉君緩步輕擡綠繡裙旋擘桃花擲流水
更無言語倚彤雲
二
風動閒(一作寒)天清桂隂水精簾箔冷沉沉西妃少女春
思亂斜倚彤雲盡日吟
三
方士飛軒住碧霞酒寒風冷月初斜不知誰唱春歸曲
落盡溪頭白葛花
四
玉簫金瑟發商聲桑葉乾枯海水清静掃蓬萊山下路
略邀王母話長生
五
紫雲停步彩雲飛共看真皇海上歸千載桃花香破鼻
玉盤盛出與金妃
六
白石山中自有天竹花藤葉滿溪煙朝來洞裏圍碁了
賭得青龍直幾錢
七
酒灔春濃瑶草齊真公飲散醉如泥玉輪軋軋入雲去
行到半天聞馬嘶
八
南斗瓓珊北斗稀茅君夜著紫霞衣獨乘青鹿趁朝去
鳳押笙歌隨後飛
九
饑即飡霞悶即行一聲長嘯萬山青穿花渡水能相訪
珍重多才阮步兵
十
東妃閒著紫霞裙自領笙歌出五雲清思密談誰第一
不過邀取小茅君
十一
朝廻相引看紅泉不覺風吹鶴氅偏好見上清騎白鵠
旋驅旌(一作旄)節旋昇天
十二
紅草青林日半斜閒隨小鳳出彤霞略尋舊路過西國
因得冰園一顆瓜
十三
風滿塗山玉葉稀赤龍閒卧鶴閒飛紫棃爛盡無人喫
何事蘇君去不歸
神仙崔仲方
崑丘本難陟軒臺不易朝還往麟洲上時聽鳳凰簫霞
觀文犀簟香林碧玉條且學燒丹甑何假(一作暇)摘仙桃
同前顔之推
紅顔恃容色青春矜盛年自言曉書劔不得學神仙風
雲落時後歲月度人前鏡中不相識捫心徒自憐願得
金樓要思逢玉鈐篇九龍遊弱水八鳳出飛煙朝遊采
瓊實夕宴酌膏泉崢嶸下無地列缺上陵天舉世聊一
息中州安足旋
懷仙(并序)王勃
客有自幽山來者起予以林壑之事而烟霞在焉思解
纓紱永詠山林神與道超跡為形滯故書其事焉
鶴岑有竒徑麟洲冨仙家紫泉潄珠液玄巖列丹葩常
希(集作若)披塵網𦕈然登雲車鸞情極霄漢鳳想疲煙霞
道存(集作在)蓬瀛近意愜朝市賖無為坐惆悵虚此江上
華
觀内懷仙前人
玉架殘書隠金壇舊跡(集作路)迷牽花尋紫洞步葉下清
溪瓊漿猶類乳石髓尚如泥自能成羽翼何必俟雲梯
懷仙引(雜言)盧照隣
若有人兮山之曲駕青虬兮乘白鹿往從之遊願心足
披磵戶訪巖軒石瀨潺湲横石徑松蘿羃䍥掩松門下
空濛而無鳥上巉巖而有猿懷飛閣度飛梁休余馬於
幽谷掛余冠於夕陽曲復曲兮煙莊䆳行復行兮天路
長脩途杳其未半飛雨忽以茫茫山坱軋嶝(一作磴)連褰
攀石壁而無據泝泥溪而不前何無情之白日竊有恨
於皇天回行遵故道通川徧流潦廻首望羣峯白雲
正溶溶珠為闕兮玉為樓青雲盖兮紫霜裘天長地久
時相憶千齡萬代一來遊
懷仙吟二首陳陶
丹陵五牙(一作霞)客昨日羅浮歸赤斧尋不得煙霞空滿
衣試於華陽問果遇三茅知採藥向十洲同行牧羊兒
十洲隔八海浩渺不可期空留雙白鶴巢在長松枝
二
雲溪古流水春晩桃花香憶與我師别片帆歸滄浪滄
浪在何許相思淚如雨黃鶴不復來雲深離别處石渠
泉泠泠三見菖蒲生日夜勞夢䰟隨波注東溟空懷别
時惠長讀消魔經
忽夢遊仙王勃
僕本江上客牽跡在方内寐寤霄漢間居然有靈對翕
爾登霞首依然躡雲背電策驅龍光烟道儼鸞態乘月
披金帔連星解瓊珮浮識俄易歸真遊邈難冄寥廓沉
遐想周遑奉遺誨流俗非我鄉何當釋塵昧
夢仙白居易
人有夢仙者夢身昇上清坐乘一白鶴前引雙紅旌羽
衣忽飄飄玉佩俄錚錚半空直下視人世塵冥冥漸失
鄉國處纔分山水形東海一片白列嶽五點青湏臾羣
仙來相引朝玉京安期羡門軰列侍如公卿仰謁玉皇
帝稽首前致誠帝言汝仙才努力勿自輕却後十五年
期汝不死庭再拜受斯言既寤喜且驚秘之不敢泄誓
志居巖扃恩愛舍骨肉飲食斷羶腥朝食雲母散夜吸
沆瀣精空山三十載日望輜軿迎前期過已久鸞鶴無
來聲齒髮日夜衰(集作衰白)耳目減聰明一朝同物化身與
糞壤并神仙信有之俗力非可營苟無金骨相不列丹
臺名徒傳辟糓法虚受燒丹經祗自取勤苦百年終不
成悲哉夢仙人一夢誤一生
謫仙詞陳陶
牧龍丈人病歌(一作高)秋羣童擊節星漢愁瑶堂鳳輦不
勝恨太古一聲龍白頭玉氣蘭光久摧折上清雞犬音
書絶蜺旌失手遠於天三島空雲對秋月人間磊磊浮
漚客鸑鷟蜻蜓飛自隔不應冠盖逐黃埃長夢真君舊
恩澤冠蓋(後篇作冠劍)
仙谷遇毛女意知是秦宫人常建
溪口水石淺泠泠明藥叢入溪雙峯峻松栝數(一作栢疎)幽
風垂嶺竹嫋嫋翳泉花濛濛夤緣霽人目路盡心彌通
盤石横陽崖前臨殊未窮廻潭清雲影瀰漫長天空水
邊一神人千歲為玉童羽毛經漢代珠翠迯秦宫目覿
神已寓鶴飛言未終祈君青雲秘願謁黃仙翁常以耕
玉田龍鳴西頂中金梯與天接幾日來相逢
同吉中孚夢桃源盧綸
夜静春夢長夢逐仙山客林園滿芝术雞犬傍籬柵幾
處花下人看余笑頭白
桃源行劉禹錫
漁舟何招招浮在武陵水拖綸擲餌信流去誤入桃源
行數里清源尋盡花綿綿踏花覓逕至洞前洞門蒼黑
烟霧生暗行數步逢虛明俗人毛骨驚仙子争來致詞
何至此湏臾皆破冰雪顔笑言委曲問世間因嗟隠身
來種玉不知人世如風燭筵羞石髓勸客飡燈爇松脂
留客宿鷄聲犬聲遥相聞曉光葱蘢開五雲漁人振衣
起出戶滿庭無路花紛紛飜然恐失(集作迷)鄉縣處一息
不肯(集作覺)桃源住桃花滿溪水似鏡塵心如垢洗不去
山家一出尋無蹤至今流水(集作水流)山重重
尋桃源張喬
武陵春草齊花影隔澄溪路遠無人去山空有鳥啼水
垂青靄斷松偃綠蘿低世上迷途客經兹盡不迷
秦越人洞中詠于鵠
扁鵲得仙處傳是西南峯年年山下人長見騎白龍洞
門黑無底日夜唯雷風清齋將入時戴花兼抱松石逕
隂且寒地響知遠鐘似行山林外聞葉(集作乘)屐(一作履又作屨)
聲重低礙更俯身漸遠晝夜同時時白蝙蝠飛入茅衣
中行久路轉窄静聞水淙淙但願逢一人自得朝天宫
宿西山脩下元齋詠前人
幽人在何處松檜深溟溟西峯望紫雲知處安期生沐
浴溪水暖新衣禮仙名脱履入静堂遶像隨禮行碧紗
籠寒燈長幡綴金鈴林下聽法人起坐枯葉聲啓奏脩
律儀天曙山鳥鳴分行布菅茅列坐滿中庭持齋候撞
鐘玉函散寶經焚香開卷時照耀金室明投簡石洞深
稱過上帝靈學道能苦心自古無不成
少室山韋鍊師昇仙歌皇甫冉
紅霞紫氣晝氛氲綘節青童迎少君忽從林下昇天去
空使時人禮白雲
上清詞張繼
紫陽宫女捧丹砂王母令過漢帝家春風不肯停仙馭
却向蓬萊看杏花
仙女詞楊衡
玉京初侍紫皇君金縷鴛鴦滿絳裙仙宫一閉無消息
遥結芳心向碧雲
玉京詞劉言史
絶景寥寥日更遲人間甲子不同時未知樵客終何得
歸後無家是看碁
瑶水詞(集作懷仙)鮑溶
崑崙九層(集作閬風綺閣)幾千丈瑶水四(集作西)流十二城心羡
(集作曾見)周靈王太子碧桃花下學吹笙
文苑英華卷二百二十五
