文苑英華卷三百六十三宋李昉等編
辯論一
賢之用捨一首君之牧人一首
國之興亡一首材之小大一首
原道一首原性一首
原毁一首原鬼一首
賢之用捨李華
上之於賢也患不能好之好之也患不能求之求之也
患不能知之知之也患不能任之任之也患不能終之
終之也患不能同其心而化于道是故士貴夫遇懼夫
遇而不盡也
君之牧人
古之帝者非不欲厚其飬泰其身固揣於變化之原而
要之以極亦至矣盖以為上逸則下困困百衆逸一人
(一作而逸一人)非天意也極非天意亦不忍為也故下逸而上
困帝者甘心焉况百姓逸君孰與困書曰元后作民父
母父母勞于養子則襁褓之疾弭(闕)則父母之心泰推
是而求之聖人志于儉薄不得不爾也
國之興亡
為國者同于理身身或不和則藥石之鍼灸之若夫扶
病(文粹作疾)而不攻疾病則斃扶之者屍也齊隋之亡也以
貞于終始為惑苟而無耻為明慢于事職為高賢見義
不為為長者䋲違用法則附強而潰弱也議于得失則
異寡而同衆也尚學希古謂之誕趣便時中(文粹作中時)謂
之工觀其燥濕而輕重之候其成敗而褒貶之肉食之
尊以滋味餬其口忍危亡而僥禄利自是而下則曰上
司猶如之我於國何有設能憤發則逆為備豫動閡關
(文粹作動開關)束氣沮志衰亦從以(文粹作志亦從)化倖于生者炎炎
而四合死於正者求援而無繼麒麟悲鳴鳳鳥垂翅鴟
鼓害翼犬呀毒喙則蛇鴆虎狼之熾(文粹作徒)其可向耶嗟
乎心腹支體一也為病者萬焉雖有岐緩而不請岐緩
視之而不救噫齊隋不亡得哉返是而理則王道易易
也
材之小大(此篇七百四十五卷重出今已削去)前人
攀巢之雛羽翼將成習飛而從其母不幸為烏鳶所震
墮于塵轍閥閱(一作伐冰)之家有侈女焉琱車繡茵過于中
陌遇而憐之藏以玉笥粒以紅稲(一作薦以白玉之笥粒以清江之稲)胡
然而然材小為貴養而翫之易為力也充軛(一作轅)之牛
望若山行其生也任重致遠以利天下其死也筋角皮
骨皆為器用水旱寒暑之不時艱難驅(一作鞭驅竭)乏登降
重岡踣起塗潦蹄離節坼力氣皆頓病矣目猶睨人盗
烏爪其背嘴其肉猶恨啄噉之未逞鵶(一作烏)鵶而相呼
羣犬引其腹(一作腸)胃狺狺而爭之車馬往復于傍以千
萬計不顧也胡然而然材大為累扶而救之難為功也
向若不憚斯湏之勞而存之其利固厚矣悲夫材之大
也為累材之小也為貴戾于理悖于道莫甚焉君天下
者辯而返之則不世而仁矣
原道韓愈
博愛之謂仁行而宜之之謂義由是而之焉之謂道足
乎已無待於外之謂德仁與義為定名道與德為虚位
故道有君子有小人而德有吉有凶老子之小仁義非
毁之也其見者小也坐井而觀天曰天小者非天之罪
也彼以煦煦為仁孑孑為義其小之也則宜其所謂道
道其所道非吾所謂道也其所謂德德其所德非吾所
謂德也凡吾所謂道德云者合仁與義言之也天下之
公言也老子之所謂道德云者去仁與義言之也一人
之私言也周道衰孔子沒火於秦黃老于漢佛于晉宋
齊梁魏隋之間其言道德仁義者不入于楊則入于墨
不入于墨則入于老不入于老則入于佛入于彼必出
于此入者主之出者奴之入者(作則)附之(一作隆)出者汙之
(集者作則)噫後之人其欲聞仁義道德之說孰從而聽之老
者曰孔子吾師之弟子也佛者曰孔子吾師之弟子也
為孔子者習聞其說樂其誕而自小也亦曰吾師亦嘗
師之云爾不惟舉之于其口而又筆之于其書噫後之
人雖欲聞仁義道德之說其孰從而求之甚矣人之好
怪也不求其端不訊其末惟怪之欲聞古之為民者四
今之為民者六古之教者處其一今之教者處其三農
之家一而食粟之家六工之家一而用器之家六賈之
家一而資焉之家六奈之何民不窮且盗也古之時人
之害多矣有聖人者立然後教之以相生養之道為之
君為之師驅其蟲蛇禽獸而處之中土寒然後為之衣
饑然後為之食木處而顛土處而病也然後為之宮室
為之工以贍其器用為之賈以通其有無為之醫藥以
濟其夭死為之葬埋祭祀以長其恩愛為之禮以次(一作)
(節)其先後為之樂以宣其湮欝為之政以率其怠倦為
之刑以鋤其強梗相欺也為之符璽斗斛權衡以信之
相奪也為之城郭甲兵以守之害至而為之備患生而
為之防今其言曰聖人不死大盗不止剖斗折衡而民
不爭嗚呼其亦不思而已矣如古之無聖人人之類滅久
矣何也無羽毛鱗介以居寒熱也無爪牙以爭(集有其字)食
也是故君者出令者也臣者行君之令而致之民者也
民者出粟米麻絲作器皿通貨財以事其上者也君不
出令則失其所以為君臣不能行君之令而致之民則
失其所以為臣(一無此七字)民不出粟米絲麻作器皿通貨
財以事其上則誅今其法曰必棄而君臣去而父子禁
而相生養之道以求其所謂清淨寂滅者嗚呼其亦幸
而出于三代之後不見黜于禹湯文武周公孔子也其
亦不幸而不出于三代之前不見正于禹湯文武周公
孔子也帝之與王其號名(集作雖字)殊其所以為聖一也夏
葛而冬裘渴飲而饑食其事雖殊其所以為智一也今
之(一作其)言曰曷不為太古之無事是亦責冬之裘者曰
曷不為葛之之易也責饑之食者曰曷不為飲之之易
也傳曰古之欲明明德於天下者先治(一作理)其國欲治
其國者先齊其家欲齊其家者先脩其身欲脩其身者
先正其心欲正其心者先誠其意然則古之所謂正心
而誠意者將以有為也今也欲治其心而外國家天下
者滅其天常子焉而不父其父臣焉而不君其君民焉
而不事其事孔子之作春秋也諸侯用夷禮則夷之夷
而進于中國則中國之經曰夷狄之有君不如諸夏之
亡也詩曰戎狄是膺荆舒是懲今也舉夷狄之法而加
之先王之教之上幾何其不胥而為夷也夫所謂先王
之教者何也博愛之謂仁行而宜之之謂義由是而之
焉之謂道足乎已無待于外之謂德其文詩書易春秋其
法禮樂刑政其民士農工賈其位君臣父子師友賓主
昆弟夫婦其服絲麻其居宫室其食粟米蔬果魚肉其
為道易明而其為教易行也是故以之為已則順而祥
以之為人則愛而公以之為心則和而平以之為天下
為國家無所處而不當是故生則得其情死則盡其常
郊焉而天神假廟焉而人鬼享曰斯道也何道也曰斯
吾所謂道也非向所謂老與佛之道也堯以是傳之舜舜
以是傳之禹禹以是傳之湯湯以是傳之文武周公文
武周公傳之孔子孔子傳之孟軻軻之死不得其傳焉
荀與楊也擇焉而不精語焉而不詳由周公而上上而
為君故其事行由周公而下下而為臣故其說長然則
如之何其可也曰不塞不流不止不行人其人火其書
廬其居明先王之道以導之鰥寡孤獨廢疾者有養也
其亦庶乎其可也
原性
性也者與生俱生也情也者接于物而生也性之品有
三而其所以為性者五情之品有三而其所以為情者
七曰何也曰性之品有上中下三上焉者善焉而已矣
中焉者可導而上下也下焉者惡焉而已矣其所以為
性者五曰仁曰義曰禮曰智曰信上焉者之于五也主
于一而行于四中焉者之于五也一不少有焉則少反
焉其于四也混下焉者之于五也反于一而悖于四性
之于情視其品情之品有上中下三其所以為情者七
曰喜曰怒曰哀曰懼曰愛曰惡曰欲上焉者之于七也
動而處其中中焉者之于七也有所甚有所亡然而求
合其中者也下焉者之于七也亡與甚直情而行者也
情之于性視其品故孟子之言性曰人之性善荀子之
言性曰人之性惡揚子之言性曰人之性善惡混夫始
善而進惡歟始惡而進善歟始也混而今也善惡歟皆
舉其中而遺其上下者也得其一而失其二者也叔魚
之生也其母視之知其必以賄死楊食我之生也叔向
之母聞其號也知必滅其宗越椒之生也子文以為大
戚知若敖氏之鬼不食也人之性果善乎后稷之生也
其母無災其始匍匐也則岐岐焉嶷嶷然文王之在母
也母不憂既生也傳不勤既學也師不煩人之性果惡
乎堯之朱舜之均文王之管蔡習非不善也而卒為奸
瞽瞍之舜鯀之禹習非不惡也而卒為聖人人之性善
惡果混乎故曰三子之言性也舉其中而遺其上下者
也得其一而失其二者也曰然則性之上下者(集有其字)終
不可移乎曰上之性就學而愈明下之性畏威而寡罪
是故上者可學而下者可制也其品則孔子謂不移也
曰今之言性(集有情字)者異于此何也曰今之言性者雜佛
老而言也雜佛老而言者奚言而不異
原毁
古之君子其責已也重以周其待人也輕以約重
以周故不怠輕以約故人樂為善聞古之人有舜
者其為人也仁義人也求其所以為舜者責于已
曰彼人也予人也彼能是而我乃不能是早夜
以思去其不如舜者就其如舜者聞古之人有周公者
其為人也多才與藝人也求其所以為周公者責于已
曰彼人也予人也彼能是而我不能是蚤夜以思去其
不如周公者就其如周公者舜大聖人也後世無及焉
周公大聖人也後世無及焉是人也乃曰不如舜不如
周公吾之病也是不亦責于已者重以周乎其于人也
曰彼人也能有是是足為良人矣能善是是足為藝人
矣取其一不責其二即其新不究其舊恐恐然惟懼其
人之不得為善之利一善易脩也一藝易能也其于人
也乃曰能有是是亦足矣曰能善是是亦足矣是不亦
待于人者輕以約乎今之君子則不然其責人也詳其
待已也廉詳故人難于為善廉故自取也少已未有善
曰我善是是亦足矣已未有能曰我能是是亦足矣外
以欺于人内以欺于心未少有得而止矣是不亦待其
身者已廉乎其于人也曰彼雖能是其人不足稱也彼
雖善是其用不足稱也舉其一不計其十䆒其舊不圖
其新恐恐然惟懼其人之有聞也是不亦責于人者已
詳乎夫是之謂不以衆人待其身而以聖人望于人吾未
見其尊已也雖然為是者有本有原怠與忌之謂也怠
者不能脩而忌者畏人脩吾嘗試之矣嘗試語于衆曰
某良士某良士其應者必其人之與也不然則其所疎
遠不與同其利者也不然則其畏也不若是強者必怒
于言懦者必怒于色矣又嘗語于衆曰某非良士某非
良士其不應者必其人之與也不然則其所疎遠不
與同其利者也不然則其畏也不若是強者必悦于言
懦者必悦于色矣是故事脩而謗興德高而毁來嗚呼
士之處此世而望名譽之光道德之行難矣將有作于
上者得吾說而存之其國家可幾而理也(一作可幾于理也歟)
原鬼
有嘯于梁從而燭之無見也斯鬼乎曰非也鬼無聲有
立于堂從而視之無見也斯鬼乎曰非也鬼無形有觸
吾躬從而執之無得也斯鬼乎曰非也鬼無聲與形安
有氣曰鬼無聲也無形也無氣也果無鬼乎曰有形而
無聲者物有之矣土石是也有聲而無形者物有之矣
風霆是也有聲與形者物有之矣人獸是也無聲與形
者物有之矣鬼神是也曰然則有怪而與民物接者何
也曰有是二說(集有鬼物有四字)漠然無形與聲者鬼之常也
民有忤于天有違于民有爽于物逆于倫而感于氣于
是乎鬼有托于形有憑于聲以應之而下殃禍焉皆民
之為(集有之字)也其既也又反乎其常曰何謂物曰成于形
與聲者土石風霆人獸是也反其無聲與形者鬼神是
也不能有形與聲不能無形與聲者物怪是也故其作
而接于民也無恒故有動于民而為福亦有動于民而
為禍亦有動于民而莫之為禍福適丁民之有是時也
作原鬼
文苑英華卷三百六十三
