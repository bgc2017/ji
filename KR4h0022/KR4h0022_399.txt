文苑英華卷三百九十九宋李昉等編
諸監
秘書監
授張昌宗麟臺監制李嶠
鸞臺校理文籍緝宣大典惟國所重非才勿居新除右
散騎常侍中山縣開國男張昌宗鍾鼎盛門珪璋重器
資忠履孝遊藝依仁碩學惣於丘墳高才軼於睢渙姿
澹雅之操無欲無營體撝謙之風不矜不伐每懷五嶽
之舉期陟九仙之路雖混濟之量未去朝廷而玄遠之
心恒對山水頃立功祠廟欲以致福朕躬嘉其懇誠用
增顯秩而有懷難進深懼將備(一作滿)固辭侍從之班願
在優游之地子雲寂寞雅好文詞季長博通堪典經史
宜因松栢之性處以蓬萊之山可麟臺監餘如故
授王方慶麟臺監脩國史制李嶠
鸞臺芸閣秘文蓬山奥府是為國重尤切帝難銀青光
禄大夫行鳳閣侍郎王方慶鍾鼎高門簮纓舊德學富
古今才優舒向自參機密亟改凉暄謇諤之風不忘於
獻替謙挹之美屢陳於衰病西垣掌誥雖藉謨猷東觀
屬詞更資通博宜輟鳳凰之省俾緝麒麟之署可麟臺
監仍監脩國史勲封如故主者施行
授馬懷素秘書監制蘇頲
黃門廼睠文籍填於外府旁求儒雅掌彼中繩左散騎
常侍常山縣開國公仍每日入内侍讀馬懷素有舒向
之風擅東南之美貫穿從學博而多能沈欝成章麗而
有則自朝趨𤨏闥日侍金華事必討論言惟潤色故可
以發揮秘奥詳覈異同俾微(疑)荀勖之才更允潘尼之
拜可秘書監餘如故主者施行
授蕭昕秘書監等制賈至
門下圖書之府掌天人之際禮義之柄繫風化之元(一作)
(原)為官擇人必舉髦士行禮部侍郎蕭昕文質彬彬學
于舊史行給事中韓液恭儉莊敬藏器於身咸有令名
昇降朝列正我墳典懋乃直清昕可守秘書監液可守
太常少卿
授王廻質秘書監等制孫逖
門下守諫議大夫王廻質茂學純行國之耆耋左補闕
韋廉清才敏識人之英秀藩維日就實頼於師資軒陛
晨趨有光於侍奉各施於用皆著其勤宜拜藏書之府
俾遷紀言之職廻質可秘書監廉可起居郎
授李潓秘書監制常衮
勑昔劉向父子代典文籍今之秘室豈曰避親(集作豈避選親)
再從叔正議大夫守光禄卿員外置同正員嗣澤王潓
幼嗣藩國夙彰忠孝素風自遠清識彌高傳魯恭之古
文禀吳季之知樂早承先顧嘗歴大僚秉彛端潔流問
休茂自合縉紳之望况推宗室之良寧止於敦族以恩
固在於叙賢以位周稱外史晉謂内臺俾領儒官是崇
禮秩可守秘書監餘如故
授許季同秘書監制白居易
勑大理卿許季同國朝以來有劉德威張文瓘唐臨為
大理卿有魏徵虞世南顔師古為秘書監則設官之重
得賢之盛人到于今稱之今季同以明慎欽恤理刑獄
以文學博雅掌圖籍由廷尉而長秘府論者榮之宜自
重其官自遠其道又思與劉張唐魏虞顔為比不亦自
多乎可秘書監餘如故
授峽州刺史崔昌遐秘書監制
薛廷珪
勑今之出牧優賢之任也苟昆弟當塗即不敢膺其選
避膏梁而示謙畏者果能行之乘氣熖而苟温足者或
自便矣具官崔昌遐昔以令季作鎮衡湘願分使符出
守荆楚輟自秘府委之夷陵二天方惠於疲人三入復
蘇於旱歲亟陳章表牢執撝謙以為手足秉鈞固絶饑
寒之患簮纓委地宜均休戚之懷且惜分飛懼妨賢路
操履如是在(一作其)志不回凢今之人兹用嘉尚况爾踐
揚華顯彬蔚彩章際此脩途資之明識又安敢置爾於
要劇之地煩爾於撝揖之勞者哉眷言三閣實秘九流
簡求常在於清賢臨長必先於儒者矧留虛位允屬僉
諧更增馭貴之榮不改秩宗之任敬承休寵勉務優閑
可正議大夫守秘書監
殿中監
授牛仙客殿中監制孫逖
門下乃立御府其代天工必在信臣以兼重寄銀青光
禄大夫太僕卿朔方節度兼關内道度支(一作支度下同)兼管
營田鹽池押諸蕃部落副大使兼採訪處置使羣牧都
使監牧度支營内閑廐宫苑五坊等使攝御史大夫上
柱國隴西縣開國子牛仙客忠公有度亮直無私長才
為萬里之城沈略乃(一作是)百夫之禦頃持節鉞嘗鎮河
湟兵器惟精邊人咸頼出則靖國方資五利之功入則
訓騶宜修六尚之職可殿中監散官勲並如故
授李拭等宗正卿殿中監制元稹
勑殿中監李拭左庶子韋乾度等明皇而下其屬未遠
諸王在閣朕得時序其寒温睿祖(集作宗)而上五十餘族
長幼秩序盡委之於大宗正苟非賢能不敢輕授以爾
拭踐履中外論備古今主宗之盟綽有餘裕而執事者
又曰殿中監總六尚以供名物當進圭進爵之時不可
虛位僉以乾度文學儒素旁通政經執憲南臺挺直不
撓以之代拭允謂其良仍假右貂之冠加之(集作於)宗正
之首朕不能無意於吾屬也拭可檢校左散騎常侍兼
宗正卿乾度可守殿中監餘如故
將作監
授韋湊將作大匠制蘇頲
黃門職惟共工率以匠石愛力省費為官擇人岐州刺
史上柱國彭城縣開國侯韋湊直方在躬孝友成性文
學可以比事高明可以應物素風清節已振循良之聲
課最當先宜膺述守之任可將作大匠勲封如故主者
施行
少府監
授崔諤之少府監制
黃門尚方既設内府為要選衆而求非賢孰與銀青光
禄大夫行太府少卿上柱國趙國公崔諤之承名相之
軌有忠臣之節正無所詘明無不鍳若披雲霧不雜風
塵籍甚才名彬彬文質允兹邦彦尤重時英用符文舉
之遷庶叶孟孫之拜可少府監勲封如故主者施行
國子監
授魚朝恩國子監制常衮
勑大司成以三德行教國子所以明詩書禮樂之宗立
忠信孝友之本使方領矩步敬業樂羣繋於化成舊選
尤重參其事任今亦難之開府儀同三司行内侍監兼
充監門衞大將軍觀軍容宣慰處置使仍兼知處置神
策軍兵馬事内飛龍廐内弓箭庫等使兼檢校鴻臚禮
賓上柱國韓國公魚朝恩國之純臣忠以事朕竭誠宣
力義貫神明有兩朝侍從之勤監六師征伐之事雅達
名理參尚儒玄遠涉源流旁通訓詁自頃右武未遑勤
學方弘闕里之教用誡子衿之詩以其達爼豆之禮嘗
亦委膠庠之事能以德義導其諸生國之俊選其貴遊
子弟摳衣鼓篋歌詠先王之道春誦夏弦服勤師氏之
訓而恭敬退讓抗䟽累辭重奪勞謙之志權遂由衷之
請今三千之徒資於學植思卒其業懷之益深用弘儒
風式允公望可兼檢校國子監餘並如故
秘書少監
授李永秘書少監制
勑朝散大夫前守絳州别駕本州團練守捉副使李永
慶自相門才推公器武子之德所謂在人玄成之經不
忘肄業早從清秩備著聲華頃佐近藩衆稱淹滯俾參
榮於秘府仍貳職於名都可檢校秘書少監兼揚州大
都督府司馬散官如故
殿中少監
授高忠良殿中少監制賈至
門下守司農少卿高忠良植質温恭持操端慤每恪慎
於公道尤精詳於吏事刃有餘地人無間言亞我九卿
既聞條理典斯六尚允謂僉諧可守殿中少監
授杜元逞殿中少監制蘇頲
黃門銀青光禄大夫行光禄少卿上柱國金城縣開國
子杜元逞久登位事早負聲實擇言以法飾吏以文清
方藴其素心斷割成其利器用才可任惜太官之滯晉
備物惟殷當御府之關綜宜膺寵命式副僉選可殿中
少監散官勲封如故主者施行
將作少監
授敬暉營繕少監制李嶠
勑前中大夫檢校洛陽縣令上柱國平陽縣開國男敬
暉體業敦(一作端)詳識用強濟護衣仙閣已著聲芳製錦
神畿遽聞課績杼人務切棘署名高宜回三善之能令
得百工之任可檢校營繕少監散官勲封如故
授皇甫文佾營繕少監制
鸞臺正議大夫行司刑少卿皇甫文佾早預衣簮累居
清顯恭勤無怠歴職有聲徽纏為官已淹歲序斧斤成
用更佇才能宜輟掌於棘庭俾昇營於梓匠可行營繕
少監散官如故主者施行
授陳正觀將作少監制蘇頲
黃門正議大夫前襄州刺史上柱國陳正觀藴器沈敏
懷才雅實在公有甄綜之能臨事有靖恭之譽頃者荆
岑作鎮楚望班條時許仁明俗稱威惠五材是用百工
分職爰考掄材(一作符)之績宜膺梓匠之司可行將作少
監散官勲封如故
授王震將作少匠(一作監下同)制賈至
門下壽王府司馬王震立志恒新在公惟恪雍容散地
未愜其才亮采百工宜欽乃職可將作少匠主者施行
授宋渾將作少匠(一作監下同)制孫逖
門下朝議大夫前守諫議大夫上柱國襄國縣開國男
宋渾明敏自然通和足尚(一作用)承舊德之餘訓有多才
之令名喪制久除朝章式叙宜升髦士之列俾亞匠卿
之任可守將作少匠散官勲封如故
授翟璋將作少監制
門下滑州刺史翟璋等精勤立志果斷雄才有吏道之
能名是郎官之俊選掄材考行用掌百工之事宰邑臨
人佇為四方之則可依前件
授前左贊德任蕖將作少匠(一作監)制
錢珝
勑具官任蕖丞相進人之請吾嘗觀其所陳或舉淹滯
或稱才用有一於此未嘗不行今言爾在公實踰四紀
同塗之吏達者固多立事之心老而不已俾越下僚之
次以寬暮齒之憂可依前件
少府少監
授李處直少府少監制蘇頲
門下(一作黃門)中散大夫守將作少監上柱國李處直秉節
清苦用心該密學探羣言文有幽致侍臣對問駮義無
差共工之職豈徒有效宜遷内府俾往中京可少府少
監散官勲如故仍令東都守(一作晉)司檢校主者施行
授馬錫少府少監制常衮
勑中散大夫諫議大夫賜紫金魚袋馬錫躬服禮義處
之以厚膺用多才動而濬發歴官有政居必修明擢登
諫列屢獻忠讜言皆展意事亦主文勤職且淹以時叙
進周之内府漢之尚方典掌服御任當親重輟我侍臣
俾其參貳可守少府少監散官賜如故
授薛伯高少府少監制
勑前澧州刺史薛伯高昔楊洪公孫賀皆以儒術居于
少府國朝監寺之列亦稱通顯貳于其長所任非輕以
爾伯高早踐臺閣亟頒詔條勞績有聞聲譽不替因其
秩罷寘在周行宜以廉潔自居用司所藏之職可守少
府少監餘如故
文苑英華卷三百九十九
