文苑英華卷二百五宋李昉等編
樂府十四
古意三十三首擬古十四首
古意三首梁吴均
雜虜寇銅鞮征役去三齊扶山剪疎勒傍海掃沉黎光
夜悉如(一作揮)電(一作劒光夜如電)馬汗盡成泥何當見天子畫
地取關西
此詩一百九十六卷重出今已削去注異同為一作
二
匈奴數欲盡僕在玉門關蓮花穿劔鍔秋月掩刀環春
機鳴窈窕夏木思(一作鳥鳴)綿蠻中人坐相望狂夫終不還
三
西都盛冠盖九逵塵霧塞中有惡少年伎能專自得玉
鞭蓮花紐金苣流星勒聊為路旁人寫鞚長楸北
同前王僧孺
青絲(一作控)被燕馬紫艾飾吴刀朝風吹錦帶晩(一作落)日
暎珠袍陸離關右客照耀山西豪雖非學詭遇終是任
逄遭人生會有死得處如鴻毛寕能若(一作偶)雞鶩寂寂
隠蓬蒿
同前劉孝綽
燕趙多佳麗白日照紅粧蕩子十年别羅衣雙帶長春
樓怨難守玉階悲自傷復此歸飛燕(一作對此飛歸燕)銜泥遶
曲房差池入綺幕上下傍雕梁故居猶尚爾故人何(一作)
(安)可忘相思昏望絶宿昔夢容光魂交忽在御轉側定
他鄕徒然顧(一作願)枕席誰與同衣裳空使蘭膏夜炯炯
對繁霜
此詩二百四十七卷重出今已削去注異同為一作
同前
逶迤臨雲雨蛾眉戲瓊(一作瑶)臺對酒自嬌笑君王肯下
來擊鼓雷闐闐選妓紛呈才錫宴池上子精魄醉不廻
指日窮所樂豈知殷運開孤舟一遥放層構成塵埃
長安古意一首盧照隣
長安大道連狹斜青牛白馬七香車玉輦縱横過主第
金鞭絡繹向侯家龍銜寳盖承朝日鳳吐流蘇帶晩霞
百丈遊絲爭繞樹一群嬌鳥共啼花啼花戱蝶千門側
碧樹銀臺萬種色複道交窗作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逄詎相識借問吹簫向紫煙曾經學舞度芳年
得成比目何辭死願作鴛鴦不羡仙比目鴛鴦真可羡
雙去雙來君不見生憎帳額綉孤鸞好取開簾帖雙燕
雙燕雙飛遶畫梁羅帷翠被鬱金香片片行雲著蟬鬢
纖纖初月上鵶鬟淡黃粉白車中出含嬌含態情非一
妖童寳馬鐵連錢倡婦盤龍金屈膝御史府中烏夜啼
廷尉門前雀欲棲隠隠朱城臨玉道遥遥翠幰沒金堤
挾弹飛鷹杜陵北探丸借客渭橋西俱邀俠客芙蓉劔
共宿倡家桃李蹊倡家日暮紫羅裙清歌一轉口氛氲
北堂夜夜人如月南陌朝朝騎似雲南陌北堂連北里
五劇三條控三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寳帶為君觧
燕歌趙舞為君開别有豪華稱將相轉日迴天不相讓
意氣由來排灌夫專權判不容蕭相專權意氣本豪雄
青虬紫燕坐生風自矜歌舞長千載自謂驕奢陵五公
節物風光不相待桑田碧海須臾改昔時金階白玉堂
即今唯見青松在寂寂寥寥楊子居年年歲歲一牀書
獨有南山桂華發飛來飛去襲人裾
古意二首沈佺期
盧家少(一作小)婦鬱金堂海燕雙棲玳瑁梁九月寒砧催
木葉十年征戍憶遼陽白狼河北軍(一作音)書斷丹鳳城
南秋夜長誰謂含情(一作愁)獨不語(一作見)更教明月對(一作)
(照)流黃
二
八月凉風動高閣三千(一作千金)麗人卷綃幕已憐地上歇
芳菲不見君恩復摇落世上榮枯如轉蓬朝随阡陌暮
雲中飛燕恃寵昭陽殿班姬飲恨長信宫長信宫昭陽
殿春來歌舞妾自知秋至簾櫳君不見古時嬴女厭世
紛學吹鳳簫乘綵雲含情轉睞向蕭史千載紅顔持贈
君
同前邢象玉
家中酒新熟園裏木初榮停杯欲取醉悒然思友生忽
聞有竒客何姓復何名嗜酒陶彭澤能琴阮步兵何須
問寒暑徑共坐山亭舉袂祛啼鳥揚巾掃落英心神無
俗累歌詠有新聲新聲是何曲滄浪之水清
同前(和李侍郎)喬知之
妾家巫山隔漢川君度南庭向胡苑高樓迢逓想金天
河漢昭回更悽然夜如何其夜未央閒花照月愁洞房
自矜夫壻勝王昌三十曾作侍中郎一從流落戍漁陽
懷哉萬恨結中腸南山羃羃兔絲花北陵青青女蘿樹
由來花葉同一根今日枝條分兩處三星差池光照灼
北斗西指秋雲薄莖枯綠謝葉憔悴香消花盡色零落
美人長嘆豔容萎含情收取摧折枝調絲獨弹聲未移
(一作調絃獨坐朱顔移)感君行坐星歲遲閨中宛轉今若斯(一作苦思)
誰能為報征人知
同前吴少微
洛陽芳草向春開洛陽女兒平旦來流車走馬紛相催
推(一作折)芳瑶草向曲臺曲臺自有千萬行重花累葉間
垂楊北林朝日錦明光南國微風蘇合香可憐窈窕女
下作邯郸倡妙舞輕迴拂長袖高歌浩唱發清商歌終
舞罷歡無極樂往悲來長歎息陽春白日不少留紅榮
(一作花)碧樹無顔色碧樹風花先春度珠簾粉澤無人顧
如何年少忽遲暮坐見明月與白露白露明月夜已寒
香衣錦帶空珊珊今日陽春一妙曲鳳凰樓上與君弹
同前蔣洌
昨夜巫山中失却陽臺女今日粧閣裏獨伴楚王語
同前常建
井底玉冰動地明琥珀轆轤青絲索仙人騎鳳披綵霞
挽上銀瓶照天閣黃金作身雙飛龍口銜明月噴芙蓉
一時渡海望不見曉上青樓十二重
同前崔顥
十五嫁王昌盈盈出畫堂自矜年正小復倚壻為郎舞
愛前溪綠歌憐子夜長閒時鬭百草度日不成粧
同前六首崔國輔
遺却珊瑚鞭白馬驕不行章臺折楊柳春日路旁情
此詩一百九十四卷重出今已削去
二
玉籠薰羅裳著罷眠洞房不能春風裏吹却蘭麝香
三
湖南與君别湖北憶君歸湖裏鴛鴦起雙雙他自飛
四
種棘遮蘼蕪畏人來摘殺比至狂夫還看看幾花發
五
歸來日尚早却欲向芳洲渡口水流急迴船不自由
六
淨掃黃金階飛霜厚如雪下簾弹箜篌不忍見秋月
同前李頎
男兒事長征生作(一作小)幽燕客賭(一作覩)勝馬蹄下由來
輕七尺殺人莫敢前鬢如蝟毛磔黃金隴底白雲飛未
得報恩不得歸遼東小婦年十五慣弹琵琶會歌舞合
為羌笛出塞聲使我三軍淚如雨
同前崔曙
綠筍総成行紅花亦成子能當此時好獨自幽閨裏夜
夜苦更長愁來不如死
同前崔萱
灼灼葉中花夏萎春又芳明明天上月蟾缺圓復光未
如君子情朝違夕已忘玉帳枕猶暖紈扇思何長願因
西南風吹上玳瑁床嬌眠錦衾裏宛轉雙鴛鴦
同前戴休珽
窮秋朔風起滄海愁隂漲敵騎掠河南漢兵屯㶚上羽
書驚沙漠刁斗諠亭障關塞何蒼茫邊烽逓相望弱齡
負雄節俠客多招訪投筆棄書生提戈逐飛將拔劍照
霜白怒髮衝冠壯會立萬里功視君封侯相
同前權德輿
家人強進酒酒後能忘情持杯未飲時衆感紛已盈明
月照我旁(一作房)庭柯振秋聲空庭白露下枕席凉風生
所思萬里餘水闊山縱横佳期憑夢想未曉愁雞鳴願
得一心人當年歡樂并長筵映玉爼素指(一作手)弹秦筝
&KR1863;睇呈巧笑惠音激淒清此願良未果永懷空如酲
同前三首(戲贈陸大夫十二丈)孟郊
蓮子不可得荷花生水中猶勝道旁柳無事(一作時)蕩春
風
二
綠萍與荷葉同在一泉(一作此一作水)中風吹荷葉在綠萍西
復東
三
蓮花不開(一作葉未開)時苦心終日卷春水(一作風)徒蕩漾荷
花未開展
同前張夫人
轆轤曉轉素絲綆桐聲夜落蒼苔塼涓涓吹溜若時雨
濯濯佳蔬非用天丈夫不觧此中意抱甕當時徒自賢
同前梁鍠
妾家巫峽陽羅帳寢銀床曉日臨忩久春情引夢長落
釵仍在鬢微汗欲消黃縱使朦朧覺魂遊逐楚王
同前劉商
逹曙寢衣冷開門霜露凝風吹昨夜淚一片枕前冰
同前賈島
碌碌復碌碌百年雙轉轂志士中夜心良馬白日足俱
為不等閒誰是知音目眼中兩行淚曾弔三獻玉
擬古(此詩已見二百三卷)劉孝威
同前(此詩已見二百六卷)辛德源
同前崔融
飲馬臨濁河濁河深不測河水日東注河源迴西極思
君正如此誰為生羽翼日夕大川隂雲霞千里色所思
在何處宛在機中織離夢當有魂愁容定無力夙齡負
竒志中夜多歎息拔劔斬長榆彎弧射小棘班張固非
擬衛霍行可即寄謝閨中人努力加飡食
同終南山擬古胡師耽
結廬終南山西北望帝京烟霞亂鳥道劣見長安城宫
雉互相暎雙闕雲間生鐘鼔沸閶闔笳管咽承明朱門
臨槐路紫盖飛縱横望望未極已甕牖秋風驚巖岫草
木黃飛鴈遺塞聲墜葉積幽逕繁露垂荒庭甕中酒新
熟澗谷塞蟲鳴且對一壺酒安用世間名寄言市朝客
君王樂太平
擬古何思澄
故交不可忘猶如蘭桂芳新知雖可悦不異茱萸香妾
有鳳鶵(一作皇)曲非無陌上桑薦君君不御抱琴自悲凉
同前贈陳子昂(此詩見二百四十九卷)喬知之
同前三首徐彦伯
讀書三十載馳騖周六經儒衣干時主忠策獻闕庭一
朝奉休盼從容厠羣英束身趨建節秉筆坐承明廨署
相填咽寮史紛縱横五日休澣時屠蘇繞玉屏橘花覆
北沼桂樹交西榮樹棲兩鴛鴦含春向我鳴皎潔綺羅
豔便娟絲管清擾擾天地間出處各有情何必巖石下
枯槁閒此生
二
遥裔烟嶼鴻雙影旦夕同交翰倚沙月和鳴弄江風茝
若茂芳序君子從遠戎雲生隂海沒花落春潭空紅淚
掩促柱錦衾羅熏籠自傷瓊草綠詎惜鉛粉紅裂帛附
雙燕為余向遼東
三
頽光無淹晷逝水有迅流綠苔紛易歇紅顔不再求歌
笑當及春無令壯志秋弱年仕關輔門豁王(疑)御溝敷
愉東城際婉變南陌頭荷花嬌綠水楊葉暖青樓中有
綠(疑作綺)羅人可憐名莫愁畫屏繞金膝珠簾懸玉鈎纖
指調寳瑟泠泠哀且柔贈君鴛鴦帶因以鷫鸘裘向曉
吟日坐閨夕秉燭遊無作北門客咄咄懷百憂
同前李白
生者如過客死者如(一作為)歸人天地一逆旅同悲萬古
塵月兔空𢷬藥扶桑已成薪白骨寂無語(一作言)青松豈
知春前後皆歎息浮雲何足珍
同前釋皎然
日出天地正煌煌闢晨曦六龍驅羣動古今無盡時夸
父亦何愚兢走先自疲飲乾咸池水折盡長桑枝渴死
化爝火嗟嗟徒爾為空留鄧林在折盡(一作推折)令人嗤
同前(郭茂倩樂府作東飛伯勞歌)李暇
秦王龍劔燕后琴珊瑚寳匣鏤雙心誰家兒女抱香枕
開衾滅燭願侍寢瓊窗半上金鏤幬輕羅隠面不障羞
青綺帳中坐相憶紅羅鏡裏見愁色簷花照月鶯對棲
空將可憐暗中啼
同前孟簡
劔客不誇貎主人知取心但營纖毫義肯計千萬金勇
發看鷙擊憤來聽虎吟平生貴酬德刃敵無幽深
同前顧况
龍劔昔蔵影送雄留其雌人生阻歡會神物亦别離碧
樹感秋落佳人無還期夜琴為君咽浮雲為君滋愛而
傷不見使星徒參差(集作星漢徒参差)
文苑英華卷二百五
