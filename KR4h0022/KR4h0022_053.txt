文苑英華卷五十三宋李昉等編
苑囿朝會
靈囿賦一首九城宫東臺山池賦一首
太平公主山池賦一首
集賢院山池賦一首叔孫通定朝儀賦一首
南蠻北狄同日朝見賦一首
朝呼韓邪賦一首周公朝諸侯於明堂賦一首
靈囿賦(以仁及禽獸惠均樵牧為韻)徐元弼
代間秦餘地仍周舊俯皇都之近域有文王之古囿遥
縈林麓之表遠抱川原之秀沼莫辨於窮流臺靡遺於
層構往往歸鳥依依顧獸逄時之慶雖鍾思古之懷亦
疚當昔周德資始靈臺是新繚以斯囿洽其至仁使芻
牧畢入而獝狘皆馴目以靈知感通於異類大其囿見
惠洽於蒸人固以垂耿光本亭育無私公共而有俟(一作)
(候)勿亟子來而以築不麛不卵仁叶於羽毛以薪以蒸
惠昭於郊牧覆露功溥誠明感深遂天性於物性即人
心於已心白鳥不驚匪觀於狎物非熊已兆奚事於從
禽嗟乎遺址全平餘風可挹想千古之蹤未昧歎三代
之英不及猶欲恣窺臨淹佇立微茫似隔乎烟水邐迤
半臨於井邑見魚躍想坎窞於泉流聞鹿鳴訪陂池於
原隰竟以隂壑蕭條荒榛寂寥無人試問有路通樵悵
望風烟之景沉吟黍稷之苖今國家以榮古為心宗周
是繼且欲儲休祉降嘉惠園苑資靈囿之規宫室擬靈
臺之制是以愛物之誠溥好生之德均仁政潛施於上
苑之内靈德已播於率土之濱然簡弋遊於暇日縱芻
詞於賤臣稽制度於盛王百里猶小嗣風流於前古千
載為隣
九城宫東臺山池賦(并序)王勃
九城宫東臺地接閒曠面山臨水爾其松峯桂壑紅泉
碧磴金石千聲雲霞萬色侍郎張公雅思沉鬱永懷梓
匠式侔仙造聿構靈㕓仙流成止水之源拳石儼干霄
之狀雖流波覆簣俯藉人機而布葉攅花妙同天繪僕
因暇日濫奉清埃敢抽南畝之才聊叙東山之事云爾
若夫金臺妙境玉署仙居酌丹墀之曉暇候青禁之宵
餘馳沖情於月道飛峻賞於烟墟指山楹而思逸懷水
鏡而神虚既而仰瞻頳嶠傍窺黛壑複嶂烟迴攅溪霧
錯偉沉用之兼濟想神功之可作規疊巘於盤龍憲飛
泉於掛鶴覆簣而營巖磴浮芥而環州崿採拳石於瑤
濱搴纖珠於綺薄萍徙楚江之蔕花轉崑墟之萼岫藴
玉而鴻驚浦涵珠而星落美仁智之同歸信高深之縱
托爾其危岑漏景曲渚留寒高松偃鶴清篠吟鸞被蘭
丘而結佩照蓮服而披冠激坳堂於别溆引膚寸於危
巒若乃嶺分雞秀波連鳳液花鳥縈紅蘋魚漾碧綠衣
玄祍頳鱗翠額在林藪而同驩望江湖而齊適每至景
沉西㠋月下東濱峯深夜久潭静秋新荷抽水蓋薜引
山茵雪芝獻液露菊傾津嗣南商之逸興有東海之遐
賓保林泉而肆賞混簮紱而同塵何濯纓之有地如攀
桂之無因
太平公主山池賦宋之問
粤若公主祗生(集作誕生)皇家太平徵郡國以選號叶時雍
之美名孕靈娥之秀彩輝婺女之淳精虹美電熠蘭香
玉清禀金后之玄訓係列聖之聰明厭綺羅與絲竹愛
瑶池及赤城構僊山兮既畢侔造化之神術其為状也
攅怪石而岑崟其為異也含清氣而蕭瑟列海岸而争
聳分水亭而對出其東則峯崖刻劃洞穴縈廻乍若風
飄雨灑兮移鬱島又似波沉浪息兮見蓬萊圖萬重於
積石匿千嶺於天台荆門揭起兮壁峻少室藂生兮劍
開削成秀絶蓮華之覆高掌獨立窈窕神女之戱陽臺
爾其樵溪釣浦茅堂菌閣秘僊洞之瑶膏隠山家之場
藿煙岑水涯繚繞逶迤翠蓮瑶草的礫分被映江潯而
爛爛浮海上而纍纍迺之罘與衡霍豈吾人之所為向
背重複参差反覆翳薈蒙龍含青吐紅陽崖奪景隂壑
生風竒樹抱石新花灌藂向若天長地久兮苔蘚合古
往今来兮林澗空始燕秦而開徑訪靈藥乎其中其西
則翠屏嶃巖山路佶曲高閤翔雲丹巖吐綠忽兮恍涉
弱水兮至崑崙杳兮宜乘龍梁兮向巴蜀壮岷嶓兮連
属鬱氛氲兮斷續巖虚兮谷峻藏清兮蓄韻含珠兮藴
玉衆彩兮明潤芳圍暮兮白日沉爽氣浮兮黛壑深風
泉活活兮鳴石葛藟青青兮蔓岑羅八方之竒獸聚六
合之珍禽别有複道三襲平臺四注跨渚兮交林蒸雲
兮起霧鴛鴦水兮鳳凰樓文虹橋兮彩鷁舟山池成兮帝
子遊試一望兮銷人憂召七賢集五侯棹浦曲席巖幽
鳴玉佩兮登降列金觴兮獻酬未窮觀而極覧忽雲散
而風流於是乎上客既旋重扃嚴閉榜童儼而高登綵
女分而為衞牽水葉兮張水嬉摘山花兮詠山圻燕姬
荆豔兮代所稀鳳舞鸞歌兮儼欲飛披烟弄月兮宵未
歸桂枝清霧兮濕羅衣奕奕濟濟夜旋玉邸隠隠崇崇
朝趨帝宫銀鑪翕習烟生霧集絳節繽紛揚光吐文行
軒即水去馬勝雲鏘鏘翼翼兮馳丹闕超超遥遥兮向
紫氛寵極兮慈掌情勤兮幽賞戀宸扆兮出入憶幽山
兮来往採朱萼兮山之側步蘭庭兮候顔色掇綠蘋兮
于澗潦宜室家兮叶仇好既而貞心内潔淑則遠傳詼
談者聞之而必勸缺薄者聞之而凛然况復淮王招隠
秦主随僊弄子房之琴瑟驅碧落之風烟賓屈宋於珠
履引鄒枚於玳筵秋葉飛兮散紅樹春苔生兮覆綠泉
春秋寒暑兮歲榮落林巒沼沚兮日芳鮮吾君永保南
山夀車馬往来千萬年
太平公主山池賦禀金后(集作禀于后)聦明(集作聦英)岑崟(集作嶔崟)
樵溪(集作樵頭)分被(集作分披)映江(集作景江)生風(集作藏風)向若(集作杳若)始
燕秦而(集作兮)翔雲(集作翔風)乘龍梁兮(龍集作飛)芳圍(集作芳圃)忽雲
散而(集作兮)高登(集作齊發)綵女分(集作合)燕姬(集作妹)清霧(集作清露)
朝趨(集作朝還)馬勝雲(集作騰雲)子房(集作紫房)瑇筵(集作象延)
集賢院山池賦杜顗
鬱乎羣賢之林有山其秀有池而深幽流淡泞蒼翠嶔
崟千門下隔三殿旁臨引彤庭之佳氣涵碧樹之清隂
連綿芳草遊泳仙禽對石渠之鉛粉會金馬之衣簮宛
雲霞而在目𦕈江海而為心何扁舟之獨往何倒影之
遠尋懷我魏闕浩爾長吟山池之隂可以清吾襟山池
之所可以狎吾侣凉風忽起白雲時舉步苔岸之周流
藉松溪之積阻邈矣幽興颯然清暑乃登玉巒撫金渚
圖書載暇纓弁以序此焉遊處於兹宴語發菱花而不
能歸攀桂枝而久延佇日落池上雲無處所爾其秋風
既起秋興爰至見䕨篠之幽娟弄石泉之明媚禁林餘
雨增曲霤之華清御苑晴烟借遥巖之積翠是以洗雪
煩想優游雅思嗟乎山中人兮猶未識池上蛟兮焉可
得顧蘭芳與菊滋從此賞兮無極
朝會
叔孫通定朝儀賦(以制定朝儀上尊下肅為韵)
白居易(集無)
稷嗣君上稽天命下察人聽以為作樂者存乎功成制
禮者本乎理定故易尚随時禮貴從宜于以致理何莫
由斯允矣君子休哉令規採三代之帝典起兩漢之朝
儀于斯時也秦吞六䧺之後漢承百王之弊禮壊樂崩
上陵下替將欲剏洪業尊皇帝馴致王道丕革季世莫
先乎正位以經邦體元而立制者也夫其將用於國先
習於野辨度數於聲明文物審等威於君臣上下儒生
肅以濟濟物有其容國典煥其煌煌禮無違者然後闢
雙闕會百僚動必嚴恪進無諠囂長幼之序不忒貴賤
之儀孔昭鏘鏘兮若萬國赴塗山而會秩秩兮如百官
仰太一而朝歲十月天地澄爽宫殿清曠風傳警蹕日
麗天仗於是右陳列辟左立丞相東西分而則别文武
儼以相向簮裾奕奕頌鵷鷺之具寮劍戟森森列熊羆
之名將帝容式展皇威克壮莫不上恭已以臨下下竭
誠而奉上觀其威儀允淑容止具篤天子負鳳扆以皇
皇正龍顔而穆穆百辟欣戴九賓悅服拔劍者懲懼而
慄慄飲酒者敬慎而肅肅故知君有威故能守其邦臣
有儀所以保其禄帝謂叔孫舊章斯存可以發揮我洪
德啓迪我後昆方將守而經國豈止煥而盈門不然何
以表一人之貴知萬乘之尊
南蠻北狄同日朝見賦(以渡瀘欵塞咸造闕庭為韻)
穆寂
我皇道叶神化功高睿算萬國之廣斯臨八聖之業是
纂遐哉窮髮之俗既竭赤誠逷爾椎髻之人亦輸丹欵
豈不以隂陽煥乎金鏡律吕諧乎玉琯德該動植而以
信以寬仁及飛走而不麛不卵故得殊方述職異俗来
庭歸我玄造沐我皇靈曉逾赤坂以向日夕過白登以
占星磧路誠遥委毳幕氊裘之質山梯雖險致穿胸儋
耳之形然則自南自北或馳或渡俱為九譯之鄉各涉
萬里之路同臻禁地事且叶於不期并列盛時禮若符
於有素是以坦王道恢帝圖蕩然與龍山非隔廓爾將
鳳穴靡殊集六蠻而輝赫九域萃五狄而光耀八區邇
無不賓鄙周宣勤乎薄伐遠無不服笑諸葛矜於渡瀘
遂能革至性於方外柔獷俗於面内大行人明其近遠
懷方氏導其進退靡僣晷刻既從荔浦之源罔復斯湏
爰自榆林之塞有以見化溢含弘恩覃覆幬膳豐舘給
禮洽郊勞孰云胡越之異來若同心且殊虞芮之争會
如兩造以其踰絶漠逗懸巖蓋由君邁軒轅顓頊臣掩
伊陟巫咸不然則焉能抵秦川來魏闕皆展遐方之貢
獻共備同日之朝謁者哉
第二(同前韻)王起
我皇制百蠻以德輝刑八狄以威靈俾曠代之絶域同
一日而来庭則不叛不侵知遐邇之無外自南自北昭
聲教之永寕惟蠻也荒陬有倔強之號惟狄也絶漠有
桀黠之暴辭炎徼應感而偕来謝穹廬不期而兩造上
乃御正殿臨中區文物有耀聲明以殊小周王之賓肅
慎卑漢后之享單于於是卉服雲集旃裘風趨駿奔而
遠無不届麏至而實繁有徒垂衣而朝三表自慙於制
虜止戈為武五月孰矜其渡瀘百辟式瞻九儀以配寕
有截而斯暢儼無譁而相對獻琛盡禮雜彩服以和光
蹶角展容望珠旒而欣戴若非越荒徼踰紫塞則南同
魚鱉安得仰龍章於舜年北喻豺狼未可親獸舞於堯
代是知歴寒鄉之觱發欽百度兮無闕忘沓嶂之嶄巖
彰九區兮克咸聖上惟北辰之位是纉匪南面之尊自
滿窮髮斯服雕題無算仰天威以懷柔化夷德為悃欵
盛禮畢具幽遐既慕同寅協恭兮斯親在遠如邇兮斯
赴始差肩于著定之位終收跡於夐絶之路史臣書曰
美異俗而同臻象斯華而合趣則昔有梯山驟至航海
徑渡無蠻狄入覲之遇
朝呼韓邪賦(以煥乎盛儀遐掩前古為韻)失名
倬哉惟漢至德鴻融元功絢焕敷仁義於異域俾華夷
而同貫故能臣匈奴来單于超沙漠越余吾弃窮廬而
雲起望高闕而風趨屈膝而来有以見其蠢爾垂拱以
待是用表于巍乎况當行幸祠祀之禮崇甘泉泰畤之
儀盛肅肅乎萬物是備昭昭乎威容既正象胥以譯豈
言語之不通司儀式班示進退之必敬然後差行列辨
尊卑序璧羔皮帛之等第示要荒守衛之威儀冠帶之
容間彼荷氊被毳韶濩是作雜夫僸佅兜離雍容之禮
有則倔強之心不施玄塞永安寕蝟起兮於彼青蒲方
奏猶蟻伏而在斯信純化之雲布俾遠戎之星馳不然
何以其國則賖其人不遐修臣之節為國之華朝一人
於㝢縣涉萬里之窮沙則周公明堂之儀寕九采之足
美而夏禹塗山之會雖萬國而何嘉且夫懷我有方所
由者漸德之為被我不可掩非慕義而有求奚尊君之
自貶是知撫御之道莫善於漢宣威儀之設莫盛乎甘
泉美舞徒稱乎干羽鏤勲何媿於燕然布令陳辭之義
行豈事成而後樹引領稽顙之容作乃瞻之而在前自
可光九功服九土曠萬代而一時宜耀今而榮古
周公朝諸侯於明堂賦(以九垓向序外方同心為韻)
謝觀
赫赫明堂居國之陽巍峩特立鎮壓殊方所以施一人
所以朝萬國諸侯王面室有三總數惟九間大廟於正
位處大室於中霤啓閉乎三十六戶(一作扉)羅列乎七十
二牖左个右个為季孟之交分上圓下方法天地之竒
偶時也六年之初孟春之首有截而至無脛而走將欲
交正於成王之命所以立辟于周公之手洞八闥以臨
八極闢四門而来萬有所司&KR0640;班品於庭除執事肅文
物於前後及夫諸位散設三公最崇當中階而列位與
羣臣而不同諸侯東階之東西面而北上諸伯西階之
西東面而相向諸子應門之東而鶚立諸男應門之西
而鶴望戎夷金木之戶外蠻狄水火而位配九采外屏
之右以成列四塞外屏之左而遥對朱干玉戚森聳以
相參龍楊豹韜抑揚而相偝肅肅沉沉巒崇壑深烟收
而卿士齊列日出而天顔始臨戴冕旒以當軒見八紘
稽顙負斧扆而南面知萬國歸心於是鏘金石揚律吕
動塤篪摇柷敔儼若思而山立悄不言而鴈序一拜一
起嶽抃而齊傾舞之蹈之雷屯而復舉俄而翠華轉仙
仗廻恩覃率土化溢九垓合蠻貊以畢至盡梯航以爰
來彼禹有大室武作靈臺曷與此而同哉
文苑英華卷五十三
