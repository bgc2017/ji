文苑英華卷一百八十三宋李昉等編
省試四
風光草際浮五首春風扇微和九首
風不鳴條六首景風扇物一首
清風戒寒二首冬至日祥風應候一首
八風從律一首春風扇微和一首
河出榮光二首洛出書四首
秋霽望廬山瀑布一首涇渭揚清濁一首
春水綠波一首四水合流一首
海水不揚波一首空水共澄鮮一首
曲池潔寒流一首寒流聚細文一首
奉詔漲曲江池一首昆明池石織女一首
濟川用舟楫一首天際識孤舟一首
風光草際浮裴杞
澹蕩和風至芊綿碧草長徐吹遥撲翠半偃乍浮光葉
似翻宵露藂疑扇夕陽逶迤明曲渚照耀滿廻塘白芷
生還暮崇蘭泛更香誰知攬結處含思向餘芳
同前張復元
纖纖春草長遲日度風光靃靡含新彩霏微籠遠芳殊
姿媚原野佳色滿池塘最好垂清露偏宜帶豔陽淺深
浮嫩綠輕麗拂餘香好助鸎遷勢乘時冀便翔
同前陳璀
春風泛瑶草九日遍神州已向花間積還來葉上浮曉
光緣圃麗芳氣滿街流澹蕩依朱萼䬙颺帶玉溝向空
看轉媚臨水見彌幽况被崇蘭色王孫正可遊
同前吳祕
草色春沙裏風光曉正幽輕明摇不散郁昱麗仍浮吹
緩苖難轉暉閒葉本柔碧疑烟彩入紅是日華流耐可
披襟對誰應滿掬收恭聞掇芳客為此尚淹留
同前陳祜
秀發王孫草春生君子風光摇低偃處影散豔陽中稍
稍移蘋末微微轉蕙叢浮烟傾綠野遠色澹晴空泛彩
池塘媚含芳景氣融清暉誰不挹幾許賞心同
春風扇微和陳九流
喜見陽和至遥知橐籥功遲遲散南陌褭褭逐東風暗
入芳(一作畦)園裏潜吹草木中蘭蓀纔有綠桃杏未成紅
已覺寒光盡還看淑氣通由來榮與悴今日發應同
同前張彙
木德生和氣微微入曙風暗催南向葉漸翥北歸鴻澹
蕩侵冰谷悠揚轉蕙藂拂塵廻廣路泛籟過遥空暖上
煙光際雲移律候中扶摇如可借從此戾蒼穹
同前范傳正
曖曖當遲日微微扇好風吹摇新葉上光動淺花中澹
蕩凝清晝氤氲暖碧空稍看生綠水已覺散芳藂徙倚
情偏適徘徊賞未窮妍華不可狀竟夕氣融融
同前陳通方
習習和風扇悠悠淑氣微陽升知候改律應喜春歸池
柳晴初折林鸎暖欲飛川原浮彩翠臺舘動光輝泛豔
摇丹闕揚芳入粉闈發生當有分枯朽幸因依
同前柳道倫
青陽初入律淑氣應春風始辨梅花裏俄分柳色中依
微開夕(一作曉)照澹蕩媚晴空拂水生蘋末經巖觸桂藂
稍抽蘭葉紫微吐杏花紅願逐仁風布將禆生植功
同前崔立之
時令忽已變年光俄又春高低惠風入遠近芳氣新靡
靡纔偃草冷冷不動塵温和乍扇物煦嫗偏感人去出
桂林漫來過蕙圃頻晨輝正澹蕩披拂長相親
同前郭遵
微風飄淑氣散漫及兹晨習習何處至熙熙與春親曖
空看早辨映日度逾頻高拂非煙雜低隨衆卉新霽天
輕有靄綺陌盡無塵還似登臺意元和欲煦人
同前豆盧榮
春晴生縹緲軟吹和初遍池影動&KR1343;淪山容發葱蒨遲
遲入綺閣習習流芳甸樹杪颺鸎啼階前落花片韶光
恐閒放旭日宜遊宴文客拂塵衣仁風願廻扇
同前邵偃
微風扇和氣韶景共芳晨始見郊原綠旋過御苑春三
條開廣陌八水汎通津烟動花間葉香流馬上人逶迤
雲彩曙嘹唳鳥聲頻為報東堂客明朝桂樹新
風不鳴條盧肇
習習和風至過條不自鳴暗通青律起(集作煖)遠望白蘋
生拂樹花仍落經林鳥自(一作詎)驚幾牽蘿蔓動潜惹柳
絲輕入谷迷松響(一作幽澗迷松韻)開(一作閑)䆫失竹聲薰絃方
在御萬國仰皇情
同前姚鵠
吾君理化清上瑞報昇平曉吹何曾息柔條自不鳴花
香知暗度柳色覺潜生只見低垂勢那聞擊觸聲大王
初漙暢少女正輕盈幸遇無私力幽芳願發榮
同前黃頗(類詩作舒元輿)
五緯(類詩作習習)起祥颷無聲瑞聖朝稍開含露蘂(類詩作露萼)
纔轉惹煙條密葉應潜變(類詩作潜長)低枝幾暗摇林間鸎
欲囀花下蝶微飄初滿緣堤草因生逐水苖太平無一
事天外奏虞韶(類詩作雲韶)
同前左牢(類詩作章孝標)
旭日懸清景微風在綠條入松聲不發過柳影空摇長
養應潜變(一作遍)扶疎每暗飄有林時嫋嫋無樹漸蕭蕭
誤逐青烟散輕和樹色饒豐年知有待歌詠美唐堯
同前王甚夷
聖日祥風起韶暉助發生蒙蒙遥野色褭褭細條輕荏
弱看漸動怡和吹不鳴枝含餘露濕林霽曉烟平縹緲
春光媚悠揚景氣晴康哉帝堯代寰宇共澄清
同前金厚載
寂寂曙風生遲遲散野輕露華摇有滴林葉裊無聲暗
剪藂芳發空傳谷鳥鳴悠揚韶景静淡蕩霽煙横遠水
波瀾息荒郊草樹榮吾君垂至化萬類共澄清
景風扇物張聿
何處青蘋末呈祥起遠空曉來摇草樹輕度净塵蒙(類詩)
(作輕去動溟濛)水上微波動林前媚景通寥天鳴萬籟蘭徑長
幽藂漸颺摶扶勢應從橐籥中(類詩作籥功)開襟若有日願
覩大王風
清風戒寒前人
蕭颯清風至悠然發思端入林翻别葉繞樹敗紅蘭曉
拂輕霜度宵分遠籟攅稍依簾隙静遍覺座隅寒乍逐
驚蓬振偏催急漏殘遥知洞庭水此夕起波瀾
同前穆寂
風清物候殘蕭灑報將寒掃得天衢静吹來眼界寬條
鳴方有異蟲思亂無端就樹收鮮膩衝池起澁瀾過山
嵐可掬度月色宜看華實從兹始何嗟歲序殫
冬至日祥風應候前人
節逢清景空占氣二儀中獨善登臺日先知應候風呈
祥光舜化表慶感堯聦既(一作况)與乘時叶還將入律同
微微萬井遍習習九門通更繞爐烟起殷勤報歲功
八風從律蔣防
製律窺元化因聲感八風還從萬籟起更與五音同習
習爐烟(類詩作蘆灰)上冷冷玉管中氣隨時物好響徹霽天
空自得隂陽順能令惠澤通願吹寒谷裏從此逹前蒙
春風扇微和公乘億(咸通宏詞)
麗日催遲景和風扇早春暖浮丹鳳闕韶媚黑龍津澹
蕩迎仙仗霏微送盡輪綠摇宫柳散紅待禁花新舞席
潜廻雪歌筵暗起塵幸當陽候律一願及佳辰
河出榮光張良器
引𣲖崑山峻朝宗海路長千齡逢聖主五色瑞榮光隠
映浮中國晶明助太陽坤維連浩漫天漢接微茫丹闕
清氛裏凾關紫氣旁位尊常守伯道泰每呈祥習坎靈
逾久居卑德有常龍門如可涉忠信是舟梁
同前失名
符命自陶唐吾君應會昌千年清德水九折滿榮光極
岸浮佳氣微波照夕陽澄輝明貝闕散彩入龍堂近帶
關雲紫遥連日道黃馮夷矜海若漢武貴宣房漸没孤
槎影仍呈一葦杭撫躬悲未濟作頌喜時康
洛出書蕭昕
海内昔凋瘵天綱斯浡潏龜靈啓聖圖龍馬負書出大
哉明德盛遠矣彛倫秩地敷作乂功人免為魚恤既彰
千國理豈止百川溢永頼至于今疇庸未云畢
同前郭邕
德合天貺呈龍飛聖人作光宅被寰區圖書薦河洛象
登四氣順文闢九疇錯氤氲瑞彩浮左右靈儀廓微造
功不宰神行利攸慱一見皇家慶方知禹功薄
同前張欽敬
浮空九洛水瑞聖千年質竒象八卦分圖書九疇出含
微卜筮遠抱數隂陽密中得天地心傍探鬼神吉昔聞
夏禹代今獻唐堯日謬此叙彛倫寰宇賀清謐
同前叔孫元觀
清洛含温溜玄龜薦寶書波開綠字出瑞應紫宸居物
著羣靈首文成列卦初美珍翔閣鳳慶邁躍舟魚俾姒
惟何遠休皇復在諸東都主人意歌頌望乘輿
秋霽望廬山瀑布夏侯楚
常思瀑布幽晴眺喜逢秋一帶連青嶂千尋倒碧流濕
雲應悞鶴飜浪定驚鷗星浦虹初下爐峯煙未收巖高
時褭褭天淨起悠悠儻見朝宗日還須濟巨舟
涇渭揚清濁吕牧
涇渭横秦野逶迤近帝城二渠通作潤萬戶映皆清明
晦看殊色潺湲聽一聲岸虚深草掩波動曉烟輕御獵
思投釣漁歌好濯纓合流知禹力同共到滄瀛
春水渌波朱休
芳時淑氣和春水澹烟波滉瀁滋蘭杜淪漣長芰荷晩
光扶翠㶑潭影瀉清莎歸鴈追飛盡纖鱗游泳多朝宗
終到海潤下每盈科願假中流便從茲發棹歌
四水合流李沛
禹鑿山川地因通四水流縈廻過鳳闕會合出皇州天
影長波裏寒聲占(疑)渡頭入河無書夜歸海有謙柔順
物宜投石逢時可載舟羡魚猶未已臨水欲垂鈎
海水不揚波失名
明朝崇大道寰海免波揚既合千年聖能安百谷王天
心隨澤廣水德共靈長不撓魚彌樂無瀾葦可杭化流
霑率土恩寖及殊方豈只朝宗國惟聞有越裳
空水共澄鮮前人
悠然四望通渺渺水無窮海鶴飛天際煙林出鏡中雲
霄澄遠碧霞起澹微紅落日浮光滿遥山翠色同樵聲
喧竹嶼棹唱入蓮藂遠客舟中興煩襟暫一空
曲池潔寒流崔立之
閒尋欹岸步因向曲池看透底何澄澈廻流乍屈盤稍
隨高樹古迥與遠天寒月入鏡華轉星臨珠影攅纖鱗
時蔽石轉吹或生瀾願假㳙微效來濡拙筆端
寒流聚細文失名
曉野方閒眺横溪賞亂流寒文趨浦急圓折逐煙浮不
似飄疎雨非關浴遠鷗觀魚鱗共細間石影疑稠獵獵
風冷夕潺潺瀨響秋仙槎如共泛天漢適淹留
奉詔(集作試)漲曲江池鄭谷(乾符丙申歲春)
王澤尚通津恩波此日新深宜一夜雨遠(集作宛)似五湖
春泛灎翹振鷺澄清躍紫鱗翠低孤(集作葉低臨)嶼柳香失
半汀蘋鳳輦尋佳境龍舟命近臣桂華如入手願作從
遊人
昆明池石織女童翰卿(又云司馬復)
一片昆池石千秋織女名象星何皎皎依水更盈盈苔
作輕裾色波為促杼聲岸雲連鬢濕沙月對眉生有臉
蓮同笑無心鳥不驚還如朝鏡裏形影兩分明
濟川用舟檝胡權
渺渺水連天歸程想幾千孤舟辭曲岸輕檝濟長川迥
指波濤雪廻瞻島嶼煙心迷滄海上目斷白雲邊泛濫
雖無定維持且自專還如聖明代理國用英賢
天際識孤(一作認歸)舟薛能
斜日滿江樓天涯照背流同人在何處遠目認孤舟帆
省當時席歌聞舊日謳人浮津濟晩棹泛泬寥秋晴闊
欣全見歸遲怪久遊離居意無限貪此望難休
文苑英華卷一百八十三
