文苑英華卷九百九十四宋李昉等編
親族四
祭妻文二首祭姨文一首
祭姊夫文一首
為崔氏姊祭大夫何郎文二首
祭新婦文一首雜祭文九首
祭亡妻博陵郡君文獨孤及
大歷八年二月十五日檢校司封郎中兼舒州刺史獨
孤及謹以清酌菜果之奠敬祭于故博陵郡君之靈嗚
呼及顧惟鄙薄謬忝合好采蘩助祭歲時未幾執手偕
老昊天遽奪齊體苦晩遺跡太早猶未知夀域有涯短
長已臻其極耶將薄祐速釁宜為淑明所棄耶屋壁挂
存琴瑟響絶脩法勤(集作勸)義今將疇依日月有時龜筮
何(集作告)恊將陟(集作涉)故路祔于先塋及為印綬所拘不
獲親自封樹豈虞此别死生間之往歲方舟偕来今也
單輤獨歸郊岐不(集作一)慟心骨可絶頃者萬事無非去
塵變化茫茫往矣何道今日巵酒將抒永别尚饗
祭妻李氏文符載
坤道尚順婦德尚柔於維夫人璨璨寡仇玉樹易摧慶
雲不留零落當年職此之由禮云胖合意不為薄矧余
於子既和且樂一朝已矣百端無託穆穆中闈從兹寂
寞常日和鳴尚為邈然此别如何遂欲終天夏木盖庭
新隂芊眠美景如舊孤魂不還同穴相從乃曰義全斯
言旦旦神無懵焉
祭楊夫人文白居易
維元和三年歲次戊子八月辛亥朔十九日已已將仕
郎左拾遺翰林學士太原白居易謹以清酌庶羞之奠
敬祭于(集有陳氏二字)楊夫人之靈惟夫人柔明理(集作治)性温
惠保身靜脩言容動中規度洎承訓師氏作嬪良人茂
四德而蘭幽有香㓗百行而玉塋(集作仁)無玷發為淑問
著為芳猷姻族有輝閨闈是式噫福行(集作仁)何昧積慶
無徵宜享永年遽歸長夜浮生若此永痛如何嗚呼生
必有涯如何不殁所甚感者其惟情乎故事劇者情易
鍾深感者理難遣夫人雖從宜(集作宜其)室竟未辭家畜和
順之誠不得施於娣姒藴孝恭(集作□)之德不得展於舅
姑有志莫伸何恨過此况一嬰沉涸自夏徂秋伏枕七
旬姊妹視疾歸櫬千里弟兄主喪凋桃李之花夫遠不
見失乳哺之愛女小未知其(集作乃)使哀情倍鍾血属洛
川迢逓秦野蒼茫日慘不見雲愁無色妹孤(集作姊妹)且病
親老尤慈哭别一聲聞者腸斷居易早聆懿範近接嘉
姻維私之眷每深百(集作有一)慟之情何已恭(集作敬)陳薄奠
庶鍳悲誠尚饗
祭徐姊夫文李商隱
嗚呼以君之文學以君之政術幼以自立老而不倦亦
可以為君子人矣君子人歟而不即清途不階貴仕此
其命也夫何慊焉始者仲姊有行獲託貴族半産以資
於外姓闔門冀託於仁人將以衰微倚為藩援不圖薄
祐天奪初心仲姊凋殂諸甥不育以親以懿翻為路人
再號再呼莫訴蒼昊尚以君子存伉儷之重敦行李之
私二十年已来雖事賖而意通跡遥而誠密神當賜(集作)
(自)鍳愚豈敢忘逮愚不天冄丁凶釁泣血偷息餘生幾
何君亦赤紱銀章淛東從務道途悠邈時序徂遷訝弔
緘之不来忽訃書而俱至感舊懷分情如之何埋玉焚
芝固未可喻嗚呼今来古往人誰不亡於君之亡其酷
斯甚藐然一女纔已數齡乞後旁宗又未曾立賢弟扶
服東路遇疾洛師徘徊十旬淹不得進浮泛水陸厥途
四千逮旐云歸曠然無主尼姑居宗老之地&KR0008;(集作騶)奴
揔家相之權獲及故阡信為餘慶其所以為祔(禮記作附下同)
身祔棺之具又豈礙平生之曠達耶日月次遷卜筮斯
叶幽明之異始於今辰愚方纏哀憂瘵恙縻寢不及一
攀宰樹一慟荒阡謝淡成之交申永訣之禮矧余仲妹
君其與(集作與)歸撫心骨以皆驚抆血淚而何筭嗚呼巳
哉其何言耶禭衣非華奠物殊薄靈其監此慰我哀心
嗚呼哀哉尚饗
為崔氏姊祭大夫何郎文符載
嗚呼莫莫女蘿縈紆葛藟我有弱妹克配君子關睢之
化夫婦之始禮奉籩豆義濟死生常恐寡訓昧章懵理
夙夜箴規庶無愧耻結䄜成婚垂三十春樂踰鼓瑟敬
越如賓才盛道貴為唐碩臣擁旄樹羽夏水之濱鼎食
錦衣長戟朱輪宗旅百口庇公清塵浩浩陂池常為無
津坊崩水涸哀此窮鱗嗚呼序當仲姊自慙疎昧用禮
過恭豐家甚泰良辰美景長幼高會錯落圓方抑揚盻
睐神理如何杳杳茫茫朝榮夕落使人摧傷言自漢江
將歸洛陽喪旗旅櫬親墳舊鄉苟可薦誠蘋藻馨香感
深恩而何報寄沉痛於孤孀
為錢侍御太夫人祭新婦文前人
嗚呼婦姑之間尊嚴而已情苟不至兩城千里吁嗟新
婦德禮具美心之所親如臂有指齒髮衰暮方用依倚
天降鞠凶骨驚心死新婦門緒薰華𣲖流深遠貞淑端
一聦明婉娩奉余以敬待夫有則舉案得如賓之禮均
養實鳴鳩之德勤勞絲枲吉蠲酒食自中閨之與外姻
莫不盡其心力嗚呼爾之事吾善非一端柔聲順色迎
意承歡晨鷄初鳴風高露寒環珮至止我心則安今也
年高人間意闌爾復捨我窮泉杳漫房帷空虛孤稚摧
落深沉注視焦然肺肝嗚呼鄉關迢逓道路乖阻權厝
兹地非為永處夀堂猶近如聞晤語靈其慰安無或羈
旅撫棺永訣持觴奠醑寫一慟於高秋望素車以延佇
雜祭文
為岐(集作伎下同)人祭元十郎文張說
維神龍三年月朔日故岐人伏十善謹以清酌少牢之
奠敬祭于元十郎之靈綠水(集作流)茂樹藻(集作萍)蘿是依
山崩川竭魚鳥何歸恭惟主君高才逹節賞心樂事風
流不絶歌豔露華舞廻春雪幸持此技承君餘晩綺羅
脂粉嬌上春自言終代保(集作實)情親能知一日(集作旦)君
魂(集作思)斷繁絃清管為何人懷主君之一(集作異)顧願徇
命於九原迫夫人之嚴旨遂投足於他門生有十年之
愛况無數日(集作爰無一日)之恩雖強餙容(集作容餙)於新奉心摧
絶而不敢言君子廣德仁心必遍疇昔與君琴樽歡宴
永懷蕙歎俯憐荼苦錫以時珍申哀故宇廞車既展祖
奠斯開悲歌助挽長䄂承杯平居好此魂来不来心思
往而莫遂足欲返而遲廻終天地於此訣毒煩冤而難
裁嗚呼哀哉尚饗
祭和靜縣主文前人
維年月朔日敬祭薛氏太夫人和靜縣主之靈惟夫人
軒庭繁祉嬴臺茂淑承訓公宫宜家卿族博士學問(集作)
(築)尚書題目法度蘋蘩刑儀(集作儀刑)松菊夫拜中令昔同
鮑婦子昇璅闥今類馮母舉案如賓䦱門戒友在貴能
降居貧施厚天道初革王風變韶維城落構若木疎條
欽聞積善智洽仁昭克庇二族命服兩朝肅肅柔禮(集作)
(和)如風是暢峩峩(集作娥)女師如月斯望潘輿獻夀仲祿
方養不弔昊天何德之喪嗚呼哀哉洛邑啟殯長安歸
陌哭慟高堂(集作臺)旌懸舊宅階濕夜露庭隂曉魄嗟我
外姻俱成弔客
為留守賈尚書祭嗣曹王故太妃文
穆員
維年月日某官某乙謹遺某官某以清酌少牢之奠敬
祭于荆南節度觀察使戶部尚書兼御史大夫嗣曹王
故太妃之靈名山大川列于祀典以其所育能利於人
恭惟太妃享用元福乘運之啟受天之終間生親賢為
國藩屏人頼德施祀之攸宜樂貴自生禮宗其本維厥
分閫資於卜鄰報我以榮則公侯其位養我以志則嬰
孩其心如何風樹之悲遽奪晨葩之慶哀哀嗣王泣血終
制既及先遠疚焉如新中貴護喪有司備物詔臨祖奠
弔集同盟風物含悽簫笳啟路泉扉一閉松月千秋黍
稷非馨精誠所至尚饗
為杜相公祭易棣張相公太夫人文
符載
熊羆之門將大而榮必有令母贊成家聲於維尊儀涵
懿禀靈德補隂教言為婦經輔助司空淑茂芳馨大君
有命啟封于邢宜保攸長既休且寧鞠凶何謂鍾我天
齡英英家(疑作冡)子少年杖鉞身靜邊封世間忠節孟軻
賢聖陶侃勲列實由二母卜鄰截髮端揆承訓事君禮
竭知與古人異時同轍杯圈猶澤扇枕永訣創鉅痛深
茹荼泣血某以拙薄叨鎮藩維偕分天子之茅土共列
太常之旌旗歲月崩迫窀穸有期拘以戎事無因載馳
風景蕭索山川逶迤遣蘋藻以寫慟瞻夀堂而凄其
為魏元忠祭石嶺戰亡兵士文
張說
維長安二年月朔日勑并州道行軍大總管兼宣勞使
左肅政御史大夫同鳳閣鸞臺三品兼知并州事魏元
忠遣裴思益以酒脯時果之奠致祭于石嶺戰殁兵士
之靈邊𤇺漫天南牧吠主石嶺横地北都扄戶興(集作與)
我王卒保界并圡如何不弔罹此寇虜列鎮既嚴連巖
既削攻則路險守非惡滅(集作城惡)彼謀匪臧實愆偕作援
絶兵减軍孤勢弱地拒兩陘山望雙㠋風塵天起白刃
交錯石盡矢窮旗焚冑落嗟爾戰夫烈烈忠勇奮不顧
命志無旋踵身殁名揚生輕義重天子命我理兵普陽
思與士衆底寧遐荒痛兹壯士翦為國殤盍訴天帝降
厲鬼方助氣金鼓復怨沙場虜血爾酹虜醢爾嘗封屍
死所招魂故鄉尚饗
為魏元忠祭石嶺沒䧟士女文前人
維長安二年月朔日勑并州道行軍大總管兼宣勞使
左肅政御史大夫同鳳閣鸞臺三品兼知并州事魏元
忠遣裴思益以酒脯時果之奠致祭石嶺死亡百姓之
靈北蕃自擅賊虐不道氣悍朔風馬肥秋草侵軼郡縣
驚逼稚老奔走山林是頼(集作障)是保兵不善守將不遠
謀如何减䆴無復燒牛侔爾士女熸于寇讐魂飛鋒刃
血送氊裘傷悲雨哭氣怨天愁總兵帝鄉言念北阜抗
憤朔漠傷心按部泣弔郊童哀問田叟為爾復惡誓滅
羣醜蹴踏蘭山脂膏葦藪誠若克就歿亦不朽慰爾衆
靈醉此簞酒尚饗
祭歿將文(為杜尚書)梁肅
年月日某使某謹以清酌之奠敬祭于夀州鎮遏十將
何鄭江某官三士之靈嗚呼勤身奉主之謂忠臨敵致
果之謂勇以死成名之謂節惟此三士具兹三美昨者
封境不靜寇竊斯興(集作受春)各領軍行以當扞守山谷積
阻矢石相陵謀無所用志必有死遂使勇(集作英)氣挫於
小醜雄心屈於短兵人之云亡斯害也已嗚呼哀哉我
居藩鎮不能守在四隣爾有忠勲遂乃沒于(集作於)一戰
且憤且歎激于中腹(集作腸是)知以今辰旋定歸夀(集作旋歸夀陽)
爰遣奠酹用申悲凉加爾贈賻䘏爾孤孀魂而有知知
予不忘人誰不終所貴名揚已矣三士俱為國殤嗚呼
哀哉尚饗
衡州祭者(集作拓)里渡溺死百姓文
吕温
維元和五年歲次庚寅十月戊辰朔十七日甲申刺史
呂某遣故衙前虞候何防以豚酒蔬果(二字集作之奠)致祭蘇
昇陳演李寬泰陳甫魯餘之靈爾等五人感余誠信力
輸公稅爭赴先期溪山阻深潦水(集作滛潦)暴至不忍欺我
忘其險艱州令未明津渡不謹致此淪逝咎由使君興
言涕流痛念何及聊申薄酹兼致微贈代納殘稅皆余
俸錢魂而有知諒此深意尚饗
道州祭百姓鄧助費念文前人
維元和五年歲次庚寅五月庚子朔七日景午刺史呂
某遣衙前虞候蔣洛(集作沼)以酒脯之奠告鄧助費念之
靈使君受命牧汝不能庇護使賊孟鸞等敢作不道酷
加殺害是用疚心疾首萬計討擒廉使仁明不貸兇惡
窮泉冤痛今日方申慙念無及澘然泣下故令於汝歿
處陳賊之屍魂而有知歆此告酌(集作酹)嗚呼傷(集作哀)哉
文苑英華卷九百九十四
