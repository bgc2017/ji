文苑英華卷三百三宋李昉等編
悲悼三
哭人六十一首
杜甫四首沈宇一首
常建一首高適二首
劉長卿四首李嘉祐一首
皇甫曾一首盧綸一首
韋應物一首顧况四首
耿緯二首司空曙二首
李益一首權德輿三首
于鵠二首杜誦一首
李敬方一首衛象一首
戎昱一首劉商二首
釋靈一一首釋護國一首
釋皎然一首釋靈徹一首
王建一首楊衡一首
韓愈一首劉禹錫十首
孟郊七首
哭李常侍嶧杜甫
一代風流盡修文地下深斯人不重見將老失知音短
日行梅嶺寒山落桂林長安若箇畔猶想映貂金
哭嚴僕射歸櫬前人
素幔隨流水歸舟返故京老親如夙昔部曲異平生風
送蛟龍匣天長驃騎營一哀三峡暮遺後見君情
哭李尚書芝芳前人
漳濱與蒿里逝水竟同年欲把留徐劍猶廻憶戴舡相
知成白首此别問黃泉風雨嗟何及江湖涕泫然修文
思管輅奉使失張騫史閣行人在詩家秀句傳客亭鞍
馬絶旅櫬網蟲懸復魄昭邱遠歸魂素滻偏樵蘇封葬
地喉舌罷朝天秋色調春草王孫若箇邊
奉漢中王手札報韋侍御蕭尊師亡
前人
秋日蕭韋逝淮王報峡中小(集作少)年疑柱史多術怪仙
公不但時人惜祗應吾道窮一哀侵疾病相識自兒童
處處隣家笛飄飄客子蓬強吟懷舊賦已作白頭翁
塞外哭友人沈宇
菊黃蘆白鴈初飛羌笛胡笳淚滿衣送君腸斷秧江外
一去東流何日歸
弔王將軍墓常建
嫖姚北伐時深入幾(文粹作強)千里戰餘落日黃軍敗鼓聲
死常言(文粹作聞)漢飛將可奪單于壘今與山鬼隣殘兵哭
遼水
哭單父梁洽少府高適
開箧淚沾臆見君前日書夜臺今(集作空)寂寞猶是子雲
居疇昔探靈(集作貪雲)竒登臨賦山水同舟南楚夜(集作浦下)望
月西江裏契闊多離别(集作當别離)綢繆到生死九原即何
處萬事皆如昨晉山徒嵯峨斯人已冥寞常時禄且少
(集作薄)殁後家復貧妻子在遠道弟兄無一人十上多苦
辛(詩選作心)一官恒自哂青雲將可致白日忽先盡獨推(詩選)
(作有)身後名空流(集作畱)無遠近
哭裴少府前人
世上誰不死嗟君非生慮扶(一作無)病適到官田園在何
處公才羣吏感葬時他人助余亦未識君(闕)悲哭君去
哭李(集作陳)歙州劉長卿
千秋萬古葬平原素業清風及子孫旅櫬歸程傷道路
舉家行哭向田園空山寂寂開新塚喬木蒼蒼掩舊門
儒行公才竟何處(集作在)獨憐棠樹一株存
䨇峯下哭故人李宥前人
憐君孤塜寄䨇峯埋骨窮泉復幾重白露空沾九原草
青山獨閉數株松圖書經亂如何在妻子移家失所從
惆悵東臯却歸去人生無處更相逄
哭張員外繼(公及夫人相次殁於洪州)前人
慟哭鍾陵下東流與别離二星来不返䨇劔没相隨獨
繼先賢傳誰刊有道碑故園荒峴曲旅櫬寄天涯白簡
曾連拜滄洲每(集作豈)共思撫存憐齒稚歎逝顧身衰泉
壤成終古雲山若在時秋風鄰笛發寒日寝門悲世難
愁歸路家貧緩葬期舊賓傷未散夕臨咽恒遲自此辭
張邵何由見戴逵獨聞山吏部流涕訪孤兒
哭魏兼遂(公及孀妻糿子與家童數人相次逝没葬丹陽)
前人
古今俱此(集作有此)去修短竟誰分罇酒空如在絃琴豈重
聞一門同逝水萬事共浮雲舊舘何人宅空山遠客墳
艱危貧且病少小秀而文獨行依窮巷全身出亂軍歲
時常寂寞烟月自氛氲隴樹隨人古山門對日曛泛舟
悲向子畱劍贈徐君来去雲陽路傷心江水濆
傷歙州陳二使君李嘉祐
憐君辭病卧滄洲一旦云亡萬事休慈母斷腸妻獨泣
寒雲惨色水空流江村故老長懷惠山路孤猿亦共愁
寂寞荒墳近漁浦野松孤月(集作煙朝暮)即千秋
傷陸處士皇甫曾
從此無期見柴門對雪開二毛逢世難萬恨掩泉臺返
照空堂夕孤城弔客廻漢家偏訪道猶畏鶴書来
同兵部李紓侍郎刑部包佶侍郎哭皇甫侍郎
曾盧綸
攀龍與泣麟哀樂不同塵九陌霄漢侣一燈冥寞人舟
沉驚海闊蘭折怨霜頻已矣復何見故山應更春
悲故交韋應物
白璧衆求瑕素絲易成汙萬里顛沛還高堂已長暮積
憤方盈抱纏哀忽逾度念子從此終黃泉竟誰訴一為
時所(集作事)感豈獨平生故唯見荒邱原野草塗朝露
哭從兄長前人
洞庭違鄂渚嫋嫋秋風時何人不客遊獨與帝子期黃
鵠鎩飛翅青雲歎沉姿身終一騎曹高盖者為誰從駕
至梁漢金根復京師皇恩溢九垠不記屠沽兒立身有
高節滿卷多好詩赫赫承明庭羣公默無詞草木正摇
落哭兄鄱水湄共居雲陽里轗軻多别離人生倏忽間
旅櫬飄若遺稚子新學拜枯楊生一枝人生倏忽間精
爽無不知舊國數千里家人由未知人生倏忽間安用
才士為
傷子前人
老夫哭(集作喪)愛子日暮千行血聲逐斷猿悲路隨飛鳥
滅老夫已七十不作多時别
悼稚前人
稚子比来騎竹馬猶疑只在屋東西莫言道者無悲事
曾聽巴猿向月啼
哭張融耿緯
早歲能文客中年與世違有道(類詩作有家)孀婦少無子弔
人稀繐帳塵空積(集作空暗)銘旌雨不飛依然舊鄕路寂寞
幾回歸
哭麴象(此篇三百五首重出今已削去)前人
憶昨秋風起君曾歎逐臣何言芳草日自作九泉人
傷苖員外呈張參軍(苖公即參軍舅氏)
司空曙
思君寗家宅久接竹林期嘗值偷琴處親聞比玉時高
人不易合弱冠早相追(集作相知)思藝(集作試藝)臨諸友能文即
我師陵寒松未老先暮槿何衰季子生前别羊曇醉後
悲夀堂乖一慟奠席阻長辭因瀝殊方淚遥成墓下詩
哭王注前人
已歎漳濱卧何言駐隙難異才傷促短諸友哭門闌古
道松聲暮荒阡莫色寒延陵今葬子空使魯人觀
惜春傷同幕故孟郎中杜侍御兼呈去年看花
友(一作故人)李益
畏老身今老逄春觧惜春今年看花伴已少去年人
哭劉四尚書權德輿
士友惜賢人天朝喪守臣才華推獨步聲氣幸相親理
㭊環中妙儒為席上珍笑言成月旦風韻揖天真丹地
膺推澤青油寄撫循豈言朝相位翻是卧漳濱命賜龍
泉重追榮密印陳撤絃驚物故庀具見家貧牢落風悲
笛汍瀾涕泣巾共嗟蒿里月非復柳營春黃絹碑文在
青松隧路新音容無處所歸作北邙塵
張工部發引日属傷足卧疾不遂執紼
前人
子春傷足日况有寝門哀元伯歸全去無由白馬来笳
簫里巷咽龜筮墓田開片石潺湲淚含悽(集作悲)叙史才
哭張十八校書(數日前辱書未及還答俄承凶訃)
前人
芸閣為郎一命初桐州寄傲十年餘魂隨遊水歸何處
名在新詩衆不如蹉跎江浦生華髮牢落寒原會素車
更憶八行前日到含悽未報秣陵書
哭王都護于鵠
老將明王識臨終拜上公告哀鄉路遠助戰戍城空素
幔朱門裏銘旌秋巷中史官如不濫獨傳說英雄
悼孤子前人
年長始一男心亦頗自娛生来歲未周奄然却歸無祼
送不以衣瘞埋於中衢乳母抱出門所生亦隨呼嬰孩
無哭儀禮經不可踰親戚相問時抑悲空歎吁襁褓在
舊牀每見立踟蹰静思益傷惜畏老為獨夫
哭李暹前人
驅馬街中哭送君靈車碾雪隔城門唯有山僧與樵客
共舁孤櫬入幽墳
哭長孫侍御杜誦
道為詩書重名因賦頌雄禮闈曾擢桂憲府舊(集作屢或作近)
乘驄流水生涯盡浮雲世事空唯餘舊臺(一作臺上)栢蕭瑟
九原中
此詩見中興間氣集亦云杜誦作今載杜甫集可疑
聞陳高侍御卒貶所李敬方
西京高院長直氣似吾徒走馬論邊備飛聲感廟謨官
移(闕)未察身没事多符寂寞他年後名編野史無
傷李端衛象
才子浮生促泉臺此路賖官卑揚執戟年少賈長沙人
去門栖鳥災成酒誤蛇唯餘封禪草留在茂陵家
聞顔尚書䧟賊中戎昱
傳道征南殁那堪故吏聞能持蘇武節不授馬超勲國
破無人信天秋有鴈羣同榮不同辱今日負將軍
哭韓淮端公兼上崔中丞劉商
堅貞與和璧利用歸干將金玉徒自寳高賢無比方挺
生巖松姿孤直陵雪霜亭亭結清隂不競桃李芳讀書
哂霸業翊贊思皇王千載有疑議一言能否臧儒風久
淪弊顔閔夀不長邦國豈殄瘁斯人今又亡别離長春
草存没隔楚鄉聞問尚書慟淚凝向日黃奄忽薤露晞
杳冥泉夜長賢愚自修短天色空蒼蒼銘旌歛歸魂荆
棘生路傍門柳日蕭索繐帳掩空堂燈孤晦處明高節
没後彰芳蘭已灰燼幕府留餘香常愛獨坐尊繡衣如
鴈行至今虚左位言發淚沾裳
同諸子哭張元易前人
盛德高名㧾是空神明福善大朦朧遊魂永永無歸日
流水年年自向東素帷旅櫬鄕關遠丹旐燈(闕)客舍中
伯道共悲無後嗣孀妻老母斷根蓬
哭魏尚書釋靈一
畫戟重門楚水隂天涯欲暮共傷心南荆雙履痕猶在
北斗孤魂望已深蓮花幕下悲風起細柳營邊曉月臨
前路茫茫向誰問感恩空有淚沾襟
傷蔡處士釋護國
箧中遺草是琅玕對此空令灑淚看三徑尚餘行跡在
數螢猶是映書殘晨光不借泉門曉暝色唯添壠樹寒
欲問皇天天更遠有才無命說應難
五言哭吳縣房聳明府釋皎然
仁人邁厚德可謂名實全撫迹若疎曠會心極精研履
危節詎屈(廣德初江南寇盗充斥賊遍召宰長城縣屢至害身竟不就)著論識不偏
(公註道性論一篇)恨以榮級淺嘉猷未及宣伊人期遠大志業
難比肩昭世既合并吾君藉陶甄奈何明明理與善徒
空詮徵教或稽聖窮源及問天一官自吳邑六翮委江
壖始是牽絲日翻成撤瑟年金膏果不就(房公昔日就沈道士學長)
(生之術盡以佛理難之)玉佩長此捐倚伏信冥昧天夀驚後先安
知忘情子愛網素已褰為有深仁感遂令真性遷心悲
空林下淚灑秋景前夫子寡兄弟無孤傷藐然傾雲為
慘結弔鶴共聫翩割念歸命駕訣詞空向筵樹桃隂始
合愛客位常懸怳若遠行時&KR0034;望歸朝旋悟兹歡宴隔
哀彼歲月延書帶變芳草履痕移綠錢冥期倘可逄生
盡會無緣(王坦之初與沙門竺法師甚厚每共論幽明報應便要先死者當報其事後經年師忽来)
(云貧道已死罪福皆不虚唯當勤修道德升濟神明耳)幸願示因業(闕)代居運專
(沈約死後冥中見千因師云急為我造經拔我苦難)相思轉寂寞獨往西林泉欲
見故人心時開所贈篇素高陶靖節今重楚先賢芳躅
將遺愛可為終古傳
聞李虔州亡釋靈徹
時時聞說故人死日日自悲垂老身白髮不生應不得
青山長在属何人
弔孟東野二首王建
吟損(一作哭盡)秋天月不明蘭無香氣鶴無聲自從東野先
生死側聽雲山得散行
二
老松臨死不生枝東野先生早哭兒但是洛陽城裏客
家傳一本長殤詩
哭李象楊衡
白鷄黃犬不將去寂寞空餘葬時路草苑花開年復年
後人知是何人墓憶君思君獨不眠夜寒月照青楓樹
哭楊兵曹凝陸歙州參韓愈
人皆(集作生)期七十纔半豈蹉跎數(集作併)出知巳淚自然
白髮多晨興為誰慟還坐久滂沱論文與晤語(集作新墳與宿)
(草)已矣兩(集作復一作可)如何
哭王僕射相公播(時兼鹽鐵暴薨)劉禹錫
于侯一日病滕公千載歸門庭颯已變風物慘無輝羣
吏謁新府舊賓霑素衣歌堂忽暮哭駕雀盡驚飛
許給事見示哭工部劉尚書詩因命同作
前人
漢室賢王後(從叔望在河間)孔門高第人濟時成國器樂道任
天真特逹圭無玷堅貞竹有筠揔戎寬得衆市義貴能
貧護塞無南牧馳心拱北辰乞身来闕下賜告卧漳濱
榮躍初題劒清瀛已拖紳宫星徒列位隙日不廻輪昔
自追飛侣今為侍從臣素絃哀已絶青簡歎猶新未遂
揮金樂空悲撤瑟晨凄凉竹林下無復見清塵
傷獨孤舍人(并引)前人
貞元中余以御史監祠事河南獨孤生始仕為奉禮郎
有事宗廟郊畤必與之俱繇是甚熟及余謫武陵九年
間獨孤生仕至中書舍人視草禁中上方許以宰相元
和十年春余祗召抵京師次都亭日舍人以疾不起余
聞因作傷詞以為弔
昔别公年少今悲喪國華遠来同社鷰不見早梅花
傷叚右丞(江湖舊遊南宫交代)前人
江梅多豪氣朝廷有直聲何言馬蹄下一旦是佳城
哭龐京兆(少年有俊氣嘗擢制科之首)前人
俊骨英才氣褎然策名飛步冠羣賢逢時已自致高位
得病(集作疾)還因倚少年天上别歸京兆府人間空歎茂
陵阡今朝繐帳哭君處前日見鋪歌舞筵
哭吕衡州時余方謫居前人
一夜霜風凋玉芝蒼生絶望士林悲空懷濟世安人略
不見男婚女嫁時遺草一函歸太史旅墳三尺近要離
朔方徙歲行當滿欲為君刊第二碑
傷循州渾尚書前人
貴人淪落路人哀碧水連天丹旐廻遙想長安此時節
朱門深巷百花開
重至衡陽傷柳儀曹(并序)前人
元和乙未歲與故人柳子厚臨湘水為别柳浮舟適柳
州余登陸赴連州後五年余從故道出桂嶺至前别處
而君殁於南中因賦詩以投吊
憶昨與故人湘江岸頭别我馬映林嘶君帆轉山滅馬
嘶循故道帆滅如流電千里江蘺春故人今不見
謫居悼往前人
悒悒何悒悒長沙地卑濕樓上見春多花前恨風急猿
愁腸斷呌鶴病翹趾立牛衣獨自眠誰哀仲卿泣
遙傷丘中丞(并引)前人
河南丘絳有詞藻與余同昇進士科從事鄴下不幸遇
害故為傷詞
鄴下殺才子蒼茫冤氣凝枯楊映漳水野火上西陵馬
鬛今無所龍門昔共登何人為弔客唯是有青蠅
哭李觀孟郊
志士不得老多為直氣傷阮公終日哭夀命固難長顔
子既殂謝孔門無輝光文星落竒曜寳劍摧修鋩常作
金應石忽為宫(集作参)别商為爾弔琴瑟斷絃難再張偏
轂不可轉(一作推)隻翼不可翔清塵無吹嘘委地難飛揚
此義古所重此風今已(一作則)亡自聞喪元賓一日八九
狂沉痛此丈夫嗚呼彼穹蒼我有出俗韻勞君疾惡腸
知音既已矣微言(集作善)誰能彰旅葬無高墳栽松不成
(一作依)行哀歌動寒日贈淚沾晨霜(一作衣裳)神理本窅窅(集作)
(冥冥)今来更茫茫何以蕩悲懷萬事付一觴
哭盧貞國前人
一别難與期存亡易寒燠下馬入君門聲悲不成哭自
能富才藝當冀深榮禄皇天負我賢遺恨至滿目平生
嗟無子家事親相嘱
哭秘書包太監前人
哲人卧病日賤子泣玉年當恐寶鏡破明月難再圓文
字未改素聲容忽歸玄始知知音稀千載一絶絃舊舘
有遺琴清風那再傳
哭李舟員外并寄杜中丞前人
生死方知交態存忍將齖齚報幽魂十年同在平原客
更遣何人哭寝門
悼吳興楊衡評事前人
君生(集作在)霅水清君去霅水渾空有(集作令)骨肉親(集作情)
哭得日月(集作白日)昏大夜不復曉古松長閉門琴絃綠水
絶詩句青山存昔為芳春顔今為芳春根獨聞冥寞(一作)
(冥冥)理先儒未嘗(一作曾)言
李少府廳弔李元賓遺字(元賓題少府廳云宿從叔宅有感有其義)
(而無其辭)
零落四五(集作三四)字忽然(集作成)千萬年那知真寂客(集作那知)
(冥冥客)不有補遺(集作亡)篇斜月吐(集作弔)空壁旅人難獨眠
一生能幾時萬(集作百)慮来相煎戚戚故交淚幽幽長夜
泉已矣難重言一言一潸然
悼幼子前人
一開黃蒿門不聞白日事生氣散成風枯形化為地負
我十年恩欠爾千行淚灑之北原上豈(集作不)待秋風至
文苑英華卷三百三
