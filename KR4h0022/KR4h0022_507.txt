文苑英華卷五百七宋李昉等編
禮門樂門二十六道
國公嘉禮判四道九文六采判一道
負劔辟咡判一道樂請置判懸判五道
燕弓矢舞判五道教擊編鍾判一道
奏安代樂判一道典樂羽籥判一道
四品女樂判三道怒心鼓琴判一道
學生鼓琴判一道迴風變節判一道
五品女樂判一道
國公嘉禮判
國公有嘉禮謁者不示儀式科之云非五品已上仰處
分
對齊融
稽彼寵章資乎禮物以明貴賤諒有等差顧諟國公幸
分茅土爵跨五等位冠諸侯爰擇良辰用展嘉事相夫
儀式合有司存謁者之行法乃為允執非五品更引兩
端宜更喻知使仍舊貫
同前李子卿
國著建封禮存嘉好盖降殺之有數何等威之不忒惟
彼國公列在王制當享賓之日且欲媵羞於合好之時
仍將委幣顧茲謁者今則謂何拜辱拜嘉蔑無聞於紹
相三揖三譲曾不節於周旋五馬初来見使君之佇立
三星已下於粲者之未逢慢禮自宜抵罪闕事於何逃
責遊詞所及雖委援於五品薄訴徒為袛取慙於一握
俾投棘署無聽莠言
同前陶朝
五等之儀必從軌物六禮之數非無令典或表著而失
節固憲章而在斯惟彼國公責稱列土慎爾侯度見錫
命之有常覩於承家知禮容之必盛謁者久聞(一作問)從
事云在司存儀式且虧於職官論刑未免於離次法有
常制從徵於五品義而能伏實佇於三緘必也位居襲
封時在散職將申直筆應候正名
同前杜位
開國承家已膺明命成人宜室當率舊章所謂伊人展
斯嘉禮三揖三讓爰脩著代之儀墨車漆車將執親迎
之道眷言謁者曾莫是思儀式之間自合歸其茅土降
殺之數復何昧於等威縱以五品為辭終冀片言斯折
九文六采判
丁能從九文六采之大自謂成人或責其揖譲未中禮
詞云周旋曲直各有所從
對李暄
威儀有差賓聘所貴舉必執禮是為成人能曲直之不
違則進退而皆中惟丁克荷前烈紹復舊典修上下之
紀制財用之節不失天地之經尚陳文采之數此實大
者夫何間焉同游吉得禮之初固(疑作因)於國産類趙簡
習儀之際效彼魯侯奉以周旋誰敢失墮每事皆問無
廢孔門之則一言之請將成晉國之風諒詞者之有據
誠或人之妄責
負劔辟咡判
甲負劒辟咡受詔者不掩口或告失儀曰唯而未對
對敬括
父子異論應對殊旨或有不敬必(一作心)遺其責負劒者
甲莫履乎禮爰辟咡而有詔宜掩口而斯答何乃良袂
未引哆口斯張心尚滯於童蒙氣先加於長者侔之内
則斯闕義方語彼過庭此迷禮訓或非為當仍訴何為
樂請置判懸判
有州申百姓皆好操縵都不識雅章以不能易俗請置
判懸供釋菜賓社之用使人觀習省以為非所宜言不
為聞欲科罪訴云州將鹵簿見著令文且方古軒縣為
降已其置之何過
對萬希莊
革物訓時觀人設教欲風之以正樂必采之以雅章苟
操縵之見淫誠布政之為辟如或上下乖序雅節亂常
匪所以易俗宣風適足以貽刑立辟且禮資成化樂貴
移風諸侯軒懸自有感緣之節州將鹵簿豈係賓社之
容若以大夫之懸俾人觀習是棄先師之禮云誰降殺
同前齊融
國家制禮作樂懸象示人列在京師編諸甲令禮緣失
序自可取之於朝樂章不虧何輙列之於野苟希專制
豈曰宜言惟彼有州殊非折衷中和樂職不見盛德之
容上下判懸無聞達禮之意置之何過州乃飾非不與
上聞省以為當
同前康子孝
雅有大夫樂有君子將以昇幽崇德降物平心當令率
土齊觀頌無為而擊壌普天同樂學操縵以施絃涓選
既脩匡衡之章遂覩鄭聲久絶文侯之卧亦興比屋可
封薰琴觧愠自應兩日施化三年有成釋菜之儀則聞
於肆夏賓社之用蓋取於登歌欲還甿庶之風何假大
夫之樂而引令鹵簿空肆危言州乃不應請置有紊彝
章省以非所宜言雅符公正事緣共理過亦難科未推
臯陶之刑宜點平輿之品
同前李元
樂章脩設國風式備延陵聘魯竟辯興王之徵魏綘和
戎始受歌鍾之賜干舞有序上下於是協和金奏克諧
隂陽以之交泰所以考性情之不忒質鬼神之無疑靖
俗調人比物適節雖擊石拊石萬物必諧於大雅而不
識不知百姓尚迷於古奏然而古今異制沿襲匪常皂
蓋朱軒接國章而有著奏籥振萬徵古禮而斯易學操
縵於雅曲乃大略之椎輪感頌漸音行當易俗何必引
軒判之制操賓祭之儀非所言焉象刑之典宜及古之
制也鹵簿之例徒施
同前張玄度
明則有禮樂幽則有鬼神並繫國移風助天成物我堯
舜其德清明在躬詠南風之時光宅天下肆東平之樂
政事惟醇瞻彼有周誠為率土百姓樂業羣黎向方而
先彼藝能後其節目操茲雜弄存彼安絃承奬訓於鹿
鳴冀成功於蟻垤州司以亊乖易俗不識樂章既慙師
乙之言有類文侯之問爰申禮閣欲置判懸供釋菜於
賓社庶甿黎以觀習且是請也非所宜言昔子路居蒲
文翁處蜀自有無聲之樂豈聞操縵為辭欲寘爰書若
何文過軒懸鹵簿徒餙詞於如簧郵罰麗亊豈逃刑於
聽棘
燕弓矢舞判
燕師國子以弓矢舞樂師廵列將撻之曰視瞭詔瞽來
臯
對解賁
國有大會式敷燕禮大樂允釐萬舞斯列或陳干戚或
執羽旄與天地而同和在神人以咸若惟彼國子師膠
于庠將諧搏拊之節遂形弓矢之制實遵古典豈紊彝
章樂師所巡奚妄加撻祭用荆茅徵羽乃遺其一聲饗
以空桑孤竹或全於九變春秋興廢蓋宗伯之常禮尊
卑抑揚實伶官之本職何懵大體忽寘深尤審樂不愆
子焉斯得惟刑是恤師也則亡視瞭稱過於師曠知音
曷同於季札濫罰之咎明以刑書
同前蕭昕
選勞策勲辨樂論德師曠侍晉如崇侑食之儀士丐平
王頗職蒸餚之禮於是小臣戒備太師辨章笙入懸間
歌昇堂上禮亦異數既加籩而稱節樂其無筭方及旅
而揚觥率禮未見陳弓搢扑固宜行撻國子以行能不
著版籍徒編乏周瑜之聽音同孔張之失位使仲尼忘
味不及在齊吳札觀風還同自鄶舞師見察而不迷於
樂章瞽人妄告請無廢於杜舉
同前崔㝢
禮備吉凶義存燕享苟嘉事之不體豈刑書之獲宥命
䕫典教虞經所重立政崇術王制攸先國家授才任能
講信勸學鄭聲久放不效文侯端冕簫韶已陳足使孔
宣忘味顧是胄子舞斯嘉樂不能請業且服拳拳之道
而乃將撻以速青青之刺樂師巡列蓋亦司存頼先父
之職官敢有二習為於予之擊拊能閑六律撻之不謹
謂得其忠誠厚責而難逃奚薄言之妄訴將眡瞭成訟
孰曰知言以瞽臯為詞何居昧識德之不務失鵠自可
求身過也必文溺人無宜反笑
同前趙陵陽
國有燕禮式明慈惠之德政資和樂爰修歌舞之容所
以厚之崇仁(此句疑)誠省威儀之節先王作則顧禮文而
可徵君子守官瞻守(一作聽主)掌而何闕且宗伯列位舊章
不忘司弓設班周經未棄是以舞而習射抑有前聞用
斯義而燕飲孰明其趣而乃師兹國胄亂我王猷静言
越樽何以率職相師之道在視瞭而何傷失禮之辜伊
瞽矇之或忝樂師所罰雅符滅鼻之刑訴者無辭尚勞
滕口之說徒有來臯之詔終貽獲戾之憂
同前張喬
燕訓恭儉樂協詠歌君子以之侑食先王所以布政師
彼國子舞于公庭始合於文執羽籥而在列終奏以武
覩弓矢之斯張進退疾徐取六律以成節屈伸俯仰宣
八風以克諧始協伯䕫之教自得周官之典眡瞭詔瞽
既訴者之有詞樂師巡列何朴作之妄罰於此觀禮宜
其緩刑
教擊編鍾判
太常申視瞭訴稱無人教擊編鍾科鍾師罪憲司按其
未當所由不伏
對邢寅
國典攸設秩官之常各靖其能無替乃事所以備樂成
列編鍾在懸是擊是考有倫有脊則修古訓儆其職官
將視瞭之所司宜磬師之尚教何所由之黷禮寘鍾師
於非辜同蠶績與蟹筐比邯圍於魯薄興言循口刑其
捨諸或縱詭辭罪難於已未當斯按皆將取焉不伏為
言猶拾(見左傳一作捨非)瀋也
奏安代樂判
禮部責太常不奏安代樂訴云今之所奏雖曲名不聞
聲調相類且簫難備何用此為
對魏宥
禮因樂聲既沿且襲須有專達司于太常是知六律六
吕(一作同)之差三成四成之奏所以感和天地降格神祗
繁手淫聲必有所禁輯人安代奚乃之違則韶濩其名
匪一䕫而可辨笙鏞以間何細器之能諧輙游厥詞過
亦奚逭
典樂羽籥判
乙典樂掌羽籥干戚不知屈伸俯仰人或非之云所主
噐未達其文
對姚峴
聲以成文樂可易俗期於五者不亂故使八音克諧爾
乙于何典斯噐也爰執干戚雖職列伶官徒紀鏗鏘則
義同制氏欲使齊其綴兆節以屈伸縱曰仲由兼人不
及鍾儀守職周旋罔墜禮義何愆或者見非誠為參不
敏也而辭且能順勿謂䕫其勞歟
四品女樂判
乙有女樂一部御史按之云見任四品清官仰處分
對李仲云
樂云鍾鼓詩美琴瑟貴以平心非徒娛耳惟兹四品諧
此八音苟嘉樂之可觀在官班而有節况昇平之代朝
野多歡簫韶之陳獸猶來格家室之際女也何妨未乖
至理之宜何速憲司之按此而獲過豈曰知音
同前
爵以馭貴樂以報功異其四者昭以聲文既比物以飾
節亦安德而教和乙也銀艾蟬聯朱輪焯耀名稱貴士
位列清班家乃伐冰朝膺食肉二肆未陳於縮霤一部
且列於曲房事等馬融義符魏絳且窈窕閒淑蛾眉麗
姿樂則備於伶人禮可嬪於君子功化絲枲舞節鏗鏘
稽命數而合宜在法令而何爽御史紏按無乃深文
同前李應
禮不與奢慎微以從事用過於儉在貴而能貧乙也不
愆其儀匪懈其位詎聞不擊不考同詩人之鼓鐘而乃
翕如純如類文侯之冠冕東山逸態事比謝安後庭曲
施意齊田蚡法司所舉允執厥中儻人惟通班列四備
之嘉樂國有成命因五利以和戎理宜捨之以勸能者
怒心鼓琴判
甲聽乙鼓琴曰爾以怒心感者乙告誰云詞云粗厲之
聲
對元稹
感物而動樂容以和苟氣志僨興則琴音猛起儻精察
之不昧豈情狀之可逃况乎乙異和鳴甲惟善聽克諧
清響將窮舞鶴之能俄見殺聲以屬捕蟬之思憑陵内
積趨數外形未平君子之心翻激小人之愠既彰蓄憾
詎爽明言詳季札之觀風尚分理亂知伯牙之在水豈
曰譸張斷以不疑昭然無妄宜加黜職用刺褊心
學生鼓琴判
乙為太學生好鼓琴博士科其廢業訴云非鄭衛之音
對
夙夜惟寅雖無捨業琴瑟在御誰謂溺音苟未爽於克
諧亦何傷於不撤乙也良因釋卷雅尚安絃期青紫於
通經喜趨槐市鼓絲桐之逸韻叶暢薰風好濫既異於
文侯和聲豈乖於曾子欲科將落合辨所操儻雜桑間
之淫須懲煩手若經杏壇之引難責平心未詳綠綺之
音何速青衿之刺忝司綿蕝當隸國章載考䋲違恐非
善教
廻風變節判
甲鼓琴春叩商秋叩角樂正科愆時失律訴云能廻風
變節
對
八風從律氣必順時五音迭奏和則變節絲桐之妙苟
極寒暑之應或隨甲務以相宣因而牙動和飰牛之唱
白露乍結於東郊授舞鶴之聲青陽忽生於南吕鼓能
氣至藝與天同且異反常之妖何傷應感而起惡夫典
樂曾是濫科凉風徐動於鄭奏遽云失節寒谷儻移於
鄒律何以加刑克叶之薰無令寘棘
五品女樂判
辛為五品官有女樂五人或告於法訴云三品已上有
一部不伏
對
聲樂皆具以奉常尊名位不同則難踰節辛也榮沾五
命始用判懸僣越三人終乖儀制非道不處多備何為
苟耽盈耳之繁遂過粲兮之數廣張女列徒效尤於馬
融内顧何功欲思齊於魏絳罔循唐令空溺宋音雖興
一部之詞其如隔品之異請懲擾雜以償人言
文苑英華卷五百七
