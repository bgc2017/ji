文苑英華卷二百三十九宋李昉等編
寺院七(塔附)
姚鵠二首馬戴六首
顧非熊一首薛能五首
李頻三首李郢一首
皮日休三首鄭谷九首
杜荀鶴三首張喬八首
周繇四首楊夔二首
張蠙三首曹松四首
周朴六首羅隠四首
裴說五首
野寺寓居即事二首姚鵠
南山色當戶初日半簷時鶴去卧看遠僧來嫌起遲忩
明雲影斷庭曉樹隂移何處題新句連谿密葉垂
二
古寺更何有當庭唯折幢伴僧青蘚榻對雨白雲窗暝
色坐前嶺離魂隔遠江沙洲半藜草飛鷺白䨇䨇
題石甕寺馬戴
僧室並皇宫雲門輦路同渭分䨇闕北山迥五陵東脩
緶懸林表深泉汲洞中人煙窺蛭蟻鴛瓦拂冥鴻蘚壁
松生峭龕燈月照空稀逄息心侣獨禮竺乾公
題静住寺欽用上人房前人
寺遶朝天路多聞玉佩音鑒人開慧眼歸鳥息禪心磬
接星河曙窗連夏木深此中能(一作閒)宴坐何必在雲林
宿翠微寺前人
處處松生滿樵開一逕通鳥歸霜(集作金)磬盡僧語石樓
(集作橋)空積翠含微(集作明)月遥泉韻細風經行心不厭(集作)
(已)似在(集作憶)故山中
宿無可上人房(集作宿翠微寺)前人
稀逢息心侣細話遠(集作故)山期河(集作雲)漢秋生(集作深)夜
杉梧露滴時風傳林磬久(集作響)月掩(集作螢掠)草堂遲坐卧
禪心在浮生皆不知
題興善寺英律師院前人
虛室燃(集作焚)香久看心悟幾生濾泉侵月起掃徑避蟲
行樹隔前朝在苔滋廢渚平我來風雨夜像設一燈明
題盧山寺前人
白茅為屋宇編荆數處階墀石疊成東谷笑言西谷響
下方雲雨上方晴鼠驚樵客緣蒼壁猿戱山頭撼紫檉
别有一條投澗水竹筒斜引入茶鐺
姚巖寺路懷友顧非熊
路向姚巖寺多行澗壑間鶴聲連塢静溪色帶村閒疎
葉秋前渚斜陽雨外山憐(一作羡)君不得見詩思最相關
夏日寺中有懷薛能
亭午四隣睡院中唯鳥鳴當門塞鴻去欹枕世人情地
燥春苔裂天凉晩月生歸家豈不願辛苦未知名
夏日蒲津寺居二首前人
日日閒車馬誰來訪此身一門兼鶴静四院與僧隣雨
室牆穿溜風窗筆染塵(集作茵)空餘氣長在天子用平人
二
故國有如(一作餘)夢省來長遠遊清晨起閒院疎雨似深
秋宿寢書稜疊行吟杖跡稠天晴豈能出春暖未更裘
北都(一作京)題崇福寺(寺即高祖舊宅)前人
此地潜龍寺何基即帝臺細花庭樹蔭清氣殿門開長
老多相識旬休暫一來空空亦擬解干進幸無媒
題龍興寺前人
高戶列禪房松門到上方像開祗樹嶺人施蜀城香地
遍磷磷石江移孑孑檣林僧語不盡身役(集作後)事梁王
秋宿慈恩寺遂上人院李頻
滿閣終南色清秋獨倚欄風高斜漢動葉下曲江寒帝
里求名老空門見性難吾師無一事不似在長安
暮秋宿清源上人院前人
野客愁來日山房木落中微風生夜半積雨向秋終證
道方離法安禪不住空迷途將覺路語默見西東
秋夜宿重本上人院前人
却憶凉堂坐明河幾度流安禪逄小暑抱疾入高秋水
國曾重講雲林半舊遊此來看月落還似道相求
宿憐上人房李郢
重公舊相識一夕話勞生藥裹關身病經函寄道情嶽
寒當寺色灘夜入樓聲不待移文誚三年别赤城
遊栖霞寺皮日休
不見明居士空山但寂寥白蓮吟次缺青靄坐來銷泉
冷無三伏松枯有六朝何時石上月相對論逍遥
題潼關蘭若前人
潼津罷警有招提近百年無戰馬嘶壯士不言三尺劔
謀臣休道一丸泥昔時馳道洪波上今日宸居紫氣西
關吏不勞重借問棄繻生擬入耶溪
題興善寺寂上人院鄭谷
客來風雨後院静似荒凉罷講蛩離砌思山葉滿廊臘
高興故疾爐煖發餘香自說匡廬側杉隂半石床
題興善寺前人
寺在帝城隂清虚勝二林蘚侵隋畫暗茶助越甌深巢
鶴和鍾唳詩僧倚錫吟煙莎後池水前跡杳難尋(十才子詩)
(集多有興善寺後池之作今寺在池蕪沒每用追歎)
舟次通泉精舍前人
江清如洛汭寺好似香山勞倦孤舟裏登臨半日間樹
凉巢鶴健巖響語僧閒更共幽雲約秋隨絳帳還(時谷將之)
(盧州省拜恩也)
宿澄泉蘭若前人
山半古招提空林雪月迷亂流分石上斜漢在松西雲
集寒庵宿猿先曉磬啼此心如了了抵此是曹溪
題莊巖寺休公院前人
秋深庭色好紅葉間青松病客殊無着吾師甚見容疎
鍾和細溜孤塔等遥峯未省求名侣頻於此地逄
慈恩寺偶題前人
往事悠悠添浩歎勞生擾擾竟何能故山歲晩不歸去
高塔晴來獨自登林下聽經秋苑鹿江邊掃葉夕陽僧
吟餘却起䨇峯念曾看庵西瀑布冰
次韻和秀上人長安寺居言懷寄渚宫禪者(一作)
(師)前人
舊齋松老别多年蓮(一作鄉)社人稀喪亂間出寺只知趨
内殿閉門長似在深山卧聽秦樹(集作甸)秋鍾斷吟想荆
江夕鳥還唯恐興來飛錫去老郎無路更追攀
少華甘露寺前人
石門蘿徑與天隣雨檜風篁遠近聞飲澗鹿喧䨇𣲖水
上樓(集作登山)僧踏一梯雲孤煙薄暮關城沒遠色初晴渭
曲分長憶(集作欲)燃香來此宿北林猿鶴舊同群
七祖院小山前人
小巧功成雨蘚斑軒車日日扣松關峨嵋咫尺無人去
却向僧窗看假山
題戰島僧居(在江之心)杜荀鶴
師愛無塵地江心島上居接船求化慣登陸赴齋疎載
土春栽竹(集作樹)抛生日餧魚入雲蕭帝寺畢竟欲何如
題兜率寺閑上人院前人
人間寺應諸天號真行僧禪此寺中百歲有涯頭上雪
萬般無染耳邊風挂帆波浪驚心白上馬塵埃翳眼紅
畢竟浮生謾勞役筭來何處不歸空
中山臨上人院觀牡丹寄諸從弟(集作事)
前人
閒來吟遶牡丹叢花艷人生事略同半雨半風三月内
多愁多病百年中開當韶景何妨好落向僧家即是空
一别竟無唯有此忍教醒坐對支公
題山僧院張喬
谿路曾來日年多與舊同地寒松影裏僧老磬聲中遠
水清風落閒雲别院通心源若無礙何必更論空
遊靈山寺前人
樹凉青島寺虚閣敞禪扉四面閒雲入中流獨鳥歸湖
平幽徑近船泊夜香微一宿秋風裏煙波隔𢷬衣
遊歙州興唐寺前人
山橋通絶境到此憶天台竹裏尋幽徑雲邊上古臺鳥
歸殘照出鍾斷細泉來為愛澄溪月因成隔宿廻
題詮律師院前人
院凉松雨聲相對冇山情未許谿邊老猶(一作還)思嶽頂
行紗燈留火細石井灌瓶清欲問吾師外何人得此生
金山寺空上人院前人
已老金山頂無心上石橋講移三楚遍梵譯五天遥板
閣禪(疑)秋月銅瓶汲夜潮自慙昏醉客來坐亦通宵
題廣信寺前人
亭北敞靈溪林梢與檻齊野雲來影遠沙鳥去行低晩
渡明村火晴山響郡鼙思鄉值摇落頼不有猿啼
遊少華山甘露寺前人
少華中峯寺高秋衆景歸地連秦塞起河隔晉山微晩
木蟬相應凉天雁並飛殷勤記巖石只恐再來稀
甘露寺僧房前人
臨水登山路重尋旅思勞竹隂行處密僧臘别來高遠
岫明寒火危樓響夜濤悲秋不成寐明月上千艘
登甘露寺周繇
盤江上幾層峭壁半垂藤殿鎖南朝像龕禪外國僧海
濤樁砌檻山雨灑窗燈日暮疎鍾起聲聲徹廣陵
甘露寺東軒前人
每日憐晴眺閒吟只自娛山從平地有水到遠天無老
樹多封楚輕煙暗染吳雖居此廊下入戶亦踟蹰
甘露寺北軒前人
曉色宜閒望山風遠益清白雲連晉閣碧樹盡蕪城水
静沙痕出煙消火野平最堪佳此境為我長詩情
題金陵栖霞寺贈月公前人
出家不要買山錢施作清池(一作花宫)種白蓮松檜老依雲
外地樓臺深鎖洞中天風經絶頂廻疎雨石倚危屏挂
落泉欲結茅庵伴師住肯饒多少薜蘿煙
題甘露寺楊䕫
高殿拂雲霓登臨想虎溪風勻帆影衆煙亂鳥行迷北
倚波濤闊南窺井邑低滿城塵漠漠隔岸草萋萋虚閣
延秋磬澄江響暮鼙客心還惜去新月挂樓西
題宣州延慶寺益公院(咸通中入講極承恩澤)
前人
嘿坐能除萬種情臘高兼有賜衣榮講經舊說傾朝聽
登殿曾聞降輦迎幽逕北連千嶂碧虚窗東望一川平
長年門外無塵客時見元戎駐旆旌
題紫閣院張蠙
上方人海外苔徑上千層洞壑有靈藥房廊無老僧古
巖雕素像喬木挂寒燈每到思脩隠將廻欲不能
宿山寺前人
中峯半夜起忽覺在青冥此界自生雨上方猶有星樓
高鍾尚(集作獨)遠殿古像多靈好是潺湲水房房伴誦經
宿開照寺光澤上人院前人
静室譚玄旨清宵獨細聽真身非有像至理本無經鍾
定遥聞水樓高别見星不教人觸穢偏說此山靈
書翠巖寺壁曹松
何年話尊宿瞻禮此堂中入郭非無路歸林自學空濺
瓶雲嶠水迸磬雪川風時說南廬事知師用意同
題甘露寺前人
禪(集作香)門接巨壘(集作疊非)畫閣(本作角)間清鍾北固一何峭
西僧多此逢天垂無際海雲白久晴峯旦暮燃燈外濤
頭振蟄龍
宿溪僧院前人
年少雲溪裏禪心夜更閒煎茶留静者靠月坐蒼山露
白鍾尋定螢多戶未關嵩陽有(集作大)石室何日卷經還
山寺引泉前人
劈碎琅玕意有餘細泉高引入香厨山僧未肯言根本
莫是銀河漏泄無
題甘露寺周朴
層閣疊危壁瑞因(一作因成)千古名幾連揚子路獨倚潤州
城雲共銜江色鵰高背磬聲僧居上方久端坐見營營
題元公院前人
院深塵自外(集作幽深自塵外)如佛值元公常跡(集作䟽)或非(集作)
(悲)次志門因得中衣巾離暑氣床榻向凉風是事不逾
分祗應明德同
福州(一作唐)東禪寺(集作院)前人
甌閩在郊外師院號東禪物得居來正人經綸(集作論)後
賢瓟(集作絶)槽柳塞馬蓋地月支綖(集作筵)鸛鵲尚(集作更)巢
頂唯堪舉世傳
宿玉泉寺前人
野寺度殘夏空房欲暮(一作卧)時夜聽猿不睡秋思客先
知竹迥煙生薄山高月上遲又登塵路去難與老僧期
福州神光寺塔前人
良匠用材為塔了神光寺更得(集作裏更)高名風雲會處千
尋出(一作直)日月中時八面明海水旋(集作即)流倭國野天
文方戴(集作載)福州城相輪頂上望浮世塵裏人心應總
(集作早晩)平
福州開元寺塔前人
開元寺裏七重(一作層)塔遥對方山影擬齊雜俗人看離
世界(集作境)孤高僧上(集作坐)覺天低唯堪片片紫霞映(集作)
(雲外)不與濛濛白霧迷心若無私羅漢在參差免向日虹
西
春日獨遊禪智寺羅隠
遠樹連天水接空幾年行樂舊隋宫花開花謝(一作落)長
(一作還)如此人去人來自不同蠻鳳調高何處酒吳牛蹄
健滿車風思量只合騰騰醉煑海平陳盡夢中
蠻鳳調(京本作鸞鳳詞)
封禪寺居前人
盛禮何由覩嘉名偶寄居周南太史淚蠻徼長(一作子)卿
書砌竹摇風直庭花滴(集作泣)露疎誰能賦秋興千里隔
吾廬
金山僧院前人
根盤蛟蜃路藤蘿四面無塵輟棹過得似吾師始惆悵
眼前終日有風波
春日湘中題嶽麓寺僧院(集作舍)
前人
蟾宫虎穴兩皆休來凭危欄送遠愁多事林鶯還謾語
薄情邊雁不廻頭春融只恐(集作待)乾坤醉水闊深知世
界浮欲共高僧話心跡野花荒(集作芳)草柰相尤
道林寺裴說
獨立凭危欄高低落照間寺分一𣲖水僧鎖半房山對
面浮世隔垂簾到老閒煙雲與塵土寸步不相關
般若寺前人
南嶽古般若自來天下知翠籠無價寺光射有名詩一
水湧獸跡五峯排鳳儀高僧引閒步晝出夕陽歸(一作高僧)
(閒引步畫出夕陽時)
兜率寺前人
一片無塵地高連夢澤南僧居跨鳥道佛影照漁潭朽
枿雲斜映平蕪日半涵行行不得住廻首望煙嵐
鹿門寺前人
鹿門山上寺突兀盡無塵到此修行者應非取次人鳥
過驚石磬日出礙金身何計生煩惱虚空是四隣
題岳州僧舍前人
喜到重湖北孤州(一作舟)横晩烟鷺銜魚入寺鵶接飯隨
船松檜君山迥菰蒲夢澤連與師吟論處秋水浸遥天
文苑英華卷二百三十九
