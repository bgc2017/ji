文苑英華卷七百七十八宋李昉等編
宫闕下城邑附
乾元殿頌一首新廣雙城門頌一首
蘄州新城門頌一首
雜頌上
馬寶頌一首神雀頌一首
宫闕下
乾元殿頌(并序)王勃
臣聞鵬霄上廓瓊都開紫帝之庭鰲紀下清珍野闢黃
靈之舘兼山配極照鸞闕於霞標薦水涵元湛驪宫於
霧壑斯則神徵語怪功潜鳥跡之初理涉非經道昧鶉
居之始授鳳書而稽碧落仙構罕存按龜籙而質黃圖
金模間起粤若風移處闇增巢恢火運之機業拒嚮明
上棟括河圖之奥三階布政詠匪日於靈臺百堵陳詩
頌斯干於考室亦有黃軒瞰月樵門頽九洛之功璿闥
排煙牧野構三河之酷御燕臺而臨北極缺王度於祈
招列雲閣而拒南山隕黃謨(一作謀)於軹道然則卑宫喪
禮采椽輕四海之尊豐屋延災栢梁非萬乘之有雖因
時立事奢儉殊流而弘道在人興亡迭(一作逓)運靈光末
造不窺九室之榮景福宏規猶擁三方之舋聞(一作瞻)風
舊史逮曹馬而無譏觀跡故墟歷周隋而未得自我唐
太陵遷構均五方於鶴几之前中野凝圖調六氣於虬
牀之下坐圭臺而清俯仰晷緯齊明臨鼎邑而重威靈
雲雷合響得玄功於大壯其至在茲乎我大唐鷄渾制
極樹神宰而制山河鶴䜟裁儀闢太虚而有天地黃精
吐瑞潜龍苞象帝之基紫氣禎(一作頽)祥鳴鳳呈真王之
表高祖太武皇帝虹星湛色開寶胄於金壺蛟電凝隂
發皇明於石紐白蛇宵斷行移海岳之符蒼兕晨驅坐
遘雲雷之業屬東隣委馭扇虐政於叢祠北拱隳尊紊
皇圖於寶極蜚鴻集野瞻烏鮮投足之因青牘(疑作犢青犢光)
(武時賊也)嘯風羣鹿無擇音之所天街五裂截鯨浦而飛芒
地紐三分觸螯山而按節玄虬在御掃圻甸而廓星都
黃鳥分麾動扶摇而駭雲陣鑣官杖鉞跨高陌而登元
轡野韜戈陟圯壇而擁號皇圖不恃聖人追卷領之風
神器無私(一作移)才子奉褰裳之運太宗皇帝雲房揖契
壓麟璽於庭軒雷渚翔英擾龍鈴於高席(一作周鎬)八能(一作)
(龍)亨運抗鵷邸而杖朱髦十亂恢基臨鶴州而擁黃鉞
唐雲秘族潜開白水之徵代景廻輪光踐丹丘之運權
輿象緯削茅社而建瓊祧草昧風雲席羅圖而創璿歷
紫庭合粹括宇宙於宸襟丹扆凝尊運陶鈞於寶思摛
碧霄而鍊石上清耀魄之宫詔寰海而捐珠俯睇陽侯
之室功驅偃伯頓鶚視於華封道被来王静龍吟於武
庫玄樞上運卜年開累聖之符丹竈昇遐遺範敞謀孫
之畫皇帝陛下椒庭襲慶曜璿萼於霞庒蘭殿分休湛
珠衡於月館道凝瓊鎮下蒼掖而照重熙業峻銅樓憑
紫軒而揖羣后環四瀛於舜抱漏蟻覃津栖十景於堯
衿巢螟荷照上元開籙寶龜定皇邑之模下武崇基飛
龍錫帝臺之構貞明啟運齊(一作齊)玉鏡於鸞門易簡成
功偃銅符於鶴仗(一作帳)懷降尊於襄野大階忘七起之
勞念負重於焦原巾席託三危之險臨翠媯而則道天
孕時成坐玄扈而被圖神超物妙(闕)星潯縱淑曳珠
紱於銅臯雲野䟽祥抗瓊枝於桂浦素蟾登慶六虚充
牝馬之貞丹雀御林三雅合關雎之好璿宫夜静居龍
&KR0955;而調元金房晨開御鴛階而緝化芝庭楫訓遠清和
鳳之儀蘭珮承風競峻當熊之節皇太子承雲紫座翊
八柱於乾維湛粹青衢揖三樞於地戶黃離踵曜太陽
分銑樹之輝蒼震薦音少海控銀河之色鶴筌飛奏想
丹駕於瓊山鮑爼捐芳齒玄冠於寶序彤闈問豎禮崇
監撫之威黼席興賢義極君親之愛若乃東門䘏胤疊
仙構於熊山西苑承家導靈波於鴈沼桐珪作瑞鳳毛
曜丹穴之英芽壤分維麟距冠玄丘之俊㢲宫延粹闢
朱柱於娥臺兊野流芬䟽紫蘭於别館頻隈毓範雲門
(一作扄)分戚里之驩覃嶼凝規星閣絶郎官之請雕龍命
職縱跳澤而驤鱗翠鷃調司順義飈而撫翼月軒宵佇
虞谿降璿緯之精震帳晨披姜水洞金韜之賾飛鶴書
而抽海狀桂壑於是投綸轉麟旆而揖山容松澗由其
削衽軒圖瑞矞泛花綬於鷄林農紀祥炎濯蘭纓於鳳
水仙臺俶務三珪銓棘序之風天秩調邦六府變槐衢
之典金門獻納縱麟筆於苔牋石館論恩覈龜章於竹
槧淹中訪禮蹲龍揚壁水之波稷下談經飛兔躍環林
之秀詞庭吐鳳翫鳥跡於春黌書帳翻螢閱蟲文於夏
閣杏花千畆紺轅照帝藉(一作磨蜃)之功桑柘三宫玄紱降
親蚕之禮圓丘上闢奉蒼璧於靈壇方澤下凝列黃琮
於寶墠朱絃翠瓉履霜懷四響之尊複霤重檐涓日正
三綱之首五靈奔慶冠蛇澤於黃樞六祀銜欣颺麟煙
於紺席遺弓積慕虔深太廟之儀執豆推恩道振明堂
之禮瑶山廣樂備逸調於宫懸洞庭仙奏納遺歌於帝
府九韶分唱后夔清桂序之音六變同和飛鳳掌梧軒
之律樽爼折旋之數苞舉隂陽堂庭節奏之規彌綸宇
宙靈襟索隠控風伯於詞林睿想鈎深詔天吳於筆海
神窮獨照傍探赤水之珍思洽幾深迥寫丹谿之韻金
壇紫露映銀籀而翻華瑶林白雪藻瓊章而吐絢蟬機
樶化銅渾將九聖齊懸虬箭司更銀漏與三辰合運爽
鳩分職素雲頽鳥啄之祥神獬關司玄水照龍顔之則
黃沙鞠草剗叢棘而遷訛丹石滋苔仰甘棠而息訟融
臯再稔方聞外戸之謠昧谷千箱坐溢康衢之奏百城
煙峙望秋露而乘風千室雲開合霄建而組化彤幃獨
選熊轓下蘆鴈之祥墨綬分賢犀檢降槐鸞之祉筠驂
佇信髦士剖竹而相尋葦杖霑仁鮐叟攀輪而不暇龍
蛇可踐野人豐荷杖之驩雞犬相聞城尉輟鳴桴之響
五雲抽潤湛芳氣於璿臺六府威殷唱豐歌於銅闕不
(一作嚴)戒而畀東戸恩周動植之津博施而舉南風化偃
胎萌之㝢神謀備預儼七萃於丹樞邃略防微肅千廬
於紫衛元戎握節黃公授犀闕之圖帝座聞鼙玄女薦
龍庭之策頳柯椑(疑)刃中權决勝於兩階白羽俄麾善
陣推亡於四表朱匡反景之域削地弭於文㮰黑山明
月之鄉委龍琛於武帳錦軒星鶩控乾絡而觀風繡服
霞驚浹神紘而問俗川浮沒羽鯨谿靜丹浦之虞陸薦
飛毛熊瓛動青雲之偵銀關驟雨望紫陌而趨恩鐵幌
馳風計彤闈而瀝思赤馬文猨之寶叢積乎郊虞紈牛
露犬之貢滿盈乎儲邸青丘畫野不踰征賦之鄉蒼水
奉圖未盡隄封之貫且夫緯武經文宏業也含幽育明
至誠也混齊六合大功也規模百代昌數也故能襲九
空而寧庶物劃千里而統諸侯休徵象德而動嘉符觸
類而至風揚晷洽藻乾慶於芳年司節河謙(疑)藹坤禎
於明渚瑶枝結慶泉埃蕩玉盖之文瓊液浮甘天酒綴
金莖之色黃麰紫脫凑仙穎於中畿翠萐丹蓂疊靈株
於上序駢眸候日漾影蒙池比翰翻風栖光理木祥飛
井絡震鱗題瑞朔之元祉絢新郊枵獸紀和年之序具
靈篇之絶貺䆒仙諜之殊休天人之際交矣皇帝之道
備矣由是三靈物覩扣蘭禁而棲誠九服子来詠蒿宫
而騁力去奢去甚不矜黃屋之隆匪樸匪雕方順丹墀
之請宸規相宅考周舊於靈都睿覽思和獲秦餘於正
殿羣臣列陛奏蕭相之遺模天子臨軒採荀卿之故事
炎洲八桂簉仙栱於林衡層(一作岱)畎五松委靈材於梓
匠衢宫記範萬機抗九戶之尊海孽移琛千欒省十家
之費飛廉卷藹徹煙極而浮甍屏翳收津劃星墟而置
槷瑶階百雉光懸寶露之壇瓊壁萬尋影綷崇霞之閣
拖虹梁而四注星漢虧於上榮疊雲棟而三休寒暑隔
於中霤雕楣鶴企沓勢分規繡桷虬奔殊形别起圓璫
布藻罄羽璧於狼泉方鏡披蓮孕化璣於蜃浦芝樓對
幄重傳五日之風芸閣列錢彩鍜三旬之霧文䟽罩迥
隂兔息肩於綺寮翠幌籠霄陽烏鎩翼於珠網豐隆按
節下複橑而司階列缺施鞭低叢楹而假道温房佇幸
煦芳景於佳辰凉室乘閒凛徂飈於火序金鋪夕照若
帝圃之輝瓊英寶綴晨懸類阿房之聚銀燭煙丘碧桂
翊珉陛而披香雨岫頳筠夾璿流而颺影九衢翻翠雜
仙卉於中逵四照霏紅間靈葩於右墄神禽率舞光浮
肆夏之軒瑞鳥相鳴響叶鈞天之樂鈎陳宿列儼雙碣
於丹霄綺繳霞周闢千門於紫露爾其左扄嵩鎮申侯
降太室之禎前枕莘郊伊尹發空桑之秀揭熊山而北
眺貝闕猶存覩龜溜而西分瓊臺易接緫交中宇廓川
陸而䟽畿竟想善鄰揆風霜而建野然則因秦構極祖
宗耀金策之符作洛恢基我后創璿居之始援天引聖
隔代重暉横紫都而可襲配玄宫而非遠故能使神光
夜燭鏡麟趾於文除仙渰晨華委鸞章於繡礎靈爻密
發八方昭大有之和寶篆潜開六合啟同人之會兩儀
交慶虚碧墠而翹旌萬㝢披歡指蒼車而候蹕雖青蒲
頌德東朝獻龍鳳之圖而丹極鳴謙南面動貂羊之詔
百神推策望璆徑而虔誠三讓奉符顧瑶壇而肅事龜
書吐瑞按五校而分營鳳策揚輝翔八鸞而節步帷宫
霧轉列芝盖於中天帳殿星離軔蒲輪於大野紫鱗充
饋若大帝之共臨素鶴翻華類羣仙之廣宴花開瑞雪
委瓊饌而調芳綵絢祥雲夾珠旗而曳影功推三祖銀
繩勒東岱之威業峻一人金筴奉南山之夀道既成矣
玄符集矣代既貞矣元勲緝矣運三辰而虚玉柄風兊
渙其中孚懸五禮而偃金科雷坎光其作解奔烽舉爵
溢仙酒於中衢疊鼓分餚浹宸輝於下里吞九重而上
運控八聖而遐征翔赤驥而睇風區吟翠虬而掩霄甸
隠隠轟轟雷動天驚回輿斜眄而降乎乾元之殿司宫
庀職肅坻□而神行掌舍巡方煥巖廊而洞啟赫若朱
螭負漢而輝横海之鱗默若蒼鵬架壑而振垂天之翮
干官曉次傃銀牓而端簮萬戸宵披候瓊膏而肅帶靈
戈列陛天官具三揖之儀雲輅充庭宗伯横(一作寅)九賓
之禮瑶鯨戒響懸猛簴於端闈銅(一作鐐)狄分形肅嚴扄
於左序排紫微而立極宸儀冠明后之三俯黃道而披
軒仙歴用乾元之九蕩蕩乎何聖人之無外巍巍乎而
神功之不窮也臣勃席芳十步企景三冬雖承宣室之
談猶窘靈臺之影仙壇遠秘已多謝於祥鶼大厦初成
復攀榮於賀雀慨深梁甫終乖捧日之歡恩極甘泉未
動凌雲之價神圖不測固流絢於丹縢微志可存庶鐫
芳於翠琬敢獻頌曰
紫扄垂耀黃樞鎮野銀樹霜披珠臺月寫嚮明立極横
神廟(一作廓)社大壯摛爻斯干韻雅(其一)鶉居化沒徂訛道
長瓊構霞明璜軒露敞棄人崇欲違天蠧象南巢不救
東鄰長往(其二)瑶緘考懿金板藏功道凝茅屋業盛蒿宫
龍階察祲鵷閣調風推訪華禮酌儉思冲(其三)懸釐結疊
傅翼生災千甍嶺接萬拱星開争圖絢侈福極凶来風
寒碣館露慘蘇臺(其四)十館營秦金房砥室千間架漢韜
雲閟日濟惡承危同亡異術傾輈未遠遺墟繼出(其五)龍
川結禍鶴塞稱符塵驚八際霧惨三都穹廬寶極罽幕
璿樞司宫墜典掌舍淪圖(其六)蒼衢毓祉丹丘表聖鳳矯
仙樞龍廻寶命道凝金冊功馳玉鏡紫氣抽華黃輝疊
映(其七)神稽鶴䜟迹播鷄渾重光累極翼子謀孫經天緯
象就日提元鸞軒湛粹鳳几裁尊(其八)祥抽紫歴業照彤
管珍雀朝翻仙蟾夜滿丹墟獻跡青臺墜卵椒閫儀風
芝閨奉欵(其九)登三建緒明兩開儀龍譙霧鬱鵷禁霞披
浪分璿渚景峻瑶枝黃扉曉列丹轂宵移(其十)龜文獵彦
麟旌放逸桂客攀榮松賓改律紫鵷開紀丹虬聳秩縱
壑搏飈登山捧日(其十一)功融棘序道備槐庭不仁者遠
惟道斯行煙摇墨綬電轉朱軿境懷春翟野散秋螟(其十)
(二)鄭竹分科燕棠輟諷銅機化極珠囊業洞禮貴丹虬
樂調朱鳳珠坰獻寶錦鄉委貢(其十三)龍關靜柝鶴塞投
弦歌呈豹尾舞進鳶肩銅撓(疑)月斥鐵輞星懸繩幽架
險驛霧馳煙(其十四)霧壇凝紫河宫湛碧翠萐翻飈丹蓂
候魄霜均雹散連珠契璧蘤盖籠霏花衢墜液(其十五)年
和政美化極風調靈臺軫詠考室興謠循圖訪典去泰
捐雕道存南面讓屈東朝(其十六)望雲裁搆籠霄建宇方
鏡星離圓璫月聚梓匠傾思林衡授矩畫栱栖煙文軒
架雨(其十七)芝房疊翠桂廡流丹霞張萬戸霧葺千欒重
扄駐燠洞牖栖寒神加有叙貺入無端(其十八)帝圖臨御
皇僚萃止電戟揮霜雲旌拒晷紫宫可逼黃街易履鳳
礎騰文麟庭抗禮(其十九)珠泥暢績銀繩鬱契鶴嶺雲明
龍壇景惠道超中古功推下濟惟帝惟天惟天惟帝(其二)
(十)
新廣雙城門頌(并序)符載
貞元十四年我常侍鍾陵之政成繇賦均調法令脩理
男女小大祗承教化土地千里嗤嗤浩浩莫不剗心化
為端良然後覃思閒暇將有改築自我官府至于門臺
是用乘時洗故作新先是城有贅墉横亘東西盤護便
地甚曰無壯瞻彼闉闍亦特其門崇未及雉廣不容軌
公斸掘平夷垣脩塗壊撤規模巖巖四扉每五夜將旦
候吏雲委鼓嗚逢逢輷然洞開軒盖絶塵(一作麗非)而並鶩
軍旅擁關而坌入旗過優游馬不駢蹄(一作旗過不偃游馬立不駢蹄)
徘徊流覧勝氣洋溢改作之致騰凌前人真卓然之思
也君子謂公氣冥玄極智遊象鬱以盛德統于大位苟
視民之弊吾見其雍閼不和之氣决防潰澤之不若也
豈復有煩冤滛濫之志漸于風俗哉循跡觀改(疑)正在
於是公嘗自濡翰有所紀叙實恐揮謙休聲不揚小子
愚陋贊述銘頌請刻于貞石之隂使新門之績也皇皇
然頌曰
鍾陵古城隘不工麗譙隙穴廢崇牗右貂作鎮寢(一作掃)
前蹤中央砥平谿蒙籠嚴城朝旦日曈曈高開四門車
馬通此邦此績垂無窮敢紹華藻揚清風
蘄州新城門頌(并序)
城于防春秋書之重時也城于蘄輿人誦之美功也何
可謂之功曰余得言之矣大唐庚辰歲秋九月岳卾觀
察使御史中丞鄭公前牧于蘄春始佩銅虎符是年冬
十一月蔡人不虔天子詔諸侯之師誅破之我有疆場
與人腹背慮禍甚劇為虞落然民大愁恐若寇暴至是
邦(一作郡)也夙昔無事人傲慢垂百餘祀城隍不張頽墉
壊堞僅為平野公乃度舊址量客土備畚鍤嘯丁壯勃
焉而興於是謹刀布以索力拷鼛鼓以蕩氣嚴進退以
設令立師伍以程課烝徒雷呼萬鎚星飛誅惰聳勞間
無留時凡甲子五癸即崪然城成矣墉高三雉門容兩
轍周廻一千八百四十步門臺睥睨霞赩雲截如崇山
斷岸邈不可嚮議金湯者我居首焉日者嗣曹王臯討
希烈之叛于此嘗具板榦作為坯築役徒巨億經費稱
是樹而復潰卒無能名風俗耉老以為蛟螭靈怪蟠窟
固護使人不見其績也公躬自省視循理辨物心禱且
計輔之至誠遂用堅緻於戱蘄城楚舊封也疆淮蔡邇
申息地當隘束實生攻奪若嚮時敵者驅鐵衣出穆陵
襲我無備摇脛而至即江淮之南吾見其波動矣然俾
夫大藩倚(一作椅)其固屬郡抱其勢千里士庶高枕而卧
寇不致(疑作敢)萌彎弓捻矢之意者新城之謂也繇是大
君聽民問威聲聞望以公有文武上才秉心塞淵可以
防方隅可以握貴權故拔自倅牧雄居盛府山川幢盖
皆舊物也寄任之重夐無其隣夫賢為世出績因時逹
微新城吾見公之力才事業其堙鬱不揚乎鯫生作頌
頌以示後辭曰庚辰之歲鶉首有彗人用五兵維彼蘄
下壃及風馬實啟戎情在昔無虞蔑其闉闍埤堞頽傾
我公作守恢拓荒舊乃新其城百堵言言四阿孱顔矗
如雲平扼衡據會寇不敢過生人休戚維茲盛烈遭時
而發鴻振芳名我有貞石不追不琢孰聞風聲是用作
頌冀茲不朽與日月永明
雜頌上
馬寶頌(幷序)梁文簡帝
皇帝應百姓之心副四海之願復履玉衡還臨億兆天
地交泰日月貞明至理惟新隆平方始遐邇壹體中外
禔福含生欣欣若耘耰之逢夏雨懷情坎坎譬草木之
值春風帝王之道超邁開闢睿聖之功殫歴邃古軒羲
不足鑿枘堯舜不足憲章至哉大哉無得而稱也五月
丁酉朔絲竹會於德陽之堂(一作殿)於時日進内宫星次
鶉首仲夏之晷稍極陽城之圭𬎼賓之鍾初應潁川之
律縉雲旦卷南風晩扇惠氣入帷清隂周宇玉輿雲罕
照日充庭羽林中權分階列校簮笏成行貂纓在席昭
天之樂金石鏗鏘報地之禮威儀肅省詔以馬寶示羣
臣太僕效官趣馬掌贊三令五申丞聫事舉八麗四圍
給役相趨暉煜金鑣陸離寶勒天地無疆之德永星致
遠之功鸞&KR0008;善鳴龍儀美稱沸毅權竒之威趨攄抑揚
之態足轉驚電眼流含燭霧噴紛霏流沬飄洒數千為
夀豈待原蚕之禁萬里一息不藉杜衡之草王良不能
控其衡策伯樂不能辨其文機方知緫轡崑岑周非善
馭張樂大野夏有慙德豈止沉河用璧獨有綠文之稱
盛德在木偏受蒼龍之名至於干將寶劍遥服書鄭之
軍蓮花烏玉騰威大海之際况乎馬寶義實踰之方當
夙沙自歸滑(疑)橋屈滕欵關入塞偃武脩文去病無出
師之勞充國罷議邊之略五律成珍九河如鏡臣謹按
瑞應經彌勒成佛經中阿含經覧愚經並稱第三之馬
者三千歲華子云堯漢皆得馬者堯漢皆火德正斗南
方乘德而至也豈非聖德汪濊皇風洋溢研機洞元備
禮逹義是以天不愛道白馬嘶風王澤效祥朱鬛降祉
比夫圓蹄方足躑躅在郊風嘯電奔聲(疑)遨處囿五彩
依樹三雀登巢安髣髴於當今弗擬議於休應百辟卿
士咸稱萬歲伊臣不佞結慶雲霄親承詔旨預觀寶瑞
手舞足蹈贊揚不足宴禮斯畢退而作頌其辭曰
帝廣運德欽明儀郊升道形聲德為軌仁作經璇璣正
太階平割五禮和六英開四攝行八政轉輪皇飛行聖
愍含識資惠命引蒼生歸法性菩提真般若淨七寶均
萬邦寧逖惇史觀陳詩域中大唯聖期聞(一作閒)玄妙復
孝慈解流澤随因時刑已措績咸熙三農盛九榖滋萬
祗悅八神怡律有節歷得天景星曜慶雲連珠為月醴
為泉民何幸值皇年乾道應坤馬来度玉關升玉臺鏤
錫煥鸞鑣廻槃雲轉堞塵開千天駟百龍媒永伏皂掃
騊駼秣瑶粟委芳芻九夷欵四表清甿胥樂輿頌興
神雀頌(并序)許善心(隋開皇十六年)
臣聞觀象則天乾元合其德觀法審地域大表其尊雨
施雲行四時所以生殺川流岳立萬物於是裁成出震
乘離之君紀鳳司鳩(一作紀扈司鳳)之后玉錘玉斗而降金版
金縢以傳並陶冶性靈含煦動植眇玄珠於赤水寂明
鏡於靈臺(一作乎虚堂)莫不景福氤氲嘉貺雥集馳聲南薰
越響雲韶粤我皇帝之君臨闡大方抗太極負鳳邸據
龍圖不言行焉攝提建指不肅清焉喉鈴啓閉括地復
夏截夏(一作海是)剪商就望禮其尊登降(一作减或作咸)昌其會綿
區浹宇遐至邇安騰實飛聲直暢傍施無體之禮威儀
布政之宫無聲之樂綴兆緫章之觀上庠養老躬問百
年下士字民心為百姓月棲日浴熱坂寒門吹鱗沒羽
之荒赤蛇青馬之裔稽顙請隸削袵承風豈止呼韓北
場遠頌(一作頫勒)狼居之岫熄慎南境近表不耐之城故使
天不(一作弗)愛道地寧恡寶川岳展異幽顯(一作明)效靈狎
素游頳團膏漱醴半景青赤孽歷虧盈足足懷仁般般
擾義祥祐之来若此升降之化如彼而登封盛典雲亭
佇白檢之儀致治成功紫燎靡玄珪之告雖奉常定禮
武騎草文天子抑而未行推而不有允恭克讓其在茲
(一作斯)乎七十二君信蔑如也故神禽顯賁玄應時(一作特)
昭白爵主鐵象之竒赤雀銜丹書之貴班固神爵之頌
履武戴文曹植嘉雀之篇棲庭集牖未若于飛武帳来
賀文㮰刷彩青蒲將翺赤罽玉几朝御取翫軒楯之間
金門旦開兼留翬翟之鑒終古曠世未或前聞福召冥
徵得之茲日歲次上章律諧大吕玄枵會節玄英統時
至尊未明求衣晨興于(一作於)含章之殿爰有瑞雀翺翔
而下載行載止當扆宁而徐前来集来儀乘軒墀而顧
步夫瑞者符也聖主之休徵雀者爵也聖人之大寶謹
按考異記(一作郵)曰軒轅有黃爵赤頭立日傍占云土精
之應又禮稽命徵云祭祀合宜則黃雀集昔漢集泰畤
之殿魏立文昌之宫一見雍丘之祠三入東平(一作平東)之
府並旁觀廻矚事陋人微奚足稱之矣抑又聞之不刳
胎剖卵則鸞鳳馴鳴不漉浸焚原則螭龍盤蜿是知陛
下止殺故飛走宅心皇慈好生而潜浮(一作浮潜)育德臣面
奉綸綍垂示休祥預承嘉宴不勝藻躍李虔僻處西土
陸機少長東隅微臣慙於往賢逢時盛乎曩代輙竭庸
𤨏敢獻頌云
太素式肇大德資生玄功不器道要無名質文鼎革沿
習因成祥圖瑞史赫赫明明天禄大定於鑠我君武義
廼武文教惟文横塞宇宙旁凝射汾軒物重造堯風再
薰煥發玉策昭彰帝道御地七神(或作飛天)飛天(或作星□)五老
山祇吐秘河靈孕寶黑羽升壇青麟伏皂丹烏流火白
雉從風棲阿德邵鳴岐祚隆未如仙雀近賀王宫五靈
何有百福攸同孔圖獻赤荀文表白節節竒音行行瑞
迹化王黼扆銜環陛戟上天之命明神所格綏應在旃
伊臣頌焉永緝丹素方流管絃頌歌不足蹈舞而宣臣
拜稽首億萬斯年
文苑英華卷七百七十八
