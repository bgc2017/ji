文苑英華卷五百十二宋李昉等編
䨇關門下十二道
司倉拔薤父老送錢判一道
父友操杖諸母潄裳判一道
春日餧獸夏日迎猫判一道
貲次如苴卜得乾坤判一道
社中木鳩朔望秩酒判一道
坐大夫簀喪姊不除判一道
損名馬式直講考經判一道
男加布首縣宰倉漏判一道
私取行馬鸚爵享禰判一道
函人所掌張侯下綱判一道
結交四騎獲豹不賞判一道
被髮禱斗學盤盂書判一道
司倉拔薤判
滑州刺史初臨人掃第以待司倉乃拔家薤一本水一
器置於第中刺史入第見之以其饋餉遂與下考司倉
不伏
父老送錢判
又越州都督更滿將還父老以錢物追送都督各取大
錢一枚廉使訪知科其贓罪刑部例以為不當
對王友方
負海名區攸稱越府濱河大郡爰指滑臺旁連射的之
巖俯帶纚舟之浦戶千人萬實俟廉能露冕褰帷是資
寬惠司倉之置水拔薤方取喻於龐參父老之賫物送
錢乃報恩於劉寵漢陽服其高義耶溪書以清風取之
者不以為貪置之者無聞於詭詭不累物難以損名貪
不汝求詎得而罪饋餉之理與此全乖廉察之行殆將
謬舉頼秋官審慎弘兹閱實類皆無罪竊謂合宜
父友操杖判
得甲造父友操杖從之友將為謀己命子毆之
諸母潄裳判
又乙脫犢鼻裩命諸母潄之庶弟告違禮
對
凢適於尊必聞操杖欲敬諸母豈可潄裳見父之執雖
退讓而明禮逢彼之怒遂嫌疑而未防且挂竿之資誠
為穢服几杖之類克謀長者將害已而令毆此已負人
取諸衣而見滌亦彰無禮子承父命或廹嚴顔季論昆
非攸乖禦侮大未離於飛鳥兩難漏於吞鯨
春日餧獸判
習齒以春日餧獸
夏日迎猫判
姜肱以夏日迎猫
對高昇
至人御時大禮爰設資貪(一作含)育以為德立隄防以垂
範三千之儀畢備九歌之序載揚承規理人開物成化
習齒以青揚肇發落韶夏之風景姜肱以朱明始臨欣
畏日之卉木俱尊函丈之業共仰摳衣之軌爰兹餧獸
未叶於順時復此迎猫有虧於通典事不師古如何兩
昧學而不修此焉䨇缺適吳蜀以俱廢比臧榖以同年
雖聖主寬刑唯留一面而愚人懵學自挂三章咎也已
招法將焉設請從泣辜之筆以徵紊禮之至
貲次如苴判
甲貲次如苴乙強力為甲持錢舉半以遺侯家甲告乙
盗用錢乙云望依權力人不敢負
卜得乾坤判
又丙之宋卜得乾坤丁告違禁丙不伏
對
貲貨山積行役如流四人别其工商六位占其來往惟
乙與甲食利遇時等朱公之在陶慕梁生之適越豐其
家産列次於苴觀彼國風將之乎宋小人窺利冀獲浮
雲之財君子于行希就隕星之郡既假人而出舉實跂
予而望之乙寡貞廉欲附其末既虧典禮誠不足徵異
管仲之處南陽同孔丘之去東魯所持雖則減半將存
故未全賖縱見遺於侯家實無追於殷道徒資權要空
遇乾坤據法律而未通在禮經而無禁甲稱盜用頗涉
盜由丁告差違豈為差謬文餙其過猶掩耳而盜鍾詰
問其源殊疾行而惡迹乙則有罪丙乃無辜彼按三章
用肅嚴霜之典此詳五聽須寬類王之條狀亦(疑)既造
殊途割斷豈宜同罪
社中木鳩判
甲旅食於人飲三爵行見社中木鳩鬭嚴駕而去因告
土人謀殺
朔望秩酒判
又丙朝朔由供秩酒不如法
對李歆
甲常(疑作寄字韓信傳常寄食於人)食同韓信之未遇丙朝朔拘孔光
之暮年王者優賢仍存几杖之禮主人愛客遂陳觴酌
之儀三爵初行未應醉止上樽有闕罪即司存既而鳩
鬭社中華佗於焉辭去醴酒不設穆生所以言歸非養
老之恩有虧乃起訟之徵斯騐害人無兆本非謀殺之
條供秩乖儀須遵闕養之律罪歸酒正請送士師誣告
主人應科反坐
坐大夫簀判
諫議大夫廖貞坐黜疾用大夫簀
喪姊不除服判
又俞仲喪姊不除服
對張懷道
位列千官藻火陳輕重之制禮明五服麻絰分喪紀之
儀苟失其中章程是紊廖貞門承累葉坐登朝散之榮
俞仲痛切連枝行招墨綬之問潘仁之遭譴累將復位
而無階子路之寡兄弟欲除喪而未忍與其易而寧戚
稱越周公之經當其疾而不遑猶卧大夫之簀下烏臺
而遽紏如申避馬之威舉丹筆以緩刑似得求羊之術
與奪合理法有固於隄防刑罰失中人無措其手足縱
其床簀不易見譏非帛之書服制將逾豈累絃歌之化
言規小過欲寘深文令長臨人未庶幾於蠶蠏鷹鸇逐
雀亦何問於狐狸聽予興之言(闕)罪不假於
科繩事終期於改正仲之無罪小鮮之責太深貞亦何
辜大理之折斯當
損名馬式判
損名馬式
直講考經判
又直講請考專經
對
六藝式崇執馭為重九流分派經明可尚執鞭投策先
古所宗聞道尊儒禮訓攸著凝想攸乙思所出羣瞻言
于丁學優而仕規玉臺之妙式遠求名馬崇金籝之奥
義載想蹲龍故得權竒之形事光於鎔鑄切磋之道譽
闡於膠庠紫燕雲飛影弄珂前之雪青衿日就來呈席
上之珍既而欲聘長途遂得榮參直講且甲之無故或
至損傷丁以有功理宜褒進免科已從寬宥合賞須即
告知職司旣在專經可得更邀他伎判放之筆詎曉通
途告濫之詞未為高見
男加布首判
得王甲散官八品有男將加布其首筮於堂
縣宰倉漏判
又尹乙掌縣倉漏三所斷徵銅自觧職仰正斷
對魯唐客
王甲迹厠九流榮參散冗尹乙聲高百里任揔絃歌玉
樹光庭早襲夢熊之慶銅章列位未洽烹鮮之術禮經
攸設存乎冠昏人天所頼在於倉儲緇布有序三加之
義式陳禮節其興千箱之積斯在過庭之訓教子未虧
於義方作宰之規為政殊乖於慎密矧兹卜筮廼撰良
辰惟彼蓋藏旋聞弊漏於堂則有虧明理墮職則須按
常刑稽以三千詳諸五聽阼醮陳其升降深謂合宜龜
玉毁於櫝中誰執其咎在禮無失於法有違存以威儀
同仲尼之好禮輙求觧職異淵(唐諱)明之去官加布未爽
於前聞罰銅請依於州斷
私取行馬判
得暨師私取行馬以㸑為主司所擒獲
鸚爵享禰判
又乙弗鸚鵡爵不更享禰以翰音或告禮薄並仰處分
對邾象錢
行馬申儀事章恒典翰音致享理煥經書為法藉於隄
防設禮光於昭穆既將入㸑有異鳳琴之鳴乙制不更
遂舉鸚杯之禮但關梁禁遏本防内外之姦黍稷粢盛
彌益室家之道私取既無陳請已犯嚴科薄禮即欲告
言恐傷孟浪主司擒獲誠曰奉公乙弗所違理宜窮詰
且法不違貴必行之命攸申禮不下庶輕重之端宜審
竊尋名姓莫辨高卑請更參詳然後科結庶使兩曹義
獄罷䨇璧之堅疑比寺平刑絶百金之奸利
函人所掌判
函人所掌不利欲告鎔範非工
張侯下綱判
又丙張侯下綱不及地武
對楊順
建侯行師豫順以動弦木羽蒿暌威以作數我軍實昭
彼文章犀兕允著其壽年熊虎(唐諱)方異其班餙則考工
有職梓人不替五等差數三屬分明實戎律之所先誠
保大之攸急聿宜精其鎔範最彼弛張對夫子之和容
拒養由之徹箭且賓人實貫昧我通規函人之仁愆乎所
掌是以綱不及地將和容之未足而或告非工處常刑
而誰捨聖澤遐凑皇明幽燭射以觀士武以備文中罕
主皮賓有書於揖讓作而不利人無取於能函昔(疑作晉)
陽之美既虧矍相之儀何覩請徵非道方寘嚴刑
結交四騎判
南郡玄栖好黃老通德結交四騎所由以為非宜
獲豹不賞判
又捕烏鼠獲玄豹訴不酬賞
對
乘軺持斧漢家有直指之使鳥獸草木舜典標山澤之
官考行議能以先清舉選徒校獵自符月令抱甕矯俗
己見(一作是)褒升徒摶異物不聞加賞假漢廷之跡猶或
心勞越周家之雄乃聞手格州科妄罪須正本條使稱
違式未詳其事
被髮禱斗判
甲被髮禱于北斗乙告其詛云侯家恐盜
學盤盂書判
又丁學盤盂書庚相為引重後遂舉行其罪或止之甲
云以此報德
對
律防姦慝書垂勸誡有犯無赦德懋必彰載以玉條藏
之金匱使邪妄知禁忠義有憑至如北斗星象東臺秘
績匪遇(疑)庶之所規祈實詞儒之所探練甲被髮以淫
禱丁伏膺以獵精乙擿詛以明辜庚引重以旌譽詰理
則事(一作志)窮討賊原心則情在崇儒證漢代之浮訛薦
彰其蠧習殷時之典訓載穆其方且祝詛星歷刑莫重
焉銘訟盤盂道亦斯在息夫妄惑其術昔時已滅其身
李尤刻緝其詞後世亦高其旨曲而不離請標釁於祥
刑婉而且徵(疑作微)聞舉罪以酬德乙之所訴請寘金科
或人止之恐昧前典
文苑英華卷五百十二
