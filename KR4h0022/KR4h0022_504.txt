文苑英華卷五百四宋李昉等編
歲時門十九道
元日奏事上殿不脫劔履判四道
懸政象法判三道元日大㪷酌酒判三道
立春設土牛判二道競渡賭錢判一道
伏日出何典憲判三道九日登高墜脚判二道
冬日不獻狼判一道
元日奏事上殿不脫劔履判解貢
土惟三分爵有五等懋勲庸而賜禄加道德以授封故
鄭伯虢公旌於周日鄼侯曲逆表乎漢代咸以胥寧帝
道宣翼王室上殿而劔履不脱立朝而贊拜不名貴之
與尊粲然明矣丙也三朝上夀百辟齊列敷奏昌言對
揚休命遠叶蕭何之軌復同子孟之躅若三台是職雅
符周典如一命纔登須遵漢律
同前蕭昕
夷夏一體正朔同班車服旌旗光分五第聲明文物照
臨百官國家庶績其凝四聦咸達九重清問每降於絲
綸萬人自奏方聞於復逆丙以位階丹陛得奏青蒲竹
帛未書既非子孟之錫劍履不脱須寘良夫之刑且道
在守官物惟藏禮夫子相衛必在於正名謝恩守郕無
聞於假噐既紊彝典須寘嚴科
同前崔㝢
一人垂拱百官象物典禮不易威儀孔昭屬三朝會同
萬國咸造列辟勿褻天威不違彼丙何斯伏奏茲日若
良夫之傲禮且不釋劍異尚書之寵光徒聞曳履尊於
朝聘雖古代之有文失於敬守乃今日之無懵(一作愧)必
也位崇蕭霍榮極縉紳民且爾瞻備周官之九命馬
錫蕃庶類康侯之三接不可議罪終然允臧
同前揚陵
履端於始且正班爵之儀明試以言是陳敷奏之議觀
其所會萬國來同相彼多士百寮咸列朝有著定失位
有愆國明彝倫干進斯罰丙以策名聖代忝跡周行初
伏奏於青蒲遂來陞於丹陛舍車闕下升坐其幕帶劍
君前施棄常禮儻王有錫命同蕭何之寵章人多大功
類霍光之舊制既不多於紀律固難措於典刑罪疑於
人宜竭兩端之問劾須當理方議片言之折
懸政象法判
甲元日懸政象之法於闕下金吾不許云職在佐天子
以平邦國萬人觀之浹日而歛
對姚齊梧
獻歲布德群物俱新懸法施令衆官畢舉是遵往躅無
昧彝憲惟甲位當司馬職在平人載舉舊章不忘所守
恪言新歲爰帥其徒因天地之始和擇官司之令典懸
之象魏表一人之有法徇以木鐸俾萬方之知禁將使
國風所逮丕冐海隅王化所流率先京邑斯乃行古之
道得今之宜進不侵官退非越禮奚金吾之妄糾在古
典而斯昧無亦禁衛是恤而於職司致尤夏官既掌邦
鄙未嘗學矣周禮盡在吾子何所問焉
同前衛浦
百辟咸乂六卿分職各帥其屬欽乃攸司既立司馬之
名亦稱祈父之任相維彼甲是掌邦政率由舊典匪曰
曠官將選賢以興功或制軍而轄禁以忠王國實代天
工九代藏(疑作蕆)陳且觀其坐作三陽告始克施乎赦令
將懸象魏猶秉于周禮不忘舊章載書於魯策既浹日
而歛率何法乖且謀之用臧孰云勿許能守爾職夏官
未失於先庚不及而言中尉固慙於後動
同前李崟
六官分職百辟為憲式訓古典率由舊章惟甲藎臣克
崇邦政行司馬之法平理萬人懸象魏之書紏綏四國
必在肇脩人紀董正戎行審鐃鐲之聲教䟽數之度(一作)
(節)以為諸侯入覲列土(一作上)朝宗序班爵之賢以觀周
禮行蒐狩之令來覩漢儀布夏官之典常當正月之元
吉斯乃敬其所事無曠庶官儻宣父以遊寧有喟然之
嘆而子牟不遠必懷多戀之心玉律惟明予將有問金
吾所見子匪良圖
大㪷酌酒判
元日會序賓光禄以大㪷酌醴祈黃耉比部以無令式
勾徵訴稱以引以翼古之道也
對沈東美
比年三年殷見時見大會正殿小會東堂典禮序以鬯
珪建官司其鍾鎮瞻言光禄式遵古典且爾公酬匪無
彝倫功沽之巧(周禮酒正注酒有米麯之數乂有功沽之巧沽音古)先資於麴蘖
水泉既香必潔於湛饎(周禮酒正注湛饎必潔)瑟彼玉瓉黃流在
中挹彼注兹酌以大㪷我客戾止嘉賓式宴呦呦鹿鳴
酒正斯舉振振鷺舞兕觥其觩俾爾戩榖永錫難老式
夷式已以引以翼方得古人之禮寧虧聖主之私郎署
雖欲深文卿寺豈宜甘罪
同前王昌齡
設罇養老序賓惟賢將必發乎直言先用被(一作用光被)乎
孝德徵元會之燕射展古義于君臣金奏洋洋合明神
於九變青氣靄靄布慶雲於一色則當嘉賓戾止彝倫
孔彰群儒執經之日天子尊師之禮袒割以俾其冕旒
乞言以成其福禄昔之所廢今之所崇瞻彼有司未詳
光禄嗟引翼之攸懵何令式之無稽徒欲致譏誠堪聳
誚
同前劉澗
元正告朔品物惟慶萬國朝宗九賓式序尊儒尚齒以
申其宴慰飬老乞言以成其福禄威儀秩秩弁(一作朴)舞
傞傞等申公之置醴同齊侯之拜爵大㪷以將其厚意
加籩以寵其元老既醉既飽以引以翼引大雅之謙私
致(一作成)太平(一作王非)之樂事光禄乃遵古道未蹈深愆比
部則格以今科言從勾納法其畫一理在徵收刑責惟
輕不宜加罪
立春設土牛
得宜春縣門外各隨方色造牛耕人州司科不應為訴
云春前二日
對許景休
玄隂方窮青律肇起霜歸寒鴈露洗春木是以星駕方
廻知四時之代謝歲隂更始識五行以為法甲以名忝
令長頒政邑人固合酌規前經考禮中典將以助養生
物叶贊歲時然而涸隂沍寒王者以磔鷄送節達陽遵
禮主司以土牛迎氣所為雖合於典時方色頗乖於禮
經訴以立春之前雖有近於月令若以隨方之色誠可
寘於秋官州科典刑竊以為當甲將妄訴罪實難逃
同前鄭老萊
惟彼璇衡分乎四序調兹玉管載啓三春寰中祈空土
之功海内佇農祥之應甲職司銅墨道洽絃歌務切耕
耘情深勸勉㳙乎立春之日望氣之辰為土牛於縣門
設耕人於(一作終)畎畝隨方所造雖取法於隂陽候節而
為固無虧於令式今者四門併造數次施功便於春月
之中預設秋冬之亊禳災或可在法難通州司科以不
應縣局乃為申訴春在兩日雖事分疎齊復三廟何如道
理即科其罪恐涉深文輙此商量寧斯折中請從寬典
佇叶通規
競渡賭錢判
揚州深江都縣人以五月五日於江津競渡并設管絃
時有縣人王文身居父服來預管絃并將錢物賭競渡
因争先後遂折舟人臂
對康建之
日(一作月)觀遥臨旁分震澤雷阪廻瞰近届䢴溝郊連五
達之莊地近一都之會人多輕剽俗尚驕奢序屬良辰
躔係令節江干可望俱遊白馬之濤邑屋相趨并載飛
龍之舳泛長波而急漿有類乘毛湧修浪而鳴舷更同
浮葉蕭吟柳吹疑傳塞北之聲棹引蓮歌即唱江南之
曲王文閭閻賤品蓬蓽庸流名教非閑喪儀多闕三年
居廬無聞毁瘠之哀五月佳遊且預歌絃之樂重以心
存清勝志在雄豪争馳赤馬之津競賭青鳬之貫先後
由其不等忿争於是遂興無思李老之言俄折楊公之
臂然則居喪聽樂已紊科條在服傷人一何凶險論情
撫事深穢皇猷定罪明刑理資丹筆
伏日出何典憲判
廣漢等四郡俗並不以庚日為伏或問其故云地氣温
暑草木早生異於中土常自擇伏日既乖恒經出何典
憲
對邵潤之
斗建於戍知立冬之景星火勝於金故至庚而氣伏徵
俗忌之故事固禀隂陽按方志之所宜或殊寒暑廣漢
四郡蜀門九折通濯錦之流入青衣之徼徒以温暑異
於中夏畜馭同於荒徼許令自擇伏日所以遂其土風
當今齊七政之明垂四方之則百蠻由其奉朔九譯於
是同文况兹巴蜀之人素陶齊魯之教自當變而至道
率乃舊儀苟亂人時奚同文軌風俗通之小說未足憲
章中和樂之雅音領崇舞詠請下四郡俾依三伏
同前趙如璧
天平四序有寒暑之殊地列九州著華夷之别風土既
其不等節候於是莫同廣漢夷陬境連巴俗岷隅沓轉
雲峯與霞岫争輝江溜横分錦派共沙湍逓映候乖中
壌菜茂三秋氣離炎州草長二月至若時鍾季夏節届
重陽金方始萌大德不競非無典司之主必告伏匿之
辰當復取捨因循何得輙為改革國家明堂布政象法
已行豈使均雨之鄉翻聞易日之義雖殊風俗之典恐
非得時之宜勒依恒式謂符通理
同前崔翹
廣漢之郡實惟沃壌江波濯錦斜分白馬之津山嶂吐
雲近對黃牛之峽皇明撫運文軌大同自北徂南東被
西漸徒以窪(一作霔)盈異等風候殊宜草木偏早於陽春
金火不取於令日炎蒸郁毓未見行車毒霧氛氲唯看
墜馬論其恒式違帝者之金科語以憲章符漢王之故
事是非之理其在兹乎
九日登高墜脚判
楊甲九月九日登高墜脚致跛乙告為不孝科不應為
對馮敬徵
無射良秋重陽嘉節登高有興坐追桓景下堂傷足多
侔子春雖異全歸何妨憂色寧損為孝之道而斷不應
之條告之者未達其幽趣科之者固知其失道棄而不
問幸無濫焉
同前馮真素
楊甲溺志妙賞開襟季月探幽仙術既播美於銷災賾
彼禮經復傳芳於作賦萸房辟惡插鬢徒存菊花泛罇
傷足旋及下堂之懼空負子春之懷登階與言方貽婦
人之笑窮其孝道雖則致於毁傷校彼行章豈有涉於
情故乙誠妄告甲乃無辜輙賜片言能符至理
冬不獻狼判
得丙為獸人冬不獻狼責之訴云秦地無狼
對白居易
鮮或不給既曠乃官辭且無徵是重而罪丙獸人斯掌
禽獸罔共當路可求曾不思於疐尾充庖為用遂有闕
於去腸既愆冬獻之期難償秋官之責爰載詳地産湏
重抵(集作核)國章薦必以時吾能言於周有生靡常所子
勿謂其秦無縱口給之不慙在面欺而無捨
文苑英華卷五百四
