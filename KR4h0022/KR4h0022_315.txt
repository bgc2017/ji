文苑英華卷三百十五宋李昉等編
居處五
亭七十三首
亂後經吳郵亭庾肩吾
郵亭一回望風塵千里昏青袍異春草白馬即吳門獯
戎鯁(類聚作鞭)伊洛雜種亂軒轅輦道通關塞王城似太原
休明鼎尚重秉禮國猶存殷牖爻雖賾堯城吏轉尊泣
血悲東走横戈念北奔方憑七廟略誓雪五陵冤人事
今如此天道共誰論
登百花亭懷荆楚梁元帝
極目纔千里何由望楚津落花灑行路垂楊拂砌塵柳
絮飄春雪荷珠漾水銀試酌新清酒遥勸陽臺人(以下三篇)
(並見江州石本)
奉和登百花亭懷荆楚朱超道
亭亭登望極春心遠近同莫恨荆臺隠雲行不礙空柳
色浮新翠蘭心帶淺紅若因鵬舉便重上龍門中
追和登百花亭懷荆楚隂鏗
江陵一柱觀潯陽千里潮風煙望似接川路恨成遥落
花輕未下飛(石本作浮)絲斷亦飄藤長還依格(石本作格嶺)荷生
不避橋陽臺可憶處惟有暮將朝
臨水亭閭邱均
高舘基曾山微羃生花草傍對野村樹下臨車馬道清
明悟心術幽遐備瞻討回含峯隠雲聮綿渚縈&KR0008;氣似
滄洲勝風為青春好相及盛年時無令歎衰老
山庭夜宴王勃
桂宇幽襟積松臺良夜永森沉野徑寒肅穆巖扉靜竹
晦南河色(集作汀色)荷翻北潭影清興殊未歸林端照初景
宿晉安亭盧照隣
聞有絃歌地穿鑿本多奇遊人試一覽臨翫果忘疲忩
横暮捲葉簷卧古生枝舊石開紅蘚新荷覆綠池孤猿
稍斷絶宿鳥復參差汎艷月華曉徘徊星鬢垂今日刪
書客悽遑君詎知
同王員外雨後登開元寺南樓因詶暉上人獨
坐山亭有贈陳子昂
鍾梵經行罷香林坐入禪巖庭交雜樹石瀨寫鳴泉水
月心方寂雲霞思獨玄寧知人代裏疲病苦攀緣
王屋山第之側雜構小亭暇日與羣公同賞
李嶠
桂亭依絶巘蘭榭俯回溪綺棟魚鱗出雕甍鳳羽栖引
泉聊漲沼鑿磴且通溪席上山花落簷前野樹低弋林
開曙景釣渚發晴霓狎水驚梁鴈臨風聽楚鷄復看題
柳葉彌喜蒼桐圭
從驩州廨宅移住山中(集作間)水亭贈蘇使君
沈佺期
遇坎即乘流因到極南州(集作西南到火州)鬼關應苦夜瘴浦
不宜秋歲貸胷穿老霄(集作朝)飛鼻斂頭死生離骨肉榮
辱間朋遊棄置一身在平生萬事休鷹鸇遭誤逐豺武
怯真投憶昨京華子傷今邊地囚願陪鸚鵡樂希並鷓
鴣留日月倫鄉思煙花换客愁幸逢蘇伯玉回借水亭
幽山栢歌(集作張)青蓋江樵卷綠油乘閒無火宅因放有
虛(集作漁)舟適越心當是居夷迹可求古來堯禪舜何必
罪驩兜
旅宿淮陽亭口號張九齡
日暮荒亭上悠悠旅思多故鄉臨桂水今夜眇星河暗
草霜華發空亭鴈影過興來誰與晤勞者自為歌
與王六履震廣州津亭曉望張九齡
明發臨前渚寒來靜遠空水紋天上碧日氣海邊紅景
物空(集作紛)為異人情頼此同乘桴自有適非欲破長風
林亭作(集作詠)前人
穿築非求麗幽閒欲寄情寓懷因壤石真意在蓬瀛苔
益山文古池添竹氣清從兹果蕭散無事亦無營
立秋日題安昌(雜詠作日宴)寺北山亭
孫逖
樓峴倚長霄登攀及霽朝高如石門頂勝擬赤城標天
路雲虹近人寰氣象遥山清(雜詠作圍)伯禹廟江落伍胥潮
徂暑迎秋薄凉風是日飄果林餘苦李萍水覆甘蕉覽
古嗟夷漫陵空愛寂(集作泬)寥更聞金刹下鍾梵晩蕭蕭
望春亭觀禊飲應制(見一百七十二卷)
王維
與盧員外象過崔處士興宗林亭
前人
綠樹垂隂蓋四隣青苔日厚自無塵科頭箕踞長林下
(集作松下)白眼看他世上人(集作看君是甚人)
和宋大使北樓新亭孟浩然
返耕意未遂日夕登城隅誰道山林近坐為符竹拘麗
譙非改作軒檻是新圖遠水自嶓冡長雲吞具區願隨
江燕賀羞逐府寮趨欲識狂歌者(集作客)丘園一竪儒
晩春題詠(一作遠)上人南亭前人
給園支遁隠虛寂養身和春晩羣木秀關關(一作間)黃鳥
歌林栖居士竹池養右軍鵝炎月北忩下清風期再過
秋登張明府海亭前人
海亭秋日望委曲見江山染翰卧題壁傾壺一破顔歌
逢彭澤令歸賞故園間余亦將琴史棲遲共取閒
梅道士水亭前人
傲吏非凢吏名流即道流隠居不可見高論莫能(州酉)水
接仙源近山藏鬼谷幽再來迷處所花下問漁舟
夏夕南亭懷辛夫前人
山光忽西發(集作落)池月漸東上散髮乘夕凉開軒卧閒
敞荷風送香氣竹露滴清響欲取鳴琴彈恨無知音賞
感此懷古人(集作故人)中宵勞夢想
鄭郎中山亭崔翹
篆筆飛章暇園亭染翰遊地奇人境别事遠俗塵收書
閣山雲起琴齋澗月留泉清鱗影見樹密鳥聲幽杜馥
重梅雨荷香送麥秋無勞置驛騎文酒暗相求
晩至香亭鄭德元
長亭日已暮駐馬暫盤桓山川香不極徒侣默相看雲
夕荆臺暗風秋郢路寒客心一如此誰復採芳蘭
登牛頭山亭子杜甫
路出雙林外亭窺萬井中江城孤照日(集作春)山谷遠含
風兵革身將老關河信不通猶殘數行淚忍對百花叢
暮春陪李尚書李中丞過鄭監湖亭泛舟
前人
海内文章伯湖邊意緒多玉罇移晩興桂檝帶酣歌春
日繁魚鳥江天足芰荷鄭莊賓客地衰白遠來過
客亭前人
秋忩猶曙色落木更高風(集作木落更高風)日出寒山外江流
宿霧中聖朝無棄物老病已成(集作衰)翁多少殘生事飄
零似轉蓬
遊謝氏山亭李白
淪老卧江海再嘆天地清病寒(集作閒)久寂寞歲物徒芬
榮借君西池遊聊以散我情掃雲(集作雪)松下去捫蘿道
邊(集作石道)行謝公池塘上春風(集作草)颯已生花枝拂人來
山鳥向我鳴田家有美酒落日與之傾醉後弄歸月遥
欣稚子迎
宣城九日聞崔侍御與宇文太守遊敬亭余時
登響山不同此賞醉後寄崔侍御二首
前人
九日茱萸熟插鬢傷早白登高望山海滿目悲古昔遠
訪投沙人因為逃名(集作名山)客故交竟誰在獨有崔亭伯
重陽不相知載酒任所適手持一把(集作枝)菊談(集作調)笑
二千石日暮岸幘歸傳呼隘(集作溢)阡陌彤襜雙白鹿賓
從何輝赫夫子在其間遂成雲霄隔良辰與美景兩地
方虛擲晩從南峯歸蘿月下水壁却登郡樓望松色寒
轉碧望美(集作咫尺)不可親棄我如遺舄
二
九卿天上客五馬道傍來列戟朱門曉褰帷碧幛開登
高望遠海召客得英才紫綬歡情洽黃花逸興催山從
(集作依)圖上見溪即(集作向)鏡中回遥羨重陽作應過戱馬
臺
題金陵王處士水亭(此亭蓋齊朝南苑又是陸僟故宅)
前人
王子耽玄言賢豪多在門好鵝尋道士愛竹嘯名園樹
色秀荒苑池光蕩華軒北堂見明月更憶陸平原掃拭
青玉簟為余署金罇醉後欲歸去花枝宿鳥喧何時復
來此更(集作再)得洗囂煩
陪旅父當塗宰遊化城寺昇公清風亭
前人
化城如(集作若)化出金榜天宫開疑是海上雲飛空結樓
臺昇公湖山秀粲然有辨才濟人不利已立俗無嫌猜
了見水中月青蓮出塵埃閒居清風亭左右清風來當
署隂廣殿太陽為徘徊茗酌待幽客珍盤薦彫梅飛文
何灑落萬象為之推季父擁鳴琴德聲布雲雷雖遊道
林室亦舉陶潛杯清樂動諸天長松自吟哀留勸若可
盡劫石乃成灰
題韓少府水亭祖詠
梅福幽棲處佳期不可(集作志)還鳥吟當戶竹花遶傍池
山水氣侵階冷藤隂覆坐閑寧知武陵趣宛在市朝間
晩泊金陵水亭前人
江亭當廢國秋景陪蕭騷夕照明殘疊寒潮漲古濠就
田看鶴大隔水見僧高無限前朝事醒吟意覺勞
陸渾水亭(後卷作陸渾山莊即事)
晝眺伊川(一作東山)曲巖開霽色明淺沙平有路流水漫無
聲浴鳥沿波聚潛鱗(一作魚)觸釣驚更尋(一作憐)春岸上(一作)
(綠)幽意滿山楹(一作幽興滿前楹)
此詩三百十九卷重出今已削去注異同為一作
李上侍
丹陽東去新亭記遊皇甫冉
姑蘇東望海林間幾度裁書信未還常在府中持白簡
豈知天半有青山人歸極浦寒流廣鴈下平蕪秋野閒
舊日新亭更携手他鄉風景亦相關
酬(疑)忠公林亭包融
江外有真隠寂居歲已侵結廬近面術種樹久成隂人
跡乍及戶車聲遥隔林自言解塵事咫尺能韜沉為道
豈廬霍會靜由吾心方秋院水落仰望日蕭森持我興
來趣采菊行相尋塵念到門盡遠情對君深一談入理
窟再索破幽襟安得山中信致書移尚禽(後漢逸民傳尚長字子平)
(與北海禽慶字子夏二人相善)
夕次華隂北亭林琨
清晨孤亭裏極目對前岑遠與水天合長霞生夕林蒼
然平楚意杳靄半秋隂落日川上盡關城雲外深方余
事巖壑及此欲抽簮待就蓬山道還兹契宿心
同蔡孚五亭詠徐皛
帝(疑)奏中京罷雲泉别業歸拂塵鋪野席牽柳挂朝衣
翡翠巢書幌鴛鴦立釣磯幽栖可憐處春事滿林扉
潞府客亭寄鳳童王昌齡
蕭條郡城閉旅館空寒煙秋月對悲客山鍾摇暮天新
知偶相許斗酒情依然一宵阻良會清風徒滿川
宴南亭錢起
寒江眇村林亭上納鮮潔楚客共閒飲靜坐金管闋酣
竟日入山暝來雲歸穴城樓空杳蕩猿鳴備(疑)清切物
狀如絲綸道心為余决訪君東溪事早晩樵路闊
題裴十六少卿東亭李嘉祐
平津舊東閣深巷見南山卷箔風煙潤遮牎竹影閒傾
茶兼落帽戀客不開關斜照窺簾(一作簷)外川禽時往還
過裴長官新亭錢起
茅屋多新意芳林昨試移野人知石路戱鳥認花枝慢
水縈蓬戶閒雲挂竹籬到家(集作來)成一醉歸馬不能騎
題蘇公林亭前人
平津東閣在别是竹林期萬葉秋聲裏千家落照時門
隨深巷靜忩過遠鍾遲客位苔生處依然又賦詩
春遊南亭韋應物
川明(一作晴)氣已變嵓寒雪(集作谷寒雪)尚擁南亭草心綠春
塘泉脉動景煦聽琴響雨餘看柳重逍遥池舘華益愧
專城寵
和吳舍人早春歸沐西亭言志
前人
曉漏戒中禁清香肅朝衣一門雙掌誥伯仲侍言歸亭
高性情曠職密交遊稀賦詩樂無事解帶偃南扉陽春
美時澤旭霽望山暉幽禽響未轉東原綠猶微名雖列
朝(集作仙)爵心已遺(集作遣)塵機即事同巖隠聖渥良難違
題獨孤常州湖上林(一作新亭)劉長卿
出樹倚朱欄吹鐃引上官老農持鍤拜時稼捲簾看水
對登龍净山當建隼寒夕陽湖草動秋色渚田寬渤海
人無事荆州客獨安謝公何足比來往石門難
題于越亭(集作負遣後登于越亭作)前人
天南愁望絶亭上柳條新落日獨歸鳥孤舟何處人生
涯投嶺(集作越)徼世業陷邊塵(集作胡塵)江入千峯暮花連百
越春(集作杳杳鍾陵暮悠悠鄱水春)秦臺隣(集作悲)白首楚水(集作澤)怨青
蘋草色無(集作迷)征路鸎聲傍逐臣獨醒飜(集作空)取笑直
道不容身得罪風霜苦全生天地仁青山數行淚滄海
一窮鱗流落誰相識空將鷗鳥親(集作牢落機心盡惟將鷗鳥親)
初貶南巴至鄱陽題李嘉祐江亭
前人
南出巴人徼長江萬里隨不才甘謫去流水亦何之地
遠明君棄天高酷吏欺青山獨往路芳草未歸時流落
還相見悲歡話所思猜讒傷薏苡愁暮向江蘺淚盡看
長劔心閑寄(集作倚)釣絲水雲初起重暮鳥遠來遲稚子
能吳語新文怨楚詞憐君不得意客(集作兩)鬢老南枝
越南中留(集作題)褚少府湖上林亭
前人
種田東郭傍春陂萬事(一作緒)無情把釣絲綠竹放侵行
逕裏(集作斷)青山常對卷簾時紛紛花發(集作落)門空閉寂
寂鸎啼日更遲從此别君千萬里白雲流水憶佳期
此詩二百八十七卷重出已削去注異同為一作
題沈道士新亭釋皎然
何處好攀躋新亭俯舊溪坐中千里近簷下四山低小
浦依林曲回塘遶郭西桃花春滿地歸路莫相迷
冬日遥和盧使君幼平綦母居士遊法華寺高
頂同登臨湖亭前人
仁芳標絶境廉守躡高蹤天見纔分刹風傳欲盡鍾城
中歸路遠湖上碧山重水照千花界雲開七葉峯寒空
艾綬滿晴翠白綸濃逸韻知難繼佳遊恨不逢仍聞撫
禪石為我久從容
春日陪顔使君真卿皇甫曾西亭重會韻海諸
生前人
為重南臺客朝朝會魯儒暄風衆木變清景片雲無峯
翠飄簷下溪光照坐隅不將簮艾隔知與道情俱
夏日集裴錄事北亭避暑前人
前林夏雨歇為我生凉風一室煩暑外衆山清景中忘
歸親野水適性許雲鴻蕭散都曹吏還將静者同
九日陪皇甫使君同泛江宴赤岸亭
張雷
羈旅逢佳節追遊(雜詠作逍遥)忽見招同傾菊花酒緩棹木
蘭橈平楚堪愁思長江亦(雜詠作去)寂寥啼猿不離峽灘沸
鎮如潮舉目關山異傷心鄉國遥徒言歡滿座誰覺客
魂銷
西亭子言懷張謂
數般芳草在堂隂幾處閒花暎竹林攀樹玄猿呼郡吏
傍溪白鳥應家禽青山看景知高下流水聞聲覺淺深
官屬不令拘禮數時時緩步一相尋
長安竇明府後亭顧况
君為長安令我美長安政五日一朝天南山對明鏡鳥
飛青苔院水木相輝暎客至南雲鄉絲桐展歌詠吏人
何蕭蕭終歲無喧競欲識明府賢邑中多百姓
秋題劉逸人林泉(疑)釋靈一
凉飈亂黃葉遲客橘隂清蘿逕封行跡雲門閉野情零
林秋露響穿竹暮煙輕莫戀幽棲地懷君(疑作居或作安)却敗
名
題王班水亭釋護國
湖上見秋色曠然如爾懷豈惟歡隴畝兼亦外形骸待
月歸山寺彈琴坐暝齋布衣閒自貴何用謁天階
謫居漢陽白沙口阻水雨因題驛亭
鄭常
漢陽無近遠見說過汾(一作湓)城雲雨經春客江山幾日
程終隨鷗鳥去秪待海潮生前路逢漁父多愁問姓名
友人山亭殷遥
故人從薄宦往往步清溪鑿牖對山月褰裳掃澗霓遊
魚逆水上宿烏向風栖一見桃花發能令秦漢迷
獨孤常侍北亭張南史
背洫敞高明憑軒見野情朝回五馬跡更勝百花名海
樹凝煙遠湖田見鶴清雲光侵素壁水影蕩閒楹俗頼
褰帷謁人歡倒屣迎始能(闕)結構獨有謝宣城
尋許山人亭子奚賈
桃源若遠近漁子棹輕舟川路行難盡人家到漸幽山
禽拂席起溪水入庭流君是何年隠如今成白頭
秋夜同暢當宿潭山(一作上)西亭
盧綸
圓月出山頭七賢林下遊稍稍林葉墮豔豔月波流鳧
鵠共思曉菰蒲相與秋明當此中别一為望汀洲
題苖員外竹間亭前人
高甃絶行塵開簾似有春風傾竹上雪山對酒邊人步
煖先逢日書空遠見隣還同内齋暇登賞及諸姻
春日灞亭同苖員外寄庾侍郎
前人
坐見春雲暮無因報所思川平人去遠日暖鴈飛遲對
酒山長在看花鬢自衰誰堪登灞岸還作異鄉悲
題河中亭(見三百十六卷)薛能
撫州西亭(見二百三十卷)戴叔倫
長沙(一作亭)送梁副端歸京前人
奏書歸闕下祖帳出湘東滿座他鄉别何年此會同藉
芳憐岸草聞笛怨江風旦暮乘流去心期在醉中
題秦隠居麗句亭前人
北人歸欲盡獨自住蕭山閉戶不曾出詩名滿世間
題邵端公林亭權德輿
春光何處足柱史有林塘鸎囀風初暖花開日欲長畎
池通野(集作舊)水掃逕閱新芳更置盈罇酒時時醉楚狂
洛陽河亭奉酬留守羣公追送
李逸
離亭餞落暉臘酒減征衣(集作春)歲晩煙霞重川寒雲樹
微戎裝千里至舊路十年歸還似汀洲鴈相逢又背飛
新安江亭(見二百九十三卷)章八元
登峴亭呈(闕)郎中司空曙
一身放放向荆蠻平楚茫茫失路關(絶句詩選作峴山回首望秦關南向)
(荆州幾日還)今日登臨惟有淚不知風景在何山
文苑英華卷三百十五
