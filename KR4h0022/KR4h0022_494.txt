文苑英華卷四百九十四宋李昉等編
帝王
歴代帝王為理一道納諫一道
去諂佞一道睦親一道
養老一道御功臣之術一道
辨興亡之由一道王澤流人心感一道
君不行臣事一道
人之困窮由君之奢欲一道
歴代帝王為理(見四百八)吳師道
納諫(上封章廣視聽)白居易
問國家立諫諍之官開啓沃之路久矣而謇諤者未盡
其節謀猷者未竭其誠思欲取天下之耳目裨我視聽
盡天下之心智為我思謀政之壅蔽者决於中令之滅
絶者通於外上無違德下無隠情何為何方得至於此
又問先王立訓唯諫是從然則歷代君臣有賢有否至
若獻替之際是非之間或(集作若)君過臣規固宜有言必
納如上得下失豈可從諫如流以是訓人其義安在
(自此至卷終並於白居易集凖備制科七十五門中摘取九篇其問荅皆白居易擬作)
對
對臣聞天子之耳不能自聦合天下之耳聽之而後聦
也天子之目不能自明合天下之目視之而後明也天
子之心不能自聖合天下之心思之而後聖也若天子
唯以兩耳聽之兩目視之一心思之則十步之外不能
聞也百步之外不能見也殿廷之間不能知也而况四
海之大萬幾之重(集作萬樞之繁)者乎聖人知其然故立諫諍
諷議之官開獻替啓沃之道俾乎補察遺闕輔佐聡明
猶懼其未也於是設敢諫之鼓建進善之旌立誹謗之
木工商得以流議士庶得以傳言然後過日聞而德日
新矣是以古之聖王由此塗出焉臣又聞不棄死馬之
骨然後良驥可得至也不棄狂夫之言然後嘉謀可得
聞也苟臣管見之中有可取者陛下取而行之苟臣芻
言之中有可採者陛下採而用之則聞之者必曰如某
之言如某之見猶且不棄况愈於某之徒歟則天下謀
猷之士得不比肩而至乎天下謇諤之臣得不繼踵而
來乎故覽其謀猷則天下之利病如懸之(集作於)握中矣
納其謇諤則朝廷之得失如措諸掌内矣所謂用天下
之耳聽之則無不聦也用天下之目視之則無不明也
用天下之心思謀之則無不聖神也聖神啓於上聦明
逹於下如此則何壅塞之有耶何滅絶之有耶臣又嘗
觀歴代之人君有愚有賢舉事非盡失也人臣者有能
有否出言非盡得也然則先王勤勤懇懇勸從諫戒自
用者又何哉豈不以自古以來君雖有得未有拒諫而
理者也况其有失乎臣雖有失未有從諫而亂者也况
其有得乎勤懇勸戒之義在於此矣伏惟陛下鑑之
去諂佞(從讜直)
問天地無私賢愚間生焉理亂有時邪正迭用焉然則
理代豈遂無愚邪者耶將有而不任耶亂代豈遂無賢
正者耶將有而不用耶思决所疑其徵何驗(集作可徵其驗)
又問歴代之君無不知用賢則理用愚則亂從諫興從
佞亡也而取舍之際紛然自迷故誅放者多非小人寵
用者鮮有君子至使衰亡危亂歴代相仍(集作望)豈臣之
邪正惑其心乎將已之愛惡昏其鍳乎昏惑之由必有
其故
對
對臣聞昏明不並興邪正不兩廢盖賢者進則愚者退
矣曲者用則直者隠矣亦猶晝夜相代寒暑相推必然
之理也然則興盛之代非無小人小人之道消不能見
而為亂也昏衰之代非無君子君子之道消不能出而
為理也故殷紂之末三仁在朝虞舜之初四凶在位雖
仁在朝不能用之所以喪天下速於旋踵也雖凶在位
卒能去之所以理天下易於覆掌也用舍興亡之驗唯
明主能察焉然則歴代之主莫不知邦以賢盛以愚衰
君以諫安以佞危然則猶前車覆而後車不誡者何也
盖常人之情悅其從命遜志者惡其違已守道者又君
子難進而易退况惡之乎小人易進而難退况悅之乎
是則常主之待君子也必敬而疎其遇小人也必輕而
狎狎則恩易下及疎則情難上通是以面從者日親動
則假虎威而自負也骨鯁者日疎言則犯龍鱗而必死
也故政令日以壞邦家日以傾斯所以變盛為衰轉安
為危者矣是以明王知君子之守道也雖違於已引而
進之知小人之徇惑也雖從於命推而遠之知讜言之
為良藥也雖逆於耳恕而容之知佞言之為美疢也雖
遜於心忍而絶之故政令日以和邦家日以理斯所以
變衰為盛轉危為安者矣盛衰安危之效唯明主能鍳
焉
問睦親(選左用)
對
對臣聞南面而理天下自人道始也人道之始始於親
親故堯之教也睦九族而平百姓文王之教也刑寡妻
而御邦家斯可謂教之源理之本也今陛下誠欲推其
恩廣其愛使惠洽九族化流萬人則宜乎先親後疎自
近及遠者也然則置其師傅閑之以教訓選其賢能授
之以官政或出為牧守或入為公卿如此則雖無三代
封建之官而有三代翼戴之實也使棣華之詠協於内
麟趾之風著於外所謂枝葉茂而本根可庇骨肉厚而
家國自肥則天下之人相從而化矣故曰未有九族睦
而萬人叛者也未有九族離而萬人和者也盖先王所
以布六順而化百姓敷五教而恊萬邦者由此道素行
故也
問養老(在使之夀富貴)
對
對臣聞昔者西伯善養老而天下歸之(集作心)善養者非
家至戶見衣而食之也盖能為其立田里之制以安其
業樹畜養之産以厚其生使生有所養老有所終死有
所送也近代之主以為老者非帛不煖非肉不飽而時
頒其布帛肉粟之賜則為養老之道盡於是矣臣以為
此小惠也非大德也何則賜之以布帛仁則仁矣不若
勸其桑麻之業使天下五十者可以衣帛矣賜之肉粟
惠則惠矣不若教其雞豚之畜使天下七十者可以食
肉矣然後牧以仁賢慎其刑罰雖不與之年而老者得
以夀矣不奪其力不擾其時雖不與之財而老者得以
富矣使幼者事長少者敬老雖不與之爵而老者得以
貴矣此三代盛王所以不遺年而興孝者用此道也
問御功臣之術
對
對臣聞明王之御功臣也量其功而限之以爵審其罪
而糾之以法限之以爵故爵加而知榮矣糾之以法故
法行而知恩矣恩榮並加畏愛相濟下無貳志上無疑
心此明王所以念功勞而全君臣之道也若不限之以
爵則無厭之心生矣雖極人臣之位而不知榮也若不
糾之以法則不忌之心起矣雖竭人主之寵而不知恩
也恩榮不知畏愛不立而望奉上之心盡念功之道全
或恐難矣故傳曰報者倦矣施者未厭此由爵無限而
法不行使之然也惟陛下察之
辨興亡之由(由善惡之積)
問萬姓親怨之由百王興亡之漸將獨繫於人乎抑亦
繫於君乎
對
對臣觀前代邦之興由得人也邦之亡由失人也得其
人失其人非一朝一夕之故其所由来者漸矣天地不
能頓為寒暑必漸於春秋人君不能頓為興亡必漸於
善惡善不積不能勃然而興惡不積不能忽焉而亡善
與惡始繫於君也興與亡終繫於人也何則君苟有善
人必知之知之又知之其心歸之歸之又歸之則載舟
之水由是積焉君苟有不善(二字集作惡)人亦知之知之又
知之其心去之去之又去之則覆舟之水由是積焉故
曰至高而危者君也至愚而不可欺者人也聖人知其
然故法上天不息之道以脩已法下地不動之德以安
人脩已者慎於中也慄然如履薄冰安人者敬其下也
凛然如馭朽索猶懼其未也加以樂人之樂人亦樂其
樂憂人之憂人亦憂其憂憂樂同於人敬慎著於已如
是而不興反是而不亡者自生人以来未之有也臣愚
以為百王興亡之漸在於此矣
問王澤流人心感(在恕已及物)
對
夫欲使王澤旁流人心大感則在陛下恕已及物而已
夫恕已及物者無他以心度心以身觀身推其所為以
及天下者也故已欲安則念人之重擾也已欲夀則念
人之嘉生也已欲逸則念人之憚勞也已欲富則念人
之惡貧也已欲温飽則念人之凍餒也已欲聲色則念
人之怨曠也今陛下念其重擾則煩暴之吏退矣念其
嘉生則苛酷之吏黜矣念其憚勞則土木之役息矣念
其惡貧則服御之費省矣念其凍餒則布帛禾麥之稅
輕矣念其怨曠則妓樂嬪嬙之數減矣推而廣之念一
知十盖聖人之道也始則恕已以及人終則念人而反
已故恕之又恕之則澤不得不流矣念之又念之則人
心不得不感矣澤流心感而天下不太平者未之有也
問君不行臣事(委任宰相)
對
臣聞建官施令者君所執也率職知事者臣所奉也臣
行君道則政專君行臣道則事亂專與亂其弊一也然
則臣道者百職至衆萬事至繁誠非一人方寸所能盡
也故王者但操其要擇其人而已將在乎分務於羣司
各令督責考課受成於宰相不以勞倦自嬰然後謹殿
最而賞罰焉審幽明而黜陟焉則萬樞之要畢矣故失
君道者雖多夕惕若厲之慮而彝倫未必叙也行臣事
者雖多日昃不食之勤而庶績未必凝也得其要逸而
有終非其宜勞而無功故也臣又聞坐而論道三公之
任也作而行之卿大夫之職也故陳平不知錢穀丙吉
不問死傷者此有司之職非宰相之任也夫以宰相尚
不可侵有司之職况人君可侵宰相之任乎可侵百執
事之事乎臣又聞宰相之任者上代天工下執人柄羣
職由之而理亂庶政由之而弛張君之心膂待宰相而
啓沃君之耳目待宰相而聡明設其位不可一日無其
人得其人不可一日無其寵疑則勿用用則勿疎然後
能訢合其心馴致其道盖先王所以端拱凝旒而天下
大理者無他焉委務於有司也仰成於宰相也
人之困窮由君之奢欲
問近古以来君天下者皆患人之困而不知困之由皆
欲人之安而不得安之術今欲轉勞為逸用富易貧究
困之由矯其失於既往求安之術致其利於將来審而
行之以康天下
對
對臣聞近古以来君天下者皆患人之困而不知困之
由皆欲人之安而不得安之術臣雖狂瞽然粗知之臣
竊觀前代人庶之貧困者由官吏之縱欲也官吏之縱
欲者由君上之不能節儉也何則天下之人億兆也君
者一而已矣以億兆之人奉其一君則君之居處雖極
土木之工殫金玉之飾君之衣食雖窮海陸之珍處文
彩之華君之耳目雖慆鄭衛之音厭燕趙之色君之心
體雖倦畋漁之樂疲轍跡之遊猶未至擾於人傷於物
何者以至多奉至少故也然則一縱一放而弊及於人
者又何哉盖以君之命行於左右左右頒於方鎮方鎮
布於州牧州牧逹於縣宰縣宰逹於鄉吏鄉吏傳於村
胥然後至於人焉自君至人等級若是所求既衆所費
滋多則君取其一而臣已取其百矣所謂上開一源下
生百端者也豈直若是而已哉盖君好則臣為上行則
下效故上苟好奢則天下貪暴之吏將肆心焉上苟好
利則天下聚斂之臣將寘力焉雷動風行日引月長上
益其侈下成其私其費盡出於人人亦何堪其弊此又
為害十倍於前也夫如是則君之躁靜為人勞逸之本
君之奢儉為人貧冨之源故一節其情而下有以獲其
福一肆其欲而下有以罹其殃一出善言則天下之心
同其喜一違善道則天下之心共其憂盖百姓之殃不
在乎鬼神百姓之福不在乎天地在乎君之躁靜奢儉
而已矣是以聖王之脩身化下也宫室有制服食有度
聲色有節畋遊有時不徇已情不窮已欲不殫人力不
耗人財夫然故誠發乎心德形乎身政加乎人化逹乎
天下以此禁吏則貪欲之吏不得不廉矣以此牧人則
貧困之人不得不安矣困之由安之術以臣所見其在
兹乎
文苑英華卷四百九十四
