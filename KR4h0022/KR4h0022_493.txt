文苑英華卷四百九十三宋李昉等編
直言
賢良方正直言極諫策一道
賢良方正直言極諫策(太和二年春三月)
問朕聞古先哲王之理也玄默無為端拱司契(舊唐書作思道)陶甿
心以居簡凝日用於不宰立本以厚下(諸本作厚下以立本)推誠而建
中繇是天人通隂陽和俗躋仁夀物無疵癘噫盛德之所臻
夐乎其莫可及已三代令王質文迭救而巧偽滋熾風流寖
微自漢魏已降足徵益寡朕顧昧理道祗荷丕構奉若謨訓
不敢荒寧(諸本作怠荒)任賢惕厲宵衣旰食詎追三五之遐軌庶
紹祖宗之鴻緒而心有所未逹行有所未孚由中及外闕政
斯廣是以人不率化氣或堙厄災旱竟歲播植愆時國廪罕
蓄乏九年之儲吏道多端微三載之績京師諸夏之本也將
以觀理而豪猾(舊唐書有時字)踰檢太學明教化之源也期於宣化
而生徒多惰業列郡在乎頒條而干禁或未絶百工在乎
按度而淫巧或未衰俗墮風靡積訛成蠧其擇官濟理
也聽人以言則枝葉難辨御下以法則耻格不形其阜
財發號也生之寡而食之衆煩於令而鮮於理思欲䆒
此繆盭致之治平兹心浩然若涉泉水故前詔有司博
延羣彦佇啓宿懵冀臻時雍子大夫皆識逹古今志在
康濟造庭待問副朕虚懷必當箴主之闕辨政之疵明
綱條之所紊稽庶富之所急何施斯革於前弊何澤斯
惠於下土何施而往古可近何道而和氣可充推之本源
著於條對至若夷吾輕重之權孰輔於理嚴尤底定之
策孰叶於時元凱之考課何先叔子之克平何務推此
龜鑑擇乎中庸期在洽聞朕將親覽
對劉蕡
對褐衣小臣蕡沐浴齋戒伏於彤庭之下謹頓首上言
皇帝陛下臣誠不佞有匡國致君之術無位而不得行
有犯顔敢諫之心無路而不得達但懷憤抑欝思有時
而一發耳常欲與庶人議於道商旅論於市得通上聽
一悟主心雖被妖言之罪無所悔焉况逄陛下以至德
嗣興以大明垂照詢求過闕咨訪謨猷下制中外舉能
直言極諫者臣既辱斯舉專承大問敢不悉意以言至
於上之所忌時之所禁權幸之所諱惡有司之所與奪
臣愚不識(文粹有大體二字)伏惟陛下少加優容不使聖朝有
讜直而受戮者乃天下之幸也非臣之所望也謹昧死
以對伏以聖策有思古先之理念玄默之化將欲通天
人以濟俗和陰陽以煦物見陛下慕道之誠也臣以為
哲王之理其則不遠惟陛下致之之道何如耳伏以聖
策有祇荷丕構而不敢荒寧奉若謨訓而罔有怠忽見
陛下憂勞之至(舊唐書作志)也若夫任賢愓厲宵衣旰食宜
黜左右之纖佞進股肱之大臣若夫追蹤三五紹復祖
宗宜鍳前古之興亡明當時之成敗心有所未逹以下
情蔽而不得上通行有所未孚以上澤壅而不得下浹
欲俗之化也在脩已以先之欲氣之和也在遂性以導
之救災旱在致乎精誠廣播植在視乎食力國廩罕蓄
本乎冗食尚繁吏道多端本乎選用失當豪猾踰檢由
中外之法殊生徒惰業由學校之官廢列郡干禁由授
任非人百工淫巧由制度不立伏以聖策有擇官濟理
之心阜財發號之嘆見陛下教化之本也且進人以行
則枝葉安有難辨乎防下以禮則恥格安有不形乎念
生寡而食衆則可罷斥惰游念令煩而理鮮要在察其
行否博延羣彦願陛下必納其言造庭待問則小臣其
(諸本作安)敢愛死伏以聖策有求賢箴闕之言審政辨疵之
令(舊書作念)見陛下咨訪之心勤也遂小臣屏奸豪之志則
弊革於前守陛下念康濟之言(唐書作心文粹作方)則惠敷于(文粹)
(作孚於)下邪正之道分而往古可近禮樂之方著而和氣
克充至若夷吾之法非皇王之權嚴尤所陳無最上之
策元凱之所先不若唐堯之考績叔子之所務不若虞
舜之舞干且俱非大德之中庸未可為上聖之龜鑑又
何足為陛下道之哉或有以繫安危之機兆存亡之變
者臣請披瀝肝膽為陛下别白而重言之臣前所言(諸本)
(作謂)哲王之理其則不遠者在陛下慎思之力行之始終不
懈而已臣謹按春秋元者氣之始也春者歲之始也春
秋以元加於歲以春加於王明王者當奉若天道以謹
其始也乂舉時以終歲舉月以終時春秋雖無事必書
首月以存時明王者當奉若天道以謹其終也王者動
作始終必法於天者以其運行不息也陛下既能謹其
始又能謹其終懋而脩之勤而行之則可以執契而居
簡無為而不宰矣廣立本之大業崇建中之盛德矣又
安有三代循環之弊而為巧偽滋熾之漸乎臣故曰惟
陛下致之之道何如耳臣前所謂若夫任賢愓厲宵衣
旰食宜黜左右之纖佞進股肱之大臣者實以陛下憂
勞之至也臣聞不宜憂而憂者國必衰宜憂而不憂者
國必危今陛下不以國家存亡之計社稷安危之策而
降於清問臣未知陛下以為布衣之臣不足以(新唐書作與)
定大計也耶或萬幾之勤而聖慮有所未至耶不然何
宜憂者而不先憂乎臣以為陛下之所慮者宜先憂(七字)
(諸本作所宜先憂者)宫闈將變社稷將危天下將傾海内將亂此
四者乃國家已然之兆故臣謂聖慮宜先及之夫帝業
既艱難而成之胡可容易而守之昔太祖肇其基高祖
勤其績太宗定其業玄宗繼其明至于陛下二百有餘
載矣其間明聖相因擾(唐書作憂)亂繼作未有不委用賢士
親近正人而能紹興徽烈者也或一日不念則顛覆大
器宗廟之耻萬古為恨臣謹按春秋人君之道在體元
以居正昔董仲舒為漢武帝言之略矣其所未盡者臣
得為陛下備而陳之夫繼故必書即位所以正其始也
終必書所終之地所以正其終也故君者所發必正言
所履必正道所居必正位所近必正人臣又按春秋閽
寺殺吴子餘祭書其名(三字舊唐書作不書其君)春秋譏其疎遠賢
士眤近刑人有不君之道矣伏唯陛下思祖宗開國之
勤念春秋繼故之戒將明法度之端則發正言而履正
道將杜簒弑之漸則居正位而近正人遠刀鋸之殘親
骨鯁之直輔(文粹作相)臣得以專其任庶寮(唐書作職)得以守其
官奈何以䙝近五六人揔天下之大政外專陛下之命
内竊陛下之權威懾朝廷勢傾海内羣臣莫敢指其狀
天子不得制其心禍稔蕭墻奸生帷幄臣恐曹節侯覽
復生於今日矣此宫闈之所以將變也臣謹按春秋魯
定公元年春王不書正月者春秋以為先君不得正其
終則後君不得正其始故曰定無正也今忠賢無腹心
之寄閽寺專廢立之權陷先帝不得正其終致陛下不
得正其始况皇儲未建郊祀未脩將相之職不歸名分
之宜不定此社稷之所以將危也臣謹按春秋王札子
(舊唐書作禮字)殺召伯毛伯春秋之義兩下相殺不書而此書
者重其專王命也夫天之所授者在君君之所操者在
命操其命而失之者是不君也侵其命而專之者是不
臣也君不君臣不臣此天下所以將傾也臣謹按春秋
晉趙鞅以晉陽之兵叛入于晉書其歸者以其能逐君
側之惡人以安其君故春秋善之今威柄陵夷藩臣跋
扈或有不達人臣之節首亂者以安君為名不䆒春秋
之微稱兵者以逐惡為義則政刑不由乎天子征伐必
自於諸侯此海内所以將亂也故樊噲排闥而雪涕袁
盎當車以抗詞京房發憤以殞身竇武不顧而畢命此
陛下皆明知之耳(舊唐書作矣)臣謹按春秋晉狐射姑殺陽
處父書襄公殺之者以其君漏言也襄公不能固陰重
之機處父所以及戕賊之禍故春秋非之夫上漏其情
則下不敢盡意上洩其事則下不敢盡言故傳有造膝
詭詞之文易有失身害成之戒今公卿大臣非不欲為
陛下言之慮陛下必不能用之(新唐書作不能用也文粹作忽而不用之)陛
下既忽之而不用必洩其言臣下既言之而不行必嬰
其禍適足以鉗直臣之口而重姦臣之威是以欲盡其
言則有(諸本作起)失身之懼欲盡其意則有害成之憂故低
(舊唐書作徘)徊欝塞以俟陛下感悟然後盡其啓沃耳陛下
何不以聽朝之餘明御便殿召當時賢相與舊德老臣
訪持變安危之謀求定傾救亂之術塞陰邪之路屛䙝
狎之臣制侵陵迫脇之心復門戶掃除之役戒其所宜
戒憂其所宜憂既不得理於前當理於後不得正其始
當正其終則可以虔奉典謨克承丕構終任賢之效無
旰食之憂矣臣前所謂若夫追蹤三五紹復祖宗宜鍳
前古之興亡明當時之成敗者臣聞堯舜之為君而天
下大理者以其能任九官四岳十二牧不失其舉不二
其業不侵其職居官惟其能左右惟其賢元凱在下雖
微而必舉四凶在朝雖強而必誅考其安危明其取舍
至秦之二代漢之元成咸願措國如唐虞致身如堯舜
而終敗亡者以其不見安危之機不明取舍之道不任
大臣不辨奸人不親忠良不遠讒佞伏願陛下察唐虞
之所以興而景行於前鍳秦漢之所以亡而戒懼於後
陛下無謂廟堂無賢相庶官無賢士今綱紀未絶典型
猶在人誰不欲致身為王臣致時為昇平陛下何忽而
不用之邪又有居官非其能左右非其賢其惡如四凶
其詐如趙高其姦如恭顯者陛下又何憚而不去之邪
神器固有歸天命固有分祖宗固有靈忠臣固有心陛
下其念之哉昔秦之亡也失於強暴漢之亡也失於微
弱強暴則賊臣畏死而害上微弱則姦臣擅權而震主
臣伏見敬宗皇帝不虞亡秦之禍不翦其萌伏惟陛下
深軫亡漢之憂以杜其漸則祖宗之鴻緒可紹三五之
遐軌可追矣臣前所謂陛下心有所未逹以下情塞而
不得上通行有所未孚以上澤壅而不得下浹者且
百姓有塗炭之苦陛下無由而知則陛下有子惠之心
百姓無由而信臣謹按春秋書梁亡不書取者梁自亡
也以其思慮昏而耳目塞上出惡政人為寇盜皆不知
其所以然以自取其滅亡也臣聞國君之所以尊者重
其社稷也社稷之所以重者存其百姓也苟百姓之不
存則雖社稷不得固其重苟社稷之不重則雖國君不
得保其尊故理天下者不可不知百姓之情也夫百姓
者陛下之赤子陛下宜命慈仁者親之育之如保傅焉
如乳哺焉(二句文類作如母之乳哺焉)如師之教導焉故人之於上
也敬之如神明愛之如父母今或不然陛下親近貴倖
分曹建署補除卒吏召致賓客因其貨賄假其氣勢大
者統藩方小者為牧守居上無清惠之政而有饕餮之
害居下無忠誠之節而有奸欺之罪故人之於上也畏
之如豺狼惡之如讎敵今四海困窮處處流散饑者不
得食寒者不得衣鰥寡孤獨者不得存老幼疾病者不
得養加以國權兵柄專在左右貪臣聚斂以固寵奸吏
夤緣而弄法冤痛之聲上逹于九天下入于九泉鬼神
為之怨怒陰陽為之愆錯君門九重(唐書作萬里)而不得告
訴士人無所歸化百姓無所歸命官亂人貧盜賊並起
土崩之勢憂在旦夕即不幸因之以師旅(舊唐書作疾癘)繼之
以凶荒臣以謂陳勝吳廣不獨生於秦赤眉黃巾不獨
生於漢臣所以為陛下發憤扼腕腐心泣血耳如此則
百姓有塗炭之苦陛下何由而知之乎陛下有子惠之
心百姓安得而信之乎致使陛下行有所未孚心有所
未逹者固其然也臣聞昔漢元帝即位之初更制七十
餘事其心甚誠其稱甚美然紀綱日紊國祚日衰奸兇
日強黎元日困者以其不能擇賢明而任之失其操柄
也自陛下御宇憂勤兆庶屢降德音四海之内莫不抗
首而長息自喜復生於死亡之中也伏願陛下慎終如
始以塞萬方之望誠宜揭國權以歸其相持兵柄以歸
其將去貪臣聚斂之政除奸吏夤緣之害惟忠賢是近
惟正直是用内寵便辟無所聽焉選清慎之官擇仁惠
之長毓之以利煦之以和教之以孝慈導之以德義去
耳目之塞通上下之情俾萬國歡康兆人蘇息則心無
所不逹而信(諸本作行)無所不孚矣臣所言欲人之化也在
脩已以先之者臣聞德以脩已教以導人脩已也(舊唐書作)
(脩之也唐文類作脩之德)則人不勸而自至導人也(唐書作道之也文類作導之教)
則人敦行而率從是以君子欲政之必行也故以身先
之欲人之從化也故以道御之今陛下先之以身而政
未必行御之以道而人未從化豈不以立教之旨未盡
其方耶夫立教之方在乎君以明制之臣以忠行之君
以知人為明臣以匡時為忠知人則任賢而去邪匡時
則固本而守法賢不任則重賞不足以勸善邪不去則
嚴刑不足以禁非本不固則人流法不守則政散而欲
教之使必至化之使必行不可得也陛下能斥奸邪不
私其左右舉賢正不遺其疎遠則化洽於朝廷矣愛(文粹)
(作勸)人以敦本分職而奉法脩其身以及其人始於中而
成於外則化行於天下矣臣前所言欲氣之正也在安
其情以和之者(諸本作在遂性以導之者)當納人於仁夀也夫欲人
之仁夀也在乎立制度脩教化夫制度立則財用省財
用省則賦斂輕賦斂輕則人富矣教化脩則爭競息爭
競息則刑罰清刑罰清則人安矣既富則仁義興焉既
安則夀考生(唐書作至)焉仁夀之心感於下和平之氣應於
上故災害不作休祥荐臻四方底寧萬物咸遂矣臣前
所言救旱災在致乎精誠者臣謹按春秋魯僖公一年
之中三書不雨者以其人君有恤人之志也魯文公二
年之中一書不雨者以其人君無憫人之心也故僖致
精誠而不害物文無憫恤而變(唐書作旱)成災陛下誠能有
恤人之心則無成災之變矣臣前所言廣播植在視乎
食力者臣謹按春秋君人者必時視人之所勤人勤於
力則功築罕人勤於財則貢賦少人勤於食則百事廢
今財食與人力皆勤矣願陛下廢百事之用(舊唐書作勞)以
廣三時之務則播植不愆矣臣前所言國廪罕蓄本乎
冗食尚繁者臣謹按春秋臧孫辰告糴於齊春秋譏其
國無九年之蓄一年不登而百姓饑臣願斥游惰之徒
(舊唐書作人)以督其耕植省不急之務(文粹作費)以贍其黎元則
廩蓄不乏矣臣前所言吏道多端本乎選用失當者由
國家取人不盡其材任人不明其要故也今陛下之用
人也求其聲而不求其實故人之趨進也務其末而不
務其本臣願覈考課之實定遷序之制則多端之吏道
息矣臣前所言豪猾踰檢由中外之法殊者以其官禁
不一也臣謹按春秋齊桓公盟諸侯不書日而葵邱之
盟特以日者美其能宣明天子之禁率奉王官之法故
春秋備而書之夫官者五帝三皇之所建也法者高祖
太宗之所制也法宜畫一官宜正名今又分外官中官
之員立南司北司之局或犯禁於南則亡命於北或正
刑於外則破律於中法出多門人無所措實由兵農勢
異而中外法殊也臣聞古者因井田以制軍賦間農事
以脩武&KR0640;提封約卒乘之數命將在公卿之列故兵農
一致而文武同方可以保乂邦家式遏亂略(舊唐書作禍亂)暨
太宗皇帝肇建邦典亦置府兵臺省軍衛文武參掌居
閒歲則櫜弓力穯將有事則釋耒荷戈所以脩復古制
不廢舊物今則不然夏官不知兵籍止於奉朝請大將
(文粹作六軍)不主兵(諸本作武)事止於養勲階軍容合中官之政
戎律附内臣之職首一戴武弁嫉文職如仇讎足一蹈
軍門視農夫如草芥謀不足以翦除奸兇而詐足以抑
揚威福勇不足以鎮衞社稷而暴足以侵軼里閭羈紲
藩臣干陵宰輔隳裂王度汨亂朝經張武夫之威上以
制君父假天子之命下以馭英豪有藏奸觀釁之心無
仗節死難之義豈先王經文緯武之旨耶臣願陛下貫
文武之道均兵農之功正貴賤之名一中外之法還軍
伍之職脩省署之官近崇貞觀之規遠復成周之制自
邦畿以刑于萬國始天子而(諸本作以)逹于諸侯則可以制
豪猾之強無踰檢之患矣臣前所言生徒惰業由學校
之官廢者盖以國家貴其禄而賤其能先其事而後其
行故庶官乏通經之學諸生無脩業之心矣臣前所言
列郡干禁由授任非其人者臣以為刺史之任理亂之
根本繫焉朝廷之法制在焉權可以抑豪猾恩可以惠
孤寡強可以禦奸寇政可以移風俗其將校曾經戰陣
及功臣子弟各請隨宜酧賞如(新唐書作苟)無理人之術者
不當授任此官則絶干禁之患矣臣前所言百工淫巧
由制度不立者臣請以官位禄秩制其器用車服禁金
銀珠玉錦綉雕鏤不蓄於私室則無蕩心之巧矣臣前
所言辨枝葉者在考言以詢行也臣前所言形耻格者
在道德而齊禮也臣前所言念生寡而食衆可罷斥游
惰者已備之於前矣臣前所言令煩而理鮮要在觀察
賢否者臣聞號令者乃理國之具也君審而出之臣奉
而行之或虧益止畱(五字舊唐書文粹作或虧上旨)罪在不赦今陛下
令煩而理鮮得非持之者為所蔽欺乎臣前所言博延
羣彦願陛下必納其言造庭待問則小臣豈敢愛死者
臣聞晁錯為漢畫削諸侯之策非不知其禍之將至也
忠臣之心壯夫之節苟利社稷死無悔焉今臣非不知
言發而禍應計行而身戮盖所以痛社稷之危哀生人
之困豈忍姑息時忌竊陛下一命之寵哉昔龍逄死而
啓殷比干死而啓周酈生死而啓漢陳蕃死而啓魏今
臣之来也有司或不敢薦臣之言陛下又無以察臣之
心退必受戮於權臣之手臣幸得從四子遊於地下固
臣之願也所不知殺臣者臣死之後將孰為啓之哉至
於人主之闕政教之疵前日之弊臣既言之矣若乃流
下土之惠脩近古之理而致其和平者在陛下行之而
已然上之所陳者實以臣親承聖問敢不條對雖臣之
愚以為未及教化之大端皇王之要道伏惟陛下事天
地以教人敬奉宗祀以教人孝養高年以教人悌(二唐書有)
(長字)育百姓以教人慈(二唐書作幼字)調元氣以煦育扇太和於
仁夀可以逍遥而無為端(二唐書作垂字)拱而成化至若念陶
鈞之道在擇宰相而任之使權造化之柄念保定之功
在擇庶官而任之使專職業之守分萬姓之愁痛在擇
長吏而任之使明惠養之術自然言足以為天下教動
足以為天下法仁足以勸善義足以禁非又何宵衣旰
食勞神愓慮然後以致其理哉謹對
文苑英華卷四百九十三
