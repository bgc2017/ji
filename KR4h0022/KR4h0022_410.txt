文苑英華卷四百十宋李昉等編
郡牧一
諸州刺史
授成善威等刺史制李嶠
鸞臺壯武將軍行定王府典親亊典軍上柱國成善威
效績藩邸宣功戎陣新除中大夫守甘州刺史上柱國
卜處冲久參武衞夙奉文貔(一作&KR1290;)張掖遐陬老綿故俗
地連荒憬人藉撫循寄以皇華(一作厚城)佇觀美績善威可
使持節甘州諸軍事守甘州刺史處冲可使持節龍州
諸軍事守龍州刺史散官勲如故仍並馳驛赴任主者
施行
授坊州刺史豆盧志静等官制
鸞臺太中大夫坊州刺史上輕車都尉郢城郡開國公
豆盧志静等登朝受服咸積歲年蒞職當官並有聲稱
與我共理實存咨岳代天無曠受任得人分命良材佇
觀美績可依前件主者施行
授源復等諸州刺史制孫逖
門下太中大夫使持節徐州諸軍事守徐州刺史上柱
國源復等雅才清識踐行立名政表於良康(一作惟良)歌聞
於是頼或歲年滋久必在於更遷或風俗異宜各期於
適用俾膺俞往以副僉諧可依前件
授韓朝宗等諸州刺史制
門下朝請大夫使持節都督洪州諸軍事守洪州刺史
上柱國長山縣開國伯韓朝宗等開濟宏才弘深雅量
或累升清要常展用於高資或頻膺刺舉久馳名於列
郡振其淹滯任以器能宜遞遷於遠近俾更踐於中外
可依前件
授元彦冲等諸州刺史制
門下理人之吏深誡於數易度才而遷必憑於久次朝
議大夫使持節都督越州諸軍事守越州刺史元彦冲
等幹能自達政術有聞化行一郡並逾四稔克愼終始
不愆名實宜有遞遷更膺分命書不云乎三載考績黜
陟幽明舊章則然古制斯在今所進轉皆為限約並須
畫一無相奪倫庶懲欲速之人將致有常之化凡厥共
理宜悉其心可
授崔翹等諸州刺史制
門下中散大夫前使持節滑州諸軍事守滑州刺史上
柱國崔翹等詞學為門貞廉作吏並久從官序能效公
心禮及既祥皆聞於俯就才有所適宜在於分官可依
前件
授宋樽等諸州刺史制
門下朝議大夫前使持節仙州諸軍事守仙州刺史上
柱國宋樽等或郡國良吏或朝廷吉人咸勵厥躬克勤
于位循名考行揆務量能宜受命於分官俾呈才於庶
績可依前件
授張敬輿等諸州刺史制
門下太中大夫使持節鄭州諸軍事守鄭州刺史上柱
國張敬輿等克脩名操久踐衣冠咸適用於當時各效
能於列郡風謠具舉歲序皆深曾是移官用叶平分之
義或因去職宜承並命之恩可依前件
授翟璋等諸州刺史制
門下中散大夫守將作少匠上柱國翟璋等名跡脩謹
藝能該博或累升清秩或久踐通班三年有成各呈才
於外郡庶官無曠咸勵節於中朝重寄所難分憂是屬
宜膺稍遷之舉用叶汝諧之命可依前件
授秦昌舜等諸州刺史制
勑中散大夫守常山郡太守秦昌舜等器能足用政術
多方頃在列藩皆聞致理或居官已久或去職當遷長
史缺官中朝慎擇宜膺並命更委親人可依前件
授劉體微等諸州刺史制
門下太中大夫前使持節鄭州諸軍亊守鄭州刺史上
柱國博陽縣開國男劉體微等器能具舉言行兼資嘗
踐郎官頻更吏職令名無替成績有聞宜受任於藩邸
俾榮遷於郡國可依前件
授裴煒等諸州刺史制
門下中大夫前守安定郡太守裴煒等位分中外名著
朝廷或課績多年或招輯成政禮云終服官以授人舊
章斯在新命宜及俾膺藩岳之任更展循良之稱可依
前件
授魏哲等諸州刺史制
門下前歙州刺史魏哲等以能入仕以疾廢官頃曾罷
歸亦云淹久勿藥有喜既善攝生之術度才而用宜承
舉滯之恩可依前件
授李昇朝等諸州刺史制
門下亳州刺史李昇朝等並膺時選俾踐官資才器則
殊行能皆著或居喪之禮俯就於外除或同氣之親有
妨於聮事或近停郡職或久滯王門宜各稍遷俾從分
命可依前件
授季良等諸州刺史制
門下守太子中允季良等早推言行兼有幹能從官必
聞服勤斯久分憂是屬慎擇為難宜副恤人之心俾諧
良吏之選可依前件
授韓察等明通沔三州刺史制元稹
勑朕子育兆人懔乎懼一物之不至將我德澤流布於
(集作于)遠邇者其惟良二千石乎朝議郎前守京兆府富
平縣今賜緋魚袋韓察等久於吏職皆著能名或常奉
詔條風聲尚在或歴居郊甸惠養有方命汝臨人勿違
其俗夫明近於海懦則姦生通邇於巴急則吏擾沔當
津會滯則人怨(集作怨起)推是三者引而伸之然後可以分
吾(二字集作憂人之)憂矣爾其勉之可依前件
授蕭睦鳳州周載渝州刺史制
勑前劒南三川榷鹽判官殿中侍御史内供奉蕭睦前
知鹽鐵轉運山南東道院事殿中侍御史周載等田文
學古施於有政三驗所至莫匪良能河池近藩南平東
險綏戎阜俗必藉長才副我虛求(一作懷)牧兹凋廢事時
農勸用節人安三年有成惟乃之效睦可鳳州刺史載
可渝州刺史
授元輿(集作藇下同)等杭濠歙泗(疑作興)諸州刺史制
前人
勑朝散大夫守饒州刺史元輿等自天子至于侯甸男
邦小大之勢(集作勞非)不同子育黎元其揆一也是以郎官
出宰百里牧守入為三公此所以前代稱理古也近俗
偷末倒置是非省寺以地望自高郡縣以勢卑自劣盤
牙不觧稂莠不除比比有之患皆由此起今餘杭鍾離
新安順政(乃興州)三有財賦(集作用)一隣戎狄將有所授每
難其人以輿之理謀甄明以弘度之奏議詳允以學亮
之學古從政以達(集作公逵)之守道立身僉命為邦庶可以
勝殘(集作庶可勝殘而)去殺矣各奉詔條用慰煢獨可依前件
授楊潛洋州刺史李繁遂州刺史史備濠州刺
史等制白居易
勑朝散大夫守尚書金部郎中上柱國楊潛温厚静專
有端士之操朝議大夫前使持節吉州諸軍事守吉州
刺史上柱國襲鄴縣開國侯李繁精強博敏有才子之
稱將仕郎前使持節光州諸軍事守光州刺史雲騎尉
史備變通健决有能(集作良)吏之用而皆(集作能)本於文學
輔以政事為郎見其行為郡聞其聲夫洋束梁之險遂
居蜀之腴濠搤淮之要三者皆名郡也今吾提三郡而
委之三吏得不思勤儉教導勞來安輯膏雨吾土而襦
袴吾人者乎潛可使持節洋州諸軍事守洋州刺史散
官勲如故繁可使持節都督遂州諸軍事守遂州刺史
散官勲封如故備可使持節濠州諸軍亊守濠州刺史
充本州團練渦口西城等使散官勲如故
授周愿衡州刺史尉遲銳漢州刺史薛鯤河中
府少尹等制
勑前復州刺史周愿等夫勞者之思休息病者之思救
療人之本情也今兵戈甫定物力未豐如聞湘衡巴漢
之間人猶疲困宜擇良二千石俾休息而救療之而愿
銳鯤等前以符竹分領三郡皆有善政達于朝廷舉課
考能無愧是選息勞救病其有望於汝乎河中吾之股
肱郡也貳尹職而佐府事者亦在得人命鯤處之無荒
厥職可依前件
授韋彪王府長史楊歸厚唐州刺史劉旻雅州
刺史等制
勑韋彪等善官人者先考其能然後授以事任使輪轅
鑿柄各適其用則郡職庶政得以交脩今以彪官久年
高勌於為政俾從優逸入補王宫以歸厚文行器能辱
在巴峽勵精為理績茂課高區區方(集作萬)州豈盡所用
宜移大郡稍展其(集作竒)才以旻早著戎功通詳吏事西
南物土㒺不周知習俗從宜宜守嚴道分命以職各用
所長庶乎咸脩乃官同底于理可依前件
授鄭公逵王府長史李循興州刺史制
前人
勑鄭公逵等或以行稱或因(集作以)才舉進脩所致班秩
不卑改命序遷各適其用且乘朱輪於國(集作郡)邸曳長
裾於王門士夫之子名官至斯亦不為不遇也立朝案
部各敬爾官可依前件
授李諒泗州刺史兼團練使當道兵馬留後兼
侍御史賜紫金魚袋張愉岳州刺史制
前人
勑扼淮壓湖之列城曰泗與岳州車會焉軍戎屯焉是
二郡守不易為政先是守領者多會有故歲時罷去長
吏數易人必重困宜擇良二千石救而養之以諒自登
城長訖尚書郎中間又再為州牧三宰劇縣皆苦心䘏
隱煦嫗及物操刃決滯砉騞有聲而愉亦學古入仕甚
自脩餙河西有政次於諒焉故命愉守岳命諒守泗仍
以戎職留事憲簡章綬一加於諒諒其聽之哉異日吾
將以重官劇職處爾爾安得不副吾所急用爾所長更
宜以難理之郡自試耳可依前件
授灃州刺史李肇中散大夫郢州刺史王鎰朗
州刺史温造竝朝散大夫等制
前人
勑朝請大夫使持節灃州諸軍事守灃州刺史上柱國
賜紫金魚袋李肇等乃者李景儉使酒獲戾而肇等與
之會合飲失於檢慎宜有所懲由是左遷分為郡守今
首坐者既復班列緣累者亦當徵還但以長吏數易為
(集作其)弊頗甚况聞三郡皆有政能人方便安不宜遷換
故吾以采章階級並命而就加之盖漢制進爵秩降璽
書慰勞良二千石之旨也爾當是命得不勉哉可依前
件
授李諒壽州刺史薛公幹泗州刺史制
前人
勑壽州刺史李諒等詩云愷悌君子人之父母朕三復
斯言往往興歎安得循吏俾父母吾人乎吾前命諒為
泗州未即路會壽守植卒因改諒守壽命公幹守泗諒
之理課前詔詳矣而公幹自尚書郎連領二郡政平法
一甚便於人加以有理戎之材可付留事故輟軍保(一作)
(倅)仍憲秩而兼寵之夫壽與泗皆郡之大者也諒與公
幹皆二千石之良者也以大郡委良吏不亦宜乎噫諒
無忘澄城之理公幹無替毫城之政則愷悌之化吾有
望於二郡焉各依前件
授王計萊州刺史吳暐蓬州刺史制
前人
勑吳暐等咸以材略載筆從戎(集作軍)藝學智謀霈然足
用多歴年紀(一作祀)備嘗艱危進退周旋不聞失道司徒
弘正詳奏以聞因以竹符分命試吏而萊蓬二郡各介
一方牧人者但不擾其心不奪其力則雖華夷南北土
物不同皆可以自足自遂矣宜有(集作用)此道往安(闕)
可依前件
除郎官分牧諸州制
勑漢宣帝云與我共理者其唯良二千石乎誠哉是言
也(集無也字)朕每三復安得循吏副吾此心今之臺郎一時
妙選嘗經任歴率有才用雖典曹庀事其務非輕而䘏
隱分憂所寄尤重是用竝命分牧吾人歲時之間期於
報政戶部郎中某可某州刺史吏部郎中某可某州刺
史朕高懸爵賞佇期酬效咨爾夙夜其念之哉無俾龔
黃專美前代可
授裴浰郭曥等諸州刺史制李虞仲
勑朝散大夫前守蓬州刺史上輕車尉裴浰朝議郎前
守通州刺史賜緋魚袋郭矑等夫上之化下猶泥之在
鈞唯甄者之所為耳以爾等前所為政皆播能名人多
袴襦之謠理有綏定之績衡陽苞湖賦繁地闊尤藉良
牧以扇仁風勉奉詔條陟明斯在浰可守衡州刺史散
官勲如故曥可守利州刺史散官賜如故
授王承休等諸州刺史制
勑致果校尉守右監門衞將軍兼御史中丞王承休朝
議郎守太子少尹賜紫金魚袋王弘質等咸以事勞顯
於中外或武稱和義環衞有嚴或吏能適時長征攸佐
循其履歴頗謂優深寵以郡符俾洽條理夫以巴賨雜
俗山谷異宜必在通其有無繕其征賦勉兹勤䘏用表
分憂承休可朝請郎使持節陵州諸軍事陵州刺史散
官如故弘質可使持節澤州諸軍事守澤州刺史散官
賜如故
文苑英華卷四百十
