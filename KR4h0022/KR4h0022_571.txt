文苑英華卷五百七十二宋李昉等編
宰相讓官一
為魏王讓知政事第二表一首
為王及善讓内史第二表一首
為王方慶讓鳳閣侍郎表二首
為楊執柔讓同鳳閣鸞臺平章事表一首
讓知政事表一首
讓同平章事表一首
讓鸞臺侍郎表一首
為張令讓麟臺監封國公表一首
代家君讓左僕射表一首
代家君讓侍中表一首
為王尚書讓宰相表一首
為李尚書讓兼左僕射表二首
為韋相公讓豳公表一首
為魏王讓知政事第二表李嶠
臣某言臣由衷之辭已具前表分外之澤仍叨後恩祗
命低徊不知所處臣某誠惶誠恐頓首頓首死罪死罪
臣九能無術五伎不成空荷陶甄竟微知效陛下篤猶
子之愛用家人之慈流其渥恩被以簪組析珪分器等
姬氏之藩維裂壤誓河承漢家之禮秩皇儀曉列拜金
扆而升玉墀仙蹕晨遊陪栢梁而侍蒿柱在臣榮幸實
冠等夷惟臣妄庸已成忝越豈可以仍祗大命更竊厚
恩任濟時之股肱為巨川之舟檝且臣屬居宗室地接
葭莩惟社稷之安危乃門庭之休戚豈不願磨頂至踵
裨高益深徒以智力有涯勉強無地懼傾輈之為敗憂
折鼎之生災匪藏器而謀身實輸誠而體國伏乞俯矜
愚劣永鍳隆替思懋賞懋官之義用知臣知子之心特
停過恩速寢嚴命則物情輿議咸仰於至公叨榮謬官
不塵於則哲無任慙懼屏營之至謹詣閤奉表以聞
為王及善讓内史第二表
臣及善言臣叨荷殊私冐陳至懇而惕慮昏於凡識深
誠蔽於短辭丹槩罔通紫泥徒渥祗奉還答周惶失措
臣中謝臣才疎行缺運偶時來榮匪德遷官由恩達法
河象岳升臺歷府行參八命坐陟九霄彤軒皂騶非振
鷺之飾青組丹紱是濡鵜之譏施重丘山效微涓滴妨
賢自久速謗滋深頃因齒髮之衰得蒙骸骨之賜西河
退老非翫經書東海歸閒空求藥餌方養支離之疾翻
成愷悌之恩曲降絲綸重收簮屨(一作履)徵榮槁木責焰
寒灰將使策蹇磨鉛入總樞秘牽羸引憊參典鈞石仰
抃恩渥顧探心守桑榆且晏蒲柳先秋方與絳縣老人
論其甲子淄川艾耋比其容貌將何以對敭金扆趨奉
玉墀當鳳沼之便蕃望龍闈之清切况寅亮皇極經綸
帝道功參濟巨義等作霖隆替是因具瞻斯在永言授
受豈當容易是用深鍳陳力載懷天休心憂折鼎乞保
懸車且今百度惟貞九流式序鵷鴻齊列俊乂在官可
使畫虎(唐詩作武)承羞豐貂竊幸謬中孚之好爵辱大雅之
能官伏願深惟至公俯收曲澤矜此疲劣改命才賢則
器滿之凶不累於愚叟棟隆之吉永光於聖代無任慙
懼屏營之至謹重詣朝堂奉表以聞
為王方慶讓鳳閤侍郎表
臣某言伏奉恩制以臣為鳳閤侍郎同鳳閤鸞臺平章
事恩寵光臨奬飾踰分虔荷明命營魂失守臣某中謝
臣學非儒墨術異商韓文乏斧藻藝慙刀筆屬乾坤貞
觀日月光暉飛龍在天而庶物咸覩仙兔離畢而羣萌
皆潤遂得封植樗散謬齒於翹薪剪拂駑駘濫陪於逸
驥驟荷私遇頻階榮擢入參丹閤出擁彤騶爰自海邦
遂升河輦佩若若之綬騖轔轔之轂叨恩竊幸空變星
霜尸祿妨官曾微報效宜受素飡之責翻成黃閤之榮
夕拜𤨏闈朝陪禁省敢希任先淑睿之美每憂王歆謬
誤之失而天慈逾渥聖澤無涯爰廻斗極之暉更寵掖
垣之授下神畿而入仙禁未變葭灰自鸞渚而遊鳳池
僅彫蓂葉荀侯之十旬累命未可為儔車公之一日九
遷曾無足比既超倫而邁等實負愧而承羞臣亦何人
敢叨非據况樞秘之重絲綸是職言參玄化步入紫微
臣蒲柳既秋桑榆漸迫耄期云及衰疾徂侵以日昳之
歌當夜行之罪招愆獲謗非為身謀敗駕傾餗將貽國
負蓋力周於用則輕重咸宜任(一作用)過其常知鉅細同
躓伏願察臣知止之分矜臣自量之情(闕)廻三
舍之光油然作雲垂九霄之澤曲收過謬改命才賢則
維鵜之譏不起於輿誦振鷺之詠復聞於朝序無任悚
懼之至謹詣朝堂奉表以聞所讓人别狀封進臣某誠
惶誠恐頓首頓首死罪死罪謹言
第二表
臣某言臣由衷之祈已具前奏而不次之澤仍垂後恩
俯仰慙懼莫知啓處臣某誠惶誠恐頓首頓首死罪死
罪臣爰從壯齒不逮儕流况在耄期曾何志力嗟負鼎
之無術患挈瓶而屢空徒以慶雲垂津枯槁蒙澤杲日
流煦嚴(一作甲)霜不凋貪及聖明之辰願從簮屨之列僶
俛榮祿推遷歲時豈忘陳力之言方致乞骸之請不謂
聖慈廻睠天造曲成東膠尚賢未始澄汰西伯養老更
垂優渥拔跡囂滓之曹假寵神仙之署二離齊景八舍
連芳欵段涉千里之途輪囷為萬乘之器龍池沐髮始
暢前榮鳳沼躍鱗旋叨後命顧兹疲朽理絶琢磨在方
圓而罕施顧長短而無取豈可以仍塵帝載累紊國經
使身貽鼎覆之憂朝失棟隆之舉是用内慙外懼夕惕
晨興輕薦本誠敢謝非飾伏乞矜臣難奪之志體臣不
移之愚特停過恩改命賢哲則濟濟之詠復聞於聖朝
洋洋之美不專於曩載無任慚懼之至謹重詣朝堂奉
表以聞
為楊執柔讓同鳳閤鸞臺平章事表
前人
臣某言伏奉恩制命臣同鳳閤鸞臺平章事受命祗懼
俄驚魂爽臣執柔誠惶誠恐頓首頓首死罪死罪臣聞
任官擇人哲王之所不易陳力審分忠臣之所宜守固
當使寵私路絶公直道行然後能謗讟不興緝熙有寄
臣材非上達地則外姻攀日月之末光承雨露之餘渥
遂得持衡天闕攝職斗樞塵八座之政本忝三軍之戎
務高秩厚位徒辱於庸虛弱霧輕埃竟微於答效盤桓
寵祿僶俛歲時甘受維鵜之刺寧懷振鷺之舉而聖慈
無已天造彌隆復使參掌國鈞預聞執政撫已慙悸捫
心震越夫以衡石萬幾鹽梅三鉉參翕闕(疑作闢)之玄造
輔丹青之景化自非媵莘占渭出昴乘箕安可寅亮帝
圖弼諧邦教臣之蒙蔽久塵聽覧豈足以傍允物情上
廻天鍳承舟檝之遠託當股肱之重寄伏願暫停旒纊
俯擇芻蕘搜訪才良用平分之道屏絶私昵收曲成之
惠則域中多幸天下至公豈惟匪服免譏臣無器滿之
懼固亦得賢斯在朝有棟隆之吉無任慙悚之至謹詣
朝堂奉表以聞
讓知政事表
臣某言伏奉恩旨令臣同鳳閤鸞臺平章事有命自天
光寵踰量如集于木啓處失圖臣嶠誠惶誠恐頓首頓
首死罪死罪臣聞簡賢任能百揆所以時叙謬官失職
九流於是咸曠隆替所寄義不可輕臣才實凢庸志無
遠大叨預簮履遂升臺閤踐金門而遊石室掌狐史而
參鳳綸被蜉蝣之衣徒竊榮寵接鴛鷺之羽久慙尸曠
甘受妨賢之責忽承非次之恩仍使參預機衡獻替帷
幄持濟巨之舟楫味和羹之醯醢以挈瓶之智陪負鼎
之遊將何以祗奉帝難弼亮皇極况丹青所運鼓舞通
於四時鑪錘所裁綱紀行於萬俗動關政體豈易其人
臣才闕行疎藝殫術淺同子房之多病異吳漢之強力
策支離之杖未振其軀資擁腫之材豈勝其任將恐貽
災傾餗取辱敗軍喪實虧名夫豈足惜害公撓法兹焉
是懼敢緣陳力之義輕布由衷之請伏冀九霄垂澤三
舍廻光體臣不移之愚矜臣難奪之志特停過謬改命
才賢則器滿之凶不累於凡鄙棟隆之吉永光於聖代
無任慙懼屏營之至謹詣朝堂奉表陳讓以聞
讓同平章事表闕名
臣某言高品吳千金至奉制加臣銀青光祿大夫同中
書門下平章事兼泗濠等州節度觀察處置等使餘如
故者初受恩榮若登霄漢退思塵忝如履春冰臣中謝
臣聞以德詔官以勞定賞苟或虛授人無勸心臣自守
方隅累更時歲荷唐虞宣力之寄乏齊魯振政之能愧
無可稱以答高位豈意聖慈弘奬天澤荐加以燮贊之
崇名被庸虛之陋質懼速官謗有玷大猷伏以宰相之
職安危是主其在當否繫于慘舒唯以材升例無平進
舉不失德則副蒼生之心苟非其人或致夷戎(一作外夷)之
哂臣雖愚昧嘗覽前言豈敢冐榮遂安竊位輙思事理
冀盡芻蕘若以汴河要津漕運所切徐方俶擾師旅未
寧謹當上禀睿謀下貞戎律尅期而進屈指可平勵衆
之先是臣之志既行其事必在正名所加節制安敢飾
讓至於銀青貴服金鉉重名勲績無聞豈宜濫及伏乞
賜寢前命俯亮愚衷微臣有遂心之宜聖朝無不稱之
服名器斯慎退讓有聞遐邇聆風孰不知勸其新授官
告謹重封進無任屏營之至
讓鸞臺侍郎表前人
臣某言伏奉恩制以臣為鸞臺侍郎依舊同鸞臺鳳閤
平章事兼修國史仰祗聖澤退怯愚衷周章失圖怵惕
惟厲臣某誠惶誠恐頓首頓首死罪死罪臣聞疇德而
授則尸曠之譏絶推恩而舉則緝熙之道廢臣志狹量
淺業空理疎揆才異言行之科入仕非庶高之選邀屬
時幸累叨榮級石渠麟閣司典籍之林金門鳳池參廟
堂之議以小才而居大任用近智而恢遠略緣鶴之鼎
既失於鹽梅濡鵜之衣實慙於紱冕甘待素飡之責忽
承非次之恩夫以𤨏闥崇嚴玉堂祕近職參持蓋位亞
掌壺子雲以善屬文詞始應夕拜李真以妙通經術方
陪旦講臣之愚陋實畏友朋豈足以奉帷幄之昌言聯
名賢之逸軌且短才不齒未減雙鳬之數豐秩妄加必
喪羣龍之績陛下經緯品物搜揚管庫方使道風德範
遠出帝先豈令敗政妨官近自臣始伏願俯收人望顧
惜朝班特廻寵光改命賢俊則百僚寅亮長無鼎覆之
憂三階底平自有梀隆之吉無任悚戴屏營之至謹詣
朝堂奉表陳請以聞其所讓人具如别狀臣某誠惶誠
恐頓首頓首死罪死罪謹言
為張令讓麟臺監封國公表前人
臣某言臣短辭易窮愚意難達雖由衷之訴累黷於清
規而臨下之明未照於丹懇伏奉還旨更優前命心魂
交悸啓處失圖臣某誠惶誠恐頓首頓首死罪死罪竊
惟服勤致用事主之名節推誠納忠為臣之職分凡列
衣冠之序忝升教義之筵立身揚名孰不由此况臣沐
浴盛化被服隆恩陪萬乘之旌旃列四臣之禦侮犬馬
立效雖未堪申防代勞鷹鸇有情豈敢忘除凶弭慝論
削蒲之釁逆舉觸瑟之祅變蓋惟恒事豈足言功陛下
錄臣謏才收臣薄藝以某纓組舊業頗聞於義方山林
遠情粗閑於道術訪其隱仙之訣求其詩禮之對不行
而至坐辭麋鹿之羣無翼而飛遂接鴛鴻之侶久慙粉
米之飾欲辭稻粱之惠日來月往猶戀於軒墀雨施雲
行亟廻於印綬今復更申殊奬追叙微庸以臣子之恒
情辱公卿之顯位等威齊乎四履名器光於五臺縟禮
崇徽頓榮於非據深憂巨惕更切於如臨夫不失賞刑
先王所以撫中外大明黜陟前典所以正邦家中麋豹
之侯僅堪封爵乏羔羊之節無階流品乃賢哲之所慎
豈庸微之敢安是用仰辭渥恩俯誓肌骨寧甘於犯違
朝憲不可以虧損帝難固守不移之愚庶全難奪之志
伏冀南離廻耀微察於傾心北斗垂芒稍矜於走魄特
停過謬曲賜優容使官謗不喧工歌有序則無私之覆
彌大於九玄至公之途永隆於萬國無任忝竊慙懼屏
營之至謹重詣朝堂奉表固請以聞
代家君讓左僕射表蘇頲
臣某言伏奉制書以臣為尚書左僕射餘如故祗陳惶
悸罔知攸處臣中謝臣始孩而孤不承義方之訓及壯
思勉又乏殊異之才幸以高曾緒業妄膺俊造州郡徒
勞豈議聞達陛下昔居邸第臣得謬連牧馬曳裾之末
忽焉三載遺簮之舊親奉六飛攀鱗而踐臺閣無翼而
登霄漢皆聖主造物之恩成小臣飾躬之漸雖出入升
降數十年間紆青拖紫復何功業大行皇帝不以非才
擢登近侍貂蟬始拜居守三秦輿駕來旋俯移數月以
臣愚直不任政事猶假位選曹留臺洛邑去歲秋暮復
叨端揆臣往以謀猷缺如尋而年病相追每經陳乞未
賜哀矜屬升遐之際變起倉卒受遺顧托形於制旨臣
雖獨拒邪謀莫能死全忠烈則臣之為咎已無所逃豈
謂卑聽廼誠曲蒙照奬非臣微命能答鴻鈞自光華在
辰睿聖登極四罪皆服百工咸事尚書萬幾之會僕射
庶寮之長正宜明德茂才彌綸經濟豈使妨賢敗政自
左而右陛下以維新之業始邀於卜夢而念舊之私尚
任於疲老臣知不可議者伊何安敢上累明時下塵良
史伏乞憫臣有涯之忝越然後選衆而舉得人為盛非
唯微物覽分固亦朝廷益光無任慙荷屏營之至謹奉
表陳讓以聞臣所讓人别狀封進
代家君讓侍中表前人
臣某言伏奉制書以臣守侍中散官勲封如故仍西京
留守恩降霄極澤深雲露内省諸已不知所裁臣中謝
臣實小人偶識常分志學頗慚於先構致身匪期於遠
達將五十年自微而著蓋妄庸者何幸而升頃主禁令
於管轄臣歴踐而不能肅事訓黎人以五教臣謬遷而
不能揚職公私愧&KR0804;夙夜憂惶豈悟微物更蒙殊造臣
中謝且常伯納言其來自古切問近對孰密於兹王命
惟允宰臣之任政刑所繫理亂攸在臣恭聞典謨遠觀
載籍得其人則有鹽梅之寄矣失其人則有鐘鼓之妖
矣况臣淺陋加以衰疾便欲左蟬右貂負璽陪乘頡頏
清禁光耀紫極臣知不可何止流議遂使臣比肩風力
接武元凱正恐國家疑事非宿儒莫辯以經術朝廷大
體非故實莫稽於政要獻忠納規力不足者負乘致寇
誠所宜然官謗已招身尤何塞况秦中帝里天府奥區
俞往重寄於臣復忝寧有拜則侍中遠慙於軒歷同居
相國多謝於漢圖以臣兼之胡顏而處伏惟應天皇帝
陛下中興景運大造羣物恩周動植故惕慮以求衣化
穆彛倫豈非材而補衮伏乞矜臣由衷之請覽臣自卜
之祈更擇俊賢曲垂照(一作昭)亮維鵜之作不列於詩人
振鷺之儀載揚於史筆臣所以敢守難奪期於必行無
任慙懼悚戴之極謹詣朝堂奉表陳讓其所讓人别狀
封進
為王尚書讓宰相表前人
臣晙言伏奉制書以臣為兵部尚書同中書門下三品
制命先臨魂守飛越臣中謝臣素以凡薄何階遠大明
經試史多從州縣之榮陳力就列豈望雲霄之舉爰辱
皇揆屢叨(一作延)宸渥出則雄藩重鎮仗鉞臨戎入則副
相常伯彯纓旅位負乘致寇福過生災昔忝今職將貽
法罪矜臣愚者聖慈宥臣直者天斷曾莫報效仍紆寵
光吏部升冡宰之司并州尹興王之邑臣每自料竊不
遑寧豈悟衡軸之委韜鈴之要無通知四夷之略乏决
勝千里之才使臣為之非敢矯飾缺邦家之望則物誰
謂(一作論為)宜塵日月之明則臣何以處伏乞察臣自卜之
審憫臣由衷之訴更選羣賢以乂成績庶使朝端不虛
授天下知至公臣罄露懇誠期於必遂謹詣朝堂奉表
以聞
為李尚書讓兼左僕射表崔位
臣某言中使某至伏奉某月日制書除臣檢校某官者
伏惟皇帝陛下以仲春之月居青陽太廟順發生之令
垂溥洽之恩建萬國而親諸侯闢四門而延多士雖成
周析壤唐虞命官穆穆皇皇何以加此天下幸甚臣謬
列藩鎮極兹寵榮捧戴絲綸形神駭越中謝臣聞謙以
立衆明於害(闕)為言在不知退臣敢瀝懇固讓披
心自陳何也臣𣲖演天枝遂階名級立身終始竊慕古
人履官途惟直道而行居聖代而孤立寡援自陛下纂
承王業致理雍熙臣以𤨏微累蒙任遇入司宗籍出按
節旄報恩百用未申一割悚惕惟厲中夜以興臣伏以
爵本酬庸秩由崇德無功庸而冐爵秩乖寒燠而怒鬼
神詩有不稱之譏易垂折足之誡仰惟古訓歴選先賢
未有不澤潤生人功在王室而可驟升重位安處大名
况今同軌絶垠韜弦息甲守戎内地甘食美衣舉勞無
汗馬之勤論兵乏出人之略方將尸素刻責豈意恩光
荐加在亭育而則然當&KR0804;冐而奚若且桓撥之職而布
於典策優游二(一作三)品師長百寮自漢魏尤難此選非
夫李固忠讜黃瓊奏議羊祜以荆州兼領謝安由戎政
特拜以臣方之遠有所愧臣高祖淮安郡王神通翼贊
神堯竭誠締構勲彰國史方任此官在臣何堪謬繼前
哲循涯省分憂悸失圖垂之簡書不可以訓是願罄露
丹懇冀廻聖鍳察臣辭避之至恕臣量已之誠乞停今
授以俟後效君猶天也焉敢飾詞臣限以所守不獲奔
赴闕下拜舞丹墀無任慙惶懇迫之至(唐僕射雖為尚書省長官號宰)
(相此表乃在外檢校官合在五百七十七卷英華誤入于此)
第二表(此表合在五百八十九卷謝門英華誤入于此)
臣某言某月日奏事官回伏奉敕旨以臣讓官即宜斷
表者微臣材劣不足動天再蒙中詔曲賜奬飾捧授之
際襟靈若飛中謝臣伏以運屬昌期干戈久戢人懷聖
澤閭里乂安臣總戎無分寸之勞為政乏循良之異是
以内思陳力難處百揆之崇外愧妨賢願效九官之讓
而宸私荐及寵命莫廻敢煩君父之聰用申犬馬之志
唯當誓心許國盡瘁在公廉問黎烝訓輯師旅庶立毫
髮以副憂勤臣所守有限不獲奔走拜舞丹墀無任感
恩隕越屏營之至
為韋相讓豳公表賈至
臣見素言伏奉某月日制書封臣豳國公食邑五百戶
仍特加金紫光祿大夫兼與一子五品臣次男諤又特
授五品官者臣才術寡薄操行無取幸因資序謬陟台
衡不能燮理和氣禆補德化致使四凶搆慝天下震驚
鸞輿南巡函谷失守語曰焉用彼相易曰負且乘致寇
至由此言之臣雖殺身不足補過且臣值祿山干紀不
能制其命臣與國忠同儕不能正其惡尸沗厚祿竊位
多時一昨扈從之初不即死者蓋以翠華歴險牧圉無
扞駑馬思效且伏轅輿候至蜀城自拘司敗豈謂渙汗
大布網豁江河茅土猥加恩廻日月當今天下未定忠
義驅馳(類表作並驅)封賞之行不宜踰濫借如翼從行李操
執鞭轡臣子職分何名為功以此受封不可以訓貪榮
冐寵非臣所圖伏願俯垂矜憫捨此階爵不使臣父子
得罪於公議見嗤於有識微臣幸甚不任懇迫之至
文苑英華卷五百七十二
