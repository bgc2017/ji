文苑英華卷六百八十六宋李昉等編
勸諭下
為蜀道安撫夀光公王季卿與王仁夀書一首
為崔僕射與朱泚書一首
諭江陵耆老書一首
與陳徵君書一首
宗親上
代梁貞陽侯與荀昂兄弟書一首
在北齊與宗室書一首
答周主論和親事書一首
論妓妾改嫁書一首
上吏部裴侍郎書一首
與親情書一首
與執政書一首
勸諭下
為蜀道安撫夀光公王季卿與王仁夀書
陳子良
大唐相國錄事參軍正議大夫夀光縣開國公王季卿
頓首頓首致書隋李將軍王仁夀足下夫幾者動之微
吉凶之先見也君子見幾而作不俟終日故能轉禍為
福改敗成功斯乃非常之人能立非常之事信乎此說
實有由焉比以隋政失馭主上昏狂或東討勾麗填屍
滿海或西征且末曝骨成山法令滋章賦役殷重金玉
窮於玩服民力盡於池臺饑饉於是荐臻盗賊為之蜂
起四海鼎沸天下嗷然生民塗炭萬無一在此固將軍
之所知也豈待繁述哉固知長惡不悛禍盈必滅否終
則泰理數皎然當今相王啓聖應天順民龍飛受圖神
武作宰撥亂反正大拯黎元四海於是來蘇九服所以
欵附如珪如璋之士踵武雲屯如熊如羆之臣排肩霧
合伊吕之儔也韓彭之徒歟莫不咸騁藝能同申智勇
共為表裏造我國家元首明哉股肱良哉濟濟巍巍無
能名也將軍外氏宋國公昔在隋朝功深佐命聲侔衛
霍道亞蕭曹本以無辜枉被誅戮悲戚行路痛結於天
而况渭陽之情切於恒品相王志存追遠愍彼冤魂乃
贈光禄大夫揚州緫管宋國公可謂封比干之墓式商
容之閭(一作廬)以古謂今足為連類其子懷廊今任光禄
大夫相府禮曹參軍次子渠師相府賓曹參軍為王爪
牙早樹勲績已雪冤耻彌暢昊天將軍甥也聞之豈不
欣感但季卿之與將軍沗是宗友義同昆弟結髮投分
彈冠比肩俱侍龍樓預陪鶴籥属時君道喪天下崩淪
衆叛親離莫有固志欲效嵇紹之忠殞身無益空軫袁
安之歎流涕何言時事已闌智愚同見今承將軍擁兵
雲夢建旆荆門水淹既多疫癘愈甚人無半菽師老則
離何不以順天時早圖富貴爰率所部歸我覇朝享榮
禄於子孫書功名于竹帛趨履南宫之上徐輪北闕之
下鳴鍾列鼎珮玉摐金豈不懋歟豈不盛歟時者難值
而易失機者在速而不遲成敗須臾實由反掌但季卿
仰與疇昔交情不疎輙託雲禽遠披尺素(一作心瞻)心瞻目
擊(一作目擊之事)請不遲疑願保垂堂自求多福季夏炎盛體
力何如願恒勝納遠總戎旅不乃勞神季卿疾弊承乏
使蜀尋望入朝冀即來儀諮覯在近無任傾仰謹奉尺
書投筆澘然此不多具
為崔僕射與朱泚書于邵
某月日某官某乙謹奏記相公門下羌戎之患盖三代
矣秦漢以還怨詐更作詳諸舊史抑有前聞今則乘我
間釁于兹二紀亂華謀夏腥聞于天貪惏無厭暴殄斯
極侵軼我湯沐震驚我兆人十月之初中官驛至密奉
宸翰遠使臨邊拜受遂行赴敵宜速西山之役尋已加
兵將赴急宣不遑啓處所以晝分㤀食夕惕懷冰關山
阻隔信使頓絶北望雲闕南馳夢魂近者日有京信方
表朝廷清晏雖寇猶外姦而人(欵脱無字)内驚然則回中未
静鄜役仍勤相公維嶽降靈求巖作輔不學古法知機
其神是以聖聰寄揚我武既奉鑿門之禮具禀至天之
誠折首摧鋒計日我捷詩云赫赫南仲獫狁于襄不其
盛歟伏以令公勲庸冠世焯見于天受三(一作一非)朝將相
之托有萬人父母之愛方謝安之體大知鄧禹之道弘
相公特禀廟謨龔行天討分邠寧拔距之衆兼漁陽賈
勇之軍偶俱無猜上讓下競用奬王室作為人綱一舉
而大義全暫勞而殊功倍以此衆戰何戰不尅以此滅
戎何戎不盡其(疑作某)遠承惠顧委分知歸感遇因時若
此之甚延首北嚮一心如丹謹遣某官某乙奉記陳不
宣某乙頓首再拜
諭江陵耆老書劉蛻
太原王生嘗移耆老書以江陵故楚也子胥親逐其君
臣夷其墳墓且楚人之所宜怨也而江陵反為之廟世
饗其讐謂耆老而㤀其君父也吾以為不然楚人之性
剽(集作慓)悍世(文粹作大)能復其仇讐其後自懷王入武關楚
人怨秦不㤀干戈况其人之性能㤀胥之能破其國家
而事之乎且今(疑作令)江陵之人牽牛羊而祝(文粹作祀)其廟
者將祈年穀而獲凶荒禱疾病而得死亡者乎如厚其
餼而虚(文粹作虐非)其報則江陵知胥之不可祠(集作祀下同)而
不祀矣若果祈年穀而得豐穣禱疾病而獲康強有其
餼而尋其報則破人之國而居其土辱人之君而受其
饗遇一食而自忘楚人之殺其父兄則胥自為無勇也
何獨江陵之人而忘習讐乎吾以為其廟申包胥之廟
也包胥有復楚之功年代寢遠楚人以子胥嘗封諸申
故不謂包胥耳不然則子胥何為饗人之食而江陵何
為事讐人之神乎耆老得書速易其版曰申胥之廟無
使人神皆愧耳
與陳(集作移元)徵君書皮日休
徵君足下行竒操異(集作岐)捨眀天子賢宰相退隱於陵
陽踞見青山傲視白雲得喪不可摇其心榮辱不能動
其志桎拲冠冕泥滓禄位甚善甚善苟與足下同道者
必汲汲自退名惟恐聞行惟恐顯老死為山谷人矣或
名欲遺千世(集作載)利欲及當今者聞足下之道可以不
進其說耶日休聞古之聖賢無不欲有意於民也苟或
退者是時弊不可正主惛不可曉進則禍退則安斯或
隱矣有是者世不可知其名俗不能得其(集有教字)尚懼來
世聖人責乎無意於民故也此之謂道隱其次者行不
端於巳名不聞於人欲乎仕則懼禍欲乎退則思進必
為怪行以動俗詼言以矯物上則邀天子冄三之命下
則取諸侯殷勤之禮甚有百世之風次有當時之譽此
之謂名隱其或(集作次)者行有過僻志有深傲飾身不由
乎禮樂行巳不在乎是非入其室者唯清風昇其牗者
惟明月木石然麋鹿然期道家之用以全彼生此之謂
性隱然而道隱者賢人也名隱者小人也性隱者野人
也有夫堯舜救世禹湯拯亂之心者視道隱之人由夫
樵蘇之民耳况名與性哉今天下雖無事河湟有黠虜
之患嶺徼有逋蠻之虞主上焦心灼思晏訽夜謀宰相
戰慄於巖廊百執奔走於朝右然尚未復貞觀開元之
大治有致君於唐虞躋民於仁夀者其人則鮮其求則
勤玄纁之聘屢降於山林少微之星但明於霄漢此真
足下之所高視也嗚呼斯時也山林之間宜倒衣以接
禮重趼以應命赴眀天子千年之運成大丈夫萬世之
業勲名於鍾鼎德著於竹帛(集作油素)可不盛哉夫主上知
足下之道久矣加以郡守薦之宰相譽之雖鍚命屢頒
而高風轉固接物日簡入山益深且足下將為道隱乎
則道隱者世不可知其名俗不能得其尚足下之名尚
矣丹青於世矣豈為(集作謂)道隱哉將為名隠乎則名隠
者為怪行以動俗詼言以矯物足下之道伸之而伊䕫
屈之而夷齊豈為(集作謂)名隱哉將為性隱乎則性隱者
飾身不由乎禮樂行已不在乎是非足下頃薦名於有
司徒(集無此字)客位於侯伯豈為性隱乎然三隱者足下皆
出其表復何為而高卧哉如終卧陵陽而不起是廢乎
古人之道者也仲尼曰素隱行怪後世有述焉吾弗為
之也君子遵道而行半塗而廢吾弗能已矣君子依乎
中庸遯世不見知而不悔夫前二者聖人之所不為足
下之學楊墨乎申韓乎何其悖於道也於遯世不見知
而不悔則惟(集無此字)舜不為高蹈也舜不為真隱也足下
其亦有意乎如納僕之言翻然而起醒然而用朝廷必
處足下於大諫次用足下於宰輔其在大諫也以直氣
吹日月之翳以正道立天下之根先黜陟於朝廷次按
察於侯國其在宰相也外以道寧四夷内以法提百揆
俾天地反妖為瑞使隂陽易愆為穣然後以玄莬樂浪
為持節之州崑崙崦嵫作駐蹕之地又不知房杜姚宋
何人也果是道也(集作果行是道)罄南山之竹不足以書足下
之功窮百谷之波不足以注足下之善以足下之風可
以叶(集作知)僕之志以僕之道可以發足下之文故不遠
千里授書於御者用以吐僕臆中之竒貯也僕之取捨
自有方寸異時無望於足下發函之後但起無疑不宣
日休再拜
宗親上
代梁貞陽侯與荀昂兄弟書
徐陵
張佛奴至未枉還告但以勞悒夫興亡繼絶往帝之通
規分災䘏患聖王之恒典自敦龐既散詐偽萌生時託
親隣信有澆慝大齊道冠三皇風高九代仁信之本關
於至誠言與之恩由於孝德孤謬蒙殊奬還嗣本朝勑
諭分眀言誓殊重若使邦家克定境内無虞凡廣陵歴
陽皆許見還白水黃河屢奉然諾彛章禮數莫不優華
斯乃不世之殊恩寧是悠(一作循)常之恒事王太尉勲踰
吕望德冠伊衡凡厥英謀筭靡遺策豈容當滔天之巨
寇違大國之隆恩計彼賢明必當不爾卿維兄及弟莫
非雄才江外風塵不染兇寇賈氏三虎豈獨貴於前脩
荀家八龍信服在於今日近者州司不道或致流言朝
聽矜眀已如前及想謀元宰善保良圖(闕)南道主人以
相付也見所答東海徐湛書粗具來意昔桓憑莒衆文
用秦政(疑作攻)是假隣國之威以備非常之變若使江東
宰匠具領齊恩時命封疆遠相迎接故當擕諸舊隸率
我賓遊朝服簮纓直拜園寢梁人望國自合水而浮舟
齊師言歸指滄江而廻旆如其彼相未悟良機將恐戎
麾遂踐京邑若其求成取敗豈謂和風龍馬雲旗差不
相涉一二復令張佛奴口具相見在近此不多及蕭淵
眀䟽
在北齊與宗室書
陵白臨淮負海是謂徐州顓頊高陽世有眀德自興王
啓覇無勞委劍之鋒開國承家實饗彤弓之賜其後金
柯玉葉霞振雲從耆舊通人茂才多士(一作耆舊先賢通人多士)或
以天下之貴負石自沉王命之尊拂衣高蹈或熊衣雉
製青組朱旗儒盛江東文高河北或復分齊處魯移魏
居燕瓜瓞雖遥芳枝無遠昔有王如王莽無關控鵠之
宗劉曜劉淵彌非偃龍之族又有朱家别錄邾子之苗
何氏殊源韓侯之胤三烏五鹿時事無恒東郭西門遷
訛非一吾宗雖廣未有駢枝咸自駒王同分才子正以
金衡委御玉斗宵亡胡賊憑陵中原傾覆我則供犧牷
於東國載(一作奉)主祏於南都二百餘年家于楊越此則
盧諶不去裴寧仍晉高官燕秦遲廻鄉壌山河有隔叙
覯無緣望冀馬而增勞瞻賓鴻而永嘆昔竇公累世光
武稱其外家許都遥遠靈王思其舊宅其言雖大可以
喻小况在宗親寧無停眷比(一有同字)月應雩龍星移殷鳥
天眀和煦體中何如願百年之老興居多福萬石之君
寒暑清豫其外族忠孝比屋連甍信義勇於干戈詩書
甘於酒醴或有漁獵三史紛綸五經都講開&KR1274;詩生負
帙邦君佇德寧無掛榻之恩(一作思)州將欽風應有題車
之命南陽坐嘯寄以共治東海行歌資其主(疑作匡)弼梁
竦不好徒為大言鄧禹平生唯望如此若栖遲偃仰因
事丘中桃果三名栗園千樹執竿而釣徵聘不來負耒
而耕公侯靡屈何其高也盖復休哉如脫推延或遲並
問吾階緣人乏叨簉皇華王事無淹公禮將畢既而揚
都蕩覆方離獫狁之災越界風塵復蹈(一作無復)輶軒之禮
屏居空舘多歴歲時舋犯靈祗招延禍罰號慕無窮肝
膽屠殞煩冤胸臆不自堪居無心柰何無狀柰何自徘
徊河朔亟積寒暄風患彌留半體枯廢折臂為公雖非
羊祜跛足而使無慙郤克固以形如稿木心若死灰匍
匐苦廬纔有䰟氣夫迷山之客遲遥響於巖崖窮海之
賓望孤煙於洲嶼况乃宗均魯衛地匪燕吳車騎相望
舟艫朝夕三條不遠五逹非難信乃闊然遂不蒙問昔
桃花之峡長避秦嬴芝草之山遥然滄海猶復漁船可
入何况平途不兼旬月勞懷既積輙命行人弦望之間
遲枉歸翰儻二三兄弟能敦昭穆之詩求我漳濱幸問
劉禎之疾陽春改節並念將宜扶力為書多不詮次陵
白
答周主論和親書
使人使持節車騎大將軍儀同三司大都督治司城使
主杜子暉忠軍山遂伯使副鮑宏等至省告具懷夫聖
(一作樹)君眀辟司御兆民則天象地佇育黔首故張旜以
往拭玉而來同在蒼生恢宏文武雖毁戈鑄戟未擬上
皇散馬休牛載懷偃伯非期與睦忽爽和風奚用殱師
信由天討追尋曩好歎想兼懷言覿今書甫承家難知
以冡卿執政擅同淵藪令尹當朝妄專征伐無君之讁
俾墜其師無將之誅已從司寇刑名既肅國步還康希
篤親隣敬開衷欵若二境交歡俱饗多福八荒期乂良
副所懷今遣具位某甲等使不復多述陳某頓首
論妓妾改嫁書李諤
臣聞慎終追遠(一作追遠慎終)民(一作人)德歸厚三年無改方稱
為孝如聞朝(一作大)臣之内有父祖之歿日月未遠(一作久)
子孫無頼便分(一作引)其妓妾嫁賣取財有一於此實損
風化妾雖微賤親承衣履服斬三年古今通式豈容遽
裭縗絰強傳鉛華泣辭靈几之前送付他人之室凢在
見者猶致傷心况乎人子能堪斯忍復有朝廷重臣位
望通顯平生交舊情若弟兄聞其亡歿杳同行路朝聞
其死夕規其妾方便求聘以得為限無廉耻之心棄朋
友之義且居家治理(一作理務)可移於官既不正私何能贊
務(五品以上妻妾不得改醮)
一作皆北史本傳
上吏部裴侍郎書
四月一日武功縣主簿駱賓王謹(文粹有冄字)拜書吏部侍
郎裴公執事易曰書不盡言言不盡意然則(文粹作義在)理
存乎象非書無以達其微詞隱乎情非言無以筌其旨
僕誠鄙人也頗覧前事每讀古(文粹無此字)書見高堂九仞
曾輿有(集作參負)北向之悲積粟萬鍾季路起(文粹作有)南遊之
歎未嘗不廢書輟卷流涕霑衣何者情蓄自(集作於)衷事
符則感形潜於内迹應斯通是用布腹心披(文粹作瀝)肝膽
(集作是布腹心罄瀝肝膽)庶大雅含弘之量矜小人悃欵之誠惟君
侯察焉賓王一藝罕稱十年不調進寡金張之援退無
毛薛之遊亦何嘗獻策干時高談王覇衒材揚已歷抵
(文粹作詆)公卿不汲汲於策(集作榮)名不戚戚於卑位盖養親
之故也豈謀身之道哉不圖君侯忽垂過聽禮以弓招
之恩任以書記之事擬人則多慙阮瑀入幕則高謝郗
超昔聞(二字文粹作夫集無聞字)聶政荆軻刺客之流也田光豫譲
烈士之分也咸以勢利相傾意氣相許尚且捐軀燕趙
甘死齊韓今君侯無求(集作知)於下官見接以國士正當
陪麾後殿奉節前驅賈餘勇以求榮效輕生而答(文粹作報)
施所以逡廵於成命躊躇於從事者徒以夙遭不造幼
丁閔凶老母在堂久(集本文粹並作常)嬰羸恙藜糗(集作藿)無甘
旨之膳松檟闕遷措之資撫躬存(集作在)亡何心天地故
寢食夢想噬指之戀徒深歲時蒸嘗崩心之痛罔極若
僕者固名教中一罪人耳何面目以奉三軍之事乎况
屬天倫之喪奄踰七月違膝下之飬忽已(文粹作至)三年而
凶服之制行(集作將)終哀痛(集作疼)之情未洩興言永慕舉
目增酸(文粹作傷)夫怨於心(文粹作衷)者哀聲可以應木石感於
情者至性可以通神明故徐元直亂(文粹作指)心以求辭李
令伯陳情以窮訴上以棄興王之佐命下以全奉親之
篤誠而蜀主不以為非晉君待之愈(文粹作逾)厚此二者豈
貪貧賤惡榮華厭萬乘之處(集作交)甘匹夫之辱也盖有
不得已者哉至(集作人文粹作儻)有乾沒為心脂韋成性捨慈
親之色養許眀公(集作至)以驅馳内忘顧復之私外存傳
會之眷薄骨肉厚榮寵苟背恩為(文粹集本並作以自)效則君侯
何以處之而且義士期乎貞夫忠臣出乎孝子既不能
推心以奉母亦焉能既(集本文粹並無此字)死節以事人假物議
之無嫌實吾斯之未信也况(文粹無此字)流沙一去絶塞千
里子愴(集作迷)入塞之魂母切倚門之望既(文粹作就)令歡以
卒歲仰南薰之不貲而使(文粹作更)憂能傷人廹西山而何
幾君侯情深錫類道恊天經眀恕待人慈心應物儻矜
犬馬之微願效烏烏(集作假燕雀)之私情寬其負恩遂其終
養則窮魂有望老母知歸賓王死罪冄拜
與情親書
風壌一殊山河萬里或平生未展或暌索累年存沒寂
寥吉凶阻絶無由會聚(集作聚洩)每積凄凉近緣之官左(一作)
(佐)任海曲便還故里冀叙宗盟徒有所懷未畢斯願不
意遠勞折簡辱逮漂淪雖未叙言暫如披面晩夏炎鬱
並想履宜賓王疾患忽無况耳(集無此六字)初至鄉閭言尋
親故(集作舊友)耆年者化為異物少壯者咸為老翁山川不
改舊時丘隴多為陳迹感今懷古撫存悼亡不覺涕之
無從也詢問子姪彼亦凋零永言傷情增以悲慟雖死
生之分同盡此途而存亡之情豈能無恨終朝展接以
申闊懷取此月二十日棲桐成禮事過之後始可得行
祗叙尚賖傾系何極各願珍勖還(集作遠)無所詮
與執政書張說(集無)
說拙於慎身往年遷流嶺外亡親愁懼痼疾增加比蒙
生還曾未數歲家口在洛身徒入京及丁凶苦不獲侍
側比於他人情實不等在禮君親同貫事君無負事親
有負不能殺身以自咎責乞過祥禫報國非遲三度表
請不蒙矜遂當是文墨不盡(一作宣)苦心投公執事乞為
一言聞達不敢守禮抗請直是私情乞(一作先)思若以此
情可矜猶冀聖人萬一哀憫若將遣越甘心待罪謹狀
文苑英華卷六百八十六
