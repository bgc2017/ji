文苑英華卷四百五十一宋李昉等編
制書四
都元帥
普王荆襄江西等道兵馬都元帥制
陸贄
門下君人立極所務於勝殘秉律成師實先於謀帥申
明號令揔制紀綱弘九合之功决百勝之略非重慎(集作)
(慎簡)不可以濟事非僉屬不可以臨人集大勲者必振其
宏綱體至公者無避於内舉爰擇蕃翰俾掌元戎開府
儀同三司舒王謨性禀忠厚訓知禮樂居常樂善動不
違仁察其内直(集作恕)外温必能安人和衆體方識敏諒
可成功庶乎知子之明授以師貞之律可揚州大都督
持節充荆襄江西沔鄂等道節度及諸軍行營兵馬都
元帥餘如故仍賜名誼改封普王嗚呼小子誼其敬聽
朕命我國家之有天下百七十載于兹矣祖宗垂統(二字)
(集作垂化紹綂)功德繼茂威加殊俗惠洽普天海隅蒼生代受
亭育躋之於夀域(集作富夀)煦之以仁和(集作和平)源廣流長慶
深祚遠歷數有嗣纉于朕躬兢兢業業懼不克負荷虔
恭寅畏歲五周星循列聖之耿光稽上古之謩(集作明)訓
一物失所是用疚心萬方有罪每懷咎已懸法更考于
(詔令作皆考于)天則(集作意)舉事必酌於人謀期合人中罔徇私
欲而涉道猶淺燭理未明文闕於化成武乏於定亂刑
賞失中選授(集作授任)乖方厚澤未均大信未著致使兇慝
熾禍干紀亂常悖違君親蔑棄天地盗據我郡邑毒痡
我士庶驅脅丁壯暴骸於原野攘奪羸老轉死於溝壑
忠良隕命義烈啣冤廹以凶威莫由(詔令作能)自奮憤深骨
髓怨結蒼旻朕所以中宵屢興終食三嘆哀蒼生之無
告念(集作憫)赤子之非辜為人父母寧忘愧悼頼三事大
夫竭誠於内羣帥爪牙宣力於外交脩不逮(集作怠)日冀
康寧江漢上游建瓴制寇亘千里之地連十萬之師保
大定功宜有綂壹允副兹選往哉汝諧無以貴驕人無
以善自伐無從已之欲無咈衆之謨(集作謀)從(集作納)諫如
流改過勿恡卑躬降志以奉賓傅絶丼分少以撫軍師
布誠信以歸人心明賞罰以盡士力詰禁誅暴懋昭乃
勲敬事恤人無替成命膺兹重任可不勉歟(建中四年九月二十)
(六日)
副元帥
郭子儀兵馬副元帥制賈至(見唐大詔令)
制昔伊尹與湯合傅說與高宗合尚父與周合故哲后
良臣莫不至合非賢不乂有開必先久大之業也公上
略宏才惇信明誼受我旄鉞輯寧區夏典器銘勲高視
前古實邦家之傑豈獨為予社稷之衞可獨弼予節制
咨謀安危斯屬懼朕之不稱也往欽哉司空子儀可兵
馬副元帥主者施行(至德二年四月)
李抱玉河西等道副元帥制常衮
勑周以元老監方伯漢以丞相撫四夷則軍國之務中
外一體自華陽而西至於隴坂涉河之右兼控五原揔
三將之帥專萬里之寄詰禁經武宜有綂制憂邊謀思
深仗輔臣開府儀同三司行兵部尚書同中書門下平
章事潞州大都督府長史知鳳翔府事充懷鄭澤潞觀
察處置等使仍充南道通和吐蕃秦隴臨洮已來觀察
處置等使上柱國凉國公李抱玉文以經邦德以鎮俗
孝友忠信人之模表禮樂刑政朝之訓式以道匡朕允
升大猷參聽斷之可否載清淨以寧一兼委戎旅屏于
方夏知謀變化潜合神明將校悦從親如父子事出韜
鈐之外功成戰伐之前勤勞王家以衞社稷有致君庇
人之績冠旗常彛鼎之銘顧以國之憑倚久任憂患兵
車之半悉以咨之當不憚煩以時鎮定也可兼充山南
西道觀察處置度支營田等使判梁州事隴右懷鄭澤
潞等使如故充山南西道河西隴右等道副元帥
授馬燧渾瑊副元帥招討河中制
陸贄
門下天地殊位君臣異制苟不率道兹謂(集作為)亂常退
而增脩於是有舞干之義諭以遷善於是有文告之辭
若猶未悛乃用致討興戎動衆豈得已哉李懷光擢自
軍候委之節度亟有勤(詔令作勞)績累加寵榮㧾衆駿奔自
遠赴難觧圍盪(集作逐)寇朕甚德之位極上台寄崇綂帥
親之若同體信之無間言朕於斯人亦已厚矣而器小
任重固貽顛覆有功自棄無罪(集作過)自疑崇信讒邪却
逐將帥養寇資亂(集作姦)蓄姦幸灾(集作幸灾樂禍)朕素所推誠
猶(集作尚)謂非實優容任遇常懷(集作坦然)如初凶德既盈醜
跡彌露謀危社稷通結渠魁公相往來無復畏忌(集作避)
窮(集作肆)極兇悖所不忍言朕播遷(詔令作越)巴梁遠違陵寢
大懼失墜為列聖羞頼先澤在人兆庶知感朔方將士
(集作校)忠節不渝懷光既沮(集作阻)姦謀詭稱效順累陳欵
疏請詣闕庭朕深惟舊勲務欲全貸授以師保(集作傅)之
重疇其井賦之食璽書勞問誓以始終懷光遂殺辱使
臣完聚守備將以悖慢之罪加於忠義之軍因兹脅從
冀與同惡謂衆可罔謂天可欺覆載所不容人神所共
棄討除大憝招緝非辜爰咨輔臣以董戎寄銀青光禄
大夫檢校司徒(詔令作空)平章事兼太原尹北都(詔令作京)留守
充河東(集作中非)保寧軍節度觀察處置度支營田等使北
平郡王馬燧操業端亮器宇閎達(集作氣宇宏達)秉難奪之節
負不羈之才恒持至誠(集作公)深識大體感慨(一作激)而三
軍有勇彌綸而庶績允諧威聲所臨郡邑皆復(集作服)殿
於(集作于)北土隠若長城元從奉天定難功臣開府儀同
三司行(詔令作守)侍中兼靈州大都督充靈塩豐夏等州節
度管内支度營田觀察處置押蕃落等使仍充朔方邠
寧振武等道奉天永平等軍行營節度兵馬副元帥上
柱國樓煩郡王渾瑊淳粹積衷(詔令作中)仁厚成性布(詔令作藴)
寬大以容衆著誠信以撫人事必沉詳臨危益辦節惟
貞固在險逾彰弘濟艱難茂詔勲閥出納朕命光膺具
瞻並文武全才安危注意副我憂矚時惟二臣比德叶
謀往濟(集作清)多難燧可兼充奉誠軍及晉絳慈隰等州
節度并𬋩内諸軍行營兵馬副元帥餘並如故瑊可兼
河中絳州節度觀察處置等使仍充河中同絳陜虢等
州節度及管内諸軍行營兵馬副元帥功臣開府本官
勲封並如故嗚呼朕之不敏不明失於君道連禍未息
勞師靡居中心自咎欝若焚灼又以朔土之衆代(集作大)
著忠勞横遭汙脅深所閔惜爾其敬敷朕命明諭朕懷
務於招綏非黷威武惟輸誠歸順罔有不赦惟執迷非
命(集作拒順)罰止元兇寧失不經無濫非罪列爵懸賞用俟
勲賢布告遠邇咸令知委(集作悉)
授李晟鳳翔隴右節度使兼涇原副元帥制
前人
門下周之元老以分陜為重漢之丞相以憂邊見稱故
方嶽克寧疆場不聳安人保大致理之端今所以重煩
上台作鎮西土奉天定難功臣司徒兼中書令充神策
節度使兼京畿渭北(詔令作南)鄜坊丹延等州節度觀察處
置等使仍充京畿(詔令有渭南二字)渭北商州華州(集作商華等州)兵
馬副元帥上柱國合川郡王李晟勵精剛之操體博厚
之德適時通變(一作動適時變)而大節不奪虚受廣納而獨斷
自明奉法以律身推功以及(集作先)下衆無犯命人用樂
推(集作從)懷德畏威令行禁止誓群帥(詔作帥)於危疑之際
駐孤軍於版蕩之中氣凌風雲誠動天地一鼓而兇徒
折(集作攝)北再駕而京邑廓清師皆如歸人不知戰載安
社稷(集作宗社)功格皇天而明識秉彛清風激俗雅尚恬曠
撝謙有光朕以汧隴近郊扶鳳右地川阜連亘抵於(集作)
(于)回中限界諸夷(集作戍)藩屏王室所屬誠重付之(詔令作允)
(付)元臣兼二將之甲兵崇十連之綂帥宣威耀德罷警
息人俾予仰成時乃丕烈可兼鳳翔尹充鳳翔隴右節
度支度營田觀察處置等使仍充鳳翔隴右涇原節度
兼管内諸軍及四鎮北庭行營兵馬副元帥改封西平
郡王功臣本官兼官勲並如故(興元二年八月四日)
都統
授王縉侍中兼河南都統制常衮
門下天地之德資隂陽以成功帝王之道任將相而興
化聿求左輔命掌元戎必藉文武之才用經軍國之務
金紫光禄大夫行黃門侍郎同中書門下平章事兼弘
文舘崇玄舘大學士知舘事仍充大清大微宫使太原
縣開國伯王縉有高妙之行有弘達(詔令作通)之識學該古
訓文正國風夢帝賚予濟川用汝百揆時叙四維充張
累陳造膝之言彌契沃心之道濱海之右自河而南王
旅攸同戎軍殷會監于方伯之國利用建侯之司大將
息人予有禦侮鎮漢沔淮淝之地綂齊梁魯鄭之軍揔
制高牙紀綱羣帥弘七伐四征之策成一匡九合之功
式遏外虞底綏多難將授銅符之律爰咨瑣闥之謀往
哉汝諧無替朕命可侍中持節都綂河南淮南淮西山
南諸道節度行營事仍進封郡公食邑二千戶餘並如
故主者施行(廣德二年八月)
授劉洽檢校司空充諸道兵馬都綂制
陸贄
門下論道經邦允歸碩望建牙統衆必藉雄才中外具
瞻安危注意今以(集作之)二柄委之(集作付以)元臣開府儀同
三司檢校尚書左僕射同中書門下平章事使持節宋
州諸軍事兼宋州刺史充宣武軍節度支度營田宋亳
穎等州觀察處置等使仍權知汴滑宋亳等州(集作道)都
統兵馬事上柱國懷德郡王劉洽秉志端亮飭躬簡儉
博厚足以容衆和易足以長人純孝榮親盡忠事主分
我閫寄殿予大藩(集作邦)扼(集作桓)制淮夷保(詔令作堡)障楚甸
戎捷繼至軍聲載揚殪群兇於宛丘驅大憝於梁野控
引漕輓委輸京師予嘉乃懋(集作異)勲亮(集作懋)乃貞節用
錫丕命俾揚王(集作弘)休燮贊三台紀綱羣帥式是大任
爾惟欽哉可檢校司空同中書門下平章事依前充宣
武軍節度支度營田宋亳穎等州觀察處置等使仍充
宋亳穎等州管内諸軍兵馬都督散官勲封如故
授范希朝京西都統制白居易
門下閶闔風至太白星高謀帥護邊國之大計具官范
希朝中貞勤儉以為質惠和智勇以為用一代名將三
朝信臣朕以西邊列鎮三四若有揔統則易成功思得
良帥有威名者并護諸將歲一廵邊乘秋順令揚其威
武則南牧之馬引弓之人知我有備不戰而去誰可任
者無如希朝以爾有朔方之勞有振武之效功在疆場
名聞羌戎惟實與聲皆副是選今拜爾為大將尊爾為
司徒節制進退一令諮稟倚望如右可不慎歟可充京
西都統
招討使
加裴度幽鎮兩道招討使制元稹
門下夫以區區秦伯而猶念晉國曰其君是惡其人何
罪况朕均養億兆為之君親燕人冀人皆為乳哺而育
之者安忍以豺狼驅脅之故絶其飛走盡致網羅止行
犯命之誅是用開其一面河東節度觀察處置等使金
紫光祿大夫守司空兼門下侍郎同中書門下平章事
大原尹北都留守上柱國晉國公食邑三千戶裴度昔
者區域之中蜂蟻巢聚蔡有逆孽齊有狡童厥初圖征
疑議滿野不懼不惑挺然披攘苟無司南允罔能濟佑
我憲考為唐神宗實頼(集作惟)股肱運用心力肆朕小子
蒙受景靈冀服於前燕平於後而撫馭失理盤牙復生
求思弭寧中夕有得國老尚在夫何患焉是用亟宣懇
惻之誠就加招撫之命於戲頃者師道元濟乘累代襲
授之資藉山東結連之勢以丞相布畫於千里之外使
諸將持重於四封之中而猶劉悟裂蛇豕之軀李佑潰
鯨鯢之腹蓋逆順之情異而忠孝之道明也况彼幽鎮
無名暴征(詔令作征暴)以丞相近觀其宜以諸侯齊奮其力
斧鑽之刑坐迫椒蘭之氣外薰誰不自愛其生焉能與
亂同死度宜開懷緩帶以待其歸可依前守司空兼門
下侍郎同中書門下平章事河東節度使充幽鎮兩道
招撫使餘如故
加裴度鎮州四面招討使制
門下傳云死者不可復生刑者不可復續是以先王斬
一枝(集作支)指殺一犬彘莫不伏念隠悼至于旬時决而
行之(集作者)蓋不得已也予於鎮人亦既(集作然)伏念俟其
悛革詎止旬時乃命相臣招懷撫諭矜其詿誤示以生
門期於盡脱網羅豈可驅之䧟穽而豺狼當道荆棘牽
衣雖欲歸於有仁(詔令作歸於有生集作歸之於仁)厥路無由而至况
王師壓境義勇争先朕每抑其鋒鋩未忍覆其巢穴是
猶愛稂莠而傷稼穡養癰疽以潰肌膚獨懷兒女之仁
慮失祖宗之典今上台居鎮筭畫無遺操晉陽之利兵
驅屈産之良馬舉河東義武之衆合滄景澤潞之師當
元翼受命之初乘田布雪冤之頃舉毛拾芥其易可知
兼用威恩尚存招致宜令河東節度使裴度充鎮州四
面招討使於戲以一城之卒敵天下之師徇猖蹶(詔令作狂)
之徒抗君父之命吾哀爾軰死實無名苟能自新亦冀
容汝主者施行
鳳翔李業河東李拭並加招討使制
崔琮
門下邊境未寧固資於選帥輪轅適用必在乎與能無
煩易地之勞各副長城之委鳳翔節度使檢校刑部尚
書李業生自將門久知虜態悦詩禮而不倦索韜鈐而
甚精河東節度使檢校禮部尚書李拭早膺儒術克擅
文場幼挺瑚璉之姿尤通冉季之政並累更重任必播
能名或居劇塞而練卒討羌或領北門而尅已訓士皆
勤勞備著功效居多朕以右輔之新拓土疆是資綏輯
大鹵之連控戎落尤藉隄防或更戶封之崇或仍舊貫
之美各膺新命無替前勞
異姓王制
冊太原節度使守大師兼中書令晉王制
錢珝
維年月日皇帝若曰我國家作法於仁達情以禮振典
謩而誕告載名器以公行何嘗不動懷多難豐報丕烈
矧乃圖先廟社允集王功誠動日星必承天祐王功建
而臣節盡天祐至而君命宜昔經武為師賜履荷宗周
之寵今在邦稱傑剖符受全楚之封英偉相侔古今同
典當勲而舉非我有私具官某博厚自持堅剛不惑抱
公能察守貴必恭騫然飛將之風增彼懦夫之氣而先
臣竒備間代雄才圮上視書太公來受雲中饗士李牧
復生出鞏洛以行師轉淮沂而殄寇倬哉茂績興在後
昆爾乃開國象賢勤王繼志諒因心而無改敬遺體以
有為英蕩既臨文筃是籍率乎羣后自絶他時控彼諸
戎下連右臂日者驅除大盜爰復神州焜燿元功載書
盟府以啓紹開之慶是資戡定之勞而復念先朝荐罹
否運朱玫則罪極邊伯李煴則親非子頹肆其樹置之
謀黷我纉承之統是以奮飛長檄條列本枝遏濟惡之
亂流披崇姦之僣黨夷兇有力賀福無違近則王行喻
驕以叛恩顛將敗族爾乃先知塗地每耻同天顧刑憲
之可加抗封章而不避潜思㰱血憤欲寢皮而逆豎犯
闕興兵朕方奔車出次始懷愧懼未暇剪除行瑜轉禍
終迷于誅罔畏螫手而不能自斷噬臍而誰復與論爾
聞難成憂直躬决策衝冠激怒折箠興言龔行已勵於
五申急召寧煩於二節武剛夙駕屈産跳驅存誠而有
禮則安舉事而不疑何卜乃聲鍾鼓乃合諸侯留屯雖
在於郊坼宿飽匪勞於漕輓爾臨渭曲深溝而親拒寇
讎我復鎬京高枕而無虞侵軼然後進攻外壘盡復強
軍支剪喉舂如麻滿野或反𬒮以來獻俾噍類之不遺
元惡出奔勢窮就戮廓清而罷約束尚嚴受降兼讓於
使臣擇帥請行於國命一如紀律以報會盟天贊孔昭
主憂盡釋始未見若之面今盡見若之心神聽斯言衆
圖是賞畫雲臺而莫顯篆樂石而非多師氏建官位惟
極致春秋列國晉實大名典重而近古不行勲盛而予
衷何愛廣廷備物且授詞臣法坐臨軒式光禮命今遣
中書舍人薛廷珪冊爾為大師兼中書令仍進封晉王
於戲獨立王功忠乃善藏之府永膺天祐敬惟能保之
軀則必慶于而家樂于而土戒之勿息與國無窮
李茂貞封岐王加尚書令制吳融
門下夫天有星辰為之綱所以保乎乾健地有山嶽為
之鎮所以定乎坤柔故王者話夾輔之臣資股肱之任
安危所係動靜是憑其在周也則姬公盡心於經營其
在漢也則絳侯竭力於匡贊惟天所相何代無才厥生
英賢為我柱石拯兹艱運樹彼洪勲欲示褒旌爰加徽
數具官某三光結粹一氣融精合鸞鳳之正音動諧律
吕有麒麟之逸足(一作步)迨出塵埃抱鐵石於寸心棲雪
霜於勁節倜戃恢廓深沉温雅允為王國之楨實稟生
人之秀自岐陽振跡隴右成功虬騰周翰之間鶚立漢
壇之上弓鳴霹靂劒躍蜿蜒指揮而川陸可回叱咤而
風雲立變一居右輔累復皇都殊庸已煥於旗常嘉頌
早傳於金石(闕)昨妖興肘腋釁起宫闈而能憤激衷腸
密施籌畫致禁軍之貔武戮當路之豺狼安宗社於綴
旒復乘輿如反掌人祗共慶華夏同歡既而仗瑞節以
來朝秉桓圭而展敬静與之語簡而有常動叶生知克
符中道披肝露膽皆本於至誠言發涕零必期於盡瘁
感通天地激動人臣得不嘉乃竒功申兹異渥表爾優
崇南省統率六宗(一作卿)尊大西郊封超五等在常時而
難舉非盛烈而莫當傑立羣倫光流萬代勉膺朝奬敬
答天休可守尚書令兼侍中仍封岐王餘官勲並如故
授韓建昌黎郡王制韓儀
門下記曰諸侯有功德於人者加地進律書云德懋懋
官功懋懋賞其有功宣於宗社德被於生靈立扶危定
顛之勲展安祖建儲之力忠誠貫天地貞節伏鬼神須
行不次之恩用報非常之績俾諧僉議爰舉寵章具官
某維嶽降神自天生德巨材山立雅量海深行徤不以
武而以文明處順不以邪而以忠正其動也直其静也
專孫武理兵令惟畫一文翁訓俗教必在三臨大事則
偘偘丈夫在平居則謙謙君子生知無對默識絶倫自
鎮關防已周星律化驍雄之士盡閱詩書流愷悌之風
大行鄉里去秋迎鑾郊次駐䠋州城語時事之艱危言
淚具下奉行朝之供億勤竭無渝而又請謁元龜載營
複廟纔當旬浹更事嚴禋椒壁虹梁備聞壯麗禮容備
物靡不精周既而首貢封章議建儲貳復六十年之墜
典振三百載之洪規邦本以貞丕基永固寔自良畫成
此懿圖去不令之人以清朝列懲左道之軰用肅羣倫
謀無不臧動有成憲肇我中興之業因其活國之誠永
念殊庸實無與二是乃錫功臣之號封異姓之尊用答
元勲勉膺異渥噫嘻當屯窒之時雖危無咎者鮮乘泰
亨之際在上不驕者難全卿始終罔怠操執贊輔以德
永孚于休
授王鎔常山郡王羅弘信長沙郡王劉仁恭彭
城郡王制
門下五嶽承天共振横宵之力四溟紀地咸施潤下之
功所以國之獻臣時之哲輔亦如華崧衡霍登九命而
冠三公海瀆江河輯六瑞而踰五等居牧伯之位秉桓
信之圭苟非茂績昭宣殊勲荐洽豈可膺兹並命用叶
僉諧我有三臣實全七德爰舉疇庸之典式符進善之
經具官王鎔夙紹弓箕丕承堂構襲重侯之積慶允武
允文奉先王之成規克勤克儉剛簡而無傲虐栗直而
務温寬言必有章動不踰矩具官羅弘信將星瑞彩卿
月祥光常竭力於公門每推心於王室保大有九三之
盛任重而不危守中孚六四之貞致遠而不泥既為良
帥復號吏師具官劉仁恭氣薄雲天義形霜雪秘玄符
於腹笥機術無儔運黃略於意筌弛張有度以恬養智
用壯處謙三軍敬之若神明百姓仰之如膏雨居然侯
度屹若國禎而皆道邁殷賢名齊漢傑洞達㧾戎之要
剪起扶輪精通育物之源龔黃拜手犬牙而理人心以
寧屏蔽一隅繚長城於翰海藩垣中夏布横(一作貳)落於
天田疇咨恊恭奮揚熙載或尊(疑作奠)兹冀土成阜安於
大名或宅彼幽都共綏懷於有北駢闐勲緒照灼簡書
敷進律之殊恩奬殿邦之美化真相正三台之位掌武
居一品之尊增實封以錫圭田升虚邑而光實節酬功
報德惟恐不多勉竭乃誠各膺休命
授成汭上谷郡王制
門下朕聞賞有功則勞者勸考其績則政事彰能否既
分黜陟斯在有其勲已銘於簡冊化復被於謳謠表率
公侯澄清土宇靜夢澤於千里盡闢汙萊曜軫宿於九
霄光生芒角行爵繼(一作出)禄顯忠遂良式副僉諧爰登
寵寄具官成汭氣合冬日志烈秋霜藴雄特之標中能
抑畏抱介㓗之操外富通明自節制衡巫統臨荆楚承
匪人之貪虐屬生聚之流離比衞丈之革車兼無三百
同魏相之版戶略不盈千會(疑作曾)未踰時俄成樂國井
閻富庶人物殷繁璣組之賦聿脩苞茅之貢常入砮舟
靡闕&KR1642;簵咸臻睦隣而四境風行蕩寇而三峽浪息况
蔓聮湖嶺輻輳梯航既水陸之靡難致賦輸之罔滯績
兹功緒實謂忠勞苟無舉善之文是廢疇庸之典今則
移紫微之尊秩疏異姓之殊封位冠三台爵踰五等用
奬分憂之績乃申進律之恩勉力在公傾心報國服我
休命無忘恪恭
趙凝進封南康王制楊矩
門下叩黃鍾者大則大應建殊績者多則多醻匪我之
私惟人所召亦若樹桃李者而獲丼實勤藨蓘者必蓄
羡糧安有豐功而無貴仕况我襄峴奥壤荆吳要津資
上將之撫寧興庶人之歌詠宜旌善政以馭殊榮豈惟
疇庸式俾垂勸具官趙凝訓承馬服術茂龍韜藴倜儻
之宏才負縱横之遠略性推忠厚連營懷敢死之心德
尚寬和比屋佩來蘇之化加以戴君義切許國誠殷集
列岳之梯航贊大朝之經濟憂時奉法曾不捨於朝昏
問俗撫封固尋彰於遠邇使鳳闕罷祈夏水澄源歡康
以布於百城政令克齊於五屬是用特申異數用顯休
勲封崇既盛於一時寵貴仍遷於右座爾其彌勤後效
益暢前脩為垣翰之凖䋲遂鄉閭之帖泰永刊鍾釡以
奉簡書厥惟丕承勿忝休命
文苑英華卷四百五十一
