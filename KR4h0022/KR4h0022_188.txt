文苑英華卷一百八十八宋李昉等編
省試九(州府試附)
花發上林六首
曲江亭望慈恩寺杏園花發四首
金谷園花發懷古三首芙蓉出水二首
華林園早梅一首潘安仁戴星看河陽花發一首
宫池産瑞蓮一首小苑春望宫池柳色十首
御溝新柳六首原隰荑綠柳一首
御園芳草一首龍池春草三首
方士進恒春草一首禮闈階前春草生一首
春草凝露一首春草碧色二首
生芻一束二首
花發上林獨孤授
上苑韶容早芳菲正吐花無言向春日閒笑任年華潤
色籠輕靄晴光豔晩霞影連千戸竹香散萬人家幸遶
樓臺近仍懷雨露賖願君垂採摘不使落風沙
同前周渭
灼灼花凝雪春來發上林向風初散蘂垂葉欲成隂人
過香隨遠煙晴色自深净時空結霧疎處未藏禽菶茸
何年植間關幾日吟一枝如可冀不負折芳心
同前竇常
上苑曉沉沉花枝亂綴隂色浮雙闕近春入九門深向
暖風初扇餘寒雪尚侵豔廻秦女目愁處越人心繞繞
時縈蝶關關乍引禽寧知幽谷羽一舉欲依林
同前王表
上苑春何早繁花已滿林笑迎明主仗香拂美人簮地
接樓臺近天垂雨露深晴光來戲蝶夕影動棲禽欲託
凌雲勢先開捧日心當知桃李樹從此必成隂
同前王儲
東陸和風至先開上苑花穠枝藏宿鳥香蘂拂行車散
白憐晴日舒紅愛晩霞桃間留御馬梅處入胡笳城郭
連增媚樓臺映轉華豈同幽谷草春至發猶賖
同前失名
花發三陽盛香飄五柞深素暉雲積苑紅彩繡張林落
水隨魚戲摇風映鳥吟瓊樓出高豔玉輦駐濃隂亂蝶
枝開影繁蜂蘂上音鮮芳盈禁籞布澤荷天心
曲江亭望慈恩寺杏園花發李君何
春晴凭水軒僊杏發南園開蘂風初曉浮香景欲暄光
華臨御陌色相對空門野雪遥添净山煙近借繁地閒
分禁(一作鹿)苑景勝類桃源况值新晴日芳枝度彩鴛
同前周宏亮
江亭閒望處遠近見秦源古寺遲春景新花發杏園萼
中輕蘂密枝上素姿繁拂雨雲初起含風雪欲翻容輝
明十地香氣遍千門願莫隨桃李芳菲不為言
同前曹著
渚亭臨淨域&KR1088;望一開軒晩日分初地東風發杏園異
香飄九陌麗色映千門照灼瑶華散葳𬎼玉露繁未教
遊妓折乍聽早鶯喧誰復争桃李含芳自不言
同前陳翥
曲池晴望好近接梵王家十畆開金地千林發杏花映
雲猶誤雪照日欲成霞紫陌傳香遠紅泉落影斜園中
春尚早亭上路非賖芳景堪遊處其如惜物華
金谷園花發懷古王質
寂寥金谷澗花發舊時園人事空懷古烟霞此獨存管
絃非上客歌舞少王孫繁蘂風驚散輕紅鳥乍翻山川
終不改桃李自無言今日經塵路凄凉詎可論
同前張公乂
今日春風至花開石氏園未全紅豔折半與素光翻點
綴疎林遍微明古徑繁窺臨鶯欲語寂寞李無言谷變
迷鋪錦臺餘認樹萱川流人事共(一作近)千載竟誰論
同前失名
春風生梓澤遲景映花林欲問當時事因傷此日心繁
華人已殁桃李意何深澗咽歌聲在雲歸盖影沉地形
同萬古笑價失千金遺跡應無限芳菲不可尋
芙蓉出水陳至
菡蓞迎秋吐夭摇映水濱劔芒開寳匣峯影寫蒲津下
照參差荇高辭苒弱蘋自當巢翠甲非止戲頳鱗莫以
時先後而言色故新芳香正堪翫誰報涉江人
同前賈謩
的皪舒芳豔紅姿映綠蘋摇風開細浪出沼媚清晨翻
影初迎日流香暗襲人獨披千葉淺不競百花春魚戲
參差動龜遊次第新涉江如可採從此免迷津
華林園早梅鄭述誠
曉日東樓路林端見早梅獨凌寒氣發不逐衆花開素
彩風前豔韶光雪後催蘂香霑(一作繁香)紫陌枝亞拂青苔
止渴曾為用和羹舊有才含情欲攀折瞻望幾徘徊
潘安仁戴星看河陽花發吕敞
行春潘令至勤恤戴星光為政宵忘寢臨人俗冀康曉
花迎徑發新蘂滿城香秀色霑輕露鮮輝麗早陽津橋
見來往空霧拂衣裳桃李今無數從茲願比方
宫池産瑞蓮(帖經日試)王貞白
雨露及萬物嘉祥有瑞蓮香飄鷄樹近榮占鳳池先聖
日臨䨇麗恩波照並妍願同指佞草生向帝堯前
小苑春望宫池柳色張昔
小苑春初至皇衢日更清遥分萬條柳廻出九重城隠
映龍池潤參差鳳闕明影宜宫雪曙色帶禁烟晴深淺
殘陽變高低曉吹輕年光正堪折欲寄一枝榮
同前黎逢
上宫新柳變小苑暮天晴始見和煙密遥憐拂水輕色
乘陽氣重隂助御樓清不厭隨風嫋仍宜向日明客中
愁(一作客愁觀)美景池上仰光榮漸到依依處思聞出谷鸎
同前丁位
小苑宜春望宫池柳色輕低昂含曉景縈轉帶新晴似
盖芳初合如絲蔭漸成依依連水暗嫋嫋出牆明雖以
陽和發能令旅思生他時花滿路從此接遷鶯
同前元友直
柳色新池遍春光御苑晴葉依青閣密條向碧流傾路
暗隂初重波摇影轉清風從垂處度煙就望中生斷續
遊蜂聚飄颻戱蝶輕怡然變芳節願及一枝榮
同前楊系
勝遊從小苑宫柳望春晴拂地青絲嫩縈風綠帶輕光
含煙色遠影透水文清玉笛吟何得金閨畫豈成皇風
吹欲斷聖日映逾明願駐高枝上還同出谷鸎
同前楊凌
上苑門遊早東風柳色輕儲胥遥掩映池水隔微明春
至條偏弱寒餘葉未成和煙變濃澹轉日異隂晴不獨
芳菲好還因雨露榮行人望攀折遠翠暮愁生
同前崔績
帝京春氣早御柳已先榮嫩葉隨風散浮光向日明悠
揚生别意斷續引芳聲積翠連馳道飄花出禁城柔條
依水弱遠色帶煙輕南望龍池畔斜光照晩晴
同前裴達
勝遊經小苑閒望上春城御路韶光發宫池柳色輕乍
濃含雨潤微澹帶雲(一作烟)晴羃歴殘煙歛摇揚落照明
幾條垂廣殿數樹影高旌獨有風塵客思同雨露榮
同前張季略
韶光歸漢苑柳色發春城半見離宫出纔分遠水明青
葱當淑景隠映媚新晴積翠煙初合微黃葉未生迎春
看尚嫩照日見先榮儻得辭幽谷高枝寄一名
同前沈廻
今來遊上苑春染柳條輕濯濯方含色依依若有情分
行臨曲沼先發媚重城拂水枝偏弱摇風絲已生變黃
隨淑景吐翠逐新晴佇立徒延首徘徊欲寄誠
御溝新柳賈稜
御苑陽和早章溝柳色新託根偏近日布葉乍迎春秀
質方含翠清隂欲庇人輕煙度斜景多露滴行塵褭褭
堪離贈依依獨望頻王孫如可賞攀折在芳辰
同前陳羽
宛宛如絲柳含黃一望新未成溝上暗且向日邊春嫋
娜方遮水低迷欲醉人託空芳欝欝逐溜影鱗鱗弄色
滋宵露垂枝染夕塵夾堤連太液還似映天津
同前歐陽詹
東風韶景至垂柳御溝新媚作千門秀連為一道春柔
荑生女指嫩葉長龍鱗舞絮廻青岸輕烟拂綠蘋王孫
初命賞佳客幾(集作欲)傷神芳意能(集作堪)相贈一枝先遠
人
同前馮宿
夾道天渠遠垂絲御柳新千條宜向日萬戶共迎春輕
翠含煙發微音逐吹頻静看思渡口廻望憶江濱褭褭
分遊騎依依駐旅人陽和如可及攀折在茲辰
同前李觀(集無)
御溝廻廣陌芳柳對行人翠色枝枝滿年光樹樹新畏
逢攀折客愁見别離辰近映章臺騎遥分禁苑春嫩隂
初覆水高影漸離塵莫入羌人笛還令淚濕巾
同前劉遵古
韶光先禁柳幾處覆溝新映水疑分翠含煙欲占春悠
悠遲日曉褭褭好風頻吐節茸猶嫩通條澤稍均遠和
瑶草色暗拂玉樓塵願假鶱飛便歸棲及此辰
原隰荑綠柳温庭筠(集無)
迥野韶光早晴川柳滿(一作映柳)堤拂塵生嫩綠披雪見柔
荑碧玉芽猶短黃金縷未齊腰支弄寒吹眉意入春閨
預恐狂夫折迎牽逸客迷新鸎將出谷應借一枝棲
御園芳草陸贄(集無)
隂隂御園裏瑶草日光長靃靡含煙霧依稀帶夕陽雨
餘荑更密風暖蕙初香擁妓緣馳道乘輿入建章濕煙
摇不散細影亂無行恒恐韶光晩何人辨早芳
龍池春草陳翊(一作詡)
青春光鳳苑細草遍龍池曲渚交蘋葉廻塘惹柳枝因
風初苒苒覆岸欲離離色帶金堤静隂連玉樹移日光
浮靃靡波影動參差豈比生幽遠芳馨衆不知
同前宋迪
鳳闕韶光遍龍池草色勻煙波全讓綠堤柳不争新翻
葉迎紅日飄香借白蘋幽姿偏占暮芳意欲留春已勝
生金埒長思藉玉輪翠華如見幸正好及兹辰
同前萬侯造
暖積龍池綠晴連御苑春迎風莖未偃裛露色猶新苒
苒分階砌離離雜荇蘋細叢依遠渚疎影落輕綸遲引
縈花蝶偏宜拾翠人那憐獻賦者惆悵惜茲辰
方士進恒春草梁鍠
東吳有靈草生彼剡谿傍既亂莓苔色仍連菡蓞香掇
之稱遠士持以奉明王北闕顔彌駐南山壽更長金膏
從騁妙石髓莫矜良儻使霑涓滴還遊不死方
禮闈階前春草生失名
河畔雖同色南宫淑景先微開曳履處常對講經前得
地風塵隔依林雨露偏已逢霜候改初寄日華妍影與
叢蘭雜榮將衆卉連哲人如不薙生意在芳年
春草凝露張友正
蒼蒼芳草色含露對青春已頼陽和長仍慙潤澤頻日
臨殘未滴風度欲成津蕙葉垂偏重蘭叢洗轉新將行
愁裛逕欲采畏濡身獨愛池塘畔清華遠襲人
春草碧色殷文圭
細草含愁碧芊綿南浦濱萋萋如恨别苒苒共傷春疎
雨煙華潤斜陽細彩勻花黏繁鬭錦人藉軟勝茵淺映
宫池水輕遮輦路塵杜回如可結誓作報恩身
同前王轂
習習東風扇萋萋草色新淺深千里碧高下一時春嫩
葉舒煙際微香動水濱金塘明夕照輦路惹芳塵造化
功何廣陽和力自均今當發生日瀝懇祝良辰
生芻一束于結
比玉人應重為芻物自輕向風傾弱葉裛露示纖莖蒨
練宜春景芊綿對雨情每慙蘋藻用多謝茞蘭榮孺子
才雖遠公孫策未行諮詢(一作詢謀)如不棄終冀及微生
同前鄭孺華
孫宏期射策長倩贈生芻至潔心將比忘憂道不孤芝
蘭方入室蕭艾莫同途馥馥香猶在青青色更殊芳寧
九春歇薰豈十年無葑菲如堪採山苖自可逾
文苑英華卷一百八十八
