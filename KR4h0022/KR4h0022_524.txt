文苑英華卷五百二十五宋李昉等編
田農門二十二道
勞農有闕判二道惰農判三道
棄農判二道居喪惰績判一道
均輸田判二道田中有樹判三道
易田請加倍數判一道給地過數判五道
屯田不開渠判一道屯田佃百姓荒地判二道
勞農有闕判
冬勞農大酋有闕主司糾劾訴稱六物未備
對闕名
昔在后稷躬稼宣王命耤用天之道因地之利率先以
勸敦本斯在是候春鶊初飛饁彼南畆秋蟬已噪穫乎
東臯順月令以迎猫佇星廻而合蜡八政罔忒九軄攸
序搜粟多乎敖廪典農蓄於京坻以備荒札將禦凶饉
而穰田滿篝豈用淳于之哂載餚入野常聞王丹之勞
惟彼大酋是稱司醖徒學杜康之藝有愆儀狄之軄陶
噐必良工善其事火齊式序軄司其憂和羹既用於鹽
梅合禮必資於麯蘖六物未備胡不及言三農既休忽
此闕禮使上農空迷於帝力大酋合寘於國章
同前張榮問
蓋取諸益乃九扈之資始仰法於旗(天門文書酒旗星去極七十七度)
亦六齊之攸作國家制事利物順時設教豳詩土鼓不
忘舊章飲酒勞農聿修前典屬務畢南畆歲居北陸司
穡無事索綯以居維彼野人草笠斯糾我皇流澤既一弛而
一張農夫力田必強飲而強食俾乎老物是息畯人醉
止百里以洽一國若狂瞻彼大酋掌此公酒既盎緹之
有闕云秫稻之未備人而是糾方事畢修軄司其憂必
作事而謀始欲求無咎豈惟刑之可逃
惰農判
甲有田不耕被罰三夫税粟以質劑致人甲告旅師施
惠散利法司科旅師罪不伏
對
敬授區分經邦所重畯農懋力緯俗攸先行夏正於東
郊黎元不惑歌豳風於南畆田畯知勸逖覽藏書率由
茲典乙逄昌歷甲預堯封玉燭時和無聞於勸勵金刀
産匱罕見於籌謀異楚客之逃名耕耘不嗣匪梁巖之
徇節藨蓘何施行有察於農功遽見徵於屋粟質劑爰
致投告旅師施捨未忘貽刑司敗採周年之故事頗叶
常規求聖日(一作旨)之明科稍乖通典但以薄言未息被
罰猶嫌簡孚五詞詳明八辟待窮根柢方寘彛條
同前儀崇哲
三推貽訓昭賁於天田萬井開規發揮於地利故五稼
庭碩成厚下之道四甿阜滋得奉上之績甲圭衡賤彙
農保浮生青郭無起伏之田綠野有菑畬之地爰稽版
籍舊(一作應)列郊封匪蠶而衣著於前誡不耕而食豈免
復科且甲異嗇夫師非田畯瞻惟惰窳不勤百畆之勞
空致質劑未舍三夫之税訟旅師之散利以避罰而尤人
美(疑)合劵以免科終飾非而為己眷茲甲罪宜峻刑章
惟彼旅師請從寬典
同前
九扈分官四星垂彩廢其業則金湯莫守修其本則禮
節是興故晁錯獻書每論春稼仲舒上策特說秋麥人
之天也其可輕哉甲有良田從來不墾佩犢之風未革
維魚之夢豈成以粟輸官自貽重罰輙將施惠遂有薄
言然而周覽經史備觀賢哲漢臣散利不見貽辜齊客
市義無聞結怨欲加嚴罰不亦難乎甲告誠是妄陳旅
師請從寬宥
棄農判
乙農家子棄業從戎縣令捕而科之詞云征稅繁重餒
在其中苟圖庇身非棄本也
對
三農飭力九糓是資田祖報以斯箱蒸民由其粒食乙
輟耕壠上擐甲戎行棄帶經肆力之勤務投筆徇身之
計遂使經行靡望委臺笠於中田尺籍移名閉蓬門於
故里父耕子播亦足庇身君義臣行如何棄本而乃昧
洪範之先食决逐剽姚黜素王之去兵輕逃力穡徒託
詞於凍餒終難逭於刑憲且縣尹之職鄉戶是司觀惠
偖於字人定否臧於襁負必也税符大桀詠減唐堯坐
琴堂以素飡帶墨綬而尸禄自宜禠服寧止免冠待窮
两造之詞聊舉一隅之說
同前張叔政
農政之先戎事之大乙也業惟田畯流匪兵家固當不
見異物豈伊敢有貳事屬裔夷壓境殘賊犯邊誰謂百
夫之雄且懼二吾之稅退惟憂於餒在進或望於名成
秦楊(漢貨殖傳秦楊以田農而甲一州)之蓋一州非其事也定遠之遊
萬里竊有慕焉誓捐中野之軀寧顧西成之業縣令名
當墨綬志在繭絲惟(一作雖)求化洽之方奚必禁人之犯
况北虜欵塞西戎來王聖朝偃伯之日賢相冨人之時
已見小康孰虞多難是知且耕且戰荷戈非黷武之夫
足食足兵釋耒豈惰農之士欲令科罪必使正名
居喪惰績判
得甲居喪不績採訪使責太守風化不著訴稱誠恥之
也是亦為政
對柴少儒
先王垂教則喪也寧戚君子立身必造次於是甲何為
者焉知禮乎惰爾庶功隳我王化既稱家而罕制復居
里而無職且啜菽飲水樂盡其中泣血寢苫孝乎斯在
何必厚藏醯醢傚襄公之送妻自可薄盡有無同子柳
之葬母忽而都闕未之前聞不績無縗則周官之故事
有裘勿服乃郕人之匪臧况八使觀風澄清可尚六條
曠職政化蔑如不懲熊軾之愆孰謂蠏筐之責
均輸田判
吉泰將均輸地上已籍下人告不合
對
禹制初闢周疆肇建蕭收漢閣益掌虞邦井田有差經
遂無紊順陽和以肅事映秋霜以畢力四時得業萬邦
作孚豈容吉泰愚駑致心誣妄析言興盜亂名改作革
公田以入己自犯嚴科移私籍以安居不知天憲往聞
匡子今觀吉生幸付司刑以議其罪
同前樊光
大邦列土畀畫有則齊甿分利割據必書苟非躬田無
或編版功以受錫人其捨諸吉泰攝生明代志事耕鑿
率情暗昧固貪井屋官未聞於三命謨亦乏於九功匡
救本無封賞何有輙將均輸之地以載充家之籍則弘
羊蕆事今也雖存劉盆祝食此而安取既黷常典合寘
常刑
田中有樹判
乙有樹於田中里人讓之稱在疆埸
對薛季連
天官分政載師任土必均三壤以務九農乙則匪人其
何妄作將有樹於田畆誠害稼而傷農稽諸古經則有
之矣考以今制誰曰其然里人有孚可以受服乙也非
古宜乎褫帶
同前張璜
國有謨訓人惟定居非周封之井疆異秦制之阡陌乙
有嘉樹森乎甫田上含煙飈下潤溝洫擢本抽幹豈彭
澤之五柳負隂向陽等江陵之千橘此乃是地良美繇
條草木有滋稼穡看施饁野之勞益我公私見滿如坻
之積縱使羣木聳秀何妨百糓用成今則不廢藨蓘况
乎實在疆埸里人之讓未知相土之宜司寇之局須寘
贖金之名
同前
𬗟彼古制攸列場人候農祥之戒晨服先疇之畎畆乙
偶昌運不知帝功是藨是蓘爰稼爰穡場列瓜蔓圃資
蔬材靃靡芬芳歲阜其用多稌多黍乃顧於中田優哉
游哉坐矜於老圃果碩於灌或成蹊而則妨枳樹於籬
任為疆而何有里人不識輕為誚(一作詰)讓徒肆無稽之
言難投有戾之任
易田請加倍數判(後篇作授田判)
乙授易田請加數倍所由以非寬鄉不給訴云三易以
上
對敬括
勞役異等廣狹殊制易固有數授惟從宜爾乙於何伊
田是職衣夫襏襫徒思畆(疑作敏)以四支闕彼萊蕪難望
豐其五糓因而上請冀以曲從但務居塉之嫌莫原負
郭之貴且一易再易禮誠舉以加饒近郊遠郊義或隨
其衆寡枝辭不已甚所未然
此篇五百二十六卷重出今已削去
給地過數判
甲給地過數科所由曰更耕之田
對韓秀榮(總目作明)
掌地之圖辨邦之數分疆畫野度土居民(唐諱)將以均其
賦役一其征繕俾上下而為宜體磽肥而施法甲之所
給類彼均人度以物情頒其職事我疆我理雖差百畆
之田如茨如梁何乖一易之地且稽諸王制考彼周官
當務審其徵求而克均其政令李悝為魏方興地力之
能管仲相齊式廪軍實之要更耕而穫豈昧隨時受以
功田雅符通典若科之罪勿使能殖
同前
磽肥異宜給授殊制苟夫田之可易在公道而奚爽惟
甲奉其所主念此為農無怠無荒將陳耕鑿之力是藨
是蓘以期國家之利雖在勤不匱而處瘠則勞風雨每
調莫覩如雲之稼收穫斯至空嗟懸罄之室徒逄時於
樂土終歎乏於良田懷不足而是憂思鼓腹而何及觀
其所給察其所由在周典而無辜論漢史而何著惟農是
恤於法何乖寧易地以豐財豈守株而喪本更耕之訴
據百畆而何傷過數之科在三章而宜捨
同前蘇偁
沃土辜土厥有區分一易再易非無異制實資均政以
利耕者甲有司也政實存焉因資地利之殊計若農家
之請庶以通其勞逸齊厥等差實謂更耕克精受授孰
云過數且曰守經古可明徵今寧有罰
同前
八政交修桑農為本六官致理冨教居先將取地財之
生成湏辨夫家之沃瘠惟甲率是吏職行乎周禮我疆
我理爰受授於三農如京如坻佇陳陳於九糓足使丁
壯盡力汙萊合宜何斯有功輙欲加罪若也閭閻櫛比
煙火星繁占天子之牛田廢將軍之馬埓則當惟辨布
政求弊是圖况今邊鄙不聳流庸適至宜剪荆棘俾生
稻粱勸農既任其易耕給地何限於過數庶從行古未
可非今
同前張澮
凡制農田是分地職家給百畆夫當一㕓矧伊所由慎
乃厥事善相丘陵坂險能均地邑人居使一易之田加
之以二再易之地增之以三蓋居瘠土者勞則宅沃
土者逸將更耕以獲利與不易而方齊故俗阜時康以
廣數圻之外家給人足寧嗟十畆之間曠土既無代田
是疋欲科之罪其名(一作善)有詞
屯田不開渠判
甲當屯於戊巳校尉故地乙告其常行厭勝之術御史
按云唯使丁開渠播種不伏科罪
對
富國強兵允資重種闢土殖榖必俟良農雖云因地之
利無爽用天之道惟甲克勤稼穡受任軍屯候正歲之
布和乃宣乃理及王瓜之生夏或錢或鎛遂使其茨如
梁必周戊巳之地其比如櫛不忝京坻之詩眷此屯功
宜蒙上賞誰聞興利之舉翻招厭勝之訟然而六甲紀
則剛柔異體五行統歲禳厭分區苟獲頼於柔嘉固無
嫌於法術况丁也為役職此開渠雖决泄之誠勞豈蒼
黃而妄告仰稽古訓甲則無辜旁酌人情乙宜致詰必
若事非政要術異農祥請遵持斧之繩勿恕薄言之訴
屯田佃百姓荒地判
諸畿縣置屯田佃百姓荒地主令復業請自耕種屯司
不與縣司執申若不還地人即却逃
對李暄
敬承畿縣素匪萊田是中邦之廬伍為上農之井賦日
者旄頭失象狂寇亂華王師未赫國人猶恐是以苟安
便地多出近關惜三逕之就荒歎五溝之不樹人迷可
復土利宜敦等充國之大開時欣歲足類信臣之廣闢
每詠年豐今乃黎庶重遷歸還樂土服先疇之疆畎守
故里之松榆將持襏襫願事藨蓘誠宜饁彼南畆勞乎
東郊國本必於務農人安固在循業永言縣執何謝屯
司
同前
人散久矣地廣大荒開都護之屯田闢天子之縣内且
耕且戰歲取十千以餉農足食足兵武有七德以威敵
殊管氏之見奪異周制之不頒且運屬中興人多復業
惟桑與梓詩人興敬止之辭安土重遷縣司敦仁人之
禮請從地著之業無俾流萍之歎
文苑英華卷五百二十五
