文苑英華卷五百宋李昉等編
歷運
五運一道歷數一道
災祥
祥瑞一道議祥瑞辨祅災一道
興五福銷六極一道辨水旱之災一道
養動植之物一道
五運(見四百八十二卷題作賢良方正策第二道)吳師道
歷數
問玄龜效祉鼎命昭夏王之祚赤烏呈祥金德總商君
之業白魚躍而周道隆丹雀來而秦德覇殷因夏禮損
益可知秦盛周衰天人何昧若水滅火起殷周之運匪
人若桀暴紂昏廢興之期自我然而龍鬭興於夏日黿
祅發於周年災祥兆於前成荒敗形於後政蕩蕩之德
何所加焉佇爾揚名為余張目
對馮萬石
對臣聞天地草昧洪鈞列五運之期雲雷始屯大德分
一人之位莫不時来命偶人迪(一作遊)天將白環昭虞后
之功玄珪錫夏王之德空桑負鼎遇為牲之君渭水張
羅得非熊之相伏惟陛下化光坤載道叶乾行總五氣
以發生籠百王而亭育粤若稽古推歷數之存亡感而
遂通酌天人之符命明揚側陋典採芻詞開闡大猷旁
求雅問則天文幽遠誠匪管窺然人事昭彰敢陳壅塞
原夫興亡有數符命無差遽啓丹書俄逥白璧君臣道
合則遐邇乂安上下情乖則邦家板蕩水火革而天人順
暴亂行而桀紂亡百六為霖旱之災七九非湯堯之運
歷數斯在惟德動天禍福無門惟人所召故德者五行
之義也人者兩儀之心也人心動而悔恡生德義形而
隂陽謝必乘金運則殷不及於期果歴木行則周不及
於數龍鬭黿祅之發人與事并白魚丹雀之符德將時
應(一作神契)神道設教金土之運匪他人文化成狂聖之來
自我蕩蕩之德何敢不通翼翼之心爰(疑作奚)施不可天
也人也坦然克分時乎命乎昭文斯辨臣優柔理道(一作)
(致理)杳同河漢或躍文江懼深冰谷謹對
祥瑞(見四百八十二卷題作賢良方正策第三道)吳師道
議祥瑞辨祅(集作妖)災白居易
問國家將興必有禎祥國家將亾必有祅孽斯豈國之
興滅繫於天地之災祥歟將物之妖瑞生於時政之昏
明歟又天地有常道災祥有常應此必然之理也何則
桑穀之妖反為福於太戊大鳥之慶竟有(集作成)禍於帝
辛豈吉凶或僣在人將休咎不恒其德儆戒之徵安在
改悔之效何明又祥必偶聖妖必應昏何則明時不能
(集有為字)無災亂代或聞(集有其為二字)有瑞報應之道何謬盭(集作)
(濫)哉
(此下四篇並於白居易集凖備制科七十五門中摘取其問答皆居易擬作)
對
對臣聞國家將興必有禎祥國家將亡必有妖孽者
孽生而後邦喪非祥出而後國興盖瑞不虚呈必應聖
哲妖不自作必候淫昏則昏聖為災祥(集作祥孽)之根妖瑞
為興亾之兆矣文子曰陰陽陶冶萬物皆乘一氣而生
然則道之休明德動乾坤而感之者謂之瑞政之昏亂
腥聞上下而應之者謂之妖瑞為福先妖為禍始(集作生非)
將興將廢實先啓焉(一作瑞為福始將興必先示焉妖為禍始將廢實先啓焉)然有
人君德未及於休明政不致於昏亂而天文有異地物
不常則為瑞為妖未可知也或者天示儆戒之意以悟
君心俾乎德(集作君)脩改悔之誠以答天鍳如此則轉亂
為理變災為祥自古有之可得而考也臣聞高宗不聰
飛雉雊于鼎宋景有罰熒惑守于心及乎懋懿德以脩
身出善言而罪已則升耳之異自殄退舍之慶自臻天
人相感可謂明矣速矣且高宗三代之賢主也有一德
之違亦謫見于物宋景列國之常主也有一言之感亦
宜應于天則知上之鍳下雖賢王也苟有過而必知下
之感上雖常主也苟有誠而必應故王者不懼妖之不
滅而懼過之不悛不懼瑞之不臻而懼誠之不至足明
休咎(集作徵)在德吉凶由人矣失君道者祥反為妖悟天
鍳者災亦為瑞必然而已矣抑臣又聞王者之大瑞在
乎天地泰陰陽和風雨時寒暑節百穀熟萬人安賦斂
(集作役)輕服用儉兵甲(集作革)偃刑罰措賢者出不肖者退
聲教日被謳歌日興此之謂休徵此之謂嘉瑞也王者
之大妖在乎兩儀不泰四氣不和風雨不時水旱不節
五穀不稔百榖不藏徭役繁(集作煩)征税(集作賦)重干戈動
刑獄作君子隠小人見政令日缺怨讟日興此之謂咎
徵此之謂妖孽也至若一星一辰之理一雲一露之祥
一鳥一獸之妖一草一木之怪或偶生於氣象或偶得
於陶鈞信非休咎之徵興亾之兆也何則隠見出處亦
不于常明聖之朝不能無小災小沴衰亂之代亦或有
小瑞小祥固未足質帝王之疑明天地之意爾王者但
外思其政内省其身自謂德之不脩誠之不著雖有區
區之瑞不足嘉也自謂政之(川文粹有不字)能立道之(川文粹有不字)
能行雖有瑣瑣之妖不足懼也臣竊謂妖瑞(集作祥)廢興
之由實在於此故雖辭費不敢不備而書之
興五福銷六極
問周著九疇之書漢述五行之志皆所以精究天人之
際窮探政化之源然則五福之祥何從而作六極之沴
何感而生將欲辨明可行本末又今人財耗費既貧且
憂時沴流行或疾而夭思欲銷六極興(集作致)五福敺一
代於富夀納萬人於康寧何所施為得至於此也(五字集作)
(可致於此)
對
對臣聞聖人興五福銷六極者在乎立大中致大和也
至哉中和之為德不動而感不勞而化以之守則人以
之用則神卷之可以理一身舒之可以濟萬物然則和
者生於中也中者生於不偏也不邪也不過也不及也
若人君内非中勿思外非中勿動動静進退皆得其中
故君得其中則人得其所人得其所則和樂生焉是以
君人之心和則天地之氣和天地之氣和則萬物之生
和於是乎三平之氣訢合絪緼積為夀蓄為富舒為康
寧敷為攸好德益為考終命其羡者則融為甘露凝為
卿(集作慶)雲垂為德星散為景風流為醴泉六氣叶乎時
七曜順乎軌迨于巢穴羽毛之物皆煦嫗而自蕃草木
鱗介之祥皆叢萃而繼出夫然者中和之所致也若人
君内非中是思外非中是動動静進退不得其中故君
不得其中則人不得其所人不得其所則怨歎興焉是
以君人之心不和則天地之氣不和天地之氣不和則
萬物之生不和於是乎三不平之氣交錯堙欝代為凶
短折攻為疾聚為憂損為貧結為惡耗為弱其羡者潜
為伏陰淫為愆陽守為彗星發為暴風降為苦雨六氣
失其序七曜亂其行迨于襁褓卵胎之生皆夭閼而不
遂木石華蟲之怪皆雜糅(集作糅雜)而畢呈夫然者不中不
和之氣所致也則天人交感之際五福六極之來豈不
昭昭然哉臣伏見比者兵賦未減人鮮無憂時沴所加
重或有疾德宗皇帝病人之病憂人之憂於是救之以
廣利之方悅之以中和之樂將使易憂為樂變病為和
惠化之恩莫斯甚也然臣竊聞善除害者察其本善理
疾者絶其源伏惟陛下欲紓人之憂先念人憂之所自
欲救人之病先思人病之所由知所自以絶之則人憂
自弭也知所由而去之則人病自瘳也然後申之以救
療之術則人易康寧鼓之以安樂之音則人易和悅斯
則必應疾而化速利倍而功兼六極待此而銷五福待
此而作如此(集作是)可以陶三才繆盭(集作濫)之氣發為休
祥敺一代鄙夭之人臻乎仁夀中和之化(集作氣)夫何遠
哉
辨水旱之災明存救之術
問狂恒雨若僣恒暘若此言政教之道必感於天地又
堯之水九年湯之旱七年此言陰陽定數不由於人也
若必繫於政則盈虚之數徒言如不由於人則精誠之
禱安用二義相戾其誰可從
又問陰陽不測水旱無常欲均歲功於豐凶救人命於
凍餒凶歉之歲何方可以足其食災危之日何計可以
固其心將備不虞必有其要歴代之術可明徵焉
對
臣聞水旱之災有小有大大者由運小者由人由人者
由君上之失道其災可得而移也由運者由陰陽之定
數而其災不可得而遷也然則大小本末臣粗知之其
小者或兵戈不戢軍旅有強暴者焉或誅罰不中刑獄
有冤濫者焉或小人入用讒佞有得志者焉或君子失
位忠良有放棄者焉或男女臣妾有怨曠者焉或鰥寡
孤獨有困死者焉或賦斂之法無度焉或土木之功不
時焉於是乎憂傷之氣憤怨之誠積以傷和變而為沴
古之君人者逢一灾遇(集作偶)一異則收視反聽察其所
由且思乎軍鎮之中無乃有縱暴者耶刑獄之中無乃
有冤濫者耶權寵之中無乃有不肖者耶放棄之中無
乃有忠賢者耶内外臣妾無乃有幽怨者耶天之窮人
無乃有困死者耶賦入之法無乃有過厚者耶土木之
功無乃有屢興者耶若有一於此則是政令之失而天
地之譴也又洪範云(集作曰)狂恒雨若僣恒暘若言不信
不乂亦水旱應之然則人君苟能改過塞違率德脩政
勵敬天之志虚罪已之心則雖踰月之霖經時之旱至
誠所感不能為灾何則古人或牧一州或宰一縣有暴
身致雨者有救火返風者有飛蝗去境者郡邑之長猶
能感通况王者為萬乘之尊居兆人之上悔過可以動
天地遷善可以感神明天地神明尚且不違而况於水
旱風雨蟲蝗者乎此臣所謂由人可移之災也其大者
則唐堯九年(集作載)之水殷湯七年之旱是也夫以堯之
大聖湯之至人於時德儉人和刑清兵偃上無狂僣之
政下無怨嗟之聲而卒有浩浩滔天之災炎炎爛石之
沴非君上之失道也(集無也字)盖陰陽之定數也(集作矣)此臣
所謂由運不可遷之災也然則聖人不能遷災能禦災
也不能違時能轉(集作輔)時也將在乎廪積有常仁惠有
素備之以儲蓄雖凶荒而人無菜色固之以恩信雖患
苦而人無離心儲蓄者聚於豐年散於歉歲恩信者行
於安日用於危時夫如是則雖陰陽之數不可遷而水
旱之災不能害故曰人強勝天盖謂是也(集作矣)斯亦圖
之在早備之在先所謂思危於安防勞於逸若患至而
方備災成而後圖則雖聖人不能救矣抑臣又聞古者
聖王在上而下無凍餒者何哉非家至而日見衣之而
食之盖能均節其衣食之源也夫天之道無常故歲有
豐必有凶地之利有限故物有盈必有縮聖王知其必
然於是作錢刀布帛之貨以時交易之以時斂散之所
以持豐濟凶用盈補縮則衣食之費穀帛之生調而均
之不啻足矣盖管氏之輕重李悝之平糴耿夀昌之常
平者可謂不涸之倉不竭之府也故豐稔之歲則貴糴
以利農人凶歉之年則賤糶以活餓殍若水旱作沴則
資為九年之蓄若兵甲或動則餽為三軍之糧上以均
天時之豐凶下以權地利(集作財)之盈縮則雖九年之水
七年之旱不能害其人危其國矣至若祈禱之術凶荒
之政歴代之法臣粗聞之則有雩天地以牲牢禜山川
以圭璧祈土龍於玄武舞羣巫於靈壇徙市修城貶食
撤樂綏刑省禮務穡勸分殺哀多昏弛力舍禁此皆從
人之望隨時之宜見(集作勤)恤下之心表恭天之罰但可
以濟小灾小弊未足以救大困(集作危)大荒必欲保邦邑
於危安人心之(集作於)困則在乎儲蓄充其腹恩信結其
心而已盖羲農唐虞禹湯文武皆由此道(集作塗)而王也
問養動植之物(以豐財用以致麟鳳龜龍)
對
臣聞天育物有時地生物(集作財)有限而人之欲無極以
有時有限奉無極之欲而法制不生其間則物必暴殄
而財乏用矣先王惡其及此故川澤有禁山野有官養
之以時取之以道是以豺獺未祭罝網不布於野澤鷹
隼未擊矰弋不施於山林昆蟲未蟄不以火田草木未
落不加斤斧漁不竭澤畋不合圍至於麛卵蚳蝝五穀
百草(集作果)不中殺者皆有常禁夫然則禽獸魚鼈不可
勝食矣財貨器物(集作用)不可勝用矣臣又觀之豈直若
此而已哉盖古之聖王使信及豚魚仁及早木鳥獸不
狨胎卵可窺麟鳳效靈龜龍為畜者亦由此塗而致也
文苑英華卷五百
