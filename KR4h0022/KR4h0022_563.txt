文苑英華卷五百六十四宋李昉等編
賀祥瑞四
爲朝臣賀凉州瑞石表一首
代皇太子賀石龜負圖表一首
爲納言姚璹等賀瑞石龜表一首
爲納言姚璹等賀瑞石表一首
百寮賀瑞石表一首
賀天尊瑞石及雨表一首
爲宰相賀武威郡石化為麵表一首
爲涇州李使君賀慶山表一首
爲許智仁奏懷州黃河清表一首
賀秦州河清表一首
中書門下賀滑州黃河清表一首
賀河清表一首
中書門下賀醴泉表一首
賀櫟陽醴泉表一首
爲朝臣賀凉州瑞石表上官儀(貞觀十七年)
臣元嘉等言臣聞太陽含字天之命也德水呈文地之
符也是知光膺寳歷非幽贊無以享鴻名對越兩儀非
神物何以昌丕緒故有玄龜負卦繇表軒功朱鳥啣書
兆彰姬籙非聖人之撫運孰能與於此乎伏惟皇帝陛
下慶韞上元與天皇而合德祥凝太始體耀魄以齊明
作周錫胤王叢本於冰翼生商降祉寳祚基於玉筐然
後樞電效神皇虹授彩彤雲澹景標映龍顔瑞火流光
呈發鳥跡由是凝圖作極握紀中天化洽九垓恩錦(疑作)
(綿)八表功成戢武散騑服於桃園業定弘文覃正朔於
昌海輯五玉而彰禮備陳萬舞而表樂成至德至仁垂
拱巖廊之上乃聖乃神遠算廟堂之下憲文王而授立
招天奬於夢齡象漢帝以登賢選仁明於刻(闕)國重曜
而臨照家萬宇而永貞是以淹歲亢陽離輝昇而玄澤
降春疇罕闕震方建而年稼登受册之辰隨輕輪而翊
佳氣夏絃之月接飛蓋而吐芝英郡國陳孝德之符煙
浮(一作生)霧集縣道奏明靈之貺電擊雷奔豈與夫日至
月書可同年而語矣伏見凉州都督李襲譽表奏昌松
瑞石合百一十字文曰高皇海出多子李久(唐書五行志作元)
王八千(唐書作十)年太平天子李世民王(唐書無王字)千年太子
李治書燕山人(唐書有士字)樂太國主尚注諤(唐書作汪謤)奬文
仁邁千古大王五王六王七王十王(唐書無王字)鳳尾(唐書作毛)
才子七佛八菩薩及上果佛田天子武文(唐書作文武)貞觀
昌大聖延四方上下萬治忠孝爲善(八字唐書作上不治示孝仙戈八為)
(善)其文不次者略而不載敕遣禮部郎中柳逞馳驛檢
覆並同所奏皆素文玉潔若瓊樹之華滋玄質碧鮮擬
翠微之遠色雖復霞熛冠岳暉鏤誅(疑)於介丘海鏡浮
山昭列名於稽㞯方兹秀麗曾何足云臣等歴選皇猶
稽河圖於東序詳觀帝籙披冊府於西崑媧燧以前不
可得而知矣羲農以降乃考載而言焉若乃馬遰堯壇
鳳御虞冊麟遊吐字頗涉劉邦葉蠧爲文纔稱病已玄
石降徵於典午赤伏錫命於炎精皆髣髴如神徵文見
意或傍通以取證或索隠以求端猶且動色當年光華
曩志矧茲天册顯發靈瑞頌聖德之欽明通史筆之揚
堯典述國祚之悠永倍龜策之卜周年追美先朝衍軒
丘之德姓式昭儲后邁釣臺之有光豈非天鍳孔明聖
尤大者祥彌著靈心至察德加厚者祚逾長是用越契
超䋲光前振古績無與二慶溢登千臣等自省微生幸
霑鴻造荷重光之煦育觀三才之宅心雀躍無以表其
誠鳬趨不足勝其喜臣無任悦豫之至
代皇太子賀石龜負圖表崔融
臣某言臣聞虞舜五帝也夏禹三王也應歷數則星昴
告期度水土則河精授象故知至誠上感無往而不通
神道曲成有來而先見伏惟天皇運斗極平太階漏德
澤於海河散皇明於日月煙雲郁郁鳥獸蹌蹌百寳用
而銀甕滿五榖豐而丹甑出化之遠及隂陽不測之謂
神德之廣被天地無名之曰道嵩高維嶽洛陽下都此
焉符理之所古則先靈之地伏見洛州牧相王所奏嵩
山下頂封禪壇側掘得石龜負圖篆文一百六十字者
臣亟聞其言矣昔者黃轅東省河獻龍書蒼頡南廵洛
呈龜字古猶今也其若兹乎夫惟氣挾風霜文含星象
玉經山上匪藉傍求銀丹池中居然暗發頌國祚之長
久孕育於萬八千年歌卜筮之叶從牢籠於六十四卦
况復高臨秦室近控洛壇佇降王者之封常有君來之
望由是神工不召若鐫金鏤之名天意潜彰似刻銀䋲
之篆豈與玉龜在泰山之上莫覩其祥石龜出吳江之
右空傳其跡可同年而語哉臣才謝元良忝當儲貳三
靈睠命預聞東序之圖萬國心歡願奉南山之夀無任
悦豫之至謹遣某官奉表稱慶以聞臣某誠歡誠喜云
云
爲納言姚璹等賀瑞石龜表李嶠
臣某言伏見衡州所進瑞石形似龜頂上有文曰大周
并有乾坤卦字左邊有王武九千字又有水火金木土
字各依其方北邊兼有井字臣等詳觀靈字伏覩竒文
事實非常理同神仙(疑)首列大周文(疑作之)字表元首之
尊左有王武之名明左契之執合乾坤之兩卦分金木
之五行五行展轉而不窮兩卦周流而無極井以養物
而知渥(疑作泥)澤之下覃石以補天乃顯貞堅而上列將
以九千之寳祚嗣七百之鴻基兆發靈心事符嘉運况
復名爲玄武叶國姓而呈休出自炎方迎嚮明而發祉
神祗之命受托於四靈感應之符實超於千載臣等叨
延恩奬屢覩(一作覿)嘉祥喜抃之情實百常品無任慶躍
之至謹奉表陳賀以聞謹言
爲納言姚璹等賀瑞石表
臣某等言伏見瑞石有文曰武帝李彰好生臨國永保
吉昌伏惟陛下受命旻穹降靈宗祏複棟重簷之禮嚴
配昭升五刑九辟之科平反宥恤故能使三精孚德七
廟垂祥頻降靈符屢彰潜祉好生臨國寔開琬琰之文
永保吉昌顯示貞堅之籙隆萬代之遐筭曠千齡而不
聞臣等叨沐恩私謬當樞近親覿休寳相趨抃躍無任
嘉慶之至謹奉表稱賀以聞仍請出示百寮并錄付史
舘
百寮賀瑞石表
臣某等言臣聞高明博臨無遠不應正直潜感雖幽必
通伏惟皇太后陛下慶發曾沙業隆大寳以至明當宗
社之寄以至聖合乾坤之德荷三葉之休光承五行之
歷紀平秩庶政大亨羣物冠帶遐荒之域天福日臨閭
閻富夀之氓禮變樂和液露霑洽休徵昭顯用能上披
乾象下發坤珍吐川之靈秘開神之韞匱伏見雍州永
安縣人唐同泰於洛水中得瑞石一枚上有紫脉成文
曰聖母臨人永昌帝業八字臣等抃窺靈迹駭矚珍圖
俯仰殊觀相趨動色竊惟聖德奉天逓爲先後神道助
教相因發明陛下對越昭升欽若扶揖允塞人祗之望
寔當天地之心所以幽贊嘉兆傍通景貺且人稱同泰
縣實永安姓氏將國號玄符土地與石文明應表裏潜
會樞機冥發明宴坐之逾昌驗皇基之永泰則自然之
無朕不測之謂神非夫道格昊蒼德充幽顯豈能發何
言之微旨臻不召之靈物考皇圖於金册搜瑞典於瑶
編則有蟲蠧成文魚鱗吐匣丹書集於昌戶綠錯薦於
堯壇或詞隠密微或氣藏䜟緯莫究天人之際罕甄神
秘之心未有昭聖毓靈發祥隤祉明白顯著燭曜暉光
若斯之盛者也且夫導洛䟽津卜瀍經宇是開帝王之
宅實爲龜書之泉伯禹以致孝鬼神九疇天錫陛下以虔
恭顧託八篆靈開超萬祀而同存歴百百(疑)而罕逮况
乎隂陽景測朝市天臨號令施於四海機衡動於萬國
靈心叶贊景業會昌薦希代之鴻寳獲非常之嘉應固
可以明禋太寳禮秩介丘副神宗之廼睠答上玄之蕃
祉臣等遇偶休明榮參簮笏千年且暮邀逄累聖之期
百辟歌謳喜屬三靈之慶無任鳬藻踴躍之至謹表詣
闕陳賀以聞
賀天尊瑞石及雨表
臣聞大悲握契汲引之數盈千玄聖垂機感現之瑞不
一隨緣應俗或作儒童降跡通凡常爲長者然則前佛
皆同一字可通(疑作道)非道理兩名至矣哉不可得而稱
也伏惟天册金輪聖神皇帝陛下功成塵劫跡御金輪
萬姓樂推百靈欣戴如來備記昔避天女之宫菩薩降
生遂坐人王之國臣等一昨伏見四(疑)岳雲臺觀道士
奏稱御像瑞石大妙至極天尊一鋪創造聖容未施五
色宿昔之頃畫繢自然不加之分宛同神化七十二相
合而成體八十一好散而成章披絳雲之室闢明霞之
舘千乘億騎浮空而下九仙五老步虛而來羽抱錦帔
風搖雲起龍文而鳳章日縣而月綴威儀有睟侍衛無
聲坐疑龍漢之遊何必仙山之會自非隂陽不測變化
無方憑法匠之威靈假神功之動用其孰能與於此中賀
臣等又聞先天後天聖德合於無象欲雨而雨玄契通
於不言日者王室屋(一作屈)聞炎方在候陛下乘朱輅駕
赤騮歴太陽之中道居明堂之左个百神受職萬國來
朝既配帝而嚴禋亦統天而布政是時也慈雲結慶甘
露流香微風蕭然纖塵不起凡百在宥動色相歡咸以
爲天者萬人之本物有不霑於澤者則仰皇天而望之
有不覃於惠者則籲告而請之更祈洪㴻輙聞流潦俄
而油雲族晚覆雙闕而朝隮膏雨及私浹三川而校(疑)
下郊原吐潤品彙霑蘇麥壟纖莖已擢兩岐之秀黍田
香粒方滋合穎之苖凡在群生不勝幸甚然後知御雲
臺而占繇幸洛陽而錄囚盖其眇少曾何髣髴臣等幸
忝簮笏預睹珍符惟德洞冥即叶元皇之化惟靈薦福
長延梵帝之尊抃蹈之情倍百恒品無任鳬藻之至
爲宰相賀武威郡石化爲麫表
孫逖(天寶三載)
臣等伏見王倕奏武威郡番禾縣嘉瑞鄉天寳山周回
五六里石化爲麫在近村閭及諸郡部落自今載正月
以來取食甘美益人又按圖經貞觀九年鳳凰集於此
故名嘉瑞鄉其天寳山在此鄕界伏以神道設教變化
無方聖人爲心感通必應陛下仁霑動植澤及生靈故
得地不藏寶石變爲麫既資人食又濟邊廪成熟自因
於道氣艱難不待於農功豈來麰之足方何雨粟之能
喻况山符聖號用彰於萬夀鄉表瑞石允迪於前烈殊
祥叶應景福攸臻臣等忝侍軒墀倍深慶悦無任抃躍
之至謹奉表陳賀以聞
爲涇州李使君賀慶山表崔融(垂拱二年)
臣某等言某日奉某月詔書新豊縣有慶山出曲赦縣
囚徒改新豊爲慶山縣賜天下酺三日凡在含生孰不
慶幸中賀微臣詳窺海記博訪山經方丈蓬萊之(疑作人)
跡所蓬到層(作增)城玄圃道家之妄說伏惟皇太后陛下
應天順人正位凝命中外咸一隂陽以和嘉木四方而
平春露草三旬而候月冲恩浹洽嘉貺駢闐當雍州之
福地在漢都之新邑聖渚潜開神峯欻見政平而湧自
蕩於雲日德茂而生非乘於風雨游龍蜿蜿疑呈八卦
之圖鳴鳳嗈嗈似發五音之奏仙蠶曳繭美稼抽芒一
人有合於天心百姓不知其帝力方驗鎮星垂象山萌
輔地之徵太歲加年水兆載坤之應天人交際影響合
符雷雨既作喜氣冲於三象鍾石以陳歡心動於萬物
臣幸忝簮帶濫守藩隅不獲馳蒼闕而拜手望紫庭而
繼足殊祥踵至寳算無疆厚賚傍霑群生(一有之字非)幸甚
不任悚踊之至謹遣某官奉表以聞
爲許智仁奏懷州黃河清表
臣智仁言臣聞德水清漪詩人以之興頌濁流澄鏡大
聖於是登朝伏惟皇帝陛下道叶二儀功超萬古上玄
降祉變孟津於渌波厚載呈祥發榮光於翠浼臣以去
月得河内縣申云自太平村已下三十餘里河水變清
各遂淺深泠然徹底鱗介之族無所藏形(一作養藏)謹自依
極(此句疑)息同其狀又嵩高維岳形入清流少室竒峯恭
差具寫謹按易坤靈圖曰聖人受命瑞見於河伏見凉
州玄石式昭靈命臣部黃河應時清澈天禎地貺既符
易象之文聖祚河清暗合靈圖之義古人歎其難俟臣
今乃得親觀身體太平之風目擊會昌之瑞無任悦豫
之至(唐書五行志凉州立石在十七年懷州河清乃十六年當考)
賀秦州河清表
臣聞崇高不極之謂天廣博無涯之謂地若乃參天地
之玄化代覆育之神功者其在聖人乎故能俯同五情
恩浸八紘允膺千載仁霑萬代明靈之貺自我所招幽
顯合符斯其效矣伏惟皇帝陛下家六合馭三光推明
允之一心置於天下之腹用徇齊之四日招於萬物之
情蜻蟲麛卵之所安猶懷夕惕輿頌芻蕘之瞽說尚廽
天睠其所愛育者多矣而况於鰥寡孤獨乎其所容納
者衆矣而况於公侯卿士乎至若削平宇宙混一華夷
乃武也致(疑)教會昌樂新禮創乃文也穆巖廊以凝睇
調風雨於絶恨(疑)乃聖也運埏埴以裁成動隂陽而不
測乃神也體茲四霽侔彼兩儀神物之來盖惟常理伏
見秦州刺史表今月某黃河水復清深淺澄映百有餘
里清自龍門之下驗登期以御天波及萬春之卑表無
疆以彌夀臣聞道之所格者弘則靈之所感者大德之
所包者厚(疑)則地之所應者深是以千祀登期自古
歎其難遇一歲之内祚聖人而再清求諸典墳竟無倫
匹在於明世絶後光前宜其上答靈心升中告禪金聲
(一作舉)玉振合百神於介丘玉輅朱輪副萬國之翹首則
普天幸甚何其樂歟臣等越自下才欣逢上德致百王
之不致聞億載之未聞舞蹈之深實百恒品
中書門下賀滑州黃河清表
權德輿
臣某等言今日内侍朱希顔奉宣進止示臣鄭滑觀察
使姚南仲所奏今月一日至六日白馬縣界三十里黃
河清者伏以道(集作𨗳)自積石出於崑崙乃建靈源之封
特視上公之禮克符昌運必降殊祥伏惟陛下聖澤感
通休徵(集作貞)疊委惟此濁質化爲清瀾國典所書是稱
大瑞詩曰俟河之清人夀幾何歎其不可得而見也今
則白馬之津三十里所澄澈如練綸漪成文一邦幼艾
共觀嘉慶乃寓經界式彰永寧昔秦號水德徒推厭勝
漢紀河平苟安決溢神功幽贊獨表清時足以薦諸宗
廟書之史策臣等忝(集作謬)登樞近獲奉休明無任欣抃
踴躍之至謹奉表陳賀以聞臣某等誠歡誠抃頓首謹
言(貞元十四年五月十五日)
賀黃河清表
臣某言臣得進奏官狀伏承河陽奏汜水西界從洛口
黃河清一百六十里又横海軍奏界内河清澄澈分明
者臣聞聖人在上天下和平風雨時若則海波不蕩黃
河清夫土所以載水水所以利物天意鍾土德之道(疑)
開水瑞之華符我上聖祥於下土中賀伏惟睿聖文武
皇帝陛下蹈十聖之原軌陳一王之大法垂衣裳以朝
萬國舞干羽而來四夷平泰階於天纏偃師節於靈臺
故得濁波渾渾千載一清長瀾浩浩百里如鏡氣新天
宇光澈地脉仰分萬象之法中涵千聖之德初澄海裔
表陛下横恩波於海上再清洛口助陛下鋪文明於土
中二十八日兆陛下告成之日也百六十里期陛下得
聖之數也臣謬承分閫之寄叨榮持節之權生當海宴
之年幸識河清之日未奉明詔不敢擅離軍府詣闕隨
公卿蹈舞明庭下情無任西望踴躍之至
中書門下賀醴泉表常衮(大歷二年)
臣等伏以西京櫟陽縣有泉水於平地湧出㓗誠飲者
痼疾咸痊稽之圖牒是曰醴泉臣聞和氣上感湛恩下
浹則有休徵以彰至化近在雨金之地特啟莢泉之瑞
無源獨湧平地滂流當神明之積高表隂陽之不測其
氣香潔其味甘醇抱華清而盪邪資靈化以除穢積年
之疾一飲皆愈挈瓶而至重跡相望日以萬計酌而不
竭齊莊之誠益厲神逹之效愈彰伏惟陛下弘父母之
深仁納黎元於夀域感此靈液助其生成疾苦假除夭
昏不作勿藥有喜愛人斯甚可以見天地之心可以明
帝王之德昔唐尭至聖光武中興沛然發祥千歲一覩
啟我昌運居然合符鴻休無疆天下慶幸臣等謬司近
密喜倍常情無任忻慶之至
賀櫟陽醴泉表獨孤及
臣等言伏見京兆尹李勉奏櫟陽縣有醴泉出飲之者
痼疾皆愈臣聞王者澤周庶類則神降百祥天地之心
去人不遠陛下厚德載物與坤同符以善利人如水潤
下故厚(集作后)土獻瑞湧泉療疾靈源酌而不竭沉痼飲
而皆痊勿藥之喜萬人是頼仰窺天意豈不以是彰陛
下之德施乎不然何衆庶顒顒強名聖水彼丹甑(集作井)
朱草白麟赤鴈徒稱太平之瑞未聞功施於人方之聖
泉豈喻神異臣等無任喜慶之至
文苑英華卷五百六十四
