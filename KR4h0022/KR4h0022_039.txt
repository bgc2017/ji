文苑英華卷三十九宋李昉等編
水八
玉壺冰賦一首冰壺賦二首
漢光武渡滹沱冰合賦一首
履薄冰賦二首履霜堅冰至賦一首
藏冰賦一首開冰賦一首
東風觧凍賦一首陽冰賦一首
玉壺冰賦(以堅白貞虚作人之則為韻)
壺至㓗玉至鮮有若君子清標儼然色澄澄而外澈質
規規而内圓月出皎兮入夜而其儀難見冰以風壯處
寒而其實逾堅諒負竒而可玩超衆器而為先當其韜
光幽山韞耀窮石隠榛蕪而懷寶淪泥滓而藏白如虹
之氣雖無謝於雲煙抵鵲之鄉常見儔於瓦礫於是卞
生見而神動匠氏聞而心惜乃奮剖刻耀精明以玉之
美作壺之形信無瑕之可用若不琢兮何成以虚而受
逹人侔其弘量以明而鑒志士效其淸貞若其禀性温
如作器含虚正色則惟珍是務立操則匪貞不居爾乃
嚴氣凝玄隂作寒飇一振具物寥索川皛皛以凌滿林
稍稍而木落日既暮兮金閨寂夜一寒兮玉壺陳素冰
滿腹清光照人臨象筵而色媚入金鏡而影新對之者
暢慮觀之者清神能勵貪夫何假盤盂之戒有同儒士
長爲席上之珍是以隨珠奪魄趙璧慙姿瑚璉之器斯
實爲之美人曾不足方其皎㓗錦衾亦安敢誇其陸離
偉夫掩物之美比人之德素其表兮其儀不忒實其中
兮秉心淵塞伊烈士之指南固賢人之軌則
冰壺賦(以清如玉壺冰何慙宿昔意爲韻)陶翰
惟冰也有堅凝之貞惟壺也有虚受之明謝周流之弱
質託鎔鑄以成名直方任器規圓愜情對光輝而比色
因擊扣而馳聲冰假壺以爲用壺含冰而轉淸及夫懽
呈朝晏之餘瑞表經綸之初尤荀吳之失對陷王霸之
後車既遇賞以爲樂乃獲成於所如但觀夫推移在道
澄澈如玉時見瑩而則明或將摧而不曲故曰冰貴於
水噐尊者壺國因時而必用軍每擊而何虞若乃周將
酬客魯欲藏冰揖籍父其何忌顧申豐而可憑是以用
之者廣須之者多遇薛鼓而擊誦豳詩而何至時冰銷
滴潤壺罄成酣乃挾纊以荷德豈知漏而興慚昔者趙
衰從徑魏主其逐雖有餒而仍携顧無麋而未宿每覽
餘軌當思踐迹志未吐於平生容已衰於疇昔儻開冰
之可薦庶投壺而無斁况霜空且寒晩景仍墜雖杼軸
而不輟猶髣髴而無記將投皎㓗之姿願假含容之意
第二(同前韻)崔損
烱乎太陽之精玉有真質冰則貞清我君子象諸温如
皎如正其色兮匪真不克峻其節兮匪貞不居爾其製
盤盂訪結綠瞻白虹之氣詠生芻之束乃賦于他山攻
此良玉剡之成噐錯以成壺信以旁逹忠不掩瑜以虚
而受用當其無及乎嚴律閉隂氣升氛霧結河海凝沙
驚鴈塞雪滿崤陵於是天景初夕玉壺始冰臨象筵而
孤映對金鏡而相澄爾其淋漓未泮温潤而瑳纖光不
隠毫末不過豈爾瑕之可匿玷之可磨不然珉之衆矣
貴玉者何心之㓗矣飲冰則那莊氏寓論宣父式談夜
光奪魄明月懷慚豈比夫立槩生操激淸勵貪伊至人
之比德同貞士之司南夫以物象所鑒精明所蓄霜華
晨清月影寒宿故覽之者魂竦憑之者慮惕迨北風之
已壯幸西陸之未覿客有撫而歎曰猗歟猗歟吾無是
易且漏巵無當兮歎諸古大圭不琢兮聞諸昔曷若兹
噐之可佳諒君子之弘益然後宣其烈贊其意抽毫命
簡賦冰壺之盛事
漢光武渡滹沱冰合賦(以上天無親惟德是輔爲韻)
獨孤及
昔漢光武收河北之年馳馬將進滹沱在前爲敵所廹
當冰不堅及軍裝隠轔以登岸殺氣峥嶸而塞川意者
欲定神器於兹日彰聖人之動天若非使不道者喪有
德者王則水不能以造次而結冰不能以斯須而壯變
浩浩之流爲峩峩之狀擁高旌以進雷長轂以上及企
路以全軍又迎風而破浪于時進隔關于長津顧邀遮
其後塵患勢莫之敵没不可振求一徑而莫遂惟羣臣
之不親頼王霸至誠之力恊光武至聖之德人從悦己
之詐天贊勤王之直故得舟楫不設衣裳不濡避地以
往乘冰以趨一水之上兩軍相殊使後人視水則有求
冰則無望飛塵而惆悵對寒流而踟蹰由是知天人之
合發與神祗而相符不然則何以延十二之祚總四七
之輔滅新室毒流之日作漢氏中興之主受命之瑞也
亦何異玄女降於軒轅白魚躍於周武(此下未見惟字官韻)燕趙
之間清流瀰瀰高風以遠遺躅於是
履薄冰賦(以戒慎之心如履冰上爲韻)皇甫湜
冰之積也不厚人之履也難任此焉投足可爲寒心彼
墊溺之攸慮在恐懼而誠深慎同數馬之人然非萬石
誡若倚衡之子不以千金水始凝冰未壯乏六尺之爲
厚非七月之所尚螽斯之股兮猶且不同齊人之紈兮
曾無以况雖鞠躬而欲涉何跬步之能抗有同居累卵
之危無殊坐積薪之上股慄兮在兹魂驚於所之怵惕
求前豈人心之難測趦趄有畏類狐性之多疑每縮縮
而若墜常兢兢而自持與巢幕兮焉比將臨泉兮是擬
丈夫不處斯畏其没身夫子所懲不惟於滅趾徐子忘
其故步尚書越其素履行自失於佻佻舃無施於几几
視之豈無履而若虚非北陸積堅之始是東風所觧之
餘水蟲隔而纖鱗必露秋蟬比而輕翼不如當履道未
成其難汔濟縱善行無跡不可躊躇兢慎圖其不敗震
懾謂其將壞步摇摇爾式彰君子之行身飄飄然誰謂
邑人不戒如何克己若此履冰與習坎而相類符執玉
而可懲故疊足是虞側身以進言忘足履之適自近廉
隅庶藏心腑之中無貽悔吝得過隕易危之吉靡濡首
失容之釁行之止於三思戒實先於六愼
第二(同前韻)
冰之薄兮消釋可期人之履兮憂患是持將秉心於處
險諒投足而增疑故君子假輕重之喻爲安危之資跬
步未移顧見吉凶生矣躊躇欲泮行觀左右流之是以
義比垂堂戒同狎水乍兢兢而股戰時剡剡而屨起步
難免於褰裳憂有甚於濡履則知吉凶繫乎物動静由
乎己不敢不蹐雖厚地而莫安時止時行固輕冰之可
以故知我者見我戰戰兢兢不知我者謂我視川若陵
既無咎於素履尚可期於積冰或北陸初結或東風始
興覩之也知其脆易破涉之也恐其任不勝由是屏氣
而行虚心而進在陽敢思乎不冶(海賦陽冰不冶)通隂庶懷乎
克慎身若重於千鈞冰疑銷於一瞬憂心展轉危步虚
徐空色不分每疑於滅趾冰容無響或遠於曳裾將釋
兮畏明君之渙若其行也懼大易之屯如然則觀薄冰
之爲象知立身之所尚類將墜於焦原之前如待燃於
積薪之上始玲瓏而若盡復皎皛而可望就其淺玉石
無以隠其輝臨其深魚龍不能掩其狀大矣哉其薄斯
在其虞則深將以戒乾乾於終日持惕惕之小心當見
晛而或躍懼霜霰之未任故曰古之機言今之攸戒儻
所行而不惑俾處薄而勿壞
履霜堅冰至賦(以君子之道闇然而日章為韻)王起
霜之履兮白商應冰之堅兮玄律分其履也結之寒露
其堅也矗若長雲當萬物始挫之時降於青女及六尺
凝寒之日可薦明君信履微而至著宜布象於前聞乃
若歲如何其夜亦秋止稜稜稍結兢兢未履漸皚皚於
葛屨之下將皎皎於玉壺之裏雖嚴凝作氣必納於輿
人而愴悽動容先感於君子此謂履霜之始暨夫變化
無朕堅剛有期律移緹幕之候辰當黑帝之司由是璀
璨無積清明自持則豐山古鐘不舂容而鳴矣鄴臺舊
井可皎㓗而藏之此所謂堅冰之時也霜之飛兮至微
冰之㓗兮自保所以通變其德所以馴致其道畜峩峩
之色且寒於長河改□□(丁頰反早霜也)之光寧留於勁草凝
冷兮漸滋積素兮斯瞰始落金波之上有助其明終藏
隂室之中不欺於闇冰因乎厚地霜本乎高天何質變
而增勵何節窮而更妍亦由洪因纖起高以下先投一
跡而千里路極覆一簣而九仞功宣則求己者知霜冰
之言理有漸周身者知霜冰之防於未然固宜研精屑
屑覃思乾乾豈翫蒹葭蒼蒼之色鑿山谷沖沖之堅哉
士有錯綜文房琢磨儒術以脩詞爲履霜也不同於豺
祭之辰以干禄爲堅冰也不同於狐聽之日願察言而
觀行儻循名而責實况乃良牧煌煌近天子光引凝隂
之義爲勸學之方則因卑致崇匪一朝一夕爲大於細
在日就月將然後知作者之微旨嘉言孔彰
藏冰賦(以堅明㓗鏡爲韻)張皓
國之造物時惟用天履在歲之窮紀知層冰之腹堅可
以備用凌人主焉羞秬黍以爲薦率司寒而是先於是
入坎窞踰崢嶸乍逼側以經險復趦趄而不征爽氣旁
逹凝隂上清始峩峩而不見遽沖沖而有聲是伐是取
登乎上京候朝風而益壯對夜月而俱明崇凌既啓隂
井方渫含玉色而轉深拂霜威而逾㓗不劘不劂如磋
如切掩下方以涸沍匪上騰之發泄方見象於爲寒且
多驚於内熱顧惟不佞括結成性彼蓄物以俟用亦何
異乎藏冰將有冒於嚴凝豈見遺於水鏡
開冰賦王起
國家順仲春之律開藏冰之室將以均寒暑分老疾北
風始壯且納於必周西陸有期因用而斯出是時木德
司辰條風報春物惟求舊令乃謀新有頒冰之職有伐
冰之臣安得深藏於重壌自當登御於一人有司奉明
詔(一作誠)薦清廟啓其室觀其徼連鍤既下不作沖沖之
聲厚土忽開已發峩峩之照獻羔之禮既宣祭韭之義
克全將使隂不伏陽不愆詎有東風之解莫移北陸之
堅皎㓗兮玉壺乍奪清瑩兮金鏡爭鮮鑒乎其中雖臨
深而履薄積于其外終岳峙而峯連此輿人之所納縣
人之所傳乃祓以桃弧升於蘭殿凌隂去而寒盡御座
來而春變其爲利也溥其爲用也徧羣寮是錫足以表
鴻恩百祀方脩足以成嘉薦向若藏之不以宜啓之不
以時自然光而不耀貞以自持同土石而棄矣何賓祭
而用之德既自此宣政亦自此審禦霜雹以清沴調風
雨而成稔開五色之瑞福應方來叶七月之章頌聲曷
寢豈惟求履霜之堅思積水之凛冰之開也在於人冰
之用也進於君昔時司寒雖蒙於幽閉今將清暑終見
於區分儻不遺於兹日期不掩於前聞
東風解凍賦(以立春之日冰凍銷釋爲韻)韋充
三陽布萬物新攝提建月勾芒御辰惟東風之解凍明
下土而知春於是嗣木德遊水濱拆涸沍開奫淪始自
震而發跡終習坎而成仁原夫其始也出大塊乘新律
度暗川經煖日積習習之淑氣散峩峩之素質順流而
委想銀河之漸傾逐吹以分訝瑶池之漸失飄然既至
颯爾攸興潜融積溜暗斷輕冰自太蔟氣生功因入律
悅中流而瓦解聲若裂繒不疾不徐如考如擊動輕澌
於皎㓗上遊鱗於磧礫未分蘋末疑馮夷之剖蚌胎稍
辨波心若荆山之流玉液意同攻陷勢若刳剔何虎嘯
之威方微信狐疑之心已釋羊角既止蟬翼潜銷表一
歲發生之候當三春啓蟄之朝鼓怒斯至徘徊遽飄圓
折之時初疑破鏡亂流之處盡若廻潮斯以見寒暑不
愆推遷屢急何一氣之自噫信百川而皆及導仁爲煦
决滯之義則深以德而和陷堅之功斯立當其晴流漸
泮麗景初馳飄忽既及凝滯無遺狀曉河雲卷之初忽
其明矣若太素氣分之際難可辨之是知天地既春忻
榮者衆將以遂於羣性不獨釋於積凍然後驅飛廉命
羲仲俾風日之可遊冀臨川而必中
陽冰賦(以海上沙前光耀清景爲韻)林滋
考庶物於朱垠得陽冰於碧海託巨浸以潜結泛驚波
而長在堅乎自得峩峩之素色寧虧渙若無虞皎皎之
清光詎改始其孕太隂之精因積水而成勁颼飀之遠
吹澄滉漾之餘清别浦宵凝狐聽之聲乍絶廻汀曉合
蟲疑之質俄生繇是外肅重溟中分萬景滄淵掩巨蚌
之魄碧落奪寒蟾之影幽疑玉樹露皓氣之皚皚净若
銀河亘秋光之耿耿既叶數九寧將屢遷乍瑩洪濤之
末時明綠岸之前不解東風諒難資於履薄非藏北陸
復何患於攻堅炎炎之畏景雖臨冽冽之寒威益壯暠
輝想冰始之日洞徹得夏頒之狀鮮飇乍觸無慙於雲
母屏中纖翳不生曷愧於琉璃地上淨拂霜影輕籠月
華禀質苟因於涸沍分形詎委於泥沙既異在隂彩射
鮫人之室非同向晦光寒漁父之家至若浪息遥川煙
收遠嶠焱晶鑠野以增熾皓色澄空而引耀清含上善
曾無泮渙之期素激中流豈憚赫曦之照所謂出自靈
長居然異常苟惟貞而是守雖盛暑其何傷亦由抱素
者絶陷已之患履道者爲終身之防幸消釋之無日庶
永託於朝光
文苑英華卷三十九
