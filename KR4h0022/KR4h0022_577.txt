文苑英華卷五百七十八宋李昉等編
藩王讓官
為杞公讓宗師表一首為定王讓官封表一首
為定王讓兼知司禮寺事表一首
為臨川王讓千牛將軍表一首
為安平王讓揚州都督府長史表一首
為建安王讓羽林大將軍兼司賓卿表一首
為岐王讓太常卿表一首
為安國相王讓東宫第三表一首
代宣王誦讓皇太子表一首
雜讓
為梁王妃讓封表一首
益州父老請攝司馬鄧公為真表一首
為僧普潤辭公封表一首
為道士馮道力讓官封表一首
為郭子儀讓華州請立生祠堂及碑表四首
為杜司徒讓淮南立去思碑表一首
代公主讓起新宅表一首
代公主辭家人畜產官給料表一首
為裴駙馬讓官與父表一首
藩王讓官
為杞公讓宗師表庾信
臣某言伏見詔書以臣為使持節驃騎大將軍開府儀
同三司宗師中大夫伏奉綸言心魂震讋臣聞堯分四
岳是以望秩山川舜命九官是以光華日月必須易(一作)
(儀)刑以德明試以功乃可協和萬邦咸熙庶績臣幼無
學植長闕財成鴻都之門不能定其章句雞鹿之塞無
以名其碑碣憑天漢之𣲖水附若木之分枝東岳則朝
宿有名南宮則門闌有籍在臣庸劣久知滿盈武陽以
功臣之重特拜宗師東平以母弟之尊超登上將臣有
何德能兼此榮臣早傾廷蔭曾未扶墻母氏慈訓哀矜
勞苦甫及成人復垂捐棄几筵如在忍離鞠養之恩終
天無報叩地難任欲草土丘陵終身塋域霜露申履時
之感鷰雀展㢠翔之心不悟天澤沛然謬垂提拔當今
玉燭調和既非金革之世璿璣齊政豈亡梧檟之材况
復一枝踡曲終危九層之臺一股涔蹄必傷千里之駕
皇帝欽明文思光宅區宇禮格四方無容奪臣此志孝
治天下自當哀臣此情大宗為師更求同姓之國元戎
參乘别選能賢之臣伏願覽青蒲之奏曲允微誠詔鳳
凰之池特收嚴召則天慈無濫私願獲從臣之容身便
當有地不任荒悚戰懼之誠謹詣朝堂奉表以聞
為定王讓官封表李嶠
臣某言臣頻布欵誠庶蒙矜遂而由衷之請空竭於肝
膽臨下之鑒未察於庸愚集木非兢臨淵罔懼臣某誠
惶誠恐頓首頓首死罪死罪臣歴窺前志詳考舊聞莫
不以有道興邦家不才替社稷漢武帝網羅羣士唯佇
俊賢周成王訓廸庶官不求庸保臣行能近淺識性凡
陋難化之質非八音所陶不移之愚豈六藝能飾往緣
戚屬叨奉恩私遂得地列齊封門開魯館承敦叙於九
族被徽章於五等今光華始旦品物維新三代典章理
遵於舊式二京恩澤宜革於權制方就散秩之輩幸沾
朝請之流寧可以冒踐槐廷更增茅土况班彛錫瑞執
揆提衡法垂象於三台視隆班於四瀆實司邦教是曰
藩維豈臣餘喘殘生所合尸忝非臣荒情菲質所宜叨
據陛下懸旌訪逸刻象求才朝有白駒之賢野無黃犢
之彥方使思皇多士必明於至公豈令棫樸能官近廢
於親昵臣自審量實所不堪蔀室之災豈唯於身咎折
鼎之責方貽於國患伏冀回光斂靄寢綍收綸察臣不
移之心矜臣非飾之請特停過誤改命才良則白馬丹
書不慙於異姓和羹作礪不逮於凡庸無任慙懼屏營
之至謹重詣朝堂奉表陳請以聞
為定王讓兼知司禮寺事表
臣攸暨言伏奉恩制(一作旨)命臣兼知司禮寺事臣本無
操履素乏藝能憑藉葭莩遂叨冕笏畫龍刻鵠(一作鶴)非
有天才簪犀紐龜但因地勢鑒空虛微𦕈之質驗庸闇
不逮之姿素簡神衷豈勞銓叙幸得攀光日月藉寵侯
王祿比萬鍾爵窮五等備梁園之車服司周室之典經
朝夕起居出入陪奉在生多幸於臣已足豈可重叨非
據更竊隆班上虧國章下速身謗昔漢疇稷嗣將冠九
卿虞昇伯夷實掌三禮奉烝嘗祈祀之典有匏土笙鏞
之節匪徒移風易俗兼且尊事神祇(一作尊天事神)豈於凡庸
所可參議况此司禮分職見有二卿並在官聯事且無
缺更參駑蹇之足徒亂鵷鴻之序伏乞聖慈回鑒天造
曲成矜其慊切之心念其尸曠之責怡然俯察霈乎垂
許則至公之道實弘於聖朝多幸之災不累於凡識無
任慙懼屏營之至謹詣朝堂奉表以聞
為臨川王讓千牛將軍表
臣嗣宗言臣學藝無稱才行兼闕幸(一作得)延慈蔭遂歴
通班花萼同榮依上林而發彩鶺鴒交賀仰大厦而相
歡恩比丘山效微塵露叨榮席寵荷愧承羞臣嗣宗中謝
臣嗣宗夙奉皇明已忝銜珠之秩兄懿宗近承天澤又
當執金之位弟兄齊列伯仲分曹咸典禁戎並參宸衛
匪唯官崇(一作尊)祿厚思滿盈而增憂固亦秉勢操權顧
章程而自惕况臣素抱愚拙更纏疴恙牽羸引憊竊位
妨賢内懷尸素之慙外負朝廷之謗豈可以多塵聖化
久累能官伏乞收迹丹墀歸骸素里庇堯雲之光彩浴
舜海之波瀾柳蔚桃濃聽南隣之鐘磬茅舒桂滿陪北
闕之簪纓飡厚渥而忘飢樂太平而愈疾則涵養之德
瞻大造而斯弘&KR0804;冒之譏在微臣而知免輙陳固陋輕
黷威嚴授紙彈毫驚魂悚魄臣嗣宗誠惶誠恐頓首頓
首死罪死罪謹言
此篇五百八十一卷重出今已削去注異同為一作
為安平王讓揚州都督府長史表
臣某言伏奉恩制以臣為揚州大都督府長史光寵載
臨震悸交集臣某誠惶誠恐頓首頓首死罪死罪臣蒙
蔽有素非陶染所移磨礪無成豈鑽仰能及斯並久塵
聖鑒不逮更伸愚欵陛下降猶子之愛忘具臣之譏乘
以軒車佩以璽綬射榮席寵瞻歲月而徒深結課疇庸
在涓埃而莫取何曾不外慙赤紱内負素飡是以前布
腹心辭禁衞之重後竭誠懇歸殿省之榮豈欲娛志養
高實願遺身體國不為(疑作謂)聖情重疊恩旨綢繆更錫
隆章重紆顯命刷燕雀之毛羽求其奮飛飾駑駘之銜
轡徵其滅没雖願盡智力而終難勉強陛下宵衣待旦
仄席思賢必欲無曠庶官克諧共理臣智慙一割政乏
四科豈足以恭副虛求弘宣美績况三楚舊壤一都之
會永言作鎮匪易其人伏願遵尚德之彛躅杜推恩之
妄舉以公滅私簡才授職則武皇得士不慙於曩歲文
王能官復在於茲日無任慙悚之至謹詣朝堂奉表以
聞臣所讓人具如别狀
為建安王讓羽林大將軍兼司賓卿表
張說
臣某言伏奉(集作承)月日制書除臣右羽林衞大將軍兼
檢校司賓卿朝榮對及恩露洪垂罄仰驚抃環揆失圖
(集作慙失)臣某中謝臣席慶皇支辱司天衞素官成責久盈人
口頃屬山戎自擅王師震加謬當推轂之禮竟空汗馬
之績實賴睿謨幽贊靈兵潛討滅犬羊於遼海卷旌麾
於燕薊臣得歸功北闕待罪東藩沐泳休貺生死榮幸
安敢賣要塞而告勞貪天功以為已又况羽林清禁上
則星辰主客命卿下法河海蓋文武具美方議望僉歸
豈臣弊劣所堪尸忝伏乞特回睠鑒更擇能賢俾朝興
薪槱之歌臣免伐檀之刺非敢飾讓實披誠請無任悚
戴之至謹詣朝堂奉表陳讓以聞
為岐王讓太常卿表蘇頲
臣某言伏奉制書以臣為太常卿兼檢校左羽林將軍
虔奉恩命罔寘心顔臣某中謝臣托蔭宸極分暉景緯從
學多滯不足對於三雍為文益疎不足齊於七步日者
自天有命裂地而封盛亨岐之井邑比從梁之驂駕旋
省慙惶益增忝越不悟前榮始拜後寵仍加且彛倫攸
叙百官所以象物方策不墜二柄所以濟時苟非其才
將汨于政况上卿之任中尉之重自非膠庠告老桓榮
列於東面藩邸求舊宋昌總於北軍臣何妄庸兼此叨
竊(類表作冐)伏惟皇帝陛下夙祗圖籙光宅區㝢凡厥在位
喜聖朝之得人獨此曠官塵睿鑒之知子將何以典司
禮樂綜理韜鈐伏乞太陽廻光慶雲灑澤俯察蒙鄙旁
求賢俊則冀受授無失謀謨有倫無任下情愧悚之至
謹詣朝堂奉表陳乞以聞
為安國相王讓東宮第三表崔沔
臣某言前累表自陳披瀝肝膽懇誠所守期在不移而
天聽邈然未垂矜納屏營跼蹐罔措(類表作寘)心顏臣竊觀
帝王支庶進以寵私雖假恩靈必詒禍咎親如梁孝尚
非正議所容才同季札猶為長亂之本况臣朽懦將何
忝竊且承先建極當可推恩作範惟親宜崇以正伏願
陛下雄略潛明皇威誕發熏逐狐鼠梟剪鯨鯢上慰祖
宗之心下保元元之命大位既定丕業重光再造四海
之基方流萬代之福至於守器允屬元良非聖賢無以
厭天下之心非典禮無以為後嗣之法臣地非冡嫡才
實昏庸一旦干冒大倫亂越皇統近為身患遠成國恥
將何以措身闕廷將何以歸骨山陵是用專固不回繼
之以死特希慈造俯垂聖諒(一作諒察)臣某中謝臣跡非飾讓
言實由衷區區之心敢不披罄素所蓄積塵黷上聞嗟
臣不天(一作才)夙遭險釁哀&KR1103;孤藐百罹是攻嗣聖之後
天步艱難逼迫﨑嶇措身無地既冒儲貳又塵尊極正
名罰罪合當萬死忝曰臣子豈所晏安殞首滅身無以
塞責臣某中謝臣當此際之心豈貪生而憂死誠以身居
(類表作處)不容之地命盡危疑之辰上適可以增國羞下未
足以明臣節是用冒罪假息忍死苟全尚祈宗廟之靈
庶覩返正之運使臣得退保先朝所命歸死藩邸之下
則雖灰滅良無遺恨惓惓所守神明知之既而天啓聖
期興運伊始明兩出震九二在田臣克遂誠祈獲返舊
國私願雖果而皇猷未忝每以釁萌城社將傾宗稷常
慮奄忽禍出非常夙夜憂惶罔知攸濟幸屬陛下光啓
休烈克復中興長信高居供養有地明堂正位忻戴知
安抃舞謳歌稱慶未己不意陛下復將置之非據迫以
奪宗前憂未忘後懼仍及臣之膚剥胡寧斯甚今天地
交泰朝野歡娛獨在微臣殷憂昭代念及同氣願垂憐
察
代宣王誦讓皇太子表
臣某言臣自奉明命累表陳乞懇誠無感聖慈未回進
退兢惶如履冰谷臣誦誠惶誠恐頓首頓首臣聞少陽
之重嗣守宗祧故傳曰年均擇賢義均以卜為國之本
繼奉休明臣質惟愚蒙未經師(類表作保)傅問安侍膳夙乖
奉養之規秋籥夏弦昧於(類表作素昧)齒胄之訓無以上承
匕鬯展敬粢盛内省多慙(類表作内多慙赧)豈敢飾讓未蒙諒
察惶怖失圖臣所以累獻封章備陳丹懇伏望俯回天
眷曲遂愚衷臣無任懇欵之至
雜讓
為梁王武三思妃讓封表宋之問
妾言妾聞天與才多地居外戚理乖謙益(一作不患無位)患在
寵盈妾亡夫三思頗讀聖賢之書夙知止足之分在先
朝錫漢藩之社位亞上台陛下流渭陽之思室嬪愛主
常恐官高祿厚福極禍來閨門之談顛覆存戒但以願
施塵露之效尚鬱山林之遊詎謂吳楚指有寵為名父
子以無辜同枉良以崇高取忌退讓未形事雖噬臍言
猶在耳妾夫埋黃壤子夭青春唯知哀訴神明號泣天
地妾之殘命稱曰未亡更何心顏享茲豐厚况三思久
謀謙退人所未知實恐士庶遊談是非相半既未能辯
明高義豈復忍貪吝餘資雖則伯宗已亡獻誡者聞乎
奸盜尚冀黔婁宿意見知者因乎寡妻今墳土未乾繐
帷猶設妾所以廢寢忘飡瀝欵披誠未允前祈更陳後
請伏願俯矜賤妾遠念幽魂收彼白茅之封表其赤松
之節光陛下有任賢之德明三思無冒寵之譏妾之區
區意盡於此無任感切之至謹遣某詣朝堂上表以聞
再黷威嚴伏深戰越妾死罪謹言
益州父老請攝司馬鄧公為真表
閭丘均
此篇合在六百九卷雜上請門今已移入姑存其
目
為僧普潤辭公封表張說
僧普潤言伏奉甲寅制書以普潤加榮沐秩授邑封公
聖恩無涯將變枯朽佛法有教誠願住持普潤自剃落
緇衣五十餘載心不見是口不言俗因誡證業憑禪悟
理幸逢皇祚將(集作特)啓大運有歸皇太子逼畏兇讐永
懷興復憂虞之際(一作始)始(一作特)蒙顧問貧道起廣救之
悲决必成之策奉符命之旨贊無畏之心今得衆生乂
安羣魔消伏在於法侣所願為多視身本無何功受祿
天位有德陛下享之天討有罪太子行之豈貪天之功
以為已力賣佛之法而求身利必若冒榮背律返俗違
真亦恐乖陛下崇誠之情(集作崇信之誠)失如來付囑之義凡
所稱述諸佛證明伏願聖慈亦垂開領乞停恩授以幸
法門無任護戒傳道之至願謹詣朝堂奉疏陳情(一作請)
以聞
為道士馮道力讓官封表李嶠
臣道力言叨緣幸會謬奉渥恩隨簪笏之九班列山河
之三土王言如綍敢不欽承人好惟星願披誠欵道力
本厭囂滓夙躭閒曠潛形草澤不將臯鶴並聞浪性雲
霞惟慕(一作共)海鷗相狎十步徒歡於飲啄一官匪尚於
榮華幸屬聖期謬廻天奬承軒冕之賜列是樊籠踐繩
墨之途更成維縶尺鷃但慙於鐘鼓鶢鶋空費於牲牢
故欲瀝膽輸肝(一作誠)披誠(一作肝)進欵倘蒙却收匪服改
命如絲不(一作矜)以尸曠之交免其負乘之責則物情輿
論誰不謂宜如將衆列(疑作例)難違微功必叙仍優附鳳
之賞遂假濡鵜之衣則望賜以宫名還其道服仲虞懷
八座之祿未入朝廷之推列五等之封尚居山藪所冀
資此俸秩永修齊供庶玉清垂貺增寶祚於三光(一作元)
金籙開祥固珍圖於萬劫上隆紫極之統下遂清溪之
遊在於微生實為幸甚道力昨已陳請未蒙處分重此
干祈伏增戰越道力誠惶誠恐頓首頓首死罪死罪謹
言
為郭子儀讓華州及奉天縣請立生祠堂及碑
表邵說
臣子儀言臣得同華節度使刺華州刺史周智光牒稱
得耆壽薛遠等將以華州是臣所生之地奏請與臣立
紀功頌德碑天慈曲臨已蒙聽許又得奉天縣令程暹
狀得百姓仇廷珍及僧山海等狀亦請與臣立碑及生
祠者伏以皇家受命祚運延昌雖妖孽暫興而天地終
泰收兩京之際陛下親總元戎臣忝職驅馳躬執鞭弭
指蹤逐寇皆聖主之雄圖靜難夷兇且微臣而何力(四句)
(類表作指蹤逐寇幸克有成皆聖主之雄圖顧微臣而何力)又奉天之役大挫渠魁
亦仗天威以集戎事必欲紀之金石摇美無疆理合昭
宣聖功垂於不朽豈臣薄劣輙敢當仁寤寐兢惶莫知
死所瘡痍之後凋瘵未平更屬春時實妨農業乞回成
命一切勒停庶老臣無貪天之責疲人有息肩之望懇
欵追切之至謹奉表陳讓以聞
第二表
臣子儀言伏以華州及奉天耆壽等請與臣立碑及生
祠昨已奉表請停未蒙允納夙夜省究(一作度)不勝戰悸
臣某中謝臣以孱庸謬承驅策雖東征西伐莫顧微軀而
保大定功皆憑睿算今欲刊諸貞石永播徽猷實為貪
天之功難勝踳地之愧况今兵革未息瘡痍未平忽此
勞煩必有妨奪顧臣薄劣將何自安臣雖至愚深知不
可再陳旒扆伏用兢惶所望聖慈遂臣誠請無任懇迫
之至
第三表
臣子儀言臣聞人臣事君禀命而已若君有非常之略
則臣成佐命之勲象彼四時運行實因於上帝配諸百
谷廣大在宗於滄溟頃陛下監國撫軍則再安宗社及
飛龍踐阼又克清夷狄所有成績莫匪雄圖臣雖在行
何力之有今奉天華州耆壽請為臣建碑立祠且陛下
聖功已書簡策微臣薄效何足褒稱耆艾之徒昧於事
體謬請刊紀殊乖名實昨已再表懇辭冀達誠慊陛下
未察令斷來章奉詔兢惶若墜泉谷况今畿内百姓日
益凋殘糧無半菽室如懸磬以不急之務擾至疲之人
竊顧心顏益增&KR0804;懼又比來耆壽陳狀是官吏指麾恐
以臣備位台司妄為希附縱有勤請或非矯飾所祈聖
造特遂愚衷區區之誠敢以死請無任懇迫之至
第四表
臣子儀言伏以奉天華州耆壽請為臣立碑及生祠臣
自揣功業至薄不足以當刊紀百姓至敝不可以興力
役歴獻愚欵至于再三言不動天未蒙允納夙夜兢懼
不遑寧止臣非有馬援南征之績竇憲北伐之功安敢
飾詞以陳謙讓但以兵革不息十年于茲天下之人未
獲其所臣幸備相位尚負憂責頃歲之克復京都去冬
之小却夷醜所有微效皆禀聖謀然未能使其干戈盡
銷郊甸罷警北有亡命之虜西有無厭之戎公卿大夫
未免肝食臣幸而獲宥其榮已多豈可竊功僥名以圖
不朽其若千古何昔漢為霍去病理第辭以匈奴未滅
何以家為况今殘孽尚存而敢播美金石臣雖才不逮
名竊慕古人之志所望再效駑蹇遠斥兇渠三虜之首
必懸四海之波自定從茲偃伯可以息人然後紀功亦
未為晚臣以誠願實在於斯伏乞聖恩特遂勤請無任
惶怖懇迫之至
為杜司徒讓淮南立去思碑表
劉禹錫
臣某言伏見淮南節度使王鍔(一作諤下同)所奏當道將吏
僧道耆老(集作壽)等請為臣立去思碑伏奉聖旨允其所
奏内惟菲薄聲績無聞祗荷恩私慙懼交至臣某誠惶
誠恐頓首頓首臣伏蒙先朝過奬累典方隅頃鎮江都
十有四載數周星紀水旱備經境接淮濆兵戈時起至
於邑里粗免流離非臣所能悉禀聖化在唐堯可封之
日奚假吏才(集師)作當漢宣責實之時皆承詔旨王鍔與
臣交代輙有上聞况以去思為名慙無可紀之績伏以
建碑示後(集作有制)甲令垂文苟非至公則翻(集作翻益)貽誚臣
伏覽故事宋璟自廣州都督入拜(集作為)尚書南海之人
請刊樂石璟自懸(集作遜)讓至於再三雖勒其文竟從降
制在於國史(集作著在國典)舉(集作垂)為美談璟非苟榮人益見
德臣才誠不逮心實慕之伏乞聖慈賜寢前命情非飾
讓義在徇公無任懇欵之至謹奉表陳讓以聞
代公主讓起新宅表(六百五卷重出今已削去)李嶠
臣妾言伏承聖慈以妾居處𥚹狹欲開拓宅北更起新
第恭聞睿旨不勝慙惕陛下骨肉之愛天至而溟深敦
叙之風日隆而月厚乃復推心連萼結念同胞方欲廣
沁水之庭除增常山之版築雖殊恩曲奬惠澤實浸於
肌膚而妨公害私謗訕恐盈於道路况臣妾承靈天妹
藉寵王姬輿服亞於椒宫土田方於茅社甲第之當衢
向術並列三區别廬之帶水連山將盈萬畝深埓則可
乘騏驥高樓則唯待鳳凰常憂瞰室之易災實懼滿堂
之難守寧可更求輪奐别構崇深擾閭里之甿黎傾國
家之府藏且鬼神所福常矜於缺隅賢聖垂箴必誡於
豐屋孫叔辭良沃之土晏嬰求湫隘之居妾雖愚蒙頗
聞訓典實願歸(一作遐)師老氏以止足自防仰慕周公將
逸豫為戒但希安分於容膝非敢攀榮於潤身且坊為
要衝地當貴里畝賃二三十貫居人四五百家奪其近
市之門閭生其破家之怨讟雖下人之不語豈愚妾之
能安又妾之平生每存捨施屈身濟物心所願為益已
害人情豈能處今麥苗雖盛榖價未豐家少糧儲人多
菜色但可勸耕耘之業未宜興土木之功伏乞俯察愚
誠傍詢衆望體東作之尤要知西第之非急收茲霈澤
惠被黎蒸則天下蒼生孰不欣幸無任悾欵屏營之至
謹遣某官詣朝堂奉表陳請以聞謹言
為公主辭家人畜産官給料表
臣妾等言妾聞賢相防微格(一作杜)盈門之車騎通人酌
損忌滿堂之金玉尚子平之讀易富不如貧孔宣尼之
立言奢也寧儉永言故實此為明鑒妾等並承靈坤載
荷蔭中樞或天妹申慈忝扶桑之瑞萼或王姬藉寵竊
穠李之奇秀開沁水之園苑賜常山之湯沐牓懸金字
分衢離巽之宫路夾銀河並列星辰之位通秘籍於龍
廷之内枉仙輿於鳳樓之下殊私曲奬以日而繫年縟
禮崇徽夸今而邁昔兼復别隆朝旨猥存家務輿臺供
隸之衣食棧廐豢牢之秣養並廻中府俱出大農聚終
歲之儲但憑絲紱供闔門之費不煩機杼仰祗鴻澤退
省微躬生以地高徒竊雲霄之幸寵非德進曾微纖芥
之勞何義而虛受渥恩何功而謬延賞賜是用每積慙
悚常憂顛沛敢忘周公逸豫之誡深念老氏止足之言
乞留聖慈俯鑒愚懇使榮無過腆滿不至溢國邑田租
之常料既已豐殷馬牛陪隸之雜供並希停減庶得無
耗府實稍清朝謗長轂遠馭不逢於致寇之人高門洞
開無怯於害盈之鬼不任兢悚愧懼之至謹遣某官詣
朝堂奉表陳請以聞
為裴駙馬讓官與父表
臣某言臣聞善則歸君臣之報主功推於父子所榮親
臣本愚賤幸承門閥擢自弱齡得尚公主耀(一作輝)宗榮
黨向已七十年成名效能曾未之有得是以昧死旒扆
陳情控告臣某中謝臣聞情隱而言不吐者事君之罪人
心孝而迹未行者事親之逆子臣擢自泥滓起登上第
受國之寵負親之恩情所隱而言未吐者敢奏於今日
臣門閥少薄冐因遺緒父叔昆弟忝列朝班唯臣一身
特拜都尉然駙馬之位因天所封寺卿之階何功受賞
富過宗祖榮過棠棣無德而祿將何以堪臣父正議大
夫前太子少詹事臣居士夙預周行早規陳力頃以天
波溥洽許順懸車然朝命先霑已三十載累年效職復
十數遷金紫末階爰從致仕桑榆尚早實願榮班臣亦
何人獨多勲賞臣聞父子罪不相及而官獨踰於父雖
爵因天假不限高卑而官入私門自多伊愧每用責躬
晨省&KR0804;惡(疑作面)朝端臣子之情祗所不忍伏乞以臣在
身三品并見在進讓臣父本品降賜於臣貴得秩祿相
次承寵朝聞夕死實所甘心伏願陛下容臣恭讓允臣
愚懇非直聖朝高孝理之風抑亦微臣盡為子之道
文苑英華卷五百七十八
