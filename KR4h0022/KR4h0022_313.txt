文苑英華卷三百一十三宋李昉等編
居處三
樓三十二首臺三十七首
樓
江樓春望于武陵
樓上長江路舟車盡不閑鳥聲非故國春色是他山一
望雲復水幾重河與關愁心隨落日萬里各西還
題安州浮雲寺樓寄湖州張郎中
杜牧
去夏疎雨餘同倚朱欄語當時樓下水今日到何處恨
如春草多事與孤鴻去楚岸柳無窮(集作何窮)别愁紛若絮
此詩二百六十一卷重出今已削去
登池州九峯樓寄張祜前人
百感中(集作裏)來不自由角聲孤起夕陽樓碧山終日思
無盡芳草何年恨即休睫在眼前長不見道非身外欲
(集作更)何求誰人得似張公子千首詩輕萬戶侯
此詩二百六十卷重出今已削去
過勤政樓前人
千秋令(集作佳)節名空在承露絲囊世已無惟有此苔偏
得(集作稱)意年年因雨灑(集作上)金鋪
江樓夜别許渾
離别奈情何江樓凝艷歌蕙蘭秋露重蘆葦夜風多深
怨寄情瑟遠愁生翠蛾酒酣相顧起明月棹寒波
登尉佗樓前人
劉項持兵鹿未窮自乘黃屋島夷中南來作尉任囂力
北向稱臣陸賈功簫鼓尚陳今世廟旌旗猶鎮昔時宫
越人未必知虞舜一奏薰絃萬古風
題韶州驛樓(集作韶州韶陽樓夜讌)前人
待月江(集作西)樓捲翠羅玉杯瑶瑟近星河簷前碧樹窮
秋密忩外青山薄暮(一作霧)多鴝鵒未知狂客舞(集作醉)鷓
鴣先譲美人歌使君不(集作莫)惜通宵醉(集作歛)刀筆初從
馬伏波
咸陽城西(集作東)樓晩眺前人
一上高城萬里愁蒹葭楊柳似汀洲溪雲初起日沉閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問前朝(一作當時)事渭水寒聲晝夜流
和崔夫人新廣北樓登眺前人
北望高樓夏亦寒山重水闊接長安修梁暗換丹楹少
疎牖全開彩檻寬風卷浮雲披睥睨露凉明月墜(一作堕)
闌干庾公戀闕懷鄉處目送歸帆下遠灘
北樓李商隠
春物豈相干人生只強歡花猶曾斂夕酒竟不知寒異
域東風濕中華上象寬此樓堪北望輕命俯(集作倚)危欄
夕陽樓(在滎陽蕭侍郎守滎陽日作)前人
花明柳暗曉天愁上盡重城更上樓欲問孤鴻向何處
不知身世自悠悠
酬牛秀才登樓見示薛逢
旅舘再經秋心煩懶上樓年光同過隙人事且隨流骨
肉憑書問鄉關託夢遊所嗟山郡酒傾盡只添憂
嘉州驛樓晩望姚鵠
樓壓寒江上開簾對翠微斜陽諸嶺暮古渡一僧歸忩
迥雲衢起汀遥鳥背飛誰言坐多倦目極自忘歸
楚州宴花樓趙嘏
門外煙横載酒船謝公攜客醉華筵尋花偶坐將軍樹
飲酒方重刺史天幾曲艷歌春色裏斷行高鴈暮雲邊
分明聽得與人語願及行春更一年
登安陸西樓前人
樓上華筵日日開眼前人事秪堪哀征車自入紅塵去
遠水長穿綠樹來雲雨暗更歌舞伴山川不盡别離杯
無由併寫春風恨欲下鄖城首重回
鸛雀樓晴望馬戴
堯女樓西望人懷太古時海帆通禹穴山木閉虞祠鳥
道殘虹挂龍潭返照移行雲如可馭萬里赴心期
同蕭山陳明府(集作官長)縣樓登望
方干
坐看南北與西東遠近無非禮義中一縣繁花香送雨
五株垂柳綠牽風晝潮背海(集作郭)喧還靜驛路穿林斷
復通仲叔受恩多感戀徘徊却惜(集作怕)酒壺空
長沙陪裴大夫登北樓李羣玉
巖嶂隨高步琴罇奉勝遊金風吹綠簟湖(集作湘)水入朱
樓朗抱雲開月高情鶴見秋登臨多暇日非為賦消憂
江樓閒望懷關内親知(集作關中親故)
李羣玉
摇落江天欲盡秋遠鴻高送一行愁音書寂絶秦雲外
身世蹉跎楚水頭年貎暗隨黃葉去時情深付碧波流
風淒日泠湘光(集作江湖)晩駐目寒空獨倚樓
漢陽太白樓前人
江上晴樓雲靄間滿簾江水滿忩山青楓綠草將愁去
遠入吳雲暝不還
題樟亭驛樓喻坦之
危檻倚山城風帆檻外行日生滄海赤潮落浙江清秋
晩遥峯出沙乾細草平西陵烟樹色長見伍員情
題河中鸛雀樓張喬
高樓懷古動悲歌鸛雀今無野燕過樹隔五陵秋色早
水連三晉夕陽多漁人遺火成寒燒牧笛吹風起夜波
十載重來值摇落天涯歸計欲如何
江樓作前人
憑檻見天涯非秋亦可悲晩天帆去疾春雪燕來遲山
水分鄉縣干戈足别離南人廢耕織早晩罷王師
渭陽樓閒望鄭谷
千里二華見皇州望盡凝嵐即此樓細雨不藏秦樹色
夕陽空照渭河流前車寧見後車覆今日難忘昔(集作昨)
日憂擾擾塵中猶(集作殊)未已可能疏傅獨能休
陪郢州張員外宴白雪樓許棠
高情日日閒多宴雪樓間灑檻江上雨當筵天際山帶
帆分浪色駐樂話朝班豈料羈遊者樽前得解顔
雨後從陶郎中登庾樓王真白
島邊漁艇聚天畔鳥行分此景堪誰畫文翁請綴文
豫章江樓望西山有懷陳陶
水護星壇列太虚煙霓十八上仙(一作真)居時人未識遼
東鶴吾祖曾傳寳鼎書終日章江催白鬢何年丹竈見
紅蕖桃花谷口春深淺欲訪先生赤鯉魚
鳳州北樓羅鄴
城上層樓北望時閑雲遠水自相宜人人盡道堪圖畫
枉遣山翁醉習池
慈恩寺東樓曹松
寺樓凉出竹非與曲江賖野水流穿苑(疑)秦山壘入巴
風容離衆業(一作葉)岸角積虚沙此地鐘聲近令人思海
涯
早登新安縣樓羅隠
關城樹色齊往事未全迷塞路真人氣封門壯士泥草
濃延蝶舞花密教鶯啼若以鳴為德鸞凰不及鷄
登夏州城樓前人
寒聲獵獵戍旗風獨倚危樓(集作欄)悵望中萬里山河唐
地土千年魂魄晉英雄離心不忍聽邊馬往事應須問
塞鴻好脫儒冠從校尉一枝長戟六鈞弓
登宛陵條風樓寄竇常侍前人
亂離時節懶登臨試借條風半日吟只有遠(集作遠見晩)山
含煖律不知高閣動歸心溪喧晩棹千聲浪雲護寒郊
數丈隂自笑疎慵似麋鹿也教臺上費黃金
臺
登琴臺梁簡文帝
蕪階踐昔徑復想鳴琴遊音容萬春罷高名千載留弱
枝生古樹舊石染(一作浸初學記作深)新流由來遞相嘆逝川終
不收
此詩一百七十四卷重出今已削去注異同為一作
過建章故臺庾肩吾
魯國觀遺殿韓城想舊臺仲宣原隰滿子建悲風來夏
蓮猶反植秋忩尚左(一作不)開圖雲仍溜(集作洩)雨書石(集作)
(畫水)即生苔及君觀(類聚作歡)四望知余念(集作詠)七哀
宫殿石(類聚作名)登臺祖孫登
獨有相思意聊敞鳳凰臺蓮披(集作枝)香稍上月明光正
來離鵠(類聚作鶴)將雲散飛花似雪廻遥思竹林友前忩夜
夜開
相如琴臺盧照隣
聞有雍容地千年無四鄰園院風煙古池臺松檟春雲
疑作賦客月似聽琴人寂寂啼鳥處空傷遊子神
登越王臺宋之問
江上越王臺登高望幾回南溟天外合比戶日邊開地
濕煙常起山晴雨半來冬花掃盧橘夏果摘楊梅跡類
虞飜枉人非賈誼才歸心不可見(集作可度)白髮重相催
登裴秀才廸小臺王維
端居不出戶滿日空雲山落日鳥邊下秋原人外閒遥
知遠林際不見此簷間好客多乘月應(一作膺)門莫上關
登九思(集作里)臺(是楚樊姬墓)張說
楚國所以覇樊姬有力焉不懷沈尹禄誰諳(集作進)叔敖
賢萬化茫無在孤墳獨巋然北分陽臺陌南識郢城阡
漠漠渚宫樹蒼蒼雲夢田登高形勝出訪古令名傳自
我來符守因君樹蕙荃詩書將變俗絺纊忽彌天(集作年)
志闌三折後愁值二毛前佇立帝京路遥心寄此篇
登古陽雲臺張九齡
庭樹日衰䬃風霜未云已駕言遣憂思乘興求相似楚
國茲故都蘭臺有餘址傳聞㐮王世仍立巫山祀方此
全盛時豈無嬋娟子色荒神女至魂蕩宫觀裏蔓草今
如積朝雲為誰起
陪王司馬登薛公逍遥臺前人
嘗聞薛公淚非直雍門琴竄逐留餘跡悲凉見此心府
中因暇豫江上幸招尋人事已成古風流獨至今閒情
多感歎清景暫登臨無復甘棠在空餘蔓草深晴光送
遠目勝氣入幽襟水去朝滄海春來換碧林賦懷湘浦
弔碑想漢川沉曾是陪遊日徒為梁甫吟
琴臺杜甫
茂陵多病後尚愛卓文君酒肆人間世琴臺日暮雲野
花留寳靨蔓草見羅裙歸鳳求凰意寥寥不復聞
鳳凰臺(山峻人不至高頂)前人
亭亭鳳凰臺北對西康州西伯今寂寞鳳聲亦悠悠山
峻路絶蹤石林氣高浮安得萬丈梯為君居(集作上)上頭
恐有無母鶵饑寒日啾(集作啁)啾我能剖心出飲啄慰孤
愁心以當竹實烱然忘外求血以當醴泉豈徒比清流
所重王者瑞敢辭微命休坐看綵翮舉(集作長)縱意八極
周自天銜圖䜟(集作瑞圖)飛下十二樓圖以獻(集作奉)至尊議
以垂鴻猷再光中興業一洗蒼生憂深衷正為此羣盗
何淹留
登單父陶少府半月臺李白
陶公有逸興不與常人俱築臺像半月迥出高城隅置
酒望白雲高飈飛落梧(集作高飈起寒梧)秋山入遠海桑柘羅
平蕪水色綠且清(集作明)令人思鏡湖終當過江去愛此
暫踟蹰
陵歊臺前人
曠望登古臺臺高極人目疊嶂列遥(集作遠)空雜花間平
陸閒雲入忩牖野翠生松竹欲覽碑上文苔侵豈堪讀
登金陵鳳凰臺前人
鳳凰臺上鳳凰遊鳳去臺空江自流吳時(集作宫)花草埋
幽逕晉代(集作國)衣冠成古丘三山半落青天外二水中
分白鷺洲總為(集作盡道)浮雲能蔽日長安不見使人愁
蘇臺覽古前人
舊苑荒臺楊柳新採菱歌唱不勝春只今惟有西江月
曾照吳王宫裏人
秋日登吳公臺上寺遠眺(寺即陳將吳明徹戰地集作場)
劉長卿
古臺摇落後秋入望鄉心野寺來人少寒峯隔水深夕
陽依舊壘寒磬滿空林惆悵南(集作前)朝事長江獨至今
嚴陵釣臺送李康成赴江東使
劉長卿
潺湲子陵瀨髣髴如在目七里人已非千年水空綠新
安江上孤帆遠應逐楓林萬餘轉古臺落日自蕭條寒
水無波更清淺臺上漁竿不復持却令猿鳥向人悲灘
聲山翠至今在遲爾行舟晩泊時
登戱馬臺作儲光羲
君不見宋公杖鉞誅燕后英雄踴躍爭趍走小會衣冠
吕梁壑大徵甲卒碻磝口天開神武樹元勲九日茱萸
饗六軍泛泛樓船遊極浦摇摇歌吹動浮雲居人滿目
市朝變霸業猶存齊楚甸泗水南流桐栢川沂山北走
瑯瑘縣滄海沉沉晨霧開彭城烈烈秋風來少年自言
未得意日暮蕭條登古(集作此)臺
題嚴陵釣臺張繼
舊隠人如在清風亦似秋客星沉夜壑釣石俯春流鳥
向喬枝聚魚依淺瀨遊古來芳餌下誰是不吞鈎
阮公嘯臺包融
荒臺森荆杞蒙蘢無上路傳是古人跡阮公長嘯處至
今清風在時時動林樹逝者昔已遠升攀想遺趣靜然
荒榛間久之若有晤靈光未歇滅千載知仰慕
仙女臺釋皎然
寂寞舊桑田誰家女得仙應無鷄犬在空有子孫傳古
木花猶發荒臺月尚懸暮來雲一片(一作行雲低不散)疑是却
歸年
和邢端公登臺春望句句有春字之什
釋皎然
春日繡衣輕春臺别有情春煙間草色春鳥隔花聲春
樹亂無次春山遥得名春風正飄蕩春甕莫須傾
嚴公釣臺顧况
靈芝産遐方威鳳家重霄嚴生何耿潔託志肩夷巢漢
后雖則貴子陵不知高糠粃當世道長揖䕫龍朝掃門
彼何人升降不同朝捨舟遂長往山谷多清飈
辭魏博田尚書出境後感恩戀德因登藂臺
楊巨源
薦書及龍鍾此事鏤心骨親知殊浪浪(疑作恨恨)徒御方咄
咄(賓朋愴别傔僕請行)藂臺邯鄲郭臺上見新月離恨始分明(原闕)
(二字)更超忽懷仁淚空盡感事情又發他時躧履聲曉日
照丹闕
題嚴光釣臺歐陽詹
弭棹歴塵跡悄然關我情伊無昔時節豈有今時名辭
貴不辭賤是心誰復行欽哉此溪曲永獨古風清(集作英風)
(聲)
經嚴陵釣臺貽同舟者(三字集作行侣)
許渾
故人天下定歸釣獨悠悠(集作碧巖幽)舊跡隨臺古高名寄
水流鳥喧羣木晩蟬吟(集作急)衆山秋更待新安月憑君
暫駐舟
陵歊臺前人
宋祖高臺(集作陵歊)樂未廻三千歌舞宿層臺湘潭雲盡暮
山出巴蜀雪消春水來行殿有基荒薺合寢園無主野
棠開百年應(集作便)作萬年計巖上(集作畔)古碑空綠苔
青陵臺李商隠
青陵臺畔日光斜萬古貞魂倚暮霞莫許韓憑為蛺蝶
等閒飛上别枝花
姑蘇臺曹鄴
吳宫酒未銷又宴姑蘇臺美人和淚去半夜閶門開相
對正歌舞笑中聞鼓鼙星散九重門血流十二街一去
成萬古臺盡人不回時聞野田中拾得黃金釵
登盧氏臺溫庭筠
勝地當通邑前山有故居臺高秋盡出林斷野無餘白
露鳴蛩急天時(疑作晴天)度鴈疎由來放懷地非獨在吾廬
燕臺二首聶夷中
燕臺累黃金上欲招儒雅貴得賢士來更下於隗者自
然樂毅徒趨風走天下何必馳鳳書旁求向林野
二
燕臺高百尺燕滅臺亦平一種是亡國猶得禮賢名何
似章華畔空餘禾黍生
題賈島吟詩臺張喬
吟魂不復遊臺亦似荒丘一徑草中出長江天外流暝
烟寒鳥集殘月夜蟲愁願得生禾黍鋤平恨即休
姑蘇臺劉駕
勾踐飲膽日吳酒香滿杯笙歌入海雲聲自姑蘇來西
施舞初罷侍兒整金釵衆女不敢妒自比泉下泥越鼔
聲騰騰吳天滿塵埃難將甬東地更學會稽棲覇跡一
朝盡草中棠梨開
陵歊臺羅鄴
高臺今古(一作日)竟(一作境)長閒因想興亡百(疑一作自)慘顔四
海已歸新雨露六朝空認舊江山槎翹獨鳥汀洲(一作沙汀)
畔風亞荒榛雨雪間(一作風過雪浪間)好是輪蹄來往便誰人
不向此躋攀
望仙臺前人
千金壘土望三山望(一作雲)鶴無蹤羽衛還若說神仙求
便得茂陵何事隔(一作在)人間
姑蘇臺羅隠
譲高泰伯開基日賢見延陵復命時未會子孫因底事
解崇臺榭為西施
文苑英華卷三百一十三
