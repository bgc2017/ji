文苑英華卷四百六十八宋李昉等編
蕃書一
廻鶻書
與廻鶻可汗書陸贄
皇帝兄敬問可汗弟兩國同(集作和)好積有歲年申之以
婚姻約之以兄弟誠信至重情義至深頃因(集作屬)賊臣
背恩構成嫌釁天不長惡尋已誅夷(集作尋正典刑)使我弟兄
恩好如舊周皓及蹋本啜黑達達等至得弟來書省覽
久之良以為慰弟天資雄傑智識通明(集作性禀聦明)親仁善
隣敦信明義罷戰争之患弘禮讓之風保合太和用寧
區宇(集作域)惟茲盛美何以加焉朕之素懷與弟叶契為
君之道本務愛人同日月之照臨體天地之覆育其(集作)
(期)於廣被彼此何殊况累代以來繼敦姻戚與弟俱承
先業所宜遵奉令圖(集作猷)自茲以還(集作來)情契彌固垂
之百代永永無窮緬想至誠當(集作必)同此意所附蹋本
啜奏請降公主姻不失舊頗叶通規待弟表到即依所
請宣示百寮擇日發遣緣諸軍兵馬收京破賊頻立功
勲賞給數多府藏(集作庫)虚竭其馬價物且付十二萬疋
至來年三月更發遣一舣餘並續續支付弟宜悉也安
西北庭使人(集作舣次)入奏今並知歸本道至彼宜差人送
過令其速達弟所寄馬並到深愧厚意
與回鶻可汗書白居易
皇帝敬問回鶻可汗夏熱想比佳適可汗有雄武之姿
英果之略統制諸部君長一方纂承前修繼守舊好故
得邑落蕃盛士馬精強連挫西戎永藩中夏况嚮風之
義每勤於朝聘事大之敬常見於表章動皆由衷言必
合禮朕所以深嘉忠欵遐想風規至於寢興不忘歎矚
勉弘令德用副誠懷達覽將軍等至省表其馬數共六
千五百疋據所到印納馬都二萬疋都計馬價絹五十
萬疋緣近歲已來或有水旱軍國之用不免闕供令今
數内且方圓支二十五萬疋分付達覽將軍便令歸國
仍遣中使送至界首雖都數未得盡足然來使且免稽
留貴副所須當悉此意頃者所約馬數盖欲事可久長
何者付絹少則彼意不充納馬多則此力致困(集作歉)馬
數漸廣則欠價漸多以斯商量宜有定約彼此為便理
甚昭然况與可汗禮在往來義存終始親隣既通於累
代恩好益厚於往時所以萬里推誠期於一言見信遠
思明智固體朕心其東都太原置寺已令人勾當事緣
功德理合精嚴又有彼國師僧不必更勞人檢校其見
撚拓勿施鄢(集作鄔)達干等今並放歸所令帝德將軍安
慶雲供養師僧請住外宅又令骨都禄將軍充檢校功
德使其安悉立請隨&KR0008;次放歸本國者並依來奏想宜
知悉今賜少物具如别錄内外宰相及判官摩尼師等
並各有賜物至宜凖數分付内外宰相官吏師僧等並
存問之遣書指不多及
賜回鶻可汗勑書李德裕
勑我國家統臨萬㝢列塞在隂山之南先可汗揔率本
部建牙於大漠之北各安土宇二百餘年此天所以限
隔中(集作内)外不可逾越近聞為紇扢斯所敗加以饑荒
國邑為墟屍僵道路今可汗稍收離散漸近邊城將務
(集作議)遠圖先示(集作合先)文誥故茲命使宜聽朕言可汗累
代已來赤(集作推)誠嚮國往者中原有難助剪群兇列聖
念功每加優寵寧國咸安二公主降嫁龍庭爰及先朝
復以今公主繼好又以土無絲纊歲遺縑繒恩禮轉深
諸蕃榮羡久保誠信兩絶猜嫌但以國家舊章蕃漢殊
壤稍踰經制豈朕所安去歲嗢吺(集作没)斯特勒已至近
界邊將憤激便請驅除朕每念其無主可歸宜令安撫
今可汗既立彼又降附便合率領漸復舊疆漂寓塞垣
殊非良計又得宰相頡干伽思等表借振武一城權與
公主可汗(集作可汗公主)居住中國之制與外蕃不同須守前
代規模祖宗法度昔漢朝單于乖亂呼韓欵塞宣帝送
單于出朔方鷄鹿(漢匈奴傳作鷄鹿塞在朔方郡集作禄恐非)塞唯賑以米
粟國初太宗皇帝令(集作命)李思摩建牙於漠南遺跡並
存事皆可騐未有深入漢界借以一城與羌(集作退)渾党
項微小雜種同為百姓實亦屈可汗之尊貴亂中國之
舊規若以未復本蕃或欲别遷善地求大國聲援戢諸
部交争亦須率思歸之人且於漠南駐(集作住)正朕當許
公主朝覲親問事宜儻須應接必無所恡冀令彼國從
此輯寕豈不謂去危就安轉禍為(集作成)福朕緣公主將
可汗丹(集作忠)誠來告深感于衷制置之間須存遠大故
遣右金吾衛大將軍兼御史大夫王會副使宗正少卿
兼御史中丞李師偃馳往喻懷爰定所居更申誓約神
明是質豈可食言可汗宜保一心自求多福
賜太和公主書
勑姑遠嫁絶域二十餘年䟦履險難(集作艱)離此故土(集作)
(備罹屯苦)朕每念於此良用惘然恭惟太皇太后春秋已高
慈愛頗(集作深)厚比者望姑朝謁再叙悲歡倏已歲暮寂
無音耗想姑見舊國之城邑能不銷䰟望漢將之旌旗
(集作麾)必嘗(集作當)流涕今朔方既至霰雪已零絶塞蕭條
固難久處旃墻罽幕何以禦(集作御)冬肉飯酪漿且非適
口朕俯臨萬㝢子育群生一物未安終食三歎况姑累
年漂泊何日忘懷想姑高明必自懸鑒姑承宗廟之餘
慶為王室之懿親先朝割愛降婚義寧家國謂回鶻必
能禦侮安静塞垣使邊人子孫不見兵革昔射雕者不
敢西向畏軒轅之臺今回鶻所為甚不循理蕃渾是朕
之百姓牛羊亦國家(集作之)所有昔(集作因)依漢地遂致蕃
孽(集作茲)回鶻託以私讎恣為侵掠每馬首南向姑得不
畏高祖太宗之威靈欲侵擾邊疆豈(集作姑得)不思太皇太
后之慈愛為其國母足得指揮若回鶻不能禀命則是
棄絶姻好今日之(集作已)後不得以姑為詞若將恃我為
親禀姑教令則須便自戢歛以繼舊歡想姑以朕此書
諭彼將相令其知分不更(集作更不)徇非塞外祁寒且無絲
纊朕每御裘服則思彼未授衣豈可以回鶻譸張遂忘
親愛今寄冬衣若干事具如别錄
賜回鶻嗢吺(集作没)斯特勒等詔
前人
勅回鶻嗢吺斯特勒哪頡啜特勒曳于伽思於觧亦阿
思於觧亦何(集作阿)躭于(集作迓)思莫賀達干宰相伊難未
(集作朱)密伽諦略咄將軍(三字集作摩咄將)諦略等天德軍遞多
覽所奉(四字集作所奏)表至再三省覽憂屬良深彼蕃自忠義
毗伽可汗已來代為親隣連降愛主恩禮特異古今莫
及朕臨馭(集作君臨)萬國撫育殊方苟有未安則宜上來(集作)
(告)况特勒等乃祖乃父歸誠累朝昨遣嗣澤王溶吊册
先可汗回始聞卿國中喪亂諸部乖離救患恤隣敢(集作)
(豈)忘令典方圖(集作思)鎮撫已命使臣今又知堅昆等五
族深入凌虐可汗被害公主及新回鶻(集作可汗)播越他所
未歸城邑特勒等力不能制思存遠圖想率遁逃萬里
歸命又知欲奉公主朝覲忠謀不從已逾沙(集作大)漠之
南同欵五原之塞發此單使布其赤心言念艱危惻然
軫歎料卿等皆英酋貴族羈寓沙場懷土之情如何可
處豈非欲討除外寇匡復本蕃抱此至忠託于(集作於)大
援但緣未知止(集作指)的難便聽從又慮邊境守臣見卿
忽至或懷疑阻不副朕心故遣鴻臚卿張賈馳往安慰
(集作撫)朕既奬卿忠欵報以信(集作至)誠雖隔塞垣已如相
見卿須深明朕意盡吐所懷一一言於使臣令其速且
還奏佇聞誠願續有指揮必當副彼急難固不惜於事
力勉於謀度用保忠勲秋熱卿及部下諸官并右(集作左)
相阿波兀等部落黑車子達怛等平安好遣書指不多
及
突厥書
勅突厥苾伽可汗書張九齡(見集本)
勅突厥苾伽可汗比數有信知彼平安良足慰也自為
父子情與年深中間往來親緣義合雖云異域何殊一
家邊境之人更無他慮甚善甚善此是兒可汗能為承
順副朕之所親厚人間恩好無以過之長保此心終享
福禄子孫萬代豈獨在今比秋氣漸冷卿及平章事首
領部落並平安好遣書指不多及
勅突厥可汗書
勅兒登里突厥可汗天不福善禍鍾彼國苾伽可汗傾
逝聞以(集作之)惻然有二十年聞結為父子及此痛悼何
異所生又聞可汗繼立蕃落並得寧静良深悲慰且知
無他朕與可汗先人情重骨肉亦既與朕為子可汗即
合為孫以孫比兒似疎少許今修先父之業復繼往時
之好此情更重只可從親若以為孫漸成疎遠故欲可
汗今者還且為兒義結既深當熟思此意人情終始固
亦可知葬事所須並依來請即與吊祭使將往必令及
期言念宿昔深懷感愴春初猶冷可汗及平章事并首
領部落並得如宜遣書指不多及
勅突厥登利可汗書
勅突厥登利可汗日月流邁將逼葬期想崩慕之心何
可堪處朕以父子之義情與年深及聞宅兆良以追悼
前歌利施頡斤至所請葬料事事不違所以然者將答
忠孝故喪紀之數禮物有加道之所存地亦何遠今又
遣從叔金吾大將軍佺持節吊祭兼營護葬事佺宗室
之長信行所推欲遠(集無遠字)達其情必重其使以將厚意
更敦前約且以為保忠信者可以示子孫息兵革者可
以訓疆場故遣建碑立廟貽範紀功因命史官正辭朕
亦親為篆寫以固終始想體至懷春中尚寒可汗及平
章事部落並平安好遣書指不多及
勅突厥可汗書四首
勅兒突厥可汗書與先可汗結為父子及兒紹續情義
日深至於國計亦欲無别兒去年東討雖有先言然兩
蕃既歸國家亦即不合侵伐朕既與兒無間終不以此
為懷契丹及奚諸蕃窮者土地不足以放牧羊馬不足
以貪求遠勞師徒兼冐鋒鏑勝不為武不勝亦危以此
言之當務其大者突騎施本非貴種出自黑姓唯任姦
數誑誘群胡十數年閒又承國家庇蔭因其荒遠遂得
苟存近日已來敢茲背德又知兒意亦欲破之前與先
可汗舉哀其使不肯就哭當時辭拒彼使具知兒若揔
兵西行朕即出師相應安西瀚海近已加兵欲以滅之
復何難也儻事捷之日羊馬土地揔以與兒子女玉帛
别行(集作有)優賞信是長策可熟思之與兒親情故言及
此耳今有少信物至宜領取春初尚寒兒及平章事首
領百姓已下並平安好遣書指不多及
二
勅兒可汗比來和市常有限約承前馬數不過數千去
歲以兒初立欲相優賞特勒欲谷前至納馬倍多故揔
與留著已給物市買中間蘇農賀勒兼領堅昆馬來朕
以一年再市舊無此法歌觧骨支去日丁寧示意又移
建(集作徤)逹干後到亦以理報知不遣重來須存信約遂
乃不依處分驅馬直來無禮無信是何道理朕緣兒義
重深為含容論其無知豈能不怪計兒忠孝必無非理
未委此等何故也(集作而)然念其遠來磧路艱苦勒令却
退去似不親(集作相)親令覲都賜蘇農賀勒下及堅昆使
下揔二萬匹絹任其市易想兒知之其馬今並勒令却
去至彼之日以理告示也夏未甚熱兒及平章事部落
百姓並平安好遣書指不多及
三
勅兒突厥可汗道路既遠使命復稀近日已來音信斷
絶朕每多懸念想所知之與兒情義既深庶事無間父
子之國直往直來何異一家真無外(集作别)也蘇農賀勒
處刺逹干等去歲將馬其數倍多又有諸蕃馬來亦是
兒所發遣往者先可汗在日每年納馬不過三四千馬
既無多物亦易辦此度所納前後一萬四千緣兒初立
可汗朕又結為父子恩義相及不可却回所以揔留計
物五千萬匹兼屬國家大禮並放天下租庸用度無窮
非獨和市緣此馬價通容稍遲處刺達干未還不是故
為留滯念昔此意當復寬心今見續續市易不久望了
即當發遣回日非賖在此還如當家去住亦何異也此
後(一作度)將馬來納必不可多還如先可汗時約有定凖
來交易發遣易為事須久長不是限隔今故令内侍趙
惠琮往并有少信物别具委曲至宜領取秋氣漸冷兒
及平章事首領百姓並平安好遣書指不多及
四
勅突厥兒可汗内侍趙惠琮從彼還一一口具深慰遠
懷兒表中猶言前年退馬多兼云蘇農賀勒處羅達干
三年在此與兒更無間外庶事一家所以趙惠琮去時
皆以實報今者來表尚未體悉且去年所將馬來前後
數倍常歲至於好惡未必皆以兒知其中老弱病患及
驅格全小不堪駕馭如何揔留所以略簡多少仍是十
退一二是於兒處大為存情何故來章尚嫌多退必若
求(集作留)售惡馬亦恐諸蕃笑人兒既君長北蕃復與朕
為父子須存分義使遠近知之勿信下人專由利動蘇
農賀處羅達干等續續市買甚有次第雖校遲少許物
並好於往時不久當廻亦勿怪也所欲遣使來者既為
父子之國來往乃是尋常須知平安復申朝覲佇聞來
使用慰朕心冬中極寒兒及平章事首領百姓並平安
好所有委曲皆使至口具遣書指不多及
党項書
賜党項勅書
勅自爾祖歸欵國家依附邊塞為我赤子編於黔黎牛
馬蕃孳(集作滋)種落殷盛不侵不叛效信效誠(集作頗效信誠)比
聞邊將不守朝章失於綏緝因緣徵歛害及無辜念爾
遠人莫知控告特命朕之愛子實總元戎所冀羣師聽
命而不敢自專諸部懷冤而有所披訴奉我憲令以保
和寧如聞莫顧恩私遂懷憑恃攘奪不避於官物驅掠
罔憚於平人擅舉(集作興)甲兵恣行攻劫豈有朝廷内地
輙此鴟張道路阻艱商旅殆絶朕使欲詔命諸鎮悉力
勦除深意玉石難分善惡同斃今再為條制各使得宜
却令節將(集作相)指揮許其處斷如事有冤濫政乖公平
並遣巡院奏聞朝庭必與(集作為)申理如或不知恩貸猶
敢猖狂國有典章必難容捨故茲宣示當體朕懷
文苑英華卷四百六十八
