文苑英華卷八百七十二宋李昉等編
紀功二
平淮西碑二首
平淮西碑韓愈
天以唐克肖其德聖子神孫繼承(集作繼繼承承)於千萬年儆
(新唐書藩鎮傳作敬)戒不怠全付所覆四海九州罔有内外悉主
悉臣高祖太宗既除既治高宗中睿休養生息至于玄
宗受報收功極熾而豐物衆地大孽芽其間肅宗代宗
德祖順考以勤以容大慝適去稂莠不(集作已)薅相臣將
臣文恬武嬉習熟見聞以為當然睿聖文武皇帝既受
羣臣朝(集本唐書有乃字)考圖數貢曰嗚呼天既付予令(二本作天)
(既全付予)有家今傳次在予予不能事事其何以見乎(二本作于)
郊廟羣臣震懾走職(二本集作奔走率職)眀年平夏又眀年平蜀
西川又眀年平江東又眀年平澤潞遂定易定致魏博
貝衛澶相無不從志皇帝曰不可究(集注作窮)武予其少息
九年蔡將死蔡人立其子元濟以請不許遂燒武陽犯
葉襄(集有等字)城以動東都放兵四劫皇帝歷問于朝一二
(二本有外字)臣皆曰蔡帥之不廷授於(二本作于)今五十年傳三
姓四將其樹本堅兵利卒頑不與他等因撫而有順且
無事大官臆决唱聲萬口和附并(集注作併)為一談牢不可
破皇帝曰維天維祖宗所以付任予者庶其在此予何
敢不力况一二臣同不為無助曰光顔汝為陳許帥維
是河東魏博邵陽三軍之在行者汝皆將之曰重胤汝
故有河陽懷今益以汝維是朔方義成陕益鳳翔延慶
(二字唐書作䐚延寧慶)七軍之在行者汝皆將之曰弘汝以卒萬
二千属而子公武集(集本無集字)往討之曰文通汝守壽維
是宣武淮南宣歙淮西四軍(二字唐書作徐泗五軍)之行于壽者
汝皆將之曰道古汝其觀察鄂岳曰愬汝帥唐鄧隨各
以其兵進戰曰度汝長御史其往視師曰度惟汝(集注有與)
(字)予同汝遂相予以賞罰用命不用命曰弘汝其以節
(集注有度字)都統討(唐書作諸)軍曰守謙汝出入左右惟汝(二本作汝)
(惟)近臣其往撫師曰度汝其往飲食(二字唐書作衣服飲食集止作衣食)
予士無寒無饑以既厥事遂生蔡人賜汝節斧通天御
帶衛率(二本作卒)三百凡兹廷臣汝擇自從惟其賢能無憚
大吏庚申予其臨門送汝曰御史予閔士大夫戰甚苦
自今以往非郊廟祠祀其無用樂顔胤武合攻其北大
戰十六得栅城縣二十三降人卒四萬道古攻其東南
八戰降(集有卒字)萬三千冄入申破其外城文通戰其東十
餘遇降萬二千愬入其西得賊將輙釋不殺用其策戰
皆(二本作比)有功十二年八月丞相度至師都統弘責戰益
急顔胤武(集有合字)戰益用命元濟盡并其衆迴(二本作洄)曲以
備十月壬申愬用所得賊將自文城因天大雪走(走字二本)
(作疾馳)百二十里用夜半到蔡破其門取元濟以獻盡得
其属人卒辛巳丞相度入蔡以皇帝命赦其人淮西平
大饗賚功師還之日因以其食賜蔡人凡蔡卒三萬五
千其不樂為兵願(二本有歸字)為農者十九悉縱之斬元濟
(集有於字)京師册功弘加侍中愬為右僕射帥山南東道顔
胤皆加司空公武以散騎常侍帥鄜坊丹延道古進大
夫文通加散騎常侍丞相度朝京師道(唐書作進)封晉國公
進階金紫光祿大夫以舊官相而以其副總為工部尚
書領蔡任既還奏羣臣請紀聖功被之金石皇帝以命
臣愈臣愈冄拜稽首而獻文曰
唐承天命遂臣萬邦(二本作方)孰居近土襲盗以狂往在玄
宗崇極而圯河北悍驕河南附起四聖不宥屢興師征
有不能尅益戍以兵夫耕不食婦織不裳輸之以車為
卒賜糧外多失朝曠不岳狩百隸怠官事亡其舊帝時
繼位顧曕咨嗟惟汝文武孰恤予家既斬蜀吳旋取山
東魏將首義六州降從淮蔡不順自以為強提兵呌讙
欲事故常始(集作乃)命討之遂連奸鄰隂遣刺客来賊相
臣方戰未利内驚京師羣公(集作臣)上言莫若惠来帝為
不聞與臣為謀及(集注作乃)相同德以訖天誅乃勅顔胤愬
武古通咸統於弘各走爾(二本作各奏汝)功三方分攻五萬其
師大軍(唐書作兵)北乘厥數倍之嘗(集作常)兵時曲軍士蠢蠢
既剪凌雲蔡卒大窘勝(集作剪又注作遂)之邵陵郾城来降自
夏入秋復(集作複)屯相望兵頓不礪(二本作勵)告功不時帝哀
征夫命相往釐士飽而歌馬騰於槽試之新城賊遇敗
逃盡抽其有聚以防我西師躍入道無留者頟頟蔡城
其疆千里既入而有莫不順俟帝有恩言相度来宣誅
止其魁釋其(唐書作于)下人蔡之卒夫投甲呼舞蔡之婦女
迎門笑語蔡人告饑船粟往哺蔡人告寒詔賜(二本作賜以)
繒布始時蔡人禁不往来今相從戲里門夜開始時蔡
人進戰退戮今眠(蜀本作旴)而起左飱(集作餐)右粥為之擇人
以牧餘憊選吏賜牛教而不税蔡人有言始迷不知今
乃大覺羞前之為蔡人有言天予明聖不順族誅順保
性命汝不吾信視此蔡方孰為不順往斧其吭凡叛有
數聲勢相倚吾強不支汝弱奚恃其告而長及汝父兄
(二本作而父而兄)奔走来偕(集作偕来)同我太平淮蔡為亂天子伐
之既伐而饑天子活之始議伐蔡卿士莫隨既伐四年
大小竝疑不赦不疑由天子明凡此蔡功惟斷乃成既
定淮蔡四夷畢来遂開眀堂坐以治之
同前段文昌
夫五兵之設本以助文德而成教化故聖人不專任之
其有桀驁暴邪干紀作孽道德不服則兵以威之文誥
(一作告)不諭則兵以静之在禁暴除害而巳自黃帝堯舜
不無能誅至湯武受命武功寖盛其本之以仁義行之
以吊伐惟帝與王率由兹道於戲創業之君勞而後定
守文之主安而忘戰故三代之衰功在五伯未有中葉
之後冄安生靈前古所無歸于聖代我唐運之興也高
祖太宗以仁義之兵除暴隋之亂戎功祖武百代丕承
玄宗嘗亦内剪奸邪外清夷狄所以繼文之代恊帝之
眀既而禍起於微亂生於理由是髖髀之衆結固於兩
河斤斧不用綿歷于五紀肅宗代宗(一無此二字)親剪大憝
且務生育德宗順宗觀于天象察於人事以理運未至
沴氣猶凝運啓昇平以俟後聖惟我后握樞出震端扆
嚮眀考上玄之心思祖宗之意掃滌區宇光啓帝圖不
以萬乘為尊四海為富遵大禹櫛風之志有光武一夜
之勤以為景擒七國而漢民安成剪三監而周化洽焉
有患難未去而德教可興日者李(一作惠)琳恃近狄之固
劉闢憑坤維之險李錡保長江之衝從史資太行之阻
四兇相挺(一作扇)繼為亂常三數年間盡膏鈇鑕太尉茂
昭以中山之地盡室来朝司空弘正以全魏之邦舉宗
向闕義風所激莫不歸心况彭城從折簡之召(一作名非)横
海展執珪之覲向之談虞虢之存亡議輔車之形勢莫
不刳心斷臂繼踵為忠既而麟見於巴賨之間河清於
鄘衛之際固本根(一作固同本)之貺昭聖祚之符廓清寰海
兆於此矣而長淮右地連山四起控接(一作扼)吳楚密邇
轘轅有上帝濯龍之池同冀方多馬之國戈鋌雪照駔
駿雲屯二姓三兇憑阻作孽歲在甲午吳少誠積禍而
斃餘殃聚於逆嗣氛祲淮濆我后方吊人省冤墾災除
穢猶命使者持節往申寵賻以昭柔服之義示含弘之
仁元濟劫衆拒境滔天肆逆剽葉縣燒舞陽侵襄城伊
洛之間騷然震恐乃詢廷議咸願假以墨絰授以兵符
天子泉(一作淵唐諱)默以思霆馳以斷獨發宸慮不詢衆謀
漢宣從屯田之議晉武决平吳之計至聖不惑羣疑自
消於是會鳬藻之師得鷹揚之帥以忠武(二字一作中)軍帥
李光顔往者平朔邊静庸蜀䨇矛電激孤劍颷馳亦猶
馮異之總軍鋒子顔之將突騎才氣雄武可掃攙搶總
魏博河陽郃陽凡三軍自臨穎而前以河陽軍帥烏重
胤當從史内□(一作詘非)邪謀外阻兵勢精誠奮發密(一作獨)
應王師故得虜魏豹於軍中縛吕布於麾下識慮中正
可革梟音益以汝海之地總朔方義成陕虢劍南西川
鳳翔延州寧慶凡七軍由襄陽而進宣武帥韓弘請以
子公武領精卒一萬二(一作三)千時集洄曲欒書作帥鍼
為戎右充國討虜印統支軍是能從帥之命成父之志
又以壽春守李文通夙精戎韜累習軍旅明於守備可
保金湯總宣武淮南宣歙浙西徐泗凡五軍阨固始之
險以鄂岳都團練使李道古以先曹王臯有任城之武
昔征兇渠嘗取安陸授以戎柄嗣其家聲乘五關之隘
以唐鄧隨帥李愬温敏能斷静深有謀昔趙孟慕成季
之勲復能霸晉亞夫紹絳侯之武亦克擒吳想其英徽
必有以似(一作嗣)山南東道荆南凡兩軍自文成而東乃
命御史中丞裴度布挟纊之恩奉如絲之命以諭羣帥
以撫輿師且以古之會兵必謀元帥令歸於一勢不欲
分命宣武軍帥韓弘為諸道行營都統假陸遜之鉞拜
韓信之壇指縱(一作蹤)畫竒正之機發號申嚴凝之令然
後有司馬之法成(一無成字)節制之師而寒暑再罹賊巢未
下又命内掌樞密之臣梁守謙肅將天威盡護諸將懸
白日於千里推赤心於萬人由是甘寧奮升城之勇君
文勵擊郾(一作堰非)之志焚上蔡以剪其翼拔郾城以扼其
吭以軒后攻蚩尤之城(一作亂)殷宗伐鬼方之罪周公誅
淮夷之叛雖以聖討逆皆三年後定百辟之義且謂久
勞將决其機以安海内復命丞相裴度擁(一作持)淮蔡之
節撫將帥之臣分鄧禹之旄旆盛竇憲之幕府四牡業
業于藩于宣先是光顔重胤公武戎旅同心壘垣齊列
常(一作長非)蛇之勢首尾相從胡騎之雄紛紜縱擊逐餘孽
如鳥雀獵殘寇似狐狸干矛如林(二字一作杖)行次于洄曲
丞相之来也羣帥之志氣逾厲統制之號令益眀勢如
雷霆功在漏刻賊乃悉其精騎以備洄曲之師唐隨帥
李愬新總傷痍之軍稍勵奔北之氣城孤援絶地逼勢
危而能養貔虎(唐諱)之威未嘗矍視屈鷙鳥之勢不使露
形是以收文成栅而降吳秀琳下興橋而擒李祐果敢
多略衆以留之或謂蓄患不利吾軍愬誠眀在躬秉信
不撓爰命釋缚授之親兵祐感慨之心出於九(一作萬)死
縱横之計果效六竒粤十月既望隂凝雪飛天地盡閉
愬乃遣其將史旻仇良輔留鎮文城備其侵軼命李祐
領突騎三千以為鄉導自領中權(一作軍)三千與監軍使
李誠義繼進又遣其將田進城領馬步三千以殿其後
雲郊(一作郊雲)晦冥寒可墮指一夕卷旆凌晨斬(一作破)關鋪
敦淮濆仍執醜虜雖魏軍得田疇為導潜出盧龍鄧艾
得田章先登長驅綿竹用竒制勝與古為儔四紀逋誅
一朝蕩定攄宗廟之宿憤致黎庶之大(一作乂)安周漢以
還莫斯為盛帝命策勲進弘為侍中光顔重胤竝為司
空愬為左僕射帥山南東道公武加散騎常侍節制鄜
坊丹延道古進御史大夫文通加散騎常侍王師獲金
爵之賞環境蒙優復之恩掩骼埋胔除瑕宥罪躋羣生
於夀域還比戶於可封東西南北無思不服丞相旋請
来朝後加金紫光祿大夫封晉國公乃眷淮濆蒸人生
殖俾擇循吏撫其疾傷以宣慰副使刑部侍郎馬總領
淮蔡之任天子議功雲臺追美將帥俾刻金石以揚休
勲而百辟僉謀羣帥克讓推義士之志敢貪天功徵賢
臣之言實在君德於是縉紳之士暨侯服之臣上獻鴻
名式昭徽册然後光輝千古聲名百蠻詔命掌文之臣
文昌勒銘淮浦庶乎閱周雅者美宣王之中興觀劍銘
者戒蜀川之恃險銘曰
天有肅殺萬物以成雷風為令霜雪為刑君有武節四
海以寧陳之原野阻以甲兵在昔聖王格寧邦國武以
禁暴刑以助德牧除害馬農去蟊賊苟非戎功孰静羣
慝眀眀我后神算精微九重獨運千里不違宵衣旰食
再安中㝢始剪朔漠旋梟蜀虜丹徒鏦濞白門縳布服
兹四罪豈勞一旅淮夷怙亂四十餘年長蛇未剪環境
(一作寰宇)騷然逮于孽章逆志滔天懷柔匪及告諭罔悛帝
念生人乃申薄伐飛將鷹揚前鋒電發齋壇命信靈旗
指越我武惟揚祅氛(一作妖氣)未滅集于洄曲决戰摧兇豹
備(一作略)臨晉維留沓中桓桓襄帥竒謀成功(一作應變無窮)浮
罌暗渡束馬潜攻合以長圍絶其飛走布宂弋(一作德滅)妖
升城獲醜商不易(一作改)肆農安其畆洄曲殘兵投戈束
手帝嘉羣帥賞不踰時畫社啓封珪組陸離洎于蠻貊
服我英威刻之金石作戒淮夷
文苑英華卷八百七十二
