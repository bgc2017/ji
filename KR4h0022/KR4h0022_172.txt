文苑英華卷一百七十二宋李昉等編
應制五歲時一
元日八首人日十二首
上元一首晦日二首
春二首寒食四首
仲春一首中和節一首
上巳二十二首夏三首
秋十一首
元日
獻歲讌宫臣隋煬帝
三元建上京六佾宴吳城朱庭容衛肅青天春氣明朝
光動綵劍長階分佩聲酒闌鐘磬息欣覩禮樂成
自煬帝至晦日門魏收共二十三首並見歲時雜詠
奉和獻歲讌宫臣虞世南
履端初啓節長苑命高筵肆夏喧金奏重潤響朱絃絲
光催柳色日彩泛槐烟微臣同濫吹謬得仰鈞天
奉和元日蕭慤
帝宫通夕燎天門拂曙開瑞雲生寳鼎榮光上露臺華
山不凋葉宜城萬夀杯遥見飛鳬下懸知鄴縣來
元日唐太宗
高軒曖春色邃閣媚朝光彤庭飛彩毦(一作旆)翠幌曜明
璫恭巳臨四極垂衣馭八荒霜戟列丹陛絲竹韻長廊
穆矣薰風茂康哉帝道昌繼文遵後軌循古鑒前王草
秀故春色梅豔昔年粧巨川思欲濟終以寄舟航
奉和元日應制許敬宗
天正初開節日觀上重輪百靈滋景祚萬玉(雜詠作土)慶維
新待旦敷玄造韜旒御紫宸武帳臨光宅文衛象鈎陳
廣廷揚九奏大帛麗三辰發生同化育播物體陶鈞霜
空澄曉氣霞景瑩芳春德暉覃率土相賀奉還淳
元日恩賜栢葉(一作枝)應制趙彦昭
噐乏雕梁噐材非搆厦材但將千載葉常奉萬年杯
同前李乂
勁節凌冬(雜詠作霸)勁芳心待歲芳偏(雜詠作能)令人益夀非止
麝含香
同前武平一
綠葉迎春綠寒枝歴歲寒願持栢葉夀永奉萬年歡
人日
人日重(雜詠作侍)宴大明宮恩賜綵縷人應制
李嶠
鳳城景色己含韶人日風光倍覺饒桂吐半輪迎此夜
蓂開七葉應今朝魚猜水凍行猶澁鸎喜春熙弄欲嬌
愧奉登高摇綵翰欣承(雜詠作逢)御氣上丹霄
同前趙彦昭
寳契無為属聖人琱輿出幸翫芳晨平樓半入南山霧
飛閣(一作關)旁臨東野春夾路桃花千樹發垂軒弱柳萬
條新處處風光今日好年年願奉属車塵
同前劉憲
紫苑韶年此日歸東郊道上轉青旂柳色梅芳何處所
風前雪裏覓芳菲開冰池内魚新躍剪綵花間鷰始飛
欲識君(一無此字)王遊幸(一有陽字)氣為觀天藻競春暉
同前崔日用
新年宴樂正(雜詠作坐)東朝鐘鼓鏗鍠大樂調金屋瑶筐開
寳勝花牋彩筆頌春椒曲池苔色冰前液上苑梅開雪
裏嬌辰極此時飛聖藻微臣竊抃預聞韶
同前韋元旦
鸞鳳旌旂(雜詠作旗)拂曉陳魚龍角觝大明辰青韶既肇人
為日綺勝初成日作人聖藻陵高裁栢賦仙歌促宴摘
梅春垂旒一慶宜年酒朝野俱歡獻夀新
同前馬懷素
萬宇千門平旦開天容辰象列朝回三陽候節金為勝
百福延祥玉作杯就暖風光偏著柳辭寒雪影半藏梅
何幸得參詞賦職自憐終乏馬卿才
同前蘇頲
䟽龍磴道切朝回建鳳旗門繞帝臺七葉仙蓂承(雜詠作依)
月吐千株御柳拂烟開初年競帖宜春勝長命光(雜詠作先)
浮獻夀杯是日最靈知竊幸羣心就捧大明來(磴雜詠作澄)
同前李乂
詰旦行春上苑中憑高御下大明宮千年執象寰瀛泰
七日為人慶賞隆鐡鳳曾鶱摇瑞雪銅烏細轉入祥風
此時朝野歡無筭此歲雲天樂未窮
同前鄭愔
瓊殿含光映早輪玉鸞嚴蹕望初晨池開凍水仙宫麗
樹發寒花禁苑新佳氣徘徊籠細網殘霙淅瀝染輕塵
良時荷澤皆迎勝窮谷睎陽猶未春
同前李適
朱城待鳳韶年至碧殿蟠龍淑氣來寳帳金屏人己帖
圖花學鳥勝初裁林香近接宜春苑山翠遥添獻夀杯
向夕憑高風景麗天文垂曜象昭回(蟠雜詠作疏)
同前閻朝隐
勾芒人面乘兩龍道是春神衛九重綵勝年年逢七日
酴醿歲歲滿千鍾宫梅間雪祥光徧城柳含烟瑞氣濃
醉倒君前情未盡(雜詠作己)願因歌舞自為容
同前沈佺期
拂旦鷄鳴仙衛陳憑高龍首帝庭春千官黼帳杯前夀
百福香奩勝裏人山鳥初來猶怯囀林花未發巳偷新
天文正應韶光轉設報懸知用此辰
上元
正月十五日應制孫逖
洛城(雜詠作陽)三五夜天子萬年春彩仗移雙闕瓊筵會九
賓舞成倉頡字燈作法王輪不覺東方白筵随御柳新
晦日
晦日泛舟應詔盧元明(又見初學記)
輕灰吹上管落蓂飄下蔕遲遲春色華晼晼年光麗
同前魏收(又見初學記)
裊裊春枝弱關關新鳥呼棹唱忽逶迤菱歌時顧慕睿
賞芳月色宴言忘日暮遊豫慰人心照臨康國步
春
早春桂林殿應詔陳叔達
金鋪照春色玉律動年華朱樓雲似盖丹桂雪如花水
岸銜階轉風條出柳斜輕輿臨太液湛露酌流霞
同前上官儀
步輦出披香清歌臨太液曉樹流鸎滿春堤芳草積風
色翻露文雪華上空碧花蝶來未巳山光曖將夕
寒食
初入秦川(一作州)路逢寒食唐玄宗(附見張說集及)
(歲時雜詠)
洛川芳樹映天津㶚岸垂楊窣地新直為經過行處樂
不知虚度兩京春去年餘閏(雜詠作有)今春早曙色和風著
花草可憐寒食巳清明光暉並在長安道自從關内(雜詠)
(作路)入秦川争道何人不戲鞭公子途中妨蹴踘佳人馬
上廢鞦韆渭水長橋今欲渡葱葱漸見新豐樹遠觀驪
岫入雲霄顧想湯池起烟霧烟霧氛氲水殿開暫拂香
泉歸去來今歲清明行己晩明年寒食更相陪
奉和入秦路逢寒食應制張說(見集本)
上陽柳色喚春歸臨渭桃花拂水飛緫為朝廷廵幸去
頗教京洛少光暉昨從汾硤(集作汾陜)山南口馳道依依漸
花柳入關正投寒食前還京遂落清明後路上天心重
豫遊御前恩賜特風流便幕那能鏤鷄子行宫善巧帖
毛毬渭橋南渡花如撲麥隴青青斷人目漢家行樹直
新豐秦地驪山抱温谷温谷香池春溜平預歡浴日照
京城今歲随宜過寒食來(雜詠作明)年陪調(集作倍宴)作清明
寒食應制韋承慶(見歲時雜詠)
鳳條春色滿龍禁早暉通舊火收槐燧餘寒入桂宫鸎
啼正隱葉鷄闘始開籠藹藹摇山滿仙歌始樂風
同前張說(見集本)
寒食春過半花穠鳥復嬌從來禁火日會接清明朝闘
敵鷄殊勝争毬馬絶調晴空數雲點雪樹百風摇改木
迎新燧封田表舊燒皇情愛嘉節傳曲宴(雜詠作興)簫韶
仲春
奉和聖製仲春麟德殿會百寮觀新樂
權德輿
仲月(集作春)藹芳景内廷宴羣臣森森列干戚濟濟趨鈎
陳大樂本天地中和序人倫正聲邁咸濩易象合羲文
玉爼映朝服金鈿明舞裀韶光雪初霽聖藻風自薰時
泰恩澤溥功成行綴新賡歌仰昭回竊比華封人
中和節
奉和聖製中和節賜百官宴集因示所懷
前人
萬方慶嘉節宴喜皇澤均曉開蓂莢初(莢集作葉)景麗星鳥
春藻思貞百度著明並三辰物情舒在陽時令弘至仁
衢酒和樂被薰絃聲曲新賡歌舞弁側永荷玄化醇
上巳
三日侍宴林光殿梁簡文帝
芳年留帝賞應物動天襟挾苑連金陣分衢度羽林帷
宫對廣掖層殿邇高岑風旗争曳影亭䍐共生隂樹(類聚)
(作林)花初堕蔕池荷欲吐心
三日侍林光殿曲水宴沈約
宴鎬鏘玉鑾游汾舉仙[車犬]榮光泛彩旄脩風動芝蓋淑
氣婉登晨天行聳雲旆帳殿臨春籞帷宫繞芳薈漸席
同羽觴分墀引逥瀨穆穆玄化升濟濟皇家(類聚作階)泰將
御遺風軫遠侍瑶臺會
三日侍華(作林)光殿曲水宴劉孝綽
薰祓三陽暮濯禊(雜詠作伎)元已初皇心睠樂飲帳殿臨春
渠豫游高夏諺凱樂盛周居復以焚(類聚作禁)林日丰茸花
樹舒羽觴環階轉清瀾傍席䟽妍歌己寥亮妙舞復紆
餘九成變絲竹百戲起(雜詠作動)龍魚
三日侍蘭亭曲水宴庾肩吾
策星依夜動鑾駕總(集作怱)朝游旌門臨遠(類聚作苑)樹相風
出鳳樓春生露泥泥天覆雲油油桃花生(類聚作舒)玉澗柳
葉暗金溝禊川分曲洛帳殿掩芳洲踴躍赬魚醉(類聚作出)
參差絳藻浮百戲俱臨水千鍾共逐流
三日華林園公宴邢劭
逥鑾自樂野弭蓋属瑶池五丞接光景七度(類聚作友)樹風
儀芳春時欲遽覽物惜將移新萍巳冒沼餘花尚滿枝
草滋徑蕪沒林長山蔽虧芳(類聚作方)筵羅玉爼激水漾金
巵歌聲斷且續舞袖合還離
三日侍宴宣猷堂曲水江總
上巳娱春禊芳辰喜月離北宫命簫鼓南館列旌麾繡
柱擎飛閣雕軒傍曲池醉魚沉遠岫浮藻漾清漪落花
懸度影飛絲不礙枝樹動丹樓出山斜翠磴危禮周羽
爵遍樂闋光隂移
三日曲水侍宴應制閻朝隐
三月重三日千春續萬春聖澤如東海天文似北辰荷
葉珠盤净蓮花寳盖新陛下制萬國臣作水心人
奉和三日祓禊渭濱韋嗣立
乘春袚禊逐風光扈蹕陪鑾渭渚傍還笑當時水濱老
衰年八十待(雜詠作侍)文王
同前徐彦伯
晴風麗日滿芳洲御色春筵袚錦流皆言侍蹕璜溪讌
暫似乘槎天漢遊
同前劉憲
桃花欲落柳條長沙頭水上足風光此時御蹕來游處
願奉年年祓禊觴
同前沈佺期
寳馬香車清渭濱紅荷碧柳褉堂春皇情尚憶垂竿佐
天祚先呈捧劍人
同前李乂
上林花鳥暮春時上巳陪遊樂在兹此日欣逢臨渭賞
昔年空道濟汾詞
同前張說
青郊上巳豔陽年紫禁皇遊袚渭川幸得歡娛承湛露
心同草樹樂春天
三月三日承恩遊官莊池得筵字
前人
鳳凰樓下帶(集作對)天泉鸚鵡洲中匝管絃舊識平陽佳
麗地今逢上巳盛明年舟將水動千尋日幕共林横兩
岸烟不降王人觀禊飲誰令醉舞拂賓筵
三月三日曲江樓侍宴應制王維
萬乘親齋祭千官喜豫遊奉迎從上苑祓禊向中流草
樹連容衞山河對冕旒畫旗摇浦溆春服滿汀州仙籞
龍媒下神臯鳳蹕留從今億萬歲天寳紀(集作紹)春秋
奉和聖製與太子諸王三月三日龍池春褉之
作前人
故事修春禊新宫展豫遊明君移鳳輦太子出龍樓賦
掩陳王作杯如洛水流金人来捧劍畫鷁去迴舟苑樹
浮宫闕天池照冕旒宸章在雲漢垂象滿皇州
奉和聖製上巳於望春亭觀褉飲之作
前人
長樂青門外宜春小苑東樓開萬井(集作戶)上輦過百花
中畫鷁移仙妓金貂列上公清歌邀落日妍(集作妙)舞向
春風渭水明秦殿黃山入漢宫君王來袚褉㶚滻亦朝
宗(三百十五卷重)
奉和聖製三月三日陳希烈(見雜詠)
上巳迂龍駕中流泛羽觴酒因朝太子詩為樂賢王錦
纜方舟渡瓊筵大樂張風摇垂柳色花發異林香野老
歌無事朝臣飲歲芳皇情被羣物中外洽恩光
奉和聖製三日舒懷因以示百寮
崔元翰(見雜詠)
佳節上元巳芳時属暮春流觴想蘭亭捧劍傳金人風
輕水初綠日遲花更新天文信昭回皇道頗敷陳恭巳
每從儉清心常保真誡兹游衍樂書以示羣臣
三月三(集作二十)日承恩讌樂遊園賦得風字
張說
樂遊形勝絶(集作地)表裏望郊宫北闕連雲(集作天)頂南山
對掌中皇恩貸芳月旬宴美成功魚戲芙蓉水鶯啼楊
柳風春華看欲暮天澤戀無窮長袖招斜日留光待曲
終
元在上巳門今據集本作三月二十日又有旬宴
之句故移於此
夏
和湘東王首夏梁簡文帝
冷風雜細雨垂雲助麥凉竹水俱葱翠花蝶兩飛翔燕
泥銜復落鶗鴂吟(初學記作吟歛)更揚卧石藤為纜山橋樹作
梁欲侍(初學記作待)華池上明月吐清光
奉和夏初應詔魏彦琛(見初學記)
雖度芳春節物色尚餘華出簾飛小燕映戶落殘花舞
袖飄細縠歌扇掩輕紗蘭房本宜夜不畏日光斜
奉和夏日晩景應詔楊師道
輦路夹垂楊離宫通建章日落横峯影雲歸起夕凉彤
軒動流吹羽蓋息迴塘薙草生還綠殘花落(初學記作疎)尚
香青巖類姑射碧澗似洛(一作汾)陽幸属無為日歡娛方
未央
秋
秋日即目唐太宗
爽氣浮丹闕秋光澹紫宫衣碎荷疎影花明菊點叢袍
輕低草露蓋側舞松風散岫飄雲葉迷路飛煙鴻砌冷
蘭彫珮圭寒樹隕桐别鶴棲琴裏離猿啼峡中落野飛
星箭弦虚半月弓芳菲夕霧起暮色滿房櫳
奉和秋日即目應制許敬宗
玉露交朱網金風度綺錢昆明秋景澹岐岫落霞然醉
燕歸寒海来鴻出遠天葉動羅帷颺花晩綉衣鮮規空
昇闇魄籠野散輕烟鵲度林光起鳬沒水文圓無機絡
秋緯如管奏寒蟬乃睠情何極宸(一作神)襟豫有旃
秋日即目應詔上官儀
上苑通平樂神池邇建章樓臺相掩映城闕互相望緹
油泛行幔簫吹轉浮梁晩雲含朔氣斜陽蕩秋光落葉
飄蟬影平流寫鴈行槿散凌風縟荷鋪裛露香仙歌臨
枍詣(臺名)玄豫歴長楊歸路乘明月千門開未央
初秋夜坐唐太宗
斜廊連綺閣初月照宵帷塞冷鴻飛疾園秋蟬噪遲露
結林疎葉寒輕菊吐滋愁心逢此節長嘆獨含悲
初秋夜坐應詔楊師道
玉管凉初應金壺夜漸闌滄池流稍㓗仙掌露方漙鴈
聲風處斷樹影月中寒爽氣長空净高吟覺思寬
遼東山夜臨秋唐太宗
秋風何凛冽白露為朝霜柔條朝夕勁綠葉日夜黃明
月出雲崖皎皎流素光披軒臨前庭嗷嗷晨鴈翔
右按文選及初學記皆作晉左思雜詩而初學記
别有唐太宗遼東山夜臨秋小詩偶與左思詩相
接致當時誤編今附太宗詩于后
煙生遥鴈隐月落半崖隂連山驚鳥亂隔岫斷猿吟
奉和山夜臨秋上官儀(見初學記)
帳殿清炎氣輦道含秋隂凄風移漢筑流水入虞琴雲
飛送斷鴈月上净疎林滴瀝露枝響空濛煙壑深
秋日應詔袁朗(見初學記)
玉樹凉風舉金塘細草萎葉落空飈觀鴻歸明月池迎
寒桂酒熟含露菊花垂一奉章臺宴千秋長願斯
九成宫秋初應詔劉禕之(見初學記)
帝圃疏金闕仙臺駐玉鑾野分鳴鸑岫路接寳雞壇林
樹千霜積山宫四序寒蟬急知秋早鸎疎覺夏闌怡神
紫氣外凝睇白雲端舜海辭波發空驚遊聖難
秋暮言志唐太宗
朝光浮燒野霜華净碧空結浪冰初鏡在逕菊方叢約
嶺煙深翠分旗霞散紅抽思滋泉側飛想傅巗中已獲
千箱慶何以繼薰風
奉和秋暮言志應制許敬宗
秋深桂初發寒窗菊餘菲波擁羣鳬至秋飄朔鴈歸月
莢生還落雲枝似復非凝宸閱栖畆觀文停少微聖敬
韜前哲先天諒不違
文苑英華卷一百七十二
