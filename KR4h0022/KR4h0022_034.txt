文苑英華卷三十四宋李昉等編
水三
海重潤賦一首海水不揚波賦一首
江漢朝宗賦一首衆水歸海賦一首
襄華貫洪河賦一首三門賦一首
渭水象天河賦一首清濟貫濁河賦二首
渭水貫都賦一首涇渭合流賦一首
海重潤賦梁洽
道之應物兮小大咸信物之感道兮禎祥必順况我儲
君元膺在震乾乾夕惕兢兢日慎德澤潤於生靈滄海
得無重潤惟海之量百川朝宗猶君之美萬國向風朝
宗者歸其廣向風者欽其政既同類以相求故重潤而
必應是使日光分色山輝度映風雨不淫魚龍遂性羣
甿仰止是燔瘞以告成外國聞焉願梯航而來聘然則
我君之明兩也景毓前星休徵夢月主鬯之功昭著牽
衣之智逸發四皓既親三朝不闕故曰惟其有之是以
似之海則靈潮晨夜而無替君惟順動温凊而有時詳
夫海之爲器也吞吸八裔流不逆細怪必思蓄珍無不
麗浺瀜濜汨膠轕澎濞飛濤疊躍於秋隂白浪翻光於
春霽雖則沙石混濁不蕩其清波瀾迅委終復於平惟
此之故彰我君明至矣哉靈海之潤孰知其極願乘桴
以攸往非引蠡而能測道未行兮竊喜取材敢獻賦兮
揚君之德
海水不揚波賦(以平上去入倒用爲韻)石岑
太極立天地䟽嶽瀆所以鎮四維横九服伊海之爲德
有王之法象故量納羣川而道遒百谷功配乾絡運廻
坤軸氣蒸混於灝元潮動襄乎山陸示懲惡則鼓怒見
夫羣怪將瑞聖則不波介以景福唐興百三十有四載
湛恩溢乎荒外倬五聖之在天奄六合而成大赫吾君
之光贊敷至道而允泰政符純德昭千古而惟新澤體
上仁同萬類而咸賴八狄窮陬而盡歡九夷無遠而不
會則成周之德未足䨇越裳之來今至再是以四海盡
鏡九瀛涵影寫合璧之祥光湛連珠之瑞景德侔上善
洗物而容㓗道本玄元澄心而體靜湛兮恒清晏兮砥
平泊乎無情蕩乎難名如君之道酌焉而不竭象君之
德注焉而不盈所謂皇得一則政能貞海得一則波不
驚恍兮惚兮其中有物杳兮冥兮其中有精精罔竒而
不育物無大而不成鯤將化鵬欲征蚌且剖珠其明誰
能一借扶摇便爲君御之貢王城
江漢朝宗賦(以百川會流必歸於海爲韻)樊陽源
江漢之流始滔滔乎楚澤雖導源而則異必朝宗而來
格故能吞別派而且千壅細流而累百初謂發岷山之
濺濺出嶓冡而涓涓忽洊至以盈坎遂同歸於巨川洋
洋不窮驅迅波以來注浩浩何足走驚浪而方前沸渭
迸瀨崩奔争會過東陵而更長歴南國而彌大引汲清
濁并包畎澮始逶迤於域中終委輸於區外䨇流淼淼
並騖悠悠滈汗乎萬里經營乎數州靜委極深且無驚
於若海(疑作海若)潜盈巨壑亦何怒於陽侯彼弘納之無際
信爲長於百流爾其揭厲莫從深淺無必絶地脉於飇
駛透天池而箭疾善下以潔乎龍堂流謙更清乎鮫室
就其深矣誰識濫觴之源不可方思空想觸舟之實終
始齊赴周流不違似有待而俱進何經始之相依演漾
紆餘必遠分而邇合洄洑激射雖異出而同歸則知海
之爲量也虚而有餘水之趨本也道亦相於二派既朝
於滄海衆星如拱於辰居漢之廣兮明委積之有所江
之永矣表靈長之在諸是俾涵虚之狀益深浮天之容
斯在苟歸塘之不息諒納汙而惟倍大矣哉誰究其廣
深空有望於靈海
衆水歸海賦(以納衆流而成深廣爲韻)
大矣哉海浩漾尋之無際望之無象利萬物以成德總
羣川而爲長柔能善下禀巨壑以包涵握而朝宗覩衆
流之歸往是以臨不測者未足言其濟深思利涉者孰
可詠其河廣究其所由得之在柔濫觴之初因一勺而
畎澮循環無際想三歲之周流伊昔洪水方割夏禹是
理既濬崑崙之輸爰標南國之紀故導之逾遠非壅之
可止將虚受之爲德諒成大而有以且明乎避高之義
自得乎潤下之旨始將就濕想浩浩而其來終類沃焦
見滔滔之未己原夫水反於壑海不厭深其有也靡患
乎汎濫其細也不逆於浸淫是知衆流同歸異源將合
注而不竭但見乎川流滿而不盈更因乎海納廣哉巨
瀛莫之與京萬里波委四時砥平灌以涇不能混其濁
注以渭不能益其清不涌浪而跳沫獨持盈而守成故
得萬穴爭赴九河自同類夫雲之從龍鳥之附鳳又似
一人立國萬方入貢願以含垢之體爲納汙之諷因知
夫海爲川谷之王以寬而得衆(不見而字官韻)
襄華貫洪河賦(以崇嶺橫斷靈瀆長注爲韻)
太極經始純坤傾東勢以嶽鎮氣以川融於是靈闢襄
華象開鴻濛横大野以中豁夾洪河而北崇而(一作爾)其
沓嶂無際連波方永噴激萬里廻合千嶺總崤函之氣
象壓秦晉之封境山以河潤上騰雲雨之祥水與時清
下倒巖巒之影若乃騁遠望馮層城秋爽元氣朝昇大
明偉連天之浩汗壯發地之崢嶸翠岫屏擁澄瀾砥平
疑白虹飲壑而半隠似寒雲抱塞而初横及夫俯臨廹
察詭麗雄恒(疑作悍)峻勢危而不騫靈源注而常滿(一作半)
積隂騰氣與嵐色而相鮮爍日生霞連榮光而不斷觀
其畜含精秀孕育風霆應會昌運發揚炳靈茂賢傑於
間出翊邦家而永寧况乎山積鴻休川流景福明徵祥
瑞幽贊化育此其所以配乾坤此其所以稱嶽瀆豈徒
翫夫縈帶委注蓮開翼張巍巍峩峩滔滔湯湯于天之
峻極赴海之靈長而已士有圭竇強學金門獻賦因陶
侃之無津耻孫弘之不遇覽襟帶而增氣追聖賢而遐
慕想劉公之歎微禹其魚感吳子之言在德爲固義由
景行仰高山而自慙志切朝宗與大海而同注儻餘潤
之波及期變化於雲路
三門賦(并序)趙冬曦
砥柱山之六峯者皆生河之中流蓋夏后之所開鑿其
最北有兩柱相對距崖而立即所謂三門也次于其南
有孤峯揭起峰頂平闊夏禹之廟在焉西有孤石數丈
圓如削成復次其南有三峯東曰金門中曰三堆西曰
天柱湍水從黃老祠前東流湍激蹙於蝦石折流而南
潄於三門包於廟山乃分爲四流淙於三峰之下觝於
曲限會流東注加以兩崖夾水壁立千仞盤紆激射天
下罕比時以内兄牛氏壯而遊焉相顧賦之以紀竒跡
大河瀰漫上應天漢濬靈波於積石之西瀑懸流於崑
崙之半茫茫禹功兹焉會同鑿連巖而瀉㶑羅崛島以
攅空闊兮若横兩闕於江上岌兮若稜三山於海中崇
山嶔崟呀水淙射左右飛濤起伏相擊截奔湍兮躋石
臺目霍濩兮心徘徊三峰砥其却立架崇門以洞開連
嶂紆河以壁峭疊巘喬空而半頽洪流蹙折以坌涌潄
湍崟窟而相磓苞巒秘隒砯其鼔作徊□澎瀑灕以山
摧奔濤迅澓紛其蕩駭蓬渤滑淈霍以雲廻盤渦窙寥
以谷施奔石砰磕以成雷拗怒未洩横流逆折合如地
轉散若天裂摇騰䂬嶼㕞(疑當作刷吳都賦云刷盪渏瀾)蕩珊(疑當作㘱他藍)
(切水衝岸壞也)穴硉岩腰而沫沸淙隘口而湍洇然後澡雲霽
靄收濤卷瀨汨沄沄以無聲漫浩浩以東會總四流而
混合注三穴而滂沛泛洪漣於大磧之東薄餘怒於天
地(疑作池)之外當其時也山獸驚躍水禽亂飛魚獺沉潭
以不動獑猱拱樹以相依竄鮫人於洞壑帖舟子於連
漪莫不愁白鷺之初下歎黃牛之暝歸若乃降望金門
忀徉石觜窮岩萬仞一曲千里松歴歴而生涯草鬖鬖
而覆水雲蓬茸兮歴地生風颼飀兮百籟驚猿惜暮而
悲呌鳥辭春而不鳴阽嵲屼兮杪崢嶸飛客心兮動客
情憐石菌之冬茂賞瑶芝之夜明惟夏君兮永蟄拜靈
廟兮何及榱梁古兮山鳥棲階壁蕪兮野鼯入感微禹
之歎深亢幽謌以佇立歌曰申負石兮空自竒客乘查
兮何遠爲君不見虚舟之泛泛浩乘流而不羈
渭水象天河賦(以題爲韻)劉珣
昔我先王肇脩人紀乃建邦國以立都鄙或處沃而稱
奥或宅中而爲美周分景臺之測用會隂陽之擬漢據
鶉首之分實爲山河之理故右扶風而左馮翊距涇川
而浮渭水潼函襟帶豐鄠巍峩下則崇岡於地險上乃
取範於天河城雉周環而斗設宫觀駢㸦而星羅轉曲
江於前岸俯冀闕於中波車馬諠流渾派聲之交錯風
塵日夕與津霧而相和蓋聖人垂則必天之象王者都
會大洽斯享運璇衡以齊玉燭法露盤以崇金掌四方
輻凑萬國攸仰風雲以之吸合日月於焉澄朗苟禎祥
而應會則乾元之攸往何必河出圖洛出書然後爲卜
食之華壤者也懿哉作者元后中興後嗣同天之道順
人之意横橋乃牽牛之設素滻則飲龍之謂晩光澹灔
接鳳苑之祥煙曉色清明連斗城之佳氣樓臺傍而津
涯隠伏鐘鼓作而波濤汨沸不覩斯焉以取斯寧復知
王者之貴不察所由於所以又安明坎德之靈而主乎
渭徒觀其遠界汧隴横截秦川沃長安之霞日浮京兆
之雲天都邑傍於左右舟檝來而泝沿上林之煙開霧
卷建章之戸萬門千朝而望兮蓬瀛若留乎岸側夕而
臨也河漢宛在乎目前是以婁敬云被山帶河四塞爲
固豈不謂天道無親惟德是輔祥符不及瑞圖斯遇以
登仁夀之理用表坤靈之喻請謂東周安處先生之徒
與須知西朝翰林主人之作賦
清濟貫濁河賦(以與濁同流清源自別爲韻)李君房
濟有瀾兮清泠不窮以清激濁兮洪河之中迤靈長而
委注忽洊至而争雄懼淈乎泥我則貫而愈净將合於
道我則和而不同徒覩其虚明皎潔秀色澄澈漾淸泚
以遐分界飛濤而劃絶始騁迅以中瀉載流謙而東洩
德惟靜自澄之於本源體雖柔豈混之於派別懿夫貞
不受汙淸非可混噴中流而激射劈巨浪之崩奔狀浮
雲决開晴天之灑空碧若輕埃乍歛明鏡之洗蒙昏遠
而望之孤煙横於曲渚廹而察也霜練引於靈源是知
夫道惡比周物莫相與彼流濕之爲類尚沿源而異處
匪泥沙之可雜豈湍洑之能阻越洪濤之浮浮駛清浪
之悠悠不學淄澠之難辨且殊涇渭之同流于以用之
甘見和之醴就其深矣欣可泛乎舟狀盤渦之瀺灂不
染乎濁前跳沫之飛驚不傷夫清均上善以清美含至
虚而體平度龍堂而愈灑洗貝闕而增明何必溱洧之
陽然後濯其髮寧俟滄浪之畔然後澡其纓截河而流
所以爲異導沇而注明乎所自釃濁波而廻逗沛驚湍
以自致庶彌久而不渝鑒妍媸兮無媿
第二(同前韻)許堯佐
河之並濟兮惟秩其平濟之貫河兮勢若相傾非剛克
無以見其柔立非甚濁無以彰其至淸是以靈源濬發
柔德兼呈徒觀其流波委注秀色澄澈冲融而濁水遥
開鼓怒而洪流直截遂使還淳之士疑二氣之初分策
功之臣驚一帶兮中裂既處濁而不染每含貞而自㓗
苟與和光者殊致寧與淈泥者無別是以霍濩波激崩
騰勢飜濟水與河水相輝光容易識清流與濁流不雜
質性難論苟徵之於變化可察之於本源于以表德于
以辨類方九折而横流啓重泉而直至故以盤渦渾曉
日之輝疊鏡寫晴峯之翠絶河而去孰與我爭先導沇
斯來孰謂我奚自若乃冲虚是翫迅激難儔廣可涉兮
思航葦於寒渚清可挹也欲濯纓於夕流貫長川之浸
浸委輕浪之悠悠然下流綿邈願表清而不濁上善昭
融故守和而不同故可扶正直之純志助潤澤之成功
動漣漪於迴浦萃光景於微風且淮之清兮濱於夷江
之遠兮界於楚豈若貫大川以揚波臨大都而分渚含
清濁而獨秀求匹敵而誰與苟河淸之可期願朝宗而
爲侶
渭水貫都賦(以帝王建都取諸上象爲韻)衞次公
清渭天鑿名都王制貫金城千里之域寫銀河九霄之
勢同穴發源衆川潜泄分黑水以渺漫遶黃山而迢逓
水能濟物用導於中州君德配天故法於上帝都之會
也皇皇渭之流也湯湯異東西之瀍澗非汲引之沮漳
夏后濬川分流非肇於伯禹秦德王水貫都必因於始
皇照䨇鳳之丹闕架長虹之飛梁褰裳者不勞於揭厲
濯纓者何必於滄浪泛彼樓船掩横汾於武帝濱之釣
叟感入兆於文王且夫前王酌憲惟皇都之所建度地
有孚因貫渭之上腴曲抱乎周原秦野旁臨乎八逹九
衢既流衍以紅粟誠輝煥乎黃圖則知八水皆流豈清
於渭水五都並制莫大於西都原夫渭者雍之巨浸都
者人之所聚天垂法君必取曳雲間之清渭何殊雲漢
移天上之紫宮洞開天府及乎縈流一帶中派紆餘蕩
元氣澄太虚稽前典而備矣於名川而舍諸豈惟積潤
於庶物固亦近壯於皇居至乃春景澄廓晴霞朗暢涵
萬象於影中度牽牛於波上客有觀光者於兹而寫望
美夫取法可仰因天垂象䟽紫陌而逶迤流丹霞而蕩
漾周公卜洛雖云風雨所交秦后貫都實謂膏腴之壤
惟洪業之永固與渭流而彌廣
涇渭合流賦(以題爲韻)獨孤綬
遊者感異源而合趣指涇渭於秦樹涇如經也自北而
南流渭若緯焉從西而東注性相近以不息勢使然而
自遇湜湜其沚昔既聞之於詩湯湯其流今則狀之爲
賦夫至清者渭至濁者涇惟清也鑒物之道著惟濁也
含垢之義形共導金氣咸通井星混殊流之昭晰成一
帶之瀠渟初以縱亂横似爭長而難雜終以㓗受汚何
極暌而乃合禹功之所兩存漢苑斯焉博納乍異其色
覺游鱗之隠見必同乎聲帶長風之蕭䬃象昭回之可
求歌鄭白之有由飲馬投錢足以發明廉士决渠降雨
足以殷富神州既相弘以利物寧自異乎並流知之者
齊我以不皦不昧感之者比我於一薰一蕕斯乃柔以
長存和之足貴近則順洪河之紆直遠則成滄海之濩
渭同功一體叶靈通氣信殊榖洛之流寧爽淄澠之味
夫然彼獨清而無偶非逹識之所謂
文苑英華卷三十四
