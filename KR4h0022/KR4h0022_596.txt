文苑英華卷五百九十七宋李昉等編
謝追贈官喪葬(此卷英華所編失年代先後今正之)
謝贈官表一首
為寧王謝亡兄贈太子太師表一首
謝贈亡妻鄭國夫人表一首
謝贈姊隴西郡夫人表一首
謝賜男絹等物并贈亡妻晉國夫人表一首
謝追賜父母官表四首
代韋令公謝先人贈官表一首
代路中丞謝先人贈官表一首
為杜司徒謝追贈表一首
代兵部崔相公謝追贈三代表二首
為宗舍人謝賻贈表一首
初七謝恩表一首遷祔謝恩表一首
為義興公求拜掃表一首
為義興公陳請終喪表二首
為田僕射薨謝制使問表一道
為田神玉謝賜錢供兄葬表一首
為田神玉母太夫人謝男神功葬賜錢及神玉領
節度表一首
為田神玉謝兄神功於京兆府界擇葬地表一首
為田神玉論(疑作謝)不許赴上都護喪表一首
為田神玉謝詔葬兄神功畢表一首
謝贈官表常衮
臣衮言伏奉今日恩命臣亡祖故慶王(宰相世系表作雍王)文學
先臣楚珪贈兵部尚書亡祖母王氏贈齊國夫人亡父
故京兆府三原縣丞贈給事中先臣無為贈太子太保
亡母南陽縣太君張氏贈鄧國夫人仍賜立私廟三室
慈旨忽臨憫册加等哀榮頓極感涕交流今日殺身此
生分足臣衮中謝臣聞德及於人功濟於物然有光昭
祖考特加追命之榮崇嚴廟室俾展奉先之敬臣授任
非據尸位已淹合上叩公朝退身私第固以未禆神化
誓答皇慈尚塵青𤨏之闈猶汚玉堂之署乾坤施厚歲
月恩深趨進崇階坐封故郡如臣之比罕見其倫今又
念及先臣旌其内訓寵以六官之長榮極三師之列魚
軒表於東海翟茀賦于南都宗柘有儀春秋有祀變其
士祭之禮被其公服之章昭穆偕昇感懷泣血永惟臣
之祖父業茂文儒夙荷重名不躋通列微夫小子實忝
前人才薄位高上慙無地夙夜感切啓處不寧豈謂寵
靈荐加志願俱畢人子之道聖睿曲成情禮之間私門
獲遂屬當禁火歸省先塋便奉除書以時昭啓洒雨露
於松柏懸日月於丘封閭里相榮故老垂泣不圖存殁
頓極於斯寵渥殊常戴荷失次於家出望於國無勞惶
赧踧踖不知所報無任感慶屏營之至謹奉表陳謝以
聞
為寧王謝亡兄贈太子太師表元稹
臣琳言伏奉今月七日制書贈亡兄特進汝陽郡王太
子太師澤下天中寵被哀次昭告且畢摧絶失圖臣某
中謝臣自掇咎釁復此悲苦更蒙餙終恩倍盈先遠之
痛無任屏營哽塞之至
謝贈亡妻鄭國夫人表
臣某言某月日中使某至特蒙聖慈追贈妻單氏鄭國
夫人捧拜絲綸載光窀穸臣某中謝臣亡妻所生男憑
見任御史中丞充張孝忠軍職務臣頃應援易定之日
屬京師變亂之初臣方誓死廻軍星言赴難孝忠敵強
勢弱切欲相留稍住則臣子不安往來則懷撫交闕男
憑年甚幼小留定婚姻恭行廟勝之謀克覩中興之運
憑雖昧稚似可憂矜陛下猥賜寵章贈延聖善因子及
母恭承孝理之風念往慰存為屈哀榮之典既申翟茀
追詠鵲巢恩光既洽於幽明霈澤永流於泉壤憑緣所
職久在定州殊私豈止於邱山感激實深於内外臣無
任
謝贈姊隴西郡夫人表
臣某言伏奉詔命贈王氏之姊隴西郡夫人恩澤送終
寵賁中錫感戴無力幽冥有光臣某中謝臣少遭閔凶
長姊覆育中限王事動成遠辭奉迎纔至殂謝已及臣
頃者近當劇賊遠候蕃戎方勤公家遂殺(一作豈暇)私禮瞻
言痛慕有踰常品豈意詔書下降聖澤旁流念微臣之
𤨏功封及其(一作亡)姊廻聖代之茂典榮彼重泉未知何
階仰答殊造庶將友愛之分用酬愷悌之恩臣無任
謝賜男絹等物并贈亡妻晉國夫人表(代人作)
令狐楚
臣某言臣特進奏官狀報三月二十五日本道監軍李
輔光奉宣進止賜臣男公敏絹五十疋衣一副著蓋椀
一并合發遣往東都辦護喪事至二十六日伏奉勑賜
臣妻博陵郡夫人崔氏晉國夫人欽承明命以悲以歡
臣某中謝臣某帝枝末屬天壤微生幸偶升平叨居要
劇生成之德無以奉於君親封賞之榮豈望及於妻子
今者一門之内二日之中王澤浹於幽門天光蟠於高
下受恩過厚忍愧逾深且剪葉為珪晉封所以稱其大
織縑如雪班女由是詠其妍既耀溢於親疎實感纏於
存沒未知所答難以自陳空知想泉路以傷心仰天衢
而稽首所守有限未獲陳謝無任
謝追贈父官表韓翃
臣某言伏奉恩制追贈臣亡父通直郎行京兆府醴泉
縣尉成名禮部郎中者渥澤流於幽隧哀榮集於私門
兢惶拜命涕咽無措臣某中謝先臣素履貞白早謝昌
時臣雖叨竊班榮不及禄養每懷風樹之痛莫報蓼莪
之恩伏惟皇帝陛下深(一作源)宏孝理澤被存沒特降殊
私爰加褒贈幽靈知感結草有期微臣戴恩畢命思報
不任荷懼懇悃之至
謝贈母官表
臣某言伏奉詔書追贈臣亡母李氏楚國太夫人者承
命祗感哀榮罔極臣某中謝臣年甫強仕禍積靡恃痛
吹棘之莫諭瞻風樹以永懷雖忝分茅之榮實由斷織
之訓動興怵惕感戴劬勞豈謂陛下推恩成仁廣孝致
理寵延隴隧秋開國封使微臣沒地有辭終天無恨既
申欲報之志更切匪躬之誠餘生萬死豈答玄造無任
受恩屏營哀感之至
謝追贈父表
臣某言伏奉詔書追贈臣亡父先臣司空者慶因出震
澤及重泉禮命式加哀榮兼極臣某中謝臣遭家不造
過庭無聞仰先聲而彌高勤遺訓而靡及徒因積善率
勵小心位忝統戎寵加錫賞此誠陛下孝理為本德教
所先因作觧之明威布追遠之厚德禮降幽壤位崇上
公遂使展罔極之哀受恩感於庶物襲有後之慶撫事
愧於揚名既申報養之懷載竭移忠之孝臣子誠願備
極於斯無任哀感之至
謝追贈父母官表權德輿
臣德輿言伏奉今日恩制臣亡父贈太子少傅先臣某
追贈太子太保寵靈所及徽數特加捧承命書感奉酸
咽臣某誠惶誠荷頓首頓首伏以先臣在天寳末年筮
仕幽朔艱貞特立忠孝兩全名節冠於古今風聲激乎
天下以執憲載筆逮事肅宗禀命不融早違昭代臣齠
齓之歲孤苦零丁遭逢昌運漸履名級過叨睿奬忽至
台司無能受禄莫與臣比以先臣之名噐未稱餘慶或
鍾蒙陛下之寵秩逾涯此生何幸所建家廟實稽國章
時及春祀禮從祔饗豈謂聖慈曲被孝理(集作思)是崇當
啓匵題主之時有告第漏泉之命感悲(集作深)霜露禮盛
蒸嘗自葉流根寔荷非常之澤摩頂至踵難酬不次之
恩交感之情(集作幽明交感)山岳非重無任祗荷隕越之至謹
奉表陳謝以聞臣某誠惶誠荷頓首頓首謹言(元和七年二月)
(一日)
代韋令公謝先人贈官表
臣某言伏蒙天恩贈臣父尚書右丞司農卿先臣某揚
州大都督禮極哀榮感戴增懼臣某中謝臣父受教儒
門宣力王室雖典司綱轄而未及崇班臣殃咎所鍾早
失嚴蔭恭守遺訓致及人倫逮事休明謬登清貫常恐
不克負荷忝辱祖宗豈謂陽和之仁因下炎上雨露之
澤自葉流根大府名藩位秩崇重授之庶姓罕有其倫
是臣父著績於先朝蒙寵於今日臣事君之節未效㳙
塵為子之方已榮松檟感恩思報豈謂為忠覆族殞身
孰云非孝方任有限拜謝無由徬徨海隅進退哀懼不
任荷恩之至
代路中丞謝先人贈官表
臣某言伏奉某月日恩制追贈亡父先臣某司空積感
昭靈肅膺嘉命捧戴綸旨哀號靡及追榮衮章没世無
覩先臣某策名昌運不待聖明錄功上台載彰忠烈陛
下以臣兄應治行有聞擢居連率光賁重渥慶流三泉
此皆陛下代天永錫論道成於故事俾臣兄弟私(疑作移)
孝歸於盡忠悲喜交心拜舞以泣不勝感咽崩摧之至
為杜司徒謝追贈表劉禹錫
臣某言伏奉制書褒贈臣亡父冠臣某官尚書左僕射
者時逢霈澤禮極徽章臣某中謝臣家受國恩至臣累
葉常懼不克負荷以忝前人豈意多幸遭逢獲居台輔
(集作高位)陛下應乾御極作解庇人恩浹寰區禮崇(集作成)宗
廟垂仁布德自葉流根紫書忽輝黃壤多幸(八字集作紫書忽降)
(於重霄密印榮加於厚夜星霜增感蒸嘗有輝)非臣隕越所能上報
代兵部崔相公謝追贈三代表錢珝
臣某言伏奉某月某日制命追贈臣亡曾祖某贈某官
亡祖某贈某官亡父某贈某官伏以恩深逝水澤及重
泉哀極失圖感惟增懼伏念先臣實封聖代寵被乘軒
之數名傳汗簡之書而隙駟難留隴樹斯拱積感既深
於霜露叨榮復忝於陶甄陛下重顧台臣爰加贈典隂
陽未序寧施報國之功霈澤遽臨空激承家之志仰惟
追命唯自省躬臣某無任荷聖感恩哀榮懽(一作摧)懼屏
營之至
同前
臣某言伏奉今月某日制書追封(一作贈)臣亡曾祖母亡
祖母亡母某國夫人者典常重舉渥澤下流臣某中謝
伏以尊號皇帝陛下動法天經用宏王道繼降追榮之
命若酬輔政之功竊念微臣謬持魁柄計月日則四時
來(疑作未)半調隂陽則六氣未知(疑作和)而聖造曲臨彛章
俯及上公端揆已承褒飾之恩大國贈封更荷顯揚之
賜康化權而無力顧家諒而有光祗戴睿慈臣某無任
哀感激懼屏營之至
為宗舍人謝賻贈表陳子昂
草土臣某頓首稽顙言今月日中使某官(集作至)奉宣勅
旨以臣母喪贈物若干以給凶事孤臣鞠凶禮辱天贈
(集作貺)稽顙拜命號絶迷圖臣某中謝孤臣不天早失覆
(集作父)蔭兄弟孤藐並未成人亡母哀惸鞠育見保不墜
于地以及於兹煢煢私門幽顯為慶榮泰(集作忝)之望非
有始圖陛下親親敦念末屬憫臣單賤惠降恩休孤門
再(集作載)昌實始天造母子之賴以喜以惶兢兢孤人未
知攸答陛下又恢大運崇號寵章特復私臣弟兄超登
顯位母子光寵榮養以申(集作全)豈臣單微官能及此早
誓(集作逝)先沒以為親榮而天不禍臣延及先母(集作延于老母)
號訴(集作愬)無及荼毒煩冤陛下降哀又見憫悼惠賜禮
物過越典章生榮死哀重疊若此孤臣殘喘胡顔日月
(集作冐德)而臣之迷塞荒謬禮經先遠之期又勞聖問有無
之禮憂若家人天實為之臣復何及即此殞絶期以謝
恩號慟(集作兆)崩摧(一作哽)伏表迷塞不勝荒迫之至
初七謝恩表
草土臣某頓首稽顙言今月日伏奉恩勅以臣亡母初
七特降上宫若干人給事黃門若干人并賜物若干段
以給設(一作獲)齊事天命(集作恩)過禮伏命(集作念)號惶以臣
凶殃(集作孤臣殃釁)尚未殞滅荼毒如昨奄將一旬崩號無及
肝心靡(集作縻)潰陛下慈惻哀念孤窮復憂齊祭恐有闕
禮既賜束帛又降上宫恩慈再三若猶未足自國家寵
貴不(集作未)聞此榮草茅孤臣何以堪處不日銷滅永負
聖恩泣血號天(集作號泣旻天)以崩以愬不勝荒迫之至
遷祔謝恩表
草土臣某頓首稽顙言伏奉某月日恩勅以臣亡母遷
祔特降勅給人夫若干車牛及服用物若干以護送靈
柩至京祗奉恩私頓首崩殞臣未亡滅假息苫廬日月
永往奄及先遠荒迷在疚不知禮儀陛下哀矜憫其不
逮恐有顛沛憂及亡靈備物象設並自天錫(集作賜)祖載
營(集作塋)送又遣(集作悉)官供威儀不遺(集作在途)魂魄光寵行
路延竚而以為榮孤臣窮凶何圖至此盛(集作天)德彌厚
殘喘待終泣血扶靈方滅歸路號感恩造窮絶迷圖不
勝號噎戀恩殞絶
為義興公求拜掃表陳子昂
臣禍釁所鍾早日孤露墳塋莫掃松栢凋荒臣之不天
實有由(集作攸)咎死罪死罪昔先臣下代遺訓未亡(集作忘)
而殃罰不圖家禍漸遘(集作潜構)兄弟無故並為參商中冓
之言所不可道孤臣不孝萬死餘責死罪死罪然臣之
負譴實䧟無辜吏議不明以投魑魅自泣血去國守命
南荒歴年被病再以生死炎山漲海氣瘴窮天戴白之
老俗無間者孤臣疲&KR1170;豈望須臾分謂委骨滄(集作窮)溟
餌身魚鱉狼荒之鬼永悲長逝不意慶雲垂澤天渙横
流(集作宏流)拂拭露霜(集作霧露)生見白日踴躍昭泰情何以堪
(集作勝)死罪死罪而餘殃未冺凶故仍(集作荐)臻亡兄濟江
合家淪溺嫂姪俱沒一不生存尋途未中臣妻又殞重
疊亡殁契闊山川至止之日生意盡矣誓將守死陵墓
殁齒家園不圖恩幸曲成寵章仍及題輿别駕職是恩
州再造生涯天實為德死罪死罪臣自歸日淺塋廟未
修荆棘荒然祭祀無主今則便祗王命遠職邊夷歲月
方賖拜掃何日瞻言出涕感咽崩摧伏惟陛下仁養群
生孝理天下萬物感遂各得其宜臣獨向隅有以長戚
伏願天慈愷悌憐憫孤窮寬以簡書之刑賜其告歸之
請使其駿奔西土長號北陵獲申存殁之悲生謁園塋
之樹稽顙松闕謝不睦之辜肉袒山門祈自新之路誓
刻肌骨奉以周旋然後退死蠻夷沉骸糞土甘心朽滅
庶無遺恨儻昊(集作上)天鑒照孤誠可哀則臣之鯫生志
畢今日不勝崩廹之至
為義興公陳請終喪第二表
草土臣某言去年某月日奉哀陳請乞終喪制今某月
日奏事官賫臣所奏表廻伏讀報詔不勝悲懼陛下為
臣累有政能特見任用使臣移孝為忠即斷來表臣内
愧不孝外慙無能汚辱聖聰措身無地臣某中謝臣聞
時方媮薄勸人以孝時方趨競勸人有禮有不至者誅
而教之臣今不病固合辭避况臣疾發日久亡母未葬
忍偷餘生望畢家事敢汙人倫以傷風俗昔山濤與時
主有舊温嶠亦功存當代濤起應禮嶠不歸葬守禮法
者議而薄之臣於國家無濤嶠之功舊必依詔命兼濤
嶠之可薄俛仰人間豈獨羞耻聖朝用法合置誅殛前
者直省賫勅勒臣赴任使司准勅移責州縣所由官吏
畏懼威嚴臣所經行停留不得待臣出界然後奏報臣
氣力羸憊奔波道路悲憂惶恐舊疾加極半身不遂手
節拘急行步飲食湏人扶助近又兩目昏暗如有瘴冒
雖生猶死不堪力強特望聖慈乞臣骸骨歸奉几筵及
葬州里在臣私情死生願足臣今病在桂州俯伏待命
臣風昏謬妄舉動失常頻犯天威不勝震恐謹遣某官
奉表陳乞以聞
第三表
草土臣某言臣先患風疹并兩目昏闇右手不能制物
一足不自運動前後頻有表狀請停官職臣自到桂州
病轉增劇更加瘴瘧卧在床枕兩目漸不見物起動皆
須扶引死在朝夕敢偷禄位伏恐陛下謂臣尚顧禮教
以疾辭讓遷延歲月待畢喪紀臣除官已來向欲(闕)歲
頻違詔命合正典刑陛下縱不忍罪臣(闕)乞臣餘生
固不可(闕)臣曠官(闕)臣痛損特望天恩即為臣替不任
荒懼哀懇之至
為田僕射薨謝制使問表于邵
臣某言左金吾將軍吳凑至奉聖旨兼賜臣母趙國太
夫人臣嫂夫人并臣及將士等勅書以臣亡兄某特承
憫問捧對哀咽摧裂肝心臣某中謝臣兄報恩未畢抱
恨黃泉陛下俯聽鼓鼙永悲簮屨哀痛之詔並歸一門
撫存之恩將宥十世載悲載躍感戴無階以亡兄既忝
信臣寡嫂則惟近屬偏承恤慰曲被恩慈義同家人禮
絶朝典喻臣老母保養高年念臣諸孤俾全餘喘無大
無小上煩聖慈寵光親降於重臣優問必先於宿將殞
身難報拜手增悲臣無任荷恩哽咽之至
為田神玉謝賜錢供兄葬事表韓翊
臣神玉言伏奉手詔兼奉勅牒賜錢五千貫文給臣亡
兄神功葬事用拜手感恩闔門悲戴臣某中謝臣兄始
終效節存殁御恩智悼在堂已加朝禮滕公居室又荷
天慈錫其九府之錢寵以重泉之路多踰千萬榮冠一
時去病飾終空陳玄甲孔光送往薄賜黃金在臣私門
寵極前古但盡哀號之禮寧憂窀穸之儀臣無任感戴
悲躍之至
為田神玉母太夫人謝男神功葬賜錢及神玉
領節度表
前人
妾張氏言奏事官潘洽廻伏奉手詔以妾亡男贈司徒
神功葬日有期特承哀問兼賜神玉手詔所賜本道錢
四萬貫並令妾以下聖慈曲被感戴哀絶妾中謝妾隨
子東征御恩北闕累承雨露載啓山河同顗之親幸及
貴登僕射異(一作非)勤之母不見生拜司徒何(一作忽)荷聖
慈寵加存殁弘(疑作敬)姜年暮俯矜哭子之哀庾翼才微
尚使領兄之衆殊悲望外且慰目前况將通(疑作逼)遠期
特垂渥澤更切撫存之義兼廻贈往之資赤仄滿庭紫
泥在篋痛而受賜哀以為榮庶神功有知應感安親之
道䰟其無昧更酬報國之誠載號載悲不勝感絶妾無
任悲戴之至
為田神玉謝兄神功於京兆府界擇葬地表
臣神玉言今月三日得上都留後報稱伏奉勑牒臣亡
兄神功宜令所司於京兆府界擇地安葬仍令京兆尹
充監護使勾當恭承渥澤俯及遠期拜手感恩摧心增
慟臣某中謝臣亡兄任崇寄重方報聖恩祚薄釁深早
違昭代天慈悼往朝典飾終日月有時乾坤曲施榮加
昭葬寵荷官給榮如曹氏京兆開阡貴比霍家祁連象
冡義光前古禮極哀榮在臣一門盡出望外載悲載躍
無階上酬臣願號赴私門親護喪事緣總留務不敢自
專今見催促行裝伏待進止
為田神玉論(疑)不許赴上都護喪表
臣某言奏事官潘洽廻伏奉勅書手詔兼宣進旨不許
臣輙離所部又以臣脚弱無力伏奉批表以軍府政殷
藉卿鎮緝不赴上都也懇誠莫遂祗命哀惶臣某中謝
臣兄永辭昭代俯及葬期臣請解戎章歸護喪事義雖
聞上恩不聽卑掩泣轅門飛䰟隴樹外慙形影内切肝
腸千兩送車臣空瞻望九原臨穴臣不躬親一呌骨驚
三時心死伏以大君有命重鎮無人俾臣割哀勖臣留
務宣恩拜手祗事撫膺又荷聖慈追懷前效俯悲簮屨
軫念松楸更使改期貴先遠日幽明御荷感謝無階不
任哀感之極
此篇元誤編在六百二十五卷雜諫門今移于此
為田神玉謝詔葬兄神功畢表
臣某言臣亡兄某以今月二十日詔葬永畢感恩追慟
肝心如裂臣某中謝臣亡兄俯歸幽穸更軫皇慈易以
大名賜夫祕噐王人加贈京兆護喪道備哀榮念深勲
舊霍光故事斯則為優(一作方斯為優)謝安殊禮彼何足貴臣
限總留務虔恭聖私不及親扣泉扄盡哀號之義廻趨
陛下謝褒寵之恩慟哭轅門五情分潰臣無任感激之
至
文苑英華卷五百九十七
