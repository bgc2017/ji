文苑英華卷三百七十七宋李昉等編
征伐
為建安王誓衆詞一首補逸書一首
讀司馬法一首
雜製作
時日無吉凶解一首祅祥辨一首
相解一首禹書上下二篇
較農一首䟽亡一首
刪方策一首寒泉子對秦惠王一首
讀韓詩外傳一首題叔孫通傳一首
題後魏書釋老志一首題安昌侯傳一首
征伐
為建安王誓衆詞陳子昂
諸惣管部將旗長隊正各聽命夫聖人用兵以伐有罪
姦慝竊命戎夷不龔則必肆諸市朝大戮原野我皇周
子毓萬國寵綏百蠻遐荒戎狄莫不率職契丹凶羯敢
謀亂常蜂聚九(一作凡)山豕食遼塞(十六字集作聚兵率衆非欲勞人盖逆不)
(可縱亂不可長所以屈已推轂垂涕泣辜誠恐蒼生顛墜塗炭今契丹凶羯敢亂天常為封豕長蛇荐食上國)
(玉帛布幣棄而不貢名器正朔僣而有謀乃將紿神虐人暴殄天物故)皇帝命我肅將王
誅今大師已集方將問罪公等諸衆及士卒已上須各
嚴職事肅恭天命契丹凶賊本為中國奴隸昏狂不道
勞我師徒今與公等及士卒久勤干戈冐犯霜露夫四
郊多壘士大夫之恥蕞爾凶狡一劍可屠况皇帝義兵
尅期誅剪此猶太山壓卵鴻毛在鑪今日之伐須如雷
霆之震虎豹之擊搴旗斬馘掃孽除凶上以攄至尊之
憤下以息邊人之患鼓以作氣旗以應機公等各宜戮
力務當其任若能奮不顧其(二字集作顧)命䧟堅摧鋒金紫
玉帛國有重賞若進退留顧向背失機斧鉞嚴刑(集作誅)
軍有大戮各自(集作宜)勉勵無犯典刑
補逸書
湯征諸侯葛伯不祀湯始征之作湯征湯征葛伯荒怠
敗禮廢祀湯專征諸侯肇徂征之湯若曰格爾三事之
人逮于百(集作有)衆啓乃心正乃容明聽予言咨先格王
有彛訓曰禄無常荷荷于仁福無常享享于敬惠乃道
保厥邦覆乃德殄厥世惟葛伯反易天道怠棄邦本虐
于民慢于神惟社稷宗廟罔克尊奉暨山川鬼神亦靡
禋祀告曰罔犧牲以共爼羞予介(集作界)厥牛羊乃既于
盗食曰罔黍稷以奉粢盛予佑厥稼穡乃困于仇餉今
爾衆曰葛罪其予聞(文粹作其如予)予聞曰為邦者祗奉明神
撫綏蒸民二者克備尚克保厥家邦吁廢于祀神震怒
肆于虐民離心自(集作頃)繩契已降暨于百代神(集有恕字)
亟民叛而不顛隮者匪我攸聞小子履以凉德欽奉天
威肇征有葛咨爾有衆克濟厥功其有儆師徒戒車乘
敬君(文粹作吾)事者有明賞其有罔率職罔戮力不龔命者
有常刑明賞不僣常刑無赦嗚呼朕告汝衆君子鍳于
兹欽哉懋哉罰及乃躬不可悔
讀司馬法皮日休
古之取天下也以民心今之取天下也以民命唐虞尚
仁天下之民從而帝之不曰取天下以民心者乎漢魏
尚權驅赤子於利刃之下争寸土於百戰之内由士為
諸侯由諸侯為天子非兵不能為非戰不能服不曰取
天下以民命者乎由是編之為術(六韜也)術愈精而殺人
愈多法益切(文粹作工)而害物益甚嗚呼其益不仁矣蚩蚩
之類不敢惜死者上懼乎刑次貪乎賞民之於君猶子
也何異乎父欲殺其子先紿以威後㗖以利哉孟子曰
我善為陳我善為戰大罪人也(文粹作大罪人集作大罪也)使後之
君于民有是者雖不得土吾以為猶上焉
雜製作
時日無吉凶解沈顔
古者國家將有事乎戎祀必先擇時日以定其期是用
備物於有司習儀於禮寺俾臻其慮而戒其誠非所以
定吉凶决勝負也後之惑者不詳其故惟考時日妄生
穿鑿斯風不革拘忌益深至使凡庶之家將欲越一溝
隍拆一葭葦必待擇日而後為之搆一衡宇薙一榛蕪
必審方位而後為之且吉凶由人焉繫時日夫四遠之
衢輪蹄未嘗息也五都之市貨賄未嘗絶也萬家之邑
斤斧未嘗斷也七雄之世戰伐未嘗已也其凶也必由
於人其吉也必由於人故吉人凶其吉凶人吉其凶一
於人之所為而已矣然則惑者不知其在人有一不知
則罪於時日矣且以不謀之將不練之士有能時日勝
者乎不耕之土不實之糓有能以時日種者乎以鐵為
金以石為玉有能以時日濟者乎是皆不能也則時日
於人何有哉夫王者之兵以德勝覇者之兵以義勝其
次以智其次以勇故古之名將未嘗不以此而戰勝也
未嘗不以此而立功者也
妖祥辨
凡所謂祥者必曰麟鳳龜龍醴泉甘露景星朱草所謂
妖者必曰天文錯亂草木變性川竭地震冬雷夏霜或
者以為察王道之廢興國家之治亂則&KR0008;(古稽字)考於是
而不知君明臣忠百司稱職國之祥也信任讒邪棄逐
讜正刑賞不一貨賂公行國之妖也既三代已後廢興
之兆理亂之故鮮不由此矣若嚮所祥者果祥則周道
衰而麟見妖者果妖殷道盛而桑榖生庭不其明與也
(一無也字)
相解皮日休
今之相工言人相者必曰某相類龍某相類鳳某相類
牛馬某至公侯某至卿相是其相類禽獸則富貴也噫
立形於天地分性於萬物其貴者不過人焉有真人形
而貧賤類禽獸而富貴哉將今之人言其貌類禽獸則
喜真人形則怒言其行類禽獸則怒真人心則喜夫以
鳳為禽耶鳳則仁義之禽也以騶虞為獸耶騶虞則仁
義之獸也今之人也仁義能符於是哉是以行又不若
於禽獸也宜矣哉(集無哉字)或曰相者有乎哉曰上善出於
性大惡亦出於性中庸之人善惡在其化者也上善出
於性若文王在母不憂(體不變故不憂)重耳弱不好弄是也大
惡亦出於性若商臣之蜂目豺聲必殺其父叔魚之虎
目豕腹(集作心)必以賄死是也中庸之人善惡在其化者
若大舜設化而有苖格仲尼垂諭而子路服是從善而
化者也若齊桓公管仲輔之則覇竪貂輔之則亂是從
惡而化者也故舜相於堯而天下平禹相於舜而大災
弭咎繇相禹斯為相見者也見人知其賢愚見國知其
治亂亦相也或曰賢愚者見行事而知也敢問聖人之
相人知其有位哉曰堯之於舜任之以天下知其有位
也舜之於四凶投之於四裔知其無位也曰苟若是聖
人之能相人也是必賢者得其位不肖者不立朝三苖
九黎焉得以國(文粹作侯)飛廉惡來焉得以爵曰有是者其
君不能相也將其國之是滅豈暇相人而用哉是則三
苖九黎未聞不滅飛廉惡來未聞不誅嗚呼聖人之相
人也不差忽微不失累黍言其善必善言其惡必惡言
其勝任必勝任今之人不以是術行其心區區求子卿
唐舉之術居其窮處其困不思以道逹不思以德進言
其有位必翻然自負生(集作坐)白屋有公侯之姿食藜羹
有卿相之色盖不能自相其心者也或有士居窮處困
望一金之助己有沒齒之難有妄誕之人自稱精子卿
唐舉之術取其金則易於反掌耳有能以聖賢之道自
相其心哉嗚呼舉世從之吾獨戾也其不勝明矣
禹書上劉蛻
以功不就而受誅則可謂勤民而死乎曰不然然則夏
之郊也奚不尋其先安得以鯀配曰以功不可就則不
可謂勤民(文粹作以功不就則可謂勤民)而死也以誅其身則可為(文粹)
(作謂)勤其家矣不怨君誅而尋父功鯀當誅也傳曰不以
家事辭王事既勤其家為天下故報其勤家於夏郊而
已矣有鯀之誅而不廢其功禹為其子也不以得(集作得以)
天下而擇其功者禹(文粹有為字)之事鬼神也微禹之為子
先人之罪將不食矣故其子之功由勤父嗣也然則夏
郊宜矣於是君誅其怠也而子不怨而家祭其勤也民
神(文粹作弗)畔盖禹以天下不逮事其父而致孝乎鬼神云
禹書下
治天下之野見之於夏功而未見先於夏功者久矣夫
八年之間生聚非不壊也委積非不耗也常無憂則人
怨無樂則民愁(文粹作帝憂則民愁樂則民喜)故以憂樂隐顯而助之
常(集作帝)能治其心也(集作者)故禹後雖以身先天下而不
以一身負天下之土石以其得治世之心而易使也嗚
呼必不得和心之人而為可以智治則豈羽山之下忍
不以智獻其父者歟夫(夫文粹作天下)見濡手足之禹則不見
土階之上以治憂樂者也故曰心治乎人也功治乎水
也其可獨禹云乎
較農
功以救於民頼其功者有違順德以化於民敦其民者
有疾徐夫以三月除糓地五月糓入土雖當世不拔其
苖後世不毁其糓其飲食之道順於情也故生不疪癘
其道死則爼豆其功(集無功字)聖人救壊以禮垂世以法當
世伐其樹後世毁其法所以禮違其情法違其欲者也
是以生為旅人疪癘於天下肉腐於爼酒乾於器然後
為聖人是愚民頼聖人之功忘聖人之道嗚呼禮亡而
争器矣雖有粟弱者安得而食之法壊而奪其三時矣
雖有山澤農者安得而種也(集作之)
䟽亡
盗惡名也取之有以合聖人若取其亂而理之取其死
而生之則民樂其取也後豈擇其故歟故昏夜之盗為
小人衰亂之盗為丈(一作大)夫能知其取者而嘗蹈其背
也故不以無人而棄其守者有大棄天下者仁義盗其
名有小棄其國者小人有盗其器故春秋不貶其器聖
人以(一作必)正其名嗚呼盗非惡名也左右前後亦可懼
哉
刪方策
古之記惡將以鑑惡而後世為昏謏滛逆徒而將徵於
古謂古不盡善若其涕泣以信其詐罪己以固其恩陰
謀反覆從書以滋其智矣然而記惡者將以懼民也去
善者不足懼昔紂讀是(一無是字)夏書而嘗(一作常)笑其亡國
嗚呼惡既不足以鑑則刑(一作刊)可也古無其迹可也無
其迹可也(集不疊此五字)
寒泉子對秦惠王陸龜蒙
寒泉子(秦之處士)見秦惠王曰客有自趙來以約從連横事
說大王者為誰惠王曰東周人蘇秦也寒泉子曰書六
上而王弗聽有之乎曰然其道如何王耶覇耶曰覇黜
其覇以濟(一作躋)王乎曰不(一無不字)然則何上書之煩而不
用之棘(一作而用之疎)乎惠王曰醯鷄不能混雷霆嬰兒不能
抗烏獲者響與之懸絶故也蘇子誠辨矣安能以三寸
舌媾(一作謀)山東諸侯使西面朝秦者乎寡人非不知不
破一領甲不折一隻(一作枝)矢之為利也顧其猶捕風耳
諸侯不可一非一朝也齊桓晉文之覇也始若膠附終
若水拆豈止連鷄不能俱上於栖而已哉寡人塞耳義
弗聞也寒泉子曰不然夫齊晉三荆(文粹作齊荆三晉)之人病
(一作疾)於兵久矣方城之金十九為兵一為鏄銚董澤之
蒲十九為幹一為箕捲父子兄弟之血前後濺野草齊
魂為燕氛趙骨化魏土悽痛之聲入金石出絃匏聞之
者悄戚酸屑泣不自禁一旦有人謂曰朝與秦連橫暮
得帖帖安卧秦亦厭戰雖鼓牙頰未能吞諸侯秦休而
強吾亦勇而奮矣設有辨口安能反覆乎大王不用秦
詔一武士尺鐵斷秦(文粹作其)頸無令車輪輾關下土使東
諸侯聞其言合從散橫東向以背秦大王出則奪氣入
則包羞及其殆也披土地以奉讐國獨不念秦仲之業
艱難乎春秋祀事何面目以見宗廟惠王卒弗用寒泉
子耕於鄙趙封秦為武安君六國果奉教閉關者十五
年(十九字集作趙即封蘇季子為武安君六國果拒秦閉關門十五年)
讀韓詩外傳皮日休
韓詩外傳曰韶用干戚非至樂也舜兼二女非逹禮也
封黃帝之子十九年(集無年字)非法義也往田號泣未盡命
也日休曰甚哉韓詩之文悖乎大教夫堯舜之世但務
以道化天下天下嘻嘻如一家室其化雖至其制未備
豈可罪以越禮哉如以韶用干戚非至樂(一有也字)則顓頊
之八風高辛之六莖(一作英)不以(一作可)作矣如以舜兼二
女非逹禮也則堯之世其禮未定不當責也又宜矣以
封黃帝之子非法義也則丹朱商均無封邑是庶人也
哉(一無哉字)傳曰賢者子孫必有土又曰公侯之子孫必復
其始夫賢者與公侯其子孫尚不廢况有熊氏道冠於
五帝化施於千世哉如以往田號泣未盡命也則舜之
孝道匪天也其誰知之不號泣也(文粹無也字)則吾恐舜之
命不及乎(一作于)堯用嗚呼韓氏之書抑百家崇吾道至
矣夫如是者吾將間(一作闕)然
題叔孫通傳
古之所謂禮不相襲樂不相㳂者何哉非乎彼聖人也
此聖人也不相襲者角其功利之深淺乎(一作爾)不相㳂
者明其文武之優劣乎(一作爾)故三王迭作五帝更制夏
殷易置文武逓述其禮文昭昭若雨躍争朗百川注潰
者矣然猶周公刊之仲尼正之以周公之才之美謂後
世無其人乎乃有仲尼仲尼之後迄至於今望其道如
顔閔文如游夏者鮮矣况聖人哉是後之人(一無人字)制禮
作樂宜取周書孔策為標凖也漢氏受命禮壊文毁作
(集作時)無聖人苟措其儀立其禮不沿襲於聖製者妄也
夫國之大祭不過乎郊祀宗廟也則(文集無則字)漢之既命
其祀也(文粹作郊祀)止於五疇之祀者禮不曰兆五帝之郊
者乎止於昭靈之園者禮不曰天子七廟者乎而叔孫
生不為之正郊祀立宗廟去秦畤(一作時)之非制議昭靈
之不禮汲汲於朝會之儀俾漢天子為高祖身不得郊
見享不及七廟噫生剏其制物刑(集作刊)厥式非不標凖
聖人也將以漢世斯始夫(四字文粹作新去)水火方弭兵械難
為改作乎將不明壇墠之位禘祫之儀者乎若然者湯
武伐桀周公去紂(文粹作湯伐桀周伐紂)其制可知也嗚呼不明
於古制樂通於時變君子不由也其叔孫生之謂矣
題後魏書釋老志
魏收為後魏書大夸西域氏之教以為漢獲休屠王金
人乃釋氏之漸也秦始皇聚天下之兵鑄金人十二於
咸陽漢復置之豈可復為釋氏哉夫仲尼之脩春秋君
有僣王號者皆削爵為子况戎狄之道不能少抑其說
耶孟子曰能以言拒楊墨者遠矣不能以言抑者收也
亦聖人之徒(文粹作亦聖徒之)罪人矣謂史必直歟則春秋為
賢者諱之為尊者諱之歟(集無歟字)筆削與奪在手則收之
為是媚於偽齊之君耶不然何不經之如是
題安昌侯傳
安昌侯禹見時災(集作變)異若上體不安常擇日㓗齊露
蓍於星宿正衣冠筮得吉卦致其名(集作則獻其)占如有不
吉禹為感動日休讀漢史至是未嘗不為之動心因書
曰夫宰相之節以己道輔上天地平則致於君夷狄服
則致於君風教行則致於君苟天地有災則歸於己兵
戈屢動則歸於己此真大宰輔之職也禹也為漢名相
居師傅之尊處輔弼(集作𨗳)之位見災異屢發上不能匡
於君下不能稱其職孜孜稱其(集無此二字)於筮為事斯不
足以為賢相之業也嗚呼當漢帝之重禹禹之有言如
師訓門人未有門人可違師之旨也依違在位竟無所
發誠伊周之罪人也大凡國有災異禬禳占問(一作筮)之
事自有司存(若官有龜人占人占夢眠祲太祝也)為宰相者當提大政之
綱振百司之領握天下之樞而已不空以斯處位也以
直論之近乎侫以誠論之近乎偽偽宰相其名儒之恥
耶嗚呼漢之尊禹崇師道也禹若此者即非崇師道之
過矣
文苑英華卷三百七十七
