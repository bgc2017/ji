文苑英華卷八百二十七宋李昉等編
宴遊五
居處
盧郎中齋居記一首
會稽虚上人石帆山靈泉北塢記一首
司徒岐公杜城郊居記一首
廬陵所居竹室記一首
堂上
草堂記一首虢州三堂記一首
廬山草堂記一首尉遲長史草堂記一首
居處
盧郎中齋居記李華
鴻鵠遡清風陵顥氣翺翔自得於冥冥之間故虞衡矰
繳不能為患甘芻豐秣羈縶駿驥首冠鑁錫身被纓纕
力方盛也騁於康逵及其殆也困於鞭策由是智者高
鴻鵠而卑駿驥豈妄而論之(一無之字)哉今兇渠假息五兵
未偃廟堂有風力之臣征鎮皆方召之老則仁人静士
戢伏自持各其志也尚書左司郎中嗣漁陽公盧振字
子厚奉世德而聿修之味道風而游泳之處于九江南
郭荒榛之下不貽害於身不假力於人夷堆墆填(一作實)
窪穽尋尺無遺材草木不移植書堂齋亭成於指顧高
松茂篠森於門巷晏然燕居勝自我得君子出則行其
志也公以瑚璉之器為郎官以干將之斷宰赤縣君子
入則善其身也公就鴻鵠之冥冥捨騏驥之馳騁况大
江在下名山當目嘉賓時来拱手長望可以頥神養(一作)
(遠)夀暢其天和浴乎沂風乎舞雩吾與點也潯陽僑舊
推仁人焉推智者焉廣德二年四月五日趙郡李華記
會稽虚上人石帆山靈泉北塢記
權德輿
靈泉北塢之主人曰大苾芻虚公於諸佛微言義味之
中深入圓净之(集作以是)辯才實智離於二邊嘗經行於邪
溪稽山之下初石帆山侣有穎川陳公表久挂法冠抗
迹塵外既以自適為適且悦虚公之風乃捨其北塢為
公禪誦之地公既至則䟽翳薈刳擁腫隨其汙崇作為
勝勢先是此山無泉遠汲溪流人既勞止而水之為用
不足公乃默以心(集以作然)感怳若有通崖隒(集作隙)之下微
得泉脉及薙草轉石凖潛(集作潗濬是)沮洳畚之鍤之决之
濬之噴若玉竇泄為瑶池净如醍醐瑩若琉璃疑青蓮
可植金沙在下惠風天籟相為虚寂然後代(集作殖)碧鮮
以相接引清流而備用以盥以潄以糜以茗或以助火
化或以袪熱惱日用無窮不知其功使夫後學趨道之
徒至於此者則澣濯纓塵漸漬法味還源復往以聲容
為類不其至哉貞元初州牧左常侍王君行春訪道因
以泉名塢又前代隠賢多遊踐於兹自東晉而下謝敷
王子敬支遁白道猷洪偃皆有遺跡(集作趾)留於巖中今
兹公宗本之外又牙以勝槩標品徐會稽公李渤(疑)海
則命其溪曰五雲諫大夫齊君避舉則命其山曰玉笥
其餘冠柱後惠文者有王氏張氏陸氏率用仁智樂兹
清輝嘉名競爽以傲軒轂日至泉下為公宗雷雖匡山
之社錫杖所叩不足(集作是)過也每玄關道機演暢微妙
聞其一音皆攝妄言以趨静性居常淡然與靈泉為侣
(集作伍)盖戒本其潔定因其止惠取其用然後觀身及泉
二具(集作俱)無得清淨洄澓無入而不自得焉問法者又
因泉以見虚公之道斯為至矣三年春獲與公遇俾予
傳信故不敢沒其美又不敢蔓其辭時歲在丁卯二月
甲子記
司徒岐公杜城郊居記
司徒岐國公以盛德相三朝以大中敷五教帝載協龢
太階躋平既致用於方内亦宅心於事外神京善地啓
夏南出凡十有六里而仁智之居在焉縈迴巗巘左右
勝勢徑術逶迤於木杪臺亭&KR1132;嵼於山腹下崇岡冒青
蒼步履平夷以至於堂皇四敞賓榻中容宴豆孤齋閑
舘幽槩随之乃䦕洞穴以導泉脉其流泠泠或決或渟
激而杯行瀑為玉聲初蒙於上下終滙於池際白波淪
漣繚以方塘輕艫緩棹沿洄上下見煙霞澄霽之狀魚
鳥飛沉之適濯于潺湲風于碧鮮紅葩火燃素英雪翻
芊眠葱倩杳窱廻合含虚籟以四逹遡清輝而交映故
其休休(集作休沐)燕息盍簮投轄則有鳴佩拖紳宗公雋人
金閨(集作闕)玉堂之賓淑姿脩態流光含睇㢠廻風遏雲之
藝中飲笑抃交歡擊節不知公相之為貴適其適故也
易坤之說曰君子以厚德載物詩曰愷悌君子求福不
回惟公以德受福故光明昌大每温室宴見一人尊禮
而不名故其代天工斷國論卓爾以冠羣后暨夫暇日
之戾止於斯也則暢天理棲顥氣翛然以遺萬物其無
方與其不器與昔子房赤松子之遊且非代教安石東
山之賞僻在下國豈若公密贊化育内諧恬曠如春之
仁如樂之和以君臣之交感兼動静之極摯從古以還
無公比焉公之華宗自漢延平侯徙杜陵三守本封幾
乎千祀故城南墟里多以杜為名逮今郊居不忘厥初
又以見積厚流澤此焉回復且公之心無町畦夀若岡
陵昭融烜赫未始有極德輿謬陪衆君子升公之堂嘉
招盛集無間弦晦以衆美之不可以不紀也承命遽數
(文粹作書)刻于巖石云
廬陵所居竹室記房千里
凡天地之氣煦嫗乎春曦彤乎夏凄乎秋而冽乎冬楚
之南當冬而且曦燕之北當夏而且慄(一作冽)是皆不得
氣之中正人之百骸上陽而下隂陽戒於焮故膏肓欲
寒隂戒於溺故腎脇欲燠人之外好欲軒冕文彩以為
榮似若動且陽焉人之内好欲寡慮恬默以為泰似若
静且隂焉其門外(一作外門)欲肥馬大車以為熱者其室内
欲虚堂廣厦以為清者果反是必為災且妖且病且亂
且窮矣天地之性(一作氣)當夏而冽當冬而曦其歲時惡
人之百骸上陽而不能寒下隂而不能煦其(一有形字)神瘵
外飾文采不能動而榮(一作且陽)而必慊其心躁(一無此字)内思
恬默不能静且泰而必汨其志亂(一無此字)外門凄凄而寒
者内室彤彤而熱者其士(一作事)窮予三年夏待罪于廬
陵其環堵其棲者率用竹以結其四周植者為柱楣撑
者為榱桷破者為霤(一作寅非)削者為障臼者為樞篾者為
繩(一作纏)絡而籠土者為給(一作級)横而格(音各)空者為梁方
大暑火烘爆霤坼壤者(一作此字)若墜于鑪若燎于原舌呀
而不能持支墮而不自運赫赫爞爞(一作熖熖)如列千萬炬
于室内視其門即寂寥虚閴(一作間)若清秋之山焉若寒
浦之波焉予乃知嚮所謂天地之氣人之百骸與其心
形之内外居室之寒燠反是果為災且妖(一作妖且災)且病
且亂且窮也今予方窮不能奮果窮也其處于是亦宜
矣天地之氣不能易者也鄒子有吹律之變人之生死
不可制者也俞扁有鍼砭之術是二者尤不可革且有
道而得(一作革)之今予室之曦予門之寒予亦姑思其治
之之道將爇其廬而斬其工竹室(一無此二字)其能永永以
爍予書其詞于壁(一作皆唐文粹)
堂上
草堂記柳識
海昏縣東北一二里有澄陂永泰初檢校左司郎中蘭
陵蕭公置草堂于陂上偶然疏鑿從其易也虚楹東向
清曠十里傍有古樹密竹一如籬落澄漪風篁終日不
厭非出非處優游中道于兹三年矣紫篠為門蔬圃取
給怡愉色充止足於斯士君子皆仰其清逹也清而多
愛達而彌約曩昔持憲仁德恤刑進退之道道皆可勸
予學史者也得而紀述思簡予天下之士往歲天子自
鳳翔歸于上都大兵之後秦人䧟法抵冒者衆疑似詿
誤者倍之皇綱初振國典未一公職在畿甸位卑才露
京尹器之委以決獄惟刑之恤上簡帝心向三年遷以
持憲歴臺三院折獄如初或如絲棼因我繩直盖亦多
矣不其才難未止於此當此之時寇逆雖却而猶金方
播氣事多隂勝公仁勇中發忘危與衆前後按乎舊獄
察色見情疑似當刑口伏心怨果斷出之者數百人去
其智足飾非盤根難狀為無辜之害者亦數十人持憲
如此仁乎至哉向使生全愛養之心不備乎隂陽運用
之才則視人殘傷空歎息而已焉能密網之中多所濟
活昔人有生全之功高眀待封者欲人行之所以彰其
善也知止足者委順志之所以誨(一作晦是)其善也其意不
同同歸於德其德雖異觀各有宜詩曰愷悌君子民之
父母此之謂也予家於脩江之上十年矣兹地阻遠兵
戈不至而猶日見乎罷人貨鬻之怨時聞乎豺狼凌肆
之殘春對乎凄風苦雨之音暮秋經乎炎燠札瘥之氣
又見野有此當益感歎而已大歷二年正月七日左拾
遺柳識述
虢州三堂記吕温
應龍乘風雲作雷雨退必蟠蟄以全其力君子役智能
統機劇退必宴息以全其性力全則神化無窮性全則
精用不竭深山大澤其所以蟠蟄乎高齋清地(集作池)其
所以宴息乎虢州三堂者君子宴息之境也開元初天
子思二南之風並選宗英共持理柄虢大而近匪親不
居時惟五王出入相授承平易理逸政多暇考卜唯(一作)
(佳)勝作為三堂三者明臣子在三之節堂者勵宗室克
構之義豈徒造適實亦垂訓居德樂善何其盛哉然當
時漢同家人魯用王禮棟宇制度非諸侯居後刺史馬
君錫因其頽陊始革基構豊而不侈約而不陋以琴筑
詩書之幽素易綺紈鐘鼔之繁喧雖林池煙景不讓他
日觀其廣踰百畝深入重扄廻塘屈盤水(集本文粹作杏)島交
映溟渤轉於環堵蓬壺起於中庭浩然天成孰謂(一本作曰)
智及春之日衆木花折岸浦島織沉浮照耀其水五色
於是乎襲馨擷竒方舟逶迤樂魚時翻飄蘂雪飛泝沿
廽環隠映差池咫尺迷路不知所歸此則武陵仙源未
足以極幽絶也夏之日石寒水清松密竹深大柳起風
甘棠垂隂於是乎濯纓漣漪解帶升堂晨景火雲隔林
無光虚夢沉沉皓璧如霜羽扇不摇南軒清凉此則楚
襄蘭臺未足以滌炎鬱也秋之日金飈掃林蓊鬱洞開
太華爽氣出關而來於是乎絃琴端居景物廓如月委
浩素水涵空虚鳥驚寒沙露滳高梧境隨夜深疑與世
殊此則庾公西樓未足以澹神慮也冬之日同雲千里
大雪盈尺四眺無路三堂虚白於是乎置酒褰帷憑軒
倚楹瑶階如真玉樹羅生日暮天霽雲開月眀水(集作冰)
泉潺潺終夜有聲此則子猷山隂未足以暢吟嘯也於
戲不離軒冕而踐夷曠之域不出戸庭而獲江海之心
趣近懸解跡同大隠序閱四時之勝節宣六氣之和貴
而君子可謂(一本作日)厚矣若知其身既安而思所以安人
其性既適而思所以適物不以自樂而忽鰥寡之苦不
以自逸而忘稼穡之勤能推是心以惠境内則良二千
石也方今人亦勞止上思乂息州郡之選重如廷(集作庭)
臣由是南陽張公輟揮翰之任受剖符之寄遊刃而理
此焉坐嘯静政令若水木閑人(文粹作全戸)民如魚鳥馴致
其道闇然日章大人以公執友也小人奉命幸來祗謁
(十五字一本止作小子)以通家之好(集作愛)獲拜床下且齒諸子侍
坐於三堂見知惟文不敢無述捧筆避席請書堂隂俾
後之人知此堂非止燕遊亦可以觀清静為政之道
廬山草堂記白居易
匡廬竒秀甲天下山山北峯曰香爐峰北寺曰遺愛寺
(一無此字)介峯寺間其境勝絶又甲廬山元和十一(續廬山記無此)
(字)年秋太原人白樂天見而愛之若遠行客過故鄉戀
戀不能去因面峯腋寺作為草堂眀年春成草堂(集本文粹)
(集草堂成)三間兩注(集本文粹作柱)二室四牗廣袤豊殺一稱心力
洞北戸來隂風防徂暑也敞南甍納陽日虞祁寒也木
斵而已不加丹墻圩而已不加白磩階用石羃忩用紙
竹簷(集本文粹作簾)紵幃率稱是焉堂中設木榻四素屏二素
(諸本無此字)漆琴一張儒道佛書各數(數字文粹作三两)卷樂天既
來為主仰觀山俯聽泉旁睨竹(記作草)樹雲石自辰及酉
應接不暇俄而物誘氣隨外適内和一宿體寧再宿心
恬三宿後頹然㗳然不知其然而然自問其故答曰(記無)
(此字)是居也前有平地輪廣十(記作一)丈中有平臺半平地
臺南有方池倍平臺環池多山竹野卉池中生白蓮泉
(集作白)魚又南抵石澗夾澗有古松老杉大僅十尺(集作人)
圍高不知幾許(許字集作百尺)脩柯戛雲低枝拂潭如竪幢如
張盖(集作如幢竪如盖張)如龍蛇走松下多灌叢蘿蔦葉蔓駢織
成翳日月光不到地盛夏風氣如八九月時下鋪白石
為出入道堂北五步據層崖積石嵌空垤堄雜木異草
盖覆其上綠隂濛濛朱實離離不識其名四時一色又
有飛泉植茗就以烹燀好事者見可以銷(諸本無此字)永日
堂東有瀑布水懸三尺瀉階隅落石渠昏曉如練色夜
中如環佩琴筑聲堂西倚北崖石(諸本作右)趾以剖竹架空
引崖上泉脉分綫懸自簷注砌纍纍如貫珠霏微如雨
露滳瀝飄灑隨風遠去其四旁耳目杖屨可及者春有
錦繡谷花夏有石門澗雲秋有虎溪月冬有爐峯雪隂
晴顯晦昏旦含吐千變萬狀不可殫記(集作紀)覼縷而言
故無甲廬山者噫凡人豐一屋華一簣而起居其間尚
不免有驕矜(諸本作穏)之態今我為是物主物至致(集作知)知
各以(記作有)類至又安得不外適内和體寧心怡(諸本作恬)哉
昔永遠宗雷輩十八人同入此山老死不返去我千載
我知其心以是哉矧予自思從幼迨老若白屋若朱門
凡所至(集本并記作止)雖一日二日輙覆簣土為臺聚拳石為
山環斗水為池其喜山水病癖如此一旦蹇剥來佐江
(集本并記無此字)郡郡守以優容撫我廬山以靈勝待我是天
與我時地與我所卒獲所好又好求焉尚以冗員所羈
餘累未盡或往或來未遑寧處待予異時弟妹昏嫁畢
司馬歲秩滿出處行止得以自遂則必(記無此字)左手引妻
子右手抱琴書終老於斯以成就我平生之志清泉白
石實聞此言時三月二十七日始居新堂四月九日與
河南元集虚范陽張允中南陽張深之東西二林長老
凑公(諸本無此字)朗滿晦堅等凡二(文粹無此字)十有二人具齋
施茶果以樂(記作落)之因為草堂記
尉遲長史草堂記李翰
吾友晉陵郡丞河南尉遲緒節闊逹志遐遠含和而不
暇(文粹作假)脩推誠而不詭行外若可渾其中甚清外如可
雜其中甚静夫求賢逹之趣當考其中若然夫子其逹
者歟而境或超詣心或獨得飄飄然不知冠冕之在己
浩浩然不知天地之為大其宜(文粹作冥)機慎道迹繫心廣
人或未覩吾能知之大歷四年夏乃以俸錢構草堂於
郡城之南求其志也材不斵全其樸墻不雕分其素然
而規制宏敞清泠含風可以却暑而生白矣後有小山
曲池窈窕幽徑枕倚於高墉前有芳樹珍卉嬋娟脩竹
隔閡於中屏由外而入宛若壺中由内而出始若人間
其幽䆳有如此者夫子又有雄辭奥學潤色其事階上
何有有羣書萬卷階下何有有空林一瓢非道統名儒
不登此堂非素琴香茗不入兹室是知草堂之貴夫子
之静天下茫茫人未易悉吾與夫子昔同賓賦三十四
年於兹矣吾則棄於世矣歎夫子下位每求其故而有
疑焉今觀夫子之志乃鄰於道寥寥草堂自致之資書
於壁微吾非俟其歲秋八月乙丑朔記
文苑英華卷八百二十七
