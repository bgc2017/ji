文苑英華卷一百九十五宋李昉等編
樂府四
結客少年場八首行行且遊獵二首
門有車馬客四首對酒二十一首
前有一樽酒三首將進酒三首
勸酒六首飲酒樂一首
結客少年場行劉孝威
少年本六郡遨遊遍五都插腰銅匕首障日錦屠蘇鷙
(一作鷲)羽装銀鏑犀膠飾象弧近發連雙兔高彎落九烏
邊城多警急節使(一作度)滿郊衢居延箭箙盡疎勒井泉
枯正蒙都護接何由憚險途千金募惡少一麾擒骨都
勇餘聊踘蹴戰罷暫(一作戲)投壺昔為北方(一作邊)將今成
(一作為)南面孤邦君行負弩縣令且前驅
同前吳均
結客少年歸翩翩駿馬肥報恩殺胡(一作人)竟賢君賜錦
衣握蘭登建禮拖玉入含暉顧看草玄者功名終自微
同前庾信
結客少年場春風路滿香歌撩(一作嫌)李都尉果擲潘河
陽隔(一作折)花遥勸酒就水更(一作便)移床今年喜夫婿新
拜羽林郎定知劉碧玉偷嫁汝南王
同前孔紹安
結客佩吳鈎横行度隴頭鴈在弓前落雲從陣後浮吳
師驚燧象燕(一作火)將警奔牛轉蓬飛不息冰河結未流
若使三邊定當封萬里侯
同前虞世南
韓魏多竒節倜儻遺名利共矜然諾情(一作心)各負縱横
意(一作志)結交(一作友)一言重相期千里至綠沉明月弦金
絡浮雲轡吹簫入吳市擊筑遊燕肆尋源博望侯結客
遠相求少年懷一顧長驅背隴頭燄燄霜戈動耿耿虹
劔(一作劔虹)浮風(一作雲)起龍沙暗木落鴈門秋天山冬夏雪
交河南北流輕生殉(一作徇)知己非是為身謀
同前盧照隣
長安重遊俠雒陽富才(一作財)雄玉劔浮雲騎金鞭(一作鞍)
明月弓鬭雞過渭北走馬向關東孫賓(乃趙妓事一作臏非)遥見
侍(一作待)郭解暗相通不受千金爵誰論萬里功將軍下
天上虜騎入雲中烽火夜似月兵氣曉成虹横行徇知
已負羽遠從(一作征)戎龍旌昏朔霧鳥障卷胡風追奔瀚
海咽戰罷隂山空歸來謝天子何如馬上翁
同前盧(一作虞)羽客
幽并俠少年金絡控連錢竊符方救趙擊筑正懷燕輕
生辭鳳闕揮袂上祁連陸離横寶劔出沒鶩(一作驚)徂旃
蒙輪恒顧敵超乘揔(一作忽)爭先摧枯逾百戰拓地遠三
千骨都魂已散樓蘭首復傳龍城含苦(一作宿又作曉)霧瀚海
接(一作隔)遥天歌吹金微返振旅玉門旋烽火今已息非
復照甘泉
同前李白
紫騮黃金曈稜稜摇綠騣(一作鬉)平明相馳逐結客洛門
東少年學劔術陵轢白猿公珠袍曳錦帶匕首插吳鴻
由來萬夫勇挾此生(一作英)雄風託交從劇孟買醉入新
豐笑盡一杯酒殺人都市中羞道易水寒徒(一作從)令日
貫虹燕丹事不立虚沒秦帝宫舞陽死灰人安可與成
功
行行且遊獵篇(一作遊行且獵篇)劉孝威
之罘講射所上林娛獵場選徒驕楚客詔狩誇胡王䍐
車已戒道風鳥復啓行佽飛具矰繳材官命蹶張高罝
掩月兔勁矢射天狼蹠地不遑免(一作逸)排虚豈反翔日
暮鈎陳轉風清鐃吹颺歸來宴平樂寕肯滯禽荒
同前孟雲卿
少年多武力勇氣冠幽州何以縱心賞馬蹄春草頭遲
遲平原上狐兔奔林丘猛虎忽前遊俊鷹連下韝俯身
逐南北輕捷固難儔所發無不中失之如我讐豈唯務
馳騁猗爾暮田疇殘殺無不痛古來良有由
門有車馬客何遜
門有車馬客言是故鄉來故鄉有書信縱横印檢開開
書看未極行客屢相識借問故鄉來潺湲淚不息上言
離别久下言望應歸寸心將夜鵲相逐向南飛
同前張正見
飛觀霞光起重門戒早(一作平旦)開北闕高輶至(一作箱過)東方
千(一作連)騎來紅塵揚翠轂赭汗染龍媒梢鞭聊静電接
眼漸(一作軫暫)停雷桃花扶岸(一作夾院又作夾徑)聚流水傍池廻非
關萬里客自是(一作有)六竒才琴和朝翟(一作雉)操酒泛夜
光杯舞袖飄金谷歌聲繞鳳臺良時不再遇(一作可再)騶御
欝相催安知太行道失路車輪摧
同前虞世南
財雄(一作陳遵)重交結戚里(一作田蚡)擅豪華曲臺臨上路高軒
(一作門)抵狹斜赭汗千金(一作里)馬繡軸(一作轂)五香車白鶴
隨飛蓋朱鷺入鳴笳夏蓮開劔水春桃發綬花高談辨
飛兔摛藻掘靈蛇(一作輕裙染回雲浮蟻泛流霞)逢恩出毛羽(一作借羽翼)
失路委泥沙曖曖風煙晩路長歸騎遠日斜青𤨏第塵
飛金谷苑危絃促柱奏巴渝遺簮堕珥觧羅襦如何守
直道飜使谷名愚
同前李白
門有車馬賓(一作客)金鞍耀朱輪謂從雲(一作丹)霄落乃是
故鄉親呼兒掃中堂坐客論悲辛對酒兩不飲停觴淚
盈巾歎我萬里遊飄飄三十春空談覇王略紫綬不掛
身雄劔藏玉匣隂符生素塵廓落無所合流離湘水濱
借問宗黨間多為泉下人生苦百戰役死托萬鬼隣北
風揚胡沙霾(一作埋)翳周與秦大運且如此蒼穹寧匪仁
惻愴憶(一作竟)何道存亡任天均(一作大鈞)
對酒范雲
對酒心自足故人來共持方悦羅衿觧誰念髮成絲徇
性良為達求名本自欺逮君當歌日及我傾罇時
同前張正見
當歌對玉酒匡坐酌金罍竹葉三清泛葡萄百味開風
移蘭氣入月逐桂香來獨有劉將阮忘情寄羽杯
同前岑敬之
色映臨池竹香浮滿砌蘭舒文泛玉盌漾蟻溢金盤簫
曲隨鸞易笳聲出塞難唯有將軍酒川上可除寒
同前張率
對酒誠可樂此酒復芳醇如華良可賞(一作貴)似乳更堪
(一作甘)珍何當留上客為寄掌(一作夀屬)中人金罇清復滿玉
盤(一作盌)亟來親誰能共遲暮對酒及(一作惜)芳辰君歌尚
未罷却坐避梁塵
對酒歌范榮(樂府作庾信)
春水望桃花春洲籍芳杜琴隨(一作從)綠珠借酒就文君
取牽牛(一作馬)向渭橋日曝山頭晡山簡接䍦倒王戎如
意舞箏鳴金谷園笛韻平陽塢人生一百年歡笑唯三
五何處覓錢刀求為洛陽賈(音古)
對酒(春園作)庾信
數杯還已醉春風(一作風雲)不復知唯有龍吟笛桓伊能獨
吹
同前(春園作)王勃
投簮下山閣携酒對河梁狹水牽長鏡高花送斷香繁
鶯歌似曲疎蝶舞成行自然催一醉非但閱年光
同前(巴陵作)張說
留侯封萬戶園令夀千金本為成王業初由賦上林繁
華(一作榮)安足恃霜露逓相尋鳥哭楚山外猿啼湘水隂
夢中城闕近天畔海雲深空對忘憂酌(一作酒)離憂不去
心
同前崔國輔
行行日將夕荒村古塜無人跡蒙籠荆棘一鳥飛屢唱
提壺沽酒喫古人不逹酒不足遺恨精靈成(一作傳)此曲
寄言世上(一作當代)諸少年平生湏盡杯中綠
同前(一作月下獨酌)李白
花前(一作下)一壺酒獨酌無相親舉杯邀明月對影成三
人月既不觧飲影徒随我身暫伴月將影行樂湏及春
我歌月徘徊我舞影凌亂醒時同交歡醉後各分散永
結無情遊相期邈雲漢(一作碧嵓畔)
此詩一百五十二卷重出今已削去注異同為一
作
二(一作月夜獨酌)
天若不愛酒酒星不在天地若不愛酒地應無酒(一作醴)
泉天地既愛酒愛酒不愧天已聞清比聖復道濁如賢
聖賢既已飲何必求神仙三杯通大道一斗合自然但
得醉中趣勿為醒者傳
三(此詩見二百七十卷)
對酒示申屠學士戴叔倫
三重江水萬重山山裏青春度日閒且向白雲求一醉
莫教愁夢到鄉關
湘中對酒行張謂
夜坐不厭湖上月晝遊不厭湖上山眼前一罇又長滿
心中萬事如等閒主人有黍數百石濁醪數斗應不惜
即今相逢不盡歡别後相思復何益茱萸灣頭歸路賖
願公且宿黃公家風光若此人不醉參差孤負東園花
對酒曲賈至
春來酒味濃舉酒對春叢一酌千憂散三杯萬事空放
歌乘美景醉舞向春風寄語罇前客生涯任轉蓬
二
梅發柳依依黃鸎歴亂飛當歌憐景色對酒惜芳菲曲
水浮花氣流風散舞衣通宵留暮雨上客莫言歸
對酒王建
為病比來渾斷絶因(一作緣)花不免却知聞從來樂(一作事)
事關身少坐領春風只在君
秋日對酒武元衡
行年過始衰秋至獨先悲事往悸神魄感深滋涕洟百
憂紛在慮一醉兀無思寶琴拂塵匣清韻(作音)凝朱絲幽
圃蕙蘭氣煙窗松桂姿我乏濟時略仗節撫坤維山川
大兵後牢落空城池驚沙猶振野綠草生荒陂物變風
雨順人懷天地慈春耕俟(一作事)秋戰戎馬去封陲波瀾
暗超忽微雨亦磷緇客有自嵩潁重徵棲隱期丹訣學
仙晩白雲歸谷遲君恩不可報霜露繞南枝
對酒白居易
莫上青雲去青雲足愛憎自賢誇智慧相軋鬭功能魚
爛緣吞餌蛾燋為撲燈不如飲美酒任性醉騰騰
同前曹鄴
愛酒知是癖難與性相捨未必獨醒人便是不飲者晩
歲無此物何由住田野
錢塘對酒曲陳陶
風天鴈悲西陵愁使君紅旗弄濤頭東海神魚騎未得
江天大笑閒悠悠嵯峨吳山莫誇碧河陽經年一宵白
南州彩鳳為君生古獄愁蛇待恩澤三清羽童來何遲
十二玉樓蝴蝶飛炎荒翡翠九門去遼東白鶴舞歸期
(一作家歸)鴟夷公子休悲悄六鰲如鏡天始老罇前事去月
團圓琥珀無情憶蘇小
前有一罇酒(雜言)張正見
前有一罇酒主人欲行夀今日合來坐者當令皆富且
夀欲令主人三萬歲終歲不知老為吏當高遷賈市得
萬倍桑蠶當大得主人宜子孫
前有罇酒行二首李白
東(一作春)風東(一作忽非)來忽相過金罇渌酒生微波落花紛紛
稍覺多美人欲醉朱顔&KR0755;青軒桃李有(一作能)幾何流光
欺人忽蹉跎君起舞日西(一作將)夕當年意氣不肯惜(一作)
(傾)白髮如絲竟(一作白首垂絲嘆)何益
二
琴奏龍門之綠桐玉壺美酒清若空催絃拂柱與君飲
眼白看杯顔色紅(一作看朱成碧顔始紅)胡姬貌如花當爐笑春
風笑春風舞羅衣君今不醉欲安歸
將進酒梁昭明太子
洛陽輕薄子長安遊俠兒宜城溢璖椀中山浮羽巵
同前(一作惜空酒)李白
君不見黃河之水天上來奔流到海不復廻君不見高
堂明鏡悲白髮朝如青雲(一作絲)暮成雪人生得意湏盡
歡莫使金罇空對月天生我材必有用(一作我身必有材)千金
散盡還復來烹羊宰牛且為樂會湏一飲三百杯岑夫
子丹丘生將進酒杯(一作君)莫停與君歌一曲請君為我
傾耳聽鐘鼎玉帛豈足貴(一作鐘鼓饌玉不足貴)但願長醉不復
(一作用)醒古來賢聖皆死盡(一作聖賢皆寂寥)惟有飲者留其名
陳王昔日(一作時)宴平樂斗酒十千恣歡謔主人何用(一作)
(為)言少錢徑湏沽酒(一作取)對君酌五花馬千金裘呼兒
將出換美酒與爾同銷萬古愁
此詩三百三十六卷重出今已削去
同前陳陶
金樽莫倚青春健齷齪浮生如走電琴瑟盤傾從世珠
黃泥局瀉流年箭麻姑爪秃瞳子昏東皇肉角生魚鱗
靈鰲柱骨半枯朽驪龍德悔(二字疑)愁耕人周孔蓍龜久
淪沒黃嵩(疑)誰認賢愚骨兔苑詞才去不還蘭亭水石
空明月姮(一作巫)娥弄簫香雨收江濱迸瑟魚龍愁靈芝
九折楚蓮醉翾風一歎梁庭秋(一作塵愁)醁亞蠻觥奉君夀
玉山三獻春紅透銀鴨金鵝言待誰隋家嶽瀆皇家有
珊瑚座上凌香雲鳳肪龍炙猩猩脣芝蘭此日不傾倒
南山白石皆賢人文康調笑麒麟起一曲飛龍夀天地
山人勸酒李白
蒼蒼雲松落落綺皓春風爾來為阿誰蝴蝶忽然滿芳
草秀眉霜雪顔桃李(一作桃李貌)骨清髓綠(一作青髓綠髮)長美好
稱是秦時避世人勸酒相歡不知老各守麋鹿志耻隨
龍虎爭歘起安太子漢皇乃復驚顧謂戚夫人彼翁羽
翼成歸來商山下汎若雲無情舉觴酧巢由洗耳何太
(一作獨)清浩歌望嵩嶽意氣遥相傾
相勸酒李賀
羲和騁六轡晝夜(一作夕)不曾閒彈鳥崦嵫石扶馬蟠桃
鞭蓐收既斷翠柳青帝更(一作又)造紅蘭堯舜至今萬萬
歲數子將為傾蓋間青錢白璧買無端丈夫快志(一作意)
方為歡臛&KR1010;臛熊何足言會湏鍾飲北海箕踞南山歌
滛滛管愔愔横波好送(一作别)雕題金人生得意且如此
何用強知元化心相勸酒終無醉伏願陛下鴻名絲(一作)
(終)不歇子孫綿如石上葛東(一作來)洛(一無此字)長安車軿軿
中有梁冀舊宅石崇故園
勸酒李敬方
不向花前醉花應解笑人只憂連夜雨又過一年春日
日無窮事區區有限身若非杯酒裏何以寄天真
同前聶夷中
白日無定影清江無定波人無百年夀百年復如何堂
上陳美酒堂下列笙歌與君入醉鄉醉鄉樂天和歲歲
松栢茂日日丘陵多君看終南山萬古青峩峩
二
㶚上送行客聽唱行客歌適來橋下水已作渭川波人
間榮樂少四海别離多但恐别離淚自成苦水河勸爾
一杯酒所贈無餘多
飲酒樂前人
日月似有事一夜行一周草木猶湏老人生得無愁一
愁解百結再飲破百憂白髮欺貧賤不入醉人頭我願
西江(集作東海)水盡向杯中流安得阮步兵同入醉鄉遊
文苑英華卷一百九十五
