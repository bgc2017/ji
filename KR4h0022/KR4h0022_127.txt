文苑英華卷一百二十七宋李昉等編
遊覧一
閒遊賦一首遊廟山賦一首
楚望賦二首望賦一首
閒遊賦(并序)徐魁
余嘗讀易至謙豫二卦乃廢書而歎曰嗟乎天道其何
遠哉故逍遥山阿内身外物自保幽靜庶無悔吝遂援
毫命牘賦閒遊之章云爾
夫居幽而思遠兮固先逹之所言吾乘方以靜拙兮亦
自得於丘園羡馬蹄之踐雪兮憐澤雉之處樊朅歸來
以遂志兮豈榮華之足敦傍山阿而葺宇兮即樹楥而
啓門爾其山則盤紆深沉穹窿杳靄下枝廻溪上瀉懸
瀨絶峯交竦深林縈帶魚鳥歘以來往煙雨紛其雜會
喧以騰倚之獸蔭以偃蹇之木百藥爭妍千芳競馥紫芝所
業黃精所畜玄猨遊嘯於隂杖(疑作枝)惠風徘徊於陽谷
潤(疑作澗)綿靡而成文泉暾鏡而自肅若乃春華既落秋
實就成翔雲亹亹流月亭亭高蝉嘶韻玄鳥辭楹氣凄
清而開朗露溧冽而含清或傍徨乎松壑亦偃息乎林
扄覧五聖之餘軌酌三古之遺經信居謙而履福如在
豫而忘鳴遵養性於黃術鍳止足於老生欣松屑之可
餌難(一作歎)黃金之未成至乎身乖俗偶志罷世紛坐隣
沙雪卧接煙雲耿長霜(一作宵)而未寐乍含咏以成文傷
孤鴈之失伴懷哀鵠之離羣何物類之多感鬱予懷其誰
語希體逸而心廣願飄然而高舉美人兮巖阿芳菲兮襲予天
奄冉其將暮山蕭條而無侣發清琴以輔志操長歌以延佇
歌曰上幽岫兮得所欽山蔬陳兮桂酒斟嗟草木兮洛
(疑)春心悼日月兮遊(疑)相尋貴龍鳳兮就高深悦張邴
兮託蕭森歌響既畢月已沉乃擁荷蓋命漢舟越蘭渚
泛滄流意超遥其誰恨何俗累之為憂傷路人之狹隘
聊放心以閒遊
遊廟山賦(并序)王勃
玄武山西有廟山東有道君廟蓋幽人之别府也長蘿
巨樹梢翳雲日王子馭風而遊泠然而喜益懷霄漢之
舉而忘城闕之戀矣思欲攀洪崖於煙道邀羡門於天
路仙師不在(集作存)壯志徒爾俄而泉石移景秋隂方積
松柏群吟悲聲四起背鄉關者無復四時之策焉嗚呼
有其志無其時則知林泉有窮路之嗟(集作哭)煙霞多後
時之歎不其悲乎遂作賦曰
陟彼山阿積石峩峩亭臯千里傷如之何啓松崖之密
蔭攀桂岊之崇柯隔浮埃於地絡披顥氣於天羅爾其
綠巖分徑蒼岑對室菌軒丹糺芝場翠密俯泉石之清
泠臨風颷之瑟䫻仰紺臺而携手望清都而容(集作屈)膝
躡霞岡於玉砌步雲岊於金壇懷妙童於真女想青螭
及碧鸞情恍恍而將逸心迴迴而未安見丹房之晩晦
知紫洞之宵寒既而霧昏千障煙浮四野恨流俗之情
多痛飛仙之術寡驅逸思於方外跼高情於天下使蓬
瀛可得而宅焉何必懷於此都也亂曰已矣哉吾誰欺
林壑逄地煙霞失時託宇宙兮無日俟鸞虬兮未期他
鄉(集作邦)山水(集作谷)秪令人悲
楚望賦(并序)李嶠
序曰登高能賦謂感物造端者也夫情以物感而心由
目暢非力覧無以寄杼軸之懷非高遠無以開沉鬱之
緒是以騷人發興於臨水柱史詮妙於登臺不其然歟
蓋人禀情性是生哀樂思必深而深必怨望必遠而遠
必傷千里開年且悲春目一葉早落足動秋襟坦蕩忘
情臨大川而永息憂喜在色陟崇岡以累歎故惜逝慜
時思深之怨也摇情蕩慮望遠之傷也傷則感遥而悼
近怨則戀始而悲終遠節弘人且猶軫念苦心志士其
能遣懷是知青山之上每多惆悵之客白蘋之野斯見
不平之人良有以也余少歴難(疑艱)虞晩就推擇揚子甘
泉之歲潘生秋興之年曾無侍從之榮顧有池籠之嘆
而行藏莫寄心跡罕并歲月推遷志事遼落栖遑卑辱
之地窘束文墨之間以此為心心可知矣縣北有山者
即禹貢所謂岐東之荆也岧嶤高敞可以遠望余簿領
之暇蓋嘗遊斯俯鏡八川周睇萬里悠悠失鄉縣處處
尺(疑)雲煙不知悲之所集也歲聿云暮遊子多懷援筆
慨然遂為賦云爾
眇乎忽然高山之顛露團團而濕草風烈烈而鳴泉對
蒼茫之寒日聽蕭索之悲蝉廟(疑)獨處而無晤吾凝睇
乎八埏於是繁懷載紆積慮未豁生遠情於地表起遥
恨於天末霜盡川長雲平野闊恨遊襟之造(疑作浩)蕩憤
羈怨之協(疑作忉)怛寂焉長想倏若有亾固將言而已歎
信無哀而自傷撫余情之增軫悼人事之多戚曾浮促
之幾何而思緒之纏邈思何憂而不入心何慮而不攅
雖感目之一致終寄懷而百端若乃平原杳兮千里春晴
山香(疑)兮萬里親(疑作新)迷故鄉之處所滅愛舊之聲塵
願寄言而靡託思假翼而無因徒極睇而盡思終夭性
而傷神或復天高朔漠氣冷河關漢塞鴻度吳宫鷰還
對落葉之驅影怨浮雲之慘顔爾乃永眺無見端居不
聊(音留)愴歸軒之寂寂傷遠客之悠悠月臨城曉風送邊
秋唳鶴(二字疑)聞兮炯不寐凝笳動兮此夜愁及夫寒野
蕭條空山寂寥目鄢郢而途眇指邯郸而路遥傷永離
兮浦曲訣遠送兮河橋眺平蕪之漫漫瞻遠樹之迢迢
仡然直視嗌矣魂銷形將槁木同植心與飛蓬共飄至
如隴上從軍漢(疑)陽讁戍插羽朝急要鞭夜赴黯黯塞
雲蒼蒼關樹甘埋影於異城暫回首於歸路魂逝兮邑
里目斷兮煙霧步將前而後(疑作復)留望欲罷而還顧覩
驚塵之欻起見征羽之將度泉石愴而增咽行旅悲而
失措亦有擣衣思婦織錦懷人看粉黛兮無色視桃李
兮非春君去兮還無期妾心兮私自悲高臺四望杳無極
天(疑衍)天涯一去何君(疑衍)盡時天涯兮綿綿問道路兮將
幾千朝朝暮暮綺忩前長懷此恨終永年若夫羈旅失
職之人放逐流離之客羌抱恨而誰許(疑作訴)塊緘愁而
不擇(疑)於是窮澤際天滄流拂漢属榮悴兮時改遇炎
凉兮節换莫不瞻草木而孤絶向風煙而永歎故夫望
之為體也使人慘悽伊鬱惆悵不平興廢思慮震蕩心
靈其始也罔兮若有求而不致也悵乎若有待而不至
也悠悠揚揚似出天壌而涉雲莊逡逡廵廵若失其守
而忘其真羣感方興衆念始并既情招而思引亦目受
而心傾浩兮漫兮終逾遠兮肆兮流兮宕不返兮然後
精廻(疑)魄亂神璽至(二字疑)否憂憤總集莫能自止雖剛
悍武力之夫法度禮容之至(作志)孰不解威失毅廢綱遺紀
祝(疑衍)借使&KR0034;(疑據)河負海牛山之美可遊左江右湖京臺
之樂難忘(闕)邈千秋金石悲兮綺羅傷(一作相)顧
山川以永慨邀山月而詎央若乃羊公愴惻於峴山孔
宣憫然於曲阜王生臨遠而沮氣顔子登高而白首惟
夫作聖明哲寬和敦厚亦復怛色愀容喪精亐(疑)夀故
望之感人深矣而人之激情至矣必也念終懷始感往
悲來㳂未形而至造思繫無而生哀此懽娛者所以易
情而慨慷達識者所以凝慮而徘徊者也
第二(并序)劉禹錫
予既謫于武陵其地故郢之裔邑與夜郎諸夷錯繫乎
天者隂伏陽驕繫乎人者風巫氣寙是以囂雰(一作霧)浮
浮利于樓居城之麗譙實隣所舍四垂無蔽萬景坌入
因道其遠邇所得為楚望賦云
翼軫之野祝融所司隂廹而專專實生沴天濡而雺土
洩而泥氣罕淑清兮淫氛曀曀(四字一作漫淫氛曀)中人之體兮
為瘥為瘵(一作廢)以曠滌煩兮利居高于物外我卜我居
於城之隅宛在藩落麗譙渠渠四阿垂空洞戶發樞眸
子不運坐陵虛無歲更周流時極慘舒萬象起滅森來
貺予櫺軒之外羣山巃嵸岡陵靡陁勢若相拱出雲見
怪窈蔚森聳露夕霞朝望如飛動簷廡之下大江澒洞
支流合輸泄入雲夢羲和望舒出没兩涯涵泳之族聱
取㰹呀秋水灌盈漩石飄沙流枿軒昂舞于盤渦逮及
收潦澹如醁醽白石磷磷倒影羅生蘋末風起有文無
聲悠遠煙綿與空蒼然湘沅之春先令而行臘月寒盡
温風發榮土膏如濡言鳥嚶嚶三星嘒其曉中植物䬃
以飄英雲歸高唐草蔽洞庭目與天盡神將化并圓方
相函遊氣杳冥熙熙藹藹藻餙羣形枿樹同丘積空凝
青環洲曲塘含景曜明恢台之氣發于春季涉夏如鑠
逮秋愈熾土山焦熬止水漫沸翔禽跕墮呀喙(一作咮)垂
翅曦赫歊蒸陽極召(一作反)隂二儀交精下上相歆雲興
天際歘若車盖凝矑未瞬彌漫霮䨴驚雷出火喬木糜
碎殷地爇空萬夫皆廢懸霤綆縋日中見沫移晷而收
野無完塊少隂之中景物澄鮮丹葉星房燭耀(一作輝)川
原夕月既望曜(一作躍)于丹泉上鏡下冰湔塵濯煙宿麗
潜芒獨行高躔皓(一作皎)一氣之悠悠潔有形而溢清玄
杳微(一作徵)明以斐斖想遊目於化先夜無朕以徂征
金霞暈乎海壖明星方揚斜漢西懸璿柄如墮半沉層
(一作曾)瀾雞啁唽而晨鳴兮日荏苒以騰晶動植瞭兮已
分山川鬱乎不平復人寰之諠卑洶浩浩以營營追向
時之景光不可驟得以再更意華胥之夢還猶(一作獨)彷
像而馳精日次于房天未降霜百卉猶(一作獨)澤水泉收
脉故道朘(音宣)削衍為廣斥水禽嬉戱引吭伸翮紛驚鳴
而决起捨綵翠于砂礫時北風振槁揚埃蕭條邊聲與
鴈俱來寒氛委積萬竅交激楚雲改容飛雨凝滴灑林
逓響淅瀝梢槭飛電照雪以騰光柔蔬傲霜而透坼躔
次殊氣川谷異宜民生其間俗鬼言夷招三閭以成謠
德伏波而搆祠投粔籹以鼔檝豢鱣魴而如蟻蟠木靚
深孽妖憑之祈年去厲於蠲敬祗擊鼔肆筵河(一作阿)旁
水湄薦誠致祝却落躨跜渚居鱻食大掩水物罟張餌
啗不可遁伏顯舉潜縋晝撞夜觸設機沉深如拾于陸
彼遊鯈之瑣類咸跳脫於窘束雖三趾與六眸時或加
乎一目亦有輕舟拖綸往復軒輊泛浮馴鷗相逐暮夜
澄寂嘯歌羣族傖音俚態幽怨委曲逗疎柝於江城引
哀猨於山木巢山之徒抨(一作捽)木開田灼龜伺澤兆食
而焮鬱攸起于巖阿騰絳氣而蔽天熏歇雨濡(一作澤)穎
垂林顛盗天和而藉地勢諒無勞而有年罷士閒人逸
為末作求金渚涘淘汰瀺灂流注濻沱(一作隤池)繁光熠爚
貪賈來貿發于懷握無翼而飛潤于豐屋哂耘耕之悒
悒徒腁胝以自鞠我處層軒日星廻還閱天數而視民
風百態變見乎其間非耳剽以臆說兮固幽求而縱觀
觀物之餘遂觀我生何廣覆與厚載豈有形而無情高
莫高兮九閽遠莫遠兮故園舟有檝兮車有轄江山(一作)
(上)坐兮不可越吾又安知其所如怳臨高以觀物
望賦劉禹錫
邈不語兮臨風境自外兮感從中明晦轉續兮八極鴻
蒙(集作濛)上下交氣兮羣生異容發孤照於寸眸騖遐情
乎太空物乘化兮多象人遇時兮不同嗟乎有目者必
騁望以盡意當望者必緣情而感時有待者瞿瞿忘懷
者熙熙慮深者瞠然若喪樂極者冲然無違外徙倚其
如一中糺紛兮若斯望如何其望最樂睎慶霄兮遡阿
閣如雲兮天顔咫尺如草兮臣心踴躍扇交翟兮葳蕤
旗升龍兮蠖略日轉黃道天開碧落凝瑞景於庭樹掬
非煙於殿幕望如何其望且懽登㶚岸兮見長安紛擾
擾兮紅塵合鬱葱葱兮佳氣盤池象漢兮昭回城依斗
兮闌干避御史之騘馬逐倖臣之金丸望如何其望攸
好宗萬靈兮越四隩漢帝仙臺兮秦皇海嶠霓裳踊(一作)
(踴)于河上馬跡窮乎越徼紫氣度關而斐亹神光屬天
而照耀睆眷眷以馳精聳專專而觀妙望如何其望有
形視蠢蠢兮窮冥冥楚塞氛惡兮蕭關燧明暈籠孤月
兮角奮長庚沙長(一作多)似雪磧有疑城煙雲非女子之
氣草木盡王者之兵審曳柴之虛警破來騎之先聲信
有得於風鳥亦(一作示)無言於旆旌望如何其望且慕恩
意隔兮年光度雕輦已辭兮金屋何處長信草生兮長
門日暮候翠華之儻來仰玄天以自訴况復湘水無還
章(一作漳)河空注淚染枝葉香餘紈素風蕭蕭兮北渚波
煙漠漠兮西陵樹夫不歸兮江上石子可(一作河)見兮秦
原墓拊(一作拍)琴飜朔塞之思(一作音)挾瑟指邯郸之路望
如何其望最傷俟環玦兮思帝鄉龍門不見兮雲霧蒼
蒼喬木何許兮山高水長春之氣兮悅萬族獨含嚬兮
千里目秋之景兮懸清光偏結憤兮九迴腸羡環拱於
白榆惜馳暉於落棠諒衝斗兮誰見伊戴盆兮何望(平聲)
豈止蘇武在胡管寧浮海送飛鴻之滅没附隂火之光
彩鶴頸長引烏頭未改恨已極兮平原空起何時兮東
山在永望如何傷懷孔多降將有依風之感宫人成意
(一作憶)月之歌歌曰張衡側身愁思久王粲登樓日廻首
不作渭濱垂釣臣羞隨(一作為)洛陽拜塵友
凢一作皆集本
文苑英華卷一百二十七
