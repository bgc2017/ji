文苑英華卷二百四十三宋李昉等編
酬和四
包融一首包佶三首
包何二首李嘉祐四首
錢起一首皇甫曾三首
張繼二首韓翃一首
郎士元三首皇甫冉三首
顧况九首耿緯二首
司空曙二首李益一首
李端一首章八元一首
暢當二首李夷簡一首
武元衡三首李吉甫一首
盧綸十三首
答國子張主簿包融
湖岸纜初解鸎啼别離處遙見舟中人時時一迴顧坐
悲芳歲晩花落青軒樹春夢隨我心摇揚逐君去
奉和柳相公中書言懷包佶
運籌時所貴前席禮偏深羸駕歸貧宅欹冠出禁林鳳
巢方得地牛喘最關心雅望期三入東山未可尋(以下三篇)
(並見集本)
酬兵部李侍郎晩過東廳之作(時任刑部侍郎除國子祭酒)
前人
酒禮慙先祭刑書已曠官詔馳黃紙速身在絳紗安聖
位登堂靜生徒跪席寒庭槐暫摇落幸為入春看
酬于侍郎湖南見寄十四韻前人
桂嶺千崖斷湘流一派通長沙今賈傅東海舊于公章
甫經殊俗離騷繼雅風金閨文作字玉匣氣成虹翰墨
時無侣丹青夙在工主恩留左掖人望積南宫巧拙循
名異浮沉顧位同九遷歸上略三已契愚衷責謝庭中
吏(詩選作禮)悲寬塞上翁楚材欣有適燕石愧無功山曉重
嵐外林春苦霧中雪花飜海鶴波影倒江楓去札頻逢
信迴帆早挂空避賢方有日非敢愛微躬
和程員外春日東郊即事包何
郎官休浣憐遲日野老歡娛為有年幾度折花驚蝶夢
數家留葉待蠶眠藤垂委(一作宛)地縈珠履泉長侵階浸
綠錢直到閉關朝謁去鶯聲不散柳含煙
和孟處州閑齋即事前人
古郡鄰江嶺公庭半薜蘿府寮閑不入山鳥靜偏過睥
睨臨花柳闌干枕芰荷麥秋今已至君聽兩岐歌
奉和杜相公長興新宅即事呈元相公
李嘉祐
意有空門樂居無甲第奢經過容法侣雕飾讓侯家隱
樹長簷宿(集作肅)開園一逕斜據梧聽好鳥行藥寄名花
夢蝶留清簟垂貂坐絳紗當山不掩戶暎日自傾茶雅
望歸安石深知在叔牙還成吉甫頌贈答比瑶華
和都官苗員外秋夜寓直對雨(已見一百九十一卷)
前人
奉酬路五郎中院長新除工部員外見簡
前人
一門同伴(集作袐)省萬里作長城問絹蓮花府揚旗細柳
營詞鋒偏却敵草奏直論兵何幸新詩贈甘輸小謝名
酬皇甫十六侍御曾見寄(此公時貶舒州司馬)
前人
自顧衰容累玉除忽承優詔付銅魚江頭鳥避青旄節
城裏人迎露網車長沙地近悲才子古郡山多憶舊廬
更枉新詩思何苦離騷愁處亦無如
山中酬楊補闕見過錢起
日暖風恬種藥時紅泉翠壁薜蘿垂幽溪塵過苔還靜
深樹雲來鳥未知青瑣同心多逸興春山載酒遠相隨
却思身外(集作却慙身事)牽纓冕寧勝林(集作未勝杯)前倒接羅
和杜相公移入長興宅呈諸宰執
皇甫曾
欲向幽偏適還從絶第移秦官鼎食貴堯世土階卑戟
戶槐隂滿書窗竹葉垂纔分五更漏遥隔萬年枝北闕
深恩在東鄰遠夢知日斜門杳暎山遠樹參差論道齊
鴛翼題詩憶鳳池從公亦何幸長與珮聲隨
酬鄭高郵秋夜見寄前人
摇落空林夜河陽興已生欲辭公府步知結遠山情高
柳風難定寒泉月助明袁安方卧雪尺素及柴荆
酬竇拾遺秋日見呈(時此公自江隂令除諫官)
前人
孤城永巷時相見衰柳閑門日半斜欲送近臣朝帝(一作)
(魏)闕猶憐殘菊在陶家
酬李書記校書越城秋夜見贈
張繼
東越秋城夜西人白髮年寒城警刁斗孤憤抱龍泉鳳
輦棲岐下鯨波鬪洛川量空海陵粟賜乏水衡錢投閣
嗤揚子飛書代魯連蒼蒼不可問余亦賦思玄
酬張二十員外前國子博士竇叔向
前人
故交日零落心賞寄何人幸與馮唐遇心同跡復親語
言未終夕離别又傷春結念湓城下聞猿詩興新
酬程延秋夜即事見贈韓翊
長簟迎風早空城澹月華星河秋一鴈砧杵夜千家節
候看應晩心期臥正(集作亦)賖向來吟秀句不覺已鳴鴉
和王相公題中書叢竹寄上元相公
郎士元
多時仙掖裏色並翠琅玕幽意含烟月清隂庇蕙蘭枝
繁宜露重葉老愛天寒竟日䨇鸞止孤吟為一看
酬蕭二十七侍御初秋言懷前人
楚客秋多興江林月漸生細枝凉葉動極浦早鴻聲勝
賞暌前夕新詩報遠情曲高慚和者惆悵閉寒城
奉和杜相公益昌路作前人
春半梁山正落花台衡受律向天涯南去猿聲傍䨇節
西來江色遶千家風吹畫角孤城曉林暎蛾眉片月斜
已見廟謀能喻蜀新文更喜報金(一作南)華
奉和王相公喜雪(已見一百五十四卷)皇甫冉
奉和王相公早春登徐州城前人
落日憑危堞春風似故鄉川流通楚塞山色遶徐方壁
壘依寒草旌旗動夕陽元戎資上策南畝富(集作起)耕桑
和袁郎中破賊後經剡中山水
前人
武庫分帷幄儒衣事鼓鼙兵連越徼外宼盡海門西節
比全疎勒功當雪會稽旌旗迴剡嶺士馬濯耶(集作靈)溪
受律梅初發班師草未齊行看佩侯(一作金)印豈得訪丹
梯
酬唐起居前後見寄二首顧况
愁人空望國驚鳥不歸林莫話彈冠事誰知結襪心霜
凋樹吹斷土蝕劒痕深欲作懷沙賦明時恥自沉
二
何處弔靈均江邊一老人漢儀君已接楚奏我空頻直
道其如命平生不負神自傷庚子日鵩鳥上承塵
奉酬茅山贈賜幷簡綦毋正字
前人
玉帝居金闕靈山幾處朝簡書猶有畏神理詎能超鶴
廟新家近龍門舊國遥離懷結不斷玉洞(集作洞浦)一吹簫
酬柳相公前人
天下如今已太平相公何事喚狂生箇中恰似籠中鶴
東望滄洲呌數聲
酬信州劉侍郎兄前人
劉兄本知命屈伸不介懷南州管靈山可惜曠土棲(集作)
(土乖)樵隠同一徑竹樹薄西齋鳥陵嶂合沓月配波(一作陂)
徘徊薄宦脩禮數長景謝譚諧願為南州民輸稅事鉏
犂胡為立不正(集作走不止)風雨驚邅迴
奉酬劉侍郎前人
幾迴新秋影璧滿蟾又缺鏡破似傾臺輪斜同覆轍雖
分上林桂還照滄洲雪暫伴顦顇人歸華耿不滅
酬本部韋左司前人
好鳥依佳樹飛雨灑高城况與二三子列坐分兩楹文
雅此何盛林塘含餘清府君未歸朝遊子不待晴白雲
帝城遠滄江楓葉鳴却略欲一言零淚和酒傾寸心久
摧折别離重骨驚安得凌風(集作霜)翰肅肅(集作蕭蕭)四海輕
酬房杭州前人
郡樓何其曠亭亭廣而深故人牧餘杭留我披胷衿滿
篋閱新作璧玉誕清音流水入洞天窅豁欲(一作相)凌臨
闢險延北阜薙道陟南岑朝從山寺還醒醉動笑(集作愁)
吟荷花十餘里月色攅湖林父老惜使君却欲速華簮
酬漳州張九使君前人
故人窮越徼狂生起悲(集作悲楚)愁山海萬里别草木十年
秋鞭(一作鞍)馬廣陵橋出祖張漳州促膝墮簮珥闢幌戞
琳球短題自兹簡華篇詎能酬無階承明庭高步相追
遊南方榮桂枝凌冬捨温裘猿吟郡齋中龍靜檀欒流
薜鹿莫猺洞網魚盧亭洲(集作舟)心安處處安處處思遐
陬
酬張少尹秋日鳳翔西郊見寄
耿緯
鼎氣孕河汾英英濟舊勲劉生曾任俠張率自能文官
佐征西府名齊將上軍秋山遙出浦野鶴暮離羣遠恨
邊笳起勞歌騎吏聞廢關人不到荒戍日空曛草木凉
初變隂晴景半分疊蟬臨積水亂燕入過(一作高)雲麗藻
終思我衰髯亦為君閑吟寡和曲庭葉漸紛紛
酬田璫前人
同遊七祖後已是十年餘幾度曾相夢何時定得書日
高城影盡霜重柳條疎且對樽中酒千般總未如
酬李校書端見贈(一作謝李端見贈)司空曙(見集本)
綠槐垂(一作初)穗乳烏飛忽憶山中獨未歸青鏡流年看
髮變白雲芳草與心違乍(一作多)逢酒客春(一作朝)遊慣久
别林僧夜坐稀昨日聞君到城闕莫將簮弁勝(一作責)荷
衣
此詩二百五十四卷重出今已削去注異同為一作
酬張芬有赦後見贈前人
紫鳳朝銜五色書陽春忽布網羅除已將心變寒灰後
豈料光生腐草餘建水風烟收客淚杜陵花竹夢郊居
勞君故有詩相贈欲報瓊瑤恨不如
答許五端公馬上口號李益
漫逐旌旗俱白首少遊京洛共緇塵不堪身外悲前事
強向杯中覓舊春
和王元二相避暑懷杜太保李端
艱難嘗共理海晏更相悲况復登堂處分明避暑時綠
槐千穗綻丹(一作紅)藥一番遲蓬蓽今何幸先聞大雅詩
酬劉員外月下見寄章八元
夜凉河漢白卷箔出南軒過月鴻爭遠辭枝葉暗翻高
謠聞麗曲緩步接清言宣室思前席行看拜主恩
天柱隱所重答江州應物暢當
寂寞一悵望秋風山景清此中惟草色翻意見人行荒
徑饒松子深蘿絶鳥聲陽崖全帶日寬嶂偶通耕拙昧
難容世貧寒别有情煩君瓊玖贈幽懶百無成
山居酬韋蘇州見寄前人
孤柴泄烟處此中山叟居親雲寧有事耽酒詎知余水
定鶴飜去松敧峯儼如猶煩使君問更欲結深廬
西亭暇日書懷十二韻獻上相公
李夷簡
勝賞不在遠無然念玄(一作冥)搜兹亭有殊致經始富人
侯澄澹分沼沚榮廻間林邱荷香奪芳麝石溜當鳴球
撫俗來康濟經邦去咨謀寬明洽時論惠愛聞甿謳代
斵豈容易守城獲優悠文翁舊學校子產昔田疇琬琰
當佳什池臺想舊遊誰言矜改作曾是日增脩憲省忝
陪属岷峨問徽猷提攜當有路勿使滯刀州
奉酬李十一尚書大使西亭暇日書懷見寄十
二韻之作武元衡
鼎鉉昔云忝西南分主憂烟塵開𤏡道旌節護蠻陬任
重功不立(集作無立)力微恩未酬據鞍慙齒髮責帥懼春秋
高德間(集作聞)鄭履儉居稱晏裘三刀君入夢九折我廻
輈時景屢遷易兹焉期退休方追故山事豈謂台階留
遐挹清靜理眷言蘭杜幽一緘瓊玖贈萬里别離愁巴
嶺雲外没蜀江天際流懷賢耿遙思相望鳳池頭
奉酬荆州嚴司空見寄前人
金貂再領三公府玉帳連封萬戶侯簾捲青山巫峽曉
烟開碧樹渚宫秋劉琨坐嘯風清塞謝朓裁(集作題)詩月
滿樓白雪調高歌不得美人南國(集作望)翠蛾愁
甲午歲相國李相公有北園寄贈之作(集作什)唫
翫歴時屢促酬答機務不暇未及卒(集作報)章
今古遽分電波增感留墓劔於(集作而)心許偶
鄰笛而意傷寓哀冥寞以廣遺韻云
前人
機事勞西掖幽懷寄北園鶴巢深更靜蟬噪斷猶喧仙
醖百花馥艷歌䨇袖飜碧雲詩變雅皇澤葉流根未報
雕龍贈俄傷淚劒痕佳城開(集作關)白日夜(集作哀)挽去(集作)
(向)青門禮命公台重烟霜壠樹繁天高不可問空使輔
星昏
夏夜後園即事寄門下武相公
李吉甫
結構非華宇登仙似古原僻殊蕭相宅蕪勝邵平園避
暑依南廡追凉在北軒烟霞霄外靜草露月中繁鵲遶
驚還止蟲吟思不喧懷君欲有贈宿昔貴忘言
和太常王卿立秋日即事盧綸
山(集作嵩)高雲日晴(集作明)潘岳賦初成籬槿花無色階桐
葉有聲絳紗垂簟靜白羽拂衣輕鴻鴈悲天遠龜魚覺
水清别絃添楚思牧馬動邊情田雨農官問林風苑吏
驚松篁終盛茂蓬艾自衰榮遙仰憑軒夕唯應苦(集作善)
宋生
和王倉少尹暇日言懷前人
清時多暇日况乃是夫君習靜通仙事書空閱籙(集作篆)
文劒飛終上漢鶴夢不離雲無限烟霄路何嗟跡未分
和考功王員外杪秋憶終南舊居
前人
靜憶溪邊宅知君許謝公曉霜凝耒耜初日照梧桐澗
鼠喧藤蔓山禽竄石叢白雲當嶺雨黃葉遶階風野果
垂橋上高泉落水中歡榮來自間羸賤往曾通月滿珠
藏海天清鶴在籠餘音如可寄願得隱牆東
酬劉侍御春日見招(一作酬侯釗侍御春日見寄)
前人
清園君子居左右滿圖書三徑春自足一瓢歡有餘莎
庭成野席蘭藥是家蔬幽顯豈殊迹昔賢徒病諸
酬孫侍御春日見寄前人
經過里巷春同是謝家鄰顧我覺衰早荷君留醉頻松
高猶覆草鶴起慙縈塵如悟達人志患名非患貧
和太常李主簿秋中山下别墅即事
前人
清秋來幾時宋玉已先知曠朗霞暎竹澄明山滿池葺
橋雙鶴起收果衆猿隨韶樂今方奏雲林徒蔽虧
酬韋渚秋夜有懷見寄前人
蕭條凉夜永秋草退(集作對)衰顔露下鳥初定月明人自
閑獨悲無舊業共喜出時艱為問功成後同遊何處山
酬李叔度秋夜喜相遇因傷關東寮友喪逝見
贈前人
寒月照秋城秋風泉澗鳴過時見蘭蕙獨夜感衰榮酒
散同移病心悲似遠行以愚求作友何德敢稱兄石(一作)
(谷)變波長急松枮藥未成怨看新髩色怯問故人名野
澤雲隂散荒原日氣生羈飛本難定非是惡絃驚
酬李端長安寓居偶詠見寄前人
自别前峯隱同為外累侵幾年親酒會此日有僧尋學
稼功還棄論邊事亦沉衆歡徒滿目專愛久離心覽鏡
絲垂鬢彈絃淚灑琴訪田悲洛下寄宅憶山隂薄溜浸
青石横雲架碧林壞簷藤障密衰棟棘籬深流散俱多
故憂傷併在今為當俟高躅歸止共抽簮
奉和陜州十四翁中丞寄雷州二十四翁司戶
前人
聮飛獨不前迥落海南天賈傅竟行矣邵公唯泫然瘴
開山更遠路極水無邊沉劣本多感况聞原上篇
酬陳翃郎中冬日攜柳郎竇郎歸河中舊居見
寄前人
三旬一休沐清景滿林廬南郭羣初(一作儒)從東牀兩客
居晨煙浮雪野麥隴潤冰渠斑白皆持酒蓬茅盡有書
終期買寒渚同此利蒲魚
酬包佶郎中覽拙卷後見寄前人
令伯支離晩讀書豈知詞賦稱相如狂逢花木無新思
拙伏溪源損舊居禁路看山珂自緩雲司翫月夜應初
沉幽敢望金門召空愧巴歈問子虚
酬李益前人
戚戚一西東十年今始同可憐歌酒夜相問兩悲翁
文苑英華卷二百四十三
