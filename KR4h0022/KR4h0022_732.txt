文苑英華卷七百三十三宋李昉等編
餞送十六
送趙大秀才往江陵序一首
送韋七秀才序一首送元秀才序一首
送豆盧膺秀才南遊序一首
送婁圖南秀才遊江南序一首
送苑論序一首送侯權秀才序一首
送丘儒赴舉序一首吉州送簡師序一首
送同年任畹歸蜀序一首
送薛處士序一首
送豆盧處士謁宋丞相序一首
送侯道士還太白山序一首
送小鷄山樵人序一首
送趙大秀才往江陵序柳宗元
士之知感激許與常欲(蜀本無欲字)以有報爲志者則凡志
乎道者咸願爲之如趙生庶乎哉來謂余曰宗人尚書
以碩德崇功由交廣臨荆州仁我若子姓恩禮重(集作備)
厚有賢子爲御史好學而甚文友我若同生歡欣交通
我誠樂爲之用甚不辭也不幸遭重痼六旬而後知人
方其急也大懼不克報尚書公之恩又懼無以當御史
君之心以没每念於(集作于)是則未嘗不䀌然内傷若受
鋒刃自是而後調藥石時飲食生血補氣強筋植骨榮
衛之和膂力之剛迨今兹始全然爲人舒幹抗首文翰
端麗其材足以用敢辭而往以效於戱下其言云爾自
吾竄永州三(一作四)年趙生亟見視其狀專(蜀本作恭)謹愿慤
觀其跡温密簡靖聞其言徑直端誠自尚書理(理蜀本作之爲)
荆州異政日至至則趙生喜(蜀本作震)抃起立伸目四顧不
啻若自已而爲之者誠宜有報知已之道又誠宜有大
賢而爲之知也是行也趙生其將奮六翮翔千里以爲
轅門大府之重增羽儀之盛其爲美矣故余繼之以辭
送韋七秀才序
所謂先聲後實者豈唯兵用之然(一本無然字)雖士亦然若
今由州郡抵有司求進士者歲數百人咸多爲文辭道
今語古角夸麗務富厚有司一朝而受者幾千萬言讀
不能十一即偃仰疲耗目眩而不欲視心廢而不欲營
如此而曰吾能不遺士者僞也唯聲先焉者讀至其文
辭心目必專以故少不勝京兆韋中立其文懿且高其
行愿以恒試其藝益工久與居益見其賢然而進三年
連不勝是豈拙於爲聲者歟或以韋生之不勝爲有司
罪余曰非也糓梁子曰心志旣通而名譽不聞友之過
也名譽旣聞而有司不以告有司之過也人之視聽有
所止神志有所不及古之道名譽未至不以罪有司而
况乎今(集作今乎)韋生樂植乎内而不欲揚乎外其志非也
孔子不避名譽以致其道今韋生仗其文簡其友思自
得於有司抑非古人之道歟將行也余爲之言旣以遷
其人又以移其友且使惑(興國本作或)者知釋有司也
送元秀才序
周乎志者窮躓不能變其操周乎藝者屈抑不能貶其
名其或處心定氣居斯二者雖有窮屈之患則君子不
患矣元氏之子其殆庶乎言(集作貌)恭而信行端而靜勇
於講學急於進業旣遊京師寓居仄陋無使令之僮闕
交易之財可謂窮躓矣而操愈(集作逾)厲志之周也才濬
而清詞簡而備工於言理長於應卒從計京師受丙科
之薦獻藝春卿當三黜之辱可謂屈抑矣而名益茂藝
之周也苟非處心定氣則曷能如此哉余聞其欲退家
殷墟脩志增藝懼其沉欝傷氣懷憤而不逹乃往送而
諭焉夫有湛盧豪曹之噐者患不得犀兕而剸之不患
其不利也今子有其噐宣其利乘其時夫何患焉磨厲
而坐待之可也遂欣欣而去
送豆盧膺秀才南遊序
君子病無乎内而餙乎外有乎内而不餙乎外者無乎
内而餙乎外則是設機(集作覆)爲穽也禍孰大焉有乎内
而不餙乎外則是焚梓毁璞也詬孰甚焉於是有切瑳
(集作磋)琢磨鏃礪栝羽之道聖人以爲重豆盧生内之有
者也余是以好之而欲其遂焉而恒以幼孤羸餒爲懼
恤恤焉遊諸侯求給乎是是固所以有乎内者也然而
不克專志於學餙乎外者未大吾願子以詩禮爲冠屨
以春秋爲襟帶以圖史爲佩服琅乎璆璜衝牙之響發
焉煌乎山龍華蟲之采列焉則揖讓周旋乎宗廟朝廷
斯可也惜乎余無禄食於世不克稱其欲成其志而姑
欲其速反也故詩而序云
送婁圖南秀才遊江(集作淮)南序
僕未冠求進士聞婁君名甚熟其所爲歌詩傳詠都中
通數經及羣書當時爲文章若崔比部于衛尉相與稱
其文(集有衆字)皆曰納言曾孫也而又有是咸推讓爲先登
後十餘年僕自尚書郎謫來零陵覯婁君猶爲白衣居
無室宇出無僮御僕深異而訊之乃曰今夫取科者交
貴勢倚親戚合則插羽翮生風濤沛焉而有餘吾無有
也不則饜飲食馳堅良以歡(集無此字)歡于朋徒相貿爲資
相易爲名有不諾者以氣排之吾無有也不則多䈥力
善造請朝夕屈折於恒人之前走高門邀大車矯笑而
僞言卑陬而姁媮偷一旦之容以售其伎吾無有也自
度卒不能堪其勞故舍之而遊逾江湖(集作湖江)出豫章至
南海復由桂而下也少好道士言餌藥爲夀未盡其術
故行(蜀本作往)且求之僕聞而愈疑往時觀得進士者不必
若婁君之言又少能類婁君之文學又無納言之大德
以爲之祖無比部衛尉以爲之知而升名者百數十人
今婁君非不足也顧不樂而遁耳因爲余留三年他日
又曰吾所以求於心者未克今其行也余旣異其遁於
名而又德其久留於我也故爲之言夫君子之出以行
道也其處以獨善其身也今天下理平主上亟下求士
之詔婁君智可以任軄用事文可以宣風歌德行於世
必有合其道而進薦之者遽而爲處士吾以爲非時將
曰老而就休耶則甚少且銳羸而自養耶則甚碩且武
問其所以處咸無名焉若苟焉以圖夀爲道又非吾之
所謂道也夫形軀之寓於土非吾能私之幸而好求堯
舜孔子之道(集作志)唯恐不得幸而遇行堯舜孔子之道
唯恐不慊若是而壽可也求之而得行之而慊雖夭其
誰悲今將以呼嘘爲食咀嚼爲神無事爲閒不死爲生
則深山之木石大澤之龜蛇皆老而久其於(蜀本作於其)道
何如也僕嘗學(集有於字)儒時(集作持)之不得以陷於是以出
則窮以處則乖其不宜言道也審矣以吾子見私於僕
而又重其去故竊言而書之而密授焉
送苑論登第後歸覲詩序
八年冬余與馬邑苑言揚聯貢於京師自時而後車必
挂轊席必交袵量其志知其達於昭代究其文辯其勝
於太常探而討之則明韜於淳朴(集作朴厚)之質行浮於休
顯之聞遊公卿之間質直而不犯恪謹而不懾交同列
之羣以誠信聞余拜而兄之以爲執誼而固臨節不奪
在兄而已是歲小司徒顧公守春官之缺而權擇士之
柄明年春同趨權衡之下並就重輕之試觀其掉鞅於
術藝之場遊刃乎文翰之林風雨生(集作交)於筆札雲霞
發於簡牘左右圜視朋儕拱手甚可壯也二月丙子有
司題甲乙之科揭於南宫余與兄又聯登焉余不厚顔
懷愧而陪其遊久矣夏四月告歸荆衡拜手行邁輪移
都門之轍轅指秦嶺之路方將高堂稱慶里閈更賀曳
裾峨冠榮南諸侯之邦遐登王粲之樓高視劉表之榻
桂枝片玉光生於家是宜砥商雒之阻艱帶江漢之浩
蕩(集有以字)談笑顧盼超越千里而無倦極也然而景熾氣
燠往即南方乘陵炎雲呼吸温風可無敬乎愼進藥石
保安其躬是亦非兄之所宜私也羣公追餞於覇陵列
筵而觴送遠之賦圭璋交映或授首簡於余曰子非知
言揚者乎安得而默耶余書而授之(一作余受而書之)編於羣
玉之右非不知讓貴傳信焉爾
送侯權秀才序白居易
貞元十五年秋余始舉進士與侯生俱爲宣城守所貢
明年春余中春官第旣入仕凡歴四朝才朽命剥蹇躓
不暇去年各蒙不次恩遷尚書郎掌誥西掖然青衫未
解白髮已多矣時子尚爲京師旅人見除書走來賀余
因從容問其官名則曰無得矣問其生業則曰無加矣
問其僕乘囊輜則曰日削月朘矣問别來幾何時則曰
二十有三年矣嗟乎侯生當宣城别時文才志氣我爾
不相下今余猶小得遇子卒無成由子而言余不爲不
遇爾嗟乎侯生命實爲之謂之何哉言未竟又有行色
且曰欲謁東諸侯恐不知我(集作我知)者多請一言以寵别
余方直閣慨然竊書命筆以序之爾
送丘儒赴舉序皇甫湜
吾居河隂丘生敲門請曰儒貴求知余謹自露願以是
非賜决語其學如猗頓之富聽其音如清廟之樂觀其
刻意勵行如奉商鞅之法而懼秦刑吾驚而與之遊踰
年將鬭其藝於洛下吾遠來(集有遊字)洛下喻之曰子知市
乎懷貝玉以之名都之肆未有不售者也挈而之三家
之墅未有不爲盗困幸矣(集作盗而困矣)子將安寘哉京師具
才市也一人不知子也他人知子一門不容子也他門
容子子謹持其所有以往未有不成者也今子之類固
少勢能移事者稀爲一不知爲一相移白變而復(集作爲)
黑倒上而爲下吾末如之何矣生不信而試果困而見
吾酌酒而賀之曰謹持貝玉以往之都市可矣曰諾乃
序其行
吉州送簡師序
鳳羽而麟毛鳥與獸也經傳以興比於聖人豈非以其
心不以其形者耶師雖佛其名而儒其行雖夷狄其衣
服而人其知(三字文粹作仁義其心)雖未齒於士與鳳麟類矣不
猶愈於冠儒冠服朝服或(集作惑)溺於滛怪之說以斁彛
倫者耶嗚呼師吾獨賢也刑部侍郎昌黎韓愈旣貶於
(集作於字)潮州浮屠之徒(集作浮屠之士)歡快以抃師獨憤起訪余
求序行以資適潮不顧蛇山鰐水萬里之險毒若將朝
得進拜而夕死可者嗚呼悲夫吾絆(集有而字)不得侣師以
馳
送同年任畹歸蜀序沈亞之
十年新及第進士將去都乃大宴朝賢卿士與來會樂
而都中樂工倡優女子皆坐優人前贊舞百奮袖出席
於是堂上下匏吹絃簧大奏即暮旣罷生揖語亞之曰
吾家世居蜀嘗以進士得第吾少能嗣其業幸余之文
得稱甚光願爲我序還家之榮亞之辭謝不敏曰願無
讓曰始生與兄來舉進士得黜(集作絀)及綴字爲便口之
句歴贄其文於公卿之門由是一歲而知名八年成都
貢士生名在貢首九年生與其兄式貢京兆京兆籍貢
名生爲亞首生之兄益在列下十年禮部第士生名在
甲乙如是而後歸亞之以爲相如還蜀之榮而生未後
也
送薛處士序杜牧
處士之名何哉潜山隠市皆處士也在山也且非頑如
木石也在市也亦非愚如市人也盖有大智不得大用
故羞耻不出寧反與市人木石爲伍也國有大智之人
不能大用是國病也故處士之名自負也謗國也非大
君子其孰能當之薛君之處(文粹有士字)盖自負也果能窺
測堯舜孔子之道使指制有方弛張不窮則上之命一
日來子之廬子之身一日立上之朝使我軰居則來問
學仕則來問政千辯萬索滔滔而得若如此則善苟未
至是而遽名曰處士雖吾子自負其不爲矯歟某敢用
此贈行
送豆盧處士謁宋丞相序陸龜蒙
龜蒙讀揚雄所爲書知太玄凖易法言凖論語晩得文
中子王先生中說又知其書與法言相類道之始塞而
終通子雲軌範(集作乾乾)不足當也何者子雲仕於西漢末
屬莾賢用事時皆進符命取寵雄獨默默以窮愁著書
病不得免人希至其門止一侯巴(漢書作芭)從之受太玄法
言而已文中子生於隋代知聖人之道不行歸河汾間
脩先君之業九年而功就謂之王氏六經門徒(集無徒字)弟
子有若鉅鹿魏公河南(疑作濟南集作清河)房公京兆杜公代郡
李公咸北面稱師受王佐之道隋亡文中子没門人歸
於唐盡發文中子所受之道左右其理(集作治)文皇(集作太宗)
每歎曰魏徵教我功業如此恨不使封德彛見之逮今
十八聖舉其君必曰太宗舉其相(集作臣)必曰房魏上下
之心耻不及貞觀則生人受賜足矣豈非文中子之道
始塞而終通乎丈人文中子外諸孫也誦文中子之書
不絶于口率弟兄耕稼以自給一旦訪(集作謂)龜蒙曰宣
中(集作仲非)兵荒來人不足犬豕之食安能遂退藏耶吾從
子相天下矣吾西而見之龜蒙曰丈人外族之門人實
作良輔今復家有丞相必以房魏之道致君中興是内
外有德於四海也此行徒東歸也(一作乎)丞相未升甲科
時年纔出弱冠龜蒙幸得參遊中以兄事之許與膠固
形於詠歌及丞相爲朝鉅儒居侍從之列龜蒙江湖邊
(集作間)病不能起一耒而耕一船而漁有文三十編有書
數千幖未嘗干東諸侯(四字集作干求諸侯門)故没没(集作汲汲)然無
一人道着名字今丞相方築太平之基架羣材立清廟
丈人乘閒宴語幽仄試丞相意復念以小榭(集作杠)城北
秋霖聲高中夜對榻有苦吟生耶因丈人之行叙房魏
得王佐之道丞相追貞觀之風小子復言曩日之分雜
而書之用以爲送
送侯道士還太白山序
侯生嘗舉進士名彤作七言詩甚有態度不見十年自
云冄貢於有司藝不中度輙得黜齟齬不與世合去入
老子法中作道士更名雲多居太白山在雄州西南梁
州之地苦寒霜雪恒積雖夏五六月赫日在上羣峯若
焚我獨皓然玉竦巖壁澗壑之木不數百(集作十)年不能
爲材及其堅良又不與他等居(集作民)乘是氣皆壽而不
衰况(集作矧)養生者耶吾今南遊天台旣將復而老焉余
曰夫物命乎天者人不能有存乎人者天不能奪推其
氣則謂(集作爲)之一考其命則有懸絶不類者焉余曰噫
(集無三字)居恒寒之地而不夭者吾不信也居恒燠之地而
不壽者吾不信也信其(集作乎)命乎天者人不能有而已
矣傳曰仁者壽則恒寒之地不仁者夭而死矣恒燠之
地仁者壽而生矣苟恒寒之地壽其不仁者恒燠之地
夭其仁者是寒燠爲不祥之氣又何以佐天地之生植
乎哉如此則居寒而壽居燠而夭吾益不信也信其(集作)
(乎)存乎人者天不能奪而已矣或曰仁者夀不仁者亦
壽不仁者夭仁者亦夭吾又不知命乎天存乎人果可
信乎未也無乃自壽自夭自仁自不仁耶天不能與之
(集無之字)又安能奪也(集作耶)行(集作信)矣子姑務乎仁無以山
寒自欺則吾亦信子之(集作而之)壽矣
送小鷄山樵人序
小鷄山在震澤西出吳胥門背朝日行四十里得野步
市曰光福光福西五里得土山山土多石寡無大林木
率生小櫟樸樕皆薪材直吳之㸑此爲助焉連延廣袤
不一其主爲書畫疆界(一作互)以相授自冡至麓凡二百
弓東北倍高而加半焉余所置多少如此余家大小之
口二十月費米十斛飯成理魚蔌軰十觧(一作斛)薪然後
已四時賓祭沭浴澣濯疾病湯藥粥糜(一作糜粥)在外歲入
五千束足矣其掌而供事者顧及小鷄之樵甿也乾符
六年春弗雨夏支流將絶八月暴雨而巨艑可實而行
之矣九月朔方置薪二百五十於門召而責之曰吾一
夏來撤敗屋拔庭草以炊雨之明日望爾來矣何數廉
而至晩得非赭吾山而爲汝之利耶吾(一作老)而欺如名
惡何及(英華作反字)笑曰吾年餘八十矣元和之中(一無之字)嘗
從吏部遊京師人言國家用兵帑金窖粟不足用當時
江南之賦已重矣殆今盈六十年賦數倍於前不足之
聲聞於天下得非專地者之欺甚乎吾有丈夫子五人
諸孫亦有丁壯者自盗興以來百役皆在亡無所容又
水旱更害吾稼未即死不忍見兒孫寒餒之色雖盡售
小鷄之木不足以濡吾家况(一作矧)一二買名爲偷乎今
子一煬竈不給而責吾之深吾將欲移其責於天下之
守則吾死不憾矣余嘆之曰汝之信也然當發於余汝
姑歸與之酒繼之以歌云
長其船兮利其斧輸其薪兮勿予侮田予登兮糓予庾
突晨烟兮蓬縷縷窗有明兮編有吉飽而安兮惟編是
伍時不用兮吾無撫汝一作皆唐文粹
文苑英華卷七百三十三
