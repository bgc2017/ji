文苑英華卷七百九十九宋李昉等編
廳壁記三
寺監
太常少卿廳壁記一首
鴻臚少卿壁記一首
著作郎壁記一首
秘書郎壁記一首
四門助教壁記一首
府署(街附)
京兆少尹西廳壁記一首
右街副使廳壁記一首
寺監
太常少卿廳壁記獨孤及
太常掌玉帛鍾鼓等威文物以報本乎天地神祗人鬼
(集作鬼作地祗)凡吉凶賓軍嘉之禮唐虞謂之秩宗周謂之宗
伯秦謂之奉常漢謂之太常其掌一也後魏太和十五
年始建少卿官少小也用别二卿大小之序亦猶宗伯
有小宗伯列國有上卿下卿郡有守丞亦謂亞一等以
少參長而佐其成務焉故事自御史中丞給事中中書
舍人遷秩為亞卿者必於是司故官因職雄地以人貴
餘八卿不敢與太常齒廣德中上尤審官注意禮樂其
選也以才能不以資以恩澤不以勞謂李公卿材也是
用超拜公將以忠孝敬慎肅恭神人且懋其官府政令
俾無不恪方議酌前賢之遺塵而損益之乃瞻居壁所
(集作史)記漫滅於是夏五月己丑皆姓而名之使如珠之
貫旴衡指顧儼若對面曰賢者吾得而師之不賢者吾
韋(集作韋是)而絃之賢遠乎哉既進牘然後命博士河南獨
孤及為之志
鴻臚少卿壁記遜逖
鴻臚漢官掌蠻夷歸義者致其饔餼辨其等威在周為
大行人在秦為典客在漢為鴻臚其屬有譯官及郡邸
丞長洎後魏太和中九寺各置少卿兩員掌副卿事亦
由傳稱亞卿書載三少制位或差於伯仲受任同歸於
師長成務贊理擇賢而居即其義也帝唐亮采立政稽
古命官柔服遠人綏厥有衆肅慎來賀渠搜即叙示之
以干羽通之以冠帶允諧是職豈易其人非夫野王之
政理玄成之經術德儒之明識元方之令望則曷由臻
茲蘭陵蕭公朝之俊德觸邪秉憲人之雅重草議為郎
入掌王言出膺方牧帝咨惟允公實來斯且有黃華之
命適表兼人之美乃求舊官守敷陳代遷明授任之有
章示名器之無假自嗣聖已後記於壁焉
著作郎壁記李華
化成天下莫尚乎文文之大司是為國史職在褒貶懲
勸區别昏明故駉牧頌於魯侯祈招諷於椘子史官之
任有述作焉蓋王者之元符生人之極教也昔沮誦(一作)
(諷)倉頡為黃帝史臣文字以異(疑)其來尚矣若南正北
正建于顓頊羲氏和氏命于唐堯更虞夏商代序天地
周官宗伯之屬有太史正歲年以序事小史奠系代辨
昭穆内史受納訪以詔王聽理外史逹書名于四方前
志所載有左史記事或箴王之闕或司過於朝所典不
同其納君於善一也傳曰天子有日官則史逸史伯(疑作)
(史使史偏)是也諸侯有日御則禆竈子韋是也倚相在椘南
史在齊董孤在晉邦司之直也其事舉則三靈不慝其
政息則百度惟危故先王貴之至于漢廷參用周禮太
史公既殁其子遷緘金匱石室之文焉降及東京永平
中特詔班固著作東觀繼其事者楊彪蔡邕由是太史
但掌天文律歴而已小雅寢周聖人生魯道尊而文武
將墜德至而天地不通感於獲麟嘆於與蜡爰制國典
丘明傳之因歴象以正時元假鬼神而討有罪善人勸
焉滛人懼焉百代之英所由用也向若前代闕能文之
史曠記事之官雖舜禹之烈無聞焉有國有家何以直
道而行也魏太和年肇以著作名官為中書屬晉元康
年改隸秘書朝服單衣介幘始親職必選名臣傳歴宋
齊梁陳官品第六元魏高齊周隋秩從五品魏則王沉
以侍中兼之衞凱以尚書帶之至于有晉若史材之美
陳夀自佐郎遷元舅之尊庾亮以中書領宋則徐爰何
承天齊則沈約裴子野梁則陸雲公姚察陳則顧野王
張正見後魏則崔光高允北齊則邢子才魏收周則蘇
亮柳虯隋則虞綽玉邵皆一朝名選也貞觀初詔梁文
昭公鄭文貞公統英儒盛才脩五代史天子親垂筆削
與春秋合符巍巍乎史氏之光耀也因是開館於内别
立史官多以著作郎領帶其職而舊司所掌唯碑誌祭
祀(一作宗祀)之文在焉然以其能綜群言且居百乘出典下
國轉為郎官經緯斯文昭宣有政或上遷秘書少監或
擢拜中書舍人固不易其任也天命元聖降而為唐唐
之建官罔非俊又若虞永興德凾大雅魏侍中才高王
佐鄭吏部絶韻鏘鳴崔司業雄詞飛動皆歴焉今上兼
帝王之極功惣文武之能事思所以比崇軒皥紹美唐
虞潤色乎大猷發明乎皇道問誰獻箴則賓客崔氏問
誰執簡則恒傳(疑)吳公胡諭德遊刃詩騷韋庶子貫珠
今古濟濟多士時惟秉文盛矣哉同風乎雅頌也名岳
已遷别封天柱舊章不改尚列周官登陟蓬萊之峯循
環藏室之奥從容簡貴信君子保明弘道之司歟今大
著作清河崔公名傑天寳三載自秘書郎拜閱天禄之
圖書踐人文之苑囿澡身於三德研慮於六經執謙而
光好善能擇惠風吟於秀水朗月鏡於安流代為元臣
家曰茂緒壯宫室者必鄧林之條幹乎以儒雅之姿從
班蔡之後揮綽令譽逹于清朝則百祿隨之曷其有極
矣先是命官之記不列于齊以華職忝未班與聞前志
拜命之辱敢叙官之守云時天寳七載二月辛亥記
秘書郎壁記權德輿
按六典秘書郎四人從六品常分掌四部書以甲乙丙
丁為之目昔武帝聚天下文籍於廣(文粹作庫非)内謂之中
秘書魏晉之際秘書與中書或分或合故云職近日月
宜居三臺之上丞郎之位(文粹作在)與南宫相亞歴代辨論
與時輕重國初思漢廷延閣之制薄江左貴游之選始
以岑江陵虞永興禇河南迭為之厥後彬彬多文學之
士然則先王之法志官師之訓典九流百代如貫珠然
學與仕皆優而旋相為用者其在茲乎今年春滎陽鄭
君具瞻自涇陽尉丞詔授任鄭君質重而有敏行坦夷
而含明識且令中書相君之令弟也方以結綬滿歲調
於選部言吏資者積三遷而後至今超居之有以見申
恩(文粹作擇賢)審官與怡怡綽綽之道為盡美矣在晉鄭默
中外三閣始刪煩(集作繁)文而朱紫不雜開元初君之王
考穎川府君叔祖刑部府君皆繇禮官博士繼登其任
諸父諸兄或觧巾以司讐校或功次而奉朝請(文粹作或决科)
(而登舘殿)含章筮仕多在於斯猶桓公武公之代為卿士蓋
善於其職而宜之之(文不疊釋之字)義也謂鄙人嘗學舊史能
知書府官業之所繇是俾編次郎位彰施屋壁時貞元
庚辰歲秋九月記
四門助教壁記柳宗元
周人置虞庠于四郊以養國老教冑子祭統曰天子置
(集本文粹作設)四學蓋其制也易傳太初篇曰天子旦入東學
晝入南學夕入西學暮入北學蔡邕引之以定明堂之
位焉大戴禮保傅篇曰帝入東學以貴人(集作仁)入南學
以貴德入西學以貴信(工本作義)入北學以貴(工本作尊)爵賈生
述之以明太子之教焉故曰為大教之官而四學具焉
參明堂之政原大教之極建置之道弘也後魏太和中
立學于四門設(工本作置)助教二十人隋代(工本作氏)始隸於國
子而降置五人皇朝始合于太學又省至三人員位彌
簡其官尤難非儒之通者不列也四門學之制掌國之
上士中士下士凡三等侯伯子男凡四等其子孫之為
胄子者及庶人之子為俊士者使執其業而居其次就
師儒之官以(二本作而)考正焉助教之職佐博士以掌鼓篋
榎椘之政令分其人而教育之其有通經力學者必於
歲之杪升於禮部聽簡試焉課生徒之進退必酌于中
道非博雅莊敬之流固不得臨於是故有去而升於朝
者賀秘書由是為博士歸散騎由是為左拾遺舊制與
(集作以)拾遺為八品清官故必以名實者居於其位貞元
中王化既成經籍少間有司命大學之官頗以為易專
名譽好文章者咸恥為學官至是河東柳立始以前進
士求署茲職天水武儒衡閩中歐陽詹又繼之是歲(集有)
(為字)四門助教凡三人皆文士京師以為異余與立同祖
與武公同升禮部與歐陽生同志於文四門助教署未
嘗紀前人名氏余故為之說(集作記)而由夫三子者始(文粹)
(有乎爾二字)
府署(街附)
京兆少尹西廳壁記權德輿
漢制三輔丞秩六百石至東漢秩千石魏晉為京兆郡
則曰治中至隋則曰司馬又曰贊始(集作治)國家㳂前代
之故冄更其名至開元初命為少尹其員二其品四綱
紀衆務而分貳之上助官師表則之重而佐其慈惠下
董掾史屬城之理而推其功善大積而不撓(集苑作)中行
而有倫和恊輯睦宣明教令非文行政事之全者不得
居之貞元十六年春二月詔弘農楊於陵字逹夫自吏
部郎中蒞其職先是逹夫之佐元侯也四入御史府登
天臺也五為劇曹郎懿文菁華履行直温折中憲令克
勤細大是宜典司名命列侍左右而猶以吏理揚歴於
浩穰之府抑天之愛人俾覆露于轂下耶或姑閱其能
而將大授之耶初西少尹視事之堂大歴中其長黎氏
以勝勢之近取為亭沼故移創於是自後厥官罕備居
之者不推本所代而斯宇寖廢及逹夫之拜未浹日其
僚繼之於是逹夫徵缺員以循舊常弘必葺以辨攸處
用宿其業而脩其方凡所顓督武備廐置刑書紏禁工
徒啓塞三右曹之事大凡天子縣内之理無不贊也無
不抗也稱職者或退其品而選於近侍或進其材而擢
為大吏佐六官分十聮皆其遷次然也(集無也字)以舊記堙
落慮失其傳今斷自大極元年而下列其名氏歲月俾
風來(集作風采)相屬且為故志云
右街副使廳壁記歐陽詹
使有副副之為言繼也其不繼之輔也所以繼其或缺
而又輔其違焉其亦㧾使之務歟皇朝(集無此字)街使之副
其職大矣天子外有六合故内闢六街以逹之彼為庭
除此為堂室欲靜諸外必先諸内乃置使以清之我唐
新典也蓋以警正天衢紏逖王慝領環游式道(集作曷)之
卒專扞陬徼廵(集作循)之令夫京師豪傑英賢(集作俠)之都
會蠻夷戎狄之來萃排輪重足憑衆多撓我防則尸伊
動必由我察則目伊瑕必見繇是九城之中乘避貴負
敬長金玉可拾遺則猶土幼弱可欺遇則如傷出門若
有賓譲路若有神雲興鳥合而無暴自東自西以咸遂
憧憧焉斯焉而能(一作寧)在其中悖悖焉斯焉而謹在其
中六合澄晏六街源之則街使之功副使攸同也貞元
八年上以元舅兵部尚書大金吾濮陽公兼右街使俾
訪忠良以自佐濮陽公先以節行選次以材能擇加之
以更歴因之以故舊得建州别駕前尚衣奉御高陽許
公以聞上素知公名即日召見敷對噐實有符曩聲當
錫紫綬金章於殿庭而允其請濮陽公本官用視茲佐
得人街之政悉以相付公静而敏清而真堅鑰禁樞深
鋤事根不戒而部伍增肅不按而逵陌倍理日出作日
入息三條四出風恬月靜職斯有述公此無怍遷蘄州
别駕副使如故旌其(一作有)勞且籍能也夫跡以行生言
由事立觀公釐斯署之績得國家建斯署之義遂書其
義昭其績為公廳之壁記云其或接公之武踐茲位者
任是既重德亦無輕列公之左雖百氏可也貞元十一
年五月記
文苑英華卷七百九十九
