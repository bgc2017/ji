文苑英華卷二百九十八宋李昉等編
行邁十(館驛附)
館驛八十首
經望湖驛韋鎰
大漠無屯雲孤烽出亂柳前驅白登道顧失飛狐口遥
憶代王城俯臨恒山後纍纍多古墓寂寞為墟久豈不
固金湯終聞擊銅斗交歡初仗信接晏翻貽咎埋寶賊
夫人磨笄傷彼婦功成且行薄義立名不朽莫慎纖微
端其何社稷守身殘國遂亡此立人君醜
竹里館盧象
江南冰不閉山澤氣漸通臘月聞山鳥寒崖見蟄熊柳
林青半合荻笋亂無叢廻首金陵岸依依向北風
剡溪館聞笛丁仙芝
夜久聞羌笛寥(一作寂)寥虛客堂山空響不散溪静曲宜
長草木生邊氣城池逗夕凉虛然異風出髣髴宿平陽
題豫章館崔國輔
楊柳映春江江南轉佳麗吳門綠波裏越國青山際遊
宦常往來津亭暫臨憩驛前蒼石沒浦外湖沙細向晚
宴(疑)且平孤舟同(一作冏)然逝雲留西北客氣歇東南帝
獨有萋萋心誰知怨芳歲
閒齋卧疾行藥至山館稍次湖亭
常建
旬時結隂霖簾外初白日齋沐清病客心魂畏虛室閑
梅(闕)戶明鏡悲舊質同袍四五人何不來問疾行藥
至石壁東風變萌芽主人出門綠小隱湖中花時物堪
獨往春帆宜别家辭君為滄海爛漫從天涯
晚行次苦行館却憶于越舊遊
劉長卿
疋馬風塵色千峯旦暮時遥看落日盡獨向遠山遲故
驛花臨道荒村竹映籬誰憐却廻首步步戀南枝
移使鄂州次峴陽館懷舊居前人
多慙恩未報敢問路何長萬里通秋鴈千峯共夕陽舊
遊成遠道此去更違(集作迷)鄉草露空山裏朝朝滿客裳
使還至(集作自)菱波(集作坡)驛渡溮水作
前人
清川已再涉疲馬共西還何事行人倦終年流水閑孤
煙出廣澤一鳥響空山愁入雲峯裏蒼蒼閉古關
登松江驛樓北望故園前人
淚盡江樓北望歸田園已䧟百重圍平蕪萬里何人去
落日千山空鳥飛孤舟漾漾寒潮小極浦蒼蒼遠樹微
白鷗漁父徒相待未掃攙搶懶息機
北歸次秋浦界清溪館前人
萬嶺(集作里)猿頻斷孤村客暫依鴈過彭蠡暮人向宛陵
稀舊路青山在餘生白首歸漸知行近北不見鷓鴣飛
岳陽舘中望洞庭湖前人
萬古巴邱戍平湖(集作北)此望長問人何淼淼愁暮更蒼
蒼疊浪浮元氣中流沒太陽孤舟有孤客早晚達瀟湘
登金陵臨江樓驛張謂
古戍依重險高樓見五梁山根盤驛道河水浸城墻庭
樹巢鸚鵡園花隱麝香忽然江浦上憶作捕魚郎
登楚州城望驛路十餘里山村竹林相次交映
李嘉祐
十里山村道千峯櫟樹林霜濃竹枝亞歲晚荻花深草
市多樵客漁家足水禽幽居雖可羡無那子牟心
自蘇臺至望亭驛人家盡空春物增思悵然有
作因寄從弟紓
南浦孤蒲覆白蘋東吳黎庶逐黃巾野棠自發空臨水
江燕初歸不見人遠岫(集作樹)依依如送客平田渺渺獨
傷春誰(集作那)堪迴首長洲苑𤇺火連(集作年)年報虜塵
宋州東登望題武陵驛前人
梁宋人稀鳥自啼登艫一望倍含悽白骨半隨河水去
黃雲猶傍郡城低平坡戰地花空落舊苑春田草未齊
明主頻移虎符守幾時行縣向黔黎
題前溪館前人
兩年謫宦在江西舉目雲山要自迷今日始知風土異
潯陽南去鷓鴣啼
宿洞口驛(集作官)錢起
野竹通溪冷泉聲入戶鳴往來人不到寒草上階生
石城館酬王將軍郎士元
誰能繡衣客肯駐木蘭舟連鴈沙邊至孤城江上秋歸
帆背南浦楚塞入西樓何處看離思滄波日夜流
登鍾山館耿韋
疋馬宜春路蕭條背館心澗花寒夕雨潭水黑朝林野
市魚塩隘江村竹葦深子規何處發青樹滿高岑
雲陽館與韓申卿宿别司空曙
故人江海别幾度隔山川乍見翻疑夢悲歡(一作相悲)各問
年孤燈寒照雨湿竹暗浮烟更有明朝恨離杯惜共傳
題江陵臨沙驛樓前人
江天清更愁風柳入江樓鴈惜楚山晩蟬知秦樹秋凄
凉多獨醉零落半同遊豈復平生意蒼然蘭杜洲
自平陽館赴郡暢當
晨興平陽館見月沉江水溶溶山霧披肅肅沙鷺起奉
恩謬符竹伏軾省頑鄙何當施教化愧迎小郡吏寥落
火耕俗征途青冥裏德綏及吾民不德將鹿矣擒奸非
性能多愍會衰齒恭承共理詔恒懼墜諸地
宿荆溪館呈丘義興嚴維
失落荆溪上依仁忽暝投長橋今夜月陽羡古時州野
燒明山郭寒更出縣樓先生能舘我何事五湖遊
襄武館遊眺韋應物
州民知禮讓訟簡得遨遊高亭憑古地山川當暮秋是
時秔稻熟西望盡田(一作平)疇仰恩慙政拙念勞喜歲收
淡泊風景晏繚繞雲樹幽節往情惻惻天高思悠悠嘉
賓幸得集芳樽始淹留還希習池賞聊以駐鳴騶
自蒲塘驛廻駕經歴山水前人
館宿風雨滯始晴行蓋轉潯陽山水多草木俱紛衍﨑
嶇緣碧澗蒼翠踐苔蘚高樹夾浮流(集作湲)崩石横隂巘
野杏依寒折餘雲冐嵐淺性愜形豈勞境殊路遺緬憶
昔終南下佳遊亦屢展時禽下流暮紛思何由遣
除夜宿石橋驛(巳見一百五十八卷)戴叔倫
彭婆館逢韋判官使還前人
受辭分路遠會府見君稀雨雪經年去軒車此日歸暮
春愁見(一作更)别久客順相依寂寞伊川上楊花空自飛
寓居武丁館陳存
暑雨䬃巳過凉飈觸幽襟寓(一作嘘)舘無喧塵綠槐多晝
隂俯視古苔積仰聆早蝉吟放卷一長想閉門千里心
清溪館作前人
指途清溪裏左右唯深林雲蔽望鄉處雨愁為客心遇
人多物役聽鳥時幽音何必滄浪水庶兹浣塵襟
宿北樂館陳閏
欲眠不眠夜深淺越鳥一聲空山遠庭木蕭蕭落葉時
溪聲雨聲聽不辨溪流潺濕雨習習燈影山光滿忩入
棟裏不知渾是雲曉來但覺衣裳湿
喜皇甫大夫同宿大梁驛釋清江
江頭旌旆去花外卷簾空夜色臨城月春聲渡水風也
知行李别暫喜話言同若問廬山事終身愧遠公
酬姚補闕南仲雲溪館中戱題隨書見寄
前人
寺溪臨使府風景借仁祠補衮周官貴能名漢主思卧
雲知獨處望月憶同時忽枉緘中贈瓊瑶滿手持
宿新安江深渡館寄鄭州王使君
朱長文
霜飛十月中摇落衆山空孤舘閉寒水大江生夜風賦
詩情有憶沈約在關東
題嘉陵驛武元衡
悠悠風旆繞山川山驛空濛雨似煙路半嘉陵頭已白
蜀門西更上(集作上更)青天
病中赴袁州次香館楊衡
病輿憩上舘繚繞向山隅荒葛漫欹壁幽禽啄朽株力
微怯升䧏意欲結踟蹰誰能挹香水一為濯煩紆
小江驛送陸侍御歸湖上山陳羽
鶴唳天邊秋水空荻花蘆葉起西風今夜渡江何處宿
會稽山在月明中
秋日送客至潛水驛劉禹錫
候吏立沙際田家連竹溪神祠社日鼓茅屋午時雞雀
噪晩禾地蝶飛秋草畦驛樓宫樹(集作榭)近疲馬再三
嘶
元和甲午歲詔書盡徵江湘逐客余自武陵祗
召赴京宿于都亭有懷續來諸君子
前人
雲雨江湖(集作湘)起卧龍武陵樵客躡仙蹤十年楚水楓
林下今夜初聞長樂鍾
三鄉驛樓伏覩玄宗望女几山詩小臣斐然有
感前人
開元天子萬年足唯惜當時光景促三鄉陌上望仙山
歸作霓裳羽衣曲僊心從此在瑶池三清八景相追隨
天上忽乘白雲去世間空有秋風辭
宿江館(集作塩江驛)張籍
楚驛南渡口夜深來客稀月明見潮上江靜覺鷗飛旅
宿今巳遠此行猶未歸離家久無信又聽搗衣寒
題褒城驛元楨(見集本)
嚴秦修此驛兼漲驛前池已種萬竿竹又(一作更)栽千樹
梨四年三月半新笋晩花(一作牡丹)時悵望(一作思向)東川去等
閑題作詩(一作隅然題作詩)
望亭驛酬别周判官白居易
何事出長洲連宵飲不休醒應難作别歡漸少於愁燈
火穿村市笙歌上驛樓何言五十里巳不屬蘇州
早發楚城驛前人
過雨塵埃滅緣江道徑平月乘殘夜出人趁早凉行寂
歴閑吟動冥濛暗思生荷塘翻露氣稻隴瀉泉聲宿犬
聞鈴起栖禽見火驚朧朧烟樹色十里始天明
宿揚州水館李紳
舟依淺浦(一作岸)參差合橋映晴虹上下連輕檝過時摇
水月遠燈繁處隔秋煙却思海嶠還悽歎近涉江濤更
凛然閑凭欄干指星漢尚疑軒蓋在樓船
宿孤館賈島
落日投春戍愁生為客途春山晴(集作寒)後綠江月夜深
(集作來)孤橘樹千株在漁家一半無自知風水净舟繫岸
邊蘆
泥陽館前人
客愁何併起暮送故人回廢館秋螢出空城寒雨來夕
隂飄白露樹影掃青苔獨坐離容慘孤燈照不開
題青雲館杜牧
虬蟠千仞劇羊腸天府由來百二強四皓有芝輕漢祖
張儀無地與懷王雲連帳影蘿隂合(一作近)枕繞泉聲客
夢凉深處會容高尚者水苖三頃百株桑
冬日五湖(集作浪)館水亭懷别
蘆荻花多觸處飛遊登(集作獨凭)虚檻雨微微寒林葉落鳥
巢出古渡風(集作浪)高漁艇稀雲抱四山終日在草荒三
徑幾時歸江城向晩西流急(集作暝東風急)無限鄉心(集作一半鄉愁)
聞搗衣
商山富春(集作水)驛(驛本名與陽諫同姓名因此改為富沙驛)
前人
益戅猶來未覺賢終湏南去吊湘川當時物議朱雲小
後代聲華白日懸邪佞每思當面唾清貧長欠一杯錢
驛名不合輕移改留警朝天者惕然
和野人殷潜之(一作夫)題籌筆驛
前人
三吳裂婺女九錫獄孤兒覇主業未半本朝心是誰永
安宫受詔籌筆驛沈思畫地乾坤在濡毫勝負知艱難
同草創得失計毫釐寂默經千慮分明混一期川流縈
智思山聳助扶持慷慨匡時略從容問罪師褒中秋鼓
角渭曲晩旌旗仗義懸無敵鳴攻故(集作固)有詞若非天
奪去豈復虜(集作慮)能支子夜星纔落鴻毛鼎便(一作漸)移
郵亭世自換白日事長垂何處躬耕者猶題殄瘁詩
宿黃花館楊發
孤舘蕭條槐葉稀暮蟬聲隔水聲微年年為客路無盡
日日送人身未歸何處迷鴻離浦月誰家愁婦搗霜衣
夜深不卧簾猶捲數點殘螢入戶飛
行次潼關驛逢魏扶東歸(巳見二百十八卷)
許渾
宿望亭驛却寄蘇州同遊前人
候館人稀夜更長姑蘇臺遠樹蒼蒼江湖潮落高樓迥
河漢秋歸廣簟凉月轉碧梧移鵲影露低紅草(集作夜)濕
螢光西園時思應無限(集作詩侣應多思)莫醉笙歌掩畫堂
秋晩題雲陽驛西亭蓮池前人
心憶蓮池秉燭遊葉殘花敗尚維舟煙開翠扇清風晩
水泛紅衣白露秋神女暫來雲易散仙娥初去月難留
空懷遠道無時贈醉倚西欄盡日愁
題白馬驛薛逢
晩麥芒乾風似秋旅人方作蜀門遊家山漸隔梁山遠
客路長依漢水流滿壁存亡俱是夢百年榮辱盡堪愁
胸中憤氣文難遣強指豐碑哭武侯
題籌筆驛前人
天地三分魏蜀吳武侯倔起贊訏謨身依豪傑傾心術
目對雲山演陣圖赤伏運衰功莫就皇綱力振命先徂
出師表上留遺恨猶自千年激壯夫
過馬嵬驛温庭筠
穆滿曾為物外遊六龍經此暫淹留返魂無驗青煙滅
埋血空成(集作生)碧草愁香輦無(集作却)歸長樂殿曉鍾還
下景陽樓甘泉不得(集作復)重相見誰道文成是故侯
題望苑驛(東有馬嵬驛西有相思樹)前人
弱柳千條杏一枝半含春雨半垂絲景陽寒井人難到
(一作見)長樂晨鍾曉(集作鳥)自知花影幾年(集作至今)通博望樹
名何世(集作從此)號相思至今(集作分明)十二樓前月不向西陵
照戚(集作盛)姬
此詩第三百二十七卷英華誤作題端正樹詩詳
載後注
題松江驛方干
便向中流出太陽兼疑大岸逼浮桑門前(一作樹閒)白道通
丹闕浪裏青山占幾鄉帆勢落斜依浦溆鍾聲斷續在
滄茫古今悉不知天意偏把雲霞媚一方
平望驛張祐
一𣲖吳興水西來此驛分路遥輕幾日身去是孤雲雨
氣朝忙蟻雷聲夜聚蚊何堪秋草色到處重離羣
洞庭南館前人
一逕逗霜林朱欄遶碧岑地盤雲夢角山鎮洞庭心樹
白看烟起沙紅見日沉還因此悲屈惆悵又行吟
濠州水館前人
高閣去煩燠客心遂安舒清流中浴鳥白石下遊魚秋
樹色凋翠夜橋聲梟虚南軒更何待坐見玉蟾蜍
題弋陽館前人
一葉飄然下弋陽殘霞昏日樹蒼蒼葛溪(弋陽别名)漫淬干
將劒却是猿聲斷客腸
泊鳬磯江館趙嘏
風雪晴來歲欲除孤舟晚下意何如月當軒色湖平後
鴈斷雲聲夜起初傍晩管絃何處靜犯寒楊柳遶津疎
三間茅屋東溪上歸去生涯竹與書
發青山館前人
鳬鷖聲暖野塘春鞍馬風高驛路塵一宿青山又湏去
古來難得是閑人
仙娥驛前人
谿上郵亭氣早秋樹邊溪色遶床流行人亦羡郵亭吏
住向此中今白頭
題嘉秦驛薛能
盡室可招魂蠻餘出蜀門雹凉隨雨氣江熱傍山根蚕
月繅絲路農時碌碡村干將磨欲盡無位可酬恩
題嘉陵江驛前人
江濤千疊閣千層銜尾相隨盡室登稠樹蔽山聞杜宇
午煙曛日食嘉陵頻題石上程多破暫歇泉邊起不能
如此幸非名利切益州來日合攜僧
下第後夷門乘舟至永城驛題
前人
秋賦春還計盡違自知身是拙求知唯思曠海無休日
(一作處)忽喜孤舟似去時連夜一程兼汴宋夾隄千柳雜
唐隋從來此恨皆前達敢負吾君作楚詞
淛河館(集作暮春山行田家歇馬)李郢
西濕菰蒲斜日明茅厨煑蠒棹車聲青蛇上竹一種色
黃蝶(集作燭)隔溪無限情何處樵漁將遠餉故田園土憶
春耕千峰萬瀨(集作靄)水潏潏羸馬此中愁獨行
興州江館鄭谷
向蜀還秦計未成寒蛩一夜遶床鳴愁眠不穩孤燈盡
坐聽嘉陵江水聲
宿山驛張蠙
驛在千峯裏寒宵獨此身古墳時見火荒壁悄無隣月
白翻驚鳥雲閒欲就人秪應明日鬢更有老相親
經荒驛前人
古驛成幽境雲蘿隔四隣夜燈移宿鳥秋雨禁行人廢
巷荆叢合荒庭虎迹新昔年經此地終日是紅塵
春日過夀安山館羅鄴
舊國多將泉石親西遊愛此拂行塵簾開山色離亭午
步入香松别島春誰肯暫安耕釣地相逢謾嘆路岐身
歸期不及桃花水江上何人繪雪鱗
宿彭蠡館羅隠
孤館少行旅解鞍增别愁遠山矜薄暮高柳怯清秋病
裏見時態醉中思舊遊所懷今巳矣何必恨東流
宿荆州江陵驛前人
西遊象闕愧知音東下荆溪稱越吟風動芰荷香四散
月高(集作明)樓閣影相侵閒欹别枕千般夢醉送征帆萬
里心薜荔衣裳木蘭檝異時煙雨好追尋
籌筆驛前人
抛擲南陽為主憂北征東討盡良籌時來天地雖同力
運去英雄不自由千里山河輕孺子兩朝冠劒恨譙周
唯餘岩下多情水猶解年年傍驛流
蓮塘驛前人
蓮塘館東初日明蓮塘館西行人行隔林啼鳥似相應
當路好花疑有情一夢不湏追往事數杯猶可慰勞生
莫言來去只如此君看鬢邊霜幾莖
商於驛樓東望有感前人
山川去接漢江東曾伴隋侯醉此中歌繞夜梁珠宛轉
舞嬌春席雪朦朧棠遺善政隂猶在薤送哀聲事巳空
惆悵知音難得見(集作䰟難得)兩行清淚白楊風
秋日泊平望驛寄太常裴郎中
前人
蘋洲重到杳難期西倚郵亭憶住時北海樽中長(集作常)
有酒東陽樓上獨(集作豈)無詩地清早負生靈望官重方
升禮樂司聞說江南舊歌曲至今猶自唱吳姬
文苑英華卷二百九十八
