文苑英華卷六百八十三宋李昉等編
邊防中
為高僕射與司馬消難書一首
為李密移郡縣書一首
為李密與袁子幹書一首
報竇建德書一首
諫曹仁師出軍書一首
為高僕射與司馬消難書盧思道
名曰一成雲雨冄歴炎凉引領南望勞眷無已歲暮寒
重想比勝宜羇泊水鄉無乃勤悴公居齊室家實元勲
後入周朝爵窮上等富貴榮名時無與二西征南逝(一作)
(遊)蓋不獲巳且聖主敬於恩舊情期欵到背冰之始曲
憲申恩公之妻孥一無所問行李往來想宜知悉陳氏
背盟負約事非一緒所以爰詔大將軍恭行天罰靈旗
電掃師次江陽延首金陵但增翹注昔龐萌重獲漢主
宥其深辜魏洽(張邰歸曹操魏洽未詳)冄歸曹王棄其大眚惜其
才也今古如一醉飽之過願不自疑兼齊氏王姬宛然
在室諸子陸陸如何易忘門生故吏遍於京輔舊友密
親擊鍾鼎食萬里飄然音塵不嗣眷言及此伊何可懷
今元戎啓行易為去就承眷有素敢布腹心若使䨇舠
浮渡三叛獲俘函首長安悔無及也
為李密移郡縣書(已見六百四十六卷)祖君彦
為李密與袁子幹書
久藉英風未由披覧其為眷佇夢想增勞寒勢轉嚴比
當清吉久事昏朝無乃勤悴夫福善禍滛實上天之常
道兼弱攻昧往哲之成規自昏狂嗣位棄德崇姦疲苦
生民塗炭天下是以暴骨滿於原野積惡比於丘山莫
不奮白旄而誅獨夫仗朱旗而勦二世孤為海内豪傑
共推盟主百萬義師大會河洛因苦秦之衆乘厭紂之
機共救蒼生大造區夏振兹長策濟此横流義勇如雲
林合響應東窮海岱南徹江淮三分宇宙二為我有公
早發風雲之志獨宣王佐之才理追寇鄧之名當慕韓
彭之氣何乃頓為殘賊迷復成凶竭力昏亂之朝盡節
危亡之國同扶累卵如坐積薪静言思之可為長歎秦
則楊熊李由並從顯戮晉則苟晞王浚悉見殱亡詎若
微子去殷伊生歸亳擅榮寵於當年傳功名於後代知
公素有赤誠思來歸義見機而作不容淹久今授公上
柱國東平公告身随送至宜檢納脫更遲疑必為人制
王世充自守西洛前後四度摧剪死在朝夕翹足可見
薛雄比從涿郡欲赴黎陽竇建德逆往邀擊隻輪無返
公之羸卒其數非多北顧西瞻何所憑頼然白馬之津
諸軍雲合船車下粟艫艦相尋足食足兵如貔如虎四
面攻圍千里援絶地不可入天不可登兵戈一臨何處
迯死吉凶二理幸自圖之故遣使指令宣德意
報竇建德書唐太宗
雲霧不披山河在望企余之歎良用興懷鄭息有違齊
楚交絶自遠勞師旅當甚疲敝國家與彼本與仇隙彼
之於我未始猜嫌往者趙魏諸藩皇風久扇恒衛之地
素為我有足下首為寇亂屢來侵奪但以淮安喪師責
躬由巳公主飄寓歸寧本朝並得保宥危亡負荷大惠
親隣之好昭然著眀雖則俘若王官前(欵作翦左傳翦我羈馬)同
羈馬既懷坦蕩曾無蔕芥庶此冠盖相望輶軒繼軌引
弭兵之義敦方穆之期如何言不由衷翻懷慝怨無名
之舉遽發危機背德之蹤遂為戎首吁可怪也良深歎
息王世充滔天猾夏自貽伊戚舋毒三川(一作自貽伊舋毒被三川)
腥聞四國皇情軫慮哀彼黎元推轂投柯申兹弔伐走
以不武奉遵朝寄自揚旌河洛結壘伊瀍拯弊除凶屢
摧羣醜其餘渠魁危䠞獨保孤城重圍巳合自知淪敗
苟延朝夕之命空為衒誘之言其濟惡反善雷同寇逆
適所以心同覇楚若非國家膺圖受籙剪暴除凶亦當
并吞東夏自稱西伯足下豈不屈膝稽首著在前聞飾
智詭詞以分謗亂渝盟背惠職此之由又世充與足下
舊稱和好中塗翻覆罕能結誠遣使頻說匈奴(一作結好)欲
令侵伐冀土外欺内忌唯利是圖居安尚不自存處危
何力之有决(疑)今糧儲整竭帑藏空虚折骸莫弩命懸
晷刻足下欲以三軍之衆仰哺他人千金之資坐求外
費理殊畫餅未見其宜足下前者殉地屠城親至東境
孟海公歴時抗禦未即從順頻令告急請我師救見逼
求和(一作知)義所不取是以案兵辭使恩全世充又我國
家不遑及遠海公援絶方歸執事假我風雲差無負德
縈(一作縈下)諸州隣近東鄙以足下風牛罕及停戍靡戒農
居安堵未相猜貳所以曹公兵前並追足下乘我無虞
之城貪冐尋常之地進無投迹之所退有迷據之色誰
為計者良非上筭比者漳滏喪沒既往不追河濟傾淪
成事誰咎今乃過相陵侮方深起難所以故到成臯佇
承來旨昨者前茅警路候騎啓行乃與足下中途相遇
旌麾未列鋒鏑暫交彼之士馬自相騰踐郊勞之儀遂
爽犒師之禮未通雖則為彼禍先能無懷愧國家夷兇
撥亂唯以匡時濟俗不欲窮民極武專任甲兵故蓄銳
停師冀聞擇善可否之事幸速圖之若不獲命終為怨
府雄夫奮其智勇猛士發其餘怒諸軍霧合指日風驅
屬&KR1060;鞬於中野縱矢鏑之餘費燎原覆醢雖悔難追必
然(一作欲)繼好息民更敦前好况兵交使往遲覧還音
諫曹仁師出軍書陳子昂
臣伏見詔書發懷遠軍令郎將曹仁師部(集作訊)勒以征
匈醜臣聞古之天子方建大禮必先振兵釋旅以告成
功故漢孝武皇帝將封禪乃徵精卒十萬北廵朔方略
地而還此盖遵古先哲王之禮也今神皇陛下應天受
籙將欲郊祭天地廵拜河洛建眀堂朝萬國斯邁古之
盛禮也誠合式遵舊典耀武塞上畢境而還恐(恐集作臣猶慮)
曹仁師未識典禮肆兵長驅窮極砂磧不恤士馬專以
務得為利不以全兵為上今朝廷百僚雖有疑者無敢
言之臣誠愚昧不識忌諱曾聞亊君之道所貴盡心心
以為非安可不言臣料仁師到雲内城發兵之日合至
九月初到突利城廻兵之日合至十月初胡地隆冬草
枯泉涸南中士馬不耐郊寒計仁師所將之馬從靈州
常所發之處却廽到雲内城巳行四千餘里雲内城中
又先未支度馬既疲瘦經冬無粟以臣愚筭十不存五
紫蒙之軍類例相似且仁師此行計遲發速至於應會
不甚精備以臣計料恐未成功脫若功未克成士馬先
喪盡中土求市卒又難得且自古與匈奴戰非士馬相
資不可臣恐馬既虚用致盡賊又竄遠未平但慮後之
謀臣悔於今亊且古來絶漠多喪士馬非臣抑(疑)度輙
陳聞昔漢室以衞青出塞是時漢馬三十萬疋旋師之
日馬唯餘四萬十四年不得事匈奴盖由此也臣願陛
下考驗前古收臣愚誠望與三公大臣審更詳議
文苑英華卷六百八十三
