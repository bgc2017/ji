文苑英華卷五百三十宋李昉等編
商賈門十八道
貨有滯於人用判一道買賣不和判一道
均市判一道犯憲罰判一道
斷錦繡判一道市賈為胡貨判一道
鬻繒不利度木為業判一道
陶人判一道旊人判一道
行人供濫物判一道和市給價判一道
於市驚衆判一道水石類銀判一道
熟羌市易判一道真臘國人市馬判一道
避市籍判一道率家屬籍名田判一道
稅商判一道
貨有滯於人用判
貨有滯於人用者甲不時而買請賒之所由不與云不
過旬日勒從其主云已從其有司
對
貨有廢居政惟通變以收以歛實著於周經或與或求
蓋存乎易象苟罔率厥典則其誰曰然伊甲者何不時
而買屬蘋蘩有薦霜露盈懷家廹屢空曷求仁者之粟
國崇救乏爰假所由之貨理宜給茲稽市遵彼貿遷期
不過旬將貧窶之是恤勒夫從主豈出納而為吝異乎市
吏孰曰均官且濟俗利人操贏善貸誠為體國之要亦
取隨時之宜如存理而無傷何餙詞而不與遂使開倉
長孺徒歸美於漢庭餼粟子皮獨垂芳於鄭志請辨而
以授無質以為疑仍旌泉府之規用徵國服之息儻從
愚見庶為式臧
買賣不和判
乙買賣不和鄣固以取財科杖罪郡以盜論乙並不伏
對
必藉美言爰資善價化其小大是等精粗乙之蚩蚩參
市為業取諸噬嗑乃競錐刀既不我虞遂成爾詐惑亂
為意高下在心覽文惠之書漏略豈宜免罪披蕭何之
律鄣固安得無辜縣吏守文加杖刑而為當郡僚無智
寧以盜而深疑請據明文斯為適理
均市判
乙以赤金稽市為業
對
(闕)
犯憲罰判
(闕)
對
分地而經立儀三市陳政以禁會商百族雖負販而有
尊故質劑以結信莫不同其度量别以精麤荒禮無征
珪璋不鬻君平閱隠取給成都之錢漢武沉魂即覩茂
陵之椀甲託茲闤闠徇彼盈虚耀邊鄙以為心雜良楛
而成務稱無二賈未偶迹於神仙坐陷三章遂沉名於
罪網至若憲罰徇罰中刑小刑既分夥於旗亭固非繆
於圜土主司董訓未盡甄明舉而罰之雖則罪人斯得
哀而喜也有爽惟刑恤哉且播肆之條誠其過矣示衆
人之譴無乃重乎在甲薄言均腊肉之遇毒主司苛政
實刺骨而成冤復即命渝改之為貴義不可辱事當小
懲宜麗本愆用申典正
斷錦繡判
河南府凖勑斷錦繡違式之物遂并斷布帛精麤之異
者市胥訴云妨商旅御史劾府擾人
對
詢于國章經綸有序思我王度軌物無愆苟不率常職
司是舉翼翼京邑作式四方固當棄華敦素亦以提綱
正物欲使錐刀之末濟人不競精粗之制周經是法蓋
以事屬公家使之無爽杜其不軌理亦何乖然市胥以
妨商薄言御史以擾人致劾隨時之義抑即有之經邦
大體宜從府見
市賈為胡貨判
甲為市賈為胡貨物有犯禁者大理以闌出邊關論罪
至死刑部覆云賈人不知法以誤論罪免死從贖
對
貨以貿遷日中為市化能柔遠天下通商爰詰犯禁之
人以明有截之制矧惟(一作惟茲)市賈實主販夫競彼錐刀
當展誡而平肆取諸噬嗑方易有而均無既泉布之攸
歸何器用之或異梯山欵塞胡虜初喜其來王懷寳越
鄉周官方驗其不物事既告於邊吏罪方書於賈人且
觀爾實來則銀錢是入既按其闌出何璽節無憑舉貨
既麗於司關附刑當置於圜土一成定法理官可貸其
全生三宥是思憲部宜允於從贖
鬻繒不利度木為業判
丙鬻繒不利度木為業鄰告惰農
對
利百變法工十易器地平天成罔爾降格為農服賈厥
道何常丙市井其心負販為業以貧求富則農不及工
朝盈夕虚乃末勝於本提緗入肆見無利於冰紈操斧
登山更求材於霜刃去彼取此亦以有之在於四人於
時(一作時則)度木顧惟遷貨何必守株鄰人有言告者非是
陶人判
市稱陶旊者髺(音刮)墾薜(卜革切)曓(音剥)
對
惟彼陶者為藝之卑讀邃古之書豈工埏埴異河濱之
迹顧學陶匏智不逮於挈瓶心未忘於抱甕莫遇林宗
之賞詎為顔闔之逃髺墾若茲姦巧逾露合懲虚噐以
肅旗亭
旊人判
甲為旊人鬻髺墾薜曓之器於市人告違禁科之不伏
對
百族萬商會日中之市範金合土利天下之人是以陶
器必良誡其渝濫用器乖度非所貿遷甲畎畆編甿陶
旊作業郊泉歸壤已復志於千秋涇水非臨自餘泥(一作)
(淤)於數斗不作無益未見存誠罔守爾典旋彰矯迹濫
居闤闠之地豈成埏埴之功鬻斯薜曓眩乃邊鄙臨財
作偽嗟日拙以成勞於義且忘喻雲浮而何取遂使漆
園傲吏無任扣歌潁隂逸人難從抱汲同射鮒於井谷
敝甕斯聞疑飲馬於重丘毁瓶攸在守不假噐雖將智
者之謀灌若漏巵終匪居人之用不軌不物既為亂正
之流刑期無刑難從緩刑之義
行人供濫物判
官市納帙行人將濫物供所由揀退云被頡頏不伏却
領
對
四人異業百工居次事有資於軍國理無隔於纖微納
帙所成多慙美質緝叢殘於鴛綺同衆製於狐裘行因
針縷之工坐得烟霞之迹雖遠殊於法物遂有入於官
湏但物異新成幸非科作論市唯應見物論濫寧可别
求物既不任供官退亦何成頡頏不伏却領仍事薄言
豈可加刑終希理遣
和市給價判
和市緒帶凖法合即給價直少府監以稍入供之
對
聖人有作鬱為令典車服禮噐貴賤有班文物彩章高
下無濫我君開運朝儀式序敦樸素之風無虚麗之餙
錦文不鬻於肆冠珮必加於賢而鞶厲沓光事華往來
鑾蕤靄飾理煥前古瞻彼緒帶有標令則官所云市法
乃酧傭盍亦采均輸之餘濟鹽鐡之潤焉可減兹稍廪
以虚國財静言所司或匪通論
於市驚衆判
乙於市驚衆擾亂
對
日中為市天下攸集貿絲抱布虚往實來士馬星繁寳
貨山積君平卜肆推步自資相如酒筵朝夕牟利乙識
非賢逹情昧憲章闤闠少游未見閱書之美旗亭之下
自貽恐衆之愆一等事源不可開恕三尺律令請寘嚴
科
水石類銀判
嶺南村洞間百姓水石大小類銀因忿争打戾按察使
科由縣令罪訴云因市易不伏
對
閩甌地隔粤嶠天嶮五隣為里辨方言之異華三品稱
金徵土物之惟錯禮不變俗市貴從宜貿遷海壖集朝
夕於泉寳交易嶺徼得關石於他山義在隨時更法於
易弊各得其所和均於類銀既來謀於我人有殊抱布
俄必事於彼衆暫似遺錢打戾為嫌窒惕興訟軺軒按
罪瞻繡服之增華邑宰移風聽琴堂而未静寘之於理
孰謂非宜
熟羌市易判
當州熟羌十月來導江縣市易按察使科彭州刺史罪
訴云並蠶岸外不伏
對
當州導江山川雖間貿絲抱布來往是常矧今赤羽開
元黃旗啟聖布堯心於萬國復禹迹於九州書等同文
車無異軌雖夷夏殊俗而交易何妨趙璧尚入秦庭楚
材猶歸晉用使人志清天下望重星軒標(一作膺)鐡柱之
嚴班握金龍之使節未聞從善翻見求瑕鳥隼為旟有
虧於正直鷹鸇逐雀稍涉於煩苛事不可詢期乎勿用
真臘國人市馬判
真臘國人來云於峯州市馬御史科安南都護罪訴云
為相知捉搦陸路不伏
對
惟德動天無遠不届北極燭龍之國屈膝稱臣南窮火
鼠之鄉傾心向(一作慕)化眷茲真臘早挹淳風自昔雷同
由來霧集豈假鑄銅之力無勞刻石之銘所以來往邊
州市馬峯部論其由緒未乖從有之方驗以逗留豈爽
求無之道御史職惟激濁志在揚清疑彼姦非欲嬰羅
網都護為相知捉搦先有禀承濫投一面之科寧杜三
緘之口向若邊烽變擾論情不可免辜今既市馬往來
據理難書厥罪御史科結有謝於彈珠都護有詞無慙
於辨璧宜依薄訴用叶通途
避市籍判
大理稱人多避市籍遠役自陷於圜土所以每年旨條
别有處分不得如律若依旨則此刑將措若依法則無
以代更請省定
對
禆販所興聞乎往代入四人之伍隸九市之籍邪贏所
尚錐刀必争曾不昏於作勞從乘時以射利故漢之定
法禁其未滛秦之設規謫以邊戌發號施令豈徒然哉
且民(唐諱)者曰甿懵夫立理避要荒之征役棄父母之版
圖雖欲利於飄蓬終見陷於圜土國家罪惟寧失德存
好生濟寬猛於隨時審科條於庶慎大哉至化刑措其
宜但能峻以隄防明其教令則有符古之道無遺(一作其)
代之更政在養民(唐諱)何湏如律
率家屬籍名田判
甲於鄉里率家屬籍名田乙告甲是賈人犯令没入田
甲訴云無市籍不伏
對
道設彛倫用和萬物法垂禮典以制四人故版築隄防
各順流而取濟導逹群品咸徇義以取功甲本是市徒
早馳聲於鮑魚之肆更率家屬復求潤於龍鱗之田廣
事兼并以取浮雲之利專行欺詐曾無多露之嫌商賈
蓋藏已聞辜於漢律籍書携貳詎免咎於湯羅乙告没
田自得埋梧之術甲云不伏猶迷食椹之思此而不科
刑章徒設請援明法用静姦流
稅商判
乙為吏請稅商以勸農或云稅重時物倍貴則商不失
利人受其弊
對
食哉人時農乃國本受利班爵必資敦勸苟昧茲道其
惟謬官乙隨牒下車彈冠蒞職蠢茲商賈嗟彼耕桑苟
征稅之匪差則黎甿之獲乂况鬻良雜楛豈販夫之可
矜霑體塗足實農人之是愍故可經其壟畆重以郛㕓
將趨本而棄末杜惟利而是視所以時入芻藁歲課田
租人必樂康俗寧凋瘵類信臣之仕漢姑正溝塍殊晏
嬰之相齊爰知屨踊必若誅求無度杼軸其空乃利晉
以闕秦是瘠魯而肥把或云之訟今則未詳停入摭實
式將丕蔽
文苑英華卷五百三十
