文苑英華卷六百四宋李昉等編
請致仕二(謝表附)
告老乞致仕表一首
請致仕侍親表四首
請致仕表四首
謝恩勑許致仕表一首
代崔公授袐書監致仕謝表一首
為蕭太師謝致仕表一首
謝分司表一首
告老乞致仕表宋璟(開元二十年)
臣璟言臣聞力不足者老則更衰心無主者疾而尤廢
臣昔聞其語今驗諸身况且兼之何能為也臣拔自幽
介欽屬聖明才不逮人藝非經國徒以久從驅策歴參
試用命偶時來榮因歲積遂得再昇台座三入冡司進
階開府增邑大郡所更中外已紊彛章逮居端揆尤竊
(一作叨)右職何者丞相官司之長任重昔時愚(一作微)臣衰
朽之餘用慙他日位則逾盛人則浸微盡知其然何居
而可頃所以(二字一作者)僶俛從政蒼黃不言實懷覆載之
德冀竭㳙塵之效今積羸成憊沉痾(一作痼)莫瘳耳目更
昏手足多廢顧將隕越寧遂宿心安可苟徇大名仍尸
重禄且留章綬不(一作未)上闕庭儀刑此乖禮法何設伏
惟陛下探(一作選)能以授為官而擇察臣之有詞矜臣之
不逮使得罷歸私室養疾衡門上弭官謗下知死所則
歸全之望獲在愚臣養老之恩成於聖代日暮途遠天
高聽卑瞻望軒墀大深感戀臣比(一作此)伏枕不堪詣闕
無任誠懇之至謹遣男朝請大夫行起居郎渾於朝堂
奉表陳乞以聞
請致仕侍親表敬讓
臣某言臣聞事君事親率由之道斯一為臣為子資敬
之途無二臣實不才累昇榮級徒以家承勳舊地分茅
土寵命優渥寔此之由非臣妄庸所堪奬拔臣未登壮
歲乾蔭先傾逮于強仕母氏為育欣欣而就禄者希禄
養之及親也臣雖愚鄙妄佩朝簮臣母王夙侍巾櫛久
經憂苦一纏風疾二十餘年今秋已來所苦增劇板輿
周覽近在於家園綵服承歡久違於膝下臣謬居藩佐
累變炎凉瞻望庭闈五情紆結雖王臣蹇蹇匪躬之故
而孝道蒸蒸因心罔極伏惟陛下聖明統業孝理天下
文軌同於八荒德教加於百姓况臣沐浴皇化差池班
列塵忝滋久臣復何言臣兄弟之中臣又居長五起三
省是臣微志視膳嘗藥非臣而誰臣之愚誠天地神袛
所共照鑒伏乞天恩少留哀察臣請解所職侍養京都
冀烏鳥之情俯遂終食犬馬之報希酬萬一臣雖死之
日猶生之年無任倥偬(一作惶悃)廹切之至
請致仕侍親表拓䟦興宗(天寳中)
臣某言臣聞懷禄者恥於冐進事親者貴在及時苟貪
非分之榮何報所生之德臣興宗中謝伏奉某月日勑
許臣入京覲省者臣母譙郡太夫人曹氏今八十有四
一遭風疾倍加羸惙臣之戰灼罔知攸從然曹氏有臣
更無他子臣纔齠齓父已背亡守志偏棲鍾情善訓恩
深徙宅慈過折葼孤危相保臣得成立蕃夷賤末久荷
國恩磨鈍策疲已歴三紀腰金拖紫四昇八命每慙禄
厚慮臣身災况老親在堂迫於衰疾而更晨昏有闕尸
素無厭碩鼠貽刺林烏不若尚參朝列心豈遑安特乞
停官許從歸侍則藜藿之養子道獲申桑榆之暉母心
是慰當今大聖御極羣賢共理豈資微臣而在冗職雙
鳬隻鴈寧覺少多九牛一毛未為增損倘明神見祐母
體漸平在臣犬馬敢不驅策伏望採詩人之錫類鑒令
伯之陳情曲降鴻私俯矜微懇垂恩遂志死將萬足不
勝懇欵之至
第二表前人
臣某言臣前表自陳上訴母親乞停所職以就私養聖
恩未許懇願莫從母子二人肝腦塗地臣某中謝臣初
孩則孤未冠而仕不識父兄之教但承慈母之育向母
無臣則烏鳥誰哺向臣忘母則禽獸不若更無性命以
至成長今臣老母八十五載矣加之疾疹日甚一日有
增無减(一作瘳)湯藥杜口粥食不入頃乃祈恩請命忍死
待臣臣不承聖恩不復見母母不蒙聖造亦不重見臣
自從去年漸能開釋若臣又辭母母更别臣臣母必即
倚門氣絶上馬心斷母必失臣臣亦失母忠孝雙缺公
私並喪假臣強顔苟冐榮寵猶望孝理抑就名教以蕃
夷之賤品忝冠冕之清流身帶三印爵封五等入踐命
卿出為副將正是臣報國立功榮宗輝戚之時愛惜毛
羽保持名位寧可進寸其容退尺豈願驅(一作損)華轂以
傳板輿樂閒居而忘厚秩士君子猶貪其富貴臣種類
豈知其矯餙母不能割慈忍愛子不可背義違親二者
之心賢愚共悉方寸既亂焉可以理軍否臧皆凶焉足
以謀敵無自招於遄死則未戰以取亡何以為萬人之
命赴國家之意陛下於愚臣過聽謂邊將得人則有隴
右專知教練兵馬使右驍衛將軍藺廷輝材略冠軍智
勇無對今節度王忠嗣知其名已令攝使替臣如流軰
諸將皆是可惜臣匹夫之勇而不見萬人之敵何抑烏
鳥之衆而不用熊羆之帥(一作師)陛下必以臣幸無大過
不令失職即望全其官守罷以軍麾减其俸禄以延老
母略許其宿衛兼遂微臣之定省朝則覲君退還侍母
公私兩遂忠孝並存母子如初生死萬足遠近夷落咸
知聲教無任懇切危急之至
第三表前人
臣某言臣聞事君愛親出忠入孝孝苟不足忠能獨全
自古及今未之有也臣夙遭凶憫早喪父兄母祗育臣
臣唯侍母更相為命逮至于今誠願報國安親兩遂忠
孝况臣少從邊役侍養多違母常憶臣積憂成疾往者
一辭天闕六變星霜徒叨守郡之榮終切倚門之望加
以老母年將遄邁景晏桑榆衰疾交侵藥餌無主頃乃
祈哀上請忍死待臣臣幸獲歸寧老母稍安寢息再造
之施空荷於乾坤廣大之恩無階於答效臣又聞子急
告父臣急告君今母若無臣臣定失母所以隳裂肝膽
塵犯威嚴乞停臣尸素之禄假老母殘餘之命誠為至
願非敢餙情自聖鑒未廻懇誠猶阻而臣又不幸愚子
供奉官右威衛郎將守義近亡臣今惸然形影相弔生
人之極無甚於臣老母既見孫亡預愁臣去舊患未損
泣盡繼血伏惟聖主孝理天下特降綸言戶有老親令
蠲賦役鄉有孝子必表門閭洎乎荒外百蠻咸被教化
臣雖戎狄賤品忝沐薰風烏鳥之心實愧乳哺若使貪
榮徇禄背義忘親固天地所不容人倫所同棄更何面
目敢列聖朝特望上垂天光俯照愚懇矜臣養親之日
短效命之日長允其停官許令侍疾四夷慕義陛下之
德化無窮豈惟微臣獨荷恩施無任廹切屏營之至
請致仕表(憲宗)高郢
臣郢言臣聞量力而仕臣下之審分知止不殆道經之
明訓所以七十致仕禮式其期臣犬馬之年去春已滿
頃者方欲陳乞屬蒙新授今任忻時忘老祗命戀恩復
屬王師出征聖軫方切輙求安退又所不敢伏惟睿聖
文武皇帝陛下德廣天地道孚干羽承宗順命服罪效
誠制誥班師萬方軌道昆蟲草木各遂其性臣早當告
謝無忘夙心不應遲回更俟終日况復夏官任重賢路
久妨時制已過衰疾兼甚實懼夜行之罪上累明時之
寵伏乞許遵恒典特賜餘年止物議之貪榮洽宸慈於
休老微臣之願庶蒙矜允臣竊惟塵曠謬迹三朝叨承
睿奬中外六任竟無毫髮上答恩私齒盡請骸終慚且
惕徘徊積戀戰汗陳愚天闕一辭朝車永稅方從野老
共樂堯年臣郢不勝感恩兢惶之至
第二表前人
臣郢言臣上陳丹懇非敢餙辭前月二十三日中使梁
士平奉宣旨賜臣還詔聖慈曲念未忍棄捐綸音下臨
特加褒奬心魂震悚拜舞靦容臣某中謝臣血氣既衰
戒之在得鍾漏云盡行者當止臣今所乞已過常期若
志悅前言事違往行雖稱守命誰曰非貪况臣升朝以
來歴忝清貫歲時曠久叨(疑作功)用蔑聞前恩無報後效
焉取使蚊負山欲強何由臣伏以戀主之心古今齊致
暫從外補猶所不樂永違闕庭豈遑勇退竊以菌蟪生
促無幾光隂駑駘齒窮匪任衡軛加以疾疹時發筋力
日耗與曠官而叨寵寧量已以乞恩庶蒙聖鑒昭回愚
悃特許臣得從時休息以禮進退免於黃耉猶負素飡
全度庸微生成莫大天無私覆冀收惠渥歲不與臣敢
忘披露再黷宸聽辭隨涕零臣郢不勝感戀兢戰之至
第三表前人
臣郢言再表陳情一心仰施瞽言無感宸眷不廻今月
四日中使魏寳羲至奉宣進止賜臣還詔倍加榮奬未
允愚衷驚寵循涯伏躬隕越臣某中謝臣聞勞生佚老
天理自然蠕動翾飛日入皆息時不期而必至物雖強
而無由禮經所以制限疲苶所以獲退自非貢禹之守
終據古趙嘉之正身匪懈韓暨之志(一作至非)節高潔山濤
之道德模表人皆顧望禮以至公縱過常期詎為貪冐
其有當仁不讓急病忘身豈止君命猶宜自舉故魏伐
秦師唐睢請(闕)車而(闕)說漢謀邊將充國對無踰於老
臣所謂臣事君以忠君使臣以禮忠無不納禮亦從宜
如此則選舊任能足供國用優年加惠得遂時歸古之
進退鮮不由此臣以不才叨辱高位幸而免戾年及乞
骸苟蒙得請之恩實受終身之賜若叨榮不怍當退而
留則上累皇明下重臣罪况臣自少力薄不知等夷年
老氣衰見孰(疑作就)羸憊形因榮弊疾與齒并營衛每乖
膝脛多痺既憂廢職又懼妨賢内外交攻生涯轉迫窮
暮之懇不遑起居芻蕘之辭已罄肝膽一物有關於亭
毒容光時假於照臨顧西山而骸目瞻北闕以馳心臣
郢不勝戰惕感戀之至
謝致仕表孔戣
臣某言臣聞七十致政禮經格言此蓋先王立教示人
有終也苟或冐榮貪禄不知其退亦縉紳之醜也今臣
年已過矣耄亦及之顧盼班行每懷慙靦幸屬聖明御
宇多士盈朝百度既貞萬靈遂性躍魚戱在藻之樂野
夫盡擊壤之歡微臣叨逄此時得以陳露而猶進不知
止懼損明風况齒髮已衰筋力不逮雖力官次恐貽敗
闕伏以南宫左轄華省紀綱政理所關選用為重豈臣
衰朽久膺此任伏乞聖鑒察臣誠懇賜臣骸骨歸老丘
園所冀聖朝無浮食之人微臣免強飯之責將違聖代
戀闕誠深無任悃欵之至
謝恩勑許致仕表(睿宗)李嶠
臣某言伏奉恩勑聽臣致仕祗服慈造不勝銘戴臣本
無器識素乏材能幸屬時來屢蒙朝奬虛受榮遇迄無
成績光隂漸迫衰疾常留二竪頻侵十旬每曠懼忝腹
心之寄遂陳骸骨之請天情曲奬聖澤旁流殷鼎調梅
雖輟參議漢藩剖竹仍叨卧理百城肇案六疾彌加竟
虧露冕之功俄錫懸車之寵方循初服退守故園忘機
求漢水之翁擊壤就堯衢之老歌太平而永日飲聖澤
而窮年林壑長辭俟卉木而俱槁雲霄坐隔仰闕庭而
增慕無任犬馬悽戀之至謹因留守起居使奉表陳謝
以聞謹言
代崔公授袐書監致仕謝表常衮
臣某言伏奉恩制授臣銀青光禄大夫袐書監仍聽致
仕臣聞不修其德老當見遺無益於時禄不虛詔伏惟
陛下以大聖撫(一作臨)運以至公宰物凡在爵秩必俟賢
能况兹寵異豈及駑朽臣官歴五朝年踰八十勤勞莫
效齒髮久衰舊好同遊索然已盡經行郡國不見一人
歡娛且少形魄如寄古之養老義在師臣必公卿大夫
耆年多疾乃有詔書褒勞之寵靈壽安車之賜不然則
高尚之士亦以道存非閔仲之潔清姜肱之孝行固不
可猥承嘉命特受殊禮今陛下以臣之甥任在樞近階
緣厚遇曲被鴻私官品過崇越於班列疵賤忽貴枯瘁
增華親戚相榮以感以涕猶復恤其羸憊貸以休閒成
(一作從)周禮四方之適存漢儀八月之問惠養益厚等威
益尊冐恩不訾仰戴無力殘生有幾上報(一作答)何階無
任感戴(一作荷)之至
一作皆唐類表
為蕭少師謝致仕表(德宗)高郢
臣昕言伏奉今月二十三日制除臣太子少師致仕仍
給半禄料其晏會及朝朔望並依常式者桑榆暮齒忽
遂休閒犬馬微誠仍參朝會臣某中謝臣本書生資於
巾褐每歴清列尸曠徒深早迫流年止足有素特以四
朝受任千載逢時難勝戀闕之心久滯乞骸之䟽陛下
俯憂羸老曲被庸愚三印之辰更加新命懸車之後且
許時朝榮賜俸禄澤深惠養昊天罔極思上報而無階
餘日幾何奉湛恩而不朽無任感戴忻忭之至
謝分司表劉禹錫
臣某言伏奉今月十九日制書授臣太子賓客分司東
都者寵命自天戰越無地臣某中謝臣發迹書生以文
為業出身入仕四十餘年頃自集賢學士出守吳郡面
辭之日親承德音念百姓水潦之餘示微臣政理之法
臣祗承(集作膺)聖旨夙夜竭誠閭里獲安流庸盡復猥蒙
朝奬錫以金章及遷同州又遇歉旱悉心綏撫幸免流
離今荷天慈憫臣耆舊列名賓護之職分局河洛之都
老馬霑束帛之恩枯株蒙雨露之澤獲居榮秩以畢餘
年顧此微軀實為厚幸伏以臣始為御史逮事德宗今
忝宫僚幸逢聖日舉四海之内賢能則多求六朝之臣
零落將盡雖迫桑榆之景猶傾葵藿之心無任感恩惕
抃之至
文苑英華卷六百四
