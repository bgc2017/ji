文苑英華卷六百二十八宋李昉等編
謝恩一
為李卿謝三品狀一首
代鄭相公謝賜戟狀一首
謝官告狀二首
謝賜告身等狀四首
為侍郎汝南公華州謝加階狀一首
謝譴讓狀一首
謝口勑放三司推問狀一首
為濮陽公謝罰俸狀一首
為李卿謝三品狀一首苑咸
伏奉今月恩制特換(一作授)臣三品恩出非常罔知所措
臣以薄劣久忝班榮幸以地籍宗枝遂得位參卿寺常
憂踰分參於正名豈臣灰粉所能答效自殊私俯及宿
疾頓除既承七命之貴更荷再生之澤才輕遇重以榮
以憂又先承聖恩賜臣藥酒自蒙救療日覺痊平但以
微虛未堪趨伏拜恩閭巷喜懼難勝馳心闕庭戰荷交
集無任惶悚之至
代鄭相公謝賜戟狀吕温
門戟十二竿右今日中使某乙至臣私第奉宣聖旨賜
臣前件戟者臣伏以國朝之制名噐尤慎吏考三十始
秩銀青戰勲十二乃號柱國必資具美方賜(集作錫)殊榮
於是有命服以朝加戟于戸將勸勞而責實亦馭貴而
崇名上無謬恩下不虛受臣迹非竒致擢自諸生先皇
以廉謹賜知密勿踰於一紀陛下以勤憂過聽委遇首
於郡僚叨據樞衡亟移星歲雷霆用武曾無犬馬之勞
日月垂文豈有螢燭之助徒以侍祠清廟拜舞(集作壽)鴻
名屢逢慶賚(集作頼)驟假勲秩禮異其數物盛其容新其
閈閎賜之棨戟衡門燕雀乍相賀於朱楹武庫龍蛇忽
追飛於陋巷焜燿當代寵靈自天聚族知慙殺身匪報
無任荷懼屏營之至謹奉狀陳謝以聞
此篇五百八十三卷表門重出今已削去
謝官告狀白居易
新授將仕郎左拾遺翰林學士臣白居易
新授朝議郎守尚書庫部員外郎翰林學士雲
騎尉臣崔羣
右臣等伏奉恩制除前件官今日守謙奉宣進止特加
慰諭并賜告身者聖慈曲被寵命猥加俯以拜恩跪而
受賜舞蹈離次驚惶失圖伏以郎吏諫官古今所重位
當辰(集作星)象職在箴規皆須聞(集作問)望清方行實端慤
然後可以佐彌綸於草奏(集作昧)能正其詞盡獻納於芻
言必直其節苟輕所選實忝厥官臣等學識庸虛才質
愚懦自居近職忝冐已深况超擢榮班慙惶交至初授
殊常之寵聞實若驚再思難報之恩感而欲泣唯當奮
勵駑鈍補拾闕遺中誓赤誠上酬玄造俯伏愧畏(集作憂愧)
若無所容無任感恩兢惕之至謹奉狀陳謝以聞
同前
新授京兆府戸曹參軍翰林學士臣白居易
右伏奉恩制除臣前件官今日守謙奉宣聖旨特加慰
諭兼賜告身者俯僂(集作傴)拜恩怵惕受命戰越跼踳驚
惶失容蹈舞屏營不知所據臣叨居近職已涉四年自
顧庸昧無裨明聖塵忝歲久憂慙日深况於官禄之間
豈敢有所選擇但以位卑俸薄家貧親老養闕甘馨之
費病乏藥石之資人子之心有所不足昨蒙聖念雖許
陳情敢望天慈(集作恩)遽從所欲况前件官位望雖小俸
料則(集作稍)優臣今得之勝登貴位此皆皇(集作聖)明俯察
玄造曲成念臣為子之心(集作誠)賜臣及親之禄臣所以
撫心知愧因事吐誠烏鳥私情得盡歡於展養犬馬微
力誓效死以酬恩榮幸不止於一身感戴實深於萬品
無任荷恩抃躍之至
謝恩賜告身衣服并借馬狀元稹
右泰倫重晏至奉宣恩旨授臣前件官告身衣服疋帛
及借馬者忽降天書乍乘雲驥頒衣煥目賁帛盈庭皆
非朽陋之才宜受光揚之賜微臣無任抃躍慙惶之至
况臣素守(集作性本)疎愚且(集作素)無朋黨去年陛下擢於(集作)
(自)郎吏命掌書詞非因宰相奏論特是聖慈超授感恩
深切頻獻封章遂遭分外侵誣不敢保全軀命豈謂恩
光轉至睿澤逾深出自宸衷選居近地不試便令入院
當日召見天顔口勑授官面賜章服授令承旨不顧班
資近日寵榮無臣比例發言感泣指日誓心苟無死節
之誠願受鬼誅之禍伏奉恩旨令臣明日本司赴上舊
例便合中謝伏緣先有疏論邊事及幽州事宜兼緣李
愿入朝並要面自論奏伏料二十日入假已後南衙機
務稍閒特乞天恩許臣中謝謹錄奏聞伏聽進止(集作勑旨)
為蕭相謝告身狀
右中使某乙至奉宣進止賜臣某官告身一通者鳳䘖
真誥虬捧天書錦帙金牋霞明(一作光)日照臣聞高宗命
說乃申納誨之詞大舜相龍爰有堲讒之訓空書簡冊
未煥縑緗豈(集作如)臣寵榮而(集作豈)足為喻慙惶增懼進
退難安拜受恩光戰汗交集無任感戴殊私之至
又謝官狀
此篇移入五百七十四卷表門姑存其目
代裴相公謝告身鞍馬狀杜牧
右中使某至奉宣聖旨賜臣告身一通馬一疋并鞍轡
臣生逢盛代竊位巖廊奉告令之詔書丹霄之雨露猶
濕賜(集作錫)代勞之駿馬内棧之風雲尚隨寳軸煥絲綸
之言逸足騁拳竒之態螢光爝火何禆日月之明弱質
孤根但荷乾坤之德殺身寧報撫已知慙無任感恩抃
躍懇悃之至
為侍郎汝南公華州謝加階狀
李商隠
右臣伏奉今月某日制書加賜臣階朝散大夫者榮從
日下恩自天中臣聞周室設官實重大夫之號漢臣異
禮則加朝散(集作請)之名若臣者辨乏談天文非擲地貪
叨華顯綿歴光隂當陛下御極之初分陛下憂人之寄
金章紫綬已塵求瘼之榮崇級清階更竊昇高之望循
揣斯久怔忪莫寧唯當勤奉詔條所希粗贖官謗誠深
感勵情切違離犬戀主而空深蛟負山而何力無任感
恩望闕結戀屏營之至
謝譴讓狀李嶠
臣特蒙天慈擢在樞近恩私屢及寵命頻加粉骨糜軀
雖久誓於心府纖埃滴水竟無補於川岳是用晨宵載
惕啓處增慙素自庸愚加以疾疹心緒遺忘耳目昏沉
實恐虛曠天工傾敗鼎餗伏思大臣引咎之義輙露微
軀陳力之請豈敢避鞅掌之職就優游之閑臣每思古
人竊仰遺事充國則卧而陳策子囊則死不忘忠臣自
念妨賢甘從屏退敬竭芻蕘之議庶禆日月之明所以
因欲辭違昧冐陳上智愚庸短自速愆尤伏奉綸言俯
垂怪責心膽飛越五情無厝跼天踳地伏待刑科死罪
死罪無任戰懼之至謹詣明福門奉狀陳謝以聞
奉謝口勑放三司推問狀杜甫
右臣甫智識淺昧向所論事涉近激訐違迕(集作忤)聖旨
即下有司具已舉劾甘從自棄就戮為幸今日巳時中
書侍郎平章事張鎬奉宣口勑宜放推問知臣愚惷(集作)
(戅)捨臣萬死曲成恩造再賜骸骨臣甫誠頑誠蔽死罪
死罪臣比(集作以)䧟身賊庭憤惋成疾實從間道獲面(集作)
(謁)龍顔猾逆未除愁痛難過猥厠衮職願少禆補竊見
房琯以宰相子少自樹立晩為醇儒有大臣體時論許
琯必位至公輔康濟元元陛下果委以樞密衆望甚允
觀琯之伏(集作深)念主憂義形於色况畫一保大其素所
蓄積者已而琯性失於簡酷嗜鼔琴董庭蘭今之琴工
遊琯門下有日貧病之老依倚為非琯之愛惜人情一
至(集有於字)玷汚臣不自度量歎其功名未垂而志氣剉衂
覬望陛下棄細錄大所以冐死稱述何思慮未(集作始)竟
闕於再三陛下貸以仁慈憐其懇到不書狷狷之罪(集作)
(過)復觧網羅之急是古之深容直臣勸勉來者之意天
下幸甚天下幸甚豈小臣獨蒙全軀就列待罪而已無
任先懼後喜之至謹詣閣門進狀奉謝以聞謹進
為濮陽公謝罰俸狀李商隠
右臣伏凖御史臺牒奉恩旨以臣不先覺察妖賊賀蘭
進興等宜罰两月俸料者伏以霧市微妖潢池小寇有
乖先覺上黷宸聦昔漢以捕(集作逋)盗不嚴猶加黜削晉
以發姦無狀亦峻科條豈若皇帝陛下恩極好生德(集作)
(仁)唯宥過與其漏網止以罰金臣與僚屬等無任戴恩
宥罪屏營之至
文苑英華卷六百二十八
