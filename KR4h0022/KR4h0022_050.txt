文苑英華卷五十宋李昉等編
宫室四
問津臺賦一首測景臺賦二首
觀風臺賦一首通天臺賦三首
集靈臺賦一首烏臺賦一首
問津臺賦鮑防
惟歲臨乎甲午余經蔡以遊陳見巋然之故臺没路隅
之荒榛側聞夫子于此問津敢問夫子何負於人凄凄
夫子魯不容身乃泫然而出涕聊託辭以自申玄黃之
初萬物為銅形象既著造化無功匪伊無功不宰其中
禮樂之初崩壊未正詩書既出夫子無命匪伊無命不
耀其聖向使魯同季氏(一作孟)齊等田常貪浮雲之不義
忘夕露之瀼瀼豈無十室之邑亦有三家之堂奚自衛
而反魯每困窮於路旁浩浩其天茫茫其野近不見於
文武遠不逮於虞夏彼通津與直道故無得而知者已
矣夫子時乎時乎進皆鳥獸之羣退異沮溺之徒霜雪
昏其大澤荆棘穢其通衢撫川陸之險難憫人世之﨑
嶇方太公迷殷遇文王伊尹迷莘遇成湯何夫子之不
遇處昏濁而遂亡永追想於遺跡遂投吊於寒荒
測景臺賦范榮
大聖崇業萬象潛通據河洛之要創造化之功建以黃
壤亘以紫宫右輔伊闕左連轘嵩銀臺比而可擬瀛壺
方而詎同掩扶桑於日域包蓬萊於海濛式均霜露之
氣以分天地之中於是仰玄穹之文俯黃壤之理下壓
坤德上羅乾緯垂形象物既不假於玉衡司刻探玄何
必邀於銅史其細也難究其妙也若此斯豈光隂而若
易徙且夫聖不可測道實兼致天地與能幽靈必契囊
括衆巧網羅羣藝自然而來疇能比計今來古往時移
道替滋歲月以成朽覺風塵之漸異人有代兮俗(疑)没
地有形兮無制零落空階莓苔古砌頽墉邐迤但覺蕭
條高阜荒凉寒城蕪翳攀聖迹而難企感吾徒而流涕
猗歟成周系聖纂極君少臣政流言更逼自陜卜洛其
儀不忒公敷其化人盡其力惠而不費功成事息欽聖
德之微臭豈賦者之能識
第二(以設在天中端景垂則為韻)失名
瞻彼古臺揆日爰設載徵經始之旨將測運行之節天
地之心可見風雨之交既别玉律匪先土圭是揭以徵
隂陽之短長以察浮驂之晷轍不然者焉可以酌其數
於高空建中天而有截詳厥周典詢諸日官以寒暑為
假以隂陽為端且俯接神州迥當嵩嶺憑累土之增構
運孤標之直影矧因高以垂範異尋虚而捕景分至有
度知王者之迎長盈縮不愆念志士之思永&KR1132;嵼霄聳
昭明有融九層一驗萬㝢攸同彰宣精而示下表無私
而得中況復圭植于臺日生于海當呈象以委照必澄
霞而賦彩兩童之辯猶惑太史之占斯在上千里而是
馳下寸晷而未改嗟夫悠也久也玄之又玄昇大明而
赫矣顧崇址而巋然是以分北陸識南躔審以作程定
此而會期率土中以舉正因兹而仰辨均天唯彼玄德
我后是則普觀端景知立表於天中潛測末光思勞躬
於日昃至若視朔興紀書雲立規浮箭司辰且於室内
建木滅影(出淮南子)或在天垂豈比夫兹臺之特立平四氣
而正兩儀
觀風臺賦(以曾構重屋以觀八風為韻)失名
我天子德廣虞夏業傳高曾展義之心攸克觀風之禮
必登故臺之用也斯建臺之名也是宏然後度材比德
奢而不盈興功俾役儉而不陋萬物是集百工是凑從
繩罔愆運斤以鬭欻以山立揭焉雲構豈不謂鴻休叶
贊元德時雍錯綜之典不革經始之道克從闢以九戸
聳以千重接祥光於温液(見張平子東京賦)納瑞氣於驪峯觀
乎大厦眈眈飛簷穆穆殊形詭制羣品異族或霞駮而
電開或龍蟠而獸伏浩飾彰盛洞文潛蓄既藻井以垂
珠亦丹墀而布玉晴天反照垂螮蝀於雕梁霽色澄明
挂蟾光於重屋混合元麗巍峩特起入窈窱兮不知其
所之視瓌譎兮不知其所以及夫西成罷務北陸將寒
霜封原隰雲蔽峯巒金輿斯御綵仗初攢寧侈心以攸
往必風俗之所觀設教陳詩事必彰於禮備承天統物
政本在於人安至如庭宴薰薰衣冠察察其樂將萬其
儀用八奏金石兮匪疾匪徐命鼓琴兮載擊載戛既而
若登仙景若奪神功度宏觀兮其外動變態乎其中傍
眺六合遠視八風吐元和而納純懿詠仁洽而歌道豐
則魏之所造漢之所崇伊制作而靡及豈古今而遽同
客有觀乎順動審彼始終因厥誠兮受慶宜永永兮無
窮
通天臺賦(以洪臺獨存浮景在下為韻)失名
行人徘徊登秦原而遊目見漢右之荒臺清風穆其尚
在翠華歸而不迴對古情至臨高思來披蔓草以遐想
覩離宫而興哀試問薪者乃秦人也云漢之興兹臺之
下馳道通乎中禁周牆繞於平野經逝川而不息撫環
堵而殊寡昔漢皇帝幸甘泉宫肆目將遠築臺其中高
居物外若與天通祈列&KR0726;之戾止致壽聖之延洪繹繹
憑雲蹲蹲捧日干元氣以直上倚長空而迥出危檻岧
嶤迴途鬱律植承露之盤開肅神之室將以接上元朝
太一乘大君之登降訪惣真之撫實於戲郊祀之義志
而可採鴻紛之狀望而已改哀壯麗之都失想威靈其
如在徒野鳥之飛來何真人之可待且白日可以精貫
玄珠難乎力求雖層臺&KR1132;嵼磴道周流秦畤乎西面齊
宫乎上頭仰通蒼昊俯瞰皇州寧不死之可致諒其生
也若浮我國家立太平尚清静儼宸居以自整絶仙臺
之望幸雖丹檻栖於列宿飛梁歴於倒景有唐堯之允
(一作化)恭無漢武之遊騁化由其衷居慎其獨有儀可象
無思不服自然為域中之大獲天下之福等南山之不
騫何高臺之是築
第二(同前韻)任公叔
武皇起雲陽之宫致崇臺於爽塏就山谷之交會得神
明之所在近瞰八極周臨四海將端冕而不二必垂衣
而有待是用迥載天路高標地游依俙玄圃想像丹丘
磴道邈以特立通天赫其無儔託神靈於秦甸結元氣
於雍丘白日旁轉青雲上浮八垓可接於咫步萬象無
逃於寸眸是歲獻春衆靈咸秩天子乃舉羣祠撰吉日
郊上玄禮太一風伯陪乘蚩尤扈蹕向甘泉以整像届
通天而挺出既而越氛霧之途近星辰之境背麟衍之
五畤面長安之萬井岐陽太華雙標象魏之形秦嶺終
南遥樹軒墀之屏蹈煙霞而有慕潔齋戒而思眚(一作永)
奉寳位之虔恭佇神仙於光景當其宵衣待曙暘谷未
開鈎陳匝乎營衛天漢列以昭回爟火周起神光迥來
暨三山之遍登當仰候於斯臺靄靄高躅神祗煜煜喜
氣周旋慶雲迴復召安期於滄海降王母於黃屋樹翠
玉以青蔥草靈芝以芬馥上結綵熾(疑)高居耳目斯覽
物以懷柔非取樂於幽獨觀乎層構陵空形勢作雄風
起而纖埃不致雨過而瀑溜潛通其載惟厚其覆惟洪
所以大啓於皇祚豈徒峻極于蒼穹是以擁帶休徵感
通純嘏會歌童之曲節彰從臣之風雅立極人望叶靈
王者將大漢之可追願侍祠於臺下
第三(同前韻)楊系
伊昔炎漢功高化洪樂率土之暨阜築通天而且崇初
一簣以發地終百尋以隱空構之以楩梓飾之以丹紅
浮彩外爍流光内融赫兮烜兮獨出煙雲之表壯矣麗
矣迥標天地之中栢梁不同井榦非匹勢岌嶷以山峙
體曈曨而景軼中邃窅窕入之者當晝而居昏上跂崚
嶒登之者先曙而觀日偓佺於是乎宴處安期於是乎
暇逸月上壁而旁飛雲緣梯而下出燦燦彩彩靈仙兮
所在若瑶臺之雲馭冠鼇山於溟海炳炳彪彪天子兮
共遊若瓊樓之霞蔚照龍燭於崑丘光玉樹而蔥翠影
甘泉以沈浮於是孝武皇帝紹祚䘏胤登眺遠騁高揖
八極俯窺萬井拂軒楯之宛虹步檐楹之倒影乃言曰
可以臨萬國可以遊九垓凡厥層構莫先斯臺窺地底
以豁險羾天門以崔嵬謂四夷不遐將拓跡以開統見
百神咸在則祈禠而禳災既玉女之下視復金烏之上
迴既而襄雲獻賦文質彬郁且曰陛下承天啓聖聿膺
多福排玉戸於玉堂颺金鋪於金屋亦可以上憂宗社
下恤惸獨何峻極於臺榭恣歡娱於耳目將乘奔而獨
懼矧長途而中宿至矣哉斯言也我皇德循楷式帝鍚
純嘏儻茅茨而是陋堯何事乎光宅天下
集靈臺賦(以聖君宏道景福會昌為韻)張良器
希夷乎人皇居明堂闢隂開陽冠通天兮蔭華蓋發大
號兮流耿光將樂瑶池之宴集由喜玉京於壽昌降清
問於宣室討真經於栢梁乃因高為臺順時謀築披翳
薈剪林麓鏟重岡移峻谷量其遠近以議夫土功命彼
般倕再度乎山木使人以悦無告于勞均力取材不遠
而復屹九重以初起馮一匱(疑作簣)而始覆其為勢也峨
峨皚皚粉壁光兮朱門開若方丈與蓬萊其為麗也崢
嶸郁煜星柱浮兮雲楣肅狀靈光與景福有時鳴猿告
曉貞松歛靄千峯轉日迎秀色於瓊樓萬歲傳聲和幽
音於地籟磅礴壓乎人境&KR0008;屴聳乎天外王喬飛舄見
鳬影之翩翩神女窺窗聽鸞歌之&KR0938;&KR0938;俯衆山兮如束
縈八川兮如帶上方向晦宴息齋心防戒乘金根回玉
軑夸父秉鉞蚩尤揚旆鐵衣沸渭以焜煌寳馬騰驤(一作)
(綝纚)而沛艾環鈎陳而列武士震砰訇兮軼埃&KR1881;登夫集
靈之臺謂天帝而為會奏無聲之樂寂寞而難分展無
體之禮質素而無文睟容綽約元化氤氲聖主湛恩散
作八方之雨清都喜氣凝為五色之雲彼昇龍鑄鼎之
后捧盤承露之君徒髣象於前載孰能成乎此勛然大
造之德曰生大君之位曰寳未有離於兆庶而復謂之
至道願獻華封之壽上祝唐堯之盛股肱為良元首作
聖用壯辟雍之美乃經靈臺之政豈必沐咸池陵倒景
脫屣乎㝢縣棲真乎絶嶺届中天之峻極從化人兮習
静然後居無何之鄉去有為之境者也於是情冥具(一作)
(其)慾德貴惟恒可大可久不騫不崩動植風靡雍熙日
宏宜其四溟式晏而人和年登
烏臺賦失名
士有利於鴻漸者觀乎憲臺降太液邇蓬萊風威四警
霜氣傍催地疏曹而獨秀居對禁而分開提綱必理舉
職惟才門凌晨而豸出樹夕陽而烏來旌良表正癉惡
繩回乍以飛騫凄其嶷矣時為搏擊吁可畏哉嚴城岑
寂靈臺&KR1132;嵼直狀臨而逾明偽迹投而遽剗故座有彛
法門無濫板理從擾而庭幽事雖繁而人簡及夫貪吏
無厭豪宗不戒酷奮黔俗洪威桎械致中典之淪否令
下人之凋瘵百城相師而自若五兵乂安而不怪是司
也故以務遠聲哇長喟(若怪切)奉絲綸以遐察騰錦車而
遥届則䟦扈顔沮強梁志憊望驄馬而跼蹐仰繡衣而
下拜是知上能贊聖下足安凢顧眄而朝班已肅推彈
而邦度增嚴庶究厥能請循其始官則秦置臺從漢起
或掌方書或稱柱史朱何以忠雅標懿栢陳以剛直著
美上封則起於鄭均埋輪則遠聞張紀虞詡之人方側
目暴勝之名兼直指皆玉秀珠眀鷹瞵鶚視既幹時而
助化亦圖國而遠恥莫不才挾主以成功主因才而共
理唐纉玉葉藎臣惟哲法省嬴劉臺兼員薛昂凉階宇
奮迅霜雪耿獨坐而情雄邈羣司而位絶稠人廣衆望
影而魂禠暴黨姦雄覩形而膽折豈徒以聳動寮宷逡
巡朝列儻吾道之將行庶從兹而振節
文苑英華卷五十
