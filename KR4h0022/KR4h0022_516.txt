文苑英華卷五百十七宋李昉等編
祭祀二
祭山川百神門六道
不供祭用判三道祭七祀判一道
百神判一道疈辜祭不供物判一道
祭宗廟門十一道
鬯酒不供判五道太廟登歌判一道
造禰判一道薦新判一道
掃道判一道祀玉判一道
犧牲判一道
祭山川百神
不供祭用判
丙奉使沈埋虞人不供其用
對
國之大事必存乎祀禮有五經莫重乎祭故肅事享薦
雖不祈求而歆馨頋德是資昭報主上纂堯丕緒欽虞
大孝是卑宫室固非為已用崇享祭其以佑人故臨遣
制使聿脩祀典飭躬戒告展事采錯(司馬相如封禪書作展采錯事)捧
玉(一作珪)幣潔牷牲盛儀宿設嘉樂具舉川先河後得沉
浮之儀因方即陰合瘞埋之禮比時具物責成存乎有
司虛中慮事先令期於使者彼何為爾而敢闕供夫惟
虞人不應無訴
同前
厚德載物山澤通氣珍怪期産虞衡是職無幽不通在
山川而有事至誠則感故鬼神以是依惟丙肅將天威
祗若事典式崇望祀之禮用展沉埋之義而虞人不虔
祭物有闕各守爾典奚曠於庶官莫恭其職自貽於伊
咎請舉虞人之罪歸於士師之辟
同前
社稷五祀山川百靈有國有家是尊是奉徧羣神而致
享環(一作理)四時而不忒爰以使臣巡行郡縣職兹望秩
之事崇是沉埋之禮或陳典法無替虔恭况徼福假靈
沉璧埋幣罔不祗肅通乎至誠蘋藻方薦粢食不鑿神
(疑作禮)官博士分典斯務庖人尸祝各守是司事或有違
罪將何逭且我愛其禮(一有而爾二字)闕供由(一作是)其寘罰神
歆其潔克誠可以享斯眷彼虞人掌兹山澤不守其祀
自貽厥愆宜寘平刑以懲不恪
祭七祀判
甲為鹽人緣祀中霤供祭或告慢神訴云於事無失
對邵瓊之
國禮在祀先王志其嚴潔神歆惟德執事期於肅恭苟
有孚於蘋藻固非馨於黍稷鹽人職列周官事供王祭
因潤下之成用備奉上之班司屬夏禴爰臚羣祀咸秩
孚薦饗於中霤式虔誠於内饔五材之味或爽七祭之
容遂闕然時有異同事有隨變至信為用且(一作誠)應明
心饗餁不虧何傷介福既異不供之罰難科作笞之刑
百神判
將祀百神差日有司不舉
對
講信脩睦禮行於時人和年豐神降以吉屬歲陰云暮
田畯至喜農事不作役車告休於是乎具器孚薦陳粢
戒掌答成功於衆神設禋祀於大蜡雖既滌既灌不騫
不忒日違精擇神將曷歆吁嗟是司不謹有職昔仲尼
觀魯助祭興於喟然今太卜差時儐神失於顒若祝史
陳信其多媿詞司存不舉坐寘恒罰
疈辜祭不供物判
以疈辜祭百物不供
對
水旱雩禜山川沉埋畢為雨師斗亦司命順四時之序
祈萬姓之福疈辜充祀於百物望秩備禮於四方事或
闕供罪亦斯得無止風之磔狗同告朔之餼羊卜而罷
郊以著春秋之失祭而廢禮宜投司寇之刑
祭宗廟(掃道犧牲附)
鬯酒不供判
太常申博士請鬱鬯酒光祿以久無匠人且金草不知
所出不造祠部亦以為禮有沿廢不允所請寺執見著
唐禮豈得不行祠部云籍田准令兼給廪犧籍田今或
不供犧亦廢用酒無鬱鬯於事何闕寺猶固執
對趙㞯
雍穆清廟苾芬孝祀為酒為醴以蒸以嘗執鬯玉之黃
流香鬱金之美草觀灌顒若居歆孔明鬱人是供鬯人
聯事司尊彝之築鬻(右煑字周禮肆師及果鬻)贊宗伯之祼將自周
道崩離禮籍咸滅漢儀草創祀典多湮有徐生之為容
非如叔氏雖匡衡之復古未及周監其後寖微不資沿
革奉常執典同制氏之鏗鏘光禄蒞祠無大酋之湛饎
莫行其義徒紀斯文皇聖時乘官人則惠禮司皆好古
之英博士有表微之職將盡善而論德同大道之中行
豈可以沿廢為言積習而惑未辨方志不監匠人何荆
州之苞茅獨供王祭有盧家之蘭草不入國香惟昔肆
師位同祠部無為大祭之佐不若吾子之言又以籍田
明乎甲令去禮經之逾遠類俗吏之所為且甸師之給
神倉潔粢以供鬼享虢文諫千畆之籍崔寔刺數畆之
耕亦曰文存不當禮廢使唐禮不備於周禮比犧牲苟
供於廪犧既慢乎粢盛仍拒我鬱鬯宜投棘署俾觧星
郎
同前
祀事孔明必先於酒醴神其戾止亦在於馨香所以實
彼樽彛逹其牆屋太常恪勤乃職無忝司存光祿簡慢
是彰自貽伊戚且酒人之職素著於周官酧飲之儀頗
聞於班史殷因夏禮斯損益之可知漢立秦祠固典章
而無墜本經不失前法宜遵何廢禮而速尤欲隳官而
招譴包茅不入尚責於齊侯鬱鬯廢供且虧於唐禮既
不知於金草期(疑作斯)自掛於玉條祠部所云奚其不當
徒稱沿廢罕顧禮經且千畆陳儀牲牢致用而三清泛
薦犧象焉施仙臺所論愚管非測禮虧顒若刑其捨諸
同前裴幼卿
郊禘有常春秋匪懈人神足以叶祕禮物於焉致和薦
黍惟馨徵茅有典為酒為醴將見供於鬯人或廢或存
具生文於甲令至如氣交殷臭法變周因始有襲於焚
蕭竟將申於酌鬱灌以香草陳於卣罇備一獻之登歌
知百神之受職固當所習寧越禮經况乎祀典有崇太
常攸掌制經具陳斯品著令元削此條光祿不供自覺
缾之罄矣籍田為喻誰云井有人焉舊章無替於執文
王典豈新於改作三覆華省徒且慙於有司再覽太常
實未乖於彛典
同前權寅獻
五帝殊功不相襲樂三王異俗豈同常禮是以因事立
制則制施而下從量時署官乃官修而人理苟有其闕
誰執其愆且祭天饗神太常攸主鬱夫酒正光禄是司
率彼舊章博士諸供而有裕顧瞻新職匠人久廢而何
憑夫以誠敬無文精靈不測若昭之以明德聽之以和
聲則澗谿沼沚之毛可羞宗廟潢汙行潦之水堪薦鬼
神且虧季蘭之誠何必鬱金之草况國家光膺駿命克
享天心合昭穆以潔精下神祗而誠感酌至玄之酒七
廟孔脩奏無聲之樂六宗攸序所以鬱鬯之禮見遺而
不行金草之司有文而且闕省司含香推妙起草稱工
酌一人之心是言沿廢引三推之令遽比兼供籍田既
不供犧牲造酒何煩供鬱鬯禮雖見著令式空存請從
祠部之言無聽太常之執
同前
國家大禮畢具無文咸秩聲名赫乎上古享獻周於百
神每窮谿澗之毛誰爽粢盛之備太常宗廟攸奉禘祫
爰司張君理窟之才王肅儒宗之望請供鬯酒擬實卣
罇允得事宜雅符恒典光祿以無匠不造又用靡草為
辭有司以沿革不同兼引籍田特比犧牲不廢愛禮斯
深鬱鬯莫供司存何劣且鬯人之職須預其材(疑)釀金
草之芳酌充蔓茅之既灌何得不供所務輙替彛章光
禄拒之於前祠部送之於後事均齊楚得失(疑)而兩兼
理同臧榖亡羊而一揆况國禮明著安可闕如咸請推
窮方結刑憲
太廟登歌判
冬享太廟登歌擊拊大管不作法司科管者詞云鼓轉
不奏有所由
對邊承斐(一作裴)
蒸嘗有儀霜露是感必先金石之序以降神祗之福故
潔粢豐盛年和登也博碩肥腯人力存焉使三獻克終
九成斯辨堂上堂下咨樂正而為節載拊載擊播頌聲
而有倫大管或虧小轉(一作鼓避諱)攸闕既齊楚以引過奚
韶頀以合雅宜寘法司以應伏慝
造禰判
丙以飴鹽造禰或責以苦鹽有闕
對田儀晊
虔稽祀典類造之禮攸陳緬睇齊筵俎奠之儀當潔丙
麗名宗伯展事鹽人白黑孔脩錯形飴而在列玄纁判
(一作則)備考鹺苦而斯乖雖德之惟馨亦或罔吐而物有
奠具謂何獲釐大事闕供小懲非逭
薦新判
春日薦新乙不送鹽
對
蒼龍正宿朱鳥方春山梅早花沼萍新葉嘗新傳於楚
俗先薦表於周年採蘋奠誠式遵於南澗進櫻追遠首
在於西京至若類獸之鹽唯調和於醯醢闓陽之薦恐有
隔於蒸嘗請凖恒科以懲其慢
掃道判
甲主郊道當汜掃反道甲脩故而除無所改昜所由科
之不伏
對
經途九軌列以城國通莊四會逹彼川梁廣直如弦有
文侯之擁篲脩平若砥見伯也之執殳非據蒺藜將樹
桃李無使障塞用絶艱虞歲祀不除時饗不理甲掌惟
郊道侯承司祭喪者輟哭田燭是為百神以宗方陳明
水之薦三條是務式崇新土之宜類築傅巖固將遵於
大制殊開京兆亦何更於前名苟雜榛蕪足歆蘋藻誠
為獻力匪曰犯刑且汜掃理在恭嚴反道義非變易何
必改作方設興功脩故而除足奉虔誠之節棄核而按
永通按獄之明
祀玉判
甲掌六器不依方色所由加罪訴稱玉人闕供
對顧健
國有五禮甲主六器或欽若天地或虔奉廟祧將以降
神祗辨方色則必臨之以莊敬守之以豐潔使舊章攸
叙靡物不精甲忝曰司存宜其祗肅徒尸此職曾不是
省六宗有祀已墜虞章三禮何知載愆周典所由加罪
亦謂金銘(一作金名非)勿言文過餙非方推玉人有闕若懲
求有志(一作至)自可預論既臨時有乖欲何逃責闕供之
罪定罪非遥未知祠祀所須為復陳設所犯待知本坐
庶論如律
犧牲判
太常申稱充人養供大祀犧牲不如法致瘦損
對
精靈不測有上下之神祗敬誠無文有春秋之禴祀若
昭之以明德聽之以和聲則澗谿沼沚之毛可一脩於
宗廟蘋蘩蘊藻之菜可一薦於鬼神若無肅敬之心而
有滛昏之祀則卜郊非祀國史由其致譏齋戒不嚴天
皇於是流譴充人早霑明化忝曰司存職三犧之純養
供六牲之蕃物固調其豢芻之食潔其文綉之衣豈容
不整羽毛曾無博碩致令瘦損須寘科條
文苑英華卷五百十七
