文苑英華卷六百七十六宋李昉等編
諫諍下
上封事書一首
論教本書一首
初授拾遺上書一首
論進奉書一首
與人論諫書一首
直諫書一首
上封事書張九齡
五月二十日宣義郎左拾遺内供奉臣張九齡謹再拜
昧死上書開元神武皇帝陛下臣所上事以臣愚見並
當時尤切不敢飾詞伏願陛下親覽可否之宜幸甚幸
甚臣伏以陛下自克清内難光宅天下常欲躋人於富
夀致國於太平聖慮每勤德音屢發然猶黎人未息水
旱為憂臣竊伏思之有由然矣臣聞乖政之氣發為水
旱天道雖遠其應甚速(新唐書作邇)昔者東海枉殺孝婦旱
者久之一吏不明匹婦非命則天為之旱以昭其冤况
今六合之間元元之衆莫不懸命於縣令宅生於刺史
陛下所與共理此尤親於人者也多非其任徒有其名
致旱之由豈惟孝婦一事而已是以親人之任宜得其
賢用才之道宜重其選而今刺史縣令除京輔近處雄
望之州刺史猶擇其人縣令或備員而巳其餘江淮隴
蜀三河諸處除大府之外稍稍非才但於京官之中出
為州縣者或是緣身有累在職無聲用於牧宰之間以
為斥逐之地或因勢附會遂忝高班比其勢衰且無他
責又謂之不稱京職亦乃出為刺史至於武夫流外積
資而得官成於經久不計於有才諸若此流盡為刺史
其餘縣令以下固不可勝言蓋甿庶所繫國家之本務
本務之職反為好進者所輕承弊之人每遭非才者所
擾陛下聖化從此不宣皆由不重親人之選以成其弊
而欲天下和洽固不可得也古者刺史入為三公郎官
出宰百里莫不迓有所重勸其所行臣竊怪近俗偏輕
此任今朝廷卿士入而不出於其私情遂自得計何則
京華之地衣冠所聚子弟之間身名所出從容附會不
勞而成一出外藩有異於此人情進取豈忘於私但立
法制之不敢違耳原其本意固私是欲今大利在於京
職而不在於外郡如此則智能之士欲利之心日夜營
營寧肯復出為刺史縣令而陛下國家之利方頼智能
之士此輩既自固而不行在外者又技癢而求入如此
則智能之輩常無親人者陛下又未格之以法無乃甚
不可乎故臣愚以為欲理之本莫若重刺史縣令此官
誠重智能者可行正宜懸以科條定其資歴凡不歴都
督刺史(唐書有雖字)有高第者不得入為侍郎列卿不歴縣
令(唐書有雖字)有善政者亦不得入為臺郎給舍雖即遠處
都督刺史至於縣令以次差降以為出入亦不得十年
頻在(集作任)京職又不得十年盡任外官如此設科以救
其失則内外通理萬姓獲安(集作寧)如積習為常遂其私
計陛下獨宵衣旰食天下亦未之理也又古之選用賢
良取其稱職或遥聞而辟召或一見而任之是以士修
素行不圖僥倖羣小不逮亦用息心以故奸慝自止流
品不雜今天下未必理於上古而事務日倍於前誠為
不正其本而設巧於末所謂末者吏部條章動盈千百
刀筆之吏辨析毫釐節制搶攘溺於文墨胥徒之猾又
緣隙而起(唐書作緣姦而奮)臣以為始造簿書以備用人之遺
忘耳今反求精於案牘不急於人才亦何異遺劍中流
而刻舟以記去之彌遠可為傷心凡有稱吏部之能者
則曰從縣尉與主簿從主簿與縣丞斯選曹執文而善
知官次者也惟據其合與不合不論其賢與不肖大略
如此豈不謬哉陛下若不以吏部尚書侍郎為賢必不
授以職事尚書侍郎既以賢而受委豈復不能知人人
之難知雖自古所慎而拔十得五其道可行今則執(唐書)
(作膠)以格條貴於謹守幸其心能自覺者每選於所拔亦
有三人五人若又專固者則亦一人不拔據資配職自
以為能為官擇人初無此意故使時人有平配之議(唐書)
(作誚)官曹無得賢之實朱紫同色清濁不分是於聖朝有
何禆益故臣以為選部之法弊於不變變法之易在陛
下渙然行之假且今之銓衡欲自為意亦限行之已久
動必見疑遂用因循益為浮薄今若刺史縣令精覈其
人即每年當管之内應有合選之色先委考其才行堪
入品流然後送臺臺又推擇據所用之多少為州縣之
殿最一則州縣慎於(集作其)所舉必取入官之才二則吏
部因其有成無多庸人之數縱有不在送者妄起怨端
且猶分謗於外臺不至喧譁於南省今則每歲選者動
以萬計京師米物為之空虚豈多士若斯蓋渝濫至此
而欲仍舊致理難於改制祗益文法煩碎賢愚混雜就
中以一詩一判定其是非適使賢人君子從此遺逸斯
亦明代之闕政有識者之所歎息也又天下雖廣朝廷
雖衆而士之名賢誠可知也若使毁譽相亂聽受不明
事將巳矣無復可說如知其賢能各有品第每一官缺
而不以次用之則是知而不為焉用彼相借如諸司清
要之軄當用第一之人及(集有其字)要官闕時或以下等叨
進以故時議無高無下唯論得與不得自然清議不立
名節不修上善則守志而俟(集本唐書並作後)時中人則躁求
而易操其故何哉朝廷若以令名進人士子亦以修名
獲利而利之所出衆則趨焉已而名利不出於清修所
得(集作趨)多歸於人事其小者苟求輙(集作取)得一變而至
阿私其大者許以分義再變而成朋黨斯並教化漸漬
使之必然故於用人之際不可不第其高下若高下有
次不可妄干天下士流必刻意脩飾思齊日衆刑政自
清此興衰之大端安(集作焉)可不察易曰履霜堅冰至言
聖人之見終始之微矣今所言上刺史縣令等事一皆
指實縱臣所欲變法不合時宜伏望更發睿圖及詢於
執事作為長筭振此頽風使官脩其方人受其福天下
幸甚伏惟陛下聰明神武動以聖斷正當可為之運未
行反本之法微臣企竦竊有所望伏願少留宸&KR0008;稍覽
愚誠必無可施行棄之非晩臣不勝塵露禆補之誠
論教本書(憲宗元和四年)元稹
某年某月日某官臣稹昧死再拜獻書皇帝陛下臣伏
見陛下降明詔修廢學增胄子選司成大哉堯之為君
伯夷典禮夔教胄子之深旨也然而事有萬萬急於此
者臣敢昧死(舊唐書作冐昧殊死)而言之臣聞諸賈生曰三代之
君仁且久者教之然也誠哉是言且夫周成王人之中
材也近管蔡則讒入右(文粹作親舊唐書作有新唐書作任)周召則義聞
豈可謂天聰明哉然而克終於道者得不謂教之然耶
始其為太子也未生胎教既生保教太公為之師周公
為之傅召公為之保伯禽唐叔與之游禮樂詩書為之
習(文粹作翫)目不得閱淫豔妖誘之色耳不得聞優笑陵亂
之聲口不得習慘(舊唐書文粹作操)斷擊搏之書居不得近容
順隂邪之黨游不得恣(舊唐書作縱)追禽戮(舊唐書作逐)獸之樂
玩不得有遐異僻絶之珍凡此數者非謂備之於前而
不為也亦將不得見而為之矣及其長而為君也血氣
既定游習既成雖有放心快已之事日陳於前固不能
奪巳成之習已定之心矣則彼忠直道德之言固吾之
所習聞也陳之者有以諭焉回佞庸違(舊唐書作庸佞違道)之說
固吾之所積懼也謟之者有以辨焉人之情莫不欲耀
其所能而黨其所近苟將得志則必快其所藴矣物之
性亦然是以魚得水而游馬逸駕而走鳥得風(集作乘風)而
翔火得薪而熾此皆物之快其所藴也今夫成王所藴
道德也所近聖賢也是以舉其近則周公左而召公右
伯禽魯而太公齊快其藴則興禮樂而朝諸侯措刑罰
而美教化教之至也可不為(舊唐書文粹作謂)信然哉及夫秦
則不然滅先王之學曰將以愚天下黜師保之位曰將
以明君臣胡亥之生也詩書不得聞聖賢不得近彼趙
高者詐宦之戮人也而傅之以殘忍戕賊之術且曰恣
睢天下以為貴莫見其面以為尊是以天下之人未盡
愚而胡亥固巳不能分獸畜(新唐書作馬鹿)矣趙高之威攝天
下而胡亥固巳自幽於深宫矣彼李斯者秦之寵丞相
也因(集本文粹作困)讒冤死無所自明而况於疎遠之臣庶乎
若此(文粹作然)則秦之亡有以致之也漢高承之以兵革漢
文守之以廉謹卒不能蘇復大訓是以景武昭宣天資
(集作質)甚美纔可以免禍亂哀平之間則不能虞簒弑矣
然而惠帝廢易之際猶賴羽翼以勝其邪心是後有國
之君議教化者莫不以興廉舉教設學崇儒為意曾不
知教化之不行自貴者始略其貴者教其賤者無乃鄰
於倒置乎洎我太宗文皇帝之在藩邸以至于為太子
也選知道德者十八人與之游習即位之後雖游宴飲
食之間若十八人者實在其中上失無不言下情無不
逹不四三年而名高盛古豈一日二日而致是乎游習
之之漸也貞觀以還師傅之官皆宰相兼領其餘官寮
之(集無之字)選亦甚重焉馬周以位(集作官)高恨不得為司議
郎此其驗也文皇之後漸疎之賤之至於母后臨朝翦
棄王族(二唐書作室)當中睿二聖厄難(舊唐書作勞勤)之際雖有骨
鯁敢言之士既不得在調護保安之職終不能措(唐書作吐)
扶衛之一詞而令醫(集本文粹無醫字)匠胡安金藏剖腹以明
之豈不大哀哉兵興已(集作以)來兹弊尤甚師資保傅之
官非疾廢眊瞶不任事者為之即休戎罷帥不知書者
處之至於教諭贊議之徒疎冗散賤之士甚者縉紳恥
(舊唐書集本有由字)之夫以匹夫之愛其子者猶求明哲慈惠之
師以教之直諒多聞之友以成之豈天下之元子(二唐書作)
(良)而可以疾廢眊瞶不知書者為之師疎冗散賤不適
用者為之友乎此何足反居上(舊唐書作不及上古)之甚也近制
宫寮之外往往以沉滯之老儒充侍書侍讀之選而又
疎棄斥遠之越月踰時不得召見彼又安能傅成道德
而保養其(舊唐書有身字)躬哉臣以為積此弊者豈不以皇天
眷祐祚我唐德以舜繼(文粹作以舜生舜)舜以堯繼堯傳陛下
十一聖矣莫不生而神明長而仁聖以是為屑屑習儀
者故不之省耳臣獨以為於列聖之謀則可也計無窮
之業以傳後嗣則不可脫或萬代之後有若周成王中
才者而又生於深宫優笑之間無周召保助之教則將
不能知喜怒哀樂之所自矣况稼穡之艱難乎今陛下
以上聖之資肇臨海内是天下人人(舊唐書作之人)傾耳注目
(舊唐書集本作心)之日也特願陛下思成王訓導之功念文皇
游習之漸選重師保慎擇(集作簡)宫寮皆用博厚弘深之
儒而又練(舊唐書作明)逹機務者為之更進迭見日就月將
因令皇太子洎諸生(舊唐書作聚諸生)定齒胄講業之儀行嚴
師問道之禮至德要道以成之撤膳記過以警之血氣
未定則輟禽色之娛以就學聖質既備則資游習之善
以弘德此所謂一人(集作有)元良萬邦以貞之化也豈直
修廢學選司成而足倫匹其盛哉而又俾則(舊唐書作知)百
王莫不幼同師長同術識君道之素定知天倫之自然
然後選用賢良樹為藩屏出則有晉鄭魯衛之盛入則
有東牟朱虚之強蓋所謂宗子維城犬牙磐石之勢也
又豈與夫魏晉以降囚賤其兄弟而自翦其本枝者可
同年而語哉(集作乎)微臣竊不自揆思為陛下永建無窮
之長筭輙敢冒昧殊死而言之
初授拾遺獻書(憲宗元和二年)白居易
五月八日翰林學士將仕郎守左拾遺臣白居易頓首
頓首謹昧死獻書于旒扆之下臣伏奉前月二十八日
恩制除授臣左拾遺依前充翰林學士者臣已與崔羣
同狀陳謝但言忝冒未吐衷誠今者再黷宸嚴伏惟重
賜詳覽臣謹按六典左右拾遺掌供奉諷諫凡發令舉
事有不便於時不合於道者小則上封大則廷諍其選
甚重其秩甚卑所以然者抑有由也大凡人之情位高
則惜其位身貴則愛其身惜位則偷合而不言愛身則
苟容而不諫此必然之理也故拾遺之置所以卑其秩
者使位未足惜身未足愛也所以重其選者使上不忍
負恩下不忍負心也夫位未足惜恩不忍負然後能有
闕必規有違必諫朝廷得失無不察天下利病無不言
此國朝置拾遺之本意也由是而言豈小臣愚劣昧懦
所宜居之哉况臣本鄉里(一作校)竪儒府縣走吏委心泥
滓絶望煙霄豈意聖慈擢居近職每宴飫(集作飲)無不先
及每慶賜無不先霑中廐之馬代其勞内厨之膳給其
食朝慙夕惕已逾半年塵曠漸深憂愧彌劇未申微效
又擢清班臣所以授官以來僅經十日食不知味寢不
遑安唯思粉身以荅殊寵但未獲粉身之所耳今陛下
肇建皇極初受鴻名夙夜憂勤以求致理每施一政舉
一事無不合於道便於時故天下之心顒顒然日有望
於太平也然而今而後萬一事有不便於時者陛下豈
不欲聞之乎萬一政有不合於道者陛下豈不欲革之
乎儻(集作候)陛下言動之際詔令之間小有遺闕稍關損
益臣必密陳所見潜獻所聞但在聖心裁斷而已臣又
職在中禁不同外司欲竭愚衷合先陳露伏希天鑒深
察赤誠無任感恩欲報懇欵屏營之至謹言
論進奉書(憲宗)皇甫湜
臣聞一人莫非王臣尺土莫非王有山川林澤(文粹作藪)之
所産殖雨露春秋之所成就莫非王財誠宜推至公以
示無外今國家既有公府又為私藏使州郡貢賦之外
進奉相及恐非以天下為家示天下無私之道也且任
土作(集作之)貢生産有常履畆之稅(集作收)等籍既定人識
所出吏難為奸既無度程莫知紀極恣横徵發因緣贓
私驅陛下赤子措之不存之地侈君之嗜慾惑君之聰
明實大奸之門大罪之竇也臣雖熟知陛下上聖之姿
深仁之理凡内藏之實以充讌賜非務積藏如四遠未
知何如百姓受弊何如後嗣平中之主由此傷儉德萌
侈心何雖漢有少府水衡筦𣙜山澤之利終不若領之
於大農也且地之財無盡王之用不會何必固立(集作之)
内府以開濫關耶伏望陛下罷内藏歸之公府約進奉
之禮(集作約别進合古之制)徵斂有常財用無虧絶奸之根源除
政之粃蠧全大體興太和天下大幸伏見去(集作正)月十
一日赦書陛下深念疲人懇責貪吏往之隨使貢來一
皆罷之此實白日之明層雲之澤也凡諸州府必有羡
餘不歸之王庭必沒之(集作于)私室伏請每使當罷必上
其數而謹其收水旱之不虞疾疫之不期以振疲(集作罷)
羸以代蠲免軍旅之事工役之用以給其費以供其須
居常之歲閉以待時無敢散洩以干刑司如是則大賴
於人大伸於用矣
與人論諫書杜牧
某疎愚放(文粹作怠)惰不識機括獨好讀書讀之多矣每見
君臣治亂之間興亡諫諍之道遐想其人䑛筆和墨則
冀人君一悟而至於治平不悟則烹身滅族惟此二者
不思中道自秦漢以來凡千百輩不可悉數然怒諫而
激亂生禍者累累皆是納諫而悔過行道者不能百一
何者皆以辭語迂險指射醜惡致使然也夫迂險之言
近於誕妄指射醜惡足以激怒夫以誕妄之說激怒之
辭以卑陵尊以下干上是以諫殺人者殺人愈多諫畋
獵者畋獵愈甚諫治宫室者宫室愈崇諫任小人者小
人愈寵觀其旨意且欲與諫者一鬭是非一决怒氣耳
不論其他是以每於本事之上尤增飾之今有兩人道
未相信甲謂乙曰汝好食某物慎勿食果便食之必死
乙必曰我食之久矣汝為我死必倍食之甲若謂乙曰
汝好食某物第一少食苟食多(集作多食)必生疾(集作病)乙必
因而謝之减食何則(集作者)迂險之言則欲反之循常之
說則必信之此乃常人之情世多然也是以因諫而生
亂者累累皆是也漢成帝欲御樓船過渭水御史大夫
薜廣德諫曰宜從橋陛下不聽臣自刎以血汚車輪陛
下不得入廟矣(集本文粹並作陛下不廟矣仍註云不得入廟祠也)上不說張猛
曰臣聞主聖臣直乘船危就橋安聖主不乘危御史大
夫言可聽上曰曉人不當如是耶(謂諫諍之言當如猛之詳善)乃從
橋近者寳歴中敬宗皇帝欲幸驪山時諫者至多上意
不决拾遺張權輿伏紫宸殿下叩頭諫曰昔周幽王幸
驪山為犬戎所殺秦始皇葬驪山國亡玄宗皇帝宫驪
山而祿山亂先皇帝幸驪山而享年不長帝曰驪山若
此之凶耶我宜一往以驗彼言後數日自驪山回語親
幸曰叩頭者之言安足信哉漢文帝亦謂張釋之曰卑
之無甚高論令(一有今字)可行也今人平居無事友朋骨肉
切磋規誨之間尚宜旁引曲釋亹亹繹繹使其樂去其
不善而樂行其善况於君臣尊卑之間欲因激切之言
而望道行事治者乎故禮稱五諫而直諫為下前數月
見報上披閣下諫疏錫以幣帛僻左且遠莫知其故近
於游客處一覩閣下諫草明白辨婉出入有據吾君聖
明宜為動心數日在手味之不足且忭且喜且慰三者
交并不能自止吾君聞諫既且行之仍復寵錫誘能諫
者斯乃堯舜禹湯文武之心也聞於遠地宜為吾君忭
也閣下以忠孝文章立於朝廷勇於諫而且深於其道
果能動吾君而光世德牧承(集作蒙)閣下之厚愛冀於異
時資閣下之知以進尺寸能不為閣下之喜復自喜也
吾君今日披一疏而行之明日聞一言而用之賢才忠
良之士森列朝廷是必(集作以)奮起志慮各盡所懷則文
祖武宗之業窮天盡地日出月入皆可洒掃以復厥初
牧縱不得效用但於一官一局筐篋簿書之間活妻子
而老身命(文粹有焉字)作為歌詩稱道仁聖天子之所為治
則為有餘能不自慰故獲閣下之一疏忭喜慰三者交
并真不虚也宜如此也無因面讚其事書紙言誠不覺
繁多某再拜
直諫書劉允章
救國賤臣前翰林院學士劉允章謹冒死上諫皇帝陛
下臣聞太直者必孤太清者必死昔晁錯勸削諸侯之
地以蒙不幸之誅商鞅除不軌之臣而受無辜之戮今
并臣三人矣伏(一無伏字)守忠懷信口不宣心則刎頸刳腸
向闕廷而死者并臣是也救國策從千里而來欲以肝
腦上汙天廷欲以死屍下救黎庶臣死之後不見聖代
清平故留賤臣以諫明主今短書一封不入長策伏蒙
不收所以仰天搥胷放聲大哭殺身則易諫主則難以
易死之臣勸難諫之主伏見陛下初登九五頒下諸州
開直諫門言者無罪四方雷震百里奔馳至闕廷者願
陛下致昇平之業矣陛下既不用其策不捨其過或鞭
撻市朝囚禁園苑深(一作沉)埋溝壑者不知其數乞食道
路者不記其名夫輸忠獻策之臣匍匐闕廷者豈敢欺
陛下乎大臣愛位而不敢言小臣畏死而不敢諫忘生
請死之罪往往冒死天庭者知陛下覺悟也伏聞樞密
之事要在殱(疑作纖)人以宰臣為度外之官以御史為不
速之任冤者不得伸君子所以深藏小人所以深亂自
古帝王以御史為耳目以宰相為股肱股肱廢則不能
用耳目蔽則不能視今陛下廢股肱蔽耳目塞諫諍罪
忠良欲令四海不言萬方鉗口可不畏也臣恐千秋萬
歲說陛下不聖笑陛下不明臣所以急也當今天下求
進之臣智者不肯自言不肖愚者不肯自言不賢故使
賢愚混雜善惡同羣真智真愚何所分别取之則善惡
進捨之則賢愚退何不使至愚在野至賢入仕使(疑作今)
天下食祿之家凡有八入臣請為陛下數之節度使奏
改一入也用錢買官二入也諸色功優三入也從武入
文四入也虚銜入仕五入也改偽為真六入也媚道求
進七入也無功受賞八入也國有九破陛下知之乎終
年聚兵一破也蠻夷熾興二破也權豪奢僭三破也大
將不朝四破也廣造佛寺五破也賂賄公行六破也長
吏殘暴七破也賦役不等八破也食祿人多輸稅人少
九破也臣聞自古帝王終日勸農猶恐其飢終日勸桑
猶恐其寒此輩不農不桑坐食天下欲使天下之人盡
為將士矣舉國之人盡為僧尼矣舉國之人盡為劫賊
矣欲使誰人蠶桑乎今天下蒼生凡有八苦陛下知之
乎官吏苛刻一苦也私債徵奪二苦也賦稅繁多三苦
也所由乞歛四苦也替逃人差科五苦也冤不得理屈
不得伸六苦也凍無衣飢無食七苦也病不得醫死不
得葬八苦也仍有五去勢力侵奪一去也奸吏隠欺二
去也破丁作兵三去也降之(疑)為客四去也避役出家
五去也人有五去而無一歸人有八苦而無一樂國有
九破而無一成官有八入而無一出凡有三十餘條上
古已來未之有也天下百姓哀號於道路逃竄於山澤
夫妻不相活父子不相救百姓有冤訴於州縣州縣不
理訴於宰相宰相不理訴於陛下陛下不理何以歸哉
伏見蠻寇欺侵神道誑惑我國家作亡命之渠魁為逋
逃之窟穴徵兵五年今日誅之何見之晩也臣聞却以
(疑)未終銷兵於當時本無養兵日為(一作與)亂臣張本也
今不除其亂本而除其亂苗士卒蕩盡於中原玉帛多
亡於道路嶺外仍令節度四面討除蒼生嗷嗷何負陛
下今行此討罰以為上策臣恐今年除一承嗣明年又
生一承嗣天下征戰未有了期則禍難起於腹心蜂蠆
生於手足陛下左右無人敢言但知潤色美詞悅情暢
志而已豈知千里零落萬里凋殘者哉今國家狼戾(一作)
(狽)如此天下知之陛下獨不知之天下不敢言臣獨言
之萬死一生臣死一介之命救萬人之命臣今雖死猶
勝於生臣獻策千條未蒙一問羈孤貧病流落風塵眷
戀朝廷而不能去儻陛下覽臣愚見知臣愚忠則理亂
斯須存亡瞬息太平之日昭然目前必也陛下不以萬
國為心不以百姓為本臣當幸歸滄海葬江魚之腹不
忍見國難危臣之願畢矣臣懇擗(一作辭)不勝痛切感懼
之至
文苑英華卷六百七十六
