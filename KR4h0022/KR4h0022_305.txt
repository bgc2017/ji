文苑英華卷三百五宋李昉等編
悲悼五
哭人十五首哭僧道三十首
哭妓十四首送葬十二首
哭人
崔珏二首張喬二首
張蠙二首曹松二首
周朴二首杜荀鶴四首
羅隠一首
哭僧道
楊烱一首孟浩然二首
釋皎然一首嚴維一首
劉長卿二首張謂一首
錢起一首耿緯一首
司空曙一首于鵠一首
李端一首元禛一首
賈島一首劉得仁一首
李洞二首張祜一首
方干一首項斯一首
周賀一首温庭筠一首
張喬一首李遠一首
陳陶一首裴說一首
沈佺期一首劉長卿一首
劉禹錫一首
哭妓
楊烱一首宋之問四首
張祜一首温庭筠一首
皇甫冉一首李羣玉一首
韋莊五首
送葬
張正見一首庾信一首
王褒二首唐太宗一首
顧况一首劉長卿一首
皇甫冉一首權德輿一首
陳羽一首唐彦謙一首
羅隠一首
哭人
哭李商隠二首崔珏
成紀星郎字義山適歸高壤(又玄集作黃壌)抱長歎詞林枝葉
三春盡學海波瀾一夜乾風雨已吹燈燭滅姓名長在
齒牙寒只應物外攀琪樹便著蜺裳上綘壇(又玄集作蜺衣上玉)
(壇)
二
虚負凌雲萬丈才一生襟抱未曾開鳥啼花落人何在
竹死桐枯鳳不来良馬是因無主踠舊交心為絶絃哀
九泉莫嘆三光隔又送文星入夜臺
哭陳陶(三百四卷重出題作哭張籍司業)張喬
弔前水部賈員外
籠中江海禽日夕有歸心魏闕長謠久吳山獨往深别
時羣木落終處亂猿吟李白墳前路溪僧送入林
哭建州李員外張蠙
詩名不易出名出又何為捷到重科早官終一郡卑素
風無後裔遺迹(集作遺愛)有生祠自罷羊公市溪猿哭舊時
弔孟浩然前人
每年(疑)樵家說孤墳亦夜吟若重生此世應更苦前心
名與襄陽遠詩同漢水深親栽鹿門樹猶盖石牀隂
哭建州李員外曹松
銘旌歸故里猿鳥亦悽然已葬桐江月空廻建水舡客
傳為郡日僧說讀書年恐有吟魂在深山古木邊
弔李翰林前人
李白雖然成異物逸名猶與萬方傳昔朝曾侍玄宗側
大夜應歸賀監邊山木易高迷故壠國風長在見遺篇
投金渚畔春楊柳自此何人繫酒舡
哭陳庾周朴
繫馬向山立一杯聊奠君野煙孤客路寒草故人墳琴
韻歸流水詩情寄白雲日斜休哭後(一作處)松韻(一作吹)不
堪聞
哭李端前人
三年剪拂感知音哭向青山永夜心竹在曉煙孤鳳去
劔荒秋水一龍沉新墳日落松聲小舊宅春殘草色深
不及此時親執紼石門遥想淚沾襟
哭方干杜荀鶴
何言寸禄不沾身身殁詩名萬古存况有數篇關教化
得無餘慶及兒孫漁樵共壘墳三尺猿鶴同棲月一村
天下未寧吾道喪更誰將酒酹孤䰟
哭劉得仁前人
賈島還如此生前不見春豈能詩苦者便是命羈人家
事因吟失(一作盡)時情礙國親多應銜骨恨千古不為塵
經謝公青山弔李翰林前人
何為先生死先生道日新青山明月夜千古一詩人天
地空銷骨聲名不傍身誰移耒陽塚来此作吟鄰
哭陳陶前人
耒陽山下傷工部采石江邊弔翰林兩地孤墳各三尺
却成開觧哭君心
哭張博士太常羅隠
前軰倏云殁媿君曾比方格卑雖不稱言重亦難忘諫
草猶青𤨏悲風已白楊只應移埋窟泉下對真長
哭僧道
和旻上人傷杲禪師楊烱
净業初中日浮生大小年無人本無我非後亦非前簫
鼔旁喧地龍蛇直映天法門摧棟宇覺海破舟舡書鎮
秦王餉經文宋國傳聲華周百億風烈破三千蕪没青
園寺荒凉紫陌田德音殊未遠拱木已生煙
悼正宏禪師(集作過景空寺故融公蘭若)孟浩然
池上青蓮宇林間白馬泉故人成異物過憩獨潸然既
禮新松㙮還瞻舊石筵平生竹如意猶挂草堂前
傷峴山雲袁觀主前人
少小(一作子)學書劍秦吳多歲年歸来一登眺陵谷尚依
然豈意飡霞客溘隨朝露先因之問閭里把臂幾人全
(一作憐)
哭覺上人(時絆剡中)釋皎然
憶君南適越不作買山期昨得耶溪信翻為逝水悲神
交如可見生盡杳難思白日珠林下空懷步影時
哭靈一上人嚴維
一公何不住空有遠公名共誰岑山路今時不可行舊
房松更老新塔草初生經綸傳緇侣文章遍墨卿禪林
枝幹折法宇棟梁傾誰復脩僧史應知傳已成
齊一和尚影堂劉長卿
一公住世忘世紛暫来復去誰能分身寄虚名如過客
心將生滅是浮雲瀟散(集作浮雲)浮雲往不還悽(集作凄)凉遺
教没仍存舊地愁看雙樹在空堂只見一燈懸一燈長
照横河沙雙樹猶落諸天花天花寂寂香深殿苔蘚蒼
蒼閉閑(一作深)院昔余精念訪禪扉常接微言清(集作親)道
機今来寂寞無所得惟共門人淚滿衣
題靈祐和尚故居院前人
歎逝翻悲有此身禪房寂寞見流塵六時行逕空(集作容)
秋草幾日浮生哭故人風竹自吟還入磬雨花隨淚共
沾巾殘經忩下依然在憶得山隂問許詢
哭護國上人張謂
昔喜三身净今悲萬劫長不應歸北斗多是向西方舍
利衆生得袈裟弟子將鼠行殘藥碗蟲網舊行牀别起
千花塔空留一草堂支公何處在神理竟茫茫
空寂(集作少林)寺哭元(集作暉)上人錢起
悽然雙樹下垂淚遠公房燈續生前火爐添没後香隂
階明片雪寒竹響空廊寂滅應為樂塵心徒自傷
璿公房懷舊耿緯
遠公傳教畢身没向他方弔客来何見門人閉影堂紗
燈臨古砌塵杌在空牀寂寞疎鍾後秋天有夕陽
哭麴上人(前篇題作哭上象見三百三卷)司空曙
哭陵霄山光上人于鵠
身没碧峯裏門人改葬期買山尋主遠壘塔化人遲鬼
火穿空院秋螢入素帷黃昏溪路上聞哭竺乾師
過堅上人影堂逄司空曙李端
我與雷居士平生事約公無人知是舊共到影堂中
僧如展及韋載同遊碧澗寺各賦詩余落句云
他生莫忘靈山座滿壁人名後會稀展共吟
他生之句因話釋氏緣會所以莫不悽然久
之不十日而展公長逝驚悼反覆則他生豈
有兆耶其間展公仍賦黃字五十韻飛札相
示余方属和未畢自此不復撰成徒以四韻
為識元稹
重吟前日他生句豈料踰旬便隔生會擬一来身塔下
無因共繞寺廊行紫毫飛札看猶濕黃字新詩和未成
縱使得如羊叔子不聞兼記舊交情
哭栢巖禪師賈島
苔覆石牀新師曾占幾春寫流行道影焚却坐禪身塔
院關松路(集作雪)經房鎖隙塵自嫌雙淚下不是觧空人
題山中故静禪師劉得仁
寂滅身何在門人隔此生影懸塵已厚塔種栢初成溪
院秋先雪山堂古有精當時挂錫劍樹老數枝傾
弔草堂禪師李洞
杖履疑師在房關四壁蛩貯瓶經臘水響塔隔山鍾(集作)
(生鍾)乳鴿沿苔井(集作樵客收林果)齋猿散雪峯如何不見性倚
遍寺前松(集作星下哭雙松)
哭栖白前人
聞說孤忩卧化時白莎蘿雨滴空池吟詩堂裏時關影
禮佛燈前夜照碑駕雪已成金殿夢看濤終負石樓期
逄山對月還惆悵争得無言字祖師
題徑山大覺禪師影堂張祜
超然彼岸人一逕謝微塵見想應非想(集作見相即非相)觀身
豈是身空門性未滅舊里化猶新漫指堂中影誰言影
似真
經曠禪師故(一作舊)院方干
谷鳥散啼如有恨庭花含笑似無情更名換面(集作變貎難)
無休息去去来来第幾生
題永忻寺影堂項斯
不遇脩寺日無錢入影堂故来空禮拜臨去重添香僧
得名難(一作雖)近燈傳火已長發心依止後借住有隣房
哭閒霄上人周賀
林逕西風急松枝講鈔餘凍髭亡夜剃遺偈病時書地
燥焚身後堂空著影初弔来頻落淚曾憶到吾廬
重遊東(集作圭)峰宗密禪師精廬(前篇作哭盧處士)
温庭筠
百尺青崖三尺墳微(一作玄)言已絶杳難聞戴顒今日稱
居士支遁他年識領軍暫對山松如結社偶因(一作同)麋
鹿自成羣故山弟子空回首葱嶺還(集作唯)應見彩雲
此詩三百四卷重出今已削去注異同為一作
弔造微上人張喬
至人隨化往磨滅自堪傷白塔收真骨青山閉影堂鐘
殘含細韻印滅有餘香松上齋烏在遲遲立夕陽
友人寄道上人逝却酬(道字人玄集作道明)
李遠
蕭寺曾過最上房碧梧濃葉覆西廊遊人縹緲紅衣亂
坐客從容白日長别後旋成莊舄夢書来忽報惠休亡
他時若肯相隨去只是含酸對影堂
西廊(又玄集作西廂)莊舄(又玄集作莊叟)
哭寳月三藏大禪師陳陶
五峯習聖罷乾竺化身歸帝子傳真印門人哭寳衣一
囊窮海没三藏故園稀無復天花落悲風滿鐵圍
哭處默上人裴說
凄凉繐幕下香吐一燈分鬭老輸寒檜留閑與白雲挈
盂曾幾度傳衲不教焚泣罷重回首暮山鍾半聞
哭道士劉無得沈佺期
聞有玄都客成仙不易祈蓬莱向清淺桃杏欲芳菲縮
地黃泉下昇天白日飛少微星夜落高掌露朝稀吐甲
龍應出銜符鳥自飛國人思負局天子惜披衣花月留
丹洞琴笙閣翠微嗟来子桑扈爾獨返於幾
杪秋洞庭中懷亡道士謝太虚
劉長卿
漂泊日復日洞庭今更秋清(集作青)楓亦何意此夜催人
愁惆悵客月中徘徊江上樓心如楚天遠日送滄波(集作)
(浪)流謝客久已没微言無處求空餘白雲在容與隨孤
舟千里杳難望一身常獨遊故園復何許江海徒(集作此)
淹留
傷桃源薛尊師(一作道士)劉禹錫
壇邊松在鶴巢空白鹿閑来(集作行)舊徑中手植紅桃千
樹發滿山無主任春風
哭妓
和崔司功傷姬人楊烱
昔時南浦别鶴怨寳琴絃今日東方至變消珠鏡前冰
流衝砌咽月影向忩懸粧匣棲餘粉薰爐滅舊烟晩庭
摧玉樹寒帳委金蓮佳人不再得白日幾千年
傷曹娘四首宋之問
可憐寂寞去何之獨立丰茸無見期君看水上芙蓉色
恰似生前歌舞時
二
前溪妙舞今應盡子夜新歌遂不傳無復綺羅嬌白日
直將珠玉閉黃泉
三
鳳飛樓妓(一作伎)絶鸞死鏡臺空獨憐脂粉氣猶著舞衣
中
四
昔日河陽縣氛氲香氣多曹娘嬌態盡春樹不堪過
感王將軍柘枝妓没張祜
寂寞春風舊柘枝美人休舞曲停吹(集作舞人休吹曲休)鴛鴦鈿
帶抛何處孔雀羅衫付阿誰畫鼓不聞招節拍錦靴虚
(集作空)想挫腰支今来座上翻如醉(集作偏惆悵)曾見梨園(集作)
(堂前)教徹時
和王秀才傷歌妓(集作姬)温庭筠
月缺花殘莫愴然花須終發月終圓更能何事消芳念
亦有濃華委逝川一曲豔歌留宛(集作婉)轉九原春草葬
(集作妬)嬋娟王孫莫學多情客自古多情損少年
此詩三百十三卷重出前已削去
奉同李蘇州傷美人皇甫冉
玉珮石榴裙當年嫁使君專房獨見寵傾國衆皆聞歌
舞長無對幽明忽此分陽臺千萬里何處作行雲
和吳中丞悼笙妓李群玉
麗質仙姿煙逐風鳳凰聲斷吹樓(集作臺)空多情草色怨
還綠無主杏花春自紅堕珥尚存芳樹下餘香漸滅玉
堂中唯應去抱雲和管從此長歸阿母(集作姚)宫
悼亡姬五首韋莊
鳳去鸞歸不可尋十洲仙路彩雲深若無少女花應老
為有姮娥月易沉竹葉豈能消積恨丁香空觧結同心
湘江水闊蒼梧遠何處相思弄舜琴
獨吟前人
默默無言惻惻悲閒吟獨旁菊花籬只今已作經年别
此後知為幾歲期開篋每尋遺念物倚樓空綴悼亡詩
夜来孤枕空腸斷忩月斜暉夢覺時
悔恨前人
六七年来春又秋也同歡笑也同愁纔聞及第心先喜
試說求婚淚便流幾為妬来頻歛黛每思閒事不梳頭
如今悔恨將何益腸斷千休與萬休
虚(一作靈)席前人
一閉香閨後羅衣盡施僧鼠偷筵上果蛾撲帳前燈土
蝕釵無鳳塵生鏡少菱有時還影響花葉曳香繒
舊居前人
芳草又芳草故人揚子家青雲容易散白日等閑斜皓
質留殘雪香魂斷逐霞不知何處笛一夜呌梅花
送葬
和楊侯送袁金紫葬張正見
玄泉開隧道白日照佳城一朝嗟此路千載幾傷情秋
氣悲松色凄風咽晩聲歸雲回谷散(初學記作向谷晩)還柳背
山輕唯當三五夜壟月暫時明
送靈法師葬庾信
龍泉今日掩石洞即時封玉匣摧談柄懸河落辯鋒香
爐猶是栢麈尾更成松郭門未十里山廻已數重尚聞
香閣梵猶聽竹林鐘送客風塵擁寒郊霜露濃性靈如
不滅神理定何從
送觀寧侯葬王褒
蒙羽高峻極淮泗導清源邢茅廣列地跗萼盛開蕃紛
綸彤雘彩從容瓊玉温衝飈(闕)栢幹烈火壯曾崑疇昔
同羈旅辛苦涉凉暄觀風方聽樂垂淚遽傷魂造舟虚
客禮高閈掩賓垣桂樹思公子芳草惜王孫今辰向郊
郭猶似背轘轅丹旐書空位素帳設虚樽楚琴南操絶
韓書舊說存西靡傷新樹東陵惜故園自憐悲谷影彌
愴玉關門餘輝盡天末夕霧擁山根平原看獨樹亭臯
(類聚作臯亭)望别村寂寞還蓋靖荒茫歸路昏挽鐸已流歇
歌童行自喧睠言千載後誰將遊九原
送劉中書葬前人
昔别傷南浦今悲去北邙書生空託夢久客每思鄉寒
近邊雲黑塵昏野日黃陵谷俄遷變松栢易荒凉題名
無復迹何處騐龜長
望送魏徵葬唐太宗(見初學記)
閶闔揔金鞍上林移玉輦野郊愴新别河橋非舊餞惨
日映峯沉愁雲隨盖轉哀笳時斷續悲旌乍舒卷望望
情何極浪浪淚空泫無復昔時人芳春共誰遣
送柳宜城葬顧况
鳴笳已逐春風咽匹馬猶依舊路嘶遥望柳家門外樹
恐聞黃鳥向人啼
送開府姪隨故李使君旅櫬却赴上都
劉長卿
征西諸將莫如君報德誰能不顧勲身逐塞鴻来萬里
手披江草訪孤墳擒生絶漠臨(集作經)胡雪懷舊長沙哭
楚雲歸去蕭條㶚陵上幾人看葬李將軍
送魏六侍御葬皇甫冉
哭葬寒郊外行將何所從盛曹徒列栢新墓已栽松海
月同千古江雲復幾重舊書曾諫獵遺草議登封疇昔
輕三事常期老一峯門臨商嶺道忩引洛城鍾應積泉
中恨無因世上逄招尋偏見厚疎慢亦相容張范唯通
夢求羊(求仲羊仲二人也)永絶蹤誰知長卿疾歌賦不還卭
觀葬者權德輿
塗芻隨晝哭數里至松門貴盡人間禮寧知逝者魂笳
簫出廣(集作古)陌煙雨閉寒原萬古皆如此傷心反不言
觀朱舍人歸葬吳中陳羽
翩翩綘旐寒流上行引東歸萬里魂幾幾州人臨水哭
共看遺草有王言
咸通中始聞禇河南歸葬陽翟是歲上平徐方
大肆慶賞又詔八品錫其裔孫追叙風㮣因
成二十韻唐彦謙
册府藏餘烈皇綱正本朝不聽還笏諫幾覆綴旒祧咫
尺言終直愴惶道已消淚(疑)心傳位日揮涕授遺朝飛
燕潜来趙黃龍豈見譙既迷秦帝鹿難問賈生鵰穆卜
緘縢祕金根轍跡遥北軍那奪印東海漫難橋羅織黃
門訟笙簧白骨銷炎方無信息丹旐竟淪漂邂逅江魚
食凄凉楚客招文忠徒謚議子卯但簫韶未見公侯復
尋傷嗣續凋流年隨水逝高誼薄層霄柱石林公遠縑
緗故國饒竒蹤天驥活遺軸錦鸞翹近者淮夷戮前年
作馬調始聞移北葬兼議蔭山苖聖澤覃將溥真魂喜
定飄異時窮巷客懷古設成謠
淮口軍葬羅隠
一陣孤軍不復廻更無分别只荒堆莫言賦分湏如此
曾作文皇赤子来
文苑英華卷三百五
