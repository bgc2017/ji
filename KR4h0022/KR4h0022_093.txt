文苑英華卷九十三宋李昉等編
人事四
妄心賦一首愛而不見賦一首
謫九年賦一首性習相近遠賦二首
知止賦一首知四十九年非賦二首
謙賦一首謙受益賦二首
妄心賦員峴
始吾有形與憂俱生形是幻器憂為妄情愛業潜結貪
心日萌如狂犬之逐塊似飛蛾之赴明舉世役役終身
無成慨愚者之未達嗟此志之難遏多賤實而貴名咸
棄本而逐末利之所在蹈水火而非懼勢之所存棄仁
義而如脱方自以為氣足自負殊不知患其可掇夫生
也有涯而智之無巳鵬鷃未足適其分儒墨焉能齊其
理世謂之憂我適足以為喜世之所譽我適足以為毁
自我心而視物四者未知其孰是借如青樓上路紅粉
佳人編貝為齒點朱為唇朗如明月之初霽芳若綠條
之在春流曼臉而光射動鳴環而態新此必天下之巨
豔固當衆族而咸親奚為乎鳥見之望層雲而自逸魚
見之入深泉而不出彼醜好之非我吾孰知其所失若
乃樂府窮選伶人擅名跳丸劒之揮霍奏金石之鏗鍧
復燕趙之稱最信音容之莫京清歌一轉而行雲遏長
袖屢舞而流風并實天下之樂事當觸類而含情奚為
乎爰居卒夭於鐘鼓聾俗不知其韶武嗟愛憎之在物
吾孰知其所主嘗以為生者物之可欽死者人之可畏
方其髑髏之自得也不異夫南面之至貴謂死之為是
生之為非何存没之交戰而彼我之相違嗟乎求馬于
肆馬不可以得以猿為心猿亦未之息夫制動者以静
吾當反照於玄極
愛而不見賦(丙辰歲待詔京邑貽舊知作)蕭穎士
嗟乎或愛之而不見者有之(一無之字)矣何必周秦異代夷
夏殊軌阻嚴城之九重限方舟之一水苟時事之多怨
故人遐而室邇關山起於足下堂上遠乎千里聳專專
之目成遽將(一作時)逝而復止詩人所以思婉孌而搔首
賦城隅之有俟吁不得其巳也惟夙昔之良會夢佳期
於北方叙渤澥(一作疑渤海)之三山吸流霞之景光含芳詞
以况予云惠好之不忘願報(一作願服)義於永日陪遊宴(一作)
(嬉)於帝鄉廣莫忽而號(二字一作其飄)怒鯨波洶而騰張俄驚
魂以輟寐問(一作間)窮髮之茫茫將揭厲以復從駭(一作駃)
風濤之匪量思(一作顧)投軀以靡吝撫遺體以兢惶晨切
切以悽悽(一作悽愴)夕屏營以彷徨追前歡之俯邇歎此恨
之攸(一作悠)長於是收神返慮澄澹静默冥然就寢兀若
無識冀良宵之復遇希舊遊之可即徒有頼(一作願)兮且
未克憂深沉(一作沉深)兮萃胸臆風兮雨兮思君子兮何極
謫九年賦劉禹錫
古稱思婦已歴九秋未必有是舉為深愁莫高者天莫
濬者泉推以極數無喻九年伊我之謫至於數極長沙
之悲三陪(一作倍)其時廷尉不調行當跂而天有寒暑閏
餘三變朝有考績明幽三見顧堯之民(一作明)兮亦昏墊
而有歎歎息兮徜徉登高高兮望蒼蒼突弁之夫我來
始黃合抱之木我來猶芒山增昔容水改故坊童者鬱
鬱兮涸者洋洋天覆地生蓊兮無傷彼族而居曏之投
荒彼軒而遊昨日桁楊信及澤濡俄然(一作病)復常稽天
道與人紀咸一僨而一起去無久而不還棼無久而不
理何吾道之一窮兮貫九年而猶爾噫不可得而知庸
詎得而悲苟變化之莫及乎(一作兮)又安用夫肖天地之
形為
性習相近遠賦(以君子之所慎焉為韻)白居易
噫下自人上達君咸德以慎立而性由習分習則生常
將俾夫善惡區别慎之在始必辨乎是非紏紛原夫性
相近者豈不以有教無類其歸於一揆習相遠者豈不
以殊途異致乃差於千里昏明波注導為愚智之原邪
正岐分開成理亂之軌安得不稽其本謀其始觀所由
察所以考成敗而取捨審臧否而行止俾流遁者返迷
途於騷人積習者遵要道於君子且夫德莫德於老氏
乃曰道是從矣聖莫聖於宣尼亦曰非生知之則知德
在脩身將見素而抱朴聖由志學必切問而近思在乎
積藝業於黍累慎言行於毫釐故得其門志彌篤兮性
彌近矣由其徑習愈精而(一作兮)道愈遠而其旨可顯其
義可舉勿謂習之近徇迹而相背重阻勿謂性之遠反
真而相去幾許亦猶一源派别隨渾(一作混)澄而或濁或
清一氣脉分任吹喣而為寒為暑是以君子稽古於時
習之初辨惑於成性之所然則性者中之和習者外之
徇中和思於馴致外徇誡於妄進非所習而習則性傷
得所習而習則性順故聖與狂由乎念與罔念福與禍
在乎慎與不慎慎之義莫匪乎率道為本見善則(一作而)
遷觀炯誡於既往審進退於未然故得之則至性大同
若水濟水也失之則衆心不等猶面如面焉誠哉習性
之說吾將以為教先
第二(同前韻)鄭俞
酌人心之善敗惟性習之所分習者物之遷以動為主
性者生之質以静為君運情有同於鎔鑄通志亦比夫
耕耘或定心以純一或逐境而紏紛故定心者若䟽源
而自得逐境者猶理絲而又棼且物之惑人無窮人之
徇物無己近之則歸於正性遠之則滅於天理雖真妄
之多端諒御用而由巳至若習於所是則孟母之訓子
其居也初闤闠之是隣遂賈鬻而無耻及夫又徙于學
徒示以墳史卒能振文行以標名鬱古今而播美豈不
以性相近而習之至矣又若效之而非則夀陵之從師
其故也等善行之無轍見大道之甚夷及夫邯鄲之學
匍匐於兹既所能之未盡終故步而莫追豈不以習相
遠而性亦失之固宜人定其情物安其所苟欲遷性習
以交喪易賢愚之攸處則捨於巳而效於人學彌得而
性彌阻述而莫息亦莫之禦是非乖理而亦徇未若襲
慎而委順勿牽外以槩名在執中而克慎欽若奥旨聞
諸古先習之則善道可進守之則至理自全兹義也智
所不染愚亦難遷儻中庸之可甄願斯焉而取焉
知止賦(并序)李德裕
古之稱山林之士往而不能返朝廷之士入而不能出
先哲所以趣舍異懷隱顯殊迹蓋兼之者鮮矣今余自
春秋至西漢取卿士(一作取其卿)大夫進能知止退不失正
者綴為此賦云
觀春秋與漢策求知止之大夫魯莫高於柳惠衛莫貴
於&KR1108;俞吳乃得於延州楚乃尚於於菟雖至聖無軌超
然不拘猶歎行藏而(一作以)與顔稱卷懷(一作舒)而善蘧則
由聖門而進退者得(一作豈)不勇於知止乎佐(一作左)漢留
侯與道為徒厭華屋而不處思赤松以遊娛清則兩龔
美則二疏父子欣以相顧衰老至而歸歟祁祁青衿戴
負經書藹藹玄冕祖我城隅歎冥鴻之不反(一作及)皆雪
涕以漣如嗟余生之疲病念寄世之湏臾曾陟(一作涉)險
而知懼痛摧輪之不虞諒難復於玷缺(韋玄成作詩自著復玷缺之艱)
(難)且覃思於玄虛聊揮金於餘日乃迴駕於迷途况乎
托北阜以為宅(應璩書曰南臨洛水北據邙山託崇岫以為宅因茂林以為蔭)就東山
而結廬(左思徙居洛陽城東著經始東山廬詩)仲樂(一作既)得於清曠(仲長統論)
(曰欲卜居清曠以樂其志)陶豈歎於將蕪其遠眺也則伊水陸渾北
繞皇居度雙闕之蒼翠若天漢之逶迂少室東映於原
隰鳴臯西對於林閭其近翫也則檻泉流於一壑嘉木
盈於萬株逕被芳蓀沚映芙蕖聽求友之鳴禽見自樂
之鯈魚徙竒樹於台嶺隱翠葉而垂珠得怪石於震澤
聳青岑而韜瑜昔有罷侯種瓜逃相灌蔬竊比君子亦
能荷鋤或引蔓於長坂或導流於清渠放(一作傲)情人世
之外寄跡羲皇之初望夕景於平林眺寒煙於遠(一作故)
墟麏麚遠而騰倚鳬鴈去而相呼酌盈樽以(一作而)自慰
賴鳴琴而不孤懷綺皓而披素卷想瀛洲而觀畫圖何
必尚(尚子平也)遍遊於名嶽蠡長往於五湖嗟夫世於知止
之道若存若無李斯忘於税駕惠子疲於據梧盡生涯
以自若何智力之有餘庶收光之未晩期終老以(一作於)
桑榆
知四十九年非賦(以賢者勖身知非昔歲為韻)陸肱
往事多違今來覺非嗟忽度於時景懼將萌於禍機新
年當艾服之初方能知過往歲比靈蓍之數未省防微
試問何人云蘧伯玉以道為喻因言自勖追向者以何
及悟平生之不足處身而每在廉謹立志而常齊寵辱
故乃追往日想當年似有失禮疑乎不賢懼愧於三千
之内仍思於五十之前雖云時不再來悔無及也所謂
過而能改善莫大焉想其悒悒自傷兢兢若厲悲急景
以隙過歎芳時而川逝將以防彼終身警夫後世馳心
於見善之末託意於思賢之際星霜不駐俄符大衍之
籌容貌初移忽及始衰之歲况復日月逾邁春秋載新
懼有乖於君子恐時同於小人前違而欲改安得後患
而將遷有因百行惟脩宛見日新其德三緘乍啓可明
言出於身自是一悔幽微全忘矯假方同知過之士亡
(一作何)異惡強之者朝來暮往故無得而踰焉亂世危邦
則可卷而懷也窮其過兮嗟嗟莫追考其數(一作年)兮七
七惟竒豈因利而有改雖委骨而無移異買臣官達之
期未然而覺契孔氏命窮之日既至而知由是三省為
人勞謙自責駟馬將追而莫遂中心欲悔而何益永示
千載非唯半百故余當弱冠之年己知非於曩昔
謙賦(以滿招損謙受益為韻)
鑒天道之惡盈將守之以持滿窮易象之明義排溢美
於虚誕鑒其體而如卑明其訓而非緩惟德之柄惟行
之管是以賢人君子雖百代而同光聖帝明王歴萬古
而相纂然則謙之為義與讓同標苟不由於斯理必災
禍而自招是以道映三皇明揚側陋智周萬物詢於芻
蕘且聖賢而自貶何凡庶而可驕豈不思行高則憂毁
於衆木秀則懼摧於飈矧夫陽光正中映土圭而將轉
隂靈纔滿隨蓂莢以旋銷是故君子覩之以為立身之
本名彌彰而彌懼功彌高而彌損不耀彼而自上不明
我而自混徒觀其退藏好閉養智於恬幽而坦坦卑以
謙謙一辭而行將耻於躁三揖而進何有於嫌况乎海
以卑廣居深山以鎮静可久楚莊懼功茂而終吉晉文
耻戰克以無咎嗟凡今誇彼而競進何不覩斯而自守
徒欲毁信廢忠謀訐自醜想進德之明義豈見充於虚
受曷如君子稱物平施不生頗僻多者用謙為裒少者
用謙為益不求翰音以待問必復厚德以珍席儻不伐
之可嘉庶無媒以託跡
謙受益賦(以君子立身謙德之柄為韻)吳連叔
執勞謙者可以為天下君習撝謙者可以為天下勲在
易也有自牧之義於書也有受益之文行巳立身而道
自著御人率衆而德有云在上則騰茂實居下則播令
聞亦足以化乎四表而行乎三軍若乃天地之義鬼神
之理或禍其滿盈或福其廉耻故執羔鴈而行者得之
而益貴秉耒耜之列者得之而易使在臣下之尚然况
繼天而為子是以敷之而化行執之而教立被車書之
所至霑雨露之所及故能邇無不洽遠無不賓豈不以
言出乎口行發乎身求之於巳加之於人者也夫心者
難備物者難兼故先王所以戒慎往哲所以崇謙不然
者宣子何以稱賢太伯何以為德書三讓之策文作千
古之程式其執謙也必在乎合宜其在卑也亦存乎隨
時過之者俯而就矣不至者跂而及之無貽誚於巽牀
之義無見刺於相鼠之詩惟木兮從繩則正惟后兮從
謙則聖雖不富以其鄰而有助於為政理於身也合仁
義之五常理於國也(一作兮)則文武之二柄宜播美於筆
端傳謙德之雅詠
第二(同前韻)孟翺
求百行之規矩考三才於典墳歎撝謙之上德出雅誥
之明文天得之而配地臣得之而輔君昭明茂緒啟迪
洪勲匪招益而日益不求聞而自聞謙之伊何慎爾攸
止益之伊何介爾蕃祉謙持益兮為輔為車益頼謙兮
成綱成紀在寵思辱居終慮始昧之者所謂憸人行之
者是稱君子其在炎漢英髦盛集京房辭榮疏廣撝挹
挂衣冠以長往辭闕廷而不入棄人間而遠遊顧君恩
而尚及斯謙德之尤著軼羣賢而獨立降及南山綺季
谷口子真逃居避竄遠害全身既逍遥以齊物獨放曠
以懷(一作為)仁斯受益之為用在有聞而足珍固知將欲
求益莫如好謙覽孫弘之為箴滿而恐撲觀周廟之作
誡其難更添若露才而揚巳寧韜光而自?勿謂天蓋
高其道正直勿謂神無形恒處幽默既惡盈而惡滿斯
好謙而好德同形影之相隨在毫釐而靡忒既警既戒
念兹在兹慮日月之逝矣當寤寐而求之凡曰儒行如
何勿思于嗟謙兮惟道之性能執一以無捨(一作私)在神
明而輔正惟觀鉛素希易象之一謙仰望銓衡歌周官
之八柄
文苑英華卷九十三
