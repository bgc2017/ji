文苑英華卷三百二十六宋李昉等編
花木六(果實附)
櫻桃十首甘橘十首
桃李六首梨三首
石榴二首棗栗二首
柰一首梅一首
荔枝三首雜果實五首
樹木二十一首藤四首
櫻桃
奉答南平王康賚朱櫻梁簡文帝
倒流映碧叢照(類聚作點)露擎朱實花茂蝶争飛(類聚作來)枝濃
鳥相失已麗金釵瓜仍美玉盤橘寧異梅似丸不羨萍
如日永植平臺垂長與雲桂密徒然奉推甘終似(初學記作)
(以)愧操筆
賦得櫻桃(春字韻)唐太宗
華林滿芳景洛陽偏宜(初學記作徧陽)春朱顔含遠日翠色影
長津喬柯囀嬌鳥低枝映美人昔作園中實今來席上
珍
勅賜百官櫻桃王維
芙蓉闕下會千官紫禁朱櫻出上闌纔是寝園春薦後
非關御苑鳥銜殘歸鞍競帶青絲籠中使頻傾赤玉盤
飽食不湏憂(集作愁)内熱大官還有柘(集作蔗)漿寒
和前崔興宗
未央朝謁正逶迤天上櫻桃錫此時朱實初傳九華殿
繁花舊雜萬年枝全勝晏子江南橘莫比潘家大谷梨
聞道令人好顔色神農本草自應知
和詠𪠘署有櫻桃孫逖
上林天禁裏芳樹有紅櫻江國今來見君門春意生香
從花綬轉色繞珮珠明海鳥銜初實吳姬掃落英切將
稀取貴羞與衆同榮為此堪攀折芳蹊處處成
酬裴傑秀才新櫻權德輿
新果真瓊液來應宴紫蘭圓疑竊龍頷色已奪鷄冠遠
火微微辨殘星隠隐看茂先知味易(一作好)曼倩恨偷難
忍用烹騂酪從將玩玉盤流年如可駐何必九華丹
朝日勅賜百官櫻桃張籍
仙果人間都未有今朝忽見下天門捧盤小吏初宣勅
當殿羣臣共拜恩日色遥分廊下座露香纔出禁中園
每年重此長(集作偏)先熟願得千春奉至尊
和張員外(集作水部)勅賜百官櫻桃
韓愈
漢家舊種明光殿炎帝還書本草經豈似滿朝承雨露
共看傳賜出青冥香隨翠籠擎初到(集作重)色照銀盤寫
未停食罷自知無所報空然慚汗仰皇扄
與沈楊二舍人閣老同食勅賜櫻桃翫物感恩
成十四韵白居易
清曉趨丹禁紅櫻降紫宸驅禽養得熟和葉摘來新圓
轉盤傾玉鮮明籠透銀内園題兩字西掖賜三臣熒惑
晶華赤醍醐氣味真如珠未穿孔似火不燒人杏俗難
為對桃頑詎可倫肉嫌盧橘厚皮笑荔枝皴瓊液酸甜
足金丸大小勻偷湏防曼倩惜莫擲安仁手擘纔離核
匙抄半是津甘為舌上露暖作腹中春已懼長尸禄仍
驚數食珍最慚恩未報飽餵不才身
自有扈至京師已後朱櫻之期
温庭筠
露圓霞赤數千枝銀籠誰家寄所思秦苑飛禽諳熟早
杜陵遊客恨來遲空看翠幄成隂日不見紅珠滿樹時
盡日徘徊濃影(一作廕)下秪應重作釣魚期
甘橘
詠甘子徐陵
朱實挺江南苞品擅珍淑上林雜嘉樹江潭間脩竹萬
室擬封家千株挺(疑)荆國綠葉萋以布素榮芬且郁得
陳終宴歡良垂雲雨育
園橘范雲
芳條結寒翠圓實變霜朱徙根楚洲上來覆廣庭隅
同前沈約
綠葉迎露滋朱苞待霜潤但令入玉柈金衣非所恡
橘樹李元操
嘉樹出巫隂分根徙上林白花如霰雪朱實似懸金布
影臨丹地飛香度玉岑自有陵冬質能守歲寒心
橘李嶠
萬里盤根植千株布葉繁既榮潘子賦方重陸生言玉
蘤含霜動金衣逐吹翻願辭湘水曲長茂上林園
病橘杜甫
伊(集作羣)橘少生意雖多亦奚為惜哉結實小(集作少)酸澁
如棠梨剖之盡蠧蝕(集作蟲)採掇爽所宜紛然不適口豈
止存其皮蕭蕭半死葉怱怱(集作未忍)别故枝玄冬霜雪積
况乃廻風吹嘗聞蓬萊殿羅列瀟湘枝此物歲不稔玉
食失光輝寇盗尚憑陵當君减膳時汝病是天意吾意
罪有司憶昔南海使崩(集作奔)騰獻荔枝百馬死山谷到
今耆舊悲
揀貢橘書情白居易
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
疎賤無由親跪獻願憑朱實表丹誠
奉和揀貢橘周元範
離離朱實綠叢中似火燒山處處紅影下寒林沉綠水
火摇高樹照晴空銀章自竭人臣力(一作分)玉液誰知造
化功看取明朝船發後餘香猶尚逐仁風
同前張彤
凌霜遠涉太湖深雙卷朱旗望橘林樹樹籠烟疑帶火
山山照日似懸金行看採掇方盈手暗覺馨香已滿襟
揀選封題皆盡力無人不感近臣心
橘園李紳
江城霧歛輕霜早園橘千株欲變金朱實摘時天路近
素英飄處海雲深懼同枳棘愁遷徙每抱馨香委照臨
憐爾結根宜(一作能)自保不隨寒暑換貞心
桃李
桃李嶠
獨有成蹊處紅桃(集作穠華)發井傍含風如(集作山風凝)笑臉裛
露似(集作朝露泫)啼妝隠士顔應改仙人路漸長還欣上林苑
千歲奉君王
玄都觀桃蔣防
舊傳天上千年熟今日人間五日香紅軟滿枝湏作意
莫交方朔施偷將
麥李沈約
青玉冠西海碧石彌外區化為中園實其下成路衢在
昔良足貴因小邈難逾色潤房陵縹味奪寒水珠摘持
歌以獻尚食且踟蹰
答元金紫餉朱李王筠
穠(初學記作李)華春發彩結實下成蹊潘生詠金谷魏后沈
寒溪逢君重妖麗移翫入崇閨慙無瓊玖報徒用萃幽
棲
賦得李唐太宗
玉衡流桂圃成蹊正可尋鸎啼密葉外蝶戲脆花心麗
景光朝彩輕烟散夕隂暫顧暉章側還眺靈山林
同前李嶠
潘岳閒居暇(一作日)王戎戲陌辰蝶遊芳徑馥鶯囀令(一作)
(弱)枝新葉暗青房晩花明玉井春方知有靈榦持(一作特)
用表真人
梨
應詔詠梨沈約
大谷來既重岷山道又難摧折非所恡但令入玉盤
梨後梁宣帝
大谷常流稱南荒本足珍綠葉已承露紫實復含津
同前李嶠
擅美玄光側傳芳瀚海中鳳文疎象郡花影麗新豐春
暮條應紫秋來葉早紅(集作色對瑶池紫甘依大谷紅)若令逄漢主還
冀識張公
石榴
石榴梁元帝
塗林未應發春暮轉相催然燈宜夜火連珠勝早梅西
域移根至南方釀酒來葉翠如新剪花紅似故栽還憶
河陽縣映水珊瑚開以下五篇並見初學記
同前魏彦深
分根金谷裏移植廣庭中新枝含淺綠晩萼散輕紅影
入環階水香隨度隙風路遠無由寄徒然(初學記作念)春閨
空
棗栗
棗梁簡文帝
浮華齊水麗垂彩鄭都竒白英紛靡靡紫實摽離離風
摇羊角樹日映鷄心枝糓城踰石蜜蓬岳表仙儀已聞
安邑美永茂玉門垂
詠栗雜言陸玢
貨見珍於有漢木取貴於隆周英肇萌於朱夏實方落
於素秋委玉盤雜椒糈將象腐(初學記作席)糅珍羞
柰
柰禇澐
成都貴素質酒泉稱白麗紅紫奪夏藻芬芳掩春蕙映
日照新芳叢林抽晩蒂誰為重(初學記在種)三株終焉競八
桂不讓圜丘中粲潔華庭際
梅李嶠
大庾歛寒光南枝獨早芳雪含朝暝(集作紫花)色風引去來
(集作上林单題詩作上春)香舞袖(集作粧面)迴青徑歌塵起畫梁若能遥
止渴何假泛瓊漿
荔枝鄭谷
平昔誰相愛驪山遇貴妃在(集作任)教生處遠愁見摘來
稀曉(集作晩)奪紅霞色晴欺瘴日威南荒何所戀為爾即
㤀歸
荔枝樹前人
二京曾見畫圖中數本芳菲色不同孤棹今來巴徼外
一枝煙雨思無窮夜郎城近含香瘴杜宇巢低起暝風
腸斷渝瀘霜霰薄不教葉似灞陵紅
南海陪鄭司空遊荔園曹松
荔枝時節出旌斿南國名園盡興遊亂結羅紋照襟袖
别含瓊露爽咽喉葉中新火欺寒食樹上丹砂勝錦州
他日為霖不將去也湏圖畫取風流
雜果實
野園獻果呈員外楊巨源
西園果初熟上客心逾惬凝粉乍辭枝飄紅仍帶葉幽
姿瀉瓊實殷彩呈粧頰持此贈佳期清芬羅袖裛
詠紅柿子劉禹錫
曉連星影出晩帶日光懸本因遺採摘(集作掇)翻自保天
年
菱李嶠
鉅野韶光暮東平春溜通影摇江浦月香引棹歌風日
色翻池上潭花發鏡中五湖多賞樂千里望難窮
瓜前人
欲識東陵味青門五色瓜龍蹄遠珠履女臂動金花六
子方呈瑞三仙實可嘉終期奉絺綌謁帝佇非賒
秋日吳中觀共藕趙嘏
野艇幾西東清泠映碧空搴衣來水上捧玉出泥中葉
亂田田綠蓮餘片片紅激波纔入選就日已生風御潔
玲瓏膳人懷拔擢功梯山謾多品不與世流同
樹木
詠樹庾信
交柯將(一作乍)百頃擢本或千尋楓子留為式桐孫待作
琴殘核移桃種空花植棗林幽居對蒙密蹊徑轉深沉
庭前枯樹孫萬夀
當時金谷裏昔日平陵東布葉俱承露開花共待風摇
落一如此容華遂不同庭前生意盡井上蠧心空匠者
無勞顧擁腫難為功
長信宫樹喬知之
婀娜當軒樹華胥(一作茸)倚蘭殿葉映九春華香摇五明
扇餘花鳥哢盡新葉蟲蠧(一作書)遍零落親(一作客)自知芬
芬君不見
河邊枯樹劉瑧
竒樹臨芳渚半死若龍門疾風摧勁葉沙岸毁盤根將
軍猶未坐匠石不曾論無復凌雲契空餘激浪痕可嗟
摧折盡詎得上河源
登思禅寺上方經脩竹茂林劉長卿
上方幽且暮臺殿隠朦朧(集作蒙籠)遠磬秋山裏清猿古木
中衆溪連竹路諸嶺共松風倘許棲林下甘成白首翁
同李郎淨律師院梔子樹包何
南國佳人去不廽洛陽才子更湏媒綺琴白雪無情棄
羅幌清風到曉開冉冉修篁依戸牖迢迢列宿映樓臺
縱令奔月成仙去且作行雲入夢來
古樹張籍
古樹枝柯少枯來復幾春露根堪繫馬空腹定藏人蠧
節莓苔老燒痕霹靂新若當江浦上行客祭為神
石楠樹白居易
可憐顔色好隂凉葉剪紅牋花撲霜傘蓋低垂金翡翠
薰籠亂搭繡衣裳春芽細炷千燈熖夏蘂濃焚百和香
見說上林無此樹只教桃柳占年芳
移家别樹戎昱
千種庭前樹人移樹不移看花愁作别不及未栽時
種樹于鵠
一樹新栽益四鄰野夫如到舊山春樹成多是人先老
垂白看他攀折人
漢隂亭樹趙嘏
碧樹如煙覆晩波清秋欲盡客重過家園亦有如煙樹
鴻鴈不來風雨多
路傍樹馬戴
古樹何人種清隂减昔時莓苔根半露風雨(一作雪)節偏
危蟲蠧心將穴蟬催葉向衰樵童不湏剪聊起邵公思
山中古木盧綸
高林已蕭索夜雨復秋風墜葉鳴荒竹斜根擁斷(集作亂)
蓬半侵山色(集作影)裏長在水聲中此地何人到雲門去
亦通
石橋琪樹蔡隐石
山上天將近人間路漸遥誰當雲裏見知欲渡仙橋
佳人故居琪樹(集作桂州經佳人故居)李羣玉
種樹人何在攀枝空嘆嗟人無重見日樹有每年花舊
院雀(集作蕉)聲暮半庭春色(集作影)斜東風不知恨滿地落
餘霞
重題端正樹温庭筠
路傍佳樹碧雲愁曾侍金輿幸驛樓草木榮枯似人事
綠隂寂寞漢陵秋
據温庭筠集重題端正樹題望苑驛各是一詩今
英華題望苑驛已入二百九十八卷而此篇端正
樹却誤以望苑驛詩充之今用集本釐正
石楠樹胡汾
本自清溪石上生移栽此處(一作地)稱閒情青雲事盡識
珍木白屋人多喚俗名重布綠隂滋蘚色深藏好鳥引
雛聲余今一日千廻看每度看來眼益明
臨江樹魚玄機
草色連荒岸烟波入遠樓葉鋪江水面花落釣人頭根
老藏龍窟枝低繫客舟瀟瀟風雨夜驚夢復添愁
焦桐樹陳標
江上烹魚採野樵鸞枝摧折半曾燒未經良匠材雖散
待得知音尾已焦若使琢磨徽白玉便來風律軫青瑶
還能萬里傳山水三峽泉聲豈寂寥
興善寺貝多樹張喬
還應毫末長始見拂丹霄得子從西國成隂見昔朝勢
隨雙刹直寒出四墻遥帶月啼春鳥連空噪暝蜩遠根
穿古井高頂起凉飈影動懸燈夜聲繁過雨朝静遲松
桂老堅任雪霜凋永共終南在應隨劫火燒
雙槿樹張文矩
綠影競扶疎紅姿相照灼不覺桃李亂(一作花)更(一作亂)向
春風落
藤
詠藤李嶠
吐葉依松磴野苗長石臺神農嘗藥罷質子寄書來色
映葡萄架花分竹葉杯金隄不見識玉潤幾重開
石上藤岑參(見集本)
石上生孤藤弱蔓依石長不逄高枝引未得凌空上何
處可堪托(一作堪托身)為君長萬丈
潭上紫藤李德裕
故鄉春欲盡一歲芳難再巖樹已青葱吾廬日堪愛幽
蹊人未去芳草行應礙遥憶紫藤垂繁英照潭黛
和友人許棠題宣平里古藤張蠙(見集本)
欲結千年茂生來便近松迸根通井潤交葉覆庭穠歷
代頻更主盤空漸變龍晝風圓影亂宵雨細聲重蓋密
勝丹桂層危類遠峰嫩條懸野鼠枯節呌秋蛩翠老霜
難蝕皴多蘚乍封幾家遥共翫何寺不堪容客對㤀離
榻僧看誤過鐘頃因陪預作終夕遶枝笻
文苑英華卷三百二十六
