文苑英華卷三百八十六宋李昉等編
南省二
吏部尚書
授裴遵慶吏部尚書制常衮
門下尚書萬事之本選部五曹之右以掌邦典以掄官
材漢魏以來多用宿儒高德蓋重其任也金紫光禄大
夫守太子少傅集賢待制上柱國河東郡開國公裴遵
慶周慎禮節敬讓素居(集作周慎敬讓道素自居)博學而識前言懿
文而敦(集作知)大體迺者匡弼王室克和庶政訓𨗳儲宫
用弘三善日新之美歲晩彌彰自陶融於元和不嬰拂
於俗務名臣令望清議攸歸處以銓覈用澄流品抑華
取實無俾滯才可吏部尚書散官勲封如故主者施行
授劉晏吏部尚書制常衮
門下獻善宣美職在納言錄賢任能必歸冡宰若萬事
之本舉得其要一時之才選當其實則致理之體昭然
可見矣簡求碩德俾之典崇金紫光禄大夫檢校戶部
尚書兼御史大夫東都河南江淮山東等道轉運常平
鑄錢鹽䥫等使上柱國彭城郡開國公劉晏時傑國楨
高才博學超詣精理澹然素懷禮法之綱紀人倫之模
表嘗處台弼以弘訓範載其清静濟我艱難自勞于外
又竭心力苟利於國不憚其煩領錢榖轉輸之重資國
家經費之本務其省約加以躬親小大之政必關於慮
出入農里止舍鄉亭先訪便安以之均節(一作以均徭役)事積
而不亂理簡而易從故得井賦田租萬億及秭方舟而
下以給中都水旱不歉人懷其惠可謂盡瘁事國勤勞
王家也思有褒進屢申退讓然以官人之任朝選無踰
藉其參領用鎮風俗所揔群務一以咨之中外兼濟固
有餘力可吏部尚書餘如故主者施行
授蕭俛除吏部尚書制白居易
勅古者君使臣以禮臣事君以忠季代以(集作已)還鮮由
兹道先皇帝常創於是故在位十五載凡觧相印者殆
二十人多寵為大僚或付以兵柄矧予小子宜有加焉
而輔弼之臣嘗經一日造吾膝沃吾心則思與之始終
厚申恩禮不唯勸能者感來者且不敢失墜先志也尚
書右僕射蕭俛忠肅孝謹佐吾為理以勤事國以疾退
身本末初終不失其道既免(舊唐書作罷)樞務以為右揆(唐書)
(作俾居端揆)朕欲加恩超等復吾前言而俛繼上讓章至於
三四敦諭頗(集作煩)切陳乞彌堅是用改(集作正)命為選部
尚書而猶冠六卿統百職尚可以表吾寵重亦所以成
爾謙光爾宜欽厥始(集作止)慎厥終無忝我褒揚之命可
吏部尚書
授鄭絪吏部尚書制白居易
勅天官太宰秩序常尊自昔迄今冠諸卿首非位望崇
盛者不可以處之而朕即位以來凢命故相領者三矣
迨此而四可不重乎東都留守防禦使檢校刑部尚書
兼御史大夫榮陽縣開國公鄭絪有丙吉之寬裕子産
之恭惠合而為用藩輔四朝故事遺愛留於官次國之
都府半在東周委以保釐人安吏肅重煩耆德入領冡
卿昔魏用崔琰毛玠典吏曹一時之士以廉節自勵國
朝以(一有來字)宋璟李義掌選部亦能遏絶謁託(集作訛偽)振張
紀綱官無古今得人則理吾言及此欲爾繼之可依前
件
授高元裕除吏部尚書制杜牧
勅昔有虞氏貴德尚齒言於四代其道最優今吾卿老
富有道德以大冡宰表率群僚顧予敢專得於僉議前
山東道節度管内觀察處置等使銀青光禄大夫檢校
吏部尚書使持節襄州諸軍事兼㐮州刺史御史大夫
上柱國渤海縣開國男食邑三百戶高元裕始以御史
諫官在長慶寳歴之際匡拂時病磨切貴近㒺有顧慮
知無不為復以諫議舍人在太和末詞摧兇魁坐以左
官繼為中丞京兆公卿藩服朕始在位徵歸朝廷爰自
尚書裂分茅土為政以德行已唯仁言(集作信)而履之服
而樂之餘三十年道益昭著夫中外之任迭有重輕今
者干戈藴藏戎狄信順將欲詳考典禮開張教化使吾
丞相以降有所咨稟非爾元裕其誰膺之至於官業豈
勞倚任祗聽出納無忘教誡可授吏部尚書散官勲封
如故
授劉崇望吏部尚書制錢珝
勅朕常考易象否泰之說詩人雨雪之作知君子消長
之際繋王者政理之端矧乃大宥已行衆累皆滌非其
罪者敬以命之具官劉崇望吉德在躬明誠格物辭倡
寡和自合正聲昭兆(龜名見左傳)先知宜居前列朕初繼大
統方求國禎侍從之臣論思在爾代言之下弘道良多
察其寬裕之資授以弼諧之任恢張大禮(一作體)師法碩
人以掩細過為所能以觀故事為所樂頃因讒慝偶惑
聽聞害賢曾寘於典章尚德敢忘於覺寤顧直書之史
冊何損於明還暫免之冠緌且復其所流澤而余心未
足經邦而卿位乃虚來整軒裳再提衡鏡山公密啓更
廣規模楚客騷離(一作辭)休勞諷諭勉居會府以率六卿
可依前件
授孔緯吏部尚書加食邑等制
薛廷珪
勅朕久為姦倖蔽我聦明其心懵然是非倒置一旦開
悟洞决疑迷寰區冀寧邪正兹别明發不寐思予藎臣
雖已命官未滿延属亟加寵澤式示優崇新授具官孔
緯直道致君至誠醫國先帝以爾輔弼予冲人業履之
勤(一作勲名)明備於前制唯朕不明不敏俾爾堙厄于外者
有年矣言念至此心焉震驚苟不驟加寵榮仍復徽數
即何以示予補過之心也天官太宰首冠六卿往執銓
衡暫煩藻鏡殊恩縟禮並復舊章逖聽履聲佇還衮職
惟爾元老體予虚懷可吏部尚書仍復持危啓運保乂
功臣開府儀同三司上柱國魯國公食邑四千戶實封
二百戶
兵部尚書
授張仁愿兵部尚書制蘇頲
黃門名遂身退則聞告老優賢尚齒不忘求舊鎮國大
將軍行右衛大將軍上柱國韓國公致仕仍給全祿及
品予課朔望朝參張仁愿有將相之才樹忠公之績入
稱三傑帷幄所以運籌出揔六師塞垣由其卧鼓懸利
器而御物自中於桑林推素心以得士更成於李徑故
能居室而應在邦必聞洎餋疾歸休辭榮及禮用旌渭
濱之兆空想潁陽之問乞言繄頼寵德攸宜佇增題劔
之榮更遂揮金之樂可光禄大夫行兵部尚書餘如故主
者施行
授李林甫兵部尚書制孫逖
門下緝熙九法董正六師必在具曕以弘兼領金紫光
祿大夫戶部尚書同中書門下平章事上柱國成紀縣
開國男李林甫宗盟有慶王國生才明德為章懿文成
範事君之節貫忠貞於四時應物之誠調惠和於一氣
爰立作相以期於理不仁斯遠丕績用彰而詰禁制軍
安人和衆是為邦政深期汝諧俾謀猷於七兵仍啓沃
於三事可兵部尚書餘如故
授李絳檢校右僕射兼兵部尚書制
元禛
勅中大夫守御史大夫賜紫金魚袋李絳昔先皇帝誨
予小子曰堯時有神草在廷屈軼指佞汝知之乎夫邪
正在人焉有異物朕有臣李絳猶漢之汲黯也我百歲
後爾其用之為神羊屈軼斯可矣予小子銘鏤丕訓夙
夜求思是用致理之初(闕)付授邦憲且欲(集有為吾二字)丞相
以降皆卑下之(集無此六字)以示優遇朕亦嘗命安其步武
無為屑屑之儀而絳屢以疾辭不寧其職又焉敢以勞
偪(集作倦)之故煩先皇帝舊臣昔晉僕射何季元病足求
免猶命坐家視事張子儒拜大司馬仍令兼錄(一作領)尚
書則卧理不獨專在於郡符端右可以旁綏於戎政由
古道也爾其處議持平勉居喉舌慎所觀聽為人司南
可檢校尚書右僕射兼兵部尚書散官勲封如故
授陸扆兵部尚書制錢珝
勅周之九法歴代用焉進賢興功以分厥職故夏官之
重高位久虚則有嘗秉化權方臨邦教惟人之命我不
敢私俾正衣冠用光表著具官陸扆貌先恭肅氣實清
明言欲訥於否臧德有容於醉飽中出而静可謂逹於
樂乎外作而文所以深於禮也頃以宏博奉吾論思繼
令祖之典謨去邪辭之枝葉洎當大用且属多虞執政
雖新犯顔已急我則有違蹇叔爾詎不如王陵剖竹遂
行伏蒲未足還好爵而來惟辨色掩閑門而退乃韜光
考之中庸有以自得往次六卿之首無輕一等之遷進
賢興功必在敦故可依前件
授劉崇望兵部尚書制薛廷珪
勅台衡舊德纓冕碩生朝昏常寘於我心事業無忘於
汝礪矧朕出潛之日實操顧命之書乃眷滋深公望惟
允宜膺重任以副旁求具官劉崇望昔以文詞事先帝
為翰林主人旋以藥石沃朕心號中興宰相歴試宏業
(一作用)周旋大寮人無間言動不過則云罷鈞軸亟移光
隂室既生白舟惟任觸浩然正氣充塞乎天地之間卓
爾神光瑩徹乎星辰之表琴樽遂性名教檢身家事㢕
肥物情重贍(一作崇重)靖言素履頗厚時風大道之行斯文
未喪將論舊德允属僉諧爰增光禄之勲往曳尚書之
履敬佩休寵克當厥官無或牢謙尚欲高卧可光禄大
夫守兵部尚書
戶部尚書
授畢構戶部尚書制蘇頲
黃門司徒之官實掌邦教常伯之位先求國華銀青光
禄大夫河南尹上柱國魏郡開國公畢構逹識宏才調
高學贍器無不綜含清明以見微言有可觀負忠讜以
居直百郡仰其成績三臺推其故事頃者任殷河尹聲
滿洛師姦豪懼秋霜之威孤老懷冬日之愛故可辨于
五物書以萬人誰其釐之俾爾作則可守戶部尚書散
官勲如故主者施行
授裴寬戶部尚書制孫逖
門下敬敷五教保息萬人缺官而擇副相惟允通議大
夫檢校御史大夫上柱國賜紫金魚袋裴寬器識高明
風規端肅塞諤之用累鷙鳥而莫當操割之能斷犀革
而何有亟登臺閣嘗擁旌旄禮樂為從政之文德刑是
戢兵之武雖地卿所掌實佇通才而天憲惟艱尚資兼
領宜曳尚書之履仍紆大夫之紳可守戶部尚書兼御
史大夫散官勲賜如故
刑部尚書
授豆盧欽望秋官尚書制李嶠
鸞臺天作機衡實惟北斗朕之喉舌其在南宫揆德而
居非才莫可新除司府卿上柱國苪國公豆盧欽望踐
仁履義抱質含文出蒞藩臬具聞威惠入為朝諫(一作棟)
多所弘益立身必由於清謹處職無廢於忠勤外府國
泉雖藉幹用中臺天憲更資明允宜膺尚德之舉令踐
詰姦之位可銀青光禄大夫守秋官尚書勲封如故主
者施行
授李乂刑部尚書制蘇頲
黃門王命司寇汝作士師允廸政刑旁求望實銀青光
禄大夫行紫微侍郎(一作舍人)兼檢校刑部尚書兼知制誥
昭文舘學士上柱國中山郡開國公李乂恒碣之寳衣
冠之華業揔四科才抱九德為邦理要洞入精微當代
詞雄居成凖的忠義得在公之體清脩禀行已之用紫
泥掌誥雖密王言黃沙定罪是懸人命眷兹欽恤尤頼
柬孚俾廽迹於西垣宜正名於北斗可刑部尚書學士
散官勲封如故主者施行
授裴敦復刑部尚書制孫逖
門下六卿分職朝選猶難三典佐王邦寄尤重朝議大
夫守河南尹攝御史大夫持節江南東道宣撫招討處
置使上柱國賜紫金魚袋裴敦復深沉偉量磊落宏才
識無不通爼豆兼於軍旅行有餘力文學資於政事頃
者廵撫江徼肅清姦宄大叔之謀既能止盗穣苴之法
亦在安人功實簡心賞宜超等委之刑柄俾踐白雲之
司錫以身章更增金印之秩可銀青光禄大夫守刑部
尚書勲賜如故
授李巨憲部尚書制賈至
門下褒賢策勲國之大典允文允武人之所頼陳留太
守嗣虢王巨(此下疑脱誤)杖劍(闕)閫掌(一作專)征東夏俾鎮遏
寇之職以寵維城之固可守憲部尚書
授房琯刑部尚書制賈至
門下蠻夷猾夏舜命繇作士楙功邁德黎民懷之周官
大司寇亦以五刑糾萬民之命邦典定諸侯之獄明德
慎罰先王至理前漢州刺史房琯既明且哲貞静尚寬
有文行可濟於時有直言能匡其國獻可替否翼亮先
朝今寇賊初滅蒼生凋弊議獄緩死刑期無刑是用採
人望於舊臣舉國楨於元老俾掌二典以弼五教庶不
仁者遠姦宄道消尚德優賢仍加八命可特進刑部尚
書封如故
授崔璪刑部尚書蘇滌左丞崔璵兵部侍郎等
制杜牧
勅喉舌百官之本綱轄天下之要戎政國之大事三人
為衆一舉得之惟君知臣予不敢譲正議大夫尚書左
丞上柱國賜紫金魚袋崔璪德可標凖言成文章揚歴
中外道益光顯左省駁議不畏彊禦分憂陜服尹兹東
郊政既安人化能被俗擢任藻鑑旋職牢籠材皆適宜
官無逋事分鎮股肱之郡遂成功實之臣陟處綱曹副
以中憲每非(集作師)蘧瑗常慕史魚抨彈之勇正當時病
翰林學士承旨銀青光禄大夫行尚書兵部侍郎知制
誥武功縣開國男食邑三百戶蘇滌行冠人倫爵高天
秩仁義禮樂之是務克伐怨欲之不行翺翔禁闈出入
諷議汲黯為郡嘗聞卧理下惠去國皆以直道洎宣室
思賈甘泉召雄造膝盡忠代言稽古近以微恙懇請自
便君子之道進退可觀正議大夫前權知尚書戶部侍
郎上柱國博陵縣開國子食邑五百戶賜紫金魚袋崔
璵上知自得不器難名既擅高文兼通博學掌言綸閣
典貢春闈詞同三代之風士掇一時之秀振舉職業宣
昭令名詩曰濟濟多士文王以寧禮曰官備天子為樂
咨爾璪等實瑞清時予為爾之德鄰爾膺予之慎選典
刑不忘於哀敬提綱惟在于公勤舉司馬法勿踵近習
各膺重位企佇上酧宜於夙夜無孤官業璪可守刑部
尚書散官勲賜如故滌可尚書左丞散官封如故璵可
權尚書兵部侍郎散官勲封賜如故
文苑英華卷三百八十六
