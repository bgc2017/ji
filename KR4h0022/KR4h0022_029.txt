文苑英華卷二十九宋李昉等編
地類五
日觀賦二首羣玉山賦一首
海門山賦一首土積成山賦一首
聚米為山賦二首禹鑿龍門賦一首
五丁力士開蜀門賦一首
愚公移山賦一首
日觀賦(以千載之統平上去入為韻)丁春澤
(大歷十年東都試登科錄作丁澤)
日之升也浴海而麗天嶽之峻也切漢而臨邊登高者
以致九霄之上愛景者欲在萬人之先其所惟一其仞
惟千伊風靈之有載彼日觀之存焉夫其夜刻未終曙
色猶昧彼窮高之極遠此有進而無退未辨昏明斯分
覆載屢聞鳴鴈猶隂沉而不覩忽聽晨雞即曈曨而可
愛於是漸出暘谷將離地維巖巒既秀草樹生姿氣則
赫視(疑作赩)人皆仰之其望也如燭其照也無私昔者帝
王御宇立極垂統封禪及此成功巡狩應其春仲莫不
登茲絶頂遐燭大眀思煦嫗之義窮造化之精以為日
象一人之德嶽是三公之名信王侯之設險俾夷狄之
来平方今一德無為三光有象動植昭泰神祗肹蠁千
嵒瑞色思效祉以爰升萬壑春雲欲入封而空上客有
才乏羽儀心思騫翥每積聚螢之志難登望日之處引
領終夕含情達曙如(疑作知)照燭之有期故躊躇而不去
重曰日有觀兮絶代獨立登之望兮無遠不及何太陽
之至精莫不專於出入
第二(以斜對杳冥中宵見日為韻)
泰嶽東南峯開一室傍接天路低臨曉日隂埋玉兔動
霄漢之微眀曉報天雞越氛埃之迥出初其暝色葱蘢
懸崖倚空獨出清虚之外遥分莽蒼之中隠霧猶白經
天漸紅披草樹以燈亂耀波濤而血融及夫林嶺寒消
煙雲色變星河寥落以初没峯巒邐迤而徐見火動山
頂輪移水面穿暗隟以飛鏡歷幽窗而走電至若門宇
蕭條霜空泬寥晴開曙景暖入殘宵揚晶彩以赩赩散
芒角而飄飄露洒文薄風牽影摇觀夫望極天涯生從
地表扶弱木之歴歴出窮隂之杳杳萬壑收暝千巖送
曉消古砌之晴雪動寒庭之宿鳥遥空冷滑傷寸晷之
難留碧嶂岧嶤望孤光而漸小拔地生疾騰空影斜氣
亂山燒光分水花絶壁孤危覺靈海之津狭炎輝咫尺
信長安之路賒既而背暘谷以徐来泛圓靈之不礙蒙
水氣以珠暗露松隂而璧碎霞色收錦天風歛黛披雲
闕之斜視豁天門而俯對依簷乍吐威生齊魯之間過
嶺逾眀煦及草茅之内由是遠挂寥落高辭絶溟萬象
焜煌而畢照六龍夭矯以無寧安得足踏聳峭手扶青
冥陳白書之苦短請陽烏之暫停
羣玉山賦(以廓功峻登適招外遊為韻)喬潭
穆王與偓佺之倫為玉山之會乃御雲輦張華蓋飛龍
騤騤和鸞噦噦警清蹕傳虚籟忽兮超遥漫若天外於
是乎徙倚西望逶迤北遊梁弱水跨瀛洲析若木以為
珮采琅玕以為羞俾幽荒窮僻有車轍馬跡經銀臺而
右轉肆玉[車犬]以東適停羽儀乎此中觀僊聖之圖籍既
而浮莽蕩躋崚□神靈儼其高會容衛紛其上騰若光
若滅賁然来登觀其亭亭太虚不可彌度石室靈造玉
堂天鑿寳牒有融仙經惟錯蕩青簡兮綠字煥瑶緘兮
金絡護以虬龍拂之鸞鶴為列真之策府亦太乙之延
閣覧之而羣聖會同拔之而萬古昭廓且蔵書為寳鎮
物為雄小石林之岝峉陋玉樹之青葱赫曥曥高崇崇
秘精義乎其中何必登隠坌(按莊子篇登隠弅之丘當作弅)拜崆峒挹
方壺而訪道歷秦望而為功者哉至如窮地之險極天
之峻疊素九成攅花萬仞非神轡之六駮孰能倏而驟
進或歌之曰彼天子兮塵外鑣登靈臺兮意飄飄吾君
得道兮異於是不日求兮自逍遥以石渠為羣玉之處
幸校文之見招
海門山賦(以峭立如門古無易為韻)周鉞(一作鉞)
大壑天接雙山闕如作鎮而巍峩對峙象門而中外皆
虚坼萬仞於長霄共持神秀納八紘之積水開閉靈居
合沓龍蟠連延壁立懸崖嶄崒而不動駭水喧豗而自
急每使盈虧之月向裏升沉能令早暮之潮由茲出入
故得周天柱作海門峻軋空碧高城混元奔疊浪而若
容車馬拔跳巒而似列藩垣當晴晝而纖露豁開(一作眀)
大吞江漢值隂霾而濃雲交翳暗鏁乾坤外布雄稜内
施巖嶠波聲相切以澎湃山状並分而竦峭呀吴呻越
揔舟檝之隄防發電興雷轄魚龍之衝要岌岌崇崇横
西截東風濤莫犯乎永固天地將齊乎不終况乎據是
水德鑿非禹功海若抱關於其側陽侯擊柝乎其中彼
岱輿因顓頊漂流太行為愚公遷易一則屹要道而徒
在一則滔洪波而何適未若是山也專百靈捍禦表羣
聖光宅吐晴虹以為楣森古木以成戟故能咽喉水府
掩映仙都長鯨透而謂呈魚鑰曉日照而疑唘金鋪以
嶽而言巡八州而何有以門而(一作為)視指三海而則無
異乎勢壓坤維氣連淮浦作巨浸含弘之閫為百谷委
輸之戶所以知開闢之玄功豈止亘億齡而窮萬古
土積成山賦(以貴其不已成此崇高為韻)
彼山之峻兮稟氣而成此山之峻兮積壤所營何人功
之彙聚致丘壑之崢嶸始假一抔已見進吾於往終成
九仞還宜景行而行當其率性作勞因高立址將覆簣
而可久念極天而有俟道既長而彌專力雖勤而未巳
於是資地勢建土功區區而日不暇給矻矻而樂在其
中以不拒物為心因成高大以不讓塵為德遂致穹崇
所謂從微而至著有感而必通致峯巒而因人立跡侔
造化而與古爭雄故得日就月將天長地久小既資於
坎窞大豈遺於培塿匪辭形倦將欲必致於雲霄所冀
道成亦以兼容之妍(一作奸非)不有始有卒乃勤乃勞依依
漸長日日增高以力為謀比大不唯於熊耳將勤喻學
成功豈謝於牛毛是謂積小以稱竒裒多而為貴既稠
疊於委輸亦縦横於經緯則聚米者故不足云累臺者
於斯殊未所以塊然凝質崒爾成姿千峯可數五色無
遺以此驗巨靈之神誠為怪也以此想愚公之事亦可
凄其别有十載施勞三冬率是常負荷以相勉每勤求
而自揣所冀必成無虞中毁儻若因我而出雲庶亦降
神而在此
聚米為山賦(以習知山川之險易為韻)蔣防
至精者米至大者山伊巧心之可化諒措手之非艱始
聚之時雖未離乎掌握象成之後若可極於躋攀昔馬
援以炎徼未賓雄圖是急爰請兵以薄伐將越險而深
入懼君意之未眀陳地形之久習既而辨襟帶分郡邑
雖蠻貊千里亦可圍於寸眸岡巒萬重誠不過於數粒
方高高而仰止異屑屑而俯拾遠近忽其豆分東西俄
而玉立寫載既宣規模罔愆雪峯競聳雲嶺交連初疑
栖畆之糧尚班于地漸似如坻之庾欲峻于天笑覆簣
之難進訝高陵之遽遷起自纖微有類積塵為嶽終非
竒幻那同畫地成川且堅而不動者山之常遠而可識
者人之智既分銖於忖度得道路之險詖所謂喻大於
微圖難於易事非同於積累跡豈涉夫詐偽故得戶牖
不窺要荒可知積廪於增麗因陳而究竒縮地勢於撮
土之間孰云見小備山形於握粟之内何慮功虧近可
得而立驗遠無勞於坐馳經營若神不媿巨靈之跡融
結随意將符真宰之規至矣哉曲盡人謀詳觀地險非
羣玉而玉彩爭光異落星而星芒亂點然後師干可試
隘&KR0675;可期不假斗筲之筭因成指畫之資念彼愚公誰
肯與其進也徵夫良將吾當學以聚之
第二(以明知險易寇敵成擒為韻)獨孤鉉
有山負固兮遠不可窺規模之於米兮了然可知象在
其中則遠而視近積而能散故高以就卑所以舉一隅
而必狀投一溢而增危峙乃糗糧始覿必盈之積塵其
糠粃俄分不讓之為爰將取法非曰作偽初識聚米之
夫及為樂山之智同遠近無拔蛇之患殊輕重去壓卵
之易善於陣者謂我幄内師謀昧於事者謂我軍前兒
戲於是高卑殊狀巖壑冄闢爰分杵臼之資寫彼丘陵
之積持一撮之多謂能作固迷方寸之地已疑見敵操
量鼓者早訝於拔山充糜粥者旋驚其茹石若其似朽
疑駮如呀欲平防之於十手所指負之於五斗而盈無
還三十之車侔於造化酷似五千之仞勢亦崇成且夫
廪以筲藏域疑箕歛搜其存峯之實屹作捍邦之險削
培塿而敝帚呈功吐嶔岑兮括囊未掩於是太白忽峙
玉山宛呈簸持兮隂靈乍泄轉捧兮雲掌俄生偕病馬
之岡莫知其遠指亡羊之路不見而眀然以小方大布
新除舊有懷狗盗之虞無辭蟻壤之漏爰謀爰度方同
數米之人為岡為陵不是傾倉之寇是知進退由已高
下在心克盡崇卑之勢難均筲斗之斟勿謂君前嘗巧
事外求音功早登於九仞寇何逃於七擒
禹鑿龍門賦(以利濟生人功存聖德為韻)陳山甫
控引河源鑿山為門闢兩崖而龍蟠虎踞飛一帶而電
激雷奔所以極(疑作拯)流離於品物佐含育於乾坤邈矣
而高蹤斯在巍然而詭狀斯存昔夏王披簡援圖盡力
溝洫萬方附會以恭命百工子来而奉職畚鍤具而勢
蹙風雲巖岫分而状成閫閾波濤有路無非汲引之功
鱗介攸居咸被生成之德異夫屹爾崖巘張為閈閎懸
流赴勢以中注巨石乘危而下傾拉藂林而山靈叶贊
廻大壑而水怪奔驚故凝滯者得以流其惡昏墊者得
以厚其生當其相地所宜兆人攸利山崢嶸而洞唘水
噴薄而俄至湯湯浩浩俱成畎澮之流原隰陂池皆為
生植之地道邁前古芳流後塵豈不以開濟之功莫大
通流之用如神龍躍新渚魚迷舊津四載之勞終成於
舜日九年之患空媿於堯人始也設以規模不資鈐(一作)
(鈐)閉雲横結駟之狀浪走高車之勢廣濫觴之運水無
不通禆造化之遺人無不濟茂績崇崇與流無窮豁岧
嶤而分遠碧来浩渺而寫晴虹不愧錫珪之命寧慙拓
土之功是以羲軒等美唐虞齊盛故當煇爍於帝圖不
然何以應千年之聖
五丁力士開蜀門賦(以蠻國廓開遂通人俗為韻)陳山甫
伊山為蜀是曰蠻俗惟天俾秦厥生神人拔長蛇而贔
屭闢廣岫之嶙峋在昔褒斜未通荒僰異域彼為夷國
物産難究封疆罕測秦將欲廣其南冠其北張儀於是
度其勢量其力假牛之計斯設饋女之功是克蜀王乃
命力士闢高山貪功饕餮志(疑作忘)情險難(疑作艱)捫峯巒
於日側抉虺蜮於雲間將以砥嶃崪等躋攀振衣而力
抗千嶂攘臂而威陵八蠻俄而白日蕩摇玄天忽霍鬼
哭神怨風號霧廓怒髮森植雄心震躍灑珠汗以雹散
瞪星眸而電落將欲斷煙靄排嵓崿謂巨靈之所拓蹂
重林廻絶壑疑夏后之所鑿吁可畏哉砰轟若雷虎視
五嶽鯨吞九垓徒見其豁若谷嵽若堆横隠嶙直崔嵬
大應心踣高随手摧江標峻棧之形呀然地裂闕鬭高
峯之色□若天開已而後患方唘前心莫遂喧闐兮乍
進秦卒邐迤而全收蜀地道路無阻關梁有備聞五丁
死而蠻黨移一逕通而秦人至雖共工之勇將觸也非
雄雖項籍之力將拔也寧同曾未若擘秀嶺駭蒼穹今
古攸賴華夷是通羽毛讋死以填谷草樹驚摧而堕空
遂使鞭石之帝移山之公壮志難奪莫不慕其英風
愚公移山賦丘鴻漸
止萬物者艮會萬靈者人艮為山以設險人體道以通
神是知山之大人之心亦大故可以議其利害也昔太
行聳峙王屋作固千巖糺紛萬仞廻互冰霜蓄而居夏
凝結源流聫而飛泉積素爰有諄諄愚叟面茲林麓愴
彼居之湫隘懲祁寒之惨毒激老氏之志且欲移山當
筭亥之年寧憂就木乃言日月無私照也山則蔽之春
夏無伏隂也山則蔵之傾阻我比屋擁隔我通逵我將
拔本塞源使無孑遺得則為功之美否則為身之恥終
當貽厥孫謀施於翼子於是恊室而一乃心力荷擔而
三夫傑起畚斵斯備其功聿修于澗于沼爰始爰謀一
之日土墾石鑿二之日崩崖隕㟧三之日夷峯彌壑雲
林摧以盖偃火石迸而星落爾其洞突堙塞隂陽以(衍)
交錯飛禽走獸魄禠氣懾而不復巢居穴託王喬偓佺
低徊頻蹙而無所驂鸞駕鶴山神操蛇聞之乃壮其功
深其計將懼不已先謁于帝命夸娥二子發神威振猛
厲始將怒目决眥終欲飇舉電逝遂乃幹碭莽挟崔嵬
下拔乎三泉上衝乎九垓突兀雲動磅礴天廻遽投雍
朔而不復来世人始知愚公之遠大未可測已夸娥之
神力何其壮哉儻若不收遺男之助荷(疑)從智叟之辨
則居當困蒙往必遇蹇終為丈夫之淺今者移山之功
既已成河冀之地又以平則愚公之道行客有感而歎
曰事雖殊致理或相假多岐在於亡羊齊物同於指馬
我修詞而忘倦彼移山之不捨吾亦安知夫無成與有
成諒歸功於大冶
文苑英華卷二十九
