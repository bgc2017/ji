文苑英華卷七百九十二宋李昉等編
傳
周大將軍邱乃敦崇𫝊一首
唐相國兵部尚書梁國公李峴傳一首
唐故東川節度使盧坦傳一首
周使持節大將軍廣化郡開國公邱乃敦崇傅
庾信
崇恒州代郡鼓城縣廣義鄉孝讓里人也昔夀邱建國
賜姓者十二人平陽舉賢登朝者十六族况復大電繞
樞流星入昴派分源别幹其嗣興者乎魏道武皇帝以
命世雄圖飲馬河洛兄弟十人分為十姓辨風吹律族
氏即其一焉五代祖邈驃騎大將軍開府儀同三司營
邱郡開國公于時天道西北既禀謀謨馬首東南實資
匡贊因以封名仍為賜氏與夫南公伯即有連類宗則
(疑)樂正非無凖則曾祖雙軌使持節驃騎大將軍司徒
青兖二州刺史范陽文昭公洛食之始上馬治國登庸
之初昇槐論道生則絶席武宫死則配祠清室夫人太
原王氏三世為將四代為公社稷大宗鍾鼎貴族伉儷是
歸秦晉匹也祖提使持節衞將軍駙馬都督河交二州
刺史靈夀縣開國公公子公孫聲名籍甚增輝增耀弱
冠昇朝夫人清廉郡長公主孝文帝之第二女也王姬
有行車服不繫故得衞青上將張耳賢夫父願使持節
大都督徐州諸軍事徐州刺史平陽縣開國公食邑四
千戶少年習象多見兵書澆沙聚石之營却日横雲之
陣彎弧則戟破小支抽劔則泉飛枯井夫人宇文氏周
文皇帝之第三妹也母儀令範女師賢哲德高隆慮義
重河陽魏受其終周新其命式墓封墳追旌盛德乃贈
使持節大將軍廣化郡開國公食邑一千戶夫人贈安
德郡長公主遊魂冤結非無廣漢之城久客思歸唯有
東平之樹自永安以來魏室大壞海水群飛天星亂動
禮樂征伐不出於人主舉賢誅暴議在於強臣高丞相
驅率風雲奄荒齊晉我舅氏文皇帝駕馭龍虎據有周
秦南北渝盟東西敵怨既而各受圖書並當珪壁百姓
則父南子北兄東弟西事主則憂親求生則慮禍大周
親戚徧鍾荼炭輸之城旦下之織室關河嚴隔三十餘
年天厭喪亂人思反德彼之風塵既静凾谷此之冠盖
屢涉漳濱中山冤枉之餘代郡凋殘之澤並遇革音咸
蒙禮送崇賓兄弟二人相看氣息親愛凋零方寸久亂
恒山殺翮豈望同飛而安國徒中鬱為卿相班超絶域
遂得生還天和四年至於新邑朝廷以舅甥之國外内
之親乃授賓使持節驃騎大將軍開府儀同三司大都
督安樂縣開國公食邑一千戶賓得免虎口仍上龍門
聲價已高風焱即遠方欲討論國恥申雪家冤横尸原
野是所甘心時不我與先從朝露春秋若干衞國興文
子之慟長安有詔葬之悲乃贈本官加少傅蒲虞勲三
州諸軍事蒲州刺史以天和六年某月日葬於長安之
洪瀆原妻青州石氏長城郡君胤子孤煢生妻嫠室即
能有節還成守義崇蒙授使持節大都督驃騎大將軍
開府儀同三司廣化縣開國公食邑一千戶昆季二人
同年上將彤廷交映棨戟相臨昔二馮同德繼踵當官
兩杜齊名夾河為郡比斯榮寵彼將慙色俄然賓疾奄
捐舘舍崇兄弟勝衣備罹禍酷同氣長養得及全人今
者來歸更連凶閔每一悲慟行路傷心撫飬愛子情深
馬援之慈恭事寡嫂義甚顔含之孝天和六年授大將
軍餘如故龍庭賞出塞之功玉門勞旋師之寵異代同
和見之今日建德二年授使持節都督宜州諸軍事宜
州刺史怱怱横閤但有誦書曖曖重帷惟聞善政清不
置水眀非舉燭乃是入境移風非直停車待雨有勑大
將軍宜州刺史廣化郡公崇自夏季無雨以迄於今雖
靡神不禱仍未降感知彼州内獨蒙滂澤諒由大將軍
精誠所至憂念郡人豐稔可希良以為慰又勑廣化公
崇知此存心政術治勤黎人受委稱職嘉尚無已古人
有言非行之難念加勉勖以致盡善指令宣納抑操賜
齊陳物如别宜諭朕懷昔陽平太守别降紅粟之恩荆
州刺史偏蒙衮衣之賜治績尤異此之謂乎崇清淨為
政廉明為法人不忍背吏不忍欺性不飲酒無所嗜欲
深沉牆仞喜愠不形文必正詞絃惟雅曲仁義禮節是
所用心緹祑緗素愛翫無已當今四郊多壘尚有公卿
之辱鼓鼙不息猶勞將帥之謀語其讐耻唯願横行死
地思其報國不吝身膏原野但令天假之年時綏之福
忠貞之事公其取焉略書梗槩陳之直史
故相國兵部尚書梁國公李峴傳
李華
梁公諱峴字某其先隴西人曾祖曰吳王大宗愛子也
父曰信安郡王玄宗之大臣肅宗之軍佐也公年二十
學道於大智禪師志深行苦禪師謂曰汝當為國家陳
力緣不在此也自太子通事舍人五遷為魏州刺史化
行河朔冄遷為京兆尹歲大水至尊幸温湯每冬為恒
畿輔進奉萬計公止府縣無所獻上知其箴亮益以重
之甸服千里饑不為害忠矣哉權臣所排出守零陵冄
遷御史中丞荆州等五道副元帥徵為宗正卿鳳翔太
守時兵荒之後兩京未復公為政人不勞而公賦足智
矣哉除尚書左丞禮部尚書御史大夫兼京兆尹公明
賞罰而隱人過下吏不逮上延威伸(一無此字)令引自謝責
而慰安之推德及人剛柔皆化仁矣哉平訟(一無此字)獄刑
察以人情斷以古義正詞匡上直法伸下明矣哉遷吏
部尚書平章事以正直進以正直退貶蜀州刺史遷為
御史大夫兼江陵尹節度觀察使入為禮部尚書宗正
卿加黃門侍郎平章事以道事君不可則止可謂大臣
歟行垂益之道事堯舜之君公志不申元元失望除大
子詹事又歴御史大夫禮部尚書遷吏部領選江西改
兵部復命至南陽詔兼衢州刺史一州之人如得父母
永泰二年八月薨于衢州一州之人如絶乳育天地痛
心朝廷悲懷贈太子少師謚曰某兵部尚書少師同先
父之職國家孝治追其世德乎周之興也内有周召外
有伯禽康叔漢之盛也東平入輔聖德巍巍公為股肱
衞侯之哭柳莊曰非寡人之臣社稷之臣也公可謂社
稷之臣歟夫子稱閔子騫曰孝哉閔子騫稱史魚曰直
哉史魚宣盛德者一言蔽之與公遊者詠公之德曰柱
石天下儀刑縉紳宋(一作宗)韓房後惟公一人公享年五
十五伯兄峘戶部尚書統江淮嘗與公並為御史大夫
及公之逝伯季同齒哀哉仲兄嶧戶部尚書散騎常侍
一門親賢繼美畢榮盛矣哉公嗣子大理司直孝孤女
范陽盧浩妻哀有餘禮孝因其心孝矣哉哀奉世父尚
書公之裳帷自信安歸于上都跣行號哭三千餘里以
大歴二年某月日窆於某原禮也夫人河南獨孤氏祔
焉夫人某官某之女以才淑禮法聞于邦族公為茂德
崇勲之後享大名尊位有令兄弟有賢夫人有孝男有
孝女全美如是雖古烈無之
故東州節度使盧公傅
盧坦字保衡河南人父巒贈鄭州刺史坦少孤初任韓
城縣尉歴宣城(一作武)縣鞏河南三縣尉其吏河南知捕
賊杜黃裳為河南尹謂坦曰某家子與惡人遊破家産
公為捕賊盍使察之坦抑(集作仰)曰凡居官終始廉白祗
入俸錢者雖歴大官亦無厚蓄以傳其能多積財者必
剥下以致如其子孫善守之是天富不道人之家也(集有)
(不字)若恣其不道以歸於人坦以為宜故不使察黃裳驚
視因使升就(集有堂字)坐自此日加重及黃裳為吏部侍郎
將授以太常博士會鄭滑節度使李復表請為判官得
監察御史薛盈珍為監軍使累侵軍政坦每據理以拒
之盈珍嘗曰盧侍御所言皆公我故不違也有善吹笛
者大將十餘人同啟復請以為重職坦適在復所復問
曰衆所請可許否坦笑曰大將等皆久在軍積勞亟遷
以為(集作及)右職柰何自薄欲與吹笛少年(集有同字)為列耶
復告諸將曰盧侍御言是也大將慙遽走出就坦謝且
曰向聞侍御言某等羞愧汗出恨無穴可入李復病甚
盈珍以甲士五百人入城州人皆駭恐坦遽止之盈珍
不敢違復率盈珍主兵事制以姚南仲代盈珍方會客
言曰姚大夫書生豈將才也坦私謂人曰姚大夫外雖
柔中甚剛又能斷監軍若侵之必不受禍自此萌矣若
從公喪而西必遇姚大夫吾懼為所留以及禍遂潜去
姚果以牒來請終以不逢得解及盈珍與姚有隙從事
多黜死者王緯觀察浙西兼鹽鐡使請坦為轉運判官
及李錡代請如初轉殿中侍御史錡所行多不循法坦
每爭之詞旨深切聽者皆為之懼累求去不得凡在錡
府七年官不改錡惡狀滋大坦慮及難又非可以力爭
遂與裴度李約李稜繼以罷去後數年詔追錡入錡遂
扇兵士殺留後以留已因發兵取宣州為其將所擒送
斬死順宗寢疾王叔文居翰林决大政天下懔懔坦說
宰相韋執誼速白立皇太子以樹國本執誼深納其言
將以為殿中侍御史時御史中丞亦以為請王叔文使
人請坦將以為員外郎知楊州(集作子)留後坦假他辭不
受叔文不說故亊皆不行及王叔文貶出坦遂為殿中
侍御史權德輿為戶部侍郎請為本司員外郎尋轉戶
部兼侍御史知雜事未久遷刑部郎中知雜事如故赤
縣尉有為御史臺所按者京兆尹密救之上使品官釋
之坦時在宅臺吏以告坦白中丞請覆奏然后奉詔品
官遽以聞上曰吾固宜先命所司遂使宣詔乃釋數月
遷御史中丞賜紫衣分司東都尋歸西臺初上禁絶罷
鎮節度使等獻財貨載於赦條時山南節度使柳晟浙
東觀察使閻濟美皆罷鎮有所獻坦劾奏之晟濟美皆
白衣待罪上召坦對因曰柳晟閻濟美所獻皆家財非
刻下卿勿劾坦對曰陛下所以布大信于天下者赦令
是也且兩臣首違詔臣職當舉奏陛下不可以失大信
于天下上曰朕既受之矣如何坦對曰出歸有司以明
陛下之德上善之竟為宰相所寢李錡之誅有司將自
淮安王之下墳墓皆毁之宰相不敢言坦奏曰李錡與
國同族其反逆不道身既斬死并殺其子罪塞矣若將
追毁祖父墳墓臣以為不可淮安王有佐命之功且國
真又死王事漢誅霍禹不毁霍光之墳房遺愛伏誅罪
不誅於玄齡此前代及聖朝之故事也康誥曰父子兄
弟罪不相及若將易之無乃罪及良臣且傷大體乎上
改容曰非卿言何由知此(集無此字)遂命停毁仍禁採樵給
伍戶守淮安王之墳以示不忘其功上策試賢良方正
之士有懷書策入者將深罪之坦奏言四方不明知所
犯必以為策辭抵忤宜輕其責上從之江陵節度使裴
均入為僕射行香時將處常侍諫議之上坦引故事及
姚南仲近例以為節(集作證)裴均怒曰姚南仲何足為例
耶坦應曰姚僕射但不是勑使耳何不足以為例也遂
為均所排改右(集作左)庶子坦初為殿中當杜黃裳為相
故累遷凡二十有三月而至中丞及居官守道正言日
聞而人忘其遷之速也(集無也字)數月宰相裴垍白以為宣
歙池等州都團練觀察處置節使兼御史中丞宣州刺
史劉闢之逆其婿蘇強坐誅死強兄弘為晉州從事自
免歸人莫敢用坦奏言蘇弘有才行以其弟強坐誅死
劉闢反誅弘與強相去三千里必不通謀以強廢弘非
陛下惜材之意因請弘以為判官上曰假令蘇強當時
不就誅尚且宜隨材而任之况在其兄耶遂得請及在
宣州江淮大旱米價日長或說節其價以救人坦曰宣
州地狹糓不足皆他州來若制其價則商不來矣價雖
賤則無糓柰何(五字集作如無糓何)後米斗及二百商人舟米以
來者相望坦乃借兵食多出於市以平其價(集作直)人頼
以生當塗縣有渚田久癈坦以為歲旱苟貧人得食取
傭可易為功於是渚田盡闢藉傭以活者數千人又以
羡錢四十萬代税戶之貧者故旱雖甚而人忘災五年
冬遷刑部侍郎充諸道鹽鐡轉運使減冗職八十員自
江之南補置付之院監使無所與數月轉戶部侍郎判
度支坦更歴(集作歴更)重位以朝廷是非大體為已務故多
所陳請或上封告泗州刺史薛謇為代北水運使時畜
馬數百匹有異馬不以獻者事下度支乃使廵判官往
騐之未返上遲之使品官劉泰昕案其事坦上陳以為
陛下既使有司騐之又使品官往豈大臣不足信於品
官乎臣請先罷免䟽三奏上於是遂追劉泰昕舊賦於
州郡者或非土地所有責厚價以市之他境坦悉條奏
各去其所無罷宣歙旨支米收其價以移之於湖南免
江南鹿腊配之鄜汝州以韓重華為代北水運使開廢
田列柵二十益兵三千人歲收粟二十萬石八年西受
降城為河所壊城使周懷義上言宰相議徙天德故城
坦以受降城張仁愿所作當磧石得制北狄之要若避
河流宜退三數里其費不多天德故城北倚山去河甚
遠失制虜要地非便因使水運使察視遠近利病以圖
進上使品官強文彩覆之文彩言與坦合上召坦使條
陳將行之竟為宰相所奪乃出坦為劒南東川節度使
周懷義數月憂卒燕重旰代其位遂移天德故城軍士
歸怨因殺重旰屠其家初坦與宰相李絳議論多合綘
藉為己助及坦出半歲而綘罷坦至東川盡罷兩税外
山澤鹽并𣙜率之籍夷人歌之綿劒二州有通文成州
路每歲奏發二千兵以防西蕃其實不過一二百人坦
乃奏於衝地置戍鎮之上誅蔡州詔發兵二千人於安
州每朔望使人問其父母妻子其有疾者與之藥故兵
士皆感恩(集而有字)無逃者及薨贈禮部尚書
文苑英華卷七百九十二
