文苑英華卷八十九宋李昉等編
符瑞六
進白烏賦一首白烏呈瑞賦二首
京兆府獻三足烏賦二首
白雀賦一首越裳獻白雉賦一首
上林白鹿賦二首白鹿夾輈賦一首
白兔賦一首
進白烏賦張說
咨大鈞之播氣在品物而流形有莫黑之凡族忽(一作亦)
變白而效靈感上人於孝道合中瑞於祥經若夫事出
神妙理以(一作包)舒卷既集王屋飛随帝輦捧日高翥迎
風細轉識句句於招呼每啞啞於吻(一作啄)吮以其雪羽
霜毛冰清(一作精)玉狀拔竒綠林之下賞異紫臺之上瞰
鳷鵲之妙窗把(一作抱)鳳凰之衣桁恐同類之見嫉畏不
才之速謗期委(二字一作願悉)命於渥恩豈願思(二字一作顧思)於閒
放維聖君之靈囿物何遠而不臻有能言而可重或善
舞而取珍若随驅(一作羞隨驅)而入獻與寳羽而為隣採(一作)
(探)朝噪之聲樂眷夜啼之曲新無芒距而躍武不鈎觜
以懷仁謝先容而特逹却假飾以全真鑒深心於反哺
終(一作移)報德於君親
凡一作皆集本
白烏呈瑞賦裴度
翩彼靈烏賁然效質披圖牒而㒺二叶邦家而得一備
體有光至真無匹宗廟薦敬帝王之孝克孚天地感仁
潔朗之容可述恥受彩以相混故莫黑而獨出上瓊樹
而若無下瑶階而乍失懷恩反哺方去去以凌雲飬素
來儀且翻翻而就日觀夫載飛載止厥狀粲然不染而
成因心之孝以立匪召而至感物之道遐宣向皇風而
自舞與麗景而相鮮人具爾瞻既含章而效祉我無爾
詐乃見素以守全乃知王澤竭而退飛帝道通而無遏
彼明心兮不妄至知大節兮不可奪象潔白而攸歸知
愛敬之傍逹懿夫不汙其色㒺違斯道秀質安倚凝光
净好美仁慈之及物故易色於昭昭惡赤黑之眩人乃
成形于皓皓且夫應圖咸若鄙臯澤之鳴鶴瑞聖不還
陋江湖之白鷴諒飲啄於仁義豈逃潜於阻艱所以其
出無常其來有素雲凝標於羽族玉潤合於王度常從
碧海随杲日而悠揚今在華林偶盛時而瞻顧實由我
后敬之昭假皇矣光宅垂拱而燭幽以明禽鳥乃化玄
為白逗祥光而聿至望休氣以來格時哉時哉奮翹英
於紫陌
第二孟簡
驗白烏之祥牒告皇家之寳祚盖由天子張至仁本太
素享宗廟而無爽薦孝敬而有度何嘗日浴翻皓體以
來儀曾異火流奚丹羽之可慕凌翯翯之白烏類振振
之翔鷺禀純德而自甄誠衆色之難汙觀其皎皎竒狀
明明麗質霜毳潔朗玉姿閒逸不愛其瑞嘉載飛之可
瞻思效其祥見莫黑之如失寧爰企於往代可俯窺於
今日原乎孝理通玄格皇至虔惟烏感應其容昭宣抱正
色而道洽徒(一作從)反哺而名全不然則有威鳳之可紀何
白烏之是傳樂而有聲且不棲于楚幕潔而成質故自協
於靈篇出林而日華亂動繞樹而月影相鮮嚮至化而遠
集想皇風而戾焉衆而何為悲子生之八九大而無慮笑
水擊之三千爾其超遥高翥來不可遏見歸飛之薦臻誠
愷悌之四達諒深仁之所化固至性之難奪若乃載鳴嗷
嗷浮彩皓皓受西方之精氣自洪爐而鎔造遐想其蒼赤
呈祥豈與乎霜雪同縞且夫仰稻粱而自若彼徒寵之仙
鶴待馴狎而不還何必招於白鷴且養素而委質非取容
而強顔故下臣賀瑞而歌曰素德式昭兮何舄奕玄質從
化兮為潔白符仁孝兮叶佳册見祥瑞兮流聖澤
京兆府獻三足烏賦(以平上去入周而復始為韻)
李雲卿
杲杲靈烏萃于神都耀彼殊彩呈兹異軀披拂四氣翺
翔九衢恥祥鸞之止棘慕儀鳳之棲梧瑞表孝紀名標
祕圖將有感而必集豈獨殷周與有虞觀其隣(一作降)自
日域戾于天府音諧雅頌動中規矩頡頏其質差池其
羽步芳草而三趾徐來遡祥風而六翮微舞珍竒莫測
觀者如堵諒兹禽之禎祥告我皇之福祜於是羅者既
獲虞人是薦貯以瑶筐登于玉殿凝睿想迓神眄孤飛
砌上似於雲際而遊獨立君前疑乎日中而見聖情不
極念兹莫黑彼應感而至我有道而得狎以馴擾安其
棲息夜啼玉壘聲雖入于舜聰曙喚瑶階心豈知夫帝
力不然者曷足以昭我皇之玄化表吾君之恭默是知
國將昌則降而為祥政或缺則歸彼扶桑天道不昧神
心孔彰豈有情在於斯烏固靈應昭乎彼蒼(闕)之旨
既集吾君之福祉與天地而終始儻不翦其毛羽願長
飛乎帝里
第二王顔
夫何赫赫之太陽忽降精於烏鳥乃呈瑞於皇王足應
乾之三數日曜日之九芒降天邑而于我李浴咸池而
自扶桑嘗空聞於前牒今實觀於殊祥天既無私祥何
能隐(一作信)昭聖代之有應垂休徵之無盡瑞于帝室表
大孝於天衷獻自尹京驗長安之日近始至也衆羽駭
集伊人驚萃邁麟鳳之時見何鷹隼之能畏如深就日
之誠不效搏風之志願委質而入貢終依仁以馴致入
銅籠而戢翼向金殿而矯翅將告于休似對以臆由是
憐楚人之迷鳳陋越裳之獻翟小哉棲棘之鸞蔑矣應
風之鶂未如我陪日馭之出入遊天居之岑寂曩有赤
而呈美白以效靈俱非應乎殊貺亦或載於祥經(二字一作)
(嘉祥)終未如符孝理之永錫昭寳運之康寧則如堯舜登
極䕫龍夾輔布政無偏惟賢是取故得感陽精於上帝
贊隂陽於下土光昭萬葉輝映千古良史當載美而記
時謏才顧賡歌而蹈舞
白雀賦
彼白雀兮降靈朱方羽皎皎而冰净光紛紛而雪光既
無日浴不假雲翔馴階除兮玉彩相照向庭際而花影
飄揚皓然自居賁以為飾與物無競随時游息知有文
而賈害則純素保光知惡紫之奪朱則大白呈色叶
我皇之金運旌我皇之道極又何貴乎黃以為名赤以為
翼然後銜丹書以告祉執玉環以述職所以異其類不
能同塵所以随其俗將以順人不假倉以耗國不穿屋
以擇隣刺穆公之將死以人為殉雪冶長之無罪示人
有親無以為凡鳥也不摭其實無以為珍禽也不利於
物庶考言以察用時有得而無失若以酒成禮我則能
近取諸身若以農命官我則能將委其質百揆有序萬
物咸秩豈不知鴻鵠之志與尺鷃而為匹悲夫未處大
厦閑(疑作閉)于雕籠心眷戀兮猶期拂日羽摧落兮半巳
從風望銅臺而路遠想瑶池而宴終儻吾君兮為開一
面呈瑞兮還飛紫宫
越裳獻白雉賦(以周德方興遠夷入貢為韻)謝觀
憬彼越裳南之一方感皇化於蠻貊獻白雉於周王原
夫獲皎潔之姿奉鴻私之德閉靈質於雕玉馳星使於
絶域夕辭南土形迷夜月之光曉向北風影混朝霜之
色嗟乎䟦涉空闊江山阻修途呈萬里星歲幾周過吳
門而練影光透惹曹風而麻衣色浮然後逹成周之大
庭陳本國之所執歴雉門而捧進随鴻臚而坌入俯雕
題而就位拱䟽趾以前集利觜玉植修領(一作頸)縞戢風
摇細尾當軒而練帶長垂日照輕毛在手而雪花孤立
以其耿介無比貞明可稱距列瑶刺身摛鶴翎徘徊而
隟駒其轉奮迅而振鷺將興其净珉潔其神露凝皎皎
敷粉亭亭卓&KR1413;自禀時清之化誠非日浴之能勿以臣
之賤所獻無徵勿以禽之微所來自遠蒙恩覃而化及
似風行而草偃是以齎此嘉瑞唯憂後時欲以明誠上
答敢以遐阻為詞作獻靡遼東之豕不緇殊墨子之絲
一以見澤兼鳥獸一以彰德被蠻夷王乃愀然色動沈
然念兹發明南國之忠汝之遠矣舉奏殊方之瑞予甚
嘉之方知雉之潔兮可珍士之潔兮殊衆可珍猶尚
於夷俗殊衆可標於歲貢儻援引而不遺願舉白之
一送
上林白鹿賦(以君德至天珍物充□為韻)李蒙
仰彼玄化稽乎典墳驗休徵於列辟知至理於有君遠
方圖物不寳旅&KR0729;之貢靈契潜感豈惟鳴鳳之聞降百
祥之昭晰和四氣之氛氲粤有竒獸言彰聖德賁然來
思載白其色才麌麌以呈貺不呦呦於野食謝僊家之
騰倚歸御苑而棲息於是上囿幽閒禁林清祕烱如玉
立皎若霜萃場町疃於池沙影光芒於山翠皇心愉兮
德所感衆目駭兮榮其至畫輻(疑作轓)為飾能随太守之
車綠繢稱珍可薦王侯之位且夫勁角昭勇縞色呈鮮
應皇家之盛德當聖運之承天足使殷帝之狼恥擅銜
鈎之瑞吳門之馬慙當曳練之妍其來也則天祚明德
神推有仁故知以竒質表瑞非為育珍其擾也則一人有
道四海無拂故知以惠性含和寧將翫物宜其禎祥遠
暢聖範光充保康功於勿伐彌大命於無窮重曰玄化
凝兮神(一作聖)功就瑞獸格兮充君囿質皜耀以霜潔角
淋漓(大人賦作林離)而玉秀恥射兔於東遊笑獲麟于西狩惟
皇靈之介福固永命而何究
第二(同前韻)蕭昕
大哉聖德望之如雲苑囿期廣動植惟分匪狙獷之獝
狘將煦育於氤氲伊生靈之遂性實咸若於吾君為白
鹿之呈瑞時或友而或羣夫其克牣禁苑喜樂王國庇
豐草而擇隂感食苹而懷德奮角觡以共觝粲珪璋而
混色將攸處以寢興非鋌走而畏逼既而濯濯不羣呦
呦慕類狎威鳳以來格侣騶虞而必萃笑玄豹以深藏
哂飛黃而遠致貞姿麌麌若皓鶴之羣驚逸足駸駸齊
素翬而䴢至然後飲刷銅沼咆哮瓊田忽往顧以騰倚
時决驟以周旋分形雪散曳影霜懸豈有虞之可即將
不羇於永年嘉禎祥之肹蠁知君德之届天大矣哉固
當不愛其道不藏其珍我澤如浸我惠如春矧微貺之
不腆豈足彰乎至仁者哉伊兹獸之匪陋亦大塊之品
物感陶冶之相甄會禎祥之駿發將因質以受彩豈不
緇而自伐與芻狗之陶甄光圖牒之剪拂泱泱大風盛
德惟充嗟不識之狂簡願賡歌於帝功歌曰德由庚兮
羣物凑恊嘉祥兮擾靈獸感訢合於天符遂充塞於君
囿
白鹿夾輈賦(以行春布和瑞獸來格為韻)許季同
政洽于下物惟表神彼奔走之絶類忽馴擾而歸仁爾
夾於輈豈陳力以效感我行其野將勸農以務春眷芳
林之躍躍偶大車之轔轔觀其頓足高步㢠廻還左顧參
熊軾而左右分光望隼旟而疾徐有度惟德是擇惟賢
是輔觀皓影之來儀諒和風之克布暠皛真明霜濃雪
輕標玉質貫金精始呦呦而雙止終麌麌而偕行載馳
載驅軼輕塵於後乘乍騰乍倚驚逸騖於前旌映丹帷
之暉煥(一作暎)陪露冕之光榮懷仁於衛君之轂亡(疑作㤀)
味於食野之苹則福履攸綏神休是格翼戴高駕徜徉
廣陌不驚不懼彰爾性之閒和克皎克明契我躬之潔
白躑躅徘徊飲化而來政言可矣人詠康哉表靈慶而
有同神鳳狎馴養而不異龍媒懿彼僊都誕兹靈獸勁
角昭勇鮮光挺秀行而擇地恒町疃於道途出或以明
靡棲息於園囿老耼之御徒迷王母之乘何陋剪去煩
苛敷陳惠和皇(疑作蝗)出境而奚爾珠還浦而其何曷若
兹鹿擾于明義覈其理而莫窮求其類而罕譬無心
而應感不言而表瑞豈止其效於賤微樂驅馳於仁
智而己
白兔賦(以至仁垂化靈物表祥為韻)蔣防
聖理遐遠圓穹(二字一作毛羣)效靈有兔爰止載白其形乘金
氣而來居然正色因月輪而下大叶祥經豈不以應至
道之神化彰吾君之德馨皎似霜輝温如玉粹毫素絲
而可擬足瓊枝而取類與三窟以殊歸將五靈而共至
潔朗貞質聯綿雅致名殊東郭韓盧不敢趨前迹近中
林蒼鷹無由得鷙其容炳真其性懷仁飲玉池而冰光
不散食瑶草而雪影長新理符守黑事異文身儻使銜
鈎殷帝之狼不若如令受彩江生之筆非神載寢載興
或馴或擾仰天鑒以昭晰託御林而皎皛為太白之材
用作殊祥之標表原夫隂隲所為不識不知賁然練
被烱若星馳白則西方其理且同於服順兔為明視其
義取鑒於安危豈惟跧伏于林藪騰躍於堂垂者哉觀
其閑暇沐浴鴻化笑魯殿之浮名恥梁園之舊價俾夫
守株之士幾恨窮通過隙之駒空悲代謝是知隐霧而
憂者其文蔚反袂而嗟者其道屈曷若保貞白以暉映
承聖靈之剪拂同瑞牒而登高異周書而玩物所以充
福應富禎祥事資朴素匪亞文章知獸用之不擾審天
符之允臧伴祥烏於苑囿隣瑞鴈於池塘懿夫以道德
為蹄者其可㤀
文苑英華卷八十九
