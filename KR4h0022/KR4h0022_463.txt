文苑英華卷四百六十三宋李昉等編
詔勅五
改革
改尚書洪範無頗字為陂勅孫逖
門下典謨既作雖曰不刊文字或訛豈必相襲朕聽政
之暇乙夜觀書匪徒閱於微言實欲暢於精理每讀尚
書洪範至無偏無陂遵王之義三復兹句常有所疑據
其下文並皆協韻唯頗一字實則不倫又周易泰卦中
旡平不陂釋文云陂字亦有頗音陂而(詔令作之)與頗訓詁
無别為陂則亦會意為頗則聲不成文應由煨燼之餘
編簡墜缺傳授之際差舛相沿原始要終湏有刊革朕
雖先覺兼訪諸儒僉以為然終非獨斷其尚書洪範無
偏無頗字宜改為陂庶使先儒之義去彼膏肓後學之
徒正其魚魯仍宣示國學主者施行
改正朔制(一作改元載初赦)制集
朕聞上(一作元)皇纂歷則天地以裁規大聖握圖法隂陽
以施化故能牢籠品類陶鑄生靈敷景運於休期闡洪
基於光大昔有隋失馭率土分崩赤縣為禾黍之場蒼
生遇塗炭之酷我高祖神堯皇帝龍興汾晉鳳起寰區
殄梟獍而安八荒剪鯨鯢而清四海太宗文武聖皇帝
膺昊穹之歷數鼓雷電之雄威服遠冠巢燧之前開邊
越羲農之際鴻名邁於三五茂績隆於往初高宗天皇
大帝禀雷澤之禎符降天縱之神噐湛恩所被匝乾坤
覆載之鄉至化所覃盡舟車所通之境撫璇丹極輯瑞
蒼嚴天平地成淳風起千年之運樂和禮備寳祚隆三
聖之基逖聽王猷熙開帝載朕以虚薄虔奉叡圖業業
兢兢不遑寢食幸穹昊貽祐宗社延祥河薦合天之符
洛出永昌之籙時和歲稔遠肅邇安斯皆先德所延屡
彰嘉貺自恭臨兆庶(一作億兆)已積炎凉尚想移風未臻於
至道顧循菲德媿切於深衷思弘顧託之恩再闡混元
之始夫以玄穹列象三辰以之(一作以所)麗天厚載含章五
行於焉紀地易曰三五以變錯綜其數通其變遂成天
下之文極其數遂定天下之象水火相變其卦為革彖
曰天地革而四時成言五德更相生變革萬象(一作物)故
帝者改正施教明受之於天不定之於人者也仲尼曰
其或繼周者雖百世可知也盖以文質相因法度相改
故矣是以伏羲高陽有周皆以建子之月為正神農少
昊陶唐有殷皆以建丑之月為正軒轅高辛夏后漢氏
皆以建寅之月為正後雖百代可知者以此雖邅遇之
不同步驟殊致未有不表明軌物以章靈命之符者也
我國家創業常有意乎正朔矣所未改者盖有由焉高
祖創草百度因循隋氏太宗緯地經天日不暇給高宗
嗣歷將弘丕訓改作之事屢發聖謨言猶在耳永懷無
及自五帝纉統三王馭宇或父子相承同體異德或金
木迭改應天順人故納麓登庸粤受終于文祖干戈革
命必理歷於明時然則開元配永肇自陽来之旦統歷
履端基于朔昜之首孳萌發内氣律由中品物(一作彙)任
而昭蘇生類蕩而敷革是知夏之人統不逮殷之地正
殷之地正有劣周之天統元命所苞實在兹矣周文稽
古制禮於成王之日漢高握德改元於武皇之代則知
文制大備未遑於上業損益之道諒屬於中平朕所以
遵飾禮經奉成先志今推三統之次國家得天統當以
建子之月為正考之羣藝厥義明矣宜以永昌元年十
有一月為載初元年正月十有二月改臘月來年正月
改為一月自載初元年正月一日子時已前大辟罪已
下罪無輕重已發覺未發覺已結正未結正繫囚見徒
皆赦除之其謀反大逆緣及子孫殺祖父母父母部曲
容女奴婢殺主不在赦限其與敬業虺冲并諸虺友往
還其魁首並已伏誅其支黨事未發者並特從原免不
得更相言告内外現任文武九品已上職事官並賜古
爵之級天下百歲已上老人板授下州刺史米粟五石
帛十疋(一作叚)九十已上板授上州司馬米粟四石帛七
叚八十已上板授縣令逋懸調并丁夫雜匠衛士及有
番地等違番及逃走應陪番及徵課調者並特宜放免
其欠負物官料及盗詐三庫物並不在赦限孤寡&KR1103;獨
篤疾等不能存立者量加賑恤孝子順孫義夫節婦旌
表門閭終身勿事天下百姓年二十一身為戶頭者各
賜古爵之級女子百戶賜以牛酒明堂役工人未被恩
及者付司即類例定等級奏聞十五日内使了緣供明
堂致死人其有未霑勲賜者亦宜凖例酬給今年來不
熟處及遭霜澇之處並量放庸課州縣好加檢校勿使
饑饉新年軍差科百姓稍有辛苦亦宜量加優恤蠲其
徭役所司類例處分供豫州軍百姓艱辛處未得復者
宜給復一年洛州輦轂徭役繁多代朔并忻等州行軍
及諸州供明堂未及銅處所司各類例節級給復皇親
諸陪位未出身者量才處分已出身者賜勲一轉富商
大賈衣服過制喪葬奢侈損費生業州縣相知捉搦兩
京兼委金吾檢校天下百姓皆湏嫁娶以時勿使外有
曠夫内有寡女戰亡人格外贈勲兩轉廽授朞親其子
孤惸者州縣給糧安飬征鎮人家口州縣存恤勸課殷
有之家助其營種勿使外人侵欺仍令所司刊正禮樂
刪定律令格式不便於時者内外官五品已上各舉所
知九經文字俱學士詳正革其訛舛亡官失爵量加叙
錄長流人别勑流人移貫人降授官人及役緣逆人用
當特(詔令無特字)及造罪過特處分者雖未至前所並不在
赦限西府功臣及晉府子孫屈滯者量加收叙所司奏
聞亡命山澤挾藏軍噐百日不首復罪如初敢以赦前
事相告言者以其罪罪之率土之内賜酺三日赦書日
行五百里朕又聞之人必有名者所以吐情自紀尊事
天人是故以甲以乙成湯為子孫之制有類有象申繻
明德義之由朕今懷柔百神對揚上帝三靈眷祐萬國
來庭宜膺正名之典式敷行政之躅宜朕以瞾(之少切武后名)
為名自卦演龍圖文開鳥跡萬人以察百工以乂所以
弘敷正道宣明禮樂指事會意改易異途轉注象形屈
伸殊制周宣博雅史籀興古傳之文尼父温良丘明述
春秋之傳自諸侯力争姬室浸微離為二周分成七國
法律異令田疇異畝言語異聲衣冠異制秦兼天下剗
滅古文隸率屡興兵車歲動官獄繁鶩爰創隸書自著
秦文肇興八體刻符兼於大篆模印逮於殳書兩漢因
之九千餘字張敞杜鄴講學於前揚雄甄豐校理於後
魏晉以降代乏名儒穿鑿多門形聲轉謬結造新字附
會其情今古訛舛稍益繁布規畫無端平之體魚鳥增
奔放之容轉相效倣日滋月甚遂使後生學徒㒺知所
舉先王載籍從此湮沉言念澆漓情深憫悼思反上皇
之化佇移季葉之風但習俗多時良難頓改特創制一
十二字率先百辟上有依於古體下有改於新文庶保
可久之基方表還淳之意昔在包羲開木德之運軒轅
應土行之序循環終始布在方冊莫不績著帝猷功宣
皇道方列三微之統乃膺五行之歴雖則盛比共王強
踰嬴政齊桓晉文之業大彭豕韋之美纔為覇者豈登
帝籙自炎精蕩覆王風哀思漢氏蒙塵中原離析當途
逆取但肆兵威典午專權無聞德化故三方鼎畤五胡
幅裂或道乖嗣德或業匪孫謀良由取之不以樂推失
之在乎虐用者也及齊梁竊據僻在江淮周魏勃興奄
宅咸洛雖變夷從夏號令雄行於境内而智小謀大聲
教不通於天下隋文御極陳氏猶存開皇之中纔聞混
一嗣主失道俄至分崩七八年間生人泯絶秦項之酷
猶未之半開闢已來盖未之有我國家祖宗積德文武
重光仁風被於四表英猷冠於三代易不云乎天地之
道恒久而不易者也仲尼曰善人為邦百年可以勝殘
去殺則知聖王久於其道而天下化成矣自魏至隋年
將四百稱皇僣帝數十餘家莫不廢王道而立私權先
詐力而後仁義勲未踰於列國德不慙(一作漸)於覇圖雖
復時合諸侯一匡區域晉武踐祚荗烈多慙於水官隋
帝乘時雄圖不逮於秦氏惟彼二君閠位况區區者豈
宜當三統之數者乎朕逖聽皇綱幽求帝典定王覇之
真偽洗生人之耳目庶叶三權(一作惟)之美光宣五帝(一作)
(常)之次况合宫布政景化惟新太初開歷上元伊始宜
以發揮大寳申明歷數恢皇家正土之符繼炎漢真火
之序摛之㒺極垂之無窮以周漢之後為二王仍封舜
禹成湯之裔為三恪所司求其苖裔即加封建其周隋
宜同列國封其嗣使主祭焉布告遐邇咸知朕意主者
施行(載初元年正月一日)
一作皆唐大詔令改尚書省中書門下省九寺十
二衛名及官稱號改正朔改殘文字錢斤兩詳審
刪定申理冤屈
减大理丞廢刑部獄制(一作改元光宅赦)
制集
鸞臺朕聞上皇建極體元氣以育羣生大聖承天法開
陽而陶庶類與時舒卷叶三正而推移隨道汙隆應五
幹以通變故能牢籠宇宙埏植人靈符景運而財成契
休期以光宅昔有隋標季率土淪胥豺狼肆吞噬之災
億兆被虔劉之酷高祖神堯皇帝披圖汾水仗鉞参墟
廓氛祲而安四維掃欃槍而清六合太宗文武皇帝負
日月而膺運鼓雷霆而震威蕩海夷山功浹八荒之外
救焚拯溺仁霑萬域之表樂和禮洽天平地成荗績光
於䆳初鴻名冠於開闢高宗天皇大帝雲房誕睿虹渚
降靈受綠錯之禎符應朱綈之景命飛車乘毳臣軒頊
之不臣沒羽浮金賮禹湯之未賮開邊服遠更闡㝢於
先基富國寧人重增輝於前烈撫璇當宁調玉氣於明
堂考瑞昇天朝百神於日觀茫茫衆俗寧知覆燾之恩
蠢蠢庶萌孰辨陶甄之力固已千年啓旦三聖重光歴
選前書無聞往載豈謂道隆金鏡運廹鼎湖方延翠渚
之祥遽托白雲之駕以社稷之大任屬荒𦕈之微躬欽
奉遺言載深悲懼遂以兹菲德開遵嗣聖式綜萬機載
宣風化所頼王公卿士各竭廼誠若濟巨川實憑舟楫
然自恭臨朝序已積炎凉教靡致於移風道尚慙於變
俗良以哀迷在疚荼棘纏身(一作心)陵廟未安匪遑專慮
今者鳳京遥踐龍馭上升既因大禮之終宜更中區之
始朕母臨赤縣求瘼之志每盈子育蒼生恤隠之懷鎮
切惟欲勵精為政克已化人使宗社固北辰之安區㝢
致南風之泰以斯酬眷命用此報先恩冀上不負於尊
靈下微申於至懇夫五行迭(一作逸)用列代相承欲崇其
德先遵所尚故夏以金運乘驪而尚玄周以木行貴騂
而尚赤將隆母德必欲子扶近者地不藏珍山無祕寳
皇家土(一作上)德勝氣彌彰宜崇白賁之象以輔黃中之
運自今以後旗熾皆從金色仍餙之以紫畫以雜文其
應合改者所司詳依典故供奉帷幔咸用紫色自錄府
衛所旗並改以皂八品以下舊服青者並改以碧其在
京諸司文官職事五品以上清官并六品七品清官並
每日入朝之時常服袴褶諸州縣長官在公衙亦凖此
自餘官朔望朝參皆依舊其色皆依本品又鎮星之在
太微已歴乍載著土精之美應表坤祚之元符宜同成
帝以時薦享又東都宜改為神都宫名太初宫但列署
分司各因時而立號建官置職咸適事以標名而今曹
僚之中稱謂多爽宜改尚書省為文昌臺左僕射為文
昌左相右僕射為文昌右相吏部尚書為天官尚書戶
部尚書為地官尚書禮部尚書為春官尚書兵部尚書
為夏官尚書刑部尚書為秋官尚書工部尚書為冬官
尚書門下省改為鸞臺中書省改為鳳閣侍中改為納
言中書令改為内史太常寺改為司禮寺鴻臚寺改為
司賓寺宗正寺改為司屬寺光禄寺改為司膳寺太府
寺改為司府寺太僕寺改為司僕寺衛尉寺改為司尉
寺大理寺改為司刑寺農寺依舊左右衛亦依舊左右
驍衛為左右武衛左右武衛為左右鷹揚衛左右威衛
為左右豹韜衛左右領軍衛為左右玉鈴衛左右金吾
衛依舊其餘曹司及官寮名未改者所司速制名奏聞
又司隸之官監郡之軄所以廵省風俗制舉愆違今人
物殷繁區㝢遐曠而所在州縣未能澄肅可置右肅政
御史臺一司其職員一凖御史臺專諸州按察其舊御
史臺改為左肅政御史臺專知在京百司及監諸軍旅
并出使其諸州錄事參軍宜依舊仍令在京五品已上
清官每日於章善顯福等門各一人待詔朕當親訪正
道詳求得失又玄元皇(一無皇字)帝者皇室之源韞道德而
無為冠靈仙而不測業光衆妙仁覃庶品豈使寳胤見
御宸居先母竟無尊位可上尊號曰先天太后宜於老
君廟所敬立尊像以申誠薦又洛川境内所有帝王之
陵及自古清直之臣忠廉之佐並令州縣就其塋域一
申祭享又自武德以來元勲佐命或以忠鯁事主或以
道德匡君非身在有犯緣子孫絶封者前詔雖已處分
或尚有闕遺宜降霈澤重申前命又往日先朝聖武蕩
定遐方日月照臨咸為郡縣皆荷生成之惠無復遠近
之殊朕矜撫之懷豈隔中外每念其殄嗣愍愴良深繼
絶興亡實惟本志宜各求其後胤立以承嗣(一作享獻)其諸
都護漢官及鎮兵等並悉放還其營奉山陵使及鹵簿
使等並依别勅處分又兩京之所徭賦實繁亦令所司
作優量法使勞逸得所靈駕所涉千里斯遥在路黎氓
(一作崩)莫不哀奉念其勞弊情增感惻其緣供頓及山陵
者並免今年課税又比來諸道軍行叙勲多濫或端居
不出以貨買勲真偽相蒙深為巨蠧自今以後所司宜
明為條例務令禁斷責成斯在可不勉歟如更有違必
越法科處分又比來放出宫女已降詔書然以在内多
時咸悉願住但念其各有親屬豈可久致分離宜凖前
恩即令放出夫隆平日久戶口滋多物務既繁欺隠斯
衆其上州萬戶已上大縣萬戶已上各宜析出别置州
縣唯雍凉二州不在此限又濟時之道求賢是務其官
人百姓等或噐標瑚璉材堪棟幹或在軄清慎或抱德
幽棲或武藝馳名或文藻流譽宜令京官九品以上及
諸州長官各舉一人咸以名薦務取得賢之實無貽濫
收之譏又前者有詔具述内外官寮偹陳行事以申勸
沮仍恐百官在職尚有虧違今欲重降霈(一作深)恩更垂
寬宥棄瑕錄用㒺責於前非滌罪論功必期於後善若
又不悛已過重掛疎羅當使寘以嚴刑倍加其罰思與
士庶共此維新可大赦天下改文明元年為光宅元年
自九月五日昧爽已前大辟罪已下罪無輕重已發覺
未發覺已結正未結正見繫囚徒皆赦除之流人未逹
前所者放還其犯十惡官人枉法受財監臨主守自盗
所監臨劫賊殺人故殺人謀殺人及反逆緣坐并軍將
臨戎挫威失律鎮遏失所虧損師徒及常赦所不原免
者並不在赦例亡官失爵量加收叙諸年八十已上各
賜粟二石綿帛二叚九十已上各賜粟三石綿帛三叚
百歲已上賜粟五石綿帛五叚並依舊例板授孝子順
孫義夫節婦旌(一作或)表門閭鰥寡惸獨篤疾之徒不能
自存者並加賑恤亡命山澤挾藏軍噐百日不首復罪
如初敢以赦前事相告言者以其罪罪之布告天下咸
使知聞其詔書内事有未盡仍令所司作條例處分(光宅)
(元年九月五日)
興復
神龍開創制(一作中宗即位制)制集
門下聞天地盈虚四時有消息之度皇王興替五運有
遷革之期稱號斯殊驪騵亦異受明命者㒺不由兹我
大唐高祖神堯皇帝聖期首出天與神噐有大功於區
夏有大造於生靈太宗文皇聖皇帝道則繼明業推搆
極類商湯之起亳若武王之承周彈壓九皇牢籠萬古
高宗天皇大帝上聖御圖大明司契手調元氣心運洪
爐齊五緯而平太階應三神而登日觀羅網開闢包冠
羲胥大猷備闡能事斯畢僊駕不追逆臣聞(疑作開)釁敬
業挻災於淮甸務挺潜應於沙場天柱將摇地維方繞
非撥亂之神功不能定人之危矣則天大聖皇帝亶聦
成德濬哲應期用初九之英謀開太一之宏略振玉鈐
而殪封豕受金鉞而斬長鯨受河洛之圖書當昊穹之
歷數惠育黎獻並登仁壽既而凝懷問道屬想無為以
大寳為勞生遂復忝於明辟且有後命俾承先緒光啓
大唐之國用崇興復之基交際在辰情深感愴(一作慰)奉
高祖之宗廟尊太宗之社稷不失舊物實在於兹業既
惟新事宜更始可改大周為唐社稷宗廟陵寢郊祀禮
樂行運旗旘服色天地等字臺閣官名一事以上並依
永淳已前故事其神都依舊為東都北都依舊為并州
大都督府永昌來庭兩縣並從省廢其百姓依舊分屬
河南洛陽兩縣周朝宗廟陵寢及官宜令所司商量處
分朕之遠系出自老君靈佑所資貽慶長久宜依舊上
尊號為玄元皇帝省司差使冊告天下村落佛堂並令
開門洒掃不得因兹聚歛創加修葺庠序之規風教之
首京都兩學尚且闕脩欲令四方何以取則其京都學
舘及先聖廟堂所有破壊未營造者逐要修葺速令畢
工仍不得浪有勞擾樂府之設國風所繫豈惟易俗抑
乃和神至若絲竹繁聲倡優雜伎深乖禮則並宜量事
減省國之禮儀已經改撰隨時逐變務在弘通宜令禮
官重加詳審於行事有不便者即從損益脩制(一作制勅)刪
定處分已久宜從易簡務速施行分事設官固須量才
稱職比來委任稍亦乖方遂使鞠獄推囚不專法寺撰
文脩史豈任秘書營造無取於作專勾勘罕從於比部
名差别使又著判官在於本司便是曠位並須循名責
實不得越守侵官皇家親屬籍沒者則天大聖皇帝雖
已溥暢鴻恩其有任五品已上官枉遭陥害者並宜改
葬式遵禮典若有後嗣還其蔭資其别勅安置并在貶
者亦復其籍屬量還官爵仍遣諸流移人除犯贓賄及
畜蠱毒造偽避讐反逆緣坐勘會不免者餘並放還天
下軍鎮不要者多轉輸艱辛府庫虚耗事湏改弊不可
循常宜簡内外官人有材識者分遣充遣廵邊按覆湏
留鎮遏及應減一事已上並委使人共所管詳度還日
具利害奏聞其應支兵先取當土反側近人仍隨地配
割分州定數年滿差替各出本州永為格例不得踰越
五品已上致仕曾伏事先朝有賜爵一級曾任州府幕
府及任洛州牧日官人並勘責奏聞經任東宫官僚見
任六品官計階應入五品官者特宜不拘年限餘依常
例三衛細引主帥直司行署番官七絶等通前各減二
年勞考滿日各加勲一轉合得官日稍優與處分中書
門下官人計階考入五品者優量令史番官凖羽林例
處分直者及外司官典二十二日誅賊之時緣抵承在
中書省者各賜勲一轉諸司有品直司宜加一階無品
直司賜勲一轉禮官緣即位脩執儀注者各賜物二十
叚正月當蕃三衛監門等於武成衙内明福門外南衙
及諸門者賜物十叚左右羽林及東宫北門厨供膳及
匠凖例各賜物十叚正月量追三衛細引監門細引直
長飛騎雜伎飛騎各賜物十叚東宫北門官及三衛細
引監門直長各賜物二十叚仍類例功夫多少奏聞其
引王冊及轝冊讀冊等官人各賜物五十叚授冊使人
賜物一百叚書冊人各賜物十叚其轝腰與官人賜物
二十叚飛騎各賜物十五叚共轝香蹬三衛及轝寳人
各賜物二十叚頃者戶口逃亡良田差科繁劇非軍國
切要者並量事停減若要和市和僱先依時價付錢自
非省支勅索不得輙有進送諸貢物皆湏任土當處無
者不得别求仍於常數每事量減緣百姓間所有不穏
便者並委州府具狀奏聞朕當親覽即為釐革天下百
姓並免今年租及地税自今以後租庸凖符配定更不
湏徵折脚錢其已前未徵得者亦即放免天下宗姓並
凖舊式房州百姓宜給復三年其諸司官員并雜色役
掌閑幕士門僕之徒兼音聲人及丁匠等非灼然要籍
並量事減省所司速為條例廐馬數多皆湏秼飼食人
之粟日費滋深殿中諸閑廐馬量支留以外抽送外州
馬坊及本監牧其東宫諸王公主等馬應官供者亦令
隨事減省奢滛伎巧實為蠧弊皆因節日宗屬婚親諸
王公主(詔令作王公妃主)競相賀遺或造珍麗妄為進奉錦綵
異餙雕鏤竒文假撰樓臺偽裝禽獸諸如此類深是害
時宜明勅格嚴加禁斷衣服綵章一凖令式夫鄒纓齊
服尚且變俗移風朕率先百僚必期化成兆庶東都正
月當上番兵年至五十五即放出前赦及今制處分有
不盡者並令所司類例續奏布告遐邇咸使知聞主者
施行(神龍元年二月五日)
復尚書省故事制制集
勅唐虞之際内有百揆庶政惟和至於宗周六卿分職
以倡九牧書曰龍作納言帝命惟允詩云仲山甫王之
喉舌皆尚書之任也雖西漢以二府分理東京以三公
揔務至於領錄天下之綱練覈萬事之要邦國善否出
納之由莫不處正於會府也令僕以綜詳朝政丞郎以
彌綸國典法天地而正四叙配星辰而統五行元元本
本於是乎在九卿之職亦中臺之輔助小大之政多所
關决自王室多難一紀於兹東征西伐略無寧歲内外
荐費徵求調發皆廹於國計切於軍期率以權便裁之
新書從事且救當時之急殊非致理之道今外虞既平
㒺不率俾天意人事表裏相符將明畫一之法大布惟
新之令甄陶化源去末歸本魏晉有度支尚書校計軍
國之用國朝但以郎官署領辨集有餘時艱之後方立
使額參佐既衆簿書轉還將無弘益又失事體其度支
使及關内河東山南西道劔南東川西川轉運常平鹽
鐡等使宜停禮儀之本職在奉常往年置使因循未改
有乖舊制實曠司存委太常卿自舉本職其使宜停漢
朝丞相與公卿已下五日一决事帝親斷可否且國之
安危不獨注於將相政之理亂固亦在於庶官尚書侍
郎左右丞及九卿參領要重朕所親倚固當朝夕相見
以之匡益也頃以邊陲未寧日不給暇又寺省之務多
有所分簡而無事曠而不接今大舉綱目重頒憲章並
宜詳校所掌明徵典故一一條具面陳損益如非時湏
有奏議亦聽詣閣請對當親覽其意擇善而從朕受昊
天之成命承累聖之鴻業齋心滌慮夙夜憂勞顧以不
敏不明薄於德化致使舊章多廢至理未弘其心愧恥
終食三歎雖詔書屢下以申振恤而朝典未舉猶深欎
悼思與百辟卿士勵精於理俾國經王道可舉而行各
宜承式以恭爾位(大歷五年三月)
文苑英華卷四百六十三
