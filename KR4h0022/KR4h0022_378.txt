文苑英華卷三百七十八宋李昉等編
識行
行難一篇交難說一篇
述行一篇
雜製作
祗園寺净土院志一篇植松論一篇
觀市一篇觀博一篇
骰子選格序一篇植蘭說一篇
止妬一篇
識行
行難韓愈
或問行孰難曰捨我之矜從爾之稱孰能之曰陸先生
參何如曰先生之賢聞於天下是是而非非貞元中自
越州徵拜祠部員外郎京師之人日造焉閉門而拒之
滿街某嘗往間客(一作賓)席坐定先生矜語其客曰某胥
也某商也其生某任之其死某誄之某與某可(一作何)人
也任與誄也非罪歟皆應曰然愈曰某之胥某之商其
得任與誄也有由乎抑有罪不足誄而任之耶先生曰
否吾惡其初不然任與誄也何尤愈曰苟如是先生之
言過矣昔者管敬子取盗二人為大夫於公趙文子舉
管庫之士七十有餘家夫惡求其初先生曰不然彼之
取者賢也愈曰先生之所謂賢者大臤貝歟抑賢於人之
賢歟齊也晉也且有二與七十焉而可謂今之天下無
其人耶先生之選人也已詳先生曰然愈曰聖人不世
生(集文粹作出)賢人不時出千百歲之間儻有焉不幸而有
出於胥商之族者先生之說傳吾不忍赤子之不得乳
於其母也先生曰然他日又往坐(集無坐字)焉先生曰今之
用人也不詳位乎朝者吾取某與某而已在下者多于
朝凡吾與者若干人愈曰先生之與者盡於是乎其皆
賢乎抑猶有舉其多而沒其少者乎先生曰固然吾敢
求於(集作其)全愈曰由宰相至執事凡幾位由一方至一
州凡幾位先生之得者無乃不足充其位也耶不早圖
之一朝而舉焉今雖詳(集有且微二字)其後用也必粗先生曰
然子之言孟軻不如
交難說李觀
交之難兮久矣且苟合兮為耻昔人病於無友嗟友不
可以已矣絶壑萬丈&KR0008;&KR0008;(集作鏗鏗)龍吟玄雲遂興六合為
陰碧山嵌空虎嘯其中百獸悍慄歘然(集作焉)長風夫物
以類感何感不致交以心契何心不契(此處疑衍)何心不秘
然執可久之契先古稱利(集作制)言求於斯不可易易二
氣陶甄曰人是先足矩地首規天大樸摧頹六情入焉
一與一奪失(集作喪)其自然積有億年人增險難(集作艱)使
我行無所之居無所安游(集作末)流濺濺潰我素源源無
清流棄沉逐浮作(集作詐)色自伐偽心相求睢盱竭歡未
竟成讐一日銷落連如凉秋其(集作朝)榮無遺俗態豈留
獨見神岳寒栢千尋無儔直天而生高略(集作干)斗牛下
睨群植匪堪與謀(集作侔)何者為交窮逹不偷樂亦同樂
憂亦同憂生死循環其道率由破産之(集作作)惠不相為
酬如斯之謂也昔夷吾九合之策知者不孤巨卿千里
之哭今也(集作人)則無石父觧縳於齊相智罃負慙於賈
夫行(集作信)微其可有(集作及)乎知我則友何微之居(集作拘)
古之奉交多(集作都)不獲全耳餘之初刎頸慨然隐憫就
辱激昂自堅及其據兵而坐勢不相果白刃可吹(集作追)
赤心乃携憑怒相殺氣干虹蜺嗚呼噫戲也交之難兮
(二字集作以利)苟合忿深咆哮余當識(集作常戒)之不妄語交矧今
之人兮無異(二字集作實)蒙虺&KR1340;是故獨處兮而悲蠨蛸冀
幸歟(集作若及者)可振予願言與隣驂吾相之駕捧仲尼之
輪義者有其義仁者師其仁不其仁不其善(疑作義)歟何
滯於斯憂辛
述行
噫聖人之所能而賢人所難曰德德不愧則脩立之事
著矣琛每究聖人旨顯而微隐而著義譲以表其外德
行以明其内恩信以招其賢寬惠以廣其物剛毅以將
其志温柔以制其勇去義譲則父子之道乖捨德行則
君臣之志缺廢恩信則朋友之道墜亡寬惠則刑法之
政弊用剛毅則勇果之心遂斥温柔則和弱之旨怠六
者聖人之尊賢人之難也所以堯舜而治丹均而廢禹
湯得堯舜之道桀紂蕪禹湯之化是則德行義譲恩信
剛柔偕隨時而晦明也吁以偶為己任以利為己友(一作)
(反)夫如是雖冠帶儼然事虚美於寰宇下具年足之一
氣爾烏異沭猴而冠者耶德行可置宜乎哉
雜制作
祗園寺净土院志梁肅
祗園精舍净土院者沙門常輝觀佛三昧之所也按契
經西方極樂界曰有佛(集作有佛曰)無量壽如來誕敷本願
爰宅彼土垂拱東向以提群生如想念者利有攸往往
而至者住不退地至矣哉盖出世之康衢三乘之舟楫
也原夫真俗同體聖凡一貫随心升降見境差别於是
深静(集作染静)相形依正相成離為百界合成一念如來以
其然也故因其所習視其所安随所感化示所依處無
量壽國盖所示之一歟有若觀心佛二者不來不往誰
縛誰解如是觀者生之上也如是如見(集無如見二字)信解觀
念漸純生之次也繋緣(闕)事厭染懷净又其次也或近
或遠或真或假值佛聞法同歸一地此西方教所以為
至也或者以為法有相空不可得生彼界者與斯土何
以異是不知佛意遠矣輝既脩此道場懼昧者不知所
以然因命我紀之
植松論符載
楚國主人嗜材搴異有樹美松於庭者培沃土灌甘澤
根柢深固柯葉暢逹居二三年起盈尺挺於累丈始筳
筯大於拱抱高姿傑然若陵重芬主人方凝睇結意曰
是可采之矣將行斧焉客有遇之者曰噫其甚也是木
有戞雲之姿有搆厦之材䋲墨太速恐夭其理今植於
庭除之間充耳目之翫尚見狎近氣色不振若徙於嵩
岱之間沆瀣之華注於内日月之光薄於外祥鸞嗷嗷
戲其上流泉湯湯鳴其下巖岫重複漠漠然清净靈風
四起聲掩竽籟是時也當境勝神王拔地千丈大(疑衍)根
實黃泉枝摩青天則可以柱明堂而棟大厦也豈暇曠
之旨捨此而取其榱桷棼橑哉主人曰客言雖闊而無
岸然余終能大之矣
觀市劉禹錫
由命士已上不入於市周禮有焉乃今觀之盖因也元
和二年沅南不雨自季春至於六月毛澤將盡郡守有
志于民誠信而雩遂徧山川方社又不雨遂遷市于城
門之逵余得自麗譙而俯焉肇令下之日布市籍者咸
至夾軌道而介分次焉其左右前後班間錯跱如在闤
闠制其列區榜楬價名物參外夷之貨馬牛有牽(集作緯)
私屬有閑在巾笥者緘文及素焉在几閣者&KR0008;彤及質
焉在筐筥者白黑巨細焉業于饔者列饔膳(集作饎)陳䴵
餌而苾然業于酒者舉酒旗滌杯盂而澤然鼓刀之人
設高爼觧豕羊而赫然華實之毛畋魚之生交蜚走錯
水陸群狀夥名入隧而分韞藏而待價者負挈而求沽
者乘射其時者竒贏以游者坐賈顒顒行賈遑遑利心
中驚貪目不瞬於是質劑之曹較固之倫合彼此而騰
躍之易(集作冐非)良苦於(集作之非)巧言斁量衡於險手杪忽之
差鼓舌傖儜詆欺相高詭態橫出鼓囂譁坌煙埃奮羶
腥壘(集作疊)巾履囓而合之異致同歸鷄鳴而争赴日午
而駢闐萬足一心恐人我先交易而退陽光西徂幅員
不移徑如初中無求隟地俱唯(集作為)守犬鳥烏樂得腐
餘是日倚衡而閱之感其盈虚之相尋也速故著于篇
云
觀博
客有以博戲自任者速(集作遲)余觀焉初主人執握槊之
器寘於廡下曰主進者要者約之既揖譲則(集作即)次有
博齒齒異乎古之齒其制用骨觚稜四均鏤以朱墨耦
而合數取應暮月視其轉止依以争道是制也通行之
久矣莫詳所祖以其用必投擲故以(專)投設之是日客
抵骨於局且祝之曰其來如趣(集作趨)其去如脱事先趦
趄命中無蹉跌無從彼呼無俾(集作戾)我怛分曹道廹自
旦至于日中昃而率與所祝異焉客視骨(集作祝)如有情
焉或憑焉悉詈之不洩又從而齕囓蹂躪之莫顧其十
目之咍譲也乃曰非余術之不工是朽骼者不余畀也
請刷耻于奕棋主人促命燭以續之騖神嘿計巧竭智
匱主進者書勝負之數于牘視其所喪又倍前籍焉觀
者曰以夫人之𥚹心亦將詬棋而柢枰矣既乃恬而不
恤𧹞然有失鵠求身之色人咸異之子劉子曰先人者
制人博投是已從人者制於人枯棋是已二者豈有數
存乎其間哉何處之勢異耳是知當軸者易生嫌而退
身者易為譽易生之嫌不足貶也易為之譽不足多也
在(集作亦)辯其所處而已
骰子選格序房千里
古之序班位列爵禄非獨以理萬民摠百事且用以别
白賢不肖堯為君舜為相其下有共鯀焉成王為君周
公為相其下有管蔡焉舜周公之貴非幸也宜也共鯀
管蔡之殛放非不幸也宜也故賢者宜進之雖已貴益
其禄厚其爵不為幸不肖者宜退之雖已賤奪其廪削
其秩不為歉由是人用自勵遷善去惡強奮自篤後代
衰微升於上者不必賢沉於下者不必愚得不必功失
不必過賢者知其善不足恃耻比肩而趨故賢未嘗進
不肖者知其惡不果棄(文粹有惟字)奮臂而逞故不肖未嘗
退有賢者退人雖心知之卒無奈何且曰非人也命也
有不肖者進人雖心知之又(文粹有益字)無可奈何亦曰非
人也命也以是善不勸而惡不悛率曰付(文粹作賦)諸命而
已矣果如是聖人所謂仁誼忠信者何足道哉姑徵其
有命無命耳悲夫斯後代之不可復古豈不由是也開
成三年春予自海上北徙舟行次洞庭之陽有風甚急
繫船野浦下三日遇二三子號進士者以六骼(文粹作骰)雙
雙為數(文粹作戲)更投局上以數多少為進身職官之差數
豐貴而約賤卒局座客有為尉掾而止者有貴為相臣
將臣者有連得美名而後不振者有始甚微而歘升于
上位者大凡得失酷似前所謂不繫賢不肖但卜其偶
不偶耳逹人以生死為勞息萬物為一焉果如是吾今
之貴者安知其不果賤哉彼真為貴者乃數年之榮耳
吾今貴者亦數刻之樂耳雖久促稍異其歸於偶也同
列禦寇叙穆天子夢遊(集作事字)近者沈拾遺述枕中事彼
皆異類微物且猶竊爵位以加人或一瞬為數十歲吾
果斯人也又安知數刻之樂果不及數年之榮耶因條
所置進身職官遷黜之目為骰子選格序
植蘭說楊䕫
或種蘭荃鄙不遄茂乃法圃師汲穢以溉而蘭净荃㓗
非頓乎衆莽苖既驟悴根亦旋腐噫貞哉蘭荃歟遲發
舒守其元和雖瘠而茂也假雜壌亂天真雖沃而斃也
守真介而擇禄者其蘭荃乎樂滛亂而偷位者其雜莽
乎受莽之偽爵者孰若龔勝之不仕耶食述之僣禄者
孰若管寧之不位耶嗚呼業圃者以穢為主而後見龔
管之正
止妬
梁武平齊盡有其内獲侍兒十餘軰頗娛於目俄為郗
后所察動止皆有隔抑拗其憤恚殆欲成疹左右識其
情者進言曰臣嘗讀山海經云以鶬鶊為膳可以療其
事使不忌陛下盍試諸梁武從之郄茹之後妬減殆半
帝愈神其事左右復言曰願陛下廣羞諸以遍賜羣臣
使不才者無妬於有才挾私者不妬於奉公濁者不妬
其清貪者不忌其廉俾其惡去勝忌前皆知革心亦助
化之一端也帝深然其言將詔虞人廣捕之會方崇内
典誡於血生其議遂寢
文苑英華卷三百七十八
