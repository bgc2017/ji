文苑英華卷八百四宋李昉等編
&KR0550;壁記八
州官下(判司)
泉州六曹新都堂記一首
河南府倉曹參軍壁記一首
京兆府員外參軍壁記一首
河南府參軍壁記一首
河南府參軍壁記一首
縣令上
兖州任城縣令&KR0550;壁記一首
安陽縣令&KR0550;壁記一首
臨湍縣令&KR0550;壁記一首
饒陽縣令&KR0550;壁記一首
漢陽縣令&KR0550;壁記一首
吳縣令&KR0550;壁記一首
州官下(判司)
泉州六曹新都堂記歐陽詹
貞元八年刺史安定席公為邦之二祀冬造六曹之都
堂公表微而慮遠也天子建六官以紀綱天下刺史分
(集作分刺史)六司用經緯封中猶天之有四時而人之有四
支一時不若則歲罔成功一支不和則體莫全用公以
六司之掾如股肱思安之與身之安也火流定中將坯
城廓親覽𪠘宇首視斯署既隤而隘非凝神揆務之所
日撫人民則不有國營宫室是亦為政乃量羡府以度
用指斯宇而命易又曰處湫居卑非智也煩人蠧財非
仁也吾欲全仁而就智蕆事者志之有司是以(集作於是)審
基址程廣袤山節藻梲僭也削而不取階茅茨櫩(集作土階)
(茅櫚)偪也革而是捐非約非豊允執厥中然後計其(集作具)
材量日力土(集作山)木則酧之如市人功則稅之若時物
樂民願未旬而畢飛梁五道而通負連楣六接以都豁
陽軒遐引隂戶(集作室)旁啓揖以重屏翼以廻廊晻黔黔
以秘邃屹崇崇以(集作而)宏敞夏處其逹則炎天以凉冬
居其隩則凄風以温足以寧肌静心以釐厥職者也夫
哲人有作不唯利身在利人不唯利今在利後想(集作相)
斯堂者公侯卿士禮隔殊品公不之降也斯不亦利人
不唯利於身歟堅壯固護存延千祀人不(一作公不)之建(一作)
(逮)也斯不亦利後不唯利於今歟覩斯堂見公之意時
某處某乙為司功某處某乙為司倉司戶司法司兵司
田皆外莊内融懷材抱忠無回邪以蒞下有謇諤以承
上當時之彦也請列於記左庶後之君子觀名訪德知
夫是日堂有人焉建堂之明年記
河南府倉曹參軍廳壁記梁肅
倉曹掾禄秩位次載於甲令在漢魏間與參軍事其職
各異五府州及郡皆有其官北齊天保中又授參軍以
繫官曹之號盖取夫以文吏而參武事隋由之國家亦
因之河南府領二十六縣為主東郡環地千里邦畿之
内征賦之入凡蓄聚之物皆於其司一都(集作郡)之移用
郡吏之稍食又出焉故其務殷其事積常為他曹劇居
之者不勤則廢不廉則敗不明則耗斁干没之患生其
職或擢居(集作登)南宫及御史府故有司常綜其名實考
其功緒(集作績)然後授之伊陽張君閿鄉李君今並為其
官李以貞固稱張用文敏著予謂命官之職事與二掾
之才美不可以不紀遂直筆書之其两曹位次與前政
名氏端如貫珠列于記之左右
京兆府員外參軍壁記李華
東漢中平以來王室多難元臣統戎括郡才而不遺徵
衆慮而從善故公府置參軍事雖位高八命權重三軍
苟好謀而成亦參於幕下迄於魏氏沿漢舊章洎有普
將殄於全吳石苞責禮於孫楚由是府朝致敬稍用下
寮逮南北分於帝郊華夷寢於王澤而此官之選益以
衆矣及隋平江嶺唐有天下聖人貴因循而重改作思
豫備而戒不虞故因其名而降之秩則殷周之損益可
知也至若两京垂戎於四方府吏同體於郎署非夫公
卿盛德之胤才望當仁之流不可膺其任今王國多士
賢能歲益職員之外猶以命之取類乎律吕起於黃鍾
滄浪發於清漢人皆以為美也趙郡李諲碣石峰巒藂
臺楨幹嬰年聞禮敬睦傳於家庭綺歲入官名節動於
寮友敏以經德清而逹和自懷濟衆之心仍有封侯之
骨嘉魚在藻良馬食苖如其人有其位干雲萌於甲折
貫革兆於機張且曰清階因之故事則鍾繇李胤魏舒
王遵事炳於前代韋僕射李大夫陸少保杜尚書功宣
於盛朝叔父侍郎發跡於河南黃門顧(闕)漸羽於京兆
驥子躡乘黃之皂鵷鶵入威鳳之巢榮縻九霄縱遊千
里其可必也夫其職諧易簡道在中和高步同於列仙
彈冠預於朝會若乃簿書堆案則譽發彀中醪醴蒲壺
亦名高方外動静皆適剛柔两持是以為從事者所貴
師古之事車服盤盂畢聞旌記用垂後代飾布德音况
朝之命官闕而不載以華聞於舊史請以直書故略其
所知疑殆頗闕云爾
河南府參軍壁記
文與武邦之大司參以彌綸而果於折中軍以厲禁而
闕其暴蔑彌綸之謂文厲禁之謂武居一稱而兼二義
參軍司馬(一作有焉)漢車騎將軍張温行司空專征關右始
徵幽州刺史陶謙參軍事由是上將之府以為常儀魏
驃騎將軍石苞鎮揚州普文王命孫楚參苞軍事賓主
降禮始於孫石時方用武則軍師之謀主天下乂安則
府公之屬吏盖因府郡之長使持節領諸軍故雖列曹
悉以參軍為號若以漢晉儔於聖代郡國比於神州則
理(一作治)亂不侔而小大相妨(一作萬)矣參軍自國朝以來
躋盛位者數十人遠則僕射韋公師保中朝今則中丞
蔣公澄清東夏用賢而衣冠焯叙踵武而聲度相隣選
部所以較卿佐之材舉公侯之胄是以慎署斯職而要
其德藝傳所謂仕而優則學學而優則仕處下僚而無
咎悔從吏道而獲安閒差池鵷鷺之間宴息風雲之外
矣京兆韋昱門高器全其文也若英敷華其武也長劔
淬鍔朗玉調律鷙禽乘秋服楚傳之訓誡傳漢相之經
術每從容府中或有異政雖不吾以必預咨謀如川決
防如竹迎刃夫然則貴與壽功與名非斯人而誰獲君
子之所貴者名位不失其人聲聞不忘於後故蒐錄官
族第其遷授俾將來俊茂有所觀焉時天寳九載九月
十三日記
河中府參軍廳記沈亞之
國朝設官無高卑皆以職授任不職而居任者獨參軍
焉觀其意盖欲以清人賢胄之子弟將命試任使以雅
地任(集作出)之耳不然何優然曠飬之如此其差高下則
以五府六雄為之次第蒲河中畍三京左雍三百里且
以天子在雍故其地益雄調吏者必以其人授焉噫今
之衆官多失職不失其本者獨參軍焉長慶二年余客
蒲河中府參軍某參軍某族世皆清胄又與始命之意
不失矣乃相與請余記職官之本於其署
縣令上
兖州任城縣令&KR0550;壁記李白
風姓之後國為任城盖秦之古(集作古之秦)縣也在禹貢則
南徐之當分成周乃東魯之邦自伯禽至(集作到)於順公
三十二代遭楚蕩滅國(集作因)屬楚焉炎漢之後更為郡
縣隋開皇三年廢高平郡移任城於舊居邑雖(集作乃)屢
遷井則不失(集作)魯境七百里郡有一十三(三字集作十一)縣
任城當其要衝(集作衝要)東盤琅邪西控鉅鹿(集作野是)北走厥
國南馳牙鄉青帝太昊之遺墟白衣尚書之舊里也土
俗古遠風流清高賢良間生掩映天下地博厚川疎明
漢則名王分茅魏則天人列土所以代變豪侈家傳文
章君子以才雄自高小人以(集作則)鄙樸難理况其城池
爽塏邑屋豊潤香閣倚日凌丹霄而欲飛石橋横波驚
彩虹而不去其雄麗映比有如此焉故萬商往來四海
綿歴實泉貨之囊籥為英髦之咽喉故資大賢以主東
道製我美錦不易其人今鄉二十六戶一萬三千三百
一十七(集作七十一)帝擇明德以賀公宰之公温恭克修儼
碩有立季野備四時之氣士元紆(集作非)百里之才撥煩
彌閒剖劇無滯鏑百發克破於楊葉刀一鼔必合於桑
林寬猛相須(集作濟)韋弦適中一之歲肅而教之二之歲
惠而安之三之歲富而樂之然後青衿向訓黃髮履禮
耒耜就役農無遊手之夫機杼(集作杼軸)和鳴織(集作機)罕嚬
蛾之女物不知化陶然自春權豪鋤縱暴之心黠吏返
淳和之性行者譲於道路任者昇其(集作併於)輕重扶老攜
幼尊尊親親千數(集作載)百年再復魯道非神明慱逹孰
能與於此乎白探竒東蒙竊聽輿誦(集作論)輙記於壁垂
之將來俾後賢之操刀知賀公之絶跡者也
安陽縣令廳壁記李華
令長之位詳於漢官土地之宜列於禹貢談者備矣而
詞人略焉則此官之職守此境之風俗可知也國朝之
有天下淇漳之間於京師為近守宰之寄於元元最親
故授署此官延至王庭曲蒙睿渥制令褒賜與内官同
法清貫往往超拜天寳以來東北隅節度位冠諸侯按
數軍鉦鼓兼本道連帥以河北貢篚征稅半乎九州邊
於山戎歲備勍寇每置長吏朝廷特難之或操尚虧渝
或中丞遷換或流亡未復或委罪刑書繇是使臣慎簡
其人密表陳請鍾恩光於異土萃人物於東州不然何
公方振羽青雲胡為而在此堂也公以德行文章為人
倫羡慕清而(一作自是)道藝隣於昔賢自登封主簿撫有兹
邑以西門沉巫為不仁仲康解綬為有斷約(一作酌)古中道
為今令圖下車無何休聞四塞他疆之人父母之居尸
祝之則境内之歡可以心見君子哉至若由身立政謀
近及遠邑人趨拜静聞堂上之琴軍師往來潛預幕中
之畫所利者大豈惟安陽夫然則繁纓曲縣衷甸四牡
(出左傳)人所願也於公宜之記事者志盛德而旌善人今
特書公何尊王命其春秋之義歟天寳十載記
臨湍縣令廳壁記
鄧為天下扄闥两都南蔽秦漢以來多封將相姻戚故
其人益豪彊内全邑曰南陽曰穣曰臨湍盖古新城也
穣州府所理吏不暇息南陽領戶既寡姦俠所歸惟臨
湍境清人閒從仕者所樂開元裂此鄉三千戶為菊潭
縣天寳至德之間狂虜南侵南陽為戰地地荒人散千
里無煙猶以郵置之衝往復王命權置官吏招集疲人
如寒加裘如餒併食聖朝臨下有赫哀撫兆人誅元兇
清天下詔方鎮選良吏平昌孟威(一作或)字承顔自左驍
位兵曹參軍本道節度使表為此縣始至戶不盈百為
政七月盡室而歸者千餘家難矣哉古之為政者先諸
人後諸身先其人則人不勞後其身則身自逸承顔勤
恤老幼而休息之損有餘補不足而煦育之人諭其心
則不勞而理矣古之來者(一作求士古之者)觀諸其家知乃為
政承顔奉版輿冐虜塵北越鞏洛歸家於漢上又以清
白之禄為甘旨之資臣子之道卓然則其餘可知也令
長品秩章綬人皆知之故不書今所書議(一作儀)能也寳
應二年七月甲辰左補闕李華記
饒陽縣令&KR0550;壁記喬潭
千里之外設方伯帥其屬屬有長今之縣尹焉故縣之
庶富尹以賢傑不可冗而庸也(一作不可一日而塞也)自齊桓九
合制我饒陽歴戰國以還遂美其城邑西邇全趙東拒
河間燕之南郊冀之北土其有吕尚之遺風乎多竒士
好帶劔侈服多佳人善彈弦跕躧其地虜口近擊柝之
虞其川滹沲有泛舟之役廣輪七十里編戶二萬計行
或擊轂市或駕肩日中竒贏雜弊為窳機女狹其幅利
染工多其姦色業不可廢訟由是興非夫寬猛以濟之
則不能用又宵人課居異政固亦明已我茂宰裴公河
汾鼎族公卿門子識經之文緯之教(一有纔字)設而耆幼歸
心刑(一有不字)施而權豪斂跡惠行為膏雨令出為清風君
子謂裴公於是乎(一有君子二字)其高蹈近密翰飛清冥未可
涯也余味之久矣豈縣公能事而屋壁不書召彼故老
詢於前政莫知其數遠者(一作矣)闕如權輿先天置郡之
後凡名士改轉列於左編庶幾將來亦克用勸
漢源縣令廳壁記于邵
周克殷列爵惟五實分子男之位洎秦漢以降或令或
長雖小有差其揆一也皆銅印墨綬秩六百石非理道
之君愛人如子則不能為官擇人矣國家坐進此道至
於憂勤爰增六秩以勸賢者皇帝觀兵朔方之歲始上
禄縣更名漢源將復禹舊績以從人欲其山川形勢土
地風俗近鎬千里華風不間多乎哉盖小國以聚大國
之義也且夫南呀蜀郡東豁雍畤西走連磧北逾大漢
四郊憧憧者於是乎終焉故有獄市之煩供億之費上
咨郡府下用臨恤非貞固不足以幹事非廉慎不足以
率人清净則可乎不擾忠恕則可乎求瘼時謂京兆韋
子當公府之選推而有之至於今人易受賜邑則(一作用)
稱理聞之見之政參乎前從事雖疲於改易用舉自多
於穎脫我則無貳不其難乎嗟乎絆驥已久及瓜將代
顧此屋壁何其寥寂前芳無聞後進奚覩記者史家之
流也亦所以發揮廳事啓廸人物又知韋公授受之始
其或繼之者從而記之前後相映光采洽人乾元三年
孟夏之日記開元中有柴希言自溢(一作釡)陽縣尉拜以
清白名聞遷洛水縣令天寳中有郭瞻自永康縣尉拜
甚有能事秩滿遊河朔遇亂未知所適至德中有郭伯
陽自某官拜恂恂如也遷洋州司馬其餘日月某(一作其)
通名氏失之不得次於公之列耳
吳縣令廳壁記梁肅
在春秋列國各有屬邑其主者魯謂之宰楚謂之尹普
謂之大夫秦時天下始置令長宅一同之内操賞罰之
柄有民人焉有社稷焉風俗成(集作嘉)敗本乎身黎元安
否繫乎政其體大矣自京口南被於淛河望縣十數而
吳為大國家當上元之際中夏多難衣冠南避寓於(集作)
(於)兹土參編戶之一由是人俗舛雜號為難治加以州
將有握兵按部之重邑居當水陸交馳之會承上撫下
之勤征賦郵傳之繁百倍他縣夥乎其中不可勝紀大
歷十一年天官精選可以長民者於是范陽盧公由太
源府祁縣令為之公外寬内明敬事而信政本於仁飾
身以文下車三年闔境之人安土樂義而不知安樂之
所從來盖和平也(三字集作平之以和也)士君子立身論道之通
塞不論位之升降吳縣下(一作與非)畿服一等公俯而為之
抑選部為官擇人而公履道從政所由然也予知公者
敢(集作輙)錄其實書于東序以播其令聞(集作問)時十四年
二月甲子記
文苑英華卷八百四
