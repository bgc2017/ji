文苑英華卷四百十三宋李昉等編
幕府二
幕府共制
授韋審規西川節度副使御史中丞李虞仲崔
戎姚向温會等並西川判官皆賜緋各檢校
省官兼御史制白居易
勑西川(一有南字)曰益部地有險府有兵礙戎屏華號為難
理故吾命文昌為帥長俾鎮撫焉次命審規為上介俾
左右焉又命虞仲戎向會等為庶僚俾咨度焉進言者
謂文昌賢而審規軰以才佐賢蜀必理矣夫輟三署吏
贊丞相府假憲官職加臺郎暨一命再命之服以遣之
其於張大光榮四方征鎮之賓寮不侔矣爾等苟佐吾
丞相以善政聞使吾無一方之憂吾寧久遺汝於諸侯
乎爾其勉之可依前件
授李彤檢校工部郎中充鄭滑節度副使王源
中檢校刑部員外郎充觀察判官各兼侍御
史賜緋紫制
勑萬年縣令李彤侍御史王源中等舜以五長綏四國
若今之節制也周以十聮率諸侯若今之廉察也國家
合為一柄付有功諸侯故其陪臣選任益重或輟朝籍
授簡書者往往而有况承元有大忠於國受重任于外
使其承上涖下敬始善終實在庶寮協力以濟今之以
彤宰京邑有理劇之用如水在器撓之不濁以源中立
憲府有糾正之能如刀發硎割之無滯一可以倅戎事
一可以佐軺車二職交脩在此一舉臺郎憲吏金印銀
章加乎爾身無忝我命可依前件
授楊景復檢校膳部員外郎鄆州觀察判官李
綬監察御史天平軍判官盧載協律郎天平
軍巡官獨孤涇監察御史壽州團練副使馬
植試校書郎涇原掌書記程昔範試正字涇
原判官等制
勑具官楊景復等士君子不患無位患已不立苟有所
立人必知之惟爾等六人藴才業文咸士之秀者果為
賢侯交辟俾朕得聞其姓名是用各進其秩分授以職
若脩飾不已籌謀有聞則鴻漸之資當從此始而景復
禀訓祗命頗著令稱故因滿歲特假臺郎古者公臣之
良入補王闕朝奬非遠爾其勉之可依前件
授李石楊榖(集作穀下同)張殷衡等官並充涇原判
官制
勑李石等用武之地曰涇與原合為一鎮控扼夷虜朕
授布鉞責其成功布即(集作乃)祗惕受命思有以自輔者
因上言石穀殷衡等學業才識堪置幄中分務列官咸
可其請而布憂邊甚切選士必精爾宜各竭所能為知
已用可依前件
授京兆府司錄參軍孫簡可檢校禮部員外郎
荆南節度判官浙東判官試大理評事韓似
同(二字集作似下同)可殿中侍御史巡官試正字晁
朴(一作韓杼)可試協律郎推官制
前人
勑具官孫簡等凡使府之制量職之輕重以命官揆時
之遠近以進秩俾等衰有常序遷次有常程則勞逸均
而名分定矣簡自登憲司佐相幕既糾天府皆有可稱
而似同等亦以文學發身謀畫效用荆揚淛左實藉賓
寮况今之公卿大夫皆由此途出慎職祗事爾無自輕
可依前件
授李承慶鳳翔節度副使馮軒義成軍推官制
杜牧
勑朝議郎前守太常丞上柱國李承慶等以文學升名
於有司以才能入仕於官次諸侯辟之以佐於賓席天
子用之以升於朝廷次第等級大小高下亦與古之鄉
舉里選考功試言無以異也爾等皆吾卿大夫之令子
弟也清風素範克肖家聲屬詞彤章能取科第既為知
已皆為才人賢觀與遊逹視所舉今爾賓主兩皆得之
義則進否則退無為美疹(疑作疢)以求苟容可依前件
授白從道東渭橋巡官陶祥福建支使劉蛻壽
州巡官等制
勑度支東渭橋給納使巡官將仕郎試大理評事兼監
察御史白從道等朕以國計出入委於表臣尚書郎當
戰伐之餘財穀殫蹷斷長補短以無為有今者上言三
吏皆曰周才校其智能足應事役洎守臣貽孫等亦曰
祥蛻文學温慎可在賓階才者得失之端士者功名之
本勉於自勵無負知己可依前件
授盧藉河東副使李推賢殿中丞高湜湖南推
官薛廷傑桂管支使制
勑河東節度副使朝散大夫檢校大理少卿攝御史中
丞上柱國盧藉等夫諸侯之任重矣其行道也得以阜
俗變俗其行法也得以刑人賞人若張政化得以助業
(一作宜得所助)某等上言咸舉可用藉等或負才氣倜儻不群
或以文章策名俊秀或有幹局可佐囹圄皆徇所請予
安能知幷州追胡王業兹始艱難已來何戰不會長沙
始安頗聞旱耗各宜良士以佐賢侯夫直道枉道無他
故也取容盡節而已勿慮後患宜竭報知洎殿省佐僚
縣道為郡豈曰虚授亦當爾才正霜臺之高名班芸閣
之初命各服寵禄勉於自強可依前件
授鄭竭江西判官李仁範東川推官裴慶(集作處下)
(同)餘山南東道推官處士陳威西川安撫巡
官等制
勑淛江西道都團練判官將仕郎監察御史裏行鄭竭
李仁範暨慶餘等咸以文行策名清時諸侯知之命為
幕吏少微四星處士毗輔之宿也天之布列在軒轅前
此乃天意親近賢良先於妃后威者吾能言之耕延陵
之臯荷石門之蓧沉如魚頏(集作贊)冥若鴻翔非吾賢相
爾肯起勉酬知己以壯在野並可依前件
授石賀義武軍書記崔涓東川推官等制
前人
勑朝議郎行秘書省著作佐郎石賀等朕寄諸侯之事
重矣大者教化風俗小者惠養黎庶環千里之疆綰三
軍之衆講求倚用不五六人守臣公度仲郢所請賀等
各以文學决科愷悌干禄觀其褒舉皆是(一作有)才名能
報所知能用可用在爾賓主予不與焉暨鑲與鈞亦稱
智敏神州作掾五庫掌財足展幹能無惰官守可依前
件
授竇回鳳翔節度副使崔澄觀察判官韓渥節
度掌書記等制錢珝
勑具官崔澄等漢詔子弟理郡國必擇諸儒有材行者
以左右之故韓安國王尊之徒皆能守法相導炯然可
觀而顯位高名終亦自得今朕以汧岐奥壤而輔京師
推擇統臨重在藩邸用乃命丞相選賓介於朝而回以
術業克官丞相先緒澄以禮義端已實禀天成渥致用
於文甚多強力舉是三美濟于一方苟務同心必聞善
政吾欲保任親戚表率諸侯往贊理聲日當傾聽爾等
亮直勤敬如在諫省郎署時則安國王尊之賢與古相
望遷秩命服誠未足多可依前件
授保大軍節度判官鄭晦朝散大夫檢校工部
尚書觀察支使劉源長檢校刑部郎中節度
推官張道樞檢校祠部郎中觀察推官韓伎
檢校工部員外郎招討推官高頎檢校水部
員外郎並充職等制
勑具官鄭晦等吾鄜畤帥臣盛有忠力於王室其所以
輔成勲烈者盖爼豆之設召置得人言善必行計竒必
用而爾等克荷代禄載揚家聲或端敏有為學術自飾
尊奬之志斯不忘於善言竒計之聞信有輔成之道爾
故八座諸郎銀章朱紱加於幕府遂被薦聞更推共濟
之誠兹亦未多之寵可依前件
授同州防禦判官崔洎充節度判官長春宮巡
官郭璘充掌書記防禦推官王丞雍充節推
等制
勑具官崔洎等朕以左輔雄近復加節制之權而帥臣
舉彼賓寮分其授任且聞洎等各抱美材見善必遷存
誠甚直每竭用長之智以匡保大之謀郎署金章吾又
何愛噫論兵有略為政有經參佐不渝寵光自至可依
前件
授前河中府少尹張處休加檢校郎中静海軍
節度副使沈琮檢校員外郎充職裴綽澠池
縣令蔣枌臨留縣令等制
勑具官張處休等夫以忠謀直道佐諸侯之善以乂一
方而致其誠節卒歸王室者則陪臣得其職矣於慎獄
勸農便百姓之欲而利一邑則令長得其官矣爾等博
逹吏道善事知己而處休以文學自進枌於勲緒有承
閱拔嘉杼遂可其奏皆用訓汝爾其圖之可依前件
授攝淮南觀察支使田光嗣檢校郎中充職李
潜嶺南西道觀察支使長蘆縣令房殷兼侍
御史等制
勑具官田光嗣等從事之任卒以策(一作籌)謀文翰往參
諸政能則政舉否則政堕故有慘舒繋乎能否安得以
一談一笑媚於所從維揚控淮海之會邕南雜夷僚之
居各引良材往佐其理而光嗣潜殷之善必有以稱其
授聘者咸來被寵無忝爾知可依前件
授張道蔚朔方節度供軍判官隴州防禦推官
李融弘文舘校書郎充職等制
劉崇望
勑張道蔚等糧餉其軍防虞所理况自邊徼必資強能
是命擢以校文寵兹佐略宜思績效無忝從戎可依前
件
高銳奏從事陳璩等三人授官制
前人
勑高銳等既以勤心定賓主之分宜頒嘉命為官屬之
榮同參執法之司勉副知人之地期將盡力共贊成功
可依前件
加外藩佐僚郎等將制
勑具官某等或游徼罷居堙鬱彈冠之望或指揮效用
周旋免胄之行幹以奉公恭而事上允當選舊亦既賞
勞禁旅親營實在將軍之令雄藩武帳宜增列校之威
各命寵遷勉成茂績驟升郎佐無忝官榮可依前件
幕職趙儒等加官制薛廷珪
勑具官趙儒等或以言罷兼官或以來陳厥貢俱懷吏
幹思振宦途即俞所陳各徇其請珥貂佐郡咸謂殊恩
宜思舊章往佩殊寵可依前件
授温潞湖州防禦判官李壇湖州防禦推(一作判)
官霍銖絳州翼城尉等制
勑具官温潞等以潞常佐元戎有聞東魯會計參畫聲
猷藹然以壇宗室菁英詞場秀造撫青雲而抗足丁艱
運以隠鱗跡滯江湖價高甲乙方從梗泛言奉弓招贊
我勲賢開其淹恤而銖亦以將命頗謂有勞俞其奏章
各俾序進星郎侍史洎尉于縣屬者服我恩命各宜勉
之可依前件
授澧朗團練副使徐罕檢校郎中賜紫奚承弼
鄆曹判官制
勑具官徐罕等通材應聘利刃從軍贊畫允臧吐茹得
所伸於知己逹我聽聞今朗陵汶陽方纏兵革式佇和
寧之報尤資樽爼之謀星郎柱史洎紫金之命則俞其
奏薦各懋寵光勉酬所知共偃兵革無屑於蚤暮也可
依前件
授攝澤潞副使詹承&KR1561;檢校尚書充職嶺南東
道供軍判官李谷檢校郎中嶺南東道節度
判官鄭商郎中賜緋制李磎
勑詹承&KR1561;等上黨南越俱名鎮也倅戎餽運皆重職也
以承&KR1561;等並以才業逹於帥臣正位加官各從所請可
依前件
授楊詔嶺南東道節度供軍判官張薦節度判
官楊郜支使制
勑楊詔等幕吏之選委之將帥尚矣况元勲大臣而付
以嶺表之重者哉詔等或以本官任職或加繡衣白筆
之號皆從其請噫以南越之雄富類東閣(疑)之招延爾
豈直陟金階(一作一)躡珠履而已勉贊策畫無惑杯觴報
恩酬知於是乎在可依前件
文苑英華卷四百十三
