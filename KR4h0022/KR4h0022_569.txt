文苑英華卷五百七十宋李昉等編
雜賀二
爲宰相賀趙郡鑄天尊及佛有諸瑞表一首
爲宰相賀開元寺鑄釋迦牟尼佛有白光等瑞表
一首
爲宰相賀宫人夢玄元皇帝應見表一首
賀新殿鍾鳴表一首賀感夢聖祖表一首
百官賀佛放光表一首
百官賀朔且冬至表一首
爲汝南公賀元旦御正殿受賀表一首
賀大衍歷表一首賀示歷書表一首
代百僚賀放浙西租賦表一首
爲杜相公賀恩賜淮西粟帛表一首
中書門下賀抑情復膳表一首
代李侍郎賀德政表一首
爲宰相賀趙郡鑄天尊及佛有諸瑞表(玄宗)
孫逖
臣等伏見趙郡奏鑄等身元始天尊其日天氣晴和祥
雲散彩又開模未畢先出白光尊容漸見毫光圓滿其
花冠耀白色如玉遍身衣帔自然雲霞眉上有两點白
光流轉照耀又鑄等身釋迦牟尼佛螺髻兼遍身自然
玉色唯頂至面爲紫金色聖情敦道天心護法爰降宸
儀將崇寳相鑄寫之際禎祥屢臻初法止(一作正)於上京
遂呈祥於外郡金姿玉色不假琢磨霞帔霓裳非因藻
繪見祥光於眉宇生瑞氣於雲端曲示明徵宛如合契
玄貺稠疊周彰萬億之期蒼生何幸盡登仁夀之域臣
等忝奉(一作侍)軒墀倍深欣慶無任抃躍之至謹奉表陳
賀以聞仍望宣示朝廷編諸簡册
爲宰相賀開元寺鑄釋迦牟尼佛白光等瑞表
(玄宗)
臣等伏見開元寺所鑄釋迦牟尼佛身現金色頂含白
光發濃紫於聖容散純黃於佛體未加瑩飾已成相好
殊祥異應昔所未聞伏以聖人爲心玄妙莫測至誠所
感靈變無方陛下子育群生弘脩正教寫真容於法界
傳寳相於恒沙洎崇建以来禎祥(一作符)畢集自有神通
之助豈資人妙之功超絶瑞於千古表昌期於萬邦凡
曰士庶不勝慶幸况於臣等倍切常情無任抃悦之至
謹奉表陳賀以聞
爲宰相賀宫人夢玄元皇帝應見表(玄宗)
前人
臣等昨因奏事親承德音宫中有一婦人性頗好道然
未通悟數日以前忽夢玄元皇帝慇懃教誡道法尚未
盡解遵承無何又依前夢見大被呵責遂以水噀其两
目因而喪明比覺後都無所見然始責躬罪已情祈至
真又夢玄元皇帝教之曰汝可見吾孫自立愈其婦人
曰不知吾孫是何人曰汝皇帝是也汝至酉時可見當
施其法使汝知驗至時宫中教人共扶見朕朕爲潔誠
作道法使救療其目須臾自開平復如舊聖祖靈感昭
然合符與卿等同慶者伏以混成莫測玄元闡其教衆
妙難名陛下光其業二聖表德千古叶符將告天休遂
憑宫女乘恍惚而爲夢在希微而有聲不因其言孰報
貽孫之慶不開其目何彰救物之慈法事既陳靈徵果
騐能使病者復歸其明當聖躬本命之時合烈祖玄通
之契事且符於久視理仍叶於常存殊尤之祥載籍未
有臣忝跡樞近親奉德音慶悦之情實倍恒品無任抃
躍之至謹奉表陳賀以聞
賀新殿鍾鳴表(玄宗)李邕
臣邕等言伏見昨宣示於新殿爲萬姓祈禱神鍾自鳴
是知聖作昇聞天意下降道開皇極潤及生人臣等中賀
臣聞光覆動植者莫如天臨照幽遐者莫如日自非齊
聖妙用曷以則而象之玄化至德曷以感而通之伏惟
陛下道心冲叶神教昭宣以四海為家萬人爲子常恐
水旱逓有干戈暫勞所以供祀百神用祈五福德澤被
物聖靈動天&KR0790;情注於一時景鍾鳴於别殿夫衆者萬
有也廣者四維也今陛下惣萬有一四維潜運方寸之
間充塞宇宙之外則何聖不鍳何神不昭豈唯一鍾乎
况南面之位屈陛下之至尊西方之金啟陛下之本命
非無情之應是有由而来自然羣龍扶持九天欣戴保
億兆之元后登千萬之永年時觀雍熙代偕(一作階)仁夀
此天所以告鍾所以鳴臣等幸朝上京欣遭大慶一舞
一蹈未極臣子之心再詠再歌徒知天地之德無任抃
躍之至
賀感夢聖祖表(玄宗)
臣邕言伏奉今月日制書至德感神通夢聖祖(一作聖祖通夢)
告以莫大之福示以無疆之期上賀國觀下敷人願以
抃以躍且舞且歌臣某中賀臣聞百川所歸者謂之大海
萬有所仰者謂之聖人今四海獲安聖人致夀臣子之
願允塞乾坤之應克諧粤自書籍以来感慶之深福祐
之盛未有如斯者也伏惟陛下道用御天德心子物事
無事以集休明至明以玄悟人天乃接福貺爰臻故得
真仙見靈異相昭應言皆合天心證非外將恢弘聖慮
照自宸衷啟之大年授以元祐麻姑觀海歴歲彌長王
母記桃與時無準則幽明所載宗廟所鍾兆庶子孫百
靈齊集知億年之永託沐萬代之延休草樹自榮魚鼈
咸若五風異色四氣同和鼓天地之大鑪鑄邦家之鴻
業八極猶小不足受其禎符萬物每輕不足答其成造
卹獄宥死符以再生寵賢逹人宴以旬日耆艾衢陌工
賈旗亭高興太平之時歡言上古之化撫家族以自慰
詣州邑以相誇官不驕人人不畏吏識天之覆熙焉如
春惟聖之慈陶然如醉無任抃躍慶喜之極謹附表陳
賀以聞臣邕誠歡誠喜頓首頓首
百官賀佛放光表常衮
臣等言今日董秀奉宣文成殿御功德佛放光明六宫
及諸王公主并近侍等並觀其光從三更四點直至四
更猶在臣聞明主之理本以庇人大聖之教先於及物
合皆符契感而遂通伏惟陛下以道法天以心
證佛措六合於無事納羣生於慶聞薰然慈心
在宥天下滌慮恭默齊於穆清以四海之尊勤
三乘之法故得大雅應見變化無方毫光破昏
金殿如晝照恒星而奪彩混圓魄而一色曠代
之瑞天人咸覩玉漏將盡銀河以低仰光明而
無際知皇劫之彌遠臣等謬忝樞近倍萬恒情
無任慶抃之至
百官賀朔旦冬至表許敬宗(貞觀十四年)
臣聞乾坤資始上元開歷象之端日月還流朔旦正璿
衡之本事韞有形之表理遂無物之先故能運彼玄樞
財成庶類䴡兹黃道孕育羣生惟聖則天允執在躬之
歷惟皇作極必叶履端之契所以書稱敬授易曰明時
克正降平無非此道伏惟皇帝陛下聲凝祕籙功弘造
化縱如神之玄覧體不言於四海發就日之光華同無
私於七曜階蓂循晷阿鳳吟辰元精究開闢之初握先
窮名數之始裁炎凉於玉管節雨露於金渾道格彼蒼
仁霑無外八紘受朔盡入封疆九譯承風遠遵文軌昆
蟲涵於凱澤草木汎於榮光由是上感天而下漏泉不
愛道而效其寳肇一元於甲子致希世之貞符挾五始
於長至播光前之茂禮伏見宣義郎李淳風表稱竊見
古歷分日起於子半勘得今歲十一月甲子朔旦冬至
而故太史令傅仁均欲苟異張曹玄法減餘稍多子初
爲朔遂差三刻用乖天正然自初及半日月全未相離
筭與太初事皆符合奉敕付有司及經術者詳加考定
以議奏聞於是鴻生碩儒咸稽茂典研精覃思俱考舊
文國子祭酒臣孔穎逹十有一人與尚書八座參議得
失咸以爲仁均定朔事有微差淳風推校理尤精密謹
按漢書云古者黃帝合而不死應邵云歷合天心而得
僊也又按益部耆舊傳云洛下閎改顓頊法更作太初
歷自云後八百歲此歷差一日有聖人出定之斯乃差
日濫觴久著之於冥兆聖出之騐叶當今之有徵俯會
八百之期遠叶九仙之道臣等緬維邃古歴考前王若
乃萌氣黃鐘兆根玄牝闡其幽而藏其用窺其奥而開
其文列聖存而不論故無得而稱也自圖書爰始三統
騰鑣皇王以来六家分軫帝軒垂憲大撓汨其洪源伯
禹嗣興小正窮其至賾命羲叔於唐歷考箕子於周年
或以玄乙司分翠虬定箭登清臺而索隠揆圭表以知
微事緒多途無聞感應猶且各稱書契並擅鴻名改年
號以應元符禮日觀而爲稱首豈與夫两儀同德五緯
齊明景延南正星纏北流聯珠候朔的皪清漢之間合
璧規天徘徊紫霄之上校先代之優劣豈同年而語哉
庶當玉輅徐輪金泥祕檢塗山之下會百神而合符介
丘之側朝萬玉而光輝天人交際不亦休歟臣等生屬
夀昌累逢祉福至於今慶曠古無儔何幸如之親承旦
暮不任欣躍之至
爲汝南公賀元日御正殿受朝賀表
臣某言臣得州本進奏院狀稱報元日皇帝陛下御含
元殿受朝賀者上正三辰下臨萬國事雖舉舊命則惟
新中賀臣聞聖祖垂訓王者處域中之尊公羊紀時春者
爲一歲之始載稽故實抑有典章近歲以来此禮多闕
或事因惜費或時屬告休伏惟皇帝陛下道被無垠政
敷有截全取發生之德無非訢合之仁蒼旻降符黃輿
告瑞石碑既見文作太平銀甕旋臻字成萬歲而又憂
勤不輟克責方深精誠旁照於八紘懇惻上通於九廟
仙厨撤味獸舘休畋遂使化妖宿爲夀星變小戎爲餓
殍慶由聖感令屬神行爰在新正式脩闕典彤庭列位
丹陛陳儀凝旒而天啟其門服衮而日升於觀巽風發
越兊澤滂沱左右賢臣駿奔多士國無諛佞擢靈草而
不指朝絶奸邪儼神羊而莫動禮成而退物有其容(一作)
(官)况(一作只)以光耀瑶圖丹青玉版輝前映後邁五登三
臣竊訪碩儒遠徵舊典帝堯華封之祝唯止匹夫神禹
塗山之儀且非元會然猶堯有多憂之戒禹存(一作行)後
至之誅在和平而尚乖孰歡呼之可致豈與兹日而得
同年臣方守河潼正分符竹不獲躬陳玉帛首率梯航
况又嘗以藝文叨居禁密雖遠離天上猶近關西抃賀
空深就望無所心馳紫闕非夢寐而不通魂繞皇闈羨
歸飛而莫及無任賀恩祝夀戀闕屏營之至
賀大衍歷表(玄宗)張說
臣說言伏以開元大衍歷天旨裁其紀綱日官考其精
密履端更始敬授惟新加以辨五行之序推七政之數
明散聖期實光土德臣又見梁天監中陶弘景著玉匱
記云盛德木子以肇来運頃者僧一行推璿衡歷得皇
家天命成數千年古今祥兆若合符契歷數既在於聖
躬卜年仍表於長歷莫大之慶獨冠前王臣沗跡儒林
預聞昌運無任抃躍之至謹奉表陳賀以聞
賀示歷書表(玄宗)
臣某等言内侍尹鳳翔至奉宣聖旨内出新撰歷書二
十五卷以示臣等竊窺深奥仰觀英華涉海登山罔知
攸際臣聞唐堯光宅順昊天而定四時虞舜登庸在璿
衡而齊七政伏惟開元聖文神皇帝陛下至德廣運文
明睿哲道冠生知與神合契備往聖之能事紹昔王之
闕典發揮易象以應乘乾之時考正歷書更表履端之
始上包二帝下括三王徵晷運之盈虛究推步之疎密
備稽氣象載纏坎離(一作載覆纏離)三辰順軌而更明五緯合
度而增煥是使天地貞觀神人允諧唐虞舊章於斯重
覩臣等幸陪書府得預朝門抃躍之情實萬恒品奉表
陳賀以聞
代百寮賀放浙西租賦表吕温
臣聞等言伏見今月十五日制命以天下經賦首於東
南浙右諸州荐罹災歉全以逋債大敷湛恩人謠勃興
朝聽震動中賀臣聞三王以降綿曠千祀爲邦之政盡在
欲理之主甚衆莫不知傳戒獨豐語稱與足至於愛人
節用之際約躬紓國之時則必情隨事遷以欲忘道故
曰人鮮克舉行之惟難伏惟皇帝陛下濬發睿圖紹休
聖緒躬行慈儉子育困窮皇明燭幽惠訓不倦撫臨萬
國曾未再周深求疾苦之源屢下蠲除之詔裁戎祀之
經費減乘輿之服御雖邦計之有羨入憂於未憂雖生
人之所樂輸損之又損風行號令日貫精誠明神聽其
德音和氣生於文字將舟車所及咸升至理之期豈江
湖下方獨被曲成之澤臣等尸素有日獻納無聞尚勞
聖心軫恤人隠甘同凡品不敢望於清光竊與疲甿共
謝生於玄造無任感抃之至
為杜相公賀恩賜淮西粟帛表符載
臣某言今月某日使某官至伏知聖旨賜淮西節度使
吳少誠米若干石鹽若干石絹若干疋雨露之潤忽沾
於焦旱生育之德忽被於飢寒凡在臣庶孰不慶幸臣
某誠歡誠喜頓首頓首日者少誠迷誤興兵淮蔡陛下
開日月之耀霽雷震之威洗其瑕穢復賜珪爵使螻蟻
重安於窟穴草木再浹於恩光大(一作忠)義易兇邪之心
和平銷悖亂之氣今復恤其歉儉賜之粟帛聖澤灑危
疑之地皇慈周反側之人合救時之宜塞未萌之釁微
禽食椹尚懷好音萬夫載恩豈不知感此所謂睿圖宏
遠神武深沉善戰於仁施之中伐謀於茫昧之際武何
戈而不止物何化而不從增七德之輝華動八紘之踴
躍臣叨居將相職守藩維不獲奔走稱慶宫闕無任歡
抃懇欵之至謹奉表陳賀以聞
中書門下賀抑情復膳表常衮
臣某等言中使吳承倩至奉宣進止以臣等所奏華陽
公主初薨聖慈深悼抑情復膳保御至和伏惟(類表作承)陛
下初以愛主幼冲純性聰敏(類表作達)恩念之厚有過於成
人疾病之憂非止於一日早齡遽失流痛兼哀臣等不
安下情惶燭上請微誠感逹蒙降德音而不以至憂(類作)
(愛)之私忘於所寳之重推必然於大分割無益以遣懷
用復常禮以勤庶政致此陛下齊親疎於一致和福夀
(類表作弘覆幬)於萬邦契睿(類作聖)祖玄元之符實天下蒼生之
福臣等累日兢怖焦心失圖承命釋憂倍百慰幸無任
感悦之至謹奉表陳賀以聞
代李侍郎賀德政表(德宗)吕温
臣某言臣聞上蒼垂象當分野者先知元后用心奉職
司者方見是以堯稱光被四岳得於疇咨舜號文明九
官禀其(集作於)分命豈非隨方表志因事立言陳力自參
於化源造膝難迷於日用伏惟皇帝陛下睿圖濬發玄
德廣運恢纂鴻緒允升大猷振十聖之遺休復百王之
墜典至如崇陵盡瘁率禮無違長信歸尊因心則感内
成則仁叙九族外平則義協萬邦厚俗則寵及高年廣
孝則榮加錫類能刑則朝無隠慝善任則野不遺才修
文則戎蠻来威(集作王)整武則南北繼捷此皆事懸(集作光)
日月聲洽寰區黔首之所謳歌縉紳之所抃蹈(集作歡)其
或機參造物意兆先天事隔於人謠功隠於朝聽者若
非奉職之臣官業所及諒無得而稱焉臣以庸劣謬膺
寄任調盈虛而馭輕重關成敗而繫安危職思其憂夕
惕若厲每因罄率披竭愚衷(集作忠)出奉温顔累承睿旨
有以知造化之意有以見天地之心曠若發蒙折(一作浙)
如愈疾管窺所至可得而言昨者臣以潮州刺史李璿
放縱私鹽耗散公利請從免職以儆慢官陛下以爲法
令改更且(一作宜)當申諭道塗悠遠容或未知俾爲後圖
用緩前責弘恕包於廣大明察貫於精微此則羣臣不
可望清光者一也江南西道觀察使楊憑奏以支郡旱
歉經賦不充請征居地之羨且循稅茶之法陛下以天
災流行以時而息人怨滯結貽患則深縱無日新之美
忍復已除之弊特令寢奏姑務通商有司知畫一之方
負販有昭蘇之望此又群臣不可望清光者二也臣嘗
使推官殿中侍御史崔太素奉使淮南臣以太素(二字集作)
(其)名秩甚卑濬決務重徵令郡縣釐(集作整)訓役徒須示
等威請賜章服陛下以爲職任伊始勤效未成必有可
觀乃申後命臣再陳所切方可其奏雖事從權與且濟
物之宜而賞不僣行已見永圖之旨此又群臣不可望
清光者三也臣對敭之日親奉德音知臣使司支計闕
少必擬昭明儉德振起素風謹身率天下之先節用自中
宫而始又曰(集作云)臺殿舊制已當惕慮經營改作非所
措懷將不崇三尺之階豈復議十家之産發自宸念形
於天顔意開而河海自清言出而神祗知感此又群臣
不可望清光者四也陛下光臨大寳星歲將周貴戚之
賜與無聞恩倖之霑霈殆絶至於贍軍供國行賞報功
則必鴻毛府庫糞土金玉遂使夏州諸將恨效淺而恩
深劍外三軍知生輕而義重此又群臣不可望清光者
五也夫唐虞盛烈文武餘風莫不傳諸聲詩布在方冊
且匹夫匹婦片善必書飛羽沉鱗一祥皆紀况陛下動
關教化言在政刑理參至道之精躬行盛德之事而冲
虛謙讓欝而未發將何以光掦藝祖昭示後昆伏請宣
付史官永爲大法臣幸蒙恩遇獲奉昌期言必親聞事
皆目覩分深骨髓義激血誠輕黷宸嚴魂宇(集作首)飛越
無任屏營之至
文苑英華卷五百七十
