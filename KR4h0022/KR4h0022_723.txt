文苑英華卷七百二十四宋李昉等編
餞送七
春宵餞盧司馬丈歸澧州序一首
送前鳳翔楊司馬赴節度序一首
送王司議季友赴洪州序一首
送張中丞歸魏博序一首
送盧侍御赴恒州使幕序一首
送高侍御還鳳翔序一首
宴餞嚴判官使還上都序一首
送尹判官之江陵序一首
送鄭判官之廣州序一首
送崔判官赴容州序一首
送房判官廵南海序一首
送盧判官之梧州鄭判官之昭州序一首
送楊兵曹太祝兄弟序一首
初冬餞崔司直赴京選集序一首
送康兵曹入蜀序一首
送韋兵曹赴上都序一首
送孟司戶赴山南序一首
送穆司法赴劍州序二首
初夏陸萬年廰送奉化陸長官之任序一首
送金壇韋明府序一首
送河南王少府還任序一首
送陳晉李少府歸上都序一首
送家令祁丞序一首
春宵餞盧司馬丈歸澧陽序于邵
大人承門戶之資擢衣冠之秀司武湖上休有令聞移
家澧陽吾取道勝盖内緣世故從所擇焉况端公丈二
十年間王事靡盬開物致理洽聞朝廷辟公府而載峩
鐡冠鎮方隅而寵授金鉞膺我重寄每懷離别豈不欲
往職是惣戎六丈念切在原﨑嶇過嶺亦既至止自冬
徂春二龍齊驤黼黻交映出恭入友論者榮之春二月
巾車戒僕言首歸路凡我同志猶惜别如此而况端公
是日之心乎觀察判官鄭公初筵叙離方繼以夜願留
候騎陪盡此歡舉白而衆賓已酣未晞而主人猶請邵
上負明聖來貳藩隅終沐廕庥忝招座右覩今夕之樂
想分岐之恨豈登山臨水而曰送乎
送前鳳翔楊司馬赴節度序
御史大夫李公擁旌旄領鳳翔尹西控數州之地將戡
定叛亂紏逖寮吏未及下車而思其人故司馬之才膺
此駿選幕中之畫居然有待公頃佐是藩天蹕在雍戎
馬鉅計注之有司大東小東無不仰給日承顧問休聲
四聞人到于今或受其賜交辟之下得無光乎况宏略
泉深碩謀雲蓄材氣自逸禮容必循鴻鵠之舉煙霄可
仰在此行也公之友兄銜命在舘繡衣持照金玉相鮮
不由其門孰見庶美驥足方騁鴒原惜别河橋一分雲
岫千里鳳凰潭上刁斗初傳寳鷄祠下旌旗不捲以言
(疑衍)此送遠豈如贈言行前鶯花亂我心曲干旄美得賢
也二三子取而賦之
送王司議季友赴洪州序
洪州之為連率也舊矣自幽薊外姦加之以師旅十年
之間為巨防焉當閩越奥區扼江關重阻既完且富行
者如歸遉往之今大和會故朝廷重於鎮定咨爾宗枝
勉移獨坐之權實專方面之寄七州奔走而承命一都
風化以在我是以王司議得為副車况加彼數賢為之
為理何憂乎杼軸為弊何畏乎寇戎不奔歟然則政由
宇下風馳境上上下之交理道彰矣良辰歲首群公叙
離蒼然霜林墜葉為聚别怨既如此歲窮又如此豈長
年之所獨悲抑同人之所增歎邵史官也歲(一無此字)職在
書法以中丞宣力王室以司議碩畫幕中予將書之行
矣自念
送張中丞歸魏博序
大河故瀆魏之奥境魏大名也今國家以連帥之重特
命右僕射田公以鎮撫焉授方面之寄為諸侯之倡職
貢不俟於命錫朝奏必資於佐幕是以張侯有獻歲之
會一之日天子勞勤于次二之日有司行賞以扶(疑)因
題柱之舊榮加專席之新寵風生漢闕價重周行光照
帝俞僉允時望且端揆有度材之鍳中司懷匪石之心
温温恭人表以光大多矣恩逾三接詔復兩河向銅臺
之地遥覧上京之春盡栢署追餞粉闈惜别才兼二美
識者榮之今襄海無虞人神助道遵我王度樹之風聲
有來雍雍信足樂之詩可以羣興而羣公賦之
送盧侍御赴恒州使幕序
聖朝以上台清河王鴻勲茂績焯見羣后得(一作俾)兼綰
中樞將二十年南征北伐投艱排難則倍之矣是則國
有恒岳以公配之而有土天有上將以公委之而分閫
勤則至矣位亦極矣談者為美其誰間然故得高枕安
邊苞茅述職出奬忠義入延秀異不遠數千里而得盧
君君亦感激知己奔波從事雖立資於時實由昔用譽
不家而食盡室以行峨鐡冠而利往陪玉帳以參畫何
風雲會合而至是乎初此行也鍾陵有連帥之府落帆
江浦上謁告離府公以禀命則同奬王室脩好則不間
遐方爰遵上公是厚賓介我以雜珮必先餼牽便蕃初
筵禮無違者玄冰仲月白鴈南飛大舟横江信宿千里
且務從軍之樂不賦苦寒之行盖時人義之者多矣僕
江西旅人也趨風明庭同等見顧常忝座右之客不賤
屏外之員送君此行抑有由也然安得容容操(疑作摻)子
之袪乎
送高侍御還鳳翔序
高侍御文行忠信士林之秀者也御史大夫崔公大勲
既集視人如理高選入幕實佐戎機至於是邦隠若敵
國攬轡之後郡邑以清若然者艱難之時事鮮不及矣
十一月河冰始堅山葉皆盡冐此寒險届于漢陽且欣
郊迎然後疆事昨又繼燭盡使君之歡今之初筵合舍
人之宴入室而喜親狐白當杯而願假豸冠熒煌蠟花
可以醉止請贊露晞之賦用慰臨岐之恨爾
宴餞嚴判官使還上都序
馮翊嚴氏之子曰謩昭宣世葉嗣續未廣能讀古訓雅
為新詩有叔度黃中之稱有季野四時之備故清風襲
人人得披襟而前盖所嚮者多矣去年冬鄭司勲奉服
嶺之役以掄材官人將子為介以體一而二事則於交
廣乎何有今年春將復命奏庸公以便道歸定省尋水
之下可歌白華龍駒生庭神仙作尉至是邦也而賀者
盈門味道探賾遂亦浹辰以王事期迫不敢怠遑是以
元方不得將車而旋嚴尊猶切倚門之望有以然也與
司勲有西掖之舊文行忠信君子人歟既與子同事又
與子同術不追飛雲霄既將置之州牧盧公叙别於初
筵郎中蕭公置酒于翌旦皆飛白縱飲高歌結歡屬天
降霖潦九𣲖會同雲帆際天行亦勤矣余羈紲未觧處
墊溺之地與子言别夫復何聊羣公推以舊老略其敗
北俾冠篇首得不謂之牽歟常山公于邵序
送尹判官之江陵序
文者人之華行者人之實不華無以見本匪實無以要
終是以知在格物物格則知至及夫至也何所不集焉
尹十五官其集之矣故忠信寳於家貞幹珍於國前年
度支剏平糴之法典斯南海今春轉運即均輸之便導
彼西江豈止度四方經費之用盖在佐副相尹丞之秩
先是太夫人在堂指途於涔陽原隰煌煌潔爾夀觴由
此告軷孰不稱慶况高門傳綸詔之榮相宅主公台之
兆光啓前列我有憑焉孟夏告朔雲隂四合風雨如晦
江濤若崩南颷未廻好是行邁老夫沐普恩之宥(一作澤)
承近地之遷鶉之首尾可以交歡言且貺别私其則那
(一作别邪)
送鄭判官之廣州序
今年夏日月會于鶉火公治分汴東之幕經度邦賦于
桂之南議絶乎争蒸人得以相慶秋九月荐加五府之
命自嶺之外一以咨之而中丞包公舉賢任能捐萬里
勞思之煩委一都專逹之計我州我庶雖違德實難予
取予求而受賜猶舊觀察使范陽盧公愴雲天之忽間
惜姻好之遐阻置酒高會邈歡累日誰言醉止必待露
晞然後維舟陽江宿設候館遊以舟楫(一作以遊以揖)欲别不
能漲濤湧澐長空不分湏外徼以内賦詠蒼梧之白雲
所以道與簡會壯遊心逸聚散之分抵(疑作我)勞如何况
公風監恢逹博聞明辨從事貞固守常直道奉緇衣之
前慶乘扶摇之上激作人之表予所望焉昭昭令聞日
賀光大矣
送崔判官赴容州序
服嶺之外列巨防者五而容其一焉自中原多故邑居
蕩析始則有長吏苟完之命今年春有詔特命元公都
督十二州諸軍事資其庶富而宣乎教化者也夫教之
以循化之以仁俾其歸于王而不隔乎荒則書同文車
同軌當南北萬數千里而還職焉不其遼哉博陵崔公
光膺副車之選秋八月傳次于夀春安豐縣之東亭前
臨芍陂渺漫無(一作天)際雖淮海之内浸藪則多而勝景
之中堪遊盖少故邀留貺别非此而何邵孤奉明恩負
累炎徼邂逅相遇歡戚不同既而前多岐路行有先後
日暮猶遠自有窮途之泣木葉微脫更切長年之悲其
賦離之什則亞相崔公冠乎首矣群公其次第之
送房判官廵南海序
兩河稽誅為日舊矣固是迷悖腥聞于天法將汙瀦罪
爾無赦是用調發集于東郊瞻上將於五道興王師之
十萬千金之費實資經度中之(一作之中)别有鹽府既博之
用不勤於人豈與夫漢武事邊窮兵蜀主以小謀大而
較其損益哉則天下怙亂不得不除宇内稱兵不可不
滅惣是任者惟我國楨兼御史中丞包公專其事佐衛
倉曹房公分其廵公英姿秀發相門流慶以公忠為己
任以學行為身文蹈和以全真脩睦以合義長途逸翮
則未可涯冬十月桂林務要皐(一無此字)番禺利往輕楫既
具高帆欲張煌煌元公作鎮南海在公為外舅在國為
屏臣潘楊佳姻冰玉相映式瞻之地其誰不懷桂管經
略觀察使范陽盧公惜雲雨為别悵江山暫間置酒高
會徵詩寵行南天不寒四氣争暑黃柑未摘盧橘又(一作)
(未)花請因衆芳以動佳興將我府公之厚意也
送盧判官之梧州鄭判官之昭州序
前人
中前(一作朝)有蕭墻之變王宫不開夫莠尚在我憂未弭
都人共駭遠服多虞大唐思汔可之安率土獲將來之
祐詔下哀痛恩覃動植天地更張乎範圍日月復次於
黃道人既受賜其官爰議其能非其能則我命用隳奪
其賜則彼甿何戴授之(一作此)二者至于勤斯桂管都防
禦經略觀察使范陽盧公道千乘之國齊百蠻之化敬
事而信視人如傷頃者嶺外諸守除書中絶内無合契
之符外闕分憂之寄望吴隠而莫至希士爕以實難是
用舉所知延幕客盧與鄭二郡有尤凢官材定論物格
知至今之抑與誰曰不然必能發凖的於彀中化陋夷
於度内上以奉知己下以拯黎元力行近仁於斯為美
何必秉鈞當軸方及於人哉桂林陽亭南越之勝䨇旌
啓路舉棹茲始諸公惜别宿設戒期雲岫座中煙花雨
後愛時景之可共悵高帆之不留遷客于邵書其事
送楊兵曹太祝兄弟序
天寳中謬掌鉛槧領卿大夫門子出於龍樓以鼓篋為
事是時與楊氏兄弟相見于今十年矣曾不以薄劣移
意克全乎相知不出樓數年各以才進果行敏德依仁
據義焜煌而金玉交映肅穆而風塵不雜入其門森森
然是所謂難矣屬中原多故荆棘未剪竄身郊山復與
合疇昔之好實獲我心今年春清羌白氐相率為虐震
我郡邑毒痡生人而楊公侍親日有憂色擇地以養告
别遂行是以二王趙蕭四族偕往懿親密友義切同舟
並駕而逸足相追拔茅而彙征斯吉方將導黑水以合
漢適樂土而中權豈止奔波雲山悵望岐路而已盖隨
之為義也大矣巴防楚塞猨聲千里東出桐栢南拒荆
州三江五湖可以利涉心斷卬否薄送于郊非斯人之
為别吾誰為賦矣
初冬餞崔司直赴京選集序
大官大邑惟賢者主之臨安大邑也而崔公兼領浹年
之間輿人致誦雖化更有命居之無何然與人休息行
難為繼矣屬太夫人在堂閨門之敬舊家於漢上張仲
孝友行思板輿譚公維私式歌弄印崩波私沂(一作松沂疑作)
(沿泝)重阻疊里亦既至止稱歡夀觴前彭州司馬公之元
昆所遊有方嘉此良會皆才膺開物刃有餘地從士大
夫遊必先曲禮二龍方騁未可量也國有衡鏡人歸品
藻十月良月駕言北遊當山公(一作令)持刈楚之鍔信多
士發長鳴之日也以彼前慶續兹高選雖欲勿用其若
才何雖古人捧檄在此行也故同人惜離出餞于野遠
山四合長空泬寥望青林而不盡看白日而將暮忝座
右之末陪難孫之行不腆斯文俾專序别盖譲之不可
遂冠於篇首
送康兵曹入蜀序
與兵曹公敵惠於今三世矣然則子之大人某當肩隨
之日雖中年隔别而榮問不輟(一作問)不虞康子來陟(疑作)
(涉)吾境見父之執果於覲親可謂逹也况風骨爽秀機
會駿發約之以禮博我以文青雲之姿於是乎見矣以
日迫諸寇(一作冠非)家君在蜀乘間赴覲靡遑底寧曾未信
宿駕言于邁以此道别無如之何副相嚴公惣統江劒
東西郡邑盖以百數皆風靡波偃奔走乎大府威名之
下誰不心注(一作注心)且鳥擇高梧人歸如水吾子之往矧
有舊乎郊坰之南于以送遠楊柳雖綠我意悲春喬梓
有方君心是慶白華之美者故歌而道之幕中有行軍
馬公判官張公書記崔公高副時選相期郢匠執子之
手幸謝故人
送韋兵曹赴上都序
韋公顯名三蜀出入東西川垂二十年矣至於是邦必
聞其政盖禮者德之幹利者義之和由之不失其道也
噫夫克有具美而抑與之徒淹歲月未上霄漢俾其知
己者慙而已雖多亦奚補於時議哉有以知君子不見
而彰義然後取信吾寳也杜陵鄉曲千里而近楚王壇
上瞻望仍遥鴈隨陽而昨夜初過木落山而寒霜始白
今日何日江干送歸豈無樽酒可以晉餞國家開設會
府綜覈九流衡懸而不欺輕重論定而必先遠大之子
之往求善價而沽諸孚愛惟允將美利而利物夫然則
家之肥而國又肥也南山之南日復羈齒時因便風無
金玉爾音千里韋生跂予何及
送孟司戶赴山南序
今之天府急賢為事者多矣然則中丞張公賢而佐之
公惣統巴徼盖郡邑百數皆夙興夜寐奔走乎梁州一
方無虞千里坐嘯何寇盗之敢暴不澄清而彌肅所以
賢與不肖有别而孟戶曹應辟焉非夫學究精微德含
光大貞幹克副于公望勤勞可著乎王家豈中丞之與
能而幕府之英選能致如此閏四月告軷指途出郊相
餞昨夜殘雨朝煙稍霽黃鳥上下綠隂若浮此時送君
微我無酒况東郊西郊鼓&KR0911;猶作征軸之弊又急乎安
人勉㫋孟侯無以自媚
送穆司法赴劔州序二首
决曹掾穆侯理行歸于劔十月寒矣艱哉是行休於嘉
陵之陽(一作隅)日與樵牧為伍而吾子言涉江水至於室
廬告軷之期不遠千里然則取諸羽翮擊彼風水時之
來也鳴可驚人而愛親之道敬養為切安得擇仕而以
三語為屈哉東江劔門又足助興地氣初閉河風稍嚴
青冥為空黃落向盡感物論别者庶存乎歌詩
二
人謂穆子通於理者也裒然作掾榮問所致(一作歸)自(一作)
(故字)隴之下清風可挹人能盡驩邵真知勉矣頃以令弟
仕于劔太夫人就養適乎遠雖迫王事心馳倚閭朝辭
府庭夕次郊郭不俟高駕拂衣而南郡公錫類詎敢留
心各以壺酒垂楊好隂金秋始交火雲猶赫指日獻夀
在原增光送君遂行千萬無盡
初夏陸萬年廰送奉化陸長官之任序
前人
予籍奉化君之猷甚矣今也何幸辱與萬年君遊而獲
展禮焉公有入室之清行有顓門之奥學加之理要餙
以藝文三十年中猶宰一邑是何竒偶之所不倫乎先
是公由外署嘗攝行此職未拜真而復罷人到于今思
之豈彼人之幸猶多而資公之政為理不然奚十年之
外復與此合耶况今年吏曹尤難其選天子申明乎詔
令宰輔論定乎官材天官卿孜孜於取捨膺此舉也授
受者安易為力哉拜恩前殿隨牒上道萬年君軫陟岡
之歎愴異縣之違叙離公堂言具旨酒二三親好獻酢
有章既敬而兄又悅而弟上友下悌何其韡歟鶉尾之
會火雲初飛前春花木是日仍茂感而惜分(一作令)於是
為切夫以卿士大夫之會未嘗不引詩人之興以宣其
志萬年君所以進牘抽翰邀文属辭盖合斯義將用貺
别云耳
送金壇韋明府序
將理大國若烹小鮮不敢撓之故也况子男之為邑庸
可撓乎方今兵薄四海師老十年罄人之耕桑窮人之
術數勤以奉中國剪以賜諸軍軍興猶艱國議尚乏非
夫表微物外洞鍳人間曷能除其灾害拯彼塗炭於戱
天官氏得之於韋金壇矣公文以藻身行以勵俗道必
孚于損益名可逹於家邦醇粹居中而英華發外且三
辟大府連衡者人皆奪容一登廷評獨行者我無愠色
樂天知命君子攸難偶爾墮銓序之勞超然在甲科之
列(一作一)豈無清切之地竟迫親人之選飛鳬此去逸驥
何施然則其崩角所不容悼心而無告者我實行矣爾
何對焉鍾茅之間化可見矣厚地始坼寒山盡空同雲
不開積雪增沍楊溝追餞蔣亭愈邈心乎愛矣何日忘
之今之送君感别而已
送河南王少府還任序
王公秀出士林香傳國譽玉立增映金聲自遠故弱冠
之後代為文人不四三年而交辟如契豈惟鴻鵠勢在
千里自是鳳雛生而五色今大夫當弄印之貴積蒼生
之望立程朝端舉正天下少府公晨昏之際戀深獨立
爰自東洛逹于上京且因王命得及私覲橋梓之慶實
為時榮然則赤縣多務不遑久晉素琴在御疋馬云邁
清風霽景隨我佳興又足名也頃忝臺憲出于門闌遂
使小子知名敢忘國士之遇心乎愛矣此别何言前郊
一葉凉風已半金吹淅瀝淒然欲寒兵部員外郎王公
以從父之仁敦北阮之好猥顧同舍謂余知音相期都
門方以送遠才子東矣得無斯文
送陳留李少府歸上都序
天寳年中以公持刈楚之柄言采其華將祓其俗盖良
馬逐逐在公之伯仲乎忝嘗齊衡永以為好迨茲二紀
相逢蜀遊不虞斯來復與前合况惣括六藝又擢一枝
青春之年黃綬標映瑩若玉立蹌若鶴跱長空無倪可
以直上人之望也今諫議大夫崔公冀國之貴介弟於
公為外舅焉以兄弟之子猶子也冰玉不間潘楊載睦
始君之來拜乎姻婭由君之美加乎愛矣東林表郗公
遠鍳南宫實夫子知賢光昭好逑能以德選自中形外
論者休之實沉之會言旋上國蜀多名園載酒交餞雪
冰初下同雲始飛寒暄正中跋涉無苦予亦羈齒久而
越吟曷為歸期十月良月方將尋鮑子之舊復田蘇之
遊若君行此不勤(一作歎)卬否尚書兵部郎趙公謀以貺
别尚書虞部李公作為新題羣公僉同各以位叙云
送家令祁丞序
祁丞公表微造理之士也嘗精其思而深於詩警其神
而存乎象深於詩者得之於風雅存乎象者受之於丹
青非竒峰絶壑則不能運其機非緣情體物則不能動
其興機興之作為逹者多之去年八月閩越納貢而吾
子實董斯役水陸萬里寒暄浹年三江五湖夐然復遊
遠與為别故人何情虞部郎中岑公贈詩一篇情言兼
至當時之絶也凢叙所以廣意既先見我又何載言(一作)
(馬)送君都門舉手千萬
文苑英華卷七百二十四
