文苑英華卷四百六十五宋李昉等編
詔勅七
戒勵官寮制蘇頲
門下法之所設本以懲非令之必行期於禁止致理為
要何莫由斯至如官典受贓國有常法承前雖有處分
在外多未遵奉且不戒視成為暴不令而罰為虐豈含
容之日(詔令作自)久將訓導之未明歟朕情存畫一過欲不
貳恐愚人陷罪莫識隄防姦吏徇私自嬰徽纆永言於
此明發興懷今日已前既往不咎今日(詔令作九百)已後有
犯必䋲朕不食言爾無荒怠所以勤勤懇懇預戒百官
(詔令作九百)者盖以罰止罰可不慎哉告示遐邇令知朕意
主者施行(先天二年九月七日)
每日聽政勉勵百寮勅
勅三春布和萬物資始而去冬無雪以迄於今將何以
敬授人時欽若天道豈政有所缺將教有不明致兹亢
旱深用祗惕堯舜以百姓為心禹湯以萬方罪已朕雖
薄德匪敢遑寧自今以後每日聽政思弘道理俾康庶
績至於日旰㤀食未明求衣惟懷求圖朕之志也凢百
在位可不勉歟(開元四年正月七日)
命新除牧守面辭
勅自古帝王莫能獨理爰樹侯伯所以分政則今刺史
之(詔令無之字)謂矣盖欲亭之毒之納於富壽不夭不札以
致和平朕受天睠命作人父母殷鑒遠圖㒺知攸濟頃
者都督刺史惟良是求而寂寥厥聲孰副虚想豈六條
察舉未詢事以考言將三載黜陟不責實而求當遂令
進之則易吏煩於送迎退之則難人務於苟且豈所謂
安孤老長子孫之意邪漢宣由是興言劉廣為之長嘆
誠有旨也今事謀伊始邦政惟新俾凝庶績思改前弊
自今已後都督刺史每欲赴任皆引面辭朕當親與疇
咨用觀方略到任之後宜待四考滿隨事褒貶與之改
轉諸州上佐五品已上應改轉限亦宜准此夫類其才
則適用久其事則有恒致用執恒未聞不致於理也(詔令)
(作凢)咨爾在位可弗勉哉(先天二年月二十四日)
誡百寮與供奉人交通制
勅朕聞事君者必在至公行已者貴於獨立如聞供奉
近侍之軰比日因循(一作皆因循節)廣有招携未能周慎爰與
朝列頗相闒茸苟非親表不合數至門庭多行請托便
涉趨附眷言此弊湏革前非宜體朕懷深自戒勵自今
已後百官輙不得與入内供奉人往還
誡勵御史制
勅御史之職邦憲是司先正其身始可行事當湏舉直
錯往不避親讎糾慝䋲違務存公正如聞愆過隂自鼓
動不即弹射自樹私恩(詔令作恩私)曾無忌惮仍有請托將
何以寄之鷹隼用屏豺狼如此當官深負所委自今以
後不得更然
誡勵兵吏部侍郎及南曹郎官制
孫逖
勅銓綜之司名噐所屬苟虧審慎必有姦濫及今按詰
其數頗多馬有害羣罪雖在於胥吏龜之毁櫝過亦由
於主守其御史中丞楊慎矜所奏前後知銓侍郎及南
曹郎官等忝效職司不能舉察合投嚴譴用肅慢官猶
以久踐朝班夙昭人譽過其能改必在增脩特宜寬宥
俾自懲警
誡勵吏部兵部禮部掌選知舉官等勅
前人
勅官邪則敗國賞僭則利滛自昔至言政之明誡朕祗
膺大寳豈㤀兢業臨馭已來且踰二紀期大道之成化
冀天下之為公凡百卿士豈不恊力而選舉之司委任
尤重若名噐失序則勸沮何施近者流外銓曹頗多渝
濫有塵清議實紊彛章胥吏之徒雖則微賤仕進之路
終為厥初必澄源流無雜涇渭不慎於細其傷則多小
既不可不懲大亦不可不誡其吏部兵部禮部掌選知
舉等官各宜飭勵當盡至公必湏杜邪枉之門絶請託
之路何止一變仍圖永清且銓綜九流必仗賢俊取諸
賞鑒立斷可知何至淹時至稽團奏開聞之後餘甲未
終既滯官曹長兹罪過舊選未畢新格復脩此乃因循
實為煩弊自今以後吏部選入三月三十日已前團奏
事畢兵部二月内畢其流外銓及武舉專委郎官恐不
詳悉共為取捨適表公憑每至留放之時皆就尚書侍
郎對定既上下檢察庶在得人而覆車尚在殷鑒非遠
法不可廢宜識朕懷
誡勵兵部兩司勅
勅設官分職將以奉法禁非實在上下叶心中外一德
共熙庶績用絶姦源如聞百司頗皆寬縱遂令胥吏得
以挾私近者兵部令吏因令推鞠或在選曹增減之狀
雖小人之過則惟其常永言在官亦為疎略朕今申之
寬宥許以自新庶觀將來冀能效節至如(詔令作於)兵吏兩
司是掌衡鏡進趨者非一揆姦巧者亦百端推而言之
或所未免無謂幽昧朕皆察焉各宜盡心靖恭爾位
誡勵風俗
誡勵風俗勅四首制集
勅建立州縣列豎官司所以導俗宣風懲姦息暴頃以
承平既久中外晏安人懷弛慢之心官無警覺之意遂
使綏宋二州屢奏亂常之黨荆并兩府頻言搆逆之徒
發露雖復數州包藏猶慮未絶此等祅釁尋自伏誅旬
日之間警害良善誠按察寬縱禁止不明或使無辜陥
於非命興言及此深用惻隠(詔令作隠惻)自今以後在州縣
官寮各宜用心檢校或惰於農業專事末遊或妄說祅
訛潛懷聚結或棄其井邑逋竄外州或自衒醫工(詔令作占)
誘惑愚昧諸如此色觸類旁求咸湏防糾勿許藏匿又
屬當首夏務在田蠶雖則各觧趨時亦資官府敦勸若
能肅清所部人無犯法田疇墾闢家有餘糧所由官人
宜加考第功狀尤異者别加外擢若為政苛濫戶口流
移盗發罕能自擒逆謀為外境所告輕者年終貶考甚
者非時觧替御史及臺郎出使審加訪察各以狀聞宜
宣示諸州各令所在知悉(文明元年四月十三日)
二
門下朕克纉丕業誕膺景命憲章昔典欽若前王克己
勵精緬思至道宵衣旴食勤脩庶政夙夜寅畏匪遑底
寧在涉泉冰㒺知攸濟頃屬殷憂啓運多難興邦禮義
載復品物咸乂思欲致萬姓於仁壽歸六合於昇平永
言政途庶幾沿革猶恐學校多闕賢俊罕登牧宰不存
政理農桑未加勸導樽爼之儀不習冠婚之禮莫脩朕
所以當宁興歎載懷兢惕者矣庠序者風化之本人倫
之先仰州縣勸導知禮節每年貢明經進士不湏限數
貴在得人先賢廟及州縣學即令脩理春秋釋菜使敦
講誦之風天下有竒才異行沉伏不能自逹及官人百
姓有能極言時政得失者並令本州責狀封進鄉飲禮
廢為日已久尊德尚齒弘益極深宜令諸州每年遵行
鄉飲之禮令有勸慕王公卿士務存訓奬子弟成立則
有冠婚婚禮糟粕或存冠禮久為廢闕自今以後並行
冠義責以成人之道便知負荷之難食為人天農為政
本綏撫萌庶勸課農桑牧宰之政莫過乎此刺史縣令
有課最尤異委廉察使名聞當别加甄擢縣令字人之
本明經為政之先不稍優異無以勸奬縣令考滿考詞
使狀有清字無負犯明經及第常選每至選時量加優
當若屬停選並聽赴集真如設教理歸清净黃老垂範
道在希微僧尼道士女官之流並令脩習真寂嚴持戒
行不得假託功德擾亂閭閻令州縣嚴加檢察私度之
色即宜禁斷諸州縣官有不因選序别犯贓賄非時除
受官等皆依倚形勢恣行侵剥如有此色仰州長官錄
事參軍速勘責奏聞訖宜停務待進止仍委吏部兵部
速勘責處分諸州百姓多有逃亡良由州縣長官撫字
失所或住居側近虚作破除或逃在他州横徵隣保逃
人田宅因被賤賣宜令州縣招携復業其逃人田宅不
得輙容賣買其地任依鄉源(詔令作原)例租納州縣倉不得
令租地人代出租課寺觀廣占田地及水碾磑侵損百
姓宜令本州長官檢括依令式以外及官人百姓將莊
田宅舍布施者在京並令司農卿即收外州給貧下課
戶凢此數事咸宜區分繫乎風俗義存奬勸刺史縣令
等各申明舊章勉思撫輯罷凋弊之務歸淳厚之源訓
導黎蒸宣我朝化書不云乎德惟善政政在飬人布告
天下咸知朕意(唐隆元年七月十九日)
通鑒唐隆元年七月庚戌朔二十日己巳改元景
雲詔令只作十九日是矣英華於十九日之上添
二字恐非
三
黃門朕聞天為大者莫先於育物物最靈者莫甚於愛
人故樹之侯王以康兆庶朕緬鑒前烈深惟遠圖懼德
之不脩化之未偃寅畏夙夜如臨泉&KR0676;然則疇咨命於
四岳黜陟存乎三載既以百姓為心明非一人獨理今
之牧守古稱侯伯賢者任之則循良之迹著不賢者任
之則愁苦之聲作每冀精於所擇委之俞(詔令作前)往豈時
或頽靡苟且尚多而吏之殊尤寂寥不嗣静言政要朕
用憮然間歲水旱周於郡國倉廩不蓄閭閻荐飢加以
出攝頗多冗官增弊至於處置皆憑刺舉當於京官内
簡宏才通識堪致理興化者量授都督刺史等久在外
藩頻有昇進狀者量授京官使出入常均永為恒式課
最超等必議昇遷循默守常必裁貶黜昭昭賞罰不可
不慎屬冬朝禮成春事方起朝集使等俾還所蒞欽若
朕言官寮間或幹濟清苦或貪濫侵漁灼然稱職及不
稱職並委都督刺史審察奏聞㒺或阿容自貽悔咎諸
道雖遣使存問尚切憂勞牧宰等深體朕懷各宜隠恤
交正乏絶者速量事優當公私債負停徵至秋州縣差
科務減常日昔國僑相鄭以至和平曹參相齊貴於清
静清静則不擾不擾則和平和平則不争不争則知恥
愛費而與休息除煩而從簡易自當農者歸隴畆蠶者
勤紡績既富而教乃克有成導德齊禮不遠斯復庶幾
在位弘朕此心凢厥遐邇各令委悉主者施行(開元二年正月)
(十三日)
四
勅國家祖武宗文重熙累洽克清寰極大庇生人玄德
獨化與乾元而資始至道無名合(詔令作舍)帝先而首出自
削平區宇混一車書六合晏然百有餘載則我文武之
業有大造於生靈朕嗣守丕運纂承鴻緒恐不敷弘前
烈光闡睿圖夙夜祗畏若臨泉谷曷嘗不恭默思道寤
寐勤政從人之欲每以百姓為心屈已之勞常矜一物
失所且夫法久而弊法弊則通制國以立法為先教人
以地著為事自屬清晏人多媮怠國章或弛甿偽實繁
今正朔所及封疆無外雖戶口且增而租賦不益莫不
輕去鄉邑共為浮惰或豪人成其泉藪或姦吏為其(詔令)
(作之)囊橐逋亡積歲流蠧日滋雖朕之薄德罪則在予亦
官無其政吏不守法耳今欲去其末而歸其本閑其邪
而正其德使法有所立人知嚮方是用恤孤窮逸逋貸
式廣自新之路俾申莫厚之恩
禁制
禁斷錦繡珠玉制(詔令作勅)蘇頲
勅朕聞召公曰弗作無益害有益孔子曰奢則不遜儉
則固斯乃聖人(詔令作賢)之至言矣叔代遷訛僻王驕縱惟
崇(詔令作頗榮)於玉杯象筯不務於捐金抵璧好之者君也
習之者人也即用疋帛服長纓之類歟朕爰在幼冲每
期質朴手未曾持珠玉目未嘗觀錦繡願言其志造次
不㤀自寅奉休圖勉康政道常想漢文衣綈之德晉武
焚裘之事竟未能令行禁止敦本棄末朕甚懼之今王
侯勲戚下洎厮飬所得者重於遠所求者貴於異至雕
文刻鏤衣紈履絲習俗相誇殊途競爽有妨於政無補
於時豈朕言之不明教之未篤也且一夫一女不耕不
織則天下有受其飢寒者今四方晏如而百姓不足豈
不以尚於珠玉珍於錦繡墾田疇而奪其務出布帛而
害其功歟其珠玉錦繡等自今以後切令禁斷如更循
舊弊並歸罪長官仍令御史金吾嚴加捉搦州牧縣宰
勸督農桑待至秋收課其貯積使人知禮節俗登仁壽
有司仍為條例稱朕意焉(開元二年七月三日)
斷珠玉等制(詔令作焚珠玉錦繡勅)内制
勅朕聞珠玉者饑不可食寒不可衣故漢文云彫文刻
鏤傷農事錦繡纂組害女功農事傷則饑之本女功害
則寒之源又賈生有言曰夫人一日不再食則饑終歲
不制衣則寒饑寒切體慈母不能保其子君焉得以有
其人哉朕以𦕈身託於王公之上曷嘗不日旰忘食未
明求衣思使返朴還淳家給人足而倉廩未實饑饉相
仍水旱或愆糟糠不厭静思厥故皆朕之咎致有漿酒
藿肉玉食錦衣互相夸尚浸成風俗夫令之所施惟行
不惟反人之所化(詔令作化上)從行(詔令作好)不從言是以古先
哲王以身率下如風之靡何俗不易此事近有處分當
以施行朕若躬服珠玉自玩錦繡而欲公卿節儉黎庶
敦朴是使揚湯止沸涉海無濡不可得也是知文質之
風自上而始朕欲捐金抵玉正本澄源所有服御金銀
噐物今付所(詔令作有)司令鑄為鋌仍别置掌以供軍國珠
玉之貨無益於時並即焚於殿前用絶浮競至誠所感
期於動天况於凢百有違朕命其宫掖之内后妃以下
皆服澣濯之衣永除珠翠之飾當使金土同價風俗大
行日用不知克臻至道布告遐邇知朕意焉(開元二年七月)
禁斷女樂勅蘇頲
勅朕聞樂者起於心心者動於物物不正則不可為樂
樂不和則不能理人况天生黎蒸區别男女外則導之
以禮中則由之以樂苟或不臧孰云致理自有隋頽靡
庶政彫弊(詔令作缺)徵聲徧於鄭衛衒色矜於燕趙廣埸角
抵長袖從風聚而觀之浸以為俗此所以戎王奪志夫
子遂行也朕方大變澆訛用清淄蠧眷兹女樂事切驕
滛傷風害政莫斯為甚既違令式尤宜禁斷自今以後
不得更然仍令御史金吾嚴加捉搦如有犯者先罪長
官務令杜絶以稱朕意(開元二年八月七日)
禁斷大酺廣費勅
勅禮存寧儉書戒無益約費嗇財為國之本至如賜酺
合宴正欲與人同歡廣為聚歛固非取樂之意况目徇
於奢是不誡也心勞於偽是不經也殷鑒於此良增(詔令)
(作用)憮然自今以(詔令作已)後兩京及天下大酺(詔令作酺宴)所作
山車旱船結綵樓閣寳車等無用之物並宜禁斷(先天二年)
(八月二十五日)
禁斷妖訛等勅
勅釋氏汲引本歸正法仁王護持先去邪道失其宗旨
乃般若之罪人成其詭怪豈涅槃之信士不存懲革遂
廢津梁眷彼愚蒙相陥坑穽彼有白衣長髮假託彌勒
下生因為妖訛廣集徒侶稱觧禅觀妄說災祥或别作
小經詐云佛說或輙蓄弟子號為和尚多不婚娶眩惑
閻閭觸類寔繁蠧政為甚刺史縣令職在親人拙於撫
馭是生姦宄自今以後宜嚴加捉搦仍令按察使採訪
如州縣不能覺察所由長官並量狀貶降(開元三年十一月十七日)
禁斷臘月乞寒勅
勅臘月乞寒外蕃所出漸漬成俗因循已久至使乘肥
衣輕競矜胡服闐城溢陌深玷華風朕思革頽弊返於
淳朴書不云乎不作無益害有益功乃成不貴異物賤
用物人乃足况妨於政要敗(詔令作取非)紊禮經習而行之
將何以訓自今以(詔令作已)後即宜禁斷(開元二年十二月七日)
勅(詔令作禁)天文圖䜟制(詔令作詔)常衮
勅天文著象職在於疇人䜟緯不經蠧深於疑衆盖有
國之禁非私家所藏雖禆竈明徵子産尚推之人事王
彤必騐景略猶寘於刑典况動涉(詔令作皆)訛謬率皆(詔令作是)
矯誣者乎故聖人以經籍之義資理化之本仄言曲學
實紊大猷去左道之亂政俾彛倫而攸叙自四方多故
一紀于兹或有妄庸輙陳休咎假造符命私習星歴共
肆窮鄉之辯相傳委巷之談餙詐(詔令作偽)多端順非而澤
熒惑州縣詿誤閭閻懷挾邪妄(詔令作懷紀挾邪)莫逾於此其
玄象噐物(詔令作局)天文圖書䜟書七曜歴太一雷公式等
凖法官人百姓等私家並不合輙有自今以(詔令作已)後宜
令天下諸州府切加(唐書作宜)禁斷各委本道觀察節度等
使與刺史縣令嚴加捉搦仍令分明牓示鄉村要路并
勒隣伍逓相為保如先有藏蓄者限勅到十日内齎送
官司委本州刺史等對衆焚毁如限外隠藏有人紏告
者其藏隠人先决杖一百仍禁身聞奏其紏告人先有
官及無官者每告得一人超資授正員官其不願任官
者給賞錢伍百貫文仍取當處官錢三日内分付訖其
狀聞奏告得兩人已上累酬官賞其州府長史縣令本
判官等不得捉搦委本道使具名彈奏當重科貶兩京
委御史臺切加訪察聞奏凖前處分咨爾方面勲臣洎
十連庶尹㒺不誠亮王室簡于朕心無近憸(詔令作宵)人
慎乃有位端本静末其誡之哉(大歷二年正月癸酉)
文苑英華卷四百六十五
