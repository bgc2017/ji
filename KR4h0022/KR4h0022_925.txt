文苑英華卷九百二十六宋李昉等編
職官三十四
揚州長史王公碑一首果州刺史李公碑一首
桂府長史程府君碑一首
梓州司馬楊公碑一首溜州司馬鄭公碑一首
隴州司馬楊志誠碑一首
揚州大都督長史王公神道碑蘇頲
生甫及申思皇多士必訏謨以亮采惟肸蠁幽贊者不
曰才乎君安其才居其業奉丹霄之下濟詞白日之中
辰者不曰命乎霸城王府君諱某字某爰事英主皇皇
我神武金(疑)期寶臣籍我公輔及揮綸翰乘刀尺宜其
尹天下登宰衡雖克揚其休而不踐厥位何也府君之
始魏安僖王弟信陵君之績秦滅魏謂之王家者遂命
氏焉其後世居霸城族著京兆故得魏藩公子錫胤稱
宗是猶齊國夫人因昌保姓况神臯之表裏刑盛俊城
之相承紱冕固以倜儻卓犖為龍光五代祖罷西魏尚
書令贈大尉相州刺史扶風公紀於周史高祖明遠隋
雍州大中正弘化郡守司金上士銀青光祿大夫書大
旗勒大鼎猗那成績繁衍重世曾祖夀隋州都七職主
簿隋氏淪胥煬皇板蕩竟全孤竹之操不敗幽蘭之芳
祖喜(唐世系表作詰)皇朝晉州司倉參軍同州河西縣丞父慶
趙州房子冀州棗強二縣主簿文秀儒雅韜光鏟跡雄
雌之歎則聞鸞鳳之栖未遠公八歲工詩賦十五讀典
墳十八歴涉代史十九初遊太學二十升甲科三傾五
城一日千里詣選部冊天門出九流之先當萬夫之特
授亳州城父尉且未光也無何棗強府君不祿毁將形
骨扶杖於家者三載哀不絶聲倚廬於墓者六祀古曾
子死事之中今老萊生事之極思奉檄以盡養顧瞥(疑)
裾而足恥庭闈何適有南山之隠路黌塾不倦有北海
之儒門教子弟學成志立盖云十數而府君雲卧林棲
傲然肥遁迫於從父之命就以賢人之辟授華州華陰
縣尉復冊甲科轉京兆府華原縣尉換華原丞廉問之
舉屈為之佐殊尤之薦用冠於首擢拜左臺監察御史
王憲斯執國刑不紛一歲遭内艱如在先考之戚禫闋
制復舊倖臣左補闕何輝圖怙勢作奸頗盈罪惡府君
直言正色莫避權寵簡墨條奏當朝允之遷殿中侍御
史無何拜尚書戶部員外郎轉祠部主爵考功三郎中
邦有教謂之安國有祀謂之事則人祗之政罔弗恪邦
有等謂之爵國有功謂之課則賞罰之旨罔弗齊自非
貞廼應物敏於成務疇能振景拔萃川渟岳立主上旒
冕而思一以寰宇腹心特重其掖垣故近密委於侍臣
緝諧連乎小相拜給事中轉中書舍人剸犀兕者其議
可以斷割賦鷦鷯者其言可以遠大况天詞往復行於
中旨人望虛佇期以上台姑試之劇備觀周美遷兵部
侍郎回翔要津拂拭夷路消長容其正忠邪順其直戎
昭者有畢力之師彛序者無曠負之人以東南封圻淮
海殷雜雖陸攝水標填於委輸而風果氣銳懲以剽輕
巨鎮何有繄公則賴乃出為揚州大都督府長史陽秋
信風雨若不競不絿有倫有要化之為最理念於兹嗚
呼景命不融流年孰返以年月日遘疾終於府之官舍
享年六十府庭䬃戀閭巷聚哭攀舟檝以咨嗷越江關
之重復名流常化雅俗追嗟嗚呼以為當代所歸禮謝
於陳在豈謂逢時共許愛深於産卒夫靈龜明鏡可以
决疑駟馬拱璧不如進道牽於彼則疑已釋存乎我則
道已用府君是以寘毛髮之愆徵膏肓之疾加以博聞
好古精義入神有夫子之文章得吾家之書籍(闕)
富山藏當工篆體間以琴德不揮穎而好事者珍每
成聲而知音者寡(疑作賞)身歿之日所纂集二十卷自彈
琴几數張俾後代美其華旨其實垂芳塵之菴藹採嘉
頌之洋溢其高致歟粤開元十五年龍集於卯仲春日
晨卜葬於京兆咸陽洪凟原禮也周之堇原漢之槐里
丹碑已刻青檟成行子八人長曰有次曰寔並行齊曾
閔聲軼元季徵昔有八子之名喪有二連之善府君之
仲著作佐郎敬從者季太廟丞擇從者敬也瑚璉之器
擇也金玉其相稱之真披文之實記吾人早遊學序曾
比義於青襟晩哭寢門匪致能於黃絹辭所不獲強為
之銘曰
高惟雍兮大曰京遷王氏兮著霸城或公或侯散佩垂
纓子子孫孫府君挺生(其一)德有必綜才無不括勝情風
翔偉量河闊帝曰俾乂求賢如渴公其裒然藏器以達
(其二)三才(疑)清憲清憲攸歡四趨明光明光孔彰並躋雙
掖雙掖忠益皆掌二柄二柄方正(其三)爰迴藻司廼蒞揚
都政既成矣公嘗邁乎輔我皇極奮於天衢奈何不藏
違世而殂(其四)世閱人之不息兮人違世之遂即獨四塞
之山川兮盡千年之封域噫古之不朽記載是力撰懿
圖芬兮清虚廣直(其五)
故果州長史李公神道碑張九齡
公諱仁贍字某趙郡房子人其先自段干木至伯仁侯
皆以淳德茂功奮於上世始於藩魏終而將趙其名不
隕遠(集作遂)濟於今五代祖後魏中書侍郎始豊(唐世系表同此)
(集作對非不同)懿公璨璨生徐州刺史始豐慎公元茂元茂生
趙郡太守府君諱鳳昇(表作子之字鳳昇)生駙馬都尉直閣將
軍府君諱道宗道宗生齊尚書兵部郎中府君諱山夀
公即郎中府君之子仍世致美在邦攸宜故我公禀靈
中和履道元吉以學則探其奥旨見聖人之心以行則
踐其嘉言合君子之度以故動為人譽名乃日宣義府
孔修德輿云遠故未可量也隋大業中舉孝廉洎唐興
調棣州司戶參軍磁相二州總管府戶曹參軍莫不事
人以直反身於誠處卑能安敬長則順故光輔郡將周
爰我咨自州徂州或嘯或諾既而遷金鄉晉陵二縣令
敏(集作精)識以庀事善教以長人四封用孚三英以粲彼
蒲與密獨何有焉以課最遷歸州治中郢州司馬加朝
散大夫行果州刺史盤栢參佐未復公侯道非吾行德
不(集作無)必貴遂以沒代豈命也夫某年月卒於官舍享
年若干及喪至自蜀而葬不歸趙乃卜宅於許封樹汝
墳子孫遂家亦既重世至開元中公之孫曰察以古諸
侯之祿奉先大夫之祀晝遊本郡輝光前烈非清白以
遺善慶之餘保艾爾後人亦何以臻此於是履霜為感
恭惟春秋之事刻石是圖俾揚祖宗之業斯善繼者也
叙而志之銘曰
長史英英作為世程動合雅度休有令名以之入官從
事而昇(集作允)以之佐郡為政孔明悠悠上天曷不貴德
終於參佐孰云邦國孝孫其昌餘慶乃彰宰(集作冢)樹蒼
蒼徽音不忘
桂州長史程府君神道碑李邕
觀厥品目異等業尚獻臣天與才名神福夀考而中留
官序小往代艱位不極乎多能績未宣其利用戢駿翮
韜良工悲聲起於絶絃泣涕形於抱玉自傷楚老豈獨
公明而已哉公諱某字某廣宗新安人也其先出自顓
頊重黎之後周之休父入為司馬漢之不識擢居衛尉
至若昱輔魏主嬰立趙孤奉日以納忠殺身以明節精
誠發於寤寐義烈冠於人倫宜其貽謀克家寵光形圖
業與時並名與功偕者也五代祖響府君陳襲重安侯
隋蕭縣宰四代祖育府君隋車騎將軍曾祖皆府君隋
涿郡主簿大父弘府君皇朝安陽令考大辨府君泗水
六合二縣宰撰東征記兩卷藏之秘省莫不託宿元德
從事老成典學積於蓬山能賦秀於詞苑府君令始家
則光有國庠博通全經悉數賢行孝曰曾子文似相如
下筆不休違言無擇陳平長者把臂每多田蘇好仁引
䋲相重解褐徐城尉始入仕也旋應王臣昇第遷宋城
轉櫟城簿王畿政重帝告事先握札雲飛聽訟風靡載
擢來庭長安二赤縣尉撙銜御黠夙駕承天驚暗若神
應封猶響籍聽擢左臺監察御史仁克寬仁無害恥為
誶刻雅欲優閒朝廷許之轉詹事府司直歴城直歴城
門郎長杜武進朝邑曲沃好疇雲陽宰六縣皆代工開
化順時布和慎簡里胥周省條簿其清水鑑其坦砥平
從心術以外形随手妙以旁發人樂新政俗勸古風載
遷魏州司馬靜守憲矩審喻寀寮官師有章人吏不黯
(疑作黷)屬右族黜免徹嗣姻連奏引諫書醜詆宰輔選其
頗正其奸贜志士寒心明家質首左遷府君饒州焉謫
子昕崖州舍城尉俄轉府君桂府洎島夷干誅天師問
罪憑險毒送死阻兵昕乃不俟檄徵自促銳陣挺身而
當矢石抆面而覆寇讎馬旋泥中人走岩下憤氣雖作
救兵莫臨劒交於胷戈達於腋其命則殞其目不瞑嗚
呼爭首謂忠供養謂勇倉卒歸盡零落無成有感路人
愍悼慈父沉悲生疾積痛傷年猿堪斷腸烏可銜木人
非命也天何問焉以開元十六年十月五日奄徂化於
官合以某年月日反葬於其原舊塋禮也夫人廣宗潘
氏封某縣君即銀州刺史寶勣之息女柔慈孔嘉貞淑
丕訓是佐君子宜諧永年桃李早零栢松同祔子皓曜
㬢等並才彥惟有名教克開優游翰墨之場造次仁義
之域宅憂殆滅追孝有望匍匐昭親哀迷紀石邕以披
顔友道列坐詞人談笑未終存殁相訣情也有慟涕之
無從雖不工於文將逹其義詞曰
曾源積兮流彌長高闈慶兮齡亦夀命不泰兮時未將
何寵祿之中否從政理之孔臧坐疎屬之嬰累重愛子
之飛章遭一門兮二謫備周歲兮兩喪寄永懷兮身後
唯沒代兮名揚
梓州司馬楊君神道碑陳子昂
君諱越字復珪弘農仙掌人也其先帝高辛氏之裔周
有天下晉受其封至宣公伯喬早基揚國若乃彤弓玈
矢玄鬯赤茀則禮命之樂歌之崇天王之寵光保元侯
之福(一作休)祉其後十六世(一作代)有揚寶者天賜黃鳥授
以白環若曰令君子孫世登三公迨震秉彪賜四代五
公烈光照於漢室盛德充于海内金圭銘鼎至今為弘
農世家也高祖椿魏尚書右僕射開府儀同三司司徒
公進位太保加侍中給後部鼓吹致仕歸邑賜安車駟
馬傳制三(一作二)人可謂國之元老帝之師臣功成名遂
社稷之寶曾祖思善齊通直散騎侍郎贈中書侍郎祖
敬通鎮遠將軍鄭州治中邛州别駕父居同隋蒲州芮
城縣令皆國書舊史列於名節公即芮城縣君之第二
子也少而冲嶷苦節真素家無玉帛室有琴書聞少連
之風而悦之庶乎身中權行中清上以際乎天下以敦
乎物不應州郡之命有金玉之心嘗嘆曰以明珠彈千
仞雀吾不能也是觀寶龜之象心滅朵頤探金虎之爻
志在幽履遂去家遁於嵩山經十餘年丹仙白雲之志
渺然矣屬太宗文武聖皇帝初臨天下物色幽人(闕)山
傍道網羅遺逸君子若曰天下有道可以見矣於是始
以角巾應命褐衣謁闕陳大道之閎謩論至言之閫奥
(四字一作公於天下)帝曰俞爾言乃可底行若歲大旱用汝作霖
雨今南山近塞北漢連兵石州邊烽皇化未謐汝往欽
哉輯乃人禦乃敵以息匈奴之患始解褐授石州方山
縣令樽爼在堂干旄在階布大信於獯戎示折衝於袵
席威名震曜乃升聞也有詔(一作勅)徵授憲臺監察御史
綉衣始拜珥筆升朝臺閣以之生風豪貴由其斂手又
勅授中書侍御(一作侍制)未幾又遷秘書郎直中省如故遊
鳳皇之池觀蓬萊之府是天下之榮踐也又轉(闕)宗正
寺丞居歲餘帝思南史之才將崇東觀之美又遷起居
郎驍騎都尉龍朔中天子將觀兵於東夷以復先帝之
業凡居中者多出守旁郡是歲授公朝散大夫除冀州
司馬同知州事於時天下雌韓而雄魏將壯武帝(疑衍)而
柔文公始厭承明出臨外郡探丸堊而犯禁崇奸欲嘗
朱博之能以親(疑作觀)龔遂之政公深鈎潜往英機立斷
短服赭裾於是乎理麟德中兼授梓州長史盖在華之
南區彭之北鄙豪俗侈靡政削(闕)緩(一作瞹)攅六國之遺
甿雜三巴之中壤公下車問道觀風立政先之禮讓教
以詩書抑浮窳禁冗食堂叩鐘磬家擅山川莫不為之
節制行其典禮來暮之頌復起於斯時高宗大帝方接
千載之統升中太山玉帛雲趨朝者萬國預陪金蹕拜
侍瑶壇白雲既封皇慶斯洽加朝議大夫餘如故太上
旋命御駕來歸殷楹夢奠遇病薨於官舍時年六十四
嗚呼哀哉遺令薄葬不藏珠珍孝經一卷堯典一篇昭
示後嗣不忘聖道即以某年月日葬於西嶽習仙鄉登
仙里西麓遵遺令也嗣子嘉賓等哀號哭血柴骨戀心
𬗟維罔極之恩思榮永錫之道以為君邱于役無助冥
因季由之嘆空勤負米於是考群聖之典擇衆妙之門
求所以昭報幽扄贊祉冥籍則云金仙慈救寶手來迎
若德崇於此則功濟於彼是用歸誠真諦祈祐能仁箱
鐵圍而寫容描金蓮而得象於登仙麓之塋則造阿彌
陀像一區座高三丈并衆變菩薩天人畢備全金湧出
象寶裝嚴雲仙鬼神周羅上界珠幢羽盖圍繞中天盖
所以丕顯尊靈光昭惠葉逹人之事畢矣孝子之事親
終矣銘曰
巖巖太嶽浼浼長河歕雲滃霧涵靈貯和陽侯之國宛
其中阿子孫瓜瓞軒盖駢羅四代五公自于伯起蟬聯
彪懿令問不已二千戶侯三十刺史世濟其榮至我君
子峩峩君子皎有令光不寵我組而括其囊洗心岩遁
抗迹雲翔冥鴻來遠白駒在場解我薜蘿綰我墨職邊
朔多虞獫狁孔棘之子之往允威允得干旌在階烽火
罷色行行騘馬繡衣之光烈烈董狐司史之良而我君
子總其徽章出同嚴助政穆王祥雄魏既康郪蜀獨侈
攬轡言邁題輿載理尺兵允戢亂繩攸靡天子登封拜
服玉趾大禮既畢西歸遲遲歲亦秩止天不憗遺呼呼
甿吏號泣漣洏曷其往矣來暮歌思煢煢孤子棘心哀
疚永號昊天渺泣冥祐蓮花之國金池玉霤崇此香緣
生彼荷秀全金既湧衆寶斯裝考墳其後叔塋其旁香
花圍繞松栢成行千秋萬歲祚祉無疆
中散大夫行淄州司馬鄭府君神道碑
張說
五岳可涉唯德也謂之崇高萬物皆化唯名也謂之不
朽若夫行欲盖而德彰道無求而名立嘗聞其語今見
其人公諱某滎陽人也華州刺史襄成公偉之曾孫蒲
陽太守太濟之孫荆州刺史乾符(集作漿)之子在昔周王
敦序九族封(集作邦)懿親於鄭維時鄭伯敬敷五教賦善
職於周其後蕃衍儒門光華士族盛行西域名震京師
入則天子授經出則單于抗禮公揭日月表山川體二
氣之清淳納百代之層慶越在岐嶷異於常童既以冠
帶遊皆長者初以門子宿衛解褐凉州參軍轉嘉州司
士又宰鍾離嘗陽二縣皆秩滿兼攝江陵朞月政不改
俗官不易方羣盜出奔遠人來附其所處也入境開愷
悌之風(集作聲)其所去也扶路有鬱陶之思非夫忠信以結之
法令以濟之易簡以業之仁義以肥之孰能順人如此
其理者乎(闕)皇玉册授天金壇拜洛頓網而鶴書下闢
門而羣龍至公待制公車詔義宣室自以奇士承一顧
之恩許其正人參四率之屬乃墨制除太子右清道長
史尋加中散大夫行淄州司馬負士元之才於是拜職
遇丘明之疾從兹挂冠洛汭閒居漳濱沉錮優游卒歲
福應愆期豈惟朋友之哭將見神仙之弔享年七十有
九神龍二年夏六月十五日終於洛陽之私第冬十一
月(集作十月)一日歸葬於滎陽之舊(集無此字)原成先志也公執
親之喪三年泣血以聞州里不亦孝乎先人餘業一物
不有以讓兄弟不亦悌乎加以賑窮紆急陽(集作隠)德隂
施惠人由己反身持物是用氣類益親聲談載路善擊
劒好投壺盡五射之妙巧䆒六書之體勢此盖行有餘
力則以參能位不充量天之命也有子曰博古曰博雅
曰嘉慶(集作徵)曰嘉徵(集作慶)曰嘉重生極其養没過乎戚
恭惟皇考安宅靈邱盛德備乎(集作于)卑位家風缺乎國
史伐石他山寄哀詞客子産遺愛得無叔譽之言公業
不忘實有荀救之嘆式撰鴻烈垂之後昆銘曰
大君有命桓公封鄭世執王政其後不競為韓所并以
國成姓沉水截河溢為滎波荆山之阿勝氣實多高門
峩峩衮服委他猗嗟君子世(一作代)濟其美動如義市居
成仁里鳳集文忠猿啼弧矢善政當官惟人所安救危
拯越勞而不伐大運奄忽芳留形没高壠既封深泉又
重徑無人蹤薺苔歲濃哀哀邱隴墮淚青松
隴州司馬楊公神道碑前人
公諱忠(集作志)誠字某弘農華隂人也厥初生人為姬伯
之祖因邑命氏有楊侯之胤其後東凌奮而開國西漢
盛而移關門廬隠隠亘連桃塞之上碑闕巖巖蔽滿華
山之下明德之後世有人焉大王父隋直閣將軍岷尉
撫豪道五州刺史邢國公諱貴大父故左衛副率慈汾
二州刺史靜公諱譽考故常州刺史工部侍郎鴻臚卿
金紫光祿大夫散騎常侍太子少師賜開國(集無此二字)儀
同三司上柱國鄭國懿公諱宗敬若夫家聲代業累德
積仁故以克隆前統光啟來葉矣公禀純嘏之粹靈漸
軌物之名教端操以正己崇讓以與人厲精以探道善
問以毓德學無不逹藝無不周成童有傾矚之望既冠
為宗匠之表年十三調太宗(集作常)挽郎尋補潞王典籖
大夫門子執紼橋山王國詞人曳裾睢苑皆一時之選
也明慶中詔郡國舉賢良公對策天朝無能出其右者
遷太子通事舍人再舉高第徙國子監丞坊監清流才
地擇東朝束帶銀牓增華西序彯纓環林益潤高宗接
千載之統嗣百王之業封岱岳禪云亭稽於舊章俟兹
通博乃除公禮部員外郎祠(集作祀)事克明大典欣叙建
邦分職得人者昌吏曹居六官之首求郎盡一時(集作臺)之
妙又轉公吏部員外郎凖的文昌羽儀丹地丁太夫人
憂去職公至行純篤幾於滅性雖杖經外除而(闕)瘠加
等門人記其喪禮天子憂其死孝服畢授豳州三水令
曳尚方之舄鳴單父之琴志道不矜其大才勤政無陋
其小邑善聲流於豳籥惠化在(集作帀)於周原又應文擅
詞揚舉策試天下第一敷陳聖謨啟沃明主究天人之
際建皇道之極如有用我者其為東周乎朝廷納賈生
之言排汲直於外乃拜公隴州司馬未及赴官遘疾卒
於長安之私第春秋若干王祥未施於邦政陳寔近(疑)
終(集作止)於邑長位不允德其如命何神龍初中宗克復
丕業格於文祖迺睠從臣緬懷先正以公二子在章綬
之列遂追贈公使持節泰州諸軍事泰州刺史非夫立
言不朽隂德陽報安有邈諸孤而崇(集作隆)家既沒世而
榮號哉夫人天水趙氏殿中監武權公某之子(集作女)也
受訓公宫作合君子言容賁於國史德行循於法度六
姻之内宗焉始有輔佐之力卒延門戶之寄初公之捐
館也九子呱呱哀縗喪位賴夫人是顧是復日就月將
徙宅依仁(闕)門成訓三十年内八子登朝庭交虎綬之
華門接魚軒之軫某年月日封梁國太夫人景龍二年
五月七日終於長安之延夀里間者遭家遷播几筵靡
托而今蒙國昭洗情禮獲申以先天元年十月二十五
日合葬於少陵原禮也第二第三子夫人在堂而沒長
(疑)子第八子夫人在殯而亡今並列於塋兆用嘉魂魄
長子故兵部郎中子前衛將軍此永懷徽烈思勒銘頌
郎中昔嘗緒言意感延州之許將軍今復哀託情深舊
館之悲高跡難名短詞草隸採諸故老恭存梗槩云(集無)
(云字)其詞曰
昂昂楊君秉心淵懿太河靈岳含光毓粹學少姸精文
遒逸思行為時範言為故事存藴令德沒揚虚位慶善
克家哀榮乃備嗣姑稱姒敬妻曰冀復有母儀千載一
致貞墳圡隴同封此地芳烈悠哉金生碑字
文苑英華卷九百二十六
