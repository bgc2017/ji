文苑英華卷五百二十宋李昉等編
喪禮門上二十七道
不供夷盤判四道毁壊壓死判四道
木墜誤壓判一道溺死判三道
復以冕服判七道縣君死復判一道
哭子哭夫判二道所知哭寢門判二道
里尹為主判三道
不供夷盤判
三品喪事夷盤不供司儀云時所不要
對
喪也寧戚禮亦從宜思有厚於大臣義不遺於小歛今
位崇三品名謝百年國章自書其禮物有司豈怠於供
擬若春羔已獻在寧室而須開夏蟲正疑闕夷盤而不
可自當曠官之責何待司儀之按時則匪要法欲何加
同前劉同昇
喪事攸列凶禮克明佐器者存乎有司致用者期於無
恡綴几初設已陳含玉之儀夷盤不供何施造冰之禮
且議事以制觀過知仁必若夏日斯炎魄亡逹於墻屋
固當秋露結罪刑宜麗於簡書如或冬凄已冰寒氣方
總則史魚之殯雖且在堂咎繇之譽終期緩獄理則可
也彼其詰哉
同前斐士淹
凌人掌冰以待邦事深山窮谷居仲冬而益堅獻羔祭
韭事司寒而方出且云一日二日亦惟秋刷夏頒在用
捨而有時於出納而惟允嗟此三品俄嬰六極金章罷
去玉禭方開具(疑作夷)厥衣於庭中設夷盤於牀下國之
老疾猶或不遺朝之榮貴理宜從給徒以氣則分乎寒
暑用則期乎折衷司儀所告省括之道雖勤主者定詞
挈瓶之智斯得
同前顧勝
生榮死哀士有恒禮弔喪歸賵國著成規三品云亡九
泉方閟窀穸之事未展縣棺之儀唅襚所陳遂闕夷盤
之典至若夏德方暑自可歸冰冬陰沍寒何煩設器徒
窮獻羔之禮方議鷞鳩之訓
毁壊壓死判
乙有所毁壊而誤死人科其備慮不謹訴合所由為罪
對韓極
立物有恒堅樹在始繕而不固壊則難支既動作而必
虞將紀律而斯約罰之惟五先明宥(一作有)過之文死則
有三終傷不弔之旨若過誤而先定乃平刑而是察乙
則何者率爾薄言已聞滅鼻止災胡乃反唇推過且守
之必葺誠備慮而則安牆或不終將隟壊而誰咎罪有
所在焉可逃夫
同前崔殷
九州既滌是資築護庶役斯起于以僝工俾湍悍不生
而安居作又彼已之乙謂為何人率作而毁豈增修而
藏事壊乃致害仍推過於所由言則餙文慮實無備然
壓溺不弔酌戴禮而何傷而殺人者死在蕭章而難忘
論以故傷闕則是减稱其誤殺科其不應爾徒有詞吾
從丕蔽
同前田季羔
乙惟賤工執用為是撤彼墻屋嘗聞作向之詩誤此殺
人載犯謩虞之律雖因緣毁壊宜申重典而過失殺傷
非無彛憲毁垣之下人盍違而去之壊宅之間乙恐非
其罪也且凡所隳圮尤資審慎泉臺構落非梓匠之良
規廣厦榱崩必鄭僑之見壓備慮欲繩其不謹懸危可
恐乎無情既殊故犯之名請抵從輕之議許其收贖竊
謂平反
同前梁乘
奚有建立洎乎崩壊必慎傷人無致害物何哉主者曾
不任能顧彼匠人豈因何巧既無備慮且乏周防遂昧
立身果貽誤殺事殊隟壊物異榱崩將壓有契於國僑
不弔遂符於戴禮况造作之與毁壊匠人之與主司著
臯繇之書合以所由為罪且人誰無死痛其不終宜用
明刑以慰幽壌
木墜誤壓判
將作官脩城木墜誤殺行者
對
五材並用關石是鈞百堵崇墉麗譙斯起頃以春風折
棟秋雨摧梁雲構俄見於朝傾邊聲不聞於夜泣既而
周官揆日斵之登登郢匠成風行者擾擾杠木之下危
於坐堂改途而行何必由戶異文王之所避同子産之
見壓孽由已作殃實人興取類憑河有均暴虎(唐諱)據法
雖論誤殺在禮為之不弔
溺死判
甲與乙同舟既而甲懼水而投因溺死其家訟乙故殺
縣斷以疑
對孫欽望
靈長演派資潤下以流謙習坎疏源含内虛而濟物故
桂林望斷漢臣嗟其水源杭葦無因衛女歎其河廣由
是剡木為檝利涉存焉造舟為梁有自來矣惟甲與乙
俱因行邁駕言出遊大川為阻家非溱澨不可褰裳地
若滄流爰憑鼓棹既而甫辭岸浦喜二子之同舟方駕
波心嗟一夫之墜魄尋漆園之奥旨未昧藏舟考司寇
之微言旋驚逝水至若沃焦不易吕梁難嗣一類士龍
之笑幾慚漁父之勇家人告稱故殺縣司斷以疑條乙
則有詞未云丼伏向若平生宿憾殞命猶或推科如其
邂逅相逢自死如何結罪誠可俾(一作悍)竿而求水府豈
得陳牒而訟官曹不悟生也有涯將等死而無弔欲使
長江岸上式旌孝女之碑箜篌曲中永作狂夫之曲竊
稽狀迹不伏為宜
同前
語稱有朋自遠易曰朋從爾思同氣相求同舟共濟吕
安之懷叔夜或泛黃河之水王子之尋戴逵亦冐山陰
之雪何以仰止欽賢是慕想彼甲乙道契筌蹄汎漲海
之雲若見(一作星)蓬萊之樹棹倚砂之日方追河洛之仙
既而智乏謀身情乖拯物覆舟之慎想伯夷而載虧驚
濤之遊歎伯昏而遂遠三命有極百齡俄謝禍兮難倚
寧收轉壑之魂比之匪人忽覩盈庭之訟尋端指狀於
甲誠亦可矜據理詳刑在乙寧宜寘罪何者禮稱不弔
溺者已絶律通人情乙惟(一作為)無咎庶從平典用叶大
倫
同前
鴻爐賦象人壽幾何生榮死哀物類同致晝夜不捨宣
尼興其歎息吉凶共同賈誼發其詞賦眷言甲乙俱涉
大川懸流波而得朋理征棹而云邁乙則同舟而濟宛
若神仙甲乃懼死而投遽嗟沉溺波心乍没還疑觀影
之人泉路不歸便似懷沙之客然則度河奏曲曾不爾
思逝水沉䰟而招其咎家人有訟虛陳故殺之端乙既
無讐難寘惟輕之典薄訴不伏理合哀矜縣斷以疑殊
乖部(一作剖)察以愚管見釋放為宜
復以冕服判
甲復以冕服御史糾其違失
對
喪等孔昭復禮攸設公侯以下非無降殺用明沿襲且
辨等威求彼平生振衣裳而有度號之某甫冀魂魄而
知歸至如衮冕是陳爵弁斯列用捨之際抑亦有殊甲
實伊何昧我常度未明死者之貴賤罕識凶儀之重輕
自可憲章宣尼每事有問何乃祖述季路率爾而行法
則無稽難為叔氏之許舉而不物豈免先王之誅白簡
彈違固其宜也
同前常建
喪定等列在乎中制爵為公侯招以上服禮則有數甲
其謂何必若錫重五侯寵加八命寢于中霤固當復彼
東榮適在他邦是何升其左轂冕服則順鐡冠奚為如
或有愆于儀不象厥德僣而有作同彼季孫孝則莫彰
異夫曾子所謂殺禮宜其聚慝徵大夫之轍理既有違
論司敗之刑法將何逭
同前祖詠
吉凶殊流冕服異數苟將失制敢用此規而泉壤幽深
生涯溘盡綴足歛手初聞於長遊設階乘屋遽見於三
號甲也用心審於盡愛尤差司服還闇禮經招平生之
衣不有曾子之問加冕弁之服更異邾婁之言相彼豸
冠素為人望今將一糾實謂正途
同前薛彦國
服以命賢喪則觀禮用存升降不易紀律故朝會之序
必布常於典命死喪之儀亦辨等於司服指彼甲也復
冕其誰必也德亞元良位光衮職隨會以有紱受命叔孫
以車服表庸自可飭虞人以設階命元士而即次取茲
鷩衮載展升屋之禮用彼毳弁或同登轂之號道則庶
乎禮無違者如或秩殊稍食家匪伐冰以陪臺之隸人
遂滅裂於喪紀寘之於理誰謂不然憲司所劾既不書
於祿位宗伯之義亦孰知其用捨且曰獻狀必也正名
同前郭廷誨
生也有涯死而必復苟或不率克有常憲故國備典訓
禮陳等威(疑作藏)虞人以具(一作設)階崇壯元(一作狄樂吏也)士以
即次美觀若禱其五祀則事始東榮或問以三號而復
行左轂自適變通之要夫何過差之有惟甲向者以冕
而復同鄶人之失德刺起素冠齊魯俗之虧喪僣彰玄
毳既非五等之列須異九儀之品何乃不類祗自塵兮
非大猷是經而峻簡斯糾違失之禮其難捨諸
同前梁乘
禄秩之序貴有常尊凶喪之儀禮無越等已矣逝者魂
兮不來死實生哀殁西山於九夜招之望反將北面而
三號既而骨肉復歸精魄無象宛其死矣則無不至且
祭神不能如在神猶未饗復魂不似其服魂將奚依至
若在館在家匪無名數公侯卿士實有彛倫小者則揄
狄素紗諸侯乃衮衣冕服未詳甲也其位若何儻有土
之公卿御史斯為折角若食采之鄉士甲也宜從噬膚
同前薛大球
儉德之恭侈惡之大書分品命禮著等威苟違嚴律曾
是抵禁稽諸甲也彼何人斯天不憗遺遄嬰六極服以
招魂見誥九章至如受服統戎建節將命或聞以矢亦
曰以綏固傷逝者之魂或載先王之典且甲兮云殁亦
孔之哀莫知王爵之班胡僣弁師之冕必若位應受則
邑錫建侯功有良夫之崇德參士會之賜亦奚妨升轂
合禮(一作理)發榮倘或生罔嘉聞死微可作須易大夫之
簀豈復諸侯之冕嗟夫鐵冠所紏請審毳衣是用
縣君死復判
縣君死於路所由不以綏復於右不給役車遽還
對
眷彼縣君征途有疾庚子戒日止鵩生憂辰已臨年巢
梟起歎東流逝矣北首長辭遽委魄於松門奄歸魂於
蒿里不禄公室須申臯某之儀屬纊私家即罷求幽之
義禮有明說焉可輙違凖例合得遞車所司如何不給
但比璧(疑作壁)用刑須窮兩造鈞金察獄必聽五辭公私
之節未明左右如何定罪請更詳委方可要終
哭子哭夫判
哭子哭夫事
對
喪子之親哀情已極喪夫之婦為死難勝非無寡鶴之
悲豈息驚猿之痛然喪夫喪子悽感雖同而哭子哭夫
禮儀須别穆伯之卒已有前規敬姜告言一何無識縣
丞行罰之日於禮已違嫠婦指貽之愆在律難恕顧茲
刑憲並合推科
哭子哭夫判
季氏夫子喪哭不捨晝夜鄉人告違禮
對
季氏令質幽閑秀容綺豔事夫有道金釵見美於梁鴻
訓子多方布被推賢於孟母為善必應天乎不仁三從
靡依兩喪相次欹枕之淚空灑倚廬之望莫依不捨晨
昏深符禮制(一作則)
所知哭寢門判
太史令緒所知亡哭於寢門之外告違禮
對
歲月驚過人生若浮棲露不居空嗟溘死截飈易往共
盡何言令緒歎交臂之無依恨同心而遽失瞻九原而
長想白日何年撫三益而傷魂青松上月雖墳未宿草
而室無其人同宿睪(恐用檀弓伯高事盖荀子睪如訓高如廣韻高與臯同)之奄
終類一哀而出涕寢門興慟未見其容外野申悲嘗聞
斯旨致哭雖稱失位寧戚亦著前聞禮貴因情夫何推
究
所知哭寢門判
甲哭友人於寢門之外友弟將為疎闊輙毆之
對
太虛運化勞息有期聖人制禮哀樂殊節甲以詩稱伐
木義切斷金追管鮑之平生欣然相得鄙張陳之棄置
莧(疑作莞)爾無恥(一作取)臨川興歎逝者如斯怨天地之不
仁撫琴書之空在昔之莫逆把黃菊而思來今也則亡
乘素車而慟哭哭於門外禮亦宜之責以相輕誰執其
咎且孔丘將聖昭著格言有弟何知胡然昧議龍頭不
見已喪朋從鳳字未題遽招伊戚非理輙毆宜啓刑書
請驗所傷用申明罰
里尹為主判
乙妹無子寡而死請里尹為主决曹掾科其違禮訴云
其夫無族
對
乙妹三從靡依一志空潔榮落朝蕣魂棲夜臺生則事
兄義或遵夫歸妹死而誰主禮用行乎寡妻夫無執紼
之姻里有主喪之尹雖親不可間義並連枝而事寧敢
逾禮從異教决曹謬舉職我之由訴者有詞今汝則盡
尚恐邑多匍匐之子家有不相之隣未詳其宜莫適問
罪
同前閻渙
死生有命男女大綱于其不天可以往唁惟乙之妹華
而無實始窈窕以適人桃夭斯美俄惸獨以處室荼毒
何深生無託於偕老死奄赴於同穴言念夫族曾何孑
遺嗟兮隣人復已湮滅乙以骨肉之戚匍匐而來據親
則可奔喪執義不合襄事况臨窀穸復引銘旌諒天窮
之人請里尹為主决曹雖詰於禮無違
同前
喪則有等自辨於重輕禮之所行亦崇於節制乙以天
乎降戾斯殞其夫則穆伯早亡鄧侯無嗣啜其泣矣何
痛如之永懷夫黨無親因求里尹為主禮則然矣人何
非哉且决曹所稱亦何加止盖以喪也寧戚禮則因情
姊憂去官見稱於陳重弟服去職著美於譙玄斯則亊
之有由(一作猷)言也何爽得失相半斯之謂歟
文苑英華卷五百二十
