文苑英華卷五百八十一宋李昉等編
辭官二
為楊相求退表一首
河東副元帥馬司徒請罷節度表二首
卧疾辭官表一首
代盧相公謝賜方藥并陳乞表五首
代賈相公乞退表一首
又代賈相公陳乞表六首
代魏慱田僕射辭官表一首
代韓僕射辭官表二首
為鄭滑李僕射辭官表一首
代裴相公辭官表一首
為楊相求退表(德宗)于邵(建中二年)
臣炎言比者盛夏無雨農人觖望遂軫聖慮迨乎孟秋
乃下明詔並表羣祀神人協和膏澤旋降嘉穀無害粢
盛可期此皆陛下明聖慈仁上應臣所以慙冒重位容
身無地載積憂懼豈遑夙夜歴觀自昔帝王以理天下
者未有不疇咨訏謨以熙帝載三五以降則有六相十
六族共陳翼亮之功其在夏殷不易斯典逮周分六官
秦置左右西漢因之以丞相東漢更名以三公魏晉雖
有損益亦無獨任之道陛下拔臣江澤之外致臣密勿
之地縱欲思報鴻造贊襄盛業其如智識薄劣力所不
任常恐負乘之纇無以塞責臣又聞之天有三台鼎有
三足疑丞所以備四輔股肱所以象四體創明堂構大
厦非一木之力焉况臣駑愚而久備位今舞干以化戎
狄脩好網羅再張兆人是賴朝多賢達野無遺逸一能
勝臣者則指顧皆是豈以萬務之重而獨委於凢流乎
縱臣一朝敗累分從隕越則既墜之跡死將安謝伏乞
俯廻天鑒退臣散地舉用伊臯使不仁者遠臣雖萬死
誓無所恨不勝待罪兢惶之至
河東副元帥馬司徒請罷節度表(德宗)
崔元翰(興元元年)
臣燧言臣聞享其名者必有其實受其賞者必有其功
臣以往年奉詔東征田悅尋又伏奉恩命加臣魏博節
度使方將收其土地撫彼黎人致天誅以伸威布王澤
而施惠不得不居其任何事而辭其後摧敗雖多剪滅
未即(類表作則未)其賊偷延數刻獨保孤城田悅以潰亂殞
身田緒以窘逼歸欵聖恩復加弘貸悉復舊封以臣有
擒制之所係纏綏懷之所降附人徒之衆將吏之多特
勑别置保寧軍節度仍以臣兼充其使臣又方以勞來
為事實且慰安其心尋獨西討河中内清關輔事殷任
重勞力焦神正在憂虞未遑辭讓今臣舉軍還鎮解甲
息師况當歉歲未康疲人(類表作重)困苦復虚兼二使别創
兩軍職任既繁祿廪愈(一作逾)倍且臣非有收郡邑壁壘
之實不宜復加名位非有保城池封略之才不宜别開
軍府而乃妄為繁費謬積恩榮在私心懷苟得之羞於
國典為虚授之失伏乞罷保寧節度停臣此使以保寧
軍兵馬隸屬河東節度則聖朝有省約之利愚臣減盈
滿之憂且臣尊爵大官窮榮極寵何待加兹一職乃為
被以鴻私今保寧河東兵馬久同征行以相和協有同
一體不必異名頗亦便安伏希裁擇無任悃欵之至
第二表
臣某言為臣之道臣實聞之有難則受命而不敢辭事
君無苟免之責已安則避位而不敢處量己無昧進之
譏况福過忌於滿盈任重憂於顛覆臣之所懼孰以(類表)
(作不)為宜臣少無材能進非經術因逢屯難遂效驅馳陛
下每錄微功累加高秩皆緣恩澤備盡寵光名列台司
位兼宰輔總戎巨鎮(類表作防)居守舊都比又以東討魏州
招降頗衆伏奉恩命别以為保寧軍節度又以臣兼充
其使重以四征羣寇總帥諸軍加臣河東寧保奉誠等軍
節度并管内諸道兵馬副元帥臣亦欲懷來欵附統一
携離以此因循不即辭避今者寇戎剪掃區宇混同方
將撫綏無事征伐則止不宜復居副元帥之任保寧軍
將士與河東將士久同居處並以和寧不必别為節度
伏請停此二使許臣但以河東節度使鎮守北藩猶有
尊官又兼寵祿以為厚甚不可復加雖尚偷榮近於量
力豈將飾讓於外實惟陳請於中伏乞聖慈俯垂照鑒
臣無任懇欵屏營之至
卧疾辭官表(德宗)齊映(貞元二年)
臣某言臣生何僥倖遇聖屬千年之運命何舛薄染患
逾十旬之程法既限於朝章事竟塵於天聽惶懼戰灼
不知所圖臣某中謝臣自三月天澤傍流御醫親降膏
肓既辨沉痼日輕但於寢疾多時羸頓猶甚支體骨立
氣力惙然審慮旬日之間未任朝謁之禮更以法資畫
一令在必行豈以微臣虧於大憲况中書近密樞務重
切不可一日而闕臣以累月在假頗為曠闕罪實難逃
更乞淹延心何自處故臣之陳奏非敢竊退讓之名臣
之懇誠非為追止足之誡直以當其無病猶不逮人既
以違文豈堪玷法伏乞弘廣運之道崇大中之規是歸
執象之言以副垂衣之理豈微臣幸甚實彛章幸甚無
任誠懇之至
代盧相公謝賜方藥并陳乞表(德宗)
權德輿(見集本)
臣邁言臣自染偏風今已彌月將息未減渥澤轉深伏
蒙特令供奉僧智昌醫療每日令中使存問及賜柳湯
煎驢頭方仍便令服餌者臣以庸賤昧於攝理久兹竊
位常懼害盈隂陽之和無補時化風毒生疾上煩聖慈
靈方御醫稠疊備至雖受恩服藥誠合漸瘳而福過災
生慮難自保况中貴將命寵臨私門犬馬之微日塵黈
纊或有加減自合上聞非常之恩伏乞停罷且台司要
重庶政泉源以臣平居素積官謗今右邊手足動用不
隨自滯枕席己淹弦晦伏乞以時免職使得養疾家居
博求上才用塞人望則公朝無覆餗之責陋質荷生成
之仁今攝衣拜章力且未足口占代署貴逹愚衷無任
感恩廹切之至謹奉表陳請以聞(貞元十二年十月一日)
第二表
臣某言臣以疾病所嬰在假既久自審不逮遂有上陳
詔旨優荅懇誠未允屏營慚懼不知所安臣聞為官擇
人各司其局條貫責實(集作條責實效)共致理平凡在庶僚猶
不可曠况宰臣之任鼎足承君調和隂陽左右教化能
否之下利害繫焉苟有所壅其傷必大以臣虚薄備位
四年奉勵精之勤但樂昌運當具瞻之地莫負羣心書
曰百僚師師百工維時言得其人也語曰陳力就列不
能者止言審其分也况沉頓逾月冠帶未任風毒所侵
惟望速差彼其之刺倍切於今以被病之微臣尸台司
之厚祿自知不可如公議何伏枕披誠再黷宸扆冀廻
天鑒俯遂愚衷所謂曲成豈惟平施無任悃欵廹切之
至謹奉表陳請以聞(貞元十二年十月八日)
第三表
臣某言臣逼於疾瘵累有陳奏再奉詔旨私願未從感
恩則深量力難濟况偏風狀候與諸疾不同雖時似少
減終慮成沉痼中樞務重不可闕人自臣在假已四十
餘日曠廢斯甚兢惶益深一夫不獲一吏不職則繫聖
慮以之憂勞今臣手足未平心緒未復卧受豐祿胡顏
自安伏惟陛下順天理物躬勤庶政事無細大咸遂其
宜豈可獨私微臣久玷時化是以直疏誠懇不敢苟餙
煩詞冒黷宸嚴期於照鑒無任惶怖震越之至謹奉表
陳請以聞(貞元十二年十月十六日)
第四表
臣某言臣素以庸虛又嬰疾病半年在假未任出入四
表上陳備盡誠懇過蒙渥澤特賜優容聖慈則深私願
猶阻俯仰袵席兢惶靡寧臣本謂至春和得漸平復今
方藥遍用根本未除雖簮帶假人得以被體而趨步無
力難於拜恩輔臣之任百辟是仰遵守法度誠所宜先
豈有踰歲家居尚塵鼎飪况所受厚祿出於疲人竊位
公卿尚知不可沉疴私室何以自安易象害盈實在今
日伏惟陛下弘覆萬物曲成不遺凢在懷生各得其所
以臣沉痗久曠官司前後臣聞披瀝肝膽期切之至謹
奉表陳請以聞(貞元十二年十月二十五日)
第五表
臣某言臣待罪非據歲時已深寵秩逾涯災患自至一
從移病忽及周月五獻章表未遂血誠沉痼之身滯於
牀枕職守之效絶於官曹虚費祿廪不安夙夜遂於本
年五月二十八日進狀乞停俸錢自後不敢更有請受
竊冀素飡之責少息輿議再懇之至上廻聖心邇來又
經九十餘日承命未下憂惶無措盖聞祿以詔功又以
養賢以臣之愚而無功績久此尸曠俯仰内訟逼於公
私臣之情理實為難處臣之言詞不能自逹使得終獲
退免曲遂微誠亭育深恩實在於此無任猥逼懇欵之
至謹奉表陳乞以聞(貞元十三年九月某日)
代賈相公乞退表
臣耽言臣以庸愚謬尸寵禄位居師長職重台司徒叨
渥恩無補時化跼蹐荏苒六年于兹去秋以來多病相
繼每自策勉以奉休明而筋骸内衰官謗外積近染痢
疾綿歴旬時進退之狀不恒寢食之理皆耗伏寢循省
無所克堪凡在常情皆願貴仕况臣累蒙任使實越等
夷從容廟(集作朝)堂沐浴天澤恩私歲久誠每切於匪躬
疲薾日侵事有逼於量力伏惟陛下覆育臨照曲成不
遺俯矜愚衷移授散秩則樞軸不曠輪轅適宜拳拳之
誠所望斯足無任懇欵惶懼之至謹奉表陳請以聞(貞元)
(十四年七月二十四日)
又代賈相公陳乞表(順宗)
臣耽言伏奉今日制除臣檢校司空兼左僕射依前同
中書門下平章事祗荷成命捧戴恩私心䰟震驚慙怖
失次臣以庸薄無他才能先朝過聽謬賜驅策叨居鼎
飪十有三年猥承雨露之恩終闕涓埃之效累經陳乞
未允懇誠復以餘年再承休運(集作命)自陛下紹(集作纂)膺
寶歷澤被羣生亭育所加飛沉遂性而臣齒髮頽暮疾
恙嬰侵筋體(集作骸)日衰心力皆耗况宰相之職用調隂
陽司空之官實平水土從古授受重難其人以臣平居
猶知不可今中既眩耄外亦支離寢興不安言語失次
豈可苟貪貴任上玷清時省躬則然况在公議古者君
有致政之惠臣感得謝之恩鐘鳴漏盡前哲所誡年衰
疾劇在臣為甚逼於情理敢黷天威慺慺血誠期在鑒
聽無任懇欵恐懼之至謹奉表陳讓以聞臣耽誠惶誠
恐頓首頓首謹言(貞元二十一年三月二十一日)
第二表
臣耽言臣以疾病所逼氣力不任輒露懇誠上祈退免
聖慈備至私願未從詔旨便蕃慰勉纖悉自宜策勵以
奉休明螻蟻之誠敢忘夙夜犬馬之疾日益纏綿視聽
昏煩舉措乖誤心不記事口不逮心神理害盈正謂今
日昔韋賢致仕著在漢庭韓厥請老書於魯史豈可以
兹沉廢苟汙班榮逼於公私非敢撝挹自聖明馭宇動
植覃恩豈於庸愚獨阻誠志乞廻天鑒俯遂殘生伏紙
上陳感涕嗚咽無任惶懼懇切之至謹再奉表陳乞以
聞臣耽誠惶誠恐頓首頓首謹言(貞元二十一年三月二十七日)
第三表
臣耽言臣殘年沉瘵漸不支持再表上陳未蒙允許顧
兹朽質徒感鴻私而枕席纏綿形神消耗上台之任歲
月積深大病之期晦明難保自叨升論道扶疾拜恩邇
來狀候日以羸瘠(集作頓)災因福過足驗於今伏乞賜臣
骸骨收臣印綬期於必遂不敢煩辭無任量力懇迫之
至謹奉表陳乞以聞(貞元二十一年五月二十日)
第四表
臣耽言臣聞生人所欲豈過富貴仕進之榮無踰公相
臣受祿過厚叨恩且深疾瘵所侵日月以甚表章三上
宸睠未廻薾然私室溘盡是慮臣頃歲齒及懸車疾經
百日輙援禮令乞遂休閒先聖優容未蒙允許(集作矜允)今
則桑榆轉逼沉頓寖深比於往年遠不相及前後陳請
備竭肺肝特希聖慈俯鑒愚懇羸骸假息所望退身瀝
血披誠伏待明命無任屏營懇逼之至謹奉表陳乞以
聞(貞元二十一年七月二十二日)
第五表
臣某言臣以庸愚累叨爵命大行皇帝拔擢非次列於
宰輔歲時寖深塵露無補太上皇踐祚聽政寵登三公
而臣寢疾所嬰已在牀枕沉疴日劇氣力漸微自春涉
秋四表陳乞伏遇陛下繼明纂統臨照萬方澄清化源
朝野相慶但臣百疾所凑四支不任豈使將盡之人猶
處具瞻之地私誠所逼上黷宸嚴既非矯(一作飾)讓期在
聽納無任懇欵逼切之至謹奉表陳乞以聞(永貞元年八月八日)
第六表
臣某言臣犬馬之疾福過災生前日以來轉就危困自
量氣力的不支持自陛下嗣纂睿圖臣已寢疾(一作瘵)綿
亟竟不得一趨陛下謁龍顏幽壤之中以此為恨臣備
位宰相歲時最深永歸泉下無補明代伏惟陛下為萬
姓自愛則幽明蒙福無任感恩哀戀之至謹奉遺表以
聞(永貞元年十月十一日)
代魏博田僕射辭官表
臣某言臣聞中原息戰子房得以乞身東吳既平范蠡
終能行志二臣皆因時效用遇主成功進咸展於盡忠
退各安於秩考所以立名萬古保慶一時愚臣夙心私
有所慕况蒲柳先邁駑蹇易疲審已無堪量力知止吐
誠上達罄寫中懷仰覬天慈俯照愚悃中謝臣雖長於
戎旅幼業詩書每凛效忠之言早勵為臣之節當河朔
承襲之日在軍幕危疑之間每動險中幾隣於死常以
捐軀報國率彼頑人受命指蹤掃清餘孽用攄宿憤(一作)
(志)以荅明時一覩天庭百生願足但懷感激豈意遭逢
伏遇陛下神武應期聖謀獨斷臣得進陳忠欵見委赤
心唯將擐甲啓行執殳畢力上憑睿筭凶寇自夷今日
獲覲天顏躬承睿渥平生之願既遂休老之志宜申豈
可更貪寵光久冐榮祿使貽官謗取笑將來臣自總魏
師初率歸化當時結念便誓此心祈於(一作終始)素誠非是
飾讓匹夫之志猶不可奪臣昨自離本鎮亦以此意明
言陳諭聖恩勉其忠義將士等皆懷皇化盡激丹誠則
一軍幸安且無足慮在於今日臣何所任豈可久職妨
賢待譏竊位此時不退何日宜退臣犬馬之齒未云甚
高筋力之間己知不健(一作逮)加以少罹憂患鬢髮早衰
久經行陳心力已耗若許其優養或冀保餘年儻抑其
愚性則生理必阻且身兼將相人臣之位已極滿朝子
弟人臣之家至盛於國何補獨荷殊私所以憂餘惡盈
樂在知足擊壤自歡於聖日懸車豈待於禮年是用瀝
膽披肝冒昧陳乞伏惟皇帝陛下德邁羲軒恩深覆載
蕩除餘祲理致太和動植含靈無不遂性方將旁求英
俊共洽昇平如臣以鷹犬之微獲申搏噬累塵高位常
積厚顔福過災生自當勇退且富貴榮樂是人所欲苟
心所有尚意趣或違彊其不能適足增苦儻蒙恩造獲
遂優閒許歸衡茅取樂餘齒是天地曲成之德君父莫
大之恩五湖廻舟生無慙於越相都門揮手死不愧於
漢臣言披血誠情切中素無任悃欵懇逼之至
代韓僕射辭官表張述
臣某言臣以夙疾多時受任非淺常有負&KR0804;冐據官榮
將貽折足之尤以速素飡之謗昨者輙陳章疏冀蒙矜
免不意血誠徒懇聖慮未廻懷荷寵私有如冰炭臣聞
力小任重久則致敗功微祿厚過則生災故經垂知足
之言易著負乘之誡皆明力不勝任才不當官臣雖孱
微嘗所執守且臣受鉞閫外二十一年弟執金吾男居
藩服窮極寵幸萃臣一門每夙夜憂惶常恐身先犬馬
不獲策勵駑蹇上報鴻恩今臣實懼不逮是以告訴况
臣心力未减猶可支持筋骸已傷或難勉彊伏望聖慈
哀察賜徇(一作鑒)懇誠恐其再有陳聞許以病免丹欵儻
遂没齒為榮無任懇逼之至
第二表
臣某言伏以累獻表章微誠務達屢陳聖聽罪犯已多
臣聞固陋寒賤人之所惡富貴榮達人之所欲自臣忝
謬即宜推陳豈可蓄縮偷安敓&KR1327;(一作依違)苟得若禮(一作命字)
乖當植得者不勸(一作榮)故禮以旌德賞以勸勞諒或苟
差何以沮勸臣自叨幸高位二十一年手足病風十有
餘歲每恨國恩未答沉瘵遂嬰命竊極於公侯身實隣
於廢棄幸逢明詔獲覩闕庭天顔咫尺之間稠疊慈諭
彤庭拜舞之際宣(一作曲)賜人扶焉有臣對君上獲此恩
禮陳于明庭雖丞相乘車入朝鄼侯劒履上殿臣忝(一作)
(方臣)僥倖竊被殊榮未知何功寵光及此史冊莫載今古
全無皆陛下降稽天之仁垂極地之德特開貸納俯賜
含容君父之恩不可稱量臣每退朝之後感極涕流唯
思訓子導孫披誠瀝懇率令致命不止終身盖由感深
遂切肌骨但臣去就如此保固官榮尚稽覆載之私更
安顯重之位則何以標明賞典準約朝綱臣是以陳露
鄙誠罄竭於此昨者再披悃欵冐死奏聞蒙賜批諭特
加奬飭錄其微功未賜允從臣今輙敢復獻表章觸法
陳乞特仰恩私養疾衡門則陛下無虚授之名微臣免
曠官之責不奪之志告訴豈懼於再三觖望之誠允許
庶幾於萬一陛下倘恕塵黷俯察區區容其病免以徇
誠請(一作情)雖死之日猶生之年臣無任
為鄭滑李僕射辭官表
臣某言臣聞虞舜之朝九官皆讓西漢之盛二疏云去
盖上以淳風盪俗下以廉耻激節故也况寵辱之際不
驚則愚進退之間不知則殆中謝伏惟皇帝陛下德超
邃古功格上玄誕敷文教丕變頽靡天地日月載惟貞
明動植翔泳罔不咸若臣某席以枝蔭階緣休運弱齡
入仕四紀于兹三省微躬一何厚幸是以每涖一職每
徙一官未嘗不心效權衡操懷竹栢雖齷齪廉謹曾無
異績而毫釐過犯未汚簡書知臣在君匪敢矜述自陛
下嗣臨寶位一十七年不以疲駑猥蒙奬拔授以疆土
假以麾幢入居宗廟之司出典股肱之郡八座之貴臣
拜者三六條之榮臣守其五四開戎幕一佐中軍至如
宫相臺丞侍臣遥節兼命稠叠累遷頻速輝光既極盈
滿是憂間歲初領華州方宣聖澤俄以滑臺選帥非次
及臣雙旌自天匹馬之鎮此州當四達之地控兩河之
境兵雖勁逸人至凋殘臣遠仗皇威推誠撫衆服勤吏
事盡瘁牧人遂得黎庶就耕織之時士伍知訓習之禮
此皆大化光被臣敢貪天之功常恐三至奪慈孤立速
謗此臣所以怵惕惟厲中夜以興願披血誠上達旒扆
伏惟陛下少加憐察臣竊以酬恩徇節心實無涯引重
致遠力誠有極臣先於嶺南染風毒脚氣今年春又患
發鬢分將不起命及阽危幸沐亭育之恩免從帷蓋之
斃臣年逾知命齒髮已衰疾經沉痼方寸頓減久當繁
劇必慮闕遺臣又聞制(類表作分)閫者以重鎮為雄仗鉞者
以專征為務臣器幹不足以在(類聚作獨)任方略不足以持
權何以統節制之師貞定否臧之戎律臣且陳力就列
訓誥攸存審才則然以病宜免况巖廊多士宇宙無虞
為官擇人皆出臣右胡可晏安冒寵尸素妨賢乞降賜
骸之恩以全折足之咎臣獲退就散秩保養餘年(類表作生)
候筋力之復彊申赴蹈而寧晚臣於當(類表作所)部勸課營
田及以羨餘優恤將士等事一一别具條奏冀明輯睦
上副憂勤塵黷宸嚴冰炭交臆無任懇切屏營之至
代裴相公辭官表(文宗)劉禹錫(太和四年)
臣某言臣去冬得疾近日加(集作方)劇西夕之景豈能久
留及其未亂披露誠懇臣犬馬之齒六十有七壽雖不
長亦不為短位忝公台近十五年皆由際會非以才進
常懼官謗以招國刑令被病得死保其始終為幸甚厚
豈復咨嗟所恨者遇聖明之君不得佐成太平之化自
量氣力忽恐奄時(一作然)則心有微素無階上達伏惟聖
慈照鑒臨而察之中謝伏惟(集作以)三公非曠職之地宰
相非卧理之官臣伏枕之初已有陳乞請罷真食兼辭
貴階(集作之陛)伏蒙優詔纔遂一事頻降中使慰勉再三專
令御醫旦夕診視苟安名器不覺經時主恩則深公議
不可伏思陛下臨御之始宰臣四人逮今零落忽已一
半臣且危惙餘年幾何唯易直外鎮獨得無恙竊持此
理權位難居伏乞賜臣停官許在家養疾就閒辭祿或
冀有瘳害盈福謙固是神理倘天眷綢厚念以服事多
年臣之所陳未蒙便遂則國朝勲舊以疾辭(一作辟)位者
皆得致仕使其家居足以頥養既有成例著於舊章伏
望天恩特賜哀允
文苑英華卷五百八十一
