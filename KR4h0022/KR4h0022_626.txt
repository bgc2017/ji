文苑英華卷六百二十七宋李昉等編
牋
諫皇太子牋一首
為司徒趙國公謝皇太子寄詩牋一首
為南陽尉六舅上鄧州趙王牋一首
為皇甫中丞上永王牋一首
上宰相牋一首
皇帝冊尊號皇太子牋一首
賀赦牋一首
賀太子知軍國牋一首
從樊漢南為鹿門孟處士求脩墓牋一首
諫皇太子牋薛元超
臣元超啓臣聞位隆載鼎居之者匪易業峻承祧守之
者為重何則天下之本屬在元良歴選前脩藹尋往傳
伏惟殿下畫堂凝祉幼彰岐嶷雕宫誕睿夙擅温文大
孝因心不由於外奬深仁植學性禀於自然故能聿膺
景福式光正緒皇基永固宸構克昌加以識贍機物天
姿獨秀生知之量振古莫儔比者監守務殷親覽政事
所關視聽決斷如流凡有朝野僉論歸美況臣委質階
陛齒跡宫闈恭聞喜躍實百恒品區區所望惟願盛德
日新勵兹三善無忘四術率土蒼生幸甚見去年之内
數召學士等入討論經籍亹亹不倦此之令問播於邇
遐在外聞者誰不欣然今夏已來接對遂簡講藝之道
有謝曩時臣之事君在於無隠敢緣兹義輙獻愚忠但
臣知識庸淺未足以發明雅訓求之史傳請揚㩁而言
焉昔漢苑招賢高軒洞敞曹園愛客飛盖連陰此乃副
君之待士也亦有推心鄭衆每佇於諮詢降禮桓榮用
承於誨命此則副君之尊師也魏太祖征并州留太子
在鄴頗出畋獵崔季珪進而諫曰盤于遊田書之所誡
魯侯觀漁春秋譏之周孔之格言二經之明義也深惟
儲副以身為寶今忽馳騖陵險誠有識者所以惻心惟
太子燔翳捐畢(魏志作褶下同)以塞衆望太子報曰昨奉嘉命
廣開正路翳已壊矣畢亦去焉師傅之言實獲我心晉
明帝之在東宫中庶子温嶠中舍人劉放(晉明帝為太子阮放為中)
(舍人劉放乃魏明帝時人疑當作阮放)諫馬射曰臣聞千金之子猶不垂
堂以萬乘之貳若有駭駟之艱豈可不熟念殿下縱一
日之娛忘萬代之基凡人猶知其不可況在聖明太子
答云省所陳明卿等動静數示此則副君之納諫不以
為嫌者也非獨一時之美事固亦千載之芳猷且思患
預防著於易象樂不可極陳之禮經列聖典謨可為龜
鏡殿下昔在藩邸時以打毬為戲當此之日已經墜馬
近取諸身足為深鑑又陛下仁孝之德聞於四海自車
駕發後天慈許入苑内臣竊惟殿下之意既承恩旨始
復出遊適以上副聖懷非徇盤遊之樂固以苑囿之地
草樹極深絶磴危嶠往往而有控纖離之馬影踰流電
擁太阿之劒氣駭奔星截輕禽逐狡兔倘有銜勒之變
雖悔何(一作不)追如戶奴等色非是一種或反逆之類或
破亡之餘夷狄遺醜兼在其數密計兇謀理難懸測忽
有潜心翳薈侍衞不虞白龍魚服事出慮表臣每一思
至此魂爽飛越夫為人子者不登高不臨深恐近於危
辱也故樂正子春下堂傷足數月不出猶有憂色弟子
問之子春曰君子跬步不敢忘孝之道是以有憂色也
子春匹夫尚知愛其身體儲后之尊何可以不慎焉儻
馬逢驚佚微致毁傷豈不上貽二聖之憂下乖兆人之
望伏謂打毬馳射深是(一作知非)危機天后所賜誡書殷勤
至切網羅今古罕得名言竊循旨要在於循(疑作披)懷虛
已書云山林隠逸草澤高人㹅萃春坊冀朝夕設對採
其匡贊廣納忠規機務之餘遊心墳籍瑩襟靈於藝圃
散耳目於書林披帙横經克勤無怠此之至戒亦何不
思殿下敦崇儒術闡揚文藝爰置學士奬拔人物應斯
舉者若登龍津莫不延頸企踵思承顧盼皆願隳肝膽
露欵誠布衣之交一言相託尚有懷知已之遇䘖國士
之恩殿下數存接引與其切磋道義竭忠盡善必日有
異聞則玉裕彌光金聲自遠頃日時景炎鬱不敢望以
引召今高秋戒序景物(勿一作勿見)漸凉伏乞聽政餘閑留情
墳典所讀班史請畢殘功前者别勑賜物本錄(一作緣)殿
下書進時請臨池染翰使筆力轉遒仍請逐月一兩度
㹅喚學士因為設食文學張君相素明莊老命之談說
能暢玄風殿下假以温顔人各申其藝業鈎深理窟者
思憤懷蛟摭實詞條者文成吐鳳此亦一時之竒觀可
以澡慮怡神預在宫僚人知自效便僻取容者疎之正
直不撓者親之棄不急之務而省遊娛絶無益之慾而
敦節儉以儒墨為城池翺翔其際以禮義為干櫓棲息
其間一則遵天后誡書不敢失墜二則挹古人遺範有
所發揮豈不美歟豈不盛歟殿下居養德之辰天下屬
望聰明睿智何所不察若稍加引納實廣德音臣曲荷
財成濫蒙委任雲雨之施預霑於品物丘山之恩久越
於涯涘懼速官謗罔寘心靈不揆謏聞輕陳短見庶同
纖壒敢類㳙埃所冀增山之高裨海之潤臣元超頓首
頓首死罪死罪謹言
為司徒趙國公謝皇太子寄詩牋
許敬宗
無忌惶恐白内使榮陽夫人至蒙寄歎别五韻并垂示
擬古一首蹤開玉札炫目澄心行諷金聲式歌且抃竊
惟化成天下實易繋以導洪源體物緣情自風騷而綿列
代莫不咸相祖述罕見生知伏惟殿下摛絢紹天含章
挺睿温文表裕藻清漢於離暉麗則凝華縟春秋於博
望乃以監守餘暇俯貺清篇覽夜月之流光降無私於
遠客想懸旌之未卷察翹心於征旆加又作依依垂柳
益愴邊城欝欝中園偏傷遠塞殊私所被文旨兼深詞
運理而參神氣凌雲而含粹五章間發若啓榮光之圖
六律相宣如覿奏金之字無忌幸從神武愧乏王粲之
才忝降斯文益深吳質之戀無任感荷慶躍之至於是
扣寂求音繼震方之逸響披肝見意吐爝火之微光某
頓首頓首謹言
為南陽尉六舅上鄧州趙王牋
蕭穎士
某惶恐叩頭使君公節下小人以蹇淺之姿承命下吏
常懼罪戾仰負仁明勵兹駑拙兢惕不暇安敢謬持文
翰秪冐府庭濫巴歈之末音覬牙曠之清聽豈惟取笑
僚友知其不然故亦退慙虛薄非所敢望今則没階屏
氣心膽戰越竊有短詞願聞於節下執事者理或至切
情所不堪誠以仁賢措心名教有地敢布四體伏惟明
公圖之某家自周齊業傳清白先人以文學政事任尚
書郎門緒不昌幼集荼蓼詩禮之訓襁褓無追顧復之
恩縞練仍失顧瞻兄弟童弁五人所不隕滅實同形影
少頼餘蔭克從庶役或以進士或以明經二紀于兹畢
參官序雖青紫之望有限登天而箕裘之業幸微墜地
豈圖家不悔禍釁罰仍鍾累年以來凶險荐至兩兄一
弟殂謝連及孀孤空室苫蓋在庭故不忍聞今在備見
誠宜泣血私第移疾公門胡復心顔以冀榮遇所不爾
者亦惟明公哀之重以諸姪藐然三喪在殯丘封未兆
凍餒是虞匪伊薄禄云何取濟今歲時獲便龜策告從
此月之交計發嵩汝季弟傭官越在東吳千里而遥三
月不至興言主辦捨某而誰感念存亡觸目纏廹詩不
云乎死喪之威兄弟孔懷禮亦有之祖於庭葬於墓所
以即遠也人道之終此日而畢天倫宗戚豈可輕忘志
官次則情理頓虧赴私哀則簡書是懼龍鍾荼苦畢備
於兹伏惟明公嘗以雅望忠誠弼諧聖政朝廷故事臺
閣式瞻仁恕之風被於列郡儻或窮誠見遇微物感通
許以假歸申其永慕生死骨肉實頼明恩所不敢言斯
豈獲已况宛葉汝穎密邇山川往復之期旬日以冀奔
走之事豈乏差池某頓首謹言
為皇甫中丞上永王牋崔祐甫
某惶恐叩頭昔臧孫辰之詞曰賢者急病而讓夷然則
當禦侮之權必居衝要受分憂之任不務懷安伏見判
官李翥稱為教幕府移鎮江寧聞命矍然不識其故何
者逆賊安禄山稱兵犯順竊據二京王師四臨久未撲
滅自河淮右轉關隴東馳詔命所傳貢賦所集必由之
徑實在荆襄朝廷以大王鎮之重矣自麾旌至止政令
所覃嶺嶠華夷吳楚城邑公私遠邇罔有不寧賊庭震
懾莫敢南望儻左右有司謀慮未熟輕舉旄鉞僻處下
流既失居要害之津且出封疆之外專命之責大王何
以任之或啓寇讐之心來争形勝之地則行李坐隔侵
軼滋多安危大端不可不慎既往之失將且無追上皇
天帝廵狩成都皇帝駐蹕靈武臣子之戀大王兼之詠
棠棣之詩講晨昏之禮其地逾遠胡寧以安假使别奉
絲綸猶當執奏一則逆胡間諜矯詐湏防二則國步艱
難折衡宜近聞就閒樂土恐非良圖伏惟大王天縱仁
明苞含實大某所以敢申讜議輕犯威嚴伏望廣延正
人俯垂考覆芻蕘之論萬一可收不勝憂憤悃廹之至
謹奉牋惶恐惶恐叩頭
上宰相牋
祐甫惶恐惶恐叩頭昔諸葛孔明有言曰使一夫有尤
亮之罪也嗚呼孔明以分崩離析之時事要荒割據之
主尚能恢弘王度克廣德心魚鼈咸若引為已任千載
之下以兹美談伏惟相公乘時間生略不出世光輔興
運致於冢宰自明兩作離帝出於震發號施令無幽不
逹鼎新之業公實贊之煦嫗昭蘇孰不有望况祐甫當
遺簮墜履之列懷救蛇養雀之惠雖報恩之分誓以終
身而受庇之期亦望卒歲豈可不盡誠欵使匹夫不獲
而相公有孔明之憾哉祐甫天倫十人身處其季夙遭
險舋幾不同存没左右提擕仰於兄姊頃屬中夏覆没
舉家南遷内外相從百有餘口長兄宰豐城間歲遭罹
不淑仲姊寓吉郡周年繼以鞠凶呱呱孤甥斬焉在疚
宗兄著作自蜀來吳萬里歸復羈孤之日斯所依焉豈
期積善之人昊天不弔門緒淪替山頽梁折今兹夏末
宗兄辭代顧眇眇之身巋然獨在寡弱嬰孺前悲後泣
一門之中髮首相弔捨之而去必填溝壑昔者建寅初
吉麾盖將西猥承嘉話曲全之施不略微生訴其待年
致身循國豈惟寮屬斯在山川鬼神實亦聞之今者相
公大秉化源而小人拘牽以前命進於朝無一塵一露
之益顧於家有死如棄如之患撫心自憐淚盡成血儻
相公以天下為一堂也忍其向隅而傷和氣哉所以遲
廻周道欲行中止解懸之望屬在仁明蔵之而不言小
人之罪也一物失所伏惟相公圖之孟秋尚熱伏惟相
公尊體起居萬福謹因洪州奏事官沁水府果毅徐冕
奉牋塵黷清襟伏深戰灼祐甫惶恐叩頭叩頭
賀赦牋劉禹錫(見集本)
使持節連州諸軍事守連州刺史劉某惶恐叩頭伏見
今月一日制書大赦天下者伏以獻歲布和皇恩遠降
乾坤交泰寰宇廓清伏惟皇太子殿下道貫元良德兼
忠孝承顔拜慶榮耀古今某職守有限不獲隨例稱賀
宫庭無任欣悅之至
皇帝冊尊號賀皇太子牋柳宗元
宗元惶恐言伏奉六月七日制元和聖文神武法天應
運皇帝光受尊(集作徽)號率土臣子歡呼無際(集作歡抃無涯)伏
惟皇太子殿下麗正居中輔成昌運削伏沴孽贊揚輝
光鴻名載(集作允)升大慶周洽表文武之經緯著天道之
運行瑞景昭(集作照)臨知重輪之發輝(集作耀)恩波下濟見
少海之增瀾某忝守遐方獲聞盛禮不任忭躍之至(六字)
(集作倍萬恒情謹附牋賀宗元惶恐死罪死罪)
賀太子知軍國牋(見五百五十七卷)令狐楚
從樊漢南為鹿門孟處士求脩墓牋
符載
廬山山人符載頓首頓首死罪夫仁義揚顯朗德之充
也惠慈被幽昧仁之原也竊見故鹿門孟處士浩然納
靈含粹俊儒傑立文寶貴重價吞連城一旦殞落門胤
陵蔑(一作墓篾如墳)吁嗟丘隴頽䧟荒圃形或異斧高不及隠
永懷若人行路慨然前日辦覺佛寺峴首亭恭覩明公
垂意拳拳將墓文表隨封起窀穸闔境搢紳瞥聞嘉聲
風動興感偕至踴躍然垂休務當時從善貴流今閤下
外廹軍旅程使之劇内勞賓客俯仰之勤牽耗星歲未
遑指顧常恐旦夕飛踐廊廟纏綿深旨欝紆不寫則處
士之風流精爽沉翳厚地矣或好事者乘而射之孤負
夙志矣伏惟閤下醇仁盛德覆乎草木除惡彰善發於
鄉黨(一作影響)割省庶務凝神晷刻盼睞官屬望則(疑)首尾
實足以副士林之翹翹慰羈魂之冥冥事關教化不主
名譽伏惟慮之始終之幸甚幸甚
文苑英華卷六百二十七
