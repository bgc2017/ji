文苑英華卷三百八十八宋李昉等編
南省四
兵部侍郎
授唐奉一兵部侍郎制李嶠
鸞臺參貳百揆樞衡九法是司邦政尤切帝難具官唐
奉一宇量深明襟懷雅正文場得俊翰苑推工𤨏闈(一作)
(闥)内朝致延譽之美珪符出守樹威恩之績永言禁暴
事切安人俾昇五戎之府佇諧九流之選可夏官侍郎
授裴淮兵部侍郎制蘇頲
門下通議大夫行中書舍人上柱國正平縣開國男裴
淮敏學聦亮雅詞微婉陽秋具體夙夜在公精義拆於
連環規矩同於匪石久典清密見稱忠信簡稽是務軍
國是殷宜擢美才俾敡戎政可尚書兵部侍郎勲封如
故主者施行
授張均兵部侍郎制孫逖
門下六官之任夏卿尤重貳軄之選時望惟屬正議大
夫行尚書戶部侍郎上柱國燕國公賜紫金魚袋張均
才略經通文詞濟美脩身自逹擅鴻陸之羽儀蒞事無
難有龍泉之斷割累拜省闥彌彰器用芳蘭可久垂棘
重歸宜允副於僉擇俾增脩於舊政可行尚書兵部侍
郎散官勲封如故
授李彭年兵部侍郎制孫逖
勑朝議大夫守太僕少卿上柱國趙郡開國公李彭年
清和稟識博雅為文堅貞懷匪石之心果斷有刜鐘之
利夏卿之亞歲調方殷缺官而擇至公斯在宜副才難
之選將觀試可之能可權判兵部侍郎事散官如故
授李恒武部侍郎制賈至
門下全蜀奥區梁岷設險時清作鎮恒難其人况中夏
未寧上皇南幸益州之政允資忠諒非親非賢何以兼
腹心瓜牙之任前襄陽太守李恒貞固簡肅宗枝標秀
歴踐中外咸克有聲今巴蜀之地停鑾駐蹕舉爾以文
武之才倚爾以維城之固且小司馬之職連率之重兼
而處之不曰厚寄懋哉厥德無替朕命可行武部侍郎
授柳公綽罷鹽鐵守夏官兵部侍郎制
白居易
勅具官柳公綽昔先皇帝知爾有材元和以來應用不
暇及領𣙜莞漕運之務屬陵寢郊丘之禮財給事傑時
乃之功宜有轉移以均勞逸况聞牢籠無遺利課督有
常規今詔刑部尚書播代之亦令守而勿失朕將興理
化先務根本凡百職事悉歸有司惟兹夏官實掌戎政
簡稽調補今方其時司馬貳卿佐平邦國是爾本職無
忘增脩可依前件
授盧知猷兵部侍郎制薛廷珪
勅參斷時政允屬公卿鎮重周行式資舊老而叔世掄
選率尚英華俾我鴻儒碩生軋軋不進汲長孺於焉興
嘆燭之武是以有詞思求其人夕惕若厲爰有良輔恊
吾此心具言爾前尚書右丞盧知猷在和武光孝皇帝
朝以文學詞賦擢進士第登宏詞科舊相列藩羔鴈交
辟雅有淑問鬱為名儒及我懿考踐祚歴諫省郎署官
常兼史軄藹然直聲著在筆削先皇帝嘗輟自朝右再
委方州饒陽上洛之人于今懷爾之德旋掌誥命亟服
寵榮逮予冲人歴事四帝出入華顯諳練故實子雲之
筆札有名周昌之厚重無黨鎮吾風俗繄爾秉持遂用
委以五兵贊予九法服我休命稱兹柬求往惟欽哉無
墜成績可兵部侍郎
戶部侍郎
授源乾曜戶部侍郎制蘇頲
黃門正議大夫行少府監上柱國安陽縣開國男源乾
曜思揔事端言思政要外則經通成務内則周密知微
其識也清以文守法尚方愛費已稱寳玉之府司徒帥
屬更重神仙之闈宜副朝&KR0034;蒞于邦教可行尚書戶部
侍郎散官勲封如故主者施行
授韋濟戶部侍郎制孫逖
勅朝散大夫守京兆少尹奉明縣開國男韋濟衣冠吉
士文雅清才藴忠信於身謀傳孝友於門德明而克允
遇理必通剛則近仁臨事能斷自升華省迨佐神州皆
有令名咸歸雅望地官之亞朝選尤難我其試哉無替
厥命可試尚書戶部侍郎散官封如故
授韓滉戶部侍郎制孫逖
門下周有地官小司徒佐敷五教魏置度支尚書以濟
軍國之用政有餘地然可兼之正議大夫行尚書右丞
韓滉惟先臣左右烈祖格于皇天濟美之盛中朝所重
好學師古潔其清純文不流放言無枝葉素練成式用
推至公所更之任事可垂遠久司臺轄嘗亦官人姦吏
無竄其情群才各序其(一作於)位今戶版不實地征未均
每歲經費以之匱竭迺者命使以揔領且非典故擇郎
以專掌又慮權輕歸於有司期在折衷昔杜元凱之處
斯軄内以利人外以救邊法可施行者五十餘條以資
當時之急委注煩重宜熟計之可行尚書戶部侍郎尃
判度支散官如故主者施行
授牛僧孺戶部侍郎制白居易
勅戶部侍郎周之地官小司徒也掌天下口(集作田)戶之
圖生齒之籍(二字集衆)賦役貨幣之政令以待國用而質歲
成元和以還日益寵重善其職者多登大任中兹選者
莫非正人誰其稱之我有邦彦朝議大夫(集作朝議郎)守御
史中丞上柱國賜紫金魚袋牛僧孺自舉賢良踐歴臺
閣秉潤色筆提糾繆綱而書命無繁詞决事無留獄受
寵有憂色納忠多苦言朕心知之何用不可夫以人曹
之重如彼僧孺之賢若此俾居是軄不亦宜乎可守尚
書戶部侍郎散官勲賜如故
刑部侍郎
授閻伯璵刑部侍郎等制常衮
門下古者參用名儒典領大郡或連書課績之最則次
補公卿之缺今甄陶政化黜陟幽明若二千石理行第
一中朝右職懸以相待俾長吏知勸至公大行銀青光
禄大夫婺州刺史本州團練守提使上柱國閻伯璵銀
青光禄大夫衢州刺史本州團練守提使樂陵縣開國
男田季羔等早以文章侍從潤色綸言朝夕論思處正
廷議名高德厚推重周行歴踐藩部(集作郡)一其政理本
經術以制事參禮法以訓人約已馭物(集作儉以約已)而下不
勞静以存誠而吏不擾風淳俗泰表率方州懋能入遷
美選無易慎平秋典給事黃門副予簡求以稱厥服伯
璵可行尚書刑部侍郎散官勲如故季羔可行尚書給
事中散官封如故主者施行
授王翊刑部侍郎制常衮
門下書曰惟敬五刑以成三德秋官之任也貳卿良選
其在兹乎充策回紇可汗使王翊力行近乎仁率性之
謂道學以博物人能變風出入中外茂昭聲實静而居
易受不辭難使乎四方不辱君命斯之謂矣今丕蔽未
明柬孚未允命爾作小司寇敬平邦憲在寬可行刑部
侍郎
授畢諴除刑部侍郎制杜牧
勅士師臯陶之恤刑司寇蘇公之用獄既盡哀敬能致
治平擢為大僚膺兹慎選出於予志委以誠臣翰林學
士朝散大夫守中書舍人上柱國平隂縣開國男食邑
三百戶賜紫金魚袋畢諴學臻閫奥文越拘攣常以忠
信用為前後爰自郎署擢居内庭謀議有同於夀王竒
異輒委於嚴助竭盡心力禆補機要既久歲序須議遷
昇今者耕夫服田戎馬不駕欲使凢一手足皆獲措置
是故用汝典予刑罰汝其往哉吾今告汝吾聞孔子曰
古之聽獄求所以生之今之聽獄求所以殺之宜念格
言深思論要勉服休命以稱朕意可權知尚書刑部侍
郎散官勲封賜如故
禮部侍郎
授楊綰禮部侍郎制賈至
門下鯨鯢初懸理化未洽思敦馳騖之俗必弘廉退之
風太常少卿兼脩國史楊綰質禀天和才優大雅理能
自暢學不為人自委身於周行孤立於中道喜愠莫形
於顔色外物無得而親疎聲聞日高志致彌遠固足以
抑揚雅俗弘奬素風宜貳職於南宫仍屬詞於東觀俾
難進之夫增氣千仕之子知慙斵彫澄源朕志斯在可
守禮部侍郎仍脩國史餘如故施行
授張謂禮部侍郎制常衮
勅稱秩元祀春官職馬舉秀興廉國朝兼領非文儒碩
茂鑒裁精實重於一時者不在此地中散大夫守太子
左庶子上柱國河南縣開國子賜紫金魚袋張謂宏逹
有檢和平易容豈道廣而難周亦言滿而無擇博涉羣
籍通其源流振起鴻藻正其聲律翰飛北閣煥發司言
居部長人不忘惠訓輔相東禁孝友彰明貳宗伯之掌
禮典諸侯之貢士以爾公望副兹眷求可守尚書禮部
侍郎散官勲封賜如故
授韋貫之禮部侍郎制白居易
勅典郊祀之禮獻賢能之書今小宗伯實貳其(集作兼二)事
非直清明正者不足以處之中書舍人韋貫之沉實堅
峻文以禮樂行成於内移用於官公直之聲滿於臺閣
頃以詞藻選登禁掖秉筆書命時稱得人多(集作久)積勤
勞宜有遷轉可使典禮以和神人可使考文以第俊秀
儀曺之選僉議所歸往修乃官無替厥問可禮部侍郎
餘如故
授鄭薰禮部侍郎制鄭處誨
勅儀曺劇任中臺慎擇緫百郡之俊造考五禮之異同
必求上才以允僉屬中散大夫尚書工部侍郎鄭薰高
陽茂族通德盛門秉莊氏之風規藴名卿之器業文諧
騷雅鼓吹前言譽洽縉紳領袖時軰操守必修其謙柄
進退常踐於德藩疊中詞科亟升清貫持橐列金章之
侍揮毫擅紫闥之工貳職冬官克揚休問是用俾司貢
籍以振儒風朕以化天下者莫尚於人文序多士者以
備乎時選育才之本惟善是從搴拔既尚於幽貞聳勸
勿遺於曺緒無求冠玉無採雕蟲當思取實之方必有
酌中之道爾其盡慮以率至公可守禮部侍郎
工部侍郎
授徐彦伯工部侍郎制蘇頲
門下太中大夫前守蒲州刺史修文舘學士上柱國開
平縣開國子徐彦伯素履内融清暉外徹學究精密旁
通儒者思含飛動高視詞人名與時行位因才致河潤
九里先美股肱邸留一月初榮侍從考功之任選衆攸
稱可守尚書工部侍郎餘如故主者施行
授蔣渙工部侍郎制常衮
門下夫任賢之急在適於事要當其才難豈限階序况
中臺政本司舉舊章六卿貳職為今盛選銀青光禄大
夫守右散騎常侍上柱國汝南縣開國公蔣渙忠信孝
友周而不器得元和之純能以禮節有至静之妙豈因
物遷溢聲華於文藻潤理體於經術中外之職備更要
重不失其正行之有恒自分貂蝉之列喻公卿之旨入
告嘉猷直而不訐常執德於冲約亦忘情於進趨勤職
已久所宜懋能百工惟時命汝典制可行尚書工部侍
郎散官勲封如故主者施行
文苑英華卷三百八十八
