文苑英華卷八百七十七宋李昉等編
祠堂
蜀丞相諸葛亮碑一首魏府狄梁公碑一首
蜀丞相諸葛亮祠堂碑裴度
度嘗讀舊史詳求往哲或秉事君之節無開國之才得
立身之道無治人之術四者備矣尊(集本文粹作兼)而行之即
(二本作則)蜀丞相諸葛公其人也公本系在簡策大名蓋天
地不復以云當漢祚衰陵人心競逐取威定霸者求賢
而不及藏器在身者擇主而後動公是時也躬耕南陽
自比管樂公未從虎時稱卧龍詩曰潜雖伏矣亦孔之
炤故(文粹作荆非)州平心與元直神交洎乎三顧而許以驅
馳一言而定其機勢繇是翼扶劉氏纉成舊服結吳抗
魏擁蜀稱漢刑政達乎荒外道化行于域中誰謂阻深
殷為強國誰謂&KR0146;脆勵為勁兵則知地無常形人無常
性自我而作若金在鎔故九州之地魏有其七我無其
一由僻陋而啓雄圖出封疆以(二本作而)延大敵財用足而
不曰浚我以生干戈動而不曰殘人以逞其底定南方
也不以力制而取其心服震(文粹作懾)諸夏也不敢角其勝
負而止候其存亡法加於人也雖徒(文粹作從)死而無怨德
及於人也雖奕葉而見思此所謂精義入神自誠而眀
者矣若其人存其政舉則四海可平五服可傾而陳夀
之評未極其能事崔浩之說又詰其成功此皆以變詐
之略論節制之師以進取之方語化成之道不其謬歟
夫委棄荆州不能遂有三郡此乃務增德以吞宇宙不
黷武以争尋常及出斜谷據武功分兵屯田為(文粹作謀)久
駐之計與敵對壘待可勝之期雜乎居人如適虚邑彼
則喪氣我方養威若天假之年則繼大漢之祀成先主
之志不難矣且權傾一國聲震八紘而上下無異詞始
終無愧色苟非運膺五百道冠生知曷以臻於此乎故
玄德知人之眀者倚仗曰魚之有水仲達姦人之雄者
嗟稱曰天下奇才度每迹其行事度其遠心願奮短札
以排羣議而文字蚩鄙日日(文粹作志願)未果元和二年冬
十月聖上以西南奥區寇亂餘烈(文粹作業)罷甿未息汙俗
未清輟我股肱為之父母乃詔相國臨淮公由秉鈞之
重乘(二本作承)推轂之寄戎軒乃降藩服乃理將眀帝道陬
落綏懷溥暢仁風閭閻滋殖府中無留事宇下無棄財
人知嚮方我有餘地則諸葛公在昔之治與相國當今
之政異代而同塵矣度謬以庸薄獲參管記陪(二本作隨)旌
旄而爰止望祠宇而脩謁有儀可象以赫厥靈雖徽烈
不忘而碑表未立古者或拳拳一善或師長一城尚流
斯文以示来裔况如在之嘆終古不絶(文粹作紀)其可闕乎
乃刻貞石庶此都之人存必拜之感云爾銘曰
昔在先主思啓疆宇擾攘靡依英雄無輔爰得武侯先
定蜀土道德城池禮義干櫓煦(二本如此是英華避諱改作與非)物如
春化人如神勞而不怨用之有倫柔服蠻落鋪敦(文粹作敷)
(非)渭濱攝跡畏威雜居懷仁中原旰食不測不克以待
可勝允臻其極天未悔禍公命不果漢祚其亡將星中
墮反旗鳴鼓猶走司馬死而可作當小天下尚父作周
阿衡佐商兼齊管晏總漢蕭張易代而生易地而理遭
遇風約亦皆然矣嗚呼奇謀奮發美志夭遏吁嗟嚴立
咸受謫罰聞之痛之或泣或絶甘棠勿翦駢邑斯奪繇
是而言殊途共轍本於忠恕孰不感悦苟非誠懿徒云
固結古栢森森遺廟沉沉不殄禋祀以迄于今靡不駿
奔若有照臨蜀國之風蜀人之心錦江清波玉壘峻岑
入海際天如(文粹作知)公德音
魏府狄梁公祠堂碑馮宿
后不可以獨臨必誕生岳靈扶既傾繋將絶兹梁國狄
公是已興於天授之朝藴沉謀奮竒節也物不可以終
否必繼起邦傑欽往績𢡟来功兹沂國田公是己挺乎
河朔之郊創新祠脩舊典也初梁公出牧于魏實宜斯
人罔遂乞留則深遺愛闔境同力生祠其神畏威懷仁
如在乎上祈恩徼福亦若有答洎胡起幽陵毒痡中邦
悍鬭遺餘漸漬甿俗六十年于兹矣戰血滿野忠魂歸
天階戺之容隐嶙猶在元和壬辰歲我天子恢拓千古
之不庭凢在率土罔不来服維元侯保和一心之有衆
舉兹列城表正多方歸職貢而奉官司尊漢儀而秉周
禮鳳鳴而梟音革蘭芳而棘刺死甘醴湧而盗泉竭慶
雲飛而濁祲消四郊廓清萬方丕變然後辯正封疆咨
謀耋老得是舊址作為新祠鳩材僝功藏事頒役上下
有度東西惟序披圖以立儀像據品以昭命數不僣不
偪經之營之越十月五日厥功成沂國公於是乎請護
軍迨賓寮將校虎貔之羣撰吉而致饗焉先一日執事
設次于門西設柔毛翰音腯肥鮮膏之具以俟詰朝公
至則改命服于次率護軍等升拜將校己下次拜于堂
下公親酌以奠揚觶而言曰昔者皇風中微隂沴勃興
六宫弄其神噐萬乘遜于羅川生人之耳目盡迴元老
之肺肝彌固蹈履虎尾攘奪鯨口薙除蔓草扶持忠賢
元良克正萬國居貞秘策潜授五王奮起包復夏之大
業於心術貽安劉之永圖於身後再造唐室時維梁公
顧不腆之是羞獲守兹土寔羣師與三軍之衆逮封内
之黎老勤請于天王天王重違斯人而鍳厥誠未及浹
辰而璽書金印命服瑞節一日駢至於是又頒非常之
清問下莫大之洪澤馬逐逐車闐闐野接跡空駕肩彼
感心與喜氣固己翔九天而滲九泉今所靡皇寧居思
有上報竊慕神之志義景神之忠功薦神于此堂吉辰
良日以微懇陳告至於脩廢繼絶興仁樹善乃守臣之
職烏敢為名冄拜而退由是六州之人士知狄公之崇
德可享而田公斯言可復也詩云維其有之是以似之
乃作銘曰
奕奕新祠于魏之疆巖巖梁公惠此一方其惠伊何其
人則亡在昔通天邊寇猖狂衝陷連城勢莫與亢山東
繹騷駘藉跳梁顧是都會孰能保障天后召公飛傳靡
遑至自彭澤屹為金湯以逸待勞以柔摧剛緩賦寬役
勉農勸桑外示無虞内為之防虜則引歸歲獲大穰人
荷公来踴躍歡康人惜公遷泣涕彷徨援刀割膚守闕
上章終然不克詎可弭忘衆心欲成經始斯堂立公儀
形薦此馨香于以祝之萬夀無疆于以歌之久久垂芳
追惟我公寔邦之良岐嶷有聞金玉其相學以時習闇
然日彰文武是經謨謀允臧測圭知正&KR0636;鼎難量碩大
博厚靖和端莊逮使絶域義聲孔揚居夏致感有鳥呈
祥甿(疑)于天理决獄平當亟觸龍鱗驟探虎狼西門沉
巫汲直開倉蜀守興學晉臣撫牀公兼有之謇謇在旁
宣威中權論道上庠慰薦幽仄懷來暴強天授以還燎
火無光藹藹本枝困於斧斨下適人願上迴天綱拜洛
受圖非劉而王后實當扆唐遷于房時惟正色中激剛
腸婪婪(一作婪伊)侈謀將易儲皇公陳不可校短推長血瀝
太階心祈彼蒼長戈倒日勁草横霜一柱嶷然四維重
張帝拜元老春歸少陽潜安爪牙密布棟梁七日變疾
五月興唐道優三仁力茂一匡始終無愧夷夏所望維
此魏邦寔維樂康燕寇之後中為戰場何人不鰥靡室
不喪祠宇煨燼階除墟荒故老懷思遺甿慨慷猶依封
畛時奠壺觴否道既傾聖歴會昌元和御臣天子垂裳
九夷八蠻山梯海航禮備樂陳執贄奉璋思我懷人寘
彼周行是生沂公忠順激昂劍久埋獄錐能處囊道言
愔愔武烈洸洸業尚管蕭化臻龔黃掃除氛祲弔恤災
傷尾斷蜂蠆苗鋤莠稂萬夫歸誠有死無將天子嘉之
霈澤瀼瀼龍節虎旗玉佩金鐺班其慶賜覃其潜翔沂
公滋恭俯伏(一作扶服)兢惶媿負山岳誓酬毫芒乃建新祠
嫓彼甘棠航(疑)其厦屋繚以周牆吉蠲羞容羽衛兩廂
仰止何遠中心是藏地面沙麓河抱衡漳刻勒豐碑揭
乎中央
文苑英華卷八百七十七
