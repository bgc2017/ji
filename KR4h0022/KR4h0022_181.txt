文苑英華卷一百八十一宋李昉等編
省試二(州府試附)
冬日可愛二首日華川上動一首
日南長至一首白日麗江臯一首
夏日可畏一首秋日懸清光二首
初日照華清宫一首初日照鳳樓一首
日暮碧雲合一首日暮天無雲一首
日暮山河清一首三讓月成魄一首
月照冰池一首海上生明月一首
璧池望秋月一首秋月懸清輝一首
月映清淮流二首圓靈水鏡二首
京兆府試殘月如新月一首
玉繩低建章一首七月流火一首
壽星見一首老人星一首
府試觀老人星一首虹藏不見一首
閏月定四時五首玉燭一首
新陽改故隂一首迎春東郊二首
東郊迎氣一首立春一首
春從何處來一首長安早春二首
春色滿皇州五首首夏猶清和一首
冬日可愛陳諷(貞元十年及第)
寒日臨清晝寥天一望時未消埋逕雪先暖讀書帷屬
思光難駐舒情影若遺晉臣曾比德謝客昔言詩散彩
寧偏照流隂信不追餘輝如可就廻燭幸無私
同前庾元亮(貞元八年及第)
宿霧開天霽寒郊見初日林疎照逾遠冰輕影微出豈
假陽和氣暫忘玄冬律愁抱望自寬羈情就如失欣欣
事幾許曈曈狀非一傾心儻知期良願自兹畢
日華川上動石殷士
曙霞攅旭日浮景弄晴川杲曜曾潭上悠揚極浦前岸
高時擁媚波遠漸澄鮮萍實空隨浪珠胎不照淵早暄
依曲渚微動觸輕漣孰假咸池望幽情得古篇
日南長至獨孤鉉(元和年吏部)
玉歷頒新(一作窮)律凝隂發一陽輪輝猶惜短圭影此偏
長晷度經南斗流星(一作晶)盡北堂乍疑同(一作周)戶耀可
愛逗林光積雪銷微煦初萌動早芒更昇臺上望雲物
已昭彰
白日麗江臯陳昌言
遲景臨遥水晴空似不高清明開曉鏡昭晰辨秋毫欝
欝長堤土離離淺渚毛烟銷占一候風静擁千艘獨媚
青春柳宜看白鷺濤何年謝公賞遺韻在江臯
夏日可畏張籍(類詩作丘為)
赫赫温風扇炎炎夏日徂火威馳迥野畏景爍(一作鑠)遥
途勢矯翔陽翰功分造化鑪禁城千品燭黃道一輪孤
落照頻空簟餘暉卷夕梧如何倦遊子中路獨踟蹰
秋日懸清光陶拱(一作洪)
秋至雲容歛天中日景清懸空寒色净委照曙光盈泫
泫看彌上輝輝望最明煙霞輪乍透葵藿影初生鑒下
應無極升高自有程何當廻盛彩一為表精誠
同前王維
寥廓凉天静晶明白日秋圓光含萬象碎影入閑流迥
與青冥合遥同江甸浮晝隂殊衆木斜影下危樓宋玉
登高怨張衡望遠愁餘輝如可託雲路豈悠悠
初日照華清宫柴宿
靈山初煦澤遠近見離宫影動參差裏光分縹緲中鮮
飈收晩翠佳氣滿晴空林潤温泉入樓深複道通璇題
生烱晃珠綴引曈曨鳳輦何時幸朝朝此望同
初日照鳳樓李虞仲
旭日煙雲殿朝陽燭帝居斷霞生峻宇通閣麗晴虛流
彩連朱檻騰輝照綺䟽曈曨晨景裏明滅曉光初戶牖
仙山近軒楹鳳翼舒還如王母過遥度五雲車
日暮碧雲合許康佐
日際愁隂生天涯暮雲碧重重不辨盖沉沉乍如積林
色黯疑暝隟光俄已夕出岫且從龍縈空寧觸石餘輝
澹瑶草浮影凝綺席時景詎能留幾思輕尺璧
日暮天無雲熊孺登
杳杳復蒼然無雲日暮天象分青氣外景盡赤霄前漸
吐星河色遥生水木烟從容難附麗顧步欲澄鮮但見
收三素何能測上玄應非暫呈瑞不許出山川
日暮山河清失名
天高爽氣晶馳景忽西傾山列千重静河流一帶明想
同金鏡徹寧讓玉壺清纖翳無由出浮埃不復生縈紆
分漢苑表裏見秦城逸興終難繫抽毫仰此情
三讓月成魄(不得泛說鄉飲之事)劉&KR1939;
為禮依天象周旋逐月成教人三讓美為客一宵生初
進輪猶暗終辭影漸明幸陪賓主位取捨任虧盈
月照冰池葉季良
霽夕雲初歛棲娥月未虧圓光生碧海素色滿瑶池天
迥輪空見波凝影詎窺浮霜玉比彩照像鏡同規皎潔
寒偏净徘徊夜轉宜誰憐幽境在長與賞心隨
海上生明月朱華
皎皎秋中月團圓(一作團)海上生影開金鏡滿輪抱玉壺
清漸出三山㞯將凌一漢横素娥嘗藥去烏鵲遶枝驚
照水光偏白浮雲色最明此時堯砌下蓂莢自將榮
璧池望秋月張子容
凉夜窺清沼池空水月秋滿輪沉玉鏡半魄落銀鈎蟾
影摇輕浪菱花渡淺流漏移光漸潔雲歛色偏浮似璧
悲三獻疑珠怯再投能將千里意來照楚鄉愁
秋月懸清輝蔣防
秋月沿霄漢亭亭委素輝山明桂花發池滿夜珠歸入
牖人偏攬臨枝鵲正飛影連平野净輪度曉雲微晶晃
浮輕露徘徊映薄帷此時千里道延望獨依依
月映清淮流徐敞
遥夜淮彌净浮空月正明虛無含氣白凝淡映波清見
底深還淺居高缺復盈處柔知坎德持潔表隂精利物
功難並和光道已成安流方利涉應鑒此時情
同前失名
淮月秋偏静含虚夜轉明桂花窺鏡發蟾影映波生澹
灔輪初上徘徊魄正盈遥塘分草樹近浦寫山城桐栢
流光逐蠙珠濯景清孤舟方利涉更喜照前程
圓靈水鏡徐敞
浮光上東洛揚彩滿圓靈明滅淪江水盈虛逐砌蓂不
分沙岸白偏照海山青練色臨䆫牖蟾光靄戶庭成輪
疑璧影初魄類弓形遠近凝清質娟娟出衆星
同前張聿
鳳池開月鏡清瑩寫寥天影散微波上光含片玉懸菱
花凝泛灔桂樹映清鮮樂廣披雲日山濤卷露(疑作霧)年
濯纓何處去鍳物自堪妍廻首看雲液蟾蜍勢正圓
京兆府試殘月如新月鄭谷(見集本)
榮落何相似初終却一般猶疑和夕照誰信墮朝寒水
國輝華别詩家比象難佳人應悞拜栖鳥反求安屈指
期輪滿何心謂影殘庾樓清賞處吟徹曙鐘看
玉繩低建章張仲素
迢迢玉繩下芒彩正闌干稍復臨鳷鵲方疑近露寒微
明連粉蝶的皪映仙盤横接河流照低將夜色殘天榆
隨影没宫樹與光攅遐想西垣客長吟欲罷難
七月流火敬括
前庭一葉下言念忽悲秋變節金初至分空(一作寒)火正
流氣含凉夜早光拂夏雲收助月微明散沿河麗景浮
禮標時令爽詩異(一作興)國風幽自此觀邦正(一作邪正)深知
玉葉(一作王業)休
壽星見失名
玄象今何應時和政亦平祥為一人壽色映九霄明皎
潔垂銀漢光芒近十(疑作斗)城含規同月滿表瑞得天清
甘露盈條降祥煙向日生無如此嘉祉率土荷秋成
老人星趙蕃
太史占南極秋分見壽星增輝延寳歷發曜起祥經灼
爍依狼地昭彰近帝庭高懸方杳杳孤白乍熒熒應見
光新吐休徵德自形既能符聖祚從此表遐齡
府試觀老人星李頻
良宵出戶庭極目向青冥海内逢康日天邊見壽星臨
空遙灼灼竟曉獨熒熒春後先依景秋來忽近丁垂休
歸有道作瑞掩前經豈比周王夢徒言得九齡
虹藏不見徐敞
迎冬小雪至應節晩虹藏玉氣徒成象星精不散光美
人初比色飛鳥罷呈祥石澗收晴影天津失彩梁霏霏
空暮雨杳杳映殘陽舒卷應時令因知聖歷長
閠月定四時羅讓
月閠隨寒暑疇人定職司餘分將考日積筭自成時律
候行宜表隂陽運不欺氣薰灰琯騐數扐卦辭推六律
文明序三年理暗移當知歲功立唯是奉無私
同前許稷
玉歷窮三紀推為積閏期月餘因妙筭歲徧自成時乍
覺年華改翻憐物候遲六旬知不忒四氣本無欺月桂
虧還正階蓂落復滋從斯分歷象共仰定毫釐
同前杜周士
得閏因貞歲吾君敬授時體元承夏道推歷法堯咨直
取歸餘改非如再失欺葭灰初變律斗柄正當離寒暑
功前定春秋氣可推更憐幽谷羽鳴躍尚須期
同前徐至
積數歸成閏羲和職舊司分銖標斗建盈縮正人時節
候潜相應星辰自合期寸隂寧越度長歷信無欺定向
銅壺辨還從玉律推高明終不謬委鑑本無私
同前樂伸
聖代承堯歷恒將閏正時六旬餘可借四序應如期分
至寧愆素盈虚信不欺斗杓重指甲灰琯再推離羲氏
兼和氏行之又則之願言符大化永永作元龜
玉燭(平字)員南溟
歷象璿璣正休徵玉燭明四時佳氣滿五緯太階平律
呂風光至烟雲瑞色呈年和知歲稔道泰喜秋成寰海
皇恩被乾坤至化清自憐同野老帝力詎能名
新陽改故隂紇干諷
律管才推候寒郊忽變隂微和方應節積慘已辭林暗
覺餘澌斷潜驚麗景侵禁城佳氣換北陸翠煙深有截
知遐布無私荷照臨韶光如可及鸎谷免幽沉
迎春東郊張濯
顓頊時初謝勾芒令復陳飛灰將應節賓日已知春考
歷明三統迎祥受萬人衣冠宵執玉壇墠曉清塵肅穆
來東道回環拱北辰仗前花待發旂處柳凝新雲歛黃
山際冰開素滻濱聖朝多慶賞希為薦沉淪
同前王綽
玉管潜移律東郊始報春鑾輿膺寳運天仗出佳辰睿
澤光時軰恩輝及物新虬螭動旌旆烟景入城闉御柳
初含色(類詩作搖日)龍池漸啓津誰憐在隂者得與蟄蟲伸
東郊迎春皇甫冉
曉見蒼龍駕東郊春已迎綵雲天仗合玄象太階平佳
氣山川秀和風政令行鈎陳霜騎肅御道雨師清律向
韶陽變人隨草木榮遥歡上林苑今日遇遷鶯
立春冷朝陽(見雜詠)
玉律傳佳節青陽應北辰土牛呈歲稔綵鷰表年春臘
盡星廻次寒餘月建寅風光行處好雲物望中新流水
初銷凍潜魚欲振鱗梅花將柳色偏思越鄉人
春從何處來白行簡
欲識春生處先從木德來入門潜報柳度嶺暗驚梅透
雪銀花散消冰水鑑開曉迎郊祀發夜逐斗杓廻淑氣
空中變新聲曲裏(類詩作雨後)催偏能調律吕應是候陽臺
長安早春前人
杳靄三春色先從帝里芳折楊猶恨短測景已忻長鸎
和紅樓樂花連紫禁香躍魚驚太液佳氣接温湯風送
飛珂響塵蒙翠輦光熙熙晴煦遠徒欲奉堯觴
同前張子容
開國移東井城池對北辰咸歌太平日共樂建寅春雪
盡黃山樹冰開黑水津草迎金埓馬花伴玉樓人鴻漸
看無數鸎遷聽欲頻何當桂枝濯還及柳條新
春色滿皇州沈亞之
何處春歸(一作輝)好偏宜在雍州花明夾城道柳暗曲江
頭風軟遊絲重光融瑞氣浮鬭鷄憐短草乳鷰傍高樓
繡轂盈香陌新泉溢御溝行(一作廻)看日欲暮廻騎似川
流
同前滕邁(類詩作薛能)
藹藹復悠悠春歸十二樓最明雲裏闕先滿日邊州色
媚青門外光摇紫陌頭上林榮舊樹太液鏡新流(類詩作汎)
(新流)暖帶祥烟起清(一作晴)添瑞景浮陽和如啓蟄從此事
芳遊
同前裴夷直
寒銷山水地春遍帝王州北闕晴光動南山喜氣浮夭
紅粧暖樹急綠走隂溝思婦開香閤王孫上玉樓氛氲
直城北駘蕩曲江頭今日靈臺下翻然却是愁
同前封敖
帝里春光正䓤蘢喜氣浮錦鋪仙禁側鏡寫曲江頭紅
萼開蕭閤黃絲拂御樓千門歌吹動九陌綺羅遊日近
風先滿仁深澤共流應非顦悴質辛苦在神州
同前張嗣初
何處年華好皇州淑氣勻韶陽潜應律草木暗迎春柳
變金堤畔蘭抽曲水濱輕黃垂輦道微綠映天津麗景
浮丹闕晴光擁紫宸不知幽遠地今日幾枝新
首夏猶清和張律(類詩作黎逢)
早夏宜初景和光起禁城祝融將御節炎帝啓朱明日
送殘花晩(類詩作日映林花麗)風過(類詩作風高)御苑清郊原浮麥氣
池沼發荷英樹影臨山動(類詩作山爽)禽飛入漢輕幸逢堯
禹化全勝谷中情
文苑英華卷一百八十一
