文苑英華卷一百三十六宋李昉等編
鳥獸六
鵰賦一首鶻賦二首
蒼鷹賦一首放籠鷹賦一首
白鷹賦一首一鶚賦一首
射隼高墉賦二首
鵰賦(并進表)杜甫
臣甫言臣之近代陵夷公侯之貴磨滅鼎銘之勲不復
照曜於明時自先君恕預以降奉儒守官未墜素業矣
亡祖故尚書膳部員外郎先臣審言脩文於中宗之朝
高視於藏書之府故天下學士到于今而師之臣幸頼
先臣緒業自七歲所綴詩筆向四十載矣約有千餘篇
今賈馬之徒得排金門上玉堂者甚衆矣唯臣衣不盖
體常寄食於人奔走不暇祗恐轉死溝壑安敢望仕進
乎伏惟明主(一作天子)哀憐之(一有明主二字)儻使執先祖之故事
拔泥塗之久辱則臣之述作雖不足以鼓吹六經先鳴
數子至於沉欝頓挫隨時敏捷而揚雄枚臯之流庶可
跂及也有人如此陛下其捨諸伏惟明主哀憐之無令
役役便至於衰老也臣甫誠惶誠恐稽首頓首死罪死
罪以為鵰者鷙鳥之殊特搏擊而不可當豈但壮觀於
旌門發蹤於原隰引以為類是大臣正色立朝之義也
臣竊重其有英雄之姿故作此賦實望以此逹於聖聰
耳不揆蕪淺謹投延恩匭進表獻上以聞謹言
此表六百十卷重出今削去
當九秋之清凄見一鶚之直上以雄材為已任横殺氣
而獨往梢梢勁翻肅肅遺響杳不可追俊無留賞彼何
鄉之性命碎今日之指掌伊鷙鳥之累百敢同年而爭
長此鵰之大略也若乃虞人之所得也必以氣凛(一作禀)
玄冥隂乘甲子河海蕩潏風雲亂起雪沍山隂冰纏樹
死迷向背於八極絶飛走於萬里朝無以(一作所)充腸夕
違其所止頗愁呼而蹭蹬信求食而依倚用此時而椓
杙待弋者而綱紀表狎羽而潜窺順雄姿之所擬歘捷
來於森木固先繫於利觜解騰攫而竦神開羅網而有
喜獻令(一作全又作禽)之課數備而已及乎閩隸受之也則擇
其清質列在周垣揮拘攣之掣曳挫豪梗之飛翻識畋
遊之所使登馬上而孤騫然後綴以殊(一作珠)飾呈於至
尊摶風搶櫐用壮旌門乘輿或幸别館獵平原寒蕪空
闊霜伏喧繁觀其夾翠華而上下卷毛血之崩奔随意
氣而電落引塵沙而晝昏豁堵墻之榮觀棄功效而不
論斯亦足重也至如千年孽狐三窟狡兔恃古塜之荆
棘飽荒城之霜露廻惑我往來趦趄我場圃雖有(一無此字)
青骹戴角白鼻如瓠蹙奔蹄而俯臨飛迅翼以(一作而)遐
寓而料全於果見廹寧遽屢攬之而穎脱便有若於神
助是以嘵哮其音颯爽其慮續下韝而繚繞尚投跡而
容與奮威逐北施巧無據方蹉跎而就擒亦造次而難
去一竒卒獲百勝昭著夙昔(一作夕)多端蕭條何處斯又
足稱也爾其鶬鴰鴉鶂之倫莫益於物空生此身聯拳
捨穗長大如人肉多奚有味乃不(二字一作不足)珍輕鷹隼而
自若託鴻鵠而為隣彼壮夫之慷慨假強敵而逡巡拉
先鳴之異者及將起而遄臻忽翮天路終辭水濱寧掩
羣而進取且快意而驚新此又一時之俊也夫其降精
於金立骨如鐵目通於腦筋入於節架軒楹之上純漆
光芒掣棟梁之間寒風凛烈雖趾蹻千變林嶺萬穴擊
藂薄之不開突杈枒而皆折此又有觸邪之義也久而
服勤是可吁畏必使烏攫之黨罷鈔盗而潜飛梟怪之
羣想英靈而遽墜豈比乎(二字一作非)虚陳其力叨竊其位
等摩天而自安與槍榆而無事者矣故不見其用也則
晨飛絶壑暮起長汀來雖自負去若無形置巢嶻嵲養
子青冥倏爾年歲茫然闕庭莫試鈎爪空廻斗星衆雛
儻割鮮於金殿此鳥以(一作已)將老於巖扄
凡一作皆文粹及集本
鶻賦李邕
伊鷙鳥之雄毅有俊體之超特意凝緩而無營體閒整
而自得隂沉其情(一作精)惨淡其色固未足以異於衆禽
也夫一指一呼一擊一搏為主之用騁人之樂凛然神
動翕然氣作殞三窟之狡兔斃五里之仙鶴騰霄漢而
風卷透原野而星落萬乘為之顧盼六軍為之揮霍歡
聲動於天地逸氣靄於林薄至若逐烏舛類射隼殊名
獲不相讓遊不同征何至德而肯(疑)制每協義而不爭
偶坐推食䨇飛和鳴殺敵齊力登樓比形夫其嚴冬沍
寒烈風迅激或上棘林或依危壁身既禀於喬木骨將
斷於貞石營全鳩以自暖罔害命以招益信終夜而懷
仁仍詰旦而見釋矧乃戀主不去徇食猶止豈貪利而
永言將效誠而必死甘閉於籠分從於使寧竭力之利
人曷戢翼以存已則知負力干勢爭啄奪肉始飛聲而
遠引忽側翅而横蹙遇之者夭當之者覆壮士感之驚
歎行子羡之廻瞩故能連擊縱便臨事莫違一超雲以
高舉一随物以低飛馳逐妙於人智促節合於兵機禽
雖小而不陋獸雖捷而無依或則九霄擊下萬里(一作文)
接來風行電轉月上雲開乍差池而不中終棄置而不
廻彼俊異之英决豈凝滯於嫌猜觀夫愛子防巖惜巢
忌物吻(一作聲)戛戛而雄厲翅翩翩而勁逸觜距者先中
而命處錦(疑作綿)蠻者異状而同疾苟精别而棲條同賞
心而無失
奉和鶻賦(并序)高適
天寳初有自滑臺奉太守李公鶻賦以垂示適越在草
野(一作澤)才無能為尚懷知音遂作鶻賦其詞曰
夫何鶻之為用置之則已縱之無匹懷果斷之沉潜任
情性之敏疾頭小而銳氣雄而逸邈耿介以凌霜目精
明而點漆想像遼遠孤貞深密將必取而乃廻若受詞
而無失當白帝之用事下青霄(一作入青雲)而委質乃順(一作)
(徇)節而(一作以)勃然因指蹤而挺出嚴冬欲雪蔓草初焚
野莽蕩而風緊天崢嶸而日曛忿頑(一作願)兔之狡伏耻
高鳥之成羣始滅沒而略地忽昇騰而篲(一作參)雲翻决
裂以電繫(一作擊)皆披靡而星分奔走者折脇而絶脰鳴
噪者血灑而毛紛雖百中而(一作之)自我終一呼而在君
夫其左右更進縱横發跡掃窟穴之凌兢振荆榛之折
歴(一作折瀝)翕六翮以直上交䨇指以迅擊合連弩之應機
類鳴&KR1076;之破的豁爾胷臆伊何凌厲以爽朗曾莫蠆芥
豈虞夷險之(三字亦作險難而)怵惕觀其獲多不(三字亦作所獲多)有
得用非媒歴閶闔以肅穆翊鉤陳以(一作而)環回幸耀(一作)
(輝)光於蒐狩承剪拂於樓臺望鳳沼而輕舉紛羽族以
驚猜路杳杳而何尚(一作向)雲茫茫而不開鶯出谷而(一作)
(兮)徒爾鶴乘軒而何哉彼懷毅勇轗軻而棄置胡不效
其間關而徘徊爾乃顧恩有地戀主多情念層空而不
去(一作起)託虛室而(一作以)無驚雅節表於能讓義心激於
效誠勢愈(一作逾)高而下急體彌重而飛輕戢羽翼以受
命(一作知)若肝膽之必呈嗟日月之云邁猶羈縻而見嬰
别有横大海而徑度順長風而一寫投足𦕈於巖巔脫
身逸(一作冥)於弋者冰落落以凝閉雪皚皚而飄灑諒堅
銳之時(一作持)然寧苦寒以(一作之)求捨匪聚食以祈滿聊
擊羣(一作鮮)以自假比玄豹之潜形同幽人之在野矧其
升巢絶壁獨立危(一作霜)條心倏忽於萬里思超遥於九
霄豈外物(二字一作别物)之能慕曷凡禽之見邀(一有則字)未知鴛
鷺之所以(一作適)孰與夫鵬鷃之(一作兮)逍遥云爾哉
凡一作皆集本
蒼鷹賦闕名
中(疑)靈繁毓萬象周流綜羣物之衆夥懿羽族之齊侔
俱含識與哺啄終愧容於爽鳩散以瑶光之彩來自鍾
巖之丘周官以司寇比德漢氏以將軍作儔鈎成利嘴
電轉竒眸蒼姿疊色玄距聯韝至于長楊大獵雲夢時
蒐寒光送曉霜氣横秋頓平原而亘弋截洞壑以張罘
野霧初霽朝陽尚早於是排空漢飛絶島奮之鼓之載
擊載討凌紫氣而蔽日下平臯而覆草歸鴻失四飛之
路狡兔亡三窟之道夫品彙之功用之非器至於表德
頗亦千致仙莫過龍駿莫過驥鵬垂天以圖遠劍斷甲
以稱利夫其庶類之呈能未若兹禽之為鷙固得緗牒
再演史臣攸記逐彼鳥雀然明之對國僑擊于殿上要
離之讐慶忌且般樂之遊君子未適禽荒是戒哲王盛
績太康洛汭(一作水)之表已驚(一作怒)不還李斯上蔡之門
情何更溺覽二君之喪道每觀事其如惕幸免射於高
墉願摶風而上擊
放籠鷹賦(以無育斯禽以明惡殺為韻)張莒
貞元初敷文教於率土念畋遊之無度啓鷙鳥幽縶之
中示皇家不私之務將以致仁夀明好惡雕籠永閉念
受紲之多虞金架爰辭俾凌風而得路由是縱逸翰於
寥廓釋猛志於扄固當其海晏時清天高日明離習習
之恩重視蒼蒼而體輕捨靈檻而方銳歴秋林而上征
乍遂翻空出君門而不返遥憐厲吻過宫樹而猶驚洎
夫卹彼幽閒順兹棲止用成端拱之化將盡好生之理
足使去韝上而無疑顧人間而何以昔因殊顧幸肉食
以見羈今降深衷忽雲翔而有始故得脫身聖代矯跡
天衢方縱心於萬里詎斂翼於四隅山藪之思俄失嘴
距之衞寧無然則播仁風於坱圠乃順時以止殺戒逸
氣於荒滛故無用於兹禽豈俟夫飬育之勞既久徘徊
之懼彌深雖多士盈朝無聞諫獵故黔首在下盡得歡
心則知信及纖微念兹棲宿庶羣情而知感期衆類之
蒙福遂使擊搏之性將翺將翔乳哺之心既生既育是
用保其鴻業建此深規惠澤爰臨整羽儀於戶牖微誠
既展遂鳥雀於藩籬信九霄之可託將一舉而在斯
白鷹賦闕名
於爍明德兮動休徵縈墨綬兮效素鷹朱草(一作系)如之
何所縈(一作繫)則止玉壺如之何所飲則承借如紫巖碧
流煙深樹幽産鷖成羽自春徂秋含隂陽之淳粹任天
地之剛柔懷好音與好質非成色而不求厭羽毛於原
野戀主人而即留嗟乎含情履潔象君之節厲吻鈎銳
澡毛玉截遷河陽之喬木一點清花映武城之瑶琴孤
飛春雪昔王魯同勲賢哉二君或雉随黃壤或鸞下青
雲莫匪白鷹之為最况復見之與所聞良以出自幽谷
遷於華屋霜飄上衣星流入目涅而不緇惟公象之比
德於玉象公不欲匪我政表來儀者何致之由德翫物
則那思君子以馴擾不避虞人之網羅盖以少而取貴
豈同乘鴈之為多
一鶚賦(以凌厲清浮羽翰無匹為韻)楊弘真
禽之鷙者鶚兮挺生不翻翻以羣萃自耿介以孤貞羽
族之中雖彼衆而我寡雲路之上如特立而獨行固將
殺敵無匹擊鮮莫京豈惟拂之於平野翫之於太清哉
卓彼雄姿凛乎壮觀或危石以礪吻或高柯而整翰搏
鳩之隼不敢飛揚逐鷰之鸇望而伏竄及夫當殺節乘
勁秋䨇眸電擊六翮雲浮仰之彌高方一舉而千里翔
而後集耻乘居而匹遊既而變金風驚商律不類聚以
頡頏自孤飛而厲疾介然直下固不可以同羣邈矣獨
翔諒有殊於喪匹磨(疑作摩)碧落而上騰與紫氣而相凌
自樂其絶侣無求於得朋鷹揚者迎之而不逮鵰悍者
攀之而不能莽蒼天高悠揚日霽自暇自逸倏來倏逝何
剛者而不懼何勍者而不制風毛雨血(見張衡西京賦)在嫉惡
而無遺草伏木棲咸畏威而若厲明心不測利用則殊
以少為貴匪繁有徒想像乎八紘之間視遠如邇隠映
乎九霄之際出有入無諒搏擊而不競豈蒐狩而弗圖
是知禽之凡者雖累百而何補士之傑者將無䨇而必
取亦猶務利觜刷迅羽雖多亦奚以為固非一鶚之為
伍
射隼高墉賦(以君子藏器待時為韻)敬騫
養形玄豹兮以隠霧而成文振羽飛蛾兮因附火而自
焚彼紛然之落隼識昧此而喪羣誠不知高非小者所
處静為躁者之君苟失度而接(疑)適將受斃而何云且
夫長墉崇崇矗若雲峙飛隼&KR0008;&KR0008;倏随風止曾不料其
微陋焉更知其休否故疾惡之夫善射之子操騂角之
弓調白羽之矢縱穿楊之妙呈落鴈之美量遠近於目
端審高下於規裏紛洞胷而逹腋果裂素而破觜原夫
剛鏃初架勁絃正張引彎彎之月影迸的的之星光鏟
毛羽之振迅挫容貎之昂藏審必中而後發固焉用而
不臧若乃處身順理投跡知常時决起而無滯或怒飛
而有方煙雲足以遐賞翳薈足以來翔必絶捐軀之患
豈貽在彀之殃是則素有雋志往無不利藏器者人獲
隼者器矢應弦而上激禽應矢而横墜微隼諒比於小
人高墉亦方於重位苟不戒於遊處曾何免於顛躓士
有五善斯在載櫜有待麗龜之知未忘貫隼之誠勿改
幸文武之不墜希葑菲之必采則知發矢有期獲禽俟
時想大易之靈(一作垂)文微言可賾稽高墉之玄(疑作立)象
壯立空持既是則而是傚永念兹而在兹
第二(同前韻)武少儀
羽族紛紛彼飛隼兮獨勁捷而莫羣心耿介以騰踴毳
斑斕而被文擊每依於素節翔亦致乎青雲匪全身以
自變(一作愛)寧有齒而見焚貫矢落庭既垂名於孔宣父
搏鳩陷網又伏罪於信陵君今也何時(一作持)輕乎所履
伊廣甸不遊乃高墉爰止信非位乎是蹈宜賈害而鬻
死吾嘗問術於列禦寇學藝於熊渠子爾或捨諸吾斯
過矣我矢惟良我弓未藏度中而發于何不臧矧專精
而致用奚得失之難量哉於是正色斂容凝心定志睨
手引滿注目神萃驚弦駭括將辟易以翻飛裂臆洞胷
已披離而迸墜觀彼隼之貽戚諒吾人之會意故君子
周而不比用則擇地無苟進以躡高位無躁求以享厚
利智昧於是安往而免夫顛躓(未見器字官韻)然則懷貪怙力
者怨(一有咎字)所聚材小任崇者覆(一有亡字)可待故聖人明彖象
以立言懸日月而不改或有人兮脩其詞遇其時三復
射隼之兆載質射隼之期幸寸長而罔貴冀一聞而在
斯
文苑英華卷一百三十六
