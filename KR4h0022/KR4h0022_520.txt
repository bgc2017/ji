文苑英華卷五百二十一宋李昉等編
喪禮門下二十六道
里正主妹喪判一道本正為主判一道
同姓為主判一道主者不杖判一道
父在凶門判三道輿屍謁廟判五道
助隣婦喪判二道寢苫枕草判二道
父在杖堂判一道練祥羣立旅行判一道
除喪鼓琴判一道祥鼓素琴判一道
禫服鼓琴判一道奪情腰絰服事判一道
妻喪奏樂判一道士弔大夫喪判一道
同門生喪親判一道食於喪家判一道
里正主妹喪判
癸為縣令有妹之喪使里正主之或告非禮訴云所居
無東西前後家
對侯嶠
女也有喪行實殊制士之達禮哀以立則惟癸領縣同
氣辭家生稱未亡已軫栢舟之詠死歸異姓且無欒棘
之悲東西南北之人歎四隣而莫有鄉黨里閭之室望
九族而繄無日月有期主喪孰是匍匐救之里尹其人
殊周勃之給喪所資致祭異項梁之倚辦寧惟執紼在
禮自有明文或人胡為妄動
本正為主判
婦人適人死無親族兄乃為主本正亦為主鄉人吊者
兄拜争為主
對嚴識賢
洪波振海終不到於蓬瀛流電促人詎有固於金石無
不魂遊北斗水閱東川咸促半夜之山共盡明朝之露
聞人不幸一去無歸洛川之風雪共銷陽臺之雲雨俱
霽泉門永閉但聞松栢之聲繐帳空懸無復綺羅之色
惜乎丈夫獨立親屬蔑如秋蘭匪植於庭砌春花詎榮
於棣萼眷言為主寂寞無人切哀痛於仁兄慟悲凉於
本正争承即(疑)禮競執喪儀未終白鶴之來詎盡青蠅
之哭縣司直申情理非䆒禮經徒開弄法之門未杜簿
書之路竊尋州斷實允公途以隣主喪雅叶春卿之禮
捨兄於罰殊乖秋典之文
同姓為主判
甲妻亡無主後者乃命同姓主或人告失禮所由科之
對
美而無子賦以碩人生也有涯歸乎大夢贄榛栗而方
就據蒺藜而何辜眷言于甲倏喪宜家鳳凰于飛八代
徒兆蛟龍中絶一劒空悲扣盆之哀但取傷於對簟懸
弧之義本未徵於夢蘭有歎溘先無以為後爰邀同姓
將陳主喪三祖思崇五哭攸設永惟哀戚誠則靡捐撫
以禮經猶為未逹且男主婦主之道同姓異姓之儀抑
有前聞非宜此謬盖匪慎兹坐貽差互至若婦主必使
異姓厥義彰乎外成反是不思捨禮何立道有取於宗
婦事非屬於族人甲所為喪誠為不法哀興弔影雖撫
事以傷神迹未吞聲罪恐餘(一作為)於滅耳
主者不杖判
甲卒女子在堂無主喪者命同姓主之喪者不杖令女
子杖所由科失禮
對
男主女主則異其族苴杖削杖而别于儀良無扈扈之
嫌用竭親親之道承家有託亦何詢于異門繼代或虧
乃陳攝於同姓甲年馳石火光隂坐沉訓絶金籯胤嗣
非立若敖之餒固宜理而方嗟鄧攸之謠諒天道而多
懵桑弧靡設詎憂嵇紹之孤葛覃在辰空有緹縈之類
謝庭窺雪奏歌詠於常時蔡氏知絃輟娱歡於是日三
星尚阻未及有行五哭斯崇奄嗟無怙喪主既非棣萼
輯杖固屬摽梅同切昊天寧遺巽位撫禮深逹將譴何
憑則子一人諒斯取而不謬惟刑三復宜伏念於無辜
父在凶門判
乙父在喪母立凶門或告一家不合(一作宜)二門乙訴云
虞而無主以重當輕
對顔勝
休死勞生存亡大數絶漿泣血孝敬常期乙也哀摧禍
鍾凶釁感風枝而殞魄反哺何施陟霜屺而縻心跪乳
奚及願言負米空結戀於梁山疾深懷橘(一作懷墻)愴開編
於吳史凶門列位夙著等差方取則於殷周驗昭然於
典禮既虞而作瘞重之制自分有祔于姑為主之儀寧
惑坦然明白可舉而行事不亂於大猷法難加於小累
同前
陟屺纏哀終天永慕形神訾毁有切於何曾流慟傷神
詎慙於吳隐於是牛山卜兆魚岫開塋帝軒轅之乘龍
衣冠作隧王子晉之御鶴履舄成墳因班牛而動祥樹
石馬而旌貺既而玄門告掩丹旐云飛聊申虞祀之儀
方則夏殷之禮立主之義自有常條以重當輕終乖禮
式既無虧越何爽公途
同前
仁焉而終智焉而死九原悽愴寧聞可作之期千日荒
凉徒結有涯之恨乙以悲深厚地痛結終天充窮於溢
米之晨荼毒於寢苫之日青烏襲吉已托萬家之地白
鶴飛來俄聞再奠之禮所以表斯廬位設彼銘旌佇馴
獸之見遊希祥禽之或至言申陟屺之戀再寫循陔之
悲既結歎於生靈實無慙於死孝或人言告未可依憑
哀敬之心理在矜察審慎之典憑藉必及滛濫儻行手
足無措既非月之無失何如霜之可繩
輿屍謁廟判
鄭太曾祖亡輿屍謁其家廟人告狂怪
對張季明
聖立訓謨禮明沿襲文物大備沮勸攸先是以茂閱高
勲載在王府封侯廟食克濟家聲允歸通德之門未絶
謀孫之道既而鬼闞其室祖以負杖延灾人告其狂太
以輿屍獲譴卒哭而祔反葬而虞捨禮何觀撫事斯謬
且執喪以寧戚為本謁廟以如在致誠昭穆相承自可
次其神主宗祧有序焉得失乎禮文狂怪之言責則甚
矣既灌之後不欲觀之
同前杜嚴
廟者曰貌則事之若生鬼之言歸則敬而莫黷考孔丘
之要道將入必問覧周文之繫象輿屍且凶鄭太久挹
家聲素高門閥自宣王之母弟承后稷之神人讀司農
之經榮分爾族聽尚書之履代著(一作有)其名爵賞不泯
錫承家而開國垣廟而立寵貽孫而及祖禍鍾斯兆哀
慕何追父已喪親緦亦從嫡奠延無主孫也哭曾自宜
别外内之嫌分吉凶之敬謁廟以輿屍見責寧合禮經
告人以狂怪見尤豈諧典則大從笞罰有蔭湏寬於贖
刑告者任還無識不勞於反坐
同前度進
白駒易往素盖俄歸長沙空庚日之災北海奄已年之
夢鄭太留&KR1221;永慕捧硯長悲通德之門露纏書草承明
之殿塵絶履聲且周設冡官孔演師卦戰亡猶令(周官冡人)
(凡死於兵者不入兆域)幽(疑作出)兆輿屍豈宜廟謁雖理殊觀蜡同
賜也之云狂而義異亂神乃夫子之稱怪竊尋古制合
寘今繩
同前
先王制禮造次以之君子奉行威儀無選鄭太門承通
德代有象賢處異域之圍全其使節受良田之廣儉以
家貞華軒懸示後之車密石表先人之廟釁鍾亡祖哀
疚謀孫捧硯攀悲輿屍入廟大夫銜命神雖幽而已往
使者廻車身不幸而必告魯使以為有美漢臣猶且不
非况太恭事廟門展行祖德尊靈髣髴瞻棟宇而風生
喪紀綢繆備衣裳而日遠太之此舉必有為之人雖薄
言詎成狂怪
同前
聖人設教蔚在蓬山諸侯立家藏彼栗主豈唯孝子不
匱薦烝嘗於四時亦取孝孫承家咨吉凶於五廟鄭太
廼祖厥德嘉聞有彰良弓克傳投筆從事孝比參也在
家必聞勇超仲由從政何有或胡塵暗塞漢將鳴鼙逐
金革之威唯聞死節登玉門之險不見生還輿屍方弟
子之凶掃埏合鄒人之禮所謂去死事生來宜朝謁薄
言狂怪何太疎遺
助隣婦喪判
得聞人有隣婦喪自三日而不舉火乃力借凶事之給
所以言黨人未獲因主斂争訟官以先後遠罪具不伏
對趙泉虬
隣婦時命先秋生涯凋落四德之名尚在九泉之魄俄
沉存既寡於周親没亦感於隣義既而朱火不舉俯凶
事而無從玄璲未臨仰生人而何托聞人以蹈危為意
憂濟留心爰行博施之恩自合無喪之服論其主斂則
親屬為先語其科辜則聞人無罪
同前
仲尼講三王之禮垂百代之範臨喪寧戚實先匍匐之
風力行近仁更著威儀之則永惟隣婦忽奄泉扃(一作宫)
蘭閨生向月之悲幽隧切行雲之望於是哀歌佇引尚
有具於飯含夢容猶遲誰見勤於營護三日不舉九原
若何彼人以桑梓情深芝蘭愛厚欲奔波於黨屬先假
借於鄉閭劬勞之志莫辭終始之心愈勵項將軍之志
業比德猶(一作無)慙郭有道之風猷方斯未遠且為主斂
緣是善隣親疎之争欝興牒訴之喧爰起官司以公平
在慮剖析存懷申報禮以明愆討彝章而見罰既叶平
邦之典妙符淳古之風徒更有詞終成餙說
寢苫枕草判
甲雅脩士禮為宗黨所敬居斬縗寢苫枕草閭里化之
御史劾其惑衆
對
甲脩道訓允乎厥休宗黨稱其有儀閭閻美其惟孝而
夜壑匪固風林多感雖就禮之則俯同縗絰之儀而由
衷之心無奪絶深之至寢苫枕草抑惟寧戚仁里德門
所居則化御史驄威電發隼視霜雄坐非平仲之仁行
問冶長之罪且鄉人化善則寘刑章隣母興悲欲從何
典既有明於古事亦何滯於今科
同前晁良貞(一作良貴)
閱水成川賢愚共盡因心制禮榮賤同歸甲以慶絕循
陔(一作甲以悲愴絶思)哀纏罷社綵綵其服永謝老萊之歡戀戀
厥心空聞孺慕之切三年茹痛寢苫不爽於喪期九族
遷風偃草遂行於仁里御史幸持清憲須辨彝章暴勝
繡衣徒然忝竊晏嬰(一作生)縗服罕悟重輕逹禮之誠猶
迷寧戚之宜安在請從宗黨之好無憚簡書之威
父在杖堂判
戊居母喪父在杖於堂上
對顔勝
居母親之喪茹荼嬰痛踊既無節哭何常聲悲在其中
形瘠於外口不甘味身不安美潘生園裏無復版輿顧
氏家中空餘畫扇仙人白鶴遥投士行之前孺子隻鷄
遠赴林宗之所蔡順有繞墳之感老萊無衣綵之由喬
枝未摧桂樹猶茂執椅桐之杖上芝蘭之堂循禮制而
多違顧刑書而有犯請歸司敗任便科推
練祥羣立旅行判
丁三年之喪練祥羣立旅行
對
丁為人子持乎喪服身體髮膚不失全生之道衣衾棺
槨無虧送死之儀仰風樹而充窮履霜庭而孺慕鍾創
巨之悲酷有荼蓼之苦卒壁日不停練期何及毁不滅
性痛感終身道在慎終義存追遠人來輙語禮稱忘哀
羣立多爽於事宜旅行有乖於物理二途俱發一罪湏
科
除喪鼓琴判
乙既除喪而鼓琴成聲或告忘哀云不敢過
對
三年之喪寧戚毋易百行之最唯孝為先乙縗絰既除
欒棘餘毀既而綠琴在御朱絃高張摶拊成聲愉樂斯
在雖子張臨喪和(一作弹)之而和先王制禮不敢不至與
其樂也何其速哉
祥鼓素琴判
戊祥之日鼓素琴隣人告違禮
對
執親之喪行孝之道出入不當門隧升降不由阼階苴
縗在躬溢米充食恨纏風樹痛結寒泉舉號已見於心
摧毀瘠載聞於骨立念親之在土哀親之在外寢唯枕
塊居必倚廬隙駟不留祥期奄及既除凶制奚鼓素琴
示人有終於物無犯食醢猶許奏樂何辜請從雪滌庶
符冰釋
禫服鼓琴判
得鄒人告孔叢子居親禫服鼓琴而作樂叢子曰此是
子輿梁山之琴曲鼓器不伏
對張鼎
地惟洙泗人參鄒魯闕里之詩書斯在淹中之禮樂不
渝孔叢子風樹摇悲寒泉動思霜露云惕日月其除是
以君子為難子臯(一作展非)親喪而永慕先王制禮孟獻禫
懸而不樂既祥絲屨(一作而練)見孔父之深譏行奏綺琴聞
子輿之雅操且恩懷罔極五日樂禁於成聲哀貫終身
踰月禮通於作樂去順效逆魯史稱其速禍朝祥暮歌
鄒人據而興誚節哀順變雖殊念始之心以今况昔未
惇送終之禮欲加之罪其無詞乎
奪情腰絰服事判
甲腰絰服事既而曰不即人心致仕而退時謂非禮稱
人盖善之
對
出師正邦大易有象率義弭(一作殄)寇春秋則書用孚中
行攸往夙吉以威作匿(疑)取渙於羣甲閨門麗凶苴麻
纏疾喪則寧戚義能繼思痛深倚廬雖授杖以不起政
急分閫或執兵而啓行介以趨軍絰而躬役魯侯金革
我直以興晉襄墨縗彼釁而動克壯輿輻能豶豕牙任
長子以帥師利元戎以光濟策勲苟進不即人心致仕
能歸何暌孝體有為也無仁乎得反經以合道胡責善
以非禮
妻喪奏樂判
得丙妻有喪丙於妻側奏樂妻責之不伏
對白居易
喪則思哀見必存敬樂惟餙喜舉合從宜夫婦所貴同
心吉凶固宜異道丙室方在疚庭不徹懸鏗鏘無倦於
鼓鍾好合有傷於琴瑟既愆夫義是奪(集作棄)人喪儼麻
縗之在躬是吾憂也調絲竹(一作管)以盈耳於汝安乎如
賓之敬頗乖若往之哀斯黷遂使唱和不應憂喜相干
道路見縗猶必變色隣里有殯亦不為歌誠無惻隐之
心宜受庸奴之責
士弔大夫喪判
得丙為大夫有喪丁為士而特弔或責之不伏
對
官有常尊禮無不敬位若殊於等列弔則異其節文丙
惟(集作為)大夫丁乃元士居喪而哭合遵朝夕之期特弔
以行奚越尊卑之序既乖前典乃速斯言且禮貴明微
位宜慎守事非其事信干食菜之榮儀失其宜徒展贈
芻之意是曰無上將何以觀
同門生喪親判
得乙有同門生喪親將往弔之其父怒而撻之使遺縑
而已或詰其故云交道之難
對
子道貴恭當從理命交遊重義盍恤哀情孝不在於詭
隨仁豈忘於惻隐乙父訓乖愛子道昧擇交况求益之
初無友不如己者及居喪之際凡人猶合救之既罔念
於一哀是有違(集作不遵)於久要苟知生而不弔雖贈死以
何為舊館遇忘(集作哭亡)宣父尚猶出涕同門在戚王丹未
可忘情縱申遺帛之誠豈補贈芻之義肆一抶之怒父
兮既爽義方杜三諫之辭子也亦虧孝道宜哉或詰允
矣知言
食於喪家判
得丁食於喪者之側而飽或責之辭云主人食我以禮
故飽
對
飲食以陳庶無求飽齊斬(集作衰)可恤仁豈忘情丁靡念
人喪姑求主禮遇加籩之膳誠可療饑對泣血之哀亦
宜忘味既念吉蠲之饎是忘惻隐之心况舂於其隣相
猶違禮而食於其側飽亦非仁徒嘉施氏之儀且昧宣
尼之教勿思變色當顧戚容
文苑英華卷五百二十一
