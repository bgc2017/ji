文苑英華卷八百三宋李昉等編
&KR0550;壁記七
幕職下
浙西觀察判官&KR0550;壁記一首
常州軍士判官&KR0550;壁記一首
徐泗濠三州節度掌書記&KR0550;壁記一首
州上佐
江州司馬&KR0550;壁記一首
州官上(錄事)
汴州糾曹&KR0550;壁記一首
亳州糾曹&KR0550;壁記一首
江州錄事參軍&KR0550;壁記一首
湖州錄事參軍&KR0550;壁記一首
幕職下
浙西觀察判官&KR0550;壁記李觀
觀聞國朝置觀察判官故事於今之老成人則曰邇乎
哉乃本而言之厥自兵興上憂天下列郡無綱紀文章
是用命忠臣登車為觀察使而鎮撫其民人今(集作其)來
亦三紀於茲古者所謂山(集作出是)連城守今則大者或十
數(集作數十)城或七八城小者或四五城觀其所以察其所
由使亂不能(集作得)長使理不得渝(集作逾)猶川之有防猶
戶之有樞其繫厚矣其臨高矣其下賓佐實有常任其
大者曰觀察判官一員(集無此字)人謀而(集作以)濟美佐而(集作)
(以)成能必求賢者禮而居之無則闕如不苟其人允(集作)
(久)矣乎浙右之疆包流山川控帶六州天下之盛府也
國之盈虛於是乎在太原王公廉察之七年署監察御
史李公士舉為觀察判官公從事浙右十有餘年能事
備乎游童光烈灼乎簡書始從韓公多辨疑獄多釋冤
囚疑似得昭糾紛得寧四方翕然籍甚於公後從王公
盛德自新六州人殷姦宄易俗(集作容)民不醇(集作淳)良吏
不清廉(集作廉清)無日無之公乘軺車日往月還剖斷善惡
明白可觀六州之士(集作人)為頌作歌天下名賢罕不咨
嗟九年冬蘇州刺史有丁憂去官連城命公來撫吳人
德之盖務(五字集作德美矜人)化變憸人如春之和吳人樂康嗟
乎夫有其任無其事十有八九豈虛耳哉非其任有其
事自公作故(四字集作如公之作者)百無一二焉議者以為視公
之為佐可謂忠於佐矣視公之斷獄可謂敏於獄矣視
公之理人可謂逹於理矣諒哉有以頌連城之表賢有
以見吳人之多幸有以見李公之攸宜矣(集作哉)從姪觀
拜命而書愧公之差(集作愧為公羞)九年十一月十四日記
常州軍事判官廳壁記
常州列郡也天下有緊我(一作望)居其一焉軍事亟務也
天下有三我備其屬焉於是求厥人任厥事觀厥能不
亦難乎則汝南袁德師今在選焉夫三軍稱帥萬夫之
望誠不若也其於輯睦亦何貳焉夫大臣開幕多士委
質誠不若也其於裨補亦何貳焉袁生恢恢然晳晳然
寬而有紀曠而無隣行飾以貞言飾以温始韋公以給
事匪躬之故出釐是邦生方尉於義興褎然見嘉乃殊
常寮軍事之機議之堂上軍事之宜開之府中誠舊制
也韋公答其人以禮盛其居以華揚(一作餙)其智以文美
焉哉韋公遇生以善生報韋公以誠某嘗聞生南陽公
之孫也夫維嵩之於天下乃非常之山也黃河之於地
中非常之川也南陽之於時非常之人也嵩以喬天盖
之河以流地載之以南陽大忠子孫嗣之六年冬皇帝
郊昊天理百神修廢繼絶求舊惟新生以尋南陽之孫
一命兹官九年冬復命襲爵南陽公某以為古人曰賞
延於世又曰善人雖十世又將社之其是之謂也是年
十一月某赴京師自蘇州至常州會袁生引廳前軒如
翬斯飛植竹新欄如鳳斯食乃白府君留為記韋公驩
然不見逆且自天下稱兵三四十年間擁旄曰使持節
曰州使曰節度曰團練有副使判官大歷中宰臣常公
以為費不能去其大而去其細乃罷團練今之軍判官
猶是也命其記書其事實始於今請以生之官氏冠乎
將來非以媚生也願以光乎非常之人之後也記之年
月在乎記中
徐泗濠三州節度掌書記廳壁記
韓愈
書記之任亦難矣元戎整(文粹作揔)齊三軍之事(集作士)統理
所部之甿以鎮守(文粹作定)邦國贊天子施教化而又外與
賓客四隣交其朝覲聘問慰薦祭祀祈(蜀本作所)祝之文與
所部之政下三軍之號令升黜凡文辭之事皆出書記
非閎辯通敏兼人之材莫宜居之然皆元戎自辟然後
命於天子苟其帥之不文則其所辟或不當亦其理宜
也南陽公自御史大夫濠(文粹作豪)壽廬三州觀察使受節
移鎮徐州歴十一(文粹作二)年而掌書記者凡三人其一(集本)
(文粹有人字)曰高陽許孟容入仕於王朝今為尚書禮部郎
中其一(二本有人字)曰京兆杜兼今為尚書禮部員外郎觀
察判官其一(二本有人字)曰隴西李慱自前鄉貢進士授秘
書省校書郎今方為之南陽公文章稱天下其所辟實
所謂閎辯通敏兼人之才者也後之人苟未知南陽公
之文章吾請觀於三君子苟未知三君子之文章吾請
觀於南陽公可知矣蔚乎其相章(二本作扶)炳乎其相輝志
同而氣合魚川泳(文粹作伏)而鳥雲飛也愈樂是賓主之相
得也故請刻石以記(二本作紀)之而陷置於壁間俾來者得
以覽觀焉
州上佐
江州司馬廳記白居易
自武德以(集本文粹作已)來庶官以便宜制事大攝小重侵輕
郡守之職摠於諸侯帥郡佐之職移於部從事故自五
大都督府至於上中下郡司馬之事盡去唯員與俸在
凡内外文武官左遷右移者遞(二本作弟)居之凡執役(集作伎)
事上與給事於省寺軍府者遥署之凡仕久資高耄昏
懦(二本作軟)弱不任事而時不忍棄者實蒞之蒞之者進不
課其能退不殿其不能才不才一也若有人畜器貯用
急於兼濟者居之雖一日不樂若有人飬志忘名安於
獨善者處之雖終身無悶官不官繫乎時也適不適在
乎人也江州左匡廬右江湖土高氣清富有佳境刺史
守土臣不遠觀遊羣吏執事官不敢自暇逸惟司馬綽
綽可(集有以字)從容於山水詩酒間由是郡南樓山北樓水
湓亭百花亭風篁石巖瀑布廬宫源潭洞東西二林寺
泉石松雪司馬盡有之矣苟有志於吏隠者捨此官何
求焉按唐六(二本無此字)典上州司馬秩五品歲廪數百石
月俸七六萬官足以亢(文粹作庇)身食足以給家州民康非
司馬功郡政壊非司馬罪無言責無事憂噫為國謀則
尸素之尤蠧者為身謀則禄仕之優稔者予佐是郡行
四年矣其心休休如一日二日何哉識時知命而已又
安知後之司馬不有與吾同志者乎因書所得以告來
者時元和十三年七月八日(文粹有題字)記
州官上
汴州糾曹廳壁記劉寬夫
郡府中(一作之)有錄事參軍猶文昌之有左右轄南臺之
有大夫中丞也糾正邪匿提條舉目俾六聮承式屬邑
知方致上於坐嘯舉綱維之未振俾側者不敢挾其側
姦者不敢萌其姦法令修明典章不紊此其任也大梁
當天下之要㧾舟車之繁控河朔之咽喉通淮湖之運
漕丞相治所鵷鷺成列池闢土沃兵多甲堅人尚矜豪
氣率驕蹇有梁園兔苑之遺事當四會五逹之通莊雜
燕趙悲歌之人邇吳楚剽輕之俗為吏之道不論他邦
滔滔來往斷斷阡陌任剛毅則失於突犯守謙卑則病
於委隨剛則害身随則弛法貞元以來戎帥自擅威令
已出無後(疑作復)國章隄防不完徽墨蕩失調補斯任者
但疊跡歛手以脫禍為心何有意於勾稽而敢思其職
業者哉大和二年瑯邪郡葛公元方由天長令而蒞焉
至則以為當今聖上務治丞相鎮静以至肅清羣下以
至公奉朝廷凡所建啓唯道是適苟踵弊於斯日不分
畫於兹辰則緣姦積蠧無時而去於是端誠守職以正
束邪以儉慎律同僚以直方吹屬邑綽綽自立職分随
來故得上下叶和遠近修整法有刊定之制軍無侵漁
之患人存政舉其在於斯游刃恢恢肯綮無滯主畫諾
而克勝其任司凖繩而無忝厥官從容其間進退不苟
其惟葛君乎元和中憲宗皇帝勵進理道注意法律特
設科以招士欲問明廷(一作庭)後詔有司覈其妍否先君
僕射公時為司績外郎實專斯寄絶因緣之舉以公共
為先於數十人中得君充詔故君之行實敢不詳知夫
公署有記其來自遠燦名氏於屋壁示成敗於將來俾
善惡克彰韋絃斯在此盖春秋之旨也豈可闕哉葛君
以余從事斯文叨官倚相見託論撰無愧直書大和三
年記
亳州糾曹廳壁記陳章甫
漢官儀郡主簿秩四百石綱紀一郡糾整不法岳牧無
道蒼生有瘼則天子責我汙吏侵人姦聲載路則使臣
責我吏不述職曹有留事則二千石責我役奪人時官
有虐典則黎元怨我由此觀之錄事參軍待責之府也
所以天官署吏獨難其人觸邪外臺禮隔宜矣由斯賞
拔多至重官譙亳都上應星火禹貢屬徐州分野隴西
李公負王佐之才所以顧盻廳壁歎曰官猶四序功成
者去屋壁無紀(一作記)吾將安仰始編舊(一作書)政令余叙
之天寳九載七月十日記
江州錄事參軍廳壁記符載
錄事參軍之於郡縣紀綱也車轄也綱弛則目疎轄抗
則載輸政之成敗亦繇是也自漢魏已還歴江左郡有
督郵主簿後魏北齊後周隋文州有錄事參軍煬帝時
罷州置郡有東西曹掾主簿國朝省椽主簿復為錄事
參軍其於勾稽失糾愆謬省抄自守符印一州之能否
六曹之榮悴必繫乎其人也其人強其(一作必)務舉其人
困其務削循名考實豈容易哉况潯陽古郡也地方千
里江涵九𣲖緡錢粟帛動盈萬數加以四方士庶且多
(一作旦夕)環至駕車乘舟疊轂聮穡威猛則騰口以飛訕阿
懦則腹非而生誚重輕之得尤難其人隴西李尹少昌
切玉刜鍾之利也恪勤強毅當官而行其於公家也不
掩善以蔽才不隠過而貸非不苛細以作煩不闊略而
破方剛柔疎緻雅得其度繇是官府有程凖案牘無留
閒遊我宇下清風凛然是時郡守李公以鉅鹿超異之
政來領此郡内用六條外理百姓使人人門戶興行孝
睦井賦均一然後從容郡閤時與羽衣縫掖講黃老言
其餘枝葉節目委於有司而不領故李君得以息心奉
法上事牧守下督寮吏暢於中發於外人無間言也夫
士無貴賤尊有道也位無大小觀有政也苟素飱碌碌
俾躬處厚禄雖多亦奚以為是宜書錄事之美於壁間
聳善而儆不肖盖春秋之微旨矣先是此庭此宇荒凉
䙝黷端士不履今前後有脩竹左右有廊廡穆然清邃
皆自我焉聊紀述之序遂以李君為首亦所以重績而
新廳也
湖州錄事參軍新廳記楊䕫
度材者定曲直於繩較物者决輕重於衡盖繩無欺衡
無私故人所取鏡也今使五邑之吏枉正無所逃千里
之情毫釐無所差束其内外必蹈乎規矩戢諸桀黠知
攝(一作懾)於刑憲斯郡主簿有繩衡之無私為得其任矣
高陽許鎕以前秋曹掾端於讞獄詔寵之遷陟斯在(一作)
(任)自兵興十五載事隳宿貫守國之法制禀朝之政令
者由關而東郡亦無幾唯吳興遵國經體舊章上下謙
敬確然不渝然此數萬衆兵之所給固繫於土賦俾其
役不重斂不煩吏不苛民不疲萬目自正者全在提其
綱乎君制事以義制心以禮節不為勢易志不為強奪
静以督其下故其下肅恪以蒞其事故其事簡由是衆
吏畏而庶務集僅致干訟獄而刑置矣廣明中妖巢揭
竿以犯帝閽遂俾翠華有西南之狩梁鄭周秦之甲皆
閤手無所敵凡五改火鑾駕外駐甲辰年今太守以彭
門之師擒巢於萊蕪提其顱薦於成都明年春玉輦還
闕遂以功牧於吳興帝念殊庸位不配德詔加防禦以
高其位始開幕延賓增吏拓制度是取督郵之所署為
防禦使院然後合功廪戶三掾之廳移居視印繩堕於
此夫簷楹廹則耳目泥居處蕪則思慮昏今兹視於前
則淺而露覘於後則湫而陋得無泥與昏乎而又藂蓧
雜卉蔭翳階序列衙者亂其次授事者喪其局交有駢
足䙝禮虧敬君乃命梓人擇瓌材敝前楹豁南榮砥中
唐嚴層扄設外屏以肅其入(一作人)也構環廊以莊其位
也撤舊增新擁隘咸革列目之物罔不完美覩其顯敞
則夏奪其暑居其奥密則冬却其寒地斯清境斯勝足
以豁聽視爽精神導中和之性增冲澹之趣矣君子是
以知藴智者於事敏負才者應用周如水於器方員無
所滯如絲於色玄黃無不入如是則化圯為完易卑為
高盖出於餘力乎况君行已之道及物之利其察也鑑
焉臧否無匿其信也潮焉朝夕不忒俗茹其正吏飫其
直(一作道)叔向所謂明察之官忠信之長者於此而見矣
斤塗畢役君以䕫業於文且謂記年表事春秋之曩志
也兹廳之立既始於我而載祀莫紀無乃取議於將來
乎其為我書之無虛美無加飾惟實是編足以貽後遂
謹而日之請題於東墉以記廳之始
文苑英華卷八百三
