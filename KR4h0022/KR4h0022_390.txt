文苑英華卷三百九十宋李昉等編
南省六
兵部郎中
授李懷讓兵部郎中制蘇頲
黃門朝議大夫行大理正上柱國李懷讓直方在心(一作)
(公)清而轉勁通明應務吏必兼文故能譽滿簮纓望華
臺署鷞鳩作士雖參聽棘之言司馬訓兵重踐握蘭之
任可行尚書兵部郎中散官勲如故主者施行
授李&KR3179;兵部郎中等制孫逖
勅朝議大夫(二字一作郎)行兵部員外郎李&KR3179;等清才雅器
人望時英咸以令名光于俊選自膺推擇久效彌綸宜
甄滿歲之勤俾進為郎之秩可依前件
授張顒兵部郎中丘㩀兵部員外郎制
賈至
門下上應列宿尚書郎所以稱美也中持風憲侍御史
所以推雄也况兼之藩翰加以師旅宜求全(一作異)才允
廸厥職澤州刺史張顒有(一作以)貞固之資為幹時之器
澤潞司馬殿中侍御史邱據秉温良之質多利物之才
咸提綱憲府佐理戎幕以示修直展其謀猷必將大耕
戰之圖弘臺閣之務式加新秩俾修舊政顒可守兵部
郎中懷州刺史㩀可兵部員外郎依前行軍司馬
授邵說兵部郎中制常衮
勅宣德郎前守尚書司勲郎中賜緋魚袋邵說學致其
道文逹其變沉静有用貞純秉彜藹然盛名光我華省
長於奏議多所損益佐夏官之劇參戎事之殷膺此俊
選佇揚休聞可守尚書兵部郎中散官如故
授李深兵部郎中制常衮
勅朝議大夫郎守衢州刺史賜紫金魚袋李深忠義之
門懋昭前烈文儒之道弘著休問經通以濟於用廉介
以約其心早擅吏能偹更官序藩條之重理行尤彰亦
既休閑頗聞淹久宜膺郎署之選式允公才之拜可守
尚書兵部郎中散官勲賜如故
授蕭祐兵部郎中制元稹
勅兵部郎中佐夏官理邦國以平不若辨九法九伐之
重輕稽五兵五楯之衆寡非踐更臺閣從容聞望者不在
兹位流品既清選任彌重朝議郎守尚書考功郎中上
護軍賜緋魚袋蕭祐才行忠信逹於予聞課吏陟明誕
若攸職拾青紫於儒術擅金石之揮毫允謂賢能宜當
慰薦可守尚書兵部郎中散官勲賜如故
授楊嗣復兵部郎中制元稹
勅吏部郎中楊嗣復官天下之文武重事也兵部郎中
二員一在侍從不居外省旁求其一頗甚難之而執事
者皆曰近以文章詞賦之士為名軰由此者坐至公卿
閑逹憲章用是希少而吏曹郎嗣復州里秀異議論宏
博宜其所長自多然而操剸吏事細大無遺用副簡求
允謂宜稱其試守兹任為予簡稽苟能修明旋議超陟
可權知尚書兵部郎中餘如故
授栢耆兵部郎中等制李虞中
勅夏官之屬以九法平簡稽司寇之列以三典詰邦禁
選用郎吏斯為重難朝議郎前使持節婺州刺史上柱
國騎都尉賜紫金魚袋栢耆勁正誠明冨以材識揚聲
禮閣直筆諫垣徵事郎使持節蘄州諸軍事守蘄州刺
史驍騎尉賜緋魚袋狄兼謩舊德在人文風擅價興起
憲署勞徠疲甿有以恬退自安遇事而後發有以昭融
美稱非道而莫遷顧兹缺員宜乎並拜懋承寵擢以奉
彌綸耆可守尚書兵部郎中散官勲賜如故兼謩可守
尚書司門郎中散官勲賜如故
授王政雅等兵部郎中制李虞中
勅朝議大夫郎守尚書戶部郎中兼侍御史知雜事上
輕車都尉賜緋魚袋王政雅朝議郎守尚書戶部郎中
上柱國賜紫金魚袋豆盧曙等御史府紀綱中外事雜
而繁故常以侍御史一人綜其庶務政無大小罔不關
决繇是得參舉中臺郎之可者以兼領焉既而第其課
績以勸能吏陟明者必載遷於省閣當選者復繼入於
憲闈此其可以為重也爾等皆以簡愿端明修詞踐行
發強可以守直開敏可以適中嘗遊刃於京邑亦坐籌
於戎閫臺閣之上聲華益高贊均輸於財征表明慎於
郵罰分曺左右其用惟新是宜舉武部之雄以奬成績
授都曹之重以勵兼才佇觀稱服之能式副有司之請
正雅可守右司郎中兼侍御史知雜事散官賜如故豆
盧曙可職方郎中
職方郎中
授杜(集作源下同)寂職方郎中制常衮
勅朝議郎守尚書度支郎中賜緋魚袋杜寂端一其誠
周通於事久於膳部頗有敏才亦既詳逹不㤀恭慎掌
我方志宜從序遷可守尚書職方郎中散官賜如故
駕部郎中
授韋翹司駕部郎中制常衮
門下武部員外郎韋翹貞固幹事達理明權績惟著於
在公才必聞於處劇逓遷郎署俾膺榮寵可為司駕郎
中
庫部郎中
授衢州刺史鄭群庫部郎中齊州刺史張士階
祠部郎中制白居易
勅具官鄭群等今之正郎班望頗重中外要職多繇是
遷故其所選不得不慎必循名實而後命之群與士階
久典名郡謹身化下有循吏之風會課陟明宜當是選
國之大事在祀及(集作與)戎一掌祠曹一司武庫各湏(集作領)
其要爾宜敬之群可庫部郎中士階可祠部郎中
授杜致美太常少卿楊拙庫部郎中制
薛廷珪
勅朕以至公掄才時致用乂周行進秩公論為人如聞
右司郎中杜致美以吾上台實爾猶子深自抑損不求
聞逹隠几端居不言時事閉關却掃深味道腴夫何山
濤魏舒校爾優劣而戶部員外郎楊拙始以籍甚之稱
洽於名埸歴聘侯藩亟踐臺省彊學務本履正居中夫
何顔駟楊雄侔爾專静奉常典樂建禮含香詢爾清閑
明我搜選克敬乃事交修厥官各謂當才無忝並命可
依前件
刑部郎中
授許季同刑部郎中杜羔戶部郎中制
白居易
勅前長安縣令許季同前萬年縣令杜羔等軰自郎署
分宰京邑而長吏待之小乖常禮雖同辭託疾(一作故)動
未得中然遠恥以退道不失正各從免職亦既踰時况
文行政能皆推於衆詢諸時議宜有遷授尚書郎缺方
選才良憲部人曹俾膺並命季同可刑部郎中羔可戶
部郎中
都官郎中
授高仲舒都官郎中制蘇頲
黃門通議大夫行太子洗馬高仲舒洽聞殫見履直居
温士慕清暉人推至行崇賢企德已膺洗馬之榮建禮
求才宜拜乘鳬之寵可行尚書都官郎中散官如故主
者施行
授劉崇彜都官郎中制薛廷珪
勅具官劉崇彜朕聽政之暇躭翫群書每讀考槃之詩
常軫遺逸之慮訪於輿論得爾崇彛聞其常抱業試於
有司才優數竒十上不第言行修整文學該通儒雅之
聲著於洛下而以爾令弟秉予大鈞鴻飛冥冥不近賢
路從軍試吏亦曰疆名苟徇爾私其如公議是用陟居
華省寵以郎曹典制六官之重伏奏清蒲之上疇爾夙
志予恩不輕凢百未申宜體朕樂善興能之意無患不
知也可
比部郎中
授比部郎中制劉禹錫
勅周以司會質歲成漢以計相經國用或考百官之要
或制三年之期稽以簿書辨其名物俾夫會筭必得經
費無差充選望郎以臨計吏可
司門郎中
授柳渙司門郎中制蘇頲
勅朝議郎前行左司員外郎柳渙色莊心勁贍學能文
堅守憲章務從條理為時所重滿歲當遷宜罷臺轄更
司門鍵可守尚書司門郎中散官如故
工部郎中
授京畿制置使判官兼中丞賜紫李巨川工部
郎中制錢珝
勅具官李巨川夫彊學者始自為已移於事人君齊美
儒先登志士之場優入群書之域中權之佐前著實高
多務講論直歸翼戴爾所自比我能知之推共奬王室
之心慕不以兵車之力文翰之樂迅捷若飛雖觀者已
煩而作者甚暇陪臣盡善賢帥盛稱上既策勲下難遺
賞且升郎位如事所知理在庶官勉興墜典常聞好古
當念陟明可依前件
屯田郎中
授屯田郎中制劉禹錫
勅詩云雨我公田遂及我私蓋美大田之盛思賢主之
詩人必先公而後私者借力而耕其來尚矣周以司徒
蒞職漢以侍郎訓田今則務切如雲任專列宿揔於豫
政克藉公才可
虞部郎中
授王踐睦虞部郎中制蘇頲
黃門中散大夫檢校太子左贊善大夫王踐睦明敏練
習雍容閒雅聲馳在公政曉為吏往還臺閣已叶於初
從今掌衡虞俾光於重入可行尚書虞部郎中散官如
故主者施行
授李䎖虞部郎中制白居易
勅金州刺史李䎖雅有文藝飾以政事早從吏職久領
郡符謹慎廉平頗副所任虞曹郎缺命以序遷敬兹寵
命勉守厥位可尚書虞部郎中
水部郎中
授河中節度判官温緒水部郎中制
薛廷珪
勅天子省方藩后述職睦鄰事大允執厥中偃革崇儒
行成於内我知之矣彼有人焉具官温緒懿祖考為朝
廷大臣偉望威名皆烜赫信史而爾砥節礪行修詞立
誠抱終身之憂脱屣科第伎四方之志服勤官途束帶
公朝曳裾侯府刃有餘地人無間言朕以釁結萑(胡官切)
蒲兵纏封域藏書之府煨燼罕存爰委藩宣為我採摭
而爾能奉綸旨來貢之書欲以先王之格言廣我視聽
思列聖人之行事規我怠荒實嘉乃心斯騐夙志爾帥
具舉予其懋遷升之文昌授以清署用酧稱職以勸事人
凢百賓階無㤀幕畫可尚書水部郎中
文苑英華卷三百九十
