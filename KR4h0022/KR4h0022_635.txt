文苑英華卷六百三十六宋李昉等編
賀中
賀祥雲見狀二首賀上仙公主靈應狀一首
賀昭陵徵應狀一首辯日傍瑞氣狀一首
賀太陽不虧狀二首為宰相論月應蝕狀一首
為政事賀雨狀一首賀祈雨有應狀一首
賀雨晴狀一首賀麥登狀一首
為政事賀苗稼狀一首
賀祥雲見狀張九齡
右臣等伏見道門威儀司馬秀表稱今月十日夜陛下
親臨同明殿道場為宗社蒼生祈福有祥雲見伏惟聖
德以精意(集作至)動天天意以肸蠁符聖其感甚速豈云
玄遠(集作其應豈遠)陛下肅(集作聖)敬之深勤恤所至靈心如答
神道何言自表休期以介景福生人大頼天下幸甚臣
等忝居近侍倍百恒情謹奉狀陳賀以聞伏望宣示史
館
賀彩雲見狀張說
右伏奉恩旨今日屬下元賜臣等侍從昇降聖闕禮謁
大聖尊容行香之際日西南有彩雲見者伏以大道無
形至誠斯應上玄降福感而遂通步輦陟於齋宫虔脩
香火彩雲生於曉日遽發祥光是知聖德與天心合符
萬靈與羣仙叶贊臣叨陪侍從如昇汗漫之遊承恩禮
謁更覩氤氲之瑞榮華之極千載一時無任欣慶之至
賀上仙公主靈應狀張九齡
右臣等伏奉今月八日上仙公主靈座有祥風瑞虹之
應爰至啟殯乃知屍(集作尸)觧又承特禀清靈薄於滋味
素含真氣自不食鹽洎乎(集作于)遷神更標竒跡伏惟聖
系本於道源妙有所鍾靈異必降不然者何得幼而能
悟性與非常適來以時且契於玄運超然而脫(集作蛻)復
昇於丹籙杳冥雖遠髣像如存則知仙路有歸慈念已
釋理絶今古事昭聞見况臣等親侍軒墀幸聞仙觧無
任感慰之至伏望宣付史館以昭靈異仍望宣示百官
謹奏
賀昭陵徵應狀
右御史中丞徐惲從京使還向臣等說妖賊劉志誠四
日從咸陽北向面(集作原向)南見昭陵山上有黑雲忽起志
誠謂其凶徒云此雲將有暴風若衝頭立恐有破敗志
誠久從軍伍頗觧雜占其言未畢飃風果至直衝行首
莫不昏迷衆心驚惶不知所出及至便橋之際竝即散
走又見父老云往年權梁山之徒將逞不軌當時亦有
烈風暴雨發自昭陵北(集作比)至京城賊還破滅謹參往
事與今同符者伏以閭閻賤類竊敢猖狂而祖宗威靈
亦已玄鑒昔年感召若命蚩尤今日驅除更徵(集作假)風
伯所以妖炁(集作氣)自殄狡計莫施頃(集作晷)刻之間逃形
無路此皆神功潜運昌歷無窮將俾孫謀用昭聖德事
堪懲惡可以垂後無任慶悅之至仍望宣付史館(集作官)
并示朝列謹錄奏聞謹奏
辯日旁瑞氣狀元稹
今月二日日旁瑞氣右奉宣其日日上有横赤五色氣
鮮明黃潤日兩邊各有嘉氣内赤外青宰相稱賀云是
五色雲見不知是否者臣謹按乙已占有赤氣横在日
上謂之戴其分當益土進爵推戴人君之象又人君當
立王侯封建親戚以為福祐之徵竊見其日除王潜郭
釗田布等官則陛下凡有舉措盡合天心微臣所引占
書悉皆明驗伏請以戴氣宣付史官不可誤書五色雲
又云青赤短小在日旁謂之珥微曲向日謂之抱珥者
纓珥之象天子有喜兼(集作并)有和親之事又當拜將抱
者扶抱向就之象隣國臣佐來降天子有喜賀之事子
孫之慶臣下忠誠輔主國中歡喜和合今北狄和親西
戎通好時者承允請命其日三將同昇萬姓歡呼四方
來賀亦可謂陛下凡有舉措盡合天心微臣所引占書
悉皆明驗伏乞(集作請)亦以抱珥宣付史官不可誤書五
色雲見以前件圖籍作載如右伏以五色慶雲蓋是小
瑞戴氣抱珥所謂殊祥宰臣怱遽之間未暇精究其事
此皆陛下禮行郊廟誠逹神祗展百拜而忘疲入九室
而流涕近臣興感上帝垂休克呈捧日之祥以展(集作表)
動天之德微臣同霑侍從别感恩慈方當鼓舞之時恨
不呌呼而賀然臣以為陛下特宣手勑宰臣云今月二
日卿等所言日旁五色雲見參驗圖書蓋是戴珥之象
此皆祖宗積慶特示子孫之祥豈冲耿微誠能致昊穹
之貺宜令所司擇日告廟上以奉高祖無窮之祐次報
憲宗有截之功誕告華夷竝令知悉若此則陛下感通
之德已見九霄推讓之風將傳萬葉爛然宸翰手勑以
示於天下(集作宰臣)煥乎天文撰詔自生於聖旨事超萬古
道冠百王伏惟天恩密賜裁察
賀太陽不虧狀張九齡
右今月朔太史奏太陽虧據諸家歷皆蝕十分已上仍
帶蝕出者今日日出百司瞻仰光景無虧臣伏以日月
之行值交必蝕筭數先定理無推移今朔之辰應蝕不
蝕陛下聞日有變齋戒精誠外寬政刑内廣仁惠聖德
日慎災祥自弭若無表應何謂大明臣等不勝感慶之
至謹奉狀陳賀以聞仍望宣付史官以垂來裔
同前蘇頲
臣等伏承太史奏昨一日太陽虧陛下爰發行宫不御
常服聖慮淵(唐諱)默天情寅戒頓于行在不可榮社以責
隂凡厥觀瞻不殊登臺而視朔自亭午過晡申寒沍成
春(一作温)陽光轉大伏惟皇帝陛下纉千歲之統擁三神
之休道洽功成增高益厚金繩玉檢&KR1922;跡於前聞日觀
雲封降祥於即事且疇人察序太史宣職以歷而推式
聞常度至時不蝕乃自殊祥陛下昭事於上天上天昭
答於陛下若是之速其何響會非常之祉孰不忻懼臣
等忝預從臣無任踴躍慶抃之至
為宰相論月應蝕狀
臣近者特奉玉階親承聖旨伏知今月十四日夜月蝕
當盡此驗非遠即胡滅之祥臣以為太隂之蝕必在於
望太史司占不言邇日聖人同契果應先天而不測為
(一作為謂)神前知者聖臣昨宵將暝精慮仰觀初則桂魄正
圓俄見蓂枝遂缺乙夜之後所蝕便既臣載欣載躍聞
所未聞但恐默啜禍盈命危勢蹙百年之運晷刻當窮
三象之微蔽虧先肇(一作見)臣等忝階近侍喜萬恒情無
任欣躍之任
為政事賀雨狀
頃者西郊不雨南陸愆陽上動聖情下憂農事一人以
禹湯罪已百姓以堯舜為心知天人之合符非土龍之
可致德音朝降纔出於巖廊膏澤晩飛已周於城闕麥
宜蚤秀日助晴光禾欲潤成歲知秋獲惟皇建極天且
弗違用爾作霖臣復何補既叶夢魚之吉預占鳴鶴(一作)
(爵)之期抃躍之誠萬萬恒品
賀祈雨有應狀張九齡
右臣等昨面奉恩旨緣秋稼有望時雨暫愆念及黎元
見于顔色方躬自祈請誠勤夙夜上靈昭鑒嘉瑞必臻
昨日申酉之間雲物果應初含五色正覆於壇場未及
終宵更洒於城闕遂使炎埃宿潤虐暑暫清實冀膚寸
之資必(集作畢)致普天之澤臣等多昧徒仰於成造蒼生
何幸每及於聖私無任欣慶(集作戴)抃躍之至謹奉狀陳
賀以聞既有殊應仍望宣示(集作付)史館
賀雨晴狀
右今月十日高力士宣聖旨以霖雨淫(集作方)滯有害稼
穡之憂將親禱上陽三日内不坐精意朝發而重隂夕
霽乃數日已來遂致開朗誰謂天遠其應甚速遂得麥
秋有望蠶事且登則知至人無心與天地合契神功潜
運豈隂陽不測伏惟陛下明德自廣兢業載懷所致休
徵必加謙慎天聖相合福施羣生日用不知年和在此
臣等無功(集作能)翊佐徒忝近密每有大猷承奉不暇無
任欣戴慶躍之至
賀麥登狀
右今日高力士宣垂示臣等皇太子表以嘉麥有成陛
下躬執勞事率先兆庶皇太子以(集作已)下繼美聖功臣
聞勤於稼穡必有麰麥之慶著在春秋則非他榖之比
伏惟陛下致敬宗廟屬意(集作念)黎元春郊順時則千畝
在御禁園測候則萬㝢皆豐况云立訓天人降尊農務
上靈昭德已聞瑞日增輝當夏(集作暑)不疲則有祥雲自
覆是彰敦本之化式旌造物之功人謠在兹天意可鑒
且禹之盡力堯實用心史冊美談帝王成(集作為)範未有
休徵神應若斯之盛者也以今况古千載未聞請付史
官天下幸甚臣等叨榮近侍倍百恒情無任感戴抃躍
之至
為政事賀苗稼狀蘇頲
右臣等昨面奉聖旨以近日暴風雨恐麥有損陛下務
農在候輟膳終朝憂勞之甚起居不懌臣等聞重華之
德(闕)發用心夏禹則為人先成湯自以身禱求諸往事
未或前聞天與聖符風將雨止杲杲之日吐扶桑而已
霽芃芃之野合岐麥而皆秋仍滋北里之禾更潤南山
之豆京城可望不知日用之功旒扆注懷尚切在予之
念臣叨陪近侍親奉德音上貽慮於納隍下增憂於折
鼎無任惶悚之至
文苑英華卷六百三十六
