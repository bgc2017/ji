文苑英華卷七百五十宋李昉等編
醫
勸醫論一首華佗論一首
卜相
八卦卜大演論一首卜論一首
蓍龜論一首相論一首
時令
時令論上下二首時論一首
醫
勸醫論梁簡文帝
勸醫曰天地之中唯人最靈人之所重莫過於命雖脩
短有分夭壽懸天然而寒暑反常嗜欲乖節故虐(周禮作瘧)
寒痟首致斃不同伐性爛腸催年匪一拯斯之要實在
良方故祇域醫王明於釋典如太師乃以醫王為號以
如來能煩惱病祗能治四大乖為故亦有騷人之詠彭
城(一作場非)秦國之稱和緩季梁之遇盧氏虢子之值越人
爰至九市(一作久視)飛仙長生妙道猶變六一於金液改三
七於銀丸蓄玉匣之秘研紫書之奥桃膠何是北斗靡
遯(一作錄)其刑(一作形)金漿非遠明珠還耻其價能使業門
之下鼓響獨聞(一作傳)雍祝之傍簫聲猶(一作獨)在周禮疾
醫掌萬民之疾凡民之有病者分而治之歲終則各書
其所治而入於醫師知其愈與不愈以為後法之戒也
至如研精玄理考覈儒宗盡日清談終夜講習始學則
負墟尚諛積功則為師乃著日就月將方稱碩學專家
之後猶湏劇談網羅愈廣鈎深理見厭飫不窹惟日不
足又若為詩則多湏見意或古或今或雅或俗皆湏寓
目詳其去取然後麗辭方吐逸韻乃生豈有秉筆不訊
而能善詩塞兊不談而能善義揚子雲言讀賦千首則
能為賦况醫之為道九部之侯甚精百藥之品難䆒察
色辯聲其功甚秘秋辛夏苦幾微難識而比之術者未
嘗稽合曾無討論多以少壮之時涉獵方䟽略知甘草
為甜桂心為苦便是宴馭自足經方冺棄同庾獃(見晉書本)
(傳)之讀莊子異孔子之好周易然而疾者求我又不能
盡意攻治假使不能為地自可即為巳益所以然者若
無隔貴賤精加消息以前驗後自可觧之日知所亡坐
成妙術而又告以不能也治疾者衆必以溢(一作盂)浪酬
塞(一作賽)惡之(一作人)者多愛之(一作人)者鮮是則日處百方
月為千治(一作軸)未嘗不輕其藥性任其死生浮華之功
於何而得及其愛深親屬情切支肌(一作友朋)患起膏盲痾
興府俞(一作俞附)雖欲盡其治功思無所出何以故然本不
素習卒難改變故也周靡(二字一作胡)麻鹿藿止(一作纔)救頭
痛之病(一作疴)麥麹芎窮反救(一作止)河魚之疾(一作腹)思不
出位事局轅下醫者忘志(四字一作欲求反俟者俟疑作死)於玄都揚
已名於綠帙(一作藉)其可得乎術道困窮於斯實至誠當
善思此意更興其美非直傳名于後亦是功德甚深比
夫脫一鴿於權衡活萬魚於池水不可同日而論焉
一作皆初學記
華佗論劉禹錫
史稱華佗以恃能厭事為曹公所怒荀文若請曰佗術
實工人命繫焉宜議能以宥曹公曰憂天下無此鼠軰
耶遂考竟佗至蒼舒病且死見(賢遍切)醫不能生始有悔
之之歎嗟乎以操之明略見幾然猶輕殺材能如是文
若之智力地望以的然之理攻之然猶不能反其恚執
柄者之恚真可畏諸亦可慎諸原夫史氏之書於册也
是使後之人寬能者之刑納賢者之諭而懲暴者之輕
殺故自恃能至有悔悉(川文粹作恚非)書焉後之或者復(川文粹作)
(覆)用是為口實悲哉夫賢能不能無過苟寘于理矣或
必有寬之之請彼壬人皆曰憂天下無材耶曾不知悔
之日方痛材之不可多也或必有惜之之難彼壬人皆
曰譬彼死矣將若何曾不知悔之日方痛生之不可再
也可不謂(川文粹作為)大哀乎夫以佗之不宜殺昭昭然不
足言也獨病夫史書之義是將推而廣耳吾觀自曹魏
以來執死生之柄者用一恚而殺材能衆矣又焉用書
佗之事為嗚呼前事之不忘期有勸且懲也而暴者復
(蜀本作覆)藉口以快意孫權則曰曹孟德殺孔文舉矣孤於
虞翻何如而孔融亦以應泰山殺孝廉自譬仲謀近覇
者文舉有高名然猶以(三字集作猶亦)可懲為故事矧他人哉
卜相
八卦卜大演論王勃
昔者聖人之作易也始畫八卦以通神明之德以類萬
物之情以為分太極者兩儀也分四象者八卦也成八
卦者十六將也司八卦者十二月也分十六將者三十
二候也分十二月者二十四氣也分三十二候者六十
四卦也司二十四氣者三十六旬也進退於三百六十
六日屈伸於三百八十四爻往來飛伏之理盡矣其孤
虚消息之端極矣三才之道不可不及也五行之義不
能復過也翕之以幽明張之以寒暑會之以生死申之
以去就祸福生焉吉凶著焉成敗行焉逆順興焉賢者
識其大者遠者不賢者識其小者近者奉之者則順背
之者則愆圓立者稱聖偏據者號賢嘗試論之曰三才
昜之門戶也八卦者昜之徑路也引而伸之終於六十
四卦天下之能事畢矣陳而别之極於三百八十四爻
天下之微理罄矣夫隂陽之道一向一背天地之理一
升一降故明暗相隨寒暑相因剛柔相形高下相傾動
靜相乘出入相藉泯之者神也形之者道也可以一理
徵也可以一端驗也故天尊則地卑矣水濕則火燥矣
山盈則澤虚矣雷動則風適矣是以天下有風可以姤
矣則地中有雷可以復矣天下有山可以遁矣則地上
於澤(疑作澤上於地)可以臨矣天地不變(疑作交)可以否矣則天
地既交可以泰矣以風行地上可以觀矣則雷行天上
可以大壮矣山附地上可以剥矣則火附天上可以大
有矣風行水上可謂渙矣則水在地上可以比矣雷出
地奮可以豫矣則風行天上可以小畜矣雷之與水作
觧矣則風之與火可以家人矣雷在風上可以恒矣則
風在雷上可以益矣風在地下可以升矣則雷在天下
可以無妄矣風在水下可以井矣則雷在火下可以噬
嗑矣風在澤下謂大過矣則(一作以)雷在山下可為頥矣
雷在澤下可以隨矣則風在山下可為蠱矣澤上有水
可為節矣則山下有火可為旅矣雷在水下可為屯矣
則風在火下可為鼎矣水在火上可為既濟矣則火在
水上可為未濟矣澤上有火可以革矣則山下有水可
為蒙矣火在地下可以明夷矣則水在天下可為訟矣
地下有水可為師矣則山下有火可為賁矣澤上於天
可為夬矣則澤下有水可為困矣山下有天可以為大
畜矣則澤下有地可以為萃矣以山在澤上可為損矣
則澤在山下可為咸矣澤上有火可為暌矣則山上有
水可為蹇矣上天下澤可為履矣則地下有山可為謙
矣澤上有風可為中孚矣則山下有雷可為小過矣山
上有風可為漸矣則澤上有雷可以歸妹矣此天地以
對成之義隂陽反合之理故卦相次則反爻以成義昜
之八卦是也八八相生則錯卦以興理因而重之是也
故聖人之道可縱焉可横焉可合焉可離焉逆而陳之
未嘗逆焉順而别之未嘗順焉三畫以變雖天地之數
可無韜也九六相推雖萬二千五百之浩蕩不能踰於
三百八十四三百八十四之紏紛不能踰於六十四重
之以六十四不能過於八卦張之於八卦不能過四象
紀之兩儀兩儀之理逹而太極得矣故古往今來寒進
暑退死生亂動是非謄結未嘗非兩儀也而未嘗離太
極也故曰有寒有暑則兩儀不廢也無思無為則太極
未嘗遠也見之則兩儀忘之則太極夫然故不捨二求
一未嘗離動以求靜未嘗離動以逹靜也有可有不可
非聖人之謂也無可無不可是夫子之心也然天下之
理不可窮也天下之往(疑)不可盡也有窮盡之地者其
唯聖心乎有窮盡之路者其唯聖言乎故據滄海而觀
衆水則江河之會歸可見也登泰山而覧羣嶽則崗巒
之本末可知也是以貞一德之極權六爻之變振三才
之柄尋萬方之動又何往而不通乎又何疑而不釋乎
故孔子曰必也正名乎名者義之本也非聖人孰能正
之哉若抑末執本研精覃思非聖人之書則不讀也非
聖人之言則不取也庶幾乎神明之德可通乎萬物之
情可類乎本末之思也夫何遠之有君子可不務乎哉
卜論李華
天地之大德曰生舜好生之德洽于人心五福首乎夀
麟鳳龜龍謂之四靈龜不傷物呼吸元氣於介蟲為長
而壽古之聖刳而朘之觀其裂畫以定吉凶殘其生勦
其夀既勦殘之而求其靈夫何故愚未知夫天地之心
聖逹之謨靈之夀之而夭戮之脫(文粹作朘)其肉鑚其骸精
氣復於無物而貞悔發乎焦朽不其反耶夫大人與天
地合其德與日月合其明與四時合其序與鬼神合其
吉凶不當妄也夀而天之豈合其德乎因物求徵豈合
其明乎毒靈介而徼其神豈合其序乎假枯殼而决狐
疑豈合其吉凶乎洪範曰爾其大疑謀及卜筮聖人不
當有疑於人以筮也夫祭有尸自虞夏商周不變戰國
蕩古法祭無尸尸之重於卜則明廢龜可也又聞夫鑄
刀劔者不成則屠犬彘血而祭之被髮而哭之則成而
利盖不祥器也其神者躍為龍蛇穿木石入泉源以至
發烱光聲音人不能自神因天地之氣化天地之物而
為神固無悉然是亦為怪古者成宫室必落之鍾鼓噐
械必釁之豈神明貴殺享膻腥歟今亡其禮未聞屋室
不安身而噐物不利用由是而言則卜筮隂陽之流皆
妄作也夫潔壇墠而布精意(文粹作誠)求福之來緬不可致
耕夫蠶婦神一草木禱一禽獸鼓而舞之謂妖祥如答
實歟妄歟犧文之昜更周孔之述以為至矣揚子雲為
太玄設卦辯吉凶如易之告若使後代有如子雲又為
一書可筮則象數之變其可既乎專任道德以貫之則
天地之理盡矣又焉假夫蓍龜乎又焉徵夫鬼神乎子
不語是存乎道義也
蓍龜論于邵
卜筮生靈之緼耶必遵以信時日畏法令决嫌疑定猶
豫者也自伏羲畫卦周公制禮率先斯道以惠其人故
立筮人建卜曰卜職或掌三昜以辯乎九筮或開四兆
以作乎八命俾吉不相習假爾有常叶乎乾坤調彼昭
昧占兆審卦異位同功不其然歟夫以原始要終鈎深
索隠則象事知器占事知來蓍辨吉凶則圓神而方知
龜窮禍福乃載陽而履隂繇得蒺䔧終驗齊莊之難兆
聞鳴鳳便興敬仲之宗然則筮短龜長嘗聞其語義之
何者今試論之且其兆體百有二十夫其頌聲千有二
百由是其尚也夫龜者著性命之理有好惡之情善出
入之端存生死之變冠群甲之長居四靈之間上高法
天下平象地受三千歲而遊於蓮葉之上吸以沆瀣之
精盖通其聖也何彼叢薄之下蘙薈之中生而無靈長
而無識奉大衍之數而為凖求元亨之義而為用探頥
而知其變審爻而據其辭豈與夫灼而專逹居然獨見
同年而語矣史偏(漢書作篇)以之佐昌此其效也墨以之從
長又其效也衛人以龜為有知漆雕以為善對又其效
也至如管輅卜隣之火孔愉反顧之鑄盖小之也則知
靈德感應觸類而長矣故朔望則灼孟冬命亹盖先王
之重者萬事之階也信矣夫
折羣疑相論李德裕
夫相之相在於(集作乎)清明將之相在於(集作乎)雄傑清明
者珠玉是也為天下所寳雄傑者虎兕是也為百獸所
伏然清者必得大權不能享豐富雄者必當昌侈不能
得大柄兼而有之者在乎粹美而已余頃歲莅淮海屬
縣有旴𣅿而山多珉玉剖而為噐清明洞澈雖水精明
冰不如也而價不及於凡玉終不得為至寳以其不粹
也清而粹者天也故高不可測清而澈者泉也故深亦
可察此其大略也余嘗精而求之多士以才為命婦人
以色為命天賦是美者必將有以貴之才高者雖孟嘗
眇小蔡澤折頞亦居萬人之上色美者雖鈎弋之拳子
夫之賤亦為萬乘之偶然不如清而粹者必身名俱榮
福禄終泰張良是也(前史言張良質美予謂諸葛言以子房之清精不釋陳平之濁俗則)
(知清精者雅矣)擇士能用此術可以拔十得九無所疑也
相論杜牧
吕公善相人言女吕后當大貴宜以配季季後為天子
吕后復稱制天下王吕氏子弟悉以大國隋文帝相工
來和軰數人亦言當為帝者後簒竊果得之誠相法之
不謬矣吕氏自稱制通為后凡二十有餘年間隋氏自
簒至滅凡三十六年間男女族屬殺滅殆(文粹作大)盡當秦
末吕氏大族也周末楊氏為八柱國公侯相襲久矣且
(集作一旦)以一女子一男子偷竊位號不三二十年間壮老
嬰兒皆不得其死不知一女子為吕氏之福耶為禍耶
一男子為楊氏之禍耶為福耶得一時之貴滅百世之
族彼知相法者當曰此必為吕氏楊氏之禍乃可謂善
相矣今斷一指得四海凡人不欲為况以一女子一男
子易一族哉余讀荀卿非相因感吕氏楊氏知卿為大
儒矣
時令
時令論上柳宗元
吕氏春秋十二紀漢儒論以為月令措諸禮以為大法
焉其言有十二月七十有二候迎日步氣以追寒暑之
序類其物宜而逆為之備聖人之作也然而聖人之道
不窮異以為神不引天以為高利於人傋於事如斯而
已矣觀月令之說苟以合五事配五行而施其政令離
聖人之道不以(集作亦)遠乎凡政令之作有俟時而行之
者有不俟時而行之者是故孟春修封疆端經術相土
宜無聚大衆仲(集作季)春利隄防逹溝瀆止田獵傋蠶噐
季春(集無此二字)合牛馬百工無悖於時孟夏無起土工(集作)
(功)無發大衆勸農勉人仲夏班馬政聚百藥季夏行水
殺草糞田疇美土疆土工(集作功)兵事不作孟秋納材葦
仲秋勸人種麥季秋休百工人皆入室具衣裘舉五糓
之要合秩芻養犧牲趨人收歛務蓄莱伐薪為炭孟冬
築城郭穿竇窖脩囷倉謹盖藏農以休息之收水澤之
賦仲冬伐木取竹箭季冬講武習射御出五糓種計耦
耕具田噐合諸侯制百縣輕重之法貢賦之數斯固俟
時而行之所謂敬授人時者也其餘郊廟百祀亦古之
遺典不可以廢使古之為政者非春無以布德和令行
慶施惠養幼少省囹圄賜貧窮禮賢者非夏無以贊傑
俊遂賢良舉長大行爵出禄斷薄刑决小罪節嗜欲靜
百官非秋無以選士勵兵任有功誅暴慢明好惡脩法
制養衰老申嚴百刑斬殺必當非冬無以賞死事恤孤
寡舉阿黨易關市來商旅審門閭正貴戚近習罷官之
無事者去噐之無用者則其闕政亦以繁矣斯固不俟
時而行之者也變天之道絶地之理亂人之紀舍孟春
則可以有事乎作滛巧以蕩上心舍季春則可以為之
者乎夫如是内不可以納於君心外不可以施於人事
勿書之可也又曰反時令則有飄風暴雨霜雪水潦大
旱沉隂氛霧寒暖之氣大疫風欬&KR0864;嚏虐(集作瘧)寒疥癘
之疾螟蝗五糓瓜匏果實不成蓬蒿藜莠並興之異女
災胎夭傷水火之訛寇戎來入相掠兵革並起道路不
通邊境不寧土地分裂四鄙入保流亡遷徙之變若是
者特瞽史之語非出於聖人者也然則夏后周公之典
逸矣
時令論下
或者曰月令之作所以為君人者法也盖非為聰明睿
智者為之將慮後代有昏昧傲誕而肆于人上忽先王
之典舉而廢之近而取之若陳隋之季是也故取仁義
禮智信之事附于時令俾時至而有以發之也不為之
時將因循放蕩而皆無其意焉爾於是又為之言五行
之反戾相盪相摩妖災之說以震動于厥心古之所以
防昏亂之術也今子發而揚之使前人之奥秘布露顯
明則後之人而又何憚耶曰聖人之為教立中道以示
于後曰仁曰義曰禮曰智曰信謂之五常言可以常行
(一有之字)者也防昏亂之術為之勤勤然書于(集作於)方册興
亡治亂之道永守是而不去也未聞其威之以怪而使
之時而為善所以滋其怠傲而忘理也語怪而威之所
以熾其昏邪滛惑而為禱禳厭勝鬼怪之事以大亂于
人也且吾子以為畏冊書之多孰與畏人之言使諤諤
者言仁義利害焯乎列于其前而猶不悟奚暇顧月令
哉是故聖人為大經以存其直道將以遺後世之君臣
必言其中正而去其竒衺其有嚚然而不顧者雖聖人
復生無如之何又何冊書之有若陳隋之季暴戾滛放
則無不為矣求之二史豈有復行月令之事者乎然而
其臣有勁悍者争而與之言先王之道猶十百而一遂
焉然則月令之無益於陳隋亦明矣立大中去大惑捨
是而曰聖人之道吾未之信也用吾子之說罪我者雖
窮萬世吾無憾焉耳
時論牛希濟
或曰治亂者天之常也是以十年一小變三十年一大
變至於蟲蝗疫癘水旱兵革皆時之數也若其聖人亦
不能克(疑作免)是不然也何者天之於人也至仁而信其
資長百糓草木觸類之物皆所以仁於人也故懼物之
不生也春以發之物之不成也夏以長之物之不齊也
秋以肅之物之不實也冬以堅之物在陽畏其暵也故
夜降雨露以潤之在隂畏其終也故伏陽以蓄之人之
不之止也故晦明以息之人之不之時也故馳(疑)時以
警之日月星辰雷電風雨霜露之作無不私於人也焉
有為蟲蝗之時以害其禾稼為水旱之時以蕩其生物
為疫癘之時以毒其性命為兵革之時以流其脂膏者
上天垂象昭鑑萬物之情始兆高明之象已著未嘗不
丁寧先視之於人俾知者通其變而脩其德以為之防
知而不脩夫何言哉聖人所以觀乎天文以察其變又
曰先天而天不違後天而奉天時又曰則天之明斯其
旨也故天子有日官諸侯有日御皆所以達變於其君
若聞祥而逸福必為禍必(疑)禍而懼祲益為善而(疑)無
必定之災桑糓乃中興之道數無可保之福鳥雀為滅
亡之運其或有戰争水旱災沴之世皆生民之所感曾
無時日之限而及之也且民之所為也繫時君之教化
若以忠孝恭儉為治皆可封也暴亂聲色為好皆可誅
也居時之和為可誅之教上帝之仁且不能祐膺時之
亂為求治之具神明之力必可以恕或者曰三皇之世
不能無戰爭堯湯之君不能無水旱豈聖德有闕歟盖
時使之然也夫戰之大者孰踰於版泉不周之後人謀
之可與乎兵力之可支乎卒滅於有德水旱之數豈過
於堯湯之代人無饑色國有常歲若今之世一年之水
一年之旱豈惟人不粒食國無儲矣焉能感治水之命
有疏鑿之功為桑林之牲契禱祈之願若時數之必然
即當數足而後已豈復有中救之道是知天時不能違
於聖德明矣至於長史為一郡一邑之政飛蝗尚不入
其境醫門以藥劑之和可以拒時之疾又若時數之一
槩寧有擇其地而遺其人哉况宋景一言之善罰星退
舍漢之盛德日馭再中其餘感應之跡布在方冊是以
知天道甚遠人事至近又易以(疑衍)履之說曰素履貞吉
幽人之貞所履若吉幽人尚且不懼况聖人乎希濟以
為治亂無時為人君所行求治則治忘理則亂雖復求
治積年一日違之禍不旋踵國亦如之皆非拘忌之家
所能執必矣
文苑英華卷七百五十
