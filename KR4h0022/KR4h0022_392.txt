文苑英華卷三百九十二宋李昉等編
南省八
兵部員外郎
授楊仲昌吏部員外郎李巖兵部員外郎制
孫逖
門下左司員外郎楊仲昌朝散大夫戶部員外郎李巖
等雅才明識敏行能文脩身懷止水之清應物有操刀
之利並膺時選所謂人英宜遷禮闈之秩更展劇曹之
用仲昌可吏部員外郎巖可兵部員外郎散官各如故
授敬羽武部員外郎兼殿中侍御史制
賈至
勑攝武部員外郎朔方採訪等使敬羽美才多適直道
滅私通明可以斷疑貞固足以幹事自持風憲糾逖回
邪不吐茹於剛柔有鷹鸇之搏擊與能褒美俾轉臺端
載執謙光思弘讓節宜遂其懇志退守本官可守前官
授栢耆兵部員外郎制元稹
勑守起居舍人賜緋魚袋栢耆朕聞亟遷則彛倫斁滯
賞則勞臣怠兼用兩者謂之政經夫南憲右掖至于中
臺我朝之極選也俾爾環歲之内周歴兹任豈無意焉
元和中盜殺丞相賊(集作疾)傷議臣齊冀之間交以禍端
相嫁耆自青溪窖中提轉丸押闔之書馳於諸鎮使承
宗疑否隔塞一朝豁然納質獻地克終於善承宗既歿
承元授事耆又將朕教告命于承元萬衆無(一作諠非)譁一
方㡳定此而不錄將何以勸凢百多士無忘急病之心
可守尚書兵部員外郎
授李虞仲兵部員外郎崔戎戶部員外郎制
白居易
勑劔南西川節度判官朝散大夫檢校尚書戶部員外
郎兼侍御史上柱國賜紫金魚袋李虞仲劔南西川觀
察判官朝議郎檢校尚書刑部員外郎兼侍御史雲騎
尉賜緋魚袋崔戎等去年春朕憂西南事授丞相文昌
鉞往鎮撫之次選郎吏有才實如虞仲軰者往贊理之
故其制云苟佐吾丞相以善政聞寧久遺汝於諸侯乎
今蜀政成矣蜀人乂矣是汝軰職脩事舉而奉吾詔書
甚謹也(一作矣)前言在耳安可弭忘並命為郎主吾信賞
虞仲可行尚書兵部員外郎戎可行尚書戶部員外郎
散官勲各如故
授前司勲員外郎賜緋徐綰兵部員外郎前庫
部員外郎李光嗣右司員外郎等制
前人
勑具官徐綰以丞相之子為尚書郎人得見於會朝而
不得見於私室其言不敢近政其動未嘗違謙用是寡
尤式彰能訓論者美宣祖大臣以至行移風稱易名者
必曰光嗣之王父也爾克敬有後敏以自圖多所周防
恐墜遺法而皆以去列可使陟居武庫部都曹郎選惟
重並舉而授無墮當官可依前件
授司封員外郎賜緋崔貽孫守兵部員外郎判
戶部案制錢珝
勑具官崔貽孫冠族以德範遺後昆者剛鯁清素代稱
爾家又能樹立本根嗣守風法為士之道自求必聞故
朝缺美官人思公舉今丞相以版賦之重用爾為佐理
之才更遷右曹往事吾相無謂司貨籍者近乎俗吏而
忽於躬親使滋其煩弊也可依前件
職方員外郎
授李何忌職方員外郎制賈至
誥右補闕李何忌後進人物一時雋選或丕承清緒多
負美才或直言正詞有犯無隱或繡衣持斧擿伏擒姦
或馳譽翰林文詞藻麗或知名吏道政事詳密在邦必
達歴試有聞宜居鴛鷺之列俾弘準繩之紀可試職方
員外郎
駕部員外郎
授趙昇卿駕部員外郎制蘇頲
勑朝議郎前行兵部員外郎上柱國趙昇卿爰以詞學
亟兼文吏踐行貞固用心純密校人祗事郎位求才宜
膺賜筆之榮重陟含香之列可行尚書駕部員外郎散
官勲如故
庫部員外郎
授崔玄暐庫部員外郎制李嶠
鸞臺朝散大夫行尚方監丞崔玄暐理懷沉正文藝優
深内府策名已馳聲績中臺揆務更佇良能宜收起草
之才俾昇握蘭之位可行文昌庫部員外郎散官勲如
故主者施行
授趙良弼司庫員外郎制賈至
勑攝河東司馬趙良弼以敬直方内義形於色藴帷幄
之謀略真(一作是)士林之忠良元戎起行師出以律將謀
韓厥之職宜選子方之智俾登仙署仍佐中權可行司
庫員外郎充朔方行軍司馬
刑部員外郎
授張景昇刑部員外郎制蘇頲
門下太中大夫尚書都官員外郎上柱國張景昇操履
精密刑書洞曉自遷郎位咸服吏能用於噬嗑必資哀
敬丕蔽之審惟才是擇可行尚書刑部員外郎散官勲
如故
授栢庭昌憲部員外郎制賈至
勑監察御史栢庭昌吏道稱優公才致遠文法之用盖
推於友朋操割之能亦聞於臺省仙郎之選人譽是歸
道有籍於簡孚官不循於資序當兹清職宜最愼擇可
憲部員外郎
授崔殷刑部員外郎制常衮
勅朝議大夫試太子舍人兼殿中侍御史崔殷學義精
深詞華絢(集作縟)麗臺郎高選清論洽於朝倫郡掾左遷
善聲彰於時聽頃從奬序未副才名亟(集作宜)膺新命俾
光舊列可行尚書刑部員外郎散官如故
授王鎰刑部員外郎制白居易
勅刑曹外郎缺朕詔執事擇可以善於其職者而殿中
侍御史王鎰自居殿中能察非法連鞫庶獄多叶平允
(一作反)加以温敏静專可當是選一歲之獄决在秋冬今
方其時宜敬乃職可依前件
授李行修刑部員外郎制李虞仲
勅登仕郎殿中侍御史内供奉護軍李行修沉正為質
發彊於用敏識可以周務懿文可以誠身連擢憲闈聲
績甚茂近以江淮災旱睠切疲黎舉爾忠實往申慰撫
攪轡有䘏人之色登(一作旋)車多濟物之心(一作方)既表嘉
庸仍當滿秩(一作歲)優其遷擢以勸公勤刑曹詳讞之難
郎署彌綸之重斯為盛選無愧當官可守刑部員外郎
散官勲如故
授李朋刑部員外郎李從晦都官員外郎等制
杜牧
勅書曰庶獄庶事予罔敢知此乃周文王之所以理天
下也惟獄惟亊會於南宫求郎之難豈敢輕易將仕郎
侍御史内供奉李朋能積行實發其詞華勁正端愼官
業克舉天平軍節度副使朝議郎檢校尚書祠部員外
郎兼侍御史賜緋魚袋李從晦宗室子弟美秀而文嘗
經磨涅不改堅白今者取自憲府擢於幕吏各有所授
皆為清秩當自宣室受讞之際思滿堂飲酒之言至於
刑章尤繫念慮予曰罪爾勿罪予曰寬爾勿寬問法何
如無即上意各宜勉勵勿自輕怠朋可守尚書刑部員
外郎散官如故從晦可守尚書都官員外郎散官賜如
故
都官員外郎
授苗發都官員外郎制常衮
勅朝散大夫前守秘書丞龍門縣開國男苗發德厚流
光相門才子代重一經之業家承萬石之風理詣精微
行歸純至麗以文藻振以英華端其誠而有恒敏於事
而兼適早登學省用汰儒流喪紀外除素冠未改弟兄
有裕清論多之處以彌綸之職當兹俊茂之選可行尚
書都官員外郎賜緋魚袋散官封如故
授侍御史沈栖遠右司員外郎殿中張玄晏都
官員外郎制薛廷珪
勑具官沈栖遠等由御史屬為尚書郎選擢之重難踐
歴之清切所以廣毓材之道也以栖遠清白嚮正藝實
揚名魯人將以為木鐸太一下傳其洪範石渠鉛槧諫
署淹翔動静有常職業惟允以玄晏詞無枝葉道有汙
隆履君子之中庸練國朝之故實直方之氣僉論多之
文藝之優前軰高許而皆乘騘衣繡為我憲臣指佞埋
輪恪居官業疇其久次爰俾序遷勉思伏奏之勤無忘
率職之重可
比部員外郎
授莫藏用比部員外郎制常衮
勑朝議郎檢校尚書倉部員外郎兼侍御史充稅青苗
錢使判官賜緋魚袋莫藏用餙以文行敏於理道(集作政理)
自執霜簡頗振風憲頃馳輶(一作輅)軒尤詳使命務辨斯
切(集作尤詳使務倚辨斯切)積勞有成宜正列星之次俾承賜筆之
寵可行尚書比部員外郎散官如故
授張勝之比部員外郎制李虞仲
勑宣武軍節度判官朝議郎檢校尚書戶部郎中兼侍
御史賜緋魚袋張勝之卑以自牧文而有禮既踐憲臺
遂參相府事人見必盡之操在醜有不争之美尚書列
屬分曹蒞職聽其會計以考歲成擢用為郎是稱清選
勉(一作謹)爾從政以體輿議可行尚書比部員外郎散官
賜如故
授李渾比部員外郎等制崔嘏
勑著作郎李渾等台庭積慶文苑馳聲玉讓其温華山
挺其芳茂幼聞詩禮在家推鯉也之賢夙禀清英行已
有藹然之譽蓬丘探討蓮府周旋頗聞編軸之功雅得
副車之體綱曹妙選粉帳華資方承綵服之榮共許應
星之美為郎匪因於父任題柱自奏於帝知勉服鴻休
更觀驥騁可依前件
司門員外郎
授高弘簡司門員外郎判度支案制
前人
勑司國計者綂天下之財貨量入以為用在於賦有餘
也事歸一途故必馭(一作取)其彊力多聞分掌簿籍俾操
剸無滯精明莫欺弘正上言以爾嘗居憲署亦領郡符
通於吏術素傳儒業是可以分列宿之位理聚人之財
爾其佐我才臣資於國用無俾健酷以罔遺利可依前
件
工部員外郎
授李全昌工部員外郎制蘇頲
門下朝散大夫殿中侍御史李全昌措懷條暢臨事明
允執憲繩違以文從吏五材審用百工為職握蘭之美
賜筆攸歸可行尚書工部員外郎散官如故主者施行
授李岑工部員外郎制賈至
勑京兆府兵曹參軍李岑敏而好學出言有章累登甲
乙之科嘗居匡輔之任雋才利噐在邦必聞俾振翮於
仙署用揚光於列宿可工部員外郎
授羅讓工部員外郎制元稹
勑義成軍前度支判官朝議郎檢校刑部員外郎兼侍
御史上柱國賜緋魚袋羅讓昔陶弘景一代高人始願
四十為尚書而猶不遂國朝選署尤用其良以爾讓敏
而好學直而能温甲乙亟登班資歴踐頃將軍辟士權
資孫楚之坐籌今會府掄材復奬馬宫之射策無忘辨
護以宣程品日省月試用勸百工可尚書工部員外郎
屯田員外郎
授游子騫屯田員外郎制蘇頲
勅通直郎行殿中侍御史河北道度支營田使游子騫
在公必愼臨事克誠言用身謀智為心計頃持憲簡嘗
騖使車往則甄明動惟弘益宜登仙署之列佇揔公田
之事(一作重)可尚書屯田員外郎散官如故
授宋晦屯田員外郎制賈至
勅行殿中侍御史宋晦質性温敏行能詳實再策名於
霜簡久更事於輶軒理必有常條而不紊禮闈舉直郎
署求才俾廽秋憲之威以佐冬官之屬可屯田員外郎
授蘇彰(總目作漳)屯田員外郎制崔嘏
勅具官蘇彰嘗以藝能再昇憲府聞其奉使亦甚稱職
往來萬里勤勞一心而卧疴經時賜告逾歲遷居粉署
用應星文勉思覆被之榮無沗握蘭之美可屯田員外
郎
虞部員外郎
授劉繹(總目作澤)虞部員外郎制孫逖
門下朝散大夫行河南府倉曹參軍關内道度支判官
上柱國彭城縣開國侯劉繹緒(一作署)業清華行能修飭
表通明於吏跡持雅正於公心幕府徵才久聞成效星
臺列位宜膺俊選可尚書虞部員外郎餘如故
授丘紓陳鴻員外郎等制元稹
勅朝議郎行左補闕上柱國丘紓諫諍之臣入言於密
勿之際群下莫得而知然而政有汙崇由爾之得失也
朝議郎行太常博士上柱國陳鴻禮秩之官草儀於朝
廷之内四方之所觀聽是以察其事為見爾之能否矣
以爾紓久於侍從可以序遷以爾鴻堅於討論可以事
舉並命省闥足謂恩榮愼乃攸司無違夙夜紓可膳部
員外郎鴻可虞部員外郎
水部員外郎
授王琪水部員外郎制蘇頲
門下宣議郎試大理評事王琪奕代儒雅門傳教義風
襟育粹詞韻含清雖職尚安卑而才方致遠連枝席寵
爰暎於棣華起草升榮俾光於蘭握可朝散大夫水部
員外郎主者施行
授鄭渾水部員外郎制常衮
勅朝散大夫(集作郎)殿中侍御史内供奉賜緋魚袋鄭渾
族華才俊風韻朗然禮以約已學以潤政常在清選久
於持綱廉平簡直甚有名望舊制尚書郎缺以殿中執
法次補之服我新命用循階歴可守尚書水部員外郎
散官如故
授張籍水部員外郎制白居易
勅登仕郎守國子監博士張籍文教張(集作興)則儒行顯
王澤流則歌詩作若上以張教流澤為意則服儒業詩
者宜稍進之頃籍自校秘文而訓國胄今又覈名揚稱
以水曹郎處焉前年以來凢歴文雅之選三矣然人皆
以爾為宜者豈非篤於學敏於行而貞退之道勝邪不
與之寵名何以奬夫(集作與之寵名可以奬夫)不汲汲於時者可守
尚書水部員外郎散官如故
文苑英華卷三百九十二
