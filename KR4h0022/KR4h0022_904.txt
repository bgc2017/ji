文苑英華卷九百五宋李昉等編
軄官十三(諸將軍二)
周柱國大將軍拓拔儉碑一首
周柱國大將軍紇干弘碑一首
周柱國大將軍都督同州刺史爾綿末碑一首
周柱國大將軍拓拔儉神道碑
庾信
盖聞放勛立而羲和昇重華登而元凱用思皇多士既
成西伯之功俊德克眀乃定南巢之伐是知惟賢非后
弗食惟后非賢弗乂若夫君臣一德啓心沃心見之昌
寧文公矣公諱儉字慶眀(周書北史並作儉本名慶名)恒州高陸人
也北岳天孫之星燕河帝子之國故多竒節甚茂華風
高闕圖南二王齊軫長城拔本十族分源高祖太尉北
平王光輔五君允釐百揆恒衞既從淮沂其乂祖豹龍
驤將軍恒州刺史常山刺舉非無取代之符龍驤㧾戎
或似平吳之號父&KR0008;(北史作□)年止弱冠榮終觧印公以五
常藴智六氣資德乘天則策馬秉靈䧏神則牽狼應象
直心於物水火恬然無負於天雷霆不懼富貴自取豈
資唐華(疑作舉)之言聲名有聞無勞李膺之識年十八觧
褐員外散騎侍郎尋授輕車將軍羽林監太祖文皇帝
駕馭天綱苞羅英傑選公才德光佐中書諸葛亮之西
歸玉壘成三分之業管夷吾之入仕葵邱有一匡之功
天水黠羌漁陽郡盗乃遷秦州刺史長史防城大都督
封信都縣開國伯三年滑州蟻聚保(闕)命靡旗亂轍
乘&KR1413;渡河丞相大行臺授假節撫軍行滑州刺史大統
元年授持節東夏州刺史加散騎常侍郅支抱馬如聞
耿秉之戰單于願識似畏王商之威五年遷使持節鎮
東將軍都督東北三夏州諸軍事西夏州刺史增邑千
戶改伯為公既而江漢遼遠車書寂寞蜀主的顱未出
檀溪之水秦王飛雉猶向南陽之城六年以公為使持
節都督三荆二襄南雍平信江隨郅浙一十二州諸軍
事荆州刺史東南道行臺僕射楚城隣境實有讓田吳
人對營無妨贈藥部内屬城為人所訟公遂集文武肉
袒自罰兄弟不讓延壽責躬吏民有過翁歸引咎天子
異之璽書勞問贈賄加幣王人接踵大丞相書云此之
美事耳目之所未經歎尚無極故遺(疑作遣)專使公善於
撫馭長於接引山藪無棄苞苴不行示人赤心與人顔
色盗不敢發民不忍欺至是將校耆老於州城之南起
清政之樓(北史作清德樓)勒賢臣之頌杜鎮南之作牧當世樹
碑竇車騎之臨戎生年刻石方之今日彼獨何人于時
戶口日增荒萊畢墾華實紛敷黔黎茂豫但恐衮軄有
關待公而補鼎飪未和湏公而正是以漢民隂望荆南
杞梓並皆上書詣闕連名乞留河内之借寇恂更慙謁
帝交州之請士爕還著上表九年授車騎大將軍儀同
三司十二年除大行臺尚書仍為大丞相司馬以公識
度嚴眀志節清儉遂改公名儉字慶眀非關書月詎待
看碑幸得千畝不同二山無廢十三年加開府餘官如
故十四年除尚書右僕射加侍中進驃騎大將軍居上
星執法在文昌之位以公才望兼而有之十五年更除
東南道行臺僕射都督十五州諸軍事行荆州事十六
年大丞相總十六軍尅清河洛公又中分麾下參謀幃
幄高選覇僚公為長史其年加都督南道三十六州諸
軍事餘官如故南陽文學更遇王基章華衮衣還迎郭
賀昔日伐蜀之謀張儀與秦昭討合平吳之利羊祐與
晉武意同大祖始定成都即有江陵之志公密獻其策
懸符深旨糧運久積梯衝立備一戰而舉鄢郢再戰而
燒夷陵遂得席卷三荆此又公之勲也詔賞奴婢三百
口太祖與公書云由公立計果何所謀公頃(疑作頃公)自鎮
江陵以安蜀地後魏二年改武川昌寧郡開國公歴陽
居民非唯景丹之封曲逆戶口豈但陳平之國其年授
大將軍太和之中曹真於府内受冊元封之末衛青於
軍中即拜公之此比綽有餘榮詔曰吳人未復湏助謀
謨今使梁王兵馬受公節度三年加都督東南道五十
三州諸軍事增邑萬戶維周革命光宅欽眀作貳大官
允諧邦治元年授小冡宰保定二年治蒲州刺史檢校
六坊諸軍事四年治襄州仍授柱國大將軍餘官如故
秩登四岳階平六府豈不功重昭陽名高蔡賜控馭五
十州風行數千里拔園葵而去織婦無三惑而絶四知
一室之中未免虛白日膳之資三杯而已詔乃賜繒綵
一千段粟麥二千斛天和元年陜州刺史都督八州二
十坊諸軍事觧荆州總管餘悉如故路出王宫城臨河
曲戍清陜右高視棠隂部領宴煩晦眀為疾天和四年
謝病故京薨于私第春秋七十有八鑾蹕䧏臨軒懸輟
樂九旒龍旂之錫三河騎士之送詔贈太保凉夏靈銀
長原河鄯丼瓜十州諸軍事凉州刺史謚曰文公狀貌
邱墟風神磊落玉山秀立喬松直上烟霞之涯際莫尋
江海之波瀾不測少遭茶苦在山服終攀栢樹枯侵松
獸死盡忠事國竭力從政其門如市其心若水竒策密
謀具僚仰止忠貞亮直眀主敬焉至如風后隂陽之占
力牧星辰之度魏公子之兵書李將軍之射法莫不成
誦在心取為時用居常服翫或以布被松牀盤案之間
不過桑杯石鼎遺令山陵一無所用公私贈襚並不得
受止依太祖陵側無忘事君墩等兄弟並至性善居喪
號墓墳埏奉遵遺訓是以衞青之塚仍陪漢武之陵管
仲之墳即接齊桓之墓天和六年天子以四海未寧三
方鼎峙有懷將帥之志言念封疆之臣既畫雲臺乃題
麟閣更贈公為鄫國公邑五千戶追崇列碎事極神魂
再改銘旌恩隆封墓公在民留愛身後見思吉日良辰
郊祠野祭儀同趙迢等六百九十七人表求立廟陳請
象魏有詔許焉柱棟杏梁綠墀青𤨏按歌會舞鳳盖霓
裳南浦送而行雲東風飈而零雨是知漢陽郡前非徒
武侯之廟臨淄城下豈獨欒公之杜嗚呼哀哉乃為銘
曰
道鍾屯剥世屬雲雷地軸左轉天關北開客車周室繋
馬秦臺乃齊七政爰答三才烈祖爕諧九龔(二字疑)梁棟
取才逢獵求賢入夢匡贊官雲謀猷絶(疑作紀)鳳律定公
族珪分軄貢乃惟嗣德寔秉英靈身圖斗宿面繞樞星
青衿敬業童子離經信陵虛右干水分庭忠孝純深樞
機周密孔光不言曹參勿失温席扇枕承顔悅膝凍浦
魚驚寒林笋出肅肅風政沉沉器局直似貞筠温如瑞
玉清不置水眀非舉燭馬願如羊金須似粟上將克昇
元戎既序夏陽三捷夷陵一舉憑軾下齊凌江入楚鼎
反歴室鍾歸大吕六卿咸事天官是司二南作伯棠隂
實治清風有頌綠竹聞詩贈行之冊超然帝師昔侍蘭
苑今陪杏林死生契闊無違一心風雲積慘山障連隂
陵田野寂松逕寒深夏嬰之隴橋玄之墓馬見千年車
回三步左無長樂前非武庫直望高碑增悲行路
周柱國大將軍紇于弘神道碑
前人
公諱弘字廣略原州長城縣人也本姓田氏虞賓在位
基於揖讓之風鳳凰于飛紹于親賢之國論其繼世之
功則狄城有廟序其移家之治則長陵有碑况復高廟
上書小車而對漢王聊城祭鳥長岳(疑)而驅燕將公以
胎教之月歲德在寅載誕之辰星精出昴是以月中生
樹童子知言水上浮瓜青衿不戱而受書黃石意在王
者之圖揮劔白猿心存覇國之用魏永安中任子都督
翻原州城受隴西王節度于時洛邑亂離當塗危逼禮
樂征伐不出於天子舉賢誅暴實在於強臣太祖文皇
帝始創覇功初勤王室秣馬蒐乘誓衆太原公伏劔轅
門粗謀當世隨何遠至實釋漢帝之憂許攸(一作孜非)夜來
即定曹王之業永熙中奉迎魏武帝入關封鶉隂縣開
國子邑五百戶太祖以自着鐵甲賜公云天下若定還
將此甲示寡人白水良劔罷朝而贈陳寵青驪善馬軍
廻而賜李忠並經輿服足為連類大統三年轉帥都督
進爵為公十四年授使持節都督原州諸軍事原州刺
史仙人重返更入桂陽之城龍種復歸還尋白沙之路
公此衣錦鄕里榮之侍從太祖戰河橋復弘農解華山
圍平沙苑陣必有元勲常蒙别賞太祖在同州文武並
集號令云人人如紇干弘盡心天下豈不早定即授車
騎大將軍儀同三司前魏元年轉驃騎大將軍開府祈
連猶遠即受冠軍之官沙漠未開先置長平之府梁信州
刺史蕭詔寧州刺史譙淹等猶處永安稱兵漁陽(二字疑)
公受命中軍流下瀨遂得朝發白帝暮宿江陵猿嘯不
驚雞鳴即西平反羌本有漁陽之勇鳳州叛氐又習仇
池之氣公推鋒直上白刃交前萬死一决凶徒多潰身
被一百餘箭傷肉破骨者九瘡焉被十槊露布申上朝
廷壯焉紏紏葛屨魏有去舊之歌零露瀼瀼周受惟新
之命乃進爵封鴈門郡公食邑通前二千七百戶保定
元年授使持節都督岷州諸軍事岷州刺史隴頭流水
延望秦關川上峨眉猶通蜀道公不發私書不燃官燭
獸則相負渡江蟲則相銜出境四年拜大將軍餘官如
故衛青受詔未入玉門之關竇憲當官猶在燕山之下
公之此授差無慙德渾王叛換梗我西疆巖羌首竄藩
籬携貳公受服於社偏師遠襲揚旍龍涸繋馬丼松二
十五王靡旗亂轍七十六柵鶉奔雉竄既蒙用命之賞
乃奉旋師之樂天和二年被使南征帶甲百萬軸艫千
里江源水起海若乘流舡官之城登巢懸㸑吳兵習流
長驅戰艦風灰箭火倏忽凌城公以白羽麾軍朱絲度
水七十餘日始得解衣朝廷以晉尅夏陽先通滅虢之
政秦開武遂始問吞韓之謀是以馳傳追公以為仁壽
城主齊將段孝先斛律眀月出軍定隴以為宜陽之援
公背洛水而面熊山陣中軍而疎行首乘機一戰宜陽
銜璧增封五百戶進柱國大將軍司勲之冊也建德元
年拜大司空二年遷少保姬朝三列少保為前(疑)炎正
五官冬官為北頻煩寵命是謂能賢三年授使持節都
督襄郢昌豐唐蔡六州諸軍事襄州刺史江漢之間不
驚雞犬樊襄之下更多冠盖既而三湘遼遠時遭鵬入
五溪卑濕或見鳶飛舊疾增加薨于州鎮天子畫凌烟
之閣言念舊臣出平樂之宫實思賢傅有詔贈某官禮
也即以四年四月二十五日歸葬於原州高平之鎮山
屬國玄甲輕車介士一依霍驃騎之禮衞將軍之葬嗚
呼盛哉公入仕四十五年身經一百六戰通中䧟刀疾
甚曹參刮骨傅藥事多關侯而風神果勇儀表沉雄事
親無隱無犯學不專經略觀書籍兵無師古自得縱横
青烏甲乙之占白馬星辰之變九宫推步三門伏起天
弧射法太乙營圖並皆成誦在心若指諸掌虜青犢之
兵甚有秘計燒烏巢之米本無遺策西零賊退屈指可
知南郡兵廻插標而待常願執金鼓而問吳王横琱戈
而返齊地有志不就忠貞死焉世子恭等孝惟純深居
喪過禮對其苫寢則梓樹寒生聞其悲泣則巢禽夜下
嗚呼哀哉乃為銘曰
天齊水合日觀山連兵強東楚地遠開燕五卿咸正三
王並賢靈龍更起燧象還燃自天之德乃祖乃父維岳
䧏神生申及甫北門梁棟西州雲雨勇讋燕城名題漢
柱公始青衿風神世載猛獸不驚家禽能對劔學千門
書觀六代有竭忠真無違敬愛乃數軍實乃握兵謀澆
沙成疊聚石成圖風雲順逆營陣孤虛靈雨鉦鳴爟火
飛狐淮隂受冊車騎登壇公為上將有此同官下江燒
楚上地吞韓推功玉案定策珠盤天有三階公承其命
國有六卿公從其政台曜偕輝槐庭重暎匡贊七德謨
猷八柄腹滿精神心開眀鏡伏波受賑樓船推轂東道
未從南征不復飲丹有井澆泉無菊功存柳林身在樠
木移苪及葬提柩山行芻靈隴水哀挽長城山如北邙
樹似東平松門石起碑字金生𦕈𦕈山河煢煢胤子泣
血徒步奔波千里孝水先枯悲雲即起世數存殁哀榮
終始
周柱國大將軍大都督同州刺史爾綿(姓氏書爾)
(為綿氏)永神道碑
公諱永字永賓東燕遼東郡石城縣零泉里人也本姓
段昔者昌意陵居初分若水之姓共叔出奔始有京城
之族西河居士蕃魏而却秦北岳將軍威遼而奉晉其
後居於北代則先封遼水備乎史籍可略而言祖援鎮
西將軍馮翊太守父儒平東將軍持節恒燕朔三州諸
軍事恒州刺史公年裁弱冠即值亂離驅馳關塞之間
早有縱横之志軍陣方圖無勞聚米山川形勢不待披
圖魏正光五年入仕解褐殿中將軍孝昌三年加龍驤
將軍水安二年授平東將軍都督中埏建義勲謀是先
蒙賞倉泉縣開國男食邑一百戶其年淮淝侵軼南鄙
徵公兵受賑偏師一月三揵昔張遼奄至有(闕)
縣開國伯食邑五百戶進爵為侯永熙元年授使持節
車騎大將軍左光禄魏武帝特召入任關内大都督馬
武小心侍蕭王於卧内典韋忠壯陪魏后於宫中于時
賊帥元伯破掠城市西自潼凾東綿鞏洛京畿大都督
請馬七千公曰此賊無他策尋自鳥散止請五百騎應
手生擒朝廷賞其謀策百姓喜其除害既而喪亂弘多
生民版蕩乘輿西幸宗社北遷公妙識玄象深知歷數
乃與昆弟謀為自全斬西中城主(本傳作西郎將)送首關内蒙
賞平昌(本傳作昌平)縣開國子食邑三百戶大統元年授使
持節都督北徐州刺史平竇軍(本傳作竇泰)復弘農戰沙苑
河橋公並預元(疑)城身當鋒首謨猷應變備在司勲增
邑八百戶通前合二千戶進爵為沃陽縣開國公授南
汾州諸軍事南汾州刺史十四年增邑三百戶轉大都
督其年授車騎大將軍儀同三司加散騎常侍十六年
授驃騎大將軍開府加侍中尋授恒州諸軍事恒州刺
史又遷雲州刺史昔軒邱分族異姓者十四人酆邑建
侯宗盟者四十國太祖文帝席卷關河三分天下潁川
從我並有鄕里之親新豐故人非無布衣之舊更立九
十九姓還存十六國舊胄還姓爾綿增邑一千進爵為
廣州城郡開國公尋授文州諸軍事文州刺史國家以
玉門西拒久勞亭鄣陽關北牧多事風塵武城二年有
詔進公都督瓜州諸軍事瓜州刺史是以名馳梓嶺聲
振榆關無雷畏威負霜懷惠保定二年還朝授工部大
夫尋遷軍司馬夏官司武待白露而治兵冬官考工紀
玄雲而授軄四年增邑三百戶通前合三千九百戶其
年授使持節大將軍都督治左八軍總管軍事落食朝
登上將暮會小卒事涉交接觀釁而返天和二(本傳作四)年
以本官領小司寇三度(疑)有星名天獄八卦有坎象刑
書公繁不秋茶嚴無夏日民知約法未肯以獄吏為尊
吏識刑名無敢以死灰相懼又任左廂第三軍總管仍
被勑將兵馬北道教習韓信入關即申軍令陳農受詔
仍校兵書豈若六郡良家五營騎士懸知正正之旗遥
識亭亭之氣蒙犯霜露旗鼓驅馳俄而遺疾疹至大漸
五年六月十六日薨於賀葛城春秋六十有八將軍死
綏三十行哭都護喪還緣邊追祭九月二十三日靈柩
至於京師皇帝臨喪百寮赴弔詔遣使持節車騎大將
軍儀同三司賀拔軌監護喪事又遣使持節車騎大將
軍儀同三司紇豆陵亮冊贈使持節柱國大將軍同華
宜敷冊五州諸軍事同州刺史謚曰基公其年十一月
五日葬於京城南高陽原高司里夫人赫連氏兖州刺
史悅之女年十四適爾綿氏冊拜魯城縣君遷濟隂郡
君又遷廣城國夫人肅恭令淑儀範賢才四德有耀三
星增輝三公夫人見於斯矣建德元年十二月亡春秋
五十有八二年正月歸於高司之塋劉荆州之墓合葬
於襄水之陽衞將軍之陵同穴於廬山之下嗚呼哀哉
世子岌使持節儀同大將軍領兵部大夫純孝事親忠
貞事國禮義自立聲名有焉銘曰
軒臺受氏若水䧏居西城仲胤北陸寘餘山川雄烈風
俗扶疎昔我關塞㳂襲干戈時遭拔木世值横波北封
代郡東據遼河地未平一天猶薦瘥我父(疑作公)重光繼
文踵武總牧三蕃兼治六輔雅俗觀風都亭待雨不逢
問吏無闇桴鼓公以載世挺此令聞孝有三德忠惟一
君馬陵釋患聊城解紛兵防滿月戰避迎雲長松都尉
細柳將軍既牧淮海且蕃恒代高壁負關長亭穿塞釁
鼓司盟吏不能欺兵無敢背玉關遺矩汾海留愛大將
軍受冊公昇其壇六卿咸事公貳其官夷陵燒楚上黨
分韓營軍參合校戰臯蘭年深厲起福禍災生上台裂
岳次將星傾赤地悲淚白虎哀鳴懸弓靈幕繋馬塞坰
烟凝不動泉凍無聲天子愴然追於贈謚禮官賜冊陪
陵受地印綬曰策衣衾曰襚玄窆就列黃腸在位自此
何世從斯幾春樹為櫪(疑作擽見莊子)社陵成谷神詎知雲閣
名在功臣
文苑英華卷九百五
