文苑英華卷九百一宋李昉等編
軄官九(東宫官二)
太子少傅竇希瑊碑一首
贈太子太保伊慎碑一首
太子少保韋君碑一首
太子少傅竇希瑊神道碑李堪然
若夫懸象著明保傅繋三台之位厚德載物公侯分五
嶽之尊環耀魄而布隂陽佐林蒸而平水土斯所以寅
亮天地寧濟寰區自匪氣稟英靈藝兼文武發揮成務
之本模楷具寮之德則何以弼諧邦教調護元良粤惟
纂懿前修追蹤上哲總淳粹以秀出偶會昌而挺生贒
戚載彰寵光崇賁者其在我司空豳國公乎公諱希瑊
字美玉扶風平陵人也昭成皇太后之介弟開元神武
皇帝之元舅即隋工部侍郎左右武侯大將軍納言司
空上柱國陳國公抗之曾孫皇朝駙馬都尉工部禮部
二尚書右領軍大將軍殿中光禄大夫上柱國莘國公
誕之孫太常卿潤州刺史贈太尉荆州大都督上柱國
豳國公孝諶之元子也而自祥生石紐祚啓金刀盛葉
與塗山比崇長發將觀津方永文昭武穆帝載矢之於
典謨累將重侯后族布在於方冊故得國華人傑躡振
古以騰芳服冕乘軒迄昌辰而益茂莫不歌鍾繼響喧
喧連北里之音邸舘相望藹藹並東都之盛歴代之所
推挹豈可一二談哉公鼎伷標華公門争秀(一作祉)仰庇
軒星之曜傍通間氣之英天生仁智之姿日用温恭之
性弱齡志尚卓爾多竒阮瑀之朗朗無䨇黃憲之汪汪
不測豈可同年而語也年十有五補修文舘學生鼓篋
上庠橫經太學中年考檢僉我大成屬穹昊䧏災高宗
厭代白雲方馭攀鳳駕而無追素幘為郎翊龍輴而暫
往既調授潞州參軍尋遷常州司兵參軍事上黨關山
毗陵郡邑既承君子之命又參從事之班夫惟濫觴盖
兹而始秩滿入拜安國相王府功曹參軍久之遷為屬
時睿宗之藩潜龍德在田猿巖尚啓累接曳裾之侣屬
陪飛盖之遊樂善載歡承恩莫二唐景雲元年睿宗登
極加朝散大夫除殿中尚食奉御黃金兼錫朱紱增榮
調九沸於宸羞薦八珍於帝膳景龍元年又遷為太府
少卿兼知尚食事司帑藏之珍□奉雲天之宴樂幾承
恩奬增峻寵章二年加銀青光祿大夫殿中監乘輿服
物御府斯殷纂慎日宣瓜牙尢寄曾未踰朔又拜左右
千牛衞將軍而帝謂公曰朕昔在藩嘗居此軄而其宿
衞親近今故授卿其承寵私有若是也衞鉤陳於北極
應上將於南蕃榮冠等夷地兼勲戚雖古之位踰九卿
班同三府者亦無以方焉先天元年遷金紫光祿大夫
右散騎常侍兼檢校光祿卿無何又正除光祿侍中同
掌印毦(一作珥)貂蟬郎中改名攸司殿掖豈有高堂擅青
龍之疏張湛推白馬之名兼而有之不其榮矣開元二
年遷太子少傅襲爵豳國公加賜食實封二百戶以六
行之姿翼千鈞之務琢磨光乎玉裕輔導整於銅樓有
華廙之清簡富匡衡之法義庶常儀刑八(一作帝)座通籍
二宫福履有綏䧏年惟永而過隙之影背閶闔以言旋
但閱川之波辭少海而無返開元五年歲在丁巳冬十
月丁巳朔十六日甲戌暴薨於東都章善里之私第春
秋五十有四嗚呼哀哉慟感宸旒有切渭陽之念哀纏
士庶逾深鄭國之悲粤翌日聖上舉哀於洛城南門輟
朝三日贈司空荆州大都督賻八百段米粟八百石及
東園秘器凶事葬事官給務令優厚仍令將作大匠韋
凑充使監護河南少尹秦守一為副鴻臚少卿李顒持
節齎壐書弔祭儀仗送至墓所并為立碑發引之日令
工部尚書劉知柔祖祭有司考行謚曰某禮也渥命優
洽事越彛典惟公䧏靈純嘏禀秀中原風範自高衣冠
甚偉雖地稱金宂外家之罷克崇位翊瑶山儲輔之尊
斯在而謙以約已德以潤身九列重其章眀百寮仰其
忠儉夫所謂貴而不驕志眀而晦者無廼踰於公乎名
命雖臨濛暉莫駐佳城欝欝遽開京兆之阡詔葬紛紛
即赴畢原(一作酆)之路旌旐飛飜而笳鼓噎恩容衞動而
行路悲嗣子朝散大夫行太子典設郎鍊次子太子内
直郎鋼等銜恤哀毁退(一作進)而不及粤以開元六年夏
四月九日癸酉歸葬於京兆咸陽縣洪瀆川之北原八
水分流五陵交對星辰照爛於東井烟景密邇於西岳
龜言筮告此地攸安萬古千春德音何託惟披文與相
質恪奉絲綸冀地久而天長永昭徽範下才不敏敢述
銘曰
昭昭茂族赫赫崇庸石紐疏系金刀建封軒皇代稟間
氣時鍾鳴隂必嗣嘯谷相從越洎我公秉心貞吉肇遊
庠序歴代天秩東郡勞人西都賦質龍飛偶運鵬圖匪
日絲綸驟委章紱增榮既典六尚俄昇九卿鉤陳任切
武衛資英左右惟允於斯作程獻替嘉猷載司光祿琢
磨儲範方調鼎餗懵矣神心宜哉(一作載非)倚伏曾不遐壽
奄焉薨覆帝念元舅情深渭陽輟朝興慟詔葬哀傷亟
峻典禮逾崇寵章鼎門南出畢陌西長旐引輤軒笳隨
魂輅容衞哀咽山川廻互秦塞從指漢原已暮紀盛烈
於豐碑庶有旌於武庫
故光禄大夫檢校尚書右僕射兼右衛將軍
南充郡王賜太子太保伊公神道碑
權德輿
昔伊尹相湯伊陟相大戊咸有一德格于上帝其後伊
籍以敏辯仕蜀為將軍伊馥以勇力佐魏為司空曠遼
(集作僚)綿代復纉休緒者曰南充郡王諱慎字寡悔剛毅
勇悍鷹揚鶚立勞勤四朝終始一心涉覧春秋戰國策
太史天官五行之書用善射中正(集無正字)鵠補廣州綏南
府折衝都尉丁太夫人之(集無此字)憂以毁瘠聞初公之孤
也幼不知先子之殯將祔二尊日號于天䰟交神遌肹
蠁誠感壤而樹之率禮無違大歷中嶺南禆將哥舒晃
盗殺其帥吕崇(集作嵩)賁以亂竊據府中南方蕭然江西
連帥路嗣恭承詔出師命將孟瑶暨公討之(集作以討)公以
水陸士徒分道鼓行晃之謀主蘇渙騎將王眀悅鴟張
蟻聚皆據扼害公曰寇不可翫勝無幸焉毒之酒(集作酋)
腊盡在是矣疾力作(集作交)捽必亟吾中乃舂其喉而潰
其腹斬首三千級下韶州其眀年戰于把江口水道湍
悍戈船赼趄公浮筏寘薪迎風縱熖寇之燋没於水火
者終夕有聲又眀年軍于濬(集作渭)口于端州戰(集無戰字)于
潮陽次于交廣(集作廣州)冬十月斬晃渙于泔溪揭其首以
徇幕府上功拜連州長史授撫處江三州别駕建中初
德宗訓齊萬方端正百度以梁崇義負阻江漢未嘗會
朝詔東諸侯分道問罪公實領江西偏師歸(集無此字)而統
于希烈希烈以牒書署公漢南漢北兵馬使公眀置(集作)
(智)牢讓獨率所部兵大破翟輝於蠻水俘徒三萬以至
于斬崇義平江漢厥功居多希烈愛公愈深而公懼之
愈切一旦决與數騎遁歸既而希烈以急上(集無此字)變聞
且賂公以堅甲善馬為之反間密詔嗣曹王即訊因俾
論公如法公方握兵符在境上微聞有命歛手就召曹
王挹公名義偉公姿材取酒為壽交歡感泣手疏上列
辯其冤誣委之先偏激以自效乃略黃梅次長平遇劇
賊韓霜露引滿中股斃於萬衆之前其徒相蹂蹈死者
十七八投蔡山(集作州非)取蘄州䧏山寇李良領蘄州刺史
剖符為王加御史中丞興元廵狩之歲使臣底貢次于
蘄口時希烈已屠䧟大梁遣其腹心杜少誠引勁兵絶
江流公行師七千列樹三柵破之於黃崗少誠遁走斬
騎(集無此字)將許少華封其尸為萬人冡進圖安州希烈遣
其甥劉介靈(二唐書作介虛)來援迎(集無迎字)擊於應山生得介靈
與郭嵩李廷玉䧏七千人收戶一萬四千人夫婦男女
耕桑安堵乃督安州加御史大夫真食百戶(集作室)二年
五月引兵攻段(集無此字)隨走康叔於厲鄉獲馬牛輜重以
益軍實表偽署刺史李惠登為之刺史終以理行聞十
二年用久次就加右散騎常侍後三歲天子以公積功
勞使中貴人持命書金印即授公節度觀察使且裂齊
安為之(集無之字)支郡尋詔公兼統荆洪潭三道之兵討叛
於蔡敗之於三州港營於義陽戰于申斬級千數有詔
班師就加刑部尚書進右僕射今天子嗣位拜章入覲
真授右僕射俄檢校左僕射兼右金吾衞上將軍坐細
故退為右衞將軍眀年復檢校右僕射兼右衛上將軍
元和六年十二月晦寢疾薨于光福里不及懸車者二
歲追賜(集作錫)太子太保同盟諸侯皆使其命介來弔祠
視喪事眀年夏五月庚申葬于萬年縣某原鹵簿騎吹
加(集作如)彛禮初公之曾王父皇太子通事舍人澄生左
衞長史悅悅生贈太子太保衡公之祖穪也積善餘裕
追崇以大惟公以武毅通文理硯席餘(餘字集作楷隸)師心自
得感慨出倫談辭如雲起南方禆校履(集作屢)䧟軍陣發
若猛鷙不辭劇昜急病而益裕其才履危而不怵於邪
悃愊忠直為中興名將以至於授英蕩題龍泉有功烈
勲勞於天下脫劔薦紳從容漢廷徼循師長文武二品
啓禮歸全追榮宫師豈徒然哉公之息男十六人其冢
嗣曰宥左領軍衞將軍押右神策軍牙門之軄能率義
順(集作訓)以揚家聲初公來朝也詔宥以侍御史領安州
刺史繇二千石入筦南北軍教忠移孝情禮盡在宥以
鄙夫與太保居同里閈具以理命遺緘辱徵其(集作斯)文
表諸神道不敢誣也銘曰
在殷保衡負鼎而相惟唐南充推轂為將泔溪之刑嶺
表乃平蠻冰之揵漢南以清蔡兇滔天曹邸鼓行公率
武旅迅如風霆蘄春安陸連下劇城(集作地)專地(集作城)建
牙弘大名器交修威惠較著功利秉(集作介)圭會朝脫躧
師帥南宫端右武侯緹騎沐浴休眀保完富貴歲䧏婁
兮月大吕一氣散兮無處所鼈甲車兮馬鬛封九原夕
兮閟音容揭此介石厥聲無窮
故太子少保贈尚書左僕射京兆韋府君神
道碑吕温
山之大者匿峯巒含氣象積高無倪而不見其險孕粹
有物如(集作而)不知其神此其所以為大也德之全者毁
圭方黜(集作點)皎厲靈機密運如(集作而)智不驚愚遐摽特
立而迹無變俗此其所以為全也然則太山高而可陟
全德近而難知我求其倫見之於少師公矣公諱某字
某京兆杜陵人其先帝堯光宅讓德儲慶建國命氏列
于夏商相胄卿族繁于漢魏代濟不殞煥焉(集作為)盛門
大王父諱某皇朝主客郎中萊濟商三州刺史王父諱
某倉部郎中大原少尹贈秘書監烈考諱某檢校都官
郎中嶺南節度行軍司馬贈同州刺史或以瑚璉之器
纔施郡政或以巖廊之姿僅及戎佐與時俱息從道而
汚屈不試於當年啓莫京於身後公生而岐嶷弱而老
成渾粹不散清眀虛映朱絃遺音而宫商自韻大圭不
琢而符彩溢發邈矣(集作是)天爵爛乎人文鼓鐘之聲日
遠卿典之譽來逼釋褐太子正字與仲弟正卿以賢良
偕徵策入異等冥鴻(集作鴻冥)䨇舉當代榮之授高陵主簿
遷監察御史改殿中内供奉東都留守判官即拜東臺
殿中(集作此二字)侍御史參畫惟允持繩不回河洛之間風
聲尚在德宗躬决庶政本於尚書責成曹郎綜練材實
薦出方伯時超貳卿二十年間斯為極遷(集作選是)公由是
前後遷刑部吏部員外郎吏部郎中奏議推美彌綸成
績南宫之故事存焉于時戡復日近勲勤者衆都市惰
游盡垂金紐邦畿豪奪半賜丹書輕禽逸於疎網悍馬
駭於柔轡上思懲抑必假(集作挨)良能公由是前後歴奉
天長安二縣令仁護鰥惸智鈐豪右輿人之道(集作遺)詠
在焉望由實濟任以望重選曹未幾遷給事中既居駮
正之司不撓當官之論屬東南歲歉俾乂惟難出為常
州刺史天寳之後中原釋耒輦越而衣漕吳而食一隅
重困五紀于兹公臨之清貞結以忠恕固存(集作固給)惠寡
務嗇勤分一法以去其侵渙多方以備其灾患以逸道
而使繕完允濟以與道而取賦入先期聲聞天朝考績
連最轉蘇州刺史二境之間百里而近靈源自出殊𣲖
共清膏澤所霑異壤同潤下車朞月報政如初加秩賜
金借留累歲無何彭沛喪師兵驕地偪安危所繫朝論
(集作議)難之乃以公檢校秘書監兼御史中丞賜紫金魚
袋充徐泗節度行軍司馬重其威望將委旄鉞而未命
程伯徐方之軌既同不見賈生宣室之徵遽至擢吏部
侍郎倫品甄眀通簡節適勢有探湯之熱我以静濯衆
有鼓簧之喧我以心聽馴致其美闇然日彰不求無失
職之人人自以為不失職矣輟拜京兆尹德刑交修寬
猛相濟匪設鉤距物無遁情匪曜鋒鋩機無滯斷浩穰
之理不肅而成不求無不欺之吏吏自以為不能欺矣
俄改太子賓客辭劇就閒圖南之勢一息選德求舊居
東之命惟重遷檢校工部尚書兼御史大夫充東都留
守東都畿汝州都防禦使自盗起幽陵兵屯諸夏涉淮
而北軍國異容分陜以東古今殊寄公講信修睦外張
保釐之政完備訓戎内寓折衝之令矛戟不露德耀藹
然遐邇頓首以承風強暴革心而知懼今上嗣統就加
檢校吏部尚書方入諧僉屬毗贊大化不幸嬰疾表求
退頥(集作歸)優詔除太子少保冀其休復將有後命神祗
竟昧藥禱無真(集作&KR1113;)以元和元年三月十二日薨於東
都履信里之私第享年六十有四寵贈尚書左僕射輤
車西歸制使賻弔太常褎議謚曰某公哀榮備矣夫人
河東裴氏侍中耀卿之孫給事中臯之女德門(一作行)鍾
美淑問(集作聞)充塞蕣華(集作榮)早落蓍兆叶期即以是年
五月二十一日合葬于萬年縣高平鄉少陵原禮也公
孝悌天至行有餘力仁義性德匪俟服膺不餙表以近
眀(集作名是)每(集作恒)縱心如(集作而)中矩清虛簡淡而應物不
倦通曠夷昜而及門無雜不尚意氣而然諾篤志不好
臧否而鍳識超倫與故相國齊江西映穆宣州贊贊弟
侍御史員為文章道義之友可以視其所親矣今吏部
郎中扶風竇羣杭迹毗陵退身進道公三揖郡榻之上
一振天墀之下不數歲間蔚為重器可以視其所與(集作)
(舉)矣分正東郊開府辟士則有今右司郎中燉煌叚平
仲倉部員外郎安定皇甫鏄禮部員外郎清河張賈泊
(集作此字)京兆尹韋詞(集作嗣)隴西李景儉中山衞中行平陽
路隨皆羣彦之秀出一時之高選可以觀其所任矣加
以志尚幽遠冥搜好古所居第必有松石之致退公暇
日常以圖籍自娛一字愜心金玉不顧片言同趣布褐
無間亹亹然若見道之所存陶陶然不知歲之云晏於
戱策名從事四十餘年朋友罕聞得喪之言家人莫見
喜愠之色坦懷以處推分而行無怨(集作恩)於人人亦無
怨(無集作不)無猜於物物亦無(集作不)猜履信順以優游保福
祿而終始其名教之大雅者歟有九子長曰元貿前常
州義興縣尉次曰榖前邠州司倉次曰璋鄕貢進士能
修詞立誠克家致美茂揚風訓休有令問(集作聞)其次某
某等皆殊資異識登於(闕)齡(集作齒)慶善之餘也以某獲
窺墻仞見託篆述䆒賢人之業信而無媿申孝子之志
直而不文其詞曰利建于商介圭作寳爰立於漢緇衣
改造克昌厥胤奕世載考亞尹擅名郎中懷道莫躋貴
仕莫享難老藴靈儲休以啓少保丕(一作不)顯少保其德
愔愔有綽(集作悼)遐姿曠哉靈襟顯仁山立藏用淵沉煦
如冬陽藹若春隂白圭三復克保眀心黃鍾九變莫匪
和音静專動直謙進柔克宜踐公輔以楨王國促路頓
軌中天墜翼少陵右(集作古是)原拱樹寒色窮壤可弊唯名
不失金石垂之以慰罔極
文苑英華卷九百一
