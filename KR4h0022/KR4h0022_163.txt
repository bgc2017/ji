文苑英華卷一百六十三宋李昉等編
地部五
河四首湖十一首
潭八首水二十七首
泉七首
河
渡黃河范雲
河邊(類聚作流)迅且濁湯湯不可陵檜檝難為榜松舟纔自
勝空亭偃舊木荒疇餘故塍不覩行人跡但見狐兔興
寄言河上老此水何當澄
渡河北王褒
秋風吹木葉還似洞庭波常山臨代郡亭障遶黃河心
悲異方樂腸絶隴頭歌薄暮臨征馬(暮臨一作暮驅)失道北山
河
此詩二百八十九卷重出今已削去注異同為一
作
渡黃河江總
葱山淪外域鹽澤隠遐方兩京分際遠九道𣲖流長未
殫所聞見無待驗詞章留連嗟太史惆悵踐黎陽導波
縈地節䟽氣耿天潢憫周沉用寳嘉晉肇為梁
渡河北薛道衡
連旌映溆浦疊鼔沸汀洲桃花長新浪竹箭下奔流塞
雲臨遠艦胡風入陣樓劔拔蛟將出驂驚黿欲浮鴈書
終立效燕相果封侯勿恨關河遠且寬邊地愁
湖
治西湖范雲
史氏導漳水西門溉河潮圖始未能悅克終良可要擁
鍤勸年首提爵勞春朝平臯草色嫩通林鳥聲嬌已集
故池鶩齊蒔新田苖何吁畚築苦方驩魚稻饒
汎宫亭湖劉刪
廻艫承𣲖水舉帆逐分風滉瀁疑無際飄颻似度空檣
烏排鳥路船影沒河宫孤石滄波裏匡山苦霧中寄謝
千金子安知萬里蓬
渡青草湖隂鏗
洞庭春溜滿平湖錦帆張沅水桃花色湘流杜若香穴
去茅山遠(初學記作近)江連巫峽長帶天澄迥碧映日動浮
光行舟逗遠樹度鳥息危檣滔滔不可測一葦詎能航
此詩二百八十九卷重出今已削去
洞庭湖宋之問
地盡天水合朝及洞庭湖初日當中涌莫辨東西隅晶
耀因何在瀅熒心欲無靈光晏海若游氣耿天樞張樂
軒皇至征苖夏禹徂楚臣悲落葉堯女泣蒼梧野積九
江潤山通五嶽圖風恬魚自躍雲夕鴈相呼獨此臨泛
漾浩將人代殊永言洗氛濁卒歲為清娛要使功成退
徒勞越大夫
别㴩湖張說
念别㴩湖去浮舟更一臨千峯出浪險萬木抱煙深南
郡延恩渥東山戀宿心露花香欲醉時鳥囀餘音涉趣
皆留賞無竒不遍尋莫言山水間幽意在鳴琴
泛太湖書事寄微之白居易
煙渚雲帆處處通飄然舟似入虛空玉杯淺酌廵初匝
金管徐吹曲未終黃夾纈林寒有葉碧琉璃水净無風
避旗飛鷺翩翻白驚鼓跳魚撥刺紅澗雪壓多松偃蹇
巖泉滴久石玲瓏書為故事留湖上吟作新詩寄浙東
軍府威容從道盛江山氣色定知同報君一事君應羡
五宿澄波皓月中
憶東湖李紳
菱歌罷唱鷁舟廻雪鷺銀鷗左右來霞散浦邊雲錦截
月昇湖面鏡波開魚驚翠羽金鱗躍蓮脫紅衣紫菂摧
淮口值春偏悵望數株臨水是寒梅
和唐中丞開淘西湖暇日遊泛
朱慶餘
萍岸新淘見碧霄中流相失忽成遥空餘孤嶼來詩景
無復横槎礙柳條紅旆路幽山翠濕錦帆風起浪花飄
共知浸潤同雷澤何慮川源有旱苖
南湖温庭筠
湖上微風小檻凉翻翻菱荇滿廻塘野船著岸入春草
水鳥帶波飛夕陽蘆葉有聲疑霧雨浪花無際似瀟湘
飄然蓬艇東歸客盡日相看憶楚鄕
鏡湖西島言事方干
慵拙幸便荒僻地縱聽猿鳥亦何愁偶斟藥酒欺梅雨
却著寒衣過麥秋歲計有餘添橡實生涯一半在漁舟
世人若便無知已應向此溪成白頭
洞庭湖曹松
東西南北各連空波上唯留小朵峯長與岳陽飜鼓角
不離雲夢轉魚龍吸廻日月過千頃鋪盡星河剰一重
直到劫餘還作陸是時應有羽人逢
潭
旦發漁浦潭丘遲
漁潭霧未開赤亭風已颺櫂歌發中流鳴鞞響沓障村
童忽相聚野老時一望詭怪石異象嶄絶峯殊状森森
荒樹齊析析寒沙漲藤垂島易陟岸傾嶼難傍信是永
幽棲豈徒暫清曠坐嘯昔有委卧治今可尚
秋日題南陽潭壁劉希夷
獨坐秋隂生悲來從此滴行見汝陽潭飛蘿蒙水石懸
瓢木葉上風吹何歴歴幽人不耐煩振杖閒步寂廻流
清見底金沙覆銀礫錯落非一丈空朧幾千尺江湘魚
鱗紫鴨毛自然碧吟詠秋水篇渺然忘損益秋水隨形
影清濁混心迹歲暮歸去來東山余宿昔
萬山潭孟浩然
垂釣坐盤石水清心益閒魚遊潭樹下猿挂島藤間神
女昔觧珮傳聞於此山求之不可得沿月棹歌還
萬丈潭杜甫
青溪合冥寞神物有顯晦龍依積水蟠窟壓萬丈内跼
步凌垠堮側身下煙靄前臨洪濤寬却立蒼石大山危
一徑盡岸絶兩壁對削成根虛無倒影垂澹&KR0008;黑如灣
澴底清見光炯碎孤雲倒來深飛鳥不在外高蘿成帷
幄寒木疊旌旆遠川曲通流嵌竇潜洩瀨造幽無人境
發興自我輩告歸遺恨多將老斯遊最閉藏脩鱗蟄出
入巨石礙何當炎天過快意風雨會
龍潭韋應物
激石懸流雪一灣九龍潜處野雲閒欲行甘雨四天下
且隠澄潭一頃間浪引浮槎依北岸波分晩日見東山
垂髯儻遇穆王駕閬苑周遊應未還
宿潭上二首暢當
夜潭有仙舸與月當水中嘉賓愛明月遊子驚秋風
二
青蒲野波白水露明月天夜中秋風起心事坐茫然
潭上作張喬
竹島殘陽映翠微雪翎禽過碧潭飛人間未有關身
事每到漁家不欲歸
水
登隄望水梁孝元帝
驅馬河隄上非謂城隅遊懷山殊未巳徒然勞九愁旅
泊依村樹江槎擁戍樓高岸翻成浦曲港反通舟棗野
良知歎瓠河今可儔願假宣尼術泗水却横流
太子洑落日望水劉孝綽
川平落日迥落照滿川漲復在淪波地𣲖别引沮漳耿
耿流長脉熠熠動微光寒鳥逐槎泛驚鵜拂浪翔臨流
自多美况此還故鄉榜人夜理檝櫂女闇成妝欲待春
江曙争塗向洛陽
賦得臨水沈君攸
開筵臨桂水携手望桃源花落圓文出風急細流翻光
浮動岸影浪息累沙痕浪清自可悅濯纓何用論
望渭水庾信
樹似新亭岸沙如龍尾灣猶言吟暝浦應有落帆還
詠水釋慧標
曾添疎勒井經湧貳師營玉津花色亮銀溪錦磧明舟
如空裏泛人似鏡中行持將符上善利物動高情
同前祖孫登
驪泉紫闕映珠浦碧沙沈岸隔蓮香遠流清雲影深風
潭如拂鏡山溜似調琴請君看皎潔知有澹然心
二
長川落日照深浦漾清風弱柳垂江翠新蓮夾岸紅船
行疑泛迥月映似沉空願逐琴高戱乘魚入浪中
同前張文琮
標名資上善流𣲖表靈長地圖羅四瀆天文載五潢方
流含玉潤圓折動珠光獨有蒙園吏栖偃玩濠梁
賦得方塘含白水李巨仁
白水溢方塘淼淼素波揚疊浪摇鳬影連漪寫鴈行長
堤柳色翠夾岸荇花黃觀魚自有樂何必在濠梁
王澤嶺遭洪水孔德紹
地籟風聲急天津雲色愁悠然百川滿俄爾萬頃浮還
似金堤溢飜如碧海流驚濤遥起鷺迥岸不分牛徒知
懷趙景終是倦陽侯木梗誠無託蘆灰豈暇求思得乘
槎便蕭然河漢遊
日暮望涇水徐珩
導源經隴阪屬汭貫嬴都下瀨波恒急廻澌溜亦紆毒
流秦卒斃泥糞漢田腴獨有迷津客懷歸軫暮途
水駱賓王
列名通地紀疎𣲖合天津波隨灰(集作月)色净態逐桃花
春照霞如隠石映柳似沉鱗終當挹上善屬意淡交人
春水杜甫
三月桃花浪江流復舊痕朝來沒沙岸碧色動柴門接
縷垂芳餌連筒灌小園不知無數鳥何意更相喧
望水司空曙
高原晴見水楚色藹相和野極空如雪天遥不辨波永
無人跡到獨有鳥聲過况是蒼茫外殘陽照更多
分流水前人
古時愁别淚滴作分流水日夜東西流分流幾千里通
塞兩不見波瀾各自起與君相背飛去去心如此
遠水于武陵
悔作望南浦望中生遠愁因知人易感為見水東流欲
附故鄉信不逄歸客舟萋萋兩岸草又度一年秋
御溝水釋無可
鑿禁䟽雲數道開垂風岸柳拂青苔銀波玉沫空池去
曾歴千巖萬壑來
大水薛逢
暴雨隨驚雷從風忽驟來浪驅三島至江坼二儀開勢
恐圓樞折聲疑厚軸摧冥心問元化天眼幾時回
遠水馬戴
蕩漾空沙際虛明入遠天秋光照不極鳥影去無邊勢
引長雲斷波凝片雪連汀州杳難到萬古覆蒼煙
同前項斯
渺渺浸天色一邊生晩凉闊含萍勢遠寒入鴈愁長北
極連平地南流接故鄉扁舟當宿處髣髴似瀟湘
西蜀净衆寺題水鄭谷
竹院松廊分數派不空清泚亦逶迤落花相逐向何處
幽鳥獨來無限時洗鉢老僧臨岸久釣魚閒客卷綸遲
晩晴一片連莎綠悔與滄浪舊有期
水韓喜
方圓不定性空求東注滄溟早晩休高截碧塘長耿耿
遠飛青嶂更悠悠瀟湘月浸千年色夢澤煙含萬古
愁别有嶺頭嗚咽處為君分作斷腸流
潯陽觀水李羣玉
朝宗漢水接陽臺唅呀填阬吼作雷莫見九江平穏去
還從三峽嶮巇來南經夢澤寬浮日西出岷山劣泛杯
直至滄溟涵貯晝深沈不動浸昭回
流水羅鄴
漾漾悠悠幾派分中浮短艇與鷗羣天街帶雨含芳草
玉洞飄花下白雲静稱一竿持處見急愁孤舘覺來聞
隋家柳畔偏堪恨東入長淮日又曛
歎流水前人
人間虛謾惜花落花落明年依舊開却最堪悲是流水
便同人事更無廻
御溝水王貞白
一帶御溝水綠槐相蔭清此泉涵帝澤無處濯塵纓鳥
道來雖險龍池到自平朝宗本心切願向急流傾
水邊羅隠
野水無情早晩(早晩集作去不)迥水邊花好為誰開秪知事逐
眼前過不覺老從頭上來窮似孔顔休歎息逹如周召
亦塵埃思量此理何人會蒙邑先生最有才
泉
答長安崔少府叔封遊終南翠微寺太宗金沙
泉見寄李白
河伯見海若傲然誇秋水小物昧遠圖寧知通方士多
君紫霄意獨往蒼山裏地古寒雲深巖高長風起初登
翠微嶺復憩金沙泉踐苔朝霜滑弄波夕月圓飲彼石
下流結蘿宿溪煙鼎湖夢渌水龍駕空茫然早行子午
關却登山路遠拂琴聽霜猿滅燭乃星飯人煙無明(集作)
(同)異鳥道絶往返攀崖倒青天下視白日晩既遇石門
隠還唱石潭歌涉雪搴紫芳濯纓想清波此人不可見
此地君自過為余謝風泉其如幽意何
一公新泉劉長卿
東林一泉出復與遠公期淺石春(集作石淺寒)流處空山暮
落時夢閒歸(集作聞)細響慮淡對清漪動静皆無意唯應
道者知
同前嚴維
山下新泉出泠泠此發源落池纔有響漬石未成痕獨
映孤松色殊分衆鳥喧唯當清夜月觀此啓禪關
宜豐新泉釋靈一
泉源新涌出洞徹映纖雲稍落芙蓉沼初淹苔蘚文了
將空色净(一作素將空意合)素(一作净)與衆流分每到青霄月泠
泠夢裏聞
山下泉皇甫曾
漾漾帶山光澄澄倒林影那知石上喧却益山中静
泉(一字至七字句)張南史
泉泉色淨苔鮮石上激雲中懸津流竹樹脉亂山川扣玉
十聲應含風百道連太液併歸池上雲陽舊出宫邊北
陵井深鑿不到我欲添淚作潺湲
山下泉李端
碧水映丹霞濺濺度淺沙暗通山下草流出洞中花淨
色和雲落寒聲遶石斜明朝更尋去應到劉郎家(集作阮郎)
文苑英華卷一百六十三
