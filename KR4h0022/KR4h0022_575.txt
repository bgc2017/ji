文苑英華卷五百七十六宋李昉等編
節度刺史讓官
為楊許州讓右羽林將軍表一首
為皇甫懷州讓官表一首
為鄭資州讓官表一首
為第二舅讓江州刺史表一首
為臨川王嗣宗讓陜州刺史表一首
為竇孝諶讓潤州刺史表一首讓容州表二首
代獨孤將軍讓魏州刺史表一首
為崔使君讓潤州表一首
代裴相公讓河南等道副元帥表一首
謝讓加銀青福建觀察使表一首
代杜相公讓劔南元帥表一首
代杜相公讓河南等道副元帥表二首
代裴相公讓將相封爵表二首
為楊許州讓右羽林將軍表宋之問
臣某言伏奉今月二日制書除臣忠武將軍守右羽林
將軍五色無主如驚葉縣之龍千秋來歸似對遼門之
鶴中謝臣聞為官擇人(集作才)先辟之成務陳力就列古
人之用心臣家本關西衣冠河曲素業將墜莫嗣英靈
朱輪載輝謬承恩渥未盈一紀連刺九州西凉本六郡
之樞南荆乃九州之會蒲藩關左之重鎮魏郡山東之
奥區宣城襟帶於吳郊許昌密邇於周室每恥政逾期
月乏來暮之歌候易星霜無去思之詠隼旟廻復日忝
恩榮熊軾往還多慙道路出居岳牧負尸祿之譏入計
河都待曠官之責不意天私俯宥睿奬曲成擢之(類表無之)
(字)以心膂之官賜之(類表無之字)在爪牙之地非常之澤捧
戴失圖天衛凝嚴北軍清切風霜劔騎頓玄武之僊闈
龍馬(集作鳥)旌旗環紫微之帝座掌斯嚴祕必屬親賢臣
也何顔敢膺殊寵當今鵷鴻接翼文武周身咸皆實已
過名位未充量臣内求諸已外愧妨賢若使愚臣苟安
於私懷聖授不允於清議陶鈞雖廣無路自容懼實由
衷讓非飾跡伏乞垂收渙汗更授(類表作侔)瓌材軍司得人
臣謂報國無任傾(類表作欣)幸愧負之極謹詣朝堂上表陳
讓以聞
千秋(集作千歲)衣冠河曲(集作族非河北)關左(集作關右)充量(集作充德)
為皇甫懷州讓官表
臣某言伏奉今月一日制書除臣使持節懷州諸軍事
守懷州刺史成命俯臨兢魂自失妨賢不退無德而升
恩屢錫而知慙祿彌高而轉懼中謝臣聞國經選士有
一善而不(集作無)遺天爵與能從九徵而可試臣薄遊憲
府累踐禮闈衣繡無執簡之才起草愧含香之列移官
望苑日月其除驂駕梁園涓埃莫效剖符南峴既恧民
謠(集作既乏氓謠)作鎮西河未寬人隱二(一作三)邦為政撫熊軾
而無功(集作無補)八使廻軒同鶴鳴而有薦遂廼謬霑束帛
猥賜褒揚頓掩前瑕更延今寵山陽大郡河内名區桑
竹蔭淇水之西井田雜邙山之北將何以潤通京邑化
接神州雖勉三載之勤何補(集作何階)一年之借封畿之要
歴選稱難臣也胡顔敢膺斯寄伏乞再求遺玉更網潛
珠庶使賢才申共理之心(集作能)聖主得分憂之地無任
叨竊之至謹詣朝堂奉表陳讓以聞臣所讓人别狀封
進
為鄭資州讓官表陳子昂
臣某言伏奉某月日敕(集作制)以臣為資州刺史恭承璽
命祗拜寵章匪服知慙循榮如失中謝臣學慚名術才
乏器能而寶歷逢時金章坐忝題輿佐岳無展驥之能
(集作庸)剖竹專城闕懸魚之化坐嘯徒積主諾空慙伏惟
陛下革命開基造天立極方且弘宣帝典大啓皇猷而
四岳觀風不虛其任六條班(集作頒)政允屬其人(集作才)臣
疲朽已侵循良久昧將何式遏(集作光)刺舉允叶得人伏
願慎選英髦(集作博選英才)克諧僉議使人光共理政洽惟良
大周之命惟新愚臣之責攸息其所讓人具列(集作如)前
狀
為第二舅讓江州刺史表李嶠
臣某言伏奉恩制以臣為江州刺史寵命載臨憂惕若
厲臣某誠惶誠恐頓首頓首死罪死罪臣行疎道缺學
淺藝空百里弦歌尠蒲密之化六條贊貳乏海沂之績
幸屬乾坤改旦堯舜為君下邑多淳朴之氓太平無峻
切之政遂得逾安高秩未抵直繩尚且叨價藩廷竊譽
人口挂二星之光彩達九臯於霄漢畫餅虛名孰云可
錄素餐厚責猶懼未弭不謂聖恩旁暢天造曲成錫大
官之印綬剖專城之符竹飲冰懷炭内慙外悚况夏首
西浮水陸交湊荆門東會舳艫相接是謂九江之府實
殷三楚之郊旋顧庸虛本慙幹理將何以階浮獸之政
術奉錫龜之職貢負乘之累豈但於身災敗駕之憂慮
虧於國重臣雖貪冐苟在進趨至於上負帝難下速官
謗猶知恐懼不敢寢默伏願回光三舍收霈九天徵漢
濱之翹楚罷燕宫之緹襲則共理之寄無蹇於外臺得
賢之什復聞於中扆無任悚慙之至謹詣朝堂奉表以
聞
為臨川王嗣宗讓陜州刺史表
臣某言臣謬延殊奬改牧大藩由中之祈已薦於宸扆
恤下之鑒未回於霄極祗奉還命啟處失圖臣某誠惶
誠恐頓首頓首死罪死罪臣地則葭莩質惟樗散實慙
淮南好古之意有謝東平為善之樂徒以攀光日月藉
慶雲霄遂得升降玉除珮服金璽四科取士本異賢良
五等建侯自緣恩澤常懼貽累宗室取笑衣冠上缺麟
趾之風下招鵜翼之刺不謂聖慈愈厚天造彌隆收其
十舍之才委以六條之任雖臻榮益觀竊忭於如絲而
謬職妨賢顧慚於匪(一作篚)服况神臯名岳天府上腴是
殷帝畿實始王化東則二南作頌有周召之餘風西則
三輔式歌望趙張之遺迹顧循庸昧本慙政理將何以
肅應殊典崇藩屏之位繼踵前良致京師之福不能者
止竊銘於夙心非據必危敢忘於大誡伏願暫紆聖鑒
俯收愚欵永懷至公之道特寢曲私之澤則符竹有寄
長無尸素之譏槱薪得才不失朝廷之序無任慙懼之
至謹重詣朝堂奉表陳請以聞
為竇孝諶讓潤州刺史表
臣某言伏奉恩制以臣為潤州刺史祗奉寵榮俯仰慙
惕臣某誠惶誠恐頓首頓首死罪死罪臣尺澤輕生斗
筲淺(一作賤)品行非三德藝乏四科屬雲雨曲成山川廣
納遂得差肩冕笏簉羽鴛鷺自兼(一作秉)司天地副象河
海空陪九卿之末詎達三禮之源栢梁賦詩徒述鐘磬
槐市講藝更慙几杖當曰(一作用)妨賢獲罪豈以稱職為
功而皇矣高臨霈然降澤乃為棘寺還剖竹符入奉千
乘之尊出當六條之寄叨恩竊幸自初洎末夫以下邑
樹風是惟政本外臺驅傳實總人極薛宣以理劇有才
滿歲加授龔遂以撥繁無效數月召還力選前獻實資
共理安可使赤紱虛忝素餐高詠伏願敦名器之實絶
過謬之私更簡良才言刈其楚則山谷耆老方懷樹李
之觀江湖吏人不起伐檀之刺無任悚懼之至謹詣朝
堂奉表以聞臣所讓人具如别狀臣某誠惶誠恐頓首
頓首死罪死罪謹言
讓容州表元結(集無)
臣結言臣伏奉今月二十二日敕授臣使持節都督容
州諸軍事守容州刺史中丞充本管經略守捉使四月
十六日敕到二十一日發付本道行營臣實愚弱謬當
寄任奉詔之日不獲(疑)憂懼臣結中謝臣聞孝於家者
忠於國以事君者無所隱臣有至切不敢不言臣實一
身奉養老母醫藥飲食非臣不喜臣暫違離則憂悸成
疾臣又多疾近日加劇前在道州黽勉六歲實無政理
多是假名頻請停官使司不許今臣所屬之州陷賊歲
久頽城古木遠在炎荒管内諸州多未賓伏行營野次
向十餘年在臣一身為國展效死當不避敢憚艱危但
以老母念臣疾疹日久時方大暑南逾火山舉家漂泊
寄在湖上單車將命赴於賊庭臣將就路老母悲泣聞
者悽愴臣心可知臣欲扶持版輿南之合浦則老母氣
力難於遠行臣欲奮不顧家則母子之情禽畜猶有臣
欲久辭老母則又汚辱名教臣欲便不之官又恐稽違
詔命在臣肝腸如煎如灼昔徐庶心亂先主不逼令伯
陳情晉武允許君臣國家萬代為規伏惟陛下以孝理
萬姓慈育生類在臣情志實堪矜愍臣每讀前史見吳
起遊宦噬臂不歸温嶠奉使絶裾而去常恨不逢斯人
使之殊死臣所以冐犯聖旨乞停今授待罪私門長得
奉養供給井税臣之懇願塵黷天威不勝惶恐謹遣某
官奉表陳讓以聞
再讓容州表
草土臣結言伏奉四月十三日敕以臣前在容州殊有
理政使司乞留以遂人望起復臣守金吾衞將軍員外
置同正員兼御史中丞使持節都督容州諸軍事兼容
州刺史充本管經略守捉使賜紫金魚袋忽奉恩詔心
魂驚悸哀慕悲感不任憂懼臣某中謝臣聞苟傷禮法
妄蒙寄任古人所畏臣敢不懼國家近年切惡薄俗文
官憂免許終喪制臣素非戰士曾忝臺省墨縗戎旅實
傷禮法且容府陷没十二三年管内諸州多在賊境臣
前行營日月甚淺宣布聖澤遠人未知有何政能得在
人口使司過聽誤有請留遂令朝廷隳紊法禁至使愚
弱穢汚禮教臣實不敢踐古人可畏之跡辱聖朝委任
之命敢以死請乞追恩詔前者陛下授臣容州臣正任
道州刺史臣身病母老不敢辭謝實為道州地安數年
祿養容州破陷不宜辭避臣以為安食其祿蹈危不免
此乃人臣之節其時臣便奉表陳乞以母老地遠請解
職任陛下察臣懇至追臣入朝臣以為不貽憂歎榮及
膝下人子之分不圖恩敕未到臣丁酷罰哀號冤怨無
所迨及今陛下又奪臣情禮授容州臣遂行則亡母旅
櫬歸葬無日几筵漂寄奠祀無主捧讀詔書不勝悲懼
臣舊患風疾近轉增劇荒忽迷忘不自知覺餘生殘喘
朝夕殞滅豈堪金革能伏叛人特乞聖慈允臣所請收
臣新授官誥令臣終喪制免生死羞愧是臣懇願臣今
寄住永州請刺史王庭璬為臣進表陳乞以聞
代獨孤將軍讓魏州刺史表獨孤及(集無)
臣莊言伏奉今月十九日制書以臣為中大夫持節魏
州諸軍事守魏州刺史寵命光臨心靈震奪中謝臣才
質汚濫學藝空疎往緣乏人謬參多士膏雨降而鮮鱗
躍和風流而短翮飛遂以庸微累升清貴天臺望重始
預郎官帝贊務殷仍霑縣宰翊州司而罕效撫邊鎮而
何功睿澤旁滋皇明遠照曲顧先臣之舊不忘支屬之
姻遷臣以大樹之榮總臣以儀本之任既而力微招責
祿厚延疴深慮即填溝壑不得重趨階陛伏屬天地仁
慈聽臣入都醫療承恩之日頓減焦勞在路已來小將
瘳健若何以仰祗嘉惠俯策疲駑當河北之奥藩忝山
東之厚寄魏郡太守豈岑熙之可攀冀州刺史寧籍章
之敢列伏乞廻光斂露寢汗停綸矜臣竊位之誠遂臣
量能之請庶知人之鑒影響不差循吏之聲朞年而至
無任忝冐屏營之至謹詣朝堂奉表陳讓以聞其所讓
人别狀封進
為崔史君讓潤州表
臣某言伏奉今月日制書以臣為使持節潤州諸軍事
潤州刺史散官如故前命甫流後恩遄集進退惟谷憂
喜聚門臣某中謝臣材質孤陋藝能鄙薄徒以頗承舊
業遂得歴踐清資國庠司級(一作衱)既非所據六衞陪軒
又無足採久欲避賢公府移疾家園不悟冲眷曲臨殊
私屬委瓠溝東望始拜寵於韓臺竹里南浮遽遷榮於
楚澤何以仰承皇寄俯緝甿謠伏乞日月廻光雲雨流
霈深惟鑒察改任良能則朝有至公臣知免戾無任屏
營之至
代裴相公讓河南等道副元帥表
常衮
臣某言伏奉今月恩制以臣兼東都留守河南淮西山
南東道副元帥伏以東征之寄相宅之選皆周召之臣
保釐統一也故二南風化見美詩人况洛邑經陸渾之
戎有舊染之俗賴陛下發皇明以燭之布陽和以煦之
流散稍歸傷痍甫起然猶師居(一作君師)之任宜得經濟之
才自河而南至於吳楚節制戎律半於天下非宏略傑
出功冠一時不可以專五侯九伯之征總衣裳兵車之
會臣以衰朽薄劣待罪台司塵辱尸忝無裨朝政每趨
宸陛益愧周行豈謂殊常之恩屢出非望注意之責并
在微軀憂懼慙惶寸刻難措臣聞唯名與器不可假人
審已量力未宜虛授若貪榮冐寵黽俛苟容神明昭昭
必速其害伏望歴求(類表作選)百辟委之兼才以分三老之
任用增九鼎之重則至公大行羣下知勸無任懇迫之
至
謝讓加銀青福建觀察使表
臣某言伏奉五月二十五日(類表無五字)恩制授臣銀青光
祿大夫使持節都督福建諸軍事福建刺史充福建等
州都圑練觀察處置等使以今月二十一日(類表作二十三)至
所部上訖臣負恩至深中(類表作睿)慈曲宥待罪猶近殊渥
荐臨(一作加)蕩滌瑕累超遷方任寵榮非次荷懼失圖臣
誠恐誠喜頓首頓首臣本性下愚起自孤賤代耕之望
心在於斯經遠之道(一作謀)實非所及先朝驅策以奉綸
言曲承眷私累漸階庭遂參重務有斁彛倫未申報效
永負天地孽由自作罪在難容伏以宸斷察微聖慈憫
下抑羣議以屈法捨萬死以矜愚猶委藩條不坐親屬
如臣之比前例所無戴感兢惶(類表作感戴兢慙)隕越無措(一作)
(惶折)誓將没齒效職南荒刻責自新庶補前咎常恐惡聲
已被有汙於史冊朽骨縱歸實穢於泉壤豈謂天波一
洗塵渣忽除面目何施灰粉亦足聖朝使過始自庸臣
特賜崇階超授連率減論之貸曾未周星錄用之榮頓
極今日素多孱劣又乏幹能將何以式遏外虞澄清列
郡(一作部)幸遇德音頻降霈澤普覃惠恤困窮均省財賦
盡除疾苦莫不昭蘇海隅蒼生自樂淳化臣奉宣清問
遠布皇猷老少懷安抃躍相慶臣才非所任不敢冐榮
必招無德之殃恐致負乘之寇伏請削除三品退守一
州冀循恒資免至踰分庶回宸鑒俯恤(一作遂)血誠所忝
榮班請授能者無任戰荷懇迫之至謹差特進試鴻臚
卿臣郝誠溢奉表謝恩陳乞以聞
代杜相公讓劔南元帥表
臣鴻漸惶恐言臣本自諸生素乏經邦之具無才無行
至愚至拙其所望者在得祿代耕而已往屬先帝中興
時方草昧攀附日月遭逢盛時獲奉馳驅遂蒙委遇毫
髮未報哀惶靡及陛下龍飛踐祚俊乂滿朝猶顧微臣
使參大政備位宰輔出入六年上不能調和陰陽下不
能親輔百姓朝典隳廢聖慮憂勞其心愧恥中夜三嘆
况外統羣帥遥制戎閫在臣懦劣非所堪任曩者受命
而行屬西南未安中外所主(一作注)雖有危難臣不合辭
崔寧頃至朝廷親授經略及達(一作還)方鎮事頗條理叔
明獻恭竝是良將自蒙(一作承)擢用甚允聲實可以倚辦
竝堪獨任且將在閫外事得專之遠道取决恐失要會
坐而臨制誠亦非宜今又靖謐臣何所效豈苟貪榮利
以固寵榮(類表作恩)蓋鎮撫四夷宰相之任也陛下不以臣
薄陋待罪鼎司至于疆事不修戎車未息實得參議任
其安危無以(一作所)禆補皆臣之罪也何必一方之務獨
有責成特乞下鑒愚懇俯停戎號則王(一作天)朝無兼授
之寵臣下有知止之分昧死上言冀回宸睠無任惶迫
屏營之至謹奉表陳露以聞
代杜相公讓河南等道副元帥表
前人
臣某言伏奉今月日恩制以臣兼河南江淮山南東道
副元帥祗奉詔書俯伏流汗驚悚惶灼若無所容臣某
誠惶誠恐頓首頓首臣聞將帥者四方之守中夏垣翰
也上以衞社稷外以撫戎夷(前篇作四夷)國容不入於軍閫
(類表作門)戎事得專其將命漢讓韓信以安危存亡之地齊
擢攘苴以文武威附之名所授既難所責亦重非才而
處鮮不敗事臣固陋無識蒙國厚恩遭時備位塵辱華
衮見貽匈奴之哂不副蒼生之望效拙無補六年曠官
陰陽愆和政理乖度金革未戢水旱相乘常待罪於策
免敢希恩於望外臣所以徘徊渥澤尚忝中樞豈持祿
保身苟自容也以其瀝誠未鑒不敢固辭頃者即戎巴
蜀總制羣師屬兩川未安遂任憂責而邊患稍息方隅
甫寧此蓋憑神武之威用廟勝之策不然者將顛沛是
懼豈望於天幸哉陛下覆之如天容之如地矜其疾病
察以愚懇特蒙優詔獲上兵符喜忭未寧遽承新命東
南至海俾護諸軍外綏四國專制萬里以天子二老之
任會諸侯九合之師事之濟否所繫尤大在臣懦劣非
所克堪誠願飾愚磨鈍展效毫髮以報所授之恩以勤
所忝之職而器非所適力又不任加之衰老事多廢忘
豈可訓師詰禁以張威武(前篇作衆職)伏冀求方叔南仲之
賢授統一專征之寄天下大柄豈私於臣實恐傷陛下
之知人干處士之横議誓將死請輙露血誠輕黷威嚴
庶回宸斷無任懇欵屏營之至
第二表
臣某言伏以智小識淺懇辭新命德音𬗟邈聖旨如初
憂悸慙(一作驚)惶寸陰難處情有所迫再黷宸嚴冀天光
之下濟期夕殞之無恨臣某誠惶誠恐頓首頓首臣聞
以賢授任猶誡盈滿無德而祿固宜思(前篇作勇)退如或不
量其分苟患失之貪榮冐寵以曠職事禍之所伏亦可
畏也臣孤陋疵賤自視缺然遭遇(類表作逢)盛時謬此榮達
得以貂蟬衮服趨侍雲陛擁旄杖節統護戎師崇班厚
遇(前篇作祿)頓極於此退自惟省夙夜慙惶(類表作懼)内曠論道
經邦之位外乏濟河登山之功但終恩眷萬不酬一四
方歸責喧喧盈耳陛下矜其不逮近罷即戎未踰旬時
又辱謀帥私懷爽絶以驚以怖昔光武見事於千里之
外諸將授(類表作受)成算而已陛下聰明神武超然過之戡
濟多難犬(類表作一)戎大定今天下方鎮東南(類表山東)最寧(九字)
(一作天下方鎮西最寧謐)但委之將守授以經略自可致理又何足
虞豈必以不才之臣竊(一作授)非據之位加之衰憊難於
力強陛下知人則哲憫臣竊位之愚固當降殊私之貸
開至公之選倘以懦敗事謗缺上聞雖欲宥之其何及
(前篇作得)也昧死陳乞庶鑒愚誠祈於必從不敢有隱伏冀
收春雨之既降廻朝陽而見燭俾不能者止實望於曲
成之仁也無任懇迫屏營之至
右二篇又載五百七十四卷前已削去
代裴相公讓將相封爵表
臣某惶恐言臣聞無德而祿殃咎必至又鬼神害盈而
福謙蓋經旨(一作籍)之明言聖哲之垂誡也臣儒門孤賤
行拙性愚自甘散棄豈望榮達時來驟進任遇頗(一作崇)
重備位將相無補聖朝道惡其滿天與之疾素有氣癖
兼之風眩又多煩躁事劇則昏伏以軍國重務猥承參
决強策駑朽以親事任精爽潛耗病源益深近日有加
曠旬彌(一作綿)滯食不知味所進殊少形神憔悴惘惘不
樂聖慈憐憫(一作恤)恤(一作曲)念微生御膳(一作藥)名醫屢蒙
降錫霈然有喜載感於渥恩終亦無瘳復增其沉涸豈
不以祿秩過量憂負在心強其不逮之分促其有終之
限以茲速戾固亦明徵且臣子之急必告君父在臣今
日實堪憐憫以陛下之知臣豈獨厚其爵位也以陛下
之念臣豈不存(一作全)其骸骨也臣以冐寵則憐於危殆
辭榮則安於攝衞伏冀特回宸眷俯察愚誠削除官爵
使養衰疾庶垂白之年受賜於陛下生成之德有過於
天地無任懇迫屏營之至
第二表
臣某言伏以衰疾沉綿久曠樞務憂惶迫切不敢自安
(一作專)所以昧死上將相列侯印綬披瀝丹愚再有陳乞
顧景待命還旨如初窮情未達轉益危困臣誠惶誠恐
頓首頓首臣内顧微躬自量拙分無片善可取無一事
可稱皆緣際會參務軍國尸榮竊位公責所歸且智小
謀大鮮不敗事福過災生常然之理一自嬰瘵(一作疾)旬
朔未瘳大减服食晦明異候竊料氣力衰憊恐先犬馬
乞遂閒退庶安形神且臣素疵賤敢期貴達常慮薄質
不堪重任今祿位俱極過逾涯分致此沉痼得非害盈
思自損抑冀通神理又不親政事歴受寵榮廢公曠時
益用慙懼所以塵黷旒扆至于再三情迫於茲敢有所
隱愚朴之性陛下素知加以危頓豈容矯飾伏望罷其
新(一作所)授貸以微(一作殘)生昔漢魏近臣有以期(一作暮)年
久疾者則賜告就第或再起復位若大限未盡羸疴漸
平聖慈不棄驅策非晚重得珥貂丹禁絛紫玉墀則微
效獲申所乞無幾如或殆至深慮何必暫榮儻生遂其
志没無所恨矣實冀皇天聽卑於在上太陽廻舍於志
誠(一作生成)俯納誠祈退令攝衞衰朽餘齒殊私曲全受賜
則多生涯之幸臣無任懇迫之至
文苑英華卷五百七十六
