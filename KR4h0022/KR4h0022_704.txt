文苑英華卷七百五宋李昉等編
文集七
相國李公集序一首相國韋公集序一首
禮部員外郎柳君集序一首
衡州刺史吕君集序一首
白氏長慶集序一首京兆元少尹集序一首
著作佐郎顧君詩集序一首
相國李公集序劉禹錫
天以王(集作正)氣付偉人必餙之使光耀于世粹和絪緼
積于中鏗鏘發越形乎外文之細大視道之行止故得
其位者文非空言咸繋于訏謨宥密庸可不記惟唐以
神武定天下羣慝既讋驟示以文韶英之音與鉦鼓相
襲故起文章為大臣者魏文貞以諫諍顯馬高唐以智
謀(集作略)奮岑江陵以潤色聞無草昧汗馬之勞而任遇
在功臣上唐之貴文至矣哉後王纂承多以國柄付文
士元和初憲宗遵聖祖故事視有宰相噐者貯之内廷
繇是釋筆硯而操化權者十八九公實得時而光焉公
諱絳字深之趙郡人在貢士中傑然有竒表既登太常
第又以詞賦外甲科授秘書省校書郎歲滿從調有司
設甲乙問以觀决斷復居高品補渭南尉擢拜監察御
史未幾以本官充翰林學士居中轉尚書主客員外郎
歴司勲郎中知制誥遷中書舍人風儀俊整敷奏讜切
言事感動上輙目送之一旦召至浴堂門與語半日將
移(集作柄)用于大寮稔熟民聽遂拜(一字集作送出為非)戶部侍郎
明年遷中書侍郎同平章事毅(集作殷)然有直聲及冊免
而聞望益大周旋公卿間五為尚書歴御史大夫左僕
射一以三公領太常刺近輔居保釐登齋壇皆再焉太
和三年以司空鎮南鄭居二歲坐氣剛而折海内冤惜
之後三年嗣子前京兆府戶曹掾璆次子前監察御史
裏行頊等泣持遺草請編之筆(集作肇)自從試有司至于
宰天下詞賦詔誥封章啓事歌詩贈餞金石颺功凡四
百餘篇勒成二十卷上所以知君臣啟沃之際下所以
備風雅詩聲之義洪鍾駭聽瑶瑟清音其在翰苑及登
台庭亟言大事誠貫理直感神動(集作通神)祗龍鱗收怒天
日廻照古所謂一言興邦者信哉始愚與公為布衣游
及仕畿服幸同邑其後雖翔泳勢異而不以名數革初
心今考其文至論事䟽感人肺肝毛髮聳然(集作昏聳)嗚呼
其盛唐之遺直歟
相國韋公集序
漢庭以賢良文學徵有道之士公孫弘條對第一席其
勢鼓行人間取丞相且侯使漢有得人之聲伊弘發也
皇唐文物與漢同風故天后朝燕國公說以詞標文苑
徵玄宗朝曲江公九齡以道侔伊吕徵德宗朝天水姜
公公輔杜陵韋公執誼河東裴公垍以賢良方正徵憲
宗朝河南元公稹京兆韋公惇以才識兼茂徵隴西牛
公僧儒李公宗閔以能直言極諫徵咸用策甲科(文粹集作)
(對策甲)於天下繼為有聲宰相古今相望落落然如騎星
辰與夫啓版築飯牛者異矣公本名惇舉進士登賢良
既仕方更名處厚字德載漢丞相扶陽侯之裔孫後周
逍遥公夐之八代孫右僕射某之元子生而聰明絶人
在提孩發言成詩未幾能賦受經於先君僕射學文於
伯舅許公孟容及壯通六經旁貫百氏咨天人之際遂
探歷數明天官窮性命之源以至於佛書尤所通逹(四字)
(集作尤䆳)初為集賢殿校書郎宰相李趙公監修國史引公
直東觀就改咸陽尉遷右拾遺轉左補闕世稱有史才
而能諫諍入尚書為郎歴禮部考功皆人望所在上方
用威武以讋不庭宿兵寢久韋丞相貫之酌人情上言
不合意册免因歴詆所善公在伍中出為開州刺史居
二(集作三)年執友崔敦詩為相徵拜戶部郎中至闕下旬
歲間以本官知制誥穆宗新即位注意近臣召入翰林
充侍講學士初授諫議大夫續換中書舍人侍遊蓬萊
池延問大義退而進六經法言二十篇優詔荅之賜以
金紫尋遷權知兵部侍郎知制誥翰林侍講史館修撰
長慶四年春敬宗踐祚以公用經術左右先帝五年稔
聞其德尤所欽倚内署故事與外庭不同凡言翰林(集作)
(内翰)學士必草詔書有侍講者專備顧問雖官為中書舍
人或它官知制誥第用其班次耳不竄言於訓詞至是
上噐公且有以寵之乃使内謁者申命去侍講之稱慮
未諭于百執事居數日降命書重舉舊官以明新意尋
直拜夏官貳卿由是内庭辭臣無出其右者凡密旨必
承乎權輿故號承旨學士上富有春秋未親庶政有疑
(集作凝)滯視公如蓍龜寳歷季年宫壺間一夕生變人情
大駭雖鼎臣無所關决惟内署得預參畫(四字集作參焉)群議
悶(集作開)然俟公一言而定戡難纉服再維乾綱今上繼
綂(集作明)策勲第一擢拜中書侍郎同中書門下平章事
以高才遇英主功顯人伏言無不從筆端膚寸澤及天
下盡罷冗食請歸才人事先有司物止常貢城社無犯
(集作託)巖廊益尊感恩盡瘁不嗇神用太和二年十二月
上前言事未及畢辭疾暴盛(文集文粹作疾暴作集作疾暴僨)以朝服
委地同列白奏搢笏扶持之不能起上命中貴人左右
翼負(文粹作輔)歸於中書如大醉狀上震驚咨嗟徵醫賜藥
旁午疊委會暮肩輿至第詰旦以疾(集無疾字)不起聞贈禭
加常禮後十年嗣子蕃以太子舍人直弘文館編次遺
文七十通銜哀貢誠乞序以冠其首謹按公文未為近
臣以(文粹作已)前所著詞賦(文粹無此二字)讃論記述銘誌皆文士
之詞也以才麗為主自入為學士至宰相以往所執筆
皆經綸制置財成潤色之詞也以識度為宗觀其發德
音福生人沛然如時雨褒元老諭功臣穆然如景風命
相之冊和而莊(集作壯)命將之誥昭而毅薦賢能其氣似
孔文舉論經學其博似劉子駿發十難以摧言利者其
辯似管夷吾噫逄時得君奮智謀以取高位而令名隨
之豈不偉哉初蕃既纂修父書咨於先執李習之請文
為領袖許而未就一旦習之悄然謂蕃曰翺昔與韓吏
部退之為文章盟主同時倫輩柳儀曹宗元劉賓客夢
得直韓柳之逝久矣今翺又被病慮不能自述有孤前
言賫恨無已將子薦誠於劉君乎無何習之夢奠於襄
州蕃具道其語余感相國之平昔且嘉(文粹作憐)蕃之虔虔
孝敬(四字集作虔敬)庶幾能世其家故不敢譲云爾(六字集作固不譲云)
禮部員外郎柳宗元文集序
八音與政通而文章與時高下三代之文至戰國而病
涉秦漢復起漢之文至列國而病唐興復起夫政龐而
土裂三光五嶽之氣分(扶問切)太音不完故必混一而後
大振初貞元中上方嚮文章昭回之光下飾萬物天下
文士争執所長與時而奮燦焉(集作然)如繁星麗天而芒
射(集無射字)寒色正人望而敬者五行而已河東柳子厚斯
人望而敬者歟子厚始以童子有竒名於貞元初至九
年為名進士十有九年為材御史二十有一年以文章
稱首入尚書為禮部員外郎是歲以疎雋少檢獲訕出
牧邵州又謫佐永州居十年詔書徵不用遂為柳州刺
史五歲不得召病且革留書扺其友中山劉禹鍚曰我
不幸以謫死以遺草累故人禹鍚執書以泣遂(文粹作因)編
次為三十二(文粹作四十五集作三十)通行於世子厚之喪昌黎韓
退之誌其墓且以書來吊曰哀哉若人之不淑吾嘗評
其文雄深雅徤似司馬子長崔蔡不足多也安定皇甫
湜於文章少所推讓亦以退之言為然凡子厚名氏與
仕與年暨行已之大方有退之之誌若祭文在今附于
第一通之末云退之言(集作退之之言)
衡州刺史吕君集序
五行秀氣得之居(劉集作若非)多者為雋人其色㶑灔於顔
間其聲發而為文章天之所與有物來相彼由學而致
者如工人染夏以視羽畎有生死之殊矣初貞元中天
子之文章煥乎垂光慶霄在上萬物五色天下文人(文粹)
(作人文)為氣所召其生乃蕃靈芝萐莆(吕集作脯)與百果齊拆
然煌煌翹翹出乎其類終為偉人者幾希矣東平吕和
叔實生是時而絶人甚遠始以文學振三川三川守以
為貢士之冠名聲四馳(文粹作名都西馳)速如羽檄(文粹作翼)長安
中諸生咸避其鋒兩科連中鋩刃愈出德宗聞其名自
集賢殿校書郎擢為左拾遺明年犬戎請和上問能使
絶域者君以竒表有專對材膺選轉殿内史錫之銀章
還拜尚書戶部員外郎轉司封遷刑部郎中兼侍御史
副治書之職會中執法左遷緣坐出為(二字吕集作謫劉集無此二字)
道州刺史以善政聞改衡州年四十而歿後十年其子
安衡泣奉遺草來謁咨余叙(文粹作伸吕集作紬)之成一家言凡
二百篇勒成十卷(集本無此四字)和叔名温别字化光祖考皆
以文章至大官早聞詩禮於先侍郎又師吴郡陸贄(文粹)
(作李質)通春秋從安定梁肅學文章勇於藝能咸有所祖
年益壯志益大遂撥去文學(劉集作學)與雋賢交重氣槩覈
名實欽(劉集作歆吕集作忻)然以致君及物為大欲每與其徒講
疑考要皇王霸強之際臣子忠孝之道出入上下百千
年間詆訶角逐疊發連注(文粹作中)得一善(吕集無此三字)輙盱衡
擊節揚袂頓足信容得色舞于眉端以為按是言循是
理合乎心而氣將之昭昭然若揭日月而行孰能閼其
勢而争天光者乎(劉集無乎字)嗚呼言可信而時異道甚長
而命窄精氣為物其有所歸乎古之為書者先立言而
後體物賈生之書首過秦而荀卿亦後其賦和叔年少
遇君而卒以謫似賈生能明王道似荀卿故余所(文粹無所)
(字)先後視二書斷自人文化成論至諸葛武侯廟記為
上篇其他咸有為而為之始學左氏書故其文微為冨
豔夫羿之關弓唯巴蛇九日乃能盡其彀而廻注鷃爵
亦要中於尋常之間非羿之手弓有能有不能所遇然
而然也後之逹觧者推而廣之知余之素交不相索於
文字之内而己
白氏長慶集序元稹
白氏長慶集者太原人白居易之所作也(白集元集文粹並無也字)
居易字樂天始年二歲未(白集元集無此字却疊樂天二字)始言試指
之無二字能不誤(事具樂天與余書内)始既言讀書勤敏與他兒
異五六歲識聲韻十五志詞(諸本作詩)賦二十七舉進士貞
元末進士尚馳競不尚文就中六籍尤擯落禮部侍郎
高郢始用經藝為進退樂天一舉擢上第明年中拔萃
甲科由是試(諸本無試字)性習相近遠求玄珠斬白蛇(文粹有劔)
(字)等賦洎百道判新進士競相傳於京師矣會憲宗皇
帝策召天下士樂天對詔稱旨又中(白集文粹作盛)甲科未幾
選(白集文粹無選字)入翰林掌制誥比比上書言得失因為喜
(白集文粹作賀)雨詩秦中吟等數十章指言天下事人比之風
騷焉予始與樂天同校秘書前後(諸本作之名非)多以詩章相
贈答會予譴掾江陵樂天猶在翰林寄與百韻律體(白集)
(文粹作詩)及雜體前後數十軸(詩本作章)是後各佐江通復相酬
寄巴蜀江楚間洎長安中少年逓相傚競作新詞自謂
為元和詩而樂天秦中吟賀雨諷諭閑適等篇時人罕
能知者然而二十年間禁省觀寺郵堠墻壁之上無不
書王公妾婦牛童馬走之口無不道至於繕寫模勒衒
賣於市井或持之以交酒茗者處處皆是(杭越間多作碑模勒樂天)
(及予雜詩賣於市肆中杭白集文粹並作揚)其甚者(白集文粹有有字)至於盗竊名
姓苟求自售雜亂間厠無可奈何予常於平水市中(鏡湖)
(旁草市名)見村校諸童競習歌詠(諸本作詩)召而問之皆對曰先
生教我樂天微之詩固亦不知予之為微之也又鷄林
賈人求市頗切自云本國宰相每以百金換一篇其甚
偽者宰相輙能辨别之自篇章巳來未有如是流傳之
廣者長慶四年樂天自杭州刺史以右庶子詔還予時
刺郡(文粹作部白集無郡字)會稽因得盡徵其文手自排纉成五
十卷凡二千一百九十一首前輩多以前集中集為名
予以為皇帝(白集元集作陛下文粹作國家)明年當改元長慶訖於是
因號曰白氏長慶集大凡人之文各有所長樂天之長
可以為多矣夫以諷諭之詩長於激閑適之詩長於遣
感傷之詩長於切五字律詩百言以(白集文粹作而)上長於贍
五字七字百言而下長於情賦贊箴誡之類長於當碑
記叙事制詔長於實啓奏表狀長於直書檄詞策剖判
長於盡揔而言之不亦多乎哉至於樂天之官族景行
與予之交分淺深非叙文之要也故不書長慶四年冬
十二月四(白集作十)日微之叙白氏長慶集五帙都五十卷
(通後集七十卷三千七百餘首)
京兆元少尹集序白居易
天地間有粹靈氣焉萬類皆得之而人居多就人中文
人得之又居多盖是氣凝為性發為志散為文粹勝靈
者其文冲以恬靈勝粹者其文宣以秀粹靈均者其文
蔚温雅淵凝䟽朗麗則檢不阨(集作扼)逹不放古常而不
鄙新竒而不怪吾友居敬之文其殆庶幾乎居敬姓元
名宗簡河南人自舉進士歴御史府尚書郎訖京兆亞
尹凡二十八年著格詩一百八十五律詩五百九賦述
銘記書碣贊序七十五總七百六十九章合三十卷長
慶三年冬遘疾彌留將啓手足無他語語其子途云吾
平生酷嗜詩白樂天知我者我歿其遺文得樂天為之
序無恨矣既而途奉治命號而告予無幾何會予自中
書舍人出牧杭州歲餘改右庶子移疾東洛明年復刺
蘇州四年間三換官往復奔命不啻萬里席不遑煖矧
筆硯乎故所托文久未果就其刺蘇州又劇郡治數月
政方暇因發篋閱睹居敬所著文集其間與予唱和者
數十首燭下諷讀憯惻久之怳然疑居敬在傍不知其
一生一死也遂援筆草序序成復視涕與翰俱悲且吟
曰黃壤詎知我白頭徒念君唯將老年淚一灑故人文
重曰遺文三十軸軸軸金玉聲龍門原上土埋骨不埋
名嗚呼居敬若職業之恭慎居處之莊潔操行之貞端
襟靈之擴澹骨肉之郭愛丘園之安樂山水風月之趣
琴酒嘯吟(集作咏)之態與人久要遇物多情皆布在章句
中開卷而盡可知也故不序時寶歷元年冬十二月乙
酉夕在吳郡西園北齋東牖下作序
著作佐郎顧君集序(英華分文粹序詩集序作兩門按皇甫湜集題作顧)
(况詩集序則當在七百十三卷英華既編入文集門或恐不專是詩姑仍其舊)
皇甫湜
吴中山泉氣象(文粹作壯)英淑怪麗太湖異石洞庭朱實華
亭清唳與虎丘天竺諸佛寺鈞錦繡絶君出其中間翕
輕清以為性結泠汰以為質呴鮮榮以為詞偏得(文粹無得)
(字)於逸歌長句駿發踔厲往往若穿天心出月脇意外
驚人語非尋常所能及最為快也李白杜甫已死非君
將誰與哉君諱况字逋翁以文入仕其為人類其詞章
嘗從韓晉公於江南為判官驟成其磊落大績入佐著
作不能慕顧(集作順)為衆所排為江南郡丞累歲脱縻無
復北意起屋於茅山意飄然若將續古三仙以夀九十
卒湜以童子見君揚州孝感寺君披黃衫白綃(集作文粹作絹)
鞈頭眸子瞭然燦燦(集作文粹作炯炯)清立望之真白珪振鷺
也既接歡然以我為揚雄孟軻顧恨不及見四(文粹作三)十
年於兹矣知音之厚曷嘗忘諸去年從丞相凉公襄陽
有曰(集作白)顧非熊生者在門訊之即君之子也出其詩
果工䄂君集(八字集作出君之詩集)二十卷泣請(集作示)余發之凉
公適移蒞宣武軍余裝歸洛陽諾而未副今又稔矣生
來速文乃題其集之首為叙
文苑英華卷七百五
