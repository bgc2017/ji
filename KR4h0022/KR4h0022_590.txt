文苑英華卷五百九十一宋李昉等編
謝親屬加官(此卷英華所編失年代先後今正之)
爲魏王武承嗣謝男授官表一首
爲王華暢謝兄官表一首
爲桓彦範謝男授官表一首
爲并州長史張仁亶謝賜長男官表一首
謝弟詵除給事中自求改職表一首
謝兄除太常丞表一首
爲李晉公謝賜兄章服表一首
謝兄除補闕表一首
爲許卿謝堂弟叔冀授青州節度使表一首
爲崔僕射謝許弟寬宣慰表一首
代郭令公謝男尚公主表一首
爲崔僕射謝弟除給事中表一首
爲郭令公謝一子三品官表一首
代李僕射謝男賜緋魚袋表一首
謝妻封弘農郡夫人表一首
謝兄授太子僕表一首
謝兄授祕書省著作郎表一首
代尹僕射謝男宥授安州刺史表一首
代杜司徒謝男授官表一首
代杜司徒謝妻封邑表一首
謝兄除官表一首
為族兄瑗謝守度支尚書表一首
代戶部孫相公謝授兄太常卿表一首
為魏王武承嗣謝男授官表李嶠
臣某言伏奉恩制除臣息尚舍直長史某為左監門衛
長史榮隨恩集歡與懼并臣攀軫日車附流星漢才無
天質藝以地高陛下每降皇情特垂聖蔭先親後疏之
澤自葉流根謀孫翼子之慈愛人及息遂復推恩家室
假職幼童參九等之班榮掌重門之禁衛賞延之命寧
待於勲庸敦叙之風但緣於骨肉雖東平之子能趨拜
咸錫印章齊國之地可割分悉侯支庶豈足以方斯嘉
惠匹此殊渥奉絲綸而仰德叩木石而論心受生於天
但知榮荷暴骨於地何階酬答無任悚戴慙懼之至謹
詣朝堂奉表陳謝以聞
爲王華暢謝兄官表
臣某言臣兄某前某官某月日特蒙恩詔擢授武州司
馬未及赴職即八月改除亳州司馬再三榮命叨荷恩
私在臣宗門實為慶幸臣兄自歸解巾從仕三十餘年
五爲縣宰三遷州佐政皆通顯職實蕃勤直道在公有
始終之節平心應物無造次之愆在於周行頗蒙推澤
近屬虺寇構術惑亂豫州詿誤平人自貽梟滅陛下憫
荆河之俗遭此無辜弔海濆之人使同昭慶以爲奉揚
皇化者必藉其才撫御窮人者亦資有德臣兄同濫承
天奬遷移武州在於天恩實為超擢今者未及赴任復
蒙改授毫州重疊承恩飜同貶降朝廷體例實以爲先
臣兄弟叨榮濫竊非據臣兄既授不合冒聞但以始者
承恩越蒙抽擢今有何過遂同左遷區區懇誠輙敢祈
愬伏願皇恩有裕降昭奬之恩兄果竭忠獲展才之地
小臣死日猶生之年臣無任
爲桓彦範謝男授官表吳少微
臣某言伏奉某月日恩勑以臣男某為某官臣實多幸
偶遭皇運鳴玉以相建土而王大錫崇榮斯亦極矣先
臣老母復荷渥(一作湛)恩追亡寵存光被窀穸自妻及弟
雙綬(一作紱)六珈闔門振耀惶懼(一作愧)未已今臣子某識
惟髻弁(一作年方髫齓)服臣之榮爲禄已甚更承天秩將何以
(一作克)堪殊澤荐臨斯厚臣寵(一作闔門光寵)敢不祗承拜命之
休無任悚荷之至
爲并州長史張仁亶謝賜長男官表
富嘉謨
臣某言伏奉二月十四日勑賜臣絹一百疋又奉其月
二十六日勑除臣男之輔尚舍直長史麗澤之來匪月
而降受賞轉級惟臣及子寵渥所分臣無與二夙夜惶
悸萬殞增惕然旌節所統緣邊千里禦寇既廣兵賦自
殷受任非據屢移年祀未能司大事而靜外處(疑)汔小
康而蠲内役而崇班厚貺載在臣門將何以祗拜殊渥
光顯休命此微臣所以有死無報也南望闕庭以榮受
(疑作爲)懼無任悾款之至謹附表陳謝以聞
謝弟詵除給事中自求改職表
蘇頲
臣某言伏奉今月二十四日勑以臣弟左司郎中臣詵
爲給事中嘉命猥臻(一作臨)惶怖相視榮以爲慼(一作戚)茫
然失圖臣某中謝臣兄弟(一作弟兄)數人獲承累代之庇自
幼而長惟愚與直臣(一作弟)某臣詵初一尉耳竊願從微
守分豈思養拙邀榮而乾道曲臨一(一作臣)門特幸前恩
罔謝後忝仍及生臣者父母寵臣者聖明非臣等殞首
流腸少酧萬分之一臣某中謝臣自叨清切頗歴星霜
乏鍾會五字之敏多王濛四年之任竟未能陳一策進
一賢雕蟲粗辦其所爲濡翼久知其非據下慙先臣戒
盈之訓上負聖主則哲之明常甘屏黜以待髦俊豈悟
臣詵復私成造比臣則行有餘力選衆則曾無足言遂
使聯事掖垣同趨階(一作超軒)陛或紊公式必招私議臣知
不可物謂臣何(一作其宜)安有兄弟妄庸並居東西要近臣
懷靦愧非敢身謀事或乖(一作虧)違實塵皇揆伏乞鑒臣
自下之審察臣由衷之請(一作至)臣弟詵殊榮既拜奉綸
紱(一作紼)而難廻臣頲薄技何成顧瓶筲而易竭指於十
手臣假遑寧不如一腋臣將焉用所冀移臣職守允臣
陳乞(一作請)抑朝章之是移匪等列(一作臣等)之攸宜慺慺款
誠昧死期達無任悚荷屏營之至(一作極)謹詣肅章門外
奉表以聞又臣先臣某往忠社稷陛下特賜茅土遂臣
所讓因授臣第四弟乂右補闕亦希别從選序不敢同
在近侍臣之感恩不識爲喻輕黷旒冕懼深冰淵
謝兄除(總目作授)太常丞表
臣某言伏奉今月日恩制除臣兄某太常丞跪發詔書
光駭閭里寵盈益懼喜極而悲闔門感恩垂淚相賀中
謝臣自登兩府倏至三旬天地之間未禆塵露雲雨之
施已遍公私撫心載驚顧影增惕伏以臣兄列官清憲
專於察視臣又承弼皇樞課其條職苟愆綱紀責在凖
䋲所以請移别官冀循常序聖慈曲被命數有加獲陪
卿士之行更列大夫之後遇深賤質誠合懇辭恩及長
兄不敢多讓誓將死節上答生成
爲李晉公謝賜兄章服表(見六百二十九卷以表作狀)
苑咸
謝兄除補闕表
臣某言伏奉恩旨臣兄前長安縣尉某特授左補闕内
供奉賜紫金魚袋踰涯之澤忽降於重霄非次之榮猥
延於同氣自天有命闔室相歡臣某中謝臣兄比因寇
孽?跡江湖臣侍奉皇輿委身巴蜀艱虞萬里兄弟一
方分成吳越之人久切支離之思陛下克清禍難再闢
寰區臣兄幸遇休明得歸鄕陌雖骨肉之愛重喜如初
而班秩已停久嗟失職臣昨因對奏遂竭懇誠情至所
陳言將無隱陛下道弘孝理念廣睦親載懷遂物之仁
爰軫在原之急皇慈曲被朝奬仍加擢同補衮之司錫
以腰章之寵况臣官參秩禮任在司言身上列於紫垣
兄遽升於青𤨏故得連枝捧日方並侍於軒墀比影朝
天復惣華於朱紫一門受賜舉族增榮斯實眷自宸衷
恩加望外臣比承顧使本不因人今又沐殊私特延慈
旨投軀有地報德無階非臣灰粉所能答效惟當昆弟
相勖以孝資忠螻蟻之負細塵誓將裨補烏鵲之銜微
毳志願填河將九死而猶生豈百年之足謝云
此篇元誤入五百八十八卷公卿雜謝門今移入
於此
爲許卿謝堂弟叔冀授青州節度使表
于邵
臣某言伏(闕)恩制除臣堂弟叔冀青州
刺史兼御史大夫(闕)州節度使不次之恩特
出聖鑒大來之慶(闕)若驚啟處無措臣某
誠歡誠喜頓首頓首臣聞(闕)將將之道也保大
定功將兵之道也然後賞罰之柄懸于日月伏惟光天
文武大聖孝感皇帝陛下睿謨廣運玄功莫測保天命
以立極伏人心而戡難遂使妖不得爲災謀不得及伐
動皆殱潰以靖神人如叔冀者曷為力也徒以遠奉威
靈獲全私懇雖堅守薄節轉戰微功而寵寄雄州榮兼
獨坐爲叔冀之非望實舉宗之所懼今復割海岱之衆
創立節度之權超將中軍兼領仍舊受委斯重其憂轉
深屬餘孽未除誅剪指日策勲飲至責其總戎勉勵之
心伯仲之分以此思效不遑居寧臣緬惟代業竊又自
愧臣之父河西節度使先臣某叔冀之父平盧節度使
先臣某皆中朝舊勲式遏寇虐東西故事人或賴焉而
叔冀何功實膺克荷非臣所感時論皆榮追懷父子之
軍信兼國家之報載競載躍無以克堪臣雖偶中外義
形骨肉事濟時康死復何恨無任感恩競躍之至謹詣
某門奉表陳謝以聞
爲崔僕射謝許弟寬宣慰表
臣寧言中使馬承倩至奉傳德音特自宸睠矜臣束身
遠鎮兄弟别離許令弟寬與臣相見義切君父恩連骨
肉神䰟驚駭不知所之一生有涯萬死難報臣某中謝
臣實最小衆所鍾憐臣在劍門強逾二紀形影相吊未
嘗棄離忽遇聖朝委臣方面在寬何有累踐班榮軄綰
通曹貴通三獨功慙汗馬業謝屠龍禁掖禮闈踰津越
分每一念至刻心如焚縱脂分戰場血染邊草未之云
報降此無圖上感推心下排飛謗惟此之際臣知所安
但以蕃寇外虞蒼黃後命飲至清廟或未剋期所冀暫
來不失宣撫臣之願也每羡聯行獨憐廻鴈長思共易
不着新衣無任感戴慙惶之至
爲崔僕射謝弟除給事中表
臣某言伏見某月日恩制除臣弟審給事中寵命自天
驚䰟無地永惟非據靦面何深臣某載兢載躍頓首頓
首臣家本東周代傳素業衣冠祖襲豈望繁華至於伯
仲雖聞詩禮但欲官常(一作從)詎知生遇聖明日加重寄
擢臣偏將之下錄臣久戍之勤待罪西南時逾一紀分
憂障塞心係兩蕃策無類於燒牛功有慙於求犬長懷
尸素之責重貽門戶之羞今則恩聯兄弟澤及中外在
審何者累踐通班未聞三諫之勤仍添八年之寵將何
以曲承顧問接武名儒分陪掖下之榮專掌殿中之事
在盈知缺居寵思危臨深履薄莫之爲喻伏以王居渙
汗方鎮途遥遠有所聞推(疑作摧)謝無及空慙為人之擇
不遂免冠之讓臣無任喜躍屏營之至
代郭令公謝男尚公主表蘇頌
臣某言伏奉某月日恩制授臣男曖試殿中監駙馬都
尉尚昇平公主聖慈曲被焜耀私門揣分慙恩以榮以
懼臣本寒素(類表作單緒)愧(類表作素)非閥閱幼男弱稚(類表作植)又
乏義方陛下以臣僃位台司服勤王室時收賤族許以
國姻宗黨生光室家同慶門開魯館地列沁園事出非
常榮加望外恩深義重何以克堪糜軀粉骨不知所報
無任感戴受恩之至
爲郭公謝一子三品官表邵說
臣某言伏奉二月二十一日恩制勑賜臣一子三品之
官并階鴻私曲臨䰟守飛越臣某中謝臣聞禄位之設
以待勲賢苟非其人必貽伊咎臣之弱子未有令聞方
且勵以義方教之詩禮遽承殊澤將授崇班非唯有黷
朝章名噐難假實亦懼招官謗顛沛爲憂寤寐兢惶罔
知攸處况臣榮登上相任重總戎子弟數人盡居右職
過亢之誡切在於心既懷棟橈之災寧忘屋漏之媿乞
停寵命俯遂愚衷庶幼童無冒進之嫌微臣有知足之
誼無任感懼屏營之至
代李僕射謝男賜緋魚袋表令狐楚
臣某言臣得進奏院狀報今月七日聖慈召臣男公敏
令對見其日中使馬承倩奉宣進止賜緋魚袋欽承失
圖啟處無地臣某中謝臣才非動衆勇不兼人仰(一作抑)
緣枝葉獲展筋力荷天百禄幸據於周詩遺子一經誠
慙於漢史男公敏義方未教容止無儀伏蒙陛下召入
清禁之中立於丹墀之下遠憂顛沛伏用兢惶特受宸
恩榮綰朱紱(八字類表作豈意明命曲臨榮光下燭小觽猶佩忽帶金章褐衣纔解便綰朱紱)
生成之功不次浸潤之澤無涯重若戴山輝如衣錦匈
奴未滅方忍恥於愚臣童子何知復受恩於聖主六姻
交賀百衆同歡空竭節於邊陲豈酬仁於覆載銘膚鏤
骨不敢隕墜所守有限不獲陳謝臣無任感戴屏營之
至
謝妻封弘農郡夫人表(代宗)常衮
臣某言伏奉恩命賜臣妻楊氏邑號封弘農郡夫人伏
以古者卿大夫之妻咸曰命婦亦曰(一作云)内子但有稱
謂皆無封邑其後雖有石窌延鄊(陳留風俗傳漢與項氏戰厄於延鄕有翟)
(丹免其難故改延鄕爲封丘縣以封翟母英華誤作延卿類表闕二字)之錫亦無夫人之
號唯漢魏戚里晉宋外家平原清河疏郡以馭貴建昌
高密啟邑以睦親猶止於郡縣君而已近代著令國朝
相襲階至二品妻封夫人上比鵲巢遠齊翟茀禮秩兼
盛等威稍逾其或襄贊(類表作襄勸)勲臣光華戚屬以兹而
授尚可相循臣以凡賤謬承委遇尸職已久愧心匪寧
仰酬國恩分寸未展内省家事慈渥過豐又蒙曲私霑
及主饋特封嘉號載錫徽章中壼慶其秩高外姻賀其
禮盛儀參貴列寵極私門自顧何功叨榮至此頓逾涯
分退益兢惶無任荷戴屏營之至謹奉表陳謝以聞
謝兄授太子僕表
臣某言伏奉五月十七日恩制授臣兄依前秘書省著
作郎太子僕特恩曲降殊私(一作渥)下霑踴躍宛轉兢惶
震越臣某誠歡誠懼頓首頓首臣自承錄用已積歲時
内省微效未申㳙瀝虚受禄俸有靦官榮在公無益於
已多罪(一作已寬臣罪)及私之幸又奬臣兄伏以頃冒朝章兄
合坐罪(一作同坐)伏蒙慈貸仍進常班庇(一作卑)賤孤門已墜
復立蒸嘗獲主將廢更存寵被幽明感涕横集(一作戴感天日)
求之古今(一作今古)無臣此例雖肝膽塗地未塞前責而糞
土餘生尋加後命臣授方鎮(一作面)兼錫崇階兄拜宫僚
又參高秩慶聯鴈序澤及翾(一作環)飛承命若驚何功至
此愧心踧踖赧汗流離非望驟遷罔知所措殘骸萬死
難以上酬無任感荷兢抃之至謹遣散將某官某奉表
陳謝以聞
謝兄授秘書省著作郎表
臣某言伏奉閏五月二十四日恩制授臣兄太常丞秘
書省著作郎臣待罪兢灼啟處不遑寵命荐臨驚抃失
次臣某誠喜誠懼頓首頓首臣上負國恩自抵邦憲聖
慈矜宥屈法全生猶許自新特虧令典(一作時令典郡)惶怖隕
越夙夜載馳雖荷殊渥尚憂嚴命臣兄今(一作合)從連坐
伏待貶官不謂玄造曲成鴻私下覆在憂惕之際特受
寵榮當譴斥之時忽承遷轉品秩下降清望有加復齒
周行獲陪班列向非親紆聽斷俯燭幽微則骨肉分竄
於殊方簪裾永絶於昭代豈望更霑人次再沐朝奉罪
重丘山恩過天地感戴慙赧俯伏驚惶臣竊自思惟無
所上報庶將懲改前過克勵殘骸苦節誓心冀申萬一
無任感恩惶(一作喜)懼之至
代伊僕射謝男宥授安州刺史表
吕温
臣慎言伏奉某月日勑(集作制書)授臣男宥安州刺史兼侍
御史充武昌軍兵馬留後仍賜紫金魚袋者雷驚里巷
日照閨門寵命自天戰跼無地臣誠懼誠感頓首頓首
臣聞惟君任臣固無虚授知子者父敢私不才臣頃者
伏以聖政惟新時清無事遂絶指縱之望求申戀主之
誠陛下以臣統兵(集作所統)歲深周涉(集作旋)艱險長三軍之
子弟積百戰之瘡痍將有去留念其情義理資感勵事
貴便安爰勑臣男試總戎務臣雖訓之以義教之以忠
而鈍拙(集作朽鈍)有涯策磨靡及童兒(集作子)代斵每懷傷手
之憂小子(集作兒)在邊曾無折屐之喜將何遽膺寵數(集作)
(命)荐沐恩光真授竹符就加金組且祁午之爲軍尉父
已懸車陸抗之將父兵子非綵服豈比臣身居端右男
領方州鳴玉會朝朱轓行縣(集作樂)焜耀中外超冠(集作冠超)
古今名數之樂何加(集作如)人臣之事斯極千載至公之
運獨被殊私萬物咸遂之辰先蒙曲澤瀝肝呈膽莫盡
微誠毁族滅身(滅集作殞)寧足上報臣無任感恩隕越之至
謹奉表陳謝以聞
代杜司徒謝男授官表劉禹錫
臣某言伏奉今月一日制授臣長男師損祕書省著作
郎次男式方太常寺主簿又得進奏官裴遘狀報伏承
聖恩特降中使送官告到臣宅分付師損者寵渥非常
授任不次驚躍無措靦懼失容臣某中謝臣繆分重寄
獲守外藩受恩既深無績可紀男師損等器惟凡品教
闕義方早沐睿慈已階官次每懷塵忝常誡滿盈豈謂
鴻霈曲覃大明私照寬臣尸素之責念臣葵藿之誠命
下延恩(集作下延胤息)叨踐班級天書出禁中貴臨門榮冠等
夷慶流宗族况著作乃撰論之地唯史才是居太常實
禮樂之司非儒者勿履顧兹庸謬(集作昧)忽此超昇内省
慙惶若墜冰谷伏以聖朝立制建官惟賢名實無乖輪
轅盡適微臣父子獨為幸人非據踰涯自中徂外虚受
丘山之賜實增負乘之憂進退彷徨不知所履(集作據)無
任戰荷屏營之至
代杜司徒謝妻封邑表王仲周
臣佑言伏奉恩制封臣小男母李氏密國夫人臣某中
謝伏以禮經明文婦人本無爵命秦漢以降優賢以寵
閨門固無繆及有紊彛典臣小男母李氏本非主饋若
貴云因子臣男尚自賤微禮有從夫臣妻又早逝殁豈
伊末品忽被殊私此盖陛下念臣齒髮漸衰賓祭無主
俾立家而有裕遂開國以䟽封詩美鵲巢懼無德而自
處禮榮翟茀恐負乘以貽災瞻上天而以懼以慙顧中
閫而載榮載躍不任荷懼屏營之至
謝兄除官表歸冕
臣某臣伏奉某月日恩制授臣兄前湖南觀察判官侍
御史内供奉賜緋魚袋國子監博士雨露殊私忽霑微
賤儒雅盛職光寵衰門承命震驚感恩踴躍臣聞聖王
勸學庠序為本故堯命后䕫典樂以教胄子周立師氏
以教三德漢制博士以教五經歴考校學之官盖今博
士之任用人之選非賢莫居臣兄幸遇昌時守臣先訓
孤貧好學以傳家業而聖代推恩遂及兄弟位登五品
光賁一門感鶺鴒之詩增友悌之愛齒羔鴈之序媿荀
陳之才况臣受任方隅莫申涓效寵榮荐及灰粉難酬
誓期殺身以酬萬一無任感恩隕越之至
爲族兄瑗謝守度支尚書表王渭
臣某言伏見詔書以臣族兄瑗守度支尚書三元告慶
萬國朝宗榮命與璧月相輝厚澤與金雲並潤顧其疎
薄寧不震驚臣某中謝臣聞坳堂之水必膠於置杯曲
木爲資無階於刻桷何則適用之風斯替其效靡成失
材之道既彰厥功寧著相彼庶物尚或其然矧伊名器
理難冒居(一作叨冒)微臣自料浮淺業藝何甄德匪潤身學
慙為已文辭小道曾無沉鬱之才刀筆淺能非有精明
之舉特以夙因多幸簉奉承華猶見錄其疲駘且弗遺
其菅蒯高榮好爵疊委屨(疑作屢)縻入掌便繁傍參侍從
事然積步竟慙一割竊妨賢路深希退託降階之念空
誓丹愚昭著之恩更彰綸紱差肩六尚方駕八元内省
輶輕義無祗冒伏惟陛下明兼七曜照及九幽寧在微
臣近虧則哲特願褰兹旒纊察是芻蕘廻此如繪矜其
匪石則失應之善永息得人之美載揚物議允諧朝經
式序不勝
代戶部孫相公謝授兄太常卿表
錢珝
臣某言伏奉今月某日勑命授臣親兄太常卿檢校右
僕射者霑澤下臨私室相慶臣某誠歡誠荷頓首頓首
臣兄某抱公蔵器據德有鄰為善而不欲近名從政而
但思利物自臣遽升台輔獲導化源雖向國去私戒臣
常切而入門避事遠謗每深出趨垂拱之朝退務掩關
之樂陛下禮行舟楫念及塤箎慰其友愛之懷進以優
崇之秩伏以九卿之位歴代所尊舜以三禮命伯夷漢
以奉常加稷嗣倚古則重得人始光用典之難敢言兄
氏方懷慚惕忽荷皇私而階峻銀青寵兼端揆喜溢在
原之屬恩加電(疑作當)軸之臣既激弼諧且弘名教股肱
作輔莫成鎮撫之功手足相須但有腁胝之誓臣無任
文苑英華卷五百九十一
