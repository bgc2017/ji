文苑英華卷九十五宋李昉等編
人事六
夢遠遊賦一首夢遊仙庭賦一首
夢賦一首夢五色筆賦一首
夢捧日賦一首高宗夢得說賦一首
莊周夢為蝴蝶賦一首莊周夢蝴蝶賦一首
夢舞鍾馗賦一首
夢遠遊賦(并序)獨孤及
老氏稱吾所以(一有有字)大患者為吾有身大哉聖人之知
微乎(一有夫字)生者一氣之暫聚耳有天地之和自然之力
以運其行止節其夭壽非智力之所(一有能字)扶明矣而舉
世矻矻莫不保持形骸謂為已有特執迷妄往而不返
小者攘禮樂竊忠信以賈譽大者盗天地之權至於忘
身道德之衰皆此物也予生於浮而長於妄汨沒當世
與羣動俱不智不能逃形於聲名之韁鏁脱屣於冠冕
之籠檻及其世界顛倒萬物反覆始反照收視以觀身
世然後知一生之患假合真(合真字一作豈直)芻狗土梗(一作苴)
熱燄聚沫而已則我之身與百憂偕長况重險之中乎
思欲冲三清出五濁乘陵虚極與造物者為伍莫有由
矣嘗中夜夢飛昇太空若有以名跡見誚者覺而自失
乃為賦以狀遠遊且旌吾聞(二字一作吾)道之晩也其詞云
仰太素兮觀元精烟煴敦官司乎物初(一作物物)兮得流形
(一有而字)為人太皥遺我八卦藏天地於文字黼而黻之為
聖為智褒衣之徒相與擊建鼓(一有而字)揭日月兮奔孝慈
而走仁義而(一作其)弊也古是而今非身賤而名貴驂驔
馺遝兮道路屯雲而奔波絢煥轇轕兮玉帛鐘鼓之駢
羅霍&KR0008;欝密兮心懸天地而火馳蒼黃(一有兮字)得未終也
而失(一有已字)繼之百骸與日月並馳(一作走)五藏與哀樂交戰
羲和未(一有及字)弭轡榮枯紛(一有而字)萬變何生涯(一有之字)侘傺
兮蹇吾降此中州馮世道以上下若涉水而無津兮與
吹萬同其波流况世緒坱圠兮如棼絲之相繆(一作樛)見
辰極之低昂兮知杞人之殷憂顧兔呀以蝕月兮天地
閉而雲愁鳳凰焚其故巢兮遶舊國以失儔埃壒塕以
上薄兮虞(一有羅字)紛其四州吾始未知(一有夫字)六合湫隘之
若此孰與居(一作吾)兮遠遊豈無太清之路兮夫何漫漫
而迢遰望帝鄉而(一作之)低徊兮微白雲與之皆(一作偕)逝
澄予神於遥夜與顥氣期乎無垠真境沕穆以傍感精
誠薰然而來親歘乘夢以奮飛摶至虚(一作靈)以上賓望
見碧落天地如掌洞開八門别有萬象亭亭物外乘化
直上身世雙遺獨與道往其往也泛兮若遊魚振鱗而
泳清川冋兮若翔鴈得順風而緣秋天忽不知予誰之
身夫何為者深(一作探)入空界七耀在下問予津於混茫
兮蹇徜徉以延佇若有人兮縹緲指人間以唁予曰鳳
兮鳳兮何德之暌天固桎若以禮義梏若以事機蓋支
離其德而逃(一作起)乎物累使逸翮可得而籠樊兮孰云
夫五色(五色二字一作五毛)之自異天運地載剛柔生焉千變萬
化如環無端彼興廢與往復同大壑之波瀾將令歸根
明徵其源則吾與若(一有皆字)幻也又奚睢盱於其間幻未
始有封物未始有疆成則虧進則傷無汨而和無易而
方山立其中央善汝行密汝藏道將自光吾在大羅之
上玄都之所乾坤為家日月為宇嘘吸元氣太虚之下
(音戶)尚一乃心勿謂道阻遊乎無窮吾顧見汝奉真誥以
自省兮五情愁其增熱哀攀龍之無階兮思遇(一作過)天
之曷月未知去下方幾萬億兮退將返遵吾歸轍循玉
虚以下降濟銀河以中歇馮東井以俯視識故國之城
闕千門萬戸遥如蟻穴百川綺分五嶽羅列覓舊山與
喬木纔依稀而明滅見伊川之(一無之字)大道鞠為戎狄歴
陽故人半作魚龜(一作龞)曩之奔命於市朝者如紛紜飛
馳讘讘蚩蚩蹩&KR0887;蹁躚肖翹陸離若蟣虱之聚壊絮蜘
蛛之乘遊絲(一有吾字)乃命今日識羣動之變態兮莞然倚
長空而笑之亦既自得周覽未畢惕然形開萬象都(一作)
(如)失羣有儼以皆作百慮繽其來歸乃夙昔之人寰如
故時之喧卑向之俯仰欣戚無非妄者然後知吾之生
也與妄皆生邪氣乘之萬緣合并為憂為患為虧為盈
彼君子兮(一作方)碌碌自然以為覺猶飾妄以賈名安知
聖人不以世界為重狴生死為大夢視變化以(一作與)品
類亦由(一作猶)神交之飛動與貴(一作遺)物以顧身兮悟生
浮而質陋以一氣之秒忽與萬化而紛糅自視俄然寄
形宇宙尚何能濡首於榮辱之境甘口(一作心)於哀樂之
囿鷦鷯于飛載翩載翾(一作翻)君子至止棲息化元獨立
載(一作乾又作道)樞怡神胚渾萬物轉薄吾真長存止水不波
浮雲無根與時盈虚委質乾坤倚伏相軋吉凶同源物
各自爾予欲無言優哉游哉聊以窮年
夢遊仙庭賦王延齡
葛稚川見素抱朴傲世忘榮循潔白之道吸元和之精
泊乎意朕飄然體清於時秋風蕭蕭秋夕凛凛野猨垂
幕山童薦枕湏臾之間乃安斯寢神倏忽而逾邁眇不
知其所届紛溶溶而上馳將若遊乎天外駕白鹿驂斑
麟飛翠蓋騰紅輪横絶南斗超凌北垠出崑虚以騁志
過滄溟而問津呵風伯叱雷父披天門謁天宇太一之
居兮金碧堂洞欝密兮不見陽蘂珠履地雲屏匝廊色
剡剡其揚彩爛煜煜以成章旖旎旌節襂襹羽裳蒼龍
吹篪丹鳳為舞洞轇轕乎東廂此其大較也若乃羣仙
之所盤薄珠庭之所雘濩曼以玉堂映以朱閣靈怪潛
秘光華相錯隂陽不能授其寒暑造化不能生其美惡
及乎上真降命赤書爰作速陽侯而波静走姮娥而月
落值江妃之倩練驚海童之閃爍其翺翔曠遠者嬉九
垓排三山紫烟生白雲閒偃蹇夭矯翩綿縹緲可見而
不可攀至夫靈草自然珍木不死餐霞嚥液乘鴻躡鯉
或隱山林或遊城市斯實玄都之能事尤難測其云已
洪厓先生方睟其容頷其頥曰中州之士也爾來何遲
出秘訣約真期挹華池之水唱天關之詞既乃避席屏
氣拜命之辱精皦皛兮從空浮長覺悟兮還舊丘唯見
塵書滿屋皓月生樓涉化窮極無跡難求豈莊周夢為
蝴蝶蝴蝶夢為莊周歟意者天聰明神正直親其貞亮
之槩照以玄魁之極䨇童兮何日再逄上清兮何時再
陟掩空舘而愁卧撫長懷而歎息
夢賦杜頠
夫人者何乾坤之至精夫夢者何精爽之所成及乎羣
動息閒守(一作宇)清澹爾安寢儼乎無營亦或不意而得
亦或因感而生明休咎之先兆通喜怒之深情其為吉
也懸三刀以作郡凌八門而上征或生松以表秩或贈
蘭以為名盬(音古)腦審其戰勝鑿心啟其才英其為凶也
晉侯彌留作疾於二竪孔公將殁觀奠於兩楹雖否臧
之殊感諒希微之難明是以太古無夢以絶欲聖人肇
夢以治想隨事而生觸類而長或含悲以憎暢(一作惕)或
當歡而契賞曾有慕而忽來屬所思而必往雖遼萬里
遽諧疇昔之遊縱冥九泉亦覯平生之像鬼出神入惟
惚惟恍則有暌聞(疑作間)庭闈烟霜歲慕(疑)常馳戀於定
省忽飛魂於寐寤撩軒幌而無隔邈山河之徑度常倏
忽而往來竟不由於道路獨有遭遇明時羈遊上國才
譽不振命途仍塞仰軒后之通感慕殷宗而見刻當捧
日而振(一作披)誠庶明君之夢得
夢五色筆賦
夫何言吉夢兮杳杳冥冥若有一人兮遺我鴻筆居然
五色兮其狀炳靈煥錯彩於無像紛斑斕而有形匪沉
淪於畫(一作盡)墨那渾濁於殺青獲乎希微來何處所彩
非染而自備管在搦而神與意藻思之相授期文章而
見許信魂夢之有乎曾目成而不阻神之正直福非回
邪何代無才曷江淹之允屬則吾豈敢疇郭璞之孔嘉
繄有靈兮未悟儻知夢兮增華始其良夜幽閒齋心朗
暢寢彌安於自得思不適於無妄故降綵筆冥微(疑)玄
貺與蠅集而殊端方兔毫而詭狀丹翠式序玄黃可分
參乎素色爛以成文若以我脩詞五彩必能吐鳳若以
我揮翰一飛何謝慶雲是知物有幽通神為真宰夢於
掌握驚茲夕以靈奇瞻彼筆端勝常時之光彩誠有志
而必達宜飾躬而不殆展轉虚室曈曨曉日目眩眯於
花容想綢繆於錦質或乍進而乍退類若虚而若實既
而駭人恍然觀身雖放言之在我豈假手而非神則知
五色之靈筆善誘斯文之日新
夢捧日賦(以神遇輝燭兆發嘉祥為韻)蔣防
靈降嘉夢天垂至陽誠發身之兆朕符翊聖之禎祥所
謂神而遇闇而彰息沖澹之居于于而自得見貞明之
質曖曖而彌光倏爾疑升瞰兮下燭曈曨甘寢之所恍
惚曾泉之曲撫金烏之翼匪隔雲霄駐羲和之車乍廻
昏旭想夫卑高莫隣授受何因忽煌煌而委照值默默
而凝神寂其神乃無間而通碧落上其手自有昊而得
紅輪縹緲魂交光芒景附肘腋輝爍襟懷煦嫗類銜規
於遠山同抱璧於中路在忘形之際用示無私當向晦
之時將祛未寤豈不以精誠可託光隂可駐從九霄之
降祉表千載之嘉遇者也故曰道契幽微天且不違肹
蠁隂隲指掌陽輝載營魄而虚無默住荷靈貺而照燭
潛依至若冥蒙上越埃壒中歇始悠悠以神契俄赫赫
而明發驗扶桑之際其往阻脩偶支枕之時其來倏忽
是知天無親降靈而非遐神不昧獨幽而不賖不然何
虚徐袵席承奉光華高眠而不驚不悚見瑞而可仰可
嘉然則荀令之談足徵程昱之榮有兆常眷眷於天路
每拳拳於雲表周旋寤寐偃仰昏曉庶照臨之理感通
知葵藿之誠不小
高宗夢得說賦(以恭默思道帝賚良弼為韻)李觀
殷之哲王唯政是恤夜分而寢夢獲良弼雖神悸而若
驚冀形求而勿失爰徵營匠刻乎獨見之真乃俾庶僚
訪其唯似之質當厥夢也神馳無方未訖永夕如躋彼
蒼怳其神兮以浮偃其體兮若亡形接乃夢斯人甚良
側身徘徊於已之傍將舉趾以趨附又伸眉而抑揚言
霏霏而無瑕目矎矎而有光觀其儀可用為列辟之式
察其志不獨稱百夫之防升降咸若周旋允臧寂乎昭
昭既寢不忘斯后克明承天之賚謂濟川之噐而投足
不濡履大覺之端(莊子有大覺而後知此其大夢也)而遊夢無閡其中
蕩蕩其表曖曖雖用助理於一人實候清平於千載於
是武丁夢於宫而上與天通傅說築於外而中合神契
持緡向老諒殊渭水之涯負畚將疲久困傅巖之際說
匪丁而空山長往丁匪說而大位斯替如魚水之相因
保君臣之䨇麗惟說也策名歸主惟丁也受命於帝帝
何言哉邈以玄造隂推吉士以佐有道說之居兮山之
幽雲峩峩兮水浩浩彼人兮何斯歘中心兮夢之如渴
兮在茲如饑兮在茲(一作如渴兮如飢在茲兮匪茲)想遺眷以索隱撫
空懷而嘆思思之未得端扆沉默其夢也則誠其寤也
則惑其收之於野而寄之以國有唐時雍上明下恭君
與之同日臣與之比蹤事不惟舊今之斯從斐而成章
有媿雕龍
莊周夢為蝴蝶賦(以昔者莊周夢為蝴蝶為韻)賈餗
窮萬化之指歸得七篇於往昔何真人之形氣以異類
而遷易將以明道之樞喻心之適徐徐在寐忽羽化於
他方栩栩既遊忘魂交於此夕是知溥天之下萬物一
也雖飛走之或殊何生成之為假形隨夢改豈必大人
占之心與物遷孰云夫子聖者澹然休息怳爾飛揚闇
出蠨蛸之戶潛辭蟋蟀之堂風景熙熙但娛情於蝴蝶
是非草草已委蛻於蒙莊既而忽忽悠悠東西泛浮動
皆造適止必忘憂草上翩翻與百花而共媚林間摇曳
似一葉之先秋彼賢愚波注禍福環周信乃人間之累
非同域外之遊且夫浩浩隂陽茫茫羣衆紛胷襟之憂
患勞日夜而迎送是以至人因茲託諷為魚而江湖可
入為鳥而風雲可控飄然而往安知棄我如遺倏爾復
來又疑與爾俱夢故得弔詭之理(出莊子)明懸解之規方
形神之寂寞有變化之云為夢也者不期而會飛也者
以息相吹豈銜髮之能診蓋忘蹄之可知至乎往復湏
臾與化為徒寤與覺而未辨蝶將周而已殊是以大同
而言萬物為肝為膽小異而說一身為越為胡苟愚智
而自得實聖靈之軌模客有志業未如居多不愜六夢
紛其夜動七情忘於晝接乃陳古以况今賦莊周之夢
蝶
莊周夢蝴蝶賦(以題為韻)張隨
伊漆園之傲吏談玄默以和光表人生之自得繄萬化
之可量萬靈齊乎一指異術脗乎通莊忘言息躬輙造
逍遥之境靜寐成夢旋臻罔象之鄉於以遷神於以化
蝶樂彼形之蠢類忘我目之交睫於是飄粉羽揚翠鬛
始飛飛而稍進俄栩栩而自愜烟中蕩漾媚春景之殘
花林際徘徊舞秋風之一葉於戲變化悠悠人生若浮
希微兮其狀方異恍惚兮其神遂收雖蘧蘧而復體尚
悄悄以在眸我豈彼類彼寧我儔苟夢非而覺是誠虚
往而實留且玄蹤莫覿真理難求莊周之夢蝶而蝴蝶
之夢周歟廼知元氣混然感通斯衆為生死之異分量
寤寐而適中形因靜息符大辨之不言神以化遷異至
人之無夢若夫氣為質本夢與道俱以我之有化彼之
無固假寐而倏忽越百靈(疑作齡)以湏臾其在周也不知
蝶之於彼矣其在蝶也不知周之於此乎若然者萬物
各得其性一體或殊其途有徐徐而龜曳其尾有察察
而狼䟦其胡智者所以自智愚者所以自愚則孰能間
其巨細孰能别其榮枯欲窮莊生夢蝶之理走將一問
於洪鑪
夢舞鍾馗賦(以德至前王始觀神跡為韻)周繇
皇躬抱疾佳夢通神見番綽兮上言丹陛引鍾馗兮來
舞華茵寢酣方悦於宸扆不知為異覺後全銷於美疢
始訝非真開元中撫念齊民憂勤萬國萬幾親决於宸
斷微瘧遂沾於聖德金丹術士殊乖九轉之功桐籙醫
師又寡十全之力爰感神物來康哲王於時漏滴長樂
鐘敲建章扃禁闥兮閑羽衛虚寢殿兮閴嬪嬙虎魄枕
欹象榻透熒熒之影鰕鬚簾卷魚燈摇閃閃之光聖魂
惝恍以方寐怪狀朦朧而遽至&KR0008;矹(疑作硉矹)標衆䫜類特
異奮長髯於闊臆斜領全開搔短髮於圓顱危冠欲墜
顧視纔定趨蹌忽前不待乎調鳳管撥鸞絃曳藍衫而
䬃纚揮竹簡以蹁躚頓趾而虎跳幽谷昂頭而龍躍深
淵或呀口而揚音或蹲身而節拍震雕栱以將落躍瑶
階而欲折萬靈沮氣以慞惶一鬼傍隨而奮躑烟雲忽
起難留舞罷之姿雨雹交馳旋失去來之跡睿想纔寤
清宵已闌祛沉痾而頓愈㾕(山錦切寒也)御體以猶寒對真
妃言寤寐之祥六宫皆賀詔道子寫婆娑之狀百辟咸
觀彼號伊祁亦名欝壘儺袄於凝沍之末驅厲於發生
之始豈如呈妙舞兮薦夢明君康寧兮福履
文苑英華卷九十五
