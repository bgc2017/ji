文苑英華卷四百五宋李昉等編
王府
王師
授王繢蔡約王師制沈約
門下冠軍將軍司徒左長史始平縣五等男繢華宗冠
冑器質詳和都官尚書約清源素範體業倫正訓兹藩
國僉議攸在繢可隨郡王師加散騎常侍男如故約可
零陵王師加給事中主者速施行
授柳沖兼温王師制蘇頲
勑左散騎常侍兼脩國史上柱國平陽郡開國公柳沖
族茂汾鼎價珍垂璧雅負通才備聞遺訓探六經之奥
如叩鴻鍾窮百氏之源若披明鏡挾輿切問侍從增榮
擁篲崇儒師資佇德可兼温王師
王傅
授楊廉陜王傅制前人
門下利建子弟旁求師傅委之訓導必學(疑)方直銀青
光禄大夫前岐州刺史上柱國歸義縣開國子楊廉外
示静默言將發而寡辭内敷條理德不孤而應物故能
遊藝聚學脩官辨政臺閣盡清華之選吏人懷撫貸之
餘儀刑是稱參議斯在當肄業於鄒衍俾賦詩於韋孟
可陜王傅勲封如故主者施行
授殷彦方王傅等制孫逖
門下中散大夫守忠王府長史兼侍讀上柱國殷彦方
等朝廷雅望人物周才或聚學冲深或屬詞清遠頃膺
授擇皆侍藩維教導之功既聞於日就温文之德遂涉
於春儲國有典章義存褒賞宜進秩於高位俾升榮於
近傅可依前件
授張崇俊韓王傅制常衮
勑朝散大夫前守彭王府諮議參軍充内飛龍廐驅使
賜紫金魚袋張崇俊敏行資身良才適用列官朱邸早
陪文學之車從事玉臺久佐飛黃之皂彊力匪懈清心
不渝忠效見稱器能可錄王門傳道允藉純臣仍進榮
階俾超彛序可銀青光禄大夫韓王傅餘如故
授薛昌朝絳王傅制元稹
勑薛昌朝等國有政職之要其一曰其員所以稽績用
而昇秩序也爾等典掌衆務勤歴(一作勞)歲時無畏(一作瘝)
厥官能舉其政擇才以佐諸邸選士以列東朝亦吾藴
崇本枝之意也爾無易之可依前件
授太子賓客王牘等諸王傅制
薛廷珪
勑具官王牘等朕聞王者之子在襁褓中置二公以教
訓之由古道也我思成人已來遘此多難師訓之義蔑
(一作翦)焉闕聞南面稱尊愧於寡昧由是言念諸子用疚
厥心因擇正人為之傅導今丞相言爾牘等並老於文
學雅有德行明君臣父子之道知禮樂詩書之源可使
高步承華入參望苑琢磨羽翼朕有冀焉或授正卿或
加峻級宜旌優異往傅童蒙邪蒿鮑魚勿俾登俎胄筵
講肆為惜分隂使其知東平為善之規喜王褒洞簫之
賦承萬代之業固磐石之基斯頼於老成人也可依前
件
授郭保嗣德王傅依前通事舍人等制
前人
勑具官郭保嗣等資相法儀宣明號令序鴛鸞之行綴
整珩珮之威容蕆事申嚴罔不頼爾予聞舊制常俾兼
官用奬勤勞以示優假今保嗣等其勤至矣厥官罷焉
宜舉彛章許之序進矧大勲之後舊將之家尚鍳寐以
求思豈淹回之不恤兼八座以傅予愛子亞九卿而立
我明庭勉揚休聲茂對殊寵可
王府諮議
授郭元融寧王府諮議制孫逖
勑典軍郭元融名列戎昭官升王邸頗經歲序克著勤
勞宜更文武之職俾在諮謀之任可朝議郎守寧王府
諮議參軍
授李夷吾滎王府諮議制
勑朝議郎守青州司馬李夷吾門擅文儒才推幹理從
事惟謙在官必達貳于郡職已聞康海之謠官彼王門
宜膺背淮之選可守滎王府諮議參軍散官如故
授衞元珪蜀王府諮議制常衮
勑攝郡牧都使判官朝議大夫行杞王友上柱國衞元
珪頃以勤勞爰從奬授紀官之號有犯聞名俾更他職
式叶彛典可守蜀王府諮議參軍餘如故
授王自勵原王府諮議制元稹
勑王自勵左右禁旅非材力過人而忠厚謹信者不在
壁壘庫樓之地惟爾自勵備吾選中平蔡之師亦有功
伐追思舍爵之賞擢授曳裾之寮特示新恩且仍舊職
可檢校太子賓客兼原王府諮議參軍依前殿中侍御
史如故
授郭皎冀王府諮議制前人
勑郭皎材任爪牙姻連肺腑領轅門之右廣假桂苑之
元寮夙著威名嘗頒勇爵元戎啓狀慶澤覃恩宜輟豹
韜之雄以資鴈沼之畫可行冀王府諮議參軍餘如故
重授李晟通事舍人王府諮議制
白居易
勑李晟昔管仲云升䧏揖讓進退閑習臣不如隰朋今
之通事舍人近此選也而晟常中此選善於其職故相
導通奏之節宣揚拜起之儀引之(集作而)贊之不聞失禮
既終喪紀宜服官常可使束帶曳裾為吾謁者可通事
舍人
王友
授蕭仲預郢王友制
勑朝議郎行申王府文學攝贊善大夫兼殿中侍御史
借緋魚袋上柱國蕭仲預風裁端莊器識純懿戎王築
館禮盛和親漢使出關事優銜命更列曳裾之寵宜酬
杖節之勤可守郢王友散官勲如故
授賀蘭忠肅郯王友制
黃門正議大夫前檢校郯王友賀蘭忠肅緒業勲華藝
能通敏頃陪賓友已光侍楚之名更復班資載允從梁
之望可行郯王友散官如故主者施行
授王積薪慶王友制孫逖
門下朝散大夫前行右領軍衞長史王積薪博藝多能
精心敏識久從班秩頗著勤勞俾遷環衞之司宜在從
車之列可慶王友餘如故
授盧光啓等遂王友制薛廷珪
勑君子之風尚摧秀木陽翟之俗必誚秦人古嘗病之
今孰免者爾光啓洎贊皆以麗藻雅文獨行當代孤標
清峙見譽名臣丹青翰墨之林舟楫文章之海道之將
至論者許焉屬爾良知罹其貝錦惑予觀聽罷去鈞衡
爾良知等咸被指名置其連坐無辜去國吞恨投荒而
聞流落五年窮達一致書空永歎問鵩何之人寔有言
用懷愧恧雷雨作觧日月無私今也其時吾將補過徵
還朝列將復亨衢階序徽章因仍舊貫光啓洎贊知予
意焉可依前件
王府長史
授崔子源岐王府長史制蘇頲
黃門朝散大夫守尚書駕部郎中崔子源地緒清茂風
襟亮拔有如繩之直懷匪石之心學不為人文能飾吏
憲曹白簡秋隼曾飛禮闥靑縑晨鳬就列睠于藩邸親
則舅甥俾踐端寮宜膺寵命可檢校岐王府長史散官
如故仍追赴京主者施行
授王守廉申王府長史制前人
黃門朝議大夫守忠州刺史上騎都尉王守廉飾躬清
苦居心孝悌往操簡憲已著厥聲洎頒條寄克脩其政
俾瑇筵之茂寵參碣館之元寮可申王府長史散官勲
如故主者施行
授魏明彭王府長史制前人
勑銀靑光禄大夫使持節建州諸軍事行建州刺史鉅
鹿縣開國伯魏明才業可稱器能適用恪勤彰於事任
綏緝著於公方考績有成班資可進宜從使局之請俾
踐藩寮之職可行彭王府長史散官勲封如故
授薛昌族等王府長史制元稹
勑建邦之王府置長史司馬以紀掾屬之秩序而稽其
職業也前寧州刺史薛昌族前泌州刺史烏重儒等皆
勲伐之子孫並良能之牧守朕河山在念肯忘奬勞藩
邸求才實思高選昔阮孚以嘯詠自樂龐秀有忠烈可
嘉更任王宫咸稱國器今之榮授其在兹乎佇移汝理
郡之方以助予維城之固昌族可行絳王府長史重儒
可守冀王府司馬散官勲如故
王府司馬
授田幹之温王府司馬制蘇頲
門下正議大夫行尚書主爵郎中上柱國田幹之聿脩
厥德孝稱於百行無玷斯言慎比於三復文儒每固其
業清白用傳其範拜郎仙署已題京兆之名為相寵藩
式贊河間之美可行温王府司馬散官勲如故主者施
行
授李友信蜀王府司馬制常衮
勑正議大夫試秘書監前吉州刺史上柱國蕭縣開國
男賜紫金魚袋李友信往以剖符閩徼頗守官常移鎮
廬陵稍遷秩序而晦明生疾寒暑經時久淹海隅尋易
藩寄使臣所鞠情實用彰宜降常資之授俾由頥養之
適可試蜀王府司馬散官勲封賜如故
授王承廸等刺史王府司馬制元稹
勑莒王府司馬王承廸恭王府諮議參軍賜緋魚袋王
承慶等乃祖乃父有勞邦家而承廸等亦效忠於我伯
仲叔季罔漏恩榮或典方州或昇清貫惟恐未稱豈礙
彛章兼秩憲臺勉當優異承廸可守普州刺史承慶可
莒王府司馬兼侍御史賜如故
授康從固翼王府司馬制杜牧
勑新授銀青光祿大夫檢校國子祭酒兼濮州長史殿
中侍御史上柱國康從固其父秀榮巉(集作實)為名將李
廣多争死之士竇嬰無入家之金一收七關易如拾芥
念爾跨馬事敵執戈(集作戎)同仇壯比文鴦勇同李敢子
之能仕父教之忠古人之言信不虛設今者願留闕下
以奉朝請念其垂誨可見丹(集作至)誠曳裾憲寮用示恩
寵宜思終始上報君親可檢校國子祭酒兼翼王府司
馬殿中侍御史散官勲如故
文苑英華卷四百五
