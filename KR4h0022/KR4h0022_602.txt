文苑英華卷六百三宋李昉等編
請致仕一(致仕表二卷英華所編失年代先後今正之)
為閻大將軍乞致仕表一首
代人乞致仕表一首
為太僕卿劉弘基請致仕表一首
盧岐州請致仕表一首
代劉幽州請致仕表一首
為殿中監趙元楷請致仕表一首
為工部尚書叚綸請致仕表一首
為姚大夫請致仕歸侍表一首
為温給事請致仕歸侍表一首
為王左相請致仕表一首
為閻大將軍乞致仕表(後周)庾信
臣某言臣聞禮云大夫七十致仕於朝傳家於子膳則
貳珍衣稱時制臣自出身奉國四十餘年遭遇風雲從
微至著太祖文皇帝扶危濟難奄有關河臣實無堪中
㳙從事自洛食風塵河梁旗鼓華隂有白馬之兵河曲
有黃沙之陣臣雖用命不能竒策功薄賞厚因人成事
恩澤年表常以愧心仰逢周朝以揖讓登庸謳歌受命
主貴臣遷頻煩榮寵三槐以鑄鼎象物知其神姦五等
以桓珪餙瑞守其宫室臣以何德兼而有之况復水土
之職王梁以應䜟受徵兵戈之王韓信以登壇獨拜語
其連類臣又何人當今四海未寧三方鼎峙陛下勞心
之日羣公展效之秋而臣甲子既多耄年又及無恭賓
客之事謬逹諸侯之班尸禄素餐久紊彛典負乘致寇
徒煩有司加以寒暑乖違節宣失序風水交侵菁華已
竭雖復廉頗強飯馬援據鞍求欲報恩何能為役榮啓
期之樂適足自貽燭之武之言無能為也特乞解所居
官言從初服事符骸骨之請非謀几杖之賜若臣北陵
移病東臯歸老山河茅社一反司勳公侯珪璧還封典
瑞則朝無冐位之人臣免妨賢之責虞氏養老敢希東
序之榮周朝如荼豈望西郊之禮但瞻仰天威方違咫
尺徘徊城闕私增悽戀不任知止之情云云
代人乞致仕表前人
臣遡言臣聞一葉將隕寧待於風露百川皆到自竭者
潢汚臣輙感之以悲以咽臣某中謝臣仲春之末舊患
漸加雙足頗蹇四支不利扶步有邯鄲之失勉視無離
婁之明安可率此留務溷兹恒典陛下恩周曲成未忍
捐棄微臣困至於亟轉不堪勝臣所以自咎自傷淚繼
之血臣某中謝臣特承先緒進不因人陛下憫臣無用
舉直而宥戅自奉圖太極宣綍中書陛下收臣於一心
任臣以獨掌九年冀登宰輔八歲載踐宗伯出擁干旄
入參衡鏡或雲臺之上微臣預疇咨之旨或日觀之下
詔臣操刊勒之文美而暢之臣實尤忝明憲不敢以纖
負玄造竟微於滴助(闕)日月(闕)其如冰炭交集
誠懷伏以前陪政事親荷德音謂臣等經侍軒墀子孫
尚延保護臣荷螻蟻歘戴(一作欵載非)丘山臣宜生亦盡命
死且陳力竊不知終而不知止朝列三數與臣同儕臣
未六十推臣則幼獨臣彌當(一作留)頓顇病不俟年盈量
窮涯滿而招損逾時每乖於勿藥永日猶繫於苞桑覽
分必然貪榮所忌伏乞免臣見職退畢餘生察臣榮不
可支矜臣分不能強廼臣之幸也豈悟仁夀之闥有此
一時承明之廬無緣再謁心神已弊晷刻增悲叨睿鑒
則多士莫先違聖顔則小臣何遠惟冀三條啓道(一作路)
萬乘廵京悅西怨之羣黎逮東封之從者危魂倘駐枯
骨如存是臣之愜非臣所望臣又聞驅奔效駕先輟於
羸駘翔集賀成近遺於鎩翮彼常知暮而况臣哉聞未
遑請臣之懇戀至於隳官臣合書罪無任戰慄戀結之
至
為太僕卿(新舊唐書作衛尉卿)劉弘基請致仕表(太宗)
上官儀
臣某言臣輕生多幸早逢昌運締構之初得效駑蹇誠
欵雖竭功績靡伸沐浴恩光謬叨榮級歴居近要出納
隆顯顧循庸菲踰溢涯分思展塵露以酬洪造鏤骨銘
肌無忘夙夜但犬馬之齒甲子已多風雨之疾惛眊日
甚雖年非致事而力不當官簿領沉迷端緒紕繆久尸
厚禄靦懼在躬内省愆尤外慙物議乞解見職退就衡
門朽質餘生獲從藥療冀蒙渥澤未歸泉壤難預朝請
瞻望闕庭葵藿微心方希臨照不任悃欵之至伏願天
慈特垂矜許輕塵聽覽愈增震越云云
盧岐州請致仕表
臣某言竊以日月迅驅歎留侯之過隙桑榆易晏嗟趙
孟之愒隂是以杖國之儀曩籍之通訓夜行之誡先逹
之明範臣三河素品一藝罕稱斂袵衡泌之間優游農
仕之際特以雲雷肇構龍德在田遂得混吹齊庭薄遊
梁苑昧昔賢之先覺慶生涯之嘉會屬大横固祉奬澤
荐臻同菅蒯之靡遺喻袵席而無改叨竊非據綿歴歲
時智能之效寂寥何紀伐檀以兹興刺濡翼由是致譏
况乎時迫耄期識用衰耗仲宣體弱遽與年並修齡疾
甚亦隨衰及范緌在餙深驚蒲柳之秋葆鬢承冠逾慙
仁夀之鏡空貽謗毁坐紊官曹虛受之來履薄未均危
懼知止之分餘生實所庶幾披瀝丹愚諒非矯餙伏願
大明委照曲遂今請退影閑扉待終初服倘弊帷未掩
岱宗少駐擊壤高其自逸高枕歡其有餘望瑤池之還
駕候仙閭之歸躅臣筮仕聖朝位非才授曾微㳙滴少
答鴻私收請骸骨心顔靦怍微臣限兹外任不獲拜奉
闕庭犬馬之戀徘徊何已
代劉幽州請致仕表
臣某言臣海沂陋品業尚罕稱斂袵衡泌之間角巾人
(疑作山)野之際夙安環堵之室罔知榮進之階屬天步方
難覇圖資始遂偶飛龍之會預忝汗馬之期既而慶集
私門恩被昆弟歴職内外備蒙選擢承乏三朝于兹三
十餘載竟微塵髮之效空負亭育之私加以鍾漏已殫
齒歴云暮杖國之年斯及夜行之懼載深若勉兹衰遲
久玷刺舉既取紊於官曹抑貽誚於通識當今天地休
明賢能方軌豈可以策駑懷禄茹怍昧榮是以量力陳
辭料能寫實天鑒凝遠特希憫照昔廣德休老方開漢
室之恩陽元請骸空表晉朝之惠微臣竊景前懿敢祈
今澤反初服於東臯沐薰風於窮巷倘高舂少駐弊盖
未陳庶乎瑤池之曲延望白雲之宴仙閭之阿載奉翠
華之謁犬馬之志實百恒心臨表鯁戀辭意懇結云云
為殿中監趙元楷請致仕表上官儀
臣某言臣聞高年致政前徵之彛凖仲秋授杖緜載之
通規正以制逮乎桑榆愒隂於鍾漏臣顧惟菲陋輪轅
無所瞻言賓實高謝等夷筮仕之初不期通顯干禄所
望抑在代耕初以生涯多幸屬奉昌數仁被草木德洎
昆蚑奬餙曲流豐恩傍洽言揚德舉内視缺然比彦參
賢載離滋永至於姬駿長驅奉玄池之廣晏姒龍避(疑作)
(遠)騖陪樂野之宣遊塵露罕稱榮異空甚捫躬靦怍罔
歴心顔既而二膳在辰懸輿甫及光華云徂聖造方深
蒲柳行秋朽材知止勝西羌而側(一作測)勇惟東都而自
收伏請禠帶彤闈歸骸素里挹清風於國讓追盛範於
陽元效釣璜於渭濱類飛星於河渚是知疲驂解馭辭
金根而不歸袵席幃幄去青蒲而方遠望軒屏而徘徊
仰煙霄而鯁戀無任感愧之至
為工部尚書叚綸請致仕表許敬宗
臣綸言臣質輕散木運忝連姻濫叨右戚之榮曲荷睦
親之禮攀鱗切漢顧毛羽而多慙雕朽成姿撫簮纓而
自失在梁之誚甲子徒深大造之恩㳙塵靡報常懷戰
灼夙夜無忘况以蒲柳易衰犬馬將暮沉痾歲積惛耄
日侵雖復年未杖鄉而疾乖陳力愒隂理務沉迷簿領
之書伏枕當官敢斁彛倫之序久尸寵禄事等曠官内
省愆尤何顔在職冐乞骸骨退就廬田庶得休閒微加
攝餌則皇天有施生之惠庸臣免偷安之責倘蒙恩許
負岳為輕但頓憊在躬方違旦夕仰軒檻而增戀望霄
極以長懷伏紙陳誠心靈戰越不任悲愴之至
為姚大夫請致仕歸侍表盧藏用
臣某言臣聞孝於親者然後可以忠於君理於家者然
後可以移於國臣實妄庸叨奉明聖職在樞要切寄股
肱恩非始圖榮絶流軰臣之殞身無以上答然臣老母
今年八十有一起居漸廢齒髮日衰飲食朝晡非臣不
膳寢興侍奉非臣不歡臣欲僶俛國朝則顧復無報臣
欲歸養私第則聖澤不貲實類羝羊羸角方同狼䟦其
尾去歲陳乞初沐聖恩旋承後命不垂允納良由臣孝
道衰廢至誠無感扣心泣血夙夜無寧臣自受北征緜
歴旬月慈母銜泣朝夕倚閭寢膳不時重增羸耗臣子
之道何以為心陛下聖澤遠覃中外無事彛倫攸叙俊
乂盈朝臣之短才無所裨補伏願少垂矜察俯遂私恩
許臣告歸之請終臣犬馬之養然後糜軀粉骨上答天
造奮身虜庭效命戎幕臣之萬死不敢為恨無任愚懇
之至
為温給事請致仕歸侍表(武后)崔融
臣某言臣以凡薄幸承基蔭一霑官侣三十餘年為子
未能報鞠育之恩為臣未能答生成之惠公私靦冐夙
夜驚惶久欲退奉家園以避賢路直以犬馬識戀木石
感恩猶希罄竭未即陳呌今臣母虞國夫人妾盧氏行
年八十志力衰謝體氣虛羸先苦痃癖近微風痃委卧
床枕緜歴歲時扶人不行加帛不煖比者西京有宅老
母在堂臣以留司之餘尚接和(缺)半自忝膺皇睠袛
命神都子奉局而莫從母倚閭而空切加以門衰祚薄
長兄早世昏定晨省唯臣一身但臣之所以奉檄載馳
釋巾從務貪榮徇禄唯迫於甘旨淺知薄能豈期於聞
逹伏惟皇太后陛下天地容納雲雨霑被禄(疑作錄)臣勳
舊賜臣丘山臣雖小人豈忘大德然以聖人在上孝理
天下整齊風俗砥礪名教臣縱不才其如禮法何臣雖
無識其若朝庭何無任丹血勤懇之誠謹冐死詣闕請
罷官歸養奉表以聞方違軒扆伏紙惶戀云云
為王左相請致仕表李嶠
臣及善言臣愚欵頻薦心隨言盡而睿旨彌隆禮以恩
酬固辭則成命有廢勉進則私情不堪惟此憂惶坐交
冰炭臣及善中謝臣志均駑馬知眷戀於軒櫪生比瘣
木懼零落於風霜思十駕之驅馳迫四時之代序辭稻
梁之惠寧是宿心乞桑榆之年但緣量力昔者主父未
逹常健羡於陳鼎孔某遭難每慇勤於執鞭或排擯於
中朝乍栖遲於列國况臣叨恩竊幸非待營求尸禄效
官不假才藝獲當年之榮貴無曩世之艱虞豈應輕物
傲時薄優游之寵官陳辭抗䟽循耿介之名節直以頽
齡向盡衰疹踰加二首六身甲子催其歲月百骸九竅
寒温煎其骨髓無仙童之却老有災䜿之侵年志力昏
沉精神耗竭心已迷於方寸目久暗於玄黃鳩杖扶危
且猶不逮鵷池養望孰云非罪竊畏衆多之口顧思庸
短之累昔之少壯猶不如人今也耄期詎堪經國是用
披肝蹐地拜手祈天方登月制之辰庶免夜行之咎言
非餙請理實誠陳陛下厚眷殊私尚留陪於簮屨老臣
餘喘微息終絶望於軒墀空荷不貲之恩實無自強之
地伏望俯矜疲劣微賜含容免其折鼎之憂假以懸車
之樂倘殘骸未殯尚齒不遺猶望爼豆几筵接虞庠之
庶老歲時朔望陪周行之末班更得拜奉宫闈瞻覩日
月則生涯兼足死將不朽伏蝸廬而獻欵仰龍闕而翹
魂心往形留授簡增欷無任拙疾衰老戀慕屏營之誠
謹遣息清廟臺主簿温重詣朝堂奉表陳情以聞
文苑英華卷六百三
