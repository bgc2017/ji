文苑英華卷八百二十三宋李昉等編
宴遊一
宴遊
始得西山宴遊記一首鈷鉧潭記一首
鈷鉧潭西小丘記一首至小丘西小石潭記一首
袁家渴記一首石渠記一首
石澗記一首小石城山記一首
溪谷丘
右溪記一首新安谷記一首
黃溪記一首龍興寺東丘記一首
園圃
菊圃記一首
㐮陽張端公西園記一首
宴遊
此集大率篇目各以類分而此卷自卷首始得西
山宴遊記以下至小石城凡八首皆藂雜其名盖
柳宗元一時之述也觀其詞旨次叙纍如貫珠故
不可漏略一題而差其先後也因專命其門曰宴
遊仍冠宴遊部之首
始得西山宴遊記柳宗元
自余為僇人居是州恒惴慄其隟也則施施而行漫漫
而遊日與其徒上高山入深林窮廻溪幽泉怪石無遠
不到到則披草而坐傾壺而醉醉則更相枕以卧卧而
夢意有所極(集無卧而夢)夢亦同趣覺而起起而歸以為凡是
州之山林(集無林字)有異態(態字集作能勝)者皆我有也而未始知
西山之怪特今年九月二十八日因坐法華西亭望西
山始抵(集作指)異之遂命僕人過湘江緣冉(集作染)溪斫榛
莽焚茅茷窮山之高而上(集作止)攀援而登箕踞而遊(集作)
(遨)則凡數州之土壤皆在衽席之下其高下之勢岈然
洼然若垤若空(集作穴)尺寸千里攢蹙累積莫得遯隠縈
青繚白外與天際四望如一然後知是山之特出不與
培塿為類悠悠乎與灝氣俱而莫得其涯佯佯(集作洋洋)乎與
造物者遊而不知其所窮引觴滿酌頽然就醉不知日
之入蒼然暮色自遠而至至無所見而獨(集作猶非)不欲歸
心凝形釋與萬物不異(集作萬化冥合)然後知吾向之未始遊
遊於是乎始故為之文以志是歲元和四年也
鈷鉧潭記
鈷鉧潭在西山西其始盖冉水南奔注抵山石屈折東
流其顛委勢峻盪擊益暴齒(集作齧)其涯故旁廣而中深
畢至石乃止(集作止)流沬成輪然後徐行其清而平者且
十畝餘有樹環焉有泉懸焉其上有居者以余之亟遊
也一旦欵門来告曰不勝官租私劵之委積既芟山而
更居願以潭上田貿財以緩禍余樂而如其言則崇其
臺延其檻行其泉於高者而墜之潭有聲潨然尤與中
秋觀月為宜於此以見天之高氣之迥孰使余樂居夷
而忘故土者非兹潭也歟
鈷鉧潭西小丘記
得西山後八日尋山口而面(二字集作西)北道二百步又得
鈷鉧潭潭(集本不疊潭字)西二十五步當湍之(集作而)浚者為魚
梁梁之上有丘焉生竹樹其石之突怒偃蹇負土而出
争為竒怪(集作狀)者殆不可數其嶔然相累而下者若牛
馬之飲于溪其衝然角列而上者若熊羆之登于山丘
之小不能一畝可以籠而有之問其主曰唐氏之棄地
貨而不售問其價曰止四百余憐而售之李深源元克
已時同遊皆大喜出自意外即更取器用剷割穢草伐
去惡木烈火而焚之嘉木立美竹露竒石顯由其中以
望則山之立(集作高)雲之浮溪之流鳥獸蟲魚(集無此二字)之
遨遊舉熙熙然廻巧獻技以效兹丘之下枕席而卧則
清泠之狀與目謀瀯瀯之聲與耳謀悠悠(集作悠然)而虚者
與神謀淵然而静者與心謀不匝旬而得異地者二雖
古好事之士或未能至焉嘻(集作噫)以兹丘之勝致之灃
鎬鄠杜則貴遊之士争買者日增千金而愈不可得今
棄是州也農夫漁父遇(集作過)而陋之價四百連歲不能
售而我與深源克已獨喜得之是其果有遭乎書于石
所以賀兹丘之遭也
至小丘西小石潭記
從小丘西行百二十步隔篁竹聞水聲如鳴珮環心樂
之伐竹取道下見小潭水尤清洌金(集作泉)石以為底近
岸卷石底以出為坻為嶼為嵁為巗青樹翠蔓蒙絡摇
綴參差披拂潭中魚可百許頭皆若空遊無所依(集注一作)
(披遊魚類拂潭中俯類若乘空)日光下澈影布石上佁(集作怡)然不動俶
爾遠逝往来翕忽似與遊者相樂潭西南而望半折蛇
行明滅可見其形勢大牙差互不可知其源坐潭上四
面竹樹環合寂寥無人淒神寒骨悄愴幽邃以其境過
清不可久居乃記之而去同遊者吴武陵襲(集作龔)古余
弟宗玄隸而從者崔氏二小生曰恕已曰奉一
袁家渴記
由冉溪西南水行十里山水之可取者五莫若鈷鉧潭
由溪口(集有而字)西陸行可取者八九莫若西山由朝陽巗
東南水行至蕪江可取者三莫若袁家渴皆永中幽麗
竒處也楚越之間方言謂水之反(集本作支)流者為渴(音若衣褐)
(之褐)上與南舘高嶂合下與百家瀨合其中重洲小溪深
(集作澄)潭淺渚間側曲折平者流(集作深)黑峻者沸白冉(集作)
(舟)行若窮忽又無際有小山出水中皆美石石上生青
菆(集作叢)冬夏常蔚然其上多巖洞其下多白礫其樹多
楓柟石楠楩櫧樟柚草則蘭芷又有異卉類合歡而蔓
生轇轕水石每風自四山而下振動大木掩苒衆草紛
紅駭綠蓊葧香氣衝濤旋瀨退貯谿谷摇颺葳蕤與時
推移其大都如此余無以窮其狀永之人未嘗游焉余
得之不敢專也而出傳於世其時地世主袁氏故以名
焉
石渠記
自渴西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓昌蒲被之青
蘚環周又折西南(集無南字)行旁蹈(集作䧟)巖石下北墮小潭
潭幅員減百尺清深多鯈魚又北曲行紆餘睨若無窮
然卒人(集無人字)入于渴其側皆詭石怪木竒卉美箭可列
坐而庥焉風摇其顛韻動崖谷視之既静其聽始遠余
從州牧得之攬去翳枋(集作朽)決䟽土石既崇而焚既釃
而盈惜其未始有傳焉者故累記其所屬遺之其人書
之其陽俾後好事者求之得以易元和七年正月八日
蠲渠至大石十月十九日踰石得石泓小潭渠之美於
是始窮也
石澗記
石渠之事既窮上由橋西北下土山之隂民又橋焉其
水之大倍石渠三之亘石為底達于兩涯若牀若空(集作)
(堂)若陳筵席若限閫奥水平布其上流若織文響若操
琴揭跣而往折竹掃陳葉排腐木可羅胡牀十八九居
之天(集無天字)交絡之流觸激之音皆在牀下翠羽之木龍
鱗之石均廕其上古之人其有樂乎此耶後之来者有
能追予之踐履耶得意之日與石渠同由渴而来者先
石渠後石澗由百家瀨上而来者先石澗後石渠澗之
可窮者(集有皆字)出石城村東南其間可樂者數焉其上深
山幽林逾峭險道狭不可窮也
小石城山記
自西山道口徑北踰黃茅嶺而下有二道其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其旁出堡塢有
若門焉窺之正黑投以小石洞然有水聲其響(集作音)之
激越良久乃已環之可上望甚遠無土壤而生嘉樹美
箭益竒而堅其䟽數偃仰類智者所始(集作施)設也噫吾
疑造物者之有無久矣及是逾(集作愈)以為誠有又怪其
不為之於中州而列是夷狄更千百年不復(集作得)一售
其技是故勞而無用神者儻不宜如是則其果無乎或
曰以慰夫賢而辱於此者或曰其氣之靈不為偉人而
獨為是物故楚之南多人而多石是二者余未信之
溪谷
右溪記元結
道州城西百餘步有小溪南流數十步合營溪水底兩
岸悉皆怪石欹嵌盤缺不可名狀清流觸石洄懸激注
佳木異竹垂隂相蔭此溪若在山野則宜逸民退士之
所游處在人間則可為都邑之勝境静者之林亭而置
州已来無人賞愛徘徊溪上為之悵然乃䟽鑿蕪穢俾
為亭宇植松與桂兼之香草以禆形勝為溪在州右遂
命之曰右溪刻銘石上彰示来者
新安谷記穆員
京洛佳賞盡走乎闕塞次則東城以桃李繁華相高北
山瀍陽有崖谷谿洞之勝盖天然疏鑿以遺来者而人
不之争我公懸車之三年探得其最凡遠于(一作乎)國門
邇于闕塞者四之一買之(一有夫字)直減於東城之貴者亦
如之連岡疊磴中斷夾鬭為其拱躊如狀如意翠竹茂
樹縈環森羅為其緣飾如績如織泉出山腹釀而為池
釃而為𣲖帶於竹樹葱蘢之間池可行舟𣲖能流響果
園蔬囿用以為溉其餘與瀍水合于山下臨玩之美耳
潺潺目鱗鱗不俟潄浥而煩襟如洗於是卜瀍之上泉
之側周章顧盼擁抱之勢作為新亭春之日百花流鶯
笑語滿谷迭相為主待(一作代)人為賓始至也若讌賞之
之疎將去也若怨棄之之速夏之日清風入林徘徊不
散若為繁暑與之竟夕而流泉娛客亦奏雅音秋之日
霜淒氣肅萬象畢清亭中一望超忽天外而片雲行雁
又似與賞心遠目相期於前冬之日木落天㢠遥山入
戸可愛之景照於陽坡遲遲為人人散而歛凡四時暇
日公與大夫從甥姪子孫攜琴罇翰墨游於斯燕於斯
慈顔怡天和熙一觴舉萬福隨穆穆雍雍翼翼䕫䕫中
外具慶如塤如箎公曰人生知足為富當時為貴苟俟
外奬則此(一作知)地足以忘年何必陸賈擊鮮䟽廣散金
然後為適興王氏之少長咸集潘家之兒童稚齒吾之
適也爾羣子識之謹按春秋之義地從主人今我公開
國新安則家谷宜以新安為稱新安之為解也既所以
旌新之安亦所以祝吾家之慶與兹山之賞日月新而
永永安安之謂也又江南有新安者山水之異絶于(一作)
(乎)中國維其似之是以命之第三子員受命紀石且若
從者名位列之于隂也
遊黃溪記柳宗元
北之晉西適豳東極吴南至楚越之交其間名山水而
州者以百數永最善環永之治百里北至於浯溪西至
于湘之源南至于瀧泉東至于黃溪東屯其間名山水
而村者以百數黃溪最善黃溪距州之城(二字集作治)七十
里由東屯南行六百步至黃神祠祠之上兩山墻立如
丹碧之華葉駢稹(集作植)與山升降其缺者為崕峭巗窟
水之中皆小石平布黃神之上揭水八十步至初潭最
竒麗殆不可狀其略若剖大甕側立千尺溪水即焉黛
蓄膏渟来若白虹沉之(集作沉沉)無聲有魚數百尾方来會
石下(楚越之人數魚以尾不以頭)南去又行百步至第二潭石皆巍
然臨峻流若頥(集作頦)頷齗齶其下大石離列可坐飲食
有鳥赤首烏翼大如鵠方東嚮立自是又南數里地皆
一狀樹益壯石益廣(集作瘦)水鳴皆鏘然又南一里至大
冥之川山舒水緩有土田始黃神為人時所居也(集作居其)
(地)傳者曰黃神王姓莽之世也莽既死神更號黃氏逃
来擇其深峭者潛焉始莽嘗曰余黃虞之後也故號其
女曰黃皇室主黃與王聲相邇而又有本其所以傳焉
者益驗神既居是民咸安焉以為有道死乃爼豆之為
立祠後稍徙近乎民今祠在山隂溪水上元和八年十
月五日入六日歸(柳州本作五月十六日)既歸為記以啟後之好
遊者
永州龍興寺東丘記
遊之適大率有二曠如也奥如也如斯而已其地之凌
阻峭出幽鬱寥廓悠長則於曠宜抵丘垤伏灌莽廹遽
㢠廻合則於奥宜因其曠雖增以崇臺延閣㢠廻還日星臨
瞰風雨不可病其敞也因其奥雖增以茂樹叢石穹若
洞谷蓊(作蔚)若林麓不可病其邃也今所謂東丘者奥之
宜者也其始龕之外棄地余得而合焉以屬于堂之北
垂凡坳窪坻岸之狀無廢其故屏以密竹聮以曲梁桂
檜松杉楩柟之植幾三百本嘉卉美石又經緯之挽入
綠縟幽蔭薈蔚步武錯迕不知所出温風不爍清氣自
至水亭陿室曲有奥趣然而至焉者往往以邃為病噫
龍興永之佳寺也登高殿可以望南極闢大門可以瞰
湘流若是其曠也而於是小丘又將披而攘之則吾
所謂遊有二者無乃闕焉而喪其地之宜乎丘之幽幽
可以處休丘之窅窅可以觀妙溽暑遁去兹丘之下太
和不遷兹丘之巔奥乎兹丘孰從我遊余無召公之德
懼剪伐之及也予(集無此字)故書以祈後之君子
園圃
菊圃記元結
舂陵俗不種菊時自遠致之植於前庭壇下及再来也
菊已無矣徘徊舊圃嗟嘆久之誰不知菊也方華可賞
在藥品是良藥為蔬菜是佳蔬縱須地趨走猶宜徙植
修養而忍蹂踐不愛惜乎於戲賢士君子自植其身不
可不慎擇所處一旦遭人不愛重如此菊也悲傷奈何
於是更為之圃重畦植之其地近讌息之堂吏人不此
奔走近登望之亭旌旄不此行列縱參歌妓菊非可惡
之草使有酒徒則菊為助興之物為之作記以託後人
并錄藥經列於記後
襄陽張端公西園記符載
南雍州地靈氣爽號為雄勝峴山漢水環抱里閈東西
主人有問於我我或致譲其地荆揚淮楚之不侔也繇
是侍御史張公得風景之高朗依連帥之仁愛遂此一
廬作為宅居居有園園在萬山東五六里檀溪西三百
許步南值漢高廟正相當佛宫數四與岑巒邐迤蒼蒼
松檜盡為庭木前有名花上藥羣敷簇秀霞鋪雪灑㶑
灔清波後有含桃朱杏的皪蔭藹殊姿絶艷甲冠他囿
每天清雲淨雨霽風息山僧羽客洎簮纓好事者亟来
從之開軒設簟耳目袪曠煮茶摘果動至酣樂出門為
人寰宴居成山林適自中得萬累何遠故公用是上才
草聞風聲舊齒曩曹翰飛青冥今手操財賦之柄心寓
希夷之際人謂官薄我有浩氣屈伸通塞頽如也即西
園之地實張公營道之場也是何棲心拔俗之遐曠也
如此載匡廬遁客目游履踐故輙書衆美于素壁之上
使異日造辟彊者遂用之為導人云丁丑歲六月庚午
推歷者以為金畏火而伏之日也符載之記
文苑英華卷八百二十三
