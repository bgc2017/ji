文苑英華卷一百八十五宋李昉等編
省試六
驪龍一首劔化為龍一首
龜負圖二首魚上冰三首
臨川羨魚二首河鯉登龍門二首
鮫人潜織一首歸馬華山一首
西戎獻馬一首天驥呈才三首
𠡠賜三相馬一首騏驥長鳴二首
儀鳳一首緱山鶴一首
織鳥一首鶴警露一首
鶴鳴九臯一首齊優開籠飛去所獻楚王鵠一首
黃鵠下太液池一首越裳獻白翟二首
鸎出谷四首柳陌聽早鸎一首
禁林聞曉鸎一首鳥散餘花落三首
空梁落鷰泥一首好鳥鳴高枝一首
振振鷺一首飛鴻響遠音一首
出籠鶻一首霜隼下晴臯一首
反舌無聲一首雪夜聽猿吟一首
寒蝉樹一首
驪龍失名
有美為鱗族潜蟠得所從標竒初韞寶表智即稱龍大
壑長千里深泉固九重奮髯雲乍起矯首浪還衝荀氏
傳高譽莊生冀絶蹤仍知流淚在何幸此相逢
劔化為龍張聿
古劔誠難屈精明有所從沉埋方出獄合會却成龍牛
斗光初歇蜿蜒氣漸濃雲濤透百丈水府躍千重拖尾
迷蓮鍔張鱗露錦容至今沙岸下誰得覩玄蹤
龜負圖(詩缺)
同前(詩缺)
魚上冰王季則
北陸收寒盡東風觧凍初冰消通淺溜氣變躍潜魚應
節似知化揚鬐任所如浮沉非樂藻沿泝異傳書結網
時空久臨川意有餘為龍將可望今日愧才虚
同前紀元臯(類詩作何儒亮)
春生寒氣滅(類詩作氣减)稍動伏泉魚乍喜東風至來觀曲
浦初近冰朱鬛見望日錦鱗舒漸覺流澌退還忻掉尾
餘噞喁情自樂沿泳意寧疎儻得隨鯤化終聽戾太虚
(類詩作終能戾太虚)
同前吳冕
春水潜鱗發寒潭舊藻疎揚鬐順氣後振鬛上冰初戲
廣憐空潔浮清媚景虚戒貪還避餌思逹每懷書濕映
流澌薄時遊觸浪餘終希泮渙澤為化北溟魚
臨川羨魚張正元
有客百愁侵求魚正在今廣川何渺漫高岸幾登臨風
水寧相阻煙霞豈憚深不應同逐鹿詎肯比從禽結網
非無力忘筌自有心永存芳餌在佇立思沉沉
同前薛少殷
曾是歸家客今年且未旋遊鱗方有待織網豈能捐向
水煙波夕吟風歲月遷莓苔生古岸葭菼變清川不逐
滄浪叟還宗内外篇良辰難自擲此日願忘筌
河鯉登龍門失名
年久還求變今來有所從得名當是鯉無點可成龍備
歴艱難遍因期造化容泥沙寧不阻釣餌莫相逢擊浪
因成勢纖鱗莫繼蹤若令摇尾去雨露此時濃
同前(集本作魚登龍門)元稹
魚貫終何益龍門在此登有時常(集作成當)作雨無用耻為
鵬激浪誠難泝雄心庶亦(集作亦自)憑風雷潜會合鬐鬛忽
騰陵泥滓辭河濁煙霄見海澄廻瞻順流軰誰敢望同
升
鮫人潜織康翊仁
珠館馮夷室靈鮫信所潜幽閒雲碧牖滉瀁水精簾機
動龍梭躍絲縈藕綷添七襄牛女恨三日大人嫌(古樂府焦)
(仲卿妻詩三日斷五匹大人故嫌遲)透手擎吳練凝冰笑越縑無因聽札
札空想濯纖纖
歸馬華山白行簡
牧野功成後周王戰馬閒驅馳休伏皂飲齕任依山逐
日朝仍去隨風暮自還冰生疑隴坂葉落似榆關躞蹀
仙峯下騰驤渭水灣幸逢時偃武不復鼓&KR0911;間
西戎獻馬周存
天馬從東道皇威被遠戎來參八駿列不假貳師功影
别流沙路嘶流上苑風望雲時蹀足向月每争雄禀異
才難狀標竒志豈同驅馳如見許千里一朝通
天驥呈材徐仁嗣
至德符天道龍媒應聖明追風竒質異噴玉彩毛輕躞
蹀形難狀連拳勢乍呈效材矜逸態絶影表殊名岐路
寧辭遠關山豈憚行鹽車雖不駕今日亦長鳴
同前盧征
異産應堯年龍媒順制牽權竒初得地躞蹀欲行天詎
假調金埓寧湏動玉鞭嘶風深有戀逐日定無前周滿
誇常馭燕昭恨不傳應知流赭汗來自海西偏
同前鄭蕡
毛骨合天經拳竒步驟輕曾邀于闐駕新出貳師營噴
勒金鈴響追風汗血生酒亭留去跡吳坂認嘶聲力可
通衢試材堪聖代呈王良如顧盼垂耳欲長鳴
勑賜三相馬張隨
上苑驊騮出中宫詔命傳九天班錫禮三相代勞年顧
主聲猶發追風力正全鳴珂龍闕下噴玉鳳池前四足
疑雲滅雙瞳比鏡懸為因能致遠今日表求賢
騏驥長鳴章孝標
有馬骨堪驚無人眼暫明力疲吳坂峻嘶苦朔風生逐
逐懷良御蕭蕭顧樂鳴瑶池期弄影天路欲飛聲皎月
誰知種浮雲莫問程鹽車終願脱千里為君行
同前陳去疾
騏驥忻知已嘶鳴忽異常積悲攄怨抑一舉徹穹蒼迹
類三年鳥心馳五逹莊何言從蹇躓今日逐騰驤牛皂
休維縶天衢恣陸梁向非逢伯樂誰足見其長
儀鳳楊嗣復
八方該帝澤威鳳忽來賓向日朱光動迎風翠羽新低
昂多異趣飲啄迥無隣郊藪今翔集河圖意等倫聞韶
知鼓舞偶聖願逡廵比屋初同俗垂恩擊壤人
緱山鶴張仲素
羽客驂仙鶴將飛駐碧山映松殘雪在度嶺片雲還清
唳因風遠高姿間水(類詩作對水)閒笙歌應天(類詩作憶天)上城
郭嘆人間幾變霜毛㓗方殊藻質斑蓬瀛如可到逸翮
詎能攀
織鳥張何
季春三月裏戴勝下桑來映日華冠動迎風繡羽開候
驚蠶事晩織向女工裁旅宿依花定輕飛遶樹廻欲過
高閣柳更拂小庭梅所寄一枝在寧憂弋者猜
鶴警露陳季
南國商飈動東臯野鶴鳴溪松寒暫宿露草滴還驚欲
有高飛意空聞召侣情風間傳藻質月下引清聲未假
摶扶勢焉知羽翼輕吾君開太液願得應皇明
鶴鳴九臯失名
胎化呈仙質長鳴在九臯排空散清唳映日委霜毛萬
里思寥廓千山望欝陶香凝光不見風積韻彌高鳳侣
攀何及雞羣思忽勞昇天如有應飛舞出蓬蒿
齊優開籠飛去所獻楚王鵠崔樞
受命籠齊鵠交歡獻楚王惠心先巧辯戢羽見廻翔意
適清風遠憂除白日長度雲摇舊影過樹閱新芳直取
名翻重寧唯好不傷誰言滑稽理千載戒禽荒
黃鵠下太液池賈島(集無)
高飛空外鵠下向禁中池岸印行蹤淺波摇立影危來
從千里島舞拂萬年枝踉蹌孤風起徘徊水沬移幽音
清露滳野性白雲隨太液無彈射靈禽翅不垂
越裳獻白翟王若嵒
素翟宛昭彰遥遥自越裳冰晴朝映日玉羽夜含霜歲
月三年遠山川九譯長來從碧海路入見白雲鄕作瑞
興周后登歌美漢皇朝天資孝理惠化且無疆
同前孫昌徹
聖哲符休運伊臯列上台覃恩丹徼遠入貢素翬來北
闕欣初見南枝顧未廻歛空殘雪淨矯翼片雲開馴擾
將無懼飜飛幸莫猜丼從上苑裏飲啄自徘徊
鸎出谷錢可復
玉律陽和變時禽羽翮新載飛初出谷一囀已驚人拂
柳宜烟暖衝花覺路春摶風飜翰疾向日弄吭頻求友
心何切遷喬幸有因華林高玉樹棲託及芳晨
同前張鷺
弱質隨儔匹遷鶯正及春乘風音響遠映日羽毛新已
得辭幽谷還將脱俗塵鴛鸞方可慕鷰雀迥無鄰遊止
知難屈飜飛在此伸一枝如借便終冀託深仁
同前劉莊物
幸因辭舊谷從此及芳晨欲語如調舌(一作求友)初飛似畏
人風調歸影便日暖吐聲頻翔集知無阻聮綿貴有因
喜遷喬木近寧厭對花新堪念微禽意關關也愛春
同前劉得仁
東風潜啓物動息意皆新此鳥從幽谷依林報早春出
寒雖未久振羽漸能頻稍類冲天鶴多隨折桂人罇前
喧(集作時)有語花裏晝藏身若向(一作若在)穠華處餘禽不見
親
柳陌聽早鶯陶翰(見集本)
忽來枝上囀還似谷中聲乍使香閨静偏傷遠客情間
關難辨處斷續若頻驚玉勒留將久青樓夢不成千門
候曉發萬井報春生徒有知音賞慙非臯鶴鳴
禁林聞曉鶯陸扆
曙色分層漢鸎聲繞上林報花開瑞錦催柳綻黃金斷
續隨風遠間關送月沉語當温樹近飛覺禁林深繡戶
驚殘夢瑶池囀好音願將棲息意從此沃天心
鳥散餘花落趙存約
春曉遊禽集幽庭幾樹花坐來驚豔色飛去堕晴霞翅
拂繁枝落風添舞影斜彩雲飄玉砌綘雪下仙家分散
音初静凋零蘂帶葩空階瞻翫久應共惜年華
同前竇洵直
晚樹春歸後花飛鳥下初參差分羽翼零落滿空虚風
外清(疑)香轉林邊豔影疎輕盈疑雪舞髣髴似霞舒萬
片情難極遷喬思有餘微臣一何幸吟賞對宸居
同前孔温業
美景春堪賞芳園白日斜共看飛好鳥復見落餘花來
往驚飜電經過想散霞雨餘飄處處風送滿家家求友
聲初去離枝色可嗟從兹時節換誰為惜年華
空梁落鷰泥顧况
卷幕差池鷰常䘖濁水泥為黏珠履跡未等畫梁齊舊
點痕猶淺新巢緝尚低不緣頻上落那得此飛棲
好鳥鳴高枝鄭衮
養翮非無待遷喬信自卑影高遲日度聲遠好風隨雲
拂千尋直花催百囀竒驚人時向晩求友聽應知委質
經三歲先鳴在一枝上林如可託弱羽願差池
振振鷺李頻
有鳥生江浦霜華作羽翰君臣將比潔朝野用為歡月
影林梢下冰光水際殘飛飜時共樂飲啄道皆安迴翥
宜高詠羣棲入静看由來鴛鷺侣濟濟列千官
飛鴻響遠音李體仁
漠漠微霜夕翩翩出渚鴻清聲流迥野高韻入寥空舊
質經寒塞殘音響遠風縈雲猶類網避月尚疑弓弱羽
雖能振丹霄竟未通欲知多怨思聽取暮煙中
出籠鶻濮陽瓘
玉鏃分花袖金鈴出綵籠遥心長捧日逸翰鎮生風一
點青霄裏千聲碧落中星眸隨狡兔霜爪落飛鴻每念
提携力常懷搏擊功以君能惠好不敢没遥空
霜隼下晴臯失名
九臯霜氣勁翔隼下初晴風動閒雲卷星馳白草平稜
稜方厲疾肅肅自縱横掠地秋毫迥投身逸翮輕高墉
全失影逐雀乍飛聲薄暮寒郊外悠悠萬里情
反舌無聲張籍
夏木多好鳥偏知反舌名林幽歸舊(集作仍共)宿時過已無
(集作即分)聲竹外天空曉溪頭雨自晴居人疑(集作宜)寂寞深
院益淒清入霧暗相失當風閒易驚來年上林苑知爾
最先鳴
雪後聽猿吟顧偉
寒巖飛暮雪絶璧夜猿吟歴歴和羣鴈寥寥思客心繞
枝猶避箭過嶺却投林風冷聲偏苦山寒響更深聽時
無有定静裏固難尋一宿扶桑月聊看懷好音
寒蟬樹沈鵬
一葉初飛日寒蟬益易驚入林慙織細依樹媿身輕大
幹時容息喬枝或借鳴心由飲露淨響為逐風清忝有
翩翾分(一作翼)應憐嘒唳聲不知微薄影早晩掛緌纓
文苑英華卷一百八十五
