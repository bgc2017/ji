文苑英華卷一百八十七宋李昉等編
省試八
秋山極天淨一首落日山照曜一首
積雪為小山一首監試蓮花峯一首
謝真人僊駕過舊山二首
宣州試䆫中列遠岫一首
登雲梯二首日暖萬年枝四首
風動萬年枝三首禁中春松四首
貢院樓北新栽小松四首
尚書都堂瓦松一首文宣王廟古松一首
幽人折芳桂一首秋風生桂枝一首
月中桂樹一首華州試月中桂一首
府試木向榮一首古木卧平沙一首
竹箭有筠三首震為蒼筤竹一首
嘉禾合穎二首秋稼如雲一首
麥穗两岐一首餘瑞麥一首
良田無晩歲一首霜菊二首
月夜梧桐葉上見寒露一首
秋山極天淨朱延齡
雨洗高秋淨天臨大野閑葱蘢清萬象繚繞出層山日
落千峯上雲銷萬壑間綠蘿霜後翠紅葉雨來殷散彩
輝吳甸分形壓楚關欲尋霄漢路延首願登攀
落日山照曜失名
徘徊空山下晼晩殘陽落圓影過峯巒半規入林薄餘
光徹羣岫亂彩分重壑石鏡共澄眀巖光同照灼棲禽
去杳杳夕烟生漠漠此境(一作景)誰復知獨懷謝康樂
積雪為小山劉慎虚
飛雪伴春還春庭曉自閒虚心應任道遇賞遂成山峯
小形全秀巖虚勢莫攀以幽能皎㓗謂近可循環孤影
臨冰鏡寒光對玉顔不隨遲日盡留顧歲華間
監試蓮花峯劉得仁
太華萬餘重岧嶤只此峯當秋倚寥泬入望似芙蓉翠
拔千尋直青危一朵穠氣分毛女秀靈有羽人蹤倒影
侵關路香風(集作流香)激廟松塵埃終不及車馬自憧憧
謝真人僊駕過舊山范傳正
麾盖從僊府笙歌入舊山水流丹竈缺風起草堂關白
鹿行為衛青鸞舞自閒種松鱗未老移石蘚仍斑望路
烟霄外廻輿嶺岫間豈惟遼海鶴空歎令威還
同前夏方慶
何年成道去綽約化童顔天上辭真侣人間憶舊山桑
田今已變蘿蔓(一作逕)尚堪攀雲覆瑶壇淨苔生丹竈閒
逍遥看白石寂寞閉玄關應是悲塵累思將羽駕還
宣州試窗中列遠岫白居易
天静秋山好窗開曉翠通遥憐峯窈窕不隔竹蒙籠萬
點當虚室千重疊遠空列簷攅秀氣緣隙助清風碧愛
新晴後明宜反照中宣城郡齋在望與古詩(集作時)同
登雲梯殷琮
碧落遠澄澄青山路可昇身輕疑易蹋步獨覺難憑邐
迤排將近廻翔勢漸登上寧愁屈曲高更喜超騰江樹
遥分藹山嵐宛若凝赤城容許到敢憚百千層
同前湯洙
謝客常遊處層巒枕碧溪經過殊俗境登陟象雲梯步
步勞山屐行行躡澗霓廻臨天路廣覆聎夕陽低賞詠
情彌愜風塵事已睽前脩如可慕&KR0008;(疑作投)足固思齊
日暖萬年枝蔣防
新陽歸上苑嘉樹獨含妍散漫添和氣曈曨卷曙烟流
輝宜聖日接影貴芳年自與恩光近那關煦嫗偏結根
誠得地表壽願符天誰道陵寒質從茲不曖然
同前鄭求
旭日升溟海芳枝散曙烟温仁臨樹久煦嫗在條偏陽
德符君惠嘉名表聖年若承恩渥厚常屬棟梁賢生植
雖依地光華只信天不才堪仄陋徒望向榮先
同前王約
靄靄&KR0686;庭裏沉沉玉砌陲初升九華日潜暖萬年枝煦
嫗光偏好青葱色轉宜每因韶景麗長沐惠風吹隠映
當龍闕氛氲隔鳳池朝陽光照處唯有近臣知
同前鄭師貞
禁樹敷榮早偏將麗日宜光摇連北闕影泛滿南枝得
地方和煦逢時異赫曦葉和盈數積根是永年移霄露
猶殘潤薰風更共吹餘暉誠可託况近鳳凰池
風動萬年枝韋紆
嘉名標萬祀擢秀出深宫嫩葉含煙藹芳柯振惠風參
差摇翠色綺靡舞晴空氣禀禎祥異榮霑雨露同天年
方未極聖壽比應崇幸列華林裏知殊衆木中
同前樊陽源
珍木羅前殿乘春任好風振柯方裊裊舒葉乍蒙蒙影
動丹墀上聲傳紫禁中離披偏向日凌亂半分空輕拂
祥煙散低摇翠色同長令占天眷四氣借全功
同前許稷
瓊樹春偏早光風處處宜曉浮三殿日暗度萬年枝婀
娜摇僊禁繽翻映玉池含芳煙乍合拂砌影初移為近
韶陽煦皆先衆卉垂成隂知可待不與衆芳隨
禁中春松陸贄(類詩作白行簡)
隂隂清禁裏蒼翠滿春松雨露恩偏近陽和色更(一作正)
濃高枝分曉日靈韻(一作虚吹)雜宵鐘嵐(一作香)助鑪烟遠形
疑盖影重願符千載(類詩作千歲)壽不羡五株封儻得(類詩作長)
(得)廻天眷全勝老碧(一作一)峯
同前周存
幾歲含貞節青青紫禁中日華留偃盖雉尾轉春風不
為繁霜改那將衆木同千條攅翠色百尺澹晴空影密
金莖近花明鳳沼通安知幽澗側獨與散樗叢
同前員南溟
欝欝貞松樹隂隂在紫宸葱蘢偏近日青翠更宜春雅
韻風來起輕烟霽後新葉深棲語鶴枝亞拂朝臣全節
長依地陵雲欲致身山苖蔭不得生植荷陶鈞
同前常沂
映殿松偏好森森列禁中攅柯霑聖澤疎盖引皇風晩
色連秦苑春香滿漢宫操將貞石固材與直臣同翠影
宜青𤨏蒼(一作纖)枝秀碧空還知沐天眷千載更葱蘢
貢院樓北新栽小松李正封
青蒼初得地華省植來新尚帶山中色猶含洞裏春近
樓依北戸隠砌淨遊塵鶴壽應成盖龍形未有鱗為梁
資大厦封爵耻嬴秦幸此觀光日清風屢得親
同前白行簡
華省春霜曙樓隂植小松移根依厚地委質别危峯北
戶知猶遠東堂幸見容心堅終待鶴枝嫩未成龍夜影
看仍薄朝嵐色漸濃山苖不可蔭孤直俟秦封
同前錢衆仲
愛此凌霜操移來獨占春貞心初得地勁節始依人晩
(疑)月烟猶薄當軒色轉新枝低無宿羽葉静不留塵每
與芝蘭近常慙雨露均幸因逢顧盼生植及茲辰
同前吳武陵
拂檻愛貞容移根自遠峯曾經芳(一作已曾經)草沒終不住
(疑)苔封葉少初陵雪鱗生欲化龍乘春濯雨露得地近
垣墉逐吹香微動含烟色漸濃時廻日月照為謝小山
松
尚書都堂瓦松李曄
華省祕僊蹤高堂露瓦松葉因春後長花為雨來濃影
混鴛鴦色光含翡翠容天然斯所寄地勢太無從接棟
臨䨇闕連甍近九重寧知深澗底霜雪歲兼封
文宣王廟古松李胄
列植成均裏分行古廟前隂森非一日蒼翠自何年寒
影煙霜暗晨光枝葉妍近簷隂更静臨砌色相鮮每愧
聞鐘磬多慙接豆籩更宜教胄子於此學貞堅
幽人折芳桂失名
厚地生芳桂遥林聳榦長葉開風裏色花吐月中光曙
鳥啼餘翠幽人愛早芳動時垂露滴攀處拂衣香曲調
聲猶苦孤(一作因)高力自強一枝終是折榮耀在東堂
秋風生桂枝失名
寒桂秋風動蕭蕭自一枝方將擊林變不假舞松移散
翠幽花落摇青密葉離哀猿驚助褭花露滴争垂遺韻
連波聚流音萬木隨常聞小山裏逋客最先知
月中桂樹顧封人
芬馥天邊桂扶疎在月中能齊大椿長不與小山同皎
皎舒華色亭亭麗碧空虧盈寧委露摇落不關風歲晩
花應發春餘質詎豐無因遂攀賞徒欲望青葱
華州試月中桂張喬
與月轉鴻濛扶疎萬古同根非生下土葉不墮秋風每
以(類詩作每向)圓時足還隨缺處空影高羣木外香滿一輪
中未種丹霄日應虛玉(一作白)兔宫如何當(一作何當因)羽化
細得問玄功
府試木向榮鄭谷
園林青氣動衆木散寒聲敗葉墻隂在滋條雪後榮忻
忻春令早藹藹日華輕庾嶺梅先覺隋堤柳暗驚山川
應物候臯壤起農情秪待花開日連棲出谷鶯
古木卧平沙王冷然
古木卧平沙摧殘歲月賖有根横水石無葉拂煙霞春
至苔為葉冬來雪作花不逢星漢使誰辨是靈槎
竹箭有筠李程
常愛凌寒竹堅貞可喻人能將先進禮義與後彫隣冉
冉猶全節青青尚有筠陶鈞二儀内柯葉四時春待鳳
花仍吐停霜色更新方持不易操對此欲觀身
同前席䕫
共愛東南美青青歎有筠貞姿衆木異秀色四時均枝
葉當無改風霜豈憚頻虛心如待物勁節自留春鮮潤
期棲鳳嬋娟可並人可憐初籜卷粉澤更宜新
同前張仲方
東南生綠竹獨美有筠箭枝葉詎曾凋風霜孰云變偏
宜林表秀多向歲寒見碧色乍葱蘢青光常蒨練皮開
鳳彩出節勁龍文見愛此守堅貞含歌屬時彦
震為蒼筤竹朱慶餘
為擢東方秀蕭(集作脩)然異衆筠青葱纔映粉蒙密正含
春嫩籜霑微雨幽根絶細塵乍憐分徑小偏覺帶烟新
結實皆留鳳垂隂似庇人願為竿在手深水釣(集作掛)赬
鱗
嘉禾合穎孟簡
玉燭將成歲封人亦自歌八方霑聖澤異畆發嘉禾共
秀芳何遠連莖瑞且多穎低甘露滴影亂惠風過表稔
由神化為祥識氣和因知興嗣歲王道舊無頗
同前失名
天祚皇王德神呈瑞榖嘉感時苖特(一作自)秀證道葉方
華氣轉騰佳色雲披映早霞薰風浮合穎湛露淨祥花
六穗垂兼倒孤莖嫋復斜影(疑)同唐叔獻稱慶比周家
秋稼如雲蔣防
肆目如雲處三田大有秋葱蘢初滿墅(類詩作蔽野)散漫正
盈疇稍混從龍勢寧同觸石幽紫芒分羃羃青野(類詩作清)
(夜)澹油油始愜倉箱望終無滅裂憂西成知不遠雨露
復何酬
麥穗两岐鄭畋
聖慮憂千畆嘉苖薦两岐如雲方表盛成穗忽標竒瑞
露縱横滴祥風左右吹謳謠連上苑花日遍平陂(一作岐)
史册書堪重丹青畫更宜願依連理樹俱作萬年枝
餘瑞麥張聿
瑞麥生堯日芃芃雨露偏两岐分更合異畆穎仍連冀
獲明王慶寧唯太守賢仁風吹靡靡甘雨長芊芊聖德
應多稔皇家配有年已聞天下泰誰為濟西田
良田無晩歲丁澤
人功雖未及地力信非常不任耕耘早偏宜黍稷良無
年皆有穫後種亦先芳憮憮(疑)盈千畆青青保萬箱何
湏祭田祖詎要察農祥况是春三月和風日又長
霜菊席䕫
時令忽已變行看被霜菊可憐後時秀當此凛風肅淅
瀝翠枝翻淒清金蘂馥凝姿節堪重登豔景非淑寧祛
青女威願盈君子掬持來泛罇酒永以照幽獨
同前失名
秋盡北風去律移寒氣肅淅瀝降繁霜離披委殘菊華
滋尚照灼幽氣含紛郁的的冐空園萋萋被幽谷騷人
有遺詠陶令曾盈掬儻使懷袖中猶堪襲餘馥
月夜梧桐葉上見寒露戴察
蕭疎桐葉上月白露初團滴瀝珠(疑)光滿熒煌素彩寒
風摇愁玉墜枝動惜珠乾氣冷初(疑)秋晩聲微覺夜闌
凝空流欲遍潤物淨宜看莫厭窺臨倦將晞聚更難
文苑英華卷一百八十七
