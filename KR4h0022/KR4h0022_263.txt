文苑英華卷二百六十三宋李昉等編
寄贈十七
李商隠二首薛逢三首
姚鵠十四首項斯三首
趙嘏二十八首馬戴十一首
及第東歸次㶚上却寄同年李商隠
芳桂當年各一枝行期未分壓春期江魚朔鴈長相憶
秦樹嵩雲自不知杏苑經過勞想像東門追(集作送)餞又
差池㶚陵柳色無離恨莫枉長條贈所思
飲席代官妓贈兩從事前人
新人橋上着春衫舊主江邊側帽簷願得化為紅綬帶
許教䨇鳳一時銜
伏聞令公疾愈對見延英因有賀詩遠封投獻
薛逢
吉語云云海外傳令公疾愈起朝天皇風再扇寰區内
人鏡重開日月邊光啟四門通夀域深疏萬頃溉情田
陪臣自訝迷津久願識方舟濟巨川
題劍門先寄上西蜀司徒杜前人
峭壁横空限一隅劃開元氣建洪樞梯航百貨通邦計
鍵閉諸蠻屏帝都西蹙犬戎威北狄南吞荆郢制東吳
千年管鑰誰鎔範只自先天造化爐
北亭醉後叙舊贈東川陳書記
前人
二十年前事盡空半隨波勢半隨風謀身喜斷韓雞尾
辱命羞携楚鶴籠符竹謬分錦水外妻孥猶隔散關東
臨岐莫怪朱紘絶曾是君家入爨桐
塞外寄張侍御姚鵠
千里入黃雲羈愁日日新疎鐘關路曉遠雨塞山春南
眺有歸鴈北來無故人却思陪宴處廻望與天隣
寄贈許璋(集作瑺)少府前人
若說君高道何人更得如公庭唯樹石生計是琴書詩
句峭無敵文才清有餘不知尺水内争滯北溟魚
寄雍陶先輩前人
知音杳何處書札寄無由獨宿月中寺相思天半(集作畔)
樓露凝衰草白螢度遠煙秋悵望難歸枕吟勞生夜愁
寄友人前人
西風又開菊久客意如何舊國天涯遠清砧月夜多明
時難際會急景易蹉跎抱玉終湏獻誰言念薜蘿
書情獻知已前人
日日恨何窮巴雲舊隠(集作望)空一為棲寓客三見北歸
鴻有道期攀桂無門息轉蓬賃居將磬比乞食與僧同
花月登臨處江山悵望中衆皆輕病驥誰肯救焦桐坐
惜春還至愁吟夜每終谷寒思變律葉晩怯回風謁蔡
慙王粲憐衡冀孔融深恩如尚在何處問窮通
感懷陳情前人
恩重空感激何門誓殺身謬曾分玉石竟自困風塵隂
谷非因煖幽叢豈望春升沉在言下應念異他人
旱魚詞上苗相公前人
似龍鱗已足唯是欠登門日裏腮猶濕泥中目未昏乞
鋤防螘穴望水瀉金盆他日能為雨公田報此恩
將歸蜀留獻恩地僕射二首前人
自持衡鏡採幽沉此事嘗聞曠古今危葉只將(集作應)終
委地焦桐誰料却為琴蒿萊(集作蓬)詎報生成德犬馬空
懷感戀心明日還家盈眼血定應回首即沾襟
二
江上長思狎釣翁此心難與昨心同自承邱嶽新恩重
已分煙霞舊隠空龍變偶因資巨浪鵬飛誰肯借高風
應憐死節無門效冰炭潛憐(集作永歎潜懷)逐轉蓬
襄州獻尚書前人
立事成功盡遠圖一方獨與萬方殊藩臣昔競師兵略
相國今多揖廟謨禮樂政行凋敝俗歌謠聲徹帝王都
即隨鳳詔歸何處祗是操持造化爐
隨州獻李侍御二首前人
彩筆曾專造化權道尊飜向宦途閑端居有地惟栽藥
静坐無時不憶山德望舊懸霄漢外政聲新溢路岐間
衆知聖主搜賢相朝夕欲待黃覇還
二
再刖未甘何處說但垂䨇淚出咸秦風塵匹馬來千里
蓬梗全家望一身舊隠每懷空竟夕愁眉不展幾經春
今朝儻降非常顧倒屣寧惟有古人
虢州獻楊侍御二首前人
盖世英華更有誰賦成傳寫徧坤維名科累中求賢日
苦節高標守郡時樓上呌雲秋鼓角林間宿鶴夜旌旗
徵歸詔下應非久德望人情在鳳池
二
碧山曾共惜分隂暗學相如賦上林到此敢踰千里恨
歸家且遂十年心疎愚只却膺門險淺薄争窺孔室深
一顧儻憐持苦節更令何處問升沉
贈金州姚合郎中項斯
為郎名更重領郡是蹉跎官筆題詩盡衙庭看鶴多城
池連竹塹籬落帶椒坡未學旌旛(闕)閒遊觸處過
寄江南親故前人
古巷槐花合愁多晝掩扉猶存過江馬強拂看花衣送
客身先醉尋僧晩未歸龍鍾易惆悵莫遣寄書稀
獻令狐相公時相公郊壇行事廻
前人
鶚在卿雲冰在壺代天才業本訏謨榮同伊陟傳朱戶
秀比王商入畫圖昨夜星辰回劍履前年風月滿江湖
不知機務時多暇還許詩家屬和無
贈越客趙嘏
故國波濤隔明時心久留獻書䨇闕晩看月五陵秋南
棹何當返長江憶共遊定知釣魚伴相望在汀洲
贈李祕書前人
束帶臨(一作隨)風氣調新孔門才業獨誰倫杉松韻冷(一作)
(静)雪溪暗鸞鶴勢高天路春美玉韞來休問價芳枝攀
去正無塵莫將芸閣經科第湏作人間(一作詞場)第一人
寄歸前人
三年踏盡化衣塵只在(又玄集作見)長安不見春馬過雪街
天未曙鄉迷關路淚空頻桃花塢接啼猿樹野竹庭通
畫鷁津早晩粗酬身事了水邊歸去一閒人(一作雲樹)
廻於道中寄舒州李與相公前人
都無鄙吝隔塵埃昨日丘門避席來静語乍臨清廟瑟
披風如在九層臺幾煩命妓浮溪棹再(一作每)許論詩注
酒杯從此微誠知感戀七真臺上(集作壇畔)望三台
舒州獻李相公前人
野人留得五湖船丞相興歌郡國年醉筆倚風飄澗雪
静襟披月坐樓天鶴歸華表山河在氣返青雲雨露全
聞說萬方思舊德一時傾望重陶甄
獻淮南李相公前人
傅巖高静見台星廟略當時討不庭萬里有雲歸碧落
百川無浪到滄溟軍中老將傳兵術江上諸侯受政經
聞道國人思再入鎔金新鑄鶴儀形
成名年獻座主僕射兼呈同年
前人
拂煙披月羽毛新千里初辭九陌塵曾失玄珠求罔象
不將䨇耳負伶倫賈嵩詞賦相如手楊乘歌篇李白身
除却今年仙侣外堂堂又見兩三春
歲暮江軒寄盧端公前人
積水生高浪長風自此時萬艘俱擁棹上客獨吟詩路
以重湖阻心將小謝期渚雲愁正斷江鴈重驚悲笑憶
遊星子歌尋罷貴池夢來孤島在醉醒百憂隨戍迥煙
生晩江寒鳥過遲問山樵者對經雨釣船移敢嘆今留
滯猶勝曩别離醉從陶令得善必大人知道蹇才何取
恩深劍不疑此身同岸柳只待變寒枝
抒懷上歙州盧中丞宣州杜侍御
前人
東來珠履與旌旗前者登朝亦一時竹馬迎呼逢稚子
柏臺長告見男兒花飄舞袖樓相倚角送歸軒客盡隨
獨有賤夫懷感激十年兩地負恩知
山陽韋中丞罷郡因獻前人
笙歌只是舊笙歌腸斷風流奈别何照物二年春色在
感恩千室淚痕多盡將魂夢隨西去猶望旌旗暫一過
今日罇前無限思萬重雲月隔煙波
山陽即席獻裴中丞前人
早年天上見清塵今日樓中醉一春暫肯剖符臨水石
幾曾焚筆動星辰瓊臺雪映迢迢鶴蓬島波横浩浩津
好是仙家羽衣使欲教垂涕問何人
西峯即事獻沈大夫前人
松竹閒遊道路身衣襟落盡往來塵山連謝宅餘霞在
水映(一作應)琴雞(疑作溪)舊浪春拂榻從容今有地酬恩寂
寞久無人安知不及屠沽者曾對青萍淚滿巾
杜陵貽杜牧侍御前人
紫陌塵多不可尋南溪酒熟一披襟山高晝枕石床隠
泉落夜窗煙樹深白首尋人嗟問計青雲無路覓知音
唯君懷抱安如水他日門墻許醉吟
下第後上李中丞前人
落第逢人慟哭初平生志業欲何如鬢毛洒盡一枝桂
淚血滴來千里書谷外風高摧羽翮江邊春在憶樵漁
唯應感激知恩地不待功成死有餘
淛東贈李副使員外前人
妙盡戎機佐上台少年清苦自霜臺馬嘶深竹閒宜貴
花拂朱衣美稱才早入半緣分務重晩吟多是看山廻
名高漸少飜飛伴幾度煙霄獨去來
寄淮南幕中劉員外前人
郎官何遜最風流愛月憐山不下樓三佐戎旃換朱紱
一辭蘭省見清秋桂生巖石本瀟洒鶴到煙空更自由
休向西齋久閑卧滿朝傾盖是依劉
宛陵寓居上沈大夫二首前人
滿耳謌謠滿眼山宛隣城郭翠微間人情已覺春長在
溪戶仍將水共閒曉色入樓紅藹藹夜深尋砌碧潺潺
幽雲高鳥俱無事晩伴西峰醉客還
二
溪樹參差綠可攀謝家雲水滿東山能忘天上他年貴
來結林中一日閒醉叩玉盤歌裊裊煖鳴幽澗鳥關關
觥籌不盡湏歸去路在春風縹緲間
淮信賀滕邁台州前人
凋瘵民思太古風上賢綏輯副宸衷舟移清鏡禹祠北
路轉翠屛天姥東旌旆影前横竹馬詠歌聲裏樂樵童
遥知到郡滄波晏三島離離一望中
獻秘書元少監(前篇作三像酬元秘監見二百三十八卷)
前人
薛廷範從事自宣城至因贈前人
少年從事霍嫖姚來自楓林度柳橋金管别筵樓灼灼
玉溪回首馬蕭蕭清風氣調真君輩知已風流滿聖朝
獨有故人愁欲死晩簷疎雨動空瓢
寄潯陽趙校書前人
簾下秋江夜影空倚樓人在月明中不將行止問朝列
唯脫衣裳與釣翁幾處别巢悲去燕十年回首送歸鴻
那應更結廬山社見說心閑勝遠公
贈李從貴前人
白馬嘶風何處還鞭梢拂地看南山珠簾捲盡不回首
春色欲闌休閉關花外鳥歸殘雨暮竹邊人語夕陽閒
知君舊隠嵩雲下巖桂從今幾更攀
下第寄宣城幕中諸公前人
一醉曾將萬事齊暫陪歡去便如泥黃花李白墓前草
碧浪桓彛宅後溪九月霜中隨計吏十年江上灌春畦
莫言春盡不惆悵自有閒眠到日西
贈陳正字前人
魯儒今日意何如名挂春官選籍初野艇幾曾尋水去
故山從此與雲疎吟憐受露花隂足行覺嘶風馬力餘
聞說晩心心更静竹間依舊卧看書
洞庭寄所思前人
目斷蘭臺空望歸錦衾香冷夢來稀書中自報刀頭約
天上三看破鏡飛孤浪謾疑紅臉笑輕雲忽似舞羅衣
遥知不語坐相憶寂寞洞房寒燭微
代人贈杜牧侍御(宣州會中)前人
郎作東臺御史時妾長西望斂䨇眉一從詔下人皆羡
豈料恩衰不自知高闕如天縈曉夢華筵似水隔秋期
坐來情態猶無限更向樓前舞柘枝
寄遠前人
禁鐘聲盡見棲禽關塞迢迢故國心無限春愁莫相問
落花流水洞房深
冬日寄河中楊少尹馬戴
洪河岸木衰城下渡凌澌年長從公懶天寒入府遲家
山登幾徧衛闕赴何時懷古心誰識應多謁舜祠
到山寄部姚員外前人
朝與城闕别暮同麋鹿歸鳥鳴松觀静人過石橋稀木
葉摇山翠泉聲入澗扉敢招仙署客暫此拂朝衣
寄金州姚使君員外前人
老懷清净化乞去守洵陽廢井人應滿空林虎自藏迸
泉疎石窺(誤)殘雨發椒香山缺通巴峡江流帶楚檣憂
農生野思禱廟結雲装覆局松移影聽琴月墮光鳥鳴
開郡印僧去置禪床罷貢金休鑿凌寒笋更長退公披
鶴氅高步隔鵷行相見朱門内麾幢拂曙霜
夕發邠州寧寄舒從事前人
半酣走馬别别後鎖邊城日落月未上鳥棲人獨行方
馳故國戀復愴長年情入夜不能息何當開此生
贈北客前人
君生遊俠地感激氣何高飲盡玉壺酒贈留金錯刀鴈
關飛霰雪鯨海落雲濤决去如征鳥離心空自勞
長安寓居寄賈島前人
歲暮見華髮平生志半空孤雲不我棄歸隠與誰同枉
羡紫宸竭(一作謁)妨栽丹桂叢何如隨野鹿栖止在林中
贈别江客前人
湘中有岑穴君坐挂帆過露細蒹葭廣潮廻島嶼多汀
洲延夕照楓葉堕寒波應便同漁(疑作隠)者生涯許釣歌
贈楊之梁先輩前人
平生閒放久野鹿許為羣居止隣西嶽軒忩度白雲齋
心飯松子話道接茅君漢主方清净休書諫獵文
贈鄠縣尉李先輩二首前人
同人家鄠杜相見罷官時野坐苔生石荒居菊入籬聽
蟬臨水久送鶴背山遲未擬還城闕溪僧别有期
二
休官不到闕求静匪營他種藥唯愁晩看雲肯厭多渚
邊逢鷺下林表伴僧過閑檢仙方試松花酒自和
贈祠部令狐郎中前人
官初執憲稱雄才省轉為郎雅望推待制松隂移玉殿
分霄露氣静天臺筭碁默向孤雲坐隨鶴閑窮片水廻
忽憶十年相識日小儒新自海邊來
文苑英華卷二百六十三
