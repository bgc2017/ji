文苑英華卷二百八十九宋李昉等編
行邁一
梁元帝三首江洪一首
吳均二首劉孝儀一首
劉孝威一首王僧孺一首
朱超一首隂鏗三首
庾信一首顔之推一首
王褒一首江總一首
孔德紹一首孫萬夀四首
陳子良二首李百藥一首
王勃七首楊烱二首
盧照隣四首駱賓王十二首
席豫二首陳子昂二首
沈佺期七首
早發龍巢梁元帝
征人喜放溜曉發晨陽隈初言前浦合定覺近洲開不
疑行舫動唯看遠樹來還瞻起漲岸稍隠陽雲臺
自江州還入石頭前人
鼓泄浮大川遥睇雒城觀雒城何欝欎杳與雲霄半前
望青(一作蒼)龍門斜瞻白鶴舘槐垂御溝道柳綴金堤岸
迅鳥(一作馬)晨風趨輕輿流水散高唱(一作歌)梁塵下湘瑟
翔禽亂(一作絙瑟荆琴亂)我思江海遊曾與朝市玩忽寄靈臺
宿空軫及關嘆仲子入南楚伯鸞出東漢何能栖樹枝
取斃王孫彈一作皆藝文類聚
赴荆州泊三江口前人
涉江望行旅金鉦間綵斿水際含天色虹光入浪浮柳
條恒拂岸花氣盡薰舟叢林多故社單戍有危樓疊鼓
隨朱鷺長簫應紫騮蓮舟夾羽氅畫舸覆緹油榜歌殊
未息於此泛安流
江行江洪
日没風光静遠山清(類聚作深)無雲潮落晩洲出浪罷沙成
文挾琴上高岸望月彈明君去家未千里斷絶怨離羣
江上酬鮑畿吳均
振棹出江湄依依望九嶷欲謁蒼梧帝過問沅湘姬折
荷縫作蓋落羽紡成絲吾行别有意不為君道之
初至壽春作前人
桓譚不賣(集作買)交馮子任紆直浮溺逐波影飄揚恣風
力北州少知舊南陽寡相識中駕每傾輪當鶱復(集作輙)
摧翼望美無津梁私自憐何極
帆度吉陽洲劉孝儀
揚帆乘浪華摻鼓要(類聚作噪鼓揚)風力近樹儵而遐遥山俄
已逼欲比驚龍掣將頓陽烏翼客行悲道遠唯湏前路
極
同前劉孝威
江風臨曉急鉦鼓候晨催幸息榜人唱聊望高帆開聫
村倏忽盡循汀俄頃回疑是傍洲退似覺前山來將與
圖南競誰云勞泝洄
至牛渚憶魏少英王僧孺
楓林暧似畫沙岸淨(一作静)如掃空籠望懸石回斜見飛
鳥(一作危島)綠草間遊蜂青葭集輕鴇(布老切鴇性不止樹)徘徊洞初
月浸滛漬(一作潰)春潦非願歲物革(一作華)徒用風光好
一作皆藝文類聚
夜泊巴陵朱超
月夜三江静雲霧四邊收淤泥不通挽寒浦劣容舟廻
(類聚作回)風折長草輕冰斷細流古村空列樹荒戍久無樓
和傅郎歲暮還湘州隂鏗
蒼茫歲欲晩愁(一作辛)苦客方行大江静猶浪扁舟獨且
征棠枯綘葉落(一作盡)蘆凍白花輕戍人寒不望沙禽迥
(一作廻)未驚湘波若空(一作各深)淺輕棹(一作空軫)念歸情
一作皆藝文類聚
晩泊五洲前人
客行逢日暮結纜晩洲中戍樓因嵁險村路入江窮水
隨雲度黑山帶日歸紅遥憐一柱觀欲輕千里風
渡青草湖(已見一百六十三卷)
同州還庾信
赤岸遶新村青城臨綺門范雎新入相穰侯始出蕃上
林催獵響河橋争渡喧竄雉飛横澗藏狐入斷原將軍
高宴晩來過青竹園
從周入齊夜渡砥柱顔之推
俠客重艱辛夜出小平津馬色迷關吏鷄鳴起戍人露
鮮華劔彩月照寳刀新問我將何去北海就孫賓
渡北河(已見一百六十三卷)王褒
并州羊腸坂江總
三春别帝鄉五月度羊腸夲畏車輪折翻嗟馬骨傷驚
風起朔鴈落照盡胡桑關山定何許徒御慘悲凉
夜宿荒村孔德紹
綿綿夕漏深客恨轉傷心撫弦無人聽對酒時獨斟故
鄉萬里絶窮愁百慮侵秋草思邊馬遶枝驚夜禽風度
谷餘響月斜山半隂勞歌欲叙意終是白頭吟
行經舊國孫萬夀
蕭條金闕遠悵望羇心愁舊邸成三徑故國餘一丘庭
引田家客池泛野人舟日斜山氣冷風近樹聲秋弱年
陪宴喜方兹更獻酬修竹慙詞賦叢桂且淹留自忝無
員職空貽不調羞武騎非吾好還思江漢遊
早發揚州還望鄉邑前人
鄉關不再見悵望窮此晨山煙蔽鍾阜水霧隠江津洲
渚歛寒色杜若變芳春無復歸飛羽空悲沙塞塵
東都在路率爾成詠前人
學宦兩無成歸心自不平故鄉尚千里秋山猿夜鳴人
愁慘雲色客意慣風聲羇恨雖多緒俱是一傷情
和張丞奉詔於江都望京口前人
回首觀濤處極望滄海湄流波去無限喬木不勝悲蓬
萊雖已變池塘尚所思歸飛路窮此悵望情難持吾生
乃世季疇日佐藩維尚想西園夕猶懷北固時城邑纔
辨處風烟忽何之跂予未能已顧嘆空遲遲
入蜀秋夜宿江渚陳子良
我行逄日暮彌棹獨維舟水霧一邊起風林兩岸秋山
隂黑斷磧月影素寒流故鄉萬里外何以慰羈愁
於塞北春日思歸前人
我家吳會青山遠他鄉關塞白雲深為許羈愁長下淚
那堪春色更傷心驚鳥屢飛恒失侣落花一去不歸林
如何此日嗟遲暮悲來還作白頭吟
晩渡江津李百藥
寂寂江山晩蒼蒼原野暮秋氣懷易悲長波淼難泝索
索風葉下離離早鴻度丘壑列夕隂葭菼凝寒露日落
亭臯遠獨此懷歸慕
散關晨度王勃
關山凌旦開石路無塵埃白馬高談去青牛真氣來重
門臨巨壑連棟接崇隈即今揚策度非是棄繻回
易陽早發前人
飭裝侵曉月奔策候殘星危閣尋丹嶂回梁属翠屏雲
間迷樹影霧裏失峯形復此凉飈(集作商飈)至空山飛夜螢
焦岸早行和陸四前人
侵星違旅舘承月戒征儔複嶂迷晴色虚巖辨岸流猿
吟山漏曉螢散野風秋故人渺何際鄉關雲霧浮
麻平晩行前人
百年懷土望千里倦遊情高低尋戍道遠近聽猿聲(集作)
(泉聲)磵葉纔分色山花不辨名羈心何處盡風急暮猿清
深渡(夜宿主人依山帶江)
津塗臨巨壑村宇架危岑堰絶灘聲隠峯交樹影深江
童暮理檝山女夜調砧此時故鄉遠寧知遊子心
長柳前人
晨征犯烟磴夕息在雲間晩風清近壑新月照澄灣郊
童樵唱返津叟釣歌還客行無舊識(集作與晤)頼此釋愁顔
泥溪前人
彌棹凌奔壑低鞭躡峻岐江濤出岸險峯磴入雲危溜
急船文亂巖斜騎影移水烟籠翠渚山照落丹崖風生
蘋浦葉露泣(集作泫)竹潭枝泛水雖云美勞歌誰復知
早行楊炯
敞朗東方徹闌干北斗斜地氣俄成霧天雲漸作霞河
流纔辨馬巖路不容車阡陌經三歲閭閻對五家露文
沾細草風影轉高花日月從來惜關山猶自賖
途中前人
悠悠辭鼎邑去去指金墉途路盈千里山川亘百重風
行常有隊雲出夲多峰欝欝園中柳亭亭山上松客心
殊未樂鄉淚獨無從
早度分水嶺盧照隣
千(集作丁)年遊蜀道萬里(集作斑鬢)向長安徒費周王粟空彈
漢吏冠馬蹄穿欲盡貂裘敝轉寒層冰横(集作蟠)九折積
石凌七盤重溪既下潄峻峯亦上干隴頭聞戍鼓嶺(集作)
(雲)外咽飛湍瑟瑟松風急蒼蒼山月團傳語後來者斯
路誠獨難
入秦州界前人
隴坂長無極蒼山望不窮石徑縈疑斷回流映似空花
開綠野霧鶯轉紫巖風春芳勿遽盡留賞故人同
至陳倉曉晴望京邑前人
拂曙驅飛傳初晴帶曉凉霧斂長安樹雲歸仙帝鄉澗
流漂素沫巖景藹朱光今朝好風色延瞰極天莊
晩渡浮沲敬贈魏大前人
津谷朝行遠冰川夕望曛霞明深淺浪風捲去來雲澄
波泛月影激浪聚沙文誰忍仙舟上携手獨思君
春日離長安客中言懷駱賓王
年華開早律霽色蕩芳晨城郭千門曉山河四望春御
溝通太液戚里對平津寳瑟調中婦金罍引上賓劇談
推曼倩驚坐揖陳遵意氣一言合風期萬里親自惟安
直道守拙忘因人談噐先蟠木圖榮異後薪欷歔悲路
鬼顦顇切波神玄草終疲漢烏裘幾滯秦生涯無歲月
岐路有風塵還嗟太行道處處白頭新
曉度天山有懷京邑前人
忽上天山望依然想物華雲疑天苑葉雪似御溝花行
嘆征蓬遠坐憐衣帶賖交河浮絶塞弱水没流沙旅思
徒漂梗歸期未及瓜寧知心斷絶夜夜泣鳴笳
晩泊河曲前人
三秋倦行役千里泛歸潮通波竹箭水輕舸木蘭橈金
堤連遠岸貝闕影浮橋水淨千年近星飛五老遥疊花
開宿浪浮葉下凉飈浦荷疎晩的津篠漬寒條恓惶勞
梗泛悽斷倦蓬飄仙槎不可託河上獨長謠
晩渡黃河前人
千里尋歸路一葦亂平源通波連馬頰迸水急龍門照
日榮光净驚風瑞浪翻棹唱依聞(集作臨風)斷樵歌(集作謳)入
聽喧岸回秋霞落潭深夕霧繁誰堪逝川上日暮不歸
魂
晩泊江鎮前人
四運移隂律三翼泛陽侯荷香銷晩夏菊氣入新秋夜
烏喧粉堞宿鴈下蘆洲海霧籠邊徼江楓遶戍樓轉蓬
驚别渚徙橘愴離憂魂飛㶚陵岸淚盡洞庭流振影希
鴻陸逃名謝蟻丘還嗟帝鄉遠空望白雲浮
早發諸暨前人
征夫懷遠路夙駕上危巒薄烟横絶壑(集作巘)輕凍澁回
湍野霧連空暗山風入曙寒帝城臨㶚涘禹穴枕江干
橘性行應化蓬心去不安獨掩窮途泣長歌行路難
至分水戍前人
行役總離憂復此愴分流濺石回湍咽縈叢曲澗幽隂
崖常結晦宿莽競含秋況乃霜晨早寒風入戍樓
夕次(集作晩泊)蒲類津前人
二庭歸望斷萬里客心愁山路猶南属河源自北流晩
風連朔氣新月照邊秋竈火通軍壁烽烟上戍樓龍庭
但苦戰燕頷會封侯莫作蘭山下空令漢國羞
早發淮口回望盱眙前人
養蒙分四瀆習坎奠三荆徙帝留餘地封王表舊城岸
昏涵蜃氣潮滿應鷄聲洲迥連沙淨川虚積溜明一朝
從捧檄千里倦懸旌背流桐栢遠逗浦木蘭輕小山迷
隠路大塊切勞生唯有貞心在獨映寒潭清
渡瓜步江前人
捧檄辭幽逕鳴櫓下遺洲(集作鳴桹下貴州)驚濤疑躍馬積氣
似連牛月迥寒(集作黃)沙静風急夜江秋不學浮雲影他
鄉客(集作空)滯留
途中有懷前人
眷然懷楚奏悵矣背秦關涸鱗驚照轍墜羽怯虛彎素
服三川化烏裘十上還莫言無皓齒時俗薄朱顔
望鄉夕泛前人
歸懷剰(集作到)不安促榜把風瀾落宿含樓近浮月帶風
寒喜逐行前至憂從望裏寬今夜南枝鵲應無遶樹難
江行紀事二首席豫
飄颻任舟檝回合傍江津後浦情猶在前山賞更新樹
深烟漠漠灘淺石磷磷川路難行遠淹留惜此辰
二
江帆春風勢山樓曙月輝猿攀紫巖飲鳥拂清潭飛古
樹崩沙岸新苔覆石磯津途賞無限征客暫忘歸
西還至散關答喬補闕(知之)陳子昂
葳蕤蒼梧鳳嘹唳白露蟬羽翰夲非匹結交何獨全昔
君事胡馬余得奉戎旃携手向沙塞關河緬幽燕芳歲
幾陽止白日屢徂遷功業雲臺薄平生玉佩捐歎此南
歸日猶聞北戍邊代水不可涉巴江亦潺湲攬衣度函
谷銜涕望秦川蜀門自兹始雲山方浩然
宿空舲峽青樹村浦前人
的的明月水啾啾寒夜猿客愁(集作思)浩方亂洲浦寂無
喧憶作千金子寧知九逝魂虚聞事朱闕結綬騖華軒
委别高堂夢(集作愛)窺覦明主恩今成轉蓬去嘆息復何
言
度安海入龍編沈佺期
我來交趾郡南與貫胸連四氣分寒少三光置日偏尉
佗曾馭國翁仲久遊泉邑屋遺甿在魚鹽舊産全(集作傳)
越人遥捧翟漢將下看鳶北斗崇山掛南風漲海牽别
離頻破月容鬢驟催年昆弟推由命妻孥割付緣夢來
魂尚擾愁委疾(集作病)空纏虚道崩城淚明心不應天
十四時嘗從巫峽過他日偶然有思
前人
小度巫山峽荆南春欲分使君灘上草神女舘(集作廟)前
雲樹悉江中見猿多天外聞别來如夢裏一想一氛氲
夜宿七盤嶺前人
獨遊千里外高卧七盤西山月臨忩近天河入戶低芳
春平仲綵(集作綠)清夜子規啼浮客空留聽褒城聞曙鷄
初達驩州前人
自昔聞銅柱行來尚一年不知林邑地猶隔道明天雨
露何時及京華若箇邊思君無限慮堪作日南泉
自樂昌流至(集作自昌樂郡泝流至)白石嶺下行入郴州
前人
茲山界夷夏天險(集作際)横寥廓太史漏登探文命限開
鑿北流自南瀉羣峯回衆壑馳波如電騰激石似雷落
崖留盤古樹澗蓄神農藥乳竇何淋漓苔(集作莓)蘚更綵
錯娟娟潭裏虹渺渺灘邊鶴歲杪應流火天高雲物(集作)
(初)薄金風吹綠梢玉露洗紅蘀泝舟始興廨登踐桂陽
郭匍匐緣修坂穹窿曳長䋏(集作索)礙林徒(集作阻)往來遇
堰每前却救艱不遑食飯畢昏無託(集作救艱不遑飯畢昏無暇泊)濯
谿寧足懼磴道誰云惡我行湍險多(集作山水間)山水(集作湍險)
皆不若安能獨見聞書此貽京洛
從崇山向越常(并序)前人
按九真圖崇山至越常四十里杉谷起古崇山竹谿從
道明國來於崇山北二十五里合水欹缺藤竹明昧有
三十峯夾水直上千餘仞諸仙窟宅在焉
朝發崇山下暮坐越常隂西從杉谷度北上竹溪深竹
溪道明水杉谷古崇岑差池疑(集作將)不合繚繞復相尋
桂葉藏金嶼藤花閉石林天忩虚的的雲竇下沉沉造
化功偏厚真仙迹每(集作累)臨豈徒探怪異聊欲緩歸心
遥同杜員外審言過嶺前人
天長地闊嶺頭分去國離家見白雲洛浦肝腸無用說
崇山瘴癘不堪聞南浮漲海鳶(集作人)何處北望衡陽鴈
幾羣兩地春(集作風)光萬餘里何時重謁聖明君
文苑英華卷二百八十九
