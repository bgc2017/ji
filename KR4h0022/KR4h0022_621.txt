文苑英華卷六百二十二宋李昉等編
上封事
論時事表一首
直諫表一首
進封章表一首
上封事表一首
獻事表一首
論諫職表一首
論時事表(唐高祖)李綱
臣綱言臣伏見武德五年之後四海初定陛下自負太
平日就驕侈傷於酒德稍怠萬機專與幸臣旦夕遊宴
所重唯聲樂所愛唯鷹犬夷夏進送道路不絶又斥辱
功臣多所輕侮或發其微時細過或加捶撻於殿庭德
澤漸虧下將疑懼而戚藩公主皆踰憲式嬪緩之家多
違法度不加禁止頗有侵漁行路之間非無喧籍又皇
太子令及秦齊二教共詔勑並行唯計日之先後州郡
之職無所的從授官分賞在意所欲不復論功伐簡才
行矣加以每歲秋冬田遊無度王公妃主雜揉其間或
時逢考選皆在原野至於歴時不返京邑略無居人億
兆失望陰懷歎息朝之綱紀漸以弛紊而陛下不悟政
教日頽在内不許論事當朝略無諫者愚臣竊懷慄畏
誠有危亡之慮臣不敢不盡言伏待刑憲
直諫表(代宗)獨孤及
臣及言伏見陛下屢發德音招延獻納使左右侍臣得
直言極諫忠謇者無不聽犯計者無不容又辛丑(唐書作壬)
(辰)詔書詔裴冕崔渙等十有三人並集賢殿侍制以備
詢事考言之問此五帝之盛德也而臣以目睹生則幸
矣然頃者陛下雖容其直而不錄其言進匭上封者大
抵皆事寢不報書留不下但有容諫之名竟無聽諫之
實遂死諫者稍稍自省(集作引)鉗口就列飽食偷安相招
為禄仕此忠鯁之士所以竊歎而臣亦耻之也十室之
邑必有忠信如孔丘者况以朝廷之大卿大夫之衆而
陛下選授之精與假令不能如文王之多士堯舜之比
屋其中豈不有温故知新可使懋陳政要而億則屢中
者乎陛下惟虛存其議令條奏不曠及議政之際曾不
採其一說堯之疇咨禹之昌言豈若是耶昔堯設謗木
於五逹之衢孔子亦曰以能問於不能以多問於寡又
曰丘也幸苟有過人必知之然則多聞闕疑不耻下問
聖人之心也臣不勝大願願陛下誠以堯孔之心為心
日降清問啟其弘說其不可者罷之可者議之於朝與
執事者共之使知之必言言之必行行之必公則君臣
無私論朝廷無私事天下無私政陛下以此辨可否於
獻替而建太平之基可也况國體乎自師興不息十年
矣百姓之生産空於杼軸擁兵者第舘亘街陌奴婢厭
酒肉而貧人羸餓就役刻剥及膚長安城中白晝稚剽
京兆尹不敢詰加以官亂職廢將惰卒暴百揆隳刺如
紛麻沸粥百姓不敢訴於有司有司不敢聞於天聽士
庶茹毒飲痛窮而無告今其心顒顒獨恃於麥麥不登
則易子齩骨可跂而待眠於焚薪之上其危如此陛下
不以此時軫薄冰朽索之念厲精更始思所以救之之
術忍令宗廟有累卵之危萬姓悼心而失圖臣實懼焉
去年十二月丁巳夜中星隕如雨昨者清明降霜三月
苦熱寒暑氣候錯綜顛倒沴莫大焉豈下陵上替怨讟
之氣熖以取之耶不然天意之丁寧告戒以此警陛下
陛下宜反躬罪已旁求賢良而師友之黜棄貪佞不肖
而竊位者詔去天下所疾苦廢無用之官罷不急之費
禁止暴兵節用愛人罔使宦官亂國政佞言敗厥度兢
兢乾乾以徼福于上下必能使天神感而地祗應反妖
災以為嘉氣彼太戊桑榖宋景熒惑焉足為陛下道哉
臣昨陳奏請減江淮山南等諸道等兵馬以贍國用陛
下初不以臣言為愚妄許當施行然及今日未有霈然
之詔臣竊遲之今天下惟朔方隴西有吐蕃僕固之虞
邠涇鳳翔等兵足以當之矣自此而往南洎海東至番
禺西至巴蜀萬里無鼠竊之盜已積歲矣而兵不為之
解傾天下之貨竭天下之榖以給不用之兵而為無端
之費臣不知其故假令居安慮危用(唐書作以)備不虞自可
於阨害(集作要)之地少置屯禦餘悉休之以其糧儲扉屨
之資充疲人貢賦歲可以減國賦之半陛下豈持(集作遲)
疑於改作逡廵於舊貫使大議有所壅而兵卒(集作率土)之
患日甚一日是益其弊而厚其疾也臣竊惑焉夫療癰
者必決之使潰今兵之為患猶癰也不以漸戢之其害
滋大大而圖之必力倍而功寡豈周易不俟終日之義
歟伏惟圖其始而要其終天下幸甚臣無任懇欵之至
進封章表齊暎
臣某言臣聞恩之重者非命可酬誠之切者無言以代
但無以非命又無以可伸臣某中謝臣又聞君親之恩
天地之理在臣所感異於常恩臣於廣德二年曾授徐
州一尉既不赴任即同無官建中之初便荷聖澤自此
累擢以至台司此臣所感異於常恩一也聖朝特重史
官宰臣先獲兼授况臣不逮忽竊殊私此臣所感異於
常恩二也敢言守直實禀至愚是以凡所歴官必遭飛
謗慈母有投杼之惑古人著竊鉄之疑臣獨何人累蒙
聖察此臣所感異於常恩三也但夙多羸疾今廹衰齡
常恐殊恩未酬朝露溘盡負天愧地不知所云臣某中
謝臣又聞西晉山濤之事君每有所知必有密奏晉代
謂之山公啓事實若令之牓也意在臣展盡忠之道君
擇可採而行使政自上施言無外見但以臣性本庸淺
識又暗劣每有聞見莫辨是非若合陳不陳懼乖耳目
之任不合奏妄奏則當塵凟之辜是積慙惶函歴星歲
竟未能舉一賢以自代興一利以上陳冐寵偷安其罪
至重更以臣除官制云爾其竭誠啓沃以廣視聽故臣
得以盡其管見塵浼天聽謹别錄狀同進以聞無任兢
惶戰汗之至
上封事表李渤
臣渤言臣伏見今月一日赦聞中外僚例應有策略可
濟時者悉許上陳無有所隠臣竊以陛下登極已來擢
自巖野者惟一人而已臣感殊奬不合私身身既不私
豈宜愛死若臣者得死於義則榮於生遠矣以元和九
年十二月二十六日奏平賊三術並皆請不捨元濟其
上是感其次是守其下是戰又言感不成不失為守守
不成不失為戰此求廟戰為陛下萬全之謀也其直言
必戰者是見無禮於君如鷹鸇之逐鳥雀奮不顧身真
陛下義勇之臣也昔漢代先零羌反趙充國守屯田辛
武賢請討襲宣帝兩行之雖各成本功豈如陛下雄邁
獨斷竟斬滅兇虜則微臣前者上言為國之道也今掃
清淮西是陛下之聖也社稷之福也臣獨不勝懇欵願
朝廷增脩德政以享外寧之功輙復自忘幽朴遠獻芻
言冀以塵露少禆海嶽竊以陛下天縱生知又嗜學不
倦故臣敢依托經史敷陳下情特乞聖慈容其迂繁曲
賜終覽則疎退小臣死骨不朽矣臣某中謝臣昔負薪
偷暇讀書至周禮見春官外史掌三皇五帝之書即楚
靈王所謂三墳五典是也書叙又云三墳言大道也五
典言常道也然則三五之君君之至者矣臣曾學易見
三皇之道加之以書見五帝之德加之以詩禮見三王
之仁加之以春秋見五覇之義尋戰國策極於隋史見
沿代得失參以百家綂以九流又遺其繁華摭其精實
收視黜聽順其所自故遊涉中理也髣髴三皇之化自
冥於天天法道者不疾而速不行而至範圍天地曲成
萬物易稱先天而天不違又云鼔萬物不與聖人同憂
是三皇在上至朴未散天下大同無思無為逍遥而已
五帝之教自冥於地則天者其德廣運乃聖乃神乃武
乃文書曰天聰明自我民聰明天明畏自我民明威孔
子曰唯天為大唯堯則之是也五帝在上惟精惟一允
執厥中百姓不知其德至矣三王之政自冥於仁仁效
地者不識不知無思不服本以六德六行文以五禮六
樂孔子曰以仁治人又曰克已復禮天下歸仁焉是也
三王在上上仁下義仁義相感天下太和故行葦天保
之詩作成康襲政刑措四十年至于五覇力義綂盟功
過糅駮傷壊王猷秦政賊隳周法剗去井田殘蝕六國
知及之仁不能守之故二世(唐諱)而亡漢高帝寬仁大度
與人同利任能使善聽納竟甸萬國孔子曰其或繼周
者雖百世可知也彼蕭曹輩生於秦長於秦習於秦惑
於秦不盡刷秦惡特見制度與夫三代聮輝此其未至
也然皆根於忠朴與清静其世(唐諱一作上疑)代長久者亦在
此文帝躬約素德罷構露臺却千里馬熙然與刑措無
異賈誼尚以為皇號甚美論德不稱豈非兼以造程裁
範未抵大中歟景武昭宣亦各有美皆以樂賢從諫風
流無窮元成哀平過有輕重皆以黜賢嬖佞稔疊亡國
光武皇帝躍白水乘舊德賊莽百萬且潰且溺又平赤
眉銅馬隴蜀諸寇非項氏等夷其佐命與三傑亦異校
其武蹤功次高祖若乃稽古宅周勲臣壽儒學光教化
浹洽躬踐治平自牧以謙自勤以勞兢兢若不及過矣
無次也明帝孝思敦九族旰食以逹幽枉無倖私無矜
色章帝性仁厚行春令徤胎養法賦貧人以苑地和帝
抑符瑞省貢獻有明章餘風皆洛都之令主自殤以下
不足徵也桓靈不道羣醜侵政誅滅賢俊流毒蒸人鬻
官於朝列肆於内羣盜大起腥聞在上赤帝之祚其亡
也忽焉蜀先主任託孔明有仁人風烈魏文帝席父業
擅妄大言輕議舜禹摧末疎本其昏塞劇矣然災眚罪
已罷劾三公終制省薄亦足稱也此外無他勝略繼以
荒胤鄰豪敵臣奸雄延數代而亡實為幸矣晉武承三
葉權力通一淮海焚怪服讓泥金容劉毅直辭輝光靄
然違欽言嶠議使黼衣左袵數百年華風不振者罪杇
(疑)矣南北分朝質文術背造邦者挺雄才騁竒算約之以
勤儉必有憂吕之功焉殘國者皆淫逸其心猜毒溺私
移之以務禽奢奔必有失鮌之敗焉嗣主善惡紊駮三
者擬諸二漢兇或逾之美不及者也大槩吳風巧其失
也浮虜俗愚其失也鄙滯名不勝質故陳滅於隋昔漢
世(唐諱)祖帝隴蜀更詔以書貴服其心耻以虛為勝也何
以造以(疑)島夷索虜相濟得不愧顔於讓畔通樂乎自
隋没唐祚十一帝頒春嚮二百年矣革土垂號亞姬敵
劉但房杜病同蕭曹祖述秦漢憲章周隋使周邵得擅
美於前代者龜玉毁於櫝中矣乃玄宗中興崇敏璟直
敏未逹直不深皆輔理名才不宜責以經國也李林甫
元載媚君以佞諛迷君以嗜好引同誅異封其邪志致
逆羯啓釁燎原不滅者非二子而誰異代同愆共汙三
紀遂使朝多忌諱俗尚苟容波驚雲撓蕩動未息易曰
通其變使人不倦神而化之使民宜之窮則變變則通
通則久自天祐之吉無不利竊聞至德以來天下常思
太平君臣之心非不懇切迄于今來未稱者是人倦而
不知變雖君儕堯禹臣越伊周詔如尚書典誥日下既
不行之行之亦何由得通且久乎易曰化而裁之存乎
變推而行之存乎通神而明之存乎其人默而成之不
言而信存乎德行天祚聖唐以變通之數遺陛下順而
革之則悠久大歴必自此而更始矣臣觀前代嗣帝功
未有如陛下今日之盛也宜乘今戳淮寇之勢以德制
恒兖則恩威兼暢矣恩威兼暢而又加之以捨小過舉
賢才則陛下雖欲讓太平之勲美臣知必不得明矣伏
望廓開聖德以撥亂意自兼劇奏滅政志於炎昊間再
造鴻業與天地惟新馳之於無窮昔舜禹以匹夫宅四
海其烈如彼今聖代以五朝營太平其難如此臣又竊
聞之陛下使工伎必能是不欲其兩傷也如此推而進
之則建皇極致雍熙如指諸掌乎臣疑宰相公卿藴其
略但啟沃之次第未及使陛下翹思文武凝望殷湯主
憂臣辱孰不憤歎今陛下蹈道據德安仁存義則三皇
五帝三王五覇之美兼矣與人同利從諫如流尚約素
斥珍竒則漢高孝文之美兼矣尊儒學兢兢若不及幽
枉必逹無倖私無矜色則光武孝明之美兼矣任託不
惑容受直言則蜀先主晉武之美兼矣約以高祖太宗
之善訓貫以陛下之明聖總萃前美混論消息融而為
至德發而為玄化以王道為尺以大中為刀度時之宜
裁酌古今引知蕩冤驅末還本正六官叙九疇舉王制
於月令調兵食崇孝弟敦九族闢諫路顯儒學退文華
黜選舉復俊造定四人省道釋明刑以行令理兵以禦
戎然後經之以禮樂緯之以道德推誠信以化之播風
雅以暢之坐明堂登靈臺休息乎祥氣之間陛下襲羲
軒於上公卿儕稷契於中黎元懽鼓腹於下挹甘露潄
醴泉禽畜四靈不為難矣臣愚寡聞不識遠大伏望下
宰相公卿大夫議之如瞽言可採伏乞搜巖封野博引
海内巨儒耆德玄識明斷之士大開學舘與朝賢參講
令其稽古應時據經更俗仍使切磋周洽復出精義重
作制度使合乎宣父繼周之旨夫正氣振彼承家鼠寇
戎狄裔夷若槁業迎霜輕冰涉暑瞥然已去閑然已亡
固不足塵於聖慮矣今臣謹竭管見獻五事如後是非
疏密懸在天鑒蕞爾昏塞何能自分若乃沿革次第時
政所切伏計宰輔必已詳奏亦不敢更言臣今幸生聖
代又曾謬處諫垣逢中興將啟之期知太平必成之術
實懼不言為罪也狂瞽微臣不勝感恩中憤之過謹勒
祗承人某奉表披露丹懇以聞臣渤誠惶誠恐
獻事表(憲宗)元稹(元和元年)
臣稹言臣聞理亂之始各有萌象二者無門在君上啓
之而已所謂萌象豈有他哉容直言廣視聽躬親(集作勤)
庶務委信大臣使左右近習者不敢(唐書作得)蔽疎遠之臣
庶此理之象也此而不理萬無一焉大臣不親直言不
進抵忌諱者殺犯左右者刑與一二近習者决事於深
宫之中羣臣莫得參預籌畫此亂之萌也此而不亂亦
萬無一焉是以古者人君即位之始萌象未見之時必
有狂直敢言之士抵忌諱獻危言在上者苟或宥而容
之激而進之則天下之君子望風而悅曰彼狂而猶容
於上上之人其欲來天下之士乎吾之道可以行矣其
小人擇(唐書作竦)利而言曰彼之直可以得幸於上吾將以
直言(集作直言以)徼利可也由是天下之賢與不肖各以所
忠貢言於上下之志霈然而通得失之情幽遠必逹合
天下之智理萬物之心人人樂得其所戴其上如赤子
之親慈母也雖欲誘之為亂其可得乎臣故曰容直言
廣視聽而不理者萬無一焉及夫進計者入而不出直
言者戮而不容則天下之君子自謀於心曰與其言且
不用而身為戮吾寧危行言遜以保其終乎其小人擇
利而喜曰君之所惡者拂心逆耳之言也吾將苟順是
非以幸(集作事)之可也由是進見之者隔(集作革)而不納言
事者寢而不聞若此則十步之事不得見也朝廷之事
(集作情)不得聞也而況於天下之大四方之遠乎故曰聾
瞽之君非無耳目也盖在(集作任)左右前後者屏蔽之不
使視聽耳此而不亂其可得乎(集作哉)昔太宗文皇帝初
即位時天下之人莫有諫者唯孫伏伽嘗以小事持諫
於上文皇帝大悅厚賜田宅以勉之自是言者唯懼乎
言不直諫不極不能激文皇之盛意曾不以觸龍鱗犯
忌諱為不可矣於是房杜王魏之徒議可否於前天下
四方之人言得失於外不三四(集作四三)年而天下大理豈
文皇獨運聰明於上哉盖亦羣下各盡其忠言以揚宣
發暢於天下也且夫樂安全而惡戮辱古今之情一也
豈獨貞觀之人輕犯忌諱而不惡戮辱哉盖文皇激而
進之之切(集作功)也喜順從而怒謇犯亦古今之情一也
豈獨文皇甘逆耳而怒從心哉盖以順從之利輕而危
亡之禍大無窮之業重而奉已之事微思為子孫垂不
朽建永安之計也為後嗣者豈(集作其)可順一朝之意而
輕用(二字唐書作篾)文皇之天下乎累聖傳序於今垂二百年
矣莫不率由斯道致俗和平况陛下以上聖之資紹復
前綂即位之日天下惟新罪叔文之徒而凶邪之黨散
縣惠琳之首而悖亂之氣清(集作消)發承光之詐而假威
之孽除反焦陂之田而蒸庶之情感其餘滌瑕緩死薄
賦恤人賜帛耆年旌閭孝弟脩廢學建義倉莫不曲被
殊私覃於(集作于)有截斯皆陛下上法堯舜近法太宗致
理之萌形見者數十豈臣庸劣一二而能明然而臣竊
復孜孜蚩蚩(集作咄咄)有所未決者獨以陛下即位以來既
周歲矣百辟卿士至于天下四方之人曾未有獻一計
進一言受陛下伏伽之賞者左右前後拾遺補闕亦未
有奏一封執一諫受陛下激而進之之勸者設諫鼓置
匭函曾未聞雪一冤決一事明陛下無幽不燭(集作察)之
意者若臣等備位諫列名為供奉官曠日彌年不得召
見每就位屏氣鞠躬不敢仰視又安暇議得失獻可否
哉供奉官尚爾又況於疏遠之臣庶雖有特逹不羣之
智思欲自效其路何階遂使凡今之人以諫鼓匭函為
虛器謂拾遺補闕為冗員臣竊思之以陛下之睿博弘
深勵精求理豈或入而不言出而不用哉盖羣下因循
不能有所發明之罪也且臣思之今之備召見承顧問
者獨一二執政而已每一對揚不及俄頃之間議天下
之事臣竊料之恭承聖問仰謝寵光之不暇又安得(集作)
(暇)陳理亂議教化哉其餘𤨏𤨏有司或時一召者(集作見)
言簿書之出入計錢榖之登降不暇又安足致齒牙間
臣竊惟陛下以受(集作景)命維新之初何如貞觀致理之
後以房杜王魏匡輔之智而猶上封進計者荐至獻可
替否者日聞今陛下當致理之初在四方多虞之日然
而言事進計者終歲無一人豈非羣臣(集作下)因循竊位
之罪乎若臣某者稟性駑鈍昧然無識然以當陛下臨
御之始首陛下策賢之科擢授諫司恩萬恒品若復默
默與在位者處則臣莫大之罪亦萬於恒品矣輙將(集作)
(貢)冒昧殊死伴奏十事於後一曰教太子以崇(唐書作正)邦
本二曰任(唐書作封)諸王以固磐石三曰出宫人以消水旱
之災(集無此二字)四曰嫁諸(唐書作宗)女以遂人倫五曰無時召
宰相以講庶政六曰序次對百辟以廣聰明七曰復正
衙奏事以示躬親八曰許方幅紏彈以懾姦佞九曰禁
非時貢獻以絶誅求十曰省出入畋遊以防銜蹶凡此
十者設使言之而是是而見納(集作用)非臣之福也天下
之福也苟或言之而非非而見罪乃臣之分也亦臣之
願也無任懇悃奮激效節愛時之至謹詣東上閤門奏
表并事件以聞臣稹誠惶誠恐頓首頓首罪死罪死謹
言
論諫職表(憲宗)
臣某言臣聞先王之制禄也居其位不行其職者誅是
以上無虛受下不隠情臣竊觀今時(集作之)備位素餐不
行其職者莫過於臣輩臣聞太宗文皇帝時以王珪魏
徵為諫官文皇雖宴遊寢食之間王魏實在其所用至
於文皇發一言則王魏詳之而後出舉一事則王魏慮
之而後行以文皇之明合王魏之智是以舉無遺事言
有典常文皇猶以為視聽未廣也因許(集作命)三品以上
入議軍國必遣諫官一人(一作員)隨入以參驗之當是之
時耳目股肱之任者有君臣之義焉有父母之恩焉有
朋友之歡焉是否無不替可無不行不四三年而天下
大理蠻夷君長帶刀入侍者不可勝計豈干戈征伐之
所致盖壅蔽之患銷而幽遠之情逹也若此然後可以
稱天子之争臣矣近之司諫争者則不然大不得備召
見次不得參時政排行就列累累(集作纍纍)而已且臣聞之
諫臣(集作官)之職曰左右前後拾遺補闕大則廷議小則
上封近年以來正衙不奏事庶臣(集作官)罷廷對若此則
不見遺闕補拾何階不得敷陳廷議安設其所謂舉諫
職者唯獨誥令有不便除授有不當則奏一封執一見
而已以此(集作臣)思之君臣之際論列是非諷諭未形籌
畫於至密尚不能廻至尊之盛意備讒慝之巧言而況
於既行之誥令已命之除授然後執(集作奏)一封奏(集作執)
一見而私欲收絲綸之詔廻日月之光信無裨於萬一
矣至使凡今之人以上封進計為妄動拾遺補闕為冗
員此稱供奉官與王珪魏徵為等列臣雖至愚能不自
愧且陛下若以為臣等無所裨補不足參侍從固不當
假以名器無立(集作立之)於朝苟以為務廣聰明稍問(集作關)
理道又不宜(集作當)屏棄疎賤之使至於此伏願陛下許
臣於延英候對召臣一見賜以温顔使臣得盡愚懇之
誠備陳諫官之職苟或言有所(集作可)採得禆陛下萬分
之一是臣千載之一時也如或言不詣理塵黷聖聰則
臣自寘刑書以謝謬官之罪亦臣之所(集作以字)甘心也無
任懇欵發憤守(集作效)職忘軀之至謹詣上東閤門奉表
以聞
文苑英華卷六百二十二
