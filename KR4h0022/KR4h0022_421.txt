文苑英華卷四百二十一宋李昉等編
赦書二
改元赦書
改天監元年赦詔沈約
門下五精逓襲皇王所以受命四海樂推殷周所以改
物雖禪代相舛遭會異時而微明迭用其流遠矣莫不
振民育德光被黎元朕以寡闇命不先後寧濟之功屬
當期運乘此時來同(梁書作因)心萬物遂振厥弛維大造區
夏永言前蹤義均慙德齊氏以代終有徵歷數云改欽
若前載集大命于朕躬顧惟菲德辭不獲命寅畏上靈
用膺(梁書作應)景業執禋柴之禮當與能之祚繼迹百王君
臨四海若涉大川罔知攸濟洪基初兆萬品權輿思俾
慶澤覃被率土可大赦天下改齊中興二年為天監元
年賜民爵二級文武加位二等鰥寡孤獨不能自存者
人糓五斛逋布口錢宿債勿復收其有犯鄉論清議贓
汙淫盗一皆蕩滌洗除前注與之更始長從勑繫之身
特皆原遣亡官失爵禁錮奪勞一依舊典
開元元年赦書蘇頲
黃門朕聞聖人無心同於吹萬上皇有道契於明一居
天下之尊者莫大體其大以照臨成天下之務者至公
順其公以康濟故能稽昌歷考元符通于神祗格于上
下鴻名不可以深拒盛典不可以固違斯豈在予而徇
於物也朕以菲德丕承聖訓掃除欃槍保衛宗稷内問
安以承志外聽理以推誠始自朝廷納之以軌物終加
蠻貊洎之以聲教欲令跂行喙飲含齒戴髮去其夭札
蠲其疵癘每兢兢於紫座寧自貴於黃屋而凢我羣辟
顧斯兆庶以為人謀協從天意欽若王者人所歸也帝
者天之號也歸之者以德號之者以功然號以功成則
功不可以不表歸以德厚則德不可以不勵朕猥屬與
能之運遂忘冲讓之私將逮臨(一作建)寅之歲首甫擇建
子之天統是用發揮景命受兹禮冊夫循名者責實謀
始者慮終勉而全之非敢自滿所以克己思政惟懷永
圖懼弗勝荷用多慙惕赦令所作其來尚矣是則姦人
之幸嘗思奔馬之喻朕但欲令其畏惡化之為善庶比
屋可封豈開羅為惠朕之此志每用形言頃屬(一作自填)冬
序頗愆農功(一作澤)洎簡辰練日有司備禮則上天同雲
北風雨雪意者將乘廣慶必待湛恩宜行(一作憑)宥過之
典以叶隨時之義可大赦天下改先天二年為開元元
年十二月一日昧爽已前大辟罪已下已發覺未發覺
已結正未結正繫囚見徒咸赦除之云云禮尚於儉書
誡於奢朕方(闕)敦朴以存勸沮至於乘輿服御及土木
之功蠲除樽節貴從簡省王公已下宜識此心欲將先
自朕躬冀能化行海内薛伯陽以凶魁之子合寘嚴刑
緣尚主之恩特令遠貶旋念從夫之禮深矜自我之出
宜復舊婚再承新命可唐州别駕員外郎置同正員郭
元振往立大功保護於朕頃因閱武頗失軍器容責情
放逐將收後效可饒州司馬員外置同正員朕聞罪不
相及先王之制叔向豈同(一作坐)於凶弟展禽見稱於哲
兄劉廙不以劉偉獲辜王導不以王敦廢職崔滌為其
兄湜構禍每進欵誠事朕有年心則無隱忠邪既判賞
罰宜均俾踐儲卿式彰臣節可太子僕員外置同正員
國初以來宰相及實封功臣子孫一房沉翳未承恩者
令所司訪擇有可(一作才)用者量加擢用周朝酷吏來俊
臣周興之徒殘害宗枝毒害良善永言及此深所痛(一作)
(歎)恨其酷吏有身在及酷吏身後有子孫亦令所司勘
會甄别處公諸軍將士有年歲深久所由要籍或不得
選集及未叙勞效咸委軍將據實奏聞仍令所司早賜
處分及諸軍將佐緫管以上自今已後冬正束帛一凖
京官例給亡命山澤挾藏軍器百日不首復罪如初敢
以赦前事相告言者以其罪罪之赦書日行五百里布
告遐邇咸使知聞主者施行
一作皆唐大詔令
改元天寶赦内制
門下古先哲王之致理也皆上順天心下稽人事時令
贊發生之重(一作德)祥(一作靈)符叶紀年之稱考彼前載斯
為(一作焉)大猷恭惟烈祖玄元皇帝天寶錫慶象帝之先
垂裕後人重光五聖自朕嗣守丕業洎三十年實頼宗
社降靈昊穹孚祐萬方無事六府維脩寰宇晏然(一作如)
庶臻于理然則乾元在上仁覆為首皇王臨下惠化攸
先恩弘善貸用廣滋(一作慈)育尊道寶之(一作而)建元暢玄
風於不宰况屬陽和布氣獻歲發生宜覃在宥之恩式
降維新之澤可大赦天下改開元三十年為天寶元年
自天寶元年正月一日昧爽已前大辟罪已下罪無輕
重已發覺未發覺已結正未結正繫囚見徒常赦所不
原者咸赦除之諸色左降官并其流人未經量移者亦
與量移禁麛卵以遂生成自今已後每年春天下宜禁
弋獵採捕如聞百姓之内或有戶高丁多苟為規避父
母見在乃别籍異居宜令州縣勘會其一家之中有十
丁已上者放兩丁征行賦役五丁以上者放一丁即令
同籍共居以敦風教天下侍老八十以上者宜委州縣
官每加存問仍量賜粟帛侍丁者令其養老孝假者矜
其在喪此王政優容俾申情理而官吏不依令式多雜
役使自今後不得更然國之急務莫若求才頃者雖屢
搜揚士庶尚慮遺逸更宜精訪以副虚懷其前資及白
身人中有儒學博通及文詞秀逸或有軍謀越衆或武
藝絶倫者委所在長官具以名薦若乃弘我風化實惟
方岳必佇其人以膺共理其京文武官五品以上清資
并郎官據資歷人才堪為刺史者各任封狀自舉但文
宣垂訓事必正名而黃鉞古來以金為餙金者應五行
之數有肅殺之威去金稱黃理或未當其黃鉞宜改為
金鉞符威武之義焉内外文武九品已上各賜勲兩轉
前王重典在乎祭祀况屬維新事宜昭告五嶽四瀆名
山大川諸靈迹及自古帝王忠臣義士並令所由本州
縣致祭
一作皆唐大詔令
奉天改元大赦制陸贄
門下致理興化必在推誠忘已濟人不恡改過朕嗣守
(詔令作服)丕構君臨萬方(詔令作邦)失守宗祧越在草莽不念率
德誠莫追於既往永言思咎期有復(詔作補)於將來明徵
厥初(舊唐書作其義)以示天下惟我烈祖邁德庇人致俗化於
和平拯生靈於塗炭重熙積慶垂二百年伊爾卿尹庶
官洎億兆之衆代受亭育以迄于今功存于人澤垂于
後肆予小子獲纉鴻業懼德不嗣罔敢怠荒然以長于
深宫之中暗于經國之務積習易溺居安忘危不知稼
穡之艱難不察(唐書作䘏)征戍(詔令作戍役)之勞苦澤靡下究情
不上通事既壅隔人懷(集作情)疑阻猶昧省已遂用(詔令作致)
興戎徵師四方轉餉(文粹作運)千里賦車籍馬遠近騷然行
齎居送衆庶勞止或一日屢交鋒刃或連年不解甲胄
祀奠(詔令作典)乏主室家靡依生死流離怨氣凝結力役不
息田菜多荒暴命(唐書作冷)峻於誅求疲甿空於杼軸轉死
溝壑離去鄉閭邑里丘墟人煙斷絶天譴於上而朕不
寤人怨於下而朕不知馴致亂階變興都邑賊臣乘釁
(詔令作僚)肆逆滔天曾莫愧畏敢行陵逼萬品失序九廟震
驚上辱於(詔令作累于)祖宗下負於(詔令作于)黎庶痛心靦貎(詔令)
(作面)罪累在予永言愧悼(詔令作悚)若墜泉谷頼天地降祐人
神(唐書作祗)叶謀將相竭誠爪牙宣力屏除(詔令作逐)大盗載張
皇維(唐書作屏皇維郡盗斯載張)將弘永圖(詔令作丕猷)必布新命(詔令作令)
朕晨興夕惕惟念(唐書作省)前非乃者公卿百寮累(詔令作類)抗
章䟽(詔令作表)猥以徽號加於朕躬固辭不獲俯遂輿議昨
因内(文粹作循)省良用矍(唐書作瞿集作懼)然體陰陽不測之謂神
與天地合德之謂聖顧惟淺昧非所宜當文者所以化
成武者所以定亂今化之不被亂是用興豈可更徇羣
情苟膺虚美重余不德秪益懷慙自今以後中外所上
書奏不得更稱聖神文武之號夫人情不常繫於時化
大道既隱亂獄滋豐朕既不能弘德導人又不能一法
齊衆苟設密網以羅非辜為之父母實增愧悼今上元
統歷獻歲發生(唐書作祥)宜革紀年之號式敷在宥之澤與
人更始以(文粹作用)答天休可大赦天下改建中五年為興
元元年自正月一日昧爽已前大辟罪已下罪無輕重
已發覺未發覺已結正未結正繫囚見徒常赦所不原
者咸赦除之李希烈田悅王武俊李納等有以忠勞任
膺將相有以勲舊繼守藩維朕撫馭乖方信誠靡著致
令疑懼不自保安兵興累年海内騷擾皆由上失其道
而下罹其灾朕實不君人則何罪屈已私物余何愛焉
庶懷引慝之誠以洽好生之德其李希烈田悅王武俊
李納及所管將士官吏等一切並與洗滌各復爵位待
之如初仍即遣使分道宣諭朱滔雖與賊泚連坐路遠
未必同謀朕方推以至誠務欲弘貸(唐書作永念勲務在弘貸)如
能效順亦與維新其河南河北諸軍兵馬並宜各於本
道自固封疆(詔令作土)勿相侵軼朱泚大為不道棄義蔑(詔令)
(作滅)恩反易天常盗竊名器暴犯陵寢所不忍言獲罪祖
宗朕不敢赦其應被朱泚脅從將士官吏百姓及諸色
人等有遭其扇誘有迫以兇威苟能自新理可矜宥但
官軍未到京城以前能去逆效順及散歸本軍本道者
並從赦例原免一切不問天下左降官即與量移近處
已經量移者更與量移流人配隸及罰藩鎮效力并緣
罪犯與諸使驅使官兼别勑諸(詔令作於)州縣安置及得罪
人家口未得(詔令作許)歸者一切放還應先有㾗累禁錮及
反逆緣坐承前恩赦所不該者並宜洗雪亡官失爵放
歸勿齒者量加收叙未復資者更與進叙人之行業或
未必兼構大厦者方集於羣材建竒功者不限於常檢
苟在適用則無棄人沉黜免之人沉鬱既(文粹作頗)久朝過
夕改仁何遠哉流移降黜亡官失爵配隸流人等有才
能著聞者特加錄用勿拘常例諸軍諸使諸道赴奉天
及進收京城將士等或百戰摧敵或萬里勤王扞固全
(文粹作金)城驅除大憝濟危難者其節著復社稷者其業崇
我圖爾功特加彛典錫名疇賦永永無窮宜並賜名奉
天定難功臣身有過犯逓减罪三等子孫有過犯逓减
二等當戶應有差科(詔令作偶)使役一切蠲免其功臣已後
雖衰老疾患不任軍旅當分糧賜並宜全給身死之後
十年内仍回給家口其有食實封者子孫相繼代代無
絶其餘收錄及功賞條件待收京日並凖去年十月十
七日十一月十四日勑處分諸道諸軍將士等久勤扞
禦累著功勲方鎮克寧惟爾之力(詔令作績)其應在行營者
並超三資與官仍賜勲五轉不離鎮者依資與官賜勲
三轉其累加勲爵仍許回授周親内外文武官三品已
上賜爵一級四品已下各加一階仍並賜勲兩轉見危
致命先哲攸貴掩骼埋胔禮典(詔令作經)所先雖效用而(詔令)
(作之)或殊在惻隱而何間諸道兵士有死王事者各委所
在州縣給逓送歸(詔令作赴)本管官為葬祭其有因戰陣殺
戮(詔令作捕)獲伏辜暴骨原野者亦委所在逐近便收葬應
緣流貶及犯罪未葬者並許其家口各據本官品以禮
收葬自頃軍旅所給賦役繁興吏因為姦人不堪命咨
嗟怨苦道路無聊汔可小康與之休息其墊陌及稅間
架竹木茶漆𣙜鐵等諸色名目悉宜停罷京畿之内屬
此寇戎攻劫焚燒靡有寧室王師仰給人以重勞特宜
减放今年夏稅之半朕以兇醜犯闕遽用于征爰度近
郊息駕兹邑供儲克辨師旅攸寧式當褒旌以志吾過
其奉天宜昇為赤縣百姓並給復五年尚德者教化之
所先求賢者邦家之大本永言兹道夢想勞(集作增)懷而
澆薄之風趨競不息幽棲之士寂寞無聞盖誠所未孚
故求之不至天下有隱居行義才(集作道)德高遠晦跡丘
園不求聞達者委所在長吏具姓名聞奏朕當備禮招
致諸色人中有賢良方正能直言極諫其博通墳典逹
於教化并識洞韜鈐堪任將帥者委常參官及所在長
吏聞薦天下孤(集作耆)老鰥寡惸獨不能自活者並委州
縣長吏量事(詔令作加)優恤其有年九十已上者刺史縣令
就門存問義夫節婦孝子順孫旌表門閭終身勿事大
兵之後内外耗竭貶食省用宜自朕躬朕當損(詔令作節)乘
輿之服御絶宫室之華餙率已師儉(集作率以節儉)為天下先
諸道貢獻自非供宗廟軍國之用一切並停應内外官
有冗員及百司有不急之費委中書門下即商量條件
停减聞奏布澤(詔令作恩)行賞抑惟舊章今以餘孽未平帑
藏空竭有乖慶賜深愧于懷赦書有所未該者委所司
類例條件聞奏敢以赦前事相言告者以其罪罪之亡
命山澤挾藏軍器百日不首復罪如初赦書日行五百
里布告遐邇咸使聞知
興元二年改為貞元元年正月一日大赦天下
制
門下王者體立元極欽若乎天地纂業承統嚴奉乎祖
宗所以敬事修誠務本敦孝尊其上以御于下謹其身
而訓于人百神允諧(詔令作懷)兆庶永頼立國之本斯其大
經(詔令作國之大典莫重於斯)朕燭理不明違道招損往遭大(集作多)
難淪陷國都天地宗祧曠而莫主是則欽若嚴奉之義
缺矣朕甚懼焉洎再(集無再字)復京師遽將告謝有司以人
力耗斁禮物廢墜(詔令作隳)日居月諸歲聿云暮卜其近日
俯(詔令作甫)在上春齊心永懷坐以待曙而百辟卿士抗䟽
(詔令作表)上言咸謂人心未寧不足以盡敬寇孽猶在不足
(詔令作可)以造功迫於羣情俯仰(詔令作抑)誠願郊廟孔邇瞻言
莫定悼心慙顔胡寧自處重以和平未洽灾沴荐臻去
歲旱蝗兩河為甚人流不息師出靡居加之以徵求因
之以荒饉困窮餒殍轉死丘墟而又關輔之間冬無積
雪土膏未發宿麥不滋詳思咎徵有為而致(詔令作其失安在)
豈兵戎之後餘梗(詔令作祲)尚存將獄犴之中深冤未釋(詔令)
(作息)又河左(詔令作中)淮右逆將(詔令作賊)阻兵汙脅齊人陷之死
地雖欲自雪厥路無由抱義銜冤足傷和氣此皆由(集作)
(自)朕爽(詔令作寡)德播災于人為之父母實用愧耻今玄陰
已謝春日載陽勾萌畢伸幽蟄咸震思與海内同心自
新發號(詔令作布澤)更元用符天意宜改興元二年為貞元
元年自正月一日昧爽以前大辟罪已下已發覺未發
覺已結正未結正繫囚見徒罪無輕重咸赦除之應在
河中脅從將士多是奉天赴難功臣本居朔陲夙尚忠
節豈以一夫詿誤棄其累代勲庸朕於此軍尤所不忍
特宜洗滌待以初誠自非與官軍决戰死於鋒刃其餘
雖臨戰(詔令作陣)擒獲亦並(詔令作便)釋放如舍(集作棄)逆歸順者
在身先有官爵實封一切如舊仍凖前後制勑所在便
給賞錢并與甄叙如有因危效節建立殊庸量其事蹟
特加奬擢李懷光若能翻然悔(詔令作改)過束身赴闕(詔令作朝)
念其嘗有大勲必當終始全護仍凖前勑授之官封朕
於功臣庶亦無負淮西將吏百姓等有被劫制久為匪
人詢事原情諒非獲已今王師四合計日誅夷玉石同
(一作俱)焚用增惻憫宜令諸道進軍之日唯罪首惡一人
自餘徒黨悉從原宥如有歸明(詔令作順)及立功者並凖河
中將士例褒奬為國之要在於審官共理分憂守宰彌
切闔境性命繫乎其人將使里閭無愁苦之聲風俗興
廉讓之教得不慎柬髦彦寄之化源自今已後諸州刺
史有闕中書門下於朝官中精擇有理人才術者授之
如刺史縣令在任頻年課績尤異(詔令作著)者擇授給舍郎
中(詔令作擢侍郎給舍官)御史中外迭處用觀其能賞罰必行期
于競勸自頃選曹署吏唯以書判求人務騁浮華莫詢
(詔令作稽)實行且能言者不必適用藴用者或未能言為官
擇人其在精覈宜令清資常參官每年於吏部選人中
各舉所知一人堪任縣令錄事參軍者所司依資叙註
擬便於甲歷之内具標舉主名銜仍牒報御史臺如到
任後政理尤異及有贓犯事蹟明著者所司錄舉官姓
名聞奏以為褒貶其内外官員及京城諸使名目委御
史審勘會商量并省停减仍集百寮定議務從(詔令作欲)簡
約息費便人其京官外官職田及利息官錢等或黠吏
詆欺移易壃畔或貧人從徙捕繫親隣日月滋深耗弊
彌甚亦令百寮議其折衷擇善而行往以賦役殷繁人
不堪命定為兩稅事頗易從比屬兵興或踰始制法無
所守吏益為姦哀我勞人汔可小息其諸州府除兩稅
外應有權宜科率差役一切悉停京畿及側近州縣所
欠百姓科(詔令作和)市和糴價直委度支即勘會支給諸道
非臨寇賊州縣自去冬已來新點召(詔令作名)官健子弟等
並宜放散任營生業應經陷賊州縣百姓屋宇被焚毁
并貧病老弱及遭傷損之類所在量加優䘏使得安存
天下名山大川并自古聖帝明王賢臣烈士祠廟墳墓
各委當處長吏擇日致祭必資精㓗以達至誠班爵有
差所以叙賢也廪秩有等所以明勸也今或高卑失次
中外相踰至於卿士之家尚羅凍餒之患忠信重禄豈
其然耶内外官禄及俸錢手力雜給等委中書門下與
度支即參詳定額聞奏應赴奉天及收城將士等並功
存社稷節著艱危中心藏之豈忘酬報頃緣府藏空竭
賞給未周(集作充)乃眷勲臣實用增愧應凖元勑合請賞
錢人等委所司節减宫内及百司費用據所支(集作有)財
物速與給付(集作支給)應在京城及諸道立功將士等先有
詔旨並許甄昇所司勘會淹歷時月委中書門下即與
處分諸軍行營并河中朝邑被脅從將士家口在京及
諸州府者宜令本道節度觀察使常存賑䘏各令優給
應諸軍諸使立仗見在城將士等共賜物七萬疋云云
文苑英華卷四百二十一
