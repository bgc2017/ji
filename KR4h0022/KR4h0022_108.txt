文苑英華卷一百八宋李昉等編
器用七
白羽扇賦一首扇賦一首
雉尾扇賦一首翟扇賦一首
六角扇賦一首畫桐華鳳扇賦一首
竹如意賦二首麈尾賦一首
有即席探得麈尾賦一首
金剪刀賦一首瓢賦二首
白羽扇賦(并序)張九齡
開元二十四年夏盛暑(一有奉字)勅使大將軍高力士賜宰
臣白羽扇九齡與焉竊有所感立獻(一作進)賦曰
當時而用任物所長彼鴻鵠之弱羽出江湖之下方安
知煩暑可致清涼豈無紈素彩畫文章復有脩竹剖析
毫芒提擕密邇摇動馨香惟衆珍之在御何短翮之敢
當預(一作而文椊作與)竊恩於聖后且見持於未央伊昔臯澤
之時爾(一作亦)有雲霄之志苟效用之得所雖殺身而何
忌肅肅鳥(一作白)羽穆如微風縱秋氣之移奪終感恩於
篋中
批答
朕頃賜羽扇(一作朕頃賜扇)聊以滌暑卿立賦之且見情素詞
高理妙朕詳之矣然嘉彼勁翮方資利用與夫棄捐篋
笥義不同也
參用集本及文粹校定
扇賦田鶴
若夫暑氣綿綿炎光赫然毒衝心而氣盡汗匝背而珠
漣是日何貴兹扇為先匠者呈巧所重惟素(疑)織飛禽
而寫妙規曉月以成圓葉隨意出花逐情妍飾金翠而
作彩緻膠漆以期堅爾乃題竹流譽贈葵稱美雖見重
於人臣未承恩於天子曷若充歲貢隨篋篚比德進賢
齊芳獻雉徙倚君側徘徊宫裏揮拂涼來動摇風起逢
陽氣而不息遇重隂而暫止心素何所欲常愁歲月馳
珠簾秋氣滿羅幌曉風吹中道恩既歇棄捐誰見知
雉尾扇賦(并序)裴振
客有薦雉尾扇要予作賦予亦感於心遂命紙筆詞曰
吁嗟名翬兮誰喪爾躬吁嗟名翬兮我愛其尾何不
作於三嗅乃見傷於一矢當遭悅妻於大夫不值仁心
於孺子凋骨肉於俎豆翦羽毛於錦綺雖蒙玩於翠翅
無復刷其丹觜今屬聖人布命王道克理解羅者之目
攦工倕之指我欲請造物復爾之生許虞人追爾之死
且王者三驅爾供庖厨王后六衣爾為光輝爾毛既美
爾膚既肥為薦廟之用昭媒翳之機誠不顧樊籠之習
習又安得林麓之飛飛當昔五步一啄十步一飲選地
而遊擇木而寢固將保羣雌以比翼豈知遭鳴髇之碎
錦已矣哉彼龜何辜其腹將刳乃願掉於泥塗彼鷄何
知方論其肥乃自斷於郊犧至如千人操萬人歌不如
休於桃林之阿復有青絲絡黃金裝不如放於華山之
陽身死命絶䰟銷魄亡永别儔侣長辭故鄉雖復氛氲
綺席窈窕紅粧間以彩翠盛以筐箱百常之臺刻月九
華(二扇名)之扇凝霜獨不及疇年之澤畔昔日之山梁悲
夫
翟扇賦(以輝列崇殿明照初日為韻)郭遵
前王之立制也取象於明翬森然如六翮之布煥乎分
五彩之輝其位也夾輔於皇極其用也咫尺於天威故
歴代奉之而不替我后行之而不違若夫朝彦晨趨天
仗宿設分鴛鷺而式斜儼貔貅而成列視容具瞻誠意
咸竭司儀克仰之以取則對敭必候之以為節禮斯恭
敬斯崇倏傳詔而初合知大君之居中俄承命而復啓
見天顔之在空謂儀鳳於烟閣若飛龍於霞宫列丹楹
之左右分玉扆於西東爛兮方照其朝景颯然如度其
薰風光彩絢練羽儀廣殿接鈞天以成形洎億兆而咸
見高其中也如捧聖日於雲霄散而行也似扇皇風於
㝢縣當合朝之滿盈闢凝旒於穆清無謂其求進也所
以應時而至待命而行無謂其速退也示不敢蔽人之
望掩君之明既進退而有則在行止而何情且蔚其文
寧以自耀布其彩非其競照象舞羽於舜階異總干於
周廟輝映皇居間列綺疏來若鱗萃去如翼舒指北辰
之期可久侍南面不替其初故先君而出待朝而畢合
儀不爽其疾徐舒布亦獲其疎密前拂瑞氣傍臨旭日
永效用於君前願竭盡其微質矣
六角扇賦(以右軍書之可以求價為韻)陸遵
扇有異體六角其尤雖嘗巧而是鬻非好奇而不求故
須借聲於墨工之類假手於札家之流伊彼姥矣禆販
是以鏤竹於蕺山之陽求錢於越人之市柄一條而有
象形六折而難擬翳杲日規模莫成摇清風綺紈不已
逸少遇諸濡翰而書兩行而露垂花散五字而龍盤鳳
居絶筆以授高價是就觀之者雲集售之者輻凑騰驤
乎六體之先彈壓乎九華之右既而厥價載殷厥聲載
聞賈之者但慙於老婦鬻之者寧忘於右軍且手非扇
之所題扇實手之所藉一自以翳飛塵一自以防朱夏
何握提之見投而毫芒之忽借既盡擕之之妙亦長鬻
之之價是知物不自貴惟人貴之向使松煙不染翠管
不持則是扇也入晉鄽而陋賤彼老姥也同班妾之見
遺又安得用六角之善獲五銖之資哉嗟乎小因大而事
罔不行美加醜而用無不可故扇待書而色貴人假扇
以財夥姥曰右軍惠而好我
畫桐華鳳扇賦(并序)李德裕
成都夾岷江磯岸多植紫桐每至春暮(一作暮春)有靈禽五
色小於玄鳥來集桐華以飲朝露及華落則煙飛雨散
不知其所往有名工繢於素扇以賚稚子余因作小賦
於上者也(一作書於扇上)
桐始華兮綠江曙粲鮮葩兮泣(一作浥)清露樹煜煜兮霞
舒鳥爛爛兮星布彼嘉桐兮貞且猗當春暮兮英葳(二字)
(一作發英)蕤豈鵷鶵兮(一作之)珍族久(一作又)棲託乎瓊枝彼零
露兮甘且白涵曉月兮灑鮮澤豈青鳥之靈儔常飲吮
兮(一作乎)玉液有嘉穀而不啄有喬松而不適獨美露而
愛桐非人間之羽翮逮華落而春歸忽雨散而川寂悵
丹穴之何遠想瑶池而已隔爰有妙工圖其麗容宛宛
兮若飱珠於芳蘂飄飄兮疑振翠(一作羽)於光風感班姬
之素扇空皎潔兮如霰亦有美人增華點絢雀伺蟬而
輕騖(南朝畫扇尤重蟬雀)女乘鸞而微眄未若繢兹鳥(二字一作斯禽)於
珍箑動涼風於羅薦非欲發長袂之清香掩短(一作清)歌
之孤囀庶玉女之提擕列崑墟之玄(一作瑶)讌乃為歌曰
東風(二字一作青春)晩兮芳節闌敷紫華兮蔭碧湍美斯鳥(一作)
(兹禽)兮類鵷鸞具體微兮容色丹彼飛翔於霄漢此藻繪
於冰紈雖清秋之已至常愛翫而忘飡
一作皆集本
竹如意賦(以簡素輕易適手便人為韻)李德裕
博哉匠人之心窮地之産覽如意之形製實用周而事
簡惟竹也何慕實存乎貞素伊篠簜之既敷持斧斤而
方顧擇其罕節稽此有裕燥之以火首之曲也中鈎裁
之以金本之長也合度蒨練冰削䙰褷瓜布靡加雕飾
之勞卒獲提擕之遇被以嘉名允臻厥成匪求榮觀自
愜幽情彼用玉之為寶我則不謝其貞彼用鐵以為固
我則利在乎輕指事明義此焉攸寄執之者安創之者
智巾几周用丘園其賁外青中素合二妙於隂陽尚質
貴誠符兩儀之簡易爾乃林栖冲寂室處虚白羣義窟
之黨速道流之客發奥滌玄遐鈎獨索必資振擊以
聳聽常假指麾而就適則知好麈尾者將害物以嬰咎
執象笏者徒徇禄而何有用惻於心亦勞於手既因時
而能遷在理順而體便素質或輕於流俗貞姿或重於
高賢故貞其形則示屈而表伸致其用則物疎而道親
豈節歌於烈士可投贈夫幽人願如君意以靡極與靈
夀而為隣
第二(同前韻)蘇子華
嗟夫約物之製智不可限利用則深論工太簡彼如意
之在御得幽賞之餘裕雕飾非駭目之珍雅麗乃捎雲
之簵絲柄玉質瓜首冰素啓嘉論之要端導指蹤之弘
度原其性也靈而貞度其體也堅而輕倚鮮膚而烟潤
掉皓腕而風生升堂間乎琴瑟入座偶乎簪纓荷親仁
之重顧承在握之深情羣幽人之居既挺乎高節如君
子之義因錫以嘉名工以盡智明乎所為樂貴聲和禮
存體易唯此物之閒素通達人之深義不擊寳樹而爭
毫(經云毫豪通用)豈埋金陵而自累衆媚彩而求益我全真以
自適點珠翠之華筵宜幽捷(疑作棲)之烟策雖小曲而受
用終大正而不易動息含舒散之情拂拭滅風塵之跡
信而可久直而不朽每發四座之先不起一人之後亮
無心以應物寧效事而我有擢本歸造化之工死節順
操持之手嗟乎在野之年亭亭碧鮮泫空中之墜露掃
石上之輕煙紆巧思以規規(疑)愜幽心而靜便永以暢
君之肌骨永以奉君之周旋亦有居守之臣感時之倫
分御服而恩甚擊唾壺而命迍胡一否而一泰因歌之
於古人
麈尾賦(并序)陳子昂
甲申歲天子在洛陽時予始解褐守祕書省(三字一作麟臺)正
字太子司直宗泰客置酒於(一無此字)金谷亭大集賓客酒
酣共賦席上之食物予為麈尾賦焉
天之浩浩兮物亦云云(老子作芒芒)性命變化兮如絲之棼
或以神好正直天監(一作蓋)默默或以道惡強梁天亦茫
茫此仙都之微獸因(一作固)何負而罹殃始居幽山之藪
食夫(一作乎)豐草之鄉不害物以(一作而)利已每營道而同
方何忘情以委代而任性之不忘卒罘網以見逼受庖
割而罹傷豈不以斯尾之有用而殺身於此堂為君雕
俎之羞厠君金盤之實承主人之嘉慶對象筵與寳瑟
雖信美於兹辰詎同歡於疇日客有感(一有之字)而歎曰命
不可思神亦難測吉凶悔吝未始有極借如天道之用
莫神於龍受戮為醢不知其凶王者之瑞莫聖於麟遇
害於野不知其仁神既不能自智聖亦不能自知况林
棲而谷走及山鹿與野麋古人有言天地之心其間無
巧冥之則順動之則天諒物情之不異我心又何競於
猜矯故曰天之神明與物推移不為事先動而輙隨是
以至人無已聖人不知予欲全身而遠害曾是浩然而
順斯
凡一作皆集本
有即席探得麈尾賦陸龜蒙
謝文靖桓宣武王東亭郗北府相與叩易論玄驅今駕
古散入神明之賾中稽道德之祖理窟未窮詞源漸吐
支上人者浮圖其形左擁竹杖(支遁有度世竹杖)右提山銘(支遁)
(嘗著天台山銘)於焉就席(一作坐)兀(一作引)若潛聽俄而齧缺風行
逍遥義立不足稱異才能跂及公等盡瞩當仁咸云俯
拾(一無此十字)上人(一作道林)乃攝艾衲而精爽捉犀柄以揮揖
天機發而萬物(一作目)張大壑開而百川入於戲(一作嗟乎)世
路欹(一作崎)斜藏訛匿(一作掩)瑕陽矜莊而靜默暗奔競而
喧譁貞襟枳(一作柴)棘奥旨泥沙雖然絶代清談客致(一作)
(置)此聊同王謝家
凡一作皆集本
金剪刀賦梁洽
金剪刀者奚其有情柔而能决堅而能貞表裏洞澈上
下鮮晶缺處磨盡鋩間淬成長鋒貯其煙色秀色奪其
霜明值凝寒則勁質加勵霑微潤則青衣半生雙刃迴
合兩稜㩻傾閟之而綵縷皆隠用之而畫尺常并及其
春服既裁寒衣欲替隙光入座蟠蛟龍於影中暝色浮
階下星辰於環際且夫小而輕生閨閤之幽情新而利
為房櫳之名器開玉匣則飛光射人落銀床則喧聲碎
地色綵滿篋細錦盈箱推妙便製擇賢而當豈顧常規
而在凖不徒借美而多傷方須取拾合時短長有若欲
去纖過不遺片善貪寸美而寬裁避一花而斜剪紕繆
者退之而自慙縟繡者進之而自勉莫不賞兹器之能
荷情人之妙選矣
瓢賦崔曙
送子清酤挹兹瓢杓杓為器用勢本天作生也綿綿長
非濩落工雖能而莫騁賓有量而是度外象招摇中虚
橐籥汎然無繫似為客之漂流浮而不沉如從事之鳴
躍許何挂而厭喧顔何飲而為樂傳一杯之引滿更百
壺之竭涸倘遇主人之深恩敢忘此堂之斟酌
第二(以豈徒用乃可珍為韻)韋肇
器為用兮則多體自然兮能幾惟兹瓢之雅素禀成象
而瓌偉安貧所飲顔生何媿於賢哉不食而懸孔父嘗
嗟夫吾豈離方葉配金壺雖人斯造製而天與規模柄
非假操而直腹非待剖而刳靜然無似於物豁爾虚受
之徒黃其色以居貞圓其首以持重匪憎乎林下逸人
何事而喧可惜乎罇中夫子寧拙於用笙匏同出詎為
樂音以見奇牢卺各行用謝婚姻之所共受質於不宰
成形而有待與簞食而義同方杯飲而功倍省力而易
就因性而莫改豈比夫爾戈爾矛而勞乎鍜乃礪乃於
是薦芳席娛密座動而委命雖提挈之由君用或當仁
信斟酌而在我挹酒漿則仰惟北而有别充玩好則校
司南以為可有以小為貴有以約為珍瓠之生莫先於
晉壤杓之類奚取於梓人昔者滄流曾變蠡名而願測
今兹廟禮請代龍號而惟新勿謂輕之掌握無使辱在
埃塵為君酌人心而不倦庶反朴以還淳
文苑英華卷一百八
