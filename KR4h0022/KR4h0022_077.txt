文苑英華卷七十七宋李昉等編
樂七
焦桐入聽賦一首無絃琴賦一首
五色琴絃賦一首孔子彈文王操賦一首
鍾期聽伯牙鼓琴賦一首
鍾期聽琴賦一首朱絲繩賦二首
昭文不鼓琴賦一首
焦桐入聽賦(以泠然雅音至聽方識為韻)王起
聽之微者不必五音伊焦桐之逸韻契伯喈之眀心氣
逐炎炎始將隨於槁木聲飛烈烈終見用於雅琴當其
大匠未收樵人所利圭葉零落孫枝殘瘁以薪見迷以
竈求媚聲連而丹焰乍飛響送而紅星忽墜聞之者徒
為木之槁火之熾殊不知八音之珍佇五絃之至彼美
中郎神妙無方樂無不審音無不詳聽執爨之間克諧
律吕聞就燥之處乍含宫商乃言曰惜乎斯桐韻實天
假可以加雕斲可以暢韶雅何混彼樗林而棄于薪者
於是收質燄燄求音泠泠撲滅其色鱗皴其形被之以
絃佇水流而山立鼓之為操必鶴舞而魚聽(平聲)則知桐
之成器待其人而克定桐之有聲非其人而靡聽向若
清耳不傳瓌材遂損希聲率爾聾俗猶然則半死之根
誰一收其餘燼孤生之榦將久滅於青烟桐之爇兮人
之德焚身之(闕)兮躬忽見屈殊不知焦尾為珍竟獲伸
於多識至矣哉(一無此三字)感知音者願是傚而是則
無絃琴賦(以舜歌南風待絃後發為韻)張隨
陶先生解印彭澤抗跡廬阜不矯性於人代笑遺名於
身後適性者以琴怡神者以酒酒兮無量琴也無絃粲
星徽於日下陳鳳啄(一作軫)於風前振素手以揮拍循良
質而周旋幽蘭無聲媚庭際之芬馥綠水不奏流舍後
之潺湲以為心和即樂暢性静則音全和由中出静非
外傳若窮樂於求和即樂流而和喪扣音以徵静則音
溺而静捐是以撫空器而意得遺繁絃而道宣豈必誘
玄鵠以率舞驚赤龍而躍泉者哉如是載指載撫以逸
以和因向風以舒嘯聊據梧以安歌曰樂無聲兮情逾
倍琴無絃兮意彌在天地同和有真宰形聲何為迭相
待客有聞而駭之曰樂之優者惟琴君之聖者惟舜稽
八音而見重彈五絃以流韻故長養之風薰而敦和之
德順無為而天下自理垂拱而海外流(一作求)覲伊德音
之所感與神化而相參固以極天而蟠地豈惟自北而
徂南然則琴備五音不可以闕絃為音而方用音待絃
而後發苟在意而遺聲則器空而樂歇先生特(一作待)執
由心之理而昧感人之功俾清濁不聞於小大宫商莫
辨夫始終攫之深舍之愉促空軫而奚則角為民徵為
事扣無聲而曷通秖反舌(疑作反古)以自異寔詭代而違同
孰若同静華以發外合恬和而積中傳雅操於心手播
德音乎絲桐俾其審音者悟專一之節奏知變者美更
張之道崇先生曰吾野人也所貴在晦而黜聰若夫廣
樂以成教安敢與䕫而同風
五色琴絃賦(以宫商角徵羽文武為韻)仲子陵
絃有五色而播盖出乎舜宫方理之而登於夀域故制
此而歌夫薰風黑與青間青與赤通或以白而受采或
以黃而居中本乎朱襄以至陶唐因加而自七至八以
少乎惟宫與商事匪因於蠶餌或不由於解(疑作蟹)筐園
客以登夫鈎軫墨子徒歎於蒼黃及其瓠巴所彈師文
所學流連昭(一作放)曠縹緲綿邈莫不因其静好生此和
樂張伯牙之號鐘含師曠之清角八音克諧兮自比五
色相宣兮有以雖因聲以至用終假色而為美清音從
内而發和氣由中而起奏激楚則引以結風歌陽春則
雜以流徵或向虚壑或臨積水影歴歴而分形聲泠泠
而過耳直其躬而能屈鮮其色而受汙惡以紫而奪朱
常恐新而代故大白若辱有以見至道之源小扣必鳴
有以昭儒者之度召姑洗則草木潜發歌黃鐘而川池
異沍泉魚瀺灂以躍鱗雲鶴婆娑而拂羽至如心有所
感聲成於文既為事而為物亦有臣而有君哀而不慘
樂而不分著萬物之情性和二氣之絪縕别有鳴琴在
筵實篚無覩木繩則直色然後取儻同聲之不遥願聞
乎亂之以武
孔子彈文王操賦(以審音知人前後一揆為韻)
薛勝之
文王有聲惟聖能審初彈雅操知德音而有懷稍奏遺
音覺儀形之可禀黮然之狀已究鏘然之響可尋述而
不作載好其音德必不孤諒前聖合於後聖道乃無二
誠此心達於彼心其神也邂逅相遇其慮也罔或不欽
則知掩四方而氣正加一絃而義深曲引烝哉調吟皇
矣穆穆乎順帝之則洋洋乎令聞不已同聲相應雖千
古而會徽音異日而論猶萬邦而聆遺美所以聖賢不
遠古今一揆且將合于心豈獨盈乎耳既而温故知新
若聖與仁千里同風自冥契於風韻千年一聖當間出
於聖人玉指廻軫朱絃應律運八風而吹萬迭五音而
不一既而文德在兹以寧王道宥密斯操也必俟後賢
吾無間然陟降因我而著昭穆因我而宣符盍徹之言
無毫釐乖於是叶同音之理豈合度差於前是謂惟神
所受繼聖之後自得於心匪傳於口稽帝謂之意勤止
豈無非天縱之才生知何有無音不合無德不宜翼翼
之心因心而會亹亹之善盡善而知師襄於是作而言
曰子聖人也與文王而同規
鍾期聽伯牙鼓琴賦林慮山人
天贊厥德惟伯牙與鍾期一則能清師曠之耳一則能
調園客之絲惬易象斷金之義應詩人伐木之詞審爾
律吕不爾瑕疵何千載之見遇使二妙以同時且琴者
所以納正禁邪(白虎通琴者禁也禁止淫邪以正人心)弄者所以協情和
(一作利)性必藉其手敏亦假其心静使音無所容於姦聲
安得惑於鄭若然者信可謂能彈而復思乎善聽能彈
奚若播於往古善聽伊何奏難鹵莽所以協律之六應
聲之五故將中感於天地豈惟外合於匏土不爾何貴
鍾期之聽何尚伯牙之鼓𬗟想二子徽音不瑕冥合匪
慙於郢匠絶藝方超於瓠巴賴爾能聽知子有嘉苟解
揮宫以按徵豈勞樹羽與崇牙乃若被褐懷珠當年入
賦合絲桐之響希爾促柱有金石之音思君惠顧以聲
韻當於清彈以詩書同乎雅琴顧惟(一作願以)小人之述得
廻君子之心儻能順聽欲仰訴於知音
鍾期聽琴賦(并序)王太真
昔曾待詔金門屬吾君躭道久之事寝歸歟寧省竊服
古訓見郭林宗傳曰貞不絶俗隠不違親賢哉斯文生
人端格然恨甘旨不足每淪翮自咎及耿坐虚館凝神
定靈夜分假寐如聞琴聲發越宛在左右寤而驚惋貴
知音為難感鍾期善聽因賦是以廣意
寂兮琴之德寥兮琴之聲德徹隂陽之奥聲涵淳粹之
精體空洞響真清偉上皇之遺功超萬祀之垂名祇聞
成連伯牙以傳曲忽覩師文子春而移情俟良知轉化
靡忒鍾子期故有空山之谷清澗之湄幽人髣髴絶粒
茹芝憑高梧引長颸激楚窈窕流波逶迤陽阿布濩結
綠參差高秋風冷遠浦霜滋素月滿繁星稀雅調閒逸
流風遠吹鍾期當日傾耳志之怡性愜靈中矩應規躊
躇四顧侯其褘而曰聽商則知愁霖春零聞角乃覩韶
華秋榮羽發則寒生朱夏徵来則暑移玄英陵厲翕忽
消息竭盈君子悅懌導心和平斯實庖丁投刃而節應
郢人運斤而風生者也夫其高張絶絃韻清調苦惝怳
惻憾一龍一虎猛將之逐虜冰雪操蘭蕙薰嶷兮崇山
勁若寒雲烈士之諫君跂燕趙望江漢行路難杳無畔
淋漓沸渭牢落泮渙遊子之悽斷徽未撫涕横流悲宿
昔心悠悠樵童牧豎登孤丘哀引南音一何楚囚興歌
百里又喜子游應事態移體物聲愁或飛而不速或擁
而不留愔愔泠泠窮微達幽一偶鍾生之聽妙極而不
周於是䕫襄愕眙昭曠咄咨音有至而乃發發當及乎
此時乃理雲和寫咸池感天地動神祇玄鶴鼓舞鳳凰
来儀風雷并雲雨隨黃帝之所聽瑩伊代人疇敢以窺
鍾子兀然收聽反視沉吟不已感樂之至精得音之微
旨信音之難盖曲有此誠在聽之以心安可察之以耳
嗟嗟琴韻盡美矣
朱絲繩賦失名
達者覩物而自識眷繩而象直白能受采知成用而可
修樂匪在音遂執中而有得諒絲繩之為物類託質以
自(一作孤)植幸操張以一伸任縱横而取則故能貞而守
正勁以全真含至和以不屈抱孤直以誰鄰若剛克以
自致諒柔立而有音齊達人之履道比君子之修身久
而莫渝豈紅紫之見奪勁而不撓非糾纏之為倫當其
涚水初滋勢如束理女工爰作視其所以如疑積微於
杪忽遂立質於經紀察其本同成經以自綸喻乎時表
直道以如砥挂端標以有凖持正色而為美將配德於
清壺願齊名於直矢故能從繩作直因物寓詞苟一繩
之可法將百行以為師義足仰而象矣理自中而得之
直可自侔奚感鮑君之與色非我行徒興墨子之悲將
勁挺而自守庶回邪而不欺俾夫取象師心必由斯道
攷(一作盼)朱絲之外物得素尚于中抱奚水鑑之足徵拒
韋絃之是保觀夫正不與奸色儔勸吾人之聿修直不
為虚聲枉俾吾人之取象故能名昭樂曲義暢人謨鄙
在棼而不理賤為直以就汙願處微而自正終守直以
不渝足以詭良材而轉雅操端循質而喻通途苟中正
之可進願從繩而已乎
第二庾承宣
絲之為體兮柔以順德絲之為用兮施之則直從其性
而不改成其音而罔忒故君子體直以為象履中而立
身豈委曲而取媚將勁挺而惟新既端懿以難匹想高
張而莫倫初未為絃兮信任其舒卷既比夫矢也諒難
乎屈伸寧懼不合於衆而改操不同其類而易真雖立
質以假物立音而因人敦夫㡛氏之功辨夫園客之養
非繞指以可悅將如絲而是仰志士以是而興歎詩人
因此而取象清廟之瑟非我而莫聞空桑之琴非我而
奚響惟直是與惟端是求惡靡然以從俗恥紛若以隨
流天心保貞側媚見而用悔(疑)神道助正謇諤鑒而無
憂信乎去邪以受福孰不履正而身修間其色兮未嘉
素其質兮孰美信挺挺而直繩是若固奕奕而渥丹無
比欲衆之好我染之而匪他知代之惡邪直之而有以
非矯其俗將遷其時寧三思而有贊諒一向而無疑道
在斯而為得文捨此而何之古所以嗟是非而莫分怨
邪正之難考多將任情而媚俗鮮能率性而行道何不
鑒朱繩而獨異與羣類而且殊其美雖偶其道則孤儻
斯言而是當又可得而已乎
昭文不鼓琴賦吴冕
息絃軫兮大樸玄同忘琴音兮至人守中道不緣情則
去聲而外寂德惟抱素故含和而内融於是見高士之
心出常人之境其養貴默其伎尚静及卷懷而克順反
不鼓而是逞韞藝如何玄德靡他知迷則達用晦實多
虚張不彈俾指節而交暢全聲入妙脗心曲而同和且
人心静為常琴心虚為主將寧體於道樞亦守器於德
宇壊之無故常寂響而有餘用之則虧乃含音而莫吐
故自適於胷臆亦何用於角羽顔子所以如愚昭文由
是不鼓近情好樂尚德養空罷奏南音悟人間之客寄
不操三峽體山下之泉蒙斯懷柔之古者竟生白於仙
宫夫動極則静音繁不復守樸外真含虚内肅施絃罔
舉則見素而如絲沉聲莫發乃繁根而猶木因雅韻而
不奏識道情之所蓄此則恬然誰與寂爾自躭希夷既
造妙理難探栗里無絃淵眀則矯王門碎質安道更慙
是以飾外者貴其體備厚内者尚其包含於戲琴心懸
解幽響何答于以閒和于以虚納十指攸措咸制動而
是宜五音知常各處寂而不雜故琴默而美昭信仁静
而道合
文苑英華卷七十七
