文苑英華卷七百二十六宋李昉等編
餞送九
送竇拾遺赴朝廷序一首
送韋拾遺歸嵩陽舊居序一首
奉送劉侍御赴上都序一首
送周司直赴太原序一首
送前長水裴少府歸海陵序一首
送皇甫七赴廣州序一首
送張三十二昆季西上序一首
送鄭子華之東陽序一首
送靈沼上人遊夀陽序一首
送沙門鍳虛上人歸越序一首
送皇甫尊師歸吳興卞山序一首
送元錫赴舉序一首
送薛評事還晉州序一首
送袁校書歸祕書省序一首
送崔副使歸洪州幕府序一首
送韋十六進士及第後歸東序一首
送盧端公歸巴陵兼往江夏謁大夫序一首
送盧端公歸恒州序一首
送盧侍御赴王令公幕序一首
送竇拾遺赴朝廷序梁肅
至哉聖人在穆清之中注意左右獻納之臣於是扶風
竇拾遺易直(四字集作遺直)由華隂令擢拜左拾遺詔下之日
士大夫相見而喜曰遺直舉矣直道其行乎頃之會國
家舉風力以變元氣闡文明以張四維上曰五諫寂寥
七臣安在由是獻可弼違者悚以奉職夫君亦朝服賁
然時然後行七月初吉整車祀軷安定梁肅舉觴以祝
曰夫有其道而不得其位得(集作有)其位而不得其時昔
人所以為歎也君以懿文當百寮師師之盛履王臣謇
謇之位行見夫束帶彤墀之下高議明堂之側宣上德
抒下情唯夫子(集作天下)是望彼吟咏(集作詠)風騷優游平勃
之事又曷足為長者言耶非歌詩無以見惜别之志不
可以不賦
送韋拾遺歸嵩陽舊居序
高人出於華族冠冕處乎山林於士儀見之矣在魏周
際逍遙韋公語默之間全清净之道間餘二百載之子
以純懿貞粹追烈祖之蹤一門清風獨(集作光)映今古可
謂全美也已初士儀與孔君述眷同隠于嵩丘上嗣位
舉逸民孔以諫議大夫徵且調護太子乘輿還自漢中
吾子方倘佯於松桂之下鶴板入谷拜左拾遺固辭獻
納之任遂有江湖之適議者稱孔之兼善吾子之自得
出處一轍消息同符然後知刻意而高待時而動者俱
失其道理矣揚州刺史杜公藴伊邵之望悅禽息之風
士儀依仁游道幾歴寒暑既浩然有歸思乃忽乎以將
行予嘗同召諫官同被儒服所不同者執李公之御與
蹈穎陽之塵而已會脫韁鎻隨烟霞訪吾子於嵁巖之
側豈或碌碌久為躁静之異乎先書寄懷且以序衆君
子考槃之什
奉送劉侍御赴上都序
才全者必幾於道志正(英華作大非)者必安於時初劉君以
文章游翰林深於文者以公幹越石為比中歲有邁世
志脫略纓弁住江湖間論者又比之阮始平陶元亮未
幾詔掌柱下方書出參蜀漢軍事俄復自適其適道岷
江浮湘潭歴敷淺源而東君子謂君涉履所至擬司馬
子長遂留滯吴南以道自居其名益振其致愈遠向非
才全志正又曷由光茂如是乎今軒堯在上伊傅作輔
方舉贒能以熙衆職故劉君朝服賁然將如亰師御史
延陵包公祖而觴之且曰易傳不云立誠以居業論語
不云邦有道則智吾子居可大之業當則智之時是往
也將賀不暇豈愴别乎二三子尚未醉盍各賦詩以代
疎麻瑤華之贈中丞既歌詩首(集作首章)命和者用古意皆
以一百字成之凡七篇
送周司直赴太原序
今年春上以副丞相鮑公領太原尹假節主河東諸侯
北門宴閒夷夏是頼秋七月其部從事大理司直周頌
自廣陵赴焉是宜後(集作復)命禮也初朝廷謂晉陽國家
之豐沛天下勁兵所處(集作處也)故以推轂之任付鮑公公
謂三軍經用仰淮湖之餽非仁智不足任也故以泛舟
之役咨司直司直噐略宏遠文敏忠信夫文則經遠(集作)
(有經)敏則有功忠信則厚事三務既成單車而還議者謂
司直道將光大(集作大光)乎不然時之與才何其參會也夫
躡摶風之便者其翼必大列構厦(集作構大厦)之重者其材
必廣頃鮑公由尚書郎為韓侯之佐三四年間董戎于
藩穆如清風文武為憲以司直之懿文碩畫翔集翰林
之上陵厲(集作邁)之勢不可度已非光大而何士有不佞
嘗辱盛府之召之子于役我亦(集作心)載馳因賦思鴈門
一章盖取夫欲往從之路遠莫致云爾
送前長水(集作安)裴少府歸海陵序
前人
秋風木落臨水一望而(集無而字)遠客之思多矣而裴侯復
告予將歸故國傷懷贈别之詩於是乎作也夫道勝則
遇物而適文勝則緣情而美裴侯温粹在中英華發外
既乘興而至亦虛舟而還與夫泣窮途詠式微者不同
日矣若悲秋送遠之際宋玉之所以流歎也况吾儕乎
送皇甫七赴廣州序
予同郡皇甫生膚清氣和敏學而文嘗纂家範數千言
自遠祖漢太尉晉玄晏先生以還門風世德煥燿篇錄
生聿脩之志可觀矣予聞璵璠在璞與碔砆等耳及夫
琢而成器則價重當世以吾子之質且琢之不已名者
公器其可避乎鎮南杜公負佐世之才有盛名於天下
門閭之賓唯吾子屬斯往也亦以赴知已而求善價吾
儕贈之以詩蓋勉行而已豈以遠道為戒乎唯酒可以
破别愁衆君子不可以不醉焉爾
送張三十昆季西上序
恒衞大陸之間土厚風淳世生偉人其大名大節之後
著於天下唯張氏為盛曩予得其叔季曰芃曰苞始冠
章甫游翰林盖相知矣而未深也間八九年又相遇於
江淮間則叔也秀才登科已知名於代季也立誠居業
為後進之表加以簡直強毅恭寬信敏文史足用弛(集作)
(施)張不窮嚮吾所稱土風偉人盖此也今年上求士於
四方揚州牧扶風公嘗得叔為門閭之賓因以充選議
者謂扶風舉賢不避親叔得舉不以私則其才可知也
季屬文以氣為主以經為師慕宗伯之賢從州黨之賦
則其志可知也始大歴末予應詔至京師時予伯氏以
文德都絲綸之任博約之道於予最深絶絃之悲仰前
修而未遠斷金之契於吾子而益厚别者(集作若)人所不
免况予情乎凡道不合則信(集作分)不深言不盡則意不
見序所以盡言而信道焉爾無金玉爾音焉
送鄭子華之東陽序
鄭侯身甚否而意甚泰家愈貧而學愈富言政必及王
言性必及道言文必及經而動不踰閑貞不絶俗年出
三十其志未光抑有由哉夫風之行也則萬竅怒號時
之止也不能動纖毳士不用則塊爾而已遇則雲蒸雨
隨是牽於時而不由於已鄭侯雖有洛陽(集作下)之才淹
中之學其如時止何傳曰美惡周必復吾子困于臲卼
星幾周矣或者其將復乎予材薄體弱曩遇晉陵守獨
孤公方執文柄爲當世(集作時)律度見視有終日不違之
歎公既問服予將絶絃寢門銜悲適覯吾子子即晉陵
之出也一見而觀其禮再見而同其志志同而忘其言
悲歎兩集而不知其止邇來盖一紀矣詩人賦繁霜之
月予滯于吴子游東陽當逆旅之次送乘桴之士命旨
酒登高樓酣歌氣振人莫知者夫物不可以終聚必受
之以散離會不紀何用文焉(集作為)既而叙行且以見志
送靈沼上人遊夀陽序
上人形就而心和行獨而志㓗辱與僕游殆二十年矣
初用文合晩以道交淡而文文而敬他人未有知也(集作)
(未之知也)今年春予有幽憂之疾謁長桑氏于東南上人以
無住為樂將邁乎夀陽相待形骸之外相忘江湖之上
比夫世間重事者不同日矣彼都人士高陽許生孟容
開封鄭侯通誠皆於上人有忘言之契相(集作想)與夫二
者道舊之暇必荷錫而遊問小山叢桂何在濠上鯈魚
樂否予至東越亦訪支許故事歸而於虎丘之精廬先
出後期以志少别云爾
送沙門鍳虛上人歸越序
至人不在方實相無所住此沙門鍳虛所以順理而隨
世也適遊皇都談天於重雲之殿今也于歸將休于沃
州之上(集作山)泛然則(集無則字)無事獨與道俱遇物成不遷
之論閒吟有定後之作可謂遠也矣曩予師來(集作東)越
業天台之道追石門之游爾來已十數年長松飛泉寢
(集作寢)寐吟想送子于往情如之何東南高僧有普門元
浩予甚深之友也相遇之際幸說鄙夫擾擾俗狀且當
澡灌心垢再期於無何之鄉
送皇甫尊師歸吳興卞山序
尊師以齊物為師抱神為事有年數矣外則質貌蒼古
遺是非於耳目内則冲氣浩然卷虛無於槖籥常誦道
德上下篇往來吳中諸山如浮雲獨鶴自適其適吾陋
且遁迹不暇又焉識其所以戊辰仲夏覿于山隂精舍
于時方牧追右軍許邁之期下走(集有喜字)作壺丘禦寇之
遇亦既合契於焉飽和百骸自理滓濁如洗先是師藏
道書于卞山之下留止未幾忽乎將行不受一毫之施
且輕千里之别有以見無待之情矣予欲脫形神於鞅
絆蹈方外之逸軌有志未就心焉(集作馬)火馳命飬空而
游相從於赤水之上師乎師乎斯言不苟也夫
送韋十六進士及第後東歸序
益都有司馬楊王遺風生嘗薄游西南覽其江山頗奮
文辭歎蜀觧嘲四子講德之式及夫秀士升貢有司處
之以上第時軰歸之以高名飄飄然有排大風摩青天
之勢今歲後四月謝諸朋游輕騎東出且以五綵之服
拜慶于(集作於)庭闈榮哉孝乎是往也予當與生為五湖
之游矣今則繋在柱下不能奮飛送歸如何為媿為羡
大雅云敬慎威儀以近有德盖雖有雜珮不如此詩輟
而為好以志少别安定梁肅序
送元錫赴舉序
自三閭大夫作九歌於是有激楚之詞流於後世其音
清越其氣凄厲吾友君貺者實能誦遺編吟逸韻所作
詩歌楚風在焉初元之明年予與君貺兄洪俱參淮南
軍事屬河外塵起羽書狎至每沉迷簿領之際一見夫
人清陽則煩襟洗如也又常愛其人也澹然其静也曠
然其適也泛然其德(集作無)不與也且從賓薦之禮以赴
揚名之期又見其志也秋氣云暮蕪城草衰亭臯一望
烽戍滿目邊馬數聲心驚不已感離别於兹日(集作辰)限
鄉關於遠道孰曰有情而不歎息傷時臨岐者得無詩
乎
送薛評事還晉州序符載
十八年秋七月余自潯陽來赴丞相府與評事始相值
初揖其風貌次聆其嘉話終覽其篇詠如遊三山入仙
洞沉深窈窱稍造異境烟霞草樹别有姿狀使人澹然
忘歸也夫詩之所主大者存諷刺備勸戒觀風俗之美
惡細者眄江山采雲物導性情之幽滯評事公之什才
思凝遠高韻孤枝躍出寥廓至于天池雲飛鶴去不可
附近尚使名聲濩落晩歲不偶斯乃執文柄者之咎也
薛生何有哉廣陵握手秋往汾晉渺渺長路蕭辰氣清
想君馬上見落葉聽候鴈一吟一嘯自有遐趣亦足以
開遊子顔也千里之别勿復恨恨
送袁校書歸秘書省序
國朝以進士擢第為入官者千仞之梯以蘭臺校書為
黃綬者九品之英其有折桂枝坐芸閣非名聲衰落體
命轗軻(一作疴舛)不十數歲公卿之府緩步而登之袁生富
有春秋挺豪徤之姿心氣剛明端行美文余始見於海
昏抵湓浦西遊長安長安士大夫甚多之日者昌黎韓
公尹京兆朗鍳之下應鄕賦浩浩千輩生為甲冠繇是
為聞秀才焉天官侍郎以判銓調士生涉高級繇是授
讐校之官焉於戱人之生也患詞不脩誠不立苟進取
行已者盡併(一作佇)生也欲逃問望傲富貴其可得乎去
年秋有休澣之請來覲于伯兄展禮于亞相棣萼增韡
韡之盛賓主得厭厭之樂道光事備青春北歸柳出(一作)
(茁)帝里蘭芳省署嘯侣持觴吟弄風月(一作烟)藉藉當年
為樂如何走以嘉禮一來江夏相值於諸侯之舘因得
與群彦賦祖行詩實亦從此旋歸舊隠偶長松老鶴為
度時之適豈復以華鬢為肺(一作痛)腸之慮哉中朝珪組
(一作璋)君子太半皆匡廬之舊間闊久矣為余揖其休暢
也
送崔副使歸洪州幕府序
今四方諸侯裂王土荷天爵開蓮花之府者凡五十餘
鎮焉以禮義相推以賓佐相高長城巨防懸在一士苟
人非髦彦延納失所雖地方千里財富百倍(一作萬)有識
君子咸舉手而指之我主君常侍李君以南昌軍倅辟
于崔君真得賢也崔君名稅字公約天質方厚氣色淳
重有端正之行業有操斷(一作切)之利用柔則水順剛乃
山峙工文章善笑謔(一作談笑)言語飲酒可百觴交朋好與
遊者如攀瓊枝坐瑤圃油然竟日而不知厭也始以貞
幹調補義興尉參河南府軍事割而不細曠而能斷蹤
跡清直風聲欝然是知動公卿之顧走群府之檄士林
籍籍有自來矣十六年冬自洛陽抵襄州歴江夏將祗
承本府之命大夫何公上才碩望作鎮兹地十四年矣
急才愛士與飢渴等每賓客至登膺門下陳榻者輙損
折威重降就禮數歡愉周旋襟期洞開况與常侍交分
重丘山疆場連風烟見我從事暫如會面不得不留連
繾綣以道平生之意乎繇是窮勝賞酬(一作極)宴醵景無
徒盡花不浪發江夏郡東有黃鶴山山中頭陁大雲精
舍顥師竹院惟一師茶圃又有東城石壁壁前有桃李
樹千株澤國多雨芳華久困適值寒食前後天野晴明
衆花齊發火然雪白是日也或嗤丸劒之跳躍鄙絲桐之
嘈噆大夫乃减徒御挈琴酒相與屢遊乎其間遭石而坐
觸隂而息雅杯徐行微微春風好鳥一聲為我笙鏞往復
如此彌旬累晝皆所以竭主人之志盡公約之歡也明發
理棹黯然愁慕南浦悠悠别如之何於戲古人云良辰
美景賞心樂事四者難并今實并之矣常恐後會追之
不及恨恨正在於此耳公約得不思之乎得不念之乎
展布才力好輔君子以成賓主之美乃所望也副相視
事久困倦劇未能操觚抒思故小生敢於叙述冠于首
章不知慙怍之無從也請咸賦春中一物為道路之志
送盧端公歸巴陵兼往江夏謁何大夫序
前人
已夘歲主君以清净之理治洪州之三年也侍御史盧
公自江夏展禮于我來之日至往之日凡甲子四焉享
勞祖軷慊然不足即客之重輕可知也將行主人賦五
言詩一首韻諧金石光寵道路亦命酬和璨如編玉顧
謂部從事符載序而導之云端公名泰卿(作師)字成業有
當世才幹瑰瑋磊落不縈苛細工為文能讀三略六韜
觀其發論指畫規模宏拔真卓然之士也中歲轗軻竄
逐江湖萍泛雲遊二十餘年常侍於公有松栢之心有
管鮑之知故再遊長沙一至鍾陵相望益重相歡逾劇
方翻驊騮之足簸鵰鶚之翮電發千里風生九霄豈止
於實其裝槖而已哉盖通塞有時難與命言悠悠北歸
悵望如何山有木工則度之常時而語矣況在其封域
焉載知副相必起羸發困結攬賢傑延於參畫之地寧
使涉洞庭波視木葉落歸守蓬戶飢餓旦夕哉勉矣風
水唯當痛飲醉高秋之别
送盧端公歸恒州序
今天子纉嗣鴻業也雨露霶然洗濯八荒藩隅安謐交
修聘問是以侍御史盧君奉本府司空王公之命以乘
馬玉帛展禮于我焉夫使之來也擁萬里之傳結四隣
之歡大或議兵食細即道欵曲重輕之齊懸於俯仰非
才人快士之選即何以當之端公少而能斷壯而宏遠
練時務之畫負豪爽之聲始至也其氣直而肅其詞遜
而婉其儀恭而和折旋應對雅會機要我太尉公悅而
延坐與語目為雋異顔色禮數横加其間可謂賓之秀
發者也繇是先太師之意逹賢司空之禮備胷襟之志
也展賓主之好也深則皇華之美盡在此矣亦何必誦
詩三百然後為得乎太尉南康公作坤維之梁柱二十
三年矣大勲大德播塞宇宙藻籍今古迥無其曹明司
空英姿粹氣授於天造忠厚義烈繼芳前休異日也合
德同心翊戴是思勤於王家康活民庶小子見史臣載
事之筆濡翰流離之不暇也實近為司空抃手而遥知
端公徘徊此地久而彌暢太尉嚴館戒吏厚餼具牢(作羊)
米禾芻薪亦如之唯恐其超然道别也端公感惜恩貸
屢廻征駕自去歲之鑿冰至今歲之流火方遂其行焉
蝉鳴嘒嘒凉飈欲動繚繞長路愁懷若何九月十月之
交想端公下太行抵常山停車騎拂霜雪嚴城旦開矛
戟如林復命于雙旌之下赫然有光也主君以尊重之
命下介引而叙之抽毫之際臨深履薄之不啻也咸賦
四韻以代雜珮之贈焉
送盧侍御史赴王令公幕序
持俯仰全檢劑從容温謹之地齷齪之士也跨時俗尚
竒偉抗志風雲之表從横之才也監察御史范陽盧公
神宇聳峙襟靈爽拔脫苛細於塵垢得豪雋於意氣義
分形於造次才畫充於懷抱邁跡遐逸與人無倫年未
弱冠為鄱陽尉目事必割間無留刃勢掩曹輩快聲飈
馳江西伯常侍鮑公祭酒李公寵以賓介之目授以叢
劇之務政或闕漏我能補焉無幾何馳車遠遊北至恒
冀聞以利計于司徒王公司徒器之開深沉之懷垂沛
然之愛歡則膠固義存諷諭故能不四五年始自黃綬
歴廷評司直冠惠文冠御史雖取恩知已實自躡青雲
之梯也况年纔黑髮采色照地奮于名跡其心嶷嶷則
氣高五白之博室有千金之數直大夫豪逹之事豈足
累隘目(一作日)之祖耶一昨扁舟南行次廬陵郡下適值
侍御將歸華幕幸接便道為共濟之遊話酣意密(一作察)
備取賢主君之盛業歡喜失次若無所從因輙以狂瞽私
自忖度以為人生於世其公者樹勲烈銘鼎鼐休聲巍
巍垂之無窮其私者富貴夀考而已矣今令公功德格
皇天忠義貫古人地方數千里甲兵十餘萬身為上公
夀方無疆英英三子殷如川瀆尚書以寬厚保師旅大
夫以沉毅威暴亂都尉以才智承恩澤一門雄雄洪業
所鍾生人之美盡於斯(一作此)矣成天下之務者時也射
萬世之利者勢也若當此時抗雙旌驅四牡星馳丹陛
對敭休命彼燕趙東平之諸侯耻不若也皆執玉帛争
修覲禮使純誠動鬼神之感光耀增日月之輝君臣之
道穆穆皇皇則史册之美又盡於此矣夫何犬戎之瑣
細而敢為大國之患難紆令公之思慮哉侍御犀額鷰
頷骨狀甚貴懸知是行也必能露丹懇騁飛辨大陳明
義以酬國恩(一作士)山中異日偶承來問聞侍御褒衣結
綬從公于北闕之下明天子以卿大夫印綬加之不可
得而讓也窮秋葉脫鴈號霜勁矣行道開襟下帆鍾陵
衆君子珪璋偉士英華照爛美侍御之所從也樂請抒
詩什以貺之載懦夫也酺腸(二字疑)所謂以附于叙末
文苑英華卷七百二十六
