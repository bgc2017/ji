文苑英華卷九百十九宋李昉等編
職官二十七(刺史一)
周柱國楚國公岐州刺史慕容寧碑一首
周兖州刺史廣饒公宇文常碑一首(兖州當作商兖州下同)
唐恒州刺史建昌公王義童碑一首
周柱國楚國公岐州刺史慕容公神道碑
庾信
昔在殷書懋賞周禮議勲諸侯計功大夫稱伐惟師尚
父昆吾載寳鼎之銘王命尸臣栒邑傳琱戈之賜故知
太上立德明試以功存有顯爵之榮歿有大名之貴昊
天不弔其惟楚國公乎可以旌德景鍾勒勲彛器式昭
盛美載揚洪烈者焉公諱寧字永安昌黎徒河(周書作何)人
也都尉㧾六縣之卿名山稱五岳之佐燕太祖文皇帝
慕容皝以當世英雄奄有河朔趙之南境且建王城冀
之北土仍為興國公既皝之苗裔家世燕陲高祖侍中
使持節都督中外諸軍事太保錄尚書北海王慕容超
之世蕃屏王室詳之燕錄可得稱焉曾祖尚書府君因
魏室之難改姓豆盧仍為官族祖仕魏文成皇帝考早
亡朝廷以庸勲攸屬恩深追遠保定三年有詔贈柱國
將軍少師涪陵郡開國公食邑二千戶公禀氣中和降
神川岳岐嶷表羈貫之年通禮稱綺紈之歲夙著竒節
幼表大成兄弟分果備知推讓賓客解鈴曾無恡色永
安元年太宰尒朱天光魏室滿(疑)輔握兵淮右抗權江
南公時任别將便從征伐自是長城碣石必先行陣秦
南隴西每當矢石權(疑)降乘勝莫不前驅策勲行賞常
居第一永熙元年補子都督并加鼓節軍儀除桑乾太
守轉補都督其年以魏皇西幸奉迎大駕賜封河陽縣
開國伯增邑三百戶俄遷大中大夫改伯為侯增邑合
九百戶仍授使持節都督顯州諸軍事顯州刺史四年
遷鎮東將軍金紫光禄大夫其年秋河橋之役先登破
陣遷為車騎大將軍儀同三司五年沙苑之功加封合
前二千戶俄授敷州刺史加散騎常侍外深推轂内侍
集書十五年授右衞將軍十六年授大將軍後魏元年
重授敷州刺史公以先經刺舉固辭不就三年改封武
陽郡開國公除尚書僕射職惟贊奏任居封掌分左右
之儔兼典舉之選屬以江南阻兵渚宮邊敵軍機警急
鋒鏑縱横公奉命星言元戎啓路惣秦人之銳士兼荆
戶之廣卒水龍競雙刀之勢步竒陳四分之威夷陵既
燒黔中方定旋軍反旆解甲休兵其後鳳州内叛成都
外絶公又惣督衆軍蒐乘即道兵不血刃並皆擒獲遷
其酋豪納其降附皇朝受終文祖革命神宗選賢與能
改絃創制爰降冊書授公柱國增邑四千戶二年授同
州刺史衿帶關輔唇齒秦晉編戶殷積邸閤儲峙藩籬
是任親賢勿居公建旟作牧褰帷行部六條斯舉百
城咸勸三年授公大司寇又以公勲庸特著冊封楚國
公食邑一萬戶蓋因破万俟仁等於荆陜即其地而封
焉逖糾王慝弛張刑政式遏寇虐於是御之以寬猛柔
遠能邇然後平之以冲和舜任咎陶不仁者遠晉舉隨
會羣盜皆奔保定四年授岐州諸軍事岐州刺史沉痼
彌留保定五年三月四日薨于私第春秋六十有二詔
贈某官諡某公禮也十月庚申葬于洪瀆之川馳綍毀
宗客車專道玄甲被屬國之兵介士陳輕車之騎克善
令終生榮死感嗚呼哀哉經德秉哲體道居貞履貴思
冲居盈(一作滿)念損澄波千頃不能變其清濁高墻百仞
無以測其汙隆立身行已居安如墜亡躬殉義視嶮若
夷至於將略應變出竒設伏太一風角之占常從星辰
之候艛船戰陣之錄強弩馳射之書莫不動會機神發
符雷電梯衝所向地靡百樓之城長戟所臨野關三門
之陣是以斬將搴旗四十三戰尊官厚禄三十七年武
彰七德之義謌誦九功之業迹紀庸器之文行昭易名
之典昔臧文既殁穆叔稱其立言鄭僑云亡宣尼泣其
遺愛德陽青石之墓千年未平板江白虎之碑百代無
毀敢因斯義乃作銘曰
遼水之東冀州之北既曰都尉兼稱屬國斂氣餘勇雄
邊遺則孝實天經忠為令德冠冕世禄羽儀祚胤俗被
燕丹風漸英藺劬勞行役辛苦行陣勇過溺駿氣踰瓦
震王國克生思皇多士温温恭人謙謙君子擁旄仗節
出蕃入仕五朝建旟千里時逢改特(疑)名載策勲淮隂
召拜昭陽破軍職司刑政獄慎深文沈羊不飲萑盜無
聞巴庸薄伐江漢專征軍惣六校兵兼七營運長擊短
後實先聲增壘威敵减竈潛兵鐘鳴夜漏晞露朝陽邑
里蕭索宅帷荒凉豐碑下柩題凑遷喪宮臨樗里臺傾
孟嘗卜兆戒期遠辰告筮德遺身後名昭殁世館舍長
捐泉扄永閉晏嬰悼齊柳莊悲衞風秋北原日没川逝
葬田舊頃客土新封淚墮片石劔挂孤松清徽令範千
載餘蹤
周兖州刺史廣饒公宇文公神道碑
前人
唐朝以元凱並進十有六人周室以昭穆先封十有五
國發源纂冑葉𣲖枝分開國承家珠聮璧合是用克明
俊德思皇多士盛德有後公其裕哉公諱常字子元豫
州滎陽人也周宣中興然後樹贒建戚鄭武有國然後
保姓受氏荆衡之賦千乘莫敢加兵虢檜之封十城翻
為獻邑况復郊門致騎先迎内史之賓南宮旦朝獨識
尚書之履祖思慶建威將軍山陽太守建威取曹仁之
號可以定名山陽有王暢之賢足觀風俗考頊銀青金
紫方於温羡傳祗鎮南征東比於劉弘荀顗報功之冊
則槐路是儀贈行之典則荆河惟牧公弱齡早惠幼志
夙成立必正方言無勦說青衿智勇即埋雲夢之蛇童
子仁心已愛中牟之雉始遊庠塾不無儒者之榮或見
兵書遂有風雲之志出忠入孝事盡於心脩身立名理
窮於性天統三年起義華陽先登廣武浮潛逾沔入渭
亂河蒙授永安縣開國男輔國將軍自爾長從太祖入
為帳内都督河橋接戰秋水則三月不流洛城揮鋒金
墉則一月路斷西京不賓羌戎侵軼城如飛鳥地有伏
龍公以金僕裁抽靈鉟暫舉蜂目已奔狼心遂革遷平
東將軍帥都督十五年襲父封魏昌縣開國伯轉大都
督魏後三年授使持節車騎大將軍儀同三司黃權受
詔嘉其入魏之功竇憲當官賞其平戎之策公之此授
勲庸著矣進爵廣饒縣開國公邑五百戶保定三年授
都羅州諸軍事羅州刺史仍領金州兵馬應接上庸公
於文谷路溪澗崢嶸巖崖豁嶮山窮水斷馬束橋飛中
垺既開雙城即欵往者申息盡掩江黃無援涔陽極浦
亟犯風塵夏首西浮頻遭鋒鏑公以伏波受脤樓船誓
衆入横江之陣進下瀨之兵越客文身湛盧終去吳人
長鬛艅艎遂遠建德四年授使持節開府儀同大將軍
公孫敖下光禄之塞諸葛誕勒丸都之山公之處焉差
無慙德四方雜俗天下殊風以君廉能使兼觀察馳傳
擁節揚旌持斧既乘騘馬仍被繡衣羣盜累足貴戚斂
手鄉亭留宿幸無歸忌之疑公車奏事寧有反支之日
是使陽球司隸無所申威鮑恢都官因人成事高祖武
皇帝以仲春誓衆甲子濟河公仗劔六軍披圖八陣譬
彼張遼前鋒而報魏主方之耿弇先戰而待蕭王及乎
九州攸同四隩既宅遂得功參勇爵名入司勲授上開
府增邑五百戶加以舉功行賞推恩分邑兼乘而反光
乎譙郡之城載寶而歸照於臨漳之水即日賜姓宇文
與國同族婁敬上書於鹿輅項伯舞劔於鴻門公之此
榮足為連類以公績著屯險誠貫風霜其年授使持節
督東徐州諸軍士事徐州刺史宣政元年授都督南兖
州諸軍事南兖州刺史作牧濟河風行於雷澤建旟海
岱化被於淮沂䄡帷入境貪殘者解印冕旒從政仁義
者郊迎豈直白石開渠青鹽換粟祥雲入境行雨隨軒
而已哉在任遘疾薨於方鎮皇甫嵩監御斯牧賢能刺
史荀中郎連率此則中興方伯英聲茂實公之有焉詔
贈某官諡某公禮也以大象二年十一月十日歸葬於
滎陽之某山舊墓九原悽愴趙文子其何言駟馬悲鳴
滕成公其已遠若夫勒鼎刊碑銘功頌德陳其令範必
在生前嗟乎此之樹碑異乎洙泗之水此之勒石異乎
燕然之山嗚呼哀哉乃為銘曰
高陽之子少典之孫蒼林遠遘若水遥源公侯復始鐘
鼎逾繁承基纂胄建國開藩我壯我武既公既侯緇衣
出鄭卿士歸周魚陵北上滎澤東流河移酸棗雨粟陳
留祖守南邦考鎮東部兩龜迴印雙蛇結綬日察隂風
星占長柳是曰世載其名不朽事親之道孝以立身事
君之道忠以立仁今君嗣德一此君親如松之茂如竹
之筠功參荆棘職主兵戈北臨青嶺南通白波直雲横
塞長星渡河陳開沙斷師移竈多舉功行賞封疆受位
宫室鏤珪山河分地决勝千里謀深計秘建武功成名
連星次建旟濟漯擁節龜蒙既蠶桑土實撫梧桐野無
異器河無别風吳亭楚障莫敢彎弓倏忽身世俄然松
檟路轉銅魚山迥石馬武侯之廟欒公之社望此高碑
悽然淚下
唐恒州刺史建昌公王公神道碑
楊烱
王氏之先代為佐命秦之霸也則王離滅楚國而三將
連衡漢之興也則王陵誅項籍而五侯同拜南陽定命
(集作克定)應圖䜟而作司空西晉聿興合謌謠而濟天下昔
者伊尹伊陟但保乂於商朝太公桓公唯夾輔於周室
蕭何之後居食禄而無聞鄧禹之孫在當塗而不嗣未
有夏殷三統金木五遷册命重光軒裘(集作裳)代襲則我
瑯琊之郡有冠蓋之里乎建昌之縣有公侯之子乎公
諱義童字元稚其先瑯琊臨沂人也永嘉之末徙于(集作)
(於)江外皇運之始遷于(集作於)五陵今為雍州萬年人也
祖僧興齊會稽令梁安郡守南安縣開國侯禄位千石
珪符五等營室迴於羽儀山河入於盟誓父方賖梁正
閤主簿伏波將軍梁安郡守隋上儀同三司以惠和之
性(集作德)有文武之才伏波將軍從征等於馬援儀同三
司開府均於鄧隲家餘積慶郡不乏賢代臨本州則元
賓之父喜形於色繼為本守則張翕之子送(集作迎)者如
雲自齊國遜位於梁庭及隋人内禪於皇室夏禹之鼎
寶命集於周朝御龍之家世(集作代)禄歸於范氏公台階
茂緒昴宿精靈五百歲之賢才一千里之皇佐忠規武
節(集作略)學府詞林元方閨門敬其有德少游鄉里稱其
善人實惟清廟之器是曰皇居(集作家)之寶韻諧金石奏
虞廷之八音德合珪璋列塗山之萬國黃河一曲之水
莫測其源赤城千丈之巖未階其峻羣童忽聚綴帛而
引旛旗父老相呼授履而傳兵法隋授左勲衞率非其
好也漢東離析海内風塵天子溺於膠船諸侯問於金
鼎能扶天下之危者必據天下之安能除天下之憂者
必享天下之樂我高祖神堯皇帝就之如日望之如雲
發三河之雷電(集作霆)平四海(集作時)之歷象武王之仗黃
鉞一月臨於孟津高帝之執朱旗五星會(集作聚)於東井
公瞻烏于屋射隼于(集作於)墉陳平則間行而去楚酈生
則長揖而歸漢奉符繫組觀軹道之降王偃武脩文見
山陽之散馬初拜車騎將軍稍遷右屯衞將軍錄有功
也考於周典崇德報功稽於春秋策勲舍爵車騎萬隊
備凉土之羌戎衞軍千兵掌京師之屯禁于時天下(集作)
(保)初定邊方未輯二十八舍尚有吳越之妖氛一十三州
猶積東南之殺(集作反)氣武德四年詔公為江南道招討
使鼓琴而送受命而行乘使者之輶車掌行人之旌節
陸賈至於南海先責尉佗隨何入於九江即徵黥布詔
除泉州都督封建昌縣男食邑三百戶斗牛星象舜禹
精靈境接東甌地隣南越言其寶利則瑇瑁珠璣叙其
風俗則丹雞白犬公門容駟馬位列三刀防薏苡之譏
嫌絶簡書之流謗豈知(集作直)廣州清節酌貪泉(集作水)於
石門合浦神君返明珠於漲海貞觀三年詔還(集作除)散
騎常侍行果州刺史授期天帝肇跡人皇南充國之舊
都西巖渠之古邑岡巒紛糾天彭雙闕而作門珠貝浮
沉(集作沉浮)巴水三迴而成字公入參師友出居方伯金蟬
右貂朱旗曲蓋纔臨蜀郡即聞來暮之謌初踐益州已
聽中和之樂七年詔遷銀青光禄大夫行恒州刺史西
街畢昴北岳恒山天開太一之宫地列并州之鎮境分
靈夀魏將樂羊之所封邑對行唐趙王惠文之所築公
政成朞月風行萬里鄧晨一郡漢帝稱為主人李廣數
年匈奴號為(集作其)飛將行嘗計日郭伋不負於童兒郡
異中平王觀無私於任子既導德而齊禮亦勝殘而去
殺三禾在殿將拜鄭弘兩鴈(集作鷹)隨車坐悲虞國享年
若干以十五年冬十一月二十五日薨於洛陽之清化
里公家(集作門)傳將相世(集作代)有忠貞屬離(集作裘)亂之弘
多值風(集作雲)雷之草昧河宗兩日負鼎而謁成湯渭水
七年垂釣而逢西伯將軍再命刺史三遷仲暠欒巴牧
人之良翰(集作幹)龐參虞詡將帥之宏規立事於當年揚
名於後代兄國卬榖州刺史(二字集作牧下同)弟國稀仁州刺
史荆枝擢秀棣萼生光何止平輿之二龍是為賈家之
三虎唐虞之際四岳分居趙魏之間八男為郡公雖勲
參締搆位惣班條金友玉昆良田廣宅而能吐食(集作養)
下士倒屣迎賓無笑客之美人有拜賓之童隸策名委
質善始令終生當封侯克成丈夫之志死而可作無忘
事君之道越十六年二月二日葬于(集作於)伊闕縣之萬
安山詔賜雜物百段給儀仗往還禮也亭連長樂城枕
高都守闕塞者汝寬適伊川者辛有北瞻洛汭尚想元
亮(集作凱是)之境東望邢山依然國僑之基夫人楊翟縣君
河南褚氏即太常卿楊翟康侯亮之女中書令河南郡
公遂良之妹也宋公子之流派(集作𣲖别)褚先生之苗裔弘
夫人之禮傳淑女之詩有文在手歸於魯國有鳳和鳴
適於陳氏邑之石窌縣以封丘夫尊於朝妻貴於室仙
人暫别初悲寡鶴之聲寶劔纔分終合雙龍之氣以某
年月日薨於某所越某年月日祔(集作於)建昌公之舊兆
長子師本太穆神皇后挽郎襲建昌公歴韓王府祭酒
岐州司士參軍定州安喜縣令譽聞州里學富丘山以
卿子而為郎以象賢而開國朝遊楚澤暮宿燕宫東臨
石柱雍為積高之地右會長星唐是中山之邑出遊隣
國不以陪臣見朝上謁邦君不以屬官相待洛陽朝覲
適見雙鳬東都墓田行悲駟馬以某年月日終於某所越
某年月日即陪葬於先兆次子師表左千牛備身遷尚
輦直長歴許州臨潁博州堂邑滄州樂陵緜(集作錦)州萬
安果州西充五縣令能傳祖業克嗣家聲有言偃之文
章兼仲由之政事晨陪紫極繞鈎陳之六星旦奉黃麾
屯玉車之千乘至若繁昌土宇魏文帝之墠壇堂邑隄
封漢陳嬰之侯國河分九道渤海東臨江𣲖五津崑崙
北指莫不愛人以禮為政以德鍾離意之禁暴不用尺
刀(集作五兵)公孫述之有神能持五縣次子師玄嶲州都督
府臺徵縣丞次子師楚䕫州都督府雲安縣令芝蘭有
秀羔鴈成行滇北數十尹莫大邛都之縣邑東七百里
唯有巫山之峽言其縣職黃(一作䕫)龍入於闕門叙其宰
人(集作邑)鸞鳥翔於學舍咸能生盡其孝(集作養)喪(集作没)盡
其哀積粟萬鍾思負米而何(集作可)得榱題三尺泣吾親
而不見卜其宅兆麟鳳匝其岡巒陳其簠簋春秋變其
霜露思傳舊德式建豐碑戴安道作頌於鄭玄蔡伯喈
披文於郭泰魏武王讀而稱妙非所望焉夏侯堪見而
陋之固其宜也銘曰
厥初兮后稷導生人兮知(集無此字)稼穡降及文王精翼日
兮衣青光平東遷兮郟鄏晉上賓兮帝鄉秦三將兮繼
代漢五侯兮克昌比狼(集作琅是)山兮峻極等淮水(集作海)兮
靈長惟祖考兮鼎盛佩金璋兮疊映彼山川兮降靈生
玉樹兮青青成張良兮昴宿乘傅說兮箕(集作尾)星出忠
兮入孝武緯兮文經陳嘉謨兮制千里摛藻思兮掞天
庭有隋兮喪亂土崩兮瓦散皇運兮權輿人神兮攸贊
值笙鏞兮變響屬天地兮貞觀河兩日兮事殷井五星
兮歸漢帶長劔兮暐曄擁幡旌(集作旗)兮照爛周命兮惟
新雲雷兮尚屯控東南兮荒景負江海兮未賓陳禮樂
兮命使動輶車兮轔轔用蛇符兮澤國頒武節兮山人
專一方兮革面重九譯兮稱臣天垂兮星紀地連兮交
趾山草樹兮潛移蜃樓臺兮欝起遷合浦兮太守為廣
州兮刺史臨漲海兮明珠飲石門兮貪水偘沖天兮八
翼代出身兮萬里全蜀兮奥區枕邛笮兮倚巴渝有靈
臺兮古跡有充國兮舊都豐貂兮左珥介士兮前驅濬
三刀兮持節昌兩日兮剖符降鳴鳩兮大夏騁神馬兮
長衢畢昴兮分野蘭堂兮四下漢皇帝兮國都耿將軍
兮壇社若恒山兮詔鄧猶朔方兮命賈李北平兮漢飛
郭并州兮竹馬瞻太階兮坐躡惜天年兮不假伊天姓
兮潁川有美人兮嬋媛桂生兮因地女嫁兮因(集作移)天
見乘龍兮奕奕覩飛鳳兮翩翩知蘧瑗兮有禮笑虞邱
兮未賢始銜悲兮晝哭終共盡兮千年卜龜謀(集作龜謀應)
兮習吉陳旨酒兮嘉栗車徒儼兮在門旌旆紛兮竟術
循洛橋兮南渡從國門兮右出樹蕭蕭兮有風雲慘慘
兮無日指丘陵兮一閉與天地兮相畢悲孝子兮純深
孰憂思兮可任訴高天兮泣血蹐厚地兮崩心樹碑兮
神道無媿兮詞林歴陽之都兮水没圓嶠之海兮山沉
俾外孫兮幼婦生白玉兮黃金
文苑英華卷九百十九
