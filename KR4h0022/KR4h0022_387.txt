文苑英華卷三百八十七宋李昉等編
南省三
禮部尚書
授韋陟文部尚書制賈至
門下周官大冢宰以九軄任萬人三歲大計羣吏之誅
賞選部綜覈時惟厥任非正人表臣齊明敏哲不可處
此御史大夫郇國公韋陟代篤惟忠祗勤於德文可以
經國業可以濟時有鄭僑惠主之仁史鰌君子之道頃
居小宰翼勤萬務銓鍳而必審其實拔舉而不失其能
秉心塞淵厥有成績可守文部尚書餘如故
授韋綬禮部尚書薛放刑部侍郎丁公著工部
侍郎等制
勅尚書左(集作右)丞韋綬等朕以(集作在)東宫時先皇帝垂
慈聖之德念予冲蒙選端士通儒使講貫今古自禮樂
刑政暨君臣父子之道博我約我日就月將俾予于(集無)
(于字)今不至墻面克荷丕訓大揚耿光實綬放公著之力
也故朕嗣位未踰時月或自郡邸或自省署徵擢寵用
為丞郎給事中官雖超拜職亦具舉師道光而心愈讓人
爵貴而身益恭宜更褒升重酧輔𨗳以綬精粹辯博有
先儒之風可作秩宗以放端明慎重行君子之道可居
憲部以公著檢敬規度得有司之體可貳冬官於戲貞
百工平五刑典三禮皆重任清秩予無愛焉蓋欲表二
三子道不虚行而明予一人德無不報也綬可禮部尚
書放可刑部侍郎公著可工部侍郎餘官並如故
授裴休禮部尚書裴諗兵部侍郎等制
杜牧
勅冉有仲由孔氏門人高弟也尚曰處於小國可為具
臣况今照臨百官撫御四海綰牢籠漕輓之職掌五兵
六師之重次第超擢為吾大寮若非僉諧豈敢輕授正
議大夫守尚書兵部侍郎兼御史大夫統諸道鹽鐵轉
運等使上柱國河東縣開國子食邑五百戶賜紫金魚
袋裴休仁義禮樂文行忠信積此八者以為成人前宣
歙池等州都團練觀察處置等使太中大夫檢校左散
騎常侍兼御史大夫上柱國河東縣開國男食邑三百
戶賜紫金魚袋裴諗在元和代惟帝念功四夷九州文
化武伏咨爾先父實著大勲天必祚仁門有令嗣道直
才富行備名高文學而浹洽專精率履而清净恭儉而
皆周歴華顯踐更臺閣處事可法出言成章咸輟自輪
闈任寄方伯教訓以禮生聚以康(集作仁)千里封疆一口
歌詠休乃命以取士時稱得人用其公方委之管𣙜事
為之制曲為之防鈎校姦贓末减賦取公財不耗疲人
樂生望為凖䋲立作據依名實兼偹德位兩高漢史曰
理行尤異者就加禮曰有功於人者進律秩崇八座官
副夏卿舉以授之予亦何惜夫宰相佐天子公卿助宰
相股肱指臂任同一身有事必言未為越局無自愛惜
勉答寵榮休可守禮部尚書依前充諸道鹽䥫轉運等
使諗可權知尚書兵部侍郎散官勲封賜各如故
工部尚書
授建昌郡王攸寧冬官尚書制
李嶠
鸞臺事典軄隆禮闈望切自非明德莫允具瞻具官建
昌郡王攸寧道臻八元名高兩獻行兼為善業茂多才
待問七車屢聞獻替參司百揆多所弘益頃以牙璋首
路羽檄乘邊委以罇爼之謀籍其股肱之用而卑以自
牧成而不居固守鳴謙願離(一作辭)劇軄重違雅志用成
其美宜遷九法之司回典百工之任可冬官尚書封如
故
授劉知柔工部尚書制蘇頲
黃門司空之軄以平水土常伯之任尤重臺閣鴻臚
卿上柱國彭城郡開國公劉知柔碩德耆秀行高才遠
文詞有綺績之工望實有珪璋之譽出膺賢守則郡國
循良入位名臣則衣冠凖的可謂朝之明哲代之純懿
俾遷榮於北斗宜作範於南宫可銀青光禄大夫守工
部尚書勲如故主者施行
授盧正已工部尚書河南尹東都留守制
賈至
門下昔成王命君陳分正成周尹兹東郊曰惟爾令德
孝恭充施有政實大其舉俾振厥軄先朝故事以擇舊
德元老貞固之臣每居守焉今寇逆始平洛師殘弊周
南分陜寄莫斯重太府卿盧正已忠肅恭懿仁而愛人
專鎮分憂居必致理是用命爾問疲瘵之俗政必以寬
化遷習之人謨必以義勸農穡之務事必以静禁浸漁
之暴令必以嚴可守工部尚書東郡留守散官勲封如
故於戲無替朕命主者施行
授崔渙工部尚書制常衮
勅程品之重有若百工號令之先尤難六軄崔渙學義
精洞文詞典麗道高王佐才茂國華實每副名言皆顧
行頃調鼎餗庶政惟和及典銓衡羣才式序中外更茂
搢紳所宗雅有大臣之節光其舊德之選冬卿命軄汝
往欽哉可工部尚書餘如故
授韋貫之工部尚書制白居易
勅河南尹韋貫之善馭者齊六轡善理者正六官六官
成則百事舉故吾選賢任舊(集有以字)次第補之而六卿之
材吾已得五闕一不可待汝而成汝貫之以正行明誠
為先朝輔始以直進終以直退道有消長德無緇磷及
師湘潭尹河洛而廉平清一之政繼聞於京師名簡吾
心善入吾耳宜置朝右以鎮(集作之)厚時風况今之尚書
漢之公卿也言動可否屬人之(集無字之)耳目焉固不專於
率四屬程百工備位於冬官而已可工部尚書餘如故
授盧宏宣工部尚書制崔嘏
勅朕嗣膺寳位繼統洪業思與藩方大臣披其雲霧况
中外逓遷勞逸更處當用才之日急病是思及求舊之
時任賢斯切而中臺為政(一作致)理之本冬卿亦統任之
基方籍舊僚以俾新政前易定節度使盧宏宣自薊門
陷戎爾以舊族遷于洛京惟是冠婚喪祭之儀禮讓敬
恭之則推於四姓耀此一門而能自以文業吏師驅馳
當代歴踐華顯載茂休嘉累登齊壇常領京邑功有成
效人無間言及罷將軍之麾幢觧刺史之印綬來朝絳
闕益見丹誠是宜正彼六聫昇于八座曳文昌之履通
秘殿之香(一作書)更增北斗之光輝或重南宫之喉舌承
我休命爾其敬哉
授鄭紹業工部尚書制劉崇望
勅具官鄭紹業族掩五侯家多萬石盈數大名之後高
門隂德之餘兹實生賢聿來佐國而勵精士節炳煥人
文韻宇弘深智度恢廓比博能於武庫方俊德於神鋒
終始令圖出入大任丹墀絳闕自風體而弘多起草掌
綸由天才之足用洎揚我休命出守荆門頗聞理聲急
於徵請入則思邦家之久計出則擁旄節之(一作於)上游
良佇忠貞乃期康濟爰從分務曠已歴時如聞舒不疚
之懷安無恕之地雖有簞瓢之樂寧無憔悴之容能用
善人我實所慕是命進爾於冬官八座乃庶績彛倫之
所由焉祗若朕言克邁乃訓
吏部侍郎
授盧藏用檢校吏部侍郎制蘇頲
勅朝請大夫守中書舍人兼知吏部侍郎事脩文舘學
士上輕車都尉盧藏用含和育粹直道正身學貫儒墨
詞精比興風塵之外獨秀瑶林清白之中常懸冰鏡自
四年掌誥九品作程峻而不離(一作雜)重輕咸當簡而能
要浮競斯遠刀尺之委銓衡已歸特選周才更符僉望
可檢校吏部侍郎仍佩魚如故
授陸景融吏部侍郎制孫逖
門下小宰之官久虚其位至公之用惟才是舉(一作與)守
尚書左丞陸景融珪璋成器禮樂為文剛亦不吐柔而
能立恬淡之性足以抑退浮華徽明之識足以激揚掩
滯類能而使僉議允屬俾澄清於九流期風俗之一變
可守吏部侍郎散官勲如故
授李彭年吏部侍郎制孫逖
門下綜彼天秩亞于邦家易人之舉選衆尤難尚書兵
部侍郎李彭年人望時秀雅才清識德以全誠文而致
用操必割之器遇時事無前持不轉之心在公庭難奪
必能敷求名實底慎銓衡宜輟七兵之務俾脩九流之
法可守尚書吏部侍郎
授韋陟逹奚珣等吏部侍郎禮部侍郎制
孫逖
門下冡卿宗伯均國和人乃立其貳非才莫可正議大
夫行尚書禮部侍郎權知吏部侍郎上柱國彭城縣開
國男韋陟明斷一堅純鋼百鍊中書舍人權知禮部侍
郎上騎都尉逹奚珣忠公淑慎白圭三復各推邦直皆
擅詞雄峻節彌高清標不雜頃因時事之委深得選賢
之稱如有所試已副於僉諧必也正名宜光於並拜陟
可吏部侍郎奚珣可中散大夫守禮部侍郎勲封各如
故
授薛邕吏部侍郎制常衮
門下昔禹謂咎繇曰知人其難之魏武又云使吏部用
心如毛玠風俗之易差不難矣今之銓綜但抑華崇本
鎮以禮譲則庶官羣才不濫於進中散大夫守尚書禮
部侍郎集賢殿學士判院事上柱國汾陽縣開國子(集作)
(男)賜紫金魚袋薛邕含和保真莫見其際雄詞秘學德
行之餘信厚可親朝之英逹往者潤色鴻業煥發絲言
之美又與五經諸儒質正石渠之論擢以公望貳於秩
宗豈惟人神之和兼舉孝秀(一作悌)之目鍳裁高朗加以
直清進退可否歸於精實慎乃服命五年如初擇吏辯
言宜當盛選無易前政副予得人可守尚書吏部侍郎
餘如故主者施行
授楊綰吏部侍郎制常衮
門下興化在於官人掄才歸於吏部佐平邦典選重朝
倫朝議大夫守尚書左丞集賢殿學士副知院事兼脩
國史楊綰澹雅貞亮弘其素範學䆒先儒之旨文高作
者之興三揖而進能守謙光一命而僂不㤀恭敬頃司
綸言兼掌史筆嘗亦秉直夙推無對領春卿左轄之任
有奏議紀綱之績令猷自洽厚德彌彰參我密啓屬於
清鍳當勵濯纓之操不遺刈楚之才敬爾在公無替厥
服可尚書吏部侍郎餘如故
授柳公綽吏部侍郎制白居易
勅京兆尹兼御史大夫柳公綽長吏數易為害甚多邇
來都畿未免斯弊或苛急而人重困或懦(集作軟)弱而姦
不息得其中者其公綽乎細大必躬親剛柔不吐茹甚
稱厥軄惜而不遷然智者常憂忠者常勞亦非吾以平
施御臣下之道也尚書六軄天官首之辨論官材澄汰
流品比諸内史選妙秩清詢衆用能無易公綽爾其(集作)
(宜)飭躬承命以裴王崔毛為心苟副吾言用稱乃軄而
今而後亦何往而不適哉可尚書吏部侍郎
文苑英華卷三百八十七
