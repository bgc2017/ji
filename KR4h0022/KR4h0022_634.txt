文苑英華卷六百三十五宋李昉等編
賀上
賀冊尊號狀二首賀冊皇太子狀三首
賀降誕日德音狀一首賀聖躬痊復狀二首
賀順宗諡議狀一首賀論三教狀一首
賀西幸改期狀一首
賀冊尊號狀孔戣
右(臣)聞唐德格天列聖垂祐必紀名號以彰治(唐諱)功伏
惟元和聖文神武法天應道皇帝陛下纉戎十聖時乘
六龍躬一德而善繼丕承罄有形而天覆地載既休武
力方用文經遺步驟於殷周振聲容於華夏既而天人
合應億兆叶心探至道於邦家之先揭鴻猷於彊名之
域陛下初違羣議方守謙光旋體至公遽廻慈睠德意
既降盛禮將陳凡在品彙無任幸甚(臣)以待罪遐徼不
獲稱慶闕庭徒勤子牢江海之心有同太史滯留之日
無任歡抃之至
賀冊尊號表(英華作狀非)韓愈
此篇當在五百六十九卷表門今已移入姑存其
目
百僚賀冊皇太子表(英華作狀非)柳宗元
此篇當在五百十七卷表門今已移入姑存其目
為崔大夫賀冊皇太子狀孔戣
(臣)聞帝皇立極必建儲貳俾承宗祧所以祗奉粢盛永
固社稷者也伏惟睿聖文武皇帝陛下積德承業光有
天下思正國本以和人心載考春秋之義以明君臣之
道主茲匕鬯允屬元良推明至公振舉舊典皇太子體
仁秉哲既嫡且賢温文發中孝友聞外欽若丕訓允膺
冊禮陛下將嗣十聖之休烈垂百代之懿範大備禮物
廣設明庭隂氣方晦而忽銷旭日既昇而增朗夷夏胥
悅神祗克諧足以包夏孕商跨周軼漢夫何晉魏以降
易置𤨏𤨏不足侔此盛禮既畢洪恩又洽恤刑議獄旌
善賞勞禮問高年存恤疾隱皇王之德於茲備矣(臣)忝
列近侍親承睿謨抃蹈之切不勝愚懇云云
為鄭尚書賀冊皇太子狀令狐楚
(臣)聞於宣政殿冊皇太子訖伏以建崇儲位光啟春闈
萬方以貞九服同慶伏惟皇帝陛下誕敷聖訓光啟天
慈咸元貞於國經鍾福慶於邦本皇太子温恭比德仁
孝因心方毓質於龍樓肇增輝於望苑(臣)戎守有限不
及蹈舞稱賀云云
賀降誕日德音狀元稹
右(臣)等伏奉今月日勑旨(集作書)以降誕之辰奉迎皇太后宫
中上夀獲申歡慰宜集百寮及外命婦進名賀皇太后
仍御光順門内殿與百僚相見便永為常式者伏以降
(集作誕)聖嘉辰承天令節新恩肇降品彙咸休皇太后念
樞星之祥重遊甲觀羣執事排閶闔而入盡唱賡歌同
霑就日之榮實慶普天之樂况百官(集作寮)承式萬歲傳
呼永為利見之規彌荷無窮之澤(臣)等謬參樞務親奉
德音慶抃之誠倍萬常品無任鼓舞歡呼之至
李令公賀聖躬痊復狀(前篇作表已見五百六十九卷)
于公異
平和(前篇作康平)上天(前篇作自天)坐朝(前篇作求衣)之事(前篇作之任)任
於藩臣(前篇作彼戎臣)其餘所司責成各有常務(臣)蒙國榮輙
露丹懇伏惟察納表(臣)愚忠無任感激屏營之至(前篇作從)
(容聖心消息玄化為宗社自愛委諸有司幸甚臣蒙國寵榮輙露誠懇伏惟宷納表臣愚忠)
為大夫安平公華州進賀皇躬痊復物狀
李商隱
右(臣)聞藩方舊德臣子私懷將稱慶於天朝必展儀於
土貢伏惟皇帝陛下道苞乾象德緫坤靈肇自元正載
康福履九廟不忘於繼志兩宫無闕於問安鼓舞萬靈
波傳四國驗推測則咸如周卜聽祝詞而皆若華封(臣)
坐擁伏熊行驅畫凖值一人之有慶當春日之載陽心
但葵傾跡猶匏繫伏蒲之覲謁未果獻芹之誠懇空深
况又地邇宸居俗薰儉德更無玉帛以率梯航前件石
器等瑞匪土硎珍慙甗磬並取諸地産皆以勒工名茯
苓茯神等品載仙經竒標藥錄通靈祛疾不唯色若凝
脂延夀安神豈是心如枯木干冐陳進無任兢惶云云
賀順宗諡議表(英華作狀非)令狐楚
此篇當在五百七十一卷表門今已移入姑存其
目
賀論三教狀張九齡
右伏奉今日墨制詔諸學士及道僧講論三教同異(臣)
聞好向之論事躓於偏(集作萬)方至極之宗理歸於一貫
非夫上聖孰探要旨伏惟陛下道契無為思該玄妙考
六經之同異筌三教之幽賾將以降照羣疑敦(集作敷)化
率土屏浮詞於玉殿緝經(集作精)義於金門一變儒風再
揚道要凡百士庶(集作庶士非)罔不知歸(臣)等幸侍軒墀親
承至訓抃躍之極實倍恒情望宣付史館謹奉狀陳賀
以聞
賀西幸改期狀
右(臣)等今日面奉進止西幸有日般運已去仍聞京畿
百姓猶有未安儻來歲非熟下無所向(集作下人無向)朕雖至
彼復有何情欲延期至來冬待看榖麥卿等商度以為
何似(臣)等具奏洛陽城闕雖曰皇都至於宫苑之間制
度本狹然風土氣候不甚宜人陛下以萬姓為心萬姓
以陛下為命億兆所繫誠在聖躬聖躬若安何顧小小
陛下遂當宁動色再降德音苟利於人朕何顧惜發言
惻隱感動神祗臣等幸聞至言不覺承睫聖恩愛育遂
及於此又勑(臣)等商量進來者湛恩至德焉可使朝(臣)
不知聖恩鴻名不可令史官無述(臣)望宣聖旨改用來
年十月幸西京仍望具將本狀遍示朝列并宣付史官
(臣)等不勝感戴踴躍之至
文苑英華卷六百三十五
