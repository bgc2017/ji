文苑英華卷五百四十宋李昉等編
鹵簿刻漏印鑑枕鈎門十三道
差羊車判一道好長鳴判一道
引漏水判一道得亡印判一道
獲古鏡判一道斫街樹癭造枕判一道
造削判一道削金判一道
好鈎判一道皮判一道
戒豐判一道私製九章判一道
衣狸製判一道
差羊車判
丁被差羊車小吏辭曰籍小年高
對
國章攸著人命是懸莫匪黎甿咸憑版籍設令齒貌則
長其如名𢾗不踰二十朝之大夫既不登於鴈行十五
府之小吏亦何取於羊車徒有訴於高年終無補於兹
日理宜小冠趨事短服駿奔陪晉后之行宫爰紆御女
從衞君之過市長觀王人語事不闕於奉公論職豈卑
於陳力過為辭費殊謂不然
好長鳴判
子弟好長鳴隣告是過聲
對
文物有章威儀以等式昭邦典將紏禮容鼜鼓戒宵發
五通於神警金鉦節旅齊七步於軍氣由是吹豳擊土
載享原田奏角鳴鼙爰威(疑)鹵簿盖偏伍之為用誠子
弟之能學籥章且誦古典猶施於樂言長鳴好為今日
飜抵於隣告過聲本防於建國吹節何傷於習常肇此
刑書終貽滅趾能拾功錄過無或噬膚金矢尚艱鍰罰
奚詰
引漏水判
得甲引漏水於衡渠之下乙告違法甲云是金龍口吐
轉注入渠法司以為虛妄科不應為不伏
對
七曜成文二儀不測聖人造理璿衡有用為魯侯之金
鐻脗合鬼神窺漢史之銅渾有探造化圭撮不謬玉節
斯調晝夜必盡其規天地莫逃其筭登臺視朔覩雲物
之必書拂琯移灰識權衡之有度惟甲名當典刻職在
挈壺望朱鴈之在時見金龍之吐水雨霧時降波結霜
盤之中晷刻相仍流泄衡渠之下在金徒之昧職徵玉
典而可刑不應為而匪為甲無過也不應告而輙告乙
有罪焉請從罰杖之科以明抱箭之士
得亡印判
丙拾得亡印而用科罪不伏
對
車書混同聖德汪濊朝無刻印路不拾遺謫夫主司遂
敢亡失靈龜廻顧疑曳尾於途中神散無依遽韜形於
私室丙也行用實謂亂常湏寘霜科以懲日拙
獲古鏡判
甲遊嵩山獲古鏡文彩極異陳於縣縣宰因窺拏忽破
甲訴闕進令科誣罔
對
君子效官豈輕舉措下民編戶湏任指揮甲於維嵩得
之古鏡宛轉盤龍自多符彩翩翻鳷鵲是懷納用先皇
銅印宜照舞鸞旋臨玉掌坐如半月昔年挂竹應寵全
形今日飜菱唯看碎影裂非因墜是則難誣破不原擊
欲尤誰過(一作尤誰過愆)但空桑之理尚且移人歴陽之都猶
聞化鼈况時經歷代固不可量物罕保常能無自損難
為照膽理可緘心仍敢浮詞尚論闕進事同慙豕累匪
厚顔何得牽迷公為嫁禍令科其妄終非慎罰
斫街樹癭造枕判
人有告木竒斫街樹癭云擬將造枕進金吾劾之
對
通衢四會竒樹衆欝布夏葉以成帷聳雲柯而似蓋日
來月往鳥剥蟲穿或擁腫而不材未施功於匠石或輪
囷而載癭疑見題於杜預相彼木竒心規草竊揮雪鋒
而斯就抵霜簡而何逃事有可通情或宜恕按以刑典
恐多違於獻芹原其情志夫何妨於進枕枕雖未造誠
即可嘉伊此木竒造進生於意表欲伸芻議賞罰懵於
愚衷請更研根以寬抑曲
造削判
丙居魯造削遷鄭而不良所由科罪訴云非地氣
對
聖人豐功明著能事作程無資於苦窳為度必禁於回
邪俾夫粤鎛燕函人能為也宋斤魯削氣得良焉丙隸
工人居肆事業鑪開夜火已流朱雀之輝竈發晨煙將
視赤龍之術所以洗削之妙精竒於土風遷徙之殊理
暌於分地鄭刀豈同於魯削難以厚誣周令將入於漢
刑實乖中典觀乎獨斷未息群疑請寬書牘之辭謂審
懸衡之要
削金判
甲為削金居其三或糾之曰欲新而無窮也不伏斷罪
對
精鋼既鍊噐用爰&KR0879;或賊斯一鼓或徵乎九金俾人興
行其利則博瞻彼甲也居無異聞四人各業夙承於良
冶百工居事史列於周官而運思無窮成能有則光如
濯雪豈徒陽劍之竒思逸言泉遂入青編之用雖用之
日久若新發於硎妙符鉛錫之宜不假磨礱之助或人
相糾深謂無稽而我有辭當從不濫
好鈎判
睦州刺史齊顗好鈎廣招巧工有能為鈎者賞金五鎰
新安縣主簿錢本造鈎殺其二子釁之以致於顗從顗
索賞顗不與云蓋是常鈎憑何索賞本乃抱鈎泣呼其
子名鈎遂飛著父背刺史科妖妄罪不伏云有節(疑作前)
聞
對
齊顗承榮梓闕作鎮桐廬化洽循良行聞棨戟情惟竒
古方欲好鈎未宣邵伯之風且效吳王之躅錢本雕鐫
擅美冶鑄標能盡思侔於宋弓窮神等於越劍纖形孕
玉疑懸秦女之楼曲影分鈎不若任公之釣於斯殺子
何謝燔妻既極巧工言邀重賞彼則識非辨物怪遼豕
之從來此乃道涉幽通惜吳鴻之枉逝鍾心之痛纔結
著背之應斯彰雖頻會於前聞終取驚於即事刺史學
殊該博情懼妖訛莫酬呂相之金先寡(疑)陶公之璧初
聞或疑孟浪當察理合推䋲何者䑛犢恩深將雛調切
自可慕茲携劍聊追五月之歡豈得同彼釁鈎遽夭百
年之命既虧天性湏寘霜科請歸叢棘之曹速按鞭桐
之罪
皮判
鮑人恃財信之而枉一方急有司䋲其不任人云舉直
錯諸枉者平急者正何患乎不任
對
周禮是視鮑人為韋樹之列司成乎致用在革則虎豹
斯别為鞹乃犬羊不分眷也云時載理其職將以察其
所以觀其所由引之而伸厚薄斯在信之而枉緩急自
明或令雀弁之儀其服奚設鳥澗之政取佩寧堪非為
合度之資招其不任之責將議其失猶或有辭稱使枉
者能平當亦化惡為善更請閱實然定攸宜
戒豐判
施道安有誡豐人給之是不祥物遂命棄之因取以告
縣
對
惡盈好謙天人同道&KR0879;物致用噐象攸明作必有孚服
以為度有而不珍越人何減於章甫貴而見薄楚國誰
信於方暉人之無良巧言斯搆殊魏瓠之竒質何生濩
落之嫌異班扇之恩情徒假棄捐之阻且言行之表信
德之符或人給之行可知矣竊物為譽信其謂何愚以
見疑施氏有誚於矇瞽取為已有告人當坐於詐欺雖
謂可珍得而送縣賞則及爾(一作宜及)刑其捨諸廢賞則無
勸將來置刑則有懲同惡名噐不假斯之謂與
私制九章判
乙私制九章重等
對
車服以庸衣裳在笥豈宜鷸冠好聚不可繁纓以朝司
服為官制章程而有數司儀辨等顧禮命而無違陳之
公朝則斯皇可賦作之私室將有害而家既越人常且
非君命妄從重等敢此輕然工歌遄死之詩士寘不應
之罰合於至當誰曰不宜
衣貍制判
或人衣貍製有司云不稱其服
對
車服以庸威儀有節各得其所無相奪倫戰者先登昔
嘗聞於貍製或人匪服今頗同於鷸冠苟慢經以背常
固速尤以貽咎身之災也妖實人興刑其恤哉理在無
捨
文苑英華卷五百四十
