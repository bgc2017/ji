文苑英華卷五百二十三宋李昉等編
田農門二十二道
萊田不應稅判十道初稅畆判七道
履畆判五道
萊田不應稅判
勸農使稱萊田舊不應稅州縣令有徵納為例各自不
同或計畆數均收或隨上下加減百姓紛訴使司科均
收以不應為從重科加减以非法均賦歛州訴恐年飢
無以給貸且使司法例不平不伏處斷
對張環
國征九賦農辨三壌用先疇之畎畆則有磽肥輸當年
之井税寧均沃瘠是以農扈率職夫家受田(一本下有疃田二字)
較其菑畬底以藨蓘故我疆我理爰滋翼翼之苗如
梁如茨卒穫芃芃之稼藝或若此稅其可知今者倬彼
萊田是稱荒隴畆方兼以三百始受一夫穫寧取於十
千空勤四體雖則休於間歲易在他年徒寒耕而熱耘
終費廣而收薄永言州縣是曰司存土則異宜畆何均
稅必以年湏賑乏事欲隨時加減於上下之間徵納於
權宜之際則謀始立化斯焉可作慢官沮法訟者奚為
且使以勸農為名人以足食為本民(唐諱)苟可利賦亦何
傷責以不應或將得罪處其非法良恐未然湏從刑政
之科難枉使司之例
同前
皇家剗華歸素抑末敦本式稽堯典授時之政克修載
歌豳頌祈年之禮尤洽是以野無曠土國絶遊人紅粟
相因華黍興詠猶復二星分出四牡載馳察俗觀風勤
分務穡至如分地之利易田之宜擇乎令典酌於故實
若秋苗有穫則可據地而徵儻春萊不芟焉得計畆令
納苟貽碩鼠之謗湏寘鳥(一作鷞)鳩之典若上田不易自
有常規妄為加减誠為非法並從鳳舉之按宜正隼旟
之罪
同前柳同
度地制邑徹田為糧必均三壌之宜以成九賦之則是
以政令惟簡乃黎庶時蘇法物苟紛必謗讟日浸昔魯
備齊難作丘甲之法晉為秦擒起爰田之制俱錐刀之
末開喪亂之始今三時不害四人成功疆理多兩穗之
收倉廪必九年之蓄惟彼州縣誠非紀綱既無恤人之
心豈曰奉公之理省徭慎役未挂於愚心貪財徇名已
間於拙見昔興税畆嘗聞尼父之嫌今欲萊田有類哀
公之志非愛人以治國何深思而淺謀使乎察彼衷情
允兹上訴下停厚斂冤者爰申寘官嚴刑罪人斯得既
有雅見實曰良圖
同前樊光期
國鳸為農俾人作畆是刈是穫必在有苗不菑不畬何
以望歲故剡耒斵耜自春徂秋與(疑作雨)公及私既庭且
碩然後論彼薄税取於豐年仍聞寡婦之歌寧有匹夫
之怨若斯土靡藝大田其荒稼穡之功不加於此寢訛
之地或在其中而欲徵諸我箱問彼嘉榖非苗取實慙
於老農棄木求華違此通論州縣以廣地為務入粟是
功用藏於人何必改舊使司以惠言及物凖度從人誚
彼均收黜於加減罪雖一致法欲重科然不伐有詞且
稱從責隨時之義庶叶論刑
同前張調
贊王理制國用稽諸縣籍抑有彛典故命敷土聿興五
服之規用師頒田式均三易之賦歴選列辟率由舊章
國家大賚四瀛咸則三壌榖出不過籍所以豐財萊田
不致征實惟饒衍麟書是紀象魏攸懸浹日使觀先庚
以令何彼咨岳猶大禁之因循孰謂法雷亦小東而杼
軸既徵求之無藝翻給貸之是憂皮之不存毛將焉傅
百姓不足九式何施外臺則驅鷄善嚴使司則害馬已
去雅符中典無勞薄言
同前張寂
我田既臧農夫是慶畆碩則播歲成厥功如茨如梁或
祈於稷稼不稂不莠載嘉於曾田彼之荒萊僻在窮野
芟夷未絶耒耜何施便加税畆之徵豈厚生人之道且
漳河冨鄴涇水利秦人既有臧國亦云幸當今百姓為
心六府脩教命勸分之使崇務本之農漢苑空閒已許
蕭何之請魯田厚斂見譲哀公之昏人若屢空君孰與
足州縣以政刑不用輿訟是招使司以公職務平天心
必稱雖假詞於給貸終失得於當官請寘明刑以鍳多
士
同前
劃為九州咸則三壌或溝洫創制或阡陌從宜肇允萊
田無聞税畆今欲務耕興利盡地勤農驅役冗食之人
示以不毛之罰則可規堰瀦(一作肥瘠)而辨等視舄鹵以分
疆必遵桀貊之中是行什一之税惟此州縣沮為藎臣
不率古猷獨師襟抱而上下加減謂叶裒多之義據畆
均收欲見無偏之跡曾不知定其可墾則奚適非宜捨
彼所餘則仁將何遠欲救兹弊圖以拯人異李悝之上
熟同冉求之急賦將恐事非適變狙怒惑於朝三日用
不知馬力盡於劔百輶軒高責何所迯威外臺薄訴終
思憲罰
同前林諤
倬彼甫田爰分沃塉定其差等故九州攸同處有勞逸
誠萬人是繫周官掌事征税畢均皇明燭幽遠邇咸勸
德音天發直指風行既有察於農功將不遺於屋粟翦
萊非季路之政就蕪興元亮之詞責郡縣之勞煩慰黎
甿之薄訴借如計畆數以均收隨上下而加減盖議事
以制示得便宜重戒年飢頗符日用苟殊乾没獲戾何
堪使司雖欲科懲愚謂傷於嚴刻且萊田不税實師古
之通方倉庾流衍乃自公之上務繡衣匪同楚失應副
九重州縣請宥漢章賞其一切
同前任璆
宇宙為家實惟天府疆理為畆成賦中邦而九州同風
萬國共貫莫不開廬井而平賦税凖沃瘠以明勞逸則
人狎於野穡而成功是以晉置爰田既易種於差美周
任稍地復出布於不毛相彼萊田是稱餘地舊不應税
今則有徵事將利國法焉循古雖紛若人訟而略陳地
宜何者彼田若焚薙草溝塍相錯稼穡屢登亦可計畆
數以均收隨上下而加減必孟春月陳新未事即不應
而可坐處非法而奚疑况州阻饑饉薄言給貸於均地
(一作輸)之法事舉其中軫憂人之道斂從其薄勸農便國
待子而行即寘徽纆未為允當
同前楚冕(一作樊冕)
夏闢山川周疆井邑四人得業萬國作孚欲令應陽和
以蕆事候秋霜而畢力故除彼公田人耕百畆用資國
賦家茂九農是知居瘠即勞處沃便逸必耕奥壌以易
萊田祈南畆之有年望西成而必穫誰謂田其蕪矣似
陶令之歸來税輙均收疑魯卿之厚斂使司以愛人治
國人富則國殷州縣以反裘負薪裘敗則毛落既未閑
於大體徒輕擬於小東縱訴將備年饑終合請裁天旨
使科非法未失清通
初税畆判
所司初税畆怨者實多僉議罪其變法中尉云匪躬之
故兩執不同
對王之賁
飭力長財任農勸業利則已久税宜在均或乘弊以斂
輕或因虚而斂重邦都以入未息夫家之征倉廪是資
仍鞭什一之税籌兹變法初欲贍官亦猶搜粟都尉冀
立阜時之策司農中丞用成強國之筭雖將實於邦府
恐多奪於吾人人其不足國也何有徵之以古則魯公
之制難循用之於今則有若之言可尚出其過籍非禮
誠深言人匪躬過之已甚
同前趙栖簡
大道既行農不易畆中孚斯及國有常税各修九賦之
職寧奪三農之勤惟彼所司於何妄作隳周公之垂法
行魯宣之弊政榖出不過籍己舉丘明之凡法廼變於
人寧規商鞅之律甿則骨怨誰任其辜主上情殷納隍
慮一物之乖所見夫栖畆分五榖之荐登德澤既滂和
氣充塞誠可減從輕賦湏允下人之喜(一作善)遂行厚斂
虚憑中尉之詞事則匪躬罪當諸己則屨校滅趾滋咎
未深而剥牀以膚取凶斯在
同前孔齊參
賦政任人取之有節體天立制惟變能通猗歟主司厥
初税畆稽諸魯策用採憲章雖怨咨之談實多横議而
損益之政或在權宜然則擇利而行何常之有舉以非
法斯其病諸較其短長於是乎在
同前尹深源
先王制禮將使田賦有經中古從權亦由國用不足履
畆而税侵農實多小東作詩見刺於譚后大桀為論甫
聞於魯臣既繁杪歲之征同起祁寒之怨徒欲附上焉
能服人且己效忠未為干典當採議於中尉諒無嫌於
所司
同前高璠
周官立法唯聞薄斂魯用不供爰行大桀皇家布聖敬
之明德貴因循之令典乃脩弛賦之道不足宜陽之計
什一而税億兆以庸何彼所司率由非政不能和彼三
事申物土之宜而乃鳩于庶甿成取怨之道豈自貉之
為制其於蠆而不若臨財無苟其曰是乎於義或妄未
為能也惟此中尉曾無内省若利彼社稷則死生而以
之斁我彛倫在憲章而莫捨益之為助空望於十朋孚
則未終且成乎一握獲夷不同於入腹出否幸從於顚
趾
同前張秀明
什一而税周道如砥二吾不足魯政斯壞國家隣善以
化寳榖而理上下皆給不學筭車移人邕和大來惟知
手舞足蹈嗟爾加税昧我大猷曾不慕於若堯坐貽陷
於大桀將謂浚我有司何取於匪躬寧有盜臣中尉且
多於尸禄儻能率法抑有前聞若苟而為斯亦奚問
同前杜梃
郊賦有籍邦政是敷制乎上地無越三人之倫居彼中
田常許兩家之共始成薄賦乃曰恤人周末無年魯初
有制憂税畆者作自哀公對盍徹乎聞諸有若所以人
多怨讟國起侵伐動干戈而税繁供軍旅而儲廣抑為
末也寧(一作未)是本歟當今薰風阜財協氣登榖兵則不
動人其以寧斯足解愠之時奚為變法之税中尉推過
罔失臣儀與人頌康當歸帝美兩執斷矣一言在兹
履畆判
丙為諸侯履畆擇其最好者取之百姓上訴御史糾違
法云非入已
對常日進
政在利人法難變古苟非慎舉事則不經伊丙列侯無
聞嘉績未明盡地之力獨聞履畆之税且以小惠誅(一作)
(殊)怨莫見安人之理藴利生孽先聞入己之嫌重税既
同於魯侯盍徹明棄於周典憲臺糾謬實可凖繩分土
煩言益為文過敢告司敗宜寘薄刑
同前盧術
凉以作法弊尚或貪謀之不臧事將奚適丙桐珪荷寵
茅土分榮既稱孤之是崇在養人之為政不有如傷之
視遽興厚斂之文且井屋既殊收税有數人或不足君
何取諸苟縱欲之斯行紅粟多積豈堪命之能久黔首
何安敢請焚書將以和衆遂命持斧以問剖符縱非入
己之科湏當擅賦之責
同前崔恁
公田有洫私家有封人或不康君孰與足丙分茅賜爵
剪葉稱孤奪力役於夫家怠政教於公府徒使我疆我
理空對汙萊爾宅爾田惟瞻磽确不勤東作但履西成
急下民之見糧既同蟊賊務公家之厚斂寧有盜臣豈
漢文施令之心乃魯宣救弊之術子行而法則有周公
之典我愛其禮請遵尼父之言未可加刑宜從削地
同前朱濟
俾侯胙土分茅(一作刺)撫封視彼黔黎均其毛澤今者制
田非夫厚斂殘人履畆尚徇於魯宣盍徹蔑聞於有若
且農之有畔榖不過籍小桀之規是舉大侵之禮謂何
此而浚我以生無乃形人之力既貪膏壌取溢京坻獨
阻南勲盡其東畆雖非入己巳是盜臣無罔繡衣請從
褫帶
同前傅昇卿
制邑居民務農肥國均夫家之閭井永保士房(疑)徵載
師之遠近將安地著惟丙職登牧伯位列諸侯茂穡勸
分須聞露冕之化霑體塗足當務曝髮之勞而乃不問
公私無論沃瘠取其翼翼之稼擇彼芃芃之田同魯公
之無恩榖梁是議類季孫之苟賦尼父有言將刺大東
何殊小桀嗟狐裘之非當宜豸冠之是糾何者倉惟國
廪食則人天雖欲國實於倉其若人勤於食務知遠者
不亦悦乎
文苑英華卷五百二十三
