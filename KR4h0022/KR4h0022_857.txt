文苑英華卷八百五十八宋李昉等編
釋九
大唐泗州臨淮縣普光王寺碑一首
嵩岳寺碑一首大相國寺碑一首
海州大雲寺禪院碑一首
大唐泗州臨淮縣普光王寺碑李邕
嘻代人以塔廟者即有象(一作為)也儀像者非有相也邕
嘗論之未始諒矣其或執之於我安住為十劫之場什
之於空循捨得一如之智皆所以頌其願酌其心必於
無作之時敷弘正法之故俾或禮或見能超因因之緣
若我若人盡登果果之業則曷為不應曷道不行豈空
寂之門獨階證入事相之地遂阻圓眀者哉普光王寺
者僧伽和尚之所經始焉和尚之姓何何國人得眼入
地龍朔初忽乎西來飄然東化獨步三界遍遊十方烏
飛於空月見於水泥鍵鐵鎻降伏貢高長者錦書散除
文字深以慾為苦噐道寔法鈞消一無於太常越諸有
於真際豈徒福河灌頂慈雲覆身舉手而安喻四因動
足而興復三見或以沉香作炭有枉言者則誘而進之
沙末求珠不知其量也(一作者)則呵而責之香象之行雖
極水底神龜之出亦兼陸道因如法如自得定力有作
無作冀是福田嘗縱觀臨淮發念置寺以慈悲眼目信
義方寸興廣濟心儀普照佛光相纔現瞻仰已多遠近
簮裾往來舟楫一歸聖像再謁真(闕)禮祈禪焚香拔
苦觸塵者庇如來之影牽毛者荷獅子之威信施駢羅
建置周布繚垣雲矗正殿霞開層樓敞其三門飛閣通
其兩鋪舍利之塔七寶齊山净土之堂三光奪景於製
造也未綴於手猗德名也已聞於天中宗孝和皇帝遠
降綸誥(一作言)特加禮數延入别殿近益重元德水五瓶
霑濡紫極甘露一斗福潤蒼生乃請寺名仍依佛號中
宗皇帝以照言犯諱光字從權親覩御書寵題寳額垂
露落于天上飛翰傳於國中其末也廣内慶齊其至也
連城歡迓扇憑筆貴獨属右軍寺為額高更因天子每
名晨大衆瞻禮嬉遊上昇門臺直視川墅巒阜嶾嶙而
屏合淮水逶迤而帶長邑屋助其雄商旅增其大兹為
勝也曷以加焉和尚口雖勿稱緣乃有以知變易之道
廽軒少留衆生可悲菩薩亦病示滅同盡唯識永在嗚
呼以景龍四年三月二日(傳灯錄作景龍三年三月三日)端坐棄代于
京薦福寺跡也孝和皇帝申弟子之禮悼大師之情敬
漆色身謹將法供仍造福度門人七僧賜絹三百匹勑
有司造靈輿給傳逓百官四部哀送國門以五日還至
本處當是時也佛像流汗風雨變容鳥悲於林獸號於
野矧伊慈子降及路人乎過去僧惠嚴(傳灯錄作慧儼)等主僧
道堅弟子木義等並持床有義失劒無追施法立齋知
時眀物罔隊舊業克嗣前脩攀(一作舉)係儀形建崇塔院
植婆羅樹表蓮花臺宛然坐而不言歘爾感而皆應懴
則殃滅求則福生(一作至)雖日月已綿而靈變如在歸依
有衆檀施孔多鯨鍾萬斤震覺六種講筵七架開導四
生清净之身更䟽浴室湼槃之飯别構食堂可謂能事
畢矣喜願并矣宜八部之宅以致諸天廻首自然樹懸
密語印文地現五風轉柔澗(一作潤)之音千燈熖光明之
色構之者罪花彫落信之者燋(一作福)種萌生雷響發其
六牙珠彩澄其二水州牧杜公惟孝其直如箭其㓗如
水(一有撒屏習明板書作又八字)地壓淮上城遷泗中民勦於勞物集
(一作售)其利長史宗公(公字一作子嗣全)司馬盧公或清節首公
文雅形國或禮容虚已堅操動時臨淮宰薛欽行等或主
諾條流庭無置對或子人簡德邑有歡康並豎位大(一作)
(天)車正信超士興二道之教發一師之因相與累贊經
身長懸覺道樹不朽之德弘未來之功是刻豐碑以光
盛美其詞曰
惟普照之大身兮杖菩薩之右臂粤靈瑞之可聞兮固
昭成之難值期一會之來思雄萬輩之善(一作檀)施弘住
持之信受廣事相之該備豁川陸之雲龍雄城邑之頳
雉辟天師於九重補人王於十利嘉寺旁之立名寵聖
札之題字追已滅之化身了見在之文義貯儀形於空
塔存詞謁(疑)於金地殃無懴而不除福何求而不致副真
僧之貞寳接群公之雅噐播永日於山河刻巨石於淮
泗
嵩岳寺碑
凡人以塔廟者敬田也執於有為禪寂者慧門也得於
無物今之作者居然异乎至若智常不生妙用不動心
滅法滅性空色空喻是化城竟非住處所以平等之觀
一洗於有無自在之心大通於權實導師假其方便法
兩任其根莖流水盡納於海壖聚沙俱成於佛道大矣
廣矣不可得而談也嵩岳寺者後魏孝眀帝之離宫也
正光元年牓閑居士廣大佛刹殫極國財濟濟僧徒彌七
百衆落落堂宇踰一千間藩戚近臣逝將依止碩德圓
戒作為宇師及後周不祥正法無緒宣皇悔祸道什中
興眀詔兩京光復二所議以此事為觀古塔為壇八部
扶持一時靈變物將未可事故獲全隋開皇五年隸僧
三(一作二)百人仁夀一(一作二)載改題嵩岳寺又度僧一百
五十人逮豺狼恣睢龍象凋落天宫墜構劫火潜燒(一作)
(劫潜燒然)唯寺主眀藏等八人莫敢為尸不暇匡補且王充
西拒蟻聚洛師文武東遷鳳翔巖邑風承羽檄先應義
旗輓粟供軍悉心事主及傳奕進計以元嵩為師凡曰
僧坊盡為除削獨兹寳地尤(一作夫)見褒崇實(一作賞)典殊
科眀勑洊及不依廢省有錄勲庸特賜田碾四所代有
都維那惠果等勤宣法要大壯經行追思前人髣髴舊
貫十五層塔者後魏之所立也發地四舖而聳陵空八
相而圓方丈十二戶牖數百加之六代禪祖同示法牙
重寳妙莊就成偉麗豈徒帝力固以化開其東七佛殿
者亦曩時之鳳陽殿也其西定光佛堂者瑞象之戾止
昔有石像故現應身浮于河逹于洛離京轂也萬輩延
請天柱不廽惟此寺也一僧香花日輪俄轉其南古塔
者隋仁夀二年置舍利於羣岳以撫天下兹為極焉其
始也亭亭孤興規制一絶今兹也巖巖對出形影䨇美
後有無量夀殿者諸師禮懴誦念之場也則天太后護
送鎮國金銅像置焉今知福利所資演成其廣珠幡寳
帳當陽之舖有三金絡花鬘備物之儀不一皆光(一作相)
滿利(一作秋是)月色陵渥丹窮海縣之國工得人天之神妙
逍遥樓者魏主之所構也引流插竹上激登樓菱鏡漾
於玉池金虬飛于布水食堂前古鐵鐘者重千斤凾二
十石正光年中寺僧之所造也昔兵戎孔殷寇攘偕作
私邑竊而為寳公府論而作仇後有都維那惠登發夕
(一作力)通夢遲眀獨往以一已之力杭分衆之徒轉戰而
行踰晷而至雖神靈役鬼風雨移山莫之捷也西方禪
院者魏八極殿之餘趾也時有遠禪師座必居山行不
出俗四國是仰百福攸歸眀凖帝庸光啟象設南有輔
山者古之靈臺也中宗孝和皇帝詔於其頂追為大通
秀禪師造十三級浮圖及有提靈廟極地之峻因山之
雄華夷(一作戎)聞傳時序瞻仰每至獻春仲月諱日齋辰
鴈陣長空雲臨層嶺委欝貞栢掩映天榆迢(一作超)進寳
階騰乘星閤作禮者便登(一作發)獅子圍遶者更攝蜂王
其所内焉所以然矣若不以逹磨菩薩傳法於可可付
於璨璨受於信信畀於忍忍遺於秀秀鍾於今和上(一作)
(尚)寂皆宴坐林間福潤㝢内其枕倚也隂陽所啟居四
岳之宗其津梁也密意所傳稱十方之首莫不佛前受
記法中出家湛然觀心了然見性學無學自有證眀因
非(一作無)因本末(一作來)清净開頓漸者欲依其根設戒律
者將攝乎亂然後微妙之義深入一如廣大之功遍滿
三界則知和雅所訓皆荷法乘慈悲所加盡為佛子是
以無言之教響之若山不舍之檀列之如市則有和上
姪寺主堅意者憑信之力統僧之綱崇現前之因鳩最
後之施相與上座崇泰都維那曇慶寺等至矣廣矣經
之營之身田底平福河流注今昔紛擾雜事夥多是以
功累四朝法崇七代感化可以凾靈應緣起所以廣元
河(一作成)故得尊容赫曦光聮日月厦屋弘敞勢蹙山川
回向有足度四生鍾重有足安萬國豈伊一邱一壑之
異一水一石之竒禪林玲瓏曾深隠見祥河皎潔丹艧
澄眀而已哉咸以為表於代者業以成形藏於密者法
亦無相非文曷以陳大略非石曷以示將來乃命道奐
禪師千里求蒙一言書事專積(疑作精)每極臨紙屢空媿
迷津之未悟期法主之可通其詞曰
西域傳耆闍山世尊成道于其間南部洲嵩岳寺逹
磨傳法於兹地天之柱帝之宫赫奕奕兮飛九空禪之
門覺之徑密微微兮通衆聖鎮四國定有力開十方惠
有光立豐碑之隠隠表大福之穣穣
大相國寺碑
夫聖不徒作作必有因化不徒開開必有攝故大事所
會一法所傳若天若人或賢或達雖萬牙(闕)地而三獸
渡河使不聞者聞未悟者悟豈虚也哉此寺伽藍古廢
建國有濮州之像自安業而來及逝將復歸堅守常什
人至萬且千飛聲殷雷用壯敵國坐如清泰安如湏彌
有若部人郭賓者生心起謗(闕)目失眀有若部人陳振
者興言誑徒喉腫及舌皆追悔自昔痊平在今或沒身
為奴或鑄鍾依佛延和初載奉詔改為大相國寺復置
額焉先天中内府降財御書題額(一作牓)睿宗通夢靈應
肇發臨遣碩德僧真諦載馳載驅乃慰乃止昭宣渥命
寵錫神幡吏人候迎法侣圍繞豁㕓里羅郊原者不可
勝計夫以金仙聖容之表先主感之代邸嘉名之舊先
主標之筆精池水之妙先主躬之故能鍾乾坤激日月
景光遐燭德㝢弘覆曷云比也我開元神武皇帝受天
元禧祚國傳寳睦九族叶萬邦功濟而業成道光而孝
理惠康父子義結華戎寰&KR0801;之濱大輿之上顒顒而戴
欣欣而懷逮識路于兹(一作慈)寓目于兹(一作慈)者莫不瞻
大明欽聖禮仰天性而泣遺澤荷慈氏而歎堅林形力
者罔告勞檀施者罔辭費莊嚴不獨于示相功德何止
於無為碁布黃金圖擬碧絡雲廓八景雨散四花國土
威神塔廟崇麗此其極也雖五香紫府大息芳馨千燈
赤城永懷照灼人間天上物外異鄉固可得而言也上
座知隠寺主元深都維那上智儼皆妙覺圓常對境亡
境彌入後地因如得如合之不離混以相濟咸以為他
方所至廣法界惟三虚空所至弘度門惟一况乎實相
感通之應聖跡飛動之神安可默頌聲闕題紀者已乃
作頌曰
佛法住持正教弘益真容見寺先帝書額藩邸鴻名建
國前跡我皇孝理我人光澤日月明眀家邦赫赫觀妙
追遠懷恩惟昔八部莊嚴四天感激以式永代是紀豐
石
海州大雲寺禪院碑
天也地也攝生之謂元造日也月也容光之謂神功然
亭育之仁可斡終滅昭眀之力未焯昏霾故熱惱積薪
劫燒難鑠驚波巨海沃焦自淵獨有導師空王禪那宴
寂一念首安住之域加行證無為之階密教内修莊嚴
外度䨇引相應並照兩忌然後生無生净名不去照無
照了義能覺爇菩提之炬則枳棘滌除楫般若之航則
横流既濟湛四禪於中道超三有以上征精舍攸躋(一作)
(脩)度門斯盛其此之謂矣奥有寺之艮背山之前臨有
礭師禪師房者武德八年邦守蕭公諱顗護法之所建
也周目環郭澄心際海示(一作亦)既一味實無衆(一作終)生
夫憑其高宅其勝曾近俗諦或乘法師且水出於冰凡
作於聖雖曰醜地猶是道場矧乃妙有孤標寳相靈變
入我室觀我形者哉施及貞觀歲有等觀禪師繼前必
承後問分之則别位二事合之則同列大空坐於斯竟
於斯於戲四益風驅百為火滅棟宇崩落象設傾低先
天中有惠藏禪師聞之斯行居而不住妙齡強植勁節
老成被甲律儀下帷經藏方丈之室時歴十年簞瓢之
飡日常一食信為法本悟寳如宗簡珠圓眀經(一作紅)蓮
清净剃髮結(音髻)落亡境受除生起了於心(一作身)緣覺被
於物是以興補舊塔建置尊容彌陀當其陽菩薩侍其
側四大海水惠眼啟眀五湏彌山毫相崇絶有若稽義
摭實沿名討因都極樂之大郊夀無量之景命備如苦
者(一作昔如昔者)稱讃觀厥音聲克濟斯艱廼復于遠則有階
地超越自在神通發弘願心得大勢用皆所以濡火宅
軔劒輪投地者結業坐開入影者苦(一作昔非)趣以息粤若
殫財竭力刻桷雕題積四三(一作三四)年模造化意寳殿蔚
以雲構金山煥其日臨豈徒然哉夫壯麗者將以重威
神儀形者將以攝歸止或離性解脫或見作随緣藥草
寓其根莖雲雷感其方類即說非說若通不通惟三獸
之度河庶一子之來學禪師以為默則絶教言則牽文
苟心事於化人豈迹留於捨法會議斵石僉允圖(一作剏)
功邕來守是邦偶聞兹事依僧依佛何日忘之在家出
家惟其常矣頃者下檄湖海申眀捕殺鱗羽咸若災疫
以寧救蟻雖尚於沙彌涸魚每憂於釋種祈寒則怨童
子何知率三省於短懷寄一塵於寳地别駕弘農楊公
守堅字越石本枝鼎貴胄胤岳靈直道守公智印觀法
司馬瑯瑘王公元勖字固禮高闈襲吉皇士令名資位
升聞妙意融朗盛矣美矣左之右之時有(一無有字)新羅通
禪師五方(一作力)上乘一門深入利行攝俗德水浮天讃
而演成恭而有述其詞曰
覆燾之漿始生終滅昭回之眀内昏外徹隂入不斷心
起難折靈海慾深洪鑪火熱倬彼大師超然正覺亡境
息想示法流渥絶生死岸破煩惱殼度門光啟住地元
邈傳燈三葉(或作乘)分座一義象設儀形莊嚴地位有為
不染無相能離苟曰法乘莫非種智古者豐石抗之高
山紀事標柱(一作社)銘勲列班廣兹妙有運彼元關則百
伊昔粤吾無間
文苑英華卷八百五十八
