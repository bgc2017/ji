文苑英華卷一百二十四宋李昉等編
畋漁
春蒐賦一首
皇帝冬狩一箭射雙兔賦一首
聖人苑中射落飛鴈賦一首
三驅賦一首畋獲非熊賦一首
開三面網賦一首弋不射宿賦一首
吕望釣玉璜賦一首任公子釣魚賦一首
獨蠒綸賦一首釣盈舟魚賦一首
春蒐賦(以畋狩得時獻禽合禮為韻)常衮
上方究心政理愓慮遊畋順時而行仁育之恩克洽酌
古取則春蒐之義攸先所以示軍容於有衆發號令於
初年時惟仲春景則清晝列武卒於天仗選龍媒於御
廐野有鳴鹿爾則食君之苹巷無居人我亦從王于狩
其儀可覿其理可究春者蠢也象其動以宣威蒐者求
焉薄於求而在宥固將明其校閱非取樂於馳驟想熊
羆之士必在於求賢驅貔豹之師寧惟於逐獸夫其將
陳於野先訓於國執鐃備卒伍戰陣之教執鐲盡進退
疾徐之則六軍之節制可觀三畋之禮文斯得而原其
初也勑司馬致高旗行火弊(出周禮)薙畬菑彎良弓而發
彼破修眥以斃之擇可取而克成舊事捨將孕而用
表深慈雖四海久清禮且崇於國典三冬尚隙役無奪
於農時然後筭其獲否以行賞勸皆賈藝以求功必極
忠而上獻若然者豈徒倒逸材之獸落翰飛之禽大發
以彰其武力小殺以宜(疑)其道心事且載於周禮跡寧
誡於虞箴夫如是子雲無以諷其羽獵相如未足言其
上林於是天族(疑作旋)景從颷軼電雜皮冠且進虞人之
守斯存綵仗前驅天子之圍不合有司乃申誓人之詞
具表貉之禮獻禽以報其生植充豆以遵其孝悌君子
謂是蒐焉足觀國家之大體
皇帝冬狩一箭射雙兔賦(以題上六字為韻)
路季登
大矣哉我唐之盛兮七葉重光襲文明以為德表武烈而
稱皇於是行冬令稽舊章當清風之戒節建(疑作逮)玄律(一作)
(暉)之司方時因展狩禮備肅將信不差於王道豈取樂於
禽荒者哉若乃整鈎陳嚴羽衛星旄燭野雲旗拂曀周長
揚而為阹屬甘泉以為綴騁六龍而電發顧雙兔而颷逝
性毚狡而不恭足輕迅而靡制爰從聖射乃觀神藝鑾鑣
却轉引柘月而随圓金鏃斜飛疊霜毫而俱斃既絶系而
逹臆(子虚賦洞胷逹腋絶乎心繫注中心絶系也繫讀曰系)亦洞胷而裂眥岐陽之
美不獨稱於周王上林之雄未可論於漢帝觀夫歲聿暮
時既冬採吉日詠車攻或備鮮於乾豆或薦芬於祖宗匪合
圍而縱獲諒閱武而觀農且箭協陽爻兔唯隂獸柔而不犯
信爾類之可全彊以多猜信我網之不漏伊省括而一發紛
應弦而雙仆所以章聖武於無窮表靈誅於薄狩至如馳騕
褭跨深密追捷蹤騰勁質飄勇氣於蒼昊抗稜威於白日激
流電而指顧躡奔星而迅疾疊穿兮彼兔則雙舍拔兮我矢
惟一足使百蠻膽喪萬人股慄遐哉邈乎不可談悉彼
更嬴(出戰國策)之絶藝蒲且之妙術曾何足以擬議焉於是
殺氣肅英風扇信合美於三驅寔挺竒於一箭然後廻
彫輦御金殿或畀台階或歸鼎膳乃知我皇之盛德𦕈
萬古之罕所聞見者也
聖人苑中射落飛鴈賦(以題為韻次用)陸贄
於穆我皇受天明命與乾坤而合德配唐虞而齊盛成
功斯著射中九霄之禽文教已宣道應千年之聖想彼
禽矣雝雝可珍配玉帛於前禮齊山木於至人棲必擇
處翔無失倫候律南徂洞庭之芳草猶碧順時北向上
林之繁花已春苟應弦以啓聖同殺身以成仁爾乃雲
收遠天水落上苑風蕭蕭而勁夕日杳杳而低晩於是
聖人悅年豊修武功有直斯矢有弨其弓因肅殺之候
遊苑囿之中彼鴈于飛斜當禁掖帶輕雲之徵(一作微)素
暎遥天之晴碧雖逄蒙之絶藝莫敢措心固離婁之明
眸其纔能覿我弓斯張我矢斯射算分數之遠近則舍
拔而應鏑質毛紛其已墜弦聲振猶未釋聞之者足蹈
手舞覩之者目駭心愓彼貫心稱妙穿葉無怍一則三
年而後發一則百步以為約豈如料必中於飛動騁絶
伎於寥廓鴈以遠而矢發矢既中而鴈落异哉莫高者
天戾天者飛彼摶空之逸翰尚無所違矧荒服之逆命
曷不咸歸則知皇聖有作夷夏無間鄙楚莊之戱猿笑
晉平之失鷃固將威九垓而清八荒豈直落翔雲之一
三驅賦(以蒐畋以時網去三面為韻)裴度
古之畋獵自天子逹諸侯秋則獮春則蒐非有情於殺
戮固無取於盤遊蓋以除時稼之所害示軍容之克修
故王者有三驅之禮也職此之由夫生殺之柄主之於
天生誠有之殺亦宜然是乃張我武出于畋植靈旗以
凖的應晉鼓以周旋兵作於後獸馳於前背主而去者
以其逆而必殺委質而來者以其順而必全是知從禽
之中有古義焉何乎哉三驅之義我則有以且以驅為
名至三而止驅者以無合圍之道三者以有知足之理
蓋以明上帝之心見聖人之旨初其擇吉日戒師期既
逐獸以禮亦使人以時不知追軍詎設左右之翼有異
捕鹿寧分掎角之師夫堯舜而來殷周以往皆順時而
行令非害物以示養無違者不殺知有異於焚林犯德
者取之固無間於漏網故知樹德務滋除惡務去所以
欲萬國之畏威使四方之即叙柔者來服則必觧其罻
羅挺而背走則必烹於鼎爼若然者必沮其疆梁而銷
其旅拒也逮乎大漢遊盤是恣馳騁(一作駃)是躭崇苑囿
而大開里寧止百取庖厨之饜飫畋豈惟三不然者何
以子雲有長楊之諷相如有亡是之談我國家修古典
斥游宴狩不奪於三時網唯留於一面大田多稼聊會
獵於長苖四海無虞徒因蒐而教戰美矣哉三驅之禮
因兹而又見
畋獲非熊賦(以有開必先是膺明盛為韻)頻喻
畋者所以講武賢者所以輔弼能順時以弘閱逄命世
之間出得賢於蒐狩之場效獲乎覇王之術且以展時
巡之明義昭至化之隂隲將入林之有期寧即鹿而無
必哉是以賦車攻練吉日駕駟牡之既閑儼七騶以齊
蹕於是列卒滿路張罟竟天傾藪刮野搜林蕩川小殷
湯之教祝同周文之獵賢治國之規必聞獻可從禽之
樂寧假獻豜如斯則沃心之期乎說啓乃入夢之知夫
兆先觀夫獵車未貫大綏將弭得賢之繇既符非熊之
姿宛是馬足不極皮軒遽廻觧雲羅之周布廣天仗以
全開用割鮮之能我則曾事於屠釣誇染輪之味我則
將和於鹽梅且夫博採為聖旁求斯盛寧知校獵之遊
更展弓旌之命白駒皎皎無煩空谷之維束帛戔戔不
待中園之聘薄狩有隟畋遊有恒(一作懲)陳虞箴以炯戒
得吕望以光膺馳騖乎道德之囿故逸飛之遺走將賢
能之是擇在麇鹿而何有十旬失位悲夫洛汭之歌三
品充庖詎比渭濱之叟此威容兮我武既成彼非熊兮
惟時之英來儀則邁種靡怨佐理則日月宣明盛哉三
驅之致用也永代垂聲
開三面網賦(以仁聖之道開此三面為韻)
湯既有殷聖德日新敬畋遊必因於無事取禽獸不為
乎資身於是設無私之網當去殺之辰加一日而雖期
於用開三面而蓋取諸仁乃言曰遂爾之性啓予有聖
悲羅者之所重傷詔虞人悉除其令恢恢雖設不為四
校之防蕩蕩無疑必遂三驅之命是用施諸大麓祝以
嘉辭舉數隅而罔煩曲取當直道而豈假周維故得獸
安狂顧鳥釋危疑弗慮弗圖自樂已生者足矣若亡若
存不用吾命者縶之當夫蒐狩有常稼苖是寳將遂乎
驅逐豈煩乎窮討所以釋從禽之利以絶一源觧竟野
之罟欲窮諸道遂得行無所阻物不懷猜念群生而東
西必遂嘉衆路而遠近咸開弱羽飛空未見觸絲之患
徵(一作微)行走地曾無繫足之哀故曰聖道克美深仁及
此雖有畋獵而無荒雖有罝罟而必弛所以冠百王而
不怍歴萬祀而無慙正其德而惟守一用其網而必去
三芳隨事(一作業)遠化與恩覃則里革斷罟之心庶修遺
美西乙放麛之感足繼清談今天子意在蒐田志清郊
甸庖羲之網屢設成湯之心未變已焉哉誰能述三代
之所興庶可垂永於南面
弋不射宿賦(以君子仁及飛鳥為韻)王起
禽之生兮擇其翔集弋鳥(疑作為)縶兮修其决拾飛則騁
伎或雕爼是求宿必表仁亦良弓用戢無欺其處闇必
濟其不及豈惮殺而為心將好生而是急當其白日既
曛皎月纔分歛翮爭萃來巢有羣同在籠之無見雖驚
弦而不聞豈不知剪其羽飾旌旗之靡靡裂其肉成炮
炙之紛紛(詩燔炙芬芬)蓋以忘機為心方同海上之子俯窺
見害奚恃太平之君四鏃既藏六鈞遂弨(廣韻等少切)物則
咸若德用不擾三驅之禮未弘五豝之仁為小蒲且希
伎自貫于青雲硩蔟設官爰射乎妖鳥豈以窺城上之
烏棲殞月中之鵲繞至道在兹懷仁有歸恩同於觧網
戒比於合圍且以順行而蒐(一作捷)寧恨於風毛雨血當
夕而殞奚思於不鳴不飛諒身剪而知懼實羽族之有
依我思古人聿求夫子蓄矍相之藝不發於非時當山
梁之求必資乎順理從禽之禮斯得夜獵之夫多耻物
既全諸直藝亦藏諸身則知率是道也在博施於仁
吕望釣玉璜賦(以道濟天下神符告休為韻)
昔太公之未遇也隱於渭之濱釣於渭之津坐磻石而
不易其操垂直鈎而不撓其神波萬重而我心惟一歲
三周而吾道方申既而寒潭曉霽莫不遺乎巨細兀忘
形而有待引經綸而不替期隂隲以旁行忽冥符而下
濟於是拔深泉激細(疑)漣振錦鱗而雲霞煥若獲玉璜
而篆籕昭然皎皎霜淨亭亭月懸表蒼兕之期功隣造
化騰白虹之氣理契先天所以耀川靈所以誇漁者徘
徊自適憤惋俱寫臨清流而素彩熒煌昭白日而祥光
上下公乃起川隅懷寳符顒昂志氣振奮泥塗捧抵鵲
之容彌彰潔白入非熊之兆寧掩瑕瑜衆皆釣其名我
則釣其道衆皆釣其魚我則釣其寳故知神全者不辭
於貧賤志大者不歎於枯槁皤皤兮白髮湜湜兮清流
其來也釣於周所謂運(一作抗)良謀擁神休豈芳餌而能
獲匪嘉魚而足求異和氏之功疵瑕受戮賤詹何之術
溪澗空投然則道感其誠德亦有報天以我為忠告客
有悅其性者莫不望兹川而高蹈
任公子釣魚賦(并序)
昔任公子釣魚經年不獲及其獲也衆人饜之公孫弘
十上不遇及其遇也帝王任之固知餌大則魚大功高
則禄厚魚也人也何酷似乎感其義以作賦曰
千載崇崇我聞任公獨坐會稽之上垂釣東海之中海
之廣兮混然飛流魚之大兮邈矣難儔所謂之魚三千
餘里何以為餌五十其牛其釣兮星霜已周日居月諸
兮吞此大鈎吞鈎之時其勢廻互覺巨(一作長)絙之緊急
驚白波以鼔怒攪大海簸高濤嶪三山憚群鰲及夫道
盡途殚繩窮勢蹙突兀出水蹉跎望陸一岸山横半天
雲矗巨鱗既已傾海水亦以清吞舟之害平若乃飛鑾
(疑)刀以撞突泉為膏兮岳為骨剥鱗上之重錦抉眼中
之明月由河之北逹於東溟萬民饜飫三年羶腥向時
兮刻意臨川勞神有年舟人不顧漁子悠然坐石滑兮
積苔蘚蒼葭變兮老雲煙今日兮投竿瞬息以肉為食
豫且氣懾詹何失色契我心者臧丈人適我願者龍伯
國釣道既爾人亦如此孫弘未遇買臣家貧海上牧豕
江邊負薪常以雲霄自致燕雀時人受侮不少守志彌
真終逄挺拔俱為漢臣典郡則還鄉衣錦作相而開閤
迎賓則知餌大者魚大道肥者禄肥獲大雖喜雖晩何
悲魚之與人殊途而同歸
獨蠒綸賦(以心專慮寧方盡釣道為韻)李君房
維絲伊緍體道之要蠒之緒可以為垂釣之綸綸之微
可以精用釣之妙綿聯輕竿之上荏弱深泉之徼裊長
風而若絶度晴空而引耀剖蚌為餌寧取乎五十之牛
懸縷為綸奚期夫三百之釣觀夫其釣不釣玄之又玄
在河之涘期道為筌且夫綸細如忽魚潜在泉振而不
絶則其動也直深(一作心)而能致是其靜也專隨驚波而
乍緊逐潜流而曳引時髣髴而如見忽漂摇而將盡其
細雖爾其用彌深三尋豈勞於人手百丈乍發於泉心
神之凝不覺魚之得綸之細亦隨釣而沉美茲綸之褭
褭浮長川之浩浩疑空外之遊絲罥波中之弱藻斯綸
也異園客之功斯釣也得詹何之道釣術既臧唯道能
方其竿不撓其餌非芳中之者功多於金鏁引之者道
叶於玉璜信可以投於濮水信可以泛彼滄浪必釣乎
深先定乎慮得象以契於忘筌得魚斯謂之冥助魚既
得兮心亦冥收纖縷兮旋迴汀將大釣於方國冀滄流
之大寧
釣盈舟魚賦(以心無所望故能取之為韻)周鍼
詹何以跡繫魚舟心遊水府樂垂釣以放志存大川而
為主是故傍遥汀依極浦下纖鈎(疑)而任運念紅鱗而
必取原夫綸抽獨蠒鈎屈芒針綴香餌半粒裊荆篠(列子)
(荆篠為竿)數尋泛萬頃之闊投百丈之深不爭之以手而爭
之以心蓋以釣於魚也無情魚於釣也奚懼期不中而
有中信難遇而終遇自得釣深之旨誰明引重之故觀
其躍濤戱瀨掉尾揚鰭視吾釣為非釣觸吾絲為非絲
果審之以無物遂吞之而不疑所以入其口挂其頤據
洪津而曾不暫驚靜宜尅也恐巨力而難乎連制動必
隨之欲舉未舉相去幾所牽之默計於輕重縱之潜知
其出處且以弱制強者道之弘以剛鬭柔者死之徵不
然則焉得綸甚微而不斷魚至大而不勝勢窮則龜龍
莫之衛護氣作乃波瀾為之沸騰我體正而方逸爾力
盡而何能此逹守柔彼休用壯沉釣纔出於水面斃質
已充於舟上圖大且異於任公識時固同於吕望設使
專情待物切有於無則手也從操於釣餌魚也終樂於
江湖吾當不躁不撓不馳不趨垂竿於仁義之域鼔檝
於道德之衢然後憐(一作歌)玉兔惜金烏當盡釣於人間
之盛事豈獨盈舟而已乎
文苑英華卷一百二十四
