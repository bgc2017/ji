文苑英華卷四百三十六宋李昉等編
德音三
賑恤德音下
淄青蝗旱賑恤(一作優恤蝗旱諸州詔)編制
門下朕嗣守丕訓恭臨大寶兢兢業業十有三年何嘗
不惠下以愛人克已以利物外無畋遊之樂内絶土木
之功浣衣菲食宵興夕惕厚於身者無不去便於人者
無不行損羣方之底貢驅時風於朴素將以弘祖宗法
度致夷夏雍熙心雖勞於九垓道未進於一取顧惟不
德慙歎方深今雖遐邇甫寧忠良協志五兵戢其鋩刃
百姓絶其征行勤求理道日冀平泰而去秋旱蝗所及
稼穡卒痒哀此蒸人懼罹艱食是用順時布令助煦育
之深仁施惠覃恩法雨露之殊澤其淄青兗海鄆曹濮
去秋蟲蝗害物徧(一作偏)甚其三道有去年上供錢及斛
斗在百姓腹内者並宜放免今年夏税上供錢及斛斗
亦宜全放仍以當處常平義倉斛斗速加賑救京兆府
諸州縣應有蝗蟲米穀貴處亦宜以常平義倉及側近
官中所貯斛斗量加賑賜灾旱之餘撫養尤切眷兹長
吏必在得人應遭蝗蟲處刺史委中書門下精加訪察
如有煩苛暴虐貪濁懦弱者即湏與替邦畿之内徭役
殷繁言念疲人固資矜恤京兆府今年夏青苖錢宜量
放一半應遭蝗蟲及旱損州縣鄉村百姓公私債負一
切停徵至麥熟即任依前徵理及准私約計會其遭蝗
蟲及旱損處准勅添貯義倉每畆九升斛斗去秋合徵
在百姓腹内者並宜放免其天下州府貸種糧子在百
姓腹内者更不要徵閉糴禁錢為時之蠧方將革弊尤
藉通商其見錢及斛斗所在方鎮州府輙不得擅有壅
遏任其交易必使流行仍委出使郎官御史及所在度
支鹽鐵廵院切加勾當兼委轉運使設法般運江淮糙
米於河隂積貯以備節給賑濟累時以來水旱時有方
隅郡府杼柚屢空厚下所以安人裒多由其稱物至於
徵歛亦在寬恤應方鎮州府借使度支鹽鐵戶部錢物
斛斗經五年以上者並宜放免天下百姓人吏欠太和
九年以前官錢斛斗家業蕩盡無可徵納囚繫囹圄動
經歲年者亦宜放免犴獄之重人命所懸將絶冤濫必
資慎恤京城百司及畿甸見禁囚徒委中書門下差官
䟽理無使冤濫輦轂之下法在肅清奸盗竊發理難容
舍親仁坊今年五日賊依前委京兆府左右街使鳳翔
邠涇金商同華等州切加捕逐如獲頭首准法科斷其
餘支黨一切不問於戲唯此凶災是彰菲德情敢忘於
罪已惠所貴於及人施令布和期於蘇息凡厥臣庶宜
體朕懷主者施行(開成三年正月二十四日)
賑救諸道水災德音(一作優恤水災諸州勅)
勅朕以寡德臨御萬邦宵旰憂勤匪敢自暇然仁未及
物誠不動天陰陽失和水潦為敗致兹災沴害及生靈
江淮之間滁和尤甚當宁軫惕永言疚懷其淮南道滁
和兩州應水損縣據所申奏漂溺人戶處宜委本道觀
察使與本州刺史子細檢勘全放今年秋税錢米仍以
義倉斛斗逐便據戶賑接(一作救)其浙西浙東宣歙鄂岳
江西鄜坊山南東道並委觀察使與所在長吏據淹損
田苖漂壊廬舍及蟲螟所損節級矜减指實奏聞如没
溺甚處亦以義倉量事賑救(一作賜)其京兆府河南府所
損縣即據頃畝依常例撿覆分數蠲减州縣牧宰各務
撫安必令均濟稱朕意焉(一作用稱朕意)太和四年十月九日
一作皆唐大詔令
雨雪賑濟百姓德音
勅朕聞天聽自我人聽天視自我人視朕之菲德涉道
未明不能調序四時導迎和氣乃自去冬以來踰月雨
雪寒氣尤甚頗傷天和念兹庶氓或罹凍餒無所假貸
莫能自存宵寢(一作中宵)載懷旰食興嘆悚惕若厲在(一作時)
余之辜思弘惠澤以順時令其天下犯死罪已下除官
吏犯贓及故殺人者餘並特降從流流罪已下逓降一
等應京兆府諸縣宜令以常平義倉斛斗量事賑濟仍
先從貧下戶給其京城内鰥寡孤獨不能自濟瘖聾跛
躄窮無告者亦委京兆尹兩縣令量加賑恤訖具所破
數聞奏躬(一作湏)自省閱務令均贍其諸道雨雪過多處
亦委所在長吏量事優恤於戲天生蒸民君以牧之朕
憂勤政經思致于理言念赤子視之如傷天或儆余示
此隂沴撫躬夕惕余甚悼焉布告遐邇明悉(一作知)朕意
(太和六年正月十八日)一作皆唐大詔令
賑恤諸道遭旱百姓勅(詔令作以旱賑救畿内諸道勅)
編制
勅朕承上天之眷佑荷累(舊唐書作列)聖之丕圖宵旰兢(唐書)
(作憂)勞不敢暇逸思致康又八年于今而水旱流行疾疢
屢作(唐書作疾疫作沴)兆庶艱食札瘥相仍盖德未動天誠非
(唐書作未)感物一類失所有(唐書作其)過在予載懷罪已之心深
軫納隍之歎宜敷惠澤式表憂勤如聞自去年以來河
東關輔亢旱為患秋稼不收百姓之中頗甚困窮(八年詔令)
(作人甚困窮)今方春(唐書作春作)之時湏務農事(唐書作農務又切)若無
(詔令作不)賑救恐至流亡其京兆河南河東河中等九州府
宜賜粟五十六萬石京兆府賜粟十萬石河南府河中
府絳州各賜粟七萬石同華陜虢晉等州各賜粟五萬
石並以常平義倉及折糴斛斗充如無本色即與運米
折給仍委本州府官長(詔令作長吏)明作等第差清強官吏
對面宣賜先從貧下戶起給其京兆府太和六年青苖
𣙜酒錢在百姓腹内者並宜放免京兆河中河南同華
陜虢晉絳等九州府自太和六年秋税以前諸色逋縣
除所由車戶已徵得外在百姓腹内者一切放免議獄
恤刑前王攸重苟有冤滯即傷陽和應在城諸司諸軍
諸使應有囚徒速宜疏理限七日處分訖奏聞河南府
等八州府勅到後亦宜准此處分諸色工役非灼然交
切者並勒停省應久旱處管内名山大川能致風雨者
亦委長吏精誠禱請水旱之數雖云常理導化失節亦
致咎灾顧惟寡昧敢忘克責常參官及外府州長吏如
有規諫者各上封事極言得失俟有主(詔令作斥)正期于阜
安咸啟乃誠用致於理無或有隠以忝在公内外官有
貪暴殘虐蠧政害人者憲(詔令作臺)司宜紏察聞奏朕為人
父母虔奉丕業夕惕若厲夙夜匪寧减膳撤縣庶答天
誡咨爾長吏實分予憂勉加撫綏用副惻隠庶切救灾
之義爰申為上之懷中外臣僚宜體朕意(太和七年正月二十四日)
賑救諸道百姓德音
勅朕以寡德託于兆人之上雖兢兢業業思理不怠而
政道多闕和氣用傷仍歲水旱黎人艱食為之父母斯
心鬱陶如聞魏博六州阻飢尤甚野無青草道殣相望
及山南東道陳許鄆曹濮淮南浙西等道皆困於飢疫
慮乏種餉其魏博宜賜粟五萬石山南東道陳許鄆曹
濮等三道各賜糙米三(詔令作二)萬石充賑給委度支逐便
支遣仍各令本道據飢乏之處賑給淮南浙西兩道委
長吏以常平義倉粟賑賜應諸道有飢疫處除出軍糧
積蓄之外其屬度支戶部斛斗(詔令作雜榖)並令减價出糶
以濟貧人其有牧宰非才貪殘為害及承前積弊湏有
條流或冤獄留滯速宜疏决者並委觀察使紏察詳訪
具狀聞奏用彌天𤯝以副朕焦勞之慮焉(太和九年三月二十二日)
賑恤江淮遭水旱疾疫百姓德音
編制
門下朕以寡昧嗣守睿圖奉列聖之丕訓撫寕四海受
(一作膺)上天之景命司牧兆人敢忘勵志勤身虔恭寅畏
雖動思罪已而隂陽屢愆每念惠人而烝黎尚困是由
政教無素王澤不流精誠未達於玄穹災沴遂痡於下
土是用中宵輟寐未明求衣言念及此良深愧惕近者
江淮數道因之以水旱加之以疾癘流亡轉徙十室九
空為人父母寧不震悼此乃天之垂誡咎實在予焚灼
于懷夙夜增懼當宁興歎遂命使臣乘驛撫廵便宜救
恤减上供饋運發諸道倉儲免積歲之逋租蠲逐年之
常貢尚思災疫之後閭里未安湏更申明用示憂軫應
揚潤廬夀滁和宣楚濠泗光宿等州其間或貞元以來
舊欠逃移後闕額錢物均攤見在人戶頻年災荒無可
徵納宜特放三年待稍完復却即令依(一作仍)舊或逋懸
錢物斛斗數内先已放免度支却徵收者宜委本司細
詳元勅磨勘如合放免不得追徵或先因水旱賑貸欠
常平義倉斛斗若終不可徵收亦宜放免或今年合徵
兩税錢物量百姓疾疫處各委逐州凖分數於上供留
州留使三色錢内均攤放免或收管諸色逋懸錢物等
年月深遠但掛簿書空務追徵益生勞擾宜委有司速
勘會了絶蠲放不得留為應在以資奸蠧之徒其濠泗
宿三州大中六年以前所在逋懸宜亦放免或以常平
義倉斛斗賑恤者宜委本司收破其賑貸者即待秋熟
填納其所减上供運米及州縣諸色斛斗等已令减價
糶貸救接百姓用止翔貴以濟周貧或每年進奉茜草
藥物紵練貢布等亦宜條流節級停减已前諸色應蠲
免節目等或已行勅令或見勒條流並委中書門下各
令本州及本司速准此處分仍具各分析聞奏所有諸
道放免事例宜委州縣於鄕村要路一一榜示遍令閭
閻分明知悉又以數道疾疫百姓流亡永言宵旰之勤
豈務珍華之貢其淮南宣歙浙西三道今年賀冬及來
年賀正所進奉金銀錢帛宜特放免均融仍各委本道
觀察使據所放均融貸貧下戶填納税祖其逃亡戶如
賑恤使有所不該者亦以此便宜濟助務令蘇息又江
淮數州水旱相繼安南一境寇擾初寧公用之間必常
虚竭但緣及時錫賚湏遣使臣其淮南宣潤安南等四
道今年冬衣使本道合與常例人事物等亦宜權停於
戲天災流行自古未免屬在牧宰為吾撫安豈無惠育
之方以濟凋殘之弊如或守法不謹吏緣為奸紀律乖
訛刑罰(一作法)踰濫重繫者因循不省逮捕者追擾滋多
或征賦不均或徵科無筭有一於此重困吾人即何以
消弭灾譴用康疲瘵宜委所在長吏愼恤刑獄疏决囚
徒必務躬親俾無冤滯檢轄暴吏懲殿慢官寬常賦之
征罷不急之務詳求利病悉以奏陳顒佇良規用副憂
寄苟不遵詔旨尚務侵欺必正刑書義無容貸宣示中
外宜諒予懷主者施行(大中九年七月十三日)
一作皆唐大詔令
文苑英華卷四百三十六
