文苑英華卷一百九十一宋李昉等編
朝省二
寓直五十八首
奉和姚給事中寓直之作宋之問
清論滿朝陽高才拜夕郎還從避馬路來接珥貂行寵
就黃扉日威廻白簡霜栢臺遷鳥茂(一作氏非)蘭渚(集作署)得
人芳禁靜鐘初徹更疎漏漸長曉河低武庫流火度文
昌寓直光輝重(集作寓直恩徽重)乘秋藻翰揚暗投空欲報下
調不成章
奉和庫部李員外秋夜寓直之作
前人
相庭貽慶遠才子拜郎初起草儀仙閣焚香臥直廬更
深河欲斷節勁柳(疑)偏疎氣耿凌雲筆心摇待漏車叨
榮厠儔侣省已恧空虛徒斐陽春和難參麗曲餘
冬夜寓直麟閣(集作臺)前人
直事披三省重關祕七門廣庭憐雪净(集作靜)深屋(集作狹室)
喜爐温月幌花(一作雲)虚馥風忩竹暗喧東山白雲意兹
夕寄琴樽
和蘇員外寓直崔湜(前卷作喬知之)
此詩已見一百九十卷
秋夜寓直中書呈黃門舅蘇頲
簾櫳上夜鈎清切聽更籌忽共雞枝老還如騎省秋循
庭喜三入對渚憶雙遊紫紱名初拜黃縑迹尚留月舒
當北幌雲賦直東樓恩渥迷天施童蒙慰我求遲君台
鼎即聞義一承流
春晩紫微省直贈内前人
直省清華接建章向來無事日猶長花間燕子栖鳷鵲
竹下鴛雛繞鳳凰内史通宵承紫誥中人落晩(集作日)愛
紅粧别離不慣無窮憶莫悞卿卿學太常
和崔黃門寓直夜聽蟬之作張九齡
蟬嘶玉樹枝向夕蕙風吹幸入連雲閣(集作宵聽)應緣飲露
知秋深聞(集作深秋思)欲近聲靜夜相宜不是黃金飾清音
徒爾為
和許給事直夜簡諸公前人
未央鐘漏晩僊宇藹沉沉武衛千廬合嚴扄萬戶深左
掖知天近南軒(集作忩)見月臨樹摇金掌露庭接玉樓隂
他日聞更直中宵屬所欽聲華大國珤夙夜近臣心逸
興乘高閣雄飛在禁林寕思竊抃者情發為知音
酬通事王舍人寓直見示篇中兼起居陸舍人
景獻前人
軒掖殊清秘才華固在斯興因膏澤灑情與惠風吹所
美應人譽何私亦我儀同聲感喬木比翼謝長離價以
陸生減賢慙鮑叔知薄遊當獨媿芳訊乃兼施此夜金
閨籍伊人瓊樹枝飛鳴復何遠相顧幸媞媞
臺中書懷蔣洌
持憲當休明飾躬免顛沛直繩備豪右正色清冠蓋寄
切才恨薄職雄班匪大坐居三獨中立在百僚外簡牘
時休暇依然秋興多披書唯骨鯁循跡少閒和庭樹凌
霜栢池傾萎露荷歲寒應可見感此遂成歌
夏中(疑)初霽南省寓直(時兼尚書郎節度判官)前人
薄宦因時忝凉霄寓直初沉沉仙閣閉的的暗更徐霽
色連空上炎氛入夜除星廻南斗落月度北忩虚待漏
殘燈照含芳襲氣餘寐來冠不觧奏罷草仍書幕府慙
良策明曹媿散樗命輕徒有報義重更難疎鷰厦欣成
托鵷行濫所如晨趨當及早復此戒朝車
同張少府和庫狄員外夏晩初霽南省寓直時
兼充節度判官之作寇坦
黃綬歸休日仙郎復奏餘宴居當夏晩寓直會晴初露
散星文發雲披水鏡虚高才推獨唱嘉會喜連茹月色
摇春闥香煙藹瞑廬(一作箊)千門傳夜警萬象照階除少
孺嘉能賦文強閱賜書兼曹謀未展入幕志方攄為奉
靈臺帛恭先待漏車貞標不可仰空此樂樵漁
和(集作同)崔員外秋宵寓直王維
建禮高秋夜承明候曉過九門寒漏徹萬井曙鍾多月
迥藏珠斗雲開(集作消)出絳河更慙衰朽質南陌共鳴珂
晩出左掖杜甫
晝刻傳呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲鷄栖
春夜宿左省前人
花隱掖垣暮啾啾棲鳥過星臨萬戶動月傍九霄多不
寐(集作寝)聽金鏁(集作鑰)因風想玉珂明朝有封事數問夜
如何
翰林讀書言懷呈集賢院内諸學士
李白
晨趨紫禁中夕待金門詔觀書散遺帙探古窮至妙片
言苟會心掩卷而忽(集作忽而)笑青蠅易相點白雪難同調
本是疎散人屢貽𥚹促誚雲天屬清朗林壑憶遊眺或
時清風來閒倚門(集作簷)下嘯嚴光桐廬溪謝客臨海嶠
功成謝人間(集作君)從此亦(集作一)投釣
和戶部楊員外伯成寓直李憕
落日彌綸地公才盡省郎詞驚起草筆坐臥護衣香雙
闕天河近千門夕漏長遥知臺上宿不獨有文強
奉和許給事夜直簡諸公崔顥
西掖黃樞近東曹紫禁連地因才子拜人用省郎遷夜
直千門靜河開萬象懸建章宵漏急閶闔曉鐘傳寵列
貂蟬位恩深侍從年九重初起草五夜即成編顧已無
官次循涯但自憐遠陪蘭渚作空此仰神仙
西省即事岑參
西掖重雲開邑曙(集作開曙輝)北山疎雨點朝衣千門柳色
連青鎻三殿花香入紫微平明端笏陪鴛列薄暮垂鞭
信馬歸官拙自悲頭白盡不如巖下掩(集作石偃)荆扉
和都官苖員外夜寓直對雨簡諸知已
李嘉祐
多雨深(一作南)宫夜仙郎上(一作寓)直時漏長丹鳳闕秋冷
白雲司螢影侵階亂鴻聲出苑遲蕭條吏人散(一作靜)小
謝有新詩
此詩三百四十三卷重出今已削去注異同為一
作
和苖員外寓直中書包何
朝列稱多士君家有二難貞為臺裏栢芳作省中蘭夜
直分曹間晨趨接武歡每憐雙闕下鴈序入鴛鸞
春宵寓直錢起
養拙(集作性)慣雲臥為郎如鳥棲不知仙閣峻唯覺玉繩
低帳喜香煙煖詩慙賜筆題未央春漏促殘夢訝(集作謝)
晨鷄
和謝舍人雪夜寓直皇甫曾
禁省夜沉沉春風雪滿林滄洲歸客夢青𤨏近臣心揮
翰宣鳴玉承恩在賜金建章寒漏起更助掖垣深(集作章臺)
(寒鴈起更助掖垣深)
晩秋集賢院即事寄徐薛二侍郎
常衮
穆穆上清居沉沉中秘書金鋪深内殿石甃淨寒渠花
樹臺斜倚空煙閣半虚縹囊披錦翠繡軸卷瓊琚墨潤
冰紋蠒香銷蠧字魚翻黃桐葉老吐白桂花初舊德雙
遊處聫芳十載餘北朝榮庾薛西漢盛嚴徐侍講親華
扆微吟(一作詩)步綺疎綴簾金翡翠賜硯玉蟾蜍序秩東
南遠離憂歲月餘承明期重入江海意何如
奉和常舍人晩秋集賢院即事寄徐薛二侍郎
司空曙
藹藹鳳凰宫蘭臺玉曙通夜霜凝樹羽朝(集作曉)日照相
風官附三台貴儒開百氏宗司言陳禹命(集作拜)侍講發
堯聰香卷(集作起)青編内鉛分綠字中綴籖從太史鏘珮
揖羣公池接天泉碧林交御果紅寒龜登故葉(集作敗葉)秋
蝶戀疎藂顔謝徵文並鍾裴直(一作議)事同離羣驚海鶴
屬思怨(集作想)江楓地遠姑蘇外山長越絶東慙當哲匠
後下曲本難工
和常舍人晩秋集賢院即事十二韻寄贈江南
徐薛二侍郎盧綸
綸閣九華前森沉綵仗連洞門開旭日清禁肅秋天霜
滿朝容備鐘餘曉(集作漏)唱傳瑶璫陪羽扇端弁入爐烟
麟筆刪金篆龍綃薦玉編汲書荀勖定漢史蔡邕專御
竹潜通筍宫池暗瀉泉亂藂縈弱蕙墜葉灑枯蓮列署
齊遊日重江並謫年登封思議草侍講憶同筵滄海風
濤廣黝山瘴雨偏唯應緘上寶贈遠一呈妍
奉和太常王卿詶李舍人中書寓直春夜對月
見寄前人
露如輕雨月如霜不見星河見鴈行虚暈入池波自泛
滿輪當苑桂偏香春臺幾望黃龍闕雲露寕分白玉廊
是夜巴歌應金石豈殊螢影對清光
和王員外冬夜寓直前人
高步長裾錦帳郎居然自是漢賢良潘岳叙年因鬢髮
楊雄托諫在文章九天韶樂飄寒月萬戶香塵裛夜霜
坐見重門儼朝騎可憐雲路好翺翔
詶金部王郎中省中春日前人
南宫樹色曉森森雖有春光未有隂鶴侣正宜芳景引
玉人那為簿書沉山含瑞氣偏當日鸎逐輕風不在林
更有阮郎迷路處萬株紅樹一谿深
夜直省中韋應物(見集本)
河漢有秋氣(集作意)南宫生早凉玉漏殊杳杳雲闕更蒼
蒼華燈發新照(集作&KR0008;)輕烟浮夕香顧跡知為忝束帶愧
周行
奉和給事寓直崔峒
桂枝家共折鷄樹代相傳忝向鸞臺下仍看鴈影連夜
閒方步月漏盡欲朝天知去丹墀近明王許薦賢
初入集賢院奉贈李獻仁(曾於常山聫官)
前人
燕代官初罷江湖路便分九遷從命薄四十幸人聞跡
愧趨丹禁身曾繫白雲何由返滄海昨日謁明君
奉酬李舍人秋日寓直見寄張南史
秋日金華直遥知玉佩清九重門更肅五色詔初成槐
落宫中影鴻高芳遠(一作苑外)聲翻從魏闕下江海寄幽情
同韓侍郎秋朝使院前人
重門啓曙闕一葉報秋還露井桐柯濕風庭鶴翅閒忘
情簮白筆假夢入深山惆悵祗應此難裁語默間
暮春南臺承再除給事中(仍是本廳几榻杖履宛然如舊)
薛存誠
再入青𤨏闈忝官誠自非拂塵驚物在開戶待僧歸積
草漸無逕殘花猶灑衣禁闈偏日近行坐在恩輝
初秋月夜中書宿直因呈楊閣老
權德輿
欹枕直廬暇風蟬迎早秋沉沉玉堂夕皎皎金波流對
掌喜新命分曹諧舊遊相思翫華彩因感庾公樓
晩秋陪崔閣老張祕監閣老苗考功同遊昊天
觀時楊閣老新直未滿以詩見寄斐然酬和
有媿蕪音前人
方駕遊何許仙源去似歸縈廻留勝賞蕭灑出塵機泛
菊賢人至燒丹姹女飛步虚清曉籟隱几吸晨輝竹逕
琅玕合芝田沆瀣晞銀鈎三洞字瑶笥六銖衣麗句翻
紅藥佳期限紫微徒然一相望郢由和應稀
和胡將軍寓直王建
宫鵶棲盡禁搶攅樓殿深嚴月色寒進状直穿金戟槊
探更先傍玉鈎欄漏傳五點班初合鼓動三聲仗已端
遥見正南宣不坐新栽松樹喚人看
省中直夜對雪寄李師素侍郎
令狐楚
密雪紛初降重城杳未開雜花飛爛漫連蝶舞徘徊灑
散千株葉銷凝九陌埃素華凝粉署清氣繞霜臺明覺
侵忩積寒知度塞來謝家爭擬絮越嶺悞驚梅暗魄微
茫照嚴颷次第催(一作堆)稍封黃竹亞先集紫蘭摧孫室
臨書幌梁園泛酒杯靜懷瓊樹倚醉憶玉山頹翠陌饑
烏噪蒼雲遠鴈哀此時方夜直想望意悠哉
南宫夜直宿見李給事題其日所下制勑知奏
直在東省因以詩寄前人
番直同遥夜嚴扄限幾重青編書白雀(其日勑鄜州奏白雀宜付史舘)
黃紙降蒼龍北極絲綸句東垣翰墨蹤尚垂玄露點猶
濕紫泥封炫眼凝仙燭馳心裊禁鍾定應形夢寐暫似
接音容玉樹春枝動金罇臘釀醲在朝君最舊休澣許
過從
早秋集賢院即事(時為學士)劉禹錫
金數已三伏火星正西流樹含清露曉閣倚碧天秋灰
琯應新律銅壺添夜籌商颷從朔塞爽氣入神州蕙草
香書殿槐花點御樓(集作溝)山明真色見水淨濁煙收早
歲忝華省再來成白頭幸依羣玉府有路向瀛洲
奉和武中丞秋日臺中寄懷簡諸僚故(時西番使㢠奉)
(命追和)吕温
聖朝思紀律憲府得忠賢指顧風行地儀行月麗天不
仁恒自遠為政復何先虚室惟生白閒門(集作情)却草玄
迎霜紅葉早過雨綠(集作碧)苔鮮魚樂翻秋水鳥聲隔暮
煙舊遊多絶席感物遂成篇更許窮荒客追歌白雪前
待漏入閣書事奉贈元九學士閣老
白居易
衙排宣政仗門啓紫宸關彩筆停書几(几作命)花塼趁立
班稀星點銀礫殘月墮金鐶(集作環)暗漏猶傳水明河漸
下山從東分地色政(集作向)北仰天顔碧湧鑪煙直紅垂
旆尾閒綸幃(集作闈)慙並入翰苑忝先攀笑我青袍故饒
君紫(集作茜)綬殷詩仙歸洞裡酒病帶人間好去鴛鸞侣
冲天便不還
夏夜直宿前人
人少庭宇曠夜凉風露清槐花滿院氣松子落階聲寂
默挑燈坐沉吟蹋月行年衰自無趣不是厭承明
中書直堂(集作寓直)前人
繚繞宫牆圍禁苑(集作林)半開閶闔曉沉沉天晴更覺南
山近月出方知西掖深病對詞頭慙綵筆老看鏡面愧
華簪自嫌野物將何用土木形骸麋鹿心
見于給事暇日上直寄南省諸郎官詩因以戲
贈前人
倚作天仙弄地仙誇張一日抵千年黃麻勑勝長生籙
白紵詞嫌内景篇雪貌莫(集作雲彩誤一作容貌誤)居青𤨏地風流
合在紫微天東曹漸去西垣近鶴駕無妨更著鞭
此詩二百五十八卷重出今已削去注異同為一
作
西掖早秋直夜書意前人
凉風起禁掖新月生宫沼夜半秋暗來萬年枝嫋嫋炎
凉逓時節鍾鼓交昏曉偶聖惜年衰報恩愁力少素飡
無補益朱紱(集作紋)虚纏繞冠蓋栖野雲稻粱養山鳥量
能(集作内)私自省所得已非少五品不為賤五十不為夭
若無知足心貪求何日了
憶夜直金鑾奉詔李紳
月當銀漢玉繩低深聽簫韶碧落齊門壓紫垣高綺樹
闕連青瑣近丹梯墨宣外渥催飛詔草定新恩促換題
明日(一作惟我)獨歸花路遠可憐人世隔雲泥
奉和朝翰林丁侍郎禁署早春晴望
劉得仁
御林聞有早鸎聲玉檻春香九陌晴寒著霽雲歸紫閤
暖浮佳氣動皇城宫池日到冰初觧輦路風吹草欲生
鴛侣此時皆賦詠商山雪在思尤清
休澣日謁西掖所知因成長句
温庭筠(見集本)
赤墀高閤自從容玉女忩扉報曙鍾日麗九華青瑣闥
雨晴雙闕翠微峯毫端蕙露滋仙草琴上薰風入禁松
荀令鳳池春婉娩好將餘潤變魚龍
冬夕和范秘書省宿李頻
每入得閒吟清曹閣下深因知遥夜坐别有遠山心芸
細書中氣松疎雪上隂幾時高興足還復插朝簪
和范秘書省中作喻坦之
清省宜寒夜仙才稱獨吟鐘來宫轉漏月過閤移隂鶴
壁燈前靜芸臺幄外深想知因此興暫動憶山心
南宫寓直鄭谷
寓直事非輕官孤憂且榮制承黃紙重詞見紫垣清曉
霽庭松色風和禁漏聲曾(一作僧)携新茗伴更(集作吏對僧字)掃
落花迎鏁印詩心動垂簾睡思生粉廊曾試處(直事稍暇則於)
(都堂四廊下尋頃年試所題名記至今多在)石柱昔賢名來誤宫牎鷰啼疑
苑樹鶯殘陽晴(集作應)更好歸速限嚴城
春日(集作夕)伴同年禮部趙員外省直(集作直省)
前人
錦帳名郎重錦窠清宵寓直縱吟哦冰含玉鏡春寒在
粉傅仙闈月色多視草即應歸屬望握蘭知道暫經過
流鶯百囀和殘漏猶把芳罇藉露荷
文昌寓直前人
何遜空階夜雨平朝來交直雨新晴落花亂上花磚上
不忍和苔踏紫英
忝官諫垣明日轉對前人
吾君英睿相君賢其奈寰區未晏然明日翠華春殿下
不知何語可聞天
祕書伴直張喬
高枝聚暝禽疊閣鏁遥岑待月當秋直看書廢夜吟殘
薪留火細古井汲瓶深縱欲抄前史(一作古)貧難遂此心
省中偶作前人
三轉郎曹自(集作出)勉旃莎階吟步想前賢不(集作未)如何
遜無佳句若比馮唐是壮年捧制名題黃紙尾約僧心
在白雲邊乳毛松雪春來好直夜清閒且學禪
文苑英華卷一百九十一
