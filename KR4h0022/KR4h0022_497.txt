文苑英華卷四百九十七宋李昉等編
禮樂
議禮樂一道議沿革禮樂一道
復樂一道議祭祀一道
忠敬質文損益一道
刑法上
罷刑獄一道用刑寬猛一道
刑法用舍二道折獄一道
議禮樂白居易
問禮樂之(集作並)用其義安在禮樂共理其效何徵禮之
崩也何方以救之乎樂之壞也何術以濟之乎
(此卷禮樂門並於白居易凖備制科七十五門中摘取五篇其問荅皆居易擬作)
對
臣聞序人倫安家國(集作國家)莫先於禮和人神移風俗莫
上(集作尚)於樂二者所以並天地參陰陽廢一不可也何
則禮者納人於别而不能和也樂者致人於和而不能
别也必待禮以濟樂樂以濟禮然後和而無怨别而不
爭是以先王並建而用之故理天下如指諸掌耳志曰
六經之道同歸而禮樂之用為急故前代有亂亡者由
不能知之也有知而危敗者由不能行之也有行而不
至於理者由不能逹其情也能逹其情者其惟宗周乎
周之有天下也修禮建(集作逹)樂者七年刑措不用者四
十年負扆垂拱者三百年龜鼎不遷者八百年斯可謂
逹其情臻其極也故孔子曰吾從周然則繼周者其惟
皇家乎臣伏聞禮減則消消則崩樂盈則放放則壞故
先王減則進之盈則反之濟其不及而洩其過用能正
人道反天性奮至德之光焉國家承齊梁陳隋之弊遺
風未殄(集作弭)故禮稍失於殺樂稍失於奢伏惟陛下慮
其減消則命司禮者大明唐禮防其盈放則詔典樂者
少抑鄭聲如此則禮備而不偏樂和而不流矣繼周之
道其在兹乎
議沿革禮樂
問禮樂之用百王共之然則歴代以来或沿而理或革
而亂或損而興或益而亡何述作之跡同而得失之效
異也方今大制雖立至理未臻豈沿襲損益未適其時
宜將文物聲名有乖於古制思欲究盛禮之本(集作旨)審
至樂之情不和者改而更張可繼者守而勿失具陳其
要當舉而行
對
對臣聞議者曰禮莫備於三王樂莫盛於五帝非殷周
之禮不足以理天下非堯舜之樂不足以和神人是以
揔章辟雍冠服簠簋之制一不備於古則禮不能行矣
干戚羽旄屈伸俯仰之度一不修(集作循)於古則樂不能
和矣古今之論大率如此臣竊謂斯言失其本得其末
非通儒之逹識也何者夫禮樂者非天降非地出也盖
先王酌於人情張為通理者也苟可以正人倫寧家國
是得制禮之本意矣(集作也)苟可以和人心厚風俗是得
作樂之本情矣盖善沿禮者沿其意不沿其名善變樂
者變其數不變其情哉得其意則五帝三王不相沿襲
而同臻於理矣失其情則王莽屑屑習古適足為亂矣
故曰行禮樂之情者王行禮樂之飾者亡盖謂是矣且
禮本於體樂本於聲文物名數所以飾其體器度節奏
所以文其聲聖人之理也禮至則無體樂至則無聲然
則苟至於理也聲與體猶可遺况於文與飾乎則本末
取舍之宜可明辨矣今陛下以上聖之資守列祖之制
不待損益足以致理然苟有沿革則願陛下審本末而
述作焉盖禮者以安上理人為體以别疑防欲為用以
玉帛爼豆為數以周旋裼襲為容數與容可損益也體
與用不可斯湏失也樂者以易直子諒為心以中和孝
友為德以律度鏗鏘為飾以綴兆舒疾為文飾與文可
損益也心與德不可斯湏失也夫然則禮得其本樂逹
其情雖沿襲損益不同同歸于理矣
復樂(古器古曲)
問時議者或云樂者聲與器遷音隨曲變若廢今器用
古器則哀淫之音革矣若舍今曲奏古曲則正始之音
興矣其說若此以為如何
對
對臣聞樂者本於聲聲者本於情情者繫於政盖政和
則情和情和則聲和而安樂之音由是作焉政失則情
失情失則聲失而哀淫之音由是作焉斯所謂音聲之
道與政通矣伏觀(集作覩)時議者臣竊以為不然何者夫
器者所以發聲聲之邪正不繫於器之今古也曲者所
以名樂樂之哀樂不繫於曲之今古也何以考之若君
政驕而荒人心動而恐(集作動而怨)則雖舍今器用古器而
哀淫之音不散矣若君政善而美人心平而和則雖奏
今曲廢古曲而安樂之音不流矣是故和平之代雖聞
桑間濮上之音人情不淫也不傷也亂亡之代雖聞咸
濩韶武之音人情不和也不樂也故臣以為銷鄭衞之
聲復正始之音者在乎善其政和其情不在改其器易
其曲也故曰樂者不可以偽唯明聖者能審而述作焉
臣又聞若君政和而平人心安而樂則雖援蕢桴擊野
壤聞之者必融融洩洩矣若君政驕而放人心困而怨
則雖撞大鐘伐鳴鼓聞之者適足慘慘慼慼矣故臣以
為諧人神和風俗者在乎善其政懽其心不在乎變其
音極其聲也
議祭祀
問聖王立郊廟重祭祀者將以展誠敬而事鬼神乎將
以(集作欲)裨教化而利生人乎
又問近者敬失於鬼祭祀以淫禳禱者有僣濫諂媚之
風烝嘗者失疏數豊儉之節今欲使俗無淫祀家不黷
神物省費而厚生人守義而不惑何為何作可以救之
對
臣聞祭祀之義大率有三禋于天地所以示人報本也
祠于聖賢所以訓人崇德也享于祖考所以教人追孝
也三者行於天下則萬人順百姓和此先王所以重祭
祀者也臣又觀之豈直若是而已哉盖先王因事神以
(集作而)設教因崇祀以利人俾乎人竭其誠物盡其美美
致於鬼則利歸於人焉故阜(集作備)其牲牷則牛羊不得
不蕃矣豐其黍稷則倉廩不得不實矣美其祭服則布
帛不得不精矣不畜者無牲不田者無盛則游惰者不
得不懲矣勤本者不得不勉矣四者行於天下雖曰事
鬼神其實厚生業也故曰禮行於祭祀則百貨可極焉
斯之謂矣然則禮物(集作物力)有餘則奢淫之弊起祀事不
節則謟黷之萌生先王又防其然也是以宗廟有數豐
約有度疏數有時非其度者則鬼不享而禮不容非其
類者則神不歆而刑不舍二者行於天下則人與鬼(集作)
(神)不相黷矣不相傷矣近代已(集作以)来稍違祀典或禮
物失於奢儉或巫史假於淫昏追遠者昧從王之文徼
福者有媚神之祭雖未甚弊亦宜禁之伏惟陛下崇設
人防申明國典烝嘗不經者示之以禮禳禱非鬼者糾
之以刑所謂存其正抑其邪則人不惑矣著其誠謹其
物則人厚生矣斯亦齊風俗和人神之大端也惟陛下
詳之
忠敬質文損益
問忠敬質文百代循環之教也五帝何為而不用三王
何故而相承將時有同異邪道有優劣邪又三代之際
損益不同所祖三才其義安在豈除舊布新務與相反
相異乎復扶衰救弊其道不得不然乎又國家祖述五
帝憲章三王質文忠敬大備於今而尚人鮮樸而忠俗
多利而巧欲救斯弊其道如何
對
臣聞步驟殊時質文異制五帝以道化三王以禮教道
者無為無為故無失無失故無革是以唐虞相承無所
改易也禮者有作有作則有弊有弊則有救故殷周相
代有所損益也損益之教本乎三才夏之教尚忠忠本
於人人道以善教人忠之至也故曰忠者人之教也忠
之弊其人野救野莫若敬故殷之教尚敬敬本於地地
道謙卑天之所生地敬養之故曰敬者地之教也敬之
弊其人鬼救鬼莫若文故周之教尚文文本於天天道
垂文而人則之故曰文者天之教也文之弊其人僿救
僿莫若忠然則三王之所祖不同者非欲自異而相反
也盖扶衰救弊各隨其運也運苟有異教亦不同雖忠
與敬各繫於時而質與文俱致於理標其教則殊制臻
其極則同歸亦猶水火之相形(集作盭)同根於冥化共濟
於人用也寒暑之相代同本於元氣共成於歲功也三
王之道亦如是焉我國家欽若五帝憲章三王典謨不
易之道祖述而大用忠敬迭救之教具舉而兼行可謂
文質協和禮樂明備之代也然臣聞之孔子曰殷因於
夏禮周因於殷禮損益始終若循環然其繼周若百代
可知也臣觀周之弊也爵賞黷刑罰窮而秦反用刑名
祚因中絶及漢雜以覇道德又下衰迨于魏晉以還未
有繼而救者是以周之文弊今有遺風故人鮮朴而忠
俗猶利而巧伏惟陛下以繼周為已任以行夏為時宜
稍益質而損文漸尚忠而救僿斟酌於教曲緯其人使
瞻其(集無其字)前而道繼三王顧於(集無於字)後而光垂萬葉則
盡善之道大同之風不專美於上古矣
刑法上
罷刑獄(北齊天保八年策秀才)
問帝王之柄賞罰為首雖三代損益百代可知未有舍
此二途而能弘風闡化聖賢為治咸出斯道明獄訟之
來非關叔世孔子三日而誅少正卯太公下車而戮華
士康王(疑作誥)文王作罰刑兹無赦明措刑由於用刑非
去殺而刑清也然子産相鄭唯殺一人子文治兵刑遂
無用伯禹引罪自歸武王見辜而泣雖政治不殊而理
亦相反朕恭臨萬國祗御兆人視之如傷有同赤子未
能以理代刑舍其律憲亦輕罰緩死漸就蠲除去凝脂
之網收刺骨之怨臨麥秋而生惆悵望窮冬而載懷思使
畫服象刑同唐虞之世罷獄息罪等成康之時循酷俱
治宜有辨析誠有未遂想望其中
對李德林
對逖聽風聲企踵文武未之逮也而有志焉大道之行
結繩而治無德之世有罪更慙殆是天愛昔人唯令設
教神化(一作仇)末俗要須密網又豈淳風已降同往者之
不追澆法自然遂確乎而不變然而成康之衆逮幽厲
而為燬嬴項之人至文景而刑措方知桀紂居羲昊之
世亦比屋可誅勛華處桓靈之時即垂衣而治唯應宣
尼去殺必期之以百年周人太平會資之以三世我國
家之殺龍斬蛇斷鼇獵雉牧羊驅鷄之法烹鮮放馬之
功莫不因冥冥之心受蒼蒼之命十軒九舜千堯萬禹
抑特揚㩁俱何足稱至於約法憑威行師用武怨起後
征之地哀切自犯之辜故上下千官遐邇兆庶風化之
所遵逹政教之所抑揚皆肅肅然若嚴刑之在側矣但
臯陶之類常問黃沙定國之流恒持丹筆分陕有棠陰
之德剖符致蒲鞭之美梁獄決疑不假陶朱之璧楚國
以理無用莊生之金稍簡刑書漸行禮教使駃騠遠至
懸感仁心獬豸來儀不知所觸然後升東嶽而揖羣后
望西方以謝聖人復何如也謹對
用刑寬猛
問獄市之寄自昔為難寬猛之宜當今不易緩則物情
恣其詐急則姦人無所容曹相國所以殷勤路廷尉於
焉太息韋弦折衷歴代未聞輕重淺深佇承嘉議
對上官儀
對攘袂九流披懷萬古覧七書(一作玉籙)之奥義覿金簡之
遺文覩皇王臨御之迹詳政術樞機之旨莫不則乾綱
而張禮樂法霆震而置威刑縱使軒去鼎湖非無涿鹿
之戮舜辭雷澤遂有崇山之誅自臯陶不嗣怨(疑)生長
往甫侯設法徒有說於輕重子産鑄書竟無救於衰敗
是知風淳俗厚草艾而可懲主僻時昏黥鑿而猶犯我
君出震繼天承國(一作圖)宰化孕十堯而遐舉吞九舜而
上征猶以為周書三典既疏遠而難從漢律九章已偏
雜而無準方當採韋弦於往古施折衷於當今若能詔
彼刑章定金科之取舍徵其張趙平丹書之去留必使
楚國受金不為莊生所責長陵盗土必用張子之言謹
對
刑獄用舍
問玄默垂拱理歸上德法令滋彰事鍾澆季是以唐虞
畫象四罪而咸服姬夏訓刑三千而愈擾故知勝殘去
殺必在於弘仁反樸還淳不務於多辟(一作不勝於羣惡)方知
削兹三尺專循五禮幸陳用舍之宜以適當時之要
對張昌齡
對兩儀亭育蓄嚴刑於積陰四氣平分降明罰於秋序
是知觀象設教聖人所以勝殘因物造端懿后由其立
辟故媯川受命士師陳九德之歌瑶山載刑吕侯訓百
鍰之典然則激揚神化鼓舞皇偕(疑)資粉澤而弘風俟
德刑而振俗是故六轡在御飛龍之駕可期九罭不施
奔鯨之害斯兆縱使業優卷領道邁橧巢齊飲啄於鶉
居絶往来於犬吠猶未可長懸三禮永擯五刑削兹噬
嗑之科專行忠信之薄况今時推纂聖運属升皇猷猶
勞丹浦之誅尚漏青丘之罪伯夷典禮與猾夏而同科
司寇祥刑共春官而聮事自可遠稽九代近命三驅釋
刀鋸於凶魁休甲兵於原野然後施(疑作弛)威象闕展事
天宗繼美媧皇追風火燧石渠未滅豈待(一作得)輙議寝
刑中嶽既封自可專循大禮謹對
同前郝連梵
對法星垂象列九霄而照燭習坎分爻疏六位而輝煥
故有皇王慎罰正俗以經時聖哲祥刑開物而成務莫
不克清函夏載穆黎元制天討之威嚴弘秋官之典憲
舜遊媯汭乃去四凶湯出鑣宫驟除三面然則質文異
代興廢殊途微禹會昌仁流於下泣獨夫受戮禍招於
剖心自運往道消淳離朴散王風不競菀柳之刺斯聞
后德方衰杞(疑作棘)槐之刺(疑作制)斯闕望夷招敗酷甚凝
脂函谷生灾冤多精氣雖復蕭何改創爰始九章温舒
上言仍譏一失網漏吞舟之罪主苟持寬律加盈閣之
繁吏還舞智邈乎遺法允属升平大唐執紀先天凝圖
王氣化軼胥庭之上功超出(疑)驟之前掃氛祲於乾樞
靜囂塵於地軸紫微君聖時乘光於得一黔首安生日
用陶其吹萬皇帝上元綂歷下武嗣徽道叶順風契黃
神之罔象精通就日符赤運之文明於是職列英竒朝
班俊乂載升降之節既著禮容臨甲乙之科方在政辟
道無為以端拱思有罪而責躬念向隅之獨嚬乃納隍
而軫慮曲詢管庫取薦芻蕘誠宜妙簡平反旁求庶獄
渭橋驚馬必歸張季之言禁圍射兔勿爽高柔之旨于
公隂德委以廷尉之司盛吉深仁授以憲曹之任剖符
寄劉寬之輩蒲鞭之教可追分陜趨召奭之儔棠隂之
德斯在加以五詞咸備兩造兼持運靜躁於韋弦聽遲
速於寬猛獬豸雖觸咎繇行其惠化蒼鷹輟號郅都息
於煩苛自然圄犴空虚靡怨黃沙之罪鉗釱安用無施
白粲之刑則迹邁成康道逾文景不仁自遠無得而稱
謹對
折獄之理
問大道未隠教而不誅比屋可封畫象無犯是知金科
玉條不制淳厚之俗嚴刑峻法定施交喪之年皇家化
軼無為德高䆳古棄叢棘而去嘉石投丹筆以廢黃沙
願言此道則防萌之術無寄苟違斯理則削觚之化闕
如且齊國遺冠楚人封府肆眚之制無復前聞欲擯多
幸之心便復作解之義用舍之要咸宜具舉若其法術
之興非無首倡律令之起固有厥先何王絶鋸鑚之科
何帝易肌膚之痛方知折獄之理宜(一作庶)詳先代之規
幸可縷陳故實無為毛舉而已
對張處信
對五材逓用前聖因而設刑四象代興往賢則而為治
所以明弼五教敬成三德為安上之鞭策作御下之隄
防粉黛帝猷脂澤王化故軒皇六禁設言而不違媯帝
三居畫象而無犯既而末代多僻亂政滋章網密凝脂
文深刺骨威逾夏日苦烈秋荼或酷甚棄灰或刑深盜
土遂使棘林之下鬼哭呈祅(一作日聞)函谷之前冤魂表畛
(疑)雖漢文易肌膚之痛孝景減鞭朴之科竟未革弊除
煩焉能救焚拯溺方今膺期千載保業重光表至德以
泣辜布深仁於解網敬刑若祭重獄如傷誠宜削季業
之慘科襲至安之有美自可駕三皇而騑五帝超千古
而籠萬方欲廢彼黃沙赦兹丹筆眷言斯理蒙竊惑焉
何者德刑逓施寬猛相濟是知明君至乂不獨任於詩
書哲后欽明豈專行於禮樂此乃殺以止殺刑期無刑
緜絶代而不渝邁終古而無替愚謂擯蒼鷹之酷吏棄
乳虎之屠伯然後舉臯陶而作士命隨會以守官則内
盜自奔不仁斯遠自然防萌之術無闕削觚之化有餘
豈止封府之赦不施遺冠之宥無設用舍之義夫何足
疑且律之興其来尚矣盖三光列景法星麗乎天文六
位成形習坎彰於易象爰洎貳負(見山海經)初沿維縶之科
降及四凶始受殛流之罰及庭堅翼舜獄律遂此陶情
蕭相佐劉甲令於焉刻意至如鋸鑚之絶班固書而可
知肉刑之興孫卿論而已備謹對
文苑英華卷四百九十七
