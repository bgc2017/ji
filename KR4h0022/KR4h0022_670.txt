文苑英華卷六百七十一宋李昉等編
省下
上張僕射書一首
荅韓侍郎書一首
上河陽李尚書書一首
上鹽鐡裴侍郎書一首
與韋員外書一首
上禮部裴侍郎書一首
復崔尚書書一首
節度上(刺史附)
與路鄜州書一首
與江州鄭使君書一首
寄徐泗張大夫書一首
荅盧大夫書一首
上張僕射書(建封)韓愈
九月一日愈再拜受牒之明日在使院中有小吏持院
中故事節目十餘事來示愈其中不可者有自九月至
明年二月之終皆晨入夜歸非疾病事故輙不許出當
時以初受命不敢言古人有言曰人各有能有不能若
此者非愈之所能也抑而行之必發狂疾上無以承事
于公望(一作忘)其將所以報德者下無以自立喪失其所
以為心夫如是則安得而不言凡執事之擇於愈者非
為其能晨入夜歸也必將有以取之苟有以取之雖不
晨入而夜歸其所取者猶在也下之事上不一其事上
之使下不一其事量力而任之度才而處之其所不能
不強使為是故為下者不獲罪於上為上者不得怨於
下矣孟子有云今之諸侯無大相過者以其好臣其所
(蜀本有受字)教而不好臣其所(蜀本有以字)受教今之時與孟子
之時又加遠矣皆好其聞命而奔走者不好其直已而
行道者聞命而奔走者好利者也直已而行道者好義
者也未有好利而能(集無能字)愛其君者亦未有好義而忘
其君者今之王公大人惟執事可以聞此言惟愈於執
事也可以言此事(集作此言進又作言此言)愈蒙幸於執事其所從
舊矣若寬假之使不失其性加待之使足以為名寅而
入盡辰而退申而入終酉而退率以為常亦不廢事天
下之人聞執事之於愈如是也必皆曰執事之好士也
如此執事之待士以禮也如此執事之使人不枉其性
而能有容也如此執事之欲成人之名也如此執事之
厚於故舊也如此又將曰韓愈之識其所依歸也如此
韓愈之不謟屈於富貴之人也如此韓愈之賢能使其
主待之以禮也如此苟如此則死於執事之門無悔也
若使隨行而入逐隊而趨言不敢盡其誠道有所屈於
已天下之人聞執事之於愈如此也(集無也字)皆曰執事之
用韓愈哀其窮收之而已耳韓愈之事執事不以道利
之而已耳苟如此雖日受千金之賜一歲九遷其官感
恩則有之矣將以稱於天下曰知已(集本疊知已二字)則未也
伏惟哀察其所不足矜其愚不錄其罪察其辭而垂仁
採納焉愈恐懼再拜
荅韓侍郎書李翺
還示(集有云字)於賢者汲汲唯公與不材耳此言取人得無
太寬否灼然太寬夫又何疑此事汲汲如嗜欲之未得
自以為勝苟令君耳目所及書記所載未見其比何意
忽然當一時而更有人也故具於後以當講學且自道
無愧兼以為戲耳如愚之於人但患識昏知不足以察
人為累耳苟以為賢則不要前人相知相見逢便見機
巧有惠(集作慧)辯故身雖否塞而所進逹者不為少矣其
鑒賞稱頌人初未甚信其後卒享盛名為賢士者故陸
歙州韋簡州皆是也好善太疾智識未精彼勝於彼則
因而進之或取文詞或以言論或以才行或以風標或
以政術往往亦有不稱於前多矣不可以言其名然亦
未嘗以為悔也其中亦有痛與置力後因禮節不足或
因盡言而詰之前人既非賢良遂反相毁損者亦有其
人矣且龐士元云拔十失五猶得其半真大賢之言也
如鄙人無位於朝阨摧於時栖栖惶惶奔走恥辱求食
不暇自一千年來賢士屈厄未見有如此比者尚汲汲
孜孜引駕(集作薦)賢俊如朝飢求飱(集作食)如久曠思通如
見妖麗而不得親然若使之有位於朝或如兄儕得志
於時則天下當無屈人矣如或萬一有之若陸歙州韋
簡州之比猶奔走在泥土則當引罪在已若狂若顛朝
雖飢不及求飱(集作飡)曠雖久不敢思通見妖麗閉眼而
不觀視遷榮如鞭笞宫割之在躬夫又何(集有榮字)樂而得
安然也不知此心自古已(集作以)來曾有人如是者否不
知代有聖人肩排而生曾有一賢用心近於此者乎若
古或有之幸示其人如或無之奈何乃言唯公與不材
耳如兄者頗亦好賢必須甚有文詞兼能附已順我之
欲則孜孜汲汲無所愛惜引拔之矣如或力不足則分
食以食之無不至矣若有一賢人或不能然則將乞丐
不暇安肯孜孜汲汲為之先後此秦漢間尚俠行義之
一豪雋耳與鄙人似同而其實不同也三五日前京尹
從叔云某大官甚知重陸洿當時對云士所貴人知者
謂名未聞則導(集作道)之家之貧則恤之身之賤則進之
故也若陸洿之賢彰然矣某官之知既甚矣某官之位
日見天子足以進人矣開幕辟士足以招賢矣而皆未
及陸洿若如此之知知與不知果同也若實知乃反不
與不如不知也矣京尹不能對也大凡身當位得志於
時慎閉口不可以言知人若知人而不能進未得志而
氣恬體安不引罪在已若顛若狂與夫不知人者何以
異也如離婁與瞽夫偕行而同墜溝中或以無目不見
坑而墜或以心不在行憂思之病而墜所以墜則殊其
所以為墜則同也天下皆離婁也如瞽者鮮矣則其墜
者離婁也(十八字集作天下如瞽者鮮則其墜者皆離婁也)心不在焉故也樂
道此者蓋以自勵非欲刺乎富貴之人當為再三讀之
以代擊髀而歌焉翺再拜
上河陽李尚書書杜牧
伏以三城所治兵精地要北鎻太行東塞黎陽在京河
南指為重輕自艱難以來儒生成名立功者蓋寡於前
代是以壯健不學之徒不知儒術不識大體取其微效
終敗大事不可一二悉數伏以尚書有才名德望知經
義儒術加以儉克好立功名今横據要津重兵在手朝
廷縉紳之士屈指延頸佇觀德政况聖主掀擢豪俊考
校古今退朝之後急於觀書已築七關取隴城緝為郡
縣命誅雜虜(集作今親誅虜)收其土田取其良馬為耕戰之具
西復凉州東取河朔平一天下不使不貢不覲之徒敢
自專擅此實聖主之心事業已彰臣下明明無不知之
伏自尚書樹立鍜鍊教訓揀拔法術尺寸取於古人若
受指顧必立大功使天下後學之徒知成功立事非大
儒知古今成敗者不能為之復使儒生舒展胷臆得以
誨導壯健不學之徒指蹤而使之令其心服正在今日
某多病早衰志在耕釣得一二郡資其退休以活骨肉
亦能作為歌詩以稱道盛德其餘息心亦已久矣下情
日增瞻仰戀德之切牧恐懼再拜
上鹽鐡裴侍郎書
伏以鹽鐡重務根本在於江淮今諸監院頗不得人皆
以權勢干求固難悉議停替其於利病豈無中策牧自
池州睦州實見其弊蓋以江淮自廢留後以來凡有冤
人無處告訴每州皆有土豪百姓情願把鹽每年納利
名曰土鹽商如此之流兩稅之外州縣不敢差役自罷
江淮留後以來破散將盡以監院多是誅求一年之中
追呼無已至有身行不在須得父母妻兒錮身驅將得
錢即放不二年内盡恐逃亡今譬於(一本作如)常州百姓有
屈身在蘇州歸家未得便可以蘇州下狀論理披訴至
如睦州百姓食臨平監鹽其土鹽商被臨平監追呼求
取直是睦州刺史亦與作主不得非裹四千里糧直入
城投(集作役)使即須破散奔走更無他圖其間搜求胥徒
針抽縷取千計百校唯恐不多除非吞聲别無赴訴今
有明長吏在上旁縣百里尚敢公為不法况諸監院多
(集作皆)是以貨得之恣為奸欺人無語路况土鹽商皆是
州縣大戶言之根本實可痛心比初停罷留後衆皆以
為除煩去冗不知其弊及於疲羸即是所利者至微所
害者至大今若蒙侍郎改革前非於南省郎吏中擇一
清慎依前使為江淮留後减其胥吏不必一如向前多
置人數即自嶺南至於汴宋凡有冤人有可控告奸贓
之輩動而有畏數十州土鹽商免至破滅除江淮之大
殘為侍郎之隂德以牧愚見莫過於斯若問於鹽鐡吏
即不欲江淮别有留後若有留後其間有(集作百)事自能
申狀諮呈安得貨財表裏計會分其權力言之可知伏
惟俯鑒微(集作愚)衷不賜罪責牧再拜
與韋員外書劉蛻
蛻性甚(二字集作雖)冥頑識不及高嘗以當今由文學求用
遲其顯遇在執事未知如何蛻輙自愛而庶幾不惑也
故進不暇視地食不及卒哺起居不忘於文窮泰不忘
於文雖分不出(集有其字)畛實愛且專也執事以為愛乎未
也蛻為人子二十二(集作六)年唯初七年持瓦石為俎豆
戲其餘卒不離前之志也執事以為專乎未也伏念方
今人人自謂力然沛若有餘今日以執事如重星輪月
争下堂而觀之畏已後耳宜乎人之心適在往越而使
去有人正從越來執(集有事字)車而問於路執事以為可教
與否如曰吾幸知其徑途安得勿教則執事正可以其
手呼而指畫也果遇他人以其有往而猶不逆則蛻云
所愛而專者有謁執事之餘勇也深如此而已可則道
合而服從不可則道異而更學
上禮部裴侍郎書
臨其事不能苟有待而先自請者閣下以為難乎贊功
論美近乎謟飾詞言已近乎私低陋摧伏近乎鼠竊廣
博張引近乎不敬鈎深簡尚則畏不能動乎人諧儷相
比又畏取笑乎後情志激切謂之躁詞語連綿謂之續
(集作俗)夫臨其事而自言者其難如此也然不有聽者之
明言者無病則固當背惶踖株(一作踧)俟乎知者而自知
也用者而自用也安能持一言於已難之時者哉然或
不得已而言之者亦將自言而已矣又豈敢因其時而
遽言大體哉蛻少時不知小人通生有自可之事樹之
為梔茜種之為榖粟賈於市釣於江亦以(二字集作棄)老也
無何羅絡舊簡附會時律懷筆啓(一作譽)於縉紳家十二
三年矣謂丱而習之齓而成基壯而歴級乘時無難梗
寒苦之疲今者欲三十歲矣所望不過抱關輸力求粟
養親而已何者家在九江之南去長安近四千里膝下
無怡怡之助(集作趣)四海無強大之親日行六十里用半
歲為往來程歲須三月侍親左右又留二月為乞假衣
食於道路是一歲之中獨餘一月在長安王侯聽尊媒
妁聲深况有疾病寒暑風雨之不可期者雜處一歲之
中哉是風雨生白髮田園變荒蕪求抱關養親亦不可
期也及今年冬見乙(集作丁)酉詔書用閣下以古道正時
文(一作聞)以平律校羣士懷才(集作道)負藝者踴躍至公蛻
也不度入春明門請與八百之列負階待試嗚呼蛻也
材不良命甚竒時來而功不成事脩而名不副將三十
年矣今而復閣下進之蛻亦得以至公進閣下退之蛻
亦得以至公退進退者由閣下也未可知也干黷尊嚴
敢忘僇辱情或須露豈曰圖私不然則蛻也豈敢蛻再
拜
復崔尚書書
男子生而射四方所以有四方之志故懷其道不可以
退已(集作也)非其人又不可以動心今蛻也伏念仁人在
位野無君子不敢隱忍自置削簡授僕夫堂上猶遠况
千里之悠悠哉亦將天未甚棄果遇閣下響不私岸谷
與高下為應不戮其使得復廬下而又重幣厚詞素未
嘗遇知(集作始)者嘗為齊桓公之明活俘而相晏平仲之
賢贖隸而友夫俘未至而鮑子先言之桓雖智不逮安
得勿相隸未言而晏子已見其色雖智不逮安得勿友
豈如左右無先言之人閣下未見蛻之色而與之歎息
乎與之教道乎則斯然後心因閣下而動已為閣下而
知不復遺恨幸甚幸甚雖然敢不再拜以謝知已而自
道其所得罪蛻早不量已嘗(集作常)欲與其道以死生樂
之自以得其位即(集作則)欲立殊節於君友不得其位即
欲垂長幅於後世然而以為身屈則道不勝語卑則道
不明以其諠譁不敢安已矜道也不敢矜於口也伏惟
閣下以忘道而圖已孰若道勝而已勞乎從俗而飽其
親孰若道在有君子而後顯其親乎閣下不以行已失
態天命拙塞乃復書問曰恃才傲物歟論議險直歟儕
伍擠毁歟夫承貴仕之後身尊而食足然踞辱卒吏猶
有䧟人於急(四字集作隱忍)况蛻近世無九品之官可以藉聲
勢而又當時無綿絡之舊無一簞之食設有乘人之氣
而窮賤奪其氣矣何能為也使蛻一旦為病狂妄人而
行之俄而自成怪笑不止人之怪笑也然則希權門以
媚嬖媵隨衆口以贊曲私瞻視行坐傾身預起則信乎
對南面如濠壁之相峙也如此豈曰恃才傲物乎險直
之在已不得其人而盡言之則有殺身磔尸(一作終身殺戮非)
之禍得其人而盡言之則有忠義諒正之名使蛻前不
得其人而言之則身死(集作辱)已久得其人而言之則安
得困而至此故豈曾論議險直乎蛻伏以冠衣不完(集作)
(高)潔趨拜未識威(集無此字)儀又伏念春秋時四人受縣而
後見魏子則古之人之見也其不在受恩之後乎謹重
遣前使以謝殊遇以結後計蛻再拜
節度上(刺史附)
與路鄜州書沈亞之
月日沈亞之再拜稽首言大夫閣下亞之昨去長安時
歴别於所知親友(集有門字)所知親友謂亞之曰安所適安
所為亞之對曰適鄜將假貸於諸侯所知親友賀亞之
曰鄜有長賢大夫也喜文學仁義之道故其所為文學
仁義之道欣欣焉走其門者日有之亞之納喜於心充
充焉捶馬走僕忘其勞失其怠望閣下之境日近日喜
及至之也且觀將謁之禮於其門乃見納客之官奔奔
而入促促而出言不及宣(集作吐)道不及陳退居三日不
知所為乃復聽閣下採取賓士之道高下之等則曰某
自某方來以某執事書為之輕重書之多者館華(集作善)
宇飽善味書之次者又次之其有無因而至者雖辯智
過人猶以為狂即與偶然之輩僥倖之徒退棲陋室與
百姓雜處飯惡味且走來閣下門者亦不獨盡窮餓無
依而來求粟帛於閣下亦有抱其智懷其才聞閣下好
賢而來求臧否於閣下而望其推引之濟耳今一貫而
禮一數而惠遺(集無此字)賢愚顛倒而又以書不書而為之
輕重竊恐天下之士其來閣下之門者皆相爭齎書為
粮受閣下之惠者不曰閣下之惠而皆曰某官之書禮
我也何有媿於閣下不唯不媿而已亦有憤激於中(集作)
(衷)而終怨怒者誠(集作竊)恐閣下勞費以取無益亞之之
愚獨為閣下惜伏惟(集作願)閣下稍精接士之道使賢愚
明白閣下能如此則知言者(四字集作則四方之士)聞之皆曰(集作)
(謂)閣下不恡已之不至而求其方直如此今亞之冐旌
戟之嚴敢言於閣下亦希知言之士聞之知亞之不苟
曲於閣下而存其直如此戰兢無任亞之再拜
與(一作上)江州鄭使君書
郢岸謫吏敬對所詰引言為書致於九江郡守鄭閣下
詰之既深安(集作焉)得默默已也固折委譴之於章遂用
悉陳惟聽之國朝天后之時使四裔逹威德之令皆儒
臣自喬知之陳子昂受命通西北兩塞封玉門關戎虜
遁避還而無酬勞之命斯蓋大時之有體臣之常理也
然喬死於讒陳死於枉皆由武三思嫉怒於一時之情
致力尅害一則奪其妓妾以加憾一則疑其擯排以為
累隂令桑梓之宰拉辱之皆死於不命嗟乎嗟乎自是
之後臨戎觀危酌逸勞之狀為使者而儒臣莫與矣前
年天子以兩河逐叛之兵連歲不解負輓之輸而不造
廪庫皆從便道為戰士衣食之給於兩河之間歲尚賑
賙輦轂之下執笏常謂請罷所討者十八九獨諫大夫
自以為習知叛臣之情日就窘請得往道(集作導)愍痛以
歸之既可所奏即請以亞之為副又以為古者單車為
使有功則為戎臣輕害之遂於行請兵以自柄詔書仍
以便宜從事又詔邯鄲鉅鹿兵各以百騎與俱蓋欲重
擊鑿之椹(集作柄)也及過平原郡城而有常山卒分居之
諫大夫因令亞之為書檄之書成亞之題帛引弓射書
於常山帥帥得書以期請降滄海之人聞之降者日百
有餘輩及滄海寇欵與符印偕至即請以城歸使者是
日往受城亞之復引前驅騎馬先至滄海同捷與其徒
繫頸者服縗不帶伏軍門之左委命於使執事於是諫
大夫遣河南將石稅部獻闕下稅夜殺同捷於平昌亞
之分道馳還以報事道中不得乘乃乘羸驅馳至具魏
之門守長皆為難日昃不得食因中病於南(集無此字)廣武
之門歴再旬而謫書降即奔上所委今閣下罪諫大夫
以為狷急忘體冐危取禍習傳不察其端本附言和唱
敢避忌應對哉昔者酈生憑軾下齊城七十韓信劫而
烹之在前代且耳况今持兵連營淹歲經時既費且敗
萬無以自塞之際而使臣奉命詔銜解羈裂網之恩啓
萬死重生之路起曝鰓就鼎之命(集作枯)彼不思於降復
何歸矣今習詩書步規矩而進於是者固未嘗習武事
况親於戰鬭之間耶必多武臣之言以為信何者重已
之不李祐避能而誠邁越之談也或亦有詰亞之曰李
祐避壁攻平原城城危且急尚不聞有效且使臣居間
曾不逾月而云城降者何端亞之應之曰獨不見童子
之情乎夫童子師與終身之益何惡而不附乳母蠕蠕
之常恩而投戀肆喜何者氣微意廹則毅容之難洽而
告訴之言在前也是則向使之卒被堅甲持銳鋒以相
攻差剛决於敵者不瞬而殞形喪魄矣有如使臣之煦
諭明白寧有忘生趨死之倫乎此解析之言誠不當為
閣下說說亦不能降聽以委逹(集無逹字)書之丁寧者蓋欲
流之於世以俟通方之士次第於所悟耳梗概之錄不
文於詞亞之敬再拜
寄徐泗張大夫書符載
明公材略横世氣為人傑旌節森然先鎮東徐靜則近
鄒魯之士講詩導禮動則駕貔貅之卒肅清淮海名聞
休烈風動四方節士義夫孰不投心甚善甚善真天子
文武大臣哉載迂儒不才越尋常間敢以疎鈍切懷風
槩如是星霜十周天矣緬彼山川遼夐蕭條世多械束
末(一作莫)由造請復欲牽文字試書功德事無端緒殆似
行佞懷緘浩思殊鬱鬱不快也適值去年秋有冠軍將
軍李圓者道來自東狀貌不凡三扣柴荆載意其偉士
延坐與語語酣中起議及劒術云嘗以青萍貺公乃發
筐篋出閣下寳劒銘相示載鑒裁不明敢懸貨人因覽
文以異劔覩劔以竒文繇是憑之為聰明依之為肺腸
(一作腹)恣陳蕪穢妄有紀述摭拾冠軍之行跡鄭重執事
之美(一作羡)茂得為通誠導意之因緣也大凡人之有生
處而道德不滋於身者竊兩曜之光明也仕而功烈不
被於世者偷大君之珪組也况乎屬一詞屯一事上不
陳教化次不叙志意皆游言也豈曰文為一昨諷公之
製聳文豪爽立意徤激首則見定忠固義之分末則存
(一作見)策勲樹績之心識者謂公異日必帥諸侯蕩蕃虜
拔烽燧於近塞洗腥臊於絶漠黃河九曲為大國池沼
然後拜閶闔和隂陽炎炎赫赫載勲盟府豈獨擁旄按
甲長于一方而已哉載不量氣力庶慕區區之分借如
智慮短薄無裨絲髮亦欲如班孟堅之比為竇車騎刻
燕然之石公謂之何哉載今蹷然飛書遠聞伏以冠軍
緣公而德彰小子援公而思勇即托記錄之目輙以葛
溪劔志為名屬事相交關謹偕寓獻貴賤不侔禮實異
儀輕用塵忝臨風震悚閣下或為休庇若將獻酬張布
錦繢鋪映麻枲命使令問訊江君奔走之僕山中茅舍
偶目詳憶耳不宣載再拜
荅盧大夫書
貞元元年八月二十五日野人符載再拜頓首上書于
觀察使大夫盧公某伏見古人或出以行道或處以向
晦皆其德不昧其迹不辱者以其立身之本固動靜之
分明也載顧散細之材無榱桷之用違力妄進祗取顛
沛故廬山南住有一畆之宅有友生五人切切偲偲更
迭鼓琴意者疑立誠絜矩師避地避言之義豈曰嘉隱
以干聞逹是月二十一日賢都水弟叔姪至止伏奉書
諭猥加詞飾捧緘開讀光曜林壑藴蓄慚懼若無憑依
伏惟大夫天子碩臣包甫冠申文武皇皇作藩於唐以
河海之廣涵游泳之物曲存惠好俯慰顦顇則士君子
相顧而言曰以方伯高明之尊以野客草茅之賤尚能
降損懷抱招納以禮况四方多士得不望塵欽義奔走
於下風者耶方今江湖上接鯨鯢之地皇帝以襟帶軫
慮授大夫以安之恭聞旄鉞之至也政不煩吏不擾帷
幄多賢傑軍旅有叙事黎人熙熙各遂生性爰及巖谷
亦云逍遥是知凡在府廕孰不幸甚載誠宜被荷服躡
芒屨拜跪於旌戟之下常以山中氣寒嬰内藏之病高
風摇落寢欲增劇未申悃欵良用震恐候羸形支持堪
自興運端神肅氣側聽精微之論伏惟少賜鑒燭以逹
愚悃幸甚幸甚不宣載再拜
文苑英華卷六百七十一
