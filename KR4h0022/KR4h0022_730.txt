文苑英華卷七百三十一宋李昉等編
餞送十四
送浮屠師文暢序一首送廖道士序一首
送石洪處士赴河陽參謀序一首
送温造處士赴河陽軍序一首
送權秀才序一首送何堅歸序一首
送王塤秀才序一首送齊皡下第歸序一首
送牛堪登第歸序一首送進士王含序一首
送張童子序一首送陳密序一首
同吳武陵送前桂州杜留後序一首
送邠寧獨孤書記赴辟命序一首
送薛判官量移序一首
送李判官往桂州序一首
送寧國范明府序一首送薛存義之任序一首
送詩人廖有方序一首送澥序一首
送李渭赴京師序一首
送浮屠文暢序韓愈
人固有儒名而墨行者問其名則是校其行則非可以
與之游乎如有墨名而儒行者問其名則非校其行則
是可以與之游乎楊子雲稱在門牆則揮之在夷狄則
進之吾取以爲法焉浮屠師文暢喜爲文章其周游天
下凡有(集有所字)行必請於搢紳先生以求詠歌其所志貞
元十九年春將行東南柳君宗元爲之請(集作序)解其裝
得所叙詩累百餘篇非至篤好其何能致多如是耶惜
其無以聖人之道告(集有之字)者而徒舉浮屠之說贈焉夫
文暢浮屠也如欲聞浮屠之說當自就其師而問之何
故謁吾徒而來請也彼見吾君臣父子之懿文物禮樂
(集作事爲)之盛其心必有慕焉拘其法而未能入故樂聞其
說而請之如吾徒者宜當告之以二帝三王之道日月
星辰之所以行天地之所以著鬼神之所以幽人物之
所以蕃江河之所以流而語之不當又爲(集作就)浮屠之
說而瀆告之也人(集作民)之初生固若禽獸夷狄然聖人
者立然後知宫居而粒食親親而尊尊生者養而死者
藏是故道莫大於(集作過乎)仁義教莫正(集作大)乎禮樂刑政
施之於天下萬物得其宜措之於其躬體安而氣平堯
以是傳之舜舜以是傳之禹禹以是傳之湯湯以是傳
之文武文武以是傳之周公孔子書之於册中國之人
世守之今浮屠者孰爲之而孰傳之耶夫鳥俛而啄仰
而四顧夫獸深居而簡出懼物之爲已害也猶且不免
焉弱之肉疆之食今吾與文暢安居而暇食優游以生
死與禽獸異者寧可不知其所自耶夫不知者非其人
之罪也知而不爲(集有之字)者惑也悅乎故不能即乎新者
弱(集作溺)也知而不以告人(集作之)者不仁也告而不以實
者不信也余既重柳請又嘉浮屠能喜文辭於是乎言
送廖道士序
五嶽於中州衡山最遠南方之山巍然高而大者以百
數獨衡山爲宗最遠而獨爲宗其神必靈衡之南八九
百里地益高山益峻水清而益駛其最高而横絶南北
者嶺郴之爲州在嶺之上側南(二字集作測)其高下得三之
二焉中州清淑之氣於是焉窮氣之所窮盛而不過必
蜿蟺扶輿磅礴而欝積衡山之神既靈而郴之爲州又
當其(集無其字)中州清淑之氣蜿蟺扶輿磅礴而欝積其水
土之所生神氣之所感白金水銀丹砂石英鍾乳橘柚
之包竹箭之美千尋之名材不能獨當竒(蜀本無竒字)也意
必有魁竒忠信材德之民生其間而吾又未見也其無
乃迷惑没溺於老佛之學(集作教)而不出耶廖師郴民而
學於衡山氣專而容寂多藝而善遊豈吾所謂魁竒而
迷惑没溺者耶廖師善知人若不在其身必在其所與
游訪之而不吾告何也於其别申以問之
送石洪處士赴河陽參謀序
河陽軍節度御史大夫烏公爲節度之三月求士於從
事之賢者有薦石先生者公曰先生何如曰先生居嵩
邙瀍糓之間冬一裘夏一葛(集有食字)朝夕飯一盂蔬一盤
人與之錢則辭請與出遊未嘗以事免勸之仕則不應
坐一室左右圖書與之語道理辯古今事當否論人高
下事後當成敗若河决下流而東注若駟馬駕輕車就
熟(集作夷)路而王良造父爲之先後也若燭照數計而龜
卜(集作兆)也大夫曰先生有以自老無求於人其肯爲某
來耶從事曰大夫文武忠孝求士爲國不私其(集作於)家
方今寇聚於垣師環其疆農不耕收(集作牧)財粟殫亡吾
所處地歸輸之塗治法征謀宜有所主(集作出)先生仁且
勇若以義請而疆委重焉其何說之辭於是譔書詞具
馬幣卜日以授使者求先生之廬而請焉先生不告於
妻子不謀於朋友(集作其朋)冠帶出見客拜受書禮於門内
宵則沐浴戒行事(集作李)載書策問道所由告行於嘗(集作)
(常)所求往者晨則畢至張筵於上東門外酒三行且起
有執爵而言者曰大夫眞能以義取人先生眞能以道
自任决去就(一無此三字)爲先生别又酌而祝曰凡士之去
就出處何常惟義之歸遂以爲先生夀又酌而祝曰使
大夫恒無變其初無務富其家而饑其師無丼受佞人
而外敬正士無味於諂言唯先生是聽以能有成功保
天子之寵命又祝曰使先生無圖(杭本作固)利於大夫而私
便其身圖先生起拜祝辭曰敢不敬蚤夜以求從祝規
於是東都之人士咸知大夫與先生果能相與以有成
也遂各爲歌詩六韻遣(集作退)愈爲之序云
送温造處士赴河陽軍序
伯樂一過冀北之野而馬羣遂空夫冀北馬多於天下
伯樂雖善知馬安能遂空其羣耶解之者曰吾所謂空
非無馬也無良馬也伯樂知馬遇其良輙取之羣無留
良焉苟無留其良雖謂無馬不爲虚語矣東都固士大
夫之冀北也恃(集作懷)才能深藏而不賈(集作市)者洛之北
涯曰石生其南涯曰温生大夫烏公以鈇鉞鎮河陽之
三月以石生爲才以禮爲羅羅而致之幕下未數月也
以温生爲才於是以石生爲媒以禮爲羅又羅而致之
慕下東都雖信多才士朝取一人焉拔其尤暮取一人
焉拔其尤自居守河南尹以及百司之執事與吾軰二
縣之大夫政有所不通事有所可疑奚所諮而取焉士
大夫之去位而巷處者誰與嬉游小子後生於何考德
而問業焉搢紳之東西行過是都者無所禮於其廬若
是而稱曰大夫烏公一鎮河陽而東都處士之廬無人
焉豈不可也夫南面而聽天下其所託重而恃力者唯
將與相耳相爲天子得人於朝廷將爲天子得文武士
於幕下求内外無理(集作治)不可得也愈縻於兹不能自
引去資二生以待老今皆爲有力者奪之其何能無介
然於懷耶生既至拜公於軍門其爲吾以前所稱爲天
下賀以後所稱爲吾致(集作致字)私怨於盡取也留守相公
首爲四韻詩歌其事愈因推其意而叙焉
送權秀才序
伯樂之厩多良馬卞和之匱多美玉卓犖瓌怪(集作竒)之
士宜乎游於大人君子之門也相國隴西董公既平汴
州天子命御史大夫吳縣男爲軍司馬門下之士權生
實從之來權生之貌固若常人耳其文辭引物連類窮
情盡變宫商相宣金石諧和(一作聲)寂寥乎短章舂容乎
大篇如是者閱之累日而無窮焉愈常觀於皇都每年
貢士至千餘人或與之遊或得其文若權生者百無一
二焉如是而將進於明有司重之以吳縣之知其果有
成哉於是咸賦詩以贈之
送何堅序
何於(集作與)韓同姓爲近堅以進士舉於吾爲同業其在
太學也吾爲博士堅爲生生與博士爲同道其識堅也
十年爲故人同姓而近也同業也同道也故人也於其
志不得願而歸其可以無言耶堅道州人道之守陽公
賢也道於湖南爲屬州湖南楊公又賢也堅爲民堅又
賢也湖南得道爲屬道得堅爲民堅歸唱其州之父老
子弟服陽公之令道亦唱其縣與其比州服楊公之令
吾聞鳥有鳳者恒出於有道之國當漢時黃覇爲潁川
(集有守字)是鳥也實集而鳴焉若史可信堅歸吾將賀其見
鳳而聞其鳴也已
送王塤秀才序
吾嘗(集作常)以爲孔子之道大而能博門弟子不能徧觀
而盡識也故學焉而皆得其性之所近其後離散分處
諸侯之國又各以所能授弟子源遠而末益分(集作引)盖
子夏之學其後有田子方子方之後流而爲莊周故周
之書喜稱子方之爲人荀卿之書語聖人必曰孔子子
弓子弓之事業不傳唯太史公書弟子傳有姓名字耳
(一作有姓名耳)曰馯(音韓姓也)臂子弓子弓受易於商瞿盖孟軻師
子思子思之學盖出曾子自孔子殁羣弟子莫不有善
獨孟軻(集有氏字)之傳得其宗故吾(集作余)少而樂觀焉太原
王塤示余所爲文好舉孟子之所道者與之言信悅孟
子而屢贊其文辭夫沿河而下苟不止雖有疾遲(集作遲疾)
必至於海如不得其道也雖疾不止終不得(集作幸)而至
焉故學者必愼其所道道於楊墨老莊佛之學而欲之
聖人之道者猶航斷港絶潢以望至於海也故求觀聖
人之道者必自孟子始今塤之所由既幾於知道如又
得其船與檝知沿而不止嗚呼其可量也哉
送齊皡(一作曎升)下第序
古之所謂公無私者其取捨進退無擇於親䟽遠邇唯
其宜可焉其下之視上也亦唯視其舉黜之當否不以
親䟽遠邇疑乎其上之人也故上之人行志擇誼坦乎
其無憂於下也下之人剋已愼行確乎其無惑於上也
是故爲君不勞而爲臣甚易見一善焉可得詳而舉也
見一不善焉可得明而去也及道之衰上下交疑於是
乎舉讎舉子之事載之傳中而稱美之謂之忠見一善
焉若親與邇不敢舉也見一不善焉若䟽與遠不敢去
也衆人之所同好焉矯而黜之乃公也衆人之所同惡
焉激而舉之廼忠也於是乎有違心之行有怫志之言
有内愧之名若是者俗所謂良有司也膚受之訴(集作愬)
不行於君巧言之誣不起於人矣嗚呼今之君天下者
不亦勞乎爲有司者不亦難乎爲人(集作亡)嚮道者不亦
勤乎是故端居而念焉非君人者之過也則曰有司焉
則非有司之過也則曰今舉天下人焉則非今舉天下
人之過也盖其漸有因其本有根生於私其親成於私
其身以已之不直而謂人皆然其植之也固久其除之
也實難非百年必世不可得而化也非知命不惑不可
得而改也已矣乎其終能復古乎若高陽齊生者其起
予者乎齊生之兄爲時名相出藩于鎮南朝之碩臣皆
其舊交齊生舉進士有司用是連枉齊生齊生不以云
乃曰我之未至也有司其(集作豈)枉我哉我將利吾噐而
俟其時耳抱負其業東歸於家吾觀於人有不得志則
非其上者衆矣亦莫計其身之短長也若齊生既不得
志矣(五字集作既至矣)而曰吾未至也不以閔於有司其不亦
鮮乎哉吾用是知齊生後日誠良有司也能復古者也
公無私者也知命不惑者也
送牛堪登第歸序
以明經舉者誦數十萬言又約通大義徵辭引類旁出
入他經者又誦數十萬言其爲業也勤矣登第於有司
者去民畆而就吏禄由是進而累爲卿相者常常有之
其爲獲也亦大矣然吾未嘗聞有登第於有司而進謝
於其門者豈有司之待之也抑(集作御)以公不以情舉者
之望於有司也亦將然乎其進而謝於其門也(集無也字)則
爲私乎抑無乃人事之未思或者不能舉其禮乎若牛
堪者思慮足以及之材質足以行之而又不聞其往者
其將(集無將字)有以哉違衆(集作俗)而求識立竒而取名非堪
心之所存也由是而觀之若堪之用心其至於(集作爲)大
官也不爲幸矣堪太學生也余博士也博士師屬也於
其(集無其字)登第而歸將榮於其鄉也能無說乎
送進士王含秀才序
吾少時讀醉鄉記私怪隠居者無所累於世而猶有是
言豈誠旨於味耶及讀阮籍陶潜詩然後乃知彼雖偃
蹇不欲與世接然猶未能平其心或(集作不)爲事物是非
相感發於是有託而逃焉者也若顔氏之子(集作子之)操瓢
與簞食曾參歌聲若出金石彼得聖人而師之汲汲若
不可及其於外也固不暇尚何事麴蘖之託而昏冥之
逃耶吾又以爲悲醉鄉之徒不遇也建中初天子嗣位
有意貞觀開元之丕績在朝廷之臣争言事當此時醉
鄉之後世又以直廢吾旣悲醉鄉之文辭而又嘉良臣
之烈思識其子孫今子之來見我也無所挾吾猶將張
之况文與行不失其(集作於)世守渾然端且厚惜乎吾力
不能振之而其言不見信於世也於其(集作是)行姑與之
飲酒
送(集作贈)張童子序
天下之以明二經舉於禮部者歲至三千人始自縣考
試定其可舉者然後升於州若府其不能中科者不與
是數焉州若府摠其屬之所升又考試之如縣加察詳
焉定其可舉者然後貢於天子而升之有司其不能中
科者不與是數焉謂之鄉貢有司者揔州府之所升而
考試之加察詳焉第其可進者以名上於天子而藏之
屬之吏部歲不及二百人謂之出身能在是選厥惟艱
哉二經章句僅數十萬言其傳注在外皆誦之又約知
其大說繇是舉者或遠至十餘年然後與乎二千之數
而升於禮部矣又或遠至十餘年然後與乎二百之數
而進於吏部矣班白之老(二字蜀本作者)半焉昏塞不能及者
皆不在是限有終身不得與者焉張童子生九年自州
縣逹禮部一舉而進立於二百人之列乂二年益通二
經有司復上其事繇是拜衛兵曹之命人皆謂童子耳
目明逹神氣以靈余亦偉童子之獨出於等夷也童子
請於其官之長隨父而寧母歲八月自京師道(一作届)陜
南至虢東及洛師北過大河之陽九月始來及(集作仄)鄭
自朝之聞(集作文)人以及五都之伯長羣吏(集作群縣)皆厚其
餼賂或作歌詩以嘉童子童子亦榮矣雖然愈將進童
子於道使人謂童子求益者非欲速成者夫少之與長
也異觀少之時人唯童子之異及其長也將責成人之
禮焉成人之禮非盡於童子所能而已也然則童子宜
暫息乎其已學者而勤乎其未學者可也愈與童子俱
陸公之門人也慕回路二子之相請贈出(趙德本無出字)與處
也故有以贈童子
送陳密序
太學生陳密請於余曰密承訓於先生今將歸拜(集作覲)
其親不得朝夕見願先生賜之言密將以爲戒密來太
學舉明經者累年不獲其選是弗利於是科也今將易
其業也三禮是習願先生之張之也密將以爲鄉榮余
媿乎其言遺之言曰子之業信習矣其儀容信合於禮
矣抑吾所見者外也夫外不足以信内子誦其文則思
其義習其儀則行其道則將謂子君子也爵禄之來也
不可辭矣科寧有利不利耶
同吳武陵送前桂州杜留後序柳宗元
觀室者觀其隅隅之巍然直方以固則其中必端莊宏
逹可居者也人孰異夫是今若杜君之隅可觀而中可
居居之者德也贊南方之理理是以大摠留府之政政
是以光其道不撓好古書百家言洋洋滿車行則與俱
止則相對積爲義府溢爲高文慤而和肆而信豈詩所
謂抑抑威儀惟德之隅者耶今往也有以其道聞於天
子天子唯士之求爲急杜君欲辭爭臣侍從之位其可
得乎濮陽吳武陵直而甚文樂杜君之道作詩以言余
猶吳也故於是乎序焉(集無焉字)
送邠寧獨孤書記赴辟命序
僕間歲驟遊邠疆今戎帥楊大夫時爲候奄盡護羣校
用笞法箠令不吐強禦下莫有逗撓陵暴而犯令者沉
斷壯勇專志武力出麾下取主公之節鉞而代之位鶡
冠者仰而榮之今又能旁貴文雅以符(一有檄字)召文士之
秀者河南獨孤密署爲記室俾職文翰翕然致得士之
稱於談者之口盖朝廷以勇爵論將帥豈濫也哉獨孤
生與仲兄實(集作實)連舉進士並時管記於漢中新平二
連帥府俱以筆硯承荷舊德位未逹而榮如貴仕其難
乎哉噫自犬戎陷河右逼西鄙精(集作積)兵備虞縣道告
勞内匱中府太倉之蓄僅而獲饜投石而賈勇者思所
以奮力論者以爲天子且復河壖故疆拓達西戎而罷
諸侯之兵則曳裾戎幕之下專弄文墨爲壯夫捧腹甚
未可也吾子歴攬古今之變而通其得失是將植密畫
於借筯之宴發羣謀於草(集作章)奏之筆上爲明天子論
列熟計而導揚威命然後談笑罇爼賦從軍之樂移書
飛文諭告西土劫脅之伍俾其簞食壺漿犒迎王師在
吾子而已往愼辭令(集有無字)使諭蜀之書燕然之文炳列
於漢史眞可慕也不然是𤨏𤨏者惡足置齒牙間而榮
吾子哉
送薛判官量移序
仕於世有勞而見罪凢人處是鮮不怨懟忿憤列於上
愬於下此恒狀也異於恒者其道宜顯薛生司貨賄於
軍興之際兵亂不去然得以不犯由太行以東皆傳道
之可以爲勞矣而竟連大獄以至於放不慼(集作戚)於貌
不悱於心樂以自肥而未嘗尤於物其有異於恒矣哉
朝廷施恩澤(集有大字)凢受謫者罪得而未薄乃命以近壤
薛君去連而吏於朗是其漸於顯歟君子學以植其志
信以篤其道有異於恒者充而大之苟推是以往雖欲
辭顯難矣
送李判官往桂州序
士之習爲吏者恒病於少文故給而不肆餙於華者恒
病於無斷故放而不制今李生學於詩有年矣吟詠風
賦頗聞乎人至於是州惟州之牧咨焉以贊戎亊而紏
郡(集作群)吏甚直且武豈所謂吏而華者耶以府喪罷去
擇而之乎有禮之邦推是道也以往然而不際於禮則
吾不知也
送寧國范明府序(永本詩序)
近制凢得仕於王者歲登名於吏部兵部則必參其等
列分而合之率三十人以爲曹謂一甲名書爲三其一
藏之有司其二藏之中書洎門下每大選置大考績必
關决會驗而視其成有不合者下有司罷去甚衆由是
吏得爲奸以立威賊智以(集作而)弄權詭竊竄易而莫有
(集作示)其實必求端慤而習於事辯逹而勤其務者命之
官而掌之居三年則又益其官而後去其職有范氏傳
眞者始來京師近臣多言其美宰相聞之用以爲是職
在門下甚獲休問初命京兆武功尉旣有成績復於有
司爲宣州寧國令人咸曰由邦畿而調者命東西部尉
以爲美仕范生曰不然夫仕之爲美利乎人之謂也與
其給於供備孰若安於化導故求發吾所學者施於物
而已矣夫爲吏者人役也役於人而食有(集作其)力可無
報耶今吾將致其慈愛禮節而去其欺偽陵暴以惠斯
人而後有其禄庶可平吾心而不愧於色苟獲是焉足
矣季弟爲殿中侍御史以是言也告於其僚咸悅而尚
之故爲詩以重其去而使余爲序
送薛存義之任序
河東薛存義將行柳子載肉于爼崇酒于觴追而送之
江(蜀本有之字)滸飲食之且告曰凢吏於土者若知其職乎
盖民之役非以役民而已也凢民之食於土者出其什
一傭乎吏使司平於我也今我(集無我字)受其直怠其亊者
天下皆然豈唯怠之又從而盗之向使傭一夫於家受
若直怠若事又盗若貨噐則必甚怒而黜罰之矣以今
天下多類此而民莫敢肆其怒與黜罰何哉勢不同也
勢不同而理同如吾民何有達於理者得不恐而畏乎
存義假令零陵二年矣蚤作而夜思勤力而勞心訟者
平賦者均老弱無(蜀本作寧)懷詐暴憎其爲不虛取直也的
矣其知恐而畏也審矣吾賤且辱不得與考績幽明之
說於其往也故賞以酒肉而重之以辭
送詩人廖有方序
交州多南金珠璣瑇瑁象犀其産皆竒怪至於草木亦
殊異吾常怪陽德之炳耀獨發於紛葩瓌麗而罕鍾乎
人今廖生剛徤重厚孝悌(集作道)信讓以質乎中(集作内)而
文乎外爲唐詩有大雅之道夫固鍾於陽德者耶是世
之所罕也今之世恒人其於紛葩瓌麗則凢知貴之矣
其亦有貴廖生者耶果能是則吾不謂之恒人矣是(集作)
(實)亦世之所罕也
送澥序
人咸言吾宗宜碩大有積德焉在高宗時並居尚書省
二十二人遭諸武以故衰耗武氏敗猶不能興(集注有不能二)
(字非)爲尚書吏者間十數歲乃一人永貞元年吾與族兄
登並爲禮部屬吾黜而季父公綽更爲刑(一有吏二二字)部郎
則加稠焉又觀宗中爲文雅者炳炳然以十數仁義固
其素也意者復興乎(三字集作復其興乎)自吾爲僇人居南鄉後
之穎然出者吾不見之也其在道路幸而過余者猶(集作)
(獨)得澥澥質厚不諂敦朴有裕若噐焉必隆然大而後
可以有受擇所以入之者而已矣其文蓄積甚富好慕
甚正若墻焉必基之廣而後可以有蔽擇其所以出之
者而已矣勤聖人之道輔以孝悌復嚮時之美吾於澥
焉是望汝往哉見諸宗人爲我謝而勉焉無若太山之
麓止而不得升也其唯川之不(集作似)已乎吾去子終老
於夷矣
送李渭赴京師序
過洞庭上湘江非有罪左遷者罕至又况踰臨源嶺下
灕水出荔浦名不在刑部而來吏者其加少也固宜前
余逐居永州李君至固怪其棄美仕就醜地無所束縳
自取瘴癘後余斥刺柳州至於桂君又在焉方屑屑爲
吏噫何自苦爲(集作如)是耶明時宗室屬子當尉畿縣王
師連征不貢二府方汲汲求士李君讀書爲詩有幹局
久遊燕魏趙代間知人情識地利能言其故以是入都
於丞相益國事不求獲於(集作乎)已而已以有獲予嫉其
不爲是久矣今而曰將行請余以言行哉行哉言止是
而已
文苑英華卷七百三十一
