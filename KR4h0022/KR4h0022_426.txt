文苑英華卷四百二十六宋李昉等編
赦書七
禋祀赦書三
貞元九年冬至大禮大赦制陸贄
門下朕以寡德屬當大統皇天眷祐俾主兆人懼不克
承夙夜祗畏緬慕前烈致于昇平予心浩然罔知攸濟
小大之務曷嘗不勤芻蕘之人亦莫不敬慮每存於致
理忠恒在於恤人中宵屢興終食累嘆一事乖弛(詔令作當)
惄焉疚懷一夫罹殃惻若傷體思於海内同臻太和息
其戰争保其生業降心從衆實匪有(詔令作靡有集作有其)辭克
已利人誠無所恡然以視聽有極思慮難周况乎長自
深宫安於近習損益之理寧免過差幽遠之情固多未
達由是兢兢砥礪悔往修來燭理所患於不明推心庶
幾於無負日慎一日于今十有五年矣上靈降鑒多士
叶誠五稼屢豊四鄙不憂方鎮輯睦干戈底寧邊壘繕
完殊方欵附協天地會昌之運實宗社無疆之休慶既
荷於玄功禮有昭於大報矧惟霜露之感未切孝思禋
燎之儀每勤精意將申誠敬其在躬親是與公卿大夫
虔奉犧牲恭奠珪璧陳其文物薦其馨香類秩(集作秩記)於
太壇朝享于清廟率職來助萬邦攸同備物致嚴百禮
具舉誠慕獲展神人允諧明發永懷慶感斯集純嘏所
錫豈惟朕躬思俾普天均承惠澤可大赦天下自貞元
九年十一月十日昧爽已前云云其見於官司辨對者
亦並(集作便)與免官人犯贓不可令其却上已後(闕)以為
累左降官及流人并量移云云竄謫遐裔冀速霑恩比
者凖制量移所司皆待申牒屡加盤覆累涉歲年既甚
淹遲且不均一宜令吏部刑部審細檢勘本流貶及量
移勑旨比類元犯事狀輕重兩月内與處分内外文武
云云從我巡狩涉於艱難錄其忠勞宜有優異應從奉
天扈從至興元府文武官將士等普恩之外三品已上
賜爵云云兵興已來垂四十載稅額(集作既)煩重人已(集作)
(多)困窮因之以流離加之以凍餒為人父母實切哀傷
誠由德化未敷(集作孚)耗斁猶廣每欲蠲復使(集作與)之小
休迫於軍儲有意未就姑示勤恤减其田租惠貸非多
良深憫愧天下百姓貞元十年地租斛㪷應合度支收
管者宜並三分减收一分如當管無屬度支斛㪷即减
放合送上都十分之一其所放斛㪷錢物並委巡院官
與觀察經略等使計會審勘定數分明榜示百姓仍具
申奏去年以來所有貸糧種子並存百姓腹内者一切
放免富國(集作裕)安人在於薄斂必不得已簡則易從自
頃削去煩苛定為兩稅既無他撓(集作擾)頗便於時朕推
誠御人所貴在(集作存)信保此成法期於不踰凢百有司
所宜遵守儻求取無節則因緣起(集作啓)姦獲利失人殊
乖朕意諸司諸使及諸州府除兩稅外别有科配悉宜
禁絶近年以來因和市和糴欠負百姓錢物並即填還
已後官司應有市糴者各須先付價直不得賒(集作先)取
抑配因兹斂怨擾人水旱為灾古人(集作今)不免苟有豊
蓄(集作備)則無凶年間屬多虞里閭凋耗如務求於日給
不遑慮於歲儲一穀不成人則艱食害至而救其傷已
多俾無餒殍之憂將在備之而已宜委諸州府長吏每
年以當管廻殘餘羡錢物糓賤時收糴各隨便近貯納
年終具有無多少報中書門下兼申考功以為考課升
降如有替代各分明交領凖前申報若遇灾異(集作旱)不
稔即量事給與(集作賑給)百姓輙有(集作輙如)將充諸色用者以
枉法贓罪之其勸課百姓自置義倉仍凖貞元元年十
一月十一日制處分立人之道惟孝與忠孝莫大於榮
親忠必先於竭節惟爾師長鄉(集作卿)校洎乎方岳列藩
保乂皇家交修庶績竭節之效既昭乃誠榮親之恩宜
洽國典應内外文武清望職事官并節度觀察都防禦
團練等使父在未有官量授檢校五品官母在未有邑
號者各封(集作授)邑號云云佐運之臣納忠之輔功既存
於社稷慶宜及於子孫故周錫土田漢傳帶礪膺(集作疇)
其爵邑與國始終固以明報德之恩勸為臣之節(詔令作義)
其或年代未遠利澤猶存祠宇已變於荒墟胤嗣不編
于(集作於)仕籍思其人猶愛其樹况奠享乏主而不加省
錄者乎興滅國繼絶代所以禮先賢也修宗廟敬祀事
所以教追孝也化俗歸厚此其大綱(集作端)應九廟配享
功臣及武德以來將相名節特高有封爵廢絶祀廟無
主者宜許以子孫一人紹封以時享祀自今以來(集作後)
應有家廟子孫但傳襲封爵者並許享祔于(集作享於)廟其
有毁賣私廟及買之者各以犯教義論自古聖帝明王
忠臣烈士各令所在長吏以禮致祭書叙明目達聦垂
拱而理詩稱濟濟多士文王以寧捨已從人故能通天
下之志棄瑕錄用故能盡天下之才昔在太宗勤求理
道納諫如響任賢勿疑致裕於太平垂範於永代朕獲
承鴻緒追慕(集作纂)聖猷書之座隅恒自儆勵朝夕翹想
度聞嘉謀(集作言)夢寐勞(集作興)懷思得良士凡厥在位所
宜共成(集作宜共輔成)諸司官有陳便宜者各盡所見條䟽封
進事有冤滯政有闕遺悉當極言無或隱避詔勑不便
於時所司執奏以聞天下有藴德懷才隠居不仕委所
在觀察使表荐當以禮邀致諸色人中有賢良方正能
直言極諫或博通墳典達於教化或詳練故事長於著
述或精習律令曉暢法理或該明吏術可委理人或識
洞韜略堪任將帥委所在州府長史及臺省常參官詳
錄行能舉奏仍牒報吏部其所舉人並限來年七月内
到京朕當親試應緣大禮職掌行事並與加恩主者施
行
長慶元年正月三日南郊改元赦文
編制
門下朕聞自昔盛王之所以合天地諧神人莫過乎誠
敬致其誠展其敬莫重於祭祭之大者莫大於郊廟故
必躬行而心奉之然後百靈助慶萬國蒙福此帝王之
孝也我國家祖宗功德立極配天日月所照雨露咸被
孝思善繼聖敬允升郊丘歲奉於嚴禋宗廟時修其明
薦朕以冲昧自獲纉承仰荷睠命懼不克享幸天多祐
俾歲大穰河朔底寧邊封靖謐及此元日至于上辛式
遵典禮有事郊廟當祗見之夕感慕增懷洎大報之辰
誠敬彌勵因體元而紀號用敷化以覃恩可大赦天下
改元和十六年為長慶元年自長慶元年正月三日昧
爽已前大辟罪已下罪無輕重已發覺未發覺已結正
未結正繫囚見徒咸赦除之惟故殺人在十惡内者及
官典犯贓不在免限左降官量移近處已經量移者更
與量移如復資者即任便赴選集丁憂去任服闋日亦
與量移如有親故在上都任於所司陳狀便與處分不
必更待本州府申請如凖前制已合量移有司未註擬
者並任累叙并别勑因責授刺史已下降資正員官亦
與進改亡官失爵放歸不齒者量加收叙流人未到所
在及已到者與量移近處已量移者并放還僧尼道士
移隸者亦與量移近處并得罪人已亡歿家口未放歸
者一切放歸如有情愿住者亦任左降官及流人先有
官者如已亡歿各還本所(詔令作官)自今日已前所有痕累
禁錮及反逆緣坐等一切並與洗滌其左降官及流人
如所坐之罪本因犯贓到任及所配處未經二年者不
在量移其天德軍流人滿十年即放廻其糧賜委防禦
使便别召人充補營田驅使朕自君臨萬㝢常思子惠
羣生每念困窮猶勞杼軸宜加恩於寰海用蠲賦於齊
甿天下百姓今年夏稅每貫放一百五十文底貢之宜
本於任土阜財之道亦在便人天下州縣應徵科兩稅
𣙜酒錢内舊額須納見錢數者並任百姓隨所有疋叚
及斛㪷依當處時價(詔令作佔)送納不得邀索見錢度支鹽
鐵戶部應納茶稅及諸色見錢兼糴鹽價中舊額須得
(詔令作納)見錢數者亦與納時估疋段及斛㪷其輕貸即充
上供雜物當處支用如情願納見錢者亦任穩便永為
常式京城坊市聚貨之地若物無集處即弊生其中宜
委度支鹽鐵使於上都任商人納榷糴諸道監令在城
疋叚各有所入即免物價賤於外州仍委所司具條䟽
聞奏其公私便換錢物先已禁斷宜委京兆府及御史
臺切加覺察理財正辭弊必除於既往蠲逋已責禁方
絶於將來應度支鹽鐵戶部三司所管諸官吏所由人
戶等欠負元和十三年已前諸色錢物斛㪷等各委本
司盡理勘實如是貨(疑作貿)易估招人已隱欺即凖條處
分如緣收貯年深盤覆欠折水火沉爇保累剥徵并緣
用兵之時所在貯備雜物凖擬軍需及賊平之後不堪
上供勒令廻變因有損折如此之類除檢責家産及攤
徵元保外如實無可納空掛簿書連年囚禁者宜令各
具色目聞奏並與疎理其諸軍諸使應有欠負亦凖此
處分天下兩稅外不得雜(詔令作别)有差率刺史若(詔令作如)違
越委觀察使舉奏觀察使或有事乖格勑刺史不得接
受已有前勑宜重申明仍委御史臺嚴加訪察不得妄
稱供應及軍府褊迫捍禦疆陲必先財力使其節用方
可實軍訪聞邊上諸鎮比緣使臣所到或私申饋潜耗
資儲假此為辭因而積弊將令完緝功在立程應京西
京北邊上諸軍州鎮自今已後如有中使及郎官御史
奉使到所管並不得與人事比部令勾諸司錢粮(詔令無粮)
(字)糓載在格令其事訛謬歲月已深宜令中書門下精
擇比部郎官修舉典制勾諸司錢糓仍立時限具條䟽
聞奏山河之固險易不常疆理之間廢興從便今干戈
已戢寰宇大同壤制之宜所資垂久應諸道諸州及諸
縣宜委中書門下審商(詔令無商字)量制置其州縣兼委觀
察使刺史量閒劇利便可併省者具事宜聞奏河北諸
道管内自艱難以來久無刑法各隨所在徵歛不時色
目至多都無藝極宜委本道觀察使勘實據桑産及先
各徵配量輕重團定兩稅務令均濟其刺史已下俸料
仍據州縣戶口徵科多少并職田禄粟作等第河南諸
州府例條䟽分拆聞奏如聞河南北州縣凋殘戶口未
復官員備設曹局至聞或非其才徒費其禄其縣州官
各據都邑大小量公事多少留置餘並權停仍先於久
經假攝才行彰著人内選擇委觀察使訪察勘實各具
前後歴攝勞考約前銜資序便與正授如先無官者以
假攝年深課績尤異各具事績聞奏委中書門下類例
如資序或未相當且令權知兩考候有政能即與正授
其見在正官多是流外遠不任公事切宜揀擇堪留者
全給課科使其盡心合减省者並勒停罷仍據已得資
常選之内與减兩選未得資者任以前銜便放選集仍
名銜申牒有司自今已後委吏部切加揀擇量才比擬
所冀惠政及於疲人應諸道管内百姓或因水旱兵荒
流離死絶見在桑産如無近親承佃各委州縣切加檢
實據桑地數具本戶姓名申本道觀察使於官徤中取
無庒園有人丁者量氣力可及據多少給付便於公驗
任充永業不得令有力職掌人妄為請射其官徤仍量
借貸種粮分番上下各任營農放三年差(詔令作租)稅年限
滿後據桑地凖例團定合當下番營農者停給月粮其
衣物賜及雜賞給並如舊應天下典人庒田園店便合
祗承戶稅本主贖日不得更引令式云依私契徵理以
組織貧人天下𣙜酒錢有已分配百姓處又别置酒店
官酤及諸色𣙜率宜切禁斷應亡官失爵及放還流人
如有先莊田不經沒官被人請射作(詔令作本)主及子孫到
並委州縣却還務令安業州主牧宰職在親人其有徭
賦不均流庸未復刑罰不中教化未行必當分命使臣
大明黜陟三代致理皆重學官兩漢用人盖先經術天
下諸色人中有能精通一經堪為師法者委國子祭酒
訪擇具以名聞將加試用稱成康之盛則舉措刑讃文
景之德亦言斷獄况自文祖太宗皇帝親錄囚徒躬省
冤滯法官所選豈易其人其大理寺官屬比來吏部所
授多非其才宜令精選(詔令作擇)有志行詞學兼詳明法律
注擬其有課績特殊堪在朝奬者臺省官有闕宜先選
擇部符共理按部分憂繁於生人所任最切近日刺史
或一歲再遷或累年尚滯勞者不勸否者不懲自今郡
守勤(詔令作恪)奉詔條清廉可紀者四考與轉其有殊績及
久歴外郡者或就加章綬或擢列朝行庶使中外有倫
遠邇無異其刺史有闕委中書門下選擇當時進擬不
得稽遲其江淮諸道縣戶一萬已上稅錢五萬貫已上
皆謂之大縣所擇縣令宜凖元和二年赦節文處分其
去年二月五日赦書中所薦縣令兼取散試官及白身
并見任官者不學而製其弊固甚未操而割所傷則多
豈有白身及散試官未經試吏堪任縣令永言及此殊
匪朕懷又見任官更求舉荐亦長僥競不可施行其散
試官及白身並見任官令吏部並停注擬自今已後所
舉縣令更不得舉薦此色將致乎理必在官循其方將
盡其才必在吏久於政先朝深知積弊首舉具員近日
因循又不遵守遂令躁競者不安其位唯望速遷自今
已後宜委中書門下所有除授並依元和二年具員勑
處分其諸道年終亦宜凖承前勒停如刺史於留州數
内妄有减削非法破用者委觀察使風聞按舉必當重
加科貶以誡列職如刺史不承制勑不得稱有公事請
赴本使其錄事參軍亦不得擅離本州將欲化人必先
興學苟昇名於俊造宜甄異於鄉閭各委刺史縣令招
延儒學明加訓誘名登科第即免征徭天下所置常平
義倉凖元和元年正月赦書節文處置未便者委刺史
各具事由條件聞奏有司更與商量處分郵傳所置令
式有文近年以來多有逾越遂使馬蓄損耗供億勞煩
宜凖元和二年赦節文處分天下諸州府縣官吏應行
鞭捶本罪不致死者或假以責情致令殞斃宜委御史
臺及出使郎官御史等切加訪察聞奏天下諸道或閉
糴禁錢自為條約自今已後切宜禁斷仍委鹽鐵巡院
勾當其内外文武及致仕官三品已上賜爵一級四品
已下各加一階陪位白身人賜勲兩轉故尚父汾陽王
賜大師晟賜大尉秀實各與一子八品官顔真卿杲卿
張巡許遠南霽雲各與一子出身武德以來功臣子孫
量加奬用中書門下又節度帶平章事者各與一子八
品正員官祖父母及父母並與官封父歿母存者與邑
號已贈已封者更與追贈及邑號禮儀使大禮使度支
鹽鐵使京兆尹各與一子出身文武常參官并致仕官
及諸道節度觀察經略等使及神策等諸軍使父見存
者量與致仕官母存者與邑號父母亡殁與贈官及邑
號東都留守及諸道節度觀察經略等使神策金吾六
軍將軍威遠鎮國軍等使各與一子出身陜州奉天興
元功臣更賜勲爵有差身歿未經追贈者並與追贈應
元大禮移仗宿衛御樓立仗將士普恩之外賜勲爵有
差仍凖舊例賜錢物二十萬四千九百六十端疋貫大
禮職掌行事官吏及留守等吏賜勲爵及加階升壇殿
行事官更特加一階應在城内蕃客等賜物有差常參
官及刺史有停替及病假觧官及終制未授官者委中
書門下量才進擬其有情愿授致仕官者亦聽天下諸
色人中有賢良方正能忠言極諫博通墳典達於教化
軍謀宏遠堪任將帥政術詳明可以理人者委有司各
舉所知限今年十月到上都天下百姓高年者賜米及
綿絹有差其元和十五年二月五日赦節文中有未處
置者有司速舉施行庶令大信洽于天下百司之職布
在舊章特舉正經必歸理本宜令尚書省應掌閑幕士
御士醫工獸醫門僕藥僮御書手楷書手典書流外署
等各賜勲兩轉通氣炳靈是資嶽凟禦灾捍患爰想聖
賢將達明誠式崇祀典其五嶽四凟宜委本州府長吏
備禮致祭當極豊㓗以副如在之誠名山大川及自古
聖帝明王忠臣烈士各令所在以禮致祭亡命山澤挾
藏軍器百日不首復罪如初赦書有所不該者所司具
作條例奏敢以赦前事相告言者以其罪罪之赦書日
行五百里布告天下咸使聞知主者施行
文苑英華卷四百二十六
