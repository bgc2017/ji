文苑英華卷五百五十九宋李昉等編
賀赦二
為建安王賀赦表一首
為益州刺史賀赦表一首
賀廣德二年大赦表一首
賀永泰改元大赦表一首
為譙郡唐太守賀赦表一首
代路冀公賀改元赦表一首
賀平賊赦表一首賀南郊大赦表一首
賀貞元大赦表一首
代韋中丞賀元和大赦表一首
代杜司徒賀大赦表一首
禮部賀册皇太子禮畢赦表一首
賀冊太子赦表一首為監軍賀赦表一首
為鄭尚書賀登極赦表
中書門下賀赦表一首賀德音表二首
為建安王(武攸宜為同州刺史)賀赦表(武后)富嘉謨
臣某言今月七日奉十月二十三日制書大赦天下日
者關輔之地鑾輅曠遊山川望幸積有年歲是以西土
耆老東首累祈濬城隍修宫室考舊邦之式稱長安之
盛福應旋(一作還)至嘉糓屢昇故奉時無違乘輿乃降六
龍大動群方咸悦盖三光增曜而漢祚隆萬戶加嚴而
高居壮紫宸端拱朝諸侯而垂統鴻霈(一作寢)流恩申三
宥而作典浹洽遐邇孰不抃躍臣寄重軍州地連肺腑
載覃天恩不勝悦豫無任踴躍之至謹奉表陳賀以聞
謹言
為益州刺史賀赦表(中宗)閭丘均
臣某言臣伏奉二月二十二日制書大赦天下恭惟大
賚踴躍無地臣聞德至於天禎符幽感業齊於聖神物
昭光伏惟應天皇帝陛下纂復睿謨祗定天保英茂開
聰聖之體文章煥皇王之列(一作烈)道(疑作天)禄錫胤卜食
延休順天翊聖皇后垂耀軒轅命兆沙麓明章教訓以
致其功隂祗助宣於陽靈坤德承順於乾道是故貺流
椒掖慶發瑶筵祥裔五靈(一作祥矞五雲)絳丹黃而振色禕䄖
六服合黼藻而融文皇歡載紆滂澤時降洗滌逋穢洽
潤資生(闕)宥(闕)死之愆榮加命婦之爵凡在區宇孰不
載欣臣忝貳方岳化理蔑聞參一物而霑恩齒同列以
稱慶無任下情蹈舞之至云云
賀廣德二年大赦表(代宗)元結
臣某言臣伏奉某月日赦某月日宣示百姓訖伏惟皇
帝陛下以慈惠馭兆庶以謙讓化天下凡所赦宥皆允
人望凡所敦勸皆合大經生識之類不勝大幸臣方領
陛下州縣守陛下符節不得稱慶下位蹈舞闕庭不任
歡戀之至謹遣某官奉表陳賀以聞
賀永泰改元大赦表(代宗)
臣某言某月日恩赦到州宣示百姓訖百姓貧弱者多
勞苦日久忽蒙惠澤更相喜賀歡呼抃躍不自禁止伏
惟皇帝陛下增修典禮弘正紀度勞謙慈惠與人更新
此實興王之盛烈明聖之至德戴履天地誰不慶幸臣
方鎮守州縣不得蹈舞闕庭無任歡欣之極(集作至)謹奉
表陳賀以聞
為譙郡唐太守賀赦表獨孤及
臣某言伏奉二月五日制書大赦天下喜氣動天榮光
被物鬼(集作百)神踴躍衆庶悦豫臣某誠歡誠喜頓首頓
首臣聞天(類表作大)道所寳莫先於慈聖人之德無以加孝
陛下執大象以御物不得已而用兵假一戎之威為萬
物戡難再造區宇以康黎元慈之至也纂服配天不失
舊物然後增鴻名以嚴父正榮號以恭已元元本本尊
尊親親孝之大也猶慮物有不遂其性政有不阜於俗
弘肆眚之恩與天下更始滌瑕蕩穢燃幽及微風行物
表鏡照海内雷作而萬戶蟄振網開而三面鳥飛陽春
無私品物何幸臣位忝邦守預沐渥(類表作湛)恩無任抃躍
之至謹奉表陳賀以聞
代路冀公賀改元赦表王綽(總目作緯)
臣某言伏奉某月日制書大赦天下改元罪無輕重一
皆蕩滌率土生靈孰不歡抃臣聞生植長育天地之大
德在宥布和后王之盛典伏惟皇帝陛下以道御時與
天合運當文武之際恢中興之功轉黃道而三象昭明
鼓洪鑪而二儀貞觀方告成於郊廟且降祉於神人而
猶旁詢時議中守謙德爰輟盛禮載布湛恩正元氣以
紀年惠(一作恩)人心而垂化緩死申柔服之義念功宥脅
從(一作制)之徒然後用唐虞官人之訓追周漢考績之法
節用所以厚下懋賞所以勸勞誠明動天地利澤施四
海大易云神武不殺太上稱仁方之聖猷實有慙德臣
謬專方鎮獲奉明詔疲劣何幸沐浴皇風欣抃之至倍
萬恒情云云
賀平賊赦表戴叔倫
臣某言伏奉某月日制書大赦天下雪滌痕累發生枯
朽榮光被於草木和氣貫於華夷含生之徒罔不胥悦
臣聞氣沴為袄蒙蔽二曜而祥風掃蕩無損日月之光
狂逆亂常震驚四海而玄功戡定不虧天地之大伏惟
皇帝陛下文武繼聖聰明在躬協堯舜之心崇禹湯之
德清廟禮展圓丘敬申猶顧已以求瑕布恩澤以滌(一作)
(原)過康哉沛乎虞夏之盛典也臣忝職藩條實慙尸曠
徒積歲星蔑聞化理望九重而稱慶齒百辟以霑恩瞻
戀闕庭慶快之至
賀南郊大赦表(德宗)吕頌
臣某言伏奉去年月日制書禮展郊禋告成上帝(一作展功)
(成禮郊丘上帝)恩霑動植道洽幽明東風變而四海春聖帝(一作)
(人)作而萬物覩懷生庶類罔不歡抃中賀伏惟皇帝陛
下體元立極撫運受圖御一氣以乘乾飛六龍而出震
德合天地明齊日月叶三光之幽贊承八聖之睿謀頃
者國步未康王室多難兵纏禍結害及生人塵飛寝園
燧燭郊甸陛下乘時順動鑾駕南廵凡在食土之毛圓
首之類豈(一作莫)不號天向闕望氣瞻星遂得猛士雷奔
義旗雲合西戎自效北狄争驅一舉而氛祲掃清暫勞
而寰宇大定則知千年降聖天命有歸六合奉尊神噐
斯在今農郊罷戰邊徼無虞九有(一作服)偃戈八(一作萬)方
同軌荷皇慈之覆育知聖祚之靈長匪人革心罔不咸
率陛下勤禹湯之罪已法堯舜以為心肅恭神明虔奉
宗廟損抑徽號憂濟黎元始自迎長之初大申報本之
禮冊勲旌舊列爵分官宥死緩刑掩骼埋胔粟帛周於
耆老(一作耋)奠酧及於幽冤天覆海渟與人更始釋羸俘
於死地俾異域而生還赦枯木之嚴刑蠲執弓(一作殳)之
常賦臣及三軍百姓蠻夷酋長等伏讀制書沐浴玄澤
莫不喧呼抃躍蹈舞徘徊絶徼窮荒盡沐生成之造翾
飛蠢動俱承雨露之恩臣限以藩守不獲稱慶闕庭無
任踴躍慶抃之至(一作皆唐類表)
賀貞元大赦表(已見五百五十八卷)李吉甫
代韋中丞賀元和大赦表(憲宗)柳宗元
臣某言伏奉正月二日制書大赦天下永貞二年宜改
為元和元年者太陽既升煦育資始霈澤斯降膏潤無
遺臣某誠慶誠賀頓首頓首伏惟皇帝陛下仁化旁流
孝理弘闡紀元示布和之令肆眚見恤人之心曠然滌
瑕得以遷善渙發大號申明舊章農有薄征市無強賈
(集作價)勲勤是錄爵秩以(集作已)班寵寧間於幽明澤必周
於夷夏近甸輕榷酤之入遠人忘水旱之災既行慶於
官(類表作宫)寮亦推恩於天屬諸生喜黌塾之廣庶老加絮
帛之優量入所以備凶興廉期於變俗爰褒有客尊賢
之典惟新載奉素王宗予之道斯在綸言一降庶政畢
行懷生之倫感悦無量臣某守在遐遠親奉詔條踴(集作)
(踊)躍之誠倍百恒品無任感恩抃舞屏營之至謹奉表
陳賀以聞
代杜司徒賀大赦表(憲宗)吕温
臣某言伏奉(集作見)今月二日制書改元元和大赦天下
新雲雷(集作雷雨)之澤重日月之光仁被幽遐慶覃動植三
元經始萬化惟新臣某誠歡誠抃頓首頓首臣聞羲軒
馭宇(類表作物)堯舜為君德莫盛於好生政莫弘於在宥然
而事資體要理極精微百王所難千載斯遇伏惟皇帝
陛下纂臨大寳光硌睿圖當獻歲之元順陽和(集作春)之
氣朝前殿御正門發德音布慈旨明大孝之本褒至忠
之後省役輕(集作徭損)税以清疾苦之源蕩累滌瑕以厚廉
耻之俗往典之所未舉前代之所未該莫不悉出宸衷
咸歸聖政坐聞仁夀之域行(集作佇)見雍熙之朝(集作期)凡
在生靈孰不慶幸况臣陳力滋(集作歲)久受恩最深而蒲
柳餘年犬馬多疾不獲捧觴丹陛蹈詠康衢猶蒙天眷
留(缺)聖慈曲至特降中使俯加慰勉衰憊增氣枯朽生
光施重丘山感深骨髄闔門灰粉豈足上報無任喜抃
(集作懼)屏營之至
禮部賀冊皇太子禮畢赦(集作德音)表
柳宗元
臣某等言伏奉今日制書皇太子册禮云畢恩與萬方
同其惠澤者盛典斯舉鴻恩遂行凡在率土不勝抃躍
臣某等誠喜誠賀頓首頓首伏惟陛下克奉神休以正
邦統建天下之本宗廟以安致萬國之貞兆人休頼典
冊既備慶澤載流既廣愛而推恩亦好生而布德緩刑
而囹圄知感進勲而嗣續增榮崇教諭之方忠良是舉
嚴贊相(集作褒)之禮賜與有加旌孝悌以厚於人倫敬鬼
神而修其祀事况行禮之日則屏翳收蹟太陽宣精用
彰出震之休更表重離之耀神化旁暢皇風遠揚自華
及夷異俗同慶臣某等謬參著定倍百恒情無任歡慶
踴躍之至
賀册太子赦表令狐楚
臣某言伏奉今月九日制書皇太子冊禮云畢恩與萬
方同其惠澤者國慶遐宣天波曲被懷生之類咸共欣
榮中賀臣聞德教所加一人有慶元良既立萬國以貞
伏惟皇帝陛下至化旁流神功廣運以為義莫重於主
鬯禮無大於承祧考古揚前星之光順人(類表作時)弘少海
之澤誕敷明詔宣告庶萬(英華作萬國非)雷初動於地中風已
行於天下(類表作正)由是哀矜罪戾甄奬功勲(類表作動勤)表順
孫孝子之門秩名山大川之祝仁無不覆惠無不均草
木惟繇鳥獸咸若率土臣子不勝慶抃臣限守藩鎮不
獲陪位闕庭踴躍稱慶無任屏營之至
為監軍賀赦表
臣某言今月四日節度使伏奉制書大赦天下者渙汗
大號滂沲鴻恩降自九天被於四海懷生之類無不慶
躍中賀臣聞天地之大德本於生成聖人之全功在乎
化育伏惟皇帝陛下至明立極大聖統天法貞觀之宏
規纂建中之盛業降哀矜於罪戾一物不遺頒寵贈於
忠勤萬方皆及事遵儉約道在寬弘散作仁風灑為膏
澤率土臣下不勝歡喜臣限以監守未獲奔走稱慶闕
庭不勝戀結欣戴之至謹遣某官某奉表陳賀以聞
為鄭尚書賀登極赦表(已見五百五十八卷)
中書門下賀赦表(憲宗)令狐楚(英華作獨孤及非)
臣某言伏見今日制書御丹鳳門大赦天下者明照六
幽澤流九有臣等誠歡誠喜頓首頓首臣聞覆幬生成
乾坤之盛德疆理化育帝王之極功伏惟睿聖文武皇
帝陛下受天元符纂聖光宅躬夏禹之勤儉體帝堯之
聰明除惡必絶其根耀武威而四凶既殛制政皆循(一作)
(脩)其本振文教而百度惟貞今者東風發春元日獻歲
凝旒視朝於正殿步輦臨御于應門開龐鴻之湛恩孚
渙汗之大號萬物瞻覩兆人允懷至若移其放逐解網
(一作生)之仁也弔彼傷殘納隍之義也罷開市之征税足
以弘聖人厚下之風褒卿士之祖先足以廣聖人追遠
之孝潛蟄一振槁根(一作根蒖)盡榮普天率土不勝慶幸臣
某等謬司樞務虔奉德音喜抃之誠倍百恒品無任慶
躍屏營之至
賀德音表(憲宗)
臣某等言伏見今月二十八日制書普(類表作惠)安羣生憂
濟庶士每念下農艱苦賑紅粟而流衍知貪賈滯財禁
青蚨之飛走千官聳聽萬國欽聞中賀臣聞損有餘補
不足太上(類表作大帝)之教也斂以輕散其重哲王之制也
肇自古昔垂為憲章其或法因情遷事與時異則物力
甚屈人心用咨是故書載行之惟艱史稱守而勿失伏
惟睿聖文武皇帝陛下紹興丕圖光啓鴻業勤恤人隠
精知化源以為麥禾雖登農食猶歉布帛大賤女工必
傷因發生之時下慈惠之詔清問疾苦昭宣令宜嚴除
暴征令已逋責首自京國逹于淮湖三方雖遥如視以
宸鑒萬機(類表作務)誠衆皆經於睿心自然事耕桑者忘四
體之勤游市井者樂一朝之便慶共雲布恩随風翔率
土之内不勝慶(類表作欣)幸臣等叨逢聖運預(類表作皆)列班榮
攀日月之光無能獻替遇雲雷之澤空荷霑濡捧戴德
音不任抃躍屏營之至
賀德音表(文宗)劉禹錫
臣某言伏見今月十六日德音布告遐邇天道下濟人
情大安中賀伏惟皇帝陛下凝旒思理垂衣擇材以日
月無私之光照寰區有截之内貴使下情盡逹寧虞厚
貌潛謀一昨李訓鄭注等敢有逆心兼連兇黨陛下睿
謀神斷左右協同(集作心)頃刻之間掃除已定重臣畢力
禁旅竭忠氛祲廓清華夷咸悦言念政刑之外或有詿
誤之徒再發德音廣宣聖澤當星紀廻天之日迎陽和
煦物之光懷危疑者如山之安欲告訐(集作訴非)者望風知
懼非同謀者一切不問未結正者三宥從寬含生之倫
普天同感臣恪居官次不獲稱賀闕庭臣無任
此卷英華所編失年代先後之次序今正之
文苑英華卷五百五十九
