温國文正公文集卷第四十五
章奏三十
應詔言朝政闕失事
論風俗劄子
薦范夢得狀
再乞西京留臺狀
乞奔喪狀
乞以除拜先後立班劄子
第二劄子
應詔言朝政闕失事
右臣准西京牒准三月三十日詔勑朕涉道日淺晻
于致治政失厥中以干隂陽之和乃自冬迄春旱暵
爲虐四海之内被災者廣間詔有司損常膳避正殿
冀以塞責消變歷日兹久未蒙休應嗷嗷下民大命
近止中夜以興震悸靡寧永惟其咎未知攸出意者
朕之聽納不得於理歟獄訟非其情歟賦歛失其節
歟忠謀讜言鬱於上聞而阿䛕壅蔽以成其私者衆
歟何嘉氣之不效也應中外文武臣寮並許實封直
言朝政闕失朕將親覽考求其當以輔政理三事大
夫務悉心交儆成朕志焉臣伏讀詔書喜極以泣昔
成湯以六事自責今陛下以四事求諫聖人所爲異
世同符凡詔書所言皆即日之深患陛下旣巳知之
群臣夫復何云曾子曰尊其所聞則高明矣行其所
知則光大矣陛下誠知其如是復能斷志無疑不爲
左右所移則安知今日之災沴不如太戊之桑榖高
宗之雊雉成王之雷風宣王之旱魃更爲宗廟生民
之福乎然自詔下以来臣不知中外之臣亦有以當
今之急務生民之疾苦力爲陛下别白言之者乎蓋
必有之矣而臣未得聞也臣竊不自揆伏念父子受
國厚恩備位侍從曏在朝廷屢以狂瞽塵浼聖聦間
以衰疾自求閑官不敢復預國家之議四年於兹矣
幸遇陛下發不世之詔問以朝政闕失斯實千載一
時古人雖在畎畆猶不忘君况居位食禄者乎是以
不敢畏當塗避衆怒愛微軀保妻子心知時事之可
憂而塞嘿不言也竊觀陛下英睿之性希世少倫即
位以来銳精求治恥爲継體守文之常主高欲慕堯
舜之隆下不失漢唐之盛擢俊傑之才使之執政言
無不聽計無不從所譽者超遷所毀者斥退垂衣拱
手聽其所爲推心置腹人莫能間雖齊(淵聖御名)公之任
管仲蜀先主之任諸葛亮殆不及也執政者亦悉心
竭力以副陛下之欲恥爲碌碌守法循故事之臣每
以周公自任是宜百度交正四民豐樂頌聲旁洽嘉
瑞沓至乃其效也然六年之間百度紛擾四民失業
怨憤之聲所不忍聞災異之大古今罕比其故何哉
豈非執政之臣所以輔陛下者未得其道歟所謂未
得其道者在於好人同巳而惡人異己是也陛下旣
全以威福之柄授之使之制作新法以利天下是宜
與衆共之捨短取長以求盡善而獨任己意惡人攻
難群臣有與之同者則擢用不次與之異者則禍辱
隨之人之情誰肯棄福而取禍去榮而就辱於是天
下之士躁於冨貴者翕然附之爭勸陛下益加委信
順從其言嚴断刑罰以絶異議如是者往往立取美
官比年以來中外執事權者皆此属矣其懷忠直守
廉恥者皆擯斥廢棄或罹罪譴無所容立至於臺諫
之官天子耳目所以規朝政之闕失糾大臣之專恣
此陛下所當自擇而亦使執政擇之彼專用其所親
愛之人或小有違忤即加貶逐以懲後來必得佞䛕
之尤者然後爲之如是則政事之愆謬群臣之姦詐
下民之疾苦遠方之冤抑陛下何從得聞見之乎又
奉使詢訪利害於四方者亦其所親愛之人皆先禀
其意指憑其氣勢以驅迫州縣之吏善惡繫其筆端
升黜由其脣吻彼州縣之吏承迎奉順之不贍何暇
與之講利害立同異哉及其入奏則云州縣守宰咸
以爲便經久可行陛下但見其文書粲然可觀以謂
法之至善詢謀僉同豈知其在外之所爲哉或者更
增爲條目務求新巧互陳利病各事改張使畫一之
法日殊月異久而不定吏民莫知所從蓋由襲故則
無功出竒則有賞彼皆進身之私計非有益國便民
之志也又令使者督責所在監司監司督責州縣上
下相驅競爲苛刻不即奉行新法立行停替或未熟新法
誤有違犯皆不理赦降去官與犯贓者罪同而重於
犯私罪者州縣之吏唯奉行文書赦免罪戾之不暇
民事不復留心矣又潜遣邏卒聽市道之人謗議者
執而刑之又出牓立賞募人告捕誹謗朝政者臣不
知自古聖帝明王之政固如是耶昔堯稽于衆捨已
從人舜戒群臣予違汝弼汝無面從退有後言此其
所以爲帝王稱首者也秦惡聞其過殺直諫之士禁
偶語之人及其禍敗行道之人皆知之而己獨不知
此所以爲萬世戒者也子産相鄭鄭人游于鄕校以
論執政然明請毀之子産曰何爲夫人朝夕退而游
焉以議執政之善否其所善者吾則行之其所惡者
吾則改之是吾師也若之何毀之我聞忠善以損怨
不聞作威以防怨豈不遽止然猶防川大决所犯傷
人必多吾不克救也不如小决使道不如吾聞而藥
之也何今之執政異於古之執政乎齊景公謂梁丘
據曰惟據與我和夫晏子對曰據亦同也焉得爲和
和如羹焉水火醯醢鹽梅以烹魚肉宰夫和之齊之
以味濟其不及以洩其過君子食之以平其心君臣
亦然君所謂可而有否焉臣獻其否以成其可君所
謂否而有可焉臣獻其可以去其否是以政平而不
干民無爭心今據不然君所謂可據亦曰可君所謂
否據亦曰否以水濟水誰能食之今朝廷之臣對揚
啓沃亦有異於梁丘據者乎衛君言計非是而群臣
和者如出一口子思曰以吾觀衛所謂君不君臣不
臣者也人主自臧則衆謀不進事是而臧之猶却衆
謀况和非以長惡乎夫不察事之是非而悅人贊已
闇莫甚焉不度理之所在而阿䛕求容謟莫甚焉君
闇臣謟以在民上民不與也若此不巳國無類矣子
思言於衞侯曰君之國事將曰非矣出言自以爲是
而卿大夫莫敢矯其非卿大夫出言自以爲是而士
庶人莫敢矯其非君臣旣自賢矣而群下同聲賢之
賢之則順而有福矯之則逆而有禍如此則善安從
生今執政主新法群下同聲賢之有以異於衛國之
政乎是以士大夫憤懣鬱結視屋竊歎而口不敢言
庶人飢寒憔悴怨歎號泣而無所控告此則陛下所
謂忠謀讜言鬱於上聞而阿䛕壅蔽以成其私者也
苟忠讜退伏阿䛕滿側而望百度之正四民之樂頌
聲之洽嘉瑞之臻固亦難矣方今朝之闕政其大者
有六而巳一曰廣散青苗錢使民負債日重而縣官
實無所得二曰免上戸之役歛下戸之錢以養浮浪之
人三曰置市易司與細民争利而實耗散官物四曰
中國未治而侵擾四夷得少失多五曰結保甲教習
凶噐以疲擾農民六曰信狂狡之人妄興水利勞民
費財若其它瑣瑣米塩之事皆不足爲陛下道也捨
其大而言其細捨其急而言其緩外有獻替之迹内
懷附會之心是姦邪之尤者臣不敢爲也凡此六者
之爲害人無貴賤愚智莫不知之乃至陛下左右前
後之臣曰譽新法之善者其心亦知其不可伹欲希
合聖心附會執政盗貴冨耳一旦陛下之意移則彼
之所言亦異矣臣今不敢復費簡札叙利害以煩聖
聽但願陛下勿詢阿䛕之黨勿徇權臣之意斷志罷
之必有能爲陛下言其詳者矣此六者之中青苗免
役錢爲害尤大夫力者民之所生而有也榖帛者民
可耕桑而得也至於錢者縣官之所鑄民不得私爲
也自未行新法之時民間之錢固巳少矣冨商大賈
藏鏹者或有之彼農民之冨者不過占田稍廣積榖
稍多室屋脩完耕牛不假而巳未嘗有積錢巨萬
於家者也其貧者繿縷不蔽形糟糠不充腹秋指夏
熟夏望秋成或爲人耕種資采拾以爲生亦有未嘗
識錢者矣是以古之用民者各因其所有而取之農
民之役不過出力稅不過榖帛及唐末兵興始有稅
錢者故白居易譏之曰私家無錢鑪平地無銅山言
責民以所無也今有司爲法則不然無問市井田野
之民由中及外自朝至暮唯錢是求農民值豐歲賤
糶其所收之榖以輸官比常歲之價或三分減二於
㪷斛之數或十分加二以求售於人若值凶年無榖
可糶吏責其錢不巳欲賣田則家家賣田欲賣屋則
家家賣屋欲賣牛則家家賣牛無田可售不免伐桑
棗撤屋材賣其薪或殺牛賣其肉得錢以輸官一年
如此明年將何以爲生乎故自行新法以来農民尤
被其患農者天下之夲農旣失業餘民安所取食哉
今貨益重物益輕年雖饑榖不甚貴而民倍困爲國
計者豈可不少思其故哉此皆歛錢之咎也北盡塞
表東被海涯南踰江淮西及卭蜀自去歲秋冬絶少
雨雪井泉溪澗往往涸竭二麥無收民巳絶望孟夏
過半秋種未入中戶以下大抵乏食采木實草根以
延朝夕若又如是數月將如何哉當此之際而州縣
之吏督迫青苗助役錢不敢少緩鞭笞縲絀唯恐不
迨婦子皇皇如在湯火之中號泣呼天無復生望臣
恐鳥窮則啄獸窮則攫民窮困巳極而無人救恤羸
者不轉死溝壑壯者不聚爲盗賊將何之矣若東西
南北所在嘯聚連群結黨日滋月蔓彌漫山澤蹈藉
城邑州縣不能禁官軍不能討當是時方議除去新
法將奚益哉綠林赤眉黃巾黑山之徒自何而有皆
疲於賦歛復值饑饉窮困無聊之民耳此乃宗廟社
稷之憂而廟堂之上方晏然自得以爲太平之業八
九巳成此臣所爲痛心疾首晝則忘食夜則忘寢不
避死亡欲默不能者也易復之初六曰不遠復無祇
悔元吉言過而能改雖悔不大也其上九曰迷復凶
有災眚用行師終有大敗以其國君凶至于十年不
克征言迷而不復凶且有災於君道尤不利也昔秦
穆公敗於殽作秦誓曰唯古之謀人則曰未就予忌
唯今之謀人姑將以爲親雖則云然尚猷詢兹黃髮
則罔所愆蓋悔棄老成之遠慮用利口之淺謀以取
覆敗而思𥙷其過也故能終雪前恥彊覇西戎漢武
帝征代四夷中國虚耗賊盗群起又喪貳師之軍乃
下哀痛之詔曰廼者以縳馬書徧示丞相御史二千
石諸大夫郎爲文學者皆以虜自縛其馬不祥甚哉
公車方士太史太卜皆以爲吉今計謀卦兆皆反謬
蓋始寤公卿方士之謟䛕對不以誠致誤國事有悔
于心也故禁苛暴止擅賦力夲農天下復安自國家
行新法以来天下之人心祈口禱唯冀陛下之覺寤
而拯救其失以蘇疲民如望上天之膏澤日復一日以至
于今及今改之猶可救也過是則民力屈竭一旦渙然離
散乃始勞心安集豈不難哉竊觀陛下詔書寅畏天災深
自咎責丁寕懇惻以求至言是陛下巳知前日之失而欲
有所改爲也若徒著之空文而於新法無所變更是猶臨
鼎哀魚之爛而益薪不巳將何𥙷哉陛下誠能垂日月之
明奮乹剛之断放遠阿䛕勿使壅蔽自擇忠讜爲臺諫
官收還威福之柄悉從己出詔天下青苗錢勿復散其見
在民間逋欠者計從初官夲分作數年催納更不收
利息其免役錢盡除放差役並依舊法罷市易務其所
積貨物依元買價出賣所欠官錢亦除利催夲罷拓圡
闢境之兵先阜安中國然後征伐四夷罷保甲教閱
使服田力穡所興修水利委州縣相度凡利少害多
者悉罷之如此則中外讙呼上下感悅和氣薰蒸雨
必霑洽矣彼阿䛕之人附會執政者皆緣新法以得
冨貴若陛下以爲非而捨之彼如魚之失水必力争
固執而不肯移願陛下勿問之也臣竊聞陛下以旱
暵之故避殿撤膳其焦勞至矣而民終不預其澤不
若罷此六者立有溥博之德及於四海也又聞京師
近雖獲雨而畿甸之外旱氣如故王者以四海爲家
無有遠近皆陛下之赤子願陛下雖徇群臣之請御
正殿復常膳猶應兢競業業憂勞四方不遽自寬以
爲無復災也又諸州縣奏雨往往止欲解陛下之焦
勞一寸云三寸三寸則云一尺多不以其實不可不
察也又聞青苗之法災傷及五分則倚閣其間官吏
不仁者至有抑遏百姓止放四分以下稅此尤可罪
者也臣在冗散之地若朝政小小得失臣固不敢預
聞今坐視百姓困於新法如此將爲朝廷深憂而陛
下曾不知之又今年以來臣衰疾寖增恐萬一溘先
朝露齎懷忠不盡之情長抱恨於黃泉是以冒死一
爲陛下言之儻陛下猶棄忽而不之信此則天也臣
不敢復言矣干冒宸扆臣無任懇切惶懼之至謹具
狀奏聞伏候勑旨
論風俗劄子(元豐八年二月二十三日發書籠於廢紙中得此劄子有)
(審官院印蓋熙寕二年所爲也不記當時曾上與不上然觀今日之風俗其言似誤)
(中故存之)
臣聞國之致治在於審官官之得人在於選士士之
嚮道在於立教教之歸正在於擇術是知選士者治
亂之樞機風俗之根原也竊見近歲公卿大夫好爲
高竒之論喜誦老莊之言流及科場亦相習尚新進
後生未知臧否口傳耳剽翕然成風至有讀易未識
卦爻巳謂十翼非孔子之言讀禮未知篇數巳謂周
官爲戰國之書讀詩未盡周南召南巳謂毛鄭爲章
句之學讀春秋未知十二公巳謂三傳可束之高閣
循守注䟽者謂之腐儒穿鑿臆說者謂之精義且性
者子貢之所不及命者孔子之所罕言今之舉人發
言秉筆先論性命乃至流蕩忘返遂入老莊縱虚無
之談騁荒唐之辭以此欺惑考官獵取名第禄利所
在衆心所趨如水赴壑不可禁遏彼老莊棄仁義而
絶禮學非堯舜而薄周孔死生不以爲憂存亡不以
爲患乃匹夫獨行之私言非國家教人之正術也魏
之何晏晉之王衍相與祖述其道宅心事外選舉者
以此爲賢仕宦者以此爲業遂使紀綱大壞胡夷並
興生民塗炭神州陸沈今若於選士之際用此爲術
臣懼向去任官之士皆何晏王衍之徒則政事安得
不隳風俗安得不壞正始永嘉之弊將復見於今矣
伏望朝廷特下詔書以此戒厲内外公卿大夫仍指
揮禮部貢院豫先曉示進士將來程試若有僻經妄
說其言涉老莊者雖復文辭高妙亦行黜落庶幾不
至疑誤後學敗亂風俗取進止
十二月三十日翰林學士兼侍讀學士右諫議大
夫知制誥充史館修撰臣司馬光劄子
薦范夢得狀
右臣伏以報國之忠莫如薦士負國之罪莫如蔽賢
臣伏見奉議郎同編修資治通鑑范祖禹智識明敏
而性行温良如不能言好學能文而謙晦不伐如無
所有操守堅正而圭角不露如不勝衣祖禹乃今正
議大夫致仕范鎮兄孫自祖禹年未二十爲舉人時
臣巳識之今年四十餘行義完固常如一日祖禹
所爲夲末無如臣最熟知臣於熙寕三年奏祖禹自
前知資州龍水縣事同修資治通鑑至今首尾一十
五年由臣頑固编集此書久而不成致祖禹淹回沈
淪不得早聞逹於朝廷而祖禹安恬静默如可以終
身下位曾無滯留之念臣誠孤陋所識至少於士大
夫間罕遇其比况如臣者遠所不及凡臣所言莫非
據實不敢溢美今所修書巳畢祖禹應歸吏部别授
差遣臣竊爲朝廷惜此良寳委棄榛莽伏望皇帝陛
下特賜采拔或使之供職祕省觀其述作或使之入
侍經筵察其學行自餘進用繫自聖志如蒙朝廷擢
用後有不如所舉臣甘与之同罪
再乞西京留臺狀
右臣先於元豊五年九月二十六日受敕提舉西京
嵩山崇福宫候滿三十箇月不候替人發来赴闕至
今月此任當滿伏念臣性雖至愚粗常從學平生所
守不敢忘信雖遇布衣未嘗妄語况於朝廷豈敢欺
罔臣今年六十有七耳目手足雖未衰數年以来昏
忘特甚舉錯云爲動多差繆使之臨繁處劇實所不
堪非敢愛身必恐敗事伹臣前後提舉崇福宫巳經
四任坐享俸給全無所掌今復有求匄實自愧心竊
見西京留司御史臺及國子監比於宫觀粗有職業
伏望聖慈俯加矜察特於上件兩處差遣内除授一
任庶使竊禄庇身以養殘年則陛下愛物曲盡始終
之賜微臣陳力兩遂公私之便
乞奔喪狀
右臣先任提舉西京嵩山崇福宫於今年二月任滿
臣以數年以来昏忘特甚臨繁處劇實所不堪尋具
狀奏陳乞於西京留司御史臺及國子監内除授一
任未奉朝旨間於今月七日忽奉遺制大行皇帝奄
棄天下臣哀荒摧絶無地自處伏念臣先帝踐阼以
來過蒙知待特出倫軰首寘翰苑継處憲臺亦嘗承
乏俾佐樞府臣自知非才不敢冒居力辝事任願就
冗散亦荷矜容曲從所欲養以俸禄不責職業優游
自便十有五年近者書成又叨進職褒嘉賜賚皆踰
等比聖恩汪洋天隆地厚未足爲諭奉諱之初即欲
號哭奔走徑詣京師奉望梓宫展臣子之誠萬分之
一又念國朝故事如昭厚二陵未嘗有近臣奔喪之
例加以前巳乞留臺國子監未奉進止彷徨疑慮不
敢輒行今竊聞觀文殿學士孫固資政殿學士韓維
巳至闕下臣方自咎責不敢寧居巳於今月十七日
起離西京欲乞亦赴闕庭隨百官班入臨見於前路
聽候指揮
乞以除拜先後立班劄子
臣於前月二十七日夜准閤門告報巳降告身授臣
守門下侍郎二十八日三省樞密院同奉聖旨除知
樞密院外門下中書侍郎左右丞同知樞密院事班
次等並以除拜先後爲序今月四日延和殿進呈竊
見張璪等奏乞推臣在上今後依新得指揮伏緣臣
以不才誤蒙朝廷拔擢寘諸執政之末巳爲忝竊况
超越倫軰特出其右在臣愚分何以克堪兼臣在二
十八日巳前伏乞依新得聖旨以除拜先後爲序在
安燾之下取進止
第二劄子
臣今月四日曾奏乞依新得聖旨以除拜先後爲序
至今未奉指揮臣噐能學術素出人下執政之中最
爲後來一旦起居衆人之上誠所未安伏望聖慈依
臣前奏班在安燾之下取進止
温國文正公文集卷第四十五
