温國文正公文集卷第二十二
章奏七
第三狀
第四狀
第五狀
第六狀
第七狀
第八狀
第九狀
除待制舉官自代狀
上殿謝官劄子
謹習䟽
第三狀
右臣今月十四日十七日兩曾上奏辝免知制誥乞
更擇人未蒙開許臣聞明主商德而序位忠臣量能
而受職是以分不乱於上能不窮於下治辨之要
莫尚於斯臣自知文字悪陋又不敏速若除拜稍多
詔令填委必閣筆拱手不能供給縱復牽合鄙拙尤
甚暴之四遠爲人指笑又貽聖朝愧耻謂之乏賢故
為公家之謀則莫若用其所長營一身之私則莫若
避其所短夕寐晨興慮之巳熟始敢披陳干浼天聽
剖肝瀝膽莫非懇到自修注以來前後非一而昭昭
之誠無由上逹屢觸報聞不蒙省察或者謂臣修起
居注自應知制誥與吕公著不同公著當辝臣則當
受凡自修注知制誥者非有祖宗法令著於方册特
近歲相承之例耳祖宗之時但取庶官之中有辭藻
者即知制誥不必皆以修注爲之其修注或改他官
不必皆知制誥也夫以資塗用人不問能否比例從
事不顧是非此最國家之弊法所宜革正者也又謂
臣就試已畢不當復辭臣就試之日以爲公著辭
未必免臣試未必中是以不辭今公著獲免而臣忝
恩命則今日辭之亦未爲晚也且過而能改猶愈於
迷而不復見賢思齊猶愈於受爵不讓況臣修注之
初已嘗辭免至于四五而朝廷不允伏望聖慈特賜
哀察使臣服勤他役惟力是視其知制誥勑告臣不
敢祗受乞更賜擇人謹具狀奏聞伏候勑旨
第四狀
右臣昨三次上奏辭免知制誥乞更擇人奉聖旨令
依累降指揮不許辭讓便授告勑臣曏者承乏諫官
首曾上言以爲致治之道任官最急人之材性各有
所宜雖以稷契臯夔之賢皆守一官終身不易況今
群臣固非其比當度材而受任量能而施職奏牘具
存事可案驗今臣自知文辭鄙野不足以充知制誥
之職若止以修起居注資塗相值循例序進恬而有
之曾不愧畏是臣但能譏評他人曠官竊位而受爵
不讓至于己斯亡此迺欺罔天聽靖言庸違當伏共
兜之誅以清唐虞之治臣雖甚愚史不敢爲伏望聖
慈察臣前後所奏特賜允從其知制誥乞别賜擇人
所有勑告不敢祗受謹具狀奏聞伏候勑旨
第五狀
右臣先曾四次上奏乞免知制誥别賜擇人奉聖旨
依累降指揮不許辭讓令便受勑臣幼嘗涉學粗知
臧否豈敢以譎詐之心上欺君父顧人之材分各有
所宜若貪榮冒居使職業廢墜則探囊胠篋迺竊盗
之微者皆不足誅也臣雖小人實不敢爲是以曏者
不辭於召試之初而辭於吕公著免試之後誠欲果
於得請不爲虚發故也今若因循苟且復往就職則
臣進退之迹自可猜惑況於世人誰不譏笑如是則
臣出入禁闥何心自安陪接縉紳何施面目顧視僮
僕何以爲容是以違犯天威不敢避死決求自免而
詔命愈堅終未置捨臣誠愚瞢不識所謂意者朝廷
以臣所言皆爲矯僞不足聽察邪若使臣言出於矯
僞當正典刑以警姦回若出於至誠當從其所請使
上無曠官下無竊位奈何前後奏章上者直加屏棄
不復省察使區區之志何以自明若以近例修起居
注者必知制誥不可改易則臣竊觀先朝以來修起
居注不因罪累譴黜及親嫌相避而去爲他官者劉
騭知衡州潘慎修遷考功郎中許衮判吏部南曹劉
燁改工部員外郎兼侍御史知雜事丘雍充淮南都
大制置發運使徐奭充兩浙轉運使蔡齊改禮部員
外郎兼侍御史知雜事鄭向充兩浙轉運副使高餗
罷守本官陳詁充三司戶部副使葉清臣充兩浙轉
運副使趙槩充天章閣待制楊察充江南轉運使蔡
襄知福州以是觀之雖近例亦不盡知制誥也臣今
悃欵迫切無以復加伏望聖慈特賜哀察若使臣得
遂其志是去罪辱而就顯榮雖日遷十官未足方其
幸也所有知制誥敕告臣必不敢祗受乞别賜擇人
謹具狀奏聞伏候敕旨
第六狀
右臣先曾五次上奏乞免知制誥别賜擇人奉聖旨
令臣依累降指揮不許辝讓便受告勑者臣聞晉王
述每受職不爲虚讓其有所辭必於不受及遷尚書
令其子坦之諫以爲故事應讓述曰汝謂我不堪邪
坦之曰非也但克讓自美事耳述曰旣云堪何爲復
讓臣竊重𫐠知爲人臣陳力就列之體心常慕之臣
自勝冠以來投牒應舉入朝求仕豈偃蹇山林不求
聞逹之人邪顧力有所不任則不敢盜國家禄位恐
職事廢闕䧟於刑辟耳故自度材分可以策勵雖高
位不敢辭不可強勉雖小官不敢受曏者蒙聖恩除
館職諫官侍講皆不敢以一言飾讓蓋以館職掌比
校文字諫官掌規正得失侍講掌講解經術皆不專
以文辭爲職故也今臣自修起居注以來前後辭免
章十餘上正爲文辭鄙惡不堪典誥命而已終未蒙
朝廷賜察是以奏牘煩多喋喋不巳頗爲時人所怪
其愛臣者以爲讓榮利惡臣者以爲飾虚詐要之
二者皆未得臣之心夫有諸中而辭諸外然後謂之
讓若臣者無諸中而不敢爲者也安得謂之讓哉譬
如使羸夫負百鈞之重而予之千金羸夫必辭非不
欲金也力不任故也夫飾者内欲之而外不取將以
有求也今臣不就美官屢違詔命上怒下怪將抵
罪誅尚何求哉且苟能其官而固讓不止則是朝廷
百官皆無人可爲非天下之通法也臣故謂如王述
能則爲之不能則止爲得其宜臣雖才非古人願附
王述之志若始者可愛則不若勿辭亦旣辭之則不
可復受伏望聖慈特加矜察其知制誥勑告臣必不
敢祗受乞如前奏别賜擇人謹具狀奏聞伏候勑旨
第七狀
右臣先曾六次上奏解免知制誥乞更擇人奉聖旨
今臣依累降指揮不許辭譲便受勑告者臣天性樸
騃無他伎能惟守信誠是爲操履平居與等軰語
言猶不敢欺罔況以奏牘聞於朝廷苟有毫髮不實不
惟陛下睿聖憲章嚴明天地鬼神亦所不容臣之愚
意但以知制誥之職當取天下文章高妙逾衆絶倫
者以充其選如臣野陋實不堪稱喝懇自歸前後非
一而聖恩確然終未開察臣竊自傷悼幸生盛明之
世而昭昭之心無以自列若黽勉包羞奉承詔旨則
天下之人皆謂臣已試而復辭已辭而復就蓋習知
朝命重於改移因欲飾讓以盗虚名如此則臣生負
大罪死負餘愧雖進極榮顯不若啜菽飲水長爲布
衣也臣今若得請於朝則不肖之迹庶幾猶有以自明
如其不然則矯僞之名至於身沒骨朽不可湔洗臣
夙夜念此寢則不安食則失味進退遑遑身無所措
是敢不避煩瀆冒犯天威伏望聖慈哀其窮迫特寢
恩命使得服役他官以報萬一死不敢辭若朝廷以
臣頑蔽不恭乞治臣之罪削黜流放靡不甘心所有
知制誥勑告臣必不敢祗受乞如前奏別賜擇人謹
具狀奏聞伏候勑旨
第八狀
右臣先曾七次上奏乞免知制誥奉聖旨令臣依累
降指揮不許辭讓便受告勑者臣竊聞去歲權御史
中丞王疇上言近年以來中外臣僚或因較量差遣
或因論辨身計或因進以干譽或因罪而覬免肆爲
妄談輙形奏章皆心語兩違情實交戾外示輕官爵
之愛以欺於衆内實計分銖之利而爭於上遺義忘
耻至於要君用詐而安爲小人之行陛下聖度慈仁
包荒蓋匿悉置不問彼小人者亦豈識恩德之隆哉
欲望朝廷應今後臣下有要君作僞如前所陳者並
出宸断便賜聽許如此則罔上邀利者知所畏而士
之行己有耻事君以誠者少勸矣奉聖旨今後臣僚
所陳如有似此情涉詐慢者令中書樞密院取旨施
行凡疇所言實近歲之大弊臣亦疾之如疇之志今
臣自差修起居注以來前後辭免十有三次若朝廷
以臣爲誠則何惜曲回大恩從臣所欲使臣不肖之
迹稍有以自明若以臣爲詐則罔上邀利章奏煩多
無臣爲甚臣願以身就譴謫以彰前令之必行庶爲
陛下清此頽俗亦臣報國之一效也所有知制誥勑
告臣必不敢祗受乞别賜擇人謹具狀奏聞伏候勑旨
第九狀(二十三日上尋蒙恩改天章閣待制)
右臣先曾八次奏陳乞免知制誥奉聖旨令臣依累
降指揮更不許辭讓便授告勑者臣以愚懇煩瀆天
聽前後非一聖朝確然終不聽許臣誠戇昧不識所
謂豈此職非臣不可爲邪將從臣之請則隳紊綱紀
敗壞風俗邪何請之之勤而拒之之堅也若以爲非
臣不可爲則方今辭臣滿朝英俊比肩舉而用之無
不稱職若以爲隳紊綱紀敗壞風俗則臣之微志正
欲朝廷無曠官群下無竊位而已於綱紀風俗亦無
所虧損不然者臣之所爲果誖理傷道朝廷令之不
從諭之不入至于四五至于八九侮慢威命無此爲
甚則當投之四荒以禦魑魅豈有但己者也臣不勝
迫切之誠伏望聖慈察臣前後所奏或賜允從或加
譴責其知制誥勑告臣必不敢祗受謹具狀奏聞伏
候勑旨
除待制舉官自代狀
伏見三司度支判官尚書刑部郎中充集賢校理馮
浩修已以謹與人以誠端良無邪恬淡不競居常處
衆敦大有容臨義據正堅彊不奪久在文館屢更任
使比材量德臣實不如今舉自代謹具狀奏聞
上殿謝官劄子
臣光伏蒙聖恩除天章閣待制兼侍講仍知諫院臣
竊以爲方今國家之得失生民之利病大要不過擇
人賞罰豐財練兵數事而已行道之人粗有智識者
皆知之意在朝廷不盡聞雖聞不力行耳朝廷不盡
聞此諫官之罪聞而不力行則非臣等之所及也凡
此數事臣前忝諫官已嘗略爲陛下言之今陛下寘
臣於侍從之列留臣以諫爭之職恩施愈隆責望愈
重臣有生安敢愛有言安敢隱伏願陛下擇其事之
要重者特留聖心則天下幸甚不然臣雖朝夕侍前
徒汚名位而費廪禄於公家之用果何益也取進止
謹習䟽
月日具位臣某謹昧死上䟽尊號皇帝陛下臣以駑
蹇之質再爲諫官荷陛下寵禄之優責任之重夙夜
震恐不遑寧處思極竭愚忠以報塞萬一顧瑣瑣細
務皆不足以煩瀆聖聽竊以國家之治亂本於禮而
風俗之善惡繫於習赤子之啼無有五方其聲一也
及其長則言語不通飲食不同有至死莫能相爲者
是無他焉所習異也至於古今亦然有服古之衣冠
於今之世則駭於州里矣服仐之衣冠於古之世則
僇於有司矣衣冠烏有是非哉習與不習而已矣夫
民朝夕見之其心安焉以爲天下之事正應如此一旦
驅之使去此而就彼則無不憂疑而莫肯從矣昔秦
廢井田而民愁怨王莽復井田而民亦愁怨趙武靈
王變華俗效胡服而群下不悅後魏孝文帝變胡服
效華俗而群下亦不悅由此觀之世俗之情安於所習駭
所未見固其常也是故上行下效謂之風薰烝漸漬謂之
化倫胥委靡謂之流衆心安定謂之俗及夫風化已失流
俗已成則雖有辯智弗能諭也彊毅不能制也重賞不能
勸也嚴刑不能止也自非聖人得位而臨之積百年之功
莫之能變也周易履之象曰君子以辨上下定民志故天
子之令必行於諸侯諸侯之令必行於卿大夫士卿大夫士之
令必行於庶人使天下之勢如身之使臂臂之使指莫不
率從詩曰勉勉我王綱紀四方此禮之本也昔三代之王
皆習民以禮故子孫數百年享天之禄及其衰也雖以晉
楚齊秦之彊不敢暴蔑王室豈其力不足哉知天下
之不巳與也於是乎翼戴王命以威懷諸侯而諸侯
莫敢不從所以然者猶有先王之遺風餘俗未絶於
民故也其後曰以衰薄下陵上替晉平公之世魯子
服回如晉還謂季孫意如曰晉之公室將遂卑矣六
卿彊而奢傲將因是以習習實爲常能無卑乎其後
趙魏韓氏卒分晉國習於君臣之分不明故也降及
漢氏雖不能若三代之盛王然猶尊君卑臣敦尚名
節以行義取士以儒術化民是以王莽之乱民思劉
氏而卒復之赤眉雖群盜猶立宗室以從民望王郎
矯託名氏而燕趙響應董卓之乱袁紹以誅卓爲名
而州郡雲合曹操挾獻帝以令諸侯而天下莫能與
之敵操之心豈不欲廢漢而自立哉然没身不敢爲
者畏天下之人疾之也自魏晉以降人主始貴通才
而賤守節人臣始尚浮華而薄儒術以先王之禮爲
糟粕而不行以純固之士爲鄙樸而不用於是風俗
曰壞入於偷薄叛君不以爲耻犯上不以爲非惟利
是從不顧名節至于有唐之衰麾下之士有屠逐元
帥者朝廷不能討因而撫之拔於行伍授以旄鉞其
始也取偷安一時而已及其久也則衆庶習於聞見
以爲事理當然不爲非禮不爲無義是以在上者惴
惴焉畏其下在下者睽睽焉伺其上平居則酒肉金
帛甘言屈體以相媚悅得間則銛鋒利刃很心詭計
以相屠膾成者爲賢敗者爲愚不復論尊卑之序是
非之理陵夷至于五代天下蕩然莫知禮義爲何物
矣是以世祚不永遠者十餘年近者四三年敗亡相
屬生民塗炭及大宋受命太祖太宗知天下之禍生
於無禮也於是以神武聦明躬勤萬幾征伐刑賞断
於聖志然後人主之勢重而群臣懾服矣於是翦削
藩鎮齊以法度擇文吏爲之佐以奪其殺生之柄擥
其金糓之富選其麾下精銳之士聚諸京師以備宿
衛制其腹心落其爪牙使不得陸梁然後天子諸侯
之分明而悖亂之原塞矣於是節度使之權歸於州
鎮員之權歸於縣又分天下爲十餘路各置轉運使
以察州縣百吏之臧否復漢部刺史之職使朝廷之
令必行於轉運使轉運使之令必行於州州之令必
行於縣縣之令必行於吏民然後上下之叙正而紀
綱立矣於是申明軍法使自押官以上各有階級以
相臨統小有違犯罪皆殊死然後行伍之政粛而士
用命矣此皆禮之大節也故能四征不庭莫不率服
汛掃九州以陟禹之迹至于真宗重之以明德継二
聖之志夙夜孜孜宣布善化銷鑠惡俗以至于今治
平百年頑民殄絶衆心咸安此乃曠世難成之業陛
下當戰戰栗栗守而勿失者也臣竊見陛下有中宗
之嚴恭文王之小心而小大之政多謙讓不決委之
臣下誠使所委之人常得忠賢則可矣萬一有姦邪
在焉豈不危甚矣哉古人所謂委任而責成功者擇
人而授之職業叢脞之務不身親之也至於爵禄廢
置殺生子奪不由巳出不可也洪範曰惟辟作威惟
辟作福臣之有作威作福害于而家凶于而國威福
之柄一失於人而習以爲常則不可復收矣此明主
之所慎也又頃以西鄙用兵權置經略安撫使緫一
路之兵得以便宜從事及西事已平因而不廢其河
東一路緫二十二州軍曏時節度使之權不能及矣
唐始置㳂邊八節度亦如是而巳以其權任太重故
後世有跋扈之臣洛誥曰毋若火始燄燄厥攸灼敘
弗其絶言慎其微也又將相大臣典諸州者多以貴
倨自恃轉運使欲振舉職業往往故違戾而不肯從
夫將相大臣在朝廷之時則轉運使名位固相遠矣
及在外爲知州則轉運使統諸州職也烏得以一身
之貴庇一州之事轉運使不得問哉漢刺史以六百
石吏督察二千石豈以名位之貴賤哉又自景祐以
來國家怠於久安樂因循而務省事執事之臣頗行
姑息之政於是胥史讙譁而斥逐御史中丞輦官悖
慢而廢退宰相衛士凶逆而獄不窮姦澤加於舊軍
人罵三司使而法官以爲非犯階級疑於用法朝廷
雖特誅其人而已停之卒復收飬之其餘有一夫流
言於道路而爲之變令推恩者多矣凡此數者殆非
所以習民於上下之分也夫朝廷者四方之表儀也
朝廷之政如是則四方必有甚者矣於是元帥畏偏
禆偏禆畏將校將校畏士卒姦邪怯懦之臣至有簡
省教閱使之驕惰保庇羸老使之繁冗屈撓正法使
之縱恣詆訾粟帛使之憤惋甘言謟笑靡所不至於
是士卒翕然譽之而歸怨於上矣彼旣爲之則此效
之下旣言之則上從之前旣行之則後襲之苟彼爲
而此不效下言而上不從前行而後不襲則怨怒聚
於其身而禍亂生矣長此不已日滋月益民之耳目
習而安之此有以異唐之季世乎後魏孝明帝時征
西將軍張彛子仲瑀上封事欲抑損武人不預清品
羽林虎賁千餘人焚彛第殺彛父子官爲收捕凶強
者八人斬之其餘大赦以安之懷朔鎮人高歡時奉
使至洛陽見之歸而散家財以結客曰朝政如此事
可知矣於是始有飛揚之志由是觀之紀綱不立則
姦雄生心矣夫祖宗苦身焦思以變衰唐之俗而陛
下高拱熟視以成後魏之風此臣之所爲陛下痛惜
也臣愚以爲陛下當奮剛徤之志宣神明之德凡群
臣奏事皆察其邪正辨其臧否熟問深思求合於道
然後賞罰黜陟断而行之則天下孰不曠然悅喜詩
曰君子如怒亂庶遄沮君子如祉亂庶遄已蓋言無
所臧否之爲患入也經略安撫使有征討之事則置
之無事則當廢之儻未能廢則軍事迫急不暇奏知
者使專之可也其餘民事皆委之州縣一断於法或
法重情輕情重法輕可殺可徙可宥可赦並聽夲州
申奏決之朝廷何必出於經略安撫使哉轉運使規
畫號令行下諸州而諸州違戾不從者朝廷當辨其
曲直若事理實可施行而州將侍貴勢故違之者當
罪州將勿罪轉運使將校士卒之於州縣及所統之
官或公卿大臣有悖慢無禮者明著階級之法使断
者不疑將帥之官有廢法違道以取悅於下歸怨於
上者當隨其輕重誅竄廢黜公正無私御衆嚴整者
當量其才能擢用褒賞如是則上之人難動而下用
命矣上之人難動而下用命此所以尊朝廷也上下
已明綱紀已定然後修儒術隆教化進敦篤退浮華
使禮義興行風俗純美則國家保萬世無彊之休猶
倚南山而坐平原也臣某昧死再拜上䟽
温國文正公文集卷第二十二
