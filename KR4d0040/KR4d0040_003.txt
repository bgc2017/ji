温國文正公文集卷第三
古詩
奉同景仁次道太常致齋韓廷評維見過閽
人不時納韓去乃知爲詩謝之
送守哲歸廬山
清明後二日同鄰幾(集賢校理江休復)景仁次道中
道(國子監主簿宋敏求)興宗元明秉國(太理評事韓維)如晦
(國子監直講裵煜)公疎(篆石經胡恢)飲趙道士東軒(以日)
(暮天無雲春風扇微和爲韻得和字)
和端式十題
春塘冰
煙霽鐘
汀洲蘋
漁洲火
寒谿石
幽谷泉
秋原菊
垂崖鞭
古木隂
天外峯
晉康陳生庸家世以孝悌聞有異木連理生
其庭郡欲旌表其門不果王魯玉爲之求
詩於朝之士大夫以紀之
送興宗之丹陽
癭盆
送張兵部(中庸字元常)知遂州
同舍會飲金明沼上書事
和聖俞詠昌言五物
括蒼石屏
淡樹石屏
白鶻圖
懷素書
縛虎圖
新遷書齋頗爲清曠偶書呈全董二秀才并
示姪良富
奉同濟川迎吏未至秋暑方劇呈同舍十二韻
和聶之美雞澤官舍詩七首
西齋
題廳壁
縣樓
葦
柳
向城路
懷翠亭
晚食菊羹
和冲卿崇文宿直睹壁上題名見寄并寄不
疑(冲卿詩序僕與不疑三人同登進士第同自太學官入校集賢書又嘗同直一)
(室今不疑謫南方僕佐東屏冲唧因宿直觀壁上題名為詩代書)
昔别贈宋復古張景淳
苦寒行
初見白髮慨然感懷
謝胡文學九齡惠水牛圖二卷
王書記以近詩三篇相示光各摭其意以詩
賡之感遇
投梅聖俞
呈范景仁
酬胡侍講先生
和錢君倚日本刀歌
同聖民過楊之美聽琵琶女奴彈啄木曲觀
諸公所贈歌明日投此爲謝
晚歸書室呈君倚
偶成
同君倚過聖俞
聖俞惠詩復以二章爲謝
和君倚藤牀十二韻
旬慮十七韻呈同舍
夜坐
二月中旬慮問過景靈宫門始見花卉呈君
倚
和始平公夢中有懷歸之念作詩始得兩句
而窹因足成章
和鄰幾六月十一日省宿書事
和仲通(秘閣校理張洞)苦暑思長安幕中望終南秋
雪呈鄰幾
和仲通追賦陪資政侍郎吳公臨虚亭燕集
寄呈陜府擇之學士
秋意呈鄰幾吳充
次韻和(掃棗好草倒)
又對前韻(窺梨卑枝垂)
偏眠船舷邊
後牖有朽柳
聶著作三舅謫官長沙作耐暑亭書來索詩
走索
不疑廳薜荔及竹
和公逹過潘樓觀七夕市
酬鄰幾問不飲栽菊(鄰幾詩曰君實不飲酒庭下多栽菊不知黃花)
(開奈此杯中綠凌晨煙露滋後日風霜促欲表君苦心宜種子猷竹)
次韻和不疑假書鄰幾知方酣寢爲詩通意
八月十七日夜省直紀事呈同舍
送雷太簡
和王介甫明妃曲
和不疑送虜使還道中聞鄰幾聖俞長逝作
詩哭之
虞帝
憫獄謠
和冲卿三哀詩(江鄰幾梅聖俞韓欽聖)
窮免謠二首(闕)
和介甫烘虱
奉同范景仁宋次道太常致齋韓廷評維
見過閽人不時納韓去乃知爲詩謝之
端居太常署寒日淡孤清取酒呼諸友談笑方縱横
韓君士林秀四海依高名家襲鍾鼎貴身無簪組縈
逍遥風塵外萬物秋毫輕未嘗妄過人所過以爲榮
如何枉玉趾及門失相迎主人豈傲客事有迷誤并
追延既不及相視徒嗟驚威鳳顧脩梧不下還孤征
景星欻呈彩旋有流雲生靈物固難覩俗眼眞不明
投謝有何物珉石從雙璚
送守哲歸廬山
哲公金陵来神韻自孤秀京華三十春高節愈幽茂
烜赫公卿門道俗日奔走自非趣尚合一息不相就
慷慨賢豪士波溢千金富蔬飯苟有餘秋毫未嘗受
囂呶不可變堅白如瓊琇居然尚愁寂終厭塵土臭
忽思香爐雲薈蔚冠孤岫振衣尋昔遊煙霞宛如舊
絡木藤蔓長攫石松根瘦瀑泉響夜壑乳管添春竇
茅茨蔭方丈宴坐度清晝几席雨竒花階除馴猛獸
方知物外樂回視人寰陋(御名)勿露聲光愚迷將輻湊
清明後二日同鄰幾(秘閣校理江休復)景仁次道
中國(國子監主簿宋敏求)興宗元明秉國(大理評事韓維)如
晦(國子監直講裵煜)公疎(篆石經胡)飲趙道士東軒
(以日暮天無雲春風扇微和為韻得和字)
寂寥清明後餘春巳無多閒軒富佳致不惜載酒過
水木晚尤秀風煙晴更和臨樽不盡醉奈此芳菲何
和端式十題
春塘冰
春塘含薄冰淅瀝隱隈曲晴日射寒芒柔風折哀玉
草樹曾未知波光巳先綠
煙際鐘
蒼茫返照收羃歴寒煙起前山黯同色不辨峯巒美
獨有遠來鐘悠揚翠微裏
汀洲蘋
秋江(些字)澹蕩波急枝難定參差碧葉繁皎潔寒花静
幽人吟不歸獨立汀洲瞑
漁洲火
漁翁繫葉舟遠映楓林宿手携雙白魚呼兒㸑山竹
深夜寂無人明滅寒江曲
寒溪石
穹石正嶄岩寒流更清急霜飛敗葉擁波濺蒼苔濕
溪僧勿劇來沙鶴方孤立
幽谷泉
深谷窅無底空聞泉水哀時因秋日照微見碧縈回
谷裏非人境胡麻何處來
秋原菊
高原向搖落叢菊始滋榮草際浮金碧照人雙目明
何須天生理玉斝汎餘英
垂崖鞭
山竹引春根垂透蒼崖底綢直老龍鬚(御名)佶脩蛇尾
支郎雖畜馬不忍裁爲箠
古木隂
古木夏隂薄蕭蕭蠧葉微豈無綠樹濃愛此風煙姿
高僧此休息肩倚瘦笻枝
天外峯
飛鳥去不息長空黯何極疎峯帶夕暉點綴秋天碧
禪觀坐超然相望兩沈寂
晉康陳生庸家世以孝悌聞有異木連理
生其庭郡欲旌表其門不果王禹玉爲之
求詩於朝之士大夫以紀之
靈珠蟠泥沙積水不能掩賢人畜美德豈必自標檢
陳生世同財百口共豐儉遠居嶺海間天質非陶染
邦人慕其行鬪辨日衰减祥木并殊柯童童植軒檻
或欲揭其門令人識儀範愚公私不然外奬由内歉
巳能孝悌著默致神靈感何必賜牛酒然後明褒貶
况兹詩詠末瑣瑣事鉛槧才薄不敢辤適能爲汚點
送興宗之丹陽
赤日裂后土萬家如烘爐君行何事役似爲貧所驅
埃塵稍去眼雲景日蕭疎扁舟乘長風倏忽變三吳
六年羇旅倦一旦誰掃除(御名)勿忘回首浩蕩江山娱
癭盆
癭盆生以醜自鬻突兀當軒聳羣目海鼃鬪怒腹幹
張老蛟蟠蟄鱗鬐秃昔時仙客浮孤槎波㾗漬朽成
凹窪蜀都買卜置之去爾來流落嚴遵家誰逢好事
得寳蓄裁供盥濯眞可辱况爲飲具承歡娱未必蟠
根勝珠玉不若刳爲太古尊满㪺明水羞百神凷桴
葦籥薦忠信坐使風俗還深淳
送張兵部(中庸字无常)知遂州
劒嶺横天古棧微相如重駕傳車歸雙親倚門望巳
久千騎踏雪行如飛人門富貴非不有似君榮耀眞
亦稀聞道西州遺畫像使我涕淚空沾衣(先人知溪縣正板)
(籍肉賦役邑人至今誦之畫像猶存)
同舍會飲金明沼上書事
日華駘蕩金明春波光净綠生魚鱗煙深草青遊人
少道路苦無車馬塵石渠諸君職事簡載酒擷花畏
花晚浮舟逐勝任所之箕踞狂歌扣舷板眼花耳熱
氣愈豪擲杯擊案聲嗷嗷驚沙颯颯遶洲渚魚龍遷
去避我曹人生大料無百歲貴賤賢愚同一致在家
殽蔌餘幾何一日風光不宜棄
和聖俞詠昌言五物
括蒼石屏
主人小石屏得之括蒼山括蒼道里遠致此良亦難
層崖萬仞餘騰出浮雲端吳兒采石時蘿蔓愁攀緣
石文状松雪毫髮皆天然置之坐席旁清風常在顔
願君善蔵蓄永日供餘閒(御名)勿示要人坐致求者繁
將使括蒼民吁嗟山谷間
淡樹石屏
昔行鞏洛間馬瘦天復隂寒煙淡不收一拂横長林
當時無畫工負此清賞心今朝石上迹歴歴皆可尋
輕素巳紛泊老榦仍蕭森坐令高興還野氣生衣襟
丹青不耐久風日易消侵何如造化眞更彼歲月深
昌言家素盆購此糜百金請鐫好事名千古無銷沈
白鶻圖
白鶻日邊来一息萬里遥横飛碧海晴六翮寒蕭蕭
輕如朔雪花迥與長風飄傾身疊紺爪吟嘯何嘵哮
瞥來疾驚電欻起先扶搖遂令狐與狸不敢矜凶妖
罻羅不可取滅影還雲霄世人莫得見粉繪圖輕綃
凛然堂牖間霜氣生春朝風雨夜如墨古木無鳴梟
懷素書
上人工書世所稀於今散落無復遺君從何處獲數
幅敗絹蒼蒼不成軸雲流電走何縱横昏醉視之雙
目明烈火焼林虎豹慄疾雷裂地龍蛇驚須臾掛壁
未收卷隂風颯颯來吹面秪疑神物在闇中寳秘不
令關俗眼嗟予平生不識書但愛意氣豪有餘欲求
數字置座側安得滿斗千金珠
縛虎圖
孫生非畫師趣尚頗竒偉爲人少諧合不肯畜妻子
時時入深山信足動百里蕭然坐盤石盡日曾不起
精心忽有得縦筆何恢詭萬象皆自然神工相表裏
流傳落人間萬金易寸紙君家縛虎圖用意尤精緻
雖云鎻紐牢觀者猶披靡昔聞劉綱妻制虎如犬豕
繋之牀脚間垂頭受鞭箠孫生儻未見畫此亦何理
明知非世人羽化實不死願君它日歸置之成都市
必有乘槎人庶幾能辨此
新遷書齋頗爲清曠偶書呈全董二秀才
并示姪良富
長夏暑候濁雲火高巑岏豈徒肌骨煩木卷川流乾
新居得南齋楹檻稍虚寬森羅對草樹暁暮清隂寒
汛掃布几簟氣體粗可安圖書雖非多亦足備覽觀
聖賢述事業細大無不完高出萬古表遠窮四海端
於中苟得趣自可忘寝餐况今有道世糓禄正可干
勖哉二三子及時張羽翰力學致顯位拖玉簪華冠
毋爲玩博奕趣取一笑歡壮年不再來急景如流丸
奉同何濟川迎吏未至秋暑方劇呈同舍
穉金避老火暑勢尤驕盈朱光爍厚地萬葉焦無聲
夫子久倦遊得郡爲親榮束裝待騶吏歸期殊未成
埃沙塞廣陌蓬藋擁前楹出處兩不愜孤坐心煩縈
何時驚飈來掃蕩天地清郊墟草樹疎千騎從雙旌
飄颻若神仙皂盖西南征離羣詎幾時豈不懷友生
有意肯相過不妨巾屨并官舍稍虚凉愧無殽酒迎
和聶之美雞澤官舍詩七首
西齋
明府學旣優所聞今得施四境巳澄清還以書自怡
西齋幾黃卷治原俱在兹
題廳壁
百里有民社古爲子男國苟有愛物心穉老皆蒙德
爲身不爲人鄙哉陶彭澤
縣樓
孤樓雖不高足以瞰四遠餉婦陌頭歸田夫桑廕飯
敕吏省追胥勿令農事晚
葦
索索夕風遒瀼瀼朝露裛啅雀裊寒枝宿螢依敗葉
眇然秋興長坐與江潮接
柳
驛道苦車馬田廬悲斧斤誰㘽官舍俞老朽完天眞
所願明府心庇樹如庇人
向城路
村路烟欲暝行人殊未稀借問往來者營營皆有爲
乃知市朝客趣務良可悲
懷翠亭
高齋對秋山平望殊不遠雖違獨往心蒼蒼長在眼
可嗟都邑遊終日紅塵滿
晚食菊羹
朝來趨府庭飲啄厭腥羶况臨敲扑喧憒憒成中煩
歸来褫冠帶杖屨行東園菊畦濯新雨綠秀何其煩
平時苦目痾滋味性所便采擷授厨人烹瀹調甘酸
毋令薑桂多失彼眞味完貯之鄱陽甌薦以白木盤
餔啜有餘味芬馥逾秋蘭神明頓颯爽毛髮皆蕭然
廼知愜口腹不必矜肥鮮嘗聞南陽山有菊環清泉
居人飲其流孫息皆華顚嗟予素荒浪強爲簪縷牽
何當葺弊廬脫略區中緣南陽匄嘉種蒔彼數畒田
抱甕親灌漑爛漫供晨餐浩然養恬漠庶足延頽年
和冲卿崇文宿直睹壁上題名見寄并寄
邵不疑(冲卿詩序僕與不疑三人同登進士同自太學官入校集賢書又嘗)
(同直一室今不疑謫南方㒒佐東平冲卿因宿直觀壁上題名為詩代書)
白袍昔紛紛相與會東堂帝梧碧蕭瑟翔集皆鸞凰
伊余素空疎濫吹翰墨場不爲羣儁遺出處聮簪裳
爾來凡六閏轉轂飛炎凉同歌太學下共醉金馬旁
脩竹壓窗寒夭桃倚戸芳金盤剖盧橘玉壺分蔗漿
驚呼局上急嘲笑杯間狂神情一契會形迹兩俱忘
歡餘嘆薄宦離合何能常濡毫紀歲時揮霍素壁光
去秋随相車㳂牒来東方城中未徧辭不疑逐南荒
奔波走郊外取别何蒼黃舉觴未及盡亟歸還束装
行行到官下日積簿領忙文書擁筆端胥史森如墻
况當三伏深沾汗尤淋浪細蠅遶眉睫驅赫不可攘
涔涔頭目昏始覺冠帶妨誠知才智微吏治非所長
懼貽知已羞敢不益自強因思甌閩遠南走侵閩漲
炎蒸異中縣從古無雪霜終朝坐茅屋鹽茗征行商
讙譁費口舌解嚢收毫芒不疑性高介此困安可當
山川幾千里問訊誰能將冲卿居京邑青雲正騰驤
寓直紫臺上風露澄東廂清夜不成寐緩步聊彷徨
拂此壁上塵遠懷同舍郎英辭欻感發高義紛激昂
泠泠宮殿虚諷詠何琅琅手書成兩通貯之古錦囊
一往泉山南一致汶水陽堅重金璧體光寒矛劒鋩
廼知賢雋心淺俗未易量何嘗用榮枯遽爾分否臧
居然激衰薄更使清風揚
昔别贈宋復古張景淳
昔别如飛蓬飄蕩随所適那知十六載巵酒對今夕
渺然思舊遊間不容一息百年詎幾何會合難屢得
復古素愷悌志行重金錫皎如百鍊精不爲燥濕易
景淳氣高逸浩蕩誰與敵下筆驚雷霆龍蛇走屋壁
居然噐業美但有富貴逼佗時綰金印羇束愈愁寂
須窮今日懽快意浮大白勿辭簪弁傾頽然倒樽席
苦寒行
窮冬北上太行嶺霰雪糺結風峥嶸熊潛豹伏飛鳥
絶一徑僅可通人行僮飢馬羸石磴滑戰慄流汗皆
成冰妻愁兒號強相逐萬險歴盡方到并并州從來
號慘烈今日乃信非虚名隂烟苦霧朝不散旭日不
復能精明跨鞍攬轡趨上府髮拳鬚磔指欲零炭爐
炙硯湯涉筆重複畫字終難成誰言醇醪能獨立壷
腹迸裂無由傾石脂装火近不熱蓬勃氣入頭顱腥
仰慙鴻鴈得自適随陽南去何溟溟又慙鳦鳥識時
節巖穴足以潛微形我來盖欲報恩分契闊非盡利
與榮古人有爲知已死只恐凍骨埋邊庭中朝故人
豈念我重裘厚履飄華纓傳聞此北更寒極不知彼
民何以生
初見白髮慨然感懷
萬物壯必老性理之自然我年垂四十安得無華顚
所悲道業寡汩没無它賢深懼歲月頽宿心空棄捐
視此足自儆拔之乃違天留為鑑中銘晨夕思乾乾
謝胡文學九齡惠水牛圖二卷
牛生天地間益物用最大其功配坤元彖爻參衆卦
血毛類上帝肹蠁景福介宗廟及賓客百禮無不在
引耒刺中田粒食烝民賴服箱走四方竭力任重載
昔聞戴叟筆圖寫窮纖芥胡君繼其妙差肩立異代
公卿仰名聲一觀不可匄如何散賤者遽有雙圖賚
所嗟性顓愚雅不暁佳畫有如歌九韶鐘鼔樂聾聵
得之乃虚噐無異居大蔡神物恐化去立召風雨怪
雙圖雖卷還重貺敢不拜
王書記以近詩三篇相示各摭其意以詩賡之
感遇
白鵠出江渚刷羽何鮮新志凌青霞端欲飲天漢津
清飈未我與陂澤聊逡廵偶爲虞羅獲遠趣無由伸
樊籠厭局促野性那能馴庭除數驚顧慘慘常畏人
皓素不入俗衆目誰為珍稻粱不充腹日與雞鶩鄰
舉頭畏太高俛啄空愁辛蕭蕭斂六翮憔悴傷精神
男兒五十不如意青衫華髮遊埃塵曏爲盬官北如
晉今為幕吏西適秦慨然遂欲抛手板拂衣高蹈錦
水濱長竿短艇入烟雨放歌酣飲欹烏巾方今聖朝
清似水林空谷静無隱淪吾君夢卜偶未到勿學君
投聖俞
聖俞精爲詩堅重比白玉至寳識之希未必諧衆目
應辰仰高風跂聳自西蜀平生未相識歉歉不自足
薄遊困京師旅食止脫粟得官當入秦行李未結束
先求聖俞門執贄請所欲九衢季冬月風沙正慘黷
羸馬憚遠行毛鬛寒瑟縮旅拒不肯前一步九刺蹙
飢童袖擁口手足盡皸瘃論詩久未出竊罵怨滿腹
歸來面揚揚氣若飫粱肉纍纍數十字疎淡不滿愊
自謂獲至珍呼兒謹蔵蓄長安十五驛重復間川陸
置詩懷袖間勌懑輒披讀高吟桑野闊目瞑即投宿
自可忘羇愁行瞻灞陵曲
呈景仁
劔山中斷融爲川清江雙流鬱廽旋溝塍阡陌粲如
繡香秔紫芋皆良田地靈物秀氣淑美由來衮衮生
英賢朝家文明所及遠於今臺閣尤蟬聮獵纓鳴佩
走聲望出入金馬如雲煙奈何應辰獨壈坎華髮未
得離賓筵璵璠懸黎已爲寳結綠豈得偏棄捐願君
彈冠自重惜邑人行誦紫虚篇
酬胡侍講先生(瑗字翼之)見寄
后王命天官考績弊群吏屬曹省閥閱專職米鹽事
賤生偶承乏竊禄聊自庇才力困不逮慘慘日憂惴
賴依僚友賢剸裂沛餘地自知雖寄名不足繫軒輊
先生喜誘掖貽詩極襃賁誰云歲杪寒面熱汗沾漬
非不悅子道駑鈍力難致常恐負吹嘘終為重言累
和君倚日本刀歌
昆吾道遠不復通世傳切玉誰能窮寳刀近出日本
國越賈得之滄海東魚皮裝貼香木鞘黃白間雜鍮
與銅(賈人云眞鍮似金真銅似銀)百金傳入好事手佩服可以攘
祅凶傳聞其國居大島土壤沃饒風俗好其先徐福
詐秦民采藥淹留童丱老百工五種與之俱至今噐
用皆精巧前朝貢獻屢往來士人往往工辭藻徐福
行時書未焚逸書百篇今尚存令嚴不許傳中國舉
世無人識古文嗟予乘桴欲往學滄波浩蕩無通津
令人感嘆坐流涕鏽澀短刀何足云
同聖民過楊之美聽琵琶女奴彈啄木曲
觀諸公所贈歌明日投此為謝
坐曹據案心目疲出門上馬行何之闕然久不見之
美率意共往初無期正逢攬轡欲有適爲我却觧連
環羇閑軒適足容數客夏木初繁有佳色呼兒取次
具杯盤青眼相逢喜無極檀槽錦帶小青娥妙質何
須誇綺羅按絃運撥驚四座當今老手誰能過彈為
幽鳥啄寒木園林颯颯風雨和喙長瓜短躍更上丁
丁取蠧何其多曲終拂羽忽飛去不覺酒盡朱顔酡
巳聞啄木曲又觀啄木歌雄文更復值絶藝有如天
際傾長河今朝壮觀誠極樂去此將奈寂寞何歸來
解帶豁胷腹坐踞胡牀仰看屋從今三日不洗耳耳
内泠泠有殘曲人間何物號富貴紆紫懷金盡虚噐
知君自處真得策身外百愁都擲置太學餐錢月幾
何客來取酒同醒醉
晚歸書室呈君倚
簿領日沈迷事役等胥靡得歸無所爲未免閱書史
一種勞精神胸中異憂喜人生無苦樂適意即為美
廼知抱關人不必羡青紫
偶成
於陵薄三公桔槹親灌園伯成輕南面執耒耕丘樊
淵明恥爲令乞食倚人門賢人樂遂志榮辱安足言
鄙哉夸毗子結駟乘朱軒
同君倚過聖俞
王畿天下樞簿頷日填積自非奉朝請九衢未嘗識
今兹到東城胥靡暫逃役近指聖俞居安能不往覿
一室静蕭然昏碑帖古壁叩階讀新詩迷闇得指擿
笑言殊未足黯然日將夕呼馬涉歸塗燈火巳歷歷
又知幾何時更有重來迹
聖俞惠詩復以二章爲謝
我得聖俞詩於身亦何有名字托文編佗年知不朽
我得聖俞詩於家果何如留爲子孫寳勝有千金珠
和君倚藤牀十二韻
嗟予仕京府謀禄非謀身豈徒勞百骸消鑠侵天眞
所畏曠官誅敢辤從事勤朝訊獄中囚暮省案前文
雖有八尺牀初無偃息㾗比歸暫解帶日没軒窗昏
援枕未及就擈面愁飛蚊未能習律令何暇闚皇墳
夫君天才秀明穎排糾紛右曹况清簡剸裂奚足云
未遇且堅卧逢時將致君行當起經濟膏沐醒吾人
旬慮十七韻呈同舍
府官無旬休慮問乃遊息詔書禁從詣還舍始朝食
緩帶對藜羔下筯免促迫門前吏卒散却掃謝來客
北軒有藤床今晨始拂拭蓬髮亂宜梳霜髭閒可摘
開軒曬藥物發笥出書冊菊畦親灌浸茶噐自㳙滌
於時孟秋末天晴色紺碧林葉雖未零風聲巳淅瀝
神明還九蔵清氣襲百脉征夫解甲胄疲馬脫羈靮
蜚鳥開樊籠跳魚出鼎鬲形骸盡我有不復爲物役
雖非久安逸幸得少頃適訟庭止敲扑咫尺異喧寂
明朝不能然顧盻愁月夕
夜坐
春陽氣未勝重爲隂所乘涔涔積雨闋慘慘餘寒增
流雲鬱不開烈風尚憑陵夜闌閉戸牖青暈生昏燈
僮僕悉巳眠書几久欹凭涉獵閱舊聞暫使心䰟澄
有如行役歸丘園怳重登又如遠别離邂逅逢友朋
嗟嗟宦遊子何異魚入&KR0699;奪其性所樂強以所不能
人生本不勞苦被外物繩坐愁清旦出文墨來相仍
吏徒分四集僕㒒如秋蠅煩中劇沸鼎入骨眞可憎
安得插六翮適意高飛騰
二月中旬慮問過景靈宮門始見花卉呈
君倚
賤生參府僚勉強踰半歲終非性所好出入意如醉
訟庭敲扑喧衆草絶生意不知有青春候怱巳改燧
周章連日忙爛漫數宵睡軒窗岌飛舉風雨頗恣睢
謂言芳菲物狼籍應掃地今晨呼馬出歴獄問囚繫
窈窕清宫深倉琅朱門閉廣殿肅層隂虚庭藹佳氣
長楊委嫰綠老柏净新翠薜荔垂冤延竒石立贔屭
豁然愁憤開精神四面至事役難少留馬去尚回睇
亦足慰無聊年華不都棄
和始平公夢中有懷歸之念作詩始得兩
句而寤因足成一章
元宰撫洪鈞四海可熏灼至人飬天眞視此猶嬰縛
出入金鼔威寤寐琴樽樂廼知伊吕心未始忘丘壑
和鄰幾六月十一日省宿書事
長夏金正伏火意尤驕盈夫子寓官舍無術逃煩蒸
軒窗豁四開滅去壁上燈紵衣不可親羽扇安能勝
濯泉泉巳温撫簟簟可憎萬葉悄無風但有飛蚊鳴
六府燥不濡喉舌烟塵生攝衣起徐步四顧天正晴
雲漢淺欲涸箕畢徒縦横忽思終南巔秀出秦雲青
上有長松林蔽日深杳冥下有萬仞壑含蓄太古冰
安得躡輕屐杖策緣峥嶸挂冠芙蓉闕結屋高崖稜
回視萬鍾禄彯撇如飛蠅
和張仲通學士苦暑思長安幕中望終南
秋雪呈鄰幾
秋雲覆秦川小雨野未濕誰言終南頂巳有霰雪集
返景開新晴孱顔照都邑初疑江津闊遠浪横風急
又疑龍蛻骨逶迤委原隰詞客登高樓四望清興入
當時應百篇遺散不復拾今兹宦帝城大暑困鬱悒
紅塵滿九衢出入冠帶襲家居賓旅來俯僂煩拜揖
回思幕中趣引領安可及江翁養文采正如玄豹蟄
君往犯其嚴騰起誰敢縶嗟予素恇怯旁睨毛髮立
強復綴此章庶幾勇可習
和仲通追賦陪資政侍郎吳公臨虚亭燕
集寄呈陜府祖擇之學士
吾家陜之北陜事吾能說孤亭占城隅形勝最殊絶
雲消天宇空極目鳥飛滅大河西北來洶湧地脉裂
萬里卷流沙長驅走溟碣羣山勢離合披靡随曲折
林薄帶村墟郊原如繡纈祠宫望神禹閒田指虞芮
高丘想巫咸空巖懷傅說聖賢迹已遠縹渺見風烈
吳公昔為守治行瑩冰雪君從豐鎬來華舘息塵轍
主人喜嘉客置酒升嵽嵲清歡浩無涯燭至樽未撤
誰知捧手辭遽有幽明訣至今猶墮淚遺愛滿耆耋
擇之新下車條教悉施設依然典刑在先後如符節
嗟予仕京邑苟禄自羇紲丘壟翳荒松三年灑掃缺
求歸未能得朝莫腸百結得君臨虚詩髣髴見里闕
何時往登臨曠若目去䁾憂来復長吟益使寸心折
秋意呈鄰幾吳充
新凉入閭巷舊暑何人掃筠籠賣紅蓮莎階墜丹棗
蕉衫日以疎紈扇安能好蟬悲西風樹燕亂斜陽草
此意屬淵明籬邊幾樽倒
次韻和(掃棗好草倒)
槐花滿庭除籍籍不可掃梢疎邵平瓜漸熟王陽棗
失時團扇棄新進祫衣好日暮益愁思寒螿起幽草
忽聞秋興篇嘆賞幾絶倒
又對前韻(窺棃卑枝垂)
端居倦煩暑園圃久不窺雨餘秋氣新紅葉生紫棃
形得蕭散不知環堵卑何能效流俗把酒須菊枝
登高已可醉四野青雲垂
偏眠船舷邊
縦棹下清溪波靜地仍偏日夕水風&KR0765;蕭灑成安眠
兀兀但高枕悠悠還進船中流忽驚窹漁父歌扣舷
山川非曏時回首雲霞邊
後牖有朽柳
弱植生川澤託根北堂後昔時青春姿扶疎映軒牖
風霜日消落憔悴復何有蠧穿枯節斷雨漬虛心朽
幸不夭天年猶得勝凡柳
聶著作三舅謫官長沙作耐辱亭書来索詩
少連善降志無愠能忍詬兹亭名耐辱締構自吾舅
樽前湘水清席下湘山秀於焉忘榮枯終日醉醇酎
攻愁若攻敵避喧如避寇困久理須通非徒保無咎
走索
伎兒欲誇衆喜占衢路交繫組不厭長縛竿不厭高
空中紛往来巧捷如飛猱却行欠膚寸倒絓連秋毫
參差有萬一虀粉安可逃錢刀不盈掬身世輕鴻毛
徒資旁觀好曹偶相稱襃豈知從事者處之危且勞
邵不疑廳薜荔及竹
脩竹非俗物薜荔亦佳草樹之君子庭人來見逾好
侵階鶴脛細緣壁龍鱗老紛披兩疎翠煙色宜秋早
主人日封植清風庶長保
和公逹過潘樓觀七夕市
織女雖七襄不能成報章無巧可乞汝世人空自狂
帝城秋色新滿市翠帟張偽物踰百種爛漫侵數坊
誰家油壁車金碧照面光土偶長尺餘買之珠一囊
安知杼軸勞何物爲𧖟桑紛華不足悅浮侈眞可傷
酬鄰幾問不飲㘽菊(鄰幾詩曰君實不飲酒庭下多栽菊不知)
(黃花開奈此杯中綠凌晨烟露滋後日風霜促欲表君苦心宜種子猷竹)
黃菊本天物先隨元化生酒醴廼人功後因儀狄成
酒客強親菊菊酒初無情種之荒階側何嘗妨獨醒
脩竹氣蕭灑自合生君庭
次韻和不疑假書鄰幾知方酣寢爲詩通
意
江翁順天和心迹兩夷簡雖如邊韶寢且異宰予懶
平居無時閒經史自課限高歌慕翰林鳴琴寫中散
翛然物外人強為章綬綰官舍苦秋霖瞬息聊休眼
勤勩巳有餘宴安何愧赧借書誰敢驚欹枕尚未暖
不疑神驥才垂耳困皂棧碌碌隨吾儕拜揖把手版
毋嫌朱墨倦騰舉已為晚(御名)勿思山林山林付愚孱
八月十七日夜省直紀事呈同舍
窮秋直省舍大雨吁可畏九河飜層空入夜愈恣睢
置床東壁根時有塗墍墜颯颯勢將摧怵惕不成寐
中宵抱衾立呼燭久方至徙之近西偏禂帳不能備
飛蚊胡不仁忍此加啄噬避煩只深蔵悒悒面蒙被
須臾漏轉劇枕褥亦沾漬雖起欲何之室中無燥地
展轉遂逹旦耿耿負憂悸因思閭井民餬口仰執技
束書巳連旬妻兒日憔悴囊錢與盎米薪米同時匱
敗衣不足準搏手坐相視予今幸巳多敢不自知愧
無謀忝肉食念爾但增欷
送雷太簡
南山有白雲應物任所適欻来非有心倏去還無迹
甘澤望沾浹嘉生待蘇息無爲遽收卷復入巖間石
和王介甫眀妃曲
胡雛上馬唱胡歌錦車巳駕白槖駝眀妃揮淚辭漢
主漢主傷心知奈何宫門銅環雙獸面回首何時復
来見自嗟不若住巫山布䄂蒿簪嫁鄕縣萬里寒沙
草木稀居延塞外使人歸舊来相識更無物只有雲
邊秋鴈飛愁坐泠泠調四絃曲終掩面向胡天侍兒
不觧漢家語指下哀聲猶可傳傳徧胡人到中土萬
一佗年流樂府妾身生死知不歸妾意終期窹人主
目前美醜良易知咫尺掖庭猶可欺君不見白頭蕭
太傅被䜛仰藥更無疑
和不疑送虜使還道中聞鄰幾聖俞長逝
作詩哭之
昨夕郵吏来叩門致書凾呼奴取以入就火開其緘
不疑賦長篇發自燕之南痛傷江與梅継踵良人殱
噫嗟知其二尚未知其三請從北轅後覼縷爲君談
鄰幾雖久病始不妨朝參飲歠䆮衰少厥逆生虛痰
逮於易簀辰皮骨餘崆嵌遺書屬清儉終始眞無慙
聖俞食寒冰外以風邪兼愚醫暴下之結轖候愈添
惙惙氣上走不復容鍼砭自言從良友地下心亦甘
欽聖體素強藥石性所諳平居察舉措敢以不夀占
一朝暫歸卧簿領不廢簽訃来衆皆愕未信猶闚覘
興言念三子舉𬒮涕已霑英賢能幾何逝者迹相銜
君疑天上才難得帝人貪我疑人間美多取神所嫌
茫茫幽眀際蓍蔡難窮探憂来不可忘終日心厭厭
虞帝
虞帝老倦勤薦禹爲天子豈有復南廵迢迢渡湘水
至德遠無象異論紛紛起意疑大聖人姦憸亦如己
乃知中下士無由逃謗毀
憫獄謠
五刑象天有震耀上聖本以防姦邪法官由来少和
泰臯陶之面如削瓜况於秦漢任酷吏死人籍籍如
亂麻搖椘之求靡不得小者勍刖大滅家君不見古
時牢獄地幾多冤骨埋黃沙
和吳沖卿三哀詩(江鄰幾梅聖俞韓欽聖)
天生千萬人中有一儁傑奈何喪三賢前後纔暮月
鄰幾任天資浮飾恥澡刷朝市等山林衣冠同布褐
外無涇渭分内有淄澠别逢時敢危言慷慨誰能奪
聖俞詩七千歴歴盡精絶初無追琢勤氣質禀清㓗
負兹驚世才未嘗自標揭鞠躬隨衆後側足畏蹉跌
欽聖渥洼駒初生巳汗血雖有絶塵蹤不失和鸞節
宜爲清廟器儼雅應鍾律衆論仍共然非從友朋出
群材方大来軮軋扶帝室誰云指顧間聮翩化異物
弔縗哭未巳病枕氣巳竭同爲地下遊擕手不相失
紳紱頓蕭條相逢但嗟咄誦君三哀詩終篇涕如雪
眉目尚昭晣笑言猶髣髴肅然来悲風四望氣蕭瑟
和王介甫烘蝨
天生萬物名品夥嗟爾為生至么麽依人自活反食
人性喜伏蔵便垢涴晨朝生子暮生孫不日蕃滋踰
萬箇透疎緣隙巧百端通夕爬搔不能卧我歸彼出
疲奔命偹北驚南厭搜邏所擒至少所失多捨置熏
燒無術奈加之炭上猶晏然相顧未知亡族禍大者
洋洋迷所適奔走未停身巳堕細者懦怯但深潛乾
死縫中誰復課黑者抱髮亦憂疑逃入幧頭默相賀
腥腥騰起遠襲人袖擁鼻端時一唾初雖快意終自
咎致爾殱夷非爾過吾家篋笥本自貧况復爲人苦
慵惰體生鱗甲未能浴衣不離身成脆破朽繒壊絮
為淵藪如麥如麻寖肥大虚腸不免須侵人肯學夷
齊甘死餓醯酸蜹聚理固然爾輩披攘我當坐但思
努力自㓗清群蝨皆當遠逋播
温國文正公文集卷第三
