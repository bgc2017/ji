温國文正公文集卷第十三
律詩八
奉同運使陳殿丞(知儉字公廙)惜洛陽牡丹爲霜
風所損
又和惜春謠
還陳殿丞原人論(宗密所撰破自然破元氣破天命明佛性)
和王秀才(虞仲字道濟)以光始自陜右遊山歸復
登少室爲詩見寄
西湖泛舟輙用前韻寄呈君實鎮
奉和
新買疊石溪莊再用前韻招景仁
和鎮
戲書宋子才止足堂
寄題宇文中允(之邵)所居
貽夸者
春遊
和潞公遊天章楚諫議園宅
還張景昱景昌秀才兄弟詩卷
寄題張著作(中理)善頌堂(嘉州公裕學士之父)
和宇文公南塗中見寄
酬張二十五秀才南園遣意(景昱字明叔)
酬張三十秀才見贈(景昌字子京)
八月十五夜陪留守宣徽登西樓值雨待月
久不見
秋雨新霽遊水北馬上偶成
運使虞部桉行洛西諸縣因遊所過名山有
詩百餘首合爲一編蒙賜寵示俾之継作
一首
吕宣徽挽歌二首
和君貺暮秋四日登石家寺閣晚泛洛舟
又和六日四老會(并宋子才大監李幾先將軍)
和王少卿(尚恭字安之)十日與留臺國子監崇福
宫諸官赴王尹賞菊之會
和白都官(序)見贈
和白都官歸長安
送雷章秘丞知芮城
酬邵堯夫見示安樂&KR0810;中打乖吟
和邠守宋度支迪來卜居與南園爲鄰
和張文𥙿初寒十首
寄題刁景純藏春塢(景純致政歸京口治其所居命曰藏春塢前有)
(一岡皆松林命曰萬松嶺)
和君貺少林寺
又和嶽祠謝雪題嶽寺平法華庵
望日示康廣宏
和君貺題潞公東莊
和君貺任少師園賞梅
別韻一首
又和開叔
和公廙喜雪(用莊字韻)
和史誠之謝送張明叔梅臺三種梅花
早春寄景仁
和君貺宴張氏梅臺
看花四絶句
和君貺清明與上巳同日泛舟洛川十韻
和君貺寄河陽侍中牡丹
又和安國寺及諸園賞牡丹
送酒與邵堯夫因戲之(前送牡丹藥苗堯夫皆有詩)
酬仲通初提舉崇福宫見寄
魏忠献公挽歌辝三首
酬君貺和景仁對酒見寄三首
野軒(以下四首和安之)
汙亭
藥軒
晚暉亭
奉同運使陳殿丞(知儉字公廙)惜洛陽牡丹爲
霜風所損
名花多種欲紛敷一夕霜風非所虞節物偶然何足
道人情遺恨不能無飄颻徤筆詩千首惆悵東風酒
百壷縱使前春滿朱檻使車郍復滯西都
又和惜春謠
朝来風雨歇春意漠然收去我不辝訣憑誰能借留
杓星漸西轉洛水自東流曲渚撤華幄芳園罷彩毬
雉鳴丘麥秀𧖟起野桑柔亂絮天涯滿晴陽草際浮
已嗟心緒減況復鬢絲稠頼聽新翻曲非爲負勝游
(劉伯壽坐中度曲命曰惜春謠)
還陳殿丞原人論(宗密所撰破自然破元氣破天命明佛性)
品物芸芸遊太虚不知誰氏宰洪爐一株花落分榮
辱萬竅風號見有無覺後共占猶是夢衣中所得亦
非珠何如鼓瑟浴沂水春服成時詠舞雩
和王秀才(虞仲字道濟)以光始自陜右遊山歸
復登少室爲詩見寄
瘦馬飄颻屢往還疲勞專爲訪名山須知筋力行將
老漸恐峯巒不可攀蠟屐早能尋勝槩彈冠悔更落
塵寰幸依賢者爲東道大得逍遥水石間(道濟居維氏)
西湖泛舟輙用前韻寄呈君實鎮
畫船容與到橋還舉祑依然洛酒斑湖上曉光涵潩
水坐中晴色見嵩山心緣念别如多事身爲移居似
不閑疊石石淙雖兩處福昌陽翟正中間
奉和
滿船歌吹拂春灣天外晴霞水底斑誰信飛觴臨綺
席獨能回首望青山東門車馬怱怱别西洛風煙寂
寂閑疊石溪頭應更好却輸野叟坐林間
新買疊石溪莊再用前韻招景仁
一谿清水珮聲寒兩岸莓苔錦繡斑三徑誰來卜鄰
舍千峯我已作家山鹿裘䔧杖偏宜老紫陌紅塵不
稱閑早挈琴書遠相就放歌爛醉白雲間
和鎮
畫處始知蛇足剰管中那識豹文斑從來有道須康
世未省升平却住山學富名高難自晦眼昏心悸始
能閑(此句鎮自謂)計君疊石溪邊景不得從容歲月間
戲書宋子才止足堂
舉世戀榮禄夜行無乃勞獨君年未至止足一何高
矮製烏紗帽寬裁白㲲袍華穰坐終日閑按紫檀槽
寄題宇文中允(之邵)所居
孤宦行直道栖栖良可悲誰能拂衣去不待挂冠期
經史乃吾友雲山爲己知世間青紫貴盡付兩佳兒
貽夸者
我樂非君樂君憂非我憂蓬蒿與溟渤終老不同遊
春遊
人物競紛華驪駒逐鈿車此時松與柏不及道旁花
和潞公遊天章楚諫議園宅
名卿新治第上宰舊連牆槐蔭青青葉星鄰兩兩光
林花裂錦狹門路築沙長共引庭間水交生壁外篁
魚窺薦琴石螢散讀書牀玉帳方懷遠松齋欲就荒
旌幢今少憩蘭蕙不徒芳早晚平狼望同來舉壽觴
還張景昱景昌秀才兄弟詩卷
韡韡新詩卷青春映棣華機雲今繼美載恊舊承家
幸託仁人里時回長者車白虹光亂眼何敢議瑜瑕
寄題張著作(中理)善頌堂(嘉州公𥙿學士之父)
玉壘老先生逍遥樂太平門闌百客盛冠蓋一鄉榮
國族招邀近堂皇指顧成江山對平遠圖史散縱横
止水中心適秋毫外物輕鯉庭新露冕閭巷不湏驚
和宇文公南塗中見寄
騘馬烏紗遊洛塵未能全得自由身深慙白首戀微
禄不向青山爲散人斥鷃卑飛聊取適冥鴻高舉益
難親蜀都迢遞千餘里徒誦新詩妙入神
酬張二十五秀才南園遣意(景昱字明叔)
花卉日相續朝昏興寄新露荷香入座風竹淨無塵
嘯詠皆群從喧囂遠四鄰須知軒冕客冨貴不關身
酬張三十秀才見贈(景昌字子京)
樸學居人後清塗忝衆先瓠因無用棄木爲不才全
比得林泉趣仍依邑里賢自慙頭半白方解賦歸田
八月十五夜陪留守宣徽登西樓值雨待
月久不見
經歲待佳節無如隂靄何果然時雨足安用月華多
未免銀釭進空聞玉漏過庾公興不淺久爲駐鳴珂
秋雨新霽遊水北馬上偶成
秋色與秋聲蕭然滿洛城未霜林葉赤新雨野風清
水氣侵肌冷嵐光刮眼明誰云景如畫伹恐畫難成
運使虞部按行洛西諸縣因遊所過名山
有詩百餘首合爲一編蒙賜寵示俾之継
作一首
屬城窮僻地攬轡徧周流弊政已更化名山不廢遊
鳴騶留谷口輕屐歴巖幽聚看官儀者相扶半白頭
吕宣徽挽歌二首
弈世台衡貴盈門&KR0807;冕榮遐方流惠化殊俗讋威聲
宥密資忠力安平寄老成遽騎箕尾去何以慰蒼生
維嶽人皆仰長城衆所依遠猶方克壯昭世忽長違
象設儼如在英靈窅不歸唯應令名久竹素藹餘輝
和君貺暮秋四日登石家寺閣晚泛洛舟
嬉遊乘晚霽登覽犯秋寒不出埃塵外安知天壤寬
宫前斷山碧林表落霞丹欲下惜佳趣相留更倚欄
右登閣
葉下宫槐老雲飛洛浦秋復陪元禮棹却望仲宣樓
曲岸迷頻轉遥山碎不流夷猶聊寓賞浩蕩得忘憂
晨出露漸徑昏歸月滿舟星河散寥廓珠貝映汀洲
林館回車入壷觴秉燭游山公興未盡徒御且番休
右泛舟
又和六日四老會(井宋子才大監李幾先將軍)
萸房迎令節菊蘂入芳筵華燭初長夜清霜未冷天
悲風咽横吹驟雨迭繁絃聊附鄒枚客敢希園綺賢
和王少卿(尚恭字安之)十日與留臺國子監崇
福宫諸官赴王尹賞菊之會
儒衣武弁聚華軒盡是西都冷落官莫歎黃花過嘉
節且將素髮共清歡紅牙板急絃聲咽白玉舟横酒
量寬青眼主公情不薄一如省闥要人看
和白都官(序)見贈
齒疎鬢白兩眸昏萬事無堪老病身脫粟猶霑太倉
禄法冠仍忝外臺臣直緣迃僻求閑地豈是孤高慕
古人英俊滿朝皆稷契太山何少一飛塵
送白都官歸長安
丈夫那肯浪低眉薄宦空添鬢裏絲瀘水歸來山浩
蕩都門辭去菊離披黃雞白酒五陵樂杜曲樊川九
榖宜復見夫君行直道空峒氣俗未應衰
送雷章秘丞知芮城
西伯昔断訟令名存迄今南臨大河曲北倚首陽岑
俗被聖賢化人多禮譲心夫君老經術終日想鳴琴
酬邵堯夫見示安樂&KR0810;中打乖吟
安樂窩中自在身猶嫌名字落紅塵醉吟終日不知
老經史滿堂誰道貧長掩柴荊避寒暑只將花卉記
冬春料非閑處打乖客乃是清朝避世人
和邠守宋度支(迪)来卜居與南園爲鄰
弱冠交遊鬢髮蒼飽諳官况好深蔵閑居共買一壥
地盡老常依數仞牆雖喜卜鄰同晏子尚慙推宅異
周郎何時稅此憑熊駕倚杖相迎立路傍
和張文𥙿初寒十首
何處初寒好初寒郟鄏城垂紳多俊彥列第盡公卿
裘馬過從盛門闌灑掃清誰家擁獸炭盡日管絃聲
何處初寒好初寒洛汭宫翠華雖脉脉佳氣自葱葱
闕角日華白苑牆霜葉紅都人心望幸注目不離東
何處初寒好初寒洛水橋沙痕水清淺風葉柳蕭條
闕塞長塗直嵩丘倒影遥鳳樓雖在北車馬不塵囂
何處初寒好初寒太室山晴空煙澹泊返照雪孱顔
極目鴈稍沒無心雲自還猶餘拜表累不得坐松間
(嵩山去洛近二百里五日僅能往還以妨拜表未果往)
何處初寒好初寒禹鑿門遥天露崖口輕浪漱山根
萬佛龕苔老一燈林靄昏漁梁杳相望石瀨夜聲喧
何處初寒好初寒噴玉泉折冰流谷口飛溜落雲邊
雀噪聚林杪樵歌下石巔尋幽不思返坐嘯夕陽偏
何處初寒好初寒疊石溪山斜改昏曉路曲失東西
拾栗走村稚鑿垣巢乳雞我來閑擁褐曝背草簷低
何處初寒好初寒肅政臺官閑免簿領門靜少塵埃
天借風霜氣人無鷹隼猜庭荒餘老栢尚有夕烏來
何處初寒好初寒遊弈園林間葉未盡籬底菊猶存
結竹爲庵小開爐(御名)火温誰言處城市岑寂似丘樊
何處初寒好初寒福善居長宵對燈火滿屋聚詩書
暫息登山屐休脂下澤車所安容膝地何必更多餘
(遊奕福善皆坊名)
寄題刁景純藏春塢(景純致政歸京口治其所居命曰藏春塢)
(前有一岡皆松林命曰萬松嶺)
藏春在何許鬱鬱萬松林永日門闌静東風花木深
主公今素髮野服遂初心時與鄕人醉高歌散百金
和君貺少林寺
逹磨自云傳佛心緒言迷世到于今旣携隻履歸西
域安得遺靈在少林孤月正明高殿冷清風不断老
松深謝公自愛山泉美肯爲幽禪此訪尋
又和嶽祠謝雪題嶽寺平法華庵
宴坐幾何年庭蕪與砌連焚修眞諦苦功行得無圓
闕里詩三百頼鄕文五千厭煩猶不讀何况淤泥蓮
(平住庵不出近四十年日誦法華經𢾗十卷)
望日示康廣宏
清晨三綠袍羅拜北堂高積善因前烈餘光及爾曹
勿矝從仕早當念起家勞修丘皆由巳何人可佩刀
和君貺題潞公東莊
嵩峯遠疊千重雪伊浦低臨一片天百頃平臯連别
館兩行疎柳拂清泉國須拄石扶丕(御名)人待樓航濟
巨川蕭相方如左右手且於窮僻置閑田
和君貺任少師園賞梅
寒壓春頭草未牙喜聞置酒賞新葩官儀赫弈三川
守野意蕭疎四皓家不用管絃妨淡泞肯容桃李競
繁華昏鵶散乱傳呼出歸路林間燭影斜
别韻一首
風日雖寒晝景長探春遠訪白蓮莊岸冰猶在水先
綠柳葉未生條已黃老木根侵苔徑窄新梅花入酒
巵香天眞不必人修飾得趣勿嫌臺館荒
又和開叔
寒梅犯雪榮大隱又專名異種生江渚何年到洛城
(洛中雖有梅開花常晚獨大隱梅最先開相傳好事者自江南移來今數十年矣)色如虚室
白香似主人清嚮使吴兒見不思菰菜羹
和公廙喜雪(用莊字韻)
曏來河洛久愆陽禱祀徒勞罄粛莊林雪飛花欣暫
白麥田濡葉未全黃城中稍覺桑薪貴村外時聞社
甕香八使孜孜憫惸獨斯民那復畏凶荒
和史誠之謝送張明叔梅臺三種梅花
别後相驚兩鬢霜可憐梅蘂爲誰芳臺頭日暖分三
色材下風清共一香正爛漫時遊不足忽離披去樂
難常慇懃手折遥相贈不欲花前獨舉觴
早春寄景仁
辛夷花爛開故人殊未來愁看柳漸綠更忍折殘梅
(去歲景仁约辛夷花開即来洛中芍藥謝乃去)
疊石溪上春茅茨卜築新前言如不踐山蟬又笑人
和君貺宴張氏梅臺
京洛春何早憑高種嶺梅紛披百株密爛漫一朝開
青女工粘綴霜娥巧剪裁崑山雲滿谷蓬陼浪成堆
勢擁樽前合香從席下來蜺旌羾天起練甲洗兵回
不使光風散曾無夜色催人稠衣馥郁地狹舞徘徊
民服召公化時推何遜才(何遜有早梅詩)淹留文酒樂璧月
上瑶臺
看花四絶句
洛陽相望盡名園牆外花勝牆裏看手摘青梅供按
酒何須一一具柸盤
洛陽相識盡名流騎馬遊勝下馬遊乘興東西無不
到但逢青眼即淹留
洛陽春日最繁華紅綠隂中十萬家誰道群花如錦
繡人將錦繍學群花
南園桃李近方栽澆水未乾花已開山果野𬞞隨分
有交遊不厭但頻來
和君貺清明與上巳同日泛舟洛川十韻
繁華兩佳節邂逅適同時雅俗共爲樂風光如有期
曉煙新里巷春服滿津涯已散漢宫燭仍浮洛水巵
占花分設席愛柳就張帷華轂爭門出輕簾夹路垂
三川雲錦爛四座玉山欹疊鼓傳遥吹輕橈破直漪
清談何衮衮和氣益熙熙想見周南俗當年播逸詩
和君貺寄河陽侍中牡丹
眞宰無私嫗喣同洛花何事占全功山河勢勝帝王
宅寒暑氣和天地中盡日玉盤堆秀色滿城繡轂走
香風謝公高興看春物倍億清伊與碧嵩
又和安國寺及諸園賞牡丹
洛邑牡丹天下最西南土沃得春多一城竒品推安
國四面名園接月波山相著書稱上藥翰林弄筆作
新歌人間朱粉無因學浪把菱花百遍磨
送酒與邵堯夫因戲之(前送牡丹藥苗堯夫皆有詩)
林下雖無憂可銷許由聞說掛空瓢請君呼取孟光
飲共插花枝煑藥苗
酬仲通初提舉崇福宫見寄
冨壽安民舊學違符移擁筆素心非青雲有路那足
顧白髮滿頭胡不歸永日杜門無俗客臨風隱几得
天機西山爽氣秋應好恨不相從上翠微
魏忠獻公挽歌辭三首
嬴海訏謨定宗祧指顧安鴻勲柱石壯勁節雪霜寒
翼亮三朝久初終一德完如何未黃髮壟柏已丸丸
愛物威容悴憂公宿疹加孤忠貫白日美志掩丹霞
行路皆忡悵聞風悉歎嗟英靈覲宗祖猶想佑皇家
惻怛動旒扆鴻臚葬老臣簘鐃震淦口紼翣隘漳濱
久大英名在哀榮異禮陳豐碑紀遺烈長泣鄴城人
酬君貺和景仁對酒見寄三首
懶拙無時用耆明獨我思乘閑同把酒道舊各成詩
高義刮眼膜清風生鬢絲方將激衰俗賤子實何爲
北闕黃金印西山白髮翁訏謨帝庭異十築洛川同
晴野峯峯碧霜林葉葉紅無因侍樽席惆悵又西風
右上宣徽
何事挂冠客至今留帝臺紅塵終可厭青眼不長開
春路半銷雪寒枝初破梅南園劣容席洒掃望公來
右上侍中
野軒(以下四首和安之)
黃雞白酒田間樂䔧扙葛巾林下風更若食芹仍暴
背野懷併在一軒中
汙亭
雜花亂種盤渦底小屋深居鑑燧心朝市囂聲那得
到晨昏暑氣不能侵
藥軒
雨餘條甲繞階生往往桐君昔未名采貯不須勤暴
