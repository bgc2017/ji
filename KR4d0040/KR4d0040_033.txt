温國文正公文集卷第三十三
章奏十八
招軍劄子
錢糧劄子
西邊劄子
論修造劄子
濮安懿王合行典禮議
翰林學士王珪等狀
孫長卿劄子
第二劄子
北邊劄子
招軍劄子
臣近聞朝廷於在京及諸路廣招禁軍其災傷之處
又招飢民以充廂軍臣愚以爲國家從来患在兵不
精不患不多夫兵少而精則衣糧易供公私充足一
人可當十遇敵必能取勝兵多不精則衣糧難贍公
私困匱十人不足當一遇敵必致敗北此利害之明
有如白黑不爲難知也是以太祖皇帝之時天下兵
數不及當今十分之一而猶日加選練簡去羸老專
取精銳故能征伐四克混壹區夏自景德以来中國
旣以金帛綏懷戎狄不事征討至今已六十餘年是
宜官有餘積民有餘財而府庫殫竭倉廪空虚水旱
小愆流殍滿野其故何哉豈非邊鄙雖安而冗兵益
多之所致乎此乃天下所共知非臣一人之私言也
慶曆中趙元昊叛西邊用兵朝廷廣加召募應諸州
都監監押募及千人者皆特遷一官以此之故天下
冗兵愈衆國力愈貧近歲又累次大㨂廂軍以𥙷禁
軍之數即日係籍之兵巳爲不少矣何苦更復直招
禁軍及招飢民以充廂軍臣不知建議之臣曾與不
曾計校今日府庫之積以飬今日舊有之兵果爲有
餘為不足乎此蓋邊鄙之臣庸愚懦怯無它材略但
求添兵在朝之臣又恐所給之兵不副所求它日邊
事或有敗闕歸咎於己是以不顧國家之匱乏只知
召募取其虚數不論疲軟無所施用此群臣容身保
位苟且目前之術非爲朝廷深謀遠慮建經久之畫
也諺曰多求不如省費此言雖小可以喻大今以十
口之家衣食僅足一旦頓增五口必不能贍若不顧
困中之粟笥中之帛所餘幾何而惟冗口是貪能無
窮匱乎國家之勢何以異此群臣旣不能爲陛下忠
謀陛下又不自以爲憂則誰當憂之臣恐邊臣之請
兵無窮朝廷之募兵無已倉庫之粟帛有限百姓之
膏血有涯不知國家長此沉瘵何時當瘳乎臣又聞
即日災傷之處軍無見糧煑薄粥以飼飢民猶不能
給况刺以爲兵將以何物養之終身乎且畎畒農民
止因一時飢饉故流移就食若將來豐稔則各思復
業今旣刺以爲兵是使之終身失業也於官於民皆
爲非便謀策之失孰甚於此臣願陛下斷自聖志速
降指揮應在京及諸路並且罷招禁軍但選擇將帥
使之訓練舊有之兵以備禦四夷不患不足其災傷
之處州縣不得妄招飢民以充廂軍但據所有斛斗
救接農民俟向去稍豐使各復舊業則天下幸甚臣
自陛下踐阼以来不自知其狂愚見朝廷政令有未
便差除有未當屢獻瞽言浼瀆天聡陛下未嘗爲之
變一政令改一差除如臣者亦可以不言矣然猶區
區獻言不已者誠恥居位而不言不恥多言而見厭
也取進止
錢粮劄子
臣近蒙恩給假至陜州焚黃竊見緣路諸州倉庫錢
糧例皆闕絶其官吏軍人料錢月糧並湏逐旋收拾
方能支給竊料其餘諸州臣不到處亦多如此臣聞
國無三年之蓄曰國非其國今窘竭如此而朝廷曾
不以爲憂若不幸有水旱蝗蝻方數千里如明道康
定之時如之邊鄙有急興兵動衆不知朝廷何以待
之臣伏見陳許穎亳等州止因去秋一次水災遂致
骨肉相食積尸滿野此非今日官吏之罪乃曏時官
吏之罪也何則曏時豐稔之歲其人但務偷安不爲
遠慮粟麦至賤不能儲蓄及至凶荒之際官私俱竭
上下狼狽何由相救雖使桑羊劉晏復生亦無如之
何也今春幸而得雨麥田有望朝廷巳置飢饉之事
於度外不復以儲蓄爲意矣萬一天下州縣復有災
傷則何以異於陳許穎亳之民也若饑饉相継盗賊
必興此豈可不早爲之深慮乎臣愚伏望陛下於天
下錢榖常留聖心特降詔書明諭中外應文武臣僚
有熟知天下錢榖利害能使倉庫充實又不殘民害
物者並許上書自言陛下勿以其人官職之疎賤文
辭之鄙惡一一略加省覧擇其理道稍長者皆賜召
對從容訪問以方今食貨俱乏公私皆困何故而然
如何擘畫可使上下豐足若其言無可取者則罷遣
而已有可取者即爲之施行仍記錄其姓名置於左
右然後選其中材幹出群者以爲轉運使副判官及
三司使副判官仍每至年終令三司撮計在京府界
及十八路錢帛糧草見在都數聞奏以之比較去年
終見在都數若增羡稍多即令勘會如别無姦巧欺
謾及非理賦歛而致增羡其當職之人宜量行褒賞
累經褒賞者即别加進用若減耗稍多即令詰問如
别無大故災傷及添屯軍馬而致減耗其當職之人
宜量行責罰累經責罰者即永從黜廢誠能如此行
之不懈數年之後可使天下倉皆有餘粟庫皆有餘
財雖有水旱蝗蝻之災及邊鄙有急皆不足憂也取
進止
西邊劄子
臣竊見近年以来趙諒祚雖外遣使人稱臣奉貢而
内蓄姦謀窺伺邊境隂以官爵金帛招誘中國不逞
之人及熟戸蕃部聞其亡命叛去及潜與交通者巳
爲不少而朝廷不能一一盡知也其熟戸蕃部有違
拒不從者諒祚輙發兵馬公行殺掠弓箭手有住在
㳂邊者諒祚皆迫逐使入内地將帥之臣但坐而視
之不能救援遂使其餘熟戶皆畏憚兇威怨憤中國
人人各有離叛之心及朝廷遣使齎詔責問則諒祚
拒而不納縱有所荅皆侮慢欺謾之辭朝廷亦隱忍
含容不復致詰諒祚又數揚虚聲以驚動邊鄙而將
帥之臣率多懦怯别無才謀以折衝禦侮只知多聚
兵馬以自衛其身一路有警則三路皆聳盡抽腹内
州軍下番兵士置在麾下使之虚食糧草數月之後
寂無影響然後遣還未及休息忽聞有警又復抽去
如此往還疲於道路訖無一事曾有施爲臣雖愚駑
不習邊事竊以私意料之諒祚所以依舊遣使稱臣
奉貢者一則利於每歲所賜金帛二十餘萬二則利
於入京興販貿易三則欲使朝廷不爲之備也其所
以招誘不逞之人者欲以采訪中國虚實之事平居
則有謀主入寇則用爲鄕導也其所以誘脅熟戶迫
逐弓箭手者其意以為東方客軍皆不足畏惟熟戶弓
箭手生長極邊勇悍善闘若先事剪去則邊人失其所
恃入寇之時可以通行無礙也其所以數揚虚聲驚動邊
鄙者欲使中國之兵疲於奔命耗散儲畜公私貧困旣
而邊吏習以爲常不復設備然後乘虚入寇也凡此諸
事若不早爲之慮使姦謀得成竊恐其爲國家之患未
可量也臣謂朝廷宜霄衣旰食以爲深憂而但見其遣
使奉貢即以爲臣節未虧得其侮玩之語以爲恭順得
其侵謾之語以爲誠實蓋朝廷非不知其夲心且欲幸
其未發止求目前之暫安不顧異時之深患臣日夜
思之不勝憤悒何戎狄爲謀之深而中國慮事之淺
也臣愚伏望陛下於邊鄙之事常留聖心特降詔書
明諭中外應文武臣僚有久歴邊任或曾經戰陣知
軍中利害及戎狄情僞者並許上書自言陛下勿以
其人官職之疎賤及文辭之鄙惡一一略加省覽擇
其理道稍長者皆賜召對從容訪問以即日治兵禦
戎之策何得何失如何處置即得其宜若其言無可
取者則罷遣而已有可取者即爲施行仍記錄其姓
名置於左右然後選其中勇略殊衆者擢爲將帥若
能稱職有功則勸之以爵賞昏懦敗事則威之以刑
誅加以選練士卒留精去冗申明階級之法抑揚驕
惰之氣誠能如此行之不懈數年之後俟將帥得人
士卒用命然後惟陛下之所欲爲雖北取幽薊西收
銀夏恢復漢唐之疆土亦不足爲難况但守今日之
封略制戎狄之侵侮豈不沛然有餘裕哉取進止
論修造劄子
臣伏見近日以来修造稍多只大内中自及九百餘
間以至皇城諸門并四邊行廊及南薰門之類皆非
朝夕之所急無不重修者役人極衆費財不少此蓋
陛下纉極之初禁廷之中誠有破漏不可居者陛下
略命整葺理亦宜然而左右之臣便謂陛下好興土
木之功遂廣有經度雖不至損壞之處亦毀拆重修
務以壯麗互相誇勝外以希旨求知内以營私規利
萬一陛下更因此賞之則營造之端猝無窮巳國財
必竭民力必殫臣竊惟陛下新臨天下惠澤未孚於
民而以好治宫室流聞四方非所以光益聖德也修
造勞費不可勝數臣請且言諸州買木一事擾民甚
多衙前皆厚有産業之人每遇押竹木綱散失陪填
無有不破家者先帝躬履節儉宫室苑囿無有增飾
故諸場材木皆有羡餘屢因赦恩放免買木以寬民
力自頃修造倍多諸場材木漸就減耗有司於外州
科買百端營致尚恐不足而工匠用之賤如糞土昔
漢文帝惜十家之産罷露臺而不作今諸場前後所
積竹木何啻十家之産陛下至仁若察其所從來得
不爲之愛惜乎况即今在京倉庫疎漏甚多皆以上件
數處興功占使匠人物料末暇修葺致粟帛之類大
有損敗古者將營宫室宗廟爲先廏庫爲次居室爲
後今之所修緩急先後無乃未得其宜乎又皇子生
而冨貴年未及冠所宜示以樸素慎其所習今聞所
修三位規摹侈大又復過於祖宗之時皇子所居漢
明帝曰我子何得比先帝子此志非所以納之於義
方也臣愚伏望陛下特降聖旨應大内裏外舍屋即
目不至大叚損壞之處及不至要切如南薰門之類
並罷興修其皇子位只因舊屋夾截修整早令畢功
不得過爲宏壯且令那減匠人物料修倉庫之損壞
者所有諸處監修之官自是夲職更不與減年磨勘
及轉官酬奬以塞泰侈之源使天下皆知陛下去奢
從儉仁民愛物不亦美乎取進止
濮安懿王合行典禮議
宰臣韓某等狀伏以出於天性之謂親緣於人情之
謂禮雖以義制事因時適宜而親必主於恩禮不忘
其本此古今不易之常道也伏惟皇帝陛下奮乹之
徤乘离之明擁天地神靈之休荷宗廟社稷之重即
位以来仁施澤浹九族旣睦万國交歡而濮安懿王
德盛位隆宜有尊禮陛下受命先帝躬承聖統顧以
大義後其私恩慎之重之事不輕發臣等忝俻宰弼
實聞國論謂當考古約禮因宜稱情使有以隆恩而
廣愛庶幾上以彰孝治下以厚民風臣等伏請下有
司議濮安懿王及譙國太夫人王氏襄國太夫人韓
氏仙遊縣君任氏合行典禮詳處其當以時施行治
平元年五月二十八日進呈奉聖旨候過仁宗皇帝
大祥别取旨治平二年四月九日再進呈奉聖旨送
太常禮院與兩制已上同共詳定聞奏
翰林學士王珪等狀
右謹具如前臣等謹案儀禮喪服爲人後者傳曰何
以三年也受重者必以尊服服之爲所後者之祖父
母妻妻之父母昆弟昆弟之子若子若子者言皆如
親子也又爲人後者爲其父母傳曰何以期也不貳
斬也何以不貳斬也持重於大宗者降其小宗也又爲人
後者爲其昆弟傳曰何以大功也爲人後者降其昆弟也
以此觀之爲人後者爲之子不敢復顧私親聖人制禮尊
無二上若恭愛之心分施於彼則不得專壹於此故
也是以秦漢以来帝王有自旁支入承大統者或推
尊父母以爲帝后皆見非當時取譏後世臣等不敢
引以爲聖朝法况前代入継者多宮車晏駕之後援
立之策或出母后或出臣下非如仁宗皇帝年齡未
襄深惟宗廟之重祗承天地之意於宗室衆多之中
簡拔聖明授以大業陛下親爲先帝之子然後継體
承祧光有天下濮安懿王雖於陛下有天性之親顧
復之恩然陛下所以負扆端冕冨有四海子子孫孫
萬世相承者皆先帝之德也臣等愚淺不逹古今竊
以謂今日所以崇奉濮安懿王典禮宜一凖先朝封
贈期親尊屬故事高官大國極其尊榮譙國太夫人
仙遊縣君亦改封大國太夫人考之古今實爲宜稱
孫長卿劄子
臣伏聞前環慶路經略使孫長卿加集賢院學士充
河東路都轉運使長卿前在環慶不暁邊事舉措煩
苛致熟戶蕃部叛亡幾盡道路之人無不知之臣謂
朝廷宜嚴加譴謪以儆群帥不意今日更褒以寵名
授以重任外廷聞之無不駭笑如此何以使群臣舉
職邊鄙獲安伏望聖慈速改前命數其無狀於遠小
處責降庶今後封疆之臣稍有所畏取進止
第二劄子
臣近言前環慶路經略使孫長卿守邊無狀宜加譴
謫不當更加集賢院學士充河東路都轉運使不蒙
朝廷省察臣竊見陛下近者面諭執政以中外臣僚
多不修職業令降詔書嚴加戒諭此誠致治之夲然
臣愚以爲言之不如行之若言而不行徒使號令玩
瀆傷威毀信不若不言之爲愈也長卿夲以錢糓常才
驟蒙朝廷拔擢數年之中官爲丞郎位爲元帥智力
淺薄用過其分不曉軍政不逹蕃情處事煩碎衆心
不附是致熟戶蕃部各思離叛受趙諒祚誘脅去者
極多而長卿掩蔽欺謾不一一聞奏慶曆中元昊背
誕環慶所以獨不被兵者以熟戸盛壯爲之藩蔽也
今因長卿失於撫御散亡殆盡居官如此可謂失職
而朝廷更加寵秩委之重任賞罰如此雖復曰下詔
書又何益也臣愚伏望陛下黜不職之人當以長卿
爲始則群臣無不悚栗不令而行矣取進止
北邊劄子
臣聞明主謀事於始而慮患於微是以用力不勞而
收功甚大竊見國家所以御戎狄之道似未尽其宜
當其安靖附順之時則好與之計校末節争競細故
及其桀傲暴撗之後則又從而姑息不能誅討是使
戎狄益有輕中國之心皆厭於柔服而樂爲背叛近
者西戎之禍生於高宜北狄之隙起於趙滋而朝廷
至今終未省寤猶以二人所爲爲是而以循理守分
者爲非是以邊鄙武臣皆銳意生事或以開展荒棄
之地十數里爲功勞或以殺略老弱之虜三五人爲
勇敢朝廷輙稱其才能驟加擢用旣而虜心忿恨遂
來報復屠剪熟戶鈔劫邊民所喪失者動以千計而
朝廷但知驚駭增兵聚糧其致寇之人旣不追究而
守邊之臣亦無譴責如此而望戎狄賓服疆場無虞
是猶添薪扇火而求湯之不沸也臣愚竊惟真宗皇
帝親與契丹約爲兄弟仁宗皇帝赦趙元昊背叛
之罪冊爲國主歲捐百万之財分遺二虜豈樂此而
爲之哉誠以屈巳之愧小愛民之仁大故也今陛下
嗣巳成之業守旣安之基而執事之臣數以爭桑之
少忿不思灌瓜之大計使邊鄙之患紛紛不息臣竊
爲陛下惜之近者聞契丹之民有於界河捕魚及於
白溝之南翦伐柳栽者此乃邊鄙小事何足介意而
朝廷以前知雄州季中祐不能禁禦爲不材别選州
將以代之臣恐新將之至必以中祐爲戒而以趙滋
爲法妄殺虜民則戰闘之端往來無窮矣况今民力
彫弊倉庫虚竭將帥乏人士卒不練夏國旣有憤怨
屢來侵寇禍胎巳成若又加以契丹失歡臣恐國力
未易支也伏望陛下嚴戒北邊將吏若契丹不循常
例小小相侵如漁船柳栽之類止可以文牒整會道
理曉諭使其官司自行禁約不可輕以矢刃相加若
再三曉諭不聽則聞於朝廷雖專遣使臣至其王庭
與之辯論曲直亦無傷也若又不聽則莫若博求賢
才增修德政俟公私冨足士馬精彊然後奉辭以討
之可以驅穹廬於幕北復漢唐之土宇與其爭漁柳
之勝負不亦遠哉取進止
温國文正公文集卷第三十三
