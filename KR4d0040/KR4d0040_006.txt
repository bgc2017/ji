温國文正公文集卷第六
律詩一
夏日西齋書事
過故洛陽城(二首)
華清宫
初春登興國寺塔
虎牢關
和李殿丞倉中對菊(三首)
送何萬下第歸蜀(二首)
執酒
河橋春别
荅陳進士謂之憶江東舊遊見贈
又贈謂之
重九日憶菊
客思
前年春與楚正叔同遊陟屺寺今兹巳復周
歲窅然思之
曉霽
觀江上人壁許道寕畫寒林
自都往餘杭懷聶之美
夢與之美爲寒食之遊
梧桐
秋日登觀信亭
湖上村家别聶之美
松江
潮水(二首)
雙竹(并序)
旅宿睢陽南湖
南湖(二首)
西谿公讌(二首)
西湖
金山寺
出塞古松
聞龔伯建下第
故絳城
題陳秀才鳳園林
九日登麻藺披
遊延安宿馬太博東館(字承之)
塞上(四首)
送何濟川爲龐公使慶陽席上探得冬字
延安道中作
鄜州懷聶之美
和張推官同年(師奭)春隂無緒偶成
歸田詩(五首并序)
春曉
詠史(三首)
秋夜望月
漢宫詞
讀漢武帝紀
鷺鷥
待詔(二首)
觀僧室畫山水
詠寒士
贈外兄吴之才挺
九日懷聶之美(時余在河南聶在陳州)
飲吴之才家
晚秋洛中思歸東園
普明寺荷塘上置酒
送孟仲習宜君令翺
野廟
吕禄廟
雪霽登普賢閣
上郡南三十里有相思亭在本山之麓二水
所交平臯之上往來者徒習其名莫詳其
義慶曆甲申歲余適延安過於其下于時
夏虜梗邊征戍未息竊感東山采薇之義
敘其情而愍其勞因作五詩庶幾不違周
公之指且以釋亭之名爾
梅花(三首)
友人楚孟德過余縱言及神仙余謂之無孟
德謂之有伊人也非誕妄者蓋有以知之
矣然余俗士終疑之故作遊仙曲五章以
佐戲笑云
雲際亭
和孫噐之清風樓
龍女祠後塘自生荷花數枝與史誠之更相
酬和
贈楚法曹叔度揩
先春亭
寄揚州侯都監仲倫
沉隂欲雪與同列會飲南齋
感懷
之美舉進士寓京師此詩寄之
風雪數日不見叔度晚約公明共詣之
贈吴之才
寒食許昌道中寄幕府諸君
和叔度獨登天臺水亭
五哀詩(并序)
屈平
李牧
晁大夫
馬伏波
斛律丞相
留别東郡諸僚友
遣興
閽吏
追和張學士從沂公遊廣固城
去歲與東郡幕府諸君同遊河亭望太行雪
飲酒賦詩今冬罷歸京邑悵然有懷
哭馬承之
山家
風
送王殿丞(景陽)知眉山縣(先公與祕閣府君相繼爲利州路轉)
(運使予與眉山同年登第)
送朱校理(寀字廉叔)知濰州
貢院中戲從元禮求酒(太常博士畢田)
黃甘
寒食南官夜飲
送孟著作(翺字仲習)知濟隂
同次道陪宴瓊林(校勘朱敏求)
送馮狀元(京)歸鄂州
送吴耿先生(先生通六經大義久客關中今還建陽北山)
送高陟歸金陵(三舉不登科以好學孝涕聞於鄕里)
子高有徐浩詩碑昌言借模其文甫及數本
石有微釁懼而歸之子高荅簡有碎珊瑚
之戲昌言以詩贈子高同舍皆和(司諫錢彦遠)
送僧聦歸蜀
送史館任祠部(顓)河東轉運使
送冲卿通判河中府(校理吴充)
故翰林彭學士挽歌(三首乘)
景福東廂詩
夜意
即日(依韻)
柏寒
御溝(秋)
賜酒(霜)
菊
同景仁寄修書諸同舍
賜果
賜書(御書四民安康字)
怪石(葉)
未開木芙蓉(無)
讀武士策(風)
觀試騎射(自)
喜景仁直祕閣范鎮
賜酒(霜)
菊
同景仁寄修書諸同舍
賜果
賜書(御書四民安康字)
怪石(葉)
未開木芙蓉(無)
讀武士策(風)
觀試騎射(自)
喜景仁直祕閣(范鎮)
夏日西齋書事
榴花映葉未全開槐影沉沉雨勢来小院地偏人不
到滿庭鳥迹印蒼苔
過故洛陽城(二首)
四合連山繚繞青三川滉漾素波明春風不識興亡
意草色年年滿故城
煙愁雨嘯黍華生宫闕簮裳舊帝京若問古今興廢
亊請君只看洛陽城
華清宫
新豊雞犬稀薊北馬秋肥金殿翠華去玉階紅葉飛
荒林上路廢温谷舊流微嗟此非人事何湏問是非
初春登興國寺塔
雨過風清露氣勻林花變色柳條新爲君作意登高
處試望皇州表裏春
虎牢關
天險限西東難知造化功路邀三晉會勢壓兩河雄
餘雪霑枯草驚飈卷断蓬徒觀戰争處今古索然空
和李殿丞倉中對菊(三首)
高士寄朝市迥然心迹殊秋風太倉裏黃菊滿庭隅
陶令成詩後王公送酒無遥知厭俗亊未免強躊蹰
文案漸消散倉閑吏巳稀庭空數蝶下夜靜一螢飛
爱賞忽成句淹留時忘歸高情雖不繫遇此獨依依
涼風正蕭瑟好月復徘徊幽興眇不盡芳罇時一開
餘英蓋紅葉墜露濕蒼苔從此東籬下應忘歸去来
送何萬下第歸蜀(二首)
十上終無就才高定復論清時守儒術白首在丘園
遠樹隱殘日孤煙生暮村揚鞭萬里去幾許不銷魂
失意流年老殘春對夕陽可堪臨遠道更復舉離觴
花柳巳蕭索雲山復渺茫西風如有意音信勿相忘
執酒
執酒勸君君盡之今朝取醉不當疑好風好景心無
事閑利閑名何足知
河橋春别
河橋春盡送君歸又惜無歡度此時亂花滿眼遮人
望不見行塵空酒旗
荅陳進士謂之憶江東舊遊見贈
客路今東去亭臯木葉飛居然不堪恨况與賞心違
頋渚煙波闊長洲草樹微江邊好春色行望錦標歸
又贈謂之
文藻兼名理三吴第一賢鄕心幾千里飛鴈滿秋天
籬下多新菊淵明歸思長主人方愛客未得傲羲皇
君念東歸日應湏晝繡榮當令故關吏還識弃繻生
重九日憶菊
節物都何晚佳辰容易過黃花不足念當奈酒杯何
客思
客思倦漂泊居然感物華關頭望紅葉馬上見黃花
薄宦終無定閑愁詎有涯今朝書至否幾夕夢還家
前年春與楚正叔同遊陟屺寺今兹巳復
周歲窅然思之
陟屺寺南山曾陪半日閑春來夢携手宛在白雲間
曉霽
夢覺繁聲絶林光透隙來開門驚烏鳥餘滴墮蒼苔
觀江上人壁許道寧畫寒林
昔曾驅瘦馬衝雪過滎陽不悟當時景蕭然在此堂
自都往餘杭懷聶之美
閣上新文卷欲逢知巳開相思不能巳欹枕夢君來
夢與之美爲寒食之遊
寒食無佳賞芳菲半巳空夜來逢勝友未至負東風
梧桐
紫極宫庭闊扶疎四五栽初聞一葉落知是九秋來
實滿風前地根添雨後苔群仙儻来會霊鳳必徘徊
秋日登觀信亭
西風連夜雨草樹巳蕭條宿靄稍零落寒山更寂寥
林紅猶帶日岸白欲生潮新鴈來何處離離天際遥
湖上村家
萬湏寒煙外茅茨枕碧流楓林巢乳鶴沙溆亂鳴鷗
漠漠菰蒲晚蒼蒼蘆荻秋欲過南浦去籬下出漁舟
别聶之美
客宦常漂泊離懷徒自勞貧無衣換酒空有涕霑袍
木葉寒猶在江湖暮更豪行舟遠不見頼有片帆高
松江
吴山黯黯江水清欲雨未雨傷交情扁舟蕩漾泊何
處紅蓼白蘋相映生
秋風索索連江起暮過煙波十餘里長蘆瘦竹映漁
家燈火渺茫寒照水
潮水(二首)
平江欲上潮古木自䔥䔥兩岸饒葭葦寒波浸寂寥
淋淋出海門百里雪花噴坐看東歸去平沙空有㾗
雙竹(并序)
草木類同而種殊者竹爲多杭州廣嚴寺有雙竹相
比而生舉林皆然其尤異生於枯樹腹中自其頂出
森然駢竦樹如龍蛇相縈矯首呀然余遊見而賦之
雙幹標枯腹青青凡幾霜龍騰雙角直鯨噴兩鬚長
詎欲尋支遁安能問辟彊屢來非别意未與此君忘
旅宿睢陽南湖
梁王棄宫館時世古今違猶有南湖水春來鴈鶩飛
樓臺沉倒影林薄挂餘暉豪侈終何在行人得暫依
南湖(二首)
宋都南野水花柳媚名園鳥起沙留迹魚驚浪結痕
朱橋通别島白路出荒村城邑雖云邇常無車馬喧
海鴈長橋北乘閑日日來游魚自應樂宿鳥不相猜
弱柳週遭合芳花次第開梁王昔遊集後乘列鄒枚
西谿公讌(二首)
五馬非從樂西城念勸功翠帷仾映水紅旆不勝風
乘脫青山靜雲歸碧落空淹留盡佳興新月漸朦朧
謝守愛山水軍城況不賖魚驚避落葉息倦立浮查
古柏依崗遠垂楊帶岸斜秋風吹急管一曲度荷花
西湖
佳麗三吴國湖光蕩日華魚驚動蘋葉鷰喜掠楊花
雲過山腰黑風驅雨脚科煙波遥盡處髣髴見漁家
金山寺
香刹冠嵳峩松門落薜蘿風清塵不到岸闊鳥難過
欲雨江聲怒新晴海氣多行舟未搖掉逥望隔煙波
出塞
邊草荒無路星河秋夜明卷旗遮虜塞歇馬受降城
霜重征衣薄風高戰鼓鳴將軍功未厭士卒不湏生
古松
摧頽巖壑間磊落得天頑香葉仾漸水餘根倒挂山
白猿窺子落黃鶴認巢還不久應爲石莓苔舊巳班
聞壟伯建下第
文章真長物堪歎又遺賢利器空埋土靈光久照天
趙錐猶未出荆璧會湏傳道在雖窮困知君不慨然
故絳城
文公恢覇略征討輔周衰奕世爲盟主諸侯聽會期
山河表裏在朝市古今移欲訪祁箎處鄕人亦不知
題陳秀才鳳園林
劇談驚滿座音貌獨琅然可惜酈生老誰知蘇季賢
青囊世外藥碧幕醉中天不佩黃金印都緣負郭田
九日登麻藺坂
客路逢佳節無歡更益愁前山造雲日登陟不因遊
游延安宿馬太博東館(字承之)
高館寂無譁安閑勝在家暮煙凝塞上候火落天涯
坐久筆生凍夜闌灯作花主人意未盡歸路不爲賖
塞上(四首)
節物正防秋關山落葉稠霜風壯金鼓霧氣濕旌裘
未得西羌滅終爲大漢羞慙非班定遠棄筆取封侯
鴻鴈秋先到牛羊夕未還旌旗遥背水亭候遠依山
落日銜西塞隂煙澹北門何時獻戎捷鞌甲一朝閑
瀚海秋風至䔥䔥木葉飛如何逢漢使猶未寄征衣
不歎千里遠難甘一信稀年年沙漠鴈隨意得南歸
劔客蒼鷹隊將軍白虎牙分兵邏圁水縱騎獵鳴沙
浪有書藏䄂難憑信逹家不堪聞曉角吹盡落梅花
送何濟川爲龐公使慶陽席上探得冬字涉
幕府遥三合傳車乘一封忠深輕遠道醉暖失嚴冬
圁水猶飛撽蘆關未滅烽賢侯雖喜士難得久從容
延安道中作
羈旅兼邊思川原蹀血新煙雲長帶雨草樹不知春
細水淘沙骨驚飈轉路塵今朝見烽火白首太平人
鄜州懷聶之美
何言内外家憂患兩如麻别淚行三歲思心各一涯
海邊昏霧雨塞外慘風沙安得雲飛術乘空去不遐
和張推官同年師奭春隂無緒偶成
澹泊輕雲寒不收未成春雨只添愁風煙寂寞幾何
限盡入憑高一寸眸
薄寒未去臘纔過春色先知在綠波不是宿雲能作
思大都王粲自情多
歸田詩(五首并序)
同年張周輔嘗語及仕宦之多端因稱仲長子有言
使吾有良田美宅背山臨流適意極樂誠無事於此
慨然感之作歸田詩五章
秋水風波大嗟嗟未可遊漁樵自應樂珪組爲誰憂
直木知先伐明珠忌暗投果然鈎可曲不惜取封侯
紱冕誠虚器簪裳悉畏塗觸機身未保好直道先孤
甔石曾何有田園浪更蕪可能推兩耜沮溺共爲徒
聖哲雖云遠遺文幸未亡沉冥觀禮樂髣髴見虞黃
雞黍延三逕琴書樂一堂逍遥名教内冨貴亦微茫
松菊陶潜宅蓬蒿仲蔚家行遊笻杖瘦嘯傲幅巾斜
屋小疎茅覆門深亂柳遮村童迎客至竹帚掃桃花
桑柘綠無際田間戴勝飛清醪迎社熟鳴雉向春肥
執耒時將急銜杯日漸稀四鄰能共樂招飲莫相違
春曉
鐘漏初傳曉滿䆫風雨寒東崗行可種欹枕不成安
詠史(三首)
不事王侯者脩然鄭子真開田谷口美荷&KR1257;白渠春
德化移鄕曲聲光動搢紳一時鐘鼎貴磨滅彼何人
延陵腰利劒上國使初通待我周遊徧逢君遣奠終
晶熒繫高樹蕭瑟動寒風誰敢欺生死蒼蒼照爾衷
春風三閣上珠翠日紛紛樂飲陶江月清歌遏海雲
醉中失陳國夢裏入隋軍玉樹庭花曲淒涼不可聞
秋夜望月
萬里氛昏歇金波秋更明星連河渚闇風繞桂枝生
鳷鵲臨華館新豐落故城古今佳賞盡殊自有餘清
漢宫詞
苜蓿花猶短昌蒲葉未齊更衣過栢谷走馬宿棠黎
逆旅聊懷璽田間共闘雞猶思飲雲露高舉出虹蜺
讀漢武帝紀
方士陳僊術飄飄意不疑雲浮仲山鼎風降壽宫祠
上藥行當就殊庭庶可期蓬萊何日返五利不吾欺
鷺鷥
清閑自合無憂累白髮何因更颯然遥望孤飛下秋
水雪花一片落晴天
待詔(二首)
京洛風塵裏相逢眼盡青故人多密近誰誦四隅銘
待詔久公車囊裝半巳虚雄文雖雅麗未得似相如
觀僧室畫山水
畫精禪室冷方暑久徘徊不盡林端雪長青石上苔
心閑對巖岫目淨失塵埃坐久清風至疑從翠澗来
詠寒士
洋洋泌水側蓬室坐蕭條衣薄難勝夜厨閑空過朝
笑談東郭履歌誦買目樵但問才何似無疑卿相遥
贈外兄吴之才(挺)
何湏親始重友分固非疎况復羈孤極同經憂患餘
晚成應大器先得類凡魚遊衍陪嚴忌聲華誦子虚
蒲輪詔枚叔駟馬寵相如莫忘西都日寒牎夜讀書
九日懷聶之美(時余在河南聶在陳州)
錢唐江裏扁舟上别後籬花幾度黃憂患縈心何繚
繞風光滿目盡淒凉誰同鑿落杯中酒獨繫茱萸肘
後囊可復無書道情素雲間空有鴈南翔
太室横山蔽千里相思空復上高臺瓮頭白酒行當
熟籬下黃花稍復開陶令不無同醉興孟君况有解
嘲才欲憑西北高風勢飛度轘轅勸一杯
飲吴之才家
京洛相逢設主人富家鼎食不如貧解衣換酒同爲
樂知是交情百倍親
晚秋洛中思歸東園
不利不名空去國鴈飛葉落未歸來秋風肯待主人
至籬下黃花隨意開
普明寺荷塘上置酒
菡蓞飄零水寂寥敗荷疎柳共蕭條煙斜雨細愁無
限醇酒千分不易銷
送孟仲習宜君令翺
合抱生毫末無爲厭小官政成心更逸道勝意常寬
野迥山形秀雲疎雪意闌離杯如不盡何用禦祁寒
野廟
古廟崩榱在牆閒雜樹荒依俙餘像設寂寞閟祠堂
舊日牲豭地今晨狐兔鄕英靈如未滅何以度淒涼
吕禄廟
赤帝祚四百徒然諸吕謀出遊逢友賣未返見家收
蔽冢昔無記遺祠今幸留士心俱左祖何怨曲周侯
雪霽登普賢閣
積雪明朝日山河坐可分嶄巖初解凍片叚未歸雲
闊望窮人境高尋府鴈羣開門枝烏散玉絮墮紛紛
上郡南三十里有相思亭在太山之麓二
水所交平臯之上往来者徒習其名莫詳
其義慶曆甲申歲余適延安過於其下于
時夏虜梗邊征戍未&KR1178;竊感東山采薇之
義叙其情而愍其勞因作五詩庶幾不違
周公之指且以釋亭之名爾
嶺上雙流水猶知會合時行人過於此那得不相思
偃蹇登脩阪高侵雲日間幾人征戍客跋馬望家山
塞下春寒在東風雪滿鬚河陽機上婦知我苦辛無
柳似妖饒舞花如爛漫粧那堪隴頭水嗚咽断人腸
空外遊絲轉飄楊似妾心别來今幾日髣髴近雕隂
梅花(三首)
從與夫君别寒花幾度春坐愁芳樹老况乃鑑中人
塞比爲君戍江南是妾家遥知關外雪正似嶺頭花
驛使何時發憑君寄一枝隴頭人不識空向笛中吹
友人楚孟德過余縱言及神仙余謂之無
孟德謂之有伊人也非誕妄者蓋有以知
之矣然余俗士終疑之故作遊仙曲五章
以佐戲笑云
神仙謂無還似有秦漢可怜空白首會湏一躡青雲
梯與子同祛千古疑
仙術有無終未知眼看白髮亂如絲何時得接浮丘
𬒮滄海横飛萬餘里
若士北遊窮地角還食蛤蜊卷龜殼盧敖凡骨不能
飛今朝九陔何處期
仙家不似人間歡瑶漿琅菜青玉盤乘醉東遊憩陽
谷酒瓢閑桂扶枽木
柂師知子能操舟稳過茫茫滄海流白浪駕天千萬
里真令挂骨長鯨齒
雲際亭
高齊杳冥際迴與世塵違席上山河近天邊桑柘微
人間巳飄灑棟裏始紛飛草樹收殘照逍遥久未歸
和孫器之清風樓
賢侯宴枚馬歌鼓事繁華晚吹來千里清商落萬家
平原轉疎雨遠樹隔殘霞宋玉雖能賦還湏念景差
龍女祠後塘自生荷花數枝與史誠之更
相酬和
平湖漠漠芰荷稠水國芳春不勝秋空有棹歌人不
見晚風一曲去悠悠
越女行歌縱棹輕蒼茫别浦晚煙凝荷花折盡未歸
去㶑灔扁舟不易勝
荷底清漣照綺羅長安公子舊情多躊躇不去知君
意重唱吴音白紵歌
賀監家居逸興饒枝分鑑水闊容舠穿荷宜去邀漁
叟共醉舡頭半榼醪
清江向晚採蓮稀獨倚蘭舟久未歸目断可堪人不
至斜風細雨濕羅衣
素舸朱蓬青竹篙棹歌風散近還遥斜陽借問歸何
處家住水村郎姓蕭
别殿無人利自芳玉階朱檻繞金塘館娃寂寞無西
子羞與吴宫競曉粧
贈楚法曹叔度楷
夫君能直節不耻揚曹輕道果因時屈官無當巳榮
松杉雖偃蹇霜霰苦崢嶸會有良工識終觀大器成
先春亭
園林近鈴閣旦夕被仁風自得芳菲早豈將疎遠同
冰開半塘綠雨借數枝紅會待韶光徧還應到野叢
寄楊州侯都監仲倫
木落淮南樹秋風日夜高月臨楊子渡雪卷廣陵濤
不得同蕭散何因破鬱陶空憑尺書速未解夢䰟勞
沉隂欲雪與同列會飲南齋
簿領日沉迷從容樂事稀賓朋幸相值樽酒不湏違
慘澹愁雲積參差遠樹微淹留勿輕散待取雪花飛
感懷
昨日春冰破水邊今朝臘雪墜風前歲華過目疾飛
鳥壯志如何不着鞭
之美舉進士寓京師此詩寄之
結髮聲華盛無疑屈未伸何妨久垂翅從此欲驚人
鷹擊天風壯鵬飛海浪春行當解故褐不惜化京塵
風雪數日不見叔度晚約公明共詣之
雲雪連朝闇朋從歎坐違臨文與誰共開卷爲君稀
趣掃六花散聊通一徑微當攜兔園賦同映讀書幃
南榮巵酒罷君返道東居坐作三朝别杳疑千里餘
閑門嗟雀網深濘怯柴車向晚開簾喜同雲稍覺疎
贈吴之才
勝冠自立艱難裏犬器由來貴晚成松栢儻非生磊
落巖崖何易出崢嶸蘇秦遊困羞妻㛐主父居貧厭
弟兄六印他年擁車騎會湏重過洛陽城
寒食許昌道中寄幕府諸君
原上煙蕪淡復濃寂寥佳節思無窮竹林近水半邊
綠桃樹連村一片紅盡日解鞌山店雨晚天廽首酒
旗風遥知幕府清明飲應笑驅驅羈旅中
和叔度獨登天臺水亭
郊外靈潭闊新亭占曲隄戲魚迎墜絮驚短(疑是雉字)出荒
蹊綠倒楊梢亂光飜芰葉齊雨餘纖月偃野迥断雲伭
水氣常噴薄天風助慘悽何知塵外境近在郡樓西
五哀詩(并序)
孔子惡利口之覆邦家者甚矣䜛之爲害不可一二
數也聊觀戰國以来楚之屈原趙之李牧漢之晁錯
何其設心之勤而收效之寡也以爾具官某性質之
美得於自然而發揮於文追琢於學多士之秀無爾
為先雖禁林清塗秩宗美仕居之積久譽望巳優而
古之進賢必試以事財賦之任於今爲急求稱其職
僉曰汝能是用命汝典兹邦計汝其勿以金榖爲末
而不恤勿以簿領爲煩而不爲九功所歌八政所重
登平之業將汝乎取之
誡勵舉人敦修行檢詔(限二百字以上成)
孔子稱德成而上藝成而下故爲四科以第門人而
文學處末然則爲士者文有餘而德不足斯而巳矣
奚足尚哉國家憲章前古詳延俊乂敷奏以言明試
以功何嘗不勤求敦忠屏斥浮僞列于庶位得人巳
多尚慮有司教導之方不能盡善登進之法有所未
精是以士或背本追末弃實取華不知從學所以立
身爲文所以行遠而謂能離章辨句則百行可遺非
屬辭比事則六經無用習尚成俗安恬不非此豈聖
人所以立教之心而朕所以待賢之志哉自今天下
之士其務以道德爲師仁義爲友進之於内而讓之
於外治之於身而施之於人才雖美不敢以自驕善
未至不敢以自怠如是則窮居閭閻何病乎不逹苟
異於是朕無取焉仍敕有司明諭中外使咸稱朕意
賜宰臣韓琦乞退第一表不允批荅
朕以寡薄少承基緒未及究明師保之訓更閱事物
之變而遽失先帝之大庇膺四海之重任怵惕危懼
楚國良金百鍊精深藏求售價連城豈徒豊獄吹毛
利兼有秦臺照膽明
祖帳飄揚隄柳邊北來飛蓋復連翩追隨不忍輕言
别廽首城樓沒晚煙
空府同来賢大夫短亭門外即長塗不辭爛醉樽前
倒明日此歡重得無
遣興
京洛紅塵裏閉門常獨居雖無守道愧終與趣時疎
文舉徒飛表曹丘懶挾書誰怜從宦久不及策名初
待兔謀真拙屠龍藝亦虚何當治歸計松菊繞吾廬
閽吏
弊車羸馬犯塵泥愁到朱門遍遍辭相國舍人雖驟
見將軍馬監豈相知因循歲月勞何補㒹倒風埃辱
固宜惆悵東崗舊陂在素心空負白雲期
追和張學士從沂公遊廣固城
蒼鵝集宋幕遊鹿上燕臺羈氣山河盡王師江漢來
重圍經歲合嚴鏁夜深開廢殿餘沙礫頽牆蘙草萊
清時間千歲良牧借三台獄市乘餘暇蕪城賦上才
去歲與東郡幕府諸君同遊河亭望太行
雪飲酒賦詩今冬罷歸京邑悵然有懷
疇昔追清景狂吟忘苦寒河冰塞津口山雪照林端
徤筆千篇富醇醪一醉歡困猶揮落麈瞑不顧歸鞍
多事光隂駛離羣會合難誰知塵滿䄂今日客長安
哭馬承之
平生千里别書問亦常來隼拂秋雲擊鸞兼霏霧廽
曏無高世藝安見出倫才有紙盈箱篋扄封不忍開
山家
林下脫雙履䆫邊挂幅巾閑堂風掩戶断嶺月窺人
風
隴首紅旌急樽前翠幕重林端翻遠刹在(恐誤)外轉疎
鍾夜寂清機發春闌别意濃如何玉琴韻併欲在青松
送王殿丞(景陽)知眉山縣(先公與秘閣府君相継爲利州)
(路轉運使予與眉山同年登第)
疇昔侍嚴親俱爲綵服人遊蘭巳多益得桂復同春
風樹悲驩異萍波聚散頻峽中盡遺事何處不霑巾
君行杳何許萬里蜀雲西野色春期近材煙曉意迷
天藏巴峽小星逼劒關仾莫使鄕愁亂咬咬信子規
送朱校理(寀字廉叔)知濰州
東國連年水傷稼使君到部即行春茫茫四野潢汙
竭鬱鬱萬行桑柘新俗不好奢田器貴獄無留繫吏
家貧齊人勿怨歸朝速自是承明侍從臣
貢院中戲從元禮求酒(太常博士畢田)
顧我虚罍耻知君餘瀝多庭前有春雪如此薄寒何
黃甘
黃金綴縹蔕搖落楚江涯采助杯盤勝羞將橘柚偕
時移香不變物遠味尤佳欲種滄洲樹何季此意諧
寒食南宫夜飲
積旬留省署容易度春華芳草踏青晚長楸行樂賖
雲疎時送雨風細闇飛花直有黃金百無因過酒家
送孟著作(翶字仲習)知濟隂
聖主焦勞意誰云百里輕東州比烖害劇令選精明
水去良田闊人歸旅榖生閭閻還舊觀雞犬變新聲
盗散疲民活姦窮老吏驚政成知不日雙耳爲君傾
同次道陪讌瓊林(校勘宋敏求)
冠蓋連翩數里塵帝家全借上林春鵷行不動煙霞
秀龍角正高雷雨新喜氣晴曛宫樹綠飛花醉墮玉
巵頻蒲萄盧橘應相識半是當季舉酒人(是日在席同年七人)
送馮狀元(京)歸鄂州
夙昔負竒節琅然爲衆殊下韝連得儁出手盡成盧
喜氣兼鄰曲榮名溢道塗風雲俱動色非復舊江湖
送吴耿先生(先生通六經大義久客關中今還建陽此山)
儒服若煙海幾人潜聖心難才誠自昔賤學況于今
夫子獨神解明時何陸沉大羹無和味至樂寡知音磳
磴貂裘弊飄蕭鶴髮侵遊秦不得意思越動長吟甑
米難求玉經囊益少金拂衣謝賓友縱棹指雲岑積
葉迷幽逕荒藤絡舊林澗猿驚重至野老喜相尋山
色猶當戶絃聲不變琴人生貴適意何必慕華簮
送高陟歸金陵(三舉不登科以好學孝弟聞於鄉里)
之子秣陵去悠悠天塹東帆開曉風疾潮落夜江空
在昔才華盛至今人物豐山川氣雖盡龍虎勢猶雄
卞玉巳三獻齊禽會一沖當令關下吏洗目認終童
子高有徐浩詩碑昌言借摹其文甫及數
本石有微釁懼而歸之子高荅簡有碎珊
瑚之戲昌言以詩贈子高同舍皆和(司諫錢彦遠)
徐公精筆老生神石刻猶能妙奪真幾爲通書飜喪
宝愈令好事惜傳人鋒鋩半折猶能徤圭壁微瑕自
足珍直使盡隨如意碎石家玉樹未全貧(昌言家圖書所收最多)
送僧聦歸蜀
翠栢老精金紅塵倦帝城千山一錫遠萬里片雲輕
江棧紆還直天星縱復横聽猿應更喜還是故鄕聲
送史館任祠部(顓)河東轉運使
問望簮紳舊恩華雨露重圖書周内史汾澮晉全封
秀發千尋壁寒生百鍊鋒歸時門有戟情别更從容
送沖卿通判河中府(校理吴充)
聞道名都行有期依然想見昔遊時寒光一曲秋河
轉翠領三條夕照移孤竹舊(缺字)民有讓重華餘教
俗無疪不湏到日方登歷巳在君家十二詩
故翰林彭學士挽歌(三首乘)
夙昔遊清貫時流藉重名讎書石渠秘視草玉堂榮
吉兆虚三鱓凶期告兩楹子雲思故國墳樹必西傾
平生對交舊萬日正如初不復知榮賤都能志戚疎
遺靈瞻素几僞物屏塗車家事何蕭索空餘萬卷書
祖奠垂將撒笳簫儼欲行野寒嘶故馬樹轉出新旌
泉路幽無底魚燈曖不明如何賫美志鬱鬱向佳城
景福東廂詩
皇祐元年秋八月皇帝臨策賢良方正及武舉進
士僕與景仁受詔讎校策卷寓直於景福殿東廂凡
三日得詩十三首編之左方
夜意
清夜四無譁深嚴上帝家星飜珠網白斗挂玉樓斜
風靜虚成韻霜輕未作花還疑漢津客浩蕩寄流槎
即日(依韻)
枍栺留深殿倉琅祕九門日長人對直風迥鷰高飜
林有蕭疎意雲無片縷痕鈞天真自到不獨暫飛䰟
柏(寒)
落落抱高節秀出青雲端無言磵谷幽自致宫廷難
芳風襲玉宇餘露分銅槃不使萬年木嘉名高歲寒
御溝(秋)
萬戶鬱相鈎枝分瑟瑟流縈䊸通桂觀隱見帶龍樓
碧映千林曙紅彯一葉秋寒波長不竭歲歲奉宸遊
賜酒(霜)
和氣盈金榼恩光湛玉觴應知北山羽猶怯上林霜
醇味回秋色清都近醉鄕山茅霑雨露誓極寸心長
菊
瑣瑣南陽菊秋潭歲自開孤根擁紅葉落蘂媚蒼苔
正以參靈藥因之植紫臺願兼金掌露同入栢梁杯
同景仁寄修書諸同舍
烈火非不猛不耗百鍊金寒霜非不嚴不彫竹柏林
小人勢利合傾覆無常心君子道德親白首猶視今
諸君閨臺秀相得如璆琳離群一昔期乃爾動悲吟
古風久巳衰交道日頽侵願名思友操播之清微琴
賜果
南海荔支來别館蒲萄成匪頒浹下陳捧拜同驩榮
置黍敢先食覽槃多未名懷核待歸種復愁千歲生
賜書(御書四民安康字)
上聖固天縱英藝皆絶倫時乘萬幾閑翰動如有神
用之當豫遊不忘安四民匪頒及群下絡繹來中宸
毰毸靈鳳翔鬱怒虬龍振清若四海秋熙如天下春
愚臣土芥微亦受雨露均願推賜書意直以古義陳
士夲學先王所求誼與仁農當服稼穡昏作甽畝勤
百工備用器不治刺繡文萬商遷有無不通珠翠珍
四業旣交修坐令風化純人和衣食豐天應殊祥臻
皇心正在此非以能高人
怪石(葉)
㫺去江湖鄕來與松桂接圭角老龍脊鋒稜秋劒鋏
歷亂枯苔點交横敗莎葉會使成都人更取神蓍揲
未開木芙蓉(無)
木末采芙蓉騷人歌所無何言霜花豔不與水芝殊
香苞麝臍結茂葉桐隂敷豈若龜巢類飄零老五湖
讀武士策(風)
漢家求猛士雲集未央宫天外朝星淡山西將種空
竒謀紛並進壯節凛生風八陣縱横勢依然見目中
觀試騎射(自)
閶闔風正清觚稜日初媚材雄集便殿玉座親臨視
三河俠少兒初識天子貴天山汗血騮蹀躞金鐶轡
揚鞭秋雲高顧眄有餘銳縈回勢可觀罄控動如志
毫氂應心目審固參身臂鳴弦電雹驚寸的冰瓦碎
龍顔薄笑青喜色連傍侍旦爲徒步人暮作彯纓使
揚揚出九門親友生意氣須知天地德慎勿忘所自
黠羌猶旅拒獫狁方繁熾求爲忠義臣無負搜羅意
喜景仁直秘閣(范鎮)
延閣屹中天積書雲漢連神宗重其選國士此爲偏
夫子岷嶓秀聲名俊造先清標峻不極勝氣駛無前
待價猶懷璧臨𡵨肯著鞭介推不求顯張季久方遷
玉檻鈎陳上丹梯比斗邊帝容瞻日角(閣有太宗聖容)宸翰
照星躔職秩曾無貴光華在得賢公卿殊未晚尚少
買臣年
温國文正公文集卷第六
