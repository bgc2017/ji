温國文正公文集卷第六十八
銘箴頌原說述
銘
䥫界方銘
劒銘(并序)
槃水銘
四言銘
箴
勇箴
逸箴
友箴
頌
顔樂亭頌
原
原命
說
說玄
述
述國語
四言銘系述
銘
䥫界方銘
質重精剛端平直方進退無私法度攸資燥濕不渝
寒暑不殊立身踐道是則是俲
劒銘(并序)
或曰古者君子居常佩劒以備不虞今也無之倉卒
何恃焉應之曰君子恃道不恃劒道不在焉雖劒不
去體不能救其死是故苟得其道則劒存可也亡可也
作劒銘云
昆吾之精太阿之靈深慮過防却除不祥倏忽縱横
萬夫莫當用得其道利噐可保道之不明噐無足憑
怙力棄常疋夫以亡敗德阻兵國家以傾逆不敵順
暴不犯仁上以守國下以全身長鋏䔥蕭七星炤腰
不離於道神鋒可銷
槃水銘
槃水之盈止之則平平而後清清而後明勿使小欹
小欹必傾傾不可收用毀其成嗚呼奉之可不兢兢
四言銘
聦明勇健之謂才忠信孝友之謂行正直中和之謂
德深遠高大之謂道
修己箴(三首)
勇箴
何爲而正致誠則正何爲而勇蹈正則勇孟賁之材
心動則回臨義不疑嗚呼勇哉
逸箴
百仞之木生本秋毫德隳於惰名立於勞宴安之娱
窮乎一晝德著名成億年不朽可貪非道可愛非時
没世無稱君子恥之昔在周公作爲無逸大聖猶然
况非其匹
友箴
余何遊乎余將遊聖之門仁之里非聖不師非仁不
友可乎未可不若遊衆人之場聞善而遷觀過而改
顔樂亭頌(并序周翰孔子四十七世孫名宗翰邦直李清臣也)
孔子舊宅東北可百步有井魯人以爲昔顔氏之居
也周翰思其人買其地(犯御名)亭其上命曰顔樂邦直爲
之銘其言顔子之志盡矣無以加矣子瞻論韓子以
在隱約而平寬爲哲人之細事以爲君子之於人必
於其小焉觀之光謂韓子以三書抵宰相求官與于
襄陽書謂先逹後進之士玄爲前後以相推援如市
賈然以求朝夕芻犬僕賃之資又好悅人以銘誌而
受其金觀其文知其志其汲汲於冨貴戚戚於貧賤
如此彼又烏知顔子之所爲哉夫歲寒然後知松柏
之後彫士貧賤然後見其志此固哲人之所難故孔
子稱之而韓子以爲細事韓子能之乎光實何人敢
評先賢之得失聊因子瞻之言申而盡之頌曰貧而
無怨難顔子在陋巷飲一瓢食一簞能固其守不戚
而安此德之所以完
原命
子罕言命子貢稱夫子之文章可得而聞也夫子之
言性與天道不可得而聞也是則天道精微非聖人
莫能知今學者未能通人理之萬一而遽從事於天
是猶未嘗操舟而欲涉海不䧟溺者其幾矣昔眭孟
知有王者興於微賤而不知孝宣乃欲求公孫氏擅
以天下翼奉知漢有中衰阨會之象而不知王莽乃
云洪水爲災西門君惠知劉秀當爲天子而不知光
武乃謀立國師公劉秀秀亦更名以應之劉靈助知
三月當入定州四月爾朱氏滅而不知滅𡭗朱者爲
齊神武入定州者乃其首也此五子者其於術可謂
精矣皆無益於事而身爲戮没又况下此者哉夫天
道窅冥恍愡若有若亡雖以端兆示人而不可盡知
也非天下之至神其孰能與於此是以聖人之教治
人而不治天知人而不知天春秋記異而說不書唯
恐民冒没猖狂以趨於亂也
說玄
余少之時聞玄之名而不獲見獨觀雄之自序稱玄
盛矣及班固爲雄傳則曰劉歆嘗觀玄謂雄曰空自
苦今學者有禄利然尚不能明易又如玄何吾恐後
人用覆醬瓿也雄笑而不應諸儒或譏以爲雄非聖
人而作經猶春秋吳楚之君僣号稱王蓋誅絶之罪
也固存此言則固之意雖愈於歆亦未謂玄之善如
雄所云也余亦私怪雄不贊易而别爲玄易之道其
於天人之緼備矣而雄豈有以加之迺更爲一書且
不知其焉所用之故亦不謂雄宜爲玄也及長學易
苦其幽奥難知以爲玄者賢人之書校於易其義必
淺其文必易夫登喬山者必踐於坱埤適滄海者必
㳂於江漢故願先從事於玄以漸而進於易庶幾乎
其可跋而望也於是求之積年始得觀之初則溟涬
漫漶略不可入迺研精易慮屏人事而讀之數十過
參以首尾稍得闚其梗槩然後喟然置書嘆曰嗚呼
楊子雲真大儒者邪孔子旣没知聖人之道者非子
雲而誰孟與荀殆不足擬况其餘乎觀玄之書昭則
極於人幽則盡於神大則包宇宙小則入毛髮合天
地人之道以爲一刮其根本示人所出胎育萬物而
兼爲之母若地履之而不可窮也若海挹之而不可
竭也蓋天下之道雖有善者蔑以易此矣考之於渾
元之初而玄已生察之於當今而玄非不行窮之於
天地之季而玄不可亡叩之以万物之情而不漏測
之以鬼神之狀而不違槩之以六經之言而不悖藉
使聖人復生視玄必釋然而笑以爲得己之心矣乃
知玄者所以贊易也非别爲書以與易角逐也何歆固
知之之淺而過之之深也或曰易之法與玄異雄不
遵易而自爲之制安在其贊易乎且如與易同道則
旣有易矣何以玄爲曰夫畋者所以爲禽也網而得
之與弋而得之何異書者所以爲道也易網也玄弋
也何害不旣設網而使弋者爲之助乎子之求道亦
膠矣且楊子作法言所以准論語作玄所以准易子
不廢法言而欲廢玄不亦惑乎夫法言與論語之道
庸有異乎玄之於易亦然大厦將傾一木扶之不若
衆木扶之之爲固也大道將晦一書辨之不若衆書
辨之之爲明也學者能專精於易誠足矣然易天也
玄者所以爲之階也子將升天而廢其階乎先儒爲
玄解者誠巳善矣然子雲爲文旣多訓詁指趣幽還
而玄又其難知者也故今疑先儒之解未能盡契子
雲之志世必有能通之者比老終且學焉
述國語
先儒多怪左丘明旣傳春秋又作國語爲之說者多
矣皆未通也先君以爲丘明將傳春秋乃先采集列
國之史國别分之取其菁英者爲春秋傳而先所采
集列國因序事過詳不若春秋傳之簡直精明渾厚
遒峻也又多駮雜不粹之文誠由列國之史學有薄
厚才有淺深不能醇一故也不然丘明作此複重之
書何爲邪然所載皆國家大節興亡之本柳宗元邪
佞之人智識淺短豈足以窺望古君子藩籬而妄著
一書以非之竊懼後之學者惑於宗元之言而簡棄
此書故述其所益以張之
四言銘系述
迃叟爲四言銘見者忽之曰老生常談耳故有系述
孔子稱才難夫才者所受於天非人所能強也故推
十合一曰士千人曰俊萬人曰傑出於其類拔於其
萃此其所以難也聞言易悟曰聦睹事易辨曰明敢
爲不懼曰勇強力不屈曰徤有是四者才則美矣然
未足恃也自古恃才而不勤德行以殺身喪家亡國
者踵相及也彼皆天之所與非已之所爲又奚足以
驕人哉君子則不然有其才必思美其行以成之盡
心於人曰忠不欺於已曰信善父母曰孝善兄弟曰
友夫孝友百行之先而後於忠信何也苟孝友而不
忠信則非孝友矣能是四者行則美矣未及於德也
正直爲正正曲爲直適宜爲中交泰爲和正直非中
和不行中和非正直不立若寒暑之相濟隂陽之相
成也夫察目睫者不能見百步瞻百步者亦不能見
目睫均是德也執其近小而遺其遠大守其卑淺而
忘其高深是猶不免爲小人焉故君子好學不厭自
強不息推之使遠廓之使大聳之使高研之使深發
于心形于身𥙿于家施于國格于上下被于四表雖
堯舜周孔莫不本於是矣嗚呼捨是而云道者皆不
足學也
温國文正公文集卷第六十八
