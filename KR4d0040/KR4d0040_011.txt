温國文正公文集卷第十一
律詩六
讀穎公清風集
寄題興州晁都官(仲約)東沼沼上唐鄭都官有
詩刻石
送周密學(沆字子真)真定安撫使
贈狄節推(國賓梁公之孫)
送丁正臣知蔡州
感春
不寐
雞
光皇祐二年謁
告歸鄕里至治平二年方得再來愴然感
懷詩以紀事
辭墳(嘉祐元年光通判并州因公事至此今歸辝墳不敢至夏縣而去於今十年矣)
謁三門禹祠
又
遊三門開化寺
送僧歸吳
次韻和韓子華寒食休沐與諸公同會趙令
園暮歸馬上偶成
送晁秘丞(端彦子長子)通判雄州
光頃爲諸生嘗受經於錢丈學賦於張丈今
廼叨忝同爲侍臣蒙錢丈賜酒張丈賜詩不勝
愧悚之深言志爲謝
宋相國挽辭二首
英宗皇帝挽歌辭三首
送燕諫議知潭州
送李益之侍郎致政歸廬山(十月七日益之好談禪故效其)
(語)
資善堂宴餞應詔
胡太傅宿字武平挽歌二首
送惠思歸錢塘
鄭侍郎(紓)挽歌辭
和吳仲庶寄吳瑛比部安道之子壯年致政
歸隱蘄春
送吳仲庶知江寧
蘇才翁子美有贈枎溝白鶴觀黃道士詩紀
于屋壁歲久漫滅今縣宰周同年得完本
於民間扺予求詩
長垣道中作
再使河北
河北道中作
夜發長垣
送丁正臣通判復州
致政王侍郎(琪字君玉)挽歌二首
景仁召遊東園馬上口占
依前韻奉送才元和甫使北
哭劉仲邍
送向防禦(經)知陳州
春帖子詞
皇帝閤六首
太皇太后閤六首
皇太后閤六首
皇后閤五首
夫人閤四首
和景仁瓊林席上偶成(時康與禹玉景仁次道之子同時登科在)
(席)
早朝書事
奉和早朝書事范鎮
登長安見山樓
長安送李尭夫同年
別長安
初到洛中書懷
和景仁題崇福宫
又
寄題傳欽之濟源别業
遊李衛公平泉莊
贈河中通判朱郎中(壽昌侍郎巽之子襁褓中母劉氏被出壽昌長)
(而訪之不能得熙寕中知廣德軍年五十三乃乞尋醫身自訪永得於同州爲民党)
(氏妻迎以歸奏授封邑壽昌揚州人以與其母子孫俱在同州故折資通判河中)
寄題李水部(庠)滻水别業
泉水詩送吴都官(大元字一翁)分司歸和州
讀穎公清風集
伊臯垂訓皆王度周召陳詩盡國風非獨立言方不
朽相君功德已無窮
人生百歲隙中光唯有高名久不亡千古但令編簡
在清風飬物一何長
佳城鬱鬱閟英靈幸有文章見典刑開卷未終雙䄂
濕目前髣髴對淵庭
一言華衮足爲榮況託文編久愈明鄒湛不逢羊叔
子世間何處復知名(公集有遺光詩數章)
寄題興州晁都官(仲約)東沼沼上唐鄭都
官有詩刻石
名郎遊勝地心跡繼風流昔爲題詩著今因好事脩
四山相照映五馬屢淹留想見波光淨依然一片秋
(鄭詩云徹底千峯影無風一片秋)
送周密學(沆字子真)真定安撫使
玉帳前牙舉銅魚左契分平生公望著期月政聲聞
陌上壷漿隘潭邊花氣曛遥知待新將民物兩欣欣
贈狄節推(國賓梁公之孫)
天馬雲孫在終然骨相竒泥塗辱雖久霜雪志難移
白髮無嗟老青衫莫厭卑爲山已九仞高節肯中衰
送丁正臣知蔡州
䟃𧽼汝水濱千騎擁朱輪懸瓠遺基古鞶囊吉夢新
丹心留紫闥清耳遠紅塵湏識明君意先應試治民
感春
積草滿春庭衡門永晝扄波頭何事白柳眼爲誰青
榮落浮雲度悲歡熟醉醒繁華非我物隨意任飄零
不寐
四遠寂然群動收只餘嚴鼓度坊樓無由更續三更
夢何處飛來一點愁
雞
羽短籠深不得飛久留寧爲稻粱肥膠膠風雨鳴何
苦滿室高眠正掩扉
光皇祐二年謁
告歸鄕里至治平二年方得再來愴然感
懷詩以紀事
十六載重歸順塗歌式微青松弊廬在白首故人稀
外飾服章改流光顔貌非巫咸舊山色相見尚依依
辭墳(嘉祐元年光通判并州因公事至此今歸拜祭不敢至夏縣而去於今十)
(年矣)
十年一展墓旬浹復東旋豈負襁褓愛横遭章綬纏
更來知幾日遺恨恐終天慟哭出松徑悲風爲颯然
謁三門禹祠
信矣禹功美獨兼人鬼謀長山忽中断巨浸失横流
迹與天地久民無魚鼈憂誰能報盛德空爾薦醪羞
又
贔屭青崖裂喧豗白浪豪客舟浮木葉生理脫鴻毛
柏映孤峯短(水際孤峯甚細而高上有小柏者舊相傳不知幾何年矣而止長又餘人莫測)
(其理)銘書絶壁高(唐太宗刻銘底柱之隂魏鄭公撰字幾盈尺殘缺僅可讀)河師不
耕織容易戲風濤
遊三門開化寺
山石古來色河流無盡聲行舟自往返群木幾枯榮
狂象調難伏空華滅復生我來何所得聊此濯塵纓
送僧歸吴
高枕聊成夢晴空忽見花浮生盡是客何處得爲家
旅食帝城久歸舟澤國賖勿因菰菜味回首浩無涯
次韻和韓子華寒食休沐與諸公同會趙
令園暮歸馬上偶成
冠蓋連翩陌上來風光爛漫擁樓臺玉巵貯酒隨宜
飲綺席尋花觸處開小雨前宵先潑火季春明日又
吹灰湏知勝集人間少惆悵金羈容易回
送晁秘丞(端彦子長子)通判雄州
少傅名德重蔚然人物師群孫滿丹穴嘉瑞盡長離
勿嘆毛羽短巳驚文采竒勉哉勤志業餘慶未應衰
光頃爲諸生嘗受經於錢丈學賦於張丈
今迺叨忝同爲侍臣蒙錢丈賜酒張丈賜
詩不勝愧悚之深言志爲謝
疇昔勝冠日曾爲絳帳生九言聞善教一顧得虚聲
不意叨嚴近於今接老成寧須詩酒賜侍坐巳知榮
宋相國挽辭二首
仁聖初承緒敷天籲儁賢得人兹最盛射策獨居先
禁省英聲遠巖廊至化宣辭榮還故第三事究高年
吹灰湏知勝集人間少惆悵金羈容易回
送晁秘丞(端彦子長子)通判雄州
少傅名德重蔚然人物師群孫滿丹穴嘉瑞盡長離
勿嘆毛羽短巳驚文采竒勉哉勤志業餘慶未應衰
光頃爲諸生嘗受經於錢丈學賦於張丈
今迺叨忝同爲侍臣蒙錢丈賜酒張丈賜
詩不勝愧悚之深言志爲謝
疇昔勝冠日曾爲絳帳生九言聞善教一顧得虚聲
不意叨嚴近於今接老成寧須詩酒賜侍坐巳知榮
宋相國挽辭二首
仁聖初承緒敷天籲儁賢得人兹最盛射策獨居先
禁省英聲遠巖廊至化宣辭榮還故第三事究高年
邦光華衮禭家寳素書陳東閤簮裾散西芒宅兆新
泉臺無復暁柏逕不知春獨有高文在芬芳繼古人
英宗皇帝挽歌辭三首
盛德師尭舜英姿肖祖宗太陽光徧照滄海量兼容
鴻業知能繼齊民望可封如何未五載巳上鼎湖龍
虹瑞流朱邸童髭侍紫宸簡心天與子授位帝知人
學古功時敏鉤深道日新宜然三百載民物仰威神
諫省臣無狀龍鱗昔屢嬰恩深忘位賤義重覺生輕
不正誅鋤法仍蒙獎嘆榮百身何足報天造固難名
送燕諫議知潭州
長沙地饒美賈誼獨傷悲自古臨榮辱幾人無怨咨
使君擁符節大艦出江湄意氣陶然樂應無弔屈辭
送李益之侍郎致政歸廬山(十月七日益之好談禪故)
(效其語)
儒業金華貴歸心白鶴孤江山依舊在軒冕曏來無
嘯詠谁當共登臨未索扶浩然知此樂迥與世人殊
水底元無月衣中自有珠六塵皆外物萬法盡迷塗
瀑布寒雲濕觚稜瑞氣扶遥知至樂地不異在京都
資善堂宴餞應詔
士論歸清德皇心重老成陳謨侍經席得謝解塵纓
㘴密金章並行徐玉醴清都門昔供帳疎傅未爲榮
胡太傅宿字武平挽歌二首
行冠鄕人品文爲學者師黃裳藴厚德玉律儼清規
大節人難奪嘉謨世莫知儀刑不可見遺烈滿豐碑
裵回游内禁密勿贊鴻樞隂德加民物清名服士夫
天方遺一老星忽隕三吴疑從龍髯去来雲在帝都
(英宗時方上僊)
送惠思歸錢唐
孤岫平湖外禪房老柏隂倦遊諳濁世獨往遂初心
夜雨燈牎迥秋苔屐齒深勿鋤山徑草便有俗人尋
鄭侍郎(紓)挽歌辭
雲夢氣回復比肩生儁豪司農家學冨廷尉里門高
騏驥昔千里鳳皇今一毛即丘餘慶在終應吕虔刀
和吴仲庶寄吴瑛比部安道之子壯年致
政歸隠蘄春
負米承親願巳餘(遭母憂服除遂致仕)耻隨雞鶩啄泥沙一朝
投紱真高士萬卷藏書舊世家齒髮未衰非藥物山
林不返爲雲霞厖眉尚有郎潜者徇禄憂生直可嗟
送吴仲庶知江寧
江南佳麗地人物自風流青骨霊祠在黃旗王氣收
衣冠餘舊俗歌頌樂賢侯正恐還朝速江山未徧遊
蘇才翁子美有贈扶溝白鶴觀黃道士詩
紀于屋壁歲久漫滅今縣宰周同年得完
本於民間扺予求詩
潦倒黃冠無足論白頭嗜酒住荒村狂名偶爲留詩
著陳迹仍因好事存金石鏘洋虚殿寂龍蛇灑落古
牆昏飛黃滅没浮雲外疲馬何能望駿奔
長垣道中作
極目王畿四坦然方輿如地蓋如天始知恃險不如
德去殺勝殘巳百年
再使河北
桑麥青青四月初皇華使者又脂車爲臣豈得辭王
事只向金鑾坐讀書
河北道中作
綠柳隂中白浪花河邊日日暗風沙解鞍縱馬悄無
事隠几看書隨處家
河勢東回今幾年濃隂滿目盡桑田川原變化無終
極一氣不爲常寂然
原上纍纍古冢高昔時意氣盡賢豪断碑名姓巳磨
滅永日東風吹野蒿
夜發長垣
長塗暑氣劇求日卧郵亭晝伏如牆鼠宵行似野螢
歇鞍沙月白拂面柳風醒歷歷瞻雲漢誰爲二使星
送丁正臣通判復州
得失固有命世人空自勞冬温少霜雪松短沒蓬蒿
孤宦千里遠榮名一旦高回看碌碌者太華與秋毫
致政王侍郎(珙字君玉)挽歌二首
弱冠獻竒策居然終賈才賦成平樂館歌奉栢梁杯
(侍郎天聖初以江都主簿上書献十策召試館職嘗侍宴後苑賦山水石歌首出諸文士獨被褒賞)麗
藻留昭世英遊隔夜臺土中埋美玉誰見不興哀
振鷺辭靈沼冥鴻翔太虚清朝解鳴玉舊里桂安車
詩酒江山勝園林俸禄餘所忠今不往誰奏茂陵書
景仁召遊東園馬上口占
適野自可愛況逢佳主人馬穿官柳影衣拂帝城塵
物外誰知樂樽前别有春年華已消歇歴歴見松筠
依前韻奉送才元和甫使北
析木帶天津華星隨去人揚旍踰絶漠負弩候前塵
出塞風霜苦歸塗楊柳春會書專對美爗爗滿秋筠
哭劉仲邍
天下才無幾夫君獨患多高文粲列宿英辯瀉長河
榮宦成朝夢浮生度尺波舊僚空執酒相與淚滂沲
昔醉金明渚今來慧辯祠當年笑相視此日哭殊悲
天迥川原淨風高草木衰江梅靈氣在泉下復相知
送向防禦(經)知陳州
千騎去翩翩專城尚少年韋平家好學隂馬世稱賢
官用才能進恩非雨露偏想聞河潤遠封略帝畿連
春帖子詞
皇帝閤六首
肇履璿璣曆重飛緹室灰寒隨土牛盡暖應斗車回
鸞路迎長日農祥正曉天九垓同燠沐萬物向蕃鮮
盛德方迎木柔風漸布和省耕將效駕擊壤巳聞歌
候鴈來歸北寒魚陟負冰相烏風色改暘谷日華升
浮陽滿野白溶溶澤底山椒淑氣通草木豈能知造
化一華一葉盡天功
漠然天造與時新根著浮流一氣均萬物不須彫刻
巧正如恭已布深仁
太皇太后閤六首
盛德初臨震陽和巳動坤發生天施大厚載母儀尊
種桃臨玉井裁勝刻金花借問此何處崑山王母家
長樂暁鍾殘皇輿入問安東風猶料峭冒絮禦餘寒
慶壽風煙接未央飛樓複道鬱相望春來無以銷長
日閑取經書教小王
冰斯半解波先綠柳葉未生條巳黃四海澄清天子
孝朝回日奉萬年觴
東宫歸政五年餘隠几時觀黃老書禁闥無爲民自
化熙熙不獨在春初
皇太后閤六首
母德思齊盛天心奮豫初青暉凝輦路佳氣擁宸居
暖日初添刻柔風乍襲衣拜孫時哺果觀織屢臨機
膾肉紛銀縷蘭牙蔟紫茸太官遵舊俗歲歲與今同
釵上花開海鷰飛紅繒翦萼蠟粘枝風前飄蕩參差
羽還似瑶箱呈瑞時
玉漏聲殘金殿開乘輿清蹕問安來盡將草木欣欣
意同與新春入壽杯
裁縫大練成春服慈儉由來性所鍾肯使外家矜侈
靡車如流水馬如龍
皇后閤五首
穜稑獻新種禕褕澣舊衣玉鈎隨步輦行春采桑歸
樛木猶藏葉天桃未作花六宫歌逮下四海詠宜家
溝暖冰初断牎晴雪半消餘寒不足畏塗壁盡芳椒
寳勝金幡巧闘功綵花蠟鷰颺和風玉盤翠苣映紅
蓼捧案朝來獻兩宫
春衣不用蕙蘭熏領緣無煩刺繍文曾在蠶宫親織
紞方知縷縷盡辛勤
夫人閤四首
璧帶非煙潤金鋪霽景鮮繍功添采縷和氣入繁絃
翦綵催花發開簾望鷰歸藏&KR0848;新過臘習舞競裁衣
綺䆫繡戶又東風丹掖遊陪歲歲同但願太平無限
樂何湏三十六離宫
聖主終朝勤萬機燕居專事飬希夷千門永晝春岑
寂不用車前插竹枝
和景仁瓊林席上偶成(時康與禹玉景仁次道之子同時登)
(利在席)
念昔瓊林賜宴歸綵衣綠綬正相宜將鶵雖復慰心
喜負米翻成觸目悲殿角花猶紅勝火樽前髮自白
如絲桂林衰朽何湏恨幸有新枝續舊枝
早朝書事
太白明如李(恐誤)東方三丈高晨光孤照闕霧氣濕侵
袍槐柳經霜慘驊騮得路豪素飱無小𥙷俛仰愧金鼇
奉和早朝書事范鎮
日氣暁先赤天形秋轉高風輕金轡勒霜重毳衣袍
疋馬精神勌前騶意思豪近來君在告連直幾番鼇
登長安見山樓
到官今十日纔得一朝閑歲晚愁雲合登樓不見山
長安送李尭夫同年
昔歲瓊林花氣曛今朝長樂柳梢春事隨流水滔滔
度鬢結繁霜戢戢新世路飽諳都是夢人生可貴莫
如身會湏築室臨清洛相與檇筇戴葛巾
别長安
暫來還復去夢裏到長安可惜終南色臨行子細看
初到洛中書懷
三十餘年西復東勞生薄宦等飛蓬所存舊業惟清
白不負明君有樸忠早避喧煩直得策未逢危辱好
收功太平觸處農桑滿羸取閭閻鶴髮翁
和景仁題崇福宫
歴歴山頭雪泠泠松下風樽中亦有酒恨不與君同
又
不獨山頭白人頭亦垂素積雪有時消青山色如故
寄題傅欽之濟源別業
縣郭遥相望脩篁百畝餘林間清濟水門外太行車
道勝隨宜足身閑與世疎何時容命駕采蕨釣肥魚
遊李衛公平泉莊
相國巳何在空山餘故林曏時堪炙手今日但傷心
陵谷尚未改門闌不可尋誰知荆棘地鶴蓋舊成隂
贈河中通判朱郎中(壽昌侍郎巽之子襁褓中母劉氏被出壽)
(昌長而訪之不能得熙寧中知廣德軍年五十三乃乞尋醫身自訪求得於同州爲)
(民党氏妻迎以歸奏授封邑壽昌楊州人以其母子孫俱在同州故折資通判河中)
陟屺今將老扶牀昔未行旨甘無所展朱紫不爲榮
里巷傳呼入比鄰失涕驚方知貫金石何以易精誠
寄題李水部(庠)滻水别業
茅茨臨素滻沃野帶長林日永一堂靜草生三逕深
銷憂何用酒爲樂不湏琴擾擾市朝客無人知此心
泉水詩送吴都官(大元字一翁)分司歸和州
泉水出幽谷原流本自清縈回徧中國浩蕩入東瀛
峽口春雷怒潭心暁鑑平悠悠隨所值行止兩無情
温國文正公文集卷第十一
