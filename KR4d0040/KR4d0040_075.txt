温國文正公文集卷第七十五
碑誌一
處州縉雲縣尉張君墓誌銘
玉城縣君楊氏墓誌銘
右騏驥副使蘇君墓碣
府州軍事判官杜君墓誌銘
石昌言哀辭
渠州鄰水縣令吴君墓誌銘
進士吴君墓誌銘
彭城縣君劉氏墓誌銘
贈都官郎中司馬君行狀
都官郎中司馬君墓誌銘
宋故處州縉雲縣尉張君墓誌銘
故翰林侍讀學士張公有子曰某前公若干年卒殯
楚州後若干年與公皆葬襄城時皇祐五年閏月甲
申也其弟大理寺丞某以治行來求銘光獲事侍讀
公爲日久又與君之兄弟遊今也不敢以愚陋辭而
不爲姑譔次其所聞納諸壙云君字仲倩其世家鄕
黨見於侍讀公之碑君性嗜學年十五志節巳皦皦
出人有從母嫠居將從其女於保德軍子幼不能自
致君奮曰人母子單弱如此於以涉遠我獨何以坐
視之邪即白父母請送之父母疑其尚少然聞其言
甚說即遣之君胃盛寒往返數千里曾不爲勞人皆
嘆其仁而有立以蔭𥙷太廟齋郎及長調縉雲尉治
有聲迹縣有淫祀曰五通人嚴事之歲旱君遍禱群
祀不及五通吏民以爲請君不得巳強往禱且卜之
巫曰不吉必無雨比歸雨大至君笑曰果然雨不雨
非妖鬼事也而敢屢爲變怪以驚愚民是不可不除
即部吏卒焚滅其祠捽土偶人投江中歲亦大熟官
滿歸道病或請留傳舍俟愈而行君曰吾官遠方不
獲侍親之左右四年于此矣今幸歸至舍見吾親而
死吾目瞑矣又何可留趣舟而行及楚州卒年二十
八娶袁氏故諫議大夫煒之孫生二男絪試將作監
主簿繼太常寺太祝二女其幼者早夭初侍讀公有
五子光知其三人焉而不及識君三人者皆甚才然
猶自謂不如也侍讀公沒兄弟寓居汝潁間食口衆
無田宅以自給咸泣曰縉雲在吾屬豈憂此乎言其
知力足頼而不遺其親也嗚呼使顯於朝而老所施
設豈若是而巳哉銘曰苑彼嘉木煒煒其華實而未
碩孰披之柯人之明果胡壽不遐思而悲者豈伊其
家
故玉城縣君墓誌銘(并序)
夫人姓楊氏故尚書工部郎中直史館韓公之配也
公之世系事業龍圖閣直學士郭公誌之矣夫人之
先在唐爲盛族居靖恭坊五代之亂衣冠之緒零落
殆盡唯靖恭楊氏徙家于吴世有顯人迄于今不絶
考諱蛻仕至尚書司封郎中精於吏治所至著聲迹
始韓公娶夫人之姉生男鑑鐸及二女不幸早世公
曰楊氏名族吾旣謀於宗而卜於廟矣不可易也迺
復請昏于夫人夫人年若干歸韓氏生男鎮鉞初封
真定後更封玉城縣君爲人慈和淵靜不喜聲味自
少及長家人伺其動靜語默皆有常度未嘗移也其
撫視六子衣服飲食無絲毫薄厚六子亦相與親愛
如一雖中外族婣莫知其爲異母也年三十九而喪
韓公三年不茹葷自是閉閤深居曰誦佛書不復有
自虞樂之意年五十以至和元年三月乙亥終其五
月壬申祔于公之墓時鑑爲某官鐸爲某官鉞巳前
卒鐸與光遊素久因狀夫人之行命光爲之銘光不
得辭曰
允矣夫人德則均壹而行有常邪承祖之休宜于夫
家而壽不將邪福禄當有餘而更不足子孫其昌邪
蘇騏驥墓碣銘序(爲孫器之作)
蘇氏之先出自重黎忿生爲周武王司寇封於温世
爲卿士或謂之温子春秋時蘇子爲狄所滅子孫以
邑爲氏歴世久遠散之四方在洛陽者秦厲代以口
辯顯戰國世在杜陵者建爲漢名將子武使匈奴中
十九年不屈節在武功者綽仕宇文周以明法令爲
某官子威隋文帝佐命功臣至唐瓌父子爲賢相比
其章章尤著者也周衰温爲晉邑漢屬河内郡隋以
河内爲懷州維修武之族不棄其故土留懷州不去
公其後焉公諱某字某曾大父某大父某皆不仕父
某贈左司衛率公幼慷慨有遠志自力讀書不治家
事宗族爭笑且怒之曰汝世農家勤治耕桑以豊衣
食汝忽棄業爲書生窮餒無日矣公曾不顧爲學益
堅早喪二親哀毀過禮鄕曲稱之弱冠舉三傳科景
德中契丹南侵河北盗賊蠭起公於是盡散家財糾
合鄕曲子弟結以信義扞禦群寇修武由是獲全大
將軍某北征公踵軍門上謁延入與語兵事大悅
即奏偕行至中山會契丹圍城甚急用公之策卒拒
却之於是天子曰契丹犯塞河北士子躬被甲胃扞
敵有功今天下貢舉巳畢朕憐夫北方賢士大夫不
得以時充貢其皆召試賜第公由是解褐𥙷符離尉
縣多寇盗吏卒單弱公獎訓率厲擒馘七十餘人闔
境清肅改河清主簿考滿吏民群詣轉運使所請留
詔聽更留成資而去遷遂州錄事參軍本道論薦召
對擢爲大理寺丞知大名縣事尋除通判州事入朝
遷太子中舍國家㳂前世故事分文武百官爲二塗
其遷次任使皆不相參涉有願相移易者聽之以公
素喜武事加習邊務遂改供備庫副使知威勝軍事
繼典嵐莫石鳳䕫五州皆著聲績官歴東染院洛苑
二副使其在夔州兼䕫梓兩路兵馬都監提舉諸州
廵檢兵甲事久之上表乞朝因言邊防民政諸利害
稱旨遷右騏驥副使同提點湖南兩淅刑獄公事年
七十四以慶曆二年十月十三日終於長沙官舍公
始雖以學術爲文吏而性好勇有智略晚年夏寇若
邊諸將多敗北無功公聞之嘆曰吾以布衣起家至
方伯承兩朝恩渥不可勝紀家近趙魏粗習兵略今
狂虜驕嫚侵擾疆埸而吾老病不得荷戈前驅以報
萬一豈非命也然卒不得盡其志嗚呼哀哉夫人張
氏先公即世子四人師古果州團練判官師顔衞州
司法參軍夢臣獲嘉縣主簿季子師說及孫孝先曾
孫叔元皆三班借職餘孫若干人幼未官公之在荆
湖也夢㠯爲三班奉職以公高年多疾求告省侍朝
廷以武吏求省侍無故事不許即乞改文職歸省方
許之行及苑葉間聞喪因號泣晝夜奔赴凡七日行
千三百里近世官遠方而殁者子孫多焚其柩以燼
歸葬相習爲常無譏誚者夢臣獨奮曰爲人子孫忍
行此豈人心也哉自長沙數千里奉柩以歸嗚呼其
信知義而断不與俗流者夫古人稱善人者其身不
耀必在子孫豈信然邪某年月日葬於某所先府君
之兆夫人張氏祔某鄕邑於公近又久承公之知故
其於公之始終治行也於佗人爲悉其諸子以碣文
爲請光何敢辭謹銘(銘闕)
故府州軍事判官杜君墓誌銘
嘉祐二年秋光在京帥進士杜知臣涕泣來言曰大
人昔以進士得見於先公又與子遊最久今不幸而
沒子爲我銘其墓光旣吊因辭以不文不敢爲知臣
固請曰佗人知臣所不敢請也故唯子之歸光廼曰
然則願聞子先君世系治行之詳知臣退以其狀求
曰君諱陟字從聖其先自成都徙長江曾大父禮大
父鍔皆不仕父昭文遂州長史君少好古學無所不
闚著化坊三十一篇言王者以教化坊民之道慶曆
初天子詔諸州皆立學擇其士之賢有行者爲之師
州人共推上君君屢舉進土有司失之卒以三禮釋
褐選𤏡道尉考蒲遷府州軍事判官力於吏治轉運
使提點刑獄交章薦之會屬官有以姦贜敗者怨恨
反誣訟君坐罷官去君詣闕欲自理未果遇疾以八
月巳巳終於里舍年五十有七娶譚氏生三子男知
臣女長適卞宗建幼適姚申皆舉進士嗚呼杜君觀
其所學與所爲書其志豈欲如是而止哉卒無遇以
窮斯可哀矣知臣負其喪歸以其年月日葬某地銘
曰
學之也勤守之也專仕進迍邅又不永年嗚呼孰知
其然必歸之天
石昌言哀辭
眉山石昌言年十八州舉進士倫軰數百人昌言爲
之首聲振西蜀四十三迺及第十八年知制誥又三
年以疾終嗚呼少而秀宜其速成返齟齬不進晚而
逹宜其壽又未老而終天道幽遠真不可得而識邪
昌言爲人純素忠謹望之儼然以律度自居即之恂
恂温厚善談笑令人心醉不能舍去光爲兒始執卷
則聞昌言名巳而同年登進士第與昌言遊凡二十
年自始得見至於永訣其間迭有進退窮通相遇如
一日旣不可得而親亦不可得而疎也詩云淑人君
子其儀一兮其儀一兮心如結兮昌言之謂邪於未
沒數日光往見之起居固無恙一旦有人告曰昌言
去夜得疾甚急未及問訊又有継至者曰昌言沒嗚
呼死者人之常善惡脩短固不敢言何奪之之暴也
前年光自晉陽歸昌言延我於中堂酌滑臺暑釀以
飲我及往奠於畫像之前則依然昔時置酒處也嗚
呼誰能睹是而不慟也哉迺爲之辭曰嗚呼昌言天
旣賦以純美兮胡有德而不年榮禄何後兮零落何
先幾日不見兮邈然九泉士喪師友兮國亡俊賢綠
耳顛躓兮璵璠棄捐冥冥不可求兮杳杳不可追獨
行過門兮怳焉自疑車馬不見兮遠行何之忽思長
遊兮涕下交頥寒暑回薄兮宿草離離哭也有終兮
忘也無時
宋故渠州鄰水縣令贈太常博士吴君墓
誌銘
君之先世家金鄕曾大父諱賁不仕大父諱豫贈太
常丞始葬洛陽金谷鄕之尹里父諱蒨太平興國中
進士高第以公直材敏立名朝廷數迕權貴由是不
得居中連典大州官至侍御史亦葬尹里君諱元亨
字子正用御史遺奏𥙷太廟齋郎遷許州司士參軍
選授永康尉歴河中府法曹參軍馮翊令馮翊華隂
以&KR0238;沮爲境中間洲上有美田民相與爭之五十餘
年吏不能決君檄華隂令會境上盡案兩鄕之籍徧
履其田執度以度之皆得其實自是民不敢復爭時
人稱之君爲人勤廉專以誠長者處官不能飾智巧
以媚上故官久不遂官滿集吏部選除鄰水令還未
至家道疾抵知洛陽縣李宋卿宋卿延之縣舍以天
聖九年八月二日終年四十一宋卿主辦其喪殯於
永安佛室夫人聶氏秘閣校理震之女後君五年長
男顥先夫人二年皆不禄獨少男幾復年未冠及幼
女一人相與居家無一金之産幾復於孤貧中能自
刻意爲學取進士第今爲太常博士知蓬州事累贈
君官至太常博士夫人封仙源縣太君嫁其妹於比
陽令李鵬嘉祐五年秋蓬州將之官泣謂光曰幾復
先君夫人之遺體常恐不克續承祭祀今幸有禄秩
室家苟完矣念先君先夫人之久未葬痛切不少忘
于心况又遠宦於蜀忍置而去乎將以八月某日葬
於梁縣之新豐鄕西成里子與我皆聶氏甥也先君
治行子皆知之其爲我譔銘光曰懼不能堪子之命
敢不諾銘曰
御史之賢顯大於世及君恂恂清德不墜迨君之終
家旤相継微蓬州之立吴氏幾廢嗚呼以君之慈良
而沉抑不遂宜其有嗣
宋故進士吳君墓誌銘
君諱顥字某其先金鄕人曾祖某贈太常丞祖某侍
御史父某鄰水縣令贈太常博士鄰水府君娶於秘
閣校理聶君某於某爲從母鄰水府君之没也先妣
在鄭君衰絰來入門哭且拜問故又哭先妣命與某
處於是時君年尚未冠爲人長大有容觀論議忼慨
讀書屬文材敏過人爲進士業巳完美先妣嘆曰吾
妹不幸早喪其良人今有是子也吾妹猶有望間二
歲君以疾卒於蒲阪年二十一先妣聞之哭曰吾妹
何負於天使至此極也巳而弟幾復負其喪殯於汝
州佛舍後二十六年幾復爲太常博士乃舉其喪葬
於梁縣以從鄰水府君之兆時某年月日也銘曰
特苗之秀未實而朽繫時之逢無有美醜骨兮有歸
祭兮有依下從先人夫又奚悲
宋故侍御史吳君夫人彭城縣君劉氏墓
誌銘
嘉祐五年某月日太常博士知蓬州事吳君幾復袝
其祖妣彭城縣君劉氏下祖考御史府君之墓始夫
人之没蓬州生二年矣比冠而父母兄皆即世家至
貧漂泊汝洛間嘗記幼時聞其兄言夫人之殯在京
師廣濟寺巳舉進士及第乃求所謂廣濟佛寺者凢
有二焉在城之東西往問夫人之殯皆莫能知蓬州
刻志求之積年不得一旦至西寺有僧老矣忽來訊
曰君非鄰水令吳君之子邪曰然僧曰去三十載之
前吳君殯其母夫人於是某爲童子手親塗之某亦
吳姓也故能識之因指示其處蓬州未之敢信周視
其塗圯剥且盡所餘如掌而鄰水府君之題識存焉
乃奠而哭之又數年然後得合葬於洛陽之金谷鄕
自始没至葬四十二年矣噫微是孫也則夫人之柩
其不可復得邪露殯積久而題識獨存豈非鄰水府
君自悼其不幸未葬而天隂相之邪乃知誠孝可以
動鬼神信矣御史府君諱某鄰水府君諱某夫人平
生行事不可復見其先單父人父爲尚書郎云銘曰
夫人旣終吳氏中微四十餘年乃得其歸孝孫有立
神實告之
故處士贈尚書都官郎中司馬君行狀曾
祖林祖政父炳皆不仕
君諱沂陜州夏縣涑水鄕高堠里人其先出於晉安
平献王至征東大將軍陽始葬於河東安邑涑水之
南後魏孝文帝大和中分安邑爲夏縣遂爲夏縣人
自唐以来仕宦陵夷降在畎畒然累世兄弟未嘗異
居故家之食口甚衆而生業素薄无以贍之君幼以
孝謹諸父兄悉以家事委之於是治田疇繕園圃修
闌笠完囷倉雖有傭保必以身先之使莫敢不盡力
者夜則側板而枕之寐不至熟輒寤當是時田不加
廣而家用饒又未嘗爲商賈竒衺之業一出於田畜
而巳諸父兄皆醉飽安佚而君無故不親酒肉遇鄕
人之匱乏者或解衣以濟之年三十二以景德三年
十二月丙子終於家某年月日葬於南原待制府君
常嘆曰自吾兄之亡而家遂貧豈所以資生之具减
於昔勤惰不同而已矣嗚呼使天下之民皆若吾兄
之爲雖古治世何以加惜其無位而才不大施也夫
人李氏同里人年二十八而寡二男詠里及一女皆
幼詠及女尋又卒父母欲奪其志夫家尊章亦遣焉
夫人自誓不許惡衣𬞞食躬執勤苦使里之四方就
學姑李氏老且病常卧一榻扶然後起哺然後食夫
人左右就養未嘗小失其意如是積年以至於没无
懈倦之色旣而里登進士第迎夫人之官夫人自幼
未嘗與其母别至是思慕成疾久之方愈里累遷爲
尚書都官郎中歴典數州贈君官至尚書都官郎中
夫人封永夀縣太君夫人爲人慈柔勤儉中外宗族
咸慕仰之始終一無間言子爲二千石極其榮養年
八十三以嘉祐五年九月甲寅終於京師其年十一
月壬寅祔於君之墓光不及事君而及事夫人故得
書其聞見之實以請於今之德行文辝爲人信者以
表其墓庶幾傳於不朽而子孫有所法則焉謹狀
嘉祐六年六月日從父弟子具位某狀
宋故處士贈尚書都官郎中司馬君墓誌
銘(并序)
君諱某其先出自晉安平獻王自周隋之前家涑水
之上至唐仕宦陵夷降在畎畒曾祖諱林祖諱政父
煒炳累世同㸑食口甚衆父兄以君孝謹自幼以家
事委之君晝夜服勤不遺餘力專以稼穡畜牧致饒
給不事竒衺末業所獲悉以奉六親有餘則及鄕人
身無私焉年三十二以某年月日終某年月日葬於
涑水南原先待制府君常嘆曰自吾兄之亡而家始
貧使天下之民皆若吾兄之爲雖古至治之世何以
尚諸惜其無位而才不大施也夫人李氏同里人年
二十八而寡父母欲奪其志夫家尊章亦遣焉夫人
自誓不許惡衣𬞞食躬執勤苦教育二子詠不幸早
世里登進士第累遷尚書都官郎中歴典數州贈君
官至尚書都官郎中夫人封永壽縣太君夫人爲人
孝慈勤儉中外宗族慕仰其德一無間言子爲二千
石極其榮養年八十三以某年月日終於京師某月
日祔於君之墓光不及事君而事夫人久敢書間見
之實而繫之以銘銘曰
士不得位善無所施勤儉于躬家道以肥宗族是頼
鄕黨是師壽之少多命不可移有配有子後無棄基
淑慝之效炤然不欺
温國文正公文集卷第七十五
