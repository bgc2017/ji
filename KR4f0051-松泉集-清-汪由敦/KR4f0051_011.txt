







　　欽定四庫全書

　　松泉集巻十一(起壬戌至甲子)

　　吏部尚書汪由敦撰

　　穀日齋次

　　半弦新月照千門已覺風光逼上元老閲年華如逝水
静看春草發陳根一燈髙館瓶笙寂五夜層城畫鼓喧
紙帳香銷清夢稳梅花如雪滿鄉園

　　十三日同錢香樹宫詹移直郊園次韻


　　樹拂條風漸向榮巢邉新鵲喜相迎掃来塵榻心俱净
行過冰池影共清佳境久要歸澹泊良朋真意在和平
中宵情話俄經嵗依舊空階蹋月明

　　張庶子天扉恭進所畫春林澹靄圖題六絶句䝉

　　御製賜和連拜文綺書研之賜三叠元韻書册屬和
天藻葩流湛露埀仙班香案綴蛾睂宫商迭應薫風曲
盛遇千秋此一詩

　　班麟一角萬牛毛賞識誰如


　　睿鑒髙淡靄疎林領春色絶勝穠李與夭桃

　　藹藹新詩嶺上雲慶霄五色煥

　　尭文浮嵐尺幅誰言淡天上春光已十分

　　温綸親向玉階承

　　春殿從容許獨升不是竒才比坡老驪珠絡繹定難勝
百賦千詩擊鉢成果從絶藝博殊榮人工那比

　　天工巧驚捧

　　龍箋下玉清


　　蓬山仙路杳難求獨領

　　恩華十二樓好向金鑾添故實連朝珍賚出螭頭

　　恭和

　　御製夏日御園閒詠元韻

　　恢台風物惬

　　清襟優渥頻沾四野霖新水乍添波淼淼歸雲猶擁樹
沈沈閒情偶適登臨興好景深符長飬心更喜牙籖羅
萬巻拈来綈案手評斟


　　過雨泉鳴石上秋新晴雜樹翠交流全収烟景歸書幄
盡納山光入畫樓瑶草拾来蘭蕙徑青芝耕出鳯麟洲
撫時深意誰能㑹萬井桑麻待逺籌

　　愛延朝爽敞風帷桐露晨流日上遲蕉館心抽千軸畫
荷池葉布一枰棋魚衝宻藻頻跳(平聲)子燕入重簷急哺
兒興到乘凉

　　揮翰處髙齋清課似年時

　　水色雲容一片明炎歊不到足幽清蓮香竹净真成社

鷺潔鷗閒舊賜盟天上風光原浩蕩人間雨露各欣榮
只餘

　　宵旰憂勤意黄犢青簑問課耕

　　殿閣風来逺自南亭䑓佳處樹深含千層雲壑山凝黛
百頃風漪水蔚藍樂意相關生趣逺苦吟有味舊情耽
鳶魚活潑天機露萬象分明静裏涵

　　千个新篁一塢松萬枝隄栁暮烟濃混茫瀛海天無際
匼匝仙源路幾重逺浦雲帆開返照隔花蓮漏報髙春

冰盤薦出玲瓏玊金井藏来自凛冬

　　面面雲廊罨碧紗芙蓉初日豓明霞池邉鶴影疑雙鷺
栁外蟬深競衆蛙露甲移栽含宿蘂月團新貢試春芽
憑誰貌取蓬壺景文沈唐仇各一家

　　花霧林霏日日新賞心隨意坐苔茵静觀宇宙無窮境
悟想羲皇以上人水石頓忘三伏暑烟霞長䕶四時春
豐亨總待敷膏澤萬彚同歸

　　大造仁


　　恭和

　　御製賦得既雨晴亦佳元韻

　　甘霖遍洽濕雲歸新爽朝来透葛衣决决鳴泉滋稻隴
泠泠飛瀑洒巖扉栁含宿潤烟光淡荷挹清香暑氣㣲
時雨時暘徴協應

　　淵衷端復凜惟幾

　　恭和

　　御製青龍橋曉行元韻


　　碧玉泉流寫鏡潭虹橋低亞渚光含露荷迎曉紅逾豓
烟栁經秋緑尚酣燕語風檣横畫舫鐘来雲徑識精藍
宸襟為愛披朝爽輦路薫風詠自南

　　曈曨𥘉日映飛斿入望山容翠欲流曲岸沙平嘶駿馬
遙汀浪静狎輕鷗一灣凉送蒹葮水十里香生䆉稏秋
此日屢豐賡

　　睿藻宵衣端不用先憂

　　恭和


　　御製落葉詩元韻

　　紫炫紅嫣職有由霜容雖豓那能留眼看逝水堂堂去
直共長江滚滚流錦樹玉除初著夜碧梧金井最先秋
幾畨閲厯朝昏候添得閒情爾許愁

　　半嶺纔看夕照紅飄摇瞥見舞霜空根荄積嵗思蟠木
蹤跡經時惜㫁蓬昨夢依稀榆荚雨前期綽約栁花風
只饒棖觸騷人興無限悲吟冷淡中

　　颯沓偏驚遲暮心蕭疎陡覺入秋深颷輪夢破銅街曉

畫角聲催粉堞隂磵道寒林僧獨往柴門孤樹客重尋
書帷静掩苔痕净一片琤然空外音

　　縱争早晩亦何殊䇿䇿空條不少須拔地干霄雖好在
屯雲礙日尚能無西風有約辭巢燕明月空驚匝樹烏
記得塞垣隨輦路打鞍欹㡌百千株

　　攀條三歎柰伊何掃净旋看積更多日見㫁雲辭逺岫
幾曽舊浦戀迴波紫芝遥望黄金闕古檜長擎碧玉柯
蘭秀菊芳傳妙曲


　　天章端已邁汾河

　　亭臯霜逼雁来秋隴首雲飛動客愁别調更翻楊栁曲
前身難認木蘭舟塵縁暫遣經多刦生意深含肯盡劉
若向楞伽㕘宻諦大圓覺海萬千漚

　　恭和

　　御製賦得望雲思雪意元韻

　　甘雪将呈瑞油雲漸滿空依巖低染黛漏日薄舒紅頓
覺寒威逼仍教朔氣融水天濃淡際烟靄有無中三白

占豐稔千倉頌郅隆誰知延佇處

　　睿思正無窮

　　恭和

　　御製冬日瀛䑓即事元韻

　　閬苑瑶臺瑞雪凝喜隨

　　清蹕一攀登丹梯彩幻雙虹影銀海光摇一鑑冰日上
觚稜金片片雲開窣堵玊層層

　　髙居更切憂勤意蔀屋祁寒


　　逺念憑

　　望裏翔鸞靄霽華祥暉麗景屬

　　天家蓬莱髙處浮銀闕瀛海中央泛雪艖晩翠竹梢光
瑣碎寒香梅萼影横斜静聽晝漏趨

　　堯陛早覺陽迴六琯葭

　　讀迴川孝亷題落花游魚長句即次原韻

　　寫生妙筆留吳縑新詩體物研毫纎清齋晏坐寂無事
品詩讀畫意所忺畫中游鱗細可數蘋浮藻宻菱葉尖

小桃一枝低亞水波光花影摇湘簾香風蕩漾春滿目
物色生態工能兼豈知詩老動鄉思弱湍文魴逢陶潜
(見游斜川詩)明湖渌净移畫舫花港紅雨飛&KR0034;&KR0034;雲濤錦浪
翻墨沼露珠五色江毫霑恍然滄浪亭上坐縠紋微動
羣喁噞知魚之樂樂何極硬語强韻時頻拈嗟予塵鞅
困馳逐濠梁逸趣無由覘束箋閣筆動經月見獵未免
心沾沾知君苦吟興方劇請按甲乙排詩籖沈淵縱壑
窮意態紙忩呵凍知無嫌寒宵何以助吟㺯積雪輝映

如明蟾

　　題沈椒園侍御所藏蒋文肅公畫巻

　　繁英厯亂發鵞溪妙格簮花手自題右相丹青傳絶藝
風流長憶浴堂西

　　癸亥春帖子詞三首

　　芳殿春暉永璇圖淑氣融溥将

　　仁夀徳長飬布和風

　　彩勝青旂輝


　　鳯闕銀花火樹燦

　　彤庭條風轉處陽和滿騐取

　　堯階十葉蓂

　　鴛瓦仍封瑞雪深倉箱有兆徧謳吟先春早切

　　祈年意上日齋宫

　　玉輅臨

　　除夜和迴川孝亷原韻三首

　　勞生百年中閲嵗識人意屠蘇笑相勸舂磨充饋遺鄉

風俗所重聊亦舉故事来年行復然去嵗了不異荏苒
成老翁已往歴可記拂意常八九任術變三四聚散類
摶沙盈虚騐欹器安得似兒童紅緑出衣笥

　　過隙駟馬馳赴壑脩蛇急相守一夕問把箋笑沾濕惟
餘作詩興一動不可戢縱横隨變化輙合古兵法詩成
夜未央誰云纔爛胛多君嗜學心鞭辟警梔蠟而我嗟
無聞蹉跎逾五十區區炳燭光𥙷過将何及

　　中宵黙自計經嵗飽所更榮枯木葉變消息候虫鳴明

當朝元㑹萬國同懽聲仰賡既醉篇坐應擊壤吟載歌
歌伐木願以求友生

　　癸亥恭和

　　御製元旦試筆元韻

　　星轉璣衡斗柄邉履端拜慶在春前千門曙色羅仙木
(嵗華紀麗朱戸駢羅於仙木即桃符也)

　　三殿恩光靄御烟虞陛韶箾張廣樂軒圖章蔀應昌年
元辰玉帛徴交泰


　　聖主宵衣正體乾

　　節肇三微旭日升泰階平處治烝烝貞元黙轉天行健
福禄方来嵗紀増

　　宸藻宜春輝寳墨

　　仙毫埀露灑紋綾迎年旋舉祈年典香滿天街

　　步輦乘

　　憶嵗寒三友詩和韻

　　拔地曽看偃葢重飛濤晴捲碧芙蓉著書嵗老龍鱗古

飬夀年深琥珀濃千里慣邀明月照萬株仍倩白雲封
棟梁聞道需材急好向冰霜認舊容

　　手開三徑種檀欒不改清隂䕶石䦨鳯尾捎雲應更健
龍孫脱粉未全乾青壇極望霓旌逺空谷深憐翠䄂寒
燈火紙忩風雪裏若為傳語報平安

　　水邉林下共徘徊縞𬒮多情得得来千樹月明頻入夢
一枝春早最先開尋来只伴孤笻痩别路愁聽畫角催
何日巡簷重索笑山尊隨意藉莓苔


　　天壇道院齋宿叠壁間己未留題元韻

　　到此應教萬慮蠲齋期小住樂清便纔迎

　　步輦瞻仙仗近傍

　　宫墻接

　　御烟鶴化難尋塵隔後(主者林某隔年化去)鴻飛那計雪消前(陳鄂
兩宫詹向年皆曽同宿院中)壁間未掃蛛絲跡一瞬流光又五年

　　十一日

　　重華宫元宵聫句恭紀


　　閣道銀潢界封巒紫葢髙雲生龍躍沼天近鶴鳴臯
帝所身難到詞林宴許叨舞呈千様錦樂奏入珢璈賦
物徴佳節聫吟鬪彩毫歸來開

　　賜硯猶自湧蒼濤(是日各　　賜松花石硯一方)

　　送桐城張少宗伯歸里用相國元韻

　　名徳容䑓重老成冲襟素擬出塵清

　　朝章恩渥懸車詔家慶懽承戲彩情録就歸田諧夙志
圖開觀穫念深耕蓬壺人世何由覺鬰鬰龍眠積翠迎

名園傳自

　　賜金成鶴背重来杖屨清舉案風髙林下氣分甘人愛
膝前情琴尊洛社多朋舊邨落桃源任釣耕却恐三雍
徴盛典蒲輪靈夀更相迎

　　十六夜獨登聽濤亭待月

　　扶荔宫中佳宴罷積雪凝暉照𥘉夜爛銀宫闕瓊為田
瑶草琪花蕊珠亞青女遙開雲母屏素娥促慗霓裳駕
天風吹我上飛亭曲磴埀虹迴凌跨長松夭矯騰素虬

劃破層氷鱗甲卸戲海風翻白鷺濤一顆驪珠冷光㵼
沁入詩脾清到骨髙寒直遡瀛洲榭團圞仔細認霜容
七寳修成無縫罅百尺從看火樹攅六鰲兢吐華燈射
秦樓鳯侣招不来淵客鮫人盛矜詫一年幾度見月圓
月圓幾度逢清暇當前不用一錢買過眼追思果無價
為問梁園授簡時把酒何人容枕藉玉屑仍堆歌舞場
綵䋲不繫鞦韆架莫遣吳剛暗笑人風輪電火誰相借
青松白石證斯言更藉清隂安九夏


　　氷牀

　　陸行莫如車水行莫如舟而此六尺牀致用乃更優嚴
冬澤堅腹凍合琉璃甌豈無青雀舫有篙不得投誰從
鏡中度下瞰蛟宫幽巧匠創新製斵木非塗髹謂車無
两輪前不㕘華輈謂舟無雙漿後不起舵樓名雖借几
榻而不施衾幬底若仰瓦橢面平體㣲脩恰受兩三人
平移類鳬鷗纔容一人挽足縮躳傴僂灣灣曲能赴滑
滑行不留過橋望雲闕傍崖數星郵稳于天上坐安於

下澤遊幻若杯裏度輕從斗邉浮何須五兩候不載百
斛愁坐得大自在更免傾覆憂北客喜相詫吳兒曽見
不大哉六合内知豈萬物周憑河皮為嚢踰嶺竹作兠
引䋲陟懸度潜螺出重湫放言山海外那可窮冥搜東
風動流澌新波碧于油輕帆将弱纜卧聽傍人謳斯時
牽著岸略同役車休用舍各有適逢時斯見售請待嵗
寒日濟川行相求

　　偶作


　　雪照黄山月春深庾嶺梅京華逺相望異地各徘徊鬚
鬢經時改音書隔嵗来兒童應未觧懽笑促行杯

　　恭和

　　御製栁絮元韻

　　落梅寂寞畫簷巡栁絮俄看滿緑津弱質飛飛空竟日
長條冉冉記先春晴翻繡箔千門曉暖逐香車九陌塵
恰為

　　帝城増景色赤欄橋外簇遊人


　　雪花飛日秀新稊花雪飛時到處迷陌上尋春驚晩矣
樓頭望逺正紛兮劇憐烟重慵開徑無那風多困拂隄
剩有殘紅千萬片補巢同作杏梁泥

　　辭蒂何湏待曉霜倚風仍繞鬰金堂輕盈無力惟餘態
撩亂多情儘放狂烟雨漫催三月去鶯花併作一春忙
銀塘添得萍千㸃飄泊隨縁也未妨

　　穿花度水黯霏霏亂拍長亭客䄂揮灞岸低迷芳草暗
御溝濃䕃玉泉肥漫空蛛網黏難住撒地榆錢捲共飛

安得禦寒同吉貝掃来装作萬家衣

　　吟入

　　瑤箋興不窮色香無著繪虚空魚吹鏡裏㣲生浪燕蹴
簾前乍受風岐路轉蓬憐客子閒牕捉影笑兒童吹嘘
總荷東皇力稳重何如膩玉紅

　　題出關圖贈金比部(烈)之盛京任

　　䇿馬去翩翩陪京粉署妍好携青鏤筆細檢白雲篇七
月傳邠俗三江控海壖闗門歌折栁飛絮繞吟鞭


　　題陳筍湄給事桃源圖小照

　　廿年塵鞅中田園縈寤寐朝来展君圖彷彿惬幽寄桃
溪波粼粼花光映山翠中有好邨落一徑入深䆳阡陌
曠交通良田近鱗次地偏謝紛華耕牧勤自肄人和感
嵗豐比屋餘露積叱犢事東菑新秧行可蒔桑麻日以
長雞豚嵗蕃字優游龎睂叟歡笑挈童稚生不識州府
門無索租吏斯人定何人斯地定何地烹鮮古有訓網
宻更起偽科條亟紛更民力困彫攰一讀平凖書千載

尚心悸昇平今百年率土均拜

　　賜熙熙黄虞風休飬樂至治循良各舉職此景不難致
君方趨鎖闥諌草月盈笥豈比柴桑翁寓懐聊作記辛
勤隴畝氓引領日相跂寄語候門人輕舟未容刺

　　甲子春帖子詞

　　寳殿輝春帖銀幡獻綵奩

　　天家仁夀慶錫福喜均沾

　　卜年章蔀幾周巡龍集重逢甲子新苹野梧岡稱上瑞

三元長慶太平春

　　黛耜青壇

　　躬帝耤

　　鞠衣繭館奉先蠶乘春事事關民隠

　　聖澤仁風四海覃

　　恭和

　　御製遊潭柘岫雲寺即事六首元韻

　　清蹕来香界幽尋指柰園磵深纔辨路雲杳不知門雙

樹見初祖羣峯似列孫行行渾舊識了了欲忘言

　　上方原易到絶巘自無鄰為問曽来客能遊定幾人林
幽馬嘶急山静鳥呼頻法衆行相引誰為支逺倫

　　深潭無藻影老樹有藤懸境豁諸天外心空一鑑前近
流禪宇梵遥接

　　帝城烟一抹西山翠攅雲朶朶蓮

　　七度登臨處

　　仁皇聖蹟留松筠饒古色泉石咽清流問法尋初地題

詩到上頭不教栖鴿怖得食傍階投

　　勝地舒

　　宸眺清吟句染霞苔封崖畔字香䕶壁間紗峯似飛靈
鷲泉應湧巨蛇(髙僧傳釋恵逺初住廬山以杖叩地得泉潯陽旱逺於池畔誦經有巨蛇出池
中須㬰大雨因名龍泉寺潭柘亦有蛇名大青小青故云)真如隨示現根葉展新芭
列帳對芙蓉嵐光潑眼濃况經賡

　　御藻頓遣滌塵胸厯厯烟中樹泠泠石上淙净縁如可
假容聽講時鐘


　　恭和

　　御製見路旁麥苗待澤孔急秋禾尚未布種惄焉有憂
賦詩自咎元韻

　　亢陽歴冬春

　　宵旰勤望嵗嘗聞諸麟經閔雨謹所記鞭巫與暴尫重
請反成累吾

　　皇尭禹心引咎詰攸司曰予實元首仔肩膺重寄觸目
軫新畬沴由人所致怵惕桑林禱吁嗟雲漢意維時龍

始見雩舞盛樂備貶損却儀衛冀轉灾為瑞盥薦顒有
孚息息民命繫𥙷救審先圖一一慎措置豈惟歆黍稷
豈惟張羽翳至誠格

　　蒼穹愷澤淪厚地行歌靈雨零坐致祥風戾轉移見天
心感召職人事何以慰

　　慈懐離畢騐星次

　　恭和

　　御製甘霖既霑詣


　　暢春園問安恭慰

　　聖母望嵗之誠并成長句用誌

　　盛徳元韻

　　賀雨懽聲溢殿廷

　　宸章誌喜慰

　　慈寜共瞻

　　懿徳髙千古端藉精誠感百靈澤沃良疇占積稔潤滋
芳卉發餘馨承


　　歡迴蹕添詩興入望西山分外青

　　恭和

　　御製秋夜泛湖賦唐文皇爽氣澄蘭沼之句即以為韻

　　五首

　　長空豁初霽佳夕薦新爽明湖横一碧呈此鏡中象桂
楫泝流光露華浥仙掌即緒企遐躅貞觀夙所仰

　　鑒古興逺懐逺懐不可既行迫授衣時胥安髙枕未中
流思共濟載舟孰為貴兢兢


　　五夜心撫序酌元氣

　　弦上月波澂䋲低星彩凝樓臺倒景中炯如玉壺冰泠
然風可御髙處寒不勝忽挹稻花香指期應三登

　　霞散荷低浦烟深栁羃灘榜謳聽采若琴操理幽蘭横
汾詎真賞影娥非大觀蓬壺風月佳長此奉

　　宸懽

　　沿縁循芳堤容與過曲沼宵分騐漏刻火流測分杪

　　清襟樂有餘勝趣吟未了流藻邁唐宗為章雲漢皎


　　乾隆甲子重修翰林院署落成十月廿七日

　　車駕臨幸送兩掌院大學士入署

　　賜宴賦詩以唐張説麗正書院詩為韻分得林字

　　瀛海文章囿蓬山道徳林論思寅亮重著作職司欽秘
署新雲構

　　鑾輿賁日臨

　　仙毫輝禹篆　　(御書賜額二曰稽古論思曰集賢凊秘)

　　聖藻協虞琴列座霑需澤分牋屬雅吟榮因稽古力賡

拜奉

　　徽箴

　　恭和

　　御製是日復得詩四首元韻

　　冰署先吹暖律春

　　御筵香靄荷分珍晴霞曉散蓬瀛境湛露

　　恩均侍從臣(是日倣柘梁體聫句與宴者百六十餘人)東壁詩篇追自昔延
英樂府記翻新(燕次中和清樂奏玉署延英之曲)欣逢


　　盛典叨

　　殊渥芳醖

　　親頒第八巡(是日　　召至　　御前　　賜酒者大學士而下十有三人由敦次第八)

　　研丹㸃筆燦翔鸞髙捧光騰近侍冠清祕深堂纔暫憩
矞皇

　　宸藻已傳看　　(上御清秘堂小憇復得七律一章亦　　宣示諸臣)九霄星彩珠為
斗五色雲機錦作團自是

　　聖涯涵溟涬望洋何處溯文瀾


　　玉音辰告肅班聫風雅淵源典誥篇保泰百年欽

　　主聖賡歌一徳勵臣賢　　(聖諭有致治當崇實政為學當務躬行不専尚文辭我君
臣所宜共勉語)繽紛更拜承筐

　　賜(讌畢復拜　　御集文綺綵箋之賜)馥郁同携滿䄂烟欲笑昆明傳麗
句祇從游幸詫羣仙(伶人演沈宋昆明賦詩故事)

　　元氣均調

　　聖澤融儒風遐鬯仰

　　天衷鳯池波比滄溟濶鰲頂峯逾泰華崇廿載迴翔私

感切千秋際㑹衆心同惟将稽古孜孜意永戴

　　堯仁業業中

　　駕幸翰林院

　　錫宴賦詩復

　　幸貢院周覽號舍軫念舉子辛勤

　　御製四詩頒示中外勒石至公堂遂

　　登觀象䑓省視儀器恭紀五首

　　渙渙玉河濵潭潭翰林署直北拱


　　天閶沙隄互迴䕶言儲棟梁材文學導先路恭逢

　　聖治隆将作庀丹艧陽月日維吉考室賦攸芋

　　睠兹著作廷殊異省曺務領者台衮臣龍光重

　　恩數詰晨戒六飛盛容陳五輅蹌蹌列仙儒千載際嘉
遇

　　宸翰署芝楣雙揭黄金榜稽古學有獲集賢益斯廣欽
承

　　徳意深砥礪在宏奨入室禮


　　先聖志切髙山仰充棟羅賜書石渠明職掌　　(恩賜古今圖書集
成一部貯院中)堂名錫清秘泮奐契游賞仰瞻

　　天宇霽肅聆

　　玉音朗斯文至道該誕登心嚮往瀛洲與昆明縱美安
足仿舜業日兢兢堯名天蕩蕩致身一何幸直溯唐虞
上

　　和鳴鹿食苹豈樂魚在藻

　　卿雲發髙倡陽春藹晴昊葛天萬人和穆然風肆好肆

筵肴核旅宫懸鐘鼓考聽鼓瑟鼔琴歌既醉既飽厥包
薦芬芳厥筐陳纎縞何以答

　　髙深九如頌天保

　　揚鸞循闉闍天衢坦如砥闢門示周行籲俊萃于此朂
哉公生明命名有深㫖䋲直櫛斯比翼翼並舍起
天步一以臨

　　天顔顧之喜美成經百年藹藹多吉士麟遊鳯来儀譽
髦


　　天子使申之雲漢章風動遵

　　聖軌

　　東望峙靈䑓

　　飛葢陟重磴㬰區秩軒紀羲和祇堯命四游規晝漏九
道布月令天文象緯昭帝典璣衡正候律管吹葭觀祲
雲書慶健行勤

　　日御欽若頌

　　神聖史臣載筆書莫罄


　　皇猷盛

　　乙丑春帖子詞

　　旃䝉開正嵗太簇應青陽欲識春来處

　　恩暉藹

　　夀康

　　布穀天田農事重條桑繭館女功勤

　　聖朝自有真符瑞不侈金泥玉檢文

　　廿四畨風到上林八埏同沐


　　聖恩深龍沙萬里春回早屬國争輸望

　　幸心















　　松泉集巻十一

