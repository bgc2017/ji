







　　欽定四庫全書

　　松泉集巻十七(庚午)

　　吏部尚書汪由敦撰

　　元日

　　朝元車馬集長安紫陌宵嚴雪未乾黍谷乍回三日暖
(前二日立春)條風猶送五更寒

　　鑾輿豫動民依切蔀屋謳歌

　　帝澤寛日奉


　　温綸符泰運貞元相續鎮無端

　　新正二日

　　乾清宫侍宴恭紀

　　紫殿元辰秩廣筵

　　法宫重荷

　　渥恩偏春風乍轉雙蓂秀韶律先舒百卉妍(是日演百花春劇)
九有嵗華調玉燭一堂喜氣洽

　　瑶箋小臣忝竊叨榮遇拜


　　賜欣歌既醉篇

　　四日冒雪入署齋宿晩晴見新月

　　泥融九陌淨車塵好事天工巧鬬新鴛瓦平鋪千片玉
鳯樓斜掛一鈎銀交光更待蓮花炬引興誰傾竹葉春
莫為清齋耐岑寂却教景色故撩人

　　人日

　　祈榖陪

　　祀恭紀


　　夾道紅燈

　　玉輦行

　　祈年夙事戒先明燎罏光映同雲合翠幄香浮宿靄横
雪㸃六花呈瑞色人當七日應懽聲從知肸蠁能昭格
萬井豐登百室盈

　　相風烏和張宫贊韻

　　髙處誰云獨立難八風隨指許頻看豈因旋轉煩機索
何待飛翔借羽翰華表月移孤影直金莖露浥曉光寒

前驅曾記髙車駕(宋以前儀衛有相風烏轝)迥絶飛埃帳殿端

　　曉起

　　紞紞鼓三鼜喔喔雞初鳴騶鈴逺傳呼街卒呵夜行髙
枕夢方酣閉户寂無聲時見闤闠中門罅篝火明碓粟
杵砰㔩彈棉絃鏗鍧問渠胡為爾給求務儲贏攘攘九
衢衆日事衣食營力作倘勿勤何以厚養生通功獲所
欲取攜靡有爭饑寒不自恤博此錙銖輕夙興執恒業
急如赴嚴程因之念窳惰怦怦黙心驚


　　下直輿中見新嵗車馬往來之盛有憶鄉風偶占
二律

　　到處門庭爆竹聲新春展慶趁新晴逺年親串通懽笑
出塾兒童謹送迎月影澹交燈影密梅香濃入酒香清
山村那識金吾禁五夜熙熙樂太平

　　春帖排門信手裁村醪待客勸三杯牧童爨婦新衣履
小榼輕筐熟往來剪紙剔燈山市閙雕㡬髹案衆㕔開
卅年鄉夢長安道馬足車輪十丈埃(聚族而居以㕔事為公所謂之衆㕔)


　　賜燈恭紀

　　華燈割鮫綃蘭膏揚彩霓寶葢綴流蘇四照光的皪鳥
翻枝欲動蝶宿露猶滴頒從

　　玉座傍流影輝素壁憶昔讀書窗佛火伴岑寂廿年守
寒素春市不自覓頻年亦何幸屢拜

　　九天錫星毬玉瓏玲寶網珠羃䍥多慚室廬陋過分増
悚惕圍坐語兒曹為舉向所厯

　　恭和


　　御製上元燈詞元韻六首

　　紫霄璧月照龍鱗仙苑銀花樹樹新博得

　　慈顔多喜豫珠聮寶宇萬年春

　　列缺施鞭雷始奮燭龍銜曜蜯初盈九華妙鬘當空見
五色牟尼大地明

　　琉璃香界光明佛絳節層城曼夀仙貝闕虹橋隨涌出
青鸞白鳯接聮駢

　　榆燦星垣連碧漢蓮開華井拂彤霞九衢懽笑春如海

繪出

　　皇都景物嘉

　　輯瑞憑將舊典論法王佛子盡䝉

　　恩特教革鞜侏&KR0867;使也聴鈞天坐綺軒(時凖噶爾使臣至　特命預觀西苑燈大之盛)
火樹鼇山足賞竒玉禾芳甸更葳蕤縱饒五夜時行樂
莫釋經年

　　宵旰思

　　十六日


　　正大光明殿賜宴恭紀

　　三度彤庭叨

　　錫宴上元

　　仙藻許重賡艷陽放暖春猶淺璧月仍圓雪乍晴贔屓
六鼇圖閬苑雝喈雙鳯叶韶韺

　　宸懽自愛耕犂潤豈為班揚有頌聲(是日與宴者二十人自大學士而下詞臣内直居多)

　　侍宴即席恭和

　　御製元韻二首


　　開嵗頻叨侍

　　御筵

　　恩暉稠叠慶昌年萬方喜氣聴謳頌一派和聲入管絃
黼坐近瞻天咫尺華燈交暎月團圓

　　宸襟浩蕩

　　雲章麗滄海詞瀾滙百川

　　屏間無逸厪先知雪潤青疇喜莫涯珥筆敢希華蕚句
飛箋重傚柏梁詞(是日先命聮句)昭蘇甲坼陽成泰繪繡山龍

午向離計日

　　六飛行布徳春臺景物正熙熙

　　落燈日雨雪交作

　　密室簾垂宿煖蒸紙窗隂重薄寒増亷纎已送澆花雨
斷裂全開帶雪氷老去流光憐荏苒少年狂興尚飛騰
青郊正待耕犂動莫怨匆匆過落燈

　　由郊園進西便門雪中作

　　雨絲雪片入帷輕宛記前山曳屐行春水忽添橋欲斷

緑蕪新長路將平香浮籬落梅花瘦味淺村醪竹葉清
底事笋輿奔兀兀烟林深處望嚴城

　　雪中入署開印

　　鎻印俄云啟官程赴詰朝路長泥滑滑寒淺雪瀌瀌塵
案文書積

　　新恩雨露饒祥刑頻布徳貫索㑹芒消

　　送陳可齋總制兩廣

　　䕫龍翊運贊


　　垂裳台曜新移鎮海疆交廣遥霑郇伯雨東南近接召
公棠華燈曲宴承

　　恩澤貂帽重裘帶

　　御香拜

　　賜瀕行應有意春温徧被燭明光

　　頻年聮佩直

　　形廷待漏籌邊事事經路滑晨趨螭陛雪霜嚴夜戴鳯
樓星呵氷草奏肩相亞剪燭飛書筆不停重去㦸轅聴

鼓角清霄誰撼閤中鈴

　　氷鐵稜稜照髩顔嶺梅清絶萬重山珠江光氣通三島
賈舶帆檣控百蠻水底石涵鸜鵒眼海南香爇鷓鴣班
瑰竒莫漫稱難得淳朴看移薄俗還

　　悃愊無華漢代規百城風偃下車時行聮鴻鴈遲孤影
栖願鷦鷯穏一枝製錦無才慚鄭虎鳴琴重幸值鍾期
(舍弟戊午出公門今為屬吏)天涯手足牽情切珍重歌驪敢及私

　　連雪不止偶作


　　積隂連五日雨雪晝夜并霏霏止復作彌望徑路平没
骭車轍泥跬步不可行澤國苦漏天往往徑尺盈北地
苦春旱飛埃入軒楹今春浹旬來㡬見霽色明陽和氣
已動隂凝力猶爭過多良可慮抑勒方抽萌有如哺孩
提傷飢疾易嬰何當掃昏曀杲旭放快晴趁此土膏潤
剡耜及早耕

　　直廬聴煎茶聲

　　瓶笙靜忽鳴長伴西清直謖謖辨松聲摐摐覘火力竚

澆舌本乾先試耳根食清課飭中涓坐移蓮漏刻

　　恭和

　　御製漢柏行元韻

　　嵩陽書舍兩株柏傑幹攢柯世無比朅逢

　　時邁一經過吟賞摩挱情不已逺從炎鼎紀春秋幸脱
郢斤量尺咫蒼根入地知㡬何黛色參天今尚爾一株
輪廣更崛竒鬼守神呵離劫燬天風吹出鸞鳯吟化作
嵩呼聲滿耳寫意真窮造化工傳誦旁瞻歎觀止之而

健張森古紙堅皴細入露密理岱宗秦大夫淇澳衛君
子同調亦各成其是嵗寒之操寧譲彼

　　題鍾馗夜游圖

　　深林摵摵慘不開隂風襲肌旋復迴肩魁睛突髯于䰄
羣鬼獻技媚老馗兩兩前導執旌斾荷殳持矛提杻械
功曹緑袍裹冠帶輶車四望擁髙葢竪髮上指角觺觺
詭形幻狀吁可怪偏工逢迎巧先㑹老馗指揮意殊快
人行不到境深阻若輩招邀此間聚啾啾悲啼訴愁苦

紛紛戲博競跳舞沙場鋒鏑知㡬何溝壑尫贏那能數
有嘯于梁氣相召乃瞰其室或敢侮撫掌揶揄窮未送
潛入膏肓疾成蠱忽來忽逝乍有無張弧脱弧安所睹
神巫桃茢祓不祥熊皮金甲戈盾揚九門乘春事磔禳
辟除隂慝逺伏蔵物不疵癘民樂康幽明殊途杳難測
畫師變相何從得獝狂鬱壘久失職老馗何辜淪鬼國
康莊白日不肯行偏愛青楓中夜黑

　　寄内弟查溥公


　　外氏富羣彦君才政自超壯遊翔碧嶠逺志薄丹霄老
輩心俱折平生言久要嶺雲千萬叠相憶路迢迢

　　童稚情親切依依四十年青燈書閤夜綵服畫堂前落
日秋潭暮孤城春樹烟舊遊那更續回首一悽然

　　清真敦夙好風雅展新圖龍劑珍家製鵞書愛手摹硯
花青翡翠筆格紫珊瑚暇日多酬唱揮豪興不孤

　　芳訊時能寄瑶箋滿篋中連枝懐棣蕚舊雨聴梧桐池
草滋新秀庭蘭茁㡬叢北堂方展慶翹首向東風


　　恭和

　　御製恭奉

　　皇太后西巡發軔京師即日得句元韻

　　香界迎

　　鑾輅青郊肅羽旗日邊

　　清蹕處春候省耕時亥字耆年問(途中老人皆䝉　　恩賜)來牟保
介咨中春纔合朔比屋慶蕃釐土潤耡犂快途長車馬
遲景光供


　　睿賞一一入新詩

　　恭和

　　御製良鄉行宫作元韻

　　右輔離宫開宿頓初程赤縣冠圖經春來廣甸尋無迹
氷泮盧溝去不停大塊文章惟本色

　　化工筆墨有餘馨望中席帽當年路林外依稀長短亭

　　恭和

　　御製習射元韻


　　遲日開

　　行幄平郊逺設□

　　餘功明鵠正妙技擬猿號

　　聖智非闗力

　　身先肯息勞遺蹤記飛將飲羽詎稱豪

　　恭和

　　御製賜唐縣民劉永夀一百五嵗詩元韻

　　畿甸鳴鸞未匝旬近光一叟瑞駢臻重來健尚如前度

上夀天教祝

　　聖人宅里早看標綽楔扶攜端不藉蒲輪

　　瑶箋為紀承平慶錫福從知徧兆民

　　恭和

　　御製閲本元韻

　　行在封題計刻馳披從

　　帳殿厪來咨之綱之紀闗民瘼如綍如綸仰

　　睿思萬里封圻歸


　　朗鑒

　　九天雨露恵嘉師宵燈晝漏無留牘長奉

　　良規奕世貽

　　恭和

　　御製臺麓寺有作元韻

　　穹窿五鼎列五方一度龍泉即其麓迴蟠百里横衆嶺
側者為峯深者谷相輪梵網各標竒一一化城誰所築
氣寒路僻少人至氷磵常封白雲宿舍利騰光燈耿耿

真容示現神穆穆是文殊即無文殊莫悞盲參口頭熟
應真五百何處來也似打包禮尊足法王曾記

　　聖祖朝鳯盖鸞旂映喬木五年兩度奉

　　安輿即事繩其昭

　　嗣服山靈迎

　　蹕快雪晴長為祗林紀

　　仙躅

　　恭和


　　御製白雲寺小憩元韻

　　衆峯迴合白雲栖勝境重邀

　　天筆題霧氣重添煙樹暝鐘聲遥應谷禽啼清泉説偈
誰聴者積素披圖亦絢兮若問獅王方便法飛行不假
躡層梯

　　恭和

　　御製命張若澄圖鎮海寺雪景元韻

　　名山如名人覿面初不竒遇事一吐露妙緒時紛披苟

非值真賞曷足語于兹清涼古勝地靈蹟釋典垂

　　宸蹕今再至嵗二月維時一望靈鷲峯同雲繚繞之朝
來散六花到眼光陸離中巖揭寶坊佳景要聚斯瓊囿
森瑶林不著纎塵緇恍憶去年秋大獵興安陲山祗黙
效靈素旄間翠蕤洒道鋪玉屑迎

　　鑾不遑遲曼殊亦神通天龍合掌隨豈用作公案應藉
供

　　新詩侍臣擅能事淬翰臨清渠奉


　　詔繼難兄肯數河陽熙信手拈不盡凡筆那許窺畫禪
參指要名理窮言辭得游戲三昧稽首人天師

　　初見道旁杏花

　　千林積雪擁臺懐七日經行去却迴一過龍泉纔㡬里
杏花已報五分開

　　麥苗初放桞抽芽處處鋤犂景色賒不是

　　六飛勤省幸何因來看道旁花

　　朝來細雨怯東風靨暈還須嫩日烘却笑輪蹄紛蹴踏

無心坐賞樹頭紅

　　恭和

　　御製瞻禮菩薩頂有作元韻

　　寶刹層層俯衆峰笵金應現禮慈容中天梵唄随風落
初地爐烟挹霧濃鷲嶺岧嶤開淨域螭碑贔屓仰
仙蹤春晴又值

　　迴鑾近萬帳遥聴五夜鐘

　　恭和


　　御製迴鑾即事元韻

　　雲端巻

　　幔城回望列崢嶸山色變昏曉春光時雨晴雪飛迷玉
勒風勁拂華旌

　　親厯知名勝因之有定評

　　恭和

　　御製見杏花始放元韻

　　三春花栁紛爭先紅杏一株山店前征途厯盡氷雪境

見此眼豁重流連江南社雨花信早飛來燕燕催春老
平分絳樹入新烟半掩緑蕪臨古道繡錯村郊

　　輦路賒墻頭溪尾暎明霞應將望裏千番錦散作
毫端五色花

　　恭和

　　御製聞京師得雨誌喜元韻

　　首塗出

　　皇都氷泮泥沾軔冬春足瑞雪圻甸溥霑潤行行燕晉

郊青䓗漸交瞬潛滋生意繁發育神功迅老農最知時
力作朝夕趂昨來雪復零旋喜薄晴嫩連朝兖豫疆飛
牘奏分寸田事既可欣行旅亦無悶五風十日雨時若
占有信和㑹首善區汜濩元氣奮誌喜繹

　　宸章格物徴至論學稼恧微臣課績謝田畯

　　恭和

　　御製迴鑾至保陽元韻

　　滱水城邊日載陽


　　迴鑾小駐答時光褒忠字挾風霜氣勸學詩傳翰墨香
講舍池清臨淺碧營門地敞試飛黄扶攜共慶瞻
天日布澤端知

　　睿慮長

　　恭和

　　御製題旌忠祠元韻

　　階前松老作龍鱗名姓猶懸日月新抗疏光張自有膽
鋤奸寧顧不訾身長編汗簡千秋事遺像傳芭萬古春

仰誦

　　宸章扶世教九原誰與惜斯人

　　恭和

　　御製白洋淀水圍元韻

　　教戰陋昆明湖光萬頃平沿洄開逺陣聮絡㑹前旌濤
湧鸛鵝勢煙飛霹靂聲風雲多變態指顧望中成

　　恭和

　　御製喜雨詩元韻


　　經旬佇蒸雲尺寸競前却長風鼓其力負勢互强弱大
田方賦功老農有權度

　　皇衷恒先憂閔雨切憂灼為惜三春膏計日足斟酌青
疇事耰耡霑溽利東作邇者期稍愆麥收雖不惡飄灑
僅亷纎安得泉注壑蓄久氣乃通一夕快盤礴甘㴻沃
良苗餘澤徧草藥從兹日滋榮轉瞬腰䥥穫惟當屬望
殷益覺及時樂迴較未得初相去竟何若因之悟物理
遲早徒紛攉祈請諒非術補救未可畧


　　天心黙轉移誰能窺管籥

　　仙毫滴餘潤濃隂尚垂幕所希際寰海逺近無厚薄

　　贈曹劒亭舍人

　　雲間才子氣如虹八斗才髙賦筆工吟取鳯凰池上句
當階新藥正翻風

　　方明屬御古興州砂磧氷霜塞上遊短後一鞭馳絶足
真看蹴踏萬驊騮

　　朝朝槖管值西清飛檄千言㸃筆成尚有餘閒消永晝

亂蛙聲雜讀書聲(舍人近有五言五章以日長如小年為韻)

　　題陳雪園讀書吾廬圖

　　豈為撑腸獵五車笑君結習未消除白雲退直無多暇
還向梧隂讀我書

　　一襟氷雪絶纎塵枕葄端知意味親畢竟致君原有術
廟堂正用讀書人

　　良鄉迎

　　駕回至長新店日已及暮入廣寧門漏下二鼓矣即事


　　偶成　　(駕幸中州以典順天試未預　　扈從)

　　眯眼黄塵落日遮擬投旅宿當還家馬蹄倦處尋空棧
鴈影孤時卬淺沙(同人皆先歸行装亦早發欲留不得)心逐雙輪行犖确
路懸列炬認横斜老來豈戀團圞樂直為明朝候
翠華

　　恭和

　　御製咏宋硯元韻

　　綈几揮毫心手和宋時尺璧藉詩磨帶雲石作龍鱗片

㸃水珠含鵒眼波陶氏早傳毛是友仙家漫號墨為娥
金聲玉徳光華爛巨海瀾迴

　　帝作歌

　　恭和

　　御製題梅竹雙清圖用王世貞題吳仲圭王元章梅竹

　　合巻韻

　　春從何來來自硯沼北

　　天機盎溢無停息一枝斜出數葉分直壓萬樹寒香千

畝碧今年

　　清蹕巡中州詩篇畫巻

　　宣示迴輦後顧瞻淇澳經廣平武公唐相堪尚友攜將
雙清寶繪展翫凡㡬旬蕭森具標格洒落餘風神不數
海粟但賦十八公雲濤戛擊蒼龍鱗

　　至人游藝自得象外趣寧獨鋪瓊屈銕妙逼真不作空
庭月影長百尺亦不作繁條亂蕊疎籬側一天氷雪貯
清襟萬古乾坤有生色


　　化工㸃染衆彚春専家獨擅奚足論洋州一派記墨君
石湖譜牒徒紛紜舊聞合作曾入弇州書畫簏想見幽
賞髙吟行繞屋長篇轉韻精品目却笑瓦礫抛來能引
玉麥光徑尺

　　墨彩敷鮮腴通神入聖如斯夫惜不令弇州仰瞻是詩
與是圖驚喜贊歎當復何如乎益幸元章仲圭絶詣道
不孤

　　除夕過劉延清大司寇觀所蔵硯


　　劉公嗜古蓄佳硯重之不啻琮璧薦又如窈窕貯簾櫳
未許尋常輕識面今夕何夕嵗云徂從容散直日未晡
餘閒乘興走相覓事雖不急良非迂晴牕羅列露精氣
大小異形産異地黄龍翡翠徒區區未若青花尤滑膩
器格要難脱凡近祗似新粧鬬時世露雯白理直且勻
審象甘蕉誠有謂吾州龍尾金玉質不獨羅紋始稱貴
澄泥唐製最淳古却愛鄭公真媚娬潘家都尉宣和古
渥顔未免譏傖父石交更有朝天巖曾向風簷共辛苦

人生適用乃足珍和璞莫謾誇琳玢紛紛譜説多失真
當前晤對臭味親况際嘉㑹甄鴻鈞六街車馬物象新
我亦爾爾非無因借君半晌摩挱意為洗經年眯眼塵

　　辛未春帖子詞

　　六字行春令三陽慶履端堯蓂開九莢辛嵗獻辛盤
長樂宫籌海屋添紫霞青管簇瓊筵欲知

　　愛日天家永正值璿衡紀閏年

　　青旂出震為乘陽湛露光風載路長花鳥喜迎


　　鑾輅近豫排春色滿江鄉
















　　松泉集巻十七

