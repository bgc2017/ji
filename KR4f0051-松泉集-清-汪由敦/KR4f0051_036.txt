







　　欽定四庫全書

　　松泉集巻十

　　吏部尚書汪由敦撰

　　序三

　　查氏族譜序

　　查氏逺有代緒其来新安自安陽令義祖公始也遷休
寧自長史昌公始也卜居邑治之偏道公次子大理評
事循之始也迨宋之季支裔弗延有来自夏曰順公以

甥禰舅厥嗣日衍奉為别祖今城西之查則自順公始
也其以科名起家自元岳公始也奉先收族建祠肇祀
厥考靈川公之志而成之者元岳公也順公至元岳公
歴十有一世溯而上之以述所自沿而下之以詳所屬
昭穆有圖支派有系葬有紀儀有書譜牒井然自元岳
公始也由明神宗丙午至於今閱兩甲子百三十餘年
子孫守之弗替加塈塗焉以書来屬紀其事者吾外舅
漸陸公之弟西圃翁也元岳公以名孝亷家食頤志再

傳而中落吾外舅奮自振抜西圃翁繼之乃益振而其
季兄南浦公以邑諸生食古戢耀傳其子奕梁少年進
士為名庶常查之望日髙而西圃翁諸子羣從負材競
爽盖自元岳公而下六七傳而益昌且熾正未有量也
夫千尋之木歴嵗久而枝葉茂者植根深也千里之流
分派逺而波濤壯者濬源長也根不植而加戕焉雖蟠
木必菑源不濬而日閼焉雖巨瀆必竭族之大也支派
衍而愈蕃則人心亦日以渙有人焉萃其渙以為之始

所冀来者之保守厥緒以相嬗於無窮耳後此或數十
百人而得一人焉或數世得一人焉或數十世得一人
焉念祖宗之所貽留而推而大之以芘其族於是而數
世數十世之渙者復萃相親愛如祖考時也詩曰子子
孫孫勿替引之所謂無不爾或承也又曰以嗣以續續
古之人所謂無忝爾祖也西圃翁之僑於粤也族之就
而謀所以為生者翁必熟為籌曰先人之裔不可以異
視也親黨之就之者籌之一如其族曰吾祖先之姻婭

不可以漠視也自吾壻於查垂卌年翁自壯而老其用
意周以摯而為力博以久有古長者風故於宗譜之輯
不以自耀而欲使来者之共喻其意也此序之不可以
已也吾鄉聚族而處祠宇之宏侈峻麗村落相望吾謂
厚其族者不惟土木崇飾之務而能實用其心與力如
翁之摰且久則人人親其親長其長而夀終遂養利及
無告敬先收族道在此而不在彼也故於記查氏之譜
而不禁有慨其言之至以由敦之無似䝉藉先蔭以至

於今而迄未能推而大之以庇吾族人此則言之而顏
汗者究言之亦以見所志也

　　徐氏族譜序

　　徐氏之在㑹稽太末者率祖偃王而為栢翳之苗裔昌
黎韓子之文其碑者可考也於潛之西曰景村者自越
之馬堰来遷聚族於斯幾百年矣其始遷者曰敬初公
至於今凡十餘世族之人以耕讀世其家被服儒素遊
黌序者前後相望郡邑行鄉飲酒禮擇賔介多求之徐

氏故景村之徐雖未嘗有髙科顯仕而已為一邑望族
族有曰潛昭翁名萬儒者與余相見於京師翁淳慤篤
行人也奉其所蔵續修家譜請序於余余惟譜牒之作
非徒辨族别系明所自来而已盖將發潛闡幽光昭前
人之令緒以示子孫俾滋培封植之以崇衍於勿替也
愛樹者勿拜其枝庇本者必繁其葉故為譜牒所以致
其敬於祖宗也實所以廣其愛於後嗣也夫髙明之家
貴盛顯赫列鼎撞鐘建麾擁節七葉金貂炙手可熱然

而族屬乖離家庭否隔識者憂之謂其本實先撥也若
夫農力於田商賈勤其業士績學以俟時相勸以仁相
先以讓相規以禮相朂以義父安其子兄友其弟夫刑
其家甥舅親戚師儒朋友各得其序含淳導和息囂止
爭沐浴帝澤咏歌太平而更有老成壽耉之人相與修
髙曽之家法聫渙散之人心譬如根既深矣而灌溉之
不已其發榮滋長有不異於凡為木者哉崇山䆳谷之
中大木名材凌霜雪歴寒暑而莫之顧一旦搆建章馺

娑神明之觀般倕匠石不能舎是而他求母謂景村之
族之久閟而未發也願因翁以諗諸其族之人

　　盛氏族譜序

　　自隋唐而降官無簿狀家無譜系世之為人子孫能如
郯子之識其先者什無五六焉故探盛氏淵源者僉自
周穆王盛姬始信斯言也是猶司馬遷序其祖之自晉
奔魏揚子雲序其祖之食采晉陽為揚侯而為張平子
所呵也古者别生分類而作汨作夏書云錫土姓周官

命小史掌奠繫世辨昭穆春秋傳天子建徳因生賜姓
胙土命氏鄭漁仲廣衆仲之說志氏族者凡三十有二
類未聞以天子之姫為得姓受氏之先者故謂盛氏始
自盛姬其言荒誕不足信矣周富辰之諌襄王也舉文
昭十六族而郕位其三郕叔武為文第五子後去邑為
成楚成得臣得大心齊景時成覸魏著作郎成淹竝其
後是郕後為成也而公羊傳魯莊八年齊滅郕何劭公
注云郕去邑加皿曰盛盛為郕叔之苗裔正夾漈氏族

志所云以國為氏者也厥後若漢廷尉吉吴郡守孝章
晉孝子子翁唐總管彦師徳善彰聞才名卓傑勲猷爛
如宋同平章事文肅公世居廣陵故廣陵之盛尤著其
𨽻籍廣陵之江都海門自廣陵徙皖之桐城蘓之崑山
浙之秀水若治若于亮若華二之裔孫若符升若民譽
科名甲第爵秩里居已載瀨陽任太宗伯序盛氏同宗
錄中至毘陵一支則明都督公庸自廣陵徙金陵子延
三再徙武進城南之花墅是為常始遷祖外此若梁溪

之盛家巷宐興之㞯亭以暨靖江之聚族而居者科名
甲第與桐城秀水崑山埒若姚亮若大圩蕩若馬公橋
其先幼清公舉於萬歴間為州别駕則又花墅之分支
也花墅自延三而下單傳凡五世至㢲溪始舉丈夫子
四遂成四大分㢲溪之子南泉尤傑出其子姓繁衍文
學代興郡人孫文介公表其墓至今讀其文知盛氏之
發祥有自而南泉之孫鐵巖光明磊落勁直不阿偕族
兄紹先族姪采儒創興祠宇綴輯譜系規模大定今其

子若孫某等纘承先志紏合族人鳩工庀材搆門堂造
龕主輪奐鼎新而譜系之未就者絲牽繩貫派别支分
昭穆有序嫡庶有差祠墓有圖家訓有則藝文有志祭
田若干畝開載譜之左方俾子孫世守戒勿鬻毘連花
墅之塘田若聖廟村若紀墅周遭四里許樸者力於農
秀者餼於學而鐵巖之孫曽俱以文名著相繼登甲乙
科且其族内行醇懿閨闈整肅以貞節　旌於　朝者
坊標森立嗚呼是可為法於鄉邦也乙丑秋盛氏族譜

成通家子綱請序於余余惟古者奠繫世誌墳墓别昭
穆賢者表其徳不肖者没其名俾覽者忠厚悱惻之情
油然自動今觀厥譜其亦猶行古之道也夫

　　黄氏族譜序

　　吾徽黄氏自晉新安太守曰元集始家於郡四傳曰碧
璇遷郡之黄墩又十傳曰益謙遷吾邑西湧益謙之孫
曰文昶又從西湧遷古林古林之黄自此始其譜則創
於文昶十六世孫叔宗修於叔宗從孫世瑞語具詳鄉

先輩程篁墩先生所為序中越今又二三百年黄之世
次日益多子姓日益衆觀察君凝道復鳩族人修之譜
既成来請為其序吾徽著姓巨族視他郡特盛代序逺
者二三千年近亦數百年族之人多者數萬少亦萬計
而其中貴盛殷富者復邑屋相望如古林黄其一也今
世稱甲族者所在多有顧往往不如吾徽之盛間嘗推
其故吾徽山川翕聚風氣獨近古其人多愿而樸士者
勉文行農者惜物力賈者勤貿遷不然者以為戒其族

又多聚處而親睦病相急死相𦵏婚嫁相餽遺有無相
周䘏不然者以為非我族類是故愿樸則其質厚親睦
則其氣和氣和則無凋悴天札之相耗而生息蕃質厚
則無儇巧佻薄之自戕而傳緒永所由風氣之淳蔚為
福澤保世滋大有&KR1977;且煒而族姓甲他郡也篁墪序稱
黄之先有伯固後圃諸公或以禮學倡或以行誼著其
培厚而養和也逺矣今之椒衍而瓞綿者皆其種徳之
所發生也裘冶而箕弓者皆其詒慶之所貫輸也火之

灼也膏之而愈明水之灝也濬之而愈盈黄氏子孫益
傳其薪益導其源其光逺而流長也寧可量乎夫創之
於方興者難而衍之於既盛者易然創之難而方興之
勢之至於盛也反易衍之易而既盛之勢之趨於衰也
亦不難在黄氏子孫共勉之而已矣觀察君之為是舉
也非徒以誇耀門第將使後之人溯伯固諸公之貽榖
相與勉為風氣之厚以共昌其宗緒余故趣舉吾徽族
姓之所以盛者以諗諸其後之人且以為凡吾徽之冠

族勸

　　送秦樹峯南還序

　　余来京師五六年迂昧自守未嘗出交當代名公鉅人
維給事中南沙秦先生時時顧余邸塾因與公子樹峯
游秦氏自有明之盛以迄於今名徳貴仕輝映中呉給
事父子先後簮筆禁林以博雅負海内望樹峯濡染家
學被服儒者恂恂善下詘然不自多其所有而慕悦端
士與相切劘殷然如恐不及盖其用志方鋭而績學甚

劬信乎能稱其家法朋游中可畏友也久之奉給事之
命還梁溪而親迎焉過余索詩為贈余觀新婚之詩莫
善於小雅之車牽其曰徳音来括曰令徳来教謂其徳
足以配君子而又有以助成君子之徳則宜其有燕譽
歌舞之樂也然淑女不敢自謂其徳足以助君子而又
欲其君子求賢以自助焉故其卒章曰髙山仰止景行
行止而孔子歎之以為好仁之至謂其内有賢助而友
之賢者由是而益親也夫惟有淑女助之於内良友助

之於外而君子之徳成焉故曰覯爾新婚以慰我心樂
賢助也鄭之鷄鳴亦曰知子之来之雜佩以贈之知子
之順之雜佩以問之知子之好之雜佩以報之賢婦之
助其君子無不欲其親賢友善而善結其歡心此其不
流於宴昵之私為可通於卜氏賢賢之義矣樹峯能自
取友而又得嘉耦以為之助徳之成也何可量哉古之
人賦詩不必已作余不工為曼麗之辭而辱樹峯知厚
不能已於言也於其行述所業以相質亦庶幾風人之

㫖云

　　送楊恬菴廣文序

　　聖天子躬堯舜之徳思以躋一世於和厚之俗

　　詔天下有司舉孝亷方正之士以示風厲於是安徽撫
臣以吾婣楊君恬菴應

　　天子召見授以儒學教諭俾得推所有以淑諸人楊君
既受

　　命治裝南旋諸同人為歌詩贈行而屬序於余盖自鄉

舉里選之義不行而里黨無定論敦行修潔之士不求
表襮於世世亦不之知士君子從而引重之曰若者孝
若者亷若者方正流俗或從而姍笑之忌嫉之甚或詆
毁之所謂好議論不樂成人之美者往往而是然使古
之君子處此盖不之惡也何也曰吾修吾實以勝之而
已矣楊君行孚於里黨郡邑之有司以至封疆大吏考
其實而達之於　朝集九卿侍從之臣於闕門覆騐之
無異詞遂得


　　賜見穆清之地授秩以行其於遇也榮矣世之士烏得
而不責其實夫無其實而冐居之者誣也名成而隳其
實者偽也君子務實勝恒汲汲焉不敢以自弛也教學
之任所以推其實以為多士率揚子雲日師者人之模
範也實可不務乎楊君曰益修其實以教育多士豈惟
承學者得所師里黨之人習其行而心服焉從而效慕
之澆漓之俗庶可挽乎是

　　明詔之所深望也楊君其勉旃


　　恩益㑹引

　　不肖少慕范文正公義田以為士君子當奉為師法顧
通籍三十餘年力有未逮丁丑春扈

　　蹕南巡䝉

　　恩給假旋里瞻掃先塋盖自己酉至今忽忽二十有九
年矣惕然恐嵗之不吾與因檢積年俸

　　賜所入暨親友贈贐之餘得千金輸之祠中立㑹曰恩
益嵗收什一之息以備用族人遇婚䘮事門長房長具

帖向本家支取於二年後起支謹其出内之數而書之
册㑹計之日發帖對册無或敢私籍其餘歸来嵗之用
通五年之贏作正取息值良田平價則以置田而課其
租入凡此皆出自

　　君恩俾族人共沐餘波式均且溥易曰天施地生其益
無方凡益之道要於可久非溝澮之盈取快目前已也
夫使力沛然其有餘澤及三黨固古人所優為予取予
求何難屬饜而清時宦况節嗇辛勤僅以有此我宗支

繁衍大半食貧自顧㣲薄誠不足以徧給不得不節以
定數雖涓涓細流求為可繼其相與維持培䕶永永勿
替是所厚期於族中哲彦或同志有力暨我後人能推
闡予志如髙義園故事即閱千年必要有所托始幸勿
以少而忽諸設有弗類起覬覦之念族之人共糾之既
輸之公我子孫不得過問即至不能自存欲藉以肥己
者非吾子孫也餘詳條例中是為引

　　徐封翁壽序(代)


　　編修徐君晉叔以雍正二年成進士余時忝司試事與
編修有通家之契因以知其尊人先生今年秋八月先
生週甲之辰諸與編修游者請予言寄歸為先生壽予
嘗謂章服以為華禄糈以為富四海之内仰盛名而望
徳澤此仕宦者之寵而林泉之樂歉焉職業不以攖其
心責守不以繫其念優游俯仰䕃嘉樹而濯清泉此隱
居者之適而軒冕之奉缺焉二者交相羡而不能相兼
兼之者惟致仕之老與封君為然然致仕者必待其年

之至年至矣而任重者不能去力未衰者又不忍去其
得遂所請若漢二疏唐賀監楊少尹之流盖千百中一
二人而已惟封君者以事業勲名付諸其子若孫其身
翛然事物之表而享有禄秩之榮都通顯而不任其勞
荷寵命而不専其責上焉者堯舜其君民施所有於天
下後世不必其出之自己而不啻若自己出也君若民
與夫天下後世之歸美於其人者必先歸美焉名與實
俱隆事與志兼遂此其樂有非夫致仕者之所敢望矣

惟其時之早暮不同而所遇之豐嗇異致必其為日久
而獲報豐乃以惬人子之大願是封君者天下之樂而
得之髪齒未艾者為尤樂也先生少以經術有名諸生
間尤長於詩長篇小律往往傳誦人口性瀟灑不問生
産視世俗榮利泊如也年未五十而編修舉於鄉遂謝
去經生業所著詩益富淑配某夫人同徳偕老備家庭
之樂次君書年亦舉於鄉而編修典試江右衡文大藩
聲譽日起今以才品推擇治事所至正未可量先生含

淳養素享編修之禄養歗歌自適於邱園林壑之間者
迄今十餘年神明意氣視昔益盛進而耄耋期頤遥遥
復數十年然則所謂為時久而獲報豐惬人子之大願
者當於先生騐之其出所有以自見而歸美於先生則
在編修昆弟勉之而已

　　陳九齡尊人壽序

　　福清陳生以丙辰南宫出吾門既釋褐㑹

　　詔選學行修潔之士充咸安宫教習生首預選中遂留

京師而生以太翁海鶴先生年益髙定省之思日益切
將請假歸翁手書亟止之乃弗果今年秋生謁予曰九
齡奉家大人教督切祗事夙夜惟謹弗敢言其私惟是
家大人覽揆之辰九齡弗獲洗腆愽堂上歡心切切不
能自己家大人生平無所嗜所嗜惟在文字誠得大人
先生一言郵歸張庭除間晨夕顧之雖九齡日侍膝下
弗啻也敢以請予聞君子之事親也樂其心弗違其志
生之恪其厥職而不以私歸也弗違太翁之志也翁之

心惟文字之好而生丐文以娱之樂其心也抑翁之所
樂豈獨在文字已哉予聞翁之事母太孺人也朝夕弗
忍去左右翁少孤太孺人撫之以有立母子相依倚為
命翁每舉於鄉太孺人輙舉手祝曰必無售售則馳驅
王事是無老身也翁盖終太孺人身未嘗逺去其天性
純篤如此至其教子也所期待之者逺且大方儀封張
清恪公開府八閩以正學倡導後進生甫齠齔太翁擕
之游其門清恪公顧待之若成人及移節呉下翁以侍

太孺人故留弗行而命生從游學紫陽書院故生於儒
先之學逺有端緒然則翁之所嗜豈獨在文字哉夫以
童稚之年顧復依戀恒情所難免而翁不畜以凡近陟
峻嶺浮曲江不逺千里使從受業於宗工鉅人其厚期
生何等也矧今成進士隷名天官以徳行道藝訓貴游
子弟之尤俊異者傳餐續食給室廬以居日出入於金
鋪玉磩之間從容出所有以與國子諸子相輔勉翁之
所期於生者不已稍慰矣乎所以樂其心者將不在是

乎然則生之思念太翁也與翁之孝養太孺人其根於
天性一也孝子不匱永錫爾類生於是乎克類矣生之
勤於事而弗忍私也且思以尺寸自顯而歸其善於親
以慰太母之勤也則翁之素善教也教誨爾子式榖似
之非翁之式而奚似之有今翁花甲有朞生年亦行四
十而奉翁之教無異童時之游清恪之門也則所以樂
其心不違其志者生其心體之而致行之弗徒文字之
娱云爾矣予於生忝一日之長因生之言有以知翁之

心世俗所稱難老之祝顯榮烜赫之事盖不足為翁陳
也翁其謂之何

　　查西圃先生七十壽序

　　聖天子四十萬壽之年元氣融盎滋液滲漉瀛寰内外
熈然太和嵗八月吾外舅之弟西圃翁壽躋七十羣從
族姓以及姻婭親黨咸鞠&KR0957;奉觴堂下由敦繫官於朝
不獲與賔從之列顧以宻戚介大年祝嘏頌徳於情有
不能已者由敦之壻於外氏也今四十餘年盖自未議

婚之前曾一識翁面迨為館甥則翁已游嶺南丁酉以
後由敦往来京師通籍入仕非奉使不得為逺游無緣
與翁接笑語通殷勤之歡嵗時修問又或以嶺海間隔
書信不時至然翁篤姻舊其視諸女也猶已女雖相距
數千里猶同閭閈由敦之視翁也亦不啻日聆翁之謦
欬翁性樂易諄摰周䘏族黨意懇懇恆有餘交友朋必
全終始粤之士大夫無不稱為厚徳長者是以康强矍
鑠神明如少壯人諸子林立孫枝蔚然咸以謂翁盛徳

之所致也自雍正庚戌翁五十壽由敦謁今予告太保
相國張公為文以壽閱乾隆庚申壽六十由敦自為文
以壽忽忽遂及十年復操觚為侑爵之辭竊以自幸顧
自念行且六十其視前十年為何如者昔震川歸氏數
稱壽之文詆其無情實而為曼辭吾家鈍翁亦云然由
敦則謂有徳者舉其徳足以致勸而言情者述親串之
欵曲撫嵗月之峥嶸彌親切而有味顧其情何如耳抑
于兹重有感者古人七十而懸車記曰七十曰老而傳

盖壯而游老而休造物自然之數而仔肩重者恆不獲
如古所云雖欲恝然置之而勢有所不可松蘿白嶽雲
山萬里未嘗不寤寐以之迴憶與翁相晤時俯仰五十
餘年異日倘得及懸車之期優游故鄉登来茹之堂為
翁稱八十壽翁其倘有意乎前者楚民湯大雲壽百有
四十擕子走京師

　　天子嘉之命由敦書再閱古稀匾額為之表坊今年扈
從


　　巡五臺過唐壽民劉永壽年百有五嵗扶杖迎

　　鑾賜之金予食復

　　御製詩以紀奉

　　勅屬和傳稱華胥之民多壽盖遭逢　盛世有不期然
而然者翁之頤和養徳迎導善氣大耋期頤皆意中事
詩曰申錫無疆及爾斯所是又豈親情祝嘏之恆辭所
能罄者耶

　　外姑胡太孺人七十壽序


　　傳稱仁者必壽而母徳莫大於慈慈者仁之實而愛之
理所為發現於事者也幼焉而鞠育之顧復之長焉而
教誨之因其材而成就之曰以厚吾之所生而天性之
不容已則慈之道著焉矣廣其慈之道旁皇周浃於家
庭之間凡有子之道者莫不被其慈而仁之道於是而
益大和氣充於庭闈惠愛孚於内外惇龎豐豫眉壽樂
愷之象於是而成仁者之壽若是乎其可必也由敦年
十七締婚於查時外舅漸陸先生客游羊城而外姑胡

太孺人搘拄家政中外井井條理秩然吾内子為太孺
人長女同懐弟禹書時尚幼太孺人教子女朝夕起居
飲食具有法度出入䕶視珍愛逾常意謂慈於己所出
固人情耳及遭外舅大故太孺人躬率禹書赴羊城擕
二弱子孩提襁褓之中溯江陟嶺越數千里以歸煦煦
撫視一如禹書幼時迨至成立有就授室抱孫於是宗
族姻黨中外翕然歸慈於太孺人由敦嵗時登堂見禹
書羣從兄弟長幼數輩周旋家庭間怡怡愉愉和氣淪

浹一化於太孺人之慈即以由敦之騃戅無似或嗤其
貧或訾其傲而太孺人顧視有加二十餘年不少减太
孺人之慈仁篤厚盖本於天性夫豈有所勉强而然與
禹書繼外舅之業迎養太孺人於羊城十餘年来由敦
未獲上堂候太孺人起居顧於郵筒家問中備悉太孺
人神明視聼較曩時益加健含飴弄孫意致愉適今年
壽登七十福履日綏永錫難老禹書偕其仲溥公蘭陔
色笑粲粲晨葩太孺人顧之喜可知也由敦承乏


　　綸扉見直省封疆大臣奏百嵗以上貞壽建坊旌門者
殆無虚月

　　聖天子往往　賜金幣以示優異太孺人之設帨也由
敦雖不得鞠&KR0957;奉觴以介眉壽而領引海南異日當有
以徳門壽母被

　　鸞綸而表綽楔者謹為之備徴母徳而推本於慈以為
得壽之劵

　　查母徐太孺人七十壽序


　　外舅漸陸公以康熈癸巳捐館舎時僑居嶺南内弟仲
君浦公甫再週其季君猶未睟兩母皆少外姑胡太君
率長君禹書越數千里挈之以歸嵗甲午由敦還自浙
見溥公纔勝衣庚子還自京師再相見則已操翰治諸
生業已復聞其婚於吾族之僑呉江者壯而就其伯兄
於粤析治鹺業於閩之長汀才充然服其儕輩雖宿老
皆為之下交游多長者業日以起葢自雍正甲辰乙巳
禹書既迎養外姑胡太君於潮陽邸寓閲數年溥公亦

迎所生母徐孺人偕其配侍養於汀甘脆之奉起居之
宜家庭聚順之樂奉觴膝下怡怡一堂而孺人於是年
七十矣由敦之為館甥迨今四十餘年外家内政具所
熟聞於誼不容以浮辭介壽况孺人之賢實有可稱道
者當癸巳甲午間驟丁大故弱嫠幼孤岌岌乎非力所
可堪而旋復自振盖外姑以整齊慈惠治其家而諸母
服訓恭謹由敦嵗時登堂履其庭聲息不出梱外位置
几案匜帨以及箕帚之末井井有條理季君母先没孺

人視季君如已子寒暑夙夜疴癢動息相闗外姑既至
粤孺人獨留故鄉者數年率子婦處諸太君間與外姑
家居時無以異吾内人歸寧或數月相依孺人情理交
摯内人深歎譽之夫家庭日用之常氣機所感和則致
祥乖則召戾闒冗則衰頽而不可以自立觀外姑之所
以治其家而孺人之善承而安全之者其所係於家道
之興替為何如至今日而洗腆致養含飴弄孫人但知
孺人所遇屯於前而泰於後而孰知其所以致此非偶

然也豔陽屆候百卉向榮迴憶氷雪之嚴凝而貞松茂
栢之節益著風正潮平長江如練長年髙枕乎中流迴
憶風波之震蕩帆檣之傾折洞心駴目之餘未嘗不為
之舉酒相賀則孺人之躋大年而長子孫以衍其慶於
未艾者其可樂又何如也溥公喜臨池下筆輙有歐褚
法度簡牘酬答工整不茍為五七言詩名章俊句絡繹
腕下與往還倡和者無不推服今當壽母之辰諸與溥
公游者觀溥公之才而知其有是母乃有是子要不若

由敦知之之切也爰質言以張之無溢美焉欲知孺人
之賢其於是徵之

　　族嫂金孺人六十壽序

　　吾宗族親黨僑居武林者甚衆予自康熈丁亥戊子往
来其間丁酉入都門後問一再至迄今又二十餘年以
所聞諸宗人榮悴消長之故盖已多矣能守其世業引
而勿替者族子岳宗雲上乾日諸昆季其人也其家自
吾伯父别駕渭絲公暨伯兄州司馬萃升君以勤儉善

治生家日隆隆起伯母戴太安人嫂氏金孺人克佐之
以有立伯兄運籌算計贏縮雖太史公所傳計然白圭
之徒殆弗能過而兩世内助尤約嗇自勵弗憚勞瘁宗
黨間咸謂伯兄父子非得太安人姑婦賢佐烏能致是
予嘗謂世俗論列女行率多其畸節以為難至持操身
家奉長慈幼綜理内政則以為庸行無足道此其弊乃
至日用飲食咸不能盡其宜享富貴而不保其家覆壊
其子孫者比比也夫人丁困阨區區為一身計引名節

以自繩保守旦夕知大義者類能之及夫安常處順口
體得所奉起居適所欲而約已自檢憂其可安懼其可
恃矻矻乎至老而不懈此難責之中材以下而况閨闥
之内乎昔予語家弟凝之婦人處貧家易處富家難持
家如理劇邑然非精明强固才周於事者莫能勝凝之
撫掌以為然憶予幼時過伯父家坐客恒滿飲饌豐潔
皆伯母暨嫂孺人所手具也戊申冬予銜恤歸主伯母
家則伯兄已謝世伯父母且老而嫂孺人撫諸子治家

事内外井井十餘年來婚嫁多故問遺慶恤無虚嵗岳
宗昆季稟受成命諸孫林立男女數百指性質之剛柔
强弱與夫勞逸飢飽寒暖之節輕重緩急先後之宜嫂
孺人神明運之各得其當予宦游京師仕宦家内助之
賢者指歴歴可數益以歎孺人之不可及人誠得賢内
助則家之昌可竢也今年夏四月某日嫂孺人壽六十
族黨之稱壽者先期謁予文予聞伯母戴太安人至今
八十餘康强如昔嫂孺人一堂嫓徳由是踰七望八以

躋於期頥受岳宗昆季洗腆之養盖不待言獨表其善
持家以為親黨宗族勸有心世教者其韙予言也夫






　　松泉集巻十

