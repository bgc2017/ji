







　　欽定四庫全書

　　松泉集巻八(起乙卯至丁巳)

　　吏部尚書汪由敦撰

　　題徐澂齋前輩翦淞秋棹圖

　　酒熟螯肥十月春呉淞江水碧粼粼天教泛宅浮家去
占取江湖署散人

　　積水連城東復東片帆斜掛鯉魚風菰蒲深處春流暖
不比鯨波射日紅


　　萬株楊柳暎柴闗溪友漁翁曰徃還曲罷何人解相和
自將韶濩寫雲山

　　再題二首

　　蟹籪牛宫事事新多應甫里是前身只餘一事休相效
養得能言鴨賺人

　　半江秋水媚幽居魚鳥親人畵不如如此風光須領畧
莫抛心力著叢書

　　戲寄姚處齋同年


　　雪擁髙齋宦興䦨青氊坐處不勝寒誰知芸閣含毫客
還羡荒厨苜蓿盤

　　桐城相國倣高青邱漁樵耕牧詩各二首敬次原
韻

　　浩蕩層波裏沿洄近渚涯沙頭團小聚船尾載全家䋞
晒晴楊暖罾開暮雨斜任他風浪濶安穏傍蘆花

　　迹不涉通津悠然物外身詎工投餌術遥羡濯纓人花
港徐牽網苔磯坐引綸換來村釀熟賞遍五湖春


　　青崖開雪逕紅樹簇霜林不走層岡險偏冝曲磵深斧
聲驚卧虎歌響答鳴禽好䕶凌霄幹休教灌莽侵

　　雨來巖是屋露宿樹為椽選勝隨髙下爭歸或後先披
裘非有意看奕豈知仙頗笑朱翁子勞生半百年

　　舊業東臯畔三時紀歳功分秧朝課雨倚耒逺呼風廣
隰占多稼膏腴頌屢豐輸租須及早未患挈瓶空

　　最愛春深候良苖出土齊雉馴飛隔隴犢健過前谿長
畝冝嘉種新畬受淺犁欣欣看婦孺攜榼傍遥堤


　　頗適兒童性徜徉度陌阡杏花村店雨芳草渡頭烟肥
瘠原相忘池阿任自然不勞師卜式分産更輸邊

　　敢負求芻意隨時視起居興來横短笛情不羡髙車力
豈能調象經聊學養魚問渠車下客叩角待何如

　　知舍弟讀書僧舍追憶舊遊寄題四首

　　古樹平岡聳佛廬躬耕力作課僧雛烟中欹笠鋤青隴
溪外放牛眠緑蕪滿院香飄金粟粒當軒花艶玉盤盂
吟風最愛墻邊竹為問平安似舊無


　　小樓聴雨寄繩牀燈火青熒歳月長(予自己丑以後讀書庵中凡四年)
匝地隂濃禽上下一天霜老樹丹黄連筒曲注山泉細
竝架齊抽野蔓荒祗厭草深萍宻處鼃聲閣閣閙斜陽
爽氣西來逺近峯攤書行藥曰從容霜郊晴好勤朝穫
春水灘髙急夜舂寒巷月明聞犬吠泥塍雨過少人踪
只今趨直聴

　　宫漏猶認山樓夢裏鐘

　　官書叠叠冗難裁鄉思騰騰撥不開出水鮮鱗供斫膾

脫蓬新栗佐銜盃溪橋烟澹春前柳籬落香餘雪後梅
池草竹林多寂寞幾時情話更相陪

　　段家嶺僧房小憇用壁間韻

　　晨雅陣陣入寒空衣㸃霜華旭曰紅輸與山僧朝課罷
圍爐趺坐小窻中

　　題彭宫允使滇草

　　綈几牙籖耀日新禁闈才子奉

　　恩綸


　　聖朝籲俊從來重天末還煩第一人

　　波分洱海千層碧彩絢卿雲五色紋誰識謝家詩格在
芙蓉初日擅清芬

　　金沙江上竹枝聲不盡斜陽弔古情詞客有靈應悵望
鐵衣原不負科名(集中滇南秋興有弔楊升菴先生句)

　　棘院深沉逼斗奎驛程迢遞拂塵埃秋風凖備皇華句
又見含元槖筆來(宫允以今科典試列名應保和殿　御試故及之)

　　大宗伯呉文簡公輓詩


　　碧落芒寒望斗星中朝耆碩仰芳型天章繪繡超三代
學海淵源濬六經瀑水雪消千仞白蓮華霧鎻九峯青
遺榮典禮隆褒䘏

　　温詔聮翩下

　　帝廷

　　凌雲知遇始諸生晩達終看晩節榮一代典謨歸大手
廿年湖海慕髙名流連宿齒才逾健敭厯崇班品更清
豈獨遭逢誇厚福平生端諒有公評


　　牙絃千古重心期引分忘年未較遲委巷雪飛留短屐
晴軒花澹醉深巵秋風塞上挑燈夜曉曰

　　宫門聴履時厯厯游從勞夢寐尚餘真氣溢鬚眉

　　三逹尊兼五福全薤歌聲咽潞河船官寮集送

　　君恩重津吏趨承

　　詔旨宣荘號讀書銘舊業里名通徳表新阡憑將知己
無窮淚洒向青門畵翣邊

　　次韻酬宋考功華金見懷之作


　　紅藥朱櫻取次殘心情閒澹稱閒官燕棲舊舍聊因疊
蝶愛新花自作團坐穏尚思慿曲几行遲未敢傍危闌
多君聴漏遥相憶應笑條氷五月寒

　　烟郊道中大風

　　過午風威勁長空萬籟號平沙吹薄霧老樹捲驚濤天
際鷹呼亟塵中馬足髙

　　翠華猶未駐扈從敢言勞

　　用前韻戲東田郎中退齊


　　雞唱匆匆曉夢殘風情誰得似郎官黛螺㸃筆山容澹
紈扇題詩月様團榻畔香濃調緑綺簾前花發遶朱欄
塵中不信炎歊逼一枕清凉玉臂寒

　　題晴嵐藕香書屋圖四首

　　千枝灼灼照銀塘老柳濃添屋角凉中有謝家詩格在
墨花香和藕花香

　　仙露凝珠滴翠盤粉衣香葉映雕䦨此間消得鈎簾坐
應笑昆明走馬看


　　雲錦平鋪弄碧漪水香偏愛納凉時月華風露知多少
長晝何妨下直遲

　　衝花小艇擊空明拂檻香風逺益清昨夜新成采蓮曲
隔花依約棹歌聲

　　題同年趙學齋疊韻白秋海棠詩後

　　剥繭抽蕉别出竒傳神繪影恰相冝何妨更奏陽闗叠
譜作羣芳第一詩

　　學齋三疊前韻四首復題一絶


　　瀾翻花海又爭竒十二層樓位置冝睡起玉眞應一笑
江梅空擅百篇詩(中峯大師有梅花百咏)

　　入闈紀事用少保西林相國闈中書懐韻

　　文治光華麗日輝

　　新恩申命啟春闈宫花艷壓承筐帛

　　寳翰香沾在笥衣材入郢斤多杞梓羮調元鼎異甘肥
雲芝威鳯逢時見始信千秋遇合稀

　　春和西林相國書懐之作


　　春風杏雨沐恩輝載筆重叨集禮闈敢道文章能作繪
還憑經術贊

　　垂衣别裁浮艶期歸雅物色塵埃笑舉肥此日洪鈞歸
鼎鼐琴材不歎賞音稀

　　鳯翽梧岡覽徳輝萬方瑜瑾集春闈重垣地迥風傳柝
五夜寒深雪㸃衣苦志自能開窔奥髙懷寧肯戀輕肥
即看鴻筆持風㑹誰道元音舉世稀

　　附原唱　　　　　　　　　　　鄂爾㤗


　　和風萬里扇春輝對䇿人多謁貢闈欲䋞珊瑚搜赤
水肯抛玉尺換朱衣魚龍浪溷珠防&KR0915;牝牡羣開馬
辨肥記取蜀坡推具眼尚迷五色認依稀

　　同事諸先生一時和詩甚衆畢黄門趙宫贊多至
五六叠戲繼其後奉呈二公

　　明珠滄海鬬清輝雅唱爭先出鎻闈藻火新披千尺錦
雲霞艶拂五銖衣同工莫漫論遲宿有態何須較瘠肥
(坡詩短長肥瘠各有態玉環飛燕誰敢憎)好與南宫留故事陽春不信和人

稀

　　十二曰進呈題紙和畢黄門

　　奎光燭影爛交輝奏牘髙擎達

　　禁闈三試通宵催射䇿

　　九重清夜正求衣波添瀛海經春㬉花發瓊林得雨肥
簾下鵷班同拜手鷄鳴紫陌聼依稀

　　春闈雨雪

　　上念士子衣履霑濡


　　特頒諭㫖各賜帑金叠韻恭紀

　　春雪凝膏動曉輝欣聞

　　天語逹重闈勤農望切期登麥愛士情殷重解衣有志
敢先天下樂(以上述　上諭中語)銜恩不為一身肥朱提拜賜歡
聲洽濊澤均霑自古稀

　　鄭方伯黄臬司張觀察招同彭宫允遊趵突泉

　　濟南名泉天下竒洑流突見城南陲白龍拔地幾千尺
鬐爪劈破青玻璃明沙石瀨開平曠噴薄中心忽神旺

地湧青蓮玉作花井抽冰柱銀翻浪驚湍㶁㶁滙清渠
日影波紋上綺疏當軒坐擁三堆雪繞檻平傾百斛珠
圖經自昔聞靈瀆勝槩今來眞在目寧誇鷺羽曲江濤
不數晴虹匡阜瀑公餘軒葢駐郊坰野色泉聲共一亭
泳游自適魚依藻呵殿不驚鳬唼萍清秋歳稔塲將滌
地主情殷尋古跡酌泉共喻飲冰心紀游莫笑成詩癖

　　留别山在諸當事

　　簾前喜見斗奎明撤棘眞從鏡裏行歳稔豈煩多頌禱

政修端不露才名千城和氣春常盎百道泉香水共清
持謝蓮湖好明月鵲華秋色照行旌

　　四譯館署齋宿不寐

　　典重祈年肅薦馨致齋連夜宿寒&KR0550;千門月午更頻轉
萬柝風髙夢易醒徃事忽來心耿耿清時無𥙷髩星星
㣲吟燈炧香消後賸欲題詩滿素屏

　　十一月十六日䝉

　　恩特授内閣學士兼禮部侍郎恭紀


　　木天清秘接鑾坡旭日東華擁佩珂履迹近参元老後
綸言日演

　　聖恩多星占紫極三階正氣轉鴻鈞四序和回首隔年
曽暫到草麻中夜淚傾河

　　内閣衙門齋宿

　　綸扉窈窕獨齋居吏散堂空稱讀書㸃筆清於歸直後
垂簾寂似放叅餘寒雅背日層城逈獨樹吟風靜院虚
枯坐晩來消百慮逺聞宫漏報更初


　　恩賜福字恭紀

　　宸章百幅散雲煙禁直欣䝉異數偏寳墨香含仙露潤
彩箋紅映日華鮮捧來玉案榮三鍚懸向芝楣耀九天
聖澤無疆時歛福承恩恰喜值元年

　　歳暮

　　大祫陪

　　祀恭紀

　　玉琯陽回鳯紀周薦馨


　　清廟肅

　　宸旒廣庭星火香烟合丹陛雲麾曙色浮萬國歡心通
孝享

　　累朝徳澤溯

　　詒謀

　　聖皇嗣服當元祀繩武於今頌作求

　　封印前一日洗

　　寳恭紀


　　赭簾髙掲傍南榮尚璽雙擎次第行壓紐螭蟠雲欲動
出奩虹起月爭明金盆水漾丹砂暖綈几香浮寳篆清
歸踏霜華龍尾道禁鐘纔聴第三聲

　　題張晴嵐編修用白描法畵海棠

　　羯鼔聲驚睡態濃東風裊裊影重重霏微香霧雲鬟濕
除是瑶臺月下逢

　　粉紅香白一枝枝璧月當頭照影時消得滿浮金鑿落
錦帷銀燭醉題詩


　　繡幙香濃艶綺霞天然風韻擅繁華江梅莫漫矜標格
箇是東風富貴花

　　龍眠神妙獨追尋筆底春含造化心說與筌熙原未識
雙鈎家法本來禽(來禽帖以唐人雙鈎者為最)

　　蔣錦峯冏卿齋中菊花經春鮮茂賦詩紀事奉和

　　浩蕩光風轉緑蘋髙齋黄菊尚鮮新東皇特與延齡訣
破例留教占好春

　　厯徧氷霜閱歳時開遲贏得謝還遲好教濃艶閒桃李

識取西風澹逺姿

　　燈棚㬉室艶芬芳老圃秋容興轉長寄語綺筵姚魏種
論交合遜丈人行(京師燈市己有牡丹)

　　崇蘭紫蕙分庭秀交映酡顔晩節香深下重簾好將䕶
春來風曰較秋長

　　送顧侍讀予假還里

　　未及懸車早乞身西清晉秩

　　詔恩新


　　兩朝遭遇儒林重千古文章

　　帝鑒真此去滄洲全晩節異時清史羡完人祗餘禁直
聴鐘侣悵望雲帆潞水濱

　　市上見菊花

　　菊花開曰近重陽壓擔驚看滿把黄種處逺分籬落趣
攜來新帶露痕香誰曽賞識風塵外便恐輕抛道路傍
老圃秋容珍重在未應三徑遂全荒

　　牧牛詞


　　牛角彎彎尾秃速平坡草軟春烟緑冬暖閒依枯樹眠
晝長喘向清溪浴隴頭一笛夕陽遲好語青蓑背上兒
長鞭短軛苦不辭為念泥深雨滑時

　　得四弟揚州信

　　喜見平安字天邊望逺鴻一帆催客雨三曰渡江風世
事艱難裏人情閱厯中今宵池草夢飛繞蜀岡東

　　恭和

　　御製雨夜咏懐元韻


　　正是宵衣問夜時瑶階滴&KR0377;雨聲遅聴來細響催宫漏
釀得輕寒徹

　　御帷膏澤閭閻勤逺慮艱難稼穡最先知

　　宸章自冩憂勞意不藉元臣論十思

　　送鴈

　　肅肅征鴻着夜飛聮翩南下欲何依棲烏匝樹驚難定
巢燕辭梁夢己非闗塞極知霜露冷江湖未必稲粱肥
平沙落月堪惆悵好待春風作陣歸


　　夜坐

　　獨對寒釭擁敝𫀆罏香茗椀興陶陶滿庭霧氣月初上
隔巷柝聲風漸髙坐久深知無事樂倦來方覺有生勞
恐妨胸次冲和氣不遣班書送濁醪

　　虛牝黄金莫漫嗟空驚歳月似奔蛇平生得意無多子
千古傳人定幾家詩到杜韓窮變態才髙燕許擅風華
年來稍識青燈味倦眼翻憐暮景斜

　　同直諸公相次屬和叠韻奉酬


　　淋漓濃墨㸃新𫀆滿目琳瑯散鬱陶歩引良遊爭入勝
歌因善和轉成髙研磨久藉同人益傳冩應憐侍史勞
雅荷羣公親切意澆愁百斛醉醇醪

　　擊鉢聲中互賞嗟休論徃事問弓蛇才髙㸃綴多新意
律細縱横總大家坐剪銀釭原寂寞集成金谷轉豪華
香牋手把廻環讀禁漏頻催晝景斜

　　扈從謁

　　陵再叠前韻


　　五年四度拂征𫀆(予自雍正十一年至今前後四扈從)又䇿羸驂擁復陶
潞水雲帆連海闊薊門烟樹接天高

　　孝思難繪朝陵頌文學寧辭侍從勞况値小春時候好
禦寒不藉市村醪

　　扶擕童叟道傍嗟頻見霓旌載隼蛇供頓何曽煩里老
賜租前己遍山家(去春謁　陵免所過郡邑租稅)川原車馬催行色村
落雞豚騐物華落曰平沙圍萬幕炊烟縷縷出林斜

　　車行四叠前韻


　　不覺寒威襲敝𫀆行窩兀兀復陶陶稍從迂折長轅穏
閲盡爭先駿足髙風日舊諳征客况冰霜還念僕夫勞
倦來最好懵騰睡那問前村貰濁醪

　　偶陟﨑嶇敢怨嗟層岡厯厯路盤蛇徐牽漫擬移花舫
小憇何妨傍酒家自畏霜蹄有顛蹷敢從油碧競繁華
依然趨直圖中景翹望行營日毎斜(予舊有乗車小照題曰雨中趨直圖)

　　鄭明經坤裳家上舍文麓各和前韻揚詡過當再
叠前韻


　　才大均應奪錦袍豪吟曽不藉鎔陶平看壁壘曹劉短
益信光芒李杜髙風雨爭飛文藻麗雲霞競織錦機勞
挑燈把玩心俱醉勝酌中山玉色醪

　　編貝聮珠競賞嗟居然赤手捕長蛇撑腸經笥排千巻
劌目詞鋒廢百家冀北空羣思伯樂斗南占氣有張華
長歌起步中庭月笑指螢牕素練斜

　　鵠立門前聚白𫀆黄金入冶土成陶春含畹蕙香初動
雪壓溪梅韻更髙自古娉婷甘嫁晩幾畨延佇歎媒勞

好看花放長安日京尹親供内府醪

　　粧成顧影自矜嗟釵是盤龍髻綰蛇玉樹歌傳江令宅
璿璣圖織竇㴞家輕袿岩畔淩波歩廣䄂風前唾石華
看煞翠盤巾拂舞影蛾池上月痕斜

　　邦均和蔣學士韻

　　繡甸周原敞東來又一程野烟千嶂合夜火萬星明隠
隠聞行漏迢迢隔網城明朝山路峻飛夢逐雙旌

　　望盤山和張侍讀韻


　　名山一以望塵夢豁然醒逺樹秋容澹寒烟石骨青何
當䇿笻杖相與叩雲扃勝約行須踐将身入畵屏

　　石門

　　形勝天然壯峯廻石作門紫垣森翊衛翠嶂列屏藩地
以鍾靈王泉因得氣温

　　橋山遥在望鬱鬱曉雲屯

　　馬蘭闗和張侍讀韻

　　萬山廻合勢崢嶸形勝天開福兆呈佳氣葱葱浮


　　寢殿霏烟漠漠䕶邊城隂崖積雪餘寒色幽壑鳴泉送
逺聲翹首

　　兩朝弓劍地千秋詒祚頌昇平

　　扈從還都得兩弟家書觸緒成詩却寄四首

　　鄉書傳到小春前裘㡌新從扈

　　蹕旋豹尾蒼茫風日外雁聲嘹嚦暮雲邊竹西歌吹増
覊思(四弟近客維揚)硯北琴書少靜縁(三弟讀書種慧僧舍以酬應不得下帷為苦)
拂却征塵還細讀頓教愁緒一時牽


　　熏鑪鏤管趁銅龍涕泗中宵意萬重三世幸邀

　　如綍誥一坏未妥若堂封瀧岡有待先礱石白鶴行來
合種松直恐

　　君親成兩負非闗歳稔羡為農

　　直廬清暇漏聲長仙侶時時說故鄉戲蝶拍來臨帖硯
流鶯啼近讀書牀杏花小店酒初熟榖雨滿村茶正香
直欲荷鋤隨老圃不知簪筆侍岩廊

　　瘦馬凌兢踏曉霜空驚韶景去堂堂時占旭日花磚影

逈憶薫風殿閣凉詩為苦吟偏覺鈍書因嬾寄却成忙
多慚似海

　　恩難報敢道山林引興長

　　顧侍讀小崖寄示舟行對菊有懐同直之作次答
一首

　　翛然鶴骨聳吟肩𣺌𣺌江帆一片懸人淡黄花秋水岸
詩成紅樹夕陽天輕鷗波靜眠安穏去雁雲髙影接連
歸到東籬家釀熟舊遊誰不羡登仙


　　題張侍讀桃花流水扁舟圖

　　昔年曽讀雙溪集南湖釣艇㣲風入後來偶讀他山詩
龍眠清夢記花時(文端公集中有桃花釣艇小照詩又查他山前輩有題今少保師桃花流
水扁舟圖詩見本集)而今又向圖中見新水粼粼花片片襟期澹
蕩本家風衫染波光枝拂面君才瓌逸氣吐虹萬斛舟
乗萬里風雲帆吹送弱水東阿毋窻前花正濃榑桑曰
映臙脂紅廻頭却笑天隨翁延縁不出菰蒲叢興來偶
寄滄洲趨把巻花前着短篷春流滑笏不可唾漁子篙

師紛捩舵武陵誰許問仙源爭羡船如天上坐緑楊芳
杜碧溪頭夾岸花明錦浪浮留得滿前春意在濟川端
合任虚舟

　　至日於修潔弟行笥得從父愳思先生中州遺詩
讀之泫然感賦二律

　　手捧遺編黯斷腸氋氃誰信鶴隨羊(集名羊鶴草)風情衰柳
禁秋雨氣味寒花着曉霜貧到老來偏作客病於夢裏
劇思鄉工愁愁語誰能讀讀去愁隨一線長


　　隔墻燈火聴髙吟瘦竹縁階散夕隂(叔所居與予僅隔一墻庭前方竹數
竿予嘗侍叔劇談其下)老手織來機是錦餘丹㸃處字成金家雞敢
厭安西筆雛鳯重傷子敬琴(鈴法弟今又沒於嶺外)忝竊浮名更
何𥙷當年激賞愧知音

　　冬至八韻

　　緹室葭飛鐘律應南郊

　　親享

　　㤗丘圜仙韶縹緲旌麾外香霧氤氲咫尺間蒼璧


　　朝陳通御氣大裘宵擁識

　　龍顔雲祥逈映柴烟紫日彩先迎燎火殷

　　五帝聖靈同肹蠁三霄星斗近躋攀趨蹌紺幄瞻

　　天切摇曵鸞旗候

　　駕還一線迎長來禁掖

　　九重鍚福徧區寰年年此日叨隨侍壓㡌霜華豹尾班











　　松泉集巻八

