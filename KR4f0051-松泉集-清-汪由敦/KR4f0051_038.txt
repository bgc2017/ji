







　　欽定四庫全書

　　松泉集巻十二

　　吏部尚書汪由敦撰

　　記二

　　勅修龍福寺碑記

　　龍福寺在薊州之東去

　　孝陵一舍而近因山為基堂廡畧具山僧三數人香燈
僅續少過之者


　　天子以朝

　　陵數經其地建　行殿於寺之西因

　　命斥而新之山門翼然石磴雲叠殿宇深靚階墀周凈
刹竿幢影隠暎林麓乾隆十年春二月

　　皇帝有事於

　　孝陵禮成至　行宫

　　駐蹕入寺禮佛將作以寺工落成礱石請紀重修時日
(臣)承


　　㫖敬為之記按寺故有金㤗和三年文林郎守左拾遺
兼應奉翰林文字同知制誥雲騎尉賜緋魚袋吕卿雲
碑記言是山名葛山寺創於唐初曰智嘉禪師者恒誦
持妙法蓮華經選勝至此穴岩以居夜半聞鐘聲心異
之尋至山腹見廢寺故基壁間有龍福院額遂結茅其
地持誦弗輟堦前伏蠆日聞經聲忽得解脱中夜化為
女子禮師稱謝具言使左右五里永絶蠆毒以報其徳
已果有騐由是逺近信嚮寳施雲集此建寺所由也閲

遼至金天慶正隆屢加修葺其見於碑刻者如此(臣)敬
惟

　　昌瑞山安奉

　　祖陵佳氣鬱葱靈秀鍾聚羣峯連屬或拱或抱或障或
翼蜿蜒起伏皆扶輿清淑之氣所為磅礴鬱積以藩衛
福庭茲山又其餘支也山之名曰葛不列於圖經志乘
葢前人所畧而弗記畿輔琳宫梵宇相望名山靈刹頽
廢於荆榛瓦礫者且不知凡幾也龍福之為寺固不足

以當指數獨以傍附　離宫邀

　　翠華之臨涖寳坊金界煥然更新有加於昔謂非山靈
之厚幸歟智嘉之卓鍚於此亦豈嘗有樗里子之智而
事若有相類者豈其功行卓越不容冺冺閲數百年而
迹乃大著歟抑山川之顯晦固各有其時也歟　國家
方隆億萬年無疆之基則茲寺亦有修勿壞(臣)叨與扈
從幸得以文字之役題名翠墨他日志畿輔記伽藍者
尚其有考於斯文


　　婺源縣重建明倫堂碑記

　　國家建學以育賢能將盡俊髦而陶淑之俾夫徳無不
成行無不修藝無不備體用具周本末咸貫以達諸家
邦而措諸天下顧乃特揭其堂曰明倫何居葢天地之
所以成位惟人人之所貴於物惟倫倫之所賴以昭垂
今古不以時㑹而冺晦者則惟明自放勲有司徒之命
因而敬寛惇庸肇修攸敘千百年間數大聖人無不以
是為出治之本故孟子綜觀於起化之地而約鄉國設

教之要曰皆所以明人倫㫖哉斯言夫是倫也者命之
自天為天敘具之於性為秉彛率之為天下古今所共
由曰達道固不以貴賤而偏全不以士庶而加損也然
下之親必由於上之明者性道雖同氣禀各異故自君
公以降及乎百司庶尹莫不皆有明倫之責而修之於
家以待他日之宣布則自束躬黌序之日始此三代聖
人所以養諸學校之中謹其教而申其義者道無異術
士無岐趨由是禮以節之樂以和之詩書以諷詠之樂

正之崇崇以明此倫也博學審問慎思明辨篤行善之
擇擇以明此倫也格致以研其精誠正以踐其實以之
修身而倫明於身矣以之齊家而倫明於家矣以之治
國平天下而成親遜之休莫非由此推之此學校所以
為教之本而孟子約其要以示人也三代而下斯義不
明雖以漢唐之盛代各有學而上之所以為教者不過
袒割饋酳之虚文下之所以為學者止於訓詁辭章之
末務迨宋而文治丕振真儒輩出慶歴之間學校丕興

晦翁諸子上接孟氏心傳乃即星源學宫大書於講座
之堂曰明倫以標古聖人設學至意使學者咸知所用
力自是都邑學宫摹以為式一如星源云乾隆甲子王
君晋三謁選都門語余邑學在城西隅　國朝嘗一再
葺邇且漸不可支既為解槖以新之而未有記敢請余
惟學以明倫虞夏殷周之文可覩已然必教者有二帝
三王之心而後能舉數大聖人之法亦必學者能契孟
朱二子垂訓之㫖而後乃無忝於　國家造士之恩我

皇上明哲作則建極綏猷凡夫典禮惇庸之方所以為
多士先者靡不日勤宵旰矣學者誠體此而反求之豈
徒然哉必也游之乎詩書禮樂以通其藝致之乎學問
思辨篤行以成其徳以懋其行將㑹乎格致誠正修齊
治平之全而處為真儒出為名世於以廸彛教而成親
遜皆基乎是乃無愧於斯堂之名無負

　　聖天子造士於斯堂之實此又朱子特榜以示人之深
意也然則晉三之為此勤也夫豈小補哉余故記之特

為學於斯堂者勸

　　婺源縣重建尊經閣碑記

　　婺學自宋以前凡六遷朱子所記藏書閣乃第四遷在
縣治東又再徙為今地實三遷之故址也舊有尊經閣
按邑志云在明倫堂後山半廢已乆矣竊謂道原於天
而顯於文自一畫開天文明啓秘聖帝哲王繼天立極
莫不有經訓之垂以為敷教出治之本故伏羲以降列
聖相承詩書禮樂易象春秋粲然大備如日月麗天昭

回萬象芸生庶彚咸被其光而抉其蔽所謂極之敷言
是彛是訓于帝其訓者故夫子曰君子有三畏一則畏
聖人之言聖言經也畏者尊之也天祐下民作之君師
聖言之畏實與天命大人相為表裏顧道之常明於天
下也存乎經而經之常尊於天下者存乎人是故有作
者之聖有述者之明而述之之明非實優夫作者之聖
不能為述之之功且復倍夫作者之聖而彌逺是以前
千五百有餘歳而列聖之經刪定纂修一集大成於至

聖後千五百有餘歲而四子之經淵源伊洛再集大成
於紫陽斯固大道之休明抑亦昌期之有㑹方今光華
復旦景運重新我

　　聖祖仁皇帝徳合聖明功符作述㑹編萃六籍之精奥
淵鑒彚朱子之全書葢將復集四千餘年之大成以昭
百王經世之大訓而纉承方篤於

　　憲皇帝繩武復際我

　　今皇逺接洙泗之心傳近紹考亭之問學諸凡


　　欽定經史

　　頒儲黌序所以陶淑真儒成天下之材而收得人之效
者實在此於是上作下應欲從風動僻壤山陬海隅日
出罔弗家敦禮樂户澤詩書矧婺為朱子桑梓鄉號稱
鄒魯教澤漸濡宋元以來眞儒輩出莫不本於學古有
獲顧今尊經一閣乆委榛蕪其若之何王君晉三語余
曰吾邑旣竣明倫之役又樹二坊於官衢竊願尋閣遺
址進工啚之於是壘石為臺髙可二仞臺上為閣衡六

仞從七仞有加其高如從之半對望屏山文峯屹立經
始於甲子三月落成於乙丑正月甫訖工而

　　頒賜諸經後先焜耀時中丞魏公以其事上聞

　　特予増秩晉三既益感激忭舞而廼并屬余記余畧為
敷陳經以載道原本於天而特恭紀四千年來列聖諸
經紹孔朱而三集大成端在　今日若夫為學之方誡
勉之切則朱子藏書閣記已詳哉其言之矣

　　熱河寓齋記


　　熱河去京師四百餘里萬山環繞塞外之奥區也十餘
年來

　　天子歲以孟夏之月避暑於此至白露既零行圍講武
而後回蹕大司空徐公以近臣扈從毎歳必至自浙被
召之明年乃購地一區東去　行宫一里而近得老屋
若干楹以為寓齋其地俯接闤闠而因山結廬有高明
爽塏之致公顧而樂之乃命之曰城市山林而題所居
曰半山堂堂之東卧所在焉則仿康節安樂窩之例題

曰寄窩人生皆寄耳旅之次則尤寄之寄也堂後綴以
廻廊循除而升為軒三楹架列書冊圖史几案筆硯自
公之暇從容委蛇而偃息於其中因命之曰退食軒而
揭其座右曰惺惺以自警其西之與半山堂相鄰並者
曰芝蘭室賔客之至則延接於此又折而北為遊息處
名其居曰敦艮居右曰致虚左曰守靜葢取諸老氏之
言而有合於養心定性之㫖庶幾止其所而無咎云爾
循曲磴而西三十餘歩其地益高境益靜繚以周垣為

課孫之所題曰韞山居語曰石韞玉而山輝夫非其韞
之之深且乆則不能全其實而輝何有焉故以惜隂名
其齋以尚友顔其室志朂也有亭翼然浮出於敦艮居
之西隅者為遐觀亭亭東面彌勒峯峯迤而南則呀然
開羣山之自西南來者亦鬱然伏河水循山麓南行屈
注於東而流出於其間層巒横障其外逺峯歴歴可數
亭之址於所居為最髙目之所窮亦最逺此其所以為
遐觀也前後總為屋若干楹視舊稍加増拓而庖厨廐

圊之所畧備歲辛丑公挈其孫以行余以課讀偕來留
止數月因屬余為之記夫役之擾擾利之皇皇城市之
塵囂人皆以為困若乃茂林幽谷木石與居而麋鹿與
遊逸人畸士邈然而遺世獨立之概古之賢達亦往往
豔其跡而高之自予觀之城市之所為困者易知也沈
冥枯槁之果於忘世類皆不自得而有託而逃焉則其
徜徉恣肆而自以為樂者得無抑塞沈溺而有累其心
耶公之退朝而居於是也軒窗清雅時卉馨而禽鳥樂

咏詩讀書䇿杖而游倚枕而休不出户闥而巖岫參差
林霏明晦之景狀皆在目前至於攬民居之殷庶物力
之充牣又以見盛時休養生息之繁利用厚生得以咸
若其性葢城市山林之樂俱在焉而所謂困其形而累
其心者無有也故敘而記之俾覽者知生遭

　　聖明扈從之臣亦得遂其樂也如此其必有流連歎慕
而不能自巳者矣

　　鄰松草堂記


　　芳溪楊子士千作堂於所居之右因山為基爽塏深靜
名之曰鄰松謁予為記予嘗謂松之為物質直挺健拔
出於氛埃之表有君子之徳歴凝寒傲霜雪貫四時而
不改其素有君子之操磥砢多節聳壑凌霄負棟梁之
材工師匠石得之則以為喜有君子之用是以君子恒
比徳焉楊子之先有曰友松聽松者非特以地産為名
誠有取爾也東里先生有云君子之尚於物有不在耳
目之誤意趨之適而在於其徳者其謂是夫予屢過芳

溪當春景妍明園中桃李豔發紅紫爛然芬芳菲馥榮
木交映縁溪芳草翠緑可愛令人暢然神怡及快雪初
晴山如積玉羣松兀立於層巒叠嶂之間長風振動朝
陽始晞凝冰隕空琤琮觸石肅然如見鉅人長者蒼顔
古貎峩冠劔佩俯仰揖讓之容為之歛容起敬楊子蓄
徳秉操期有用於當世慨令徳之不孤其寓名命意不
於彼而於此則所尚可知也已堂之後有泉出山石間
深廣不逾尺而四時不竭韻清而味甘楊子酌泉䕃松

屏逺塵翳養其徳者將益厚予亦將有卜鄰之思楊子
其許我乎

　　休寜㑹館碑記

　　京師為萬方輻輳之地風雨和㑹車書翕至彯纓紆組
之士于于焉雲集景從遇鄉㑹試期則鼓篋橋門計偕
南省恒數千計而投牒選部需次待除者月乘歳積於
是寄廡就舍遷徙靡常炊珠薪桂之歎葢伊昔已然矣
時則有寘室宇以招徠其鄉人者大或合省小或郡邑

區之曰㑹館夫人情萃則情親散則勢渙古之人仕於
其國無事去親戚離鄉井中世士大夫宦遊四方逺至
萬里若千百里當其跋渉途路投止邦畿久暫去留未
知所届在䇿名仕籍者仰資俸入獲列寜居而坐視閭
閈英遊皇皇焉靡所依息夫豈不惄然於懷然分宅以
居指囷以食概難望之人人則㑹館之設俾得適館垣
弛負擔於以聨其情萃其渙是亦厚鄉俗廣惇睦之一
端也新安郡向有㑹館湫隘不可居歙乃别營㑹館吾

亦欲為吾邑營之未得善地壬申秋有以所居求售者
溯其始葢先達名公故第近日都下規度營建率毁大
宅取故材以薄值射厚利予惜其入賈人手且不可保
爰謀之太常金公給事中兩程公待御戴公王公前觀
察畢公及族人儀部文麓咸以為當乃率先醵貲為倡
而馳書故鄉婣友期共成之不數月逺近樂輸者麇至
乃得蕆事凡為屋若干楹稍加繕葺而堂庭廊廡庖湢
廏庫之次與几榻箕帚錡釡筐筥之需無不次第完具

并籍識其餘置閒房取息以備歲修刋列科條垂諸可
久是役也皆出自吾鄉望族巨宗縉紳逢掖之侣不資
闤闠不藉遊揚言出響應若赴期㑹是可見向道樂善
人有同心而吾鄉風氣之淳美敦篤勇於為義不以逺
邇疏戚異視人之聞之宜乎嘖嘖稱羡以為不可及而
予暨同朝諸公幸際事㑹之成欣喜相慶用識縁起鑱
諸貞石以諗來者異日人文蒸蒸蔚起揖讓於斯絃誦
於斯鏃厲振奮於斯名臣魁儒星聚林立庶幾吉人吉

士為

　　天子使今日之有事斯館者其與有榮焉將來長守舊
規俾無廢墜是尤予輩所厚期而亦邑人之志也是為
記

　　黄山九松圖記

　　泰山之巔有五大夫焉古所傳松之最著者也而外此
推黄山山故多竒松遊人嗜其尤竒者各因形以命名
且圖為玩葢所稱竒之尤者矣松之竒有若龍之卧焉

擾焉困焉者有倒掛於絶壁者有若蒲團可承趺坐者
有若首尾相接兩峯之間若接引者有若棋之枰者有
為山靈若迎而若送者而更竒為一線天長松自崖中
直矗峯頂若虬龍之破石而出者而諸松遂各以竒名
披斯圖可指而識也雖然松之産於窮山絶壑為樵夫
牧䜿所摧殘者比比矣幸而遂其竒亦未有從而愛之
名之而圖之者何是圖之以松著也且吾聞蓮華諸峯
竒松不可勝數而圖以九特傳豈以是為竒之尤焉者

乎晴窗展巻如置身黄山間竒狀駴人耳目不特躋岱
岳而始得賞松之竒則是圖與松俱有竒絶者存而烏
可以不記

　　澄懷八友圖記

　　澄懷園在　圓明園東南隅半里許館舍數十楹巖壑
蔽虧陂池演迤雜樹檜柏榆柳清隂襲人稱消暑勝地
世宗憲皇帝恩賜内廷侍直諸臣分寓其中予以直

　　南書房來寓至庚午


　　賜居麗景軒前後左右皆諸公寓直處也直　上書房
者八人而寓焉者居其六丙子仲夏有善畫者常生至
乃即園中景繪八友圖歩而向板橋奚奴捧書隨者為
少詹事介休梁確軒橋之左竚俟者為學士仁和周葯
欄葯欄素善琴一童子捧古錦嚢盛素琴一其所嘗操
者也縁山蹊稍折山麓縮而嵌山之巔蒼松數株落落
如離立兩髯翁對坐其下一為少司馬武進程莘田髯
多而半白者為學士㑹稽周蘭坡各拈詩韻若聨句狀

傍有一人獨坐梧隂下執紙筆欲作書者則副都御史
安州陳月溪云凉亭前數童奴展畫巻一白鬚老人從
旁指㸃為編修金匱張酉堂其一屹立諦視者為少司
馬長白觀補亭補亭與確軒皆不寓園中然下直輒數
數至不異鄰並最後一人揮羽扇飄然而來鬅頭童挈
茶具隨後行則少司冦漳浦蔡葛山也之八友者生不
必一地官不必同階齒不必相若顧以遭際盛時偕直
禁近寅同入申同出風雨寒暑未嘗間至其退食餘閒

雍容諧暢羔羊委蛇之風金蘭臭味之雅情愫欵洽八
人者無異一人信仕宦中不可多得之境其寫而傳之
也固宜圖既成以余同居園中屬為記憶昔居斯園者
南齋諸公而外若太傅高安朱文端公相國桐城張文
和公少宗伯漳浦蔡文勤公大中丞鄞邵公宗丞荆溪
任公咸以魁壘耆碩勸講　東序余嘗接其緒論清風
雅度至今猶想見眉宇惜當其時未有圖之者八公繼
諸先正後其為是圖意葢有在矣異日披閲指數其道

徳聞望卓然輝映豈徒優游清暇侈林泉之賞覽為詞
林美談而已余雖與諸公分曹殊直而清溪秀石間燈
火相照喜諸公之不余棄也故不辭而書於巻端且為
之篆














　　松泉集巻十二

