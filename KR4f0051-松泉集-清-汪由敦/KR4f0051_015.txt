







　　欽定四庫全書

　　松泉集巻十五(己巳上)

　　吏部尚書汪由敦撰

　　元旦(是日　上受朝後即　召見)

　　蘢葱瑞靄浮雙闕螭頭寳鼎香烟發星陳仙仗拂條風
早識春光來半月

　　駕迴日上紅鸞扇未換朝衣趨朶殿如願恭承

　　天語温羽書飛處卿雲現錦江浪静玉壘平喜氣遥開

的博營耳聴春聲朱鷺曲犁鋤無擾慶銷兵

　　為大章姪題五世讀書園圗

　　谼中盛譽埒王李第五名齊蔚清綺松明山下讀書堂
素業相承富文史髙曽規矩守勿墜此是讀書真種子
雅涉風騷綴珠玉豈事筌蹄艷青紫當年五世今七世
從兹百葉傳珂里長松磊砢清泉奔畫圗瀟洒古意存
細看題識數前輩一一名姓芬荃蓀即今擁節分雄藩
吾宗贈處能無言讀書之樂樂弗諼百年喬木蒼烟屯

洪河九𣲖來崑崙請君珍重綿世澤式培其根導其源
君不見洛陽全盛記名園幾許流傳到子孫

　　下直

　　韶光行試六街燈散直人歸興可慿䲭吻斜陽翳將入
蛾眉纎月淡初升較量筋力隨年减㸃檢文書與日増
只有鄉風時在念辛盤深夜酒如澠

　　老去

　　老去渾教萬慮蠲閒來兀坐一惺然漫將去日比來日

從道増年是减年五夜雞聲催禁漏一簾駒影散鑪烟
家山不隔清宵夢彷彿梅溪竹嶼邉

　　有懐彭芝亭少司冦

　　翩翩海鶴憶清標萊彩潘輿樂事饒入饌江魚兼竹笋
裁詩翡翠集蘭苕胥江放棹波初綠鄧尉探梅雪未消
幾度白雲亭上望待聨清珮謁丹霄

　　恭和

　　御製召經畧大學士忠勇公傅恒班師還朝元韻


　　帝鑒元臣効赤忠軍威振處戒兵窮摧堅矢志成拉朽
解網

　　垂仁曠發䝉

　　丹詔策勲光戚畹桓圭錫祉本

　　慈宫黒頭正藉調神鼎次第看論翊贊功

　　電激颷飛正搗巢

　　如天聖德荷并包舞干謙受稽虞典錫命師中應易爻
兵洗巴江波蕩潏銘鐫劍閣石頝䫜去歌雨雪歸楊栁

掩映旌旗翠影交

　　霽色

　　霽色遥開雪後山晴雲舒巻片時間垂堤栁軟迎風線
着岸冰融向日灣馬為性驕偏蹀躞禽因候至巧間關
九衢動色傳

　　新詔喜見全師計日還

　　雨中曉行

　　膏雨天街潤泥塗滑不支㣲茫燈影裏鄭重曉行時舉

足防顛躓當前慎嶮巇騶人言可味好步莫嫌遲

　　吾生

　　大造慿潜運吾生自有涯由來束名教那得外形骸童
稚天真露家庭善氣偕柴桑良曠逹攜幼一開懐

　　驛路

　　驛路星流折馬鞭困投茅舎未成眠荒雞不識征夫倦
夜半寒聲到枕邉

　　題陳履平秋林晴眺小照長卷


　　一别清襟近十年照人冰雪致依然慿將翠竹蒼松境
寄我䦨風伏雨天洛社琴尊前事逺梁園風雅至今傳
幼輿邱壑留難住攜手相期鳯闕前

　　恭和

　　御製七月十八日延薫山館召同大學士傅恒史貽直
及内翰侍御諸臣

　　賜膳賦詩輒成首唱元韻

　　山莊曉霽畫屏開傍


　　輦攀躋近水臺文藻縈回紛綺縠孫枝清樾蔚條枚雲
霞

　　聖蹟重霄麗雨露

　　仁恩奕世培豐嵗行秋叨扈

　　蹕巻阿幸得遂歌來

　　寒食

　　寒食山村路輕烟望欲迷斜陽曛躑躅(花名)細雨濕棠梨
綠漲船唇浪紅黏屐齒泥兒童争餅餌翁媪事鋤犁楸

徑添新樾苔碑蝕舊題酧觴腸㫁處丙舎草萋萋

　　金川納欵二月十四日捷音至都

　　御製長律志喜恭和元韻

　　風馳吉語路閧然上將功成

　　帝德宣快覩酋徒崩厥角早驚

　　王旅至如川狼烟永靖香雲滃豹尾新頒旭日鮮績奏
萬全由不戰㡳須銅柱鎮南天

　　金川納欵大軍凱旋


　　上御豐澤園賜經畧大學士忠勇公傅恒及諸將士宴

　　百寮陪列即席恭和

　　御製元韻

　　幄殿長筵勞凱歸艷陽芳籞仰

　　清暉喜聴法曲同魚藻載捧

　　天章浣露薇朱鷺先聲威絶徼白狼新調逹

　　神畿元臣虎拜龍光渥總賴

　　宸謨决勝幾


　　恭和

　　御製恭謁

　　三陵途中即目元韻

　　敷徳覃無外

　　詒庥信有徴春膏滋繡甸佳氣䕶

　　丹陵新栁朝烟重層巒逺黛凝

　　鑾輿欣賞處摛藻興時増

　　南苑行宫


　　風颭黄旗巻復舒

　　六龍行處宛魚魚

　　離宫朴尚茅茨舊陸海平開雉兎餘野草春深花自艷
庭槐嵗久葉偏疎去年雪夜慿回首㸐燭三更治羽書
恩晉太子少師恭紀

　　寵命逾涯力豈任六階宫秩首凝丞頻仍

　　恩已銘心切密勿機容造膝承書告筆精師魯郡表阡
文峻慕廬陵(顔魯公歐陽文忠公皆嘗加太子少師見告身及本傳)左坊清切承

華地十七年來惕倍増(由敦癸丑遷左贊善古東宫官也)

　　德夀寺見牡丹有憶武林水陸寺舊逰

　　數朶纔看傍

　　御筵禪房又見露華妍幻來艷景空中色信有香林世
外天繡幙金鈴離俗韻㳺絲飛絮證前緣攜尊忽憶城
南寺細雨輕舟近卌年

　　房山道中

　　村甿翹望


　　翠華臨扶杖深知父老心隴麥喜霑三月雨堤楊看長
十年陰驅車道坦行相競飲馬泉清近易尋最是
行宫春晝永迴廊飛絮静沉沉

　　恭和

　　御製射元韻

　　閲射行宫清晝長鐃歌新奏靖疆場彤弧載錫功惟懋
畫的髙懸備豈忘響激鳴髇松吹合影欹高盖栁風凉
采薇飲至騶虞節


　　天藻頻賡風雅章

　　侍郎沈徳潛

　　予告還里紀

　　恩進呈四律

　　御製賜和内直諸臣同賦應

　　制

　　十載清華歴幾官數承

　　優眷接


　　温顔授經身健勤趨直許國心誠再出山(徳潜丙寅請假年已七十
瀕行　　　賜詩趣其赴闕果如期而至　　御製詩嘉之)分擬飛同棲禁鶴却容閑比
出籠鷴耆儒自荷

　　天心鑒喜動同時聴漏班

　　高懐那肯問田廬筆力詩才健有餘早厭時趨驚蛺蝶
别裁古調掣鯨魚晩成尚及懸車日宦逹仍如伏案初
白髪終邀

　　聖主遇不教長嘆夜窗虚


　　星雲糺縵世同欽授簡常教和

　　御吟盡出

　　瑶編容徧讀自緣

　　黼扆愛聞箴文章今日酬知切風雅平生用力深竹簟
暑風多勝賞詩筒遞處想愔愔

　　不須種栁更披蘿書帶堂前鳯羽娑車服何心誇里閈
烟霞豈為樂槃薖紫團綵綺䝉珍

　　賜寳繪


　　仙毫入睿歌直自漢廷疏傅後冄將盛事紀

　　鑾坡

　　恭和

　　御製御園古柏行元韻

　　宫花千藂艷迎日禁栁萬樹髙參天中有亭亭一株柏
苑丞移植知何年喬柯飽沃雨露澤古貌静抗冰霜顔
承光蒼栝覆穹殿閲歴時世差隨肩陳留底騐南去道
趙州莫問西來禪天姿自挺本性直地靈獨得生氣全

騰精欲掩種榆列秉操不羡求桑田無人物色衆所易
有如蓬閬容散仙

　　天文垂光忽下賁長吟何藉杜老傳豈惟香葉晩含翠
應鑒苦心堅且丹賡颺濡翰窮體物九如願續宵雅篇

　　四月下浣七日

　　上詣

　　暢春園請

　　安


　　皇太后賜膳於集鳯軒遂

　　御大西門較射因陳馬技奉

　　慈駕御樓觀之叠上年較射

　　俯用侍郎齊召南元韻紀事恭和四首

　　岑樓髙敞面西山夏凊偏宜水石間

　　仙苑花深端節近

　　寢門晝永萬幾閒軒開集鳯親調膳漏轉鳴虬早放班
馬技教陳先命射六鈞


　　手御月同彎

　　勝賞清時妙孰當羽林列幟白兼黄　(國朝以鑲黄正白正黄為上三旗)
神工連破中環的(是日　　上發矢十中其九破的者三)

　　天巧真穿百步揚繞壁

　　舊題鐫寳墨紀年

　　新什散奎光共知

　　聖慮持盈切樂府新聲譜白狼

　　争呈絶藝比呼嵩(馬技多以獻夀為目故云)奏巧飛馳我馬同俛仰

縈迴抛玉勒超騰攅簇控雕弓調良孰過天閑駿夢卜
還期渭水熊畫檻薫風奉

　　慈豫尚餘愛日勵羣工

　　栁絲罥地拂珊鞭

　　笑語遥傳豹尾前錦艦平移雲際樹淥波新漲雨餘天
已收景物歸

　　宸藻更為霑塗念甫田麥秀兩岐看被隴封章逺近報
豐年


　　恭和

　　御製曉行元韻

　　天際初霞迥建標欣瞻

　　秋駕發寅朝悠悠晴展參差斾激激流分宛轉橋野曠
玉驄馳絶足風髙俊鶻振新翹巖花色較春花艷時有
香風

　　輦外飄

　　恭和


　　御製文嘉疎花冷蕋小幅元韻

　　㸃筆生春撲紙香傳來家法玉蘭堂却教展巻千山外
白露横空塞草黄

　　巖花也自逞幽姿端譲仙人冰雪肌莫道邉關風露冷
由來痩骨任教吹

　　紛披

　　天藻勢吞江虎帳揮毫倚蜃窗應笑留題四才子分明
水調是吳腔


　　庾嶺孤山落更開巡簷索笑勸千杯化工巧與添生趣
攜得瓊枝出塞來

　　恭和

　　御製行營元韻

　　千帳拱星營如弦

　　御路清黄中開

　　法座璧合儼重城列部仍聨署分門各建旌風雲入

　　睿想箕畢協羣情甫草宜言狩屏藩㑹逺迎車攻邁周

雅

　　宸藻更天成

　　秋逈蒼茫野天低平逺山鈎陳肅周衛壁壘静嚴關風
幕千燈聚霜弧半月彎遥雲横作帶近澗曲如環班馬
凌晨發明駞向夕閒咸欣

　　聲教訖絶塞逹瀛寰

　　恭和

　　御製止頓元韻


　　晨裝連日隨

　　清蹕止頓今朝乍放閒指㸃白雲瀰漫處昨來千騎出
重山

　　夜聴㸃㸃曉絲絲信是晴宜雨亦宜暖翠浮嵐妙烘染
畫師難競筆端竒

　　列帳參差冒雨開炊烟縷縷透林隈負薪汲水還争出
更度前山放馬來

　　繚白縈青作快晴曉烟宿霧逐時更山靈巧㑹


　　天工意博得

　　宸章㸃筆成

　　恭和

　　御製塞上行圍奉

　　皇太后啓駕載覽西成有象即景秋曉成吟元韻
紫塞秋行爽氣清

　　金輿曉發快新晴千村父老迎丹仗萬叠峯巒擁翠旌
盈尺穂垂珠錯落連疇頴實畆縱横風光到處供吟眺

御藻紛披取次成

　　恭和

　　御製九松山元韻

　　秀澤全殊列岫童連天一望色青葱欲招鸞鶴來仙嶂
疑有蛟龍䕶梵宫翠葢盤雲開

　　輦道寒濤帶雨入秋空曉停

　　宸蹕披襟處巖際時生謖謖風

　　恭和


　　御製山田元韻

　　應節商颷届蓐收西疇髙下悦

　　宸眸已教碧嶂成圓嶠更愛黄雲入素秋陳廩高添塲
外積新炊香溢甑邉浮從知此日茅檐樂

　　宵旰曽經幾許愁

　　恭和

　　御製波羅河屯作元韻

　　行殿清秋曲葢停嵐光環繞翠為屏百年藩部䝉


　　㤙澤萬里邉陲慶敉寜樂奏廣筵羅毳幕歡騰夾陛拜
珠庭

　　鴻猷逺紹

　　神堯烈雨露頻沾塞草馨

　　恭和

　　御製季夏視朝詩元韻

　　曙光遥映彩霞明閶闔朝開值快晴夾陛旌幢新羽衛
旋宫律吕古元聲香浮


　　御扆薫風度涼襲朝衣宿暑清載誦

　　宸章欽

　　德意期將勵翊奉昇平

　　恭和

　　御製獵元韻

　　雨沐秋原分外清

　　龍驂大獮喜新晴人從密樹林中出馬向層巒峭處行
兩翼箕張森六纛重規壁立拱雙旌佽飛獻技呈餘勇

解網深仁軫

　　睿情

　　待圍摛藻吐竒芬即目成吟自可欣耳後生風鼻出火
行間垂露硯飛雲長楊賦就難争捷石鼓詩傳邁所聞
數獲偏教叨

　　賜渥挽强多愧羽林軍

　　恭和

　　御製移頓元韻


　　扈

　　蹕頻移頓山程匝月賖分營依水曲列幟出林斜幔卷
朝霜重裝經宿雨加柴車分載鹿土竈旋烹茶負販來
成市薪芻各趂家紀行瞻

　　聖藻即目燦雲霞












　　松泉集卷十五

