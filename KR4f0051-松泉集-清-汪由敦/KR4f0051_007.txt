







　　欽定四庫全書

　　松泉集巻七(起壬子至甲寅)

　　吏部尚書汪由敦撰

　　題澤州王觀察錢江㸔潮圖

　　龕山赭山海亹逼蹴起潮頭高百尺排空勢挾風雨來
銀河倒挽崑崙坼青山两岸爭崔嵬闐闐萬鼓轟晴雷
竒觀爭羡曲江曲魚龍百隊跋浪開石塘盤紆壓江滸
千古神功水犀弩齊紈尺幅寫豪情筆底猶㸔浪花舞

使君勝蹟滿明湖疑是前身玊局蘇帆懸岸濶應廻憶
月夜重門記此圖

　　題同年顧稼軒耕讀圖

　　有田不觧耕有書不觧讀也取高科飯飽腹欲畊苦無
田欲讀苦無暇坐惜年光不相借朝驅牛向隴頭膚焦
背赭不得休徴租納税終嵗愁鑽故紙説名理帖括埋
頭覓青紫五車四庫庋經史紛紛一笑等可憐人生乃
為物所牽力田豈必皆逄年皓首難博一字傳耕耶讀

耶兩非計展君此畵煩評詮湖壖負郭無寸土拄腹空
有卷五千人生有道急當務不若掩卷先求田熊魚兼
好少决擇那得跨鶴還腰纒或云無田尚為累何况多
稼連陌阡破書幾册還可理不稼任取譏禾㕓未知二
説竟誰是齊楚等失無譏焉横經負耒皆本業治生經
世率所先方今風厲自

　　上始

　　躬勤黛耜開經筵幸逄清時得肆力抱持書卷来田間

太倉坐食竊有恥經畬鹵莽心拳拳牛塍力作念襏襫
雞窻攻苦憐寒氊偶成此卷寄微尚望梅畵餅何戔戔
耕不必膏膄萬頃遶宅邉讀不必縹緗萬帙羅目前但
營百畝手一編先疇舊徳詒世世共安耕鑿窮經箋秧
針刺水柳隂緑圖中景物方鮮妍願君努力遂此計含
哺高咏黄虞篇

　　題畵

　　一痕輕緑暎苔枝犀甲猩唇弄曉姿喜聽翠禽窻外語

小園春淺雪晴時

　　題同年趙學齋春曉讀書圖

　　春深芸館日初長坐整緗編趂曙光花氣一簾鈴索靜
青藜五夜笑人忙

　　西清圖籍勝瑯嬛日在金書玊字間鶯囀皇州春色麗
不須清峭説湖山

　　最愛春暉上綺疏風光九十正舒徐侵晨兀坐書堂裏
何似趨庭授讀初


　　朝烟未泮露華漙縹緲書聲破曉寒桃李門前春似海
一番新雨潤庭蘭

　　清畫雖難鎮掩帷尚容攤卷對朝曦鳴騶吹角雞聲裏
合向圖中憶此時

　　秘殿讐書課自嚴朝朝旭日暎牙籖多君解食神仙字
輸我東窻一枕甜

　　題静海大司寇老圃秋容圖(以題為韻)

　　金商扇清飇澄景麗晴昊萬寳旣成實貞㽔播芬藻崇

岡挺高柯曽及韶光早東皇雨露濃灼灼顔色好磊砢
閲嵗華相伴鶴骨老

　　意愜境自偏坐愛苔石古攤書散幽襟松竹静可撫端
居斡元化蕭晨藹春煦晩香遠益清籬邉菊新吐有媺
圖中人何讓安陽圃

　　秋泉湧萬斛注壑如飛虬寰區待霖雨仰企蒸雲油琤
琮奏清音賞心足千秋瀛波浩無際風景冠十洲始信
淵源長可以納衆流


　　秋庭羅衆卉神芝蔚分叢五色互輝映竝薦齋房宫瓌
寳世所珍寜畏霜雪封高雲淨天宇風月娯清容葆此
歳寒姿坐看春華濃

　　題少宰呉館師松篁坐嘯圖卽次原韻

　　烟霞媚幽姿泉石展清照公望今斗山披圖憶年少白
傅集賢眞風流閲耆耄何似松篁間秀挺逼神肖健筆
想當年天門儼龍跳綿津風雅宗燕寢奉言笑名流時
翕集八座盡英妙翩翩十五子江左振高調文壇蔚鏗

轟酒陣恣酣釂夫子逈清拔經訓窮窔奥淄澠示别裁
醎酸殊俗好陶鎔納羣品衣被極遐徼曵履入文昌斯
文炳台曜蚪枝摩蒼旻縹節貞晩操感舊寄深情滄浪
記游釣逌然鸞鳯音蘇門聽長歗

　　題南村聽鶯居圖

　　草長江南柳色齊曉窻日日聽鶯啼詩腸鼓吹誰能㑹
斗酒雙柑試共擕

　　三高祠畔綠楊村百囀新聲傍小園却笑天隨眞漫叟

對人只道鴨能言

　　友人乞詩壽唐毓東供奉六十

　　國朝寳繪推名手麓臺石谷相先後唐君筆力逈高鶱
元氣淋漓意深厚烟雲滿紙紙欲飛浮嵐㬉翠沾人衣
偶然命筆亦千古坐覺山水含清暉銅龍&KR0772;窱晝清燕
客嵗春深曾

　　召見素練高張馺娑宫揮毫却入明光殿海天空濶展
新圖勝槪直欲凌方壺滄溟萬里波蕩潏齊烟九㸃青

糢糊倪黄風韻荆關筆

　　至尊含笑稱第一藝苑從兹盛事傳千秋知遇逄今日
火樹銀花白玊盤良宵初度簇芳筵不須更覓延年術
弱水蓬萊在筆端

　　孟冬朔前一日

　　上閱視

　　時享祝版侍班先期齋宿

　　起居注館恭紀


　　香案前頭綴直班身來天上俯塵寰清宵角枕游仙夢
總在金鋪玊砌間

　　雞鳴紫陌曙星稀魚鑰催傳啟禁闈百道彩霞籠曉日
清暉先上侍臣衣

　　奉常雙導祝高擎宗伯開函啟

　　御名華葢中天清切地袞衣瞻拜近前楹

　　寄學士凌榆山前軰

　　冰鑑連年建節幢陶鎔萬類氣鴻龎鰲峯地峻瞻台斗

瀛海波深接漢江澈底清承

　　天眷渥到頭寛得士心降文星逈映文昌座絳帳高搴
畵燭雙

　　玊署曽陪笑語歡頭㕔槐影露華漙清高自守家風在
閲歴深知此道難共信貞心如鐡石好從真味别鹹&KR0008;
公餘遠道能相憶硯沼冰凝竹簡寒

　　瑞栢行(河間太守李君琠新葺學宫廟庭古栢枯二十年矣時復敷榮學使呉少詹繪圖傳
之)


　　畿南雄郡惟瀛海泮宫瑞栢縈朝靄新枝葱蒨忽重榮
古榦槎枒逾廿載風霜飽歴閟精華雨露濃沾發光彩
孤根得氣本來深摛藻乗時若相待左紐蒼紋淨如拭
孔林楷檜分顏色溜雨時聞翠葉香干雲兀見千尋直
長飬原姿造化功栽培自荷宗工力素練朝披光薿薿
新詩高詠逾清綺玊署方今重棟梁公門此日羅桃李
涵濡

　　聖澤育良材輝映宫牆薦嘉祉他年樹底再摩挲更頌

梧桐慶多士

　　題呉總憲匡廬觀瀑圖

　　匡山蔚竒勝芙蓉削崆㟅開先與三峽界道懸流䨇深
谷飛白龍雷霆日奔撞含吐藴元氣萬古聲淙淙玊淵
淨空碧高寒落虚窻吾師識真靣山靈迓麾幢堅痩聳
詩骨清潭映眉龎青蓮白蘇後角立意未降隻手挽銀
河淨洗羣言哤餘潤所濡𬒳流派涵西江願挹飛泉作
霖雨遍灑膏壤開犁䎫


　　錢香樹前軰用王新城司寇喜羡門少宰卜鄰韻
見贈次韻奉酬二首

　　聯綬青坊初拜命忽披郇札勢翔雲韻裁清玊追王翰
坐挹名香接令君銜冷不妨同署字官閒正好細論文
後塵更忝餘光照屣履相從儘夜分

　　皇華春浥函關雨氷鏡晴開石廩雲(先生己酉典試湖南辛亥壬子宣
諭秦中)燈火一牆聨比舍唱酬千里劇思君(先生使秦時予有詩
奉懐卽承次答)多慚若水人倫鍳難繼相如典册文十載心期

勞刮目玊堂風月敢平分

　　盆蘭小集得暖字

　　秋香汎崇蘭猗猗被長阪忽登君子堂遂與蕭艾逺嶺
嶠道阻修幽姿直到眼承以青玊盤素心愜深綣亭亭
四五榦足敵楚九畹深坐挹清芬靜覺在室滿(黄山谷云蘭香
在室滿室在堂滿堂)宴笑集良朋納凉呼引琖我來適邂逅接席竟
忘返有如同心人含情待一展相逄乆别餘意洽無深
淺孤根慰嘉遇不畏風霜晩庭階幸栽培春谷年年


　　暖

　　中秋前二日王次山同年招同呉敬齋劉延清趙
朗岑雅集

　　又見當頭璧月圓露華浮動晩凉天開尊客愛同年舊
下直人遲夕照邉(延清以殿直後至)語為素交多脱畧時逄良
夜重流連九衢歸路眞如水醉卧車當百丈牽

　　年時回首憶諸君鎻院深嚴各典文桂嶺晴開嵩少月
黔山秋劃㸃蒼雲(去秋次山典試貴州延清典試河南敬齋督學雲南朗岑督學廣西獨予

留都中)獨聽遠漏思千里閒領清光到十分今夕可應判
一醉花枝交映雁聨羣

　　敬齋和前韻見示次韻奉酬兼懐頴菴滇中

　　照眼驪珠顆顆圓爭輝明月恰中天消除韻事宜閒日
撥觸吟情到酒邉萬里關山三嵗别九秋風雨一墻連
輸君才似張雲錦軋軋機絲信手牽

　　滇南盛事數馮君先後來㸔冰雪文不少心情清似水
多君氣誼藹如雲放懐正擬經過數同調寧論逺近分

為問蠻荒官閣夜可能對月念離羣

　　王樓山前輩瑟齋詩

　　王公學道人名齋顔以瑟誦詩徴訓詁厥義取嚴宻周
防期檢柙省括戒奔軼逐寇破屋中東入乃西出所以
昔賢訓秘鑰在主一存心為匪懈居敬所無逸瓶城善
自守天帝相爾室生愚未聞道疑義更相質制器先尚
象命名必其物不聞清廟聲朱絃間疎越神聽本和平
雅淡中倫秩絙絃懼急張膠柱難應律千秋沂水情盎

然太和溢師曠善審音允諧匪專壹議道貴自已臨民
自殊術名理倘可尋幸勿哂輕率

　　送海昌相國予告歸里四首

　　耆碩中朝徳望崇

　　温綸予告禮尤隆台階特晉同疏傅(晉階太子少傅)勤請頻聞
比潞公(文潞公致仕制勤請頻聞誠心莫奪)祖帳畵圖傳盛事趨朝几杖
挹虛衷垂紳不獨誇颺拜進退從容盡可風

　　早占巍科歴保衡身兼厚福與榮名綸扉物望尊元老

鼇頂文章領衆英得嵗轉添松栢健抽簪遥訂鷺鷗盟
枌榆父老歡迎處卅載重㸔晝繡行(公曩以請飬南歸距今幾三十年矣)
裴莊喬木蔚森森雨露滋培嵗紀深戀闕心情懸日月
出塵風味寄山林如椽自草歸田錄

　　賜研慿賡擊壤吟小試經綸娯翰墨屏間新帖總唐音
(公時以屏帖分屬同館諸君作書皆自集唐句)

　　威鳯丹霄逼斗躔蘭陔撰杖荷

　　恩偏(公子編修方大奉　命侍養)駐顔觴進紆宫錦和韻詩成續綵

箋儘有縹緗留鄴架不須花木記平泉

　　熈朝懿典優人瑞存問頻看介大年

　　題射獵圖

　　蒼鷹掠地馬跑空想見當塲意氣雄憶得景宗豪快語
鼻尖出火耳生風

　　不羡長楊作賦才明駞駿馬蹴氛埃横行合具封侯相
底向如臯射雉來

　　除夕和趙學齋韻


　　十載清班忝致身今宵餞臘正迎春(開嵗元旦立春)漏聲漸聽
將交子魁柄俄㸔又指寅芸局圖書從汗漫青編姓氏
懼湮淪(是夕燈下編訂明史文苑列傳)挑燈㸃檢經年事多愧蘭臺筆
札新

　　蹉跎心事漫量論勲業惟應守兎園詩卷幾番虚雅集
(學齋同呉敬齋侍御有菊集詩予未得和)花時多半負芳尊短轅趨直朝
霜重小硯抄書宿火溫隨手年光易抛擲任從花鼓隔
鄰喧


　　甲寅元曰叠和學齋韻是日齋宿翰林院署

　　五雲多處好依身喜占風光玊署春正嵗放朝䖍典祀
(時以　祈榖致齋　朝賀改初九日行禮)清宵連舎恊同寅(楊講學農先吴侍讀晉綺曁謹
齋侍講同宿院中)烟籠苑樹觚稜峻雪擁階苔屐齒淪三宿三
遷排日去爐香燎火㡬畨新(初二日以詰朝　視祝版入直　起居注館初三日
宿　壇開歳三朝齋宿處凡三易地)

　　盛事槐㕔好細論奎光東壁映西園人歸物望台垣近
名重文章㤗岱尊劉井柯亭遺古韻螭坳鰲頂荷春溫

他年記取瀛洲錄(朱竹垞前軰有瀛洲道古錄)元旦新詩萬口喧(學齋
詩和者甚衆)

　　題春明折柳圖送朱水部出守澤州

　　玊河冰泮雪初消嫋嫋春風上柳條折向青門意無限
送君作郡在今朝

　　十載蘭香萬首詩都人爭唱曉風詞班春易了公家事
午壁留題記晉祠

　　輕黄柳色短長亭㸃染春光入畵屏馬首太行濃似黛

勝看萬㸃蜀山青(鹿田前任江油令)

　　渭城朝唱擁驪駒多少新詩上畵圖一出春明肯相忘
好從烟柳憶　皇都

　　茅屋桃花圖

　　茅屋幽閒綠溪清泚一翁翩然疎闌獨倚神臞而腴思
澹而綺花光滿天明月在水

　　雨中山桃花盛放香樹先生招同人雅集卽席用
昌黎山石詩韻


　　春隂漠漠朝雨微花開便恐隨風飛隔墻山桃三兩樹
脂紅粉白顔色肥倚窻長望惜虛度泥塗躑躅車馬稀
宫端清暇折寸簡食指屢動忘朝饑長筵選客盡同調
笠屐先後排雙扉花光近夕更妍麗千枝玊雪摇烟霏
回思去年花放日我正病卧帶减圍今來花下宜痛飲
何惜好雨沾春衣探籌一笑聊作劇令僕翻慮勞塵鞿
流連燭跋漏三下興酣尚勸毋庸歸

　　晩香玊


　　娟娟香露玊無瑕瑟瑟金風日易斜頼有素心堅晩節
留敎老圃伴黄花

　　蔣滙滄晶玊印譜

　　揮毫肘斡千鈞力淬水鋒廻徑寸銛玊檢赤文需大手
許敎絶藝一身兼

　　花乳雕鎪滿客囊象犀餘厄到黄楊何當盡采天西玉
摹取車攻鱮柳章

　　白海棠詩(幷序)


　　雍正壬子秋靜海勵文恭公殯車還里第中有
公手植海棠二株當秋吐華色變縞素繁盛滿
目人咸異之門下士梁溪鄒編修徴畵工傳寫
其狀蔚然首唱諸從公遊者咸有和章予亦繼
作

　　尚書棟梁榦厚地培根株聳枝摩青霄垂䕃際海隅凛
凛氷霜顔散藻敷春腴梁木忽以壊梓里旋素車迎門
雙碧樹凌秋擢瓊荂濃霑青霜華淺綴玊露珠哀容入

生綃鉛粉傅新圖常年笑春風婀娜臨前除燦爛雲錦
裳猶記手種初公騎箕尾去歴歴粲白榆甘棠有遺愛
感召一氣餘况傳元成業喬木森扶疎鯉庭蔚桃李棣
蕚交枝柎循陔慕白華宰樹巢慈烏卉木先得氣靈秀
鍾扶輿故敎神仙品(王元之啇山海棠詩不忝神仙品)示此道徳符不
見郊西廬綠槐夾天衢鶴鳴晴臯松鳯翽丹山梧以兹
念庻徴物理夫何殊伊昔荷知音眄睞慚櫟樗寫眞記
秋容泉石蒼顔舒(公曩以老圃秋容畵照屬題)墓門今宿草永寳金

薤書(寓齋屏帖公手書也)悽惻繼八哀展卷空踟蹰

　　題周嵩山墨牡丹

　　天然富貴姿而無塵埃氣江左風流人愛作觧散髻

　　五月五日

　　勤政殿侍班和同直錢集齋學士韻

　　侍直當佳節聯鑣有徳鄰招呼聽隔舎導從歴重闉柳
暗張高幄蒲新簇細茵軒車趨紫陌鐘漏出

　　丹宸延接登三事臚傳輟九賔(御門聽政不設臚贊與大朝列仗不同)


　　驗時陽正午測景日加辰勲衛分行整封章次第陳禮
從朝典肅事必憲章循睟穆瞻

　　當扆疇咨逮列紳

　　睿謨思作聖

　　天聽智如神宻勿叅承㫖機樞愼演綸金盤催

　　賜膳羅帕更分珍出入隨元老(各部院靣奏及引　見畢則侍班諸臣皆退惟
講官留俟折本請㫖同閣臣俱退)霑濡忝近臣差肩前輩重初命職司
親旅進神俱歛廻班氣載春草侵橋外路樹拂苑中人

攜䄂香仍滿垂鞭馬自馴薰風迎靣快斜照候歸頻珠
玊傳高唱雲霄接後塵年時徴吉夢一一證前因(上年春仲
學士夢與余同侍講幄及是果符所夢乃學士拜　命後第一班益信夙因之不爽云)

　　王瑟齋副使轉餉臨清有舟中述懐詩寄集齋學
士學士邀同人和詩以廣其意次韻二首

　　持節多年憶禁林牙檣遠泛思沉沉烟開堰樹千帆過
水入淮流一道深午夜蒼茫梁月夢尺書珍重歳寒心
東南正切輸將寄未許芒鞵問碧岑


　　萬㸃烟青指蜀山林泉繚繞夢思間波從到海仍餘潤
雲待成霖豈易還玊粒正須煩巨手金丹好為駐蒼顔
慿將鄉井攀轅意寄語秦淮水一灣

　　周西白自山左來京下榻三月復為長山之行贈
别二首

　　十年旅跡路漫漫拂靣黄埃暫觧鞍鱣舎舊遊時荏苒
(尊人曩任錢塘學博)鴒原餘痛泪闌干(令兄淇玊孝亷)居憐炊玊千錢貴
榻傍條氷五月寒只有鵲華山色好西山看後更重看

半生心為望雲牽策蹇京華事偶然蓮泛清淮催暮雨
花開粤嶠隔蠻烟(十年前晤君清江幕中後為閩廣之遊行色頗壯)從敎判牘
如流水悔不抛書早力田卜築倘能諧夙願他年相訪
歴山前(西白有卜居山左之興)

　　題龍梅圖

　　髙卧山中萬古春氷霜鱗甲雪精神應知處士孤山客
本是南陽一輩人


