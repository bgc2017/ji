







　　欽定四庫全書

　　松泉集巻十四

　　吏部尚書汪由敦撰

　　跋一

　　恭跋雍正十三年

　　起居注

　　欽惟

　　世宗憲皇帝以聖神文武之資膺重熙累洽之運建中

立極茂登上理

　　臨御十有三年仁漸義摩徳洋恩溥大化翔洽六服乂
安而

　　旰食宵衣天行彌健自大經大法之昭垂以至一日二
日萬幾之紛賾

　　宸衷黙運

　　睿慮周詳於凡天人孚應之理善惡感召之機日申警
於在廷明切曉諭而制治保邦之要尤兢兢焉賢能在

職矣復

　　命三品以上大臣各舉所知以儲道府之用所以慎官
方也蠲租嵗下澤遍宸區矣尤

　　念甘省輸輓之勞正賦通行豁免所以紓民力也刑章
清省獄無寃滯矣尤以秋審為慮囚大典宜哀矜詳慎
而飭置酒髙㑹之非禮所以重民命也優䘏戎行士皆
宿飽矣尤軫西陲歸卒之勞勩

　　命即補額糧召募編伍者酌加養贍所以厚軍士也吕

宋僻處海外告糴内地

　　特㫖許之所以柔逺人也至若督撫進獻方物既已減
之又減而仍恐毫末有累於吏民更減其半謹小慎微
昭儉徳也他若湖瀦之闗於漕運錢法之切於民用苗
疆之綏輯海塘之捍禦無日不上厪

　　聖心蓋帝曰克艱王曰無逸至誠無息純亦不已我

　　世宗憲皇帝實克盡之(臣)筆於珥筆之次仰見

　　郊壇禋祀齋袚


　　躬親天宇澄明右饗歆格甘霖應禱瑞雪以時神人協
和靈祗恱豫而旦明宥宻益凛嚴共敬

　　天之心十三年如一日也禴祀烝嘗吉蠲孝享時瞻
影殿屢謁

　　山陵以至用人行政監成憲衣徳言善繼善述法
祖之誠奉

　　先之孝十三年如一日也

　　躬裁章奏指示機宜整肅綱維修明庶政萬里之逺坐

照靡遺延訪咨詢日昃不暇涖政之勤十三年如一日
也逹聰明目博採羣言設鐸懸鞀殆不是過聼言之廣
十三年如一日也甄拔才能片長必録旁招俊乂多士
蔚興求賢之切十三年如一日也任賢勿貳器使咸宜
公聼並觀舉錯必當知人之哲十三年如一日也懐保
羣黎恫瘝一體減賦蠲租數盈億萬發帑賑粟先事綢
繆興水利課農桑訓節儉厚生正徳愛民之意十三年
如一日也釐定律條哀矜折獄稍有矜疑必


　　勅九卿詳議三復奏讞

　　親加裁决求其可生量予減緩禁重刑省淹繫好生之
徳十三年如一日也整飭戎伍慎簡將弁拔驍勁汰浮
冐儲生息以賙其緩急免扣補以贍其身家恤兵之優
十三年如一日也乃若隆　師重道褒賢良表忠節立
宗學眷耆舊惇敘九族懐柔百神官方日益澄清民生
日益康阜風俗日益醇厚率土敷天涵濡

　　徳澤梯山航海願近


　　聖人上瑞畢臻苞符并集舉全盛之丕基付屬

　　上聖詒謀建則垂裕萬年昔曾鞏謂宋仁宗豈弟之行
積之以誠心民皆有父之尊有母之親故棄羣臣之日
人人感動欷歔路祭巷哭未有知其所繇然者鳴呼盛
哉帝王之盛軌上下與天地同流十三年之浹髓淪肌
固有莫知其然而然者矣

　　成功盛烈具在方䇿颺言簡末不勝攀髯之永慕云

　　恭跋


　　御製詩初集

　　欽惟我

　　皇上亶天縱多能之至徳䆳日新不已之神功

　　聖學粹精

　　宸藻炳蔚　樂善堂全集之刻既已陶鑄風雅含孕典
謨光被海宇爭先作覩矣粤自

　　御極以來撫辰熙績疇咨僚采一日萬幾胥待理於
淵衷之宥宻仰惟


　　宵衣旰食之勤自朝至於日中昃勞亦至矣而操觚拈
韻動千百言且日以為程如天之有行未嘗間息十餘
年來存稿之積文笥者盈四千餘篇(臣)等及在廷臣工
以校刻

　　御製文集請者槩却不行迄己巳初夏乃奉

　　命擇詞臣中善書者繕成巨帙藏之　内廷且曰朕非
欲與文士爭長恐其久而益多也不可散而不收稍為
詮次亦因以觀翰苑諸臣書法云爾(臣)等嘗恭聆


　　聖諭曰結習難忘若三日不吟輒怳怳如有所失又

　　諭曰逢時清晏聊以自怡正樂此不疲也葢

　　聖意之謙冲如此(臣)等日侍　直廬數荷

　　宣示莊誦玩索或鴻裁巨製力健舉而有餘或托興短
章致悠揚而不盡或擬古而效其體或俯和而用其韻
莫不辭理淵妙暉麗日月牢籠天地迥出於言語思議
之外而犂然各當於人心當興㑹所屬風發泉涌筆不
停綴落紙如飛應龍騰空巻舒莫測乃至


　　清蹕經臨六龍甫駐乍拂征塵旋御牋翰昔人云成誦
在心借書於手尚未足以形容萬一也至於發難顯之
情周難窮之隠(臣)等百思不能及者

　　皇上神機宻運表裏洞達而無餘(臣)等數百言不能悉
者

　　皇上渉筆所至情理兼到而曲盡(臣)等私竊擬議書曰
思曰睿睿作聖記曰不思而得不勉而中從容中道聖
人也明睿所照不待思勉而從容自然臻於至道全體

大用隨處發見形於文字者特其一端耳而精能之極
造於神竒有非鑽仰所能窺名言所殫述者(臣)等叨與
校字得挂名末簡榮莫甚焉

　　恭跋

　　御製圓明園四十景詩

　　(臣)等恭注

　　御製圓明園詩仰見

　　皇上聖性淵涵鈞陶萬有闔闢元化斡造物機星漢昭

囘日月糺縵(臣)等注輯之次如陟泰華而見雲霞峰㟧
之竒秀泛溟渤而賭洪瀾瑰寳之瑋麗目眩心震莫能
名言(臣)等竊惟周書無逸言文王自朝至於日中昃不
遑暇食用咸和萬民而大雅靈臺之篇或稱其臺沼苑
囿禽魚馴獸之樂葢惟有文王之勤乃以有文王之逸
而文王之樂其樂固文王之緝熙光明穆穆不已於敬
正如天道健行不息而四時行百物生鳶飛魚躍一化
機之洋溢鼓盪而不自知也我


　　世宗憲皇帝葺

　　聖祖仁皇帝賜園以為

　　豫遊臨御之所嘗

　　御製為記備述緣始

　　皇上因其舊而居之親灑

　　天章敬為後記繼志述事後樂先憂

　　聖心所存昭示天下後世者既詳哉其言之矣

　　慈闈視膳之餘


　　萬機聼覽之暇仰觀俯察暢洽

　　宸襟觸緒興懐形諸篇什爰仿

　　避暑山莊詩例標舉勝景分題繪圖序而咏之凡四十
篇(臣)等伏讀

　　御製後記有曰宫室服御得其宜適以養性而陶情失
其宜適以玩物而喪志大哉

　　王言夫豈惟宫室服御為然硏聲律務博覽先儒亦以
為譏唯寓意於物而不為物役斯無入而不自得焉


　　皇上敬

　　大法

　　祖勤政愛民自

　　御極以至今日旰食宵衣念兹在兹未嘗稍釋偶有寄
託發為聲詩薫風晨露之歌天機盎溢非作意雕刻而
為之者然即是詩敬讀之臨殿宇則思

　　鴻業之克纘憑亭榭則思

　　儉徳之貽謀閲農圃則思


　　教稼之遺規覽動植則思

　　栽培豢養之厚澤登眺攄冩掞藻揚葩何徃非紹庭衣徳之
孝思對時育物之

　　聖意哉(臣)等弇陋膚末挂漏實多幸得綴名簡末敢推
聖天子緝熙敬止穆穆不已之徳自然流露於詩者究
極言之以志管窺蠡測之萬一云

　　恭跋

　　御書豳風圖


　　我

　　皇上勅幾熙載庻績用康清燕多閒遊情翰墨既以積
嵗之功為詩經全圖復

　　念豳風七月陳王業之艱難所言農夫紅女趨事赴時
詠歌勤苦尤為親切有味爰

　　御楮翰分章為圖系詩左方裝成巨册(臣)等侍直
禁廷得與

　　賜觀且承


　　命恭跋於後欽惟我

　　聖祖仁皇帝繪耕織圖賦詩授梓傳播宇内

　　世宗憲皇帝暨我

　　皇上三朝睿藻暉映册府男耕女績之景象纎悉具備
有老農村嫗親執其勞所弗能自道者一經

　　天筆曲繪其情仰見

　　聖意所存周浹於閭閻幽隠非獨詞藝之工妙奪造化
而已揆之往古惟周以穡事開基豳風所陳后稷公劉

太王文武之遺俗先聖後聖有同揆焉

　　聖天子紹聞衣徳惓惓民依耕藉親蠶典禮明備風化
所覃海澨山陬無不闢之土田野婦稚以訖賨僰羗戎
無不知耕耘織作之當務熙熙然含哺鼓腹王道化成
之效休養百年馴至今日稱極盛矣而

　　九重䆳宻無刻不以引養引恬為心於雨暘霜雪早晩
之候黍稌菽麥高下燥濕之宜漚麻治絲鈎筐曲簿之
用廣諮博詢考古騐今施之政而授之民其見於實事

者既如此即至

　　娛意藝林舉念弗釋殷然溯古先聖哲之心於千載而
上指事肖貎如親見之不啻衮衣繡裳雍容諷諭於
黼座左右

　　聖意淵微有得之筆墨之表者(臣)等竊幸見而知之所
愧弇陋不文不能揄揚萬一云爾

　　恭跋

　　御製恭和避暑山莊三十六景詩


　　(臣)等敬注

　　御製恭和

　　皇祖聖祖仁皇帝避暑山莊三十六景詩既成巻帙謹
拜手稽首颺言曰昭哉爍乎伊䆳古以來聖聖相承善
繼善述治功之巍煥文徳之光華葢未有盛於我

　　朝者也欽惟

　　聖祖仁皇帝文武聖神如天廣運九垓八埏日月所燭
罔不率俾


　　車駕時巡自郊畿以暨邊塞所至山川卉木沐雨露之
澤被雲漢之光熱河地介朔陲山雄谷䆳泉甘土腴嵗
清暑駐蹕其地因峰搆竒滌澗啟秀靈臺文囿揚於雅
音掞

　　天章標名勝撫疆宇之清寧寫

　　宸襟之浩蕩此三十六景詩所為作也維時

　　世宗憲皇帝孝養無方扈從左右而我

　　皇上以文孫隨侍


　　眷愛特隆行宫勝槩出入從游者有年矣

　　御極以來顯謨承烈恩溥徳濡薄海内外咸頌我
皇上緯武經文同符

　　聖祖天和既洽嵗比屢豐迺稽考憲章修舉令典越乾
隆六年秋七月奉

　　皇太后命駕北巡行圍塞外以蒐軍實以綏逺藩式昭
纘

　　緒覲


　　光之丕績

　　旋蹕紆軫莅止山莊撫景興懐

　　紹衣念切至情洋溢泉湧雲蒸仰繼

　　堯文遍和原韻鏗然咸韶之競奏燦乎景緯之交輝在
昔晨露薰風不聞繼響卿雲元首賡自臣僚仰離照之
重華洵莫隆於今日抑且扶

　　輦承歡悉循

　　家法　行帷披奏寅紹


　　前徽以至攬時物則念八荒之在宥徴候尉則念六合
之一家見扈游將士之同心一徳則念

　　聖祖教育之㴱仁見來朝藩部之獻賮輸誠則念

　　聖祖懐柔之逺畧詩之頌文王也曰詒厥孫謀

　　聖祖有焉其頌成王則曰繩其祖武於萬斯年受天之
祜

　　皇上有焉(臣)等輯注之次仰見

　　睿藻矞皇陶鑄萬有菁英融液博極羣言(臣)等末學弇

陋如登羣玉之府目眩心駭薈萃縹緗實虞挂漏綴名
末簡竊有餘榮云爾

　　恭跋

　　御製盛京賦

　　(臣)等伏䝉

　　皇上宣示

　　御製盛京賦三千三百餘言(臣)等依文輯注統若干萬
言仰見


　　睿藻矞皇暉麗雲漢函宇宙綜古今炳典謨鎔圖籍自
書契以來著作之府鴻章鉅篇未有盛於斯者也洪惟
我

　　皇清凝受寳命奠億萬載丕丕基肇迹神臯撫臨中夏
發祥流慶實始

　　盛京(臣)等竊嘗誦詩周文公召康公推述先王先公之
始基靖民自有邰漆沮皇澗過澗陟降原隰以至作豐
遷鎬築城度室之事臯門應門靈臺辟雝之宏規于耜

築場索綯祭韭執豕酌匏之故俗微而松栢厲鍜周原
堇荼囿鹿潛魚備形於雅頌凡以明著祖徳遐暢皇風
薦扶輿之嘉祉鞏繼序之永圖豈徒侈都邑之隠軫誇
陸海之膏腴鋪張炫耀藻賁觚翰云爾哉欽惟我

　　皇上纘

　　列聖之鴻緒際三登之景運聿修懿典時邁舊京備法
駕奉

　　金輿罄歴載之積誠謁


　　橋山而展孝禮成肆覲㑹同有繹以燕以賚中外禔福
望幸之黎庶聞

　　和鸞而歡呼扶杖之耆老瞻

　　翠華而相慶

　　祖宗之靈斯格臣民之和允洽於是本覲

　　光揚

　　烈之忱溯

　　基命造邦之統攬形勢之渾雄仰宫闕之素樸緬英賢

之勲績懐徳化之忠厚華實之毛充牣㴻濡之澤鴻厖
穆然

　　逺念知夫天作帝省之勤所以孕虞育夏甄殷陶周者
厥有所自爰攄

　　寳墨掞

　　奎章思若湧泉筆不停綴勒為斯賦垂示無極乾坤之
容日月之光雲霞之采山海之藏覩化工而雕繢纂組
不足以為色聞韶濩而鏗鏘考擊不足以為聲彼研京

十年練都一紀者曽何足以仰企萬一哉(臣)等徵金匱
之秘稽延閣之儲旁羅四庫綴緝二酉疏舉徵引多慚
漏畧附名簡末榮以為愧(臣某)等敬跋

　　恭跋

　　御書大寳箴巻

　　欽惟

　　皇上敬修典學淵粹性成

　　勅幾餘暇游情藝圃經籍子史不釋於御毫翰所寄皆

有闗道法治體之文唐臣張藴古大寳箴

　　天筆所書大小不啻數過此巻特以小楷結體葢因宋
牋精緻最於運墨為宜就其尺幅分布而成者也夫文
皇為造唐令辟又工詞藻藴古之獻此箴以記室擢大
理丞被束帛之賜可謂一時榮遇然考其施於有政者
不過以文相賞而已我

　　皇上法天勤民無少暇逸尤時即前古之箴規用資考
鏡以


　　生安上聖不棄羣言體味之餘臨池寓意行間墨彩端
莊精麗兼有鍾繇力命羲之黄庭樂毅諸帖筆法而兢
兢乾惕之神理盎然流露於其間此栁公權所云用筆
在心者也(臣)等朝夕　禁廷幸得瞻仰錦贉秘寳

　　神動天隨龍跳鳯舞之妙有非贊歎所能盡而於

　　聖學之健行不息一日二日念兹在兹無往不以適心
者治心竊幸得管窺㴱㫖焉敬拜手稽首誠於巻末

　　恭跋


　　御書宋牋

　　仰惟

　　皇上以天縱之聖懋日新之功雖

　　幾餘游藝有以見行健自強之用自古臨池名蹟既集
其大成

　　奎章寳墨巻軸充棟而好古敏求猶復孜孜不息恭繹
聖製詩中有感於米芾十萬紙語而㴱取其致力之勤
黽此巨海不擇流泰山不辭壤之宏量也以宋牋質粹

而古筆墨相發乃滌迹更書此藝林向所未聞而即集
緹囊御再澣之盛徳也張愷執藝小臣以微能荷䝉
鑑賞亦且依

　　日月而不朽此因材器使葑菲不遺之大用也屢年

　　宸翰俱臻神妙乃不以已至者為難能而精益求精入
道天然獨抒心得此

　　聖學之純亦不已所由日進無疆也即書法一端而全
體具見


　　勤政諴民之暇涵養從容進而不已至於如此(臣)等幸
侍

　　清秘心殷鑽仰惟自愧樗謭不克警奮以仰副萬一云

　　恭跋

　　御題董華亭臨十二月朋友相聞書卷

　　唐人月儀書有二一用章草體其一結字純是唐人而
圓婉麗宻於䖍禮旭素外别為一家思翁用本家法臨
之行筆頓挫夭矯蒼秀之色浮動紙上跋語云得之淳

熙續帖公於晉唐名家無論刻本墨蹟手臨不啻數百
種至老不倦公書似以天資勝而功力之勤乃非人所
能及用力㴱者收名也逺信哉静海衣園少司空收藏
文敏墨蹟頗富其草書以此為冠今年六月

　　皇上徧臨董書司空燕見時

　　天語垂詢因進

　　御覽上手臨一通仍出原卷歸之司空

　　御筆題香光契妙四字於卷端以誌其事


　　上以天縱神姿娛情毫素秘府所儲名賢翰墨逺出宣
和之上

　　幾暇臨池摹倣殆遍此卷偶經

　　睿覽即邀

　　賞遇重以

　　寳墨留題無美不收與人為善之意隨時流露如此不
獨司空珍為世世瓌寳實藝苑千古盛事也卷後思翁
二跋一是此卷原題其一亦用章草體疑公别有臨章

草本不知何時軼去遂取跋語與巻首唐人月儀帖五
字附益此巻近代吳門骨董真贋雜出往往而然高文
恪號為精鑒之尤或偶未之察爾此巻本唐無名人書
思翁亦謂出元和以後而不詳其人張文敏題籖謂倣
吳通元不知其何據也　直廬借觀敬題

　　恭和

　　御題梅花三昧甲觀詩後敬紀

　　梅花三昧甲觀一巻第一幅徐禹功雪梅晁無咎題栁

梢青十詞其後有趙子固兩跋又張雨一詞即附其下
第二幅吳瓘蓓蕾梅梅僅一梢其旁布竹數葉葢取蘇
詩竹外一枝之意簡而有韻前有自題一詞瓘字瑩之
號竹莊後有髙儀甫絶句一首并書江山月七律第三
幅吳仲圭老幹梅為竹莊作後為長跋書法蒼勁粗服
亂頭姿態横出吳匏菴楊循吉黄雲三人題其後最後
題者徐守和并和補之十詞再題一詞書不甚佳差無
俗狀守和之為人無可考名欵下有虚朗齋小欵意其

為句曲外史流也前題籖曰梅花三昧甲觀標識諸書
畵人姓氏而不及徐守和當在守和之前後署小清秘
閣而不名亦未詳何許人也巻以丙寅冬入　秘府亟
加珍賞各有

　　御題并為長歌書於卷首而命(臣)詩正暨(臣)由敦恭和
謹按宣和畵譜米芾畵史宋以前無墨梅有之自釋仲
仁始黄山谷謂其變黑為白而歎為超凡入聖遂擅千
古此補之師承所自禹功又補之髙弟故精詣如此其

後吳仲圭王元章輩皆以墨梅著名竹莊名不甚顯而
仲圭推許獨至殆非虚奬山林寂寞之士率意墨戲好
古者聫綴成卷數百年後有此殊遇信藝苑中佳話(臣)
等侍　直清燕得縱觀妙蹟欣幸實出望外惟賡和

　　天章走僵顔汗欣愧交并爰私記其概於和章之末

　　恭讀

　　御製雨獵篇

　　御製詩雨獵篇有儒冠著製候和門之句知製為雨衣

而忘所出因撿康熙字典則注引六書正譌乃覆撿六
書正譌方知出自左傳哀公二十七年成子衣製杖戈
立於阪上杜預注製雨衣也韻㑹小補亦詳載左傳于
製字韻下不知字典何以據正譌而不明徵正譌所引
之左氏至邵長蘅韻畧并不載杜注一觧但云衣也北
山移文焚蕙製而裂荷衣彌増陋略矣劉司寇延清典
丙子京兆試硃卷中有變本加厲及少雙寡二語詰諸
同考皆不能對但有謂曽見方朴山時文中用此者既

乃知變本加厲為李善文選序少雙寡二則漢武賜吾
邱夀王璽書載漢書本傳凡遇此等不可不博考來歴
生吞稗販剿說蓄疑祗自貽悞耳

　　恭讀

　　御製新正試筆七律

　　乾隆乙亥元日入　直恭讀

　　御製新正試筆七律二首有底藉新詩紀顧清之句質
之同人皆莫知所出後撿東江集乃有乙亥元日十峯

飲師邵東齋出予家桂餅師邵有詩自牆上遞至奉答
之作因服

　　聖製用事精切留意博冾一至於此猥以空疎簪毫謬
備

　　顧問曷勝惶愧恭紀以示子孫

　　時晴齋跋

　　右軍快雪帖烜赫千古

　　三希宸翰屢得拜


　　賜頃以長至前一日於齋次䝉

　　賜展臨金粟牋一幅

　　御題絶句有時晴快雪對時晴之句因以首二字顔齋
仰天宇之清明騐休徵於時若

　　雲漢昭囘

　　榮光永賁敬志所自垂示無疆


　　松泉集巻十四

