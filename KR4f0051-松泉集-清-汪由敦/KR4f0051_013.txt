







　　欽定四庫全書

　　松泉集巻十三(丁卯)

　　吏部尚書汪由敦撰

　　丁夘恭和

　　御製新正二日試筆元韻

　　仙毫揮灑物同春七日三陽協令辰(去臘卄五日立春至是七日矣)到
眼階蓂雙葉秀從頭苑栁一畨新花縈舞袖團金粉(是日
乾清宫　　賜宴演百花新劇)香溢芳樽泛玊津歳歳承


　　恩慚報稱敬持丹筆體

　　深仁

　　齋次見新月

　　清齋畫省静沉沉碧落銀蟾濯素襟冰影半規懸屋角
雪痕一縷落墻隂夢驚鈴柝初更急寒薄衾裯五夜深
記取新年乍相見入懐朗鑒許盟心

　　賜燈恭紀

　　華燈拜


　　賜出彤廷的皪鮫冰映曲屏星彩摘来天半影藜光分
取閣中青靈𤓰顆顆丹陵種仙桂枝枝月殿馨喜見清
輝生四壁一編何藉案頭螢

　　初十日同錢香樹魏慎齋兩侍郎白雲亭齋宿次
日移寓

　　天壇南廊香翁寓仁夀寺有詩紀事次韻

　　綵箋飛遞自僧庵為紀清齋宿昔談賦就甘泉祠泰一
人来秋署應魁三香霏緑雪閒評茗帕裹琅霜乍破柑

又是新年移榻處壁間鴻爪指廊南

　　祈榖陪

　　祀恭和

　　御製禮成元韻

　　田火輝黄幄柴烟䕶紫霞青陽髙肅穆珠斗曉横斜鬰
鬯馨方合勾陳静不譁

　　神光通座右曙色上簷牙豐稔占年事冲融騐物華端
門鐃吹兢雲擁


　　六龍車

　　正月十四夜園居讀蘇詩上元過祥符僧房七絶
有一室清風冷欲冰之句因用其語成七律五
首述懐兼寄兩弟時值燈節每首皆押燈字

　　一室清風冷欲冰全忘佳節是燒燈吟情草草酬新嵗
興味蕭蕭學老僧别院笙歌花作隊天街車馬市分朋
從来未慣娛遊樂閉户深山我尚能

　　九衢春色暖初蒸一室清風冷欲冰且喜隨時心淡蕩

何妨隠几睡瞢騰

　　恩光祕殿催歌管(新年再䝉陪侍曲宴)節物蓬廬豓

　　賜燈(䝉　　賜玻璃雙燈)今夜荒園成獨住十年情話共良朋(予自
戊午来此興梁大司農結鄰今十年矣)

　　漫道蓬壼最上層殘編凍硯伴青燈半階素月明於水
一室清風冷欲冰短棹烟江遲旅客(丁亥十四夜舟次富陽江干)小
樓佛火對孤僧(癸巳元夜寓望江茶庵庵中惟一老僧)當年風景依稀似
華髮多慚逐嵗增


　　嶺頭南望海雲升綵勝椒花乍試燈兒女闗情牽夢寐
(諸姪姪女皆在故鄉)農桑有課最勞能滿城喜氣濃如酒一室清
風冷欲冰宦况甘辛惟自領外人傳道亦何憑

　　溪畔銀花記紫塍鄉園勝事雅堪矜碧螺春餅辛盤菜
絳蠟紗棚午夜燈人比少游稱謹厚年驚老杜説飛騰
(季弟今年四十)開緘千里應同笑一室清風冷欲冰

　　恭和

　　御製江參江山千里圖歌元韻


　　藝林誰繼荆闗席天水江生遺妙蹟勝㮣髙凌巫峡雲
逺勢平吞雲夢澤峯巒横側殊意匠林樹參差與目逆
沙邉練净暮潮平天際帆開朝霧闢柴門不正路縈紆
漁網纔収岸欹仄胸中宻藴造化功筆㡳潜驅鬼神役
舊聞米顛工墨戲北固雲烟攬晨夕縱然横軼出新竒
何似清真擅標格

　　披香晝静契心賞濤湧

　　雲章炳


　　奎畫俯視香光㕘畫禪頓覺仙凡霄漢隔遇合方知翰
墨神長共江山閲今昔

　　送筠川太史兄南還

　　凌雲賦罷賦歸田無計攀留但惘然别緒匆匆来嵗暮
深談欵欵祇燈前(予下直頗遲接晤多在燈下)憐才那得辭官謗觧
職何能遣俗縁(兄将以餘閒摒擋家務故云)且喜及身强健日不須
思潁説他年

　　廿載緇塵京洛游十年清譽鳯池頭才驚倚馬應無敵

(兄廷試日納巻最先舉兄者直督李敏達公時正入覲退朝與予遇於午門相告曰令兄以第一人納卷此
時當已取定予所舉可信不謬矣)文擅探驪豈暗投鎖院再披經案月
(戊午己未鄉㑹試兄皆預分校)持衡徧賞錦官秋(甲子典試四川)即今嵩少知
心在未負平生第一流

　　出語曽令宿老驚肩隨象勺沗齊聲自慚屬望勞前輩
(兄與予幼時為里中父老所噐期望最切)好舉家風朂後生稽古漫酬當世
業逢時難遇大科名華顛相對渾如昔閲厯差教意氣
平


　　堂前祖訓記分明埀槖端知勝滿籝(先藩恭公以經籝名堂兄家塾所在)
竹簟暑風多逸興茶烟禪榻有餘清(兄来都下寄寓僧房)從教館
閣評彈事叵耐鄉閭詫宦成三老遺踪如可繼勸酬先
訂鷺鷗盟(先髙祖太僕公暨從髙祖督學三餘公族祖副使鶴嶼公明神宗朝先後成進士晩嵗同
里居鄉人至今稱之)

　　家問中得三弟諸子所寄書喜而有作

　　衰年别無冀兒曺期袞袞三子眼未見問訊頻繾綣豐
盈犀角兒顔状心自忖朝来簷鵲喧發函春案暖赫&KR1389;

書細字語質意勤懇膏壤播嘉榖計日俟蔍蔉秋實良
有時厚植先培本渥洼千里步所貴氣深穏他年娛兩
翁秀句春婉娩題詩當(去聲)撫掌用示遲适逺

　　丁夘二月八日隨

　　駕過潞河

　　鵞黄嫩栁欲含烟鴨緑新波已漲川清潞重来照顔髩
流光一瞥又三年(甲子春扈從今閲三年矣)

　　恭和


　　御製題文徴明獨樂園圖即用東坡詩韻

　　堂堂涑水公憂樂以天下誠信孚兒童徳望重朝野投
閒闢小園真率畧杯斚静觀物皆春髙吟時過夏翛然
杖履閒餘事涉風雅懐古希七君(見公獨樂園七咏)異代比同
社一時號多賢疇是知心者眉山振髙調不顧和人寡
大厦誰支持洪鈞藉陶冶為憶入朝時沿道擁去馬穹
碑照古今三復詎忍捨衡翁横老筆净洗鉛粉赭千載
待天章一振羣音啞


　　恭和

　　御製桃花寺行宫對雪三首

　　春雲迷梵刹暮雪罨林霏望久欣初密憑髙眺入㣲皴
来山骨痩潤處土毛肥共識

　　宸襟暢薫絃手自揮

　　山靈候

　　駕来㸃綴白雪隈紅萼連宵放瓊英六出開泉添珠淅
瀝松壓鬛毰毸一一供


　　詩興寜須東閣梅

　　厯厯烟村路家家婦子娛豫遊誠若此感召亶然乎装
重明駝滑犁輕健㹀扶不縁扈

　　清蹕此景見来無

　　恭和

　　御製恭謁

　　孝陵元韻

　　鸞輅歴雲闗


　　遐思霜露間

　　顯謨埀奕葉遺澤浃戎蠻為想

　　開基逺彌知繼序囏

　　寳城躬奠處慨慕動

　　天顔

　　恭和

　　御製恭謁

　　景陵元韻


　　地靈蓍應䇿(雍正初年　　孝陵曽産瑞蓍)　原膴堇如飴(馬蘭谿所産藥有可
茹守　　　陵兵採製餉客有藥菜如意菜諸品)

　　軒鼎橋山閟

　　堯天寰海知蒼雲䕶華表春露浥喬枝繩武

　　皇衷切依然繞膝時

　　薊州遇雪

　　經冬乏三白望雪目為眩春来日風霾雲作屢中變脈
土膏其動待澤恒眷眷天髙邈難測占候雜農諺山行

遘重隂薄暮集㣲霰漫空稍霏霏繼此飛片片一夜巻
玉沙霑灑滿芳甸笑問路旁農耡犁行可徧覆塊麥苗
青計日餅餌賤豈知老農心貪得有餘羡雖少良勝無
知徳抑何鮮征夫無逺圖且免塵撲面

　　恭和

　　御製夏山叠翠圖元韻

　　屏開列逺岫簾巻潑濃緑風来巖葉重雨過磵花馥雲
峰争出竒變幻一何速


　　勝賞攬清暉秀色近盈掬永懐槃澗人無為傲幽獨

　　獨樂寺

　　范陽昔雄鎮阨塞宿勁旅而今奉

　　陵邑鬱葱鄰霸杜况復久承平閭里厚生聚扈

　　蹕此頻經觀風冠左輔城西有香林中衢聞法鼓流傳
自誰昔巨榜照千古為問獨樂人疇拯衆生苦行樂但
取獨所樂能幾許無苦那有樂更請下轉語未暇厯禪
扉寄聲叩初祖


　　盤山

　　橋山鬱磅礴西来走踠踠於兹萃靈秀羣峯忽騰鶱森
森列郛郭環拱紫葢尊浮圖踞絶頂參斗近可捫佛火
遞隠現恍惚難具論貞觀一片石上有金甲痕髙䑓傳
衛公劍術授白猿圖經志古蹟傳㑹徒攀援我来愛山
色陸海蟠崑崙晴嵐翠欲滴烟濤時吐吞萬松古而秀
一一蒼雲屯老榦蹙寸節下埀百尺根怪石鷲鵠峙或
作熊羆蹲危蹊㫁樵徑曲磵藏寺門時於亂石罅激激

潨泉噴泠泠虚壑風松吹雜潺湲印沙虎跡交遷枝禽
語喧倚杖一縱目羅羅數烟村隂陽分向背霏霧變朝
昏一步一幽境安能窮其源偉哉造化力雕刻神功煩
田盤彼何人跡晦名不諼桐君匡俗輩地勝藉竝存况
兹近畿輔時見羽葆翻攀躋留

　　睿賞䆳谷迴春暄何待青蓮筆佳詞吐芳蓀

　　雜記

　　磵户新泉初壮崖隂殘雪未消玉案小紅破萼始知今

日花朝(盤山花朝)

　　徹夜枕邉淅瀝夢回疑是篷牕帳外迷離逺火居然短
棹春江(盤山行次夜雨)

　　一夜山中急雨蕨芽蘭笋生香正是清明時節行人那
不思鄉

　　松葢尚擎宿雨栁絲乍染朝風彈指頓經卅載杏花時
節江南(雨中曉發)

　　阡陌土膏似掌五更好雨如酥烟景憑誰繪畫青疇徧

處犁鋤(其二)

　　為問田盤泉石何如黄海雲松惜不移来日下六飛徧
歴芙蓉(盤山松下口占)

　　山色黛螺擁髻雲容白鳯峩冠為想碧虚仙馭凝籹待
旦迎

　　鑾(了髻山)

　　誰信嘘雲行雨先教伏蟄潜淵洛下慈明何似南陽諸
葛當年(盤龍山)


　　扈從雜記三首

　　曈曈初日照前旌萬馬争隨豹尾行何似曲江秋八月
千帆齊發趂潮生

　　起居那許外臣知行殿傳催入直時内侍拂塵纔

　　駐輦先呼筆硯賦新詩

　　攬勝憑輿

　　藻思妍雲蒸泉湧自天然露珠猶濕容先覩半月来時
七十篇(初八日起　　駕廿三日回鑾途次　　御製詩七十餘首)


　　裘叔度少詹見示盤山紀遊雨中書事二作即用
曉望元韻為贈

　　清才磊落逺塵囂石骨烟嵐格竝髙喜雨情深縁望切
遊山力健稱詩豪屬車清蹕相如賦龍駕螭驂屈子騷
多愧衰孱憚行役沾衣唯憫僕夫勞

　　白澗行次坐雨叠前韻

　　入暮簷牙聴轉囂鳴渠决溜欲争髙叱牛行見村農急
䇿馬偏誇禁旅豪氊帳逺横烟漠漠酒帘斜倚樹騷騷

如膏共道輕珠玉路滑前岡敢告勞

　　恭和

　　御製題三友軒元韻

　　拈花一笑㕘牟尼惟目所遇得所資攝将萬彚入心鏡
何必木石非吾師齋中三益首髯叟左琅玕竹右玉梅
松寒竹勁梅格老幽芬逸韻兼得之一堂相視意莫逆
自覺臭味於人宜琴詩與酒縱可愛若論節槩将從誰
乃知取友貴有當孚嘉乃吉豈妄隨


　　秘殿清嚴富緹錦墨香馣冉雲紛披十八公圖叢古榦
鏘金賦筆琳琅辭七賢三昧兩長巻

　　天毫一一親留題世間神物美必合氣求類應恒如斯
文牕展對共晨夕同心奚讓金蘭為三友名軒耀

　　奎藻闡宣聖訓惟

　　聖知陶蘇鑄白别有契高士接跡軒鬚眉棟梁材長鼎
鼐實東南之美夫奚疑取才取友義本一山林泉石興
遐思


　　春曉入直

　　魚鑰初傳曙色横風吹殘漏有餘聲遊仙難醒人間夢
換骨須從天上行擁帚玉除春露重捲簾温室曉燈清
應知無上光明界顧陸丹青畫不成

　　園中杏花

　　牕前紅杏手移栽七度花時總未来只有今年差不負
主人来日恰花開

　　再題二絶句


　　花開花謝委驚塵怪㡳匆匆過一春莫為看花縁分淺
愁風愁雨更傷人

　　粉靨纔看浥露鮮殘紅幾㸃印苔錢也知穠豓無多子
賸結屏前一笑縁

　　恭和

　　御製春日駐蹕香山元韻

　　山容春曉麗雲氣雨餘清一展憑髙眺因之暢逺情三
時農緒始衆妙物華并


　　仙館傳天藻頻聞召墨卿

　　霞磴疑秋爽風軒想夏凉明心㕘古柏晞髮對扶桑琴
韻落幽磵鐘聲出上方㸃塵何處著直擬溯鴻荒
幾度

　　翠華臨新泉滌素襟尋峯疑叶斗(五臺山有叶斗峯)問夜正横
㕘一徑入烟澹千林積翠深悠然熙皡景耕鑿厪

　　堯心

　　静宜園侍直作


　　雲生几硯泉當檻樹隠簾櫳石倚樓小李将軍無此筆
天開圖畫奉

　　宸遊

　　標竒攬勝領風華㸃綴樓䑓整復斜天遣名山生輦下
肯教終古閟烟霞

　　聴鐘趨直趂晨鴉簾巻前山片片霞鈴索無聲封事少
一鞭歸路日初斜

　　犖确㳂山一逕迴輪蹄蹴踏苦飛埃若将畫境論山色

何似前春雪後来(去嵗初營香山曽奉命得徧歴諸勝是日㣲雪)

　　絶愛韜光放眼時江潮湖水盡供詩却来雲起亭邉望
廿里烟村又一竒

　　樹色山光潑眼開雨餘泥滑浄塵埃何當乞與天工便
一水平移畫舫来

　　出西直門口占

　　一灣碧水鳳城西髙栁成隂蘸水齊較射倦来看洗馬
底須携酒聴黄鸝


　　油壁歸来土霧昏折将弱栁繫前轅記逢寒食平江道
畫舸笙簫進水門

　　樹影横斜落日低隔林鳩婦盡情啼憶來廿載黟南路
暮雨深山呌竹雞

　　直廬即事

　　晝長人散敞簾櫳宫漏三聲過未中晩奏封章還待報
坐看飛絮撲晴空

　　落花時見隔墻飄判得殘春付栁條却愛巻簾添物色

栽成叢竹放新梢

　　憶舊

　　小桃開處倚紅墻曲徑苔深薺菜香徧數題名説科第
泮宫橋上月如霜

　　布機紡具荻簾邉繡帖書奩畫檻前三十年来風氣别
日銜金管坐吹烟

　　清勤堂藤花盛放梁大司農招同人醼集得恩字

　　通宵好雨散朝暾洗出雙藤紫豔繁弱穂倚風髙作態

清香泛酒淡無㾗庭留宿潤塵埃静人趂餘閒笑語温
此集年来曽幾度方知一醉是

　　君恩(比嵗花時多以祈雨不及新晴極醼賞今年連雨霑足適値時之快)

　　題程風沂給事溪山著句圖

　　練江清徹底松蘿蓄雲霧空翠襲衣襟勝景起跬步翩
然梧掖彦晝繡曽蹔赴邱壑具真賞雲林領佳趣北苑
寫新圖約畧釣遊處溯源到吾村百里纔旦暮卅年勞
夢想君亦漸逵路縱愛好溪山蒼茫隔烟樹安得似圖

中洗硯同著句

　　寄趙横山憲副同年

　　先生我兄事一見情意浃通籍逾廿年相将比鶼鰈别
来三載强飛轂纔貶睫君家夀母康羞膳躬七梜嚴程
雖云届詎肯戒行艓蕭蕭南鴻飛尺素喜頻接笑我鄙
吝深荘語未敢輙誨讀辱諄諄報辭苦刦刦疎慢召譴
呵一讀一心懾惟愛換鵞書藏弆秘縢箧朅来當稍間
因敢請所業潔飱問起居舉案整䄖褋丹萼粲晨葩甘

露朝可浥花下御板輿湖上理桂檝為叙平生遊不啻
數軍㨗㦸轅喧鼔吹絳帳森鈹鋏獨坐豸冠峩傳呼騶
從俠笑語動朱顔喜色浮滿頰歡逾舞斑斕情宛佩觹
韘餘閒課諸孫藝圃恣䱷獵庭前有書帯舊叢茁新葉
枯題輪日拈大經排句貼玻璃

　　賜硯瑩縹帙

　　御香裛臨池授官奴撥鐙論鉤擪坐調渥洼駒轉瞬浮
雲籋時有好事人問字逺負笈連篇煩指授片語得心

惬爛若雲霞舒鏗若韶獲協家庭樂冲融勝賞歸總攝
人生當此境奚羨髙資躐暢答三春暉莫問九鼎爕蟠
桃看再熱瑶草正可拾唯餘故人心雲樹江千叠何時
一升堂春風隨步屧

　　附和詩　　　　　　　　　　　趙大鯨

　　冬暖梅萼舒巡檐偶散屧忽枉朶雲書情辭互稠叠
岧嵉惠新詩珠欬如可拾望公重岩廊台鼎待調爕
俯念平生交地分愳超躐夙昔鄙吝心叔度藉撿攝

暌分三載餘神交誼彌叶含意毎自申情素多稱惬
唯懐将母心難負逺遊笈忽疑駑與駘尚冀雲中籋
心跡頗驚汗寸管遂輕擪年来賦白華仰承

　　湛露裛庭幃戀晨昏起居問安貼愛日日方長仙蓂吐
葉葉未能供甘㫖閒亦事弋獵閨中佐調膳童孫環
佩韘含飴樂婆娑時時開笑頰閒居似潘岳清慎希
裴侠持身凛有基歸來類彈鋏知當甘静退寜復鬪
輕㨗諸公方袞哀均資濟川楫霖雨敷九天林泉亦

沾浥歌咏太平時逍遥散襟褋課兒方下帷還復理
故業補讀童年書陳編窺漏篋亦欲事著作衰眊每
心懾惟公退食餘操翰手不刦雲霞眩交彩風月思
動輙詞源富沃蕩浩浩孰可接譬彼航絶潢忽縱江
海艓本無濟時籌毋庸為借梜顧瞻雲霄人勲名照
眉睫相違天一方東西比鶼鰈芳訊吐絪緼如親笑
語浃

　　寄同學施日銓明經


　　憶昔論交初紀嵗在協洽賜書萬松巔講堂聚巾帢君
惟執牛耳走濫捧盤歃下帷西序西席舎左右夹虀鹽
苦自勵蔬筍不滿䇲矻矻事經畬齗齗守家法君文湧
江源萬里出巫峽走如掘井泥九仞力畚鍤惟此方寸
忱蠢迪互撿押沈思獨繭抽忍事釅醋呷稍苦稂莠滋
嚚訟稔苕霅風輪逾二紀雨散僅一霎郎君摶健翮緇
塵染衣祫烱然秋水姿光氣騰寳匣珠琲爛盈編銀鈎
紛滿箑共指豫章材尀耐氷雪壓幽蘭在空谷可佩不

可狎為想聖湖濵春波泛花鴨携柑堤栁隂嬌鶯啼恰
恰新文足相怡勝賞良不乏素心聨紀羣蘭譜手親劄
蔚彼齋房芝瑞薦堯厨箑何止丹山雛先鳴羡鵯鵊寄
聲勉自愛嘏辭待周甲

　　題五毒圖

　　流俗競時節端陽别成景艾葉紛倚户榴火豓流影角
黍盤磊砢鏤蒲杯酩酊朱符辟五兵續命消百𤯝迎潮
記東越競渡昉南郢咄哉五毒圖令人發深省織簷蛛

網宻負嵎虎文炳跂跂髙豎尾蜿蜿曲延頸跳浪金蝦
蟇井底傲蛙黾强食矜爪牙辛螫伏濎濘大者恣吞噬
軀命在俄頃細勿輕么麽剝膚墳起癭午惟正陽位麗
日晶光烱離徳制羣隂潜伏不敢騁進退死生分南訛
日至永隂進乃日長(上聲)應候漸思逞所以天中節因事
切致儆繡褓粉嬰戲綵勝朝籹靚佳名類鎮惡妙繪示
服猛饕餮鐫商彛魑魅鑄夏鼎有備乃無患先哲憂心
炳蟈氏職不脩㝠庻禮疇秉食蛙憐過栁見蝎喜踰嶺

聚蚊倡宛陵憎蝇賦思潁文人游戲餘作戒窮溟涬抽
秘吟守宫或以増聴熒竒聞當驛告為樂試聚皿封豕
與猰㺄往事不堪訂當陽頌

　　至聖不若幸却屏願持日中戒即目心耿耿

　　恭和

　　御製欲雨元韻

　　候雨經旬切瞻雲五夜忉朝霞欣有騐畏景恰先韜直
擬滂沱勢應舒灌溉勞如何慰


　　宸慮盈尺沛甘膏

　　雨過

　　急雨纔飛過歸雪一抺横舞憐荷葢弱凉愛葛衣輕石
為泉増勢風因樹作聲天工真好事又放晩虹明

　　應

　　制玉甕歌

　　廣寒殿敞浮髙棟瓌寳當庭玉為甕春山之珤枝斯英
苜拔于闐通職貢天吳蝄像開波濤剖琢定出昆吾刀

興隆笙調只孫宴獻夀百斛傾葡萄瓊島秋風麋鹿走
流落元都傍虀臼豈知神物不終湮更入承光燭星斗
碧城圓闕臨液池位置妥帖得所宜笑指當年舊相識
古栝落落牚虬枝(承光殿古栝相傳亦金元故物)

　　軒皇在御瑪瑙出雲委霞流灑

　　天筆共信白珩非楚珍姫尊姒彛慿縷述

　　敬觀豐澤園嘉榖恭和

　　御製元韻


　　萬景秋妍

　　帝苑中如雲喜見稼方同先春黛耜迎三雨應候芳塍
扇五風照眼青葱纔驛驛闗心黄茂果芃芃珠埀徑尺
連畦宻玉綻雙岐入廪充農事開基承

　　列祖康年同樂逮羣工赤烏紀瑞騰

　　奎藻銅雀傳聲慰

　　聖衷傍

　　輦早聞歌大有滿籌寧數頌元豐何須


　　黼座陳無逸共仰持盈意莫窮

　　恭和

　　御製夷齊松歌元韻(并序)

　　上於塞外行圍之地隔嶺見雙松並峙蒼秀相亞就觀
之則同出一本益心異焉憐其逺生沙漠無表
而出之者撫玩不足名之曰夷齊松命學士董
邦達為之圖而繋以詩

　　塞山深處迴


　　仙仗照眼蒼松挿青嶂劈分雙榦本同根千尋之壑仍
交譲駐馬摩挲

　　逸興横墨胎知允題嘉名吟来

　　雲藻凌鮑謝寫入溪籐壓偃宏首陽遺躅空千古不遇
尼山誰見許幸附青雲名益彰龍門作傳氣為吐兹松
絶域撑髙枝嵗寒閲厯知幾時霜皮慘淡友麋鹿石骨
礧砢騰虬螭殊材自分老巖穴豈意

　　宸游表竒節北海歸来同此情孤竹有靈應歎絶鄧林

杞梓羅明堂闡幽更不遺龍荒傳看稽首再三讀方識
神明用意長

　　應

　　制題唐寅夢筠圖即用元韻

　　新勾初拆散空庭夢破仍留几簟青夜静影摇尊貯月
晝長隂轉硯涵星荘生漫擬無何境老可從知不畫形
更有清音發

　　天籟若教風雨巻中聴


　　恭和

　　御製題駿骨圖元韻

　　曺霸畢閎去已逺龔生妙技突伯時當年流落困伏櫪
惜無善聴鍾子期那知㫁楮珍拱璧四百餘載貴若斯
緘縢流轉不終閟

　　温室清晏坐致之古香拂拂浮几榻愛賞神駿遺毛皮
按圖豈譲照夜白立仗肯負黄金覊食盡石粟誰與致
志在萬里何能為杜陵長歌抱餘痛昌黎雜説攎深悲

巻中骨骼驚硉兀象外精爽猶權竒風生電掣想逸足
天章飛灑瓊琚詞塩車久阨有如此築䑓市駿興遐思
即今王良耿星象八坊十萬職有司渥洼龍種大宛至
泉甘沙白春草滋龔生生恨不同世九原吐氣喜可知

　　戊辰春帖子詞三首

　　韶華遲閏嵗律琯應條風福自

　　天家錫春迴海宇同

　　快雪迎年麗


　　紫宸青陽淑氣轉鴻鈞五剛嵗喜千逢戊六葉蓂抽日
在辛

　　玉殿祥烟徧鳳城銀旛綵勝物華明欲知萬户騰歡處
試聴春雷徹曉聲

　　除夜示兒

　　呼兒相伴過黄昏同案肩隨列弟昆黄巻可師期共守
青燈有味試重論(放翁詩青燈有味似兒時予曩嘗拈以為題)趨庭先訓心
傳在侑座良規目擊存老我徒慚成木癭憐渠莫遣悮

金根趨朝日趁隣雞早閲嵗頻驚隙駟奔聴雨小樓尋
舊夢煨爐蕭寺憶荒村迎年瑞葉飄鴛瓦餞臘光風入
獸尊爆竹有聲喧九陌新桃循例換千門深宵坐候茶
香熟宻室長留火力温回想方知今日趣他年好念阿
翁言



　　松泉集巻十三

