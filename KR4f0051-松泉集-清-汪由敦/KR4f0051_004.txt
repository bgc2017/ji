







　　欽定四庫全書

　　松泉集巻四(起已亥至癸夘)

　　吏部尚書汪由敦撰

　　晤吳表兄光美有贈

　　十年成一别握手意如何詩律知能細才名孰與多幔
亭開曉色(兄以幔亭懷古詩受知提學韓城公)𤓰步起春波狂欲沽燕酒
從聽斫地歌

　　愧我蹉跎甚看君意氣生逢時真挺㧞壯嵗且崢嶸貔

虎猶深入弓刀亟㸃行情親相望切好為請長纓

　　踏燈

　　腰鼓鼕鼕逼漏聲連宵燈火漸分明衣裘尚覺餘寒入
門巷翻疑似水清霧氣車塵風裏暗馬蹄人影月中横
歸來又起千山夢不為難消五夜情

　　池塘新柳次韻

　　栁枝髙與酒旗揚新水鱗鱗漸滿塘亭外行人欲分手
樓頭少婦早凝粧但教拂面光風㬉一任漫天舞絮狂

聞道玉河隄畔路斑騅驕處拂鞍長

　　東風何處不飄揚冶葉倡條覆曲塘晴碧欲迷隋苑水
嬌黄初倚漢宫粧最憐妖嬝眠還起遮莫風流舞太狂
惆悵陽闗斜照裏年年争與别愁長

　　夏仲昭墨竹(巻尾有自書劉平山蒼庭君傳小楷并䟦)

　　畫師畫竹古不少士夫獨愛文湖州寸萌自蓄百尺勢
墨君一記成千秋後來好事足摹倣雅尚直欲追王猷
太常名擅宣英盛縑素流傳最清勁即看此巻窮意匠

畫真畫意兼殊勝(䟦中有云王舍人孟端謂余曰古人有為此君傳神者有畫意不畫竹者
二者皆可取要不可偏廢為尤勝)平陂泉響㣲風入瀟湘雨歇秋烟暝
更添怪石㸃莓苔叔楚仲圭皆蹭蹬巻尾烏絲師樂毅
嬋娟挿花窺曉鏡平山佳傳蒼庭君南野西疇促相贈
我聞同時有王紱蕭森直削風霜骨孤懐獨結此君契
未許襪材酬俗物寳繪雲烟紛過眼對此翻令心若失
參天䕃户排榆槐木𤓰洲上空蒿萊(余家洲名)箯輿未就潭
柘寺(京師惟潭柘寺有竹)願假此巻一日摩挲千百廻


　　酬戴孝亷兄卯君

　　觧經不窮戴侍中紺珠學海探驪龍飛黄騰驤意氣盛
閶闔詄蕩生長風舊家同閈論中表前年邂逅西陵道
親情遇我顔色温别後新詩風格老題扇殷勤逺道開
得之何啻干璚瑰低頭敢辱昌黎拜羣從漫擬烏衣才
同舍論文有潘岳篇翰風流才卓犖賦詩贈我兄繼作
揚馬同工非異曲兄也射䇿偕計車貽我潘子尺素書
春城烟花迷紫陌咫尺不見心踟蹰吾兄潘子兩寂寞

雙龍暫歛芙蓉鍔山輝川媚光不揜看向承明留著作
道塲山色碧浪湖丹楓翠竹摇黄蘆且坐秋樹操竒觚
(兄書齋名秋樹山房)烏程美酒傾百壺座中名士皆吾徒手将談
柄玉不如乗興扁舟欲相訪朔雲南雁一行孤

　　題蘇詩後

　　逸氣何心獺祭魚縱横萬巻讀殘書别裁最惜遺山老
多事飛鴻笑蹇驢

　　杜詩韓筆舉牛毛(蔡夢弼有千家注杜詩魏仲舉有五百家注昌黎集)武子龜齡

亦足豪何意白頭蠶尾老更從爾雅摭蔞蒿(謂阮亭尚書也見帶
經堂集)

　　題樊川集後

　　賦就阿房最少年東都才子杜樊川維摩圖畫書張好
三絶何如老鄭䖍(元章畫史云潁州公庫顧凱之維摩百補是杜牧之摹者)

　　元夜

　　村舍風光五夜過春燈合岸射晴波當頭璧月沉沉夜
勸客銀船緩緩歌對酒漸傷前輩少追歡惟聽舊聞多

板橋霜重人初散不醉其如曉漏何

　　題蒹葭書屋圖

　　平橋流水帶疎籬竟日無塵静掩帷不向書莊醉秋色
相逢恨較十年遲

　　連宵歸夢越江烟午倦披圖一惘然此景故鄉隨處有
只無人送草堂錢

　　贈别李文學

　　燈火相親閲嵗年掉頭重補白華篇輸君占取爭先着

長夏山村儘晝眠

　　鄉心日夜繞茅茨莫笑吳儂見事遲闌暑一帆歸路稳
暮雲千里𣺌相思

　　題沈上舍潁谷涉江圖

　　一片秋光染黛眉芙蓉裊裊桞絲絲莫嫌珠露侵衣冷
留待前山月上時

　　𣺌𣺌秋江鏡面平明璫誰與寄遥情一枝折得渾無語
笑問縁何太痩生


　　潯陽江畔越江頭旅髩西風到䖏愁(楚越皆潁谷舊遊地)得似圖
中行樂否緑尊紅袖總宜秋

　　六街春老鎮垂簾摘槧懐鉛嵗月淹離得書堆神便爽
那容花酒一時兼

　　哭高淳張先生

　　悵望春風續舊遊哀音忽到痛長休家門涕淚逢寒食
逆旅荒凉恨首邱前席虗承宣室召遺書終待茂陵求
雲亭負土龍門謚多愧侯芭與薛收


　　寄宣城孫文學二吉

　　平生志古人友朋積深眷相思或聞聲不必覿顔面憶
侍滄溪師同遊盡東箭往往説孫郎超絕冠羣彦我攬
敬亭雲作書介相見問道水陽村落帆夜參半月黒犬
如豹巷陌不可辨客行貪利涉坐此阻歡讌朔南一以
暌索居獨寤歎嗚呼滄溪師昨被呉公薦

　　至尊重經術遲對金鑾殿鵩鳥來何方逆旅遘異變俯
仰夙昔遊徬徨淚如霰門户何伶仃不絶但一線篋中

富遺書健筆蛟龍纒文章禰南豐餘力及詩巻黠鼠與
蠧魚疇能保完善偉哉麟經業權衡百家傳大義宗考
亭立説務貫穿将無不朽言遽託廣陵散賤子疲駑資
蟻封日盤旋負土愧侯芭定文非李漢寸心耿獨知未
敢規矩偭悵望同門友居不隔鄉縣副墨託子傳宗風
力能扇揮汗手緘書蕪辭申繾綣太元五千文惠言倘
風便

　　送編修成先生使安南(并序)


　　康熙五十有八年安南國嗣子黎惟祹當嗣位
奉表請封

　　詔許之翰林成先生受

　　命為介使持誥冊往涖其國予於大司空公門下得從

　　先生游於其行敬以言贈曰

　　聖天子盛徳明威覆露萬國薄海内外悉享悉臣至其
繼世襲封則發使將命以正其始盖六十年間
髙句麗流球之使後先相望所以懐來逺人示

天地之量恩禮周渥古未有也藩服君長承

　　天子威命以鎮撫其民人寧輯封宇貽厥子孫奕世休
享斯已榮矣載在史冊謂為傾嚮徳化能恪共
臣節篤迓天庥以視負固弗率陸梁無人之境
干犯譴怒者其於順逆得失之理何如也在詩
四牡皇皇者華次鹿鳴之後士始入學肄業及
之專對而不辱命聖人以為難能漢之西都以
能使絶域者與將相同科有用此致位徹侯者

昌黎稱殷員外為知輕重大丈夫盖其事重矣
今之使者體尊而寵乘軺續食雖適萬里外若
郊圻然入其境迓勞宴饗之節嚴具迄成事而
贈賄加厚屬國䖍事王朝之禮備焉其於道里
之遼逺行李之勞胥不足道夫以文學爾雅之
材錫命遐方奉宣

　　朝廷徳意俾逺人慕義之誠永矢弗替致

　　國家久逺之安於所謂重且難者勝任而愉快此陸賈

司馬相如之徒所以自幸其遇也况體貌之崇
重行邁之光華與時勢之易劇又視古而益光
也乎先生湛深經術通知時事成進士釋褐甫
五年授職逾年耳遭遘

　　知遇用當其才

　　天子加意翰林侍從之臣多致大用先生其以兹行始

　　歟爰賦詩以申意其辭曰

　　粤稽古帝典南交正羲宅翳惟廣運神聲教訖無域禹

跡既就湮疆理區郡國荒忽軼覊縻威逺靡遺力巍巍
銅柱標麋泠表殊績部嶺始建封李陳亟代易南征靖
難餘西平愾能敵内附及仁宣繼承遂無忒

　　皇朝配天命厥角首奉璧

　　帝嘉效順邦榮命賁三錫節使麒麟袍馳驅祗於役禮
成務咨詢兼舉採風職此邦同文書事可徵載籍文采
邁菆莋賦詩稱益稷紀述貴朝英能言許黎崱恭惟文
教隆梯航届重譯按圖函坤輿測景窺星極明都况錯

壤休養淪濊澤方言廣蒐羅足以供修飾太史著作材
文章耀東壁熏以都梁香架之珊瑚格持此壓歸装金匱
備故實炎徼風土殊蠻烟黑於墨英簜載

　　皇靈勉旃愛眠食

　　夜坐即事

　　横吹羗笛間琵琶急拍頻催畫鼓撾苦調闗山聽入破
只疑氊帳卧龍沙

　　題畫痩馬


　　汗血曾經百戰塲昭陵誰貌舊飛黄千金倘市權竒骨
伏櫪雄心為激昻

　　破棧殘芻事可哀霜蹄蹀&KR0008;倦黄埃如何峻坂鹽車重
更遣奚官執䇿來

　　和司空夫子塞外午日韻

　　龍沙納鉢儼黄圖勝賞蒲榴興不孤晴樹排簷千嶂合
薰風入座㸃塵無争標漫憶飛蘭槳映户新看綴赤符
遥想髙齋清賞處依人花鳥似仙都


　　漫榻丹砂五毒圖問竒人散客懐孤日穿髙樹移疎宻
雲寫竒峯半有無巻裏楚騷香草賦釵頭兒女赤靈符
鄉園更切懐人意蒲酒同拈望

　　帝都

　　席晤齋三十初度賦贈

　　玉樹蘢葱映玉除烏衣裙屐更誰如親從丹地承

　　天語許賜青春讀父書挿架早看文史富題詩多在笑
談餘今朝甲子周才半雪藕冰桃曲宴初


　　清簟朱簾稱雅遊浣花牋紙寫銀鈎俊才自是無雙客
家學還承第一流即次雲霄矜彩筆賞窮風月倚香篝
飛騰十載登臺省接武沙隄尚黒頭

　　寄浙中諸同人三十韻

　　憶昔萬松隂講堂聿重新賤子被裋褐始窺學海津有
斐衆君子鼓篋來駪駪同方獲所願詎混玉與䃉儒宗
端矩矱譚藝鋤荒榛下帷寒暑易比舍燈火親笑談發
妙理問難氣益振佳時暢良遊載酒沽車茵觀潮陟層

巘散步西湖濵歡㑹不可常往往為酸辛前旌忽言邁
盛事難再論塘西折楊桞春水波粼粼逺近各分途含
意未及申嗟予重離羣三見京華春執經陪宴坐提耳
尤諄諄寄言朂吾黨貴此席上珍經術窮窔奥哤言辨
其真敷文為國華樸茂含清淳厥修凛前軌顔巷與摯
莘曠懐咏唐虞致用覘經綸卓哉吾儒理秉道康斯民
勿云章逢賤媮惰惟憂貧端居賦停雲誰與共為仁聚
散不足悲奚問亨與屯所愧知已言窳質費陶甄仰視

白日馳望洋苦因循三歎誦所聞遣辭増主臣諸君氣
卓犖如竹箭有筠努力執髙義去疵歸大醇學成待明
問宏濟安羣倫

　　鄰家按樂歌

　　秋波穆穆秋天碧棲鳥無聲巷柝寂輕風不許隔銀墻
别院吹來宋纎拍池中方響當先鳴衆音繁㑹宛轉生
按節舒徐久方定明星爛爛長河清横敲紫竹寒冰折
曲澗幽泉自嗚咽一聲髙引横笛孤急管頻催半將絶

銅丸忽落當中心白雨飛散青楓林驟如平沙歕玉馬
暢如春曉啼花禽湘靈夷猶步蘅薄沈魚一縱不可尋
甲第排雲何&KR0772;窱良夜沈沈羅衆妙已聞法曲動香塵
翻惜紅燈迷玉貌燕姬如花舞且歌流黄照席低緗荷
葡萄滿酌金叵羅少年行樂有如此一石不醉如髠何

　　篋中檢得壑菴紀遊詩因成長句寄諸同學

　　我友昔探壑菴勝掃壁題詩發清興惜我南歸失此遊
示我新詩未酬賡壑菴之勝我所諳叢篁森木隂交參

横枝略彴人稍度窈然浄渌臨寒潭潭中金鯽深不見
散齋何處尋精藍徑循欹磴轉平豁隂洞玲瓏石&KR0886;崒
磨崖舊傳涑水書鴻都石經逺相匹雨淋日炙莓苔深
虬龍盤遊走雄筆齊雲清曠無餘迹石上藤蘿雜䝉密
前峯孤塔挂夕陽半嶺松風摩健鶻桞外隄横湖水平
飛樓一角紅墻末淹留曾待晩鍾動三年不到心若失
篋裏烏絲重在手愴懐勝踐思良友遥禮雙峰清磬聲
笑飲窪尊下若酒餘閒且盡登臨樂興來爛漫諸千首

長安秋風塵漲天笑我藜牀坐欲穿西山蒼翠落我前
清詩讀罷空茫然

　　齋中讀書

　　端居謝酬酢遊息在六經迢迢三千載考見得失林晷
盡未遑倦隱几躭長唫嗒然以忘言聊復獲我心寡昧
習所翫奥義不可尋蹉跎積朝昏嵗月長駸駸庭柯隕
衰蘀征鴻厲哀音興言秉燭光敢棄分寸隂却步不及
前短綆不及深來日豈不多恐復不如今


　　黄河來何方乃自崑崙邱曲注東入海其長互九州浩
浩不竭源漭漭萬古流大哉百谷王日月倒景浮含納
富靈怪蕩潏窮維陬桐子拘於墟能復見此不飽腹快
鼴鼠方隅局羊牛我欲凌榑桑道路阻且修泳游豈云
勞羲和去我遒

　　曜靈懸中天萬古光皎皎鐘籥逐形聲善喻詎能曉曰
予性迂愚委懐事研討遵軌慕前修負俗恥温飽恭承
作者意庶兹測深窅勞心佃甫田良苖就枯槁聖謨豈

不章曲學自紛擾岐路多所䘮逥駕願言早

　　弱齡抱鉛槧觀古投衆好東馬騁妍詞曹劉振髙調下
迄六代餘百家轉相效散文羅萬有暉麗紛照耀目眩
海若藏心蕩南威貌雕蟲壯夫耻華辨至人悼玉巵美
無當刻楮日徒耗望海航絶潢廣陸泛滛潦祭川先長
河斯道卓先覺

　　懸黎藴荆璞國寳何由呈雕琢經良工黄流薦明庭自
非磨治囏無以發光晶純鈎不廢硎繁弱不廢擏險巘

飽所厯拂亂習所懲懼思厲旡咎庸欲玉汝成

　　題冲庵松泉小照(冲庵家維揚候補郡伯)

　　蒼髯五粒拂龍鱗白石清泉絶㸃塵觧識此中瀟灑意
不妨從事强班春

　　松風謖謖散幽襟境僻何人覓賞音除是滁陽沈夫子
抱琴來寫醉翁吟

　　烟月繁華廿四橋竹西歌吹玉人簫聽泉小坐長松下
洗盡春風滿耳囂


　　陶然亭

　　牽衣躡層阜縱目得逺寄開軒面西山秋光澹寒翠何
待傾壺觴始㑹陶然意

　　刺梅園卧松

　　蒼然具鱗鬛支離亦自喜一卧三百年荒園困泥滓㑹
恐得風雷變化排空起

　　黑窑厰

　　疎林帶長薄孤邱峙平野雙闕散晴暉塵中見車馬我

愛秋水明澹然塵慮寫

　　聞雁

　　入塞聨翩雁幾羣悲鳴嘹嚦入層雲蒹葭水國霜初落
砧杵寒城夜欲分風勁葉聲寒槭槭月殘簾影白紛紛
莫驚小婦邊關夢角枕孤燈不忍聞

　　郭熙秋山行旅圖

　　秋山蒼蒼白雲晩細路縈林不知逺半渡寒流匹馬遲
坐䕃丹楓行客飯牧兒吹篴跨烏犍籬落雞豚夕照邊

席㡌氊裘塵積面筍輿襆被記前年

　　黄金臺

　　世人重黄金侈説燕昭臺百鎰不敢愛用以招賢才我
疑捭闔流以此誇輿儓豈有伊吕輩肯為黄金來七雄
既𤓰分功利爭喧豗開口取卿相攘臂皆盜魁彼哉樂
生書失路終徘徊尚誇濟上勲列城一朝摧豈知怨毒
深乃甚黔黎災烈火轟萬牛故宫幾蒿萊匹夫貪厚餌
再世遺禍胎至今中人心滔滔不可囬俗士感良遇酹

酒弔郭隗安得如土賤朝市清無埃

　　秋夜

　　紙窻鳴朔吹槐葉下霜枝客思秋深夜鄉心雁去時沈
吟燒燭短獨酌聽更遲不是逢摇落誰知宋玉悲

　　不寐

　　木榻絺帷枕簟清深秋入夜薄寒生殘燈近月都無燄
落葉當風煞有聲黙誦舊書多未熟苦吟新句倦難成
悠悠總負平生志坐聽鄰雞報五更


　　答家弟

　　不是前身戒大師漫持培塿較峨嵋只今斜日棠梨影
束手岐陽獵碣詩

　　和席晤齋秋夜感懐

　　黄菊東籬送晩秋髙懐落落更何求簾移花影催吟管
袖拂鑪香對茗甌感慨難忘當世意清狂深謝少年遊
似君才地原無敵龍劍行看匣裏抽

　　力田從道必逢秋隨分功名豈易求坐守青燈餘鐵硯

真拚白髪待金甌有書悔不十年讀無用漫為千里遊
中夜憂生何所似雨餘春草緑齊抽

　　贈鄒孝亷琢其

　　鄒子新相知中呉秀所挺經箋既紛綸史傳力馳騁為
文去陳言下筆闢新境雄快剸蛟鼉精鋭走雷霆披帷
一相見皎然珠光烱朅來日益親緑槐舍鄰並招凉月
初上却睡晝方永慧辨偶棖觸觧頤類匡鼎顧其精勤
功孤詣衆務屏下究觚弦術畧涉要已領富矣著作才

什伯邁凡等陋儒守章句窮獸落荒阱百番兎園冊不
啻律令秉稍與則古昔避若蠱聚皿斷事口懸河論文
瞽測景江河勢斯下頽流孰能拯緬懐古先達大業丹
青炳夾漈與鄱陽矻矻事考訂指掌數千年條舉實井
井提要亦鈎元鎔金出頑礦開編歎已屢但恨乏修綆
讀書苦遺忘掩巻百不省坐令嵗月馳絶潢泛舴艋君
才既超邁力贍志亦猛及今廣蒐擇勢可窮溟涬倘能
成一編藝林翦榛梗援據必精覈發凡務明整識大小

勿捐剨然導肯綮雕蟲何足為石暈木有癭名山可千
秋狂夫敢以請

　　槖馳

　　洛下銅曽鑄流沙産特殊夕陽山影矗風雪塞程紆曲
項奚児掣明蹄駿馬俱戎鹽甘&KR0034;嚼背錦惜糢糊泉洑
能潛測莎平任穩趨側峯行翠釡落毳織氍毺轉粟軍
行重輸官國計需莫憎無娬媚髙價比騊駼

　　為鄒孝亷尊人題陶陶軒


　　道鄉髙節不可攀承家尚見諸孫賢恥将門第競王謝
位置乃在長沙柴桑間虚齋歛膝日危坐尊中有酒琴
無絃令子才髙氣倜黨雕龍博辨雄談天遇予孫宏閤
從之溯淵源坐令走也歛衽無問言走亦慕竒思尚友
但恨精勤恬退難兼全三代而還一諸葛身都將相康
時艱機神明鑒察纎宻井甃工械窮輸般顧其始終守
淡泊隆中草廬成都田二公在典午庻幾足比肩窮達
雖異致得非易地皆能然俗流齷齪托宏達或以叢脞

稱勤䖍安得日與二公相周旋我雖未覩先生顔已如
躡履陶陶軒功名自分羊劉亞懐抱想像羲皇前

　　晤文學兄雲尺四首即用金文學長孺贈行詩韻

　　阿兄(昆鯨)雅有論文舊仲子相思合并難此日逢君成一
笑家園不抵似長安

　　天街褦襶飽緇塵鍵户誰當讀等身蚤有驚才傾沈范
底須温巻更煩人

　　四子當年擁玉珂才華可許後來多何時邀取積山子

試聽旗亭畫壁歌(兄惟憲送行詩以堯峯同館四同姓之句發端故云積山惟憲别號)

　　同舍金生(繪鹵)意氣佳倡酬端足散竒懐寂寥最恨層城
隔茗椀詩籖未許偕

　　柬金上舍繪卣

　　我愛梅泰順稱詩風格老觧組過吳山遇君頗傾倒耆
宿日凋謝來者盛機巧里耳悦筝琶盈室雜蘭鮑誰與
鞭古心獨立萬象表江月澄素波浮翳快風掃珍重珪
璋姿載藉五就繅


　　除夕雜書和韻

　　百年心事苦蹉跎獨坐虚齋謝客過霽雪千門歸雁少
斜陽一抹亂雅多祗憐阮籍疎狂甚其奈虞翻骨相何
裘馬五陵知不賤寒氊那得羡華珂

　　非才豈敢歎蹉跎寂寞年華覺易過學力難争時序急
鄉心總惹夢魂多風前桞色驚春未雪裏梅花奈冷何
何日青陽囬紫陌東華仙仗聽鳴珂

　　狼籍詩箋催臘去淋漓春帖逼除過文章肯信詞壇少

祝頌應唯

　　聖世多豈有才能傾沈范却教辛苦效隂何春明滿眼
青雲客照道光華擁玉珂

　　初春登白塔

　　琳宫孤塔麗層霄

　　紫禁參差入望遥樹裏玉河冰未泮雲邊殿閣雪初消
人烟厯厯開燈市羽騎駸駸過畫橋春色更看天上早
麯塵欲變桞千條


　　黄昏

　　虚齋晏坐逼黄昏又見風光近上元烟市花燈纎月落
春城簫鼓晩風喧餘冰古硯呵仍凍宿火寒罏擁乍温
五夜預知歸夢稳梅花殘雪滿山村

　　月夜有懐

　　獨客天涯意萬重春光不抵客愁濃楚江雁去經旬别
鄉邑書來隔歳封向晩薄寒風嫋嫋中庭宿霧月溶溶
不知土銼燈殘夜孤枕還聽何處鐘


　　家鄉毎以孟春十日集種慧庵拜瞻先冏卿公西
江遺像文學叔愳思先生曾有詩索和迄今遂
及十載叔下世已六年矣客齋夜坐愴然感懐
成長句二首

　　東臯展拜趂春晴猶記官橋撰杖行上日衣冠三世集
中宵燈火十年情(庚寅辛邜間余讀書庵中)疎聞山磬看歸牧細酌
村醪聽早鶯極目平原斜照裏霜烏一片斷腸聲

　　凭闌有句費㝠搜零落詩篇篋裏收風雨離情池草夢

(叔赴中州時過錢塘别予旅次適不相植家大人命寄詩贈行)琴尊往事竹林遊嶽雲
縹緲空千叠墓木凄凉又幾秋把巻挑燈難再讀思鄉
懐舊涙雙流

　　晤公車諸同學

　　京國相逢笑語温雲霄咫尺是龍門冰霜襆被三千里
風雨篝燈十萬言命世文章期大雅逢時科第總

　　深恩只餘囬首談經席轉覺湖山役夢魂

　　匆匆握手畧寒温惆悵雲亭孰欵門馬鬛何縁完宿願

雞壇知不負成言潛鱗正切飛騰意枯卉期沾浩蕩恩
三載離羣今暫慰棘人吟望苦銷魂

　　九日集秦南沙黄門寓齋觀碧山吟社圖率題長
句

　　泬寥天氣愛重九清齋醉客黄花酒焚香看畫開錦贉
塔影山光照虚牖恍疑身到第二泉翠竹髙梧帶平阜
衣巾古雅映鬚眉几杖清幽間尊缶勝集傳從貞靖翁
留題尚識延陵叟胡吉東都樂觴詠文韓洛下推耆耉

或揮紫豪坐據案行掃蒼壁立昻首髙僧入社把松枝
令子趨庭紆綵綬披圖試按文莊句髣髴猶當辨誰某
石田筆墨希代珍寸縑尺幅等圭卣况從逺祖想遺韻
宜比圖球世藏守蒲帆憶溯梁溪隈厯山照眼青崔嵬
椶鞵布韈惜無分臨風往往牽長懐但聞名園據絶勝
澗清石潤無氛埃舟人指㸃林麓外

　　翠華行處光昭囬蘭亭梓澤惟蒿萊履道獨樂安在哉
名家風流獨不替衣冠奕葉皆黄台碧山先後有佳話

吟巻一讀凌歐梅先生且展經綸才蒼顔更待廿年後
論齒方與諸老儕他時丹青傳好事走媿生晩寧容陪
再拜題詩恐㸃汙月蘭掩巻辭深杯

　　家繕部西亭兄以所刻香山詩見遺却贈

　　三唐諸大家風雅衍餘裔白傅挺異才之無稱早慧勃
興杜韓後託意在兼濟生平數十巻根苖縁六義樂府
切時事秦中激流弊正則懐離憂賈生欲流涕忠憤動
日月易下唐生淚跌宕花月間放浪山水地新體豔流

傳險韻恣劇戯辨真雞林相長價青樓伎誰雪樊川誣
未免贊皇忮一篇長恨歌千秋説才麗時重已所輕知
音良不易後人喜吹求輕俗指瑕纇摹傚昧别裁茅葦
雜蕪穢吠聲滋游談竈婢與擬議豈知江河流萬古浩
不廢决羽學謝生三千詎容企不聞鄰女顰能掩夷光
媚歎息羣児愚誰為决蔀蔽或疑達者胸沾沾計名位
名心諒難忘退尚有㣲寄情雖戀簪組跡幸逺權勢歛
足伾文間脱身牛李際劉元彼何人擾擾冰炭置自非

秉明哲寧能免顛躓遺編呉蜀譌離合亂篇第東林與
香山藏録等淪棄英英吾宗彦汲古敦夙契標舉四家
詩刋定韻府字篤愛長慶詩一一整編次考事重表年
尚友資論世辨證抉羣瞀鑿鑿起凡例鑑精杜刋誤功
埒韓考異朅來佐冬官游刄見利器有明諸曹郎稱諸
樹赤幟吟壇執牛耳内翰三舍避况君淵源長博雅想
精詣商邱暨長水瓣香後塵繼何時休假旬一尊試談
藝


　　題家某小照

　　石瀨咽鳴泉秋烟澹髙樹把巻坐溪潯幽探鄙章句髙
山流水間别有㑹心處聊因池草吟一寫雲林趣














　　松泉集巻四

