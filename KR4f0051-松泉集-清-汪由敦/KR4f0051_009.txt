







　　欽定四庫全書

　　松泉集巻九(起戊午至庚申)

　　吏部尚書汪由敦撰

　　和西林相國晩晴喜賦元韵

　　凍雨連朝急村郊擁濕雲披襟開霽景流綺散霞文宻
樹餘殘滴斷山明逺曛草池喧蚓曲蘋渚聚鷗羣當暑
人情暢新晴物意欣回思方久旱殷念各如薰膏澤

　　宸衷慰時晹衆望勤今來荷蓑笠快得事鋤耘溽潤應

相忘歊蒸豈足云有秋看轉瞬樂嵗騐前聞祝國懐田
父調元翌

　　聖君寧惟北牕下欹枕謝炎氛

　　題趙封翁長夏課孫圖十六韵

　　南極躔中聚徳星蘭芽簇簇秀盈庭眼前樂境同三世
膝下清芬守一經秘局才華承指授重闈家法奉儀型
時當夏永庚初伏日與年長午乍停竹粉翠交丹桂路
荷衣香泛白鷗汀舊鈔撿付従頭讀彛訓争前屬耳聼

眸烱尚看廻電紫歩髙遥指入雲青誦來響雜蟬鳴樹
背去聲翻水㵼瓶犀角崢嶸人了了鸞鳴宛轉韻泠泠
六時課鎮嚴寅戌四庫籖曽探丙丁疑字自來能辨霓
餘功端不藉搜螢含飴嵗有孫曽慶㸃頷羣知壽考寧
松幹老猶吟曉籟豫章生便拂霄㝠胎禽健有千年翮
雛鳳文裁五色翎妙染生綃傳阿堵早従文褓識寧馨
通家拜紀心常切載酒何時欵晝扃

　　蔣恒軒閣學生日


　　花滿蓬壺舊

　　賜莊黑頭公望比髙陽鳴騶午散圖書静啟事晨趨殿
閣凉𤓰果筵開冰椀潤芰荷風引碧筩香風光今嵗看
全别桃李新隂擁畵堂

　　題釀花居士竹燕巻子

　　脱粉新篁斜欲倚仙骨珊珊翠鸞尾受風雙燕更翩翾
蹴花掠地飛纔起臨池潑瀋自生研物態妙與神俱全
並時己詫無雙格况復流傳五百年


　　題姚秋水泛海圖

　　一琴一鶴慣相將鳬影聨翩厯海疆記得島夷羅拜處
壓船竒石鬱林裝

　　真従絶險得竒觀浩蕩乾坤放眼寛積水極天天是水
金烏騰擲似銀丸

　　挿翅飛颿百丈髙憑虚蹴踏氣尤豪祗今花底調琴曲
尚挾天風駕海濤

　　鯤身鹿耳指前逰萬里滄溟尺素秋應笑詞垣人漫詡

輭紅却道是瀛洲

　　舍弟書盛道和仲經耘頴思翼虞諸弟姪績學工
文為後來之秀深慰逺懐漫成寄朂兼呈殿臣
叔

　　山牕最與讀書宜回首空勞廿載思節序推遷啼鳥換
春光荏苒落花知新詩漫與聊堪賞舊帙重温每恨遲
此日分隂抵和璧王郎那得下帷時

　　陳趙諸賢道不孤(謂定宇東山諸先正)紫陽山色莽榛蕪瓣香自

紉鄉先軰宗印真傳宋大儒妙契鳶魚常浩浩放懐風
月亦區區石橋選古多遺蹟英異何人肯問途

　　賈董文章足大觀全憑經術助波瀾江河萬古流澎湃
泰華中天氣鬱盤華國自來闗運㑹成家先為洗酸寒
金鍼繡線應非二試把鴛鴦仔細看

　　池邊鼃蚓閙虚牕市上箏琶自作腔䝉叟訟言排北地
涪翁傳派盛西江山龍未可輕絺繪雲鳥何人建節幢
安得伶倫諧律吕黄鍾無射寸莛撞


　　丹梯百尺杳難攀更覓人間換骨丹莫以天人驚李杜
敢將能事傲蘇韓名山妄信千秋業仙境終輸一字難
憂

　　國輙思儲祀梓謝庭珍重䕶芝蘭

　　清華遭際艶鑾坡直有才名占大科(謂筠川四兄)父老百年
差慰藉後生來日忍蹉蛇望洋莫更疑觀海鑿井無須
歎俟河嘉頌雍容多盛事宣風可解奏中和

　　淋漓大筆數韓碑萬丈光芒百代垂授簡直同今日事

賡歌誰繼古人為平生漫詫屠龍技頃刻難工吐鳳詞
曽記公非笑歐九斯言端足繋人思(前軰晋江陳對初先生應奉文字最
工嘗為予言㓜讀平淮西碑如蓬萊三山不可躋陟即師長亦謂非小子所當措意不意今日乃為職業攸司
每一命題輙回憶書堂雒誦時情事此語當布告來者勿過自推讓異日空拳猝辦闗國體不小予謬以謭劣
繼先生後操觚之次追憶緒言益増顔汗此首専記其語)

　　一經家世續書香七葉清芬馬糞王皓首幾人餘碩果
青氊好在比靈光轉喉一任矜餘弄得手多應忘拍張
煩舉遺聞開後學砥平繩直有康莊


　　潜節母詩十二韵(江西奉新人夫垂死婦嚙指誓為飬父撫孤舅没鬻所居室以
歛嫠母依以飬死奉柩還葬)

　　名義千秋重綱常片語扶不縁心慷慨誰忍血糢糊畢
世痕難滅當年淚并枯憗遺餘一老屬是藐諸孤菽水
供餐謹機絲課學劬貧無庇風雨計審謝屠沽(或勸其子就賈
母不従)嫠母生依飬同藏卒與俱(其母死或以道逺謂宜葬之近地母卒返葬之
鄒氏之兆)誠通神所勞道合聖之徒汗簡中壘筆丹青列女
圖


　　絲綸彰宅里綽楔耀當塗令子文尤著芳徽世作模質
言存梗概指事愧疎蕪

　　寄呉門沈潁谷

　　胥江江水秋始波連蜷叢桂山之阿中有碩人樂槃薖
青軒圖史左右羅庭花砌草紛婀娜蘭芽婉孌生稍晩
家禽對客工吟哦名塲激昻四十載義門髙第今無多
詔書屢下網麟鳳掉頭不應宏詞科廻思壯盛足游厯
名卿折節資切劘西浮淛水徧甌越東尋海岱南湘[泳-永+羅]

鄧林之材荆岫璞搜竒拔最咨倕和同時友朋盡才俊
袞袞臺省登鑾坡虞山陶四(謂穉衷侍御)契尤篤班心突兀
振媕婀杯空脣燥困珠桂日騎瘦馬霜凝鞾豈如先生
興瀟洒細傾家釀朱顔酡靈巖香雪虎阜月棕鞋籃轝
披烟蘿纎埃不到讀書榻琅琅金石歌商那丹黄鉛槧
不去手㸃勘緗素無乖訛盎然太和在一室琅玕芝草
交枝柯玊腴新剥老菱熟緑包香愛圓橙搓秋容際此
好風日勸君滿酌金叵羅穿雲曲奏南飛鶴何似華筵

檀板歌

　　恭和

　　御製甘霖普降特召大學士暨内廷翰林至圓明園泛

　　舟元韵

　　甘霖優渥徧西疇感召休和仰

　　聖猷曲澗新添波𣺌𣺌連塍喜見黍油油撫時最愛時
方永望嵗先占嵗有秋

　　特詔頒來石渠閣


　　殊恩許泛木蘭舟芳池細浪含風逺瑶島深林積翠浮
萬頃波澄涵

　　帝澤一帆風正愜

　　宸遊芰荷香裏移丹鷁楊柳隂中起白鷗倒影樓臺凌
碧漢親人魚鳥宛中流烟嵐地逈排千嶂圖畵天開儼
十洲到眼風光原浩蕩移情水木足清幽欣看灑翰

　　天章麗更識勤農

　　睿慮周何幸賡颺叨異數濟川良遇愧難酬


　　題鄒慎齋前軰擕稚踏青圖

　　拂靣吹來楊柳風一枝清露引新桐皇州三月春如海
都入先生杖履中

　　緑茵如繡正芳時不藉賔朋載酒隨擕得鳳雛遥指㸃
啼鶯多在最髙枝

　　舉第三雛凝之以詩逺寄次韵答之

　　漫勞湯餅勸深巵緩帶多情又一時摩頂敢誇天上石
流年行及手中蓍外家笑説潜夫論元日憑題驥予詩

愚魯不妨頻致祝了將公事正須癡

　　齋夜奉柬芝庭晴嵐虚亭三先生

　　齋宿玊堂隂燈花照獨吟鳥歸庭寂寂鐘逺夜沉沉静
覺情懐減愁添嵗序侵金門多舊侣應識此時心

　　過介景菴寓園和晴嵐侍講韵

　　颯颯金颸拂䄂輕欵扉啜茗暢餘情小池過雨曽吹浪
野卉隨時也弄晴逺翠雲開諸嶺色髙歌晩送隔墻聲
知君下直蕭閒甚踠地簾垂枕簟清


　　蔣恒軒學士齋雅集和韵

　　蓬壺佳勝晝延賔(賜額曰秀冩蓬壺)陶冩風光及令辰天宇乍
髙秋意淡晴軒半敞酒懐親荳花蔓引離離實松幹苔
皴細細鱗薄醉歸來聨騎稳垂鞭不動御街塵

　　直廬清簡同人詩酒之集或間月偶一為之今年
三主恒軒學士寓齋漫用前韵紀事兼懐汝白
使閩

　　窈窕清軒慣速賔年來三度醉良辰緗梅照座當春早

紅藥翻階入夏新細數流光紛轉轂坐看逺水淡成鱗
尊前撿㸃都如舊祗憶仙霞驛路塵

　　題王石谷惲南田合作畵巻

　　張君示我行看子乃是石谷南田之合璧本朝畵品二
子尊(蘇子瞻詩吾觀畵品中莫如二子尊)髙名欲奪倪黄席耕烟冩此當
深冬霜篷浪颭天隨宅逺村枯樹淡欲無一角太湖欹
片蓆甌香冩時秋興長皓月當頭紀良夕談深合契喜
作顛筆纔落紙神俱適烟烘嵐影滴空翠水繪天容蕩

虚碧推牕四顧天茫茫月墮前林風摵摵由來此事仙
凡隔莫向町畦問阡陌巧由天得始通神敗簏鑚研竟
何益(南田跋語意盖如此)因思二子擅時名能事何縁辭促廹錦
囊犀軸列華堂不遇知音等虚擲藴真主人有真賞寶此
矮箋纔徑尺燕坐焚香静對時胸次烟雲傾&KR0377;液佳人
絶代羡尹邢才子同時擬元白妙従無意得流傳簡逺
蕭疎見風格豈知品目煩後人直為前賢傳正脉我詩
漫與何足多寒具㸃汙翻可惜敢道玊堂故事繼他年

坡老詩題郭熙蹟

　　題塞紫峯司業放雲圖

　　憑賡糺縵協元音教放濃雲出逺岑三素望來春藹藹
五樓深處曉沉沉垂天自應為霖用觸石何容出岫心
知否橋門桃李樹䕶花先為布層隂

　　郊園夜坐

　　瑟瑟金風入桂堂虚齋夜色轉蒼凉蛩依曲砌矜髙調
螢逗疎簾耀短芒寒影半横欹户竹秋聲先到隔溪楊

幽懐索付中宵夢嬾撥爐灰炷佛香

　　題吕紀畵錦雞

　　飲啄山林意自寛露將文采逐鵷鸞無端錯認雕陵鵲
林外閒抛金彈丸

　　至後一日作

　　弱線才添掩繡幃南榮愛日影依依梅花待放寒偏勁
萱草將舒雪尚飛泉煮餘冰茶候緩香添宿火篆烟微
從今數(上聲)日天心復好䕶初陽長飬機


　　正月二日

　　賜宴乾清宫恭和

　　御製元韵

　　雲漢欣瞻七曜聨

　　仙毫更灑墨華鮮賡颺盛事傳虞陛糺縵

　　宸章叶舜絃春轉銅龍開淑景雪融鳷鵲啟芳筵鵷行
拜手陽和洽湛露

　　恩深照簡編


　　十二日齋次獨坐瀛洲亭二首

　　洞天小别一年餘齋宿重來感索居逺有車聲喧巷陌
閒惟鵲影下堦除寒輕不覺臨風久地敞偏宜得樹疎
晏坐蕭然誰是伴斜陽掩暎讀殘書

　　騶唱無聲户不扃髙槐夭矯覆寒㕔瀛洲名勝従傳説
冰署風光已慣經殘雪滿池依舊白短莎侵徑幾回青
可應曝背茅簷日飛夢還教到此亭

　　偶赴同鄉小集席間酒噐甚精故相國宛平公家

物也感而有作

　　精鏐名製費雕鐫來自城南尺五天華屋難追金谷集
(怡園廢毁已數年矣)錦巵重上玊山筵何人引滿徴歌候今日閒
評對酒邊惆悵㑹昌全盛日曽將花木記平泉

　　題易榮懐繋馬圖

　　煜煜房星精雄姿字天育詄蕩天門開刷影飛電逐翻
將駕鼓車俛首驂輿服奚官偶放閒蕭散新出浴草長
緑莎汀泉甘碧溪曲廻頭憐駑駘轅下徒局促振鬛一

長鳴氣逸千里足不遇九方臯且盡一石粟笑謝曹將
軍善畫勿多肉

　　放鷹篇(聼朱學士談行圍放鷹事走筆記之)

　　角鷹脱韝舒羽翰力破青㝠雲影亂玊花俊絶海東青
一㸃孤飛㩳天半塞垣八月天雨霜獸肥草淺開圍塲
萬山深處行旌駐命中爭先意氣揚金眸閃閃㡌𥘉摘
當風正試摩空翮翩然一擊千丈强毛血平蕪恣狼藉
羽林壯士臂鷹者極目逺隨鷹上下知有飛鷹不知馬

越塹登山似平野懸崖縱鞚不可收馬蹄蹴石却打頭
錦翼摇空呼即至判將絶藝奉

　　宸遊鷹師習久通鷹性熊膽牛黄工却病長條直灑五
更𥘉粉壁如銀光掩暎雄談神旺聼悚然挑燈為寫放
鷹篇白頭學士清齋夜細數

　　仁皇侍從年

　　看花二絶句

　　山桃樹底蹔徘徊已有飛花㸃碧苔寄語看花須及早

好花莫待十分開

　　沿溪花栁似相招小立風前嬾過橋也識前溪花似錦
且留餘興待來朝

　　題丁亦式明府梅邊讀易圖即次自題元韵

　　虞仲祠前自在身翛然海鶴出風塵青山是處堪娯老
白社何曽解負人静裏試叅元有易閑中託興别成春
一枝莫笑梅花瘦飽看浮華幾度新

　　題玊蘭畵巻


　　香泛崇蘭曉霽時輕冰為骨玊為肌分明姑射峯頭見
十二樓前第一枝

　　暮春遊佟氏園亭二十韵

　　春風引遊興倦翮思一逞韋曲問名園熟客謝訶警徑
轉紆層岡磵仄限諸嶺長松振鱗鬛落落散清影蕭森
木千章瀰淼潭百頃汀蒲始抽芽斷岸横舴艋水鳥出
復没相對意俱永坡陀頗軒豁臺榭尚修整怪石翳藤
蘿碧流涵藻荇名花一兩枝態若酲未醒何期空谷中

覩此明粧靚逢迎無主人坐止便清省一往窮幽深妙
處隨所領笑言脱拘撿塵慮一以屏不假擕壺觴并却
餽漿茗直餘幸多暇探勝樂深静西山逺難到疲馬不
能騁喜兹旁近地意行得佳境翳然林水間真賞富烟
景何當選良夜乗月泛孤艇

　　為錢恭李孝亷題泊庵桃花園圖(泊庵為明季名諸生熊開元令
呉江時就問時事朱相國國楨謝政歸引為忘年交)

　　聞有桃花萬樹紅雲亭遺跡委蒿蓬小車皂葢經行處

耆舊猶傳國士風

　　江山故宅跡俱陳片片花飛出逺津但使泉明能作記
不須惆悵覓漁人

　　野蓮和虚亭侍講

　　逺渚新荷過雨肥參差交暎野人扉露珠何意翻傾盖
雲錦無心自織衣脉脉難酬交甫佩亭亭應笑漢隂機
一天風月還堪賞莫歎紅粧采折稀

　　題張少宗伯觀穫讀書圖


　　秔稻年年觀穫樂子孫世世讀書聲故太傅文
端公致政居龍眠山荘時句也康熙乙酉公迎

　　鑾江上語次奏及

　　聖祖仁皇帝遂書此二語為屏聨以

　　賜文端奉之雙溪草堂少宗伯葯齋先生紹衣先緒取
其意冩為小照虗亭臨水隔岸平疇亞旅腰鎌
黄雲彌望其坐後牕頫首展書吚唔有聲者公
子曙彤編修也


　　聖朝名相韋平接寰海雍熙元氣浹農安耕鑿士詩書
坐奏唐虞開奕葉惟將清白貽子孫牕下書聲隴頭饁
奎章為冩生平句恰是昇平真相業欲識當年魚水情
吉雲長䕶屏間帖只今冠葢龍眠路行人指㸃傳經處
緑蓑春雨服先疇黄巻宵燈守儒素侍郎唱第五雲髙
十載東呉籲俊髦畵圖冩出家風舊鄉思應知夢想勞
容臺領䄂文章伯禮樂雍容稽典册香浮綈几侍

　　經筵耜載朱絃勤


　　帝藉端知風厲自

　　上始擊壤闢門基自此霖雨何人祝望深茅簷父老寒
牕士

　　題凌觀察課耕禱雨二圖

　　東阡西陌畝縱横布榖聲中長吏行誰識霜威亷使重
荷鋤童叟笑相迎

　　珠簾秀句銀鈎筆勝事流傳傑閣中硯沼還飛作霖雨
不須作記擬坡公(君善書嘗書王子安序刻新修滕王閣壁間)


　　恭和

　　御製咏瓶中新荷元韵

　　琢得輕冰質不粗新蓮挿處見根株翠莖曉濯波深淺
紅影朝欹露有無佳種何須分太華仙姿端合住方壺
水晶簾敞薰風度

　　幾暇堪供翰墨娯

　　直廬敬叠前韵得二首

　　太液舟輕撥浪粗緗荷𥘉采兩三株膽瓶紅暎時摇動

棐几香浮乍有無粉綻新衣低錦幄箭移清漏應銅壺
分明天水澄鮮色却暑偏宜静晝娯

　　種出

　　天家格不粗玻璃分供最先株幾枝掩暎還髙下積水
空明似有無幸拔泥塗依玊宇尚餘風露濯冰壺野塘
萍渚知多少願近

　　清光奉賞娯

　　恩賜新茗恭紀和秦樹峯編修韵


　　拜捧銀罌下

　　九天露芽來自月巖邊清香不散千花味嫰緑猶封半
嶺烟(茶名巖頂花香)采貢有方傳舊録紀

　　恩得句讓羣仙好聼活火松風鼎時雨新添萬斛泉

　　直廬即事和虗亭二首

　　紫界墻東敞直廬十洲風景未全虗百花深處遥聼漏
萬栁隂中好讀書冐暑却愁龍尾道飛塵那到上清居
鵷鸞總是忘機侣燕笑何妨禮法疎


　　安身到處是吾廬荏苒惟慙嵗月虗㸃筆互評題罷句
研硃自課讀殘書談深不覺移長晝歸早翻教賦索居
何分能消清静福先秋兩髩日蕭疎

　　伏䝉

　　頒示新霽侍奉

　　皇太后園中遊賞

　　御製五言律詩一章

　　命大學士南書房諸翰林次和書成屏幅進呈


　　皇太后慈覽即事恭紀十六韵

　　喜雨慰勤民乗時樂奉

　　親金輿臨水殿彩鷁度雲津烟栁濃張幄晴波細織鱗
秀滋蘭蕙長香浥芰荷新員嶠山如畵蓬萊闕是銀和
風渾却暑愛日别成春景為承

　　歡勝詩因獻壽陳天家多樂事

　　睿藻紀佳辰泉湧墨浮彩景垂筆有神始知風雅道直
本性情真燕喜娯


　　文母賡歌許近臣龍章摛黼黻鳳吕叶伶倫(諸臣恭和適得十有
二章)縑潤排芝檢屏開接錦茵豫遊

　　恩備浹色飬禮俱申孝徳髙三古文思仰

　　一人永言風動意長使萬方淳

　　雨後望西山和虗亭

　　廿年曽未到西山過雨空看列翠環乗興何當明月夜
題詩先寄白雲灣(去夏虗亭嘗乘月夜遊西山逹旦復䇿馬入直同人服其豪邁又嘗偕同
直數君遊青巖上人精舍賦詩却寄予未赴亦屬和跋於巻尾故云)懸崖飛瀑新泉長深

樹停雲去鳥閒好待霜晴秋老日芒鞋竹杖一躋攀

　　夜雨限韵和景庵侍講

　　風入疎簾撼壁燈愁霖着夜勢相仍匡牀冷怯桃笙簟
薄𬒳香消柿蔕綾千里夢回江漢客(時家三弟客楚中)五更鐘
起寺樓僧芭蕉牕外渾無頼飽睡空思往日能

　　螢

　　空庭飛熠燿自照亦微茫傍草風無力穿花露有光飄
零従客𬒮乾死惜書囊好避白團扇休教近桂堂


　　蟬

　　髙飲疎桐露深藏濃栁烟一聲朝雨後萬樹夕陽邊蛙
蚓寧同調金貂也宿縁清風生兩翼蜕去可能仙

　　蟋蟀

　　何苦縁苔砌淒淒不自休雨聲兼徹夜凉意忽先秋斷
續空閨夢深沉旅館愁兒曹那解此樂鬭漫相求

　　絡緯

　　本自樂田野偏來近畵簷每聞聲續續為憶手摻摻逐

響難成緒流空若解拈秋燈伴機杼愁絶晩凉添

　　題月中梅花畵扇

　　明月如積水炯炯鮫人宫娉婷萬玊妃米珠歩相従雪
魄耐清寒烟鬟浩朦朧廻影落墨池不見羅韈蹤神人
藐姑射縹緲倘一逢

　　題于雲谷郎中茂樹清泉圖

　　蒼顔誰認十年前畵省蘭香夢幻縁賸有清門名徳在
䕃來嘉樹酌亷泉(于為故兩江制府清端公季子)


　　邱壑真歸謝㓜輿日長山静畵難如茂林左右清流激
臨得山隂内史書(于喜臨池有書名)

　　和晴嵐六月廿七夜納凉

　　滿庭花霧漸㝠濛銀漢𥘉横火尚中燭影不驚梁上燕
秋聲無那砌間蟲碧㡡紈扇沉沉夜茗椀珠蘭細細風
别有山牕清浄界安心一枕萬縁空

　　池鳬

　　愛爾毛衣潔従教汎曲塘浴時穿藻宻游處引波長得

食羣寧亂安眠機盡忘最憐天外雁辛苦到江鄉

　　園鶴

　　頓趾當苔徑梳翎俯碧塘花間清露重松下緑隂長林
壑情難掩雲霄意可忘終輸鷗鳥逸稳占白蘋鄉

　　野蓮拙詠承桐城西林兩相國和韵見示叠韵奉
呈

　　仙以&KR0751;名不處肥應無幽夢到金扉相招肯入廬山社
學製還成椘澤衣曲院凉鋪千尺錦星津雲杳七襄機

忽逢塵外留清賞霽月光風雅尚稀

　　庭前草花盛放戲成小詩十二首

　　一春不費買花錢種子成花各吐妍也與買花同爛熳
何如培植得天縁

　　裁筠縳葦界中庭弱蔓垂花似綴鈴雲破忽來巖畔月
一痕先上緑蘿屏

　　嫣紅粉白爛成行左右紛披曵繡裳有色可娯無可妬
勝他七十二鴛鴦


　　琢玊為花葉剪羅栴檀簷蔔不争多納凉時候殘粧褪
縱有馨香奈晩何

　　墻角戎葵苦背隂花攅直榦鶴頭深呼童移傍南榮種
看爾長舒捧日心

　　嫩黄深紫一叢生不解誰題茉莉名花葉色香無一似
流傳大抵屬虗聲

　　花史何曽是定評桃粗杏俗漫相輕無端荒徼閑花草
譜入羣芳便得名


　　枝榦何論徑與圍叢叢階下弄芳菲笑他楊栁叅天立
只觧吹花作雪飛

　　開落何争早與遲炎凉隨候各逢時三春萬紫千紅色
説與秋花那得知

　　驚風落蕊露粘鬚酷日烘枝雨後蘇畢竟著根原淺薄
離披端倩藥欄扶

　　覆徑沿墻一道斜茸茸如織翠交加莫輕野草無顔色
雨露濃時也作花


　　過雨荄新徧小山經旬蕊綻亂紅殷澗松孤聳昻藏骨
俯視應憐滿日斑

　　題金慕齋殿撰小清涼山居圖

　　直廬消夏説家鄉畵裏看山引興長天上故應無暑熱
人間隨處也清涼憑題白鶴新詩句漫擬盧鴻舊草堂
最是髯翁工㸃綴三間老屋樹千章(張南華太史作圖)

　　幽居何用谷名盤水郭山村到處安涼意亭邊荷窈窕
清隂池上竹檀欒風流來往他年約嵗序留題後日看

也與前賢同一嘅畵時容易到時難(太傅張文端公句)

　　題松癡老人傳

　　老人家住黄山陽神襟灑落鬚眉蒼遺安逺企鹿門徳
髙隐乃似龍邱萇黄山矗天幾千尺竒松夭嬌附竒石
老人本是羲皇人獨好竒松性成癖青天為幕松為席
坐卧行游朝復夕月明髙和青猿吟雪埋逺逐蒼麚跡
懸崖絶澗行無路履葛攀蘿時徑度欲覓先生杖履蹤
只在竒松最深處獨往甘偕木石居真仙不療烟霞痼

一聲長篴裂層雲軒帝容成儻相遇世人但詫老人竒
嵗寒心事誰能知紛紛作繭苦自縛老人不癡人自癡

　　題錢約齋年伯山房愛日圖二首

　　雨過山更清雲生山不礙竟日對青山相看兩相愛
簾垂烟篆清徑曲芝草茁笑語問字人一日是兩日

　　題畵蘭

　　蘭生空谷無人見瘦石蒼苔飽霜霰自是天然王者香
幽姿不逐東風變伊誰采之貢玊堂朱簾瓊砌揚清光

檀心曉浥金莖露翠帶晴霏御案香畵師曽到隂崖背
雨泫風欹得真態豪端那復染纎塵紙上長教流沆瀣
春來百卉矜顔色多少芳蘭混荆棘冩出騷人紉佩心
畵師深意誰能識

　　題曹以南登岱圖

　　扶輿峙五岳泰岱為之宗負海襟青齊突兀摩蒼穹曹
生振竒士矯首日觀東仰捫牛斗垣俯瞰蓬萊宫云亭
蹙衆皺蒼烟浩溟濛瀛濤貯杯杓扶桑鬱如蓬夜半天

雞鳴一丸浴波紅抉眥得壯觀快意舒心胸廻思下界
望攀蘿杳難従豈知跬歩間已陟萬仞峯羗無濟勝具
誰躡飛仙踪馬上看西山黛色潑眼濃冉冉送白日昏
昏聼烟鐘因君欲自振一探青芙蓉

　　凝之詩來時值其四十𥘉度即次來韵為壽

　　登髙無分共銜巵書到剛逢覽揆時老我興賖三徑菊
祝君嵗比百莖蓍雁行風𦂳難成字婆律香焄合寄詩
好語問安三稚子家翁他日儘聾癡


　　聖駕南苑大閲恭紀八首

　　干羽堯天洽車書禹迹同順時稽令典撰日整元戎七
徳揚

　　神武三驅振古風不須刋石鼓

　　盛烈邁車攻

　　清蹕向長楊鳴鑣出建章九旗懸日月萬騎蹴冰霜

　　帳殿氍毺暖旌門組練光驍騰健貔虎肅肅羽林郎

　　地是周靈囿城連漢上林華㫋馳


　　日馭紺宇佇

　　天臨沙路飛塵淨松臯積翠深

　　離宫時暫駐端不為従禽

　　甲帳拱中樞辰旗辨正隅花&KR1058;金騕褭析羽繡蝥弧令
舉吟龍角營開合虎符氣酣金鼓外雷動萬人呼日角瞻

　　天表

　　親廵驃騎營秉麾森豹尾按轡儼龍行韎韐威容壯戈

鋋節制明六軍同抃躍挾纊此時情

　　周官司馬法風后握竒經迭進嫻師律環生按陣形千
行飛電紫萬道漲烟青却望髙臺上森嚴衛百靈六鈞神力勁一發耀

　　天威旋斾仍餘勇呼鷹更合圍彩翎迎日麗錦翼傍雲
飛

　　恩賚叨蕃錫歡同奏凱歸

　　詰戎非耀武偃革誕敷文喜氣融城雪和風巻陣雲陽

回軒律正歌阜舜絃薫謨烈承

　　三后垂衣仰

　　聖君

　　齋宿院署懐鄒慎齋學士前軰

　　清齋幾度宿寒㕔每坐春風憶典型茶味熟時談正健
燭花彈處眼猶青重來曲徑惟殘雪獨對虗牕欲漏星
為想城南擁罏夜諸孫圍膝聼傳經

　　御製南苑大閱七律一首元靈宫五言排律十六韵冬


　　至有事

　　南郊古詩八章章八句

　　宣示内直諸臣恭紀

　　經國宏猷祀與戎傳將

　　仙藻仰

　　宸衷車徒甫草聲靈壯圭璧

　　圜壇肹蠁通治法唐虞時正泰辭髙雅頌體兼工西清
幸睹


　　卿雲製宣室長楊陋漢風







　　松泉集巻九

