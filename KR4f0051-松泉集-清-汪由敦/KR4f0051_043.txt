







　　欽定四庫全書

　　松泉集巻十七

　　吏部尚書汪由敦撰

　　跋四

　　跋手臨沈學士書聖主得賢臣頌(二則)

　　元時重趙文敏書士大夫多作趙體明太祖愛詹孟舉
書一時亦宗尚詹體雲間二沈其冠也嘗見夏仲昭太
常小楷墨迹絶類大沈即文衡山楷法亦從沈入可見

當時文教之一其結體出於智永端荘精妙於奏御為
宜故館閣競相仿效至天順後尚姜立綱體參用栁法
頗近俗書而永宣以來風度為之一變矣吾嘗論書為
六藝之一以適用為貴奏摺第一碑版次之聮額又次
之挂幅手巻扇頭皆玩具世人以其易擅名故特好之
實無足留意昔人謂高文大冊何嘗用此吾數舉以告
同學雖為好高者所鄙笑不與易也適為四弟臨沈學
士此巻因識以示之(其一)


　　右臨明沈學士書文氏停雲館刻本也學士名度字民
則華亭人永樂初薦擢翰林典籍以善書受知於太宗
凡玉冊金簡用之宗廟朝廷刻之貞石一切大制作必
命公書歴檢討修撰進學士嘗賜金織衣同二品新製
象笏鏤公名姓塗金以賜其弟粲子藻皆善書皆官之
近侍古今以書遭寵遇無過學士者其書法出於智永
而兼有歐褚之勝最為楷法正宗評者謂其婉麗飄逸
雍容矩度信不誣也大抵廟堂之體以荘雅為尚不端

重則佻脱而近於肆無風神則拘窘而入於俗冠冕佩
玉以為容俯仰揖讓以為態妍婉而不失之媚流利而
不失之輕勁健而不露筋骨天然有富貴風韻者上也
米海岳書非不追躅晉人而偏側奔放譬之千里逸足
不就銜勒雖權奇倜儻不足以鳴和鸞備法駕誠無取
乎爾不特書法凡文章詩句皆然此于學問性情相通
福澤夀考亦徃徃有騐非臆説也頴思大姪鋭志績學
其以予言諗之(其二)


　　跋手書李淳大字結構

　　右李淳大字結構八十四法見王氏法書苑書以晉為
上而法莫備於唐正如聲病權輿於江左而律切至三
唐而益宻也世所傳筆勢論筆陣圖之屬率唐人偽託
無論文不雅馴無晉賢風韻即其所論書體亦不脱經
生家數而欲以啟鍾王之扄鐍不其逺乎吾謂書法以
神韻為主神充而法非虚立韻勝而法不能困然必功
力精到而神韻始出此墨池研臼之功所為獨有千古

也雍正庚戌孟夏癸亥甘雨時降几無纎塵偶書此冊
詰朝書竟因題以質知書者

　　跋手臨夏太常蒼庭君傳

　　夏太常兄弟皆以書法受知明太宗太常宦尤顯達館
閣士大夫多與之遊葢其時資格不拘無門户之見而
承平風流文墨詞翰咸精其能初不以畫史抄胥横相
品目沿及中葉漫成輕薄世傳停雲老人為姚方城所
窘科目習氣積重勢畸雖有良才屈於流品文章以聲

譽為重輕書法直嗤鄙為末技瀛洲延閣間㡬不識虞
褚歐顔為何物非細故也太常書本二沈停雲實所師
承然刻帖時僅及二沈而不為太常留吉光片羽何也
康熈己亥春見太常墨跡愛玩不忍釋手因用響搨摹
取雍正辛亥夏更摹此本乾隆丙辰六月為同年趙宫
贊節臨數行覆閲舊書因疏其後墨迹長巻已不知流
落何所尤可慨也

　　跋手臨周公瑕漢筠賦


　　周公瑕文氏高弟其書法度謹嚴功力甚至所乏者韻
耳造詣由於學力風韻乃自天成乃若人品高讀書博
又自有雅韻此涪翁所謂惟俗不可醫浸灌巻軸差能
療俗士夫氣與作家之分正在毫釐間也雍正壬子夏
偶臨此巻適從故紙中撿得因記其後

　　跋手臨趙呉興書過秦論(二則)

　　趙文敏書過秦論三篇全刻見渤海藏真帖中戲鴻堂
僅收其一思翁跋云呉興此書學黄庭内景經時年三

十八嵗最為善者機也成名以後隤然自放亦小有習
氣於是贋書亂之鈍滯呉興不少矣余謂此書雖仿内
景而行筆多用褚法論神氣則渤海刻尤全葢思翁論
書在不使一實筆故以鈍滯病呉興而於此篇愛其飛
動究之呉興書正所謂端荘雜流麗剛健含婀娜鈍滯
自是贋書未可因效矉而嗤西子也然近人學呉興又
專以流麗婀娜為尚令思翁見之又不知作何鍼砭耳

　　跋手臨文待詔書赤壁賦


　　此文待詔晩年筆葢所謂絢爛之極歸於平淡者圓秀
蒼勁本色自不可掩彭殿撰摹取毫髪不爽比之唐橅
宋搨下真跡一等乾隆戊午初夏見於　直廬因臨此
巻予素不習停雲校彭本瞠乎後矣

　　跋手臨家毓仁孫所藏趙書道徳經

　　毓仁族孫以所藏舊刻道徳經見示余用絹素臨成一
冊客冬至　武英殿見趙文敏小楷巻痩勁圓秀至為
精妙後有宋潛溪題跋為呉全節求書者閲之不忍釋

手迄今徃來於懐脩潔弟以紙冊屬臨毓仁本惜不得
趙巻橅之畧仿其書如此

　　跋手臨黄庭經

　　右淳熈續帖本與思古齋石刻筆意正同葢褚中令臨
本頗參用本家筆法米元章所刻意歩趨不能到者也
小楷以謹嚴為主而不可為法度所窘此書翩翩飛動
有碧落仙真霓旌羽幢乗三素御泠風遊行絶迹之妙
晉人超絶正在此處中令猶能傳其神理學書從此證

入庶不作寫經生手脚耳族孫毓仁篤愛拙書因輟以
相贈并記其後

　　跋手書宣徳金花箋冊

　　此宣徳内府金花箋也正中泥金畫坐龍首尾鱗鬛爪
角全露四隅各綴朶雲皆俗工筆而選料極精璽書手
諭多用之然皆出自文書房葢御前物東閣文華諸舍
人所辦不得用此外間流傳絶少此冊割去雲龍以避
僭越但疑是璽諭空紙中間有文字處皆經裁剪不知

是何等文字亦可惜耳歐陽文忠詩云當時百物盡精
好往往遺棄淪蒿萊不獨澄心為然矣長安索書例用
惡楮佳者百不得一秋佩孝廉持此冊見委正如酒徒
遇名醖欲不盡醉不可得因為臨晉唐宋舊帖各一種
皆蠅頭細楷結體行筆畧不敢苟連日秋暑極酷揮汗
為之藉以忘暑頗謂不負此紙未審觀者謂何同日并
記

　　跋手臨米元章西園雅集圖記(五則)


　　自蘭亭稧飲而後七百餘年此集實繼其盛令觀者想
見一時人物風流卓絶千古記中雖無年月可考以人
與地推之當在元祐二三年問東坡先生時為翰林學
士集中和王晉卿詩序作於元祐初其後數有酬倡而
題伯時歸去來陽闗二圖詩編集亦與相次圖雖未必
西園所畫而諸人同時聚㑹則再召還朝以後事非元
豐初在京師時即與晉卿徃還踪跡味詩序亦可證也
(其一)


　　董思翁謂小楷不易工米元章亦但有行押嘗被命仿
黄庭作千文以進亦但以妍媚飛動取態耳余觀米書
飛動是其本色縱横排奡皆以取勢正其媚處思翁行
押從此證入故其恣態横逸不可躋逮獨此書出入規
矩含飛動於尺度之中逺出千文上豈非官程之拘迫
者難為工而閒適興到者始獨至耶(其二)

　　老米此書直得蘭亭三昧脱盡本家習氣最為合作(其
三)


　　王篛林前輩臨此記最精余家絹本是康熈丁亥年所
臨時年正四十精力極壮覆視真蹟㡬於毫髪不爽丁
酉戊戌間余來都下先生書名噪一時然精采已漸減
矣余素不習米法憶辛夘初春因閲先生書曽以小牋
臨一通塵封致簏想歸螙蝕頃季弟装成小巻囑余臨
此未審視廿年前何若王本亦未㩦來不得一相印證
且不識過此廿年尚能辦此否姑書以竢(其四)

　　米海岳書多以跌宕竒偉取勝朱子謂如天馬脱銜追

風逐電雖不可範以馳驅之節要自不妨痛快數語盡
其縱横排奡之勢然要是此老一體至所謂收藏跌宕
之氣運功於毫芒者未嘗不應規合矩政如沙苑名駒
玉珂金勒折旋蟻封和鑾協律而昻藏風骨自在世人
專以猛厲奔放目之非定論也此記云是紈扇上書用
筆結體精妙絶倫余嘗以此帖筆意證世儀贋書為元
章辨誣庶不流為傖父面目耳雍正甲寅春分坦齋給
諫以素冊屬書適風雪初晴春日妍麗筆墨滋潤窻無

㸃塵臨此一過覺竹逕清溪亦復去人不逺(其五)

　　跋手臨趙書道徳經

　　去嵗見　内廷所藏趙吴興楷書長巻妍秀飛動飄飄
有凌雲氣孫䖍禮謂右軍黄庭怡懌虚無呉興道徳庶
㡬近之矣其用筆圓勁迥非世俗傳刻諸本所及至今
徃來胸臆間恨未能髣髴一二信涪翁所謂欲換凡骨
無金丹者耶

　　跋手臨蘇書歸去來集字詩


　　余年十三為康熈甲申初見此書於晩香堂墨刻中愛
其遒逸妍麗心竊慕之而童騃不能得其彷彿越三紀
矣時去來胸臆間同門陳未齋宫詹以余性嗜小楷以
所蓄宣紙屬為蠅頭書因從借得秀餐軒帖戲臨一過
塞宫詹之意復於直次再成此冊備他日省覽多好無
成童心不改正恐為有道者所棄耳

　　跋手臨汝南墓誌

　　昔人嘗疑此書為米元章臨諦觀之良然然其姿致横

逸結體姸秀直不減枯樹矣老米工於摹倣有集古字
之稱此殆其早年所為耶

　　跋手書七啟

　　何義門前輩謂數千言之賦讀者厭倦裁而為七移形
換歩處處足以回易耳目晁无咎見蘇子瞻為言枚叔
七發思王七啟引物連類能究極情狀无咎遂擬之為
七述坡翁素輕選學而於此二作傾倒如此詞賦家尊
陳思為周孔其瓌瑋博達故足令千古才人頫首無間

言耳

　　自䟦倣蘇體書孝經

　　弟凝之歸自京師夢先大人問曰爾㩦爾兄所書孝經
來乎凝之奉小楷以進曰非也乃倣蘇長公大字本耳
壬戌春凝之北來道其事由敦五嵗就塾先大人即授
以孝經年來作小楷凡數十本大都牽率酬應無足道
者而先靈乃惓惓如此敢不敬承明訓今年㑹

　　大駕東巡謁


　　陵因以輟直之暇趣成此冊長公書法氣體高妙未易
津逮要以忠孝文章氣節如公者立身行道揚名後世
斯為無忝經術葢欲後嗣子孫知所取法非徒以翰墨
為勲績而已敬疏緣起藏之家塾我後人其聰聽諸系
以詩曰峨眉天半照清襟蓮炬輝騰翰墨林豈獨文章
千古事要知忠孝一生心九原可作歸隨㑹百世聞風
師展禽庭誥分明徴吉夢傳經奕葉奉良箴

　　自跋楷書孝經


　　余書孝經自蠅頭細書以至大小行楷十餘年來不啻
百十本今年扈從趨　直晨夕鮮暇臨池之功久輟頃
奉

　　命典順天鄉試扃鐍棘闈前數日試巻未至頗有餘功
兼之天氣清和筆墨潤適因成此冊書不足存聊藉記
事且誌不敢廢日之意云

　　跋手臨趙書章草

　　文敏草書巻後有姚少師解學士跋入　國朝為宛平

王文靖相國所藏華亭沈文恪詹事記其後今歸張涇
南尚書乾隆癸亥借留案頭屢月此所臨第二本也仿
永師千文例輙用楷書備録正文於左取便初學觀覽
僭妄之咎所不敢辭

　　跋手臨蔡忠惠茶録

　　右蔡端明茶録閩中古香齋搨本也家退谷中允有臨
本行世而不録前後二序頃從同年趙朗岑借得因臨
此巻昔歐陽文忠聞建安進茶甚不以為然有君謨士

人乃亦為此之歎然讀序中所云草木之微首䝉知鑑
若處之得地則能盡其材依類托寓意葢有在豈沾沾
致養口腹者哉

　　跋手臨荔枝譜

　　蔡忠惠書在宋四家中最為端謹有法度望之如冠裳
佩玉雍容廟堂米海岳嗤為少年女子多飾鉛華者非
篤論也所傳茶録荔枝譜晝錦堂記諸正書備極楷法
雍正丁未曽仿茶録一通貽施子静波頃趙子書三以

絹屬書因縮臨此巻去臨茶録時忽忽十有八年於書
法毫無所得李姑溪謂公至老以作字為悦敢竊比焉
爾

　　跋手臨董文敏倣唐人十二月相聞書

　　董思翁墨蹟一巻前有唐人月儀帖五字思翁自書頗
用松雪意不類公生平書而儀字結體倣顔魯公則仍
公本色也五六七三月用藏經紙與前後紙各異行欵
亦稍疎此巻今藏静海勵少司空所司空得之華亭張

文敏公文敏得之平湖髙文恪葢贈奩中物巻尾有奩
四號三字識以髙祥小欵者是也乾隆乙丑夏六月宣
索進

　　御

　　宸翰為題香光契妙四字於巻端仍歸之司空俾為世
寳其年冬十有一月借觀於　直廬因手臨一通畧具
大槩巻後有文恪三䟦後二䟦感光隂之易邁悲骨肉
之聚散死生因不具録司空二䟦一録容臺集中月儀

䟦一敘此巻所自得亦不復録云

　　䟦手臨月儀帖

　　月儀帖舊傳為索靖書與閣帖中出師頌同一用筆葢
即世所傳章草法也徃見史游急就章正作此體魏晉
變𨽻之始草書波磔出入八分最為近古然流傳絶少
淳化大觀裁得元規皇象三數家字多者唯此與急就
章耳趙文敏有言古法終不可失安得遇徃哲於千載
上耶


　　䟦手臨懐素

　　此帖停雲館刻以單行當時即自謂下宋帖一等近日
好事家得之乃直目為宋搨甚矣識真者之難也

　　䟦手臨趙書汲黯傳(二則)

　　松雪書不名一體第世所傳多圓熟一種遂以方勁為
竒此以肥痩别蘭亭不得為真鑑也此巻乃公自運非
臨本停雲老人以不載集古録為疑歐趙兩家雖博覽
亦安能盡括晉唐翰墨一無遺軼耶徃於　内府見公

所藏宋刻漢書字畫精好信有唐賢遺意巻首有公自
寫真葢其生平珍賞今觀䟦語謂手抄知非臨仿又謂
此刻有唐人遺意益知非歐褚墨搨葢所抄即宋刻漢
書耳待詔信而好古故專以遺跡求之後人無從得覩
漢書亦不能釋疑第觀戲鴻堂帖中有過秦論一篇墨
蹟存陳海昌所與此正同益信非臨舊蹟至待詔䟦中
述前哲雅懐鍼砭來學不淺又不獨字畫之可重也此
巻向藏繆文子前輩家康熈辛丑曽獲觀於王虚舟給

諫案頭今歸安氏因於錢香樹前輩轉借留齋中兩年
手摹兩本此第二本也(其一)

　　余於　大内見公所藏宋刻漢書字皆作唐初體有歐
顔風範前幅公自畫小照神采秀發前輩鑒藏家王弇
州父子珍重題識謂是松雪齋中第一善本疑所謂此
刻有唐人遺風即此公手跋不曰臨而曰抄可以為證
文待詔疑為歐褚石本者非也余從香樹前輩案頭借
歸摹此并蠟箋凡二本欲再成一冊迄未得暇因畀沆

兒藏之(其二)

　　跋手臨孫退谷所藏魯公告身

　　魯公自書告身雍正丁未六月曽見之友人齋頭今聞
已入　大内矣舊為真定梁相國所藏䕶以經乆蝦鬚
簾装潢極精好後為有力所得年雙峯復以重購得之
遂歸石渠寶笈神物顯晦有時要不流落塵世耳宋搨
魯公雜帖曰忠義堂法書者世不多見頃得北海孫退
谷藏本神采焕發恍如重覯真蹟因臨一過時甘雨初

霽膽瓶芍藥香襲几案筆墨調適不易得也

　　跋手臨大字麻姑壇記

　　世傳麻姑壇記皆宻行小楷後讀楊東里集知有大字
本頃於忠義堂帖中見之輙臨數過時乾隆丁夘秋八
月也

　　跋手臨唐太宗屏風書

　　右書圓勁有二王法與文皇殊不類疑為永興輩所為
要在孫䖍禮以上葢用法而不為法縛尚是晉人格轍

也

　　䟦手臨蘭亭(五則)

　　蘭亭序自褚河南臨本出一徃奔放雖姿態横逸而右
軍古穆淵雅之氣逝其逺矣定武本之見重後世有以
也夫(其一)

　　定武石刻自南宋時已稱難得近有石藏東陽何氏云
是定武原刻流傳有自諦觀之遒麗有餘俊逸不足與
向薌林本伯仲松雪云蘭亭當宋未渡南時士大夫徃

徃家刻一石此殆其一耳(其二)

　　蘭亭是右軍醉後書又用已退筆故天趣流溢後世臨
手皆莫能逮舊傳石刻以褚登善橅本為最宋則米元
章元則趙呉興褚從真蹟摹取故神氣獨全米書跌宕
不覊趙乃尺寸不失參取二者乃知褚書絶倫也(其三)
定武蘭亭今不可得世所傳本當以寳晉為正東陽何
氏石刻嚴謹有餘風神不足恐亦宋未渡南時家置石
刻之一未必定武祖石也(其四)


　　賈似道以所藏定武五字不損肥本稧帖屬婺州王用
和縮為小字刻之靈璧石號玉枕蘭亭周公謹癸辛雜
識中詳記其事然謂其後傳刻者至十餘則世所流傳
固不盡靈璧石搨也自趙吴興以來臨倣尤衆近時陳
香泉太守臨本刻於阿鶴亭檢討家多用本家筆未盡
其勝予喜臨稧帖數作縮本至今不可數計初臨時頗
苦拘束正如香泉所云局蹐於分秒之間莫從舒展者
以有玉枕之見横據胸中耳邇來直用臨大字定武本

法筆意乃全學書必具識解方有證入處尤須工力精
到當下豁然自悟顧安得如許時日消磨研池筆簏間
也内弟溥公篤嗜予書自嶺南貽書相索因臨此本奉
寄溥公書最妍秀年力方壮精詣正未可量拙書何足
以云第於前人矩矱毫髪不敢放逸固臨池正脈亦可
為學古一鏡云耳(其五)











　　松泉集巻十七

