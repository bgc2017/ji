







　　欽定四庫全書

　　松泉集巻八

　　吏部尚書汪由敦撰

　　序一

　　大駕鹵簿圖記序

　　在昔軒轅肇建車旂亦越虞周典章大備鹵簿之名則
沿於西漢所稱千乘萬騎屬車九九其蠖略蕤綏郅偈
容裔之盛㮣可想見自時厥後代有損益所以隆典祀

重朝章明等威彰物采非特為觀視之美而已我

　　皇上躬上聖之姿當制作之㑹敬

　　天尊

　　祖寅毖明禋崇煥

　　郊壇釐定祭器稽古成憲禮備樂彰更

　　念法物之駕　國朝參用前代舊式視昔特為簡省

　　制詔有司博考成規丕昭鉅典一器一名必本之於經
參之於史騐之物象徴之度數綜往古之豐儀折衷以

皇朝之隆軌品章儀具文質得中更定大駕鹵簿為法
駕鹵簿行駕鹵簿為鑾駕鹵簿行幸儀仗為騎駕鹵簿
合三者為大駕鹵簿

　　南郊用之以乾隆十有三年冬日至

　　大祀南郊乘御伊始

　　命内苑供奉諸臣圖寫裝潢各成巨帙復合繪

　　南郊大駕鹵簿横巻凡輦輅鑾和旗旟戈㦸旌幢麾盖
之設羽儀導從&KR0591;御環衛章服車騎之容莫不臚於緗

素傅以丹青臣承

　　命為之記竊惟蔚宗始志車服江左備圖鹵簿至宋而
景徳天聖屢圖仗衛延祐一圖尚蔵　祕府臣侍直之
次得䝉

　　賜觀然開寶大駕多至萬有一千餘人其後乃増至二
萬餘人過於繁縟則著大觀而示尊極誠莫盛於　今
日謹稽首颺言巻端而件繫其名物人數如左

　　丙辰山東鄉試錄序


　　國家重熈累洽聲教覃敷徳澤涵濡人文炳蔚我

　　皇上乘乾建極恊和萬邦宵旰孜孜勤思繼序

　　念治天下以得賢才為本務當

　　世宗憲皇帝建元之初特開鄉㑹思科樂育賢才

　　徳意優厚爰稽成憲誕布

　　新恩乃以乾隆元年秋八月舉行直省鄉試禮臣以次
列名上請(臣)由敦奉

　　命偕中允(臣)彭啟豐典山東試事伏念(臣)材質庸陋荷

䝉

　　世宗憲皇帝拔置詞林備員　講幄再與分校皆出
特恩恭遇

　　皇上龍飛御宇擢授京卿今春分校禮闈叠荷

　　殊施涓埃莫報兹復畀以掄才重任拜

　　命悚惶感懼交集惟澡雪身心殫竭精力仰副籲俊作
人至意以無負任使既星馳抵境扃鐍棘闈(臣)由敦偕
(臣)啟豐率同考官知縣(臣)毛邑等齋祓誓神共矢精白

進督學(臣)李光墺所録士一萬三百有竒三試之晨夕
摉採商校甲乙得士九十六人貢成均者十七人謹錄
文二十二篇恭呈

　　御覽(臣)得颺言簡端(臣)竊惟教術之興聚天下英雋於
庠序之地三年大比甄其尤異者登之賢書士之經明
行修學有根柢者得由是以升於廟廊上之儲公卿大
夫之選次亦分庶司百執事之用國家禮樂兵刑田賦
學校之職業民生之休戚政治之張弛將於斯人焉是

寄夫是以始則董以師儒限以程試教之若是其詳也
舉於鄉第於春官臨軒而策之取之若是其周也授之
以政委之以社稷民人用之若是其重也士之與是選
者歌鹿鳴而薦以嘉賔不與則修業竢時以待取迄不
得與則槁項黄馘而老於牖下故凡上之所為興賢育
才共圖治理與下之懐文抱質冀効尺寸以自見於當
世者皆决於一日之遇而司衡鑒者實職其柄可不謂
重且難歟仰惟


　　皇上聰明天亶聖學髙深雲漢昭囘徳洋思溥肇舉闢
門之　盛興擴舊額而増益之教育之方衡文之道與
夫學術之所宗尚為文之所取則

　　訓諭諄復至再至三殷殷然思拔真才以禆實用盖當
彚進之始即以逺者大者期之(臣)寅奉簡書維繹

　　聖訓寤寐服膺和衷詳審期得端良修潔閎偉博達之
材收實效於異日去取之際盖兢兢焉山左故鄒魯之
地先聖先賢宅里相望遺徳餘澤沾被無窮泰山之髙

東海之逺經以清濟帯以黄河扶輿蜿蜒靈秀萃聚風
㑹居南北之中重以比嵗屢豐民氣和樂士得從容絃
誦游息於詩書研席之間而適逢千載一時之嘉㑹是
以鼔舞奮興爭自濯磨以承棫樸菁莪之雅化其為文
多疏達而安舒郁都彬彬行墨之間吐露光頴其翹然
拔萃者亦庶幾乎能和其聲以鳴　國家之盛(臣)雖才
識所限於衡鑒之重且難者隕越是懼而恭遇

　　曠典幸得襄事名區觀衆才之興異日或能効尺寸以

禆益政治仰稱

　　聖天子旁求之實意(微臣)得藉手以酬

　　髙厚於萬一惶悚之次有餘榮焉謹序

　　辛酉順天武鄉試錄序

　　伏惟

　　皇上文徳昭明武威赫濯光被四表俊民用章三嵗大
比舉膠庠之士興其賢能薦名於　天府肄韜鈐&KR0570;决
拾者制科與儒生埓凡以


　　加意作人示無畸重典至鉅也乾隆六年順天武鄉試
届期

　　特命領侍衛内大臣工部尚書信勇公(臣)哈達哈恊辦
内閣大學士事禮部尚書(臣)三泰都統(臣)瑚琳(臣)永興
校别弓馬技勇拔其尤者列好字號暨諸及格之士合
千八百餘人進而試以論策

　　特㫖以(臣)由敦偕編修(臣)秦蕙田司其事伏念(臣)庸陋
謭材荷䝉


　　聖恩簡侍　内廷

　　教誨成全屢加優擢叨佐中樞仰戴

　　髙深隕越是懼恭承

　　恩命彌切悚惶爰即日入闈䖍恪將事維時監臨則府
尹(臣)蔣(丙)等各董厥職(臣)偕(臣)蕙田暨同考官員外郎
(臣)鄒士隨等矢公矢慎悉心甄校榜發取士如額例得
錄文三篇恭呈

　　御覽(臣)以職當颺言簡端竊惟籲俊之典至　國朝而

大備即以武途論内則豐沛之華胄入備宿衛出領節
旄外而營伍之校弁居固封守行待徴發往往奮跡戎
行建牙分閫膺封疆之寄乃至郡國秀民𨽻名黌序更
得與科目之榮起自草茅疎賤進而參鶡冠豹尾之班
儲將佐之上選盖

　　聖朝樂育人材培養至深且厚恢網羅以徕髦士其途
之寛而待之重也如此

　　聖天子神明英武撫重熙累洽之景運裕制治保邦之

逺謨

　　大閱於南苑肄師律焉

　　大獵於塞外簡軍實焉(臣)忝預扈從之末伏覩我

　　皇上躬屬櫜鞬均勞士卒環衛&KR0591;御羽林佽飛心膂孚
而臂指使

　　六御所經士馬之優嫺邊疆之寧謐與夫名藩部曲之
輸誠戴徳踴躍用命赫然駕三代盛王而上岐陽甫草
殆不足方用丕昭克詰戎兵事事有備之至計至樞政

所掌簡拔將弁自列校以上悉引

　　見殿墀

　　親臨而授之以任日多至數十人盛暑祁寒未嘗少間
或以勞或以勇輙記名以示優異夫當武備修明之日
而旁招俊乂鉅細弗遺宜多士之于于焉爭自濯磨以
應闢門之　盛典况邦畿三輔近

　　日月之光華涵濡徳澤視列省為最先而幽薊燕趙之
都雄勁秉於天性干城腹心之彦庶㡬其在是與兹之

所錄取諸騎射技勇之優者盖十之九記曰所貴乎勇
敢强有力者用之於戰勝則無敵用之於禮義則順治
外無敵内順治此之謂盛徳聖王之貴勇敢强有力者
如此也諸生既以勇敢强有力自表見復能角勝於文
藝利見　昌期異日効奔走樹勲猷仰副掄材之

　　徳意(臣)得藉衡鑑之役咏兔罝歌棫樸實有厚幸焉謹
序

　　壬戌㑹試錄後序


　　聖天子觀人文以化成天下興賢育才聲教四訖籲俊
賔興之典以時舉行乾隆七年嵗在壬戌貢士之集禮
部者五千餘人

　　皇上特命大學士伯(臣)鄂爾泰尚書(臣)劉呉龍主試事
(臣)由敦偕副都御史(臣)仲永檀副焉既竣事得士如

　　欽定之額循例錄文二十二篇恭進

　　御覽(臣)竊惟　國家旁招俊乂布列庶位進士實為髙
選是故甄於庠序貢於鄉㑹於春官程之以三試嚴之

以糊名易書與是選者

　　臨軒而親策之最其甲乙而授之職凡為是委曲繁重
以肅登進之途者非故為難也重其選則取之不得不
嚴取之嚴則辨之不得不審夫將起草茅而榮以爵禄
政事之是圖民生休戚之是寄安得而不難諸安得而
不慎諸承是役者上以念

　　聖朝作人之徳化如是其厚也求才如是其誠也異日
之任用如是其優也下以念多士之踴躍功名思挾所

有以自效又如是其廹也斤斤於去取之際毫釐之未
慊則仰無以副

　　簡任而俯無以對多士且(臣)聞之文章闗乎氣運持風
㑹於全盛之日視起衰為尤難光嶽氣完人才輩出智
能瓌異之士百出其心思才力以角一日之長而或横
溢而不衷於度或尋虚逐微而不當於理其新可喜其
怪可愕為所眩而不知察慕效者以是為詭遇之㨗徑
旁騖而不可止偽體流傳經術之蠧也風㑹所趨歸其

責於衡鑒之不審其奚所辭咎我

　　列祖教澤涵濡重熈累洽

　　聖天子建中和之極金聲而玉振之慶雲在霄萬物五
色郁郁乎文明全盛之㑹倬彼雲漢昭囘於天周文公
所為歌棫樸也藹藹王多吉士維君子使媚於天子召
康公所為頌巻阿也求賢用吉士用勱相我　國家其
道在慎持之而已(臣)幸從二三臣後黽勉將事於所謂
難之難慎之慎者竊兢兢焉錄成敬以綴於簡末


　　甲子順天鄉試錄序

　　皇上御極之九年秋八月鄉試屆期

　　特命(臣)由敦偕祭酒(臣)崔紀典順天試事於時提督學
政(臣)趙大鯨所錄士及太學諸生待試者萬人

　　聖天子慎重科目務得真才

　　申諭諄切

　　遣近侍大臣監視搜撿外塲積弊廓清淨盡爰扃院而
三試之糊名易書達於内簾者七千餘巻(臣)等率同考

官(臣)觀保等十有八人悉心披閱定正榜二百四十七
人副榜五十四人既撤棘擇其文合義法者二十二篇
遵例刻錄恭呈

　　御覽(臣)以職當颺言簡端竊惟　國家敷求俊彦以備
公卿有司百執事之選所以取之者文也而所取則人
也宋蘇軾有言得人之道在於知人知人之法在於責
實唐虞之世敷納以言成周選士造士崇四術立四教
而賔興則兼六藝今科舉之制約之於五經四子之書

使求聖賢之精藴束之以制藝使就先正之規矩繩墨
歴試之論表判策使究心於古今治忽之故文章體製
之殊其立法也詳以宻而待士也重以周夫果沉潛於
五經四子之微言奥義則理無不明神明於先正大家
之立言軌則則文無不正考之往古騐之當今舉凡禮
樂兵農因革損益之宜一一講求其所以得失之要則
識無不到而又研練聲律含英咀華以儲經綸黼黻之
具豈非所謂元元本本大雅宏通之材可以應旁求之

典而無所愧此制科之初意所由人材輩出而文風亦
蒸蒸日上與唐虞成周育賢造士之方古今一揆也然
若是者非謏聞勦説可襲取而倖致也必體之以實心
充之以實學而以其所得之實理發而為明白正大之
文異日列於庶位斯以有實政而　國家收得人之實
效歐陽修曰古之取士者上下交相待以成其美夫立
法之詳以宻固深懲夫浮游不根者之襲取弋獲妨正
士登進之途而士習由以日隳耳襲取弋獲之徑塞而

魁閎寛通之士翹然得以自見其平居為己之功經世
之學至是始得抒寫其藴蓄以待有司之衡量不然嘉
穀之求而稊稗之刈璠璵之珍而燕石之襲待之愈厚
而自待愈輕幾何其不為制科之累歟懲創而作新之
所以重勞

　　㢲命也(臣)遭逢　盛際屢典文衡夙夜兢兢思所以仰
副

　　聖主樂育甄陶之至意亦惟是責實之見由其文以覘

其人庶幾拔十得五遴真才以稱他日之任使顧學謭
識陋雖敬慎蒐擇而錄者或未能盡當抑者或未能無
遺是則(臣)所深愧也夫且深懼也夫謹序

　　庚午順天鄉試錄序

　　皇上御極之十五秋畿内賔興

　　特命(臣)由敦偕(臣)嵩壽典其事進學政(臣)吕熾所錄士
及太學諸生待試者八千餘人(臣)等率同考官侍講學
士(臣)蔡揚宗等十有七人盟心研閱既蕆事得士如額

擇其文合義法者二十篇刻錄恭呈

　　御覽(臣)以職當颺言簡端竊惟文章之道所以發揮六
經義藴紹聖賢既往之傳開天地日新之運其得之心
而應之手者人品之邪正操行之髙下如以鑑取形無
不呈露何也心術之端流溢於楮墨而不能揜也粤自
唐宋元明以来最重制舉　本朝因其制而周防尤慎
我

　　皇上躬上聖之資陶範唐虞文思光被


　　詔舉經明行修之士以資

　　顧問鄉試屆期

　　特頒諭㫖遏奔競戒夤縁入闈之次

　　專命近臣嚴慎搜撿凡以立法詳則真才可得始進端
則科名足重而於文章心術之源流所以去華而存實
革薄而從忠者要歸於清真雅正(臣)出入

　　禁闥恭承

　　睿訓至再至三謬被


　　恩榮屢司文柄何敢不虚懐甄别以仰副

　　聖心於萬一夫糊名易書之中欲求真士苟非平心静
氣操繩墨以嚴其去取則浮華詭激俱得徼倖一時燕
石楮葉之辨所闗甚鉅肥濁者不清而淺薄非清也浮
艷者亂真而枯寂庸鈍亦非真也山泉始達雖涓涓細
流瑩徹可鑑無纎毫塵翳其源清也陽和所蒸萬卉競
發林木藥草真香生色天然可愛其氣真也人之神清
則能窮義理而不為物欲所蔽氣真則能達事變而不

為私意所淆究其本則清者治心之功而真者立誠之
效文本心以成聲相士者即因文以辨志繩尺恒斤斤
焉舎是則偽體之當别裁而矜囂駑弱之不容雜進者
耳兹之所錄雖不敢謂悉有合於雅正之選要必光明
洞達詞約理舉冀得清明篤實純粹之士以應旁求之
大典而備異日楨榦之用夫　京師首善之地風聲所
播海内喁然多士之懐文被質各正其心術以待

　　聖天子特達之知遇者輻輳竝進于于焉不可勝舉以

(臣)之愚所藉手以報作人之盛者惟服膺

　　聖訓以為標凖顧學識謭陋心有餘而力不逮恐所收
不必盡佳而所遺不必盡劣也是則(臣)所夙夜靡寧者
夫謹序




　　松泉集巻八

