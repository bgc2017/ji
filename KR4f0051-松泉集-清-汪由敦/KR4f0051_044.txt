







　　欽定四庫全書

　　松泉集巻十八

　　吏部尚書汪由敦撰

　　䟦五

　　䟦手書孝經

　　近年於　大内見趙董兩文敏所書孝經甚夥松雪書
率分章毎章各綴以畫云是臨李公麟亦未為佳本思
翁貯用本家法晩年兩本一仿聖教序一仿顔魯國皆

極精采惜未得臨冩予十餘年來所書亦不下百數十
本小楷居其大半戊辰秋仲俁巖編修束裝南還因為
此

　　䟦手臨名畫巨觀(二則)

　　名畫巨觀一冊集摩詰營邱暨大癡叔明諸真跡香光
所為鑒定而什襲之者後歸王奉常烟客輾轉流落遂
入安岐之手因入　内府蔵於　畫禪室而名蹟乃得
其所矣思翁諸䟦皆極得意筆而未經入石輒摹取數

則以存其概(其一)

　　思翁此冊隨畫幅大小裝成巨帙約髙尺五六寸寛盈
尺展之古色盎然而蒼潤欲滴如新㸃筆争竒競勝令
人目不給賞不知當時何縁得此物聚所好且識真善
取闕一不可思翁於此道三折肱復以盛名奔走海内
一經品題聲價百倍以是名蹟輻輳其門　大内所收
名蹟凡至元以前書畫經公題識者十居其九此固其
最勝者得從容流覽已為厚幸况摹取墨寳豈非大快

(共二)

　　自䟦試筆巻後

　　書法於學人最為末節然亦不可不講曩予應　殿試
試筆用樂毅論體苦不入格乃日臨多寳塔碑一過及
入試謬為羣公所許後試　保和殿書奏劄自覺結體
太寛未為合式因悟古人作書各自為體碑版以嚴重
為宜簡牘以疎散取態若奏剳自當和平勻整以致恭
敬善書者但見墨刻流傳多屬往還書問遂謂古人書

以蕭疎簡逺為極則痛詆院體此見輕裘緩帶之風流
而不知正笏埀紳雍容廊廟進退不失尺寸時也士子
以書法應世惟進

　　御最重外此紀姓名耳即令追踪羲獻不過酬應取名
譽於實用無補甞見中翰中有髙手能以唐碑骨幹澤
以晉人之圓秀心慕之而不能工語云巧者不過習者
之門信夫

　　䟦手書張釋之馮唐列傳


　　柘南前輩論書以樸實頭地不趂世俗姿媚萬毫齊力
筆筆精到骨格自然秀㧞為楷書極則此渤海平原所
為獨有千古余竊心師其言己巳暮春　直廬餘課偶
成此冊公欲㩗以示公子立之庶常因即識斯語詔之
立之能世其家學近以善楷簡録

　　御製詩集臨池之功益粹拙書固無足道而傳述有自
政可釋家雞野鶩之疑耳

　　䟦手臨右軍七月一日帖


　　大内蔵右軍書以快雪為冠然行穰及此二帖精采飛
動而古色淵穆非鈎橅可辦亟從真蹟臨得故當視晉
肅諸傳刻者為優

　　䟦手書蕭相國世家

　　蕭相國功在漢社稷而卒其所以保身逺禍全其令名
者以能用鮑生召平與客言也髙帝知蕭相國功髙欲
次笫一而重違羣臣及暴繫而亟謝之者以能用鄂君
王衛尉之説也然則集思為相業之基而去䜛為任賢

之要詎不信哉臯夔伊傅固無論矣齊威之於仲父昭
烈之于孔明亦千載嘉㑹明良之盛所為夐古獨絶也
乾隆十有四年嵗在己巳春二月十有三日書於　南
齋直次是日

　　經筵進講易義上下交而其志同句因并記之

　　䟦手臨十二月相聞書

　　唐無名氏十二月相聞書草法中最近晉人格轍然亦
如經生作遺教體不脱算子様烏睹龍跳虎卧境地耶

特其純熟圓足工夫正不易到未可輕為訾議也曩嘗
摹思翁臨本思翁自用本家法余唯墨守其舊未能追
躅亦未必非善學柳下展耳金壇王氏刻尚有章草月
儀惜逸去四五六三月異日俟見完本足成之更留為
後來一段翰墨縁也

　　䟦手臨趙書嵇叔夜絶交書(二則)

　　此巻舊蔵焦林相國家後為安岐所得今已入　大内
巻尾張來儀䟦謂此公延祐庚申所書後三年癸亥公

薨葢晩年筆然蒼秀妍麗之色煜煜行間老而不衰如
此信得天之優也其後則永樂間胡儼林慈王英鄒緝
四䟦最後陸文裕深一䟦題于嘉靖九年庚寅謂此巻
為夏忠靖所蔵自祭酒胡頤菴而下十一䟦皆為忠靖
設顧所稱楊文貞文敏胡文穆金文靖曾榮㐮諸䟦今
皆不傳不知何時為人割去巻中脱不假葢以下十九
字教養以下七十七字重摹輒為補入曩見蘇文忠赤
壁賦吳興書汲黯傳皆有文待詔𥙷字覽者或不以唐

突見尤耳(其一)

　　戊辰長夏得臨此本忽忽遂閲兩年存箧笥中時時展
玩頃復成此了不加進聊記嵗月云爾(其二)

　　䟦手書太極圖説

　　周子此篇原本大易而實與中庸相表裏其前半原性
道所自來即所謂天命之性也復言聖人立人極君子
修之吉即所謂率性修道也此篇既為之綱通書推衍
發明實為之傳皆漢唐以來諸儒所未發朱子謂上接

洙泗之綂下開河洛之傳信夫

　　䟦手臨十七帖

　　世所傳唐摹本巻尾有敕字者痩勁而少風神呉興臨
巻評其過肥頃於　𢡟勤殿直次見修内司摹本無不
掩骨精采奕奕乃知呉興所自又見一本宋刻渾穆有
神如未斷前聖教序紙墨間古色淵然惜末叚闕一行
且無欵識不知為何地石刻漫記於此

　　䟦手臨聖教序(三則)


　　放翁題十八學士圖云但餘一恨到千載髙陽繆公來
竄名予每臨聖教序至碑尾列名處輙為之輟筆及讀
渭南詩益歎先得我心云(其一)

　　老米學二王向謂其從真迹中脱化得其超逸自成俊
㧞并疑宋搨二王書中老米偽托不少今細觀聖教序
乃知右軍自有峭勁一種為歐褚所自出老米竊其秘
鑰別開門户從不以金針示人後人亦但震於其名而
不復推其得力之由耳然亦可見善學者必有神解徒

求面目肖似正是鈍根而耳食之流轉目聖教為院體
不亦惑乎

　　董文敏以此碑為小王自運欲以翻千古成案安能掩
識者之目杜將來之口耶顧署銜處又出一手與正文
迥異即心經亦外露筋骨此豈摹手别出新意故耶銜
字結體亦仿右軍而用筆全是唐人無含蓄意思故每
不喜臨竟非全由心怠手闌故也至髙陽老奸來竄名
為藝林之玷更不待言矣(其三)


　　䟦手臨第三本家廟碑

　　世傳唐賢碑刻魯公最多如中興頌家廟碑皆極用意
其閎偉嚴宻自足千古外此惟宋廣平神道及此碑蓋
皆以人重也宋碑痩勁此則瑰逸蒼秀勢挟飛動學顔
書者於此問津自無板重之弊

　　䟦手臨第四本家廟碑

　　唐碑流傳至今者魯公最多若中興頌之閎偉家廟之
莊嚴像贊之瓌逸文章字畫互相暎發皆足千古而其

以人重者莫如宋廣平神道及此碑宋痩挺而此雄俊
故當在臧尚書及多寶茅山諸刻之上向苦陜搨剥蝕
過甚後見宋刻忠義堂帖中完本神明索然覆視陜搨
僅存餘蹟直如駁雲漏月光彩常新乃知唐宋鎸摹相
去懸絶此手臨第四本未能仰窺墻仞宋碑僅於癸亥
秋從味經司寇借臨一過石本漫泐尤甚缺文亦多蓋
善本更為難遘云

　　䟦手書小楷孝經


　　由敦自五齡就塾先公授以孝經謂先入為主意至逺
也長而學書大小字成百餘本多應人求索或為人持
去兒輩所藏纔一二數今老矣時自驗精力得暇復書
之癸酉二月朔俶裝扈從南榮晴暖因檢校筆墨翼日
乃竣子曰吾行在孝經聖謨彞訓匪徒口耳誦習施之
毫翰抑云末矣童而習之皓首不能行一字可勝歎哉

　　䟦手書心經大覺經巻後

　　兒輩以此二經合裝成冊久未省視癸酉春三月　内

出宣紙索書蓋佛龕供飾所用正即此二經法縁前定
不可思議不然何適相符合乃爾耶

　　䟦手臨趙書陶詩

　　松雪書陶詩二十首篇不相屬隨其字數多寡以為疎
宻其書若不經意而渾成麗宻非功力精到安能爾耶
字句間與時本小異當是宋槧佳本即此尚可想見一
二真蹟藏石渠寶笈此摹冊僅存崖畧耳

　　䟦手臨趙書金剛經


　　乾隆十有八年嵗在癸酉偶見松雪此書愛其超俊輙
對臨一過世傳松雪一日能成萬字其書此經當不半
日可了而予乃至旬有二日下直率在未申間早亦逾
午重以人事紛遽幸而不至中輟駑馬十駕詎不信夫

　　䟦手臨爭座帖(二則)

　　此乾隆戊午夏臨本也陜搨雖漫漶其可辨處尚不失
舊觀忠義堂宋刻已覺索然戲鴻堂更不值一笑矣(其一)
魯公此書筆挾風霜凛然有不可犯之色而用筆圓勁

可截蛟犀畫沙印泥曲盡其妙昔人謂宋四家皆出於
此要之東坡與涪翁差得堂奧端明過妍海岳過放尚
隔一地位耳(其二)

　　䟦手臨蘇書赤壁賦

　　世所傳東坡擘窠大書如表忠觀碑端莊沉毅有顔魯
公之風羅池迎送神曲瀟灑俊逸結體畧似徐季海及
見其墨跡小簡則姿致横逸用筆圓健於疎淡中見宻
栗宜涪翁海岳輩頫首無間言耳此二賦及歸去來集字

諸詩皆在黄州時書周規折矩而雄秀之氣流溢毫楮
正如篔簹偃竹數尺而有萬尺之勢陳仲醇晩香堂帖
所刻僅得形似今年夏曽為同年陳未齋宫詹手臨一
過頃曉亭侍郎以宣紙索書復為作此冬日退直頗遲
率篝燈染翰嵗云莫矣風雪蕭然紙窗竹屋燈火青熒
今冬晴暖少雪而長宵清寂地爐榾柮尚可挹高風於
千載之上因追憶斯言附記于後

　　䟦手臨宋搨米帖(二則)


　　内廷藏宋搨米帖一冊觀其䟦語當是寶晉齋帖南宫
曽孫巨㝐所刻向未經見因臨一本存之箧笥時乾隆
十九年嘉平四日也其一

　　此帖後尚有東陽許子良一䟦辭頗冗長因置弗録(其二)

　　䟦手臨唐賢草體孝經

　　右見　𢡟勤殿法帖標題作孫過庭書按經中諱敬之
字為欽乃宋翼祖諱諱匡之字為正則藝祖諱諱譲之
字為謙則濮安懿王諱夫闕筆或屬傳摹易字當由自

運今改避咸天水廟諱目為䖍禮得乎獨其書法圓羙
麗宻尚存唐人風軌或是宋初四家書未出以前無名
氏作耳

　　䟦手臨趙書舊詩十五首

　　呉興此書舊藏涇南張文敏公天瓶齋中今巳入　大
内蓋即文敏所進又嘗見公手臨本秀色幾欲亂真此
從鈎本摹勒僅存形似黄君松石杭人故文敏家客也
詩中琵琶字作枇杷未知所據集韻但謂或從手作批

把前人亦未經用且各有本音批音同披把則拱把把
握不作平聲讀韻書顧未審耳哥扇直從古文呉興雅
工篆𨽻精六書博聞多識自然流露筆墨間非譾學沾
沾掇拾竒字驚諸凡夫者比也䟦中記憶譌託字或由
原文筆悮否則鈎本偶失耳子俊者公同懐弟孟籲官
承務郎同知南劍州書史㑹要稱其書得公家學玠未
有見

　　䟦手臨東方像贊碑隂


　　魯公此書東坡先生目以清逺信為知言顧謂其字字
臨右軍雖大小相懸而氣韻良是則魯公佳處正不在
規規二王法也歐陽公又嘗摘二字與選本小異實則
右軍書既己異選本此碑又與右軍各殊古人作書徃
徃如此無足疑者碑額作分書惜此本軼去惟篆額尚
存耳并記

　　䟦手錄右軍傳贊

　　前人論書語至多然如世所傳王右軍筆勢論用筆賦

及筆陣圖諸篇類皆後人偽托掇拾依仿無足深味以
上數條載在正史非凡俗淺俚之言可及古人用意結
體遺法尚可想見一二蓋晉書成於貞觀文皇書學精
深一時虞歐禇薛諸臣在翰墨中正如兵法之有孫吳
紀載之有斑范固將表範來賢貽則百代雖臨池工拙
非褒貶所存而妙蹟微言表章是亟即右軍傳論出自
制㫖於其高情遐尚罔施華衮獨標舉烟霏霧結之竒
致心摹手追之意足知好尚所存流為風㑹厥後蘭亭

蠒紙遂入昭陵則南董之編旁蒐書訣又其宜矣子玉
書己不傳中郎碑板僅存什一征西出師一頌黄門閣
帖數行亦畧存形似耳而此論照耀汗青與京都諸賦
同其不敝又以知託金石者易湮而寄斯文者可久也

　　䟦手錄聰訓齋語

　　承霈承&KR0584;兩兒當南歸就學思有以訓之因檢桐城張
文端公聰訓齋語摘其切要者節錄如右晨夕展誦足
當耳提如以法書視之非予意矣


　　䟦手書先輩格言朱子帖

　　乙亥秋遣霈&KR0584;兩兒南歸就學且待昏期瀕行錄此付
&KR0584;兒先輩格言皆切於日用之實朱子帖尤警動字字
皆吾所欲言朝夕覽此庻其知所致力矣夫

　　自䟦石刻孝經

　　孝經今文十八章出於漢顔芝古文二十二章出於孔
壁自唐開元中注今文流布古文幾至中絶宋司馬温
公乃専尚古文朱子亦為古文刋誤至今是古文者詆

顔本為勦説是今文者又疑魯壁為偽書聚訟紛然幾
如議禮實則二書大義本同諸家不究其指歸所在徒
以章句之増减分合為爭端通經者何庸乃爾今注疏
列十三經重之

　　聖製

　　宸章胥用今文俟百世而定一尊是可息訟經之羣喙
矣由敦五齡就傅先君子即手授是經比三十年來應
索書者大小字百有餘本此本字體適中兒輩欲以上

石因并鋟梓家塾世用發䝉庻幾先入為主所當務
以無忝舊徳之傳區區臨池功力抑其末矣

　　䟦手書千字文(六則)

　　千字文無複出取便仿學永師書法尤有法度内弟查
太學溥公索余書為家塾習課因臨一通相寄其中字
體有不盡從搨本者(如笑作咲莊作㽵之類皆當時俗體)不欲初學承用
俗字為先入之主耳(其一)

　　永師書源本二王政如漢博士説經不失家法唐賢各

名一家習氣頗重學人但求面目肖似神理彌逺而一
落窠臼終身不能洗脱余　塾課習専仿永師由是泝
臨池正脈庻可不墜旁蹊耳(其二)

　　此余乙巳夏日臨本也自虚舟前輩宗尚率更一時翕
然歸之余唯墨守永師家法粤中京邸凡兩授梓工為
初學倣本箧中檢舊紙不忍棄置以付霈兒俾知余少
作無一筆敢率意也(其三)

　　楷書如閶闔衣冠當有佩玉垂紳進退安詳風度觀唐

人碑刻如虞褚歐顔桞諸大家矩矱森嚴而風神政自
秀逸此楷法正宗也學者但求面目肖似襲貎遺神流
弊百出徒成俗體可弗戒諸(其四)

　　楷法以清和朗潤為正宗永師書左規右矩而用筆有
含蓄意思不失二王家法褚歐而下諸大家則發露盡
致各立門庭易于依傍究之墻仭未窺習染己重非佻
即滯學者政當善自得師耳(其五)

　　永師為右軍七世孫而書法得之蕭景喬溯而上之僧

䖍敬元僅四傳耳家法師承逺有端緒加以筆塜研臼
功力精深是以矩矱風神兼盡其勝東坡稱其骨氣深
穏體兼衆妙精能之至反造平淡良為知言而李嗣真
第居五等宜張懐瓘之不以為然也宋搨千文世不多
覯大觀遺石漸&KR0556;湮泐然形範僅存於所謂瑤臺雪鶴
高出塵表者想見一二亦可以問津羲獻矣世傳千文
若米海岳趙董兩文敏各有刻本文待詔小楷尤多但
彼以自運為長故各用本家筆予每書千文一用永師

舊法蓋不敢以彼妍我峭自託善變正欲不昧所自稍
存墨池軌則耳(其六)

　　䟦手臨蘇書金剛經

　　壬申春於　懋勤殿直次見文忠此巻精彩奕奕動人
信筆巻舒得大自在　内府藏文忠書金剛經凡五六
本舉莫是過因從摹取㑹牽於職事未獲終巻長兒從
書簏中檢出以付裝潢忽忽五六年何待誦四句偈始
悟電光石火為切喻耶丙子除夕臨并記是日午正下

直南窗晴色可愛乗興作此

　　䟦手臨魯公干禄字書

　　魯公干禄字書刻石在呉興刺史宅東㕔院當時己為
難得開成四年楊漢公橅勒流傳寖廣紹興壬戌成都
尹宇文某用楊本重摹有郡文學勾詠䟦近呉門有版
本衡陽陳蘭孫䟦云寶祐丁巳刻於郴江精舎則又在
紹興本後蓋魯公書烜赫宇宙後人競相傳勒不知凡
幾然原刻在開成時已多刓缺歐公為集古録則開成

本又已漶漫顧成都石刻至今猶存豈越在逺服旃蠟
稀曠故久而尚全耶苐不知果紹興之舊否也雍正癸
丑同年顧觀察敬輿宦蜀歸嘗以拓本見贈不知何時
軼去頃從金慕齋閣學處見一本與予舊藏無異因借
臨以備遺失巻中自陽庚二韻而後先後舛錯者不可
勝舉慕齋為之一一拈出夫唐韻人所共知尚不免凌
亂何有於用筆結體毫芒微𦕈間耶即如凡闕作几蚌
丰從半此橅本之誤從版本校改而效字注中字亦作

毁二本皆同了不可解已乃悟為斆字之誤遂以意正
之臨竟附識於後初非好攻前失政不欲貽誤來兹俾
知文章豪翰皆古人精神所寄棗梨琬琰廣布天壤間
稱藝林勝舉而鹵莾從事疵繆萬端南宋以來率多此
病有心斯道者不可不兢兢致慎也

　　䟦手臨各家書冊

　　臨書謂不必求似英雄欺人語耳臨模如誦讀要須熟
復成誦自運時方能得力又謂臨書當有本家筆法亦

似是而謬下筆不同各如其面烏有不見本家筆法者
今欲規模古人乃先自謂不隨人作計是欲齊語而終
操土音矣客或謂拙書過似者笑謝之曰政恐不能似
耳

　　䟦舊搨聖教序

　　董香光謂此書乃懐仁自運以黄絹本為證而嗤黄長
睿為隨人語下轉此亦大人喜倡游言之一驗不獨翻
藝林成案也又曽見硬黄本皆徑寸方紙襞綴而成此

亦兒童之見六經諸史豈待得塗乙藁本始據為真耶

　　䟦手臨急&KR0556;章

　　急&KR0556;章者漢元帝時黄門令史游所作唐顔師古為之
注碑本皇象書亦或稱鍾繇書宋太宗以御筆刻石分
賜近臣今皆不傳予所見者　内府藏趙孟頫鄧文原
墨蹟三數種而己宋賢嗜古者黄涪翁庭堅李仁甫燾
皆為校定子朱子亦以刻於浙束而至今流布則王伯
厚玊海是頼顧稱碑本止卅二章末二章東漢人所續

而第七章六十三字注云碑本無羅鄂州跋亦云然是
其缺當在淳熙以前然失此章則文義不全亦頼顔注
及王本可攷耳此當時童幼所傳習今遂同於漆簡竹
書夫鼎鼐尊彞誠不若錡釜桮棬之適於日用然有其
僅存則摩挲拂拭寶貴而愛玩之固人情也故予數喜
臨之

　　䟦手臨蘭亭詩

　　右五言蘭亭詩相傳為陸柬之書玩其神氣筆意與右

軍稧敘脗合但其有意超脱處彌覺束縛豈亦集右軍
書為之耶















　　松泉集巻十八

