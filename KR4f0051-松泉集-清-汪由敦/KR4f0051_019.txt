







　　欽定四庫全書

　　松泉集巻十九(壬申上)

　　吏部尚書汪由敦撰

　　正月二日侍宴

　　乾清宫恭和

　　御製元韻

　　開嵗芳筵次第陳春生

　　天藻一堂親候時早協豐穣慶保㤗同沾德化淳詩繼

蓼蕭歌譽處律諧太簇鬯訢誾願將喜起賡颺意溥被
垓埏擊壤人

　　題古榦梅應

　　制

　　一段枯槎澗底僵陽和特與發真香平山鄧尉千千樹
珠玉翻成時世粧

　　嗜古故應憐晩遇銜

　　恩何幸得先開江鄉籬落多竒品總合移根


　　上苑栽

　　塞北江南處處春幾瞻

　　仙藻富清新若從物候占遲早更信

　　天工筆有神

　　董東山宗伯于試院橅趙呉興松隂亭子圖佟野
園宗伯屬題四首

　　奎堂把巻畫從容尺幅揮成興自濃多少門前桃李樹
伊誰磊落比高松


　　牙絃何處覔知心流水應調琴筑音更有風流相賞處
飛濤謖謖散清隂

　　白波青嶂杳沈冥秀石藂篁帶草亭别與南宫添故事
不須蟹眼記茶經

　　留題金石紛餘子誰辨烟雲飛滿紙從知今日董容臺
合是前身趙承㫖

　　正月八日錢香樹前輩招集三子皆侍

　　開嵗枉嘉招下直戒早赴尤欣得良辰新雪粲積素三

冬望頗殷可寶勝瓊璐入座無雜賔各以三子御前席
命阿孫頭角已先露長筵列燕寢是我舊居處軒牕故
依然門逕稍迴互憶昔作比鄰諸郎甫童孺俯仰二十
年翁嫗幸如故兒曹易長成欝若春園樹優為鳯池英
劣亦翔粉署君家渥洼産汗血振高步吾子殊庸庸豚
犢何比數墮地各有分賢愚信天賦迴首締交初囏辛
日相訴望賒今更過黙計良足懼公老力尚勤乳鷇八
九哺閣後試啼聲白鬢笑而顧殷勤貞晩節前路善保

䕶遭時㑹一效所惜非遲暮盡懽不辭醉官程正休務
暢懐瑞霙渥應象徳星聚鼎鼎百年中此㑹能幾遇紀
之示來昆孔李竊所慕

　　香樹前輩寵示和章叠韻呈教

　　君才浩滄溟含納百川赴攬結愛景光披豁見情素冥
搜得元珠陸離綴連璐廿巻編甫就

　　顧問促進

　　御瓌寶不終秘精采時發露走也驚望洋亦畧識佳處

時復不自量挑戰韻重互况兹愜心期招携逮童孺向
榮各懐新追懽仍道故卅載惜流光十圍指庭樹春坊
與秋曹往者再同署池鳯喜重跡磨驢笑失步談笑縱
忘形飲啄良有數積抱聊一傾感㑹偶成賦有如候蟲
吟惻惻畧自訴蟋蟀思其憂冰淵多所懼幸接鵷鸞儔
豈争雞鶩哺惟虞仔肩重逺道屢却顧力孱終易仆識
短敢自䕶趨走閱嵗時提撕謹晨暮依依骨肉親通力
勸本務茂林安並棲宻藻暖相聚因之感明時重此眷

良遇飲醇心既醉尋詠志餘慕

　　香樹前輩見招之次日公子立之編修赴中州典
試即用前韻送之

　　大陵菁莪育滄海龍魚赴知味辨淄澠别色瞭朱素明
堂徴楩柟清廟薦琮璐

　　恩榜詔旁求銜

　　命戒徒御白袍方鵠立翹首金莖露棘闈辛苦地是子
報國處尊公屢持衡江楚後先互鍳抜皆宿儒流風被

童孺中州今繼武詞苑増典故浪激黄河冰雲開嵩少樹
想見花燭紅森沈坐清署雅裁念庭訓先民循矩步勿
淆魚目珠委曰此有數寒攻螢案苦春盎鹿鳴賦㸃額
有餘怍抱璞更誰訴念彼毷氉人實凜鬼神懼哀逾涸
轍轉急甚飢雛哺苟非冀馬空奚重伯樂顧征郵冐雪
霜行役慎將䕶公餘式遄歸定省承早暮解裝叩行笈
詩巻亦先務我當携一尊團圞快重聚縷數論文樂暢
述知已遇桃李有新隂千載同所慕


　　叠韻酬仲居雨時孝亷見和之作

　　大弨彀千鈞百步遠能赴貫蝨與穿楊養之在平素圓
流藴夜光長佩懸寶璐善駕在車後交衢識良御喜子
善叩擊為子一吐露鳥爪快爬背要自知癢處與子舊
通家往來蹤跡互在昔相見初摩頂自嬰孺兩翁尚聨
袂顔髩慨非故却羡挺技才森森謝庭樹子少工綴文
淡墨名早署行看鴈序連高躡登瀛步我老閱人多作
手代有數疇賞夜珠篇疇擅凌雲賦清高霜鶴唳哀怨

寒螿訴逝波日以頽岐路良滋懼昔賢懲玩愒當餐或
忘哺至寶見者珍瓦缶過弗顧所以老農心嘉禾厚培
䕶寧甘荑稗秋憂切蓬蒿暮春及力菑畬三時勤作務
况子淵源長師友一門聚人豔名家駒分有國士遇遠
大以相期望古應興慕

　　恭和

　　御製新正十日重華宫小宴元韻

　　嘉宴


　　新裁句是仙墨華猶帶瑞霙鮮雲開彩鳯音逌爾雪擁
靈猊勢躍然燕愷端因逢勝日豐穰早喜騐韶年席前
絡繹傳

　　天藻不覺瑶階寸晷遄

　　賡颺堂陛慶逢辰纔過

　　祈年福履申

　　意切疇咨勤省嵗詩徴交儆每先人九枝燈艶迎

　　清蹕(次日　駕駐圓明園)古榦梅香報早春排日西清多韻事(侍

臣)惟愧荷

　　恩頻

　　䝉

　　賜時辰表恭紀

　　秘製協圓規循環二六時輪樞潛轉運鍼杪宻推移宫
漏聲相應花磚晷並馳高深函徑寸遲速騐毫釐定理
原無爽安行乃合宜仰覘

　　垂象切莫問夜何其


　　題陸芑洲寒山舊廬圖用張文端公韻

　　蒼烟古木宋林邱(傳為韓平原南園故址)四十年前紀舊遊(予于壬辰
癸巳間過此)入夜泉聲清到枕隔城山色近當樓石間句好
苔紋䕶洞口雲濃樹杪流(山上為紫陽洞)此日天隨為地主鶯
花一洗向時愁

　　那得鄉園占一邱匆匆多愧昨春遊早潮乍聽湖邉寺
舊雨難尋山外樓燈舫棹歌供麗矚詩筒茶竈讓名流
因君圖畫重回首又惹東風幾許愁


　　恭和

　　御製上元燈詞元韻八首

　　交光雪月映晴空火樹催開五夜風遂有玉真來獻
壽更排銀牓祝登豐

　　琉璃寶界望中舒頃刻齊開萬葉渠此景只除天上見
光音寶燄定何如

　　金㹸噴麝翠烟流絲管悠揚倚絳樓更有氊裘來絶域
承


　　恩仍許綴班頭(庚午元夕凖噶爾使臣至　特命侍臣觀燈今來使適至亦得入侍)

　　爆竹聲中散夜寒宫壺銀箭報更闌九衢正弛金吾禁
春色熙怡萬象安

　　幔城燈舫記

　　時巡花是恒春國化人曲奏迎

　　鑾仍望幸歌衢此日徧堯民

　　御園繪出慶豐圗歡笑喧闐間筑竽那數廣陵明月夜
千門錦繡越連呉


　　燭照輕紈帶織綾雅裁遠過浙西燈

　　新詞傳出知難和簮筆多慚職所應

　　昇平盛事自年年寶網星毬巧鬪妍

　　同樂可知原後樂長從不息體乾乾

　　恭和

　　御製上元後一日小宴廷臣並命觀燈元韻

　　堯尊錫宴乍飄蓂令節承

　　恩漏箭停詎數玉堂蓮燭豔從分天禄杖藜青風吹鈞

樂流新調暖入唐花散遠馨燈月光中餘瑞雪勤民
徳意信通靈

　　新詞傳出寫呉綾艶發鰲山

　　上苑燈

　　天筆如神驚叠捧仙源有路許同登紫瀾碧海珠千顆
貝闕瓊樓玉萬層最是(侍臣)誇盛遇竒觀何處見來曾

　　郊園連值大雪獨坐有作

　　天工欲補冬三白不惜瓊瑶與堆雪同雲暫開復彌漫

直從人日過元夕郊園景色更幽曠淺徑掃餘仍没屐
冰池平展壓重堅深夜晶光奪圓魄竹枝低亞似媚嫵
松髯高張見標格飢禽簷底噤不鳴枝頭翻墮時有聲
銅瓶火逼風謖謖紙忩冷透燈熒熒圍爐彷彿去年日
氊廬扈

　　蹕畿南行坐久微聞宫漏響搴簾一望大於掌且占登
麥慰鶉衣那羡探梅披鶴&KR0769;笑拈凍管墨不濃觸境無
端情一徃此樂應非兒輩知獨讓老夫寄清賞


　　雪夜讀放翁詩成短歌

　　雪透紙牕寒滿屋起尋詩巻慰幽獨劍南一篇憑快讀
燭花怒生炫心目三垣煜煜列星緯五嶽巖巖奠坤軸
匡廬三叠垂天紳聲激奔雷轉渟蓄幽崖老榦發春姿
獨立冰霜散清馥渥洼萬里絶流沙孤鳯一聲噤百族
輪囷肝胆照宇宙盤欎精神寄篇幅墨華逆射神鬼驚
翩然驂螭朝玉京豈其磨盾飛檄手老作負耒田家行
請看易簀示兒句有淚尚作黄河傾


　　題畫

　　白沙翠竹江村曲古木藂篁抱茅屋白雲繚繞隔岸山
窈窕屏風散蛾緑虚堂簾巻塵不到周易南華隨意讀
征篷厯厯過柴門稳坐苔磯閒濯足相逄好景不流連
去帆應悔風吹速

　　園中暮歸示兒

　　去年此日紅杏園氊廬雪埋煙霧昏高朋惠言傾緑尊
氍毺促膝爐火温櫪間倦馬齕乾草鐘漏深沈人語悄

夢中一晌兒女懽帳外荒雞已催曉今朝相對一燈前
且免離愁千里牽斜日重城車馬道老來長自惜流年

　　題張宗蒼山水應

　　制

　　江鄉雨過緑平堤曲港横橋望欲迷湖靣一㾗烟未泮
屋頭千樹栁初齊鱗鱗新水魚吹浪㸃㸃飛花燕啄泥
却記年時三月路靈巖山北虎邱西

　　沈歸愚宗伯八十壽詩


　　欎欎嶺頭松矯矯雲間鶴貞姿干煙霄高情寄林壑盛
名稱優遇

　　奎文序新作

　　螭筆晝從容鷗波遠寥廓繾綣賦别情鄭重再來約棹
遲冰澌開帆趂春潮落感

　　恩意何限觚稜夢猶昨遥計覧揆初老梅纔破萼安燠
美

　　賜衣生徒介康爵更結山水縁稍觧文字縳髩老骨逾

健步稳性亦樂把臂盼辰年伏生仍矍鑠　(御賜詩有再來應及嵗
庚辰之句)

　　題畫二首

　　湖村春霽

　　村舍餘寒半掩扉山行空翠尚沾衣烟中塔寺晴方見
林外湖雲濕不飛蠶種未分桑葉短蜂衙初散菜花肥
呉儂生計隨時足稳繋扁舟荷笠歸

　　曲崦幽居


　　一徑縈紆入㫁霞㳂溪畧彴自横斜飛泉入聽山頭隔
來路回㸔雲脚遮孤店新篘浮竹葉矮忩殘雪對梅花
幽居自煮雲腴片未識頭綱八餅茶

　　題青蓮朶十韻應

　　制(南宋徳壽宫故址梅石旁有一峯獨存節使貢至萬壽山命以是名)

　　亭亭青芙蓉香滿華藏界夙種清净根堅固體不壊飛
雲無定姿靈鷲别成𣲖玉津跡久荒官梅矗殘繪蜕骨
獨蒼然迥出塵刦外得遇


　　天人師感應時際會移來萬笏巔添此一螺黛依然妙
莊嚴金光浮沆瀣前因識本來名相了無礙何必向生
公㸃頭作狡獪

　　恭和

　　御製過通州浮橋即景雜咏元韻

　　碧川直達鳯城東壓水飛梁萬騎通不比年時江上路
横風細雨片帆中

　　岸栁千株逗曉光倚風揉緑漸丰昌臨流曽見初栽日

又綰垂絲幾許長

　　恭和

　　御製村田即事元韻

　　青郊農父喜陳情凍地開時值快晴聞道南中多雨雪
苦寒曽否事深耕

　　矮簷舊葺嵗添茨外此端無越畔思作息自來忘帝力
伊耆而後見今斯

　　榖纔佈種麥初苗想見黄雲被隴迢除道蠲租頻有


　　詔幾曽釋耒事征徭

　　恭和

　　御製翠雲山房杏花盛開用鄧尉香雪海歌元韻

　　長安走馬非故吾山房扈

　　蹕重見初東風入髓百卉蘇乗時吐豔肯自誣官梅標
格古來重直冐冰雪爭先舒上林仙杏各擅勝趙昌崔
白徒形模雲裁片片錦為纈露霏㸃㸃衫仍紆江南春
雨足風韻酒旗笑問前村途未輸檜柏有老榦縱逐桃

李非時趨託根得地孰似此松忩坐賞曠覧餘山祗效
靈豈無意連林新彩供清娯亦如去年臨太湖香海風
信與昔殊衡寒欲放未肯放留待

　　翠華遲相需天工㸃綴無畛域大造賦予何親疎燕來
春滿曲江曲鶴歸月淡孤山孤拈題依韻重品目應有
飛夢來東呉應有飛夢來東呉一耕五穫咨農夫(汜勝之書
耕者以杏華榮落為候是謂一耕五穫)

　　恭和


　　御製駐蹕静寄山莊二首元韻

　　罨畫名區舊往還

　　迴鑾飛蓋厯松闗行來夾徑村村樹坐愛當樓靣靣山
塔逈冠峯迎逺望林深藏寺待重攀凴欄指㸃前遊處
多在蒼雲翠壁間

　　興到佳山輒軒舉吟拈好句似飛來萬峰秀色明還暗
千澗雲容闔復開杏雨染衣天外落松風飄袖谷中迴
未須勝蹟矜南國靈隱湖光鄧尉梅


　　恭和

　　御製得槩軒元韻

　　遨遊何待挾飛仙坐攬盤中萬景全秀石巧依竒樹立
古松多向峭崖懸嵐光紫翠紛成幻峯勢低昻各負妍
獨有

　　清襟能領要此間佳處在天然

　　恭和

　　御製少林寺元韻


　　携得嵩雲寄遠懐春深山氣日多佳松隂寂向經幢轉
泉韻高惟絃軫諧虎伏禪心時飲澗鸞迴

　　天筆徧磨崖尋幽濟勝難兼得幸奉

　　清遊處處皆

　　恭和

　　御製天成寺元韻

　　覔路行循曲澗泉山樓勝賞得清便林深信有天成趣
寺古從叅本色禪證取舊題凡幾度拈來佳處祗當前

可知妙不闗人力草自青青花欲然

　　至盤山日輿人覔小徑循山麓行道旁清泉一泓
居人作平橋小亭其上同錢香樹前輩小憇

　　西來望田盤秀色雲表插朝行犖确徑危石勢將壓何
期冽氿泉涓涓淄出牐藻荇净可數輕鯈紛噞呷桞荑
新吐色下有唼波鴨停驂步横碕渺若過苕霅孤亭欲
誰待我輩來欵洽莫問放鵞人豈换右軍劄(亭間小記謂山有放
鵞堂故址)尋幽雖無心得趣齊廣狹邂逅接佳士寧必

日相狎好境不虚設暫過當留貶且喜得新題添
詩付隨筴

　　三月一日作

　　南&KR0657;北馬鎮悠悠幾度

　　鸞旂扈勝遊不奈韶華如逝水去年今日到杭州

　　和香樹前輩題

　　山莊門外杏花五絶句

　　田盤萬杏倚雲栽扈


　　蹕清逰七日纔到是初開去將謝此行端為看花來
山中泉石總能竒落落高松遠翠披應為山容太幽寂
調朱特與發春姿

　　底問青帘賣酒家

　　山莊敞處豔晴霞南梅北杏經

　　題品等是東風第一花　(御製近有東風花事正絶勝南梅北杏言非誣之句)

　　穠華得氣本清新剪綵何曽許亂真牕外一株標格老
夜來雨足更精神


　　墻頭醉客緑楊絲

　　天上仍開爛熳枝好為名山添勝概留將老榦未嫌遲

　　三月二日

　　詔扈從諸臣遊盤山(由敦)適以事不及追隨奉呈香樹

　　前輩

　　盤山凡幾到自笑懶性便此來扈

　　清蹕七日方云旋

　　行在頗清暇侍臣許遊山是日天氣清碧空掃晴烟岩

花紅亞㡌磵葉香縈鞭諸公理飛鞚身輕欲成仙而我
以事羈覿面終無縁將非性所樂故爾分獨慳笑語謝
諸公此事不偶然嘗聞諸讀書得意無愚賢或插架萬
巻或伏案一編伊吾守章句卓犖忘言詮朅自

　　翠華來

　　幾餘暢躋攀東西兩甘澗千相古中盤萬松與天成直
至雲罩巔所至必留咏所咏必極妍一一得讀之了了
在目前諸公今日遊倚石聽鳴泉如取二三策訓詁畧

講研若䆒其窔奥幽討將窮年何如卧逰者為能得其
全泉明觀大意未礙琴無絃果見真靣目豈在松石間
試問田先生證之定光禪(山有定光佛舍利塔)

　　扈從即目

　　六飛御天行萬騎浩雲擁勾陳雙旌肅翼衛八纛聳前
驅自整暇後隊遂紛冗難區駑駿材莫齊毛物種連駢
宻排牆超越倐騰隴乗髙競先登遇隘益填壅勢凌風
雨驟氣逼潮汐湧羽林誇逸足逐塊時一駷同儕紛並

轡快意示賈勇罔顧官馬勞流汗浴蹄踵奴豪無不為
喧呼雜嘲詾奔馳嗟甚&KR0629;躞蹀尚矜寵顧笑書生酸筍
輿黙端拱

　　日昃

　　幾務間較射命羣耦

　　雕弓一以彀杯水可置肘雍容表

　　天度十發中八九旁觀盡神竦嘖嘖不容口在列以序
升各自效能否沈雄徴定力調適讓老手挽强力不任

效矉嗤里婦先事輙技癢失意轉追咎餘子徒紛紛自
鄶抑何取豈無一二中薄弱増獰醜射餘進角觝徒博
氣桓糾赴敵乍矜厲旋轉急紛糺伺間擬攻瑕搘拄嚴
拒守强項互攀抑捷脛猛擊蹂尻髙疑折腰頸蹙戾交
首屢撼屹不揺小挫未可狃健往逞專决巧發劣取負
顛若山傾頽喘類虎虓吼得失争須臾戰慄變衂忸當
場足取快用志在不苟程能志彀率角壯力抖擻平居
作其氣習服循善誘責實舉若兹何憂混苗莠


　　筍輿即長路騶卒踵相躡較量咫尺近奔赴貪利涉或
云南坦夷或云北徑捷多岐偏自遂噂沓意不協果陷
澤沮洳忽阻石積疊時時切忿怨往往騰口頰要非問
已經更乃目未接冥行恒易躓成見况先挾欲速則不
達此理近舉睫

　　輦路直如弦荆榛戒旁蠟好語慎前途履坦庶心惬











　　松泉集巻十九

