







　　欽定四庫全書

　　松泉集巻一(起戊子至甲午)

　　吏部尚書汪由敦撰

　　種慧庵偶作

　　讀書卧禪舎近與田園親田園事匪一厥功分逸勤力
作候其時嵗功首三春䟽畦菜甲長並隴麥秀勻方塘
漬榖種駕犂牡惟犉健婦雜衰翁荷鍤紛如雲終嵗不
得休不救數口貧依依相勞苦禮畧意則真黙思士何

事安坐首四民偃蹇玩時日將毋愧斯人

　　龎眉一老叟貌古心澹漠畢生事耕稼窮老病腰脚杖
藜倚柴門徜徉暢所樂吾家萬山巔寸土盡墾鑿田少
生息繁有田況塉惡所以逐末多四方走躩躩老叟年
八十生未離村落春及啟土膏霜晴課朝穫牆頭𤓰綿
蔓籬下雞腷膊菜教稚子鋤酒呼隣翁酌且無風波虞
莫歎生計薄

　　黄口田家兒赤脚行歩澀烏犍三兩頭驅之下原隰麾

來犢自䑛浴罷耳猶濕兒也無所為坐卧綠草合望烟
就家飯占雨荷蓑笠春山蕨可採秋壑橡可拾依依親
戚前微勤力能執東隣有驕子少小在城邑菽粟且不
分但矜習拱揖

　　題畵册三首

　　秋氣肅以清澄江曲如帶青山半有無窈窕踈林外

　　一徑深林杳茅屋靣南山流水繞堦除何人相徃還

　　樹色入空濛微芒辨山骨雞聲溪外聞人行霧中没


　　野望

　　暮雲垂野濶細雨入林稀山草随時長溪禽自在飛地
偏宜寂寞心静惜芳菲徙倚東臯望歸僧欵夕扉

　　青衣曲

　　青衣初來時牀前抱小姑小姑既抱子青衣尚無夫

　　洗紅溪邉石屐齒印成窪羣魚戯清波䨇禽浴圓沙

　　試後寄懐查頌三

　　鎩羽離羣此日兼書帷藥裹思懨懨花前人逺偏勞憶

衆裏身卑祗自嫌月黑松牕天黯淡燈青蕭寺雨&KR0034;靈
新秋擬訂西湖約紅藕風前颺酒帘

　　溪軒雜興

　　横林缺處見孤村敗壁藤扶静掩門人去斜陽樵路杳
鳥過逺岫暮雲繁炊烟乍起峰腰暗汲水争歸渡口喧
入夜前溪渾欲失松燈㸃㸃出平原

　　葛衣凉透怯西風為愛秋光興不窮蝶戀晩香仍欵欵
燕辭殘壘又匆匆遥天欲雨山頭白返照烘霞水靣紅

何用興悲同宋玊好収新景入詩筒

　　阻風梵村登雲栖禪院

　　乍駭風濤壯扁舟雪浪衝旋擕逰屐去數里白雲封竹
暗仍留雨烟深不辨峰招尋最初地鳥語下長松

　　西湖四賢祠

　　唐宋儀型在祠開聖水濵文章三刺史風雅一山人栁
色排簷淡湖光照檻新小詩徒疥壁寤想接芳塵

　　東坡先生雪後書北堂壁韻和者最多戲成二首


　　鵲尾罏熏歛玊纎寒威鶴訝夜深嚴雀羣覓稻留鴻爪
童輩摶獅效虎鹽色晃銀屏㸔照座林開瓊樹欲排簷
前峯飄𣺌來姑射不動香塵淺印尖

　　千山鳥絶竹藏鴉無復楓林坐晩車烟起樓䑓浮暖玊
香消薝蔔散天花敲鐘雲外知僧寺掃徑橋邊認酒家
隠隠新梅何處覓參差石畔樹交义

　　孟春十日侍家大人暨諸伯叔兄弟謁先高祖冏
卿公遺像次文學叔贊弓先生韻(像為公按江西時十三郡

人所奉)

　　歲歲春盤不暫違從容羅拜燭生輝傳家清白餘霜簡
入夢分明識繡衣草徑雪消勻綠淺梅梢香㬉綻紅肥
東風剪剪人如醉歸路扶擕趂落暉

　　過宋家洲

　　夾水擁長洲林樹布廣樾一片淺灘明鷗鷺㸃晴雪照
岸雜花香蒼莽富筍蕨齧石集奔流豁裂魚龍窟沙崩
螺殻腥草短虎跡没畧彴如朽椽春漲毎漂汨籬舎自

成村茅宇平岡結居人狎網罟义釣隨片筏古寺隔溪
紅鐘磬上方徹石䦨抱山腰樵歌半空咽修篁自隂翳
人影見恍惚捫蘿快一逰詠歸仰新月

　　東下

　　扁舟東下路漫漫幾度秋風襥被寒坐對青山遲短棹
醉乘明月過前灘鼉江浪湧兼天白廌嶺風髙映日丹
惆悵曩遊旋惜别雷峯愁聴暮鐘殘

　　寓樓


　　欺人鄉思總無聊片月孤雲影自遥乍落帆檣辭客舫
又聴鐘梵坐僧寮過牆色愛鄰家竹撼枕聲驚海上潮
圖史半囊堪作伴青燈如豆雨蕭蕭

　　江上

　　潮落平沙濶烟収逺樹踈夕陽人候渡極浦鳥争漁孤
槳蜻蛉舫長鞭觳觫車柴門斜逐岸合稱野人居

　　雨中登通元觀

　　屏跡江干倦久稽登臨端不惜衝泥千家碧瓦朝烟重

百雉層城古木齊雲散羽衣丹竈泠苔留鶴影石壇低
蕉牕剩有芙蓉放冒雨應邀謝客題

　　即事

　　華堂良夜若為娱絳樹新翻一串珠椽燭影摇金鑿落
茜裙光動紫氍毺行雲忽駐香塵合好月斜明綺席鋪
蓮漏沈沈擲紅豆隔牆雞唱雜啼烏

　　送查大

　　嚴城小院聴踈砧到日微霜入柏林黄葉秋風同作客

青燈夜雨夢聨吟文犀匣吼仍埋劍古錦囊留未碎琴
不為離悰重回首敝貂披處欲沾襟

　　雪後遊紫陽洞用石間薩雁門韻

　　愛雪踏徧吳山峯雪光石影相玲瓏月波池畔飛石磴
髙低玊削千芙蓉古洞苔青雪為屋滴雨濺珠敲紫竹
瑶䑓路近鶴不歸洞門空鎻白雲宿

　　夜

　　螢火近西樓新涼傍晩収月髙簾似晝夢短簟驚秋泫

露紅蘭老禁風白祫愁不知蕉鹿幻展轉望牽牛

　　登萬峯閣

　　袖挾天風入杳㝠紆盤鳥道逼危亭雲連萬樹秋容老
海暗三山霧氣腥長嘯洞猿凌絶壁怒飛巢鶻振修翎
叩關道士猶濃睡丹鼎微温枕玊經

　　登吳山作

　　第一峯前望眼開雪山晴捲海門來䨇溪渡口魚書杳
不似江潮日兩廻


　　夜聴金上舎彈琴口占

　　罏篆初消燭影紅清尊人散敞簾櫳雁飛杳杳江天白
一調瑶琴月可中

　　除夕雜書

　　細腰鼓響逼殘年梅栁慿教漸逞妍客况已經頻歲慣
何妨興味總蕭然

　　索逋鄰巷任喧豗卧起無聊笑口開也欲經營除夕事
送窮過了賣痴獃


　　燄盆爆竹一畨新出塾兒童笑語真却訝先生未免俗
偎罏呵凍寫宜春

　　虚耗驅除蚤試燈春聨帖過换門丞酒酣畵地金錢布
十載風光憶晋陵(武進俗於除夕以粉畵地作金錢弓矢状)

　　和金上舎韻

　　年時突兀儘容痴雨雪飄零且未歸隔巷鼓喧春蚤入
故園尊暖夢都非祭詩那得能生熱煮字何時解療饑
剪燭通宵漫成興不禁心事苦相違


　　荒踈未敢號書痴風雅扵今孰與歸乍欲放懐難了了
不妨入想更非非桃人笑罵争髙下臣朔詼諧訴飽饑
且泛屠蘇夜深飲漫拈詩律論從違

　　早春泛湖

　　閉戸手一編神疲目俱瞀偶命西湖舟景物恣討究湖
面冰初開鴨綠盪軟皺泛泛沙禽來梳翎屢廻咮水氣
淡飛烟晴光寫雲岫眷茲風日佳况據湖山秀渚梅香
微吐隄栁春已漏大塊之文章貺我亦良厚


　　更陟湖上山山如畵屏矗北峯殘雪髙南峯白雲宿古
寺依長林危石界飛瀑微暄亦已和蒼翠紛相属谷口
鐘泠泠松下風謖謖清曠愜逺心窈窕引遊躅歸來紀
茲勝研山有餘綠

　　春詞

　　三五清光鬬燭銀朦朧雜㳫認難真蓮花冉冉凌波歩
盡染香街十丈塵

　　香車轣轆慣經過挽臂兠鞵艶綺羅照影分明嫌火樹

背人貪㸔鬧秧歌

　　風光彈指過新年好夜難逢月再圓漠漠春隂疑釀雨
一般心事落燈前

　　垂垂絲栁絮漫漫香徑苔深未放寒了髻村童賣花過
畵簾髙掲凭闌干

　　春困連朝未下階綺牕慵製踏青鞵强邀鬬草東園去
小妹先輸瑟瑟釵

　　掩映紅樓栁陌西春花纔放已成蹊那知更有春深處

是處㸔花惜馬蹄

　　臨安災

　　譆譆出出妖鳥呼融風簸蕩炎官趨絳㫋朱纛轟雷車
祝融下視紛撳&KR0008;古杭之㑹吾其徂古杭之㑹宋南都
烟火十萬環闉闍魚鱗鱗次排蝸廬雄哉夏屋何渠渠
繚垣潦草何其愚飾以堊粉中編蘆熱属乘墉日闚𨵦
乘間窃發吁難逋焮赫歘若揚洪罏頃刻鎔冶黄金鋪
倉皇列隊奔水夫長吏廣輿塞周衢轆轤長綆翻斗㪺

豪門甲第富所儲帳前銀蒜埀流蘇妖姬驚起不及扶
顛倒紫鳯繡羅襦藥闌蹙折䨇春趺蓬頭露坐那暇梳
更有寡母泣且吁洴澼洸供旦夕糈旬月不滿千青蚨
上奉老姑下藐孤連縁罹禍殃池魚祝融又瞰軍門㡡
堂皇深逈安且羭神明似昧貴賤殊折堲乃悞平頭奴
罘罳鬱攸延欂櫨兵校左右史胥徒拱䕶印紱節與鈇
燭龍之而擲頷珠烏噪不已側柏枯河伯縮伏愁天吳
使相行䑓俄已墟簠簋碎雜瓴甋瓿中丞惴恐持官符

望風角崩禱且膜東偏傑閣庋賜書其幸勿燼䝉濟濡
祝融用命廻前驅頭焦額爛嘻少甦或云麗譙嶻嶭形
齟齬或云拱辰橋圮城北陬鎮壓其令灰刼袪形家者
言諒不誣上章交㦸公曰諏長虹一道金錢輸或者又
云吳山廟貌蒿萊蕪庀之丹艧新前除傴僂紛若用史
巫侑以椒醑神或娛我聞鶉火粲白榆火房灼灼心之
虚出納有政王者模丁壬午酉夫婦需重離之明文象
敷麗于巽木陽乃舒㑹城自昔形勝區磅礴欝積鍾扶

輿况乏埏埴供塈塗徙薪毋乃求良圖五行災異言紛
挐地形雜占觕而迂神逺人邇捷鼓桴神豈好諛胡獻
諛公孫不作子服殂瓘斚玊瓚何為乎

　　㸔山

　　好山如好書識者領真趣方其意得時厯厯與心遇囬
眺舊峯㟧横側已非故暝晦髙下殊起伏逺近赴拙哉
畵師畵落墨徃徃誤我欲持長箋一歩一着句辭費徒
茫然語妙况難措貯此胸臆間閉門恍然悟


　　過丁乃清書樓

　　賸有餘閒作徃還毎來髙館俯塵寰風光盡入三層檻
晴靄低迷幾曲山好客坐㸔烟樹綠新詩吟對夕陽殷
漫搴書幌思陳事瓊蕊當牕手自攀(丁亥余讀書是樓樓前玉蘭最盛)

　　咏物

　　蜂

　　早晩放衙時各各供所取開房割蜜脾甜處本辛苦

　　蠅


　　適從何處來遂致廢吾豆附驥或千里㸔爾十月後

　　蟬

　　森木輕飇入濃隂露光漙所托在髙潔何為綴華冠

　　蚓

　　屈結泉壤下幾曲鳴自得既乖大雅音曷弗務緘黙

　　螢

　　金井素月流星星撲羅扇微光能幾許草際苦自炫

　　蚊


　　成市殷雷轟叢身飛鏃集若非羅紋踈利口終難入

　　春湖曲

　　二月明湖春水新湖頭是處好嬉春段家橋聳雪初盡
白傅隄長草漸匀眠起垂楊偏綽約夢闌啼鳥越精神
年來未慣遊間趣行過雷峯悵望頻

　　最好風光

　　御苑西宫花宫栁壓牆低月銜睥睨鴿初放日上觚稜
鶯早啼幾處飛樓開錦繡一篙平漲徹玻璃行人指㸃

廵遊處曲曲長廊聴馬嘶

　　紙鳶髙入㬉雲濃偶趂見嬉踏碧峯到處放懐原少恨
舊遊回首已無蹤濛濛香霧三天竺謖謖風濤九里松
寳塔繡竿随地現南屏鐘應鳯林鐘

　　餳簫吹徹寺門前寒食清明又一年浪蹙輕風浮淺碧
山堆濃黛染新烟巻簾嬌女乘油璧挾彈王孫試錦韉
夕照漸低南北嶺定香橋外唤歸船

　　松柏葱蘢入望賒紅闌曲水定誰家蜂鬚粉退沾餘釅

燕嘴泥新帶落花粧卸峯前雲影散杯闌樓角月㾗斜
開簾恰對西南路踠地垂楊映白沙

　　選勝青郊暫作歡杏黄衫子試輕紈韶光一半催鶗鴂
花事三分到牡丹喜放新晴憐筍屐不禁微倦倚橋闌
中流誰載笙歌舫金縷纔終日已殘

　　紅隄不見六萌車隄上氤氲鬬物華芳草有情承杏雨
遊絲無力罥楊花芙蓉裙衩驚眠蝶翡翠冠翹䕶髩鴉
為問山塘逰冶路可憐春色属吳娃


　　年時幾度好風光晝漏沉沉漸覺長一徑落紅紛厯亂
半空飛絮太匆忙夜深鶴舞逋仙墓月暗鵑啼賈相莊
笑指水西清淺處纜船曾挹藕花香

　　蘭臯主人索和蘭陵紀夢詩

　　共説東方第一流紅㽔枕擁合歡裯瓊㕑盡飾葡萄錦
金屋長懸翡翠鈎

　　何必瑶䑓月下逢珮環初解洛川中銀塘夜静紅蓮放
不信花能似箇儂


　　愛畵長眉不解愁擎來掌上號忘憂一從唤出簾前見
淚滿榴裙總未収

　　坐憶名花冷繡閨斜陽芳草又萋萋偶随鶯燕來香陌
認得儂家住最西

　　雜詩

　　古劍拂秋水長傍冶遊子古鏡含精靈粧䑓媚娉婷至
寳失所托知已毎錯鍔何不歛光氣君子務自貴

　　天馬大宛來千里一瞬息主人愛神駿妖姬新换得玊

鐙珊瑚鞭紅鞚黄金勒飛鳯映三&KR1058;汗迸桃花色閒馳
上苑東急驟章䑓陌弄影碧蹄驕廻旋逐電激雖受知
已恩莫展生平力振鬛仰天嘶浮雲暗荒磧

　　西湖競渡詞

　　午月午日日卓午水馬奔騰振鼉鼓金支翠羽獵獵斜
彷彿馮夷挾風舞紛挐桂楫競盤空蜿蜒倐忽雲吞吐
鬐爪之而白浪翻舴艋攀鱗百千聚中流畵鷁鏡奩中
五尺珠簾淡容與杏衫輕壓赤靈符艾虎斜牽長命縷

六橋濃栁新蟬沸橋上遊人薄醉語水嬉勝事盛東吳
此日招魂彷荆楚美人香草寄幽憂大夫日月並千古
噫嘻徃事紛可數自昔孤臣遭際苦不見棲霞嶺(宋岳鄂王
墓)對三台山(明于忠肅公墓)兩代忠魂一坏土南枝蟉結閟幽
宫鐵人剥蝕埋荒莽銜哀冰上鷺鷥飛松楸霎霎神靈
雨蛟龍攫食東門蕪虎豹當闗帝閽阻燐燐碧血射寒
烟岌岌雲冠委芳杜綠水青山到處愁悲歌重借離騷
譜痛飲蒲樽放棹回荷蓋亭亭隔前浦空明窈窕浸山

脚南髙北髙鬬眉嫵我乘新月作曼聲定值鮫宫弄珠
女

　　小游仙

　　金竈初成九轉丹偶然㳺戲駕青鸞天風吹送蓬萊館
玊洞沉沉瑶草寒

　　采芝前嶺值洪崖傳得神丹歩玊階下界不知真訣秘
坎離龍虎强安排

　　三千嵗後着緋桃金母親頒碧玊膏幾度花開又花落

毎來池上聴雲璈

　　貝闕朝開謁木公三千弱水路無窮臨流不御琴髙鯉
自擲長縧化彩虹

　　雲間邂逅董䨇成並駕雌龍弄月明乘興緱山覓王子
水晶簾捲坐吹笙

　　符璽流金擲火鈴琅函五岳現真形間慿玊虎揮如意
位置蓬壺役五丁

　　雲笈苔編走螙魚嫏嬛洞裡富藏書十年食盡神仙字

五色斑斕映碧虛

　　黄精巨勝遶華都白石丹砂擁藥罏欲現神通隠形去
樹頭丹橘市頭壺

　　江行

　　烏桕丹楓帶夕曛歸潮送客隔灘聞張帆直指桐廬郭
不斷青山一水分

　　淳安

　　山廻過建徳江曲近新安古戍依沙歩虚舟宿蓼灘鳥

歸烟樹暝虎嘯石林寒三老遥憐汝村沽罄一歡

　　入新安界

　　又入新安界揚舲戒夙征雲山太古貌雞犬故鄉聲屋
並依巖架田多傍石耕縱然行役慣歸路亦闗情













　　松泉集巻一

