







　　欽定四庫全書

　　松泉集巻三(起丁酉至戊戌)

　　吏部尚書汪由敦撰

　　錢塘别弟

　　幾日才相見明朝又異鄉草池頻有夢朔雁忽分行緒
曲紛難盡書成好寄將無令離别涙悽惻動髙堂

　　握手無多属奉親惟讀書一經勤共力二頃願仍虚多
病慈顔改長征逺信踈歸時告邱嫂黽勉侍庭除


　　舟過嘉興曹載庸賀經三兩文學道别

　　峭帆指城闉水西報津鼓故人出郭候扁舟臨曲渚送
别申平生逺遊愴徒侶嚴程易分手離思無終緒前懽
悵難追後期尚斯阻景光各自愛素心敦古與勗徳事
姱脩申章託贈處社雨燕初來春波𣺌南浦廻艫隔楊
栁烟中聴鳴櫓

　　露筋祠

　　浩蕩秦郵路荒祠俯碧湖到門春水濶入座渚禽孤㫁

岸依垂栁殘碑卧短蒲淒涼行露意落日降春巫

　　宿遷曉發

　　積勞警客心獨宿苦易覺庭下馬頻嘶樹頭雞已報僕
夫供草具酒惡不容釂土銼馬通殘寒燈耿相照登車
數繁星悠悠即長道

　　䝉隂道中

　　郊原春色正霏微隴麥青青過雨肥一路流鶯随去馬
半空飛絮㸃征衣野僧林外挑經至醉客橋邉趂集歸

一望青齊山色好單椒秀澤對斜暉

　　望岱

　　泰岱連雲逈削成向從圖史識山名登封自昔誇秦帝
典冊何當用長卿日觀孤浮臨渤澥天門對峙拱神京
搴車指㸃征塵裏欲借青驄傍險行

　　立夏同陳祖陶聮句

　　驅車燕趙飽風沙海淀停裝换物華(陳)九十日來春入
夏三千里外客思家(汪)味憐櫻筍香初試説到菰蒲夢

已賒(陳)拂硯小窻同覓句儘㸔庭樹綠隂斜(汪)

　　雨中二絶句

　　凍雨䦨風陣陣來階除流水没蒼苔山鄉物候依稀似
四月中旬正熟梅

　　通宵卧聴響浪浪夢破旋驚枕簟凉却有朝來强意事
飛塵不到讀書牀

　　李先生鹿友再枉逺訊奉寄二首

　　東國人倫表何知杖屨陪光風懸榻近春色去帆催社

燕經時别江鴻幾度來奬成餘論在感激愧非才

　　世業慚任昉心期託孔融重承知已切眞見古人同良
遇期難得亨衢且未通暮雲千萬里悵望越江東

　　寄秀水蔣文學廷御

　　南湖烟水濶北郭暮雲平中有斯人在逌然負俗情驅
車悲阮籍操鼓厭禰衡贈我臨岐語令人意氣生

　　寄桐鄉賀文學三經

　　燈火萬松巔淹留可半年未知千載業他日幾人傳古

處修竒服孤懐入素絃心期君最切飛夢到吳船

　　寄歸安潘文學禹巖兼問吳興諸同學

　　回首惜離羣開尊對馬軍五更松嶺月一棹霅溪雲劍
豈雌雄合牀原上下分激昂髙意氣好與細論文

　　寄錢塘施文學日銓

　　一見如兄弟聫牀鳯嶺隂至今千里月還共两年心抽
巻山光近披帷露氣侵遥憐同不遇回首謝知音

　　寄題經籯堂懐家兄君宣


　　村南喬木下曲徑舊升堂樹響雜灘響溪光涵竹光風
清浣衣歩鳥語讀書牀兄也躭文誦春池夢正長

　　寄示仲弟方牧

　　世父年垂老從來守素儒汝今甘用拙吾道未為迂生
理艱禾稼霜顔改髩鬚入㕑新有婦提甕定能無

　　示叔弟凝之

　　憶我書能寄言深細作行艱難深嵗月鞭䇿愛文章負
米歸何日依人滯異鄉帬牏勤自浣頼汝慰髙堂


　　示季弟宇秀

　　少小惟憐季他年笑阿奴對人能了了問字數區區戲
定辭驂篠歡應解㺯雛随肩有弱妹棗栗好相於

　　寄内

　　作婦長貧婿于今嵗七移頻歸依母愛諳性仰姑慈捉
鼻言何騐投懐夢屢疑鏡中顔痩損應較别來時

　　對月

　　八度燕山對月明况逢摇落不勝情倦斟易酒更淶酒

索賦長檠與短檠隔巷商聲鐘㫁續上窻寒影樹縱横
預愁夢裏鄉心劇欹枕翻交夢不成

　　同陳大聫句夀徐夫子

　　教澤涵濡裏(陳)亨衢日月邉晉階超列署(汪)兼秩領羣
賢綱紀南䑓肅(陳)聲華秘省連風霜凝筆札(汪)奎璧耀
台躔伊昔追随地(陳)恭惟節鉞専鋒車臨越嶠(汪)&KR1411;馬
靖瀛壖行部恩威並(陳)敷文禮樂先豈惟開石室(汪)疑
是對花甎琬琰頒經幄(陳)圖球出


　　御筵牓題鸞鵠峙(汪)山勢鳯凰懸燈火分官燭(陳)齋厨
割俸錢砭愚殊殿最(汪)析理必精研再立鱣堂雪(陳)頻
聴馬帳絃引帆江湛湛(汪去夏曾随侍溯錢塘至三衢)巻幔草芊芊
峻擢綸俄賁(陳)欽承席更前牙旂趨魏闕(汪)津鼓送吳
船北斗髙猶仰(陳)春風坐獨偏岸花随去鷁(汪)沙栁拂
行㫋洒掃林宗舎(陳)提擕祖逖鞭游楊寧比數(汪)籍湜
幸隨肩鯤海三千水(陳)龍門尺五天經傳韋相業(汪)書
借鄴侯編結志窮研削(陳)齋心託静便蹶蹄慙剪拂(汪)

散木費雕鐫崧嶽申初降(陳)岐陽駕甫旋蘭陔春正麗
(汪)槐市月仍弦(十月二十三日)仙蕋璇宫綴(陳)孫枝玊樹駢醉
斟金液滿(汪)舞着錦袍鮮茂徳歌宵雅(陳)耆英介大年
泰符方協象(汪)知不羡彭籛(陳)

　　懐滄溪張先生彛歎

　　竟撤臯比座春深閉户中癖惟躭杜預𤣥或尚楊雄書
草滋三徑蘭芽茁幾藂何時重買棹石臼颯秋風

　　酬海鹽徐文學柱髙


　　我感徐君厚沉吟祗自知春山論舊雨吳詠愛新詩調
以水仙操絃之繭客絲髙䑓俯雲海那不遇鍾期

　　懐桐鄉周孝亷淇玊

　　國士文章遇似君非偶然詞條看嶽嶽經笥笑便便喜
對芙蓉鏡歡承杞菊筵(尊人以九月六十夀)只愁冰雪裏誰問孝
亷船

　　次韻贈曹四

　　心交原素侣相遇况殊方不隔東西舎寧分上下牀貧

憐為客早才許濟時長征雁南雲數知能慰北堂

　　除夕

　　櫪馬林鴉夜有聲青燈虚室也通明千門爆竹歡聲動
一盞屠蘓客况清篋裏鄉書時逺近屏間春帖墨縱横
飽諳遊子天涯味一笑紛紛祗俗情

　　西廊

　　最愛此間静下簾晴晝長平階書帯草滿院木樨香泉
響入山竈雲隂分女牆幾回對明月清夢繞虚廊


　　病足

　　我來人海中閉門但燕媠盤辟上土炕交股學危坐右
踵曲附髀横膝藉以左曠彼履地職偃側反掌踝移時
痺不仁欲起己非我拳曲戕天眞常若桎在踝朅來十
弦晦習久便亦頗昨忽遘剝膚濕蝕指生蠡癢比嗾聚
蝱熱似灼烈火縮伸咸其腓申旦未帖妥詰朝歩屧移
欹若艑失柁坐客嘲半人習鑿齒竟跛先生笑謝客俯
首理自揣矯拂咎必生過逸乃延禍當年萬山裏重趼

厯坎坷行籘兩不借輕趫捷于簸倦或倚梧息箕踞無
不可茲焉歛䨇扉息影慣媮惰攤書送白日不觸塵堀
堁正如車久懸蟲乃螙其軻行當乞刀圭殺蟲去么䯢
俾免䇿杖扶兼謝脱屣躶非慕珠履趿豈羡麂鞾裹他
年五嶽逰濟勝庶焉果

　　絶句

　　衡華青蒼萬古情江河隨地自縱横凌雲多少流傳賦
嗤㸃從來付後生


　　雲烟變滅眼前花星宿崑崙路總賒自笑研朱朝㸃筆
異人已解廢南華

　　題元遺山集

　　九死餘生劇苦辛唯因論世託遺民從知阮籍非狂客
不害淵明是晉人

　　十年後事少人知起本成書良在茲茹噎胸中難快吐
荒亭破研檢殘詩

　　陶韋詩筆最真淳平淡天然萬古新力挽新竒歸大雅

蘓門誰復是忠臣

　　裁紅劈翠競時粧李杜光芒萬丈長若見滄溟掣金翅
悔教舊繡看鴛鴦

　　古意

　　春滿盧家白玊堂博山罏火爇都梁嬋娟飛袖升瑶席
窈窕鳴筝出洞房艶曲四時憐子夜香&KR3504;十索惱丁娘
客前上夀且行樂蓮漏當當夜未央

　　蘭陵美酒金屈巵勸君舉滿裁悲思風催畵轂廻舟急

冰勒銀牀下綆遲誰信駞蹏成翠釜空教馬尾絡青絲
口中石闕長百尺近局休彈㬉玊碁

　　塞上曲

　　千里龍沙道横刀匹馬過雲平寒落鶻泉伏書鳴駞區
脱人烟少陵屯獵燒多行行逢罽帳敕勒女兒歌

　　丁君天因擕酒過酌陳祖陶孝亷同晤齊分韻得
魁字

　　同舎逢丁廙擕尊破綠苔異鄉深慰藉宻坐促追陪兼

味紛調鼎單醪迭引盃故人新意氣公子妙詩才㸃
干星象占名應斗魁夜分移素月寒影落踈槐欵曲真
披豁清狂雜笑咍醉無騎馬客街鼔任頻催

　　題惲南田畵冊六首

　　白海棠

　　紅濕千株簇錦官洗粧春睡淡生寒詩人不是西川客
只作棃花月底看

　　薔薇


　　染衣香細細盥手露盈盈鄰娃嗔軟刺欲折重含情

　　萱

　　風剪紅羅一簇露抽栗玊䨇簪知是無憂可忘愛他名
唤宜男

　　牽牛枸杞

　　翠花的的蔓牽牛丹實離離晩未収好是山園小籬落
青籘冷蕋不勝秋

　　稻雀


　　芒穎秋垂萬頃黄啄殘山雀恣飛搶笑他辛苦西風雁
嵗嵗閒闗覓稻粱

　　菊花紅葉

　　無多秋色傲西風㸃染踈籬入化工應念黄花太幽獨
故添鴉臼夕陽紅

　　人日示陳祖陶

　　入春七日寒仍重作客經年爾獨親獻嵗風光宜縱酒
長塗冰雪劇懐人(時公車諸同學俱未至都)青絲總愛辛盤供彩勝

誰看曉鏡新不有笑談知已共故應凄㫁此良辰

　　鱣血邉端石硯歌(臨北發時家大人所賜)

　　欝溪西注羚羊峽蒼梧水深山合㳫山輝澤媚胎精英
異石駢生此其甲浮波菁藻紛交加圓矑蔑視象與鴉
色純質塋肌理細邉幅不整蟲爬挲曾聞説硯殊品第
丹砂黄龍兼翡翠火輪紫間蕉葉白硯材得此諒非易
深溪龍尾古所珍鋒芒索索傷秋㕙綠含風漪發金鐵
亦有片石來洮岷珷玞百輩誠何取石末紅絲賤于土

夸毘最笑西江詩軒輊何情醉翁譜家君寳此非一年
淬穎日試寒松烟豈旌苦學出手授要使墳籍窮鑽研
昔也老泉得天石曰文字祥以命軾不才用竊前賢意
再拜題詩付深刻傳示來昆繼書種䇿勲藝苑工文墨
不然朝天巖典水坑仰唇俯足全于形砥毫殺墨亦快
意硯縱可寶吾何銘

　　清明

　　風光彈指艶陽天褉日才過又禁烟草長山中懐丙舎

(予家祖塋有寸草山房)花飛客裏負丁年思親重檢前畨信却病
長抛在手編聞道潞河冰己泮連檣多是入吳船

　　春暮

　　春事多從病裏支尚餘風信幾畨吹判無爛熳花經眼
苦憶清淳酒滿巵束縳難酬知已分踈狂都負少年期
庭槐盡日啼幽鳥第一驚心是子規

　　送吳方侯黄藜左兩孝亷南歸

　　相看同失意獨客送將歸去住心俱損升沉願每違長

途青草徧逺水落花稀為問離亭栁何年染客衣

　　過友人

　　倦踏沙塵絶偶儕披帷偏喜躡髙齋深知不厭經過數
暫對還貪笑語偕日下論交因舊侣斗間占氣識竒懐
却思相揖通名日又見花黄到市槐

　　遣興疊前韻

　　踈嬾違時絶少儕清心只學太常齋嶺雲溪月思難撥
藥裹書籖强自偕意氣何容輕感慨功名曾未擾襟懐

西山朝爽差堪挹改罷新詩獨倚槐

　　躭元從客笑吾儕散帙蕭然坐小齋長晝下簾塵不到
清宵歩月影相偕向人落落三緘口去日堂堂一放懐
心似枯禪無噩夢儘教移榻近庭槐

　　七夕

　　槐䕃蕭踈暑氣清迎凉坐愛葛衣輕翠𤓰香果虚佳節
玊露金風報晩晴天路漫勞靈鵲待月階時聴亂螿鳴
年年此夕人千里卧看銀河徹夜明


　　瓶荷

　　紅衣裛露影亭亭曲院看時酒未醒今日一枝教乍見
又牽清夢到西泠

　　得家書作

　　望㫁燈花與鵲聲一行嚴訓慰離情赫嗁細讀蠅頭字
老眼年來喜倍明

　　行囊檢㸃别時衣記得紉針老淚揮差喜緇塵都未染
祗憐寛减帶邉圍


　　予季書來語激昂詞條己解噪文塲漫言稽古工干祿
第一先尋煮字方

　　春蔬分得官園把社酒傾來老瓦盆負郭何當謀二頃
故鄉風味細量論

　　僕病

　　辛勤九載閲間闗一病經春氣力孱恰似虺隤荒驛馬
尾長帖地骨如山

　　逺將書劍客京畿親戚都踈獨爾依且為闗心求藥裹

朝來破例典春衣

　　雨

　　淅淅復蕭蕭虚堂聴轉遥羈人心已碎不必種芭蕉

　　懐周大

　　秋士易成悲端居有所思凉深蟲響切風急雁行遲浩
蕩嗟生事窮愁積嵗時欲知悽惻意盡日把君詩

　　送丁天因之山右

　　蒯侯仍向晉陽過蟋蟀遺風近若何雁信迎霜銜落日

看君匹馬渡滹沱

　　八月十五夜

　　行雲皛皛秋天髙空庭烱烱鋪銀濤雲開乍見端正月
萬里一照同良宵良宵獨坐嗟逰子酒罷歌䦨心似水
天邉征雁過還鳴窻外驚烏棲復起悠揚忽奏鄰家篴
一曲伊凉怨行役隠隠哀笳絶塞聞茫茫衰草連沙白
清光五夜滿長安多少閨人獨自看瓊樓玊宇髙寒甚
不道闗山更苦寒


　　夜坐

　　四壁蕭蕭絡緯鳴短檠相對欲三更分明蕭寺空山裏
只欠鐘聲與水聲

　　秋夜

　　夜讀轉深更中庭起微歩曠然塵宇清絺衣怯寒露斜
月白紛紛秋聲在髙樹仰見連飛鴻肅肅天南去

　　得内弟查禹書書知將入粤詩以遥送

　　頻年聚散愴離羣北轍南轅首路分今夜一輪燕市月

清光不隔嶺頭雲
















　　松泉集巻三

