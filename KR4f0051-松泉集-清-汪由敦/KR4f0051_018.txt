







　　欽定四庫全書

　　松泉集巻十八(辛未)

　　吏部尚書汪由敦撰

　　元旦五鼔入直恭錄

　　御製元旦試筆詩敬成一律志喜

　　元㑹嘉辰聼漏時西清秘直喜先知重光世遇重光嵗
第一人吟第一詩藹藹香烟簾外合霏霏瑞露筆端垂
萬方


　　錫福同稱慶染翰叨榮事事宜

　　恭和

　　御製恭奉

　　皇太后南廵啟蹕京師近體言志元韻

　　鳳紀重逢嵗在辛鴻儀連舉重敦倫

　　祈年夙戒精禋達揆日旋看

　　法駕廵羲象省方行地觀

　　瑶圖添算自天申


　　大安親奉娛

　　慈夀

　　温詔覃敷恵兆民廣甸青圻開

　　帳殿莊衢綵仗肅勾陳初程星月花燈夜一路山河錦
綉春梅為催詩經月待溪看罨畫逐時新

　　天章神到如泉涌槖筆多慚屬和頻

　　恭和

　　御製聞山東得雪元韻


　　雪滿郊坰直到齊喜邀

　　睿賞入新題一年好景無過此三白休徴益信兮青嶽
望中餘靄積

　　翠華臨處衆心徯

　　天公為報農祥慶用慰

　　宸衷感舊悽

　　恭和

　　御製趙北口行宫作元韻


　　北地烟波濶深春物象妍今來冰未泮頓覺景殊前貝
闕銀䋲界珠宫玉鏡懸好留明媚色更試水圍船
五夜酬佳節燈花照眼明

　　御營排日賞韶景逐宵評星斗流光燦魚龍起蟄驚為
占豐稔慶農事劇闗情

　　恭和

　　御製燕九日觀燈元韻

　　落燈時節晩烟濃轉覺青郊氣象融喜報麥秋盈尺雪

早催花信幾番風火蓮競吐千枝燄仙杏虗傳十里紅
(地名紅杏園)

　　行殿初開逢勝賞從知佳節上林同

　　到處迎

　　鑾樂意濃太平有象發春融行宫仍見溶溶月高燭猶
燒嫋嫋風仙蹟尚傳雲滃白(燕九京師舊俗也相傳以為長春真人邱處機得道日白
雲觀逰人最盛)農祥應喜粟陳紅瞻雲豈獨應酬節望幸懽心
逺近同


　　恭和

　　御製曉行元韻

　　樹綴瓊枝路界銀曙光遥映雪光新竈薪殘火猶含濕
岸栁柔條未放春早晩農功占物候盈寜民氣愜
時廵玉鞭不避衝寒出端為村郊鼔腹人

　　恭和

　　御製入山東境元韻

　　烟樹蒼茫度廣川南來斥堠判齊燕入疆為問東西郡

隔嵗全收上下田岱色平分千嶺雪野光初散萬家烟
龎眉老叟聴傳説宛是

　　仁皇駐蹕年

　　恭和

　　御製恭依

　　皇祖南廵過濟南韻

　　羽騎駸駸厯下城重瞻

　　清蹕慰羣生百年休養民風樂二月時廵物候平勸課

惟時勤力作葢藏宜裕善持盈自縁

　　雨露霑優渥馬首紛披瑞靄横

　　恭和

　　御製過泰山恭依

　　皇祖詩韻

　　東風載斾循山麓遥望雲峯最上頭嵐彩霏霏天際巻
烟光漠漠樹中浮登封那用徴三古縱覽應教隘九州
㑹俯滄溟看初日東西百丈小淹留


　　山前攬轡疑迂往馬上翹觀屢舉頭未了青連平野合㕘
空黛逼逺天浮漫傳秦漢壇邉樹誰見禆瀛海外州㡬度留題

　　宸翰在榮光長與翠屏留

　　恭和

　　御製渡汶水元韻

　　路轉青齊過汶津微黄未放栁條新輕冰似怯虹梁壓
餘雪渾如畫手皴藹藹當空雲影霽熈熈入望物華春
宸逰親攬豐盈象樂意相闗自有真


　　恭和

　　御製望䝉山雪色再成元韻

　　岱宗南去數峯同縞纈千林入望中一色平雲連朔野
半空浮靄䕶東䝉馬頭遥指盤盤路旗尾猶吹獵獵風法
祖勤民清蹕駐村村童叟頌神功

　　恭和

　　御製郯城道中元韻

　　輦路新荑未放尖春行隨處試吟拈嶅陽宿靄迎飛斾

羽畎輕嵐入赭幨夾道棗林多舊植㡬家茅屋愛新添
祗憐征客衣裘薄難禁霜風到曉嚴

　　恭和

　　御製恭依

　　皇祖示江南大小諸吏詩韻

　　聖人居九重動念周垓陬稽古肇時廵民瘼為新剖江
表驛程遥望幸良已久仰惟

　　仁皇年六舉恵黎首我


　　皇勤繼述安輿慶

　　王母尤殷咨牧意最重在南畆衣食計所先蠲恤時恐
後餘三籌葢藏惟百慎職守青衿戒佻逹赤子敦孝友
淳風比羲軒㓜長耆老夀勉惟良股肱

　　明訓罔或負

　　恭和

　　御製宿遷道中作元韻

　　下相城邉


　　御輦廵濵河蹕路不驚塵民貧寜免嗷中澤俗薄何能
洽比鄰所頼撫綏先事偹更叨煦嫗

　　沛恩頻即今道左扶携者總是

　　皇仁再造人

　　恭和

　　御製見新耕者元韻

　　一夜氊廬聴雨聲憫農遑恤旅人情此間常厪為魚患
爾日欣看叱犢耕歸及麥登應早穫勤先穡事冀秋成

南檣北轍交承處荷笠扶犂與細評

　　恭和

　　御製賜沈徳潛元韻

　　碧山樂志㡬經春

　　聖主優嘉意更親江國風光専付與詞壇耆宿羡完人
身輕偏耐窮探勝律細尤能力去陳捧得

　　宸章來鑑曲榮光長自耀松筠

　　恭和


　　御製清江浦元韻

　　清淮直注大河濵永奠平成

　　聖蹟新銜尾舳艫從利渉駢肩薪竹憫勞人平沙春淺
青鋪草逺渚風輕緑泛蘋最是淮陰西埭路金堤鞏固
亟垂詢

　　恭和

　　御製塔灣行宫恭依

　　皇祖詩韻


　　寳級金輪擁鬘華帆檣近岸列如麻鴈堂香繞三千界
雉堞雲連百萬家潮起夜聲𤓰步月雨添春色廣陵花
自是

　　詒謀昭儉徳閶閻漸識戒驕奢

　　恭和

　　御製天寜寺小憇元韻

　　梵宇雲邉披宿霧春寒隄栁未全舒貝多舊誌神僧蹟
蘭若長留太傳居鼔角無聲叅佛諦衢謡有頌愛民譽

風光到處供懽賞

　　飛藻從無片晷虚

　　恭和

　　御製渡江駐蹕金山元韻

　　長江天塹久恬寜

　　鳳艒平移愛始經元氣混茫浮日月天風浩蕩御仙靈
亭臺簇擁中峰碧烟火平分兩岸青曽記客行貪利渉
疎鐘只向柁樓聴


　　恭和

　　御製初登金山得句元韻

　　浪洗盤陀萬古青不湏五嶽寫真形近天更覺天無際
㧞地方知地有靈塵翳纎微從不到波濤晝夜幾曽停
初登便識

　　宸襟曠眼界從看極𣺌冥

　　朝昏逺際東西界吳楚中分南北天晏坐何當叅古佛
遨遊湏是挾飛仙


　　翠華幾度傳

　　堯蹟畫鷁初臨紀

　　舜年鼔角聲高人未散夜㴱燈火萬檣連

　　恭和

　　御製逰金山寺用蘓東坡韻兼效其體

　　大江源出岷峽長漢沔潛沱同入海奔騰一瀉直萬里
豈識中流有山在開山從説裴頭陀老龍聼法川静波
青嚢竒術無寸土流傳好事何其多


　　雲帆徑渡烝徒楫簫鼓悠揚好風日𤓰歩㢠看烟嶼青
海門直射朝暾赤樓觀叅差煥金碧厜㕒峭削積鐵黒
妙高臺上望眼明練平無復天吳驚指㸃江城名可識
麗藻紛披羅景物笑謝方蓬海上山十洲祗看頑仙頑
底似崇椒厯無已萬丈虹光照江水

　　恭和

　　御製潤州道中元韻

　　潤州城郭水光涵綵仗經過漸向南多少江郷民就日

翠華行處為停驂

　　詩人别業漁樵地丁夘橋聞勝午橋淡日微風深駐輦
小紅鴈齒映春潮

　　恭和

　　御製恵山寺元韻

　　一徑沿縁入碧螺濕雲彌谷布兜羅恰乗雨勢新泉壯
善助山容老樹多長史樓臺成寂静耆英林壑樂婆婆
亭邉指㸃


　　宸逰處長仰

　　天光頌有那

　　恭和

　　御製汲恵泉烹竹罏歌元韻

　　從來一見勝百聞勝趣豈以今古分山泉得名溯鴻漸
甲乙雖判皆空羣坡翁過此數題句肺腑冰玉絶㸃塵
後來性公敦雅尚製罏以竹叅質文泉味香冽詩味永
沁人齒頰餘清芬罏傳以人亦以地此詩此畫非空陳

裁筠笵土亦易易曷以重若珠盤敦(叶)煨罏想見啜茗
致瓶笙不藉松枝薪徒令好事強標置烟雲滿眼尤紛
紛山靈呵䕶四百載得失聚散何足云延津劍合識官
印保守欲借開府權(叶)豈知

　　清蹕此臨駐披圖汲泉喜罏存就罏煮泉發

　　高唱泉流飛湧詩境新

　　濡毫一一寫横卷至寳豈獨山房珍至寳豈獨山房珍
幸哉附名巻中人


　　恭和

　　御製題恵山竹罏畫巻用前人韻

　　兹山空腹乳流泉瓦銚筠罏試一煎雅製尚傳洪武日
上供不數政和前松成鱗甲如龍擾花藉坡陀任鶴眠
聖蹟長垂

　　宸藻繼千秋勝賞一時全

　　恭和

　　御製逰支硎元韻


　　道林幽隠處逺山動春色修篁夾徑深老樹倚巖得石
室何谽谺静境覺超特四圍嵐翠飛一線烟痕羃

　　宸逰此乍臨曠望𣺌無極探幽悟入微憇閒機暫息鶴
去如可招亭古亦時厯下山萬騎歸緑雲䕶行蹟

　　恭和

　　御製華山元韻

　　秀出羣山山盡下問渠何處移來者峰頭削出疑自太
華分勾引三吳擁輿馬凌虚曲折摩鳥道中有僧廬諷


　　般若松聲倚巖時捲濤竹色入雲欲團野(杜詩竹光團野色)山
頭聞有石蓮花服之成仙致瀟灑得非玉井如船藕偶
託孤根澗流瀉

　　宸逰一望攬全吳披襟當風豁如也諒哉山水發幽竒
能使人文歸秀雅唐沈文仇能者誰第一峯圖此應寫

　　恭和

　　御製吳山大觀歌元韻

　　餘杭何處攬勝多吳山大觀


　　帝有歌延縁梯登躡虚景下睇塵界雲作窩當年米芾
題第一萬象㢠薄供爬羅海門烟消白無際江湖滚雪
來峩峩去帆目送時出没越山遥矗千青螺紫陽仙人
丁野鶴遺蜕疑有威靈訶洞深亭敞至今在刻露幽異
誰能加碧霄清切接蘭檻奔騰羲御來姮娥紅霞百道
市起蜃彩虹千尺梁駕鼉高松怪石絡烟霧顧盼直與
雙高摩前逰一瞬三十載景多欲記還愁訛賡歌句媿
欠琢磨吳山大觀


　　帝有歌

　　恭和

　　御製天竺寺元韻

　　何來竺國舊禪林寳馬金車愜勝尋飛瀑作聲風籟響
老松撐葢午隂深白雲青嶂時開闔澗草巖花自古今
最是

　　宸逰經過處伽陵仙鳥每聞音

　　恭和


　　御製韜光元韻

　　精藍岩腹藏深曲窈何極覔徑穿竹隂日景不漏隙徑
轉忽庨豁濛濛飛翠滴郤顧所來處蒼煙羃行跡好鳥
夙未聞名花乍相識往往泉鳴澗時時雲覆石更上最
髙頂曠望長天白江流飛匹練海潮捲片席聖湖一杯
水倒影衆山直萬象不可名靜觀總自得憇閒偶息機
迎爽若開塞羽騎意閑閑直是逰山客

　　㳟和


　　御製渡錢塘江元韻

　　龍舟晴曙渡錢塘南指稽山舉

　　省方江靣千帆開曉錦波鱗五色動朝陽射潮蹟尚傳
吳越捍海功還邁漢唐看取安瀾知

　　聖徳豫逰誰不慶非常

　　題錢亷察為其妹汝慎畫竹

　　解籜含新粉凌霄節便高苦應分柏翠静不起松濤秀
戞青鸞尾光添紫鳳毛(少司冦香樹先生長媛也早寡)風霜憑飽厯湘

水埒清操

　　荷珠應

　　制

　　緑池新雨過翠葢洒珠妍顆顆當風轉纍纍浥露鮮擎
來初出浦傾處恍藏淵分向盤中落凝成掌上圓欲探
驪未睡不定蟻難穿象罔何從覔原非色相天

　　七月下旬

　　恩賜鮮鹿肉至自


　　行在香樹司冦前輩適示食蟹㗖字韻詩即用成韻紀
恩一章兼呈司冦

　　常年扈

　　清蹕豹尾竽容濫今秋行大獮輟直留臺蹔侵晨急逓
馳經昔郵符勘頒鮮自尚方胥徒勞負擔遥計

　　翠華臨並塞愜豐歛呼圍風颯颯振斾雲淡淡旌門晩
數獲佗藉舉充贍壯夫争賈勇惰怯藉攻砭割來箭血
殷炰炙香味釅安居得沾飫坐幸熊魚兼珍重熟薦餘

舉家快分㗖何來意外喜妙語傳謝監公方戒老饕走
益恧踰沗食時觀以五遇寵思當三敢恣朶頥樂或抱
噬腊憾

　　慈恵與良規一一矢名鏨

　　題方宜田制府貯蘭圖照

　　科頭晏坐梧竹中軒然眉宇凌秋空隠嚢緗帙致瀟灑
豈問牙纛摩晴虹薇省當年盛才調屬鞬磨盾行邉徼
即今勲業比安陽閲古堂開還坐嘯(見韓魏公定州閱古堂記)清時使

節優専寄于役從公數遊契沙岸搴茭濁浪驚幔城聴
漏光風麗圖中香浥崇蘭紫瓷斗紅泥蒔新蕊漫紉長
佩擬騷人自賞幽芳愛君子琅玕結實桐菶萋交柯端
待雛鳳棲更憑雨露東皇力九畹連叢花葉齊

　　夀黄崑圃先生八十

　　宿望

　　三朝重斗台秋堂佳氣朗昭回天從韋杜城南近人許
耆英洛下陪仙籍縹嚢金粟粒賔筵玉露菊花杯行聞

太史登䑓奏南極星輝北極來

　　靈光巋立瑞人間行輩詞垣孰與攀宫相聲名推特達
平泉寄興屬寛閒憑添盛事登科録㢠數當時供奉班
今值西池稱

　　國慶康衢玉杖擁朱顔

　　高門列㦸邁金張鼎望崆峒戴斗鄉甲第日邉尤化里
午橋都下集賢坊渥洼早騁䑓驄步棣蕚俱傳榜蕊香
看取徳星歌夀愷華簮接席笏堆床


　　髙名厚福得天全甲子重論綘縣前上夀宴迎聞喜宴
杖朝年值立朝年共欽轅伏傳經叟豈羡松喬注籙仙
後進敬隨床下拜敢希入社附新編

　　敬題蟠桃獻夀圖應

　　制

　　玉衡燦榆街流景琪樹林林中的皪耀朱實其大如斗
磊磊冠碧岑顆疑磅磄山種出崑崙圃紫文綺葉煥朝
霞掩映扶桑萬萬古人間方朔應未知海上安期詎經

睹嘗聞此桃一熟三千年雲䑓服食成飛仙虬枝屈蟠
不可尋丈計青鸞白鶴往往上下於其間彩芝碧柰無
足比何况交梨火棗崑流蓮露凝五色互連綴移傍

　　長樂之宫露井前璇居便同瓊華闕天漿正敞春宵筵
金母之觴自兹始桃熟千徧萬徧長相鮮

　　奉

　　使閱京畿南北両運河減水壩及永定河下口厯香河
寧河寳坻武清靜海天津青縣凔州諸境即事

呈使相高公制府方公

　　漳衛自南来潮潞由北至交滙丁字沽轉漕資永利所
患伏秋汎逺近奔流萃適當海潮來怒騁天吴轡湍波
正東下却復三舍避潏汨無歸墟横决不擇地縈紆一
線堤畚鍤安能制因之疏減河分流殺其勢壩以暢宣
洩亦以慎啟閉循軌各委輸積久復壅滯濬瀹稍施功
謹師前事智淺阻既深通就下性斯遂嘗聞

　　聖謨訓河以不治治


　　永定古無定經流號桑乾營度始

　　聖祖禹跡垂不刋雖置堤與防妙用居以寛南北惟所
之往往成灘灣沙淤最宜麥三秋誇飽餐(諺云一麥抵三秋)耰
耡日開廣村落亦滋繁與水爭尺地築室両堤間風濤
中夜至軀命委驚湍我

　　皇親指授六飛駐河干堤髙河益髙流順堤自完顧憫
愚氓愚規利圖苟安遷之適樂土發帑拯厄艱尾閭既
宣暢平漪渺瀰漫鳳河與清淀容納無後患憑軒一以

眺炊烟出柴闗何幸瀕河民長此慶安瀾

　　瀕海地卑下積嵗苦滛澇(上聲)衆水所爭趨彌望歎溔淼
我來值嚴冬層氷猶皓皓馬蹄蹴冰響云是田間道想見
夏秋時步步愁滑倒往者事水利疆理競營表北産重黍
稷不慣食秔稻所種非所食雖貴詎為寳強之易其宜
寧免怨紛擾書生守故紙方俗未深曉南國稱水鄉霪
雨時不少小港接長渠塍溝連曲沼笠屐逺相尋阡陌
自了了此間驅車途淖濘那能保蒼茫指村墟弱水隔

洲島良苖付巨浸昏墊嗟鮮飽伊古别三農人力不容
矯距川先畎澮王制政可攷但使溝洫通隨地納行潦
疇隴各區分經塗互繚繞去害即為利豈必秧田好藪
浸𨽻職方單子憂茀草周諏諗良牧旁詢召故老因勢
而利導尚勿陳言掃

　　自永定南埝厯武清境坐氷床抵楊栁青作

　　畿南七十二淀納衆流寒冬氷塞道阻修編葦横度直
両版施茵張幄如碧油一夫牽挽躬傴僂不欹不聳行

不留頳肩翻笑勞八騶鳥道絶空濶蟻行繞沙洲平移
稳似循軌轍轉旋㨗過廻輪輈聫若鵞鸛列散若鳬鷖
浮陸不羡驊騮千里絶塵足水不羡龍驤萬斛乗風舟
嵗晩還伸濟川用利涉切厪履薄憂我銜使

　　命馳星郵役夫取徑得少休獨惜不為月下逰吳儂老
向烟波聴櫂謳平生竒絶見此不

　　嵩山

　　今年


　　時廵及嵩嶽欣逢

　　萬夀稱三多兹山之靈先候蹕風雨所㑹陰陽和

　　茂典爰修柴望舉懐柔詎詡升中歌天光容容雲裔裔
彷彿報貺受福那思真之天第六洞太室少室相迴控
圖成恍睹金箱形要比南山堆皺衆洛水界後龜符呈
潁水縈前縠紋動石室函經出自然玉膏流暖瓊漿凍
太室二十有四峯萬嵗峯高萬瑞鍾少室三十有六峰
九霞縹緲蓮花容啟母石邉嵐翠合貝多林裏香光濃

最高玉女搗衣處天中秀擢千芙蓉緱氏山明轉笙曲
少林寺静傳衣肅仙家日月本來長佛祖菩提還具足
蝌蚪嚴藏蝌蚪書逍遥泉出逍遥谷桐雲自呌青鳳凰
蕉露時飛白蝙蝠石脂如乳石柱清勝比珠顆盤中盛
食之夀與天地並不假駐顔餐玉英况聞申甫維嶽降
惟

　　聖得賢調太平年年月似今年滿嵗嵗山呼

　　萬嵗聲


　　恭和

　　御製賜司業顧棟高詩元韻

　　詔徴實學勸劬書耆宿金門喜振裾稽古榮因逄

　　聖代明經老更拜新除辟雍階晉名高甚秘殿趨来貌
肅如白首瞻

　　天真異数豈云嵗晏孰華予

　　造膝敷陳語帶吳癯原山澤倍神腴

　　恩光寵賁銜丹鳳晝漏頻移轉相烏榮過賈生虗召問

健逾伏勝暫朝趨春歸好語南邦士鄭重

　　宸章雅好儒

　　壬申春帖子詞

　　玉琯條風麗辛盤却餞辛青旗催臈鼔十日已先春
春暉早暎萬年枝

　　長樂稱觴瑞旭遲共慶仙籌添海屋重開寶籙獻
瑶池

　　麟鳳聫開仙蕊榜龍鸞新煥


　　紫泥章占年更恊三農望甘雨和風慶萬箱







　　松泉集巻十八

