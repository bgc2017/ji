







　　欽定四庫全書

　　松泉集巻十三

　　吏部尚書汪由敦撰

　　贊　箴　銘

　　盛京賦贊

　　丹陵蒼蒼京邑煌煌我

　　皇至止龍旗洋洋肆覲

　　橋山祀事孔明載


　　臨酆宫有秩其容以朝以晏以詰戎兵儀舉禮備風翔
恩滂爰灑

　　宸翰經緯宫商摛藻雲漢濡毫溟滄含跨東馬陶鑄班
揚筆不停綴蔚為

　　天章昭示萬古何天之龍傳觀駭汗盥誦激昻敬勒籀
篆冀託無疆

　　三希堂圗贊

　　皇上得王羲之獻之及王珣三人真蹟因顔所貯堂曰

三希

　　御製為記復命(臣)董邦逹合寫為圖(臣)由敦敬為之贊
曰

　　古人有言文章小技區區翰墨又其餘事乃卓乎立極
於千古窮神入妙巧不可階而力不能至羲稱書聖獻
之克嗣法䕶朗朗才復不易至於今二千餘年矣而一
鱗片甲神物呵䕶虹光寳氣猶上燭乎

　　天閶而邀


　　睿賞於神契蓋一善不遺故慨慕流連既

　　揮翰以銘堂復圖形於清秘聞之逹者於物寓意而不
留意竊獨謂

　　天縱淵衷本末一貫初無分於道器藝猶如此况等而
上之於墻於羮孰能測

　　神心之精䆳披斯圖也將逺懐自有所寄而非徒寤想
晉人之髙致也耶

　　如意驄圖贊(謹序)


　　(臣)聞天用莫如龍地用莫如馬伊古徳産之雄趫調良
來自逺方莫不被歌頌炳丹青匪獨取其騰驤沛艾馳
騁空濶良以威靈宣暢昭盛徳之致也粤乾隆八年凖
噶爾台吉噶爾丹䇿凌遣使臣圖爾都貢名馬其一玉
質純素隠有青文度今尺髙五尺一寸長七尺四寸凖
周尺高八尺有竒而長丈有二尺厥性和柔駸駸絶足
爰

　　命之曰如意驄驄言其色也如意言其徳也欽惟


　　皇上仁明恭儉不貴異物雖古所稱却走馬以糞不加
於此而垌牧蕃息斯才斯臧屬國修貢竒毛嵗致

　　天閑供御之良嘗選擇十駿各

　　賜嘉名圗而贊之藏於　秘府今

　　徳威所被逺爍瀚海懸度之外自率其職來貢經歴西
極若在外廐其馬之骨氣㴱穏㧞竒十駿之外良樂善
相者胥為動容海西(臣)郎世寧既繪為巨軸(臣)等各題
以贊復


　　詔仿元臣周朗拂朗貢馬圗為横巻寫如意驄入貢時
天子臨視侍衛執靮以進夷使匍伏稽首跪獻之狀(臣)
等謹拜手再為之贊以昭聲教之暨訖逺服之恭順天
駟之權竒貽示來許贊曰

　　皇帝聖徳覃及萬方日域月竁莫不來王惟凖噶爾去
中國萬五千里道阻且長是産名馬鳯脊豹章削竹耳
聳夾鏡瞳光竒毛玉潔籋雲騰霜戎王拜手稽首曰是
非臣所有實惟太乙貺(叶)吉疆歕沙以夀


　　聖皇敬涓吉日馳獻　天閶

　　帝重違厥意且屬藩貢所常俾納閑皁配於八坊飭以
雕鞿金鋄玉鑲馬俛而噴意如激昻振鬛一奮為龍騰
驤匪惟騰驤且解人意所向(叶)盤旋蟻封馳騁康莊疾
徐中度鸞鈴鏘鏘如意錫名義取調良秉坤柔順奉天
健行(叶)我

　　皇誕受應地無疆漢求寶馬使者相望猶不能致蹂&KR1011;
疆場光武閉關凛凛邊防雖駕鼓車内治不遑惟


　　皇敬徳翼翼欽明(叶)賢才為瑞何有驌驦稼穡為寶何
有飛黄昭徳之致圖示勿忘(臣)拜作歌矢音賡颺焜耀
萬年

　　聖治隆昌

　　大宛騮圖贊

　　大宛騮天馬種骨相應圗卓騰聳朝籋流沙夕關隴天
馬種大宛騮鳯膺虎脊服寶鎪霜蹄上掩浮雲浮天馬
種今安匹吉疆飛黄貺太乙婉爾柔心奉


　　清蹕惟徳其物四海謐焜耀千秋(臣)載筆

　　漢玉屏風贊

　　正以直不偏側也純以素無瑑刻也堅以澤土弗蝕也
張之座右匪寳之為寶重舊徳也

　　奎星贊

　　有倬列宿東璧斗魁圖書之府其光昭囘泰階六符帝
座三台降神維哲毓秀惟才黼黻皇猷經天緯地敷陳
典謨牖民覺世若或相之聰明智慧若或司之科名甲

第以酬苦志以勵純修根㴱實茂力穡有秋學古乃獲
作徳日休文哉郁郁百禄是遒

　　三星贊

　　惟天隂隲下民(書)綏以多福(詩)曰予攸好徳(書)俾爾戩
榖(詩)我有好爵(易)朱芾斯皇(詩)則篤其慶(詩)以近天子
之光(書)樂只君子(詩)崇高莫大乎富貴(易)敬爾在公(詩)
靖共爾位(詩)自天佑之(易)介以繁祉(詩)如川之方至(詩)
施於孫子(詩)


　　右福

　　豈弟君子(詩)受禄于天(詩)富家大吉(易)錫山土田(詩)以
引以翼(詩)人亦有言(詩)禄不期侈(書)恭儉惟徳(書)用錫
爾祉(詩)宜爾子孫(詩)資富能訓(書)自求伊祜(詩)履信思
乎順(易)

　　右禄

　　天惟純佑命(書)使君夀考(詩)身其康疆(書)永錫難老(詩)
為此春酒(詩)以祈黄耉(詩)酌彼康爵(詩)自今以始嵗其

有(詩)如山之苞(詩)如松栢之茂(詩)剛健篤實輝光(易)人
惟求舊(書)黄髪台背(詩)徳合無疆(易)乃審厥象(書)明星
煌煌(詩)

　　右夀

　　楊松溪像贊(并序)

　　松溪翁姓楊諱楷正字公式世居休寧之芳溪芳溪去
吾村廿里而近吾族與楊世通婚婣余妹歸翁少子因
得悉翁素履翁性孝友出後季父而孝事其所生至老

不衰先世嘗跨溪為橋搆亭其上曰愛日翁増修之以
為所生父夀呉祭酒苑顔之曰象賢以識之翁弟諸生
某以甲子秋省試遘危疾翁冐酷暑馳徃視之窮晝夜
不息鬢髪由是盡白其篤行如此按圗志芳溪故名板
橋四山迴抱一溪潺潺循山麓繞居人門巷而東中多
芳草四時葱蒨不絶故居人目為芳溪近山多喬松故
翁又别號松溪云翁兒時墮溪水中家人無知之者有
牧牛兒既渡水而遺其履母覓兒水濵不得得所遺履

望見翁浮沉水中疑其已子也急援之起以是得不死
人咸以為神翁年七十餘以夀終余嘗過翁家登所謂
愛日亭者瞻望愴然興老成凋謝之感翁季子俊祖奉
遺像屬題翁之殁至是十三年矣為之序而贊之贊曰
東京之楊大於伯起來居芳溪自同州始南康潯州奕
葉趾美猗惟我翁稱克家子父篤孔懷翁順厥㫖輟彼
家督季父是禰善事所生承顔暮齒愛日之亭式擴其
阯以孝以慈既老而毁好行其徳惠浹閭里推肥處瘠

鉅億糠粃睦婣任䘏樂善不已翁之㓜子壻余女弟雖
則懿親未奉杖几今拜遺像章服有煒睟然其容凝然
其體修髯皤然如見園綺翁子諗予翁像是視北皤然
者迺由叔氏有叔也文俄病於旅翁急其難趨視藥餌
暑雨載途體則瘁只五十之年而已如此懿是淳則可
厲媮靡萬石孝謹太邱淵軌翁於古人未知誰儗敬綴
頌言辭不敢侈老成典刑庻其在是

　　瑞芝圗贊(并序)


　　雍正四年春有芝産長洲彭氏之庭紫蓋丹跗三莖並
秀其年秋殿撰翰文先生舉於鄉明年省試　廷試皆
第一克繩乃祖侍講公之武人豔異之僉曰芝之祥騐
矣殿撰按牒考紀得瑞應圗孝經援神契抱朴子諸書
多以芝為老夀之徴時封公偕太夫人年齒及艾神氣
強固於是殿撰喜而曰芝之祥乃實在是久之芝益鮮
潤采色爛然殿撰索同年張太史繪圗獻其親而徴詩
以紀余惟天地清和純粹之氣鍾於人而其餘及於庻

物人之性業淳懿道誼滿衍足以感召休嘉至其鬱積
充牣其和氣參㑹則地之近者先得是氣而瑞見非草
木之能為人瑞實其人有以致之也然是物也感積和
之氣而先事以示朕於人顯著耳目人之欣喜愛重而
圗寫其狀歌詠其事也固宜侍講公中年髙蹈位不滿
徳貽慶後人殿撰以金鐘玉衡之質振歸昌共命之響
續聞前修蔚為國寳封公嶷然處名父賢子間翕聚菁
英姱修不耀介福受祜眉夀引年元和翔浹於庭戺光

華輝映於廊廟

　　聖朝美瑞孰大於是靈草應期敷榮擢秀襲祉錫羡久
益蕃昌詩曰俾爾單厚何福不除俾爾多益以莫不庶
科名夀考姑繇其已然者言之未足以顓厥美也爰為
之贊以附衆君子之後贊曰

　　太和氤氲鍾全於人以和召和光輝日新有星而景有
雲而卿覃及庶草屈軼華平循彼南陔有挺斯茁仰䕃
繁條絢采成質丹英朱蒂金蓋瓊葩宵滋膏露朝暎日

華翕赩輪囷經嵗滋茂以迓龍光以介眉夀託根庭階
丹青焜煌我儀斯人頌聲載揚

　　聼松圖贊(有序)

　　古淳大師滇南太和人得法於弁山浴公能既從吾師
昆明永齋王先生游嘗與登匡廬泛彭蠡復同來　京
師余識之先生齋中有烟霞氣惠勤參寥流輩也比棲
禪城南精舎焚香晏坐草木自馨泊如也且園髙公為
作聼松圖余為之贊曰


　　畵裏有松請師諦聼是松是畵於意云何無畵無松無
松無聼以手捫紙松在何處於何得聼師說是法非畵
非松亦非非松聼入無聼無聼亦無松畵具足現一切
松普一切畵具一切聼種種圓妙不可思議松間畵間
可有聼處畵松圖間可有師在是松是畵亦即是聼亦
即是師若說是師聼亦無聼松亦無松畵亦無畵種種
圓妙不可思議師乃首肯作聼松畵

　　建福宫箴(謹序)


　　聖天子寅紹丕基所其無逸式夏后卑宫之義惜漢文
雲臺之費宫室苑囿悉仍舊觀弗事崇飾　潛邸所御
厥名重華其西有隙地焉　紫禁䆳清宫墻&KR0772;窱樂是
爽塏用葺新宫清暑宜夏迎暄宜冬或疏或奥秋月春
風嘉卉旖旎珍木扶疎對時育物

　　宸襟孔愉肇錫嘉名顔曰建福

　　親御寳翰敷陳為賦義藴宏逺益以知

　　聖意之所存焉(臣)竊鋪觀六籍言福莫備於詩書在詩

天保曰俾爾單厚俾爾多益說之者曰文武不自厚而
厚下故為天下所厚不自益而益下故為天下所益羣
黎百姓徧為爾徳則受福之基也在書洪範曰歛時五
福用敷錫厥庶民而繼之曰㑹其有極歸其有極則錫
福之應也故夫視明聴聰濬哲温恭庻民勵翼保乂

　　皇躬六府孔修九宇同風錫羡開統垂裕無窮者

　　一人之福也風雨以時百榖具宜老安㓜長皥皥熙熙
鋒銷燧灌犬足生氂者億兆人之福也億兆人資


　　一人之福以為福而

　　一人實合億兆人之福以為福上下一體神人協和愷
澤流湛恩浹海隅日出無一物不得其所而後福祉集
焉乾坤儲其祥社稷蒼生篤其祜豈曰媚兹

　　一人形於善頌云爾哉是以居廣厦則思茅簷蔀屋之
湫隘處重闈則念祈寒暑雨之怨咨殖殖其庭軫昏墊
則弗敢以寧潭潭其囿惕崇髙則弗敢以狃克謹

　　天戒盛徳也丕揚


　　聖緒洪烈也任賢納諌嘉績也斟酌道徳之淵源方將
箴丹扆以儆心銘戸牖以顧諟非徒陳六義以自悞更
何有於土木之華侈哉敬維繹

　　聖意為之箴曰

　　疇稱建極誥曰建中立表作則端自

　　皇衷福履綏之匪已則私作民父母時曰

　　元后一息萬年方寸九有時若為祥恒職其咎嗟嗟赤
子匪


　　元后曷恃飢吾餔之寒噢咻之有侗而迷覺之寤之勿
忿怒之彦也庸之哲也從之有樸而戅繹思而容之奉
三無私以建厥徳上下草木鳥獸咸若覃被於四國降
福自天實自我

　　大君

　　大君之錫惠此下民下民孔懐百禄攸歸樂只君子求
福不囘故曰受福不于天於其民錫福不於民於其身
惟身是康彼民弗臧居安慮危則篤其慶曰恭曰儉貽

萬世範奕奕　新宫萬福來同顧畏於民碞昭格

　　蒼穹居已斯約禔福斯豐侍臣獻箴敢告尚宫

　　恪思堂銘(并序)

　　吳公山在青陽老田西南山麓有茅屋一區同年吳子
和叔購而葺之文簡公聞之喜曰此故墨莊也吾十二
三時嘗㩦筆硯課文其間閱今數十年矣異時歸老尚
其遊憇於斯乎賦四詩志感中有惟囑兒孫思舊業墨
莊應改讀書莊之句和叔因以格思名堂而余為之銘

時雍正乙卯閏夏也銘曰

　　西山之麓讀書之莊九子秀立萃於斯堂林泉舊夢寄
興新詩經籝素業世篤爾思思哉儼若恪慎厥身先徳
是載夙夜惟寅令名不朽山堂並傳本事勒銘以贊後
昆

　　銅雀臺瓦硯銘

　　神雀軒舉藏歌貯舞髙臺既傾驚沙宿莾萬瓦鱗鱗遺
此片甲質瑩而澤什襲寳匣豈無良材龍尾鳯咮閱嵗

逾千曷若汝夀(其一)

　　伊昔之鉅麗瓦也有餘愧而今之遭逢登几席以雍容
陳秘殿松華汎臺安在哉瓦為硯是可鑑(其二)

　　未央宫瓦硯銘

　　炎祚開紫宫新陶甓良垂千春宜毫墨壁府珍

　　琴銘

　　海月清輝

　　濤湧銀盤涼生玉宇濯冰臺而砭骨引潛蛟使起舞素

娥古知音為一彈而再鼓

　　峨嵋松

　　峨嵋松高百尺老龍鱗凍蛟脊盪雲海沃膏澤天風來
生兩腋聲淙淙合音節戞石鳴山月白

　　山水趣

　　山林杳冥水澒洞清音灑灑天風送非弦非指發皆中

　　清籟

　　空山無人聲從何來誰持風輪一闔一開


　　梅雪

　　泉響兮空山流素月兮娟娟疎枝横兮綴冰玉冷香沁
兮逺煩縟至人兮愔愔窅然即兮深林醖元和兮太古
音盎初韶兮天地心

　　詩筒銘

　　圓其外貎渾樸空其中容巻軸遺我友朋徃而復(其一)
虚其腹容詩書韞而藏之巻復舒殷勤寄逺道勝烹雙
鯉魚(其二)









　　松泉集巻十三

