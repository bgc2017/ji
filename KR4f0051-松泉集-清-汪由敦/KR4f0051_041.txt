







　　欽定四庫全書

　　松泉集巻十五

　　吏部尚書汪由敦撰

　　跋二

　　跋周易本義

　　漢藝文志易經十二篇顔師古謂上下經及十翼為十
二篇此東漢以前之舊也以文言八卦中者自費直始
至鄭康成王輔嗣遂合彖象文言於經程傳所從本是

也呂成公得嵩山晁氏所編古周易復定為十二篇朱
子本義從之明初傳義兼行遂析本義而合於程傳今
監本耑行本義乃篇次仍依程傳非朱子之舊矣此刻
仿宋槧一依本義成書髙曽矩矱於焉足徴良可重也
於潛徐君潛昭得是書屬司業晉江陳先生為定音句
予復加審校因書以紀時日壬子三月既望

　　跋手録春秋名號歸一圖

　　初肄業三傳苦其氏名字諡官爵國地錯舉互見或一

簡之中或數十年之後習其讀而廢失之者屢矣欲條
舉異呼彚為一帙以備遺忘而多故未暇適讀納蘭成
氏所刻經解得馮繼先春秋名號歸一圖與余意頗合
但間有舛漏耳因録置巾笥以為他日起本

　　跋手録詩所

　　詩所四巻安溪李文貞公著其發明鄭衛不刪之㫖精
鑿了當令呂成公復起羣疑亦當盡釋豳雅豳頌朱子
雖嘗引其緒而未敢自信公毅然主之而為之暢其説

要固不易之論也至其屬詞之雅潔訓義之淵懿則朱
子而外説經者舉莫之逮庚子夏蜨園徐公從公孫立
侯傳鈔經　進諸遺書余因得而伏讀遂手抄以歸丁
未夏立侯以刻本見示葢至是而海内家有其書矣余
既以先覩為快且嘗役毫楮費日力不忍棄也乃跋而
藏之於家立侯承公意用顧寧人詩本音為訓則余書
之所未備云

　　跋韋昭國語解


　　年來覓韋昭國語解於京師書肆迄不可得今年秋衍
聖公廣棨入

　　覲餉以家刻國語發而讀之韋氏之名没矣而註則全
裝成適有知武舉之

　　命乃擕之棘闈以公餘為之句讀其譌字及篇段之不
當屬而屬者舛誤不少惜不得善本是正率以意改之
浹日而卒業喜天之假以日而惬所願也書諸末簡以
志幸


　　讀荀子書後

　　荀子言根乎道而行文委曲紆徐以暢其㫖孟子而外
卓乎為諸家冠葢老子謹嚴莊列恣肆惟荀氏理近正
而辭大醇不獨唐宋名家多從此出即漢京賈董亦多
依仿其文辭愚謂學文之士讀六經論語而外當讀荀
子荀子熟秦漢以及八家舉包孕其中矣

　　校後漢書書後

　　雍正十年壬子夏呉郡沈君潁谷來京師應京兆試箧

中擕班范二書是前輩何義門先生閲本喜從借臨沈
於是書頗珍䕶而以予求之篤切遂出以相示予館職
之暇輙研硃批校事隨日生屢作屢輟讀志甫畢潁谷
報罷南歸因留列傳六冊俾予卒業自壬子五月至今
十閲月乃得竣事何校皆汲古閣本而予所校後漢書
乃鍾人傑所開注文刪削十不存五頗以為恨適同門
陳紫瀾購得此本校毛刻更精兼録劉氏刊誤與監本
畧同予一見欣賞紫瀾慨然許以相易遂就加覆校良

友之助受益良多竝疏巻末以識所自

　　評文選書後(三則)

　　予臨此書始於夏四月望今以七月望後三日卒業幸
侍清嚴得優游典籍實詞臣之嘉遇爰恭紀嵗月以誌
聖恩(其一)

　　西苑直廬距寓次至近率以日出後入直閲此書則當
辰已之間未嘗踰午中間惟長至致齋暫輟數日餘未
為他事所奪故得了此予初入館閲三國志時反不能

如此專一乃知人事酬酢最足妨功而業舉子者乃日
以應酬為事無惑乎業之日荒也同日又記(其二)

　　此毛氏初刻後康熈丙寅錢士謐重校已改補譌字如
七發脱簡及雪賦空行皆已補正而何校尚刊改如此
其多固知校書大是難事(其三)

　　書韓文考異書後

　　康熈壬寅館大司空蝶園先生家以李文貞公重刻浙
西人藏宋本韓文考異用硃筆校正隨手圏㸃一過其

紫筆則靈臯方君評本也雍正戊申銜恤南還復讀一
過時所用乃藍筆最後於李玊洲同門處見何義門前
輩評本用墨筆盡録其評語義門於諸書參互考訂爬
羅抉剔不遺餘力時有繁𤨏過當處要是第一細心讀
書人可為粗疎淺畧苟簡之藥予所臨若兩漢三國志
文心雕龍史通文選及此書皆時置案頭且喜借人轉
臨以廣其傳云

　　書朱子與長子書


　　右朱子與長子書前一段條列為學之方以親師取友
為先務日用之間應事接物之道不外勤謹二字此可
終身行之者不獨初學所當服膺勿失而已也後段則
遣令從學之由委曲成就用意周詳而激厲之訓辭篤
切懇摯聞者皆當為之悚然所言在家汨於俗務又無
師友見聞人於此徃徃因循悠忽且事事適意無由知
人情物理即令天資穎悟終於閲厯未到故男子生而
有志四方坐井觀天即使日誦萬言何闗實用予自十

嵗以後即奉先大人命從師數百里外嵗時一歸省雖
幼穉少所知識而尤悔過愆横逆拂亂厯厯可數於暇
時追憶所閲者葢已多矣得力正在此處有以知父母
之用心聖賢同一轍也兒輩所處勢不能他徃則亦從
事於親師取友而應事接物審所致力無流入於不肖
之歸可矣

　　跋所録歸太僕史記評本(二則)

　　向聞有歸太僕批史記最善或持臨本相示則跋語淺

俚可笑為後人贋託無疑癸夘秋杪從蒋民部子遵借
得此本評語甚略而黄筆標舉多得要處然蒋所見亦
後人傳録非太僕親筆疑謄寫或有脱落太僕生平得
力史記其動筆批勒當不止一本因臨閲一過他日别
有善本亦可相參云(其一)

　　予舊有震川先生批本史記乃蒋子遵太守家臨本甲
辰借臨一過後又從晉陵楊農先前輩家借所藏本覆
校葢同出一本所臨也呉晩亭館丈語次言崔侍御家

亦有震川批本人多從借臨葢崔君能不吝以流布為
喜故耳因轉借覆閲頗有異同其黄圏多得肯綮先生
與王子敬小柬云子長大手筆多於黄圈識之意先生
評本不一兩本或非一時所閲因别用此本臨之(其二)

　　書沈潁谷所贈史通後

　　雍正十年壬子四月呉門沈君潁谷以此書見贈其行
笈中擕義門先生所校嘉靖間汪元錫刻本刋槧繆誤
頗多視此本為劣而讎校精審丹黄爛如所録鈍吟馮

氏評語尤博辨簡覈因從借臨一過遂為案頭善本後
之覽者其無忽諸

　　書胡廣傳後

　　太平御覽引世説云胡廣本姓黄五月生父母惡之乃
置之甕投於江湖胡翁見甕流下聞有小兒啼聲徃取
因長養之以為子登三司流中庸之號廣後不治本親
服云我於本親已為死人也世以此為深譏焉按今世
説不載此條疑是晏元獻嫌其乖疎削去之以伯始之

孝於後母豈有忘其本親者乎

　　跋手抄墓銘舉例

　　墓銘舉例四巻明長洲王行止仲所編録也墓之有銘
葢慮夫隧之毁而人莫知其誰何故備書其姓氏名字
世系官伐與卒葬之日月以識之俾見者有所考云爾
其累舉生平行誼敘之以文而綴之以詩葢盛於東漢
之世顧其文類近於俳沿至六朝繁縟彌甚掇拾比儗
牽傅成篇文之敝也曽弗若質言之之無失實也昌黎

韓氏乃一以古文為之嘗自負學老文鉅不苟毁譽於
人為足以信今而傳後其辭之雅健亦駸駸與子長孟
堅史傳相亞止仲之託始昌黎而敘録河東以下諸家
其見卓矣記曰愛之斯録之矣敬之斯盡其道焉耳孝
子慈孫之致其愛敬者於是乎在而可冒焉為之乎古
之作者文成而法立屢變而不窮綜而次之條别同異
而原其所自始譬夫製器者舉成器而按其方圓以得
其尺度然後施墨而運斤焉不至偭規背矩而窳敗其

器也庶㡬矣甲辰之夏借得於吳門沈君潁谷手抄成
帙漫書巻端

　　跋危太僕文集

　　危太僕文一百三十三首後有震川先生跋秀水曹倦
圃侍郎家藏抄本所謂説學齋稿也危公以文名至正
間入明隠然為耆宿其文雄渾博大前遜虞歐後劣王
宋而醇雅清婉髙處亦諸公所少南宋冗蔓之習洗刷
殆盡余讀而愛之抄手殊惡間以意正其闞誤家弟凝

之從江西志中校録又二十餘首於是而不可讀者或
希矣集有目無序篇别而不分巻體亦不備葢未定之
本太僕云公有集五十巻如得盡讀之以慰傾慕且正
抄本之譌豈不快哉姑識之以竢

　　跋所録初白先生蘇詩評本

　　初白先生手批蘇詩雍正十一年癸丑九月從浦觀察
文焯所借得臨此予性喜臨人批本如親見鉅人長者
聽其談論娓娓著痛癢處灑然稱快雖費日力亦自増

長識見庶㡬多見而識之義云爾

　　書陸稼書文集(二則)

　　康熈二十九年夏

　　聖祖仁皇帝御乾清宫門詔九卿舉天下廉吏時澤州
陳文貞公為都御史位在六尚書下

　　上數目公若詔公言者公以他尚書奏未畢未即應
上遽問公公對曰靈夀令陸隴其清苑令邵嗣堯真㢘
吏


　　上頷之未㡬二人皆召拜御史先是文貞公聞陸公㢘
平邵公清剛或曰剛者易折且多怨懼及舉者公曰苟
廉矣折且怨庸何傷卒薦用二公

　　聖祖勤念民瘼嚮用㢘吏若總督于清端公尚書趙恭
毅公皆始終以清節受

　　眷遇以此致六十年郅隆盛治閭閻殷富衣食滋殖

　　謨烈所貽小㢘大法垂無疆之休而文貞公不以自顧
藉妨薦賢意亦不媿古大臣風云雍正己酉六月海鹽

袁孝亷安貽以是集適撿午亭文編所載公墓誌謹紀
其事於巻端(其一)

　　班史稱吳公文翁皆以廉平不至於嚴而民從化王成
黄霸朱邑廪廩有徳讓君子之遺風漢治之隆於斯為
盛我　朝當湖陸先生令嘉定靈夀治行葢無愧焉在
嘉定時遇君生日逺近民扶老擕穉取諸神祠中燭架
列堂皇燃燭焚香羅拜堂下父老有百嵗者曰民生㡬
甲子矣目中未嘗見如令君者詣前願一識令君去之

日民比户結綵設香案以送或刻木為位旌幢鼔吹迎
歸祠祀之栴檀香氣滃欎衢路公為政悃愊無華為嘉
定未再嵗而决疑獄集逋賦袪姦猾無頼即武健吏瞠
乎不及信哉㢘平徳讓之為效速也觀民之戴公如此
而動言民不古若古法不可行於今或乃視大吏所尚
以為張弛朘削愚弄而失其心者抑獨何也(其二)

　　書陸稼書王學質疑序後

　　為學務求切當於日用事物之間悉心静氣以義理權

衡之不為氣質所拘物欲牽引方是為已先生之學篤
信謹守可謂慤實先生鍼砭陽明之説不遺餘力於顧
髙有恕辭愚謂顧髙避陽明詆毁程朱之罪故不敢訟
言傅㑹其講學則直陽明宗傳耳陽明天分髙於身心
性命之奥未嘗不研窮體味其所言皆其所心得故於
儒先無影嚮傅㑹之言特其根本差誤果於自信流弊
遂不可究詰顧髙諸公局守門户此正陽明流弊况其
所言亦非由心得又出陽明之下不可以其不附陽明

而尊崇之也

　　書徐在川疏草後贈徐謙齋

　　都轉運使徐君謙齋奉其七世祖在川先生為嚴文靖
公請蠲南漕疏草相示先生以布衣為民請命隠徳燾
後宜其逺且益耀况先生發之文靖卒能行之相得益
彰無嫌掠美至其文詞愷惻意且與東坡代張文定止
用兵書頡頏矣抑文靖身罹鋒鏑轉徙僅免入告之情
宜何如其迫切而徘徊却顧有待於良友之慫惥非文

靖恝也恬嬉成習日以豐亨豫大相諛塗飾䝉蔽民隠
之不上聞乆矣猝然呼籲當宁為之震動青詞近列有
噤不敢發聲者迄用先生言朝奏夕可此文靖所以為
賢論其世者不可不知也我　朝

　　列祖徳澤淪洽去年水溢淮徐間

　　聖天子宵旰南顧蠲租發賑前後費大農水衡錢巨萬
萬不已咨詢疾苦丁黄鳩鵠之狀罔隔堂陛運使君方
以監司需次廷臣推擇赴江左吾知其本在川先生之

心而措諸事業為所得為遭逢之幸視文靖何如也運
使之先在川坦齋兩先生皆為徳於鄉鄉人稱之至今
事之成也必於其㑹天假之㑹以厚徐氏運使君其勉
之哉

　　書李芍亭擬呉文簡神道碑後

　　右門生李芍亭擬藁作於戊午之冬擬用桐城相國銜
名藏之笥中因循未録去迄丙寅冬同年門和叔将南
歸來請不已且謂即用賤名殊慚僭越而却之不得遂

别改一本付去以此稿李生手書楷法絶工不可廢并
存之而紀其後後之閲者當不復疑一碑兩文未詳孰
是云





　　松泉集巻十五

