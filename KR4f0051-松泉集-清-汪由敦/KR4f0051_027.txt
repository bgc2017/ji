







　　欽定四庫全書

　　松泉集巻一

　　吏部尚書汪由敦撰

　　賦

　　平定金川賦(謹序)

　　皇帝紀元乾隆之十有四年春二月金川莎羅奔郎卡
請命元戎率其徒醜匍伏軍門誓奉約束永戴

　　恩徳號籲哀禱出於至誠經畧大學士忠勇公臣傅恒

承

　　制納降露布驛聞自　闕廷達於康衢若臣若民同聲
歡忻踴躍抃舞

　　天子曰惟

　　昊天

　　列祖相予有家詒慶襲祉且率我

　　文母之啟迪以集是勲也爰咨禮臣備舉慶典於時羣
公常伯鋪鴻藻信景鑠作為雅頌譜樂府鐃歌不宣凱

樂皇皇洋洋極藝苑之大觀矣(臣)竊惟

　　聖天子之盛徳鴻烈焯爍紘埏臣庶罔弗共覿至於㸐
燭先曙仄席遲漏乾健而行自强不息與夫

　　淵衷宻運

　　睿謨神捷先機逺燭動中窽會臣等日侍

　　清光雖末由仰測髙逺而覩記親切有非外廷所能具
悉者謹不揆弇陋敘為古賦冀以宣述萬一

　　有梁益下士咨於中樞大夫曰繄昔先王經野畫疆曰

蠻曰夷曰要曰荒示羈縻而弗絶固荒忽而不常惟彼
金川僻界荒裔其地則絙橋索引鬱崛嶄巖不足版圖
𨽻也其人則騰踔倐眒咿嗢蠢螾不足編氓字也有跳
而猘如瘈自噬有攘而逋如竄於窬顧迺勞鋭師而事
逺攻得無初計之未審所從歟大夫曰吁豈謂是哉我
聖清之廓

　　帝紘而恢

　　皇綱也東爥西燿南熿北煬恵液浸衍旁魄配藜含生

之羣靡不游原而泳沫何蕞爾之弗率乃思逞於鄰封
太陽曜不能强矇瞍以視明和風扇不能化鵂鶹以好
音今夫桃闗以西諸番星列牙錯鱗次蜂房螘垤其輯
脅歸懐藉帡幪而仰維挈也非一日矣弗衛安庇弗翼
安暨殖嘉榖者去螟&KR0008;擢良材者剪荆棘天戈所麾固
将建威銷萌初非利土宇以恢疆張撻伐而校力也時
則閫帥失圖老師罷衆就駢戮以伏辜究威柄之所用
載咨心膂相惟一徳載授符節以匡以敕出飛黄於天

育賚温毳於尚方旌旟郅偈驊騮騰驤

　　天子闢閶闔禡靈旗次虎帳手御巵仿古禮之推轂目
送其騁步於中逵爾乃歴燕趙馳并晉邁咸秦以直指
輾劍閣而徑進斯時也日在峻狼陽來復初風饕蝟毛
霜嚴裂膚元宰抒衷赤於天禀勵匪躬以忘軀均勞士
卒分苦𨽻徒束驏馬以凌絶險陟層冰如履夷塗羌談
笑而步百里賈餘勇其有餘然且朝拜章奏夕治軍書
常申旦以廢寝復昧爽而長驅伊古之名臣良将歴選

指數胥遜謝而蔑如也迨莅和門軍律是申川巖為之
動色壁楯為之更新狡諜伺間奔命貌馴數罪状以揮
刄馘妖狐以横身凡逖聴而環視者莫不䠞竦警怖愕
眙而瞵昫嘽嘽王旅如江如潮塞雲棧跐岧嶤方厚集
以揚鋒行踦岨而焚巢賊徒既刳腹心而落角距謂将
翹足而隕覆也倉皇號謼無間宵晝元宰以聞

　　帝用惻然矜彼䝉瞀湔而宥之重以

　　聖母之慈訓憫其窮而無救也亟


　　詔班師曰武不可究賊方忷懼懵不知其所托命桓桓
岳帥夙禀教令走丐更生扶服延請釋我几爼援我窞
穽導迓徒御由黨壩而冞踐其境靡約不從弭耳聳聴
帥曰俞哉我

　　天子神聖固有以孚豚魚而格梟獍也用達厥悃而佈
諸元宰乃除道築壇清壘張幕爇薌吹螺梵樂間作畨
酋率衆成列以待元宰之至稽顙樹頷蛾伏拜膜自陳
罪惡倖脱齊斧而出鼎鑊信明誓之旦旦奉六條之成

約雪嶺夷金川涸誓不渝慄祇恪載獻其琛南金滿槖
瞿曇寳相獅象瓔珞元宰宣

　　詔㫖而示大信振

　　皇靈之灼爍畨酋忻喜過望悔歸遲而内怍於時雲日
開明祥和絪緼巴兒賨叟咸舉手加額曰自有此土所
未嘗覩信天人之協應而陽春之彌浹於區宇也大凱
既奏式遄其歸擁豹尾之雙戈控紫韁之陸離晉上公
之顯爵煒殊錫之葳㽔粲命服之加隆酬偉伐而匪私

且獨不見夫錦江玉壘之頌徳而無已者乎或忭於衢
而歌於市如戀慈母孌彼赤子香花載路企踵傒俟者
延互千里或列姓名銘盖製衣却弗能止丞相祠堂竝
列以祀伊忠誠之感有以深入人心且勿謂蚩蚩者愚
盖同聲一辭謂

　　聖天子之知人善任使也

　　天子方迓釐於

　　昊穹歸美於


　　祖徳於

　　廟於

　　陵毖祀祇飭王公卿尹咸思熈鴻號以昭桓撥顧先已
奉

　　諄誨之謙沖鬱輿情而抑黙懿

　　聖母之慈恩晉

　　㣲稱而増福履滋保乂以諴民奉

　　璇闈之燕喜於是


　　御紫宸而受賀中外禔福頌明良而賡喜起摛雲章掞
鴻筆刻琬琰紀事實典謨矞皇襲六為七告成成均豐
碑屹崒歴千萬禩胥誦

　　聖謨之洋洋而流

　　徳音之秩秩必若所言棄彼度外則何以闡綏世之長
御閎覆幬之逺量且何以發其天良俾革心而内嚮也
又何以昭示遐邇使姦猖者知所創而强梁者知徳化
之不可抗也如論夫兵力之雄則羽林佽飛雲輣臨衝

輕武利趾蹋壁躡空伊凉之健卒滇黔之選鋒索倫烏
拉突騎元戎莅颯卉翕趫捷鴻絧器用之利則黄間赤
羽開石貫墉應弦馬踣發必洞胸輕甲繡襠吳綿叠重
韌逾兕犀能禦火攻矧夫揚威巨礟輕装九節赤堇千
鈞圓𤓰隕瓞雷硠電飛迮裂迸滅杳莫測其神竒亶掃
迹於一瞥何堅不摧何阻不抉若是乎其銛利而盪軼
也間小試於巴郎隳卭籠其半折則使中峯飛度破竹
振籜設竒謀之得展固将輮藉而轔轢盖嘗執奏至於

再三而

　　聖天子施解網之仁運止戈之畧却逸足於中路抝餘
怒而迴薄良以攻昧而撫順予善而棄惡閎大造於無
外柔異類而綏不若故曰天因人聖人因天勢如轉規
謀如湧泉兵法曰全勝不鬭大兵無創天以阻深䀜昧
俾兹異種得卵孕煦字於一方夫豈人力所能戕故力
雖雄弗究其用器雖利節之以制戰而後服不如不戰
而自屈也度蘭津而為它人不如伐其心而予維新也

日凛凛乎佳兵黷武之戒而時行時止知進知退所謂
至誠如神無逺弗屆其懐徳畏威者視獻俘執馘為更
倍是豈管窺蠡測所能仰逮者哉系曰堯曦皛兮舜風
暢參巍巍兮廓蕩蕩世曼夀兮延景貺梁益下士乃呀
然自失曰盖自中和樂職宣布之詩既闋未嘗聞斯懿
美今飲於醲和飽於醇徳大夫復覺以至誼仰歎悦服
幸哉獲遘乎斯世

　　秋塞大獵賦(謹序)


　　乾隆十有四年秋

　　皇帝獮狩於塞上七月初吉奉

　　皇太后鑾輿發軔於京師　諸皇子皆扈從經熱河抵
木蘭䝉古王公額駙台吉鱗集迎覲率徒衆簡精鋭以
從事於　行圍三驅禮成彌月旋軫(臣)叨侍

　　清蹕獲覩羽獵之盛竊伏思在昔上林長楊近屬畿甸
之内動稱殷天動地野盡山窮故或恐啟後葉之侈靡
或恐農民不得收歛此相如揚雄之徒所為雍容諷諭

冀覺悟於一得也令獲生於今日仰覩我

　　皇清之拓迹垂統

　　聖天子之丕揚光烈将必&KR2922;焉失所舌撟而不能下(臣)
才孱不足揚厲

　　鴻休彰明其所以顧遭逢之幸不可以黙謹獻賦曰

　　嵗在屠維月惟夷則白精莅辰金官奉職

　　天子順時節而布令馬比物而士齊力七萃洸黋以前
驅招摇襂䙰而直北時則禾黍鋪棻嘉榖被隴薿薿彧

彧挃挃幪幪彌平疇而無際蔚雲合而濤湧一莖九穂
未足陳太史之瑞兮實穎實栗老農㡬不能名其種亘
髙原下隰而不可辨兮由郊圻以達乎邊陲戒衛士之
蹂躪引騑馬而避之紛萬寳之在目雖野袨錦縠谷填
璸璣無足以喻其絢爛而陸離宜

　　乗輿之按節而神怡也爾乃歴黄圖經赤縣次　離宫
即　行殿仍衢室之

　　前規安樸素而戒營繕覽古北之雄闗朗天門之四扇

襄羊乎避暑之清都弭

　　翠華而息晏寥宇廓清露漙馬蹻蹻士桓桓林衡翹首
而待命典澤戒事而守官長矛萃縱迾卒澶漫

　　天子乃韔唐夾而御騕褭星陳天行以幸乎木蘭伊竝
塞之名王襲衣冠者累百奉湯沐而親肺腑荷

　　累朝之醲液燀

　　神武之健行震

　　天威之赫奕匪徴發期會而奔走來庭會青城而有繹

貢飛黄而效賮驅虓虎而執役益以索倫狡騎期門禁
旅追風迅發開石飲羽按轡如怒控弦如舞左旋右抽
忽仰忽俯恒擇肉而命中苟横騖其必取爾乃申之以
軍律聨之以偏伍越重岡凌深阻超澗壑躪榛楛衆屬
目乎前旌肅進止其有序少焉呼聲讙重圍合四纛馳
千騎帀首尾應逺近接驞駍轇轕沸渭䢔還封狼跳躑
而竄突黄羊騰希而競捷元熊睒䁑而贔屭顧兔狡脱
而輕躡麕麋麞&KR1393;之屬總總撙撙拄角交項踢䟮而困

懾乃抽荆蒲彎天弧麗龜决脰自膘達髃試應弦於壹
發殪猛虎於負嵎将以示

　　威容於&KR0591;御肄僄佼於公徒故垤視嶄巖塊睨岝㟧而
未嘗不範我之馳驅已乃他他藉藉充牣周阹念効獲
之孔多命弛圍而舍諸符解網於天乙鬯恵風於騶虞
聿計鮮而頒禽紛駝載而車輸夫乃知練戎校武異夫
從獸之為娛也昭仁秩禮異夫竭澤而不留其有餘也
間從掌故竊聞夫木蘭之所自焉其地也南襟灤江北

枕興安左控巴林右引奈曼翁牛特喀喇沁諸番部之
環繞而碁布者儼拱衛於畿寰其山則&KR0886;崒㟒嶙嶻&KR1625;
巑岏有宫有霍有岌有峘巃嵸乎龍堆千疊之崇顛其
水則汩淈滭沸溭淢&KR0008;溳為沮為澤為檻為氿潛演乎
羊腸百折之迴川凡毛角蹄迒之儦儦俟俟者莫不蕃
字衍息於其間木則樺靡留皮松仍落葉黄榆望秋而
飄霣丹楓經霜而眩睫其他交柯挺幹與夫䝉茸薈薉
者復蔘萷而莅獵其陽則紫菊金蓮揚葩含芬敷陘緣

濆其隂則嚴霜峩冰慘廩凌兢白草鬅鬙盖數百里之
内句日之中而氣候判乎其不同倐片雲兮散漫灑凍
雨兮溶濛或宻霰兮交加更飛雹兮相攻菑畬不可冀
其有獲井畝不可即其田功是以界以虎落殊其疆索
匠氏不營司空弗度殆扶輿融結之奥區故外藩不敢
私有而以供靈囿之表貉緬惟

　　聖祖之長駕逺馭荒髙山於天作於鑠哉我

　　皇之紹休繩武拓户牖於大漠撫列藩而浹之以霶洋

咸鳬趨而雀躍且方今㷭燧銷聲靈爚賨僰革心候尉
謹約梯航琛賮肖翹咸若安可以履泰而忘危懐安而
示弱仰

　　聖蹟之孔彰焕

　　遺㣲其如昨故不憚涉埃壒而席戎鞍冒風霜而勤㫋
幕即麟趾之振振且豫教習勞而恢之以雄畧不然夫
豈不知

　　九重之為安而端拱之足樂也况夫奉


　　安輿侍左右日靡間於省覲佳辰屆而上

　　夀視膳給鮮以笑以侑至於

　　勅㡬政披章奏先晨鐘而求衣遲葳㽔於夕漏通萬里
於指掌固八荒之在宥洵

　　王者之無外沙磧曽不殊於宫囿更復

　　飛毫拈韻飈翔雲驟翩若游龍炳若縟繡雖游藝之餘
閒有以知

　　神功之日懋尚復進角觝而决勝張畫侯而志彀盖

睿哲文明信

　　天縱而時敏而健行不息則純嘏之多益而單厚由是
觀之丕闡

　　鴻模顯號也承歡

　　慈豫廣孝也垂裕少成至教也綏懐屏翰洪造也載纉
武功要道也行慶頒賚優勞也一舉而諸善備焉此其
為

　　聖天子之大獵而翰林子墨者流固不啻持螢爝而當

曦曜也頌曰廣甸膴膴

　　皇武履兮麀鹿麌麌紛若跂兮我士孔武徯以俟兮躬
桓藩輔執鞭弭兮式歌且舞惟

　　天子使兮湛露斯漙胥燕喜兮内訓外撫具衆美兮嗣
服

　　仁祖後先一揆兮昭兹來許多受祉兮

　　哨鹿賦(謹序)

　　哨鹿盖索倫舊俗惟精於獵者能之


　　聖祖仁皇帝妙解其術嵗以白露之候晨興

　　親舉髙年弗倦衆䝉古王公從獵者驚傳以為神我
皇上行圍之次擇地數往且

　　御製賦述之雖未習其事者讀焉不啻身歴而熟究也
非夫盡物之性察物之情而文足以達難顯之隠者孰
能與於斯(臣)承

　　命授簡踧踖失措謹獻賦曰

　　偉中林之攸伏紛或羣而或友當白露之既漙候氣至

而挾偶牡儦儦而游牝牝濯濯以求牡恒引脰以長鳴
交應聲而疾走既類别而區分儼畫疆而據守怵同儕
之我先猛奔集而恐後蓄忿妒而狷疾貪無厭而廣取
乗髙驀其越岡就卑宛其在藪恃强猋捷以角逐迎合
競進而膠糾争前騰踏以奮迅屢舉厲乃而抖擻揆厥
聲之多端呦掀唇而呿口曲者如語直者如詬長者如
嘯遽者如吼虞人以射獵為耘耔老更事於嵗久匪弋
獲之為長契性靈而狎狃是以殫精竭思為哨鹿之術

焉以坐致而巧誘也時則嚴寒襲肌濃霜沾衣月冉冉
而欲墮星耿耿而未稀䆳谷閴其幽杳陽崖閟其朝暉
䝉茸藂宻犖确徑微林無雨而霅霅草不風而萋萋乃
屏徒御却驂騑弛夏服&KR0802;忘歸象首戴角反裘蒙皮三
兩為耦輕躡潛移禁聲歛跡伏伺忘疲俄逺音之噭爾
時迥出於烟霏爰舉長哨匪笳匪角如倡如和忽徐忽
數鼔中氣以歕激縱善辨其罔覺更順㫖以頻易恍相
招而諧樂斯排突而徑前魁雄特之卓犖擢髙足之伎

伎仰抗首而横恣冒先馳以矜長要衆雌而竝至震疾
叱以驚却瞪睅目而直視尚乗興而顧戀鬱雄心於一
試昧深機之潛伏似呑鈎而貪餌斯時也藉草自翳偃
側若僵屏息傍睨察於微芒忖疾徐於逺邇商分刌於
低昻神機剨其雷駭立顛隕而洞吭或髖髀之小衂仍
决起而踉蹌終掎角以就獲寧漏網而逺颺羣匹駭其
迸散雜蹂撞而超驤苟趫疾而旁騖羌遽引而披攘亦
逃生而倖免釋逋竄於窮荒應節度而巧合審為樂之

多方原夫聖人有作利用畋漁網罟矰繳义蔟車徒冥
氏穴氏山虞澤虞盖博取以備物獲三品而充廚亦順
時而行令匪耳目之為娛至於鶴因媒而鎩羽雉應驍
而碎軀狡同類之傾詐宜仁者之弗圖豈若呈妙解而
捷得奏神技於一呼旋首頽而臆仰灑毛血於平蕪又
何事騁驊騮於廣甸張羅畢於周阹信哉物致其精術
神於用勤弗辭勞動而皆中窮變態於擇音釋覆蕉之
觭夢補千古之闕文振


　　鴻篇而卑屈宋體至道以研㡬懿五徳之兼綜亶
智勇之首出擅

　　多能於天縱藐侍臣之弇劣惟鞠&KR0957;而莊誦固不待獻
司原之良箴奏長楊之嘉頌

　　後哨鹿賦

　　曉漏沉山月小紅燈明京薪燎

　　天子方御紫獺乗腰褭出旌門兮逶迤即長薄兮深杳
期門佽飛之倫肩神鎗負象首鞭弭櫜鞬奔走先後聴

隔嶺之呦鳴覓前山之羣友於時嚴霜未結山霧初低
谷風凛冽林靄凄迷識途信馬遵路緣蹄觸響知石聞
湍識溪百爾扈蹕鵠立遥徯乃有芻蕘野夫躑躅而前
曰葢聞古帝王清道而行大昕而出鸞旗在前傳警聲
蹕展軨授綏動必以律僕御戒嚴尚凛奔軼翳哨鹿之
可娛羌無闗於政術顧乃披蒙茸踐&KR0886;崒熊貙所馮虎
豹所窟猛噬直前伏莽竊發負險咆哮乗人倉卒此賈
山所由致戒於馳獵而相如殷殷獻規於銜橜也諸大

夫食鼎鐘都貴仕旅進旅退曰俞曰唯借曰未知懵前
紀也知而不言秦越視也若謂吾豈無心力不能止退
有後言持禄奉已遇兹堯舜之君顧安忍出此乎時則
庶尹常伯盱衡而言曰惡子何言之過也今夫泛江海
者不以波濤之險而迴橈登峻坂者不以覂駕之虞而
脱轊何則智者恒預防於先事而勇者必禦患於有備
獨不聞掃穴之神鎗固莫當之利器乎使其聞僄狡之
超騰遽逡巡而却避是将懼陸梁而戢戈矛畏强禦而

弛法制其何以為治歟若夫沙苑五花渥洼汗血越嶄
絶以如砥捐重巒以為埓邁空濶以奮迅遇蟻封而旋
折縱送惟時疾徐按節記曰不躓於山而躓於垤履康
莊夫且致戒更何虞於嶕嶢之蹉跌且夫哨鹿之為技
本索倫之舊俗陋罟穽之周章息長圍之馳逐飾同類
之殊羣曼長聲以相屬遂尋響以斯奔将直前而力角
盖深中其所忌而倐乗其罔覺舉神械而命䖍駭電發
而飈速用明智以坐獲懲驕妒而致戮苟取順而失禽

弗窮追而逺蹙譬意釣之忘竿豈夢求於蕉覆夫其指
之以類取之以義逸以待勞出其不意此克敵之長計
也判遲速於俄頃量低昻於方寸揆地形之逺近究物
理之利鈍此制事之大分也

　　聖哲必因時而熈績

　　仁主恒由舊而戒荒方今海㝢寧謐鞮譯梯航

　　恩洽九宇風行萬方然而兠牟之士漸已逺羈靮而親
帬屐沓革之旅亦且鄙弧矢而慕縹緗夫變古者勢趨

於積弱而保泰者力矯於蹈常此

　　聖主所為撫時増惕兢兢焉循

　　祖制而振乾綱也顧樂甘暴露而冒風霜也哉

　　冰嬉賦

　　宫闕之瓌瑋有太液之漭瀁焉吞雲夢儗崑閬承光輪
囷以東峙紫閣岧嶤以西敞玉蝀&KR2080;蜷而卧波瓊島嶔
崟而納爽徒觀其澂渟灝溔之竒則研京練都之儔固
已罄形容而殫物象矣迺至緹籥動澤腹堅素練韜景

輕縠收烟含雪比潔寫鏡俱圓布琉璃於西竺種琅玕
於藍田牙檣桂楫無所展黄龍青雀不得前雖鴚鵝與
騕褭莫不顛踣而迍邅偉冰嬉之特創繄　國俗之相
沿匪獨因難而見巧正以鼔勇而争先武以是肄恵以
是頒将鞠旅以整衆地莫便於上蘭於是

　　天子出建章而歴鳷鵲莅西苑而臨觀斯時也羽林佽
飛之羣期門七萃之士摩厲以湏延頸以俟雲合烏集
森列乎瀛臺之涘既迺建綵斿分部署鸛翼張魚麗布

颺赤㫋而髙舉倐䇿足以驚騖植如立鶴縱若脱兔𦕈
曳練之難追激流星而急注或翼軀以駢馳或摩肩而
徑度或乗間以投會或側出以詭赴或複叠以攅促或
泮散而布濩或炫竒而賈勇忽迴旋而返顧或趂勢以
直前尚踠足而抝怒赫赫烈烈若周家流火集赤烏皓
皓皚皚若曲江奔濤翔白鷺呈能屢變周覽忘倦飈飛
電迅波譎雲亂咫尺而利鈍殊瞬息而後先判信輕趫
慓疾之超倫軼羣殆亦如僚丸郢斤之官正神行而術

優於簡練也俄而堅壁對壘别曹分局圓鞠突起衆目
所屬其起也機駴礟發而騰擲於當空其墜也星隕鶻
落而晃耀於晴旭隨所指而争趨擬所向而競逐或仰
接以聳躍或俯拾而踧蹜或覿面而惚怳或入懐而可
匊或辟易以冞入儼驪珠之在握或佹得而復失洩餘
憤於一蹴非致果以鬭捷徒悵惘而躑躅獲雋者氣盛
而若矜失志者色沮而増恧若是者順乎天時氣則隆
烈覘乎地脈厚踰數尺司寒秉權凌人甫飭考豳風則

冲冲未鑿騐楚辭則峩峩已積慮夫嵗晩務閒而士氣
之或懈也用習勞於獮狩之隙申號令立賞格威燀於
馮夷之宫聲震於鮫人之宅更詳其服用則障膝以韋
薦履以革藏刀為脊著齒非屐夫是以馳不藉騎飛不
假翮行非翔武踊無留迹泠然憑虚御風何其善也仙
乎拊髀爵躍又何幻也鸞鳳䙰褷瑶池宴也虎豹股栗
昆陽戰也式遵舊典匪武是炫也助以豫行大賚涣也
微夫角觝拔河之為戲投石超距之奏伎徒以壮軍容

之有奭曽何足語乎勇智而况重之以明賜廣之以仁
義皇哉我

　　興朝之垂制也爾迺迴

　　清蹕載鸞旂弭屬玉

　　御黼帷凝神騁思援毫而賦之萬斛泉湧九天雲垂班
楊慴懾東馬披靡焜煌盈軸圭晷未移将以紀嵗華闡
前規推

　　恩澤示來兹非特補藝苑之未備競藻采於文辭也


　　宣示近列瞻誦&KR0787;眵有

　　詔繼作惶汗莫支敢以螢爝仰曜朝曦臨文詰屈鄙拙
自嗤敬為頌曰嵗既晏兮重隂凝訓材武兮時亟乗覃
恩施兮厲威稜

　　天章倬兮萬世是徴循令典兮福履膺

　　夜亮木賦

　　戴斗之區擊壌之儔且耕且牧以蘇以槱暑雨既溽澤
潦未收嵐霧䝉晦鳥道阻修堂宻迴互榛薄&KR1894;蟉忽見

夫晃朗晶瑩璀璨洞明嘘燄非紫揚輝正青騰金蛇而
未掣皚火樹之初熒豈傳薪之炯炯将遺燎於星星爰
躡蹀而俯拾煒灼爍而髙擎歸而詫其父老曰叟有覿
於此者乎是何仙木之降靈也時則龎眉三老擕杖鳬
趨愕眙懽忭顧語其徒曰於樂　山莊實惟天都翳昔
神堯在御治軼華胥蓂莢生階萐莆扇廚薫風清暑駐
此奥區山川畢獻其瑰異卉木殫効其珍符聿有亮木
曜於山隅枝膚剝落炳蔚特殊豈伐樹於撑輪乍分月

桂若浮槎而貫斗應掩星榆爰經

　　聖鑒麗製霞敷増輝緹縹垂比球圖懿我

　　皇之纉緒丕紹休於

　　列祖臨玉塞以行秋歴長原而講武曰止曰時方壺懸
圃亶

　　天光之照臨雖朽木其作覩殆以供

　　清賞於幾餘勒

　　鴻篇於冊府也歟彼隋侯明月之珠田父夜光之璧上

林則鼂采碧琳西都則玫瑰絳栢麗則麗矣終濟奓而
多僻又若瑶芝九光華盖百影舍利現燈於浮圖朱霞
曜靈於丹井竒則竒矣亦丕誕之徒逞豈如兹木太樸
未散大椿靈蓂莫知其算幸逃匠石之斤且免中郎之
㸑雲蒸日暄精鑠氣鍊厥靈乃瑩其輝有爛雖潛處於
幽遐恒昭晰而達旦諒積久而自彰詎因人而始衒是
宜洒金壺摛

　　宸翰攄藻采之陸離倬為章於雲漢也聞者矍然而興

曰嘻歟猗歟方今

　　日月之華容光必照螢爝之微亦舒其曜棟梁杗桷任
各得宜枯木之末亦且弗遺冺我知識順

　　帝之則慶斯木之遭逢允克彰夫

　　聖徳

　　神樹賦

　　氣佳哉鬱鬱葱葱啟運巃嵸積扶輿之磅礴禀造化之
龎鴻天江帶繞而浩涆長白孕脈而穹窿繄髙山之天

作諒王氣之攸鍾夫是以兆

　　靈域閟

　　珠宫奉弓劍衣冠於

　　四祖列左昭右穆以相從厥有竒樹挺秀

　　崇封周圓徧覆宅是正中其樹維何稽類曰榆既儼枌
於漢社實列種於天衢竦幹千尋比扶桑兮麗金烏敷
䕃百畝齊建木兮拱仙都垂莢葳㽔㴻甘雨兮三月飛
錢錯落颺和風兮五銖極櫹槮欐桅之壮觀炳儲禎毓

瑞之貞符固所以培本支於百世肇

　　帝緒而闡

　　皇圖者也原夫大命既集有開必先殷頌發祥溯立子
生商伊始周崇追王自古公亶父而前懿厚植之非偶
羌篤生兮自天其深根固本之輪囷盤旋潛達九淵也
有以昭

　　祖澤之永延其交柯萃葉之菁英攅欒葰楙萬年也有
以徴


　　帝祉之來駢是将參天地而無極豈徒嫓春秋之八千
矧夫炎運興而樓桑鬱李唐起而仙李蟠亦何殊寸莛
之視樳木又烏可以挈量而衡觀也哉爾其屆白藏閲
西顥宵露霮䨴以沾濡飛烟靉靆而繚繞秩秩几筵童
童羽葆御

　　安輿而歴邠岐揚和鸞而莅豐鎬追

　　逺展禋奉

　　先思孝勤


　　丹陵兮崇椒仰修幹兮虚表薦神樹之嘉名撰

　　星漢之盛藻盖匪特維桑與梓之敬恭更無論琪樹瑶
林之瓌寳也矣系曰偉瑞樹兮

　　神式憑森䔿䔿兮鬱繩繩如松栢兮無不爾或承篤祜
錫羡兮茀祿増子孫千億兮

　　帝祚凝

　　皇清萬葉兮此其徴

　　日月合璧五星聨珠賦


　　皇帝握乾符闡坤珍參兩大撫三辰澤滂九域恩覃八
垠平章之化協熈皥之俗醇太和翔洽祥光氤氲甘雪
霏微而布潤靈雨優渥於當春

　　天庥滋至景貺畢臻爾迺象緯清明乾文炳焕二曜合
彩於一垣五佐聨輝而有爛娵訾近值於乾宫營室斜
連於碧漢匪疾匪徐或聚或散參差互映象圓璧之同
規錯落齊升儼編珠之共貫豈第聚奎聚井美盛世之
昭回重光重輪賡載歌於復旦時則青帝司方夾鍾應

律仲月則節號中和庚午則詩云吉日順時耀采辰方
會乎降婁應候流光街自臨乎昴畢迓　熈朝之純嘏
適符太史之古溯上古之歴宗奚數羲和之術有以知
氣數之綦隆是以覩

　　聖人之首出斯時也神靈悦豫朝野懽騰僉踴躍忭舞
合詞而稱曰於哉

　　聖主之祥徴也仰重離之懸象将表瑞於升恒燦五行
之順序亦呈慶於豐登矧曠世而不覿遇


　　聖主之時乗昌期既應景福誕膺延禧錫祚以莫不増
天子方穆然改容勤思至道欽

　　昊天以凝休揚

　　神功而展孝却賀典而弗居

　　命祠官而祇告戒百僚使修庶政敦誠心而去文貌祥
既降而治益昌福彌隆而徳彌劭固當炳圖牒而薦貞
符邁羲軒而宣顯號(臣)管窺雖陋無能繪日月之華而
槃扣為愚竊願傾葵藿之照謹拜手稽首歌曰惟天為大我


　　皇則之

　　聖祖垂裕我

　　皇式之惟

　　天惟

　　聖孚佑我

　　皇中天景運嫓於陶唐於萬斯年載篤其慶申錫無疆
永昭瑞應


　　聖主臨雍禮成賦

　　聖天子學由天縱治本素王元靈互宅道妙淵藏庚符
耀於太乙珠燄動於文昌卿雲晨露之祥已接心源於
玉冊鳳翥鸞翔之額先褒

　　聖徳於

　　宸章釋奠時行重一王之典禮大昕早至臨萬仞之宫
牆於是吉日維占頒儀式好率有位以駿奔儼在宗其
載考徳車樂御既中矩以折旋義路禮門自升堂而達

奥五雲有色拂馬隨人萬騎無聲清塵洒道冠裳肅穆
分三翼以迎

　　鑾黼黻輝皇擁九旗而入廟爾其朱甍巍赫瑶栱葳㽔
徹瓦流黄侔

　　皇居之壯麗圜池深碧蕩學海之漣漪古樂備陳静聴
八音之奏

　　聖躬載獻特隆三爵之儀鳳蠟神椒共祥烟以宛轉太
羮元酒隨甘露而淋漓已乃潛神六藝訪道五更燦天

經而彰地緯啟玉振而節金聲石鼔流音笙鏞迭響縹
緗發彩紳綬俱榮詣極中和探微言於性命功隆格被
厚至徳於欽明式玉式金發微顯闡幽之㫖如綸如綍
抉躬行心得之精且復闢苑興才舉賢勸學善宜有後
衣冠則儒秩留詒祭復増田蘋藻則馨香綿邈侁侁之
胄子齊登楚楚之儒衣盡擢西膠東序陳七十代之文
章春誦夏弦起三千年之禮樂於是斯文益著吾道彌
尊既沐日而浴月亦苞乾而絡坤玉篆金鐫義洩素符

之秘崇牙樹羽人來觀國之賔望頖璧之和風悉成元
氣盼圜橋之流水亦載春温良以廷獻本於家修民興
始於經正惟成均之作人實逺邇之逖聴故四術以董
其成七教以防其性豈特菁莪棫樸俱受範於洪鈞即
烏弋黄支亦凛遵夫

　　聖訓惟大觀在上作君兼之作師斯從善如歸希賢引
之希聖故能治冠百王禮承三統運啟文明功歸風動
析理於天根月窟本聖徳為王猷殖學於義種禮耕由

明體以達用(臣)幸列清班得親扈從聞性道而心愉近
温恭而神聳觀光有慶追盛典於唐虞拜手何言愧清
風於雅頌

　　聖射賦

　　候屆長嬴日躔東井甘雨時暘火行晝永朝霞鬱起而
絳霄陽烏騰出而曜景羽衛宵嚴清蹕稱警

　　皇帝體天經於夏清詣

　　璿宫而晨省已乃弭盖於紫苑之門駐輦於清涼之境

斯時也王公侍列虎旅景從肅肅習習師師顒顒方嚴
威而儼恪匪顧盼而稱雄

　　天子撫令序而申助陽之義臨羣辟而觀游藝之工於
是抽朔蓬之勁簳彎鉅黍之良弓張三侯而示鵠規百
步而懸熊一矢初飛奔流星而直注六鈞乍彀寫滿月
於當空青鏃儵夐而掣電鳴骹猋拉而激風白羽複沓
而相乃妢胡先後而叠雙固已偃甘蠅而伏飛衛蠭門
空石之倫愕眙而慚其技窮矣我


　　聖皇迺優游恬懌神酣氣逸巧因難而益見竒翻新而
愈出正明舊畫弸五色以裁雲埒樹崇儀暈重圓而映
日錦標立處徑方寸以成規玉尺量來僅三分而得一
形才似葉誰窺養叔之長視豈如輪妙盡紀昌之術應
弦則銖黍之無差破的則十發而不失於是衆目駭歡
聲溢喜動

　　天顔

　　徳音有秩爰


　　命小臣為賦以述沉思惝恍莫能命筆恧忸遷延經月
乃出(臣)聞射之為道也巧由心得藝以徳成體直由於
志正手敏貴其氣平貍首之表應騶虞之節明禮樂於
焉而備慶賞由是而行故先王以之觀徳而君子取其
無争乃有蜻翼矜長猿臂稱善盃措肘而不知扎合七
而能貫開石以飲羽驚竒射㦸以中支自炫或積嵗以
殫思或彌年而罔間庖丁滿志以躊躇斲輪得心而棄
傳匪助長以偶合亮致精於習慣是惟曲藝之徧長曷

足語

　　神明之獨擅於我

　　聖皇小征大匡文思格被武烈用光盛徳所孚肅慎貢
其石砮威稜所燀荒徼靖其封狼而猶兢兢乎保大定
功之匪易翼翼乎詰戎肄衆之忽忘伸

　　廟勝於櫜弓之日運宏圖於省括之方猗覲揚之逺畧
屢焜燿於

　　天章矧夫矢不徒注弦無虚控巧非智力可階道以從

容而中觀者但知應手之為樂究莫測因心之妙用巧
喻者未足罄其形容善鳴者安能攄其聲頌是盖出之
聖徳之緒餘要益信多能之天縱頌曰弦剡之利威天
下兮發彼有的娛清暇兮虎韔象弭爍方夏兮矢矢相
屬臻神化兮惟精惟一斯其為

　　聖射兮


　　松泉集巻一

