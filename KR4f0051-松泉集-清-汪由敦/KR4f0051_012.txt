







　　欽定四庫全書

　　松泉集巻十二(起乙丑至丙寅)

　　吏部尚書汪由敦撰

　　恭和

　　御製新春試筆元韻

　　紅縷堆盤薦蓼芽蒼龍初御斗迴車(史記斗為帝車運于中央)蓂開
釦砌聫三秀草茁鱗塍擁六花

　　天藻含韶霏寳露宫旛獻節剪彤霞分明繪出熙熙象

畫鼓聲中笑語譁

　　恭和

　　御製新月元韻

　　九道從知繞木䋲新春新月恰相應(立春在正月初三日)繡簾鈎
曲看初挂冰鏡蛾彎畫不勝梅影半痕分綵勝雪光一
縷上衣綾修成七寳逢嘉夜交映珠宫院院燈

　　題赫尚書仿髙房山雨景

　　烟鬟千叠空濛裏片片濕雲低著水江南四月熟梅時

宿雨欲収収不起淋漓元氣尚書筆襄陽父子稱入室
只今赤縣苦炎歊安得甘霖遍三日

　　應

　　制題董學士山静日長圖

　　幽人愛岩栖抗志逺塵坱連峯鬱繚曲坐卧納朝爽秋
深丹葉濃夏淺緑隂長閒雲自去来候禽時下上山厨
笋蕨香石鼎松風響漁人無問津溪友或過訪雞犬静
村巷麛犢偃林莽坡翁與子西詩意畧相仿鼎鼎百年

中疇能謝羇鞅斯境定何在斯人樂長往将無巢許倫
物外恣偃仰三復招隠篇空谷寄遐想

　　賜觀

　　御筆詩經全圖恭紀

　　稽古正學則左圖而右史史以紀善敗圖以肖臧否予
欲觀成象典訓徴帝紀咸平五經圖臚列器服爾毛詩
肖物形開成有芳軌我

　　皇博羣籍葩經探奥㫖齊魯韓三家風雅頌四始一篇

繪一圖情真態逼似美刺别薫蕕可愕亦可喜雍容陳
廟廊瑣細及婦子仰象日月星俯察禽魚豸風人聚一
堂名物瞭如指游藝近適情而實通治理從容

　　萬幾暇玉案雲藍紙一圖系一篇爛矣

　　天章煒

　　天章藴元氣揮灑何淋漓子曰詩三百蔽以無邪思心
正筆乃正六體隨所宜湘管列三品虞戈縱一麾八法
神運用萬象歸鑪錘


　　聖能本天縱神畫追皇羲風則婉以入婀娜含丰姿雅
則温而票端荘出委蛇頌則肅且嚴正容無傾欹毫端
結搆新溯古頡籕斯邕鵠羲獻繇草聖皇象之鸞龍紛
蔚跂圭璧燦陸離超軼光堯閣方駕神禹碑殷勤七載
功味道研文辭

　　文辭豈糟粕

　　皇心妙經營㸃翰涵造化敷政本穆清博綜全詩理鑒
古攄遥情王化起二南雅頌陳典型觀風知正變保泰

在持盈

　　聖朝綿景運百年仁化成

　　世徳美作求既醉歌太平沐膏咏勤苦萬族慶盈寜夫
豈無風謡洋溢為頌聲廟堂述功徳揄揚振鍧鏗

　　宫中奏元音鏘然叶韶韺憂勤底和樂風教覃八紘
旃厦日兢兢緝熙於光明

　　雲漢仰昭回萬古星日晶拜手歎觀止遂歌有餘榮

　　恭和


　　御製落花詩叠舊作落葉元韻

　　一片飛来豈自由風飄萬㸃幾曽留遨頭未負探花使
照眼多慚選勝流纔爛熳時驚易暮正芳菲處却先秋
也知不過經年别難遣當前脈脈愁

　　樹頭何處覔殘紅釦砌繁華一瞬空縱不顛狂隨弱絮
能無飄轉逐枯蓬苔㾗未掃猶含露燕壘初銜尚舞風
賴有筌熙寫生手儘教収拾畫圖中

　　錦帳金鈴愛䕶心前塵追憶悵逾深埀簷漫數纍纍實

夹道俄成樹樹隂無可奈何鶯漸老誰能遣此蝶難尋
祇輸窗外琅玕竹日日平安報好音

　　鏡裏屏間了不殊晴烘雨打總斯須遲開果勝先開未
来日知如昨日無幾縷篆消移晝漏半庭影散轉風烏
縱饒

　　天上春常在笑指蟠桃祇一株

　　淺笑輕顰得幾何占春多處占愁多蘇隄曉望迷芳草
南浦離情送緑波法雨三千空色界信風廿四賸寒柯

追懽苦怨江城篴秉燭從教轉綘河

　　感時原不為悲秋即境難消萬古愁隔座低徊縈舞袖
縁溪厯亂引漁舟茶烟禪榻遲来杜燕麥元都再到劉
誰悟

　　拈来㣲笑意墨池香海幻浮漚

　　題松雲圖

　　康熙壬午癸未間游學南蘭陵與龔封五刺史
表姪同研席時由敦纔十一二刺史少予兩嵗

晨夕相依弟兄若也雍正庚戌刺史以茂才方
正被薦厯官嶺南中州一再見京邸頃以薦擢
陕州牧赴

　　闕引

　　見握手道故已各逾五十矣刺史精采奕奕方挟利器
屢試於盤根錯節間而予則頽然衰老回憶青
燈並案時忽忽三十餘載適刺史出寫照屬題
漫成長句以當話舊


　　雲移竒峯峯不定松濤萬壑吹風磴披圖何處故鄉山
頓喚東華塵夢醒巖電炯炯鬚睂蒼却認肩隨總角郎
分題晝静楊花落剪燭宵分梧影凉荏苒年華如置傳
離合中間希㑹面早飛喬舄黄木灣又種潘花洛陽縣
官清琴鶴一庭秋結念溪山作卧遊暖翠浮嵐雲靉靆
龍拏虬攫風颼飀只今嵩少推良吏畫轓新擁春前轡
那能放眼問林巒纔可長吟壓行笥愧我

　　恩深侍從年萬松黄海心悠然扶笻蠟屐知何縁題詩

請俟他時騐此境未必輸君先

　　恭題

　　御筆折枝墨梅

　　鄧尉峯前千樹雪孤山亭畔一林月為想羅浮綽約姿
清沁詩脾境幽絶信風初報第一畨影入墨池冰欲裂
宵長夢破紙帳冷道逺孤尋苔徑滑

　　天工小試回春手數㸃枝頭意纔洩暗香頓覺襲棐几
疎幹低斜横屈鐵東皇轉眼露瀼瀼禁苑萬花攅繡纈

却從温室染

　　仙毫淰淰寒光灑瓊屑詩成東閣興如何空谷佳人愛
髙潔

　　題畫院供奉余省恭摹

　　御筆盆中金橘應

　　制

　　金橘一株形如翠葢

　　上幸盤山偶見之天成寺中因寫為圖題絶句一首今


　　年復追憶叠韻成二絶句

　　命余省重摹而臣暨(臣梁詩正)等各題其次云

　　百顆洞庭秋離離露華滿誰移向田盤金翠耀霜晩偶
䝉

　　天一顧春盎緑沈管寫生愛清真題句重繾綣臨摹得
佳手勝跡騰藝苑伊昔冐朔風髙寄孤雲巘而今傍爐
香勝植上林館三復楚頌篇因之感忠欵

　　叠前韻恭題


　　御筆倣楊補之梅花

　　千樹埀埀初綻雪亂吐繁枝弄殘月横空老幹獨不羣
故著疎花更竒絶朅從子半露㣲陽先遣東風吹石裂
牕外瓷盆遞消息曉霜踏破銅墀滑化工誰識不工工
天心早向毫端洩冰肌忽遇藐姑射不礙肝腸原似鐵
何須湖畔逺尋春坐對多情舒眼纈鉛華洗盡領衆芳
桃杏争妍夫豈屑清香天與契

　　宸襟嵗寒心事憐孤潔


　　長至前一日齋宿神樂所南廊感事十六韻(予辛亥列
講官後屢年侍班陪　　祀皆宿南廊先後同宿者有前軰吳少宗伯錢少司寇及同年陳未齊
宫詹介景庵侍讀諸公前嵗張文敏公宿此因同少司寇劉總憲宿仁夀寺不至此者兩年今
復同樂部何副憲来此同宿舊時羽士林某已化去壁問尚有予己未留題舊句云)

　　典祀郊禋肅

　　親臨曉仗開齋宫䖍望幸詰旦凜趨陪老屋深沉處層
垣迤邐迴去天真一握占象或三台(神樂所與　齋宫僅隔一垣)舊
職清班峻流年急景催吳陳曽欵曲錢介重徘徊茗瀹

先春蕊爐温到曉灰雪鴻飛不定荘蝶夢頻回蕭寺翻
書帙經樓掃徑苔忽聫蒼玉佩仍宿白雲隈榻是前時
下人今幾度来撫琴遺鶴羽題壁認蛛煤柏古添深翠
松髙見始栽晝閒忘短晷地迴隔驚埃欹枕聽宵漏摳
衣傍帝䑓只應憐馬齒羸跡日豗隤

　　和香樹前輩齋宿白雲亭見示元韻

　　齋次先期晩入城逺傳騶唱聴餘聲虚堂前燭人初散
晏坐圍爐境自清候轉葭灰催短晷談霏玉屑數深更

朝来合薦

　　郊壇瑞釀雪同雲一望平

　　夀家廣陵叔六十

　　自我来京師三十易寒暑中間雖暫歸寄跡等行旅一
從登仕藉望望雲山阻夢寐到鄉園惻惻懐舊侣荏苒
閲嵗華零落僅可數叔也季父行華顛困終窶屈作句
讀師聚徒喧兩廡虀鹽仍徤在未覺書聲苦有如松柏
姿巋然秀平楚憶昔少年時里閈快游處形忘談輒深

興劇勇可賈屐從雲中携酒或宵分賭開軒對晴竹翦
燭聴夜雨紅葉燦秋臯緑烟滃春隖當時縱言笑意氣
頗軒舉疇知纔轉瞬鬚髩遽如許冰衡念先徳瓣香緜
隊緒事嫂見必冠字孤幼能撫循循篤内行食貧堅自
樹鄉閭重老成醇謹化頑窳嗟予謬叨

　　恩行能一無取興言范公荘背汗透衣褚惟當鑒知足
謁告倘䝉予東阡杖可扶南畝秫可煮耆英修故事晩
香娛老圃奉翁百嵗觴人瑞繼逺祖


　　題介景菴侍讀野園圖二首

　　數竿修竹静生香猶記開軒六月凉多少樓䑓圖畫裏
吟情不較野園長

　　部分逺聽官蛙兩行案朝看瓦雀雙賴有新詩能領畧
盡延野色入吟牕

　　題涇南張文敏公書卷

　　三生禪悦味醍醐游戲毫端五色珠賸有一漚浮墨海
漫将題品付肩吾


　　香光墨妙杳雲烟入室端應畏後賢可惜千秋兩文敏
一籌輪與未華顛(董文敏與公同里同諡亦同善書董年八十餘公僅五十有五故云)

　　嵗暮齋宿白雲亭叠香樹前軰韻呈同事諸公

　　東風拂面入重城又聽千門爆竹聲杓轉斗車陽始布
芒銷貫索氣先清齋心五夜心逾惕感事中年事飽更
不有寅恭師法在敢将丹筆詡持平

　　小除入直叠前韻

　　崑崙一角五層城身到重霄聴頌聲


　　奎藻日新三古盛天和春盎萬方清露華溥處階蓂茁
風物催将嵗籥更玉砌十年翔武地愧無涓滴賛昇平

　　丙寅春帖子詞

　　鳯紀重開丙璇樞首建寅三陽一氣轉六宇

　　萬年春

　　風到梅梢第一畨九華燈影耀銀旛

　　祈年纔轉青郊仗恰報春光接上元(十四日值仲辛是日立春即以是日
　祈榖)


　　曙旭曈曨啟繡簾露融金掌萬方霑共欣

　　愛日瑶階永更喜春隨閏嵗添

　　丙寅元旦試筆示兒

　　人於天地受中以生聖凡雖判學則有成為學維何致
知力行困勉罔懈必强必明日居月諸斯邁而征律管
弗愆嵗序亟更在時為春在王為正平秩東作申命先
庚履端伊始繼續以賡習以時敏新以日亨於寅而寅
厯貞乃貞譬彼嘉榖必勤於耕惰農自安囷廥曷盈譬

彼良弓不廢於檠弛而弗張舍拔曷勍譬彼寳玉匪攻
曷瑩譬彼珍味匪湘曷羮知恥近勇業勤斯精厥志克
奮其神乃清分隂之惜尺璧為輕自丱而弁如木之萌
式培其根以達其英杲杲朝日麗於東瀛繼長増髙孰
量其嬴蚩蚩之氓亦各有營匪夙之戒乃瞶乃盲予少
也怠長而僝儜墻髙基下背汗顔赬於我先祖貽經滿
籝祚開奕葉弱植䝉榮本深未遂實大聲宏勉旃小子
先民是程


　　恭和

　　御製正月二日小宴廷臣元韻

　　軒紀開元㑹虞賡慶一堂先春風細細獻嵗物昌昌甲
煎浮

　　蘭殿辛盤進柏觴五雲歌復旦八伯舞昭陽脯應堯厨
箑羮從湯鼎湘金莖鼇柱直瓊液鳯團香簮佩霑
優渥垓埏仰

　　恵康欣看時玉賜正兆屢豐祥


　　題文待詔温蘭巻應

　　制

　　閩天鬰炎風楚澤荒宿莾猗猗谷中蘭寜辭衆草伍千
里結同心故人𣺌何許殷勤玊磬翁自草國香譜紛披
風葉交一一折釵股緬思問絹年清芬足千古(待詔父林曽為
温州太守)

　　題唐寅金昌秋色巻應

　　制


　　騷客多秋懐幽居市塵屏孤雲澹逺天空曠心自領縱
棹將何之楓落吳江冷

　　題曝書圖送任大宗伯予告二十韻

　　台斗三朝重聲華兩世聫臚雲螭陛接甎影風毛鮮嶽
立欽前輩風流暎後賢冰壼清不染金鏡烱常懸澹處
人如菊珊然骨是仙容䑓思賛賛緑野興翩翩自草歸
田録重吟池上篇風軒子猷竹水榭杲之蓮庫定東西
列籖應甲乙編賜来珍琬琰校處認丹鉛鄴架差堪擬

韋籝未或先藏看汲古富圖借曝書傳却憶西清秘叨
陪内直専襟期親皎潔情話致勤拳祖帳榮疏傅詩題
繪輞川品髙南墅石乳挹恵山泉蘭茁春華郁梅標雪
霽妍勝情臨繭紙餘興付鵾絃暇日謝墩屐春風鏡曲
船潞公行再入聴履定何年

　　敬題

　　御筆秋江漁艇圖

　　江平鏡面掃眉嫵鷗鷺鸕鷀滿沙渚亭臯初見木葉下

隔岸漁村近可數屏翳觧嚴川后静不遣掀空浪花舞
一年幾見好風日雲山粉本定何許樟亭九月落潮時
隠隠西興報鐘鼓

　　穀日齋次再柬香樹前軰仍叠前韻

　　幾度齋明傍禁城同聴鄰舍飲呼聲沈公腰帶寛仍減
荀令衣香逺尚清結習多生難盡埽良方經騐戒輕更
来朝候轉陽和暢計日朝㕘玉體平

　　祈榖陪


　　祀再用前韻恭紀

　　祈年香輅出嚴城

　　齋殿春迴曉漏聲青甸土牛迎五夜(是日寅時立春)紫壇玉葉
近三清　(大享殿圓覆三層最上翠瓦名曰青陽玉葉)咸英樂聴初終奏犧牧
星明左右更(隋書天文志婁東五星曰左更山虞也主澤藪竹木之屬亦主仁智婁西五星曰右
更牧師也主飬牛馬之屬亦主禮義二更秦爵名)已告蕃釐霏六出不須嘉瑞
數華平

　　題丁布衣乃清饁耕圖


　　短衣携具餉邱南瓦缶匏壺竹筍籃何處隂濃堪舉案
豆棚斜靠栁毶毶

　　晴嵐閣學貽水仙碧桃走筆為謝

　　釀花居士遣送花白琢冰雪紅蒸霞亞枝含笑人面暎
倚石側嚲雲冠斜濃籹淺暈各異態神仙風骨無争差
信風纔到老梅蕊緑意未迴新栁芽斡旋直借補天手
鬬豔競出東皇家凌波娟娟步羅襪和露灼灼調鉛華
風輕自著紙屏䕶寒重更倩重簾遮薌林矜賞破枯寂

静海觸緒翻愁嗟(梁勵二公各有報詩梁鰥居勵有子婦之感情見乎詞其意云爾)我
生幸不乏意趣燈前笑語争喧譁兒童少見强觧事溉
以新水培新沙燈棚廟市不計數珍重詎比辱拜嘉屏
閒墨戲適寫照筆妙隠躍飛龍蛇(屏間雙清圖小幀亦釀花居士所臨趙子
固王元章兩家筆)看花對畫坐忘倦頓令陋室春光奢從来草
木同臭味莫笑瓊樹依蒹葭

　　恭和

　　御製正月十六日奉


　　皇太后瀛䑓看烟火即景燈詞八首元韻

　　承

　　歡令節應春規瓊島雲生羃四埀

　　鸞扇影中珠萬顆擁将璧月照冰池

　　六龍銜燭勢迴旋璧帶金釭寳炬然達曙爛銀開紫府
生烟暖玉出藍田

　　火樹千行徹上清紅雲一朶䕶通明九華七采争輝處
厯厯繁星拱玉衡


　　燈市浮圓夜煮茶九衢懽笑萬人家誰知别有仙都景
電掣雷轟起蟄蛇

　　中天懸秀玉為䑓扶

　　輦今春特地来(往年烟火俱設　圓明園西厰今嵗始在　瀛䑓)海上駕山鼇
贔屭雲中飛葢鶴毰毸

　　空際摩尼舍利光散来薝蔔辟寒香蘓迷七海光明境
不抵

　　天家錦段張


　　魚龍百變儼成真獻夀瑶階有化人更喜明璫排寳字
萬年

　　天子太平春

　　連朝瑞葉綴瑶林纔轉條風散逺隂正是傳柑懽賞候
早從望杏

　　念春霖

　　大風歸自南苑

　　當年春氣動條風藉宣暢連朝風怒號隂寒勢彌壯晨

曦曀無光驚沙迷所向郊南陸為海邈邈原野曠封姨
騁長駕熛疾偏張王重儓翼肩輿寸步力相抗有如涉
長川忽遇萬里浪波濤聲滿耳孤篷信飄颺嗟哉行路
艱豈在阻巖嶂迴思昔者至晴暄物駘蕩佳時不易值
涉厯難預量造物亦何心達人齊得䘮朝當夙威霽草
色行可望

　　戴烈婦詩(并序)

　　烈婦姓謝氏湖南零陵人隨其兄入蜀年十八

適緜州氓戴永珍逾五年夫死兄公欲嫁之誓
不從母迎以歸其兄潜納蒋某聘烈婦聞之沐
浴自縫紉其衣經于夫塜上樹以死距夫死纔
五月耳有司上其事請旌于

　　朝刑部員外郎桐城王君為之徴詩紀之輒擬樂府一

　　篇備采風者録焉

　　妾有夫向黄壚妾心隨夫願與俱夫兄不諒何其愚皎
皎明月珠肯受汙泥汙夫兄不諒何其愚歸依母與兄

誓死無踟蹰兄也納聘勸改圖出險入險茫茫四顧将
安徂哭拜夫塜心與俱三尺之練六尺軀千秋宰樹枝
不枯

　　恭和題

　　御筆玉蘭元韻

　　種是藍田迥辟塵香分澧浦號迎春憑将

　　埀露流雲筆貌出冰心玉骨人

　　華林揚綺浄纎塵素豓還留玉殿春不為閏年饒麗景

藐姑那得見神人

　　長兒就婚南蘭陵登舟夜遇大風雨念之有作

　　汝去當秋暑車塵汗未乾初程逢雨夜即次尚何干小
試風濤壯應知道路難同行多老伴相與慎眠餐

　　恭和

　　御製擬中秋帖子詞元韻

　　歌管風吹玉宇閒詩家綺語例難刪從看

　　天上清虚境信有蓬莱第一山


　　瑶牋幅幅領秋光

　　仙翰長涵桂露香百顆驪珠争月彩髙騰碧漢六星匡
御製新傳付畫師畫圖那得擬

　　新詩一輪澄徹三千界滿意清凉百子池(滿意挹清凉御製秋光
詩中句也)茅屋懽聲接市樓今年秋是十分秋萬方正效
升恒頌嵗嵗良宵一舉頭

　　題文待詔松隂髙士圖應

　　制


　　鳴泉琤琮沙瀨淺立石孱顔净苔蘚輕烟一抺逺碧横
望裏青山髙偃蹇松隂二士樂幽棲清影滿身同把巻
玉磬山房㸃筆親烟霞性癖出風塵遥情直溯懐葛上
空谷何由見若人嗒然相對忘言侣應是停雲自寫真

　　應

　　制分題鏤牙畫冊得仲春

　　鳷鵲樓頭雪未消剪刀風急近花朝冰開鴨緑波三尺
烟染鵞黄線萬條燕子欲来簾額敞杏花初放酒帘飄

化工幾費雕鎸力収入琅函景倍饒

　　瀛䑓侍宴用唐臣李嶠甘露殿侍宴詩字為韻分得御

　　字

　　金行零露瀼瓊苑卿雲曙

　　令典集星班廣筵臨

　　日御瀛波

　　祖徳深稔嵗

　　皇心豫舟度虹連蜷


　　牋飛鳯騫翥伶簫軒樂張瑞箑堯厨飫

　　異數荷頻仍榮聫石渠署

　　賜宴瀛䑓恭和

　　御製元韻

　　秘苑清秋擁蜃珂

　　恩聫堂陛慶時和境開靈囿森琪樹候紀豳風稔瑞禾
鳯艦雲移天上坐

　　龍旂日射鏡中過雅南共矢巻遊盛遥應康衢鼔腹歌

殿敞含元綺席稠黄霏

　　黼扆菊香浮鈞天響叶金風應

　　仙醖甘分玉瀣流蘭渚更教臨曲水蘆汀遥指颺輕舟
從容不覺移蓮漏厯徧方蓬最上頭

　　竹浄梧清曉静娟肅陪鴛侣傍爐烟分牋屢許賡
天藻賜醑仍叨近

　　御筵髙宴正宜豐嵗舉令儀端自

　　舊章傳儒臣載筆偏多幸玉署承


　　恩甫隔年(甲子冬新葺翰林院　　臨幸　　賜宴為一時盛事今次　　賜宴亦惟翰苑諸臣得
&KR0008;為多由敦前此侍宴䝉　　召至　御前賜酒今賜酒者十五人臣復得預第四句専紀其事)

　　紅雲捧處許遲留

　　恩溢瀛波豈易酬八伯載歌欣復旦九農命扈沗司秋
心盟止水慙如鏡情察澘魚忍用鈎應識

　　天懐同樂處早覃膏澤徧溟洲

　　寄懐吳晩亭舍人

　　夙昔蘭䑓共一編而今不見動經年千秋業就推陳夀

三絶題成數鄭䖍老去總成書裏螙相思長檢篋中牋
雲亭載酒知何日先遣龍賔助草元

　　送沈歸愚閣學請假省墓

　　雲碧天清朔雁翔黄扉仙客俶晨装江頭蓉老迎歸棹
籬下菊開遲晩香盛事不須誇鑑曲深情豈為憶蓴鄉
奎章御醖叨榮遇典故應添紀玉堂

　　名士從来多結習先生風味藹宜人天憐晩遇榮稽古
我讀新詩愛率真廿首生秋賡韻穏兩篇


　　埀露被

　　恩頻(先生奉　　命恭和　　御製生秋詩廿首及請假䝉　　賜御製五言律者再)寄言英絶
騷壇侣好近芝蘭謝棘榛

　　題唐寅茒亭話别圖應

　　制

　　吳中仙子謫仙輩切雲髙冠陸離佩蛾眉謡諑絶世姿
美人香草離騷詞有時縱筆寫胸臆掉頭一吐千古竒
寂寂茒亭定何許何縁邂逅同心侣鹿門甫里倘相逢

白石清泉堪共語

　　題夏㫤王紱合作竹鶴雙清圖應

　　制

　　翛然兩長身意閒態逸迥出塵一俛梳其翎一引髙吭
步苔茵妙筆為寫藍田真舍人添得湘江筠雙影翩&KR1473;
映叢緑&KR0609;&KR0609;清風戞寒玉朅来泉石締幽盟還向雲霄
寄遐瞩月明露冷幾聲来豈獨此君能療俗

　　恭和


　　御製雪浪石用蘇軾韻

　　定州城西烟雲屯崚嶒聳處石丈尊坡翁出守北来日
坐惜僵卧霾塵昏一條雪浪走巫峡如象如馬摇羌村
故鄉山水忽到眼吟情逺寄劍閣門勢争泰華壓代北
詩家千載驚心魂名園移置自何代(石今在韓魏公衆春園中)老樹
交䕃蟠深根幅巾坐嘯記閲古(魏公帥定武為閔古堂自記中有幅巾坐嘯恬
然終日吾之為樂豈有既哉)繚垣誰拂苔蘚痕

　　翠華西巡六飛駐摩挲往蹟與細論


　　重拈强韻四三叠　　(御製凡叠和四首)濤翻墨海雨㵼盆愛人重
物物亦重應令此石萬古名常存

　　恭和

　　御製行在詠雪效聚星堂禁體元韻

　　幔城夜掃千林葉行旌朝巻半空雪應時(甘雪應時晋王廙帖中語)
蚤慰望雲心(壬戌　　御製詩有望雲思雪意一首)父老迎

　　鑾詫竒絶縁塍漸不辨髙低除道直應迷曲折駞背堆
来峯欲連馬蹄踏處涔隨滅


　　仙毫叠和白戰詩　　(御製亦四叠韻)元氣淋漓奔電掣歐蘇千
載稱巨麗那敵

　　雲機排繡纈

　　天工巧出無窮竒節葉寸枝夫豈屑凍硯傳抄手欲胝
長箋屢

　　示眼纔瞥臣從歸到讀且驚心知妙處無由説惟憑指
㸃認林巒北苑宗風筆如鐵(時　　命學士董東山寫圖)

　　恭和題


　　御筆畫梅元韻

　　淡月疎烟作意親藐姑何處覔神人

　　化工祇在生花管散作塵寰嵗嵗春

　　羣玉山前第一流畫圖詩巻總長留天心騐取初陽復
幾㸃先傳朶殿頭

　　恭和

　　御製太液冰嬉元韻

　　豳風陳舊俗文囿試新觀候紀書雲史班分典衛官


　　御床臨月鏡　　(上臨觀率御冰床)禁旅驟星灘鷺振森成隊龍
驤迅激湍争先矜獨得展技妙俱殫容與身逾㨗飛騰
氣自安祇誇追電易未覺步虚難鼔勇端因勢凌風巧
禦寒

　　題曺䕫音倣曺雲西山静日長圖

　　翠蔚烟深樹交影禽聲上下清晝永翛然孤坐午枕餘
㶁㶁循階玉泉冷北窗白日即羲皇何必桃源説仙境
軟紅滚滚日馳騁誰向山中看畫景回頭笑謝曺雲西

妙處無言心自領

　　恭和

　　御製題墨梅元韻

　　墨梅清韻古未諳邉趙但觧調朱藍禹功㸃染獨逺探
積雪半亞南枝南華光逃禪創此格此君筆力都能兼
後来竹荘雅好事坡翁仙句憑重拈烟籠蓓蕾纔半吐
超悟不異叅香巖一枝竹外偏有態藐姑綽約斜窺簾
道人放筆作老幹苔纒龍甲經春添自成一家生意足

俗譜枉事論員尖由来絶詣不相襲品重難判玉與堿
作朋㑹合小清秘開巻已拂香馣馣留題數子列左幅
發揮意匠縱横談

　　雲牕坐展辨誰某清詞逸翰情為忺

　　奎藻親題散珠玉春姿浮動神襟恬直廬捧玩光照眼
六花初撒庭中鹽句竒韻險若天造想見

　　筆妙由心潜吟餘恍憶銅坑樹依約臨風側冐檐

　　丁夘春帖子詞


　　青輅東郊仗懽聲九陌同兩畨春到處併在一年中

　　杓轉璿衡指孟陬嵗星旋次紀初周萬方共獻

　　慈寜夀愛日春融十二樓

　　花信從頭入禁林

　　宸衷端為阜民深

　　親題寳帖宜春字字字勤農望嵗心











　　松泉集巻十二

