







　　欽定四庫全書

　　松泉集巻五(起癸夘至戊申)

　　吏部尚書汪由敦撰

　　癸卯秋

　　詔修明史被薦得與編校八月十六日引

　　見乾清宫恭紀并呈總裁諸先生四首

　　閶闔雲開直九天曉趨

　　清禁待傳宣風聲乍聽尚書履日影初移學士甎銀箭

玉壺催刻漏綺疏珠網罥罏烟分班奏對承

　　天語多半瀛洲侍從仙(同引　見者廿人詞林凡十七人)

　　觚稜髙矗五雲濃塵外何縁識禁松日晃

　　御屏顔咫尺春生

　　秘殿語從容上公啟事承宣宻近侍分行列衛重白玉
螭頭齊鵠立草茅於此慶遭逢

　　筆札初傳出禁闈史通何處問知幾

　　精言兩字惟忠厚公論千秋有是非昭代典章元鄭重

異時聞見總依稀汗顔多愧蓬山籍况復章縫姓字㣲
盛典當年有制科一時簪筆侍鑾坡敢希東馬文章貴
已忝鷗劉薦剡多世本待刪須論定長編未就竟如何
發凡一一煩元老得附青雲幸不磨

　　題風雨歸帆圖送沈文學歸里

　　秋來容易動鄉思送客傳看畫裏詩兩岸芙蓉開似錦
横塘西去落帆時

　　題畫


　　沙隄芳草抱裙腰一片桃花萬桞條宿雨初收烟未泮
畫船纔過段家橋

　　史局口號

　　不湏潦倒問青衫玉局陳編待發凡農部按期支月俸
諸生一例署頭銜敢從班馬論家法且續金元整舊函
怪底塵封浣花紙年來綺語盡教芟

　　題石牀峯(黄山三十六峯之一高八百五十仭上有石牀横陳如白玉琢成又有紫石牀
三碧玉枕三相傳為容成浮邱二子寢息之所)


　　岧嶤峙孤峯千仭雲外直上有白玉牀晶瑩萬古色長
松偃為幬流雲布為席容成與浮邱侍帝此寢息寂寞
丹竈冷縹緲寄遺跡安得百丈梯雲卧數晨夕欹枕恣高
吟俯瞰衆峯碧

　　贈王生

　　史局四十人乃翁我兄事鄉書昨同薦名姓適相次雅
自愧盧前聞者頗歎異因縁臭味投膠漆記真契從容
汗青暇歛衽悉家世丹山雙鳯雛對客良足慰朅來暑

雨中喜覿之子至温然眉宇間秀露詩書氣氷雪瑩精
神舞象甫逾二乃知豫章材拱把已蔽芾從來名父業
負荷殊匪易昌黎萬金産僅了瑟僴義經術謝菑畬翻
悞金根字君家青箱學厯厯有傳繼乃翁文中豪萬斛
泉湧地雕章五色筆旁觀但&KR0787;眙紛吾繆隨肩何啻三
舍避子如新發硎龍泉走精鋭况復淵源長來者亮足
畏秀木敷春榮嘉禾挺秋穟賦質雖非凡亦不廢滋溉
譬子江東來程舍累千計始循徐兖郊終覩宫闕麗周

厯雖艱辛逺道不難致努力事巾笥六籍探深䆳蕭齋
掩清關昕夕祗嚴誨此景不易得勉㫋慎自愛寳此瑚
璉資追琢成令器贈言識世好質直聊申意

　　露

　　星河耿耿夜迢迢凉露霏㣲下泬寥金掌月明㣲有迹
玉壺冰徹未全消傾荷映水珠初落叢竹和烟影自摇
莫向芳林傳故事吉雲飄緲隔層霄

　　題比部伯千波黄山采藥圖


　　昨宵夢到天都峯振衣直上青芙蓉俯視九有皆鴻濛
白雲萬里盪我胸兩袖似挾扶摇風朝來敬展寫真巻
三十六峯猶在眼丹崖翠壑異人寰索負長鑱隨大阮
年時曾讀紀遊篇冲融突兀凌無前林巒一一開生靣
刻劃造化成天然孤撑卓立面戍削森羅衆皺堆空烟
蒼松千尺走絶壁銀河百道飛清泉圖中所畫纔一角
未若詩句圖其全雄才自得江山助勝地雅藉傳人傳
此圖此山俱不朽况復詩篇滿人口我生欲到嗟無縁

且喜留題衆賢後髙齋咫尺有蓬壺山靈入夢應非偶
人生蠟屐湏幾兩致身福地窮歡賞軒轅遺臺在鄉曲
黄精苖深芝草長清時管葛不容閒那許擕笻謝塵鞅
好卧元龍百尺樓雨餘近挹西山爽

　　題墨菊

　　東籬風雨過重陽冷蕋疎枝晩更香為愛柴桑老居士
濡豪重記墨君堂

　　夏日瀛洲亭即事


　　虚亭髙敞晝沉沉勝侣抽豪喜盍簪入座好風能却暑
䕃檐榮木乍移隂新詩咏罷尋顔樂舊句拈來識舜心
好是玉堂清暇日絳帷披處有知音(是日課薰風自南來賦故有舜心句)

　　董孝亷扶摇省覲南歸奉邀小集以雨阻見示長
句遣騎走迎即次來韻贈别

　　連朝雨困成拘攣舉足淖濘如臨淵夜來飄灑復到曉
坐令良友不得前長䰅踉蹌出佳句墨化着紙猶新鮮
開緘快讀讀且笑此事豈不懸於天長安索米劇珠桂

水陸未易排長筵冷官自奉祗葵菽座上無客尊常乾
偶因惜别命小酌荒厨已覺濃炊烟鴨不能言殺亦可
階下跧伏如鴟鳶罽衫衝雨避沾濕銀鞍傍險毋迍邅
他年曲江赴花宴馬蹄騰踏容誰先市沽一醉亦何有
知已相對縁寧慳情親况遇竹林阮有酒不飲真徒然
歸裝南下得快意倚閭白髪遥相憐蒲帆秋水疾去箭
應勝驢背摇晴鞭到時上堂具甘㫖董生何必非前賢

　　董孝亷即席再和走筆奉酬


　　新詩脱手舒拳攣沉魚仰餌浮重淵荒齋鮭菜愧未稱
且喜壯觀當我前長安朱門足酒肉駝羮翠釡羅腴鮮
清歌妙舞恣行樂達旦椽燭紅薫天萬錢下箸歎不飽
惡客罵座虚瓊筵何如我輩樂文字長鯨一吸西江乾
觴餘逸興正未已擘箋竝案磨松烟髙吟疾讀字難了
倚牆對聳肩如鳶逢塲快意且作達莫問世事嗟迍邅
爭竒鬬㨗發新意險韻寧怵他人先嬴羊不踏菜園破
却笑已破天公慳旅懐披豁豈易得良朋合并非徒然

有才如君利脱頴彈鋏詎肯容人憐明年花發遲君至
春帆飽放揚征鞭豪情更續金谷飲定有妙句凌羣賢

　　次日早晴孝亷三叠前韻志喜漫成博笑

　　陽烏刷羽不受攣力挽羲馭廻虞淵雞聲吚喔客夢破
晨光已射簾櫳前董君乘興發髙詠秋空新爽同妍鮮
浹旬愁悶頓驅釋直頼健筆能廻天喜因景物助酬唱
底問醉飽論盤筵朝來送客出門去馬蹄蹀躞晴沙乾
平郊列樹凈如沐西山一抺堆蒼烟負塗不見涉波豕

排雲但快當風鳶囬思昨朝足惆悵天時人事多迍邅
將明祇覺晦愈甚欲姤翻令暌居先豈知造物自有意
借此欲破詩翁慳董公健者萬人敵挑戰不已戈鏗然
詩成宿霧果迅掃有才定荷天公憐南行正遇好風日
紀程隨路催吟鞭瀾翻泉湧遣誰和强伴可得如君賢

　　題司命畫像

　　倬彼雲漢為天章提挈魁柄戴斗筐昭回萬古照萬方
下司禄命權文昌通靈畫手煩忖量冠冕秀發神清揚

手執如意垂雲裳龎眉仙官玉佩鏘傴僂舉籍首獨昻
似有咨度求催詳猗歟

　　聖代文教滂羅才巨網九罭張榜花淡墨姓字香排青
雲兮上玉堂惟神麗天靈洋洋敶詞我欲謁帝閶願就
織女乞七襄下為文士充肝腸天瓢萬斛㪺霞漿凈洗
氛垢薰都梁澄汰沙礫垂琳瑯鈞天大樂宣宫商毋令
蚓竅喧蜩螗五色照曜儀鳯凰怪鴟反舌皆伏藏判别
黒白操宏綱坐令百代文運康皎如朝日明扶桑珠宫

深逈雲路長銀潢如帶不可航仰視帝座惟蒼蒼濡毫
再拜心彷徨

　　送錢香樹前軰奉母南還五言十韻

　　暫輟承明直言歸長水居田園何足問色笑喜全舒南
去經程稳秋來放溜初近檣看海燕入饌有江魚花港
菱初熟菰塘桞漸疎錦囊依韋幔畫舫即潘輿仕宦誰
能爾神仙逈不如青峯江上句紅藥壁間書(先生夏初奉太夫人
遊豐臺有詩紀事曾手書見貽)屢忝陪延閣行看領石渠幾時重接侍

翹首暮春餘

　　題畫

　　辮髪垂肩燕尾青驚鴻作態最娉婷輸他畫史尋常見
一笑迴身近畫屏

　　寄酬家兄文學胥原

　　吾兄吾兄老畫師元氣淋漓得天趣餘事文章變化成
陶冶宋元立家數前年握手都城西聽雨樓邊幾良晤
藴藉從知風雅深披豁直敎肝膽露吾宗磊落多竒才

如君豈合長蒿萊䢴江一掉歸帆穏逺道殷勤雙鯉來
黄絲縷縷含風細素箑層層叠月開屋梁落月紛紛影
池草詩成清夢醒何時對榻更挑燈讀畫論詩興馳騁
昨來有客貌我真何當寄兄為補景寫作看雲黄海圖
坐我千峯最髙頂

　　贈寫真鄭君(時為余作雨中趨直圖)

　　鄭君寫真擅當代盤礴觧衣窮意態軒然眉宇露天機
元氣淋漓與神㑹昨来為我貌生綃太液池邊桞萬條

厯綠雙輪藉芳草飛塵輦路喜全消杏花彷彿江南路
沾衣欲溼霏㣲雨長怪江湖淡蕩人日向露寒趨直去
蹇驢蹀躞碾勞薪雨雨風風過一春萬巻圖書三館裏
匆忙自笑車中人君今襆被瀟湘渚題襟漢上應懐古
必逢佳士助神明到處逢迎多勝侣他時倦直承明廬
故園緩歩懸巾車煩君更拂鵞溪絹别作歸篷聽雨圖

　　題放牛圖

　　抛却長鑱愛緑莎桞隂深處午風和笑他露骭南山客

辛苦還成叩角歌

　　草輭泉甘野性便短犁長謝隴頭鞭畫中金絡原無意
可許児童背上眠

　　題鄭璵觀瀑圖

　　銀河一道落九天下有百尺蛟龍淵松根黙坐泉洗耳
圖雖半面其神全茯苓作犬虬枝老境絶凡區恣幽討
匡廬烟景赤城霞與爾相期拾瑶草

　　賦得好雨知時節(館課)


　　清和方届候好雨正當時渥澤天心溥恩膏物類宜萬
方均浩蕩庻品暢榮滋沾足覃無外滂沱恰應期驟聞
飄㸃㸃喜協詠祁祁野潤濃隂合雲凝宿霧披頓看凉
氣入輕受惠風吹桞暝初成䕃花催漸滿枝麴塵消輦路
新水長蓬池漠漠連朝足霏霏帀地垂豈唯増景色
端為潤耕犁麥秀平畦宻秋針出水遲烟蓑來逺陌風
笠遍東菑望歳符民願占年愜

　　睿思憂勤先稼穡時若慶京坻


　　宵旴孚蒼昊長忻荷

　　徳施

　　立夏前一日晩亭舍人見過同登陶然亭小憩訪
萬孝亷邦榮於清泰庵晩亭枉示佳詠次韻四
首

　　餞春須及未歸時剪韭留賔戒蚤炊乾鵲聲喧聽屢誤
蹇驢步稳到偏遲雪泥已掃三冬跡(去冬晩亭過宿時大雪)風絮重
牽百丈絲節候暄姸人澹蕩可應辜負酒家旗


　　精廬寂寂緑隂繁髙下亭臺映古原壇樹浮青空裏見
佛香縈篆静中翻蛙鳴淺草迷荒渚蜂逐飛花過短垣
回首年時笑豪客只擕絲管駐行軒

　　芸局頻年竟若何頼君才大借餘波垂簾静畫長相對
聨袂芳辰興孰多浮白且容眸暫豁汗青寧待髩雙皤
從今公暇添詩課險韻拈來竝案哦

　　古寺幽棲有素交城隂路僻轉青郊到門緑暗吟風葉
入市紅殷拆露苞跡慕㝠㝠能逺舉樂占衎衎玩中爻

空庭徙倚譚忘倦一任昏鴉拂桞梢

　　後十日出西直門至海淀有懐劉泃南觀察即用
前韻

　　出郭風光又一時烟生萬户正朝炊地含餘潤飛塵少
山閣輕烟旭日遲逐隊遊蜂窺髩影作團飛絮裊鞭絲
髙梁橋外停車處坐愛低簷颺酒旗

　　輦路逶迤細草繁人家逺近列平原村村柳暝啼鸎老
樹樹花飛乳燕翻幾曲畫橋通桂楫一灣緑水界苔垣

五雲深處聞宫漏問字還容坐翠軒(是曰以書局謁桐城師寓園)

　　名園重到意如何轉憶風流學士坡(去年每至海淀皆與泃翁同行)玉
軫留僧清韻逺䥫蘭題句古音多途經卭阪心仍壯行擁
潘輿髩未皤劍外好山迎按部濤箋端合費吟哦

　　落日迴車樹影交宻雲層叠覆西郊麥翻細浪初成穗
蘆茁新芽未觧苞馬跡深於堆衆皺燕泥乾欲拆重爻
懵騰倦枕江南夢梅雨浪浪笋出梢

　　題鄒庻常秋海棠蝴蜨畫扇


　　一叢幽豔晩秋開繞砌娟娟映緑苔若向東風鬭顔色
可應頫首讓江梅

　　裛露當風粉翅垂曉窻勻染夢醒時憐伊空負尋芳意
不探春風向上枝

　　送比部伯南還

　　大賢樹宗望山岱星有斗紛綸花萼枝間氣竝非偶夙
抱經濟䇿盛譽滿朝右生平管葛儔實用濟康阜抽簪
藴餘業學海見大手卓犖綜羣編揮霍麗萬有武庫羅

干將清廟列圭卣驅䇿杜老詩天巧若脱口木難與火
齊錯落腕下走論書更通神萬鈞妙廻肘鸞鳯翩廻翔
蛟龍互蟠紐游藝有神功前賢胥頫首碩畫更烺烺建立
在經久經訓溯淵源治術先畎畆韙哉探本言名論此
不朽行誼重田姜然諾信賔友温顔接寒素傾倒善開
誘才力老益神精采晩彌厚宗支逺扶疎結契論文後
從容奉訓言矩步幸無咎披襟百尺樓西山靚當牖降
尊畧年位題扇辱瓊玖三年乏報章渉筆輙慚忸驪駒

戒南装佳節正重九文孫玉樹姿嶽嶽麟在藪長塗侍
征輿古跡辨誰某故園秋色佳紅樹映疎桞更泛湘江
棹衣綵有賢守道傍五馬迎踴躍趨童叟政譜手自傳
神明待裁剖暇日富篇章山海比涵負春風逥雁羣尺
書倘可取抒情述蕪詞聊代青門酒

　　和呉舍人初冬夜坐史館偶成

　　霜風槭槭夜初寒獨擁芸編興未闌奮筆直排千古易
平情欲問寸心難漫勞敬播成凡例敢學知幾論長官

静裏祗教鄉思切篝燈坐聽曉鐘殘

　　孤館論心有故人連朝自笑往來頻年華秪愧隨流水
著述何縁就等身畫角城頭催落日短轅驢背撲飛塵
對君轉益慚疎嬾還記聨吟是送春

　　叠韻再柬

　　汗餘青簡照人寒自愛尋詩更倚闌學擅三長原不易
吟安一字頗知難(韓詩六字常語一字難)傳抄苦費揮千札點勘
還勞役五官他日松風亭畔坐牛腰幾束笑叢殘(晩亭以松

史自名其亭)

　　不妨札闥笑傍人公暇還邀索句頻散直政如初退院
出山那許便抽身(晩亭以中翰長告癸邜秋奉　召同修明史時念故山故以廣其意)蕭
齋聽雨驚殘夢(夏日兩中同宿海淀僧舍)郊外尋花過隙塵(立夏前一日同
游陶然亭晩亭有詩索和前篇落旬即指此)贏得彩牋投絡繹曲髙争欲和
陽春(晩亭此作属和頗衆)

　　題百尺潭

　　奔流直下縈層林清潭百尺清且深懸藤但見猨鼯飲

白晝時聽蛟龍吟空山無人知汲取亂石犖确翳荒莽
頃刻還蒸萬里雲遍灑人寰作霖雨

　　題桐城相國汎舟圖即次自題元韻

　　元臣扈從承

　　湛恩禁林清切列

　　賜園台星炯炯映紫垣下直不愛絲竹喧蘭舟容與風
幔軒澄潭百頃芙蓉繁空明倒浸西山根浮查直溯星
河源曲碕宛轉連平原一篙劃破琉璃㾗波光浩蕩涵

無垠雲夢八九寧足吞憶縁問業趨師門許厯苔磴揮
潺湲千行髙桞碧浪翻玲瓏竒石羅瑜琨葳㽔雜花被
荃蓀層巒窈窕烟蘿昏暫到已覺超羇樊黄扉晝接倚
坐論調爕至治追羲轅化工觸目皆道存命圖貌出烟
水村堂名槐䕃軒桐孫天開勝境接

　　帝閽蓬壺咫尺誰能援膝前列侍雙鸞鵷樂志何必烹
羔豚賡颺餘暇歌詠言紀

　　恩述事貽來昆此圖此詩俱弗諼


　　春分前一日出東便門作

　　春渠放溜新風到欲生鱗却惜隄邊桞長條緑未勻

　　題虞山相國榖穂秋蟲小幀

　　秋深廣野霜華白露顆垂垂乾欲坼西風吹老葉半黄
岐穂競誇長竟尺腰䥥霍霍場初滌鳥雀雞豚恣狼藉
侯蟲作意當風鳴據葉援莖看趯趯一物自荷皇天慈
飽竄土間饑就食車篝但愜望歳心滯穂留餘亦何惜
化工滿眼無人識但詫墨池工設色始知元老用意深

不愛春華愛秋實

　　題沈尚書授經遺像

　　尚書藴長徳正學式頺靡矻矻手一編伊洛探㣲㫖平
生所樹立致用端在此卓哉弓冶傳嚴訓切提耳哲嗣
奉芳型深心託畫史披圖儼承顔誰云隔千里昔人亦
有言髙門難趾美杜陵稷契人但熟文選理歎息城南
詩公相乃挂齒經術日榛蕪巵言竊糠粃絶潢不可航
周道自如砥君家有淵源遜志究根柢騎箕嗟憗遺丹

鉛尚仍几寳此手澤存勿令髙閣庋常憶過庭時勉㫋
繼前軌

　　偕同館諸君過宏善寺看海棠花尚未放葛秀才
金鼎有詩紀事因和其韻

　　尋春郊寺愛寛閒仄徑行經野水灣塔影欲迷芳草外
酒旗多在緑楊間銀鈎粉壁堪留玩(寺壁有陳香泉太守林鹿原舍人字
禹鴻臚尚基畫)錦幄穠花未許攀勝地不妨遲後約巾車何惜
去仍還


　　萬桞堂小集和晩亭舍人韻

　　平橋曲渚漾晴波步屧春風得暫過莫問冶源修禊事
桞條攀拆已無多(益都相國甞集朝士修禊於此觴詠之盛久無繼者)

　　落日平臺黯斷魂芹泥小徑屐留痕重來欲下山陽淚
曾聽吹簫過寺門(乙已秋哭同年謝鳯岡於鄰寺曾過此小憇)

　　西山一抹暝烟收到眼春光付急流應笑經年疎酒伴
杏花落盡一登樓(去年同晩亭送春陶然亭今幾一載甫續前遊)

　　送同門劉賜洛守思州


　　天子勤民嚴察吏要使循良專撫字臨軒顧問幾疇咨畫
省星郎先厯試劉侯磊落出羣才姓名曾入銓曹記都
素黔東列郡雄

　　特簡無煩選人議鳩工倉庾留藏事

　　詔遣星馳煩驛騎同門意氣推二劉豪健吾甘三舍避
鳯翔前嵗邀

　　殊恩符竹分榮俱不次五年前是一諸生轉盻即今膺
重寄


　　君恩如海欲報難感動旁觀况身被僰童賨叟盡王人
敢道遐方等非類矧今聲教之所濡延頸輸誠争納地
祗憐窮徼俗荒陋無術能令起凋攰信孚誠格通異族
妙術寜惟不治治昔君三載近簪毫清切

　　綸扇書内制材畧深經元老褒推擇衆中員特置分司
水部未經年盤錯當前知利器干將出匣鷹掣縧大府
監司當立致

　　當宁求賢宵旰勞為官擇人慎簡畀破格超遷未足竒

民瘼堪哀莫輕視贈行不以頌以規質直聊師古人意

　　寄同年常徳守王君槐青

　　黄榜天門喧唱第

　　聖主得才人得意不勞射䇿特放名故事無之數尤異
(君㑹試中式後即　命赴楚未經殿試　特命置二甲第十人)况復釋褐四品官湖
湘襟帶稱雄藩專城符竹儼連帥良二千石古所難曠
代遭逢感良遇

　　深恩欲報知何處俗厖要自煩綏靖土瘠期令漸殷富

發奸摘伏亦何有况事敲榜急租賦近名一念斷須忘
莫詫民謡譁道路清浄不擾致足思悃愊無華吾所慕
神明定遣老吏懾異績無逢上官怒從知實政諴感神
學校農桑非細故君才故不輸古賢仰慰

　　天心釋南顧美官峻擢奚足云大府旌旄在跬歩我初
相見史館下矻矻懐鉛勤竹素京兆聨名情較親尊酒
文塲數相晤如鳥求聲動相赴如魚同隊沬頻呴去年
底事郵我書却署頭銜隨俗數一行作吏豪氣除故習

直當荼董吐榖貴還應疎把盞牘具何心工覓句體將
宵旰䘏民心率作相先急當務楚山蒼蒼水激激與子
何縁首重聚因風寄語聊寫懐為國為民惟善䕶















　　松泉集巻五

