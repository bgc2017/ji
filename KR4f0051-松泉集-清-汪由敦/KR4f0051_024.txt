







　　欽定四庫全書

　　松泉集巻二十四(乙亥)

　　吏部尚書汪由敦撰

　　恭和

　　御製新正二曰曲宴廷臣元韻

　　仙木三陽麗堯蓂二葉開瑶箋傳

　　聖藻綺席接春杯韶律歌聲答條風舞袖迴拜

　　恩榮殿陛敷澤徧埏垓已喜旃裘集行看露布催颺言

同有願染翰愧非才

　　人日陪　祀

　　郊壇禮成趨直同人以楹帖中平字為韻分得仙字因
乞諸公手書聫成巨巻并囑閣學錢公畫菜於
後以紀一時翰墨朋游從容清燕之盛傳諸異
日永為篋中珍秘云

　　靈辰泰畤奉明蠲入直分題劈錦箋典借吹笙酬令節
語工挑菜譲坡仙草堂漫檢懐人句綵勝憑裁應


　　制篇好是西清清暇日官梅東閣紀華年

　　乙亥初夏招莊方耕學士錢立之編修王受銘舍
人集麗景軒并命(沆兒)侍坐即席以首夏猶清
和為韻分得夏字

　　晝永時務閒退食適多暇開軒面清池幽賞觀物化荏
苒度三春恢台届初夏髙栁綠陰稠禽吭㺯嬌姹舍人
方出省瀛彥近聫舍晤言傾夙抱禮數畧招迓梅笋愧
鄉風豪舉漫相詫放懐從俯仰指㸃舊臺榭拈吟情所

託鼂采炯交射老去黙自咍修齡詎容假學步命坐隅
着膝寡憑藉從容展餘業振迅警徂謝因之一晌懽豈
事如澠瀉

　　紅藥當堦翻倣試帖體

　　紅藥依時發揚芬傍禁廬芳菲中省秘爛熳殿春餘種
向雕欄近開承湛露湑色分常侍綬香襲令公裾披拂
薰風裏低垂曉霽初不須金作帶雅稱玊為除動影移
玫砌流光上綺疏工吟傳謝句輝映紫泥書


　　聖謨廣運平定凖噶爾恭擬鐃歌三十首(謹序)

　　乾隆二十年夏我師入伊犁平凖噶爾部達瓦齊
就擒㨗聞

　　皇帝薦功

　　太廟遣　皇子告

　　列祖山陵羣(臣)請上

　　皇帝尊號却弗許祗晉

　　聖母皇太后徽稱


　　詔示天下覃慶中外

　　皇帝親御豪翰告成太學勒銘伊犁及格根山煌煒鉅
麗陶鑄典謨囊括雅頌於古無二一時臣工作
為頌歌揚厲

　　盛烈(臣)弇拙無似指事徴實輒譜為鐃吹歌辭宣凱樂
之意謹按鐃歌鼔吹曲軍中大凱所奏古有其
辭莫不侈陳旌麾鎧仗兕犀弭服之容熊羆貔
虎鵞鸛鳥蛇之盛追奔執馘殲夷斬獲之威喋

血僵尸競相詡伐要非所論於今日之王師也
肆凖噶爾部自策妄阿拉布坦以來自外聲教

　　聖祖

　　世宗擴如天之量包容覊縻許通貢市而彼昏恃逺驁
桀三傳至策妄多爾濟那木扎爾一簒於喇嘛
達爾濟再簒於達瓦齊酗醟毒痡猰㺄其衆於
是都爾伯特台吉車楞輝特台吉阿睦爾撒納
和碩特台吉班珠爾各率其部衆數萬人先後

欵關内附

　　皇帝推赤心撫字之優以封爵飫以宴賚諸台吉大喜
過望具言厄魯特族属朝夕倒懸投命無所道
逺力不能自達非

　　大皇帝哀而拯之殆靡孑遺

　　皇帝曰吁荒徼非用武地來則撫之耳諸台吉請益力
皇帝為新附諸台吉久逺計非即其故地處之不可且
燭照魴頳魚爛之形時弗可失乃斷自


　　神謨應機决策乗春迅發偏師試可北路出烏里雅蘇
台西路出巴里坤以二月初吉啟行越五月朔
之五日大兵悉抵伊犁達瓦齊棄其巢帳循格
根山阻淖為營衆號近萬我翼長喀拉巴圖魯
阿玊錫以二十二人夜刼之所向披靡自相躪
藉達瓦齊以百餘騎遯去&KR0624;人遮獲之俘致

　　闕下先是軍中執青海舊逋羅卜藏丹津父子及叛臣
巴朗孟克特木爾五人獻俘


　　宗社至是

　　皇帝再御午門受之粤我師自春初發軔京圻經程萬
里閲五弦望所至鄂拓克台吉宰桑徳木齊耕
牧不移壺簞載道如迎賔旅㒺知師行大帥宣
布

　　徳音黎老婦孺厥角膜拜逺近奔屬懽忻踴忭若避烈
燄出洪濤而登袵席也若脱猛獸毒虺之口而
歸乳哺也赳桓之衆有力如虎無所之施彊彀

利鏃長矛䥫騎無所之試全師髙唱旋轡邊關
操劵折箠未足為喻當夫軍書郵達仰禀

　　成算或

　　駐輦據鞍或

　　披帷秉燭

　　飛毫批答晷不踰寸

　　挈授機宜符合窽要以稽

　　乾則則


　　天人協心以纘

　　宗功則

　　謨烈丕顯建隆碣於龍庭拓版章於烏弋鋪觀史牒未
有㨗速神竒若此其至者傳曰不戰屈人又曰
王者之師有征無戰乃於今親見之斯豈自古
用兵逺徼者所及知而亦豈自古軍旅凱旋大
樂所常有哉臣幸際千載一時之㑹敬仿唐人
詩體分上下平韻三十章藉以導揚萬一罄區

區之忱云爾

　　明堂搢珽萬方同玉燭春調長養風絶域生成依
聖主狄鞮不待舌人通

　　託渾負勇擾元宗徙幕金山拓蟻封遺孽力能侵衛藏
套西曾見夜傳烽

　　仁皇九伐

　　親三駕厄魯諸蕃次第降斬却樓蘭清朔漠

　　勒銘拖諾樹金幢


　　青海功成鐵騎馳伊吾廬戍又𤓰期不難直掃封狼窟
干舞

　　虞階欲待時

　　天心

　　聖徳本無違罷戍當年早燭幾百戰龍城飛將力何如
一鼓震稜威

　　屠耆代立操戈日頡利相攻擇肉餘甌脱無人秋磧冷
紛紛哀鴈與勞魚


　　名王當户軼塵趨嘉峪關南脱㡌呼乞得

　　天兵天上至争先負弩効前驅

　　乍觧旃裘襲錦綈玉壺瓊液泛玻瓈山莊行殿呼韓侍
黄幄筵開萬樹西

　　駝装入塞受

　　恩皆綠樹如油萬幕排何處清笳歌勅勒風光不隔木
齊厓

　　籌邊髙議集雲臺聚米圖成萬里開未待折膠威巳立

長驅飛度入春纔

　　徼外雲霓望欲申赤囊白羽鬱猋塵指揮風牧懸
軒鏡帷幄籌輸

　　睿㫁神

　　都䕶誰収鄭吉勲玊門遮㫁貳師軍西京定逺東京勇
将畧何人迥出羣

　　銀印花翎共拜

　　恩軍牙鼓角不聞喧馳驅多得降臣力誓取天山報


　　至尊

　　障吏新屯徴戊尉羽林舊籍出辰韓輕賫自裹糧三月
不事車駝餽餫難

　　舒舒旗尾度陽關片片雲頭接塞山那有驚沙迷大漠
朝來雨過草痕斑

　　波羅塔拉逺連天闥爾竒前勒錦韉羅克輸誠多爾濟
三軍談笑過燕然(噶爾丹多爾濟所居曰羅克蘭定西将軍遣使齎　敇諭降跪奉受　詔惟謹)
鳴沙西上戰氛銷


　　丹詔分明下絳霄遂有奚童博香荈更無遊騎躪春苖
玉盤擎獻比陶匏肥羜紈牛道左交集賽萬人剛奉賮
庫倫千户又迎郊

　　直擣伊犁士氣豪十旬跋馬不知勞漫愁怒漲前川阻
絡繹艨艟駕雪濤

　　八千餘衆巳無多扶醉匆匆走六驘逐北縱踰花諾海
幾曽縷血濺雕戈

　　銜枚蹴踏夜驚譁電掃雷硠突厥牙二十二人人敵萬

肯教千帳化蟲沙

　　突圍自幸脱刀鋩駭鹿奔豨伏道旁霍集邀擒來獻㨗
全収四部奠遐荒(誘執達瓦齊者霍集斯伯克&KR0624;部長也)

　　關前露布叠馳聲列站傳籖接鳳城

　　天藻自歌阿玊錫薰風絃裏協昇平　(御製阿玉錫長歌紀其事)

　　可汗分置歲來庭直北龍沙入

　　帝扃

　　鳳紀新編増列部烏臺申命測中星(時憲書列諸蒙古部落日出入早晩

四衛拉特皆増入因命左都御史何國宗親至其地測量星度繪圖以　聞)

　　龍旂

　　太室祼將馨

　　九廟

　　珠邱肅豆登秋塞函香兼肄武更教

　　家法紹雲仍

　　慈宫寶冊叠凝休雲篆

　　徽稱載紀稠萬姓喧傳


　　恩詔出翠㽔丹鳳瑞烟浮

　　禁鐘初動集華簪鐃吹聲和羽衛森白組獻俘仍貰死
九天閶闔播

　　綸音

　　雲漢昭回二典三犁庭碑紀格根南

　　功髙千古文千古

　　元氣淋漓萬彚涵

　　辟雍豐表矗穹簷闕里


　　鸞旂肅拜瞻一路春風迎

　　翠輦吳鄉越水

　　湛恩霑

　　簪毫魚雅進瓊圅凱樂新歌叶大咸

　　纘

　　緒功成却

　　鴻號

　　宵衣長自厪民嵒


　　恭和

　　御製八月六日恭奉

　　皇太后幸塞外啟蹕元韻

　　秋原朝旭麗雙旌繼

　　武承

　　懽仰

　　聖情甫草騶虞循舊典條枝帶礪錫新盟(時厄魯特新降諸台吉皆
赴熱河俟頒封賞宴賚)禾書繡壤登千廪樂奏鈞天叶九成此日

展軨初應令凱歌華祝遍寰瀛

　　恭和

　　御製雨中過懐柔縣元韻

　　路接&KR0146;奚近旌迴雉堞前羣山留宿雨宻樹靄村烟歳
稔稼初熟霜遲草尚芊懐柔當爾日觸緒入

　　吟鞭

　　恭和

　　御製新月元韻


　　嶺頭歛盡雲千叠

　　殿角懸將月一痕氣霽髙空臨白藏人乗新爽入黄昏
憑看眉細還弓側誰見蟾奔與兎爰遲待良宵共嘉賞
山荘風物更量論

　　恭和

　　御製出古北口元韻

　　烏丸直北萬重山列嶂盧龍第幾闗粉堞尚餘秋草碧
青編猶記夕烽殷祗今属國通軺傳到處山田接市闤

清蹕年年叨扈從

　　翠華翹首白雲間

　　恭和

　　御製烏沙爾器元韻(烏沙爾器木名出塞外秋結紅子纍纍如天竺)

　　丹㽔不逐塞榆飄火齊星攢聳翠翹若向西京論賦手
君遷平仲是同僚

　　答遝何曾到上林(常　命移植　御園雖成陰而不茂地氣之限冇如此者)龍沙秋
色曉森森故知不入嵇含狀果譜新増有


　　睿吟(名見廣羣芳譜乃新増前人絶無題詠)

　　靈沙㸃就神丹轉靺鞨奩開寶氣豪應笑朱方數紅豆
漫勞西域問蒲萄

　　恭和

　　御製清舒山館元韻

　　仙館憑虛石作關天開畫坐稱幽閒清疎顥景佳如許
舒豁

　　神襟愛此間老樹入秋添颯爽暗泉經雨助潺湲年年

天藻留題在片片飛雲相與還

　　恭和

　　御製寫心精舍元韻

　　經秋在在有清音

　　雲構松軒敞繡林風景當前含動静化機與物適飛沉
寒光桂闕明豪䨲逸響松臯振羽禽

　　攬景對時傾寫處共知妙達是

　　神心


　　恭和

　　御製曉行原韻

　　複谷㟏岈如子午駝&KR1387;馬嘶紛莫數朝烟未泮逺色横
弦月當空寒照明東嵎想像扶桑昇伊尼挟侣呼食苹
不似茒店雞三鳴雙旌拂拂隔林見

　　六龍蜿蜿乗雲行浮嵐蒸蔚明霞紫迾卒待圍依次止
筍輿兀兀望

　　清塵照人鬚鬢伊遜(平聲)水


　　恭和

　　御製箬漠驊元韻(塞水魚名似鱸國語謂之箬漠驊䝉古謂之集伯格即栁根魚之類)

　　塞水奔湍駛誰緡貫桞魚分無蓮葉戲幾見浪花嘘也
作蓬池膾憑添爾雅疏宰夫能喻政一試小鮮如

　　恭和

　　御製氊廬叠舊作元韻

　　沙塞行程取易那細旃装卸付封駝穹髙望出重城迥
圍徑量來十笏多土并無階唯藉草雨原不漏笑牽蘿

循墻果見傴僂入此是隨身自在窩

　　恭和

　　御製九月朔日元韻

　　陽律數唯九金行次當季霜催塞草白寒益嶺松翠烝
徒望大旗獵獵迎朔吹一呼衆山響跋馬不擇地鼓勇
有如此漠南増逺思

　　恭和

　　御製題君實玊印元韻


　　器與人俱舊鐫從元祐年不名符宿望比徳稱髙賢應
入長編局寧叅堂印權摩挱經

　　睿賞特達永珍傳

　　恭和

　　御製題趙孟頫吹簫士女圖用圖間宋濓韻

　　截肪難分簫與指天然真態鉛華洗一聲吹徹轉悠揚
井床倒瀉銀瓶水羅袿半掩茜袖紅花翹不動影蛾朧
何處飛來丹穴鳳倐聽吟出碧湫龍不教倚曲遲還咽

凉颸輕颭㯶櫚葉朱唇微蹙調頻移律按旋宫知幾月
霜筠空染湘江血銀雲片片穿空裂

　　敬題小除日

　　御筆墨梅畫

　　冰融硯沼寒香發玊琢玲瓏清入骨花光墨彩出

　　天真中宵欲動黄昏月獨幹新抽如削鐵東閣含毫幽
思結信風欲到己先春凍蕋將舒猶待雪爆竹聲中煖
律回萬卉千葩次第催


　　化工自露陽和意領取韶華遍九垓

　　恭和

　　御製盤龍松歌

　　盤山之竒竒以松拏雲裂石各負異千岩萬壑疇為宗
非遇

　　時乗御天人何能識此法藏之真龍風鬐苔甲種來歳
紀無由考雷雨蟄不起太始一昏曉扶輿之靈不能秘
留待


　　軒逰事幽討有如髙卧人豈應終向隆中老即看畫中
龍墨池變化騰虚空鬚眉如晤商顏翁為想阿中盤悄
然坐對四正山蜕骨不藉紫府丹童童鬱鬱盡孫子海
風吹濤九萬里定光古徳為説法若有人兮科頭箕踞
雲根倚噫嘻龍兮見田為盤起作霖雨長保歲寒

　　丙子春帖子詞

　　日麗銀為勝霙霏玊作田康衢聞善頌第一是豐年
金爵觚稜淑景新朝正添得幕南人憑將


　　天上陽和律逺布隂山萬里春

　　鸞旗東邁肅巡方幸魯詩賡在泮章芹藻獻功昭武徳
金絲傳道煥文章





　　松泉集巻二十四

