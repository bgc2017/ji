







　　欽定四庫全書

　　松泉集巻十九

　　吏部尚書汪由敦撰

　　傳

　　晉江陳學士傳

　　康熙六十年夏

　　聖祖仁皇帝召晉江陳公青陽吳文簡公長洲何公赴
熱河行在撰擬文字當是時三公皆編修長洲故先進

而公與文簡皆晩達然皆稱詞林中耆宿云未幾長洲
先卒明年冬遘　國恤

　　世宗憲皇帝以

　　几筵祭告諸大篇鋪陳

　　功徳嚴重其事掌院懼不稱

　　上㫖首以公與文簡及故相國嵇文敏公三作進

　　上覽未竟號慟不自勝自是眷遇公益渥一日中

　　召對至再一時髙文典冊多出公手或倚几立辦每奏

一篇未嘗不歎息稱善雍正二年春湖南始設貢院公
典鄉試事竣擢中允厯侍讀侍講學士率三月一徙官
四年正月擢掌詹事充講官侍起居注其年秋典浙江
試得請就近歸里時八閩洊饑己有

　　㫖庀荒政而有司奉行不以實徳意不下究公於廣坐
中為桑梓請命有司懼公且入告騰章謂公過里門御
八騶假鎮帥鼓吹炫耀閭里且倡浮言煽惑觀聽冀置
公重譴


　　天子念公老於文學抑授翰林檢討且命以家財備賑
公産不踰中人不足當太倉涓滴然有司以是知

　　天子洞悉八閩饑狀賑不敢後期困以蘇乆之復除國
子監司業遷侍讀癸丑六月遷侍講學士即日命教習
庶吉士㑹夙疾益劇遂以雍正十二年二月卒於京邸
明年文簡亦卒二公歾而中朝學老文鉅無能埒二公
者

　　今上皇帝撰


　　泰陵聖徳神功碑慨然有不與同時之惜嗚呼自古鴻
生碩儒不必盡遇遇矣其受知不必盡由文字公始終
以撰述被

　　顧遇遭逢可謂盛矣公名萬䇿字對初又字謙季先世
自安溪徙晉江祖洪圖明天啟丁夘舉人厯掌龍巖詔
安建寜三儒學父遷鶴康熙乙丑進士終左春坊左庶
子掌坊事公幼讀書三過輒成誦九嵗能屬文十嵗通
星平易數有神解甫冠以髙等生選㧞入太學癸酉順

天舉鄉試困公車三十年戊戌始成進士公之初至京
師也安溪李文貞公竒公才與覃究經學旁及六書九
算窮極底藴故所得益&KR0146;長洲負重名遊安溪公之門
無與抗衡者獨以公為畏友公在熱河與文簡同寓予
時館徐尚書所文簡數相招劇談公亦一見傾洽比入
詞館間以撰擬之役從公質所業輒為㸃定弗少吝或
出示己作虚懐商榷塗竄至三四易不厭嘗語予文貞
好人改己作但肯為思索㸃竄嗟賞不已人服公雅量

此正公好學深思隨事集益余於文字用力久每脱稿
未嘗不思公言公所心得者如此其為國子師及同教
習為諸生講授體裁指要懇懇具有成法手校文苑英
華太平御覽凡數過迄病丹黄不去手公文淳潔雅馴
得力於唐人為多他所著星算諸書皆藏於家公子五
人謁余傳公者其季孝亷旭世也

　　贊曰今相國桐城公為予言應奉文字淺深輕重間不
可失銖黍讀陳學士文輒能發人意揮斤斵輪正非寓

言唯精思而深造者知之耳相國衡定館閣文數舉公
為後進朂由是觀之公之受知

　　兩朝豈偶然哉余獨服膺公通懐樂善心嚮往之不能
及故具次其事云

　　吳隠君傳(代)

　　休寜有隠君子曰呉君培菴諱有磐字鴻于先世遷自
浮梁至元間有名珍者始定居于邑西四十里曰山背
族姓繁衍君之祖曰雲蛟父曰時焴時焴倜儻豪邁年

三十五而殁君甫三嵗耳母汪撫之有成奮發自立善
事祖父母祖父母皆篤愛之及壯遊錢塘姑蘇齊魯間
出入數年感危疾歸病中讀方書得攝生之要病良巳
乃業醫以養母旌徳譚先生者善治目疾君往從受學
執弟子禮惟謹躬賤役不辭未一載盡其術又患小兒
醫多悞人乃就學同邑葉君日夕覃思未一載復盡其
術由是君醫名動逺近屨相屬户外無貧富延致者即
昏夜必赴十里而近者不乘肩輿製藥劑不假手僮僕

藥奏效則深以為喜即危險不治歸則咨嗟歎息博求
古人成法思所以拯之者百方嘗有病目者就治君家
貧而躁君時其飲食多方娱之旬月間霍然去當發怒
時人皆不堪君處之怡然即去弗謝不以介意其生平
用心如此君美鬚髯善氣迎人望而知為長者信義髙
鄉里為人排難知者服其誠即不知者亦不之怨内行
淳備醫所入不以營産獨汲汲卜宅兆為事𦵏其祖父
母父母如禮嫡母汪養病外家卒而權厝其地距其家

數十里君請諸其母得合𦵏其父之域人以謂非獨君
能盡孝也乃其母亦知大義也於戲是可以知所本矣
君之子廷鈁謁予文予與君同祖延州來既悉君生平
嘉廷鈁之意而為之傳

　　贊曰嘗讀前史扁鵲倉公華佗之屬其藝至於通神史
家復張而大之後之作者務神竒其説以相尚余獨以
為藝之神者不可至可至者其心耳隠君仁心為質所
全活不可勝計雖不自以為神要其心追古人而上之

孔子所謂恒其徳者隠君其近之歟

　　魯孝婦傳

　　孝婦姓朱氏名如玉字又寒仁和朱乆亭女也嫁同邑
魯君旋長子縣學生宗鎬宗鎬家故貧孝婦黽勉事舅
姑得甘㫖必先以進解巳衣衣其姑斥巳裝以資遣其
夫之妹嫁時物蕩盡人為之不堪孝婦無纎毫苦難意
戚黨某挾訟來求貸宗鎬謝不能則恚甚孝婦曰若情
急耳勿與校檢衣襦質白金四笏畀之其人欣然去或

以重賄求宗鎬為關説勢家孝婦勸勿受宗鎬曰我度
是無關利害耳孝婦曰世上不義事皆從無關利害處
做起奈何以貧故隳素行宗鎬感悟謝不與聞其舅聞
之謂宗鎬曰兒婦真若嚴師矣戊申六月宗鎬感疾幾
殆閲兩月始愈孝婦晝夜侍湯藥遂以勞瘁致疾是年
十有二月丙申歾得年三十一女生九嵗名學班孝婦
體弱素多病顧強自搘拄不以貽舅姑憂巳不食猶力
疾執㸑其舅課生徒讀書過午夜孝婦亦坐候具茶餌

不就寢其歾也舅之及門士為痛哭失聲中表兄子姚
虞士喪之若親叔母其賢能感人如此姑有胃疾間數
月輒發常以哭子故加劇孝婦身不去牀笫酷暑汗下
如雨不敢揮扇以袂拭面衣裾沾浹日夜為姑撫摩稍
閒為誦彈詞稗史以解姑痛姑矍然曰有婦若此吾何
用哭殤子以重吾婦憂自是疾大愈比孝婦殁姑疾作
痛苦輒長號曰吾媳若在此時不離牀右救我矣聞者
皆為之流涕云


　　贊曰傳婦人者多稱道節烈可喜之事以為人所難能
顧人於家庭日用間不盡其道者多矣容忍含怒内傷
厥心甚者詬誶隨之嗚呼庸行之難能以視夫一節可
喜者為尤難也孝婦既殁其舅述孝婦内行縷縷數千
百言不啻不能盡其婦之孝道者余以其舅言為可信
故敘為傳是獨不可謂難能者歟舅又稱其善詩工屬
對能為設色花鳥死之日預知時刻是不足為孝婦重
故不著於篇


　　邵孺人傳

　　孺人姓邵氏商州人明山西布政使可立女嫁兵部侍
郎經略遼東雒南薛公國用子匡倫崇正十六年十月
流賊李自成陷潼關蹂華隂渭雒震動匡倫率孺人避
之商州賊陷商州執孺人使㸑孺人罵曰狗賊我大家
女名門婦肯為爾狗賊作飯耶賊怒斫其足愈益罵斷
舌寸磔之考之州志是月十五日乙亥事也時孺人年
若干


　　今皇上御極之元年

　　制誥天下建祠學官左右祀諸忠孝之士及節婦烈女
應祀法者於是雒南諸生以孺人死節狀上有司聞於
朝得祠祀如令嗚呼患難倉猝時人之不能自免者多
矣夫茍不知義之有重於生則不能舎其生故慷慨就
義者必其素知義能守者也余修明史見舊稿所書列
女數倍前史然當流賊毒禍天下死義者不知凡幾欲
備書之不可勝書也夫史之為教因人以立義而已著

死義而凡死于義者可概而知縣賁父之赴敵不著於
春秋葢不待具其事著其名而義巳見也孺人死於勝
國之季厯數十年而大節顯暴歆享俎豆　國家激勸
之典行焉雖史不書不為闕事矣孺人之夫之兄之孫
馧謁余為孺人傳述孺人事舅姑相夫子婦道甚備余
於孺人之死信其能知義其他内行盖無待具述云

　　贊曰前史書罵賊死者衆矣率當時名臣孺人以弱女
子能之何其壯也覽勝國諸舊聞士大夫或隠忍從賊

求緩死須臾卒裂腦折脛以死嗚呼獨何心哉獨何心
哉

　　書事

　　書田贈公事

　　田贈公名雨時字霖商陽城諸生也明末流賊入山西
所至州縣多附賊陽城人聚而謀曰賊所過以城抗者
必盡殺乃巳今旦夕至且若何贈公曰舉城畀賊城中
人皆賊矣與為賊毋寧死然徒死而城終弗完死無益

不如避之賊何利吾空城且無所肆其毒與其以百萬
衆攖賊鋒也衆曰善陽城得弗殘于賊亦無一人從賊
者方賊之逼也贈公盡室行當是時幼子年幾嵗兄之
孤年五嵗及郊猝遇賊公度弗兩全遂棄幼子而負其
兄之孤入風神嶺竄崖谷以免賊去贈公返而求諸途
則幼子匍匐深草中望父而啼擕以歸俱免于難鄉人
髙其義多以鄧伯道事歸之贈公曰不然吾子與兄子
均耳顧當倉卒時念伯氏所遺僅此子終不忍負伯氏

此子死是死伯氏也吾終不忍以吾子易伯氏然亦不
忍必死吾子也屬有天幸果不死藉令竟死若謂吾忍
棄吾子博名髙耶願諸公勿復言迄終贈公世竟弗言
故相國文端公者贈公仲子也康熙戊辰成進士逾年
而贈公卒文端公以遺命自為誌未嘗知有存兄子事
久之文端公令英徳少宰甬江仇公過焉前所存兄子
曰慎典者與少宰縱談生平事具道五嵗時從叔父避
賊始末少宰作而起曰是史氏之責也夫翌日為文表

贈公之墓於是澤州陳文貞公本其事作陽城三鄉賢
記其事乃大著

　　行狀

　　先府君行述

　　先府君諱品佳字清臣號青城世居江南徽州之休寜
先世徙自婺源再遷而至今所居里曰上溪口自府君
而上八世祖諱齊夀百嵗賜章服子諱昱饒州訓導封
户部主事子諱垍嘉靖甲辰進士厯官貴州布政使司

參議崇祀名宦鄉賢參議公仲子諱鈦贈文林郎山東
道監察御史是為府君髙祖考曽祖考諱泗論萬厯庚
戌進士起家漳浦知縣調福清召為御史巡按江西終
太僕寺少卿崇祀名宦祖考諱咸和太學生考諱恒然
妣戴孺人府君於次居三年十二而戴孺人即世逾小
祥又遭先大考之喪哀毁如成人稍長發憤自樹立常
自傷不逮力養追慕感愴每遇諱辰雖客地必素服齋
居竟日嵗時薦享拜墓雖老未嘗不躬親也少嘗依於

外曽祖戴公舅祖業中落歸故里而外曾祖留𦵏西湖
府君嵗往展墓瞻拜踟蹰及家居時或不孝等過錢塘
必命往省視語及輒欷歔痛先大妣之蚤世也事兩世
父友愛篤至伯父長府君九年白首相對怡怡無間仲
父母先卒府君親相地營𦵏事撫兄妹有恩府君性樂
易坦白不設城府而臨事一斷以義遇所不可人不能
奪曽大考妣權厝未𦵏府君謀於諸伯叔父祔𦵏太僕
公先塋乆之不孝暨從兄弟軰數不得志于有司或言

是於𦵏法不利府君曰吾𦵏祖父耳遑為子孫規利哉
先大考妣之卜𦵏也旁近地無𦵏焉者府君曰𦵏而使
他人不安者不可以安吾親此于他人無不利吾親於
是乎安矣隂陽拘忌何足計哉其不惑於世俗如此舅
祖有遺業在毘陵府君為之經理同邑金主事黙齋先
先昆仲以鹺業引府君自助所出入動數百千簿籍井
井前後數十年無錙銖潤已槖於貧富死生之際始終
持一意同事數十軰無少長皆服府君長者與人交謙

和誠摯有謀必為之盡遇故人子意尤厚所與遊多當
代名公鉅人在毘陵時若許侍御青嶼周侍郎蓉湖陳
舎人椒峯胡山人芋莊邵上舎子湘及方外湘雨禪師
軰數往還倡和後與王吏部蒻林秦孝亷龍光尤莫逆
晩嵗家居則從族父老徜徉巷陌間臨溪眺山瀹茗焚
香談笑竟日不倦至郡邑長吏終嵗不得見府君面未
嘗以一刺事造請里黨中有事就質杜門弗與通惟以
禮義訓飭子弟言動悉合矩度嘗曰居鄉當令後進有

所則傚不可以阿曲博長厚名唾面自乾事非中道推
此一念將何所不可故生平律巳甚嚴子弟不檢者望
見府君輒避匿去然府君素和易初不以聲色加人也
自奉清約一嵗中茹蔬之日居大半一羅㡡四十年垢
敝不忍易不孝等間以為請府君曰是吾素所安也治
家纎悉俱有程度隻字粒米不棄于地御僮僕嚴而有
恩因事教督俾有所成就即謝去無不感激流涕者博
覽史傳喜吟詩嘗病痬呻吟牀簀間猶手唐詩一編不

置所錄老杜五七言詩兩巨帙皆客途舟次筆也晩輯
明文㑹心錄序略曰余不幸蚤失怙恃致廢學經生業
又為饑驅奔走兩浙三呉間㡬五十年然篷窗旅舎未
嘗一日廢書每覽先民髙隠遺蹟心焉慕之向有出塵
想冀欲為五嶽之遊而為婚嫁所牽斯志未遂嵗戊戌
始歸故里將作終老計甫及一年先妻溘逝傷悼之餘
無以自遣因流覽前明諸名人文集取其適得於吾心
者錄之得文若干篇釐為十二巻其中為逸民畸士敘

事傳神者十之六七而關於典故沿革制作源流者十
之三四是亦可以見余之初志云爾不孝等出就外傅
督課甚嚴不孝由敦十一二嵗時即擕至毘陵遊學後
讀書里中數命郵寄所作制藝評其當否而加訓勉焉
蝶園徐公開府浙江設敷文書院督學家岵懐先生牒
髙等諸生就書院肄業不孝由敦名在牒中府君戒不
孝曰英材輻聚可以増長學識然惟謙謹乃能集益慎
毋以競心啟嫉怨也不孝鼎金就今大理卿黎公幕再

厯三楚府君數馳書誡勉雍正癸邜秋不孝由敦被薦
舉纂修明史引

　　見乾清宫䝉

　　恩命充纂修官府君寄書曰曩戊午開局吾宗與者四
人汝淺學繼諸公後且以諸生得瞻仰

　　天顔尤為殊遇其努力自効及不孝幸掇甲科入翰林
每間月輒得府君手書必以勤職業報　國恩為勗丁
未冬奉


　　命署日講起居注官府君馳諭曰汝授職甫數月超越
常資簪毫　講幄宜何以圖報先是乙巳春不孝請迎
養府君至維揚語不孝鼎金曰此吾三十年前舊遊地
不意今復至此顧筋力衰矣不任車馬勞寄語而兄努
力修職毋以老人為念明年府君年七十不孝思得請
假歸省府君復馳書不許八月初猶得府君六月廿四
日手書稱康强無恙詞語字跡如平時甫匝月而哀訃
至矣嗚呼痛哉府君體素贏勞苦蚤衰而精勤弗自安

逸重以骨肉多故先妣見背後仲弟長妹先後又殁又
殤兩㓜孫府君䀌然神傷祖宅迫隘夏暑樓居失衛生
之宜又不信方藥以七月初屬疾尋小愈望後患泄㵼
中夜數十起稍餌葠术神氣益困倦八月朔寖劇遂却
藥物不御命治棺指揮身後事此不孝元芝八月四日
家信至以聞訃後三日而顧言則弗能詳也嗚呼當不
孝等幼時府君多客遊日比府君里居不孝等又多逺
遊不孝由敦遊京師前後十餘年僅兩歸覲不孝鼎金

往來京師吳楚或三四年一歸近亦數月盖自稍有知
識以來未嘗得竟一嵗朝夕侍奉易簀之日惟不孝元
芝一人在側不孝等湯藥不及嘗含飯不及視嗚呼終
天之痛未有酷于不孝兄弟者也府君生順治十七年
庚子五月十八日未時終雍正六年戊申八月初九日
申時享年六十有九先娶前妣朱孺人繼娶先妣龔孺
人朱孺人同邑諱嘉祚公女年十七歸府君歸八年而
卒無所出府君少有酒失朱孺人泣涕以諌府君自是

持酒戒甚堅數十年不御桮杓晩嵗餌鹿角膠間飲一
兩甌終身不復沾醉龔故毘陵名族外祖考諱雲楊公
前嚴杭道僉事君端公從子孺人年十六歸府君性慈
婉知大義事府君造次必以禮病革時府君就視猶欠
伸欲起力憊不支乃泣下曰吾不能起也不孝由敦八
嵗即隨業師鈕公附學他氏經月一再歸十嵗後從府
君至毘陵經年客千里外孺人無幾微姑息意仲弟貢
金出嗣伯父伯妣遇之嚴人疑孺人以巳所生故不能

無望或勸孺人稍自言為緩程督孺人曰子患不教不
患過嚴笑謝之生平無疾言遽色待妯娌如巳姊妹待
朱孺人外家如巳父母待子婦姪女如巳子女先府君
十年卒子四人長不孝由敦雍正二年　殿試二甲第
一名

　　賜進士出身選庶吉士授編修署　日講起居注充

　　大清一統志明史纂修官娶查氏知縣諱廷璋公女次
不孝貢金出嗣伯父娶戴氏諱儒紳公女前卒次不孝

鼎金娶金氏太學生諱鍾秀公女次不孝元芝娶金氏
誥授中憲大夫主事加五級諱石論公女女二人長適
州同知楊諱楷正公子諱祖前卒次未字孫女四人不
孝由敦出者二不孝鼎金不孝元芝出者各一皆幼未
字不孝由敦哀荒瞶瞀匍匐就道旋奉

　　㫖給假五月治喪謹就塗次略述梗概昏迷失次詞不
能文伏冀大人先生哀而賜之誄銘不孝等感且不朽

　　巽谿弟行略


　　胞弟諱鼎金字凝之號巽谿世居徽州府休寜縣之西
鄉上谿口先曽祖考太學生蓮台府君先祖考耐菴府
君先考太學生青城府君前妣朱夫人先妣龔夫人自
先考而上至先曾祖考俱

　　皇贈資政大夫内閣學士兼禮部侍郎加一級自先妣
而上至先曾祖妣俱

　　皇贈夫人先大夫繼娶龔夫人時僑居毘陵由敦及仲
弟貢金與弟並舉自毘陵逮弟周晬後始同挈歸故里

弟賦資開頴十嵗徧誦五經落筆已能成章然自年十
三應童子試至年十九不遇明年先慈見背踰嵗奉嚴
命入都輦下鉅公一見目為大器適長汀黎大廷尉典
學三楚延為上客一切藉其佽助幕中諸君莫不推重
而文場耆宿若徐壇長侍講儲六雅編修偶遊湘沅間
皆折軰行願交其為名流所傾倒如此識者謂一日千
里在指顧間而由敦方讀中秘書禄入不能有餘菽水
之承藉弟為左右手幕府三年旋復南北奔馳閲五載

而先嚴又見背矣服闋就太學應京兆試不利歸安吳
牧園學使稔知長汀黎公巡察楚中曽再招至幕下深
悉衡湘風土得湖南差即約以行事竣歸而鍵户於村
居之東種慧僧舎者二年戊午始舉於浙闈己未春官
下第復就武林張星指太僕湖北學幕又三年壬戌成
進士是科由敦奉

　　命典試弟以逥避巻取中榜後復

　　命


　　上垂問曽任幕事與否由敦具對三佐學政一勷巡察
及銓部循例引

　　見不置詞館而授縣令者以嫺於幕事宜民牧也弟既
拜分發廣東之

　　命即出都門赴粤始至委監糶者二月攝翁源篆匝月
大吏器其材試知廣州府三水縣事未朞實授邑當省
㑹要津使者旁午胥役每奔命不遑弟成算先具處以
鎮定既無廢事以餘暇重葺鳯岡書院延師督課所成

就甚衆督撫奏牘有端謹榦練文教興而奸宄戢之語
聞者以為不誣云調繁涖新安沿海要區從容整頓不
忍以蠻獠鄙夷其民建文岡書院課期親定甲乙以風
勵之案無滯牘催科平恕慈祥之戴輸將恐後縁報最
三䝉紀錄厯年乆而理劇裕如自甲子至庚午一入文
闈三入武闈得文武士劉璜陳紀瑞賴斌全黄壯畧等
三十九人上而兩府下逮監司方以卓越超羣擬優擢
不意其遽嬰疾而溘逝也弟天性純至遭先大夫之變

以不及視含殮哀毁骨力篤於友愛不少懈胸無城府
以真摯感人故賢豪納交傾盖如舊相識就傅以後晨
夕不釋巻遂短於視然校讐書籍蠅頭小楷筆畫不茍
文具大家風格詩長於五言自幼習勞應童子試時同
仲弟貢金自里門負囊篋走二百四十里抵旌陽足繭
不自惜壬戌赴粤至呉門得疾稍痊即命駕長驅治官
文書乆而忘疲不肯少休息坐客既無可假手者而四
弟元芝嘗一至衙署未乆即令歸搘門户謂水陸數千

里程幸無僕僕往來也由是精力衰耗不自覺又平時
脾土傷濕濱海潮熱之區非攝生所宜故初患手足痿
痺而終以痰喘不起也素甘淡泊無長物通籍後尤以
素絲自勵官七年而貧益甚殁之日囊槖蕭然幾無以
為殮制府可齋陳公亷得其實賙恤備至旅櫬歸鄉皆
資同官力此余聞粤中人來言而尤為惻然傷懐者也
嗚呼余同氣六人仲弟貢金及楊氏妹早逝朱氏妹于
歸十年相繼即世弟少余八嵗自總角以來藹然相親

無間然三四十年中未嘗得竟嵗聚首今又先我而長
往也豈不痛哉弟生康熙三十九年庚辰九月二十七
日丑時終于乾隆十六年辛未正月初三日己時享年
五十有二先娶金氏璫溪太學生諱鍾秀公女續娶程
氏祖籍歙縣岑山今寓南海諱可昌公女子三長承淳
聘湖村嵗貢生朱名岐瓚公孫女太學生名渭公女次
承泳出嗣仲弟貢金為後聘城北州同知程名鑣公女
三承漳聘古林　誥授資政大夫布政使司㕘政道加

三級黄諱治安公孫女　誥授中憲大夫廣東廣州府
分防佛山總捕同知加三級名興禮公女女一適板橋
恩貢生候選儒學教諭楊名祚新公子郡庠生健齡嗚
呼弟一生行誼不可冺没承淳等孤稚末由縷述爰就
所記憶略存梗概以備當代立言者之採擇

　　神道碑

　　光禄大夫禮部尚書諡文簡呉公神道碑

　　雍正十三年乙夘正月初九日　經筵講官禮部尚書

青陽呉公卒於位於時

　　天子震悼遣散秩大臣率侍衛奠茶酒命寮屬弔奠郊
送歸途所過有司兵弁䕶視其喪

　　賜祭𦵏如制諡曰文簡惟公以老學宿望遭逢

　　聖朝起自縫掖即以詩翰受

　　知晩始䇿名躋顯仕典領文章出入　禁闥二十餘年
食稽古之報為時宗工烏可以無銘按狀公諱襄字七
雲號懸水江南池州府青陽縣人五世祖諱某以子貴

贈兵科給事中髙祖諱某嵗貢生以子貴贈儒林郎曽
祖諱某太學生祖諱某庠生考諱某皆以公貴贈如其
官公生而頴異讀書目數行下比長博綜載籍工詩古
文尤精制舉業補博士弟子員試輒冠其曹稱大江南
名諸生

　　聖祖仁皇帝親征噶爾丹學使者以朔漠蕩平賦課士
公立就千言典贍工麗使者擊節稱國士隨選拔入成
均長洲韓公為大司成負人倫鑒獨契賞公康熙乙酉

聖祖南巡諸生獻賦

　　屬車者召試

　　行在所公名在一等

　　命撫臣給帑金資送入都奉

　　㫖分校厯代詩餘書竣澤州陳文貞公薦協纂他書無
何丁太夫人憂服闋北上以書成敘勞當得縣令去先
達多以館閣失人為惜㑹

　　萬夀特開


　　恩科公投牒就試聨捷成進士改庶吉士時公年五十
有四矣乙未散館授編修戊戌充㑹試同考官教習留
京進士又分教庶吉士己亥入直　武英殿辛丑四月
特召赴熱河偕長洲何義門晉江陳對初兩學士同撰
擬文字悉稱

　　上㫖壬寅正月

　　賜廷臣年六十以上者宴公年六十有二欣與　盛典
獻詩紀其事是年冬


　　聖祖賓天奉

　　世宗憲皇帝命撰擬祭告

　　几筵諸大篇公自以詞臣受

　　知眷哀慟深至於齋次和淚濡墨曲體

　　聖天子大孝攀慕至意每奏一篇未嘗不嗚咽感動謂
能道意中事自是被

　　眷逾渥雍正元年

　　命入直南書房尋授左中允陞侍講提督順天學政時

復設　日講起居注官　　　例不列名

　　上特以授公公初涖學政距鄉試僅一月公先期繕稿
以待比受印立檄行試事始不誤四府拔貢前學臣未
及咨部部議持不便錄科公曰即不選拔諸生庸不得
與試耶請仍以生員入闈

　　恩詔廣額部限一年考畢公疏請未科試者隨試増加
己試者於嵗試補行他若加八旗廪増及旦字號皆一
體廣額視事四載正文體敦實學自以先正大家開導

諸生腐陋為之一洗所至留心民瘼敬陳畿南水利請
設勸農使奏入並䝉

　　俞可甲辰陞侍講學士乙巳轉侍讀學士丙午擢内閣
學士兼禮部侍郎充　經筵講官辛亥遷禮部右侍郎
長白山為　本朝發祥地載在祀典遣官不能至率望
祀寜古塔將軍請于版山建享殿公引舜典禮望祭山
川之文㕘宋明壇側建設齋㕔之制宜改享殿名為望
祭


　　詔如所議各省條陳學校有不便輒揆事理駁奏諸所
援據具得體要癸丑㑹試知貢舉剔清夙弊規條寛簡
士子便之四月晉禮部尚書冬奉

　　命兼攝都察院左都御史乙夘元旦慶賀公以七十以
上大臣在　乾清門行禮卒之日入賀産麟上瑞承

　　顧問以禪理叩擊公奏對圓通無碍晝漏遺數刻始退
既退猶過同年友邸舎追敘疇昔言笑盡歡抵暮返寓
與公子語夜分不休巳忽倦若假寐者寤而索茗氣息

頓微遂口授遺疏書竟端坐以逝比秋而

　　憲皇帝鼎成上賔矣公所居在九華山下九華有老僧
行素髙為贈公所敬禮公之誕也候門僕恍惚見老僧
者杖錫入後堂日加酉公生比入山訪老僧則先一日
圓寂矣嗚呼佛氏來去因縁之義或疑其誕若公者則
又何説公性淳厚樂易與人交無少長貴賤皆得其歡
欵語移日見者忘為達官鉅人汲引後進孜孜不倦奬
賞多所成就著述詩古文不下百巻應制之作典雅純

正詞林中事有資討論者率以屬公先是充

　　三朝國史治河方略詩經集説彚纂纂修官及為大僚
充　國史明史八旗志書諸館副總裁分撰　國朝賢
良傳兩充　殿試讀巻官雍正元年　賜第一區白鏹
四百兩

　　御書堂額曰老成端諒舉朝謂公足當之不愧其他

　　賜予御書書籍及珍器衣裘食物不勝紀享年七十有
五嗚呼清名榮仕耆夀令終史冊所紀如公者詎多覯

哉公元配陳氏明工部主事諱明晰曽孫女諱元㑹女
誥贈宜人待贈一品夫人賢徳懿淑稱於門内早卒公
不再娶至老不畜侍妾子三人長慶旂庠生先公兩月
卒次慶禖康熙庚子舉人次兆雯康熙庚子舉人雍正
甲辰進士翰林院編修女二人皆適名族孫四人某乾
隆戊午舉人孫女六人公卒之㡬年卜𦵏于某阡由敦
為諸生初來京師無一人知者惟公一見以斯文相許
及與季君同館選於後進中荷公知契尤厚公薨而季

君以神道之石屬銘由敦遜謝不敢當厯十餘年不已
乃敢敘述梗概掲諸　賜塋公鬚眉談笑尚髣髴遇毫
楮間後之論儒臣宿徳者其有所考云銘曰

　　蓮華九子秀挺嶙峋延陵世胄篤生偉人文成慧業金
粟前身甘泉奏賦名震雲津秘閣簪毫承明校理萬軸
濃香麝煤官紙供奉西清迴翔金戺畿輔提衡星明太
史迺登講筵迺晉春官山龍黼黻色正芒寒名髙燕許
望峻歐韓既長秩宗兼領臺端晝接頻仍便蕃


　　渥眷甲第南金文羅寳扇老成端亮

　　賜來深殿豈羡昔賢金蓮歸院番番黄髮耆碩鴻儒夔
龍事業炳耀六符倐騎箕尾雲路誰須

　　鼎成龍馭公殆先驅公在東墀棟梁是寄公返碧霄士
林掩淚禮備哀榮豐碑贔屭協吉幽宫流光奕世



　　松泉集巻十九

