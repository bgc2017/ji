







　　欽定四庫全書

　　松泉集巻二

　　吏部尚書汪由敦撰

　　頌

　　聖主躬耕耤田頌(謹序)

　　皇帝御極之二年春二月癸亥舉行耤田典禮

　　皇帝親享　先農乃秉耒三推親王九卿以次助耦大
禮告成民人和洽於是在廷諸臣作為歌詩雍容揄揚

紀述

　　聖徳(臣)草茅諸生被薦纂修明史得䝉引

　　見仰望

　　穆穆之光自幸遭逢私勤祝頌恭聞　盛典倍切歡欣
(臣)謹惟周頌三十一篇其間為農事而作者居五之一
是惟古先聖王周知稼穡之艱難勤於民事故一時臣
工美盛徳之形容以其成功告於神明而聖人取之垂
教萬世豈鋪張夸飾云爾哉欽惟我


　　皇上宵旰勤勞茂圗上理重農務榖子惠元元祈年憫
雨召致休應粤元年秋嘉禾獻瑞兹惟東作之始甘雨
應時

　　誠敬感孚

　　天心和㑹四海臣庶咸曉然知

　　帝耤千畝所以䖍奉粢盛教民務本修舉故事不為具
文是不可不繼豐年良耜之作昭示将來以與無逸豳
風相為表裏(臣)才識淺陋竊附田夫擊壤之音拜手稽

首獻頌曰

　　皇帝御宇百度修舉庶績熙兮嘉我農事率作罔怠樂
乗時兮倬彼東田　御廩出焉薦明粢兮爰

　　命有司撰日具儀潔　齋宫兮良辰既届龍旂茷茷屬
車從兮穆穆顒顒圭幣是供享　先農兮土膏時動誕
播嘉種勤

　　玉趾兮耤田畇畇葱犗在轅秉黛耜兮三推既備衆耦
載肄我


　　皇燕喜兮臣慶於朝農忭於野戴羲堯兮普天率土依
我

　　后之祜

　　聖躬勞兮有雨如膏字我良苗四序調兮惟

　　帝格

　　天迄用康年不為名兮農夫克敏返淳敦本慶盈寧兮
億載無極順

　　帝之則揚頌聲兮


　　聖駕親詣太學大禮慶成頌(謹序)

　　雍正二年春三月乙亥朔

　　皇帝親詣太學釋奠於　先師殷禮肇稱先期致戒厥
明行事登拜奠獻嚴敬有加翟籥笙鏞既和且備乃
御彛倫之堂正坐進講扈從大臣稽首　賜坐諸生環
拱而聴宣揚

　　聖訓大溥

　　徳施翌辰復頒


　　上諭一章懸揭中庭勉諭諄至洋洋焉濟濟焉曠世之
盛典也洪惟我　國家文明之運景爍無疆

　　列聖開基右文稽古

　　聖祖仁皇帝夀考作人超軼百代

　　皇上握符建極適當重熙累洽之時樂育賢才振興儒
術

　　御門之始疊沛

　　徳音尊崇　先聖加封五代王爵兹者涓期視學復


　　勅臣工勿稱臨幸所以致敬於　先師者至隆講筵甫
竢即

　　命廷臣集議先賢從祀之典子孫增置博士所以加禮
於儒先者至優元年

　　特開鄉㑹恩科至是復增國子生觧額十八名復五經
試額廣學宫弟子員所以教勵人才嘉惠士子者至深
且厚大小臣庶親被

　　道徳之光華懽忭鼔舞僉拜手言曰


　　皇上大徳純孝躬聖人之行以啟牖斯民舉凡興道致
治立政用人無一不本於聖人之道而於教化本原尤
加意焉唐虞三代之隆復見今日史册所傳建武中元
之世方領矩歩委蛇三雍冠帶縉紳圜橋億萬者抑云
末矣(臣)以太學諸生幸與觀徳不揣固陋謹依古體作
頌十有二章章八句恭紀盛事進呈

　　御覽(臣)曷任踴躍忭舞之至詩曰

　　皇矣


　　聖皇丕承景命黎民時雍萬邦表正

　　世徳作求緝熙執競建元凝道以

　　聖契　聖(一章)

　　仰惟　先師至教斯溥日月同明天地同古遐溯靈源
曰髙曾祖晉封肇祀曠典具舉(二章)

　　煌煌辟雍王化之基

　　神聖首出作君作師爰咨禮臣爰秩禮儀爰飭丹艧宫
牆褘而(三章)


　　惟莫之春月吉辰良和鸞鏘鏘太常央央大昕鼔衆集
於虞庠

　　天子穆穆芹藻有方(四章)

　　黼座載升㦸門載啟胄子侁侁多士濟濟旅進於廷肅
展其禮有睟

　　天顏嘉樂豈弟(五章)

　　咨爾儒臣肅事法筵笙簧六藝羽翼羣賢道源聖海義
藴敷宣陋彼東觀訓詁是研(六章)


　　洋洋

　　聖謨詔爾多士希聖希賢自孝弟始毋華其言而棄厥
美如津有梁如塗有軌(七章)

　　惟

　　聖作則以身立教惟士克敏劬學嚮道以率烝民是則
是傚修厥天彛順彼先覺(八章)

　　繄惟

　　列祖仁漸義摩我


　　皇紹休徳洽太和麟逰郊棷鳳&KR1304;巻阿惟元與凱疇足
云多(九章)

　　肆惟元祀英賢彚升媚於

　　天子霞蔚雲蒸俊乂勅職棄瑕録能惟

　　帝時舉郁郁其興(十章)

　　敦崇四術慎徽五典懿彼賢闗倡於首善

　　文命覃敷

　　皇猷載闡盛治彌隆教澤彌逺(十一章)


　　鬱鬱泮林青青子衿承風仰化懐之好音

　　帝徳廣運春盎淵深萬年景祚伊始自今(十二章)

　　河清頌(謹序)

　　(臣)聞洪源啟瑞昭景貺於昌期巨瀆呈祥表休徴於盛
世惟凝承之有自斯福應之駢臻欽惟

　　皇上道合清寧功隆位育以敬

　　天之心敬

　　聖祖純誠昭格於


　　宸衷以事

　　親之心事

　　昊蒼大徳允孚於

　　帝載仰觀象緯則聨珠合璧遥溯四千餘年之乆僅覩
殊祥俯察地靈則嘉榖神禾多至一十三穗之竒頻書
上瑞以至　上林佳植　内苑駢枝寳玉遥呈珍符迭
告莫不表

　　天心之庥佑彰


　　聖績之光昌兹惟丙午之冬聿睹河清之瑞地連雍豫
互二千里而淪漣境達淮徐經十數州而澄澈挹清波
之浩𣺌肇自嘉平攬碧浪之瀠洄再經旬日考諸圗籙
允稱大化之徴載在瑶編咸曰太平之應是惟我

　　皇上深仁洋溢至徳涵濡恩膏與積潤偕長愷澤共洪
流俱逺官方澄敘竝懐洗滌之忱政教清明誕布激揚
之化是以靈貺應期而翕集河流獻象於隆平盖慶澤
綿長顯示


　　上蒼之眷命而

　　天休滋至端由

　　聖治之感孚也時則

　　特沛綸音益崇敬徳仰

　　鑒觀之有赫昭事彌䖍慶

　　申錫之無疆明禋祗薦亮天工而熙庶績務期共矢公
忠修人事以答洪庥惟有益加懋勉

　　恩覃寮寀懽洽臣鄰當兹


　　景命之溥将愈見

　　宸修之䆳宻固宜天顯神符坤昭靈契鴻嘉丕集繁祉
駢膺豈惟榮光表異於成周龍馬効靈於帝世者哉(臣)
幸際

　　聖朝忻逢瑞應謹拜手稽首獻頌曰

　　聖皇御宇兮景運昌

　　躬盛徳兮綏萬方

　　天心順兮錫百祥慶清寧兮樂阜康黄河水兮來天上

出龍門兮喧濁浪厯萬古兮流泱漭湛澂明兮昭瑞貺
嵗在午兮月惟涂浹三旬兮届春初溯自陜兮達淮徐
河流縈兮水盤紆渟泓兮清泚計上下兮二千里時經
乆兮地邐迤超䆳古兮始覯此仰

　　峻徳兮豐功持兢業兮

　　皇衷篤誠孝兮神明通格

　　列祖兮契

　　蒼穹日躋兮


　　聖敬

　　天申兮寳命勵咨儆兮飭庶政福彌厚兮徳彌盛彰嘉
應兮表祥徴

　　聖治光兮萬福膺川方至兮莫不増億萬年兮頌升恒
聖主躬耕耤田頌(謹序)

　　皇帝御宇之三年二月吉亥

　　躬耕於千畝之耤肇舉鴻章光我

　　皇度司天先期而練日禮官敬事而撰儀京兆奉常各

率厥典王公卿尹齋袚從事

　　天子乃盛禮服陳法駕造乎青壇敬享　先農禮備樂
和氤氲肸蠁爰頓大次良時既奏迺履

　　御畝而秉耒焉嘉種載於青箱紺轅綴於黛耜葱犗在
服洪縻在御三推有加過勞靡倦王公以次具如令式
耆老庶民奔走竟畝典禮告備稽首致慶鳴

　　鑾旋蹕大樂振作将事之時油雲霮䨴靈雨霑灑土膏
滋液長阡蒸潤


　　天和神休如響斯應臣民環觀踴躍欣忭(臣)伏覩我
皇上光紹鴻基

　　帝徳廣運

　　郊壇致敬

　　宗廟致孝懐保萬邦

　　恩滂施厚

　　九重之上穆清之中昩旦匪懈厪求寧莫作民父母深
悉其艱難疾苦用使民樂其生物得其所光天之下至

於海隅蒼生罔不勤力務本順

　　帝之則兹復

　　躬親播種為天下先丕昭敬

　　天尊

　　祖勞民勸相之至意昔人所謂能本而孝一役而二美
具焉者彼第揚厲之詞而我

　　皇上則設誠而致行之者也(臣)叨侍　禁近與從班列
謹拜手稽首獻頌曰


　　農惟政本食惟民天哲后興理穡事攸先矧兹天田䖍
供御廪昭薦苾芬時用來諗於赫

　　世宗敦本劭農朱紘嵗御萬邦攸同東作屆時率循儀
式年榖屢豐繄我

　　帝力我

　　皇紹休饗

　　帝饗

　　親克孝克仁保乂我民咨我下民稼穡惟寳稽於憲章

儀型我

　　文考肆農夫之勤灼知厥艱俶載

　　帝耤式勸力田肅肅　靈壇田祖是祀膴膴周原剡剡
良耜烏㹀斯觩絲鞭斯柔

　　皇於親耕于彼中疇習習和風霏霏甘雨土膏畢發宜
我稷黍茷茷彩旗洋洋鼔歌一墢再加於禮既過爰陟
崇臺

　　臨視衆耦王公班進或五或九爰逮亞旅蓑笠耰耡稽

首臺下

　　天顔載愉

　　聖躬勞止禮舉備止載

　　御齋宫慶覃被止懿我

　　皇聖徳格於太清修

　　祖宗之典設誠致行風動田方咸舉厥職六府孔修百
榖滋殖土靡弗藝農靡弗勤縦横阡陌舉鍤如雲鼔腹
康衢食我舊徳自天降康時萬時億


　　聖主臨雍禮成頌(謹序)

　　欽惟我

　　皇上神明天縱聖敬目躋煥乎文章光被四表海内承
學之士延頸企踵喁喁向風文治彰明夐哉尚矣猶

　　念太學為賢才之闗教化所自粤乾隆三年春三月
躬釋奠於　先師禮成

　　御彛倫堂儒臣進講

　　皇上親渙玉音闡明大義維時公卿侍從之臣以及聖

賢胄裔太學生徒環侍竦聴者凡數千人咸得仰瞻
天表親被

　　道徳之光華郁郁乎皇皇乎前史所云辨析異同正坐
自講章句質疑稱制臨决方斯蔑矣(臣)竊惟太學之制
肇於有虞盛於周而大備於　昭代我

　　列祖化成久道夀考作人教澤涵濡至深且厚而我

　　皇上躬聖人之徳明聖人之道修聖人之教舉有造有
徳之士鼓舞而作新之在詩大雅曰古之人無斁譽髦

斯士而其頌文王也曰於論鼓鐘於樂辟雍其頌武王
則又曰鎬京辟雍盖周先王之徳澤相繼久長而於辟
雍教學之地復加之意如此棫樸作人巻阿多士徳化
之成其所由來若斯之逺也且夫堯兢兢日行其道舜
業業日致其孝古聖人之加四海未嘗不由於身教我
皇上緝熙光明終始典學羲軒以來之統孔子所為集
大成者既迪知之復允蹈之藴之為盛徳施之為大業
純亦不已道積於


　　聖躬教思無窮烝我髦士於是恢　熙朝之隆緒修虞
庠之上儀

　　徳意龎鴻

　　恩施溥博傳曰天子建中和之極金聲而玉振之昭景
爍揚洪休逖考曩編實惟　今日(臣)幸覩斯盛敬隨諸
臣之後作為頌歌拜手稽首以獻其詞曰

　　天佑下民若有恒性克綏厥猷惟

　　后作聖亹亹


　　聖皇顧諟明命

　　聖徳之純立誠居敬(一章)

　　曰若　先師道徳之宗昭揭日月覺寤羣䝉于羮于墻
心源相通有赫其儀式是辟雍(二章)

　　於樂辟雍四方之極式擴舊章是崇是飾宫墻翼如黄
中正色軒楹煥如牓題

　　御墨(三章)

　　仲月上丁灌獻既親載稽令典載卜良辰載莅橋門爼

豆莘莘服膺至道執禮斯頻(四章)

　　秩秩講筵煌煌大義探本天道稽古帝治位育中和欽
明文思我

　　皇身有之後先一致(五章)

　　至教彰矣至道光矣濟濟多士示周行矣覃被海隅澤
無疆矣勉勉我

　　皇文徳翔矣(六章)

　　於爍我


　　列祖徳洽九宇倬彼雲漢萬物斯覩煦之和風膏之甘
雨觀文化成超軼隆古(七章)

　　隆古之治我

　　皇承之蹈徳詠仁髦士攸宜

　　身示之教從欲以治於萬斯年作君作師(八章)

　　聖駕東巡頌(謹序)

　　皇帝體天廣運勤政恤民以宥宻緝熙為前聖繼絶軌
以達聰明目為萬邦致時雍夙夜孜孜


　　徳隆恩洽乃涓吉夙興誕告中外臣民及東方之文武
官吏若曰我國家崇正學重民依

　　列祖相承垂為家法用能躋於太和之治朕式型至道
寅纉丕基惟　先師有淵源惟

　　祖宗有成憲其何敢不力期以戊辰嵗二月東巡狩親
詣　闕里展謁　先師由是省方齊魯至於岱岳以察
詢民隐饗報神祗諸臣各謹所司毋費民力毋妨稼事
毋飾外觀以稱朕崇　聖愛民之至意諸臣震悚恪共

各効乃職

　　上乃揚清蹕奉

　　慈輿星陳天行至於昌平之里

　　躬薦盥於廟堂儀典周渥禮成載莅岱宗秩祀惟謹風
日融麗天人佑助含生之倫無不忭舞稱慶是行也自
十三氏子姓扈行迎謁臣僚膠庠之士就日瞻雲之氓
以暨幽遐荒僻蔀屋之黎庶無不被澤諸　賜爵秩賚
金幣蠲租賜復之典不可悉數敬道之隆恤下之厚盛

矣至矣(臣)謹按前古詩歌所紀如時邁之觀民在泮之
視學皆僅舉一事而已獨其臣文力所到能使鏗鍧炳
蔚焜燿萬古欽惟

　　皇上誠以尊　師孝以設教敬以禮神仁以施惠内聖
外王之道兼綜條貫金聲而玉振之揆之前古未有倫
比(臣)欣逢　盛際適承乏教習庶常吉士雍容揄揚為
諸臣先輙忘弇昧謹作頌一篇以推本

　　至徳昭示來許比於前志(臣)詞不文事則過之其辭曰

巍巍　至聖為萬世師彛倫攸敘斯文在兹時惟哲王
奉以出治崇　聖有典紛綸葳㽔皇我

　　聖祖紹　先聖之緒聖道凝焉聖政具舉我

　　皇敬承繩

　　皇祖武接迹中天寤寐東魯亹亹我

　　皇聖徳日新六籍大醇澤潤蒸民道徳心勤匪躬弗親
宫墻睪望仰止曷伸乃撰良辰時邁於東雲䍐霓旌旖
旎雍容敬侍


　　莘輿怡怡融融百神警蹕千官景從

　　皇帝至止既齊既敕鱗筍毛虡黄目騂特彛斚苾芬羽
籥交植禮隆九拜威儀抑抑童童華盖樹於寝庭雲柯
翠葉翊衞　聖靈載啟講筵十翼九經肅肅聖裔

　　謨誥丁寧無忝爾祖稽首敬聆時中立極惟

　　聖知　聖璇牓丹楹大書表敬贔屭豐碑達天盡性
三朝天章萬古輝映

　　帝念斯道或原或委少皥遺墟雲官鳥紀亦越元聖赤

舄几几既莅此邦盍舉

　　玉趾四賢有贊夙夜思存扶樹道脈昭揭朝暾咨爾侍
臣往奠罍尊勒我贊辭表厥里門明徳之貽施於孫子
咨十三氏既蕃衍只錫之命服薦彼簠簋載簡厥良與
國胄齒魯國諸生烝徒如雲思樂泮水有藻有芹

　　帝曰休哉敬業樂羣青青子衿濟濟忻忻大典告具

　　皇帝曰咨古廵狩禮遐隐弗遺採風觀民補助以時予
哺予貸舟輸車馳崧髙惟嶽岱為之宗稽古秩祀樂用

函鐘髙謝金泥祕祝登封馨香馣馤峯岫巃嵸靈祗格
歆福嘏攸同曈曨日觀詄蕩天門俯視鴻濛滄溟可吞
仰摩蒼穹星斗可捫作配彼天作鎮厚坤疇則比象聖
道之尊於惟馣聖教如天丕冒天亶我

　　皇灼知篤好匪惟好之允克蹈之聖曰子民雨露膏之
聖曰育賢徳禮導之越三千載如親告之

　　三聖相承惟

　　皇其有之


　　皇帝省方河嶽柔矣中正觀民百職修矣文思光被覃
九州矣維

　　皇作極甄虞鑠周矣

　　帝謙弗居致福

　　聖母集禧孔固如山如阜

　　天錫

　　皇帝多益單厚風恬俗熙耆艾富夀顯懿兹行志敬義
章兆民有慶


　　聖道大光㤗山巖巖泗水湯湯於萬斯年

　　聖澤無疆

　　聖母皇太后六袠萬夀頌(謹序)

　　皇帝御極之十有六年恭遇

　　聖母崇慶慈宣康惠敦和裕夀皇太后六袠萬夀之辰
薄海内外羣臣兆民幸覯　昌期踴躍鼓舞

　　天子乃合億兆歡行大慶禮上

　　隆徽沛


　　温詔稱夀於

　　夀康之宫受賀於　太和之殿鴻儀丕備繁祉翕駢王
公大臣越中外百執事縉紳衿佩之屬以逮閭閻耆耋
靡不鱗次雲集竭情致忱歌呼頌祝之聲充溢　闕庭
闐牣衢術上下和同懽忭流通雍容乎嘉㑹炳麟乎隆
文　宫闈盛美自古以來未之有也盖聞母徳之極止
於慈聖道之隆本乎孝盛徳至道際於天蟠於地光於
四海通於神明則純嘏集焉鴻禧茂焉非常之慶罕覩

逖聞至人以徳致之裕如也欽惟

　　皇太后懿聖自天思齊嫓任徽音邁姒

　　璇宫沛恩則賨人僰僮悉荷生全

　　金根遊觀則杖老紅婦納諸煦嫗

　　尊臨萬㝢

　　福被羣生

　　皇帝闡天經懋孝治居則候

　　寝闈出則奉


　　安輦先意而迎多方以體古稱大孝蔑以加焉惟慈致
福理之符也明明純孝洪釐大來道之極也巍巍之徳
靡有涯量穣穣之福亦靡有涯量自今伊始眉夀樂愷
嵗見而紀増期應而劵致夐乎其靡可殫計也已臣幸
備職　禁廷躬逢　盛事用敢推本慈孝之理著明福
徳之應謹拜手稽首而作頌曰

　　於皇

　　皇清多福單厚　宫闈盛美千古莫覯大慶肇舉


　　長樂介夀郁乎繽紛華藻繁奏磑磑即即祉集禧輳伊
慶之衍惟徳之茂洪惟

　　聖母裕慶凝祥雲以慈溥日因愛長徳意所及

　　恩從風翔豐沛岱嵩逾淮渡江

　　慈輿所至鴻施滂洋凡斯

　　盛徳詎可勝詳大孝尊親惟

　　帝是式意諧色愉瞻依朝夕

　　彤闈問安春暉有懌


　　青輅時邁雲&KR1017;親掖法幢祝釐渙號布澤備舉其儀允
稱其實慈孝之徳碩大且隆順氣成象萬福來同雲蒸
川増淵深岳崇昭陽協洽律中黄鐘

　　萬夀攸隮歡洽

　　慈宫紫垣天閶佳氣朗融

　　帝親上夀大愷以樂瓊册琅函寳篆金鑰

　　懿徳難名鴻號景鑠

　　丹詔旉宣覃恩施博珊網宏開多士抃躍麟遊鳳儀祥

呈六幕羣臣萬民以忭以歡芬志共攄潔誠竝殫拜颺
頌歌魚雅聮駢於爍炳煥册府雲箋康衢黄髮夾道迎
鑾梯航鞮譯就日瞻

　　天瑶島維南名叶呼萬蘭若香臺鐘魚唄梵

　　珠軿鸞駕河源星漢琅璈鏘鳴燈綵糺縵海屋濤湧赤
城霞燦冬温於春宵朗若旦衢歌巷舞曼衍魚龍蓮華
桃實交映春松浮邱仙伯往往相逢忉利之市蕋珠之
宫西賮南琛彛鼎璧琮飛采走光殷地耀空猗歟盛哉

尊養兼至樂以天下盛徳所致惟

　　皇帝孝迓此繁祉合天下福永綏

　　夀履惟

　　聖母慈膺此大美合天下福増益夀紀煌煌典禮郁郁
茂祺伊古以來疇克臻兹日升月恒天保陳詩

　　厚徳載福今親見之嘉祥流衍純嘏緝熙億萬斯年
聖夀攸宜

　　御書戲綵堂頌(謹序)


　　都御史兼翰林掌院學士徐公以文學宿儒出入　内
廷者四十餘年數得拜

　　御書之賜為内閣侍讀學士時

　　天子親灑翰墨顔其堂曰戲綵當是時太夫人年七十
餘公年亦且六十左右孝養怡怡愉愉

　　天子嘉之因取老萊子事以寵之盖異數云傳稱老萊
子行年七十身著五色斑斕之衣弄鳥雛親側為嬰兒
戲其親樂而忘老以是為能娱其親者是以君子稱焉

然則士君子立身揚名遭時遇主受希曠之典以為侍
奉之榮髙年在堂色喜神艶樂顧不益大歟太夫人於
公之為員外郎受宜人之誥為内閣侍讀學士受恭人
之誥為廵撫都御史受夫人之誥以大臣母入覲章皇
太后於

　　慈寧宫錫予宴賚有加

　　天寵便蕃恩榮稠叠康强善飯膺福未艾其榮遇當有
非萊子之親所能望者惟公之心則不僅以躬被殊榮

為隆於報稱而恂恂孺慕艾齒彌篤所以善娱太夫人
者備極家門倫理之樂事

　　聖天子知公之深而以老萊子之事歸焉在詩四牡之
篇其辭及其臣之父母説詩者謂人臣勞其事而不敢
言人主探其情而代為之言盖三代盛王忠厚之至

　　今天子至徳大孝體恤臣下而公尤以精白純亮受

　　眷深渥太夫人興居飲食之節嘗䝉

　　天語垂問明良相得藹然家人之情雖承顔膝下之私

亦且上徹

　　天聴豈非四牡詩人所未及而為臣子者之至幸耶由
敦之侍公也自公之奉使吾浙惟時太夫人迎養行省
公機政之暇入奉色笑昕夕無間越二年即以今官

　　内召典贊機密載筆

　　起居蒐狩廵遊必參扈從旬時希得休沐之請然或暫
憩里第問寝視膳惟謹是又異於詩人所稱不遑将母
者而弄雛衣綵之情於昔人洵乎其同之也康熙五十

七年春太夫人八十設帨之辰由敦忝在諸生奉觴堂
下敬瞻

　　御書迺拜手獻頌曰

　　猗歟

　　宸畫日月麗天璇跗垂露緯坤經乾時惟達尊克被
殊恩休休我公山岱星斗

　　帝曰嘻哉令子夀母春暉熙熙醸和積厚殖殖其楹耽
耽其除粲粲其裾蹌蹌其趨以婉以愉以嬉以娱倬彼

奎文螭楣承之吉雲榮光爛其縈之龎顔象服福履成
之有美斯堂集祉生祥法醖珍饌花誥

　　龍章駢肩接趾具為家慶我公燕喜嘉樂夀豈孫曾滿
前英英濟美於萬千春

　　天語是視












　　松泉集巻二

