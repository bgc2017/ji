







　　欽定四庫全書

　　松泉集巻二十五(丙子)

　　吏部尚書汪由敦撰

　　恭和

　　御製丙子立春日瀛臺雪中春望二首元韻

　　瑞應東郊肇嵗祥六花飛潤徧荄芒行春太液通遥漢
摛藻重華駕盛唐望裡樓臺渾入畵句中珠玊燦交光
陌頭歌舞三農慶未釋宵衣


　　睿慮長(是日　召大學士及内廷翰林　重華宫聫句)

　　瓊柯纈素藹芊眠共識新韶樂事駢凱㨗即教來雪嶺
豐穰先喜兆吳田蓂開五葉呈彫玊花綴千枝暎列錢
最是承

　　恩頻志喜年年長侍

　　御筵前

　　恭和

　　御製立春曰題北宋無名欵雪霽捕魚圖疊舊題趙榦


　　江行初雪巻元韻

　　行春上苑臨淑清(西苑中院名)六花呈瑞霏㽔霙鳴鑾振藻發
嘉賞暖入宫硯融池凌明窻展巻得魚樂銀沙鏡漵波
摇青五湖三泖多泛宅家具無過罛罶罾坐寮盪漿紛
聚散衝寒掲厲各有營市篘新携縮項換村春宿飽長
腰烹風恬浪平足快意詎有祲歉繁憂増素鱗戢戢壓
船重兒嬉婦笑如聞聲誰歟為此工寫生四家法外經
睿評撫時對景攄


　　逺思所願耕桑䱷獵一一慶阜成

　　恭和

　　御製丙子上元燈詞八首元韻

　　淑景新韶鼎鼎來燈光喜鬬雪光皚應時果協登豐兆
孚甲潛抽宿麥培

　　紫爓髙騰萬道光蓮臺芝駕競輝煌西乾古佛現金粟
南極一星明夀昌

　　物華嵗嵗還増麗節景年年務出竒那抵


　　清詞紀緗帙翻新取勝濬

　　文思

　　幻來澤國琉璃界鋪向鱗塍薝蔔花正賴光明

　　心似燭歡騰比屋不興嗟

　　排門照野為占年應識人情即是田飛爆聲中銀箭永
九衢車馬尚闐然

　　花明錦繡多如許雪比瓊瑶重也應最是萬方娯樂處
先憂


　　一念巳難勝

　　屢豐熙皥百年乆保泰乾勤十倍加

　　天上春光福如海人間和氣樂全家

　　何止燈輪艶西域遥看寳炬燭條枝春雷響動千林應
徳化風行迅若茲

　　恭和

　　御製上元後一日小宴廷臣並許觀烟火元韻

　　西山擁座玊為岑綺節深諧


　　望嵗心不夜宵長當既望連朝雪霽尚重隂罏烟鼎味
調元氣鳥語歌絃奏好音更許鰲峯陪勝賞萬叢火樹
絢春林

　　明燈積雪散林光醉舞番渠樂未央飛電奔雷爭的皪
銀龍紫鳯並熒煌記從秋月千峯逈幾度年時萬樹芳
(前秋杜爾伯特台吉車楞等上年綽爾多斯台吉噶爾藏多爾濟等先後入　覲賜宴熱河陳火戲於萬樹園
均叨陪侍恭和　御製燈詞進　覧)不息宸心周六幕金錢何止徧淮揚

　　恭和


　　御製月元韻

　　碾出氷輪恰應規清宵

　　行殿屢吟之烟村薄暝人歸後霜帳餘寒夢醒時迴雁
千門照殘雪飛烏三匝上髙枝今年通閏春纔仲十二
囬圓尚始斯

　　恭和

　　御製過拒馬河元韻

　　赤欄橋外飛塵輕春流渙渙新水生兩行髙栁夹宫道

鸞旂逈指西南行禹甸堯民安作息㡳從燕趙尋遺蹟
即今萬里

　　命輶軒天末占星拱宸極幕南氛祲全消矣天馬西來
未云巳山村父老競迎

　　鑾翠華嵗嵗來過此

　　恭和

　　御製鳯凰臺春望元韻

　　鳯山相對有臺名孤阜隆然傍


　　御營恰值

　　巡游憇清蹕小供

　　臨眺惬新晴岱雲津樹層層見古蹟今傳一一評紀瑞
寜因命鳩扈來儀端待奏韶英從知志乘多荒畧暢喜
閭閻各遂生載道扶携切瞻覲聚廬作息樂承平觀風
到處徴淳俗望嵗随時厪

　　聖情車馬巻阿應比盛朝陽翽羽協和鳴

　　恭和


　　御製麥秋元韻

　　宿麥經時雨紛披逺近疇淺蕪應譲色新綠喜盈眸登
日每先熟嘗來快早收三呉望尤切得飽更何求

　　恭和

　　御製曉過景州元韻

　　邦畿千里此甸服直道三代唯斯民箕風畢雨從所好
瞻雲就日莫不親使自得之道以徳視如傷也止於仁
廣川繁露此故里儒術之效職有因


　　恭和

　　御製入山東界元韻

　　泰岱迎

　　鑾輅汶沂度玊驄俗因封域異民自古今同庶矣富方
榖食哉時屢豐入疆勤

　　諭戒力作及春融

　　恭和

　　御製習射元韻


　　三侯張向幔城東玊韘

　　親彎九合弓不有騶虞勤武偹那看虎旅奏戎功逺風
急送鳴髇響遲日斜熏列幟紅共仰從容能中道巧兼
力到

　　聖人同

　　恭和

　　御製降㫖加賑去嵗山東被災州縣元韻

　　兖青故沃壤屢豐連郡縣昨秋下隰潦百中一二見恭

承

　　聖澤優旋覘元氣轉典牧廣惠鮮不計鉅萬萬左饘而
右粥頌

　　恩感且歎更軫麥秋遥時廼春之半展賑一兩月按籍
差次散豈惟惠吳氓津𣙜减征算如傷恒在念九服
一心貫至誠召

　　天和大有秋其遍

　　恭和


　　御製夜雨元韻

　　宸遊布膏澤宻雨徹宵零布榖春當令興雲嶽效靈漏
聲随斷續逺火漸迷冥

　　問夜心時切

　　帷宫惬靜聴

　　恭和

　　御製曉行元韻

　　曙色開初霽星言馬首東川原千里潤烟火萬家同扇

合朝霞紫旗翻海日紅歡迎民氣暢為喜比年豐

　　恭和

　　御製菜花元韻

　　繡壌連畦蕚跗稠花翹簇簇葉油油黄冠本色農家服
不是東籬隠者流

　　春郊澹沲漾晴烟入望金英極邈綿應笑城中車馬客
只誇紅紫艶陽天

　　嫩蝶遊蜂襲逺芬東阡西陌總難分待收細莢黄梅候

也比西成萬畆雲

　　恭和

　　御製三月朔日元韻

　　三月纔舒蓂一葉八年共喜

　　駕重臨恰成春服行時令來溯沂泉契道心鄒魯郊圻
行處古尼防蔥鬱望中深東風

　　輦路聽輿誦樂與民同此處尋

　　恭和


　　御製駐蹕古泮池元韻

　　城南曲沼徴遺蹟望國當年此奏功

　　駐蹕適符今在泮圜橋還比昔從公却看虬栢凌霄翠
為想鸞旂映水紅小憇應教采芹藻明朝釋菜

　　素王宫

　　恭和

　　御製賦得手植檜叠舊作韻

　　古榦中唐矗森寒可挿天後凋知澤永不朽以人傳得

地新栽者凌空獨巋焉骨堅同石痩筋紐比龍纒壇杏
霑時雨宫槐接瑞烟

　　宸章題至再逈軼大椿千

　　恭和

　　御製謁元聖祠元韻

　　有侐閟宫遺跡逺䖍脩禋祀潔粢芬多才多藝成先徳
文子文孫輔幼君赤舄衮衣瞻廟貌豳風無逸緬斯文
傳心展禮崇


　　先聖謾訝

　　親臨議論紛

　　恭和

　　御製孔林酹酒元韻

　　斧封儒澤逺展墓

　　聖心殷木鐸千秋教金絲百代文

　　鸞旂新爼豆馬鬛舊榆枌酹酒叢蓍畔從知仰止勤

　　恭和


　　御製三月三日元韻

　　曲阜旋

　　清蹕青郊蔚秀林佳辰當上巳芳草入春吟泉溜泗源
碧雲横陪尾隂藏鶯新栁淺拂馬落花深物候徴脩褉
風光惬

　　賞音就瞻多士女省覽快登臨沈李詞誰擅王顔序可
尋此邦居近

　　聖未數洛川潯


　　恭和

　　御製至泉林二首元韻

　　節當寒食春方好地到泉林景倍明選勝亭䑓惟舊跡
開懐風物是新晴泉珠萬斛華枌映林纈千重翠葆迎
行殿凝香清晝永在川今日契遥情

　　貞珉仰溯

　　神堯蹟

　　芝盖青旂復此來遊豫總同招徴角詩萹閒訂地横陪

泉如鼓瑟聲鏗爾風可披襟賦快哉叨扈屬車逄勝地
詰朝欲去更徘徊(陪尾史記作横尾泗水所出也)

　　恭和

　　御製過東平懐鄆州谿堂因用蘇東坡韻

　　臨谿敞華堂名艶千載後堂今渺何許荒谿但踈栁為
想堂成時賔從集裾袖哀絲與豪竹意氣凌列宿廢興
纔一瞬駛若渠决溜獨藉韓與蘇健筆争不朽斯人並
人豪意豈在文酒懐古誦


　　宸篇飛箋聴午漏

　　題支塘邵道人小照

　　謖謖松風滿耳聴一編鎮自讀黄庭謾疑句曲山中客
手輯陶家本草經

　　中㫖傳呼

　　御藥房辭滎雅意慕韓康留将肘後書千巻更檢龍宫
古禁方

　　題曹劍亭中翰課耕圖


　　茭門塘水清且碧水田剡剡苖一尺栁隂觀稼者誰子
西垣舍人雲間客我别田間三十年頗能覼悉田間事
杏花菖葉[瓜*見]土膏下隰髙原分地利薅荼芟莠去非類
耕欲先時種當溉菑畬腴瘠各有分霪潦暵乾誰所致
三時作苦日孔長四體沾塗勞取避鹵莾何縁冀滿篝
好課農書叅要術要其力所難自主亦以適然聴豐匱
鄰家從道稼如雲肯因歆羡甘荒棄君看逢年歌有秋
盈畆嘉禾拜明賜


　　恭和

　　御製仲春經筵元韻

　　暖入花磚草欲芽

　　講筵清殿接東華時逄稽古趨承近老愧窮經願力賒
藹藹春隂和氣積霏霏瑞露

　　湛恩加髙深親聴㣲言示傳語儒林盛事誇

　　題同年趙横山副憲遺照

　　交游思老輩每動晨星歎我友古之人風義我所憚直

節懸朱絲亮懐净白練緬昔同館初瀛侣盡才彦公於
朋遊中闇黙不自衒名理資剖析神采露精悍編摩有
夙昔閣束事談讌公獨肩乃身若朝不及旰豈不重疲
勞日惟性所便承明當

　　召試甲選屢邀眷使節滇閩遊文旌江楚徧巳復荷
簡注持衡厯首善栁州秉法度廬陵斥詭幻所至務别
裁士風為一變書法雖小道俗學襲譌贋公以歐禇神
親與日講貫至今臨池家稍稍識津畔烏府銜恤歸奉

母潔晨膳豈無魏闕思奈顧庭闈戀平生忠孝行了了
可覆按晩主萬松席陶鑄申激勸譽輙不容口憤或不
下嚥非闗作而致真情自流現殷然直諒𠂻力疾靡稍
間翳余與公交廿載協金斷歡洽到童孺愷惻劇豪翰
何妨雜詼諧舉足供把玩一别忽如雨宿草春幾換遺
照留丹青隆顴削其面笑語若可親人琴嗟乆判紛紛
少年塲此老不可見題詩擬八衣輟筆涙如霰

　　題樂成令孟瞻亭泉清圖小照


　　謖謖松風晏坐時一泓秋水寫心期緣知花下鳴琴治
清節常師呉隠之

　　題程莘田少司馬雲塘課耕小照

　　耕鍤如雲傍綠陂江郷農事起東菑依稀記得毘陵道
梅雨初晴五月時

　　仕宦常慳二頃緣問君何許買山錢女墻桑下開方罫
畫裡居然負郭田

　　一笑掀髯底事豪朝來灌水足東皋畫師㑹得㤀機處不

向溝塍寫桔橰

　　齊雲練水記同卿儤值園齋又隔墻竟合畫中添老我
面城居號耦耕堂

　　恭和

　　御製中秋即事元韻

　　碧霄真見蕊珠宫夜色全消雨氣濛寳鏡乍開千影凈
冰輪訝許上元同共知逺照天山北喜挹清光

　　御苑東時若今年信堪慰萬箱其穫慶農功


　　恭和

　　御製懷柔縣元韻

　　山城控甸輿行斾厯村廬稼稔

　　宸心慰時平物象舒飯牛依老樹飲馬得清渠野老迎
相語堯民詎勝予

　　恭和

　　御製遥亭行宫對雨元韻

　　油雲起亭午好雨送凉秋灑道先風伯驅炎應蓐收簷

髙溜徐滴山逺翠新流即事多清賞黄圖第幾郵

　　山齋諧靜對送爽滌囂煩村栁踈仍暗秋芳澹不言林
霏遥裛潤嵐氣忽蒸暄行旅縈

　　清念來朝度塞門

　　暄色空濛裡那分霧與烟一簾香篆細千帳夕燈然
籌逺遲蓮漏

　　題詩拂繭箋隴禾知倍好尺穂繞吟鞭

　　恭和


　　御製出古北口咏古元韻

　　北門雄鎖鑰設險有嚴闗一線通戎索千重矗塞山雉
樓空曲上鳥道翠㣲間往者籓籬重防秋士馬艱時清
邉備撤民晏古風還

　　聖治真無外雲峯相對閒

　　恭和

　　御製至避暑山荘即事元韻

　　繚城飛閣開圖幛玊宇珠宫㑹佛仙縷縷行雲時入座

重重列岫恰當筵乘秋布令無非事頻嵗從遊有夙緣
勝賞何嫌纔一宿幽探㑹待屬車旋

　　恭和

　　御製固爾扎廟火用唐韓愈陸渾山火和皇甫湜韻並效其
體(噶爾丹䇿楞於伊犁河濵搆佛寺北曰固爾扎南曰海弩克聚集喇嘛令其五鄂拓克輪直供養之)

　　天驕濟惡窮饕渾竊據西極伊犁源猰㺄封豕擇肉吞䇿
妄首禍馳戎軒烏思藏昔遭刼燔擾諸印度勢燎原天兵
除殘奠厚坤盗寳還鄂拓克垠䇿楞繼築招提垣以固爾

扎榜其門鱗鱗鐡瓦輝朝暾更為像設冠沐猿彩繪羣醜
聚鱷鼋鬼車張翮摹遊鵾旁冩諸部趨投奔踞坐雄視
靦自尊䑕壤時亦幻雞園西勒圖沙毘實繁剛洞鐃鼓晨
夕喧(廟内喇嘛分四牀謂之西勒圖盖彼之掌教者喇嘛法器中吹角為觱栗音者曰剛洞以骨為之或謂人脛骨云)
凶徳叅㑹殊箎塤再昜瓦觧靡麾旛狂狡跳不耐處禪
叩闗厥角髙尻臋

　　帝推赤心簉軍轅彤弓盧矢属兩鞬導我徒旅輪輜轓
波羅搭拉舒織㠾壺漿載道如羞膰廿一昂吉紛雲屯

(昂吉者䝉古語部分也凖噶爾所屬或一鄂拓克為一昂吉或數鄂拓為一昂吉共二十一皆噶爾丹䇿楞所
属今俱内附其衆台吉下之鄂拓克則各令其汗王扎薩克等統之一如四十九旗之制)左酥右酪酒滿盆
帝嘉厥庸勞上罇洗兵正欲酬

　　温言飽颺乃忽乘風翻中途脱兎不顧返術誘梵侣眯
厥暖盗厥駝馬飄無根竄依大宛逾烏孫釜魚亡豈旋
踵跟縳正罰戒辜

　　明恩禍滛道不爽上元穢與湔滌溺與援昆明刼灰可
具論燭龍嘘燄煽朱閽一炬淨掃腥羶㾗燼滅遺跡追

遊魂宗喀巴為懴孽寃(䝉古稱佛為卜爾罕其感應靈著者曰宗喀巴若中國所奉菩薩云)
火輪焦土歸無存從兹寜宇眠復飱蕃爾遊牧媾爾婚
脫免鋒鏑孳来昆平原無復豺貙蹲長林無復梟鴟鶱
太和煦嫗釋衆怨滂汪闓澤涵鮞鯤自暘谷届崑都崙
奎章紀事昭狂昏愈湜有知硯當焚强韻硬語誦不煩
倬彼雲漢舉手捫

　　恭和

　　御製蕃劍行元韻(厄魯特阿濟䇿楞敦多卜者噶爾旦䇿楞之弟驍桀善闘入萬衆矢石中

　　不目逃此其所佩劍也其妻孥内属以獻命藏武庫)

　　湛如秋水盈寒塘煥如白虹吐角芒吳鈎薛燭古僅有
此劍何自來殊方陸剸虎豹水鮫鰐一揮縷血刳肝腸
額魯特四衛拉忒弱者為肉食者强手提三尺氣凌厲
豪酋呼嘯聫輩行指冐頓鏑堅必破擬昆吾刀銳莫當
匹夫之勇絶天道再世再亂嗟何常孤嫠扶携奉守器
内向雪泣赴訴詳雄光出匣欲鳴吼徑萬里路沙蹟長
楛矢差同肅慎貢良弓詎比荆楚亡旋機火槍鍞子甲

與此同獻歸九閶

　　宸章標題志嵗月豈貴逺物天府藏豈貴逺物天府藏
名王接踵朝未央

　　恭和

　　御製晩荷元韻

　　丁星黄紫闘秋芳偏愛池蓮發晩香翠盖尚擎珠作琲
紅衣未褪紛為装餘暄葵藿傾初曰逺水蒹葭試早霜
獨立亭亭邀


　　睿賞壺中日月喜偏長

　　恭和

　　御製山店元韻

　　野店孤村草草成燒畬原分力鋤耕市沽待客盆傾瓦
家計課兒樵積荆雞喌籬邉拾秋粒馬嘶門外數(上聲)宵
征僻居也得瞻

　　鑾馭自切年年望幸情

　　恭和


　　御製朝嵐元韻

　　深山曉日見浮嵐雲靄類言近之矣憑空一抹掩林巒
詎測化工所由起時濃時淡時變滅非霧非烟幻若此
雨風䝉霽随所占山澤通氣固其理

　　神心妙逹智仁性

　　快筆乃能明所以不然曰日行山中祇覺迷離如畫裡

　　恭和

　　御製入崖口元韻


　　對闢雲崖作網阹龍沙蜿蜒壮扶輿地無畦畛包山藪
天設藩維隔里閭(崖以内絶無田廬)馬愛泉甘草肥處鹿當抰
牝别羣初雲邉

　　奎藻豐碑矗應有山靈嵗跂予

　　恭和

　　御製雨獵元韻

　　羽林校獵何雄哉千峯送雨忽復来塞外山靈擅神異
不藉屏翳列缺先為媒軍令分明嚴作止魚貫雁行差

可擬石滑鹿奔帶箭倒草濕雉驚衝馬起聞呼振䇿衆
情喜

　　龍行雲中隠現莫能指名王番長懾

　　天威唐弓一彀不可弛區區佔畢笑䜿儒魏文守信正
如此

　　恭和

　　御製霜元韻

　　白露横空結霜清秋老時山風氣加厲塞月曉先知染

就巖楓畵凝來岸栁絲

　　宵衣恒厪念萬帳峭寒披

　　恭和

　　御製行圍即事元韻

　　半嶺霜風颯颯來萬山髙處絶纎埃欲齊衆志羅千騎
應識天生用五材白㲲爭迎朝日上黄旗髙捲朔雲開
踞鞍批答軍郵速那待飛書趨(入聲)召枚

　　馬騰弓勁稱行秋極目穹窿逺勢遒虎伏崖深林霧暗

禽跳澗晃曰光浮細尋伊遜河流曲遥辨長城古跡留即景
拈吟待圍合飛箋曽不費㝠搜

　　屬櫜列纛逈恢張險越厜㕒躙紀堂潮海沇溶迴地軸
風雲翕集掲乾綱繩聫碁布行無跡環合規圜制有常
肄武正勒

　　籌逺畧大風歌就興飛揚

　　恭和

　　御製宴土爾扈特使臣元韻(土爾扈特亦凖噶爾厄魯特也舊為四衛拉特之一

曰綽羅斯曰都爾伯特曰和碩特曰土爾扈特䇿旺阿噶布坦時與土爾扈特搆釁土爾扈特全部
西北去乃立輝特為一衛拉特故今土爾扈特南則限於哈薩克東則限於俄羅斯欲至中國必假
道於俄羅斯俄羅斯又名羅义)

　　黄輿西極路交叉琛賮東來貢道賒重譯函開金字表
殊恩坐賜玊甌茶(坐間　賜茶皆用玊椀)衣冠便合圖王㑹方物
從教紀史家指示降王比肩列

　　殿頭那更隔幽遐

　　恭和


　　御製雪元韻

　　凌晨煜煜霞成綺亭午紛紛雨織絲頃刻漫空飛六出
塞垣風景幻如斯

　　馬蹄過處印猶淺毳幕堆時濕不開好待前山明月上
清光一片送晴来

　　嶺上松枝髙落落帳中燈影靜娟娟明年若向興安路
鴻爪重尋過去緣

　　恭和


　　御製允南省諸臣之請恭奉

　　皇太后再舉時巡詩以述意元韻

　　膏澤沾蘇江國民適因秋稔

　　允時巡首春佳日諏惟孟七載前遊紀在辛樂事人人
瞻輦路歡聲處處洽村鄰

　　省方總是承

　　歡曰行慶端知送喜頻

　　題裘漫士少宰苑東寓直圖


　　池邉髙閣小橋西楊栁千條傍檻齊地近蓬萊雲五色
嘉名留取待公題(園樓舊未署名公顔以近光嘱予書之)

　　東西前後水瀠洄雨過新萍撥不開橋外荷花凈如拭
納凉時盪小舟来

　　小年苔徑舊委蛇髹几䋲牀位置宜庭下雜花多手植
幽禽啼上出簷枝(公所居半予舊寓)

　　列榭當年羅綺叢笙歌燈火付東風只今本色存真意
喬木蒼烟入畫中


　　敬題

　　御筆墨梅

　　暗香浮處墨華澄積素添来瑞葉凝月澹霜清情並永
寒深春早態難勝珠明踈㸃圓生暈玊立横枝痩有稜
三白望殷憑寄興

　　神超象外古誰能

　　恭和

　　御製賦得文木八韻(不次韻)


　　竒木驚希見天然細理分千條自相比一縷詎交紛入
握宻成櫛圓端痩露筋枯餘堅不壊質勝樸彌文異産
謝雕錯神工紐纈紋皮穿思溜雨榦直想梢雲庾信空
詞賦張華愧洽聞

　　錫名留

　　睿藻千古振華芬

　　恭和

　　御製雪中視朝元韻


　　雲籠閶闔六花霏積素摇光晃玊扉應臘三朝明彩仗
先春十日㸃青旂(是月十五日立春)鵷行班合遲聴履貂毳温
多未濕衣兆瑞共知天意洽

　　宸心長自凜惟幾

　　丁丑春帖子詞

　　應律調風布迎時瑞雪霏上元先一月春色滿

　　彤闈

　　丑月寅辰肇丑春蒼龍珠斗叶鴻鈞三農喜祝豊年慶

萬國同霑

　　聖澤匀

　　奎壁光騰新令甲斗牛區迓

　　大安輿韶華到處歡聲浃送喜頻看上

　　玊除

　　恭和

　　御製和錢陳羣田園雜興十首元韻

　　東皇槖籥鼓元聲萬彚芳菲荷曲成松栢嶺頭含晩翠

總憑雨露得滋生

　　春水迎

　　鑾畫鷁催新詩錦帙又重開

　　賜箋捧出驚傳看萬顆驪珠照眼來

　　鴛湖一曲指荆柴幾許門前載酒來逓到詩筒多似織
刻餘樺燭未成灰

　　螙書煮字未辭勞鳥爪何妨癢處搔應許嵗星嘲曼倩
西池幾度見蟠桃


　　菜甲臺心金滿畦横塘水足鮆魚肥阿誰觧受田園樂
桑柘隂中薄醉歸

　　上箔經旬晝日遲移秧榖雨正霏㣲喜逄

　　鳯㡌湖頭過簫鼓村航拍水飛

　　猶憶聫舟破曉寒東風吹徹布帆單六年林下重相見
交頌

　　天恩海様寛(辛未　南巡臣與陳羣同叨扈從)

　　睿藻評量並沈錢(癸酉新正重華宫聫句御製有沈錢之目)詩壇呉越兩

書年南來輦路多仙侣鸞鶴翩翩出洞天

　　恩光載處壓船低鳴和烟霄接翅飛(時陳羣子汝誠以起居官扈從得便
道省覲)况有俸錢新入手郷里争看幾周圍

　　飽飯呉秔剪晩松

　　天膏優渥較春醲好教辧取巻阿句槖筆賡颺載道供



　　松泉集巻二十五

