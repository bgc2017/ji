







　　欽定四庫全書

　　松泉集巻十一

　　吏部尚書汪由敦撰

　　記一

　　大閲圖記

　　幸營第一

　　乾隆四年歲在己未冬十有一月甲辰朔哉生明丙午
之辰日加已


　　皇帝大閲八旗將士於南苑先期三日

　　上具吉服出正陽門鹵簿大駕全設鑾儀衛官陳鼓角
象輅於南苑北紅門之北以次而南其凡曰御杖二黄
旗二紅燈二金二大號八小號八金鉦四畫角鼓各二
十有四金二横笛十有二板四杖鼓四鼓二十有四紅
燈二靜鞭八朝象四寳象五大輅玉輅大馬輦小馬輦
陳於御道東西鑾儀衛官夾轅而立者各二人其列於
御前者為箆頭八御杖八立瓜卧瓜星金斧各六門旗

八白澤旗二五色小旗各四餙金龍文為黒為青為白
為赤為黄以次而南肅靜旗二金鼓旗二白澤旗二門
旗四日月旗各一風雲雷雨旗各一皆藍質雲為雲氣
雷為雷文風繪箕星雨繪畢星雲雨東風雷西五星旗
五各如五行之色金繪五星火木金在東水土在西招
搖旗一黒質白章為斗柄之象五岳旗五各如其方之
色銷金為山形中岳東岳南岳在東西岳北岳在西四
凟旗四皆銷金為水文江赤河白淮青濟黒淮江在東

濟河在西青龍白虎朱雀神武旗各一各如其色金繪
龍虎雀及龜蛇之象青龍朱雀在東白虎神武在西天
鹿旗一天馬旗一鸞麟熊羆旗各一皆赤質金繪鸞熊
在東麟羆在西金龍纛二十黄赤白青黒各四以次而
南儀鍠氅八政平訟理旛二綘引旛信旛傳教旛告止
旛各四黄麾二龍頭竿旛四豹尾幢羽葆幢各四青龍
白虎朱雀神武幢各一金節四吾杖二綘羅鸞鳯扇八
綘羅龍扇四綘羅雙龍扇八黄龍扇八黄雙龍扇十二

吾杖二紫方繖紅方繖各四黒四季花繖黒九龍繖青
瑞草繖青九龍繖白四季花繖白九龍繖朱瑞草繖朱
九龍繖黄四季花繖黄瑞草繖各二黄九龍繖八黄九
龍曲柄繖四以上皆校尉歩行擎執騎而執方天㦸者
四人執豹尾鎗者二十人屬櫜鞬佩大刀者各二十人
鎗一櫜鞬一大刀一相間為列金方杌金交椅小金瓶
大金瓶金盆金唾盂各一金香盒二金提鑪二校尉執
之皆騎校尉歩而吹大號小號者各六人戲竹二和聲

署官四人朝服率導引樂一部歩而奏樂者二十有八
人御馬十有二上駟院執事者騎而馭之九龍曲柄繖
一武備院執事者一人騎而執一人騎而引中道行前
引大臣十人具禮服佩刀騎而前導

　　上御萬吉驦按轡以行後䕶大臣二人御前大臣侍衛
皆騎而從領侍衛内大臣兩人率侍衛執豹尾鎗者十
人佩大刀者十人屬櫜鞬者十人成列分翼為䕶御前
内侍之有執事者各執其物以從次


　　黄轎一乘校尉舁者十有六人翊而從者十有二人鑾
儀衛官騎而翊之左右各一人侍衛屬櫜鞬者二十人
為一列次佩刀者二十人為一列歩而從其長者各二
人騎而率之侍衛之班直者各就其伍歩而從殿以黄
金龍大纛二執纛者二人屬櫜鞬者左右各九人又為
一列皆騎其長二人率之隨

　　駕王公文武大臣列於纛之後最後一列騎而佩刀者
二十人通前豹尾及諸侍衛凡五列皆鴈行為次凡羣

臣之執事者扈從者皆具禮服圖之中可具數者儀物
旗幟之屬百四十有五旛幢麾節之屬四十有六繖扇
之屬各四十戈杖之屬百二十有二金鼓樂器之屬百
一十有四器具之屬一十有四一人執之則一人副之
考之前載甘泉鹵簿蠖畧蕤綏漢官屬車千乘萬騎

　　皇朝建中立制省繁靡而肅羽衛明典則而備儀章寢
威盛容具見於此云

　　列陣第二


　　列陣之制左翼四旗曰鑲黄曰正白曰鑲白曰正藍以
次而東西上右翼四旗曰正黄曰正紅曰鑲紅曰鑲藍
以次而西東上各按旗為隊圖之最前者曰漢軍火器
營曰滿洲䕶軍火器營曰滿洲驍騎火器營並列而各
别其隊漢軍火器營前設鹿角二十具鳥鎗歩軍依鹿
角而立舁鹿角者八十人引繩者四人神威礟十各載
以車掌礟車甲兵百有十人礟手三十人䕶礟甲兵十
人大纛十執纛者甲兵三十人小旗二十負之者領催

二十人紅旗二㸃旗者領催二人金五鳴金者甲兵十
人鼔一舁之者四人擊鼓者甲兵二人海螺五鳴螺者
甲兵五人統以叅領二人散秩官十人驍騎十人鳥鎗
營大纛一執纛者領催一人甲兵三人隨纛散秩官一
人領催二人甲兵二十人叅領纛五執纛者甲兵十有
五人鳥鎗領催二十人甲兵二百人紅旗二㸃旗者領
催二人金五鳴金者甲兵十人鼓一舁之者四人擊鼓
者甲兵二人海螺十有三鳴螺甲兵如其數領以叅領

二人散秩官五人給使官五人驍騎校十人毎旗統以
副都統一人毎翼統以都統二人滿洲䕶軍火器營大
纛二執纛者䕶軍四人小旗十有二負之者鳥鎗頭目
如其旗之數海螺十鳴螺䕶軍如其數鳥鎗䕶軍百有
二十人領以䕶軍叅領二人䕶軍校十有四人驍騎營
大纛一執纛者甲兵二人子母礟六行則駕以馬發則
就地而支以木架左右高下視其逺近而為之節毎礟
小旗一負之者領催一人副以甲兵九人領以叅領一

人散秩官五人驍騎校五人鳥鎗營大纛二執纛者甲
兵四人紅旗二㸃旗者甲兵四人小旗十有二負之者
領催如其旗之數海螺十鳴螺甲兵如其數鳥鎗甲兵
百有二十人領以叅領二人散秩官七人驍騎校十有
四人統以火器營大臣五人八旗通計大臣十有七人
官校七百一十有二人歩騎甲兵八千三百七十有六
人圖之中一列曰前峰營曰䕶軍營曰驍騎營並列而
各别其隊前鋒營每佐領前鋒一人為前鋒校者八人

鳴海螺者四人鳥鎗人數視所出前鋒人之數前鋒二
人則用鳥鎗前鋒一人各建八小旗如八旗之色合為
一隊列於各旗漢軍火器之次領以前鋒叅領一人前
鋒侍衛二人毎翼統以前鋒統領一人䕶軍營毎佐領
䕶軍二人合四人則建一小旗毎旗各建䕶軍統領大
纛一䕶以䕶軍叅領五人毎翼統以䕶軍統領一人驍
騎營毎佐領甲兵或領催二人合四人則建一小旗毎
旗海螺七叅領纛七䕶以叅領二人副以散秩官二人

驍騎校二人統以副都統一人都統則毎翼二人八旗
通計大臣十有六人官校二百七十有六人兵四千四
百十人分大臣四之一官校五之一而贏兵四之一而
贏留以為殿圖之最後一列曰䕶軍營曰驍騎營並列
而各别其隊䕶軍營毎佐領䕶軍三人毎六人則建一
小旗毎旗各建䕶軍統領大纛一海螺六領以䕶軍叅
領三人長鎗䕶軍五百有五人領以䕶軍叅領三人䕶
軍校三十有一人毎翼則統以䕶軍統領一人驍騎營

毎佐領甲兵一人毎四人則建一小旗毎旗各建叅領
纛四海螺四毎叅領散秩官一人驍騎校一人領以驍
騎叅領一人長鎗甲兵領催共二百二十有三人領以
驍騎叅領二人散秩官二人驍騎校四人叅領一人毎
翼則綂以都綂一人副都綂二人其圖之前後兩端張
兩翼綴於左右四旗大營之末者曰䕶軍營曰驍騎營
按旗相屬而斜列䕶軍營毎佐領䕶軍一人毎四人則
建一小旗毎旗各建䕶軍綂領大纛一䕶以䕶軍叅領

二人長鎗䕶軍三百七十有七人領以䕶軍叅領五人
䕶軍校二十五人毎翼則綂以䕶軍綂領一人驍騎營
毎佐領甲兵一人毎四人則建一小旗毎旗各建叅領
纛三海螺三毎叅領散秩官一人驍騎校一人領以驍
騎叅領一人長鎗甲兵領催二百十有八人領以驍騎
叅領一人散秩官二人驍騎校四人毎翼綂以都綂一
人副都綂二人通八旗大臣將校兵丁之例行陣者綂
率者執事給使者凡大臣四十有九人將校千四百九

十人兵二萬九十有四人其列於圖者大臣官校九百
四十有四人得十之六而贏兵萬六千二百八十人得
十之八而贏圖之中通八旗之數為鹿角百二十長鎗
二百四十鳥鎗四千神威礟之載於車者八十子母礟
之駕於馬者四十有八蒙古銅角十有六金十有六鼓
八海螺五百五十有二大纛六十有四叅領旗二百二
十有四領催旗一千三百二十領隊小紅旗八十前鋒
旗六十有四凡八旗之别四正旗各如其色鑲黄鑲白

鑲藍則以朱鑲紅則以白其旗幟之式四正旗皆正方
四鑲旗方體而末鋭䕶軍之旗斜出而末鋭其大纛之
中繪金龍裁朱繒為火燄緣其旗之表上綴朱纓者漢
軍火器營也旗製同而飄以長帶如其旗之色者滿洲
火器營驍騎營也旗製同而飄以白長帶者䕶軍火器
營及䕶軍營也旗製同而小僅及其半文為金飛虎者
漢軍火器營叅領也繪以金龍縁以朱繒火燄綴以朱
纓白飄帶而以豹尾飾其上者䕶軍火器營叅領及䕶

軍校也旗製同而飄帶各如其旗之色者滿洲火器營
叅領及領催也方旗各如其旗之色而以豹尾飾其上
者前鋒䕶軍也繪以金龍縁以朱繒而不為火燄上綴
朱纓者䕶軍叅領䕶軍校及驍騎叅領領催諸小旗也
凡旗若纛皆綴朱纓惟兩紅旗則綴黒纓以示别也甲
胄之别漢軍火器營之舁鹿角者有裲襠而無袖與下
旅礟手不介胄而衣罽袍短褂取便㨗也藍甲而飾其
縁以其旗之色者䕶軍也白甲而飾其縁以其旗之色

者䕶軍校也甲如其旗之色者驍騎校及領催兵丁也
䕶軍䕶軍校胄皆飾以朱纓而其將領之胄則黒纓驍
騎校領催兵丁之胄皆黒纓而將領則朱纓大臣之胄
其上飾以貂尾鴈翎明等威也

　　閲陣第三

　　大閲之日八旗營伍既成列届時兵部堂官奏請

　　上御帳殿武備院先期設　黄幄帳殿於晾鷹臺

　　上自行宫具吉服御萬吉驦武備院執事者張曲柄黄

葢騎而前行兵部堂官二人前引大臣十人分左右騎
而導内大臣二人後䕶領侍衛内大臣率侍衛執豹尾
佩大刀屬櫜鞬騎而為列　黄轎後隨扈蹕之為鴈行
者前後凡五皆騎惟不設鹵簿餘悉如

　　大駕幸營之儀

　　上至帳殿豹尾鎗及三旗侍衛各分翼列侍龍纛二立
於帳殿之後侍衛羅列環侍為䕶部院大臣具禮服分
翼序立於　黄幄前八旗給使官校分左右翼騎而列

於臺下各以其次　乾清門侍衛毎翼各六人騎而列
於諸給使官校之前新滿洲索倫䝉古侍衛之善馭馬
者三十人不甲胄列於侍衛之後以防騎之奔軼者

　　上至帳殿御甲胄隨侍王公大臣侍衛之扈從者皆擐
甲胄

　　上御萬吉驦躬閲營陣兵部堂官二人甲胄騎而導諸
大臣前引後䕶及諸扈從悉如來儀

　　上入自左翼出右翼由列陣中路行經驍騎䕶軍前鋒

諸隊南火器鹿角諸隊北將校軍士之在南者各就其
列廻身北面以向俟

　　駕過乃復初

　　上旣徧閲營陣復至晾鷹臺　黄幄升

　　寳座大臣待衛及諸執事者列侍如前遂鳴螺行陣

　　行陣第四

　　上御黄幄寳座兵部大臣奏請鳴螺　黄幄前所設蒙
古海螺臺下先鳴各旗分列之海螺逺近相屬以次遞

鳴達於鹿角遂擊鼓營中海螺畢鳴分列之海螺以次
退列於臺下遂行陣擊鼓鳴螺舁鹿角整列前進毎進
以十丈為節鳴金則止㸃小紅旗為號最前者㸃則營
中皆㸃大小礟鳥槍齊發鳴金則止再整列前進海螺
鹿角金鼓㸃旗之節皆如初如是者九至第十進則大
小礟鳥槍連環齊發無間鳴金三乃止鹿角開八門頭
隊先鋒䕶軍驍騎各結隊以次出礟位鳥槍皆以次出
至鹿角外分布成列次隊亦隨出火器列於其後其頭

隊既成列八旗同鳴螺喧呼作勢前進兩翼協隊斜行
成列皆進營中鳴螺乃振旅而退為殿之八旗滿洲火
器營礟位鳥槍䕶軍驍騎及頭隊前鋒䕶軍驍騎各立
於本旗大纛之下八旗分鹿角為八行火器軍結隊而
退列於初成列之地頭隊兵以次結隊而退殿後者亦
以次鳴螺結隊而退各列於初成列之地兵部堂官奏
大閲禮成

　　上至帳殿釋甲胄隨從之大臣侍衛皆釋甲胄具吉服

隨

　　駕還

　　行宫扈從儀悉如初至是日也天日晴朗寒而不慄軍
威整肅士氣振厲備見於諸臣賦頌

　　恩賜錫賚周浹醲厚各著於有司之籍不具載云

　　大駕鹵簿圖記

　　大駕鹵簿儀仗御馬分左右行五輅金輦玉輦曲柄繖
前部大樂導迎樂禮轎俱中道行儀仗旗葢之屬旗尉

民尉執之輕者一人稍重二人或三人叅執其二最重
者三人皆冠黄翎朱纓黒氊㡌朱繒圓花袍緑綈帶槍
㦸弓矢之屬䕶軍親軍執之藍雲紵織金壽字袍鞓帶
冠如常制樂器用署史衣冠如校尉舁輦校尉黄翎朱
纓豹皮冠各綂以鑾儀衛官不足則以侍衛充之今敘
其行列以先後為次

　　靜鞭四官二人民尉十六人

　　朝象四寳象五官二人字旗二人民尉百有八人


　　樂器之屬金二金鉦四鈸鼓㸃子各二笛四雲璈管笙
各二金口角八大銅角小銅角各十六又金鉦四紅燈
二畫角大鼓各二十四又紅燈二横笛十二板四板鼓
四又金二鼓二十四紅燈二官八人頭尉六人署史四
十八人字旗二人民尉百六十六人

　　仗之屬有引杖六御杖十六吾杖十六立瓜卧瓜星金
鉞各十六官四人頭尉四人旗尉八十四人民尉五十
八人


　　旗有出警入蹕旗各一五色銷金小旗各四翠華旗二
金鼓旗二門旗八日月旗各一雲旗雷旗各五風旗八
雨旗四二十八宿旗各一五行旗五五嶽旗五四瀆旗
四朱雀神武青龍白虎天馬天鹿辟邪犀牛赤熊黄羆
白澤角端遊麟彩獅振鷺鳴鳶赤烏華蟲黄鴿白雉仙
鶴孔雀儀鳯翔鸞旗各一官二人頭尉四人字旗二人
旗尉三十人民尉二百四十六人

　　纛有五色銷金龍纛各四前鋒大纛羽林大纛八旗大

纛分黄白紅藍之色一正一鑲前鋒羽林各一八旗各
三官二人頭尉二人字旗二人旗尉四十人民尉百二
十人

　　麾氅之屬黄麾儀鍠氅金節各四官二人民尉二十四
人

　　旌有進善旌納言旌敷文旌振武旌褒功懷逺旌行慶
施惠旌明刑弼教旌教孝表節旌各二頭尉二人民尉
三十二人


　　幡有龍頭竿幡豹尾幡綘引幡信幡各四官二人民尉
三十二人

　　幢有羽葆幢霓幢紫幢長壽幢各四字旗二人民尉三
十二人

　　扇有紅鸞鳯方扇雉尾扇孔雀扇紅單龍扇黄單龍扇
紅雙龍扇各八黄雙龍扇二十壽字扇八官四人頭尉
二人旗尉二十四人民尉百二十八人

　　繖有紅素紫素方繖各四黒白黄紅青四季花繖各四

九龍繖各二毎色瑞草繖中間以九龍繖又黄九龍繖
二十紫芝葢翠華葢各二黄九龍曲柄繖四官六人頭
尉六人字旗二人旗尉六十人民尉百三十八人

　　槍㦸之屬方天㦸殳各四豹尾槍弓矢大刀各三十毎
豹尾槍之次間弓矢一大刀一官十八人䕶軍六十人
親軍百三十六人

　　器物之屬有金馬杌金交椅大金瓶小金瓶金盆金唾
盂各一金香盒金提爐拂塵各二官二人旗尉二十六

人

　　御馬十官二人䕶軍二十人

　　木輅駕馬六兩服四驂官二人頭尉二人民尉三十人
革輅駕馬四一服三驂官二人字旗二人民尉三十四
人

　　象輅三轅駕馬八兩服六驂官二人字旗二人民尉三
十八人

　　金輅駕馴象一官二人頭尉二人民尉四十八人


　　玉輅駕馴象一官二人頭尉二人民尉四十八人五輅
皆有舁旗四人舁丹梯四人俱在數内

　　金輦官二人字旗二人旗尉六十二人

　　玉輦旗尉三十六人舁丹梯四人

　　玉輦前前部大樂大銅角四小銅角金口角相間各四
署史十四人

　　黄龍曲柄繖一官一人執事四人

　　導迎樂戲竹雲璈管笙各二管笛相間各四鼓板各二

舁鼓二人署史二十四人

　　前引官二人執提爐官二人對引大臣十人翼輦御前
大臣御前行走大臣御前侍衛乾清門行走大臣皆從
乾清門侍衛左右各二十人

　　後䕶大臣二人領侍衛内大臣一人侍衛班領二人豹
尾槍十人大刀十人弓矢二十人侍衛四十人

　　禮轎官二人民尉十六人副倍其數

　　總管四人首領十七人執事太監無定數内庫郎中一

人庫使十人粘杆弓箭侍衛皆從

　　後管王一人公一人散秩大臣一人䕶軍綂領一人侍
衛班領二人侍衛什長二人御史二人部院司員四人
黄龍大纛二執纛親軍校二人親軍十人侍衛百六十
人

　　後隊八旗大纛各一毎旗執纛䕶軍二人䕶軍叅領二
人䕶軍校六人䕶軍五十四人

　　儀仗外八旗䕶軍依左右翼分列每䕶軍叅領一統䕶

軍校二䕶軍校一綂䕶軍九毎旗䕶軍叅領五人䕶軍
校十人䕶軍九十人

　　綂計王公大臣官員侍衛親軍校䕶軍校凡五百六十
二人無定員者不在此數親軍䕶軍一千三百九十四
人字旗頭尉旗尉民尉一千七百五十六人署史八十
六人執事四人

　　奉

　　勅撰元臣耶律楚材墓碑記


　　瓮山之麓有元臣耶律楚材墓一區歲乆弗治漸就蕪
没㑹其地近

　　别苑所司將有所營建

　　上特命覆以屋三楹俾勿壞而

　　勅(臣由敦)記之臣謹按元史楚材事元太祖太宗歴三
十餘年時方草昩一切定賦税分郡縣籍戸口别軍民
皆其所經理嘗謂治弓尚須用弓匠治天下安可不用
天下匠遇所不便於民必力爭不少屈至有厭其為百

姓哭者卒賴其規畫法制粗立民得寜息故論有元一
代賢相必以楚材為稱首顧閲世乆逺遺蹟漸湮當日
豐碑高塜已翳為荆榛幾莫有過而問焉者王士正裂
帛湖詩已有誰弔湖邊邪律墳之慨而趙吉士寄園所
記并云遭掘於摸金之手則此荒隴之僅存其不至蕩
然磨滅盡也難矣乃一旦沐

　　聖天子表彰培䕶不惟不以在

　　苑側為嫌更為之界以垣墉葢以簷宇較之貞珉綽楔

而愈垂不朽斯豈楚材當日意計所敢及哉昔唐元和
中因白居易一言而為魏徴子孫贖賜第史冊書之以
為盛事然此猶苐加恩於本朝勲舊而於前代無與也
我

　　皇上乃施及於異代之臣雖逺至四五百年猶為之表
遺墟而存故蹟褒功崇徳之

　　聖心誠有度越前古萬萬者固不徒以澤及枯骨廣收
䘏之仁而已史稱楚材精術數其卜兆於此也豈眞預

知身後之必膺榮遇抑亦其功烈所存有不容終冺者
然使不遇我

　　皇上眷懷賢哲安望於世逺年湮之後勿墜而益傳則
是舉也固為楚材幸而

　　聖天子所以教忠勸功大彰癉而示風厲直使百世下
咸知感奮尤當大書特書以垂示無極者也臣得承

　　命紀斯盛舉實不勝欣幸謹拜手稽首而書於石










　　松泉集巻十一

