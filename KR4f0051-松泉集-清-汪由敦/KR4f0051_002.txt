







　　欽定四庫全書

　　松泉集巻二(乙未至丙申)

　　吏部尚書汪由敦撰

　　將之武進雨中過半山戲成短歌

　　臨平泉水流琤琮常年遊冶争春風二月三月新水滑
千樹萬樹桃花紅今年雨多花較遲橋邊竹裏三兩枝
東風笑客有底急何不留待花開時

　　滄浪亭用歐陽公韻


　　滄浪好景昔在口子美妙筆廬陵篇今來恍若舊遊地
入畵應過董巨然到門髙樹發新綠平橋帶水流彎環
風流未必昔賢舊㸃綴䑓榭猶清妍暮春三月亂飛絮
啼鶯滿耳逰蜂喧聞有洛花三百本黄柎綠蕚摇晴烟
苔㾗如拭歩碕曲怪石細路愁攀援孤亭虚敞冠髙阜
酹酒便可招飛仙幽櫳更愛米家舫(亭畔有小齋如舫)宛若挂
席蘆溪邊小桃一枝紅粉靨菜花百頃黄金田清泉相
賞濠濮意輕鯈呴沫吹風漣籠紗細讀壁間記南園創

自吳越錢錢塘壯觀已消歇荒灣翠壑無人憐豈知更
落賢俊手勝地顯晦良由天當時快飲視千古失勢杯
酒如隊淵短章醉墨發豪興門無俗客惟髙眠後來搜
竒誰好事西陂先生開府年嗚呼此景信幽絶不遇良
史誰為傳

　　題文學弟芝山乘風破浪圖

　　澒洞商飇動天地飛亷急控天吳轡鼍作鯨呿墨浪髙
排空萬里流雲氣此時擊楫凌蒼茫驊騮入陣超騰驤

縱横一徃實快意咄哉猛志懐宗郎吾家恵連意倜儻
日賦千言邀激賞詞源近接海門潮清秋赤岸潮初上
歸篷踏破暮江烟一幅蒲帆向日懸鯉魚風𦂳波瀾濶
笑問前途指碧天

　　萬松嶺東岡多怪石詩以紀之

　　崔嵬萬松嶺岡帶吳山北伏脈鳯凰連奔趨女牆逼松
老摧作薪東崖富竒石向背各異狀斵削乏成式髙張
聫若帷低横限若閾靚若幽房深偃若佛龕側立若山

鬼僵蹲若隂蟇蝕伏若駞病疥跱若鳥舒翼昂若象鼻
掀窪若馬蹄踣迤若鼈臑覆鋭若犀角觺駢若列仗排
離若對岸坼峭竦逾九仭委若平地尺巨穴穿蛇虺細
碎聚螟螣露頂澀苔繡深根䕶荆棘將㫁筋復纒欲墮
勢轉仄懸梁險能度垂足懼叵測宛轉自廻環蹙叠類
衣襞羅列肖萬有變眩匪一色雲開浮螺青雨過積鐵
黒凹凸古雪嵌散亂乳泉滴寒霜層冰瑩返照炬火赩
臨牕足卧逰躡屐恣登陟醉倚負曲屏趺坐代前席朋

好四五人長歗山月白孕結自何年深恐異物匿所恨
磨崖碑惡札亦深刻山靈夫何辜隠忍遭劓墨何當風
沙磨更藉雷斧劈逺驅俗士駕長遣白雲塞庶幾葆天
真敢請上帝敕

　　同人泛湖二首

　　泛艇當春晝明湖覺倍明艣摇雲葉破魚戲浪花輕逺
木晴烟淡微風宿醉清朅來勤勸客髙栁坐嬌鶯

　　檥棹近湖濵風光到眼新錦韉攀栁客繡屧采蘭人野

寺花香暖長隄燕語春絶憐桑下路細草綠如茵

　　大中丞長白徐公率諸生於靈隠寺祝

　　萬夀恭紀

　　聖節綿遐算嵩呼徧萬方明湖春色曙浄土梵筵張開
士金襴紫中丞玊佩蒼鷲飛龍象界虎拜鳯鸞行聫袂
從初地揚塵禮法王繡幢疑列仗寳相儼垂裳珠網縈
仙露銀䋲接

　　帝閶祥烟飛海嶠廣樂奏松篁靈曜千秋鏡清泉萬歲

觴慈雲扶舜日花雨浥天香耿耿頻瞻

　　闕熙熙共擊壤小臣遥抃舞獻頌擬無疆

　　送秦龍光先生歸武進夀母太夫人八十

　　江栁送行船春帆拂曙烟言歸晉陵路將母畵堂前樂
備黄門賦詩陳太史篇(家學士叔有詩贈行)一時吳越秀百幅綵
繒懸或譽文章貴兼稱孝行全女宗人共仰慈教夙推
賢閫範潘陶並家風郗謝連杼空宵更續丸苦夜仍圓
風日暄三月春秋應八千承歡舒彩袖召客啟瓊筵青

鳥來壺嶠丹砂進偓佺揄揚真不忝祝嘏遂紛然走托
羣公末能忘向日縁客兒將應對梓里奉周全進與譚
芭列情邀孔李偏瓣香歸郢削流水奏鍾絃想像虹橋
度輝煌錦帨懸髙閎敞通徳朱履溢光延桐發干雲秀
萱開浥露鮮顧慙巴曲陋何以頌長年

　　雨中過陳祖陶慧香山房

　　空山閉戸憶陳君坐引香光硯席分䨇屐不辭頻破蘚一
尊重喜共論文小樓下見城南樹㫁雨横飛江外雲

醉裏還思借禪榻却愁鐘梵枕邉聞

　　寄蔣文學廷御

　　對君如對玊壺冰把巻同挑五夜燈鴛水一帆歸北郭
鶯花三月負西陵笑啼膝下憐嬌女(時蔣䘮愛女)風雨山中憶
舊朋昨聴暮潮江上急寒鷗拍拍任飛騰

　　春去

　　客留春去兩相違晝掩虚齋坐翠微栁絮昏昏江漲急
梅丸纍纍綠隂肥書題閠月稽鄉信曉怯餘寒戀臘衣

風雨聲中數啼鳥杜鵑何意獨催歸

　　表忠觀

　　朱門古殿明湖曲玊座凝塵舞蝙蝠三世五王同一堂
一一英姿耀冕服斗牛占象霸圖開市中術者豫章來
勁旅摧潮八百里都兵破越窮天台閉門天子蘖自作
妖鳥羅平掃如籜鐵劵功名衣錦城丹青圖畵凌烟閣
楊枝曲罷天亡唐江東端不失孫郎打毬御馬于闐帶
英䧺意氣何堂堂枕畔金鈴驚午夜羅刹奔潮千弩射

玊册金符尚父名新羅渤海紛相下五百功臣息戰塵
三樓畵棟照千春牢盆海上横戈日何意江山作主人
奕葉依然承土宇宫殿排雲事歌舞卵鷇家家按籍來
器服年年輸内府八十年來王氣消石鏡塵昏大樹凋
篋書雖滿客歸國折簡毋煩又入朝子陽季孟空䧺壯
自作安豐甘退讓居人生不識干戈父老至今思保障
陌上花開緩緩歸歌聲已㫁昔人非青蘋無復村農薦
芳草空留羽士悲龍山突兀餘殘照可憐異代還祠廟

階墀贔屭立豐碑句竒語重褒忠孝剔蘚捫碑一慨然
短牆隣竝玊津園江外冬青纒野草珠簾何處問通天

　　送葉秀才歸臨海

　　孤帆摇曵碧空斜七日征途始到家驛路津亭頻索句
剡溪藤染赤城霞

　　水程厯盡又山程得得驢蹄逐曉晴灌木隂中解鞍坐
亂蟬紛與客愁争

　　龍邱懐古


　　炎精昔中晦幽人抗其節矯矯龍邱萇蟬蜕卧太末聖
章拜都尉側席禮巖穴洒掃日在門㓛曹致藥物幡然
乘輦來大義固難絶不然傲四輔豈甘祭酒屈緬懐更
始初黯淡天地閉澤中羊裘翁一竿富春雪亦有董子
儀晦迹如一轍顧茲静泊理師友盡賢哲為政知所先
循良寡其匹東都名節重職由尚潛逸蒲輪欝相望㝠
鴻竄羅罻豈知草昧時已見干旌孑我瞻龍邱祠髙並
釣壇埒願因告來茲景髙著前烈金鑄任南陽清酎向

風醊

　　從大中丞徐公之衢州歸舟遇雨因賦

　　今夏麥未登澗壑集淫潦及葯復苦旱原田坼龜兆頗
聞山澤民里閈乏宿飽大府急民隐行部唁三老䨇旌
駐太末興發及未殍宵氛藴蟲蟲朝光日杲杲煩憂見
顔色齋袚黙自禱廻舟過蘭溪靈雨午自卯稍快驅欝
蒸立見起枯槁晡時油雲興霶霈復際曉預想篝車盈
百室得相保澄江霽色鮮菁葱腓岸草帆指桐君山亭

亭立雲表

　　同友人歩月江上作

　　下山日已暝烟歛暮江濶延佇當好風素波動初月微
茫西興樹逺火漸明滅罟師乘夜漁客舟候潮發非偕
淡蕩人寧耐清砭骨赤壁與黄樓此樂未云闕

　　吳江

　　輕帆向晩急逺水入秋澄烟羃漁莊栁風低蟹籪燈市
沽缸面酒盆採折腰菱髙士傳祠廟遺蹤未易徵


　　髙淳

　　十里湖光淡蒲帆西又西縣門楊栁暗圩壠稻花低漁
網家家晒菱歌處處迷榜人指前路今夜宿滄溪

　　宣城

　　蒼然來暮色歸鳥敬亭雲舟檝今朝謝山程首路分此
邦多大雅詩格至今聞隠吏思梅福何時與論文(時耦長先
生自泰順謝病歸)

　　過新嶺


　　一上青㝠際迢迢嶺路長平㸔飛鳥過忽見逺烟蒼喬
木餘秋色亂山開夕陽迴思十年事風雨濕奚嚢

　　䨇節婦詩(予族尊行茂先公與兄子雲升公從事粤西攝事思恩死猺難茂先公妻戴氏
雲升公妻呉氏並以節著吳孺人孫上舎紆属賦)

　　榛笄相弔廿年情復矢空哀事請纓瘴雨蠻烟悲二阮
晨機宵火勵䨇清笏山春盡花含血練浦魂飛草獨生
至竟撫孤俱不忝報劉兼為表幽貞

　　贈張公子(故邑侯海寧張權六先生子由敦童子試時出公門下)


　　儒術雍容講藝時盧前王後感心期十年未脱諸生籍
一顧終慙國士知畏壘尚餘他日涙横山仍結故鄉思
寒燈蕭寺無人問憔悴西華髩欲絲

　　内弟查禹書上舎入粤詩以送之

　　相逢一笑重含辛畵閣凝香記昔因分手又㸔鄉土異
闗情無那别離頻春歸崇讓坊邉樹燕認烏衣巷裏人
荏苒七年人事改東亭讌罷涙盈巾

　　忍㸔風雨暗河梁此去闗河道阻長盪槳定須勞蜑戸

蹋歌遮莫惱珠娘孤篷驛路同明月五夜清砧動曉霜
送客轉憐旋作客随舟紅樹入錢塘

　　出門

　　惻惻懐逺路倚裝撰良辰中心苦徬徨上堂辭所親慈
母加我衣云是手縫紉悠悠千里行客路多苦辛三年
客臨安還歸未十旬孟冬寒以厲眠食善自珍汝父髮
頒白江湖走踆踆疲勞何時休鞠子良已勤諒無二頃
田不救四壁貧劬書冀而曹勉㫋慎此身愛日足可恃

庶此懐抱伸

　　諸弟侍我旁淫淫涙盈眸骨月懐懽聚胡為頻逺逰逺
遊豈得已未免衣食謀日月委逝波晝夜無停流向立
百不成中夜潛百憂模笵惟親仁願言潔姱修富貴非
所期榮名非所求稍冀供甘㫖汝勤視羣牏孤雲行飄
飄乳鳥啼啾啾擕手别岐路涙下不可収

　　閨人意良勤為余烹伏雌丈夫鴻鵠翔寧願雞鶩随自
我為君婦食貧已如飴行行嗟昔别依依悵今辭春燕

栖我梁秋月照我帷興言感時物此意古有之努力朂
百行惆悵歌五噫感激四方志無為児女悲但得尊章
歡何足縈君思

　　䨇溪絶句七十首(有序)

　　由敦生晉陵北郭時惟壬申首春閲十齡始隨
侍兩大人還䨇溪故里尋復遊學吳越間或閒
歲一歸迨今二十有五年矣其為䨇溪人者才
五六年丙申秋歸自錢塘間從世父改亭先生

語里中故蹟退而稍加詮次前後得詩若干首
題曰䨇溪集他日行役餘閒時一省覽某邱某
水恍焉在目亦猶日撰杖於諸父老之後云爾

　　壘石為臺古渡頭飛甍髙與翠烟浮蜀西仙令留題在
山色溪聲共一樓(村東重榭舊有額題山色溪聲共一樓前令蜀人唐公登儁書也)
雲厂雲封絶㸃埃枕流潄石廌山隈誰從絲竹東山地
清簟踈簾數舉杯(廌山在村東上有督學三餘公别業曰潄石齋石門上篆題雲厈二字趙
凡夫筆也毎九日邀先冏卿石蓮公子儀公兄弟分韻雅集扵池草閣公讌詩刻石俱存武林)


　　聞道登髙梅廓好怕尋殘磴憇摩青幾回冷閣慿䦨望
紅樹斜陽簇畵屏(梅廓在屏山之巔稍下為摩青館故址冷閣即潄石中傑閣也)
誰遣名園駐總戎花開翻映繡旗紅牙籖零落三千巻
牆角燎(平聲)衣雜馬通(石蓮公别墅在村北董文敏題曰書種堂中有霽園朋石齋慎餘齋
多名花竒石後防守據為營尋頽廢)

　　四宜軒敞玊玲瓏刺眼荒藤灌莽叢百丈逰絲晴裊裊
一亭紅雨晝濛濛(四宜軒在書種堂後後有大池紅雨亭跨池上池旁徧種桃花)
柿葉隂濃覆小池石䦨清泚染隃糜因延好客鋤三徑

更向天香折一枝(先贈御史次嶽公讀書處曰世經堂焦澹園先生所題樓前有池上植柿
樹後有竹林今老桂尚存)

　　達觀亭俯碧溪潯露葉松梢半畝隂薜荔扶牆門自鎻
徽之若到任情深(達觀亭為先參議雲嶽公别業今割其半入呉氏)

　　堂前老桂逈凌雲撲硯晴香晝郁紛拈出遺山詩更好
竹香時向静中聞(經籝堂在達觀亭之東亦先叅議公别業庭前桂極髙遺山詩潭影乍從
明處見一聨家秋屏太史所摘聨句)

　　溪上草堂横素書溪光如練繞前除草堂灰燼流仍潔

識取源頭合問渠(余家舊有溪上草堂燬於火先大父重建髙叔祖三餘公顔以問清居尋
復燬)

　　逰人無復問平泉零落梅花漲滿川差勝棃園傍村尾
只餘森木亂鳴蟬(棃園在村東舊多亭館)

　　百尺樓髙卧白雲匡牀棐几對斜曛一條山帶露山笠
呌過西風雁幾羣(百尺樓在摩青山笠亭在廌山舘俱可逺眺)

　　顔介舊傳家訓在槎潭灣去䕃安䑓思霑道暍煎香荈
竹樹千行着意栽(自廌山而西二里曰槎潭灣中途有䑓曰䕃安上有亭先戸部碩齋公施

茶處人呼為百嵗亭道傍竹樹以庇行者禁不得樵蘓見顧亝家訓)

　　無復紅亭傍曲碕半枝枯栁卧枯池屏山留得斜陽影
還似勞勞送客時(屏山之麓大坂橋西有留亭近廢)

　　瀛山春草碧茸茸渡口春波一色濃小婦解持桃葉檝
怕聞古寺夕陽鐘(古寺在村東繇下渡渡溪而南曰瀛山)

　　菜甲初肥未染黄山花到處引蜂忙行經李隖蘭山背
不㫁春風九里香(蘭山背即廌山西路也去村二里許曰李隖俗譌裏屋山礬俗呼九里香)
青山缺處一亭孤籬落雞豚入畵圖挑笋期過木𤓰路

采菱誰泛石鯨湖(村西三里曰石鯨湖五里曰木𤓰青山亭在李隖石鯨分處)
石䦨如帶絡山腰燕尾波分洗市囂亭外風鐙送行客
醉乘明月渡霜橋

　　做雨吹晴四月天葓洲灘上漲平川綠秧新蒔如僧衲
白鷺當人下水田(葓洲灘在村東)

　　潺潺曲澗不容刀流出前溪二里遥誰信地官坊下水
髙官橋接太平橋(村北渠水向道地官坊南入大河顧齋公改濬由髙官橋東流地官坊去
百嵗坊數武)


　　門第從來説兩河題標䨇鳯里鳴珂縱饒諸阮分南北
照道齊書世甲科(天順甲申杲公登進士嘉靖甲辰垍公繼登進士建坊曰䨇鳯)
開元國柱冠河西擁節名從譜牒稽坊表近傳辰戌未
掃苔誰為續前題(唐徴天下望族以十六姓為國之柱河西汪氏居其一吾宗𣲖出旌城譜
云先世多擁旌典郡故以名村先叅議公登嘉靖甲辰進士冏卿公登萬厯庚戌進士督學公登己未進士桓
興公登崇禎癸未進士村西有世進士坊)

　　春暉堂上散朝暾世徳曾髙駟馬門百嵗家庭傳盛事
産文孫又産文孫(九世祖年百嵗封戸部公父也自叅議公至冏卿公督學公兄弟皆再世

通籍禮垣邵公庶庚戌贈言有産文孫復産文孫賜進士又賜進士之語春暉堂封戸部公别業在槎潭)
述祖長哦謝監詩通都百番播烏絲祗憐白髮徵文獻
暝寫晨鈔付阿誰(明經廌山公有述祖德長律刻扵臨安眉生叔祖撰世徵錄網羅先世遺
文凡七冊冊寸許今已散佚)

　　勝友傳柑臘醖黄儲英髙㑹丈人行只今誰復思耆舊
人日題詩舊雨堂(先祖聫里中耆宿毎嵗人日九日登髙置酒曰儲英㑹先叔文學愳思公
興懐執友有人日呈家改亭伯詩舊雨堂叔小欵所署也)

　　誰擅登髙作賦才靈珠荆璧鬬玫瑰廣筵待月分題處

排闥空青四面來(里中向有文㑹中廢叔祖侍郎涵齋公重興初㑹於來青書院釋奠子朱
子定期上元後二日集諸文士分題課藝)

　　月明不上庾公樓良夜追歡泛四遊金縷曲終雲不散
浣紗的的在溪頭(督學三餘公有小湖舫題曰四遊圖叔秋屏太史亦製秋水篇明月句其
船聫也督學公家鶴珠小伶擅名浙中先曾祖畜小伶善演浣紗劇)

　　家伶兩部管絃張一曲當筵也擅塲驅犢歸來坐春雨
更教兒輩理宫商(先封戸部公好絲竹先叅議公教家僮清歌娛老一部居槎潭一部居𤓰
園至今世其業)


　　舊社蘭亭最擅名中含(戴諱一美)五瑞(吳諱錫圭)與雲卿(呉諱文漢)環
中(吳諱廷樞)以後推公素(吳諱文煒)狂草懐公楷率真(里中善書者結蘭亭
社始於明神熹間諸子尤傑出公素翁與家大人交契予還里時年已八十餘矣猶臨醴泉帖見貽近來吾鄉
榜署多出其手)

　　畢家住接冬青樹名姓曾傳淡墨書十二乙科九進士
雲仍閥閲近何如(畢氏昔為里中著姓所列世科坊自天順壬午至嘉靖丁酉登賢書者十
二人進士九人今其子孫多散徙他邑)

　　先生烏角躡芒鞵御院除人早授階壺裏有天春尚滿

苦吟誰識杏花齋(里人金太醫有竒精岐黄先冏卿公贈以春滿壺天匾額所著杏花齋詩
不傳)

　　錦石中流荇藻緘金龜不羡紫泥函蛟螭蝌蚪從人辨
山水平章别署銜(溪底有大方石號印石)

　　溪光淼淼樹騷騷雲影風淪映彩毫誰寫新詩坐相對
紫金浮玊一㾗髙(溪中有石浮出水面號筆架石紫金浮玊老米研山也)

　　叢桂香時似熟梅䦨風吹雨過溪來曉鋪縠簟頻南望
羊棧烏雲開未開(羊棧尖在溪南最髙其上有雲則雨)


　　大連小連水淙淙杭埠春流擁客艭灘外有灘三百六
送君直到富春江(漸江源于張公山之北髙湖尖出大連小連至梅口㑹梅溪孚溪之水東
流百二十里至吾村㑹婺源水達屯溪㑹縣港流出浦口為新安江自吾村登舟經三百六十灘直抵錢塘故
渡頭名杭埠)

　　三三五五去尋春坐愛飛泉雨後新一塢桃花開似錦
殘紅幾片出西津(溪南桃花塢花頗繁所謂南澗飛泉即其地也)

　　䨇溪春漲逼行舟多半丁年事逺逰昨日髙堂喜聞鵲
信來傳已過杭州


　　新詞撒帳祝宜男絳蠟䨇行耀枕函㕑下羹湯明日試
袖中榛栗小郎探

　　子姓祠堂正旦開階前羅拜藉莓苔紅襦抱去兒童喜
接得金花餅餤來(元旦祠中團拜人給金花餅二枚)

　　試燈時節鼓聲譁隊引香輿䕶墨紗好待一溪明月滿
紫塍前去㸔銀花(俗於上元時賽神神毎夜遊街紗輿中可列燭雜繪其外望之如燈屏梓
人吳氏花炮最佳)

　　斑駁豐碑記宋年掃除猶及禁烟前墓門躑躅紅如血

風雨飄零白紙錢(吾鄉祭掃最重寒食雖宋時古塋不廢)

　　焙茶烟起漾晴暉筀竹隂中筍乍肥綠樹曉啼春去了
麥鬚風煖燕雛飛(三四月間有山鳥晝夜啼不止其聲曰春去了人謂即杜鵑)
糗餌新陳按節添山鄉風味試香甜青精飯熟流匙滑
蜜蠟烝黄角黍粘(四月八日造青精飯端午包角黍以灰汁漉米者色嫩黄可愛)
六十日秈纔上市薦新家廟飯炊香棗棃𤓰藕陳肴核
不托油煎半糝糖(早禾六十日而熟中元俗尚油餈)

　　包子團圞月下分杯浮桂醑客微醺凌空忽訝龍鱗動

一道香烟滃白雲(中秋俗尚月餅小饅頭兒童縳草挿香為龍狀羣擎舞以相樂)
泥金榼子壓肩挑餽歲紛紛節物饒髻約紅絲花簇髻
兒家來處是花橋(嵗時餽遺皆以女使為信花橋去吾村西南二十里)

　　菜把分張早上村露苗霜甲滿𤓰園平溪漲没難充膳
苦苣青青馬齒繁(𤓰園在村東里許居人以菜畦為業)

　　宋家洲外成籃賣烏宻紅脣碧玊螺只有消寒誇臘味
鹽鮮上市醉新醝(宋家洲居人業漁烏宻細鱗紅脣長嘴皆溪鮮之美者青螺生溪中石上
四時有之春初最盛冬月産鹽鮮魚多自池上販來味亦好)


　　食貨從教貴賤徴銀歸質庫色無慿交租昨幸叨餘粒
一任清華米價騰(清華街在婺源縣境吾鄉食糧皆仰給扵此)

　　溪邉春事閙芳華歌管頻催月影斜人壓㸔塲沾薄醉
紅燈零亂奏琵琶

　　京譜新翻色様工閒情半在竹林中小牕聴雨消殘晝
笑拍烏皮散六紅

　　中庭客至旋呼茶末麗朱䦨未足誇雪椀青浮薄荷葉
銀匙紅㸃葛精花(俗用末麗珍珠蘭窨茶暑天㵸以薄荷又染葛粉作小花餅㸃之)

小姑大姑采新茶草露濃沾藕覆花何似水鄉蠶葉市
燕梢如織載還家

　　三時農婦最辛勤布笠仙仙罥綠雲手轉桔橰如拱揖
半畦新溜大塘分(田家婦用青布裹竹圏子為笠穴其中以露髻大塘瀦水溉田在村之北)
田干千畝間髙低劇愛秋闌夕眺迷蕎麥花開白扵雪
稻孫新長聚黄雞

　　漫拈食品惱㕑娘映字曽聞説餅方麵掛銀絲千縷細
羮調玊糝十分香(餅可映字見清異錄吾鄉春餅其薄如紙銀絲細麵明曽進御大官)

㕔事名從别駕傳隼旟分鎮記當年烏紗皂葢行春去
屏繞青山案繞烟(前制以溪口為徽饒衝道設上溪分署郡倅移駐焉後仍轄郡城廨亦傾
圮)

　　弓兵村外畫鳴髇鈴柝宵傳應逺郊一夜雪飛深没踝
繞籬虎跡落山坳(上溪口汛百夫長一人帥歩卒戍焉葺三府㕔遺址為營舎)
將軍七騎建功竒猛虎山前入夢時欲奏迎神送神曲
衝風凍雨閃靈旗(村北大坂橋闗壯繆祠神最著靈傳聞有山冦夜猝至防守田某者夢神
促之起乃以七騎禦于石湖斬獲甚衆)


　　竹柏蕭森種慧庵栴檀香樹供瞿曇篝燈小閣匡廬夢
朶朶慈雲䕶法龕(村東二里為種慧庵中有栴檀佛左餘思閣奉先冏卿公西江生像已丑
庚寅間予兄弟讀書閣中庵外為邑西孔道有亭施茶庵僧主其事)

　　大道楓林朔吹悲東臯迤邐雜葳㽔更無人酹清明酒
雨蝕風磨義士碑(村東道傍有碑漫滅不可辨人皆呼為義士碑)

　　石髮侵階祗樹林瓣香真印妙明心合移孝子祠中住
山磬泠泠寫梵音(祗林庵金子駿太史室女焚修處周孝子祠亦女僧庵在村西杭埠嶺)
歩虚聲出白雲隈象簡朝真日幾廻丹竈苔封雞犬去

天風吹下小蓬萊(李塢栖雲庵又名小蓬萊)

　　紅筵醉客暗香迷曲舘花深有鳯栖燕麥兎葵随地長
夜烏依舊隔牆啼(鳯栖舘)

　　松楸一徑入雲低寸草經春綠意齊試望荒村狐兎宅
北邙山外夕陽迷(桐木塢寸草山房叅議公廬墓處又冏卿公封母呉太夫人置義塜在石
坑玊尺山下相望數里許)

　　青鞵遍踏燕泥融風亂垂鬟語未通斤竹嶺前聫袂去
蘭蘭薺菜滿筠籠(斤竹從村北去二里蘭蘭是小草見唐人詩俗呼馬蘭)


　　揉籃溪水色溶溶紅屐能留石上蹤花發愛篸春不老
鳥飛羡煞巧相逢(春不老紅花巧相逢山鳥名)

　　西山暝色喜篷牕映水松杉似列幢欵乃一聲山月白
沙禽驚起自䨇䨇

　　石堨(方言作平聲音同花)横截水濺濺水碓風輪疾轉圜茅舎夜
舂雲子白前灘新攏木𤓰船(吾鄉揉舟者類多木𤓰洲人)

　　桐廬小艇漸江來百丈齊懸七尺桅青笠裹鹽争取酒
沙頭團坐賭䨇杯


　　千家烟火水彎環四面雲林擁翠鬟若為䨇溪圖十景
晴嵐霽雪倣荆闗(舊傳䨇溪十景曰埠嶺樵歌葓洲牧笛瀛山釣月辛野耕雲南澗飛泉西
津古渡茶潭夜棹古寺晨鐘羊棧晴嵐豸峯霽雪)





　　松泉集巻二

