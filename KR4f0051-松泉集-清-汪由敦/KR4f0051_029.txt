







　　欽定四庫全書

　　松泉集巻三

　　吏部尚書汪由敦撰

　　雅

　　聖駕東巡　盛京恭謁

　　祖陵大禮慶成雅

　　(臣)聞奉先思孝必隆報本之忱懐永圖艱必宏述祖之
典是以景員松栢藻歌商楹髙山漆沮騰軌姬籙闡祚

由其卜昌釐風以之歸厚於皇

　　聖清俔天錫羡拓迹開統重光緝熈若水降祥之地繞
樞電而湛星虹橋山閟兆之都擁熊羆而䕃雲物瑶臺
&KR1132;嵼外大國之幅&KR0695;皇澗瀠洄篤公劉之締構珍符欲
集宇宙搆其氤氲運會将開山川鬱其磅礴神臯奥區
福地昌衢創古迄今靡得侔焉巍巍

　　三陵天設地成左遼右瀋　盛京建焉九鼎既奠是為
陪都狹沛里而陋譙鄉掩媯墟而轥邰室津名析木天

街統南斗之躔嶺號輝山土宇擴東俄之址削成長白
抗終南太華之峯沆漭混同滙温洛榮河之氣俗泰華
胥風厚豳野形勝天府華實上腴赫矣壯乎斯太紫之
殊庭坤靈之寳域也若其重軒雙闕之麗參塗九市之
殷千廬八屯之周百廛萬雉之宻粲乎隠隠與　京師
同制展足以奉

　　陵邑而固

　　皇基隆上都而觀萬國者乎我


　　皇上燕天嗣構敬日凝圖襲恩累愛之化成稽古憲章
之烈盛協氣之所翔遊淳化之所甄治文明之所震耀
聲教之所布濩淪深格髙暢垓泝埏景鑠鴻祜殊徽茂
祉穣穣簡簡磑磑即即百年膺慶鍾明備之期七世恢
基考

　　祖宗之徳固以道藹配京勲昭紹庭矣猶以象耕靈隧
展軨之路方遥龍鼎幽宫升香之禮未舉蒼蒼畢隴鬱
鬱舂郊永言


　　弓劍之遺有積露霜之愴昔我

　　皇祖躬勤三巡有恪執事上以崇本報功答

　　列聖在天陟降左右之眷下以覲岳省方知民風土俗
王業艱難之自斯乃　國家舊章

　　神聖逺圖不可闕也嵗在昭陽月旅夷則登榖告期載
嘗佇典

　　皇上乃奉

　　皇太后發軔紫宫清埃遼左黄麾紫盖出霄甸而馭風

雷赤芾金貂扈烟途而序鵷鷺静　帷宫於綠野仍勤
問膳之儀肅　帳殿於黄圖尚展含飴之樂桑麻彧彧
夾　輦路而鋪芬黍稷與與委珍阡而縟錦若乃取材
講事順時令而耀威神舉柴收禽賛梁鄒而登俎器諒
軌物之所經豈遊娯之為壮於是風馳霧集長驅虎踞
之鄉天旋雲游直指龍飛之宅桑梓依然枌榆在望

　　睟容有穆孝享用蠲洞屬幽喻肅雝顯詔官職有序駿
奔秉徳黄彛玉豆告嘉栗於


　　靈阿金支秀華接

　　神斿於詄蕩蒼雲布地豐融享右之符蕭光燭天晻藹
淵祥之貺於斯時也穆穆焉皇皇焉愛慤咸致僾愾若
接騰漢典於視奩跨唐規於獻服者矣既而存問髙年
採訪謡俗酬褒鄂之陪塋徧方望之羣祀

　　御總章

　　布綸綍中陽白水仍沾

　　賜復之歡羽琌鈞臺共飫愷樂之燕所以承


　　靈億而擁休嘉隆孝熈而示慈恵也爾乃七騶厲飾肅
禁旅而習威儀三表鳴鐃稽政典而明坐作軍容以禮
成大閲以義舉因斯以讋泰武於遐外憺威稜於藩維
震叠之用斯宏柔懐之經彌逺然後振旅神都迴麾雲
嶠千旌鳳轉翊　大輅而前驅萬騎龍趨遵康衢而復
路邦基有維岱之安鼎業有如岡之福懿鑠之蹟猗歟
煒哉且夫追逺率

　　祖配天綏嘏鴻慶也時邁車攻觀風會同茂典也大禮

大樂神人允若治本也乃文乃武威福率土化權也用
能經綸萬樞雍動八表道凝克紹垂衣馳玉檢之功義
極如存指掌謐珠嚢之運比巡遊於往事則汾射韜芬
第嘉頌於從臣則巻阿避徳(臣)沐浴

　　元化叨塵近侍雖未獲參扈

　　清蹕而竊幸遭逢　盛典逺希生民皇矣思文清廟之
作雍容揄揚降慕長卿孟堅退之子厚之篇鏗鍧炳耀
輒採古義勉課末音謹為雅詩十五章上獻詩曰


　　昊天有成命集我

　　皇清爰降

　　帝女錫朱果以茹篤生

　　藝祖肇是愛新𤓰瓞衍緒長白𨗳源運啟髙山鬱鬱

　　永陵峻極于

　　天(一章)

　　赫赫

　　太祖勃興東土甲士十三我仇是殱既殄我仇我戎孔

修羣凶沸騰

　　王師濯征殪厥戎首方域以寧九姓摧止五部歸止覆
育列國

　　帝號徽止(二章)

　　天祚大邦遼水之陽既溥既長考卜惟

　　皇曰時曰止于瀋之涘宅是　盛京萬年攸始(三章)

　　明綱既隳四路集師

　　皇奮其武天戈一麾五日三捷大


　　皇清之業誕受四國巍巍

　　福陵垂裕萬葉(四章)

　　大宗嗣服仁濡義肅平壌漠漠朝鮮臣伏杏山矗矗明
師載覆如飈斯馳至於青兗匪利天下弗劉弗剪(五章)
武功既燀文明矞皇乃創　國書乃秩典章八纛央央
百僚蹌蹌使鹿使犬重譯來王於昭

　　昭陵長發其祥保人斯無疆(六章)

　　皇矣


　　世祖統一九區式睠舊京肇啟

　　帝圖景亳生商豐鎬造周元戎禁旅卿尹府僚以衛
山陵以固

　　皇都(七章)

　　越我

　　聖祖六飛三臨用展孝誠翼翼以興大朝酆宫

　　恩滂景從亦越我

　　世宗來覲於東


　　三后在天肸蠁昭明不顯不靈佑啟我

　　後人(八章)

　　皇帝御宇於兹八年于

　　郊子

　　廟對越有䖍惟

　　列祖之緒時予仔肩聿追厥

　　先敢曰逺而

　　皇祖有明憲予敢緩而肅奉


　　慈御龍婉婉而至徳要道崇化本而(九章)

　　鸞旂晨發旭日杲杲山祇岳靈徯望　翠葆載飭我旅
戢我徒圉分部徐驅毋躪我稷黍(十章)

　　爰歴古塞爰駐　山莊追維

　　祖烈攄慕

　　天章　鑾輅東指藩服之履來迓來衛來庀儲㣥

　　帝顧曰嘻毋汝勞只匍伏固請奔走趨俟(十一章)

　　狩於平郊選徒不囂塵鹿儦儦有熊斯趫有虎斯嘷


　　天弧一發猛獸在庖諸蕃震愕相顧告語聞諸我先曰
聖祖神武永世追慕

　　今皇天威宛

　　聖祖重覩儀式刑

　　祖宗之徳莫敢不服揚

　　祖宗之功莫不率從(十二章)

　　言循三江言陟重岡自東徂西

　　三陵相望旖旎雲旂煜爚神光綏予


　　孝孫

　　歆是孝享言逮功宗言徧羣神我

　　皇烝哉(十三章)

　　言次　盛京路寝奕奕羣后肆朝會同有繹式宴式賚
湛露滋液施及陪貳游泳

　　皇澤(十四章)

　　禮告備矣

　　徳施穊矣遄言還蹕敬我事矣于


　　廟告至拜

　　列祖明賜經塗屢千經時累月雷動雲行靡戒靡蹶若
艾若稚扶擕走謁亶

　　列祖之詒繹時孝思於萬斯年介我純熈於萬斯年鞏
我丕基(十五章)

　　樂章

　　殿廷宴饗樂章

　　於鑠


　　皇清受命於

　　天光延鴻祚億萬斯年天開令節瑞啟階蓂共球萬國
聖夀千齡粤自我先肇基俄朶長白之山鵲銜朱果綿
綿𤓰瓞長發其祥篤生

　　列祖積慶重光式擴舊疆東被海表

　　聖聖相承永世克紹

　　右第一章

　　赫赫


　　神功龍飛崛起戎甲十三奮跡伊始復仇靖難首克國
倫天戈一指威震强鄰九姓潛侵滅跡如掃䝉古五部
來奉

　　大號明師四路五日而殱定鼎遼瀋都城巖巖陣雲五
色江冰夜凝

　　天助有徳應運而興

　　右第二章

　　天亶聰明覆燾下國逺服邇歸誕敷文徳四方來附雲

集景從建長命官庶職是綜爰創國書頡文羲畫聲協
元音萬古不易爰定軍制綵旐央央或純或間永奠八
方締造鴻模創垂大業錫福無疆慶鍾千葉

　　右第三章

　　佑啟

　　哲嗣光闡

　　前猷昭崇峻徳誕迓

　　天庥擕貳綏懐朝鮮歸欵世奉東藩釐爾圭瓚三十五

部厥角稱臣西被佛土重譯來賔濯征有明耀師齊魯
電掃郊圻有而弗取畧地松杏屢殪敵軍百戰百克用
集大勲

　　右第四章

　　帝徳廣運昭受鴻名建國紀元永定　大清敦睦九族
彛倫式敘尚徳親賢股肱心膂三館是闢鑑古崇儒郊
社禘嘗式賁

　　皇圖爵秩以班六曹承政百工允釐萬邦表正威爍函

夏徳配

　　蒼穹敬承無斁駿烈豐功

　　右第五章

　　帝授神器統一寰瀛剪滅巨寇乾坤載清一著戎衣若
雨甘雨大告武成作神人主

　　躬親大政飭紀整綱制禮作樂昭示典常納諫任賢慎
微慮逺定律省刑萬世垂憲克勤克儉忠厚開基尚克
念哉兢業自持


　　右第六章

　　聖神建極道冠百王六十一年福祚久長

　　天縱聰明冲齡御宇孝奉

　　兩宫徳隆千古三蘖蠢動一舉蕩平海氛永靖浪息長
鯨

　　親御六師三征沙漠威爍恵懐鋤頑撫弱禹功底績虞
典時巡敷天率土莫不尊親

　　右第七章


　　惟天行健

　　聖人則之典學勤政作君作師無逸為箴宵衣旰食

　　一人憂勞綏此萬國文經武緯地平天成中和立極玉
振金聲億萬斯年覲光揚烈敬

　　天勤民體元作哲

　　天鑒孔彰翼翼後王儀型

　　皇祖帝祚遐昌

　　右第八章


　　瑶圖炳焕六合雍熈星輝雲爛風雨以時翕受嘉祥調
和玉燭治炳皇風道光帝籙東漸西被北燮南諧梯航
琛賮畢致

　　堯階日升月恒萬邦䝉福擊壤歌衢嵩呼華祝秩秩盛
儀洋洋頌聲紹休

　　列祖永慶昇平

　　右第九章

　　社稷壇祈雨報謝樂章


　　迎神奏延豐之章

　　九土博厚兮阜嘉生　　　方壇五色兮祀孔明

　　甿力穡兮服畊　　　　　仰甘膏兮百榖用成

　　熈雲路兮瞻霓旌　　　　殷闓澤兮展精誠

　　奠玉帛初獻奏介豐之章

　　神來格兮宜我黍稷　　　兩圭有邸兮馨明徳

　　罍尊湛湛兮干羽飭　　　油雲&KR0584;雨兮溥下國

　　亞獻奏滋豐之章


　　奏齍明兮申載觴　　　　龍出泉兮靈安翔

　　周寰宇兮滂洋　　　　　戴神庥兮悦康

　　三獻奏霈豐之章

　　帗容與兮奮皇舞　　　聲逺姚兮震靈鼔

　　爵三奏兮縮桂醑　　　　號屏來御兮徳施普

　　徹饌奏綏豐之章

　　協笙磬兮告吉蠲　　　　神迪嘗兮禮莫愆

　　心齋肅兮増惕乾　　　　咨田畯兮其樂有年


　　送神奏貽豐之章

　　撫懐心兮神聿歸　　　華盖郅偈兮驂虬騑

　　洪釐渥兮雨祁祁　　　　公私霑足兮孰知所為

　　望瘞奏溥豐之章

　　宣祝嘏兮列瘞繒　　　　貺允荅兮時欽承

　　髙原下隰兮以莫不興　　歌率育兮慶三登

　　太嵗壇祈雨報謝樂章

　　迎神奏需豐之章


　　持元化兮富媪神　　　　秉嵗籥兮六氣均

　　馳雲車兮風旗　　　　　殷闐闐兮天門

　　情彷徨兮孔殷　　　　　神之來兮康我民

　　奠帛初獻奏宜豐之章

　　薦嘉幣兮芳醴清　　　　練予素兮升飶馨

　　紛肸蠁兮格歆　　　　　甘膏沃兮神所令

　　亞獻奏晉豐之章

　　啟山罍兮攝椒漿　　　侑神宫兮靈洋洋


　　族雲興兮使我心若　　　恵嘉生兮降康

　　終獻奏協豐之章

　　清斚兮三㪺　　　　　　揚翟籥兮載愉

　　靈回翔兮六幕　　　　　澤霶霈兮遍八區

　　徹饌奏應豐之章

　　禮儀備兮孔時　　　　　音繁會兮徹不遲

　　昭靈貺兮迓蕃祉　　　　田多稼兮汜濩之

　　送神奏洽豐之章


　　顧億兆兮誠求　　　　　渥甘㴻兮神之庥

　　慶時若兮百昌遂　　　　恵我無疆兮嵗有秋

　　神祇壇六奏(天神黄鐘為宫地祇林鐘為宫)樂章

　　迎神奏祈豐之章

　　雲車馳兮風斾征　　　　雷闐闐兮雨㝠㝠

　　表六合兮穹青　　　　　横大川兮揚靈

　　紛總總兮來會　　　　　穆予心兮齋明

　　奠帛初獻奏華豐之章


　　束帛戔戔兮筐篚将　　　昭誠素兮鬯馨香

　　莫此下民兮候有望　　　神垂鴻祜兮未渠央

　　亞獻奏興豐之章

　　疏羃兮再啟　　　　　　芳齊兮載陳

　　恵邀兮神貺　　　　　　福我兮民人

　　終獻奏儀豐之章

　　犧尊兮三滌　　　　　　㫖酒兮思柔

　　誠無斁兮嘉薦　　　　　神燕娭兮降休


　　徹饌奏和豐之章

　　禮既成兮孔殷　　　　　潔明粢兮苾芬

　　廢徹兮不遲　　　　　　至敬兮無文

　　送神奏錫豐之章

　　流形兮露生　　　　　　苞符兮孕靈

　　介我黍稷兮曰雨而雨　　神之格思兮祀事孔明

　　長白山望祭樂章

　　迎神


　　天作髙山兮麗扶桑　　　鍾王氣兮應期昌

　　巡豐沛兮來望　　　　　躬禋祀兮䖍将

　　初獻

　　飶黄流兮進初觴　　　　緬仙源兮心遫荘

　　靄佳氣兮鬱葱葱　　　　欣來格兮恵無疆

　　亞獻

　　朱果兮實蕃　　　　　靈淵兮澤長

　　清尊兮再獻　　　　　　綿祚兮純常


　　終獻

　　具薦兮玉饌　　　　　　三酌兮瓊漿

　　思王跡兮彌欽　　　　　清緝熈兮敢忘

　　徹饌

　　松花水兮湯湯　　　　　鴨綠波兮泱泱

　　神飫兮錫釐　　　　　　如川至兮莫量

　　送神

　　祀事兮孔臧　　　　　　昭格兮永明


　　邁周岐兮越殷土　　　　萬有千嵗兮長發其祥
















　　松泉集巻三

