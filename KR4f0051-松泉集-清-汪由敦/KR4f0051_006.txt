







　　欽定四庫全書

　　松泉集卷六(起已酉至辛亥)

　　吏部尚書汪由敦撰

　　鄰松草堂歌為揚士千作

　　芳溪溪水流淙淙四山圍合多青松主人搆架因山麓
松翠入簷如比屋蒼苔清䕶老龍鱗箕踞寧容白眼人
半偃蚪枝挂明月髙排直榦凌青雲虚堂六月無炎熱
松底石泉暗嗚咽謖謖風驚萬壑濤琤琤晴落千尋雪

我初到此堂新搆朱陳宻契親情厚兎絲蟠結女蘿垂
百嵗期㸔冬嶺秀誰知重到傷心處骨肉情深泪如注
田荆無復再榮枝謝絮何堪舊吟句只有簷前㡬樹松
照人落落顔如故(余長妹歸君弟先後物故)登堂相對有餘哀索賦
新詩首重廻卜鄰我亦思髯叟梁棟如今須巨材

　　大雨行貴池山中夜投逆旅不得宿陳秀才(増)山
館留贈二首

　　蒼松千疊擁歸雲薄暮烟村杳不分急雨深宵勞借榻

不妨翦燭暫論文

　　横經環坐列諸生燈火青熒到五更他日玊堂鈴索夜
夢回應記讀書聲

　　録晏城壁間詩示張雪為

　　雪為題晏城旅次七絶一首云沽酒烹鮮勞僕
夫出山路勝入山無莫言前路平原好狹處多
聞少坦途後有介休鎦君題曰自順河集至此
屢見苕溪張子署名映斗者所題詩味其辭㫖

慨然想見其人因志卄八字於此倘得訂交亦
他日三生石上佳話也其詩曰癸亭才子留題
處投筆翩然何所之那識風塵五百里有人驢
背誦君詩書作章草甚古雅時為丁未四月余
過此則已酉五月相去三年幸未滅沒而鎦君
之名已歸剥落雪為留滯京邸固未之知也因
亟錄示之并次韻一首或兾異日鎦君見此更
成藝苑羙譚耳


　　文昌妙句思無敵才勝㣲之與牧之莫道風塵少知已
為君試誦壁間詩

　　寒夜讀書和張南華同館韻

　　最是清曹識感

　　㤙朝回喜得杜衡門一編未了燈前課好就篝爐宿火
温

　　案頭㡬卷讀殘書故舊相逢興有餘那得下帷消九夏
苦從圖畵憶山居(予有夏日山居圖南華筆也)


　　漫道稽康七不堪淋漓墨瀋興沉酣異書大可資譚助
願就先生乞枕函

　　示諸同學

　　光嶽藴靈秀為國生俊民

　　聖皇樂旁求聲教覃八垠藹藹衆君子觀國利用賓威
鳯集郊甸慶雲麗青旻嘉禾與靈芝翕集瑞應臻詎若
得人瑞贊化宏經綸即㸔引試日甘雨夕復晨作霖卜
他年示象諒有因


　　大鈞播羣物洪纎各有造回薄隨所遇有慿若先𨗳長
育在陵阿左右勤采芼珉玊固區分鹹駿亦殊好即兹
一日知可以喻至道升沉紛萬端委心釋矜躁

　　名位亮不輕要須待人重上下千古間賢達一何衆事
業富伊臯行誼師顔仲匪恃榮名榮當求用世用忝冐
處非㨿徒以資嘲諷温飽負科名斯言兾常誦

　　東西與南北惟君命所之棟梁與榱桷小大各異施利
用舟車貴潤色黼黻宜深惟建官意中外相維持受禄

懼勿稱何暇論班資華選遺厚寔麄官潤膏脂東食更
西宿妄想寧非癡營營身家計輾轉不自支試問嵗大
比選造将奚為俯仰有餘責捫心幸長思

　　棗樹

　　中庭少珍木棗樹花始密雖乏冶艷姿㣲香頗清逸當
暑布繁隂深秋落嘉寔饋食充豆籩告䖍比榛栗甘踰
過嶺欖化豈踰淮橘磊落抱赤心終焉保貞質蕣英雖
照灼轉盻朔風疾


　　王吏部前軰十體千文歌為家東在賦

　　𨽻書六代傳千文散騎集字追右軍永師墨妙兼正草
後來變化如浮雲四體初聞趙松雪衡山繼軌意又新
大都未是得意筆好事摸搨徒紛紛阿咸好書本天性
挿架牙籖多莫並王郎書蹟老益神風骨堅蒼两腕硬
别裁偽體煩討論妙契古始師法正小篆初宗李少温
圓瘦參差意深静更探詛楚最淳古屈鐡裹綿風力勁
八分斬截端且研離披俯視谷口鄭崚嶒行楷彷率更

天馬昂藏氣絶横戲鴻偽刻肥失真却笑尚書工鑒定
二王草法尚道𦂳顛狅未足稱神聖百番宣紙為君揮
臨摹自運兼殊勝穆如羣后謁帝庭黼裳端冕鏗璜珩
森如武庫列五兵彤弓盧矢矛重纓尊罍鼐鼒羅法物
木難火齊光晶瑩明牕棐几暫開卷坐令文趙慚書名
至寶要當得所託墨池頗苦惡札惡石不能言恣彫鑿
骨弱鋒銛神氣索宛陵好手過王著請煩入石妙填廓
傳之千古正俗書上掩鴻都凌秘閣


　　賦寄家南鳴索畵

　　滌崖畵格髙無敵逸韻横披入深寂胸貯黄山萬仞峯
雲氣排空流翠壁升堂小阮嗜探竒精詣自譜無聲詩
墨海雲濤恣驅染詞客前身多畵師我朝寶繪数諸老
石谷南田風格好士夫更愛西廬翁陶鑄荆關寫懐抱
此事要須書巻功底向敗縑求副藁我雖不畵曉畵理
暫為當家一傾倒千里鶯花綠映紅平山山色有無中
畵㫖即今行處是煩君為冩呉淞水


　　同館張南華為余寫夏日山居圖漫題長句

　　我癖愛山兼愛畵况復炎蒸苦湫隘眼前忽見山居圖
似脱塵埃䬸沆瀣山居九夏全無暑深樹叢篁覆庭宇
竒峯突起萬壑雲瀑布常飛四時雨我家舊住山水窟
暮靄朝嵐清砭骨結夏難忘廿載前瀟灑山中閒嵗月
今來㸔畵神相遇面面林巒莽廻互疎簾不下忩無塵
髣髴當年讀書處濕翠沾衣急雨晴蒼烟撲硯歸雲暮
剝啄從無俗客來提壺偶趁鄰翁去凉蟬斷續助高吟

好鳥相呼識幽趣嶺雲本自無心出磵戸烟蘿黯蕭瑟
有山那許便深居消夏何妨空送日同調憐君妙詞翰
㸃染荆閧役䝉瓚索居多暇數舒卷一幅丹青頻把玩
身在蓬壺寄逺情差喜入山緣未㫁

　　題南華瀟湘竹墅小景即次原韻

　　眼底西山夕照昏胸中别自有江村夢回深竹浮烟岸
索畵人來正打門

　　溪外荒洲落漲痕新篁老樹别成村按圖合置三間屋

两道奔泉恰到門(予家木𤓰洲舊多巨竹今漸廢)

　　題南華篔簹谷小景次韻

　　惟有讀書能療俗高懐逺悟原難續若從畵笥苦推求
天閑萬驥皆凡肉㸔君掔底千萬峯總是紛綸五經腹
掀髯一笑誰知音五百年來繼坡谷

　　南華仙筆超凡俗妙畵清詩日相續詩中有畵畵有詩
絲竹何曽不如肉掉頭巢父歸何速高眠肯負便便腹
對君圖畵把君詩暮雲春樹迷空谷(時南華請急將歸因用前韻送之)


　　附原作

　　凡百可為惟怕俗清言千載無人續胸中但有老
可竹何妨日喫東方肉讓溪太史風流人聞我
此言應捧腹為問君家竹木洲何如畵裏篔簹
谷

　　叙舊抒懐七言排律四十韻寄祝内兄查頌三四
旬

　　雲擁仙人五色羊雕弧懸處好年光繁花爛熳春纔半壯

嵗飛騰仕甫强湖海雞盟推意氣坫壇牛耳擅文章竹林
舊雨尊常在池草新詩夢許長雅有朝雲工指腹早看樊
素靚調妝客兒携得芝蘭秀遥集生來玉雪香迢遞親情
頻注念懵騰往事細論量家門孔李鄉書舊譜牒髙曽世
澤昌(先髙祖冏鄉公與君髙祖孝亷公同登萬厯已酉鄉書以下叙與頌三少試同受知海寜張公及連姻事)
我觧操觚才舞勺君方槖管妙穿楊連名受卷魚同隊
並案分題雁趁行知已心期懐卓魯壓人名氏笑盧王
(予在第二君名在第四)留連裙屐追陪宻絡繹箋繒屬和忙頓覺

昌黎甘北面却憐逸少在東牀長余嵗齒應稱弟歸妹
姻親合是郎鴻爪年年移旅跡魚鱗一一數歡塲(以下叙少年
嬉戲及同赴試旌徳錢唐事)丹砂狡獪麻姑少烏有虚無李白狂旖
旎新聲青玉案風流雜佩紫羅囊緋瓊擲采揮鸚鵡錦
葉探籌數鳯凰寄興不妨聊跌宕逢時寧敢倦趨蹌春
城李艶枝枝雪秋郭楓丹樹樹霜凍雨疲驢過新嶺驚
濤短楫度錢唐文裁瑞錦花生管氣吐長虹劍耀鋩辛
苦丁年欺白袷殷勤午夜力青箱玉經燒後心翻熱金

入爐中性愈剛讀史江樓雞喔喔温經禪榻日荒荒分
襟躑躅當殘臘襆被踟蹰上野航此後相思不相見至
今相憶逈相望(以下叙余至京師君留粤東事)驘綱獨向長安道竹轎
分馳庾嶺裝那得閒身安井閈并無荒札慰參商廿年
人事多糾錯千里傳聞類𣺌茫跡豈居陶名偶異金携
同舍賈能償越王臺上慿懐古陸賈城邊屢望鄉賦海
張融才卓犖擅塲錢起興飛揚即今珊網恢賢路㡬許
襴衫謁


　　帝閶幽谷蘭芬原易識深泉珠媚詎終藏㑹知鵬運扶
摇上指顧鴻逵接翼翔别後頗聞腰腹大來時莫待鬢
毛蒼援毫伸紙情千緒烹鯉呼童逺一方扇底蕉紅花
映字盤中荔綠月浮觴一年一韻題詩祝百韻他年續
寄將

　　題王飛石大令對鏡圖

　　秋水開奩絶㸃塵空中應現宰官身人間除是江心鏡
照得鬚眉爾許真


　　送杭堇浦南還即用其過春集中半墅圖九言韻

　　杭君有才骯髒苦不遇朅來結夏白晝門長扄權竒倜
儻逸足盡騰踏嗟汝創殘帖尾留荒坰幽谷無人芳蘭
亦自媚天寒日暮修竹空亭亭手編小集暗惜春易過
曲終誰賞江上青峯青我從松泉齋頭得暫見藐然姑
射冰雪來娉婷同譜落落不得一把臂聊題長句遥逺
歸西泠把君詩卷竟日一再讀疎蟬獨引秋爽排虚櫺
喜君選詞一色采新異憐君造意獨出孤竛竮羡君健

筆爛熳恣揮灑媿我枯落獨坐槐隂㕔日翻故牘朝報
若斷爛都荒舊學有似風花零當年隨手東塗更西抹
薄力不足為君給使令君從軟紅掉頭謝温巻好向寒
碧刻志先模經黄鐘大吕端合在雲陛㫁潢絶港詎得
揚風舲清狂任誕有名在人耳吠聲頗怪蜀犬兼秦狑
到家下帷不復作故態時術蛾子速化成螟蛉古來作
者麻立媕羣雅毋為局促偃蹇頽纎形假君優閒此日
足可惜風狂百嵗䨇轂無淹停天生美才要令善所就

遜心厚殖直抉造物靈三年養成所至不可量遲君鳯
城春色花㝠㝠

　　為同年趙横山題髙侍郎畵鷹

　　侍郎氣與秋霜肅彈指風生寫長幅孤松落落撐髙枝
上有角鷹愁側目金眸玉爪出風塵威稜颯颯動有神
草中狐兎氣已懾昂藏獨立何嶙峋俯視羣雛勿驚避
老拳肯為纎禽試萬里雲霄顧盻間㸔取頭鵞能力致
登堂一見盡神聳轉惜名材置閒地先生自賞英俊姿

孱懦嗟予見殊異清風一鶴儘堪携妙跡羣鴻自遊戲
連巢接翼盡鵷鸞底向軒楹呼猛鷙繡甸今年丹鳯凰
九苞翽羽房山陽當令勁翮慙文章請君圖取作屏幛
我仍有句賡梧岡

　　青陽年伯夀詩七言一百韻

　　九華竒秀龍騰仚(音鶱見劉禹鍚九華山詩)靈氣磅礴鍾名賢文如
驅濤如湧泉傳抄萬手騰朱鉛小試巳出曹偶先氣壓
旁郡歙與宣拔萃充賦來長安華問藹藹公卿間成均

鼓篋橋門圜講徳論著王子淵吹嘘待上蓬壺巔欲到
未到風引還

　　六飛于邁揚虹㫋東南才㒞紛摩肩屬車獻賦巻軸聨
先生綵筆干象乾才名卓犖動九天

　　御書拜賜墨未乾朱提十笏内府頒上堂稱夀歡慈顔
諸生榮遇儔與班集賢延閣讐緗編秘文蒐討藜夜㸐
水衡月給堂䬸錢狐裘金織羅華鮮遭逢雖盛遇合艱
秋闈再試猶迍邅選人墨綬絲竹牽先生掉頭辭一官

丈夫跬步排金鑾霜華豈惜两鬢斑齒艾才壯心逾堅
珠宫丹詔㸔網珊鵬翼擊水摶三千清切直侍香案前
造物有意相周旋欲令宿老驚嬋娟玉府圭璧輝璣蠙
中有彛鼎古色殷明光視草筆似椽應

　　召出塞摇征鞭山莊山色青蜿蜒陳琳何遜俱翩翩枚
乗張恊體共研

　　至尊含笑恩命傳

　　今皇渥澤尤蕃便髙文鉅牓進奉䖍淋漓大筆許與燕

潤色謨典臯陶篇賡颺帝載鳴薰絃

　　南齋清秘燭賜蓮甲第爽塏日月邊

　　宸翰炳耀蛟龍纒老成端諒髙評詮奎章嘉奬領衆仙
文章大雅學術全驪珠&KR1354;顆照八埏披香宫扇鏤金鈿
主持文柄斡化權三輔俊秀歸陶甄煦拂嘉植箴頑孱
知有守溪有震川髙者則古窮經箋姱修不復流輕儇
至今道之口流涎宻勿啟沃趨

　　經筵綸扉峻陟入座遷宗工當代物望専衆星之斗山

泰山走䝉剪拂今有年駑足不受錦繡韉敢望顧睞煩
臯歅先生謂可示術阡毎語見許情巻巻憶昔破寺墻
西偏風神洒落紅兩顴清談娓娓無拘攣繭紙百幅揮
雲烟塞垣新爽秋花嫣磬峯窈窕落日圓平沙漠漠溪
潺潺長鬚折簡裳頻褰歸來深巷屐更穿紙窻映雪珠
跳濺圍爐滿酌藥玉船不知門外鋪瓊田官髙下士故
不捐虬戸雖峻容躋攀到門輙荷倒屣延小許接武翔
花甎通家拜紀有夙緣嘉平令序雕弧懸恒月初上蛾

眉妍綺席綦履紛駢闐錫福受祉方蟬連南極一星耀
台躔千秋作者歐陽韓坐調元化持璣璿髙松百尺顔
蒼然蔚為國瑞凌彭籛

　　題盧叅軍松風觧帯圖

　　磥砢百尺松偃蹇深谷底鬱鬱干霄姿太息胡為爾託
跡雖云卑長風動千里嵗寒厲貞操春風笑桃李玉川
藴真性畫諾資卧理解帯坐長吟臣心淡如水俯視宿
莽中霜菊粲繁蕋愛兹晩節香仰彼髙柯峙不遇柴桑

翁誰能喻㣲㫖

　　夜坐

　　霜清月白漏頻移坐撿殘編㸃筆遲憶得放翁詩句好
讀書有味似兒時

　　都人以小琉璃瓶畜紅魚作供戱成六韻

　　一片空明積水寒浮紅耀白錦鱗攢泳游便得江湖趣
煦沬寧知天地寛掉尾鯨長驚跋浪揚鬐鯤化急廻瀾
落花聚處盆中見弱藻牽來鏡裏看映日乍疑冰未泮

試燈翻訝雪成團琴髙也幻壺公術等作龍湫萬頃觀

　　題呉君朗亭印譜

　　鼎腹量臋跡𣺌茫螭蟠龜壓記難詳若為更琢青田乳
盡擬西京撥蠟章

　　送程生歸䢴江兼懐尊人皖上

　　星橋開處促驪歌才子翩翩逸興多夾道黄金官路桞
一條碧玉古淮波竹西舊雨牽清夢兾北新年喜暫過
珍重家函煩問訊皖江風物近如何


　　題徐潛昭所藏米元暉山水

　　春雲濛濛濕不飛層巒漠漠開林霏力窮造物入毫素
老顛仙筆傳元暉楚山清曉無由見尺幅寸縑珍紀甗
含毫待制知㡬何玊&KR1923;金題歸秘殿此圖流落自何年
蛛絲煤尾淪寒烟忽逢好事得収拾腰纒豈惜奚囊錢
於潛徐翁隠埃壒几列緹緗羅寶繪子昂獵騎趙昌花
什襲雖多此其最臨安山水多崛竒圖中所見猶依稀
横風吹雨過溪外山腰紫氣斜陽低雪花打忩歳方晏

邀我題詩展繒練我詩漫與何足多鑒古尤難辨真&KR0915;
朝來舒卷坐擁罏眼前歴歴西子湖平橋老樹虚亭孤
山樓對雨誰能圖感君珍重重拂拭誰道如音世難得
只愁名蹟少流傳不乏髙人能賞識

　　席渭南舉子其弟寶箴舍人屬賦

　　東山蜿蜒呑湖浪祭酒黄門傳宅相石麟五色天上來
充閭喜氣遥相望鳯池蘭譜逢難弟屬客分牋同志喜
當筵競奏將雛曲為想香䙀深閣裏我㡬四十始抱子

啼聲一試情難巳况君年復過我年開懐約畧知何似
坡老雖云萬事足徐卿袞袞還相屬掌上初擎合浦珠
懐中更種藍田玉弄麞錯寫漫裁詩仙果生來未厭遲
待君百嵗稱觴日渠亦平頭六十時

　　冷梅畵一偉丈夫撫劍獨立小童奉書隨其後皆
道籙也漫題二絶

　　腰下干將玉鹿盧瑯嬛秘笈有隂符清時底用誇櫑具
更檢真靈位業圖


　　脉望青猿有别傳珊珊俠骨號頑仙上清何處探真秘
好誦南華説劍篇

　　海昌相國夀詩

　　南極星髙燦斗樞中台黄髪應貞符長依黼座宣經術
手整琅函紀典謨魁象分明森八柱蓬山迢逓暎䨇弧
憑將金鏡千秋録添寫衣冠盛事圖(公誕辰適遇　萬夀節公子方大編
修同日覽揆故云)祝嘏欣隨鵷鷺羣火城初見㪚氤氲作朋自
合徴三夀唱第曾聞奏五雲力斡鴻鈞叅造化筆宣


　　皇澤耀星文貞觀慶厯多名相共倚同心翊

　　聖君

　　門庭似水逈無塵雅興翛然勝賞新雨露偏滋椿嵗月
雲霄長養鶴精神清吟戞玉詩千律鉅榜廻鸞肘萬鈞
餘事儘誇才力健從容潤色太平春

　　文章山斗重鑾坡偏歴崇班嵗紀多海内具瞻仁者夀
中朝師表惠之和波涵瀛海増籌算路逈沙隄接佩珂
自向賔筵陳抑戒㡬人能和葛天歌(公有八十述懐詩一十六章)


　　題朱聲仲孝亷小照

　　朱君昔同舍一别今十年京塵偶相遇雙髩未改元朝
來示我圖錦贉裝輕紈軒忩逈幽䆳綺疏暎長欄簷際
排青松落子驚晝眠墻角種芭蕉㣲雨洒緑天翠竹金
瑣碎老樹枝連蜷髹几列清玩香篆金博山瓶花静相
對挿架羅緗編階前犀角兒玉雪姿可憐嬉笑弄金印
繡㦸玉磬懸乳嫗一何艶明璫綴雲鬟侍兒亦可人羅
綺愁嬋娟纎手捧冰瓷歩遲行珊珊繚垣界銀粉有桂

復有蘭問君此何地而君坐其間若者皆何人與君相
周旋一一煩品題賦詩傚&KR1793;川畵師太劇戲君胡助其
瀾君笑唯且否爾見何卑酸我家深山中老屋才數椽
有兒早攀桂攻苦硯作田青衣賦中郎椎髻色不鮮頻
年作逺客清坐知無緣昨來成此圖快意聊當前即境
工㸃綴毫末分清妍若謂非我有我神現毫巔舉似當
世人孰謂我不然不見朱門中洞房曲相連鴛鴦七十
二薄髩妝輕蟬聫珂列畵㦸瑶珥森隨肩此境世所有

此圖圖未全笑君眼界狹甖粟紙裹錢噫嘻文人心浩
𣺌窮讕謾仲長樂志論香山池上篇要唯意所擬千古
紛流傳譬若嗜飲徒見麴流口涎又如饑腸鳴畵餅充
盤餐是幻亦非幻邯鄲枕中仙真者孰非幻過眼如雲
烟寓言擬䝉叟妙㫖問竺乾人生行樂耳等作圖畵觀




