







　　御製汪承霈進其父由敦詩文集因題句當序

　　時晴書早夀苕華(汪由敦書法秀潤久直内廷戊寅嵗命翰臣等排次進呈墨蹟為十册摹
勒上石名曰時晴齋法帖)子舍兹呈遺藁嘉詩與古期歸雅正文非
時調去浮誇席前我偶懷賈誼書讀爾休慙趙奢舊日
西清劇談輩祗今誰在惹咨嗟













　　恩綸

　　御賜吏部尚書汪由敦䘏典

　　制曰吏部尚書汪由敦老成端恪敏練安詳學問淵醇
文辭雅正簡任部務供奉内廷夙夜在公勤勞匪懈前
以偶攖寒疾當命加意調治並賜醫藥以冀速痊忽聞
溘逝深為軫悼即日朕親臨祭奠茶醊著加贈太子太
師入祀賢良祠並准其入城於賜第停設賞内庫銀二
千兩經理喪事所有應得䘏典仍著該部察例具奏欽

此

　　御製哭汪由敦詩

　　贊治常資理論文每契神在公誠匪懈即世信何因言
行遺編簡老成謝縉紳奠臨攄一痛底計日當辰

　　御賜祭文

　　地參宻勿倚黼黻之良才職總銓衡眷老成之令望惟
藎誠既昭夙夜斯渥典宜備哀榮爾吏部尚書汪由敦
端方植品恪慎禔躬績學通經早負士林之譽舒文華

國預儲公輔之材直&KR0688;幄以簮毫由坊寮而進秩朝論
交推其手筆朕心實契其本原簡侍禁廷屢加奬擢秩
宗典禮佐夏卿而厯地卿邦土考工領憲部而躋銓部
攝司風紀參預樞機更七卿而懋績克勤承三接而小
心益勵嘉乃在公之素副予委任之衷修詞必居要為
先爾更歸於醇正剖事尚如流之美爾獨處以安詳久
典綸言常資贊治每當㡬暇靜與論文方藉宣勞何圖
遘疾時詢病狀尚賜藥以冀瘳遽軫哀聞更親臨而抒

慟賜内帑以申賻禭晉宫銜而祀賢良爰命所司載頒
諭祭嗚呼綜生平之言行汗簡傳聲薦此日之苾芬泉
壚増寵爾靈不昧尚克歆兹

　　御賜入賢良祠祭文

　　任隆贊治倚黼黻於良臣禮重酬庸沛恩施於秩祀葢
文章政事常宣夙夜之勞斯筵几牲醪宜肅春秋之典
寅清載飭渙汗重申爾吏部尚書汪由敦體國知宜立
身有本早負清華之望選列詞垣式孚潤色之才榮依

&KR0688;幄由宫坊而掌乎四譯躋論閣而領及六曺佐我秩
宗兵農亦資其作貳持予邦典秋冬先畀以専官敡厯
則卿月咸周紀綱則法星兼總以爾學成端雅爰擢侍
於禁廷以爾謨裕老成乃俾承夫宻勿惟爾益懋乃績
務殫厥心參預樞機出納皆知其欽若典司制作扢揚
具稔其深醇羽可為儀度允推於朝右文原載道論每
當於朕懷當百度之紛投定而能靜閲廿年如一日
始克有終洵言行之可傳必哀榮之大備賚頒内帑特

優賜䘏之儀寵溢如綸用錫晉階之命勒貞珉以光吉
壤披冊府而易嘉名更昭稠疊之恩永展賢良之祭於
戯檐楹丹艧一時竝煥於鼎鐘俎豆馨香百世同芳於
竹帛布兹渥澤庶爾歆承

　　諭塟原任吏部尚書汪由敦碑文

　　朕惟靖共夙夜眷碩望於耆英風勵聨常奬成勞於簡
冊矧其荷鈞樞之寄宣出納之猷宜賁絲綸用光來葉
爾加贈太子太師原任太子太傅吏部尚書汪由敦學

有經術才為國華䇿名膺載筆之榮蔚然清望掞藻本
有章之美卓爾儒珍由禮寺而命直内廷厯綸扉而擢
居卿貳俾司邦土克若汝工載掌秋官罔干予正攝風
紀臺垣之任參論思宻勿之班惟爾業在維勤志存有
恪侍禁近者廿載彌著小心更敡厯者六曺聿昭令
績晉三階而寅亮繼百職以持衡晝接敷陳每見安詳
之度㡬餘探論實嘉雅正之風持躬則言行靡愆體國
則初終匪懈倚毗方資其翊贊楷模允式夫縉紳疢疾

忽聞動息皆闗厪念參苓莫效軫傷特為親臨爰優賻
贈之儀載錫宫銜之寵秩之禋祀頒殊禮於賢良諡曰
文端稱平生之梗概於戯老成云謝鼎鐘留黼黻之勲
汪濊重申琬琰煥松楸之色欽予懋典貽爾後昆






　　原傳　　　　　　　　　　　錢維城撰

　　汪由敦字師茗安徽休寧人幼頴異讀書目數行
俱下初名良金十嵗就試不售改今名徽人商杭
者令甲别立商籍由敦年十九逰浙中循例入試
補錢塘縣學附生故又為錢塘籍時徐元夢撫浙
江聞其名延至幕中繼元夢入為工部尚書由敦
以國子監生偕入都雍正元年疏薦引

　　見充明史館纂修官故事史局編纂例用詞臣由敦以


　　諸生被

　　命時論榮之二年三月舉順天鄉試八月成進士改翰
林院庶吉士散舘授編修十年充日講起居注官
十一年四月授右春坊右中允八月授翰林院侍
講十三年轉侍讀

　　皇上初即位授提督四譯舘太常寺少卿仍兼講官舘

　　卿向無兼記注者由敦以文學夙為

　　上所知故有是


　　命乾隆元年入直

　　南書房授内閣學士二年㑹御史劉元燮以風聞具
劾降翰林院侍讀學士五年仍為内閣學士六年
授禮部左侍郎調兵部左侍郎八年充

　　經筵講官九年轉戸部右侍郎授工部尚書轉刑部尚
書十一年兼署都察院左都御史旋入直軍機處
丁卯戊辰之間金川方用兵羽書旁午

　　皇上睿謨廣運燭照萬里之外指授方畧日數千百言


　　由敦視草援筆立就無不當

　　上意十四年金川平加軍功三級旋加太子少師協辦
大學士俄以代原任大學士張廷玉陳奏事革職
畱尚書任自效十五年復任尚書夏六月永定河
决固安奉

　　命往勘籌議堵禦悉合機宜㑹四川學政朱荃以墨敗
由敦曽舉荃典試復革職仍理兵部侍郎事自贖
是年冬


　　特恩䕃一子分部學習十六年補戸部右侍郎復奉

　　命勘永定河時積水為患有言宜别開新河歸海者由
敦徧歴沿河州郡度地形勢議以暴水為患由河
身淤淺苐濬之當自息别開新河未見其利日久
復淤無益又當壞民田廬無算宜仍舊便奏上

　　報可十七年授工部尚書十九年加太子太傅兼理刑
部事二十年轉刑部尚書叙平凖噶爾功得軍功
加三級自凖噶爾出師以來由敦偕同事諸臣晨

夕進見日數四時或扈從

　　召對帳殿亦如之其勞與金川時同二十一年轉工部
尚書兼署吏部事二十二年轉吏部尚書二十三
年正月卒於官年六十七諡文端由敦學問淹貫
於書無所不窺為文章典重有體詞約而㫖深少
負重望自以諸生直史舘當時即以公輔期之及
官翰林

　　朝廷大制作必屬之一時奉為矜式其他碑版序紀

及古今體詩俱為時所傳誦有詩文集若干巻行
於世尤嫻厯代掌故前後考定樂章祭器鹵簿及
朝㑹升祔諸大禮皆斟酌古今釐然為一代制為
人沉靜寡言笑喜慍不少見於色遇事有識黙定
于中不以議論㨗給相尚當羣言紛㳫徐出一語
聞者厭心以為不可及也氣度端凝整暇極倥偬
中亦從容不失條理雖以文學受

　　主知而簿書錢榖刑名法律之事亦無不究心焉性尤

慎宻毎有賛畫絶口不言雖子弟親戚不使知

　　上由是益倚任凡塞外

　　行圍及四方

　　廵幸必以由敦從

　　恩禮錫賚不可殫紀而由敦益小心敬慎竭力奉職無

　　少懈卒以勞疾不起

　　皇上親臨其䘮哭之慟

　　賜陀羅衛以殮


　　命内務府大臣理其䘮復

　　諭内閣曰吏部尚書汪由敦老成端恪敏練安詳學問
淵醇文詞雅正簡任部務供奉内廷夙夜在公勤勞匪
懈前以偶攖寒疾當命加意調治並賜醫藥以冀速痊
忽聞溘逝深為軫悼即日朕親臨祭奠茶醊着加贈太
子太師入祀賢良祠並准其入城於賜第停設賞内庫
銀二千兩經理䘮事所有應得䘏典仍着該部察例具
奏大臣禮遇之隆近罕其比論者亦以由敦為當之不


　　愧焉由敦尤工書卒之後

　　皇上命裒輯勒石凡十巻筆法深穩端勁如其為人








　　都察院左副都御史(臣)汪承霈奉

　　勅恭和

　　御製元韻

　　曉捧

　　宸章浥露華先(臣)叢稿荷

　　褒嘉以詩為序

　　奎文煥奉

　　勅成編藝苑誇未讀父書慙每積幸邀


　　天語願誠奢從今隻字須珍弆梨棗應無散軼嗟









　　都察院左副都御史(臣)汪承霈跪

　　奏竊(臣)父原任吏部尚書(臣)汪由敦以寒畯書生早
年力學迨遭際

　　昌期策名翰苑仰䝉我

　　皇上非常知遇入直

　　禁廷授簡簪毫得以親承

　　指授備叨

　　啟迪益凜鑽研每應


　　制賡吟奉

　　勅撰述積時既久篋草多存常語(臣)等以文章一道向

　　來未涉津涯自荷

　　聖訓提撕稍知軌範擬加録弆敬識

　　陶鎔未及纂排僅餘叢稿(臣)惷愚失學不能繼讀父書

　　每念(臣)父一生覃思學古幸得奉

　　聖主為師資實儒臣未有之遭逢庶藉遺編永昭

　　恩遇不揣冒昧輒將(臣)父(臣)汪由敦詩集二十六巻文

集二十巻按年編次謹繕寫清本裝潢成帙恭呈

　　御覽伏祈

　　皇上訓示(臣)無任悚息待

　　命之至謹

　　奏














　　都察院左副都御史(臣)汪承霈跪

　　奏為恭謝

　　天恩事竊(臣)於本月二十四日謹將(臣)父汪由敦詩文

　　稿繕寫進

　　呈䝉

　　恩賜

　　御製詩當序(臣)跪讀之下感激涕零莫可言喻伏念(臣)

　　父久直


　　禁廷備邀

　　隆遇沐

　　君師之洪造窺著述之大凡積日既多遺編未軼(臣)材
非負荷學失鑽研敬因編次之餘永志

　　生成之感仰塵

　　睿覽特弁

　　宸章

　　示雅正之攸歸許浮誇之盡謝


　　天褒賁寵比華衮以逾榮

　　帝眷垂慈逮重壚而不朽前此臨書摹泐久入

　　鑒題今兹叢稿臚陳復經

　　品隲凡

　　聖主非常之睗實儒臣僅有之遭(臣)未讀父書每慚子

　　舍願効拜嘉之悃莫罄頌揚永懐

　　軫舊之仁難名啣結(臣)現將(臣)父詩文稿刋刻謹冠
御製詩于簡端俾(臣)世世子孫珍藏弆䕶以誌(臣)父生


　　平

　　恩遇於無既所有感激下情謹繕摺恭謝

　　天恩伏乞

　　聖鑒謹

　　奏





　　工部右侍郎(臣)汪承霈跪

　　奏竊(臣)父原任吏部尚書(臣)汪由敦所著松泉詩文
集前經(臣)繕本恭

　　進仰蒙

　　睿鑒

　　特錫宸篇

　　奎翰昭回藝林傳誦既曲垂夫

　　褒許復


　　申命以雕鐫(臣)恪奉

　　絲綸謹加剞劂

　　天章首弁千秋欽

　　論定之真叢帙聯刋冊巻校編臚之舊念昔叨承

　　筆札成家原悉本

　　師資欣兹齊付棗梨印本尚冒陳

　　乙覽豈獨華宣刻琰銘

　　渥寵于非常庶期録著崇文藉


　　榮光而不朽(臣)無任感悚忻忭之至謹將現在校刋之
松泉詩集二十六巻文集二十巻裝潢成冊恭呈

　　御覽謹

　　奏















　　欽定四庫全書

　　松泉集

　　提要

　　(臣)等謹案松泉集四十六巻

　　國朝汪由敦撰由敦字師茗休寧人雍正甲辰
進士官至吏部尚書諡文端是集為其子户
部侍郎承霈所編凡詩二十六巻文二十巻
由敦嘗䝉


　　賜書松泉二大字因以為號併以名集承霈剞劂

　　成帙恭呈

　　御覽䝉

　　皇上垂念舊臣

　　親灑宸翰弁諸簡端併

　　特命補入四庫全書稽古之榮於是為盛雖茂陵
賸稿特見搜求摩詰遺文優䝉批荅亦無以
加於斯矣盖由敦詞華典雅學問淹通翔步

玉堂為文章宿老鴻篇鉅製多所手裁久直

　　内廷參預機宻

　　宸章宣示皆先睹

　　高深凡有撰進並於

　　燕見從容時承

　　指授故能仰藉

　　聖訓窺見著作之淵源譬岐伯之遇軒皇而詞成
鼓吹臯陶之逢舜帝而歌效𢋫颺其生前


　　恩眷身後

　　褒榮盖有非偶然者矣乾隆五十四年二月恭校

　　上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀





　　欽定四庫全書

　　松泉集總目

　　巻一

　　詩七十七首

　　巻二

　　詩九十八首

　　巻三

　　詩六十九首


　　巻四

　　詩三十二首

　　巻五

　　詩五十一首

　　巻六

　　詩三十八首

　　巻七

　　詩五十九首


　　巻八

　　詩八十九首

　　巻九

　　詩九十七首

　　巻十

　　詩六十三首

　　巻十一

　　詩八十二首


　　巻十二

　　詩七十八首

　　巻十三

　　詩七十七首

　　巻十四

　　詩八十一首

　　巻十五

　　詩七十三首


　　巻十六

　　詩五十九首

　　巻十七

　　詩六十四首

　　巻十八

　　詩五十六首

　　巻十九

　　詩五十八首


　　巻二十

　　詩五十六首

　　巻二十一

　　詩六十一首

　　巻二十二

　　詩八十一首

　　巻二十三

　　詩八十一首


　　巻二十四

　　詩五十四首

　　巻二十五

　　詩八十八首

　　巻二十六

　　詩五十六首











　　松泉集總目

