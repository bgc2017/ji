







　　欽定四庫全書

　　松泉集巻五

　　吏部尚書汪由敦撰

　　表

　　恭進大禮記注表(代)

　　雍正四年五月日(臣)某等以纂修大禮記注進　呈者
(臣)等伏以

　　皇王建極道光百行之原


　　聖主作師禮立萬年之則慎徽五典溥

　　至徳於寰區佐佑六經紀

　　鴻名於冊府是闗治化宜勒典章(臣)等誠惶誠恐稽首
頓首上言竊惟受乾坤降衷之性惟人獨得其純酬父
母罔極之恩惟聖克全乎孝肇興書契初立簡編美天
質之神靈必推本行語帝功之巍煥爰始家庭由近而
推堯化實基於峻徳雖濳必耀舜心用切於眀倫岐土
承懽䖍朝夕寢門之節鎬京膺命定春秋祖廟之儀莫

不刋竹素以垂徽叙彛倫而表範顧亮隂之禮當周末
以莫行而服制之期在漢初而改定自兹以降多因襲
於前朝復古為難乃遭逢於　今日光昭

　　聖典崇篤天經兹盖伏遇

　　皇帝陛下徳協唐虞統宗洙泗仰承

　　&KR0034;天之眷命亶聰亶明夙奉

　　聖祖之傳心惟精惟一問膳羞於

　　宫禁必著懽愉侍湯藥於


　　庭闈備彰敬慎逮乎

　　先皇龍馭痛極遐升

　　聖妣鸞驂悲深永往居廬寢苫想在日之

　　音容薦酒陳牲追平生之嗜好

　　壽皇殿内瞻

　　御象之如存昌瑞山前念重扃之永閟哀思之意信感
泣於鬼神號哭之聲殆震動於山谷尊諡再加於

　　列祖善體


　　孝思隆儀上配於

　　郊壇丕揚

　　盛業臣僚入覲毎道舊以汍瀾器物具陳輙傷懐而悽
慘簡賢育俊無非

　　錫類之思寛賦緩刑盡是

　　推恩之典齋居素服畢祥禫以為期僾見愾聞閲嵗時
而増篤虞帝終身之慕黙致精誠周王繼志之猷彰施
政事攷舊典於厯代二千年之所未聞稽至行於生民

十七史之所未睹神眀幽贊茁靈草於

　　陵岡物類濳孚翔慈禽於階砌薦筵將設飛縞霰以沈
隂復土既成現黄雲而煥爛至若合雙輪於營室厥為
宗廟之區聫五緯於陬訾是號天門之位盖

　　聖人之徳至於孝而無加故

　　乾象之祥因其時而有應表休徴於曠代既星辰日月
之同占迓景福於

　　皇躬自禄位壽名之咸得(臣)等幸依


　　軒陛切近

　　光華當盡倫盡制之時兼記言記動之職敢辭庸陋用
竭悃忱共効力於丹鉛遂告成於巻帙輯厯年之典實
非比傳聞示奕葉之法程用垂久逺髙文鉅筆雖多遜
於前修地察天眀實親瞻於

　　盛世繼孝經之精義於古同符補儀禮之闕文自今大
備(臣)等無任瞻

　　天仰


　　聖激切屏營之至

　　恭進

　　盛京通志表

　　(臣)等奉

　　敕纂輯

　　盛京通志恭呈

　　欽定繕寫告成(臣)等謹奉　表恭　進者伏以

　　皇猷建極瑤圖尊天作之區


　　聖治崇文寳冊煥帝臨之宅載堯封之井邑秀孕丹陵
記漢服之川原祥鍾白水萬世丕基鞏固一時鉅典光
昭珥筆為榮垂紳共慶竊惟泰皇畫野制八土以居方
顓頊分疆度九區而定地迨版章之益廓侯甸星羅遂
志乘之紛傳簡編日積姒王治水廣捜岳瀆之奇伯益
作虞逺志海山之怪定職方之掌載在周官輯地理之
書昉之班史諸道成經於隋代兩京續記於唐時宋改
軍州誌太平之寰宇元臨中夏紀混一之方輿他如咸

陽三輔之圖以逮曼倩十洲之記叙桂林之風土亦備
叅稽識荆楚之嵗時且資考鏡莫不垂之故府蔵以名
山况夫景命方隆載溯發祥之地神臯永奠逺維肇迹
之邦瞻松栢之丸丸亳都作頌撫枌榆之厯厯漢社標
名啓運鴻篇令典成於勝國承天大志嘉名號曰興都
厯披往籍之遺快覩

　　熙朝之盛欽惟

　　皇帝陛下功齊幬載徳協苞符探星影於河源化孚有

截覽日華於海島光被無涯固已萃一統之車書備萬
邦之圖籍廼

　　念瀋陽之域實為王氣所鍾溯肅慎之分封暨公孫之
割據貞觀耀兵於唐壘眀初設衞於開原沿及　本朝
巋然都㑹鴉青啓瑞河山開百代之基鴨緑凝祥風雨
壯三韓之勢比周京之岐畢梓木千尋擬唐室之晉陽
李花一樹顧此秀靈之壤可無紀載之編乃前朝之舊
志雖存既嫌荒略


　　昭代之成書具在復渉煩訛爰

　　降眀綸重修善本期體裁之簡當載筆甚嚴約部分於
整齊操觚特慎發凡起例規橅悉禀乎

　　睿裁别類分門摭採盡衷於

　　欽定首登

　　聖製如尚書之冠典謨次列京城若下武之歌豐鎬由
廟壇而

　　陵寢挈領提綱繼星土與山川辨方正位郡統邑而京

統郡人次地而物次人自戸役以迄兵防經綸大備由
忠孝逓推列女幽顯咸昭風俗淳龎兼法輶軒之採藝
文典貴並供石室之儲韶律頻更韋編幾續志

　　龍興之重地纂成適遘辰年垂虎炳之宏文書就先成
乙覽銀州鐵嶺皇哉全盛之規玉軸牙籖允矣不刋之
典(臣)等才慚吐鳯學愧囊螢欲賦三都徒搆思於十稔
未窺八索敢托業於千秋幸承

　　訓示之詳得卒編摹之役按圖考證如遊石紐之鄉執

管鋪張恍見玉瑤之舊伏願

　　珠囊朗掲

　　金鏡髙懸念櫛風沐雨之勤無忘繩武思航海梯山之
盛更切詒謀咏流火於吹豳剝棗烹羊懐舊俗溯胥原
而陟巘酌匏執豕繼休風將見龍負王舟重集萬方之
玊帛龜呈神籙再凝五福於圖疇矣(臣)等無任曕

　　天仰

　　聖激切屏營之至


　　恭進平定金川方畧表

　　伏以

　　聖武丕彰震遐方而底定

　　皇猷逺播紀偉績以昭垂威與徳以兼施永靖要荒之
域言以功而益著聿開韜畧之函澤洽西陲書傳右史
(臣)等竊惟盛世非無征伐建威所以銷萌至神自裕機
權籌逺即堪示後是以周王協謀尚父用傳金匱之編
宋廷分賜邊臣亦有還珠之要廓清所著懿爍斯垂及

本朝而控馭尤隆凡率土皆聲教所訖流沙蟠木悉占
風航海而来烏弋黄支毎屢譯重趼以至蠢兹莎羅奔
者俗本黎獠地憑峝箐供筰馬僰僮之賦比冉駹楪榆
之倫恃其雄長諸番遂敢陸梁僻壌穴深卡壘蠶叢罕
到之區山峻碉門鳥道難登之棧雖經疆吏之討未即
挫鋒重以總戎之征尚稽授首魚因漏網益吹浪而沸
脣雁縱驚弦肯驚飈而戢翅斯其怙惡實屬罔悛固非
小懲所能示戒欽惟


　　皇帝陛下奉三而治得一以貞仁覆垓埏舉欲納諸熙
皡量函中外皆將予以薰陶爰念夫化日光天必掃此
蠻氛瘴霧

　　帷幄之謨獨運無煩借箸而籌

　　廟堂之算如神直可按圖而得臣瑊討賊一軍皆聲勢
飛騰爾度視師諸將盡雷風發作玊壘耀旌旗之色錦
江流鼓角之聲諜間先誅鄉導不留管敢穴巢必探么
麽敢大夜郎作氣於風饕雪虐之中選鋒於墮指裂膚

之㑹挟輈鋭士麾蝥弧以登城破峡神丁斫蒺藜而抜
寨丞相渡濾河深入將軍從天上親来固知風鶴之皆
驚不信釡魚之能活於是哀號乞命呼籲投誠行成之
使頻来納欵之文屢至方將剪而朝食夫且厲以晨炊
帝念蕩掃非難愚䝉可憫蜀地古来少日姑莫嗔狂犬
之驚氐中久不見天且為發醯雞之覆因其歸命予以
維新宣

　　眀詔於金雞逭嚴誅於銅馬忭舞直聞六詔懽呼殆遍

三巴當其請涖盟而除地環行陣以設壇撃鈸吹螺音
流梵樂鼓嚨連臂曲奏蠻歌受眀約於六條願銜

　　恩於萬世計

　　王師壓境猶少格苗之七旬迄露布達京正協擒么之
八日從此遐陬向化奉朝請者逾増納賮之邦荒裔聞
聲祠冠帶者彌謹敂闗之使涵四遊於一氣合萬國以
同家豈非震疊鴻規昭赫聲濯靈於無外抑亦邊陲盛
事恢幅長員廣於無窮凡兹偉烈悉本


　　宸衷疆事方殷無日不来劄奏軍書毎奏逐條必示機
宜遂制勝於蠻疆宜揚輝於簡䇿昔者車攻采芑詩篇
累著乎周京栁雅韓碑記載炳傳乎唐室矧此式光前
烈可無昭示来兹共請編摩仰承

　　俞允開方畧之館

　　命纂修之官按事撰文直書紀實時日道里之必晰芻
糧器仗之必詳稿屢易而後成嵗再更而始就謹加釐
定繕寫進呈(臣)等或曽在戎行或與聞籌畫尚愧奉行

未逮敢稱汗馬功髙深慚叅贊無從徒作跕鳶時想兹
幸効能鉛槧如飛矢石以揮毫重得詳究韜鈐仰見縧
鏇之在手簡書是核非云起例發凡纂輯維勤庶免掛
一漏萬伏願

　　至誠常感

　　誕保彌殷

　　偃武繼以修文四海享太平之福義正歸於仁育萬年
開王㑹之圖矣(臣)等謹奉　表恭　進以　聞


　　恭進通鑑綱目三編表

　　(臣)等奉

　　敕編次

　　御撰資治通鑑綱目三編告竣謹奉　表恭　進者竊
惟屬辭比事教起於春秋繋月編年法沿於紀載世綿
千祀史閲百家宋温國羅衆典以創鴻裁章程大備子
朱子括羣言以標定論體例彌嚴泊乎成化諸儒續有
宋元通鑑惟勝國興衰之迹在史官紀述之司事雖具

於編摩義未昭於筆削秉權衡而不爽功之鉅者恒難
垂典則於無窮道之眀也有待欽惟

　　皇帝陛下以天亶之聰而遜敏有日新之徳而緝熙敦
志經考典之功闡稽古右文之治凝神乙夜縱覽千秋
謂纂述相承莫精於綱目而典型具在獨闕於有眀宜
遵曩哲之遺規用勒前朝之成迹於是

　　親披汗簡

　　特秉鴻裁貫終始以立常經參異同而衡定案準平繩

直提綱則義極謹嚴縷析條分舉目則事期精覈衷之
正史汰臣僚飾美之詞證以羣編削野稗存疑之説翦
裁枝葉綜括綱維褒誅定而衮鉞施法戒眀而丹青炳
揆以考亭之法則

　　聖合於賢登諸　闕里之編則經尊於史昔者通史緝
於梁后徒侈辭華晉書斷自唐宗無闗體要未有
乾心作範

　　睿式裁模昭懲惡勸善之方闡守經達權之教藻鏡開

而天地朗奉以無私璇衡正而古今平歸其有極信聖
人之述作極盛於兹盖天下之文章莫大乎是(臣)等叨
陪綴緝預列參稽學史而未擅三長受經而慚窺五體
禀

　　訓言以成統貫多愧専門承

　　指授以悟淵微竊欣　盛遇伏願

　　天文光被

　　淵鑒宏開布在黌宫登之册府踵麟編而髙歩藻耀六

經俯狐史而旁羅牢籠百氏乾坤不朽精華畢貫於羣
心日月齊懸軌度永垂於奕世謹將

　　御撰資治通鑑綱目釐為二十巻繕寫清本装成兩函
謹奉　表恭　進以　聞

　　恭進

　　皇清文頴表

　　奉

　　敕編輯


　　皇清文頴告竣恭呈

　　睿覽(臣)等謹奉　表恭　進者伏以

　　皇謨載道瑤篇廻學海之瀾

　　帝治同文錦贉擷辭林之實麗三辰之珠璧光被無涯
調六藝之笙簧化成有象集腋之功甫就含章之意斯
昭册府宏開書城永峙(臣)等誠惶誠恐稽首頓首上言
竊惟結繩以降代有篇章斷竹而還人多述作演靈書
於八㑹啟妙理於三墳帝曰典而臣曰謨虞史肇彚編

之體聖為經而賢為傳孔門垂著録之規撰詞賦於西
都上自武宣而下周枚馬校藝文於東觀大如詔令而
旁及箴銘沿波討源晉摯虞始為詮叙類分代次梁蕭
統實開選樓從兹四庫並稱丁籖即隨乎甲乙夫且萬
川爭滙海若悉納夫江河而唐而宋而元縹嚢益富為
粹為鑑為類緗帙彌增凡兹籖軸之紛綸悉是休眀之
鼓吹顧言期貫道非徒藻繪之資而文可經天必待聖
神之世故簡䇿雖繁於往古而英華獨盛於　本朝欽

惟

　　皇帝陛下聰眀建極聖哲敷文性本生安裕多能於天
縱功崇問學昭盛徳以日新

　　奎雯集三古之大成金聲玉振

　　睿藻騰九霄之異采鳯翥龍翔耀薄海以光華觀萬國
車書之盛登淳風於渾穆纘

　　累朝謨烈之遺仰惟

　　聖祖仁皇帝徳合欽明六十一年嫓堯天之廣運


　　世宗憲皇帝道符濬哲一十三載同舜日之重熙元首
眀而股肱良敕幾時勤賡載教化行而風俗美籲俊更
切旁求鹽梅舟楫之司功成霖雨棫樸菁莪之澤氣蔚
雲霞在

　　祖宗丕顯丕承盛美逓宣為雅頌我

　　皇上善繼善述大文逺邁乎夏商不有編摩曷稱揚扢
爰發

　　九重之綸詔令輯一代之瓊篇館開劉井柯亭編始石

渠金匱禹鼎湯盤之制皆達化而窮神周情孔思之章
總旋規而折矩志九官之職命直繼都俞紀八伯之拜
颺重歌糺縵率土共傳彛訓信巍煥以難名鈞天髙奏
英咸豈言思所能擬首登

　　御製若乾坤之統六爻次列宗親如藩垣之拱辰極三
雍雅樂陋淮王叢桂之篇七畧鴻文藐子建浮萍之咏
遂分巻帙下逮臣工擇其燦然可觀亦復褎然成集嘉
謨嘉猷之入告吉人吉士之敷陳或魚藻鹿苹義存諷

諭或星雲梧鳯志切賡颺或薛易匡詩毎依經以著論
或董醇賈茂因對策以建言縷析條分博觀約取倣劉
舍人評古先辨體裁傚鍾記室品詩特崇雅正雖合前
後羣僚之才思難上配乎

　　髙深而萃山川大地之瓌奇實愈彰夫廣厚譬諸嘉禾
擢秀俱含湛露以濃瀼又如瑞木敷榮遙映慶雲而璀
璨美矣善矣

　　帝王之制作疇可比倫堂哉皇哉宇宙之文章孰大於

是(臣)等才非夢鳥技止雕蟲粗知數墨尋行敢謂禀經
酌雅扣槃測日空求燭末之光執管窺天終局井中之
識幸侍

　　垂裳之座時瞻

　　聖藻之雷動風行欣隨珥筆之班得睹羣言之鯨鏗春
麗伏願

　　珠嚢朗掲

　　金鏡常懸學冠環瀛彌求政本於緝熙敬止文髙振古

益溯心源於精一執中無怠無荒操議禮考文之柄有
恒有物取銜華佩實之儒則河自出圖洛自出書再覯
苞符於

　　盛世且天不愛道地不愛寳重瞻景慶於

　　昌時矣(臣)等無任瞻

　　天仰

　　聖激切屏營之至

　　松泉集巻五

