







　　欽定四庫全書

　　松泉集巻十(辛酉)

　　吏部尚書汪由敦撰

　　早春移寓郊園和金慕齋殿撰韻

　　曲逕斜通宛轉橋冬𥘉去後到春宵新鶯欲囀聲猶澀
老馬重來氣不驕池靣澌兼菖葉亂枝頭雪認柳花飄
迎人最愛西山好一抹蒼煙入望遥

　　曉出西直門道中咏雪


　　巷柝聲沉動曉烏春城雲濕望糢糊玉沙輦路飜幢蓋
金粉園亭入畵圖輕壓斷冰波欲動半消幽岸草纔蘓
占年祗羡田家樂早辦耕犁手自扶

　　雙塔峯

　　塞山本多竒縱覽目不給平岡矗雙峯聳削勢岌岌巍
然窣堵波欲上絶梯級下趾無豊殺頂半覆臺笠一如
植桓圭巃嵸秀堪裛其一形稍躬竝峙旁若揖對看始
岐分側睨轉若翕將無鬼斧劈否或神功輯纍石土花

繡積鐡苔痕澀偶俱雖得朋峻拔自孤立惜棄龍荒隅
題詠古未及幸遘瑶池㳺道左迎繡鈒

　　裕堂編修見過同登聼濤亭偶作

　　度水鐘聲過柳灣蒼然暮色逺銜山此情留取他年憶
啜茗孤亭相對閒

　　正月廿六日同人集小清凉山房予以事暫歸未
之知也逾日見梁薌林少司農訪諸公不值用
莊禺麓殿撰韻柬慕齋之作亦和一首以訂後

期

　　曲巻疎槐款户頻却輸連轡踏芳春花前誰送深深盞
馬首從嗤袞袞塵那得閒懐容放達漫拈佳句鬬清新
永和故事如能續醉墨還當証昔因

　　和梁薌林司農韻

　　比舍追隨歩屧頻公餘談笑藹生春眼前案牘披流水
几上烟雲掃積塵花柳西湖鄉夢逺輪蹄别墅客懷新
笑儂虚室成枯坐也似同龕結凈因


　　暫别寓園仍用前韻

　　襆被巾車去住頻芳時又負

　　賜園春重來好處知餘幾一瞥韶光𣺌隔塵飛絮定粘
蛛網宻落花難認燕泥新衰年頗悟浮生理事往多留
未了因

　　恭和

　　御製正月廿九日以社祭齋戒入城見道旁春耕者喜

　　而有作元韻


　　瞻蒲望杏每先時

　　帝力人間總未知一望春疇

　　宸意愜老農驅犢更呼兒

　　萬井同開澤澤畊土膏𥘉動麥抽萌不湏更繪豳風句
翠輦親從隴畔行

　　題春帆歸省圖送姚三崧編修

　　瀛館文章伯公門宅相賢暫辭蓬島路早放潞河船社
燕依檣近江魚入饌鮮循陔多勝事蘭蕚破春烟


　　南書房敬觀

　　御筆仿黄庭堅書

　　聖製喜雨賦巨軸恭紀

　　宸章寵示到西清滿幅琳琅照眼明糺縵星雲光日麗
嶙峋嵩華勢天成筆含渥澤滋羣彚墨灑甘霖徧八紘
神品已超羲獻上宋臣何幸沐餘榮

　　題乳虎圖

　　落日腥風掃平莾深山無人虎相乳笑渠墮地氣食牛

帖尾婉孌翻媚嫵金睛睒睒牙爪成負嵎一吼百獸驚
爾時何减舐犢愛可識人間父子情

　　晩春即事

　　廿四番風送好春賞心多負物華心山桃林杏匆匆過
剰與丁香作主人

　　摇漾春波沒釣磯一泓新淥浄苔衣請君亟賞空明境
莫待楊花撲靣飛

　　聴濤亭


　　野色山光聚一亭松杉面靣翠為屏驚濤天半晴飛雨
漏日簷隂晝見星棲鶻無心移别岫乳鳬隨意宿前汀
循欄更覓題詩石好藉莓苔䕶碧扃

　　車碌碌

　　車碌碌聲如奔泉無斷續鳴雞催曉星在天兎走烏飛
苦相逐一條官路直於弦黄塵浩浩霹靂鞭來乘驚潮
去激箭人心苦樂千萬變風吹柳緑霜凋草流水聲中
雙髩老


　　應

　　制題畵册分得槖馳

　　成隊轉軍儲逺放覘泉脉少見詫雙峯堪笑江鄉客糢
糊背錦紫茸殷千里明蹄日往還大漠塵清氊帳静夕
陽眠處影如山(夕陽馳影兀如山元張翥句)

　　㳟和

　　御製效李長吉體瀛臺木變石歌元韻

　　虬枝突兀蒼雲盤何時蜕作金骨仙歴萬萬古青嶄顔

巨靈移置三山連膚寸直欲嘘嵐烟洪鈞一氣品物甄
或凝或植涯與巔分形受性殊蒿蘭誰知巧幻如耆男
輪囷異榦撑乾坤槎枒糾錯超常倫吟風溜雨日月昏
靈椿雖夀猶諸孫猿猱攀擲鼪鼯奔野火摧剝千年根
僵痩不受斤斧痕霜皮皴紐屈復巻吐芝蒸菌五色鮮
角節未長潛蛟眠苔衣繡澀紫紺錢薜荔纒絡翠羽翩
珊瑚百尺出九淵寧甘樗散終天年舊胎自禀造化權
東陽金華古洞天山樵木客時遇焉(笠澤叢書東陽多名山永康金華中

饒古松往往化為石)告瑞不薦登封壇精英間氣久乃全太湖靈
璧孰可肩上林地闢鉤盾田滄池沆漭涵星源㧞竒䆳
谷瑰質存珪璋特逹無依援珍臺&KR0772;窱洞壑穿左右羣
玉温潤堅金庭石室且弗論何况游戲羣羊鞭平泉甲
乙尤拘牽豈若瑤島鉅麗觀壯比磐石植比桓聞昔艮
嶽怪實繁題名作記磨松丸秦人東驅海波寒義取鑒
古然乎然木石幸托

　　虞帝傳


　　七月二十六日隨

　　駕曉發

　　乗時秋獮發

　　神京零雨濛濛洒道清萬頃黄雲迷曉騎千村緑樹擁
行旌闗山未怯登臨興羽獵頻叨侍從榮(去秋從獵南海子)此
去御營多壯觀好排新句紀行程

　　和鄂侍講曉過玉蝀橋之作

　　西苑樓臺别有天雙輪不到又經年愛看水北春前柳

想見江南畵裏船冬暖瀛波猶有浪霜睛宫樹早生烟
清吟妙得滄洲趣笑指沙鷗自在眠

　　懐柔道中紀事

　　清蹕東來第二程龎眉扶杖見輿情

　　天顔英武同

　　仁祖親記丁年道左迎

　　高低禾黍接平疇櫛比墉崇正及秋

　　輦路行來聞好語今年到處十分收


　　宻雲

　　黄圖開納鉢赤縣記厗奚地壯重城合營髙萬馬嘶亂
山連㕍塞激浪齧虹隄共識

　　天顔喜秋雲覆隴低

　　么亭

　　行行近邊塞駐

　　蹕是么亭松偃千年盖山開九叠屏呼鷹風瑟瑟飲馬
澗泠泠回首烏丸道蒼烟入杳㝠


　　出古北口

　　雙闕中開鳥道縈地靈天險䕶

　　神京龍沙屬國烽烟靖虎旅當闗畵角清近侍謬承隨
輦役前游曽笑棄繻行空餘懐古踟蹰意䇿馬秋風廿
載情(予廿年前再經此地)

　　張三營

　　岡巒環抱水瀠洄往往孤峰峭壁開粉本天成餘恨事
荆闗不向此間來


　　拜布杭阿口

　　秋夕難成寐况當行役餘馬嘶孤枕畔雁過五更𥘉風
勁霜鐘急燈明夜帳虚嚴裝待明發前路復如何

　　凖烏喇岱行營恭祝

　　萬夀聖節敬紀

　　帳殿晴開紫塞中朝霞絢彩映流虹(是日積雨𥘉霽)南山獻夀
千尋碧秋樹開屏萬嶺紅部落名藩齊輯瑞兠離新曲
效呼嵩(塞外䝉古諸王至者數十部有以優伶稱觴矢愛戴之忱者)


　　袞衣展禮先

　　文母此日瞻

　　天薄海同　　(上先具禮服恭詣皇太后前行禮)

　　中秋日駐敦木烏喇岱(先一日秋分)

　　秋到平分候清光正滿輪塞垣今夜月多少望鄉人

　　敦木烏喇岱行圍

　　上親殺一虎恭紀長歌

　　塞風凛凜塞日黄


　　御園四合包重岡草間那復問狐兎千羣奔迸麋鹿麞
崖深樹宻路險絶疑有猛獸中伏藏羽林搜山窮窟穴
突起驚看額如鐡張牙竪尾撲向人健卒騰身輕一瞥
天誅留待

　　至尊來叢薄隂森難奮軼黄鞦按轡從容入河物空山
咨吞齧神機一道漲烟青直䧟金睛腦全裂餘威猶遣
駃騠驚衛士爭先徒手拽身横九尺尾及尋縱觀萬口
稱竒絶戕生横踞知幾年試騐稜稜耳端缺(虎傷一人則耳一缺)

憶昔

　　仁皇揚聖武射虎川名震千古豈因從獸冐垂堂自為
除殘方一怒豊草長林字育蕃坐遣荒陬成樂土廿載
櫜弓嗟弱肉

　　英咨載見能繩

　　祖䝟貐終看異類殱騶虞更頌仁風溥皮留行帳助雄
談看射不須誇飲羽

　　巴顔溝望獵


　　選徒縱大獵曠望平野迥前旌越層巒後騎包諸嶺高
低隨地勢視逺惟辨影進止令夙嫻遲速變俄頃魚麗
遞相屬肅肅暇以整鶱騰巧鬭㨗贔屓示服猛負嵎虎
徒搏(是日復殺一虎)走險鹿斯鋌呼鳴山谷應輻輳衆心警控
縱疾於飛駿足有餘騁禮成旦三驅誇胡非所逞還歸
日始晡悠悠大旗静

　　鄂爾楚克哈達(哈達者嶺也)

　　單椒秀澤映浮嵐蓋偃青松石作龕此景若移江左去

故應隨地著名藍

　　過僧機圖嶺

　　六里嶔岑嶺路長白雲深處轉平岡蒼苔徑滑頻經雨
紅樹葉乾𥘉飽霜

　　朱爾哈岱

　　半月行經塞外山霜林如繡夕陽殷近南風景看全别
秋柳依依尚可攀

　　九月𥘉一日冐雨行至波羅河屯


　　朝旭映明霞五兩南風簸其占應急雨經騐劵持左泥
塗石犖确所至成坎坷凌兢䇿痩馬顛踣走鈴䭾封駞
雖伉壯遇滑易僵卧危橋戰驚湍峯廻開紫邏列幟東
門東行幄支个个投止得所歸出險衆相賀羌無寸土
乾禦濕需薦莝寧辭僮僕怨奔走苦饑餓沾衣濡及膚
辛苦忍督過旅次本多艱天行况無那勞以青銅錢村
酒煨土銼搴帷試仰看失喜疏星大

　　中闗


　　百折層巒一線紆囘看半嶺白雲鋪寸人豆馬行相續
不數王維棧道圖

　　㳟和

　　御製

　　世宗憲皇帝實録告竣敬受禮成元韻

　　聖澤貽留逺神謨紀載新紹庭崇鉅典揚

　　烈啟昌辰稽拜千官肅謳歌萬國春琅函方䇿布金匱
憲章循仰戴乾坤大長懷雨露仁重熙欽孝徳


　　睿藻播芳塵

　　九月𥘉五日

　　駐蹕避暑山莊

　　召扈從王公文武羣臣

　　賜宴叅紀長律二十韻

　　虎韔𥘉從大獵旋

　　離宫髙敞駐華旃虹堤迴抱沙如雪獅嶺遥蹲樹是烟
蓬島别開禆海外碧城縈繞塞雲邊樓臺歴歴披圖畵

卉木森森閲歳年幾處門庭尋舊井萬家烟火列新㕓
駞眠淺水平坡地馬飲奔流曲澗泉人已如歸弛負擔
士仍賈勇待揚鞭寰中共識

　　天心豫望外俄聽

　　口敇宣帀月清霜隨帳殿重宵湛露秩芳筵華裀接座
依堯陛法曲悠揚叶舜絃韻入金風歌管脆光摇綺旭
舞衣鮮香秔玉粒抄雲滑乳液銀甌捧月圓饌出天㕑
憑割肉羮調神鼎更加籩


　　恩深不覺移蓮漏歸晩徐看擁繡韉翠挹錘峯斜照歛
影横雁陣碧空聨黄花節近神俱爽紫邏游來景倍妍
賞遇佳辰沾浩蕩行經勝地重留連銘功不數岐陽碣
肄雅還嗤甫草畋何待洞庭張廣樂親從帝所聴鈞天
屬車自詫遭逢盛珥筆親賡在藻篇

　　重九日駐喀喇河屯

　　霜颷瑟瑟入征𫀆行幄孤吟興自豪歴覽總依

　　宸蹕近登臨爭似塞垣高朋遊何處堪尋菊節物朝來

有

　　賜餻目送飛鴻憶諸弟紅茰紫蟹對村醪

　　重九後一日過景菴侍讀小飲

　　聨鑣經月渉龍沙到處留連漫憶家好景匆匆佳節過
亂山矗矗夕陽科計程漸喜歸途近話舊偏増飲興賖
坐挹醇醪原易醉底須浮白對黄花

　　常山峪行宫䝉

　　賜佛手柑一&KR0777;恭紀


　　佳實曾陳玉案傍冰瓷擎出

　　恩光賜從秋色風霜老貢自炎天道路長名羙竝標仙
掌秀色深遥映

　　御衣黄縹囊什襲歸装穏留對黄花共晚香

　　入南天門

　　青霄列萬雉嚴闗峙山嵎仰視不可攀劍閣誠區區一
覽塞外山勢若伏且趨控制限中外設險開雄圖憶昨
出塞𥘉健皃心胆麤萬騎爭先馳輜重塞路衢欲速翻

不前白梃煩金吾紆轡出旁徑下馬披榛蕪馬蹄在人
頂側足行嶇嶇出險始知悔冐犯何其愚今來紀律整
肅肅馬尾舒接軫若流水安行竟長驅良非意料及騶
卒歡相呼人事有往復天心騐乗除躁競多險阻徐歩
盡坦途排雲呌閶闔願以諗僕夫

　　中闗

　　纔驅欵叚歴孱顔又轉平橋曲澗灣一帯紅欄圍碧嶂
水聲流出白雲間


　　九松山

　　門倚平林一徑斜九松山下野人家晩禾收罷塲如鏡
墻角小籬開荳花

　　扈從雜記

　　天馬行空七寳鞭駸駸羽衛歴層巔金支轉處開
黄幄總在丹林碧嶂邊

　　看城南面合重圍鐡騎森羅白㲲衣快意雄觀難擬似
錢塘八月鷺濤飛(圍合處設幔城日看城圍凡三帀外圍用新滿洲皆衣白罽)


　　禮重三驅戒掩羣蒼麚斑鹿亂如雲

　　御圍幾度教開放解網人人祝

　　聖君

　　表貉揚&KR0950;部曲分乗時都肄羽林軍

　　聖皇自凜從禽戒不藉長楊獻子雲

　　髙柳疎槐不計年繚墻多倚翠微邊

　　仁皇儉徳詒謀逺行殿何曾飾采椽

　　紅燭當風瓦炷香荒村癭婦簇新妝殷勤欲博


　　慈顔笑野&KR0609;園蔬候道旁

　　常年秋到西風勁雪㸃征裘劇苦辛宿將隨

　　鑾誇異事塞垣八月尚如春

　　平林一抺䕶山腰萬帳星羅各建標彷彿秋山客行處
白雲紅樹酒旗飄

　　山外青山境各殊一峯陡轉又平蕪若教變作耕桑地
原隰龍鱗盡上腴

　　淺草平原獸正肥廿年蕃字更忘機奔來駭鹿衝人過

突起文禽傍馬飛

　　繡纈千林入望賖朝陽逺射艶如霞山深野老無斤斧
祗絢丹黄候

　　翠華

　　朝旭珊瑚千樹紫夕陽靺鞨一林紅畵家設色輸天巧
濃綠微黄掩映中

　　注壑湍鳴亂石間縈迴如帯曲如環欲知荒徼朝宗意
百折奔流盡入闗


　　短後弓刀作勁裝旗門候

　　駕肅成行書生只笑三人怯不識腰間羽箭長(扈從滿洲大臣
皆屬櫜鞬漢人則否時錢塘相國梁少司農及予三人每曉起營門候　　駕叅立弓刀矢服間望而知為漢大
臣也)

　　在原陟巘望前旌淺徑低橋

　　輦路平自笑羸驂驅下澤日隨丞相小車行(予三人皆車行)

　　衆山缺處月𥘉升禁鑰森沉路氣澄坐聴宵鐘如待漏
一行歸路擁明燈(扈從諸臣皆於東門外帳房列坐候漏下鐘鳴乃散)


　　題金東巖文學傳經圖

　　我家上谿君汪溪圖經俱𨽻西郊西憶𥘉識君自童試
十年以長䝉提擕震川嘉魚不去口激昂意氣凌虹霓
淵源近自䥫舟老(明經滄洲名)瓣香未敢輕家鷄中間一别
三十載玉潤相逢知好在(族孫毓仁君之女夫)傳來眉宇直逼真
廣顙豊頤仍未改揚鬐幾度到龍門苦霧深沉韜豹采
誰開鐡網罥珊瑚頻向泥塗棄珠琲得失須臾置等閒
更向遺編探義海一經舊徳付皃曹老去壯心曽未悔

吾鄉往者多經師考亭世嫡承芳規陳(定宇)朱(楓林)汪(環谷)趙
(東山)踵相接紛綸六籍勤畬菑宫墻爼豆言不朽九原可
作將誰歸韋家世業但青紫黄金滿籝一何鄙看君用
意良獨厚抉剔爬羅究終始趨庭式榖守遺訓肯播先
疇日耘耔逢年要自本實獲希心速化徒為爾三廱賁
鼓白虎論日月中天擬姚姒願君堅守勿致疑鄒魯薪
傳行可跂

　　壬戌春帖子詞


　　帝徳符乾運

　　宸脩與日新三陽和始布萬國喜同春

　　麗景瞳曨映紫垣九天閶闔待朝元欲知

　　聖主求言意殿上先陳白獸尊

　　栢葉椒花靄

　　御香萬年枝上騐韶光蓬萊宫闕春先到共慶

　　天家愛日長

　　松泉集巻十

