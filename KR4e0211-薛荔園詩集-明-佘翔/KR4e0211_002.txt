薜荔園詩集卷二
明佘翔撰
五言律詩
題戴氏風澤山房(二首)
誰栽千樹橘況近百花莊何用愚名谷只宜醉作鄉行
藏高卧穏歲月著書長興到來看竹無勞枉報章
其二
結屋松林下終朝獨閉關猖狂知濁酒搖落對青山種
樹荷鋤去尋僧採藥還眷兹招隠地倘許數躋攀
七夕舟中
銀漢迎仙佩金颷動客舟江湖逢此夕砧杵報新秋塵
世傷萍梗清宵看女牛班姬團扇賦吟罷不勝愁
真州送林明府擕家還鄉(三首)
故園何處是閩海路漫漫兒女天涯淚窮愁世路難新
詩工謝朓往事拙潘安一臥秋江上鱸魚滿釣竿
其二
楓林搖落候有客賦將歸湖海十年夢星霜兩鬢稀田
園存晚計蘿薜遂初衣回首雲霄迥天涯萬事非
其三
擕家尋舊隠豈為鹿門期客久薪如桂愁來鬢有絲風
塵悲荏苒戎馬苦驅馳歸去盟猿鶴巗居更不移
河上即事(六首)
淮南飄泊者秋水信輕舠萍梗還千里風塵感二毛露
滋葭菼冷天闊雁鴻高蹈海吾何敢來觀八月濤
其二
豈學莊生傲聊為汗漫遊銜杯捐萬事得句倚扁舟大
漢秋風起層城海氣流長歌招隠賦桂樹暫淹留
其三
秋色欺霜鬢飄零胡不歸滄洲吾道在白眼世情非有
客歌叢桂何人問少微但看沙上鳥來去總忘機
其四
惨淡浮雲色蕭條萬里情風塵何落魄湖海且逃名喪
亂依劉表離騷賦屈平陸沉無不可歸去問柴荆
其五
浪跡緣何事風帆任所之滄波含暝色白露脆秋枝海
市漁燈閙江天雁影遲徘徊良夜月頼有手中巵
其六
偃蹇嗟吾道支離笑此身何當歸採菊無日不思蓴秋
色丹楓冷西風白髮新翩翩鴻鵠氣千里去無垠
早春和方子及病中見示之作(諱沆號訒菴進士雲南提學)
漢京新改歲怪爾避風塵伏枕原非病裁詩最有神江
山含紫氣梅柳鬭青春憔悴還如昨誰憐澤畔人
題九鯉湖仝郭士龍林翌甫作
琳宫高縹緲登眺若飛翰地僻藤蘿古潭深日月寒石
牀空有蘚金竈已無丹採藥從兹去胡麻或可餐
寒食病起寄鄭文蔚陳堯勛姚巽卿
落落天涯客春風病未瘳此生扶藥餌故國夢松楸對
雨逢寒食經年擁敝裘王孫芳草路何處不堪愁
金子魯席上留别孤山社諸君
已結陶潜社還看謝眺山一尊樓閣别孤客海天寬金
石心難變江湖鬢已斑武陵良月夜風雨未堪攀
贈屠緯真
何年辭建禮天地老黃冠書著藏名岳家貧服大丹西
湖雙桂棹東海一漁竿回首長安日浮雲夢裡看
詠謝娼蝶裙是貞吉王孫所貽
鮫鮹新出海六幅製為裙搨得滕王蝶粧成峡女雲幽
香春入夢微步水生紋解咏空中雪謝家自不羣
聞林兆倫入九鯉詩以懷之
聞爾尋真去何山第幾重仙禽翔縹緲大藥採芙蓉夢
醒寒潭水心清曉月鐘所嗟羈物役徒想白雲蹤
送康孟擔遊吳越
芳草春晴候看君賦遠征嶺雲寒傍馬堤柳暗鳴鶯酒
濕鮫人淚歌含郢客情相知勞問訊白首臥柴荆
晚泊有懷
晩泊弋陽溪孤舟望裡迷桃花千樹亂杜宇數聲啼積
雨沉漁火逥風咽鼓鼙美人山水調心折大江西
宛丘宿方子嗣宗館中
久客辭梁苑長途入宛丘故人一握手千里散離愁秉
燭寒砧夜開尊片月秋翻思桃葉渡繫馬醉青樓
汪司馬招入桃源賞桂同吳翁晉蘇君昭汪仲淹
分賦得林字
桃源殘暑退城郭澹秋隂玉露分河漢天香散桂林王
孫招隠賦公子採芳心偃蹇空山曲攀援意轉深
答王百谷
叢林寒夜别明月寄新篇君自紉蘭佩余仍拍酒船百
年貧傲世半偈老逃禪欲下高齋榻鶯花二月天
題林邦介溪上别業
一水抱村流門臨杜若洲桃花停上騎蓮葉命扁舟波
蕩千峰影風迴六月秋西園名鄴下詞賦重應劉
賦得紫陽洞
石洞俯崔嵬龍蛇繡碧苔五丁何日鑿二酉此中開度
索花仍發浮丘鶴不迴胡麻如可飯長嘯入天台
讀黃亨夫萬玉山房稿賦贈
曾諫長楊獵翻為澤畔吟幽蘭搴作佩流水咽鳴琴天
地飛揚態山林偃蹇心若非同調者白雪幾知音
晉安館中紀懷十首
片帆初度峡一上釣龍臺睥睨三山出轆轤萬井開披
襟下白鳥散髮步蒼苔稍喜風塵靜誰當保障才
其二
落魄餘雙鬢城隅問故人庭隂蕉葉老秋色菊花新陋
巷嗟何事浮雲笑此身床頭多綠酒莫厭客來頻
其三
秋色正搖落山山柿葉黃那堪當逆旅況復是重陽猿
斷滄江月鴉啼老樹霜不知孤館客何處泣干將
其四
節序逢青女他鄉未授衣顔容愁裡改形影夢中歸此
日徒餐菊何山可采薇却憐同病者迢逓暮雲飛
其五
青霜沾夜草對此暗銷魂短榻寒秋水孤燈掩蓽門途
窮營桂玉淚盡隘乾坤安得冥寥子論心酒一樽
其六
西風吹萬籟城郭起秋濤病色依雙樹愁心感二毛香
生黃菊細寒傍白雲高歸去衡門下憑誰讀離騷
其七
落葉紛如雨愁人獨倚樓千峰明遠水一鳥下滄洲湖
海頻相望神仙未可求欲歌招隠句乘月弄扁舟
其八
越王臺上望秋色最堪憐五虎羅青嶂雙鴻破碧天芙
蓉充雜佩蟋蟀伴孤眠欲覓知音者雷陽路幾千
其九
垂老長為客愁心夜雨多綈袍誰復戀白石自長歌薜
荔侵荒徑梧桐冷碧柯披衣待明發歸思滿煙蘿
其十
長鋏歌魚日蕭蕭兩鬢斑行雲空入夢倦鳥自知還漢
浦懷仙佩菱花對玉顔不知秋色裡幾度望三山
贈金子魯開府(二首)
大楚勞分鎮全閩重策勛虎符嫻妙略龍劍静妖氛白
羽搖山月朱旗拂海雲轅門無别事傳檄草雄文
其二
牙帳開青甸鸞旗下絳霄星屯平埜戍月湧大江潮竹
箭千章合桃花萬騎驕治書鈴閣暇清問到漁樵
秋夜同陳子卿集黃堯衢宅觀菊
玉樹風初冷蕭然白髮新忽投江夏宅又得杜陵人紉
佩懷湘女飱英笑楚臣何嫌懽秉燭斗酒夜相親
春日康孟擔過訪薜荔園
一徑春隂裏松蘿白日昏若非高士駕誰到故侯門竹
下詩偏秀壚頭酒未渾莫言供給少枕藉有芳蓀
集鄭文蔚草堂同尚晉拱元作
秋色迴叢桂開尊詠楚騷青雲誰附驥白眼一持螯露
冷花隂月風生樹杪濤子真棲谷口何處弋鴻毛
登滕王閣
高閣秋逾迥寒潭影自深君王不可見過客一登臨車
騎風烟散笙歌棟宇沉捲簾看暮雨依舊洒城隂
秋日燕子磯即事
燕子枕江流隨波上下浮天分吳楚塹地控帝王州網
罟漁人集帆檣估客愁白雲尊酒盡一嘯秣陵秋
寄屠田叔
芳春已二月偃蹇一狂夫風雨花開落關山雁有無清
言懷玉屑傲吏對冰壺欲買扁舟去蓬蒿病未蘇
仝鄭文蔚飲水亭作
水曲花偏麗柴門客到稀藤蘿盟不負鷗鷺浴相依半
醉眠芳艸長吟望翠微柳條春欲暮肯令賞心違
秋夜仝吳湛之陳汝鑒過康孟擔草堂
汗漫渾無事杖藜向爾投幽蘭紛薄暮南斗耿清秋秉
燭窺玄草傾壺醉白頭興闌從去住霜月夜悠悠
寄龍君善(四首)
忽得燕中信嗟君有謗書雲霾豐獄劍驥服太行車赤
縣飛騰久青雲拓落初桃花春水滿歸混武陵漁
其二
楚材豈易得偃蹇一長嘆遺愛歌南國高名疾上官五
都懷白璧九畹藝幽蘭且泛扁舟去洞庭波浪寬
其三
黃山與白岳幾度興流連却笑緇衣客翻憎貝錦篇帆
檣歸楚日雞犬避秦年若遇東來雁裁詩寄綵牋
其四
文章窺屈宋仕路轉堪悲去矣驚投杼澘然泣染絲白
雲瞻故里青桂喜連枝二酉探書罷弹冠慰所知
遊萬山觀仝郭次甫何長卿潘景升許去疾劉季
然分得萬字
策杖叩玄關緣崖穿野蔓疑登黃鶴樓更煮青精飯御
氣瞻朝元臨風聽吹萬眷兹汗漫遊豈負烟霞願
水亭讀鳳皇山藏稿贈黃堯衢
把酒臨流日讀君卷裡詩才華多幼婦風雅是吾師龍
種千羣失鳳毛五色披凌雲還有賦況值好文時
其二
蓬門深謝客隠几意何如偃蹇便科髮窮愁懶著書松
隂移短榻鳥跡亂前除幽獨春相媚無勞嘆索居
其三
劉伶深嗜酒陸羽解烹茶高士名猶在吾生興不賖負
薪吟野徑煮石待山家若問浮生事池塘暗落花
立秋日詹淑正見過小酌
寂寞掩柴荆相過見汝情伏天流大火片雨下孤城饑
饉蘇何日江湖混此生壚頭聊共醉坐聽井梧聲
殷公覲招集水西亭仝何行吉詹淑正管象吉洪
仲昭楊承之作
郭外生秋色移尊集水西青山懸睥睨白馬駐招提叢
桂淮南隠芙蓉鄴下題酣歌猶未巳歸路夕陽低
寄題龍華寺兼柬堪公
寶幢山下寺塔影掛層霞八水分功德諸天散雨花將
詩來入社得酒便為家悟得無生理超然轉法華
緱溪館中晤王永叔沈生余二明府
郵亭開錦帳尊酒話襟期已下王喬舄還吟沈約詩烽
煙生海上鴻雁隔天涯把袂休辭醉重逢定幾時
仙溪舟中報黃德符
為訪仙源去蘭橈趁晩風山青煙樹外溪碧火雲中勝
事懷河朔幽心寄桂叢美人渺何許臨水送飛鴻
周元孚邀仝鄔汝翼胡應之何長卿黃白仲沈孺
林登瓦官寺青蓮閣作
瓦官名不減高閣復青蓮問法憑支遁裁詩想謫仙黃
圖留王氣白浪落人煙宿障除煩惱皈依不二禪
同彭玉潤遊攝山(二首)
歇馬行松徑尋僧度石橋欲窺龍藏勝不惮虎溪遥踰
嶺参干佛看碑辨六朝誰言陶處士猶待遠公招
其二
一片烟蘿地空山湧白蓮欲除煩惱障先辨辟支禅鳥
下翻經石龍沉洗鉢泉新詩携謝眺翹首問青天
登穀城山
春入江山麗登高醉眼開鶴盤滄海下人躡白雲來解
帶懸修竹飛觴藉落梅漫留金石句天地妬䧺才
秋日集歐楨伯青谿館分得谿字
官舍清於水開尊對木犀地當留笛步客到浣花谿爽
氣乘秋入斜陽度鳥低尚書期不顧肯惜醉如泥
陳翰卿招集烏山同許伯綸康孟擔楊任道作
卜築南山下開尊醉薜蘿蘭投湘女佩雪和郢人歌海
岳窗中盡樓臺樹杪多翛然發長嘯揮手亂星河
春日雨中懷陳士傳
律轉青陽候愁聽曙雨聲梅花寒自落柳色嫩初生撲
竹驚棲鶴穿林却囀鶯青山招隠處延眺獨含情
春日宿康孟擔齋頭賦贈
愛爾棲遲處門庭靜不譁春生書帶草香染木犀花短
榻工文藻晴忩閱歲華相過偏信宿有酒不湏賒
郊居即事
柴門流水曲隠几絶逢迎亂竹烟初斂孤村雨乍晴隣
翁分藥草稚子進藜羹誰識幽居處無營度此生
寄費無學
仙才不可見大雅属斯人斗酒歌相勞綈袍意獨真文
章窮屈宋鐘鼎辨周秦别爾匡廬去千山若比隣
送立雨叔之海陵
三尺芙蓉佩腰間色陸離那堪千里别況復九秋時瓜
步乘潮興蕪城弔古詩小山叢桂好莫忘倚門期
海上述懷
空門無剥啄伏枕過今朝病色懷飱菊生涯寄緯蕭月
搖湘女佩風動潁人瓢寂寞玄經在冥鴻未可招
送方伯書游北雍(諱承笏號希訒戶部尚書郎)
長安多結俠君去意何如黍谷春吹律聊城客射書如
雲瞻璧水有賦奏公車燕市逢人問窮愁兩鬢疎
度新嶺作
二月且逢閏披裘猶自寒隂雲霾曉日流水咽高灘馬
首風塵苦羊腸道路難青山花漸發不似故園看
京口早發
遠寺疎鐘動長江片月流客愁眠不得起視水邊樓河
漢星將曙關門柝未休榜人初擊楫西上秣陵州
茶洋舟中
溪烟飛漠漠久客蕩歸舟水落灘聲急天寒曙色浮風
塵孤劍暗戎馬十年愁翻怪鄉園近傷心是舊遊
對月有懷
愛此清秋月盈盈水一方青天如挂鏡白露已沾裳波
泛蟾宫冷風飄桂闕香沉吟團扇句能不斷人腸
送吳公挺之建州
君向芝城去雲山望幾重灘聲喧黯淡秋色冷芙蓉千
里懷中劍扁舟夢裡鐘溪頭明月好載酒幔亭峰
鄱陽舟中
乘槎千里客一葉下鄱陽雁起閩天迥烟連楚水長江
魚投網罟海燕逐帆檣暮雨瀟瀟急鳴橈欲斷腸
左蠡雨泊懷彭使君
雨中停桂櫂一眺盡重湖巨浸吞吳楚長鯨伏有無臨
淵嗟結網見獵動飛弧何限懷人意風波咫尺孤
雨中柬鄭道行
二月雨聲寒蕭條擁鶡冠疎鐘沉别院獨鳥下空壇久
客嗟燃桂深山想采蘭君家書帶草何似故園看
賦得金沙水同袁履善作
一派分阿耨寒潭九里沙雲蒸靈液煖日動瀏紋斜麗
水盤初地恒河露覺花欲將龍井去支鼎試新茶
檇李雪中懷吳翁晉
積雪連平野饑鴉不可聞相如懷授簡小令欲書裙水
與銀河接山從玉壘分郢人歌寂寞此際重思君
李節之招飲龍潭仝周希安宋初陽蔡幼公章子
敬作
别館臨流迥高樓背閣偏披雲星作客傲世酒稱仙孤
塔空中起千家鏡裡懸何時乘夜雪重泛剡溪船
夏日仝柯大啟林晉伯鄭若東柯爾珍避暑覺上
人蘭若
曳杖遵南國言尋白社期龍應沉法水鳥已集禅枝移
席臨溪閣行厨薦露葵遠公偏許飲欲去漫攅眉
丁丑秋日書事
端拱勞清問誰當萬里城戎威驕假道漢將大徵兵抗
疏多新進運籌属老成禁中頻拊髀頗牧昔時名
秋懷(二首)
迢逓千山道疎林落日低傳書悲塞雁伏枕聽莎雞雙
鬢凋風雨孤城厭鼓鼙東閩何處是人在楚雲西
其二
西風搖落候客自滯江城鴻雁三秋淚蒹葭一水情醒
逢漁父問俠藉酒人名多病銷皮骨熊經學養生
送丘明華之浙中謁胡參政
朔氣擁江門離心那可論數聲寒度雁雙淚暗啼猿訪
古嚴灘下探竒禹穴存薇垣知國士去矣漫銷魂
寄余思澄
斗酒一為别江湖嘆索居詩曾題五柳夢每折雙魚彩
筆風雲麗青山歲月虛交情深繾綣争奈雁來疎
秋夜呈伯華
獨坐高樓夜蕭然旅思生井桐秋一葉城柝月三更劍
合雌䧺氣詩傳鮑謝名山中叢桂在無日不含情
泊金沙
西風吹瞑色野雁倚孤舟水氣將秋冷溪聲帶月流交
游虛顧盼著作老窮愁明發揚帆去隋珠何處投
木蘭陂春泛同堯勲子韓文蔚作
春流綠於染載酒罄交歡沙鳥輕相狎江花笑未殘衣
含波影動曲度柳條寒曠達真吾事悠然咏考槃
病後伯華仁甫汝存擕酒見訪(二首)
茂陵多病渴蕭瑟更悲秋忽載花間酒同為月下遊露
華清欲滴楓葉老堪愁莫惜如泥醉風塵易白頭
其二
偃蹇長為客年華伏枕過貧應甘季次病豈示維摩玉
勒停秋草金巵泛夕波徘徊情不淺取醉月中歌
寄方景武(諱元淇工近體在戚將軍幕府)
塞上悲歌者相違路幾千著書曾入趙擊筑更遊燕白
羽徵兵日黃金結客年幕中工草檄還憶舊青氊
題林敷毅立壺圖
孤鷲界蒼烟憑高思渺然飛雲迷古刹落日俯平田醉
拾金光草閒尋玉乳泉天風吹短袂縹緲若飛仙
見二毛作
生事惟高枕蕭然已二毛山中歌扣角花下醉持螯身
世窮何礙風塵夢亦勞但教無俗事隨意讀離騷
對月吟
凉風吹海月皎皎度遥岑映水金波静穿林玉樹隂關
山征婦淚萍梗故人心獨坐愁無頼蕭然動客吟
冬夜堯勲過訪值雷雨大作
歲寒風雨夜興似剡溪船雷震嘉平月星纏己夘年酒
人吾獨老詞客爾堪憐剪燭弹棋罷聫牀一醉眠
初夏柬姚明府
羣木散繁隂懷人思不禁九華青似黛幾度夢相尋康
樂題春草步兵笑竹林溪頭新水至遲爾一披襟
懷晉安諸子(二首)
忽忽驚殘臘蕭條已二毛自應懷短鋏誰復戀綈袍夜
雪深蓬徑寒松瀉海濤不知詞賦客何處醉持螯
其二
抱病衡門下孤村歲暮時貧耽元亮酒老愛建安詩雨
雪龍蛇臥稲梁鳥雀悲無諸二三子幾度夢中期
咏懷呈諸同社(六首)
青鬢衡門下朝來雪數莖文章嘲薄俗貧病寄浮生樗
櫟元無用藤蘿合有盟中原二三子鞭弭氣縱橫
其二
吾道窮何甚年豐亦苦饑江湖交漸薄蒲柳病相依鹿
破隍中夢鷗忘海上機此生沉濁酒荷鍤未全非
其三
夙昔飛揚態年華去不留七星空佩劍五月尚披裘翰
墨非長技稲粱那自謀江潭天地意枯槁未應愁
其四
草玄甘寂寞誰識子雲心十口窮相傍二毛病不禁風
塵空落魄山水幾知音萬古江河色㴞㴞豈陸沉
其五
伏枕朝慵起蓬蒿一徑存妻孥親井臼裘葛失寒温藥
自頻增减詩多廢討論幸無車馬跡終日閉柴門
其六
咄咄書空日明時一病夫歲華徂薜荔生事老江湖興
劇還看竹心冥似據梧向來羈五斗空自辱泥塗
仝趙獻武林潔甫飲仲仁宅
誰道元龍傲相逢意轉親但教千日醉莫笑百年貧風
雨能留客烟花不負人夜來占太史星已聚荀陳
戊子夏日祝士會招集信州北樓仝祝士南汪季
美次唐人李郢韻
登樓愁作賦把酒喜看山雙鳥窺人下孤雲度隴還凶
荒何日定貧病此生閒醉裡行吟客悠悠戀故關
雨後懷陳堯勲
空齋聽雨夜芳樹轉秋聲擁褐饒寒色談詩憶友生扁
舟湖海興斗酒薜蘿情那得狂相傍長歌對月明
雨中寫悶
漠漠黃梅雨芝城五月秋濕薪吹不起平礎漲堪愁歲
儉驚千里家貧夢一丘誰能鞭日馭長笑弄扁舟
旅病
焚香聊晏坐旅食計蕭然不分薪如桂更嗟屋似船愁
來脂髓盡老至雪霜偏身世已如此無勞問九天
病後柬陳季廸
白髮長為客孤燈暗抱疴據牀親藥褁伏枕想漁蓑生
計浮雲薄鄉心積雨多明朝逢競渡無奈獨醒何
午日謝性卿招集齋中薄暮登樓賦此
競渡逢佳節多君折簡招艾符方在戶莆酒且盈瓢對
榻揮玄麈登樓拂斗杓左徒遺恨在千載未能消
坐雨柬吳師文
一榻嗟容膝其如雨不堪人多愁桂玉天豈漏東南逆
旅憐同病余生抱獨慚囊中阿堵物沽酒向誰酣
苦雨柬魏伯建
連朝依枕簟積雨幾時亁榴火枝頭暗茶烟竹裡寒尊
生甘社櫟佞佛禮旃檀為問参同子何時振羽翰
雨中不得過季廸却寄
昨日花間酌高談碣石宫今朝雲臥處徒自嘆飄蓬投
轄情何限撡瓢興不窮所嗟風雨惡一水渺絲桐
題栟櫚寺
禮佛尋龍藏逢僧入虎溪諸天空色相雙樹是菩提拂
麈花初散攤經日未西白蓮堪結社臨去獨留題
武彝逢鍾明府
仙子棲真處烟霞别有天金芝懸五岳玉牒祝千年葉
縣窺丹竈桃源泛釣船風流歸茂宰紫氣望翩翩
武霞紀遊(八首)
鼓枻逢漁火披衣混鹿羣松含千嶂雨草亂一溪雲茅
狗從天下金雞隔水聞幔亭張樂處欲叩武夷君
其二
長嘯窺丹壑尋幽入翠微風停鸞鶴駕露濕薜蘿衣謝
豹穿林去桃花夹岸飛閑來尋釣艇不待乞漁磯
其三
朅來停杖屨訪道上清宫翠落空潭水濤生萬壑風芝
苓羅斗口雞犬駐雲中即此堪招隠何須問八公
其四
黃冠偏愛客載酒泛青溪春暖花争發雲深鳥自啼芝
童調石髓玉女進刀圭興劇貪杯斝揮戈日未西
其五
鐡笛吹何處臨風促落梅虹橋人不見華表鶴初回九
轉留仙蛻千秋辨劫灰當年劉阮輩曾否到天台
其六
緱山長跨鶴葉縣亦飛鳬欲採三珠樹還藏五岳圖乾
魚傳漢峙小犬吠仙都試問避秦者於今尚有無
其七
高閣延清眺千崖氣渺茫鐘聲沉斷壑鳥影曳斜陽倚
竹風生籟聽泉月到牀胡麻如可飯未許問滄桑
其八
齋心探道籙細聽步虛聲不辨遊三島焉知駐五城忽
懸鮫室淚翻憶鹿門耕何處安期棗如瓜餉此生
仙門洞次蘇大禹參君韻
共有尋真興林巒望裡微朝乘青雀舫暮叩白雲扉澗
水寒侵榻巗花香撲衣僧來分乞食信宿欲忘歸
詠扇
漢宫紈扇動人鬭綺羅春素手披雲葉青娥媚月輪合
歡將錦字度曲繞梁塵莫作班姬怨翩翩咏洛神
夏日對酒
地僻便科髮一杯綠可親竹林元我輩河朔更何人却
暑揮團扇迎風岸角巾陶然拚酩酊莫是葛天民
冬日苦雨(二首)
積雨愁無頼蓬蒿日掩門炊烟沉北舍饑鳥噪孤村南
畝終何穫東柯早已髠沉吟空自苦撫景暗銷魂
其二
簷前聲不絶枕上聽來頻乞米空懷帖披裘那負薪形
骸枯欲折童僕餒生嗔如此蕭條色誰堪原憲貧
同施仲宣黃惟聚堯衢遊九鯉湖分得齊字
洞壑尋真去扶笻過莒溪路隨青嶂轉人與白雲齊灌
木寒風冷閒猿隔水啼具茨何處是七聖望中迷
其二
托乘探仙籙三花駐馬蹄泉聲喧萬壑雲氣護層梯采
秀騎玄鹿傳書倩碧雞霞漿堪一醉掃石待留題
其三
瞥見如泥髓前身豈姓稽湖澄涵白練山迥接青霓六
博仙初聚三珠鶴並棲水晶簾正捲吾欲授刀圭
其四
倚杖看飛瀑空山日漸西雲中思跨鯉水底欲燃犀夢
覺星初聚詩成馬正嘶避秦還此地何日重攀躋
贈馬聚生(二首)
大楚䧺風起如雲竹馬迎地當閩斥鹵官即漢廷平荔
子香侵閣壺公翠入城花關人吏散坐聽鳥嚶嚶
其二
皎皎冰壺月郡齋樂事多衣沾萱草色酒對棣華歌一
雨蘇秔稻長松映薜蘿謝公詩滿卷倘許和羊何
夏日題東麓草堂(四首)
出郭乘青雀看山坐水湄晴雲籠碧樹好鳥囀高枝把
酒荷香入攤書竹影移碩人棲此地長咏考槃詩
其二
池上凉風至荔枝香滿庭凌波雙鷺白&KR1032;幔數峰青綺
麗追金谷詼諧得歲星相將拚一醉身世等浮萍
其三
青蓮花乍吐長嘯一登臺芳樹搖青蓋輕霞動舉杯騷
人裁竹籜浣女摘楊梅為問西園客誰當繡虎才
其四
地僻便科髮烟霞更可親何來垂白者得御草玄人舞
蝶窺花幄遊絲綰釣綸溪山堪小隠莫問武陵津
宿林觀察園亭(二首)
長歌招隠日别業舊西畊花竹分三徑樓臺擁五城雲
含秋雨色樹帶海濤聲把酒懽何極重憐下榻情
其二
郭外開精舍籃輿恣往還虬龍潜巨壑猿鶴嘯空山鑿
井偏投轄入林但閉關庭前饒玉樹倘許數追攀
三河舟中
漠漠千山雨飄飄一葉舟東南饒瘴癘身世任沉浮喪
亂吟逾苦風塵醉亦愁此心關去住能不媿沙鷗
春日閒居(四首)
浮海吾何敢龍蛇深自藏九章懷屈宋一榻傲羲皇老
乏還丹訣貧餘辟穀方試聽漁父曲吾道属滄浪
其二
藝苑雲蒸日鄒枚尚典型登壇名䟦扈傾國色娉婷獨
笑桑間餓誰憐澤畔吟朱絃千古調無夢不湘靈
其三
削迹渾無事為園抱甕勞逢人聊應馬玩世漫持螯洞
壑探蝌蚪江天縱羽毛不知吳市卒那用姓名逃
其四
高蹈非無意疎慵合廢居狂呼厨下酒竒愛帳中書著
述饒蓬鬢行藏自草廬冥冥鴻鵠舉矰繳竟何如
集宗振宅
海上春將盡開尊興不孤青山寒擊筑黃鳥間呼盧歲
月甘龍卧縱横學狗屠風塵空荏苒酒盡更湏酤
麥斜巖别吳文仲比部
何事尋樵谷空山路轉微岳蓮飛入座巗桂撲行衣衆
壑趨雲竇孤峰對石扉徘徊珠樹鶴明發又分飛
冬夜徐茂吳集汪惟一邵長孺汪虞卿於建初寺
分得青字
寒月照松櫺曇花香滿庭偶來滄海客一綴白榆星妙
偈參詩入微鐘雜梵聽危樓頻徙倚醉眼落空青
卧遊室為圖南題
不須窮亥步一室足徜徉榻上逢宗炳書中得子長驂
雲低五岳吸露駐三光更有凌雲夢天孫贈錦裳
寄陳堯勲
十里江城路懷人過五陵交情深尺牘别夢醒孤燈我
已歌衰鳳君還賦大鵬高樓秋月白尊酒共誰登
夏日集普德寺竹林仝林光甫張子明馬一卿
賦(二首)
習靜投蓮社逃名醉竹林可憐千古事獨契一時心祗
樹巢幽鳥繁雲結夕隂風來醒客夢溽暑豈相侵
其二
趺坐對琅玕空林夏亦寒清齋供野䔩雜佩紉幽蘭灌
木鳴蝉静孤村過雨殘支公能愛客不厭借蒲團
飲馬於階草堂仝錢叔達康孟擔作
華筵開别墅坐對菊花香自愛傾醽醁何須典鷫鸘徵
歌多子夜縱酒得高陽秉燭忘歸去沉沉漏未央
康元龍招飲草堂分得心字
園林秋色淡置酒傍花隂隔竹寒蝉静高樓宿霧深圖
書清玉案山水和瑶琴踏月聽歌去悠悠子夜心
鄱陽湖舟中
掛帆彭蠡澤渺渺但乘風日月涵元氣匡廬插太空鴻
多遵淺渚龍自遠幽宫何事䲭夷子飄然類轉蓬
海陵除夜仝德夫宗振道昭邦彦作
雨雪欺雙鬢天涯那可親却憐今夜酒俱是舊遊人牛
馬懷他日龍蛇蟄此晨新詩裁刻燭讀罷倍傷神
元日
逆旅逢元日相看搃隠淪愁來詩不廢客久鬢如新把
釣懷東海垂衣想北宸江湖濁酒在一醉任吾真
空囊
芳草經春歇隂雲入夏多鷺鷗羣水曲猿狖嘯巗阿白
髮何生理青山且放歌空嚢歸未得倚棹笑蹉跎
雨中書所見
江村日日雨四月尚衣綿茒屋頽沙岸麥丘盡水田深
林喧宿鳥遠浦起寒煙何物禁愁得杖頭乏酒錢
至日
旅館逢長至蕭蕭雨雪時愁腸添一線短髮亂如絲天
地陽初轉風塵淚欲垂此生駒隙過但罄手中巵
過蘭溪投贈胡元瑞兼柬王元美先生
十載交遊冷新從縠水過上書違北闕講道老西河病
久青雲薄愁深白髮多郢人今已矣雪調向誰歌
九日仝陳别駕登白鶴峰
素節登高處相看豈故鄉乾坤同逆旅歲月又重陽睥
睨孤城暮潺湲二水長歸心渾欲折籬畔菊初黃
歲暮懷歸
天涯雙鬢改雨雪歲將徂自笑窮愁老誰云去住孤詩
篇銷日月酒態傲江湖何限還家夢滄洲一釣徒
送李茂承之白下
任達雲間彦千秋一季鷹若非君落拓誰與古憑陵桃
葉春風艇曇花夜月燈六朝多勝迹幽興日堪乘
雨中集洪仲昭樓居仝詹淑正何行吉管象吉殷
公覲分得樽字
南樓雲禋迥星斗若堪捫邀客秋初爽看山日漸昏雨
聲寒几席燭影亂金樽莫問城笳起新詩坐夜論
登清水巖
鷲嶺開雲際扶藜登眺初不知身歴險只覺氣凌虛樓
觀空中盡松蘿象外疎陶然参繡佛何物是真如
春日懷所知(二首)
眼看春草色忽動故園吟入社分僧供臨流聽鳥音三
洲滄海近九漈白雲深腸斷離羣者徒勞夢裡尋
其二
一春多苦雨落魄願多違白雪生明鏡緇塵染素衣溪
流清繞舍竹影亂侵扉若問江湖興朝朝咏式微
度分水關
五載還鄉客嚶嚶鳥戀群&KR0616;來人漸老閩越水初分遠
樹含烟瘴諸天幻火雲歸心懸落日處處亂蝉聞
賦得桐江水寄許才甫
碧綠桐江水羊裘隠在兹灘聲流日月山色擁玻璃林
莽供樵㸑烟波理釣絲君家欲洗耳舍此更何之
午日泛舟懷古
載酒當佳節臨流感慨深笙歌喧遠浦烟雨散平林抱
石千秋淚懷沙午日心遺風留澤畔落日想行吟
題君霖六書樓
公子開高閣参差碧漢齊書應工倒薤帙已映燃藜翼
軫光堪摘匡廬望不迷幾人能載酒時上白雲梯
開元寺對月懷歸
蘭若春晴夜橫空片月新諸天澄素影初地絶輕塵喪
亂長為客婵娟故惱人青山歸去好莫遣鬢如銀
久不得子韓粤中消息悵然有懷
無頼炎州客漂零胡不歸天涯雙鬢改嶺外尺書稀珠
探鮫人室帆遥燕子磯何時重握手一醉典春衣
水晶宫有懷
白雲隨杖屨閒到赤松家倚檻聽流水懷人怨落花遊
仙長枕石避世飽餐霞未了浮生事青門老種瓜
泊都昌
白髮甘丘壑胡為嘆轉蓬乍看西過雨旋起北來風尺
素思雙鯉扁舟漲片鴻囊中金已罄那得醉新豐
谼中避暑仝郭次甫龍君善莊静甫汪仲淹潘景
升劉季然分得侵字
仙源迷咫尺暫臥白雲深閣對懸崕静庭分灌木隂松
濤醒鹿夢洞壑起龍吟縱飲追河朔都忘暑氣侵
集鼓山寺仝從甫鄭堯鄰吳道敬吳贊庭陳萬里
作
陶潜棲白社謝眺賦青山地似藤蘿外人多伯仲間裁
詩幽鳥下移石暮雲還但得如渑酒沉冥學閉關
讀射陽湖稿贈楊肖韓
四傑推楊炯新詩郢調孤柳移彭澤縣花匝射陽湖丹
竈開仙令滄洲老釣徒驪龍銜片月應識夜光珠
鵝湖舘中别詹修之(二首)
余向江南去君為薊北行舟車含别淚風雨戀交情燕
市初求駿湘纍自采蘅天涯如見月莫負歲寒盟
其二
一朝復一夕身世似飄蓬雁度寒雲外鶯啼細雨中形
骸嗟我老肝膽與君同岐路愁分手勞歌思不窮
建安别諸祖守憲弟道佩
仝舟泝建水岐路别如何旅鬢秋霜短鄉心夜雨多寒
鴻依海島巗狖嘯烟蘿回首三江水何時共釣蓑
寄贈吳體中明府
雙鳬飛赤縣才子重南金花吐臨川筆風清單父琴千
峰澄碧水片月照寒林未得參禅去徒懷仰止心
黃貞甫讀書靈隠寺禅樓賦贈
之子窮經處高樓拱翠巒龍疑盤洞壑鳳欲啄琅玕星
斗揮毫亂烟霞拂枕寒支牀雞骨在臨别勸加餐
集林晉伯霞村别業
園林多秀色載酒趁花朝聽鳥凭江檻看雲度野橋曲
池含月影列嶂亂霞標乘興還過此無勞折簡招
送林德夫之淮南
相逢秋已暮又爾别夫君千里揚帆去三山落葉紛吳
陵迷夜雪楚水隔寒雲日夕歌叢桂還招海上羣
哭林翼甫
聞汝風流盡青春重可哀江湖愁裡隔形影夢中回片
玉埋秋草孤琴掩夜臺天涯交誼在無計奠椒杯
訪徐唯起綠玉齋喜陳伯孺僧如翰並至席上懷
惟和
城隅開一徑曳杖到玄亭山色忩中出秋聲竹裡聽焚
香參繡佛解佩贈湘靈不盡懷人意寒雲隠翠屏
贈松溪昌明府
灌壇行雨令千載復南州製錦花為縣鳴琴月滿樓雙
溪分曲水五柳繋仙舟我有湛盧興何時挾蒯緱
送金開府還武林(五首)
匡時推建節感事遂初衣威震彭湖外功成越徼歸風
霜依豸府烟雨戀漁磯身去名彌重未應便息機
其二
八載紓南顧重臣兩鬢絲艱危滿眼急牢落寸心知雁
度驚風冷帆搖帶雪遲五湖煙月好長嘯學鴟夷
其三
東南深保障行止却踟躇羽檄今初定軍儲更有餘自
甘隠豹意那問樂羊書父老并州淚攀留擁後車
其四
孤山原結社歸去問吾曹蘇小門前柳蔣公徑裡蒿夢
魂消策海詞賦盛觀濤不淺山隂興願追載酒舠
其五
心事明天日才猷邁伯王暫抛魚鳥陣一臥水雲鄉葛
井丹初熟䅊侯澤正長安危須將相元是郭汾陽
曺能始王玉生沈從先同入梅巗余躡其後不
及(二首)
乘舟遊汗漫倚杖陟崔嵬曉瀨千盤雨春梯百丈苔餐
霞元吏隠采秀搃仙才所媿非禽向何緣共往來
其二
謝客耽山水梅生厭市㕓桃源初問路桂樹不知年粱
糗青泥繕刀圭白日傳如何乖羽翼清夜夢相牽
八詠禁體
夕陽樓
十二凌霄迥雕甍駐晩暉層霞侵繡闥返照逗朱扉倚
檻羣鴉集巡簷乳燕飛晚粧羞獨上花月隔音徽
流黃月
少婦停梭處銀河玉鏡飛蟾窺雙鑷影兔射七襄機促
織聲偏急合歡信轉稀關山吹玉笛何處是金微
蘆花風
蘋末商颷動飄飄舞絮狂行空疑泛梗著樹若飛霜襯
水魚争沫披雲雁作行所嗟人遠戍秋老未還鄉
芭蕉雨
綺閣背園林晴光滿綠隂忽聞聲淅瀝自覺氣蕭森遠
夢醒凉簟清商咽素衾博山爐欲燼欹枕聽餘音
霜前葉
園林秋色淡青女信先知憔悴自今日葳蕤非故枝洞
庭波欲起金井露為期賦質元輕薄托根終不移
松上雪
架壑材凌勁孤標壓六霙龍疑蟠玉壘鶴自下青城氣
肅徂徠節光浮琥珀精肻隨桃李豔惟結歲寒盟
畫堂燕
甲第開王謝雙棲試羽裳空巢依藻梲將子下雕梁尾
翦差池影泥含百和香誰堪蕩子婦刺繡掩空房
沙場雁
隂磧排雲下邊庭唳月新稻粱懷漢苑羽翼染沙塵避
繳愁分獵銜蘆怯渡津青閨書不到魂斷玉關人
趙仁甫招飲芝園仝顔左史李茂才作
華亭臨曲水避暑更相宜日影松隂薄蝉聲閣外遲尋
詩&KR1201;竹徑佐酒薦園葵池上凉風滿何妨倒接䍦
訪汪仲嘉松明山中時有傳余物化者相見愕然
醉後宿肇林賦此
故人江左别風雨十年多蒿里空垂淚蓬門且放歌張
燈如寤寐把酒慰蹉跎託宿僧僚近往來步屧過
過汪仲淹故居感懷喜見其子無央
一入千秋里白榆感舊遊何年埋玉樹此日邈丹丘花
濕平蕪雨蝉鳴灌木秋不孤嵇紹在腰下解吳鈎
雨中柬陳魯彦
空門何寂寂積雨暗松枝抱病衣偏冷安貧鳥亦饑看
經先𠻳齒斷酒不攅眉徙倚孤亭上頻吟伐木詩
雨中汪仲嘉惠米却謝以詩
雙鬢愁中短六時客裏長何期三日雨更惹九迴腸誰
授餐霞訣空餘辟榖方故人分玉粒聽雨飽繩床
紫陽道中逢余珍甫
憶昔夷門别風塵閱歲華君懷新甫柏我種五侯瓜乍
見驚蓬鬢相携入酒家明朝分羽翼依舊隔天涯
和汪司馬寄題仙巗詩為雲池上人作
青蓮初架壑勝地已聲聞未得瞻花雨徒然想法雲幽
愁歸自在究竟搃無文所願從師去醍醐乞幾分
贈胡廣文
才名高海國振鐸向閩天桃李沾春雨魚龍破曉烟傳
經垂綘帳對客坐青氊獨有凌雲氣時懸北斗邊
秋日登釣臺(四首)
天涯秋乍轉重眺子陵臺潭古魚龍伏山空鸛鶴來自
耽邱壑老那問伯王才所媿扁舟客忘機鳥轉猜
其二
七里終垂釣高風薄九霄蕭曺偏佐漢巢許豈臣堯地
僻連桑野臺狐控斗杓羊裘何處問秋樹正鳴蜩
其三
犯坐星為客狂奴重此邦功雖希渭水計自老湘江古
洞無眠鹿荒祠有吠厖臨風聽短笛調入水雲腔
其四
憑高一長嘯眼底盡飛潜齊國今非漢漁人舊是嚴風
號流水轉雲散亂峰尖興盡乘槎去松梢吐玉蟾
檇李别張子明(二首)
汗漫逢長水愁心感歲華非關貧刺骨那得遠辭家雙
鬢經秋短孤鴻帶日斜露團芳草夕何處咏蒹葭
其二
異地憐同病君歸不可留弟兄俱白首風月正清秋失
路悲寒雁忘機愧野鷗一杯聊惜别不為答吳鈎
桐江舟中懷金中丞
鼓棹今何適桐廬際曉行山多藏玉笈水不染塵纓别
洞龍眠穏長空鶴唳清仙人雲樹裡猶似隔蓬瀛
贈章少府
豫章需上國一命佐鳴琴舄借雙鳬影庭分五柳隂賢
勞推驥足撫字見鸞心自是神仙尉鶯聲囀上林
秋日同張子明王德載陶大冶訪王上之留飲舟
回作
共泛彪湖棹言尋處士家鹿門歸采藥龍井喚烹茶玉
麈談名理青蓮供法華溯洄秋色裡浥露咏蒹葭
送了義上人還普陀
雲中開寶刹碧海信浮槎一火空塵劫諸天護法華隨
緣飛片錫發願禮三花從此皈依處禅心定洛迦
陳元朋張紹和二孝廉夜集游宗振嘉樹林即席
分韻(二首)
楚楚談天客歸來自帝州詎堪逃竹所未許老糟丘投
轄星窺井銜杯月滿樓相逢歡卜夜凉氣颯疑秋
其二
二妙才名重論交愜素心斗牛雙入佩山水獨知音醉
月穿蘿徑乘風嘯竹林圖南絶䟦扈莫遣鬢蕭森
夏日林晉伯邀蔡伯達明府避暑清溪同林元和
錢叔達黃堯衢柯爾珍作
别墅清溪曲賓筵但薦瓜舒荷風未綻扶荔日初斜波
泛空江月香聞隔岸花留連還秉燭盤谷欲移家
題隆甫小像
季鷹稱任達之子慕高風貌豈緣詩瘦愁多入賦工雲
中惟附驥海上自冥鴻色相無勞著萬緣悉已空
夀夏司馬(四首)
龔黃推上佐曾識漢庭名北海春初煖南山月正明家
傳金粟盛官比玉壺清一自條風起謳歌處處聲
其二
司馬雲臺望大夫雪苑才清風聞八郡紫氣近三台閣
静魚頻挂庭閒鶴正迴此時瞻法象應可擬蓬萊
其三
聖朝崇展驥仙籍重驂麟名在丹臺舊榮分海甸新占
星知是歲問俗想行春即此棠隂茂還看飾羽輪
其四
降嶽傳周典偷桃憶漢官仙風應不減吏道亦何難樓
櫓烽烟息菁莪湛露圑岡陵慚共祝敢謂臭如蘭
林太守元和招遊鳳林樂丘(諱鳴盛萬歷甲戌進士)
相逢半隠逸太守醉稱翁中散情多放榮期樂未窮溪
毛蘋藻綠山菓荔枝紅把酒聽新瀑長松日暮風
送張証性之粤
竹裡嘯清秋憐君復遠遊丹已尋勾漏藥自采羅浮老
驥懷千里名山動四愁何時歸故國訪我白蘋洲
賦得東山屐
謝公高卧日江左卜安危偏縱登山屐長吟在澗詩烟
霞隨緩步松竹結幽期雅量誰能測猶傳折屐時
五月三日仝諸君泛舟(二首)
南薰吹灌木載酒命蘭舟興動滄浪水香生杜若洲清
言諧夙契大塊等浮漚俱罄杯中物獨醒空自愁
其二
海曲分南北為歡駕彩虹三江澄碧浪五月御董風蒲
酒漁郎醉菱歌浣女工眷兹遊汗漫何必問新豐
紙帳
豈厭流蘇豔還將繭素裁連牀堪染翰捲幔欲妝梅匹
練分雲出羅紋帶月開箇中人似玉曾否夢陽臺
挽孫司理(二首)
豈厭天台賦胡然遽返真法星沉昨夜仙籙註兹辰閩
海餘波潤吳江舊業貧片心留一劍灑淚挂松筠
其二
垂虹何處是歸櫬但扁舟鶴向青城唳馬含白練愁琴
書孤槖冷蘋藻五湖秋贏得輿人頌精靈逝不留
山行有懷
欲采山中秀虬髯未可逢薊門違鳳嘯鄭圃戀仙蹤雲
氣團巗竹泉聲雜澗松暝投何處宿隔水動疎鐘
歲暮咏懷兼呈唐明府巫太學諸君(四首)
訪戴停孤棹江城歲欲闌同雲一夜合積雪四山寒落
魄詩堪廢愁腸酒轉寬河陽花漸發倚杖及春看
其二
雨雪空齋暝蕭然此抱疴孤篷遊已倦長鋏向誰歌竹
翠侵衣濕溪聲入枕多主人能愛客翻不厭婆娑
其三
犬馬嗟余齒蹉跎已古稀百年猶轉盼三逕詎忘歸柳
色含烟嫩梅花帶雨飛鄉心逐流水言采故山薇
其四
垂老長為客淹留媿此身如何生白室偏愛草玄人臘
酒傾三雅春盤薦五辛故鄉千里外兒女夢中親
元日用元禮韻
乘春初出郭峡口一亭開不為條風暖何緣緩步來魚
翻池上藻鳥啄澗邊梅欲倚盧敖杖翩翩上九垓
早春集光嚴寺
緩步躋山寺羈心感歲華經初翻貝葉酒已厭椒花白
髮逃方外青山夢海涯何如雙樹鳥日夕聽三車
早春雷&KR3734;林招集西郊
乘春多載酒把臂竹林中草細沾新雨池平漾午風人
家多社曲雞犬似新豐肯惜如泥醉勞生嘆轉蓬
早春次吴希曉韻
歲事才三日寒隂日漸消忽尋芳草去不待美人招煮
茗初刪竹傾醪更著椒春風輕拂柳未許折柔條
雨中排悶兼呈巫維貞(四首)
竹徑藏春色蘭臯帶雨聲年華方七日孤客最關情薜
荔多垂幄滄浪足濯纓田家東作起何事不歸耕
其二
此地逢人日空齋一雨寒如何春已到轉覺路行難蓂
莢烟初暝梨花雪欲殘故園心一片安得借飛翰
其三
短髮不堪把流光歲已移潜魚忘巨壑倦鳥托深枝風
雨貂仍敝關山雁故遲淹留愁不盡隠几一裁詩
其四
羈棲魂欲斷暮雨不堪聞懷土憐王粲談玄愧子雲燈
懸金粟影爐帶玉蘭薰芳草王孫路何當醉裏分
送周士龍入粤兼報黃元白陳爾美
寒色擁江天離魂倍黯然有懷多琬琰相贈豈蘭荃嘯
月嶅山頂停雲瘴海邊同聲如有問生計老逃禅
午日分賦得桃印符
綵絲逢令節仙篆表靈符五木精初聚千門祟已逋采
蓮喧競渡鬭草艷當壚别有瀟湘意臨流弔左徒
悼亡詩為嵇士茂題卷(四首)
嵇生竹林士伉儷繫幽情神爽窺圓照腸愁寄短聲帳
中形影在花下去來輕孫楚哀流電臨風淚滿纓
其二
㡩幕凄凉夜孤燈思不禁為雲還入夢奔月亦何心氣
咽鳳凰管香銷翡翠衾一弹瑶瑟罷山水動哀音
其三
菱鏡何能掩蘭房此日親金精空墜地玉樹已成塵虹
斷藍橋魄雲歸洛浦神幽香還滿室曾是不歸人
其四
一展悼亡卷悲風颯颯來香魂終不返玉貌轉堪猜淚
竭潘郎句心憐謝韞才鼓盆非不達五恨總難裁
山中避暑和游元封夏日閒居十首(游及遠字元封日益子布)
(衣)
河朔耽名飲幽棲性所怡鈎簾時看竹隠几漫裁詩溽
暑過三伏菩提借一枝若非同調者誰結白雲期
其二
習静來初地賫糧不滿囊恒河晴可濯祗樹午偏凉已
証傳燈錄何論辟穀方攤經消永日更宿贊公房
其三
垂老猖狂態當年契若翁利名捐物外賢聖辨杯中隂
剩門前柳材留㸑下桐羲皇何不作枕石咏南風
其四
眷此清凉界諸天聚火雲地含秋水碧巗擁綠苔紋龍
藏空中見曺溪定裡聞幽偏堪飬拙猿鶴若為羣
其五
何必探滄海尼珠得比丘年雖過牧豕心已老盟鷗紈
扇堪題咏酒杯但拍浮齋心渾不染剥啄厭相求
其六
碧樹棲羣雀清風咽暮蝉登山憐有屐掛壁笑無絃混
世青門業勞生綘縣年何年超苦海聊此學逃禅
其七
地僻宜消夏入林已浃旬雲迷丹壑迥雨濯綠荷新伏
枕多嘗藥披裘且負薪歌聲出金石原憲未全貧
其八
刹自前朝建誰參最上乘無生惟佞佛有髮也呼僧榻
為棲雲下樓因嘯月登此中元空洞何愛亦何憎
其九
偃蹇松林下停雲有所思關山遊子夢風月美人期松
覆雲隂薄藤垂日影遲沉憂何以遣賴有手中巵
其十
乾坤無盡意長嘯辟支巔隣父頻携酒官家少索錢摘
瓜終老圃種秫僅荒田身世甘枯槁浮名安足傳
秋日閒居和張隆甫韻
青山吟謝眺白馬賦陳思却厭梧桐落兼聞蟋蟀悲才
心空自老古調竟誰期若問柴桑計蕭條五柳枝
其二
人生非金石搖落重含情林暝螢初度汀寒雁數聲科
頭山欲瘦濯足水偏清枯槁尋常事安知身後名
其三
地僻人稀到清秋晝掩關世隨滄海變心與白雲閒烟
淡縈長薄林疎出遠山忽聞樵唱起鴉帶夕陽還
其四
萬籟空中發凄凉枕上聞道窮元不病身隠總焉文來
去澄江月浮沉薄海雲壚頭無濁酒何以遣塵氛
其五
著屐尋丘壑乾坤一眺中終南多捷徑潁水邈高風避
世青門拙問年綘縣同草茒懷耿耿帝座豈堪通
其六
草際沙鷗集江村事事幽才非堪傲世賦敢附悲秋風
冷初飄籜雲低半入樓無營耽曠達嵇阮或同流
其七
百歲嗟駒隙無勞較短長但拚人醉月莫問鬢沾霜道
與漁樵狎情難犬馬忘誦詩哀岵屺淚滿白雲鄉
其八
一間容膝地何處想樓臺土木形全毁星霜鬢屢催飄
零荷葉佩潦倒菊花杯不是求羊輩蓬門莫浪開
其九
水天渾一色彷彿見真吾自愛逃空谷深慚涉畏途松
風吹草榻海月掛冰壺裘馬飛揚態從他競五都
其十
文園抛綠綺病渴却為誰味似蘭初臭心悲石可移南
陽龍欲嘯東海釣方垂山水知音者寥寥未有期
春日幽居十首和薛景登韻(薛希元字景登布衣莆人)
春風何淡蕩疎拙戀閒居一著登山屐如乘下澤車明
農憂旱澇讀易悟乘除偃蹇從吾道無勞問索虚
其二
科頭過歲月草澤一閒人織屨終違俗賣漿偶比鄰時
名龍卧穏春夢蝶飛頻同病憐嵇阮壚頭日可親
其三
濁酒躭陶令新詩擬惠休人驚雙鬢短花簇數枝稠負
漢終投閣懷秦獨倚樓吾慚三老後曳杖亦名鳩
其四
垂釣無他事沙邊繋小舠愁腸思蹈海病色起觀濤積
霧炊烟濕奔泉激石號寰區多震蕩何計定金敖
其五
身世看如此三洲只敝廬持齋寒食後脩禊暮春初丘
壑孤雲迥琴樽一榻餘倦來時隠几抛却飬生書
其六
薄暮收魚笱呼童掩竹關乘風非北牖步月即東山湖
海登樓倦園林抱甕閒美人安可望厭說落花班
其七
幾年無戰伐何事亟傳烽誰借軍中箸長驅海上艟檄
堪清瘴癘珮欲解芙蓉不盡憂時意荒村聽暮舂
其八
岸幘松林下銜杯水竹前清狂非玩世沉醉近逃禅風
雨催春色藤蘿逗暝烟前身疑畢卓也作甕頭眠
其九
白首機心息何妨識者稀糟丘堪自老斥鷃豈高飛豪
俠千金盡窮愁萬事違首陽人不作薄采故山薇
其十
懸鶉依陋巷妻子任長貧高蹈懷千古勞生笑此辰乾
坤寬荷鍤草莽竊沾巾五柳青青色依然不惹塵
寄懷鄭景愛
溪流喧入枕落日漫懷人偃蹇俱違俗艱危各問津春
從多病過鬢為苦吟新何日囊山社尋僧重結鄰
寄游元封
心交淡似水夙昔别郊坰夢斷天涯雨愁多水上萍關
山遥度雁節序暗流螢若醉江樓月曾知澤畔醒
酬楊伯海見贈
萬事皆春夢浮生枉自勞乾坤容此物湖海傲吾曺身
後名何益杯中興獨豪醒來行澤畔寥落楚人騷
讀方員外浮湘集賦贈(二首)
一代文章伯風流漢子長扁舟浮萬里高咏滿三湘游
女捐瓊佩騷人製野裳青雲詞賦色千載竝滄浪
其二
不讀西征賦誰知大雅吟衡山秋色壯湘水暮雲深二
女重華淚孤臣衆妬心應知搖彩筆山鬼嘯空林
秋日薜荔園書懷
一簾黃葉雨高枕白雲秋天地甘貧病蓬蒿自去留魚
腸空結客猿臂豈封侯所以忘機者臨流狎海鷗
其二
悲風鳴大壑落葉滿荒苔倦鳥投林盡浮雲度海來文
章裁短褐日月寄深杯中散交遊絶柴門晝不開
其三
一徑萋寒卉孤村逗夕陽溪流環遠近樹影散池塘有
客懷餐菊無人問翳桑端居空自好山際白雲翔
其四
秋色江村冷兼之四壁貧圖書供歲月牛馬任風塵蹈
海齊高士懷沙楚逐臣吾生空落落華髮幾莖新
暮秋即事懷許希旦
籬菊還堪把蕭條酒一尊吟詩生白髮聽鳥到黃昏亂
竹棲幽徑微雲綴遠村風流高月旦欲向汝南論
秋日訪張明府同游山人賦(二首)
偃蹇嗟吾黨相過豈世情途窮詩作祟俗薄酒為名月
朗花隂静風微竹影清百年拚一醉劉阮或同聲
其二
秋氣生林薄扁舟訪隠居青山生計在白眼世情疎陶
令貧耽酒虞卿老著書飛來天外月不醉欲何如
秋日集柯堯叟艸堂得斜字
看竹向誰家柯亭興不賖開尊迎五柳染翰麗三花閣
迥雲微度林深日易斜猖狂吾黨在月下鬭瑶華
冬日同游宗謙余思澄泛木蘭作(二首)
為有尋真興歡乘載酒船溪寒雲翳日谷迥樹浮天龍
氣盤沙岸鷗羣散野田共歌招隠賦揮手弄蒼烟
其二
千秋含朔氣天地有無間風送扁舟客雲隨孤鳥還浮
生逃濁酒高眼傲青山勝地藤蘿古遊人幾醉攀
别方子韓(六首)
湖海憐同病風塵笑獨醒投人雙白璧憤世一青萍落
魄文章壯狂歌涕淚零鵬摶還爾輩吾道托鴻冥
其二
飄零誰下榻偃蹇獨登樓交態黃金變窮途白髮愁飛
揚裁郢曲睥睨看吳鈎莫灑楊朱淚乾坤一葉舟
其三
司馬才名大元龍客禮疎形骸長自放詞賦好誰嘘把
袂看時事銜杯嘆索居不知萍梗跡飄泊竟何如
其四
問竒曾載酒聽雨幾聯牀久客何蕭索悲歌故慨慷䜿
儒從側目世路枉迴腸我輩風流在何妨入醉鄉
其五
才名空落落蹤跡竟栖栖駿骨千金妬羊腸九坂迷人
從天外别烏似故鄉啼莫笑交遊絶前身是姓嵇
其六
江湖雙别淚天地一狂生有客同王粲何人稱禰衡綈
袍風雨色樽酒别離情君自懷明月終償十五城
蚤春陪舅林郡丞暨黃全之許希旦姚體恪體貞
兄弟集鄭氏北郭别業(二首)
春入柳條新郊遊岸角巾青山環别業芳樹媚佳辰陶
謝俱詞客荆高總酒人年華駒過隙懽賞劇相親
其二
草閣背城開何人載酒來偶因隨杖屨共此破莓苔韋
曲尋春宴梁園作賦才留連情未巳城角暮聲哀
白沙謁陳憲副墓(公嘗亟稱余詩故有知音之感)
佳氣紛沙渚新阡紫翠中停車悲宿草投轄想高風兩
漢文章色三吳戰伐功嗟余後死者流水恨無窮
謁林和靖處士墓
停舟訪林壑猿鳥若為羣秋色西湖水前朝處士墳山
含三竺雨柳帶六橋雲千古遺蹤在梅花夢見君
贈袁景從
袁生禀異姿偃蹇尚藜藿白鳳夢常懸青雲名自薄悠
悠海上鷗矯矯空中鶴為報草玄人吾今亦寂寞
立秋夜呈吳子從
大火西流夕庭柯一葉飛如何萍梗跡猶與故山違白
露團芳草流螢度翠微凉風吹客夢歸思共依依
酬蕭漢卿
覽鏡驚華髮看花憶故廬五湖非范蠡四壁即相如已
悔雕蟲技長懷種樹書行藏君莫問吾道自樵漁
送陳本虞遊燕訪其弟本容
仗劍辭吾黨翩翩向帝州謝家春草夢易水薊門秋俠
氣傾三輔詩名動五侯黃金燕市裡早晩索驊騮
同游宗謙集馬從甫草堂作
清尊開别墅慷慨命吾徒子夜吳歌囀陽春郢調孤凌
雲名不薄醉月氣何粗栗里風流在重過有酒無
寄鄭兆采
苦憶談天客江城久索居山林余小隠詞賦爾長驅徑
草縈書帶巗花映綺疏九華懸片月西望欲踟蹰
關山月
上谷風塵起良人去不歸青樓多涕淚紫塞隔音徽月
下秋砧急庭前桐葉飛榆關萬里道何處寄寒衣
泊平浦作
天涯飄泊處日暮動深情身世隨蓬轉關山對月明西
江初輓粟南粤未休兵如此艱難道非關學請纓
沙陽守漲作
積雨溪初漲孤舟泊水涯荒村餘鳥雀落日走龍蛇偃
蹇成何事飄零祗自嗟隔林烟火起暫向酒人家
程鄉舟中
乘舟來百粤五月尚披裘瘴氣晴飛雨溪風颯似秋文
章非屈宋蹤跡老窮愁此際思鄉淚潺湲水共流
雨泊作
西風吹大漠遠客滯歸舟雨暗城隂色雲含海上愁潮
聲來卧榻畫角起層樓那得新豐酒悠然命馬周
題竹林七賢圖
昔時竹林人俱是清狂客逃名却尚竒縱酒已成癖天
地總虚無老莊與朝夕吾生後汝期感慨兹遺跡
題余思澄超然樓次柯堯叟韻
高閣清隂合乘秋曳履過憑軒窮海岳把酒命羊何落
日低雙鳥微雲淡九河懸知占太史座上德星多
雨中登江天閣
積雨依山寺憑高思渺茫潮聲迴片石雲氣暗空廊地
控南徐險天連北斗長凄凄何處笛此調是滄浪
雨中諸君子擕歌者過飲草堂醉後賦此(二首)
十日嗟余病扁舟見汝情清秋來舊侣子夜囀新聲天
地容吾黨文章誤此生但教千日醉不必問隂晴
其二
何來白眼客樽酒共留連詞藻凌三晉風流恰七賢蝉
聲消暑氣山色帶秋烟況有何戡在酣歌五柳前
夏日仝陳元甫僧宏恩過萬松菴盛仲文讀書處
得中字
地僻蓬門静松蘿一徑通薰風迴石榻幽梵出花叢問
字通揚子談經對遠公興闌尊酒罷歸路月明中
春日仝游宗謙方行漸柯堯滕東山晩眺作
春色在東山登臨紫翠間孤城懸落日雙樹隠禅關草
自香臺積僧從下界還欲除生滅念惟與白雲閒
人日冶城山齋呈吳子從(二首)
異地逢人日空齋滯客星愁來雙鬢白病起數峰青弱
柳矜明媚飛鴻去杳冥途窮休下淚身世等浮萍
其二
紫氣秦淮合鐘陵杳靄間那知逢七日又是客三山柳
色將春到禽聲對酒閒故園花漸發惆悵未言還
張子明馬一卿過山居有作走筆答之
留滯江東客何來宿北城高齋堪伏枕濁酒且逃名竹
逕分秋色松濤雜梵聲風流非二仲誰過蔣元卿
同蔡真卿余鞠夫登淮隂城
雉堞連雲峻東流楚水深以余多感慨與爾一登臨春
草王孫淚烟塵國士心城邊無漂母誰復飯淮隂
秋夜月仝馬從甫許希旦方子韓作
霄漢涓涓净孤輪何處安西風吹不墮永夜此相看影
入疎林破光侵草榻寒年年一樽酒憔悴倚闌干
安仁夜泊寄立朝立虞諸叔
落魄堪如此江城又泊船星臨三楚客雁斷七閩天鬢
似悲秋白言非解事玄刀頭心欲折誰乞買山錢
戊子即事
寥落天涯客沉吟感慨生魚龍何偃蹇豺虎亦縱橫餓
莩中原色仳離故國情閭閻憂不細無計答承明
冬夜仝林靖初林方道陳廷選林奉初余伯薦柯
世顯集鄭兆相宅
片月移庭樹花隂客乍來張燈娱永夕促席罄深杯歌
徹湘中曲談傾稷下才留連拚一醉肯惜玉山頽
同鄔汝翼馮咸甫顯甫姜元從集於鄔先南樓
開尊非北海作賦自南樓即對青山色難消白髮愁寒
潮喧渡口落日掛城頭酩酊狂相傍乾坤一海鷗
西湖同蔡幼公馬從甫馮咸甫作
湖天何渺渺載酒鏡中遊雙塔凌雲起孤山抱日流香
生搴杜佩歌動采蓮舟更愛忘機鳥滄波任去留
雨中集游元封雙璧堂因懷其尊人宗謙(游日益字宗謙)
(布衣)
片雨晝冥冥入簾書帶青柳條低結冷花萼散微馨校
字烏知學聞詩鯉過庭窮交吴楚别忽忽七流螢
南浦寄黃惟雅
江夏憐新别論交十載情停舟依柘浦下榻戀芝城風
雨花間嘯琴樽竹下迎即今餘夢寐隔水聽啼鶯
春夜集黃惟雅草堂仝陳彦宗藍翰卿作
銀燭吐珠光邀賓醉艸堂緱山星乍弄湘浦色初張巵
進長生酒詩賡大雅章同心厭此夜漫說少年場
舟中懷鞠夫
落日照長川孤舟思渺然江村滄靄外城郭白雲邊寂
寞留玄草猖狂乏酒錢不知之子别把臂是何年
雲來閣玩月同陳堯勲陳公衡作
置酒延詞客壺公秀可餐欲披雲外影坐待月華看河
漢金波淡蟾蜍玉露寒若非班氏女誰解賦齊紈
同祖仁甫李得名楊唯光飲谷神觀
山館饒脩竹風來暑氣微仙童初進酒詞客且披衣江
闊雲初斂林深鳥不飛上昇傳此地藉草醉斜暉
同黃叔範飲顔廷渠舟中分得侯字
共上木蘭舟滄波狎野鷗寒山環水驛落日隠城樓竹
葉傾三斗魚鯖薄五侯那堪同調者歲歲動離愁
智泉流觴
永和修禊日勝事至今存衣染春雲色杯停曲水痕東
來千雉合北望九華尊但得蘭亭趣桃源未可論
烏石山避暑
靈巗標北郭下瞰白雲鄉塔影懸初地松濤落上方看
雲頻枕石聞梵欲依牀避暑疑河朔傳杯樂未央
春日訪方子舉伯純諸友南山讀書處醉後留題
南山幽僻處倚杖問僧家一徑通玄草雙林吐覺花春
深寒雨細谷迥暮雲斜尊酒交歡罷齋心禮法華
登名山寺宿高蓋蘭若紀興
出郭饒幽興﨑嶇嶺復溪千重青嶂合萬頃白雲低澗
水鳴秋雨田家報午雞籃輿乘偃蹇端欲問招提
其二
南宗初問道振策陟崔嵬寶座參雲合珠簾射日開鳳
停千佛嶺龜傍九蓮臺欲見人天界臨池笑劫灰
其三
何處窮蓬島孤高有此峰飛烟空世眼積翠洒吾胸鳴
磬馴簷鴿談經起鉢龍諸天瞻咫尺佞佛得何顒
其四
鷲嶺疑兹地真堪奉法王芙蓉雲外聳薝蔔雨中香山
色含晴靄鐘聲帶夕陽下方聊借榻蘭若一燈光
題朱醫社
吾愛朱公社壺邱水石凉夀齊椿樹永春滿橘花香寶
籙憑雲護靈旗薄日揚齋心求服食隠隠見中黃
九鯉湖即事
步入桃源路山空日未昏花明丹竈火犬吠酒家村石
竅通鰲極濤聲激海門翻思生羽翼長嘯躡崑崙
送立斐叔之延平
朔風日以厲躡蹻欲何之人與壺山别舟從劍水移九
峰堪載酒八角好裁詩倘憶林間竹歸來待幾時
輓果軒叔(二首)
神理冥冥在凄風斷竹林泣誰明璞玉教獨費籯金秦
市舂休杵雍門響絶琴生前徒識汝酹酒意難禁
其二
病豈休文似召胡李賀同身名遺草在世事落花空棋
墅眀凉月玄亭響夜蟲攫金曾不理意氣古人中
哭王長公(三首)
忽報中台折何人不黯然弇山寒舊日婁水咽新阡萬
象收元氣千秋罷太玄生芻陳一束無計問青天
其二
勛業三朝老文章百代師倏為鴻鵠舉長與白雲期海
岳空盟主衣冠失羽儀縱餘山水調絃斷不勝悲
其三
商風號大壑惨淡歲星徂神理綿綿在仙蹤渺渺孤曲
池殘雪冷高館暮禽呼惆悵遊梁客重來淚已枯
病中答黃全之
伏枕當春暮窮愁豈有寬腰應疑沈約鬢已似潘安詩
草牀頭廢烟花夢裡看多君金石贈病起欲加餐
夜雨薛允同至
客舍凄凉夜孤燈照雨聲故人來訪戴樽酒坐班荆流
水憐同調浮雲笑此生不湏論往事但耦百年耕
嚴灘上懷王仲房
論交二十載湖海邈高風名自青雲薄詩多白髮工靈
巗探玉笥流水調絲桐七里扁舟客懷人數斷鴻
馬從甫招飲病中却寄兼呈諸君
故人春酒熟招我醉烟蘿不淺銜杯興其如伏枕何隔
簾黃鳥静當戶白雲多腸斷高陽侣無因共嘯歌
訪陳振狂不值
為愛幽棲客停舟問草堂片雲移遠樹孤雁帶斜陽招
隠詩空咏談玄意不忘柴門秋色裏何處採幽芳
吴伯時招遊北郭同方嗣宗作
邀歡初出郭選勝属清秋但得逍遥趣何殊汗漫遊烟
雲十里澹花木一庭幽共泛杯中物陶然散客愁
過朱賓徵館中留酌賦贈同馮彛甫作
楚楚陳中彦明時璧未沽圖書窺二酉詞賦擅三都乍
見神偏合相過興不孤交歡尊酒在片月映冰壺
七夕集社中諸子遲柯陳二孝廉不至得槎字
嘉會當今夕移樽對藕花雲霞生滿翰河漢望乘槎砧
搗千門月盤堆五色瓜風流懷二子乞巧向誰家
新秋寄友人(二首)
相思歲華晩相望海雲深明月青山夢秋風白石心軒
忩倚桂樹道路入楓林遥想梅花下翛然獨抱吟
其二
高柳自鳴蝉秋風忽灑然擬尋東海釣聊就北&KR1084;眠芸
架有遺帙草堂無俸錢物情關百慮轉覺媿前賢
新秋招諸子結社囊山得西字
山中招隠處濁酒熟堪擕秋色梧桐下人烟曲水西聽
蝉依灌木待月步前溪好是蓮花社新詩掃石題
懷袁景從
一片雲如蓋迢迢憶故人西京還獻賦東海漫垂綸芳
樹蝉聲晩空山月色新不知文似者何處混風塵
題囊山蘭若
習静投山寺蓮花不染心孤雲團野色片雨散秋隂竹
影侵禅榻松濤雜梵音無生如可學長此卧東林
社中諸子訪我海上賦此
一區甘寂寞誰問子雲竒竹徑迎秋早柴門候客遲落
霜晴擁樹流水曲通池共醉青天月何妨倒接䍦
立秋柬立朝叔
南陸流金日科頭卧北忩忽驚秋葉下暑氣薄澄江白
羽搖雲閣青樽泛釣艭風流過小阮月下倒銀缸
入蘇門
策杖遊何處蘇門慕昔賢松聲疑鳳嘯雲氣似龍潜臺
迥藏修竹山深擁紫烟何當逢石髓一舉挟飛仙
五言排律
送陸使君入覲
萬國趨朝日明堂受計年邦家輸玉帛禮樂偃戈鋋君
是機雲後名高召杜前行春蠲井税折獄掛蒲鞭秋水
門庭静冰壺案牘懸衣冠趨爼豆禾黍被原田俗美謳
歌起風恬疾苦捐潢池應解劍墨綬但鳴絃神雀元堪
紀噩魚穴乍遷七閩推治郡三殿引朝天嶺嶠初馳驛
江津迥泊船觀濤經楚越望日指幽燕奏最遵周典厲
精際漢宣龍顔瞻咫尺虎拜舞蹁躚鵷鷺班還接蓼蕭
賦已傳黃金誇獨賜赤縣夢相牽總慶明良會何慚岳
牧賢春風馳五馬莫戀洞庭荃
夏日登林邦介凉臺
樹杪凉風發高臺騁望宜青山争睥睨滄海自逶迤日
月團飛蓋雲霄碍接䍦夷門公子駕河朔故人巵俠愛
縱横客狂呼大小兒長歌迴北斗孤嘯振南枝筆帶晴
霞麗筵開落照遲廣寒如可躡員嶠更何之不淺登臨
興應劉此一時
送林咨伯上春官
挟策上燕京翩翩萬里程帆搖揚子渡雁背越王城歲
暮風塵色天涯雨雪聲乘春偕上計謁帝入承眀駿索
千金價科登片玉名御堤看弱柳禁苑聽新鶯諫獵文
章麗凌雲氣象横直窺中秘冊漫請少年纓滄海龍初
起丹山鳳乍鳴柏梁多唱和莫不寄柴荆
咫園篇(為鄭都諫作)
名園開咫尺大隠絶風塵嘯傲烟霞老棲遲鬢髮新桔
橰偏不用杖屨每相親豈是陶弘景居然鄭子真蓋停
鄴下客甕抱漢隂人薜荔裁初服蘭荃若比隣柳隨彭
澤徑花壓武陵津金谷空争麗土泉别有春叢篁遲鳳
翮古柏偃龍鱗醒酒時憑石弹棋或藉茵著書淹歲月
染翰亂星辰環堵原非病於陵豈為貧當年青瑣闥此
日白綸巾濠濮生幽想蓬蒿得隠淪何須吞夢澤差可
避嬴秦方丈知何處乾坤寄此身招遊惟二仲詎厭往
來頻
巫文學齋中除夜仝盧元禮作
嘯傲空齋静窮隂入夜除自憐多偃蹇何以荅居諸犬
馬懷丘壑龍蛇任卷舒焚香初隠几翦燭一攤書地主
紛陳席兒童逓薦蔬情深忘酩酊心折漫躊躇曉漏催
偏急孤牀夢轉虚王孫芳草路明月倍愁余
夀鄒山盧封君
蓬萊浮佳氣繚繞麗華堂采秀烟霞外承恩日月傍五
花開杖屨七葉盛冠裳忠孝貽謀遠詩書衍澤長盈庭
皆國噐清署更仙郎卓異傳畿甸貤褒寵帝鄉寧親遥
戲綵報主近含香海屋添籌歷皇家正棟樑占星新獻
瑞躔極永呈祥桃李春初滿笙歌夜未央婆娑龍是杖
潦倒玉為漿麋鹿山中侣鵷鸞天際行詞裁三祝頌詩
進九如章聖代嘉元老還看薦錫光
神應篇為方伯劉公作
潭州有古木一旦擊風雷正直神逾壯丹青像乍開普
陀移海島祗樹擁樓臺雲氣疑飛佩潮聲覺渡杯玉毫
觀自在金粟現如來變化原非幻圓通不用猜炎精初
作祟力疾久為災白馬經聲出青蓮藥裹裁巋然存夏
屋健矣等童孩寂滅龍超象昂藏鶴印苔青童飛玉液
元女進金罍解脱春生步皈依劫作灰猿猴羣習定鸚
鵡故遲迴王母延年術更生命世才荆塗鍾地脉淮泗
引春醅誠孝通羣帝勛名播九垓蘋蘩光爼豆鼎鼐和
鹽梅南斗瞻依者東閩保障哉萱庭滋沆瀣薇省望崔
嵬燕喜稱宜夀鷹揚矯上台風雲乘遇合天地重栽培
願擬河清頌餘波潤草萊
贈柯四
東山多秀色之子擅其英世業工文史時名並弟兄高
臺懷索駿灌木聽求鶯四壁凌雲氣三冬映雪情有時
然太乙何日謫長庚漸展垂天翼還傳擲地聲談應高
碣石價已重連城歲月嗟投筆風塵笑請纓腰間雙劍
在贈爾駕長鯨
賦得春深五鳳城送方伯文之京
黃道躔霄漢青陽逗帝畿花明千樹錦日麗九重扉葱
欎縈丹闕韶華媚紫薇仙桃蒸瑞靄御柳拂晴暉燕入
雕梁語鶯從綺閣飛六龍争夭矯五柞競光輝雨濕紅
將綻烟濃綠漸肥玉繩星欲滴金掌露初晞彤陛搖鳴
佩朝霞映彩衣長楊誇浩蕩上苑慶芳菲詞藻推潘岳
才名重陸機天顔瞻咫尺鵷鷺沐音徽
薜荔園詩集卷二
