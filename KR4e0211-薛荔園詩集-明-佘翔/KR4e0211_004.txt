薜荔園詩集卷四
明佘翔撰
七言古詩
遊九曲
武夷山水清且奇我今鼓棹一遊之三十六峰何縹緲
溪流九曲更逶迤樂奏幔亭豈可聞琪花瑶草自紛紛
幡幢一舉虹橋斷令人空憶武夷君把酒遥看王女峰
孤標壁立秀芙蓉空中鶴舞三珠樹海上鯨鳴萬壑鐘
吾生癖性愛烟霞逢著名山興不賖為報山中龍臥者
何時來訪赤松家
送游宗謙之吳謁王長公
黃金散盡餘顔色游生拓落無人識酒徒劍客日相隨
醉眼看人醒不得自傷世路知音稀山水含情老布衣
不分侏儒飽欲死恢諧曼倩却長饑聞道王郎稱作者
陽春白雪和彌寡擔簦躡屫往從之操觚直欲追大雅
三吳詞藻蔚相望王郎凌厲獨擅場顧盼一言光日月
雄視千古神飛揚游生此去何落落扁舟遥向姑蘇泊
漫去按劍暗投珠最善運斤工滅堊王家兄弟傲當時
意氣相傾山可移一附青雲名便起歸來握得雙劍光
陸離對酒長呼大小兒
陪蔡使君遊何氏園亭同方許二生作
吾徒落魄不可羈縱横白眼傲當時愁來散髮歌逾壯
激羽流商和者誰使君於我稱同調詩愛青山吟謝眺
春風何處足歡娛城南桃李迎人笑停午驅車過草堂
開樽湖上咏滄浪鶯入垂楊聲乍囀人遊芳草興何長
席上懸河辯有口賓主陶然嚼大斗諸生侍側最風流
飛揚跋扈真吾友臨淵徒有羡魚情盤中那得五侯鯖
少年行酒歌不歇争雄取醉似長鯨少選松間日欲落
秉燭還傾鸕鷀杓灌夫罵坐未為狂步兵入厨差足樂
人生百歲似川徂即今不飲胡為乎路傍古墓應多少
世上浮名竟有無宇宙寥寥君與我莫笑相逢苦不早
兒童拍掌唱銅鞮接䍦何惜山公倒
贈别駕陳觀甫之金陵
别駕陳公性喜酒結交佘生良不偶南粤相逢情更親
時時釂我以大斗鴻鵠胡為困網羅功高不賞謗偏多
北走長安列冤狀功名畢竟悲蹉跎歸去温陵混鹿豕
萬事悠悠長掩耳草衣自分樂忘憂蔬食安知怨沒齒
年來採藥駐紅顔杖藜往往遍名山予亦尋真隨所適
扁舟共泛武夷灣明朝蹤跡分吳楚擔簦躡屩俱逆旅
沽來濁酒且為歡後會不知復何所金陵佳麗帝王州
燕子鳳皇足勝遊白雲一片三山下萬里長江九派流
别駕紅顔還採藥翩翩騎著揚州鶴丹成白日上青天
肯令狂生長寂寞
謁子陵祠
若有人兮山之曲撫長松兮倚修竹樂衡門兮棲遲臨
清流兮卜築謝軒冕於當途兮結隠淪於空谷豈無九
五之戀窮交兮一舉吾慕乎黃鵠唯桐江之潺潺兮逝
晝夜其相續托漁釣以終身兮安所取天下之桎梏瞻
飛鴻之冥冥兮聽松風之謖謖彼神龍之蟠九州兮豈
其與蝦鯫而相徵逐使鳳凰可得而羅兮又奚異雞鶩
之争飲啄邈哉高風留此芳躅上有許由之耳兮下有
嚴陵之足酌雨露以為漿兮燃日月以為燭漢家宫殿
草離離七里依然烟水綠
酬許希旦鄭兆采陳堯勛方子韓四子贈别之作
佘生落落誰與友大抵猖狂常使酒自分茂陵四壁貧
交遊往往嗟白首小技雕蟲豈有名一時攬結弟和兄
寂寞但留玄草在從他白眼漫相輕途窮無奈步兵哭
却向天涯走碌碌若道窮交不世情足音誰復到空谷
許生鄭生氣雄哉投我明珠海上來慷慨片言露肝膽
縱横萬里走風雷更有方生歌白雪聽之不覺聲悲咽
陳生尺牘雅稱奇三嘆瑶華追往哲吾黨風流異少年
中原鞭弭誓周旋賦擲金聲元不賤結交寧論槖中錢
嗟彼駸駸肉食者其人齷齪其音啞一言不合便拂衣
安用日夕弄杯斝河梁别酒見交情倚劍當年氣不平
須賈袍仍憐范叔漸離筑自和荆卿我今扁舟向何所
豈為生離淚如雨弟兄湖海坐相望眼底兒曹足與語
夀叔母朱孺人六十初度
天馬山中多峭石淩雲帶雪幾千尺朱家卜世住其間
丈夫女子聲赫奕孺人婉娩適佘郎一朝先逝稱未亡
上事公姑下撫子瑩然皎潔等秋霜乃今行年且六十
有子承歡孫玉立華堂開燕進瑶觴紫芝曄曄青鸞集
君不見扶桑之東滄海流潮汐何曾一日休朱家有女
佘家婦名並江山萬古留
贈道昭榮膺冠帶
我家三洲環大海深山秀色長不改中有伊人抱幽貞
木石與居齊畏壘念母當年矢栢舟遺脤呵護不勝愁
擬學代耕竊升斗劬勞萬一何能酬感激慈闈不逮養
謁銓何心裝北上棲遲丘壑以窮年捧檄毛生作何狀
自曾大父夀而昌簮纓兩世有輝光自分雖然甘草莽
鴈門冠盖焉能忘一命初承歡此日謁廟趨蹌儀秩秩
有子能文稱國珍會見明時償萬鎰華堂奕世生春色
送鄭文蔚之豫章訪用晦王孫及方比部士功兄
弟兼北上請先司馬公䘏典
鄭生胸中富二酉寂寞摛文嗟覆瓿一區自分老衡門
干謁肯向天涯走四十無聞那足憂締交我輩擅風流
熟讀離騷痛飲酒安知吾世有窮愁朝指豫章向余别
言向通家心轉切長裾豈為曳王門授簡梁園歌白雪
君家司馬昔日轄西江謀折淮南氣不降詔起重來持
節鉞父老如雲慶此邦鄭生此行豈蕭颯豫章猶有迎
徐榻滕王閣上感遺蹤司馬風聲滿閶闔伊昔世廟登
極時紛紛議禮勢相持司馬屹然石不轉䟽歸豈荷聖
朝知於時吾鄉林司寇使者交馳氣輻輳二公垂老罷
賜環蜀人執政寝其奏鄭生北望黃金臺一䟽籲天手
自裁臣祖先朝功未錄倘垂日月照蒿萊燕市酒人多
屠狗相逢繫馬誰家柳書報九重及早歸遲爾山中娛
白首
石梅行和鄭給舍作
何物峥嶸如列戟枯株云是羅浮魄漫言斑剥老蓬蒿
幻作乾坤萬古之奇石初疑大孤小孤江上來淩雲露
出雙峰碧又疑漢庭承露截金莖勢欲擎天移太液瘦
影參差最有神姑射仙人茲託迹胡不藉爾作和羹棄
置丘園良可惜憶君昔侍承明廬諫獵恢諧金馬客歸
來學灌漢隂園與爾盤桓朝復夕君不見金谷繁華鬭
一時綠珠墜棲竟何益又不見平泉醒酒石可憑須叟
轉入他人宅世事玄都觀裏花搖動春風葵與麥何似
君家二石梅榦比虬龍心比鐵屈蟠不受刀斧災偃蹇
寧為風雷擊根連庾嶺苔為衣璞藴荆山雲作幘巨靈
華頂擘争奇處士湖邊吟轉劇把酒狂呼繞石行一枝
肯寄長安陌我亦社樹稱不材尋常頗有林泉癖為爾
交情數往來歲寒心事稱莫逆
九鯉湖歌招道士
九鯉湖中山水深九鯉仙人何處尋我來此地訪遺跡
西風吹雨晝隂隂石牀丹竈依然在珠簾瀑布長不改
跨鯉仙人去杳然桑田幾度變滄海齋心初向水晶宫
遥見青童玉女下雲中鸞驂鶴馭應無數中有紅顔綠
髮之仙翁儼然授我金丹訣沆瀣盤中和玉屑我也再
拜三復之臨風直欲朝天闕君不見秦皇遣士訪蓬萊
徐市樓船去不回驪山刑徒七十萬空餘金槨葬寒灰
又不見漢武求仙開桂舘文成五利朝中滿十二樓成
海内虚輪臺詔下悔何晚仙分由來不偶然古人遺事
今人傳何如此地搴瑶草左挾洪崖右偓佺羽衣道士
開笑口舉杯酌我山中酒百年超忽若飛梭安用虚名
垂不朽我欲尋真學赤松飄飄與爾駕茅龍湖中采却
三花秀養得仙人冰雪容道士道士可相從
龍泉歌贈黃堯衢
黃生落筆驅飛電詞賦未逢狗監薦腰間佩劍不知年
三尺龍泉鐵一片此鐵淬自昆吾溪切玉縱横如切泥
精爽時時騰碧漢寒芒夜夜伴青藜風胡不作歐冶死
古獄劚來今在此匣中偃蹇一悲鳴水掣鯨鯤山銼兕
虎頭綬解龍鱗開魑魅魍魎見之且號哀千秋神物風
塵裏望氣何人復姓雷君不見淮隂未遇時碌碌甘受
少年胯下辱一朝仗劍起登壇佐漢功成建大纛黃生
年少氣如虹節俠分明國士風不分鉛刀稱一割直將
長劍倚崆峒我為劍歌君為劍舞慷慨欷歔泣下如雨
千金劍術高自許肝膽終當結明主不見東北烽烟飛
白羽
豫章歌為豫章蔡伯華作
君不見豫章之材輪菌離奇隂百畆不知開闢以來盤
踞幾千古羊角長棲萬里風龍鱗慣作四時雨鬼神呵
護誰敢傷公輸離婁遇之失其斧徂徠長松差可倫區
區拱把桐梓何足數此物胡為播海崕合宫清廟工無
取大材難用古云然偃蹇於今若㟝嶁君不見蔡澤相
印捐一朝輕肥何勞問唐舉又不見咸陽徬徨就五刑
李斯空羡倉中鼠世事多如蒲柳姿望秋先零歸無所
我已自分老蓬蒿汝博一官復齟齬三山山下笑相逢
若為楚歌吾楚舞五月閩南荔子丹剥來其肉白如乳
把酒狂呼天地間誰為䕫龍誰為巢許落落風塵吾與
汝吁嗟乎豫章大材樗不材豈終與尋常草木同朽腐
登鳳凰臺放歌
秣陵誰築鳳凰臺玉砌雕闌亦壯哉曾說當年登太白
西望長安落日哀太白昔侍金鑾殿草奏才高承帝眷
被讒一旦流夜郎萬里飄零淚如霰俠氣縱横隘九州
金雞赦罷學浮丘翹首青天不可問登臺欲跨鳳凰遊
鳳凰一去幾千載浩浩秦淮東倒海阿閣功名縱可書
何似一杯澆塊壘青蓮居士謫仙人風塵落落苦其身
騎鯨采石捉明月天門謁帝誰能馴我來訪古心淒楚
鳳凰太白俱高舉高臺今屬貴人家白雲一望空延佇
武夷山歌贈金公子魯(金學曾嘗為福建撫院)
三十六峯開洞天大王幔亭相延連曾孫宴罷聞仙樂
虹橋一斷何茫然停橈試一問玉女青苔如黛挂暮烟
金雞洞裏晝寂寂乾魚祠前草芊芊懸崕峭壁更窅窈
瑶草琪花沿溪遶分明有路到桃源漁郎去後來人少
武林名公神仙客手持珊瑚長七尺坐笑胡牀净妖氛
日御茅龍生羽翮幨帷高映萬山青棨戟遥臨溪流碧
自從寶籙握丹經時向爐中煉金液丹經金液會有期
側目風塵轉可悲經綸須借擎天柱莫問架壑來何時
祗今建節控上游須叟膏澤遍九州烟霞不礙謝傅屐
風月還傳庾公樓北望佳氣日氤氲鵷行豈逐鷗鷺羣
功成謁帝朝金闕藥苖九曲正繽紛請看麟閣圖形後
他時重訪武夷君
戍婦詞
妾本邯鄲良家女花開花落住村塢輕紅薄黛抹蛾眉
嬴得肌膚如香杜可憐二八嫁夫君疇知蕩子樂從軍
玉關數載無消息空勞纖手學迴文迴文一字心一片
可惜相思不相見方將意思托飛鴻復恐淚痕羞語燕
昨夜嚴霜拆井桐雨階衰草怨悲風深閨自抱生離恨
邊塞寧論征戰功紅顔命薄無如妾絶向粧臺粘寶靨
孤燈夜夜理寒衣無數寒衣猶在篋夢魂偶爾到邊隅
見君綺帳結流蘇耳畔忽驚笳鼓急枕上居然伴小姑
沙場白骨肥青草丈夫薄命難自保人生豈必諸侯王
富貴何如得偕老寄言蕩子好回頭妾今朝暮上高樓
歸時莫怪容顔異婦人耐得幾回愁
七言律詩
雨後問林翼甫病
城南伏枕已經秋一雨寒天兩地愁司馬肺應蘇夜色
沈郎腰要損風流門前流水遥通海雲裏青山半入樓
欲為故人賡七發觀濤好作廣陵遊
答程慧父(名拭通政使)
高齋尊酒見通家投贈新詩曄蕣華虚左偏迎公子駕
傾城初浣美人紗濤生滄海三江近雨遍荒村五柳斜
興到扁舟乘月色青門猶有故侯瓜
贈江侍御
䟽乞歸來隠薜蘿五花曾憶舊鳴珂山林自愛羊求在
京路焉知絳灌多桂樹秋寒香縹緲雲門月净影嵯峨
那知千里登龍日車馬蕭然任可羅
贈夏陳州以道
使君五馬領專城臥治淮陽更有聲郡閣三年看下鳳
幨帷千里聽遷鶯峥嶸色並衡山壯浩蕩波函夢澤清
尊酒相傾憐此日孤鴻南去倍含情
贈郭子章左轄
岳牧才名動九州閩藩三載奠金甌紫宸萬國朝宗日
滄海無波保障秋望重汾陽膺帝寵澤深棠樹起民謳
即看劍履趨三殿竹馬難留郭細侯
送友人
清朝侍從擅風流孤憤長懷漆室愁自是賈生輕絳灌
敢云中散薄殷周九天鵬翼垂雲海五色龍光射斗牛
薇省花開供坐嘯月明清興在南樓
秋夜集王汝存宅同趙仁甫作
一尊月下罄交歡子夜歌來白苧寒烏鵲南飛棲未定
關山北去路偏難此時玉樹人相倚何處金莖露可餐
對月未須辭酩酊百年風雨幾回看
滕王閣
高閣崚嶒四望開凭欄秋色客遲回城臨二水吳天合
鴈帶孤雲楚澤來翼軫何人懸彩筆江湖有客罄深杯
霓旌不見風流盡依舊西山暮雨哀
送方子及謫滇南
才名誰似漢田郎起草何人謫瘴鄉芳杜佩還紉帝子
中山篋豈示君王符分虎竹雲霄迥俸給魚鹽道路長
一酌昆明池上水恩波猶自憶含香
其二
迢迢東海一波臣路出盤江更問津寒食蘼蕪愁片雨
春衣楊柳拂輕塵青雲謫去還何日白雪歌來和幾人
我亦乾坤憔悴者不堪澤畔賦靈均
酬立朝叔秋日贈别之作(諱應俊)
豈是潯陽五柳家柴門生計老烟霞玄經不廢愁中草
青鬢俄驚病裏華海戌雲寒遥度鴈楓林月白亂啼鴉
仲容飄泊天涯去竹下銜杯興轉賖
同邵夢弼王重甫林貞濟陳振狂登烏石山作
望裏青山一片孤登臨長嘯共吾徒萬家烟樹還明滅
九月江鴻乍有無滄海微茫虚蜃氣白雲搖曳隠浮屠
尊前俱是悲秋者憔悴何如楚大夫
林天廸席上呈諸同社
風流詞藻郢中才酒熟黃花對客開高閣秋隂寒薜荔
一簾霜葉點莓苔醉來澤畔如相問賦就江南祇自哀
意氣千秋吾黨在不妨月下數銜杯
懷仁甫
歲暮柴門生事微灌園久息漢隂機湖邊流水烟初暝
樹裏斜陽鳥乍歸中酒誰憐嵇叔夜裁詩獨憶謝元暉
鴈鴻遥隔三山外悵望江天片月飛
得王重甫書却寄
題來尺素越王城八月江空鴈一聲栗里只宜棲處士
彛門誰許過侯生青山贈爾烟霞色白社招余海岳盟
為報重陽風雨近黃花濁酒遲縱横
秋日酬鄭給舍(二首)
海上風濤把釣竿科頭懶著竹皮冠蛾眉此日空題扇
猿臂何人為築壇天地百年孤憤在關山一曲太行難
布衣掩骭秋無恙誰罄平原十日歡
其二
窮愁誰問楚狂生得爾相看意氣横劍識雌雄風雨合
歌來慷慨鬼神驚羣峰翠抱空中閣片月秋懸海上城
一自逃名棲谷口吾徒敢負薜蘿盟
送高五之山東謁方左轄
二月芳郊雨乍晴隔林求友聽鶯聲文章欲借中原色
裘馬初含萬里情蹈海誰當天下士談經直過濟南生
紫薇花下邀歡後嘯倚天門署姓名
元日和方子及雪霽
九衢車馬逐輕塵歲月催人兩鬢新律應青陽來昨夜
杯傳濁酒媚佳辰玉珂色映秦淮雪綵筆題殘漢署春
一自仙郎裁郢曲眼中誰是和歌人
同戴朝賓姚在質登壺公山
太守風流謝永嘉開山獨愛白雲斜擕來彭澤先生酒
醉殺天台二女花拄杖孤峰低日月揮毫五色散烟霞
應悲城郭多生事欲駕仙人白鹿車
贈居易叔
木蘭流水繞江村旭日東升望海門積氣有時餐沆瀣
通津何處涉崑崙一庭花萼春相媚四壁圖書細討論
最是承歡憑戲綵南溟初化北溟鯤
送蕭給事奉使琉球
使者才名青𤨏聞島彛五月信南薰舟中玉節鯨鯢避
海上金函雨露分萬里波濤澄漢月九重宫闕渺燕雲
彭湖一夜秋風起草奏還朝謁聖君
同杜子賢陳觀甫游宗振宿天游菴
樓閣岧嶤接太虛臨風登眺客來初饑餐玉女青精飯
醉叱仙人白鹿車鸑鷟參差雲外聳芙蓉隠映月中疎
知誰姓字登金籙齋沐清霄謁帝居
讀弇州集贈王元美先生(四首)
一臥滄江幾度春朝朝搦管氣如神轅門歸去誰推轂
藝苑傳來自斵輪千里馬蹄堪獨老九州龍性總難馴
玄經草就揚雄宅載酒還容問字人
其二
先朝一䟽乞巖阿再起中原竟若何楚澤魚龍驕白日
吳江風雨滿青莎翟公門静堪羅雀逸少書成欲換鵝
何物千秋名不朽尋常附驥一相過
其三
秣陵佳麗帝王州京兆奚為厭壯遊馬曳吳門還匹練
弓藏范蠡合扁舟荷衣楚楚湘纍怨雪調泠泠玉女愁
漫道出山稱小草弇中高臥是丹丘
其四
中原諸子氣争雄君自縱横擅國工燕市飛虹曾貫日
郢人滅堊已成風寧論猿臂淹諸將祗為蛾眉妬六宫
林下未須嗟偃蹇江湖萬里一冥鴻
秋日寄題姚在質草草亭
君家臺舘似濠梁幾度論詩到草堂春社酒醒雙燕語
墨池雨過百花香桐隂滿地吟秋色竹影留人醉夕陽
可是名園幽興熟九華無日不相望
秋夜懷用晦
江臯無夢不相親憶汝難禁月色新執轡彛門金結客
採芳湘水玉為人書從千里來無恙佩是雙龍合有神
安得移家南浦上小山日結桂叢鄰
寄堯勲
君家住近鳳凰山高閣崚嶒幾度攀問字曾過滄海上
題詩多在白雲間扁舟臥病囊垂罄短褐悲秋鬢欲斑
回首元龍樓上月幾時尊酒破愁顔
送葉明府入計
北望燕山紫氣生翩翩車騎出江城朝元雙舄飛仙令
受計三年寵上卿峽口寒濤催去鷁關門殘雪映行旌
漢庭經術推高第海内争傳卓魯名
春日和蔡伯華題瑞巗之作
海上孤峰削不成春來延眺薜蘿清杯傾竹葉青山醉
石掃蓮花彩筆横飛盖低松雲欲墜行歌出谷鳥初鳴
孤臣莫灑中原淚一謫長沙萬古名
客中書懷寄鄭給舍
天涯風雨倍含情鴈度關山客夢驚不見綈袍憐范叔
空懷白璧老虞卿笛吹楊柳秋聲轉月冷蓬蒿夜色生
却憶木蘭詩社長幾回樽酒興縱横
寄贈方子舉子至兄弟
幾度相過醉草堂别來湖海迥相望連城並抱荆山璧
雙佩還投楚畹香詞客憑誰歌白雪酒徒漫自混高陽
䲭夷蹤跡扁舟在翹首青雲氣頡頏
同周九逵游宗振集用晦王孫芙蓉園得華字
青藜高閣抱龍沙客向王門校五車玉樹舊傳桐葉地
天香秋散桂叢花鄒枚授簡生春色牛斗開函鬭物華
對酒試論千載事建安七子起誰家
送宗振之江西兼柬用晦王孫
囊山山下白雲生慷慨看君賦遠行峽口孤帆飛建水
斗間雙劍指豐城江湖不盡窮愁淚風雨其如去住情
到日芙蓉花正好西園彩筆競縱横
送陳守巽之浙臬(名誥嘉靖乙丑進士)
使君聲望起雲霄高隼摶風健翮遥庾嶺行春曾露冕
錢塘繫䌫正觀潮月明海國鴻初度秋到江城柳未凋
若向西湖探勝跡孤山猿鶴為誰招
送林敬夫明府之粤中(名民止萬歴甲戌進士余同年友也)
茂宰風流入計年飛鳬歸帶薊門烟歡承萬石開春酒
曲引雙成被管絃潘縣花深迎墨綬豐湖月白泛樓船
憑君覽勝羅浮上石室雞鳴海日懸
寄用晦王孫兼柬余德甫憲副
龍沙雲樹望依微楚水閩山尺素稀公子風流蘭作佩
野人生計薜為衣客來北海尊常滿月出西園盖並飛
為報芙蓉同社侣豫章幾度夢中歸
答陳子卿見寄
五月披裘慣負薪居然滄海一窮鱗若非芳佩貽公子
誰見綈袍戀故人萬里扶搖鵬擊水九衢蹀躞馬飛塵
從容碣石談天日還憶江南白雪春
客中贈游宗振
落魄江湖一布衣閒來說劍氣雄飛已看麗藻裁芳杜
况復清光映少微世上浮名雲共薄天涯多病鴈來稀
彈歌不是吾徒事滄海垂綸有釣磯
同戴朝賓陳觀甫吳潛夫陳叔理泛舟晉安城西
作
參差樓閣鏡中開客自風流載酒來山勢似浮三竺寺
荷香深襲百花杯商歌競逐滄浪起野服俱成薜荔裁
我輩相逢情不淺停橈還上越王臺
懷立朝叔
八月涼風動客衣多愁又與故山違天涯夜冷歌中露
海上星高望少微颯颯秋聲黃葉下迢迢雁影白雲飛
滄江獨坐垂綸者為羨鱸魚入饌肥
和柯堯叟哭方伯徐子與之作
龍沙傳道歲星徂國士澘然淚欲枯鄴下文章身後振
山陽風雨笛中孤愁深彭蠡來寒雁夢繞苕溪噪夜烏
一束生芻人似玉憑君磨鏡赴長途
贈林晉伯
才子風流漢長卿凌雲誰薦子虚名池邊搦管題春草
花下銜杯聽早鶯千里霜蹄驕歴塊六宫粉黛避傾城
穿楊梨嶺君家事伯仲東山更有聲
送李孝甫太僕還明州兼報沈嘉則
為愛名山入武夷相逢海上共題詩漫言仙令飛鳬下
曾似官曹問馬知劍浦波搖青雀影鏡湖秋結白雲期
四明狂客如相問黃鵠翩翩任所之
贈林貞濟
詞藻翩翩思不羣五陵年少幾如君開函長拂青萍劍
搦管還題白練裙汗漫圖書探海岳縱横鞭弭叱風雲
相逢况是黃花候斗酒寧辭醉夕曛
夀許隠君為希旦尊人作
汝南冠盖集如雲聖代逃名獨有君濁酒頻招陶處士
新詩雅愛鮑參軍蒲生九節仙人授衣染三花玉女分
燕市黃金高索駿渥洼龍種自空羣
贈杜使君
元凱聲華天下聞東南轉餉借夫君五花曾擁荆州節
千里猶傳渤海文迹混風塵稱吏隠名隨霄漢出人羣
聖明召對還今日坐見芝泥下紫雲
林大合招飲鼇峰亭同邵夢弼王重甫作
汗漫相逢秋色深興來高閣共登臨雲開睥睨羣峰出
日隠松杉獨鳥吟流水尊前調綠綺寒花籬畔散黃金
嬋娟一片城頭月相對狂歌思不禁
周允仁招飲澄瀾閣有懷方伯徐公
參差樓閣俯滄洲詞客翩翩結勝遊山色迎人來樹杪
鷗羣對酒散沙頭風敲萬竹秋聲急雲斂千峰月影浮
蔽芾甘棠歌勿翦采芳無計薦南州
贈郡侯陸公奏最(二首)
三載分符奏九重官曹舊屬大司農政和海上來神雀
名起雲間識士龍大楚雄風移七澤全閩膏雨遍千峰
懸知早晚徵黃詔曳履還聞長樂鐘
其二
三楚才名迥不羣漢廷治行孰如君南方地僻停千騎
北闕天遥戀五雲樂奏幔亭鸞鳳曲佩搖劍浦斗牛文
自憐偃蹇山中者日聽謳歌醉夕曛
贈鄭觀察
封書早奏建章宫攬轡閩中職事雄使者還持三尺法
行人争避五花驄分屯遠近籌邊策轉餉東南煑海功
匣裏慚非明月璧憑君一盼氣如虹
趙仁甫招飲平遠臺
一尊與客醉孤亭檻外羣峰似列屏最愛風流招白社
還看斗氣射青萍秋深臺館花争發月落江城酒未醒
寂寞從人嘲不解侯芭已識太玄經
贈王汝存
意氣看君跌宕多相逢且莫嘆蹉跎山隂興劇還看竹
池上書成幾換鵝作賦才名工白雪開尊風雨醉青蘿
蹇予亦是疎狂者把臂何妨共嘯歌
集天廸藂桂堂呈仁甫汝存子脩
松桂森森雨乍晴客來湖海氣縱横壺觴不減山隂興
詞賦還齊鄴下名曲徑竹搖寒月影空庭鴈度朔風聲
可知今日蓮花社也結柴桑漉酒生
送陳中丞之楚
紫泥遥下建章宫開府旌旗楚甸雄六傳争看新授鉞
五花共指舊乘驄洞庭静聽鈞天樂雲夢高誇羽獵風
興滿南樓秋夜月胡牀坐嘯幾人同
張將軍招飲芙蓉亭
東南分閫海無波愛客開樽醉薜蘿檻外烟雲縈玉樹
燈前星斗亂銀河干城長倚青萍劔樂府争傳白苧歌
酩酊相看餘俠氣厭厭莫問夜如何
同仁甫汝存天廸登烏石山
海上西風萬木哀開樽相命一登臺寒江朝曳雲邊練
怪石秋生雨後苔片片飛鴻過睥睨亭亭雙樹倚崔嵬
天涯此日悲搖落作賦誰憐宋玉才
寄贈袁舍人
才子如雲滿建章袁宏倚馬思飛揚風傳玉漏鳴珂静
露浥金莖拂袖香起草明光垂日月承恩太液重巖廊
雁鴻片片長江下詞賦無忘寄柏梁
蒜嶺道中
雨過千峰翠欲浮海門雁下歲寒秋雲籠遠樹烟初散
雪壓斷橋水半流灃芷只宜誇獨佩隋珠何事暗相投
棲遲賴有青山在世路無勞嘆白頭
寄王太史
三山雲樹迥相望太史名高翰墨場酒熟頻招彭澤宰
詩成獨擅輞川庒松蘿拂檻圖書静猿鳥窺人歲月長
春到梅花開隴首故人欲贈阻河梁
懷汝存
江村臘月不勝寒獨坐高齋擁鶡冠竹徑雲深人不到
柴門雪暗歲將殘歌來白石憑誰和淚盡明珠祗自看
回首越王臺上月幾時尊酒重交歡
懷天廸
憶昨看花醉草堂風流吾黨擅詞場千秋一附青雲色
中夜頻歌白露章愁滿關山逢雨雪夢來故舊倒衣裳
論文尊酒知何日獨立孤村送夕陽
寄子及
憶别春風贈柳條逐臣西去馬蕭蕭長瞻山下孤雲淚
漫折路傍五斗腰煑井何勞詞賦客含香還戀聖明朝
星軺萬里遊非薄題遍蘭津十二橋
寄夢弼
屏跡江村雨雪多歲寒生計竟如何簷前雲影斜飛鳥
湖上松聲急逝波慷慨漫懷燕市筑猖狂還作楚人歌
君家五色瓜堪種不見咸陽臥槖駝
寄伯華
憶昨秋風别晉安幾回離恨月中看豐城龍劍何時合
碧海鮫綃此夜寒逐客蕭條蘭作佩故人潦倒鶡為冠
天涯多少相思夢尺素無由托羽翰
夀東山柯公為堯叟堯錫兄弟夀其尊人作
何來紫氣繞東山中有高人善閉關桂樹幾藂娛白髮
桃花千歲駐紅顔杖移太乙看雲健曲奏陽春對酒閒
况復鳳毛池上滿文章五色競裁斑
同方子韓陳堯勲鄭文蔚宗希文集林廷濟迎翠
樓得銀字
南樓秉燭亂星辰把臂相看總酒人落魄此生容大塊
浮名何物抵陽春夜闌一部蛙聲急雨歇千家月色新
但托鴟夷長取醉百年容易鬢如銀
寄貞濟
臘月江村掩竹扉蕭然四壁客來稀雲横遠樹千峰斂
日落平原獨鳥飛末技雕蟲空自老雄談捫虱欲誰依
越王山下梅花發幾度尋君夢裏歸
酬柯堯叟堯錫兄弟
鴟夷蹤跡逐飛鳬散髮扁舟泛五湖自歎風塵交漸薄
誰憐金石調仍孤防身長倚青萍劍照乘争探赤水珠
伯仲才名高北斗雲間二陸一時無
寄重甫
雨雪霏霏萬井寒南華讀罷倚闌干梅花吹落江城笛
竹籜裁成野老冠匣裏青萍空自拂牀頭綠綺向誰彈
知君不盡山隂興可買扁舟下木蘭
贈黃給諫
青𤨏先朝侍從臣歸來惟與白雲親漢廷黨錮終何事
楚澤離騷合有人地卜刺桐心自遠歌裁叢桂鬢初新
嗟余亦是躭奇者問字知君不厭頻
贈馮彛父
甬東有客擅才名落落臨卭一馬卿燕市未曾逢索駿
淮陽且自聽啼鶯馮驩奇策空三窟賀監清狂失四明
愛爾風流人似玉幾時獻賦沐金莖
贈車子仁
一從露冕晉安城共羨雄才出楚荆下鳳已徵循吏績
懸魚不減古人清雙龍入夜星争麗五馬行春雪有聲
愧我老非徐孺子豫章一榻獨含情
稽司理招飲夕佳園樓(二首)
看山閣敞白雲中官舍蕭然只數弓花氣初飄千樹雨
鶴聲如和九臯風吕安命駕情誰似王粲登樓賦未工
退食從容瞻北斗冷然直欲駕飛虹
其二
樓控黃華樹色隂南薰一曲快登臨官閒拄笏西山爽
客到開尊北海深霧澤空齋多變豹風清古木聽鳴禽
閣中山水諧心賞倘許重擕焦尾琴
贈唐美承明府
列宿清光映翠華人從海上泛孤槎辭來栗里籬邊菊
看過河陽雪裏花萬里橋通題柱客五紽絲咏采桑家
自憐白髮愁難變欲問仙人勾漏砂
贈巫維禎太學
羣峰矗矗水粼粼南國長懷席上珍中壘說堪讐虎觀
司空佩已合龍津書攤滄海來千里曲奏陽春和幾人
不是高齋頻下榻鬢毛偏厭雪花新
種山對雨柬林大合用山亭秋集來韻
西風吹雨暗城頭囊裏無衣怯素秋蓮社不妨彭澤醉
銅鞮偏憶習池遊行歌却笑空彈鋏作賦何緣共倚樓
河漢盈盈分一水天孫猶自望牽牛
夀鄭雪窗九&KR1030;詩
谷口棲遲海鶴姿賓筵抑抑武公詩家傳通德薰蘭佩
世重明經擢桂枝九轉丹成䟽葛井千鍾酒熟醉蓬池
滿堂戲綵椿增夀更誦南山採紫芝
柬黃于雍
日夕下帷不厭貧諸生似爾氣嶙峋春城幾度逢傾盖
藝苑何人悟斵輪豹隠深林文欲變龍蟠大海性難馴
東籬濁酒花饒笑遲爾停橈訪隠淪
客中書懷兼憶舍弟宗齊
細雨孤燈獨掩扉客愁長與故山違一官自笑萊蕪甑
九月誰憐薜荔衣龍臥合吟梁父去鳳衰莫遣楚狂譏
南鴻不見雲中度魂斷天涯尺素稀
送方子及謫滇南
天涯宦跡笑蹉跎驥服鹽車堕淚多一代風流淹省署
千山雨色度關河滇池鯨甲隨波動閩海鴻書隔歲過
若祀碧雞金馬後漢廷遲爾頌中和
其二
一謫梁州萬里天馬嘶鳥道白雲懸恢諧誰復憐方朔
寂寞還應守太玄山鬼西南窺虎穴夜郎風雨嘯龍泉
凄凉漫擬投湘賦宣室恩深召對年
贈徐方伯子與
青蘿别舘播清芬當代才名屬使君貫日虹飛燕市筑
運風堊滅郢人斤豫章榻滿西山月彭蠡風搖北渚雲
不是尋常來問字桓譚欲識草玄文
題北臺圖
越王山下石為臺仲蔚蓬蒿倚石開竹裏清隂搖片月
雲間秀色射三台帆檣遠近當窗出島嶼微茫入檻來
寂寞一區玄草在問奇倘許破蒼苔
登八角樓
九峯雨歇澹浮烟樓俯孤城列嶂前臨水客停青雀舫
倚闌鳥度白雲天囊中誰拾金光草簾外長飛玉乳泉
龍伏寒潭餘劍氣清光夜耿斗牛邊
題芙蓉園
公子園門邸第東清光花豈百花同揮毫香滿金莖露
把酒凉生玉佩風鄴下客飛清夜盖淮南日詠小山叢
霓裳何似天孫錦機上芙蓉集更工
重入武彛
九曲溪頭泛釣槎尋真重到赤松家藤蘿面面清隂合
鸑鷟亭亭霄漢斜杖曳仙人遊五岳詩裁玉女獻三花
鼎中龍虎長生訣乞與狂夫度歲華
贈陳公望長君子卿(名翰臣)
金羈遥騁帝京塵雨歇江門柳色新共覩臨池毛是鳳
更誇解佩玉為人星分太乙青藜夜花映長楊彩筆春
不待青雲吹狗監君王親問漢詞臣
得蕭漢卿詩却寄
老去棲遲五柳門雙魚誰復寄江村數行忽枉懷人句
多病新開對月樽海上甘棠歌父老天涯芳草怨王孫
風流舊結青溪社萍梗重逢未可論
寄武昌鄭觀察
海上風流一使君聲華籍籍漢廷聞登樓長嘯三山月
作賦還淩七澤雲建節暫辭鵷鷺侣停車偏問鹿麋羣
臨岐不盡相逢興那得談詩坐夜分
題六橋圖
為愛杜陵詩興豪浣花橋畔草堂高沙堤垂柳移三竺
海島横雲駕六鼇波蕩樓臺虹飲澗聲聞霄漢鶴鳴臯
明時空把中流柱偃蹇江潭見楚騷
贈王百穀
嗟君早歲擅詞場偃蹇於今鬢有霜才子雲間高二陸
名家江左讓諸王山含秋色丹楓老水繞城隅匹練長
不識東南文物地風流誰復得卿狂
答鄭山人
海上棲遲漸白頭垂綸只合老滄洲宣城聊訪青山去
函谷還瞻紫氣浮落落風塵誰下榻蕭蕭秋色獨登樓
多君徑寸珠相贈萬里江天載月遊
登喝水巖同鄭文蔚賦(名炫少司馬岳曾孫)
看山何處結幽期為道參差藍筍移地似支堤分鷲嶺
水從阿耨卜龍池經殘白馬誰傳偈石剩青蓮好賦詩
一嘯泠然風萬壑不知身世在須彌
夀林母
彩婺輝輝映北堂承歡戲舞日初長文章五色聯華萼
環珮千年集鳳凰果獻蟠桃堆玉案香飄叢桂襲霓裳
翩翩青鳥前為夀春酒瑶池樂未央
和鄭觀察士元聞報述懷(二首)
谷口歸耕舊隠淪棲遲不復嘆前薪文章欲廣江潭賦
冠盖寧奔宛洛塵已悟浮華歸覆鹿曾題封事上批鱗
柴門莫道無車馬五柳依然不厭貧
其二
誰家招隠小山東豈為淮南桂樹叢合浦珠還偏按劍
蒼梧鳥盡却藏弓高陽官罷名逾起哀郢歌殘思不窮
藻鑑縱教遺五咏七賢早已重山公
題鄭氏秀遠樓
樓閣凌空勢不羣萬家烟樹望中分杯搖河漢南山色
劍倚崆峒北斗文海氣散為三伏雨天風吹落九華雲
芙蓉采得堪誰贈醉倚雕欄到日曛
送陳大宗伯還山
鳳鳴阿閣正雝雝何事隨風下九重豈為文章傾絳灌
遂令禮樂失䕫龍潞河冰解浮仙棹吳苑風高憶禁鐘
歸向東山營别墅臥看紅日起高松
别黃白仲(諱之璧會稽人)
裘自蒙茸劍陸離一尊臨别淚雙垂傷時書敢懷孤憤
去國歌堪託五噫天際愁魂青草斷山中歸夢白雲知
故人回首風塵隔把臂江湖未有期
登泰山(二首)
元君禮罷閱秦碑長嘯天門駕赤螭蒼海一杯簷際落
齊州九點鏡中窺白雲不散丈人石青鳥還來王母祠
漢主若求封禪草文園消渴老明時
其二
岱宗東望翠微重曳杖初聞縹緲鐘半嶺烟霞迷漢畤
四時風雨咽秦松緱山直跨仙人鶴函谷遥瞻柱史龍
七十二君呼不起安期何處采芙蓉
寄周公瑕(名天球篤志古學善大小篆隸行草)
風塵誰不愧移文江左高標獨有君賦就何曾逢狗監
書成堪自換鵝羣尋僧行踏寒山月采藥還乘甪里雲
海上窮愁知已少雙魚莫遣不相聞
答林德夫余邦彦海陵見招之作
燕市歸來一狗屠忽看尺素到江湖流言萬里悲生死
落魄千金散有無吳會川原雲獨往海陵風雨鴈相呼
莫愁龍劍終難合翹首延津氣不孤
賦得西極馬送許靈長北上(靈長關西人)
宛馬如龍貢漢家方瞳紫焰應星華追風不獨驕千里
顧影居然錯五花塞上悲笳寒薊月回中飛檄亂胡沙
憑誰一掃煙塵净龍種由來産渥洼
寄佘彦綸侍御(諱嘉詔號斗南嘉靖乙丑聯捷官監察御史)
驄馬驕嘶向故林秋風分手到如今羅浮月滿梁間夢
大庾花開雪裏心白簡風霜推柱史青春服食解朝簮
東山不久徵安石莫負蒼生便陸沉
仙霞道中同馬從甫作
海上仙蹤已杳然羣峰猶自插遥天路疑九折羊腸斷
雲自孤飛馬首懸厭說江湖風雨惡愁聞吳楚甲兵連
棲棲不是憂時者訪道名山有夙緣
和李本寧元夜集伯仁西園觀燈
參差朱邸與雲齊華館還開閬苑西發篋有珠皆照乘
校書無閣不燃藜烟花影落春星亂歌吹聲騰夜月低
温洛榮河偏此地舊遊那復問金閨
其二
笙歌何處燕嘉賓公子西園夜色新畫棟光分滄海月
華堂香散洛京塵門臨棨戟多嘶馬花簇樓臺欲媚人
不唱清平供奉曲誰知金粟是前身
題内卿王百尺樓
百尺樓開霄漢斜氣吞河嶽萬人家夜寒星斗羅朱栱
日静烟霞護絳紗閣上圖書藏二酉空中鸞鶴駐三花
仙人總是樓居者玉女凌風進紫霞
春日魯陽王别業應教
如雲别館象蓬萊醴酒多緣上客開招隠有山皆桂樹
披襟無日不蘭臺河間禮樂三雍對鄴下文章八斗才
梁苑風流還授簡共誇詞賦接鄒枚
羣玉山房雅集和陳宗伯韻
一丘曲折碧山餘繫䌫同過木石居蓮社已招彭澤宰
桃源還問武陵漁烟籠高閣花隂薄日射寒潭竹影虚
最愛門庭堪藉草莫教穉子帶雲耡
秋夜同屠子卿朱汝脩集宋忠甫邸第分得含字
隠隠樓臺紫氣含上公愛客懶朝參何論十日平原飲
且聽千秋碣石談舞奏陽阿傾薊北歌翻子夜入江南
明珠直射城頭月誰向驪龍頷下探
題蘭亭
永和遺跡豈銷沉載酒蘭亭恰賞心巖壑一時勞應接
壺觴異代感登臨籠鵝池在迷春草巢燕堂空見竹林
若集羣賢修禊事還憑彩筆勒山隂
秋日集羣玉山房和林文學韻
曾是南塘第五橋木蘭陂接海門潮夕陽隔竹紅將斂
古柏經秋翠未凋一水葭蒹游欲溯小山桂樹影堪招
銜杯醉殺江天月厭說歸航十里遥
冬日西巗燕集分得陵字
岧嶤樓閣白雲層何意龍門客並登望入烟蘿山似黛
歌翻金石酒如澠階前玉露榮叢桂坐上春風盛朗陵
短髮蕭然狂不厭扁舟雪夜興堪乘
秋日同林堯勲王玉生徐惟起曹能始僧如瀚集
平遠臺
漠漠城頭澹遠天登高仍集竹林賢沙邊鷗鷺衝殘雨
樹裏樓臺隠暮烟白髮愁來偏中聖青山到處合逃禪
不妨乘興邀明月秋水芙蓉正可憐
送鄧宏載之京
蕭蕭萬樹冷西風使者乘軺入漢宫鳷鵲五雲瞻薊北
鱸魚八月别江東河橋曉露沾秋草驛路寒砧亂朔鴻
作賦仙郎鳴佩去南天翹首思無窮
李伯承招集北郭别業同楊道行作
尚璽何年謝九重亭開濮水寄仙蹤池邊白幘迎山簡
坐上青尊對李邕秋老郊原雲氣薄菊明臺館露華濃
不禁飛動談詩興遮莫孤城起暮鐘
贈居易叔
可是吾家舊阿湛風流亦自見﨑&KR0706;新詩似錦驚人嫩
濁酒如澠酌客深花外薰風吹度曲竹間明月照開襟
年來小阮疎慵甚徙倚相看愛入林
秋夜登元武臺
仙壇縹緲接瑶京地盡東南一望平萬𣲖溪流奔巨壑
千重樹色隠孤城蟾蜍倒掛窺金鏡沆瀣低垂酌玉衡
莫訝荷衣輕謁帝雲門欲聽步虚聲
郭宗舜過訪鳳山寺
雙林過雨亂飛花草綠空門一逕斜折角有巾迎郭泰
問奇無字答侯芭鳳凰秀色開方丈薝蔔微香散法華
白社風流尊酒在攅眉那復似陶家
舟中寄别諸同社(四首)
北風吹鴈客辭家厭說東籬菊正華幾度寒雲生古渡
半江落日澹平沙范丹不問塵中甑潘岳偏愁鬢裏華
妬殺舊遊諸俠少月明何處聽琵琶
其二
慷慨行歌向越州故人臨别問刀頭酒醒馬上鍾山暮
葉落帆前岊水秋衣化緇塵寒未改珠懷明月暗誰投
題詩莫笑飄零客禽慶初為五岳遊
其三
黃田驛口水𥻘𥻘况復交遊泣别辰千里河山愁不住
一尊風雨夢相親思蓴有客三江去種秫無田五柳貧
秋草凄凄雲漠漠可能不憶竹林人
其四
一溪流水暮雲天津口停橈客未眠壯士吹笳防睥睨
佳人擣練怨嬋娟疎狂字滅三年刺悲憤歌殘九辨篇
何似山中歌寂寞閉門惟草子雲玄
送陳宗舜直指入朝
野棠春盡發江城飛旆看君入漢京花裏鳴珂驄馬去
日邊持斧繡衣行烽烟遠塞逢多事慷慨中朝起大名
海上窮交何所贈燕山一片白雲情
春日登武寧樓同黃堯衢作
樓控青山入望遥移尊選勝趁花朝九華翠濕仙人掌
千樹寒生玉女標松柏春晴喧鳥雀關門日落見漁樵
狂來欲跨雙龍去閶闔班中問九霄
和陳堯勲遊赤壁
百萬騰驤赤壁開中原虎視霸王才舳艫風猛連雲沒
烏鵲枝空帶月回珠抱寒潭龍獨臥書沉遠浦雁還來
臨流漫說千年事且罄樽前濁酒杯
答思甫宗侯人日見懷之作
身世飄飄水上萍何人道是少微星年華未報千門柳
物色初看七葉蓂愁徧江河詩不廢夢回鄉國酒初醒
梁園又見王孫草日逐東風刺眼青
牛渚磯早眺同吳翁晉梅季豹作
曙色蒼蒼望不迷秋深山徑草淒淒烟消海島蛾眉出
日挂樓臺蜃氣低峽口寒濤驚躍馬水中幽怪避燃犀
裁詩誰復披宫錦鸛雀疎林莽自啼
贈陳少宰公望(諱經邦號肅菴嘉靖乙丑進士官禮部尚書)
班高建禮秩春卿水鏡掄才寵聖明地切南宫分曳履
人當北斗重持衡談經虎觀天顔動染翰龍池藻思生
好是平津開閣日茂陵消渴望金莖
贈屠長卿
建章朝罷下彤墀柱笏東曹日賦詩結客已傾燕市俠
為郎還草漢宫儀佩紉澧芷湘靈妬珠握驪龍海若悲
莫是仙才多玩世陸沉金馬有誰知
西湖春泛同屠緯真馮開之徐茂吳黃白仲錢叔
逹宋化卿許靈長分得風字
平湖晴日水浮空載酒看花入鏡中城郭烟雲開鷲嶺
樓船簫鼓徹龍宫花間列伎春争麗柳外聽鶯詞轉工
别采湘君芳杜佩夕陽歸棹信微風
九日黃惟雅招登黃華山同鄭兆聖柯賓朋作
黃華山下白雲浮愛客擕樽最上頭睥睨烟含千樹影
芙蓉風動萬家秋寒花色艷淩青女流水聲長咽紫洲
此日汪洋情不淺客中搖落未須愁
寄龔應身使君
東風東望憶黃華太守風流似永嘉詞賦建安稱作者
循良渤海舊名家喜看夾水雙龍近愁見長空一雁斜
若問狂夫寥廓興一丘猶未臥煙霞
和大宗伯陳公聞倭寇遁歸我師追擊盡復朝鮮
之地志喜韻
遥傳上將臨邊日秉鉞登壇殺氣銷萬虜投戈歸絶域
三軍奏凱徹中朝梯航未必來重譯杼軸何堪盡戍遼
太史直懸千古筆扶桑銅柱轉岧嶤
贈何穉孝
南北風塵未可論嗟君何事隠青門閒居已厲東山操
薄譴還懷北闕恩社結山中時佞佛槎乘海上欲尋源
愁來偃蹇憐同調擬向羊何倒綠樽
寄李本寧觀察
傳聞旌節下巴西天目東南望不迷彩鷁乘風飛水驛
襜帷帶雨慰春犁停舟訪古過嚴瀨按部探奇入會稽
却憶梁園曾御李幾回飛夢隔雲霓
贈少司寇詹爾欽
落魄南來混客星欲瞻卿月謁階庭批鱗殿上傳封事
執法朝中紀御屏謝傅東山營别墅揚雄西蜀著玄經
即今霄漢虚台鼎海上顒顒望典型
題黃惟雅欣賞齋
琴弄胡牀磬懶敲幽蘭馥馥竹蕭蕭圖書四壁留仙篆
彛鼎千秋應斗杓氣溢空中遊汗漫翼垂海上駕扶搖
銜杯下榻多情興倚杖重來不待招
林晉伯讀書霞村别業
散帙開軒覽物華新開三徑敞烟霞豈緣䓤蒨便看竹
自愛滄浪足浣花門對壺公青入案帳裁織女絳為紗
晴窗草就揚雄賦文似何人薦漢家
陪陳玉叔遊九鯉湖同陳彦冲作
使君飛盖動山靈九鯉烟霞接幔亭樹綴巗巒空外碧
雲移樓閣鏡中青招來鳬影棲仙洞閱罷鵝羣寫道經
湖水潺湲人不寐鈞天廣樂若為聽
題九鯉湖水晶宫(二首)
崔嵬樓閣俯澄湖湖上仙人竟有無赤鯉何年飛碧漢
白雲猶自滿元都寒潭倒影三珠樹列嶂高懸五岳圖
即此避秦無不可風塵容易歲華徂
其二
翛然長嘯入林丘峭壁懸崕翠欲流萬壑泉奔青靄下
一天月映紫芝浮湖中丹竈無今古洞裏閒雲任去留
跨鯉仙人何處去且將杯酒洗塵愁
歲暮懷黃惟雅却寄
汝南風度近何如海上棲遲嘆索居青鬢看君工著述
白雲笑我混樵漁千金豈賣長門賦七尺空乘下澤車
歲暮梅花思折贈海門雁斷轉躊躇
寄楊德潤
風流曾識洛陽才一别長安夢幾迴痛哭賈生書未上
反騷揚子賦堪裁孟津水自龍門下苦縣山從鹿邑來
不識趨庭春酒熟憑誰花下罄深杯
薛公儀移樽咸平寺同李少白鄭長玉閔文逸作
漢廷侍從氣翩翩載酒何來繡佛前秋入雙林停白馬
人從三竺禮青蓮旃檀風細仙旛動優鉢花明彩筆懸
莫是詩名陶謝並更憑醉裏一逃禪
留别薛公儀
薊北縱横結客場山中讀禮罷含香青萍解贈秋如水
白璧投來夜有光籬下寒花供月露天涯落雁帶風霜
問君何日燕山去枚馬如雲遲建章
喜楊道行徵會濮上呈李伯承穆敬甫陳翼甫
南北無勞斷客魂櫜鞬此日屬中原詞盟已自開城濮
吏隠何妨傲漆園河上古丘悲帝子天涯芳草怨王孫
當筵不作長鯨飲萍梗重逢未可論
穆敬甫以病不赴城濮之會却寄
秋盡文園病未蘇步兵白眼滯窮途敢云明月投千里
已見雄風長五湖瓠子馬沉仙蹕遠莊生蝶去釣臺孤
君今不入高陽會誰向天涯結酒徒
答穆敬甫
信宿名園嘯薜蘿朝來一騎又相過看君俠氣傾三輔
笑我離愁託九歌雁帶秋聲來紫塞雲含暝色度黃河
花間進酒人無恙曾是雄威細馬䭾
題衡山
清秋高躡祝融峰澗道千盤隠萬松日月分明開禹鑿
雲霞迴合蝕秦封簷前喬木巢朱鳥巗下寒湫臥白龍
欲問元彛蒼水使天風吹落半山鐘
酬康孟擔
曾訪狂夫到草堂新詩投贈比琳瑯邀歡却醉桃花酒
招隠還歌桂樹章春盡嚶嚶黃鳥囀雨殘郁郁紫蘭芳
陶然别去青門外流水千山挂夕陽
泊檇李呈方廷對
長安聚首夢中過君自雲霄我薜蘿抗䟽新朝驚絳灌
裁詩故里愧羊何地連吳越長鯨静春入東南檇李多
握手依然青眼在白頭空自笑蹉跎
贈歐楨伯(二首)
羅浮石室採幽芳吏隠何年入帝鄉六館傳經秦博士
兩都作賦漢仙郎干將劍在寒牛斗建業臺孤下鳳凰
不識周南留滯者幾回起草奏明光
其二
十年歐冶夢中豪劍氣今看北斗高合浦雙珠探照乘
曲江一賦壯觀濤燕臺索駿元千里漢署含香已二毛
多少風塵淪落者誰擕綠綺向君操
同徐茂吳遊白岳信宿紫霄樓(四首)
東南真氣抱神臯謁帝重來感二毛塵世漫隨滄海變
名山不改白雲高泉鳴石壁飛寒雨風入松林急暮濤
聞道襄城迷七聖勞生那得解天弢
其二
北斗天高不可從靈巗壁立翠重重松間此日來雙鶴
雲裏何年駐六龍短褐朝元隨羽節空山采秀躡仙蹤
日斜笑倚盧敖杖谷口西風落暝鐘
其三
尋真何必躡崑崙禮罷元壇日欲昏萬壑雲霞封帝畤
十洲鸞鶴下天門舄飛敢謂丹砂就書著還瞻紫氣屯
相對高樓清不寐長生有訣細堪論
其四
樓閣岧嶢接太虚客來登眺倚蟾蜍齋分玉女青精飯
駕借仙人白鹿車鸑鷟參差雲外聳芙蓉隠映月中疎
夜闌聽徹鈞天樂剪燭焚香讀道書
送王使君擢霸州兵備道還東省
青陽初轉大梁城尊酒驪歌聽早鶯海岱東行辭魏國
風雲北指護燕京兩河隂滿甘棠樹三輔烟消細柳營
惆悵臨岐無可贈平原春草日含情
遊少林寺過中嶽時新秋雨霽
秋風乍轉拂行旌迢逓山川雨乍晴一入祗園瞻面壁
更從緱嶺聽吹笙雲移殿閣諸天静月挂松蘿二室清
回首年華空荏苒欲棲此地學無生
送王祠部
太行王屋接長安漢署春風入握蘭丹就神仙辭葉縣
詔來禮樂典祠官卿雲東省花間駐御氣西山馬上看
鄴下故人樽酒别幾回清夜夢金鑾
送黃明立會試
黃花綠酒别河梁射策看君入帝鄉趙璧光聯千里月
鄧林春占一枝香樓船處處疲南紀鼙鼓年年振朔方
漢苑於今誰諫獵好憑彩筆賦長楊
芝山寺懷黃惟雅
禪關半掩遠囂塵獨坐繩牀笑此身習定不聞招隠客
草玄偏憶問奇人愁看貝葉青山老厭見蓮花白髮新
安得汝南懷叔度汪洋千頃日相親
雨中偕友人自蓬萊驛乘舟謁禹陵(二首)
幾度神遊入會稽探奇冒雨越城西舟移古渡疑乘雪
馬避春流惜障泥千載風雲寒碧瓦九歌日月閟元圭
相傳蒼水金書在滿目松蘿鳥亂啼
其二
駐馬山門望翠屏禹陵風雨晝冥冥峰巒逥合朝羣后
松檜參差護百靈輦道草荒嚴伏臘衮衣廟古肅丹青
祖龍亦是東巡者秦望寥寥片石銘
九日陳汝大招集林氏園亭同陳幼孺鄭性之康
孟擔徐惟起袁無競分得陽字
招隠城隅一草堂開尊正對菊花黃臺邊薜茘寒秋水
檻外芙蓉弄夕陽雲起三山藏古堞風吹萬籟轉清商
相看不醉茱萸酒鏡裏空餘兩鬢霜
贈稽司理
建安别去動經年此日重逢皎若仙法署有星懸水鏡
官衙無訟挂蒲鞭蘇門訪道疑中散荆土登樓愧仲宣
指日循良膺召對趨朝咫尺奏鈞天
贈劉大參
藩嶽提封控上游紫薇丰采冠神州文垂海岳宗齊魯
氣合延津射斗牛行省飛霜清列戟嚴城明月賦登樓
聖朝側席多南顧國計還看借箸籌
送駱明府入計
華殿承恩下建章符分甌越重賢良才工製錦花稱縣
風入鳴琴雪滿堂千里棠隂人祖道五雲春色鳳朝陽
蓼蕭賜燕登歌日青瑣從容拜夕郎
春日盧封君招遊南郊
楊柳青青桃李花逍遥仙杖屬君家南山松栢歌春酒
北闕鵷鸞寵歲華書報瑶池迎載勝訣傳勾漏舊丹砂
安期來進如瓜棗笑指扶桑五色霞
題陸丞相祠
不見南朝帝子家靈祠猶鎻舊烟霞龍從玉璽沉滄海
星隕厓門扈翠華風雨長嘶天外馬英雄誰斬澤中蛇
即今邊將平沙漠精爽無勞咽暮笳
送林仲清之貴陽
謁帝新從薊北回紫薇花下進春杯褰帷重入要荒地
開府争推岳牧才山鬼西南愁按部夜郎風雨避登臺
天涯見月如相憶尺素還憑過雁裁
秋日還故園
渡水登山到草堂田家稻黍喜新嘗墻邊薜荔秋多雨
池上芙蓉夜有霜看竹每尋扶老杖借書先錄養生方
歸來自笑白頭客况復江南是故鄉
登香山寺
路入香山更逶迤子魚潭畔葦花陂鸕鷀水闊憐雙影
鷦鷃風微戀舊枝白嶼月明漁笛起碧汀潮打畫船移
幽心惟許山僧會檻外催春柳自垂
失題
共向山中賦采薇諸天延眺思依依輕塵乍合芙蓉冷
片雨初來鸑鷟飛滄海潮生通蠏井白雲客到更荷衣
漫遊自愛盧敖杖擬挾青龍去不歸
七言排律
羣玉山房秋集分得林字
出郭乘舟到竹林張筵高會逗秋隂鶴棲珠樹雲初冷
龍臥寒潭水正深怪石峥嶸窺古洞明霞縹緲散遥岑
歌連遠浦漁郎篴響雜荒村浣女砧杖曳東山隨著屐
樽開北海共披襟簾前流水雙帆度檻外疎松萬籟吟
楚澤孤臣餐菊賦商山四皓采芝心王家觸目皆羣玉
謝傅摛詞等碎金栗里羲皇稱以上朗陵象緯盛於今
翛然醉後舒長嘯歸棹焉知夜漏沉
春日集鄭仲蔚環翠亭拈四支韻
榮陽誰似鄭當時愛客開尊花滿枝檻外翩翩穿蛺蝶
簷前恰恰囀黃鸝談深揮麈供茶椀興劇呼盧覆酒巵
風送香爐烟裊裊春生書帶草離離遊魚出水争相沫
歸燕尋巢定不移李郭神仙元我輩應劉詞賦總吾師
藉蘭欲待城頭月刻竹還敲谷口詩彈鋏歌來狂態發
唾壺擊罷壯心悲留連醉後忘歸路倚杖柴門倒接䍦
贈子魯金中丞(金公自番擕薯到閩故薯亦曰金薯)
東南王氣欎如雲萬里雄才獨見君節鉞光懸金鵲印
樓船聲震水犀軍星羅霄漢勾陳色風動華夷露布文
城郭吹笳清瘴癘轅門建纛播氤氲三章頻按豺狼吏
片刺偏容鹿豕羣下士時時勤吐握行歌處處樂耕耘
玉衡一代工摛藻銅柱千秋重勒勲自曳長裾趨幕府
草茅何幸沐餘芬
重陽前一日周元孚邀同鄔汝翼謝少廉於衙齋
言别時元孚奉使還楚
楓葉蕭蕭雨乍晴悲秋偏愛集同聲東南信美忘賓主
詞賦争雄總弟兄節逼重陽萸已熟露漙三徑菊初榮
傳杯忽動登高興把袂多含送遠情萬戶天臨雙杵動
九江雲帶片帆輕鏡中鬢為憂時改馬首塵來候吏迎
一入西陵詢故舊幾逥北闕戀承明君家江左風流在
春水樓船下石城
和陳宗伯九鯉湖韻
襄城問道意無窮杖屨逍遥洞壑中漢主虛開遊獵舘
秦庭何重望仙宫披雲獨往窺丹竈觀瀑相擕坐玉豅
鸞鳳聲從蘇嶺下桑麻路與武陵通霞明亂葉秋光晩
月浸澄湖夜色空揮麈談時星歴歴銜杯藉甚草茸茸
詩成笑倚三珠樹筆落雄生五彩虹騎鶴浮丘應有待
飛鳬葉縣未能同文園渴矣懷餐露鄭圃泠然快御風
讀罷淮南招隠賦溪山吾欲縮壺公
夀周公瑕
共羡周郎冰雪姿早從丘壑傲明時洛陽紙似三都貴
吳下裘仍五月披棲鳳有時多種竹籠鵝到處擅臨池
論文意氣醇堪醉顧曲風流調不移芝自東山搴甪里
棗從南海乞安期喬家春色花争麗歲歲儂歌進酒巵
冬至汪伯玉招集大函館同屠長卿徐茂吳吳少
君龍君御吳叔嘉汪仲淹仲嘉潘景升暨悦公
得燈字
大函别舘勢崚嶒玳瑁筵開客並登笑指天都宜盼望
坐依霄漢若騫騰談揮玉麈紛成綺酒進金巵湧似澠
簷際星垂雙佩劍尊前花艷九華燈石門並列山中相
栗里還招社裏僧飛盖三更驚月出揮毫四座蔚雲興
已誇兔苑稱枚叟更喜龍門御李膺文變深林甘隠豹
翮摶北海快飛鵬賦成但乞題元晏禪定何疑出上乘
梅柳將春淩積雪松筠向晚傲層冰朗陵象緯書堪紀
謝氏池塘句可憑經著五千浮紫氣杖擕太乙失蒼藤
黑貂敝矣悲羈旅皓首陶然慶得朋北斗闌干歡未歇
歸來萬井旭東升
西亭宗正輓詩
漢家孫子真龍種騕褭名傳萬里餘桐葉分封元帝胄
桂叢招隠即仙居承恩擬效三雍對紀事還裁七略書
梁苑邀賓頻授簡彛門結客數停車青藜午夜光侵閣
玄草丁年静掩廬幸舍何須彈短鋏及門多是曳長裾
翛然觀化辭塵世忽爾乘雲接太虚何處高岡翔鸑鷟
一時荒草掩璠璵風寒北郭傳經帳塵暗西亭列綺䟽
緱嶺吹笙聲渺渺芳園為夢蝶蘧蘧千秋松檟培金谷
三殿絲綸下玉除同姓覃恩偏獨渥諸侯樂善果誰如
麒麟夾道開蒿里贔屭豐碑撰石渠御氣多應遊五岳
招魂那用擬三閭九天已化崑崙鶴八極疑乘渤海魚
自有劉歆堪接武高山仰止獨愁余
薜荔園詩集卷四
