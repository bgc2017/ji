薜荔園詩集别集類五(明)
提要
(臣)等謹案薜荔園詩集四卷明佘翔撰翔字
宗漢號鳳臺莆田人嘉靖戊午舉人官全椒
縣知縣與巡按御史牴牾投劾棄官去為汗
漫之遊其詩以雄麗高峭為宗聲調氣格頗
近七子故世貞贈詩云十八娘紅産荔枝蠣
螃舌嫩比西施更教何物誇三絶為有佘郎
七字詩屠隆作傳亦稱閩産足珍貴者不獨
荔枝西施舌蓋即指此然人品頗高故詩有
清致不全為七子之膚廓未可盡斥之也傳
稱所著有薜荔園詩佘宗漢稿遊梁新編金
陵紀遊文考翔遊蹤所經惟大梁金陵為最
後今集中俱已載入則合而編之仍以薜荔
園詩為名也明詩綜不著其名殆原屬抄本
故流傳尚少歟乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
薜荔園詩集原序
夫澤雉非瑞腹中之錦稱竒井蛙乃微夏半之聲如吹
質禀而絢於文靈合而通其竅顧影吐吞蓋自金土煦
沫相濡亦参氣化粤稽物流斯或可覩也世有下走窮
於踲踕外之無能紓籌策以綜時内之無能托甘毳以
供旨上之無所肆雄逸以動衆下之卒莫肯嬉嫚以媚
人咀嚼椒桂撚齅芝蘭容有鮑氏之知寧少宗伯之薄
人語亦語詆其昧於鉗口人默亦默訾其短於雌黃噫
夫處下賤望睫而以結於世豈不云難矣哉於是謝絶
新流剔抉舊習撫景興思懷人發涕窮愁幽興托之微
唫詎云成乎一家庸以擬之蛙雉或有誚之則應之曰
窮於實通於虚吾不能違天感諸心發諸聲吾以為自
適至其争雄字句遠托憤疾音響之變亦惟其時乎噫
深沉長者斥無頼於卷端風雅少年鼓餘波於頰輔是
則下走之罪已
薜茘園詩集原序
