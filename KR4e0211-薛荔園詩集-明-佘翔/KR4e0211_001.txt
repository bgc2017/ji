薜荔園詩集卷一
明佘翔撰
五言絶句
三洲十景(有叙)
余家三洲上大海浩淼自東來西接木蘭泗華
二水蓋郡北一奥區也南有寧海橋甚鉅麗橋
北東舊置烟壘明斥堠昇平日久有老樹亭亭
盤其上若飛蓋是曰烟墩孤樹景一吉祥寺當
橋北囊山僧主之每晨夕鐘聲隠隠從風外度
是曰海寺疎鐘景二洲北有白水塘滙諸水東
入海漁者撒綱如錯往往聞扣舷欸乃聲是曰
白水漁歌景三東西皆大隄有薜荔蒲葦菱芡
之屬足供樵採是曰滄洲樵隠景四自白塘南
來六橋蜿蜒相望雖佳麗稍遜西湖而月下行
遊若駕晴虹而窺明鏡亦足稱勝一方是曰六
橋夜月景五三江當海右之衝大風吹浪不知
來幾千里白雪皚皚疑為廣陵八月濤也是為
三江雪浪景六地宜榕居人多植之以屏東北
扶疎輪囷好作怪狀其根盤踞若龍虬溽暑坐
其下風颼颼來襲人是曰榕隂連陌景七洲中
多澗水每春夏之交飄蕩落花紅白相映令人
有桃源間想是曰澗水流花景八惟是八景平
楚蒼茫點綴村落先輩諸公多所標題惜其詩
帙不傳耳余薄遊歸日遊戲其間嘗嘆曰是天
假我以吾土之信美也即此逍遥若斥鷃足以
自老奚必九萬里而南為一日弟道昭氏過余
薜荔園請曰三洲八景信美矣然東南之隅有
三塔焉高蹇鼎峙若青鳥之下雲中小園之北
新築一臺其上松蘿交翠可以避塵囂而奏綠
綺願伯廣而咏之於是標其景曰平疇三塔芳
樹孤臺並前八景而為十各咏一絶雖巴渝其
音僅為劍首一吷庶幾好事者和而歌焉張吾
土之信美耳若曰弹丸之地為吞雲夢八九者
所訾是則不佞爽然自失矣
烟墩孤樹
海上舊烟壘頻年罷舉烽但有孤樹影帶月舞龍鍾
海寺疎鍾
墟里黃昏候投林鳥雀哀渡頭鐘隠隠風送普陀來
白水漁歌
一水接滄溟六鼇秋可釣試聽欸乃歌吾亦發長嘯
滄洲樵隠
東海湧三洲負薪堪自老吾生澹蕩人更欲搴瑤艸
六橋夜月
彷彿西湖上烟波鎻六橋美人明月夜好泛木蘭橈
三江雪浪
海門烟霧深忽見秋濤起欲折扶桑枝乘潮去萬里
榕隂連陌
積翠盡隂隂風吹十里響上棲白鷺羣下映青苔壌
澗水流花
淙淙澗裡水不啻鴨頭綠有時流落花疑是桃源曲
平疇三塔
寶塔鎮東方亭亭三鸑鷟雲中掛暮蟾海上射朝旭
芳樹孤臺
嘉樹欎成隂孤臺眺蒼莽長笑似蘇門白雲自來往
題棲禪寺
片片歸林鳥微微出寺鐘僧門掩秋色明月掛高松
玉階怨
玉階無人行監宫日日掃夜來望四星白露沾秋草
葛仙井
昔時煉液人鑿井湖山側即今井中泉猶帶丹霞色
出郭
出郭期無事看花轉不閒夕陽低衆壑水底見青山
少年行
九衢馳馬去三輔鬭雞來不必通名姓金吾夜鑰開
寄游宗謙
一曳王門裾風流工賦雪不知楚醴筵猶為穆生設
秋夜有懷
夕露滴疎桐月下鳴雙杵清宵耿不寐美人何處所
采石懷古
峩峩采石磯下有蛟龍窟不見騎鯨人波心墮明月
望九華山
多少風波客勞歌棹往還眼中青似黛惟有九華山
荻港晩泊
掛席東南行青山望迢忽日暮寒潮生維舟對孤月
舟中對月
東風吹片雨遥泝大江流可是鴟夷子乾坤一葉舟
宿桃葉渡
片月冷黃昏家家靜掩門避秦人不見山犬吠江村
長千行
莫愁貌如花生長長干里嫁與遠遊郎愁風復愁水
曉寒即事
昨夜風霜冷孤衾愁殺人朝來看兩鬢種種已如銀
閶門懷古
城下多春草館娃何處尋惟有閶門水前朝流至今
吳山晚眺
雨歇江天迥憑高見午潮紫陽雲乍起彷彿赤城標
蘇小小墓
粉黛何年没春風土一抔香魂幻蝴蝶疑逐夜花來
投野寺宿
不見東林寺但聞隔水鐘溪深橋復斷片月掛孤峰
春日懷歸
谷口囀鶯聲春風發楊柳蕭條萬里人孤帆傷白首
懷陳振旺
孟公倜儻人風流傳尺牘雲樹色蒼茫空窮千里目
江上阻風
繫䌫此江滸風狂不作雨木葉晚蕭蕭扁舟誰與語
夜月荷香
一曲滄浪水盈盈片月光湖邊香不散玉女試霓裳
古别離
問君何所之未語淚先落寧跨茅家龍莫採劉郎藥
懷友
着屐步蒼苔蕭然塵事少美人來不來隔竹聞啼鳥
又
閉戶讀南華人蹤幽徑絶徙倚有所思一片東山月
閨詞
春風入繡幃花氣入羅衣刺得鴛鴦枕待郎幾日歸
又
郎戍瀟關去别離何太久塞雁秋來多見郎寄書否
宫詞
待月立金階露冷羅衣薄徙倚玉闌干秋風吹簾幕
聽鳥
禪房鐘乍歇古术鳥初啼催醒還家夢依然在虎溪
侠客
都市知名姓横行借報仇酣歌易水去那問大刀頭
古意
窈窕盧家婦當窗理針線含情步花間羞見雙飛燕
湖心亭即事
平湖開一鏡日暮繋樓船酒似移盤石歌疑唱採蓮
九日飲酒肆
他鄉逢素節何處覓黃花白髮登高嬾將錢向酒家
臥龍山懷古
欲覽會稽城試上龍山頂越王不復來萬家春樹冷
自君之出矣
自君之出矣鉛華不復理思君如浮雲日逐東流水
大佛寺夜坐
片月掛遥岑蕩漾湖波裡山僧猶未眠謖謖松風起
七夕風雨有懷
咫尺不可見夷門風雨多一水非銀漢無梁當奈何
挽徐子瞻明府
乘化飄然去言登紫府班石麟天上物元不住人間
又
白雲隨出没精氣化為龍縱有陳蕃榻南州不可逢
又
北邙歌薤露列宿失郎官篋裡留中論芳名並建安
又
修文歸地下三徑長蓬蒿剩有河東鳳鐘山日夜號
江岸次舟有懷
秋風江上來吹轉東流水停橈有所思月白長千里
懷南山寄澹上人
出郭饒山水鳳凰隠化城别來風雨夜夢斷虎溪聲
題酒家仝錢季善作
解下鷫鸘裘恰貰酒一斗笑問酒家胡有客如此否
春曉戲柬張幼于
𧖟事猶未起登樓理曉粧雙眉元似黛不用畫張郎
山隂道上風雨
東郡多山水高蹤想古人欲歌招隠曲風雨暗相親
病中喜景受宗振至
鶯花愁不廢藥石病難除二仲勞相過春風滿敝廬
古别離二首(為屈氏别游君作)
南海有明珠光㓗還如昨君心諒不移所嗟妾命薄
又
飄飄楊白花隨風無定止一片别郎心可以照秋水
西巖雜咏(二十首)
白雲窩
卜築青山下白雲任往還多情花下鳥相對語關關
釣月磯
直鈎何用釣待月掃漁磯鷗鳥雙雙下憐人久息機
一鑑塘
一鏡無浮雲澄波徹下上但得會心處何須濠濮想
芙蓉池
芙蓉照秋水湘女集為裳忽聞仙佩響月下挹羣芳
桃花源
桃花然小塢恍惚武陵源遠浦漁歌入前林鳥語喧
赤壁
赤壁臨烟水仙人鞭石來清風來水面蕩漾斗牛洄
鶴徑
元鶴棲幽徑聲鳴達九天會心知萬里暫寄百花前
鹿門
聖主非熊夢丈人御鹿歸蒼生多屬望且莫掩柴扉
荔圃
荔火明玄圃枝頭紫玉團欲蘇司馬渴試進水晶盤
留仙巖
層巖凌北斗東望俯蓬瀛為有三珠樹長留子晉笙
翠雲臺
芳樹接雲煙孤臺半接天八公自來往詩咏小山篇
悠然亭
一遂初衣心逍遥無轍迹時對南山雲悠然此俱寂
碧山堂
學士碧山隠焚魚問草堂千載雲龍會為霖意不忘
朝爽軒
白露湛千秋枝頭鳥聲響陽烏海上來亭榭生秋爽
夕嘉樓
晚照挂松蘿巖居樂事多叢林歸鳥集遠寺暮鐘和
仙居樓
樓閣懸青漢乘風躡斗墟空中鸞鶴下此地即仙居
靈源洞
靈源開寶洞瑶草長闌干一授刀圭訣顔容駐渥丹
瓊液泉
為問瓊漿窟何如太液長臨流傾玉碗高枕傲羲皇
茗園
藝得芳園茗採將榖雨時樵青掃竹煮一碗一篇詩
秫田
帝寵歸農日閒犂種秫田但教多釀酒樂聖且稱賢
題林德夫樂丘八景
梅坡真隠
梅花清似雪縹緲白雲間不有神仙住誰傳姑射山
望海蒼巖
高蹈營邱壑林巒騁目初峨眉雲變幻海氣直凌虚
瑶泉流碧
千年流不竭谷口氣氤氛莫是神龍窟靈湫瀉白雲
擬謝公墩
古木參天迥青山載酒多謝公墩可擬詞客盛年何
叠玉山房
夜夢崑山玉朝名有美堂但看松竹色何處不琳瑯
劉安叢桂
山似淮南秀人歌叢桂篇莫論今與昔異代總登仙
松月夜忩
松齋零露滴夜坐思泠然一誦襄陽句山忩月色偏
春草池塘
眷此棲真地高深闢化工池塘春草夢不減謝家風
題林德夫東山别墅
偃蹇歌招隠棲遲老歲華世情從燕雀吾道自龍蛇
其二
猿鳥山中侣松蘿物外情看花多藉艸恰恰聽流鶯
其三
松下時調鶴溪邊日釣魚孤山林處士封禪總無書
其四
眷此栽花地而多種秫田桔橰偏不用鼓腹樂堯天
其五
入林無俗物愛客有深懷誰得逍遥趣風吹海月來
其六
山氣冷疎牖墟烟淡遠村桑麻與雞犬彷彿武陵源
其七
羣峰青似黛一水碧如油但得會心處何須到十洲
其八
芳潔紉蘭佩離披咏桂叢謝家春草夢無日不詩筒
其九
花氣朝侵榻松風夜拂琴庭前梧與竹鸞鳳自為林
其十
白髮甘肥遯青山狎隠淪試看朝市客若個是閒人
題胡參軍池亭(二首)
白雲澹忘歸川上氣蕭爽魚鳥來親人居然濠濮想
又
抱甕似漢隂地僻無車馬白鷗海上來日對忘機者
重陽前一日送周元孚還楚(三首)
令節逼重九歸期及暮寒風霜搖落候莫遣客衣單
其二
籬下菊盈把尊前客盡歡詎容風雨妬新月滿長安
其三
南國宦猶薄西陵夢未殘君家湘水近行矣紉秋蘭
題友人池亭(三首)
花竹散清隂孤亭蒼翠裡坐來百慮消彷彿臨秋水
其二
高閣霞為幔參差花影重斗間真氣在知有抱珠龍
其三
池塘開十畝流水漾桃花但得如泥醉何湏問習家
對菊吟
黃花香裛露采采滿東籬不有陶元亮誰來倒酒巵
採蓮曲
澄澄若耶溪盈盈採蓮女將花比玉顔溪上自容與
壺莊八咏
雲莊縹緲
素性躭林丘卜此棲杖屨一嘯洞中天白雲任來去
石洞崔嵬
靈巗類削成不結茅為屋欲覓煉丹人逍遥此辟穀
翠壺倒枕
借來壺作枕笑傲足煙霞莫著籓籬想空中納九華
蘭波環帶
蘭津環一帶萬古自春秋時發滄浪咏磯頭濯足流
石拱三台
昔人云此石原應天中宿可是魁三象山間長孕秀
霞映赤城
隠隠梅臺外雉垣入眼賖仙風如可御咫尺赤城霞
一峰中立
長隨鹿豕羣有時瞻太乙頓覺振衣寬扶桑低海日
雙鶴飛翀
野趣偏躭鶴從容坐翠微雲霄萬里迥健翮任高飛
長安道
何處可消憂長安高酒樓樓前雙柳樹好繫紫驊騮
雨後吟
夜來北忩雨蕭蕭竹偃扉朝望城頭山白雲濕不飛
望囊山
松林度鳥急鷲嶺巢雲低欲問蓮花社斜陽過虎溪
催牡丹
春色已平分名花猶未吐把酒一酬之我歌花且舞
飲蘭亭
竹樹滿山隂前賢跡未掃試流曲水觴醉藉王孫草
謁禹廟
丹青留日月輦道積莓苔王氣千秋盡猶傳玉帛來
湘妃怨
九嶷何處是玉輦幾時過千秋悲帝子竹上淚痕多
别馬君
斗酒江頭别相看擊筑歌長江流不盡離恨較誰多
又
高才君倚馬落魄我歌魚相勸加餐飯無忘尺素書
班婕妤
片月照金閨紈扇不堪把珠簾上玉鈎霜覆鴛鴦瓦
五言古詩
古詩
合浦産明珠澧澤茁芳草褰裳欲採之將以遺所好所
好隔天涯戚戚傷懷抱歲寒雨雪多遊子悲遠道思君
重躊躇一夜令人老
其二
盈盈三五月流輝入我帷中夜起徬徨憂心當告誰白
露塗中庭寒螿夕鳴悲豈無心所歡千里邈音徽仰視
雁南翔俯盻庭柯飛漫漫兹長夜涕淚沾裳衣
其三
百年何奄忽燕樂當及時斗酒娛心意厚薄非所知美
人朝握手言笑生光輝風波一失所嘉會安可期逝者
日以遠來者日以稀營營而惜費無乃賢達嗤
其四
女蘿何嬝嬝楊柳何依依皎皎誰家婦羅綺媚春暉粧
成妬桃李流涕倚雙扉蕩子新婚别三年行不歸青春
嗟自老紅顔亦已非俯仰切中懷何以解渴饑
雜詩
白雪何飄飄遊子多離憂美人嬌如花娥娥臨青樓佳
期竟寂寞蹉跎若河流河流漫浩浩相思令人老時物
有如期秉燭苦不早
其二
今夕復何夕皎皎明月光酌酒登高樓豈不懷故鄉欲
駕車無輗欲濟河無航仰視雲漢間迢迢參與商悲風
西北來越鳥東南翔援琴不成曲清淚沾衣裳
同鄭觀察鄭明府泛舟徐潭兼送陳憲副之浙中
載酒泛青溪溪流清如醑佳客滿華筵方舟自容與鷗
鷺散沙汀原疇被禾黍盤礴綠隂間銜杯避煩暑慷慨
一行歌鏗然振大吕興劇恣猖狂情深忘爾汝月白且
迥舟離思紛如緒伊人濟川才而我烟霞侣握手且為
歡浮生俱逆旅願寶金石聲雲霄日延佇
題四皓圖為黃山人全之夀
秦威煽六合四賢隠商山紫芝何靄靄采之駐紅顔豈不
懷唐虞世遠不可攀隆凖既興劉求之且閉關皭然義不
辱心與白雲間一朝入漢庭侍燕偉衣冠片言成羽翼宗
社頼以安伊人韜至德卷舒若轉丸處世合如此果哉何
足難黃公千載後風流繼考槃既探黃石略亦煉紫金丹
逃名遵芳躅肆志託飛翰明時終抱璞寧媿碩人寬
趙仁甫邀登越王山同王汝存馬從甫林天廸賦
東風吹微和古道生芳草蹇余困旅人戚戚縈懷抱朝
來聽鳴禽登高諧所好柳色欎黃金春衣試魯縞欵欵
罄深杯翩翩裁麗藻握手且為歡浮生悲易老曼倩隠
金門安期棲海島仙分各有宜願言長自保
贈朱開府
三山控閩服崔嵬開柏府懋德重保釐為憲資文武惟
公應名世建牙蒞兹土靈秀濬滇中羽儀振畿輔寅亮
踵畢公休聲邁吉甫分陕嘉惠翔巍然握繡斧
其二
鳳凰毛羽竒松柏堅貞峙秉性既清高摧挫何能倚岳
伯非不榮棄之若敝屣勁節聳朝紳令聞禆國是簡在
出帝心家食不遑起王道固蕩平得興君子理
其三
貔貅肅千隊風雲陣八方鯨鯤息吹浪一望通扶桑神
武沛瀚渤經略毖封疆既已厪未雨兼之危復隍千村
屏狐鼠八郡屹金湯鐃歌與壌吹洋洋達建章
其四
蘭臺晝餘暇藝苑託深心擷英朝華圃摭實夕秀林式
廬禮段木草檄資陳琳淩烟勒洪閥䧺風披素襟垂老
沐德化况仰龍門深愧無山水奏延賞和知音
袁明府招登蓮花峰
托乘出城闉眷言丘壑美桑柘迷術阡園林錯山趾芳
樹烟中攅怪石巗巔峙徑仄步紆迴亭幽隨至止蘿谷
嘯獮猴松岑縈葛藟丹壁倩神扶翠屏役鬼徙仰觀鳥
篆荒俯視虹橋迤竹影散輕颷榕隂逗晴晷快矣坐青
林陶然命綠蟻遠水泛仙鳬空山懷石髓暮靄迎炎凉
林花簇朱紫揮麈言彌玄秉燭歡未巳岳蓮氣盪胸隴
麥歌盈耳峴首慕羊公勒石齊芳軌伊余汗漫遊庶幾
若蓬累即景恣雕搜將無慚巴里
秋夜書懷
一葉下高梧隨風無所託夜靜寒蝉鳴涼颸振寥廓感
此重傷心流光何相薄世路頗險巇人心生荆棘騎鶴
緱氏山網羅安可得
魏貞女詩
燭燭空中月没且含光輝猗猗谷中蘭芬馨死不移温
温魏氏女皎皎瓊樹姿既嫺内則訓亦誦柏舟詩伊昔
聘林家皓首以為期君子溘朝露籲天涕漣洏匍匐奔
其喪相殉分所宜高堂未展謁况在天一涯羅帷為誰
設膏沭為誰施妯娌紛喋喋寧知我心悲水漿不入口
焉問渴與饑一朝復一夕視死甘如飴從容下九原豈
曰生結褵但作連理樹一坏土相依百卉媚春陽霜露
且先萎何如松與柏欎欎歲寒時嗟嗟魏氏女貞心邁
等夷共姜千載後芳名史竝垂
賀朱母夀詩
佳氣集高堂有萱匝金芝萱分本忘憂芝亦日華滋春
風方駘蕩青鳥來瑶池眷言阿母壽跪進九霞巵珍羞
羅芬芬絲竹吹參差婺彩射南斗環珮光陸離有鳳銜
瑞圖雝雝鳴階墀九苞花下舞婆娑覩羽儀乘春歌燕
喜既翕和塤篪願母壽九如千秋以為期
贈黃啟元孝感
黃生挺南國耿耿慕前修孝恭夙所禀朝夕何綢繆有
母困床褥籲天懷百憂刲股亟進之而母疾以瘳刀圭
信自取負米豈其儔黃生吾小友嚶鳴雅相求眷兹無
雙名江夏良可侔願生長努力夀母及千秋
讀姚新寧苦竹記有感賦此為贈
我生何不辰苦作亂離人感君詞更苦讀罷重酸辛城
池初搆難衣冠盡塗炭四顧紛戈矛倉皇何所竄君自
越危城無人問死生形骸半摧折豺虎復縱横僵臥坑
塹底自分必死矣全生仗素交急難故如此萬死始歸
來妻子一悲哀旋復經刀鋸灑血遍蒿萊殘生空落魄
世路黃金薄親知反覆間誰能重然諾天意不可知骨
肉重相隨患難流離際豈非玉汝時神物不終棄青雲
看立致領牧到海涯治行稱獨異倭兵縱烽煙士卒困
戈鋋臨危一轉戰孤城頼以全君本名卿後才名稱八
斗何事數偏竒所遇輙不偶騄駬下鹽車馳騁果誰如
大鵬嗤斥鷃天地鼓翼初逢君話夙昔悲喜動顔色感
激為斯詞詞盡心脈脈
遊棲霞寺呈陳子野倪公甫
乘興恣幽尋靈山欎蒼翠飛泉樹杪懸危石雲中墜策
杖披荆蓁言訪前朝寺香氣接諸天珠光散初地碑横
亂草中蒼苔蝕其字弔古幾徘徊臨風發長喟雲松結
遐思泉石豁幽意吾道本巖阿無勞嗟棄置
贈趙子明
宛丘有佳士夙抱希世珍連城稱趙璧明月産西秦精
光射長虹呵護多鬼神奈何早不售掩泣徒悲辛魚目
翻見賞燕石混其真連城與明月沉埋氣未伸欎勃陳
蔡間至寶難終湮會當獻天府臨朝設九賓君其重自
愛毋慚抱璞人
和黃全之山人哭鄭叔曉僉憲之作(鄭東白字叔曉號少棠弼)
(子嘉靖丁丑進士廣東按察司)
伊人倏云亡涕淚沾胸臆不復賦登高伊誰頌酒德霓
旌邈何之雲車焉可即夙昔心所歡黃生更悽惻中夜
起徬徨有求如弗得瘴海迴悲風楓林青且黑三復悼
亡詞古道生顔色
貞烈篇為林烈婦作
我昔遭寇亂孤城嗟復隍倭兵猛於虎士女驅羣羊皎
皎林家婦引袂裂衷腸玉顔分必死塵土非我藏烈氣
填胸臆捐佩水中央賊徒俱動魄按劍赫相望隂精徹
河漢白日天蒼凉人生駒過隙含垢辱冠裳豈不柔繞
指化此百煉剛吁嗟柯氏女風與江海長芙蓉照秋水
歲歲含幽芳
題棠泉圖夀棠泉鄭公
嘉樹欎繁隂玉泉流不舍中有棲遲人抱甕灌梧檟伊
昔際明時亦既五其馬鐘鼎豈不榮所貴和者寡耆舊
偉衣冠文章超風雅介夀及春陽花下進杯斝綺席露
為漿雕盤龍作鮓神遊孤射山道契㐮城野熒熒南極
星永錫兹純嘏
夏日集東山同方員外黃山人黃給諫鄭觀察作
火雲蒸四野跼促將焉如折簡勞相命高會城東隅磊
磊山中石欎欎路傍榆懸崖暑氣薄況與同心俱竹下
羅豐膳萬籟間吹竽長嘯若鳳鸞餘音徹九衢翩翩二
三子旨酒足懽娱涼風吹我髮煩襟藉以舒鳴蝉集深
林倦鳥下前除今日不樂飲含情欲誰須人生天地間
賢愚同一區笑彼車馬客磬折竟焉趨登高能賦者臨
眺且躊躇
送陳堯勲之浙為其先憲副公乞銘姚太史
瑟瑟秋風候問君何所之君行雙淚下生别非所悲憶
昔趨庭訓諄諄禮與詩定省朝還夕為樂長在兹一旦
風木摧哀哀見無期淚盡繼以血殷憂當告誰獨有太
史銘可以不朽為懷刺走千里間關豈所知鴻雁聲嗷
嗷浮雲東南馳白馬蕭蕭鳴且當從此辭我聞重惻惻
掩泣一相持檇李在何方山川路逶迤明發擔簦去嚴
霜途中逵傷哉孝子心金石堅不移太史秉直筆文章
光陸離千載一知己臨風涕漣洏君負青雲姿顯揚會
有時行矣重自愛莫忘倚門思
贈袁伯益
天地猶槖籥人民原野鹿叔季日以漓渾沌日以鑿常
道希無為見素抱其朴至人剖玄門游心洞樞軸烹鮮
悟綦理江海王百谷好靜民自正簿書無留牘從容著
作林六藝芳潤潄緬想古時人雅志慕黃鵠況乃柴桑
翁物外標芳躅千載誰知音獨為傷沉陸負材當明時
聊以見夙昔下士復高風三握勞一沐既賡菁莪章
亦唱陽春曲以兹氣味薰蘭&KR0581;同馨馥懷刺遥相投
喜被清風穆揮麈吐玄言虛來實吾腹南山歸舊廬北
闕乘華轂願保千秋名矯首扶桑旭
題黃惟雅汪波千頃圖
大鵬徙南溟扶搖九萬里斥鷃搶榆枋控地而已矣大
小量固殊誰能區别此黃生産建安夙慕前賢軌汪波
以名圖朝夕勞仰止伊昔漢運微賢豪皆披靡登龍失
李公祭臯悲范子屈蠖且泥蟠獨羡汝南美黃生青雲
姿胸中無棘枳卜築芝城隈深林避泥滓汗漫遊其中
可以格吝鄙瑶琴蓄一張詩篇規四始自甘介濁酒何
用問臧否泰山等秋毫天地猶一指汪洋千頃波後先
同一揆嗟余偃蹇人結交淡如水雖然日往還安能窺
底裡取醉有青尊逆旅忘蓬累叔度本畸人公衡亦快
士願子重勉旃鯤自北溟起
題南郭别業
一氣散鴻濛萬彙紛天壌局促轅下駒無乃嬰世網所
以古達人翛然濠濮想魚鳥日相親林木躭蒼莽子也
樂郊居白雲締幽賞昏日憺忘歸超然神自爽仰眺烟
巒姿俯聆溪瀨響衡門足棲遲無勞歌獨往
其二
步出南郭門言向青溪曲初日散平蕪人烟隠修竹桑
麻迷術阡籓離轉隈隩始至豁塵襟長嘯騁遐瞩葱蒨
欎陽阿霧靄沉隂谷既采澗邊芹亦摘畦中䔩客至且
命觴夜闌更秉燭濠梁樂在兹垂釣從所欲
其三
朝市多塵囂山林洵寂寞獨有逍遥人郊墟好棲托鑿
池飬文鱗學圃藝靈藥豈不習紛華所向在寥廓臨流
聽桔橰抱影坐藂薄撫琴傷猗蘭草玄掩高閣泛泛
狎鳬鷗冥冥慕鴻鵠高臥似隆中明志甘淡泊
其四
褰裳涉三山泛駕騁九州秦皇與周穆往事良悠悠伊
人事卜築乃在青門陬寒泉瑩碧沼藂篁間綠疇菰蒲
覆深淺鸂鶒信沉浮豈云甘離索聊以供息遊空潭潛
赤鯉巨壑偃蒼虬願展雲中翼蓬蒿安足留
詠史
緜上山何高千盤臨絳水有蛇伏其中依依母與子豈
無從龍功貪天竊所恥懸書在宫門山中呼不起烈火
被林臯象焚良以齒生豈薄君恩所願從母死峩峩山
上祠欎欎松與梓至今寒食時行人傷遺壘(之推)
延陵有寶劍解挂徐君墓但酬一片心安知存與故譲
國追夷齊千乘非所頋豈復問遺金負薪嗟道路(季子)
三閭不可作九歌有遺編伊昔仕宗國豈不炳幾先青
蠅一墜耳明月亦棄捐離騷空繾綣利口急相煎娥眉
嫉衆女蕭艾茂蘭荃侘傺古如此非今獨憮然(屈原)
秦皇吞六國蠶食下山東燕丹求壯士易水歌悲風慷
慨入咸陽積誠貫白虹千金懷匕首督亢圖易窮報秦
計不就倚柱氣何䧺智哉張子房潛擊秦沙中十日索
不得翊漢成大功(荆軻)
楚漢方龍鬭雌䧺未可知淮隂起屠釣佐漢一定之垓
下兵已破龍凖偃旌旗楚人威震主雲夢亟相隨兔死
走狗烹鼎鑊所不辭婦言赤三族韓彭良足悲以此感
壯士貽笑屠中兒饑從漂母飯千金報不移(韓信)
長安豪傑窟權貴勢相移今朝武安客昨日事魏其一
請城南曲嫌隙良在兹所嗟俱戚里安用傾奪為將軍
善使酒罵坐且為誰一朝論棄市笑殺潁川兒(灌夫)
炎祚既云微五侯起專政成都懷異心敢竊太阿柄亦
有金縢書居攝附姬聖傳璽脇後宫新室朔改正乃徵
龔大夫大夫固稱病印綬豈不榮所恥事二姓草玄者
何心竟乃作符命(龔勝)
孔明心佐漢長嘯出隆中三分方割據虎視競相䧺運
籌勞旦夕豈不誓匪躬關張不可作帷幄難為功五丈
原頭石漢室已將終即今前後表讀罷淚無窮(武侯)
栗里有高人浮雲無所累有酒但相招陶然拚一醉採
菊坐東籬慨然發長喟身世兩悠悠那得長相寄白日
夢羲皇千載一高視解帶謝時人風流此未墜(靖節)
漢運昔云頽煙雲四塞起魏武奮鷹揚羣策皆披靡䧺
辨哉禰衡猖狂無與比阿瞞非所論餘子安足齒江夏
褊心人豪強甘殺死至今鸚鵡名遺恨滄浪水(禰衡)
薜荔園詩集卷一
