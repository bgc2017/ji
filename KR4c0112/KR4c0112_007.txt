廣成集卷七
後蜀杜光庭撰
莫庭乂本命醮詞
伏以三官領籍五帝定生南天司禄算之文北斗統糺
繩之目至於嶽清真府本命宫曹主張而罪福無差考
校而死生攸繫臣竊慮謬膺撫字有曠輯和刑章或爽
於重輕教化未臻於德義因成罪咎錄在靈司未申祈
謝之儀恐致災凶之兆又慮天文宿曜或值照臨本命
行年或逄否塞兼天符五鬼在坤艮之位居本命之神
况正月對衝尤懼衰危敢因元命之日虔詣靈山修設
醮筵披露誠欵伏惟天曹釋過地簡祛災凶咎潜消福
善昭集克延算禄永錫利貞兼乞邑境安寧生靈康泰
糓稼豐植水旱無侵人無疾癘之傷俗洽和平之美不
任
莫庭乂本命醮詞
伏聞大道生成元和鼓鑄流形品物布化羣靈申上玄
寧制之功垂下土吉凶之戒是則懲惡勸善信為格言
害盈福謙固惟常訓臣夙聞玄旨敢不冥心揣分兢懷
省躬思道而叨居禄秩未脱囂氛秉朝憲則筆定典刑
督邦賦則庭施檟檚功或興於土木膳未罷於炮燔故
誤之罪莫知輕重之文或爽以兹憂懼恐結愆尤况臣
今年天符臨本命之辰太白居愁滯之位竊恐志隨灾易
留連於聲色之間情逐禍移沉湎於杯觴之内因思警
慎仍切懴陳敢於本命之辰虔罄焚脩之禮濯心靈洞
歸欵名山仰斗極星躔冀銷往咎瞻鳳軒龍蓋願降新
恩使罪戾蠲平冤厄和釋灾凶寧息禄算遐長骨肉則
兩地樂康生靈則一邑豐泰兵鋒永偃疾癘無侵水旱
勿興農桑兹阜龍神安鎮遠近昭蘇誓策丹心上副玄
造不任
晉公南斗醮詞
伏以朱陵閟境南昌上宮御正陽長育之方行大道生
成之化凡所祈啓必賜降臨臣以愚蒙叨逄聖日參榮
集慶荷寵雲天常慮庸愚難勝恩遇恐行年厄運宿曜
灾凶有衝妨刑剋之期滯塞邅迍之數惟增惕懼罔敢
自安輙罄丹誠虔修醮禮特希冥護俯降威光消已往
之過尤解未萌之災咎續南極丹書之簡更益年齡除
北都黑籙之文重新禄祚克垂濟度永荷靈恩不任
晉公后土醮詞
伏以惟地惟天厚載廣覆生成庶品孕育羣靈坤德母
儀光被萬有粤自君臣父子洎於動植飛潜厥有誠祈
合申昭告臣封境之内戈甲屢興害及丘墳戮兼嬰耄
遠近塗炭人鬼不寧痛彼一方毒深骨髓念兹萬姓誠
切禱祈瀝血披心仰希鑒祐伏冀虔祝俯借威靈命山
川嶽瀆之神助平災沴勑雷電風雲之吏共静郊原大
開倚劍之門不隔朝天之路昭蘇疲俗洗滌深冤豈伊
項籍之祠能袪蜀難無使蔣山之廟獨助晉師奉&KR1356;陳
詞言與涕隕不任
晉公北帝醮詞
伏以五緯在天三元運氣上宗北極下統人倫陰陽有
休否之期躔次有照臨之數伏以慮元命之内宮宿之
中因遇衝妨遂成厄滯敢憑告日虔備醮筵上叩尊靈
特希鍳祐使三命九宮之厄盡獲消穣明星暗曜之災
並蒙寧息一川康泰萬姓輯和解甲偃兵年豐俗阜永
虔素懇以答玄慈不任
晉公太白狼星醮詞
伏聞垂象上玄各有主宰或統兵軍之會或司氛祲之
源仰曯光華繫其休戚臣封疆之内戈甲逾年野廢農
蠶人罹塗炭念兹冤抑痛迫肺肝是敢稽首炷香馳心
禱福冀因感激俾獲照臨伏希運金方肅殺之威垂大
義裁成之力助茲武旅清彼郊畿拯一川墊溺之憂活
萬姓倒懸之命弓弢伯偃雨順風調百糓有年五兵永
息不任
晉公北斗大帝醮詞
伏以斗御中天旁周八極招搖所指邪正聿分今以節
及正元時當考校群物被能新之澤萬方承煦嫗之功
念此封隅尚躔兵甲生靈塗炭壠畆榛蕪當發生播植
之初曠黎庶耕桑之業以兹憂痛倍切叩祈伏惟北極
宮中七元藉内輟衆庶凋傷之目改一方淪喪之災克
覩和平永銷鋒鏑臣或身逢厄塞罪繫星辰甘寘明科
以謝群品不任
馬玄通大醮詞
伏聞乾坤覆載陰陽有消息之殊日月照臨寒暑有推
遷之候吉凶在運否泰相沿雖歷數使然有堯水湯災
之變而修禳有道見返風退舍之文惟此郊原方當厄
會烝黎未泰戈甲繼興徵彼星圖實逢大曜是用歸心
大道虔叩上玄開太乙之壇行三五之法躡紅飈而請
福步玄斗以祈天所希列火騰威應星芒於上境陽光
散熖蕩陰穢於下方仰福聖躬大庇川蜀人登福夀
野息戈鋋同沐神功永銷憂患不任
晉公北帝醮詞
臣聞斗極居尊統臨八表指揮萬象總御衆靈杓建所
加災凶自息今以封疆之内兵革尚興人未息肩時方
震懼既勞備禦必廢耕桑念彼榛蕪益深憂難敢憑醮
酌重罄祈誠伏惟太宰揚威七元振令使雷車電騎掃
蕩四方畢雨箕風蘇舒品物克清境域大庇生靈如臣
躔次有災陰陽搆厄乞當天譴用息人殃元元丹誠仰
俟照鍳不任
川主太師北帝醮詞
伏聞垂象表靈位尊北極統臨萬有照燭羣生八十一
變之威容三十六兵之神武肅清造化臨察幽明殄惡
誅邪安人護國今以朱陽屇候赤帝司方南風資長育
之恩四叙叶清和之節蠶功將就農務方繁而疫癘兼
行鉦鞞未止民多殍仆野困逋逃既投足無場豈息肩
有所叨居監護寔切憂傷更因衙醮之辰再布誠祈之
悃伏冀神兵助役蕩氛翳於郊畿雲騎騰威掃疾癘於
閭里生靈有泰遠近無虞昏霧永銷見三蜀山川之色
浮雲自滅開九天日月之光厄運蠲平災危静息常傾
丹素以副玄休不任
晉公北帝醮詞
伏以六氣周流天道有生成之本七星拘凖斗君為統
制之元罪福吉凶咸歸校錄臣以近畿未泰戈甲猶興
四野靡安疾疫斯搆念兹疲瘵痛逼肺肝敢因衙醮之
辰更達叩祈之志伏冀曲巡聖力俯借神威垂景貺於
四人息災危於三蜀休兵偃革時泰民安厄運消平福
祥臻會不任
謝恩北斗醮詞
臣以凡愚叨依簮褐修持多闕過咎易盈譴責所臨疾
瘵斯搆羸形幾喪微喘偶全三洞法師杜弘廣情切本
枝念深危疾式披丹懇冥扣玄真果蒙降以殊休續其
餘筭仰荷真靈之祐再窺日月之光螻螘力微乾坤恩
重用伸醮酌仰報生成伏惟聖慈俯賜歆鍳不任
五星醮詞
伏以三光垂耀五緯流輝盈縮有常古今無紊循環
列次主宰輝生影響靡虧吉凶攸繫臣叨膺命秩獲履
土疆惠未洽於飛沉境方纏於災沴兵鋒凌暴士庶流
移千里瘡痍一方殘毒念兹憂痛實切肺肝竊惟上聖
好生至真育物敢憑慈照再罄醮祈伏希太白揚威助
武功於原陸歲星舒彩播仁澤於郊圻五辰順軌以呈祥
萬類承風而納祜野無悲怨俗洽和平誓竭丹襟仰酬
玄貺不任
本命醮北斗詞
伏聞斗正中天杓臨八極魁綱所指福祚必臻臣行運
之中土居身位遊年之内災向離方今屬斗在南天日
躔命宿仰申告醮冀獲感通願垂宰制之威以静晦蒙
之數克垂玄祐敢負明恩不任
本命醮南斗詞
伏聞南上六宫文昌衆聖夀涯所繫生籙是司動植幽
微咸資主統祈生請福益露明誠臣叨荷寵恩謬司藩
部功無塵芥過積丘山而行運之中方當否塞宿曜之
内併有照臨敢因章奏之壇重有禱祈之望伏冀朱宮
上聖丹闕高尊垂逥凶度厄之慈開出死上生之路使
一境之兵銷革偃四時之雨順風調拯癘魄於窮泉投
遊魂於長夜藉元和之澤濟冥漠之鄉浮雲不蔽於青天
忠懇獲申於白日元元之志仰佇鴻休不任
本命醮三尊詞
伏聞大道照明獨著好生之化天真慈惠聿弘濟物之
仁亭育必均撫臨無失臣自惟凡陋叨荷寵榮未著勲
勞洊深渥澤而維鵜起誚聚鷸為災盖薄德所招亦迍
蒙所萃三命之内或有刑衝九曜之中仍聞臨照敢因
元命虔扣上玄伏希逥此凶衰錫其禎貺赦過尤於既
往解厄會於將來得傾忠赤之心上答乾坤之澤誓當砥
礪以奉玄慈不任
周天醮二十八宿詞
伏聞玄象在天萬有咸照動植荷無私之德幽明承不
宰之功臣早被寵光謬司藩翰誠慙薄德繼履深災郡
邑凋夷生靈淪斃於兹傷痛須勵誠祈伏惟允降玄休
克寧疲瘵使兵旗永卷無聞冤訴之音稼穡惟豐自洽
和平之化至於山川之内地分災期躔次之中天文厄
運並希消解俾獲乂康誓竭丹誠仰副鴻澤不任
禮記博士蘇紹元九醮詞
臣以凡微叨逢聖日荷三境照臨之賜承二儀亭毒之
恩常慮跡處昏衢身拘俗網脩持有闕罪咎易增雖佩
奉秘文遵參寳籙香燈怠惰葷濁侵凌道氣不降於百
關靈官暗遷於六府由是虛邪内集疾恙旁縈夙夜兢
憂懼不全濟又慮五行三命運遇凶衰兼以土曜木星
仍臨宮宿顧凡微眇素寡善功當此災期備深惶惕是
敢按河圖舊典披啓醮壇依靈寶尊文請求天象伏冀
玄慈俯矚靈貺遐霑洗滌過尤解銷災咎明星暗曜共
介禎祥八卦九宫並祛刑厄疾患痊復邪癘蠲除增禄
秩於維新續年齡於延永行年神將法籙吏兵輟罪舉
功咸賜昭祐永當脩勵以答玄恩
川主天羅地網醮詞
伏聞一氣肇昭三靈資始乾竒坤偶定彼陰陽金革土
浮明其次舍九興於坎戌亥謂之天羅六起於離辰已
謂之地網網乃二體昇淪之所羅是兩儀代謝之鄉陽
伏而不能剛陰絶而不能繼行年所歴實日灾期况天地
中和圓方化育流形挺質命世降竒皆歸鼓鑄之權難
逭興衰之數顧臣凡昧敢避晦蒙丙辰當厄會首臨丁
已乃災期將解惟兹二歲實抱百憂上祝玄穹敢希銷
解伏惟聖鍳俯念誠祈顯降靈威大祛災釁使乾綱坤
紀息氛沴於一方地網天羅解凶期於小運行歌擊壤
歸聖朝朴素之風束甲弢弓副玄祖希微之教永勤香
火以答玄慈不任
川主醮九曜詞
臣叨荷國恩謬分戎閫西南粤壤髳蜀雄都三舍當參
井之躔八國控羌蠻之域區封既廣統制所難常慮非
才有負殊寄夙夜憂懼不敢遑安近歲以來凶災未息
疾癘時起干戈日尋今按考皇圖騐求玄歷分野之内
太白將臨况運兵籌方迍武旅仰裁成之義伏肅殺之
威佇静四郊以康萬姓伏冀天光俯鑒聖力潜資濡渥
澤於九重救懸威於千里槖弓解甲鑿井耕田里閭無
瘧疫之家遠近有歡呼之俗長庚所指幽滯俱通即永
荷昭祐之至不任
楊鼎校書本命醮詞
伏以斗御中天杓移列次乾帝車而獨運浮華蓋以高
臨吉凶得以司明罪福由其考校雖塵凡香隔仰星晷
以無階而天聽甚卑有心誠而必鍳丹襟所叩玄應攸
彰臣頃以災蒙偶逄艱梗道途阻塞骨肉支離因與幼
男兩地隔暌倉皇相失音信冀通唯晝祝長天夜瞻斗
極冀其通感再獲團圓炷香而血淚共垂拜手而心魂
俱往果蒙昭祐遽遂歸還常懷再造之恩未答自天之
澤兢憂度日芒刺在躬今值玉局仙居錦都靈化下藏
洞府上屬星躔肸蠁可期真靈朔會輙投勝境願展醮
祈將酬福祐之慈少達敬恭之禮佇逥真鑒俯納塵心
小男以壬子主生微臣以庚申定命常希聖力永賜保
持祛五行三命之災解宿度天文之厄得勤修勵克奉
休明黍稷非馨真仙是鑒不任
廣成集卷七
