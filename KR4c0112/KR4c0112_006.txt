廣成集卷六
後蜀杜光庭撰
衆修北帝衙醮詞
伏以五氣玄天北宫大帝司明善惡統御死生夀禄吉
凶咸資校籙臣竊恐天文宿曜有臨照之災本命行年
有刑妨之咎仰祈真聖持其修禳虔罄丹誠同伸醮禮
伏乞解除災厄延益年齡落死籍於北鄷上生名於南
極公私和泰眷屬安寧即仰荷帝君慈祐之恩
三會醮籙詞
臣獲奉正眞參受玄籙内期修鍊以保身心外冀威靈
以禳災沴依科佩受早遂寳持但慮世務所拘塵機所
役齋戒之日朝謁有虧修行之辰香燈或闕善功未立
過咎易彰眞氣靈官未垂應祐玄司天府譴責不專三
命五行災衰未蕩旦夕憂懼冰炭在懷今以上會之辰
天官考校之日功過善惡巨細無遺是敢瀝懇披心虔
誠悔過精修醮禮拜奏章文伏惟衆聖垂慈赦其愆咎
降流靈應銷解災凶三部吏兵常加祐護動息康泰永
享利貞即伸荷法籙真官濟護之恩
軍容安宅醮詞
伏以二象既陳三靈配位隂陽陶鑄天地權輿巢居穴
處之時澆漓未作上棟下宇之制締搆云興由是取則
五行定規六紀順之則福延善著違之則祸起災生考
其主張實惟五帝臣所居之處經始有年土木之用繼
新畚鍤之功累作竊恐上干五帝旁犯衆神又今歲興
修當行年之位近則馮氏忽嬰疾苦懼因犯觸所成輙
按玄科虔伸醮謝備三天之舊請五帝之靈符乞降正
神俯流真氣永錫安鎮俾獲乂寧凶邪不侵内外康泰
疾厄蠲蕩眷屬咸和青宫增福祚之文黑簡息灾蒙之
數克勤修奉以答神功不任
王虔常侍北斗醮詞
臣以凡微獲逄道化常承覆祐實荷真慈自頃以龍紀
元年奉使支郡方傳上命遽蹈祸機危懼之中真靈俯
祐獲全形命盡脱憂疑而兩地未通三年隔絶臣男延
龜懇伸禱祝累告神明天鑒誠深親承應兆仰惟至聖
介此殊恩思罄丹心克伸報謝今則上元大節啓福良
期輙偹醮筵上酬明貺伏冀省臨薄禮求納菲誠答往
願於當年期降恩於此日永當修奉以荷神庥不任
馬尚書南北斗醮詞
伏聞清濁分形高卑定位南北御死生之籍隂陽有舒
慘之殊由是南斗尊神六宫衆聖化功舉善克揚不死
之文主籙定年唯啓長生之本欲使物皆歸道人盡登
真副天尊廣濟之慈遵大道好生之禮而塵波易溺意
馬争馳罪網牢籠莫有奮飛之路情關固閉曾無開拓
之門臣跡處人寰心拘俗役機權在握須行懲勸之文
刑賞是司難徇冲和之用慮其過咎累積隂曹更屬災
凶便為厄會雖繼伸祈懴上叩於天曹而未吐明誠仰
陳於南極今則考祥吉日崇設醮筵輙按真科盡披丹
懇元元下土虔露於瑶階昭昭上真必降於瓊席敢期
哀宥俯念凡微釋罪除愆落北斗之陰簡錫年增禄上
南斗之陽篇六宫永紀其姓名五緯潛資其福祐乞使
九玄七祖介福朱陵五族六姻延祥紫府誓勤精奉以
答鴻慈不任
李綰常侍九曜醮詞
伏聞二氣降和乃形品物三光布象以育羣生惟兹最
靈仰承明祐至於善惡行藏動息吉凶咸繋上天以司
下土臣幸承前福叨沐道風事主立身得罄忠誠之節
循懷省已常持兢慎之心禄秩所霑神明是貺每增憂
灼實慮玷危而眼疾所嬰累年為苦針藥雖至服餌益
勤未獲痊瘳倍增驚懼恐隂陽年運遇此重災宿曜循
行成其困危曾申禱醮冀獲安寧今又身宫之中暗虚
所歴當兹久疾值此災期啓向無門彷徨失據伏聞真
科有格醮酌垂文輙竭丹誠上希神鑒精修醮禮延降
尊靈伏惟九曜威神分光照納解其宿咎和釋冤尤銷
彼災纏蠲除疾厄使紫童守衞眼宫無痛惱之侵青帝
護持肝臟有平安之候凶衰永息禄算維新敢㤀修勵
之誠以答照臨之賜不任
馬尚書北帝醮詞
臣獲以凡微早聞道化栖心澹泊注念正眞每展祈誠
必蒙昭祐昨以公田既闢壠麥初齊遲遲之春日載陽
羃羃之油雲未布眷兹農畝正切憂惶輙叩玄關果垂
鴻澤爐香散處便呈潤石之容禁水噀時已變如膏之
雨遂使西成有望東作無愆可俟京坻以豐川蜀上聖
之延祥既厚下臣之報德何階虔拂翠壇式陳单菲蘋
蘩藴藻誠非仰薦之儀繒燭香花敢偹上酧之禮伏惟
采納永錫嘉祥謝過祈恩不敢繁啓不任
又馬尚書南斗醮詞
伏聞大聖無私隨機赴感至真下濟應念降靈變通不
間於塵凡救度豈遺於微𦕈臣自惟幽陋竊慕玄虚洗
心依冥漠之都潜希懴罪稽首仰鴻蒙之境冀滌前非
上祈拯拔於七玄次乞超昇於三界不任
告修青城山丈人觀醮詞
伏以青城仙山丈人靈觀開九室而數洞覩羣嶽以稱
尊自軒后錫封漢皇望秩玄宗搆宇先帝增崇仙室益
嚴清壇彌肅近則良宰興葺靈宫鼎新而正寢之西猶
虚隙地邃牗之北或睹餘基玄元之象設未陳帝子之
遺跡宛在輙欲興修祖殿經始齋房永資焚謁之儀克
壮清虛之境將施畚鍤慮犯龍神敢備醮筵虔伸昭告
伏惟允兹丹懇降以玄休使功用必成上下無撓工徒
安泰福善攸新不任
嚴常侍丈人山九曜醮詞
伏聞天地分靈三官定死生之格陰陽懸象九曜垂照
燭之功南宫開延夀之符北府顯䋲違之簡星纏嶽凟
考校無私凡在人寰咸由統御臣自惟微簿虔偹科
儀設微醮以展誠拜靈章而請福伏冀尊鑒領衆聖照
臨前願已圓殊祥下及臣罪銷厄滅業著功充奉親既
保其安寧薦遠必霑其遷拔永堅誠礪以答真靈不任
張尚書丈人山醮詞
伏聞闔闢推移運三元而成歲隂陽變化資大道以宣
功無遺動植之中普及寰宇之内外施允澤謀猷則文
武兼資内握推申兵令則賞刑俱用臣竊以張某久持
重柄獨運赤心上禀聖謀仰遵廟略或指蹤貔武清蕩
邊陲或恢復城池削平疆土或誅鋤姦猾摧挫兇豪或
督&KR0008;賦輿經營軍食以兹多事詎可禁刑深虞斬决之
間重輕有失因成譴咎曾未懴祈又恐三命五行或逄
衰厄明星暗曜或值照臨神道至幽常情靡逹非聞至
聖難滌深瑕是敢依詣山靈修崇大醮遇天地陰陽之
府周星辰日月之宫瀝懇披心祈恩悔過伏願靈光迥
鑒除已往之愆違惠澤下臨息將來之災否允垂嘉祐
永介福祥延夀紀於丹篇落罪名於黑籍以康川境永
保羣生不任
莫庭乂為川主修周天醮詞
伏聞元聖開光高尊俯化澤周品彙慈覆萬天懸罪福
之明科標死生之大路上惟邦國下及人臣同歸統御
之門咸宜沮勸之訓古今不紊纖介無遺臣伏念佐聖
立功非賢不濟扶危拯難非德靡先節度雖奉玄慈而履
行之間恐乖陰隲運心之際未合神明既遇災凶復兼
愆咎遽成厄會莫遂懴祈今年宫中則天符所臨身位
乃土星對照大運猶居於劫殺飛旗又寄於行年三命
五行恐逢刑尅列星九曜更慮照臨所以轗軻未寧災
危頻作非憑至聖無路扣祈是敢虔罄丹誠克申大醮
伏惟衆聖俯降福祥銷災咎於將來釋悔尤於既往六
曹司命增福算於丹天七紀尊神介休祥於玄極公私
清泰眷屬安康即永荷衆聖祐護之恩不任
青城令莫庭乂為副使修本命周天醮詞
伏聞道化宣行玄功覆載陰陽不測亭育無私由是五
帝三皇御六儀而統物天官水府司八會以持綱南宫
明錄善之科北極總䋲非之品吉凶罪福咸繫靈曹竊
惟全蜀奥區華陽會府隄封八國柔服諸蕃玉帳既崇
金臺實峻外清殊俗於五方内保和寕於四境纔披素欵
遽降鴻慈爰俾神交授其嘉夢魂清氣爽全殊化蝶之
時捫腹安懷有類得鮫之夕固可表豐歲之兆知災息
之徵緬維神功申兹景貺兢榮先次感激難勝思答靈
恩重修醮禮星燈吐熖參差玉斗之光龍霧飄香散漫
瑶池之色全祛萬慮共運一心伏惟丹府上真六宫高
聖俯廻鶴轡暫降霓旂采納寸誠哀憐末俗拂長生之
金札開大宥之洪休賜其延永之年增以自新之禄王
務則三農告稔訓戎則七德申威罪咎蠲銷公私昭暢
存亡介福眷屬延生北元除錄過之書九府錫增年之
籍况復五緯循行或逢臨照三元繋命時有屯亨遇災
生福盡之期當减禄奪年之會常情㒺測揣分懷憂非
仗道慈無由自濟伏聞太上啓脩禳之典天師著祈醮
之科謝罪必銷祈恩克降今以本命之日輙循正一之文
虔拜靈章式陳微醮三宫五緯咸罄誠祈六府七元普
申懴謝伏冀衆聖昭祐大聖鑒臨赦巳往之過尤錫將
來之福慶三災彌息九厄蠲消夀紀潜延祿祚興益公
私永泰存殁康寧即仰荷大聖之恩不任
畫五嶽諸神醮詞
伏為丈人觀久為荒毁近畢修營土木之役既興粉繪
之功是設爰於閟殿圖貌靈儀翠雲丹錦之袍玄璧黃
琮之噐星景日精之品五華七稱之殊二驂六馬之車
雲翼霞軿之輦儲副二職佐命八山嶽君水帝之儀溪
女河侯之列山林孟長沼沚靈司帝王咸秩之曹典巢
所封之位或傍司海裔東距方諸或别領洞天西鄰崐
嶠莫不振揚雷電嘯㘁蛟鯨按察幽明掌錄川澤贊太
上正真之理宣帝王亭育之恩歆彼六氣成乎大化比
秋冬春夏遵時令以無虧風雨雪霜均歲功而不爽俱
奉軒轅之命皆待宰執之權嶽凟衆靈供上司之職則
希夷真君居天尊之重當臨御之嚴頒序朝宗所宜森
列今則揮毫匠手彩布循垣燦若星陳矗如雲擁由是
宏裾褒䄂玉劍珠旒火佩含星瑶珪歛月或瓊顔倩䄂
若辭姑射之峰異状竒姿似照潯陽之浦丹青式偹絢
煥如生固當契彼神明藂兹福祉上扶邦國旁祐黎元
調十雨五風以登稼穡普九州六合以致雍熙洪圖齊
日月乾坤玄化匝蚳蝝動植虔修醮酌恭罄祝祈佇降
威靈允孚禎貺謹詞
廣成集卷六
