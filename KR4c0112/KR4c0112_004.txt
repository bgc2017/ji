廣成集卷四
後蜀杜光庭撰
戶部張相公修遷拔明真齋詞
臣聞太上開圖元皇演教三籙定金明之典功被人天
九幽懸玉匱之科惠周存没竊惟經旨遵按玄文仰祈
遷拔之恩輒備懴陳之懇今月二十五日是臣先妣唐
楚國夫人蜀追封宋國太夫人劉氏忌辰今月三十日
是臣先考唐丞相太子太師致仕蜀追贈太尉忌辰謹
賫油燭香花供養之具於成都府玉局化北帝院奉修
靈寳明真道場一晝一夜道士一十四人三時行道三
時轉經對乾象以披心馳香龍而上奏伏惟高尊憫鑒
衆聖垂光普告四司關明三界降九龍符命開長夜寒
庭鍊沐形魂遷拔神爽出玄隂之府入洞陽之宫罪咎
蠲消冤讐解釋落名地簡列籍道階輪轉福鄉克登仙
品九玄幽識咸遂超昇誓勤修奉之心上答真靈之澤
張民國太夫人就宅修黃籙齋詞
伏以妙道玄功濟時佐國真經秘旨拯物救人肇宏規
於億劫之前弘大化於萬天之内宗之者儲祥納祜修
之者駕景登辰披究古今昭彰典誥張民國克承禎貺
運遇聖明被沐天光輝華帝澤循懷顧分常抱兢憂省
己修躬每為炯戒實恐往世之積瑕未懴此生之累釁
將深幽隂有註訟之書冥漠有考延之籍又張氏今年
天符臨於木墓之位暗曜住於飛化之年火星照於身
宫仍當尅之性分大運逄王金之上火力稍微小運值
生金之鄉木氣巳薄緬思危命倍用憂虞竊惟大道無
方施恩普合式申虔祝必介休祥是用蠲潔丹心修崇
黃籙像瑶壇而肅列按瓊韞以敷陳質信諸天燭蘭缸
於午夜告明三界飄檀蕙於九時露&KR0548;馳誠希恩悔過
伏惟高尊太上萬聖千真憫鑒叩祈昭宣渥澤勅天司
地府命隂職陽寮黑簿落名青宫著籙和平債訟消釋
冤仇北都除執對之篇年齡漸遠南極定延長之紀禄
祚尤宜五行祛災滯之文九曜息照臨之咎常歡舜日
永廕堯天眷屬樂康子孫忠孝九玄七祖往逝先亾或
拘滯昏衢未超福路願承道力便遂往生利祐見存允
蒙貞吉其有三塗六趣夜府寒鄉亦因懴滌之緣盡獲
逍遥之果隂陽將吏宅宇龍神長悅豫以安寧俾凶衰
而殄息上願皇圖遐廣聖夀延洪卜年克大於姬周享
祚更隆於炎漢寰瀛一統書軌混同共傾捧日之心咸
沐自天之祐
奉化宗祐侍中黃籙齋詞
伏聞道本無為降元精而生二象象而後數羅五緯而
備羣形維地䴡天無違於律歷陽舒隂慘咸繋於裁成
由是善惡循環吉凶倚伏乾剛坤載不能排九六之期
蟾魄烏輪不能革盈虧之勢况乎二儀禀質三命定生
未超變化之機固有推遷之理是宜兢懷省巳審過知
非常加策勵之心冀動真靈之鑒臣夙承玄廕早沐洪
休運遇睿明身叨寵任推忠陳力未申匡濟之勞翊聖
扶天累荷超逾之渥將壇相印委遇益隆蒼珮行師徽
榮彌厚戒滿盈而徒切報君父以何階尚恐動静行藏
有乖於素分屬心舉念有忤於神明或在公有失於賞
刑統衆有愆於裁斷或往世之尤違未解或積生之冤
債未袪有一於斯皆宜懴滌又今年二運俱逄於墓位
飛天仍值於火星雖居華蓋禄德之方恐有刑尅照臨
之數以兹兢懼倍切&KR0548;誠徐氏年運之中亦有災滯大
小二運金火氣微飛宫遇於計都天符臨於生月恐為
災滯志在懴祈是敢恭備信儀虔申齋潔按玄都品格
修黃籙道場嚴香花於二日六時召真聖於諸天諸地
凝神屏慮仰副真靈
趙郜助上元黃籙齋詞三首
至道流慈元皇垂貺三宫四赦爰孚作解之恩品物昭
榮共樂如春之澤皇壇巨祐幽顯無遺臣以庸愚叨逄
聖運早承寵禄常戒滿盈猶恐年歷之間星辰之内因
纏厄會尤切兢憂輒因黃籙道場虔申悔謝仰希上聖
俯鑒冲襟密賜福祥潜祛災咎夀年增益家眷康宜存
殁幽明同臻景祐
中元
律移朱夏節應素秋鼓夷則於西郊歛火雲於南極裁
非戒惡允屬兹辰猥以塵土叨親道化身參丹籙名隸
玄臺而過尤易結世罔難祛動靜行藏未混融於大道
年辰宿曜猶纏集於衆災輒因黃籙寳壇助營香供冀
蒙聖力垂鑒愚衷開罪書而解赦愆尤豁塵累而蕩蠲
厄難九玄受賜舉族霑榮永承祐護之恩誓竭歸依之
願
下元
臣以宿因獲承積祐早參職務族泰官榮而所主重難
常深憂懼尚慮年行災滯星曜加臨遂履困蒙莫知祈
告今屬玄冥届節水帝司辰斗杓方指於孟冬朔氣正雄
於北陸年光遷貿修奉彌專敢因九奏之注念瀝懇披
心伏惟萬聖迴光衆真流鑒憫其丹欵錫以休祥赦已
往之罪瑕息將來之厄滯明星暗曜無臨照之凶三命
五行除衝妨之會冤仇和釋債訟消平嗣胤繁昌夀禄
延益九玄蒙福幽夜開光眷屬康寧龍神安豫上願聖
躬萬夀大業永昌布聲教於九圍咸歡舜澤混車書於
八極共樂堯仁百穀豐盈六氣均暢誓傾忠孝上酬英
睿之慈克勵精誠仰副真靈之祐
上官子榮黃籙齋詞
伏以大道玄功至真妙感隨方流貺應念垂慈佐國濟
人恩周於動植祛災降福惠及於幽明凡所啟祈必蒙
昭鑒某氏以今年大小運行之内恐三命衰微隂陽宿
曜之中恐五星臨照致成災厄無所告祈竊聞黃籙妙
齋功德廣大無災不解無厄不禳輙罄丹誠冀蒙玄祐
謹依科法開置壇場三日香燭九時懴謝至真冥應有感
必通伏願三境諸天高真衆聖降無涯之澤垂廣覆之
恩為某氏解除積世罪瑕多生冤債隨懴消平應時除
蕩眷屬安貞公私和泰誓傾忠孝永奉聖明
飛龍唐裔僕射受正一籙詞
伏聞冥寂之初混元之首道生一氣分彼兩儀隂陽有
昇降之殊清濁有仙凡之異是以紫青金闕高居太妙
之庭黃軸風關下鎮窮泉之域隨機染惑因生進退之
疑委跡沈浮遂有飄搖之痛既非先覺必在指迷玄元皇
帝當東漢之季年啟南宫之寳笈首傳真籙大拯羣生
修之則駕景冲虛行之則濟人佐國或蕩平氛沴或懲
革兇妖正日月之天元風雲叶候静災邪於地紀生植無
愆歴代所尊垂休靡極臣夙承道廕獲奉皇慈功輕而
渥澤愈隆力薄而君親未報常思稟規秘籙宗受靈文
勤旦夕之香燈勵精虔而祝禱所冀家國同納福祥今
則嚴偹信儀恭開壇墠通宵懴滌稽首歸依蘭燈夜燭
於九冥檀炷晨飛於三境恭馳懇欵冀達尊靈伏惟太
上三尊玄元大帝十方衆聖三洞威神鑒丹懇之誠賜
感通之應靈官真氣咸賜授傳使内保身安外祛災沴
名臻道籍罪滅隂曹九玄離積夜之鄉永栖長樂舉族
享無涯之善常奉休明算夀遐延公私清泰上願龍圖
攸允鳳歷延洪增聖夀於無疆乾坤共永布皇恩於有
截海岳咸安同為至道之風共暢無為之化
皇太子青城山修齋詞
臣聞靈寳陳規齋戒感希夷之兆真文設教行藏通修
鍊之功莫不啟之於心弘之於道上可以虔祈穹昊昭
達玄微次可以宣布情誠祇延福祐永言清信敢薦虔
恭伏以皇帝劃地開基法天垂覆定禍亂而爰承上德
闡真明而克應金行翼翼小心弘朽索薄冰之懼乾乾
夕惕有櫛風沐雨之勞備歴歲時益勤祇敬是致年豐
歲稔國富兵強定蜀漢之疆圻扼黔巫之襟帶允文允
武咸序彛倫至公至平式崇治本四方慕義萬里歸仁
梯航無隔於高深書軌盡同於風教蓋九霄之靈應信
大道之冥扶是使帝圖聿昌宸算永言戴仰彌切兢持
近者以星象留行稍淹時景分野觀矚寔資禱祈是用
潔志清心㤀機滌慮召十洲之法侣約三洞之玄科敬
設清齋仍修大醮伏願上真降鑒衆聖宣慈迴機軸於
玄關啟輝光於丹道凡言災沴並獲除消但有吉祥皆
承感應增聖夀於千秋之外播皇猷於萬宇之中夀山
更峻於五山福海更深於八海與乾坤而齊固共日月
而合明叶華戎推奉之情遂臣子依憑之懇盡繄至教
俯契微衷冐凟真仙無任兢惶戒懼激切屏營之至謹
遣得一大師賜紫張茂卿等一十四人虔修法事願鑒
丹誠
普康諸公主為皇帝修金籙齋詞
伏惟道混虚無泮玄黃為九玄之始象凝恍惚標化育
為獨化之源於是覆載以乾坤照臨以日月三才並道
剛柔之用迭興品彙攸生善惡之端遂列然後降之以
君父佐之以股肱法高皇不宰之慈體大帝無言之照
弘安疆域大庇黎甿伏惟皇帝陛下出震臨人承乾御
歷禀樞機之精耀含嶽凟之靈源明契三辰運符四序
當天人之允屬表䜟瑞之咸臻因念陵夷遂康蒸庶鎮
寧郡國割裂江山辛勤侔大禹之功化洽嫓周成之德
豈㤀宵旰莫惮焦勞是用和平永期清泰某等今以時
當端月節遇正陽屬二氣之將交處午位之炎景思弘
百福用薦千齡啟金籙之靈壇造玉京之勝地伏願皇
帝明齊月桂夀比天榆握金鏡以御寰瀛致衢樽而歡
億兆垂旒問道覩元凱之忠貞負扆調元獲䕫龍而翊
贊四三皇而永固一六合以無虞仰奉虚皇俯垂玄造
冀納虔誠之志獲申懇禱之誠
皇太子為皇帝修金籙齋詞
伏以浩邈無涯育乾坤者至道彌綸莫極運造化者玄
功凝一氣以生三才周六虛而吹萬有所以春皇秋帝
雲紀火官承妙用以御寰瀛體無為而統天地曷常不
含和韞粹端拱穆清執大象以臨人乘飛龍而布化雖
流金鑠石湯德彌光懷山襄陵堯風益扇皇帝應圖負
扆握鏡開基慕玄元慈儉之宗仰黃帝華胥之躅日慎
一日雖休勿休故得聲教旁敷京坻積稔俗臻暇豫民
樂雍熙交歡自洽於隣封琛贐爭來於絶域倍增寅畏
祗荷穹旻昨以垂象飛芒天文炯戒躔度雖殊於分野
禱祈勵切於焚修恭啓皇壇敢希鴻福仰玉清之玄化
稽首知歸開金籙之道場齋心發願所貴者逹誠碧落
薦夀皇躬與日與月之同明共地共天之咸久青詞奏
御俾金彗以韜光丹衷通真致珠嚢之叶度災纏永息
禎瑞常臻鳳歷克調狼烟不警政除三五祚起億千位
忝儲宫實欽仙境輒傾素懇仰望玄慈
中元衆修金籙齋詞
伏聞至道希夷真精玄寂弘化於混元之表凝光於太
極之先散淳一之根潛分步驟鼓生三之氣以制寰瀛
所以乘龍襲氣之君畫卦垂衣之后順敷道要創厥皇
基恢妙用而福寰區布神功而利天下昭彰帝紀炳蔚
人文允屬睿朝誕應天眷皇帝儀乾受命應運開圖繼
軒黃帝頊之靈源茂亶父周公之至德纂承玉籙光啓
金衡端旒扆以穆清慕唐虞而真正思洽大同之理以
康九土之民稼穡連豐華戎咸泰皇儲輝重明之美遐
方贊有道之風中外恬夷生靈輯睦况屬三元令序大
宥昌辰宜虔齋潔之誠共祝君親之夀拂瑶壇而展禮
按金籙以陳儀龍綵質心香花備信焰九光之蓮炬下
照冥津飄三素之檀烟上開真域必冀三天降祐萬聖
延慈宗社隆昌寶圖安鎮齊乾坤於聖夀等日月於睿
明文德武功綏寧八極天枝寶胤輝映萬齡儲皇享椿
桂之年常扶大業妃后潔蘋蘩之德並翼宸居朱邸清
廟彌臻景貺外藩内輔益履殊榮常樂雍熙皆登富夀
其有宿殃積釁往債前冤年辰命運之災算紀飛旗之
厄乘兹懴謝並乞消平即冀宗廟尊靈生神三境臣等
九玄七祖受福諸天貽祚流祥傳休無極上願天文昭
著緯象澄清回直符太乙之旗息玉彗金芒之曜蕩憂
患於井參之野延福祥於梁益之墟九榖無虞五兵斯
戢螟蝗水旱無肆沴於農功疫癘凶荒靡非災於閭里
幽關舒泰品類滋榮海岳歸仁寰區禀化至有立功將
士往逝都頭勣著勤王忠推效命每因齋薦皆為懴祈
必離冥漠之鄉更遂逍遥之樂或幽隂尚滯渙澤未霑
或嗣續巳無奠羞多闕九宫符命即為遷神二籙洪恩
俱令濟苦勿為疵癘遠詣福庭動植飛沈盡登真道
皇帝修符瑞報恩齋詞
蓋聞歴代帝皇受天符命咸宗至道以御鴻圖莫不用
慈寶以臨人仗玄功而濟物克致雍熙之運仍頒祥瑞
之文顧以薄躬猥臨大寶寰區尚擾思偃武而未臻法
令頒行念措刑而莫得内惟兢業莫敢遑寧今年七月
漢洲十郡縣百姓郭迴芝於仙居觀採藥耕地掘得銅
牌長七寸廣四寸有六十字老子通天記云丁卯年甲戌
乙亥人王生享二百年天子王從建王元膺王萬感王嶽
王則王道宜五字篆文後云北邙化張弘道天寶留此
明聖代欽承玄貺虔佩靈符識天道之垂休知百年之
惟永爰傾丹懇用答殊休按九等之科儀修靈寶之法
事所願丹心徑逹聖鑒俯臨社稷永昌休徽必應四時
合序萬物以嘉俾令率土之賓盡保無疆之福稽首謹詞
黃齊助中元黃籙齋詞
伏聞三元大宥乃諸天降福之辰九夜長幽是厚地重
隂之境將消積暗爰假神燈上納三光下照群異經科
所重濟獲攸先今屬序届中元壇開黃籙三時朝懴萬
罪蠲消輙備香油同申供養伏冀鸞輝鳳熖凝光地府
之中星布蓮敷散景泉扄之内盡超苦趣永出冥津九
祖生天六親介福災祛未兆善洽無疆奉上安家並希
元吉
黃齊為二亡男助黃籙齋詞
臣聞包容萬象大道為亭育之尊弘濟羣生天尊演虚
無之教莫不恩覃纖芥澤普存亡明真開玉匱之書長
夜釋重隂之苦丹誠上感玄貺必臻臣過咎夙彰神明
垂譴纔逾一月繼喪二男憔悴中年寂寥孤影痛蒸嘗
之時絶念冥漠以何依懼被營魂尚為拘滯伏思遷拔
唯仗焚修捨其服用之資助此香燈之會不任虔祈之至
馮涓大夫助上元齋詞
伏以大道垂文澤周存歿天尊演化恩及幽明廣敷九
等之科以拯重冥之苦敢持哀懇仰叩玄關今月二十
六日亡妣隴西郡君贈隴西郡太夫人李氏忌齋詣玉
局靈壇因上元勝會同修香供用禱福祥伏願亡妣鍊
景朱陵棲神玄圃悟恬澹希夷之道契長生永劫之真
玄會無為克臻妙果
中元
伏聞黃籙明科紫陽具典玄元勝力丹簡宣恩拯拔幽
沉照臨冥夜古今宗禀生死銜恩有感必通所祈克應
今月二十六日是臣先妣贈隴西郡太夫人忌辰輙因
玉局壇場中元齋薦同申修奉冀逹真靈伏願亡妣乘
此福緣高昇道境遊神碧落悦影丹臺永登快樂之鄕
克證希夷之道
下元
伏以黑帝御時玄冥肇序下元勝會大宥昌辰所宜虔
祝上真勵精下土用祈禎貺以福存亡今以玉局靈墟
瑶壇展禮輙持法信用助齋誠敢希衆聖鑒臨萬真昭
祐九玄開度超離冥漠之鄕五族叶和長荷安貞之福
災凶殄息罪咎消平永誓丹襟仰承洪澤
周庠員外助上元齋詞
伏聞齋敷九等節啓三元是萬方禱福之辰是衆聖宣
恩之日今屬玄元真化玉局靈壇陳黃籙之儀按玄都
之品九時奏御三日焚修精助香燈同申懴滌伏冀高
尊垂祐大道流慈採納精誠降頒鴻福九祖遂超昇之
願六親霑覆護之仁消厄滯於將來解冤仇於既往罪
咎原釋疾苦痊平夀禄增延凶災除蕩克叶發生之德
敢忘大道之恩
下元
伏以玄帝司辰水官統序乃請福延恩之節是凝心滌
慮之期况玉局仙縱瑶壇盛禮九時焚祝必介於休禎
三日齋莊敢同於懴謝所冀災纏殄息冤債消平罪咎
咸蠲存亡共泰永虔修奉以答玄慈
盧蔚大夫助上元齋詞
伏以大道周行三元立訓陟明考校毫末無遺臣早慕
玄虚夙宗清净每展恪勤之懇以祈昭祐之慈今以玉
局靈壇上元福會輙賫香燭同助焚修所祈消解災凶
滌除罪咎蠲平疾厄延益年齡善功克被於存亡禎貺
榮周於眷屬永勤丹慊仰副玄慈
上元
伏以考校良辰先春令序當上元陟明之節乃羣生舒
泰之期式罄齋誠以申虔祝今屬錦都靈化玉局瑶壇
啓黃籙之真儀展玄科之盛禮輙持香信同助良因伏
惟衆聖垂慈萬真昭鑒憫其修奉錫以禎祥惠普存亡
遐祛罪咎解災纏於未兆增禄夀於惟新永勵丹心上
副玄貺
中元
伏以四始周行三元定籙陟明顯晦考校無遺臣素奉
道科早師玄寂每逄良會必勵修崇今以玉局朝元霜
壇蕆事輙賫香燭潔助齋功所祈大宥之恩允降自天
之澤疾恙痊愈禄算增延仰薦先靈旁沾眷屬永承丕
祐欽贊元勛不任歸命丹切之至
下元
伏以水德配時玄冬叶候當二氣謹藏之節是諸天校
會之期所宜勵志重玄凝心至道滌瑕悔過請福希恩
况玉局皇壇錦城福會敢營香幣因助齋修三日肅虔
九時朝懴冀蒙昭祐廣賜休祥賜臣玄祖超昇隂冥開
泰存亡濟度災咎消平釋冤債於夜庭落罪尤於地簡
疾厄痊復算紀遐長誓傾嚴奉之誠常副真靈之祐
廣成集卷四
