廣成集卷五
後蜀杜光庭撰
上元玉局化衆修黃籙齋詞
伏聞道出虚無之表職在生成德超仁義之先功包慈
育化綿億劫教普羣方由是三皇以道御乾坤五帝以
德承天地人臻福夀俗致雍熙雖金木運遷步驟時革
理家康國惟道為先行之則四海晏清代遷淳樸違之
則中原板蕩物變澆漓我國家師太古之風紹玄元之
訓懷道抱德祖堯述舜故能縱神武以滌埃氛中興鳳
歴光聖文而安社稷克固鴻圖臣等夙荷道慈獲逄昭
運微功未著寵以深恩俯盡齋潔之誠仰報君親之德今
屬天官統序木帝司方當上元校戒之期是下土精修
之節共賫法信同詣靈壇偹玉籩金豆之儀陳十極四
華之禮蓮缸散焰續陽景以燭幽關蘭炷飄烟御星纏
而逹卑懇必冀衆真迂駕萬聖廻軒俯鑒羣心洪流巨
福上扶宸極安帝業以天長仰奉廟謀鎮坤維而地久
邊𤇺不警氣序式和榖稼滋豐生靈舒泰寰瀛輯睦車
軌混同妖沴不興禎祥薦委臣等存亡介福七祖生天
族屬沾榮三災彌息或前生今世罪網未祛或往債宿
冤過尤未解或刑章有失或宰割不明或故殺誤傷因
成報對或運心履行有犯神明或土木奢華服用繁侈
三官紀過五帝司非憑此懴祈皆希洗蕩臣等夀齡延
永禄祚遐長災厄蠲消冤仇和釋其有同心事主戮力
勤王風露先驚古今俄隔𬗟惟夜府願享福緣大伸濟拔
之因俱遂超昇之路其次蒸嘗曠絶冥漠無依亦俾往
生勿為淪滯龍神正秩五廟靈司乘黃籙之殊恩沐玄
都之景貺肅清風景安鎮方隅疫毒無侵干戈不作蛸
翹異品動植殊形六趣四生三途五苦九龍符命三寳
威光普沐神功並登真道
白可球明真齋讃老君詞
伏聞道本至無化分妙有功包覆燾恩普幽明家國禀
之以安寧存亡得之以開濟神威靈澤妙用無窮臣以
玉局洞天神仙奥府將申瞻敬式表宸儀遂為玄祖幽
扄塑造真像睟容端穆侍衞駢羅疑珠宫下降之初若
玉座浮空之際巨功既畢妙相益嚴日角月玄煥矣羣
生之主綠眉皓髮巍乎萬聖之尊永福一方以鎮靈化
是用虔修表讃載展誠祈披玉匱之科偹明真之典轉
經行道燃燈炷香瀝懇上玄冥心下土伏冀傾光三境
廻駕九清憫鑒塵微降流禎貺潜扶寳祚密祐聖朝契
自然清净之風臻太古無為之理次願坤維肅穆川境
晏安符瑞有聞災凶不作臣九玄幽爽七祖魂神出長
夜之庭昇洞陽之館毁絶地籙超翕天衢洎乎有識含
生三途六趣俱沾景福各遂生成臣積罪銷平宿瑕除
蕩災纏霧廓道化風行得㒺象之玄珠入希夷之秘籙
誓精脩奉以答玄恩
溫江縣招賢觀衆齋詞
伏聞妙道融真高出混元之表天尊立教光敷浩刧之
先歴代化人隨機濟物大惟邦國普及幽明俱頼神功
咸承景貺臣等叨逄聖運夙禀真詮欽玄元道德之宗
覩烈祖先天之躅尚拘世網未蜕樊籠分地用天恭
守玄儒之訓節財約己敢忘覆載之私今屬至聖垂衣
元勲拯俗五兵罷警百榖薦登野洽謳謌人歸富夀當
天井降生之月是三台誕瑞之期將報洪恩莫先黃籙
是敢博求衆力同偹信儀嚴飾仙縱遵依秘格披心十
極歸命諸天燃燈炷香馳誠逹懇伏冀三尊駐景下察
丹襟萬聖廻軒傍流玄澤上扶社稷配天地以安禎仰
贊聖躬同日月而輝煥台星福曜常鎮坤維將略廟謀
永宣井邑一方昭泰四境久安疫毒無侵戈鋋不作臣
等九玄七祖超度泉扄五族六親允蒙禎祐銷平罪咎
和釋災凶農桑克保於豐穰幽苦咸期於扶濟龍神鎮
守風雨均調道化周行靈威廣被茫茫九土擾擾四生
承黃壇普懴之緣因太上九龍之命俱昇道果普陟仙
階飄浮絶祭之魂霜露沾零之魄勿為疵癘各遂往生
道力所覃永叶元吉
犀浦劉殷費順黃籙齋詞
伏以清净之宗託重玄而設教生成之本資妙用以宣
功家國禀之而允昌古今運之而不竭粤惟道化首帝
先今屬睿聖御天元臺分閫敷弘道德字育蒸黎法伊
堯媯舜之仁邁后稷臯陶之德萬方有泰四境無虞共
感殊恩何階上答是用率勉寮屬考授經科嚴飭壇埸
偹申齋潔精香燈而逹懇奉信幣以表誠注念九清馳
心三境伏冀玄光下燭至聖冥通俯鑒羣情滂流巨澤
上扶帝業光讃聖朝比三辰以並明嫓兩儀而等固鯤
池鳳穴之野聲教遐傳桑律蒙谷之鄕車書混一保寧
藩部匡祐元戎天禄永增夀涯彌廣臣九冥玄祖超苦
趣於幽關五族周親享善緣於道域封隅之内三農有
積於倉箱政化之中羣瑞日編於簡冊干戈静息疵癘
無侵其有滯骨飄魂久悲風露傷墳敗廟常苦凋荒乘
此勝因咸臻妙樂龍神安鎮士庶昭甦蠢動有生同昇
福界
飛龍使唐裔為皇太子降誕修齋詞
臣聞惟道為大運玄功而生育乾坤惟帝為尊握洪樞
而主張造化廣司萬國遐統羣生承景命於三清定宏
基於九土由是瑶圖積瑞銀漢騰華載誕元良恢弘大
業今屬祥虹泛綵寳電飛光當重離啓耀之期是率土
虔誠之節敢披雲笈恭詣仙壇偹靈寳之道場儼長生
之勝會鯨鐘鳳磬飄逸響於九天鶴㷔龍烟逹精誠於
三境伏冀皇圖隆永均雨露以無窮聖夀高崇與八溟
而比大六宫内職協讃宸居萬彙群方昭宣睿德皇太
子龍文鳳質嶽固松貞超漢盈周賢扶一統大同均化
旁及黔黎共宗有道之期並洽無為之運臣某不任禱
祝虔期歸命之至
興州王承休特進為毋修黃籙齋詞
臣聞上聖垂科天真設教神功救物無遺動植之中惠
力宣恩普及昇沉之内粤自玄右逮於兹辰荷澤蒙慈
莫知紀極由是酆山北部潜祛邪沴之塵斗極南昌廣
布生成之照必資虔潔方獲感通臣猥以凡微叨榮道
廕遭逢睿奬踐歴官常入侍天階高陟九霄之上出持
符竹寵行千里之中或齊肅師徒頒行刑憲輯寧封部
湏舉威章慮乖折中之宜自掇過尤之目以兹兢灼常
寘於懷今則臣母竇氏本命甲子某月日生災運所纏
遽嬰疾苦雖勤服餌未獲痊平恐是往債宿冤尚為注
訟前生今世旋結罪名或星曜所臨或年辰所歴凶災
纏繞命禄衰微曉夕憂惶㒺知救護臣况主持王事迢
遞道途不得躬奉庭闈親調藥膳心馳萬壑目斷千山
惟憑大道之慈冀集感通之效是用歸依靈觀稽首華
壇修黃籙道場告玄真上聖願廻聖鑒俯介福祥賜臣
母氏易短促之齡益遐長之祚蠲消厄會蕩滌災衰使
六氣均調百關康愈咎瑕除觧冤債和平克瞻日月之
華别降生成之福三途幽夜六趣殊倫同享勝因共臻
善貺九玄開度五族安寧微臣常奉二親得勵旨甘之
願榮朝聖主永勤忠赤之誠惟誓丹襟上副玄祐不任
瀝懇望恩虔祈之至謹詞
胡常侍修黃籙齋詞
臣聞妙本希微至真虛寂運神功而化育陶品物以生
成應感無私周流靡倦所以九玄三古咸宣燾載之慈
天上人間共沐涵濡之澤金科玉律雲篆瑶章先萬法
以垂文具九流而拯世大哉至教無得而稱臣夙荷道
恩欣逢景運優遊玄造沐浴皇風逸預順於天和俯仰
榮於大化早參秘籙常勵明誠燧燭焚香每肅虔於曉
夕瓊儀寳韞敢有怠於敬恭族屬周親常臻廕護是用
精修黃籙上奉玄休按十華三境之儀偹羽磬霜鐘之
禮歸心萬聖稽首諸天伏惟俯鑒丹襟曲垂玄造憫兹
誠欵錫以休祥賜臣九祖七玄生天證道六親五族受
福沾榮存亡均康濟之仁動静獲安貞之賜災凶殄息
冤債和平罪咎蠲銷禄算延益普天含識率土懷生俱
承道德之緣永樂雍熙之化不任歸命虔祈之至謹詞
李玄儆為亡女修齋詞
臣粤自塵微早依真教叨深玄渥夙荷靈休迫以俗機
縈纏世網久拘職宦㒺遂初心思羽褐以未期欲奮飛
而徒切依栖修敬自怠私誠過咎所鍾女子殞逝光陰
遄往傷痛難勝但女子初笄之年歸於儀氏夫殁之後
誓志道門已造製法衣繕寫經籙永期頂冠佩服虔奉
修持值臣以王事征行未果前願俄嬰疾恙奄此淪亡
抱幽懇而莫伸念冥關而增恨伏惟三尊慈憫衆聖哀
憐曲迴鑒祐之恩特降遷昇之澤俾其魂魄得契皈依積
生之冤債銷平在世之罪瑕蠲釋拔度幽泉之苦獲居
善爽之中道力玄功常加護祐其亡女所修寫法籙道
衣等謹於道埸前焚燒上奏伏惟至聖鑒照愚衷勅其
魂神開度領受臣不任瀝懇虔祈哀痛迫切之至謹詞
天冊廵官何文濟為東院生日齋詞
臣聞天地分靈君臣定位必資輔贊用致昇平猶風虎
以相湏若雲龍而感契由是吹塵入夢諭鼎膺求審象
生賢熊氏卜臯䕫之旦堯歴元凱虞朝齊軒后之風莫
不輝灼帝圖光昭史筆以康億兆以福寰區今屬歲紀
壬辰日乘庚午朔居天候月合水衡凝南斗之禎休集
東陵之瑞彩景風八律星火開祥誕昴降嵩允當令序
叨偹青襟之列輙祈玄聖之恩虔詣華壇願崇鴻福蘭
缸夜燭檀穗朝飛仰陳三奏之儀必達九天之鑒伏冀
青函紫筆延生題東極之書絳簡朱編得道著南昌之
籍夀同山峻禄並海深樂境增澄萊衣顯德雁序繼三
台之美鯉庭超七葉之雄陶冶九圍匡扶元聖政歸一
統俗洽大同普覃夷夏之方永鎮雍熙之化臣某受恩
隆異省已虚孱唯叩靈真曾明感激不任瀝懇虔心歸
命之至謹詞
宣勝軍使王讜為亡男昭胤明真齋詞
伏聞大化無方神功廣被洞幽明而赴感普生死以垂
恩拯度無遺古今蒙澤臣頃者專征北陸統領師徒横
黑矟以臨戎誓傾臣節奮琱戈而效命志洗國讐山川
有登涉之遥糧饋有輓輸之重惟期辦集正切憂兢又
一軍之人苦於&KR0146;疫死傷枕藉相望道途兼小男昭胤
疾恙所嬰性命懸迫發丹誠而啓願冀玄聖之鑒臨尋
遂迴戈免貽曠闕再朝丹陛祗奉皇慈恭荷道恩敢申
昭謝是用按洞玄噐格披靈寳典儀考九幽長夜之科
遵玉匱明真之式精修齋直上答靈慈伏冀三界照臨
諸天憫護賜九玄七祖超苦趣於幽關眷屬親緣享福
祥於昭代臣積生釁咎往世冤仇及生務已來公私負
犯或賞刑不當或裁斷失宜俗有怨嗟過虧陰隲致使
動貽障塞莫值亨通晝夜循懷常增憂惕因今齋謝並
乞懴除亡男昭胤未及壯年飄魂異境憫其淪謝慈痛
尤深或有邪沴侵傷或是幽靈拘制虔祈道力俾遂生
神度南丹流火之庭昇上境羽陽之府参玄證品悟道
登真罪咎蠲除冤債和釋臣等災纏超解厄運清消禄
秩夀涯更期延益惟勤誠節永酬聖主之恩克勵焚修
仰副真靈之祐
王承郾為亡考修明真齋詞
伏聞至道開圖三尊垂教惠覃幽顕澤洽死生遊觀八
門播弘慈而濟苦憫傷幽夜迴法炬以流光南宫闢鍊
化之庭丹簡啓超昇之籍上智童子願開罪福之由飛
天神人請示懴陳之品敷明真奥典拔度幽關披玉匱
靈科解銷考對玄清昏翳灑潤焦勞拯拔窮魂咸為善
爽終天載劫洪沐玄慈臣先考運遇道風常参寶籙身
逄聖日累踐官榮處世網之中寧無過悮履塵寰之内
必有愆違况職主庖羞湏行宰戮旋司戎伍每舉刑章
出領郡符入居近密或抑強撫弱或三令五申既爽重
輕即為釁咎又自鄉關隔越兵火亂離故里墳塋或有
侵毁塜訟延注逮及子孫兼割貨所居移易門巷土木
修造有觸神明以此憂惶皆祈懴謝是敢遵靈寶科格
修明真道場精潔香燭豊嚴信幣披心露懇悔過希恩
伏惟太上三尊十方衆聖神光下燭惠渥滂流赦先考
累世以來深殃積罪削名地簡濯質天衢故傷誤殺之
愆往債前冤之目後嗣考延之咎先人怨責之瑕並賜
原除内外清净即乞疎神丹霍列籍青華不經於岱嶽
鄷山克證於福堂天路上願九玄開度七祖超昇墳墓
安寧地冥潜静三途六趣共洽勝功内族外親俱臻景
祐&KR0008;心投血拜手祈天不任號殞激切涕咽之至謹詞
皇太子晏諸將祈晴感應靈寶詞
盖聞至道應機有同響答明神赴感無異影隨緬維幽
贊之私每荷垂休之力六月二十二日皇太子之會諸
將已上卜吉辰方當暑雨之時遂有暗明之禱果蒙靈
貺叶此誠祈不移頃刻之間驟止滂沱之勢羣山曉碧
天高而屏翳收雲六合風清日迫而曦和弄轡讌筵克
偹中外同歡今則旋整車徒爰申弔伐千軍雷動山川
絶泥潦之虞萬馬星馳戈甲擢晶熒之色佇平兇梗大
拯黎元思答真官式陳齋薦蓮燈夜簇蘭穗朝飛儀禮
精嚴香花紛郁必達清都之聖更崇紫府之勲仰叩玄
功以昌鴻業不任虔祝之至謹詞
皇帝為老君修黃籙齋詞
盖聞混漠之先希夷之表厥惟至聖光宅九清敷澹然
冲寂之宗行不事無為之教上自三古旁逮萬區欽若
真風贊孚成化粤自經綸之始洎膺推戴以來常慊明
誠每申瞻奉而光靈累洽禎貺繼臻仙居賜受命之符
顯隆基業宣室發祝祈之念必至感通由是風雨常均
氛邪不起四封無警百榖常登祗荷恩休實思昭謝爰
因令序特啓齋壇三日精嚴六時蠲潔冀憑關奏上答
玄功今則方命師徒將平兇醜猶資道力俾殄梟巢借
豐隆列缺之威掃鑿齒貪狼之族更垂熹祐永泰寰瀛
不任祝望之至謹詞
蜀州孟駙馬就衙設消災遷拔黃籙道場詞
臣聞至道深微玄功廣大包萬天而布化周品彙以流
恩故能下拯冥關廣寧邦國鎮安土地和喻神明皆遵
宰制之歡盡悦慈悲之力古今共禀幽顯無遺臣夙奉
玄休早承皇澤未展涓埃之效驟叨符竹之榮况累掌
重難兼司刑憲詳評獄訟慮乖仁恕之規主領兵師實
寡訓齊之要動貽過咎常切兢憂自臨蒞郡城每懷兢
慎遽鍾殃罰敢望生全禮制所拘殞絶無所偷延視息
又降渥恩泣血籲天煢煢何訴竊聞玄元啓教紫陽有
遷拔之儀正一垂科黃籙有懴祈之路是敢肅嚴公署
崇設齋壇拜表九清騰詞三界伏冀三尊衆聖宏憫濟
之慈悲夜府泉扄遂超昇之徑路賜鄖國夫人某氏神魂
安泰福善資薰積過深瑕皆從蕩滌不拘地府徑上天
堂七祖九玄前亡往逝俱昇道力齊會福庭又宅宇之
卜累經修改恐因觸動未獲安寧願憑齋謝之緣旁觧
犯違之過龍神復位土地安和居止利宜凶災銷殄城
隍社廟里域真官密享神功永居福地上願帝圖隆固
聖夀延洪太子諸王擁宏休而奉國后妃嬪主承景貺
以匡朝中外寮臣六軍萬姓同歡昌運克遂安貞歲有
豐登俗無疵癘率土之内一統萬方並臻仁夀之鄕咸
本昇平之化不任歸命披心虔誠懇願之至
邳州刺史張太博敬周為鶴鳴化枯栢再生修金
籙齋
伏聞至道玄通神功廣運裁成天地敷讃帝王羲軒巢
燧之君堯舜禹湯之主莫不師資冲漠啓迪雍熙致祚
歴之龐洪俾聲名之振赫或乘颷滄海或證品紫庭光
燭九遐夀均三景伏惟大蜀皇帝乘樞御運握斗披元
執大象而撫華夷駕六龍而綏億兆德逾堯禹聖越羲
皇穹廬窮髮之君奉琛向化廣漢渥洼之境重譯來賓
澤浸山川仁覃草木靈禽棲於内苑嘉獸宅於上林三
秀呈祥十朋表異而猶勞謙恭已讓德於天符將溢簡
編益深於撝挹今則神明幽贊靈化垂休渥澤潤洽於
朽根枝幹再榮於枯栢風來翠璧重飄遠近之香月過
華壇復覩扶疎之影其為嘉瑞實冠古先有以見天枝
帝葉之繁昌聖夀寳圖之永遠雖禾生清廟蓂吐彤庭
徒美前聞難偕聖感臣榮逄昌運叨領郡符屬邑之中
覩兹上瑞藻繪朝陳於龍闕絲綸夕降於鳳牋旋錫御
詞嚴申醮祝褒稱顯煥榮耀優隆量恩而溟海未深荷
聖而乾坤難報敢因皇帝本命之日修金籙道場翹罄
丹襟仰祈宏貺伏冀諸天降鑒萬聖照臨流巨福於社
稷尊靈增景祐於宗祧先聖二儀並固萬國同文皇帝
夀等岷峨明齊日月普頒正朔一統寰瀛皇后受福紫
宸增齡丹籙皇太子永扶皇極養德青宫公主嬪妃榮
匡聖日諸王百辟欽贊皇基九土安康五兵韜戢烟塵
殄息稼穡豐登動植飛沉三途六趣俱承惠渥咸詣福
庭臣誓傾忠孝之規上答聖明之澤
廣成集卷五
