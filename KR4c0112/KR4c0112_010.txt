廣成集卷十
後蜀杜光庭撰
李仇中丞本命醮詞
伏以三象陶融三元生化裁成品物亭育羣方受命禀
形上繫天府至於夀筭遐促禄祚短長立身有罪福之
因行運有吉凶之數天司地簡主宰無私臣伏恐三命
五行或逄災咎九星七曜或值照臨陰陽有刑尅之期
禄算有凶衰之會又恐積生所犯冤債未除積世所行
過尤旋結常情㒺測神道難知非託醮祈無由解謝輙
因本命之日虔備香燈仰玄象以披心對星壇而瀝懇
敢希至聖俯鑒丹誠三官落罪簡之文五帝削災妨之
籍臣宿瑕蕩滌積釁消平輟死北宫上生南極天曹增
禄司命延年眷屬和寧公私清泰即荷衆聖之恩不任
張道衡常侍還願醮詞
伏聞垂象九天流光萬有帝車周運聖力遐通裁四海
以無私福羣生而不宰惟祈必應有願克從臣頃以大
順二年遭逄危厄憂踰蹈火危甚履冰既難保於朝昏
敢望全於形命元元丹懇啓愬無門惟注念蒼穹冥祈
玄斗潜興大願冀贖深災果蒙大道鑒臨至真通感垂
好生之澤開㒺極之恩獲洗罪尤盡消冤戾仰天慈而
積感報玄造以無階旋屬公役所拘道途無暇歲華累
改誠願未申况復水陸經過江山往復幾逄俶擾頻值
艱危幸脱鋒鉦免羅凶横皆承廕護倍切兢榮今以本
命之辰於玉局靈化詣北斗七元之殿當玄卿大帝之
前虔備醮壇恭酬往願昔所許奏錢若千貫請至今年
八月五度奏納取畢伏惟斗中衆聖玄府上司鑒領丹
誠曲逥鴻造使宿願周備靈澤遐霑赦過除災延祥介福
年禄增益危厄消平眷屬乂寧公私貞吉即永荷斗極
衆尊覆祐之恩不任
周庠員外郎為母轉經設醮詞
伏聞三洞寳經九天真訣虚無凝炁混合成文龍篆鳳
章發跡杳冥之始瓊編玉檢敷宣天地之先大則制御
乾坤保鎮劫運安寧祚歷昭祐帝王次則和輯五行調
平六氣蠲邪度厄濟物利人遵脩則災咎可銷諷誦則
禎祥可降臣等以母行年衰厄疾苦所嬰憂懼但深告
祈無所敢憑玄聖披瀝丹心伏願勑三寳威神命侍經
寮屬解五行刑尅却三命凶衰增禄南天延生司契六
府調理百疾痊平永承覆祐之恩克享遐長之福謹於
玉局化轉經設醮冥扣至真不任
莫庭乂為張副使本命甲子醮詞
臣聞天道無親輔兹有德功或及物福必無涯當川安
撫副使張琳奉主無私酬知盡節初終一制雖風雨而
不渝籌畫萬端越歲寒而彌勁頃以四郊多壘兩鎮稱
兵物力將虚經費逾廣厚歛則生靈必困薄賦則供億
不充出自良謀豐其軍食糗粮山積戈甲雲屯人不告
勞物無失所益振貔貅之勢佇成弔伐之功但以張某
三命之中猶逄災厄二運之内甲禄氣微天符臨受命
之宮土星逆愁煩之位慮為災咎輙罄誠祈爰託皇壇
旁敷玄祐伏願十華降福三聖逥光錫善貺於諸天災
殃自息蕩過尤於九府禄筭增延永俾安寧共康藩屏
臣情誠迫切冒瀆高明不任
駱將軍醮詞
伏以二氣清凝表天地亨貞之道五材倚伏荷乾坤成
育之恩至於命籍短長禄祚豐薄立身罪福行運吉凶
莫不上自天司旁資元命主張考校巨細無遺臣竊慮
列宿五行纏次有照臨之咎九宮三命陰陽有厄會之
期以此憂兢恐成災厄今以立冬節令祈福良辰虔罄
丹誠精陳醮禮仰天闕而瀝懇瞻地府以冥心佇降恩
慈曲流洪福使災凶殄息過咎蠲消錫以嘉祥增其夀
福落罪書於北府紀生籍於南康眷屬安寧幽明康乂
徊翔大路長親日月之光棲息人寰永沐真靈之祐不
任
馬尚書醮詞
伏聞歷象推移運三元而成歲陰陽變化資大道以宣
功澤霈幽明事均今古其有弘仁秉義體順和光則天
錫禎符神彰吉貺或動乖守慎志恊回邪乃蹈彼艱虞
兆兹否塞影響之報理實昭然臣猥以庸愚早塵職禄
雖肅恭自立畏慎推誠常懷聚鷸之譏每懼維鵜之誚
况復訓齊戎伍祗奉藩垣鋒鏑猶施鉦錍未息摧堅挫
銳徒申擒討之謀故殺誤傷慮搆幽冤之咎以兹屬念
深用寘懷今則秋帝考功地官校籍罪福咸舉毫末無
遺或臣有塵忝之非有殺傷之過有六情之罪有三業
之辜有注訟未除有冤仇未釋事顯黑薄名挂陰曹乞
乘悔謝之緣並降蠲消之澤俾其克勵得以自新至於
宿曜垂災行年值厄亦希超度獲保乂安上祈九祖生
天三塗離苦飛沈遂性生植無傷四方之戈甲早寧萬
戸之農蠶畢就俗聞謠詠野息氛埃咸歸清淨之風大
洽希夷之道虔修醮酌懇薦章詞遥祝仙壇仰望真祐
不任
馬尚書本命醮詞
臣以庸微叨承宿運謬參職族繼忝官榮統御戎車襲
行條令或尅收境邑除蕩奸宄外禦寇仇内綏疲瘵而
宴賓犒士須有宰傷去弊誅邪必資刑律誠非徇巳務
切安人竊慮斬決之間重輕有失傷殺之際故誤難明
以此憂惶恐貽譴責又慮臣行年三命或值凶衰宿曜
五星或逄臨照因其厄會遂履凶危又恐九祖幽儀未
蒙遷拔六親滯識猶有拘留緬長夜以魂驚念陰關而
心懼思罄歸依之懇聊申薦奉之誠輙憑本命之辰式
備資薰之力冥心靈化遐想寳壇陳醮禮以肅恭貢章
詞而精禱伏冀玄元錫祐大道流慈光開泉曲之庭詔
下鄷都之府使九玄超度衆苦蠲銷生神碧落之天蜕
影朱陵之洞福延後嗣惠被宗親其有往世愆瑕無窮
冤對咸承懴滌並使和平乞臣罪簡落書生宮注籍災
凶弭息禄算遐長兼祈福介川源澤覃遠近戈鋋早戢
疵癘不生野復耕桑人歸富夀洎乎沈潜異質溟漠殊
庭同沐玄風咸昇道域誓虔丹懇永奉鴻慈不任
司徒青城山醮詞
伏以灝氣漸凝羣山挺秀高扶宸極厚鎮坤輿惟彼西
南上通參井結靈積瑞含藏日月之華叠翠堆嵐包括
神仙之宅位崇衆嶽秩亞三山為天下之福庭冠域中
之勝槩崇臺比立黃軒之秘跡猶存巨浸旁分大禹之
神功可覩每彰符應以祐生靈頃屬雨澤踰旬泉源坌
涌丹崖翠巘雖傳淜湃之聲紺殿彤軒靡有震驚之變
緬兹羣異益騐光靈臣叨荷殊恩膺兹重寄綏撫之能
未著兢憂之懇常深恐臣過咎所招仙嶽降異常之兆
災蒙所襲神峰垂警告之祥夙夜省循若據冰炭莫展
披陳之路惟虔禱謝之誠輙按明科恭申大醮庶蒙
鑒祐以贖愆違不任
馬尚書本命醮詞
伏聞元化運行三才資始體乾坤而成象感陶鑄以凝
神由是懸命籍於天關繫死生於斗極其有行藏巨細
舉措洪纖八靈照察以無遺千真考讐而畢至善功潜
著則名列仙曹過目所彰則書編鬼錄用兹懲勸以導
於人其惟本命尊神主張校錄緬思玄旨實切禀修臣
猥以凡微曾無機略惟奉公克巳效命為時未展勞能
累驚塵忝揣循增懼委任益深况封畿戈甲之餘壠畆
榛蕪之後疲羸未復瘡痏未平撫之則濡沫纔通撓之
則溝湟甫及而驟司六邑務彼三農暑耨寒耕雖勤劬
於人力有秋望歲殊即俟於天時但罄丹心顒祈玄祐
敢因本命之日虔申醮謝之儀所期真聖鑒臨福祥臻
萃赦臣叨據之過奬臣肅奉之誠使鋒鏑所經京坻有積人
無疵癘之苦年祛水旱之虞俾臣九祖超昇三塗清晏
其或宿曜運行之厄歲年刑尅之災淫刑濫賞之非故
殺誤傷之咎並希昭祐普錫蠲消永誓歸依以酬真貺
不任
莫庭乂青城本命醮詞
伏以禀氣分形上資玄化制算定禄仰繫真曹臣伏恐
履行之間或貽愆咎年運之内或遇災凶非仗神功難
申醮滌輙干真鑒虔備醮儀傾以此山嶽瀆上司神仙
福地洞中之玉樓金闕塵俗難窺人間之古殿荒臺蹤
基易變梁摧蝶蝀瓦落鴛鴦若無營葺之興巳雜蒿萊
之徑某叨居宰字竊備繕修既俾功庸仍申藻繢圖五
嶽九江之象貌河侯溪女之真肅穆冕旒駢羅珠翠如
登貝闕似挹驪宫既揮煥於素垣益深嚴於玄德所冀
少城天府永賴休禎秋報春祈克承嘉祐敢因本命之
日虔脩讃祝之筵伏惟應念逥軒分靈降澤錫臣以增
延禄算助臣以消解災凶兩地之骨肉安寧一境之生
靈舒泰誓傾丹悃上副鴻慈不任
莫庭乂青城甲申本命周天醮詞
伏聞妙本應期元精啓運三光分照萬有陶形圓清方
濁之間遞為主宰日域星纏之内各備職寮大則司劫
歷施張小則察人倫善惡有逾衡鏡無隱鋒毫竊惟九
室洞天羣真會府丹崖蕩日翠谷呀雲鸞旂之所往還
霓節之所遊集叨&KR0574;宰字獲詣仙山雖食蘖苦心飲冰
潔己功應無補過必彰聞况於咫尺之中敢㒺真仙之
鑒更慮九辰行命三命推移福善不常災凶靡測拳拳
素懇若履顛危輙因本命之辰載申祈醮之禮天衝地
壌水府星宫咸罄血誠仰祈明祐伏乞解災釋過延貺
垂祥夀禄惟增凶危自息巳往則九玄開度見存則兩
地安寧一境生民同承福祐兵車休駕封部無虞長欣
静謐之期永荷靈真之澤不任
莫庭乂九曜醮詞
伏以二象分華三光列曜司悔吝吉凶之契操死生福
罪之權主宰無遺幽明咸繫臣自惟凡昧夙奉正真叨
荷寵章獲忝位禄循涯省分常懼於曠官恤物安人敢
忘於勵巳尚慮動違恭慎日積愆瑕上瀆真靈潜貽厄
會又恐五星進退四曜運行或居身命之宫或臨惡弱
之位况臣今年天符臨於命卦木星永出身宮第二十
宿中蝕食所歴小運行直又值天羅竊憂福過災生命
衰禄薄按河圖内品大玄秘文瀝懇貢詞披心備禮仰
華盖儀璘之闕若對九芒瞻星辰日月之宮盡傾丹欵
伏冀宸光下燭開昏晦而洗沈冥靈景延暉碎禍車而
焚罪綱使年齡克保品秩攸昇一境之士庶康寧兩地
之親緣安泰仙山表貺人無瘥疫之傷靈府垂禎歲有
京坻之望唯虔素悃上答玄功不任
川主相公北帝醮詞
伏以七政上尊五靈玄老位司北極部制中天至於地
分吉凶天文災福五行六氣三命九宫萬彙慘舒咸歸
考校臣以兵戈既久殘瘁逾年念彼生靈痛深肌骨敢
因醮謁載罄祝祈瀝懇紫微扣心玄象實希憫鑒俯降
禎祥消沴氣於郊原退災星於井絡一川康泰萬有昭
蘇永戢戈矛惟新歷算九天霧捲重披日月之光三蜀烟
清再播雲雷之澤即仰荷帝君憫護之恩不任
川主相公周天后土諸神醮詞
伏以天府名區少城奥壤龍神福地天帝雄藩豈以凡
微叨兹臨鎮而謬分朝寄總此封疆十載於兹日深兢
懼但以粤初莅任便屬艱難黃中犯秦翠輿幸蜀行朝
萬衆駐驆五年力盡扶天誠深報國功宣匡復以及逥
鑾其間有師立稱兵旴能竊發秀昇擁師於下瀨郭琪
奮臂於中軍咫尺乘輿震驚輦轂上資睿武旁假神威
相繼克平以安大駕感兹靈祐常佇血誠今則時未底
寧人方肆亂帝車順動又幸陳倉中原有焚燎之災六
合靡晏寧之所雖誠深憂國志切匡君難申嵇紹之衷
山川杳隔空隕袁安之淚扈衛無由緬想神功必垂濟
祚爰申醮禮仰冀靈通希逥助順之恩共安天步少借
害盈之力遠掃凶渠復黃屋於上京延寳圖於萬葉椒
漿之奠永答明慈臣不任瀝懇披心虔請之至
葛仙山化醮詞
惟彼仙山鎮兹神壤八十一洞分日月於地中二十四
峰繚烟霞於天際潜司罪福以統生靈臣夙慕玄微
早崇清淨躬逢聖日既叨輔贊之榮夢想靈山常貯逍
遥之志尚縈多事徒鬱素懷今節及仲秋禮當望秩遐
瞻翠巘杳隔紅塵虔備醮壇用申誠祝伏冀虎旗龍旆
達辭八極之宫鶴馭鴻驂聊降二仙之駕歆兹薄禮錫
以殊休俾稼穯有年凶災不起幽明共福家國咸安比
寶祚於崇岡續唐年於劫歷必期脩潔以奉靈光不任
川主九星醮詞
臣聞九元御極綜列宿於紫微七政垂光統衆星於黃
道指攝提而臨萬象運招搖而主百靈生死吉凶咸繫
司牧臣以受年之時此月火星及時曜罡星皆臨本命
以兹戰悚恐蹈災危敢以丹誠上祈玄祐虔脩大醮備
瀝微忱伏惟九聖延慈乘帝車而降福七真垂貺逥杓
建以祛災二十八宿行藏皆資祥慶一十二宫分度永
息屯蒙誓勤忠赤之心以答靈真之念不任
中和周天醮詞
臣以庸虛猥當大任極台衡之秩居藩屏之崇雖傾捧
日之心莫著匡君之績頃以四郊多壘中國不寧戎馬
載馳兵車尚駕或近臣肆逆或遠鎮辜恩纔滅梟巢初
逥鑾輅又聞薄伐再致省巡凡在人臣豈勝憤惋惟注
香冥想望聖祖之貽休拜表祈真待陰兵之助役果見
偽王孽相連頸殱夷凶帥狂夫繼蹤斬馘緬惟幽讃更
切明誠近又太乙運行巳照蜀分五星移度或在身宮
慮薄德所招即凶災薦至常加惕勵㒺敢遑寧遂有鄭
君雄韓球地結連遽興兵甲隔絶恩信凌犯關防殘掠
生靈焚燒郡邑數州塗炭千里傷夷憫此幽冤痛深骨
髓臣所以上祈至道明禱真靈志先憂國憂人誠匪為家
為己由是上天悔禍大道降靈包藏者尋就誅鋤黨附
者皆從剪撲封疆既静凋瘵旋蘇韓球敗亡君雄梟戮
漸通道路將雪冤沈尚以芟刈之時殺傷非一仰體好
生之旨震悼何安俯嗟遊岱之魂凄凉莫已是用凝神
扣寂拜手歸心陳謝恩謝過之儀瀝祝地祝天之懇庶
祈玄聖曲鑒丹誠輝映清壇降流洪澤蠲除愆咎弭息
災凶使生者乂寧幽途開泰臣又聞衆星拱極百谷朝
宗蠢彼不庭敢違天道更隣近境綿亘數州山寨相望久
為兇逆欲恃其蜂合蟻聚之勢伏鋤耰田挺之徒垂二
十年不賓睿化擬因建瓴之便將申破竹之功為國誅
奸與人除害重希神力克震軍聲酆都以三十萬兵常
祛沴氣洞泉有二十五將潜制妖徒正道殛邪神明助
順敢緣斯旨再罄赤心伏惟俯鑒奏陳克逥明祐使昌
瀘梓遂永無蛇豕之災草木藂林盡化鋒鋋之狀咸知
帝力上復王謠然後疇賞龜城拜章鳳闕弢弓解甲歸
馬放牛長謝魚水之歡克暢君臣之道明明血懇大道鑒
之不任歸命祈恩屏營憤切之至謹詞
廣成集卷十
