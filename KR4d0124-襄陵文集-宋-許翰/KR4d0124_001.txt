襄陵文集卷一宋許翰撰
制
蔡伷除待制制(為點對玉嬰神變經)
朕祇若天命開明道機嘉與羣生共蒙休祉制為真簡
備著靈文歷選時才是正謬誤逮觀奏御咸極精深某
官生於名家席其素業文學之譽聲動膠庠辦治之能
風生郡縣比自合宫之貳陞聯祕殿之華成書既刊賞
渥宜懋遂參法從是謂異恩益勵猷為往膺寵奬
虔州坑壚火齊之才可承信郎制(為自備才力不借官本賫)
(到净利依格補官)
勅某地有珍産爾能發之以佐國用在法當錄勉爾力
以聽官使可
邵護為父陣亡可承信郎制
士有伏節死事不得身受典賞則子獲承之所以明恩
而起信也俾秩以官用勸忠順往服恩榮圖所以報可
金重寶等授承信郎制
邊吏無良羌戎弗率靖夏失守覆我嘉師朕心憯焉不
忘震悼深詔執事厚錄其孤俾秩以官用慰伏節惟忠
惟孝往服恩榮勿忝前修祗若予訓
節度使郭仲妻姪陳乞補承信郎制
朕於殿巖之臣加厚其老而勤恤其亡猶以為未也至
其族姻多俾甄錄而爾蒙澤焉往飭其躬以聽官使可
蕃官男為父陣亡補承信郎制
勅某等朕以仁覆天下欲息兵甚間者夏賊擾邊師不
得息至使豪俊制壽於鋒鏑忠義伏節於原野非朕志
也故深詔執事錄死事者之子孫厚厥寵秩稱朕所以
哀矜之意可
周江呈試武藝補承信郎制
有司以爾武力聞朕臨觀便殿挽強蹠勁可官而使往
祗寵命圖所以報可
策伊克阿授承信郎制
邊吏言爾去戎即華忠效純白有力於軍旌爾以官往
其圖報
綽爾授承信郎制
爾能勤事伏節精白著明而弗獲受賞朕甚矜之秩爾
以官用勸忠順
待詔沈明補承信郎制
爾服勤禁苑積有功緒寵以官使往虔勿懈可
林致和修造所有勞並補承信郎制
勅爾等祗服禁嚴有勞可錄膺兹寵秩往懋事功可
黃宴寶可承節郎制
爾能深入谿洞斬馘醜虜陷銳不顧傷夷可矜秩以官
榮勵厥忠勇
蕃官莫延豐納土補承節郎制
盛時普覆遠人咸賓谿洞阻深籍土來請嘉爾首奮忠
孝精白被以恩華往為榮耀
太學生充大晟府製撰葛庶幾補廸功郎制
爾以太學諸生業文游藝隸職樂府詞采可觀既閱歲
時當蒙差錄登于初秩往勵修能可
郭蔓之等並可閤門宣贊舍人制
爾父為國虎臣茂建帥節出捍邊圉入護殿嚴蔚有勞
能宜蒙壽祉奄云淪謝朕甚悼焉俾錄諸孤用示勤恤
或增爾秩或躋爾職咸膺異數往紹遺衷可
胡悈轉遥郡刺史制
比命元樞宣威西夏分遣官吏充備使令逮此罷司咸
蒙序績爾釋軒墀贊相之職而膺郡符刺舉之榮是謂
異恩毋忘報效
耿自求鹽課轉官制
有司言爾能督縣吏勸耕鹵壤抑末業之民使著於本
不惟鹺利是通懋進厥官用醻祗敏
王履轉官制(轉行朝議)
非法則天下之分不定非德則天下之志不通朕執成
憲以御多方而時因人心有所施予所以示德也爾于
持國使節願還任子之恩以進爾官雖詭著令朕方務
惇孝治安得不委聽焉可
朱芾轉官制(監察御史前任修肇基發祥宫了畢)
維伊雒之山川閟祖宗之弓劍宜伸福禄益佑神靈是
考祠宫用嚴像教規摹大壯之制謳歌長發之祥不曰
告成有嘉時敏肆敷斯寵懋著厥勤爾以一時之英嘗
總百工之事其增榮秩益勵修能
時道陳轉官制
爾揚國使節董振一路攝總茶事僅踰歲年則商賈阜
通貨賄滋殖逋負之民爭輸不絶可謂能矣疇用進官
以示褒勵
待制王本轉官制(提舉京畿應副燒軍德樓琉璃等)
勅朕新宫城之象魏重邦國之威靈工師效能郡縣共
職獲曜臨彼四海用祗若予一人凡與有功咸宜受祉
某官頃揚使節實總畿封甓甃所資甄陶必濟嘉爾經
營之力疏茲優渥之恩疇以寵榮往其膺保可
石思轉官制(為應副宣德樓催促東南路木植)
勅朕新宫城之象魏重邦國之威靈工師效能郡縣共
職獲曜臨彼四海用祗若予一人凡與有功咸宜受祉
某官以爾比膺登擢往使東南能出窮山之材以奉凌
雲之構有嘉幹濟是錫寵榮懋厥進修圖夫報稱可
李宗旦邊功轉一官蕃官藏布轉兩官制
疆埸之事金革時交數級論功是亦彛典往膺榮秩圖
報厚恩可
爾以長技為國捍邊上功幕府疏榮增秩為爾種落光
寵使咸知忠順之利可
都壕塞履正大夫藍安民修置積水轉官制
勅先王制地之法溝洫澮川與田壤錯氣有所導水不
羨溢後世田非古制河渠簡少而又官吏玩常不以時
濬故歲或一水則民被其災爾某官等比受詔旨相觀
高下疏川導滯以利甸服計不愆素役不告勞懋進厥
官用序爾績可
防禦使曹澤等轉官制
勅因事著能臣隣所務計功疏寵君道之常某官識度
敏明材猷強濟比將詔旨以董事功决塞有方經營不
日亦何愛於榮秩以加賁於成勞勵爾忠勤副朕眷奬
可
勅王宗望等制
勅因事著能臣隣所務計功疏寵君道之常某官識度
敏明材猷強濟比將詔旨之嚴往視河渠之役逮茲底
績實與有勞亦懋官榮用醻忠力可
楚拉等轉官制
眷言戎索久壯邊威靜則為國藩籬動則為軍掎角第
功論賞豈限彛章
張域轉官制
瀘南郡縣華戎錯居土多曠而弗耕俗率獷而未擾比
召邊吏募民為兵授田以籍教之耕戰使財用内足於
疆陲而威聲外震於蠻貊庶幾南服恃以阜安爾以材
猷克將使指經營鎮撫躋登厥緒奏功來上朕甚嘉之
懋進榮資用勸忠力
李宗旦邊功轉官制
爾出服戎弨歸數軍實而以多獲聞進秩躐等往旌忠
力
蒙山等邊功轉官制
險道傾側且馳且射風雨罷勞饑渴不困凡戎之長技
蕃堡皆有焉征西之役大兵衝加之以衆而蕃堡以其
長技與之毒逐故戰無不克今國家賞爾於此則少褒
矣不立竒功以自著其亦何以報哉夫能去戎即華又
能承天下之威首奮而有功焉是皆王靈之所宜嘉懋
官一等以勵忠順
知延安府劉延壽轉官制
勅祖宗以來關陜之間鼓鐡為幣民習安之而比年郡
縣法令益弛無以權物錢遂大輕用詔司存以時矯革
某官克祗成命並警列城來奏敏功取先諸道市不敢
貢以順指令家無或殊咸適志願有嘉所列懋進爾官夫
治民以康阜為功而事君以忠信為德勉終諧允務稱
褒榮可
廉訪使者羅宇轉官制
勅朕有作猷付之郡縣凡奏功於同日則列爵而普疇
矧在使華可無褒勵爾選於近著省彼列城攪鄜延之
奏功首關陜之諸道嘉爾董振錫賜恩榮茂進厥官益
祗乃事可
孔弼邊功轉官制
作制戎城襟帶西陲屯兵嚴固據賊要害而版築告成
莫或犯獵將必有師旅震疊捍衛之勤爾能於此馘其
首豪而第功焉超遷厥秩用勸忠力
李紹邊功轉官制
朕設爵賞以待功吏以狀聞小大必錄往膺斯渥益懋
爾能可
侯中立宣司結局轉官制
西方用兵郡縣被其勞今天誘戎心釋兵請命朕因時
制宜詔使邊吏保疆與民休息而大臣具列爾等給凡
軍事有功前日肆增爾秩以休厥勤可
屬遣近輔經略遠人威武屢揚羣醜既屈豈特將吏之
外捍亦繄司存之内勤爾等咸以時材典斯禁帑實濟
戎務使無乏興懋進厥官用疇爾事可
曹鼎等邊功轉官制
古人有言曰武功以顯重今爾僅獲二級而躐進四官
未有顯功而褒賞已重矣往思所以為報將何如哉
夫國恩無窮而人之所受各以其分爾等尚能計爾之
功觀爾之賞必將竦懝而思所以報矣
窮蜀絶徼蠻夷雜居羣吏圖功矢石屢接爾亦於此第
賞入流往服恩榮尚懷忠報
王淵為修兔原河轉官制
日者大河南齧廣武以危清汴爾父疏兔原河又為直
河殺水之怒黃濁比徙頻河郡縣無决溢憂都城晏安
俱頼其力進爾之秩用示褒嘉詩不云乎維其有之是
以似之爾其勉焉可
中書舍人梅執禮神霄宫進書轉一官制
朕定摹神霄宏賁珍館著為憲令祗若神休鬱彼琅書
陳于几閣某官才高文富學優識明頃在宰司實與次
之逮茲奏御不廢疇庸往服明恩益圖遠業可
穆沃攻討轉官制
勅夏人敢桀築偽永強軍以闚邊環慶出師擊破之將
吏有功可咸甄序可
勅趙福等制
黠羌不靖屢犯芻蕘邊吏捍禦使無大侵數級計功咸
使叙進可
勅安祥等制
將吏出境交綏獲級邊書上功無不褒錄賞小為明是
以軍志可
勅姚廉仲等制
夏賊玩武築城屯聚以闚邊利臨以天下兵蕩析不保
咸使書功可
范秘趙子游轉官制
勅某人等事無不可輯也難在輯事而不擾於民官非
不可取也要在取官而無愧於國茶法馬政行於秦蜀
爾等實贊使事以濟辦聞朕甚嘉之懋官一等以旌其
能顧朕深居法宫瞻望參井之間去國萬里將明德意
屬在使軺其各誠乃心禮佐厥長往思所以奉事而不
擾者則多取予官而無愧焉
趙永亨等轉官制
朕覽邊奏第功肆賞爾以天壕原功進秩二等往膺恩
榮務盡忠力
勅封承彦制
帥司言爾以伏兵逆敵軍無失亡而有獲焉俾進厥官
以勵餘勇
勅劉彦勲制
疆陲有警將吏論功名在捷書慶賞斯下欲人知赴敵
蒙利之速也
高揀轉官制(為六朝寶訓告成)
祖宗至意典册具存比詔儒臣聿修先訓爾某官克祗
于事躋登厥功逮奏成書有嘉勤力懋陞榮秩增重横
班往服恩華益圖報稱
詹事轉官制(為任發運使日改宫觀及德士等事)
朕不愛爵賞以待天下之能有功者盖以狀聞則必差
錄爾某官奉使江淮取寵頻繁致位光顯可謂能矣今
又計爾冠巾出衆使州處於宫觀無或拒違又籍其西
方之具輸銅縣官綜是六州之功而增厥秩焉資清職
近觀聽所榮益勵猷為以圖報稱可
都水丞榮毖等轉官制
勅某官等官吏奉事不廢職也而比年以來輕重眡勞
每加賞焉者所以示厚國家之恩豈有量哉爾等前日
廣武諸役力捍大河使不為敗咸序其績懋官以勸是
維寵渥往其欽哉可
畢桓等轉官制
勅某官等盖聞樂出於虛而成於和天下之治至於幽
明之德交歸而飛潜之類無間此樂之道帝王公孤之
任也其在於器有數有度節奏有文則學士大夫之所
講明有司之所持循職業必有所萃矣爾等咸以時材
與聞樂事建定鐘律旅陳陛庭臨觀有嘉金石諧婉懋
官一等用示褒寵
王曦轉一官制(為差管押大理國進黃馬赴關)
遠人進馬爾護其行來自嶺海有勞可序進官一等往
其祗服可
劉植等轉一官制
勅某等朕網羅放失舊聞開解汪洋奥義垂詔萬世
作為一經汝等各以精博之能與有編削之績成書
来上嘉歎不忘俾進厥官以作爾寵
种師周等邊功特轉官制
勅具官某朕用兵西夏還師奏功凡共武服多所甄錄
爾增秩有差莫匪優恩尚圖忠報
程唐磨勘轉官制
在昔唐虞道宥天下而時稽庶績黜幽陟明文理密察
則以定治某官聯華從橐偃鎮鉅藩盖寵顯矣而有司
所謹伐閱有考序遷維公國之典彝不可廢也
武兖國邊功轉官制
勅某爾獲一虜而進官一等此國之厚恩異賞也不有
後效何以報稱
入内鄭惠轉官制
爾久事朕克謹誠德出入禁闥朝夕歷年其福當介於
神明有糓可詒於子孫比考成書之績肆推奕世之恩
往祗爾躬母怠嗣訓可
河東採斫木植李宗等轉一官制
勅朕作新象魏臨莅寰區曾是棟楹榱桷之材伐取巖
巒谿壑之秀嘉車航之沓至紛斧藻之並興逮此考成
可忘褒序爾等各揚厥職以濟斯功有勞可矜有績可
錄咸增榮秩往服明恩可
提舉修建宣德樓張懷寶等轉官制
勅維時觀闕重國威霛既底新成不忘賞勞以爾克祗
厥事用濟成功有嘉庸能俾進資秩欽承以報往惟懋
哉可
孫珪重傷部三百人折外亡失二十五人轉四
官制
勅某官盖聞行疑賞所以示厚也爾將士卒多所失亡
而邊吏以爾重傷聞姑援賞秩庶觀來效可
著作郎劉間修建秘書有道德院管勾文字轉一
官制
朕觀羣倫而施化各附所安攬道德以為宗皆原於一
用宏府寺肇建司存曾是作興稽考之煩屬爾疏明敏
邵之助成勞既奏序績宜先茂進榮資於昭寵奬可
辛彦宗移修殿前司轉一官制
勅某官總提虎旅祗護龍墀壯厥攸司新茲庶宇克共
是役既奏爾功懋以榮資往其承序可
潼川路提刑蒲卣修城轉官制
勅某官眷彼蜀道控于潼川董燕師以完城既新巖邑
考盟府之藏典加賁勞能爾鬱以時英遠揚使節懋建
矗雲之固雄開歷井之觀擢以殊榮寵茲時敏
王貴修宣德樓了畢轉官制
勅爾等祗服役事作新端闈典賞既行勞能咸序遥總
兵團之重往增軍籍之華益慎攸司母忘寵奬可
登璹等修完城都府倉庫營廟等畢轉官制
勅某官等成都之重實控巴蜀曾是府庫倉廪犴獄郵
傳營屯祠宫規摹未宏氣象無觀穿漏圯夷積不繕治
無以發錦江玉壘之勝而壮虎牙釐纛之威肆詔有司
作而新之民不告勞策不愆素則爾等與有勤焉疇庸
進秩國有彛典可
陳良弼為六朝寶訓書成及職事修舉可特轉
階官二等制
六聖明謨萬世祗若渾爾唐虞之典既奏册書粲然河
洛之文永膺寶鎮肆錫寵褒之數大疇贊協之勞眷予
邇臣蔚有多績用因先訓並進榮資某官忠勤自將明
敏衆服周旋省禁密勿殿嚴内承詔令之傳外總事功
之衆朕所親倚人鮮儷儔盖靡勞而不宣亦何紛而不
理懋極武階之峻式昭眷禮之隆往慎猷為益承周渥
徽猷閣直學士應安道轉官制(為平江措置開濬江浦作田)
勅眡功行賞國之典也比詔有司作治江浦庶盡地力
俾無遺利今以大田數萬頃奏使其名與實賓則宜賞
與功稱某官爾守平江實總斯役夫吏舉其職則邦國
可富萬民可養百物可生凡古所謂事功之勞者無乃
在此懋進爾官用勸本務可
高公純轉官制(為河東保甲司糴到斛斗備邊)
勅四海之脊界于太行二寇之衝制在全晉屯兵於烽
堠宴清之日積粟於囷廪狼戾之時此國家鎮撫之至
權而使事經營之先務爾某官克奉詔旨遂寬顧憂儲
峙一方課最諸路其懋横班之寵用增持節之華益念
報忠勿替祗敏可
鄒清轉遥郡制
夫以曼纓之士積横戈之勞登于正使列在大夫盖寵
榮矣至於遥領郡刺之重非有竒功國不轉授而爾以
累賞得之是謂異恩其可以思報矣
李宗為措置河東路採斫木植除直秘閣制
勅圖書之府英雋所儲籍通其間世以為寵爾選于朝
著遣以使華能悉乃心以稱朕意陞聯延閣增賁輶車
益勵事功往祗眷倚可
孟昌齡復官制
禁從之臣恩禮所厚其負瑕玷每懷滌除某官夙有勞
能服在寵顯昭姦弗至詒累維公於稽典彛未應甄叙
朕嘉爾勤承業匪懈俾還故秩爰示殊私益圖事功是
維報稱
廸功郎上官宏邊功換授忠訓郎制
爾以貲為郎而邊臣奏功具名來請朕弗之逆也而改
爾之秩以從武列尚圖報效毋忝寵榮
劉仲武乞以管軍恩例與男鏜閤職制
武臣而隸職上閤盖華選也爾父帥邊以汝來請朕弗
逆而授之往思祗慎求稱寵榮可
罝勒斡斯結等制
爾能奮迹於蕃豪而效忠於帝室數當戎寇以佐邊兵
朕亦何愛于一官以慰爾向慕之心而勵爾勇悍之氣
也蕃豪族姓天資純固一識忠義守不可移武悍驍果
邊兵頼焉爾力戰既久寵階已高其膺郡刺之榮兼總
戎轄之重往思力效以報異恩
勅孫珪等制
朕用兵西方嘉士大夫之積勤論多第功鮮不甄錄而
爾與焉爾其無以施之為易而不思報也
勅王仲寧等制
軍政以誅大為威賞小為明此善志也朕覽邊奏第功
行賞而不汝遺焉庶幾明無不昭矣
勅趙進等制
振旅言還奏功沓至渙班爵秩敷錫恩榮爾與在軍膺
此差錄惟忠與勇往報所蒙
勅向世僖等制
寇盗之警時政所嚴捕討之功國典攸重有司言爾有
斬刈劇賊撫降羣醜之勞久未褒叙其不可以不圖矣
秦湛修道史制
朕𬗟懷高真風槩可考詔修信史傳載厥遺必擢國華
俾贊編削以爾文學英博克自發聞秩之以官服在茲
選寵渥之異士類所矜其往欽承以副褒勵
