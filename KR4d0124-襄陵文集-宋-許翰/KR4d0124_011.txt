襄陵文集卷十一宋許翰撰
墓誌
朝奉大夫充右文殿修撰孫公墓誌銘
宣和五年冬十二月甲申朝奉大夫右文殿修撰尉氏
孫公卒其侄棆橚以書來訃且乞銘其子壻范寅秩状
公始終躬抵余舍曰孫公葬卜已食維是遠日無幾今
朝夕得銘馳歸琢石尚冀及事願勿復禮辭余昔取友
天下恨得公晩今又以婚姻之故來屬余銘念雖疾甚
不可不力即日遂論次之曰公諱宗鑑字少魏其先蓋
河外人國初以鉅族徙實畿甸曾祖諱文通祖諱士門
皆不仕世父諱振以公故贈朝請時家益微嘗築室得
金錢以億萬計即反之土不取祝曰將為孫氏祥者不
若有子已而公生蓋秀異絶倫年十一歲以詩賦從有
司試發策援毫氣陵老壮登元豐三年進士第調穎昌
府戶漕參軍未赴連試宏詞學官皆中高選進真定府
知錄改滁州教授又改濱州會尚書范公鏜帥太原遂
辟以為河東經略司勾當公事公少孤鞠於兄嫂長銜
其德以所以事父母之道事之既受辟屬嫂疾卒遂哭
之不行歲餘起為澶州教授還授擢開封府學博士異
方游學多冐籍甸内公以為此壊士俗力務變之言者
用是論公不當莅官鄉黨罷去復為教授海州公教諸
生不專為場屋事以故從公學者往往能道春秋秦漢
古文尚義概為然諾海之士有兄弟争財者兄怨怒辭
其母去十年不復公為嫁其女敦誨其弟使反其兄儀
真遂復為家如初同僚許安禮母老子幼疾棘奄奄不
絶公馳入見呼之曰子豈以後世為念邪請得以身任
之安禮睨公頷之而卒公果不復資人獨舉其喪無一
不飭觀者歎之凡其所教人及其躬行大意如此除辟
雍直學會法變罷為東京平貨場勤恤纖介不敢以其
職為紛濁歲餘乃為武學博士遷太學改宣教郎政和四
年雅樂始興大司成檄公為樂教辟雍士月餘士皆絃
歌金石和一莊整有旨大臣臨閱既奏於庭羣鶴來翔
小大虚聳用是遷奉議郎遂除荆湖北路提舉學事未
行改湖南轉運判官始得賜對奏事上前英亮開决上
說欲留以為御史而執政議不同故寝到官禁吏非江
臯之竹不採竹所從出必避屋廬墳墓以故民知修貢
而已吏無敢為姦騷動明年移北路用捕斬叛獠黃安
俊功進秩二等陞提點刑獄奏讞多所平反明堂之役
公受詔斬材沅州即具牛酒召諸溪洞酋豪撫待以意
手酌飲之與為期約人人大悦願盡力以故險阻竒材
盡出視他路省縣官緡錢十二朝廷材之加直秘閣因
兄老請以閒職反室提點南京鴻慶宫未閱歲太師魯
公引為道史檢討數日權符寶郎始轉朝奉大夫次年
夏遷明堂頒事蓋宣和之初元也至秋七月遂召試中
書舍人賜三品服時論以為得人無異辭者大河齧廣
武外都水張慤以危棘聞詔遣近臣往視以為無有慤
得罪已而上知慤奏不妄即詔復之公極論近臣欺罔
有状當坐若此有實則彼不當復竟禠其官明年坐繳
除目不申省以修撰罷知復州下車即罷公帑之入不
應法者更定市價增其直曰僚寀雖不悦吾民安矣部
使者責郡縣購石令甚急景陵陂澤無珍産民以為苦
公奏罷之是歲得疾即請老卧家俟報會廉訪使者建
請竝江故堤外益築層堤以防餘浸方春郡境屯數萬
衆隂雨寒凍怨嗟無成勞時寇方警吳越公念役不亟
罷且生變即強起視事以便宜罷之而躬待罪掾吏皆
震朝廷果不問既去父老流涕思之至今還第三歲而
終享年四十有七平生常自言三朝德業吾尊韓忠獻
四海文章慕蘇東坡皆畫其像事之私室養其兄既老
夀及見公為符寶而亡喪之毁甚及躋禁近每悲傷絶
歎恨其兄之不我待也兄有三子相次淪喪公撫諸孤
如己子得任子恩先官其長孫棆及請老又將以其官
與橚有司執却其奏乃以與子其篤交舊族姻逮其子
孫不衰貧窶恃公以生者甚衆其為大吏與賓佐接談
笑衎衎不見崖異至其與大臣言是是非非要必有補
嘗與魯公言方今太師富貴寵樂夀康蕃祉種種為世
第一可謂至足無求矣惟隂功隠德使日加於天下此
則天之所培神之所勞福禄將紹至而不窮因論山東
妖獄連逮騷動誣陷者衆詞氣闓切魯為動色遣使覆
按脱其死者過半蓋自是益竒公始驟薦用而公亦一
意於其門不以進退廢興變化既退居號其山林曰東
臯客至輙與之飲酒賦詩其中軒渠自放風流如晉魏
間人晩益為文雅健雄富無疾病衰落之氣一夕與子
秉燭劇談賦四絶句語慨然若自憐悼其身世者絶筆
病作夜漏未盡而逝嗚呼異㦲其有以知之也耶前兹
數日手自條别其文為百卷號東臯集又有外制五卷
諸經講議三十卷詩話史辨等雜錄十卷皆藏於家娶
陳留阮氏封令人先公四年卒二子曰觧將仕郎始十
三歲曰泰三歲未命也三女適范氏者其長也中許李
垣少許通仕郎劉晉卿馮霍之原從先兆域銘曰鴻文
壮麗偉節殊尤氣呑雲夢光参斗牛堂堂有此百志不
讎去如吹毛隕零山丘謂天廢材胡為生此謂將興之
孰禦而止宫宅掩幽精誠化碧何以慰之深此珉刻
給事郎守殿中丞致仕沈公墓誌銘
政和四年六月癸酉葬故殿中丞沈公于開封之太康
縣長樂卿邈城之原從先兆域其孫天民天祐先事來
告且乞銘曰天不造于我家先大父沒則冡嗣以其倫
相次下世葬用久弗克舉今我藐然力兹大事以祖考
之靈龜筮無違惟是所以刻諸其冥宅而贊幽光者未
有攸屬子我家之自出敢以是累子矣某執書泣曰此
先太夫人之志也乃今得以徼福於烈光曷敢以不敏
辭顧公之事遠矣其傳有概而無詳謹論撰其著不疑
者而叙之曰公諱超回字深之世家太康肇自魏王躬
秉休明翊亮藝祖建定大業遂相太宗濟升丕彛功德
茂盛委祉厥家胄嗣太師是産冲懿膺命慶歷為帝元
妃族用光大貴震一時妃視公父贈駕部郎中元吉兄
弟行也以故薦公補將仕郎歷秘書省校書郎為司法
参軍于亳監酒于明以登仕郎為錄事参軍于汾以給
事郎為團練判官于常遂以太子右贊善大夫致仕公
為人精明剛蹇是非噩噩所居官必最其烈然亦以是
不能與人詭遇齟齬其在常州數據法與守爭不可屈
撓公既官久不遂益厭又與守積不相中則慨然曰丈
夫生世不得行意於官則當肆志於家安能鬱鬱久事
若而人㦲即日謝去蓋年方四十二矣即歸盡發故貲
益大其所居第使之壮麗高明稱其意氣鑿池築臺育
龜魚殖名花嘉木修竹以侈游觀曰吾寧樂此以終身
公雖不為政然人益信服其德義畏之鄉隣有言往往
不聽於官府而聽於公使其得位而施於斯民宜如何
也神宗即位覃慶天下轉殿中丞賜五品服明年郊祀
加騎都尉年五十二以熙寧四年二月癸未終于家異
㦲公之平生進將行乎其方而人反欲以自徇將退而
樂乎其老而天不使之少延是果天邪人邪其可哀也
已始娶成氏不及封再娶張氏是封永康縣君男女四
人曰唐卿曰飛卿唐卿右班殿直與飛卿皆未仕而卒
長女適襄陵許氏即某之先太夫人季女適邑人李居
正先太夫人資類公初先君起参商州軍而捐諸孤先
太夫人尚少也而襁負千里反先君柩襄陵躬居寡約
辦治斬斬公數往來二縣間鎮撫其家當是時某生始
四五歲最愛於公是豈知今日且銘公哉銘曰燉彼大
阜矗彼蒼木神護其域凛焉以肅嗚呼是維沈公之墓
爾後之人過而式之
贈朝散郎孫君墓誌銘
政和三年余入校中祕書所與並遊往往鮮明辯麗英
發可喜而魯國孫君聖求獨靖固淵塞渾然難知余心
異之曰此豈非曲阜闕里之風也㦲吾今乃知天以夫
子之教興於魯者因其質厚如此而天生之也後二年
謁其丈人大夫公於東郭私第聽其議論重德人也又
一年其家卜葬其先大父則状其行與事而請銘於余
余既得交於聖求父子間又得於此考觀其世德之經
緯本末喟然嘆其積之遠矣因益見魯多君子足以發
吾昔日之言為不妄也遂書躅而銘以亂之君諱覲字
明之兖之泗水人曾祖諱程祖諱榮考諱逹世世以農
服田至君之考乃盡割膏膄以與兄弟而自取磽薄力
耕其中君少而孤食麤攻苦事繼母撫諸弟以立家母
為戒敕所生無得恃吾故亂兄治官府有政與勤其弟
吾寧以身往役發於誠心以故上下依懷閨門大和歲
惡人爭貸粟於官君獨不往曰今自刻厲尚可以生貸
而不能歸是欺國也其居鄉能以義概動人沈毅慨慷
時有俠氣有惡少自以負君妄意君心結客數十撫刃
從君君正衣冠而叱之惡少心震氣禠失刃墮地數以
云云不覺屈膝請得改事君因與語不復芥蔕巨寇將
至鄉人大擾謀徙避之君止之曰少竢我即持牛酒造
寇壁願見因留與之醉飽歌呼相樂輸以其情寇壮而
義之為引去有故家子嗜酒不羈君見戒以無頽家聲
發怒辱君君謝遇之益厚其人媿之終身避君縣吏與
君不相能數中以事吏後敗困窮君反賙之吏愧亡匿
曰無面目見孫君矣蓋其能詘服人心如此大夫罷官
興元聞魯大荒或欲擇居它鄉君不可曰無年如此族
姻日夜望吾至以薦其饑吾何忍擇利自營而不此顧
恤乎既歸弛擔即内外千指仰食君君市米官廪雜糠
覈藜藿相與食之無難色有餘則以餉鄰里之窮無告
者賑施甚衆大夫為蜀計司取錢引之當毁者復出之郡
縣大夫月受以為俸君曰以此與民為市是罔民也禁
家人無得出積為錢五六十萬盡廢其後有司逮治操
空文以市於民者官吏皆汚而大夫獨皭然無有蜀人
賢之大夫之為循吏君蓋多有力焉其自蜀歸則盡舉
族人之無後與貧不克葬者凡三十五喪葬之未疾數
月忽戒其子儉葬與凡家事豫為條理大觀四年八月
辛卯卒於舒州官舍年八十一以子恩通直郎累贈至
朝散郎其治命曰必於先塋乎吾葬今以十月甲申葬
菟裘東節義鄉里仁之原與考同域娶曹氏贈太宜人
男女二人男琪朝散大夫提點南康軍逍遥觀女適邑
潘潜孫凡四人傳儉億儔傳奉議郎以詞學兼茂高選
為祕書省正字即余之所異同舍郎也億將仕郎鄆州
刑曹掾餘未官初君未嘗伏術為學而行事每與書合
又能繜絀自下以延致士教子孫詩書以故子孫彬彬
多以文學著云銘曰暴興非祥墮神姦慶積維久乃見
端根蟠源洑天所艱擢為修林舒長瀾孫氏世隠耕寬
閒逮君負能不施官人文不琢天守完徯天我昌匪力
干裔胄衮衮方弹冠謂君未顯非今患貽詩佳城惟後
觀
陳州宛丘縣令蔡君墓誌銘
元祐八年春三月乙未陳宛丘令蔡君卒越翼日其佐
許某還自穎往哭于其寝而弔其孤退助其凡役事其
孤邦獻將護柩歸葬號泣因其友生曰先生幸以寮寀
辱好吾子曰公曰私朝議夕讌意氣克咸無拂子之在
東先君遘疾顧言曰許君卒不來乎為我謝之則既以
今日之事累子矣請屬以銘某悲其言不敢復辭君諱
閎字彦高世衢人曾祖顔弗仕祖昈贈尚書都官郎中
父偃以文學著有詩名吳越間其學無所不通遠至天
文地理星象歷數隂陽之流激變化萬物竒怪深偉咸
䆳其說而大歸于義命登進士第以尚書都官員外郎
致仕君始主杭之富陽簿秩滿遷令為潤之丹徒為宛
丘遂終于令春秋四十九君辨麗劇談與物太和不起
圭角尊酒衎衎傲世自若顧為政銳甚所居藉藉有聲
以故平生雖横陷不振而薦之者皆一時名公卿元豐
間遣使治賦東南而君適以主簿權新城據圖搜抉得
漏賦五千有司奏之遂遷丹徙時執政之親有麗于法
者久不决君得建治事獄具奏為奏曰今状明甚而獄
有待故覆之輙變侮法敝民請得勿覆以示公天下君
以小邑令剡奏九重與宰相抗先帝壮之會棄天下訖
不及試去丹徒當改官京師入見有日矣而丁母憂服
既闋有司復奏新城之事以為用新法進官不得改晩
節末路益以齟齬益事燕適不奪其樂可謂知所重矣
始娶梁氏卒娶鄭氏男三人曰邦獻邦直邦式女三人
尚幼以某年月日葬君于西安縣浮石鄉若溪之原銘
曰孰不貴兮子獨當而數竒孰不夀兮子獨不留而遄
歸蒼蒼吳山兮下有溪水石以居兮春秋來祠期以歸
來兮樂且有依尚能浮沉兮如平生
孫使君墓誌銘
士之仕也高則欲行其道其次亦皆以材自試冀發其
躬於功名富貴之間然而資籍高華則庸衆超詣而有
餘系微祚薄則英竒逐爭而不足此蓋理勢之常自古
所嘆是故士之自信其志乃能于艱難狹隘孤獨阨堙
之中拔起而不羣卒以寵光此其材必有過人者矣如
孫君其庶乎君諱道字純老世家河南密縣縣今隸鄭
遂為鄭人曾祖諱浦祖諱範父諱湘皆不仕至君始慨
然力學思自奮起輕財喜士以是游英儁間籍籍年十
七即以進士薦於河南然其後遂數離家艱困不振至
年五十始得官調宿州虹縣尉虹多盗民數被攻剽君
至嘆曰是豈不足以為邪且吾在焉不可使民不寧其
居悉其勤略斬捕甚衆以功遷承務郎監京師税歲有
羡通判全州論獄平反奏讞活其人部使者知其能故
數用獄凡反覆者君至輙定獄折無留其治邵州亡囚
桂州火事皆難竟人至今稱其敏而服其平全與荒服
谿洞犬牙猺人隸之昜以生釁君以綏靖寧謐被詔奬
諭秩滿漕司辟君為屬歲餘喟然有歸心謂諸子曰吾
老矣躬竊國恩而親不蒙養乃以進樂平允從孚庭五
州新疆漕轉金榖巨萬奏功還朝遷通直郎而封其母
杜氏鄧氏薛氏劉氏君瑞安永福懷仁金華興泰等縣
國家得寶玉覃慶天下遷奉議郎知巴州未赴以大觀
二年六月丁酉終于家享年七十二夫人李氏贈會昌
縣君子六人鐸鉞鍔皆舉進士懋愈懬者早亡女二人
長適李璹次適通直郎王彦輔孫男女凡十一人遂為
其邑望族嗚呼君讀書求仕三十餘年而後得一尉間
關勤勞七遷其官而止於此豈非所謂處勢狭隘而用
力艱難者哉然卒以其慶譽逮其先人而昌其家可謂
能矣余與君同元祐三年進士及余為密令始與君游
余資簡略自以非世噐每見君之為人精悍誠必自力
未嘗不絶嘆以為不可能也君有治命必求余銘故諸
子將以四年七月丁卯葬君於縣之西門陽山之阿遂
祔其夫人既戒事鉞則墨其縗環千里而謁余於京師
具状君行以銘為請固辭請益哀是惡可以不變也歟
乃受而銘之銘曰明昌之隆憑翼于豐紛彼裳衣寵褒
事功君侯翹翹資豈不逄惟其暮年飛揚不冲亦有孝
子得銘千里以昭其韙以慰其止
朝請大夫提點信州太霞宫魏公墓誌銘
余少讀周書見周公告成王以文王立政蓋自三宅之
儁以致百司庶府其惟克用常人立兹常事心獨不喻
以盛王作興豈徒用常人立常事哉今老矣考觀古今
之變益備思益深乃始喟然三復周公之言矯首詠歎
如易牙之得意五鼎殆有不可以告人者也夫正人不
傾危以窮利吉士無狠矜以擅名循吏不擊斷掊克以
取一切要世資修誠履素上下相安而天下不治者未
之有也此則古之所謂常者豫章魏公束髮讀書入官
凡四十年一節不渝為人修慎繜絀有禮安舒不與物
迕或謀隂中傷之既知終不與校反更以德施之蒞官
行法要在安民而已不取辦治名疑獄務與其所建治
緣於不得已為御史臺屬京師四年同游多自揚厲得
路一時而公去訖無知者此豈非所謂正人吉士今之
循吏也歟使士每若此天下端無事豈憂不足哉魏氏
之先諱憲不仕者公曾祖也逮公祖考始相繼登進士
第仕至郡守部使者祖諱拱贈禮部尚書考諱兼贈正
奉大夫公諱矞字貫通早孤自力又登進士第尉臨江
之新淦遷令撫州宜黃丁母憂服除調錄事恭軍泗州
知楚州鹽城簽書虔州判官公事辟御史臺主簿除通
判廣信軍罷非其罪還朝見直復通判和州以所生母
憂不赴起刺劍州未幾請去遂以提點信州太霞宫還
豫章公自泗上用薦者改左宣德郎中更天子即位受
寶冊被慶澤累日遷秩至官朝散大夫勲驍騎尉享年
七十而卒於政和七年十二月丁卯娶李氏封宜人男
女凡七人康臣端臣早卒其仲曰淇以公恩為廸功江
州司戶曹事長女適漳州龍巖縣丞黃彦之前卒次適
進士李黯次未嫁卒次歸余兄子啟明淇將以八年十
二月壬辰葬公豫章西山之雙岡則遣使因啟明而來
乞銘銘曰治不武健而民受其祉行無卓詭而人以為君
子生雖不富貴其康于死
