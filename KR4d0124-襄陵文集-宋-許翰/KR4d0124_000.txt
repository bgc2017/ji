提要
襄陵文集十二卷别集類二(宋)
(臣)等謹案襄陵文集十二卷宋許翰撰翰字
崧老拱州襄邑人元祐三年進士徽宗欽宗
時再為給事中擢同知樞密院以議論不合
去高宗即位召為尚書右丞兼權門下侍郎
復乞宫祠以歸事迹具宋史本傳據蔡絛鐵
圍山叢談所載絛與翰蓋最相契然史稱翰
于宣和間即奏記蔡京謂百姓困弊起為盜
賊天下有危亡之憂願罷雲中之師修邊保
境時不能用其後燕山之役卒以召釁論者
謂其有曲突徙薪之謀其諫种師道不當罷
疏至三四上亦深得救時要領至南渡後入
踐政府極論黃潛善姦邪而力言李綱忠義
可用致為宵小齮齕去位生平正直之節終
始不撓今所上章奏具在集中其勁氣凛然
猶可想見然則絛所記錄亦為其西清詩話
依附蘇黃以求名耳不足為翰累也翰所著
有論語解春秋傳諸書蓋頗究心扵經術深
故發為文章具有源本惟論配享劄子一通
稱揚雄與孟子異世同功請以配食孔子廟
廷位次孟子其說頗為誣謬耳陳振孫書錄
解題稱襄陵集二十四卷其本久佚今據永
樂大典所載採輯編次釐為十二卷其奏疏
為永樂大典所原缺者則别據歷代名臣奏
議補入庶直言讜論猶得以考見其什一云
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
