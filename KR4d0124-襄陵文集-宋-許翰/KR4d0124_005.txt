㐮陵文集卷五宋許翰撰
奏疏
因時立政疏(按此首從名臣奏議中補入)
謹攷諸經傳神降而明出則其數為二其象為火火象
在天經星二緯星一所謂熒惑緯星也東方之心南方
之咮經星也熒惑遲疾逆順伏見之不常故不可以紀
時若心與咮則有定次有常時是以帝王取節焉然堯
典所謂日永星火以正仲夏豳詩所謂七月流火九月
授衣凡稱火者皆心星也昔盖自陶唐以來以心為火
政之君矣何則均是火也而心為大辰是以咮為鶉火
心為大火大火之所以為大者天以心為明堂故也昔
陶唐氏之火正閼伯居商丘祀大火故辰為商星而我
宋以珍光醇耀天明地德受命主之則明堂之政不可
不謹於此大火以三月昏見於辰以九月伏於戌先王
之火政視焉鄭以三月作火鑄刑噐而士文伯知其將
災周之三月今正月也大火未出而人作之則與天拂
是以火出而災報之然則所謂出内火者謂大陶冶非
常火也又火之變於天地之間能革物氣以日新其在
易象木上有火曰鼎鼎者取新之卦也明堂之頌曰我
將我享維羊維牛維天其右之牛羊之享蓋鼎實也是
故明堂與鼎相因而成象相待而成禮相須而為國審
矣鼎象木上有火是以先王四時以木變火焉而時各
有宜木所謂榆柳木之木也棗杏火之木也桑柘土之
木也柞楢金之木也槐檀水之木也火之變各以其時
則物之新皆得天地之正氣而人食飲焉此疾癘之所
以不作也昔晉之遷有持洛陽火渡江者云世世傳之
其火不滅火色變青至唐氣不復熱則知火之新舊氣
性必異審矣此火不可不變之驗也師曠侍食於晉平
公曰飯勞薪所炊平公使人視之果車輞也則是木實
變火之氣性火實變物之臭味亦審矣此木不可不擇
所宜之效也伏願明詔有司四時必倣古法各變其所
宜木以為國火而傳之臣庶若國有大陶冶則皆作於
三月建辰之後而止於建戌以奉大辰之政而協景炎
之運輔成明堂調鼎之治天下幸甚
賞戰士疏(按此首從名臣奏議中補入)
臣聞兵家之法使貪者為我争使愚者為我死夫若是
者非他有利以導之也則賞固不可以不厚雖然爵禄
顯設於朝維其得之難也是以人危身而取之使其欲
而易得得而已充則人孰復肯輕身冐矢石陷堅拔敵
為國行此危事而求竒功哉故無功而賞則有功者怠
效薄而賞厚則人無志於極功而國不收其偉績是賞
不可以不審也昔景德間契丹犯澶淵真宗皇帝親駕
征之自是強敵請盟至今不復窺邊然而師還賞功如
大帥李繼隆等不過進階次加食邑雖周文質身督所
部射敵帥而殪之酋帥既亡敵衆遂潰然亦不過小遷
其秩而已又熙寧用兵安南郭逵為帥大破賊兵於富
良江自是交阯不敢復動神宗皇帝猶以師無大功斥
其賞是時燕逹最有功不過進秩二等蓋故時邊賞若
斯之艱者將復有以用之故也比者西師頼陛下神明
威武羌戎震慄屈膝請服然其桀黠反覆尚未可以保
其往則將吏之賞不可不留其未滿之意以待復用也
臣自蒙恩使得待罪掖垣與兵房事月餘日間伏見西
師賞功凡行一百七十餘人積除二百五十餘官其間
轉行遥郡者凡二十餘減磨勘者不復數計距臣領事
之前則所賞不知其幾何也雖臣之愚不足以權戎事
之大計然願陛下參諸景德熙寧審賞之意稍謀所以
酌損此者故臣輙敢因董成郭寧之事而推言之非特
為此二人惜數官而已也謹按周官六功之賞戰功曰
多所謂多者非特貴夫多算古者振旅則飲至於廟以
數軍實計所獲多以為勝焉今二人之兵以其所獲除其
所亡猶不足也則是得不酬失功不補過而亦蒙厚賞於
朝臣欲遂行其詞則不知所以為說是以冐昧而請之
河北戎政疏(按此首從名臣奏議中補入)
臣聞北方駐營朔野闚兵太行而种師道兵距河未渡
此挫師之銳而示敵以弱臣以為非便昔董卓自言討
先零日留司馬劉靖屯兵安定以為聲勢寇欲斷卓歸
道小擊輙開者以安定有兵故也寇謂安定當數萬人
不知但步騎四千而已故知兵之勢要恃聲援非必實
加之也今我控扼狼車而大兵渡河號十萬衆此足以
震敵人之心而增諸鎮之氣欲戰則可以及事欲和則
易與之講此賢於老師不用而縱敵殘暴何啻萬萬也
願陛下下臣之言詔大臣與种師道熟議其便然臣累
論种師道今不可廢已蒙聖慈許令師道制置河北戎
事之機間不容髮而逮今十三四日未聞施行今雖用
師道言恐亦未必能盡其心以朝廷任之不專信之不
一故也更望睿斷早圖任之
乞加恩死事疏(按此首從名臣奏議中補入)
臣伏見畿甸戎馬以來戰士僵仆居民流散今兵既解
所宜矜恤陛下聖慈哀痛元元比已詔降度諜召人掩
骼埋胔然猶道塗暴露久未盡藏恐傷士卒之鬭心亦
損天地之和氣春晴薰蒸化為癘疫昔漢高祖下令軍
士不幸死者吏為衣衾棺斂四方歸心焉此高祖所以
取天下之道也不可不察又近累有雍丘尉氏等縣詣
臺訴免和糴方戎馬蹂踐之餘復軍須饋運之後十室
九空未有生理而官司遽復督責使之頭會箕斂非所
以固邦本也矧惟畿邑拱衛都城祖宗加厚以待緩急
今不鎮撫使之重困將散之四方則都城孤危臣愚願
詔官司選忠良吏令分按田野掩瘞遺骸又願陛下齊
心垂哀於清穆之中敕中外寺觀為死事者祈福所在
厚䘏其家以勸忠義之節於方來戒漕司非具見錢不
得和糴於民勞來安集使之復業以昭太平之象而正
再造之基
慎用人材疏(按此首從名臣奏議中補入)
臣聞否泰以類相反否則小人以類來泰則小人以類
往先王之智不能遍知四方萬里之遠使君子小人不
亂於前者要在求其類之所自推而廣之如裘挈領則
順者不可勝數也方今天下姦惡如織蕪穢郡縣戕賊
黎元凡才無爛羊之能冐寵有續貂之嘆吏部充塞無
闕以擬注版曹空匱不給於禄廪若不一大鏟革恐終
不可有為今以軍興多故郡縣賞遺鞭笞良民無直而
糴上下皆敝公私甚勞而姦宄無用之人坐縻倉廪之
蓄此所謂繁其華者傷其實披其枝者傷其根者也願
詔吏部稽考庶官凡由楊戩李彦之公田王黼朱勔諸
道之應奉童貫譚稹等西北之師孟昌齡父子河防之
役與夫䕫蜀湖南之開疆關陜河東之改幣吳越山東
茶鹽陂田之利宫觀池苑營繕之功後苑書藝局文字
庫所與之賞滛朋比德各從其類又若近習所引獻頌
所採效用有力應奉有勞特赴殿試之流此皆殃民蠧
國敗俗妨賢姦宄取位賕賄買官所叨恩數不限高卑
一切褫奪還其本秩若非此族而横竊名噐如横行節
度之貴仕祕閣延殿之華資或以童稚奴僕而濫膺或
以商賈胥役而貨取人人論列簡牘徒繁願令吏部各
具閥閱諸臺諫分使看詳上之朝廷次第裁抑其坐公
田得罪如鮮于可非理譴逐宜自元斷月日復其資秩
恩數而升擢之以勸忠諒然後位著可清賢能可進生
民可安國用可節昔唐斜封墨勅官一日停數千員不
以為疑今亦何難哉夫糞土為墻匠石不能施塗塈鄭
衛調瑟后䕫難以致簫韶詩曰周雖舊邦其命維新願
陛下順天休命而一新之也
辨忠邪疏(按此首從名臣奏議中補入)
臣聞君子謂小人為邪小人亦謂君子為邪君子小人
雜進於前而忠邪之說交至無已則人君何以定之臣
前日始為中司為淵聖言明主之聽天下言陳之之日
皆有冊籍成敗既效賞罰隨之今如臣言某人忠賢某
人姦佞某事如是而將成某事如是而將敗陛下退朝
則籍其說審克夷考而卒不讎也則按臣之言而坐其
妄夫如是則言者莫敢妄言黼扆之前都俞清矣又廷
臣之間必有朴茂抗直忠信不欺之士慱詢熟察審得
一人則衆言殽亂可質而定蓋忠邪之在朝廷譬如耳
目鼻口之在人面已不自見而隆窊醜好人能昭昭言
之是故君於諸臣雖甚近而難知得一信人在側則朝
廷忠邪莫能相亂觀者易審故也夫君志不定則羣言
繁興羣言不治則政法大亂古之明主能以其躬為天
下正者無他精意不煩約而昜守如斯而已矣
用大臣以勵風俗疏(按此首從名臣奏議中補入)
臣聞國家之基繫風俗之盛衰風俗之變視大臣之進
退祖宗以來大臣有體入則弼廟堂出則奠藩鎮進退
之度昭然可觀比年大臣重去位而輕守節既觧政機
猶復顧望躊躇闕庭以幸復用故蔡京王黼盤踞都城
如古栢根不可動移數十年間風俗大壞禮義廉耻之
節亡而寵禄姑息之欲勝此既往不可追已矯而正之
要在今日伏自陛下即位以來則白時中李邦彦王孝
廸蔡懋相繼罷政皆領内祠不去朝著此蹈京黼之轍
迹違祖宗之法令臣竊度邦彦方受恩旨必將禮辭伏
願陛下因此罷之則時中等亦將自請上不失國家寵
遇之恩下以全大臣進退之義明示大正以定國經天
下幸甚
乞復用种師道疏
臣伏見宣制罷樞密使种師道提舉中太一宫中外聞
之悵然失色按師道名將沉毅有謀山西士卒人人信
服臣以臺制不得身見師道然素聞其賢如此自兵興
以來臣所詢訪數十百人皆言師道雖以老疾智慮不
衰而獨聞諸朝廷以為老無計策不可復用異於國人
臣考古進賢之法在易之晉其六三曰衆允之志上行
也夫人各有私合衆則公故必衆允其賢也而後可進
此孟子所謂國人皆曰賢然後察之者人君之所聽察
如此可謂較且易矣是以用無不當後世不稽於衆而
欲恃一已之明以周知人之所藴是以拔十得五尚曰
比肩謂其黯闇艱難失人之多也陛下欲求知人之術
則觀諸易象而質諸孟子臣恐左右諸大夫一旦論种
師道不如國人素信之審也昔秦始皇老王翦而用李
信兵辱於楚乃自馳見王翦謝之曰將軍雖病獨忍棄
寡人乎其後王翦卒以持重走楚軍略定荆地漢宣帝
老趙充國使問充國誰可將者對曰無踰於老臣者矣
充國與羌相拒堅守不戰羌豪相數責曰語汝無反今
天子遣趙將軍來年八九十矣善為兵今請欲一鬭而死
可得耶後終漢之世無西戎之患者充國之力也前世自
吕望以來用老將收功如此者難一一數至於趙用趙
括蜀用馬謖宋用王元謨皆見其平日論兵智略縱横
使之當敵制變卒皆折北不救以古揆今則師道之老
而木訥未當謂不可用也今令師道復統河朔之師委
制閫外之重將吏素服士卒素信遠人素畏易以定功
此上策也處之樞府選將將兵威名方略可以折衝此
次策也今無故觧其兵權委之道館使士氣銷沮民心
疑惑臣竊恨之金人此行存亡所係今一大創使失利
去則中原可保四夷可服失此機會則非特將來再舉
必有不救之憂臣恐西戎南夷共知中國太弱爭圖深
入為金人之所為則我困於奔命必不支矣廷臣間憒
憒不曉者固不足道至於近有識者多能知之然知之
者莫肯力言言之者莫肯疏奏是又何也人為身謀畏
執其咎一有疏奏形迹可按不如容默成敗不與鄙夫
事君自古而然臣遭陛下休明之運銜陛下之恩自頂
至踵已許國矣又當言責不敢不盡竊聞臺臣諫官屢
劾宇文虚中朝廷重去虚中而輕罷師道此非特臣所
不諭也或謂師道足不良行害於馳驅朝謁奏事此與
國之安危誰為輕重若孫臏坐輜車中為齊軍師田千
秋得乘小車至漢殿貪賢尚能古有之矣伏望聖慈哀
臣惓惓憂國之計更與大臣參之不惮改命天下幸甚
