襄陵文集卷十二宋許翰撰
墓誌
比部員外郎致仕沈公墓誌銘
先太夫人既喪先太師端憂襄陵汴水濱伯外父王解
官昭慶過而省之留止累月以鎮撫其勤約是時熙寧
三年冬也某以童子扶携公側迄今尚能記公頎然而
髯朱服象簡和氣欣欣也後六年而公卒又四十一年
而公葬既葬七年某始論撰公事蓋距公之過襄陵五
十四年之間太夫人遺捐諸孤伯氏季氏隨屬即世諸
舅諸姨紒總衿纓從公見客相與紛譁於席間者風流
雲滅無一在矣而獨餘某於此頹然伏几而銘公嗚呼
豈不悲哉公諱昭遜字道卿太康沈氏系大丞相魏恭
惠王贈駕部郎中諱元吉者之元子也王有女孫妃于
定陵膺保夀祉紹王絶緒以故拜公將仕郎試祕書省
校書郎公既少以相家戚里胄嗣試吏思自以其力能
顯遂其躬所居興官嗜事秋毫必振作尉湖州長興長
興恃公以無盜監酒徐州酒亦大市三歲鏹八萬四千
有竒以為䞉息用擢衛尉寺丞自是後凢再簽書廣德
昭慶軍判官公事他官如常之無錫秀之華亭閬之南
部知雲安軍皆以艱故不行年六十七即以朝奉郎尚
書比部員外郎上騎都尉老焉次年七月乙卯卒于私
第公性溫恭樂易泛與人相從容而多智強力離絶匹
倫越有兵官靳元用獄屢變詔部使者擇能吏鞫于餘
杭書被公即馳往閱一二旬則具得其情破械出數百
人訖無異辭餘杭太守沈公文通治行雋一時見公獄
決擊節竒賞凢公之為吏如此而多事久遠難質故没
不載傳信闕疑銘之著也公娶李氏呂氏晚娶王氏工
部侍郎知樞密院贈司空穆公鬷之孫比部郎中贈正
議大夫正路之女是封長夀縣君撫公之孤三男二女
使壯有立畢其嫁娶後公十有四年而卒三男皆出王
夫人曰獻卿蔡州新蔡主簿早世端卿宣教郎與其弟
茂卿以政和六年十一月壬寅葬公太康之長樂鄉邈
城村駕部公兆而端卿卒刻公之銘者茂卿與諸孫也
當公過襄陵時蓋皆未生焉銘曰老身于官考有十二
其施堇堇亦克有韙誰云歲久絶迹莫追觀鳳一翎五
德之遺公為不亡墓有信辭子孫琢石而甥銘之
登仕郎守少府監孫公墓誌銘
孫氏世錢塘人自侯曾祖寵遷京師逮祖守信父用宗
皆治家饒財不為吏侯以參知政事王公堯臣之薦入
官稍遷至將仕郎守少府監丞訖不以吏自試而老于
家為人孝友簡質專以誠長者自居見人惡務掩之下至
厮役扈養皆有以得其心其學多方好樂便射受相人
術受道家籙而藥石衛生之書尤邃祈脩其疾者無日
不輳於門侯曰醫仁術也古之聖賢多隱焉吾亦何貶
於此生平用是脱人於死而不自矜功始王公既知侯
而官之曹王佾又為侯太夫人請於朝加明服焉人曰
長者報也嘗宿塔廟夢二人以無衣告晨出戸外見二
神人像徒土木質屹立甚偉侯遽出金錢治其纓佩裙
褶曰神見夢我既許之矣蓋其誠感不欺如此隆暑之
夕人人偃薄月露間而侯獨衣褐以居罕出簷隙熊經
鳥伸為夀而暮年時覺氣冲而上流轉三宮華池津津
聰明不衰一日方寒婦饋巵酒侯受之既而嘆曰吾欲
止酒延數日夀今業飲此則亦已矣居十日無佗恙過
族姻間插花飲酒談笑如故以為人生要在平夷其心
而已故去惡賢於造善反復咏歎若意有屬者既罷反
室帶未解花酒猶在恰兀爾而坐即之則已化矣侯諱
惟恭字執禮享年七十妻趙氏繼室蔡氏子文林郎公
宣孫保義郎監富國倉門樗閤門祗候王道鄭友聞壻
其二女始侯卒于大觀元年正月癸丑十月而葬鄭密
縣許呂之原術士張昌明來觀葬以歲支如侯所生之
年曰歲不可用也後當遷至宣和元年竟用墓穴非是
某月某日更窀始乞余銘銘曰詩亦有言多福自求天
網孔疎要必我收曰淑曰慝夫豈必讎宛彼化時則章
厥修孫侯恂恂鬼神據依司人之疾有祈莫違顧邈一
世六十九非衣冠不變晏然于歸欲知侯心考祥于履
勿觀其生而觀其死改墓得銘亦後有子鑱石幽墟維
以昭韙
修職郎宋侯墓誌銘
宋侯諱道方字義叔世河東人父曰可德有隱操好五
行三式星歷丹經神竒奥衍之學從方外士客游梁宋
間遂家襄陵義叔年十五念貧無以為養則輟其所學
詩書而學為醫取神農帝嚳以來方術舊聞晝夜伏而
讀之二年曰可矣始出刀圭以治人病往往愈益自信
是時襄陵有鄉先生曰白子春行高而志介難許可余
為誦書童子侍先生側數聞先生語義叔賢義叔亦能
法象先生服膺其言以禮自持重譚笑不苟瞻視必儼
每衣冠出門在尋尺間不左右顧其救疾取資以義為
方蓋終身如是不渝至今鄉人之為醫者皆近厚恥言
財化義叔也義叔非有世業資藉專用古法以治人邃
張仲景尊孫思邈初以年少後起邑中老醫俗學者皆
意輕之竊笑已而見其議論博綜羣書藥石條理皆有
本原據依不妄稍復畏而忌之久而靡然屈服以定遂
為醫宗名號聞四方搢紳大夫道過邑者必求見之政
和三年朝廷悼方術之不明興太醫學京師以將仕郎
太醫學諭起之遷修職郎居數月以情祈大臣請去乃
除中山府北岳廟使之歸食其禄凡四年秩再當解或
勸復請曰不可遂乞致仕未報以疾卒於家其為人多聞
強識亦能讀其父書馳騁上下語之浩然深博而不以
為宗獨喜潜心西方聖人之法自謂少有契晤于心自
三十即絶葷膻不復御至其疾棘不亂少時其父嘗曰
汝凛數忒惟德可以延此義叔之夀蓋七十有一年孰
謂天命不可與謀哉始娶孫氏卒再娶任氏男女凡六
人長男公睿為廸功郎泗州法曹參軍次公容未仕長
女嫁朝散郎王貺卒贈安人次皆嫁鄉里義叔卒以八
年八月甲寅葬以九月丁卯墓在襄陵錦繡鄉岳歷之
原葬後二年公睿乃乞余文表之而系以詩云天生五
材民並用之唯古聖哲手制厥宜草木金石莫為我施
以伐羣慝而濟夀祺祈此精粹擷彼華滋化以心術應
于氣機大人得之以理天地鴻綸萬世彌陶庶彙隱士
得之轉移疾沴斯人之命與國侔勢神徂知伏此道亦
翳尚有竹素若我之俟於穆宋侯思振其竒羣書既綜
奥境亦闚領略衆妙一發於醫五十四年戸滿履綦侯
歸翛然邑人之悲琢石陳詩以慰爾思
居士許公墓誌銘
襄陵許氏世有至德五季之亂譜錄散亡或傳其系出
爵里未能昭也所可知者自公高祖而葬襄陵家焉曾
祖諱守英祖諱陟皆隱田野為大農家惇而不華父諱
可宗少受書而好交實始從父徙居東郭以寬大長者
厚施約取得人忠力致産千金乃厚禮延致高士孝廉
白公子春為諸子師飭以行藝公天資既賢又生而見
世德之純龐出而聞師說之刻厲薰襲深茂端自樹立
事親承顔左右無違自年十二司父管鑰逮至老壯其
友羣弟以愛而誨諸子以嚴皆可法象白公無子盗圯
其塚公執弟子禮往為改葬又刻石存著其德以表之
友人有出而妻亡者貧不能喪公帥其所與游為市棺
柩含斂立具殆賢於友人在家有賈氏者世與公家錢通
歲久負逋三百七十餘萬欲貿其産公歎曰人其以我
為販賈氏乎即折其劵不取其子與武氏姻將娶而女
被疾武氏辭昏公曰吾豈以人之中道不幸遇疾而負
約哉固入幣遣子納之族黨有誣訟公者逮得直反為
之請不願傷恩愛之義其遇事每如此公諱永字仲思
娶夫人李氏有子七人曰慥忱恂惲㥠忻忭夫人愿淑
不忌事夫順治家謹而慥甚孝友以躬戮力為養而業
諸弟於學故公晚節家雖益貧而日間無事賦詩奕碁
有以自娛也宣和二年夏慥病卒公如失左右手哭之
傷是歲恂與忻以治詩貢於鄉明年忻登第歸庭闈未
及相獻酬里閈牛酒未及相慶勞而夫人又卒公已素
病因亦伏枕自度不復興作詩著其心之直諒無畏於
死生之變者手為治命戒其子恭儉保家曰割某肉以
歸某逋捐某圃以讎某負無使吾有遺恨於身也又自
求檟於襯令置三聖經籍其中凡衣衾裳帷兆域堋封
無一不為條理而後乃啓手足享年六十有二實三年
之閏五月甲申也明年二月甲寅與夫人偕葬拱之襄
陵龍池鄉澗岡西嶺慥同域焉公維某族叔父遇某又
厚於其葬也非斯文其無以洩心思之悲而慰神明之
往也敢薦以銘銘曰昭哉四嶽世有哲謀遐緒不牒幽
人在丘德積將昌數極始革去農就士東郭是宅逮公
之生有書有詩有倬其資似其父師孔厚百年天必興
之躬則坎壈有子頎頎于澗之岡阡松隧碑其觀如雲
冠蓋來祠
翁季女墓誌銘
翁季女寧者朝請郎提點淮南東路刑獄彦深之子贈
中奉大夫諱仲通之孫贈朝奉郎諱元方之曾孫以崇
寧元年生命之曰寧寧資淑明居房闥間終日靚莊左
右無敢少之者其於女紅家節精詣昭晰心理粲然年
十四哭其姊以得疾藥石修之百日僅愈而母余夫人
病寧日夜侍側躬勞心悴不得休息至明年又哭其母
屢絶而蘇人皆憂其將不支也已而疾果復亟終不肯
以葷烈滋味食飲自持朝夕號慟逮困頓猶伏苫嗚不
止自知不可復興與其父訣語悽人心少頃卒蓋寧生
十五年未嫁以政和六年夏五月庚子没于京師以七
年冬十一月壬辰葬于建州崇安縣開耀鄉五夫里廩
山之麓與其姊同封而異穴彦深先事貽書襄陵許某
而請銘曰寧死孝也雖未洽于禮君其取節焉某愀然
曰寧於史法當書昔漢劉向傳列女其言行類非内則
之正也要足以礪世濯俗吾聞聖人設教務矯民德反
諸厚書寧之事意後之人必有讀之而媿於心者則寧
於天地之經不為無功矣銘曰何蘭芷之芬潔兮騫披
離此繁霜枝葉忽其殞零兮獨結風而遺芳古維誠之
務修兮禮非偽其焉妨林放不諳厥本兮孰焉知聖之
所臧亮精一之不貳兮雖隕涕其何傷寧知殆而不自
克兮遂余之天而與人畸聳淑尤之冲標兮委姚冶之
令姿凌霄極而上奔兮&KR0008;親輿而遨嬉夀有亡者存兮
人以其類悲之亂轇轕而側鳳翎兮睨故鄉而懷思鑱詞
泉宮而時祀兮靈春秋其來茲
蔣氏夫人墓誌銘
滁之全椒蔣氏誠咸守玉三世以謹厚重鄉里不仕贈
奉議郎王侯鈞之夫人守玉女也以淑令有聞於婦姑
之間姑每幽獨不樂終日惟欲臥見夫人則有起色以
是夫人長無離側又佐其夫教養諸子躬視其讀書節
巳奉以資交游子故多賢其季以大觀三年登大第比
第後四年賜對便殿擢校中袐書明年夫人遂以郊恩
封又明年年七十二以冬至日卒京師昭化坊第夫人
刻意内書蓋天資清淑自其為童子則月齋日誦有常
度晚亦修綜自造沖靜疾革鄉人入問之夫人起與語
相勞苦如平生客去超然十誦西方聖人之號而没若
無它者嗚呼此豈無所得而然哉王氏故大家族姻半
閎閈夫人洽穆大小無間言矜寡撫孤與人終竟多家
人所難能者故逆其喪者皆哀出涕道路奠祭相望男
女凡六人長子曰椿次彦中次彦成即前以校書郎奉
夫人京師者也甚積而文今為尚書司勲員外郎三女
皆歸學校士孫男女凡十四人長孫言恭以上舍登第
調廬州合肥主簿餘始就學滁人以謂夫人有遺澤子
孫之與興家未艾宜也以政和五年十一月二十日祔
夫人全椒西龍潭鄉龍泉之原奉議公兆後五年彦成
始得銘於襄陵許某鑱石納諸其墓銘曰毓昭質發令
族事尊章躬若淑宗姻洽祖考穆世之澤子有榖生蒙
榮没遺光逝安歸藐四方來歲時食潔芳謇超搖樂未
央
龔氏夫人墓誌銘
潭州湘潭龔氏居士諱用罔者有女至孝而賢侍居士
疾累年或閱旬不觧帶年十七為奉議郎譚侯夫人姑
郭夫人耿介難可夫人事之順焉每曰婦孝使吾益一
賢女矣譚大族婚嫁歲相屬夫人傾槖中裝以佐諸費
寧自勤約郭夫人寵愛其女既沒夫人緣雅意厚事諸
姑身鞠龔氏遺甥女長嫁之資送如己子蓋其誠於族
姻既久不渝如此譚侯喜延士夫人日為具衆沓至無
倦色又以論語孟子躬授其子夜然膏火力縫紉視其
讀書不以寒暑變也迨見其子世勣取進士第以詞學
兼茂首選入校中袐書為郎尚書省閭里以榮夫人而
夫人視之澹然至譚侯弟中登上舍第則喜見顔色間
每誡世勣仕無欲速顧義命如何耳天子受元圭以子
在廷恩封孺人駙馬都尉曾夤得尚嘉德帝姬又以姻
家賜冠帔焉夫人資性慈和治家無所笞辱而小大雍
穆自幼讀西方聖人之書能得其要既病不亂觀無量
夀像以化實宣和元年八月十九日也享年六十有八
時世勣以朝散郎提點鳳翔府上清太平宮居鄉侍疾
奉終事明年二月丙申葬夫人湘潭縣昭潭鄉之澤子
岡季子世南早卒女歸貢士某其長孫壻潭州攸縣丞
李嘉運狀夫人之事如此而世勣請銘于余世勣與余
為同舍郎校讎五年非從衆慶弔不至要人之門余益
竒之及聞夫人之言於是知彦成能爾者有此母也使
夫人汲汲於彼則人子雖靜者寧能恝然於其心哉夫
人有澤其後必大吾又有以知彦成之將用於世也銘
曰潔齋躬心長女之則詩歌季穉焉取斯德夫人在家
孝恭是力移于尊章以考婦職受天之釐有子則賢躬
授以書鳳翔雲騫將豐其後必聞于先此石此詩亦相
垂延
故朝奉大夫通判慈州沈公墓誌銘
藝祖皇帝戡定四方太宗皇帝遵揚厥緒征綏蕩原不
專威武德盛功深格天永命當此之時魏恭惠王實佐
二聖隠虞干戈昭登廊廟吉康惇大廸我慈祥則是天祚
鉅宋所以歷服泰定不震不渝者抑沈氏子孫宜與休
其餘光太師嗣興越生昭靜令儀淑德章聖是嬪夀寵
四朝疏榮九族而公蒙澤焉謹按公之世譜曰太康之
沈興自尚書左僕射追封魏王諱倫魏王生光禄寺少
卿贈太師諱繼宗太師生開州團練使贈正奉大夫諱
惟恭正奉生公諱立基字伯成用貴妃恩授將作監主
簿元豐詔新官制改承務郎累遷至朝奉大夫歷汝廬
瀛三州監當遷簽書信陽軍判官公事通判懷州坐累
罷去事復昭明為下卸司以續前考又折其資司錄登
州復為慈州通判未赴年五十二以政和六年七月辛
亥卒于京師公既所憑者厚而資又賢始人以謂庶幾
其復興沈氏矣而卒夀不究止此尚何言哉公為人沈
毅寡言以誠自居族姻多連宗室戚里歲時肴酒相追
逐公在遺簪墮珥之間未嘗見其傾視媟語其蒞事威
重色不可犯掾吏抱案牘震竦待命公一省閱則姦慝
繆盩隱伏必發以故信服無敢欺者然公德宇通宏有
容人終畏敬而不怨郡府議政公徒熟視若無能言者
言發則隱然莫能劾難自太守而下皆變已說撓而從
之獄訟之决曰已經沈公矣人則遂行安而不疑公既
廉於作吏而儉居家厚事親友客至竭所有以奉之無
所顧惜或解衣裘以繼樽俎以故既沒貧無餘資方疾
亟時忽莊若臨蒞公府指揮吏屬狀問之不肯言而獨
顧其夫人焦氏曰吾疾不復興矣因聚其族與之相訣
沒數日夫人寤夢騎從傳呼公來反室有所告誡從容
如平生曰吾即去當一嘆以别已而爽然則戸牖間有
歎息聲求之無人焉嗚呼異哉吾聞人之聰明正直而
壹者沒而為神典司禍福豈謂是耶公生三男四女男
曰希紹曰希緒曰希縉希紹當世公禄而未命也長女
歸通直郎開封府司戸曹事呂安本次二女皆歸宗室
曰忠訓郎叔笥曰率府率士嶸其季在室夫人奉公之
喪將以十月辛酉葬開封之祥符縣北常村魏王兆域
涕泣遣使來喻意曰子固沈氏甥也又以記述品藻職
在太史其為我作大夫銘銘曰魏王相邦侈德自躬妃
表宮房厥慶是鴻大夫渾渾不淪紈綺我思古人識其
孫子往踐烈光有志弗成英氣不沒凛其如生王胙未
替公裔終起封墓殖木勿拜勿圯
