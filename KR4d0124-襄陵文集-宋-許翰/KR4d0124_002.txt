襄陵文集卷二宋許翰撰
制
占城國進奉使蒲畢率等加官制
朕承列聖之丕圖撫重熙之昌運際天所覆奉國稱臣
爾等起於遐方服我至化占風雲于律吕知中國之可
朝絶山海於梯航奉遠珍而来貢觀光有慶率禮無違
嘉斯純固之誠被以光華之秩往欽寵數歸榮異邦
蕃官謝邁格等制
爾等躬率種族為國捍邊元戎奏功屢進厥秩今兹論
賞復加厚焉尚識殊恩往思效績可
勅鄒子崇制
朕念遐陬務推遠德揚威闢國據有要荒保險成城綏
靖疆埸克濟作興之役有嘉轉漕之勞逮此奏功不愆
素策宜增爾秩以勸恊恭
勅李佐等制
夫出陷堅銳而入受寵褒此壯士從軍之志亦盛時治
邊之法也爾等名在捷奏事當賞典各增榮秩以勵遠
猷
策凌結夫人制
邊圉之俗寇戎有警則雖家人婦子皆能攝弓而馳爾
某人任子種族以錫命于朝廷蓋亦寵矣其佐家策勲
為國捍敵慕古馮冼忠義一心
吕仙翁封妙通真人制(邵州栖真觀)
朕嘉與斯民偕之大道凡兹仙隠有冊載書司存来祈
寵褒必下某人匿景藏采遠跡遐方逮建福庭適當苃
舍歎兹符契錫以號名神其不忘尚監休渥
趙忠經畫偽洪夏軍推賞制
爾從功偽洪夏軍無所斬獲因師奏功而蒙賞焉其服
異渥往思後圖可
閻政制
凡樂道在朝廷而器使在有司董夫製作必有所屬爾
久以敏強總提庶工樂事告成宜有褒勵兵團使指是
惟異恩往祗厥官懋承寵渥
宋知本制
服膺素業委質高真宜簡厥修以勵于衆與兹列職秩
在殊庭各禋乃心往輔予化
何貴制
在易之師曰左次無咎未失常也夫能提軍深踐戎境
而無所失忘是亦有功矣可
蔣猷等禮制局討論親耕親蠶典禮重修鹵簿
成書推恩制
三王臣主俱賢治符天造六經禮樂為急化在人為朕
躬攬羣英藻拂庶事肇稱墜典勑備盛儀庶幾緝熙比
隆古昔厥惟雋德克右丕圖某官節高搢紳名重朝著
詩書砥礪于素業議論經濟乎衆宜錯事有年成書屢
奏芝車載耒上應農祥鞠服繅盆下登繭税一正旗鑾
之衞更知皇帝之尊文物粲然昭膺至此雖從橐文昌
之貴功不自言而盟府冊封之公賞安可廢往增崇
秩用稱褒嘉
民有儀則自天秩之保神國之經綸因人情而興物故
禮樂有所定著則風俗與之推移朕觀萬化之原發彼
至理接千歲之統飭以彌文期商周之比隆度漢唐而
不錄嘉與綿寓共兹極功乃眷贊襄不忘褒厲某官剛
大静重宏遠䆳深涵飬詩書粹于德器雍容表著肅然
典刑多士克生是乃周家之慶君子有榖豈繄魯國之
宜蔚為世臣望于時雋折中羣議躋登丕彛其仍秘殿
之華往冠近班之選並增崇秩用示殊恩懋爾猷為永
斯譽處
道者萬物之奥唯聖人有以開明禮者皇極之門待盛
時而後興起朕總攬英俊圖回治功不敢遑寧凡以為
此眷我祖宗之積德奚翅百年宜俾國家之鴻名首稱
萬世是興文物以被寰區乃惟爾能有相朕志某官經
仁緯義轢古切今方覽輝於隆昌以撫壮而超詣凡纉
之事必底于勲屬憲度之彌文多討論之是正若予元老
惟國師臣祉惠無彊匪直大功之數十纂修勿替遂成
曲禮之三千克嗣先猷惟爾敏德蓋父子世濟而咸懿
君臣體一而相成往冠從班懋增清秩恩榮至寵褒勵
惟公
唐恪等勅令所進明堂大饗視朝頒朔布政儀範
成書制
勑朕規摹禮經考宫以合五室本原詩頌式典以靖四
方月視吉朝歲修親饗荷帝暉之降格撫天運於隆平
制為金玉條理之文備著天人統和之節眷言編削嘉
爾討論具官某等褒然儁良服在禁從董兹大法蔚有
成勞理事咸章文辭並飾策書奏御莫匪遠猷明典疇
庸不無近比懋進高華之秩往膺褒勵之榮可
勑史徽等制
明堂之頌曰儀式刑文王之典日靖四方夫刑必因典
而生而典常待刑以成是以唐虞之世伯夷降典折民
惟刑明其一體不可離也今朕肇建合宫咸秩墜典而
有司勑令格式之書具焉刑而成之也嘉爾討論相與
文物懋官序績用示寵褒
修龍德太乙宫及紫宸垂拱文德等殿官吏有
勞觀察使康弼等制
勑朕外建殊庭以承天寵内嚴祕殿以重國威輪奐攸
資工技並飭董凡役事屬我邇臣體環極之光明用宏
兹賁考斯干之嘉喜無彊惟休屢奏成功可忘褒序某
官器能宏逹思術精深進承清穆於燕閒退總繕修於
崇構蟠根錯節咸蒙斧藻之容璇題玉英坐改神竒之
觀粲然百度興于歷年宜懋進於榮資用寵光其庶績
往惟祗慎永保恩華可
勑上棟下宇重門擊柝皆神明通於易象而法度著於
禮經朕之作室考宫本原無乃在此不蕩于巧不侈于
費其維體國是以靖民某官久以敏材膺兹煩使董振
庶役祗若予工肆用旌爾之勞而訓爾以度往思褒勵
自夀寵榮可
朕外建殊庭内嚴秘殿屬凡役事越有能臣屢奏成功
可忘褒序以爾服在禁密具見才良進承清穆於燕閒
退董繕修於崇構粲然百度興于歷年宜懋進於榮資
用寵光其庶績往維祗慎永保恩榮可
勑蘇侁等制
役事有嚴成勞屢奏渙班爵秩褒厲庸能勿懈爾勤往
承厥序可
勑康份等制
庶工偕作咸精其能華構屢成不愆于素肆推典賞用
慰積勤以爾材術自將事功必濟嘉兹多績勵以榮資
往祗厥官益圖其稱可
勑耿申之等制
接高真於福庭朝羣工於秘殿翼然華構飾此盛容乃
眷作新之功用錫寵褒之數以爾強力匪懈奉令弗渝
久以材猷懋膺器使成勞屢奏庶績有嘉爵秩彌榮臣
工是勸可
馮躬厚等禮制局推恩制
學士大夫明乎先聖之道修之於家而際會休明作興
禮樂躬與論撰發舒所懷其必有以樂乎此矣策名增
秩可謂至榮往祗厥官益勤乃事禮樂之文載籍雖缺
討論有定制作可觀某官久以材猷與兹典策其懋遷
於榮秩以褒勵於成勞
王瑜施衍等為建築縣寨推恩制
朕聞䕫道西南荒山曠林綿亘相屬日者吏建以為可
城而有益廣王略使蠻日蹙思州之役亦既告成凡與
有勞咸使差錄被之寵秩以新邊圉之觀可
冬祀赦崔貴妃曾祖贈太傅制
勑爾從千騎萬乘之嚴威奉四海九州之嘉薦受休太
室謁欵清壇彩仗淵回恩書汗渙曾是寰區之遠咸被
蕃釐豈緊房掖之先可忘褒序某官肇開華緒夙厲素
風雖功德隂積而難知繇福禄豐興而可見確乎若華
嵩之有麓幽然如江漢之初源深固可存遠大無盡廟
食百世位間三公其膺錫命之新永作神明之佑可
曾祖母贈燕國夫人制
福生有基匪兹一日之積禮得其報至于三公之隆美
在閨門榮生邦國豈非羣情之至愿是亦逢辰之極休
某氏誠明在躬俊良是匹眷儀刑之既遠家法尚存撫
慶澤以如新風流未冺屬受釐于泰疇肆䟽壤于燕山
用侈爾封益昭厥德可
祖贈太傅制
朕揚鴻烈而章緝熙定宗祈之大典剖神符而合靈劵
受蕃祉於廣庭撫民力之普存灼天心而可見慶澤之
下無遠不蒙錫命所加有幽必格某官受天粹氣為國
良臣逮事祖宗克共省闥宜被神明之眷祐流為裔胄
之光華鍾此聞孫蔚為近輔極褒嘉之殊禮著積累之
深仁位間公師名光綸綍不亡之夀服我寵靈可
加贈太師制
蜀莊之貞&KR0757;不改顧隨和何以加諸于公之隂德既多
知子孫必有興者思古人而莫見諒天道之猶存其敷
渙號之榮以發幽光之閟某官躬保良貴心渾太初雖
高位榮名不奮揚於既往而流光餘慶終焜燿於方来
克有閨孫作我碩媛追崇顯號擢在宗公宜申錫於天
姻俾益膺於帝祉若稽有典詣極維垣英爽不忘欲承
無斁可
祖母贈楚國夫人制
報本反始莫重禮經愛親明賢是惟政幹朕既明禋郊
廟敷估海邦念本始而不忘人誰無此惟親賢而加厚
物適有宜某氏以雞鳴警戒之誠居鵲巢積累之業是
興家室以遺子孫靄慶譽之未央知蒸嘗之不輟表兹
南海侈爾新封尚英爽于神明克欽承于寵渥可
父贈太師制
朕承正日之履端奉三年之大報秬鬯泔淡宗廟顧懷
璧玉光華壇畤昭格函蒙諸福敷錫多方眷言懿戚之
英彌茂寵光之數某官純心復古素履發祥鴻漸昌時
鳳騫近著是生碩媛来輔皇家環珮有儀自秀宫庭而
肅肅弓韣多慶方興弟子之振振宜受閎休以侈華緒
是用衮衣繡紱進爾於上公鈿軸錦囊錫爾以光訓聮
榮三世想慰九原可
嫡母贈魏國夫人制
自晉興王必有内輔承寧福履化正羣倫故元妃之在
官應四星於天象如三公之論道並列職于周官受寵
既隆介福宜厚推原厥慶豈無陟屺之懷欲報斯勤每
動縫衣之感凡兹懿典莫匪緣情爾某氏温慈之祥惠
廸之吉配彼君子宜于室家克生山河之英来居日月
之際翟衣瑶珮早為宫掖之表儀繡帨雕弧方受子孫
之蕃祉屬兹大報多錫鴻恩肆侈邦封俾榮廟祀尚欽
承于綸綍以永佑于雲来可
繼母封魯國太夫人制
雷雨作解無遠不蒙蘭桂有芳雖幽必發矧我邦家之
媛獲依日月之華實相朕躬以承天則屬熙成于祀事
既慶洽于寰區眷彼親闈蔚然懿範宜因譽處彌錫寵
榮某氏禀德純深率履共靖雍容房闥儀刑族姻在中
之賢可貽彤管奉先之職無媿采蘩當躬被于恩華俾
日隆于夀祉肆啓龜蒙之域用新湯沐之封往服褒康
以樂榮養可
大禮封贈王㬢曾祖追封揚楚國公贈太師制
勑朕明禋泰畤祗見皇天發號端闈慶賜寰海凡是通
籍而上皆得追秩其先矧惟輔臣蔚有世德可不丕崇
於盛典使之增賁於流光某官素履無華勞謙不競聽
神明之所介啓慶自躬撝爵禄而弗居收功厥後封兼
揚楚位極公師雖寵數不可以復加而申命用昭其無
斁永懷冥漠尚克欽承可
封贈曾祖母贈揚楚國夫人制
朕躬推烈祖配祀昊天神明顧懷福禄昭假以為不忘
其本追崇其先當示一體于君臣之間宜加斯心于朝
廷之上使凡二府之貴獲申三世之榮咸秩室家伊匹
休寵某氏承光慶緒来嬪德人閨門儀刑族姻師象滋
祥興行于嗣子蕃釐被及于曾孫遂兼二國之封以作
九原之寵其欽申命用慰潜靈可
祖贈太師進封秦魏國公制
大夫尊祖不無追遠之恭君子抱孫亦有同昭之重人
情所至禮文是生故當裔胄之下興必假寵光而上介
維時碩輔相朕精禋宜受神休以侈前烈某官撫躬盛
世為時望人將昌明而尚艱既高厚而猶積弗大震顯
于往用鍾祉福于兹功德不忘共識徐公之子風流相
繼莫如謝氏之家乃眷元勲實賜故業賜衮衣繡恨復
無官以酬荒魏興秦亦何邇封之有尚膺光訓以曜幽
宫可
祖母贈鎮益國夫人制
人孰無孝恭尊祖之心惟貴者得極其寵國固有爵禄
馭臣之柄惟賢者得遂其榮眷予元勲之家宜崇奕世
之德共離帝祉以侈邦榮某氏毓粹幽閒配良碩大蘋
蘩蕰藻承祀孔時榛栗棗修有儀可象天錫子孫之盛
世扶宗社之隆巍然公輔之相望欎有寵休之交薦追
封二國告慶九原沒尚有知誰云不享可
祖母贈秦魏國夫人制
朕舉承天之盛典相維辟公荷上天之隆康錫兹祉福
曾是君臣之相得宜與國家而並隆其申錫于徽章俾
增華于廟祀某氏祗祓于德紹興厥家和穆之賢可著
彤史明昌之慶是興元勲慈祥流入于化鈞恩勤轉至
于綿宇間孫繼起康祚彌新配位公師賜履秦魏粲然
光訓紆此眷懷不專為恩國自有體尚克膺于靈寵以
永佑于神明可
母贈徐魯國夫人制
記有之曰祭者澤之大者也是故上有大澤則惠必及
下廟之有餕每變以衆興施惠之象以觀政焉祖宗故
業三歲一郊則慶賜六軍恩宥萬邦推廟餕之惠術為
郊禋之熙事蓋象兆于古天而烈鴻于今日可謂至矣
朕既尊祖配天為民蒙福顧左右輔弼齊明盛服實相
祀事宜有昭天漏泉之澤慰其報本反始之心某氏禀
德大家求嬪盛德以柔恭盡婦道以齊莊成母儀積慶
躬心歸功夫子爰圖斯寵用報厥勤既䟽彭門遂荒曲
阜光明碩大以撫爾封神其来沐尚克享哉可
大禮封贈曾祖母贈衞國夫人制
禮成受福鴻恩下逮于萬方仁以率親寵數上崇于三
世此君臣千載之契蓋家國並隆之辰某氏擢秀閨門
作配君子族姻是式聲塵未亡慶有深源諒流光之無
盡德推殖本知末茂之可期是興曾孫為時碩輔侈封
大國均秩宗公尚服寵休以慰綿邈可
祖母贈華國夫人制
大治榮華既舉成天之典鴻恩普洽更昭饗帝之祺迺
眷邇臣實共丕烈有論道經邦之懿密贊機衡有展宷
錯事之勤顯相郊廟錫以慶閎之胙慰其尊祖之心某
氏房闥表儀副珈師象采蘩之奉燕及祖宗凱風之勤
惠于孫子積善有衍厥家用興紆明綸于中宸進華封
于大國其欽寵數以耀幽墟可
故母贈徐國夫人制
朕祀帝于郊為民蒙福海宇咸遂萬邦遥竦而承流天
門大開百神並聘而臨饗還衡彩衛發號端闈德昭昊
穹澤洞泉壤某氏興自令族歸于大家僮僮婦道之嚴
簡簡母儀之重宜收委祉以極追榮肆緣熙事之成更
啓新豐之大配視秩于五嶽何以加諸耀恩綸于九原
為不亡矣尚歆異數以慰永懷可
母封冀國太夫人制
朕飲露英以潔誠神保来格奉玉精而奠禮祀事孔明
委瑞如山流澤漸海眷言公衮慶屬慈闈宜紆綸綍之
華以錫郊宫之祚某氏禀生冲靖毓德沉詳憲前修于
繪圖襲遺芳于彤史有采蘩率職之孝可繼周人有斷
織勸學之明無愧孟氏克輔賢嗣發聞盛時撫躬紫宸
致位黃閣凡厥忠言嘉謀之入告必為隂功隠德之流
行介福于神歸夀其母是新大國益佐高明其茂進于
爾封以丕承于朕命可
妻封徐國夫人制
朕克共丕彛有嚴大報於穆清廟致精物于一純爰熙
紫壇聳神光之三燭恩施綿宇福被羣生用申錫于明
綸以侈封于巨室某氏克生華緒来嬪慶閱修副笄珩
珮之容燕安不隋率蘋蘩蕰藻之職祗慄無違躬佑乃
夫時升朕弼朝修夕省前輝後光逮此熙成賴此顯相䟽
封大國蔚為鞶帨之華配位宗臣高参衮繡之貴往欽
休渥並夀寵榮可
蔡伷父贈太師制
朕恭承典祀大報郊丘惟是幾康以昭受上帝斂時祉
福用敷錫庶民矧在邇臣念彼嚴考豈無惠澤以極褒
榮某官奕世忠良累朝故老祗命匪懈禔身罔愆雍容
禁闥之英密勿宸庭之重寵休彌厲事功則多廼茂廉
車之華始鴻素履之慶克有賢胄躋登昌期受國隆恩
為家永胙是用峻爾巖節冠于衮司德既流光共識臧孫
之有後幹能用譽非特懿子之無違尚歆寵靈以利世
嗣可
管軍周寧母贈碩人制
昊天降祉率土蒙仁帝輝旁燭于海陬王澤下洞於泉
壤某氏恪勤勵節克相其夫寵奬繁榮是維有子紆訓
詞于申錫昭祀事而熙成庶幾有知尚克来享可
工部侍郎柳庭俊妻封碩人制
在昔周召實分陜郊正自家人輔成王化眷朕邇聫之
室宜多可列之賢乃屬明禋咸錫嘉祉某氏不違于則
有相其良與分邦家之光以懋閨門之秀著其碩德比
于莊姜永念何修益稱斯寵可
孫琦贈五資制
師出熙河帥不反命將吏隨難伏節原野朕甚震悼不
忘于心某官深犯兵衝以墮虜計忠義不辱英明豈亡
躋爾横班被以光訓尚克有享用慰九原可
直龍圖閣王序等除修撰制
更直圖書之秘論撰典冊之嚴蓋故事必用英才故歷
世以為華選舉斯名寵用賞事功所以慰其心而勸其
能可謂至矣廼者秋水方悍河齧廣武爾等障禦有伐
可書列職䆳清往報恩奬可
