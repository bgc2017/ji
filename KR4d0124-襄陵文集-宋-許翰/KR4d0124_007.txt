襄陵文集卷七宋許翰撰
狀
天寧節謝御筵奏狀
夢日發祥夀山持福粲然海㝢慶洽雲天恭惟皇帝陛
下運履壬辰帝輝屢格歷符己酉天統方開仰麗澤之
何窮輯貢珍於無外臣等生遭盛際躬被湛恩介昭明
於萬年敢希大雅祝福夀於多子竊比華封
代賀大郡冬狀
一元順動萬寶潜萌凡厥誠明並受休祉某官吉康御
衆審克禔躬方率履於時昌宜懋膺於靈寵未遑馳慶
先辱貽音感佩之思敷陳曷既
代賀詔使冬狀
仁維道合動與時行以仲山甫將明之材方陽詔節益
范孟博澄清之志自肅列城御利有攸往之辰輯罄無
不宜之福登崇之寵光大難量某辱在明臨阻于賀慶
頌閟宫之燕喜莫奉舉酬陳洪範之夀康徒厪抃蹈
代賀政府冬狀
觀雷之復見至德之本原望雲以書詔豐年之䘲象恭
惟某官欽明百撥勵翼萬微靖共聽於神明化育贊乎
天地式燕且譽厥崇亞正之儀俾夀而臧更介太平之
福某遠叨恩覆阻望精明化國之日舒以長共識履端
之慶君子有酒多且旨莫傾薦頌之誠
辭免試中書舍人奏狀
六月二十九日奉御筆召試中書舍人者聞命非常撫
躬自失伏念臣早從隸役文章不數於時流久抱羸痾
志氣已彫於歲晚雖在合宫之&KR0008;每懷真館之求豈復
堪事華藻於英妙之間而欲使代號令於鼓舞之際儻
貪榮而冒昧必速累以顛隮伏望皇帝陛下子保羣工
天臨庶彙曲遂飛潜之適俾歸分願之安所有召試指
揮伏乞追寢候勅旨
第二辭免奏狀
右臣今月日承東上閤門告報已降告命除臣試中書
舍人者聞命震聳不知所為伏念臣久淪州縣早廢問
學多病積衰精明彫耗比緣召試已具自列所以不敢
冒進之懇如此逮蒙給札西省庸薄亦既可見恩華所
被雖欲自強念終無以當至仁登擢之寵而稱休明任
使之意伏望聖慈收還成命
辭免徽猷閣待制奏狀
右臣聞命震悸不敢自安伏念臣本無異能誤蒙超擢
恩榮不副災病相仍尚軫淵衷俾食真館在臣分願既
已叨踰豈宜更竊寵名以累一時清選伏望聖慈收還
成命
舉自代狀二首
具官章元弼事親純孝作吏潔廉讀書為文四十餘年
文既益高知者益寡甘心久詘素節不渝舉以代臣必
充公議
右臣伏見承議郎通判唐州陳求道文詞簡舉議論英
亮名節可以厲風俗噐能足以濟事功臣實不如謹舉
自代
啟
謝館職啟
險阻艱難忽反神明之觀拔擢倫比來陪英俊之遊弗
稱所蒙更以為媿竊以國家作稽於古訓館閣遴簡於
時材紬繹人文精符奎壁彌綸天造祥發龜龍儲在禁
嚴世為寶祕非揚雄之沉鬱莫扼其竒有劉向之辯章
庶究其博曾是羣於大雅蓋多出於名臣品流一清士
譽遂定宜得俊賢之望益為盛世之華柱史精深窮四
方之所記石經是正萃千兩以來觀如某者學窘淵源
文乏珍瑋一丘一壑若有天資三沐三薰殆非世噐獨
服膺於此道竊妄意於昔人審分願以即安忘歲年之
易暮被明月而佩寶璐思飭躬以自竒飲墜露而餐落
英恐修誠之未潔腰折彭澤之米目送瀛洲之雲悠然
一官營在三徑弗圖召節忽至窮城察於炳階不見庸
能之異衆登之文陛又乏智略以輳前夫何甄錄之優
亦竊校讐之寄繙象籖於四部究鳥策於千齡神氣清
明自發帝居之夢圖書奥衍盡窺王府之珍於粲寵休
是謂褒顯此蓋伏遇某官荒包畛域博洽羣倫亮皇極
於五三兼相業於二八等差多士如權衡之制石鈞養
毓衆材若嚴阿之保草木曾是鴻鈞之造不遺一介之
微某敢不益強其所不能究觀其所未至
回章邦老賀館職啟
威鳳回翔下恩書於禁殿抃鼇贔屭登吏隠於神仙稽
古其榮撫懷惟媿伏念某非兮則學老矣何施人逐利
於馳驅吾為之範衆爭榮於暇豫獨集于枯志意凛乎
猶存歲月忽其已晚一班一級益無味於少年三沐三
薰復何能於多士得失聽塞翁之馬沉浮隨海客之槎
孰謂幽人忽膺明詔俾望玉墀之睟穆獲游冊府之高
明冠彈半世之塵履接羣英之武遂容濩落一慰蹉跎
此蓋伏遇某官游夏淵源卿雲黼黻&KR1839;不謂矣蓋嘗博
我以彌文惟其有之乃能立人於餘論致兹孤陋竊世
寵褒儻有合於明時少酬志願期不移於素守以辱友
朋
上黨通劉待制啟
祗命宸章隸官府幕潔齊將見震動靡寧伏念某志介
弗通迹孤無援自信斯心之固守罔知舉世之駿奔命
或使之數竒事每要於大繆一塵名第十有五年再試
庸能百無一得不少飾其根柢寧久辱於泥塗計緯繣
而不移時晼晚其將失求老農而學稼初負歸心遊大
人以干名實乏衆技眷時材之競爽審涯分以偷安樂莫
樂而悲莫悲倦觀榮悴吏非吏而隠非隠聊復浮沉徒
習州縣犬馬之勞頗識簿書米鹽之務庶幾衣食其力
曷參帷幄之謀諒匪國能猥從噐使斯蓋判府待制道
關百聖德望萬夫國體繫之重輕士類視以進退險難
備試氣百鍊而彌剛變態孔多節千齡而獨茂夫何孱
陋獲此依歸永懷一顧之榮曾是平生之願微英聲之
勃勃附鳳以揚依光景而提提瞻烏亦好
謝元城劉待制舉文章典麗可備著述科啟
飛章論薦過為蟠屈之容撫跡恩輝遽改榮華之觀名
虚如畫寵至若驚維觀載籍之傳皆原道德之意非亢
其體不足以起至理之高明非偉其辭不足以章大化
之淵懿故商周之書灝噩而春秋之辭謹嚴易倚數而
經竒詩緣情而盡麗夫聖明之述作後世無以加之蓋
道數之發揚其所從來遠矣國家表六經之化海宇復
三代之風環璧水於西雝作成多士祕蓬山於東觀間
世異人雍容乎絃誦之聲馳騁乎圖書之府維教化
格中者其材日懋則辭章發外者與道俱隆家有政駿
之長人擅淵雲之富尚咨近侍往訪厥遺進於斯時誠
難其選如某者清苦建志孤蹇餘生氣力不能服田畝
之勤勞財利不能通闤闠之交易獨知感厲幸生聖世
之難逢俱無能為乃竊經術而自託義理之所回激風
雅之所感移據古討論日信書而好大登高賦詠時體
物以思紛采獲英華發揮經緯心益勤而覩祕力屢屈
而知難業已即功未能絶意夢思已久竟無池草之神
竒編削空多僅有江風之冷落徒費學文之歲月政希
事道之功名偶發策以試言遂解巾而從政素學荒墜
迷簿籍之相仍清思消亡倦塵埃之竟日時飄忽其將
晚志緯繣而難成靄北斗之夜光誰收淪跡望西山之
朝氣日有歸心豈意特達之知忽剡非常之薦將使斷
裳之俗吏進希秉筆之英才勤苦詩書久荷吳公之幸
愛沈淪選調遂因袁盎而知名夫何素履之獨行獲附
青雲而自託斯蓋判府待制道隆獨運德盛兼容察其
沈靜有受道之資憐其劬悴有好古之志回汝南之定
論徇河北之過譚知遇於聲塵寂寞之時勉勵以文章
著述之事隴雲書壁媿無柳惲之才江月升舟遽起袁
宏之譽藝能之幸今古相望重惟竊禄以來再經寒暑
行當解囊而去一謝塵勞侵雲石之寬閒藉簡書而嘯
傲撫壯年之未暮冀力學而有成作為歌詩揚厲德業
備青史之遺事助白日之休聲持報萬分庶幾一得若
乃逢辰行志則非泛駕之敢期造物無私一付化鈞於
他日
賀門下侍郎啟
錫還北闕總秉東臺凡在鈞鎔共知抃躍竊以變權易
勢屬元聖之難名公聽並觀藹衆賢之在列眷此黃扉
禁嚴四輔之位思得白首耆艾一德之臣以望盛朝以
圖大政誕頒明制克協能謀權臣憚柳夷曠之正言多
士服張庭珪之知體得人其盛異世相望恭惟某官道
馳極摰噐禀閎深經天地以成文集聖賢而為大奮揚
遠業登翊近樞迪彛倫於大中平平無黨斷議論於至
正蹇蹇匪躬逮遭讒慝之多艱卒奉名節而來復深圖
經國格我十朋之龜重德鎮時凛乎九牧之鼎善方揚
而有衆惡可遏而無誅明良之孚中和以建四方無侮
萬世有詞豈惟制勅之行過李乂而皆正厥觀諫誨之
納命傅說以欽承永念薄躬故服寬政佩明恩之甚寵
瞻盛節之載崇引頌則勤撫懷難既
謝監司列薦啟
公函疎逖志收一路之才明振阨堙躬發衆僚之底薦
諸宗廟朝廷之顯以為庠學臺閣之儲忽奉異恩非所
妄意伏念某學無師法資乏吏能自知無用於時不復
爭名於衆老作諸侯之賓客志在斗升媿聞豪士之聲
塵效兹尺寸豈謂清明之舉亦收留落之餘此蓋伏遇
某官力佑昌辰務知大體念將明之所重要在得人惟
論薦之必公以為報國若一介之何有終屢顧而不遺
豈特私恩是觀盛德類在滯頑之質猶有激昂之心謂
將必報於崇深則今豈敢儻毋大辱於知遇或卒庶幾
謝改官啟
論薦不捐揚于文陛恩榮有煒振我衡闈伏念某棄意
高明委躬竒薄為親以屈故州縣吏之而弗辭奉節而
窮蓋歲月老矣而靡悔乃繄逢遇亦云叙遷盤錯輪囷
豈中朝廷之噐昭蘇闓懌忽闚日月之光孰為之容使
發其覆此蓋伏遇某官方將駿德以望盛時紛如鸞鳳
之輝人思是附&KR4157;彼珪璋之質士知所矜凡蒙譚嘯之
棄餘皆以聲名而著見孤危久託受獲孔多察其寡特
而莫為介儔哀其阨堙而無所干及於兹翦剔亦俾奮
揚服寵命之載新實逾妄意撫薄躬而增厲曷報碩施
服闋後謝改官啟
名策玉京既遷資秩跡登龍坂有媿品題伏念某材謭
噐輕數竒祚薄無交于尚賢之世不競于籲俊之辰頃
藉五六公之薦論僅脫十八年之選調辱拜嘉於嚴陛
即侍疾於慈闈力殫百計之勤藥石不效血盡三年之
泣皮骨僅存歎駒隙之不淹傷犢從之無冀逮去墳墓
以襲衣冠國都之舊重遊悵然如夢鍾釡之謀已解悲
不自知弗圖復望於門墻兹獲自通於牋記恭惟某官
結衷皇極奮績熙朝方揚厲於時材務通衆志顧彫零
之舊物豈不與哀雖退循有不天之菑然進謝有後人
之懼率精誠而自致庶託崇深思報稱於所蒙敢渝永
久
謝方漕啟
公函疎逖志收一路之材明振阨堙躬與三人之列薦
諸宗廟朝廷之顯以為庠序臺閣之儲忽奉異恩非所
妄意伏念某守方不變蒙術無竒屬當衆材陳力之時
竊慕古人行志之事莫參高妙自取竒窮事業紛以就
荒日月忽其易失蹇超搖而無翼欲寂寞而絶端世路
強顔幾三戰而皆北人生有志要萬折而必東故險阻
艱難之備嘗卒嶔㟢歷落而可笑掃室布席尚分四壁
之明鼓筴播精亦足十人之食受容不逐假寵已多弗
圖枯朽之資更累雍容之論此蓋伏遇某官搢紳之望
雅俗所依凛然居諸公之間藉之以一言之重翕其擬
議從我品題坐使泥塗若更衮繡一介必取謂天下得
士而昌三歲益親見君子與人之一負非常之寵眷知
難報于平生某敢不睎志士之進修無忘愛日譬農夫
之作苦以待逢年庶不辱于知人期自見于斯世亦復
迂闊而何益終愧恩私之不讐
賀方漕子正啟
被書中扆總計外臺方鷁渡河灼龜受印地寶資其康
阜天節為之清明列城嚮風多士動色恭惟慶慰某官
好是正直進以高明凛焉山岳之輝倬為邦國之望念
兹出試肇彼登崇以參稽聖哲之學而疏觀百吏之效能
以贊襄廊廟之資而圖回一道之經制是謂使表克將
王明某往以凡才曲蒙亢寵竊邑神崧之麓已濫彈冠
築居清汴之濱每容望履薦辭肆好禮容晏温舉之于
未識而不疑樂之于既見而無斁違顔既逖懷德維勞悵
望河梁尚想帆檣之東去光華原隰敢期旌旆之西來
欣玩郵書怳疑夢寐肅徒御之方至紛軒裳而並迎竚
奉薄躬即安大庇微英聲之勃勃附鳳以揚依光景而
提提瞻烏亦好
賀洪轉運判官啟
懋膺詔函更佩計印使權增長輿頌交欣恭惟慶慰某
官術業閎通德行敕備拔起外臺之屬對揚中扆之嚴
四方得將明之材萬乘有見晚之恨宜賦政之未幾每
寵數之有加尚資飛輓之功裕于晉部即聽追鋒之詔
置我周行某久以薄躬託于寬政重仰光華之盛更深
忭蹈之勤
光膺制詔懋總將輸使指載隆帝暉彌屬恭惟慶慰某
官倬彼盛德望兹一時方覽輝於隆昌以撫壯而超詣
凡纉之事必底于功少弭節於星軺益紆北顧佇聯華
於玉陛更仰南圖某與居衆使之中最蒙一顧之久楚
江墜屨或興疇昔之悲齊社散材將有神明之寄願言
踴躍實倍等倫
賀運使加職名賜紫啟
奏功有允奉節言還陞聯延閣之華大總計臺之重軺
軒朱渥組綬金輝道路竦觀搢紳欣慕恭惟慶慰某官
深造大原而文章輝發於英變高觀䆳古而議論經濟
於衆宜究其所知要必有用倬彼事功之偉綜諸學術
之微厲我全能錫兹異數某搶榆有止賀廈方成一介
何知但仰鯤鵬之變化三年將去徒勤燕雀之徘徊惟
厥贊譽斯倍倫等
問候張少卿啟
去德歷年未返神明之觀遭家多難莫修咫尺之書徒
䘖感於受恩每瞻言而增慨恭惟百神所相必有萬福
來崇琳館雍容英襟沖邁某官德明且哲道直以方據
古則然不肯追參於時態事國而已寧知容悅於權門
唯其翩翩失實而無難是以蹇蹇匪躬而不貳永思而
去得計何高逮兹聖政之日新方攬異材而更化顧我夀
雋豈久盤桓某憂患之餘棲遲至此眷言疇昔恍若他
生遠迹門墻未有趨風之日寓辭簡牘不勝慕義之心
尚冀蕭辰用綏福履
賀王給事啟
伏審懋膺綸檢進直𤨏闈揚厲聲華踊躍觀聽恭惟慶
慰伏以給事介然純至輔以修明方韜堙悠久而不渝
蓋涵養靖深而有待屬遭興運果被睿知顧邈時材隮
升法從追裕陵之簡注乃眷不忘求荆國之儀刑斯文
未墜諤諤諫論之厲渾渾典誥之醇允協朝僉用光夕
拜竊伏聞諸輿議將大正於鼎司方以薄躬託于鴻造
靜言疇昔之好恍如夢寐之遊欣逢盛德之進為顧歎
清時之流落斷裳空履分已絶於高明結綬彈冠意不
無於飛動
賀孫元忠司諫啟
肅膺詔節懋直諫垣宸扆虚懷朝紳動色竊以載籍所
盛國家將隆必退託於不明以廣開于衆正雉鳴于廟
祖已訓近親之豐獒貢在廷召公戒遠物之寶莫非廸
哲曾是交修故稽盛德成功必有法家拂士恭惟司諫
先生名照四海識望萬夫蹈道甚高馳顔閔之極摰傳
經尤䆳造游夏之淵源雖用之其懷不章已凛然所至
有迹頃膺言職實被眷知䜛慝弗容忠固罔缺與從俗
以變化寧奉身而别離元聖襲興多士並飭樂聞駿議
弼我丕基虎豹所居遂保藜藿之不采雪霜何有共高
松栢之後彫必建無窮之聞以稱非常之遇端誠於國
方開爭引之原正色立朝已見太平之象兹維志行之
偉兆竚觀樞近之極功永念賤微繆叨眷省西郊尚往
均蒙利澤於斯民北路爭趨莫獲追參於下客服膺載
躍汗簡奚陳
