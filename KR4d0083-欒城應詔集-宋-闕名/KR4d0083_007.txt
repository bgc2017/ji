欒城應詔集第七卷
進策五道
臣事
第一道
臣聞天下有權臣有重臣二者其迹相近而難明天
下之人知惡夫權臣之爲而世之重臣亦遂不容於
其間夫權臣者天下不可一日而有而重臣者天下
不可一日而無也天下徒見其外而不察其中見其
皆侵天子之權而不察其所爲之不類是以舉皆嫉
之而無所喜此亦已太過也今夫權臣之所爲者重
臣之所切齒而重臣之所取者權臣之所不顧也將
爲權臣邪必將內悅其君之心委曲聽順而無所違
戾外竊其生殺予奪之柄黜陟天下以見己之權而
沒其君之威惠內能使其君歡愛悅懌無所不順而
安爲之上外能使其公卿大夫百官庶吏無所歸命
而爭爲之腹心上愛下順合而爲一然後權臣之勢
遂成而不可拔至於重臣則不然君有所爲不可以
必爭爭之不能而其事有所必不可聽則專行而不
顧待其成敗之迹著則其上之心將繹然而自解其
在朝廷之中天子爲之踧然而有所畏士大夫不敢
安肆怠惰於其側爵祿慶賞己得以議其可否而不
求以爲己之私惠刀鋸斧鉞己得以參其輕重而不
求以爲己之私勢要以使天子有所不可必爲而羣
下有所畏懼而己不與其利何者爲重臣者不待天
下之歸已而爲權臣者亦無所事天子之畏己也故
各因其行事而觀其意之所在則天下誰可欺者臣
故曰爲天下安可一日而無重臣也且今使天下而
無重臣則朝廷之事惟天子之所爲而無所可否雖
使天子有納諫之明而百官畏懼戰慄無平昔尊重
之勢誰肯觸忌諱冒罪戾而爲天下言者惟其小小
得失之際乃敢上章讙譁而無所憚至於國之大事
安危存亾之所繫皆將卷舌而去誰敢發而受其禍
此人主之所大患也悲夫後世之君徒見天下之權
臣出入唯唯以其有禮而不知此乃所以潛潰其國
徒見天下之重臣剛毅果敢喜逆其意則以爲不遜
而不知其有社稷之慮二者淆亂於心而不能辨其
邪正是以喪亂相仍而不悟何足傷也昔者衛太子
聚兵以誅江充武帝震怒發兵而攻之京師至使丞
相太子相與交戰不勝而走又使天下極其所往而
剪滅其迹當此之時苟有重臣出身而當之擁護太
子以待上意之少解徐發其所蔽而開其所怒則其
父子之際尚可得而全也惟無重臣故天下皆能知
之而不敢言臣愚以爲凡爲天下宜有以養其重臣
之威使天下百官有所畏忌而緩急之間能有所堅
忍持重而不可奪者竊觀方今四海無變非常之事
宜其息而不作然及今日而慮之則可以無異日之
患不然者誰能知其果無有也而不爲之計哉抑臣
聞之今世之弊弊在於法禁太密一舉足不如律令
法吏且以爲言而不問其意之所屬是以雖天子之
大臣亦安敢有所爲於法令之外以安天下之大事
故爲天子之計莫若少寬其法使大臣得有所守而
不爲法之所奪昔申屠嘉爲丞相至召天子之倖臣
鄧通立之堂下而詰責其過是時通幾至於死而不
救天子知之亦不爲怪而申屠嘉亦卒非漢之權臣
由此觀之重臣何損於天下哉
第二道
臣聞仲尼之稱管仲曰奪伯氏騈邑三百飯蔬食沒
齒無怨言及讀蜀志其言諸葛孔明遷李平殛廖立
及孔明旣死而此二人皆哭泣有至死者臣每讀書
至此未嘗不嗟歎古人之不可及而竊愍今世之不
能也夫爲天下國家惟剛者能守其法而公者能以
剛服天下曾子曰士不可以不弘毅任重而道遠天
下者天子之天下也賞罸之柄予奪之事其出於天
子本無敢言者惟其不公故有一人焉受戮而去雖
其當罪而亦勃然有不服之心而上之人雖其甚公
於此而亦畏其不服而不敢顯然明斥其罪故夫天
下之不公足以敗天下之至剛而天下之不剛亦足
以破天下之至公二者相與並行然後可以深服天
下之衆臣常竊悲唐季五代之亂外有執兵強忿之
臣威蓋天下而以其力內脅天子天子不敢輒忤其
意意有所不悅則其上下不能自保故當此之時人
主務爲安身之政不敢以其剛心而守其公事此其
勢不得不然耳方今海內治安外無諸侯之虞而內
無執政之患然臣竊觀之於政令刑賞之際常若有
所畏而不能自必者此其故何也夫朝廷之臣無罪
而留有罪而黜此爲臣之常也故其有罪以爲當黜
則官必削以爲不當黜則無故而置之外地猶爲不
可也今有罪而推之於外反從而增其爵秩是將以
爲賞耶爲刑耶是不可得而知也蓋曰姑以鎮撫其
耿耿之意彼其失爲近臣而去也雖賜之千金而猶
有所慊然於其心且天下之罪人而皆欲滿其所懷
則爲天子安可以有所刑戮哉然而事之所不平者
又非特如此也黜之者一人則必有折而辯之者一
人以爲黜者之有所不悅乎其辯之者而使與之皆
黜夫此二人其罪果誰在以其言而黜人亦以其言
而黜之是爲黜者報讐耳是以天下雖無強臣之災
而臣下竊揣天子之心皆有所持而邀之此其弊始
於執之不剛而成於守之不公矣朝廷之事臣安得
知其有所不安者然竊怪每有所除吏民間莫不切
切口語以爲此誰人之親戚故舊而得之者每有所
措置亦莫不以爲此誰人之所欲而行之者使上之
人凡果如此則宜乎人之受罪而不服而吾亦不敢
加於人也詩云人亦有言柔則茹之剛則吐之唯仲
山甫柔亦不茹剛亦不吐不侮鰥寡不畏強禦夫人
惟不侮鰥寡也而後能不畏強禦臣故曰惟無私者
能以剛服天下此其勢然也且夫古之爲君者有所
大樂而今世不知也人君之樂非樂夫有天下而樂
得與天下去惡而獎善以快吾志今使天下有不義
之臣誅之不獲而又從而尊之尊之不足以爲悅而
又從而黜其所怨以慰其盛怒此二事者夫豈爲君
之樂哉蓋事有所不可並從而欲不可以皆得今夫
人之有所私愛而不公者是亦人之所樂焉耳然其
爲樂有所害於爲君之樂是以不若棄彼而全此也
且事之利害有知之而患不可爲者有患不之知而
可行者今欲潔然無私而行吾法之所至有罪而黜
黜而無所姑息使天下皆知賞之爲賞罰之爲罰此
非有所勤苦而難成者而顧患不肯爲夫管仲孔明
惟其爲之而巳哉
第三道
臣聞天下有無窮之才不叩則不鳴不觸則不發是
以古之聖人迎其好善之端而作其勉強之氣洗濯
磨淬日夜不息凡此將以求盡天下之無窮也夫天
下譬如大器焉有器不用而寘諸牖下久則蟲生其
中故善用器者提㩦不去時濯而漑之使之日親於
人而獲盡其力以無速敗有小丈夫知愛其器而不
知所以爲愛也知措諸地之安而不知不釋吾手之
爲不壞也是以事不得成而其器速朽且夫天下之
物人則皆用其形而不求其神也神者何也物之精
華果銳之氣也精華果銳之氣其在物也曄然而有
光確然而能堅是氣也亡則物皆枵然無所用之夫
是氣也時叩而存之則日長而不衰置而不知求則
脫去而不居是氣也物莫不有也而人爲甚孟子有
言曰人之日夜之所息與平旦之氣晝日之所爲有
以梏亡之矣梏之反覆則其夜氣不足以存夫夜氣
者所謂精華果銳之氣也天下亂則君子有以自養
而全之而天下治則天子養之以求其用今朝廷之
精明戰陣之勇力獄訟之所以能盡其情而錢穀之
所以能治其要處天下之紛紜而物莫能亂者皆是
氣之所爲也蓋古者英雄之君唯能叩天下之才而
存之是以有求而必從有欲而必得漢武帝唐太宗
國富而兵強所欲如意而天下之才用之不見其盡
當其季年元臣宿將死者太半而新進之士亦自足
以辦天下由此觀之則天下固有無窮之才而獨患
乎上之不叩不觸而使其神弛放而不張也臣竊觀
當今之人治文章習議論明會計聽獄訟所以爲治
者其類莫不僃有而天下之所甚少者獨將帥武力
之臣往者天下旣安先世老將已死而西宼作難當
此之時天子茫然反顧思得竒才良將以屬之兵而
終莫可得其後數年邊鄙日蹙兵勢日急士大夫始
漸習兵而西夏臣服以至於今又將十有餘年而曩
之所謂西邊之良將亦巳略盡矣而天下之人未知
誰可任爲將此甚可慮也夫天下之事莫難於用兵
而今世之所畏莫甚於爲將責之以難事強之以其
所畏而不作其氣是以將帥之士若此不可得也蓋
嘗聞之善用兵者雖匹夫之賤莫不養其氣然後求
其用方其未戰也使之投石超距以致其勇故其後
遇敵而不懼見難而致死何者氣盛故也今天下有
大弊二以天下之治安而薄天下之武臣以天下之
冗官而廢天下之武舉彼其見天下之方然則摧沮
退縮而無自憙之意今之武臣其子孫之家往往轉
而從進士矣故臣欲復武舉重武臣而天子時亦親
試之以騎射以觀其能否而爲之賞罰如唐正觀之
故事雖未足以盡天下之竒才要以使之知上意之
所悅有以自重而爭盡其力則夫將帥之士可以漸
見矣
第四道
臣聞天下之患無常處也惟見天下之患而去之就
其所安而從之則可久而無憂有淺丈夫見其生於
東也而盡力於東以忘其西見其起於外也而銳意
於外以忘其中是以禍生於無常而變起於不測莫
能究也昔者西漢之禍當文景之世天下莫不以爲
必起於諸侯之太強也然至武帝之時七國之餘日
以漸衰天下坦然四顧以爲無虞而陵夷至於元成
之間朝廷之強臣實制其命而漢以不祀世祖顯宗
旣平天下以爲世之所患莫不在乎朝廷之強臣矣
而東漢之亡其禍乃起於宦官由此觀之則天下之
患安在其防之哉人之將死也或病於太勞或病於
飲酒天下之人見其死於此也而曰必無勞力與飲
酒則是不亦拘而害事哉彼其死也必有以啟之是
以勞力而能爲灾飲酒而能爲病而天下之人豈必
皆死於此昔唐季五代之亂其亂果何在也海內之
兵各隸其將大者數十萬人而小者不下數萬撫循
鞠養美衣豐食同其丼苦而順其好惡甚者養以爲
子而授之以其姓故當其時軍旅之士各知其將而
不識天子之惠君有所令不從而聽其將而將之所
爲雖有大姦不義而無所違拒故其亂也姦臣擅命
擁兵而不可制而方其不爲亂也所攻而必降所守
而必固良將勁兵遍於天下其所摧敗破滅足以上
快天子鬱鬱之心而外抗敵國竊發之難何者兵安
其將而樂爲用命也然今世之人遂以其亂爲戒而
不收其功舉天下之兵數百萬人而不立素將將兵
者無腹心親愛之兵而士卒亦無所附著而欲爲之
效命者故命將之日士卒不知其何人皆莫敢仰視
其面夫莫敢仰視是&KR0852;之本也此其爲禍非有脅從
騈起之殃緩則畏而怨之而有急則無不忍之意此
二者用兵之深忌而當今之人蓋亦已知之矣然而
不敢改者畏唐季五代之禍也而臣竊以爲不然天
下之事有此利也則必有此害天下之無全利是聖
人之所不能如之何也而聖人所能要在不究其利
利未究而變其方使其害未至而事已遷故能享天
下之利而不受其害昔唐季五代之法豈不大利於
世惟其利巳盡而不知變是以其害隨之而生故我
太祖太宗以爲不可以長久而改易其政以便一
時之安爲將者去其兵權而爲兵者使不知將凡此
皆所以杜天下之私恩而破其私計其意以爲足以
變五代豪將之風而非以爲後世之可長用也故臣
以爲當今之勢不變其法無以求成功且夫邀天下
之大利則必有所犯天下之危欲享大利而顧其全
安則事不可成而方今之弊在乎不欲有摇撼而
徒得天下之利不欲有所勞苦而遂致天下之安今
夫欲人之成功必先捐兵以與人欲先捐兵以與人
則先事於擇將擇將而得將苟誠知其忠雖舉天下
以與之而無憂而況數萬之兵哉昔唐之亂其爲變
者非其所命之將也皆其盜賊之人所不得已而以
爲將者故夫將帥豈必盡疑其爲姦要以無畏其擇
之之勞而遂以破天下之大利蓋天下之患夫豈必
在此也
第五道
臣聞天下之勇士可使用兵而不可使主兵天下之
智士可使主兵而不可使養兵養兵者君子之事也
故用兵之難而養兵尤難何者士氣之難服也舉兵
而征行三軍之士其心在號令而其氣在戰息兵而
爲營三軍之士其心在壘壁而其氣在禦陳兵而遇
敵三軍之士其心在白刃而其氣在勝氣之所在者
毒之所向也故兵在外士氣在敵而不在其上是故
撫之而易悅予之而易足誅之而易定動之而易使
其上之人禦之以勇而驅之以智則百萬之衆可以
無足憂者及夫天下旣安三軍之士各反其家美衣
甘食優游無爲投石超距不足以洩其怒而各求其
上之所短當此之時軍中之士環視四顧而始不可
忍矣是故久於不用則其意不欲復戰久於不使則
其意不欲復役夫惟不欲而強使之與之出戰則不
樂而與之從役則爲亂此必然之勢也夫古者兵出
於農其欲動之尤難然當周之季諸侯之強天下之
民日起而操兵齊晉秦楚以其兵車役天下萬里而
後反而天下之民不敢言病至於後世平居無事竭
天下以養士卒一旦有急當得其力乃反傲睨邀賞
不肯卽去夫其平時衣食其上有難而起起而鬭死
有事而役役而盡力此其勢宜若愈於三代之兵夫
矣而當今之病方病其不然此豈非其養之之過歟
臣觀天下之兵其數莫如京師之多而士卒趦趄難
制亦莫如京師之甚何者天子在位以仁禦兵士不
知戰而狃於賞令之稍急則瞋目攘臂而言不遜此
甚可惡也且京師宗廟禁闈之所在而使不義之徒
周環布列於其左右而尚何以爲安臣聞養兵而兵
驕戾其責在將方今京邑之將所任者誰乎匹夫小
人以次當遷而爲之什伯之長此其爲名尚未離乎
卒伍也而其上之所統獨有三太尉推而上之則至
於樞密使此數四大臣者非在什伍部曲之間以日
夕訓練之者也且夫卒未親附而罰之則不服不服
則難用也今使大臣獨制其上恩意不交而德澤不
洽上下不相信特其勢相從而無以義附者則是未
可以法治也使朝廷大臣而曲躬傴僂親問疾苦如
異時出兵行陣之間此則其勢有所不給矣古者南
北軍有監軍御史有護兵諸校各有軍正正丞是以
任安胡建之徒忠信守節之士得以出入軍中獲其
歡心而後訓之以禮繩之以法有所誅滅而士卒皆
服如此而後兵可用也今奈何獨使狠戾之人自相
臨御而天子獨以貪暴無知之匹夫爲左右之衛哉
臣愚以爲宜略如漢制設爲諸校使常處軍中旣以
撫之且漸誅戮其豪横而訓之知理傳曰晉悼公知
欒糾之能御以和於政也以爲戎御使訓諸御知義
知荀賓之有力而不暴也以爲戎右使訓勇力之士
時使故軍中之吏非其近之則不能得其歡心不得
其心則雖有法而不能用有法不能用則士不可以
勞苦而兵不可以應卒有兵不能以應卒而有將不
能以使衆此最天下之大患也
欒城應詔集第七卷終
