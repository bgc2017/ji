李文饒文集卷第九會昌一品制集
奉宣代諸道節度使書下
代李石與劉稹書
代盧釣與昭義大將書
代李丕與郭誼書
代石雄與劉稹書
宰相等書并誅罪人敕
宰相與李執方書
宰相與劉約書
宰相與王宰書
宰相與盧鈞書
處置楊弁書
誅郭誼等敕
誅張谷等告中外敕
代李石與劉稹書
賈群至承二十八日書晦承郎君自知愆負思保生
全望闕披誠祈天請命遠述迷復聊慰石懷以石思
之郎君為子為臣忠孝並棄居喪未襲阻命專權數
遣亂軍侵軼鄰境比者河陽晉絳未有重兵侵犯顔
行屢焚廬舍又疆埸之吏牧得彼管簿書皆呼官軍
為賊來即痛殺可謂悖言肆口逆節滔天今欲自新
誠為善意伏思聖上屈累朝之法實亦至難在將相
等懷忿惋之心豈宜延納然湏得實事並見忠誠則
聖上矜貸有名群臣陳請有路惟有盡率國屬面縛
來降石即馳詣界首親自受納然後承詔觧縳送赴
闕庭則在朝公卿豈有異議臨境將帥皆得息詞如
擬先求觧兵次望洗雪則此暫延旬月之命以偷頃
刻之安苟懷是心誰敢保信石屬忝宗室任極台階
將身族保人豈是小事况國家自元和以來累翦叛
臣至於事廹計窮潜輸密欵偽詞變詐無不備諳今
欲行之必恐非計夫魯陽回日鄒子動天更無其他
只在誠信如未從鄙見空獻表章石忝帥臣豈敢容
受時不可失幸少詳思不宣石白
代盧鈞與昭義大將書
鈞謬承寵寄獲撫雄藩實欲布時雨潤物之仁昭蘇
合境揚薰風觧愠之德安輯疲人想衆心必當感懷
况昭義艱難之後常保忠名興元之初又著勲力穆
宗以劉稹祖宗乘機變歸欵朝廷委以節義之軍授
以腹心之寄豈謂移淄青舊染之俗汙上黨為善之
人日往月來群情如醉今王師問罪捋及歲期憫彼
一方迷而不返皆以奉劉稹為義實所懵然且封壤
城池莫非王土軍人黎庶莫非王臣劉稹祖父竊我
憲章質爾家族蔑棄大義顕負於君親將何詭詞自
固於軍旅且夫示衆以大順求人以盡心而五郡從
之終乃不悟昔晉侯重耳曰君父之命不校校者吾
讐公等豈無誠心見此事理又公等貴劉稹祖者必
以識君臣之義審逆順之心濯身滄波上覩白日以
此為是遂能樂從今則自遭其時足以行志近者楊
弁起於卒伍敢亂晉陽康政孫制等皆是耆將已居
右軄一旦狂惑助其兇威曾不再旬果就擒縳僇於
都市罪及妻孥公等覩此禍機得不深戒李丕中丞
能全勁節自拔亂邦曾未一年驟歴三郡已分苑土
為國功臣公等見其光荣得不健羡成敗利害昭然
可知禍福無門行之即是鈞所以不引古事不飾虚
詞直指目前易於取信公等倘梟戮劉稹自建功名
大則别領將旄次則不失符竹身受爵禄福及子孫
去危就安事同反掌又得戎旅解甲黎庶歸耕老幼
無焚灼之虞閭井得宴安之樂再洽恩化豈不美哉
先布至懷各當信納
代李丕與郭誼書
夏首初熱伏惟十三叔動止萬福丕自歸朝廷頗獲
優寵三領大郡荣列中司想十三叔遠聞必深喜慰
頃歲寓遊上黨與主公素未相知十三叔翦拂提携
遂叨右軄尋蒙見哀羈旅申以婚姻託繋援於高門
實光荣於鄙族每懷恩遇刻骨銘肌去年初投國家
便蒙聖上於三殿召對此時丕具奏云臣是十三叔
遣密歸國先布𣢾誠十三叔久受劉家厚恩未忍便
棄留待挾持不得勢力稍衰必擒剪軍中惡人率先
歸國聖上深賜信納已記十三叔姓名自後緣丕除
授忻州去彼疆界遥遠常抱深恨無由自申今蒙攺
授晉州兼充右尚書副使密邇封壤瞻望不遥若不
披露赤誠實負姻好回鶻可汗士馬已盡一身歸投
黑車子近黠戞斯國王遣將軍百餘人入朝請彂本
國兵四十萬衆襲逐可汗擒送京闕又西蕃贊普近
亡新立贊普纔年十歲國中至今未定兩蕃宰相以
下進表請託附大唐今國家邊塞底寧八表無事湏
將國力平殄五州除有司饋運之外聖上不惜內府
金帛頻以出賜又諸道兵馬微有損傷即徵兵填替
必作數年討伐之意十三叔自料形勢必當坐見危
亡幸因丕在鄰近朝廷委信必湏早圖攻效自取寵
荣保衰老之年全一門之命書名竹帛豈不美㦲丕
只在冀氏相去咫尺只要十三叔有一明㩀得聖上
密知此狀到後且望惠數行手示潜布忠款丕便遣
人進上必請密詔安存此事石尚書並不知丕指天
誓心逹此誠意幸垂延納不至遲疑禍機在身豈得
顧望古人云宴安鴆毒不可懷也盖以偷安比於鴆
毒切望思之臨紙零涕此情何極不宣丕再拜
代石雄與劉&KR0876;書
雄白比者牙(內字一有)兵馬使棄累代之勛業為四海之
罪人寄命網羅坐待夷滅將謂廹於將校未遂本心
今則將校盡離軍心日駭若不見幾而作必恐受僇
於人昨打暮宿寨收得文書云陳許游奕使賀喜密
報云官軍二十五日齊進雄牒報王尚書請勘虚實
近得王尚書報云追到賀意勘責𣢾偁曾在昭義效
職與彼軍游弈使唐再清情分至深每因游弈相見
彼此說軍中密事並已承伏王尚書便已按軍令訖
賀意又𣢾偁唐再清隔乾河密說云朝廷若與郎君
節湏從西面来若從南面来緣劉公直心懷兩端必
恐自取又云二郎疾病絶重命在朝夕軍中已别有
凖擬不久即是王人忠武軍何必苦相殺傷又收得
彼處投降軍將高文端等皆云回西諸寨兵馬商量
欲立安全慶替兵馬使文端等不願更事全慶所以
歸國雄雖久在行間不與先相公交接然俱是河朔
軍將臭味略同將覩覆亡不無深惜今聖上方示大
信以安危疑倘能自新必舍罪釁况两面主兵大將
皆有賊心事廹圖全必自救禍兵馬使若不早决大
計束身歸降更欲遷延即無所及凉風已至白露將
凝弓勁馬豪視險如砥糧儲豊足噐甲精堅並是諸
道強兵近訪抽到士皆宿飽人有闘心大兵一交立
見憔爛輒申愚慮幸納至懷不具雄白
宰相與李執方書(宣撰並是奉)
何司徒頃因軍中擾攘起授翰垣推體國之誠動遵
朝典罄守藩之禮終保令名遽此淪亡深可悼惜聞
以監軍朝覲貴安物情軍府事權令後嗣勾當本於
忠順固匪循私伏以聖上君臨惟新景化施王者之
號令事貴有名奉祖宗之法度不可輕易旋觀臣節
豈惜恩荣今公卿之議皆請别命戎帥聖上恩深悼
往義在安人以司徒之盡忠方垂茂軌想後嗣之善
繼必有令圖只在鄰近將帥成其美志元和初兩河
䟦扈之勢尚未可懷朝廷制置之宜難於今日李師
道兵鋒物力足以自強猶悉獻吏員請頒貢賦管內
塩法皆歸有司&KR0377;款披肝乃授留務王承宗迷而知
復尋自納忠進德棣两州以效誠節故得舉族荣盛
一門保安望尚書以朝廷公議兩鎮舊體令速效忠
款自求寵荣不使河朔鄰封誤其大計尚書潘方重
寄宗室信臣報國之忠仰思展用成人之美必當為
忠謀望早布嘉言勤於善誘邀其實效勿受詭詞臨
事制宜固在明略若未獲要領無憚再三待知赤誠
方可聞奏但出於雅意不可云某等令布此懷其間
若湏商量者望於判官大將中㨂忠信有才識人令
充使至此伏希鍳悉不宣某等狀
宰相與劉約書
張判官至奉問具承情者尚書以幽薊頻有叛亂志
在澄清遠陳嘉猷益見忠懇况先侍中累代繼美功
德在人尚書自按鄰封日彰惠政想彼人情瞻望芬
若椒蘭聖上天縱英明文武並用正是忠良報國之
日將帥展力之時聖意又以幽薊一方頻害節將懲
其汚俗未欲加恩張絳固頓首變亂風恭俟朝旨若
擬作三軍章表坐望兵符竊料聖情未必允許倘不
早圖良計先效赤誠計不日之間必又致變聞彼軍
大將多是舊人感先侍中深恩聆尚書美政導其善
意必合遵承且望密遣腹心大布誠信令張絳自求
多福以保永安若能請朝廷命帥舉尚書領鎮便自
歸闕必不失二番金吾若欲外任即商量宋亳大郡
便與亞相軍中兼與二十萬疋物充賞大將以下皆
酬以官荣令此一軍永為朝廷心腹儻不思大義姑
務因循即三數月間且不問着既未降朝命何以保
安望尚書審更籌度早施方略必不可費國家財力
致他日興師儻成此功永光史策張判官到後且詳
觀事勢密自揣摩可之與否速望報示不宣某等狀
上
宰相與王宰書
近聞游弈使更收得劉稹章表竊以王太尉武俊有
安國之大勲藏於清廟至於孫承宗阻命在鎮猶遣
親弟承恭自太原詣張相上表祈哀憲宗不許旋又
遣男知感知信入朝屬淄青殄滅因制使楊僕射檢
得文案方知危害武相本在淄青承宗無盗殺之罪
方獲昭雪今劉稹父子無功皆負重釁既不詣尚書
面縛又不遣家屬祈哀置章表於衢路之間望朝廷
降非常之澤悖慢無禮前古未聞遊弈將不便毁除
實恐非是况楊弁遣親姪入潞州潜通情計劉稹並
不擒送又石會關將楊珍却還石會關兼投賊界劉
稹便敢受納已加兵固守比令逆將賈群送表至太
原少傳李相公奏聞旋屬軍中有變竟未有進止處
分楊弁潜送賈群却歸劉稹亦便受領校童逆狀如
此不知進表何為昔漢宣帝將圖霍禹名臣張敞云
不合明詔自親其文只合明詔以恩不聽群臣以義
固爭令將帥大臣容其章表即是私惠歸於臣下不
赦在於朝廷事體之間交恐不可切慮尚書以疆埸
之事皆湏上聞惟此事抑而不奏未為乖當望向後
更有章表便令將校所在焚之惟面縛而来然後可
受領輒此披陳幸垂鍳納不宣某等狀上
宰相與盧鈞書
聖上以尚書廉簡奉公和惠恤下所至之地皆有能
名以昭義乘僣侈之餘非廉簡無以革弊當掊克之
後非惠和無以安人故輟自漢南撫寧上黨承入境
之日煦然如春壷漿塞途幼艾相慶甚善甚善近頻
見章表捄雪罪人姑務和寧以安反側竊循雅旨俻
見深懷然周書云刑亂國用重典盖以汙染之俗終
湏蕩滌雖唐虞之際至理之極猶投放四罪天下乃
定且以近事明之頃歲劉總送幽州大將二十人當
時執政以苟且為意奏請放還其後朱克融之徒皆
是其數朝廷深懲前弊不得不然尚書公忠簡儉皆
以具美惟稍闕威斷實願彌縫昔子産戒太叔以政
莫如猛夫火烈人望而畏之故鮮死焉水懦弱人狎
而翫之則多死焉太叔為政不忍猛而寬鄭國多盗
太叔悔之曰吾早從夫子之言不及此諸葛入蜀刑
法至峻法正諫曰君初有其地未垂惠恤且客主之
義宜相降下願緩刑弛禁以慰其望亮荅曰寵之以
位位極則残順之以恩恩竭則慢吾今威之以法法
行則知恩限之以爵爵加則知榮榮恩並濟上下有
節為理之道於此而著尚書以子産諸葛亮何如人
也尚不以寬而理斷可知矣切望寬猛相濟仁勇並
施仗義而行臨事必斷不以小惠撓茲至公待一方
之人皆明大順然後漸布仁德平之以和斯為得也
輒陳至言幸垂信納不宣某等狀上
處置楊弁敕
敕楊弁起於卒伍獲在福禆方屬徂征敢為桀逆廹
遂戎師嘯聚叛徒朕姑務苟安未加顕戮舍其悖亂
令赴行營遂駐南轅之軒已盗北門之管戰備符璽
并而竊之啓石會重關潜輸逆稹釋賈群縲絏俾遠
姦謀惑榆社之義心召横水之同悪蠆毒近彂於懷
袖蟻壊幾漏於江河康政等被枌邑之遺風習華墟
之有禮遽忘臣節仍助凶威撫弦登陴曾不興歎以
邜投石自取滅亡雖禁暴除殘國之大典然俾其䧟
辟終用愧懷
誅郭誼等敕
敕理髖髀者不可以芒刃圖蔓草者必絶乎本根故
前代甲兵以正其刑鐘鼓以聲其罪爰用重典庶清
亂邦逆賊郭誼等挀鼠之妖依丘穴而自固牛羊之
力得水草而逾凶久從叛臣皆負逆氣頃自劉從諫
背德反義掩賊藏奸稽其怙亂之謀無非親吏之計
劉公直安全慶各憑地險屢抗王師每肆悖言靡懷
革面吴宼將敗周丘尚務於陸梁隴坻向平王揵猶
偁於必死况郭誼王協聞邢洺歸款惧覆妖巢賣孽
童以圖全據堅城而請命擐甲以祈於撫納要君以
盖其前愆天地神祗所難容舍昔伍被詣吏不免就
誅延岑出降終亦夷族致之大辟無所愧懷郭誼王
恊劉公直安全慶李道德李佐堯劉武德董可武各
宜處斬其餘反黨各從别敕處分
誅張谷等告示中外敕
敕頃者劉從諫與李訓鄭注結刎頸之交濟其奸謀
以圖不軌張皇兵力脅制朝廷自擅一方外為三窟
張谷陳揚庭等皆凶險無行狡譎多端比在京師人
皆嫌悪無地庇身投迹戎藩寄命從諫久懷怨望得
肆隂謀或妄設妖言成其逆志或為草章表飾以悖
詞既無禮於君親曾不愧於天地自朕君臨萬宇姑
務含容而怙亂益堅苞藏未息誘受亡命招聚逆徒
志猶恃於金湯心不利於王室近又敢為狂計挾助
孽童汚我忠義之軍叶其豺豕之黨天之所棄神得
誅之逆賊劉稹弟曹九等張谷并男涯等陳揚庭并
男窠郎等張㳂并男歡郎等門客甄伐伎術人鄭諗
蔣黨逆賊李訓兄仲京郭行餘男台王涯姪孫羽
約男茂章王璠男涯並就昭義梟斬訖夫為善者天
報以福為悪者天報以殃今沴氣既消逆節咸服方
布和於四海庶自戢於五兵宣示中外各令知悉
李文饒文集卷第九
