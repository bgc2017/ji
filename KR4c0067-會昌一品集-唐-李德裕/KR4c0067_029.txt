李文饒别集卷第九
平泉山居戒子孫記
經始平泉追先志也吾隨侍先太師忠公在外十四
年上會稽探禹冗歴楚澤豋巫山遊沅湘望衡嶠先
公每維舟淸眺意有所感必凄然遐想屬目伊川嘗
賦詩曰龍門南岳盡伊原草樹人烟目所存正是北
州梨棗熟夢魂秋日到郊園吾心感是詩有退居伊
洛之志前守金陵於龍門之西得喬處士天寳末避
地遠遊爲荒榛首翠微山尚有薇蕨山陽舊徑唯餘
竹木吾乃剪荆莾驅狐狸如立班生之宅漸成應叟
之地又得名花珍木竒石列於庭際平生素懷於此
足矣吾嘗以出處者貴得其道進退者貴不失時古
来賢逹多有遺恨至於玄祖潜身於柱史柳惠養德
於士師漢代丙㬅容官不過六百石終無辱殆邈難
及矣越蠡激文牛以肥遁留矦託黃老以辭世亦其
次焉范睢感蔡澤一言超然高謝鄧禹見功臣多敗
委遠名勢又其次也矧吾者於葵無衞足之智處有
不鳴之患雖有泉石杳無歸期留此林居貽厥後代
鬻平泉者非吾子孫也以平泉一樹一石與人者非
佳也吾百年後爲權勢所奪則以先人所命泣而告
之此吾志也詩曰維桑與梓必恭敬止言其父所植
也昔周人之思召伯愛其所憩之樹近代薛令君於
禁省中見先祖所據之石必泫然流涕汝曹可不慕
之唯岸爲谷谷爲陵然巳焉可也
平泉山居草木記
余嘗覧想石泉公家藏藏書日有園庭草木𬞞則知
先哲所尚必有意焉余二十年間三守吳門一蒞淮
服嘉樹芳草性之所耽或致自同人或得於樵客始
則盈尺今已豊尋因感學詩者多識草木之名爲騷
者必盡蓀荃之美乃記所出山澤庶資博聞木之竒
者有天台之金松琪樹稽山之海棠榧檜剡溪之紅
桂厚朴海嶠之香檉木蘭天目之靑神鳳集鍾山之
月桂靑颼楊梅曲房之山桂温樹金陵之珠栢欒荆
杜鵑茒山之山桃側栢南燭宜春之柳栢紅豆山櫻
藍田之栗梨龍栢其水物之美者荷有蘋洲之重臺
蓮美蓉湖之白蓮茅山東溪之芳蓀復有日觀震澤
巫嶺羅浮桂水嚴湍廬阜漏澤之石在焉其伊洛名
園所有今並不載豈若潘賦間居稱郁棣之藻麗陶
歸衡宇喜松菊之猶存爰列嘉名書之于石巳未歲
又得番禺之山茶宛陵之紫丁香會稽之百葉木美
蓉百葉薔薇永嘉之紫桂蔟蝶天台之海石楠桂林
之俱郍衞台嶺八公之怪石巫峽之嚴湍琅邪臺之
水石布于清渠之側仙人跡鹿跡之石列於佛榻之
前是歲又得鍾陵之同心木芙蓉剡中之真紅桂稽
山之四時杜鵑相思紫苑貞桐山茗重臺薔薇黃槿
東陽之牡桂紫石楠九華山藥樹天蓼靑櫪黃心㭠
子朱杉龍骨庚申歲復得宜春之笔樹楠稚子
金荆紅笔密蒙勾栗木其草藥又得山薑碧百合
金松賦(并序)
廣陵東南有顔大師猶子舊宅其地即孔北海故臺
予因晩春夕景命駕遊眺忽覩竒木植於庭際枝似
檉松葉如瞿麥迫而察之翠葉金貫粲然有光訪其
名曰金松訊其所来曰得於台嶺乃就主人求得一
本列於平泉今聞封植得地枝葉茷盛叙其所自作
此賦
靑春已暮白日將夕經顔子之故巷訪孔公之舊宅
美珍木之在庭得嘉名於樵客曩擢本於台嶺近徙
根於簷隙其柯肅肅可比於真松其葉纖纖寔侔於
瞿麥風入葉而成韻露垂柯而流液不受命於嚴霜
諒同心於寒栢含春靄而葱蒨映夕陽而的皪疑翠
尾之群翔若金潭之旁射襍爽籟於簧竹混晶光於
瑶碧竒樹以垂珠而擅名金松以潜穎而莫覿亦猶
處子在於隱淪竒才遺於草澤我有衡宇依山岑寂
類仲長之淸曠如蕭宰之竆僻託根此地似在崖壁
殊橘柚之不䙴同甘棠之可惜庶封植於園林永愛
玩而無斁
靈泉賦(并序)
予林居西嶺平壤出泉廣不逾尋而深則盈尺自東
鄰故丞相崔公至谷口故丞相司徒李公凡别墅五
六皆謂之平泉寔彂源於此觀其湧不騰沸淡然冽
淸冬温夏寒明媚可鍳其靈泉之藴也予往歲獲戾
放逐再罹謗傷泉必變色久而後復昔傅長虞庭有
湧泉以其色在夏則冷涉冬而温乃爲神泉賦况潜
靈藴異美過神泉因效長虞所作偶成此賦(作擬效一)
山下出泉厥壤非石随淺深而見底實秋毫之可柝
其瑩若纖埃之映琉璃微䖝之潜琥珀玉瑕瑜而不
掩鏡妍媸而盡覿且夫動則廣大止則虚明如君子
之絶德乃望表而見情彂源而東百谷皆盈既處高
而就下雖遇坎而亦平曩者方聘康衢俄驚覆輙泉
色暫晦含晶不彂又如塵掩懸黎霧昏秋月累夕而
翳盈旬乃澈爾其脉引淸泚環匝荆扉淪漣寫照物
色殊暉孕蘋藻爲瑶碧涵沙皪爲珠璣歴長坂而麟
爛度小山而雪披若乃砥石於宇析波自沼入虚白
而逶迤浮縹淸而繚繞氣潤蘅蘭色滋松篠含逸響
於桐林動孤光於溪鳥於是列植芳菊華豔芊綿漬
漪瀾而更馥摇霽景而相鮮葉凝夕露叢靄秋烟美
楚人之飡英慕胡公之飲泉况復自亭徂溪夤緣數
里懸瀑溜於碧潭散浮湍於淸沚乘鷁舳以晨泛聽
菱歌而夜起見蒹葭之始香疑湘沅之在此重曰原
隰既平泉流既清三逕未荒萬水向荣感棣華之零
落愴時鳥之相鳴恐閱水兮日逝且歸来兮養生
秋聲賦(并序)
昔潘岳寓直騎省因感二毛遂作秋興賦况予百齡
過半承明三入髮巳皓白(午三參掖坦自中書舍人及)淸秋可悲
尚書十一丈鵷掖上寮人文大匠聊爲此作以俟知
音
露華肅天氣晶碧空無氛霽海清明當其時也草木
隂蟲皆有秋聲自虚無而響作由寂寞而音生始蕭
瑟於林野終混合於太清出哀壑而憤起臨悲谷而
怨盈朔鴈聽而增逝孤猿聞而自驚此聲也異桐竹
之韻非金石之鳴足以動羈人之魄感君子之情况
乎臨淄藻思薛縣英名遽興華屋之歎預想曲池之
平豈待琴而魂散固聞笛以涕零亦有毁家蔡琰䧏
北李卿聽朔吹之夜動見霜鴻之暁征既慷慨而訴
懷獨汍瀾而流纓雖復蘇門傲世秦靑送行詎能寫
自然之天籟究吹萬之淸泠客有貞詞瀏湸逸氣縱
橫賦掩漏巵之妙文同蟠木之精聊染翰以寫意期
報之以瑶瓊
牡丹賦(并序)
予觀前賢之賦草木者多矣靡不言託植之幽深採
&KR1263;之莫致風景之妍麗追賞之歡愉至於体物良有
未盡惟牡丹未有賦者聊以狀之僕射十一丈蔚爲
儒宗詞賦之首聲氣所感或能相和又見陳思王賦
序多言命王粲劉稹繼作今亦效之邀侍御裴舍人
同作
青陽既暮鷃鴠巳鳴念蘭若之方歇歎桃李之隂成
惟翠華之豔爚傾百卉之光英抽翠柯以布素粲紅
芳而彂荣其始也碧海霄澄&KR0784;珠躍出深波暁霽丹
梓吐實煥神龍之銜燭皎若木之並日其盛也若紫
芝連葉鴛雛比翼奪珠樹之鮮輝掩非煙之竒色倏
忽摛錦紛葩似織其落也明豔未褫紅衣如脫朱草
柯折珊瑚枝碎霞既皪而轉研紅欲消而猶綷爾乃
獨含芳意幽怨殘春將獨立而傾國雖不言兮似人
觀其露彩猶泫日華初照燁其晨葩情若微笑色雖
美而自豔類河汾之窈窕逮乎的皪含景離披向風
鉛華春而思蕩蘭澤晩而光融情放縱以自得凝若
煥之冶容既而華豔恍惚繁華遽畢驚寳雉之乍廻
想江妃而復出望獻璫之玉俄以蔽光感懷珮之川
悵然如失客顧余曰勿謂淑美難久徂芳不留彼妍
華之閱世非人夀之可儔君不見龍&KR0750;閈宏池臺御
溝堂挹山林峯連萃樓有百歲之芳叢(舍甲第猶今京師精)
(牡丹在有天寳中)無昔日之通侠豈暇當飛霍之時始嗟零
落且欲同樹萱之意聊自忘憂&KR0680;&KR0680;
近於伊川卜山居將命者畫圖而至欣然感
聊賦此詩兼寄上浙東元相公大夫使求靑
田胎化鶴(歲作乙巳)
弱歲弄詞翰遂叨明主恩懷章過越邸建旆守吳門
西圯隂難駐東臯意尚存慙逾六百石愧負五千言
寄世知嬰繳辭荣類觸藩欲追緜上隠况近子平村
邑有桐鄕愛山餘黍谷暄免非迯相地乃是故侯園
野竹多微逕岩泉豈一源映池方樹密傍澗古藤繁
卭杖堪扶老■牛巳服轅只應將唳鶴幽谷共翩翻
憶平泉山居贈沈吏部一首(中書作)
昔聞羊叔子茅屋在東渠豈不念歸路徘徊畏簡書
乃知軒冕客自與田園疎歿世有遺恨精誠有所如
嗟予寡時用風志在林閭雖抱山水癖敢希仁智居
清泉繞舍下脩竹蔭庭除幽徑松盖密小池蓮葉初
從来有好鳥近復躍鯈魚少室映川陸鳴臯對蓬廬
張何舊寮宷(金門寮故也予與吏部乃)相勉在懸輿常恐似伯玉
瞻前慙魏舒
夏晩有懷平泉林居(宜春作)
孟夏守畏途捨舟在徂暑愀然何所念念我龍門䲧
密竹無蹊徑高松有四五飛泉鳴樹間颯颯如度雨
&KR0818;桂秀層嶺芳蓀媚幽渚稚子候我歸衡門獨延佇
誰言聖與哲曾是不懷土公旦既思周宣尼亦念魯
矧余竄炎裔日夕誰晤語眷闕悲子牟班荆感椒舉
悽悽視環玦惻惻步庭廡豈待莊舄吟方知倦羈旅
早秋龍興寺江亭閑眺憶龍門山居寄崔張
舊從事(宜春作)
江亭感秋至蘭徑悲露泫秔稻秀晩川杉松欝晴巘
嗟予有林壑茲夕念原衍綠篠連嶺多靑莎近溪淺
淵明菊猶在仲蔚蒿莫剪喬木粲凌苕隂崖積幽蘚
遥思伊川水北渡龍門峴蒼翠雙闕間逶迤清灘轉
故人在鄕國歲晏路悠𬗟惆悵此生涯無由共豋踐
比聞龍門敬善寺有紅桂樹獨秀伊川嘗於
江南諸山訪之莫致陳侍御知予所好因訪
剡溪樵客偶得數株移植郊園衆芳色沮乃
知敬善所有是蜀道菵草徒得嘉名因賦是
詩兼贈陳侍御(金陵作)
昔聞紅桂枝獨秀龍門側越叟遺數株周人未嘗識
平生愛此樹攀翫無由得君子知我心因之爲羽翼
豈煩嘉客譽且就清隂息来自天姥岑長疑翠嵐色
芬芳世所絶偃蹇枝漸直瓊葉潤不凋珠英粲如織
猶疑翡翠宿想待鵷雛食寧止暫淹留終當更封植
懷山居邀松陽子同作
我有愛山心如飢復如渴出谷一年餘常疑十年别
春思巖花爛夏憶寒泉冽秋憶泛蘭巵冬思翫松雪
晨思小山桂暝憶深潭月醉憶剖紅梨飯思食紫鱖
坐思藤蘿密步憶莓苔滑晝夜百刻中愁腸幾回絶
每念羊叔子言之豈常輟人生如意事十乃居七八
我未及懸輿今猶佩朝紱焉能逐麋鹿便得遊林樾
范恣滄波舟張惟赤松列惟應詎身恤豈敢忘臣節
噐滿自當欹物盈終有缺從玆返樵逕庶可希前哲
思歸赤松村呈松陽子
昔人思避世惟恐不深幽禽慶潜名岳鴟夷漾釣舟
顧余知止足所樂在歸休不似尋山者忘家恣遠遊
近臘對雪有懷林居
蓬門常晝掩竹逕寂無人鳥起飄松霰&KR0874;行動谷榛
應(闕)禽魚侣(闕)與薜蘿親遥憶平臯望溪烟巳彂春
李文饒别集卷第九
李文饒别集卷第十平泉山居草木記
思山居一十首
淸明後憶山中
遥思寒食後野老林下醉月照一山明風吹百花氣
飛泉與萬籟髣髴疑簫吹不待曙華分巳應喧鳥至
題寄商山石
綺皓巖中石嘗經(闕)隱淪紫芝歌幾曲紅蘚閟千春
聊用支琴尾寧惟倚病身自知来處所何暇問嚴遵
憶種苽時
尚平方畢娶疎廣念歸期澗底松成盖簷前桂長枝
逕閑芳草合山靜落花遲雖有苽園在無因及種時
春日獨坐思歸
壮齡心巳盡孤賞意猶存豈望圖麟閣惟思卧鹿門
無謀堪適野何力可拘原只有客身去幽山自灌園
思豋家山林嶺
自知無世用只是愛山遊舊有嵇康嬾今慙趙武偷
豋巒未覺疾汎水便忘憂最惜殘筋力捫蘿遍一丘
思鄕園老人
常羡蓽門翁所思惟歲稔遥知松月曙尚在山&KR1624;寢
蘭氣入幽簾禽言傍孤枕晨興步巖逕更酌寒泉飲
寄龍門僧
龍門有開士愛我春潭碧淸景出東山閑来翫松石
應憐林壑主遠作滄溟客爲我謝此僧終當理歸策
憶藥苖
溪上藥苖齊手茸正堪掇皆能扶我夀豈止堅肌骨
味掩商山芝英逾首陽蕨豈如丼谷士只得香泉啜
(水是湖廣者南陽甘谷有菊)
憶村中老人春酒(叟善釀有劉揚二)
二叟茅茨下清晨飲濁醪雨殘紅芍藥風落紫櫻桃
巢燕㗸泥疾簷䖝掛網高閑思春谷事轉覺䆠途劳
憶葛勝木禪床
憶我齋中榻寒宵幾獨眠管寧穿亦坐徐孺去常懸
䖝網垂應遍苔痕染更鮮何人及身在歸對老僧禪
初夏有懷山居
山中有所憶夏景始淸幽野竹隂無日巖泉冷似秋
翠岑當累榭皓月入輕舟只有思歸夕空簾且夢游
張公超谷中石
鼓篋依綠槐橫經起秋霧有時連岳客尚辦絃歌處
自予去幽石誰人襲芳杜空留古苔石對我岩中樹
初歸平泉過龍門南嶺遥望山居即事
初歸故鄕陌極望且徐輪近野樵蒸至平泉煙火新
農夫饋雞黍漁子薦霜鱗惆悵懷楊僕慚爲關外人
伊川晩眺
桑葉初黃梨葉紅伊川落日盡無風漢儲何假終南
客角里先生在谷中
潭上喜見新月
簮組十年夢園廬今夕情誰憐故鄊月復映碧潭生
皓彩松上見寒光波際輕還將孤賞意暫寄玉琴聲
郊外即事奉寄侍郎大尹
高秩慙非隱閑林喜退居老農争席坐稚子帶經鋤
竹徑難廻騎僊舟但跂予豈知陶靖節秪自愛吾廬
山居遇雪喜道者相訪
幽居近谷西喬木與山齊野竹連池合巖松映雪低
喜君来白杜值我在靑谿應笑於陵子遺荣自灌畦
雪霽晨起
雪覆寒溪竹風卷野田蓬四望無行跡誰憐孤老翁
洛中士君子多以平泉見呼愧獲方外之名
因以此詩爲報奉寄劉賓客
非高柳下逸自愛竹林閑才異居東里愚因在北山
徑荒寒未掃門設晝長關不及鴟夷子悠悠烟水間
早春至言襌公法堂憶平泉别業(金陵作)
昔我伊原上孤遊竹樹間人依紅桂靜鳥傍碧潭閑
松盖低春雪藤輪倚暮山永懷桑梓邑衰老若爲還
峽山亭月夜獨宿對櫻桃花有懷伊川别墅
(作金陵)
皎月照芳樹鮮葩含素輝愁人惜春夜逹曙想巖扉
風靜隂滿砌露濃香入衣恨無金谷妓爲我奏思歸
春暮思平泉襍詠二十首
(淮南作自此並)
望伊川
遠村寒食後細雨度川来芳草連谿合梨花映墅開
槿蘺懸落照松逕長新苔向夕亭臯望遊禽幾處回
潭上紫藤
故鄕春欲盡一歲芳難再巖樹巳靑葱吾廬日堪愛
幽溪人未去芳草行應礙遥憶紫藤垂繁英照潭黛
書樓晴望
幽居人世外久厭巿朝喧蒼翠連雙闕微茫認九原
(山南名臣丘壠東望盡見萬安)殘紅映鞏樹斜日照轘轅薄暮柴扉
掩誰知仲蔚園
西嶺望鳴臯山
高秋對凉野四望何蕭瑟遠見鳴臯山靑峯原上出
晨興採薇蕨向暮歸蓬蓽詎假數揮金飡和養餘日
瀑泉亭
向老多悲恨悽然念一丘巖泉終古在風月幾年遊
&KR0818;閣饒佳樹菱潭有釣舟不如羊叔子名與峴山留
紅桂樹(心因以爲號此樹白花紅)
欲求塵外物此樹是瑶林後素合餘絢如丹見本心
妍姿無點辱芳意託幽深願以鮮葩色凌霜照碧潯
金松(出天台山)
台嶺生竒樹佳名世未知纖纖疑大菊落落是松枝
照日含金晰籠烟漾翠滋勿言人去晩猶有歲寒期
月桂(出蔣山淺黃色)
何年霜夜月桂子落寒山翠幹生巖中金英在人間
幽崖空自老淸漢未知還惟有凉秋夜嫦娥未暫攀
山桂(此花紫色英藻繁)
吾愛山中樹繁英滿目鮮臨風飄碎錦映日亂非烟
影入春潭底香凝月榭前豈知幽獨客頼此當朱絃
栢(枝葉盡舟四别樹經霜暫)
聞有三株樹惟應秘閬風珊瑚不生葉朱草又無叢
未若凌雲栢常能終歲紅晨霞與落日相照在巖中
蓀(溪蓀花紫色生茅山東溪)
楚客重蘭蓀遺芳今未歇葉抽淸淺水花照暄妍節
紫豔映渠鮮輕香含露結離君若有贈暫與幽人折
流杯亭
激水自山椒析波分淺瀨回環疑古篆詰曲如縈帶
雪愬羽觴遲惟觀親友會欲知中聖處皓月臨松盖
東谿
近蓄東谿水悠悠起渌波綵鴛留不去芳草日應多
夾岸生竒篠綠巖覆女蘿蘭橈思無限爲感濯纓歌
鸂&KR3358;
清沚雙鸂&KR3358;前年海上鶵今来戀洲嶼思若在江湖
欲起搖荷盖閑飛濺水珠不能常泛泛惟作逐波鳬
西園
西園最多趣永日自忘歸石瀨流清淺峯岑澹翠微
暁飜紅藥豔晴鳥碧潭輝獨望娟娟月宵分未掩扉
海
昔見歴陽山鷄籠巳孤秀今看海嶠樹翠盖何幽茂
霰雪詎能侵(霜雪不侵此樹枝葉密)烟嵐自相揉攀條獨臨憩
况值清隂晝
雙碧潭
清剡與嚴湍潺湲皆可憶適来玩山水無此秋潭色
莫辦幽蘭叢難分翠禽翼遲遲洲渚步臨眺忘飱食
竹逕
野竹自成逕繞溪三里餘檀欒被層阜蕭瑟蔭淸渠
日落見林靜風行知谷虚田家故人少誰肯共焚魚
花藥欄(續常可留翫花藥四時相)
蕙草春已碧蘭花秋更紅四時彂英豔三逕滿芳叢
秀色濯清露鮮輝搖惠風王孫未知返幽賞竟誰同
自叙(游五嶽非尚子遍)
五嶽逕雖深遍遊心巳蕩苟能知止足所遇皆清曠
七十難可期一丘乃微尚遥懷少室山常恐非吾望
首夏淸景想望山居
嘉樹隂初合山中賞更新禽言未知夏蘭逕尚餘春
散滿蘿垂帶扶疎桂長輪丹靑寫不盡宵夢歎非真
累榭空留月虚舟若待人何時倚蘭棹相與掇汀蘋
思平泉樹石雜詠一十首
釣臺
我有嚴湍思懷人訪故臺客星依釣隱仙石逐槎回
倒影含淸沚凝隂長碧苔飛泉信可挹幽客未歸来
似鹿石
林中有竒石髣髴獸潜行乍似依巖桂還疑食野苹
葺長綠鮮映班細紫苔生不是見羈者何劳如頓纓
海上石笋
常愛僊都山竒峯千仞懸迢迢一何迥不與衆山連
忽逢海嶠石稍慰平生憶何以佀我心亭亭孤且直
疊
潺湲桂水湍潄石多竒狀鱗次冠煙霞蟬聮疊波浪
今来碧梧下迥出秋潭上歲晩苔蘚滋懷賢益惆悵
重臺美蓉
美蓉含露時秀色波中溢五女襲朱裳重重映皓質
晨霞耀丹景片片明秋日蘭澤多衆芳妍姿不相匹
白鷺鶿
余心憐白鷺潭上日相依拂石疑星落凌風似雪飛
碧沙常獨立淸景自忘歸所樂惟烟水徘徊戀釣磯
海魚骨
昔日任公子期年釣此魚無由見成岳聊喜識專車
皎皎連霜月高高映碧渠陶潜雖好事觀海只披圖
泛池舟
桂舟蘭作枻芬芳皆絶世只可弄潺湲焉能濟大川
樹懸凉夜月風散碧潭烟未得同魚子菱歌共扣舷
舴艋舟
無輕舴艋舟始自鴟夷子雙闕挂朝衣五湖極煙水
時遊杏壇下乍入湘川裏永日歌濯纓超然謝滓塵
二猿
釣瀨水連漪富春山合沓松上夜猿鳴谷中淸響合
衝網忽見羈故山從此辭無由碧潭飲争接綠蘿枝
思在山居日偶成此詠邀松陽子同作
閑思昔歲事忽忽念伊川乘月步秋坂滿山聞石泉
回塘碧潭映高樹綠蘿懸露下呌田鶴風来嘶晩蟬
懷玆長住夢歸去且無緣幽谷人未至蘭苕應更鮮
(作乘興乘月一)
重憶山居六首
平泉源
出谷纔浮芥中園巳濫觴逶迤過竹塢浩淼走蘭塘
夜靜聞魚躍風微見鴈翔從玆東向海可泛濟川航
泰山石(兖州從事所寄)
鷄鳴日觀望遠與扶桑對滄海似鎔金衆山如點黛
遥知碧峯首獨立烟嵐內此石依五松蒼蒼幾千載
巫山石
十二峯前月三聲猿夜愁此中多怪石日夕潄寒流
必是歸星渚先求歴斗牛(斗牛分楊州是)還疑烟雨霽髣髴
是嵩丘
羅浮山(番禺連帥所遺)
龍伯釣鼇時蓬莱一峯坼(是蓬莱邊山浮来裴渊廣州記羅浮山)飛来
碧海畔遂與三山隔其下多長溪(有七十二長溪茅君內傳山下)潺
湲宗亂石知君分如此贈逾荆山壁
漏潭石(魯客見遺)
常疑六合外未信漆園書及此聞溪漏方欣騐尾閭
大哉天地氣呼吸有盈虚美石劳相贈瓊瑰自不如
釣石(於谿人處求得)
嚴光隱富春山色谿文碧所釣不在魚揮綸以自適
余懷慕君子且欲坐潭石持此返伊川悠然慰衰夕
懷伊川郊居
衰疾常懷土郊園欲掩扉雖知明目地不及有身歸
鞏樹秋隂遍伊原霽色微此生看白首良願已應違
晨起見雪隱山居
忽憶巖中雪誰人拂薜蘿竹梢低未舉松盖偃應多
山溜随冰落林&KR0874;帶霰過不劳聞鶴語方奏苦寒歌
憶平泉雜詠
憶初暖
今日初春暖山中事若何雪開喧鳥至澌散躍魚多
幽翠生松栢輕烟起薜蘿柴扉常晝掩惟有野人過
憶辛夷(辛夷金陵余赴欲門)
昔年將出谷幾日對辛夷倚樹憐芳意攀條惜歲滋
淸隂湏暫憩秀色正堪思只待揮金日慇懃泛羽巵
憶寒梅
寒塘數樹梅常近臘前開雪映緣巖竹香侵汎水苔
遥思淸景暮還有野禽来誰是攀枝客玆辰醉始廻
憶藥欄
野人清旦起掃雪見蘭芽始畎春泉入惟愁暮景斜
未抽萱草葉纔彂欵冬花誰念江潭老中宵旅夢賖
憶茗芽
谷中春日暖漸憶掇茶英欲及清明火能銷醉客酲
松花飄鼎泛蘭氣入甌輕飲罷閑無事捫蘿谿上行
憶野花(余未嘗春到故園)
雖遊洛陽道未識故園花曉憶東谿雪晴思冠嶺霞
谷深蘭色秀村迥桺隂斜悵望龍門晩誰知小隱家
憶春雨
春鳩鳴野樹細雨入池塘潭上花微落谿邊草更長
䟽風白鷺起拂水綵鴛翔最羡歸飛燕年年在故鄕
憶晩眺
伊川新雨霽原上見春山緱嶺晴虹斷龍門宿鳥還
牛羊平野外桑柘夕烟間不及鄕園叟悠悠盡日閑
憶新藤
遥聞碧潭上春晩紫藤開水似晨霞照林疑綵鳳来
淸香凝島嶼繁豔映莓苔金谷如相並應將錦帳回
憶春耕
郊外杏花坼林間布榖鳴原田春雨後谿水夕流平
野老荷蓑至和風吹草輕無因共沮溺相與事巖耕
余所居平泉村舍近蒙韋常侍大尹特攺嘉
名因寄詩以謝
未謝留侯疾常懷仲蔚園閑謠紫芝曲歸夢赤松村
忽攺蓬蒿色俄吹黍谷喧多慙孔北海傳教及衡門
山信至說平泉别墅草木滋長地轉幽深悵
然思歸復此作
忽聞樵客語慙慰野人心幽徑芳蘭密閑庭秀木深
&KR0874;䴥来澗底鳬鵠遍川潯誰念滄溟上歸歟起歎音
臨海太守惠予赤城石報以是詩
聞君採竒石剪斷赤城霞潭上倒虹影波中搖日華
僊巖接絳氣谿路襍桃花若值客星去便應随海槎
前相國贊皇公早葺平泉山居暫還憩旋起
赴詔命作鎮浙右輒抒懷賦四言詩一十四
首寄
正議大夫行尚書兵部侍卽集賢殿學士
賜紫金魚袋裴潾
動復有原進退有期用在得正明以知微夫惟哲人
會且有歸靜固勝熱安每慮危將憩於盤止亦先機
右一
植慶在根鍾福有兆珠潜巨海玉藴崐嶠披室生白
照夜成晝揮翰飛文入侍左右出納帝命弘玆在宥
右二
歴難求試執憲成風四鎮咸人三階以融捧日柱天
造膝納忠建儲固本樹屏息戎彼狐彼鼠窒穴掃蹤
右三
我力或屈我躬莫沔三黜如飴三起惟惧再賓爲龍
一麾爲飫昔在治繁常思歸去今則合契行斯中慮
右四
有鳳自南亦&KR1304;其羽好姱佳麗于伊之滸五彩含章
九苞合矩佩仁服義鳴中律吕我来思卷薄言遵渚
右五
鑿龍中闢伊原右奔下有秘洞豁起石門竹澗水橫
松架雪屯岫環如壁巖虚若軒朝昏含景夏淸冬温
右六
南溪廻舟西嶺望疎水遠如空山微似二室峯連
四山駢聳玉女乍欹玉華獨踊雲翔日耀如戴如拱
右七
飛泉挂空如决天潯萬仞懸注直貫潭心月正中央
洞見淺深群山無影孤鶴時吟我嘯我歌或眺或臨
右八
鳥之在巢風起林搖退翔城顛翠亂捫天雨止雲旋
亦息于淵人皆知進我獨止焉人皆務明我獨晦焉
邈矣其山默矣其泉
右九
寝丘之田土山之上孫既貽謀謝亦遐想儉則爲福
華固難長寧若我心一泉一壤造適爲足超然孤賞
右十
其風自西言彂帝庭飄彼黃素墮於山楹公拜稽首
靡敢受荣宸嚴再臨俾撫百城戀此莫處星言其征
右十一
公昔南邁我不反覩言旋舊觀莫獲安語今則不遑
載騫載舉離憂莫寫歡好曷叙愴矣東望泣涕如雨
右十二
山嵇之舊劉盧之恩舉世莫尚惟公是敦哀我蠢蠢
念我諄諄振此鎩翮扇之騰飜斯德未報抵誓子孫
右十三
迢迢秦塞南望吳門對酒不飲設琴不鼓何以代面
寄之濡翰何以寫懷詩以足言無密玉音以慰我魂
右十四
開成元年九月相公以太子賓客分司東都九
月十九日逹洛下安居於平泉別墅潾輒述公
素尚賦四言詩兼述山泉之美未及刻石其年
十一月二十一日除浙西觀察使寵兼八座亞
相之重十二月四日彂赴任開成二年有潾自
兵部侍郎除河南尹乃於河南𪠘中自書于石
立於平泉之山居開成二年九月二十五日河
南尹裴潾題
諸書載平泉花木
劇談錄李德𥙿東都平泉莊去洛城三十里卉木臺
榭若造仙府有虚檻對引泉水萦回䟽鑿像巫峽洞
庭十二峯九派迄於海門江山景物之状以間行逕
有平石以手磨之皆隱隱見雲霞龍鳳草樹之形初
德𥙿營平泉遠方之人多以異物奉之有題平泉詩
曰隴右諸侯供語鳥日南太守送名花
賈氏談錄贊皇公平泉莊周圍十里構臺榭百餘所
今基址猶存天下竒花異草珍松怪石靡不畢致其
間故德𥙿自製平泉草木記今悉蕪絶唯鴈翅檜珠
子柏蓮房玉藻等盖僅有存焉(鴈之翅珠子栢栢實鴈翅檜葉㜑娑如鴻)
(蓮蘂跗萼上花分五朵而實同一房皆如白珠子藂生葉上香聞數十步)怪石名品甚衆
多爲洛城有力者取去(女道二字石上皆刻)唯禮星石及師子
石今爲陶學士徙置棃園别墅(尺餘有文理成斗極禮星石縱廣一丈厚)
(通貫其状如師子首尾眼鼻皆具足之象師子石高三四尺孔竅千萬逓相)
河南志河南長殿南有婆娑亭貯竒石處世傳李德
𥙿醒酒石以水沃之有林木自然之秋今謂㜑娑石
盖以樹名
五代史張全義字國維監軍嘗得李德𥙿平泉醒酒
石德𥙿孫延古因託全義復求之監軍忿然曰自黃
巢亂後洛陽園池無復能守豈獨平泉一石哉全義
嘗在巢賊中以爲譏巳因大怒奏笞殺監軍者
李文饒别集卷第十
