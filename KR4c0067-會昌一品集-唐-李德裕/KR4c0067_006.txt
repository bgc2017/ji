李文饒文集卷第六會昌一品制集
詔敕中(量册命時奏請依價相公華夷述便以黠黠戞斯國號皆依蕃書譯字所以不同商)
(爲定戞斯)
與紇扢斯可汗書
與黠戞斯可汗書(二附進状)
與黠戞斯書意(附進状)
賜石雄及三軍敕書
賜潞州軍人敕書意
賜党項敕書
賜劉沔張仲武密詔(二)
賜張仲武詔
賜何重順詔
賜張仲武詔意
賜彦佐沔茂元詔
賜彦佐詔意
與紇扢斯可汗書奏宣撰
皇帝敬問紇扢斯可汗時屬載陽想彼休泰朕撫臨
萬㝢子育群生思致洽和用臻至理將軍踏布等祖
等至鍳表具之可汗生戴斗之鄉居寒露之野智謀
精果材志沉雄威動龍荒聲馳象魏眷言丕績深用
注懷我太宗文皇帝聖德高於百王英材軼於千古
内定諸夏外服百蠻貞觀四年西北蕃君長詣闕頓
顙請上尊號爲天可汗是復降璽書西北蕃君長皆
偁皇帝天可汗臨綂四夷實自茲始暨貞觀六年太
宗遣使臣王義弘至可汗本國將命鎮撫貞觀二十
一年可汗本國君長身自入朝太宗授左屯衞將軍
堅昆都督至天寶末年朝貢不絶則可汗祖先已受
我國家恩德計可汗國中遺老必自流傳朕纉奉不
圖思申舊好比聞天寶以後爲回鶻所隔久阻誠款
回鶻自謂天驕罔修仁義肆行殘忍凌虐諸蕃知可
汗代爲仇讐果能報國滅其國邑皆已立君驅彼酋
渠盡逾沙漠茂功壯節近代無儔回鶻當中國伐叛
之時嘗展勲力列聖嘉其大順累降婣親今失國逃
亡寄於塞上只合早歸竆欵受朕撫循而乃轉自鴟
張益懷狼顧在隂山之外誘惑小蕃乘我無虞即来
侵掠恣爲邊患今已四年朕大徵甲兵久欲除翦比
令幽州太原兩道節度使皆充招撫以示綏懷望其
悛心猶務含育而凌蔑公主頻擬傷殘馳突邊城敢
謀盜竊近太原節度使劉沔不勝其忿潜出偏師乘
其譸張使襲牙帳虜衆大潰穹廬盡焚元悪傷殘脫
身潜竄已取得太和公主即至闕庭回鶻殘兵不滿
千人散投山谷旬日之内必合梟擒朕再見公主良
欣深慰可汗既爲讐怨湏盡殘夷儻留餘燼必生後
患想遠聞慶快當惬素心聞可汗受氏之源與我同
族漢北平太守材氣天下無雙結髮事邊控弦貫石
自後子孫多習武略代爲將門至嫡孫都尉提精卒
五千深入大漠單于舉國来敵莫能抗威身雖䧟沒
名震蠻貊我國家承北平太守之後可汗又是都尉
苗裔以此合族尊卑可知昨聞太和公主爲可汗衆
兵所得可汗以同姓之國使遣歸還有以見可汗秉
禮義之心重親隣之好朕深用感歎至于涕零公主
尋爲回鶻劫奪久不歸國可汗所使使臣皆被誅戮
朕言念傷痛至今不忘昨見可汗表求訪公主使公
主上天入地必湏覓得今邊將憤惋已立奇功回鶻
罪人計日可致即當顯戮以謝可汗况回鶻夷滅種
族必盡與可汗便爲隣國各保舊疆継好息人事同
一體從此邊陲罷警弓矢載櫜必當諸部服從皆懷
徤羡知我兩國永爲宗盟想可汗明智自有良筭故
令太僕卿兼御史中丞趙蕃持節充使以荅深誠質
於神明用存大信朕言不貳可不勉歟又自古外蕃
皆湏因中國冊命然可弹壓一方亟欲垂命可汗時
加美號緣未知可汗之意且遣謝懷行趙罄回日别
命使展禮以申和好彼國將相並存問之遣書指不
多及
與黠戞斯可汗書
皇帝敬問黠戞斯可汗將軍諦德伊斯難殊至覧書
及領所獻馬百匹鶻十■具悉皇帝聰明天禀英姿
生質恐德未徧覆愧漢宣兼臨之盛况與彼國壌隔
內外非正朔所加禮既不施政豈宜及但以惜可汗
宗盟之國顧保先名爲可汗弘遠之謀湏除後患所
以具古今禍福往諭至懷昔呼韓單于以郅支尚存
國難未靖稱蕃事漢福及子孫之後漢單于比以大
父軆漢而安繼襲其號上書款塞永願藩蔽漠南遂
致朔塞底寧烽燧永息近則回鶻結大國之援雄長
北蕃諸部率從莫敢不服一隅安樂百有餘年此事
昭然可汗所覩况今回鶻種類未盡介居蕃漢之間
爰及黑車子久畏其威素服其信慮彼再振常持兩
端湏令小蕃知朕親厚可汗棄絶回鶻實在和好分
定內附約盟則邪計奸謀無由而入故欲顯加冊命
昭示萬方況登里可汗回鶻舊號是國家頃年所賜
非回鶻自制此名今回鶻國已破亡理當嫌避朕以
可汗先祖往在貞觀身自入朝太宗授以左衞將軍
堅昆都督朕思欲継太宗之舊典彼亦宜遵先祖之
明誠便以堅昆爲國施於冊命更加美號以表懿親
况堅者不朽之名昆者有後之稱示不忘本豈不美
歟朕昨令禮部尚書鄭肅等與彼使臣面陳大計温
仵合將軍等皆諭朕旨願言結成豈必契徑路之金
舉留犂之酒保茲誠信固在厥初頃者回鶻初至塞
上請國家精兵十萬送至漠北漸歸本蕃又請借漢
界一城養育疲羸以圖興復朕以可汗之故盡不聽
從今回鶻是國家叛臣爲可汗讐敵湏去根本方保
永安是天亡之時易於攻取古人云天與不取反受
其咎可汗湏乘此機便早務芟夷回鶻未滅以前可
汗勿以飲食爲甘弋獵爲樂勵兵秣馬不可暫閑所
恨隔在諸蕃國家難於同力儻更近塞豈復稽誅又
恐餘孽歸降可汗未能盡戮納有罪之衆受逋逃之
臣儻收吾憎必開邊隙則是蕃養虺毒自生勵階前
年回鶻宰相等向漢使云李靖擒頡利後國中只有
三二十人便卻興復郢在危困尚爾張皇可汗深察
此言豈得不慮又聞合羅川回鶻牙帳未盡毁除想
其懷土之心必有思歸之志速要平其區落無使孑
遺既表成功彼當絶望可汗已攄積年之憤自爲一
代之雄至於居處服章皆悉變革焉得安於所習姑
務因循則何以震耀北方弹壓諸部朕撫有中夏愛
育生靈常恐百姓未安一物失所豈願更廣威略遥
制要荒但緣與可汗方保和盟義同憂樂纖微之事
皆欲備言想可汗與將相籌謀副茲誠意此使到日
必諒朕心郎宜速遣報章此當遣重臣冊命夏熱想
可汗休泰將相以下並存問之遣書指不多及
進所撰黠戞斯書狀二
右今月十三日於閣中面奉聖旨令撰書進来者臣
請待鄭肅等與語了撰述今撰訖謹進上
進所撰黠戞斯可汗書狀
右奉宣令臣與書內添堅昆事者緣未審知黠戞斯
的是堅昆之後恐湏粗言梗㮣未可明書今已依宣
添攺其間有詞意未盡處亦更加添臣學識空虚文
理淺近再陳嚴扆伏積兢惶謹連封進
賜黠戞斯書(附進狀)奉宣撰
皇帝敬問黠戞斯可汗將軍諦德伊斯難殊至覧書
并白馬二疋其悉可汗降精斗極雄朔漠以偁君禀
耀麾頭分天街而建國特負英豪之氣夙推綂御之
才眷想嘉猷載深寤歎来書云温仵合將軍歸國後
漢使不来温仵合去日朕書具云速遣報章此當遣
重臣冊命自是可汗未諭此意報荅稍遲此則尋欲
遣使只是延望来信又云金石路已隔絶盖爲山川
悠遠未得自與可汗封壌接連非是兩國之情猶有
阻隔想可汗明識無復致疑又云兩地遣書彼此不
會且書不可以盡言言不可以盡意况蕃漢文字傳
譯不同只在共推赤心永保盟好豈必緣飾詞語以
此交歡每欲思惟先思好意不更疑惑便是明誠又
云欲除却兩楹間悪剌此一事最是嘉言緣回鶻雄
據北方代爲君長諸蕃臣伏百有餘年今可汗掃其
空廬大雪讐耻功業既高於前古威聲以振於北方
固當深務遠圖豈可更留餘燼黑車子不度德量力
敢保寇讐則是輕侮可汗獨不嚮化此而可忍孰不
可容况可汗前来云求訪公主使上天入地必湏覓
得今若舍而不問何以取信朕懷想可汗乘彼盛秋
長驅精騎問回鶻逋迯之罪行黑車子後服之誅取
若拾遺役無再舉從茲盪定豈不美歟来書又云送
公主到彼無一語来緣公主纔離可汗五日便被回
鶻劫奪所遣来使盡被殺傷公主二年之中流離沙
漠事已隔遠所以不再叙言然趙蕃去日已具感悅
之心足表殷勤之意又聞今秋欲移就回鶻牙帳滅
其大國便保舊居足使諸蕃畏威回鶻絶望稍近漢
境頗謂良圖所云請發兵馬期集去處緣黑車子猶
去漢界一千餘里在沙漠之中從前漢兵未嘗到彼
比聞回鶻深意常欲投竄安西待至今秋朕當令幽
州太原振武天德緣兵四鎮要路出兵料可汗攻討
之時回鶻必當潜遁各令邀截便可梟擒此是(無是一本)
(字)軍期湏合符契想可汗必全大信用叶一心諦德
伊斯難殊朕已於三殿面對兼賜宴樂並依来表不
更滯留朕續遣重臣便申冊命故先逹此首令彼國
明知冊命之禮並依回鶻故事可汗爰始立國臨長
諸蕃湏示鄰壌情深宗盟義重以此鎮撫誰敢不從
宜體至懷共弘遠略春暖想可汗休泰將相以下並
存問之遣書指不多及
進所撰黠戞斯書狀
右奉宣令臣撰進来者臣詳其表中情款一一報荅
盡不闕遺兼不爲文言遣其易會緣冊命時湏令其
稱蕃事湏云冊命之禮並依回鶻故事若湏更有邀
約即待朝廷命使日别賜敕書稍爲允惬謹緣上進
未審否
賜石雄及三軍敕書
敕石雄晉絳密邇王畿地當襟帶自卿與將士等抳
其險要勇冠諸軍捍彼奔衝爲吾砥柱每尅期深入
屡挫狂鋒批亢擣虚導&KR1094;遊刅永言勲績豈忘於懷
昔商伐鬼方三年乃剋周公東征三年不歸憲宗平
淮西文宗定滄海士不解甲或三四年想卿等久在
戎行心經此役且士之生代本爲功名仗義從軍固
當殉命居平則孝養父母成長則子孫衣食所資無
非國力有事則投袂而起負甲先登撫養之息惟此
爲報今者纔近半歲未曰勞師功在垂成往無不捷
將士等各宜感勵成此功名上黨既平天下無事從
此永安家室不復征行近者楊弃首爲猖狂扇惑亂
卒今則身膏齊斧戮及妻孥生爲不忠之人死爲負
義之鬼身名俱滅可不痛哉諸部既安王師益振乘
此聲勢必殄餘妖故令中使宣慰兼賜優賞卿等便
湏鼓行而進徑入賊界下營從此駐軍速圖進取勿
使功業歸於别帥爵賞在於他人勉務圖副茲厚
遇想宜知悉
賜潞州軍人敕書意
劉稹乳臭騃童未有所識皆是郭誼王恊幸其昏弱
矯託軍情妄獻表章欲求継襲志在肆行禍福自擅
兵權偁感從諫之恩誓同生死及見山東三郡皆已
歸降事迫勢窮歸悪劉稹令其一門受戮便欲自取
寵榮不義不忠古無其比朕以誘䧟劉稹皆是此二
人販賣圖全義難容捨巳令澤潞冀氏兩路遣軍只
取郭誼王恊及同悪之類其他軍人一切不問仍各
有優賞後從敕處分如兩道兵馬未到以前有忠義
之士先非同惡者能自擒僇郭誼等所與優賞並同
斐問王釗例處分已詔石雄王宰到彼不令侵擾軍
人百姓如秋毫有犯便按軍法各宜勉思機計共保
忠誠勿受姦人扇動妄生疑忌互相告報咸使明知
(妄生一作妄懷扇動一作扇惑)
賜党項敕書
敕自爾祖歸款國家依附邊塞爲我赤子編於黔黎
牛馬蕃孳種落殷盛不侵不叛頗效信誠比聞邊將
不守朝章失於綏輯因緣征歛害及無辜念爾遠人
莫知控告特命朕之愛子實㧾元戎所冀群師聽命
而不敢自專諸部懷怨而有所披訴奉我憲令以保
和寧如聞莫顧私恩遂懷憑恃攘奪不避於官物驅
掠罔憚於平人擅興甲兵恣行攻劫豈有朝廷內地
輙此鴟張道路阻艱商旅殆絶朕便欲詔命諸鎮同
力勦除深慮玉石難分善惡同斃今再爲條例各使
得宜却令節將指揮許其處斷如是有■濫政乘公
平並遣廵院奏聞朝廷必爲申理如或不知恩貸猶
敢猖狂國有典章必難容捨故茲宣示當體朕懷
賜劉沔張仲武客詔
敕劉沔等自回鶻本國殘破寄命北邊朕以其艱難
之時常效勲力平寧之後結以姻親義切懷柔情深
兼愛亦既轉粟賑救降使撫循示信推恩朕無所愧
而狼顧塞上鼠守雲中聞有備■雖暫移營稍隙復
来近塞察其情計殊未歸還朕祗荷丕圖撫臨萬㝢
守祖宗之法制思黎庶之义安豈可蓄虺宂於塞垣
養蠆毒於懷䄂乘其馳突必欲驅除昔晉侯報楚之
功避子玉於三舍然明(先車一本作)背秦之惠覆孟明於二
崤安國庇人大義斯在卿宜遣使告諭明示朕懷如
或遲留尚爲巧詐即湏埼角相應臨以兵威勉務良
圖副委兹遇
賜張仲武詔
敕仲武周璵至省表知可汗猶有疑惧近日移营卿
自惣戎麾累剪狂寇英威所振桀鷔皆從仁義所綏
降附相継昨者可汗来依塞表已在彀中豈謂黠虜
之奸心尚懷翻覆柔服之際又此遁逃遠揣虜情必
終難保信昔去病深入大漠方殄獯戎近李靖再襲
穹廬始擒頡利况卿伐謀制勝才出古人宜選練勁
兵掩其無備使吕嘉懷貳而受首孟獲雖縱而必擒
特立竒勲永光千古朕已令劉沔旋布却入東徑候
卿本道成功即令歸鎮經略之事全以付卿湏及塞
草未靑虜騎方困一舉便剋使無孑遺卿先彂馬步
一萬人於大界原防戍今緣可汗入卿掌握已在網
羅豈得更屯精兵守無用之地即宜追赴本道同力
剪除緣卿師旅至多費用尤重其出界粮料已令所
司依前支給卿宜勉於盡敵以副朕懷
賜何重順詔(向前句九詞不同與王元逹詔同惟)
敕重順卿代傳忠孝志在功名朕每用注心豈忘終
食况卿先父當太和之際已有誠款思靖隣封臣節
昭彰遐邇稱歎澤潞一軍素聞忠順從前命帥皆是
儒臣穆宗以劉悟有歸闕之功委之心膂令居善地
鎮靖一方及殂謝之時不能堅守臣節遂使三軍上
請以幼子惣戎其時朝廷因循姑務安靖授以旄鉞
事盖從權今從諫疾恙所侵頗聞緜惙昨士奏至
大將及下復請劉稹權知軍務朕深惜劉悟一門自
夫逸懷以来累代忠節今劉稹又欲自擅墮其門風
當撤瑟之辰罔聞憂戚在嘗藥之際便窺兵權尤爲
臣子所當共弃卿宜訓練戎旅嚴固封疆候彼軍中
有變便湏遣書告諭令其三軍送劉稹歸闕請朝廷
推新擇帥朕必選舊德重望委之撫循劉稹厚加爵
賞别有任用如妄自制置邀求寵荣國家典法亦難
寬宥澤潞一鎮與卿事体不同勿爲子孫之謀欲存
輔車之勢但能顯立功效自然福及後昆勉務良圖
副茲委遇高秩厚賞無所悋焉
賜張仲武詔
卿智略挺生忠誠特著每陳章奏皆契朕心言念壯
猷無忘寤寐今緣從諫疾病頗以深緜深慮將校異
謀妄有制置太原地連河朔城府空虚已詔劉沔旋
師却歸本鎮又緣回鶻餘燼未滅塞上湏有防虞藉
卿長才列於禦侮邊境戎事悉以副卿宜深體朕懷
勉弘方略控馭朔塞爲我長城當使早殄餘妖永淸
絶漠副茲委遇以保功名
賜劉沔茂元詔
敕古者凉風至白露下天子乃命將厲兵以征不義
申令誓衆今則其時况蓐收司刑助天而肅殺金星
動色應節而糴芒咨爾帥臣爲予之佑得不敬順天
道振揚兵威近有詔書令取七月中旬五道齊進王
元逵久蓄忠憤爲國除殘率兵先諸軍深入其險阻
拔宣務要害之壘絶堯山應援之兵既以㧖咽必當
破膽而卿不務疾雷先奮欲以歲月勝彼凡爲將帥
誰不樂此豈祭遵之安重致欒伯之遷延且不副於
詔書以後期於成德若未可深入亦要先聲宜早進
軍速臨賊境樹立城柵羅列旌旗深溝高壘勿與之
戰兼擇猛將時出竒鋒令彼一方疲於奔命如此足
分賊勢益壮東師昔趙充國征羌漢宣帝詔曰太白
出高用兵深入敢戰者吉卿宜思古名將早立竒功
無執狐疑之心勉務鷹揚之舉國之大事賞罰必行
當體朕懷勿稽詔命想宜知悉
賜彦佐詔意
卿累當大任實惣元戎既行節制之師湏務綏懷之
德養威持重屬在於卿至於負羽先登搴旗深入本
非將帥之事當假拳勇之材况自古出師皆有副貳
臨難則權以相濟料敵則智以相資故韓信伐趙張
耳爲貳吳漢征蜀劉尚副軍國朝以来多用此制李
勣之取平壌參以道宗李靖之襲隂山副之公謹近
者劉沔全師北伐按甲雲州委石雄先鋒太破回鶻
朕以石雄近摧醜虜巳著威名久在徐州諳練士卒
今輟自天德與卿副湏諸軍卿宜選徐州陳許精兵
三千人便令先入勵其猛氣必立竒功倘能挫覆妖
巢亦自勲歸元帥勉於率下深務恊心体朕至懷以
圖丕績
李文饒文集卷第六
