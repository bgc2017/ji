李文饒文集卷第二十會昌一品制集
祈告
武宗改名告天地文
祈祭西嶽文
賀廢毁佛寺德音表
瑞橘賦并序
奉和聖制南郊禮畢詩
郊壇回聖慈召至御馬前詩
寒食三殿侍宴奉進詩
武宗改名告天地文
臣讃承丕緒勵翼七年不敢怠荒以思無逸北制強
虜東剪叛徒享此鴻名實由玄造常欲述帝堯之典
欽若昊天修周武之法建用王極成于王道以黜異
端釋氏之教興於戎狄悖君臣之禮廢父子之親耗
蠧蒸人殫竭物命宣尼垂訓不語怪神因而漸除咸
一於正襲前聖之業燦而光明臣之本心諒在於此
伏以書載五行當被水上名有五義不以山川之稱
名稍違古典今則循漢宣之故事稟皇祖之詒謀採
用離明以符上德又臣近因微恙巳及二時感此陽
和物皆暢茂未逢勿藥之喜獨有向隅之憂如臣政
教不明宜有隂譴刑罰不中未合天心伏願舍臣咎
愆許臣改悔永保宗廟以安邦家所疾日瘳平復如
舊五星度理百福來臻敢不克己厲精祗事上帝洗
心齋戒嚴奉神祗懇陳至誠仰望照鑒
祈祭西嶽文
惟神作鎮中土據于西陲積高炳靈宅神明之粤少
隂協德成天地之功恭聞烈祖玄宗御曆永年祭必
受福秘䃭昭賽金刻猶存近者隂澤稍愆宿種未茂
精意纔達甘液驟零既紓播種之勤巳獲流根之潤
今因報德再竭至誠某纉奉丕圖勤勞七載恭巳思
道豈敢怠荒屬黠虜南侵震驚朔野兵鋒一舉毳幕
皆焚潞子嬰兒梟首魏闕參墟叛將面縳壘門成此
武功無非幽贊又以釋氏之教出於西夷棄五常之
典絶三綱之常殫竭財力蠧耗生人黜其異端以正
王度庶可復古諒非近名屬以忽於所慎寒暑成&KR0858;
曠時且乖於勿藥昧旦徒切於求衣如某政教不明
宜有隂譴刑罰不中未合大心實希明神許其改悔
永保宗廟以安邦家所疾日瘳平復如舊昔成湯自
咎者六零雨消災宋景善言者叁法星退舍至誠所
感前史昭然誠信不欺恃神正直敢不誓於丹腑嚴
奉明靈敬陳忠懇伏望臨鑒
賀廢毁諸寺德音表
臣某等伏奉今日制拆寺蘭若共四萬六千六百餘
所還俗僧尼并奴婢為兩稅戶共約四十一萬餘人
得良田約數千頃其僧尼令隷主客戶大秦穆護襖
二十餘人並令還俗者臣聞仲尼祖述堯舜憲章文
武大弘聖道以黜異端末季以來斯道久廢不遇大
聖孰能極之臣某等(中謝)伏以三王之前皆垂拱而
理不可得而言也厥後周美成康漢稱文景至化深
厚大道和平人自禀於孝慈俗必臻於仁壽豈嘗有
外夷之教點中夜之風東漢楚王英始盛桑門之饌
淪於左道桓帝更增犀盖之飾歸於亂政魏之三祖
西晉太康雖君非大聖臣非上折然猶祖尚老莊斯
教未行至東晉因吳人之佻薄襲孫權之弊政始建
塔廟乃譯梵書■齊梁陳其教浸盛好大不經之說
陋乃詩書因報拔濟之談隆於仁孝運祚浮促簒奪
相尋二百年間五變朝市君無殷宗之福臣靡衞武
之年感驗寂寥斯可明矣高宗祖堯皇帝方欲剗除
斯弊掃刷中區時屬宰臣蕭瑀本梁氏之子孫尋覆
車之軌轍廢格明詔以迄于今遂使土木興妖山林
增構一巖之秀必極雕鐫一川之膄已布高刹鬼切
不可人力寧堪耗蠧生靈侵減征稅國家大蠧千有
餘年伏惟仁聖文武章天成功神德明道大孝皇帝
陛下明紹於天粹合於道黜覇圖而功盛入聖域而
德優常欲天下之動咸貞於一以一言之蔽思必無
邪先定宸心獨發英斷破逃亡之藪皆列齊人收高
壤之田盡歸王稅正羣生之大惑返六合之澆風出
前聖之謨為後王之法巍巍功德煥炳圖書臣竊位
樞衡莫能禆益愧無將明之效徒懷鼓舞之心千古
未逢百生何幸不任抃賀踴躍之至瑞奉表陳賀以
聞
瑞橘賦
清霜始降上命中使賜臣等朱橘各三枚盖靈囿之
所植也臣伏以度淮而枳由地氣而不遷吹谷生黍
信陽和之所感昔漢武致石榴於異國靈根遐布此
西域柔服之應也魏武植朱橘於銅雀華實莫就乃
吳人未格之兆也考於前史昭晰可知豈非天地和
同靈物效祉去蠻夷之陋護近太陽感王化之盛更
承膏露草木尚爾況乎人心漢宣帝宫舘山澤意有
所感必詔近臣賦之臣幼學為文忝列樞近稽首獻
賦曰
美南州之嘉樹受烈氣於炎德固一志於殊方遂不
遷於上國貞葉凝碧謁湘岸之夕隂華實變黃動江
潭之秋色雜丹楓於溪畔映綠篠於巖側翡翠以之
列巢鵷雛於焉棲息雖同霑於雨露竊自得於彫飾
終獲譽於皇明豈因人而羽翼感洪鈞之獨運斡造
化之玄力思六合之同風採孤根而移植播元氣之
茂育諒英靈之不測逮乎霜飛天囿風落秦川金莖
炫耀於朝日玉樹青䓗於霽天峩方壷之翠島列靈
沼之清漣上欝松下秀蓀荃赩朱草與屈軼華靈芝
與賓連靈卉畢植而嘉橘在焉冰心獨潤金衣更鮮
天漢之華星焜燿閬風之珠樹粲然香若團於野露
色疑炫於江煙既而太官獻新奇果列筵飛厥苞之
自遠何菲陋之莫傳樹隠方塘比丹墀之效實盤映
皎日與赤瑛而共研東鄙孤臣謬陳三事既乏和羔
之用猶霑可口之味并食不割竊愧晏嬰之知捧之
以拜重感桓榮之賜庶不改於霜雪永酬恩於天地
奉和聖制南郊禮畢詩
磬筦歌大吕冕裘旅天神燒蕭闢閶闔祈穀為蒸人
羽旗灑輕雪麥壠含陽春昌運歲今會王猷從此新
三臣皆就日萬國望如雲仁壽信非遠羣生方在鈞
郊壇回輿中書二相公蒙聖慈召至御馬前
仰感恩遇輒書是詩兼呈二相公
七萃和鑾動三條葆吹回相星環日道蒼馬近龍媒
(歌馬蒼古詞臣)咫尺天顔接光華喜氣來自慙衰且病無以
效涓埃
寒食日三殿侍宴奉進詩一首
宛轉龍日節參差燕羽高風光搖禁柳霽色暖宫桃
春露明仙掌晨霞照■袍雪凝陳組練林植聳干旄
廣樂初蹌鳳神山欲抃鰲鳴笳朱鷺起疊鼓紫騂豪
象舞嚴金鎧豐歌耀寳刀不勞孫子法自得太公韜
(内樂破陣樂巳上四句奉述)分席羅玄冕行觴舉縹醪糓中時落
羽橦末乍升揉瑞景開隂翳薰風散欝陶天顔歡益
醉臣節楉矢方來貢雕弓巳載櫜英威揚絶
漠神算盡臨洮(虜款塞西戎畏威已上四句奉述北)赤縣陽和布蒼生
雨露膏野平唯有麥田闢又無蒿禄秩榮三事功勲
乏一毫寢謀慙汲黯秉羽貴孫敖若遊玄圃歡如
享太牢輕生何以報祗自比鴻毛
李文饒文集卷第二十
