李文饒文集卷第五會昌一品制集
詔敕上(者請翰林添奬餙語他㫮倣此詔書凡有敕字者使行無敕字)
賜回鶻可汗書
賜回鶻書意
賜回鶻可汗書意
賜回鶻可汗書并宫主及九姓宰相詔書
賜太和公主敕書
賜背叛回鶻敕書
賜回鶻嗢沒斯特勒等詔書
賜回鶻嗢沒斯等詔書
賜思忠詔書
賜回鶻可汗書
敕我國家統臨萬寓列塞在隂山之南先可汗悊率
本部建牙於大漠之北各安土宇二百餘年此天所
以限隔内外不可逾越近聞爲紇扢斯所敗加以飢
荒國邑為墟屍僵道路今可汗稍收離散漸近邊城
將議遠圖舍先文誥故兹命使宜聽朕言可汗累代
以来推誠嚮國仼者中原有誰助剪群兇列聖念功
每加優寵寧國咸安二公主降嫁龍庭爰及先朝復
以今公主好又以土無絲纊歲遺縑繒恩禮轉深
諸蕃稱羡久保誠信兩絶猜嫌但以國家舊章蕃漢
殊壌稍逾經制豈朕所安去歲嗢沒斯特勒巳至近
昇邊將憤激便請袪除朕念其無主可歸且令安撫
今可汗既立彼又降附便合率漸復舊疆漂寓塞垣
殊非良計又得宰相頡干伽思等表借振武一城權
與可汗公主居住中國之制與外蕃不同湏守前代
規模祖宗法度昔漢朝單于乖亂呼韓欵塞宣帝送
單于出朔方雞鹿塞唯賑以米粟國初大宗皇帝命
李思摩建牙於漢南遺址並存事皆可驗未有深入
漢界借以一城與退渾党項微小雜種同爲百姓實
亦屈可汗之尊貴亂中國之舊規若以未復本蕃或
欲别遷善地求大國聲援戢諸部交爭亦湏率思歸
之人且於漠南駐止朕當許公主朝覲親問事宜儻
湏應接必無所悋冀今被國從此輯寧豈不謂去危
就安轉禍爲福朕緣公主將可汗丹誠来告深感于
衷制置之間湏存遠大故遣右金吾衞大將軍兼御
史大夫王會宗正少卿兼御史中丞李師偃馳往喻
懷爰定所居便申誓約神明是質豈可食言可汗並
保一心自求多福
賜回鶻書意奉宣撰
朕想可汗公主以久修隣好累降嘉姻望我國家如
歸親戚朕每弘容納之意固無纖芥之嫌但以將相
大臣累陳公議以可汗代居絶漠臨長諸蕃名聲既
雄部伍甚衆今逗留塞上逼近邊城百姓不安人心
疑惑耕種盡廢士馬疲勞朕二年以来保護可汗一
國內阻公卿之議外遏將帥之言朕於可汗心亦至
矣可汗亦湏深見事體早見歸還所求種粮及安存
摩尼尋勘退渾党項劫掠等事並當應接處置必遣
得宜惟是擬借一城自古以来未有此事天地以沙
漠山河限隔南北想蕃中故老亦合備知只如長安
東有潼關西有散關南有藍田關北有蒲關今四海
一家天子所都猶有限隔况蕃漢殊壌豈可通同且
天下者高祖太宗之天下朕守祖宗成業常懷兢畏
豈敢上違天地之限中隳祖宗之法每欲彂一號施
一令皆告于宗廟不敢自專所借一城理絶言議想
可汗便湏息意勿更披陳其餘令楊觀專往視喻朕
意
賜回鶻可汗書意
楊觀至覧表欲求粮食牛羊糧食已許自已馬價絹
就振武和糴三千石緣中國以農為本最貴耕牛百
姓所蓄無多常斷屠殺羊則産於北土不出中華惟
塞土蕃渾各有畜牧朝廷未嘗徵率務使安存今之
所求難允来意又所請束縛嗢没斯送歸者嗢没斯
比自投邊將屡猒誠欵自本國破亡之初奔迸先至
塞上不随可汗公主已是二年慮彼猜嫌自懷憂懼
竆廹歸命望朕保持未嘗有交構之言離間兩國前
可汗已緣失制馭之道無兼愛之仁侵擾諸蕃肆為
暴虐所以親屬內叛部落外離國破家殘實由於此
今可汗失地遠客危難之中尤湏追悔前非以安反
側若又仁爱不至骨肉相殘可汗左右信臣誰敢自
保朕綂萬國非止一蕃未附者頃務懷柔歸誠者因
宜存撫儻徇可汗之意殊乖覆育之恩今已特許歸
降止於存其種族必不别有任使授以腹心在可汗
不失恩慈於朝廷免虧信義豈不兩全事體深叶良
圖况前代以来盡有故事漢朝呼延邪單于欵塞其
下大將鳥厲屈烏厲温敦並来降附漢宣帝封以列
侯又國初頡利可汗之破敗也降者甚衆酋豪首領
至朝廷皆拜將軍僅百餘人無不撫納想可汗深明
朕意勿更再論摩尼教天寳以前中國禁斷自累朝
緣回鶻敬信始許興行江淮數鎮皆令闡教近各得
本道申奏緣自聞回鶻破亡奉法者因茲懈怠蕃僧
在彼稍似無依吳楚水鄉人性囂薄信心既去翕習
至難且佛是大師尚随緣行教與蒼生緣盡終不力
爲朕深念異國遠僧欲其安堵且令於兩都及大原
信嚮處行教其江淮諸寺權停待回鶻本土安寧即
却令如舊
賜回鶻可汗書(并公主及九姓宰相詔書)
朕自臨寰區爲人父母惟以好生爲德不願黷武爲
名故自彼國不幸紇扢斯所破来投邊境已歴歲年
撫納之間無所不至初則念其飢歉給其糇糧旋則
知其破傷盡還馬價前後遣使勞問交馳道路小小
侵擾亦盡不計今則可汗尚屯近塞未議還蕃朝廷
大臣與四方節將皆懷疑忿盡請興師雖朕切務含
弘亦所未喻日昨數使卻回皆言可汗只待馬價及
令交付之次又聞所止屡遷或侵掠雲朔等州或讐
掣羌渾諸部未知此意終欲何如若以未交馬價且
近塞垣行止之間亦宜先告邊將豈有倏来忽去遷
徙不常雖云随逐水草動皆逼近城柵遥揣深意似
恃姻好之情每觀蹤跡實懷馳突之計况昨到横水
柵下煞戮至多蕃渾牛羊豈悋驅掠黎庶何罪皆被
傷夷所以中朝大臣等皆云回鶻近塞已是違盟更
戮邊人實乖大義咸願因此翦逐以雪殂謝之冤然
朕志在懷柔情深屈巳寧可汗之負德終未忍於幸
災石誡直久在京城備知仁(作人一本)心憤惋彂於誠懇
固請自行嘉其深見事機所以不能違阻可汗審自
詢問速擇良圖無至不悛或貽後悔
賜太和公主敕書■奉宣撰
敕姑遠嫁絶域二十餘年䟦履險難備罹屯苦朕每
念於此良用惘然恭惟太皇太后春秋已高慈愛深
厚比者望姑朝謁再叙悲歡倏已歲暮寂無音耗想
姑見舊國之城邑能不銷䰟望漢將之旌麾必當流
涕今朔風既至霰雪已零絶國蕭條固難久處旃墻
罽幕何以禦冬肉飯酪漿且非適口朕撫臨萬㝢子
育群生一物未安終食三歎况姑累年漂泊何日忘
懷想姑高明必是懸鑒姑承宗廟之餘慶爲三室之
懿親先朝割愛降婚義寧家國謂回鶻必能侮禦安
靜塞垣使邊人子孫不見兵革射獵者不敢西向畏
軒轅之臺今回鶻所爲甚不循理蕃渾是朕之人百
姓牛羊亦國家所有因依漢地遂致蕃孳回鶻託以
私讐恣爲侵掠每馬首南向姑得不畏高祖太宗之
威靈欲侵擾邊疆姑得不思大皇大后之慈愛為其
國母足得指揮若回鶻能不禀命則是棄絶姻好今
日以後不得以姑爲詞若恃我爲親禀姑教令則湏
便自戢歛以繼舊歡想姑以朕此書喻彼將相令其
知分更不徇非塞外祈寒且無絲纊朕每御裘服則
思彼未授衣豈可回鶻譸張遂忘親愛今寄冬衣若
干具如别錄
賜背叛回鶻敕書奉宣撰
近數得邊將奏報知卿等本國自有離亂可汗遇禍
雖未委虚實良深震悼我國家與卿等本國代結姻
好久爲親戚恊德同心常爲諸蕃所羡故得邊候不
聳封疆晏然卿等忽領師徒漠南屯集又數至天德
侵掠頗擾邊人聚師無名忠義俱失既乖舊好良用
憮然若卿等本國所立新主非可汗至親人心不從
擾亂未定卿等只合自申方略竭效忠誠安靖本蕃
以圖勲績亦合遣使告朕具述此心若新立可汗是
中國至親人已歸附卿等便合早自相率保國寧家
與可汗恊心以修舊好豈得寄命塞上久勞師人朕
緣與卿本國情義至深事同一軆又緣公主在彼未
知存亡故遣使臣魏謩往諭朕意卿宜備陳誠𣢾不
得虚詞兼禁戢師徒勿爲侵軼近聞天德遊奕軍將
曾有交鋒卿等既犯塞垣亦是邊將常事今已各令
諸鎮不許交兵卿宜曉諭部落各令知悉
賜回鶻嗢沒斯特勒等詔書奉宣撰
勅回鶻嗢沒斯特勒那頡啜特勒頡干伽思於解亦
阿躭于思莫賀逹干宰相伊難朱密伽諦略摩咄將
軍諦略等天德軍逓所奏表至再三省覧憂屬良深
彼蕃自忠義毗伽可汗以来代爲親隣連降愛主恩
禮持異古今莫及君臨萬國撫育殊方苟有未安則
宜来告况特勒等乃祖乃父歸誠累朝昨遣嗣澤王
溶吊冊先可汗回始聞卿國中喪亂諸部乖離捄患
䘏隣豈忘令典方圖鎮撫以命使臣今又知堅昆等
五族深入凌虐可汗被害公主及新可汗播越他所
未歸城邑特勒等力不能制思存遠圖相率遁逃萬
里歸命又知欲奉公王朝覲忠謀不從已踰大漠之
南同𣢾五原之塞彂此單使布其赤心言念艱危惻
然軫歎料卿等皆英酋貴族羈寓沙場懷土之情如
何可處豈非欲討除外寇匡復本蕃抱此至忠託於
大援但緣未知指的難便聽從又慮邊境守臣見卿
忽至或懷疑阻不副朕心故遣鴻臚卿張賈馳住安
撫朕既奬卿忠款報以信誠雖隔塞垣已如相見卿
湏深明朕忠盡吐所懷一一言於使臣令其速還聞
奏佇聞誠願續有指揮必當副彼急難固不惜於事
力勉於謀度用保忠勲秋熟卿及部下諸官并左相
阿波兀等部落黑車子逹怛等平安好遣書指不多
及
賜回鶻嗢沒斯等詔奉宣撰
敕回鶻嗢没斯特勒那頡啜特勒悉勿啜特勒烏離
思特勒赤心宰相等張賈等回知卿等欲遠赴闕庭
自申忠款眷言深志豈忘于懷聞卿等本國頃因飢
荒遂至離散親屬內叛諸部外侵新立可汗猶未安
定既是國中所奉則爲卿等君親古人云未有仁而
遺其親者義而後其君者想卿等本心必思推戴况
回鶻代雄朔漠威服諸蕃今已破傷足堪悲憤若皆
自爭雄長不顧其君各據一隅必更衰弱深慮從此
之後爲諸蕃所輕與卿等本國代結姻親久修隣好
每念於此良用惻然與卿等爲謀湏務遠大莫若自
相率勵同奉可汗興復本蕃再圖強盛朕欲召卿赴
闕親諭此懷又恐可汗聞知謂朕幸其艱危因有招
納盖欲深全國軆兼為卿等避嫌以此思之難遂於
請卿等宜早歸本國不更滯留卿等表請噐甲朕君
臨萬國非止一蕃祖宗舊章不敢逾越國家未曾賜
諸蕃噐甲卿等亦合備知若一處開恩必自茲援例
朔州般次舊例湏待可汗遣駞馬迎聖方令進彂可
汗信使未至難於遣行今有賜物具在别錄以卿等
率先向彂特示優恩緣新立可汗未受朝廷冊命數
降使至卿等部落亦恐非宜所有賜賚止於此度想
卿等明識深諒朕懷便令高品魏敬休宣諭想宜知
悉
賜思忠詔書奉宣撰
吕衞等至知卿與可汗不能戢下頗擾邊疆既告諭
不浚湏兵勢驅逐卿忠誠奮彂願立竒功請退渾沙
陁等部落合勢及戰馬噐甲等並已允卿所奏各有
别敕處分今令左衞將軍何淸朝蔚州刺史契苾通
分領蕃渾部落取卿指揮朕已切戒何淸朝等令其
恊盡心力副卿忠誠進取之時一切取卿方略卿宜
每事與弘順等商量審度事機勿爲輕進但得可汗
抽退不敢稽留塞上安寧即是卿之勲力必不可落
其奸計以損國威兼令高品駱遂泰權監行營將士
卿與之籌慮續續奏聞五卷終
