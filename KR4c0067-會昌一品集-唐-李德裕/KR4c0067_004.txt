李文饒文集卷第四會昌一品制集
制
授王元逵平章事制
授石雄晉絳行营節度使制
贈斐度太師制
贈陳夷行司徒制
贈崔琯左僕射制
贈王茂元司徒制
贈右衞將軍李安靜制
贈蕃維州城副使悉怛謀制
授元䀲諫議大夫制
授叚元遜哥舒嶠等官制(問)
授徐商禮部員外郎制
授狄兼謨兼益王傳鄭東之兼益王府長史制
授鄭朗等左諫議大夫制
授鄭裔綽渭南縣尉直弘文舘制
授李丕晉州刺史冀代行营攻討副使制
授李丕汾州刺史制
授王元逵平章事制
門下古之命帥必重其名假三事之崇允萬夫之望
故韓信以丞相擊魏樊噲以相國伐燕克成茂功賞
抑有典成德節度使鎮冀深趙等州觀察處置兼充
北面行营招討澤潞等使金紫光禄大夫檢校司徒
兼鎮州大都督府長史御史大夫駙馬都尉雲騎尉
王元帥逵生禀忠厚天資信誠竒正得於心機嚴莊
表於師律去病之略無假絲吳翁歸之才實備文武
屬狡童逆命自固穴巢果能揚義聲以載馳繇直道
而先奮鋒逾駭電勢盛疾雷宣士卒上據層巒削成
垣壘下臨平壌盡見秋毫始擒伏莽之戎遽拔升天
之險尋又陳兵原野漸洗堯山摧困獸之闘心挫螳
螂之怒臂弃甲者萬計折首者千人先獻戎俘益彰
臣節■則望王師之陳草木爲兵聞吾師之風椒蘭
比德顧其殘孽豈獲稽誅夫賞不逾時速人爲善雖
卨敷五教已列三公而禹分兵麾宜佩相印是用命
爾升于鼎司於戲昔吴起有大功者三不爲魏相竇
嬰破藩國者七未踐漢台豈非名噐之重曷常虚受
爾其奮揚威武殱厥渠魁當感激而成功勿遷延而
玩寇服茲休命可不戒哉可檢校司徒同中書門下
平章事兼鎮州大都督府長史依前充成德軍節度
使鎮冀深趙等州觀察處置兼充北面招討澤潞等
使散官駙馬勲如故主者施行
授石雄晉絳行营節度使制
門下兵家之策戒在勢分故楚為三軍破於英布光
武料敵非劉尚之别营葛亮出師制魏延之異道專
其大任方見成功断自朕心授之戎律天德軍豐州
四城都防禦本𬋩押蕃落等使兼充晉絳行营諸軍
副使銀青光禄大夫檢校左散騎常侍豐州刺史御
史大夫上柱國石雄倜儻仗義沉密有謀近者被羽
先登搴旗深入剪彼葷允碎其穹廬勇則冠軍威能
振敵屬壼關逆命羽檄交馳命征虜奉公之心思成
皐過險之將嘉其壮節召自極邊既而亞夫會兵馳
六乘之傳庶乎馬武力戰爲衆軍之鋒朕以彦佐早
升大將之壇久服上公之冕資其碩望任以指蹤鄧
禹之鎮關河功雖未遂羊祜之守吳會不必自行罷
戎役以會朝待寇寧而撫俗親授方略慰彼蒸黎爰
擢奇才付予重事爾其再申兵法奮起士心去病無
以家爲勿邀天幸臧宫保於常勝寔在貴謀敬聽朕
言副茲寵寄可守本官兼充晉絳行营諸軍節度使
餘並如故主者施行
贈斐度大師制
敕堯之舊臣伯益顯庸於舜禹周之元老召公流美
於成康永惟其人是屬良相斐度始以謀策除害佐
烈祖之中興終以忠貞立朝毗累聖之鴻業經緯之
志華皓不衰功勲爛然圖史輝焯奸邪所忌臲卼于
時暨氛霧既開魚水將叶條風孰見其喜愠零雨皆
美其来歸未踐明廷遽嬰沉痼威鳳莫翔於舊沼虚
舟長往於夜川殂謝之初朋黨異義贈典不稱人情
欝然屬告類上玄渙流大號載懷先正宜有褒崇寵
既極於維師恩有加於在昔豈必望鄼矦之壟方念
茂功過梁道之祠乃思遺美以茲爲勸可不務乎
贈陳夷行司徒制
敕昔柳莊云亡輟宗廟之祭公叔既殁表貞惠之名
前代所以追往悼懷飾終加禮永言髦傑宜峻舊章
故河中節度晉絳磁隰等州觀察處置等使檢校司
徒兼河中尹御史大夫陳夷行身爲儒宗位致宰相
言必體要行歸于周得壺遂之深忠持顔子之極樂
信能感物桃李所以不言思在無邪藜藿由其不採
朕纉承鴻業再授鈞衡陳群立朝道無適莫葛亮稱
物心匪重輕雖壯趾爲災躧步爲蹇朕之毗倚方回
始終任以建牙暫去巖廊之上射不穿札遂居將帥
之間方期永年爲我良翰遽聞淪謝痛悼于心是用
襚以衮章載之簡冊言念舊德尚懷黃髮之謀𬗟想
貞風爰舉素絲之節以資縟禮用慰幽魂
贈崔琯左僕射制
敕孔子以顔再之行首於四科漢代以荀陳之門方
於八凱乃眷時哲保茲令名用舉飾終之恩以杼殱
良之歎故山南西道節度使銀青光禄大夫檢校吏
部尚書兼興元尹御史大夫上柱國崔琯誠明履正
粹密隣幾有子政之精忠得公綽之不欲禮樂二事
以爲身文仁義五常自成家範往以茂噐列于大僚
屬賢相受誣廟堂議法用長孺之道以右正人微京
兆之言豈聞非罪既是魏其之直益彰王鳳之邪莊
色于朝群公聳視讜詞不撓淑問攸歸歴踐名藩皆
有遺愛居常慎獨淸則畏知爰自子衿迄于白首厲
翼之志終始不渝未陟台階實孤公望追荣左揆式
是優祟
贈王茂元司徒制
敕昔許穆公身殁於師贈以矦服王事加等春秋所
書言念勞臣終于盡瘁舉茲盛典用峻彝章王茂元
幼則服儒長能習史晩爲邊將頗振軍聲近者元戎
啓行大旅臨境誓陟羊腸之險寧辭馬革之劳来必
挫鋒去者奪魄挑戰孤壘自揭高旌坐觀爇火之蓬
方觧迎刅之竹必當樽爼制勝枕席還師勢如風霆
功在刻漏遽嬰沉痼莫展良圖伏彼之壯勇不衰吕
蒙之療護無及日未回於三舍星已旋於再周列諸
葛之鼓旗徐驅而返閱祭遵之車騎悼往則深亦既
聞其綏復是宜加於衮歛勉爾群帥知予報功
贈右衞將軍李安靜制
敕昔班固有言何武王嘉區區以一簣障江河用歿
其身朕常以固作一代之典非所以垂法勸後也若
觀時以避禍量力以圖全則三綱之道幾於絶矣故
右衞將軍李安靜其祖太子少師綱謇諤大節炳於
青史安靜聿修厥德不隕令名往者産禄擅朝充躳
交亂每念王室殆於阽危不憚芳蘭之焚竟全孤竹
之志廣稱遺老坑感憤之詞荀不食言由忠貞之故
永懷臣節遠邁前良近者深戒有司下令遴柬惟爾
苖裔靡有孑遺昔庭堅不祀臧文所歎仲宣無後魏
祖興嗟榮以先王之臣褒以揚名之典懋茲休寵用
慰冥魂
贈故蕃維州城副使悉怛謀制
敕兵家之法地有必爭遠則漢氏之得隂山匈奴慟
哭近則張愿之城河外朔邊底寧乃眷維州寔爲險
隘有金湯之固居襟帶之衝沒爲戎疆垂六十載故
蕃維州城副使悉怛謀嘗觧辮髮献其壘垣議臣託
以和盟沮其誠欵尋令束縛歸戮虜庭彼獲甘心且
無噍類昔常山臨代爲全趙之寶符河西絶羌断西
戎之右臂棄茲要害用長寇讎至今蜀人言必流涕
豈陳湯之專命由匡衡之廢忠言念始謀久罹幽枉
爰加寵贈用慰貞魂
授元晦諫議大夫制
敕昔汲黯薄淮陽守願出入禁闥補過拾遺則諫爭
之任實資諒直我求其比今得正人吏部郎中元晦
往在内廷嘗感先顧奮彂忠懇不私形骸俯伏靑蒲
至於雪涕數共工之罪不蔽聖聰辨垣平之詐益張
文德近因旌别邪正宰弼上言以魯公藏罟莫如寘
革於左右漢后輯檻孰若列游於公卿是用命爾登
于文陛爾其副我寵擢不替初心勿沽小名以枉大
節勉服官業期於有終可
授叚元遜哥舒嶠等官制
授徐商禮部員外郎制
敕朝議郎殿中侍御史内供奉上柱國徐商于公以
容駟高閎虞氏以升卿名子其所全活不聞大賢猶
誠感幽神慶流苗裔矧乃祖往以淑問嘗爲理官屬
政在吕宗謀克王室將相䧟辟忠良受誣而深念群
獄之冤固拒詔使分别楚囚之濫自履危機義激命
輕仁爲已任有是隂德宜覃後昆爾風度粹和文詞
温䴡列於淸憲有貞標既旌先正之忠爰舉賞延
之典勉修官業無替家聲可
授狄兼謨兼益王傅鄭柬之兼益王府長史制
敕古者聖人之教子也皆妙選天下之端士以衞翼
之漢代梁王好書則以賈誼經緯之才推明其志淮
陽好政則以玄成禮譲之節鎮靜其浮前王令猷百
伐良法况朕建立元子錫之粤區朱邸初開黃髮是
憲以兼謨慷慨納說有爰絲正席之忠以柬之取捨
俟時有貢禹弹冠之操皆行不苟合誠無暗欺歴軄
有聲居正無撓舉其素行擢在首僚尔宜廣德義之
風明孝愛之道俾其嚴於問寝敬不絶馳化與心成
中道若性服我休命可不慎歟
授鄭朗等左諫議大夫制
予欲左右前後皆得正人朝夕交戒儆予之闕所以
分左右而備箴諫也思見大儒骨鯁白首耆艾論議
通古今喟然動衆心所以增其秩而厚其禄也朝散
大夫守諫議大夫兼弘文舘學士上柱國鄭朗等皆
以貞正守道列於左掖從容諷諫每竭嘉猷况朗璜
近因陛見乃能庭爭執以言責本於忠誠昔峻岅乘
危爰絲攬轡期門近出次况當車增主之明二臣之
力我求端士用継前良期爾盡規致予無過拾遺左
右汲黯之願已諧禄賜愈多貢禹之誠當勵勉思厥
軄無沗優思可
授鄭裔綽渭南縣尉直弘文舘制
敕宣議郎前行京兆府參軍驍騎尉榮陽縣開國子
鄭裔綽昔漢武帝云有社稷之臣汲黯近之矣𬗟懷
先正實邁前良况兩代持衡皆有貞節守正持法遺
風凛然爾生於德門且服儒訓黃金不遺唯守於一
經白環比德方榮於四代嘉其勵行不隕令名俾從
丹地之遊佇継緇衣之美可京兆府渭南縣尉直弘
文舘散官勲如故
授李丕汾州刺史制
賈誼云守圉扞敵之臣誠死城郭封疆聖人有金城
者比物此志也若火焚岡而不攺其貞風振野而獨
摽其勁臨危自奮見義必爲得不寵以命爵列於上
賞忻州刺史兼御史中丞李丕幼而倜儻長負不羈
才耀奇而穎出智釋結而觹解禦侮是寄益德冠於
三軍騷動得人劇孟雄於一敵昔在爾祖志康國屯
翼龍而飛既濡其雨露刑馬而誓已表於山河貽厥
孫謀載揚休問近者侵生參代盗起汾川保信都之
城不爲威惕戮邯郸之使終以節全戎士間行奏章
狎至閱其忠欵可謂著明乃眷西河控于大厦文侯
舊壌干木遺風以節㮣著者居之固其宜也勉圖嘉
績以保令名可
授李丕晉州刺史充冀代行營攻討副使制
敕晉謀元帥必有仇軍漢制出師皆立副貳所以重
戎事而肅王命也李丕頗有大慮常好竒功自爲攻
拒之書尤邃揣摩之術淬其智刅斫未兆之機森其
禮干得備嚴之稱暨蟬蛻丹水鵬摶赤霄未及歲暮
累見誠節今以玉璧重地汾河要津俾換珪符用佐
樽爼庶乎易行而誘成苖賁之爲不胄而驅效葉公
之入勉於盪寇副我知臣可
李文饒文集卷第四
