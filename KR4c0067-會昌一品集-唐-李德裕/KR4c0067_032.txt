李文饒外集卷第三窮愁志
論
賓客論謀議論
代國論文章論
任臣論人物志論
朋黨論虚名論
食貨論近倖論
竒才論方士論
小人論
賓客論
古人偁周公吐握下士而天下歸心唯周公則可何
也文王之子武王之叔父於天下無嫌矣故唯周公
則可(深知他人言不可故再之)禀上聖之姿邪不得入是以好士
不爲累也漢武爲■太子立博望苑使通賓客多以
異端進者始皆欲招賢人而天下賢人少小人多賢
人難進小人易合難進者鴻冥易合者膠固矣何以
知之劉濞有枚乘鄒陽不周其言而應高田禄伯爲
其羽翼劉武有鄒陽韓安國不用其謀而羊勝公孫
詭爲其腹心劉安行隂德好文辭雖愛神僊黃白未
害爲善終以左吳被敗以是而知雖骨肉之親非周
公聖德皆不可也班固偁四豪者六國之罪人也今
不復論矣吕不韋習戰國之餘風陳狶值漢網之疎
闊逮乎魏其武安終以權勢相傾自武安之後天子
切齒衞霍改節則賓客之爲害固可知矣公孫弘起
客舘開東閣以延賓客賢人與參謀議非也然謂之
賢人必非黨附朝宰交亂將相者矣其時武帝躬親
萬機嚴明御下人自中灋不敢爲非宰相唯有平津
政出一空(音孔出㠯覧)自然無傾奪之勢其賓客故人不
居顯位未足爲朝廷患也然主父偃言朔方地肥饒
阻河蒙恬城以逐匈奴滅胡之本公孫弘以爲不可
朱買臣彂十難弘不能得其一又奏人不得挾弓弩
吾丘夀王以爲不便上以難丞相丞相詘服則知平
津之賓客不及天子之近臣明矣雖有賓客何益於
謀議哉况世秉大政者常不下三四人而輕薄遊相
門與柳槐齊列所謀以傾奪爲首所議以勢利爲先
是以魏其武安之徒共成禍敗劉班殷鐡之客不相
往来又役姦智献竒計者導其邪徑苟合匪人世道
險巇無不由此昔漢武謂田蚡曰君除吏盡未吾亦
欲除吏哀帝責鄭崇曰君門如市人何以欲禁切主
上皆賓客之害也余謂丞相閉關謝絶賓客則朝廷
靜矣
謀議論
欲知謀議之用捨身名之荣辱觀其立論可知也切
於時機明於利害人主易暁當世可行其謀必用而
終有後咎鼂錯主父偃是也何者切時機明利害皆
怨誹所由生享其利而自罹其害謀闊意中言高旨
遠其道可灋其術則疎必有高名而不用於世賈山
王陽是也謀議不行故能無患智足應變道可與權
言雖切於人情意常䔍於禮義謀不盡用而身無近
憂賈誼是也故當漢文之世亦無高位余門客崔世
叔即宋廣平之維私也(崔世叔名犯廟諱)又常預燕公代公
之戎幕故知三丞相才業其備曰廣平好言政事燕
公好言文學至於經國遠慮意鮮及之與代公言初
若涉川未知其止寥郭廣大莫見津涯味之既深思
意逾密代公常爲西北邊將帥論四夷事慮必精遠
則崔之言信有徵矣凡侍坐於君子聞其言可以知
其才術遠近用此道也
代國論
自古得代國之女以爲妃未嘗不致危亡之患者何
也亡國之餘焉能無怨氣其立基創業之祖宗必皆
一時之英傑其社稷山川之鬼神嘗爲一國之所奉
受其血食忿其滅亡故能爲厲矣必生妖美之色蠱
惑當世之君使其骨肉相殘以壊於內君臣相疑以
敗於外危亡之兆鮮不由此史蘇所謂必有女戎姝
喜妲巳褒姒是也史蘇言之詳矣今不復論是以晉
獻得&KR0784;戎佚女太子有雉經之酷禍及三世符堅納
慕容娣弟秦宫有鳳兮之謠敗於五將(符堅於五將山破滅)梁
武取東昏所幸幾至危國随文嬖陳主之姝終以殞
身此皆禍敗之著明者也又夏姬入荆子反疲於奔
命吳人始叛楚矣吳嬪至晉世祖怠於爲政戎狄乃
亂華矣所以王珪者可謂識微之士明於禍福矣
文章論
魏文典論偁文以氣爲主氣之淸濁有體斯言盡之
矣然氣不可以不貫不貫則雖有英辭麗藻如編珠
綴玉不得爲全璞之寶矣鼓氣以勢壮爲美勢不可
以不息不息則流宕而忘返亦猶絲竹繁奏必有希
聲窈眇聽之者悅聞如川流迅激必有洄洑逶迤觀
之者不厭從兄翰常言文章如千兵萬馬風恬雨霽
寂無人聲盖謂是矣近世誥命唯蘇庭碩叙事之外
自爲文章才實有餘用之不竭沈休文獨以音韻爲
切重輕爲難語雖甚工旨則未遠夫荆璧不能無瑕
隋珠不能無纇文旨旣妙豈以音韻爲病哉此可以
言規矩之內不可以言文章外意也較其師友則魏
文與王陳應劉討論之矣江南唯於五言爲妙故休
文長於音韻而謂靈均以来此秘未覩不亦誣人甚
矣古人辭高者盖以言妙而適情不取於音韻(曹植七言)
(話有回泥諧旅四韻三粲詩有攀原安三覩班固漢書贊及當時辭賦多用協韻掎於元勛包田舉信是)
(也)意盡而止或篇不拘於隻耦(文選詩有五韻七韻十一韻十二韻二十)
(一韻者今之文字四韻六韻以至百韻無有隻)故篇無定曲辭寡累句譬諸
音樂古詞如金石琴瑟尚於至音今文如絲竹鞞鼓
迫於促節則知聲律之爲弊也甚矣世有非文章者
曰辭不出於風雅思不越於離騷摸寫古人何足貴
也余曰譬諸日月雖終古常見而光景常新此所以
爲靈物也余嘗爲文箴今載於此曰文之爲物自然
靈氣惚恍而来不思而至杼軸得之淡而無味琢刻
藻繪珍不足貴如彼璞玉磨礱成噐奢者爲之錯以
金翠美質旣雕良寶所棄此爲文之大旨也
任臣論
欲知國之隆替時之盛衰察其任臣而巳非常之才
固不常有齪齪廉謹足以從政矣其次愚魯樸鄙之
人亦不害國唯異於人者可以懼矣(世所謂差人也)何者陳
侯愛郭紹以興侮楚之怒伯陽任公孫以成謀社之
夢屠黍偁國之興也天遺之以賢人國之衰也天與
之以亂人是也然此人將至必有異物爲此先兆故
知遠君子近小人汙澤所以興利也鶢鶋止於魯郊
下展禽之故也鵜鶘集于魏沼不用管寧之應也是
以鸜鵒来而師乙歎鵬鳥至而賈生懼戴鷦(一本作)巢
張臻(一本作)悲微禽尚能爲害况異於此者昔殷宗惧
而修德以消雉雊之變魏明樂以酣身不免鷹揚之
恨可以儆戒哉
人物志論
余嘗覧人物志觀其索隱精微研幾玄妙實天下竒
才然品其人物往往不倫以管仲商鞅俱爲灋家是
不䆒其成敗之術也(僧一行偁調盈虚御輕重唯太公管仲雖覇者之佐不及太公)
(亦不宜比商鞅鞅可與吳起同頗耳)以子産西門豹俱爲噐能是不
辯其精麄之迹也子産多識博聞叔向且猶不及故
仲尼敬事之西門豹非其匹也其甚者曰辨不入道
而應對資給是謂口辯樂毅曹丘生是也樂毅中代
之賢人㓗去就之分明君臣之義自得卷舒之道深
識存亡之機曹丘生招權傾金毁譽在口季布以爲
非長者焉可以比君子哉又曰一人之身兼有英雄
高祖項羽是也其下雖曰項羽英分少有范增不能
用陳平去之然偁明能合變斯言謬矣項羽坑秦卒
以結怨關中棄咸陽而眷懷舊土所謂倒持太阿授
人以柄豈得謂之合變乎又願與漢王挑戰漢王笑
曰吾寧闘智不能闘力及將敗也自爲歌曰力拔山
兮氣盖世其所恃者氣力而已矣可爲雄於韓信氣
又過之所以能爲漢王敵聰明睿智不足偁也
朋黨論
治平之世教化興行群臣和於朝百姓和於野人自
砥礪無所是非天下焉有朋黨哉仲長統所謂同異
生是非愛憎生朋黨朋黨致怨讐是也東漢栢靈之
朝政在閽寺綱紀以亂風教寝衰黨錮之士始以議
論疵物於是危言危行刺譏當世其志在於維持名
教斥遠佞邪雖乖大道猶不失正今之朋黨者皆依
倚倖臣誣䧟君子鼓天下之動以養交游竊儒家之
術以資大盗(大盗謂倖臣也)所謂教揉升木嗾犬害人穴居
城社不可薰鑿漢之黨錮爲理世之罪人矣今之朋
邪又黨錮之罪人矣仲長統曰才智者亦姦兇之羽
翼勇氣者亦盗賊之瓜牙誠如是言然辨之未盡如
是者皆小才小勇秪能用詭道入邪徑鼠牙穿屋虺
毒螫人如巨海隂夜百色妖露焉能白百爲怪哉大
道之行當韲粉矣
虚名論
夫與膏盲同病者不可治也與衰亂同風者不可理
也劉向上書曰幽厲之際朝廷不和轉相非怨君子
獨處守正不撓衆枉勉強以從王事則反見憎毒讒
愬故其詩曰密勿從事不敢告劳無罪無辜讒口嗸
嗸又曰分曹爲黨往往群朋將同心以䧟忠臣正臣
進者治之表也正臣䧟者亂之機也漢與幽厲之世
同風矣于寶晉總論曰朝寡全德之士鄕乏不貳之
老進仕者以苟得爲貴而鄙居正當官者以望空爲
高而笑勤恪其倚杖虚曠依阿無心者皆名重海内
晉文與元成之際同風矣所謂虚曠名重者盖譏山
濤魏野之儔耳後之竊虚名者曾不得與山魏徒隷
齒而&KR0804;貌於世未嘗自愧趨之者如飛蛾赴火唯耻
不及豈蛩蛩負蟨之謂哉虚名者以衆多爲其羽翼
時不敢害後来者以聲價出其口吻人不敢議以此
相死自謂保太山之安可以痛心矣
食貨論
人君不以聚貨制用之臣處將相弼諧之任則奸邪
無所容矣左右貴倖知所愛之人非宰相之噐以此
職爲彂身之捷徑取位之要津皆由此汲引以塞訕
論領此職者竊天子之財以爲之賂聚貨者所以得
升矣貴操其竒嬴乘上之急售於有司以取倍利制
用者所以得進矣三司皆有官屬分部以主郡國貴
倖得其寶賂多託賈人汚吏處之頗類牧羊而蓄豺
養無而縱獺欲其不侵不暴焉可得也故盗用貨泉
多張空簿國用日蹙生人日困楊雄上書言漢武運
帑藏之財填廬山之壑今貨入權門甚於是矣孟獻
子有言與其有聚歛之臣寧有盗臣子輿以利國爲
非楊雄以榷酤興歎稱其職者必皆挾工商之術有
良賈之才夀昌習分誅之事弘元致理之要雖有倖
臣亦何害於理哉
竒才論
開成初余作鎮淮甸會有朝之英彦廉問剖符于東
南者相繼而至余與之讌言皆曰聖上謂丞相鄭公
覃李公固言李公石曰李訓禀五常之性服人倫之
教則不及卿等然天下之才卿等皆不如也三丞相
默然而退余曰李訓甚狂而愚曾不及於徒隷焉得
謂之竒才也自古天不有常勢不可變也昔陳平之
患吕宗而計無所出嘗間居深念陸賈由戸而進不
之覺也賈揣知其情言曰將相和則社稷安矣因爲
畫策陳平乃寤由是以黃金爲絳侯夀將相交歡以
敗産禄近世五王之誅二張也漢陽王召大將軍李
多祚謂曰將軍爵服隆貴誰人與之曰太(一本皆作大字)帝
與之將軍貲産富侈誰人與之曰太帝與之將軍子
弟荣禄誰人與之曰太帝與之因謂曰感太帝恩乎
多祚漼然泣下又謂曰今太帝之子深居鶴禁危若
綴旒將軍豈有意乎多祚遂感慨受命與之定策元
載之圖魚朝恩也以崔昭尹神州禆昭日請苑中牢
醴以爲朝恩羊析秋毫之數小人以爲能君子所以
不忍爲也卜式言天久不雨獨烹弘羊天乃雨焉有
仲尼之鳴鼓將攻卜式之欲烹致位而反居相位可
爲之甚痛哉
近倖論
自古中主以降皆安於近習疎遠忠良其主非不知
君子可親小人可去而不改者其蔽有二一曰性相
近二曰嗜慾深栢靈之主與小人氣合如水之走下
火之就燥皆自然而親結不可觧也侯覧張讓所以
得蔽君矣元成二后皆有所嗜吹簫撾鼓之娛微行
沉湎之樂非倖臣無以承意非近習無以近歡弘恭
石顯所以得蠧政矣唯人君少欲英明者則能反是
如文帝雖有鄧通趙談所信者賈誼張釋之爰盎此
所謂少欲也武帝雖有韓嫣李延年而所貴者公孫
弘倪寬卜式此所謂英明也故君聽不惑政無頗纇
近則開元初內有姜皎崔滌以極宫中之樂外有姚
廬蘇宋以修天下之政得元成之欲享舜禹之名六
合晏然千古莫及其故何也倖臣不得干政事也後
代能知漢之文武及開饌因與北門大將軍王駕鶴
等結歡共籌隂計而朝恩竟敗大舉大事非北門無
以成功此所謂天下之常勢也李訓因守澄得幸雖
職在近密而日夕遊於禁中出入無礙此時挾守澄
之勢與天子契若魚水北軍諸將望其顧眄與目覩
天顔無異若以中旨諭之購以爵賞即諸將從之勢
如風靡矣訓捨此不用而欲以神州靈臺游徼搏擊
之吏抱關擁篲之徒以當精甲利兵亦猶霜蓬之禦
烈火矣頼中人覺其變未及其亂向使訓計盡行所
誅者不過侍從數百人而已其徒尚數千人與北門
恊力報怨則天下橫流矣何以知之昔竇武之舉事
也以五校士數千人屯都亭下中官矯詔令張奐率
营士與陣對陣乃大呼武軍曰竇武反汝皆禁兵當
宿衞宫省何故随反者乎自旦至食時兵降略盡由
是知自前代以来禁軍唯畏伏中官宰臣焉能使其
效死嗟乎焚林而畋明年無獸竭澤而漁明年無魚
既經李訓猖撅則天下大勢亦不可用也
方士論
秦皇漢武非好道者也始皇擒滅六國兼羲唐之帝
號漢武剪伐匈奴恢殷周之疆宇皆開闢所未有也
雖不能尊周孔之道以爲教化用湯武之師以行吊
伐而英才遠略自湯武以降鮮能及矣豈不悟方士
之詐哉盖以享國既久歡樂巳極馳騁弋獵之力疲
矣天馬碧雞之求息矣魚龍角觝之戲倦矣絲竹鞞
鼓之音厭矣以神仙爲竒以方七爲玩亦庶幾黃金
可成靑霄可上固不在於嗇神鍊形矣何以知之苟
卿稱千萬人之情一人之情是也百王之道後王是
也余聞武宗之言是以知耳嘗於便殿言及方士皆
譎詐多■不可信也上曰吾知之矣宫中無事以此
遣悶耳余嘗覧曹植論言左慈封君逹之類家王及
植兄弟以優笑蓄之耳斯言信矣大抵方士皆習靜
者爲之隱身巖穴不求聞逹如山鹿野麋是其志也
豈樂翹車之召哉敢自衒其術面欺明主者亦鮮矣
時旣不用逐之可也殺之非也若以共詐而可知則
公孫卿欒大無非行詐殺其干勢利以自衒者足以
大戒蘭艾同焚斯爲甚矣貞觀末高宗不誅天笁方
士那羅邇(婆娑)寐逐之歸國斯可爲後王灋矣
小人論
世所謂小人者便僻巧佞飜覆難信此小人常態不
足懼也以怨報德此其甚者也背本忘義抑又次之
便僻者疎遠之則無患矣飜覆者不信之則無尤矣
唯以怨報德者不可預防此所謂小人之甚者背本
者雖不害人亦不知感昔傷蛇傳藥而能報飛鴞食
椹而懷恩以怨報德者不及傷蛇遠矣背本忘義者
不及飛鴞遠矣至於白公負夘翼之德宰噽遺翟漑
之恩陳餘弃父子之交田蚡忘跪起之禮此可與叛
臣賊子同誅豈止於知巳之義也世以小人比穿窬
之盗殊不然矣夫穿窬之盗迫於飢寒莫保性命於
高貲者有何恩義於多藏者有何仁愛旣無恩義仁
愛則是取資於道拾金於野若能識廉耻而不爲是
有償金者之行矣若能忍飢饉而不食是有蒙𬒮者
之操矣所以陳仲弓覩梁上之盗察非惡人以是而
言盗賊未爲害矣然操戈鋋挾弓失以衆暴寡殺人
取財者則謂之盗比於以怨報德者亦未甚焉何者
人之父子兄弟有不相知者有德於人者是巳知之
矣焉得負之哉
李文饒外集卷第三
