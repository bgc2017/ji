李文饒别集卷第五
䟽狀
諫敬宗搜訪道士䟽
駙馬不許至要官私第狀
代高平公進書畫二狀
奏銀裝具狀
奏繚綾狀
亳州聖水狀
玉智興度僧尼狀
諫敬宗搜訪道士䟽
臣聞道之高者莫若廣成玄元人之聖者莫若軒皇
孔子昔軒皇問廣成子理身之要何以長久廣成子
云無視無聽抱神以靜形將自正神將自清無劳子
形無搖子精乃可長生愼守其一以處其和故我修
身千二百歲矣吾形未嘗衰又云得吾道者上爲皇
而下爲王玄元語孔子云去子之驕氣與多欲態色
與滛志是皆無益於子之身吾所告子者是已故軒
皇發謂天之歎孔子興猶龍之感前聖之道不其至
乎伏惟文武大聖廣孝皇帝陛下稽玄祖之訓修軒
皇之術凝神間舘物色異人將以覿水雪之姿屈順
風之請恭惟聖感必降眞僊若使廣成玄元混迹而
至語陛下之道授陛下之言以臣度思無出於此臣
所慮赴召者必怪迂之士苟舍之徒使物淖冰以爲
小術衒耀邪僻蔽欺聰明如文武五利無一可騐臣
所以三年之內四奉詔書未嘗以一人塞詔實有所
惧臣又聞前代帝王雖好方士未有服其藥者故漢
書稱黃金成以爲飲食噐則益壽又高宗朝劉道合
玄宗朝孫甑生皆成黃金二祖竟不敢服盖以宗廟
社稷之重不可輕易此事炳然具載國史以臣微見
儻陛下睿思精求必致眞隱惟問保和之術不求藥
廟靈鍳
誰不歡心臣思罄愚衷以禆玄
皇
駙馬不許至要官私第狀
伏見國朝故事駙馬緣是親密不合與朝廷要官往
来玄宗開元中禁止尤切臣訪聞近日駙馬公至宰
相要官私第此軰無他才技可以延接惟是漏洩禁
密交通中外群情以爲甚弊其朝官素是雜流則不
妨往來若職在清列豈可知聞伏望宣示宰相其駙
馬諸親今後公事即於中書見宰相不令詣私第
代高平公進書畫二状
鍾張衞索眞蹟各一卷二王眞蹟各五卷
晉魏宋齊梁陳隋冥蹟各一卷顧陸張鄭
田楊董洎國朝名畫各卷
伏以前代帝王多求遺逸朝觀夕覧取鍳於斯陛下
睿聖欽明凝情好古聽政之暇將以怡神前件書畫
歴代共寶是偁珍絶其陸探微蕭史圖妙觀一名居
上品所&KR1789;睿鍳别賜省覧
進玄宗馬射圖狀
伏以玄宗皇帝天縱神武藝冠前王凡所畋遊必存
繪事豈止雲夢殪兕楚人美旅盖之雄潯陽射蛟漢
史稱舳艫之盛前件圖臣瞻奉光靈素所寶惜陛下
旁求珍迹以備石渠祖宗之美敢不呈獻
奏銀粧具狀
臣有生多幸獲被昌期受寄名藩每憂曠職孜孜夙
夜上報國恩數年以来災旱相繼罄竭微慮粗免流
亡物力之間尚未完復臣伏凖今年三月初三日赦
文常貢之外不令進物此則陛下至聖至明細微洞
照一恐聚歛之吏緣以成奸彫瘵之人不勝其弊上
弘儉約之德下敷惻憫之仁萬國群甿鼓舞未息昨
奉五月二十三日詔書令訪茅山眞隱將欲師處謙
守約之道敦務實去華之美雖無人上塞丹詔實率
王已偃玄風豈止微臣獨懷忙賀况進獻之事臣子
之常心雖有赦不許亦合竭力上貢惟臣當道素號
富饒近年以来比舊則異貞元中李錡任觀察使日
軄兼塩鐵百姓除實出榷酒錢外更置官酤兩重納
榷獲利至厚又訪聞當時進奉亦兼用塩鐵羡餘貢
献繁多自後莫及至薛苹任觀察使時又奏置榷酒
上供之外頗有餘財軍用之間實爲優足自元和十
四年七月三日敕却停榷酤又准元和十五年五月
七日赦文諸州羡餘不令送使惟有留使錢五十萬
貫支用猶欠十三萬貫不足湏是諸事節用百計補
填經費之中未免懸闕至於綾紗等物猶是本州所
出易於方圓金銀不出當州皆湏外處回市去年二
月中奉宣令進盝子計用銀九千四百餘兩其時貯
備都無三二百兩乃諸頭收市方獲製造上供昨又
奉宣旨令進粧具二十件計用銀一萬三千兩金一
百三十兩尋令併合聖節進奉金銀造成兩具進納
訖今差人於淮南收買旋到旋造星夜不輟竭力营
求深憂不迨臣若因循不奏則負陛下任使之恩若
分外誅求則又累陛下慈儉之德伏乞陛下覽前件
榷酤及諸州羡餘之目則知臣軍用短闕本末有由
伏料陛下見臣論奏必賜詳悉知臣竭愛君守官之
節盡納忠罄直之心伏乞聖慈宣令宰臣商議何以
遣臣得上不違宣旨下不闕軍儲不困疲人不招物
議前後詔敕並可遵承輒冐宸嚴不任戰汗之至
奏繚綾狀
臣昨緣宣索已具軍資歲計及近年物力聞奏伏料
聖慈必垂省覧又奉詔旨令織定羅紗袍叚及可輻
盤絛繚綾一千匹伏讀詔書倍增惶灼臣伏見太宗
朝臺使至凉州見名鷹諷李大亮令献之大亮密表
陳誠太宗賜詔報云有臣如此朕(復字一本有)何憂再三
嘉歎事載史書又玄宗令中使於江南採鵁鶄諸鳥
汴州刺史倪若冰(作若水一本皆)陳論玄宗亦賜詔嘉納其
鳥即時皆放又令皇甫詢於益州織半肩子琵琶銲
撥鏤牙合子等蘇頲不奉詔書輒自停織玄宗皆不
加罪忻納所陳臣竊以鵁鶄鏤牙至爲微細若冰等
尚以勞人損德瀝款效忠當聖祖之朝有臣如此豈
明王之代獨無其人盖有蔽者弗言(蔽而不聞而已本傳作盖有位者)
非陛下拒而不納又伏覩四月二十三日德音云侯
伯有位之士無或棄予謂不可者(諫字一本作)其有違道
傷理徇欲懷安面刺廷爭無有隱諱則是容納善道
增光祖宗不盡忠規過在臣下况立鵝天馬蹙豹盤
絛文彩珍奇只合聖躬自服今所織千匹費用至多
臣愚亦所未曉昔漢文衣弋綈之衣元帝罷輕纖之
服仁德慈儉至今稱之伏乞陛下近覧太宗玄宗之
容納遠思文帝孝元之恭已以臣前表宣示群臣酌
臣當道物力所宜更賜節减則海隅蒼生無不受賜
臣不勝(繚綾罷進優詔報之其)
亳州聖水狀
臣訪聞此水本因妖僧誑惑狡計丐錢數月以来江
南之人奔走塞路每三十家都顧一人取水擬取之
時病者斷食葷血既飲之後又二七日蔬飯危疾之
人俟之病愈其水斗價三千(斗三十千本傳作水)而取者益之
他水(弥字一本作)路轉以市人老疾飲之多至危篤昨點
兩浙福建百姓度江者日三五千人臣於蒜山已加
捉搦若不絶其根本終恐無益黎甿昔吳時有聖水
宋時有聖火並皆妖妄古人所非乞下本道觀察使
令狐楚速令填塞以絶妖源
王智興度僧尼狀
王智興於新屬泗州置僧尼誡壇自去冬於江淮以
南所在懸牓招置江淮自元和二年後不敢私度聞
泗州有壇戶有三丁必令一丁落髮意欲規避王徭
影庇資產自正月以來落髮者無慮數萬臣令於蒜
山度點其過者一旦百餘人勘問惟十四人是舊人
沙彌於是蘇常百姓亦無本州文牓尋已勒還本貫
訪聞泗州置壇次凡髠夫到人納二千給牒即回别
無灋事若不特行禁止比至誕節計江淮以南失却
六十萬丁壯此事非細繫於朝廷灋度(下闕文)
李文饒别集卷第五
