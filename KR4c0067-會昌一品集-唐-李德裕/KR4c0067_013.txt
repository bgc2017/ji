李文饒文集卷第十三會昌一品制集
論用兵(於堂案今拾舊藁得三分之一論兵状請詔者留在內廷降者敕有)
田牟請許党項讐復回鶻嗢沒斯部落事狀
請密詔塞上事宜狀
請賜嗢沒斯等物狀
請於太原添兵備狀
請遺使訪問太和公主狀
論幽州主宜狀
請令符澈與幽州大將書狀
條流太原巳北邊備事宜狀(扶符天德)
天德軍捉到回鶻生口狀
論嗢沒斯特勒等狀(狀附將士)
請賜嗢沒斯鎗旗狀
論嗢沒斯家口狀
太原振武軍鎮退渾党項等牙市狀
奉宣嗢沒斯所請落下馬價絹便賜與可汗穩
便否奏来狀
論田牟請許党項讐復回鶻嗢沒斯部落事
狀
右臣等雖不習兵鈐昧於邊事然酌其物理情實可
知伏希聖慈特賜詳覽比者陛下常慮回鶻國中離
散未是實情今㩀我阿泥伊難珠合等書云此間更
無活處即是實耗又回鶻安孝順云赤心宰相問漢
國中看你回鶻好無足知依倚大國意甚懃懇今若
許田牟徇党項貪利之心不自量力犯必死之慮絶
歸款之誠事捷亦損耗甲兵大虧恩信不成則永為
邊患取笑四夷况窮鳥入懷尚湏矜憫遠人慕義曾
釆犯邊自六月至今未嘗捉烽戍一人奪党項一物
披誠欵塞望闕哀鳴昨者所獻表章詞懇意順棄而
不納先務誅夷此不可一也若回鶻國中無釁種落
皆安嗢沒斯叛逆而来即湏拒絶可汗既自失國才
帳已無携挈傷残寄命他所嗢沒斯等廹於飢困各
欲求生田牟執稱背國亡命是去年為悪徒黨都似
與德彝雪屈為党項報讐察其用情殊非體國此不
可二也漢宣帝五鳳中匈奴大亂議者多曰匈奴為
害可因其壊亂舉兵滅之蕭望之對曰宜遣使吊問
救其災患四夷聞之咸貴中國之仁義其後南單于
果是臣服六十年邊境無事今縱不能扶其微弱豈
宜因此幸災此不可三也伏望具詔太原振武排比
騎兵於邊上嚴防侵軼待犯國家城鎮然以武力驅
除若只於党頂退渾小有劫奪任部落自相仇報未
可助以甲兵常令大信不渝懷柔得所彼雖戎狄必
合感恩待張賈使回足知情實仍望詔田牟不得擅
出詭計妄邀竒功兼詔仲武不得納將吏惑詞為國
生事如蒙允許伏望付翰林約此意處分
請密詔塞上事宜狀
一據太原奏事官孫儔稱昨来回鶻到横水柵
殺戮軍人百姓今抽在釋迦泊東約西去可
汗三百里未知此回鶻是郍頡特下為復是
可汗遣来今且湏以此回鶻為罪人云不受
可汗指揮擅自劫掠邊界請密詔劉沔與仲
武計會先經略此賊如可以討逐事亦有名
摧此一支可汗必自知惧
一比聞公主與可汗常别居帳幕每見漢使去
即令將密意看方便說諭公主知親廟子孫
只合死生爲國常湏作計自拔歸投國家不
合與可汗同行擾亂邊界如萬一迎得公主
亦不得便令赴闕湏且留在邊上制置回鶻
縱力不能及只要假公主名號制服蕃人
一又慮回鶻於山外安置老弱家口將精兵逼
近城柵攪擾百姓如有此事即湏堅壁清野
不得與戰其小城堡兵力薄少不堪固守處
並望抽入大城回鶻從得小城亦無用處即
别選驍將潜出兵掠其家口輜重此最是制
勝之術
右謹件如前望各賜密詔潜令以此為意請賜
回鶻嗢沒斯等物詔
右此者只待張賈使回今到已數日湏早彂遣緣回
鶻已入邊界未測多少天德兵力寡少湏務懷柔伏
以自古禦戎只有二道一是厚加撫慰二是以力驅
除此事利害較然前古皆有明效漢宣帝厚撫呼韓
大享其利邊境六十年無事漢武力制匈奴海內疲
弊生人减半今嗢沒斯若不稍加恩意令盡歡心湏
至以力驅除必恐永為邊患假使其衆残破摧伏不
難亦湏先加以恩不令疑貳古人云將欲取之必固
與之正謂此也臣等商量縱不與糧食接借其賜物
不可太薄若止於只賜特勒宰相實恐彂遣未得湏
是稍令優厚於朝廷若無費損可以保全朝野群情
皆望如此伏希聖慈特賜察納
請於太原添兵備狀
右緣嗢沒斯等夲國残破未有所歸逗留塞上今已
歲周雖近有恩賜喻其歸還然夲蕃未寧時屬寒沍
馬畜羸乏必難首途回鶻和好多年忠效久著雖在
邊境之内計無侵軼之虞臣等所慮吐蕃變詐多端
不可測度或謂朝廷方備北虜未暇西防或云嗢沒
斯招米點汗回鶻乘此機勢謀䧟豐州緣元和十三
年已曾此来不可無備太原兵額雖存皆被軍將放
却散諸處緩急點集至難臣等商量請彂陳許步軍
三千人鄭滑步軍三千人令至太原屯集如北邊有
驚則大同軍正當賊路足應事機如河西有虞便令
取嵐石路過河至亦近便况两道人心忠義徵彂不
難只如一年防秋無所損費臣等詢於物議皆願有
此隄防伏惟聖明特賜允納
請遣使訪問太和公主狀
右伏以元和中回鶻累請和親憲宗不許至長慶初
穆宗以北虜代結姻好中國無虞邊境晏然生人受
福所以割慈下嫁用示懷柔今回鶻國已破亡公主
未知所在若不遣使訪問慰其艱危戎狄必謂國家
公主虜庭本非愛惜便懷輕易之意永無敬重之心
非止甚傷虜情實亦負於公主臣等商量望令苖稹
將一二十騎輕賫詔書先至嗢没斯處令其轉差人
送入至公主所在若嗢没斯便受朝旨固表恭順之
心若辭拒此行足彰背叛之跡因此偵察無所隱情
伏希聖旨特賜省察
論幽州事宜狀
右臣等今月五日於紫宸陛下訪問劉約事宜令臣
等亦與君賞一書諭以此意臣等將謂君賞久在河
朔諳練戎機遠授規模必副聖意君賞只合自出已
意潜道款誠事從乖張泯然無跡豈有將朝廷密旨
顕示亂軍激其悖心致此章表兼見君賞與張絳手
䟽詞甚卑遜非惟失將帥之體實亦失忠藎之誠近
者何重順未得節制初遣茂復諭旨又遣執方致書
臣等兩度令元蹇申意料重順豈不知是朝廷密諭
然竟無大將軍表終守恭順之詞所以授之有名不
紊朝典幽州一方自朱克融留連中使不受賜衣継
以楊志誠累遣將吏上表邀求官爵自此悖慢之氣
與鎮魏不同今若便與書諭實為朝廷之耻伏望且
逗留旬月更候事宜克恭傔回日伏望不賜詔書庶
全事體
請令符澈與幽州大將書
若訪聞張仲武是幽州大將張朝先之子沉勇有謀
陛下縱欲加恩亦須且挫其氣又幽州旬月之內移
易三人因此翻覆多端亦要令其知愧臣等商量且
望令符澈與大將已下一書觀其報答詞理足以知
其情出鄰道節將於國體無虧其書白謹同封進
條䟽太原以北邊備事宜
一雲州之北並是散地備禦之要繫把頭𤇺今符
澈雖修繕已畢把頭𤇺內並未添兵鎮守事同
虚設恐不應機未廢把頭𤇺以前把頭𤇺後併
合抽却望令廵邊使速與符澈計會却抽舊兵
依前制置如舊兵已少即與太原城下及閑處
抽兵其與山東連接處及西北鎮兵不在抽限
如更要築堡城亦委逐便制置
三受降城相去四百里自置天德軍及振武節
度其東受降城中並在腹內都無大叚兵馬鎮
守就中中受降城不過三五十人古城摧断都
不修築今虜衆在隂山之北山中盡有過路若
突出山南便入二城即天德振武當時隔斷其
中受降城本是突厥拂雲詞最是要地今天德
人力不及望令太原振武共出三千人速與修
築便令鎮守即天德形勢自壮虜騎不敢窺邊
一東受降城緣是近年新築城内無水城外取金
河水充飲又於城西門掘一二十井若被圍守
即湏困蹙今築月城護取井水其張仁愿舊城
頗當要害張惟清錯奏恐黃河侵壊先賢制置
皆有神靈保持廢来二十年基址依舊園𬞞樹
木至今盡在隔河便是勝州相去數里望委廵
邊使與劉沔計會如何却復舊城至為穏便
以前件臣等伏以回鶻在邊切湏有備邊備
既壯制置不難訪問利害大約如此其
一要切湏得使臣專往自驗機宜謹具條䟽如前
其間條䟽不盡者望委廵邊使與所在節度使
商量聞奏謹具如前條䟽應接天德討逐回鶻
事一
一請速降中使齎敕至雲朔天德已来宣諭生熟
退渾及党項諸部落等待天德交鋒後任隨便
出軍討逐如得羊馬錢物奴婢等任便夲主自
收官中更不尋問仍據煞戮回鶻多少别議優
賞
一自古出師皆有副貳以防主將有故便湏得人
石雄驍勇善戰當今無敵望授天德軍都防禦
副使兼馬步都知兵馬使助田牟攻討仍勒乘
遞赴天德軍
一回鶻藥羅葛元政馬價絹望且勒留在振武令
中使與忠順同檢點收管如田牟已用兵其藥
羅葛元政便望委忠順收錄如請歸降仍作般
次送付太原除首領外委劉沔且散配儀沁嵐
石等州去塞遠處安置並官給粮食如不肯降
即湏收係待後處分其趙進用等亦望詔劉沔
收管其首領於公舘安置長行等散配諸處
一田牟都似不曉兵機奏狀已出三千人拒回鶻
計其兵數必是全軍盡出忽有不利城内豈免
空虚馬上馳突是戎虜所長攻城圍守戎虜所
短田牟只合堅守城壘以俟救兵望速詔田牟
輒不得出兵野戰待諸處兵至方可逐便討除
一回鶻馬軍難於支敵依林守險湏用勁弩望於
浙西取弩手三百人令取河曲路赴天德如所
在逢回鶻便令把隘及依叢林射馬河曲路與
天德直對兼經歴塩夏等州所在要處便堪應
急到天德後權取田牟指揮
一嗢没斯誠款雖未知真偽然早要别加官爵縱
使不誠亦是反間且要奬其忠義為討伐之名
令遠近諸蕃知朝廷只是責可汗犯順非是要
滅回鶻
一回鶻既乏糧食又累年勞苦人心易動必可招
降望且遣田牟速招降者許以優賞如有降虜
旋給糧食逓過太原取優賞不得留在天德兼
(聞並)
以前臣等商量若待天德奏到已恐不及事
機望付翰林各撰密詔令中使向前審詳事
勢如已接戰便湏准此處分如蒙允許其石
雄便湏今日降敕未審(日緣田牟不待朝旨會昌二年四月十八)
(兵馬故有此處分已出兵拒可汗下)
論嗢沒斯特勒等狀
右自回鶻近邊人情疑恐聖德所感威懷克宣果得
嗢没斯望闕歸心率徒效命必在優賞昭示四方使
戎狄遠聞皆感恩信望降中使宣慰嗢没斯特勒及
王子等并多攬將軍共七人望各内賜錦綵銀噐其
嗢沒斯下兵馬望賜米五千石度支給絹三千疋以
戶部物充度支速差綱般送仍許不分散部落待委
知事情續議制
論嗢没斯下將士二千六百一十八人
右嗢沒斯下將士既與衣粮又加冠帶賜其軍號實
壮邊聲撫循其人莫切於此臣等商量望賜號歸義
軍仍望翰林賜敕書宣示嗢没斯下歸義軍將士等
其嗢沒斯望且令兼充歸義軍使如蒙允許便添入
加工部尚書制宣行仍與中書門下勅牒(月二十一日會昌二年六)
論天德軍捉到回鶻生口等狀
右臣等見今日天德軍奏事官王可度云每有回鶻
投降及城來捉得十人五人緣不敢留在軍城問得
事情後便皆處置伏以回鶻窮困情亦可憐屡有殺
傷恐傷仁化望付翰林賜田牟仲武詔前後更有此
類便逓送太原令配在諸州安置稍為允愜未審(昌會)
(月四日二年三)
請賜嗢沒斯搶旗狀
右嗢沒斯既加軍號甚壯邊城錫以牙旗尤彰寵異
臣等商量望依神策諸城鎮使例賜以旗兩口豹尾
兩對噐仗并刀一副令中使押領宣賜如以中使行
速齎持稍難其搶旗令於太原節度使下㨂新好者
充賜亦穩便謹錄奏聞(月二十二日會昌二年六)
論嗢沒斯家口等狀
右嗢没斯既加軍號請留家口在太原安置與諸弟
等苦處先登者臣等商量嗢沒斯赤誠向闕極力捍
邊請遣宗族盡歸內地非惟絶其顧望足以堅彼闘
心望詔劉沔義忠於雲朔等州㨂一空閑城壘兼與
隨事造土屋其嗢沒斯及愛耶勿宰相等家口等即
與别造壯净屋宇安置其應歸漢家口等大口每月
給米三㪷充粮食委度支供軍使逐月支給仍委劉
沔差漢兵勾當防援不得令側近部落侵擾
論太原及振武軍鎮及退渾党項等部落牙
市牛馬駱駝等狀
右緣回鶻新得馬價絹訪聞塞上軍人及諸蕃部落
苟利貨財不惜駝馬必恐充爲互市招誘外蕃豈惟
資助虜兵實亦减耗邊備望詔劉沔忠順義忠守志
等切加鈐鍵如有違犯並按軍令馬及互市物並納
官如有人紏告便以所得物充賞
奉宣嗢沒斯所請落下馬價絹便賜與可汗
穏便否奏来者
右臣等商量賜可汗甚全國體望付翰林賜可汗書
得嗢沒斯表稱在本分馬價絹並合落下請充進奉
以可汗本國破残久在邊陲此已量與嗢沒斯已下
本分馬價絹便賜可汗兼望賜嗢沒斯詔奬其忠藎
緣卿率衆歸國若又落下馬價絹恐可汗與卿結怨
轉深事體之間亦慮非便以卿等所請奏進奉馬價
絹回賜可汗所冀部落早退令卿等必保安謐望約
此意處分實為允愜(月十九日會昌二年七)
李文饒文集卷第十三
