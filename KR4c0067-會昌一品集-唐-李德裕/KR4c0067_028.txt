李文饒别集卷第八
箴
丹扆箴六首(并序)舌箴一首(并序)
銘
聖祖院石磬銘鹿跡山銘
劔門銘
贊
圯上圖贊大迦葉贊
丹扆箴(并序)
臣聞詩云心乎愛矣遐不謂矣此古之賢人所以篤
於事君者也夫迹疎而言親者危地遠而意忠者忤
然臣竊念拔自先聖偏倚寵光若不愛君以忠則是
上負靈鍳臣頃事先朝屬多隂診常獻大明賦以諷
頗蒙先朝嘉納臣今日盡節明主亦猶是心昔張敞
之守遠郡梅福之在遐徼尚竭誠盡規不避尤悔况
臣嘗學舊史頗知官箴雖在疎遠猶思献替謹稽首
上丹扆六箴具列于後仰塵睿覧伏積兢惶
一宵衣箴
先王聽政昧爽以俟雞鳴旣盈日出而視伯禹大聖
寸隂爲貴光武至仁反友不忌無俾姜后猶去簮珇
彤管記言克念前志
二正服箴
聖人作服灋象可觀雖在宴遊尚不懷安汲黯莊色
能正不冠楊阜毅然亦譏縹紈四時所御各有其官
非此勿服惟辟所難(慨然矣毅然一作)
三罷獻箴
漢文罷獻詔還騄駬鑾輅徐驅安用千里厥后令王
亦能恭巳翟裘旣焚筒布則毁道德爲麗慈儉爲美
不過天道斯爲至理
四納誨箴
惟后納誨以求厥中從善如流乃能成功漢驁沉湎
舉白浮鍾魏叡侈㑀凌霄作宫中雖不忤而善亦從
以視爲瑱是謂塞聰
五辯邪箴
居上處深在察微萌雖有讒慝不能蔽明漢之孝昭
叡過周成上書知詐照姦得情燕盖旣折王猷洽平
百代之後乃流淑聲
六防微箴
天子之孝敬遵王度安必思危乃無遺慮亂臣猖獗
非可遽數玄黃莫辨觸瑟始仆栢谷微行豺豕塞路
覩貌獻飱斯可誡懼
舌箴(并序)
戊辰歲仲春月戊申夜余宿於洞庭西夢與中書令
姚公偶坐如舊相識問余曰君見僕所作口箴乎余
對曰去歲居守東周於公曾孫諫議某處覩金石之
刻遂莞爾而笑曰孫子猶能記之余以仲夏月逹于
海曲嘗竊思之聖哲之言上可以動天地成典謨次
可以正人倫明得失默而不言後代何述焉繫辭云
不善則千里之外違之在植其所言而巳矣豈不緘
其口銘其背以矯當世哉楊子稱孰有書不由筆言
不由舌張儀以舌存而交亂亦善不善之效也余感
姚公之夢乃爲舌箴云
粵有帝舜洎於殷宗龍命惟允(允以龍出內朕命故舜命九官自禹至龍)
(命曰龍)說言乃雍(代子言故曰說言殷高宗夢傅說其)周有良弼王之喉
舌鼓舞而生渙汗乃發傳以言旋作義易以講習施
悅天以卷舌屏讒儒以金口駕說伯陽之誡柔存剛
缺言貴無瑕辯貴若訥則知門猶閉嚢不在括是以
楊雄悼讒者之冤梅福痛忠臣之結善乎先聖之言
既明且清國之以寧人之不朽犯無隱情無恃爾言
駟馬不及嗟爾君子念玆在玆勿以寤一言而取宰
相以舌三寸而爲帝師徒見娄敬掉而獲爵不知魏
其齰以可悲雖言必有中而適其時子房能用其策
難以爭立愛奉春善建不拔無以免係縲衞無警夫
莫椚叔向哀於是出惟敬仲之難明由匠石之無質
楊子曰重則有灋輕則招憂言能如是可以寡尤
聖祖院石磬銘
有美浮石凄若銅音笙竽合奏鸞鷟在林淸越盈耳
和愉感心懸之玉宇永託僊岑
鹿跡山銘
不動者山不死者仙山在僊存真訣不傳猗歟先生
耽道體玄騰駕素鹿遨遊紫烟時憩蓬壺下視桑田
一往茲山于今幾年兹山岑寂先生是宅淸泉綠蘿
獨與世隔我居洞宫人見崖壁空留鹿跡永存幽石
劔門銘
群山西来波積雲屯地險所會斯爲蜀門層岑峻壁
森若戈戟萬壑奔東雙飛高闕翠嶺中橫黵然黛色
樹玆雄屏以衞王國(若列屏此一峯最竒而說者未劍門當中有一峯峻嶺橫峙望)
(也嘗及)峯拔井幹溪回溝洫嚴守重扄隱如臨敵運有
隆替地無險阨閉于昏頑開于有德馬錯西伐蜀矦
敗績艾出隂平禪亦来格粤在憲祖英威四克始剪
蜀妖遂清卭棘蠻夷軌道諸侯述軄武臣銘之金石
乃刻
圯上圖贊
夫天所以睟淸者其氣理也故能四時變化萬物粲
然倦則隂陽爲灾光景不耀而况於人乎人亦肖圜
方之形禀淸濁之氣存神索至極物竆情則倚伏之
先見其如視矣子房潜心於神而逹之見其圓狀如
得其粤則有女子之粹美嬰兒之專和粹所以含至
精專所以研至賾散萬金之資柔毅也祖萬乘之仇
仁勇也學禮履方也變名圯上避世也若乃五
日爲期三往增敬則尾生之信違道矣退不離國心不
忘君則鴟夷之遁非忠矣合時變以蟬蛻望僊路以
鴻冥優游於綺皓之門髣髴乎赤松之際豈不善始
善終哉黃石者其天地之藴神明之璽歟不然則無
以覺悟于房輔翼天漢嗟乎喪亂既定韜匱而葆祠
之生也奉符歿而同穴有以見子房之神交不渝矣
大迦葉贊(頭陀第一)
惟大迦葉依無上智初分寳坐終授密記晚遇金粟
乃知平地潜形雞足以待慈氐
李文饒别集卷第八
