李文饒文集卷第十四會昌一品制集
論用兵二
論回鶻事宜狀
請發陳許徐汝襄陽等兵狀
論回鶻石誡宜狀
奏振武以北事宜狀
奏回鶻事宜狀
要條䟽邊上事宜狀
驅逐回鶻事宜狀
公卿集議未盡處分析聞奏狀
牛僧孺等集議謹連如前狀
徵彂鎮州馬軍事狀
請市蕃馬狀
葜苾通分領沙陀退渾馬軍狀
李思忠番騎狀
河東奏請沙陀馬軍狀
請何清朝等分領李思忠下蕃兵狀
請賜劉沔詔狀
請彂河中馬軍五百騎赴振武狀
請彂李思忠進軍於保大栅屯集狀
論回鶻事宜狀
右臣等累自精慮回鶻自到把頭烽北已是數日奏
報寂然更無侵輪察其情狀只與天德振武界首不
殊前日尚書丞郎鄭肅等皆見臣等懇說且欲曲全
恩信告諭丁寧縱要驅除只可出於邊將常令曲在
於彼未要便與交鋒望更詔劉沔令遣使邀約若事
非獲已驅逐不遲恐劉沔撰書叙朝廷意不盡望付
翰林賜劉沔書白臣等今月一日所商量遣石雄斫
營事今且駐更審候事勢仍望兼賜遂泰詔處(二年會昌)
(七日八月十)
請發陳許徐汝襄陽等兵狀
右臣等昨日已於延英面奏請太原振武天德各加
兵備向後不更往來救援伏蒙聖恩許臣等以進狀
請更徵發陳許徐汝㐮陽等兵今回鶻雖已抽退康
志亮稱退渾走捉嵐石等州臣等料其必歸靈夏又
河曲党項回與回鶻有讐至河冰合時深慮可汗突
出過河兼與吐蕃連結則為患不細深要防虞其所
徵諸道兵恐不可停須要及冰水合時前各到所在
謹突具聞奏未審(八月十日會昌二年)
論回鶻石誡直狀
右自兩日來臣等竊聞外議云石誠直久在京城事
無巨細靡不諳悉昨緣收入鴻臚惧朝廷處置内求
奉使意在脱身又云石誡直先有兩男迯走必是已
入回鶻料其此去豈其肯盡心臣等伏以自可汗在
邊已使苖緽王會楊觀三度告諭又曾領常照安魯
卿同往逗留塞上終不悛心石誡直是一卑微首領
豈能有所感窹况自今夏已來兩度點檢摩尼回鶻
又寵待嗢没斯至厚恐誡直之徒必懷疑怨此去豈
止於無益實慮生奸伏望速詔劉沔所在勒回實為
允愜仍望兼賜崔巨玄詔(月十八日會昌二年八)
論振武以北事宜狀
右緣回鶻牙帳漸移向東去振武疆界稍近今以草
青馬壯深慮有意窺邊望令劉沔於雲伽關及邊界
要害添兵嚴加警備先令鄭許陳滑兩道兵馬於代
州就糧今緣把頭烽北一川皆是散地若回鶻萬一
馳突更無重兵備禦則退渾部落先被破傷太原北
境不免騷擾望付翰林賜劉沔詔令酌量事機審探
回鶻情偽更於把頭烽北添置令速詳利害聞奏如
蒙允許伏望約此意撰詔處分未審(十月十日會昌二年)
要條䟽邊上事宜狀
一回鶻猶在雲州頗擾邊境據二州蹤跡必無
深遠之謀所慮邊上奸人走投回鶻為其設
計今在雲朔等州斷天德振武驛路切須有
備防患未萌望速令度支差使於河西路潜
為准擬
一元和八年回鶻回邊磧南支取柳谷路打吐
蕃天德防禦使周懷義奏到朝廷未測其故
人情無不憂恐陳德裕先臣奏請自夏州至
天德復置廢舘十一所以通急驛又請發夏
州兵士五百人於故經略軍應接驛路兼護
党項臣等未知此路舊舘今已廢毁為復猶
有存者望使忠順詔於此路量事再修舊舘
以通天德奏事疾路
一訪聞麟勝兩州中間地名冨谷人至殷繁盖
藏甚實望令度支揀幹事有才人充和糴使
及秋收就此和糴於所在貯蓄且以和糴為
名兼令與節度使潜計會設備如萬一振武
不通便改充天德軍運糧使勝州隔河去東
受降城十里自東受降城至振武一百三十
里此路有糧東可以壯振武西可以救天德
所冀先事布置即免臨時勞擾
驅逐回鶻事宜狀
右臣等累日商量且如八月九日處分太原三道各
嚴兵守備更令劉沔遣使告諭待至來春回鶻人馬
羸困之時計會驅逐則漢兵免冒寒苦易為施力臣
等思慮量為得計若如此可行即幽州兵馬望且令
於夲界屯集待候處分入太原界後即須供出界粮
未有用處日費殊廣恐度支物力供饋不辦若慮冰
合後回鶻更有馳突事當及早驅逐即須速為計會
至十月已後寒凍轉甚恐施力不得須便三五日内
方及事機又緣太原步兵鈍弱素為河朔所輕兼本
道奏事官孫寮孫儔自稱太原兵敵回鶻不得即須
於河朔側近别徵兵滿取萬人方可濟事須令一兩
月内便見成功如此即免費資財得早安邊境伏以
自兩漢每四夷有事必令公卿集議盖以國之大事
最在戎機元和中征討王承宗李師道長慶中征討
李並令集議况聞向外議論不一互有異同若不
一度遍詢羣情終為閑詞所撓望令公卿集議兩日
内聞奏所冀博盡羣議猒服衆心未審(八月二十會昌二年)
(日七)
公卿集議須便施行其中有未盡處須更令
分祈聞奏謹具一一如後
一議狀云選將練卒未甚得人今緣邊節鎮將
下羣守誰人最不稱職文武班中誰人堪任
將帥須指陳其事不得泛言
一又云守禦要害未甚有備掎角之設不相
輔車之謀不相依今何處置兵即為要害何
處加備即為相應並須指言去處
一又云來即驅逐去亦勿追昨所令集議出師
驅逐去亦勿追如此相守何時得了軍糧日
有所費邊境終無安寧此最關取舍大計須
便堪行用
一又云部落能自攻討者不須止遏而邊上諸
蕃多者一二千帳少者力又不足各有家口
畜産常自護惜昨者回鶻暫到雲州諸蕃奔
逃不暇雜虜既無綂一誰肯盡心今欲將何
部落討逐亦須指言去處
一又云各敕邊將遣自招收其遠征戍卒請漸
令抽罷此事朝廷非不素知只緣去年將江
淮六道衣粮召募天德官健僅經一年更無
一人應募李忠順請自招召經半年只得六
百人塞上守偹處召得一二千人都未濟事
戍卒如何抽罷亦須更别陳方略
以前謹具如前昨所降敕旨云且須切應
事機不得更為虚論今詳議狀並未切事
機臣等商量望令牛僧孺與夷行同議仔
細分析兩日内聞奏未審(九月二十會昌二年)
牛僧孺等奉敕公卿集議須便施行其中
有未盡處須更令分析謹連如前
右臣等伏詳公卿所議猶未切要狀云邊將不聞以
攻守之術上聞朝廷則將略可知也又諸道徵兵其
數不少烏合之衆號令不齊又近者回鶻攻劫雲州
漸入内地節級城守莫能式遏亦未見隣近堡柵首
尾救援者竊詳此意只是見大段形勢實未切事機
朝廷比來待遇回鶻惟推恩信諭其職分使自退歸
所徵戍兵只令守備都未嘗有攻討之意昨來回鶻
廹於飢困至雲州劫奪牛羊已為侵暴事須與城柵
鬪敵兵法所謂疾雷不及掩耳便云莫能式遏亦似
過誣堡柵既無重兵合須自守令其首尾救援亦是
虚談自古所云烏合之衆皆謂臨時召募未經訓習
如韓信驅市人而戰即是烏合陳許淄清等兵並是
節制之師久經戰伐但令一處指揮自然號令齊一
固不可謂之烏合又云漢兵遠襲恐遺虜擒兵法云
善用兵者致人之師不可自致所謂致人者是令其
自來况虜騎倏忽以來疾如風電固不合將兵遠襲
今可以計者緣其有家口輜重不離漢境二三百里
遠去未得既有定所便可為謀魏武破烏丸李靖擒
頡利皆用此計公卿等都不議及亦似未見叱勢非
令集議只緣問驅逐守備二計何先今既云守備過
冬方圖進敢斯為上策便可施行即與昨来加劉沔
招撫使且令告諭理亦相近恐不暇更有訪問未審
(九月七日會昌二年)
請發鎮州馬軍狀
右太原奏事官孫儔適到云回鶻移營近南四十里
劉沔料必是緣契丹不同恐襲其背所以移營又幽
州進奏官孫方造云仲武破回鶻之時收得室韋部
落主妻兒昨室韋部落主欲將羊馬金帛贖妻兒仲
武並不要只令殺回鶻監使即還妻兒室韋使己領
幽州軍將同去殺回鶻監使緣軍將未回仲武未敢
聞奏據此事勢正堪驅除臣等問孫儔與幽州合勢
向前移營驅除得否更要添多少兵馬孫儔答云若
係移營亦不要添大段兵馬只緣大同軍兵少得易
定一千人助大同即得其鎮州馬軍臣等商量不用
徵發穩便未審(月十二日會昌二年九)
請市蕃馬狀
右訪聞蕃渾羊馬多在渾河川恐啓戎心更來侵掠
回鶻未退尤須備邊朝廷比來所乏最在戎馬因此
收市深得事機宜收壯馬令入東■保無散失臣等
商量望委劉沔誘論番人緣回鶻常有意劫奪恐番
人作主不得應堪服衣甲壯馬並與收市其以太原
見貯戶部物充賞價如市收得後旋送樓煩監收管
諸道若有欠闕即量賜與如蒙允許望付翰林賜劉
沔詔處分未審(月十一日會昌二年九)
請葜苾通等分領涉陀退渾馬軍共六千人
狀
右奉宣旨思忠請前件馬軍合勢令商量奏來者臣
等商量令劉沔與幽州振武天德合出大軍置營柵
漸移向前逼蹙即令思忠領蕃渾馬軍深入計思忠
兵勢相及可汗牙帳必自有變兼令招其降者即易
成功其蕃兵分為兩廂各令蕃將押領至為穩便何
清朝葜苾通是蕃人各令管一廂所冀諸識虜情易
為指使如蒙允許其何清朝計行李永遠望便以中
書門下帖追未審(月十三日會昌二年九)
李思忠下蕃騎狀
右臣等訪聞退渾與回鶻久為讐怨恐合勢後不與
思忠叶心或生别事須令遂泰審與劉沔商量如有
可疑即便假發遣其興唐感義奉臣誠等軍及契苾
退渾等部落先各有本管都使都督須令部領自去
即得兵將各相諳識易於指揮望付翰林賜劉沔忠
順遂泰等詔處分(月二十七日會昌二年九)
河東奉請留沙陀馬軍
右思忠本請蕃騎緣言語相通易於指使若令易定
兵去恐不相當魏楚又稱向北進軍每頭軍事須得
蕃兵一二百騎引行若全令抽却進軍不得臣等商
量沙陀兵望許劉沔量留一半其一半依前令與思
忠合勢如蒙允許望賜劉沔詔處分(十月五日會昌二年)
請何清朝等分領李思忠下蕃兵
右臣等前日商量令契苾通等不受思忠指揮何清
朝分領部落臨事取思忠指揮昨日奉宣恐契苾通
等不受思忠指揮不要分領臣等亦有深慮不敢不
再陳論沙陀部落此在太原衙内性至循良於人情
押熟不令别人管領亦得所虜退渾昨者張獻節纔
欲責罰便凝為惡忽恐思忠制御不得却自因此生
事契苾通本是蕃中王子先在蔚州且遣分領必上
下情通更無所慮又思忠雖志誠效順然使用之初
亦未可獨任漢將分領事亦得宜契苾通等雖是蕃
人任使已熟切更誡勵豈敢不順思忠臣等所見如
此伏望聖明裁断未審(十月八日會昌二年)
請賜劉沔詔
右訪聞劉沔頗練兵機惟臨機決策不免遲疑兵書
云用兵只聞拙速不聞巧遲深恐過為慎重漸失事
機望賜劉沔詔比緣回鶻未為擾侵且務綏懷今既
殺僇邊人驅劫牛馬頻已有詔速令驅除自度便宜
臨機應變不得過懷疑慮皆待指揮朝廷既假以使
名令為諸軍節制邊境之事皆以責成向後或要移
營進軍一切自取機便不必皆候進上未審(年十月會昌二)
(日十七)
請發河中馬軍五百騎赴振武
右臣德裕得忠順狀請自至界上親臨賊營專看事
機首為撲滅緣當道軍馬數少請馬軍一二千騎臣
等商量緣可汗移營已近振武忠順勇於戰鬪必可
指蹤河中地閑馬軍有朔方舊法都虞候■川防戎
臣素所諳知望發馬軍五百騎令王縱部赴振武取
忠順指揮今當回鶻衰殘亦要及時驅逐事有應變
不可憚煩仍望賜絹一千八百疋内三百疋充職掌
人優賞以戸部物充度支差綱發遣兼望令中使送
如蒙允許望付翰林賜詔處分兼詔示忠順守志其
賜忠順狀謹連封未審(二月十日會昌二年十)
李思忠請進軍於保大柵屯集狀
右伏以今年八月制置待諸道進軍移營逼可汗衙
帳即李思忠領衍蕃騎深入覆其巢穴續緣劉沔張
仲武確稱冬寒進軍未得請待正初今已及期望詔
劉沔張仲武一時進軍以壯思忠兵馬恐不■令往
中受降城令在保大柵屯集稍焉穩便望付翰林賜
思忠遂泰詔處分其劉沔仲武詔意謹同封進(二年會昌)
(十七日十二月二)
李文饒文集卷第十四
