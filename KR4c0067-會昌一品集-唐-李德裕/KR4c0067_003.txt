李文饒文集卷第三會昌一品制集
制
宣懿皇太后祔太廟制
宣帝改名制
遣王會等安撫回鶻制
討回鶻制
討劉稹制
授王宰兼克河南諸軍攻討使制
授劉沔招撫回鶻使制
授張仲武東面招撫回鶻使制
宣懿皇太后祔太廟制■奉敕撰
門下朕近因載誕之日展承顔之敬太皇太后謂朕
曰天子之孝莫大於丕承人倫之義莫重於嗣續穆
宗睿聖文惠孝皇帝厭代已久星霜屡遷禰宫曠合
食之禮惟帝深濡露之感宣懿皇太后長慶之際德
冠後宫夙表沙麓之祥實茂河州之範先朝恩禮之
重中壼莫偕况誕我嗣君纉承宣宗已恊華於先帝
方延祚於後昆思廣詒謀庶弘博愛爰遵舊典以慰
孝思當以宣懿皇太后祔太廟穆宗睿聖文惠孝皇
帝室率是彝訓其敬承之朕祗奉慈旨載深感咽宣
示中外咸使知聞主者施行
仁聖文武章天成功大孝皇帝改名制
王者照臨萬寓名豈尚於難知敬順五行理宜避於
勝伏徵諸前史義實炳然昔炎漢之興洛滂去水所
都名號猶乃避之况我國家運昌土德豈可以王氣
勝於君名所以憲宗継明之初實已捨水必有冥數
叶於禎祥漢宣帝柔服北夷弘宣祖業功德之盛侔
於周宣御曆十年乃從美稱朕遠惟大漢之事近禀
聖祖之謀爰擇嘉名式遵令典敬承天意永保鴻休
宜攺名爲炎仍令所司擇日分命宰臣告天地宗廟
其舊名中外表章不得更有回避布告遐邇咸使聞
知
遣王會等安撫回鶻制奉敕撰
敕自古令王撫寧荒服忠於國者則有継絶之恩順
於道者則有固存之義所以厚其嚮化優以報功回
鶻累代姻親久修臣禮服我聲教保茲信誠嘗以國
難識其忠良嚴霜見其貞松疾風知其勁草永言勲
力豈忘予懷如聞爲紇扢斯所攻兵折衆叛畜産大
耗國人荐飢流離轉徙遠踰沙漠近因太和公主遣
使入朝已知新立可汗寓居塞下告窮請命未有所
歸每念艱危載深憫惻今欲捄䘏窮困撫慰瘡痍使
四方知朕不忘舊勲保其大順昔匈奴乖亂呼韓欵
塞漢宣帝轉粟賑救權而施宜故得三代稱藩北邊
罷警前令典可不務乎宜令右金吾衞大將軍兼御
史大夫王會持節充安撫大使宗正少卿兼御史中
丞李師偃充副使專往慰問仍賑米粟二萬石俾期
安輯離散漸就漢南再復舊彊永保恩好宣示中外
宜體朕懷
討回鶻制奉宣撰
門下夫天之所廢難施継絶之恩人之所棄當用侮
亡之道朕每思前訓豈忘格言回鶻比者自恃兵強
久爲桀鷔凌虐諸部結怨近隣紇扢斯潜師彗掃穹
廬瓦解種族盡膏於原野區落遂至於荆榛今可汗
亡逃失國竊號自立遠逾沙漠寄命邊郵朕深念衰
殘尋加賑䘏每陳章表多詐諼之詞接我使臣如全
盛之日無傷禽哀鳴之意有困獸猶闘之心去歲潜
入朔川大掠牛馬今春掩襲振武逼近城池可汗皆
自率勁兵首爲寇盗不耻破敗莫顧姻親河東節度
使劉沔料敵伐謀乘機制勝彂胡貊之騎以爲前鋒
搴翎(湯傳搴歙侯之旗一本作翎漠世陳)侯之旗戈彼在穴短兵鏖於
帳下元悪軼於彀中况乘匪六驘衆纔一旅儲糧已
竭計日可擒太和公主居處不同情義久絶懷土多
畏凾聞黃鵠之歌失位自傷寧免綠衣之歎念其羈
苦常軫朕心今者脫於豺狼再見宫闕上以攄宗廟
之宿憤次以慰太皇太后之深慈永言歸寧良用欣
感其回鶻既以破滅義在剪除宜令諸道兵馬並同
進討河東立功將士以下優賞續次條流處分應在
京外宅及東都修功德回鶻並勒冠帶各配諸道收
𬋩其回鶻及摩尼等莊宅錢物等並委功德使與御
史臺京兆府各差精強幹事官點檢收錄不得容諸
色軄掌人及坊市富人輙有影占如有犯者並當極
法錢物納官摩尼寺僧委中書門下即時條䟽聞奏
於戲昔漢宣帝值匈奴乖亂推亡固存呼韓單于携
國歸命入朝保塞漢后所以有擁護之恩郅支單于
背叛禮義傷毁威重漢史所以明可誅之罪二虜禍
福皆自取焉四夷百蠻宜以爲鍳布告中外深體朕
懷主者施行
討劉禛制奉宣撰
門下定天下者致風俗於大同安生人者齊法度於
畫一雖晉之欒趙家有舊勲漢之韓黥身爲佐命至
於干紀亂律罔不梟夷禁暴除殘古今大義劉悟填
居海岱嘗列牙爪屬師道阻兵六師問罪三面開網
一境離心乘此危機遂能歸命憲宗嘉其誠欵授以
南燕穆宗待以腹心委之上黨招致死士固護一方
逮於末年已虧臣節劉從諫生禀戾氣動扇剛風因
䟦扈之資以專封壌恃紀綱之律以逞驕恣暫展執
珪之儀終無上綬之請隙駒爲樂魏豹姑務於絶河
井蛙自居孫述頗聞於巴蜀大受亡命妄作妖言中
詗朝廷潜圖左道輒謀動戎師屡奏隂謀顧苕卵之
可矜豈泉魚之是察暨乎沉痼曾靡哀鳴猶駐將盡
之魂恣行邪僻之志罔惑舊校樹立狡童中使挾醫
莫覩其朝服近臣銜命不入於壘門逆節甚明人神
共棄其贈官及先所授官爵并劉稹在身官並宜削
奪成德軍節度使王元逵魏博節度使何弘敬或姻
連王室或任重藩維懇陳一志之誠願揚九伐之命
吴漢任軄受詔而初無辦嚴卜式朴忠未戰而義形
於内况成德軍嘗以驍騎横衝首破朱㴞戰勢方酣
再回魯陽之日鼓音不息三周不注之山魏博軍亦
以大旆涉河竟殱師道建十二郡之旗鼓以列降人
削六十年之厲階盡歸王化士賈餘勇軍有雄名必
能禀鄼侯之指蹤成葛亮之心伐咨汝二師朕尤注
懷元逵守本官充北面招討澤潞使弘敬守本官充
東面招討澤潞使潞府曩者烈祖在藩先啓聖符
瑞昭晣繢事煥於泗亭鑾輅廵游金石烈於代邸寔
爲可封之俗久爲仁夀之鄉艱難以来頗著誠節必
非同惡咸許自新其昭義軍舊將士及百姓等如保
初心並赦而不問昭義軍舊大將等如能舍逆效順
以州郡兵衆歸降者必厚加封賞如能擒送劉稹者
别授土地以振勲庸其村鄉百姓如所在團結歸順
者亦加爵賞劉悟下鄆州舊將校子孫及劉從諫近
招致將士等喻以善道宜聽朕言凢秉義立名湏明
太順未有忠於所奉上悖君親昔郤至有言受君之
禄是以聚黨有黨而爭命罪孰大焉田横能得士心
人多致命伏於海島莫敢猖狂及漢高召之奔走向
闕豈嘗違拒漢使留止田横唯慕殉以成仁不相挺
而作亂故得其王殁延殊寵光顯令名爾等既有義
心宜思改悔如能感喻劉稹束身歸朝必當待之如
初特與洗雪爾等舊校亦並甄酬仍委夷行劉沔茂
元各務進兵同力攻討其諸道進軍並不得焚燒廬
舍彂掘丘墓擒執百姓以爲俘囚桑麻田苖皆許本
戶爲主罪止元惡務安生靈於戲藩維大臣抗䟽於
外髦雋舊老昌言於朝戒朕以祖宗之法不可私一
族刑賞之柄所以正萬邦宜用甲兵陳於原野雖朕
以恩不聽群臣以義固爭詢自僉謀諒非獲已布告
中外明體朕懷主者施行
授王宰兼充河陽行營諸軍攻討使制
奉敕撰
敕淮南勁兵伏灌夫之勇河內雄屏委寇恂之忠各
用所長俾專大任以茲制勝斯爲良圖忠武軍節度
使銀青光禄大夫檢校工部尚書兼許州刺史御史
大夫上柱國王宰結髮從軍擁旄爲將一劍横陳萬
筭皆全隂則難窺勇能重閉亞夫急緩之任継父綘
侯祭彤禦侮之才爲吾子路近者狂寇憑阻屡犯顔
行茂元莫遑定居驟聞三捷願言奮旅方展六竒遽
屬爽秋暫嬰寒泄誠威重之可倚顧卧護之未任是
用改爾乘軒總齊諸校隠如敵國禦彼奔衝昔韓信
建旗出井陘之隘鄧艾束馬越隂平之艱皆立竒功
稱爲名將爾宜自厲無愧前良
授劉沔招撫回鶻使制奉宣撰
昔東漢中夏既寧匈奴飢饉臧宫請命將臨塞圖刻
石之功光武報云柔能制強且傳聞之事常多失實
雖滅大寇不如息人朕每覧前史爲之興歎又以大
禹修德有苗歸心周穆徂征荒服不至固存取亂在
擇良圖回鶻頃以本國荐飢落種携貳紇扢斯乘其
衰亂遂覆危巢既焚老上之庭盡剪名王之族可汗
失地遠害来附塞垣朕言念姻親不忘勲力諭以呼
韓欵塞漢氏舊章戎不亂華國之大典且分兵食捄
彼飢人令歸溟南方議賑贍屬可汗久嬰沉痼酋長
異心雖随畜荐居固無定所而控弦深入頗亦渝盟
邊將戎臣屡抗章䟽策慮偪臆咸請驅除朕以王者
之師以全取勝匈奴見短嘉婁敬之善籌馬邑設權
戒王恢之兵首推誠含垢亦以喻時况朔夜沍寒有
皸瘃之患隂山遥路多曲折之艱宜以德綏豈勞兵
碎某官劉沔久臨沙漠頗識虜情既啓十乘之行必
致六驘之遁委之告諭方俟成功可守本官充招撫
回鶻使如不自改悔終湏驅逐其諸道行營兵馬使
權令指揮主者施行
授張仲武東面招撫回鶻使制奉宣撰
門下古人云兵者所以明德除害也故舉得於外則
福生於内朕每念戎事務安生靈既獲遠圖宜恢長
筭回鶻可汗寄託塞上未歸虜庭近者遣使薊門懇
陳誠欵宋人病告於子反朝鮮心附於樓船繄我信
臣實得要領幽州盧龍軍節度副使知節度事觀察
處置押奚契丹兩蕃經略盧龍軍等使銀青光禄大
夫檢校工部尚書兼幽州大都督府長御史大夫蘭
陵郡王食邑三千戶張仲武風雲感契鳬藻協誠自
升將壇首剪狂寇戈鋋亟聞於彗掃牛馬殆至於谷
量故能望影揣情巳探致虜之術豈止聞風破膽益
堅慕義之心遽奏封章願申告諭彼既率服寧忘懷
柔况虜騎往来疾於風電沙場夐邈介以山川臨敵
應機固難綂一昔衞霍之襲葷允異道而征辛趙之
繋䍐羌兩從其志成予廟勝之策在舉髦傑之臣俾
爾鷹揚挫其狼顧將復蠻夷之叛固在七擒勉思將
帥之風無忘無利崇以夏官之秩委其綂制之權當
竭一心敬茲休命可檢校兵部尚書兼充東面招撫
回鶻使其當道行營兵馬使及奚契丹室韋等並自
指揮餘如故主者施行
李文饒文集卷第三
