唯室集卷四宋陳長方撰
古體詩十四首
張子房
子房非漢臣憫世爲一起借力用沛公東西唯所指注
措豈因黃石書出處非由赤松子博浪沙中擊祖龍欲
報君仇遑恤已
陸宣公
赤符兆此水黃圖蒙楚氛上天眷李氏未許鯨鯢吞胚
胎出仁人来佐文皇孫如鳳不鷙搏坐使衆鳥君奉天
累卵危柱石繄公存奈何兒曺癡但侈李渾勲或云詔
令下雪泣山南軍𤨏𤨏計功閥淺識難與論君看商辛
罪詎可臣周文朝有一微子國勢南山尊道大與時背
晚棄天之垠溟渤泄毫芒世已高清芬窮通一吷耳止
止毋重云
寄黃端冕時從張丞相幕中
三年不相面思君夕十起君趨大江東此情隨逝水仲
尼方過宋亦主司城子欲行平生言詎知不由此男兒
一語契發軔見千里﨑嶇馬迹間輸誠勞舌齒浩歌歸
去来長劒無須倚
文儒見和四詩欽歎高妙謹用韻為答卒章問
訊汝霖幸呈似也
我貧如曲逆甕牖門垂席莽蒼且三飡鵬鷃俱自適功
業薰天地等是一戲劇高堂親鵠髮甘脆尚謀食空餘
聖門事黽勉愧強力前修皎日星一一是標的未敢如
求賜自畫兼願息
公居吳淞濱聲名到童兒弓旌羔雁招尚落滄海遺淡
然如秋容杳渺無津涯扁舟載西子獨此見子皮兼收
及我輩一視白與緇他年高士傳讀者當見思不但首
陽士廉稱百世師
記公當日事天上冠羣英偕計旅庭實稚齒先飛聲胷
中五色絹補衮澤斯民云胡卷而歸不效岐山鳴翛然
脫外累志尚惟清寧坐使嘉榖富無復生蝗螟因公古
人風併得千載情
好在蘇夫子琴書安穏不尺書寄雙鯉一一無沉浮不
見才幾日沃若桑已稠應與曜菴人静話同茶甌目送
歸飛鴻縹渺天南頭趣合略畦畛道同當共謀何時暫
来旋促駕毋停輈
讀蕭相國傳嘉召平出處之合義作召平詩
秦刑次骨政如虎六合瓦分訪前主龍蛇五年垓下定
尺地寸天皆漢土青門抱甕等齊民齎志肯教重屈身
採薇昔日首陽下豈謂周武慙商辛為臣委質貳乃辟
况我陪封存故國不知荒虐但知君可卷隨人心匪席
每開汗簡為澘然出處真成不愧天袖手叵堪餘伎癢
往弔鄼侯消未然高皇漫道羣雄祖何似蕭王更英武
一相不能推赤心終至遭君玩掌股君不見臧文仲厚
禄知賢不能共千古難辭竊位譏我為鄼侯還忸怩
孔明
阿衡專美有商初誰氏彷彿前規橅漢末諸君憤城狐
外召紹卓為韓盧毒流三輔被京都鈇鑕至乃誅無鬚
紛紜少定郿塢誅諸君自名榖與孤海内各各援鼓桴
才如粟毛爭馳驅孔明高卧南陽廬視之過前初若無
三顧幡然去枌榆實類有莘彼丈夫玄德没地存孤雛
昏暗僅比曹丕奴扶之立國西南區君臣内外靡咨吁
茲亊可直桐宮居孔明乃古阿衡徒何人欲並齊夷吾
是將魚目方璠璵九原可作誰歸與嗚呼斯人真起予
題趙坦之唐人所畫二馬
前身道林後曹覇筆下馬生非可畫心賞神駿今繪神
戲弄丹青疑造化風鬃霧鬛何足云電行山立更逼眞
脫遺皮毛見驥德妙處了非由寫形兔園喜亊佳公子
王濟風流略相似畫中一見猶好之不但千金致燕市
明忩展拭須韻語杜陵無人欲誰付鄧公驄馬二三羣
夢想風標覬神遇此詩此畫今不逢見畫與詩元自同
誰知一洗凢馬句今在生綃半幅中
讀張文潜黃魯直中興頌有作
文皇光明大式圍招来羣策常低眉恩流動植到肌骨
民心與作邦家基歲月日逝閱天寶樁撞家居恣纖兒
婦后一日投三子内間更納夀王妃三綱俱紊今若此
漁陽叛將来猶遲騎騾入蜀事惨惻靈武即位尤堪悲
五郎父子較名義直與安史分毫釐若非貞觀基局牢
分披已作周東西臨淮電擊亦漫爾汾陽韜略將何為
後来更出顔元輩深詞大刻中興碑艱難不少念厥祖
坐蒙前福仍夸毗鑑觀陳迹動歎息願上文王聖德詩
古劒行(十六歲作)
不辨干將與莫耶仗之使我心無邪光芒紫氣射牛斗
知音今不乏張華百鍊精剛歐冶手一仗尚能清九有
有時隂靄天地昏匣中飛電金蛇走切玉如泥未足珍
終當化去烏足神願與朱雲斬邪佞豈甘埋没延平津
莫道承平便無用長使姦雄毛骨竦上决浮雲日月明
疾視羞為一夫勇
贈畫者徐琛
我行江南江北山真賞會心那可數獨愛黃陵古廟前
四水粘天迷浦溆胸中歴歴着山川有句如枝不容吐
欲將寫作無聲詩筆底愧非韋與許今年南走到閩越
歸踏雪峯由後路蛇行山腹動十里屏列竒峯疑八柱
連雲直擬穿天心飛瀑橫看如急雨盤渦雷吼又奔注
小立只憂蛟鱷怒何異周南太史家西上九疑東訪禹
君能點染出江山造物鑪錘困掀侮李成不作郭熙死
誰謂今人不如古五日一水十日石得意無煩用心苦
君觀宋廸傳深趣元在頹墻破環堵正如草聖得神逸
擔夫爭道公孫舞吾言有味君細聽領略當同少林祖
邊公明盡屛葷茹因成古風約叔度良佐周翰
同賦公明學佛而不專意性理故及之
君不見何曾萬錢不下筯一食淋漓汙刀爼又不見王
濟春醪人抱甕盈缶蒸豚漬人乳百年光景電畫水口
腹何須事如許夫君景德公侯家鳴鐘列鼎相矜誇奈
何烏帽嵌岩底栽松藝菊飱烟霞年来删薙到口腹不
待聞韶便忘肉前身知是永禅師想似當年房相國庖
厨漸遠世緣輕定水泓澄久更明蒲團好究風幡句率
陁未是公歸處一日還家不移步方信今吾了非故作
詩相賀雜苦語愛人以德吾非據
近體詩二十五首
别葉子
歸袂飄飄舉春風催去船又為旬日别已覺寸心懸詩
社須摩詰兄家念惠連千金輕一諾季布豈空傳
王正自挽詩
道史詞華麗蘭臺地望高鴛行方接翼牛刃極吹毛豈
料飛梭語長令空谷逃棲遲俄委化驚惋首重搔
登門纔幾日祖奠亦歔欷毁譽付公是游談空昨非厲
階由怨府意廣數危機世味元如許休嗟志願違
楊漢公挽詞二首
今世稱能吏如君第幾人銅章恩屢易象板命惟新華
表歸無日泉臺冷不春承家在諸子勉力紹前塵
一日官聯舊千秋事契存窆棺蕭寺側築屋白雲根綿
力慚無助丹心徒重論凄凉楚些韻誰觧與招魂
去冬因元鎮有見懷詩草草用韻錄上併謝妙
藥名墨之惠(案元鎮當是趙鼎前擬御書䟦尾代鼎作可以互證)
南来仙驥一回翔古墨丹砂併送將從此微軀常得健
學君揮翰詎能忘霜寒碧澗行蹤少月落青林去夢長
相見只愁俱白髮敢辭不飲負清觴
送李尹叔解印
數年美政在棠隂考績如公合賜金莫問逢迎妨俗眼
但知惠愛盡吾心攀車共願輪生角追路端如鹿走林
我亦一㕓清霅尾慚無妙筆寫徽音
寄胡仲連三丈
吳中耆舊固無多底事年来病作魔無妄那知能召疾
蹈仁誰謂反傷和阻操几杖候安否宜遣音書問若何
不藥行將致康復銅人公可手摩挲
觀亡弟同之書札感懷
處處君書畫難堪淚雨沲如何遵養力不似世緣多
書中庸示邊周翰
紙上遺書字宛然千年微意有誰傳曾將靈鑰開關鈕
珍重成周二老賢(二程夫子也)
酈生長揖
輟洗高陽一酒徒沛公雅意在雄圖終煩前箸還銷印
王表知君淺丈夫
張釋之諫文帝
樂極生悲倚瑟歌一言悟主亦何多晏嬰往日規齊景
廷尉風流更不磨
霍光賞符璽郎
黃四娘家花滿蹊姓名因寄杜陵詩孟堅父子編摩久
符璽中郎竟為誰
金日磾見馬
黼座天臨粉黛中苑前過馬貌惟恭那知漠北休屠子
前古由余可比蹤
馮倢伃
倉惶環柱祖龍子失筯驚雷劉使君肯信綠眉蟬鬢客
當熊意氣壓三軍
王昭君
巫峽江邊歲屢更漢宮日月亦崢嶸此身端可清邊患
誰惜龍沙以北行
山簡習池
夷甫清言百不知山公日醉習家池晉朝將相元如此
石勒劉淵自奮飛
明皇覽鑑妃子剪髮圖
引鑑能知天下肥此時未納夀王妃龍眠觧向丹青裏
寫出開元治亂機
胡少明兩書索二程先生畫像寄小詩二首
微言固已成糟粕紙上形容轉更疎要識平生真面目
百無所似若為書
牛首蒙倛兩誤傳與人同處最難言孟軻出語不驚坐
熟復方能知委源
懷少明
故人漂泊客江鄉夜雨相思夜更長經歲不来来又去
端如鴻燕遞相望
江蘆葉葉生秋思相對閑窗伴晚風想得塗菘胡伯武
此時情味與誰同
答虞明中
若道平生未始離誰知此語已成非饒君向此知端的
未免猶成我與伊
示弟
欲知天理即私心切莫將来兩處尋翻手為雲覆手雨
只今猶昔昔猶今
觀雲
浮雲聚散復西東此處容君一線通全體露時如不領
問君何日觧相逢
題牛圖
卧嚙枯萁對晚風微勞畎畆未須雄吾君痛迫劉文叔
好試當年新野功
牧羊圖
畫史含毫欲下時筆端新意有誰知滿山羖䍽燕然北
快取竒功慎莫遲
