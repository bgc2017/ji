唯室集卷二宋陳長方撰
序五首
易傳後序
易有太極是生兩儀兩儀生四象四象生八卦八卦重
而為六十四天地之理萬事之情細大盡矣自兩儀立
至於六十四卦分消長變化錯綜推盪自常情觀之宜
其瓜分土裂相萬萬也不知所謂太極者統乎萬變之
紛如而絲髮不移讀易之士苟能知此則即事以明理
取道以行事應天下之變成天下之務皆合會通而行
典禮矣晉宋以來世崇清言遂指易為虚無之書聖人
所以憂患後世之心垂教將來之旨幾於熄滅而無聞
伊川程夫子起斯道於千歲後著六十四卦義皆經世
修身之要至於神妙虚無之談則絶不復道然而包精
粗竭兩端初無二語也高明之士即近明遠忘言神會
則自得其意中人以下守而勿失亦足致吉福而免凶
悔嗚呼夫子之為此書至矣盡矣言之所及亦止於是
矣學者可不盡心歟或疑序言易變易也隨時變易以
從道也謂道即易尚何從道之云殊不知夫子所謂從
道變易指此書也觀其繼言其為書也廣大悉備則指
此書之意斷可識矣卦爻彖象隨時無常所以顯道之
用苟不從道何有於書耶若易之體則即道也謂道與
易猶為強名尚何從哉
節通鑑序
國之有史其來尚矣所以善善惡惡為萬世法戒其不
足為法戒者未嘗書也故魯僖公修泮宫仲尼作春秋
不載而見之於詩筆削謹嚴盖可見矣至左氏太史公
范蔚宗之流雖刻畫文字光采溢人耳目而書事之法
駸駸流蕩已乖於前人焉狐突登僕彭生敢見與夫石
言于魏榆左氏之書也滑稽立傳而漆城乳媪之論著
太史公之書也方伎立傳而鼈為府君之說傳范蔚宗
之書也諸如此類今不暇毛縷披剥其言直論大槩以
為書之傳後果何為乎將有補於世教耶將開迪於來
代耶是亦徒費荆潭之竹而漫禿南山之兔也下及晉
宋以至陳隋恢詭十倍於三書而一草一木之異畢載
穢詞䙝語殆不可使父子兄弟同業共習之為史至於
是與古人書事之意一何異哉故相司馬公受命於朝
聚歷代史為資治通鑑刪繁去長一洗千餘年之弊詞
將以備乙夜之覽也事之存而無所損者不可盡削故
亦不得不詳余家世業儒貧不能致此書念之久矣方
將縮衣節食以求之不幸亂離官本存否莫能知也因
假於交游手自抄錄凢事之繫興衰干教化大得大失
皆不敢遺其間資聞見助談柄者或不能盡錄非敢有
所銓擇也直以筆力不逮爾然自三十年來士於史籍
中記一字之隠僻摭一語之新竒藏胸中以為事業言
於衆以為伎能者多矣至於上可資治道下可修一身
者彼直如視秦人肥瘠然雖唱之於名世之士余不暇
學也嗚呼天有四時發生肅殺不能並行於春夏地有
四岳東西南北不能俱見於一方天地尚爾况人力乎
則余之取其大而遺其細也來者亦未易加誚焉
送黃循聖序
江夏黃公被命貳守桐廬其子循聖從行循聖余之友
也追而告之曰桐廬盖浙江之東山水都會也其彰彰
著人耳目者無如七里瀨固山水之竒絶然余行天下
視世之如七里瀨不少矣彼湮没不傳此獨著稱豈非
得嚴子陵而重乎子陵以劉文叔之故交及其誅莽賊
縛羣盜撫四海而君之子陵視之猶昔也後世高之特
以其不為劉文叔屈而已豈知子陵者哉余嘗謂子陵
之於文叔亦猶四老人之於高皇其心實少之也觀子
陵謂侯覇為癡謂文叔差增於往則文叔之為人盖未
滿子陵意也故其言咄咄子陵不可相助為理耶特眠
不應而已使子陵道合豈終身披羊裘持竿七里瀨而
與西山對語乎士生一世無必進無必退特視道之如
何今子氣奪三軍之帥視世之功名若唾手可辦者盖
近於必進也必進則有時而必退矣故因子之行道子
陵之出處孔子曰用之則行舍之則藏唯我與爾有是
夫願以是為師
送龔聖任序
先豫章公大觀初得官歷陽會侍郎龔公弭節里社而
察院游公博士關公亦客此郡四人相與懽然無間陋
邦小郡一時有四公居之直可使閭史記述以為異時
嘉話也諸公凡日夕講摩議論意有未合者歸輒折簡
相難詰必期於是余生雖晚尚聞其梗槩關公來歷陽
未幾物故且無子天下痛之獨三家子孫尚存經亂離
諸公手簡散已幾盡唯先君議論猶見家集紹興十年
余至吳興見龔公之孫聖任於郵亭中各知兩家先契
之厚復懽然無間退聞僚友稱其公勤吏士服其威愛
賢士大夫言其好學余私自慰故家有孫也余方為貧
沈浮閭里聖任作吏日走水村山徑間奉檄别白田里
訴訟一年之中相見不數而聖任受代矣將行責言於
余周視此身空如無有念聖任之意不可虚因思去秋
與客泛舟道場何山道中有稱聖任能詩文歌詞者余
告之曰聖任如驥騄之駒方就韁勒嘶風逐日意氣已
在萬里外矣是將取唐虞三代先秦兩漢之書沈酣其
間淵停雲升山涵海聚浩無津涯然後權量斟酌以求
先聖人遺意豈直詩詞而已念對客語不可不使聖任
聞之然余老大無知無聞常恐失墜先業姿禀頑鈍策
益不進唯覬聖任學成行立光明傑偉尚使天下指曰
是數家子今猶有人未便泯泯也余亦依藉聲光以壯
衰懦聖任勉之
送方務德序
且閣方侯務德被命使廣右行有日交朋多戚戚以侯
宜中都不宜遠也言曰天地清淑之氣鍾於中州南極
五嶺北限燕然故燕然之北多勁悍五嶺之南多瑰竒
自唐都長安去五嶺為最遠一時名臣如韓退之柳子
厚劉夢得守潮陽連柳愁怨於歌詩至今士大夫承風
不樂游其間不知五嶺之地襟帶南海控制外夷數十
國自是一都會皇祐間廣源之患幾至騷動半天下至
煩朝廷移兵西陲然終不聞生致其豪稍奏厥績有事
之初使當時部刺史有人制其幾微一轉手力耳宋廣
平亦自五羊召還曷嘗聞以遠夷鄙之哉紹興辛酉歲
方侯守禾興禾興於今為輔郡事十倍平日余嘗過侯
公庭閴爾清陰散地便坐斷未决獄凡三數輩余每歎
侯之材絶人未幾從祿江東聞侯移守邊郡書問少不
繼每遇淮上來人必詗侯安否多為余言侯治山陽益
務惠愛以安靜撫綏之訟訴辨理有不持牒徑造庭下
侯為之別白教戒如與家人語民愛之如父母也今天
子又移侯使廣右乃吾君不忘遠而慎擇部刺史之意
他時侯之事業益顯白如廣平召還吾君用之豈但如
今日哉因書以為送序然五嶺之南風物小異寒暄温
凊一日或具四時唯順氣令節宣之則不生疾所祝在
此爾曾公吉甫聞遂聯事其樂詎有涯耶二十三州生
齒數十百萬得二公撫摩之可為二十三州賀也為我
併謝曾公強飯自愛
傳一首
二烈婦傳
北國自宣和之末窺中原建炎己酉歲由江左以入淛
東次年春二月自明越杭秀取道三吳以歸官吏議固
守人皆安之迨敵臨城一夕去死者五十餘萬是時吳
人吳永年奉母以逃嫠居之姊與其妻何氏在後二日
追至母老待扶持而後行相與環視不能去妻與姊為
敵得將就執紿曰諸君何不武耶婦人東西唯所命耳
敵信之行次水濱謂其夫曰我不負君言絶而沉於河
其姊從而繼之嗚呼將臣相臣守封疆保天下牧守縣
令保一方婦人女子保一身職也自世教不明上下苟
且凢職之所當然皆視之若秦人之肥瘠靡然衰俗之
中而一婦人能死其職使居士大夫之列據連城保一
郡則烈如秋霜招之不來麾之不去矣凢世之居其地
而失其職者視此宜如何哉孔子作春秋於二百四十
二年間獨書宋灾伯姬卒以其得死所也夫以二百四
十二年之久君臣上下不為無人於一女子聖人進之
豈聖人亦將有感于此乎紹興壬子歲余聞此於黃氏
子黃與其夫交其言必信恨其所立者於伯姬幾可無
愧而余德義之薄不能使之與古人並傳感亊增歎作
二烈婦傳盖亦春秋之意也
記二首
心逸堂記
于湖舊無丞紹興初徙繁昌之貳梁侯審理於此再易
政吳越錢某進之實來進之畏簡書勤吏職庾之事自
豆區釡鍾銖黍校程出納唯謹丞之事自田稅受售布
帛精否省視唯謹晨起矻矻不少怠莫廼已又且燒燭
續晷以治四方書䟽應接賓寮投壺雅歌執炙行酒從
容笑語或至夜分而官舍卑陋無游息之方於是作堂
西偏以來求名余告之曰進之為吏勤矣吏勤則身榮
察其行事鳬鴈而進於庭者决遣無留山立比櫛之牘
按考有稽晝雖勞夜而休心無甚愧焉是心常逸也惰
吏謾不省事仰成胥手輕重去取唯胥意問焉不知訴
焉不聞視之身常逸矣一日人繩以三尺法束之如濕
薪首鼠進退裵徊四顧方此時其心勞焉余欲以心逸
名君堂可乎唐崔斯立丞藍田痛掃溉對二松日吟哦
其間有問者輒曰余方有公事而自云余不負丞而丞
負余今君畏簡書勤吏&KR1348;亦以其餘力作堂植花柳鑿
方池從賓寮朋友以徜徉其上視斯立則君不負丞丞
不負君矣
如是齋記
宣和之末國勢如大木枵然外雖枝葉婆娑而旁穿心
穴螻蟻蚓蟈之所經營實空如也一日外患竊發電掣
星飛在廷大臣口噤目張無復措手吳郡黃子端冕外
揣敵情内論國勢扣閽自列曲折殫布意將解筋破骨
刳腹湔腸而起膏肓之病也余於其時知黃子為千人
之英而未之見未幾黃子歸自京師即結廬於太湖之
濱盖心交神契者三年始克見於酉室布裘博帶袖手
恬默似不能言者余私自疑黃子何前日能吐精光露
芒角膽落權佞驚動主聽之如是何今日落其華芬杳
兮靜深之如是也建炎庚戌春二月奉親避金人之亂
於湖濱造黃子之居見其牓所居室為如是齋余於是
前日之疑渙然而解失聲浩歎曰黃子豈特千夫之英
而已盖知道之士也始之激昂而前不為勇進今之浩
然而歸不為勇退道固如是也惟道不明於世世之英
材異禀咸以功名為巳事一發不中則志憊神喪佯狂
垢面行吟澤畔自燔空山知道君子觀之可為捧腹掀
髯而一笑也孔子曰用之則行舍之則藏用舍何加於
我哉蓋民命之否泰而斯道之行尼也黃子盖進於是
矣乃與之定交後數月以齋記見屬於余因書其初嚮
慕之意中而致疑之由以進之又為之言曰道不可名
名曰如是盖琱刻太空圖繢日月矣又從而言復何加
焉願子坐於此齋深探而久蹈之雲蒸雨浹彌久而彌
勤以追三代君子之逸駕雖禹稷事功亦若浮雲之過
目彼蠋頭蠅足者曷足為子道哉適來則應之適去則
任之所謂如是主人常自若也
書二首
答黃循聖書
辱書見示以易數之學公之精明超卓去僕萬萬且不
能知僕亦何由知之耶昔者側聞於先生長者敢以其
所聞為左右獻大扺有英氣之人多不能閑如循聖之
材未為時用故務窮世之所不知然而數學雖出於易
是亦天地間一術也既謂之術則非所謂先得我心同
然者矣故必待因人而後知之如邵堯夫得於李挺之
穆伯長得於陳希夷此耳目所接者也管輅郭璞關子
明之流計亦各有授受特時代相遠史無其傳故不得
而知爾雖公高識深思恐未遇知易數之人則未得其
要徒弊精神而已人物如吾循聖有用實材也願公先
究易理使他日施為動中事機則僕等輩亦將被公之
惠欲知易理不出太極二字二字須深思人多於混茫
無朕之前指一物曰太極非知易者也知所謂太極則
自乾坤屯蒙屈伸錯綜至於既濟未濟猶一旨也然僕
之為是言計公讀之味如嚼蠟意必不快然公苟不遺
葑菲黜聰明平意氣反求之心功不半前之為則必有
得而且知我之斯言與前之為豈不相萬耶前乎今萬
世也後乎今無終窮也公一切含具無餘若黜聰明平
意氣以求之則觀察照燭易如屈伸臂了如鏡中形豈
待索卦觀象而後知之哉然而知之與否皆外事也君
子亦不汲汲於知之嘻鄭人之璞周人以為腐鼠也燕
市之朽骨或者以為龍媒也僕之肆其言循聖將以為
腐鼠乎龍媒乎必居一於此矣
與友人論文書
某皇恐再拜伏蒙寵示懷伊堂銘并序措意設論旨高
而辭達降歎不已至於文章法度則與韓退之樊宗師
輩相與馳騁數百載間小子獲遂寓目幸甚然而中有
所疑不敢不請於左右自古君子於名實之際未有不
謙虛退託去而不居故孔子曰若聖與仁則吾豈敢孟
子曰夫聖孔子不居是何言也曾子之稱顔氏亦云有
若無實若虛然而名實較著終不可掩至於草太玄擬
易續詩續經者後世之議竟何如哉竊見序引伊尹為
說而斷章曰是吾心也似與聖賢立言差不同妄意以
謂不若只云笑而不言庶乎含蓄不盡之意而不為疾
善求瑕者所議未知尊意以為如何
題跋四首
擬御書尚書跋尾
御書尚書十三卷以賜臣鼎臣鼎謹拜手稽首言曰唐
虞三代之君與其卓偉光明之臣贊襄之言為治之要
修身之道具在此書皇帝萬幾之餘覃思探討既自得
之而又以賜臣鼎是用三代之佐以勵臣下也若阿衡
恥君之不如堯舜臣與一二在位之臣其敢不以此自
勵然而周公作立政言綴衣虎賁知恤者鮮穆王命伯
冏欲侍御僕從罔匪正人則凡百執事亦宜以此自勵
也故刻之石頒示中外庶幾無有遠邇一德一心同成
事功如臣之愚非曰能之盖亦其志在焉云爾(案文内所言臣)
(鼎當是趙鼎據集中有與元鎮詩鼎字元鎮也)
題斬蛇劒銘後
人君之德有三曰仁曰明曰武外是三者未見其能御
天下致熙平也歷世以來循名失實仁則流於弱明則
失於察武則傷於暴盛德之主幾千年而一遇懷忠之
士每恨此而興嘆盖由於斯漢高祖提三尺以斬白帝
子取天下後世寶之至晉武庫灾而後燬黃子材作銘
以為斬蛇覆項非高祖之劒而高祖之劒實在於用三
傑屈羣策非深知人主之武者不道是也噫嘻此峩冠
玉佩訏謨贊襄於朝廷之言也胡為而發於嵌岩泉石
之間哉昔司馬相如賦子虛武帝恨不同時孰能通此
文於吾君之側安知不如武帝之長卿哉然長卿之賦
不異優辭而此文實陳正理孰多孰少必有能知之者
矣
題黃叔度傳後
自漢及今垂八百年謂黃叔度為顔子未聞有改此論
者盖其德性粹温望之莫見涯涘於道或近似之漢末
李范之徒自許節義吐光芒露圭角以驚動末俗叔度
泊然如不聞知其所自處者宛乎顔子之在陋巷也此
後世之論所以不敢輒改也然而顔子生於周之季年
所以不出而救世又不敢私淑門人而卒之言論風旨
無傳於後世者仲尼在上故也使仲尼用於世主則顔
子出而贊襄訏謨必若唐虞之諸臣而後已豈終於陋
巷哉叔度生於漢世時君固不能用之矣至於言論風
旨私淑諸人者亦復無聞若謂前有聖師而不敢則當
時無有也若謂晦其明以遠害則保身之道豈必閉其
言而不發也若謂舉世無道不足告語則一時人材之
盛前此未有其比也如是則叔度言論風旨不見於當
日果何謂乎嗚呼是皆由世無孔子而致斯人於斯也
使其生於洙泗之間則吾烏知不後曾顔之列矣孟子
稱禹稷顔子易地則皆然禹稷之功自生民以來未之
或有也顔子以匹夫居於陋巷簞食瓢飲姑卒歲而已
孟子遽躋之於二人之域者盖孟子之學臻乎聖人故
知顔子可以為此爾若叔度之在陋巷者固不異於顔
子余之固陋誠不足以知之然而後世君子敢以禹稷
之事功許之乎如不能以禹稷事功許之則顔子叔度
之異同於是乎分矣子曰用之則行舍之則藏惟我與
爾有是夫非顔子孰足以語此哉
跋黃端冕原學
吾友黃端冕為其甥胡君作原學攘除蓁穢正路坦夷
始學之士直須家有此書以為學問之指南非特為胡
君而發也夫學之有宗猶水之有源網之有綱長短之
有尺度輕重之有權衡四者一失焉則非其物也荀卿
才高辨勝為書十餘萬言其學非不富唯其無宗是以
以性為惡以禮為偽非子思孟子而無所忌憚雖曰尊
王賤覇崇尚仁義偶同于洙泗之旨然而知道君子不
貴也後世學者讀書則上自太古博究旁通操筆弄文
則綜織組錦眩人耳目特立獨行則堯行孔趨謂之為
不美不可也而其病猶荀卿焉一日立乎人之本朝事
有非耳目之經見變有非意慮所豫備者卒然而至前
則五色無主南北易位矣此皆學而無宗之致也然則
如之何曰知道端冕所謂孟子七篇子思中庸論語詩
易春秋道之所在也必將始乎孟子則萬物皆備于我
盡其心者知其性知其性則知天我知言我善養吾浩
然之氣果何語耶由是而進庶乎其學有宗矣胡君勉
之端冕之言未易得也苟不可與言雖位勢人臣無兩
彼視之若無吾子其益勵使端冕與余言皆無所愧怍
他日胡其姓而學有淵源行為孔子徒者必吾子也余
將賀端冕知人之明亦私自幸焉
