剡源戴先生文集卷之十六
四明戴表元帥初
墓誌
吳孺人江氏墓誌銘
大德丙午歲之季冬余將發上饒有儒生吳自徽婺源不遠
數百里來請銘問其葬大母孺人江氏也讀其狀壻浮梁文
學掾操君茂之爲也余以禮辭不可則據所受状爲之辭孺
人諱秀字静貞江氏世居徽婺源之虎溪其先有諱雲者仕
至銀靑光祿大夫五世而至參議公振於孺人為曾祖參議
生三友舉進士於孺人為祖進士生一龍於孺人爲父虎溪
之上二十里有山曰冲峰崷崪峭厲盤繞而爲村下有大族
吳居之江吳世爲婚姻家初孺人之大母汪氏送女于吳識
帥厲公之子克珍字賢翁扵稚年語其内子齊曰是兒碩貌
寡言重遲不戲異日必受成福吾孫女一甚愛擇扵他族多
矣必嫁是兒媒者曰然卜者曰祥而孺人亦歸于吳孺人性
沉毅聞義卽從其始至親饋之次姑誨之曰吾家閨閫以柔
順爲法柔故能持剛順故能處逆爾謹識之自是扵吳氏之
門承親相夫接族馭隷一凖其軌以至白首嗣主家政吳之
上下内外無不悅喜惟訓飭子婦則嚴不可犯歲時節朔有
進新衣者曰吾適體足矣文繡非所愛也有獻美味者曰多
殺而傷慈亟食以易疾不若𬞞食之安也晚歲貲筭益豐不
以爲意遇窮乏必思施貸里中多阻溪漲創杠梁以濟涉者
尤重儒業文士詣門朝夕爲親視饌膳有加禮坐聞諸孫諷
書聲喜津津出眉間或躬携棗栗以示勸賞每嘆曰吾吳氏
積善者累葉矣天不違人必有以詩書顯其在兹乎辛丑九
月十八日以疾竟卒年七十五子男二應楊應槱女二孫男
五璼瑋環㻧斑孫女四曾孫男一頥女一葬緩有故丙午十
月某日始窆里之善原銘曰蘭幽而薰玉韞而氛吁嗟賢柔
作則吳門後有君子尙攷斯文
單君範墓志銘
吾剡源有爲明經之學者單氏諱庚金字君範君範初與金
俱以詞賦行州里間有徵名旣一再不得志扵貢舉卽去而
他遊庚午秋予在錢塘叨太學薦送兩浙漕運使者亦以君
範名聞明年春予成進士君範竟守母喪居廬迨甲戌歲始
來就南省别試所乃見黜免扵是遂歸隱剡源晦溪山中者
三十年日夜取古聖賢經傳遺言洗濯磨治家無贏餘口不
道營殖面不帶憂愠飲水茹𬞞客至開門淸言欵接忘倦盖
真以德義自給者而予解棄官守携持老稚晚方徙依君範
同鄕而居每見之未嘗不内愧也君範卒且葬其孤函裹父
所著書及事狀來徵銘按單氏之籍自婺遷明奉化凡三枝
居湖山枝稱會稽理曹掾德旗居下郝枝稱鄕貢進士淵而
晦溪枝稱君範曾祖光喆祖大年父欽字崇道世醇儒君範
知讀書崇道公輟衣食用以供其師妣龔氏尤賢明游學資
費取之簮珥無吝惜其書巳脫藁有春秋三傳集說分紀五
十卷用吕氏程氏所纂自左氏公羊傳榖梁傳以來諸家之
異同定扵一書後學得以依據又解春秋正經題爲春秋傳
說集略者十二卷又讀論語去取諸儒本題爲增集論語說
約者若干卷雜著五七言詩擬古樂府題爲晦溪處士餘力
稾者又若干卷嗟夫君範惟無利祿得喪扵心故能善其道
全其身若令得一下士之秩碌碌驅馳塵土中終復何所成
就令居産能致千金裝孰與淸素傳子孫之爲安然君範性
謙曠非若他人能商略利害爲避就往往大山長谷故家遺
俗風聲氣澤陶寫停積而致然乎生巳亥十一月十九日卒
大德九年乙巳十月二十四日壽六十七娶鄞縣西山吳氏
子男二涵池孫女二素心如心以十一年丁未十一月某日
葬&KR0792;縣忠節鄕葛竹山之原兆穴手自銓製盖扵地理家亦
臻其奥矣銘曰大山嶙嶙長流沄沄是爲晦溪明經處士之
墳百世之下寧無智者勿躪其石勿翦其檟
趙君理墓誌銘
君諱與葺字君理趙氏明奉化人趙之先皆汴出逃靖康亂
始南來而君爲燕懿王德昭十世孫曾祖伯瓙宋通奉大夫
妣王氏碩人祖師簡朝奉大夫知澧州兄弟凡五人俱擢進
士科貴顯里人號其居五桂堂妣陳氏宜人父希耘從事郎
&KR0792;縣丞妣史氏孺人君生而貧長而兵其持家贍親以犂鉏
筆硯余識君當十三四時淸羸秀削不類貴家子得錢卽置
書研獵奇異廣蓄精取每見必有扣詰審閱幽弘奥妙若有
鬼神授之者一日訪其講廬不遇遇諸郊途問何適曰聞二
十里外社廟有古碑往尋之果然得以證某誤也因喜不自
禁嘗示一文戲以少史漢氣明日復示笑云較史漢氣何如
其苦心慧悟非尋常才子所及而善生殖世墓在州東白水
村買山及陸地開田堰水課僮丁某所種禾菽某所種棗栗
高卑位置具合繩度然平時卷帙不離手初未嘗見其喜爲
農圃事也三十復一出遊吳時僚才士舉慕與之遊以病歸
竟死白水村不娶無嗣以其兄之幼子衰絰主喪遂葬世墓
旁而弟與聲來乞銘嗚呼余實村居厚君而忍銘君乎而忍
不銘君乎君所爲雜詩文散落僅存者若干卷扵氏族有姓
源扵州里有鄞城志扵字書有汗策扵謚法有謚譜扵古今
有聖賢群輔錄生甲子十二月二十七日卒大德丁酉七月
十三日年三十四銘曰生之竒曷不益其羸成之疾曷不舒
其逸郭門之東有桂叢叢有麓隆隆聯城異宫祖孫是從
陳府君功父墓志銘
明奉化之陳有自閩來者開族扵海隂海隂後名忠義鄕而
陳以文章科目遂爲鄕大家余弱冠客錢塘姑蘇卽及從之
遊一門羣從東觚西檠左觽右璲軒軒然而趨嫋嫋然而休
也功父君在昆弟間獨詼諧脫略若不屑意時好者余甚異
之功父君諱晟伯字功父一字止善曾祖諱聰謀故不仕祖
諱師稷善詞賦嘗試進士舉不售去試武舉絕倫又不售輙
歸而問道扵鄕先生楊文元舒文靖沈端憲之門里閭推尊
爲儀範壽八十三以子貴爲宣義郎致仕贈朝散郎父諱育
孫韜潜篤厚繡衣公即其伯氏一出仕亟爲當途所知用麾
馳節奔不暇私顧因盡任其留事闢廣厦幾千堵贍同堂數
百指娛適朝散公無虧容每曰仕者養志居者養體其爲孝
一也斥餘資倡義扵族黨至今歲時序拜樽俎猶守其遺意
晚歲以恩補迪功郎致仕功父君幼習孫吳書有祖風疎財
好義用父道歲丙寅以有階註銓調隆興軍使轉承信郎辟
殿前都統司幹辦公事右司梅公應發一見竒待舉■■任
使制詞有借逕發硎之獎至甲戌多事急材超轉武節郎將
有授任而府罷矣築一區扵所居山之左榜之曰東埜耕舍
日求異人玄客與之講駐形鍊氣之說亦以其術捄人疾患
時驗雖重費不計惜旣而慕龍虎山淸妙徒步往謁尋受其
山中師號以歸晨蔬夕脯午飲三行不至醉曰吾飯用淸獻
酒用康節法也迪功舊刊解氏義居圖教戒子姪君繼其爲
求施者紛然性篤孝母病不解衣扶掖者數月父病有加焉
旣殁躬負土合葬事畢益厭塵濁有長往不返意以大德九
年乙巳八月十日竟卒生乙亥九月三十日年六十七夫人
趙氏諱與康燕邸諸孫先卒二十六年子男五紹憲紹恕紹
俞紹弇紹俞爲仲弟後女一適汪恢春孫男二宜宣扵是君
所自卜壽藏在耕舍西巳山之原紹憲等將用某年某月某
日葬其兆併附趙夫人而介世好來請銘銘曰曰獨而獨曰
羣而羣不離其人曰左而左曰右而右不失其我林木之蒼
然風谷之珢然縹縹翩翩歸來乎兹阡
伯妣袁氏夫人遷葬志銘
嗚呼我伯妣袁氏三八夫人之譜由奉化城西管山居鄞城
南世遠不能詳其始所僅可知者外曾大父諱珏外大父諱
伯顯皆不仕夫人歸我伯考拙道居士府君時家方貧政出
祖妣鄭夫人持綜嚴急居士府君惟豁逹好飲酒寸絲勺米
心籌手量然後經用猶時時闕絕又多生育初得女曰鳳娘
嫁同里連山王之禮長男表正次沂次慶孫次表元沂以後
鮚埼謝氏姑而表元以後仲父伯妣夫人慈甚見人窮窶忘
已之乏必予之乃巳常被遣出治南山下龍潭村别業村中
媪嫗聞夫人來&KR0794;忻服役至有所湏不言而如約用此生理
少振然累日重竟悒悒以病歸卒于家乙卯歲九月七日也
生丙寅八月十五日子時年五十時新遭祖考府君憂坊郭
廬舍不能數堵大喪在堂小喪在戸仲父負重衰力貧以其
歲權殯夫人張山下陳園旁以待他日得地而遷焉表元生
年在十二越十四年入太學又二年成進士又二年仕建康
又二年自建康歸累徙遂定居剡源榆林家始極貧何暇議
遷葬事又七年居士府君卒葬榆林中枝山可以合祔而有
所碍不得遷又十七年仕信州又五年自信州歸扵是表元
年巳六十三扶&KR0629;往謁陳園之殯不得封樹蕩析耕犂侵之
麥芃芃然幾無以容拜展爲之心震神悸竊自痛念先大父
勤勞多艱生無以奉一日之養死又不得中壽所遺諸孤同
氣時零丁天折無至五十者獨表元移承旁宗偶幸未死荒
塋車寄沉綿五紀以吾世能念之尚不免棄捐荆𣏌如是有
如属疏事遠何所不至且吾年向老早暮不可知而貧勢未
止不得尚以力薄爲解居之東北有山曰紹地近始愛而蓄
之亦旣卜吉規以爲壽藏扵專葬無所碍乃以大德十一年
丁未十二月二十三日啓殯陳園奉遷而西二十九日改窆
紹地中壠壬穴丙向趨迎稠重環衛秀密望居士府君中枝
之麓冠襟而屏机也古者子不敢銘其親懼以愛溢稱表元
銘伯妣夫人以舒幽懷以期永久銘曰生爲勞母而不及承
一日之養死爲慈婦而不得與同穴之藏日吉辰良作兹新
岡凡我剡源子孫其謹勿忘
故道錄章公墓志銘
章居實法師在錢塘西太乙時余以授徒餘閒常相周旋見
其黃冠羽衣而耽章逢之趣深賢之别去數年當大德乙巳
其徒走狀來江東言居實以去年十月十日解化扵西太乙
宫矣某月某日將窆洞霄山中敢請銘余知師銘何辭按状
師諱氏字居實章氏台黃岩人章之世多逹者至師曾祖某
祖某父某俱隱德不仕幼敏悟總角入鄕校有竒名歲戊辰
侍父來杭居紛華之場而讀書一室端凝如愚人巳巳春竹
宫繙經往遊觀焉儀止脩雅應對開爽衆目爲属時大滌諸
老咸在遂携以入山一山郎公專意育教十八歲爲道士命
禮四世孫李某爲師至元戊寅擢西湖崇真觀上座兼書記
辛巳充玄學修撰西太乙宫焚脩丙戌轉台州路道錄以一
山公委寄之重不赴庚寅進玄學提舉住持龍德通仙宫元
眞丙申提點佑聖觀事固辭之繼爲凝神齋高士兼住持玄
洞觀大德改元提點玄妙觀戊戌充西太乙宫提點知宫復
辭明年正月洊被是命辭不獲始就職十一月授杭州路道
錄辛丑陞提點知宫力丐仍本職壬寅拜璽書護持師内飭
風裁外接光塵所居而理所施而悅初西太乙之失其廬也
道侣栖栖然僑寄湖側偪隘單寒有不堪之色一山公與其
嗣逸峰楊公相繼極力補綴漸見端緒師承其後必欲改爲
以成先志相攸其宜凡杭之中外遠近靡不涉歴乃得一區
扵楊氏之廢圃面勢而原麓稱卜吉而龜筮叶要成而書契
備扵是發撙節所餘之緒裒材役工心計身督忘寝食而爲
之未期年庫舍齋堂丈室即成而師以勞勩致疾然猶不自
悔隆寒盛暑蹣跚木叢几架間曰命之脩短天也西宫吾家
世事不可不竟性通豁與人交無城府在玄妙玄妙之人惜
其去在杭錄䴡罰者自以爲不冤將迎之需應貸如巳責簡
文移省勾追代期末滿而退人高其勇故事餞行有彩帳師
以沽譽無益却不受事一山公三十年驅馳艱險無倦容丁
亥入覲宣勤尤至一山公仙遊與逸峰之喪營奉如禮在通
仙建層閣闢公帑翼俠廡宏外門在玄同則巨構一切鼎新
之錢塘使客中都宮往來如麻師未嘗䙝與之覿初若不可
干久而彌敬酬應稍空騷儒韻士絃奕觴咏瀟瀟然淸事起
矣世人言仙不可學以爲去人道遠故求之茫茫以余觀之
古之名能爲仙者其人必皆孝弟淸明忠厚然後得之去人
道殆甚近觀師之爲人子孫爲人師長爲人交友一一無憾
使爲仙者不絕扵世非師軰其誰宜師將化命左右掖以坐
知舊問疾有洒泣者張目視之曰死生如寒暑晝夜何戚爲
復就枕遂化嘗名修真之居曰耕隱人稱耕隱翁號明素真
冲妙法師生扵甲寅十一月二十三日及是年五十一爲之
嗣者吳貴德胡仁方水丘浩然等也銘曰以道爲樊以氣爲
馭其形甚勞而心甚豫天目之陽雲庭霧臺師乎庶幾冥冥
去來
康濟甫墓志銘
番陽康濟甫卒旣菆附于新興鄕杳勾源祖塋之旁及是將
别卜窆而其孫吉州教授彦博奉族前鄕貢進士南龍之状
來請銘曰吾康氏之世出衛侯封有邯鄲太守誼集衛侯以
來至宋初幾百世者爲京兆譜陶穀學士爲序其徙汴可稱
者曰澄唐大理少卿曰保裔宋彰信節度見吉州太守觀所
集爲開封譜濟甫之生在浙亦由京兆徙有曰翼晉左將軍
吳興司馬十世至義誠唐太子舍人密州司馬密州之■子
子元以通易老莊侍讀後乃徙宗正卿事具密州墓志及唐
書儒學傳子元之曾孫克遭巢寇亂避地黃墩因僑居浮梁
之曲溪卒遂葬曲溪其子新家祁門武溪四世有守榮析居
板石板石距武溪十里許又四世至澹軒府君景傑登紹興
丁丑乙科調忠南教授桂陽令年未七十以奉議郎致仕始
居番陽是扵濟甫爲高祖曾祖勝千祖必和父震之俱不仕
濟甫諱燊字濟甫資性静慎敬事重親無家庭之過撫弟妹
有恩浹宗姻有禮交隣曲有道從祖茶陵主簿必厚禮部進
士夢薦以鄕先生教學嘗往受業詞藻記覽爲同軰推許然
試場屋輒不利濟甫一無沮容浮沉觴咏陶寫圖史充然若
它有所獲者生平足不履官府中更徭役峩冠博帶與塵土
相持終其身家敝猶招師好客不少廢有司採能名檄授徽
州紫陽正不赴郡校延爲耆儒吉月必黽勉一至焉所居南
榮樹橘成林里人稱之爲橘林先生生乙未三月二日大德
癸卯嬰風脾疾明年三月一日遂卒年七十有八明年十一
月某日祔查勾又二年丁未某月某日窆某鄕某塢娶李氏
子男二朝瑞朝賢女一適進士胡安榮孫男五彦博彦才護
孫月孫圖孫女孫三曾孫男四洙泗沂泰余不及識濟甫而
嘉鄕貢之文教授之請知其世之多賢而教行于子孫也乃
爲之銘曰維橘不遷欝而成林後有聞康叔之風而訊其牒
者雖去之百世其獨無心噫嘻乎斯今
故瀏陽教授李君墓志銘
君諱夢登字仲實李氏越餘姚人餘姚之李自遠祖唐相國
紳帥越遷其籍至君曾祖潤迪功郎祖章承務郎皆跗鄂相
承父碩以太學詞賦高選中壬戌進士鼎科仕至從政郎台
州教授早卒母黃氏安吉州歸安令申女也從政初壻黃即
授館其宗歸安見從政有成甚喜旣不幸而君與伯氏午發
髫齓能斬斬刻厲孤露中巳愛期之以爲李氏之不亡庶其
在此當是時東南士大夫席聲望憑膏澤以官學相薰李黃
又餘姚高門語少俊者必齒二孤然常小試捷大試卒不偶
年遷歲移而舉罷不及售矣至元丙子鄕校燬帥鄕人新之
扵是提學趙公孟至聞其才檄充徽州月泉山長不赴郡别
駕温公廷玉行縣訪遺佚得君薦于浙東部使者部使者核
覆得實移有司上名中書行署授明學正明扵餘姚爲隣州
明之儒先如内翰深寧王公猶無恙聞君之來動色相慶内
翰卽從政仕台時員外司馬也君虚心事賢直躬贊長肅客
合羣有蔽通之有忤調之有危掖之儀門書閣禮殿論堂齋
廡諸役有煩任之錢穀會計有籍公之寮宷憤訟如潰河而
庠校賴君不廢郡遂以學事委君主攝旣而秩滿扁舟賦歸
蒔花樹木爲休閒之計所居之室曰雲心並西一軒曰帶經
客至㵸茶淸言銜杯浩歌類古之樂天知命者大德丁未孟
春有命授瀏陽州教授五月二十六日以疾卒于正寢生甲
辰十二月二十八日年六十四娶趙氏先二十年卒子男二
長文龍早世次德麟女五長許適孫氏餘尚幼孫男三昌孫
昇孫昺孫女三余之生長君十月爲同甲嘗入太學扵君家
世爲同舍比來明同游相好覩公謹重縝暢疎財急義未嘗
無思齊之想君平生以門戸丘壟爲重旣幸脫民板襲儒蔭
戒子孫勿輕舉動慈水之招提曰金仙與祖塋相望捐田租
三十解以奉香火族故稀少歲時會集必盡歡洽有不給者
亦贍周之嗚呼賢哉德麟將以某年某月某日葬君某山之
原而請銘銘曰嬰幼耆皓塵勞清素幸完而歸以面禰祖英
英新丘龜從筮良勿震驚之視此銘章
樓府君墓志銘
士之閒居有能以家世積累自重而不繋扵榮名勢禄者吾
聞諸鄕井得一人焉曰樓君與夫君諱師默與夫字也樓之
籍在明奉化忠義鄕自十一世祖銀靑光禄大夫茂郟始奉
化之壌本爲鄞鄞沒改名奉化而鄞别爲縣銀靑從自吳當
唐季佐吳越王爲鎮海節度往來駐屯二縣間誥詞有公忠
奉軄信義脩身之褒晚歲愛奉化鄞陽鄕山水卜築而居之
鄕人感其惠死廟食扵鄞之橫溪至今而鄕名遂易爲忠義
盖取誥詞云曾祖先哲祖紀父奎皆不及仕君世業儒天性
恭儉慈孝尤樂扵施予里中有闘訟者正色語以枉直往往
愧止治生無鈎距餘暇歌酒自娛賓朋故舊過門從容燕欵
人人得其歡心齒髮衰暮翛然如欲脫去世俗機械遇山林
物外雲簦雪屐之客意相投而色相喻也一日命家人曰吾
死期至矣汝曹勉之時大德甲辰五月三日明日遂不起生
以丁酉十一月二十二日壽六十八娶董氏先二十三年卒
繼室陸氏子男二復翁全翁女二扵是諸孤將以某年某月
某日葬君鄞豐樂鵝東之原而來乞銘銘曰孰有能分宗累
百祀而不替其家之人也意行而不躓道隱而無華悠悠乎
其又何嗟
孝善胡先生墓誌銘
元貞乙未歲冬十月十有七日徽婺源考水胡公卒聞卒之
日自公州里宗黨知識若遠外學士大夫皆嗟歎失聲以悲
其門人弟子俞洪等一百十五人相與考次公平生言德用
古隱君子私謚例尊稱之爲孝善先生公之世本出江南李
氏金陵圍急逃來寄姓為胡因籍焉其子昌義遂以明經中
科九世至國子司業仲與同郡汪内翰藻齊名元符太學所
謂江左二寳者也弟侃亦著書有棣華集存于家自是又三
世徙考水居婺源郭東集賢里者以學行推擇為鄕校正諱
允濟扵公為王父四世有通五經尤精易撰史纂者易簡居
士諱師䕫扵公為父一門十餘葉緗素相傳故徽之他胡雖
多而獨考水之宗號明經胡氏公諱斗元字聲遠少孤師朱
文公從孫小翁受書說年十四始從小翁聞居士所授易學
刻意探述日玩一爻至七日則通玩六爻循環習之無窮白
首以為常亦以此教其徒當貢舉法行徽士橐楮筆起山林
出與四方英俊争進趨往往高捷鄕國每三歲上公名成均
有司不足以知公至輒聞罷乃徑歸閉門養志以自樂然慕
從之遊者遐邇如歸餐華茹實人人去爲良儒嘗曰乾專言
善坤兼言善不善乾之善世吾無及巳坤之積善吾庶幾勉
之尤以不逮養為終身憾春秋朔望拜祀像涕泗不能巳塋
壠親躬拜掃老不避勞人謂年彌高而慕彌深者扵公見之
噫公誠可為孝善也巳年六十時忽語諸子吾筋力覺衰遊
人間世當可餘十稔顧吾本懷常在考水念之不能一飯忘
吾死汝軰必葬我考水高倉至是臨訣復屬諸子我家明經
胡氏子孫汝軰幸力學積善毋辱我享年七十有二諸子以
丙申秋九月十七日葬公高倉太守涿鹿翟侯大書孝善先
生胡公之墓娶魚氏子男三炳文煥文燦文女一孫男四念
祖進祖光祖德祖女四扵是炳文以前進士程君龍江君靁
胡君次焱之状與議來丐銘銘曰燕其獨轟其伏旣安旣穆
是為孝善之卜
張允甫墓誌銘
往時江南以太學養士至累千人業六經若詞賦者雖不特
置博士而常往來通涖之然詞賦獨多其數韋不與六經等
扵獨多之中業之而精者自閩浙江湘嶺蜀諸生甲乙可一
二數開慶巳未歲混試補弟子員吳門張允甫與焉又明年
春自外舍試中優等升内舍為太學詞賦第一扵是聲譽陡
起允甫又謙粹修重凡同業無不慕與之游而先生長者尤
相敬厚自是十年再試中國子監舉又試中平等奏名遂自
内舍升行上舍事為諸生長貳領袖旦夕解褐賜官而太學
廢允甫恬然無得喪意談笑浮沉里巷又二十年而終始余
扵允甫同業中年軰差晚每堂廡間望見儀觀整整私心歎
想自失旣先竊一科去癸酉秋被儌考校兩浙進士同寮陳
文林方叔為余言允甫賢行甚詳尤恨前時不得數數相從
也及余晚自金陵歸鄞文林亦自合淝趨杭竟託孥允甫家
允甫優廪廩之文林病死允甫醫藥殯窆如私喪文林盖疇
昔太學閩士所與同業尤相敬厚之一也余愈益慕允甫有
氣誼真能不負生死緩急如此欲終與之游而其子觀以状
來謁銘允甫以至元癸巳冬十二月四日死矣嗟乎傷哉按
其状允甫初名公顯避諱改士元曾祖彦埼朝奉郎祖仲父
孝德迪功郎世為平江常熟橫涇望族允甫之季年始徙居
杭死遂葬杭南高峰下麥嶺橫涇之居初纔中産迪功君單傳
承家性坦疎無鈎距訾業不營而𥙿允甫遵用其道加豁逹
好施與平居一衣不輕服一膳不過飱至移扵師友饋謝閭
里賑貸學校營繕驩如也事親孝内舍奏名時迪功君見之
喜曰吾教子無憾矣尋執喪服闋即不汲汲進取以母陳氏
年耋謁假歸養旣乃艱關跋涉扶侍風雪中得股膝筋寒疾
天隂晦輒發動良苦他日杭居有火警盡棄積貯急掖母行
止與俱如初無苦者人以為至誠之助無幾何疾復作竟劇
劇且絶獨力憊訣毋嘱治歛必以儒服年五十有九葬以甲
午某月某日子男一觀也銘曰不為之鬻亦莫疵吾玉不為
之趨亦莫跌吾車其豐吾存也吾發其餘其潔吾歸也吾復
其初噫嘻吁乎後百年千年尚勿震吾幽貞之居
李思宣墓誌銘
君諱洙字思宣李氏饒浮梁人浮梁李世為江南明經高科
聞家贈朝奉大夫諱詡者君曾大父也太中大夫刺諭制四
蜀改刺潭安撫湖南以寳謨閣學士致仕特進謚忠靖諱遇
龍者君大父也奉議郎刺信嘗入知大宗正丞今以老屏居
于家名雷初者君父也宗正公初娶某氏後娶朱氏封孺人
敷文閣學士天官卿諱貔孫之女而君妣也君生之四年以
特進遺表恩授將仕郎又五年以覃恩循資擬轉修職郎又
九年始冠又三年授室新安康氏又二年生次男樂父又四
年當至元甲午以薦上江浙中書行署板授饒學正又四年
考滿詣吏部格當注州教授垂仕矣明年死燕逆旅中大德
巳亥秋七月五日也年止三十五前死託其友貴溪張君時
舉必歸我骨浮梁葬必築亭曰存亭豫自書存亭記孟子修
身俟命不貳而歸扵張先生存順没寧之義凡二百餘言皆
有條貰旣自寬釋冀病少愈亦可慰吾親使知非如他人輕
生徒死者以捐其憂嗚呼傷哉始君自垂髫而目厭朱紫耳
熟珩瑀稍長連貴婚兩家所與賓游談論皆天下大人長者
豈屑躁意名祿憫親年高欲代門戸事勢不得自逸故盤薄
遠出然不意竟至扵此殆真有所謂命邪死之明年春二月
君之喪至自燕城衣冠士大夫識與不識嘗為出涕又二年
壬寅冬某月某日葬浮梁某山下存亭在焉銘曰生不蠱其
