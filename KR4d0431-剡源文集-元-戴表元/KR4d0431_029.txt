剡源戴先生文集卷之二十九
四明戴表元帥初
律詩五言
三次韻舒戴祖禹
同分剡溪派自喜小王書野服調驍馬濃香薰蠧魚歲時趨
闕里早晚上公車與我真兄弟風流但不如
苕溪
六月苕溪路人看似若耶漁&KR0699;掛棕樹酒舫出荷花碧水千
塍共青山一道斜人間無限事不厭是桑麻
道桐川欲訪梅右司不知其處
桐川瀟洒處面面碧芙蓉峻塔當關獨清溪抱郭重市多吳
客語祠有漢時封欲覓梅仙去知藏第幾峰
故總幹潘伯可從大挽詞二首
落落知難久堂堂竟不還江湖官七品風雨屋三間巳矣烏
頭白嘻乎豹管斑兒曹莫輕脫英爽在空山
得死何湏哭偷生正可疑倉皇歸印日慷慨却金時規矩諸
郞有襟懷我軰知平生郭有道消得蔡公碑
和鄧善之秋興二首
鬢髮日夜老神仙那可求楊雄識字苦玄晏著書愁碧酒紅
蓮夜朱絃白鴈秋論心得少暇同上最高樓
鶴化城猶在龍移井未枯百年吾道半六合此身孤西山栽
花屋東風賣酒壚徉狂覓耆舊處處土音殊
渡長泖投小蒸邵教授宿
清曉浮雙槳黃昏值一飱風鳴長泖浪雲揜小蒸村饞極知
鱸美驚還覺鴈喧同袍恩有愛燈火細温存
客遊
客遊吳楚地最好是秋天三泖團臍蟹雙溪縮項鯿桂林雲
頂寺蘆蕩月中船酒醒鴈猶勝聽杜鵑
自宣州至湖州風雪中十日始逹
江湖老未休十日走三州南雪馬沒耳北風船打頭窮猶携
筆硯寒欲貰衣裘漸喜家鄕近兒童浙語稠
十二月二十三日華亭小泊華亭近方通潮
一一歌遊處今年又寂寥雞聲生塢樹蜃氣雜江潮斑白尋
遺老丹青詫麗譙衰懷緣子女不憚往來遊
次韻荅應德茂雪後遠寄
山中不來久何處度殘年人悶如中酒村荒似禁烟將茶冰
箸煑移枕雪蓬眠更肯狂歌否春風雙玉船
贈上饒道雲仲
江上靑雲客天邊白馬生百年文物似一席笑談傾問舊能
枚舉論財比芥輕徘徊亦自好可便濯塵纓
送鄕同舍黃君賞謁陳提學
六館賦聲在五陵遊伴稀如何趨仕版猶自着儒衣春晚鶯
羞語城寒花慢飛江湖陳仲舉相見肯空歸
六月朔日再會再次韻與胡氏謙避暑
臺屋深難暑湖林近易風高歌送長日醉眼睨凉空雀舌纖
纖碧雞頭淡淡紅行藏數子别談笑一樽同
次韻蔚上人見寄
流落誰相憶山林蔚講師玄機魂夢接詩力鬢毛知舟去湏
尋處書來不記時君看東海月今夜亦追隨
道衡書寄求詩
烈士蹈東海公仍歸白雲龍蔵誰顧蛻鶴去不隨群道貌青
難寫香風遠自聞人間塵垢子羞讀徑山文
次韻蔚講師新春之贈
每見輒自失春風雙鬢斑詩囊貧裡富薬市閙中閒甃路通
湖寺敞樓當郡山清緣事事足聽此屢開顔
史昭甫招陳宗魯之長興
之子滄浪去三吳西更西白鹽蓴菜膾紅酒稻花雞地少驚
雲滿天空見日低錦囊看爛漫佳客醉留題
風雨行湖山村
風雨湖山暮屠村又鮑村鳥廵漁退艇犬認獵歸門天作蠻
雲暗溪憑剡漲喧十年燈火伴草次共魚飱
詠蚕
物亦有仁者蚕功不可量將身甘鼎鑊與世作衣裳過棧蒼
雲濕登山白雪香未知龍種似猶與馬群妨
桕坑
西去疑無路誰知是剡津行多收桕客住有掘苓人寺隱山
前古村經水後貧時時百里外來此祭田神
證道寺
彎環青徑斜自是野僧家滿澗瀉岩液插天排石牙爐寒餘
栢子架静落藤花記得逃兵日門多貴客車
喜王丞病較
途窮巳難忍那許病經時學到自無鬼命強客有醫飯為扶
壽本書是解煩資便作天台約山行未覺衰
丁亥歲除前二日書事
索索寒搜客沉沉雨洗年殘林生獵迹歸鳥避窰烟節物杯
漿外溪山鬢影前行藏都未定筆硯底能捐
寄雪竇同長老嘗許畫蘭不至
高高山項寺更有最高人定起松鳴屋吟圓月上身雲藏三
伏熱水散百溪津曾乞蘭花供無書又過春
鄞城火後見光遠
火後丘墟市兵前風雨春那知携手地俱是皺眉人海柳吟
猶弱山鶯聽未真明朝各分路何處避風塵
客言劉樗翁事
俗薄名難盛人窮迹易危從來天下士不計里中兒隱玉看
虹氣堅松任蠧枝相知不相識况又不相知
蔣堯仁監簿挽詩二首
家厰宣和後官名德祐前不圖諸老盡竟得一身全月旦懸
虚鑒巾箱有秘篇堂堂何可得誰乞畫圖傳
照席鬢眉古傾筵咳唾淸緋魚前進士刀筆老儒生政熟元
無譜書高别有評百年兹士少諸彦自偏名
四十
四十不解事真成無用人交遊青草盡途路白雲新漸覺名
妨静難將學濟貧堂堂楚龔傳猶有隱流嗔
夜坐
愁鬢丁年白寒燈丙夜靑不眠驚戍鼓久客厭郵鈴洶洶城
噴海疎疎屋滿星十年窮父子相守慰飄零
晦亭
東海窮詩客西風古驛亭髮從殘歲白山入故鄉靑世事徒
三窟兒童且一經丁寕速賖酒煑栗試沙瓶
孫常州挽詩
白髮何人在靑山此老歸殉携貧日硯歛着賜餘衣文物鷗
興滅園林鶴是非諸公莫惆悵英爽世間稀
嚴提舉挽詩
判得身煨燼歌銘尚爾為可憐蟬脱蛻還許豹留皮剡水歸
來棹柯山看斷棋平生觸心處臨卷費相思
䨙雨溪漲抵郭可畏
黑雨連三白黃流迸一川盡漫騎馬路秪有釣魚船城郭功
如此江湖興豈然兒曹却輕捷來往似飛鳶
夷齊
夷齊棄封國虞芮譲閒田如何後世士尺寸事争喧鄰居有
愧恥况復兄弟間揜卷三歎息古風何時還
贈針醫范秀才
不但針經熟言談語語真鍊形如鐵佛信手合銅人秘攝魚
千里空飛鶴當輪功成倘相挾平地脫風塵
遊登袋寺寺出茶筍甚佳獨無杜鵑
苦雨忽相貸名山難久孤春泉新雀舌野苑嫰龍鬚土宇錢
王日風烟釋氏徒行人逢不問松吹自傳呼
其二
路絶猶人跡山空惟水聲如何芳樹裡不著杜鵑鳴筍市層
層出苗田寸寸耕緇流太清朴亭榭不標名
偶得巾樣問老匠云正古漉酒巾也
漉酒陶元亮名傳尚有巾方成執鞭志更著捧心人待菊湏
簮髮臨流擬祓塵乃翁真處士吾黨秪閒民
又作散愁
說窮人不信欲說更何為日永書腸覺霜濃病骨知■家兵
潰後交絶廪空時頭白風塵境消磨尚有詩
太學冬至日同齋朋友先以兄弟敘拜訖遍詣諸齋行
禮出遂置酒湖上衣冠談笑之樂至今栩栩在念間
也因至日去近二十九和為正仲道之
畫閣東爐早黃簾曉燭遲名凾僮僕滿齒拜弟兄疑歌酒神
仙舫衣冠宰相碑如今窮海上逆旅話襟期
舊里火後多有築宅者太平客戸也
人說離鄕賤歸鄕更莫論許詢家莫幹杜甫客東屯廢井微
蹤出新鄰雜語喧平生江海意歲晚白榆村
食淡
世亂謀生拙村深食淡能沙蔬羹白煮山稻飯紅蒸暑豉方
傳友寒糟共學僧庖厨尚如此未嘆室生冰
寄謝王侍御
雲氣蓬萊閣霜威獬豸冠躭書真柱下執法更臺端步驟三
台近聲名七郡寒誰知階級禮許為腐儒寬
久客且歸留别郭于昭憲掾
久客令人厭初春乍許寒飛蓬妨覽鏡脫粟愧加餐坐有誇
年酩門誰住馬鞍重來會相見老性忍悲歡
趙壽父遊杭
東浙飢難住西湖遠不多好辭松葉麫來聽竹枝歌水屋花
千繞岩林錦一窠秋深道途好老子亦婆娑
隣友疫
歲惡災妖熾人窮性命輕如何赤髮鬼亦及白眉生忍楚嘗
親藥停哀寫子旌鄕鄰拘俗忌哭弔並無聲
老態
老態誰能脫中年子自如丹胎三轉候卦氣一周時倦動身
如客平眠力勝醫看書亦漸懶意到或成詩
頓寒懷單祥卿教諭時新開酒禁
霜花一夜白風葉滿村黃欲出歲華老相思江水長留枝遮
鵲戸存蜜𥙷蜂糧想見山行處開窗新酒香
蘇伯清席中領張仲賓所寄二詩兼聞陳無逸巳從湘
南官滿歸養喜而有荅仍次來韻
我愛張公子淸言氣不低湖溝隨市轉亭樹與城齊杯酒方
花下扁舟又水西秪愁騎馬滑難惜錦障泥
次韻蘇教授立春書事
病老空山客寒紆積雪春麥苗青有主桃板粉成神短策陶
元亮輕舟賀季眞征徭幸不及游眺雜閒民
讀䦘風題林隱詩追和贈汪秀才
山林一跡地塵土二毛年避世書為屋謀生藥當田卉衣從
俗製䟽供學僧煎渺渺滄𬈑去今誰魯仲連
送謝教諭
聞說龍泉縣儒風最可人墨池千澗縮石室四山鄰北學中
連剡南音漸帶閩峩冠作賓客罄折不湏頻
蝗來
不曉蒼蒼者生渠意若何移蹤靑穗盡眩眼黑花多害惨隂
機蜮殃踰蠱毒蛾秋霖幸痛快一捲向滄波
丁丑歲初歸鄞城
城郭三年别風霜兩鬢新窮多違意事拙作背時人雁蹟沙
場信龍腥瀚海塵獨歌心未巳筆硯且相親
夜坐示友
夜久燭花落凄聲生遠林有懷嫌會淺無事又秋深黃葉歸
田夢白頭行路吟山中亦可樂不似此同襟
宿永固寺
小寺如山艇坐來風雨宵榻分椶樹影饌帶菊花苗親近談
難䙝狐馴聽不妖許由渾欠逹嫌到野中瓢
孫太監挽詩(餘姚人)
禹穴收雲氣滄江亦斷流真成掃地盡同作上天遊銘誄看
遺史衣冠入隱丘空餘平世眼曾望李膺舟
其二
穆祖收英俊斯人晚更成白頭真老監褐服舊諸生仕國餘
波遠儒鄕巨棟傾蒼蒼無處問西望累吞聲
風雨遊小大浦
海塢秋風裏無悰眼亦開潮衝烏嶼長雨過象山來畬父收
牛種漁丁拾蠯胎乘桴吾豈敢人說近蓬萊
方處士挽詩二首
不謂高名下終全玉雪身交猶及前軰吾不似今人别號行
鳴雁遺編感獲麟歛儀應自定只著古衣巾
其二
不比他人死何詩可挽君淵明元嬾仕東野别攻文滄海諸
公淚青山處士墳相看莫浪哭私謚有前聞
宿趙&KR3764;丞家
溪山兵後縣風雪旅中人迫夜愁嚴鼓衝寒託軟巾摧藏名
自在疏率饌殽真今代徐元直高風自可親
社日城南山作
社日年年雨江花處處春漸成垂白老不見踏靑人榆柳邊
聲雜龍蛇歲事新端來近城郭猶自厭風塵
趙君理約同途不至
待子不來久烟山看樹靑為吟天外句更立水邊亭雨暖催
科斗雲深長茯苓鄰居亦有約休待鬢星星
送雙溪汪和仲往象山見周使君兄弟
五馬天邊外雙鳬海上翁白頭真避地黃卷舊趨風歲月搜
詩老山林把酒同漂零誰得去羡子逐飛鴻
聞應德茂先離棠溪有作
落日蘆花雨行人榖樹村靑山時問路紅葉自知門苜蓿窮
詩味芭蕉醉墨痕端知棄城市經席許頻温
交秋不雨
扵水飛成雨焦田灌作秋江潮雙趼底伏臘兩肩頭鰕䗾知
何罪蛟龍自不憂吳兒有高廩正蕩采菱舟
曉行
漸漸路可識紛紛山轉多數雞啼遠塢一鳥起滄波藤杖濕
雲石筍鞋濃露莎何人尚高臥層構着烟蘿
同諸子行上畈山
白石秋更潔清溪寒自鳴牛羊爭道路鳥雀聚柴荆野果高
低熟山田早晚耕吾歸任衰懶兒軰託平生
晚投韓采岩
冬日寒難暝岩溪淺易冰猨飛紅果嶂人度白雲層望屋多
依竹逢樵半采藤艱難吾甚厭何處學孫登
下郝長塘小憩示陳養晦
野水通田白村山貼縣青兵荒猶古道暑暍且長亭稻地晴
耕犢瓜田晝撲螢吾詩不寂寞細諷與君聽
此地
又說風塵起人來似水流飢窮餘此地嘯聚是何州野白荒
荒闊雲橫莾莾浮相逢問田父未可賣耕牛
送徐生仁榮侍親遊山
蚤識梁松拜居成潘岳遊一年歸雁雨四月落花秋溪味凉
供酒山聲晝入舟歸來停新語莫但作吳謳
簡王元剛併寄意王理得君玉
見說頻相憶新年巳兩書雪肥秦望草春動鏡湖魚繭紙堆
成屋烏蓬走當車諸公有遊事少待意如何
𬗋溪鄔義翁挽詩
先君老交友最是後凋人開舘日千屨蔵書山四鄰門迎新
印綬壙掩古衣巾會哭皆英俊哀風暗海塵
題陳秀才溪山佳趣
城郭尋尋盡溪山宛宛來同誰遷蠟屐為子破蒼苔書欲斕
斑設花湏爛漫開趙郎題墨妙烟霧眼中開
東離湖州泊南潯
張帆出東郭沽酒問南潯畫屋蘆花净紅橋柳樹深魚艘寒
滿港橘市晝成林吾道真迂闊浮家尚越吟
次韻荅寄閬風舒先生
聞說薌岩老風情不减前菊盤秋熟蟹竹枕晚凉蟬碑碣僧
頻謁詩囊客自編梅花𬗋溪路一别又三年
送陳養晦教諭之象山
聞說橫經處潭潭坐翠微開窗見日出拂席有雲飛藥市山
山古魚餐水水肥新篇應爛漫休遣逓筒稀
趙孟&KR2626;脩職挽詩
辨得從容死知渠磊落人風雲數世澤玉雪百年身譜牒圖
經舊園林墓道新不知滄海上更費幾沾巾
送羅學正赴歙
文公湯沐邑子去作儒官馬首千峰秀鶯聲二月寒山禽攅
俸納溪友借書看近日科名闊靑雲上不難
杜子問赴建康南軒祠長(祠前花木可愛)
一席清溪上深衣雪鬢翁揮犀談孔氏釋菜禮宣公堂饌淮
鮮白賓筵楚醴紅花臺無恙否回首幾春風
巳亥歲歸過泉口𬗋芝山傷謹講師
行路夢猶在入門人巳非山靑古佛頂雲墨祖師衣賭奕曾
同拙看真似欠肥百年誰免此只合早忘機
三山鄭君挽詩
近日經師少人中又哭君遺編空白屋同列盡青雲塵土千
金産湖山數尺墳紛紛梁肉種誰得致斯文
送夸上人還里
但得扁舟便春風處處行定中三竺月禅外五海角雕
胡飯山畦玉版羹淸緣倘相就談笑解塵纓
禇叔豪赴山隂和靖祠長
此老真迂闊白頭方出山一燈河洛後千礎剡湖間講鼓驚
雲動書船載月閒可無容席地容我了躋攀
逢翁舜咨
相逢渾不覺秪似宛陵貧裊裊花驕客瀟瀟雨净春借書消
茗困索句寫梅真此去青雲上知君有幾人
舟過嚴州
溪石茸茸出水泉滃滃懸銜杯仙洞頂挂席客星邊古岸魚
為市窮鄕蠒當田生涯著處有奔走愧華巔
招王奕世
聞說銅山下書屏四面開就僧煑𬗋筍共客席青苔鐵畫年
俱長霜根頂未栽何當端午暇一别剡鄕來
再招奕世
雷晚還多雨山寒只似春野榴開向客籬笋長過人一寸書
看懶三又路走頻王郞肯來否談笑共南鄰
山中
野水晴猶漲春雷晚始鳴地閑無堠邏山遠有𧖟耕身世通
寒暑交遊半死生方知一杯酒真勝百年名
七月初五夜養正堂示諸友
客裏猶多事秋來又一旬青天星斗净白露稻梁新留落空
存節炎凉莫問人儒堂得佳伴吟諷動比隣
袁提幹挽詩二首
短世誰無死深山獨有歸送車晴起霧埋碣夜生輝晦朔雞
鳴在江山鶴夢非剛言仁者壽近事例多違
其二
我昔携家走君曾埽榻招亂離心易感生死義難消雅魄歸
泉壌潜光出市朝平生五字苦寒泪洒山瓢
單漕貢君範挽詩
竟抱遺經死斯人亦可哀傳家一䕫足涉世萬牛回白屋身
空脫青山手自開樵蘇且莫近玉樹烱泉臺
久客鹿頂承張景山寄詩次韻奉荅
但得無拘束身輕處處仙清談煨芋夜陳夢種花年水竇羊
腸折山籬麂眼編詩來正清絕松下忽聞鵑
梅山
梅尉功成後安知不此來路逢耕者問山寺化人開樵隴低
通海茶村暖待雷談玄亦可隱不用墾蒿萊
律詩七言
乙亥歲毘陵道中(清明)
百年只有百清明狼狽今年又避兵烟火誰家寒食禁簮裾
那復麗人行禾麻地廢生邊氣草木春寒起戰聲渺渺飛鴉
天斷處古來還是闔廬城
丙子除夜
冨貴如今似駭機漂流未遣壮心違鄕鄰有酒貧能醉村落
無醫病亦稀客任低頭從狗竇妻休掩面對牛衣十年涉世
渾如此除却躬耕事事非
杭城風雨中簡子昂
五月錢塘風雨秋懷人頻倚面山樓雲收樹色遥成海水學
江聲暗入溝一斗盡輸無事飲千金不買辟寒裘自憐寂寞
無玄學車馬門前過似流
東湖第三溪上皆史氏故第
日晏霜濃十二月林疎石瘦第三溪雲沙有徑縈寒燒松屋
無人鳴晝雞幾聚衣冠塊作土當年歌舞醉如泥早知涉世
真成夢不棄山田春雨犂
史亨父挽詩
玉食嬋娟非壽資清懷猶勝幾男兒壺觴竹寺尋秋月燈火
荷齋聽雨時𥙷衲有衣曾禮佛吞舟無訣莫憑醫平生瀟洒
王文學地下相逢且說詩
吳允文參議同登金陵鳳皇臺醉作
百年訪古此徘徊更上山椒掃草萊一臠地腴胡馬瞰數圍
天險化龍開時聞營籍傳謠曲誰見禪宮離劫灰李白不生
王謝歇西風日落鳳皇臺
越城待旦
策策虚樓竹隔明悲來輾轉向誰傾天寒胡雁出萬里月落
越雞啼四更爲底朱顔成老色看人靑史上新名淸溪白石
村村有五尺烏犍託此生
林村寒食
出門楊柳碧依依木筆花開客未歸市遠無餳供熟食村深
有紵試生衣寒沙犬逐遊鞍吠落日鴉&KR1335;祭肉飛聞說舊時
春賽罷家家鼓笛醉成圍
寄天台舒閬風先生(初丙子同避兵台之硤石)
嶺雲盡處是台州有箇詩翁住下頭不寄一書春又晚相思
百里水空流新蹤凍合鶯雛谷舊夢花迷燕子樓聞說道旁
烽燧急定應重作峽中遊
火後
當年歌酒留連處火後來看一惘然傍水幾家初飲馬入春
三月未聞鵑炎凉世事殘城樹歌哭人聲去客船不是危腸
拚醉得顚狂無處着詩篇
過應浩然先生墓
人間萬卷龐眉老眼見堂堂入草萊行客湏當下馬過故交
誰復裹雞來山花不語如聽講溪水無情自薦哀猶勝黃金
買碑碣百年名字巳烟埃
劉正仲至寳山不值主人而去次韻奉寄
日日松間過詩成忽在水雲西何人夜榻愁聽雨無數
春船倒上溪燕筍出時斑豹美鳳花開處杜鵑啼東歸更踏
來時路醉筆山廧取次題
遊陽明一洞天呈王理得諸君
禹穴蒼茫不可探人傳靈笈鎖烟嵐初晴鶴點靑邊嶂欲雨
龍移黑處潭北斗齋壇天寂寂東風仙洞草毵毵堪憐尹叟
非關吏猶向江南逐老𣆀
送旨上人西湖并寄鄧善之
聞說西湖也自憐君遊更傍早春天六橋水煖初楊柳三竺
山深未杜鵑舊壁草生尋舊刻新岩茶熟試新泉城中新友
湏相覓西蜀遺儒解草玄
辛卯除夜
臘月今年只今夕春風明日是明年狂歌把酒屠蘇地醉眼
看梅霧淞天碧玉千壺喧坐次紅牙六博鬪飛錢頭顱雪白
心情在聽說承平一惘然
拜袁越公墓因遊定水寺有懷源老
乃翁巳作飛仙去猶得潭潭好墓田老樹背風深拓地野雲
依海細分天靑峰曉接鳴鐘寺玉井秋澄試茗泉我與源公
舊相識遺言瀟洒有人傳
陪阮使君遊玉几
花滿車茵酒滿船亂雲堆裡訪祜禪林深何處無芳草人静
有時聞杜鵑神屋畫飛靑䃱磹靈潭隂罩赤蛇蜒居然悟得
松風夢回首廬山二十年
雪竇飛雪亭和孫使君
匡廬亦有千尋瀑無此陵虚翠玉臺身倚老松天上立眼看
飛鳥雪中來山神禁肅難投唾木落魂淸得浣埃見說下岩
堪對望道人臨壑剪蒿萊
邑中滯雨示陳貴白
猶及相逢鬢未華故鄉春盡不湏嗟園林處處生新草風雨
年年送落花高樹晝寒歸有鳥小溪湍急走如蛇方知傲世
不在隱高枕北窗聞打衙
十月朔旦寄貴白兄弟
黃牛村前秋葉飛青螺峰外海雲歸故人相思雪滿鬢客子
獨行風舉衣鳥鵲定占誰屋喜鱸魚知比去年肥當時歌酒
江湖上百里音書今亦稀
次韻任起潜謀隱之作
江邊秋日逢任子大醉索詩吾欲狂為問山資何次第秪餘
丹訣轉凄凉黃金范蠡曾辭禄白首虞翻未信方千古浮雲
共歸意曉風城郭水花香
晚秋遊中溪四首(戊子)
淡竹岡前沙雁飛小花尖下柘丸肥山雲不見雨自薄天氣
欲寒人正歸招伴秪湏新稻酒臨風猶有舊苔磯風流鬢髮
莖莖在怪石老松今是非
其二
經秋溪水碧洄洄無數曉山如鏡臺紅葉流從龍奥出白雲
飛向石門來亦逢紙戸曾相識尚有樵蹤且莫回端為何人
作風物漫山漫谷野花開
其三
休折山中松桂枝溪魚亦小莫垂絲沙田翻白收秔後霜樹
著紅嘗柿時日落牛羊歸徑熟天寒烏鳥向人慈出雲數里
成官路問事如何總不知
其四
樹淡雲濃又一坡招邀處處是行窩梯岩危似蟻緣木架屋
高如鵲結窠水味野栽茭白瘦山毛人摘芋紅多行年四十
不稱意更欲客遊知柰何
春夜喜陳汝晦見過
乃翁治獄多隂德之子論文有古風尊俎秪容吾黨共衣冠
能得幾家同書林有業何妨隱徭籍無名莫怨窮百歲相期
今夕意頼君咳唾起諸童
鄕君子肯堂董君分教貴溪作詩奉寄
舟車赤日千餘里筆硯淸風二百年開口人知宗洛派舉頭
身欲近閩天絺袍凉擁松皮几桂酒春浮藥玉船猶有英髦
臥空谷閒將名字訪華顚
次韻荅陳叔高
蚤種青蒲巳滿溝暮栽黃菊亦成丘不辭西日射牛背尚勝
北風吹馬頭新雨客疎塵鎖几故山秋淡樹藏樓艱難終竟
鄕情耐凖擬行窩處處留
次韻寄陳逹觀少府兼簡叔高
懷人路絕雲歸海避俗門深草蔽丘萬事漸消閒客夢一生
虚白少年頭山螿呌緩從除架淮雁來多莫上樓近日鄰家
有新釀每逢詩伴得淹留
過清凉寺王參預墓下
江左風流廊廟人荒境抛與𣑽宫鄰多年羊虎猶眠石敗壁
貂蟬秪貯塵萬古雲山同白骨一庭花木目青春永思陵下
猶凄切廢屋酸風吹野薪
送僧無等遊華亭
華亭是我曾遊處記憶端然不作疎地帶三吳猶壮麗人經
二陸自詩書輕身羡爾能随鶴薄味從來不為魚未卜西遊
時遠近道成相問定何如
送陳彦恂北上兼簡李竒卿學士
天末翛翛起畫舲灕歌清切也堪聽十年夜雨頭垂白萬里
春風草又青莫戀皐比專魯席終湏豸角瑞堯庭平生短李
江南傑今作文昌第幾星
扵杭州九月送袁太初赴寧海教官
憐君䟦涉走風沙九月江城飛雪花黃蝶終歸穿硯手青藜
曾■聚書家吟圓坐石題山葉講退登樓看海槎年少交游
渾好在何時相伴訪烟霞
次韻王監簿春前對雪之作
情懷未厭日如年幻境先看海變田梁苑貴遊圖畫裡山隂
風致酒尊前蝦鬚簾濕閒春曉猊舌香濃凝午烟肯信高人
有高臥磯頭新泊釣魚船
陳秀才問詩扵余次韻贈之(叔壹)
秋半說詩秋又闌覓從忘處更哦看不妨味熟心自悟秪恐
業成身轉寒竅木野風天倡和崩溪怪石鬼鎸刊扳君更上
最高頂莫羡千金遊子鞍
次韻荅胡山甫兼簡汪日賓
白髮詩翁南峽居肯來與子不相疎久知諸老難折簡端爲
此家多貯書談吐淸無涉俗處容顔衰似避兵初溪梁一别
還經歲接得新詩錦不如
其二
亂後交朋星散居如君那得易親疎耐多但有客滿座忙絶
不令兒廢書萬里山河蓬鬢底一春風雨杏花初間身共遜
耽詩老野服枯藤得自如
寄袁季厚
莫笑衰顔老剡翁凶年過徹賸頑窮坐窗漸愛日南至行路
不愁天北風清話客多無酒欵白頭交在有書通聞知别野
林泉美一策一簦吾欲東
挽舒君實(名襟號亦山)
玉比淸癯鶴比羸相看中路忽相遺詩才萬斛難供歉藥論
千箱不起衰定有意遊輕竹杖猶餘手剪碎松枝南山山下
徘徊處曾指佳城示阿宜
感事
死生契闊強兄弟南北分張好友朋戰國幾人成漢鬼劫灰
今日信胡僧翰林身後詩千首工部丘前米五升山路隂寒
魚雁絶舊遊何處寄椷藤
夢覺
夢覺依然一草寮浮蹤巳慣任飄摇虚簷晴氣生朝露遠樹
寒聲過夜潮白骨又驚山下滿朱顔剛向客中消時平不愛
通侯印且願深林作老樵
黎州山下有坡曰響地平黎州自孫興公經始至今有
祠其上
蒼茫一片莓苔地隨意觸來還有聲定是戰坑餘箭戟不然
琴屋貯瓶&KR0902;名真過客多能記跡古居人不敢畊孫叟有靈
應索笑賦成留此試鏦錚
寄趙子昂濟南
濟南官府最風流聞是山東第一州戸版自多無訟獄儒冠
相應有賓游秋風魚酒黃梁市夜月笙歌畫舫舟行樂使君
詩筆俊一篇肯寄剡溪頭
陳無逸張仲實皆授徒城中相望遣悶小詩往問
閒身不用苦咨嗟隨分風流閱歲華白日垂簾同賣卜淸流
岸幘勝趋衙飛書&KR0238;槧詩無草夾註高檠眼未花更喜芳鄰
連二妙時時衿佩問東家
蔚講師見示方使君唱酬詩次韻
長汀江上别多時白髮閒身天所遺避俗如仇翻好客知窮
爲祟却耽詩鄕山雲淡龍移久湖市春寒鶴下遲過盡榴梅
與甜笋高侯還許放侯知
次韻如晦木犀因寄其從父性之老同舍
詩力如弓不易張煩襟且覺對花凉玲瓏南雪晴秋樹淅窣
西風夜月香消得玉人歌古淡許誰金屋鬪清狂風流更憶
同袍老一塢閒雲傍水鄕
徐都目之官奉化
小壘飛書定不難十年淸苦舊儒冠黃簾日轉山衙静彩筆
春消海驛寒坂馬易勞湏緩騁潮魚雖美莫多餐人來肯寄
平安不茅屋三間伴剡灘
次韻和蔚師鑑師春懷
愁是雲隂喜是晴春遊何處不關情黃雞亭館琴三弄青果
杯盤酒數行滿砌雨添新笋密隔墻風送落花輕鑑湖湖上
樵山老破帽枯藜過一生
次韻王景暘寄軒
江湖猶覺氣橫行羽褐藤冠學養生掣肘累輕天與福欺心
戒重鬼司盟行收耕稼間勲業别有吟哦好性情秪恐蹊成
似桃李人來先識隱居名
剡源戴先生文集卷之二十九(終)
