剡源戴先生文集卷之三十
四明戴表元帥初
律詩七言
送柯以善自杭遊鄂
江漢天風日夜清君遊何處濯塵纓雲從鸚鵡洲前出月在
鳳皇山上明已羡經籝吳士豔行看詞筆楚人驚殘蓀賸芷
將何用歸日分張與後生
讀福建廉訪輔大使弼字正匡遺事
臬官難稱是閩中遺愛堂堂得比公姓字丹靑太史筆歲時
籩豆素王宮一生薑桂那時辣百死江湖必向東從古仁賢
有家世名郞臺閣巳生風
客京口
酒釅花穠鼓聒天百年成此好山川黃烟暮接淮南火白米
秋攅浙右船碑古猶多埋鶴寺田高耕遍臥牛阡陳蹤興廢
何由問只憶風流老米顚
金陵贈友
虎變龍阡此一時春風得似舊城池宫閒軍賣偷來果寺廢
僧尋斷去碑水水魚肥供白鮓家家蚕熟衣紅絲太平尚属
窮詩客酒賤如泥醉不知
湖山村
老去生涯學釣魚溪山忽憶似湘湖風林四畔動竽瑟烟雨
一篙行畫圖小市篝明沽郭索平園柵樹俻扵莵偶然得住
何妨住是處人間足畏途
巳卯歲初葺剡居
休言聲迹轉沉淪百折江湖亂後身窮未賣書留教子饑寧
食粥省求人坐來齒避樵蘇長往處蹤迷木石鄰番笑古來
逃世者標名先製隱衣巾
耕桑
耕桑本是閒居事學得耕桑事轉多失曬麥叢憂出蝶遲繅
蚕繭怕生蛾調停寒暖春移苧偵候隂晴夏插禾衣飯為誰
忙不徹醉來乘興作勞歌
秋盡
秋盡空山無處尋西風吹入鬢華深十年世事同紈扇一夜
交情到楮衾骨警如醫知冷熱詩多當曆記晴隂無聊最苦
梧桐樹攪動江湖萬里心
王丞自鄞城歸又許入剡
江城醉别太匆匆風雪家園一笑同儘徤不妨天予老絕淸
那許鬼欺窮簡書異日關誰事燈火寒鄕頼此翁幾度丁寧
雞黍約掃關拂榻誤兒童
壬午清明
節序愁中都忘却見人插柳是淸明登陴戍出吹彈樂上塚
船歸語笑聲解事濁醪相料理當權團扇正施行悲歡寒暑
君休問花鳥年年管送迎
寒食
寒食清明却過了故鄕風物秪依然窮中有客分青飯亂後
誰墳掛白錢落䰟暖春為麥地隂沉溽雨近梅天閒情正爾
無歸宿石鼎新芽手自煎
無題
板屋驟喧飛白蟻紙窗欲雨暗蒼蝇長勞井臼慚妻子近絕
音書惜友朋夜半苦吟堪泣鬼日高甘寢秪輸僧意衰俗物
何難敗才薄天公却未憎
奉題孫使君池館
白髮使君經世材儘閒猶解暢池臺雜花屏障四時有明月
鏡奩三面開各坐山隨人意看正吟風逓鳥聲來當年時雨
堂前夢得似從容此一杯(常州有時雨堂)
家西十里外茅洋小山中土塚纍然初不封樹鄕先生
舒文靖公墓也
莫輕數尺黃泥壤埋却斯人後更無山上自難生毒草樹間
長見聚慈烏樵耕可免憑鄕俗洒埽能來是學徒後有宣尼
湏痛惜待將墓額寫嗚呼
戊子歲晚贈應德茂
江海悠悠雪欲飛抱書空出又空歸沙頭人滿鷗應笑船上
酒香魚正肥塵土竟成誰計是山林又悔一年非平生萬卷
應夫子兩世知名窮布衣
寶山寺寒食次韻和閬翁
綠隂啼鳥春將老古寺垂楊日未西客子欲歸風滿袖桃花
無語水流溪有人蔬筍忘飢渴何處松楸雜笑啼凖擬一時
僧榻畔詩翁題後更誰題
戊子淸明前陪王丞度新嶺
一百五日熟食節七十一曲下山坡寒暄相逢舊人少風雨
欲盡新林多靑岩不辭掛春靄白鳥何處生滄波途泥同興
不同調我懶且休君更歌
同陳養晦兵後過邑
搜山馬退餘春草避世人歸起夏蚕破屋烟沙飛颯颯遺民
鬚鬢雪毵毵青山幾處楊梅塢白酒誰家櫸柳潭休學丁仙
返遼左聊同庾老賦江南
送人遊霞嶼
霞嶼風烟接渺𬈑老仙萬鍤敞林扃峰前雁起湖雲净池面
龍來海雨腥閱世僧間頭黑白遊山客爽句丹青何緣飛去
清源國雨夜翛翛著翅翎
巳丑正月六日袁季源家遭燬次韻書悶
鄴侯家裡書千架杜老尊前屋萬間此事吾堪慰流落邇來
天亦姑窮閒反風待禱真虚語噀雨無方自厚顔間挈殘家
過西塢風流還許幾生還
正仲今年鄞城之約不就因次韻慰悅之
莫怪詩翁不出山詩多那得是山間清溪欲暖鶯啼樹白日
無人犬臥關不惜野花簮素髮時憑春酒轉朱顔當年阮籍
何曾逹直到途窮始哭還
送于知州
居官難得是全名于守年多政轉淸身為素王扶墜戸手提
赤子出飢坑使來公館文書簡吏退私齋几硯橫似此雍容
好風度天邊看著繡衣行
壬午六月八日書懷
懷人故國鱗鴻絶避地春園草樹長四壁空存醫俗具千金
難售賣獃方共兒坐誦脩吳語有客行歌衒楚装昨夜見花
摇作夢南風吹海白茫茫
杖錫寺
仙草漫漫路不分鍾魚那許外間聞凉天九月巳飛雪晴日
西山猶帶雲火後客誇新屋樣兵前僧惜舊碑文藤湖只去
招提頂見說滮田可種耘
四明山中逢晴
一岡一澗一縈隈新歲新晴始此廻莎坂南風寅蛉出茅簷
西日一禽來人迷白路羊群石水捲青天雪裏雷猶是深山
有寒食黎花無數繞岩開
魏文節公墓
萬騎南來駐不留衣冠客此鎮林丘寒岩碎裂從中起亂水
喧鳴竟獨流故物今惟存寓馬當年誰為指眠牛墳傍小寺
終村俗畫柱紗籠護冕旒
辛亥歲七夕醉陪諸公登西湖竹閣
畫鷁凌風汗漫遊雨聲飛出萬山頭江湖望闊邊城起吳越
音多客思柔野樹有枝猶繫馬官荷無葉不藏鷗十年浪走
紅塵道今日臨城始識秋
蔡嶴食藕
地逢平處亦縈廻不是逃兵底肯來坡上一祠猶姓蔡山前
當路盡通台高岩童去收桐子鄰縣人過問藕栽忽見深衣
老儒者清時不信少遺材
辛巳歲六月三日書事
急報傳來又不真迎門翁稚笑聲頻情懷經苦思平世顔貌
緣愁似老人兵後尚多難料事山中誰是自由身沙瓶酒釅
鮭蔬有領取燈花一樹春
耕休
耕休何處散煩勞東埭西梁信所遭溪水清清照魚影山風
細細落松毛無名野草疑皆藥有韻村謠例近騷稽古秪堪
農圃用莫將車馬誤兒曹
畬齋次韻
貧賤知心老弟兄秪疑相得似前生避窮無地猶貪學負謗
如天底用名兵後脫身宜共惜書中薄業尚堪耕殷勤預約
頻頻見未見亦湏頻寄聲
保福寺
漫天蘿蔓斷追尋猶有人嫌未苦深屋古滲當風雨氣僧馴
化得虎狼心松花晝暖蜂科蜜梅子春殘鳥戀隂不應初來
便忘去身閒處處是山林
張景忠學正之平江
江南最好說蘇州傍得閒官也自由市舍酒香春四坐湖田
租熟雪千舟歌成爛漫烏絲寫意到縈紆畫鷁游我亦少年
心性在經從凖擬作遨頭
鮮于伯機家釣臺石
人間岩石亂紛紛嚴子臺名最喜聞何術縮渠千里脈有人
分得兩峰雲天邊路遠星還動江上潮回日又曛解道泥途
等軒冕東西更有范希文
辛丑歲十一月二十六日東歸舟中示三子
節物悠悠不負公江行三日雪花風雲侵賀監山亭白日在
徐仙海島紅自笑得雛如病鶴也思結伴附歸鴻何時辦得
村田活糲飯魚羹百指同
歸自西關有作簡余率公鈔使
白髮微官小祝同也隨年少踏春風鄕心幾夜馬生角世味
一時龜脫筒紅旆戍樓花整整綠莎溪路水茸茸歸來徤羡
余公子卷帙如山一覽空
貴溪董教諭回里
八月暄暄似小春鄞江歸客楚江濱夢中鱸鱠𬗋蓴菜畫裏
紵袍烏角巾不枉誇張别風土有時吟嘯雜仙真年高官滿
身輕徤聊復婆娑亦可人
陳無逸教諭赴攸州
白露西風湘水清蒼霞南岳晚天明離家休說三千里行道
新看第一程橘味熟來思母遺草名疑處教兒評人生誰是
安居者早拾貂蝉映父兄
周東鄕載酒冰溪上因遊岳祠醉作
葫蘆城下草平沙狼牙峰前溪吐花晴日路塵清野馬空林
人語亂神鴉饞思火甕生燒笋渴愛山爐熟煮茶投老遠遊
何所惜為君歡坐岸烏紗
次韻東魯省游石龜山
一舸悠悠醉又醒溪山無語意分明龜身何日化蒼石鶴背
有人遊𬗋淸百榼頒空看少俊千金難買是春晴筵端宋玉
尤騷絕游戲長歌復短行
寄趙子昂
溪上輕雲去若飛花間密石静相依遲行自愛欵叚馬雜坐
誰嗔短後衣江海於人元不薄風流如此欲安歸集賢學士
吾兄弟近日音書亦較稀
亡友内翰趙公晦叔哀詩
振鷺庭中飣坐身行藏空寄輭蒲輪上來鬼泣荆山璞獵罷
人驚魯外麟死肯扣閽排貴倖貧猶傾槖施鄕親平生一一
明經術雋永依然世澤新
次韻荅貴白
斗粟千錢不易酬海風吹斷寄詩郵誰家盛設蟹黃餅有客
翻披狐白裘春樹自隨冬樹老官河長挾野河流隔生兄弟
何湏說來作城南十日遊
淸華堂
人生隨分有清華萬竹岡頭第一家甃塹水温初荇葉粉墻
風細欲棃花衣冠蒼皓迎如畫緗素朱黃積滿車從此儒林
添膾炙老夫先借小詩誇
陸君采都目入閩
趨閩漸近解閩吟公子來時夏欲深捲地翠棚榕樹驛漫天
紅錦荔枝林官庖雋永多珍膾野語啁嘲有怪禽風物自佳
難逗遛浙江歸棹待相尋
亞尹黃侯慮囚温處婺三州
金華瓌秀抵仙都雁宕石門天下無眼見朱幡出雲霧手提
丹筆洗焦枯海魚味爽休多食嶺馬程艱合緩驅定有車前
投贄者幅巾麻褐是真儒
簡湯及翁
六十三翁尚美髯今年添盡白毵毵心如晚路田家馬身似
春筐欲繭蚕無事官曹容岸幘有時書帙當清談風情最苦
湯公子家世衣冠舊汝南
舒子俊見過
來往通家不厭頻靑山心性白雲身隂林石溜風傳語霜月
溪梁水寫真歲險魚鮭難猝致天寒烏鳥自相親燎爐薪暖
糟床響随分歡留作好春
以家事付諸兒惟不得姑蘇陸氏女子消息
秪憐地僻少過從更許年衰飬惰慵行徤有時尋近局起遲
嘗日到高舂鹿皮冠野頻頻戴䳘頂𬞞粗欵欵供兒女團欒
俱在眼獨憐無信過吳松
江海
江海三秋古鄮城山林百拙剡溪生歸來鄕國方為客絕盡
交遊更畏名白帽管寕形態醜黃金季布語言輕荒齋竟日
無人事自作長歌寄好聲
兵後復還白岩山所舍作
脱命歸來意恍然餘生堪喜亦堪憐財逢亂世真如土人到
窮途始信天問訊比鄰晡爨後呻吟兒女夜燈前明朝又作
安西計飯後誰家沁雪田
鄞塘田家
經秋心事轉衰頽客舍山村病眼開識路牛羊緣坂過通家
燕雀下簷來飢從野榼分𬞞飯渴指鄰帘貰黍醅世事百年
誰較是髯公劓息晝如雷
江村遇九日
去年九月江城角尚得臨風把一杯今歲併無黃菊看誰家
更遣白衣來身猶是雁飛難泊時不如潮去解回還有南山
會人意晚舟相對碧崔嵬
再寄曹居士
江海悠悠不爲名年深識盡世間情扵人有信惟潮候去處
無嗔是鵲聲新欲收書添累重舊曾學劍向財輕如何此日
投閑迹又結精廬傍古城
兵後見三江口木芙蓉盛開
江上秋花無數生紅紅白白照江明當年茂苑看曾厭今日
荒村望急驚泣雨羈臣愁去闕歌風豔女惜傾城蕭條欲别
那拚得移向東籬配菊英
遊西峯余兒時讀書其旁
山廻水抱西峰寺二十年前日日來一出居然負丘壑深藏
還此遠風埃農樵識面逢多問魚鳥知心見不猜家世剡人
須住剡相尋未識百千回
鮚&KR4187;唐鄕貢丈置酒悟空寺見欵
南宮通籍唐先軰白髮天寒海上洲五䁀巳推華屋夢一尊
猶及少年遊桃源有吏今安避銅雀何人死亦休秪羡龍鍾
老禪伯倚欄無語看沙鷗
調貴白
客裏光隂取次休嫩寒一夜襲衣裘不湏多畏趙盾日正好
深悲宋玉秋紅葉舊題猶在手黃梁新夢又從頭餘粮栖畒
猶圍坐此事輸君第幾籌
白岩山
漠漠溪風吹路塵白岩山下幾窮身秋深竹色老扵樹晝静
鳥群喧勝人何處人家藏剡錄有時行客裹唐巾平生笑殺
禾翁子剛為乘車棄負薪
絶句五言
班婕妤題扇圖
時情任銷歇閨思轉慇懃也勝山隂媪揮毫託右軍
子昂秋林行客圖
石稜稜而白出樹悄悄以紅披嗟縞衣之嘉客方策蹇以何之
五雜組
五雜組金花綾往復來官路程不獲巳始歸耕
丑雜組斑斕衣往復來反哺兒不獲巳為人師
絶句七言
張騫乘槎圖
數尺枯槎底易騎海風吹浪白瀰瀰如今市上君平少曾到
天河也不知
吕氏六桂堂
年少奔馳有底忙棘闈闌署夢茫茫白頭鞍馬風沙裡聽說
燕山六桂堂
周秀才惠猫
貍兒輕捷豹兒斑作勢擒生也不難漸覺形神欲相賀青奴
黃妳夜平安
汪濟秀才飯牛稿
冰雪玲瓏汪太中吟詩十葉有家風天寒日暮江東道逢此
顰伸牛口翁
蘇李圖
塞北中郞雪滿頭隴西壯士淚沾裘人生百歲能多少直至
如今說未休
玄廟二道士俱以酒死
張髯好客月千壺余吃清貧逐斗沽二子若逢仙讌會化成
一對酒葫蘆
湖州
山從天目成群出水傍太湖分港流行遍江南清麗地人生
只合住湖州
其二
一飽懸天不待求幾人乾白少年頭君看滚滚東流水到海
成淵始懶流
百鷺圖(題陳汝朝)
葦折荷枯可柰何西風吹影净婆娑微君作此超摇趣一箇
江天也厭多
因管張村蠻窩并書所見
老子來無一把茅居然得此好窪㘭開塘謹避蛟龍窟伐樹
湏存烏鵲巢
其二
頭白西來不買田時時却費買山錢一丘一壑吾歸矣待得
田多是幾年
其三
男兒三十氣吞牛漏盡鐘鳴走未休不問征西并處士山中
一樣土饅頭
百鴈圖
近看分明遠欲無水天空闊好江湖幸然不入虞人眼又被
閒中畫作圖
題番陽徐氏雙頭牡丹圖
天公幻化不經意雙萼忽然枝葉同一似人間好兄弟朱鞍
錦轡踏春風
陳公哲梅花百詠
梅下故人呼不應石橋溪寺水泠泠回頭聽得陳驚坐一似
春風吹夢醒
其二
雪後西湖空碧波酒徒消散也無多白頭醒眼春風裡柰此
梅花百詠何
張道士求榿林詩
地移淮橘多成枳人說江梅竟是柟蜀木似榿成底用盛時
名字落江南
酬陳秀才
一春一百二十日日日開眉得幾人直與破除風雨去今年
渾似不添春
賦董氏雙岐竹
山庄一對靑靑玉瀟洒天然同榦生說與人間好兄弟時來
林下聽風聲
讀書有感
魯女悲嗟起夜深當年枉却淚沾襟如今已免鄰人笑老大
知無欲嫁心
其二
最愛徐生欲避秦海天東去不通津絶知勝似桃源境男女
同行五百人
題子昂照夜白
風前新解錦鞍韀雪色糢糊霧色寒此物人間無處着千金
秪得畫圖看
題蘇李泣别圖二首
弓疲矢盡三千里節弊衣穿十九年流落天涯有離别當時
誰擬畫圖傳
其二
沙雲如雪雪如塵握手相看語語真多少世間無淚面一生
錯笑隴西人
馬浩秀才携秋日海棠詩見過
山城八月有春風一樹嫣紅淡又濃縱使失時無態度也勝
茉莉與芙蓉
奉化城西三溪口
青林白石三溪口斑笋黃梅四月頭正好清遊誰懶得幸無
公事且歸休
題趙子昂疊岫圖
百折雲顚路儘通無名怪木淡書空相逢無問秋江客不是
巴中是剡中
其二
白石青林底處無侵雲亦有小屠蘇桔花飛盡不歸去揮汗
江城看畫圖
九月西城無澗同陳道士衡上人
仙翁面帶江海色釋子口融冰雪漿同是西風未歸客燒香
煑茗作重陽
其二
巾衣三客不湏同泉石相看我亦翁最惜一軒秋爛漫芙蓉
池上木犀風
西興馬上
去時風雨客匆匆歸路霜晴水樹紅一抹淡山天上下馬蹄
新出浪花中
贈屋西小陳秀才(名公凱余字以無過)
年少飢寒不足憂笑談有味自風流等閒輟贈兩兔穎待看
修成五鳳樓
其三
毛錐自是今無用鐡硯還知古可穿不惜日抄三萬字勝儲
百畆剡中田
胡蝶
春山處處客思家淡日村烟酒旆斜胡蝶不知人事别繞廧
閒弄𬗋藤花
夢中作
晴霞冠領朝紅潔新漲連空晚綠酣惆悵春風倦游夢木蘭
亭上望淮南
入杭
曾江白酒樊江飯處處當年客似家垂老重來舊相識春風
只有野桃花
題東玉師府所蔵瀟湘圖
少年䰟夢底曾閒多在江湖烟水間今日精藍方丈地倚窗
眠看洞庭山
灼艾戲呈阮使君
鬢毛秋後轉漂零愁坐窮簷展炙經得似畫堂歌吹裡硫黃
鍾乳按娉婷
水墨梅花
江海歸來見似人離披猶自少風塵何如淡月山莊夜百幅
清溪亂寫真
贈陸相師
江南江北路漫漫七十九翁能往還今代貴人容易識臥龍
不在草廬間
題伏生授書圖
白頭不死見時淸子女相依解授經何用生男作鼂錯乃翁
一語不曾聽
題江干初雪圖
斷樹寒雲古岸隈漁翁初撥小船開看渠風雪忙如許還有
魚兒上釣來
銅山寺口初見梅花書寄何則顔二首
吳歌楚舞送年華憶着終還不似家今日春風吹夢醒銅山
寺口見梅花
其二
沙疎石瘦水涓涓折得梅花費兩年更與何人說瀟洒香中
行坐水中眠
戊戌淸明杭邸坐雪
思鄕處處只愁生正好春遊又不晴雪是棃花雲是柳馬婆
巷口過淸明
四明山中十絶
鴈飛不斷楚天長雲路霜林級級黃何處人烟有墟落北風
高壠散牛羊右楓樹坑
山深不見焙茶人霜日清妍樹樹春最有風情是巖水味甘
如乳色如銀右茶焙
小橫欲盡大橫來萬壑千岩洶湧開聞道洞天深幾許𬗋雲
深處有樓臺右大小橫山
亂雲穿盡得平蕪一叚冰寒碧玉壺猶是春風未相棄山前
吹長萬龍鬚右北溪
洞深烟樹碧氤氲只采靈苗不采薪聞着蹤由多懶說相逢
莫有姓韓人右韓采岩
怪石驚湍吼不休時時巖客飲寒牛誰知此水明州去浸作
琉璃萬頃秋右莾廣溪
七里黃泥紅樹岡西風果熟一村香居人只道山深好三百
年來是戰場右木蘭
仙在人間不易尋當時巳道是山深可憐華表標題處夜夜
猿啼楓樹林右仙山
兩頰稜稜額下分更無㘭處可藏雲西風怕奪行人眼蕎麥
滿山鋪錦雲右羊額嶺
劉郎一去杳無蹤水白山靑只故宮欲問岩前老松樹人間
禁得幾秋風右白水
題趙大年蘆鴈
寒更索索警霜叢兄弟當年意自同猶是江湖太平處未妨
沈着臥秋風
謝隣友陳仲學秀才惠王芎苗二首
坊州杜若自堪羞沛國青粘亦懶求那似一叢蒼鳳尾等閒
收味古甆甌
其二
君家自有頭風藥種在靑青竹素園此物但堪供暑啜肯來
相就發淸言
瑞上人求詩
寶葉山中源悟師布衲百結面如癡十年相憶忽在眼談笑
甚似仍耽詩
其二
源公作詩可怜生亦有謖謖山林聲見說丰姿委縑素霜頰
黛頂照人明
茅齋
紅杏園林雨過花遠陂深草亂鳴蛙春風不問茅齋小自向
階前長筍芽
感舊歌者
牡丹紅豆豔春天檀板朱絲錦色箋頭白江南一尊酒無人
知是李龜年
蕭照春江烟雨圖
波㾗如樹樹如烟更是春隂小雨天何處得魚何處醉筍皮
蓬㡳解蓑眠
西塞山圖
空中生業寄魚蓑雲是親情水是家便有蹤由無處覓春風
岸岸野桃花
李元中秀才歲晩游諸公間
愁中待醉何曾醉夢裡還家不是家輸與山行窮學䆒一笻
一笠看梅花
丙午淸明日靑塘道中
三里五里沙路平一番兩番溪雨聲無柰春風動人處𬗋荆
靑李滿林生
桃花寺石臺
臺前藤蘚碧交加臺下淸流直又斜待得丹成知幾日春風
隨分野桃花
有人示山水畫卷以為元暉作求詩
硯山山下小扵莵文彩斕斑今亦無一塢亂雲濃似潻春風
吹夢過西湖
題孟浩然霜曉吟行圖
霜風颯颯攪吟鞍童怖驢愁作許難便使玉堂遭遇去朝參
更是五更寒
荀陳聚星圖
州里相過未厭頻居然蹤跡動星辰當時多少輝煌者不畫
諸公畫此人
梁楷畫雪塞游騎圖
聳脰攅蹄一駐鞍氊衣韋帽白漫漫秪應田舍騎牛者無此
風沙踏雪寒
過姑蘇
水天彌望接青蕪雲氣漫漫近又無一色好風三百里桂帆
安坐過姑蘇
五雲山圖(子昂為戚氏作)
林廬深插紫孱顔一點漁舟帶暝還但得身閒無俯仰人間
處處五雲山
雨中過泉教張子開名先遇
平生剡夢十八九短策還經静者居一曲好溪山起處數聲
疎雨雪初來
其二
衣冠顛倒君休怪筋力過從我有餘却笑秋風洛陽掾得歸
猶望食鱸魚
次韻荅鄰友近况六首
十百琅玕接屋山麥花淡白菜花班村園冨貴誰消得更看
溪南墨牡丹
其二
炊成日影三竿直睡起溪流十尺高懵懂不知何歲月山風
吹白鏡中毛
其三
祝雞歸後放牛初小立溪梁看打魚漸喜村鄰盡相識向來
朋舊却無書
其四
剡源田舍誰能識只此桃源有路通草長岸漫漁塹北月明
人語紙糟東
其五
三間瓦屋數弓園旋學桑麻又一年村酒沾唇頻得酒山歌
出口即成篇
其六
舍南舍北種田郞唱得田歌曲曲長莫學傍村遊俠軰茜紅
抹額臂擎蒼
送陳養晦謁閬風舒先生四首
嚼雪餐冰二十年空山日月自風烟從君識盡搜詩法不透
薌岩不是仙(薌岩山名)
其二
大篇無法湏自悟小語有益最難尋秪今人嫌此老謔後來
追憶直千金
其三
大冠䄡𬒮走紛紛對面可容三斗塵便令眼識天下士此子
巳勝尋常人
其四
無詩莫入閬風里到却閬風那有詩拾取松風作新曲歸來
時向夢中吹
同曹泰宇賦寶化鳳花二首(曹名說字習之)
花開難得年年看住近湏還日日來古壁危闌自顔色不煩
高築鳳皇臺
鳳皇不出幾何年莫怪山花惜杜鵑一樣春風好毛羽回頭
曾管蜀山川(鳳以杜鵑花為之)
過鄮山祠塾作
滄江城闊三义口白日弦歌數畝宮猶有柌宫舊楊柳向人
離立管春風
剡源戴先生文集卷之三十(終)
