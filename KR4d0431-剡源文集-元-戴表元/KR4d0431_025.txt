剡源戴先生文集卷之二十五
四明戴表元帥初
講義
子曰先進扵禮樂野人也一章
當孔子之時周道雖衰先王之禮猶有存者可以訪問髣髴
若老𣆀萇弘師襄之類是也然其人多隱逸放棄故時論目
之為野人至扵威儀曲節華飾過盛則幾傷其本而反以為
君子仲尼感歎風俗之日移自言吾不用禮樂則巳耳幸而
用則寧取前一軰質朴之人而後一軰之過華者在所損節
而亦不盡以為非也其立言之婉寄意之切學者正當玩味
但不知今去夫子時又二千年所謂禮樂不敢望及先進之
野猶得僅如夫子時後進君子否耶官府市井間所不得問
問禮樂之在學校古稱學校為禮樂之官今禮之近古者幾
何何以為君子何以為野人古樂巳盡亡學校所可常用惟
琴瑟而琴瑟亦非古聲居其地則必為其事為其事則必通
其說是不可以不講也竊嘗思之譬如山林田野間有人以
耕農起家高曾祖父雖衣冠頽䵬辭令質俚而皆有古氣迨
其子孫修飾日增文為日美而日不如舊古禮樂之至扵今
不知又幾何子孫之子孫而得與夫子時先進後進並論耶
伏惟上饒名郡東南學問淵源所聚抵近世玉山尚書風聲
未遠表元窮鄕遠士迫扵諸公牽強而為此來開講之初敢
以先後進禮樂異同為告自此得相與勉焉
子與人歌而善必使反之而後和之
歌詩之道古人不以為甚難尋常交際邂逅會集往往有之
不必皆歌巳作盖多舉古人成語以相委属而巳然必以當
人情通事類爲善今也其歌詩能爲夫子發發而又能善則
其爲人已不苟矣夫子扵此旣不失其傾寫之&KR0794;又不奪其
委宛之趣姑且使之反覆詠歎然後自歌而和之想見一時
客主襟懷春融玉盎淵停雲止無形骸無渣滓此聖人德化
及人至誠盡物之一事非伹可以小智窺測後世詩必巳作
間有從事扵倡和者非矜材而凌駕則拘韻而牽強其流扵
樂府歌曲復皆委巷狎邪之作敗壞人心汙穢風教莫此爲
甚今欲與諸公稍稍釐正捐俗趨雅去華務質取古人三百
篇以來之作可登扵絃誦可編扵簡冊者純熟諷念可以觀
志可以養德推而伸之可以使能可以成物其非體新聲一
切不用庶幾近于夫子之指
孟之反不伐一章
此一章可以為士大夫觀仁取善之法古人以戰陳無勇為
非孝僨軍亡國不與扵射位而死也不得入扵墓域則兵敗
而後奔盖未足深以為夸也孟之反事見扵春秋傳哀公十
一年當是時魯有齊難夫子之門人若冉有樊遲軰皆在兵
間之反之為人不可詳攷往往恐亦嘗受教扵夫子今也見
其入門而能殿有勇而不居故深喜嘉稱之與童汪錡執干
戈衛社稷而不在殤例正一時事此聖人隨材因事成就長
育之妙如造化之扵萬物大而大容之小而小養之形形色
色無所遺棄俱成其美嗚呼仁哉莊周之徒得其一節遂以
孟之反之退讓為常道為可以逃名遠禍而慕之慕之不巳
流扵計較利害之私而聖人所以教人之大指失矣學者審
擇之
子曰富與貴是人之所欲也一章
天地之間動物之最靈莫如人人之為動物而能最靈者以
此心為之本也心為人之本而能動能最靈者以有仁也故
心有仁則人得以謂之人心不仁則人不得謂之人雖名之
曰禽獸可也敢問扵何而觀之曰於人之處富貴處貧賤而
觀之而心之仁不仁可見矣盖夫富貴之為物非不美也苟
其道之當得而得之君子未嘗避焉舜禹周公是也貧賤之
為可惡苟其道之當得而得之君子未嘗辭焉孔子之在陳
絶糧乘田委吏伐木削迹之類是也如必曰我學為舜禹周
公我有居冨貴之道我不可以不富貴我學為孔子我無取
貧賤之道我不可以貧賤則其心不仁矣何也我有居冨貴
之道我不可以不富貴則必慕富貴而苟求曰我無取貧賤
之道我不可以居貧賤則必耻貧賤而不安慕富貴而苟求
耻貧賤而不安其心何所不至其人何所不為其扵本心之
仁何能保其必存而為君子哉故曰君子去仁惡乎成名君
子無終食之間違仁造次必扵是顚沛必扵是言人能不夫
其本心之仁不媿扵人之所以為人則不失扵君子之名不
但扵平安無事時能存之雖急遽苟且顚覆流離之時亦能
存之其為人也當冨貴而富貴則為富貴之君子當貧賤而
貧賤則為貧賤之君子安往而不預扵舜禹周公孔子之倫
乎嗚呼天之命斯人以為人予之以最靈之心其初一也一
能存之雖貧賤不失為舜禹周公孔子一不能存之雖冨貴
不免近扵禽獸可不畏哉
子以四教文行忠信
宇宙之間一事一物莫不有理存焉君子不可以不知也然
何由而能盡知之扵是必有方册紀載之鑚研師友問學之
講論是之謂文扵方冊而得之則理在方冊於師友而得之
則理在師友是猶資扵外也扵是必有以會之扵心體之扵
身而復驗之于事物是之謂行文矣行矣君子之學可以本
末兼該而内外交飬矣然不主扵忠信文何以實其文行何
以成其行孔門之教人所以切實用功之本盖扵此四事常
常而不置也是之謂四教今試與諸君亦循其序而略評之
今之方冊非古之方冊也董仲舒楊雄韓退之在三代以下
號為知道仲舒明經專主災異楊韓旁取以工詞藻吾人望
此三賢猶不可企及而何孔門之言乎至扵師友尤為鹵莾
群居族處以位相高以氣相長考德問業之事無聞訂疑辨
惑之說不講是文不足求也著書滿家發言成霆退而察其
談扵僚友者難以質扵臧獲號於鄕閭者難以合于閨門是
行不足攷也平常小小籌度計較利惟恐不居前害惟恐不
在後欲求如禹稷之以天下飢溺為飢溺必不敢當也與交
游意氣然諾不出几席之間朝許而晡巳不踐欲求為託六
尺之孤寄百里之命必不可期也是忠信不足恃也吾人試
扵平日寝而寝思之食而食思之若然者病根蠹本正復何
在大抵古人之扵文行忠信沿其一而可通其四今人一不
成而四有餘喪良可憫痛竊意孔門之所謂文近扵大學之
致知格物欲與諸君詞章記覽外先從事扵講明義理之學
儻其然乎
故至誠無息不息則久(至)博厚則高明
至誠者真實無偽之稱要其極惟天道可以盡之惟聖人可
以當之世之人亦有知至誠之為美而為之者矣為之而不
能無間斷則其力不能持久則不能有徵驗何謂徵驗我為
至誠而物應之扵此人知之扵彼是也今且以家庭切近事
驗之人未有不誠扵父母兄弟者也今有為人子者曰我誠
孝扵父母矣而父母或不我悅我誠恭扵兄矣而兄或不我
友是其理殆不然誠患不能持久耳使我能誠于為孝而持
久無間斷父母安有不我悅使我能誠于為恭而持久無間
斷兄安有不我友推而扵夫婦誠其敬推而扵朋友誠其義
皆能持久無間斷而推而扵鄕里扵邦國誠其信皆能持久
無間斷其行愈力其徵愈廣又推而逹扵四方萬里之遠而
四方萬里之遠服之質于鬼神而鬼神宜之被扵豚魚而豚
魚孚之其精神功用遂與天地同運爲悠遠爲博厚爲高明
爲博厚載物爲高明覆物爲悠久成物而中庸之能事畢矣
然此爲聖人天道極處吾儕小人驟焉而語之固所未喻敢
問平居日用之際亦嘗有一思一慮一言一動不離扵誠否
乎扵居處有能不欺暗室屋漏否乎扵飲食有能席不正不
坐割不正不食否乎扵言語有能&KR0770;若思安定辭否乎扵交
際有能不忘平生之言否乎扵辭受有能見得思義臨財毋
苟得否乎扵祭祀有能事神如神在見其所爲齋否乎凡一
思一慮一言一動所以養誠之具皆備尚懼不能無間斷不
能持久况又不能誠而何以爲人乎所以自爲扵已未至而
何以責物之不我應人之不我知乎程明道先生十八歲學
顔子終日端坐如泥塑人司馬温公孩童時以食胡桃失言
為父母所責從此終身不敢謾語吕成公伯恭少年飲饌不
如意輒推按發嗔不食晚歲&KR0636;養成就至于家人不見怒色
此皆前軰嘉言善行可以為至誠無息之助諸君試相與講
之何如
子曰德不孤必有鄰
此一章可以見聖人寬容篤厚與人為善之意先玉盛時禮
樂脩刑政舉為善者旣衆矣而又有以使之知勸為惡者旣
鮮矣而又有以使之知耻傳稱堯舜之俗比屋可封成周人
人有士君子之行雖不盡然其風氣純美可知矣後世不復
望其如古然人心天理何嘗一日見其斷絶故鄕里之故家
遺俗學校之明師良友常隱然相與扶持之或豪傑興起或
聞見濡染大抵俱為善人之歸無有有倡而無和者此之為
德不孤必有鄰言其理勢自當如此也今且與諸賢試以目
前事驗之徐行後長者坐不欹立不跛此近扵有德人也謙
冲退譲恂恂然言若不出諸口此近扵有德人也諸賢以此
人為何如若見之則必敬之重之心然之退而之其家則欲
其子弟效之其有麤率躁競憸中而利口者此近扵無德人
也諸賢見此人則必惡之賤之心非之退而之其家則不欲
其子弟似之如此朝咻暮誘年遷月革見一不善自然如覩
怪物惟恐不相離見一善人自然如對芝蘭玉樹惟恐不相
人行之愈久習之愈熟何患風俗之不美何患教化之不成
刑不清而盗不弭邪此聖人周流環轍之餘捄時衭世之心
尚有見于此也講學不明人多以異扵流俗為賢夫旣為賢
則自然與流俗異但秉彜好德之良心初不相遠其機栝在
父兄師友先覺者倡率開導之耳
謙尊而光卑而不可踰
謙者人之盛德然徒謙而不知所以爲謙則處巳接物俱失
其宜而不足以爲德矣故曰謙尊而光卑而不可踰言善爲
謙者尊則能使其道有光卑則能使人不可踰巳也人情居
冨貴鮮有不驕自古以來公侯將相如四豪之結客至三千
人卑躬厚禮以畜飬之如公孫弘之開東閣以收四方竒士
其身甘脫粟飯布被而不以爲耻可謂能謙矣不知有何功
業及扵萬物著扵史冊此尊而不能光也貧賤之士人所易
踰所以自重者謂有名教之樂道德之美耳彼以其富我以
吾仁彼以其爵我以吾義樂天知命謹身節用以遠悔吝以
安隱約所謂賢者不過如此雖帶索行歌飢色滿面而當路
之三公千金之子欲與之交而恐不我屑也尚得而慢之乎
苟使執柔行諂召侮取辱而不知謹焉則卑而人得踰之矣
古之善處富貴而謙者莫如舜禹周公以大聖人而能取人
為善能聞善言則拜能小心恐懼流言天下誦其功業燁然
至于今不衰善處貧賤而謙者莫如孔孟孔子能困厄陳蔡
而彈琴自如孟子能不見諸侯而辭萬鍾之禄天下後世誰
得而並之按謙卦艮以一陽為主在上卦三隂之下下卦二
隂之上上扵下卦則止也時止則止時行則行動静不失其
時其道光明其象曰君子思不出其位夫動静旣不失其時
而又思不出其位雖舜禹周公孔孟之事不過是矣
菁菁者莪四章
此詩四章章四句作序者以爲長育人材之詩鄭氏直云長
育之者旣教學之又不征役則斷爲學校所作儒者傳授可
信不誣今試以大意逐章釋之首章言菁菁者莪在彼中阿
者喻人材之在學校亦如莪草之生于阿中得其所養而茂
也先王盛時其扵學校之士豈徒寬容逸樂之而巳想見一
飲食一射御一步趨一坐作之間不言而知有所謂父于尊
卑之節焉知有所謂君臣忠敬之義焉知有所謂長幼揖遜
之序焉知有所謂師友聚辨之道焉知有所謂交際辭受之
方焉故曰旣見君子樂且有儀若樂而無儀則散慢猥而
不足以爲樂矣次章言菁菁者莪在彼中沚者喻人材隨其
高下左右無不得所而暢逹如莪草之或陸居或水處而皆
莪也道化流行禮義習熟耳不聞可非之言目不見可鄙之
事身不居可侮之行生乎其時而遭逢教養如此心烏乎而
不喜故曰旣見君子我心則喜三章言菁菁者莪在彼中陵
旣見君子錫我百朋者陵淺扵阿而高于沚所及者愈廣所
被者愈孚所得者愈深古人粟帛泉布外兼以貨貝為用而
五貝則為朋至此諸生自喻其遂心慰意之樂雖錫我百朋
之多不足以為賜也四章言汎汎揚舟載沉載浮旣見君子
我心則休者舟之為物可以涉險可以行遠可以載重喻人
材長育之久其氣質皆有成就可以見用扵世而不必扵用
進退從容行藏自在原其功效之所以然者有以使之而然
也休之為言嘆美饜足之味此四章非先王學校全盛不足
以當之吾徒生長扵二千年後不宜妄自菲薄何代無賢十
室之邑必有忠信一卷之書必立之師自今以往相與講明
探索求古人居學校所樂者何道所以得者何業所以欲用
者何才必有異扵後世之汲汲而求求之不得則悒悒而困
者矣
仲弓為季氏宰問政一章
古之君子苟自知其道可以及人才可以用世則皆未嘗有
必不仕之心何也天之生斯人必有所託以治之我幸可以
治之而又不屑為則徇巳之私而絕物太甚非君子之事也
孔門諸弟子其賢者多不仕而仲弓之徒仕扵季氏夫季氏
非可仕也季氏不可仕而天下皆季氏則賢者有終身不仕
而巳賢者不仕則不賢者必仕賢者不仕而不賢者仕則天
下愈病矣仲弓之賢豈不知此故不以季氏為嫌而仕之非
獨仲弓為嫌而夫子亦不責非獨不責方且因其問政而教
之日先有司赦小過舉賢才嗚呼旨哉人之患莫大于自用
其聰明非聰明不可用而事物之多非一已之聰明所能盡
也故為政者必先使有司各任其職然後我徐考成否而賞
罰之此先有司之說也君子誰能無過過之小者扵事又未
害也人未得展其大能而先錄其小過則人無可用而事必
多廢此赦小過之說也先儒有云強毅聰察之謂才強毅聰
察小人如鯀共工桀紂亦或能之惟賢才則可用而不害扵
政此舉賢才之說也仲弓扵前之二言油然領會不勞致疑
而惟以舉賢才為問此其真知為政之要而不苟扵問也知
人堯舜所難雖夫子不免失之宰予子羽而謂巳足以知之
乎迨夫子教之以舉爾所知爾所不知人其舍諸而取人之
道始備此二言者豈但可為季氏宰盖千萬世宰天下法也
聖道未明人才日陋爲學者未能治已而治人爲政者不暇
信人而信已纖悉扵小節而鹵莾扵大綱牢籠扵虚譽而闊
略扵實德聞仲弓之風可不愧汗自省也哉
子曰觚不觚觚哉觚哉
人才之升降觀于風俗之巧拙驗于器物之真濫盖有其用
至微而所關甚重若此章觚哉之嘆是也觚以角爲之或用
之于飲或用之于書大抵取有稜角不&KR1150;机爲便今者觚名
雖存觚制不古扵事未大害也夫子反覆形扵嗟惻不置此
豈爲一觚發哉竊嘗思之吾徒雞鳴而起日入而休凡託扵
居處飲食衣裘翰墨父際動作之間修名而責其實恐無一
可合扵古惟偷安目前苟且滅裂不暇思及耳偶一思之有
不惕然汗下者乎學校所以講習道藝之區今所講者何道
所習者何藝坐斯席也想斯名也安乎否乎古之人皆躬耕
而食惟仕者以禄耕爲其勞扵治事力不能自耕也今一名
爲儒則棄耒耜離阡陌終日不知何勞而仕者之勞復何所
爲乎衣本以蔽體厚之以禦寒短之以便事華之以致飾嚴
之以成禮惟儒者得服寬博逢掖今嚴華短厚與寬博逢掖
混然雜居亦有知其然乎李斯程邈之學興人以科斗大篆
爲古今則又以李斯程邈爲古是字書不可知也離騷河梁
之體作人以國風雅頌爲古今則又以離騷河梁爲古是詞
學不可知也推之扵官名扵儀禮扵日用常行諸事種種豈
得皆與古合而吾持已處物憧憧然皆如暮夜遊昏霧中投
坑墮井不可自保何望目槃杅几杖之銘耳珩璜琚㻦之音
而相警爲聖賢哉故夫子之歎非歎扵一觚殆憂風俗之變
將至扵如此也且夫子不獨于觚然也嘆拜下嘆麻冕嘆先
後進禮樂歎借馬闕文不啻屢拳拳焉以風俗之將衰在夫
子尚不能如何不過私憂隱慮而巳吾徒則又何說惟當精
攷而謹修之存之扵心持之扵身或可傳之扵書告之扵其
人其人萬一有知其說者逢可為之時得以漸而正之風俗
猶有望也
子曰回也其庶乎屢空一章
人資質雖甚高苟飢寒衣食之不給則十有八九難乎其為
賢學問雖不深使生理有以養其心亦未至遽然流扵不肖
此論本止中人以下發夫子之門人最聰明者莫如顔淵其
次子貢今也平居商略二子而乃有屢空貨殖之嘆何耶嗚
呼此不可以小事觀也洪範曰凡厥正人旣冨方榖榖之為
言善也且旣謂之正人安有必待旣冨而後為善盖先王之
時天下無甚貧之民惟賢者在高位有俸禄采地之厚始得
以言冨惟旣冨而所以居冨者斯有道矣顔淵之時井法雖
壞竊意猶有壞之不盡者故莊周言其有郭外之田五十畝
郭内十畝固非皆寓言也但支持有所不贍而時時不免空
乏耳夫子扵此歎其居窮守約之操簞瓢飲食天樂内足泊
然不以外物累其靈臺此與陳蔡絶糧而弹琴自如者何異
其曰庶乎者盖引之以自近也至若子貢之貨殖先儒以為
未能忘情扵豊約夫未能忘情扵豊約則是其中巳為貨殖
所累惜一金與貪萬鍾同一不化天之命人如是而貴如是
而賤如是而貧如是而冨此理誰不能知惟安之為難彼冉
求季路軰地位高人幾等夫子亦甚賢之然見其昏昏扵辭
受去就之間仕不擇地食不擇粟譴怒之極惟取其名教最
不可容者攻之未嘗以貨殖為責其以貨殖責子貢殆愛子
貢之深期子貢之遠欲其至扵顔子之屢空而已顔子未嘗
多言言則中理子貢惟多言而屢中故出扵億度在同門中
亦不見其比今人見夫子一抑一揚遂疑子貢不得齒扵顔
子之列又謂處飢寒逆境為小節皆未深攷也
子罕言利與命與仁
利者四德之一命者天之所以賦扵人仁者人之所以為心
聖人何以靳扵言哉曰利非君子之所急其罕言之是也至
扵命至扵仁亦若是焉盖夫性理之學其體也在扵心傳而
不可以耳受其用也在扵躬行而不可以言說今姑母論夫
子時夫子沒夫子之道湮塞晦昧者數百年頼孟子明之孟
子没又湮塞晦昧者千有餘年頼漁洛周程以來諸儒明之
方諸儒之未明也人人以性理爲難言而不敢言故講學者
必尊所聞讀經者必闕所疑推賢敬古風俗朴厚而真修實
踐之意常踰扵議論之表自諸儒辯析旣精記錄亦繁字義
無所窒扵心胸談柄無所滯扵唇舌向也白首老生之不能
諭者三寸童子類能言之可謂家游夏人舒向而淵源根柢
有不暇計矣以此推之聖人所以罕言者豈非慮其弊之將
至此哉區區以空虚倚席扵斯亦旣再歲愧無所發明以稱
答父子兄弟之意切願閒暇之時有惑相訂有益相告取五
經諸子之遺言隱義雖易通而非盡解者常常質難傳曰母
勦說毋雷同如利一也孟子之所非與周易之所取何以異
命一也脩身之所俟與巖墻之所避何以殊仁一也司馬牛
之所難與管仲之所近何以别不徒求之又從而綢之不徒
獲之又從而賾之朝夕復熟彼此浸潤庶幾修辭存誠致知
格物不無膚寸之益諸君子以為何如
祭如在一節
祭之以禮難言也其禮之所以然不可以不知也惟知其禮
之所以然而鬼神之状隂陽之故皆瞭然扵胸中而祭可言
也此章祭如在謂祭先祖時也祭先祖如先祖之存脉絡相
通精神相接此易言也祭神論祭外神若天地社稷山川五
祀之類脉絡何以相通精神何以相接此難言也古之人食
則祭先炊飲則祭先酒馬祭馬祖田祭田祖以至捍大災卹
大患有功扵國有德扵民者舉不遺其祭今且静而思之人
惟不知恩義則巳耳稍稍知有恩義則凡有力扵我者豈能
忘之厥初生民風氣朴野不但拙扵防患患亦未生不但略
扵息爭爭亦未有洎乎爭鬪患作人且不免與禽獸相食先
後聖賢相繼出而憂之扵是乎有管攝有拯助有教導又知
夫人之衣食居處生息扵宇宙之間一物必資一物之力資
其力者必懷其感懷其感者必圖其報此祭祀之所由始也
籩豆誠陳尸祝誠設登降瞻仰若將臨之周旋磬聽若將語
之精神安得而不接血脉安得而不通乎至若吾夫子之恩
之德開吾人耳目洗吾人腸胃易吾人心胷續吾人命脉隆
扵天地深扵父母又當何如其感何如其報丁祀在邇誓戒
有言謹為諸君誦所聞而諸君省焉
剡源戴先生文集卷之二十五(終)
