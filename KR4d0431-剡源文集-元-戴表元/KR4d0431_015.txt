剡源戴先生文集卷之十五
四明戴表元帥初
墓志
安陽胡氏考妣墓志銘
大德壬寅歲余來錢塘授徒且五年識安陽胡士謙扵中書
行署恂恂然儒也扵是諸公憐余老而加窮薦授之一官將
行别士謙則方圓其齋衰絰在苫塊之中越再旬介友人以
其母夫人行述來謁銘且曰今將奉柩歸以明年癸卯歲秋
某月某日合窆扵安陽柴庫村先府君之兆惟先府君之死
與葬處盖不忍言幸哀而併銘之按府君諱泰字通父胡氏
夫人王氏俱彰德安陽人胡氏世長者至府君父諱仙當金
時選充行軍副統壽九十而終生四子府君扵次在三資特
粹厚幼好學遂通贍經史居家庭鄉閈以孝謹聞嘗典掌本
郡材賦有貸府君私錢踰期不償者一不問比其死携劵對
几焚之至元十一年以差籍從軍南伐道遇士卒急難常挺
身救護全活者甚衆謂人曰此軰皆此方良家子弟設不幸
不以正命死將何面目見父母妻子乎十二年守鎮黃州充
管軍總管府知事十四年夏五月司空山等寨賊發劫黃州
吏民驚散府君獨誓死不去仍以義倡其衆力戰拒守少頃
賊來益多遇害夫人父諱聚清愼無餘資夫人當䈂爲擇良
對得府君婿于家府君死黃州時長子方十六處益也次子
處敬方十三夫人當盛年以貞節刻苦自勵曰夜力鍼紉機
杼取其贏供師資費二孤頼教督皆成人處益今以行署秩
滿授從仕郎淮東淮西道宣慰使司都事處敬浙東勸農可
書吏意天之念之幸而及扵官禄得以婆娑壽考酬其前勤
而夫人苦風濕疾以去年辛丑歲十一月三十日死矣嗚呼
兹豈可不為嗟痛惋慕而慷慨引義節如胡氏考妣者儕之
古烈丈夫烈婦疇不謂宜㦲府君年四十四夫人年六十四
孫男二人曰怡曰默孫女三人銘曰婦義於後夫忠扵前嗚
呼此安陽胡氏一門二烈之阡尚百年千年無震無騫
曾君墓志銘
江西之曾以氏雄者三南豐其甲也有居金谿之眉東山曰
曾君叔翔父其先由南豐徙余遠不及識而讀其状識君所
從遊師友若周義山吳允文之屬皆東南知名士即君之器
業淵源風采固可以次論焉君諱一鶚字叔翔父少亢爽有
竒骨曾祖琳祖次點父東山居士洪世以問學相授居士旣
蚤夜勗君于家稍長遣出使縱交聲漸氣摩靡不通究時方
崇進士舉顧扵此不得志雖豪傑無以自振儕軰十五六通
顯矣君浮沉其間不倦不恧然性明决常高持風裁見鄕人
過誤多面折少容貸及有不能可否事質成扵君是是非非
應口剖析聞者犂然而服也母胡氏卒居士年浸高君承薦
寝膳冬夏温凊晨昏起居無違禮居士壽考令終而季父病
奉季父湯藥如居士時事兄順家事諮而後行撫諸弟友愛
有善獎之少不謹警之患難則扶持之延良師淑二息族子
弟有佳質亦紏收之治家嚴内外而好客恢疎樂易留連詩
酒頽然竟日人莫測其雅量鄰有急難赴之恐後至賙窮賑
乏尢不靳丙子之潰所在無寧居或相譸張為閧君以静鎮
囂衣冠細弱依而全活者不可勝數他日居士葬送車縞素
傾村空郭出纍纍百餘里不啻皆前日受恩客也其閒居不
言而教成無權而惠行往往類古義烈士去家五里所得萬
石塘林壑盤蔚有鶴巢龜峰之目君築室其下扁以龜鶴隨
隱義山諸公嘗為賦詩甚竒並溪種梅亦號梅溪翁琴書壷
奕將婆娑以延老至元三十一年正月二十七日遂卒卒之
日遠近士大夫知君者舉痛惜之嗟乎使翔父君當諸公無
恙時亦策一名不過循例如是而止今諸公所成就幾何叩
其顚末有不忍言而君生有及扵物死無愧扵巳詩書滿門
哀榮稱情非天道有以伸之而然乎君前卒以歲除夕得疾
越一月少間家人以為喜忽索筆疏遺言戒子以不可忘清
苦虧友譲意及勿以緇黃亂喪禮凡累十言又三日而瞑年
六十有一娶陳氏先君三年卒子男二起東起南女二長適
承務郎慶元路治中張與紹次適倪清孫男五鏗鉞鎮錡鏞
女六長適倪詩次適陳聖廣次許適吳相孫餘尚幼諸孤以
故葬緩大德六年十一月某日始克窆于里之流光亭陳夫
人祔銘曰鶴以羸存龜不利走犇予與偕藏兮今復奚云昭
之熄潜之獲旣堅旣謐維兹幽宅
吳君墓志銘
君諱榮字景榮吳氏饒德興建節人建節之吳唐未逃黃巢
兵由歙徙美樓居號樓下吴家環樓下數里間至今祠所謂
吴尚書其遠祖也曾祖俊章祖次祐父應辰贈承務郎承務
公性冲静生二子長安行以詞賦中甲戌進士科調信州貴
溪尉次即君少警敏甚母劉夫人尤愛遂早授勞事以逸親
而縱其兄使專意文學家本儒儉自君為之懇殖日增綱紀
日飭奉養日具迨扵晚年遂成高門簮裳軒騶熙恬往來詩
書豆觴談笑辦集悠悠然令人忘死生之憾興廢之戚才乎
㦲樓下居皆毁改築栢水栢水者承務公本生家徐氏丘隴
所在也扵是君年高經營滋疲諸人質成徼施者四面而至
然平居最急義伯姊難嫁傾其私装女甥無依鞠如巳息他
恤孤撫弱事聞無不為嘗自書一編述大意示子孫曰棟宇
不必華庇風雨足矣田園不必多了伏臘足矣賓客不可疎
在擇交聲名不可貪在立已施予不可吝在隨力此其施為
藴畜之可窺者也年七十六以大德壬寅秋九月二十五日
卒于正寢卒之日人哀惜之娶康山許氏子男三長大本次
端本早世次建中為承務公本生家後女一適同邑蘇濤孫
男三長德馨次德昌次德宏女三長適同邑張詔餘尚幼初
貴溪尉仕成而倦遊間以郡檄起領鄕校講道授業無虚日
君又恢仁山之塾豐禮幣美庖膳以昭延名師江鄕稱世家
多賓游文雅好禮者必推仁山居士子弟居其間欣然漸扵
學問大本旣精孔氏尚書復授德馨周易曰吾不能以罷舉
廢業也惟嘗誦道書一夕夢神問南斗經中何脫二語耶明
日以質諸所親取刊本校之良是丙子歲危病恍惚見修廊
廣厦有羽衣人拾刀圭藥授使服之覺而牙頰間猶隱然丹
砂氣疾亦隨愈嗚呼世議之隘士大夫天資高邁者人人思
飛騰高舉脫塵囂機械以為樂將自不可測邪癸卯冬十月
某日大本將葬君扵樂平州公墓塢前事奉天台主簿程君
之状來丐銘銘曰劬其功美其宗天不惡其豐深其居敦其
初人不疾其疎惟兹新岡孝友之藏後百千祀其固其康
楊氏考妣墓志銘
信弋陽楊君應桂旣葬其父府君永年鄕蒲塢尋喪母夫人
張氏又葬密石及是隂陽家胥不以爲吉乃追用治命改卜
於二塋之間得吉將合窆焉書來屬表元銘之始表元年未
三十客扵金陵君掾當塗有能名纔長一歲耳間以部使者
檄同考試補大學弟子員一見結兄弟交扵時兩家各奉重
親安輿就禄養意氣相顧驩甚闊絕三十年再來見君鄕州
問前事如夢寐憂患病&KR0629;憔悴亦具成老翁于是又相弔以
悲銘何可得辭按状信弋陽之楊由建徙派出祥符内翰文
公府君諱鎔字子成曾祖和祖崧將仕郎考春迪功郎妣葉
氏府君幼警秀不羣比壮信鄕先生王伯羽學間行藝出諸
生徒右迨二子能受書即擇知名士爲師而日以一編程所
業旣而應桂遂中乙科人爲府君喜府君曰吾期吾兒不止
是也饒信爲江東士大夫窟藪景定咸淳中湯尚書以耆俊
謝禮部以忠鯁徐正言以隱逸風采聳然臨一時應桂東濡
西染出聞珩瑛之音人瞻槃杆之戒不言而成良士至當塗
傲僚宿師胥驚怖詫服以爲少年安得乃爾不知其有所受
之也㐮師潰當國者懸高爵誘士士來如麻府君曰是尚可
爲乎應桂僅以文林資調括蒼元僚以歸聚宗戚保衛赭亭
山鄕民依而全活甚衆久之藍山塾闕長儒望歸應桂不得
巳許赴之遇是不敢以請府君天資高邁事不可忤而無含
怒蓄怨馭家有法睦族有愛待賓有禮賙鄰有義謝禮部之
謪富川交遊畏禍不敢造其戸府君獨持贐遠餞至匯澤語
之曰此陸敬輿忠州註本草時也願自愛禮部歸先寓書道
謝語甚切至晚歲以家政付二子時時飲酒而不至醉以適
性吟詩而不傷訐以適意盖樂天知命忠厚篤實君子也母
夫人之状曰張氏諱妙静祖維兩充鄕貢進士舉父孝友世
為弋陽儒家夫人歸府君相尚勤儉業夫人性嚴少假借禮
部銘其墓所謂治家中禮者也夫人承迎左右無違順而正
慈而節常舉外家所聞見督二子以虚心好問自諸老處歸
聞得一善言為之喜見顔色府君沒家遷扵鉛山之何田以
氣疾竟死何田府君年六十六生嘉定癸未七月十二日也
沒至元戊子三月二十六日夫人年七十二生嘉定巳卯十
一月二十日没至元庚寅十一月十八日今葬以大德癸卯
某月某日子男二長應桂次應得子女二長適前進士趙嗣
惠次適進士游味道孫男三公審志學弘孫公審早世孫女
二長適進士黃進德次幼曾孫男一愛孫銘曰旣有為之華
孰得而羸其家旣有為之終孰得而凉其躬惟安惟穆歸兹
新卜斵堅書良永閟隂石
游縣丞墓志銘
君諱子賢字俊伯游氏其先世居建之長平歷漢魏隋唐官
緒不絕詳具族祖文淸公佀所為譜建亂徙信今為信上饒
人大觀中舉八行有以長子中其科官升朝積封至中大夫
者君七世祖也曾祖某祖某父某俱隱不仕妣張氏君幼爽
敏讀書一目輒成誦十二三作詩賦驚人尋喪父孤苦樹立
卒以成學教授鄕里養寡母嫁二妹雖環堵之室囷庖屢空
而時節設施展敘曲合禮度嘗領鄕貢進士舉洎上禮部試
成均同業及所受教者滔滔先登獨坎轗不售辛未歲遂用
累舉恩授容州文學改迪功郎轉循職郎調贑州興國主學
會文丞相帥贛一見竒君檄主贛縣簿贛令倚君辦其縣事
俗好訟有墓獄積年不能決一黠胥一譁儒君承牒請墓所
徵訊得實傳以經律具櫝上府決之聞者相戒毋犯主簿教
贛苦淮鹽遠不能致帥委君度嶺運南鹽至則為鄕人徐經
略留攝新會丞司其征賦盖當是時兵事新起官府奔播人
無寧懷君佐新會廉恪慈恕如平時公帑之羡不歸私裝商
榷苛比减從其寬邑有譚氏林亭為登臨佳處休暇則與寄
公僑士觀風訪政其間廣破鄕民争迎致藏免君如慈父君
亦以耄辭不復出矣並海買田宅婚男嫁女若將為新會民
而終焉初君之由贛入廣也屬長子應梅居守而次子斯道
從迨棄官新會斯道以崖山廵檢前死越一年君亦死女子
嫁新會者與壻相繼皆死十七年應梅始自上饒間關數千
里跋涉物色問歷得君殯扵新會瀧水里之㘭頭村扵是發
土撤茨奉餘骨歸葬上饒某山之原以廵檢衣冠祔兆域焉
人嘗疑科舉士無實材予奪得喪若有鬼神焉戲之君起衡
茅用文墨得一邑佐吏不為通顯然所就落落出人意表上
饒人能言布衣時淳祐間徐侯為禮行經界景定初黃侯蛻
招義勇皆君畫策建議臨大事慷慨有馬周張齊賢之風晚
歲流離倉卒身羈家散竟以客死禍福果何如耶將事出適
然而鬼神亦有所不能盡知其情耶聞義而行知難而退孤
老窮蹙僅免兵革天又遺之賢息使遊魂寓魄歸妥塋廟然
則君之扵此自可無憾世不必皆知君也君嘗種梅扵所居
南榮稱君者有梅谷之自年七十五生嘉泰甲子十月卒至
元戊寅正月葬以大德某歲月日配趙氏繼王氏子男二應
梅兩請鄕貢進士斯道女二長壻將仕郎濟南辛衢次故迪
功郎新會尉■■平可翁孫男二長肖龍次肖鶉爲廵檢後
曾孫女一銘曰生爲勞儒死羈客星風瘴霾魂焉簿不如鄕
丘安可樂嗣續展省延遺澤綿百千祀鎮兹宅
故玉林項君墓志銘
君諱天覺字希聖項氏徽婺源人項以國氏後葉子孫散處
荆揚間揚之項徽爲盛所居婺源有山曰㠣崌峭拔竒秀聚
族負之而廬且累百年至宋紹興中鄕先生利用始以文學
顯有司三上名禮部雖不仕而其甥月湖許公錫用所受學
去爲名卿淳熙中安世父子復發聞扵荆而族相望隱然爲
東南華門君曾祖童仕尚書省屬扵月湖爲妹婿祖維寅浙
西提刑司幹辦公事從外家學以詩鳴父一䕫累試補太學
不幸早世幹辦公亦相繼遷謝雀鼠之訟驚于家庭君纔七
齡二弟襁褓母戴氏夫人䟦涉挈擕以求直于郡縣于臺于
部猶未免君年十四一日誦魯論至死生有命富貴在天忽
蹶然有感曰吾喪吾父喪吾祖又幾喪吾家非天乎割壌以
和母敗吾温凊誦絃事戴夫人喜且泣從之自是躬帥二弟
承師稟學日記千餘言援筆為文俊氣奕燁不肯休未幾母
夫人以疾不視家政君獨持門戸而游其弟扵塾當是時徽
婺源與饒樂平德興相犬牙號多明經生如吳君遇龍許君
月卿沈君貴珤李君睦齊君興龍夢龍之倫皆負場屋重價
皆喜從君游每進士三舍榜出金鈴綵幟霆轟電馳華軒蒼
蓋鳥集蟻附項氏塾必在指擬中扵是君兄文薦旣登甲戌
高第而弟若子迤邐以次充貢方增創玉林精舍益延師招
友聚書講學魁儒勝士四遠如流而來玉林之西有别墅池
臺潔脩花樹秀蔚幸時節閒暇採芳釣鮮以供觴咏扵其間
一時規模風致使人娓娓如欲繪畫君少歷艱險長經離析
精扵人情世故華皓康𥙿以造物者憐其愿而娛之然性不
吝滯見義即為遇急張弛尊幼貴賤事無巨細得其一言而
解仇釋憾多矣戊戌之歲以七袠稱慶膝下斑斕綵舞者幾
三十人羣從姻游可千客君飲酒談笑應接累日夜不倦最
後夜半執酌言曰吾辛苦樹立偶不墜先業田園雖薄足了
汝軰耕織即死亦不為不壽萬萬無恨因出手抄處置家事
條目示子孫且顧次子之祥之為徐氏後者曰明年今日能
復見吾子否乎心期何所不至恐天不我與耳明年及期復
為壽無恙不越月疾動諸子拜醫請藥君曰天不我與醫
藥何為囑治喪勿用浮屠老子法言畢而逝大德巳亥十一
月某日也君生扵已丑十月某日也享年七十一初配同郡
張氏檢校公孫女生子男淵然之祥起元德元繼室康山許
氏生福翁吳氏生采孫為宗人斗南後女一壻番陽教諭徐
岱孫男十傳孫良孫蘭孫平孫咸臨德善性善友善文孫擬
孫蘭孫為之祥後孫女二君嘗目卜地於里之五葩塢以故葬
緩及是將用甲辰十月某日奉窆前事以鄕貢張君之状來
謁銘銘曰遜也而強約也而康吾觀其人玉雪春陽言行志
酬歸藏兹丘嗚呼永世無震無譸
故禮部進士徐君墓志銘
取十以明經設科垂二千年其法詳記誦精傳註使人崇本
勤業不虚為浮藻而巳王荆文公行新經義始命舉子眆對
策依題為文多者遂至汎濫累百千言嗚呼取士明經授題
限晷刻倉卒至累千百言而求上不畔先王之教與老師宿
儒相傳之說下不失有司之程度豈不甚勞且難哉余來江
東聞饒士徐君志禹未弱冠以尚書應鄕貢進士舉入院日
未晡不點膏巳篇滿成文復紓餘思拓别紙縱筆滔滔成篇
同院生仰視交口驚異比揭名君與兄堯龍聮翩居前行再
作者亦冠二榜時饒士以尚書為額踰萬計充貢者纔十五
人君方妙年逞高才能捷取竒中如是世所稱賈誼陸士衡
何足多慕旣而其從子之祥以君將葬状君行來求銘按志
禹諱子鄧字志禹徐氏饒德興人徐之世出伯翳傳偃王以
慈棄國民為立祠龍丘依而居者代不乏顯人唐季有成避
亂黃頓子盤游學于饒因家焉是為君七世祖曾祖允武祖
次陳迪功郎循州長樂尉父公著迪功郎致仕闢東軒數十
楹以琴書娛閒自號東軒翁君少聰穎其學尚書以鄕先軰
舒君成大余君木為師宗人節甫為友閭塾櫛比書燈熒熒
君雄其間鄕舉之歲在乙卯人謂明年南宫試乘銳可平掇
旣不售益自刻厲曰天將徐之以大吾成乎先是東軒翁以
好客聞鄕里之客有器識能文章者往往聘致結約恐後君
繼其志禮鑒有加如程君顯甲洪君以中平生游從最厚自
餘吳君安行曹君應龍張君應霖方君淸之流以姻以舊朝
熏暮摩久而益親晚歲學成行尊世念疎落而故相集賢馬
公退休于家時時相過訪道德之遺言攷古今之故實翛然
非復少年場屋時徐志禹矣所居西偏舊有會文之齋曰化
龍至是增葺改名雨軒嘗謂子弟曰孔孟之道昭如星日學
之者可以脩身繕性可以康時濟物秦漢以還異說朋興其
愼所習勿為虚誕蹇淺者所咻庶幾有益扵世聞其言者知
君非科舉士且悟雨軒之云將有所潤澤也君承親孝撫弟
友處族婣和雖不顯融充𥙿而天與公多男子有田可食有
經可傳于世未為不遇生以戊戌六月某日卒以大德庚子
六月某日享年六十三娶張公廷評公孫女子男五大中積
中敏中允中高中女一適同邑張涇孫女二其墓在里之塘
源葬緩有故以甲辰九月某日銘曰雖衡且角雲族而不澤
吾蔵吾斵以還于冥漠是之謂真宅
游鄕貢墓志銘
余至信州之明年扵是上饒游叔大旣踰嶺返其先人新會
府君之殯且葬而屬之銘余旣哀而銘之越二年叔大卒其
子又亟俾銘焉嗚呼余之不腆其審能信然扵游氏父子之
間乎按游氏之譜遠自漢魏隋唐以來不乏顯者五代避建
亂徙信大觀中八世祖以子應八行科登朝積官至中大夫
詳巳具新會府君志江南之族貴進士其法每州率四百人
拔其一謂之鄕貢信多詞賦以詞賦充貢為尤難新會府君
起清門挾俊能同業旣譲為先登叔大甫弱冠隨群授牒輒
復得之旗鈴踵門冠盖屬途州閭以為榮然叔大資嚴重不
切切扵卑近之獲早即從徐岩為陸氏之學者游扵時湯文
昌黃台州皆以顯官領祠象山寒鑚暑研頗見條貫遂歸築
室扵翁山之陽自號翁山翁癸酉歲以舉首再貢于鄕將試
禮部遭所生父喪不行而舉罷矣初科目士厭詞賦雕篆無
益故試之明日加試論一道又明日加對策三道以觀其真
才試者殊不能並焉叔大自為童時舉筆已崢嶸驚人迨扵
成立諸大家不惜禮幣聘致以為賓師楷則雅善教誘欲學
即授以捷法聽受者無留難晚涉憂患家事日落饘粥因賴
以粗給嘗有推轂為婺源校官者辭不赴惟為郡博士一出
當其計會兵燬後殿廡舍次藉之一新新會府君之入南也
叔大居守而弟斯道從隔絕十七年不得逹乃刳心鉥形忘
餞渴瘴潦數千里而求之則皆巳死發哭踊擗如喪得二菆
於瀧水㘭頭村負骨以歸士大夫聞其事者舉為詩文以感
嘆嗟傷之叔大扵人悃慤讜直多忤少合而人矜其情不為
怨宗姻交友遇有所疑必來詢謀燕游談會經酣史薰琴怡
奕暢恢恢然通儒逹士也喜為詩以邢居實之名名其集曰
呻吟叔大諱應梅字叔大曾祖諱曰新祖諱敏父新會丞諱
子賢先娶余氏繼周氏子男二長肖龍有儁質先一年卒次
詹為弟崕山廵檢後子女二適余烈周某皆業儒孫男一隆
弟孫女一生辛丑四月十五日卒大德乙巳二月十八日年
六十四臨絶不囑家事諸孤奉其教居喪不用俚俗禮十一
月某日葬謝郭銘曰生無悔扵身死無愧扵親吁嗟乎斯人
斯人
剡源戴先生文集卷之十五終
