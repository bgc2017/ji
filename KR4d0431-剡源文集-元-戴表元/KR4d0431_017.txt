剡源戴先生文集卷之十七
四明戴表元帥初
墓表墓碣
宋氏墓表
東昌莘宋氏有爲信州推官者嚬蹙而謂其僚剡源戴表元
曰吾宗之先鄆人也鄆今爲東平府吾宗之居東平陽穀十
八都獅子堂其西北曰石佛堂者葬域在焉金之季年兵燬
漂搖士大夫家莫能知有譜牒世次而宋氏之可聞者斷自
吾祖嘗爲軍千戸千戸府君娶東昌莘姬氏生吾父府君後
娶莘孫氏因居莘爲莘人初千戸府君昆弟五人同時死其
四惟號五公者在五子傳一子承陽穀之業千戸府君亦死
葬陽榖死三月而吾父始生姬夫人抱遺孤居陽榖兩年會
難作徙莘姬之父母憐吾家單子又不可托數數欲奪志改
適吾祖母誓死守節者十四年乃以病死莘而歸葬陽榖吾
父府君生長莘性温恭悃慤無機穽莘人至今稱其行生庚
辰四月八日死戊午四月二日年三十九死之歲吾母孫夫
人年纔三十六襲姑之化却鉛澤服素縞以嚴儉持家終其
身雖比隣無故少游接而鄕閭姻族歲時慶弔無闕禮吾頼
教育徼倖成立至元十六年以尚用監史值進俘寳隨監長
忻都廷見蒙賜白金爐合等器五十兩吾母見之喜曰此汝
家先世遺慶汝何以及此宣自愛十七年勞調充征東行中
書省掾尋改充江淮行中書省掾二十五年調承事郎鎮江
金壇尹滿再調徽祁門尹吾母皆及就祿養凡蒞官行事朝
夜警督備至馭下慈臧獲有過譴逐必痛責子婦使復還中
外母敢犯教年七十四死祁門生癸未七月三日死大德丙
申十一月十七日臨訣呼諸子前曰我起艱寠至今日死不
恨惟爾祖墓在陽榖爾父遺體寄葬莘城北恐散遠不得展
省以爲念汝等豈能詶吾言乎言訖而瞑祁門歸吾不孝不
獲凾遵吾母言姑藁殯吾母揚州以俟後歸今信府秩且復
滿年加髦衰如有不可待及扵大故將何以見吾母地下旣
卜吉扵莘城西三里新張保將用大德某歲某月日陽穀遷
祖考千戸府君祖妣姬夫人之窆併奉莘地揚州考妣合葬
惟宋氏存亡繼絕實憑二妣婦節母範苟延烝嘗爲衣冠家
誠不忍遺負先德按士禮子孫追榮其親得植墓表刻石器
子宜爲文辭以慰吾志表元辭不獲命謹實錄底裏鐫載琬
琰揭之壟上使人知夫世之爲善無不報而幽閨窮巷孀[婺-矛+牙]
寡弱服勞秉節扵冥冥之中者天必憐其貞苦榮之以賢子
孫使之康強壽頥而享食其效扵以旌孝思勸厚俗非曰褒
飾而巳推官父諱衡母孫氏諱妙貞推官名彧弟仲某早世
季彬推官之子萬里彬之子萬鈞萬美宦學盖方興未艾云
徐使君墓表
信上饒徐公卒扵員郎二千石旣葬其縣之石橋鄕南徐大
塘塢者三十七年而墓碑不立承學之士以爲公名蹟在史
冊行業在鄕閭誠不待是而顯著然愈遠亦恐墜逸無以異
觀瞻昭永久乃相與來諗于剡源戴表元頗有以紀之按徐
氏世緒遠出偃王居信者尤多顯人公諱子卿字竒仲少穎
悟目誦數千言族父忠公元杰每曰是子必亢吾宗嘉熙丁
酉遂以詞賦魁鄕貢戊戌試禮部中進士科人爲公喜公曰
時方以此取士吾不得不爾耳授迪功郎隆昌南昌尉尉治
左有南州高士塚荆蕪没人一日命薙去築思賢亭以見志
轉運使何君處久傾盖器重檄攝郡文學尋檄分司撫州小
事許專决州苦和糴斛面及田宅稅契錢爲民害立罷之再
檄瑞陽如在撫考滿未謁選會趙信父視師江上欲屈公而
淮西總領所辟監鳳臺酒庫因赴其聘而兼贊趙公幕府當
是時軍興事煩公年少入預籌畫出理鞭筭精采獵獵諸公
間用趙公荐特差充兩浙轉運使司準備差遣榮王府奪民
田公斷歸民田王怒語侵使林使公改斷公曰吾職可削筆
不可改也輦下供億重歲入不足以支撙節出納作漕計本
末一書示來者癸丑春以考舉及格改官授臨川民喜見顔
色問是吾分司公耶至則興學立黃勉齋先生祠清版曹宿
負覈經界隱籍邑以大治有殺人委于隍者吏執王應亨奴
主七人鍜鍊誣服公白郡改鞠殺人者常平司都吏馮汝能
也事聞轉一官舊例試院未揭名許徤者疾足報捷以邀厚
犒乙卯秋舉禁卒與馬營争其利致閉郡守主兵官不能制
且亂公單車往諭咸聽命廣縣廨創蓮華漏建相業堂成皆
自爲記包樞密聞其政謂人曰江西五十餘縣臨川第一丁
巳除尚書檢閱官書擬右司文字初立朝感激欲言事輙劄
入乞建儲不報戊午出通判平江改嘉興守挾同袍爲執政
傲愎甚公極力規正不可則以監州不職自劾守爲歛戢悉
却俸外無名事例作一杯水亭暇日嘯咏其間愉如也除太
常寺丞就守嘉興命下丁母憂去家食不通貴人書疏婆娑
東山下自號東山翁文酒耕漁相娛數年以疾卒生壬申八
月四日卒甲子八月二十一日得年五十三曾祖功懋妣王
氏祖思聰妣陳氏父質通直郎兩浙轉運使司主管文字妣
張氏贈安人配華氏通直郎建寧嘉禾令君女性端淑儉恪
佐公居官無紛華意公盛年思退贊其决盡義嘉興歸相張
安人喪盡禮公疾侍藥盡勞卒持制盡哀通直公在堂華
通直亦老迎致相驩養盡誠宗姻鄕黨急乏賙貸盡惠旣貴
不忘𧖟桑常夜績課兒誦書教盡方生壬午三月二十六日
卒至正壬辰十二月丁酉以遺命葬鄭塢距公墓八百舉武
而近子男三忠甫歷上饒南城建平三尉有能名次迪吉登
仕郞出爲外家後先卒次志甫以軍功補官垂換授州教授
卒女道韞適池州教授管茂孫男二拱辰徽州教授次宿老
女二曾孫男若干女若干公平生爲文有體裁自舉子時聲
撼場屋及宦學東西師友益廣如袁廣微兄弟湯伯紀父子
徐景悅蔡仲節諸公俱以剛介廉静見交在淮西朞年增餉
額十一萬有竒奏减磨勘十一年耻自陳併他賞皆不敘吕
節使文德舉親民却不受在兩浙吳謝二相賢公争致門下
兩辭之在右司當宁顧輔臣稱信有三徐可進用指公與忠
愍公之子直諒台守宗仁也丁大全貪其功誘公監察御史
且嘱以林參政弹文公曰臺官可爲當路私人乎即日告假
出關去里居服闋有荐于朝予江西一州不拜予歸班不拜
翁祭酒馮舍人皆同年在朝屢道賈平意意將處之清要以
父年八十不可出力辭終父之世不過朝奉郎賜紫魚服嗚
呼科舉法敝久矣敝極則可廢然由隋唐以至近世所得名
卿材大夫不少其人必皆沉潜好氣節疏通知體要無有肯
遽然闒茸不振者而風骨稍高即成竒傑盖其獲之也不以
求而以知責之也不以役而以禮故人人得自持重而盡其
材余生晚雖不逮事公卽公之淵源趣向皆耳目所睹記賢
者不必以不仕爲高仕矣天下共名爲奸邪者嫉之不可主
天下或名爲奸邪或名爲忠良者疑之不可主至扵天下共
名爲忠良可主而亦不苟就焉若公之落落扵吳謝丁賈之
間所向偃蹇盤旋孤行直立此非可徒以科舉士論也昔者
延陵義死墓有旌題仲舒貧葬行路展禮庸敢竊附二賢■
例揭之壟端使百世之下想遺風談故事者猶有所考不亦
可乎
五山陳公墓表
嗚呼是爲信上饒五山陳先生之墓公之世本籍玉山後稍
徙上饒沙溪之旁有五山公晚居其間學者因尊稱之爲五
山先生焉方公少年上饒多名士大夫徐祭酒父子韓直院
兄弟諸賢爲領袖疊山謝氏城山林氏藍山張氏之徒爲羽
翼風采扇動東南而公生世家能以義氣招致衣冠俎豆不
徹扵門篇章箋翰日積其席乙卯秋尋用詩賦充鄕貢州人
謂一蹴且躡通衢雲遊矣春官失之恬不以介意益廣問學
築室聚書闢館聘客笑談步趨皆有法度久之名成行孚鄕
隣有争則聽之决官府有急則倚之助盖古之善人君子布
衣韋帶而尊扵王公重扵專城者其道類如此也丙午兵起
始避孔道入深谷苃舍相依者至數百家藥病飯飢全活甚
衆事定起領邑校掃燼地立講廬扵是大會民數郡博士以
儒籍爲憂託公扶之聞命不辭殚勞罄資凡留連省戸下踰
年迄脫同袍于編氓而歸會廣信闕長長廣信州將部使者
聞其名方議薦擢而公竟還五山遂終身焉喜爲詩有古近
體并雜著若干卷藏于家性篤直好義重然諾見人善稱誦
如巳出及聞其惡一不掛口待交游能始終犯不較施不伐
由是無絲粟怨嫉扵人美鬚眉耆年華皓意行郊㕓間識與
不識望之知爲吉德諱堯龍字繼臣曾祖伯運祖德寧父良
才世爲儒娶鄭繼張皆先公卒又繼施氏子男三公美舜懋
早世次舜淸婺州永康教授女二適徽州婺源學正祝廉次
適趙皆鄭出孫男六禹疇禹錫禹遠禹範禹謙可崇女二
曾孫男若干女若干年八十生壬午正月八日卒大德五年
九月十日葬五山西十里雙峰以其年十二月庚寅公事親
以孝間居父喪治葬極盡力至是雙峰亦自卜余之來後公
死纔一年每臨事接物興扳援不及之嘆嘗作詩哀傷之又
以事嘗至五山亦及拜雙峰阡婆娑松檜撫問泉石遺風猶
存顧安得復有斯人乎而其子孫多善文雅喜從余游爰采
家乘訂以鄕邦公言揭辭植表雙峰之下使後來爲者知勸
慕云
徐耕道遷葬碣
歲甲戌乙亥余客金陵四幕文武掾佐浮沉去來以千計徐
君耕道在數中余接之不及稔也爾後三十年來上饒扵君
爲鄕始獲知君之家世出處及誦君詞賦盖上饒之徐自衢
徙而居世黃塘諱元得字耕道曾祖賜迪功郎祖植禮部進
士父華甫自號橘隱翁世以儒素科級自重至君從兄忠愍
公遂爲壬辰進士第一人仕終扵大司成冬官二卿當忠愍
公時四方宦學之士無不願登其門君携超穎之質入則與
二季端友龍圖立大侍郞綢理書疏出則與趙茂實尚書徐
景說秘書軰商略義理及旣不得志場屋而遊則與揚州李
制置江州趙安撫之徒講畫籌策游倦而歸則與蜀郡楊參
預天台葉集賢諸公攷問故實聲漸氣摩意喻色授不勞而
成良器江淮舊稱功名馳驟之地嘗奉檄築懷遠軍城𥙷進
勇副尉升授滁州散祗候移淮隂文家峰巡檢淮隂尉進保
重慶轉進義副尉又剿廣益盗湘南轉進武校尉又五轉自
承信郎至忠翊皆身犯矢石得之非他書生用空言寄功幕
府之比然盤旋曲折亦不足盡其才而歲年老矣扵是歸傍
鄕井旣而避地于饒德興之宗儒村宗儒有王氏故大家能
以禮館榖君學徒爲之填委會李制置弟宰祁門扵德興鄰
邑也復招游祁門爲刊所爲詩詞曰横塘小草一筆二筆者
若干篇君平生輕財有俸餽卽散以周人之急故晚而益貧
三年不得巳遂歸黃塘課子讀書督奴灌畦殊不爲前時意
度閒暇惟去宗族鄕黨相倡和命詩社曰明遠并主隣社香
林社友又爲刊小草六筆者若干篇癸巳夏感疾至秋加劇
索紙作書别所嘗交往有此行遥指柯山云云數十字若寓
升遊洞天之意書畢而逝十月某日也生庚辰十一月某日
年七十四葬之新卜在祖塋白土山側子男四長某次某皆
早世次某出爲衢官堂宗人後次直謙銘曰不局於趨亦不
失吾儒不急扵營亦不害吾生大袖長紳魁顙豪膺閟此佳
城
周府君碣
饒安仁周君諱文清字清之年六十四以至元辛卯二月十
六日卒乙未二月二十七日旣葬于附郭之譚山而石表未
立其孤懼無遠扵芻牧持武岡王候之志來請銘按志君曾
祖諱某祖諱遠父諱志家世循良君早從鄕縉紳問學恬扵
進取而訓兒女一以孝悌忠信邑大夫推其賢尊爲耆宿常
禮貌之歲飢荒力勸賑恤人有鬪䦧爲質决是否皆喻而止
安仁路當孔道每觀風問俗之使至納其雅言民受寬賜晚
歲益屏人事灌畦種𬞞以自樂號愛圃翁文士賦詩盈編君
不介意頗好西方之書繙誦𣑽譯若有深得者迨婚嫁將畢
遂感疾命家人衣周身棺周衣翛然而逝世之談儒者嘗詆
釋氏爲誕其弊也華言雅趨而少誠慤觀周君之扵出處死
生之際不近扵有恒者邪君生扵戊子六月二十四日先娶
李氏繼夏氏俱先卒子男三宗垕宗懋李出宗允夏出女一
嫁支以良孫男三女四銘曰吾聞適丘墓道不施哀而哀生
嗚呼兹岡吉人之藏其固其康
剡源戴先生文集卷之十七終
