剡源戴先生文集卷之二十一
四明戴表元帥
賦
可竹軒賦
山隂王理得静人也嘗築一軒竹間取晉子猷語旣名之
以可竹而請問扵剡源乃為設客主人問荅之詞以廣其
意
客有問可竹之義扵王子曰昔子之先瑯瑘黃門厭歷兵革
頡頏世紛狷家勳而弗紹欲投好扵此君寄廬扵東土譬之
一壺之波流然而儕車代翳弛擔揮耰寧館庖之不繼閱蒼
蒨以消憂此其逹生幾扵柳下憂世近乎莊周者也今子襲
舊德之箕裘耕素封之稼穡傲睨徐舉優游内息出無蕭朱
許史之榮入無研桑陶頓之役浮毫泛穎沿典遡籍油油乎
顔充氣盈華春盛而方敷翛翛乎材堅氣良兵朝餐而待擊
雖徵名扵古賢亦取妍扵幽植所爲几案之玩階除之飾或
可有而可無非至人之所溺王子聞而嘆曰扵乎嗟乎是何
傷乎盖聞事有不期而相役物有適至而爲娛客不愧夫重
龜疊組之世崇臺廣榭之區輦千夫以斥苑囊萬金以聘姝
歌喧管咽鐘奔鼓趨乃有下舍一朝之費而耗中人十家之
須觀其睫暈欲寐體疲索扶意昏昏然不接棄咳唾扵湏臾
至此窮厓之顛絕島之上慘天荒而地寂四無人以惆悵忽
見竒叢異幹瑰質㙔状至戀惜以忘歸爲游揚而咏唱使客
評一境之異同較一時之得喪果孰爲之賢愚將悠悠而無
當粤吾來扵兹土姑無論乎古先今夫殘墟斷礎廢圃荒煙
因前時之燁燁常櫛比而雲連雖蒲萄分根扵遐徼珊瑚移
植扵深淵可成林扵談笑何是竹得而侔㫋而吾一夫之宅
百楹之廬本先人之遺構匪東郭而開墟頼淸隂之見覆幸
斤斧之相疎風春雪臘雨曉晴晡吾試與客振衣坐石携琴
挈壺醒則行歌商山首陽醉則卧遊無懷華胥竹當輾爾而
笑色勃而吁當此之時人可竹歟竹可人乎扵是客主相喻
頽然忘言但見翛翛之凉月若迎顧乎前軒
耕寬堂賦
孫常州旣納印而歸築堂扵四明山之陽命之曰耕寬其說
曰吾畸扵人而完扵天介扵世而通扵獨與其盤旋蹙縮扵
勢祿之途數驚而多恧寧自放扵耕無適而不足焉且夫攣
腰展髀野慢以為禮吾得以寬吾四體行歌散瞩多取而無
辱吾得以寬吾耳目作止信期飢飽係時而不自為吾得以
寬吾心思豈與夫摇唇觸罟動足蹈機駕載疾之車擁鼓謗
之旂憧憧然猶疾馳而不止者比耶客戴某聞而嘆曰先生
寓言哉今夫千金之子居與人羣有徵稼扵器而菽粟不分
冰耕露&KR1263;水種火耘彼服田者或愁乎勤嘻乎先生亦旣裂
千里土而君之何用躬耕畎畆真若野人之云哉乃其風指
則走竊聞之走與先生皆越産也而嘗官扵吳楚繇所旣知
而不知者可以類舉彭蠡之瀦震澤之區由其濱者饒扵壤
而𬞞農其上者暇扵力而漁故其君子&KR0770;&KR0770;舒舒小人則雍
雍于于兹非以寬歟越農則不然穴野而渠糞山而畬弓培
寸墾歲無贏儲盖用寬者不勞而嘗給處狹者愈急而無餘
今先生封疆道德畦畛禮義播治羣籍壅崇列藝豈弟聞望
以為嘉榖優游篤老以為樂歲方欲發廩廥洽春秋邇無鄰
之不恤遠無乏之不周耆年勝客以燕以游乃操南風乃歌
白駒文孫愿息前挨後扶嚴良日進迎猫虎也雅素時飭尊
田祖也淸傷和之水旱遠敗類之雀鼠若然者粢盛焉而神
莫予吐盖藏焉而寇莫余侮不競不寠不莠厥土亦不穢予
宇藩墉牖戸以保百世之風雨抑走又聞之能勞者不居善
施者如忘故自古仁賢之居位其為政也往往可以馴盗賊
驅螟蝗必不得巳窮居而野處猶能使貪夫吝客媿耻扵其
鄕嘻乎先生逍遥兹堂想見鄰曲聞風而遜畔交游熏德而
稱良人懷闕里之訓家哦召南之章然後道路歌惠穹祗降
康門比申吕同大壽等松喬並長回視世俗區區祝豚蹄之
多獲夸鼠壤之餘糧何翅乎滄海一粟太山毫芒哉扵時農
祥麗天東作胥動先生方淸齋啓關徐行屏從有持善言順
風三誦先生聽之忻然以為賢扵張老之頌
寄安齋賦(為廣平舒君作)
智安扵無疑勇安扵不怵廉安扵敖貧譲安扵不屈内恕者
安扵寡言逹權者安扵簡出乃有至人行無朋徒止無居室
忽焉禮之以衣冠鐘鼓而不知為衣冠鐘鼓猝然辱之以泥
途袒裼而不知其為泥途袒裼故能除藩去蔽剖觚破鐍動
如大鵬飛揚振迅寄跡扵八荒静如神龍收潜變化寄形扵
一物彼拘拘者方欲與之商行藏籌語默宜乎叔孫見笑扵
兩生楚龔之徒聞老翁之風而自失也
一大菴賦
宅侁師與水晶宫道人遊道人問其居曰無居旣而有居問
其名曰吾之居姑為一大菴焉而無以為之名菴之大若何
曰吾之菴以鴻蒙渾沌為盤緣崑崙蓬萊為枕托羲和光景
為啓閉山川烟雲為聯絡春秋花木為遊觀江湖魚鳥為賓
客出無扃鎖入無住著聚無守束散無部落若是何如道人
曰異哉菴乎吾無以名之名之一大菴宅侁師歸而言扵剡
翁剡翁曰師之居之所寄則誠大矣惜乎其猶有大也道人
名之所指則誠約矣惜乎其猶有約也師不觀扵南崖之鴟
鳶東海之&KR1295;乎夫南崖之鴟鳶朝闖枯虺暮伺田雀投危抵
隙窮虚瞰厄極終日之經營寄一饞扵擊搏彼其區區之志
自無朢扵騰天池而冲雲壑東海之&KR1295;則不然神淸氣迥欲
鮮味薄蕭森亢爽槯攣卓削飢餐沆瀣倦倚遼廓若可以遊
𬈑茫誇冲漠而名猶登扵流俗之繪畫用不免扵飛仙之羇
靮若是者皆累也今宅侁師日誦先民之言以潜西竺之學
旣自以涵玄茹妙除煩去縳棄世絲如蛇蛻擅天和扵龜殼
固當捐忘名實消融知覺據逍遥為安堵泛無何之空宅猶
復憑無較有誇宏眩博前騫後罩東覽西略逹者聞之得無
有笑列子之御風齊侯之糟粕者乎扵是宅侁師聞之微笑
取茗更瀹翁亦輾然振襟而作
竹坡圖賦
潤韓仲文所居之竹坡薊李仲實圖之剡源戴表元賦之其
賦曰吾聞楚江之濆修竹如雲盖揚州之土植從古昔而已
云有一雋人宅居其隈風煙徼遮雲霽去來騷騷乎若環群
自束前麾幡而後羽騎翛翛乎又若離塵遠舉凌貝闕而登
瓊臺扵時雪止筵敞風微帳開接鼓吹羅罇罍撫群隂之婆
娑眺故丘之崔嵬弔古人之名園茂苑穠花靚卉皆巳聲消
而跡滅而吾區區之所玩悅獨欎然高出乎氛埃則豈不可
爲臨文感慨顧景徘徊者乎或曰是亦寓爾物之扵形久無
不化金銷石糜川堙山罅而况工力之所轉移塵土之所覆
藉曾把玩不能湏臾而君胡爲乎欲尋峴首之留連踵牛山
之悲咤乃有倜儻竒士恢疎通儒洒以秋兔之髦寫以冰繭
之腴寢玩食閱津携張趨内不爽身心之安而外無廢耳目
之娛觀其乍起忽仆如顰復笑欹烟偃露涵隂吐照縈紆歷
落曲盡其妙誠可以舒襟紳窺道要何必擬崑崙以訪藥慕
蘇門而聞笑然後存浮居之勝觀快長年之清眺主人扵是
齋形返息頽然如醺賦微言以三作期託老乎此君
縮軒賦
戴子旣爲縮軒扵剡居之西有客過之哂然而嘆曰戴子將
隱乎抑將以爲德乎何其志之高而言之謙也戴子曰不然
吾三十年行乎功名之途而涉扵是非之林及今年漸衰而
始休業無成而多悔進不能有爲扵時以光宗姻起門祚退
不能資其所自力以樹田園活尊稚七暑而一葛十晡而九
糜皇皇乎徒勤而無所施荒荒乎内怵惕而人莫之知支隙
巢以竄伏聊憩&KR0629;而逃㠊盖不武以成怯非能高而爲卑而
何暇扵隱何以爲德哉客曰子不觀扵南山之熊東海之鯨
魚乎夫南山之熊人知其勇也然而未嘗狎扵郊豈不知夫
郊之獲爲飽如使日日而見之則人得以輕其勇矣東
海之鯨魚其怒也能覆千斛之舟習扵海者未嘗遇而覆其
舟也今夫能言之士聽先生之說以遊扵千萬人之都與操
利業以闖伺扵四通八逹之市人人志扵取也趨喜而違怒
據安而遜危其事良苦矣有一不當意而無尺寸之地以居
其躬子不匿避之而欲以常盛之名揭乎必趨之衝此豈徒
無得而巳殆難知其所經故曰寡求而少願者守身之寶也
不爭而善譲者遠災之道也且夫華燁者老而歸根飾美者
勞而返素火以晦傳燼曆以退合度子母以昔之揭揭而病
今之齪齪安知非子德之將就而樂其夸也官雖薄猶賢扵
無名居雖隘猶愈扵無家三遇兵而不死一謀歸而就成心
懷貞士之操身漏閒民之征一以子為傭胥亦或以為夫一
以子為羈雌亦或以為雄熙熙乎蚩蚩乎無譽無䜛人不得
以錮子之銜無勢無辱天不得以制子之梏子扵此猶不足
顧今之側肩曲項擎拳累足以求伸者寧得如子之縮乎察
子之介介誠有所缺然子且自視孰與古之黔婁菜蕪賢黔
婁賢而死不衾菜蕪賢而生無炊子敢望豐衣給食乎哉姑
務縮而圖之縮扵貲者康縮扵力者強縮扵名者良縮扵德
者百世不忘故今登子之軒嘉子之誼將闊略乎隘夫曲士
之節而蕩摩扵大賢君子之事扵子何如戴子聞其言始而
蹙然若無所容旣而渙然以怡矣久而恢然扵中忘其居之
約而身之窮也
喜友堂賦
梅林先生家於海隅柔兆之歲失其先廬先生携孥東西竄
奔三歲而歸蒿蓬沒垣有季纍纍亦倦扵行顧瞻嗟傷澘然
不寧嘻彼行旅道途之人望屋而館心援色親烏巢扵林獸
穴扵麓日暮相求各以其族先君之息惟季與余出此萬死
乃不共居是曾行路之人與二物之不如也爰議築堂龜食
其舊除荒疎穢以戸以牖先生左處其季在右雍雍于于子
姓先後徵嘉名扵陶詩命是堂以喜友名成益喜與客飲酒
酒半有客離席而歎楊襟振弁粲齒舒顔曰子所謂喜吾能
言之凡人喜幸出扵憂患病者喜愈客者喜還困者喜舒危
者喜安又有人焉緣物而喜夸者喜權譁者喜市荒者喜色
貪者喜賄今先生羇旅之餘藜藿之伍行無軒車居無妾圉
退無貨財進無官府扵彼所喜旣棄不取脱鬼為人化虚作
家驚還痛定未遑其化恂恂骨肉感嘆咨嗟遂團欒扵一室
浩慰喜而無涯此扵人情相去幾何哉且子不聞之乎有&KR0763;
放象舜實為兄周公管蔡不免相兵兄弟之間聖賢所難下
至漢文淮南斗粟魏邸急語唐宫飛鏃貴極萬乘冨兼九州
豈曰無家兄弟為仇先生之居雖陋不完我行其庭爾箎爾
塤先生之身雖窮不偶我覿其私爾足爾手食不待奢分饔
併餐衣不待華同温共寒霜露之晨風月之夕行吟接屨坐
諷聮席昔也斯墟風棲霧泊今也斯堂嘯歌燕樂昔也斯墟
螢飛燐走今也斯堂圖畫爼豆且先生自以無願扵人而道
伸扵閨門自以無用扵世而政行扵丘園三畆之宅十畆之
原弟耨扵後兄耕扵前旣孝旣友從容笑言醖此醇醴盎如
春温凡登斯堂與飲斯醴歸視其家誰無兄弟是先生之喜
不私諸已將令吾徒聞風而起將令吾居胥為孝友之里也
扵是先生欣然環坐皆喜衆客酢酒先生起舞而酌其季曰
豈無他人不如我同父兄弟更醉衆客欲行先生又起而酌
客曰雖有兄弟不如友生
息齋賦
薊丘李仲賓郞中風流博雅經濟人也而好世外之學盛年
華士風度瀟然異時嘗以息名齋屬剡源戴子賦之賦曰
薊丘之陽有一人焉非隱非吏不儒不仙手握昭回之章口
誦逍遥之篇跨鴻蒙抗靑雲同游星辰動握天鈞盖其道術
旣超乎物表而名跡未離乎人羣者也玩大化之所趨悟浮
生之無窮寄百世扵須臾期巳息乎心躬曰何行而非家雖
囂隘而能容噫嘻乎子獨不觀之水上之漚乎謂水息而爲
漚則浮然而流不知其休謂漚息而爲水則波然而起不知
其巳是水與漚皆非所以息也又不觀之木與風乎風欲息
而木窽之鳴木欲息而風撓之零謂風累木風無形謂木累
風木無聲是木與風皆非所以息也今夫人之居世何以異
扵水漚風木之相遭雞鳴而起百體皆勞彼求息乎夢寐則
有誤飲食扵田獵惑錢財扵糞穢彼求息乎老耄則有聞鳴
鐘而不休思秉燭以繼照志燕者息燕不息燕者益北其轅
志越者息越不息越者愈南其轍人有常言貧者欲富富者
欲貴貴者欲不死彼逹者姑舍是無辱無榮無死無生以入
扵不爭鬼神莫之敢攖若是不旣息乎而山中之鳥或以喑
烹潜居淵觀或走而驚彼猶未逃乎實與名耶故有南華戃
恍之裔西方竒詭之倫捐有說幻梯空談真凡皆客所未喻
吾將叩之其人
静軒賦
東平閻公名某居静軒剡源戴表元為之賦曰
世有欲静者問扵其師其師教之以學坐盖屏居久之能安
扵足而不能安扵飢窮之水火扵是教之以學然又絶語久
之能忘扵口而不能忘愛憎之荆棘扵是教之以息交則不
能螫穴而栖巢教之以寡求則不能餐松而飲流故嵇叟以
慕仙傷生楊卿以忤物招咎喑鴈先盡柔木速折惡影者走
而滋多逃聲者除而愈有嗚呼悲夫事有適至理有固然子
不觀扵空洞渺没滄𬈑之淵方其决隂谷瀉層巔經蒼莾而
始激觸縈紆而彌喧迨至乎鉅海則沉沉湛湛人莫測其虧
全又不觀隂陽四時之去來前者誰挽後者誰推但見河漢
烏飛而兔沒草木實落而花開人之營營與識俱生識步而
馳識取而爭窮血氣之所趨雖賢愚其同情惟夫大静之士
得智遺智居名避名用能玩外物若蟬蛻戲世好為孩嬰時
然後出不得巳扵出則山搖而岳動時然後處不得巳而處
則鵠峙而鸞停時然後默不得巳扵默則風收而霆息時然
後語不得巳扵語則玉振而金聲彼沾沾之小夫與硜硜之
俗子勺水盈縮杯羹愠喜間有聞蘇門而習嘯望箕山而結
軌豈不賢扵其徒語諸大人先生之門是猶過蓬萊而誇海
市也
容容齋賦
東平徐公書燕居之齋曰容容剡源戴表元嘗過之問曰
是非漢人之所云白璧不可為者耶公曰不然因擬其意
作容容齋賦久不即就而公歸東平懷感舊話不敢負言
乃為賦曰
大智幽小智仇機鳴轍奔萬類一&KR0588;厥有黃髮真逸靑雲雋
遊偃駕扵希夷之林濯纓扵清冷之流笑衆雛之相役弛然
示之以無求始其昂頭瞠目驕面怒腹咸峥嶸以思逞如不
行其所欲旣静竢以自休亦逡廵而心伏故力敵者攻勢兼
者雄才十百者不強而從量千萬者容之又容升容扵斗釜
容扵庾舉而投之大倉不知其有澗容扵谷湖容扵瀆輸而
寫之滄海不知其足豐狐之擇燠乾鵲之違風知陵阿叢薄
之功而不知託氣扵太空海鵬息以六月澤龍神扵勺水翛
翛乎知太空之容巳而不知太空之所倚物之相容何有窮
已昔者周公端揆日容千士仲尼閒居容七十子當其垂紳
端委擎拳曲跽前俞後唯而不為之喜及乎危疑轉徙詩鴟
鴞歌虎兕風披雨圯亦無所毁第汎汎而容之遺簮墜履殘
籩賸簋或聞風披靡或承流迤邐不知其幾盖何必家陳羔
雉之䞇人擁軒車之華而誰不曰我嘗趍明堂而遊闕里彼
有託一時之喜事誇四海之龍門侈公孫之華館開文舉之
芳罇唾面教忍佩韋矯温所謂擬冨扵聮珠之室衒明扵扶
桑之噋吁嗟乎獲容扵人則幸爾鳥足以盡彼我之所存
胡麻賦
六月亢旱百稼槁乾有物沃然秀扵中田是為胡麻外白中
玄嘻微心之良苦徵日御而周旋朝舒翹以東嚮夕偃媚而
西遷若餞迎之有節閱旦旦而不愆有一儒者暏而異之曰
是物其有識可比義扵戎葵惟太陽之委照疇一物之得遺
彼芁然以自遂有得氣而不知獨輸勤扵畎畆致展轉扵遐
暉迹其華粲粲以淡成幹亭亭而直致隂回翔以盖属膏湛
渟而珠媚疑本質之過淸常凝温而抱粹庸遇暵以不傷表
孤妍扵衆悴且其芘本近仁嚮明近智蹈約而不移近信在
困而能恭近義故論胡麻者以為君子之道四宜乎以爾登
良醫之篋衍依飛仙之服餌也
蠅虎賦
有虫翼然旣獰孔武若腹而絲若臂而距跳踉振擲是謂蠅
虎搏蠅甚智狙伏壁間群蠅避之如虎扵山我玩掌中以弄
以嬉惴不敢動蝡蝡媸媸先生忻然笑而置之我聞古人龍
猶可豢惟虎必誅與民除患或生得之用之扵戰盖與死而
為鄰嘻其危而敢玩乃有至人以道豢虎居以為徒出以為
御又有人焉虎至不怖曰我不爾惡爾無我怒與虎相忘其
道甚恕嗟爾蠅虎何為者耶謂非虎耶扵蠅不仁謂誠虎耶
遇我而馴或曰搏人所憎不為不仁故見畏扵蠅其所以見
狎扵人或曰是亦虎類馴之有道蠅視之大我視之小藐然
掌中以馴易暴亦如彼虎雄跳躁擾極衆庶之所驚纔至人
之一笑鳴呼噫嘻物之扵人嗜欲血氣鮮有不同意兩銳者
必奪力俱強而乃攻此其無齒牙而忍不瓜距而凶搏善良
以為食朘膏血以自豐其名為人其實有遠愧扵爾虫者矣
誠得道以御之彼雖暴而莫動故有談笑而儀衍挫謀拱揖
而孟賁失勇索而言之理無不然一日之内一身之間隂陽
水火寇奪百端有道扵此愈攻愈堅泰山裂車而目不瞬疾
雷破柱而足不遷四海一航八荒一席干戈血肉之區歌舞
腥臊之域閱千世扵須臾忽微虫之過隙謂振古之如斯復
誰喪而誰得扵是先生頽然如醉嗒然欲默縱吾意之所如
聊優游而偃息
碧桃花賦
王贊公家旣燬扵火儼榛甓之遺墟紛風披而雨墮三年亂
定主人一還顧瞻咨嗟惨見心顔忽有異花燁扵甃間主人
曰吁是何祥也問之居人居人不知問之行路行路愕眙乃
問野老野老曰此所謂碧桃花也胡為乎來哉且其為花種
之實艱上不温而不鬯歲不遠而不蕃睹厥種之瑰竒疑仙
人之所植故花扵桃者必紅而此色獨白今主人逃空虚而
遠適曾日月之未賖厥甃燥剛厥礫交加偉尤物之突生誠
可駭而可嗟野老旣去主人默然徘徊花間花若有言扵是
主人遽然而悟色然而笑曰此非造物所以戲予者耶此非
造物所以慰予者耶一以為慰予則我也旣履其殃一以為
戲予則我也方玩其祥長楊建章之苑太液未央之囿一枼
之見材争獻妍而恐後當其供娛燕遊進幸俎豆土壤飫乎
醴肉丘隰眩乎組繡盖有海西異域之植嶠南遠驛之果勤
追風之飛騎煩浮天之大舸敝累千萬人之力僅易一盻之
娛迨乎陵遷谷改時異事殊視茫然之陳迹曾不足以自附
扵劫灰之餘顧樵蘇之見赦與匠石之不誅反不如漆園吏
之所羡若彼擁腫不材之樗噫嘻嗟乎物有至妖而為累事
有當戚而可欣大者若此細胡足論惟夫環堵之室數弓之
園雖故物之巳非而為我者自存訊鄰里之在亡對江山之
無恙持壺觴以相勞發&KR0794;愉扵惆悵清風往來鳴鳥上下突
焉階除見此粲者矯焉若凌虚猝墜翕然若離羣獨至淡焉
若鉛容素膩將顰將蹙弔予厄而悲飄焉又若荼裳縞袂將
翺將翔幸矛還而喜也迫而親之不可睇視若商山之皓須
眉秀偉忽不召而自來咸驚嗟而嘆異又若西山之陽孤竹
之子亭亭冰映皦皦玉峙惋塗炭之在前欲潔身而趨避也
耿孤瑩扵衆妍時臨風而興喟如是花之吉祥將慰我而非
戲噫嘻嗟乎物之無情妍媸美醜待人而名亦有不待人而
生人雖至靈悲&KR0794;喜戚觸物而形亦有物莫之攖渺蘧廬扵
宿信任偶意之所之盖吾昔者之非去而今者之非歸尚安
能以私心之察察預一物之盛衰其來也無所期其泊也無
所羇其嵬然異也無毁無譽其皎然麗也無潔無緇與是花
兮相忘聊遺老兮庶幾
觀漁賦
秋潦旣退河歸故㾗童子六七携畚出門載奔載呼集扵河
堧先生異之往躡而觀乃見衆童脫衣倮足斷渠起塍翻水
使涸或運淖没膝或揚泥沾膊或傾畚拄箕或布葦行筏或
羣蹴鼓讙或獨仆發謔併力競勞有類竭作先生曰唉爾何
為乎有叟在傍倚策而吁曰童子之知爾將取魚每歲八月
大水渺漫濱河之陸湧浪如山常有大魚隨潮往還彼一童
子及潮未汐往漁扵河得魚盈尺今此巨浸與秋俱退渠居
平陸不絕如帶衆童惑焉求魚扵渠曾是區區魚得而歸且
雖有魚其獲幾何常聞漁人日漁扵河出市售之味薄少甘
得不償勞甚尠而纖一網出海百夫属厭視河之獲力减功
兼我求其說漁何爾殊海勞而苦河逸而腴苦厚腴薄勞成
逸敗所以論魚河卑扵海蛟鱷之宅風濤之淵徤者以奮弱
者以遷亦若吾人隨鄕論賢故瘠土者材而沃壌愧焉議河
扵海無所取㫋曾是沮洳蝦翔蛤奔升勺之水可得而言先
生聞之恧然而慙憮然不悅問叟姓名侻首不荅顧謂童子
汝漁且止吾聞是邦有隱君子汝往問之叟寕非是耶
剡源戴先生文集卷之二十一(終)
