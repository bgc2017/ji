倪文僖集卷三十
明倪謙撰
傳
通判嚴公傳
公姓嚴氏紹興餘姚人也諱誠字可誠性敏嗜學授業
於鄉先生庸菴宋公之門為入室弟子公長鬚秀眉儀
度詳雅占外可知其内嘗詣邑倉納米為參政羅公所
竒留承事藩省公&KR0548;&KR0548;以父兄早世而身係母與外姑
之養辭參政曰君子抱道於已以見世也得禄為養以
成孝也曷庸辭公度弗可違乃就隨事效勞無纖芥稽
慢藩長貳嘉其恭慎咸以遠大期之事竟謁選得播州
驛丞時外姑已殁奉母之任公善承順顔色母安其孝
不知道之險遠也未幾母終於播舁櫬歸葬服闋調丞雍
丘滿陟淶水巡檢獲造偽章者三人擢北京中兵馬副
指揮發摘姦伏寇竊聞風斂跡改丞上元邑竇村民被
劫民與隣村有隙因誣其為盜繫獄公至察知其枉辯
出者一十八人咸扣顙曰活我者公也都憲李公採木
徽州郡檄公率徒二千往役拊綏得宜逮終役徒無逸
者都憲勞之曰使董役皆若嚴丞何事不濟嘗督官粟
抵清源入倉主者要賂公不聽怒欲譴公公以事理面
折之其人媿而止朝廷嘉公政有成績賜勅贈父宣義
郎上元縣丞母孺人室孟亦受封公感激曰吾無以報
君上也滿秩請老於朝不許陟安慶通判郡有余忠宣
公廟歲久剥陊頽敗公謁祠下慨然曰表忠節以厲民
守令職也即命工葺之并鏤補其文集刻板以傳属邑
懷寧學舊無文廟立為剏建以疾卒於官年七十有一
公為人和厚易直行端方敦信義在上元時與長干僧
月山交善常以白金寓公所僧病且革公具以還僧曰
吾無可托以後事累公僧卒公備為治喪葬餘物付其
弟子知覺公明敏有才局性惡狡獪而䘏良善故當兵
邏則以嚴察舉職居牧民則以豈弟著聲急所先務逹
為政大體視財利泊如也有三子曰肅威方嘗誨之曰
吾歴官四十年惠澤皆歸於民所餘者惟約素耳吾無
所遺以清白遺爾輩爾惟勉之肅克樹厥家威今卒方
攻儒業負器識起紹先烈為儀真馹丞太史氏曰公始
以力學養親為志固無意於世也一旦遭時賢汲引幡
然效用展其村智卒致仁愛結於民名聲昭于時恩榮
及其親有古循吏之風焉偉矣哉故為傳之以聞于後
忠義子傳
忠義子名鍾姓張氏滁州金牛墩人也父瑀任山西行
都司都指揮使生四男鍾其仲也居家孝謹習孫吳兵
法慷慨有志略膂力絶倫善騎射正統己巳北兵擾大
同總兵官定㐮伯郭公登召募敢勇士以充先鋒鍾年
十八仗劒詣軍門應募定襄見其驍雄英邁甚奇之曰
薛仁貴岳鵬舉之流也即留寘帳下有警即率以殺賊
景泰初元庚午正月從定襄出塞遇敵沙窩先登䧟陣
奮不顧身敵奔潰生禽其酋諾海齊等獲其車馬什器
及奪回被掠人口三月敵臨大同駐城北陽和坡從總
兵官武清侯石公亨出城擊之敵敗走追北至石佛寺
等處生擒其酋呼察等而還四月復從武清赴京率遊
兵前哨行至沙河村遇敵三路入寇偕父及叔瑄兄鉞
將兵五百人與敵接戰敵衆四集縱擊我軍我軍不利
皆退走止遺鍾父子四人鍾恃勇躍馬衝入敵陣引滿
左右射無不應絃而斃敵衆披靡俄所乘馬中矢仆鍾
墜地乃舍馬步射殺百數十人矢盡遂為敵所圍敵憤
其勇拔刀斫去其左手曰汝復能射否鍾猶用右手揮
石以擊之敵益憤劃其手指盡開身被十七創瑀調兵
復戰敵引卻乃載鍾回大同道路之人見其痛楚無不
涕下霑襟翌日創甚而卒時是月二十四日也得年十
九葬之城東王覇村原城守總戎以及大小文武士咸
扼腕悼惜廣靈親藩哀傷其志親御翰墨篆書忠義二
大字以賜復為詩挽之大夫士從而歌詠之者甚衆初
沙窩石佛寺之捷兩上其功詔兩陞鍾為大同右衛所
鎮撫比報下而鍾已没至是定襄復上其死節之事詔
憫之陞鍾百戶鍾無子今以弟鎮繼其職尋積其功定
陞正千戶云史官曰謙承乏詞垣日凡天下忠烈貞義
盛德大節足以厲世範俗者皆執筆論議具載國史若
鍾者毓德將門盡瘁王事遇敵愾而不懾蹈白刃而不
䘏忠義凜然千載猶有生氣使玉其成功業之懋必偉
然為世名將矣不幸銳氣方張遽遭折䘐嗚呼其可使
之無傳哉用是特為著之以備采錄詩不云乎彼蒼者
天殲我良人可悲矣夫
茂國剛毅公傳
茂國剛毅公諱彬字質文姓李氏鳳陽定遠人曾祖福
祖榮昭世篤德誼為鄉善士父信有材略勇銳絶人從
太祖皇帝起淮甸平定天下積功至明威將軍濟州衛
指揮僉事洪武己巳以老謝事公代之時年二十九磊
落有大志辛未率所部兵從穎國公征北番歴諾延雅克
山追襲其酋昂吉實哩至洮兒河身先士卒多所擒獲
復歴黑嶺寒山磨鐮海子及黑松林熊皮山追襲其酋
烏梁海擒獲有加太宗皇帝居潜聞其驍雄召見與語
竒之遂隆眷注明年遣巡視宣府沿邊諸城起信為遼
東都司都指揮使癸酉遣相度宣府城基明年率兵築
之并築德勝口城乙亥又築萬全保安城明年征哨泥
河營黑松林至哈喇還駐兵廣昌己夘靖難兵舉公為
前鋒首率兵攻克薊州遵化進指揮同知繼攻克雄縣
漠州進都指揮僉事已而戰真定拔永平下大寧剗埧
上取廣昌明年鏖白溝攻濟南累樹竒勲進都指揮同
知其冬破滄州明年斫敵單橋擊衆藁城追奪順德略
地定州勲績愈懋進五軍都督僉事冬戰楊村中傷上
亟遣醫療治賜藥物俾還北平公不自餒願力疾隨軍
自效上嘉其忠勇諭之曰卿其暫輟戎事之勞歸輔世
子居守壬午上渡江正位宸極命護中宫至京念其勞
績居多癸未永樂改元定功行賞封奉天靖難推誠宣
力武臣特進榮禄大夫柱國同知右軍都督府事豐城
侯食禄一千石子孫世世承襲錫以誥券追封三代
自曾祖至父皆豐城侯曾祖母湛祖母王母張妻周皆
封侯夫人由是倚任益至甲申夏鎮守江西秋召還明
年送趙王赴北京還往捕皂君山寇丙戌南征交阯命
充左參將有白金文綺之賜率師入境水陸夾攻直擣
賊巢禽獲魁黨俘獻于朝悉平其地戊子凱還加禄米
五百石尋命勦平東海倭寇明年總督操江尋往長河
禽賊李法良械京庚寅𠞰捕福建海寇頻年為國弭菑
除害耘鋤海内不避險艱未嘗少息上深嘉奬錫予稠
疊一時將臣無與為匹壬辰佩征虜前將軍印命充總
兵官鎮守甘肅有白金文綺寳繈之賜至鎮振揚威武
邊塵清肅甲午召還扈蹕北征邊塞明年鎮守陜西丙
申召還扈蹕還京尋佩征夷將軍印命充總兵官鎮守
交阯在鎮七年遠人畏威懷德莫不帖伏境宇清謐壬
寅年六十二卒于位交人市為之罷相向號哭如喪所
親訃聞上震悼為輟一日視朝厚加賻贈勅有司歸其
喪遣官諭祭賜葬宛平縣西安里之原追封茂國公諡
剛毅加封三代祖考皆如公爵妣皆封夫人子賢嗣封
賢卒孫勇嗣太史曰天開一代之祥必於興王之地篤
生豪傑龍騰雲蓊出佐景運共成王業若漢祖開基蕭
曹陵勃皆由豐沛以從光武中興鄧賈吳岑皆自南陽
而附策功錫爵為時虎臣非無意也我聖祖提三尺起
淮甸一時從龍而興者大抵皆濠梁之傑也積功累勲
率皆小隸化為公侯尚何異于古乎今觀茂國之父奮
跡濠梁既以勇略從定天下致位閫帥而公繼之復從
義旗清内難豐功偉烈卓冠當時卒致生拜侯封殁進
公爵大國榮名上及三世非天實生之以為興王之佐
而何視漢豐沛南陽之豪不足多也公為人儀状奇偉
襟度宏遠深沈果敢端靜有謀忠誠以事上恩信以服
下小心畏慎有功不伐有勞不矜用能深荷主知信用
日篤凡有大事輒以屬公咸克有濟信為一代之名將
矣公謝世已久子賢孫勇世爵相承一德惟肖皆典兵
柄有聲於時流慶之長於斯可見矣公之勲伐具載國
史然世之人或未之知也故為著之以補家乘之缺云
哀辭
八趣陸先生哀辭
冽彼甘泉兮㳙㳙其流山環水縈兮境深且幽中有隠
者兮巢與由淡無營兮焉求溘泠風以上征兮魂杳杳
其遠遊頫人寰以超忽兮遺小華亭之故丘石田兮雨
愁書榻兮陽收白鶴怨兮雲慘清露滴兮松樛烟竈不
午兮月亭已秋雪壓梅坡兮霜摧橘洲悵八趣之寂寞兮
懷斯人之好修鋤間之詠兮歸田之謳林壑收聲兮孰
唱孰酧瘞白璧於印墓埂之原兮風木颯其蕭颼予將
掬寒泉以為酒兮采秋鞠以為羞薦芳馨以一酹兮路
阻絶其無繇徒臨風而永慨兮託楚些以寫憂嗚呼有
子躋顯融而荷推封兮行寵賁乎天庥
肯穫李先哀辭(并序)
先生地曹主事朝陽之父也得年七十有五而終于正
寢不可謂不壽然朝陽善於厥職朝廷方將賜勅以推
恩其親而先生之碩德雅度宜享其榮而遽爾即世此
朝陽之心所以致其痛憾而予與朝陽為同升亦不能
不為之永慨也於是乎哀之以辭辭曰
繄羲和之于邁兮杳一去而難追少者忽然壯兮老冉
冉其瀕衰睠往古以逮今兮孰長存而不死惟脩德以
全歸兮庶名稱於沒齒顧碩人之制行兮外聲利如浮
雲躭六籍以明道兮推所存而淑人善俯察以仰觀兮
入靈臺而應召曰慈顏之違養兮詩百篇以自悼羌以
老而辭禄兮竟拂衣以言歸喜鶵鳳之覧德兮翥舜廷
之羽儀封章指日以寵頒兮胡溘然而弗待樹欲靜而
風不停兮寧不致人之永慨餘耿耿之清操兮固百世
以揚芬衍綿綿之慶澤兮將裕流於後昆遠莫致乎生
芻兮徒前修之慕也托楚聲以寫哀兮惟令子之故也
噫
已山先生張公哀辭(并序)
已山先生張公諱逸伯安其字也世居句容為右族曾
大父進甫大父仲明皆隠德弗耀父穀賓洪武初家園
嘗產嘉爪一蒂駢實以獻太祖高皇帝親製贊以美之
命史臣宋濂為之頌人咸謂為善慶所鍾無何雪叔父
穀恭之枉於朝以冤死家徙崇山先生在行既而徙赤
水母殁於沅執喪哀毁年逾弱冠篤志問學聞白撒王
子立魏仲高素史李白祐河陽潘子安南平趙弼皆有
學行往與交游雖顛沛中講習弗厭叔父穀善嘗道病
危甚先生馳禱於天願減已壽延之病果愈篤于教子
遣子諫從明師游業成舉進士為監察御史以廉能稱
暮年思故土挈眷東歸弟伯啓滯留中道先生僑寓上
新河遲之越三暑矣景泰壬申以諫貴勅封文林郎福
建道監察御史諫得請歸省始克迎先生還鄉既還之
明年以疾卒盖春秋八十有三矣臨卒猶命諸子釐秘
器為二以待弟其孝友盖如此跡先生平素遇事必勇
於義持身必本於禮嘗單騎開諭羿蠻兵息變弭糜藥
食療征卒生死肉骨以至受王成遺孤之託資姚彧寡
弟之生全敬一承宗之祀皆行誼之卓卓然者他未能
悉數也且喜吟詠不為苟作著家範以誡子孫終日危
坐如對大賓華靡之物不加於身非聖之書不接於目
高風雅範起人歆豔故先生之歸夷人號泣遮留遺庄
委舍無忍毁敗其盛德感人有可見矣先生卒君子因
所號稱之曰已山先生嗚呼詩稱綿綿瓜瓞以謂周人
之生先小而後大也況一蔕駢實豈非子孫蕃大之祥
乎然返遭顛踣疑若有兆無應今觀先生既徙復歸身
荷恩封享有夀考而子孫貴盛聚族同㸑者八百餘指
是知祥瑞之臻示之於中微而告之以終吉固已默定
於先矣天道不爽豈不信哉謙先生郡人也與御史君
同年契好曏歸省時嘗拜先生於江上獲瞻風采今幾
何時而遽聞即世寧不重謙之哀也耶乃為辭以抒余
哀辭曰
吁嗟已山三峯&KR0886;崒摩青冥堪輿敏秀蜿蟺旁礴元氣
凝丹砂石英名材奇產寧獨勝篤生偉人魁梧傑特著
美稱耕道獵德詩書講貫務研精好仁樂義若飢嗜食
渴飲冰阨窮不戚安命順理困彌亨雖在蠻陌忠信篤
敬亦可行既老而歸不忘厥初樂所生封章褒錫命服
寵被承恩榮繄天報施處高聽卑信有徵宜膺遐筭軌
世範俗瞻儀刑胡云一疾崦嵫景迅不我停首丘義壠
全歸得正没以寧緬懷高風矢辭不多寄哀情吁嗟已
山終古仰止同垂名
祭文
祭施修撰宗銘文
曩予與君道里隔越名聞相接比聆罄欬闈棘始設是
締交之由肇也桂籍名儕鹿鳴宴開喁喁嘻嘻懽咲孔
諧是鄉薦之同領也多士坌集鏖戰未息予亦後君脱
穎而出是春試之同升也金榜題名禹門激浪聯騎道
周聽臚天上又黃甲之同登也冠佩煇煌寵恩浹洽通
籍金閨聯班瑣闥又玉堂之同任也然而稔數年之交
合四同之義則取友天下若予與君者果孰繼哉予以
姻事未畢别君遠去今式遄歸而君遽不穀疾不及視
棺不及斂痛裂肝肺曷其可贖惟君於德也修於學也
力使天假以年則成世鉅儒為時名臣不辱矣乃豐其
名而嗇其夀然則造物者噫何酷哉玉碎瓦全固君子
所為痛哭也韓子云生而不淑孰謂之夀死而不朽孰
謂其天然則君之死可謂不朽且淑矣靈將載途用返
故鄉勿震勿驚丘首是藏清酒是酹永訣于兹號呌慟
悼不知所辭嗚呼哀哉
祭兵部徐尚書文(晞)
望重澄江位崇台輔名埒鄼侯量儕叔度始為冬官焯
著才賢繼進郎署兵曹是遷簡在宸衷深蒙寵異命掌
司徒居根本地爰念舊勞曰遠匪宜尋召還朝益隆倚
毗蠢彼夷酋俶擾南紀師行薙平轉饋千里凱奏陛廷
聖席屡虚嘉厥丕績擢任尚書鸞誥推恩上及三代子
復有官才亦超邁光前裕後自古鮮儔富貴夀考厚德
之由霜露見侵移疾在告訃音忽聞罔不哀悼國凋元
老天不憖遺縉紳趨吊霣涕交頤矧託葭莩情慟尤切
敬酹一觴哀哉永訣
祭楊文定公文(溥)
惟公學行端邃忠誠自然聖王之佐命世之賢早占鄉
闈繼登甲第豹蔚彪炳鸞停鵠峙編摩翰苑彤管是操
屢承顧問深沐寵褒擢正詞垣黼黻絲綸功在社稷澤
被生民掌帝之制聖心攸注尋遷太常用旌殊遇學士
再陞武英之殿尚書禮部益隆宸眷帷幄論道孤階特
承長庚爛若公輔以升一柱擎天獨公夀考天實憖遺
以殿諸老總裁國史名聞四朝經筵啓沃位冠百僚玉
帶緋衣童顔鶴髮長養人材務勤簡拔凡百君子望公
無涯胡不萬年重我國家舘舍忽捐千古永訣孰宣皇
猷疇補衮缺天子震悼䘏贈倍常辱在侍從寧不䀌傷
輸誠以辭公其歆止舉奠臨棺霣泪曷已
祭副都御史丁公文(璿)
惟公氣鍾秀淑挺生金陵横經庠序德譽早鳴齒方弱
冠膺薦以升春闈得雋策名俊英入承清問對揚明廷
六龍初馭圖治勵精公踐甲科燁然有聲拜官冬曹載
經載營惟職是盡顧禍乃嬰謫戍遠徼順受以行心志
筋骨勞苦曷勝實天玉汝增益未能詔求遺賢公首被
徵峩峩繡豸重沐寵榮發摘姦伏激濁揚清風威凜若
振國紀經麓川繹騷炎方靡寧公往按治備諗賊情歸
報天子赫怒整兵擢都憲臺公復就征王師壓境厥角
盡崩氛祲掃蕩凱還于京錫賚有加貳憲繼陞維彼貴
藩罔或不遵輯寧邦家雙鬢已星立朝侃侃縉紳
儀型忘身盡瘁為疾所縈上章歸政皇鑒厥誠投
老故鄉將保餘齡胡不憖遺大命以傾天喪斯文
國失老成士乏所仰民忘所憑某生公仁里挹公
德馨承訃告哀怛然神驚拊棺心裂拜像涕零江
東千里發紖有程恭致一奠爰逹幽冥俎體匪充
籩實匪盈豈伊物腆情因以形公來格思勿昧&KR1065;
靈
歸杭祭祖塋文
某以不肖早事儒業發身科第獲仕朝著列職禁垣實
維先世積德累善慶餘所鍾爰念移家南京已六十䙫
塋域荒涼越在故鄉久違祭掃引睇南望曷勝怵惕兹
幸得請言歸桑梓敬趨墓下芟治蕪穢增培舊封謹以
牲醴庶羞式陳奠獻嗚呼木必有本水必有源人之有
身厥由乎祖報本反始禮所由先伏惟尊靈體魄永託
萬年安固尚垂默佑庇我後人謹告
祭河南王副使文(鈺過武城時祭其墓)
惟公學問該博器質穎異横經序庠發身科第預皇上
簡拔之選登翰林清華之地藻思英發天章輝麗史舘
編摩著述升班馬之堂經筵啓沃獻納挽程朱之轡抱
經綸有用之才負剛大不撓之氣朝野久振乎賢名緩
急足勝乎重寄嘗輟講而即戎盖文事而武備爰擢貳
憲暫辭文陛大振風紀盡祛姦弊未彌月而施政輒闔
境而蒙利何嬰疾以難瘳遂出人之不意始傳聞而悸
心終得實而隕涕予兹任復朝端舟次河際悵蒼海之
珠沈顧黃壤之玉瘞清醑式陳微情攸繫于以見死生
之交于以伸僚友之義靈其格斯予亦行忌嗚呼哀哉
祭妻叔友聞姚公文
惟公器宇魁梧丰姿洒落誦詩讀書克事問學和以處
衆信以待人履道坦坦藹然陽春德為世重行足人法
薦書起公遂登師榻循循善誘啓沃實多教有義方子
躋賢科身將命官子將得禄情未一伸胡逝之速故鄉
何許委順於斯聞訃倏至曷勝痛悲匪物之豐惟情之
切一奠寫哀繼以嗚咽
祭劉狀元文(&KR0770;)
昔公挾其所得掉鞅文場早有聲於鄉解乃復藏修於
家而多士從游已如衆山之宗岱是以一出而遂魁天
下臨軒之策見其學術光明而正大既入官翰林大放
厥辭議論敷陳則又瑰奇而古怪盖由其材之藴於已
者明敏而氣之得於天者豪邁故每纂述為副總裁則
刪定筆削繁簡適中而是非不貸嘗主典夫文衡去取
惟公而世家被黜者反交章而見害卒之邪不能干正
志不少挫而廷議克伸聖明是賴果使用盡其才也則
可為士之榘矱國之蓍蔡奈何英魂杳邈遽爾翛然而
夀不登於耆艾䘏典是褒諡加文介禮實異乎常僚恩
盖逢於希代靈輀戒途謦欬如在聊寓情於一觴重吾
儕之永慨
祭劉秋官文(玭)
功名事業貴全始終中道毁折祗係其逢當正統初甲
科高擢學有家傳深探茟削牛刀小試出宰於莆獨承
旌異德化以孚大比京闈入司文柄藻鑑精明得士為
盛尋進乃職敭於秋曹嘉績維懋復膺寵褒才優行端
著聞有素白璧青蠅乃罹罣誤迢迢遼海駕言東征安
分樂天孰知辱榮執經相從至者如雨俾各有得如飲
河鼠荏苒歲月謫居六朞恩典方及嗟公已歸士之升
沈漫不可料豈謂如公獲此非報位既弗逹命亦匪延
莫可致詰悠悠昊天旅櫬南歸祔于先壠一望愴然淚
雨如涌潔觴薦爼用慰爽靈同年之誼死生之情嗚呼
哀哉
祭母舅何公文
噫維我母喪在孩提賴有舅在如睹母儀辱仕中朝家
累是隨扶持左右得所怙依中道顛沛累卵之危周旋
拯濟易險為夷解網歸來復承咲嬉為别未幾獲毒遽
罹飲恨而終怒觸山摧厚德未報痛莫可追越在南服
夢想神馳敬陳一奠情寄此辭
祭墓文
維我祖宗世積德善錫福垂裕啓佑後人致有男岳發
身科第繼入翰林授職編修獲沾禄位兹者歴官三載
乞假歸省追念聲容莫覿瞻望封塋曷勝哀慕謹以清
酌庶羞敬伸薦奠伏惟尊靈來歆來格
祭姊夫吏部主事徐公文(昱金華武義人)
惟公夙負材器秩授天官典司封爵有聲朝端仕路方
亨遽思勇退解組歸休不貪名位優游林&KR0676;以道自娱
高風清節可敦薄夫負郭有田耕食自足泊然無營夐
拔塵俗維我有姊早歸於公偕公東歸思慕曷窮昔我
來杭片帆東下竟逹武川獲伸情話回首未幾我姊淪
亡豈意今日又聞公喪子雖先傾有孫克繼女亦有家
心無累係壽踰八十令終歸全路阻莫吊心焉怛然東
望傷神淡烟殘日再覿無期百酸交臆遥致一奠式表
寸忱靈爽如在其來鑒歆
百日祭蕭延璧文
惟公有才有學有識有謀累試不偶一疾遽休志無一
成孰不痛惜日月不居倏臨百日君每期我許用朝端
今果見用君已盖棺使君生存其喜必倍今焉知否九
原茫昧慨念交義永隔死生特陳一奠以告幽靈
祭定襄伯文
惟公間氣所鍾天挺人傑炳炳文謨桓桓武烈博極羣
書一覽即徹形於述作日光玉潔旁通六藝種種精絶
器宇豪邁魁梧宕跌開國元勲世承閥閱翩翩貴介材
氣卓越早以國姻宫闈進謁糾糾雄姿龍馬蹀躞帝曰
虎臣留侍禁闕帶刀宿衛忠勤罄竭蠢兹麓川蕞爾狂
孽一旦興迷肆行寇竊皇赫斯怒整旅遏滅受命徂征
兵柄手挈乃佐元戎耀武蠻粤深入賊境擣其巢穴磨
楯走檄越江飛楫牙旗所指靡不摧折我武維揚百蠻
畏懾賊窮送欵南徼有截奏凱還朝天顏夷悦位進都
督寵冠朝列乃眷西顧雲中守缺乃簡於衆公宜受鉞
推輪往鎮虎符龍節威宣萬里雷轟電掣外蕃狡凶邊
城犯劫帝詔親征齊驅駟驖軍聲沸騰瀚海為熱六龍
所臨視敵如蔑豈意權姦矯制駑劣車駕蒙塵行營渫
血敵來誘我臨城詐譎公欲潛師可還聖轍敵覺而遁
謀成詐泄義胆忠肝可貫日月敵抵近郊敢恣猖獗公
率壯士短兵交接斬馘無筭追奔逐北人畜邀回蔽滿
山垤敵遭敗䘐於焉&KR0034;蹶邊陲以寧和議始決露布以
聞獻俘報捷論功第一時無與埒乃進伯爵茅分土裂
金書鐵券垂裕後葉赤心籌國言極剴切擾地有龍飛
天網設神謀妙筭機智明澈古有孫吳公為超軼事定
召還帝嘉勲業命守南都境宇清帖胡為左右已進䜛
說西土居閒著書不輟我皇馭極夢想賢哲虚席以俟
總理戎牒人望所歸輿情允愜出入相將方召穆契六
師奮張四裔震疊遽謂老成不臻耄耋封侯賜諡䘏典
輝煜靈輀南來瞻望哽咽聚寳之山風氣完結妥魂於
斯千古永訣敬陳一奠情深物褻宰樹棲風助我悲啜
祭王司寇文(槩)
繄國家之用賢惟老成之倚仗顧董正於五刑乃於公
而是望何司寇之朞年遽溘然而凋喪失股肱之才良
動縉紳之悲愴念當公之早歲登甲第以發身陟秋臺之
郎署體欽䘏之至仁持三尺之法律俾枉雪而冤伸致
刑清而民服為明時之鳳麟尋擢參於湖藩繼暫佐於
汴省既正位於外臺振憲綱而肅整復召居於棘寺挈
廷評之襟領終進位于六卿冀調元於台鼎荷聖心之
眷注若臯陶之任專錫三代之寵誥沐雨露之恩偏年
未幾乎六袠命已掩乎重泉竟賫志而長往不憖遺於
彼天嗚呼國有黃髮則謀議審朝多君子則治道隆如
公等胡厭世而委蜕在我輩徒抆淚而捫胷孤櫬返乎
冀北一舸下乎江東敬臨風而致酹盖上為朝廷之痛
惜而下以盡僚友之私衷
祭少保吏部尚書兼文淵閣大學士彭公文(時)
稽古之學濟世之才出登科第為天下魁入官翰林文
名早著薦居内閣深承恩遇侍帝左右近日月光遂進
侍讀入長春坊繼遷太常職兼學士黼黻皇猷典司内
制薦承寵擢天官亞卿尋居司馬秉持鈞衡乃陟崇階
位大冡宰表率百僚平均四海保護太子進秩三孤為
國元老輔翼匡扶眷命益隆三公之少寅亮天工經邦
論道朝廷委任方切倚毗云何一疾泰山其頽縉紳驚
惶天子震悼䘏典褒揚加封易號諡曰文憲贈以太師
哀榮終始疇與等夷猗嗟我公名位已極所乏者壽人
争惋惜爰命祭葬聖恩惓惓魂歸故里丹旐翩翩舟次
龍河言還有日凡我同儕孰不傷䀌敬陳一奠聊表素
情靈其歆格有淚如傾
祭太常寺少卿贈禮部侍郎學士林先生文(文)
於惟先生鍾靈毓秀學問淵弘德性温厚早領鄉解名
重南金掄魁甲第入官翰林史舘編摩纂述精確進侍
經筵緝熙聖學敷教中秘師表近臣清名雅望推重縉
紳儀舉雍容特立朝著淳然可親瓊林玉樹待人處已
惟誠是存汪汪之度莫測其津朝之正人世之君子雖
老彌壯遽思知止懸車桑梓益樂壽康豈意一夕善人
云亡天不憗遺為範鄉邑哀訃遠聞孰不悼惜某等嘗
與先生昔侍同朝魂今逝矣杳不可招遥望南天閩山
迢逓一奠寄哀爰伸舊誼
倪文僖集卷三十
