倪文僖集卷六
明倪謙撰
律詩五言
顧維周以詩見寄因次其韻兼柬楊景通
憶别過梅暑今看近麥秋秪將詩遣興還藉酒澆愁氣
吐雙龍劒文成五鳳樓可同楊伯起相對說予不
送張都運還治
鳴珮曉朝天修程著去鞭馬蹄經海上鴈影落淮堧日
照千岩雪風飄萬竈煙梅羹待調鼎早晚謁甘泉
徵聘圖
避世非吾願恬居乃士操從知丘壑陋孰與廟堂高天
上來纁幣林間集鴈羔祗應謝田里接武向夔臯
李文璧輓詩(號九川子年四十八卒)
已矣九川子臨風增惋傷俄成蕉下鹿竟作井中桑宿
草秋迷塜陳編夕在床四枝丹桂好雲路看聫芳
題竹送吳僉憲赴湖湘
方岳選才良重煩出建章湛恩承曉露直節&KR1006;秋霜衣
繡過江表乘驄到漢陽臨岐無以贈交意托瀟湘
送王克敬南還(乃雪坡公子母舅也)
舅氏頭全白賢甥鬢亦蒼百年消幾别兩地詎能忘歸
興臨江渚離情在渭陽贈言欣滿卷珠玉照行装
題廬山景
竒絶匡廬境芙蓉翠萬重雲迷白鶴觀日照紫煙峯虹
影懸晴瀑雞聲透曉鐘何當謝羈束林下散閒蹤
胡司訓輓章(子拱辰任御史號養拙病耳葬蛟峯)
懸車多晚節振鐸仰餘風獨抱濂溪拙誰醫長史聾文
鵷(缺)白璧瘞蛟峯潜德書新刻虹先照墓松
贈姚惟聰江湖逸興詩
壯歲常為客飄飄類轉蓬山河千古在登眺幾人同雲
樹邊沙綠煙花入沛紅倚篷彈古劒目極大江東
寄上海李仲潚知縣
上海有賢令九江文獻家長材刀中窽清譽玉無瑕吏
靜常封印民安早放衙謳聲聞百里傳誦到金華
賀劉中允父壽六十號松溪
我愛松溪叟賢聲聞海東耳從今歲順顔勝去年紅好
客酒多貯陶情詩自工遙知榮禄養夀與大椿同
送滑志庸楚府良醫
行人去武昌藥籠共詩嚢醫國馳清譽傳家有異方雨
中淮水白雲外楚山蒼到日懸壺處應添杏幾行
希顔子林琚廷振挽詩
不折非為夭君名久益新學徒希四勿年僅越三旬南
斗銷豐劒西郊踣魯麟斯文天已喪寧不為沾巾
志希顔氏子天不假之年徒抱為邦器曾無買槨錢卿
雲嗟易散白璧恨難全慶遺賢孫子儒風百代傳
送憲掾趙綱歸南昌
江南方溽暑何事獨言歸赤日齊紈扇清風越苧衣櫓
聲鳴鷺渚帆影掠漁磯萬里青冥闊行看一鶚飛
輓壽官趙公韞(九十應詔賜冠帶有榮夀堂翠雲軒號聽鶴)
榮夀人何在芝蘭播德馨軒雲迷冷翠壠樹聳新青漢
詔優加級姬文特與齡九臯遺怨鶴清唳有誰聽
次韻羅都憲歸老詩四首
解却都堂印紅塵百慮休鄉心中夜枕宦况五湖舟已
遂林泉樂寧忘社稷憂菊松三徑裏相過有羊求
故園風景好歸去樂無疑濯足臨清泚充腸茹紫芝金
章違世寵黃髮繫宸思會逐蒲輪起調元晚更宜
脱簮辭上國歸旆掠匡廬恩已俞封疏名猶載璽書西
山朝氣爽南浦暮雲疎笑指門前路幽清水竹居
年未周花甲翩然拂袖塵高風追往哲全節見斯人柳
映陶庄晚棠遺邵陌春嗟予亦散吏惜别向江津
秋林寄傲
林下日夷猶蕭蕭黃葉秋乾坤雙白眼杖屨一蒼頭笑
看烏鳶嚇閒陪鹿豕遊閉門展書臥高枕亦何求
畊心軒
有地纔方寸多君用意耕町畦無限隔壠畆自寬平但
覺荒蕪墾寧容稂莠生百年惟種德孫子樂西成
愛溪詩為江右劉仲穆賦
環溪風景好遺愛在兒孫載酒船猶繫垂綸石自存常
教高柳護忍使别流渾無限羹墻感難忘㒺極恩
胡大寧挽章(病目)
涵素嗟何在逃名自得名據梧常瞑目策杖每怡情詩
筆遺殘稿儒林冷舊盟無慚郭有道曾誌鳳西塋
和同年話舊韻
浮生嗟命蹇宦海足風波去國憂方切還鄉幸已多新
恩來紫禁故道復黃河君德知難報華顛敢謂皤
禹門桃浪暖奮鬛早随波流水年華速浮雲世變多播
遷依塞月湔滌挽天河但惜成衰老清霜入鬢皤
清風來綺席尊酒綠生波訪舊情偏感論心話較多
浩懷魚縱壑佳會鵲填河信是同年友蕭蕭髮共皤
諸公抱竒節砥柱障頽波致主勲庸盛匡時事業多麒
麟在靈囿龍馬出滎河我獨真駑劣妨賢媿鬢皤
盛竹莊處士輓章
早歲辭淞渚移家住帝鄉六龍方在御羣鳳喜鳴陽翽
翽翔霄漢冥冥避稻梁閒招扳桂客細和考槃章神采
無瑕玉詞鋒百鍊鋼著書常滿案種竹已成莊山水供
藜杖煙霏護草堂竒才追屈宋高臥傲羲黃驚坐名何
重趨庭教有方鳳毛看擢第玉樹復聫芳共羡家聲振
由來慶澤長從知心匪石其奈鬢如霜夢熟邯鄲枕寒
生薜荔墻秋風來弔鶴夜雨泣棲凰碩德俄凋喪深情
益惋傷高山空仰止清泪欲沾裳
送許太守赴南安
翰苑才名重容臺秩望清幾年頻薦鶚五馬忽專城紫
禁分符去華軒露冕行文星南斗避卿月上江明想尚
雍雍治寧求赫赫聲文翁敦教化黃霸務寬平撫字心
無倦綏和政有成嶺頭梅早發回首寄瑶京
胡宗肅世德堂
肇跡由媯汭傳家自越州萬支原共本一派轉分流瑗
族今承宋陳封遠紹周鄧林多杞梓卞匵賸琳璆蘭茁
階庭秀麟從藪澤遊宦門足詩禮儒業守弓裘省觧名
方顯師資望更優阿翁榮薦秀夫子樂林丘方伯難兄
貴科名令器收青雲聫濟美懿德允垂休循理全中得
為仁豈外求學皆敦古訓行總肖前修厚澤何能斬芳
聲孰與侔綿綿若瓜瓞翼翼著謀猷喬木光閭里恩波
下冕旒子孫欽厥世復始見公侯
律詩六言
送蔡明遠南還二首
三秋故國久别一臂京華乍交天上丹葵向日林間野
鶴辭巢酒汎菊英晚酌碁落燈花夜敲歸去滄江歲晚
北風為送船稍
嚴裝歸興非淺對酒離情不堪寒飈正吹客袂暮柳難
挽征驂薊門煙樹新賞禹穴神竒舊探明發相望何處
落花芳草江南
律詩七言
寄金陵諸舊遊
書劒天涯惜解攜偶從霄漢躡雲梯文章幸瀆宸眸覽
名姓親勞御手題天近玉堂人語靜曉趨金闕珮聲齊
舊遊多在長安外幾上高臺望眼迷
午日内賜扇并綵縷
五日垂紳侍曉朝明時恩賚喜親遭彤庭新賜藍箋扇
繭館初分綵線絛綺席瑛盤堆角黍玉壺金盞出葡萄
醉歸馬上仙風軟猶覺天香襲錦袍
題畫
平生幽僻愛林泉客裏看圖思渺然松磵水流花自落
草堂人去鶴空還湘潭暮靄連蒼黛廬阜晴暉散紫煙
野渡扁舟能借我擬從江上訪坡仙
和少保揚澹菴遊九龍池詩韻
神物何年去復還共留靈迹此池間怒吞海氣雷奔壑
淨潄雲根雪滿山時雨每添新漲闊晴嵐常映碧波閒
仰懷先帝登臨日悵望垂髯不可攀
竹軒為宋以臨賦
琅玕特立繞茅簷清逼幽懷稱養恬風細珮聲來靜几
月高鸞影落疎簾碧窗煙細茶翻乳曲逕笞深筍迸尖
何日抱琴容直造倚闌吟嘯一掀髯
送李檢討紹還安成
詞臣榮着錦袍歸便覺文星闕下稀驥足方將開道路
鵲聲先已報庭闈關河杳杳多秋色桑梓依依映夕暉
曉殿論思專有待早來同候掖垣扉
送袁尚寶忠徹致仕還鄞(善相)
明時深沭寵恩偏老賦宜休世共賢青眼閱人聊戲耳
黑頭為宦已皤然公卿出餞東門祖童僕歸耕負郭田
方文蓬壺應咫尺醉遊莫惜杖頭錢
送章進士綸畢姻還永嘉
咲帶爐薰出曉朝故園歸去賦桃夭瑤池阿母初通信
銀漢天孫已度橋龍虎榜中春擢桂鳳凰池上夜吹簫
香閨可似張京兆眉黛殷勤手自描
龍眠書舍
四簷古木數椽居一點寒燈半夜書載酒豈無人問字
到門時有客巾車碧山雨歇朝吟後石榻雲開午夢餘
聞說昔賢勤學處或從長白又匡廬
山水畫
披圖塵眼一時醒巖磴渾疑舊日經深樹雨餘雲滿壑
危橋波漲草連汀山屏晚稱支頥對瀑布晴宜洗耳聽
林下豈無高士隠欲㩦藜杖叩柴扃
哭同年施修撰宗銘
多士同傳玉陛臚可憐先聽獨先殂空留姓字題宸翰
無復絲綸翼聖謨渺渺白雲鄉國遠冥冥長夜旅魂孤
老天速奪知何意泪灑西風只痛呼
送陳侍講中還南院
曾向鼇頭壓俊英詞林載筆久馳聲紬書舊沭蓮金寵
校藝今推藻鑑明寳殿香随雙珮遠玉壺冰映一官清
辭朝不用傷華髮衮職彌縫重老成
觴月樓
午夜清輝萬里同開樽邀玩綺樓東金波散彩明虚牖
綠蟻浮香注碧筒汗漫神遊銀漢表風流人在玉堂中
寒芒吸盡襟懷爽吟就翩翩氣吐虹
送胡進士拱辰宰黟邑
鳬舄翩翩下九重青年膺詔宰花封滿城桑柘春風煖
百里絃歌化雨濃枳棘暫看鸞翽翽梧桐終聽鳳雝雝
宦遊况是頭俱黑好掬清泉淬劍鋒
送陳侍郎璉致仕還東廣
丹扆彌縫重老成那將白髮謝時名夷䕫禮樂兼能典
韓柳文章最善鳴冠珮曉辭雙鳳闕柴桑晴望五羊城
黃金寵賜知多少賸與鄉人樂治平
寄盧廷佐(謝赴京時惠帶)
石頭城下一分襟路入金臺别恨深鄉夢空憐終夜到
夀觴還意去年斟已從元服加三祝好向明忩惜寸隂
自是臨岐情最密故將束帶表同心
栖雲
悠悠出岫澹㤀機斂迹相依與世違輕絮乍開風滿榻
素濤低捲月當幃肯教碧落從龍化惟許深巢護鶴歸
最是蘧蘧迷曉夢秪疑莊蝶繞身飛
壽少保楊澹菴(二月二十一日)
南極呈祥瑞氣飄鶯花二月慶良朝曉瞻台座星偏粲
春入沙堤雪已消彭祖夀齡方七袠阿衡事業重三朝
化成喜際明離盛金鼎塩梅正倚調
萬竿煙雨圖
誰研清露染霜毫掃出瀟湘萬玉梢滿地蒼苔穿稚笋
一溪流水浸香苞風雷夜撼龍蛇窟煙雨寒傾翡翠巢
疑是南郊駐嚴蹕霓旌羽蓋五雲交
詠内閣雪山呈少保楊澹菴
玉署朝摶白鳳羣瓊山重疊望中分補天想煉媧皇石
行雨疑籠椘岫雲雕琢豈勞經妙手品題何幸及斯文
太平有象遺蝗滅應有謳歌處處聞
幾疊冰崖擁禁墀玉堂吟對喜相宜銀屏恍自雲中敞
瑶島應從海上移爽氣晴連鳷鵲觀涷痕融注鳳皇池
鼎調深仗阿衡力寧惜嵳峩暫效竒
和少保楊澹菴内閣雪山詩韻
絶憐嘉瑞喜親抔頃刻參差勢自繆天姥淡横銀抺額
麻姑全露玉搔頭六花令屬玄冥布一簣功由内相收
終潤土膏流素液南郊綵仗已鞭牛
賀馮郎中宗勗陞秩
九年嘉績著工曹超擢還應服舊勞天上承恩看委佩
風前節役聽鳴鼛冬官經術明周禮水部詩名逼楚騷
清操只今知愈厲海鵬終見拂雲高
送姜太守濬赴廣南
喜分符虎荷優除作守勞君萬里餘花發玉京朝趣駕
雲開銅柱晚停車蠻津水煖漁投罟僰道風暄客趁虚
好布天恩化殊俗九夷雖陋亦堪居
送蕭編修鎡歸省
曉辭丹陛散鳴珂詔許南歸喜氣多柳外行裝青雀舫
花邊供帳紫金荷月明華表應聞鶴雨過春山正擁螺
展罷孝思還戀闕綸闈載筆候編摩
巫山圖
壁立巫山奠蜀中綵毫幻出萬芙蓉嵐光映日三千仞
黛色參天十二峯峭拔連屏秋競爽參差羣髻晚偏濃
不知神女今何在空說陽臺夢裡逢
雪坡為顧維周賦(鎮遠侯子)
六出紛紛費剪裁侯門深積靜無埃一簾梅月朝猶在
滿地梨雲晚未開坐想琪花敲玉斝行看珠履散瑶臺
雅懷對此多清賞司馬應專作賦才
禱雨恒嶽五月一日發真定途中有懷(甲子歲)
使節晨持出北門迢迢古道入荒村日烘槁壌似霜色
風盪殘沙成浪痕解渴僕夫求茗汁療飢野婦劚藜根
行看至禱通恒嶽海内均霑雨露恩
禱雨恒嶽甘澍應期喜而有作
恒嶽巍峩神所都肇禋靈貺喜潜孚九重正切桑林禱
一雨先回麥隴蘇生意駸駸盈海宇驩聲藹藹遍農夫
有秋總已資玄祐却歎乾封是矯誣
和韻送習侍讀祠東嶽
東行泰岱屬祗祠擬介蕃釐在此時丹詔早從金闕下
青綾還向玉堂辭巖巖魯望千峯秀蕩蕩周行四牡馳
脩祀靈壇看應禱祥飊將雨到階墀
倪文僖集卷六
