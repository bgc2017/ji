倪文僖集卷十
明倪謙撰
絶句五言
題花鳥畫
芳園散香風春色遽如許幽鳥寂無聲名花嬌欲語
題小景二首
碧水搖荻花金風剪桐葉山中有幽人坐待東林月
渺渺平湖水烟波接太空柳汀垂釣者坐裊一絲風
題畫
移家白雲深靜枕清溪曲日暮門不開茶烟颺蘿屋
題花卉翎毛
簇簇海棠枝雙雙白頭鳥何處聞一聲春風瑣窗曉
家慶堂為吳宗政賦四首
廣堂播光風疎簾散香霧中有孝親人承懽在階阼
升階拜家慶載笑親心樂莱衣戲舞餘大斗時復酌
酌酒介期頥絲竹亦駢列但願瓮中春消盡頭上雪
雪消夀自延善積慶由天試看浮世上誰得似渠賢
題四景畫
水深不可厲欲濟川無梁不有榜舟子踟蹰空斷腸
青青不改色江水自清深寄語同舟客休生敵國心
山中怡白雲危冠坐清秋亦有幽棲志朝簮未許投
孤蓬載晴雪棹破寒江玉何處赴佳期林疎認茅屋
為江隂伍教諭題葡萄三首
滿架延秋蔓虬鬚拂面長草龍珠帳底偏愛午隂凉
秋冷驪龍卧高垂頷下珠紫駞銀罋裏遙想出天厨
玉露承金掌溥漙下碧虚内園知此味應賜馬相如
風雨歸漁
江樹風力斜江波雨聲急孤篷有歸漁清寒壓蓑笠
水仙畫二首
媺人有所思江皋靜無語翠袂含香風翩翩欲輕舉
南國水中仙芳姿皎冰雪羅韈暗生塵盈盈步明月
把釣
幽人倚孤松垂釣滄浪波遊魚未吞餌水風吹綠蓑
朱買臣
樵夫荷雪檐太守懷金章世事多反覆貴賤安可常
魚
蘋藻綠依依鮮鱗躍處肥江湖宜適意切莫近漁磯
竹
懸崖見一枝露葉青可數宛轉逗回風翩翩翠鸞舞
梅
孤根春意動忽放八九花莫將稀疎看清香浩無涯
山水小景
蒼蒼雲外山磊磊磵中石古道無人過長橋浸寒碧
題蒲石
拳石浸清漪靈苗亦自竒虎鬚真可捋相近莫相疑
劉主靜學士題墨梅見寄因次其韻以復四首
故人天上客遙寄一枝梅問是誰知已鰲頭舊大魁
一斥投邊裔寒肌瘦似梅下簾秋院裏猶想共掄魁
咄咄坐終日何心復賦梅惟應學弓馬塞上縛渠魁
蓬莱春日暖金鼎待鹽梅早踐台衡地調元酌斗魁
絶句七言
留别盧大海
同居泮水采香芹契合金蘭獨有君只恐一帆江浦上
離襟愁對夕陽分
秋雨有懷盧大海
秋雨蕭騷思不禁小窗無寐擁寒衾只愁靜院空階裏
滴碎相知鮑子心
聚禽圖
花容相映鳥相呼無限春光在畫圖可愛爭棲傍修竹
不知誰是鳳凰鶵
題畫
誰向山中友鹿羣書聲清夜隔溪聞石田茆屋如堪借
我欲来耕隴上雲
墨竹推篷圖
倚風争舞翠雲翹半啟篷窗酒暈消薄暮欲投湘浦宿
隔江誰弄紫鸞簫
題竹
露葉凝香翠欲流月華凉浸一庭秋恍疑阿母停鸞馭
玉節玄旌散不收
小景為馮副使賦
春山春水足追遊滿目韶華興未休說與蒼頭多載酒
景逢佳處即停舟
寄趙永祥楊景通
退朝兩神帶天香時復凝思入故鄉白屋近来曾到否
素軒修竹長應長
次韻狀元梅
暗度寒香散碧虚百花頭上噴驪珠看圖却憶臚傳罷
醉促前訶過紫衢
蓮塘水閣畫
曲曲闌干面面風危樓半堕水晶宫清香何處濃薰酒
一色芙蓉十里紅
生子報内叔
畫樓日暖鵲聲乾俄見深閨已報安偏喜呱呱供一笑
朝回頻揭綉簾看
月梅
兔魄移從海上来玉龍水底誤疑猜夜深鱗甲驚飛動
萬顆驪珠脫蚌胎
夀萱堂為陳用文賦
花前舞袖膝前歌酌酒看花笑語和但願憂忘春不老
花開常近北堂多
怡親堂四時詩為臨川程潜麟賦
深深簾幕護香雲臉暈丹霞酒半醺試學兒啼供燕喜
春風笑語隔花聞
白紵新裁換越羅仙郎能舞又能歌晚来侍寢頻揮扇
但覺凉生枕簞多
堂上筵開晚未收霜柑初破洞庭秋婉容膝下承顔色
不借萱花為解憂
冰下寒魚入饌鮮紅爐畫閣火頻然靈椿不改青青操
自是春秋過八千
畫楳
紫毫喚醒老梅魂人在孤山月下村從此春風消不得
玉容猶帶雪霜痕
西湖圖
湖上嵐光紫翠濃高低臺閣畫簷重鄉山滿眼不能到
何日歸看九里松
題風烟雪月四梅
想見冰姿照素袍數聲横笛漢江皋如今不逐春風落
憑仗中山紫兔毫
一笑羣仙齒粲然霏霏玉骨鎖寒烟蹇驢踏雪曾相遇
流水斷橋山店邊
東君私許冠羣芳萬斛明珠夜有光朔雪紛紛莫相妬
六花爭似五花香
孤芳宜託歲寒交尚白何須費解嘲五夜不禁清到骨
半痕斜月掛晴梢
題竹
誰剪脩篁百尺梢獨餘翠篠半含苞不妨紫鳳飛来晚
認得烟菆有舊巢
一夜凉颷轉素商鳳毛月下影回翔玉枝瘦損知誰似
却憶夷齊在首陽
題畫
散步林皋帶夕曛忘機飛下海鷗羣緣溪古樹半黃葉
隔岸好山多白雲
題海棠蓮桂梅花四仙子
酒酣紅玉暈香腮幾樹紅葩一笑開滿地綵雲春夢裏
只疑神女下陽臺
盈盈羅韈慣凌波低首無言斂翠蛾欲約水仙游洛浦
臨風誰唱采蓮歌
雲鬟翠袖玉搔頭緩步行依桂子秋記得霓裳羽衣舞
飛神曾向廣寒游
一别江南幾度春折梅誰寄隴頭人詩魂不作羅浮夢
何事冰姿照眼新
小景畫
雨後来登水上亭殘紅柔綠滿前汀道人不是怜春色
為愛芙蓉萬朵青
題夏仲昭墨竹
曾移綠玉到簷齊幾度詩成節下題偏愛小窗明月夜
紫鸞飛落翠雲低
寄仁和聶司訓
縞帶隨車去莫攀詩名重見動江關畫舡醉倚芙蓉露
吟到西湖第幾山
畫菘菜
秋末園蔬己着霜青青偏愛晚菘香沙鍋爛煑和根咬
誰識淡中滋味長
雙鶴
綠樹寒泉雪羽明引吭時送九皋聲飄飄兩腋迎風舉
我欲乘之上太清
題山水畫
溪上長橋對水扉野翁来往澹忘機白雲隔斷人間世
塵土何緣得上衣
寄鄒廷璋(號南湖醉漁能畫嘗作謁陵圖未完)
幾年書劒客京鄽掃盡溪山水共烟今日南湖應改色
翠篷添隻醉漁舡
掉頭不顧拂塵衣駭鹿驚猿去似飛我在京華仍舊好
每看殘墨思依依
枯荷脊令
秋冷池蓮葉半凋夕陽飛並影蕭蕭幽禽尚有相親意
却嘆淮南尺布謠
題過廷章所蔵錢惟心墨竹石
籜龍葉戰風泠泠滿耳秋聲生翠屏便好參差裁綠玉
九苞鳴鳳在虞廷
辛未八月初四日奉天門朝見口號
端笏晨趨玉陛間御爐香細繞龍顔嵩呼拜舞朝天罷
寶殿東頭綴舊班
初七日選預經筵謝恩
經幃啟沃賴賢才何憶虚名及草莱仰荷聖恩天廣大
願傾末學報㳙埃
十六日文華殿進講易象禹謨
緋紫鏘鏘集殿庭君王負扆坐横經儒臣講說通天聽
聖學光眀似日星
講罷賜宴
御宴宏開左順門玉壺瓊液滿金尊經年鄉國勞奔走
今日新沾雨露恩
題葡萄二首
密葉風生夏日長草龍珠帳晚生凉主家留客琅玕簟
何用冰壺出蔗漿
鱗甲紛披照眼低鼎湖去後更誰騎却疑劉累真能擾
夭矯長髯到地垂
草蟲二詠
蛻殼清高寄碧柯寧知螳背已操戈人生得意須回首
近日吳園露更多右螳螂捕蝉
清秋趯趯草蟲鳴殘蝶猶翻粉拍輕促織不知緣底事
微軀時起觸蠻爭右秋蟲殘蝶
牧牛圖
怪雨盲風撼柳梢便騎老牸返前郊任將破笠輕掀去
莫捲江村屋上茆
弄鶵牧豎倚陂陀閒縱芳村綠草多殘喘只今誰復問
古槐隂處痒頻摩
題刻絲蓮花水草
渚花交映玉芙蓉綵縷粧成錦一叢自是天孫機上手
當年刻楮未為工
題枯木竹石
天上曾乘泛斗槎歸来閒置海東涯波濤洗出金鰲背
葉葉琅玕擁翠華
雨竹
九疑清夢隔烟螺湘水悠悠别思多滿眼翠華秋色晩
倚風誰唱竹枝歌
題畫贈王都憲公度四首(有序)
都憲戅菴王公奉勑総督京輸撫循畿甸直節英材著
於中外還朝未幾使車復南嘗得小景一幅因析為四
詠題其端以識别聊以寓同年企慕之私耳詩云乎哉
髯龍偃蹇負竒姿紫甲苔封屈鉄枝歴盡冰霜心不改
後凋應向歲寒知
翠屏屹立聳嶔崟不受纖塵半點侵絶頂去天惟尺五
蒼生深係仰韓心
暫解簮纓憩翠微公餘清適澹忘機此身雖在江湖遠
魏闕心懸只尺威
銀汞遙飛石罅危望中一道玉虹垂九重天上多恩澤
常注汪汪萬頃陂
喜鵲
辭却星橋路已賖飛鳴猶占海門槎不知来報緣何喜
昨夜銀缸也著花
傅說
審象旁求傅野賢商宗一夢格皇天為霖束取巖前板
已築王基六百年
題夏仲昭墨竹
雲鎖秦樓鳳不歸憑誰重把玉簫吹太常游戲容臺上
翠羽分眀拂硯池
紅梅
仙子朝元下石壇却留丹竈付雲看玉蚪偷得三千顆
瘦骨清癯耐歲寒
捕魚圖
雙飛紫燕掠春波綠渚芳洲次第過試問舡舡爭舉網
不知誰箇得魚多
題奚官調馬圖(幼年在學中作)
不是奚官不敢騎自緣龍骨世間希瓊林宴罷遊春陌
應使人誇匹練飛
貢院撤棘黃學士以詩見遺步韻以復
命題當避歴科同細檢經書啟素櫳夜半錄成分次第
魯論先得祭于公
考校新增八子同三千文卷集窗櫳五經搜閱分詩禮
兼判春秋十二公
從知内外久扶同防範其如限一櫳得謗成讎俱不計
已將盟誓付天公
共說前科志操同肯交關節透簾櫳飛章交搆徒為爾
美諡玉成文介公
倪文僖集卷十
