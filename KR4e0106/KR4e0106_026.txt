倪文僖集卷二十六
明倪謙撰
神道碑
明故奉天翊衛宣力武臣特進榮禄大夫柱國武
強伯楊公神道碑
昔我太宗皇帝慮北邊遺患頻歲親征朔野清肅宣宗
皇帝亦嘗北伐殱夷殆盡自是息兵思得熊羆之士不
二心之臣固守要害保乂王家時則有若潁國武襄公
洪勇略不世出朝廷乃拜為遊擊將軍禦邊獨石尋佩
鎮朔大將軍印鎮宣府公凡出兵必與其猶子武強伯
能彰武伯信偕戰輙有功用致羣醜竄伏威震中外天
下稱邊將之武者必歸楊氏後洪卒能佩鎮朔將軍印
鎮宣府信佩征西前將軍印鎮大同東西掎角保障邊
陲深為國家所倚賴天順庚辰閏十一月朔能亦卒年
五十有二訃聞上震悼為輟視朝遣禮官諭祭致厚賻
命冬官營宅兆其弟倫扶柩歸京師以是年十二月某
日葬阜城門外釣魚臺原謙嘗為誌納諸壙矣倫茲伐
石樹碑墓道復欲謙為之銘謙荷公愛厚無可酬德不
朽之圖其奚敢辭謹按狀公字文敬姓楊氏能其諱系
出太原霍山王宋有諱輈者官楊之六合因家焉曾祖
諱政陜西漢中衛百戸祖諱璟嗣皆以潁國貴贈柱國
昌平侯父諱琳以公貴封榮禄大夫後軍都督府同知
季父忠以彰武貴封驃騎將軍後軍都督府僉事初潁
國嗣父職調開平二弟與俱自陜來宣寓居城南而公
生公幼莊重異常兒從耆儒魏禋宗講學習孫吳兵法
膂力善射宣德中嘗還漢中展墓督府稱其孝潁國欲
玉其成貲遣使遊公乃之齊魯吳楚之墟親賢取友智
充識博比還潁國益竒之正統甲子春從潁國出戰以
克列蘇敵棄輜重走擒獲塔喇海等二十餘人以功陞
開平衛所鎮撫有族姪開平指揮使宗幼疾不任事潁
國欲易以公䟽聞詔許更代於是公任指揮使宗任所
鎮撫戊辰冬與敵戰灤河三岔口敗之擒獲竒徹赫等己
巳春擢都指揮僉事秋從潁國與敵戰大同聚落店追至
拷㧯山敗之擒獲珠卜丹等奪回所掠人畜尋從左參
將都督朱公謙與敵戰懷安城東敗之擒獲蒙克都勒斡特
穆爾親解詣京上嘉其功賜以金幣冬從潁國還朝有
金幣之賜時敵擾邊地詔公追勦遇敵紫荆倒馬二關
連戰敗之擒獲伊竒喇斯等奪回所掠人畜景泰初元春
擢都指揮同知賜以金幣尋拜遊擊將軍禦邊宣府錫
以戎具金幣甚厚夏戰敵八里溝及荆子村敗之擒獲
省洪大使等秋還朝擢都指揮使冬詔仍充遊擊將軍
統神機京兵辛未春丁毋夫人陳氏憂尋擢後軍都督
僉事充左參將鎮宣府夏進都督同知尋充左副總兵
錫以誥命甲戌春召還總神機京兵天順改元春以迎
復功擢左都督賜以金幣尋命總兵宣府賜以金幣夏
大同有警詔禆將往彼會兵禦之公奮然請自行戰敵
磨兒山及石灰站敗之擒獲綽和爾等奪回所掠畜衆
秋進爵武強伯食禄一千石乃上疏欲乘敵弊舉兵殄
之上不許賜勅奬其忠勇戊寅春賜以誥券加封奉天
翊衛宣力武臣階特進榮禄大夫勲柱國制辭有剛毅
忠良驅敵振軍之褒秋諾延來欵塞言敵且入寇公欲
以狄攻狄給以礟火諭使夜斫其營果大敗之俘獻所
獲於朝上善其策夏敵擾大同復請進討敵聞公至悉
驚遁秋戰敵新河口敗之擒獲努色爾尋往獨石戰敵
韭菜衝追至保昌州敵勢窮蹙悉棄輜重遁詔發兵策
應大同敵聞公至退去乃還兵保境敵聞公還復入公
復馳往敵又退乃耀兵境上駐逾月敵竟不敢復入而
還初公師行中夜有星如盂墜城中光燭地如晝衆咸
為公憂師還未幾公果卒卒之旦猶力疾坐廳事籌邊
日昃而逝言不及家事公沉毅警敏善用兵號令嚴明
秋毫無犯有食民一瓜者輙寘以法駐營則寂若無人
欲養馬力常與士卒同步寒則給以衣裘病則給以肉
糜遣醫調視死則給槥祭葬之用能得士死力所至成
功北兵讋憚至以楊爺呼之處事詳慎嘗墾隙地鬻蔬
粟以供公費盡革軍衛科擾弊築室數百區以居河南
戍兵省其僦屋資順聖川牧地建議興築二大城措畫
有方工不逾月奏免徵償軍士物故馬疋人德其惠律
身廉介燭理明析剖决愬訟深中下情重文教朔望則
詣廟學謁拜督厲生徒性至孝侍膳問安不離親側敦
睦宗姻不遺故舊傾身下士㤀其勢分故卒之日宣城
為之罷市遠近號痛如失父毋雖女婦童穉亦皆哀感
非公恩德曷以致茲雖古名將不是過也夫人蔣氏卒
先公八年繼王氏子一人禄早夭女二人贅龍門所千
戸弟王英嫁龍門衛指揮使張祥公無嗣以倫襲羽林
右衛指揮使銘曰
隂山燎揚久未撲鍾毒蓄謀繁種落弱則欵附強弗若
潛伺乍集肆兇虐我皇赫怒整於鑠稱戈立矛靖絶幕
爪牙有將雄膽略奕世虓武秉忠恪委以北門司鎻鑰
授鉞擁纛鎮雲朔乘障以待騎且彍有或嬰之疾擊斮
纍纍勁敵俯就縳生俘死馘氣沮索孑遺餘孽遁遐邈
邊烽息燧靜鳴柝威行塞外疆圉拓民安國奠境清廓
章德昭勲儋顯爵鐡券金章誓河嶽長城萬里副攸託
憂抒北顧心孔樂今無與儷古可角凌烟宜並褒與鄂
營頭星堕光明爍乘雲上征返冥漠訃聞當宁色驚愕
悼惜褒䘏恩典渥螭蟠龜負石堅確載德墓門媿筆弱
吁嗟九京不可作千秋應有來歸鶴
故定西侯蒋公墓碑銘
公諱義字惟忠姓蔣氏揚之江都人高祖諱三公曾祖諱
八公祖諱從龍皆贈定西侯父諱貴封奉天翊衛推誠
宣力武臣特進榮禄大夫柱國定西侯食禄二千石追
封涇國公諡武勇母李氏封夫人公生而穎敏自幼言
動不凡倜儻好學讀書過目輙成誦克通大義尤厭飫
左氏春秋有會心者相與究遺經之奥論古今之變雖
對談竟日未嘗有倦色聞其言者皆心融而意惬也性
剛毅人有忿爭不能平者率曰公正人也盍往質之公
為據理折其是非咸悦服解去無有後言平居恭慎自
將嚴若不可犯及至接人則謙和樂易略無貴游習好
為歌詩有思致篤於教子俾從明師講藝周人之急義
所當予捐百金不吝苟非義雖一毫莫得也故友金姓
者父喪不能舉公憐之為市棺資以金帛有趙姓者貸
公金三斤久弗能償或曰必致於理始可得公嘆曰始
吾濟其急今虐之仁者固如是乎即焚其券言者大慚
人以是益高公之德量其行多類此正統己巳武勇公
為冢嗣當襲爵以足疾辭進子琬襲焉越三年賜誥封
公為定西侯天順改元春公有疾時上命琬祀神武當
瀕行諭琬曰吾父起戎行積勲伐以遺我後人汝膺重
爵宜朝夕策厲思繩祖武報國恩以忠臣良將自期吾
死瞑目矣脱有不諱汝其識之比琬還而公已卒是年
六月二十九日也春秋四十有四娶王氏封夫人有懿
行子男五長璟蚤卒次即琬學博而行篤克世其家琰
瑾瑜皆幼女四武強伯楊能永康侯冢子徐昌東勝衛
指揮使張璵會昌侯冢子孫璉其壻也孫女四嗚呼國
家之興天必生雄武不常之材以佐成鴻業慶流子孫
與國匹休非偶然也武勇公早從義旗征交阯靖沙漠
鎮松潘平麓川經營四方兵罔弗克豐功偉烈冠于當
時著于信史公席遺庥藴才德正當大究厥施如李西
平父子纉令聞而亢厥宗乃以疾廢甫荷侯封而又遽
止於斯也惜哉武勇公制葬於榆河鄉義井里之原公
之卒上遣官諭祭命工部營葬事以卒之年八月十九
日祔于墓琬懼潛德未彰乃奉文學金君銳所述事狀
請予銘其墓碑孝子之志也銘曰
猗嗟蔣公涇國世勲盟重帶礪有赫前聞公宜紹休為
國方召千里龍媒淹于櫪皂天病厥形弗病厥德既武
既文動合矩則澹若儒素左圖右書忠信為佩仁義為
輿繼志象賢是曰克子蘭茁其芽復濟世美爰繩祖武
屬之聞孫公拜列侯推封寵恩赤芾葱珩煌煌命服下
夀未躋溘焉不禄玉瓉黃流必以類應禄夀是膺盛德
斯稱為善者懼謂理莫徵天乎孰知夀之以名帝聞曰
咨汝予世胄祔其先人官為營甃矗矗墓門我銘其石
賢者之蔵過車宜式
登仕佐郎應天府隂陽學正術薛公墓碑銘
公諱富字仲德姓薛氏京口人高祖某仕元為萬戸父
士明毋羿氏公幼聪敏志學博通載籍尤精星歷易數
之學洪武丙寅以明隂陽徵至京因家江左永樂初應
天府復設隂陽學府丞王公諒薦公堪任學事詔授正
術公在官恪勤厥職寅畏小心候時諏日罔有差忒公
學務簡府長吏知公廉濟事輙屬公禆贊為多公存心
忠厚導人為善有不善務為掩覆人稱其長者句容縣
令受民囑隠開河事覺上命覈實府以屬公公勘他所
以復令得釋上將北巡糧運甚急府推俞某恇怯不能
督轉屬公公直抵江北給饋不乏府尹向公瑶深器重
之被薦預修永樂大典校正範圍術數皆精確諸司
盗課鈔事覺朝廷命追償闔府官無得免者獨公不預
嘗署經歴司事屬徵丁鹽鈔萬計假貯江寧邑廳代者
至公慮有失僦民庫貯之甫移去邑夜火焚罄鈔得無
恙若有神預告之者咸歎公為盛德所致内局織工製
造盬惡屬公追償公不忍加刑衆工相戒曰勿宜累長
者悉輸完其仁恕率類此以老謝事蒙賜勅命進階登
仕佐郎正統己未十二月七日以疾卒享年八十有二
生元至正戊戌六月四日公為人謙和樂易言行端慎
温然君子也人皆樂親之居家孝友弟道玄早卒拊其
孤璘同已生蒞官清介一毫不妄取於人故卒之日家
無餘財配蔣氏有淑德有子曰玉璘琦瑜玉欽天監主簿
瑜嗣應天隂陽正術有孫曰謙誠誼讓諫謹詳謙天文
生讓亦嗣正術墓在江寧安德鄉岡墓村原葬幾二十
年矣而墓石尚未刻璘深懼潛德冺沒而昆季又相繼
謝事苟不及今為之將有無窮之憾乃述履歴之槩偕
諸子來乞銘可謂篤追遠之孝者矣嗚呼人道無親常
與善人若公者非所謂善人乎故身被榮名夀考以殁
而子嗣之子殁孫復嗣之簮纓相襲者三世後未可量
也天之所與盖於是而可徵矣銘曰
降衷自天兮公乎惟克全兮履道於平平兮專門之學
為世用啓厥先兮以似以續流遺澤其永延兮彼君子
兮茲其阡兮
明故中奉大夫山西布政使司右布政使謝公神
道碑銘
公諱佑字廷佐姓謝氏世居安慶桐城之清淨鄉
曾祖惠一號添錫祖住慶值元季世亂有乘時入
鄉劫掠殺人者公從容諭止解其所縳而縱之
賴全者衆世稱其有隂德逮入聖朝天下平定即
鄉之朱清渡葺舊廬以居樂善好施鄉人號為
心善先生父永富毋王遘疾刲股和粥愈之人謂
之孝子妣錢氏有懿德生二子長俛次即公也公
天姿雋爽幼有巨志父早卒家貧賤躬紡織以
拊之嘗牧牛田野間每袖書於牛背上讀人咸異
之甫成童縣尹欲舉民秀增廣學校生員時贈知州章
公某封員外郎黃公子清俱為庠生共舉公族長之子
以充族長度子弗堪集族子弟問孰願為皆默然公獨
應曰吾願往毋惜之為泣下公慰母曰兒得為秀才不
愈於牧牛乎遂補庠生寓員外公所拜為師員外公教
之習字肄業公遽知用功日進一日竊朱書欲求生富
貴須下死工夫十字於几員外公忽見陽斥而隂重之
教諭冷公暄初至選公聪敏者數輩注意訓迪日授書
數千言公讀不過二三十遍輙能背誦冷公深期待之
諸生遇假日多事佚遊公獨理課業於史志諸書無不
博覽工詩賦及駢儷之文不泛交際遇益友必執贄以
求講訂知州公愛如已子供其所費不靳習詩經患無
師傳賴南昌朱孔脩先生引拜吉水尹司正先生得經
義百餘篇以為式自是融化成文越三載經書豁然通
貫宣德乙夘遂領京闈鄉薦正統丙辰登進士第觀政
刑部邑自國朝開科以來無登進士者登進士者自公
始舉邑咸歎慕之丁巳授本部陜西司主事讞獄公恕
己未秋以疾辭歸辛酉疾愈赴京壬戌春調戸部四川
司主事蒞政有能聲命賫官銀萬鎰赴遼東糴粮以實
邊庾陞署本部廣西司員外郎景泰改元賜勅褒美贈
考如公官妣封太安人妻封安人迎太安人就養官舍
己巳秋北騎入寇以公有風力改監察御史奉勅出鎮
大名練兵保境以為京師聲援公至修城垣造器械拊
流移訓士卒號令嚴明百度振舉軍民帖然事定還朝
陞署本司郎中復奉勅往督山西邊儲接濟大同宣府
事還與實授未幾陞廣東布政使司右參政天順改元
復賜勅褒美加封贈其父母如制追念先德求前禮部
侍郎羊城陳公璉為文表諸墓尋陞河南左參政戊寅
陞山西右布政使公蒞官慎勤存心仁厚凡所設施務
使民沾實惠前後志操始終一致兩主提調科場士類
悦其公道成化丙戌年方五十有六苦風疾具䟽懇乞
致仕歸家杜門養和不干世務奉觴夀母樂其天倫為
人器宇軒豁脫略羈&KR0919;絶無町畦發言談笑一座盡傾
好評論人物窮其底裏人多服其至當作文雅淡詩有
唐人風致書簡得歐蘇體有宦遊稿蔵於家晩於祖基
作室為佚老所鑿池養魚開圃蒔𬞞周垣植以嘉樹客
至則開宴堂中觴詠為歡或散步園池以為適己丑太
恭人以夀終公哀毁喪葬一依文公家禮不用釋老二
教鄉人化之庚寅春至邑中訪故舊首謁文廟次造員
外知州二公家分惠俸金以酬舊德越數日還鄉而風
疾復作矣以四月十六日終于正寢享年六十其生為
永樂辛夘十月十五日配朱恭人性貞淑婦道母儀為
閨門式先公十五年卒側室丁氏亦先卒子男二長瓉
娶太守章公女卒次瑾娶監察御史方公妹謹厚克承
其家皆朱出女三一朱出二丁出適周道吳希道章顯
皆宦族孫男一孟祥孫女三瑾已卜卒之月二十六日
葬公於祖塋馬公觜之原茲來京師奉太守公所述行
實請予為銘將勒石樹於神道太守與公自幼連硯席
同寢榻講學幾十載先後俱登進士第又為姻家厚善
親愛莫加焉則所述信而有徵可知矣遂取而次第之
而繫以銘銘曰
精金在鑛良玉在璞煥乎成文必假追琢公負異質如
玉如金刻志力學允為國琛間氣所鍾超出凡伍維嶽
降靈生茲申甫策名甲第獨步無前歴職郎署聲績卓
然經國保民才兼文武擢長雄藩累承褒詡位居方伯
為古諸侯吏畏民愛德孚惠周入為輔臣縉紳望屬以
疾引年克知止足優游林壑遂其高情千載疏傅接武
令名甲子數窮公亦永邁甘棠之思廣存遺愛勒銘神
道式著徽猷青史有錄茲焉是求
墓表
明故懷遠將軍指揮同知李公墓表
皇上嗣登宸極改元景泰薄海内外誕布維新之命謙
奉詔使朝鮮道次遼陽塔山時北兵潛寇境上守禦塔
山定遠衛指揮同知李榮率兵追勦敵悉遁去謙見其
威武心甚偉之比使還榮泣告曰不肖先考懷遠府君
齒未半百輙已不禄卜葬塔山之西痛惟潛德弗彰恐
遂湮泯先生職文翰幸畀一言以表諸墓道再拜以請
謙嘗偉其人世德之美可徵矣奚容辭按懷遠公諱旺
姓李氏古邳石蘭社人也曾祖諱五祖諱九世父諱駒
俱贈懷遠將軍指揮同知父諱紹興世父勲績從太宗
文皇帝舉兵靖難懋立戰功累陞應天衛指揮同知公
襲厥職沉毅有勇略凡遇敵必先登䧟陳無所恇怯永
樂間數征迤北公輙與焉宣德戊申調興中征哨擒獲
敵兵牛馬人口朝廷嘉之賚以白金楮幣布帛庚戌調
寧遠衛守禦中左千戸所剏建城郭經度規畫不憚劬
勩卒底成功善拊士卒皆結以恩信及今人思悼之正
統十三年九月六日以疾殁于正寢春秋四十有五配
董氏劉氏子男二人長即榮次顯女二人妙能妙連董
所出也女一人妙明適百戸蘇友嫡嗣全劉所出也嗚
呼國家蓄羆虎之士列在疆圉所以保邊防而遏寇暴
也公材識超邁果敢有為能使敵畏其威士懷其惠其
賢於長城也遠矣天誠假之以年其屹立東藩折衝萬
里足副所託曷為奪之速耶然有子克踵遺躅勇烈綽
有父風豈惟保厥餘庥爵秩之崇將日進而未巳也可
卜矣為子孫者尚益紹隆於弗替哉是為表
明故贈金吾將軍錦衣衛都指揮使李公同室太
夫人郭氏墓表
公諱觀音保姓李氏其先西域人也曾祖穆爾古祖衮
古嚕在勝國時任西寧州同知遂家西寕父都爾蘇母
吳氏都爾蘇有弟二人曰納木喀嘉勒燦當元季兵亂邊疆
多事納木喀移家陜西之華隂居焉洪武初舉族同弟珠
嚕歸附國家太祖高皇帝嘉之授納木喀鎮撫職俾鎮西
寧納木喀殁子英嗣提土兵累征迤北逹寇茂建勛績朝
廷與之分土錫爵會寧伯仍鎮西寧公沉毅有謀雖不
事事凡軍旅之務英必咨問於公公與之商畫皆懸中
事機故英所至克捷為時虎臣公之力居多焉公性質
直與人交開心見誠無所隠伏遇事有違理者必面斥
之不少貸故人皆親愛而敬服之公次子文方數歲嶷
然如成人公嘗指謂其母曰是兒骨氣英英非凡材也
大吾家者其在是乎可善教之恨吾不及見也盖春秋
四十有三而卒時永樂丙申某月日也子四人長玉早
喪次即文次通次贇孫男十人鐸鏞鉉釗銓鑄鋼銘鋹
鑑孫女六人指揮使魯鑑祈瑛陳雲其壻也餘未行太
夫人郭氏西寧人也自幼端靜柔惠為父母所鍾愛及
笄歸公逮事舅姑早暮恪勤孝養婦道克脩主中饋相
祀事皆身執其事不以假人綜理内政秩有倫緒待婣
戚御婢僕曲周恩意及公謝世即屏膏沐誓守厥志拊
訓諸子恒以繼紹家聲不墜先業為勉諸子遵承慈訓
無日敢怠而文膂力善騎射尤好書史叔父會寧俾侍
左右以備任使洪熙改元隨會寧征勦黃逹實有功宣
德改元進貢來朝入見宣廟奏對稱旨明年特授西寧
衛指揮僉事四年會寧召還擢文陜西行都司都指揮
僉事代之鎮守尋召還擢都指揮同知俾隸錦衣衛北
征有功擢都指揮使賜之誥命推封其三代故公贈金
吾將軍錦衣衛都指揮使郭封太夫人文之配張氏封
夫人寵眷優渥時人榮之景泰甲戌正月十三日太夫
人以疾卒春秋八十有一文銜哀具疏以聞詔許歸葬乃
匍匐歸以某年月日葬之西寧城北八里車卜魯川之
原既葬還朝天順改元春以翊戴功累擢前府右都督
佩征西將軍印鎮守大同懼潛德弗彰乞予為文以表
諸墓嗚呼國家并包總攬惟賢才是用忠勤能效而爵
賞隨之李氏族著西疆世篤忠欵用致析圭珥貂爵崇
五等績亦偉矣公上承世澤克加培植而不食其報以
殁然慶鍾厥子龍章褒贈賁于身殁而郭亦已親享其
榮則亦何憾之有哉矧為之子者材武出倫方隆柄用
功業之建日進未巳則其所以榮親者又寧止於是耶
故為表之以俟
明故奉議大夫周府長史張公墓表
洪武丁夘二月十五日周府長史張公以疾卒于官歸
葬邑之三溪地邨山之原越七十一年為天順戊寅其
孫端被薦來京始克奉狀謁予文以表諸墓按公諱鳳
字景翔號白羽生其先光州固始人後唐間有為太師
梁國公者隨王氏入閩後有為將樂簿者因家焉故今
為將樂人曾祖諱日宣祖諱德昭宋朝奉郎父諱本元
元統癸酉進士仕至福建儒學提舉母蕭氏提舉少從
外祖宋進士廖公遊廖公之學私淑龜山之傳授受有
自故公所得本於家庭明易書詩三經子史諸書靡不
通貫元末盗攘行省署公為本縣尉公防禦有方盗不
敢犯國朝天下甫定開設學校公以經明行脩首被薦
為本府儒學訓導公以師道自任勤於啓迪凡經其陶
鑄者咸克成材時延平有濠梁唐公鐸廬陵胡公子祺
相繼為守二公皆賢牧皆禮貎公子祺至為公立傳托
爾和為兵部尚書薦公孝行適諸王初封就國選賢為
輔遂擢周府長史公在藩八年開導匡翼無所違失每
以春秋進講發明尊王賤伯内夏外裔之旨甚悉王輙
稱善深加敬待盖春秋四十有八而卒配汪氏先公十
年卒生男一曰基女二適李宗亮吳恭繼楊氏後公五
年卒生男一曰某女一適湯某孫男一即端也公儀觀
秀偉性資和厚篤於孝友事親克致色養撫兄遺孤不
異已出應物一以至誠臨事務存大體嗚呼士君子克
積學飭行以足於已則隨所用而無不有以自立觀公
為尉為師為傅咸卓然有立如此不由其學行之足乎
已歟惜不及下夀而賫志以殁此其為可嘅也今有令
孫將由薦逹進有禄位則餘澤之承有不在茲乎遂為
之表
明故昭勇將軍萬全都指揮使司都指揮僉事致
仕李公墓表
孔子謂文莫吾猶人也躬行君子則吾未之有得孔子
豈未得於躬行哉盖以誨人不可事虛文當務實行也
去古既遠世降俗漓若漢萬石君陳太丘淳謹長厚化
行家邦為世欽仰豈非所謂躬行之君子哉余至宣府
聞致仕都指揮李公敦德服義子孫秉禮能循古道雖
名武弁儒紳猶或難之茲非萬石太丘之倫歟而今則
已矣惜哉公諱徽字子素姓李氏鳳陽臨淮人祖諱濟
元行樞密院判元季世變鳩兵保境天兵臨濠梁率所
部歸欵從太傅徐公取蘇州授廣信衛鎮撫洪武初征
閩建寧將樂松溪克之改正千戸調守階州贈明威將
軍指揮僉事祖妣陸贈恭人考諱庸嗣授秦州衛正千
戸討平陽河州迤西巴撒川及七倫族諸番寇擢指揮
僉事尋擢陜西都指揮僉事妣時封淑人兄諱循嗣授
平凉衛指揮僉事謫交南攻破吉利册安老慈麻太原
蠻寨復職殁于化州無子永樂丙申公嗣之改宣府前
衛甲辰扈蹕北征宣德戊申從陽武侯薛公戰敵古北
口敗之俘獲人畜什器甚衆有白金文綺木綿楮幣之
賜庚戌敵寇青邊口追擊敗之奪還被掠人畜尋奉勅
哨備開平明年命領神機兵巡邊乙夘詔守青邊口數
年敵不敢犯正統丁巳上命大司寇魏公出視邊政薦
公才堪任劇進署都指揮僉事掌萬全都司印政修事
舉戊午綜理兵屯勸課有方時朝廷發京儲實邊命鎮
遠侯顧公督運自居庸抵大同每三十里為堡士卒接
逓鎮遠舉公董役公病推輓勞困米積不前建議糧在
道者皆隨處收貯為便疏聞上從之人賴甦息鎮遠嘉
其材識解腰帶以贈癸亥詔守柴溝堡明年從參將楊
公戰敵伊克穆蘇敗之獲其人畜什器實授昭勇將軍
都指揮僉事己巳年五十八即上章謝事以子紱代之
君子賢其能知止足也門居十年以天順己夘正月十
一日告終于家年六十八遺言勿作佛事生於洪武壬
申六月一日公樂易寬仁沉毅有謀其北征也糧竭士
饑比餫餉至驟得飽食多脹懣死公集米帳下節約分
給所部不死一人百戸韓榮拾遺甲部卒誣以盗上怒
將斬之公為訴其情於安遠侯柳公轉聞于上得貰死
榮德公再生朔望輙焚香向公所拜禱之其戰伊克穆
蘇一卒失馬危甚公呼載馬後從者因脫䭾馬乘之得
出後卒偕父詣公泣謝公不以為德也每出兵必囊藥
以療病卒多所全活公既謝事適敵大舉入寇守將統
兵出戰獨都憲羅公城守督令嚴急柝聲不絶公謂宜
靜防之都憲用其策城守無虞敵既退我軍多遺神鎗
銃礮於戰所公謂宜收取以備軍實至今沿邊得資其
用公之力也嘗有客寓粟數百斛於公家值雨濕浥公
為密補所損不使客知天性孝友父早喪事母務得歡
心湯藥必親嘗時新異品必奉母而後食必咨而後行
母殁哀毁與弟衍恩誼冞篤衍卒語及輙悲慟樂施予
姻黨婚喪有不能舉者出貲周濟喜書畫遇善本捐金
購之好延納賓客親賢善交晏憲僉彦文瞿長史宗吉
謫寓於斯公皆執弟子禮從之講學故公行業過人遠
甚每從大將出師必延公至帳與參籌畫退而未嘗語
人迹其德善可謂無媿於躬行君子矣配董氏封淑人
前指揮某之女懿行純備子六長即紱宣府前衛指揮
僉事以戰功陞指揮同知階懷遠將軍次縉紳縝純經
縉卒經習舉子業女四嫁指揮周賢楊琳楊俊一未行
孫男女四紱以公卒之年二月七日葬于宣城東馬頭
山祖塋而墓上之石未有文以刻乃奉鄉貢進士林孟
暘所述事狀請予為表其幽潛嗚呼德厚者流光德薄
者流卑故視其子孫之興替可以占其世澤之厚薄今
紱昆季質愿雅淳飭德厲行不惟強於武事而又力乎
儒業非公厚德之所敷遺能致然耶則夫聮珪襲組以
光大其宗可識矣是用原其德而為之表
明故萬全都司都指揮同知文公墓表
公諱弘廣字同仁廬之合肥人也祖考諱道國初從龍
而起累立武功積官永平衛指揮同知考諱郁改富峪
衛基德流澤日厚日瀼鍾慶於公魁梧剛勁閑武略善
騎射性資軒豁落落有竒節洪武戊寅嗣官改興州中
屯衛再遷密雲及廣寧二衛所至不久皆有成績著能
稱永樂庚寅扈蹕北征勞績居多賜文綺二表裏楮幣
八百緡壬辰改宣府前衛壬寅復扈蹕北征奮勇前驅
為宣廟所器識宣德丁未四月因進馬入見文華殿特
見嘉奬擢指揮使賜白金二十五兩文綺二表裏命掌
衛印公祗承其基德興仆起廢兵政一新士卒悅服七
月從大將出塞俘獲逹兵鴻和特穆爾等獻于朝賜白
金三十兩文綺三表裏楮幣三千緡九月馹召至京奉
勅往使迤西伊伊斯康等國辛亥復奉勅往使迤西額爾
巴拉等國䟦涉險阻俱歴三歲始還克將上命㒺不服
從正統丙辰朝廷以其久勞使事威望著於遠裔賜勅
俾統精兵三千分守柴溝堡地當北騎出沒要衝公練
兵息馬多設方略以謹備之敵不敢犯屹為宣城保障
十一月擢萬全都司都指揮僉事辛酉聞敵近塞公統
精兵出境遇敵戰閔安山俘獲逹兵托和齊等獻于朝
擢都指揮同知賜白金五兩文綺二表裏壬戌嬰疾不
起公有家在宣或勸之還家療理者公曰我受命守邊
死于此分也胡可為自便計耶家人不從強舁以還逾
二日竟卒實是年十二月二十七日也春秋五十有七
生於洪武丙寅九月二十日配李氏婦道母儀著于閨
閫天順壬午某月某日卒次配吳氏馬氏方氏方亦卒
子三人長曰瑄嗣官宣府前衛指揮使歴樹戰功陞萬
全都司都指揮僉事分守柴溝堡克踐先烈次曰珍曰
珤女二都指揮陶忠孟璽其壻也孫男三人錦錡鎮孫
女一人公生於世禄之家而能秉禮好義端方不阿事
親孝處弟曰昌通逹克篤友愛撫羣從曰瑀璇璣不異
所生家庭雍睦馭士卒結以恩信盡瘁王事未嘗退憚
惜乎用之未竟而年之不假也悲夫以卒之明年正月
二十六日葬公于城東不食之原而墓上之石久無文
以刻瑄懼潛德弗彰奉事狀再拜以請乃為摭實而表
其墓曰自古明臣良將際國家亨嘉之運以出布德宣
威攘逷奸宄以佐成一代盛治績著當時慶流後裔何
其偉也公雄傑武勇負材不羈受知朝廷委以邊寄用
能懾服邊庭懷柔絶域功崇業懋身荷寵榮視古人何
多讓哉昔博望通道西域漢德昭宣於遠李牧坐鎮北
庭邊馬不敢南牧若公者可謂兼之矣嗚呼是為表
故中書舍人曹廷端墓表
廷端諱冕號可齋姓曹氏廷端其字也其先由汴中徙
濠梁宋南渡遷句曲族蕃盛因名其地曰曹庄有諱萬
四公者始遷茅山之百社村生三子分東屋西屋中屋
三𣲖廷端東屋𣲖也曾祖伯逹祖道銘俱贈吏部尚書
父義南京吏部尚書致仕毋某氏封淑人廷端姿表明
秀如玉雪可念風猷醖藉自幼端重無童習見先生長
者於道執禮甚恭咸器重之性闓敏夙承家教篤志問
學尚書公欲博其材遣從祝給事中顥授進士業沈郎
中為忠習書不鄙從予攻詩皆有造詣又遣通外國文
字能精譯其義著為文辭則舂容一本諸理不戾於榘
彠詩歌則清逸有巧思粹然成音字畫則端勁遒美甫
弱冠老成者多自以為弗及也挾所得將奮身科第適
朝廷選能書者給事館閣廷端在選中年雖少被服素
潔絶無貴游氣在公恪勤迺事無怠退則延名士講學
賢聲藉甚未幾擢鴻臚屬秩滿進中書舍人入直文淵
閣恭巽和厚舉止閑雅出入有常度不愆於儀諸閣老
先生深相敬愛禮待有加凡朝廷高文大册内外制誥
四裔君長詔諭多其手筆潤飾綸綍朝臣荷誥勅推恩
其親者得廷端書輙喜幸以為榮居清資幾二十年士
譽翕然歸之尚書公以疾卒于家訃至廷端號慟幾絶
遽奔喪歸體素癯弱遂積哀成疾不起年甫四十天順
八年正月初三日也距生洪熙元年正月十五日廷端
性孝友事尚書公盡色養客至承順左右共子職無惰
容處朋友克全交好不以始終有間賙人匱乏傾貲不
吝有在患難中者雖遠方必緘金附寄以濟慰之其好
義如此不善飲而樂欵客至必觴酌盡驩論議古人賡
酬篇什情興藹然士大夫樂從之遊若聶文學大年詩
名重當世亦折輩行與為友更唱迭和葩藻疊出動連
百數十篇不止四方賫卷軸求其作者充積几案森如
束筍家多蔵古圖畫朝退宴坐一室時取而展玩之以
自適或焚香瀹茗鼓琴一再行或散步庭除觀花卉生
意或倚闌默坐延清風而待明月高懷雅趣超塵絶俗
不知軒組為何物也故廷端之卒人皆惜其氣禀過情
故造物靳其夀歟所著有可齋集若干卷蔵于家廷端
元娶李氏董氏俱卒繼陳氏無子以弟之子某為後以
是年月日祔葬某原祖塋其從兄上舍廷明介朱侍御
良玉奉童内翰大章所為事狀請予表其懸繂之石予
於廷端辱有一日之長義不可辭乃為論次如右而復
為之言曰長山䆳谷必産良木名宗世閥必生英材嗚
呼若吾廷端其可復得也耶尚書公有豐其殖載德委
祉固應發於廷端也而仕不厚禄廷端殖學禔身立志
遠大固應致於耆艾也而年不中夀抑命矣夫抑命矣
夫然其材名德業表表著聞文獻相承克濟世美異於
弗堂弗構者萬萬嗚呼廷端此其為足以不朽矣源深
者流必長穫而食之不逮於今有不在於後乎是用焯
其遺芳揭諸墓道尚有考於來者
故監察御史張先生墓表
承翰張先生有用世之雄才而弗究厥施以殁此世之
人所以共惜之也惜其人則必求其志節之懿而表著
之斯不徒惜矣先生諱金陵姓張氏字承翰以字行世
居吉水文昌鄉西團生而氣質警敏不凡九歲就學讀
書過目成誦作詩對輙有竒句攻舉子業師逸功倍先
生長者皆器異之比長長身美髯丰度英爽音如洪鐘
言動磊落頎然偉丈夫也宣德壬子中順天府鄉試明
年中會試乙榜當外補召試内庭與梁楘等十數人同
被選留俾冠帶進學成均盖養成其材將大用之也凡
遇瑞應慶賀必製詩賦以進輙蒙賜賚正統改元仍中
會試乙榜以母老就職得授應天府學訓導在任以師
道自重樂於啓迪親之者懽然若挹春風瞻霽月也先
生善屬文援筆立就作詩歌藻思清逸論者以太白樂
天擬之一時文價大振求之者屨接外戸時總戎襄城
伯李公尚書損齋黃公南齋魏公深相推重恒延訪之
乙丑秩滿被選理刑内臺踰年拜南京河南道監察御
史激揚清濁風裁峻然都御史周銓所為不法會同官
劾之或有危之者曰吾用盡吾職耳他非所䘏也尋果
為銓黨所排左遷柳州雷塘驛丞銓亦竟死於獄安遠
侯柳公總戎廣西以象州屢為猺獞侵擾民無寧居會
藩臬重臣議起先生署州事先生為立信設法揭榜撫
諭猺獞解散民遂生業景泰甲戌上計京師藩臬方交
章薦知太平府事遽以母喪去官矣遂歸家守制先生
舊有背疽已愈比服闋復發竟不治卒實丙子八月十
六日也春秋五十有六遡其生為洪武辛巳三月二十
三日先生在成均時號儲菴在内臺時號柏菴所著有
南京文稿吟稿人瑞軒集蔵於家曾祖道益元延祐進
士祖安禮鄂州學正父伯穎號勿齋舉進士累官翰林
脩譔母劉氏娶曠氏卒繼鄧氏子四峻嶙崘峒嶙卒女
二淑寧卒沛寧在室俱鄧出初葬櫪山越八年遷葬河家
源南塘山天順癸未二月十二日也先生為人豁逹豪
邁坦易無城府與人交傾倒盡底裏樂周人急雖千金
不惜人有患難必極力拯救之事親篤孝愛待宗族鄉
黨有恩義先生在京校謙在弟子列受教良多深辱知
愛奬許今不可作矣仰惟厚德曷勝永嘅峻來京師泣
謂予曰先君之墓已有僉憲王公銘之矣然懸繂之石
未有文以刻敢以屬墓表於先生無能為役則揭德振
潛當效執筆第媿文辭蕪陋弗克揄揚而義又弗容讓
也乃為之表曰先生早以材選嚮用有待俯就儒禄為
養孝可嘉矣峩薦臺端不畏彊禦毅以彈擊舉職忠可
尚矣然官雖挫而志不撓雖抑而名益振視彼首鼠脂
韋媚世取寵者賢不肖何如耶使天假之年必蒙簡拔
以酬平昔國家儲待之意而竟止於此抑命已考其平
生忠節信足垂家聲而遺世軌故特表之以示其後之
人
友義居士墓表
友義居士者何淮南畢公文德其人也友義者何公平
生惟義是務公既殁淮之士君子不忍復稱其字以其
樂施於人久而不變故私諡之曰友義也其為義者何
公貲甲於鄉不擅其有以周人之乏不憚其難以赴人
之急此其為義者然也義舉甚多未為悉也試言其大
者正統初朝廷募民輸芻粟助邊公嘅然應詔致從子
瑛授職千戸身膺冠帶之榮丁已徐淮大水民饑發粟
二千石販之己巳朝廷命將南征士阻淮漲不可渡乃
造巨艘二於清河口濟之民有李氏婦以舅借隣牛死
欲賣身以償即代償之天順癸未黃學士廷臣謫廣沒
妻孥扶柩歸葬陜之蘭陽甲申夏舟阻淮上不能歸巡
撫王都憲公度吊而憫之詢可任其後事者淮之父老
咸曰非義士文德不可乃以託公即請籍實館于家買
地葬之市屋居其妻孥財物俾不失所成化丙戌民饑
粥子女者衆悉以善價收育立合券約歲豐還之鑿義
井十餘口以濟汲置義阡三區以便葬造橋四座以利
涉設義學清平坊以教貧家子弟施藥餌圓明寺以療
人疾疫婚無以娶者錢帛之死無以歛者棺衾之其汲
汲為義若饑渴之嗜飲食惟恐不及於是義聲溢於淮
甸雖販夫野婦皆知公之篤於義也尤好崇飾祠宇若
淮之雷聲殿杭之紫陽院正殿頽壊費鉅皆公為新之
又新三官祠紫霄紫極二官玄妙觀徐節孝祠東嶽行
祠真武諸像或塗金或範銅用財不計亦義舉也四明
陳祭酒敬宗記其事甚悉淮陽高少保世用序其恩慶
之堂謂公寬惠行善如楊旬竇禹鈞平量助喪如李珏
郭震西蜀江少師時用亦云人之累貲鉅萬而貪得無
厭見人疾苦未嘗興一善念以周急之是乃守錢虜耳
視公所行得不汗顔乎時以為確論公諱德姓畢氏文
德其字也以字行宋司農卿世長之後至和間有曰公
叔者蘇文忠公嘗遺以手札今蔵于家祖震始自姑孰
徙淮父昇名士母叚氏公幼穎悟讀魯論未竟輙曉其
義師大竒之經史多所涉獵性孝友父蚤世母病醫莫
療每夕爇香于臂禱北辰願以身代病即愈與兄文貴
同㸑五十餘年一錢尺帛不以自私治家雍肅咸遵禮
度其事先盡孝敬處宗族以和待賓朋以誠馭奴僕以
恩子玉敏而好學遣遊邑庠以明經中景泰癸酉鄉試
登天順丁丑進士第授文林郎知曲陽縣每貽書戒以
守官律身之道玉遵其訓有廉濟名公一日疾革語子
姪曰人之負高貲者貴積而能散也吾無益於世惟樂
賑施庶以行吾志焉汝曹勿厚自殖宜脩德以承之能
用以義斯善矣勉之勉之遂卒成化四年七月十三日
也享年六十有五遠近聞之皆驚悼曰義士己矣自郡
大夫而下赴吊者皆哭盡哀配程氏繼濮氏皆有淑德
子一即玉娶裴氏女一適楊倫孫三永遠亨孫女二長適甘
棠次許徐茂玉卜以次年正月初三日葬公鉢池山之
原已得錢學士原溥之銘納諸壙矣茲復具事狀再拜
遣使者來南京謁予文刻石墓道為不朽圖予與玉有
斯文之雅而公之卓行不可不著之為世勸也乃不辭
而大書以表之曰茲惟友義居士之墓其平生義之形
者乃其仁之發也其施恩於不報之地者盖自有報者
存也嗚呼君子哉若人尚德哉若人
倪文僖集卷二十六
