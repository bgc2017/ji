倪文僖集卷三
明倪謙撰
古詩五言
山行畫
喧煩厭塵事思此丘壑清二老有夙期杖屨山中行穿
雲入翠微漸覺路不平深林不受暑夾道如相迎長風
萬里來振作濤籟鳴新凉灑襟袂滿耳俱秋聲况携三
尺桐可以宣幽情横膝發孤響古調餘咸英豈無考槃
叟巖棲此迯名相過叙情話濁酒時與傾興味自相賞
共結泉石盟
曉行畫
鷄鳴衆星沒駕言即長途靡靡事行邁從以兩僕夫㶁
㶁溪水流欝欝隴樹敷日高門未啟隔渚烟村孤逸蹇
樹兩耳健於千里駒長鳴度溪橋野色迷平蕪問君此
何之觀光上皇都將彈貢禹冠不受終軍繻丈夫四方
志致身乃良圖懷玉勿自衒所貴待賈沽豈若鄉井兒
齷齪惟守株
橘齋為劉傅賦
端居抱冲素一室無塵汙至道契軒農獨與世好殊后
皇有嘉樹移植當庭隅冰霜氣逾厲華葉紛榮敷清隂
覆衡字悠然懸一壺香侵擣藥杵色暎燒丹爐豈云擬
侯封冨役千頭奴摘枝飲泉水坐使沉痾甦活人藹春
意寧讓緩與盧蘇仙去世久惟君乃其徒何當造君廬
一掬從君需頽齡為予制白髮還成烏
題蕪湖陶氏所藏淵明歸去來辭圖
淵明歸去來初非薄五斗悠然獨往意寓興詩與酒三
徑有菊松門垂五株柳清風北忩下羲皇以為友大書
晉徵士千載名不朽至今一篇辭諷誦在人口良工得
其意模寫出妙手後人能寳藏什襲若瓊玖傳家豈不
美所貴德世守勉焉繼高風名宗庶無負
題小景二首
秋山秀而高秋水湛以碧山空水脉縮冉冉霜葉赤孤
村賣酒家長橋遠行客古寺數聲鍾斜陽在東壁
蒼蒼嘉樹隂高閣臨江渚水光暎山色長夏不知暑幽
人繫小舟來此坐容與嘯傲滌煩襟誰能送清湑
陪錢學士飲郁景章宅有詩見遺次韻
憶昔随驥尾早承君子知同朝篤交義何殊鳳鳴岐寧
知信素履世路多艱危章公既觸穽錢公亦逢巇而我
復嬰禍三人各分馳雖云居患難志節同堅持諒是松
柏性不畏霜雪欺天道乃好還光輝今若斯司制起永
叔典樂咨后䕫疲駑驂末乘敢辭筋力衰公皆國楨榦
允為天子毗拔茅誤及茹自揣夫何宜喜兹展清讌深
杯安足辭久别重歡聚豈伊人力為慷慨發高興示我
清新詩陽春本難和聊叙衷腸私
金蘭為華德題(父守正號怡蘭)
蕙蘭被幽谷綠葉何紛披紫莖擢芳蕤英芬吐清竒豈
同凡草伍自與修筠宜終歲抱貞獨不求人見知所以
君子心對之情自怡誰將丘壑容涅以黃金泥光輝燭
人目粲粲生華滋外貌雖可奪至性終不移
九月十日王祭酒鷄鳴山登高分韻得日字
昨朝屬重陽隂雨何濛密今晨忽晴霽仰面見白日浮
雲喜盡斂四野青山出司成重佳節招邀登崒嵂遥指
鷄籠巔兹焉遂閒逸極目騁遐矚一覽風景悉仰瞻寳
公塔俯憩瞿曇室坐聽穎師琴泠泠鼓清律張筵對黃
花酒泛金尊溢况我八九人俱是清閒秩緬思陶淵明
東籬興高率周雅詠鳳凰唐風歌蟋蟀若復不盡歡轉
盻流光失勝會苦難常後繼安可必明年知誰健莫厭
杯行疾
古詩七言
賦得天上麒麟歌夀盧大海(時正統改元除夕前二日大海即廷佐初)
(字也)
麒麟本是天上物頭角峥嶸光五色紫皇案前頗馴擾
雷祖跨下尤竒特碧蹄蹀躞凌紫霞毛骨凛凛無纖瑕
忽然掣斷黃金鎖來降江南盧氏家多君生來最清澈
逸氣英英稱敏捷碧玉煖發藍田烟冰壺冷浸瑶空月
横經早向芹宫遊文光夜夜摩斗牛佇看破浪出南海
一枝折落蟾宫秋秪今歲轂行將暮喜遇佳辰是初度
畫堂日煖篆烟長南極流輝照庭戶流霞滿酌琉璃巵
玉管鸞笙次第吹碧桃花底東風軟玄圃天中白日遲
神龍出圖龜出洛丹鳳翺翔入阿閣靈物紛紜感盛時
豈可將身老丘壑白駒疾去不可呼及時汗簡當涵濡
知君固是麒麟種姓名擬向麒麟圖
䨇桂軒為侯給事臣賦
君家軒前雙桂株何年移植來庭隅深叢勁榦互盤錯
凌雲欲礙西飛烏秋高木落萬山瘦不與凡卉同凋枯
鮮飊輕逗翠雲捲漙露微漬丹霞敷朝來海色在庭戸
照眼宛似柔桑扶又疑沒水走象罔同根綰出青珊瑚
借問此種塵世無云曾步月飛雙鳬霓裳笑舞綠隂下
珠宫貝闕開銀鋪吴剛假斧競斫取灝氣夜肅砭肌膚
素娥斂袂不暇惜但剰一片冰輪孤竒葩穠郁良可娱
歸路夐絶非人途共言持此獻閶闔捫參直上天閽呼
天顔一見喜曰都騰芳挺秀無纖汙勑培藝圃近槐棘
作我梁棟知非誣紅光争射斗牛粲逸氣並吐虹蜺粗
仙標沐盡鳳池雨天香瀉入龍涎爐世人仰望起歆慕
似隔弱水瞻蓬壺我聞此語吁嗟乎冷然恍若餘醒甦
始知在人不在物乃比連枝二丈夫郄林燕山世已徂
百年佳聲猶合符大噱絶倒驚奚奴大噱絶倒驚奚奴
敗荷鶺鴒扇面為盧大海題
蒹葭滴露芙蓉死畫舫嬌娃摘蓮子蓮房摘盡雨盖枯
幾柄猶存夕陽裏鶺鴒羽翼何輕盈隨風下上雙飛鳴
幾回謔浪學沙鳥並立蓮塘如有情烟寒水冷秋無際
畫史揮毫豈無意入手看來倍感傷閒倚南薰咏棠棣
題周中書璿畫松贈戚貢士文湍
東吴才子天池客染翰從容在西掖不嫌墨汁汚朝衣
愛向溪藤寫寒碧淋漓元氣何老蒼筋蟠骨立龍蛇僵
腥風灑地鱗甲紫震雷裂石鬚髯張夭矯拏空形獰惡
一見驚人前復却持鑱欲劚千歲苓警露疑聞九臯鶴
英標自是梁棟姿頭角峥嶸應有時歲寒且為厲貞操
待用明堂非爾誰
捕魚圖為夏得中題
烟渚蒹葭撲晴雪蓼花暗染猩猩血七月八月江水深
戱藻穿蒲飽魚鼈大船小船高揭篷罾罩競入洄流中
碧濤徐捲手初舉錦鱗翠鬛翻秋風箇箇肥鮮真可愛
石火争敲煮鮭菜收筒欲向浦口歸携筐擬就沙頭賣
船尾兒牽阿母裳瓦盆酒熟爺試嘗母笑持飱兒待哺
渾家共樂雲水鄉盡日忘情對鷗鳥萬事無縈貧亦好
却嫌富貴有危機此身甘伴滄浪老
竹坡為丁文暹賦(能畫)
君家不種閒草木數竿碧立藍田玉此種知從何處移
若非湘浦應淇澳隣近時從一借看只疑誤入篔簹谷
幾回欲傍曲闌行履痕恐破莓苔綠由來士俗不可醫
多君標格真清竒碧忩半啟靜相對雅懷幽絶誰能知
鷓鴣飛去月當戸鳳鳥不鳴雲滿墀淡烟低抹翡翠羽
仙風擊碎珊瑚枝有時轟雷走巖壑繞地龍孫迸頭角
一夜新梢出短墻錦綳樸簌林邊脱渾訝團團葆蓋張
轉驚葉葉金刀錯四簷寒影不勝清滿耳秋聲無處着
披襟但覺塵慮消豈容俗客當關敲香殘琴罷趣閒逸
賸掃百幅鮫人綃只今紛紛何足數歲寒宜結冰霜交
莫怪頻過縱吟賞玉芽為我還須燒
蘆灘水禽圖
清霜乍落邊風高鴻鴈南征吹羽毛長天飛盡楚江晚
衝烟幾點投衡皋山骨孤竒水痕落晴沙一片平如削
虞機良少菰米多任爾從容飲還啄飲啄知誰伴寂寥
黃蘆白葦聲蕭蕭危梢半折蘸寒碧雪花不向波間消
收拾秋容入毫素應使弋人何所慕夜月西樓過數行
秪恐隨羣破汀霧
王舜畊山水為繆行人樸題
烟嵐萬壑吐復吞雨過汎漲溪流渾野橋山店夜初曉
杳靄不辨東西村嘉樹蒼蒼迷近遠白雲滚滚銀濤捲
苔封古道閴無人未放曦輪上孤巘舜畊王翁八十餘
眼明能看細字書醉揮老筆元氣俱風景似是圖匡廬
多君長才擅專對好山覽遍芙蓉翠看畫駪駪憶曉行
詩成正攬皇華轡
江村晚景圖為趙汝宏題
建炎六龍飛渡江江南有水分天潢王孫脫駕向何許
風景獨憐閩海傍東列二老峯南峙五馬山鳳凰胡蝶
相縈環金鰲突兀翠釡覆文筆立掃雲烟間王孫來此
躭幽獨深入江村結蘿屋扁舟一葉傍漁磯醉裏浩歌
山水綠日落不歸去曲肱篷底眠絲網高晒蘆花邊西
風欲下海鷗渚明月正堕蛟龍淵王孫已逐江流去今
見雲仍玉堂署百年世德動遐思毫端寫出滄洲趣玉
堂老仙來索詩詩拙不似斯圖竒多君自是神明後文
獻風流知在兹
題竹林圖
往年京城少脩竹好事移植今頗多我屋庭前四五箇
鮮飊披拂青婆娑愛此渾如水蒼玉坐對清標良不俗
倚闌吟賞趣無窮洗盡胷襟塵萬斛紫芝山人人品高
風雨落筆聲瀟瀟渭川千畝籜龍骨并刀剪入蛟人綃
初疑帝子雲中下葆蓋霓旌翠堪把復疑流水潄雲根
中隠徂徠逸游者山人山人爾多才今我一見心眼開
此境人間在何處便欲躡屐凌蒼苔洞簫石上吹一曲
月明定引鸞皇來君不見蕭郎慣貌湘浦秋後來獨步
文湖州近代商集賢更數柯丹丘意匠經營斡天巧却
羡妙墨追前脩太史知從何處得掛向虛堂净如拭不
須買地費栽培置身常在篔簹側竹兮竹兮歲晚節愈
堅先生之德亦復然武公化去已千載為爾重歌淇澳
篇嗚呼為爾重歌淇澳篇
山水畫為祝給事題
連峯起伏如蟠龍幽壑下浸馮夷宫溪深水遠足魚鼈
時有孤舟垂釣翁人家幾簇依林薄共食溪鮮有真樂
黃鳥啼殘碧樹枝白雲鎖斷青山脚籛鏗之孫寫作圖
筆法不讓方方壺當時清隠宛在目萬朵芙蓉浮太湖
我亦有居環水竹西風吹老千竿玉披圖日夜憶江南
夢繞溪頭舊茅屋
題渝川鄒貴彛墨竹(有序)
渝川鄒君貴彛購得墨君一幅筆勢精巧甚有生意蓋
古蹟也君寳愛之示子索題其端予素愛竹而未得種
竹之法移輙不活因覩是圖不覺起予之歆羡也遂賦
此以歸之
平生愛竹漸成癖幽叢每欲從人移當軒一本頗失養
隔歲頓令枝葉萎長鑱劚去良可惜月夕風晨秋寂寂
鄒君過我出此圖爽氣飄飄生兩腋渭川淇澳千萬竿
瀟湘兩岸烟水寒天生勝境不能往咫尺盡向毫端看
老幹新梢生意足籜龍怒角抽寒玉髣髴風雷起平麓
只恐高飛穿我屋看罷殷勤捲付君持歸遠到清江濆高
堂素壁時掛此何須别種篔簹雲君不聞此君一日不可
無栽培灌溉胡為乎不如似君寫數挺舉杯吟對聊相娛
萬里江山圖為唐縣史賦
先生之卷不盈尺中有萬里江山圖展圖心目頓開豁
一葉况見烟波徒嗟我平生好遊覽夢魂長夜飛江湖
微官羈絆不能往悵望漢廣峨眉孤畫工毫素得真趣
簸蕩海若并天吴三峽濤痕繞白帝九疑翠色連蒼梧
安得乘風破巨浪飽帆瞬息追奔烏宜君得此重愛惜
青藜夜光驚僕奴珍藏什襲豈無意寧止供玩資吟娱
問津非欲近星渚梯雲應擬游清都詩成莫動海天想
且對西山傾百壺
題成侍御清風亭歌(有序)
侍御成澹菴善為竹寫真嘗築亭於故山小金峯下滄
浪池上效雲林子友石生篆籕法作萬竹於亭壁入其
中爽然若清風之襲人也字其亭為清風而屬予賦之
雲林之子骨已塵九龍山人亦復往今日滄浪有澹仙
篆籕獨追秦漢上結亭正傍小金峯素璧虛白四座空
醉揮堊帚掃萬玉烟梢葉葉含清風清風翛翛石牀冷
夢入壺天吹不醒興來吟斷碧池秋身上瀟湘水雲境
紅塵不受暑不侵籜龍滿壑幽且深墨華盡帶科斗跡
翠袖疑傳環珮音亭中有書兼有畫牙籖如鱗插高架
業成射策謁九重一日四海聞聲價鐵冠執法寳殿東
衣繡更騎青海驄霜臺默坐對古栢歲寒標格將無同
澹仙為我同年友十載論交託詩酒我欲從之訪此君
因風問訊平安否
題山水畫
蓬島烟消翠光濕巨鰲不動蛟龍蟄壺天地暖自長春
瑶草琪花俯堪拾重樓信是仙者居十二玉闌臨碧虛
吹笙時下子晉鶴命駕或上琴高魚瑶池宴罷剛風起
歸馭飊車凌弱水一羽飄飄瞬息間飛度洪流三萬里
塵氛溷溷非我徒借鵬正欲尋麻姑手掀星斗遡廖廓
何用坐守燒丹爐
脩竹仕女
芳閨倦繡清晝長小園踏碎苔花香鳴璫閒過碧筠塢
驚起玉枝雙鳳凰雲鬟半軃嬌無力含顰似怯蓮金窄
欲將瑶瑟吊湘靈翠䄂生寒彈不得幾回脉脉立斜曛
林下仙風吹茜裙應恨韶華若流水歲晚青青輸此君
何太守雲山圖為江侍讀賦
米丞墨妙非等閒百年復有高房山只今竹鶴何太守
意營慘淡能追攀連峯半露蒼龍脊雲起溟濛翠光濕
小橋流水綠通村野艇無人閒傍石清溪萬頃净不波
溪上茅屋空烟蘿巖穴誰云遺逸多惟有叢桂山之阿
嗟我平生偏愛畫敗素豪縑不論價近得四幅旋失之
却嘆通神皆羽化玉堂老仙之愛與我同朝回對此心
神融便欲因君買東絹為乞援毫圖華嵩
萬里江山圖為浦友謙賦
乾坤渾沌二氣相盪摩盤古未出浩劫渺渺知如何一
從高下奠清濁山岳峙立流江河至今山作漾沙勢水
載厚地無停波百川萬折競趨海連峯迤邐堆青螺嗟
我閒情本好遊一官束縛如繭窠天生好景在人世未
得放棹窮經過老彭翛翛江海客胷蟠造化誰能識醉
握毛錐寫作圖萬里分明歸咫尺風雨溟濛元氣俱林
靄隂森鬼神泣令我披圖思爽然恍若掀篷倚秋壁高
者何為如削玉峨眉熊耳通巴蜀低者何為如伏象灔
澦瞿塘雪濤漲遠如羣龍飛上天近如萬馬奔飲泉深
壑幽沉積蒼翠淺渚洄洑涵清漣巫峯十二淨可摘瑶
篸散擲䕫門邊漢皋春晩客遺珮湘浦曉凉人刺船山
長水遠望不極滿目但見浮嵐烟鍚山浦君最瀟灑不
愛黃金偏愛畫得此何殊席上珍白璧眀珠喜盈把君
不見平生李謫仙千載馬子長足跡所到皆文章芳名
不逐草木腐直與山水爭輝光寧知此興亦不淺撫卷
為君歌慨慷還君之畫停我筆呼童捉酒澆詩腸
陳貞女詩(未嫁夫亡自縊而死)
陳家有女年正芳修容毓秀居蘭房詩書女誡過目誦
保抱諸弟淑且良父母生平最鍾愛明珠在掌門楣光
一朝許為舒氏婦夫壻賢美年相當通名納采幣行久
及時待叶于飛祥宦遊浙上甫堪羡客死淮隂殊可傷
蓬山願結連理樹丹穴竟作孤栖凰含悲扼吭氣頓絶
從一以歿禮所防寸心貞烈貫金石萬古大義扶綱常
玉環擊斷痛莫續寳劍悮分終共藏始知至性本天賦
况乃茂族由冠裳英靈颯爽骨不朽鎮重富媪摩穹蒼
事君携貳返不逮泯滅何異露與霜更生有傳我欲繼
作詩聊為先揄揚
題李瓊司訓先生廬山圖二十二韻(有序)
京庠司教萬載李先生清雅博物士也嘗得顔夏官廬
山圖一幅甚保愛之間索予題其上廬為古之敷淺原
也自崑崙分支南為衡岳東南為五嶺東北為廬山其
景最竒絶古之幽人逸士往往遯跡其間予每慕之而
未嘗親歴其地有愧於子長者多矣披閱之餘賦此以
塞其意云
我聞匡廬鎮南服云是禹貢敷淺原崑崙支脉遠分析衡
岳五嶺遥相連大江西來浪翻屋萬古眤立洪濤前層巒
疊嶂數千仞五老香爐凝翠烟金輪紫霄蕩白日鶴鳴雙
劍摩蒼天冰簾一片瀉空闊元氣噴薄銀河懸昭明舊隱
在何處中有古寺名開先潄玉之亭最奇勝飛瀑正注神
龍淵棲賢谷西白鹿洞李渤讀書今幾年濯纓枕流雙螮
蝀突兀共跨清波眠陶潛醉石亘長磵遠公東林開白蓮
平生慨想不一到夢繞落星湖水邊五羊顔君南海客胷
中丘壑誰能光興來潑墨寫此景妙奪造化天無權青山
蜿蜒欲飛去滿壑浮雲紛擘綿澄江浩浩渺無際但見萬
里乘風船漁村樵徑徧林麓有路宛逹諸峯巔披圖可望
不可即似隔弱水觀蓬玄先生鑒别稱儼然寳惜不啻瓊
瑤鐫高堂素壁時掛此頓使襟懷塵慮蠲朝來索我賦長
句愧乏大筆揮如椽何當把酒呼李白共和六一山高篇
題畫海東青歌
有鳥横絶來海東白日片雪飄天風決雲萬里過榆塞
歛翮誤投虞網中三韓五島渺何許此地胡為遭紲籠
將軍得之不敢畜愛護獻入明光宫神姿矯矯託縑素
特立似與銀瓶同劍鋒新淬勁翎整玉花細縷竒毛豐
星眸瓊吻水晶距英氣滿鞲真俊雄常思霜鵝上霄漢
肯爭腐鼠趨蒿蓬聖明端拱罷遊獵雖有長技誰能窮
何當為爾解絛鏇看擊凡禽摩碧空
海東青鶻屬鳥之鷙者中國所不産出遼海之北東海
之西濟喇敏之地夷人往往以之入貢武定侯郭公鎮
宣府時軍校有舉網得之者公乃獻之於朝而命工畫
者圖肖其狀其子聦請題於予故為賦短歌如右云
題李白應召圖
仙人本在九天上謫向人間特豪放酒酣詩思捲滄溟
吐出燄光高萬丈名花歡賞宜新聲玉環正倚沉香亭
翰林供奉在何許天子呼來猶未醒清平調進詞偏美
白璧青蝇生暗毁采石江頭恨不窮明月沉沉浸秋水
倪文僖集卷三
