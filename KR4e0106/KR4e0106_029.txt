倪文僖集卷二十九
明倪謙撰
墓誌銘
進階亞中大夫山東按察司副使致仕眘菴先生
彭公壽藏銘
先生名勖字祖期姓彭氏别號眘菴出唐定安王吉州
刺史玕實宋御史中丞思永十二世孫也居廬陵山口
至六世祖司農少卿少英從信國文公起兵勤王始遷
永豐之潭西故今為永豐人曾祖貴德號雪崖累科不
第遂隱於醫名其堂曰種德祖景忠克紹厥志父叔敏
累贈奉政大夫吏部考功郎中母黃氏封太孺人贈宜
人先生素有異質幼不好弄七歲入學日誦數百言即
曉大義嘗隨鄉老入寺禮佛獨不拜寺主琇師強之斥
曰佛乃祼跣何拜為師大竒之考功遣從里中碩儒曾
以南學不數載於經書悉通貫作為詩文詞理淵永沛
然莫禦年十六龍泉劉思文聘為塾師永樂甲午年二
十五以書經中江西鄉試明年登進士第釋褐觀政獨
念親老家貧奏乞教職就養詔許之授南雄府學教授
九載秩滿赴吏部會宣廟登極求賢試以唐相房杜姚
宋優劣論擬宋真德秀進大學衍義表過梓宫感懷詩
中首列補建寧教授盖少傅楊公榮舉之也在官幾九
載聞父喪歸正統元年起復適朝廷設風憲官提舉學
校少傅復薦之召拜監察御史賜勅提督南直隸郡邑
儒學幾九載聞母喪歸起復冡宰王公直薦之陞吏部
考功郎中侍郎趙新惡先生不附已奏其學行雖優疎
於吏牘宜黜為府同知上不允乞歸田里不許遂求補
外僅得山東按察副使時議少之先生裕如也居四載
年六十有四以老乞致仕不許巡撫山東刑部尚書薛
公希璉為之陳乞乃許之時景泰癸酉歲也今歸休十
八年年八十有一弟昂領舉累官唐府伴讀娶阮氏封
孺人贈宜人繼謝氏二李氏封孺人繆氏封宜人吕氏
子六鉉鐸鈍鋼鑰鐔鉉清苑縣丞鐸國子生鋼府學生
女六適王誠明馮長勲周京岳秀蕭襄夏超孫男六洪
潤澄濟淮湖濟縣學生曾孫男五先生在南雄時勤身
脩職端介自守得一美衣食必先寄親諸生惟事記誦
陳文僥倖乃令各置經書熟讀講解教其為文選陳綱
等二十人躬誨以導多所造就學舊有神女祠能作禍
福先生初至家人詹暴死衆為禱神而甦乃積薪焚之
平其地為厠布政司委同禮部主事彭孚恂督修郡縣
志書所至不受餽遺應聘考雲南鄉試入廣南府界
有稱臨安府生者以黃金為贄拒不納至則黔國沐公
晟都帥沐公昂及布按二司禮待甚重請主文衡出題
餘不預乃知前生故遣嘗試也在建寧前此尸教者多
以貪酷被黜學規久弛先生至一新教條率之以正士
氣勃興嘗奏褒崇先賢朱子其詞謂孔子刪述六經垂
憲萬世集羣聖之大成朱子註釋六經裒集諸子集羣
賢之大成今朝廷於孔子闕里春秋廟祭設官教其子
孫以爵貴其嫡嗣乞於朱子建寧舊宅祭其祠教其子
孫蠲其徭役䟽上公議韙之又建尊賢堂祀建之先儒
若胡安國蔡九峯真德秀耆民許崇道以醫畫得倖權
貴與生員游亨有隙時按察副使王增在分司遘疾疑
魔魅崇道即以亨居近童五郎祠入誣增惑之收亨父
叔七人株連者四百餘家先生因官吏聚揖對之辯其
誣增忻然盡釋逮者嘗歴考浙江湖廣鄉試士服公明
著書傳通釋有益後學在南直隸不猛不苛甚得大體
教人必倍誦經書史籍而後較其藝勸導有方士樂甄
陶人材軰出嘗辯嘉定民朱行等三人非謀殺建平陳
良二等十五人非強盜衆服其明劾罷教諭周子葛温
彦澄訓導劉瓛胡溶徐善同揚州知府李貞安慶知府
陳泰郡縣悚惕修葺各處學校及漢五更桓榮大司農
朱邑吳將周瑜宋儒胡安定歐陽永叔朱晦菴游定夫
元學士危素高郵守李齊等墳祠士知尚義奏毁天下
叢林寺觀停給僧牒及勒年少僧尼還俗禁剏寺菴修
設齋醮又乞免徵戶口鹽鈔賑濟飢民粮買陪孳牧馬
牛考校守令宜以逃民多寡為殿最無舉人教官宜考
不通經降用取人宜開觧額多見采納在考功凡赴選
官曾犯公罪者舊皆降用先生白於堂謂宜依不降律
雜流官犯罪者不論功績即於原授資級降先生又白
宜從當陞資級降皆如其議吏役歴滿參問重歴初無
定規先生奏乞定為條例在山東車駕北狩奉勅操練
軍馬固守城池簡民兵飭軍器屢抗攘外安内之䟽循
行郡縣無不親歴以洗冤澤物為己任所至懷賢吊古
多形賦詠有勝覽詩集及著各郡通誌藏濟南府學先
生歸江浦張公瑄常熟程公宗相繼來為郡守皆先生
門下士也時來謁見絶無私囑惟以均徭决獄愛民利
物為勉二公佩服皆為良吏先生歴仕幾四十年囊無
餘貲以遺子孫詩書業業與布衣時不異成化改元詔
進階為亞中大夫優游桑梓清德雅望為鄉邦所重先
生内無城府與人交以誠信坦易可親先生常得吉壤
於里之東陂烏臺山乃為壽藏於斯欲謙為銘以誌命
子玹具葉教授孟明所述行實來寓謙所謙昔嘗授教
講席先生不以謙為非侣過蒙奬許辱知愛甚厚恒念
無能為役兹承嚴命敢以不文辭謹按狀序次之繫之
以銘銘曰
大江之西山川融結靈秀所鍾挺生賢哲得氣之正美
姿異常龍泉淬礪凜乎鋒鋩學博而精履行純篤少為
儒宗講道鄉塾為親而出名科是登俯就儒禄咸以孝
稱横經皋比一洗陋習教鐸再宣士多成立惟昔先賢
有功斯道修祀追崇光我名教手秉憲節施教益洪時
雨所及藹乎春融義行如秋稜稜面鉄無枉不伸有姦
必折言苟見用道由以行遠由辰告雝其鳳鳴入司黜
陟執德不回曾謂神駿而可紲羈出登外臺清操愈厲
海表澄清澤亦遠被翩然解組進退從容時行時止合
道之中垂槖而歸全名保節冰鑑玉壺一塵不涅國之
楨幹士之範模俯仰無媿聖賢之徒樂丘斯營逹觀一
世載德貞珉用詔來裔
承德郎應天府通判林公墓誌銘
公諱春字孟陽姓林氏其先台之寧海人曾祖某洪武
初以戎事遷居金陵祖某又遷山西太原府古護衛父
本榮又遷代州至公又遷萬全都司龍門守禦千戸所
至宣府乃定居焉公生於太原性資穎異有志於學比
來宣府時縉紳儒碩謫居於是者衆公往從之資其講
益入萬全都司為弟子員習尚書精究典謨訓誥誓命
之旨博覽羣籍學日宏肆為程試之文深有理致尤工
古文辭鄉人多持卷軸求之家有其作精於書翰師蔣
廷輝黃養正鎮邊重臣若都憲羅公亨信李公秉侍郎
劉公璉參政葉公盛皆雅愛之深相推重景泰庚午應
順天府鄉試中式會試中副榜當得校官不就入太學
放依親歸參政舉同纂修都司地誌搜考訂定善於序
述持身端慎遨遊公卿間惟以禮接一言不及外事有
事逮繫者多賫重賄要其借重解釋力謝絶之雖以禮
遺以金帛者亦却不受人皆曰士居貧而能有守若此
真難得矣復入太學從翰林學士吕文懿公卒業志期
必舉進士文懿嘗嚮予道公之學之才之美予已知其
人而未識也天順中予為權宄所陷謫宣府嘗至學中
見少師楊文貞公扈從北征詩刻石堂上碑陰刻吏部
尚書王文安記公所書也予初以為養正書問之乃云
公書又於他處見其所書已作甚多歎曰名下無虛士
信哉未幾公乞假歸始獲面晤言温氣和薰然君子也
鄉人素愛之延請者無虚日多速予以陪公能飲至數
斗不亂酒半必握拳商射呼笑為懽意度洒如也後别
去意必舉進士竟不成待次吏部僅授應天府通判專
理馬政人咸為之惜公曰始仕得六品京官於吾足矣
所患職弗能稱耳及至官以清節自厲攻駒考牧恪盡
乃心公平不苛民受其惠無敢干以私者每行縣較閱
止食公廩一毫不取於民蒔蔬公廨隙地至則摘以自
給其廉如此或有笑其迂者公曰我儒者誠迂若楊伯
起則古之迂者也我願學焉初考獻績於朝吏部以最
聞詔嘉之錫以勅命進階承德郎贈其父如公官贈封
母妻皆安人再考復以最書政聲日起性酷好書每暇
輒磨墨伸紙揮汗呵凍寒暑不廢字體清勁遒麗得之
者皆珍襲之予幸被宥還復得與公胥晤南京相處者
六載每造公必留飲至醉呼笑之樂不減疇昔今年暑
氣最熾公中暑毒適當開科屬理場屋事勞遂成痢疾
不能食予往視之言論尚如平時不數日竟卒嗚呼孰
意其遽止於斯哉公為人外雖和易而内實剛毅處兄
弟友愛交朋友誠信接寮寀敦睦居官孳孳愛民廉介
之操乃其素志不以始終有變故其卒也貧無以為殮
裒積衆賻僅能舉其喪歸其制行可見矣公生於永樂
辛夘七月九日卒於成化辛夘九月五日享年六十有
一配朱氏子男四澤娶田氏潤娶宋氏浹泗幼女二淑
蘭適士人袁寬淑蕙在室孫男四熙煇炫熠孫女一公
之卒也予吊而哭之澤等泣拜曰不肖孤遵先人治命
將扶柩歸宣府卜以明年月日祔葬城東祖塋先生辱
交先人最厚墓上之石敢以累先生嗚呼予曷忍授筆
銘公之墓乎雖然予不銘當孰銘者乃為之銘銘曰
己乎孟陽才高當世而德重一鄉己乎孟陽五十為郡
而六十告亡志方行而未大惠已洽而皆瀼一塵不涅
賢聲振敭顯陟不待噫其可傷予發其潛使後之過者
知其為廉吏之藏
勅封承德郎兵部主事盧公墓誌銘
公諱清字茂林姓盧氏姑蘇吳縣人也高祖諱榮曾祖
諱名祖諱鎰國初知福州府永福縣考諱成甫母包氏
公自幼孝友出於天性年六歲時包有疾公依依母側
憂泣不食醫至輒向之拜泣醫為感動昆季四人公齒
居三凢事知敬讓二兄永樂中員外張公某承旨取匠
於蘇限里報數成甫時為里正不忍以平人槩報懼責
避匿官索之急公時年十五即代父赴官致被箠責怡
然不怨恐人以為難年十七即能幹蠱挾貲往遊陜右
翰林檢討吳公公祖母弟也居官南京公貿易還因往
省之滯留者久之藝聞知者遂以名薦入尚方辭不克
釋因寓於京公寬和公正守備太監羅公深愛重之工
作之事悉令總任命協贊南京工部郎中王公用督理
衆工咸有成緒歲癸夘歸省於吳值母有疾焚香於臂
以禱母疾果瘳後以身縻於官不獲歸養時迎二親就
養京師後父母相繼歿於吳中痛弗克歸襄大事茹哀
成疾乃命子雍還吳合葬之於横路橋側彭華村之原
公性鯁直正大無所回曲人有過即面折之有相爭者
就質於公以理諭之無不聽服釋去宅心忠厚尤仁慈
雖無嬴貲而好施不吝嘗見隣人死不能殮公憫之脱
子珥飾市棺濟之有貸財不能償者輒焚其劵嘗有所
識貧病為市藥予之時懷錢陰付其家為調攝費不使
病者知後病者覺感激嗚咽又嘗遇人河側置所賫入
浴浴罷賫為人竊去乃他人物也懼不能償泣欲投溺
公問其賫幾何為解囊金如數與之遂解其溺其人感
悦而去又嘗造屋隣家有病者來告曰脊衝吾家病因
所致公即為解造家人難之曰業已成矣奚改為公不
答已而病者相繼死始來謝罪其長厚多類此時置米
及錢戸側遇丐者及門輒分與之一日不與即不樂也
丐有受惠多者恥復經公之門如路有病行井有病汲
者皆為出貲甃砌尚義之心如一日尤矜物命飲食未
嘗妄殺見籠禽鳥必買放之篤於教子以雍秀敏遣遊
京庠督厲其學雍果有成舉進士為兵部主事以最績
進階承德郎天順甲申朝廷推恩封公如雍官身雖顯
榮不踰素履德積益懋郡大夫禮重之每鄉飲必延為
上賓公儀容秀偉美鬚髯閑于禮度揖讓有容觀者忻
羨成化壬辰六月二十九日以疾卒享年七十有七生
於洪武丙子五月五日公平生蠲潔好脩心地坦易絶
無城府處事一以道義交朋友誠信和洽克全終始未
嘗吐剛茹柔鄉黨中稱公厚德者無間言故卒之日人
皆哀之曰善人已矣配張氏有淑德克内相以成家封
安人子男五雍熙泰和皥雍今為閩藩左參議有廉能
名泰皥早卒女三適沈銘唐良杜元吉皆士族孫男二
禮裕孫女二長適翰林院編修倪岳次幼雍奔喪歸卜
以是年十一月二十八日葬公於江寧鳳東鄉連城橋
側櫟山之原自述狀屬謙為墓銘謙辱公愛甚厚公有
疾謙時往問候疾革語謙曰以後事累子言猶在耳痛
哉銘謙固宜為念公德善愧筆弱不能盡發其懿然知
公者無踰謙又公命也其奚敢辭乃撮其槩為銘銘曰
公本宦族有聞於吳以材藝舉始居南都出入尚方承
事靡忒上下服欽匪材伊德古者鄉教六行為先公罔
不有天性則然孝友於家睦婣於族任䘏於鄉久而彌
篤履仁蹈義康莊是從漢之長者周之可封教子登庸
榮養有禄恩錫自天煌煌命服為善納祜天報孔昭公
不自有其心囂囂秩秩賓筵肅肅禮度儀觀偉然見者
興慕櫟山之壤為公樂丘公所自卜溘然長休度德與
年庶亦無憾遺惠在人懷思永嘆流慶之原來其繩繩
其盛無替將誰與京嗚呼善人其藏在此昭譽無窮死
而不死
蔣務本先生墓誌銘
先生諱主孝姓蔣氏人以其所居齋名稱之曰務本先
生自號樵林居士其先魏州人五世祖安中金國子助
教以直諫不聽棄官隱居揚州之儀真明醫道以傳子
孫高祖埜山處士曾祖靜隱公元揚州路醫學教授
祖伯雝元進士入國朝用薦為翰林修撰辭以疾出為
陽丞考用文徙居句容龍潭妣王氏用文累官太醫院
判遂家南京以文學德行歴事三朝卒贈院使諡恭靖
恭靖生四子長主善太醫院使次主敏次即先生次主
忠先生世其家學以儒醫鳴凢抱奇疾莫能識者經先
生胗視無不愈急於捄人有求輒赴雖雪夜炎天不辭
而亦不責其報有疾之家必以先生為歸活人不可勝
紀先生性敏質淳好學不倦博通儒書故於醫為精以
内經乃先秦以上之文辭理古奥疏其義以示學者或
勸之仕曰仕者將行道以濟時也非吾所能吾雖業醫
庶德可以濟人奚必仕為喜吟詠祖杜少陵虞邵菴氣
邁神壯每酒酣輒誦楊鐵&KR1055;八陳圖斬蛇劒二賦擊缶
為節以自適正統初與蘇雪溪劉草窗沈崆峒王金粟
及弟主忠結為詩社後諸公淪謝復與賀存誠張友菊
諸君子相唱和所著有務本齋詩卷及樵林摘稿若干
卷藏于家愛臨古帖得李邕趙孟頫筆意尤精鑒古凡
彛鼎圖書皆能别其時代久近真贋多蓄為玩而亦不
留意焉篤於友愛上事兄姊下撫子姪曲盡恩情家庭
之間怡怡如也理家惟尚質素男婚女嫁悉有定規墳
塋祭器無不周備房幃整潔絶無華飾曰我等不畊蠶
而得飽煖可不為天地節無益之費乎至遇孤貧則周
恤無所惜沐其恩者甚衆襟度洒落於月夕必焚香鼓
琴作文王楚歌之曲一再行音韻激烈聞者感愴自製
有樵林操人多傳習之子誼有異姿年少能文章先生
訓使先本後末曰本不立文雖工不取也後誼舉進士
授杭州府推官貽書戒之以儉曰不儉則不能廉試看
貪官皆由不儉故也又曰昔范文正韓魏公趙清獻吕
夷簡皆嘗為是官盡心刑獄後皆以名節顯汝宜效之
故誼居官有廉能名成化壬辰八月十四日以疾卒享
年七十有六生於洪武丁丑三月十五日配史氏獨醉
公瑾先生女子二曰論次即誼女一適浙江按察司僉
事吳璘孫一紳誼等卜以是年月日葬先生於都南城
鄉祖塋條述世系行實來請銘其墓嗚呼先生之清材
碩學淳德雅度當於古人中求之今不可得矣則夫表
幽潛以垂世範其奚可辭謹據所述叙次之繼之以銘
銘曰
温其如玉兮厥德孔脩卓乎物表兮先民之仇彼有位
兮澤或不流嗟先生兮繫人戚休先生去兮孰恃孰求
後車過兮尚有式於兹丘
通議大夫南京戶部右侍郎黃公墓誌銘
成化癸巳二月二十四日南京戶部右侍郎黃公以疾
終于位南京吏部尚書廣宗崔公與公舊嘗聮官相知
甚深既為經紀其喪復狀其爵里行實命其子謙以誌
文為屬將扶柩還閩㳙年月日葬於其鄉獅子峯之原
而納諸墓予與公同進士舉至是盖三十有餘年矣辱
公愛厚而哀公之逝誌也固宜其敢以蕪陋辭黃氏世
為閩之延平將樂人九世祖伯固舉宋進士授建昌尉
累官四川安撫制置使兵部侍郎卒贈少師諡忠簡八
世祖讜舉進士授通奉大夫自通奉以下俱隠居不仕
至公始顯曾祖德字子實妣傅氏祖貴字彥高妣楊氏
考崇字宗允妣蕭氏以公貴贈祖考皆通議大夫南京
戶部右侍郎祖妣妣皆淑人公諱琛字廷獻生而聰敏
過人博學強記善属文尤長於詩宣德壬子年二十中
福建鄉試卒業南京太學月試常居前列祭酒陳先生
深禮重之正統己未中禮部會試廷試賜進士出身授
戶部四川司主事陞本部貴州司員外郎山東司郎中
景泰癸酉陞江西左參政尋陞左布政使丁母淑人憂
服闋改浙江左布政使在任幾一月陞南京戶部右侍
郎仍食從三品禄三載秩滿將入奏績入朝俄奉勅往巡
四川賜誥進公階以其官封贈二代及妻出巡幾二年
召還然以高年勞王事精神漸衰猶力疾事事不懈是
日自部歸覺體重不佳至夜不起公卿大夫聞之驚愕
曰天何為奪公之速哉皆吊哭盡哀公之在戶部也時
尚書淮陰金公濂號知人妙揀僚屬一時所得皆天下
之選公在稠人中尤耿介有為最為所器重嘗檄監商
舶税於揚州督輸芻束於天津八衛及河南諸郡清理
糧儲於蘇松等郡所至皆赫赫有能聲在蘇松尤著蘇
松自工部尚書廬陵周文襄公奉勅巡撫得便宜行事
所在公庾積有餘粟凡有興作輒以取給費出無經豪
民猾胥因而得為姦利部使者往往為威富所敓不能
根究公至稽覈嚴明搜抉私隠一裁之以法無毫髮寬
假豪猾憚懾宿弊以蠲時論韙之其在江西也有姦民
數百輩嘯聚贑州山谷間剽劫為民患公直抵賊巢擒
其首惡數人置諸法餘悉不問盜遂屏息公歴官中外
年力精強有志事功於民情吏病靡不究悉以嚴察見
稱人不能欺及長戶部也庶務雖劇乃更御以寬簡凡
事總其大綱餘悉責成所司吏或有撓於公輒不貸也
論者以為得大臣體其巡四川也兵荒之餘民甚凋弊
公所至布宣上德問民疾苦考察官吏失得興利除害
旌賢善黜不肖不憚險遠䟦履山川雖偏州僻邑賑䘏
撫綏無不周歴由是政令一新民用安裕公為人性樸
厚坦易内無城府外無矯飾與人交一以忠信言温而
氣和遇事剛决則毅然不可犯持身廉潔服御儉約衣
無華靡食無兼味出入敝輿羸僕所居廳事僅容旋馬
與物無競同官尚書鳳陽陳公俊至無室廬公即他徙
以所居讓之好施與僚属有被誣之京貧不能行者即
以白金若干兩助行喜接賓客言論欵洽忘其勢分有
不知官資之崇貴也其平生立心行已真率負義氣類
若此卒年六十有一生於永樂癸巳十月二十日配陳
氏屡封至淑人無出側室李氏生子三人長即謙國子
生次讓早卒次謹女一人未聘銘曰
閩山之英劒氣之靈挺生我公為時巨卿先世有聞遠
自忠簡公襲其芳亦以儒顯侃侃居位經國如家出藩
入輔聲績懋嘉周宣帝仁遑遑靡及公也劬瘁而民則
逸靖共匪懈夙夜在公一德終始惟懷朴忠其心休休
其介如石蹈素履夷噫孰與匹方隆倚注弼是仔肩曷
不憖遺俾也命延哀訃上聞䘏葬有制我作銘詩永聞
于世
儒士蕭先生墓誌銘
先生諱瑄字廷璧姓蕭氏其先江右廬陵人洪武間徙
閭右來京師遂移籍江寧縣今為江寧人曾祖文興祖
友富考學讓妣王氏生子三人伯琦仲即先生季瓉皆
能世其家而先生資稟尤異聰悟不凡學讓甫不授以
他業惟遣從明師習舉進士業學既成三舉經明不就
三試京闈不偶開門授徒從游者雲集多所造就先生
事親孝處兄弟友愛甚篤家庭之間雍雍如也與人交
不立町畦坦坦和易縉紳大夫聞其賢多願與之交長
者車轍日交集其門先生材高識卓通逹當世之務長
於料事每論成敗得失後皆如所言故人有疑不能决
窒不能行者多就質焉先生為之剖析開明罔不切當
退皆信服敬慕之雖屢為場屋所抑然用世之志未嘗
少衰嘗曰使予得效一官必能粗舉職業不在人後志
不克遂奈何先生身居畎畆而心恒憂國愛民閒中嘗
條陳時政十數事幾萬餘言以在草萊不果上然頗傳
誦於人守備南京總兵官成國朱公雅好賢重士聞之
亟遣人禮致先生先生往拜之公一見驩若平生恨相
見之晩時餽遺於其家其為人所重如此先生雖不仕
而教授於鄉足以自得良時勝日與文人墨客遊名山
奥壤賡唱迭和適意斯文足以自樂胷次洒然略無所
係累也今年盛暑中先生偶得微疾猶能與人對奕然
醫者誤視連下之遂至亡陽而歿實成化癸巳六月八
日也聞者靡不驚悼曰先生所至未易量也而遽止於
此何耶皆痛哭惋惜之享年四十有九生於洪熙乙巳
九月一日先生無子兄琦為治其喪以是月十三日葬
安德鄉大井村先生與予素所知厚而墓上之石雖不
忍銘然非予孰當銘者適琦以中書舍人羅仲祥所述
事狀來請遂銜哀而為之銘銘曰
文行蔚然為時名儒車可致遠柅於通衢養高林泉以
道自娛雖隠其跡迺顯其譽璞碎乎玉淵隕乎珠咎將
誰執非命也歟百身莫贖扼腕欝紆勿怨勿尤以慰幽
墟
勅贈承德郎南京工部主事吳公改葬墓誌銘
南京工部屯田主事吳珵元玉未第時先君子以成化
改元乙酉歲三月十五日卒于京師葬崇文關七里舖
東臯村之原翰林學士丘先生為銘誌其墓盖十年矣
歲甲午元玉獻績赴京念親越在異土乃起櫬遷歸南
京改卜地於安德門外石子岡賈家山之原擇是歲十
月某日葬焉乃自為狀復求予銘誌之按公諱逹字道
通姓吳氏别號思菴吳江人吳之得姓原於泰伯吳江
之吳則其故國遺胤也自高祖夀七而上世遠譜逸莫
可考壽七遭元季亂諸昆散亡獨與兄壽六存世平收
復遺業惟餘耕牛一金蟾一乃析以居壽七取耕牛以
金蟾遜兄鄉人咲其呆遂稱為呆宅壽六為蝦蟆宅壽
六子姓洪武初謫滇南在吳江者猶盛夀七生榮一榮
一生真一真一生彥銘則思菴之曾祖祖考也榮一有
巧思嘗觀梓人造梵刹悉能諳其榘度隣有顯忠寺將
建榮一謂僧曰吾能為爾建之僧殊未信及召集羣工
示以成規果致結構堅美業梓者咸忌之榮一卒時取
閭右實京師衆梓遂以真一舉因移籍上元家於金陵
思菴早喪母周甫八歲又喪父育於繼母周比長精書
數傳世業以高藝聞永樂初執役於尚方尋扈蹕北上
洪熙改元奉命還南京營繕弗果正統初復召北上占
籍順天之大興時剏建府部百司公署當道俾敦匠事
掄材度工審曲面勢盛極精當績成勞勩居多同儕衒
求者多得授官思菴獨退巽不伐恥於干進而天性直
易樂善好施遇人之疾厄艱窘及貧無棺具衣衾者雖
家無贏貲必極力以濟強為之備間以自己所置送終
之具與之居東有長渠橋圮獨力為之以至修井甃路
皆助其成以便行汲所部工有老疾者援例白當道釋之
或持物來謝固却而去平日讀書知大義嘗舉古人言
行之善者與人言亹亹不倦以子珵聰穎遣從明師講
學資給不乏嘗謂之曰吾家蝦蟇泒有登元進士者入
國朝不仕年百六歲卒吾𣲖有祖姑嘗許歸鄉之士人
未行而士人卒者誓不再適以終其身吾家世尚節義
爾當勉於忠孝勤學厲行以無墜先緒可也天順己夘
珵中順天府鄉試會試辭乙榜不就期中進士以為親
榮而思菴下世矣惜哉逾五年己丑珵始中進士拜前
職以績最受勅贈思菴為承德郎南京工部主事配連
封太安人子男一即珵女一適儒士張瓛孫男二襄裒
孫女二長適周經次幼珵告予曰先君藴德器於身而
不及施晦跡衆技中而世罔知不肖既得禄為養而竟
不待使又不得歸葬故鄉何痛如之故兹改圖望先生
矜而賜之銘以伸不肖之心使先君子雖無聞於今庶
有聞於後此則先君子之幸而不肖之志也予聞其言
而哀之畀之以銘曰
君子之心求盡在已得喪之逢不為戚喜嗟嗟思菴德
厚才良所見試者德藝之長度能第功孰出其右彼躐
取榮我獨退守樂天安分歛晦不施力之所及見義必
為所取者廉所遺則腆有子奮庸日躋貴顯一世之短
為報實長褒贈幽壤没世有光首丘故山孝子之志我
銘其藏因詔來嗣
中都留守司正留守徐公墓誌銘
公諱顯隆字文盛徐其姓也世家鳳陽曾祖諱逹從太
祖起兵平定天下為開國元勲封魏國公追封中山武
寧王祖諱膺緒驃騎將軍中軍都督府都督僉事考諱
景弼左軍都督府都督僉事曾祖妣孫封中山王夫人
祖妣朱妣毛皆封贈夫人公姿容秀朗舉止詳慎雖生
貴族而克知嚮學馴雅温恭無驕蹇之態年二十二襲
授府軍右衛指揮僉事處事勤敏綽有政聲守備南京
豐城侯李公賢深器重之委總教場操練軍馬嚴約束
精訓習號令明信士皆畏服修舉廢墜聲威振起天順
丁丑恊同守備鎮遠侯顧公興祖薦之於朝言其知識
超卓武藝精熟莅事公勤律身廉介乞加奬厲詔調南
京錦衣衛治事錦衣典朝廷禁旅職任親密公剸理繁
劇善於裁决無不允當材能益著成化庚寅中都留守
司留守缺員詔兵部推選兵部以公應詔遂擢公署正
留守事留都所統八衛吏牘民詞日填委於案公剖理
無滯境宇晏然属時亢旱公率所屬官吏父老齋沐致
禱於城隍神祠雨澤隨㴻遠近霑足遇秋穀不登民乏
食公憫之為請於朝田租悉皆蠲免民德其惠朝廷眷
待專重凡祭告皇陵必命公行事公感上知遇夙夜寅
畏竭忠圖報奈何底藴未及盡展而體玉微和遽感風
疾即具䟽乞閒詔仍回原衛撥醫治療回南京未幾竟
以是疾卒於大功坊第實成化甲午十一月二十七日
也享年五十有二生於永樂癸夘二月二十四日配唐
氏龍江右衛指揮彬之女有淑德執婦道子男二鐸襲
南京錦衣衛指揮僉事娶濟川衛陳指揮女繼娶武安
侯鄭公姪女鉞授承仕郎娶鷹揚衛胡指揮女孫男一
世恩孫女三長適本衞千戶劉夀餘幼鐸等卜以是年十二
月二十一日祔葬公於祖塋奉進士陶元素所述行實
來請銘為之銘曰
惟我皇祖龍飛濠梁曰有魏國同起帝鄉奉命徂征所
至必克四海削平功居第一上公錫爵加以王封河山
帶礪垂裕無窮曰子曰孫繼居督府赫赫元勲奮揚厥
武篤生我公英毅出羣長嗣父職官居府軍乃登帥壇
總師教練乃陟錦衣公勤無倦留都缺守簡命往充案無
留牘訟簡囹空雨澤愆期有禱輒應奏免田租以全民
命在官數年惠政實多所施未究歸歟養疴嗟公之生
王門戚畹與國匹休世承貴顯公德之懿寬厚温純不
驕不縱服義懷仁公行之良尊禮儒碩持盈守謙動循
矩則國方倚任何遽云萎遺愛在人其誰不思欝欝橋
陵公祖陪葬公祔於兹我為銘壙
旌表孝行龐公墓誌銘
公諱景華字宇春别號松雲世為吳之松陵人曾祖積
之祖昇甫父彦恭俱有隠德洪武間以產殷徙京師占
籍應天今為上元人居長安街西彥恭號安分平生行
履見侍御金公庠所撰墓誌母吳氏有懿德公幼有至
性彥恭殁方九齡即知哀毁母孀居守節慈訓有方屏
膏沐躬儉素粥簮珥以市書籍遣公就學里塾歸則課
其所業公佩慈訓力學不懈人以為非是母無是子也
比長為娶婦徐氏服從姑命勤於紡績織絍家因以饒
孝養豐腆母心安且樂焉宣德戊辰母嘗得疾阽危公
湯藥必親嘗夜則稽䫙北辰以禱差而復作乃刲股為
糜以進疾果瘳又嘗作痢刲股如初復嘗糞甜苦謂其
妻曰糞苦母不死矣果復瘳嘗至龍潭江滸時大風舟
多覆見有溺水起附舟底者十六人公即捐金購人駕
舟往救之賴以全活又丹陽道上有井夜行不知者多
失墜公見而病之為命工鑿石為欄以護其拯濟多類
此天順戊寅春隣火爇近所居乃籲天曰吾母老矣願
天留此終餘年頃之風反火息人皆以為孝感所致母
壽九十餘有司以其事聞天順己夘詔旌其門曰孝行
復其家丁役成化初纂修實錄嘗采其行跡以進母至
九十有三而終公號慟痛絶衣衾棺殮悉合於禮太史
安成彭先生為銘其墓葬鳳臺門外安德鄉王家山之
原與父合窆遂廬墓側朝夕哭奠有強盜十餘人欲發
其墓聞其哭聲曰此孝子也遂各遁去有慈鳥集於松
栢靈芝產於階砌搢紳多為詩文美之成化丁亥府尹
王公弼江寧丞廖公世清欲舉其孝廉不果乃以賓禮
請預鄉飲鄉人墓之成化乙未二月二十六日以疾卒
卒時取紙筆述身後事以遺諸子享年六十有五生於
永樂辛夘三月十五日配徐氏有貞行克勤内助子男
四拯娶張氏撫娶朱氏撫卒朱守節拱娶梅氏掄娶王
氏掄以儒士薦供事南京禮部將授以官孫男一祐孫
女三長適陳某餘在室諸子卜以是年三月十六日舉
柩祔葬祖塋奉禮部印局使張懲所述行實來請銘嗚
呼人之行莫大於孝景華孝於親者如是其於子道盡
矣是宜朝廷旌之為世勸也可無銘乎銘曰
生事葬祭事親終始孰能盡之曰龐孝子嗟嗟孝子發
於一誠病不惜軀葬則守塋謂天莫親乃息延燎謂人
叵測乃止強暴烏棲芝茁瑞應畢臻拯危濟難孰非此
仁至行上聞有詔旌表雙桓在門于以勸孝嗟殞其壽
不殞其名曾閔雖往公襲其馨玉山之藏既安且固過
者式之孝子之墓
陳御史母太孺人徐氏墓誌銘
成化十一年乙未六月二十五日南京陜西道監察御
史山陰陳直夫喪其母太孺人徐氏於官舍先是成化
丁亥直夫以公事赴京復命未歸而先考居蘭處士卒
弗及親殮痛恨罔極今又以考滿赴京太孺人適七十
且受封七月七日其初度直夫亟歸將為壽而太孺人
已病直夫獲侍湯藥日增劇竟卒哀哉所幸者得親棺
殮歸稍遲則又抱處士之憂矣兹將扶柩歸山陰啓處
士竁合葬於黃龍尖山之原奉南京工部吳員外元玉
所述狀來請銘直夫少從予遊有舊好嘗升堂拜母予
固當銘按徐諱某其先真定人父得中任杭州右衛百
戶太孺人年十四歸處士今贈文林郎監察御史處士
娶未數月代父戍交阯時交阯不庭道梗遂止寓廣西
梧州北流太孺人日躬紡績以給後處士召還乃隨居
京師家益落太孺人佐以勤儉得弗墜處士性剛方與
人寡合雖齟齬於時卒無一事罹法網者皆太孺人有
以相之也處士夙喪母事繼母盡孝養母憚京師苦寒
將挈所生兒輩還杭自便留弗從太孺人罄簮珥服飾
之積以資其行直夫奉太孺人扶處士柩歸葬時母尚在
未幾亦卒太孺人連遭大故易戚兼至又具棺殮葬兄
喪之不能舉者平生惟簡靜寡言咲不好華飾無故不
踰中域閨庭肅然宗䣊婦女相觀而化者為多家無贏
貲而好濟人之急盖其心所樂也祀事之供必蠲潔親
賓之御必豐腆季子直夫少穎異處士俾就學直夫亦
克奮厲所與賢人君子過其家必親治具以延欵之處
士弟早喪所遺兒女教育婚嫁無異已出直夫既拜官
每諭之曰吾幸已見汝成名矣汝宜檢身心持清白毋
怙勢作威以古人之風績自期庶能常保此名以光汝
祖汝父於地下吾受汝養心亦少樂吾雖無翟母之賢
汝可不以方進自勉乎直夫所以侃侃自立不徇流俗
者皆太孺人有以教之也太孺人生於永樂丙戌閏七月
七日享年七十子三人女一人長子曰雄早世娶董氏
守節二十餘年終于家生女二朱欽莊晏其婿也次曰
勇娶楊氏生女一尚幼次曰壯即直夫娶章氏繼徐氏
贈封皆孺人生男一曰忠女嫁錦衣千戶王福銘曰
嗟太孺人安於固窮相夫令終教子奮庸婦道母儀懿
德兼隆封勅之華禄養之豐易約為泰不知在躬訓厲
之切惟孝與忠惟慶之積源泉日東從夫龍山同掩幽
宫過車宜式賢母之封
明故奉政大夫修正庶尹荆府長史司右長史孫
公墓誌銘
公諱本字仲立先世浙之錢唐人大父仁父榮皆有隠
德洪武中以貲殷徙實京師遂為上元人公生而姿容
俊雅性敏悟蚤喪父事母盡孝有司以俊秀選入京庠
問學懇篤經書子史靡不研究尤長治易嘗構一軒軒
外植梅因號梅窗讀易别號養正取易蒙卦義也學者
多從之遊宣德乙夘登鄉選明年中春官貳榜授閩之
武平縣學訓導喪母扶柩歸山路崎嶇備嘗險阻竟抵
先壠以葬起復改教浙之嚴庠勤於啟迪各因人材高
下以施教士子多所成就秩滿擢湖之安鄉教諭一以
嚴之教法教人賴其甄陶出而效用於時者為多景泰
癸酉東廣秋試藩臬聞其學行聘主文衡一本至公去
取允當號稱得人秩再滿擢荆府右長史公慎勤密夙
夜匪解責難陳善獻可替否禆盖良多歴事兩王深蒙
眷顧善處僚屬咸相敬讓撫䘏軍校莫不感悦在藩府
一十七載人皆稱曰賢相焉嘗蒙恩典鍚以誥命贈考
如公官贈妣封妻皆宜人公自以位既通顯年復衰累
章乞致仕王不許成化乙未冬命使於京師舟還在途
忽遘疾子大有侍行至儀真遂卒實七月十日也訃聞
王深震悼數為墮淚累遣官賜祭恩禮隆厚享年七十
有三生於永樂癸未二月二日子一即大有恩授七品
義官女二長適南京工部郎中潘傑次適嚴州守禦所
千戶趙瑛卒孫女四長適蘄州庠生陳大經餘俱幼公
為人學博行醇心平氣和持身以禮接人以恕平日於
貨利淡無所好惟好蓄書籍累千數百卷不已喜吟詠
操觚染翰吟風弄月出人意表每遇佳音良朋宴樂則
浩歌以自適胷中洒如也其在嚴陵有居諸集安鄉有
呵硯集蘄陽有仕學稿藏于家公樂蘄陽風土嘗卜其
地大原里木麻保之原以為壽藏今大有將舉柩葬於
是而傑為之壻今年省公於蘄適公有北使之行擬待
公回而遽爾永訣乃述公行實請予銘以誌於墓予與
公少同硯席薰公德誼有素自涉宦途會面無幾今則
不可復見矣感念疇昔則墓上之石固所當銘也乃為
之銘銘曰
操行端介謹步趨學窮彖畫味道腴抗顏師席為世模
輔導藩王忠藎輸名與董賈可並驅坦然方寸恬以愉
斯其允為君子儒青山是處可寄居勒銘貞石永不渝
中議大夫贊治尹建寧府知府浦公墓誌銘
公諱鏞字廷用姓浦氏先世蘇之長洲人考諱浩原舘
甥於金陵蔣文德家遂為金陵人蔣卒再娶毛氏生公
穎敏端重不事遊嬉長補應天府學生讀易有造詣為
文典實詳雅為同儕所敬讓領景泰庚午鄉薦登甲戌
進士第拜南京山東道監察御史公忠信明决樂易廉
謹動循憲度都憲河南軒公古曹李公皆重之有疑獄
必命公讞公不事姑息不憚權勢有知縣某受賂民訟
之持刑者欲出之公覈實其事必寘于法不少貸有守
備内官欲用官舟同事者倍與之公減數内官邀公會
公曰吾為御史知執法耳奚會為卒不往三年績最推
恩封父如其官母蔣毛室周倪俱孺人尋丁外艱服闋
改南京廣西道理鹽法田土及各衛馬冊等務皆得其
當衆皆悦服巡視鳳陽倉粮去姦懲貪抑強植弱辨理
冤抑風聲凜然歴任幾九載威德兼著戊子陞福建建
寧府知府公興學校課農桑正風俗一郡大治庚寅歲
饑民有掠食者上司捕之公曰皆吾赤子也毋庸捕即
加賑䘏民皆感悦屯軍有欠税粮者將鬻妻女以償公
為損已俸償之夫婦感泣乙未考績北上同寅以公用
白銀數錠為贐公使糴穀以賑民饑却不受公廉公仁
恕多此類明年還治民皆欣悦以為得蒙終惠不數日
疾作皆奔走祈禱竟不起時成化丙申八月四日也距
生永樂己亥正月廿八日春秋五十有八先娶周氏繼
倪氏生子三長禎娶姜氏次祥卒次祺聘潘氏女適士
族顧讓孫男一瑄女二幼兹者喪自閩還卜以明年月
日葬公江寧新亭鄉徐墓村先塋之次其子禎等衰絰踵
門奉工部主事建安龔沆所述事狀來請銘予與公同
遊京庠知公實深公問學淵弘善書能詩操行端確平
生所著有公退稿若干卷以公之材器抱負正宜為時
大用以展布底藴而僅止於是甚可惜也予也奚忍銘
公之墓哉雖然使予不銘則無以傳於後而信諸遠也
遂不辭抆淚為序而銘之銘曰
驊騮綠耳騁乎康莊龍泉泰阿粲其鋒鋩材器健利公
也可方峩峩豸冠曰范曰張翩翩五馬曰龔曰黃遠大
是期賫志莫償嗟徐墓原有封若堂流澤之遠俾熾俾
昌
倪文僖集卷二十九
