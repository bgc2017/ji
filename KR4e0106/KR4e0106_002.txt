倪文僖集卷二
明倪謙撰
古詩五言
金臺詠
憶昔燕昭王招賢築高臺千金市駿骨郭隗乃良媒方
延樂毅至復數鄒衍才猗與劇辛輩衮衮彈冠來得道
信多助英風颺九垓芳躅久淪謝遺趾猶崔嵬落日伏
狐兔清霜披草萊悠悠覽陳跡仰止情徘徊
遊正陽門
兹晨值休沐高步城南樓徘徊俯層構一覽八極周吾
皇馭宸極善繼弘遠猷羣工樂趨事神功不日收萬雉
切霄漢八窗干斗牛提封億萬里賦貢走夷酋增崇天
府國偉冠帝王州抽毫未能賦微吟紀斯遊
送同年李進士郁歸省
憶昔挾長策同上黃金臺排雲呌閶闔競吐琅玕才日
華麗五色星采聮三台春風曲江宴爛醉流霞杯香衢
控玉勒飛蓋相追隨長歌激層漢此樂真快哉遂令名
與姓一日傳九垓鵠立侍通明恍若登蓬萊我約赴星
期袖拂天香回君思定省曠又向家山來觧后遇金陵
傾寫懷抱開交深志逾合敬久情不衰欣然叙疇昨共
酌葡萄醅未諧投轄歡且復張帆催飛飛白雲遠淼淼
清流洄到家親意舒喜色知盈腮升堂奉甘旨拜舞應
徘徊豈惟邦家光實為閭里輝私恩既云遂公義未可
乖涉川藉舟楫調鼎資鹽梅我將駕大舶臨風遡長淮
朝陽菶菶枝高岡遲鳳喈聊兹一分手離思那能裁
題竹蘭古石
湘皋風雨深磊磊石應長芳華散幽馥寒玉搖清響彼
棘何夭夭託根乃同壤千古仲尼心援琴動遐想
畊樂翁
春風動阡陌萬彙俱欣欣負郭數頃田及時畊且耘朝
帶西疇雨暮拂東皋雲芃芃長禾黍不辭霑體勤婦子
事晨饁羹藜芼香芹日入荷鉏歸遠下牛羊羣山村四
五家鷄犬聲相聞秋成共收穫遺秉何紛紜但見倉庾
盈孰知塵世氛瓦盆注新綠暢飲總成醺醉來歌擊壤
此樂寧可云嘅慕鹿門老永懷盤谷君斗酒欲相勞銀
魚未能焚
陳氏終節堂
挺挺霜崖松泠泠古井泉伊人秉貞㓗可以况清堅芳
齡二八餘于時移所天白首榖同室豈云中道捐結帨
甫六載矢心期永年遺息方在哺顧影常悲憐從兹屏
膏沐孝養志惓惓蔬食每不足姑嫜飽肥鮮殷勤脫簮
珥為粥簡與編幸侍二親老繼復歸重淵艱苦已備嘗
家立子且賢高堂坐華旦綵衣舞蹁躚抗節世多有孰
保終始全景行人所欽青史容無傳
永思堂為錢唐朱彦明賦
椿萱嗟已零棣萼繼凋喪永佩過庭言無復倚門望始
頼伯氏存亦祔泉臺葬子立復何依旦夕增悽愴皇皇
沒世悲耿耿終天悵願言守厥身名宗庶能亢
山水畫
蒼山疊秋旻巖壑欝蕭爽虚亭閴無人古道絶来鞅雲
迷遠近村樹隔東西瀼安得濯塵襟中林恣幽賞
送陶進士希文南還
丹穴有鳳雛夐出風塵表振羽凌紫霞翩翩五雲繞一
朝覽德輝下翽梧岡曉和鳴叶九奏快舉愕羣鳥方冀
巢阿閣更許浴靈沼何為鎩其翮相違向中道依依送
將歸開尊寫襟抱靈物孰能遺歲寒宜自保嗤我本潜
鱗尚逐魚在藻終當入蓬瀛相從拾瑶草
石蒲畫二首
齒齒水中石翛翛石上蒲清風一披拂疎翠自紛敷宛
若避世人悠然山澤臞坐疑碧溪月移影在庭隅
青蒲翳拳石秀碧浮東海龍骨自紏纏霜鬚更瀟灑九
節信通靈四時常不改不遇九疑仙中流復誰採
題畫金蘭
柔毫奪化工寫此湘皋榮猗猗轉光風粲粲敷金英此
君靜相倚歲寒同結盟珍重置座隅將况交友情金以
堅利斷蘭以揚芳馨
王母儲氏貞節詠
盛年結䄜時擇配良偶諧將期共白首遽云中道乖大
義往從之豈復惜餘骸仰思親在堂俯痛子在懷茹蔬
保貞㓗蓬首仍無釵從一志靡移寧如枳逾淮竭力奉
姑章孝養誰能儕青燈課兒學賢希參與柴夀今過古
稀德光詎終埋赫赫頒旌書昭昭下天階綽楔表高門
榮寵垂無涯千古共姜節清風與之偕
贈趙生文博西還
昔我占科名所學慚未充一朝拜官爵謬厠詞林中吾
子鴈門俊鼓篋游泮宫不辭負笈勞千里來相從自視
尚昏昏何以啟子蒙嘉子志勤篤館置幽軒東篝燈誦
經史午夜聲渢渢問辯恣研討物理靡不窮操觚事修
辭吐語超凡庸磨瑕刮其垢文藻尤舂容由子性明朗
有若金在鎔荏苒經二霜所得亦已豐矯首懷故都歸
思何匆匆再拜别我去嚴城動晨鍾時當秋氣凉一葉
飄井桐到家展省餘事業宜專攻况子宰臣後鄉里稱
儒宗賓興諒不遠高折丹桂叢偕計上春官朝端會重
逢黽勉崇令德庶俾聲光隆
薩編修母挽詩
桑榆景西頽耿耿即玄夜八旬逾二齡溘然遽殂謝平
生遘多艱辛勤靡偷暇姑病謹扶持為禱北辰下豈惟
侍湯藥甘旨極豐腴喪葬禮咸備夫孝名與俱夫亡屏
膏沐家貧恒晏如詩書課遺胤喜踐青雲衢雲衢豈不
好所傷隔遠道封章未及榮玉軀已難保翩翩南飛烏
憂心惄如擣淚灑玳山原流丹漬秋草
中村别業和草廬先生韻為臨淮尹彭光賦
憶昔中村居名流盛詩賦百年何所餘合抱當時樹良
疇盡膏腴豐年詠多稌况負邑城南相違一舍許桑麻
遂敷榮牛羊樂孳乳纍纍近古墳宰木烟雲昏日落䨇
鍾畔惟應狐兔蹲欲持一杯酒往慰千載魂承家有賢
令餘慶知長存尚期守兹業綿綿在兒孫
陪祀三陵倡和詩(時正統丁卯長至也)
出都城用曉字
嗣皇謹時思烝祀烈祖考攝行遣貴戚分陪及微眇陛
辭赴三陵出郭天乍曉員精升暘谷晴暉散林杪况當
一陽生便覺春意早仰顧天夀山巍巍倚天表
途中遇風用色字
蜚廉西北来長途肆狂愎鞭駑渡清河凛冽勢轉亟揚
沙眯䨇眸舉袂頻自拭豈容披襟當正藉貂裘敵行行
抵山陵薄暮殊未息且須就村舍把酒慰寒色
入山用林字
同寅二三友聯鑣陟嶔崟欝欝龍虎地蒼蒼松檜林愛
日麗中天寳殿光流金三陵若鼎峙永鎮坤維深聖靈
仰在天何以致居歆虔恭相明祀精白惟此心
謁陵用間字
閟宫閴清穆三后奠此山吉蠲致孝享玉陛聯清班祠
官獻爵帛秩秩儀度閑高明以承祀儼若臨天顔列炬
爛有輝高暎河漢間禮成夜逾半策馬行當還
送郭儀
風雅三百篇刪定自魯叟齊韓毛鄭流箋訓非一手千
載何適從異說互紛紏不有紫陽翁疇能撤其蔀至理
煥以明昭回粲星斗坐令三代前温柔見敦厚郭生英
妙姿好學志不苟執經遠相依羣疑藉分剖媿非萬石
鍾何由啟撞叩所喜務研精不間辰與酉展卷鷹隼視
落筆龍蛇走乃知牣其中必在勤斯有京華歲將淹思
親重翹首别我向恒陽升堂娱父母戲著萊子衣滿獻
椒花酒再拜慶履長敬祝期頤夀方今際休明麟鳳在
郊藪期爾與之游此意還知否新春景暄妍和風散虚
牖毋為中道捐虧簣同培塿
題蘭寄潘景瑞(有序)
浦城潘君景瑞為吾應天教授節菴李先生之壻也景
瑞為舘甥時嘗與予講學於玉兔泉東書樓之上情好
甚洽尋以遭乃尊鴻臚府君喪扶柩還閩遂爾别去邇
来十有餘年矣每一思之未嘗不引睇南望也適其姻
婭余正術考績来京始得詢其起居之詳然予聞之古
人之交友有曰金蘭契者盖取易同心之語也兹正術
歸無以為景瑞贈因求中書希純吳先生作為墨蘭并
題數語於上託正術以寓景瑞庶以附於古人交契之
義而伸久别之忱云予之所望將必有徵於他日也
叢蘭在幽谷濯濯冰雪姿霜筠共貞操楚楚琅玕枝光風
汎疎穎白露凝華滋清芬被百草豈為無人知我欲結
為佩采芳薦彤墀怊悵隔澧浦路遠莫致之悠悠十年
别迢迢千里思含情托毫素永固同心期
清心軒為徐彦澄賦
至人本無欲賢者能寡之天真洞軒豁靈臺果何疵彼
哉夸毗子汨汨務外馳玄珠濁水昏寶鑑凝塵緇疇能
濯與拭粲然發光輝南州孺子孫克已恒自持冀令方
寸間清如湛漣漪心清萬理明酬應靡不宜寧知衆欲
攻伺隙抵我巇勉焉慎毋間素魄當空垂
題畫龍
蟠泥伍魚鼈疇能識其神一朝雲雷便奮躍飛天津葉
公豈真好劉累安可馴蒼生望已久為霖沾八垠
題畫虎
錦文何斑斑電目復煒煒日落嘯空山百獸皆披靡横
道正磨牙在阱乃搖尾威彊勿終恃君子貴循理
䨇節行(為華靖賦)
曾姬正青年嫁作朱家婦三歲喪移天一女方在哺(一解)
辛苦奉姑嫜育女已及笄貳室得賢婿絲蘿幸有依(二解)
夫婿亦云亡呱呱遺弱子子母共居嫠矢心如白水(三解)
子今長能孝慰母與外姑䨇節厚民彛咄哉首鼠徒(四解)
送楊侍講還陜省墓分韻得把字
我舟故鄉回君帆亦南下相逢白下橋襟懷倍傾寫金
陵最佳麗遊覽時並馬攀蘿抉幽僻歴磴窮清雅暫會
忽云别解袂若陶瓦迢迢咸陽道烟雲護松檟展墓伸
孝思椒漿奠瓊斝君能濟時艱非可閒逸者北轅宜早
旋努力支大厦會食玉堂杯明年殆同把
題墨梅
歲晩霜風嚴萬木僵欲折胡為此粲者孤高挺竒節瀟
然出世姿不受塵土湼繁英插晴昊瘦骨欺寒雪華光
寫其真照眼色清澈渾疑藐姑射羣仙振環玦和羹他
日事老幹且屈鐡肯學桃李花徒媚兒女悦
集陶挽王守正主事(編修㒜父也)
東方有一士委情在琴書清飊矯雲翮婉孌憩通衢羈
鳥戀舊林息駕歸閒居步步尋往迹浪莽林野娱有子
不留金嘅然念黃虞校書亦已勤出則陪文輿荏苒歲
月頽指景限西隅一朝長逝後壑舟無須臾誰云其人
亡至德冠鄉閭生有高世名過此奚所須幽室亦已閉
精爽今何如千載拊爾訣言盡意不舒
題四景畫
春花正堪賞春酒復可沽駕言策䨇蹇挈榼携奚奴溪
橋縱閒適風旆遥招呼暖香襲襟袂粲然桃李株梵宇
隔雲林亦可尋浮屠歸来錦囊重想多明月珠
竹軒啓蓬扉中有校書叟扶笻抱古桐来覓賞音友蓮
塘花亂開香氣入戶牖扁舟蕩蘭橈載送百壷酒山僧
出古寺杖鍚競奔走何如俯清流咲飲拍銅斗
幽亭閴弘敞占勝居崇岡杖藜三五叟相携此徜徉俯
視木葉緋醉暈朝来霜行旅涉遠道閒僧歸上方溪漁
有至樂一葉雲水鄉撫景淡忘返遥岑留夕陽
六雪花正落積玉高峻嶒山城絶過客古寺無遊僧孰
云石徑迷有木尚可蒸孰云水脉縮有魚尚可罾擎盖
沽酒歸擬欲澆淩兢寧知下帷士頓忘寒氣增
送曹冕中書南還省親三十四韻分得青字
宣尼古大聖訓子重過庭韋賢漢名相傳家惟一經顧
兹燕翼謀在昔有典刑引之乃弗替世德流餘馨昂昂
千里駒逸足追風霆姿儀更清澈儼若鸞鵠停嚴君領
縉紳雅德崇朝廷延師務啓廸編簡對疎螢奥理善研
析牛刀初發硎藻思復敏贍高屋方建瓴掄材向明時
染翰依槐廳聲譽藹儒彦有耳無不聆時望孤雲飛思
親恨無翎暌違在南國幾易堯階蓂封章徹當宁詔許
諧歸寧翩然戒行李祖帳開離亭驪歌遏行雲酒傾䨇
玉瓶西風掠眉鬢去去亦易醒况當秋欲深瑶空霜露
零草木屬搖落華澤凋顔形獨餘東籬菊粲粲呈修莛
黃花正堪采稱觴介遐齡想當敞華讌賀客聯歌伶矯
首向中夜光射弧南星綵衣舞蹁躚絳蠟揚晶熒大斗
酌春醑孰辨渭與涇為樂未渠央至孝薄紫冥南橋北
山梓並秀何青青聖皇御宸極垂拱負扆屏渴賢屢側
席藥籠需參苓東風扇微和春意回林埛鳥聲碎花塢
草色迷烟汀此時宜北来滄江稱揚舲忠孝貴兼盡行
看承寵靈
聽秋為過庭章賦
大塊氣一噫觸物皆有聲胡為琅玕枝遇之聲更清况
當秋高時商音屬金行萬葉脱如剪昂然挺孤貞高人
抱幽獨種之周四楹時還洗塵耳宴坐聽琮錚緩若朱
絲絃疾若銜枚兵珊若珮環響鏗若宫縣鳴聽之久不
厭神爽心和平隠几得真趣萬慮何所縈我欲夜相造
為踏凉月明披襟挹天籟䨇耳定須傾
梅菴為楊祖順禎賦(子海府學生)
林逋去我久孰能愛孤芳諒匪高世懷視此徒倀倀江
南春欲回萬卉亦已僵老幹正屈鐡繁英傲冰霜北来
當歲寒翹想恒彷徨寧知此菴内忽挹君子香丰姿逼
人清粲粲玉雪粧貞白以自守耻登桃李場豈惟吐竒
芬結實味勝常和鹽薦鼎鼐需賢聞有商
賀李尚書夀八十(大學士李賢父也分韻得景字二十二句)
煌煌夀昌星午夜光現丙瑞應列仙儒八旬娱蔗景素
馳長者譽忠厚著鄉井積慶鍾俊良高步蓬莱頂經綸
濟明時内相鈞軸秉老仙荷推封錦誥凡四領何異尚
父榮猶存武公警名位接三台禄養豐五鼎威鳳来虞
廷偉甚儀觀整適當初度期九夏日正永綺席延南薰
璧月耀東嶺杯分春酒滑碗送冰漿冷兒孫迭稱觴酳
饋祝噎哽金紫萃一堂貴盛疇與並仁者夀而康遐筭
超溟涬辟榖有飛丹誰慕陶弘景
題朱用浮孝友卷(有序)
用孚與兄用章客淮揚用章病用孚極力調護請於天
乞以身代用章臨絶口占詩一律言涉佛老遺言願世
為兄弟既卒歸其喪上谷交游嘉其孝友賦詩美之故
予亦有是作
韡韡常棣華粲粲紫荆樹睠彼柯葉榮由兹本根固嗟
哉弟與兄同胞均乳哺形從一體分何異手足顧京城
繕甲兵淮南歌尺布澆風日逾扇紾臂視如路疇能念
天顯二惠忻僅睹承懽共克諧幹蠱胥遠騖凄凉伯氏
塤天涯遘沈痼姬旦彼何人仲也心切慕懇懇捐此身
乞代仰天呼高玄弗見察大夢竟難寤絶筆脱塵凡遺
言激衷愫瞑目頼有依旅櫬護歸祔友愛本因心至性
天所賦砥柱屹頽波古道獨回泝厚德聞四方輔世非
小故千齡孝友名可以垂竹素
倪丈僖集卷二
