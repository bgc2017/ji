李羣玉詩後卷第四
寄友人鹿胎冠子
數點疎星紫錦班仙家新樣剪三山宜與謝公
松下戴淨簮雲髮翠微間
江南
鱗鱗别浦起微波泛泛輕舟桃葉歌斜雪北風
何處宿江南一路酒旗多
荅友寄新茗
滿火芳馨碾麯塵吳甌湘水綠花新媿君千里
分滋味寄與春風酒渴人
峽山寺上方
滿院泉聲山殿凉殿簾微雨野松香東峰下視
南𬈑月笑踏金波看海光
秋登涔陽城二首
萬戸砧聲水國秋凉風吹起故鄕愁行人望遠
偏傷思白浪青楓滿北樓
穿針樓上閉秋烟織女佳期又隔年斜漢夜深
吹不落一條銀浪挂秋天
釣魚
七尺青竿一丈絲菰蔣葉裏逐風吹幾回舉手
抛芳餌驚起沙灘水鴨兒
酬魏三十七
静裛寒香觸思初開緘忽見二瓊琚一吟麗句
風㳅極没得洪文李校書
贈琵琶
我見鴛鴦飛水上君還望月苦相思一䨇裙帶
同心結早寄黃鸝孤鴈兒
落帆後賦得二絶
平湖茫茫春日落危檣獨映沙洲泊上岸閑尋
細草行古查飛起黃金鶚
水浮秋烟沙曉雪皎㓗無風影澄澈海客雲帆
未掛時相與緣江拾明月
贈妓人
誰家少女字千金省向人間觸處尋今日分明
花裏見一䨇紅臉動春心
贈人
曾留宋玉舊衣裳惹得巫山夢裏香雲雨無情
難管領任他别嫁楚襄王
山榴
洞中春氣蒙籠喧尚有紅英千樹繁可憐夾水
錦步障羞殺石家金谷園
鸂䳵
錦羽相呼慕沙曲波上䨇聲戞哀玉霞明川静
極望中一時飛滅青山綠
沅江漁者
倚棹汀洲沙日晚江鮮野菜桃花飯長歌一曲
烟靄深歸去滄浪綠波遠
題金山寺石堂
白波四面照樓臺日夜潮聲遶寺回千葉紅蓮
高會處幾曾龍女獻珠來
戲贈魏四十
蘭浦秋來烟雨深幾多情思在琴心知君調得
東家子早晚和鳴入錦衾
和人贈别
嚬黛低紅别怨多深停芳恨滿橫波聲中唱出
纏綿意淚落燈前一曲歌
宿巫山廟二首
寂寞高堂别楚君玉人天上逐行雲停舟十二
峰巒下幽佩仙香半夜聞
廟閉春山曉月光波聲回合樹蒼蒼自從一别
襄王夢雲雨空飛巫峽山
傷柘枝
曾見雙鸞舞鏡中聮飛接影對春風今來獨在
花筵上月滿秋天一半空
題櫻桃
春初携酒此花間幾度臨風倒玉山今日葉聲
黃滿樹再來惆悵不能攀
惱從兄
芳草萋萋新燕飛芷河南望鴈書稀武陵洞裏
尋春客巳被桃花迷不歸
紫極宫齋後
紫府空歌碧落寒曉星寥亮月光殘一群白鶴
高飛散唯有松風吹石壇
春晚
思鄕之客空凝嚬天邊欲盡未盡春獨攀江樹
深不語芳草落花愁殺人
喜渾吉見訪
公子春衫桂水香遠衝霏雪過書堂貧家冷落
難消日唯有松筠滿院凉
索曲送酒
簾外春風正落梅湏求狂藥解愁回煩君玉指
輕攏撚慢撥鴛鴦送一杯
山驛梅花
生在幽崖獨無主溪蘿澗鳥爲儔侶行人陌上
不留情愁香空謝深山雨
重陽日上諸宫楊尚書
落帽臺邊菊半黃行人惆悵對重陽荆州一見
桓宣武爲趁悲秋入帝鄕
書院二小松
一雙幽色出塵凢數粒秋烟二尺鱗從此静䆫
聞細韻琴聲長伴讀書人
勸人廬山讀書
憐君少雋利如鋒氣爽神清刻骨聦片玉若磨
唯轉瑩莫辤雲水入廬峰
言懷
白鶴高飛不逐羣嵇康琴酒鮑昭文此身未有
棲歸處天下之間一片雲
聞笛
冉冉生山草何異截而吹之動天地望鄕臺上
望鄕時不獨落梅兼落淚
曉宴
金波西傾銀漢落綠樹含烟倚朱閣曉華曨
間調笙一點殘燈隔羅幕
將遊荆州投魏中丞
貧埋病壓老瓉岏拂拭菱花不喜看又恐無人
肯青眼事湏憑仗小還丹
二辛夷
狂吟亂舞雙白鶴霜翎玉羽紛紛落空庭向晚
春雨微却歛寒香抱瑶萼
題龍潭西齋
