李羣玉詩後集卷第二
贈回雪
回雪舞縈盈縈盈若回雪腰支一把玉秪恐風
吹折如能買一笑滿斗量明月安得金蓮花步
步承羅襪
將之京國贈薛員外
黃葉下空館寂寥寒雨愁平居歲華晏絡緯啼
林幽節物凋壯心咄嗟不能休空懷趙鞅歎變
化良無由所思杳何如側身望皇州蒼烟晦楚
野寒浪埋昭丘趙壹賦命薄陳思多世憂翻然
羡魚鳥暢矣山川遊薛公龍泉姿其氣在斗牛
南冠束秀髮白石勞悲謳圭衮照崇閥文儒嗣
箕裘曠然方寸地霽海浮雲舟澧浦一遺佩郢
南再悲秋呌閽路旣阻浩蕩懷靈脩莫奏武溪
笛且登仲宣樓亨通與否閉物理相沉浮天子
坐宣室夔龍奉謀猷行當賜環去豈作遺賢羞
送魏珪覲
木落楚色深風高浪花白送君飛一葉鳥逝入
空碧猗歟白華秀傷心倚門夕不知雲漲遥萬
里看咫尺蕭蕭青楓岸去掩江上宅離觴有黃
花節物助淒戚瀟湘入&KR0893;桂一路縈水石烟蘿
拂行舟玉瀨鏘枕席多君林泉趣躭翫日成癖
長嘯凌清暉襟情當雪滌登龍屈指内飛譽甚
籍籍未折月中枝寧隨宋都鶂日余吞聲地舉
足傷瓦礫見爾一開顔温明乃珠璧春風到雲
嶠把酒時相憶荳䓻花入船鷓鴣啼送客颺天
與瘴海此去備㳂歷珍重春官英加餐數刀帛
始忝四座奏狀聞薦蒙恩授官旋進歌
詩延英宣賜言懷紀事呈同舘諸公二
十四韻
兩鬢有二毛光隂流浪中形骸日土木志氣隨
雲風冥默楚江畔蕭條林巷空幽鳥事翔翥歛
翼依蒿蓬一飯五放筯愀然念途窮孟門在步
武所向何由通徵諸太易言物否不可終庶期
白雪調一奏驚凢聾昨忝丞相召揚鞭指冥鴻
姓名掛丹詔文句飛天聦解薛龍鳳署懷鉛蘭
桂叢聲名仰聞見烟漢陪高蹤峨峨羣玉山肅
肅紫殿東神飈泛鍾漏佳氣浮筠松自顧珉玞
璞何緣侶圭琮群賢垂重價省巳增磨礲天子
棲穆清三台付夔龍九霄降雨露萬國望時雍
巍巍致君期勛華將比崇承天四柱石嶷若窺
衡嵩日見帝道昇謀猷垂景鍾寰瀛納壽域翔
泳皆百神儼■亭佇將告成功吾徒事文
藻驤首歌登封
同張明府遊樓水亭
草色綠溪晚梅香生縠文雲天歛餘霽水木籠
微曛垂釣坐芳嶼幽禽時一聞何當五柳下酌
醴吟庭筠
引水行
一條寒玉走秋泉引出深蘿洞口烟十里暗流
聲不斷行人頭上過潺湲
穆天子
穆滿恣逸志而輕天下君一朝得八駿逐日西
溟濆寂寥崦嵫幽絶跡留空文三千閉宫豔怨
絶寧勝云或言帝軒轅乘龍凌紫氛橋山葬弓
劔冥昧竟難分不思五絃琴作歌詠南薰但聽
西王母瑶池吟白雲
七月十五夜看月
朦朧南溟月汹湧出雲濤下射長鯨眼遥分玉
兔毫勢來星斗動路越青冥高竟夕贍光彩昂
頭把白醪
廣州重别方處士之封川(久約同遊羅浮期素秋而行)
楚國傲名客九州徧芳馨白衣謝簮紱雲卧重
巖扄長波飛素舸五月下南溟大笑相逢日天
邊作酒星
其二
十年一雲雨常恨輝容隔天末又分襟離憂鬢
堪白願回陵潮楫且著登山屐共期羅浮秋與
子醉海色
南臺初晴望寄韋秀才
荆臺蘭渚客寥落共含情空舘相思夜孤燈照
雨聲
北風
病髮乾垂枕臨風強起梳蝶飛䰟尚弱蟻闘體
猶虚瘦骨呻吟後羸容几杖初庭幽行樂静凉
景翠筠疎
李羣玉詩後集卷第二
