李羣玉詩後集卷第五
中秋寄南海侍御
海静天高景氣殊鯨睛失彩蚌潜珠不知今夜
越臺上望見瀛洲方丈無
戲贈姬人
骰子廵抛裏手拈無因得見玉纖纖但知謔道
金釵落圖向人前露指尖
大庾山嶺别友人
篔簹無子鵷鶵飢毛彩凋摧不得歸誰念火雲
千嶂裏低身猶傍鷓鴣飛
石門戍
到此空思吳隱之潮痕草蔓上幽碑人來皆望
珠璣去誰詠貪泉四句詩
文殊院避暑
赤日黃埃滿世間松聲入耳即心閑願尋五百
仙人去一世清凉住雪山
南莊春晚二首
連雲草映一條陂鸂䳵雙雙帶水飛南村小路
桃花落細雨斜風獨自歸
草暖沙長望去舟微茫烟浪向巴丘沅湘寂寂
春歸盡水綠蘋香人自愁
懷初公
不見休上人空傷碧雲思何處開寳書秋風海
光寺
龍安寺佳人阿最歌八首
團團明月面冉冉柳枝腰未入鴛鴦被心長似
火燒
見面知何益聞名憶轉深拳攣荷葉子未得展
蓮心
欲摘不得摘如看波上花若教親玉樹情願作
蒹葭
門路穿茶焙房門映竹烟會湏隨鹿女乞火到
䆫前
不是求心印都緣愛綠珠何湏同泰寺然後始
爲奴
旣爲金界客任改淨人名願掃琉璃地燒香過
一生
素腕撩金索輕紅約翠紗不如欄下水終日見
桃花
第一龍宫女相憐是阿誰好魚輸獺畫白鷺鎮
長飢
病起别主人
益媿千金少情將一飯殊恨無泉客淚盡泣感
恩珠
火爐前坐
孤燈照不寐風雨滿西林多少關心事書灰到
夜深
古詞
一合相思淚臨江灑素秋碧波如會意却與向
西流
投從叔
可惜出羣蹄毛焦久卧泥孫陽如不願騏驥向
誰嘶
惱自澄
常聞天女會玉指散天花莫遣春風裏紅芳點
袈裟
讀賈誼傳
卑濕長沙地空抛出世才巳齊生死理鵩鳥莫
爲災
寄人
寄語雙蓮子湏知用意深莫嫌一點苦便擬棄
蓮心
寄韋秀才
荆臺蘭渚客寥落共含情空館相思夜孤燈照
雨聲
春日寄友
晴氣熏櫻蘂丰濛雪滿林請君三斗酒醉卧白
羅岑
題竹
一頃含秋綠森風十萬竿氣吹朱夏轉聲掃碧
霄寒
野鴨
鸂䳵借毛衣喧呼鷹隼稀雲披菱藻地任汝作
群飛
李羣玉詩後集卷第五
臨安府棚北大街睦親坊南陳解元宅書籍鋪印
泰興季振宜滄葦氏珍藏
