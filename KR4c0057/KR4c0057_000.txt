李元賓文編别集類一(唐)
提要
(臣)等謹案李元賓文編三卷外編二卷唐李
觀撰觀字元賓趙州贊皇人李華之從子也
貞元八年登進士第九年復中博學鴻詞科
官至太子校書郎年二十九卒事蹟具新唐
書文藝傳李華傳内韓愈為誌其墓文載昌黎
集中是集前三卷為大順元年給事中陸希
聲所編希聲自為之序後為外編二卷題曰
蜀人趙昂編希聲後至宰相昂則未詳其仕
履晁公武讀書志稱昂所編凡十四篇此本
闕帖經日上王侍御書一篇又時時有闕句
闕字蓋輾轉傳寫脱佚久矣觀與韓愈歐陽
詹為同年蓋以古文相砥礪其後愈文雄視
百世而二人之集寥寥僅存論者以元賓早
世其文未極退之窮老不休故能獨擅其名
希聲之序則謂文以理為本而詞質在所尚
元賓尚于詞故詞勝其理退之尚于質故理
勝其詞退之雖窮老不休終不能為元賓之
詞假使元賓後退之死亦不及退之之質今
觀其文大抵琱琢艱深或格格不能自達其
意殆與劉蜕孫樵同為一格而鎔鍊之工或
不及則不幸早凋未卒其業之故也然則當
時之論以較蛻樵則可以較于愈則不及希
聲之序為有見宜希聲以為不然也顧當琱
章繪句之時方競以駢偶鬭工巧而觀乃從
事古文以與愈相左右雖所造不及愈固非
餘子所及王士禎池北偶談詆其與孟簡吏
部奚員外諸書如醉人使酒罵坐抑之未免
稍過矣惟希聲之序稱其文不古不今卓然
自作一體品題頗當今併錄之以弁于篇首
焉乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
李元賓文編目錄别集類一(唐)
卷一
雜著
卷二
雜著
卷三
書
外編
卷一
書
卷二
書
李元賓文編原序
貞元中天子以文化天下天下翕然興於文文之尤高
者李元賓觀韓退之愈始元賓舉進士其文稱居退之
之右及元賓死退之之文日益高今之言文章元賓反
出退之之下論者以元賓早世其文未極退之窮老不
休故能卒擅其名予以為不然要之所得不同不可以
相上下何者文以理為本而辭質在所尚元賓尚於辭
故辭勝其理退之尚於質故理勝其辭退之雖窮老不
休終不能為元賓之辭假使元賓後退之之死亦不能
及退之之質此所以不能相高也夫文興於唐虞而隆
於周漢自明帝後文體寖弱以至於魏晉宋齊梁陳隋
嫣然華媚無復筋骨唐興猶襲隋故態至天后朝陳伯
玉始復古制當世高之雖博雅典實猶未能全去諧靡
至退之乃大革流弊落落有老成之風而元賓則不古
不今卓然自作一體激揚發越若絲竹中有金石聲每
篇得意處如徤馬在御蹀躞不能止其所長如此得不
謂之雄文哉自廣明喪亂天下文集略盡予得元賓遺
文於漢上惜其恐或復磨滅因條次為三編論其意以
冠於首大順元年十月五日給事中陸希聲序
