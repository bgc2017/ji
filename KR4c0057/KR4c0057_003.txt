李元賓文編卷三唐李觀撰
與處州李使君書
觀在朝無近屬當路無至親藉父兄之餘慶焉篤信義
以立志雲雨未泰其節彌固才命非厚欲強不能哀鳴
吳坂之側翹思魏闕之下自以絶絃知音遂稀今之王公
大人朱其門肅其衛見貴要子弟則前席見貧約等輩
則不容曳裾何嘗覺非相效為善且士有才與藝而不
北入洛西入秦終棄之矣觀嘗言向同道勉而速行昨
日遂有白衣少年掉臂而往連墻數子祖離於吳閶門
外忽見巨舫齊軸危旌卷旒横於古河周以翠幕因詢
路人曰處州使君移病屆此曾歴京尹瑯琊大夫觀曩
固聞矣乃屏息而走退還陋居寫誠於紙持以上謁伏
惟十叔使君覽之十叔典縉雲之日美聲溢海内嘉話
滿人口開閤延士如水赴壑則無積實賓至如歸時觀
寓於淛右即欲馳造反覆而念薄言介懷何者十叔之
門芝蘭競茂後臭味恐不能植是一也又以十叔之客
䛕媚而進觀為性愚計慮有詭勝之禍是二也又慮十
叔所重以權勢所受以論囑脫若轗軻祈益得損是三
也又畏十叔重扉羅戟而不獲俯仰取人以貌而不遭
遘遇是四也故躊躇而止却入圭竇尋聞表以辭疾詔
以養閒觀慙失其計慷慨内責初謂駑足既劣龍步難
追若何跂路之偶霄漢觸目深冀榮及於弱植渥流於
本根則照乘之末輝九重之浸潤十叔巖廊英幹府蔵
珍器孤秀不雜增瀾無涯常披腹心不隠胸臆道之偶
矣人咸附之觀名雖未彰日用捧慰願備洒掃不知曷
如闚見天下弊事尤要刪革以十叔令望方宜擅之豈
可逡巡也世間嗤彼曠職不知是行也將何所之詣朝
廷乎游山水乎朝廷正納諫山水不足樂十叔早覲皇
上無兹淹滯執政渴賢不亦勤久觀久負百丈氣表五
車筆鋒而困於艱寠不克奮發坐被愁役動為病侵勞
生未安壮歲能幾每藿食不飽窮居若酲不知蒼蒼可
階而問十叔異日得用鴻恩庇之斐然成章以代木訥
庶降憐惠許無戰惶觀再拜
貽睦州糾曹王仲連書
觀羈旅之人也運會未合汲汲不暇無由謁王公令望
瞻仰已久公之政理自以何如枉直之間孰可苟且觀
非在位敢有所論論至是非仰由執事願傾耳目少尋
鄙談夫朝廷憲章懸之柱史一郡綱目非君而誰錄事
參軍者所以兼弱攻昧奉上肅下衆司之重器外劇之
利權揣量得失操舉疑滯使閭閻息其訟封略播其美
一曹一局淒然涼風無小無大煦若春景事均勞逸人
緘怨讟則齧肥乘駿不有&KR0804;(有作&KR0008;)揣作誠此作者之展
用也孰可俯同散吏屈比庸材上官之政不能佐下寮
之事不能達令願言者吞舌欲視者俛眉立貽伊戚坐
受流議竊所惡之且公之明幹少與為侔威亦震矣要
且竒迹尚隠芳聲未聞不度疎頑遥托機牘萬一相統
終無恨焉前此邑貳朱利見多年遠客非累削官公豈
不悉微禄未畢沉疴殆絶公豈不知此生真木人石心
得及今日側聞州將撫之甚厚言與津致事猶見阻觀
與朱生胡越之間耳但念同類非私用字猶祁奚為言
朱博代訟以彼方此今猶昔也且朱生有三寸之喙近
百中之手交必盡節義能捐軀才名之人多與為友嘗
見此身(有作死生)見說區區慕公公之尺書編次盈握動息
寤寐著之衿懷仍謂觀曰王公竒士豈不憐我因覽公
翰墨測公淺深公眷朱生豈不親密未審執事竟將如
何嗚呼嘘嘻此生抱屈心破積憂頭白泣盡垂血慟餘
失聲意不可盡之於文言不可窮之於筆如觀之拙何
能具陳且公位當其要刃有餘地不察舉塞冤周贍困
窮使移理就人植德歸已此亦公之所職誰曰不然嗟
乎忍遣一人龍鍾無托濩落到死而素飡之輩怡怡自
安然觀輙為拊髀長歎且於執事其能快乎嘗聞刺史
委公利害納公可否朱生漸弊願公早圖之觀兼有拙
書致於專城論朱生之事便投公狂簡驚遽啟言不畢
志志亦可見何能盡言言雖不嘉慎勿貽辱觀再拜
與吏部奚員外書
觀天授之器而不受之辯是以每拜於前若不能言及
還旅居嘗懷所恨亦欲黜已懼未之知故申其愚淺望
加省覽觀之心與天下之人心異其所務亦異觀小子
方讀書學古受嚴師心訓屬文勵志立可久之譽年二十
六七之側始舍游人間求随武子郭林宗之儔以為行
媒豈畏鳴不驚人舉不戾天者乎今天下之人則不然
哉學止膚受或文得泛濫有崔盧之親戚有酒肉之費
結往還依倚而得之罷便已是與(一作於)人之異也又言
所務亦異者如觀之務非為已也有親而貧旨養不充
僑處江介無素基業所以冀願速遂薄名寸禄以給晨
夕之膳也而今之人所慕未必為貧若孝行但欲身上
有片光耳是所務亦異也十丈試凝意察之其事豈不
然也觀之舅與十丈日與相善古人之分也始命觀曰
吾有故人某光大威重人之傑者必能倜儻成爾况爾
我之甥觀虔拜舅之言比伏下風知非不深也禮非不
厚也倜儻之分未之有得不以觀形甚么麽文不穎脫
恐言之為有累耳近者竊審高意愈見其志也何者十
丈賞常人文與觀之文同所賞常人之情與觀之情同
而觀獨務刻鶴之未希有因驥之力亦何異弋者守空
罝路人喜遺契哉噫吁哉是命屯歟時屯歟文屯歟如三
者必有一未泰不爾豈知者不言言者不知乎今甚痛
者莫若羇旅曷有帝城之下薪如桂米如瓊僕人不長
三四尺而僦瘦驢以求食有時不食人畜問曰曛黑未
還則令憂駭一日不為則便失飡第五倫靈臺中靈輙
翳桑下不甚於此觀寄國子監時又聞舉子其艱苦憔
悴者雖有鏗鍧其才不知齧肥躍駿足黨與者雖無所
長得之必駛觀是以益憂之加復入此月夏草盡綠朔
風之情起白華之戀切無衣之累歎偏在遥夕倚閭之
永念頻入愁夢乃既明發氣淚嗚咽得不惕然視之而
思高觀於營營之子夫營營之子間將何望焉昨者有
放歌行一篇擬動李令公徼數金之恩不知宰相貴盛
出處有節掃門之事不可復跡俛仰吟惋未知見由邂
逅不動亦虚棄也今去舉已促甚自激發其有未知已
者大可畏也俾未知之未聞非十丈誰哉鵬飛九萬一
日未易料耳觀長跪聽命
與右司趙員外書
羊舌大夫謂鬷蔑曰子不言吾幾失子矣仲尼又云言
而無文行之不遠行不知士不得不言言不得不文然
言之不失行之能遠在員外也不在不佞至於心與時
事固不可不奉達員外亦當一一詳思無脫略也觀東
人之後十歲讀書十六能文不止能文亦有苦心及兹
弱冠頗覽古今輙不自量謂以可取天下之名遂以去
歲三月賓來咸陽一之日舍逆旅主人仰見帝居雙闕
入天頋身仿徉若遊塵止于五岳之高二之日持無似
之文于有名者之數公望其刮目以鑒真作致身之椎
輪客去門掩然以寂寥無言三之日飛廉始春春官解
褐試士於有司觀亦捧手蹀足而淈其不羣於五四之
日灼有明文曰我來不渝爾則懷珉既如是矣則有故
舊者置酒一榼而歡飲之以得失相安然常人有情亦
不免悵焉由是天球減價而喪色鏌鎁不寳而奪銳減
價者却委以櫝中不寳者未倚於天外側聞員外好人
有竒者故緘二物以代謂斯二物者非好竒君子則不
足以為托然猶慮其未甚悅故復重述且今之人學文
一變訛俗始於宋員外而下及嚴秘書皇甫拾遺世人
不以為經呀呻盛(一作惑)稱可歎乎然世人之庸而擬請
於數公其猶人與牛馬也以觀視數公則皆師延之餘
音况能愛世人之蠅蚊乎夫能以觀之文言於世人得
非會羣聾而鼔五音曷知其由來哉方今座主五百年
之間世者觀三千里之賤士耳座主有至公而觀無聞
焉非觀獨恥之而員外恥之何者使誠無可聞而至有
聞欲速之過也使有可聞蔽賢之過也員外必澄神洗
機而鏡其是非毋儻欲速與蔽賢二者之理謹留短書
於宅并詩三十首尋拜高風以聆員外之玉音觀幸甚
與膳部陳員外書
文之難言也久矣是使為文者紛綸無人察其否臧焉
雷同相從随聲是非遂令怨咨之音作苟且之道開荆
璆無價珷玞有輝仰惟執事坐而相之得不然乎當今
朝廷洪雅尚文以文化人四方翕然聽命於有司有司
於是乃以詞賦𤨏能而軌度之聲稱叢聞而搴擷之繆矣
哉失在兹乎原夫先作之立軌度者懼常才之不及也
非罪其過也抑亦有良材茂器或所不適也博聲稱者
有司之至公也亦至私也且聲稱之始十九黨與已乃
惑之識不自勝襲私載公是至私也設有一人乘語未
終而難觀曰軌度以考其能違之者子何病聲稱所以
尋其實也無之者子何病則曰俞哉非願去軌度塞聲
稱二者誠仕進之嚮也盖欲有司之留視於軌度之外
者綏聽於聲稱之遺者勿以人之好惡奪已之精理也
何者慮良冶之巧無消冰之術鏌鎁之銳無補履之用
而因投棄為代所笑耳是說也得不近之哉實所未言
於人常用叩之執事耳觀長於江湖之鄉學於仁義之
書微有志義仍近直方不苟與人亟於自求從學兩
年屑屑焉人之未聞名之未成進取無嘉謨環向多窮
愁視形如陋視文如愚憤之用勞罔之攸安欲如之何
執事文章之儲文詞之師扶微削訛可以厚名殫鑒(闕)
哀可以辨文觀也於焉捧卷如歸言莫卒微不知悚兢
觀再拜
上陸相公書
觀小人也伏思不肖之身出自大賢門下其為幸也不
敢忘也今者東還拜親即不得以起居執事者將何以
申大賢小人邈矣之間乃致其悽悽戀戀之心也於是
乃屏窮處之中集常念之言修辭謁之書其一所以發
揚狂愚昭宣緝熙其二所以遇知託分原始要終胡敢
空言濫說以讟左右哉傳曰言身之文也在乎身非言
不見也言為善召應蔑有遠近也伏惟内之觀於相國
門人也相國於觀師道也門人得請於師道師道得詞
於門人古之典也是仲尼門人七十子之徒皎皎如也
申申如也觀誠至愚不能通敏然頗常思古今治亂邦
家大體生民之難君臣之際以為意也豈徒焦氣力勞
形神潤飾言詞以自賢且相國昔以章句知之耳今固
亦章句待之耳繇是越石父不言齊相曷繇加命韓信
不言滕公曷繇竒之哉伏惟念之也伏惟内之也觀幼
養於親長于家非良朋善友寖明寖昌之道也然天之
與識盖忝文翰先王之書其見有圖功植節周旋忠毅
信義死生患難之門或翺翔倜儻鴻名烈行不禁睪然
而仰望之其餘深言(一作旨)微文則百未知一家貧無以
自成其名不樂他能灼如也不得已乃拜親而來無一
金之資五尺之童莫與合者飄無處所鬱乎而懷浩乎
而思是亦多為風聞所訕不聞雷同所稱時之來也而
獲遇相公之權衡文場博哉其度堅哉其口不以譽就
不以毁摇既事之時亦盡一時之良矣而觀時為推擇
起離曖昧居置昭晰翕乎下流以干時而思也無異起
白骨出黃泉之惠不純大也此所以言其幸也不敢忘
也及其罷也即思歸還供養庭闈俛仰淹留復以逾時
乃應選科不自計量幸去衣褐為吏于公益用感遇之
無窮也而貴益重賤益輕故無易由言也莫開說也比
者數與其得造左右而温顔而愉匪及論議意者以其
駑庸不足言也是日以念之月以思之時以疑之不自
已也當其進時既不以言而以言者所謂干義也當其
退時既不以問而以問者所謂犯貴也不懼二者之為
尤上無一言之可談如此則下之思慮塞矣上之聞見
褊矣觀於左右悠矣古者有詢于芻蕘有不耻下問經
重厥文不亦懿乎今者將有所陳幾贊謀猷先陳為容
儻蒙降鑒觀惶怖幸甚幸甚觀聞惟深也故能通天下
之志惟幾也故能成天下之務惟神也故不疾而速不
行而至人本是故能若天之時迪地之利輯人之和以
平天下以育群生以祇祀天地宗廟之神夫言通天下
之志者即生民庶物哀樂零茂無非知也夫言成天下
之務者功作云為開利除害無非務也夫言不疾而速
者君之號令也夫言不行而至者君之德澤也苟德澤
加號令信利開而害除民悦而物遂則天下有幾欲至
矣安得不曰神乎不曰幾乎不曰深乎然是者曷由臻
也誠在理運遭明王明王遭賢臣賢臣舉善人而官之
乃能今相國既遭明時既輔聖主持政廟堂當仁天下
則用何而相聖人之道用何而成天下之務伏欲聞其
言而頌其實也噫夫惟宰相之官隂陽之爐冶天下之
樞轄賢人作者之器用也非守常人之所宜坐也故不
可序進而久升也董仲舒雖未久不害為輔佐繇是相
國立身已來不二十年踐乎諸生興乎三公鼓動天化
鈎深含靈茂實葳蕤榮聲洋溢烝民之詩曰天臨有周
昭假于下保兹天子生仲山甫一人曰命仲山甫之倚
歟觀謂相國之謂與相國何以成之哉竊惟三年于兹
天下亦無大不治民亦無大不妨隂陽亦無大不和而
議能竊不能云曾不討其本而思其中斯皆好言鄙夫
且人君内設公卿士大夫理内也外建方岳侯伯理外
也内之官各得其理今議者則不然覩職之乖則曰宰
相聞一郡之災則曰宰相聽一民之咨則曰宰相苟如
此而求仲虺巫咸不能無過也然議雖非不可不察也
天下之人理難求也執事但求人之要而不求天下之
理則非也夫天下之人不可盡勝執事者耳目之至也
當在用人而理也用人而亂也故昔漢用張敞召信臣
文翁則理也用東廣(闕)則亂也然則有刺史案其治亂
随而陟降三代已還有考績之典今則闕然無取州郡
者或連歲而來逾紀而去惡不加勸害民者滋深利民
者不立和氣為仁沴氣為灾人傷憂苦則和氣不興沴
氣升至虧損隂陽結積水旱牧守非人之故所生也一
人不修一境罹災十人不修十境罹災修者寡不修者
衆則沴氣多和氣寡凡天下幾千境而不溥邪近者天
下往往水災是其效也今或不能率復三代與漢舊典
何不選舉公良分郡案察邦伯牧長貴其親臨及其風
俗以勸以懲又漢朝每策舉髦俊賢良之士吏事咸通
儒書問以治亂求以災祥處之民上試之臧否國家曠
之殆殊急賢吁黔首之上必有欺吏白屋之間必有純
人不用務奚以成天下之人必共而安之天下之務必共
而成之任有作職是謂不明忌而不求是謂害賢宰相職
也在明二端昨者盧賈二公同升台鼎天下謂賢相公
薦賢莫不欣欣偉乎稷契暨乎十臣且出自門下永懷
讙謠惶怖幸甚幸甚竊惟前後相府多相繼踵咸遺要
道罔思經綸前化蕭何後法曹參何多悞也天下之政
只緣是乎又漢有何武薛宣為相時譏其煩碎無大體
不稱賢公又申屠嘉傳曰嘉死後皆以列侯繼踵齪齪
廉謹為丞相備員而不能明發功名宣帝時上自親萬
機考覈名實而魏邴之徒總衆職以稱上心陳平對高
祖曰宰相者上佐天子燮理隂陽外鎮撫四夷内親附
百姓使公卿大夫各任其職前史載之必謂是相國常
所意邪視今人君循理有類漢宣而相公亦宜舉魏邴
之長班固曰高祖開基蕭曹為冠孝宣中興魏邴有聲
是時黜陟有序公卿稱位禮讓樂行觀樂覽漢宣之代
二賢之制故以言於執事者竊惟朝廷用人大若未盡
之艱虞已來百司不綱事或流末官備職虚多不厲已
有能倍於官有用寡於職有亟見於除有久不得遷夫
用不及職則職廢官減於能則能怨亟除長躁競久不
遷者傷偏頗則陳侯使卿大夫各任其職或不然也或
聞天后故事百官去位轉轉相舉稽伏用人莫有苟知
逮開元際多有賢良皆曩之遺舉今雖無老成人尚有
典刑庶可法也可則(一作期)理安或有謂相國曰時之無
人也此甚不可聽也誠用之未當令驥捕鼠則何由得
也以劍補履則無由剋也責燕雀以六翮之用則何由
致也用之當用物且靡遺况天下之士行道甚難也逢
時不易也行道甚難也而天下之士不以此時遇相國
而相國不以此時得天下之士則千秋不可復期嘉會
不可再來盛德不可久持故昔人曰未遇伯樂則千載
無一驥明其士無時而特達也猶馬無時無千里者也
甚可思也伏惟勿忽之也雖知大略在官人其次偃兵
語曰天下安注意於相今四海八方注意於相國之時
故不敢復以兵問大夫君子也小生伏辭無加拜跪今
則無端陳利說害相國之明曷不至也天下之能昌不
畢也公為狂愚厥惟闕也以為庶幾厥惟詳也有以容
德乃斯之謂也感戀于門出涕屏營觀惶越再拜
上賈僕射書
觀江東一布衣耳客遊長安五年以文藝求容而無特
達之操籍甚之名固不當以干王侯大人言天下之事
然竊聞閣下光大含弘博采兼覽隤然淵乎焯爍古今言
仁義則天下莫不宗之道權謀則天下莫不先之若禮
智忠信純粹易簡之德天下莫不稱焉誠哉閣下生人
之傑者也若閣下憂國忘家安人君弘道遺物與時不
争則天下一人而已誠哉閣下戴盛名負盛德者也然
閣下于藩之事則既聞矣來朝之事則如何哉陳何利
宜以補天下進何計謀以光朝廷閣下此来其有意乎
不然何人望之不淺也今天下不為不安矣朝廷不為
不盛矣君臣不為不和矣運命不為不樂矣是知將諫
者難以說將計者難以詞自非方伯元侯及三公純仁
碩德之臣從容對&KR0993;終朝移時則何能發其深慮規其
長圖於人君哉今天下所務所勞所費者在邊在兵在
食也為憂也為患也弗可弗慮思之於危則無所及已
如謀始固終斯為時也且夫守邊要在乎兵所以養兵
要在乎財所以生財要在乎民所以養民要在乎政然
則政為民之命民為財之資則財為兵之府兵為邊之
守其相籍如此之大也其可忽邪閣下之至以來亦常
與人君語及此乎不可不思也何者以閣下方鎮大臣
入覲于王上下勤望思有所助也今則罔聞即以已乎
伏惟閣下慮之且今軍食重務安危至道君臣計謀天
下性命惟居大官享大禄之臣所得共之也閣下豈不
謀哉夫貧賤固陋之士尚日夜齊咨思有所計則閣下
去就豈容易哉今底寧東方屬在閣下朝廷去就則已
明矣伏惟閣下必有所計而後已也孰敢不幸甚觀方
欲進謁旌麾申露心款厥路無由日懼未察輙先以短
書藉以為便若有可嘉庶垂引遇企踵窮居伏竢還命
上梁補闕薦孟郊崔弘禮書
觀辭違盛德曠阻拜跪自始及今三改其時方寸之心
戴慕何窮但以久寓之身無所取資故或乞於北或游
於南秋夏逍遥途極還東學不增舊文不加新將往拜見
愧無所容終乃因循懼日至疎執事方擅名于時出入
兩宫上悦對問外内公卿無疑議無間言斯乃前漢賈
誼王褒之徒弗及也豈復能思觀之在天下竊竊哉然
觀常以未成名前高見揄揚遠邇之人以觀為執事門
生然作公門生當人此言豈曰易乎豈曰蕩乎誠敢望
邪誠不敢望邪然每思念士有勝已者而上薦之執事
以恃知德之深也常用為心今有孟郊者有崔弘禮者
俱在舉場静而無徒各以略舉可嗟甚焉孟之詩五言
高處在古無二其有平處下頋兩謝崔之文鴻健宏深
度中文質言之他時必得老成言之今日粲然出倫執
事導之輩流於觀日深矣故得言今輙以二子之文布
之下風執事豈以為黨乎盖良匠之明有所無由而見
者二子之美有所無從而求者益以慕舉爾所知遺其
反之言慕之多以至不量力也其孟子之文竒其行貞
其崔子為文如適所陳為行則磊落不常俱非苟取是
之人也特惟哲匠執而匠之引而進之未若觀之愚也
嘗承處分維摩詰贊初若不安應命乃遲方今勵精上
或可觀
李元賓文編卷三
