李元賓文編卷二唐李觀撰
謁夫子廟文
世載儒訓者隴西李氏子觀正辭為絜執絜為奠恪以
上薦桓撥之十有三祀秋七月朔脩冕帶問廟而入五
(粹華作再拜)拜兩柱之下乃退伏而稱曰於皇夫子之道之
德與天地周旋(文粹作同施)與日月合(華作並字)明乃聖乃神炳
乎典謨惟王者得之以事神使民庶人得之以不失其
死生諸侯得之以事天子卿士(粹作大夫)得之以保世禄(世禄)
(粹作禄位)怨災不及其身四時得之而序行天下得之而大
同然則天地神人之事昭乎夫子之道之德也至矣何
小子之所竊歎焉斯歎也其惟來學乎其惟乞靈乎曰
某不敢然也夫禮樂浹於明夫子之善道也斯可謂以
學矣鬼神瞰於幽夫子之明靈也斯可謂以敬矣孰可
(文粹作敢)捨道而來學黷敬而乞靈者乎於是再拜而起迴
旋(粹作翔)而觀章施足徵象設無喧我廟俎豆我王衣冠
夫子得之亦無愧言七十之徒亦公亦侯外如君臣内
實討論烝烝小子思得其門夫子聖人天錫元精其未
生也若超然神遊與兩氣俱存其既生也遇三季之會
飄颻湮淪絃歌之音拊而不和仁義之圖卷而靡陳及
相魯而有喜色去宋而曰桓魋其如予何聖人之窮乃
如是邪噫俾夫子生於堯之代堯必後舜而先夫子生
於舜之代舜必先夫子而後禹聖人得時化可知也如
舜禹生於夫子之年則不過守於畝畝之中安有夫子
之教垂於無窮若今日之澶漫者乎若(又作惟)夫子之生
實陪臣沒乃王爵有聖德也惟紂生實殷辟死乃(有作曰)
獨夫有逆德也惟爵謚在德惟德有聖有逆惟聖逆在
人不在於尊於戲夫子之聖極歟鳳鳥不至無其時也
秦人焚書文之衰也唐帝爵王德之興也惟夫子之德
暨唐之德永而能安古而能新降康下民夐有烈光訖
無間然小子悚悚(有作忡忡)慄慄拜奠而出匪作匪述
哀吾丘子文
古之道窮者接輿則歌吾丘子則哭哭者年志俱謝怨
不容於歌歌者聲迹可晦不趨當世之機也然吾丘子
古之窮人也哀莫至焉仲尼方適於營丘遇於塗衣無
裙冠無緌不言於人人亦不自言吐梗茹酸號於草莽
之間涕交於頥堕而成泉薄于巍巍一斷一聯鳥為之
相鳴雲為之不飛負者息游者感仲尼亦倚盖而心惻
顧門人之辨者往訊而唁之吾丘子撤涕而言曰太古
之先有有(亦作不)宰者聚五行秀氣以為人鏤五常之大
端以為心人者所以靈於萬物者也故生必有依心者
所以履於百行者也故立必有從生必有依者親立必
有從者君君親之間必有交游非其親孝無所宣非其
君忠無所稱非有交游無所成其身三者人皆遂之則
魯曾參衛史魚齊管夷吾皆其遂者也予獨負之天年
復衰是故哭而哀然哭之中有三殺焉始者志於四方
希有一朝之榮為父母昆弟之懽游罷乃旋而父母之
墳已乾今思而哭之與不養之子同仕於諸侯之朝君
無德而兵侵今思而哭之與亡國之臣同復忠孝之間
天下不聞其臣子予恥而後交今思而哭之與言無所
信同夫忠本孝而生信載義而行三者既虧而予生非
生行可行也汩然自沉與波而東東流交(又作不)窮至於
悲風言於黔婁柳下惠必為之感激言於伯陽齧缺必
謂未必為為之未通觀所以作哀吾丘子文務勖人之
中庸
監察御史韓弇沒蕃文
維唐貞元元年匈奴上欵乞盟天子以其言誠乃命上
將往墠於邊(粹作隂山)而聽其誓言監察御史韓君載筆而
随焉我上將仗九廟之信而首盟其間以戎人心為心
戎乘我不虞而昧受(作而有)詭謀我計無素成而姦以宿
萌故勇者死奔者追而韓君為之擒矣嗚呼有備無患
軍志也戎人安所暴其詐千慮一失聖人也韓君是以
為之虜天其或者將用警我非福戎也韓君之為擒其
繫命歟五年於兹生死不尋謂之生豈復還期謂之死
往往湮沉或曰死矣惄如是切傷歌者之心(粹作曾是切商弦之)
(心)絶國浩浩窮西極濱匈奴居之犬視狺狺流沙無波
隂山無春邊草不綠塞鴻不賓秦有長城漢有遺人死
者孤鬼生者纍臣哀夫韓君生死窮辛鬼能靈人能語
君生其所死其所今兩寂然必由中阻君初奉役咫尺
(一作意氣)西道白珪之貺唾掌可保激魯陽之勇歎典屬之
老乃即於事不能畫竒從軍之籌君固職之可疑不疑
固用阽危羣羌(羣羌粹作羌戎)髬髵坐刃我師倉卒闇曶血殷
朔陲實死者悲非生(有作擒)之悲夾谷之會不問仲尼秦
中九月黃葉始下長風西來烈烈飄野(一作瓦)望君申吊
亦&KR0719;(古竦字又所項反)来者已乎一魂時也命也
涇州王將軍文
有涇人告我曰敵侵涇州去城六十里涇軍陷圍固無
藩籬脫有走飛有王將軍雖實涇師别戍而來奮少擊衆
提急赴危身先其兵兵後其私張旗為風伐鼓為雷風
雷之威壮哉鼔旗全涇軍如雲迴破敵陣如山開然後
創痛還奔戎醜殘摧將軍猶殺敵不窮駭怒疾馳遂沒
於沙埃吁少卿生降蘇武老歸竇憲出師曷如將軍之
亡哉主上聞之贈官汾州賞則厚矣我竊悲焉悲賞出
死後用失生前天下之有用不得聞故多敗歿上之執
賞死而加之利為空名繇是將軍之倫何嘗勸焉涇州
之師何嘗保哉苟聖人用人一如將軍斧鉞之雄征鎮
之類則將軍無僨屍涇州無陷圍亦可知矣惜昔兵微
用卑以致於是焉於戲傷哉
周穆王八駿圖序
予嘗聞周穆王八駿之說乃今獲覽厥圖雄凌趫騰彪
虎文螭之流(並馬名也)與今馬高絶懸異矣其名盗驪飛黃
騕褭白兔(兔亦作羲)之屬也視矯首則若排雲視舉足則若
乘風有待御(一作馭)之状有矜群之姿若日月之所不足
照若天地之所不足周軒軒然嶷嶷然若言其真也實
星降之精思其發也猶神苻(一作扶)其魄軾者如仙御者
如夢將變化何别哉世說周穆王駕八駿日會西王母
於瑶池從群仙而游案山海經云崑崘山去中國三萬
里乃非虚說也而不知其所從得之厥神是生為之用
歟何古無其匹歟圖之首有褚公遂良題云秦漢傳之
降于梁隋至於我皇唐不冺厥跡卓爾昭然竒哉信乎
苟今考之于古則人大笑矣求之于時則曠世矣繇是
知物有同者不必良矣有異者不必否矣或慮觀之者
昧故乃為序以表焉
說新雨
雨不戾止距冬訖春下土嗷嗷怨歸青旻天視能審哀
民之甚民號上訴憂榖不稔天初不言民亦凛凛歲四
月中旱焱爞爞飛土奪日游氛溢空或車或徒心務不
同為害痛者不惟在農居無幾何天乃憑怒察民無慝
下洗其訴隂祇告露陽曜當措騰龍汩浪其寐初寤排
六合而上飛倒百川而下注懸流浩浩靈怪相刺迅雷
竊發兮枉電交爇聲&KR0008;&KR4265;軸兮懾日月惠於魯而巫尫
止焚溢於河而夸父不蹷雨始未作大人貶食乃雨既
垂謂君何力君兹亊帝帝報之德雨既油油兆民不識
大田芸芸溉渠脉分關中之人負鍤成雲伊農趨時如
項伐秦天澤汪濊與人不仁穆穆天子綴旒高視旱天
方霽王國如綺南山峩峩横碧千里八元挺立相與而
議昔湯之旱堯之水一則九年一則七祀力何不勠禱
何不至浮天赤地罔不畏死今純陽微升膏澤洪被於
我后之德與堯湯百倍斷可知矣時有不肖泣玉於象
魏之下而竊聞之敢不誌爾
交難
交之難兮久矣且苟合兮為恥昔人病於無友嗟友不
可以已矣絶壑萬丈鏗鏗龍吟玄雲遂興六合為隂碧
山嵌空虎嘯其中百獸悍慓歘焉長風夫物以類感何
感不致交以心契何契不袐可久之契先古稱制言求
於斯不可易易二氣陶甄曰人是先足矩地首規天大
朴摧頹六情入焉一與一奪喪其自然積有億年人增
險艱使我行無所之居無所安末流濺濺潰我素源素
源無清流弃沉逐浮詐色自伐偽心相求睢盱竭歡未
竟成讐一日銷落速於凛秋朝榮無遺俗態豈留獨見
神岳寒栢千尋無儔直天而生高于斗牛下睨羣植匪
堪與侔何者為交窮達不偷樂亦同樂憂亦同憂生死
循環其道率由破産作惠不相為酬如斯之謂也昔夷
吾九合之策知者不孤巨卿千里之哭今人則無石父
解縛於齊相智罃負慙於賈夫賈夫信微其可及乎知
我則友何微之拘古人奉交都不獲全耳餘之初刎頸
慨然隠惻就辱激昂自堅及夫據兵而坐勢不相兼白
刃可追赤心乃擕憑怒相殺氣干虹霓嗚呼噫&KR1077;交之
難兮以利苟合忿深咆哮余常戒之不妄語交矧今之
人兮實蒙虺蜥是故獨處兮而悲蠨蛸若歿者可振予
願言與鄰驂吾祖之駕捧仲尼之輪義者友其義仁者
師其仁其不善歟何滯於斯憂辛
東還賦
我思西來兮猶前日之未賒歲迴復兮倏歴五稔如一
息歟咄嗟我道甚真兮志甚迂若步景之無所涉川之
無涯今雖非乎乘車而輹除道亦庶乎執笏而還家我
之家兮逼江湄而臨海澨其地則古有吳王之夫差十
代之風兮但傳乎稽古數畝之宅兮不樹乎桑麻親之
慈兮兄之友與予之弟悌常澣衣而菲食吾安得以夫
役役此還之為華乃命僕以詰朝而必上道問何有則
曰始來之寳刀經笥其外則毫末而無加於是乃出國
門而東騖乃賦其言曰東還兮直書吾意而罔差風蒼
茫兮候入八月灞上之日西南斜城中之人或持酒肉
以送我觀夫車馳馬顚兮無非别者之為邪繇是酒不
飲兮肉不御咸回向兮一泣而歌苟天下之人兮離合
之若此矧吾高堂為念之謂何乃三肅而行順彼長道
忘自東南之相遐
苦雨賦
帝何為乎何謫歲何為乎何祥水何為乎競大隂何為
乎乘陽易曰大人者與天地合其德日月合其明今則
反矣所為合德者變化合其序所為合明者進退合其
常今則反矣夫君德行乎下天德行乎上行乎上者下
合行乎下者上讓今世則反矣謂之合德則非應謂之
合明則迷嚮豈大人之德有時而不合天地之德有時
而用罔堯之代九州淪胥湯之代天下焚如彼二后者
帝矣王矣其有所不合者乎盖所以天道遠人道邇不
可以知約不可以知窮已乎客曰非也夫堯之德合天
以仁天合亦以仁夫湯之德合天以時而天合亦以時
故堯曰惟天為大惟堯則之湯曰伊尹相湯伐桀升自
陑堯所以為帝湯所以為王其與天地合其德與日月
合其明矣子誣聖人我不取矣由是堯之水堯民不悲
湯之旱湯民不饑故誌曰聖人在上雹不為災其是之
謂乎子何陋哉曰噫吾聞之存不忘亡安不忘危人君之知
也又聞一夫不獲其所則曰時予之辜人君之仁也今淫
雨彌月莫覩天符雨隂氣也隂疑於陽必戰其水乎其冰
乎下民有不獲者乎予豈若商之患利農之憂苗而已乎
誠有已念也夫堯之水而人不悲者舜禹稷契之在朝
也夫湯之旱而民不饑者伊尹仲虺之為臣也是雖八
年之水賢乎三季七年之旱賢乎二世所謂有德者災
非其眚無德者吾見其無災而為害也故神降于莘虢
之災哉熒惑守心宋之祥也二國者厥猶然也堯湯之
德孰曰不動天地乎
授衣賦
窮秋之月寒露既降陽精既衰隂氣初壮川流清迴天
宇寥曠觸物易悲幽懷難状於時玄鳥已逝白駒迅奔
枯木盡落愁雲正昏於是輕裘公子長纓王孫隕如雨
之涕驚難憂之魂絶珠筵之盛夏想冰紈之微温匪一
腋之克成償千金而靡論則有征人之戍游客遠道蕭
條萬里葉下如掃展轉百年志何能保纖絺未㩢華髮
先老責頽光之不駐嘆涼吹之云早繫帛書於勁翮秣
戰馬於征草蘭閨少婦瑶琴徐擊散涼風於幽幕流皓
月於遥夕生不工於機杼意頗妙於刀尺忘其圍帶忖
以疇昔青泥密封紅牋淚滴庶因夢寐遂達行役則有
如賢非賢烈心恨然茹菜郊虚被褐不全方覩飛礫振
野浮氛翳天海上斷雁林間獨蟬使我躑躅不進捫心
自憐忽偶翰林大夫揚眉奮鬚叱僕問曰幾年業儒衣
不完縷體無肌膚豈不為連蹇雌伏邅迴守株今欲邀
之以同袍策之以並軀審將焉如僕謂曰道之未行節
曷可渝請竢天命汝無我虞
李元賓文編卷二
