栟櫚集卷二宋鄧肅撰
律詩
凝翠閣陪李梁谿次韵
欄前碧玉四圍寬滿座清風文字歡霜氣襲人秋更爽
磎光映月夜生寒登臨顧我那能賦姓字從公遂不漫
此景此時難再得相思但把錦囊看
謝見招者(近體詩兼用鄰韵出入)
機鋒不契更何圖便合浮杯出上都此去定須安短褐
平生那肯曳長裾迴天儻是竒男子綰印原非大丈夫
揮手出門殊不惡一帆秋水及鱸魚
謝朱喬年(喬年觴客以冠帶寓之醉起曰留以質紙筆明日如約朱授筆還冠而以)
(紙為太鮮也却之曰儻無千幅紙竟不往矣鄧子以詩謝之)
歸帽納毫真得策要牋留帶計何疎公如買菜苦求益
我已忘要何用渠開戶羽衣聊自適堆忩柿葉對人書
帝都聲價君知否寄付新傳折檻朱
哭陳興宗先生
森森松竹瑣春風半掩柴門一徑通獨步水雲情似鶴
對人談論氣如虹詩書當日三冬富光燄他時萬丈雄
忽馭冷風徑歸去長庚依舊耿秋空
右一
虀鹽昔者謾儒宫葦白茅黃處處同十載從公煩點鐵
寸毫今我稍披聾一泓漸笑牛蹄水萬里初觀羊角風
欲反三隅嗟已矣兩行衰淚付春風
右二
滿目悲辛誰與言叩門不應更依然一斑昔我常窺豹
五色還公自補天新壠只今堪挂劒枯桐從此不調弦
典刑今有阿戎在定與相從對白蓮
右三
無題
風行水上偶成文暖入園林自在春換骨雖工非我有
嘔心得句為誰珍三生戒老詩堪畫千古長庚筆有神
不用臨風嘆奔逸簞瓢一笑舜何人
西庵餞春
傍水禪房半掩門乍晴簾幕捲黃昏風驅紅雨春何在
酒入香肌玉自温勿笑飢腸充笋蕨須將醉眼盖乾坤
杖頭更有百錢在明日還尋未到村
喜雨
萬里炎州政鬱蒸阿香搥鼓忽砰轟雲驅鐵騎千山合
雨挽銀河一夜傾龜坼有田皆灌灌蝟毛無稲不生生
高樓破曉朱簾捲六合無塵萬象清
其二
暘蟲赫赫欲流金夾岸垂楊失翠隂已恐人間被湯旱
誰從天上作商霖崇墉定有千箱積果腹同傾四海心
我亦不須憂脱粟聊賡既醉入瑶琴
再和宰公
誰向人間脫甑蒸煩公大計激雷轟高才自是百夫特
出語當令四座傾霖雨雖從天上降煙雲要自筆端生
吹嘘六合無凡骨例欲乘風欵太清
右一
斗樞不見走蛇金萬里晴空無寸隂郗扇雖交更揮汗
嵩車才出輒成霖詩如翻水驚黃絹力可回天在赤心
百里敢煩天下手豐年無事但鳴琴
右二
次韵龍學丈
水色山光入畫屏浩然相對自由身芳菲莫恨無情去
天地常藏不盡春倘得江湖化酒醴何須瓦礫點金銀
(是日諸公各論燒丹)花開花謝兩休問且向樽前一笑頻
和姜季資
入手新詩奪化機一天星斗夜無輝想君佳思真泉湧
索我強辭侣箭飛平昔端為覆醬用臨時那得錦囊歸
不如且遣長鬚去兀坐冥搜更下帷
雪際嶺
狂直初無涉世才雷公斥下九天来面衝風雪吹三月
鳥避干戈易四迴帶雪燒柴平體粟瀝槽沽酒慰飢雷
如聞明日登閩嶺茅舍春風夜滿懷
和邵宣教
未須絶跡便飡霞且飲當朝諫議茶法水有緣隨遠浪
汚泥無計染蓮花千篇信筆花無語萬里浮螺觸處家
已悟色空元不兩䕫蚿何用更憐蛇
仲子叔明二邦君兼濟子安德和文明四使者
同過逐客於文殊偶食無肉客既滿意而主
人略無愧色作詩一首
謫宦亡聊又出奔敢欺冠盖也臨存豪華自厭蒸人乳
冷落能来叩席門莫嘆愁腸充苜蓿從来醉眼盖乾坤
相知政在世情外賜逹回窮不足論
送丹霞
白蓮結社記前緣偶到人間共一年對坐三生形已改
相逢一笑性猶全法緣振地公今佛逸思磨天我亦仙
明日清風飛短棹羡師先去得林泉
遣妓
吾徒得酒便超然何用紅妝惱醉眠密約自憐非宋玉
官差聊復凂梅仙樽前起舞無鸜鵒坐上求歸似杜鵑
去去眼中無俗物却將詩律絆春妍
遊山
花柳年来不忍春出郊聊復寫憂熏天因御史欲飛雨
山為文公却霽雲寸舌不須論理亂一犁安得遂耕耘
憑君且盡杯中物酒惡花香自在聞
謝吕友善見和
扶筇西去謾尋春獨學無人沐且熏便欲問津從桀溺
當時折檻愧朱雲隂霾滿目憑誰掃芳草連空未易耘
家學定須興尚父威聲一振九州聞
謝吳少綝和
茅齋對語夜生春簾幕低圍沉水熏冷坐顧余心似鐵
題詩羡子氣如雲山巔有蕨應同采郭外無田可獨耘
市酒盈樽且狂飲兒曹昵昵不須聞
次韵茂實之才
謫官誰道不知春出郭猶能一醉熏銀筆争題追鮑謝
席門琢句擬機雲東垣敢念百朋錫南畞當從千耦耘
剩乞新詩殊不惡恐因叩角徹天聞
秋日白蓮
竹外玻瓈十頃寬水芝高下刻琅玕冷香剪剪秋風動
孤豔泠冷曉月寒康樂氣豪猶出社易之韵俗更誰看
笑談今日親姑射太華高吟不數韓
訪故人
扁舟載月隨夜風曉到溪源訪老農水骨借風鳴活活
澗毛被雨綠葺葺竹萌已削瓊瑶白村酒仍沽琥珀濃
醉倒田間無一事九衢車馬自衝衝
瑞鷓鴣
北書一紙惨天容花柳春風不敢穠未學宣尼歌鳳德
姑從阮籍哭途窮此身已落千山外舊事迴思一夢中
何日中興煩吉甫洗開隂翳放晴空
羅知縣挽詩
閉門經史自優游氣宇凌凌上斗牛從政逝將除鳥鼠
傳家那肯墜箕裘人間端欲揮銀筆天上俄聞記玉樓
山北山南何處問翩翩丹旐舞殘秋
次宋左司韵
往事無如今日新鑾輿一再慟蒙塵陽微隂極故多雨
柳怨花愁不忍春已遣侈心傾虎帳行收淚眼拜楓宸
眼前惡景君休問勝負相資臂屈伸
戲彦成端友
一天梅雨亂繽紛二陸超然樂事并師命炙牛携越妾
相如滌器對文君閉門嗟我如孫敬載酒誰人過子雲
窺竇有心公肯否要將文字雜紅裙
寄張子猷
九州征馬暗塵埃政恐狂瀾不可迴敢念陶潜舊彭澤
當尋阮肇過天台三朝我乏回天力一壑君還釣月来
便好相從長夜飲簞瓢新有晡青苔
自嘲
蹤跡平生半九區醉倒時得蛾眉扶連年兵火四方沸
一飽雞豚半月無往是今非孔北海分司自到賓頭盧
卷簾月色招人醉三百青銅徑自沽
偶成
蒼苔白石兩清幽縹緲紅橋跨碧流日過忩間騰野馬
雨餘牆角篆蝸牛飢寒不作妻孥念笑語那知天地秋
一注水沉參鼻觀掃空六鑿自天遊
又
夢破南窗裊水沉卧看素壁挂瑶琴絲絲細雨晩煙合
閣閣鳴蛙蔓草深但得甕邊眠吏部不妨跨下辱淮隂
何時樓上登晴景一醉聊舒萬里心
又
萬里歸来卧白雲蚍蜉撼樹政紛紛大兒文舉知何在
巨擘於陵亦漫云空洞能容數百輩蒙朧如見月三分
小槽誰有真珠滴徑覓吾徒作半醺
次韵王信州
逐客難參國士憂扶筇萬里過閩甌藜羹充腹初無憾
楛矢凌江生計愁長夜漫漫不肯旦梅霖灌灌未應休
醉中我欲呼風伯一掃隂霾霽九州
右一
風波未暇怨浮萍多謝朋来慰此情君似張憑真理窟
我慙侯喜得詩聲酒杯莫向吾徒淺句法當令叔世驚
又恐諸生連茹去堂堂王室要扶傾
右二
平生恥為一身謀枘鑿方圓兩不投蟣虱但知貪肉食
醯雞何足語天遊雪餘自閉袁安戶月皎時登王粲樓
更得吾人詩句好當知此樂與天侔
右三
栟櫚集卷二
