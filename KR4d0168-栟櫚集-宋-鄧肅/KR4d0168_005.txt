栟櫚集卷五宋鄧肅撰
古風
賀梁溪李先生除右府
伏承大觀文丞相先生親承聖恩擢置右府縉紳
交慶正豪傑林立謀猷川行之時也肅不敢效世
俗諂語致賀直述京城圍閉君父蒙塵之狀以見
不共戴天之仇在所必報也伏乞鈞慈特賜采攬
門人左正言鄧肅謹百拜上
北兵振地喧鼙鼓黑幟插城遍樓櫓蔽空戈甲来如雲
羣盗相隨劇豺虎征塵漠漠四壁昏諸將變名竄軍伍
十萬兵噪龍德宫上皇避難幾無所嗣君匹馬詣行營
朕躬有罪非君父奸臣草表遽書降身率百官先拜舞
那知馮道冷笑渠立晉猶存中國主翠華竟作沙漠行
望雲頓有關河阻九天空殿欎岧嶤目斷離離變禾黍
生靈日夕望中興猶幸君王自神武相公特起為蒼生
下視蕭曹無足數詞議雲湧紛盈廷羣策但以二三取
老謀大節數子并行見翠華歸九五立馬常依仗下鳴
日詠杜鵑懷杜甫飛鳥猶尊古帝魂激烈浩歌来義旅
規模共佐李西平廟貌不移舊鐘簴
上先生
疲馬踏殘月荷策来泮宫入門見先生先生何雍容循
循言語能下誘青蒿因得附長松短檠挑燈一千二百
夜高談雄辯磊落沃胸中吾皇求士苦怱怱不許先生
久卧龍玉鞭斜指長安道祇緣此去何由從嗚唏吁小
軒從此冷如水虀鹽朝暮欣欣爾空留絳帳照孤燈窗
外西風起寒葦
龍興避難
傍山怪石如蹲虎絶頂去天無尺五却披叢棘下山腰
丹碧照空飛棟宇道人養道厭塵勞避世只嫌山不高
那知行空老曼倩竊食不遺王母桃松檜參天門晝閉
碧玉擷蔬飯炊雪百年冷坐無車音一旦偕来真惡客
當知喧寂無殊觀出世何妨在世間能致吾人師作古
龍興今日始開山
和明遠喜雨作
絳狗鳴空朱虎攫神焦鬼爛不堪虐自嗟筆力無韓豪
不敢讒風干鼎鑊聞說祥符物外臣能將念力蘇罷民
挽出洞天肩未息飛雲驅雨已生春曹侯德我詩如洗
無乃采葑遺下體當知此雨非人功政頼曹溪浩無底
君看連天六日隂簷聲夜和蓬窗吟羲和知師今日去
自行天上約秋霖
寄亨甫
晴空當晝棲暘蟲目林欲焚深甑中多謝吾君肯相訪
袖中詩句来清風愛主我堪犬馬比采蕨山巔行饑死
豈能五絶比天人疾讀君詩汗如洗君今師友人中豪
琢磨事業當日高若扣天門自求試速為奉天留陸贄
東林一枝庵
世間傑棟俯飛翰簾旌不動天風寒但得一身自安逸
誰思寒士三萬間東林天下推第一净几明窗萬禪客
主人幽棲僅一枝便覺寬容無迫窄一身六尺何足患
蠢動當知俱欲安誰識曹溪一滴許能令法雨遍塵寰
醉吟軒
淵明句法古無有頭上幅巾供漉酒李白豪篇驚倒人
舉目望天不計斗二子風流不可追公作幽軒為喚回
長鯨渴興沉江海錦囊妙句生風雷安得一㕓在公側
時時去作孔融客愁腸得酒生和風也向毫端寫春色
嘲蛇傷足
清官只得林泉幽也有曲膂潜相仇肆毒不知分彼此
後身那解癖春秋我嬰逆鱗龍不怒誰知蠢蠢敢當路
要我迷陽不作難祇恐夀光劾君去
送丹霞
山壓濃隂勢欲頽阿香推車振不開君来論詩風四起
挽出羲和照九垓别君八年驚電掃霜髭已失童顔好
逝者姑從造物流吾人一笑初不老明朝飛錫過平津
浩歌歸耕隴上雲岩竇不應藏一滴要須化作無邊春
玩芳亭
蔓草芊芊迷舊圃日號狐狸走鼯鼠世欲去之嗟未能
竭力米鹽汗如雨先生人間第一流目中萬事無全牛
割雞已覺無多子斬新亭柳作清遊紛紛姚魏爭黃紫
醉眼雖觀心似水但搜佳景付吟䰟吐作新詩爛盈紙
慙愧知音太史公為榜佳名字畫雄二公連茹歸霄漢
此亭萬古揚清風
小飲
斷臂一朝續狼肉裕矢漫空夜相逐海鳬亂飛三丈毛
藍田不行四寸玉何如南嶽追祖風雲間生致桃李穠
笑盡酒船三百斛醉吹簫管上晴空
質夫和来
我生不顧四壁空千金買笑醉春風半夜酒紅朝玉頰
亭亭秋水影芙蓉作文忽慕元和格遂入賢關親眉白
遽聞皇甫語穿天淵源盖是退之客琢句出人數等高
要令天下無英豪擊節一觀百憂失不覺此身猶布袍
平生自足牛蹄水為公辟易數百里願得佳句時飛来
此間幸有子期耳雨意朝来猶許重安得相從恣嘲弄
虀鹽充腹燈一螢兀坐亡聊真夢夢會鞭匹馬城東陬
對床臭味兩相投歸来筆下飽竒怪不須更事子長遊
紫芝和来
雨餘榴火欲燒空宫槐老翠闇薰風即今此景那可恃
忽觀玉露泣芙蓉請公文急出新格一變茅黃兼葦白
坐令鼠輩掃地空毋使再来相主客異日光芒李杜高
聲價豈但一時豪故應高視空四海紛紛過眼萬銀袍
我生作意遊弱水蓬莱杳隔三萬里何如平地揖詩仙
一洗從来鄭衛耳期公便作九鼎重雲水未容扁舟弄
漫天霖雨在胸襟半夜吹作高宗夢鬼方月窟雖殊陬
頽治之心輒相投澤民事業無多子要使人人鼓腹遊
邂逅宇文
閩山去天餘尺五漁浦撼舟驚九死臨水登山萬里来
却向春圍飲墨水白雲目斷無飛翰夜將劍鋏於誰彈
世人相馬例嫌瘦飢死首陽不作難側聞天下有人傑
洗出新詩耿冰雪年来亦復坐文窮空使品流居第一
摳衣浩歌起相從雨意却憂潑墨濃匆匆對語一笑粲
萬斛窮愁一洗空公今清譽高星斗我乃棲遲事奔走
收拾正頼退之豪瘦寒不復麾島郊
别施君叔异
泮水儒生急寸禄白袍千人如立鵠爭注蟲魚股置錐
世外語言不到目我嫌人醉還啜醨常嗟心迹兩相離
邂逅得君能我意筆端聊復出新竒愛君未冠少年郎
語出輒驚鵷鷺行若不紛華替初志事業他日未易量
今披青衫走塵土滿面春風歸仕路拄笏政可望西山
莫見輶軒腰傴僂我今縶維猶未釋相思何處訪縱跡
為君時望斗牛間期君光芒高萬尺
雨花軒
君不見解空晏坐寂無侣寶花忽爾窺岩戶已將精進
聳人天是用色相旌其苦又不見毘耶居士坐高堂四
落天花趁揮麈若人猶有空可談真機何處遁天女豐
岩寂寂梵王家誰把幽岩名雨花我知此誠齊人耳但
識解空與毘耶誰知豐岩了無取口角瀾翻初不語吾
宗未出天莫窺豈復有花可為雨
訪丹霞
煙雲著天無寸空寒窗瑟瑟夜號風浩歌出門何所詣
故人飛錫梵王宫扣門兀坐寂無語衲破蒙頭面如土
逢場聊復觸機鋒千偈瀾翻疾風雨我生鼻孔自撩天
笑將龍肉比談禪針芥相投得吾子帖肉汗衫今脱然
但憐淨業猶詩酒醉筆時作蛟龍走儻惟語默兩無妨
憑公刻燭聯千首况是雪意政相留慎勿匆匆撫刀頭
明日談笑作春色同在瓊瑶十二樓
戱吳少綝
短檠對君同泮水虀鹽不給窮吞紙君今載紙連數艘
貧冨相懸九萬里崇寧政事先方田紛紛訟牒亂雲烟
祗今列屋飽蟲蠧官折羊酒夀高年夫子談笑收餘慶
不復塵埃生釡甑便當痛飲天津橋一網盡呼天下俊
寄興國福聖二老
我本窮山采薇蕨偶上用(闕)日月雲端不肯舞仙人
天公雖笑雷公斥(闕)細肋
詹成炊飯似摶沙牛革偏甘真嚼鐵慙愧忘形二禪客
倒屣相迎作禪悦竹萌瀹水瑩瓊瑶土芝借糟凝琥珀
余不供僧僧供余是事顛倒古所無要知人我兩無有
此飽便當均太虛昨日龍興飛尺書俛我登山有籃輿
試問二師肯俱否一飽還君欲借渠
送游教授
世事齪齪飢寒語思怨嘈然相爾汝蠅營狗苟端可憐
不見秋風黃鵠舉君看三山夜降神鍾成人傑超不羣
堂堂勁氣薄霄漢藐視四海豈無人簞瓢陋巷誰知已
自足一樽釣秋水惟使文星射紫微天書遂勅川龍起
笑来南國開絳帳議論清明森萬象已令鑪錘無頑金
九萬却摶羊角上飄飄歸興凌秋空莫恨丁寬易已東
天生若人不私子當令四海遍春風
廬山
平生作意廬山遊往来却貪吳越舟陛下許臣鞭匹馬
芒鞋因得欵清幽是時六月蒸炎暑六合黃塵空一雨
上方冷翠襲衣襟便覺笑談在天宇
栟櫚集卷五
