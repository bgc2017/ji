栟櫚集卷二十二宋鄧肅撰
祭文
奉安陳諫議祭文
維建炎三年歲次戊申二月乙卯朔二十日甲戌某謹
以清酌庶羞之奠昭告故諫議大夫了齋先生陳公之
靈曰靖康之難胎於崇寧相彼元惡治亂巳分人皆見
於巳著公獨察乎未形正色立朝上攖逆鱗雖菽粟之
奉不給於朝昏而正直之氣蓋充塞乎乾坤若上皇能
用公於三黜之後則必無宣和之末若淵聖能作公於
九泉之下則必無沙漠之征嗚呼巳矣乎公道興衰係
國休戚故公之死生存亡不係乎公而係乎造物昔公
南遷義不枉尺斯民企踵猶冀萬一一旦夢奠於兩楹
之間四海為之失色善類無歸吾道將絶小人無畏爭
臣新室此有志之士所以為天下慟而不獨為邦人惜
也聖人念公恩錫日隆平生事業巳勒鼎鐘鄉曲儒生
慕公高風參前倚衡若接音容貌公之像血食學宫先
聖之道與公無窮尚享
沙縣靈衛鄧公祝文
維公昔因唐季嘗挫賊鋒脱萬姓於虎牙措一同於化
國頃興淵寇昔懷巢幕之危陰賚我邦獨享覆盂之固
使華協奏天寵載臨尸祝之來紛如蟻聚廟祠之建粲
若翬飛更須左右其民以克終始之德英風冠世洗空
天上之旄頭義氣横空擁出雲端之北極四夷電滅六
合春迴豈惟一邑之雄要作萬邦之極仰希聰聽俯察
輿情
宣和八年春一月庚寅聞金人不恭敢拒大邦羽
檄星馳郡邑驚擾竊得兵符而讀之往往泣下靖
康改元癸卯夜夢有老人東向而坐呼所統之兵
紛來無窮皆屛息受命無敢誰何者老人語之曰
若等善護此勿撓之羣卒皆曰某屬於公敢他為
哉覺而異之曰是何神乎而獨祐我也忽鄭中踵
門而請曰靈衛被旨剙廟冠絶吾邦出師者爭禱
焉但未有祝文幸夫子製之然後知靈衛公果祐
吾邑者丙午謹撰此錄未果而捷音到矣天兵所
指摧朽拉枯因其請降舍之使去嗚呼快哉叩角
擊壤將復為太平民矣遂倂書之以彰靈衛之迹
云
靈衛廟賽願祝文
楛矢南飛漫天如雪左蔽江南右暗吳越嗟嗟七閩江
浙之間凜如累卵上壓太山我邑在閩浪名富庶兵火
鼎來僉曰可慮爰率儒士列拜廟庭冀公之庇以竊康
寧天書夜報賊兵稍北奠枕舊居實公之德公德如山
我不敢忘既陳牲幣又奠椒漿君恩如天公其可忽既
福此邦當佐上國黃屋蒙塵今猶海鄉公其相之萬國
來王
栟櫚集卷二十二
