栟櫚集卷三宋鄧肅撰
律詩
和李梁溪春雪韵
白白朱朱春已深那知雪意更隂隂落花幾陣遮山密
穿褐餘寒頼酒禁騎馬不前真有恨留衣過臘豈無心
等為遷客俱逢雪誰侣梁溪獨醉吟
又
玄冥忽欲作春容不許東君利自封已使素英拖暖絮
更摧妖豔别寒松那知往事思飛燕預慶豐年免象龍
向有謫仙詩句好何妨閉戶醉金鍾
送春
宿雨初開萬翠屏相携雲水自由身寸心未逐鶯花老
一笑能留天地春倘得新詩同刻燭不妨濁酒共傾銀
往来一氣何須問蝙蝠飛時日正辰
分歲
餘臘羈人少共歡那堪瑞雪降雲端四時欲盡三更鼓
六出翻成兩歲寒欺&KR1062;嶺梅殘豔白密敲亭竹碎聲乾
公卿休埽黌堂下留與来朝賀客看
鄰家翁挽辭
凛然風韵老尤癯方寸經營包九區窖粟巧為任氏策
縛船冷笑退之迂深藏未肯驕僮僕儉德端能率里閭
故使考終踰七十不因財害似齊奴
其二
高堂晏坐亦何忙金水聊觀毁與穰遠配刀間籠桀黠
未饒倚頓埒侯王桑麻有畝今千計牛馬難言用谷量
可惜一朝螺變黍千金無藥治膏盲
從昭祖乞糖霜
甜滿中邊一夜冰璀璀璨璨自天成冷香入骨追瓊液
秀色當筵瑩水晶絳闕不須餐沆&KR1197;玉池何事養胎津
從公乞取洗蒸欎一馭寒風上太清
避地過雷霹灘
門前又見馬如流兵革繽紛幾日休嶺似車盤方稅駕
灘如雷霹更行舟鯨鯢敢侮乾坤大江海徒深蟣虱憂
安得將臺登李郭挽回羲御照神州
偶題
才薄難趨供奉班歸来作意水雲閑謫官謾說九年計
客枕曾無一夕安渭水不應藏釣艇淮隂便合起登壇
喚回勝境憑夫子使我甘歸苜蓿盤
次韵謝明遠和
乞身大小為溪山征鼓不容簔笠閑酷暑扁舟同海角
暖風杯酒念長安高情我自歸蓮社妙譽君應冠杏壇
更約三山少從欵赭虬吐卯粲金盤
題步瀛閣
玲瓏畫閣入鴻冥隱約鴻冥入太清紫氣氤氲隨去步
青霞杳靄入行旌桃花浪透三山近龜角屏高七朵横
解逐梅仙在塵世誰知塵世有蓬瀛
子安提舉
南奔千里已途窮更向長江避敵鋒十口未容謀去住
片帆那暇擇西東乞殘不忍從司業食粥新来佀魯公
頼有詩情摧不老時將新句吐長虹(某初欲過興化今乃止耳故詩中具)
(之以為他日志也)
又
征鼓驅人夜發船别来無處寫憂煎高吟自答㗀嚶嘯
旅食時開欎屈筵君去青天纔尺五我今白髮已三千
何當却飲南湖月顛倒衣裳舞謫仙(山中岑寂時有嘯於梁者日中所享)
(不過以鰻魚為絶品耳)
次韵
玉殿曾叨侍冕旒才疎意廣誤旁求彙征那敢私連茹
勇退何妨在急流蓬蓽已無原憲室江山且飽子長遊
西庵軒檻多風月幸子来時共茗甌
又
怪底祥光夜滿門朝来入社得詩人空疎嗟我句無眼
俊逸知君筆有神共隐兵戈不到處相携雲水自由身
便當痛飲追河朔紅雪繽紛膾錦鱗
次韵郭宰兼簡丞尉
獨領詩壇卧北窗故應落筆士夫降笑談自埽剡籐萬
聲價曾高魏闕雙六合便當歸化筆一同聊復賞澄江
初無肯綮煩游刃夜飲何妨取萬缸
右一
只將詩律對晴窗我本無為人自降曹子棒頭施五色
崔侯廳下植松雙千篇堪友騎鯨李八詠當奴夢筆江
文字興餘行樂耳肯容碧玉自盈缸
右二
一點螢燈續曉窗已千人十未甘降見聞僅得豹斑一
勝負猶爭蝸角雙山聳劍鋒登九坂浪翻銀屋度三江
歸来自在春風裏時得萱堂獻酒缸
右三
洪丞和来再次韵
堂堂國士洪夫子刻燭從渠心自降妙手故應釣鰲六
得君那用射鳶雙定隨國老興東海肯效騷人慟楚江
酒醴祇今須麯蘖要令六合共盈缸
右一
世事無由到竹窗只餘心賞獨難降雨餘翡翠山連七
春漲玻瓈磎自雙萬壑不須看越嶠千尋端可配吳江
摳衣便欲同清景安得黃封列萬缸
右二
又述
萬里歸来一小窗利名心滅不須降雖無何子食錢萬
未到潘郎雪鬢雙樓上詩狂欲騎月晩来酒渴思吞江
從今痛飲須論日瑣瑣那能問幾缸
成彦女奴琵琶
婷婷裊裊出紗窗坐使紅籹萬目降翠袖薄籠春笋十
玉釵初合綠雲雙四弦對客追三疊萬喚令人憶九江
曼倩酒狂本無量為渠㶑灔倒銀缸
寄璨老西軒
水沉一炷裊晴窗默坐無心可得降浥露菖蒲能寸寸
語晴新燕自雙雙祇今淂兔不鑚紙那用浮杯更渡江
前世遠公只師是好從元亮供千缸
林提學挽詞
文陣曾驚賢士關青衿袖手仰登壇當年聲價輝寒谷
晩節清貧耐歲寒地下修文屈顔子人間談易笑丁寬
傳家賴有千人傑三接天衢不作難(提學嘗横經上庠朝鮮受其傳以歸)
和陳少卿
懶從蒿目世間憂緩步招提味九丘正論羡君無鄭衛
窮途慰我在商周飄然忽作遷喬興卓爾難追跨海遊
别去詞源應萬斛幸分涓滴洗離愁
謹次第三章
海角誰能寫客憂童顔鶴髮顧崇丘風流君似東山謝
勲業余慚赤壁周落筆敢陪風雨疾扶筇時共水雲遊
明朝却羡先生去萬頃煙波醉莫愁
别陳少卿
平生杯酒百無憂四海風流陳太丘據景筆端凌鮑謝
當年門下得伊周那知避世嶔崎迹也許從公汗漫遊
聞說片帆今又舉三山無處著人愁
偶成
我生詩酒弄林泉紫詔三呼出洞天高視塵寰但蚊睫
冷看時輩聳鳶肩山間已袖嬰鱗手物外今還釣月船
若使兒曹知此樂人人同得地行仙
其二
數椽茅屋傍山隈野草如雲徑不開小院縱横行蟻陣
孤燈明滅縱蚊雷并包益見乾坤大掃滅何時風雪来
磊塊胸中何處洗酒行到手莫停杯
鳳池小飲
愁見孤城萬馬屯山行飄若出塵樊臨池想鳳心皆妄
據檻觀魚道更尊笑吸百川淋酒渴旁看三峽倒詞源
人生適意須觴詠世事升沉不足論
次韵鄧成彦
搶榆不羡貼天飛冷落柴門半掩扉花榭水軒催客老
飯羹酒甕與心違風流沈約自應瘦美好陳平今已非
誰似宗盟重山嶽九環金帶稱腰圍
戱洪丞
萬里歸来雲水鄉逢春得酒且彷徨好賢誰似雙松吏
使我時終一石狂忽與高堂来鼠目却令朱戶鎖梅粧
先生取瑟吾知已安得從今不舉觴
次韵凝翠閣看水
欄杆十二俯烟濤冒雨從君一醉陶頗覺寒窗侵島瘦
故將勝景助韓豪波聲裂岸漁歌遠水勢横天釣艇高
前日主人今國老乘桴何處泛滔滔
再次前韵
蕭條門巷半莱蒿杯酒田間亦自陶採栗久要工部拙
騎鯨偶厠謫仙豪狂歌故作風雷噫逸興何妨日月高
勝景頼君佳句&KR1062;胸中江漢更滔滔
又
琢磨佳句敵離騷頼得朋来漉酒陶時遣紆餘資卓犖
更將華妙濟雄豪閣臨巨浸南溟近簾捲晴空北極高
更約高談句法外可憐天下正滔滔
陳大夫華嚴閣
星郎德望欲摩天坎止流行任自然直道不回真鐵石
高懷未老已林泉宗門夙了風幡動傑閣聊修香火緣
顧我驅馳成底事羡公真是地行仙
栟櫚集卷三
