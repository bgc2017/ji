栟櫚集卷四宋鄧肅撰
古風
靖康迎駕行
健兒作意厭人肝揮鞭直視無長安南渡黃河如履地
東有太行不能山帝城周遭八十里二十萬兵氣裂眦
旌旗城上亂雲煙腰間寳劍凝秋水雪花一日故濛濛
皂幟登城吹黑風我師舉頭不敢視脫兔放豚一埽空
夜起火光迷鳳闕鉦鼓砰轟地欲裂斯民嗸嗸將焉之
相顧無言惟泣血僕射何公叩龍墀圍閉相臣臣噬臍
竒兵化作乞和使誓捐一死生羣黎遊談似霽大帥怒
九鼎如山疑復顧郊南期税上皇輿截破黃流徑歸去
陛下仁孝有虞均忍令征騎聳吾親不龜太史自鞭馬
一出喚回社稷春敵人慕得猶貪利千乘載金未滿意
釵鈿那為六宫留大索民居幾卷地六龍再為蒼生出
身磨虎牙恬不恤重城突兀萬騎屯杳隔鑾輿今十日
南門赤子日駢闐爭掬香膏自頂然忿氣為雲淚為雨
漫漫白晝無青天太王事狄空金帛坐使卜年踰八百
天聽端在民心耳蒼蒼誰云九萬隔會看春風擁赭黃
萬民歌呼喜欲狂天雨無塵瞻北極旄頭落地化頑石
寄司錄朝奉兼簡伯夀
老松古栢爭清勁社稷元勲李文正風流千古照人寒
家有白眉聲益振十年遊宦落窮山妾無衣帛日號寒
只餘净業磨不去駸駸筆勢江湖寬阿戎作詩更難偶
銀鈎仍復規顔柳蒼藤千尺練敲冰萬軸晶瑩照窗牖
明月夜光兩相酧束笥堆床曾不休公家自有嘔心戒
豈容雕琢損天遊嗟我無文出月脇惟有蓬窗堆柿葉
如何分我三百萬試掃危言助調燮
道原惠茗以長句報謝
太丘官清百物無青衫半作蕉葉枯尚念故人家四壁
郝原春雪隨雙魚榴火雨餘烘滿院宿酒攻人劇刀箭
李白起觀仙人掌盧仝欣覩諫議面瓶笙已作魚眼從
楊花傍念輕隨風擊拂共看三昧手白雲洞中騰玉龍
堆胸磊塊一澆散乘風便欲欵天漢却憐世士不偕来
為借干將誅趙贊
大雨
夜夜隂雲如潑墨雨勢欲挽銀河竭春工十八落泥塗
驟雨誰云不終日魏紫姚黃業已空嬉遊何足介心胸
只恐年年禾黍地浸滛盡入陽侯宫憑誰為我呼少女
掃空隂翳開天宇光風霽日暖層霄坐令六合同歌舞
芙蓉軒
我開幽軒榜芙蓉琉璃十頃浸新紅此来踏雪空無有
黃蘆敗葦爭號風却坐明窗弄書史新詞仍試佳毫楮
香風忽到簾幕開一朵芙蓉却能語我生眼中萬妖嬈
為渠還作夢渠勞炙牛未數劉師命驂鸞便學王子喬
賀朱喬年生日
三春一半入羣芳朱朱白白競天香人間無處著此景
付與長庚作肺腸長庚乘風下天宇明窗萬卷飽今古
筆端著處皆春容文墨林中三角虎祗今聲價高雲煙
要轍故應歲九遷便當折檻追家世與國同休億萬年
謝虞守送酒
瑟瑟嚴風鼔蓬戶對話春圍兩亡趣使君送酒喚春来
坐使漫空翻柳絮雪榭懸知雪未消一目千里皆瓊瑶
詩仙冷坐清入骨便合九萬摶扶搖迴首故園歸未得
天意留人亦竒絶我今幸得賢主人公亦未易有此客
别虞守
閩山去天惟尺五傍立怪石如蹲虎點額龍墀萬里歸
未能赤脚走風雨慙愧使君肯相延十日傾酒如流泉
文字興餘亦不惡紅粧執約豔神仙明日馮驩出有車
遠借仁風歸故廬不用回頭重引領行矣商霖到海隅
昭祖送韓文
兩鳥相酬不肯休欲令日月無旋輈斯文未喪得韓子
掃滅隂霾霽九州古来散文與詩律二手方圓不兼筆
獨渠星斗列心胸散落毫端俱第一陋巷嗟余四壁空
惡本雕殘付蠧蟲雖得一斑時可意魚魯紛紛意莫窮
好古誰似城南杜平生不矜潤屋富力刊善本妙毫釐
日費千金曾不顧老藤截玉奴側理千古松煤騰碧烟
入手五行俱可下兀兀短檠忘夜眠我生嗜好隨時改
獨有此書心不解欲酧厚意錐也無更為先生作阿買
偶成
乘風上天欵天語天公不怒雷公怒烟霄一斥下人間
敵兵旁午歸無路欲度三吳血盈川欲泛九江兵闇天
扶筇却出徽城去去天一握五危巔水陸辛勤已足矣
雪花更開九萬里英雄困餓古猶今莫學兒曹生愠喜
題顯親庵謹次嚴韵
寒蘆敗葦秋風嚴魏紫姚黃春色妍誰能不隨天地轉
開闔自我古無前秋花忽從三月盛引得好詩来相慶
為見漫空兒女姿義氣稍回君子正我頃失魚緣釣直
抱璞未酧不須泣天生我輩豈偶然但驅百怪歸篇什
慙愧梅仙情最親期我看花三省身已越春風聊一笑
更倣秋霜不改春
送思道福唐
狂風一過天如洗四卷隂雲空萬里高樓月色三更寒
漁歌相應起寒葦一樽初對謫仙人只用瀾飜細論文
半夜拂衣翩欲往飄飄逸興凌秋雲破浪扁舟一葉細
問君去去端君意笑言演峽隘心胸要觀閩海浩無際
顧我虀鹽尚泮宫安得化雲便從龍好景欲觀今未遂
憑君驅入錦囊中
與郭舜欽朝請
成均冷坐窮吞紙額叩龍墀濱九死背負琴書偶生還
頼有春風滿故里故里渺居天一隅因仍蔓草不堪除
多謝先生肯遊刃號令雷霆一掃驅舊弊忽消新慶長
老稚相携紛(闕)坐使牛蹄一畝中九萬共摶羊角上
只恐朝廷急英雄割雞不用煩屠龍政須太山来&KR1062;卵
金闕喚回小令公陋巷嗟余空四壁餓死平生無枉尺
知音今有昌黎公玉川得卧三竿日
遣興
醉中飛夢到神清夜半高樓借水明下瞰寒溪凝水晶
孺子相呼同濯纓樓上天人百寳瓔瑞色天香充棟楹
步雲一曲語春鶯千山洗空烟霧横酒醒簾外竹隂行
夜風更為芭蕉生愁腸起向謫仙呈夢境憑君指顧成
一開後堂花柳盈香肌可邁六出霙珮玉步蓮不自輕
寒眼那能更指令春葱斜捧玉壺傾真珠紅滴濃無聲
一醉花間豈易營歸来十日寸心縈蘭亭家風類帝京
為余亦復出花城柳腰隨風萬里征鞍馬不復數歸程
坐令鐵心宋廣平夜揩醉眼賞梅英歌燕舞趙藝更精
遏雲迴雪未可評人間不復數娥㜲神仙遊戲肉眼驚
我生不顧萬鍾榮對花有酒即蓬瀛高會何須四者并
赤脚亦能寫高情最恨蘇公世公卿家聲往往九州傾
風流陣中却寢兵酒甌但借鄰姬擎何日高樓鐘鼓鳴
如我心醉如春醒
題天慶觀
真人躡身凌紫霞下憫濁世長咨嗟崇樓傑閣耀金碧
開闡至道非雄夸仙茅連山可度世守此規規如井蛙
靈雲一笑萬事畢到今福地空桃花
寒梅上李舍人
窮山觸目紛茅葦此意昏昏誰可洗竹間忽破一枝梅
對月嫣然耿寒水吟詩索酒滿高堂穿簾的皪射晶光
世上羶葷来不到翦翦天風吹冷香人言百花睡未起
獨冠羣花差可喜那知和羹自有期未用爭雄&KR1062;桃李
但憐雨雪正濛濛寒意未舒萬象窮故作選鋒驅殘臘
挽回天地變春風
送李狀元還朝
元戎簾幕海濱開謫仙騎鯨天上来尊前談笑贊籌畫
一洗八郡無氛埃功成揮鞭朝玉闕九重閶闔開春色
要傳天意下人間翰苑政須萬人傑我今去國已五年
天子令伴黃冠仙邂逅相逢君復去林泉還我擅雲煙
君去上天欵天語莫畏雷霆作強禦人間疾苦欲叩天
天門嵯峨隔雲雨紅巾十萬今已無致此紅巾本何如
撥亂倘知原始末制梃自可鞭羣狙
霹靂松
老榦千年如削鐵蟄龍釀春未肯泄阿香推車動地来
振起虬髭上天闕砰轟一聲驚倒人雨勢更挽銀河月
溟洲六月海生塵一朝化作無邊春
題梅齋
江邊蘆葦風颼颼東君一點破寒愁窗間疎影横春瘦
枕上冷香尋夢幽夜半竹折驚殘雪醉起捲簾千山月
肺腑洗空龍麝腥落筆天香鬭清絶
栟櫚集卷四
