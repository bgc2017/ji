栟櫚集卷十宋鄧肅撰
古詩
謝李舍人題額
寸草春未報秋風樹不停三年真忽爾過隙白駒奔廬
墳吾豈敢北堂有老人作庵居釋子佛事勤朝昏太史
憐此意高額揭顯親梁間垂玉筯壁上靄飛雲顧我何
為者傳家空一經栖遲已三十寒燈尚短檠北轅將適
楚捩手或翻羹那能為親顯只可充添丁但念我先人
白首困飄零射策不逢賞青衫脱王庭今焉逢太史發
揮自身名坐令九泉下冷骨復生春顯揚今在此松楸
萬世榮作詩敢論報欲為几上銘
陪李梁谿遊泛碧
凉天夜無雲寒江秋更碧冷照月華中水天同一色畫
船渺中流三更羣動寂清風遠相隨蘆花秋瑟瑟近山
得桂香隔烟起漁笛樓臺半有無疑是化人國我生本
無事釣竿勤水石今宵更可人仍侍君子側浪登元禮
舟本非謫仙敵歛手看揮毫光芒騰萬尺
本上人
乞食自王城駿筆揮萬紙開緘動心目忽忽龍蛇起便
可老煙霞聲價日千里那知未滿意更訪栟櫚子栟櫚
亦何人是心如灰死愳語滿人間春風自桃李憑君一
笑揮萬事空一洗但了風動幡在處真投水願將廣長
舌語出亦糠粃迴到我軰人政堪覆醬耳
和作哲送令德
我瓠非五石安能枵不用但恃少年氣未肯就羈鞚越
人已斷髮章甫浪出宋何如子建文脱口人爭諷笑示
善者機綺語時一弄妙竟秘不傳尺管閣雲夢固應羞
芹藻清明奴隸共明年欎梧桐定作喈喈鳳歸来訪原
憲慎毋學子貢故人猶未病反已能求中
宴坐軒
客食突不黔馬上肉消髀所得知幾何此生亦茅靡何
如豐岩公一室萬緣止竹林能清幽岩竇富竒偉關門
寂無人燒香坐隐几今年忽猿驚杖屨數百里持此凝
宴坐老師一啟齒我心死灰如春風吹不起請君看九
淵止水即一洗
舫齋
寓形天地間一枝慎所處到眼無溪山堆胸自塵土陳
子作舫齋端能世外趨笑傲風波境恬無風波慮循本
魚可觀灰心鷗自舞風景雖可人分手聊四顧紛紛逐
末流誰援沉迷苦吾事在濟川慎勿五湖去
泛舟示子
秋江十日雨破浪飛危檣恍如在天上萬頃煙茫茫狂
風自南来桂花雨新黃停杯不須飲且飲空中香平生
四海心老大愧周郎聊復隨孺子解纓濯滄浪北斗挹
酒漿天孫織衣裳乘興拏舟去一笑上銀潢
黃卷堂
世人無遠韵挾策下浮雲識字僅有數得志無短檠太
丘妙家法不肯鹵耕耘藏書浩無際兀坐觀滄溟寒陋
鄙李邕假書勤朝昏過眼如杜甫散為筆下神一家今
四傑射策到王庭自視猶細事家塾方討論嗟我未聞
道政作鑚紙蠅會同阿戎去從公問斵輪
過黃楊岩
朔風夜號空于喁幾枝木深山自春色芳草不凋綠朋
来得佳遊招提藏翠麓新酒赤如丹竹萌肥勝肉一醉
出門去缺月掛脩竹歸路涉溪淺危橋踐寒玉夜過渭
濱居門庭故不俗對坐寂無雨泉聲如擊筑宗盟更可
人相邀勤秉燭開緘得捷音鯨鯢俱面北迴棹今可矣
賞心嗟未足西去有竒巖佳名配王屋箕踞列十人未
充空洞腹更約林宗俱来伴白雲宿
飛螢
谷雨已十日不散隂雲頑夜風翼腐草借光蒲鶩間往
来自相照似欣天地寬何時東方白紅日開雲端
次韵王信州古風
我昔少年日氣與風雷壯一言既不合掉頭歸望望誓
將老煙霞叩角耕閑曠一日煩干旌叩天舒孟浪自譬
舟一葉沙溪春蕩漾百川倘已東吾力那能障尚頼天
地寬未即崇山放栟櫚付冷居乃為世所長老妻畫紙
棋赤脚沽村釀醉起舞彩衣吾道頗休暢人傑又鼎朱
不怕供詩帳酧唱激清風洗空煙雨瘴故人化鶴仙穹
廬共悽愴生還義更高褁飯遠相餉演山見長庚醉眼
不敢仰便結騎&KR1706;遊不知飛燕謗蘭亭最後来德齒均
所尚傷時雖慷慨論事尤倜儻杯酒七峰下逸思九天
上萬事俱可人祗欠蛾眉唱
再次韵謝之
四海王信州志氣老益壯家學九域聞人物萬夫望若
使在廟堂天下無怨曠胡為一葉丹也泛閩溪浪顧今
真斷梗江淮付搖漾逢人輙傾倒涉世無隄障既合越
人瘠仍欲鄭聲放斥下九天来宜似幽怪長(一作幽怪多冗長)
邂逅忽相逢琥珀傾新釀火急賡歌詩胸臆頼舒暢我
語無餘韻日書甲乙帳得君驅鱷手不憂潮陽瘴三年
去國心海隅日悽愴東家久不燔稚子誰將餉詩成豈
置之萬事吾不仰那復思重裘區區欲止謗明朝更可
人芒鞋窮好尚遥知翠微中高談得縱儻至樂麯糵間
虛名鐘鼎上輕重不須論杯行且酬唱
再次壯字韵
昌黎論佛骨南行氣亦壯獻書請鏤玉却起北歸望香
山最風流詩酒事夷曠那知聞琵琶淚濺九江浪此身
苦海中風流隨蕩漾妾見分南北無乃眼中障嗟我果
何人楚狂本天放外物不須論有身今已長斥歸水雲
鄉日醉蓮花釀茗飲過陸羽禪悦得文暢安此更何求
萬里脱氊帳死生則置之北邙豈俱瘴使君憐我愚了
無逐客愴謂我耕白雲不獨齊眉餉詩来覓歡處光芒
不可仰欲醉桃李春那憂貝錦謗赤脚敢云無社舞非
時尚侯門列蛾眉一見吾其儻抛磗此當先積薪君在
上更為李與蘇兩家按斯唱
第四章兼簡其子
鳳卜雖蕭條虎筮固豪壯要皆有得失未息助中望那
知方寸地太空等虛曠川逝水不流石高風自浪鄭五
相府榮謝三漁舟漾(闕)鼓瑟鏗
爾捨扶杖嚗然放在我本不虧底處更求長獨挂百錢
遊無人捉私釀醉歸一腹春滿紙揮琴暢(風俗通記凡琴曲和樂而)
(作謂之暢因憂愁而作謂之操)珍重江左王德劭宜絳帳天遣千里来
不顧閩山瘴大言臭味同政可慰悽愴誰知金玉予詩
成即相餉筆力到天心開卷人爭仰但勿賦兔葵小兒
易生謗獻之詩更可句法晉宋尚從渠得精深嗟余真
恍儻何當日相從煩君更語上徑追太古風三嘆連十
唱
荔子
荔子有佳品乃在府城東我来方秀發黃雲叠萬重遥
知香味色已具碎花中凭欄一念足不食意自充人世
如夢耳當體色即空謂是為真實便可侑千鍾謂是為
非實真飽亦何從虛實兩無有棲高雨濛濛
避地山谷
大禹不到處石壁誰鑿開雲端欲相搏飛出白雲来餘
沐亂飛雪雄聲敵春雷泝流湧百尺銀山陟崔嵬顧我
雖逐客解雨已春回嗟此天盡處胡為乎来哉萱堂有
垂白蓬室紛提孩内外三百指奔竄若為懷我疑雲水
間亦有天下才何時日三錫一振紀律頽羲和儻中天
六合無氛埃鼠壤與蟻穴不風當自摧坐令陋巷中依
舊樂顔回亦能書要荒朝會叩天階
次韵王信州遊棲雲
勝遊出林杪參天僅一分從君如附驥顧我願為雲野
色連空碧幽香襲露薰耦耕當卜此横笛夜相聞
栟櫚集卷十
