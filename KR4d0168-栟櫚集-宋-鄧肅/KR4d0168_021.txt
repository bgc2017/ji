栟櫚集卷二十一宋鄧肅撰
啓簡
上李右丞相啓
伏審光被殊恩擢參大政士民交慶社稷增輝恭惟右
丞相公先生道貫天人氣彌寰宇盡忠扵社稷遑恤其妻
孥初擢栢臺嘗斥脱鞾之力士繼親香案遂同折檻之
朱雲扁舟既落於窮山尺紙不干於要路惟居窮固略
無希進之心故位崇高不為患失之慮敢陳大計默契宸
衷洗空天上之旄頭擁出雲端之北極措九州於磐石
脱萬姓於虎牙撥亂殊勲既出子房之帷幄守成有道
更資傅說之鹽梅穀腹絲身要觀實效泥金檢玉何取
虚文某頃以青衿久從絳帳兀居閩嶺但足一泓之牛
蹄坐想沙堤上摶萬里之羊角雖乏攀鱗之業幸為擊
壤之民其欣愉者實倍倫等
上李右丞相簡
某頓首拜覆比部邸報竊聞入參大政欣躍之餘連夕
不寐蓋非謂大厦巳成預為燕雀計實幸斯道有傳而
海内均福也國勢委靡無如今日然紀律巳定夫何患
哉百姓足君孰與不足太平可以指日矣天下幸甚
再啓太平日久不聞鉦鼔之音一且羽檄星馳天下騷
動窮鱗不能致死但揮涕耳伏聞先生定大計建大議
毅然以身當之笑談之頃脱萬姓於累卵之危顧豈近
世學者敢望其後塵哉所幸者樸䔩散才得先天下之
願識者款陪杖履於山水之間吟詩飲酒作終年計其
為幸甚可勝言哉
頃在閩中不知世事如許每得謦咳及之但見蹙額若
不自勝者及來京師於所聞歸拜北堂無復西意敢意
今日得觀人傑起佐聖君復祖宗故事與天下息肩遂
爾安然為太平民知幸知幸
嘗觀崇寧以來火元祐之文以塗天下之目凡官於其
時者皆斥而不用未嘗不失笑也天下公器自有輿論
故人之賢不肖亦何與於年號耶甚矣小人之惡君子
也不知大體但極其私心耳然君子之惡小人亦猶是
也倘極其情則亦無所不至矣於此照之不落一邊政
賴中庸之道昔竊觀先生有包荒之德不為卓絶苟異
之行蓋於行止疾徐之間而得堯舜之道不為巳甚而
見仲尼之心者也今也甄陶天下亦何事於芻蕘之言
耶然事師之道猶事君也苟有所聞敢自隱乎僭易僭
易
寄朱喬年
某頓首再拜數千里之遠才抵舍便見君子遂作許款
慰懌之懷殆非毫楮所能計也平津送别還復黯然比
辰起居如何臨政當有神相某前此狂妄幸脱虎口今
當疏泉種竹作安焉計但遠去吾喬年而令德諸友又
復他適兀坐深井日覺茅塞耳倘不我棄幸時惠書併
近日新作切懇切懇餘惟為吾道百千自壽不宣
某頓首再拜大王大風一首聊叙别後眷眷之私二兄
略不見和豈簡驩耶但吾黨中人洞見肺腑不敢以此
奉疑耳便風幸首見及也徽城楮煤泉南二香及韓黃
墨刻皆勝物也非吾子不能有非老弟不可分幸早專
人以慰此鵠立至望至望俞人傑秀才蓋名家之子也
頃在泮宫嘗與同舍云于左右曾有一日之雅今在治
下他無所求惟覓一安下處想不難應副也千聒不盡
堂上太夫人尊嫂宜人萬福令子安樂否老兄貴恙今
想平復要當耐煩去之有漸可也藥物有效者點記一
二時服之其他雜方幸一切置之為妙炙瘡作否俎豆
之間戒之良易衽席之上非斬釘截鐵者不能愼也然
所望吾喬年與喬年所以自期者當自知之其可以頃
刻之適壞此無窮之計乎越祝代庖雖為可厭要臂巳
有三折則能明醫故不可不盡也許簿伯仲余思晦黃
彦武諸兄近方作書故不及縷布也某再拜
答吳時中
某頓首再拜時中祕校吾友坐下作别益久馳仰殆不
勝言專人損教感服友誼仍審即日尊候萬福某託庇
粗遣未有承晤之幸敢乞百千自壽前膺殊選謹上狀
不宣
某頓首再拜啓罪逐孤蹤日復一日便當叩角作歸農
計但時勢未寧恐不可以安枕耳時中養閑里閈事業
但益進也一丘一壑自有高韻世間榮辱不足介念此
間朋友雖不乏人議論才學類有可取但進取之志時
悻悻然見於顔面間出處殊途終不能滿意時中有暇
能惠然肯顧否木牛石馬當有以為公獻也謝丈間居
為衆人作佛事使鼠竊狗偷無敢窺其境者乃知此公
志在愛人非自為也世間小人雖閨門之内尚與兄弟
分彼此孰能克巳如謝丈乎想左右亦有以助之此皆
朋舊間美事良為助喜也欲言無窮但不能多幅耳某
頓首再拜
答陳夢兆
某頓首再拜上啓知縣朝奉丈坐前夏熱伏惟宰宇多
暇神明贊祉尊候動止萬福某託庇西來巳造建安行
遂參見但切欣愉謹先奉狀起居不宣
某頓首再拜前日承書叠幅尤荷意勤來卒徑之沙陽
更不具狀上謝想蒙照亮某誤蒙召對實出奬提幸見
君父以攄所欲論者非恃教誨何以副九重之望哉即
干提命得毋金玉其音也某再拜
某再拜搬家之喻極荷見教前日被受聖旨令日下就
道再有大急起離指揮前後凡十有一次催促自顧何
人敢遲延既對之後即歸迎侍使老人不冒畏暑以登
途蓋兩便也如何如何
栟櫚集卷二十一
