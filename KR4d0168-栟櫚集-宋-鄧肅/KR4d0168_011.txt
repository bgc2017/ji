栟櫚集卷十一宋鄧肅撰
樂府
臨江仙
帶雨棃花看上馬問人底事匆匆于飛有願恨難從大
鵬摶九萬鸚鵡鎻金籠怱怱便為千里隔危岑已接
高穹回頭那忍問前蹤家留千里外人在斗牛中
右一
百尺危樓初過雨清風凛作輕寒一聲漁笛在雲端黃
昏簾幕捲新月半欄杆青翼不来音信斷雲窗杳隔
三山何時携手便驂鸞今宵同勝景玉斝不留殘
右二
春雪一甌扶醉玉翩翩兩腋生風柳腰無力殢雲蹤陳
郎投轄意分袂忍匆匆白玉琢杯龍麝泛瀼瀼天酒
爭濃何妨一飲上青驄晴空行夜月緩轡水晶宮
右三
劍水泠泠行碧玉扁舟一葉吹風玉人招手畫樓東浩
歌隨月去春在小樓中簾幕低垂圍篤耨雕腸笑捧
香葱謾將雨意作雲濃單于吹未徹門外響玲瓏
右四
雨過荼䕷春欲放輕寒約住餘芳南園今日被朝陽瓊
葩開萬點塵世滿天香百卉叢中紅紫亂玉肌自笑
孤光清風剪剪過紗窗餘酲空一洗不數夀陽粧
右五
獨宿禪房清夢斷雞聲喚起晨鐘出門曉月耿寒空小
池凝翡翠竹外跨飛虹梅塢不知何處了傍籬臨水
重重嘯歌只在冷香中人間那有此天上廣寒宫
右六
夜飲不知更漏永餘酣因染朝陽庭前鶯燕亂絲簧醉
眠猶未起花影滿晴窗簾外報言天色好水沉已染
羅裳檀郎欲起趁春狂佳人嗔不語劈面噀丁香
右七
夜靜黃雲承寶韈九疑人道羊家蕊宫仙曲送流霞東
陵分玉井遠勝隔荷花綽約旗亭沽一笑衆驚飡棗
如瓜畫橋烟柳忽翻鵶醉鬟傾綠醑參月共横斜
右八
樓北樓南青不斷晴空總是春容先来無處問郎蹤那
堪風不定雨盡一窗紅初恨水中徒捉月而今水月
俱空謾將雨意伴雲濃臨風千點淚不到浙江東
右九
浣溪沙
雨入空階滴夜長月行雲外借孤光獨將心事步長廊
深鎻重門飛不去巫山何日夢襄王一牀衾枕冷凄
香
其二
傍竹柴門俯碧流見人無語眼横秋鳴機軋軋弄纖柔
定有迴文傳竇氏何時銀漢度牽牛歸来風雨夜颼
颼
其三
宿雨潜回海宇春曉風時散日邊雲熙熙人意一番新
破睡海棠能媚客舞風垂柳似招人春衫歸去馬蹄
輕
其四
欄外彤雲已滿空簾旌不動石榴紅誰將秋色到樓中
瑪瑙一紅浮翠玉瓠犀終日凛天風炎洲人到廣寒
宫
其五
高會横山酒八仙煙雲不减九華妍暖風瓊樹倚樓前
妙唱一聲塵暗落靚粧四座玉相連驂鸞何日共翩
翩
其六
二八佳人宴九仙華堂清靜鬭春妍瓊枝相倚妙無前
良夜黃雲来縹緲春風碧酒意留連花間蝶夢想翩
翩
其七
半醉依人落珥簮天香不數海南沉時傾秋水話春心
已覺吹簫歸碧落從今禊飲笑山隂金盆休惜十分
春
其八
海畔山人碧玉簮天涯消息嘆沉沉頼逢傾國洗愁心
莫為世情生旅况且因樂事惜光隂明朝紅雨已春
深
菩薩蠻
隔窗瑟瑟聞飛雪洞房半醉回春色銀燭照更長羅屏
圍夜香巫山幽夢曉明日天涯杳倚戸黯芙蓉涓涓
秋露濃
又
萋萋欲遍池塘草輕寒却怕春光老微雨濕昏黃梨花
啼鳥粧低垂簾四面沉水環深院太白困鴛鴦天風
吹夢長
又
飛鴻欲帶春風去柳絲却織春風住去住任春風只愁
樽俎空今朝鞭馬去又得高陽侣半醉踏花歸霜蹄
驕欲飛
又
簾旌不動重餘熱高堂誰送能言雪一笑下人間天風
襲坐寒歌聲雲外去句譜蘇仙語曲罷一樽空飄然
欲御風
又
廉纖細雨連天遠紗窗不隔斜風冷花柳自生春無聊
空閉門雙雙携手去回首烟汀暮嬉笑在高樓知人
牢落不
又
垂楊裊裊腰肢軟寒溪練練琉璃淺短艇卧吹風生涯
一葉中五湖須徑去何用若耶女烟雨暝沙汀花香
喚酒醒
又
腰肢欲趁楊花去歌聲能遏行雲住杯酒醉東風羈愁
一洗空謫仙清飲露意在飛瓊侣未醉那求歸新詞
句欲飛
又
歸心謾逐飛雲去歡情却為芳菲住翠袖擁香風寧辭
玉斝空主人承湛露元是臯䕫侣早晩定遄歸商霖
四海飛
又(和李狀元)
騎鯨好向雲端去踏花偶為狂朋住語笑凛生風眼高
四海空羊裘衝雨露我是漁樵侣已趁白鷗歸長江
自在飛
又
一心唯欲南園去東山有意留難住曾慣識追風馬羣
今已空金盤盛玉露情絶鴛鴦侣破賊凱還歸冲天
看一飛
南歌子
竹影窺燈闇泉聲語夜長小窗無夢到高唐獨飲三杯
長嘯步脩廊月午夜衫冷蓮開風露香欄干西角下
銀潢我欲乘槎天上泛寒光
右一
晧月明顋雪冷風亂鬢雲高樓簾幕夜生春半醉倚人
秋水欲斜傾曉雨雙溪漲歸舟一葉輕杳無青翼寄
殷勤目斷烟波漁火又黃昏
右二
雲繞風前鬢春開檻裏粧鳳屏清晝靄龍香淺畫娥眉
新樣遠山長比翼曾同夢雙魚隔異鄉玉樓依舊暗
垂楊樓下落花流水自斜陽
右三
澤畔爭撏草車前自喂牛鳳城一别幾經秋身在天涯
海角忍回頭旅夢驚殘月勞生寄小舟都人應也望
宸遊早晩葱葱佳氣滿皇州
右四
訴衷情(送李狀元三首)
乘鸞縹緲過三山遊戲下人間金樽不辭頻倒春色上
朱顏依暖玉掠風鬟語關關惟愁漏短雨散雲飛騎
月空還
其二
龍頭一語定閩山黃色上眉間詔書促歸金闕玉帶侍
天顔攏象板嚲宫鬟唱陽關從容禁闥若念林泉應
寄書還
其三
從来雲雨過巫山只記夢魂間何如醉逢傾國春到一
瓢顔歌窈窕舞雙鬟掩雲關重城五鼓月下西樓不
忍輕還
長相思令
一重山兩重山山遠天高煙水寒相思楓葉丹菊花
開菊花殘雁已西飛人未還一簾風月閑
又
一重溪兩重溪溪轉山迴路欲迷朱欄出翠微梅花
飛雪花飛醉卧幽亭不掩扉冷香尋夢歸
又
紅花飛白花飛郎與春風同别離春歸郎不歸雨霏
霏雪霏霏又是黃昏獨掩扉孤燈隔翠帷
西江月
臘雪猶埋石巘春風已入梅梢冷香隨馬上瓊瑶不與
時人同到拍手恐驚星斗高歌已在烟霄醉呼玉女
解金貂笑問何如蓬島
右一
風薦荷香剪剪月行竹影徐徐微聞環珮過庭除恐是
陽臺行雨玉筍輕籠樂句流鶯夜囀詩餘酒酣風勁
露凝珠我欲驂鸞歸去
右二
生查子
執手兩澘然情極都無語去馬更匆匆一息迷回顧
孤舘得村醪一醉空離緒酒醒却無人簾外三更雨
感皇恩
翠竹謾連雲天風不到簾幕重重自熱惱冷香忽至愛
惜當同芝草井花浮碧玉炎威掃酒渴想東隣憂心
如𢷬納履生疑謾悔懊未容沉李相對樽前傾倒報君
惟短句瓊琚好
一剪梅(題泛碧齊)
雨過春山翠欲浮影落寒溪碧玉流片帆乘興挂東風
夾岸花香擁去舟樽酒時追李郭遊醉臥烟波萬事
休夢回風定斗杓寒漁笛一聲天地秋
蝶戀花(送李狀元)
執手長亭無一語淚眼汪汪滴下陽關句牽馬欲行還
復住春風吹斷梨花雨海角三千千叠路歸侍玉皇
那復回頭顧旌旆已因風月駐何妨醉過清明去
江城子
酒闌携手過回廊夜初凉月如霜笑問木犀何日吐天
香待插一枝歸斗帳和雲雨殢襄王如今滿目雨新
黃遶高堂自芬芳不見堂中携手舊鴛鴦已對秋光成
感慨更夜永漏聲長
栟櫚集卷十一
