栟櫚集卷九宋鄧肅撰
古詩
後迎駕行
揮鞭衝曉露歸鞍載夕陽一日復一日不見御袍黃偏
諸須文綉氊車奉珪璋作意禮樂盛而乃訪毛嬙上皇
襲太平珍怪来四方竒氣驚鬼劃舞腰欲雲翔端為大
盗積萬里来貪狼文移急星火搜抉到毫芒伐柯則不
遠吾道其復昌君看天宇間紫微已輝光躍馬今朝去
定拜玉爐香惡衣供禹御茅茨覆堯堂為邦消底物人
心歸則王
鄧成彦邀李益之朱喬年及某一飯適忌日無
侑觴者遂遲明日成彦偶在式假以食素謝
吾三人朱且行僕因以詩促之
點額萬里歸兀坐冷如水慙愧北阮賢為余欣設醴既
邀折檻朱仍約騎鯨李人乳已方丈清歌已皓齒那知
事大謬及誤占食指得鹿倘是夢飜羹得無鬼我生飲
紅裙萬事空一洗所失如蝟毛豈惟一飯耳端恐荀陳
會自此參辰矣憑公反高陽勿專蘭亭美主人或素餐
蘇晉端可擬何妨具一烹肉食從客鄙
偶成
我涉江東路平地雪盈尺明日叠芙蓉晴天開曉日朅
自婺源来隂雨連朝夕瘦馬過雲際又斷簷間滴顧我
亦何人市朝欲歸迹平生詩酒交落井仍下石那知涉
畏途乃煩造化力要知萬里行人謫非天謫衡雲霽韓
愈海市呈蘇軾君知此理不鬼物護狂直
古意
妾身如暮雲隂霾愁漸濃郎来如曉色日高雲自空曉
色未應夜愁雲不可重會持一杯酒舉室生春風
其二
妾心如寒梅隨郎遍江東郎身如飛雪知落何亭中雪
花故清絶何人能擊節梅花歲歲春千秋香不滅
其三
妾如傍籬菊不肯嫁春風郎如出谷鸎飛鳴醉亂紅亂
紅有何好風雨一夕空菊英雖枯淡不愁霜露濃
觀子陵畫像
陶朱防狡兔渭濱兆非熊先生但釣月君王友不從我
昔訪其迹磎光磨青銅呼公公不應天籟自號空何人
知此景携歸梵王宫乃知夜半力端在寸毫中
謁南齋諸友
青青門外竹練練澗中流水佳自扣枕天壤無炎洲我
友有高韵来為扶策遊塵埃飛不到軒窗寸寸秋高文
穿天心細字編蠅頭氣豪欲騎月志銳定焚舟我来初
過雨衣衫宜翠浮平生百斛塵一洗空不留歸来短檠
下清風入夢幽不知白蓮社肯容靈運不
再用南齋韵謝
沙溪清可啜遠山翠欲流翩然航一葦浩歌入蘆洲高
堂上木杪幽人事勝遊但足簞瓢樂不知天地秋我輩
嗟無口冥搜空掉頭何如三才傑等是濟川舟開卷騰
光怪天上卿雲浮阿雲又嗣音吾研不欲留平生浪詩
聲寒蟲號清幽已對狂道士從此敢吟不
登妙峰閣
維舟古木隂故人能倒屣相携步高閣千尺誇雄偉雨
餘天氣清宇宙空如洗對面碧玉峰去天不盈咫憑欄
一超然欲摶九萬里下視囂塵間蠢蠢欲蟲耳平生浪
自苦馬上肉消髀匆匆欲何之燒色更隱几入夜寂無
人波聲欄下起坐覺非塵寰雷霆生脚底
遊東山
草木得新露襲人吹冷香泉水夜相激衾枕自清凉我
携謫仙人眉目秀而長高樓洗塵累抵掌論老莊若人
不世有(闕)跨皓鶴同作雲間翔
雲際嶺
蒼蒼九萬里拍塞雨天葩雲際在天上我去更携家不
知山高低晶熒浩無涯迴頭見侍者濛濛隔瓊花
謝丹霞老師
丹霞脩何行天花雨紅英草莽化金碧宴坐十年成落
筆多竒語酧唱皆名卿微言寄禍福無心天籟鳴頃年
来七峰見我眼增明西来的的意一語貫三辰坐令塵
土人彈指悟無生别来今許久夜夢飛爽靈新詩忽入
手春風死草萌公以慧生定我自明而誠相望雖千里
秋風共一清去去勿作念明鑑無將迎
玉山避寇
前年十月間甲兵滿大梁小臣阻天對血涕夜沾床去
年十月間左省謫征商扁舟歸無處江浙俱欃槍今年
十月間叛卒起南方官兵且二萬一旦忽已亡一身幸
無責奉親走窮荒天宇如許大八口無處藏空山四十
日畫餅誑飢腸朅来古招提和氣靄脩廊迎門有禪伯
梵行照穹蒼却念客無歸燒猪飯蘇郎方袍二百指祖
燈其復光中有護法人義氣干天槍倒床得甘寢不知
冬夜長明朝曹夫子破浪飛危檣入門郁春色滿船載
瓊漿高談鸞舞飛佳句刻琳瑯那知奔竄中一樂得未
嘗何當掃隂雪四海共春陽便携我輩人浩歌歸醉鄉
世事如奕棋臧否均亡羊簔衣可釣月底處是金章
次韵李舍人
道山文章伯杖履作幽棲筆硯為戲事業落翻墨螭平
生百萬言定相初不離更憐世間士塵網深相圍笑踵
雙林轍誓破萬夫疑八面列神王劍戟身携持怒目幹
龍宫機緘絶謀惟佛語浩無際天地如可彌笑談一轉
畢璿璣時未移見者皆了了鈍根化神機不然分三藏
誰能俱不移白頭鑚故紙底是出頭時此恩今欲報四
顧將誰依在佛本無說於公亦何為珍重謫仙人登山
力未疲天涯渺萬里著處即為歸隨緣作贊嘆妙語何
竒竒置之天壤間千古無敢非我生多肉障煩公示寶
篦請作一言蔽牟尼即仲尼
送李司錄西赴
晴雲聳竒峰烈日破昏霿謫仙有行色朋僚傷遠送嗟
哉君子人簿書久倥偬文星應長庚勁氣模螮蝀幡然
玉京去佇聽朝陽鳳岩野豈能留端肖高宗夢
塵外堂
俯仰天地間紛紛(闕)山林累人均一體有
真故有妄輕彼那取遺奔走為塵外政應在塵埃憑師
一埽空六塵不用洗淵默即雷聲萬川同一水
栟櫚集卷九
