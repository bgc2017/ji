慶湖遺老詩集附錄
元豐末年始筮仕與方回俱在彭城為同僚友自是一
别聲迹不相聞盖三十餘年矣政和甲午秋八月予還
自京師過平江謁方回披腹道舊相視惘然如昨夢耳
方回之詩予見之舊矣復出鑑湖集示予其辭義清遠
不見雕繪之迹渾然天成殆非前日詩也方回自少有
竒才其器業足以自表於世意功名可必也逮今流落
州郡不少振豈詩真能窮人邪然方回詩益工名日益
高其傳不朽矣與世之酣豢富貴與草木同腐者豈可
同日議哉以此易彼可以自釋也是年冬十有二月庚
申楊時書
宋故朝奉郎賀公墓誌銘
信安程俱撰并書信安毛友題額
公諱鑄字方回其先吳公子慶忌避公子光亂犇衞妻
子散走越越人與之湖澤之田表其族曰慶氏漢避安
帝諱改氏賀至唐有為陽穀令名知止者于方回為十
五代祖其後北徙終止開封孝惠皇后克配昌陵家世
仍以才武顯曾祖維能左侍禁祖維慶東頭供奉官閤
門祇侯贈左千牛衞將軍父安世内殿崇班閣門祗候
贈右監門衞大將軍母秦氏贈令人方回幼孤立不羣
濟良恪公克彰擇妻以女授右班殿直貧廹於養非其
好也監軍器庫門臨城某酒稅磁州都作院徐州寳豐
監和州管界廵撿辭所當遷東頭供奉官封其母永年
縣太君元祐七年學士清臣百祿軾薦于朝改承事郎
請監北嶽廟監鄂州寳泉監丁母憂服除以宣德郎通
判泗州遷宣德郎通判太平州管勾亳州明道宫再遷
至奉議郎遂請老以承議郎致仕時年五十八二年從
臣薦起之以故官管勾杭州洞霄宫遷承議郎賜五品
服以后族恩遷朝奉郎明年復致仕又六年年七十四
以宣和七年二月甲寅卒于常州之僧舍夫人趙氏前
葬宜興縣清泉鄉東篠嶺之原至是以九月甲申葬公
同六穴方回豪爽精悍書無所不讀哆口疎眉目面鐵
色與人語不少降色詞喜面刺人短遇貴執不肯為從
䛕然為吏極謹細在筦庫常手自會計其于窒罅漏逆
姦欺無遺察治戎器堅利為諸路第一為廵撿日夜行
所部歲裁一再過家盜不得發攝臨城令三日決滯訟
數百邑人駭歎監兩郡狡吏不得指其私盖仕無小大
不苟要使人不能欺而用不極其才以老自右選易文
階時薦者皆有文名且當路顧願為嶽祠吏退居海上
三年乃復就筦庫元符靖國間除太府光禄寺主簿辭
不赴卒請補外自去姑熟及告老再仕凡十五年不離
宫祠吏觀其骯髒任氣若無所顧忌者然臨仕進之會
常如臨不測淵覷覷視不敢前竟疾走不顧其慮患乃
如此與蹈汚險徼幸不為明日計者殊科有鑑湖遺老
前後集二十卷予為序尚可考樂府辭五百首他文數
十百篇方回姓氏聞天下其詩詞雅麗有古樂府之風
讎書至萬卷無一字一畫譌闕老且病猶搰搰不置云
二子曰房承節郎監保州酒稅曰廪將仕郎二女皆嫁
士族孫男女五人政和間予居吳方回病要予曰死以
銘委公矣今年春病甚見予毘陵復理前約且曰平生
果於退懼危辱耳今知免矣將葬其子又以治命來求
銘銘曰
其進踖踧若將越于谷其退若逝惟危辱是畏依隠傲
世世亦莫吾厲卒安其所是以無悔
公娶濟良恪公之女公之子提幹君廪復娶良恪公之
孫實外姑之親姊故予獲識其子省幹君承祖者嘗從
訪公遺文曰先祖昔寓毘陵中間擾攘凡所著文編悉
為虜酋擕去獨巾箱有别錄慶湖詩前集在固假傳寫
正其字畫訛舛而疑者因之又從趙氏得公墓刻併書
于卷末庶知公之出處本末云乾道丙戌歲仲夏望日
邯鄲宼翼令威父記
留題左顧亭二首孔愉放龜之所
餘不(平)亭下檥歸舟訪古懷賢百刻留辦得千金脱元
緒此心端不為封侯
亭際高樅滿百圍不無山鬼此焉依咿呦為話當年事
曾見將軍佩印歸
賀公詩詞妙天下幼年每竊聞諸老稱其名章俊語
今詞盛行于世詩則罕見予傳錄此編久矣意俟後
集并為鋟木念未易得恐失因循廼以所積節儀折
色等錢刻置郡齋頃為德清令邑子以公留題左顧
二絶相示嘗揭之亭上今附載于是紹興壬子七月
朔晉陵胡澄題
慶湖遺老詩集附錄
