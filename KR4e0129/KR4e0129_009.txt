醫閭集卷九
明賀士諮撰
詩稿
自警
戰兢防失足頃刻莫馳心勿謂人誰見當知帝汝臨
又
為學不謹篤到底是空言猩猩與鸚鵡孤負昊天恩
又
我生幸居儒者流放心日日胡能收聖地可造由立本
我田旣荒安有秋適國迷途不知返作室無基良可憂
年過半百尚如此轉眼光隂成白頭
又
聖賢典訓六經中一本流來萬不同片語未曾精着力
此生不覺遂成翁始知口舌空談病難及身心實踐功
莫咎回輈已遲暮勉旃直欲造崆峒
偶成
年老睡還少夜長醒更多土床烟火足趺坐默吟哦
自警
嬰兒之態終身之謀人知是務同俗是求卑汚凡近日
趨下流
又
大人之度天下之慮天知是祈同理是顧高明光大天
衢放步
答問者
問余何事寄西林祗為從前枉寸隂欲識只今端的意
請君細玩壁間吟
和白沙韻述懷
青𤨏當年覓路頭幾回聯轡向圓丘别來老大渾無至
愧負乾坤第一流
人有以命狀呈者書一絶於後
一卧雲山三十年飢餐糲飯渴清泉此生自信能知命
莫把行藏更問僊
讀書
清晨起坐小茅堂萬事無關一炷香展卷細觀前聖奥
馳名敢學世人狂也知老病年光促爭奈詩書意味長
但願桑榆麤有得肯隨流俗嘆斜陽
述懷
壯歲辭青瑣還山坐白雲天時看代謝世事斷知聞菽
水奉慈母詩書教後昆未能忘鄙陋嘗獻野人芹
和鄱陽守愚丘先生韻
聲利沉疴幸已瘳烟霞痼疾豈須憂非關遯世矜高節
自是匡時乏遠猷瑣闥兩年空竊禄雲山十載免包羞
管寧本是遼東客不願重過五鳳樓
寄大尹邵文明
長官辭縣賦歸來獨愛幽花手自栽何日一樽同笑傲
東籬飽看帶霜開
古澄丁聲遠來訪賦一律見遺因和答二首
太學陳東天下知抗章不怕忤當時折腰彭澤成何事
回首閭山有所思軒外孤松全晚節宅邊五柳散春絲
歸來還是忘機客傳語沙鷗莫浪疑
又
曾見多人說舊知幾人能保歲寒時感君千里來相訪
慰我終年病裏思元伯歡呼具雞黍子期靜聽鼔桐絲
連床幾夜知心話講破羣經多少疑
答同年大司成林亨大
只今惟有大司成歲晚能全故舊情猶怪書來無警戒
索居多過頼誰更
輓同年羅一峯
二十年前同及第數千里外嘆離羣誰知竟作終天訣
空對丹青泣暮雲
戲贈友人張解州
平生少陵詩先生嗜之極方其得意時寧知有六籍吟
哦固所愛句語肯輕擲未合此格調終年不下筆章成
持示人蒼古多弗識朋儕無賞音撫簡自嘆息懲此謝
詩壇酒量空無敵我言揚子雲太玄終不匿今晦後應
顯勸君無固必
答守關陳司馬諒之
碌碌行藏兩鬢星甘心待盡水邊亭匡時有志迂何補
學道無聞醉未醒鄙陋敢知符夢寐高明誤許見儀刑
眼中好德陳司馬山海茫茫雲樹青
蕭文明書寄光風大字有作
故人手寫光風字遠託征鴻寄草堂鐵畫銀鈎且休論
高情雅意可能當
又
珍重遼西海釣翁閒揮大筆對光風書成不寄青雲客
却憶平生賀克恭
寄邵文明大尹
鄕書曾得共推賢金榜題名子更先大尹有才還解組
瑣闈無補早歸田利名風浪都無與泉石膏肓兩不偏
同在故園不相見閭山遼水思悽然
傅彦明昆仲久客維揚詩以寄之
山人寄語三公子便買歸舟莫更畱南國可知春似錦
高堂無奈雪盈頭黃金滿載皆由命白手還家豈足羞
兄弟師生分非淺詩成四韻淚雙流
伯初過訪畱飲賦詩
退士卧聽傳呼聲驚起倒屣門前迎故人久别喜會面
賦詩酌酒心相傾
寄邵大尹(有䟦)
長官愛菊邁常情有甚東籬嗅落英祗恐偷兒窺絶品
不教放蕊只觀莖
又
昔聞陶令無絃琴今見邵公不花菊得趣豈在聲色間
異代長官同一律
逹孟卿揮使為余言母舅邵先生愛菊特甚有名
品數種東土所無嘗為好事者遣僮竊去其幸存
者自後每當發蕊輙掐去之不令放花時時撫玩
其莖以自適耳余聞賦此奉寄因憶古有無弦之
琴今有不花之菊復成一絶併以錄呈他日面晤
尚當叩問菊之眞趣如何也
次余柱史與石翁先生倡和詩韻
白沙老子仙遊遠青簡遺音塵夢多江海百年鍾間氣
乾坤萬古潤餘波龍潛稍見黃金闕鳳去空餘翠竹窠
西港可人今柱史此心元不隔關河
與友人宴小莊
𤨏闥無堪早退藏衰年幸得病軀康分曹校射依芳樹
對景開樽樂小莊休言席上杯盤惡且喜壺中日月長
况是吾人俱白首更憂何事不徜徉
贈友人
何人過我釣魚亭四十餘年故舊情羡子一章豺虎息
明時幾度鳳凰鳴寸心燁燁昭千古萬目明明看此行
多少疲癃望蘇息莫因聲利負平生
人有求薦舉者題其書後
半生榮辱斷知聞遠處茅堂伴白雲何事利名場裏客
却將書札撓幽人
俗不讀小學以科舉不用故爾詩以紀之
紫陽小學人誰讀祭酒居然教不行念念只歸官禄上
謾言父母與神明
哭張東海
東溟居士金蘭契筆底龍蛇滿我家病裏一聞乘化去
舉頭觸目淚横斜
贈逹揮使
顧公雅操堅冰檗邵令辭官掇菊英怪底君侯美如玉
顧門高弟邵家甥
和韻喜陳本仁相訪
昔時與子共談經情分相投北斗城别我十年身已逹
聽君一律句尤清幽居忽訝高軒過多病深慚倒屣迎
况遇故人丁大尹連牀同與話平生
再和鄱陽守愚丘先生韻
白雲堆裏得安身名利無干遠世塵靜把簡編窺往哲
每將菽水奉慈親江山秀麗詩懷壯窗戶清幽瑟調新
幸有此般閒快樂任他人醉五陵春
偶成
淩之滸兮一竿竹水洋洋兮山矗矗青𤨏歸來三十秋
閒雲野鳥相追逐日長午困憩茅軒聲利無關心自足
終身得此復何求况是書香兒已續
和答董桂岩同年
謝病歸來已十霜閒中養就野夫狂每尋瑶草和成藥
自剪青荷製作裳幾曲枯桐秋月白一竿修竹暮烟蒼
鏡湖原是吾家水還擬扁舟泛渺茫
又
仙崖老桂凜風霜嫩柳夭桃敢放狂十載長懷人似玉
幾時再與子同裳青山遁迹心常泰黃閣憂時鬢易蒼
日邁月征隨所遇肯教大道草茫茫
偶成借白沙先生韻柬丁大尹
行藏自昔貴因時莫使傍人更起疑玄聖春秋非我事
先天圖畫是心期放言不論人長短考古惟求道盛衰
幸有簞瓢能免死何妨隨分老耘耔
簡鄕親
攜壺欲就名園賞借問如今春淺深但得紅芳飛未盡
便來枝下聽鳴禽
題看山圖
問爾看山人山中坐幾春定知方寸裏無處着纖塵
溪上茅亭和士諮
釣臺高處小茅堂退士登臨歲月長假寐不為黃閣夢
無營還笑白雲忙清風明月何須買綠水青山自可常
三十年來無外事此心贏得不炎凉
述事
忽忽光隂六十餘年來猶自惜居諸茅軒鎮日無塵事
一炷清香一卷書
題扇上釣魚圖
江上釣魚翁不識家何處我恨淩溪未得朋安得與君
同去住
又
倚杖看閭山垂綸釣淩水山頭宿霧開水面清風起
題畫
雲湧青山動橋横碧澗斜幽人無俗事拄杖去看花
墨室銘
墨宜黑不可白粉宜白不可黑粉而白墨而黑物之則
墨而白粉而黑反而忒人而靈豈無則人而忒斯大惑
題畫猫
軀如雪兮尾如墨兮雙目如炬勢雄傑兮主家鼠輩羣
喞喞兮匪特夜遊閙白日兮汝獨何為弗搏擊兮華飾
以戲空竊食兮空竊食兮曾不思其職兮
題扇畫
月下兮松間清琴兮罷弹倚松兮看月何塵俗兮能干
題晚菊
豈必滿頭方足樂略教經眼便堪竒如何不對重陽酒
寂寞經旬見此枝
釣淩溪
晚凉匹騎出垂釣城西隅蚯蚓費且盡魴鯉秪自如時
或得其穉輕重不盈銖浩歌指歸路得意豈在魚
簡鄕人
從來退士偏憐菊見說君家品最竒欲挈一壺來就賞
不知何日是開時
題畫蓮
因循六十年未得成君子花神如有知還應為人恥
魚磯偶成
何人笑我上魚磯本是窮荒一竹枝縱然有節中無物
怪底長江舉釣絲
題萬佛堂壁
峭壁鑱成萬佛身招提開創幾千春行童不識尋幽客
誤作恭禪問法人
又
雲端石洞可棲身水遶山圍賸得春傳語高僧休厭客
西林曾寓著書人
儗寄鄊人
萬里慈親命已傾天涯遊子更南征也知雁使飛難到
豈有烏雛負所生吟身莫戀風光好歸棹須兼晝夜行
若向西湖聽杜宇聲聲都是勸君情
題退休卷
五十年來早退休三邊賢逹子為頭題詩每上春山寺
載酒頻登夜月樓釣艇有時江上泛兵書盡日篋中收
常憐李廣非知命抵死何曾到列侯
題華山高卧圖賡丁聲遠之作
太華峯頭經月睡洞庭湖外貼天飛欲知動靜元無二
試問遼東丁令威
賞花(有䟦)
落盡羣芳枝已空遊人往往怨東風誰知寂寞幽園裏
猶有楸花一樹紅
三月十九日史三親家置酒園舍以賞春芳花落
枝空且有後時之嘆傳杯旣久起而較射散步隣
園忽見楸花一樹紅白可愛同遊盡歡抵暮乃已
因有此作山人識
先生坐水亭三伏不知暑多少熱中人安得此閒處
右水亭凉處
橋下寒塘淨橋邊風物清倚闌閒得句不入俗人情
右小橋吟處
種得四時花終年香不絶有暇輙開樽何必逢佳節
右花圃香處
高樓時一上眼界豁無涯望入遼天去悽然有所思
右晴樓眺處
醫閭集卷九
