韋齋集卷之一
新安朱松喬年撰
古詩
睢陽謁雙廟
幽陵胡羯殘中原列城束手天子奔天留巨孽毒梁
宋賊壘環堞如雲屯凶波滔天不可遏塞以束薪何
足論力憑孤墉阻其怒不爾荐食無黎元堂堂許張
勇且仁指揮羸卒氣愈振上書行在論賊勢想見憤
色吞妖氛人間貧賤容力避只有一死由來均二公
就此得處所至今日月名爭新遺祠突兀岸清洛英
氣凛冽橫穹旻尚聞餘蔭福兹土天假威柄酬忠勤
布衣尚懸千古淚肉食宜鑒當年因焚香再拜三歎
息九原可作從斯人
謁普照塔
孤塔鶩霄漢晴影金碧眩重來得寓目歸枕尾殘汴
緬懷何姓人哀禱傾淮甸是身如皎月有水着處現
彈指遍大千何止數鄉縣惟應應緣地聊爾共流轉
顛危悔靳馬善涉悟覓扇君看悔與悟只在一轉眄
至人獨何心示此禍福變當知夙緣定莫作邪道見
哀哉衆生愚積惡稔天譴云何一朝急頼此香火薦
我來適燈夕寶蠟明䆳殿還揩客塵眼重睹浮壇面
朝來塔上鈴告我風色便平淮一回首岸草失葱蒨
曉過吳縣
舟行有嚴程越國常曉發雙櫓兀殘夢起坐窺落月
人家岸野水霧雨籠䆳闥遥憐瑣窗人欹枕聽甌軋
陪餘杭張無隅先生飲
先生結屋在人境門巷蕭蕭作冰冷紛紛入眼不入
意坐客千言不相領叩關聞我倒屣迎重解舊榻塵
埃生向來妙處久不吐一挽天漢崑崙傾共說別來
經世事我言所向皆兒戲胷中隗磊不用澆便有清
愁說無地士林師範六十翁先生合在伯仲中願言
終賜指歸處爲公敬作曾南豐
於潛道中
山行厭犖确理策扶欹危綠野三兩家一息知可期
冉冉晴林端炊煙裊晴暉其民豐且樂恐是太古遺
那知都邑間百索困鞭笞繁華今何有半作道旁羸
度芙蓉嶺
幽泉端爲誰放溜雜琴筑山深春未老泛泛浪蘂馥
娟娟菖蒲花可玩不可觸靈根盤翠崖老作蛇蚓蹙
褰裳踏下流濯此塵土足何當餌香節淨洗心眼肉
餘功到方書萬卷不再讀晚歲窮名山靈苗縱穿&KR1263;
(令人聦明健記菖蒲服之通神)
信州禪月臺上
玉峯點寥廓霄漢疑可梯玉水環城隂灔灔方拍隄
層臺擅二美吾策一時携何當蠟吾屐更欲照以犀
塵勞不相赦竟類窮途迷我生麋鹿爾不羡駕輅驪
向來丘壑懷語發人所詆長安黑頭公玉勒朝金閨
山林出戲言廣已無端倪誰收遮日手歸把耕雨犂
紛紛塵土中等是舞甕鷄頗聞山水間幽子飯藿藜
行當踐此語絶境同攀躋
送深師住妙香寺元住雲溪
道人捨幽居誰管溪上雲此身自雲耳遑暇南北分
頗聞妙香山天花雨&KR0813;紛宴坐丈室間歷亂舊衲紋
山前路悠悠山後水汶汶應觀川途客念我奔走勤
豈無香火緣他年往相群飽食跛鐺飯稀摘幽澗芹
當令桃花臺白社掩前薰
坐睡
坐久睡屢兀手失未了書清風脫然至心醒得我娛
起看孤隙光了不移錙銖云何短夢中萬境生須臾
嗟彼市朝子百巧營其軀安知非夢役過眼滅無餘
至人有逹觀那與世賢愚不須無言子同上崑崙墟
遊山光寺
寺蔵兩山腹路轉百步隂登高試病脚掬冷清煩襟
敗壁龕石刻歲月不可尋唯應查公石俛仰閱古今
屋古困枝柱摧頽力難任何當咄嗟辦嗣彼鍾𣑽音
興衰豈關吾得酒且滿斟歸路有溪月攬之醒吾心
送建州徐生
人羈天地間誰非一浮萍泛然偶相值便有離合情
君家武夷下歸路塵眼明我生愛山者夢寐秀色橫
秋風送客去把手更心傾亦逢山中人爲我寄此聲
贈覺師
覺師儒門秀脫屣世故早那知軒冕味夙悟心已槁
唯餘章句習心境時相惱如人生於齊而卽楚鄉老
雖遭楚人咻微音或清好固無益生死亦未妨至道
家山亦何有骯髒衣間叢林選佛場一擲想盆倒
云何戀故居俛仰待華皓他年空手歸子語吾爲老
幸分曹溪水萬劫付一澡
休寧村落間有竒石如彈子渦所出者宜養
石菖蒲程德藻許以餽我以詩督之
君家綠溪上岸曲溪成渦渦間石無數水蹙相蕩磨
誰嘗掬而戲一一印指螺我欲往取之擁此菖蒲窠
石&KR0902;注新汲幽姿發清哦夫子許餉我往督書已多
願言速寄與起此泉石痾
效淵明
人生本無事况我麋鹿姿一墮世網中永與林壑辤
此行獨何事豈不爲寒饑弱歲慕古人頗覺世好卑
那知齒髮邁終然此心違春風到山澤魚鳥亦知時
吾行何日休流目瞻長岐且用陶翁言一觴聊可揮
酬馮退翁見示之什
我家大江左江水日夜東遥瞻發源處廼在西南窮
相望邈異境正北一水通故令我與子迹遠心自同
我生寡所諧強顔紅塵中倦飛矯歸翮饑吟咽寒蛩
獨欣得吾子萬慮一笑空時時出秀句醒我如風松
當知山澤臞不鄙犀角豐彈冠實伊始此生各飛蓬
卜隣固未必卽事聊從容
戲答胡汝能
我生苦中狹與世柄鑿乖平生素心人耿耿不滿懷
汝能伯始後遊世如嬰孩相逢握手語便作塤箎諧
時時笑謂我如子患未涯執古以規今求合誠難哉
涉世幸未遠子車尚可回我介足怨忌君通絶嫌猜
不見山巨源雍容居鼎台不見嵇中散絶交自可哀
賢愚心自了短韻共一咍
謁吳公路許借論衡復留一日戲作
幽獨不自得駕言欵齋廬殷勤主人情投轄恐回車
轄亦不須投此去將焉如唯憂酒錢盡使我詩腸枯
會合曾幾何可復自作疎更當留一夕帳中摉異書
新秋
幽人無與娛耳冷百不聞新米熟未知但覺市酒醇
滄洲散秋色山水逾清新一醉不忍獨念我存故人
道中得雨
我行野田間吁嗟連數村千山收宿雨谿作黃梅渾
漸看風葉底一洗龜拆㾗餘功被行客稍壓旱塵昏
道中
驕陽久自殺一雨蕩龜拆田夫夢亦好飜隴巳幽咽
朝來喜相語一飽心已决翻翻風葉亂嫋嫋露芒白
去年禾欲秀積潦滿秋澤今年豈堪旱束手就溝壑
我生拙謀口藜藿甘如蜜向來真過計憂民豈吾職
赤子天可憐嗟人獨何力何須事兒戲合呇來賀客
稍欣新稻熟杜酒行可覓當同扶路翁醉歸舞南陌
陳伯辨爲張氏求醉賓軒詩
前年谿上秋風時主人酒熟烹黃雞歸來醉倒睡便
着父老唤起牛羊蹊此生一醉寧易得未辨身爲貴
人客征西將軍爾何人那用尊前驚墮幘朅來閩越
再經秋聞道軒名涎巳流懸知得酒推不去此客有
轄何須投今我正爲奔走役空想題詩滿高壁若逢
落魄姓回人爲問何時定相覓
書窗對月
天公自厭雨一夕開寒晴霜風淨曠野洪落有餘聲
饑鴉得林靜霽月縈窗生熨開睡眼色一洗空花橫
故人千里餘壷濁誰與傾遥知勸影杯共此通夕情
今冬有竒事三見非玉英明年谿上路誰餉雨中耕
宿野人家
夢裏滄波搖一葉覺來正受肩輿兀人家一宿晚可
投新席槁梧香更滑霜前䆉稏收百畝稚子新能牧
鵝鴨我生本是箇中人挾策久矣猶能說
度石棟嶺
我行欲安適束馬踰山樊谷深不可瞬危磴爭猱猿
坡坨兩山間寂歷三家村茅簷靑裙婦蓬髮薪烟昏
敲冷那可飲分我一掬温郎樵晚未歸客至不與言
不奉沙頭巵肯投柳下門作詩配國風行者式其藩
用退之韻賦新霽
春泥窘幽步苔上屐㾗少新晴一褰衣綠葉蔵啼鳥
方塘灔宿漲古鏡窺清曉華顛忽自笑綵羽墮驚矯
瞻言雲中耕縹緲穹脊繞歸把東臯犂此念何日了
送金確然歸弋陽
昔我雲溪居送子雲溪濆重來問何時笑指谿上雲
一别四周星坐此世故紛衰顔兩非昔華髮粲可耘
我纏風樹悲終日無一欣子乃水菽憂尚此奔走勤
對牀語未終懸知便離分霜風吹客𬒮別意如絲棼
子歸葛陂上去路接鄕枌歸夢尚隨子何當歎離群
至節日建州會詹士元
嗟予身百憂佳節過倥偬客愁隨綫增歸思與灰動
當年從子日未覺百慮重高堂遶牀呼一擲有餘勇
那知客天涯相對寒骨聳歲月曾幾何鬢絲今種種
忍饑山藥煮附煖地爐擁深蔵斷還往衰病脫拜拱
興言望鄕關雲物方鬱滃空餘相屬意杯酒久不捧
用前韻答翁子靜
客心旣岑寂節物亦倥偬幽籬菊初暗深壑梅已動
古人傲尺璧顧謂寸隂重欲從夫子遊掣肘愧不勇
松高節磊砢鶴老格清聳當知山澤臞誰羡將相種
一官戲人間叢書以自擁微言聞緒餘三歎手輙拱
青天本寥廓不受雲霧滃願言瞻清明茗盌不辭捧
微雨
端居身百憂况乃貧病俱天公頗相哀雨我𬞞藥區
曉晴新青勻日薄生意蘇衞生固未必一飽行可圖
故園天一涯茅荆誰爲鋤崢嶸歲云晚此念當何如
寄題叔父池亭
一壑久蔵勝數椽忽開亭方塘蔭瓦影淨見魴鯉行
主人有嘉招轉柁失高城不知幾搖兀杙舟上崢嶸
尊酒酌芳渌園𬞞煮柔青翩翩射鴨弓一笑飜綵翎
那知海陬姪斗粟忘歸耕餘生信萍梗歸夢識林坰
漲水有回波故鄉豈無情一醉會有日因之濯塵纓
贈謝彦翔建安人九歲異人與藥至今不食
建安有梅子真升仙處
我本世味薄寸田足自營年來荆棘盡稍有棃棗萌
但恐骨相凡未敢希長生陳留逹人後未齓犀角盈
舊遊記三山幽夢徹九清爾來三十年但覺膏粱腥
幽尋飯綠髓默卧誦黃庭顧我塵土中深慰夙心傾
仙人吳門卒解后煩寄聲相期朝金闕鶴馭何時征
考亭陳國噐以家釀餉吾友人卓民表民表
以飲予香味色皆清絶不可名狀因爲製名
曰武夷仙露仍賦一首
二年飲水閩中村忽見玉醴傾蠻尊㳙㳙醍醐灌熱
惱耿耿沆瀣明朝暾旱塵久漲城市暗渴夢欲挽江
湖吞何人遠致雙鯉信知我來扣羅雀門不須邀月
巳清絶尚恐熨齒當微温要從華池汲真液豈獨玄
鬢薅愁根微芒已識投轄客嫵媚似返當壚魂竒功
誰續伯倫頌妙意要與淵明論胷中我自有涇渭筆
下君巳傾崑崙詩成寄與約他日飲君與我空瓶盆
久旱新歲乃雨
高田土可籭下田不受犁遺蝗憂插啄况乃麥未齊
赤子天自憐溝壑忍見擠雨逐新歲來停雲忽凄凄
莫辤三日霖爲作一尺泥汪汪旣没膝灔灔仍拍隄
漸看簔笠出笑語喧畛畦我欲與寓目父老同攀躋
此身群萬生擾擾舞甕雞曾亦無幾求脫粟配羹藜
永言故隴耕老眼路凄迷好收歛版手鋤耰歸自携
春日與卓民表陳國噐步出北郊
灼灼桃吐華濯濯柳垂縷芳菲挽人出春力乃如許
嗟予閉門客佳節過不數不因可人呼那得幽步舉
客如山隂勝詩作斜川語誰言一尊酒妙處合千古
歸來讀殘書耿耿霜月苦空餘流落心三歎非吾土
𬞞飯
蕨拳嬰兒手笋解籜龍蛻薦羞𣏌菊開采斸烟雨外
嗟予飯藜藿咽塞舟泝瀨朝來二美兼一飽良已泰
充腸我誠足染指客應嘅平生食肉相蕭瑟何足頼
王郎催牛炙韓老憶鯨鱠俠氣信雄夸戲語亦狡獪
我師魯顔子陋巷翳蓬艾執瓢不可從一取清泉酹
戱贈吳知伯
條侯得劇孟吳楚坐可馘我知無能爲失此一敵國
偉哉竒男子俠氣橫八極書生復何者骯髒老筆墨
剌口論安危事往竟何益匹夫嘯空野驚塵一方塞
區區空有意浩蕩洗鋒鏑何如吳王孫語輙面浮赤
交游得朱亥負販鄙膠鬲腰間鉄絲箭上鏃紫塞翮
笑指蛇豕區滅此而後食諸公未備知欲薦恨無力
明日我過君烹牛呼社客當書游俠傳令子姓名白
送僧
空中世界紛河沙不知底處爲天涯乾坤百億在指
掌觸處與子同一家云何猶作去來想千里一跌毫
釐差坐令契闊費星紀嶺雲欲寄山川遐撥眉相對
此何日丈室淨掃餘天花詩豪辨舌久投閣萬竅寂
歷風無譁爲君遊戲出三昧妙處那復相聱牙往將
妙響應空谷一任飛錫凌蒼霞
招民表
清眠有味日方永褦襶妨人推不省疾草尺書招故
人一水未濟豈非命此身何啻千金直天下未可兩
臂等垂堂之戒其敢忘晚識風波失前猛天憐我軰
少如意曉起屋梁飛倒景側身鳥行溪上路遥知倚
笻喚烟艇信眉相對真夢寐豈不惜此一笑傾莫談
世事令舌強快讀新詩頻首肯與君好惡真磁鐡失
足塵途若爲騁北窗風月夜吞吐持此邀君共幽屏
淨洗多生内熱塵更有僧廬千尺井
秋懷十首
一
秋風來幾日我髮白巳多千林了未覺奈此一葉何
宴坐閱流光一眄寄庭柯寒蟲獨何者唧唧夜自歌
二
塵埃地上臣天闕無力𥙷夜义呵九關嘗膽真自苦
寄牋東南風儻得蜚廉許尚當求妙斵君氏無乃魯
三
蒔蘭西窗下蕭艾病其根白露墮秋夕美惡兩不存
寂寂芳畹空離離幽佩昏物各信所遭此意誰與論
四
月林疎愈明露草淨可拭飛飛螢逓照軋軋蟲自織
移燈檢書讀千載如經夕微言契夙心妙解失陳迹
文章事雕琢回視真兒劇世無揚子雲此理誰見直
五
宴坐自觀我中深抱天機從知月勝火胥失兔與蹄
大虚同一如浮雲渺何依悠然淵明心千載與我期
六
林臯一葉脫静士最先知自我抱兹獨悠然星氣馳
乾坤一逆旅鼎鼎竟何爲枯榮俯仰中兒軰浪自悲
青雲渺難必白髮不可辤得飽良巳泰雨畦瓜芋肥
七
了翁卧淮楚德望臨一世憂時九廽腸醫國三折臂
四海一滔滔揚湯不止沸斯人倘可起姚宋何足繼
八
反身聖可作自恕惡易盈昨非往莫諫今是來足程
幽人歲晚粟樹者夷跖幷慨然釋七歎諒知負平生
九
甘菊卧風雨枯荷暗池塘逹人聽榮悴志士費感傷
亭亭岩桂花已作宫槐黃諒無靑霞客誰與媚孤芳
十
江海有一士𥙷衮抱經緯帝衣日月明䄂手久不試
九關隔雲雨誰肯借一臂絃急而調卑此歎同萬世
和謝綽中觀瀾亭
方塘灔宿漲曲澗來飛湍光涵鬱藍天&KR1043;洞碧玉寬
小亭塵土外瓦影浮朱欄霜渚寫秋色烟林養漁竿
佳人秋霞衣皎皎明月冠欲濯且無塵隱几得妙觀
海若眩河伯等在蝸角端那知拗堂上杯水生濤瀾
雲間謝公子五字冰雪寒展讀勝圖畫經行記林巒
九垓未暇遊據殼諒匪安一到定何日眷焉抱長歎
寄題陳國噐容膝齋
淵明乃畸人遊戲於塵寰南窗歸徙倚宇宙容膝間
豈不念斗米折腰諒匪安是非無今昨飛倦會須還
國噐青雲姿逸志追孔鸞曲肱數椽底尚友千載前
規模琴書室料理松菊緣心遊萬物表了覺函丈寬
念君方適越昔至誰云然要知丘壑志本出軒裳先
瑣闥麗宸居追飛不云艱回車莫待遠泉石聞此言
約金確然不至
門前北風裂我𥜗知君未能出僧廬忍看烟雨凍梅
膚南枝北枝香欲無可無一杯相煖熱道人酒熟不
用沽區區濡沫浪辛苦安得共似江湖魚
確然雪中見過
雨斷雪將墮天低雲可攀誰穿東郭履來欵山隂關
故人金公子身窶心甚閑道機久純熟世味飽險艱
一杯不可緩輭此雙脚頑未忘膜外境忽湧胷中山
白眼槩六合誰云書生孱萬類宅天壤細觀真市闤
攫金掩醉眼倚門眩朱顔哀哉兒女態今古可笑訕
坐令一世豪偃蹇棲茅菅先生談天舌久挂屋壁間
置之且默坐觀我無所還紛紛造物機顛倒轉愚姦
於我何所歉莫歎簞瓢慳
韋齋集卷之一
玉瀾集
新安朱橰逢年撰
次韻梅花
隂隂雪意雲垂地曳策微行傍淸泚眼明橫路出江
梅烟瞑沙寒迷表裏當年一夢山月明依約瑶臺見
仙子俗緣掣肘意未了弄出飛瓊亂紛委摩娑銅狄
豈須話滄海揚塵固其理花神縱步来閬苑羞怕唐
昌偷玉蕊回風自作粧半面泣露真成愁齲齒相看
一笑豈易得分與天香更淸美那知脫屣塵寰去頃
刻蓬莱三萬里黃昏誰伴醉鄉歸天色無情淡如洗
次韻寄求道人
天工憒憒春無力桃李顰心少顔色夢中矯首望三
山我是東南未歸客岩壑交游人姓攴相思江月半
成規遥知草木代說法豈是畫餅随兒嬉此身分不
過朝市何日相從拂衣𬒮豈容陶令載白蓮會作鄭
虔書落柿
二詩寄德粲并簡内觀諸友
春風本自掣肘去那更病留過一旬滿眼山川雖不
改連天桃李已成塵銀河誰與洗兵馬寶唾安能泣
鬼神悵望故人分雪此飛雲落日在綸巾
九淵亭上二三子見說年来事事新隔水不容招手
喚曲窗巳有畫眉人酴醿香好急携酒鶗鴂聲繁催
送春笑我江南未歸客飄然天地一閑身
寄人
一牛鳴地兩禪林霧雨初晴翠靄深熟路緣溪穿窈
窕疎鐘喚客出嶇嶔未求黃卷成功處且辦靑山避
世心悵望不来還獨返秋風聊作暮雲吟
十月上休日示求道人
老禪獨卧千岩表枯木寒雲伴此身只倚藜根作詩
本肯分秋色與騷人心源落落故難合筆勢翩翩想
絶倫記取濠梁斷金語三山好處要傳真
因蹈元看竹了軒因用去年方字韻作此
淇澳渭川那復夢而今天遣出南方要觀大節須霜
雪莫說此君無肺腸照水形容殊不惡臨風言語一
何長山僧豈識留連意千里故人逢異鄕
和德粹三絶
平生樂事在三餘不管梧隂過玉除絶尾忽參[婺-矛+牙]緯
句風塵今日正愁予
心賞南樓一味凉波光山影上藜牀莫言体國非吾
事好夢不能千里長
未坐他年百尺樓浮雲身上且悠悠眼高四海騎鯨
客不見長安亦解愁
三山次潘靜之升書記韻
客路那知歲月長掀眉一笑苾芻房且傾徐邈聖賢
酒不問陳登上下牀雲影翻空迷海嶠秋聲随夢到
江鄉明朝各聽船窗雨猶憶枯棋戰四郎
邈書寄出與李知哲唱和詩次韻
邂逅招提頓客輈十年塵土且休休三人月下從渠
便二老風流到我不南北只今無好語山川如許更
悲秋故應賸作鏘金句莫羡群兒萬戸侯
老兵種菊以詩謝之
𬞞畦雨徑策勲時徙種隣墻菊兩枝九日無人過朱
放十分舉酒酌王尼花裁㮚玉秋風健香近龍涎曉
夢知負口不應還負眼長鑱煩𡭗鎮相随
鄭德予同遊桃花山次韻
江村卜築路斜斜模寫癯仙四壁家聞道讀書忘肉
味不緣避世宿桃花靑山自作千年調白眼空驚一
望賖欲買雞豚投近社烟蓑雨笠寄生涯
春紅萬樹抱山斜落落真源自一家雲起坐中疑有
雨酒行杯面恐飛花塵緣未斷心雖勝他日重来約
尚賖略倩淵明記遺事武陵今不在天涯
九日與客語慨然有廬山之興
九日黃花笑白頭分將牢落付林丘半川暝色聊償
夢別領秋聲旋寄愁江國經年成浪語匡廬入手是
真休未能免俗須登陟睨視元龍百尺樓
草堂諸陳同遊崧山精舍冕仲携琴先歸用
壁間韻
来伴秋風十日閑筆端久已識波瀾煩君一醉雙風
月乞與兒曹白眼看
破塵妙語慰畸人鶴緣深衣雨墊巾獨自抱琴山下
去石橋月色爲誰新
三山次鄭德予韻
日脚微明雨脚疎誰將雲夢賦相如西南山好君知
不一見全勝讀異書
何日歸舟片葉輕白鷗相伴艫微鳴只應潮打蓬窗
處已作離騷一半淸
次韻梅花兩絶句
一月尤溪烟雨濃玉梅渾作玉人逢江南他日摘香
處莫忘雲間雙䯻峯
淸淺彎環遶故墻一身將影理殘妝西施俗處無人
見冷落吳宫溪水香
徐彦猷以仇池詩句為韻作詩十四章見示
答之
徐侯筆下波濤寬新詩示我清且閑誰能辛苦學飯
顆格轍已到元和間春寒十日不出戸坐想江柳分
烟鬟東坡老仙有竒句析韻琢句光斕斑疾雷一洗
牛蟻閙羯鼔略驚桃李頑周郎知音亦已久仲車着
語誰當刪大祒六鈞古稱重汝自力弱無由彎胡為
坎坎事嗤點今古可笑兒童孱鄉關春物入意匠水
光花氣相回環莫嫌衆口亂如沸當見三耳生其顔
嗟吾和詩雖已晚識君妙意存高山告君詩妙須飲
酒社甕一醉寧當慳(彦猷戒酒常云人言吾詩好即飲酒)
寓居南軒
雲氣披猖月意孤冬靑倒影上庭隅燈横老薺蛾方
去書掩新芸蠧已無一世盡知關魯酒十年不擬歎
齊竽支頥坐覺疎星没獨扣龍頭瀉酪奴
答戲昭文梅花
臘到方留此日寒雨多未覺過雲殘共驚臺柳葱葱
去獨抱園花細細看洗面不勞千點雪薰衣剰破一
分檀詩人窮苦誰料理只倚東風酒量寬
乙丑臘月(十七日立春)
自數今年臘天饒半月春酒船欺白首桃壓笑靑唇
避地疎同隊(一作黨)逢人試問津傷心穿豺虎未肯盡
奔秦(南山收宿雨鱗甲一番新)
延平道中
一溪春漲午晴初日透波光綠浸裾却憶孤山山下
路石橋淸澈看义魚
雲間三十六峯高北望思歸夢亦勞来客雙峯莫相
笑少低吾眼為兒曹
舟次黿湖阻水因由董山
山雨疎疎心又驚起瞻天色斗微明他年一枕江關
夢知憶蓬窗此夜聲
一川黃濁寫崐崘苦恨南溪不盡吞三老亦知行意
速時時插竹記沙㾗
拂拂朝霞到客舟苦疑雨意在鳴鳩好峯天半元相
識且作僧牀挾策遊
夢好山晴曉不知船邊今日見鬚眉向来快寫崐崘
地元有薰風綠盡時
向年舟自三山上延平和人韻兩絶
春江一月困楊舲醉夢無人與喚醒欲識故交金石
處相逢詩裏眼猶靑
春風一夢收桃李雙燕不知愁絶時卧向蓬窗飽聽
雨無人識此是新詩
元英折惠柚花
白玉繁花五葉芳春風吹盡洞庭霜河西道眼分明
處識破此中知見香
乙丑除夜寓永興寄五二姪一首
殘臘避新正疾馳不可鞚梅花相行色更以風雨送
傷哉綠林豪支派出章貢荐食今幾年金帛旣充棟
王旅走山澤魄散失飢凍空聞米粟廉不救干戈痛
冥冥紙錢底千室羅盎甕祀先不暇嘗一夜驚入夢
書生口擊賊自愧脫嘲弄經營華陽馬想像丹穴鳳
融融聲教中焉得餘此衆由基執弧矢鼷鼠何足中
浮烟起南舍春事行倥偬桃寒強破蕊鳥靜獨成哢
詩情寫物色心匠與折衷章草簡阿戎溪頭試微諷
僕自以四月十四日自延平歸所寓之南軒
積雨隂濕體中不佳二十五日夜夢至一處
流水被道色清絶若有欄檻而無屋宇有筆
硯皆浸水中予驚問何地旁有應者曰此玉
瀾堂也夢中欲取水中筆硯作詩詩未成而
覺意緒蕭爽殆不類人世雞巳一再鳴矣因
賦此
蘧蘧飛夢過雲鄉物色淸輝眼界長閶闔未招金馬
士蓬莱先立玉瀾堂千尋濯足衣裘冷六字哦詩筆
硯香當與瑶池作同社紅巾靑鳥兩相忘
贈周功崇
閩嶺浮沉二十年歸心日夜夢江天謾題甲乙煩君
看若說功名只自憐造物小兒知薄相箇中老子巳
忘筌一笻聞作東南去豈欲求人左海邊
悼鄭彦繼書墓亭
蒼梧翠栢泣西風尺冡巍然宿草中寶劒何心求季
子隻雞今日過橋公麟經有味人誰識鶴陣論功氣
自雄欲拂蒼厓寫竒節陳琳檄手語言工
竹醉日懷故山
一室真容膝(一作不彌畝)何人客子猷土浮迎竹醉雲净
對山羞無地靑歸幌他年翠繞樓且從隣寺去烟雨
(一作雨外)看沙鷗
繁暑
繁暑不可度病餘少見招投鄰借軒卧信手得書饒
夀我藥雙笈驚人詩一瓢醒心憑雪鷺只恐日薰銷
大食瓶
窳質謝天巧風輪出鬼謀入窑奔閼伯随舶震陽侯
獨鳥蔵身穩雙虹繞腹流可充王會賦&KR0238;簡寫成周
春寒
人道春寒早繫舟楚山一夜雨瀏瀏此生削跡江邊
路嫩綠紛紅只自愁
夏夜極凉
素簡久辤夜清風先戒秋稲深群蛤吠草暗一螢流
舌在殊無計心空尚有求按圖尋分野楚尾見吾州
六月二十日(二十一日立秋)
天涯明月見秋風錯莫誰驚碧樹空豈意楚山招隱
處盡歸蜀客廣騷中釣魚聊𡭗針方直乞米茫然帖
自工獨卧南軒聽南澗蠻花猶作杜鵑紅
尤溪縣之南李花千樹無一雜木春時嘗飲
其中酒家小軒可愛不知何故不曾作詩追
賦二首明年修故事當書之壁間
橋外茅茨好相過問酒錢李花今若此白髮自茫然
落日雲千步春風雪一川明朝記来處石澗響濺濺
又
見說小軒久無人喚我来直如春力快故遣客懷開
玉立花千樹霞翻酒一杯江陵二月尾襟韻信難陪
春間小詩書趙園壁追錄之
柳態随時秀花容近酒輕綠窗京洛語盖抹早鶯聲
又
小語不知夕幽香無盡時影寒人欲醉明月照酴醿
又
自得春風信開懷待此花餘寒固艱棘今夕雪斜斜
又
夜月閩杯淺春風楚製輕故鄉空費夢来此聽谿聲
夜坐池上用簡齋韻
落日解衣無一事移牀臨水已三回斗沉北嶺魚方
樂月過秋河鴈不来疎翠庭前供答話淺紅木末勸
持杯明明獨對蒼華影莫上睢陽萬死臺
平津
西風扶病上江樓老眼凄迷一色秋帆影戞雲追斷
鴈角聲吹月舞潜蚪栽培白業初無路點檢靑山始
欲愁左海此中纔咫尺何年烟雨解扁舟
九日與數客登善福院之絶頂晚飲茗飲閣
予以病先歸賦十二韻
風日迫佳節一川秋意昏臨高分石磴却立數煙村
楚製随雲物蠻花照酒㾗龍山嗟未久藍水想空存
鴻鴈頻收唳茱萸幾斷䰟拍肩尋熟路登閣換餘樽
鍾𣑽規繩闊親朋笑語温加籩携海嶠聞笛憶鄉園
夢記南柯守兵看左角奔詩凡羞晉宋髮短任乾坤
汝軰禪心起今生道眼渾不知東嶂外灔灔湧金盆
秋日
鳴鵰初歇樹猶隂黃菊紅榴色轉深管領秋風有今
日留仙群稱辟寒金
簸弄天風髮彩凉西河一笑問吳剛借君玉斧煩輕
手留取箇中秋影香
山靜溪回樹綠晴鷺群點點雪分明影沉寒水初無
意只是魚兒獨自驚
葵道人之三山
君家雙峯下祝髮事香火豈無遠遊志困此萬山褁
坐閱腰包中未接話已墮翩然問知津九仙入風柁
冥冥荔枝浦華屋紛砐硪邂逅儻逢渠周旋寧作我
閉門造車語雖陋佛所可他年笑相視此計無乃左
次嶺上壁間韻
雲卧雙峯祗對亭黃塵縈拂玉梅驚春風一棹歸来
早誰作窗間擁鼻聲
春風
一舉造物手萬生和氣中酒邊排雪意詩裏要春風
了了誰孤起滔滔我即空試詢三世事猶有讀書功
折山道中六言寄湧翠道人
折山有路可上他日雲蔵萬家用處何曾觸石一禪
指頂天涯
雲暖網橫危磴日沉舟泊平沙欸乃一聲歸去炊烟
遥起蘆花
牛卧黃茅岡底鷺歸紅葉村邊可是太平無象溪橋
醉舞華顛
玉梅無意相惱嗾人烟雨疎疎擬寫箇中妙處語煩
不到西湖
草枯蟲躍驚響溪靜魚行閃光只麽時時管帶可須
細細商量
旣有女名靈照何妨自作維摩要見諸天辦供問他
風月山河
寄龔十三
攴頥獨揖北窗風怪事從今咄咄空簡策不知春色
晩山川渾落戰塵中花飄茵席三生净草入池塘一
句工想見楚龔懷我處扁舟遨蕩夕陽紅
榖雨
大點紛林際虚簷寫夢中明朝知榖雨無策禁花風
石渚收機巧烟蓑建事功越禽牢閉口吾道寄天公
磻叟書云牡丹酴醿已盡胡不歸
客次驚衰白歸期先牡丹空枝兼病力啼鳥問愁端
平日長相憶東風忍不看冰容亦零落唯是有春寒
姚大本以李義山詩韻作詩題息軒繼作
隱几心疑水携盂影照山六窗開畔岸一榻埽中間
栢子方饒舌花枝忽解顔定餘牛自牧夢起蝶相關
閶闔初無路蓬莱別有班蔵舟知夜失面壁竟西還
老矣從他笑公乎伴我閑体坤詩更好分寸許躋攀
書報國壁向年寓學於此嘗見虹下飲溪中
復聞子規
昔與春風来此時携書齪齪伴兒嬉山晴欄楯投雌
霓身病林巒號子規短髮蕭蕭吹易盡長江滚滚去
何之欲追舊事無言說更作三生石上期
盖竹與陳和仲昆季
玉樹成群不可攀謾將牢落待蒼山五年分手河梁
外一夕連牀風雨間梅蕊凌寒春欲動酒杯無力病
相關朱陳自古同鄉社更約靑雲作往還
寄夢肇
滄海横流無處安只今且作夢中看豈須遊戲兩蝸
角收此微茫一弹丸老境懷人山宛轉春風着物鬢
摧殘窮愁似與詩增氣嚼雪敲冰字字寒
辛酉五月望簡陳和仲
秀出雪峯一千衆挽回廬阜三十年赤烏白馬吐傑
句黃花翠竹通幽禪笁師不假報文度鑿齒本自知
彌天可憐烏石嶺下路榕葉炯炯凝雲烟
用東坡武昌寒溪韻三篇(同楊良翰)
漫郎古邑埋蒿莱五柳合抱何人栽浯溪未作天寶
頌爽氣已壓南昌梅蘇公鄧公先後到一時玉立高
嵬嵬扁舟載酒渡江水千山軟翠昏樓臺窪尊抷飲
追太古雲荒石老無紛埃歸来玉署念赤壁側身西
望銀濤堆英辭傑句相震發尚記野鳥窺空罍只今
却數未百載蟲篆想見留巖隈中原膻腥雜夷夏淮
北城壘生莓苔公乎天與濟世具曷不手引梟鸞開
空遺筆力配元祐頓覺紙上千軍摧禁中頗牧知在
卽號令前日頒風雷丹靑元向大羽出貂蟬要自兜
鍪来數公文字雖勝絶莫使變作離騷哀
東坡謫官未放回桃花不繫玄都栽機牙愛觸造物
手五見江雨肥江梅扁舟一笑凌浩渺瘦笻結伴登
崔嵬窪尊故事逢浪&KR1621;鳥篆真迹追浯臺(次山有浯臺銘見六)
(一集)漂流長有北闕夢邂逅果路東華埃玉堂夜直對
同舍金燭照座花成堆帝觴雨露澆舌本忽憶樊口
傾山罍聮詩共刻醉眠處至今寶氣蟠巖隈關西夫
子獨好事掖垣行卽吟蒼苔斯文突過元祐上已覺
萬丈光芒開臨風弔客感赤壁公瑾孟德俱彫摧英
雄割據亦兒戲安用匕筯驚蚊雷東坡羽化不復返
浪&KR1621;何日成歸来鸚鵡洲前舊時路寒波荒葦令人
哀
故園山水真竒哉三徑蘭菊當年栽自嗟流浪不知
返江城曉角愁吹梅詩書邀我忽半世車轂前却連
崔嵬試尋夷路到聖處馬力巳竭煩輿臺去天尺五
吐傑句孔丘盗跖俱塵埃坐疑蓬島尋丈𡭗扁舟徑
入浮雲堆肩摩嵇向挽焦賀欲倒瀛海為尊罍夢中
失脚在何許千里閩越天南隈隻身形影自相弔俯
仰馬鬛迷靑苔蘭階彫謝知葉落荆樹慘淡無花開
向耒愚公不自度一手欲以太華摧那知天目山頂
露兒啼下眎雲間雷華亭黃耳竟安在遼東白鶴還
飛来終尋三十六峯去要假聶許平餘哀
感事
大弓竊陽氏神鼎淪泗淵何須識微士周魯必不全
武庫一朝火斬蛇逐飛烟傷心睨前事氐虜定紛然
又
山川非晉土悲泣效楚囚一語強自慰凄迷望神州
刺史下荆水司農来石頭土園管夷吾過計非私憂
又
元規負康濟徒手嬰群雄兵從歷陽来無地逃姦鋒
誰乎死社稷千載一卞公英風與義氣建立成江東
雪梅(各一首)
去年雪欺客平地一尺深謝遣東閣花那顧西牀琴
故人初不知屋側乃見尋悠然振永起誰復明此心
又
寒梅卧烟雨山澤有竒氣六龍扶翼之月𬒮攬雲轡
先生九疑仙心識真筌秘裁詩作花骨瘦净乃可貴
道中
疢憂勌征行金火方抵捂宵分餉群僕乘月問前路
小兒何自至檝我陳洲渡暗浪擊層崖平沙起驚鷺
莾蒼川花開蓂蒙山氣聚物情豈不嘉悶滯非所遇
鈐語出林表風期呼我住尋幽本素志觸熱詠嘉句
午枕得高深復覺淸景駐誰云適所願永乏濟世具
以兹一夢頃可况百年遇咄哉郭氏子破甑尚欲顧
自作挽歌辭
憂幽坐南軒萬壑取我囚疾雷且不聞焉知草蟲愁
強顔理編簡閱世如東流滔滔竟不返誰復操戈矛
天涯念孤姪携母依諸劉書来話悲辛心往形輙留
先塋託仙峯山僧掃梧楸二女随母住外翁今白頭
伯氏尚書郎名字騰九州仲兄中武舉氣欲無羌酋
棣華一朝集荆樹三枝稠堂堂相繼去遺我歸山丘
&KR0238;園夢方覺白衣雲正浮憑陵若蹈空何處停華輈
故鄉豈不懷(一作恋)屋食良(一作亦)易謀自我識廢興於
天無怨尤平生喜聞詩此詩當挽謳不須生芻奠君
從二兄游(漆園一作蘧蘧白衣一作冉冉正浮一作初浮)
玉瀾集(終)
