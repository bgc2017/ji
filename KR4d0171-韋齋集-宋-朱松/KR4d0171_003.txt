韋齋集卷之三
新安朱松喬年
古詩
三月十日遊報國院小軒頗幽勝為名曰雙
淸仍書此詩
千峯收宿雨坐見空翠滴携笻出城隅試此腰脚力
竹隂穿窈窕僧戸扣岑寂小軒淸樾底磐礴聊自適
闖然見幽禽百囀深拔隙即此與晤歌絶勝眼前客
幽懷層冰結屭贔不可釋忽如散春風回首無處覓
天遊失六鑿真觀了千息乾坤鼎鼎中指馬坐可一
不知雙清老何者為心迹持問跏趺人首肯復面壁
山烟明欲合歸舸兀深碧此心除溪月冋冋誰復識
次韻謝綽中遊報國寺詩
掩關味詩書靑簡亦巳槁相携出東城及此風日好
僧簷覆谿渌共取一尊倒眷此松桂隂不接車馬道
慇懃玩流光齒髮行且老諸公奠九鼎帝室欣再造
優遊容我軰放浪事幽討念君東山姿文字富天藻
風期在經綸彈冠苦不早寧知如子雲白首太玄草
丁未春懷舍弟時在京師
狂虜送死河南北王事遥憐弟行役胡命須臾魚在
鼎宫軍低回鷙將擊渴聞天語十行札尤覺家書萬
金直何時同秉江上犂萬里農桑吾願畢
五言雜興七首
一
側席憂宗周負痾頭岑岑又傳衢梁盗弄兵保山林
渴聞平虜詔蟄戶䟦雷音欲舞恨䄂短諸君獨何心
二
黃香卧講肆日蕪五畝園兒誦聲九雛未厭咽耳喧
古来避世士或隱車馬門云何北窗底默默對幽諼
三
聖門出嵩岱領略千兵岑久矣暖姝子蠧魚槁書林
曾參一唯後曠古沈此音願君同鑚仰滿我初地心
四
丹白春事了灌木忽暗園卷書護岑寂幽鳥時一喧
起携無事酒往扣常關門豈無素心人之子不可諼
五
讀書評世故自許了無猜忽然撫機會往往鑿柄乖
時難旣可歎道大未易涯歸来卧看屋吾意亦悠哉
六
湛湛天宇淸宛宛穹脊白投深得僧窗千嶂倚蒼壁
開卷與晤言炷香伴岑寂獨將萬里心收歛入尋尺
七
身輕客巳去睡美體新浴南風吹好句歷歷韻松竹
雖云天耳聽擬以幽夢續不辤舉似人恨汝心眼肉
遊西峯院留別友人
兀兀掩關坐后土冐泥塗繁隂忽披猖懷哉歎離居
眷我二三子共此一日娛欣然忘華陋意行非始圖
圍竹粉黏帶弄泉雲遶裾共睹羊山祺不釣温水魚
野色一以暝歸舟相與拏豈無軟脚酒新熟不用沽
急景棄尺壁中原睠丘㙤丈夫患不免低回竟何如
安能逐兒軰飛翔争腐餘但憂着鞭子滯留嘲賈胡
飲梅花下贈客
憶挽梅花與君別終年夢掛南臺月天涯谿上一尊
酒依舊風巵舞香雪高情絶豔兩無言玉笛冰灘自
幽咽却憐造物太多事更要和鼎調人舌浮生蹤跡
風花裏鼠壌珠宫孰優劣且當醉倒此花前猶勝相
思寄愁絶
次韻和吳駿卿
學道日巳媮干時心同嬾同懷能幾人俛仰風雨散
晚得吳王孫抱釁戢高翰由来淸廟質不賦白石爛
笑我塵土中坐受微粟絆新詩中音會天律度絃管
未能載酒問但作焚硯歎况聞翻貝葉一悟了真幻
文章廼兒劇安用黑白判何時商略此得酒不待勸
求道人自尤溪来三山出示同徐侯遊龍門
洞長篇因次其韻濟之時以檄走諸隘
阿游陸沈久亦復太癡絶未成安一枝况乃辦三穴
唯餘愛山意如水必東折首鼠今幾年顧影愧瓊玦
那知龍門客塵底抱關闑虚簷日偃仰蒼壁對横㙞
柱藤危蹬響濯足細泉潔束薪取竒觀滴乳當嘉設
摩挲石蜿蜒信矣耆舊說歘疑卷風雨凛若踐冰雪
遠追神淸遊復作武陵別能詩有老休聯句嫓前哲
相逢快吟哦亹亹霏鋸屑三山今入手瀛海僅可啜
﨑嶇走林谷王事煩此傑擬結汗漫期更待搀搶滅
吳駿卿寄示和黃元廣詩多及古人為已之
學輙復次韵資一大笑兼簡元廣
四物覓安心駕言無停驅忽然休歇去本自一物無
那於前後際而有新故吾知津恨未逹敢以偷自愚
又
君居泥自蔽隣客旅兩足詩成各超然不復念瓶粟
應憐市門客俯仰對流俗出言不嫵媚人瞋大於屋
又
我生非瓠瓜於世豈無情望道渺未見諒知負平生
將求挃挃穫奈何鹵莾耕饑壤聽造物吾願乃秋成
次韻鄧天啓遊南國
秋犬吠夷門誰能拊其背懷安壯士羞竊食替操耒
無由一當虜鬱鬱嚼齒碎故人何自来適與芳時對
笑我塵土中勃窣守闤闠城南出携手遠取韓孟配
心期汗漫遊目極泬寥内舞雩追點也峴首略湛軰
豫愁君興闌復遣我心憒歸来疑夢斷清境皎不昧
哦君斜川詩汲井沃枯肺願言薦淸廟勿賦風雨晦
徐侯以詩送山藥次韻
山中白玉延貴壓梁宋價筠藍出輪囷了不煩造化
因傳競病句中的若神射頗念坐稳人鞍馬久不跨
谿橋梅欲動玉雪短枝亞何當仝嚼蕊一醉山月下
次韻酬求道人
聽君話匡廬風月妙無價罏峯忽在前俛仰疑幻化
新詩未出䄂光怪炯如射懸知得力處島可不足跨
家山為誰留鐺粥香䆉亞我亦懷秋江波淸鴻鴈下
求道人示詩粲然有江湖間道人風味盖嘗
得句法於東溪可今以其韻作詩送之時將
如瑞峯期朝夕還吉祥云
癩可湓江濱覓句負光價君為東溪客伏鵠資妙化
想見箭鋒機相拄不停射伽陀入三昧湯史欲凌跨
韋齋語淸夜挂月松偃亞他年約相逢禪榻慎勿下
贈永和西堂道人宣和癸卯十有二月中休
日
蒼山抱岑寂丈室掩虚白道人塵機斷宇宙一西壁
是心如焦穀浩劫永枯寂一句從誰聞投老承此力
相逢不相問未省誰主客咄去真俗人胡為来役役
彦時過永和見和拙句輙復次韻以發一笑
老諗不下牀胷次紛黑白弥明亦強項得句鼾負璧
相逢復何事一笑萬慮寂新詩追舊韻俯仰見筆力
何時折鐺傍鼎坐無主客區區竟何𥙷斗粟真自役
甲辰七月二日宿永和寺用舊詩韻
湛湛天宇淸宛宛穹脊白投深得僧窗千嶂倚蒼壁
開卷與晤言炷香伴岑寂了無魔嬈夢皎皎知道力
鳴珂綠槐影想見下朝客笑我守吳門心形等相役
寄陳蹈元
我生少所可靡靡世一律如君素心人指不三四屈
久與宵人遊歸卧常自失效尤起媮心阿意增美疾
低回強酬酢高論形敢出緬懷參同子蚤入伊洛室
聞道旣先我論詩又竒崛縦橫談天口卓犖扛鼎筆
勝我何足云論交敢自必桓公肯見規寡過行有日
書来約過從一笑彼蕭瑟新凉宜燈火永夜勘書帙
豈無一尊酒少促軟語膝更呼小叢歌未怕官長詰
跂予占騎氣千嶺秋回鬱着鞭及清境灔灔月華溢
次韻張漕茶山喜雨
天公積憤何曾雪遑恤茶工貪攬擷無聊桃李困遲
暗白蔫紅飛亂擷誰䟽天漢下穹窿苦厭風霾昏嵽
㟫行臺使者掃雲手釃酒叢祠拜靈蕝歸来一雨動
三日溝壑遺民起垂絶豈唯槍旗各呈露更喜筍蕨
争芽茁明朝擊鼓萬指集雲蹬携籝穿曲折紅塵一
騎天容開顧渚蒙山坐銷歇帝觴嘗罷思苦口公如
子牟心魏闕金鑾諫舌夜生塵回首山中記同啜
沙谿口望梨山
衆山如連環平野忽呀口孤峯插深雲氣壓萬培塿
區區何足傑落落終自負我行淸谿曲鶴立倚笻久
拂衣竟何時塵土坐自垢長梯弄玉井竒字窺岣嶁
心知不能去照水顔甲厚永懷山中人獨立誰與友
神交解此意長嘯震林阜
寄仁王求首座
片帆西借東風力回首三山春一色何人孤嘯月中
聞知是無塵岩上客風山武夷之宗支千岩萬壑帝
所規天憐傲吏賜我履恨不與子相諧嬉問法年來
定成市藤蔓遥知罥衣𬒮手攀荔子約同嘗絶勝林
間啄殘柿
汪彦允見和約遊東山作荔枝次韻
天工傾倒不餘力唯有荔枝香味色君家桃李要爭
妍腸斷鬢絲禪榻客書生甕𦵔天所支煮茗誇妓非
良規腹飢眼寒君不忍着詩喚作東山嬉冰盤綘實
光照市歸来香滿巫陽𬒮明日人傳玉蕊仙絶勝空
賦靑龍柿
止戈堂
高堂巖巖面勢尊洞見萬井開重門元戎務簡玉帳
靜緩帶酌客娛朝昏憶初餓隷起篁竹一嘯千里來
黥髠將軍攬鏡媚巾幗何異搏虎驅狐豚只今休父
八州牧身佩重寄憂元元驚塵錯莫羽書密雖有美
酒誰同樽沈機且復長轡御瀝懇何啻血面論樓船
一夕飛度海漢家上將来天閽狂童束手赴烈火琱
戈不汚妖血痕坐譙飲至凱歌入船粟往哺遺民存
五兵包裹高閣束止戈新榜真成言便當頻與方外
吏徙倚風月星河翻幾年牡籥飛不守河濟逆氣腥
乾坤知公快挽天河手坐視黠虜方遊䰟權輿閩越
聊小試寕復久此淹遐藩農桑萬里望公等願見四
海無營屯
侏儒
侏儒飽官粟適市行勃窣但知隨衆笑了不見優拙
暮歸遭客問閔默羞齰舌心知續鳬悲慎莫尤造物
中秋賞月
去年中秋雨野蘆凄薄寒驚塵暗一方客枕那得安
起呼對牀弟攬衣步蹒跚握手仰太息宇宙何時寬
今年中秋月並海窺濤瀾坐看鬱藍天忽湧白玉盤
眷言雙峯客倚閭念衣單亦復取樽酒承顔有餘歡
天涯等牢落世路方艱難且遵秉燭語母為泣河歎
停杯玩飛轍河漢静不湍癡兒亦不眠苦覓蛙兔看
洲出暗潮落鬢衰香霧溥佳句付惠連何時解歸鞍
記草木雜詩七首
月桂花
窗前小桂叢著花無曠月月行晦朔周一再開復歇
初如醉肌紅忽作綘裙色誰人相料理耿耿自開落
有如貧家女信美乏風格春風木芍藥穠豔傾一國
芳根維無恙歲晚但枯枿
萱草
水菽怡慈顔萬鍾亦土苴時從班衣兒蓺萱北堂下
穠華夫豈少愛此入風雅紛敷翠羽叢綘英爛如赭
諸孫遶銀鹿采摘動盈把誰言壷中春在此眉夀斝
紫竹
新移紫玉幹羅列才十餘枝葉一何病意色慘不舒
旱久土膏燥抱甕愁僕夫雖無樵蘇厄苦欠雨露濡
我來侣魚蝦滄𬈑在階除月窗瀉水墨天風韻虛徐
誰言居無友此君良不疎三年為主人籜孫定紛如
他時報安否誰寄青泥書
茱菊
海上作重九菊揉靑蕊香近墟買茱萸枯顆出藥嚢
兒曹記土風歉歉事祈禳老夫未免俗聊尔答風光
災祥理不僣此柄孰主張譌言昡末俗吾欲案長房
吉貝
炎海霜雪少畏寒直過憂駝褐阻關河吉貝亦可裘
投種望着花期以三春秋茸茸鵝毳淨一一野繭抽
南北走百價白㲲光欲流似聞邊烽急緣江列貔貅
裁𥜗襯鐡衣愛此温且柔天乎未厭亂利厚人益媮
誰知海濱客獨歎無人詶
芭蕉
地鹵不敏樹珍植何由暢斸根移芭蕉美蔭跂可望
芳心日卷書翠葉忽張王偏工鳴秋雨疎密眇難狀
霜風一以厲狼籍坐惆悵誰言繿縷中秋子得佳餉
緗嚢貯瑞露厚味天所貺懷哉腊毒言節口畏生瘴
菖蒲
東山在眉宇未到心鬱紆流泉撞哀玉淸洌生菖蒲
聞有嬋娟子棄家来結廬窈窕雲霧窗參差冰玉膚
絶粒香節仙姿淸且腴邇来隱身去冷落愁臞儒
靈方無由乞石斗移根鬚相看意巳消何必見子都
海上
落日弄雲海閬風欲手攀秀色不可解西山如連環
緬懷避世人結屋棲孱顔眎世一蝸角笑憫觸與蠻
我生笑癡仙遂恬升斗慳尚餘詩書債倖此朱墨閑
纓冠出救鬪安得長閉關仙人形識此妄自憑愚頑
送祝仲容歸新安
歷亂百憂心漂零一涯天讀禮不盈尺眼萎坐自憐
君来訪安否春風柳吹綿篝燈語平生敞恍夜不眠
那知歲月度但怪冰雪堅感君懷親意使我淚貫泉
高堂急榮養躬耕恨無田筆端日五色氣壓諸生前
聖門要鑚仰至味研簡編經綸出緒餘文字忘蹄筌
他年閒擊竹妙契琴無絃此時一瓣香竟為何人然
江湖多北風懷哉歸䄂翩刮目看奮飛此道更着鞭
次韻彦繼用前軰韻三首
餽歲
歲晚追土風獨甕誰與佐人心感流光臺餽屏奇貨
雞豚取牢柵門戶随小大去鄉二十年憶此但愁卧
兒癡元未識但索梨飣坐何時鵶識村莫作馿轉磨
不須志四方教子求寡過歸哉及強健老去煩劑和
別歲
舊歲巳趣駕為我不少遲凡心畏增年而歲豈容追
丈夫有蠖屈牢落天南涯收功英妙年豪傑彼一時
寧當如秦越坐視瘠與肥隣翁意誠厚酌酒寬愁悲
慇懃何時忘祝我致好辤撫世非吾事諸公正扶衰
守歲
庭燎夜未央旌旗煥龍蛇九門一放鎻萬馬誰能遮
亂離憶舊事安眠夢無何目眩燈燭光坐厭兒女譁
念此亦土風雖癡不容撾更為盧白戲紛争起横斜
故歲不足計新歲莫蹉跎弩力誦書史從人笑翁誇
奉同胡德輝八月十四日夜玩月次韻
我夢故山月蘿影垂秋光誰言九衢曉莾莾吹塵黃
群公直道山晤語淸夜央飛轍轉空闊積暑蘇蒼凉
哦詩中天律流光惜堂堂雞肥社酒熟吾亦懷吾鄉
又
亭亭月初高河漢坐可搴病餘久制酒灝氣兩争先
振衣萬里風歸䄂何時翩懷哉故山友共此今夕圓
離離雲飛鴻何意影沈川觀心要知是出處直悠然
巖桂花
開門驚積葉秋氣日以厲獨芳搖落中粲粲巖下桂
幽芳不自憐怊悵紛滿地未忍蹋殘英何以娛晚歲
中秋夜雨
秋雲定何心忍翳今夕月尚嫌微點綴况廼都漫滅
他日任氛霾數日望淸澈倦投衲子窗竹雨聽騷屑
對牀不成夢有酒那能設螢飛矜意氣蟲語轉幽咽
心知層隂表皎皎玉輪潔何當凌倒景徙倚玩飛轍
夜坐
棲遲客異縣名氏蔵丹丘希世非夙尚素餐愧前修
日耗大倉陳一飽寬百憂眷焉撫平生信亦無求
蒙籠小牎底圖史漫不收篝燈揩病眼昏花亂蚍蜉
愚儒未忘世撫事非所謀不如遂捐書卒歲以優游
懷膠睨崑墟濁浪排高秋知難有明訓吾其老鋤耰
秋懷二首
鏗然一葉脫中夜歎以驚及兹遂搖落風露&KR1071;難平
晼晚愁自滋淹留謇何營騰騰任天運庶幾得吾生
又
中郎章句儒失身徇邦仇一歎不自知邂逅死孤囚
凛凛南昌仙斗食身百憂渺然元始後滅跡不可求
圍棋
投老一寸心獨立無攀緣兀兀不自聊愔愔誰與宣
時有素心人一枰奉周旋得雋非至數三捷亦偶然
危思寄方罫積威下虚弦驕矜不須臾奔北巳可憐
志士珍短景顧謂璧可捐聖門未及藩遠道要着鞭
緬想運甓翁操具投長川自強聖所臧懷哉撫韋編
談命
岑寂契心賞棲遲幸身閑却掃腴道腴未厭藜藿慳
久絶子公書羞訪季主關肯為空際塵起此胷中山
曆翁推始生邂逅杯酒間自今半運中且作尺蠖跧
蕭蕭兩鬢髮已白不復斑功名日以疎落落難強顔
譬如坐稳人正苦步作艱夸毗付餘子彼哉謝追攀
吳江曲
吳江女兒白如玉花底紗窗傍谿渌玉簫春暖貼朱
脣故作陽春斷腸曲扁舟掠水去如飛不見嫣然一
笑時回首江城只孤塔向来一念復因誰
梨
一霜木葉紛紛妥園夫獻梨紅頰橢亦知胷次本淸
凉且欲與君充飣坐
韋齋集卷之三
