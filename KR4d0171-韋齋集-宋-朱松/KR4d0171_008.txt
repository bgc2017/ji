韋齋集卷之八
新安朱松喬年
策
試館職策一道
對天下有常勢非人之所能為也自古恢復大業之
君雖其憑藉積累之基有厚有薄祖宗德澤之在民
者有淺有深然皆徒手掃地無尺寸可挾之資而卒
能有所立惟能因天下之勢審擇至計而固執之以
求合夫當世之變而皆不足以為難也是以姦人矯
誣竊弄神噐國命移奪大綂中微而不足以為難干
戈之釁起於骨肉裔夷投隙蕩搖中夏而不足以為
難五大在邊尾大中乾強藩阻兵提戈内指而不足
以為難此漢晉有唐中興之君所以趣時合變而各
有所立考其行事而質确其成功雖未易與創業之
君同條而語亦各因其一時之勢如此而不可誣也
昔之君子蓋嘗有以少康為賢於漢高帝而評創業
中興之難者矣世徒見夫草昧之初四方之姦豪圜
視而起必有挾智勇絶人之資者與之驅馳角逐於
矢石干戈之間﨑嶇百戰次第削平而後定于一則
曰此創業之難也承奕世之弊先王之澤微矣猝然
有非常之變發於智慮之所不及乃欲徐起而振其
弊䟽剔荒穢支柱傾搖以求趨於安全順治之地則
曰此中興之難也盖嘗論之謀國有得失而成功無
難易方經營纂集之初其勢如洪河巨川横流於中
原突蕩衝擊分裂四出自常人觀之雖欲拱手終日
以求遏其勢之萬一而不可得智者因其勢而利道
之積之於其所當止投之於其所欲趨孰不靡然以
聽吾之所為者曾何難易之足云哉方新莾之盗漢
也漢之遺臣屈首屏息以聽命之不暇一時英豪不
勝其憤投𬒮而起舉恢復之師者曾未及有為而奔
走折北一敗塗地光武與南陽故人因下江之衆屠
尋邑百萬之師於昆陽之下遂夷大憝不失舊物而
漢中興方群胡之亂華也劉元海起晉陽石勒起上
黨符姚慕容次第爭奮元帝東渡摠其雋乂以為耳
目股肱心膂内則王導周顗立經陳紀以安輯邦家
外則賀循顧榮喻德宣譽以鎮服同異卒以襟憑江
漢垂𥙿来世而晉中興天寶幽陵之變河南北淪没
二京不守肅宗起靈武以羽檄召勤王之師李光弼
郭子儀以朔方之兵徇三河以收趙魏張廵許遠合
豪傑之力嬰睢陽以蔽江淮卒以芟夷安史汛掃九
廟而唐中興是三君者雖功烈之崇卑不同其本末
始終可考如此是宜明問以謂所遇之時所因之勢
有所不同不可以一槩論也迹夫生民以来天下之
變備矣積功累仁享國長久莫如周而宣王號中興
本末始終見於詩之二雅然核左氏之語則南國有
敗績之師驗范曄之論則克戎淹歷歲之久盖雖未
能純於文武之序而豈後世遭變之君所能及哉誦
雲漢之詩其辤憂廹勤懇則有以見其側身修行惻
然有應天感民之實百姓所以愛戴歸往而不忍忘
也誦南征北伐之詩其詞切直而奮厲則有以見其
將卒協心卒乘輯睦此蠻荆玁狁所以莫敢不震動
叠息而華夏乂安也誦侯誰在矣張仲孝友之章則
有以見在人主之左右者咸懷忠良以善王心而無
沮撓事機妨功害能之行也誦吉甫作頌穆如淸風
之章則有以見謀謨帷幄之臣莫不相與協和精白
以圖事功而無權利相軋冒疾讒惎之行也以至民
不安其居大夫為之還定安集劬勞于野而不怨則
見於詩之鴻鴈君臣相與愛日待旦以樂事勸功而
無玩歲愒日之意則見於詩之庭燎此其所以承厲
王之烈而文武之業未墜於地赫然中興播於詠歌
其所以致之之道焯乎其不可誣盖如此也若夫擇
其善而懲其違察其始以要其終盖有不純於文武
之序者後之君子將酌古以施今不可以不論也是
以不知以佚道使民而使瓜牙之士不得養其父母
而有轉予于恤之歎有如祈父之所刺不知建德以
保民病其離散料于太原有如仲山甫之所譏以至
怠于千畝之籍不知務農以敦本而撓敗及之然則
淹日持久而功烈不終無怪乎如左氏范曄之所記
歴觀古者中興之君臣將以大有為也必相與憂勤
惕厲戮力一心撫事機之會日計其進而歲計其成
將欲圖是功也則必有是事事立矣而功随之未有
泰然無事而聽其事為者也譬如築室自始基以至
於成譬如稼穡自始耕以至於穫理之必至不愆于
素築室而草創則必有震風凌雨之憂耕稼而鹵莾
則必有凶年飢歲之患如周宣王其合於先王之道
也足以致中興其不純於文武之序也亦足以致克
戎之不易後之承前緒而當危亂之後者可以不鑒
哉恭惟國家祖功宗德涵育區夏僅二百年方將
系隆復振於夷狄侵陵之餘收遺民於鋒鏑煨燼之
中與之竭力以圖恢復明問乃謂欲因今之勢而圖
回之何劇何易孰後孰先搜拔賢能之方設施政事
之綂必有卓至之論悉之究之以備采擇嘗謂自古
天下國家興亡有至計而國勢之強弱兵力之盛衰
土地之開蹙不與焉一曰順民心二曰任賢才三曰
正綱紀非以國勢兵力土地之三者為無與於興亡
之數盖非興亡之所繫故也衛之孱微而季子知其
後亡楚之敗亡而逢滑知其必復則國勢之強弱非
所論也吳克齊師而子胥有天禄亟至之憂越棲會
稽而范蠡决定傾與人之計則兵力盛衰非所論也
天寶之功拓地至廣而無救潼關之敗奉天之守無
地寄足而終摧長安之寇則土地之開蹙非所論也
然則天下國家興亡之至計盖有在矣孟子曰三代
之得天下得其民也得其民者得其心也大哉斯民
之心乎自古興王所藉以為立國之基本而無敢輕
犯焉者也是故思祖宗之所以得其心者而纂述其
志鑒往事之所以失其心者而母踐其轍以至發政
揆事制令出法必皆求合於所謂至愚而神者是以
可以使之蹈白刃赴湯火而不可與為亂夫誰與之
敵所謂順民心者此也天下未嘗無賢才也失所以
任之之道則漢唐之季舉天下之賢才而錮廢翦棄
之王室亦衰得所以任之之道則百里之國而強鄰
暴國莫敢肆不義於其君是以兼聽博采而務其並
進委任責實而要其成功然後舉天下之事唯吾之
所欲為無不如意所謂任賢才者此也自天子至於
庶人等級相承以建邦家盖有綱紀以維持聮屬於
其間是以長久而不亂若夫風憲之威振而朝廷淸
明邪枉之門塞而朋黨銷伏嚴刺舉之責使姦凶者
不得以病民申紀律之威使驕惰者不得以冗食夫
何患天下之不治寇讐之不滅哉所謂正綱紀者此
也歴考前世興復之君謀國膺變之方雖不可毛舉
其要不出於此三者是以我有卓然可恃之備然後
察其四方之變徐起而應之扶衰而錯之盛𥙷壞而
復於全其必由此矣傳曰君子愛日語有之時難得
而易失惟上之人實圖之謹對
策問八首
一
天下未嘗無非常之變也然有國有家者或因變以
成功豈非在其君臣相得之際哉小白遭無知之變
而管仲相齊以覇諸侯勾踐脱會稽之難而范蠡佐
越以滅吳昭王承之噲之亂而樂毅佐燕以報齋是
皆傾擾困蹙之餘自他人觀之疑若儳然不可以終
日而三君子之為其君謀也僅若寓物鄰家而明日
取之無不如志觀其謀國應變之方雖不可以毛舉
然莫不有一定之計君臣相與固守而力行之盖夷
吾之霸齊是制國寓軍之法而已蠡之圖吳是驕敵
以待變而已毅之報齊是求諸侯之援而已夫謀其
國與謀人之國苟無屹然不變之計而依違俛仰以
僥倖於倉卒之間亦見其䟱也國家承平垂二百年
比緣姦人擅朝腐夫弄兵馴致戎夷内侮之禍寔有
宋臣子萬世必報之讐恭惟聖天子憂勞側席日
延外廷之議其深謀至慮不得而知也敢問諸君亦
有一定之計當固守力行而不變如古人之為其君
謀者乎夫考古以施今非謂其已陳之迹意其圖回
内外本末緩急之序當有可言者有司願與聞焉
二
天下有大戒二無所逃於天地之間父子主恩君臣
主義如人呼吸食息於元氣之中不可以須臾離也
自古志士仁人非苟自輕其生以立區區之私義而
已盖深畏夫君臣之義廢則為人上者不能一日保
其天下國家斯人之禍可勝言邪靖康之變殉利賣
國交臂以事賊者非失職不逞之流皆朝坐燕與謀
帷幄而柄廟堂者也今君臣方相與經營以圖中興
之業其槩未易以一言盡乃若學士大夫闕於仗節
死難之義豈非今日之患甚急而至大者歟敢問何
施而可以救此唐至德復兩京群臣汙偽者三司條
罪差為六等重者誅死識者不以為過而或謂長賊
姦堅逆節以為用法太深之咎是非之說安在請試
言之
三
李晟之軍于渭橋也韓滉鎮浙西漕米萬斛往餽之
晟師實頼以成大功當是時天子在興元兩河之間
逆藩悍將往往與賊相首尾舟行所經數千里莫敢
睥睨僅若從枕席上過而無翕合之失其規畫調護
之方豈無有可考者邪屬者陜西五路之兵數以捷
告復遣上相之重開幕府以經略淮肥天其或者祚
宋以中興之業行當撫定三河克復舊都王師百萬
必仰東南之饋如滉之規為有可考者亦子大夫所
宜素講也
四
古者兵出而在行則有前茅慮無之警整而就列則
有隅落鉤連之固止而在壘則有候遮扞衛之嚴要
以使敵人莫能得吾間然後三軍不可敗而將軍安
故兵法曰三軍以戒為固以怠為敗今夫自漢以来
號知兵後世祖述其說以為不可及者莫若韓信曹
操信方堅壁修武漢王脫成臯之圍自稱使者晨馳
入信壁而奪之軍旣滅楚陔下則又襲奪其軍於定
陶操方圍鄴袁尚使李孚入鄴城出入歴重圍而操
之軍中不知也盖嘗疑其方連百萬之衆謂宜候望
精明樞機周密無可乘之隙而乃使人歴其几席之
側而莫之寤此與棘門霸上之軍何以異有如肘腋
之間姦人伏刃竊發則將何以待之不知後世猶以
為深於兵法者其故何也無乃雖有是事而不害為
知兵歟諸君宜極論其所以然者
五
自古君子必為執御之學而國馬之富足以為騑服
之備是以戰未有不用車者固有易之以徒而徼勝
一時者矣而非其正也後世遂易之以騎其以騎易
車者亦有知其所始者乎左氏雖喜言陳法其載一
時卒乘偏兩之制備矣而未始及騎然太公告武王
十勝九敗之詳其說在六韜之戰騎武王之時有其
法而絶不見於春秋之世此又何說哉或曰六韜非
周書也戰國知兵之士祖其餘論而推廣之設為問
對以極兵家之變今觀其書知略横出雜以竒詭有
諰諰然憂天下之諸侯合而軋已之意聖人之用心
其必不然矣然遂斷然以為戰國之書則又何以質
之故因以推原騎戰之始與夫絶不見用於春秋之
世及六韜之可疑者而訪之二三子
六
古之君子所以大過人者方日不暇給必為經遠持
久之計是以雖目前之功不可見而常享歲計之效
漢光武講議論道於投戈息馬之間晉中宗建武之
元披荆棘以立朝廷亟立太學使貴遊之胄隷業焉
菁菁者莪之序曰君子能長育人材則天下喜樂之
矣孟子曰學則三代共之所以明人倫也方時多事
四方賢智固巳馳騖而四起然後来之英未有陶冶
成就之方以為異日之儲將何以善後君臣之大倫
不明於天下士大夫不以苟生為耻而闕於伏節死
難之義則有大物者誰與共保其天下國家然則育
人材以廣多士之儲明人倫以起義烈之風學校其
可緩邪國家駐蹕東南以圖興復而於崇立庠序獨
未遑暇今欲建官定員延四海之孝秀而摩厲之以
德義其亦可乎或曰方戎夏交捽邊不得撤警箕歛
以供軍猶懼不贍而何暇及此是以願與諸君評之
七
書曰后非民罔使民非后罔事夫君民之相求非相
為賜也斯民釋其厭惡而求其所依歸審固其心力
以聽上之政令而不敢辤者以上之人能為之去
其穢而為之主也王者亦恃斯民歸我之心以為立
國之基是以社稷久長而國家安此三代之所同也
戰國之世棄德音而不務衛鞅之佐秦顧獨美田廬
而久復除以傾三晉之民劫之以勢狃之以利要以
使之非耕戰則無以要利於其上生齒日衆而國富
強故能四世有勝以一天下雖非王者之盛節盖未
有不以民為本者上方志恢中原而天邑有盗據
之虜日稔其惡凡今自拔左袵之中携持而来歸者
皆祖宗積世涵育之遺黎裔胄也吾所以勞来安集
之豈徒鎮撫其惓惓之意而已攘夷狄而復境土將
必基於此今欲搜其雋良黜其嵬瑣收恤其鰥寡介
特之無告者使之安其居樂其業而無羈旅流落之
歎此亦學者之所宜素講也敢問何施而可以臻此
八
戰國之世齊愍以技擊疆魏惠以武卒奮秦昭以銳
士勝荀卿曰此皆干賞蹈利之兵未有安制矜節之
理也雖秦之銳士不足以當威文之節制嗟夫有國
家者雖未能去兵而無古人節制之法糜爛其民以
爭社稷一旦之命是豈仁人之用心也哉諸葛亮以
區區新造之蜀歲出其師以窺魏之關中軍出之日
天下震動而國人不憂論者以謂雖威文節制之師
無以過夫以魏兵之強未能加秦之銳士而亮終不
能少騁以得其志此又何說哉唐旣一天下異時控
弦之雄憑陵邊疆患苦中國者偏師深入亟歛手而
就禽兵威之所加鞭笞百蠻莫不如意中世盗起幽
陵兩河横潰盖有屹然提孤軍以當乘勢焱疾之鋒
無敢犯躐其師徒者比歛兵而據險賊雖垂涎以睨
京師逡廵而不敢進一時之將盖庶幾有得於古人
節制之意皆有遺法著在方冊諸君其推明荀氏立
言之指攷此數公部分教勒之法有合於古人而條
析其勝負得失之所以然者為有司索言之
韋齋集卷之八
