韋齋集卷之五
新安朱松喬年
絶句
太康道中二首
得春榆柳遍平郊猶見蔵鵶影未交動地風来一披
拂青黃淺淺抺林稍
一色春勻萬樹紅坐愁吹作雪漫空誰知榆莢楊花
意只礙春殘卷地風
燈夕時在泗上五首
燈花作意照歸人短棹扁舟寂寞濱帝力如春蘇萬
物遙知太一不威神
雲窗月檻仰乘輿俯看香車出繡𥜗九陌人人歌帝
力不須微服過康衢
鸞駕翩翩馭晩風積蘇宫闕夜濛濛明朝遺覓鐡如
意應在凉州酒肆中
我欲安心未有方至人遣跡已茫茫自非窣堵波中
老誰直先生一瓣香
我觀世界只兒嬉一戲相從更莫辤綺語未忘餘習
在明朝與和紫姑詩
松江三首
塵緣挽我去漁磯回首滄洲此願違偶寄一舟江上
去只無箬笠與蓑衣
表裏江湖眼界新解誇竒觀屬詩人要須一釂三江
水淨洗多生舌本塵
晴江渺渺跨江干春漲平湖萬頃寒欲挽銀潢供硯
滴坐如震澤在毫端
翠碧
長橋畫柱照淸淪俯見游鯈不可緡山影半溪叢篠
密誰知翠碧解蔵身
賦王伯温家酴醿
翩翩風馭駕花神更遣酴醿殿晩春壓架穠香千尺
雪喚回中酒惜花人
王彦行送櫻桃
香英狼籍了無餘償我殘春一斛珠猶帶微酸餉佳
客為嫌啼鳥喙紅膚
芍藥二首
紅顔素臉出春殘裊裊傳傳態自完聞道楊州冠天
下何年跨鶴往吟看
舞困春風睡思深東君更與纏腰金頽簷醉尉花應
笑那有當年幕客心(事見續筆談)
月巖去上饒十里山有側穴腹背皆洞如月
鑿透巉巖不記春山腰千古掛冰輪誰知擘破三峯
手聊出嬋娟戲路人
蟬
隂隂葉底午蟬嘶滿腹春風寄一枝下有行人正愁
絶不知幽咽自緣飢
寄湛師
一月分身入萬池道人何處不相隨卧聽絶壑傳風
籟歴歴新詩世不知
答汪明道見示畫雪梅詩
詩人未見雪梅畫只識前村横水枝百巧摹香摹不
出此時風味略相宜
夾路天寧謁僧不遇
支公去不鎻禪扉熟境應留夢裏歸我却寄眠公榻
上此心渾似片雲飛
野步
悲歌厭聽久無𥜗倦客翻嫌出有車杖策岸巾山下
路百錢聊欲飲樵夫
報恩寺
道人足跡掃塵寰坐看笻枝上蘚斑豢得籜龍千尺
就却教行水遶空山
鉛山僧齋假山
擘開華嶽三峯秀疊就層峯數石寒等是世間兒戲
事道人莫作兩般看
石門寺四首
橘刺藤稍罥客衣直緣微禄得奔馳懸知投老歸田
味只似登山困睡時
行穿蒼麓瞰平岡踏破青鞋到上方城市紛紛足機
穽却從山路得康莊
林棲相喚出幽谷我亦欲起天未明枕中決決響山
溜一似荒城長短更
真功那復歎蒸沙静笑飢腸日夜譁老褐不須供茗
粥朝餐吾已辦丹霞
竹齋
誰云山僧貧而有千椽玉幽眠豈無處愛此晴窗綠
將宿松溪羅漢舟小不果渡廼宿資夀二首
霜餘野水尚能深隔見僧簷出短林一葦欲航心未
穏故穿危徑取墻隂
敗絮如蓑不可連書燈相對聳吟肩明朝定有茅薝
日惜我烏犍曝背眠
將還政和
歸去来兮歲欲窮此身天地一賓鴻明朝等是天涯
客家在大江東復東
以研墨送盧師予
明窗子石灧松腴萬卷盧郎正要渠何似黃梅碓下
客夜翻半偈倩人書
燈夕在試院用去年韻
隔墻歌吹䀨悲凉信馬狂心墮渺茫報答風光吾老
矣小窗讀易静焚香
春晩二首
梅子生仁柳絮催春風塵跡只蒼苔繁華一夢年年
事長是初鸎為喚回
客路歸来芳節闌杖藜随處小盤桓危紅數點蔵深
綠須作春風爛漫看
南谿道中
千峯踏遍一笻随草軟沙平步却宜細徑忽攀飛鳥
外故知腰脚未應衰
送周時用自别業還永嘉
陌上花殘客未歸故鄉自合去遲遲紅香洲渚收歸
槳却勝池塘草綠時
午憩龍山上方
税鞅雲扉屧響廊困眠拾得小窗凉逢人莫說夢䰟
好厭見客塵吹上方
觀張上逹家惠崇蘆鴈圖二首
先生衰眼失孤鴻久着甕天塵霧中誰卷秋空開四
壁丹靑三昧道人崇
道人一錫攀飛鳥頗悉南来北去情畫出江南遵渚
態尚餘風味呌群聲
示謝彦翔
滿川秀色野隂疎知有儒仙隔水廬借我玉函河上
語只看尺許定何如
後身梅福與誰論正有幽人夙契敦更欲上書陳世
事却来微服守吴門
示金確然
牢落天涯身百憂故人千里肯相投知君強記當年
事莫說家山恐淚流
遊妙峯庵二首
朝暖南岡一杖藜忽投深壑得禪栖共言伐翳通樵
徑後日重来路恐迷
手開茅棘養疎慵不着塵中車馬蹤只許幽人来别
嶺卧聽石磴響枯笻
招謝居安
暗中摸索故難忘客舍相逢話最長更有異書分我
讀只無名酒與君觴
梅花
霜谿咽絶照冰姿誰見無人弄影時香逐曉風穿暗
戸夢随落月掛寒枝
社日遊南臺
作社無人喚拾遺不妨步屧趁兒嬉一壺春色千峯
頂回首他年憶此時
雨二絶句
摵摵初鳴竹㳙㳙稍滴簷忽然幽夢斷更覺曉寒添
又
纖纖花入麥漫漫雨黃梅泥徑無人度風簾為燕開
招卓民表来白雲寺
剥啄渾無去客嗔丁寧招喚只懷人南風殿角凉如
水来洗眼前朱墨塵
宿石龍寺二絶句
風傳萬籟有喧寂月入千波無淺深應信此身非我
有&KR1440;間誰伴夜蟲吟
觸處為家底是歸浮生南北未忘機道人身似南枝
鵲更盡秋宵一再飛
惠勻送粟旣歸其直作兩偈
山僧分粟配蒿藜百億須彌一鉢携但得十方羅漢
飽不辤身作老金雞
惠休老去謾論詩圓澤西遊未有期但解留連元亮
酒不須料理玉川飢
寄人
西山相對卧寒齋耿耿思君不滿懷比似持雲来寄
我何如君自作雲来
書護國上方
久知喧寂兩空華分别應緣一念邪為問脱靴吟芍
藥何如煮茗對梅花
元聲許茶絶句督之
鳳山一震卷春回想見香芽幾焙開未辦倩君持券
買故應須我着詩催
謝人寄茶
寄我新詩錦繡端解包更得鳳山團分無心賞陪顛
陸只有家風似嬾殘
與勻道人𬞞飯作兩絶句
道人一計了平生肯笑寒儒不糝羔若識先生晩食
肉萬錢何處着羶腥
牛羊觸藩笋成竹鵝鶩成群飽倒藤一飯羅摩未為
孽要知我是在家僧
勻道人之玉山戲作兩小詩送之
小雨歛塵芒屩輕玉峯一點笠邊明向来目盡鳥飛
處一錫今随隻影行
道眼無塵萬景随滄江秋色入新詩歸時人問江南
好只道君行到自知
宿鵝湖寺和同行勻道人
人間狡兔開三窟天上夜义守九關欲伴衲僧林下
住會須石似此心頑
題廓見亭
危欄縹緲跨鴻濛城郭溪山一覽空何處更容君着
眼大千渾在六窗中
梅花
春歸幽谷轉微和已覺粘枝玉蕊多天女淨香焚月
下相逢依約到無何
書釗家園壁
梅花夢向笛中殘子着深枝一一酸腸斷来遲雙燕
子暗香消歇粉泥乾
心空無地着塵沙對鏡何曾一念差戲取大千歸丈
室未妨衣襋亂天花
南浦五小詩迎勞二弟
鱗生雨後東西倦雪落竹間南北枝將母方勤弟行
役春風應滿錦囊詩
苟祿勞生不為身強顔来此筭征人莫將朝市輕分
别等是低回一閧塵
堂前春日媚珍盤稺子相群舞䄂斑斗酒夀親逢一
笑不知身在市門間
靑山北界大江東了了鄉關在眼中歸得一㕓吾願
足此生初不問窮通
健碧倚天無數峯眼前渾似故人逢問来識面知何
處應在頥齋詩卷中
和幾叟秋日南浦十絶句簡子莊寄幾叟
心親千里不辤遙咫尺衡門接市橋萬卷舌端真歷
歴一丘胸次更囂囂
平生學道着功深世事縈人負此心頼有關西門下
士洛川流派得重尋
屹屹龜山障末流藩墻一望渺無由胷中萬里平生
事肯蹋尋常只麽休
西翁相對語更闌想見風生席石間詩就南枝三轉
鵲樽前秋月半㗸山
殘書勌展水沉燒那有堂前學子嘲卧讀蕭陳秋夕
句不知烟暝鳥爭巢
凛凛臞仙千載人當年許卜一枝隣天高鬼惡堂堂
去誰識渠儂不壞身
不見陳公歲又除七峯深處食無魚終煩指似龜山
路會使人疑得異書
一笻楚尾見春風遙想詩成顧盻中心逐孤雲天外
去恍疑身在大江東
沙界豪端久自知筆鋒一戲更何疑江南春色花千
里幻入幽人半幅詩
風雨交交耿夜燈天涯兄弟對牀聽莫嫌詩作江南
語一夢家山眼亦青
答子莊見和
老去温柔失舊鄉北牎一枕午風長夢回未覺羲皇
下句好全勝殿閣凉
答國鎮見迓之什
平津欄檻倚高秋一掬寒波醉眼流莫話風流雲散
事九河翻淚若為收
淵明把菊對淸秋醉裏詩豪萬象流畫出多情愁絶
處七峯明滅斷雲收
次韻答夢得送荆公墨刻
相馬評書世未知要從風骨識權竒半山妙墨翻風
雨尚有典刑今復誰
與許簿同遊南山二首
步携婉娩上巉巖北望雲山紫翠攙了了大江東岸
路欲攀風馭脫羈銜
秋空如水莫留塵脚底千峯翠浪奔未暇與君遊八
表且當索酒賦鵾鵬
遊報國院用壁間韻示同遊二首
招提一葉弄新晴却信朝簷鵲有靈猶有幽花堪繫
纜為言輕手惜飄零
老僧弥勒久同龕應笑遊人世味甘小數何曾工九
九深禪聊欲問三三
谿橋納凉晩歸小景
誰共谿邊沆瀣杯驚魚不睡棹歌来風生蘋末無多
子更待冰輪作伴回
水精念珠頌
百八么珠水玉寒客囊無復一錢看只應䄂裏靈山
無數如来轉指端
卧疾初起示逢年兼簡綽中德粲五首
觀身已作水溶溶投瓦云何覺病攻造物小兒真一
戲未妨居士却談空
病餘都作鶴聮拳誰識臞儒是列仙如我角犀將底
用藜羔相對却超然(數日羸甚三君皆卧疾)
淸風白雨灑炎荒林下聽時恰對牀一洗微痾何足
道請觀何處不淸凉
蚤歲功名不自量近從顔禹識行蔵萬錢本是憂時
餌除却簟瓢莫謾嘗
一溪風月浩無邊病起吟觴捴未便欲作二豪知未
辦恐君愛我沐猴禪
以月團為十二郎生日之夀戲為數小詩
鳳山團餅月朣朦老桂横枝出舊叢小友他年春入
手始知蟾窟本来空
夢覺牀頭無復酒語終甑底但餘糜已堪北海呼為
友猶恐西真喚作兒
駸駸驚子筆生風開卷猶須一尺窮年長那知蟲鼠
等眼明已見角犀豐
生朝樂事記當年湯餅何須半臂錢吾筭自知樽有
酒汝翁莫歎坐無氊
韋齋集卷之五
