韋齋集卷之十一
新安朱松喬年
表䟽啓
代謝奬諭表
仰申華祝實間謠頌之言方恐堯辤亟拜都俞之詔
俯從人欲曲荷天慈中謝切以為天下君旣擁三靈
之祐使聖人夀實繄四海之心矧冒寄於承宣久叨
承於扈從敢期日月之照不遺臣子之誠伏遇
皇帝陛下克享天心永作民主接昌期於千歲已幸
親逢讀細札之十行更勤寵賁臣無任
代賀冬表
化日初長方謹羲和之日潜陽来復灼知天地之心
恭惟皇帝陛下蓄德粹剛撫時嘉謐靈承天紀孚
祐含生茂對時行道迎叶氣肆鴻儀之亞歲歛諸福
以錫民臣久荷寵光誤叨眷寄佩竹符於江海遥效
嵩呼瞻黼坐於雲天亦同星拱
又
潜陽獨復至日舒長推神筴以驗時降年有永得天
正而紀曆卜世其昌恭惟皇帝陛下道邁古初仁
均普率于帝其訓方歛福以錫民與時皆行自履長
而納祐明庭星拱誕舉鴻儀列辟嵩呼茂膺殊祉臣
久膺郡寄阻奉朝紳宣化海隅幸同於率舞傳觴玉
座但想於登歌
代賀道君皇帝表
斷自宸心進陟元后神噐有託成功不居雖天實啓
其衷唯聖不失其正華夷慶抃今古罕聞恭惟
道君陛下運撫昌期心凝至道躬後天之曆數以丕
冒于下民得率土之歡心方永承於景命遽傳元聖
退適希夷下陋周唐初非盛德之舉遠追堯舜不以
大物自私一德享天蕃釐有繼重明在御垂祐無疆
臣方守郡符阻陪庭列褰裳高蹈神馳汾水之游向
日微誠願效華封之祝
代賀天申節表
謳歌歸啓本曆數之在躬夀考祝堯信天人之合契
祥開載夙慶浹含生中賀恭惟皇帝陛下德紹文
謨功承武烈穰穰大福旣膺億萬之年翼翼小心自
銷九六之會行宅中而居正永躋夀以宜民臣方荷
朝恩外將使指逖瞻天仗方馳魏闕之心下酌民言
願獻周詩之祝
代進銀狀
膺圖霄極集鴻祐於三靈受計殊庭效多儀於萬國
前件物祥標瑞牒品列貢書瞻遡堯天虔效奉觴之
祝阻陪禹會心馳執玉之朝
又
柔祗出寳彰一人有慶之符方物充庭罄萬國多儀
之享稽貢書之列品亞上幣以稱珍川委嘉祥申祝
乾坤之夀天臨正宁莫陪玉帛之朝
代謝賜對衣金帶表
齊官出笥躬膺三服之珍漢詔錫金腰適萬釘之麗
寵光曲逮衰朽增榮伏念臣頃自布韋浸塵紳組凝
嚴列侍曾微華國之稱艱棘周旋蔑效捐軀之志驟
從外服擢寘貳卿分符亟卑於江藩隷職愈親於宸
極重沗便蕃之錫曷酬衣被之私此盖伏遇
皇帝陛下圖回中興摠攬黎獻不吝身章之寵式昭
閫寄之隆恩寔重於解衣未知報稱悸雖深於垂帶
曷副憂勤
代進哲宗皇帝實錄表
若稽先王昭示来世追述功德盖頼聖神之繼承蒐
輯見聞具存文武之方冊垂光無極奕世所同恭惟
哲宗皇帝臨朝尊嚴初政淵默内承太毋已形孝治
之風外倚宗臣遂啓升平之運延登衆正賓服四夷
属邦誣力肆於紛更故國事遂歸於紹述追攷一時
之異議皆非當日之本心仰惟皇帝陛下撫時多
艱躬德甚盛始初踐祚已明崇慶擁右之功推本承
祧又迷先朝孝友之志廼因間燕時御遺編念疑信
之異傳典刑未泯察詆誣之無據邪正自分博延諸
儒探纂前記臣方尸宰事夙被德音初乏整齊舊事
之能仰倍褒廣前烈之意至於芟夷猥釀𥙷綴闕遺
雖叨典領之榮名寔藉編摩於多士龍興御曆欣正
論之顯行麟趾卒篇懼前修之難繼
天寧節功德䟽
九淸垂祐爰開兆聖之辰一德承休永撫出寧之運
人神胥頼夷夏交欣矧冒寄於承宣敢虔伸於頌祝
當渚虹之慶節遵蕊簡之真科仰祈不宰之尊必致
無疆之夀伏願皇帝陛下永作民主克享天心&KR0790;
德日新福禄川至推仁溥率躋夀域以康寧儲思穆
淸配道樞而長久
又
月旅辰移節復臨於盈數天旋日轉民久跋於淸塵
輙緣愛戴之誠虔致禱祈之懇仰惟大覺洞鑒微衷
伏願宗祐垂休龍天薦祉旄頭隕地坐知胡運之
窮綠耳籋雲卽見皇輿之復益崇&KR0790;筭永燕宸思
又
跡環天下雖夙慕於真遊恩浹人心自難忘於善祝
驟及言名之日具輸徯后之誠仰冀覺慈必從衆欲
伏願上天眷顧諸佛護持平國成功歸饗九州之
養華封效祝永膺萬夀之期興運有開遺民胥頼
天申節功德䟽
執衡司序寔開申命之祥膺錄御圖自享後天之曆
敢資善祝仰叩覺慈少伸螻蟻之誠曷報乾坤之施
伏願皇帝陛下無疆介夀有截歸仁大輅天旋行
執望賢之轡靈旗星煥亟班涿鹿之師丕冒神州同
躋夀域
謝福州祈雨䟽
常暘爲災南畝告病民瀕溝壑諒軫佛慈政戾隂陽
寔繇吏責僧伽大士法身常住願力無邊降升人天
運用悲智伏願洞昭精悃深憫疲羸並告山川之靈
大敷雷雨之施一蘇焦稿式副歸依
代請水白馬鱔溪廟䟽
靈區峙勝大庇一方神物效祥普滋萬彙睠兹南畝
適告亢陽用竭蠲誠具嚴法供恭叩九淵之䆳就分
一勺之淸仰蘄顧依卽告霑足訖成豐歲永頼神休
謝林郎中啓
學政師門方幸解顔之進剡章天陛忽披薦墨之光
盛德曷酬溢言難稱仰衝知獎但積愧懷伏念某衆
謂迂愚自知凡陋徒以弱歲知慕古人才不逮而志
強空仰聖門之高遠親方強而養闕苟脫名場之險
巇忍為小人而折腰盖規斗粟以糊口旣素志之不
立嫓先民其已疎顧流俗孰能知其心惟聖賢必有
處於此頃陪下邑之属獲事大夫之賢羽翼未成將
仰勤於伏鵠鏌鎁自獻輙敢效於躍金雖禄薄以不
克幸職卑而易稱奉承懈緩已逭遣訶送逆差池又
叨庇護俯憐衰拙何敢望於君子之門曲恃仁明有
以安其不肖之分兹為幸會更被薦論黼黻華章聳
觀衆目蒯菅陋質假重一言愧溢心涯恩超望表兹
盖伏遇某官德業久大材猷偉明望臨一時學貫千
載久隆眷注方此踐揚念報恩之孰先急援能之為
務趦趄自棄曾微根柢之先容特逹深知盖出權衡
之公舉惟致身之文學懼不克堪若飾吏之廉勤或
能自勉某敢不益進其學求稱所蒙苟不辱於門闌
願永煩於陶冶私門修謝愧免俗而未能直道方興
知復古之有漸過此以往未知所裁
賀中書胡舍人啓
伏審光奉制恩典司書命伏惟慶慰伏以元聖御歷
中興撫期方秉武節之嚴芟夷亂略允資文德之助
叶濟艱難惟太微裁於化元而内史贊襄於基命
道王德意咨訓誥之丁寧宣國威靈法雷風之鼓動
素推鴻筆果簡淸衷恭惟某官邦家典刑人物冠冕
謀三斷國素藴蓄於經綸騰實蜚聲久周旋於&KR0993;歴
凛霜臺之風采靡聞背闕以諠譁竦玉斧之威稜孰
敢按兵而顧望亟自三長之選進班六押之崇入侍
凝嚴具輸忠讜搴英華於淳古救骫骳於斯文衆正
旣興並增廊廟之重丕平可冀頓釋畎畝之憂豈徒
畢恊於師言即見進陪於國論某久於宗慕特荷獎
憐試吏馳驅厭魚塩之瑣碎受知感激覺肝膽之輪
囷默自揣於衰蹤期永煩於元造未由趍拜徒切傾
瞻
賀福州張參政啓
伏審肅奉制恩出臨侯屏奉丹書而造膝方渴於嘉
猷擁玉節以偃藩暫煩於舊德凡依庇幬居切懽忺
恭惟某官學富經綸望隆諧弼凝嚴列侍素高華國
之文艱棘周旋益勵匪躬之操方聖神之踐運躐俊
乂以奮庸席雋望以九遷人無異論奏膚公於兩社
帝所仰成惟長樂之名藩占全閩之奥壤笑談樽爼
從容雖異於平時襟帶山川鎮撫允資於重望帷國
勢之安危繫輔相而廟謀之本根在朝廷諒膺放卜
之求即有追封之召某尚貪升斗久辱沉塗識太白
於天津敢論疇昔見茂宏於江左幸託微生自憐冗
瑣之蹤阻拜熒煌之座邈瞻旌棨方聯少吏之下陳
仰累陶鎔願借大鈞之餘力歸依之悃敷述奚周
賀程待制知温州啓
伏審甫趨召節亟拜綸恩延對西淸雖渴嘉猷之告
偃藩東道重違榮養之求諒惟物望之僉諧豈獨私
悰之欣属恭惟某官材高國棟望重耆英踐履純明
凛奉身之一節風猷強濟歷盡瘁之百為越從寄注
之嚴出總委輸之寄被恩言於三錫素簡清衷席畯
望以九遷待周華貫丐便親輿之養就分帥閫之符
俘狂寇之䲔鯢出遺民於塗炭果膺號召益見推明
陟降殊庭副仄席輟飡之歎藩宣外服有擊鮮戲綵
之歡度少愒於名邦即進櫻於密務某門闌下列鄉
䣊晚生鑿枘不謀了無心於經世斗升自役方苟禄
以逮親誤蒙收錄之恩因有攀緣之意隂虬自躍儻
密會於風雲朽木難彫或蒸成於芝菌永言欣懌莫
罄敷宣
謝謝參政啓
温言曲薦逮筦庫之下陳窳質何堪被鈞陶之餘力
靖惟淺陋曷稱褒揚伏念某早守孤經亟鏖未仕一
行作吏久困於抱關三釡逮親愈勞於負米睕晚坐
嗟於急景低回益愧於初心友黨譏訶何異土牛之
留戀天涯流落其成木偶之漂浮念方力學於古人
深耻自同於流俗蹈立身之矩矱非以干時問行道
之權輿付之造物勉從吏役来筭商緡義命所存敢
懷不屑之意會計雖當實有易汙之憂仰藉庇存稍
寬督過冀少稽於歲月求歸即於田園絶希畯乂之
游自審竒屯之分何期誤舉驟激濡衷而况抱槧石
渠羽儀上國横經文席領䄂諸儒永惟盛德之所加
終懼溢言之難副此盖伏遇某官斯民先覺吾道主
盟綜九學之淵源作三朝之心膂入陪國論濟川瀆
而得舟航出布藩條釃江河而灌尋尺搜揚群彦翊
贊中興俯睠衰遲特垂獎引某敢不追尋舊學勉企
前修登李膺之門既塵品目游薛公之閣妄意攀緣
儻坯冶之無遺或桑榆之可冀過此以往未知所裁
賀謝參政除萬夀侍讀啓
伏審介圭入覲前席延登西學貪賢方渴謀猷之告
殊庭庀職聿彰体貌之隆明命誕敷輿情胥慶伏以
事師古而有獲傅說稽首以復王義勝欲而必昌太
公奉書而端冕惟君正而國定盖源澈則流淸仰陪
資訪之勤允属典刑之克緝熙聖學纂前哲之永圖
眷倚宗臣修本朝之故事恭惟某官學臻聖奥望冠
耆英經國高文遠追大訓亮天賢業簡在淵衷道德
被於布韋旣廣成均之化精忠貫於金石又高社稷
之功亟協師虞進聞大政謀王斷國士多誦於格言
尊主庇民世已蒙於高澤方當陽之備重遽請外以
均勞詔甫趨於暑行恩復延於晝接西淸入侍聳觀
列辟之儀刑東閣荐開行正台階之符采某久於宗
慕特荷眷知聞道師門常預解顔之進飛章天陛誤
沾薦墨之餘竊自附於下風期永依於元造閔卑棲
於莞庫已藉褒揚拔滯迹於泥塗尚繄簡記依歸之
素敷述奚周
上綦翰林啓
卑棲冗屑絶跋崇高久掃迹於英躔粗安愚守竊馳
心於德宇貪附下風雖稽履舃之瞻尤結藩墻之想
恭惟論思密勿陪侍穆淸躬令德以考祥固靈襟而
擁福伏惟某官當世師表斯文典刑忠精自結於主
知風采聳聞於輿誦豫扶衰之大義奮經世之遠猷
陞四禁之華典冊造於大訓陟貳卿之峻德名冠於
中臺力祈勞逸之均暫佩藩宣之寄蕭生𥙷外甫慰
遠民陸贄居中久懸睿想亟膺號召入副詳延忘前
席之勤日親帷幄被解衣之寵望絶臣鄰惟文章關
世道之盛衰而詔令宣朝廷之德意反醇醲於慶曆
益知皇運之隆體深切於正元彌識人心之固側聽
吉辰之獻遂符獨對之言式厭具瞻豈唯孤願伏念
某陟道殊淺賦材疎卑強顔升斗之營悵流光其將
晚冥心尺寸之進信適俗而已疎顧方縻冗役之勞
何敢援同年之契寅緣過聽簡記衰蹤仰惟鑒裁名
教之宗方以長育人材為樂曾未遑於擁篲輙妄意
於攀鱗拳曲無庸將前求於櫽括悍堅不棄冀仰累
於坯鎔永惟宗慕之深尤劇歸依之素願言珍嗇前
對寵光
謝館職啓
拜嘉明命叨給扎於禁林試可中宸驟策名於藏室
脫冥煩之冗役厠淸切之英游祗荷甄收良深震愧
竊以上聖御曆中興撫期方秉武節之嚴芟夷僣亂
允資文德之助叶濟艱難纂逸典以宣猷闢英躔而
儲止庶幾封殖以俟選掄惟先王大訓之所蔵縻歷
世彌文之咸在圖書襞積黃墨紛綸本原四目之神
靈聿稽於詁訓儲正六書之變革精覈於聲形冀因
點勘之勤益廣見聞之富向非多識天禄之竒字深
探酉陽之秘文搜薤葉於名山釘金根於往牒則何
以刊收四庫綜産九流如某者名實不揚人門俱下
抱孤經而千澤堅脫名場遵三尺以在公亟縻吏役
皇皇從食冉冉趨塵僅成旋劾以不堪雖復傭耕而
何憾值潢池之方熾伏錀里以深蔵被檄行臺筭商
瀨海為親而喜忘冗瑣之卑棲援上何階固崇高之
絶跂巳分甘於遠屏誤垂簡於旁招貝齒長飢空羡
公車之粟塵蹤易隅阻趨宣室之庭姑自信於竒屯
方日須於罷遣將改轅於下澤遂掃軌於修門俄被
恩言俾程薄技追煖姝之舊學取笑大方緝骫骳之
蕪辭深慚少作寧酬發策甫就著篇大手旁觀駭群
公之堵立皇明俯燭備淸燕之衡程仰惟聖學之
高明内省寡聞而隕越敢期&KR0790;奬加錫俞音追飛群
玉之峯獲肩於衆彦討譯曲奎於畫博攷於前言望
不素然恩誠有自此盖伏遇某官材高經濟望重弼
諧推至公之心整領人物收群策之助圖回事功施
及妄庸濫塵揀拔咸池在御不遺曹鄶之詩華衮所
褒遂略春秋之責某敢不益堅難進之節盡讀先見
之書潜心聖門尚友先哲辨魯魚之謬何足報於生
成澤霧豹之文尚少勤於長育過此以往未知所裁
代魏侍御謝提刑啓
承流千里方竊於誤恩託庇二天更塵於華薦辱言
已重引分非宜伏念某受材迂疎遭世休顯玷華塗
之下列昔何𥙷於㳙埃得支郡之左符今已愆於膂
力民有豐登之樂心無撫字之勞苟幸庇存敢蘄褒
薦温言曲被實踰黼黻之華陋質何堪但增菅蒯之
重此盖伏遇某官立中道以待物慕上臣以事君方
榮路之峻躋眷衰蹤而俯錄顧竭其智力雖無以儒
飾吏之材然老於詩書粗有學道愛人之志稍寬訶
詰加惠初終儻無愧於成言其敢忘於厚德過此以
往未知所裁
代陳參政回李丞相謝轉官啓
伏審上流作屏方頼於折衝當宁念功亟聞於遷秩
牢辤屢却成命莫回未遑慶牘之修先拜温言之寵
恭惟某官德業久大謀謨忠嘉方初政之淸明首陪
興運旣遠民之安集允藉壯猷巳紓西顧之憂彌重
仰成之體餘威所憺式訛姦宄之心序爵更崇益注
聖神之意而乃久持謙柄愈厲高風豈惟務式於一
時固巳紹隆於前哲某方嬰重責竊企下風股肱惟
人大懼天工之曠京師蒙福尚沾河潤之餘感佩之
悰敷宣罔况
謝宫觀啓
食而聽事久勤覆露之私嘖有煩言重荷陶鎔之賜
得郡自試蒙恩不貲乃猶瀝懇而有言亟獲奉詞而
自屏捫心知幸銜施不忘伏念某卷曲之材分甘捐
棄亨嘉之會理絶覬覦志氣凋零但恬然於義命神
明憒耗旣蕭颯於顚毛偶給扎於玉堂遽飛纓於蓬
渚叨塵郎選託備史官自抵譴訶卒煩調護矜其趨
走之舊假以息偃之姿鬻澼絖之多方蒙裂地禳其
攴離之臂獨勉受功然方當宁焦思而憂勞衆賢致
身以馳鶩積縻廩稍苟逭馳驅旣永負於食功復何
殊於罔利恧縮畏事覺精銳之坐銷懷安敗名顧豢
養而自歎素飡之刺流汗以慙此盖伏遇某官功高
宗臣德嫓元哲謀合天意方宣厭難之威身為國基
實佩扶衰之寄整領人物叶圖事功將躋四海於丕
平猶軫一夫之不獲有如庸噐亦託下風將絶企於
修門未知報稱尚激昂於末路不至惰媮
問候張丞相啓
去違門墻積有歲月託身埏埴分苦窳之無庸遠跡
泥塗固高明之絶跋欲布瞻依之&KR0548;懼干慁瀆之誅
方竊伏於海濱敢徹聲於從史恭惟暫辤論道均逸
撫封翕受至和具膺多祉伏以某官道契天則身為
國基當軸處中則多士豫附而功日起假鉞居外則
大敵震動而人不憂方廟筭之少勞尚天誅之未
决即承晝接無憚暑行下副具瞻仰寬焦思某久深
宗慕昔荷甄收誤蒙方底之書俾趨交戟之陛甫正
中都之秩荐陪蔵室之游而憒眊寡聞樸愚自信思
金躍之戒每佁儗而厚顔亡穎出之竒但摧蔵而卒
歲莫知報效自抵譴訶軄是負薪之憂猶曠没階之
禮曆日其吉趨風匪遥班作礪之篇行見進揚於休
命賦衰裳之什尚無使至於他人
謝人書啓
海市征商偶繼西溪之躅士車稅鞅幸瞻東魯之風
更辱高文以為先贄褒同華衮旣假寵於衰蹤報乏
南金徒深銘於厚意
謝人詩啓
久厭斗升欲乘桴而浮海幸瞻冠履殆忘肉以聞韶
更塵黼黻之文坐增菅蒯之重念雜佩相酬之未暇
徒有報章雖賦詩見属之過宜敢忘拜賜
定婚啓(為甥丘肖)
竊伏閭閻久心傾於德義幸同土壤敢自附於婚姻
伏承某人婉娩多儀柔嘉有則某兄孫某藐是弱質
捔知義方惟節春秋莫忺相其饋祀肆求伉儷使撫
有其室家兹拜成言賜之内主旣襲祥於吉卜用委
幣於高閎軒冕照人雖大族非吾偶也蘋藻有奉抑
先君實寵嘉之
韋齋集卷之十一
