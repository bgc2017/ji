韋齋集卷之十二
新安朱松喬年
行狀墓誌銘祭文
先君行狀
公諱森字良材姓朱氏世家歙州之黃墩七世祖天
祐中以陶雅之命總卒三千戍婺源邑屋頼以安因
家焉曾祖甫祖振父恂皆不仕公少務學科舉旣廢
不復事進取旣冠而孤他日歲時子姓為夀舉先訓
戒飭諸子諄諄以忠孝和友為本且曰吾家業儒積
德五世後當有顯者當勉勵謹飭以無墜先世之業
巳而嗚咽流涕以奉養日短為終身之憂胸中冲澹
視世之榮利泊然若不足以干其心者家人生産未
嘗掛齒子松遊鄉校時時少得失無所欣戚家旣素
單久而益急或勸事生業曰外物浮雲爾無庸有為
也使子賢雖不榮於我足不然適重為後日驕縱之
資爾獨見松從賢師友遊則喜見言色其篤於道義
而鄙外浮榮盖天資云晚讀内典深解義諦時時為
歌詩恍然有超世之志與人交無賢否皆得其懽心
然胸中白黑了然人莫能名其為通與介也以年月
日卒於建州政和之官舍享年若干娶程氏三男松
舉進士迪功郎初尉政和也次檉次槹二女未適人
將以某年月日寓葬于政和護國院之側謹狀
楊遵道墓誌銘
公姓楊氏諱迪字遵道南劒州將樂人今徽猷閣待
制提點西京嵩山崇福宫某之長子也曾祖某不仕
祖某累贈朝議大夫公為髫兒已能力學指物卽賦
凛然如成人旣冠益貫穿古今孝友和易中外無間
言平居無喜愠色至急人乏困而樂其為善則矯然
敢為必極其意而後已與人辨論綱振條析發微詣
極冰解的破聞者歛聳退而察其私言若不能出諸
口故無賢不肖愛敬之盖度不身踐不苟言也里有
貨訟不决者連年公一言而兩家為之平其誠信於
人如此崇寧三年侍徽猷官荆南歸展先塋八月甲
子次于邵武之傳舍以疾卒年若干初熙寧中河南
二程先生紹絶學於孟氏不傳之餘四方學者顧俗
學而自悼遊其門者惟恐後獨徽猷與二三公號入
室公方遊大學聲出等夷一旦棄不顧抱經遊于伊
川之門以邈然少年周旋群公之間同門之士咸歛
手以推先伊川少然可雅噐許公公於易春秋尤為
精詣嘗曰人之不可無學猶飢渴之於飲食苟不知
其方則常患乎異端之溺人人孰不知此而卒蹈之
者習俗昏之也又嘗謂世論莊周怪誕喜訿聖人此
正自淺陋何足以議周也大要周於聖人之道略見
圭角遽欲廣巳造大而不能自持至分遊方之内外
以為二豈知夫聖人精義入神者乃所以致用利用
安身者乃所以崇德乎凡著其所得及商略古今為
文數百篇今有十一二蔵于家二程先生旣没天下
師尊其道者推楊氏謂徽猷公龜山先生不敢名而
公負超詣絶人之資克世其學雖世之望公也則亦
然乃不幸而蚤世豈非命也耶公没孤尚幼後若干
年始克葬公于某州某縣某鄉某山之原娶葉氏朝
議大夫致仕祖武之女配公無遺德以喪母致疾先
公三年卒子男三人雲舉進士二早夭雲與予相好
學業志操能世其家者以舅氏撫州司馬曹事儋年
之狀来請銘予不及識公自来閩中多從龜山門下
士游間論近世學者至公皆曰吾不及也謹為之銘
銘曰斯文盛衰天實命之有嗜其徑異端乘之道堙
不治以與聖違有志於得俗學惛之以見自私乖戾
莫施孰為毅然莫乘莫惛天盖祐之使與斯文屹屹
龜山淵源伊洛如星之斗以表後學公為之子妙質
夙成目濡心渟食息訓經不躐不陵師訓是程軌道
以趨不畔墨繩行滿鄉黨世孰知之遺文蔚然不可
瑕疵胡不百年以究其業齎志莫陳方壯而折大其
或者尚相公子我銘幽竁以告来世
承務郎致仕卓公墓誌銘
去建陽而南十里泉竹深靜岸谿而廬者有宋隱君
子承務郎致仕卓公之所築也公旣孤置家事不問
奉母夫人居焉養葬盡禮不跡城邑者三十年某視
公季子特立爲同年兄幸獲升堂拜公退而語世之
士大夫以謂古之常德君子俯仰不怍者如公盖望
其表而知之宣和五年夏六月過門則公以四月乙
未捐館舍矣入哭公柩而退慰其孤且稱遺命將以
九月十日襄厝于洞源之塋属予銘之予視諸孤薾
然不勝哀不忍以荒拙辤謹按卓氏本福唐今為建
州建陽人者自公七世祖徙也曾祖某祖某考某皆
不仕公諱某自元舉少力學無不通已而語人曰吾
冡子其可以膢臘不共為親憂去治俯仰之養友誨
二弟經紀其孤無可憾皇考属疾有異僧過門察公
憂甚授丹篆符詰朝失僧所在自是尊信内典晚益
精詣訓釋其書發明為多旣丁皇者憂不御葷酒終
制燕居寢食有常蕭然一室晏如也心平氣和未嘗
面短人然無賢不肖尊畏之鄉黨至無訟云季子學
問浸有聞時時小得失若弗聞者至試不利禮部始
手書古人詩開勉之平生折劵不勝計繼室魏氏之
亡公方主家事窶不能歛猶有誣其自私者未幾誣
者嘔血疾首陪死于庭識者異之嘗有巨商告公有
家難將亟歸從者偶語有見圖意以精金一篋寄公
去不索劑約踰年復来出篋示之封識宛然先是營
夀蔵一日遣人芟闢其道頃之得疾謝醫祝書四句
偈示諸子超然非世間語也時季子以迪功郎為越
之山隂丞飭書別之已乃坐逝盖公所建立非易以
死生動而况於義利之際然猶不及於疑且謗真為
善之難哉生平忠信勤約務要以身先子孫故諸子
曁孫皆兢兢佩先訓端飭自立而其季遂以學行卓
然為聞人其奉身信道有無愧古人者非特見公訓
子之方厚施而必報深蓄而徐發其在兹耶公享年
若干重和改元霈然以年及格而子藉吏部得今官
初娶張氏男五人其四曰某某某女二人長適王亮
次適王舜孫皆舉進士孫男女合十人公猶子宣教
郎知南康縣雄實狀公行某視公丈人行也顧文字
之不能工何以震耀潜德而燕賢子之心謹誌而銘
之曰以媮自愚世顧曰智我求有常久不克值有隱
卓公抱一陸沉德義為佩而閟其音居然環堵鄕䣊
是效不貴以驕曰公師保夜旦死生泊無戚欣相彼
儻来何直浮雲匪躬之&KR1151;肆惠于後以學發身公實
有子洞源之樊公柩所宅有来承休質此幽刻
謁廟文
涖官云始蠲日告虔祗祓靈祠恭陳薄薦仰蘄聦直
昭鑒潔誠冀我寵綏汔無災害
代福州禱雨諸祠文
七閩之農鑿山隄海以為田雨暘之節小失其常則
有旱沴之憂今兹春夏以来陽亢而雨慳高者源泉
涸枯而不可耕下者又為海鹵之所浸蝕溝壑在前
民今其懔懔敢佈腹心于我明神惟神秩于明庭廟
食兹土斯民歲時奔走饋祀世世而無敢怠者凡以
神能佐佑隂陽易凶為豐以免於饑饉流殍之故也
惟神奮張威靈誕布甘澤以荅斯民之望吏亦預受
其賜
又
春秋書不雨傳曰書不雨閔雨也嗟乎為今之吏雖
未能無愧於民以干隂陽之沴而豈敢忘閔雨之意
哉属者雨濇暘驕種不入土三農告病懼不免於溝
壑是用齋祓精虔引愆瀝懇控告於我有神惟神孚
佑一方克享饋祀尚哀斯民搏手之急密會山川之
靈誕敷雷雨之澤庶幾今秋猶得中熟民旣得以餘
力奉公上之征賦長民之吏受職之神皆無愧於斯
人者歲時潔醴豐牲以承事神世世其有斁乎
代謁先聖祝文
某聞先王所以治天下國家之道無不在於學而生
民以来未有如夫子者某肅將使指惣計閔部服官
之初齋祓進見於學悉延諸生與之瞻望跪起于素
王之庭豈獨昭示斯民興其蒙被道德之澤之意抑
今干戈甫息公私困竭盖將詢事選言求庶幾於君
民兩足之訓仰止墻仞其敢不虔
代謁諸廟文
惟神受職明庭實司民命孚祐此土以無災害兹摠
委輸奉將使指涖司云始敢薦微誠
告贈官文
某罪逆不天未及伸區區鳥烏之養而奄罹酷罰大
息未報永懷身之憂一念及此心肺摧裂恭承餘訓
備官于朝乃紹興七年歲在丁巳天子有事于明堂
祗見天地以祖宗配發號赦天下追榮百執事有列
位于外朝之親而某方備數館閣於是贈先考承事
郎先妣太孺人今旣三年矣方繫官于兹若朝夕未
以曠敗卽罪而得去朝廷當躬持封冡詔書及命服
以告于壟下南望楸梓長號雨泣謹因檉之政和以
告
焚黃文
紹興七年天子有事于明堂天地報况祉福盈衍遂
推恩大夫士之有列位于朝者而及其親非獨廣孝
治之風亦所以慰人子欲報罔極之意某於是時雖
未有朝位而備數館閣有司案故事以考妣承事郎
孺人之命告于第某不肖不足以荷先訓蒙被封冡
之寵而久官行朝又不即奔告以無失時廼淹留至
于今慙懼感咽不知所言恭惟神靈不昩尚膺
天子丕顯休命
祭丘君文
猗嗟丘公市隱之倫紛攫金而爭先炯懷璧以自珍
超獨懷於德義外不亂其光壁樂怡怡兮自適坦蕩
蕩兮無垠韙承家之子弟服義方以資身吾来閩歲
八周悵識公其何因惟先君之仲女婦子舍而通姻
方言還而在道篚覿幣而未陳忽奉訃以来告奄捐
俗而返真嗟乎天之不淑胡獨折此善人念此往哭
其何及為喪七而廢飡傾聞公之晩歲頗玩志於竺
文了一世之泡幻盱生死如夕晨曾其躬之不&KR1151;天
以燕其後昆方世胄之有奕矧先德之未泯嗟惟公
復何憾悼生者之號冤馳斯文以侑奠庶冥漠之或
聞
代鄭德與祭龜山先生文
道喪千載聖遠言堙矧曰國家莫善其身三川之郊
篤生至人公甫筮仕摳衣其門聖有遺訓俗學所霾
手摩層雲日星昭回六十餘年學者有師斯文所寄
天亦耆之靖康初元天子側席擢從史氏来長諫列
國勢危安廷議中式有懷必獻曰此予責帝王在淮
海始初淸明日御詩書渴見老成白髮蒼顔歸侍邇
英如周武王丹書是承得謝言旋田里燕息有言有
行四海是式謂當期頥難老永錫執餽乞言福我王
國云何一卧遽告易簀邦人涕洟朝野大息嗟哉冥
頑多難所嬰避影趨風久愧未能越自世父執經師
庭德義之契施及晚生惟先君子謀謨密勿天嗇之
年勲著王室公卑銘章黼黻金石幽竁是蔵以詔無
極盛德之賜曷酬萬一祖祭有期来從執紼帝懷元
老天不慗遺奠觴一哀豈獨吾私
祭鄭龍巖文
我尉尤溪少未聞道不安厥官跌宕物表維賢宰君
不我瑕疵美疾潛去砭之藥之比稍有聞追悔何及
見容則多賢哉師德九仙之別俯仰六年公官龍巖
手書見存知我倦游日困羇窶督以赴銓舊家来寓
来官公鄉日訪代期阻闊十舍跂予望之重九之書
粲然累紙旣再涉旬與訃俱至嗚呼哀哉公與人交
通介之間外同光塵涇渭了然逹於民政心為衡石
淸畏人知不求赫赫勝日婆娑萬事一尊考評書詩
有流有源展矣吉人宜夀宜貴豈期微痾一卧遂蛻
位高疾顛基薄崇墉播惡遺臭形渥而凶公齋令名
全歸墉下位雖不充不充無憾欒欒諸孤甫以喪歸
身有吏責往弔不時德義之隆追懷永慨孰知予悲
寄此一酹
韋齋集卷之十二終
