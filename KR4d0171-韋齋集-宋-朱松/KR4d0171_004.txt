韋齋集卷之四
新安朱松喬年
律詩
解汲舟
上國經年客春流一棹波已醒離帳酒猶記客亭歌
水枕殘歸夢霜衾擁獨哦蓬窗横落月作意傍人多
淮南道中微雪
密密雲隂合斜斜雪態妍似欺春力淺故傍客愁邊
宿鳥投村瞑寒梅抱蕊鮮無人命尊酒淸絶裊茶烟
送沈昌時赴寧海令兼叙别二首
俯仰塵埃二十年天涯初此試鳴絃正緣五斗羞陶
令莫歎三江阻鄭虔饞吏誅求何日饜羸民凋瘵豈
容鞭故人便使来當路終恐勞公自挽船
午潮平處落歸帆已覺離情兩不堪轉手便成千日
別悲歌聊倚一杯酣波翻別壑聞車水靑遍柔桑趁
浴蚕歸路春深風日美伴誰操筆賦幽探
西湖泛舟
望湖樓下照衰顔羞見塵埃兩鬢斑風艇從看山轉
側烟堤儘逐水回還喚人歸去城鐘急觸處相親嶺
月彎不用新詩摹絶境定知長到夢魂間
和舜明晚雨
一雨平龜坼層臺轉小凉吟羞東野窘醉想謫仙狂
濕翠生苔徑餘淸襲芰裳王郎不相顧掃地靜焚香
贈言命張生
俛仰塵埃的自羞稍看寒餓復誰憂小兒造物巧相
戲窮鬼逐人殊未休我所不知煩子筭世如無取更
何求服箱挹酒真么麽那用區區問斗牛
東陽社日泛舟觀競渡
誰喚思家客来為蕩槳嬉鬢華羞照水雨意解催詩
疊鼓飛文鷁香鬟出短籬醉歸真夢覺猶憶湔裙時
熊積道桂軒
覓種老蟾窟培根芹水傍書燈移素影詩筆帶餘香
家計傳韋業孫枝繼郄芳山川供秀潤蘭玉競輝光
那把攀雲手空持種樹方嗟無月脇句惡語汙君梁
宿延慶寺
浮榮過眼旋銷忘惟有谿山意味長身健不嫌穿犖
确塵空那復戲滄浪林鍾喚客烟蔵寺風葉鳴秋竹
蔭廊一似雲谿醉眠處只應軟語欠支郎
贈僧
知有叢林特地過幅巾迎笑出巖阿杖藜同覓牛羊
路濯足来分鷗鷺波豈不倦遊貪斗粟坐令歸思動
漁蓑他年會有相逢日稍食吾言聽子呵
三峯長老送紙被
笑我布衾故分君楮幅温尚嫌肱當枕端稱蓆為門
敗篋薪錢盡幽窗雪意昏寤驚雙脚暖猶恐錦鯨存
盆中梅花
兀兀天涯客依依雪谷花莫辤遮病眼相伴送年華
勸我三杯釂熏心一念邪幽香戀吟筆半墮墨池窪
月下
幽獨不自得出門誰適從滔滔我不即踽踽世寧容
吾道固應尔何人此意同唯餘穿戸月照我一尊空
留別卓民表
末俗紛紛事不情天涯懷抱向誰傾漂流空度三秋
日邂逅来逢四海兄剪燭西窗驚睡夢對牀夜雨話
平生滔滔世路方同鶩何日相期問耦耕
寒食
粥冷春餳凍泥開臘酒斟故鄉空淚滿華髮正愁侵
山瞑雨還住烟孤村更深誰知江海客浩蕩濟時心
延福寺觀酴醿
幽棲一壑無来轍睡起忽驚春已深踏靑不趁溱洧
女曳杖来尋薝蔔林長條挽處雲籠䄂幽佩歸時月
滿襟武谿回首醉眠地香力一熏愁到今(學之地有武谿昔寓)
(極盛酴醿)
寄吳及之
世事今人舌本強㴞㴞何處是吾鄕未成微服隱吳
市且可携笻訪草堂欲買雞豚投近社少陪風月坐
胡牀共將絶唱追韓孟一飲還須釂百觴
答卓民表送茶
攪雲飛雪一番新誰念幽人尚食陳髣髴三生玉川
子破除千餅建谿春喚回窈窈淸都夢洗盡蓬蓬渴
肺塵便欲乘風度芹水却悲狡獪得君嗔
和人遊仙峯庵三首
千巖萬壑翠縈回一洗衰翁病眼開落日多情留別
嶺秋空無地着浮埃雲閑出岫初無意松老參天豈
願材我是散仙君記取更鞭鸞鳳少徘徊
誰麾俗駕挽今回珍重山翁小徑開去覓雲峯攀碧
落下看沙劫壞飛埃掬寒露井銷塵想擷翠筠籃富
藥材彷彿三生曾到此樓鐘重聽一徘徊
脚底千峯翠浪奔雲端掛此一豪身山河了了窮千
界物我紛紛共一塵浪趁下方追日步恨非本色住
庵人他年八極浮遊遍来讀新詩迹未陳
寄金確然
金子卧空谷何人賦白駒僧斟三味酒客薦一囊書
歸夢寒應短詩腸飢自呼強穿東郭履来煮雪畦𬞞
次韻菊坡
露浥秋英濕曉隂小坡新斸佇幽尋似欺蘭畹方披
羽聊對風巵旋屑金釆釆遶籬吟欲就垂垂壓帽醉
難任使君致主唐虞了三徑無忘此日心
蘆檻
手斸修蘆着檻栽使君公退幾徘徊想當風雨翻叢
急疑卷江湖入座来未辦松窗眠綠浦且將屐齒印
蒼苔種成桃李人間滿應念孤根首屢回
春晩五言寄夢得
美景足可惜殘春尤不堪晩英餘燕蹴熟顆墜鸎含
歲月蓬雙鬢生涯粟一甔唯思對公瑾把酒話江南
再答諸公
芳節坐晼晩客懷無一堪柳眠猶自困花笑為誰含
風揭拾遺屋塵生執戟甔聯詩頼諸友妙句壓城南
董邦則求茶軒詩次韻
一軒新築敞柴荆北苑塵飛客思淸更買樵靑娛晩
景便應盧老是前生千門北闕夢不到一卷玉杯心
自明冷看田侯堂上客醉中談笑起相烹
送仲猷北歸二首
一丘胷次有餘師空此淹留歲月遲黃墨工夫憐我
倦簞瓢風味要君知新詩落筆驚翻水俗學回頭笑
畫脂伊洛參同得力句還家欲舉定從誰
欲尋當日故山盟身世今如海一萍歸路上心真了
了愁根入鬢已星星挽衣共釂東西酒折柳送行長
短亭念我知君回首處萱叢菖葉一時青
寄吳致一
相逢一笑兩忘懷夢遶親庭首重回世事難磨三尺
喙離愁都付一分杯秋生林薄歲時晩水落江湖鴻
鴈来賸作新詩頻寄我天涯時對兩眉開
四月十五日上元道中
亂山身逐簡書来梅子黃時雨未開一葦橫斜風葉
度千灘贔屭雪城催危機種種那容避俗駕駸駸底
未回聊復浮遊隨造物故園回首思悠哉
送黃彦武西上
門揜蓬蒿氣浩然西風筆勢更翩翩未忘大學虀塩
味時說定林文字禪蘆風光傾上國槐花心緒記
當年里門歸日車應下置酒遲君沈水邊
林文挽詩
沈谿耆舊半丘墟猶有期頥隱市區未展武侯牀下
拜已傳顔子夢中呼門人會築三年室弔客誰留一
束芻歸卧九原應不恨何蕃聲譽滿京都
有懷黃元聲時聞在建上詩中所記建上舊
遊也
積雨山城久卧痾起看横港漲晴波空餘九尺鬚眉
好奈此一樽風月何懷抱故人長在念經行佳境想
重過東谿回首醉眠處為問紅蕖何許多
書室述懷奉寄民表兄是日得民表書
丈室無塵棐几横吏休鳬鶩散無聲舞風竹影僛僛
轉縈夢鑪香嫋嫋淸已笑榮枯盧白戲不須物我觸
蠻爭故人剪燭西窗約知復何時話此生
答人留別之什
冢在大江東復東去君一舍碧流通那知臨水登山
處同寄飛蓬斷梗中愁絶杯中千里月夢縈江上一
帆風只今且作須臾意更典雲裘醉小藂
七月四日宿丹谿道中
日出露芒重凉生風葉翻秋秔已照眼社酒欲香村
牛下草萊濕人歸園屋昏箇中吾不淺擾擾與誰論
求道人自尤溪來還冷齋有詩次其韻
五年沈水照衰顔谿上今誰獨往還身插亂峯隨一
錫夢回蕭寺遶千間西風潮落拏音急斜日尊空醉
䄂班更覺難追詩力健大弨久廢若為彎
送劉道醇歸烏石
一㕓避地本依劉聞得更書始欲愁舊德鎸碑在人
口歸裝載石壓溪舟寄書莫忘清泥信把酒誰同黃
菊秋新閣詩增風月價自應神物護銀鈎
胸中一壑故超然耿耿羞争倚市妍萬事一尊陶令
酒群兒滿世祖生鞭欲投烏石農桑社尚有靈山香
火緣持節重來慰父老蹊頭相送各携錢
題白鹿庵壁
鹿門龐老携客隱耳冷十年難與俱螻蟻夢中求曩
事芭蕉林裏見今吾遊絲弄影分隂轉喬木摩空萬
壑趨香妙心清無一事不知何處是華胥
滔滔一世強留連頭上從渠歲月遷老子養生寧解
事小兒有口慣談天醉來莫負持螯手老矣終尋種
玉田若怪微吟漏消息九江誰識市門仙
與求道人同之福唐
縳屋雙峯雲一塢抛来伴我事幽尋風花蹤跡趣雖
各香火因緣情自深浮峽未興圓澤歎乘桴還有仲
由心三山他日記耆舊鑿齒彌天無古今
次韻李堯端見嘲食蕨
真人官府未夤緣且向龍山作散仙春入曉㾗催釆
蕨雨翻泥隴憶歸田𬞞腸我若枵蟬腹詩格君如擊
鶻拳筯下萬錢謀更鄙諸公飽死太官羶
次韻堯端試茶
龍文新夸薦緗羅園吏分嘗苦未多自瀹雲腴㪺露
井坐知雪粒采陽坡撑腸君要澆黃卷愛酒渠方捲
白波我亦箇中殊不淺斷無蹤跡到無何
送友生
剥喙門前久未嗔定知我軰不羈人午窗喚起夢䰟
好一語便知風味真身嬰世網坐營口心識醉鄉慵
問津忽先秋燕背人去四角何由生客輪
贈范直夫
將軍競病詩成處南浦春歸蘭玉叢漸减心情身老
大久乖談笑路西東鄉關落日蒼茫外樽酒寒花寂
歷中且與寓公同放曠浩歌相屬倚秋風
招友生
雨收天氣欲淸明猶有餘寒在粥餳馬隊客勤貪晝
永鱣堂人病想身輕讀書有味虀塩好對境無情夢
寐淸欲話此懷須我軰一来蠟屐伴春行
辛亥中秋不見月
今夕九秋半心期負隔年勞生灰劫裏微雨客遊邊
旅泊正無酒隂雲遑怨天何時草堂月相對籍糟眠
次韻羅源謝成章作不烹鳴雞詩
彼美司晨族膠膠職效鳴爲憐君子操寧乏小人羔
恩重棲時稳心危失旦驚未甘烏轉夜聊學鴈全生
結客觀酣鬪要君事割烹那知競辰子力學務時成
次徐謝韻還江公詩卷
大條祠官閑日月絶知聖處着功深榮枯舉世爭盧
白枉直何人較尺尋身比香山差得計詩看正始有
遺音應容下客遊東閣要話朱游夙昔心
次韻汪彦允見寄
北苑乖期恨昔年異鄕牢落夢江天約遊汗漫傳新
句許出嬋娟有舊緣種種鬢絲何計換摇摇心旆不
勝懸歸耕要伴君難老相與笞鸞作散仙
與吳昌國同遊靈水院二首
筭舟吏散了無事與客意行初不謀飽看雲濤無空
闊欣逢泉石媚深幽西漢未試補天手上界那知鞭
鳳遊剪燭他年憶真賞莫嗟身世尚沉浮
來往風流記兩翁天涯今作九秋蓬坐驚秀色懸眉
宇便覺仙峯入手中傲世真成漆園吏輸君不負北
牎風書生浪發新亭歎自笑尊前氣吐虹
贈吳昌國二首
居越與誰語得君寬我愁頗驚三日別更為一樽留
食藿有餘味泣河非所謀相看撫身世容與愧蒼鷗
又
憶我少年日遊君大父閒諸孫嗟契闊雙鬢各斕斑
未覺歸愚晩俱嘗適俗艱絶知歸思急更覓玉梅攀
孔生示二詩答一篇
歲晩尊前一笑譁憐君孤憤老天涯諸豪雖識臨卭
客陋族難當闕里家會有孟光求共隱不應牧犢但
長嗟青衫華髮春風裏擇壻猶堪駐寶車
寄江少明
龍卷風雲一髮蟠不妨聊作侍祠官高情未許群兒
覺萬事何須正眼看問道從公春信近談天容我酒
杯寬乘桴亦有平生意回首紛紛行路難
次韻劉仲高懷外舅家梅花
柯山月下嬋娟影前度劉郎餘故情詩成回首戀三
宿我亦惜花癡半生鴈沉寒水菩提長蟲蝕真詮章
句淸西湖懸絶得鸞喙可但能專五字城
送景思奉祠之温州
司祀名郎下紫宸王師載主尚時廵丕承配極威靈
在對越垂休命秩新幽夢想多春草句清江爲洗涅
衣塵行觀前席来宣室可但從容問鬼神
次韻鄭德與歸舟中感懷
兩牛鳴地隔寒流病起相望客鬢秋聞道喚船歸别
浦坐懷聯策倚滄洲騷人空復驚摇落胡賈何須歎
滯留會擁蒙衝入河渭看君黃色上眉頭
李似表取告歸晉陵
酌酒摻歸𬒮繁隂殊未收心知非遠別自不柰離愁
蓬渚勌懷槧雲臺歸借籌遄来閶闔路萬馬避前騶
致政宣教魏公挽詩二首
已自應無憾人猶歎不遭簮纓門已大湖海氣方豪
舊國牛磯外新阡馬鬛高流芳傳教子步武接䕫臯
又
交盖歲云晩向人懷自傾争棋消永晝酌茗話平生
轉手便陳迹撫書增故情無由從執紼空想葬簫聲
劉氏挽詩
餘慶鍾蘭秀初占合鳳飛那知風不止遽作露先晞
鬻髢筵方徹齊眉事已非䰟車春陌上空背夕陽歸
次釗彦仲傅茂先韻
強蹋府塵從傅子立談江閣識釗郎一尊此地見眉
宇十載相思成鬢霜秋燈煜煜照情話夜浪翻翻吹
客床投名徑入農圃社老矣不夢天門翔
建安道中
犖确復犖确秋山殊未晴流年半羈旅此地幾經行
雪嶺今慵照茅簷欲謾營大鈞渾莫問流坎任餘生
送藺廷彦之衡州
墻東新徑去年開二老扶笻便往来數面何曾三日
別離懷都寄十分杯客亭繫馬梅争落官舍裁書鴈
欲回秉執樞機有知巳未須卜築向蒿萊
商羊
異鳥來齊國仍依殿陛翔從容詢魯相物色是商羊
欲雨追童語懷山驗水祥民寧因備豫政美謝祈禳
止異爰居久鳴無垤鸛長願言蘇旱虐主上似宣王
次張演翁林元惠韻
朱門小駐使君車二老風流入畫圖但有觥籌供笑
語從教歲月上髯鬚詩成華燭留殘蠟客醉高歌叩
缺壷更起争棋誇得雋不應局蹙守邊隅
公相起犂鋤
帝室尊公相潭潭大府居從容調鼎鉉奮發自犂鋤
弼亮恢賢業班聯冠廣除艱難同耦日慷慨輟耕初
厚幣来莘野幽人出冀墟渴賢方仄席何計老田廬
韋齋集卷之四
