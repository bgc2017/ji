雅頌正音卷五
明劉仔肩編
孫炎伯融(金陵人)
寶劍歌
寶劍光耿耿佩之可以當一龍只是陰山太古雪為誰
結此青芙蓉明珠為寶錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虚室我逢龍精不敢彈正氣
直貫青天寒還君持之獻明主若歲大旱為霖雨
題好溪圖送憲使黃繼先
君乘馬望君來栝蒼下君乘舟望君來好溪頭好溪水
生玳瑁魚好溪水生明月珠好溪水生青珊瑚使君來
此月再樞惟飲此水無一需使君之清水不如臨别贈
君青絲轡隨君馬頭行萬里相思之心有如水
龍灣城
龍灣城壯如鐵城下是長江城頭有明月月色照人心
不移江水長流無盡時
迎日詞
鳳炙兮麟脯瑤席兮桂俎樂萬舞兮如雲吹笙竽兮龍
二女干孑孑載以輿六蒼虬歷天衢雲霈霈兮夜未艾
執長轡兮久相待
奉使還途中聞東征捷音
南來萬馬淨邊塵銜璧歸朝盡大臣城上玉繩浮婺女
帳前銀甲擁天人出師已略扶桑國奉使須通析木津
遂有江黃慕中夏可無書檄諭全閩
贈黃鍊師
留侯弟子有初平九歲從師住玉京天與數書皆鳥跡
家傳一劍是龍精瑶池桃子無消息海水桑田又淺清
我為紫芝歌一曲夜深相答洞簫聲
李克正(一名頥豫章人)
送吕君采史北平
八月烏啼海子橋南來使客下青霄雲埋石室丹書在
日落延秋翠輦遙麟史未全歸聖代龜文猶得認前朝
詞臣載筆需文獻莫遣回車久寂寥
送劉汝弼歸鄱陽
楓葉江天爽氣高石頭送子上輕舠遥看一鴈歸彭蠡
秋水偏宜濯羽毛
蘇伯衡平仲(眉山人)
雜詩二首
富貴每多合貧賤恒見疎自我罷朝請於今四月餘平
生交親者對之良可吁深情劇山海厚貌彌勤渠微君
仗高誼何以慰窮途豁達見肝膽亹亹忘其劬君雖今
人居君乃古人徒
還家信可喜還家亦可悲喜全骨肉親悲與故舊離吳
越各異縣關河復間之明日一樽酒何由共歡持念念
不忍别戚戚臨交歧童子笑謂我悲戚亦奚為自非形
與影安得長相隨
為吕仲善題江岫圖
尚書懷抱絶瀟灑揮毫往往淩董馬平生一筆頗自珍
數尺新圖為君寫齊山遥接吳山青渌波萬頃孤帆征
東風綠遍汀洲草總是旗亭離别情一在江南一江北
别情浩蕩嗟何極正如江上之渌波縱有并刀那剪得
當時已足令人愁而今况復隔羅浮掩圖却上高臺望
但見遠海連天流暮歸朝出與誰侣瘴雨蠻烟結悽楚
斑枝花落鸚鵡飛苦竹叢深鷓鴣語
題劉汝弼東源小隠圖
東源山水好聞說似終南種黍都為酒誅茅小作庵過
門人問字看竹客停驂亦有幽棲意遲歸我獨慙
吕復仲善(章貢人)
題桃源圖
人蹟不到處鳥聲春晝閒桃花渾勝錦雲氣或成山仙
子知名久劉郎何事還至今橋畔路猶聽水潺湲
題東林小隠圖
茅屋青山麓芸窗綠篠陰小橋通曲水疊巘出疎林門
巷車塵遠桑麻夜雨深别來江海上誰與繼清吟
次劉汝弼東蕭子所詩韻
不見劉郎久相思愁緒多偶然得佳句頓若起沈痾春
綠王孫草泥香燕子窠皇都同作客慰藉可能過
題方壺蒼山秋意圖
昔遊華蓋仙人掌萬疊芙蓉紫翠生猶記月明聞鐵笛
人間無處著秋聲
章貢聞柝
翠玉樓前聞擊柝離情應向此中分遙知孤枕金陵夜
還憶今宵月下聞
唐肅處敬(會稽人)
孤鴻吟美夏節婦
冥鴻失其曹孤飛自嗸嗸嚴霜殺野草烈烈北風高豈
無雲間行肅肅齊上下顧之非吾匹吾匹久以寡生有
孤飛影死有孤飛魂孤飛竟生死誓不入他羣
陶誼漢生(天台人)
送魏太守之官姑蘇
東吳父老候麾旌皂蓋朱轓五馬榮名郡暫須煩魏相
諸生久恨失陽城麟符剖玉君恩重燕寢凝香吏牘清
指日徵黃下丹詔又看環珮入承明
題嵩高春曉圖
嵩高千仞青崔嵬倚空壁立何雄哉東瞻紅日海底出
西引黃河天上來山君翠蓋弭絳節仙館瓊漿分玉杯
我思從之不可得忽見畫圖雙眼開
題詹吏部所藏方方壺畫
方丈蓬萊海上山瓊林琪樹杳難攀玉笙倚鳳真仙下
羽蓋驂龍帝子還縹緲遐蹤遊物外淋漓醉墨落人間
九天步武尚書履應與壺公接佩環
湛上人鍾秀樓詩樓在四明東湖上
百尺樓居聳碧霄天開圖畫足逍遙一帆春雨來湖口
兩岸青山落樹腰夜坐翻經香欲冷詩成倚柱酒微消
東還擬遂登臨興慚愧無才趁早朝
蕭執子所(廬陵人)
劉子高贈王明善依韻以和
匡廬之山瀑布泉老子結社來何年林間經罷常隨鹿
雲外樵歸或遇仙坐石有時巾掛樹焚香終日袖攜烟
市南别有秋江水種得花開總是蓮
綠筠軒為姚宰作
綠筠陰陰翳窗戶此是姚侯讀書處摇空翡翠晚宜人
食實鸞凰曉相語稚子牽衣惜春露候卒編籬護秋雨
何當便棄人間事抱琴走覓湖山住
次荅劉汝弼見寄之什時汝弼客德慶侯第
春事今餘幾花枝已不多向人愁作客思爾積成痾威
鳳翔高漢慈烏戀舊窠平津東閣好早晚定相過
張孟兼(字同金華人)
春夜學宫宴集以春宵一刻直千金分韻得一字
良夜款横宇髹几散芳帙秉燭延餘光焚蘭發清苾於
焉衆彦并遽爾百憂失交深固金石情洽契膠漆睠兹
蕭爽地際此休明日皇風既遠被遹觀四海一
送宋仲珩省母歸金華
朔風歲華晏遊子去京國為言省慈母念念㤀寢食山
川雖云遠何敢憚匍匐客懷畏别離令我忽悽惻我家
子同里近在南山側相去一舍間况是素親識往者各
家居朝夕弄文墨時常子來過暫離輒相憶自期韓孟
交叩難惟籍湜子才實超邁字畫更竒特夙多臨池功
揮灑雄筆力豈獨鍾張輩可作當代則比來接搢紳容
度彌整飭恍如雜葩卉方春競顔色顧我絆微名窮巷
歎偪反果非子慰藉何以洗胸臆笑語每移時欲去必
曛黑固知千里外此樂不易得子今遽去我而我心轉
䀌辭親四寒暑未得供子職近雖道路通半載無消息
便當從子歸恨不生羽翼
送朱仲雅經歷赴任浙江
人生託交遊所貴在有道朱子西江賢一見相傾倒維
時奉明詔編書共論討剪燭清夜間遂得罄懷抱越兹
僅一載過從每情好今晨來叩門告别何草草為持紀
綱地振理實繁浩西州風俗媮君去宜再造必若救瘡
痍蟊賊期盡掃明主憂黎元到官須及早仲冬草木凋
風霜肅晴昊遠别令人愁此心惄如擣
送鄭叔車
鄭子離襁褓所怙惟乃父父昔仕燕京半生去鄉土子
家孝義門十世居同聚派衍白麟支望出滎陽譜庭常
無間言禮或習鄒魯雞鳴起盥櫛合食聞鐘鼓雖當喪
亂後遵訓仍厥祖我家故同邑匪聞目親覩况子吾素
知才華足多取豁落義氣俱欬唾珠璣吐揮毫走蛟螭
作賦凌鸚鵡昆弟既謂賢親鄰亦稱數久欲尋父去奈
時方用武消息十年無道路滿豺虎近傳燕薊平不覺
喜而舞聞父已南還恨不身插羽歛衣即登途宵進江
上艣忘食并兼程亦不避風雨逾旬及南京適父病將
愈逆旅會面歡勝渴飲酥乳比鄰走翁嫗環視立如堵
我時往相見政値日卓午挽之入客邸共談坐揮麈問
言念父情情深話覼縷知子之所經跋涉甚辛苦春泥
膏土脈停雲黯天宇朝行履濡露暮宿定林莽我惟純
孝者往往見前古名同金石堅不與草木腐事親在娛
樂奚必養三釡羨子為此行於世豈無補聞者大驚竒
見者輒誇詡人生斯足榮何用效題柱是言良已解口
荅頭屢俯陋予亦胡為問學本狂瞽三年事佔畢竟日
拘訓詁環列紛叩難類敵張勁弩内顧實空乏畏彼搜
林斧幸哉搢紳交脫略噲等伍或時卧養痾連月不出
戶今日子來别省墓亟東下為言奉父命明發河之滸
此還暫當來窹寐歌陟岵聞之觸鄉思嘅嘆髀頻拊吾
翁髮垂白不得躬幹蠱便欲從子歸致身學稼圃敝廬
南山中風物詫韋杜桃李自滿蹊去天纔尺五但見桑
麻榮豐年多黍稌昨宵夢先壠松楸長栩栩強起訴此
懷喚僕買清酤春風吹柳條夜雨漲江浦勸子盡一觴
聊以寫心腑
予友陶本中與予先後來京予來時本中為奉新
簿已二年適以公事至聚首一日即去嘗示予近
詩數首曾未幾何有自江西來者則云本中死矣
噫豈文字之交而遂絶於斯耶予交本中情好之
篤雖弟昆莫過今死矣而欲不哀得乎因為哀詞
一章書其詩後以誌予悲
今晨開篋笥得子前日作攬之不忍看但有清淚落昨
者客來過云子已冥漠始聞罔所信終乃大驚愕飯食
不能飡使我懷抱惡慟哭天為愁春風亦蕭索去年見
子時大雪被城郭歲晏復東西彼此歎飄泊何期聚散
後生死竟難度緬思故山日文字得酬酢或時中夜舞
擊劍起揮霍自期古人儔流俗已脱略焉知出處輕身
世隕風籜百年金石交一旦付綿邈重山烟草深白骨
定誰託抆涕一題詩聊踐平生約
漫興
棃花半開夜雨催無奈李花如雪堆門前美人不見來
東風楊柳吹千迴
青驄驕嘶金鞿銜美人二月裁春衫江頭麥秀青蔪蔪
西湖放船開錦帆
義門鄭仲舒先生得請歸浦江予於先生同里且
親故賦是詩情見乎辭矣
鄭公去年離北平束書抱病來南京城隅解后喜且驚
開顔握手言再生自從南北屢搆兵日夜悵望鄉關情
幾回寄書鴈南征中心摇摇若懸旌苦遭喪亂百病嬰
客邊囊槖一旦傾此來四顧徒煢煢豈料吾子與合并
我時聞之涕泗横况公素有文章名居官勝國職最清
經筵之擢轉庠黌及當玉署已宦成又為奉常典粢盛
人生際此自足榮但恨白髮已數莖懷哉屈子全忠貞
誼與日月同光晶願言夕飡秋菊英佩明月璫紉茝蘅
懸河之論春雷轟使旁覩者顔發赬索居半載畱帝城
坐聽夜雨哦寒檠眼前倏忽時變更春風一見衰草萌
公家孝義好弟兄遣兒千里來遠迎乃今得請荷聖明
身若插羽乘風輕過門云别明遂行開船要趁蒸雨晴
夜久不寐視長庚長庚欲落鐘鼓鳴庭樹喔喔聞雞聲
蒯緱起舞冠絶纓公歸我愁絲亂縈亦有夢寐懷先塋
如過吾父款柴荆為言恨不同趨程終當早晚乞歸耕
蓮房聯句(宋璲張孟兼高啟)
露冷鏡湖秋(宋璲)波凉練塘曉盤翻綠雲稠(孟兼)錦破朱霞
少新苞顆微綻(高啟)餘葩莖尚嫋瘦繭綴寒蠶(璲)尖喙啄
青鳥下唯玉龍眠(孟兼)中有瓊絲裊擎重柄欲折(啟)含深
睛尚窅(璲)孤懸類覆杯(孟兼)雙立疑擢表(啟)初成欣雨滋
(孟兼)漸老怯風掉(啟)多子同根榮(啟)獨婦專房悄(璲)粧卸
失娉婷(啟)歌来逢窈窕(璲)剖(心)效諫忠(孟兼)並頭呈瑞兆
(啟)褭蹄密竅剜(璲)魚目微光皎(啟)珠珥落槃多(啟)瑶軫
貯囊小(璲)空實外莫辨甘苦中自了(啟)剥淺星滿池採
盡香餘沼(啟)雕筵飣戢戢玉虫攢擾擾送看出小艇薦
喜對清醥(孟兼)新嘗勝江芡遠覓迷水蓼褰芳想夏初(啟)
感物傷秋杪(孟兼)聊兹發吳詠一笑烟水渺(璲)
北山草堂
草堂卜築近嶙峋怪石蒼苔迹未陳澗瀑亂鳴前嶂雨
山花遲發半岩春每逢過客畱題壁自有居僧為卜鄰
松下茯苓今亦大可能謀食樂終身
金華洞天
洞天萬仞落空翠神仙何年上青霄蛟龍已去荒窟宅
雞犬無聞遺鼎瓢冰湍洒洒暗猶落巖雪陰陰春不消
我欲乘風問生術林間黃精深雨苗
登聚寶山分韻得春字
蹤跡憐身拙登臨縱目頻江山如好客花鳥故餘春落
落行藏異悠悠歲月新數莖初白髮朝夕為思親
春日遊鍾山以溪回松風長分韻得長字
訪古來鍾阜尋僧問草堂千年猿鶴靜一逕石林荒泉
落春冰細梅畱臘雪香鄉心憐薄暮矯首碧雲長
高啓季廸(姑蘇人)
聖壽節早朝
天啟聖圖昌流虹叶夢祥飛龍起江左戰馬放山陽宫
柳垂閶闔仙桃熟建章遠人陳貢篚近侍挹爐香金鏡
千秋籙瑶池萬歲觴小臣歌拜手舜日正舒長
甘露降宫庭栢樹
和氣融為液中宵降碧天光漙高栢上瑞發内庭前見
日朝還泫經風晚盡堅芳穠蜂蜜滑的□蚌珠圓厚澤
歌難喻沈痾飲易痊願言推聖德濡沃遍周埏
擬古四首
纂纂牆下李芃芃陂中麥浩浩望遠途悠悠思行客客
行歲已盈紆鬱傷我情始知失羣鴻不若求友鸎登山
知天高臨流識川阻不遣懷同心那知别離苦别離不
可久寂寞不可守自傷紅顔子相思成皓首朝日如不
晚行人會當返
嵯峨雲間樓俯視層城陰綺戶相洞開清飈拂羅襟上
有離居婦哀歌撫絃琴不知中怨誰掩抑一何深初為
郢中唱再奏邯鄲吟不惜努力歌寫作絶代音風吹落
君耳萬里知愁心曲盡思寂寞青天日西沈安得化彩
鳳飛去巫山岑
美人一相見遺我白玉環上有雙雕龍遊戲在雲間持
此感深意佩結無時閒玉以比貞潔環以明不絶雲龍
永相從誰能使離别
明星爛東方北斗亦已旋獨宿悲夜徂空牀藉蘭荃雞
鳴整環珮思奉君子筵君子行未歸新粧為誰妍意疎
覺去遥咫尺越與燕含情乏彤管何以寫中虔君如綆
上瓶妾如井底泉不垂汲引惠澄瑩徒終年
堂上歌行
堂上歌歌南山主人為歡仰客顔翠帷夜卷出兩鬟移
樽更飲花樹間花樹間有明月客不醉歌不歇
贈金華隠者
我聞名山洞府三十六一一靈蹤紀真籙金華秀出向
東南遠勝陽明與勾曲樓臺縹緲開烟霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛蹤恍惚誰解尋謾說至
今猶不死松花酒熟何處遊瑤草自綠春岩幽羣羊卧
地散如石老鹿耕田馴似牛聞有隠君子廼是學仙者
自從入山中不曾到山下世人莫識其姓名以山呼之
不敢輕樵夫忽見苦未識只疑便是黃初平嗟我胡為
在塵網遠望高峰若天壤茯苓夜煮儻許飡鐵杖來敲
石門響
孫蕡仲衍(廣東人)
期羅浮蕭鍊師不至
石室松桂秋凉風滌殘暑柴門敞空曲曠夕懷仙侣巢
笙久不至鶴馭今何許朗月流清輝山中幾延佇
寄琪林黃道士
雨絶天景佳前榮樹光綠遙憐採芝侣遠在春山曲琴
歌久已斷酒賦何由續有約今夕同開樽掃茅屋
南園歌寄王河東彦舉
昔在越江曲南園抗風軒羣英結詩社盡是詞林仙南
園二月千花明當門綠柳啼春鶯羣英絡組照江水與
予共結滄洲盟滄洲之盟誰最雄王郎獨有謫仙風狂
歌放浪玉壺缺劇飲淋漓宫錦紅青山日落情未已王
郎拂袖花前起歡呼小玉彈鳴箏醉倚庭梧按宫徵哀
絃泠泠樂向終忽看華月出天東裁詩復作夜遊曲銀
燭飛光如白虹當時意氣淩寰宇湖海詩聲萬人許酒
徒散落黃金空獨卧茅簷夜深雨分飛幾載遠離羣歸
來城市還相親閒來重訪舊遊處蒼烟萬頃波粼粼波
粼粼日將夕西風一葉淩虚舟猶可題詩向青壁
羅浮歌寄洛陽李長史仲修
亭亭西樵峯宛在南海湄日華麗仙掌影漾金銀池我
昔扁舟縱長往淩風浩蕩烟霞想幽尋更欲探神竒復
向羅浮事仙賞仙家三十六洞天羅浮夐與滄洲連丹
霞射影四山靜羣真環珮來翩翩蘂珠之峰數千丈君
時與我緣蘿上水簾直下飛晴虹萬壑天風度流響山
中劉郎司玉臺仙書授我琅函開心如明月炯虚照身
與浮雲同去來此時會合那能再塵土分飛忽三載我
行奏賦登金門君亦乘軺度淮海淮海迢迢烟樹深相
思歲晚結愁心晴天萬里碧雲遠何由一寄還山吟山
中洞房春寂寂山中之人長歎息松花酒熟人不歸瑤
草東風幾回碧
宋璲仲珩(金華人)
採桑曲
桑芽露春微似粟小姑把蠶試新浴素翎頻掃細於蟻
嫩葉纖纖初上指朝採桑暮採桑採桑不得盈頃筐羞
將辛苦向姑語妾命自知桑葉比家中蠶早未成眠大
姑已賣新絲錢岸上何人紫花馬却欲抛金桑樹下
春夜詞
春閤凝溫翠雲繞五色流蘇垂嫋嫋美人自脱玉花鈿
子帳香棲綠衣鳥銅鳬漏聲夜初墮紅暈搖晴燃蠟火
欲寄相思無鯉魚月色棃花愁朵朵謾將軟帶結同心
開簾微步鞦韆陰芳眠未穏鴛鴦枕早樹重重啼翠禽
寄章允載兼柬項思復
憶昔到京畿與子寓官廨一見即相驩不翅舊交快維
時困道途驅車久行邁忽逢㢮擔初欣若身脱械握手
坐氍毺軟語慰疲憊情投比黏膠意愜甚搔疥項君數
過予滯下喜方瘥三人互談噱何殊合糾繣驂鑣出游
衍古蹟探竒怪路入青蓮宫駐足聽梵唄薄晚始旋邸
傾倒形忘瘵周詳論書譜從容說詩派凡習尚浮華遺
音日已壞作者固繁夥咸韶混夷韎瀾倒并波隨疇能
捄危敗顧予樗散材頻年處卑隘枘鑿乖方圓甘遭世
俗賣人將競嘲譏子乃敦教誡苦言加箴規默默使心
解酒酣示新篇詞源極滂湃却類任公子投竿下羣犗
應知藝嘉禾薅治絶稊稗讀之神駭驚秋蛩罷嘶喝政
圖藉薰陶别還隔遙界欲叩寢食安但復占爻卦浦汭
守衡茅無從豁矇聵譬諸鐵在爐伊誰鼓風鞲况乃患
沈痾軀命猶纖芥侵尋閱暑寒孱弱乏剛夬精神盡凋
耗面目多腫噲布衾暖閤眠藥貼晴簷曬年來獲告瘳
書齋仍掃灑猿鶴亦爭慶似索烟霞債綴賦詠雕蟲攻
篆學垂薤有時看飛泉四山寂無㕦思取古遺經一覽
適炙嘬蘭膏繼日晷矻矻警昏懈視已常欿然進業慙
質䪥志須成絲枲未能脱菅&KR0034;篤信宴安中懷毒劇蜂
蠆蚤暮自深省此語諒非躗近聞子亦歸親朋樂情話
千里感貽書殷勤馳一介而翁幸康彊愧缺牀下拜執
簡立臺端百壬不敢噫道迷竟莫前動若飛翮鎩歲月
無停輈季秋倏已屆籬菊傍雲肥江山日如畫軒車幾
時來夜雨一燈掛明德正可崇相期各云勱
劉仔肩汝弼(鄱陽人)
遊仙詩二首(登冶城山作示張玄德道士戈仲京徵士)
神州闡佳麗冶城閟玄虚琳宫際霄漢綵閣臨天衢肅
肅神響集泠泠祥飈俱要眇引鳳吹飄颻曳霞裾陵陽
與服食安期共興居左覽金匱記右抽鴻寶書鍾山足
靈草涎池多白魚永言駐精魄為結羲和車
靈境啟赤縣丹臺麗璇霄虚櫺洞宏敞飛閣淩岧嶤倒
景返曜靈玄霙散祥飈鶴駕儼驂馭霞佩紛招搖青鳥
引翠蓋瓊娥合仙韶飡和豈殤顔飲玉皆松喬上壽安
足喻千齡等崇朝脫屣九垓上後視三光凋
贈張時敬還荆南
隨牒適荆土倦遊滯京畿謀生苦拙訥事與心恒違朋
儔一疎闊山川復間之音問曠莫達何為遽來斯世故
有變遷歲月成推移顔藻減丹渥衣塵化為緇稍欣披
雲霧復覩聯珠璣意愜苦不早情深發彌遲夕語厭促
漏晨遊恐斜暉論舊已慨歎况乃重乖離春草滿南浦
時花匝郊圻乖人無為歡感物悲路歧昔别已三載重
來復何時幸兹書軌同遠邇無不宜逸足志四海羇禽
戀故枝言念屬繁翰聊以叙所私
登北山
薄言出東郭縱步陟北嶺油雲冒崟㠋寒松雜修挺林
翳景若暝谿迴路猶引崇基擬素志澄淵鑑清影遵險
既易常臨深亦逾謹朋遊並登眺妙趣心獨領寄想烟
霞濱超然欲歸隠
題朱氏篁谷
蘭澤蔽宿草椒丘無餘芳睠兹淮陽谷懿彼多修篁雨
葉偃翡翠風梢亞琳琅幽人感歲暮托蹟同雪霜曾謂
白駒至載覩鳴鳳翔神慮紛蕭散遐心信徜徉寤言契
斯樂永矢不可忘
題國子生桑懋思勤齋卷後
去日忽已速來日亦不停念彼自修士惕然動中情宴
安豈可懷華耀非所營升堂服師訓旁構羅羣經投迹
謝塵軌焚膏繼朱明於焉肆探賾所冀業日精竊求顔
生志載慕殷湯銘夙夜苟自勖此篇其可徵
春日與李二文學遊城南
浩蕩關河遠周流歲月新獨醒愁對酒多病怕逢春梅
柳南城路鶯花紫陌塵若為聯騎出為爾謫仙人
公子
玉雪諸公子聯翩出鳳城柳横絲障綠花擁繡衣明玉
勒迴香騎金丸落小鶯晚酣邀上客歌吹向蓬瀛
得鄉書
鄉書不忍看憂緒每多端鶴髮慈親老鶉衣稚子寒園
田多撥棄耆舊半凋殘朝夕東歸念雲山正渺漫
别墅晚晴與鄰叟久立
郊原初雨歇散步出荆扉落日在高樹凉風生客衣佛
香僧舍近江影塞鴻飛亦有南鄰叟忘言相與歸
夜讌
上相勲庸盛羇人會合難昔曾陪劍戟今乃厠衣冠酒
向佳人醉花隨錦障看篆香琱鴨換銀甲小箏彈内屋
開新色重簾護薄寒旨肴呈海陸妙舞播椒蘭賢達儕
梁苑才華擬建安任情從客狎劇飲樂杯乾門第青春
迥星河五夜闌歸鞍拂華薄零露已漙漙
春曉曲
紫絲複帳流蘇結雲母屏風疊香雪門前嬌柳乳鴉啼
暖漏丁丁曉將徹花枝入簾紅尚小蘭露著衣香不歇
江南行客歸未歸芳草春風滿城闕
鳳臺吟贈王道士
我昔慕仙侣東遊求蓬萊朝辭黃鶴樓暮憩丹鳳臺鳳
臺高高入窈冥恍若玄圃開神京陽烏顧兔耀光彩銀
臺金闕同崢嶸其陽生梧桐其陰出醴泉榮光休氣集
九仞鳳凰一鳴三千年客有王子晉聞之棄緱山時來
鳳臺上吹笙月明間我將從之弄明月了然便覺心神
閒且為鳳臺吟復和鳳臺曲願隨鳳臺人飄翩跨雙鹿
昨日麻姑海上來為言海宇無氛埃蟠桃再結金丹熟
相與翺翔淩九垓
荆南江晚眺有感
沙頭寂寂晚維舟詞客重來感舊遊江上夕陽諸葛廟
雨中芳草仲宣樓天連錦水來春色雲暗襄陵起暮愁
回首可憐梁甫意一官牢落向南州
題李宗伯所藏趙仲穆墨蘭
瑣窗春晝寫蘭亭獨愛王孫骨氣清何事花前雙蛺蝶
飛來羅袖最多情
望闕口號
閶闔排雲寶殿開千官鵷鷺早朝回不知誰獻王褒頌
得奉君王萬夀杯
雅頌正音卷五
