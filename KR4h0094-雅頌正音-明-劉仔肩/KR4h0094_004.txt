雅頌正音卷四
明劉仔肩編
黃肅子邕(豫章人)
詠懷七首
少壯好遊覽不知中道憂方兹懷故土眷此成淹畱員
闕蔽朝暉玄雲陰以浮徘徊當永夕嬿婉將焉逑棲鳥
翔不息鳴蟲亦啾啾人生無定止卒歲何能休
馬瘦足力短士貧心志窮相如豈不偉滌器難為容憶
昔擅詞賦左右能生風黃金資費用意氣自填胷迍邅
勿復歎命達皆稱雄
流水日夜流厚土胡不盈人生自不已四運有相承達
士識物化昧者徒營營蕩蕩晨風來悠悠天宇清會當
撥俗惡聊復從吾生追呼心所歡置酒坐中庭忘言勿
復辯觴盡還復傾
有酒既已飲兹愁仍復生何如長戚戚憂患有相并日
月迭更代何能久安榮唯當委薄質允矣將微誠君心
苟有察婉孌餘芳馨誰謂在咫尺邈若萬里程明明亮
自適靡靡詎遑寧
中園桃與李灼灼有竒花彼姝將折贈遐思在天涯此
花傷夭折為歎女容華盛年難再遇豈得長修姱夫子
新好合不能思故家欲因歌此曲此曲令人嗟
匣鏡三十年塵暗不復治停飡且不寐所思知為誰遊
子不復返眇在天一涯綻衣終當䋎道遠何能為明明
天邊月三五入中閨念與子懽愛不得同光輝寤言相
與共既覺將何依
所適寡儔侣任性不自知輕心隘寰宇高視誰能羈荏
苒逾立年茫昧竟何為乃知聖賢語不離矩與規塊然
枯朽質雕琢嗟良師
白頭吟
長絲弦聲緩短絲弦聲急長短苦不齊抱取向郎泣明
明皓月三五圓缺念我所思中道而别噭噭雲中鴈北
風聲烈烈願寄一行書與郎相訣絶泰山高嵬嵬海水
不見底妾心終不移研山枯海水
短歌行
來日苦少去日苦多人生不滿百痛當奈何當復奈何
不如沽美酒置此高堂上與君長笑歌峻坂無停車急
川無停波不如沽美酒置此高堂上與君長笑歌人生
不滿百當復奈何痛當奈何來日苦少去日多
長相思
望歡城南頭覽取别時路路邊有深井井上有雙樹樹
有東西枝枝葉盡相附去年東枝榮今年西枝悴年年
望樹枝樹發行人歸
仙人篇
翩翩騎白鹿言上泰山頂俯觀浮世中不見百年影道
逢古時人綠髮被兩領授我採藥訣延年保夀命我聞
再拜跪問是何方求撫我挾我肘與我上天遊天上多
桂樹枝葉何修修折取忽盈筥馨香霑我裘何因入君
袖道路長悠悠
李質文彬(廣東人)
王臺驛亭子
春去臺空迹已陳危亭傑出澗之濱清溪繞屋可濯足
好鳥隔江如喚人明月委波金㶑灔青山帶雪玉嶙峋
桃花流水非人世或有漁郎來問津
和喻侍儀退朝韻
玉笋班頭左掖傍叨陪鴛鷺接清光羨君藉藉青雲彦
媿我蕭蕭白髮郎
龍樓五鼓漏聲催暘谷寅賓日馭回稽首九重天咫尺
五雲低駕六龍來
彤庭樂奏殿前歡侍宴歸來興未闌擬頌河清歌帝德
願言聖夀萬年安
吳植子立(嚴陵人)
寄孟兼張國錄二首
辟廱於樂地發軔稱竒瓌鐘鼓一朝饗冠帶如雲來横
經闡聖謨稽古育羣材菁莪興詠歎奎璧煥昭回皇情
敷文德昌運自天開抽毫贊鴻業明良何盛哉
昔别意何長重來歲華改沈憂誰與娛懷人邈江海褰
裳涉汀洲秋風被蘭茝日夕零露繁芳馨為誰采嘉會
諒難并良辰詎容待思君如明月夜夜望光彩
劉汝弼還自海上相與談詩於玉兔泉之西齋如
平生懽惜予有關陜之行不得從容游衍賦此畱
别
羨子觀滄海歸來及素秋相從白下飲絶似洛中遊價
重連城璧才誇五鳳樓明朝隔江漢相望兩悠悠
畱别張孟兼
故人昔隠仙華山高卧白雲終日閒我攜清都綠玉杖
相與嘯傲烟霞間一朝忽被徵書起姓名直入明光裏
清時冠帶圜橋門濟濟横經臨璧水坐擁皋比三載餘
石室仍紬太史書平生直氣横秋嶽秉筆一字誅奸䛕
邇來峻擢儀曹上千載皇風迴揖讓要知制作魯諸生
元是傳經舊劉向蹇予泉石是生涯白頭受薦來京華
相逢共醉金陵市一官却種河陽花人生離會良可惜
巳覺形容非昨日馬頭萬點蜀山青回首秦淮烟樹夕
丈夫才氣古所難去去有冠冠莫彈郫筒酒熟寧辭飲
飯顆詩成得細看憐君最是知予者慷慨高歌起中夜
葛令丹砂或可求王喬飛舄還堪借他時一笑蓬萊巔
碧桃亂發東風前還將玉管吹明月叶以雲間紫鳳篇
題蘆花被圖
秋風吟就蘆花被一落人間知幾年澤國烟波惟見畫
詩翁毛骨久成仙高情都付滄洲外舊夢長隨白鳥邊
日暮江空轉晴雪至今惆悵釣魚船
秋水軒
秋水軒前秋水清美人曾此濯冠纓芙蓉隔檻零露夕
鸂䳵滿汀殘照明洛浦佩環誰共解渚宫賦詠謾多情
滄浪歌罷無人和何處蒹葭月又生
過南湖戲折藕花
秋日南湖戲採蓮鴛鴦飛上木蘭船一聲白紵知何處
無復閒情似少年
劉崧子高(廬陵人)
題馬圖
天馬西來掠西極萬(闕)躡雲入紫塞秋迴玉頰明
黃河夜渡拳毛濕高(闕)不敢騎拄策却立當前墀
半垂絲韁齕青草明月(闕)鞍趁班早
織女吟贈黃進賢
憶昔束髮初嬌倚雲錦機折花事戲劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前梧葉零秋霜天寒手凍絲緒亂絡緯
悲啼金井牀春花更疊黃金縷花底青鸞蹴烟霧東風
何日天上來擬奉瑤池宴歌舞十日滿匹恒苦遲一夕
停梭生網絲持刀沈吟剪秋水粉泪欲落愁風吹遠懷
素心人邈在千里道何由托交歡持此永相保東鄰小
姬昔同年至今盛飾為母憐幾回月高鳴杼軸正是他
家夜彈曲
雙翠軒詩為劉汝弼賦
雙翠軒聞在鄱陽萬斛山下宫亭湖水之東偏疎窗碧
戶照雲日美人在望何娟娟問之此軒奚以名云有雙
檜者乃是昔人手植之所成百年雨露見翹蔚萬井烽
火遺崢嶸編氓父老共歎異摩娑重說當年事屋角仍
瞻秀色(闕)更喜清隂庇宜爾劉氏賢子孫卜築(闕)
幾千尺但見旌幢矗矗並立
當高門(闕)宿雙檜畔願親強健長相保(闕)
憶我往年湖上過東望鄱山千翠螺(闕)
明月正湧黃金波此時懷君雙(闕)
訪仙島題詩遠寄軒中雲歲宴端期拾瑤草
秋夜紀夢
美人遺我雲錦書問之所因吾故居章江千里波浪闊
七月舟楫來何如書中字字光凌亂一讀中腸一回轉
青鳥西飛不可招凉月斜風動河漢
秋夜詞
林烏夜啼金井西蟋蟀在戶聲相齊中天無雲白露下
漸見梧桐青葉低幽居此時愁獨曉蘭燈雙照蛾眉小
歌聲恐逐回風高掩抑冰絃破清悄絃中語咽心自傷
低頭却看明月光羅衣一夜惜顔色庭草明日霑秋霜
甘心霜下草祇在階庭好不作白楊花飛飛洛陽道
芳樹篇
芳樹好容華深深映狹斜二月三月時千枝萬枝花夜
舞留瓊佩春遊礙寶車折榮遺遠者含思獨咨嗟
送周德剛歸九江並柬其兄仲常
君家伯仲才名盛賤子東南道路窮往昔永懷千里别
只今謾想一樽同蒹葭水驛青鳬雨落木山城白鴈風
歲晏林居最相憶九江消息若為通
秋林圖題贈曠伯逵
迴風蕭蕭吹北林行雲冉冉生夕陰天寒雁去洲渚淨
秋雨龍吟波浪深飄泊共憐今日興畫圖因見古人心
幾時螺子青楓下深結茅堂更遠尋
牛諒士良(東平人)
秋林高士圖
林皋木葉下江潭秋水生靈飈蕩陰霧落景涵虚明手
結芙蓉佩目送孤鴻征沖襟契玄賞招搖千古情
淦泉詩為劉明善賦
鄂渚通金滙枝江入漢流珠光宵射月雲液晝涵秋遠
脈趨南紀靈源接上游潤分滋蕙浦香汎采蘋舟喬木
承深澤名公屬舊遊觀瀾探妙理育德繼前修浩蕩風
雲會飛揚歲月周使軺輝翥鷺鄉夢隔盟鷗酌泂詩方
美投竿志未酬賜歸看晚節佩玉映芳洲
畫梅
梨花雲底路參差折得春風玉一枝南雪未消江月曉
欲從何處寄相思
紅梅
隴頭人未來江南春幾許惆悵玉簫聲吹落胭脂雨
顧觀利賓(京口人)
挾彈圖
窈窕雲生谷蕭條風滿林華裾因駐馬翠樾正鳴禽似
亦尋幽致還能愜賞心明朝五陵道飛鞚落花深
為卜者馮生題山居圖
賣卜生涯薄心猶逃市朝欲歸盤谷隠不受小山招種
樹環溪閣開門隔野橋桃花春水漲漁客每停橈
夜坐
嘖嘖候蟲鳴噰噰寒雁過擊柝警荒戍然燈照孤坐風
從林外來月向窗間墮悲歌清夜發激烈誰其和
芙蓉野鴨圖
欲採芙蓉寄遠情秋風江上錦為城閒愁總付東流水
來看鳬鷖弄晚晴
為袁一無題扇
月中仙子種娑羅樹底遥山隔綘河吹落秋聲向何處
紫篔窗戶晚凉多
秋院竹木小景
庭柯日日減秋陰翠袖輕寒漸不禁拾得階前大梧葉
戲拈湘管寫微吟
梨花睡鴨圖
昔年家住太湖西常過吳興罨畫溪水閣筠簾春似海
梨花影裏睡鳬鷖
吳去疾(字同安慶人)
春日雨中示友人
二月已過三月臨茅堂寂寥常雨隂梅花白白落已盡
楊柳青青渾未深何日新晴出山郭及時行樂稱春心
應須載酒窮幽賞爛醉扶肩過竹林
酬李卿
李卿好客天下無日日相過惟酒徒眼花耳熱不復醉
瓶罄樽空還復沽去年解后畱君第七日疎狂淹客途
近有新詞來寄我灑然清興滿江湖
除夕
一暑一寒時又改相看相守過今年椒柈送酒來深夜
銀燭開花向暮筵物色漸隨新節換老懷偏為舊時憐
獨慚五鬼窮仍在虚有錢神論可傳
徐尊生大年(闕陵人)
佩刀行(并序)
金華之永康有山曰雲巖拔起天半有巨舟藏壑中舟
尾翹出如蠆一釘墜崖下野僧得之以遺張君孟兼孟
兼製為佩刀銛利特甚尊生為作歌
神人藏舟半天裏絶壑谽谺露舟尾錚然有物墮中宵
八觚稜嶒長尺咫野僧拾之歸張公化為夭矯蒼精龍
不知何世何年閟竒氣剸犀斷虎一旦生神通魑魅却
走妖邪空張公佩到蓬萊殿天上羣仙驚未見青絲絛
懸白玉環當晝孤光搖冷電為君淬厲向盤根縱有青
萍何足羨他年辭榮歸浙山莫行金華赤松間精靈感
會霹靂響便恐飛去無時還
吳雲友雲(義興人)
題魏仲遠見山樓
百尺樓居盡日開四圍山色送青來平湖霽雨鷗波靜
畫棟春風燕子回天末烟霞連海岱座中賓客對蓬萊
登臨豈特如王粲擬欲披雲接上台
送李民瞻侍郎宣諭陜西
侍郎將命出金鑾一路傳呼遠近懽關内官曹迎使節
秦中父老識衣冠雲開太華三峯秀水遶黃河九曲寒
寄語渭川千畝竹西風還解報平安
題(闕)送别圖
江山天共遠無限别離情人去長亭在空餘落鴈聲
秋夜二絶句
中秋不見月相思情未絶倦對讀書燈風來自吹滅
寒光滿天上明月在水中照我雙塘蓮葉葉生秋風
鄭沂叔魯(姑蘇人)
題安慶府城樓
高閣崔嵬倚碧空五雲深處望江東勢牟太華羣山伏
地壓長淮亘古雄桂子影團千里月梅花聲斷五更風
從今鐘鼓分明聽過客爭誇太守功
至淞江
路入雲間去青雲上錦袍水連三泖闊山擁九峰高白
鶴嗟何及鱸魚興亦豪淒凉千載事釃酒向亭皋
題山居圖
杜陵西上浣花莊茅屋低低在石傍最是可人三月節
一山春雨茯苓香
吳伯宗(字同金谿人)
賦得羅漢洞送陳宗進歸會稽
古洞根石壁嵌空隠崔嵬聞昔有異人拄杖曾一來靈
跡已緬邈洞門閉青苔枯木寒未花千年待誰開屬兹
休明運百里紆良才德星麗中天移影照蒼厓鸞鳳詎
棲枳覽輝謾徘徊早見丹穴雛志欲淩九垓定省方繾
綣歸期忽相催還轅過湖口驛路隨縈迴吾知青雲興
却繞蓮花臺風高墜落木歲晏舒寒梅明登會稽頂想
像遊天台臨期重回首兩地心悠哉
題李氏棲碧樓
唐有謫仙人風骨特高妙晚愛棲碧山閒心付登眺桃
花與流水目擊領其要遐觀窮有象幽討入無徼不知
誰相問但覺遺一笑聲落天地間松風紫鸞呌諸孫企
高躅異世頗同調瓊樓梯空青銀榜生光耀予亦愛其
人臨風劃長嘯
余氏山南小隠
萬疊碧山紆維南好隠居竹深清野闊林響夜窗虚古
巷多回轍匡床剰貯書忽聞歌調起白石意何如
周子諒(字同廬陵人)
讀子書作
學館坐無事故書聊復看披文既薈蕞尋義亦泮渙趨
前後已逸顧舊新輒竄萬言雖畢陳一理竟未貫往往
未終卷心目已憒亂置書歛視聽境地甚澄晏易書詩
春秋辭簡義亦煥聃書言五千隠約可徐玩奈何百家
言磊磊疊几案綿延比葛藟根遠益纏絆遂令矜名士
摹放如習幻雕刳出葩卉綴緝呈組纂悦目效女美飫
口匪芻豢推以合身心宜若霄壤判吾欲盡其文掇取
歸爐炭觀心勝觀書矹矹坐夜旦濯穢來澄清磨昏出
璀璨綿綿春雲舒炯炯秋月爛詠歌成文章昭倬比雲
漢往者予弗及來者予何憚作詩示朋曹無乃駭童丱
贈别郭元達二首
時雨布嘉澤林塘有餘清端居方自怡子有千里行問
子行何為豈緣好爵嬰守道以時動所念在蒼生風雲
浩茫茫山海日震驚撥亂需大猷寧徒阻甲兵溫溫國
之良蘊義富且精高歌起林莽抗議登明廷勿懷一身
計勉樹千載名娖娖中林下小廉何足稱
黃鵠乘天風飄飄忽高翔飛飛巢林鳥刷羽情内傷豈
無淩霄志六翮不得長念子平生意相送以徬徨勿言
易為别明發各一方悲來解佩劒為子復進觴且為遊
子歌歌詞何慨慷疾風吹征颿旭日在衣裳自古有離
别各言慎行藏
白紵詞
井梧墜葉聲如雨轆轤夜靜莎雞語西里佳人怨薄寒
惆悵燈前歌白紵白紵新時白若霜象牀開合秋水光
製成只恐香塵汚衣著偏宜九夏凉西風乍入羅幃裏
數點清塵不禁洗競開篋笥試新紈舊服抛捐那復理
嗟爾白紵怨勿深憐新棄舊他人心願將貞白永相保
今年卷却明年討
秋風詞
秋風乍高江葉飛秋水欲落江聲微誰家寒事促砧杵
别館清霜侵客衣旅遊漸倦黑貂敝鄉信不來南鴈稀
秋江搖落人當歸秋江搖落人當歸
戈鎬仲京(鎮江人)
桐孫曲
崑山玉軫蒼梧雲膠弦漆水生古春垂楊飛絲小鶯舞
海上桃花響紅雨仙人鸞尾掃寒空環珮行烟度湘浦
驚猿墜石秋雲裂鐵網珊瑚碎明月臨卭病客看文君
鬢影星星半成雪
渌水詞
紅船壓秋綠水澀藕根香昨夜龍沙月鴛鴦夢薄霜秋
彎掃蛾翠生色染絲黃為報潯陽客行雲不下堂
送陳伯淵教授歸沔陽
廣文金閨身臺城一相見壁素懸青燈花蟲蠧書卷去
買沔陽船抽帆上秋水别路折垂楊歌聲斷腸起花落
烟江口青苧新槽酒索寞辭官資還家奉眉夀
春曉詞
鴉啼細柳東方明井上轆轤牽水聲花奴滿堂開翠屏
銀爐燒麝素烟輕西原落落秦川路白馬花鞭幾時去
落花昨夜飛成團蝴蝶歸來及春暮
菖蒲詩
溪毛剪雨森森玉細葉鋪香晚花綠崑山石筍瘦如龍
銀沙九節種春叢高堂坐客青雲氣鳳羽翹烟散花机
莫教秋質易闌珊日日銅瓶換芳水
寄劉彦炳
征旆遙分苑路西馬蹄春去弋陽溪相思欲和烏啼曲
一拂瑤弦意總迷
題野塘秋景
芙蓉秋色滿銀塘白鷺雙飛下晚凉記得採蓮看越女
醉騎驕馬映垂楊
王敬中(字同四明人)
送商公禮赴溫州
城東飛花點客舟花間春雨啼鈎輈風塵顧我獨青眼
湖海送君俱黑頭容成洞口明月好白沙渡傍蒼樹愁
雲山在望五百里何日相從汗漫遊
南湖齋居寄友人
山寒夜透青綾被海日朝明白玉珂隠几不知春色晚
停杯驚見落花多旃檀香裏來僧梵楊柳橋邊起棹歌
咫尺湖光不相見竹牀琴調近如何
贈友赴廣州
烏府才華爾最賢北風又上孝廉船篋書尚有陳琳檄
行李那無子敬氊帆影曉分湘浦月珮聲晴拂隠山烟
壯遊萬里須乘興好著聲名到日邊
僧似杞楚材(鄱陽人)
寄題劉氏雙翠軒
兩株擁秀立階除絶勝蘭苕畫不如晝影並移當几席
嵐光相與落圖書羽衣霓袖臨風舞鴉髻雲鬟帶曉梳
珍重二難孤未得更栽連理伴幽居
題米元暉山水小景贈陳原貞别
江頭雨足春水生江上青山烟樹暮扁舟明發去如飛
目斷征帆入蒼霧
僧來復見心(豫章人)
車駕臨蔣山於崇禧寺賜高僧齋議設無遮會謾
成口號二首
崇禧寺前風日清鑾輿遙迓定鐘鳴山林有道裨王化
天地無私荷聖情婁約入梁終應詔惠琳居宋豈貪名
金山重感千年夢願濟幽靈答治平
祗園花雨曉吹香手綰袈裟近御牀闕下紫雲隨雉尾
座間紅日動龍光金盤蘇合頒殊域玉盌醍醐出尚方
稠疊屢承天上供每慙無德頌陶唐
桂隱為日東楚上人賦
上人種得桂扶疎好似淮南隐者廬金粟滿林秋富貴
碧藂漙露夜清虛月中子落翻經後風外香飄起定初
掛錫榑桑看秋色虚遊絶勝廣寒居
同朝天宫道士朝回口號
羽仙飛佩曉泠風禪子金襴映日紅共祝太平朝帝闕
蓬萊兜率五雲中
午隂初轉御橋灣齋退從容出九關天上好風重送喜
鑾輿明日幸鍾山
僧宗泐季潭(天台人)
江南曲
泛舟出晴溪溪迴抱山轉欲採芙蓉花亭亭秋水遠心
非檣上帆隨風豈舒卷但得紅芳遲何辭歲年晚
送瀾法師歸雲門
故山從此去何日更相逢獨倚千峰閣閒聽六寺鐘石
林流水繞蘿徑落花封會有東歸興來尋雲外蹤
朝來
朝來暑氣清疎雨過簷楹徑竹欹斜處山禽一兩聲閒
情聊自適幽事與誰評几上玲瓏石青蒲細細生
贈日本僧
海外趁商船江東住幾年華音雖已習鄉信若為傳一
鉢隨時飯諸山到處禪凉秋明月夜夢渡石橋烟
道中
青石懸蘿花羃羃綠田分磵水泠泠人家深住黃猿塢
漁網高張白鷺汀
僧廷俊用章(鄱陽人)
次孟天暐南山雜韻二首
南湖三月水如天共愛風流賀監船若道沃洲還可買
數椽高卧白雲邊
日上南山春霧開雨餘鏡水綠如苔風流賀老今塵土
短棹何人載酒來
僧懷渭清遠(豫章人)
畫梅二首
瑤臺夕承月玉砌曉凝霜花映含章發枝横禁籞長春
風似相識偏惜壽陽粧
折得江南春悵望洛陽客悠悠歲年暮浩浩風塵隔道
遠勿相思相思減容色
次孟天暐雜詠二首
賀監湖邊草色春秦淮江上柳條新山川是處堪行樂
晴日風光思殺人
暮春三月風日妍亂折花枝送酒船西嶺山光青浸水
南池柳色綠生烟
僧子楩用堂(四明人)
思親
憶别長汀十二秋羇孤江左謾增憂寒蒲雨足橋南浦
新筍春生舍北丘破衲一身雲渺渺寸心千里水悠悠
鄉書莫寄天南鴈堂上慈親已白頭
雅頌正音卷四
