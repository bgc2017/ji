雅頌正音卷三
明劉仔肩編
危素太樸(臨川人)
輓達兼善
大將忠精貫白日諸生攬涕讀哀詞天胡不隕楊行密
公恨不為張伯儀滿眼陸梁皆小醜甘心一死是男兒
要知汗竹留芳日只在孤舟淺水時
題營丘山房
太岳流芳裔何年徙贑州殊勲思尚父作室表營丘故
國兵戈後空山草木秋穆陵關北路風雪近曾遊
南京别王道士
秦淮卧病惜春陰訪問深知故舊心千里家鄉漸投老
雲山爛漫許相尋
孟昉天偉(北平人)
十二月樂詞(并引)
凡文章之有韻者皆可歌也第時有升降言有雅俗調
有古今聲有清濁原其所自無非發人心之和非六德
之外别有一律吕也漢魏晉宋之有樂府人多不能曉
唐始有詞而宋因之其知之者亦罕見其人焉今之歌
曲比於古詞有名同而言簡者時復亦有與古相同者
此皆世變之所致非固求異乖諸古而強合於今也使
今之曲歌於古猶古之曲也古之詞歌於今猶今之詞
也其所以和人之心養性情者奚古今之異哉先哲有
言今之樂猶古之樂不其然歟嘗讀李長吉十二月樂
詞其意新而不蹈襲句麗而不慆滛長短不一音節亦
異旁遘冥思朝涵夕詠諧五聲以攤其腔和八音以符
其調尋繹日久竟無所得遂輟其學以待知音者出而
予承其教焉因增損其語而隠括為天淨沙如其首數
不惟於尊席之間便於宛轉之喉且以發長吉之蘊藉
使不掩其聲者慎勿曰侮賢者之言云
上樓迎得春歸暗黃着柳依依弄野輕寒似水錦牀鴛
被夢回初日遲遲
勞勞胡燕酣春逗烟薇帳生塵蛾髻佳人瘦損暖雲如
困不堪起舞緗裙
夾城曲水飄香掃蛾雲髻新粧落盡棃花欲賞不勝惆
悵東風縈損柔腸
依微香雨青氛金塘閒水生蘋數點殘芳墮粉綠莎輕
襯月明空照黃昏
鉛華水汲青尊含風輕縠虚門舞困腮融汗粉翠羅香
潤鴛鴦扇織迴文
疎疎拂柳生裁炎炎紅鏡初開暑困天低寡色火輪飛
蓋暉暉日上蓬萊
星依雲渚濺濺露零玉液涓涓寶砌衰蘭剪剪碧天如
練光搖北斗闌干
吳姬鬢擁雙鴉玉人夢裏歸家風弄虚簷鐵馬天高露
下月明丹桂生華
雞鳴曉色瓏璁鴉啼金井梧桐月墜莖寒露湧廣寒霜
重方池冷悴芙蓉
玉壺銀箭難傾缸花凝笑幽明霜碎虚庭月冷繡幃人
靜夜長鴛夢難成
高城迴冷嚴光白天碎墮瓊芳高飲撾鍾日賞流蘇金
帳瑣窗睡殺鴛鴦
日光灑灑生紅瓊葩碎碎迷空寒夜漫漫漏永串銷金
鳳獸爐香靄春融
七十二候環催葭灰玉琯重飛莫道光陰似水羲和迂
轡金鞭嬾着龍媒
張以寧志道(莆田人)
賦段節婦
莫磨青銅鏡莫理冰絲絃黃鵠不重行女貞難再妍嗟
嗟未亡人寂寂長自憐百死何足惜但惜負所天嫁時
舊巾櫛不忍棄且捐所天諒有知攜之見黃泉
送鄉友
君家重峰下我家大溪頭君家門前水我家門前流我
行久别家思憶故鄉水况乃故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪
上為問水中魚别時魚尾赤别後今何如
春暉堂詩
上天生萬彙何物能報之所以古孝子感兹蓼莪詩况
母紅芳年手提黃口兒獨於霜雪際迴此陽春熙昔為
斷蓬根今如芳蘭枝母恩雖莫報子職當何為願將一
寸草化作傾陽葵上以承君寵下以報母慈
奉使安南國出都門作
大隱金門三十載幾回馬上聽朝雞如今一吐虹霓志
萬里交州入馬蹄
林公慶孟善(栝蒼人)
賦得明月樓贈孫伯融
兩溪合流涵太虚白龍簸弄摩尼珠玉娥捧盤不敢去
孚尹散入仙人居仙人乘雲遊汗漫瓊簫寥寥度銀漢
斟酌北斗依上台玉宇珠宫露如霰鳳臺神馭不可留
春風花開帝王州夫容峰前舊時月夜夜長照溪上樓
長沙三絶句
定王臺上關中土西望長安多白雲賈誼才高空有賦
河間博雅更無聞
太傅兒孫多濟美東陽絳灌少聞家欲尋遺井無人識
蛺蝶飛來薺菜花
岳麓道林何處是郡人遥指水西村儒宫佛寺俱無迹
竹樹如麻暮雨昏
程國儒邦民(鄱陽人)
客新安用欒秉德韻
溪頭新雨水潺潺行役寧消半日閒棧影連雲通五嶺
柝聲和月出三關官營白酒初成市客舍黃塵不見山
撫景豈勝懷古意盡言天道似循環
凃穎叔良(豫章人)
送董太祝赴濠州
漢祖起豐沛唐公興晉陽方今堯舜聖肇迹自濠梁葱
鬱佳氣集紛紜才傑良旌旗歘南渡奄有吳楚疆淮海
何漫漫荆山獨蒼蒼分符重牧守組綬出明光朱轓翼
五馬白日曜周行綏緝知有道懷柔喜多方仁風日以
洽桑梓宛相望戚畹車蓋盛侯家珠繡香從知湯沐邑
歌頌聿昭彰嘆我愚朴士忝班聫奉常迴翔玉闕下白
髮愧疎狂典禮懼深曠祝釐誠允臧分攜詎忍别撫劔
苦增傷亹亹文運泰輝輝天業昌恭期樹佳政遺惠流
帝鄉遂令千載下奚啻比龔黃
送張助教之淮安參謀
長淮據天險南北當要衝職方既已定分閫鎮兵戎時
君奉詔往參佐理從容爰投定遠筆鞍馬如飛龍大將
開國舊英氣生霓虹高談濟時略魚水相和同擊楫祖
生志草檄陳琳工折衝樽俎間庶以樹竒功吾聞中原
地逐鹿角羣雄先當遠斥堠一掃烟塵空勒銘燕然石
早掛天山弓歸來朝明主賞賚恩數隆顧視迂闊士不
啻秋生蓬壯哉從軍行頗有前賢風長揖别京闕分攜
苦匆匆遠樹引旌節飛雲送艨艟邊城並大海四境無
驚烽轅門有餘暇書札寄來鴻
送王典籤南豐同知
聖主龍飛日登庸選俊良大廷興禮樂列牧重符章贊
理須才傑謀猷布紀綱講筵承詔旨驛候戒舟航道里
通盱姥風謠逮粤疆政期均賦役恩恃恤逃亡麥秀聞
歌頌桑隂見冶粧閭閻豐五袴稿秸送千箱增秩知多
喜施仁願有方自能紓睿眷真足致時康海日輝輝白
江雲冉冉黃分襟嗟欲别看劔興尤長子固遺文在麻
姑舊醞香相思天北極還想接鵷行
送劉典籤赴徐别駕
彭城古要地襟帶控河流雲飛芒碭野天近岱山陬生
俗喜驍暴干戈輒相仇爰從楚漢後英氣鬱難休聖代
暢炎運恩威聞九州徐方既賓服民物在懷柔通守任
賢德贊襄敷令猷蘭臺輟文彦遄征自無留鼔棹出淮
海前旌駐鴻溝招徠省耕稼凋瘵庶云瘳仁化被邊鄙
淵藪畢來投坐看河洛外指掌可旋收分闊車輦下深
情苦悠悠同鄉復同館寂寞恒相求臨岐莫可贈舉觴
復能酬惟瞻豐城劍龍氣夜中浮
送友還上清復往旴江并柬吳伯度方壺子
康樂好山水子長躭遠遊陶潛歸故里范蠡泛扁舟四
子趣向異俱諧心所投知君亦瀟灑文采重天球曳裾
輦轂下富貴復何求引棹忽長往飄然若風休丹崖覓
鬼谷龍虎氣雙浮團團桂樹綠歷覽舊山幽旴姥遠相
待麻姑居上頭紅泉映綠澗玄醴注清秋還要方壺老
復約延陵侯脱屣塵世外懷珍比前修祗恐明詔下玄
纁賁林丘烟霞席未暖來覲帝王州
秋夜和黃典籤
遥夜天宇迥開軒坐前楹月華臨水動凉風滿庭生屢
惜光景至悟兹塵慮清疎星明玉闕委露浥金莖流序
倏將邁嘉朋紛遠征徵才旅羣彦鳴珮集玉京文詞資
麗澤笙磬感同聲非比江湖客馳心摇懸旌
酬鄒伯謙見寄
白髮蕭疎忝侍儀夔龍青瑣許追隨禁廬晚退仍分直
宣室春來屢祝釐翔燕遠過雙玉闕流鸎深囀萬年枝
老懷寥寂將何補自有雲泉入夢思
劉丞直宗弼(章貢人)
讌章光遠宅
薄暮沐時雨淩朝陟崇山洩雲去復來流水清且閒褰
裳俯茅屋高論激晴瀾層軒既顯敞好鳥鳴間關開樽
意殊樂劇飲未言還何當脱塵鞅共卧青松間
詠蘭得詠字
春陽麗空谷幽花被芳逕葳蕤浥露光蕭散迎風勁質
非荃蕙變根與松桂競錫夢瑞先兆紉佩香逾近亦欲
搆新亭於焉樂觴詠
賦落花以宋元憲金谷樓危到地香得香字
英華本天性開謝任年光自是春風改那因夜雨傷低
迴飄綺席荏苒度雕牆翠霧當窗合紅雲匝地香點泥
登燕壘添蜜入蜂房剪綵誇西苑成粧詫夀陽角哀番
塞曲逕遠誤漁郎但使靈根在重看錦樹芳
高齋宴集得枯字
華燈明别館綵月度平湖簪盍欣聯璧杯行類貫珠交
情過管鮑文藻繼楊盧梁苑遊堪並蘭亭興不殊舞迴
香篆裊詩就燭花枯共惜芳春好焉知清夜徂
九日東林寺燕集以來把菊花枝分得把字
季秋屆良辰文宴集蘭若杯行樂酬勸墨妙競揮灑坐
令干戈際頓使懷抱寫感昔生遠思登高睇平野風流
緬龍山雄豪追戱馬采采東籬花何由未盈把
秋日東林宴坐
高秋坐虚館颯然神慮清迴飈颺疎雨瀟灑集前楹始
欣塵雜遠稍覺微凉生簷鐸遞相答林蟬時一鳴物情
各有適吾生豈無營
采石蛾眉亭
昔從淮海泛歸舟曾為蛾眉十日留翠袖雁行歌子夜
玉壺鯨飲醉清秋江山有待仍青眼歲月無情易白頭
滿目閒愁懷李謝數聲漁唱起滄洲
金山寺
孤峰宛若巨鼇簮横絶中流翠色深勢與波濤相上下
影隨魚鳥共浮沈椒門風起雲翻墨瓜步潮回月湧金
擬汲中澪觀瘞鶴維舟三日阻登臨
題高麗貢使還卷
大明天子混華戎又報三韓使節通錫命新頒如斗印
歸帆穏駕落燈風衣冠復覩唐人制樓櫓何煩漢將功
翹首金陵天咫尺扶桑日上五雲紅
文軌初同泰運開藩邦傳令動雲雷三韓舊控元菟險
重譯今隨白雉來使節秋風辭殿陛樓船春水泛蓬萊
金章珠翟承殊渥專對從知得俊才
題徐唐臣畫
招提隠翠微一逕入林霏松風清麈尾雲影落銖衣翛
然絶塵想日暮澹忘歸
遙空度雲影高樹臨清流鬱鬱千嶂暝蕭蕭羣籟秋援
琴坐磐石或恐是巢由
同俞自安泛舟南湖寄龔所立
高秋留别墅亭午泛寒流未結巢由社還同李郭舟波
光迎日動雲氣挾山浮為問乘槎客何時賦遠遊
題孫子讓山水
斜日在松杉千崖暝色酣山藏五柳宅路轉百花潭亂
石明蒼玉遙峰露碧簪終希陪妙躅來此脱征驂
題湘中袁氏先隴瑞芝卷
湘水清無底湘山高入雲曾聞三秀草表瑞百年墳馬
鬛瓊光覆牛眠紫氣分兵戈嗟阻隔春雨長榆枌
題鮑典籤芳塢隠居圖
幽勝似仙家緣雲石磴斜陰崖留積雪晴樹亂明霞寺
遠時聞磬溪深未沒槎抱琴來谷口多是識桃花
北極院紫霞樓
危構憑虚切太清紫霞如綺散前楹萬年佳氣通函谷
五夜神光動赤城鶴駕淩風霓旆遠鳳笙吹月羽衣輕
崆峒對面三千丈我欲因之問廣成
題陳氏中靜軒
為愛城東處士家竹門藤巷寂無譁清溪時集忘機鳥
喬木來巢返哺鴉窗下晨香燒栢子甕頭春酒釀松花
年來我亦嫌紛擾擬卜南鄰度歲華
過舒州弔青陽余先生
指揮戎馬駐江瀕南紀安危寄一身闔室同歸追李芾
孤城百戰繼張廵河山莫誓勲庸盛金石徒傳翰墨新
漂泊風塵愧何似空餘涕淚滿衣巾
除夕分韻得馬字
歲事聿云徂年華浩如寫良宵集黌宇文宴盛儒雅絳
蠟搖夕輝清醑溢春斝聯詩效韓孟摛藻軼揚馬歡樂
詎終極襟懷共瀟灑明發慶始和相期錫純嘏
熊鼎伯穎(臨川人)
題營丘山房
築居臨貢水攬勝擬齊封燕翼當時計鷹揚百世宗喬
林空翠濕華屋曉雲重預卜非熊兆多應晚歲逢
題江岫圖
雪渚水初生寒雲落雁聲片帆天共遠南望總關情
吳彤文明(臨川人)
峽口晚泊四首
川路渺無際揚帆遡流波征人嘆遲暮舟子方笑歌去
去日將夕維舟松上蘿坐嘯微雨歇洲渚落花多
翠壁隠殘照滄洲生夕陰鷗鳥忽飛去幽幽春水深涉
險念先訓觀風推聖心功名覺遲暮蕭颯二毛侵
日落潭水綠松間聞子規征途一萬里江月每相隨王
事有程度人心多嶮巇周詢庶有濟驅涉不知疲
江烟歛初夕華月入我舟坐久風露集微寒侵敝裘戍
鼔動邊思櫂歌縈客愁漸聞湍響急度峽是歸州
蘭以權世衡(西河人)
題東峰驛用梁郎中韻
香浮綠蟻山中醅磁甌遠勝清蓮杯不用笙竽為佐酒
松風一派從天來半酣走筆寫新句飛龍滿壁真雄哉
故人騎鶴幾時去空庭寂寂官梅開
題越上人臨清軒
塵境不可居飛錫傍流水高檻接空溟新綠渙如砥孤
影過寒鴻悠然逝羣鯉所以川上人於焉契斯理卜築
擬幽棲兼足浣塵耳愛此春雨餘波光淨禪几
題劉郎中雲海蓬萊軒
誰信劉郎是謫仙行軒不減洞中天蛟龍嘘氣成樓閣
島嶼無波見市㕓鶴到詩壇通遠信人看棋局惜流年
卜居自愛三山好贏得烟波滿目前
酬寶秀才
旅宿三秋依古寺御溝斜月似秦淮欲憑征雁傳鄉信
却厭鳴蛩感客懷剪燭且為談磊落敲棋還可助俳諧
休嗟行篋空如洗猶有黃金半股釵
延碩上人
村深無客到今日喜公來卓錫當松逕談禪坐石臺晴
看江鷺浴暖愛野梅開休笑無清供溪頭水一杯
張紳士行(齊郡人)
題畫二首
高樹漏疎雨滴瀝下銀塘美人捲簾坐銀鴨自添香風
吹綠荷葉正見宿鴛鴦
閒門綠樹老華池芳草生偶隨蝴蝶起獨自下階行何
處垂楊院春風驕馬鳴
湖中玩月
銀波千頃照神州此夕人間别是秋地與樓臺相上下
天隨星斗共沈浮一塵不向空中住萬象都於物外求
醉吸清華遊碧落更於何處覓瀛洲
送勤上人歸靈鷲山
靈鷲禪房我所思可堪春晚送勤師亂山啼鳥烟霞裏
一路落花風雨時定有猿看窗外果應知苔護壁間詩
門前有徑通三竺欲向中天採石芝
題江岫圖
烏衣巷裏東風老蝴蝶飛來滿芳草美人春夢隔天涯
十二巫山眉不掃巫山巫峽江水新烟波渺渺江南春
鴛鴦不識横塘路鸚鵡窗間呼向人青燈誰共官曹宿
雪楮雲毫吮晴綠太常春甕碧霞沉六曲屏風對銀燭
楊翮文舉(金陵人)
酬孔秀才
達人樂高蹈寒士躭遠遊遠遊欲何之禦冬無重裘栖
栖道路間四顧誰與謀溫言忽相慰慶愜復焉求三復
緇衣詩調高安能酬薄言寫心曲終覺懷慚羞
春遊次韻
白日諒難羇流光遽侵尋春風萬餘里觸景愁我心出
門將何之高步凌嶇嶔纍纍丘塚間古木殊陰森昔賢
日已遠朱瑟尚遺音千秋百歲後有酒不可斟傷哉雍
門語感之淚霑襟榮名安足羨行樂須在今夙興聽鴻
鴈嗷嗷尚哀吟
遊廣教寺次李生韻
勝日欵禪宫蒼苔印屐蹤雲間聞梵語烟外聽齋鐘樹
列千年檜林深百尺松明珠光錯落幽壑舞驪龍
題徐熙桃花鸚鵡圖
海上紅雲日日新碧鸞無夢識芳塵金籠不鎖閒鸚鵡
占得東風一段春
題李得瞻壁間相看不厭圖
窗前圖畫勝玄關怪石長松九夏寒寄語山靈休厭客
清風明月好相看
寄于清叔二首
暖沁香篝宿火溫綘紗紅燭照黃昏自憐不廢千金夜
帳底吹笙倒玉樽
梅花亂落雪紛紛兩袖東風酒半醺春月滿堂歌舞散
高情渾欲夢梨雲
雅頌正音卷三
