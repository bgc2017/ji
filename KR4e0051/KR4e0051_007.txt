蚓竅集卷七
雲間管時敏撰
西域丁鶴年評
七言長律
審理正蔡原輔遣子還天台省親
郎君烏帽越羅衫文采温温自不凡大父高堂垂鶴
髮阿翁上府署冰銜閒情白日佳山水雅操清霜古
檜杉公舘揮毫知有暇客庖食蟹喜無監宦遊遍歷
長途轍歸省俄揚極浦帆水暖船頭魚潑潑泥融江
尾燕喃喃彩虹遙貫詩連軸𬗋氣高騰劔在函行李
異鄕過赤壁看花故道入黃巖國人共識張曾子隣
叟争迎阮阿咸拜舞重闈通遠問平安須早寄魚緘
題藍山簿天台陳仲素先隴圖
孝子之官萬里途臨行貌得夀蔵圖赤城親舍雲多
少黃葉人家路有無雙石效竒華表立一峰拔秀錦
屛紆地存牛跡曾眠處山擁龍形正向隅燁燁靈芝
生百本森森喬木長千株青天忽下過門鶴白日仍
飛累土烏有客束芻將適越無人掛劒更歸吳年登
老圃收松子秋薦思亭採木奴入里上官知下馬卜
隣故老候歸鳬榮知衣錦風雲遂恩及焚黃雨露殊
且喜子孫供祭掃不愁翁仲沒榛蕪哀余東望干將
下寒食梨花酒一壺
題典儀柳以臨九鸞白雲圖
清郎今是
楚儀官鴈蕩雲山畫裏觀山似青鸞来九箇雲非蒼
狗變千端倚門斜日楓林晚拄笏高烛草閣寒庭樹
鷄鳴思問寝江庖魚美阻承歡桂因招隱烟叢老萱
解忘憂露葉溥溪上樵歸風且便源頭童汲雨初乾
烏犍耕後曾秋穫白鶴歸時及晚餐東里遷居逢孟
毋西隣醵社祀丁蘭天邊見鴈歸心切月下聞蛩旅
夢殘
𬗋誥定應来絢爛綵衣重得舞盤桓板輿前引行花
徑竹杖旁随過藥闌春酒高堂介眉夀更圖家慶後
人看
九曲山房為寧波史孝子賦
四眀高士好山房雲磴烟林隔渺茫小逕到門通窄
窄流泉繞壁聽浪浪幽居宛似清風屋别墅渾勝華
子岡漁入誤迷源口路樵歸分坐石邊牀傷烏群集
慈親墓吊鶴雙臨孝子鄕芋栗早收防歲歉蘋蘩預
採備秋嘗故交天上青雲遠高隱山中白日長秫米
夜舂催釀酒松花曉折常焚香自知栗里多栽菊誰
復成都别種桑念我故園三泖上幾回落月夢荒涼
和韻過彭澤懷靖節先生
官船晚泊潯陽郭把酒長懷靖節賢腰折竟辭彭澤
米眉攅寧種遠公蓮歸来松菊開三逕老去柴桑受
一㕓晉代衣冠誰避世劉家社稷自書年雖云富貴
非吾願已有清高獨爾傳千載令人弔遺跡好山青
立縣門前
射虎行
鄂城之南山有虎為害其威暴甚獵者咸莫
敢攖
王聞之挽弓上馬一發斃之民皆稱慶禦災捍患古
人所重臣職在紀述不敢不書時洪武丙子
仲冬既望也
黃草玄冬多虎踞青山白日少人行
君王勃起英姿奮衞士前驅猛氣横弓挽蛇皮如月
滿箭飛鵰羽若風生弦開應手神應助鏃貫當心鬼
亦驚腥血濺時班尾折倀魂落處錦毛傾遊兵警衆
銅龍吼歸隊催程鐡馬鳴一路塵埃天已冥千營燈
火夜初明從今境内無驚擾犬豕村村樂太平
評曰(除害衞生寫出仁者之勇可見筆鋒與矢鏃爭銳矣)
敬和畫碧桃詩韻
風流畫史惜年光寫出宫桃異衆芳深淺舊紅渾改
色輕盈新碧倍生香佳人金谷顔如雪阿母瑶池鬢
已霜不與杏花爭艷冶肯随柳絮效顛狂靚粧姑射
花鈿小緩步飛瓊玉珮長勾引流鶯窺翠幕留連戲
蝶繞華堂題詩細詠情何極呼酒相看醉不妨帶露
一枝尤瑩㓗絶勝湯餅試何郎
評曰(詠物詩形容精緻至此非自家筆頭上有五色花者不能也)
