蚓竅集卷二
雲間管時敏撰
西域丁鶴年評
五言古詩
白馬篇
白馬行且嘶玉勒錦障泥揚鞭羽林郎宿衛通金閨
一朝赴邊急轉戰玉關西長戈揮白日高旌卷彩霓
驅山填火井累石起雲梯烽舉星芒亂弓開月影低
分符降赤勒飛箭定吽黎功許韓彭並名與衛霍齊
主恩諒可報國難詎難擠孰甘局鄕邑門巷閉蒿藜
遠遊篇
御風日萬里逍遥登遠遊竦身青冥表瞬息四顧周
目力隘八極壮志局九州泰山小封垤滄海眇浮漚
俯視澒洞間萬彙等蜉蝣浩歌挾洪崖長嘯訪浮丘
廻飊欵閶闔謁帝十二樓酌我𬗋霞觴遺我青鳳裘
授以長生訣歷劫三千秋從兹謝流俗大塊同悠悠
評曰(飄飄然有輊舉之意)
少小從行伍二首
少小從行伍而今作飲徒博錢尋劇孟買劔問風胡
結伴軍中戲嗔人醉後扶黃金三萬鎰誓娶陸家姑
少小從行伍千金辦武装日騎官廐馬夜宿酒家娼
知已寧論死臨危肻畏強蠻夷知姓字不敢犯封疆
評曰(任俠之状儼在目前)
銅爵妓
銅爵高臺上西陵古墓邊君恩徒自重妾貌竟誰憐
羞掩歌時扇愁登舞後筵惟餘漳浦月三五夜空圓
二隱圖
溪上放舟廽山中負薪暇一笑偶相逢於焉遂清話
寧知有秦晉况復論王覇回首總忘機青山夕陽下
評曰(題二隱圖者多矣無若此詩如親與二隱接談者結句尤為脫灑)
星夕
牛渚清且淺鵲橋西復東黃姑仙駕動天女錦機空
别淚零清露離魂慘驚風如何一水隔一會一匆匆
監生王廷采分教中都國學植槐于庭扁曰槐
軒求題
虚星孕良木植彼文苑中教雨既沾漑枝葉何青䓗
常刑庶無犯守護克有終歲久已云茂欝然若雲從
諸生儼成列弦誦怡清風伊人抱良材樹德匪爾同
當知進修者亦由滋培功
秋夜
不寐耿長夜攬衣徒歔欷隂蟲吟近砌涼飊動疎幃
素抱殊未釋清懽念多違豈惟南飛鵲兹夕無所依
寫懷
朝廽憩公舘殘陽坐来暝疎雨過高林華月出東嶺
流光晨復晡朱顔豈吾永故園歸何時悠然發深省
病後喜雨謝同寅紀善貝季翔見過
夜月忽離畢今晨雨滂沱秋聲落庭樹水氣沒池荷
豈云三伏中感此涼意多神清體自適頓然釋煩痾
眀當謁公舘仰謝數經過
曉起
直舘曉晴初官清遠塵俗怡然對簡編庶矣忘榮辱
遙峰擁歸雲高城澹微旭落盡凍青花江南雨新足
評曰(秋夜至此四詩有選人風致)
聽松樓為國學林敬伯賦
涼飈度中林長松發清響震蕩出巖巒蕭騷納天壤
初疑繁絃作復訝驚濤上倏爾若崩奔悠然亦平廣
大音本無聲至理奚有象復動陽始生姤静隂已往
逹人居高眀會茲適真飬心静聽轉聰慮屛神逾爽
豈彼㕓市間啾啾局塵坱好招陶隱居山中一清賞
和陸伴讀闓過梅根
江行愜素懷遐覽匪遊冶開蓬望九華隱隱白雲下
素波眀遠川青天入平野烟樹澹欲無風泉斷還瀉
囙知渼陂舟差勝習池馬斯遊樂未央我輩胡為者
評曰(辭嚴意新)
過蕪湖望天門山
揚帆下蕪湖梁山在吾目大江從西来天門勢如束
川日波上眀野樹烟中綠良朋有佳製每媿貂難續
顧兹欲忘言何以慰心曲
和吳教授晚泊大信阻風
樓船遡流上高帆阻長風大江浩無際一氣何鴻濛
回望天門山峩峩相長雄洪濤走其下屹立西與東
不有浮海歎豈無濟川功大鵬度寥廓斥鷃守卑叢
物理固有定世事徒匆匆張燈啓華筵一笑杯酒中
評曰(辭氣雄渾襟懷曠逹)
上慈母磯
危石立江中揚帆泝流上潮迴慈母磯木落和尚港
野闊風㬌眀秋净天宇廣西望淮山青持杯愜吾賞
