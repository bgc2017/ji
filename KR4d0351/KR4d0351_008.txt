楳埜集卷八宋徐元杰撰
書
白左揆論時事書
末學晩生身在化冶前日擬再造潭邃傾瀝所以燕厦
之私偶久病喘值此雪寒變作痁疾坐是惟有形留神
往而已仰惟景運時開真儒大拜積隂之久瑞雪朝飛
甫聽宣麻紅輪舒彩盎晴光者數日此可以覘世道福
矣然連日外間妄論云云天又為之隂雪此在聖上固
有定見未必如是加以都人惶惑又謂楮將易新故物
價穹而楮直損不可不斟酌為之曉諭恐傳播愈遠適
為幸災者乘之則國計所係非輕先丐鈞念某前日面
承鈞旨下體菲葑以搜訪人才為先務仰見開誠布公
垂福世道者如此顧惟某生長窮鄉交游不廣所知之
者惟得之於衆如李韶之耆艾骨鯁如方大琮之文學
氣節王遂徐清叟之議論激昂吳泳趙汝騰之詞翰稱
職其他如湯巾明朱氏之學黃濤奏潁川之最劉應起
負敢言之聲陳昉勵難進之節黃朴李昂英之直心正
氣而久寘閒散楊棟黃自然之民庸藹著而未加收召
凡此者皆海内士論之所屬物望之所歸至若班朝之
彦雖未能盡識凡平日之所訪聞者如丘廸喆陳詹陸九
淵趙隆孫湯中葉夢鼎畢允升葉夢得陳恊趙時煥柴
夢規游爚諸人皆有直氣每見其于職事間敢與長官
抗敢與大臣争敢斥都司之不仁者也其他所知未悉
别又採訪以聞今天日開明之朝將為潛消隂邪之計
莫若早為陽長之圖泰之拔茅連茹以彙而進於此二
十餘士之外誠當充包荒之量拓馮河之勇更加搜訪
不以遐遺而後消亡朋比之私一正吾君以皇極大中
之道庶幾交相維持乎君道之正洪範九疇之叙凡關
於天文地理人事之紀者日日参酌而修明之某受知
既深日夜念此力疾藁控惟是識見未真狂僭所及惟
大丞相矜其愚而亮之幸甚
白二揆論時事書
聞諸伊川程子曰古昔聖王之君天下也治之而争奪
息道之而生飬遂教之而倫理明又繼之曰不先天而
開人各因時而立政至哉斯言盖謀人國家者不可一
日而不講也矧今天啟休明朝登碩哲周召夾輔民具
爾瞻舉國欣欣然望太平之有日然以千載所難得之
嘉會當為一日不可緩之令圖古者堯舜之世其知在
急先務其仁在急親賢今旁招俊彦柬用名賢固已彬
彬而進然分布内外之士貪廉不可貿亂賢否不可混
淆遺逸疎遠之才不可不汲汲於搜訪使之拔茅連茹
起赴泰之會此今日最急之先務而知及仁守所當早
加之意也夫古者治民而争奪息其化流必自近始今
畿甸之近寇竊縱横行道往來之人或多震怖不可嚮
邇江海魚鹽之利皆權門勢家之竊據而乘間伺釁以
誨盗納侮者充斥於蘇秀常潤之區國法不存奸民争
利偽會莫禁祇見夫楮直之日虧銅錢浸消幾盡於商
舶之外泄而况諸郡之郵置不嚴命令不可得而信邊
境之間諜不審虛實不可得而知脫有緩急正恐事至
而憂不若事豫則立之所宜速圖也然則治之而争奪
可息非監司牧守責乎厥今邊疆之吏未必皆擇臺郡
所委未必皆賢州縣貪虐無所懲畏甚至廵警之職或
飬寇以漁其利者亦多矣况自清野之令行而屯田無
所施自戶版之籍湮而差役不以等自鹽法之屡變而
商賈日以困自牙契之拘敓而公私為之傷自義米之
樁留而凶荒無以備長淮千里民無還定之期浮江而
南家有愁歎之苦有司虐取不一而足甚而未嘗調戍
而軍期為之峻征所至旱傷而守令不以實告民怨鬱結
長此安窮根本内摇釁隙外啟儻不道之以懷生之樂
寧保其不懷等死之心愚恐吾國所憂不在邊疆而在
蕭墻之内也今欲開之以生理上則有朝廷之責下則
有州縣之責何以言之鹽法不可不還𣙜務牙契不可
不還常平義倉不可不還州縣此朝廷之責當勇於改
圖者也屯田當審度地宜而詳為之經理版籍當挨究
字號而善與之推排保甲當嚴切舉行先城市而後田
野此州縣之責當謹於奉行者也雖然争奪息而生飬
遂此所謂明政之舉也至若教之而倫理明則人心正
而民經定矣竊聞夫師道立則善人多故善政不如善
教之得民也若昔舜命九官教民播種之後兢兢然慮
百姓之不親五品之不遜急先命契為司徒使之敬敷
五教而不容緩若臯陶五刑之明所以弼五教之所不
逮(原闕)是以任賢使能以致中興詩人歌曰天生烝民
有物有則民之秉彛好是懿德是盖周道燦然復興之
本也又歌曰侯誰在矣張仲孝友此又周邦論道經邦
之所由来也矧今貳公弘化為世宗師人莫不以孝友
之風著於家庭者稱之今欲教訓正俗興起人心莫若
蒐舉耆舊宿學之士求其踐履之純篤講明之切實者
尊用一二以為内外師儒之官然後至於每郡教職皆
不可不謹其選將使吾道浸明士習丕變亦豈無豈弟
友恭之彦自得於時文雕鏤之外者如是而民俗之不
變未之信也雖然愚又聞成周以八法治官府一曰官
屬而至八曰官計盖王國之官也由今而論則省部臺
府實有當任其責者故朝堂會議責重於都曹某濫員
曹属職不能舉當在罪典姑請汰去俾守本職别乞博
采時望精選材實以稱是任此都曹之職當遴選也然
至於堂之曹胥莫非王官之秩今乃罕知祖宗典故實
嚴於考察功過之都曹甚至簿書期會皆渙散紛亂而
無考籌帷機密亦彰灼播傳而莫禁此非一日之故也
某等乞自今日凡治王國官府請鈞判責都曹之曠怠
凡舉簿書期會許都曹覈吏職之稽違夫如是則職有
所摠責有所分而體統正矣則夫運化鈞於上者惟曰
大明慶賞刑威以詔廢置予奪之使簿書期會獄訟錢
榖甲兵之事莫不悉分任於省部之職守必也精選其
人各當其任則或可以治財或可以治兵或可以總計
要使朝無倖位官無失職如此則邦國都鄙之治舉矣
而今而後凡漢王吉長策之奏蜀諸葛孔明出師之表
可不為今日陳之乎公道日以明國典日以揭天下無
不可為之事孟子曰國家閒暇及是時明其政刑雖大
國必畏之何憂乎國計何憂乎敵兵是意也人皆能言
之豈非大丞相所素講明者乎某末學疎庸叨恩超躐
誠念幸得遭遇天日開明之時道揆端凝翕孚人望中
外傾心企足以竢太平之效用是拳拳愛助輙獻野芹
情切辭煩自速罪罟惟大賢容人而矜亮之
再白左揆論時事書
初四日謁政府游李二公相與論及才難又兼連日聞
上每每思山相之有材不但御殿言之講筵間亦言之
不知幾遍矣往往皆謂邊處方殷累日憂形玉色若有
頗悔作新之意此則某廢食忘寝為之涕零也是以程
中書胡察院所奏或以今為太遜或以今為避權某正
恐豈無他人因此曲為山相地者適聞集賢已奏樂凱
但不敢數簉面言區區愚忱竊謂稍欲寬上之憂莫若
疾速催趣趙同知來坐於政府庶幾緩急頗為可恃上
亦當必遽興有材之思大丞相以為如何某適又聞畿
近流民奔散四擾盗賊所在縱横加之都城夜警彌滿
此皆可慮今茲所患實在乏材四方延頸日日願除目
久未翕副其望豈以天下如此其大終於乏人哉區區
謹瀝血誠具劄申悃欲望鈞慈先宥某僭躐之罪早與
集賢商量速賜審擇錢榖甲兵所委之人與夫部使者
牧守之寄日下陳奏乞聖上降旨令執政侍從兩省臺
諫公舉内外文武臣各若干人等第推薦仍令結罪保
舉見之賞罰然後白公朝参酌審量而用之兼某歲晩
奏劄貼黃乞置文武官簿籍已得旨依及所乞照藝祖
禁稱恩門門生之類皆沐矜允施行至今未見吏部條
具此亦不可緩者某適又借得一本逹賢錄乃前賢薦
士條例併此&KR0819;納以呈欲乞鈞覽詳某此簡并劄中愚
見併賜轉逹集賢伏乞鈞照
再白左揆書
嘗謂大丞相為天子之腹心公忠對越精密謀惟共扶
世道惟懼無以副宇内之望凡所差誤不遠而復可也
一有疑似救於未然諉曰姑順某人之請世道謂何觀
聽甚可畏也今聖上作新大化任賢各隨其噐而必委
心輔佐粤從爰立上應天和下叶民望且每事虛心以
盡下直世道一泰之機第適來隨衆恭陪廟論謂啟擬
曹錫守無為上疑問之而大丞相對以有僚属薦引不
得不奏某聞之懔懼無所措躬竊謂薦引非難用其薦
者為難然知其不可則痛絶之不一絶之雖至尊之前
猶力争也况其下乎邊郡何地今日何時某與克家亦
何心先生謙柄尊光重於禁止今除目已頒使僚屬恐
懼而已且某軰惟見其一第四十年矣昨為江山有可
觀者前日克家以無為乏守求可薦者於某相與四顧
頗歎才難謾以此商量告之大丞相惟用否如何耳茲
聞訓語尚幸其人未必来命雖已頒然不可不思以處
之况邊郡不可一日無人莫若取自鈞慈急就在近選
擇一官權其職事盖彼前此已有召命今在家居聞其
有九十之親難以輕往少頃丐祠之請亦無痕跡也所
謂選擇權攝斷不可緩靖惟某不肖叨恩稠重忍負化
鈞蚤夜憂時心切苟可誦所聞告諸君相者不以身事
計也恃大丞相能察其心爾不然何所逃罪亟抒真悃
惟大丞相亮之
白二相論時事書
末學小生叨恩稠重辱在一陶埏埴之内拳拳忠愛動
息靡忘矧當聖化作新朝綱振飭舉世傾矚以需平治
之效然羣臣雖召而事任未周公是雖明而觀聽尚欝
是以錢榖甲兵之事日至廟堂每歎未有叶心經理運
掉之才監司郡守之選多缺其人未有能副周咨蕃宣
之託况乎邊遽之交馳將帥之未擇以至上關玉食
之所甚憂人咸謂昔者之柄國所失病於專今焉之夾
輔所慮過於遜經筵既以是言之矣往往君心責治如
饑渴之望飲食人心願治如倒垂之望救觧而廟堂之
持重謹審更相推遜俱莫敢專然今日之所最急者國
用方匱莫急於選掄任使以寄斡旋調度之司外患方
殷莫急於搜求勇智以課攘刦捍禦之效二先生天下
之大老中外翕然傾心焉亦既皆虛心無我以来天下
之善同心輔政以共天下之功上眷亦既如一而國事
有不容緩某人可辦某事某材可任某責某帥可當某
方面或進某以尊朝廷或出某以衛邦國或分委以任
某道皇華之重随材噐使捨短取長功可使也過亦可
使也廉直可使也貪詐亦可使也特在廟堂會聚衆士
参酌審訂立定課程每日考覈而用之不過用之各當
其所謂宜日下審處如捄頭然豈可悠悠坐待不覺歲
月之虛擲凡若是者計皆大丞相之所深憂而天子之
所不得怡者也不特要路以是言之不特同列以是言
之舉天下亦莫不以是言之及是之時汲汲圖慮懇懇
講求使材能智勇参錯中外日計不足月計有餘凡布
除書必孚羣望事任既皆有屬中外可保無虞少或遷
延緩不及事此某蚤夜所以隐憂而言之不覺涕零也
區區之愚欲望鈞慈惻然時艱亟務弘濟請自日下為
始照已分日當筆凡在朝在外除目斟酌劑量隨材擬
用更互呈禀而後奏聞或决擇未下則参諸近臣之賢
而審訂之各求以濟國事如是而後日日契勘在内得
若干人在外得若干人在邊方得若干人孰治甲兵而
後以課其驗孰司錢榖而可以顯其能孰捍外侮而可
以旌别其膽略人材以用而後見智識以廹而後精全
在夫奮厲有為而已
與袁右司書
某仰承眷予之隆輙瀝憂愛惓切之悃某疎愚晩生竊
第過分動息凛凛誓當何以糜捐於他日雖此惸疚偷
生每聞時事之難處不翅已事之深憂况於事變不齊
日甚一日之難乎猶幸江鄉連年小稔略得少舒憂顧
故朝夕天香惟切屡豐之禱屬聞閭巷老稚相語近日
制閫下買木之令將以為邊防排义樓串此軍期也不
可一日緩問其數合江東二十萬上饒一郡一萬五千
其徑寸則尺以上至尺五如此等木他處未知有無鄉
間何以有此近年有司科造上供船及和糴船㳂港二
三十里問悉童其山茅葦相望忽爾薪炭踴直倍於往
時盖近市無採樵之地已數年矣執事必深知之今茲
市木出於朝家之不得已然區區之愚竊謂事之體勢
當論可否不徒徇時之緩急今江左為立國之地而兩
淮為之藩籬故御外者必深於理内凡可以培固根本
者靡不用其情茲盖國家素所審重者故凡為士自幼
讀論語曰道千乘之國敬事而信節用而愛人使民以
時程伊川謂推之天下亦不過如此今茲春種方興胡
為不深度時宜乃輕出令今九州四十餘縣徒責其所
甚難處之事繁費横擾田野鼎沸公私皇皇三春東作
丁壮就役氣步弗凖疾疫徧延救死扶傷之餘田萊多
荒未加墾闢猶頼今歲尚有閏月更可補一月工夫恍
傳市木之令人人駭視家家涕零傍港數十里間既無
木之可採惟將採之遠山窮谷不知幾夫可運一木幾
日可至瀕溪幾月可至大江之間况山州灘流淺狭難
載木堅不浮有司惟日督辦九州一日之内不知打了
幾千頓棒田野之間不知幾千家慟哭又聞期限只在
春夏之交秧畦方成徒木所過率皆羊腸丘堘所損可
勝計哉况木數之多木徑之巨必難強其所無前歲秋
成之役陸運和糴只米擔之夫爾道路充塞往来挺刃
交迎將校又皆無識儻非仁人開藩善於區處倉猝之
間幾於激成大變某自聞此令日夜寝食俱廢又以姓
名凶惡不敢上書廟堂每念受國大恩絲髮無所補報
今茲目睹田閭之嗟泣又念邊備之警嚴方春農時二
者俱重心惟權度當揣其彼善於此者莫若擇淮鄉有
木度多寡去處作急計置不必厚取徑寸不必過責堅
剛惟以置堡於要衝為當先惟以插柳於春月為當務
若排串則護堡柳於未成若淮鄉木少則度宜而專求
於新安廬阜多木之鄉是特彼善於此之策也今日上
策理内御外莫若公任賢使能之道力信賞必罰之政
持以定力備邊禦戎屯田置堡而急於擇得其人爾否
則因仍比年積習輕率舉事不聽規諫終憚改作無以
權衡而救過姑舉其槩楮幣極矣塩法壊矣邊禍慘矣
守令多輕畀州縣不可為矣幸天私我邦併福我大江
以東之區名賢登朝可以推夙昔力行好事之心密贊
廟謨而審處之公私望賜不翅饑渴之望飲食不翅倒
垂之望捄觧往年兵戈半天下耗國殘民甚矣然人心
尚依依日望其更生天命尚眷眷數形於譴告去冬之
雷今春之雨亦可慮也吾君吾相夙夜畏天之威救民
之命續迓宗社靈長之休不可以時事為尤難不精思
所以處其難也某他無告處前日已告鄉契舊韓逹尊
必沐矜亮其愚有以宛轉江左為立國之地根本深為
可憂况使民以時若此大役雖秋成後不可輕舉况春
種時乎設此役不改何敢望秋成今凡事多致天怒尤
當思所以感召和氣通國望稔舉天下寬多少憂惟執
事亟圖利之
啟
及第謝丞相啟
南宮奏賦已不逃揚粃之譏北闕登名復有甚積薪之
媿退省僥踰之過分端由造化之嘘枯敬贄瓣香爰緘
尺櫝伏念某媻姍百出艱苦半生勉焉加篤學之功求
以為進道之實窮理致用父師誨誘之諄諄修身治心
蚤夜持循之汲汲非止為利禄計要不辜天地生娛侍
家庭粗得事親之樂羣居里黨嘗玷拔俗之稱深惟苟
脱文墨之中則亦期為事業之地韓昌黎屡屈於唐選
無患有司之不明賈洛陽獨右於漢庭猶病少年之太
銳方一札重賓興之申飭俾四方来學術之邃深欲其
該此理之精微足以定終身之根據用是三獻而後售
幡然一鳴而皆驚屬吾皇御宇之八年侈盛世臨軒之
再策光明緝熙之聖學渾乎卓冠於五三本原功用之
常談何以仰禆於萬一盖治法有不離於道法惟誠心
則能悟於上心不揣瞽言冐通宸聽班先鼇首慙無眺
董之忠規䜟冷龜山敢繼汪劉之遐武捫心知自拊已
奚堪茲盖恭遇某官道貫乾坤量包溟渤踵伊周之盛
軌兼姚宋之全材嘉定紹定之規模相業始終之如一
越國魯國之功烈家聲先後之相輝以一身遏萬變之
衝任千古所獨難之事引君當道報國惟賢自一秉於
洪鈞已九書於黃牒凡中外材能之衆知範圍埏冶之
歸遂得微蹤猥叨誤渥某敢不懋加激勵圖報選掄語
王曾之平生初不萌温飽之志建子陽之長策庶永懷
遭遇之榮嚮德之私有言則淺
賀丞相除太傅啟
竊以帝師避寵公傅加崇執勲臣不自滿之心抗物表
所難窺之識鄧禹以元勲而拜適當炎圖復振之餘周
公由夾輔而陞有俟姬室太平之盛盖位上公者固優
於上眷而志極治者無意於極榮用能陶海宇之安恬
亦可律臣工之躁競寸心皎日千古高風恭惟某官許
國公忠靖邊勲烈心勤勞於夙夜手旋轉於乾坤一謀
慮一施為有鎮静而無可乘之隙大變異大拂亂坐消
弭於不動色之間上謂無官之可酬久徯維垣之蚤正
冲遜流譽以元功退處於罔功嗣續增光欲紹定齊休
於嘉定外以致百蠻之效職内焉期四海之迓衡浸格
淳風乃嚴盛典然後與人主坐而論道庶幾佑烈祖於
以格天此皆大丞相之本心盖亦古元臣之卓見爰中
立三公之位宜鎮居兩地之華德義可尊益𢡟相業三
十年之盛華夷咸服乞躋人間第一品之隆際天蟠地
以無前亘古窮今而未有某依身化地矯首鈞天奉千
歲之夀觴但切龜齡之仰祝戴萬間之厦屋深慙燕賀
之莫前企嚮良深涓泓未竟
代莊文府賀丞相冬至啟
歷驗中星喜恊新陽之動位隆上宰茂膺景福之來四
海交懽一堂胥慶恭惟某官精忠貫日盛德格天氣應
五雲丕闡調元之化景添一線密聯補衮之功江淮嚴
護於風寒民物翕陶於春育對時受祉與國同休某猥
以近宗欣逢盛旦馳神潭邃愧莫陪珠履之塵寓敬緘
藤冀仰徹冰矑之矚深慙簡率倍切凌兢尚冀鈞慈俯
垂鑑察
賀知院冬至啟
序應迎長開兩間之生意道隆贊化集二府之殊休和
肇乾坤驩均蠻夏恭惟某官至誠無息和氣與參經緯
武文喜添長於綵線權衡造化盍進掌於洪鈞茂對迎
長即登虛右某依歸有日邂逅書雲列炬環瞻阻簉充
賓之賀柔緘修慶少攄獻履之恭仰冀鈞慈俯垂鑑察
賀參政冬至啟
斗杓肇指新一陽來復之辰台鼎密參衍百福攸同之
慶朝廷增重蠻夏交懽恭惟某官風采強朝冰儀肅物
忠存貫日宜愛景之添長德妙格天恊慶雲之紀瑞茂
對寵光之錫遄膺虛揆之登某幸甚逢辰居多竊庇曕
依數仞阻陪厦賀之塵申飭寸緘密囿春生之意
賀樞密冬至啟
律應黃鐘式際復陽之長謀深紫府有開泰祉之來宗
社奠安寰區鼓舞恭惟某官精忠日貫令德冬温任重
御兵備塞謹風寒之護憂深謀國履霜知冰至之堅妙
斡洪樞亟登揆席某猥塵近屬欣際昌辰數仞瞻前愧
莫躬於燕厦六符旁燭但仰徹於魚緘
賀京尹冬至啟
陽剛七日之來道逢浸長京邑四方之本化與俱新茂
對昌辰益隆睿眷恭惟某官儀端冰操德粹冬温星暎
文昌芳潤發揮於經幄日瞻師尹精明彈壓於神臯拊
黃鐘應律之辰階紫府持衡之地某逢辰何幸竊庇惟
多引脰賓榮愧莫陪於厦賀攄心箋敬但冞切於旌飛
賀秀安濮王冬至啟
清臺占歷開一陽萌動之機朱邸對時衍百世本支之
慶陽剛滋長福履冞穹恭惟某官望重麟宗眷深龍扆
為善最樂喜迎紅日之長大雅不羣允恊黃鐘之奏自
天祐吉與國同休某猥與宗盟仰依宇覆壯懷善頌莫
陪賀厦之塵寓悃柔牋密囿生春之意
賀少傅少保冬至啟
律應鳳鳴新一陽之萌動德尊麟角隆百世之本支茂
對昌辰倍迎景貺恭惟某官班穹瑶牒眷重藻旒粹蒼
姬師保之儀刑有東平禮樂之氣象道乘浸長國與同
休某猥綴末班密依巨覆(以下同前)
謝范恭政啟
屡牘丐閒期便親闈之奉一麾誤渥迄知化冶之歸竊
揣分以凌兢第傾忱而飛越伏念某丘園陋蹟泰華微
塵所抱弗宏每積僥踰之愧自知甚稔敢萌榮進之私
靖循頃歲之超升何有明時之補報及告歸而纏疾知
引咎以請祠方恬故業之尋驟玷專城之寄斗牛間氣
昔稱鐔浦之名邦刀劍成風今染潢池之餘習吏猾尚
紛於蠧倖訟端交肆於鼠牙民罹饑饉而困於凋殘軍
無紀律而豢於驕横林焚澤竭奚堪賦歛以求工錢乏
楮輕尤懼秤提而未效數弊莫支於毛委一身如救於
頭然矧是疎庸若為稱塞茲盖恭遇某官端凝山立沈
静淵涵天工其代以人必欲庶官而無曠丞相而下奉
職尚思共理之惟良敢云拔穎之蹤竟累嘘枯之巧某
揣量非據刻厲愈深㓗已雙溪願竭洗手奉公之報皈
心萬芘無非鞠躬盡瘁之時縷縷所陳拳拳莫罄
通方漕啟
掃執冰溪久起敬舍人之樣参臺建水行依光使者之
華謬分符竹於偏州喜奉教條於廣漕禮嚴事上書作
恭先恭惟某官温醇華國之文明邃格君之學力量擎
天之一柱&KR0839;漢化之初更規模渡水之孤舟雅東山兮
未出蚤騖功名之轍立參英雋之躔紅蘭香閣之望清
紫界宮墻之勢絶正色處得言之地危箋輸憤世之忠
鳳池彩筆之批動羞側媚螭陛青絲之立論必直前非
及天命人心去留之機則涉國體人倫關係之重惟知
骨骾以救時病誰能首鼠而取世資宜於横翔急以勇
退想在更生之畆亦攢杜老之眉是欲澤民可宜歛惠
屡傳未信難閟藩符一寵固殊廼臨鄉部惟動諳於深
弊斯具適於時宜沛然舒一道之利源隂以夀八州之
命脉閩人就為轉運已追四諫之風流中書請併樞司
更看一堂之宥密某學非知體才不逮心木天粉戶之
間甚慙儒素竹使黃堂之上曷稱侯麾聖主恩深書生
技短郡計凋零而預憐搏手縣輸挨積而未易疾鞭芘
非得於懽顔窘必刑於初步心傾指教行窺山斗之毫
芒地近趨承坐借川雲之飛泳編摩字淺皈倚意深
通曾提點啟
紫綍揚庭繡衣提庾鵷行重望為民瘼以一來驛轡先
聲瞻星華而多善霜凝劇部風動列城竊以常平使者
之尊莫若本朝官制之重自景祐以後或分隸漕憲之
司至紹興以来乃併領茶鹽之職雖隨世更張之有異
而量材任用之必公故十科可以得人在八使已云非
古必擇謹厚端方之儒者始知源流本末之事宜所以
明時亟煩良吏仰惟某官道尊德溥仁熟知融四十圍古
栢昂霄孤標挺挺九萬里雲鵬運海壯翼飄飄才名則
賈君五虎之高地位則卞氏六龍之貴不緣人助能結
主知大郡承流人比黃次公之收飬中都職帑自膺趙
文子之薦敡平登朝邸之班謙處穡臣之佐容臺議禮
悉出鴻儒匠監飭材一新雉事洊屈贊地官之政實為
升法從之階屬分蕩節以觀風即駕軺車而行部方醝
法久弊而貿遷重困至民賦愈朘而雕瘵莫蘇屈公此
來乃上之意要觀敏手少究閎模發廩濟時非但慰吏
民之久望秉鈞接武行將問錢榖之幾何某疎窳微蹤
迂愚末學久稔種學績文之譽徒劇崇瞻忝備飛書走
檄之員將諧快睹首被榮緘之貺敢修慶櫝之恭恭惟
某官道富淵源詞深根柢棘圍較藝桂得月以長香楓
陛奏篇松帶霜而愈勁可盡攄以遠業何未快於亨衢
南昌梅子真雖已假一軺而言事藍田崔斯立尚湏對
二松以哦詩苐恐長材終難小用行踵中興之盛事遄
參大政於明時某贊畫無庸依仁有幸昔願識荆州之
面今獲聯士會之僚蓮幕事叢常有曠瘝之懼槐庭詠
暇願聞教告之忠祈望之思敷宣罔既
與王實齋啟
某春問率爾附贄尊嚮之忱伏想已經書月之照繼此
埋頭小選日困塵紛浸缺嗣敬想望道德典刑之懿每
歎於人未見實齋何以自袪鄙吝拳拳韓仰夢寐以之
時方多故無競維人耆儒鉅人國之蓍蔡也顧猶歛惠
千里袖手碁局之外不惟蒼生渴膏澤之望後軰無先
覺以為依歸又何所觀法以自見某来此深懼庸庸碌
碌隨風愒日慙負夙知甚欲亟請一麾或為南来圖拜
席間函丈之地夏初不量末學上恩過誤俾厠講筵尤
深負乘之愧早夜兢惕莫知所以稱塞之萬一區區惟
掇拾先儒已言每每於求心持敬粗瀝淺陋然幸專講
魯論一書上亦熟於文公之舊注第惟空疎不足以當
是任匪伊决請外矣前此惟實齋矜念因風不鄙送之
以教雨一溉之潤謹當涵泳厥旨推以告上矣邇来浙
右亢陽甚關玉石之抱在宮庭間數為露禱凡於寬民
力處亦甚留念至於任人振淹拔滯所當開廣意度者
每勸上與大臣亟圖之然揣輕微未易感格故久在兹
選則愧耻積矣執事何以啟廸之旦旦以俟
回南劍權守陳倅啟
千里承流就借監州之重一麾誤渥乃徼交事之榮辱
置鯉以先施愧問鴻之落晩恭惟某官器資凝厚問學
淵渟氣攬地靈望重三山之人物文攻時病名高六館
之俊游天葩甚芬地芥早拾炳師宗於多士徧模楷於
四方讀桃源之記曲江之文儒風翕變挹蕉山之雲平
海之水教雨旁流早通籍於金閨盍簉班於玉笋謂即
烟霄之凌厲復拘雷邑以徊翔牛刀肯綮而芒刃不傷
龍山嵯峨而尹瞻猶聳尚迂驥足屈貳龍津仲舉清名
題坐輿而古可作矣子簡敏手攝州事而利孰大焉不
妨和風月分破之詞豈獨興海沂既康之詠棠隂綠處
猶凝寳氣之祥芝檢頒初倚踵玉堂之武某分甘置散
技斷無他忽驟畀於竹符又躐承於瓜戍雖天子俯憐
其親老而書生深懼於才疎幸矣得賢屑兹假鎮遂竊
合龜之契式諧睹鳳之私却行求及前人預包羞於血
指舊政必以新告當取則於伐柯嚮往惟深鋪棻罔既
回揚&KR4159;倅啟
耽玉水寬閒之野敢覬承流企鐔津關决之賢喜將聯
事愧未遑於初贄乃忽枉於先施欽佩柄謙榮增圭復
敬惟某官天台間氣冰壑清標粤高慈恩塔之名久喧
洛陽紙之價種德番江之李掾司文熊耳之芹宫諸公
之墨剡瀾翻萬里之丹霄梯稳郎峯氣韻清入弹絲昌
國園亭暇添種柳贊婉王人之畫題高長史之輿實試
功深虛懷眷切果渙十行之寵遂躋六院之榮要路在
前急流俄勇枉赤城之仙旆来駕星屏騰寳劍之祥光
即班天陛寧久寄劉賓客風烟之興已飫聞王海沂邦
域之謠公其歸兮國之福也某無他妄想甘分索居誤
膺符竹之分又躐葵丘之戍雖天子俯憐其親老然書
生深懼於才疎幸通刺之名賢頼同流於聖化尚篤斷
金之好庶增聯璧之華尺素馳書坐負先風之愧一燈
共績行分良夜之光皈嚮冞深編摩罔既
回主司法啟
持平三尺之書暫淹步武參畫諸侯之幕行挹光塵先
貽藻翰之施祇佩蘭馨之好恭惟某官學粹然而出正
才卓爾以不羣文章天成笑孤鶩落霞之絺繪氣節冰
凛繼茂林修竹之風流振翮明時蜚聲王路此日少試
麯糵之手他時宜快雲霄之程回翔屑領於墨曹深培
偉望詳讞必公於丹筆多積隂功不妨詠官舍之梅誰
敢犯參軍之仗臺府易逢於知已郡邑寧有於冤民權
衡無私竚奏平反之最絲綸沓至趣歸要近之班某何
有才名偶塵儒級濫領泛依之數曷為毗益之功祥刑
喜際於英流聯事幸陪於芳躅親仁伊邇預深闓懌之
私陳義甚高願篤寅恭之契情之所嚮言則奚殫
回權交代司法啟
掾曹乘逸興惟時趨班見之行幕府喧雄材何幸託交
承之契方飾柔緘而致敬忽先華翰之贈貽不敏謂何
寓言愧甚恭惟某官擷英文苑騰價席珍修為皆日用
之常講貫得家傳之正如斯學力玉成風骨之端凝所
以儒科表出聲名之赫奕材以用而後見志隨事而可
施威部初臨奚意收功於綵捧刑曹再試悉心據古之
金科不即人而人自即之欲行道而道必行矣翕爾見
知於當路暫焉借重於元僚獨精敏以蜚英稳薦敡之
溢格金閨步武少湏通籍之華玉峙丰儀竚勁立朝之
節某受質弗穎涉道未涯於羣居素習之時盡學者當
為之事偶塵誤渥方將遲次以讀書忽及戍期深懼鮮
謀而曠職幸甚有同寅之便懽然叨交代之榮不彼教
之其敢忽後塵之步自此升矣尚庶幾逸駕之攀矯首
情深揮毫語拙
回頼主簿啟
堯階類對昔嘗幸窺豹之斑毛檄衡文今始快翔鸞之
睹贈言蔑稱佩德謂何恭惟某官秀出雩山珍儲瓊室
蚤定文場之光價茂揚藝圃之芳蕤其器大而信其道
之弘所得深而見所誘之小收摘髭之科第如脱穎於
錐囊名不論其低昂有異時之遠者官奚拘於小大顧
行志之何如雖矮屋不堪擡頭而當路翕為刮目况委
吏當聖人之會計宜主書盡職守之勾稽賢轍兹来窮
鄉甚幸多士仰文星之莅止諸公歎書月之皎然為國
得人宜受薦賢之上賞隨事稱職佇看策武於要津某
藐爾孤惸寂然榮望方待盡於倚廬之日荷寵錫以
銜袖之文褒揚既借於齒牙警誨又資於藥石半夜六
丁之来下恐難侈於珍藏終日七襄而不成愧莫旌於
瓊報其為銘&KR0866;罔既敷宣
回張憲幹啟
疏榮宸禁禆畫憲軺叱馭戒塗萬壑已增於秀氣諏龜
視篆七州交沸於懽聲凡屬帡幪實均慶忭恭惟某官
噐涵粹玉文富良金門地高華夐絶王謝風流之舊性
天超邁沉潛董劉淵海之深想平時氣槩之所期豈當
世功名之難就纔騰芳於仕路亟宣譽於朝紳初筮司
關已奏廉勤之最再勞涉筆益加種績之工既操刀製
錦於兩縣之間盍鳴玉曳履於九天之上尚循故事来
佐穹臺綉衣專誅擊之威實資贊助丹筆致哀矜之意
均頼平反雖輿情願沐於深仁然偉士難淹於婉畫况
裒然舉首常居數百人之先則進此鵬程必在九萬里
之上大用則可近豹尾雞翹之竣叙遷亦宜陞鵷行鷺
序之華想坐席之未温看除綸之已布某聞道最晩涉
世尤疎折丹桂枝歎取名之過分依紅蓮沼愧試幕之
無庸偶有機緣得承條束瑞雲五朵猥蒙珍翰之頒大厦
萬間行侈歡顔之庇其為欣浣罔既敷宣
答黃南劔自然啟
區區玩愒班行之蹤入冬多病未遑扣便箋忱首沐華
緘開誦忻沃如拱色辭顧惟疎愚濫厠經幄陳善閉邪
粗守師言而已他無能禆於上心者前此瞽對劇懼淺
疎然聖主英明納約自牖又以漸開悟之最是趙克家
以宗賢力維國是范文正以將順而極正救之勞大勢
遂小回爾宣麻二相之旦瑞雪飛而紅日旋吐連霽數
日天意順而人心頗悦學校舉酒相慶士民亦如之但
杜游二老未易輕出已遣朝行中一二人往天台將旨
趣行然惓惓愚慮以為今日大勢如操弊舟於海濱漂
泊湊淺之餘欹傾攙撥正矣却要前後制柁有交任責
者與夫篙師棹卒之衆一一呼集則漸入洪道相度風
勢節節要人同心共濟可也否則未有誕先登岸之期
每每告上如此至於收人望以回天意定國本以綿宗
社使人心有所維繫屡言之不一言之次第將有感動
近日連得晴明上頗喜悦愚意恐其色動而懼心或寬
前日直前陳禮又以貼黃為人材士心之計謾錄拜呈
幸不彼續有以教之乃荷乃荷
回王支鹽啟
擢熬波出素之司鵬摶伊始忝依水泛紅之客鳳睹為
先首被榮緘併修慶櫝恭惟某官材雄時輩學懋家傳
門第高華相續簪蝉之貴性天超詣率由矩矱之嚴自
薦拜於宸綸盍横翔於朝路暫司鹵務未穆師言筦庫
之士七十家即膺異舉扶搖而上九萬里行快修程某
猥綴郡僚獲聯官事先辱郇雲之寵復欣樂霧之披謹
衡石而記豐碑雖有慙於大手聚闕庭而建公議或可
踵於後塵慰浣之私敷宣罔既
回劉府教啟
闡道芹宫爰得戾西雝之俊充員蓮幕行修請北面之
恭首被榮緘敢稽慶櫝恭惟某官才由天賦業懋家傳
玩意周官說本孔門之正曳裾虞學名推䕫胄之先早
登儒級之華小試民曹之劇果受知於上宰庸職教於
名藩屈十洲三島之神仙聊居領袖凡萬壑千巖之秀
異盡入範模先聲藹然後學喜甚第恐素孚於衆望不
容久遺於諸侯丹詔一封趣簉班於鵷鷺青雲萬里行
快意於鵾鵬某黃卷窮年青衫試吏思邇禮樂弦誦之
誨洗盡簿書獄訟之塵欣聞賢轍之臨實出羣僚之幸
諸公登而廣文冷願勿歌工部之愁師道立則善人多
庶得與濓溪之樂拳拳粗列㗲㗲難周
回餘姚王宰啟
屈真才於製錦夙勤列宿之曕贊末畫以泛蓮遂快景
星之睹輙修謝幅併叙懽悰恭惟某官學富家傳望高
時輩詩書講貫豈徒作紙上之陳言事業磨礲盖可展
胷中之妙藴甫升華於仕版亟喧譽於朝紳鶚薦交馳
既通金籍驥才小試暫綰銅符遲潘岳於河陽花隂長
晝借淵明於彭澤柳色生春自涓視篆之辰俱是鳴琴
之日吏民聳動父老欣愉佇觀聲逹於堯天未許惠私
於舜邑絲綸一下促歸玉笋之班衣鉢再傳大振金甌
之業某聞道最晩涉世尤疎折㕁詵枝歎取名之過分
依王儉府慙佐幕之無庸已欣宿霧之披尤幸餘波之
潤遣督郵而至縣詎敢詒束帶之煩覩君子之愛人猶
得與聞絃之笑其為欣幸罔既敷宣
回鉛山趙宰寄梅花賦為餞啟
廵簷冷蘂方思造和靖之居寄驛一枝過厪作廣平之
賦胷中勘破其魂骨筆下描盡其精神壮吾啟行為渠
言謝恭惟某官制行兩龔之潔為政伯夷之清月落參
横雅奏已成於玉軫影疎香暗微吟不假於金樽悟無
極至太極之始形謂此花非他花之可比窮探根本侈
見形容欲使埜邊之癯翁頓入隴頭之清夢某丐茲馥
郁感甚慇懃看君桃李場中賸傳滿縣春風之信着我
松竹林下願堅三友歲寒之盟
謝留耕王右史特薦啟
偏州誤寵方增綵侍之榮都省薦人忽被衮褒之賜况
以未及門之小子胡然荷推轂於鉅賢得自不求感當
奚若竊以舉才未易知已尤難識吳下阿蒙之竒殆非
一日擕堂上鬷明之手亦因片言似此游揚出於交際
曾謂無半面之雅不翅如平生之驩特借譽於齒牙諒
潛孚於意氣古猶罕見今乃親逢伏念某賦性平凡學
殖荒落叨塵科級敢期動色於君王歴涉名途尤匪識
時之俊傑粤游冊府至攝郎闈每思章句之小儒屢玷
朝廷之清選頃告歸而纏疾屢引咎以請祠置散投閒
乃其所志承流宣化拙矣奚堪政慙僥冐於絲毫况敢
躋攀於分寸素無介紹驟入搜羅不忍棄之道旁必欲
出於門下無洙泗之學烏知崇德之要端謂堯舜其君
盡在積誠之數語要挈塵埃之吏俾躋密勿之聯不亦
過乎何修得此種成桃李兼收三士之長微若菲葑亦
預一人之數靖言此舉不知從來兹盖伏遇某官德盛
而量洪人今而心古養氣以直夙充孟軻氏之剛時來
則為自任伊保衡之重况屬時之多事難袖手以旁觀
進不隱賢忠於報主推擇所可推之士僉謂至公識拔
所不識之人尤凛高誼至令譾薄亦被品題某敢不痛
自揣摩誓堅操守觀以所主頓增疎遠之華學其為人
敢負生成之造謝丹所控染素難周
