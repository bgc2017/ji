楳埜集卷三宋徐元杰撰
劄子
嘉熙戊戌輪對劄子
臣嘗讀易於否泰剝復而天下之理無有終窮剝極則
必復否極則必泰一陽兆於復此生生之基也進則可
以為三陽之泰矣人主為天地立心觀否剝已極之象
將以新世道復泰之生意在乎反諸一心體復之義而
已故有一身之生意則一身泰有國家之生意則國家
泰有天下之生意則天下泰反是則剝與否而已兹非
交通為泰之難不遠而復之難也人主患不知復爾知
復則隨寓隨覺有自新之功不知復則隨覺隨泯有自
暴之慮秦穆殽陵之歸受責如流此過而能復者也漢
武末年之詔深咎既往此迷而能復者也梁陳隋唐之
君覩變異而不悟縱佚遊而不悔終於迷復敗亡而已
然則處否剝之世有能自反而復則君德生生日新之
美即天地生生日新之功致泰之道其在是乎恭惟皇
帝陛下以仁聖之姿撫艱難之運自其緝熙聖學玩易
知幾謂宜致天地之泰無難矣然端平新政初心清明
不遠而復生意將新此一機也失之名更化而實未嘗
更化嘉熙以來容養善念敦復無悔生意又新此一機
也失之於始玩變而終未能消變激而為敵人之禍泄
而為非時之雷溢而為水旱日星之咎民物以是而消
圯上下以是而扞格天地剝否之象至此極矣然天下
無終極之理君德不可無自反之忱苞桑之戒不嚴不
足以致休否之吉貫魚之寵不察不足以遠剝近之災
陛下悔悟之機屢動而屢窒得非自反之未至復得之
生意獨有未新者乎壬午之風陛下之法家拂士也夫
以恐懼修省方嚴於避殿求言之時而星火失度且有
戟氣是天心仁愛之意其有加無已又如此則陛下夙
夜畏威以祈天永命者當何時而可已哉天亦念斯世
否剝之極開一綫之生意者在陛下然則轉一世之剝
為一陽之復新一陽之復為三陽之泰其機在聖心而
已今也人臣愛君請御正殿至再至三陛下勉而從之
此正朝廷清明之機開世道以復泰之日也非徒曰復
新御朝之禮而已陛下勿憂世道之泰為難當憂天理
之復為難進潛陽之剛則陽明勝而德性用者不可不
充也消外隂之柔則隂濁勝而物慾行者不可不窒也
以孔門之克已復禮者求之凡便安順適意欲好樂皆
已也必剛以克之而後欲盡而禮復矣以視聽言動之
勿非禮者求之則凡隠微之差形似之妄皆非也必明
以辨之而後非禁而禮復矣由乎中而應乎外制於外
所以養其中陛下以臨朝之清明玩不遠而復之義持
之以克已之勇自身而家自家而國自國而天下無往
而不求為生意之充則世道復泰舉無難矣何以言之
惡旨好善此一身之生意也臣竊覩陛下臨朝之語有
曰惟知菲食何暇嗜音臣子聳聞莫不以謂自斯言充
之清明在躬志氣如神何往而不為修身之泰然賓筵
惟戒媟近侍僕罔匪正人得無所當檢柅益為聖德之
謹者乎防微杜漸此一家之生意也臣嘗側聞陛下臨
朝之旦有曰戚里予郡易啓私恩中外驩傳莫不謂自
斯心充之糾禁内謹政無多門何往而不為齊家之泰
然蠧穴每難盡窒狐社率多虛附得無所當警飭益為
命令之嚴者乎黜陟有序此一國之生意也陛下臨朝
而率作凡差除進擬職所當遷亦莫不曲致其謹小大
聳聞以謂自此意充之上盡道揆下盡法守何往而不
為治國之泰然用賢轉石去佞拔山箴切上身詆及宫
禁或有恚憤於導人使諫之後是豈容不以正論元氣
公道命脈益為之扶植者乎備禦有經天下之生意也
陛下臨朝而憂顧以淮右封部盡隸督閫將以一其事
任中外驩傳以謂自此見充之舉措得宜而人心服城
守相接而敵騎擒又將何往而不為天下之泰然淮寇
方掠憂重石城西蜀未平難置度外况乎東西猶有治
水鄰壑之疑是豈容不以同舟遇風協力共濟者益為
之戒諭者乎夫以陛下復德美意一旦發動其機如此
則陽明之生駸駸不已轉斯世否剝而復泰之此陛下
所能為而不容不勉而為之者昔董仲舒論災異警懼
以為自非大亡道之世天盡欲扶持而安全之必繼之曰
在勉強而已勉強行道則德日起而大有功此實陛下
所當深體進夫克已復德之誠求以無愧乎上天仁愛
之本心則天下國家之泰未有不自勉強充之是又愚
臣之所惓惓也雖然陛下反復為本固所以致泰也臣
嘗觀剝復否泰之機其所以然者君子小人實為之陛
下燕閒玩易之頃亦嘗於君子小人消長之際而深長
思乎曰泰曰否上下之志交與不交同與不同而已善
處否者有傾否之喜不善處泰者有復隍之憂其機至
可畏也處剝之勢君子之得輿小人之剝廬而况於剝
牀以膚魚肉生靈者哉至於處復之時聖人不言君子
而言朋來無咎正以世道一綫之生意在此故潛來君
子之朋僅曰無咎而已蓋有意君子之道長也然則人
主因天理之復開世道之泰又非九二大臣協贊不能
也故自天子至於大臣壹是皆以克巳復禮為本今陛
下克巳無我尊禮大臣蓋亦閔世否剝求以為復泰之
圖大臣包荒慮遠固無一日不為天下計抑憑河有勇
朋亡得中相與協贊陛下基泰之道者尤不容不重用
其心也昔諸葛亮曰宫府當為一體陟罰不宜異同親
賢臣遠小人此先漢所以興隆也繼今陛下惟日與二
三大臣致謹其差擢之由等而上之凡一命令凡一黜
陟無往而不以公天下為心於陽明必極其充於隂欲
必嚴其窒則天地生生之意當亦無往而不普而况右
揆久虛論相者陛下之職也曩者更化之初輕用此職
開邊之禍猶未歇也今不可以復輕矣世道存亡之決
在此一舉臣願陛下宵衣旰食默祈於上天之公非耆
艾骨鯁足以負荷斯世者不以輕畀而又博參中外之
情以決之一皆出於天命有德而無私如是則天佑賢
佐協濟中興開之以朋來無咎進之於茅茹彙征基世
道以復泰之運或者猶可及也常人之見見於巳形識
者之見見於未形自其見於巳形者言之上而天變之
未弭下而邊患之未平凡世道否剝之可為痛哭又有
如賈誼所謂難徧以疏舉者臣積忱竭慮思以轉移機
括感悟聖心惟自其未形者而圖之故願陛下靜觀否
泰剝復之幾益謹諸聖心而求所以為輔相裁成之道
庶乎可以感悦人心迓續天命上以重一祖十二宗之
付託下以繫四海億兆生靈之愛戴則天地復泰之象
不在天地而在陛下方寸中矣臣狂瞽末學初對清光
猥䙝縷陳冒犯天聽罪當萬死惟陛下裁赦之取進止
貼黃臣竊惟陛下天生聰明具有符應實宗社億萬年
無疆之休今主鬯久虛得無有上關聖心者昔高宗皇
帝紹興三年春秋猶未壯其注意於孝宗也賜名易封
天下驩然此蓋陛下家法謂宜蚤定其計以係天下之
心他時光開繞電自有祥符還邸故事側聞聖意雖已
有定當使天下共知可也惟陛下為宗社遠慮而亟圖
之臣聞昔文王清明象天惟曰小心翼翼昭事上帝異
時則百斯男本支百世亦不過純亦不巳一念基之臣
於此益願陛下保毓聖躬之清明熊夢呈祥此又其本
臣狂愚僭及自速誅夷惟陛下察其心而宥之取進止
第二劄
臣惓惓孤忠既以天理之復為世道之泰投忱君父矣
臣又私竊有感焉夫邊患莫慘於今日故天變莫稠於
今日陛下克謹天戒有感必通宜矣邇者太白經天流
星隕晝質之占象皆非細故此必猶有應天以實而未
盡舉行者也昔伊尹恥其君不及堯舜孟子非堯舜之
道不敢以陳於王前臣戴陛下天地罔極之恩方待對
也蚤夜齋栗如對上帝曷敢隠情惜已退有後言故兹
瀝忱略述帝道冀以感悟萬分之一惟陛下力行好事
無往不盡而後可以回天心之悔禍昔舜伐苗之師以
禹誓衆無不一乃心力三旬之逆猶不免焉蓋書者記
事之史也當時所載如此則苗之為害可知益之贊禹
乃曰惟德動天無遠弗屇繼之以謙益滿損時乃天道
之言至又推本帝初歷山之號泣於旻天瞽亦允若益
豈為是緩而不切之言哉其意若曰格有苗易格旻天
難格旻天易格傲象難象至不仁親愛無已是於其所
難格者格之矣當時誕敷文德之實皆自其天理中發
之此所以至諴感神天為之動苗亦以格也陛下聰明
濬哲稽古如舜舉天下仰之如父母今也睹天變之狎
至悵邊好之未通固欲以反求其躬行内修其政事此
蓋有所不容緩者然臣謂舉繁縟不足以格天變之弭
惟盡人事則不期而自弭殫計力不足以結邊好之和
惟回天意則有感而自和故善言則星舍有潛回之機
家和則外侮亦豈得而至為今之計莫若充姚虞親愛
之心密加於已復爵之邸崇周家内睦之仁深寓乎無
不盡之情酌典禮於遷瘞憫[婺-矛+牙]之時施德澤於昭天漏
泉之域使存者有所慰薦往者有所憑依是亦盡人事
之一端或者回天意之有所待也曩時儒生忠愛似失
之激不惟不足以迎陛下無窮之意反有以惑陛下親
愛既往之心然而陛下高明配天何所不察博厚配地
何所不容以御朝清明之初此正復見天地之心之日
也新陽生意幽壤如春明昧昭蘇氤氲蟠塞天開泰道
助者順矣一順舉百順備何憂乎天變何畏於敵人陛
下其深繹之臣螻蟻微蹤生平無他妄念惟知盡臣子
之職為難今叨恩非據得對天日少殫畎畝之忠而後
屏處窮閻臣之志願塞矣惟陛下矜察取進止
淳祐甲辰上殿劄子
臣叨恩收召獲對清光不可以故事具文之言對惟陛
下垂聽焉臣竊惟天下可慮之勢譬之舟汎滄溟非不
歷驚波怒濤之險幸狂飈之粗息宜同心而共濟可也
苟以恬靜自紓偃仰少憩視罅漏之滲而弗窒睹維楫
之亡而弗救于于然略無誕先登岸之意正恐天下以
風其何以支方今之弊無以異此臣聞敵國外患之有
無正所以係國之存亡也自古不恃敵之不來恃吾有
以待之國勢必尊嚴内治必整飭君臣上下凡見之於
嚴訓胥告者惟曰常謹其在我而已是以唐虞盛時四
夷來王實本於無怠無荒之忱蠻夷率服不外乎惇德
難壬之化當時廷臣告語首欲其儆戒於無虞之日帝
之作歌非夸詡也凜凜乎勅天之命而不敢安臯陶之
颺言非溢美也懇懇乎興事謹憲而不敢怠不特此爾
上之所以告者曰惟時則不玩於惜隂也曰惟幾則不
忽於謹微也下之所以復者首之以念哉而致其慮終
之以欽哉而堅其志不徒為明良喜起之賡必嚴於叢
脞惰墮之戒夫以泰和氣象猶諄切規警如此今果何
時視為已安已治而悠悠玩愒得乎陛下與二三大臣
以宗社為心是正勵志復讎卧薪嘗膽汲汲於生聚教
訓之時也是正憂治危明寢薪厝火皇皇然痛哭流涕
之時也陛下一警悟及此則夫發憤立志責躬救過以
先羣下者是又今日之良機也然立志最易消靡救過
常易因循歎白日之如飛痛事功之何及慨蒼天之罔
極懷報稱之何窮體認乎天地眷祐之隆感念乎祖宗
付託之重悼襄漢之未葺憤淮蜀之未靖陛下必有志
於撥亂二三大臣亦必相與堅定夫修攘之規模而燕
安江沱玩敵噬臍者不可不鑒也亂離斯瘼之在念勞
來還定之關憂陛下必有志於平治二三大臣亦必相
與恢拓夫弘濟之事業而民亦勞止汔可小康者不可
不戒也臣聞前乎十年聖語嘗曰即位以來未嘗為祖
宗辦一事是蓋聖志英烈質天地神明而無愧惜乎其
工夫經理之次第不能反而求之以乖陛下之初心而
法家拂士所以規切時政者又不能諄勤惻怛以開明
夫上下有為必遂之志舉世之耆艾骨鯁為之擯棄淪
落而無餘者則亦甚可惜也雖然事無難易有志竟成
鑒舊圖新辦此心爾陛下以不負天地祖宗為心必示
人以予違汝弼之旨二三大臣以不負陛下為心必諭
人以勤攻吾闕之求自是而倡之則内外大小之臣亦
必洗心滌慮莫不有官師相規之義故夫謹法守者勿
求多於道揆之常井然周官法度之中隠然關雎麟趾
之意至公血忱對越之實德相與每事而發見凡有動
於血氣之私必深省而自窒之刻勵堅苦負荷之定力
相與協心而扶持少有鄰於便安之適惟深戒而隄防
之如是則自上而下無一念而不以天下國家為事無
一事而不以天地祖宗為心是蓋古者君臣相與克艱
之義不惟逸豫惟以亂民其旨如此陛下與二三大臣
信能持此之志堅如金石救此之過疾如雷風則舉天
下之事勢自莫不就吾之條理矣雖然臣所謂立志者
志於與治同道回承平之氣脈也臣所謂救過者救其
與亂同事起積壊之膏肓也况夫上而天命之靡常所
以祈天而永命者在是下而人心之可畏所以感人而
結心者在是臣觀聖人之春秋其於魯宣之時書滅赤
狄書大有年又必書災異而迭見於先後其意蓋亦深
矣此古大臣所以日奏四方水旱盜賊之變以警懼上
心者非過慮也蓋有所警懼則不敢玩物入而謹之於
存養者皆所以事天出而推之於寵綏者亦所以相帝
無敢戲豫敬天怒也而賓筵媟近或以汩清明之氣而
售其欺者不可以不防治民祗懼畏天命也而田里愁
歎因以致乖戾之證而莫之聞者不可以不察以世教
所當身任也必修明乎三綱五常以為扶持有永之道
以國事所當時飭也必兢業乎一日萬幾以寓寅畏自
度之敬以至節無藝之費用罷不急之工役去無益之
崇尚庶幾簡靜足以宅聖志憂勤足以玉聖躬推而見
於酬酢運量之際無往非剛健粹精之德兹皆人事之
所當盡而天理之所必契者陛下其深念之舍是則應
天以文何以迓續乎天命夫人心不同如其面然公是
所在千萬人一心也昔者烹阿大夫封即墨大夫齊國
大治人人各盡其忱唐之朝廷舉措得宜自有以深服
乎將帥士卒之心陛下責吏治有詔戒邊帥有詔風飛
雷厲之下草偃蟄奮宜無留難然以臣觀之人心垢玩
積習矣士大夫志富貴而不志功業革其面而不革其
心錮於患得患失之已私而愛君愛民之心事無復有
矣陛下及是之時勇於立志開忠直之路塞邪枉之門
聚賢人君子以肅羽儀擇監司帥守以嚴按察詔二三
大臣以包荒馮河之力量於以崇難進易退之風凡忠
良明知有欲為而未遂者必意氣感動而招徠責三邊
將帥以備塞禦戎之事功於以行信賞必罰之令凡偏
裨行伍有軼羣而超衆者必共蒐舉而躐用之如是則
内外知所信向蓋不但可以作新吏治而已舍是則動
人以言何足以感服乎天下今天下大勢有可以興起
之機陛下與二三大臣當悠長以思惟至公盡誠可以
感召和氣惟刻厲堅苦可以成就良才則臣所謂發憤
立志責躬救過者雖天且弗違而况於人乎况於隣敵
乎臣草茅書生不識忌諱深念受恩罔極無補涓埃齋
心積忱以對越之心對陛下志於感動不覺言多惟陛
下不以故事具文視之則宗社幸甚天下幸甚
第二劄
臣聞之詩曰周雖舊邦其命維新言邦邑承襲之舊而
當作新乎民以承天命之常新也今錢塘駐蹕之久驕
奢淫逸長此安窮人欲熾而天理滅矣滌舊染之風聲
回新美之氣習此其括在陛下而已然自曩時有納聲
色以固寵位者而後舉天下成誨淫之風至今觀光上
國之士自一命以至班改粉白黛綠羣載後車其勢已
不容不貪黷臣觀都人生女自襁褓而教歌舞計日而
鬻之不復有人父母之心士大夫以其良貴不貲之身
每每自戕於冶容苟售者之賤則夫嚴事君父而告之
以不邇聲色覬其毓粹清明也奚其信昔墨翟不入朝
歌之邑今堂堂禮樂之區此風積習轉轉日甚連甍罕
良家矣是可不為風俗慮乎唐太宗出宫女三千人蓋
其英武有大志如此孰謂陛下春秋鼎盛而不能為太
宗之勇乎繼今其端本於宫掖之地先以禮制心而後
士大夫能以禮防民德可以歸厚矣自曩時有來苞苴
以啓貪殘者而後舉上下成誨盜之風今苞苴之路雖
窒士大夫猶忍施劫奪之政其弊在於不貴桑麻穀粟
而貴金銀之器用匹夫之家亦越分而求之畿甸為尤
甚比年金銀踴直上應乎天象之占楮弊積輕反以為
郡縣折變之利士大夫方征求竊取不念胞體之本同
向也綠林鼪鼯之擾生靈肝腦塗地以至上關玉食之
憂而士大夫至自賈禍者懷璧其罪也齊高帝曰吾治
天下當使黃金與土同價陛下動心於此不以人廢言
而以流化自近始繼今惟儉朴實用之崇置金銀於無
用之地屏貪殘以挽生意消物慾以還天真是亦陛下
訓廉謹刑之一助矣今流風交煽侈習競趨渡江以前
窮奢極娛之禍厥鑒猶不遠也京畿根本實係觀瞻風
俗樞機端自聖化為今之計莫若抑文尚質務實去華
明禮教而為之範因人情而為之防欲使都人知有人
父母之心不可不使士大夫知有暗室屋漏之愧臣願
陛下以身率臣下臣下以身率天下舊邦新命此其日
也臣迫於憂愛而言之惟陛下與二三大臣亟圖之貼
黃臣不佞已奏請於陛下之前乞崇質朴以化天下士
大夫知有暗室屋漏之愧矣然臣列屬天官服役兹始
深念選調者之淹滯而流品之未易清資格之不容不
守也及觀公牘紛然求雪罪犯者何其多至有初筮數
罹罪罟而恬不知悔者與臣在田野間所聞皆此之類
問之則曰已經赦宥已下約法風聞無實不經取勘今
當洗拭也臣竊痛念今日民病極矣州縣間吏以朝廷
忠孝為可恃用虐濟貪無所不至所賴者當路按察使
之屏處自新如按察者之所請可也繼今欲望陛下謹
擇監司郡守極其精選勿以輕畀舉行祖宗之典令監
司精密以察郡縣等吏郡守精密以察幕掾令丞等吏
凡所刺者必事事節節各務真的而不至有風聞之誤
苟麗於罪刑故無小其奸貪甚者屏棄勿用斷斷行之
則官吏洗心而民物吐氣矣兹事甚重上關慘舒臣即
其已言者薦瀆天威實念民病之未易瘳州縣吏之未
易察監司郡守之未易精擇臣惓惓愚忠惟陛下與二
三大臣亟審處之不勝社稷生靈之幸
甲辰冬輪對劄子
臣昔事先師文忠公真德秀時嘗語臣曰君臣交際之
禮惟拳拳納忠不至於詆訐則得告上之體臣佩服師
說惟守樸忠不敢孤陛下選擇之恩臣私竊自念戊戌
告歸分甘山林抗疏而辭謝陛下恩除者屢矣去冬被
命循牆弗俞深惟君臣之義所不容廢故勇於一來嘗
私謝大臣曰盡事天之敬而事君推報國之忱而報德
是臣之所以不負陛下者即所以不負大臣也故圖報
大者在於隨事納忠不在於承意順旨况陛下廣諫諍
之路恢容受之量事適有所當言可以寓輔助而存天
理其忍緘默不以顯告陛下哉臣前日晉侍經筵親承
聖問以大臣史嵩之起復之事三學上書卿曾見否臣
奏雖聞有書未之見也竊窺聖意豫憂邊事故有此命
臣又妄奏陛下出命太早所以啓人之疑然人言不可
沮抑且須靜以處之陛下自盡陛下之禮大臣自盡大
臣之禮玉音自曰俞臣又何所容喙及觀學校之書畏
天畏人言前此雷變之頃觀累疏避位諄切及於雙親
喜懼之年今家庭之變哀戚終事禮制有常臣竊料其
何至於忽送死之大事輕出於犯清議哉臣聞大臣年
四十五時憤侂胄之權姦建白諸父請密圖之此父在
觀其志自少時已知有大義今父没觀其行大倫所在
果何待士論而後知前日朝廷出命之易士論所以凜
凜者實以陛下為四海億兆姓綱常之主大臣身任道
揆扶翊綱常者也孝經曰天子有爭臣七人雖無道不
失其天下况有道之世市議道謗其可咈哉天地間惟
道理最大人言之所以必爭者顧惜此耳昔孟子謂壯
者以暇日修其孝弟忠信可撻秦楚之堅甲利兵至論
敵國外患之有無則以為吾國存亡之所係然則外患
非所當警内治要審所先有天保以上諸詩之本領則
采薇以下諸詩之事功特舉而措之耳數十年來人皆
忽此只於末上理會所以力勞而效寡視儒生正論為
迂闊君子愛人以德保惜一代之臣而成三年之禮國
事所最急者元台重任中外觀瞻三省綱常靡容渙散
陛下以宗社生靈為念以綱紀法度為心必咨於大臣
曰當今内外執政法從之臣孰為有才孰為有德孰可
舉以自代參酌輿論而後爰立舉之得人則四海九州
受大臣之賜即大臣之在任也聖德高明靜觀事勢如
以邊境為可慮則遣使就問計可也如以備禦貴講求
則使之預料便宜一一圖上可也將帥牧御之才錢穀
甲兵之事姑仍舊貫而經理之亦可也如此則於家無
虧歉於朝廷有勲勞富鄭公弼五疏而終辭起復之命
者又豈容以專美哉夫世道未嘗狹也大臣積慶之家
也前者有餘而不盡用後者愈用而不勝窮修齡鉅福
生榮死哀使人詫千載一時之盛而不知其早歲清修
平生恬淡翕者張之天報如此今大臣福禄聲光鮮克
儷美又何歉焉不惟陛下當惜之而大臣亦當自愛惜
之端憂几筵勿過哀毁其於讀禮之次無非閱理之時
仰探千古之聖賢將大後來之勲業正於此基之夫欲
富好貴人之常情不以道則君子有所不處建功立業
君子之盛心志於道義則功有所不足道况道義有所
未安而過眼空花之富貴自昔滓汙簡冊薰穢宇宙者
不知其幾達人大觀知幾自了凡物皆朽惟名為不朽
今京城之内人心皇皇士論藉藉自聞大臣有起復之
命雖未知其避就之如何凡有父母之心莫不失聲涕
零是果何為而然人心天理誰實為之興言及此非可
使聞於遐方也陛下烏得而不悔悟大臣烏得而不堅
忍臣兹因論對僭瀝血忱懇懇納忠何敢詆訐特為陛
下愛惜民彝為大臣愛惜名節所以望大臣者不止於
今日知臣罪臣天地鬼神昭布森列不可誣也臣以經
筵既承清問輒又出位言此不當更塵班綴伏乞陛下
奮發神斷罷臣職任畀臣叢祠臣謹對而閉門却掃以
俟陛下誅斥之命臣罪當萬死
第二劄
臣既懇懇納忠為陛下大臣解士論之疑敷陳於黼座
之前矣然念國於天地必有與立君臣上下交相維持
所以為國遠慮扶世常經者要當隨事救失不當以患
失為事蓋救失與患失異救失者綱常必飭名義必正
經紀必陳立制度必昭明謂正心修身為齊家治國之
本故自上而下自早而暮惟以聞義不徙不善不改為
憂他又何所患焉彼患失者一切反是以私恩為必報
而每急於徇人以競進為良圖而不顧於喪巳得位者
以同流合汙為至行任事者以便私適已為長策謂觸
忤為妨進則時事可論不暇及也謂喑啞為圓機則心
知其非何敢議也滔滔流俗幾年於兹悠悠風塵賢者
不免若是者豈非患失之習有以痼之耶夫惟心有患
失之弊見利害而不見是非名位光顯苟合取容而不
知道義植立凜凜難挫且今日在朝布列致身通顯者
皆天資之美者也勇往直前聖賢事業夫孰不可勉日
用動靜事無非學交游切磨學無非事人苦不自覺耳
粤昔警省之助莫大於官師之相規有志功業之賢臣
亦必曰勤攻吾闕求如不及可也不然本心之失懵不
知救顧惴惴然患外物之失孔子曰苟患失之無所不
至矣吁可畏哉雖然士大夫當化風俗不當議風俗當
論事之是非不當恤身之利害泛然言人之失則甚易
奮然救已之失則甚難臣早夜憂思動息猛省堅苦刻
厲謹守初心惟恐庸愚易至間斷一不自覺駸駸小人
之歸尚何以議人哉臣之初來惟欲一面清光於去天
稍久之餘亟求還山勉卒舊業者臣之心也恩除太過
隠然於心將亦不免動於患失之私矣因學無正法過
必改之反諸本心痛切警懼日月之不再而人之所以
為人者渺茫也臣請罷職事伏惟陛下曲成臣志放臣
還山臣犬馬之齒未衰事陛下之日儘長感時憂深誼
當引去惟陛下矜赦
