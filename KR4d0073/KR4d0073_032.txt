臨川先生文集卷第三十二
律詩(七言絶句)
次韻杏花三首
杏園即事
宋城道中
對客
愍儒坑
遇雪
殊勝淵師示寂
懷舊
訪隱者
海棠花
證聖寺杏接梅花未開
雜詠五首
書陳祈兄弟屋壁
郊行
破冡二首
題景德寺試院壁(至和三年八月十日)
金陵報恩大師西堂方丈二首
題正覺院籜龍軒二首
相州古瓦硯
望夫石
山前
江雨
揚子二首
獨卧二首
孟子
商鞅
蘇秦
范睢
張良
曹參
韓信
伯牙
范增二首
賈生
兩生
謝安
世上
讀後漢書
讀蜀志
讀唐書
讀開成事
别和甫赴南徐
寄茶與和甫
寄茶與平甫
戲長安嶺石
代荅
促織
臘享
次韻杏花三首
只愁風雨劫春回怕見枝頭爛漫開野鳥不知人意
緒啄教零亂點蒼苔
二
心憐紅蘂與移栽不惜年年糞壤培風雨無時誰會
得欲教零亂強催開
三
看時高豔先驚眼折處幽香易滿懷野女強篸看亦
醜少教憔悴逐荆釵
杏園即事
蟠桃移種杏園初紅抹燕脂嫩臉蘇聞道飄零落人
世淸香得似舊時無
宋城道中
都城花木久知春北路餘寒尚中人宿草連雲青未
得東風無賴只驚塵
對客
䆫壁風回午枕涼清談相對一胡牀心知帝力同天
地能使人間白日長
愍儒坑
智力區區不爲身欲將何力助強秦只應埋沒千秋
後更足詩書發冡人
遇雪
定知花發是歸期不奈歸心日日歸風雪豈知行客
恨向人更作落花飛
殊勝淵師八十餘因見訪問之近來如何
荅曰隨緣而巳至示寂作是詩
寄託荒山鬼與鄰一生黃卷不離身百年薪盡隨緣
去莫學緇郞更誤人
懷舊
吹破春冰水放光山花澗草百般香身閑處處堪行
樂何事低佪兩鬢霜
訪隱者
童子穿雲晚未歸誰收松下著殘碁先生醉卧落花
裏春去人間揔不知
海棠花
綠驕隱約眉輕掃紅嫩妖饒臉薄䊋巧筆寫傳功未
盡清才吟詠興何長
證聖寺杏接梅花未開
紅蘂曾遊此地來青青今見數枝梅只應尚有嬌春
意不肯凌寒取次開
雜詠五首
勲業無成照水羞黃塵入眼見山愁煙中漠漠江南
岸更與家人一少留
二
白頭重到太寧宫玉珮瓊琚在眼中歌舞可憐人暗
換花開花落幾春風
三
朝陽映屋擁書眠夢想鍾山一慨然投老安能長忍
垢會當歸此濯寒泉
四
烏石岡頭躑躅紅東江柳色漲春風物華人意曾相
值永日留連草莽中
五
小雨蕭蕭潤水亭花風颭颭破浮萍看花聽竹心無
事風竹聲中作醉醒
書陳祈兄弟屋壁
千里歸來倦宦身欲尋田宅豫求鄰能將孝友傳家
世鄕邑如君更幾人
郊行
柔桑採盡綠隂稀蘆箔𧖟成密繭肥聊向村家問風
俗如何勤苦尚凶飢
破冡二首
埋没殘碑草自春旋風時出地中塵墦間夜半分珠
玉猶是當時乞祭人
二
殘椁穿來欲幾春蕭蕭長草沒騏驎墦間或有樵蘇
客未必他年醉飽人
題景德寺試院壁(至和三年八月十日)
屋東瓜蔓巳扶疎小石藍花破萼初從此到寒能幾
日風沙還見一年除
金陵報恩大師西堂方丈二首
簷花映日午風薰時有黃鸝隔竹聞香灺一鑪春睡
足上方車馬正紛紛
二
蕭蕭出屋千竿玉靄靄當牎一炷雲心力長年人事
外種花移石尚殷勤
題正覺院籜龍軒二首
北軒名字經平子愛此吾能爲賦詩山雨江風一披
拂籜龍還自有吟時
二
仙事茫茫不可知籜龍空此見孫枝壷中若有閑天
地何苦歸來問葛陂
相州古瓦硯
吹盡西陵歌舞塵當時屋瓦始稱珍甄陶往往成今
手尚託聲名動世人
望夫石
雲鬟煙鬢與誰期一去天邊更不歸還似九疑山下
女千秋長望舜裳衣
山前
山前溪水漲潺潺山後雲埋不見山不趁雨來耕水
際即穿雲去卧山間
江雨
冥冥江雨濕黃昏天入滄洲漫不分北澗欲通南澗
水南山正遶北山雲
揚子二首
儒者陵夷此道窮千秋止有一揚雄當時薦口終虚
語賦擬相如却未工
二
道眞沉溺九流渾獨泝頽波討得源歲晚強顔天禄
閣秖將竒字與人言
獨卧二首
誰有耡耰不自操可憐園地滿蓬蒿欲尋春物無蹊
徑獨卧南牀白日高(一作日自高)
一
茅簷午影轉悠悠門閉青苔水亂流百囀黃鸝看不
見海棠無數出牆頭
孟子
沉魄浮魂不可招遺編一讀想風標何妨舉世嫌迂
闊故有斯人慰寂寥
商鞅
自古驅民在信誠一言爲重百金輕今人未可非商
鞅商鞅能令政必行
蘇秦
巳分將身死勢權惡名磨滅幾何年想君魂魄千秋
後却悔初無二頃田
范雎
范雎相秦傾九州一言立斷魏齊頭世間禍故不可
忽簀中死屍能報讎
張良
漢業存亡俯仰中留侯當(一作於)此每從容固陵始議
韓彭地複道方圖雍齒封
曹參
束髮河山百戰功白頭富貴亦成空華堂不箸新歌
舞却要區區一老翁
韓信
貧賤侵凌富貴驕功名無復在芻蕘將軍北面師降
虜此事人間久寂寥
伯牙
千載朱弦無此悲欲彈孤絶鬼神疑故人捨我閉黃
壤流水高山心自知
范增二首
中原秦鹿待新羈力戰紛紛此一時有道弔民天即
助不知何用牧羊兒
二
鄛人七十漫多竒爲漢敺民了不知誰合軍中稱亞
父直須推讓外黃兒
賈生
一時謀議略施行誰道君王薄賈生爵位自高言盡
廢古來何啻萬公卿
兩生
兩生才器亦超羣黑白何勞強自分好與騎奴同一
處此時俱事衞將軍
謝安
謝公才業自超羣誤長清談助世紛秦晉區區等亡
國可能王衍勝商君
世上
范蠡五湖收遠迹管寧滄海寄餘生可憐世上風波
惡最有仁賢不敢行
讀後漢書
錮黨紛紛果是非當時高士見精微可憐竇武陳蕃
輩欲與天爭漢鼎歸
讀蜀志
千載紛爭共一毛可憐身世兩徒勞無人語與劉玄
德問舍求田意最高
讀唐書
志士無時亦少成中才隨世就功名并汾諸子何爲
者坐與文皇立太平
讀開成事
姦罔紛紛不爲明有心天下共無成空令執筆螭頭
者日記君臣口舌爭
别和甫赴南徐
都城落日馬蕭蕭雨壓春風暗柳條天際歸艎那可
望只將心寄海門潮
寄茶與和甫
綵絳縫囊海上舟月團蒼潤紫煙浮集英殿裏春風
晚分到并門想麥秋
寄茶與平甫
碧月團團墮九天封題寄與洛中仙石樓試水宜頻
啜金谷看花莫漫煎
戲長安嶺石
附巘憑崖豈易躋無心應合與雲齊橫身勢欲填滄
海肯爲行人惜馬蹄
代荅
破車傷馬亦天成所託雖高豈自營四海不無容足
地行人何事此中行
促織
金屏翠幔與秋宜得此年年醉不知秖向貧家促機
杼幾家能有一絇絲
臘享
明星慘澹月參差萬竅含風各自悲人散廟門燈火
盡却尋殘夢獨多時
臨川先生文集卷第三十二
