臨川先生文集卷第五十
外制
三司鹽鐵副使陳述古衛尉少卿制
郭永光禄少卿制
林億司封薛求司勲郎中制二道
齊恢度支張景憲金部郎中制二道
陳述古司封郎中趙抃戸部員外郎張燾刑
部郎中制三道
朱處約孫抗孫琳並祠部郎中制三道
王陶杜千能祠部張燾兵部郎中制三道
苗振職方王舉元刑部郎中制二道
王綽刑部郎中制
胡況周燮都官宋孝孫比部郎中制三道
錢暄比部王繹工部郎中制二道
李章周延儁竇綱卜紳朱從道晁仲綽鄭隨
並屯田郎中制七道
杜訢屯田員外郎制
薛仲孺虞部郎中制
楚建中邢夢臣王异張師顔晏成𥙿並司封
員外郎制五道
蔡抗度支員外郎制
蘇寀王益柔並兵部員外郎制二道
錢公輔祠部員外郎朱延世虞部鄭伸駕部
員外郎制三道
許遵陳汝羲章俞韓繹劉牧王易知並職方
員外郎制六道
謝景初何世昌陳安道眺仲約唐諲林大年
並都官員外郎制六道
胥元衡李處厚並屯田員外郎制三道
吕元規可駕部員外郎制
吴充劉敞轉官制二道
劉覺等轉員外郎制
王伯恭王允李正臣劉叔寳轉官制四道
三司鹽鐵副使陳述古衛尉少卿制
勑某考課黜陟之法雖疎逖未嘗不信又況於近而
顯者乎具官某以才自奮能世其家出入踐更休有
風績列卿之貳其往勉哉可
郭永可光禄少卿制
勑某外廷之位能至於九列者少矣具官某踐更衆
職功善自昭年除歲遷以致卿位進寵一等往承惟
休可
林億司封郎中制
勑某朕有官禄慶賞以序功而其施始於朝廷之近
爾以藝文被選而多所踐更通籍禁中庀官闕下序
遷郎位旣極左曹往即寵榮愈其勵勉可
薛求司勲郎中制
勑某朕布大號在廷文武之士皆得進官一等而伐
閱當遷者又各得以序遷爾中外踐更以才自顯膺
此恩典往其勵哉可
權提點成都府路刑獄齊恢度支郎中制
勑某朝廷選寘才臣以使諸路而察庶獄之不辜厥
有庸勲朕當甄序爾才能行義士論所稱會課有司
實應遷法往膺休顯其愈懋哉可
淮南轉運副使張景憲金部郎中制
勑某入佐三司出使諸路皆朝士大夫之高選有勞
當錄其可忘哉爾行義之修才能之邵見稱當世簡
在朝廷會課進官往其欽服可
三司鹽鐵副使陳述古朝奉大夫司封郎
中三司度支副使趙抃戸部員外郎加上
輕車都尉權三司戸部副使張燾朝散大
夫刑部郎中制
勑某人等朕初嗣位奉行先帝故事不敢有廢也
具官某等行義稱於世才能見於朝佐國大計爲功
多矣序遷位等其往欽哉可
朱處約祠部郎中制
勑某爾嘗爲御史持論不阿出守方州稍遷使任序
功增秩邦法有常往懋厥修以湏進選可
孫抗孫琳祠部郎中制
勑某人等都水之官廢久矣朕修之而用爾爲丞爾
維才能懋建厥事有司論課當以時遷進序名曹往
祗無斁可
提點福建路諸州刑獄公事王陶祠部郎
中制
勑某朕選置使者清明于諸路所以待之非輕也爾
踐更衆矣才美有稱備在遠方能修其職進遷位等
往愈懋哉可
權提點廣南西路刑獄杜千能祠部郎中
制
勑某朕初即位羣臣朝者皆增位一等有功當遷又
皆得以序進爾材諝行治見稱於衆奉使于外治聲
流聞會課進官往其祗服可
三司戸部副使張燾兵部郎中制
勑某考績三歲進官一等先帝所以勵羣臣也具
官某秉哲迪義有聲于時能勵厥修以宜官政序功
增位其往欽承可
苗振職方郎中制
勑某尚書郎中序列五品其於朝廷之位亦已顯矣
爾用選擢嘗更任使積功久次得在此位所居三歲
宜進一官至今而後得遷乃以爾嘗有讁朕於黜陟
豈苟然哉自爾取之而已往思自勉以稱襃升可
王舉元刑部郎中制
勑某薦非其人而與其罰古之道也爾久以才實外
更任使風績之邵靡人不稱而任舉有失法當坐免
雖更教令猶禠一官以懲上報之稽而塞人言之衆
膺踐厥服往其勉哉可
侍御史知雜事判都水監王綽刑部郎中
制
勑某御史皆吾耳目之官而折百工以法刑之中者
也考其功狀在法當遷則吾豈可以忘哉以爾具官
某忠厚諒直有稱於世踐更衆職皆以能聞故寘之
臺中位次執法名實之善允于人言姑醻積功序進
一等位亦顯矣往其勉哉可
胡況都官郎中制
勑某爾以才行自昭于時外分將符内序郎位致勤
厥職三歲于兹稽狀有司法當增位進遷一等其往
懋哉可
周燮都官郎中制
勑某襃善錄勤邦有常法爾以才能行義登顯朝廷
序正郎位三年於此矣進遷一等以懋厥勤勵治我
民乃其能稱可
宋孝孫比部郎中制
勑某襃功錄善邦法有常爾共厥官服采惟謹久於
郎選會課當遷愈其勉哉以稱新命可
監在京都鹽院錢暄比部郎中制
勑某古者官有職而命有數非有職不足以序群才
非有數不足以差衆功今官有品猶古之命數也命
之數自一推而上之至于九官之品自九推而上之
至於一大略蓋無以異而其詳如此不同唯其欲得
賢者之在位則古今一也爾以才能行治進序於朝
年除歲授旣得列於五品久於職事法又當遷其亦
可謂寵榮光顯矣其思自勉以稱吾欲得賢者在位
之意哉可
三司戸部判官充祕閣校理王繹工部郎
中制
勑某三司理財之吏與館閣校文之官皆朝廷儁乂
之選也其於進秩有異數焉爾以藝文世家而祗愼
謹飭久在此位有勞當遷序于名曹其往思稱可
李章屯田郎中制
勑某襃善錄勤朝廷之政爾才能行治比見推稱會
考績之法當增位序進遷一等其往懋哉可
周延儁屯田郎中制
勑某郎中五品而司田以待藝文之士爾大臣之子
強學贍辭出典一州序功當進往祗厥位其克懋哉
可
職方員外郎竇綱可屯田郎中制
勑某漢明不以郎官假貴戚以出宰百里爲不可以
非其人今之郎選其重非漢比也而郎中序于五品
其授豈可以輕哉爾以文藝起家以吏能從政序遷
此位嘉寵爾勞往服訓辭勉求報稱可
職方員外郎卜伸可屯田郎中制
勑某郎中序列三等其品皆爲弟五非積功久次則
不得至焉爾以文藝入官而濟之謹潔久於任使當
得進遷兹維爾階其往祗服可
職方員外郎朱從道可屯田郎中制
勑某尚書郎選於今爲重而郎中列于五品爾精敏
強果號爲才臣積功累勤以致此位往共厥服其愈
懋哉可
眺仲綽鄭隨可屯田郎中制
勑某郎中序列五品非久於任使有勞而無罰則罕
得至焉爾以文藝起家以才能爲吏稱功累善當得
進遷往其懋哉思稱新命可
太常博士權御史臺推官杜訢可屯田員
外郎制
勑某尚書郎位吾所量也爾名臣之子行義修飭才
能有譽而職事無過審官稽狀當以時遷新命維休
往其祇服可
駕部員外郎薛仲孺可虞部郎中制
勑某郎中五品於朝廷爲顯位爾悉心爲吏才敏見
稱嘗所踐更咸有功最進遷惟允其往懋哉可
提刑楚建中可司封員外郎制
勑某朕置使者以察天下之獄其選擇甚難而視遇
之甚厚序功錄善其可忘乎爾行治才能有聲於世
服官惟稱會課當遷以懋爾勞往其祇訓可
侍御史邢夢臣可司封員外郎制
勑某侍御史於御史之選爲高而尚書郎以司封爲
前列爾才能行義嘗見推稱於有言職爲一臺高選
任責未久序勞當遷往副司封愈其自勉可
都官員外郎充祕閣校理王异可司封員
外郎制
勑某爾以藝文高第進仕朝廷廉靖謹良有稱於世
校文祕閣典事方州甄序歲勞進遷惟允往共厥服
其愈懋哉可
權梓州路提刑都官員外郎張師顔可司
封員外郎制
勑某爾修潔精敏逹於從政嘗更任使皆以十稱故
以一路之庶獄寄之督察方行就事會課當遷往懋
厥修以求稱職可
度支員外郎充崇文院檢討晏成𥙿可司
封員外郎制
勑某爾以文藝之學在討論之官丞于太常典掌禮
樂有勞可錄其以序遷於世大家爾爲能保往思淑
愼無廢厥勤可
祠部員外郎充祕閣校理蔡抗可度支員
外郎制
勑某序功錄最邦法有常惟敏厥修乃能自稱爾以
校讎之選受吾蕃屏之寄材能行治見譽於時而會
課有司番遷厥位官無虚授往可勉哉可
權利州路轉運使度支員外郎蘇寀可兵
部員外郎制
勑某朕欲明清于吏民而擇使以涖之非特使之轉
貨財以贍有司而巳也爾彊敏謹潔逹於從政往充
其選克有成勞序進一官愈祗乃服可
三司鹽鐵判官度支員外郎集賢校理王
益柔可兵部員外郎制
勑某任賢使能而繼之以黜陟先王之所以治未有
改此者也爾惟賢故序于校讎之職爾惟能故列于
會計之官稽狀有司法當增位其遷一等以懋爾勞
可
太常博士充集賢校理同脩起居注判三
司度支句院錢公輔可祠部員外郎制
勑某序功黜陟邦法有常爾文章博美行義純潔施
於政事又以材稱會課進遷蓋維常法往祗厥位其
亦懋哉可
國子博士朱延世可虞部員外郎制
勑某尚書虞部掌天下之山澤而脩其時禁郎官職
事雖廢而官名猶貴於時非歷試而有勞即不得以
在此位若爾之潔廉畏愼蓋知所以自保矣其愈懋
哉可
比部員外郎鄭伸可駕部員外郎制
勑某爾勤敏謹潔以脩厥官會課有司當得遷位司
輿之副其往懋哉可
都官員外郎許遵可職方員外郎制
勑某爾進以藝文而兼通律令之學故於爲吏常以
才稱第課有司當得進位祇予新命厥往懋哉可
都官員外郎陳汝羲可職方員外郎制
勑某審官之法吏有勞而無罪至於三歲則遷位一
等亦所以勸也爾文學政事有稱於世久更任使會
課當遷往服寵章愈其思勵可
都官員外郎章俞可職方員外郎制
勑某爾以藝文之學政事之材所更滋多皆有善最
三載考績法當進遷往踐厥官愈其思勉可
韓繹可職方員外郎制
勑某三歲一遷審官馭吏之常法也然非智謀忠力
能舉其職事者亦何以稱此哉爾纉德善之慶而以
藝文自奮施於吏政強敏有聲膺此寵榮其知勉矣
可
都官員外郎劉牧可職方員外郎制
勑某朕置使者以察諸路而選才士以佐之爾行義
智能比見稱述往其職事會課當遷懋勉厥勤以稱
官使可
都官員外郎王易知可職方員外郎制
勑某爾久於試用常以才稱出守一州可有爲矣而
有司會錄當得進官往旣厥心以祗予訓可
屯田員外郎謝景初可都官員外郎制
勑某周官司士三歲則稽士任進其爵禄而方今審
官之法用焉爾名臣之子操行修潔文學政事有稱
於時審官序勞當以時進往踐爾位厥維懋哉可
屯田員外郎何世昌可都官員外郎制
勑某尚書之實多廢矣而郎位尚爲朝廷所重爾藝
文操行政事之材推舉進遷以至於此出佐州治論
功應條改序中行往其祗服可
屯田員外郎陳安道可都官員外郎制
勑某士夫奉法循理以共厥服至於三歲而無咎罰
其可無進遷之法以慰勉之哉爾藝文起家而行義
脩飭比更器使實以才稱往服寵章愈其思勉可
屯田員外郎晁仲約可都官員外郎制
勑某褒善錄勤朝廷之政爾清明敏逹士類所稱典
治一州風政彌劭有司序績當得進遷往服寵章愈
其思勉可
屯田員外郎唐諲可都官員外郎制
勑某爾藝文行治進有可稱爲郎尚書三年於此矣
職事之最法當進遷愈其懋功以對新命可
屯田員外郎林大年可都官員外郎制
勑某士之有爲者豈必慶賞而後勸哉然黜陟者勵
世之通法而爲天下者所不能廢也爾被文蓄德從
政有聲會課當遷序官一列往其勵勉膺此寵榮可
太常博士胥元衡可屯田員外郎制
勑某仕於朝廷者有勞而無罪至於三歲則遷位一
等所以明有勸也爾名臣之世行義脩飭以才自奮
從政有稱往服寵章愈其思勉可
太常博士李處厚可屯田員外郎制
勑某爾政事之材藝文之學潔身愼行皆以有稱試
請利權是亦煩使序功錄最當得進遷列職南宫往
其祗服可
比部員外郎吕元規可駕部員外郎制
勑某襃善錄勤邦有常法爾護軍糴將邊漕悉心營
職才諝見稱會課序遷往其祗服可
吴充轉官制
勑某士之好德樂善而無求則爵賞有不足以勸焉
而爵賞固不廢乎無求之士爾文章行義政事之實
士友之所服朝廷之所稱然方試爾于外以觀爾爲
而審官上爾歲月之勞法當遷位一等此雖不足以
爲爾勸而天下至公之法不可以廢者也往其懋承
之哉可
劉敞轉官制
勑某襃善錄最朝廷至公况吾邇臣在法當陟具官
某文章博美政事詳敏心通道德之意躬率仁義之
行久於侍從實允詢謀付以方維又能鎮撫甄序乃
績進遷厥官朕命惟休往其祗服可
劉覺等轉員外郎制
勑某官所以制禄位之等職所以叙才分之宜視職
之廢舉與行之失得而下上其官此吾爲天下立法
以廢置賞誅之大體也爾持其行而無失修其職而
無廢三年於此矣不可以徒置也宜有賞焉序進一
官往欽乃服可
王伯恭轉官制
勑某方今仕於朝廷者率三歲而一遷論者患其不
足以勸功然日月久矣能祗愼不怠免於罪悔則亦
宜有以襃嘉此朕所以使爾得遷之意也士之爲義
蓋有常心何必利焉然後知勸可
王允轉官制
勑某爾能誦先王之言以得禄位施於有政又以才
稱丞于殿中歲月久矣博士之選儒者所宜以爲爾
官其往祗載可
李正臣轉官制
勑某書曰欽哉欽哉惟刑之恤哉此吾所以建審刑
之職而擇取智能之士以爲詳議之官爾以藝文起
家又能明習法令靖共厥位有伐當遷姑使序于太
常而仍其覆讞之事往爲審克以稱欽恤之意可
劉叔寳轉官制
勑某士之修身愼行宣力四方豈皆以取爵禄之報
哉蓋其志有以謂義當如此然而爵禄必稽行治勞
烈而加焉今吾序進爾官以有積功之實義不可以
無報也在爾自爲則欲知夫義當如此而無志乎寵
利然後可以事君往其勉哉尚有終譽可
臨川先生文集卷第五十
