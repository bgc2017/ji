臨川先生文集卷第三十九
書䟽
上仁宗皇帝言事書
上時政䟽
進戒䟽
上仁宗皇帝言事書
臣愚不肖蒙恩備使一路今又蒙恩召還闕廷有所
任屬而當以使事歸報陛下不自知其無以稱職
而敢緣使事之所及冒言天下之事伏惟陛下詳
思而擇其中幸甚臣竊觀陛下有恭儉之德有聦
明睿智之才夙興夜寐無一日之懈聲色狗馬觀游
玩好之事無纖介之蔽而仁民愛物之意孚於天下
而又公選天下之所願以爲輔相者屬之以事而不
貳於讒邪傾巧之臣此雖二帝三王之用心不過如
此而巳宜其家給人足天下大治而效不至於此顧
内則不能無以社稷爲憂外則不能無懼於夷狄天
下之財力日以困窮而風俗日以衰壞四方有志之
士諰諰然常恐天下之久不安此其故何也患在不
知法度故也今朝廷法嚴令具無所不有而臣以謂
無法度者何哉方今之法度多不合乎先王之政故
也孟子曰有仁心仁聞而澤不加於百姓者爲政不
法於先王之道故也以孟子之說觀方今之失正在
於此而巳夫以今之世去先王之世遠所遭之變所
遇之勢不一而欲一二修先王之政雖甚愚者猶知
其難也然臣以謂今之失患在不法先王之政者以
謂當法其意而巳夫二帝三王相去蓋千有餘載一
治一亂其盛衰之時具矣其所遭之變所遇之勢亦
各不同其施設之方亦皆殊而其爲天下國家之意
本末先後未嘗不同也臣故曰當法其意而巳法其
意則吾所改易更革不至乎傾駭天下之耳目囂天
下之口而固巳合乎先王之政矣雖然以方今之勢
揆之陛下雖欲改易更革天下之事合於先王之
意其勢必不能也陛下有恭儉之德有聦明睿智
之才有仁民愛物之意誠加之意則何爲而不成何
欲而不得然而臣顧以謂陛下雖欲改易更革天
下之事合於先王之意其勢必不能者何也以方今
天下之人才不足故也臣嘗試竊觀天下在位之人
未有乏於此時者也夫人才乏於上則有沈廢伏匿
在下而不爲當時所知者矣臣又求之於閭巷草野
之間而亦未見其多焉豈非陶冶而成之者非其道
而然乎臣以謂方今在位之人才不足者以臣使事
之所及則可知矣今以一路數千里之間能推行朝
廷之法令知其所緩急而一切能使民以修其職事
者甚少而不才苟簡貪鄙之人至不可勝數其能講
先王之意以合當時之變者蓋闔郡之間往往而絶
也朝廷每一令下其意雖善在位者猶不能推行使
膏澤加於民而吏輒緣之爲姦以擾百姓臣故曰在
位之人才不足而草野閭巷之間亦未見其多也夫
人才不足則陛下雖欲改易更革天下之事以合
先王之意大臣雖有能當陛下之意而欲領此者
九州之大四海之遠孰能稱陛下之指以一二推
行此而人人蒙其施者乎臣故曰其勢必未能也孟
子曰徒法不能以自行非此之謂乎然則方今之急
在於人才而巳誠能使天下之才衆多然後在位之
才可以擇其人而取足焉在位者得其才矣然後稍
視時勢之可否而因人情之患苦變更天下之弊法
以趨先王之意甚易也今之天下亦先王之天下先
王之時人才嘗衆矣何至於今而獨不足乎故曰陶
冶而成之者非其道故也商之時天下嘗大亂矣在
位貪毒禍敗皆非其人及文王之起而天下之才嘗
少矣當是時文王能陶冶天下之士而使之皆有士
君子之才然後隨其才之所有而官使之詩曰豈弟
君子遐不作人此之謂也及其成也微賤兔罝之人
猶莫不好德兔罝之詩是也又況於在位之人乎夫
文王惟能如此故以征則服以守則治詩曰奉璋峨
峨髦士攸宜又曰周王于邁六師及之言文王所用
文武各得其才而無廢事也及至夷厲之亂天下之
才又嘗少矣至宣王之起所與圖天下之事者仲山
甫而巳故詩人歎之曰德輶如毛維仲山甫舉之愛
莫助之蓋閔人士之少而山甫之無助也宣王能用
仲山甫推其類以新美天下之士而後人才復衆於
是内脩政事外討不庭而復有文武之境土故詩人
美之曰薄言采芭于彼新田于此菑畝言宣王能新
美天下之士使之有可用之才如農夫新美其田而
使之有可采之芭也由此觀之人之才未嘗不自人
主陶冶而成之者也所謂陶冶而成之者何也亦教
之養之取之任之有其道而巳所謂教之之道何也
古者天子諸侯自國至於鄕黨皆有學博置教導之
官而嚴其選朝廷禮樂刑政之事皆在於學士所觀
而習者皆先王之法言德行治天下之意其材亦可
以爲天下國家之用苟不可以爲天下國家之用則
不教也苟可以爲天下國家之用者則無不在於學
此教之之道也所謂養之之道何也饒之以財約之
以禮裁之以法也何謂饒之以財人之情不足於財
則貪鄙苟得無所不至先王知其如此故其制禄自
庶人之在官者其禄巳足以代其耕矣由此等而上
之每有加焉使其足以養廉恥而離於貪鄙之行猶
以爲未也又推其禄以及其子孫謂之世禄使其生
也旣於父子兄弟妻子之養昏姻朋友之接皆無憾
矣其死也又於子孫無不足之憂焉何謂約之以禮
人情足於財而無禮以節之則又放僻邪侈無所不
至先王知其如此故爲之制度婚喪祭養燕享之事
服食器用之物皆以命數爲之節而齊之以律度量
衡之法其命可以爲之而財不足以具則弗具也其
財可以具而命不得爲之者不使有銖兩分寸之加
焉何謂裁之以法先王於天下之士教之以道藝矣
不帥教則待之以屏弃遠方終身不齒之法約之以
禮矣不循禮則待之以流殺之法王制曰變衣服者
其君流酒誥曰厥成誥曰羣飲汝勿佚盡執拘以歸
于周予其殺夫羣飲變衣服小罪也流殺大刑也加
小罪以大刑先王所以忍而不疑者以爲不如是不
足以一天下之俗而成吾治夫約之以禮裁之以法
天下所以服從無抵冒者又非獨其禁嚴而治察之
所能致也蓋亦以吾至誠懇惻之心力行而爲之倡
凡在左右通貴之人皆順上之欲而服行之有一不
帥者法之加必自此始夫上以至誠行之而貴者知
避上之所惡矣則天下之不罰而止者衆矣故曰此
養之之道也所謂取之之道者何也先王之取人也
必於鄕黨必於庠序使衆人推其所謂賢能書之以
告于上而察之誠賢能也然後隨其德之大小才之
高下而官使之所謂察之者非專用耳目之聦明而
聽私於一人之口也欲審知其德問以行欲審知其
才問以言得其言行則試之以事所謂察之者試之
以事是也雖堯之用舜亦不過如此而巳又況其下
乎若夫九州之大四海之遠萬官億醜之賤所須士
大夫之才則衆矣有天下者又不可以一二自察之
也又不可以偏屬於一人而使之於一日二日之間
考試其行能而進退之也蓋吾巳能察其才行之大
者以爲大官矣因使之取其類以持久試之而考其
能者以告于上而後以爵命禄秩予之而巳此取之
之道也所謂任之之道者何也人之才德高下厚薄
不同其所任有宜有不宜先王知其如此故知農者
以爲后稷知工者以爲共工其德厚而才高者以爲
之長德薄而才下者以爲之佐屬又以久於其職則
上狃習而知其事下服馴而安其教賢者則其功可
以至於成不肖者則其罪可以至於著故久其任而
待之以考績之法夫如此故智能才力之士則得盡
其智以赴功而不患其事之不終其功之不就也偷
惰苟且之人雖欲取容於一時而顧僇辱在其後安
敢不勉乎若夫無能之人固知辭避而去矣居職任
事之日久不勝任之罪不可以幸而免故也彼且不
敢冒而知辭避矣尚何有比周䜛謟爭進之人乎取
之旣巳詳使之旣巳當處之旣巳久至其任之也又
專焉而不一二以法束縛之而使之得行其意堯舜
之所以理百官而熙衆工者以此而巳書曰三載考
績三考黜陟幽明此之謂也然堯舜之時其所黜者
則聞之矣蓋四凶是也其所陟者則臯陶稷契皆終
身一官而不徙蓋其所謂陟者特加之爵命禄賜而
巳耳此任之之道也夫教之養之取之任之之道如
此而當時人君又能與其大臣悉其耳目心力至誠
惻怛思念而行之此其人臣之所以無疑而於天下
國家之事無所欲爲而不得也方今州縣雖有學取
牆壁具而巳非有教導之官長育人才之事也唯太
學有教導之官而亦未嘗嚴其選朝廷禮樂刑政之
事未嘗在於學學者亦漠然自以禮樂刑政爲有司
之事而非巳所當知也學者之所教講說章句而巳
講說章句固非古者教人之道也近歲乃始教之以
課試之文章夫課試之文章非博誦強學窮日之力
則不能及其能工也大則不足以用天下國家小則
不足以爲天下國家之用故雖白首於庠序窮日之
力以帥上之教及使之從政則茫然不知其方者皆
是也蓋今之教者非特不能成人之才而巳又從而
困苦毀壞之使不得成才者何也夫人之才成於專
而毀於雜故先王之處民才處工於官府處農於畎
畝處商賈於肆而處士於庠序使各專其業而不見
異物懼異物之足以害其業也所謂士者又非特使
之不得見異物而巳一示之以先王之道而百家諸
子之異說皆屏之而莫敢習者焉今士之所宜學者
天下國家之用也今悉使置之不教而教之以課試
之文章使其耗精疲神窮日之力以從事於此及其
任之以官也則又悉使置之而責之以天下國家之
事夫古之人以朝夕專其業於天下國家之事而猶
才有能有不能今乃移其精神奪其日力以朝夕從
事於無補之學及其任之以事然後卒然責之以爲
天下國家之用宜其才之足以有爲者少矣臣故曰
非特不能成人之才又從而困苦毀壞之使不得成
才也又有甚害者先王之時士之所學者文武之道
也士之才有可以爲公卿大夫有可以爲士其才之
大小宜不宜則有矣至於武事則隨其才之大小未
有不學者也故其大者居則爲六官之卿出則爲六
軍之將也其次則比閭族黨之師亦皆卒兩師旅之
帥也故邊疆宿衞皆得士大夫爲之而小人不得奸
其任今之學者以爲文武異事吾知治文事而巳至
於邊疆宿衛之任則推而屬之於卒伍往往天下姦
悍無賴之人苟其才行足自託於鄕里者亦未有肯
去親戚而從召募者也邊疆宿衞此乃天下之重任
而人主之所當慎重者也故古者教士以射御爲急
其他技能則視其人才之所宜而後教之其才之所
不能則不強也至於射則爲男子之事人之生有疾
則巳苟無疾未有去射而不學者也在庠序之間固
當從事於射也有賓客之事則以射有祭祀之事則
以射别士之行同能偶則以射於禮樂之事未嘗不
寓以射而射亦未嘗不在於禮樂祭祀之間也易曰
弧矢之利以威天下先王豈以射爲可以習揖讓之
儀而巳乎固以爲射者武事之尤大而威天下守國
家之具也居則以是習禮樂出則以是從戰伐士旣
朝夕從事於此而能者衆則邊疆宿衞之任皆可以
擇而取也夫士嘗學先王之道其行義嘗見推於鄕
黨矣然後因其才而託之以邊疆宿衞之事此古之
人君所以推干戈以屬之人而無内外之虞也今乃
以夫天下之重任人主所當至慎之選推而屬之姦
悍無賴才行不足自託於鄕里之人此方今所以諰
諰然常抱邊疆之憂而虞宿衞之不足恃以爲安也
今孰不知邊疆宿衞之士不足恃以爲安哉顧以爲
天下學士以執兵爲恥而亦未有能騎射行陣之事
者則非召募之卒伍孰能任其事者乎夫不嚴其教
高其選則士之以執兵爲恥而未嘗有能騎射行陣
之事固其理也凡此皆教之非其道故也方今制禄
大抵皆薄自非朝廷侍從之列食口稍衆未有不兼
農商之利而能充其養者也其下州縣之吏一月所
得多者錢八九千少者四五千以守選待除守闕通
之蓋六七年而後得三年之禄計一月所得乃實不
能四五千少者乃實不能及三四千而巳雖厮養之
給亦窘於此矣而其養生喪死婚姻葬送之事皆當
於此夫出中人之上者雖窮而不失爲君子出中人
之下者雖泰而不失爲小人唯中人不然窮則爲小
人泰則爲君子計天下之士出中人之上下者千百
而無十一窮而爲小人泰而爲君子者則天下皆是
也先王以爲衆不可以力勝也故制行不以巳而以
中人爲制所以因其欲而利道之以爲中人之所能
守則其志可以行乎天下而推之后世以今之制禄
而欲士之無毀廉恥蓋中人之所不能也故今官大
者往往交賂遺營貲産以負貪汙之毀官小者販鬻
乞丐無所不爲夫士巳嘗毀廉恥以負累於世矣則
其偷惰取容之意起而矜奮自強之心息則職業安
得而不弛治道何從而興乎又況委法受賂侵牟百
姓者往往而是也此所謂不能饒之以財也婚喪奉
養服食器用之物皆無制度以爲之節而天下以奢
爲榮以儉爲恥苟其財之可以具則無所爲而不得
有司旣不禁而人又以此爲榮苟其財不足而不能
自稱於流俗則其婚喪之際往往得罪於族人親姻
而人以爲恥矣故富者貪而不知止貧者則強勉其
不足以追之此士之所以重困而廉恥之心毀也凡
此所謂不能約之以禮也方今陛下躬行儉約以
率天下此左右通貴之臣所親見然而其閨門之内
奢靡無節犯上之所惡以傷天下之教者有巳甚者
矣未聞朝廷有所放絀以示天下昔周之人拘羣飲
而被之以殺刑者以爲酒之末流生害有至於死者
衆矣故重禁其禍之所自生重禁禍之所自生故其
施刑極省而人之抵於禍敗者少矣今朝廷之法所
尤重者獨貪吏耳重禁貪吏而輕奢靡之法此所謂
禁其末而㢮其本然而世之識者以爲方今官冗而
縣官財用巳不足以供之其亦蔽於理矣今之入官
誠冗矣然而前世置員蓋甚少而賦禄又如此之薄
則財用之所不足蓋亦有說矣吏禄豈足計哉臣於
財利固未嘗學然竊觀前世治財之大略矣蓋因天
下之力以生天下之財取天下之財以供天下之費
自古治世未嘗以不足爲天下之公患也患在治財
無其道耳今天下不見兵革之具而元元安土樂業
人致巳力以生天下之財然而公私常以困窮爲患
者殆以理財未得其道而有司不能度世之宜而通
其變耳誠能理財以其道而通其變臣雖愚固知增
吏禄不足以傷經費也方今法嚴令具所以羅天下
之士可謂密矣然而亦嘗教之以道藝而有不帥教
之刑以待之乎亦嘗約之以制度而有不循理之刑
以待之乎亦嘗任之以職事而有不任事之刑以待
之乎夫不先教之以道藝誠不可以誅其不帥教不
先約之以制度誠不可以誅其不循理不先任之以
職事誠不可以誅其不任事此三者先王之法所尤
急也今皆不可得誅而薄物細故非害治之急者爲
之法禁月異而歲不同爲吏者至於不可勝記又況
能一二避之而無犯者乎此法令所以玩而不行小
人有幸而免者君子有不幸而及者焉此所謂不能
裁之以刑也凡此皆治之非其道也方今取士強記
博誦而略通於文辭謂之茂才異等賢良方正茂才
異等賢良方正者公卿之選也記不必強誦不必博
略通於文辭而又嘗學詩賦則謂之進士進士之高
者亦公卿之選也夫此二科所得之技能不足以爲
公卿不待論而後可知而世之議者乃以爲吾常以
此取天下之士而才之可以爲公卿者常出於此不
必法古之取人而後得士也其亦蔽於理矣先王之
時盡所以取人之道猶懼賢者之難進而不肖者之
雜於其間也今悉廢先王所以取士之道而毆天下
之才士悉使爲賢良進士則士之才可以爲公卿者
固宜爲賢良進士而賢良進士亦固宜有時而得才
之可以爲公卿者也然而不肖者苟能雕蟲篆刻之
學以此進至乎公卿才之可以爲公卿者困於無𥙷
之學而以此絀死於嵓野蓋十八九矣夫古之人有
天下者其所以慎擇者公卿而巳公卿旣得其人因
使推其類以聚於朝廷則百司庶物無不得其人也
今使不肖之人幸而至乎公卿因得推其類聚之朝
廷此朝廷所以多不肖之人而雖有賢智往往困於
無助不得行其意也且公卿之不肖旣推其類以聚
於朝廷朝廷之不肖又推其類以備四方之任使四
方之任使者又各推其不肖以布於州郡則雖有同
罪舉官之科豈足恃哉適足以爲不肖者之資而巳
其次九經五經學究明法之科朝廷固巳嘗患其無
用於世而稍責之以大義矣然大義之所得未有以
賢於故也今朝廷又開明經之選以進經術之士然
明經之所取亦記誦而略通於文辭者則得之矣彼
通先王之意而可以施於天下國家之用者顧未必
得與於此選也其次則恩澤子弟庠序不教之以道
藝官司不考問其才能父兄不保任其行義而朝廷
輒以官予之而任之以事武王數紂之罪則曰官人
以世夫官人以世而不計其才行此乃紂之所以亂
亡之道而治世之所無也又其次曰流外朝廷固巳
擠之於廉恥之外而限其進取之路矣顧屬之以州
縣之事使之臨士民之上豈所謂以賢治不肖者乎
以臣使事之所及一路數千里之間州縣之吏出於
流外者往往而有可屬任以事者殆無二三而當防
閑其姦者皆是也蓋古者有賢不肖之分而無流品
之别故孔子之聖而嘗爲季氏吏蓋雖爲吏而亦不
害其爲公卿及後世有流品之别則凡在流外者其
所成立固嘗自置於廉恥之外而無高人之意矣夫
以近世風俗之流靡自雖士大夫之才勢足以進取
而朝廷嘗獎之以禮義者晩節末路往往怵而爲姦
況又其素所成立無高人之意而朝廷固巳擠之於
廉恥之外限其進取者乎其臨人親職放僻邪侈固
其理也至於邊疆宿衞之選則臣固巳言其失矣凡
此皆取之非其道也方今取之旣不以其道至於任
之又不問其德之所宜而問其出身之後先不論其
才之稱否而論其歷任之多少以文學進者且使之
治財巳使之治財矣又轉而使之典獄巳使之典獄
矣又轉而使之治禮是則一人之身而責之以百官
之所能備宜其人才之難爲也夫責人以其所難爲
則人之能爲者少矣人之能爲者少則相率而不爲
故使之典禮未嘗以不知禮爲憂以今之典禮者未
嘗學禮故也使之典獄未嘗以不知獄爲恥以今之
典獄者未嘗學獄故也天下之人亦巳漸漬於失教
被服於成俗見朝廷有所任使非其資序則相議而
訕之至於任使之不當其才未嘗有非之者也且在
位者數徙則不得久於其官故上不能狃習而知其
事下不肯服馴而安其教賢者則其功不可以及於
成不肖者則其罪不可以至於著若夫迎新將故之
勞緣絶簿書之弊固其害之小者不足悉數也設官
大抵皆當久於其任而至於所部者遠所任者重則
尤宜久於其官而後可以責其有爲而方今尤不得
久於其官往往數日輒遷之矣取之旣巳不詳使之
旣巳不當處之旣巳不久至於任之則又不專而又
一二以法束縛之不得行其意臣故知當今在位多
非其人稍假借之權而不一二以法束縛之則放恣
而無不爲雖然在位非其人而恃法以爲治自古及
今未有能治者也即使在位皆得其人矣而一二以
法束縛之不使之得行其意亦自古及今未有能治
者也夫取之旣巳不詳使之旣巳不當處之旣巳不
久任之又不專而一二之以法束縛之故雖賢者在
位能者在職與不肖而無能者殆無以異夫如此故
朝廷明知其賢能足以任事苟非其資序則不以任
事而輒進之雖進之士猶不服也明知其無能而不
肖苟非有罪爲在事者所劾不敢以其不勝任而輒
退之雖退之士猶不服也彼誠不肖無能然而士不
服者何也以所謂賢能者任其事與不肖而無能者
亦無以異故也臣前以謂不能任人以職事而無不
任事之刑以待之者蓋謂此也夫教之養之取之任
之有一非其道則足以敗天下之人才又況兼此四
者而有之則在位不才苟簡貪鄙之人至於不可勝
數而草野閭巷之間亦少可任之才固不足怪詩曰
國雖靡止或聖或否民雖靡膴或哲或謀或肅或艾
如彼泉流無淪胥以敗此之謂也夫在位之人才不
足矣而閭巷草野之間亦少可用之才則豈特行先
王之政而不得也社稷之託封疆之守陛下其能
久以天幸爲常而無一旦之憂乎蓋漢之張角三十
六萬同日而起所在郡國莫能發其謀唐之黃巢橫
行天下而所至將吏無敢與之抗者漢唐之所以亡
禍自此始唐旣亡矣陵夷以至五代而武夫用事賢
者伏匿消沮而不見在位無復有知君臣之義上下
之禮者也當是之時變置社稷蓋甚於奕碁之易而
元元肝腦塗地幸而不轉死於溝壑者無幾耳夫人
才不足其患蓋如此而方今公卿大夫莫肯爲陛
下長慮後顧爲宗廟萬世計臣竊惑之昔晉武帝趣
過目前而不爲子孫長遠之謀當時在位亦皆偷合
苟容而風俗蕩然棄禮義捐法制上下同失莫以爲
非有識固知其將必亂矣而其後果海内大擾中國
列於夷狄者二百餘年伏惟三廟祖宗神靈所以
付屬陛下固將爲萬世血食而大庇元元於無窮
也臣願陛下鑒漢唐五代之所以亂亡懲晉武苟
且因循之禍明詔大臣思所以陶成天下之才慮之
以謀計之以數爲之以漸期爲合於當世之變而無
負於先王之意則天下之人才不勝用矣人才不勝
用則陛下何求而不得何欲而不成哉夫慮之以
謀計之以數爲之以漸則成天下之才甚易也臣始
讀孟子見孟子言王政之易行心則以爲誠然及見
與愼子論齊魯之地以爲先王之制國大抵不過百
里者以爲今有王者起則凡諸侯之地或千里或五
百里皆將損之至於數十百里而後止於是疑孟子
雖賢其仁智足以一天下亦安能毋劫之以兵革而
使數百千里之強國一旦肯損其地之十八九比於
先王之諸侯至其後觀漢武帝用主父偃之策令諸
侯王地悉得推恩封其子弟而漢親臨定其號名輒
别屬漢於是諸侯王之子弟各有分土而勢強地大
者卒以分析弱小然後知慮之以謀計之以數爲之
以漸則大者固可使小強者固可使弱而不至乎傾
駭變亂敗傷之釁孟子之言不爲過又況今欲改易
更革其勢非若孟子所爲之難也臣故曰慮之以謀
計之以數爲之以漸則其爲甚易也然先王之爲天
下不患人之不爲而患人之不能不患人之不能而
患巳之不勉何謂不患人之不爲而患人之不能人
之情所願得者善行矣名尊爵厚利也而先王能操
之以臨天下之士天下之士有能遵之以治者則悉
以其所願得者以與之士不能則巳矣苟能則孰肯
舍其所願得而不自勉以爲才故曰不患人之不爲
患人之不能何謂不患人之不能而患巳之不勉先
王之法所以待人者盡矣自非下愚不可移之才未
有不能赴者也然而不謀之以至誠惻怛之心力行
而先之未有能以至誠惻怛之心力行而應之者也
故曰不患人之不能而患巳之不勉陛下誠有意
乎成天下之才則臣願陛下勉之而巳臣又觀朝
廷異時欲有所施爲變革其始計利害未嘗熟也顧
有一流俗僥倖之人不悅而非之則遂止而不敢夫
法度立則人無獨蒙其幸者故先王之政雖足以利
天下而當其承弊壞之後僥倖之時其剏法立制未
嘗不艱難也以其剏法立制而天下僥倖之人亦順
說以趨之無有齟齬則先王之法至今存而不廢矣
惟其剏法立制之艱難而僥倖之人不肯順悅而趨
之故古之人欲有所爲未嘗不先之以征誅而後得
其意詩曰是伐是肆是絶是忽四方以無拂此言文
王先征誅而後得意於天下也夫先王欲立法度以
變衰壞之俗而成人之才雖有征誅之難猶忍而爲
之以爲不若是不可以有爲也及至孔子以匹夫遊
諸侯所至則使其君臣捐所習逆所順強所劣憧憧
如也卒困於排逐然孔子亦終不爲之變以爲不如
是不可以有爲此其所守蓋與文王同意夫在上之
聖人莫如文王在下之聖人莫如孔子而欲有所施
爲變革則其事蓋如此矣今有天下之勢居先王之
位剏立法制非有征誅之難也雖有僥倖之人不悅
而非之固不勝天下順悅之人衆也然而一有流俗
僥倖不悅之言則遂止而不敢爲者惑也陛下誠
有意乎成天下之才則臣又願斷之而巳夫慮之以
謀計之以數爲之以漸而又勉之以成斷之以果然
而猶不能成天下之才則以臣所聞蓋未有也然臣
之所稱流俗之所不講而今之議者以謂迂闊而熟
爛者也竊觀近世士大夫所欲悉心力耳目以補助
朝廷者有矣彼其意非一切利害則以爲當世所能
行者士大夫旣以此希世而朝廷所取於天下之士
亦不過如此至於大倫大法禮義之際先王之所力
學而守者蓋不及也一有及此則羣聚而笑之以爲
迂闊今朝廷悉心於一切之利害有司法令於刀筆
之間非一日也然其效可觀矣則夫所謂迂闊而熟
爛者惟陛下亦可以少留神而察之矣昔唐太宗
正觀之初人人異論如封德彝之徒皆以爲非雜用
秦漢之政不足以爲天下能思先王之事開太宗者
魏文正公一人爾其所施設雖未能盡當先王之意
抑其大略可謂合矣故能以數年之間而天下幾致
刑措中國安寧蠻夷順服自三王以來未有如此盛
時也唐太宗之初天下之俗猶今之世也魏文正公
之言固當時所謂迂闊而熟爛者也然其效如此賈
誼曰今或言德教之不如法令胡不引商周秦漢以
觀之然則唐太宗之事亦足以觀矣臣幸以職事歸
報陛下不自知其駑下無以稱職而敢及國家之
大體者以臣蒙陛下任使而當歸報竊謂在位之
人才不足而無以稱朝廷任使之意而朝廷所以任
使天下之士者或非其理而士不得盡其才此亦臣
使事之所及而陛下之所宜先聞者也釋此一言
而毛舉利害之一二以汙陛下之聦明而終無補
於世則非臣所以事陛下惓惓之義也伏惟陛
下詳思而擇其中天下幸甚
上時政䟽
年月日具位臣某昧死再拜上䟽尊號皇帝陛下
臣竊觀自古人主享國日久無至誠惻怛憂天下之
心雖無暴政虐刑加於百姓而天下未嘗不亂自秦
巳下享國日久者有晉之武帝梁之武帝唐之明皇
此三帝者皆聦明智略有功之主也享國日久内外
無患因循苟且無至誠惻怛憂天下之心趨過目前
而不爲久遠之計自以禍災可以無及其身往往身
遇災禍而悔無所及雖或僅得身免而宗廟固巳毀
辱而妻子固以困窮天下之民固以膏血塗草野而
生者不能自脫於困餓劫束之患矣夫爲人子孫使
其宗廟毀辱爲人父母使其比屋死亡此豈仁孝之
主所宜忍者乎然而晉梁唐之三帝以晏然致此者
自以爲其禍災可以不至於此而不自知忽然巳至
也蓋夫天下至大器也非大明法度不足以維持非
衆建賢才不足以保守苟無至誠惻怛憂天下之心
則不能詢考賢才講求法度賢才不用法度不脩偷
假歲月則幸或可以無他曠日持久則未嘗不終於
大亂伏惟皇帝陛下有恭儉之德有聦明睿智之
才有仁民愛物之意然享國日久矣此誠當惻怛憂
天下而以晉梁唐三帝爲戒之時以臣所見方今朝
廷之位未可謂能得賢才政事所施未可謂能合法
度官亂於上民貧於下風俗日以薄才力日以困窮
而陛下高居深拱未嘗有詢考講求之意此臣所
以竊爲陛下計而不能無慨然者也夫因循苟且
逸豫而無爲可以徼倖一時而不可以曠日持久晉
梁唐三帝者不知慮此故災稔禍變生於一時則雖
欲復詢考講求以自救而巳無所及矣以古凖今則
天下安危治亂尚可以有爲有爲之時莫急於今日
過今日則臣恐亦有無所及之悔矣然則以至誠詢
考而衆建賢才以至誠講求而大明法度陛下今
日其可以不汲汲乎書曰若藥不瞑眩厥疾弗瘳臣
願陛下以終身之狼疾爲憂而不以一日之瞑眩
爲苦臣旣蒙陛下採擢使備從官朝廷治亂安危
臣實預其榮辱此臣所以不敢避進越之罪而忘盡
規之義伏惟陛下深思臣言以自警戒則天下幸
甚
進戒䟽
熙寧二年五月十一日朝散大夫右諫議大夫參知
政事護軍賜紫金魚袋臣某昧死再拜上䟽皇帝
陛下臣竊以爲陛下旣終亮隂考之於經則羣臣
進戒之時而臣待罪近司職當先事有言者也竊聞
孔子論爲邦先放鄭聲而後曰遠佞人仲虺稱湯之
德先不邇聲色不殖貨利而後曰用人惟巳蓋以謂
不淫耳目於聲色玩好之物然後能精於用志能精
於用志然後能明於見理能明於見理然後能知人
能知人然後佞人可得而遠忠臣良士與有道之君
子類進於時有以自竭則法度之行風俗之成甚易
也若夫人主雖有過人之材而不能早自戒於耳目
之欲至於過差以亂其心之所思則用志不精用志
不精則見理不明見理不明則邪說詖行必窺間乘
殆而作則其至於危亂也豈難哉伏惟陛下即位
以來未有聲色玩好之過聞於外然孔子聖人之盛
尚自以爲七十而后敢縱心所欲也今陛下以鼎
盛之春秋而享天下之大奉所以惑移耳目者爲不
少矣則臣之所豫慮而陛下之所深戒宜在於此
天之生聖人之材甚吝而人之值聖人之時甚難天
旣以聖人之材付陛下則人亦將望聖人之澤於
此時伏惟陛下自愛以成德而自強以赴功使後
世不失聖人之名而天下皆蒙陛下之澤則豈非
可願之事哉臣愚不勝惓惓唯陛下恕其狂妄而
幸賜省察
臨川先生文集卷第三十九
