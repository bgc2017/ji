臨川先生文集卷第二十三
律詩(七言八句)
酬吳仲庶小園之句
始與韓玉汝相近居遂相與遊今居復相近
而兩家子唱和詩相屬因有此作
春寒
次韻再遊城西李園
予求守江隂未得酬昌叔憶江隂見及之作
送蘇屯田廣西轉運
酬淮南提刑邵不疑學士
酬王太祝
出城訪無黨因宿齋舘
寄張氏女弟
奉寄子思以代別
次韻劉著作過茆山今平甫往遊因寄
次韻十四叔賜詩留別
次韻耿天騭大風
法喜寺
長干寺
落星寺在南康軍江中
清風閣
留題微之廨中清輝閣
次韻和甫春日金陵登臺
慶老堂
寄陳宣叔
寄張劒州并示女弟
元珍以詩送綠石硯所謂玉堂新樣者
和微之林亭
酬微之梅暑新句
平甫與寶覺遊金山思大覺并見寄及相見
得詩次韻二首
金陵懷古四首
次韻舍弟遇子固憶少述
次韻昌叔詠塵
石竹花
古松
玉晨大檜鶴廟古松最爲佳樹
次韻董伯懿松聲
次韻荅平甫
次韻質夫兄使君同年
酬吳仲庶小園之句
舊年臺榭掃流塵職閉朱門歲又新花影隙中看裊
裊車音牆外去轔轔相逢豈少佳公子一醉何妨薄
主人秖向東風邀載酒定知無奈帝城春
始與韓玉汝相近居遂相與遊今居復相
近而兩家子唱和詩相屬因有此作
羇旅兒童得近鄰相知邂逅即情親當時豈意兩家
子此地更爲同社人勲業彈冠知白首文章投筆讓
青春萬金雖愧君多産比我淵明亦未貧
春寒
春風滿地月如霜拂曉鍾聲到景陽花底裌衣朝宿
衛柳邊新火起嚴糚冰殘玉甃泉初動水澁銅壺漏
更長從此暄妍知幾日便應鶗鴂損年芳
次韻再遊城西李園
京師花木類多竒常恨春歸人未歸車馬喧喧走塵
土園林處處鏁芳菲殘紅巳落香猶在羈客多傷涕
自揮我亦悠悠無事者約君聮騎訪郊圻
予求守江隂未得酬昌叔憶江隂見及(之作)
黃田港北水如天萬里風檣看賈船海外珠犀常入
市人間魚蟹不論錢高亭笑語如昨日末路塵沙非
少年強乞一官終未得秖君同病肯相憐
送蘇屯田廣西轉運
置將從來欲善師百城蹉跌起毫氂驅除久費兵符
出按撫紛煩使節移恩澤易行窮苦後功名常見急
難時孺文此日風流在直筆他年豈愧辭
酬淮南提刑邵不疑學士(來詩及予送沈常州之詩而卒)
(有素壁鑱詩尚未泥之句)
曾詠常州送主人豈知身得兩朱輪田疇汎濫川方
壅厨傳蕭條市亦貧以我薄材思拊傴賴君餘教得
因循詢求故有風謠在不獨鑱詩尙未泯
酬王太祝
一馬常隨世事馳豈論江徼與河湄巳成白髮潘常
侍更似青衫杜拾遺勲業儻來知有命文章聊欲見
無期喜君材俊能從我力學何妨和子思
出城訪無黨因宿齋館
關外尋君信馬蹄漫成詩句任天倪花枝到眼春相
照(一作映)山色侵衣晚自迷今日笑談還喜共經年勞
逸固難齊生涯零落歸心懶多謝慇&KR2950;杜宇啼
寄張氏女弟
十年江海別常輕(一作經)豈料今隨寡嫂行心折向誰
論宿昔魂來空復夢平生音容想像猶如昨歲月蕭
條忽巳更知汝此悲還似我欲爲西望涕先橫
奉寄子思以代別
南北蹉跎成兩翁悲歡邂逅笑言同全家欲出嶺雲
外匹馬肯尋山雨中趨府折腰嗟踽踽聽泉分手惜
怱怱寄聲但有加飡飯才業如君豈久窮
次韻劉著作過茆山今平甫往遊因寄
華陽仙伯有茆卿官府今傳在赤城三鶴不歸猶地
勝二君能到亦心清詩中慷慨悲陳迹篇末慇&KR2950;奬
後生遥想青雲知可附坐看閭巷得名聲
次韻十四叔賜詩留別
窮冬追路出西津得侍茫然兩見春發冊久嗟淹國
士起家初命慰鄕人行辭北闕樓臺麗歸佐南州縣
邑新班草數行衣上淚何時杖屨却相親
次韻耿天騭大風
雲埋月缺暈寒灰飈發齊如巨象豗縱勇萬川冰柱
立紛披干障土囊開魯門未怪爰居至鄭圃何妨禦
寇來終夜不眠誰與共坐忘唯有一顔回
法喜寺
門前白道自縈回門下青莎間綠苔雜樹繞花鶯引
去壞&KR0585;無幕鷰歸來寂寥誰共樽前酒牢落空留案
上杯我憶故鄕誠不淺可憐鶗鴂重相催
長干寺
梵舘清閑側布金小塘回曲翠文深柳條不動千絲
直荷葉相依萬蓋隂漠漠岑雲相上下翩翩沙鳥自
浮沈羇人樂此忘歸思忍向西風學越吟
落星寺在南康軍江中
崒雲臺殿起崔嵬萬里長江一酒杯坐見山川吞日
月杳無車馬送塵埃鴈飛雲路聲低過客近天門夢
易廻勝槩唯詩可收拾不才羞作等閑來
清風閣
飛甍孤起下州墻勝勢崢嶸壓四方遠引江山來控
帶平看鷹隼去飛翔高蟬感耳何妨靜赤日焦心不
廢涼況是使君無一事日陪賓從此傾觴
留題微之廨中清輝閣
故人名字在瀛洲邂逅低佪向此留鷗鳥一雙隨坐
笑荷花十丈對冥搜水涵樽俎清如洗山染衣巾翠
欲流宣室應疑鬼神事知君能復幾來遊
次韻和甫春日金陵登臺
鍾山漠漠水洄洄西有陵雲百尺臺萬物巳隨和氣
動一樽聊與故人來天邊幽鳥鳴相和地上晴煙掃
不開悲眼看春長(一作唯)恐盡直須去取六龍回
慶老堂(陳繹)
板輿去國宦三年華屋歸來地一偏種竹常疑出冬
筍開池故合涌寒泉身閑楚老猶能戲道勝鄒人不
更遷嗟我強顔無所及想君爲樂更焦然
寄陳宣叔
扁舟欲動更徘徊一笑相看病眼開事忤貴人今見
節政行豪縣衆稱材忽驚歲月侵雙鬢却喜山川共
一杯落日亂流江北去離心猶與水東廻
寄張劒州并示女弟(時張以太夫人喪自劒州歸)
劔閣天梯萬里寒春風此日白衣冠烏辭反哺顚毛
黑鳥引思歸口血丹行路想君今眚瘦相逢添我老
悲酸浮雲渺渺吹西去每到原頭勒馬看
元珍以詩送綠石硯所謂玉堂新樣者
玉堂新樣世爭傳況以蠻溪綠石鐫嗟我長來無異
物愧君持贈有佳篇久埋瘴霧看猶濕一取春波洗
更鮮還與故人袍色似論心於此亦同堅
和微之林亭
爲有檀欒占雒陽憶歸杖策此徜徉觀魚得意還知
樂入鳥忘機肯亂行未敢許君輕去國不應如我漫
爲郎中園日涉非無趣保此千鍾慰北堂
酬微之梅暑新句
江梅落盡雨昏昏去馬來牛漫不分當此沈隂無白
日豈知炎旱有&KR0686;雲琴絃欲緩何妨促畫蠹微生故
可熏回首涼秋知未遠會須重曝阮郞裩
平甫與寶覺遊金山思大覺并見寄及相
見得詩次韻二首
寵參時宰道人琳氣蓋諸公弟季心勝踐肯論山在
險冥搜欲與海爭深搖搖北下隨帆影踽踽東來想
足音握手更知禪伯遠隔雲靈鷲碧干尋
二
漳南開士好叢林慧劒何年出水心獨往便應諸漏
盡相逢未免故情深檻窺山鳥有眞意䆫聽海潮非
世音一笑上方人事外不知衰境兩侵尋
金陵懷古四首
霸祖孤身取二江子孫多以百城降豪華盡出成功
後逸樂安知與禍雙東府舊基留佛刹後庭餘唱落
船䆫黍離麥秀從來事且置興亡近酒缸
二
天兵南下此橋江敵國當時指顧降山水雄豪空復
在君王神武自難雙留連落日頻回首想像餘墟
獨倚䆫却怪夏陽纔一葦漢家何事費罌缸
三
地勢東回萬里江雲間天闕古來雙兵纏四海英雄
得聖出中原次第降山水寂寥埋王氣風烟蕭颯
滿僧䆫廢陵壞冡空冠劒誰復沾纓酹一缸
四
憶昨天兵下蜀江將軍談笑士争降黃旗巳盡年三
百紫氣空收劒一雙破堞自生新草木廢宫誰識舊
軒䆫不須搔首尋遺事且倒花前白玉缸
次韻舍弟遇子固憶少述(時舍弟在臨川)
歸計何時就一㕓寒城回首意茫然野林細錯黃金
日溪岸寬圍碧玉天飛兔巳聞追騕褭太阿猶恨失
龍泉遥知更憶河濱友從事能忘我獨賢
次韻昌叔詠塵
塵土輕颺不自持紛紛生物更相吹翻成地上高烟
霧散在人間要路𡵨一世競馳甘眯目幾家清坐得
軒眉超然秖有江湖上還見波濤恐我時
石竹花
退公詩酒樂華年欲取幽芳近綺筵種玉亂抽青節
瘦刻繒輕染絳花圓風霜不放飄零早雨露應從愛
惜偏巳向美人衣上繡更留佳客賦嬋娟
古松
森森直榦百餘尋高入青冥不附林萬壑風生成夜
響千山月照掛秋隂豈因糞壤栽培力自得乾坤造
化心廊廟乏材應見取世無良匠勿相侵
玉晨大檜鶴廟古松最爲佳樹
壇廟千年草不生幽眞曾此蔭餘清月枝地上流雲
影風葉天邊過雨聲材大賢於人有用節高仙與世
無情秦山陂下今迷處苦里宫中漫得名
次韻董伯懿松聲
天機自動豈關情能作人間物外聲暝聒一堂無客
夢曉悲千嶂有猿驚廟中奏瑟沈三嘆堂下吹簫失
九成俚耳紛紛多鄭衞直須聞此始心清
次韻荅平甫
高蟬抱殼悲聲切新鳥争巢誶語忙長樹老隂欺夏
日晩花幽艷敵春陽雲歸山去當&KR0585;静風過溪來滿
坐涼物物此時皆可賦悔予千里不相將
次韻質夫兄使君同年
樓堞相望一日程春風吹急似搖旌莫言樂國無愁
夢頼把新詩有故情客舍五漿非所願私田三徑會
須成青雲自致歸公等如我何緣得此聲
臨川先生文集卷第二十三
