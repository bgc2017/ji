臨川先生文集卷第五十七
表
辭免參知政事表
除參知政事謝表
辭免平章事監修國史表二道
除平章事監修國史謝表
遷入東府賜御筵謝表
觀文殿學士知江寧府謝上表
辭免除平章事昭文館大學士表二道
除平章事昭文館大學士謝表
辭免左僕射表二道
除左僕射謝表
辭免使相判江寧府表二道
除集禧觀使乞免使相表
進聖節功德䟽右語四
辭免參知政事表
臣某言伏奉制命特授臣右諫議大夫參知政事餘
如故者才薄望輕恩隆責重敢緣聦聽冒進忱辭(中謝)
竊以建用宗工與圖大政以人賢否爲世盛衰矧休
運之有開須偉材而爲輔豈容虚受以誤明揚如臣
者承學未優知方尤晚先朝備位每懷竊食之慙
故里服喪重困采薪之疾皇帝陛下紹膺皇統俯
記孤忠付之方面之權還之禁林之地固巳人言之
可畏豈云國論之敢知忽被寵靈滋懷媿恐伏望
皇帝陛下考愼所與燭知不能許還謬恩以允公議
庶少安於鄙分無甚累於聖時臣無任
除參知政事謝表
承弼之任賢智所難顧惟缺然何以堪此仰膺成命
弗獲固辭(中謝)竊以古先哲王考愼厥輔皆有一德
用成衆功伏惟皇帝陛下含獨見之明踐久安之
運甫終諒闇將大施爲宜得偉人與圖庶政如臣者
徒以承學粗知義方本無它長可備官使退安私室
自絶榮塗旣負采薪之憂因逃竊位之責大明繼燭
正路宏開付以蕃宣還之侍從清閒之宴或賜開延
淺陋所聞每蒙知獎以爲奉令承教庶幾無尤至於
當軸處中良非所稱寵光曲被震媿交懷此蓋伏遇
皇帝陛下德懋旁求志存遠舉隆寬盡下故忠良有
以輸心公聽並觀故讒慝不能肆志矧睿謀之天縱
方聖治之日躋思稱所蒙敢忘自竭遠猷經國雖或
媿於前修直道事君期不隳於素守臣無任
辭免平章事監修國史表
材薄位高恩隆責重輙敷悃款仰瀆睿明(中謝)臣聞
大有爲之君必考愼厥相趣舍施設相與如一乃能
協濟功治永綏黎元伏惟唐虞三代之迹滅熄久矣
天錫皇帝陛下以上聖之才修身齊家外正天下
典謨所紀風雅所歌以今揆古未有慙德宜求碩輔
朝夕左右率勵衆志輔成太平如臣區區孤陋淺拙
知學以爲巳而昧於趣時聞以道事君而謬於合衆
與聞大政已積疵瑕伏望皇帝陛下量能賦任使
無譴尤追還誤恩以協公議臣無任
二
臣某言臣近上表辭免恩命伏蒙聖慈特降批答
不允者天地之施厚矣不貲螻蟻之情微而未逹重
煩奬訓彌集震兢(中謝)臣聞論德序官明主所以御
世度能就位忠臣所以事君臣偶以薄材過私榮禄
雖以捐軀而自誓顧於諉上而多慙竊觀聖制之所
以襃揚終非朽質之所能副稱矧叨任遇稍歷歲時
必欲詭責其後勲謂宜考觀於巳事今内或怵竒衺
之俗無喻德宣譽之忠外或扇苟簡之風有犯令陵
政之悖百姓以安平無事之時而未免流離餓莩四
夷以衰弱僅存之勢而猶能跋扈飛揚皇帝陛下
以聖人之高材有天下之利勢憂勤巳積功化未昭
此亦由臣陳力就列以來不能助國立經陳紀之故
方謀自弛以謝素餐豈意誤恩更加崇秩誠憂官謗
能上累於明時所望天慈遂敕還於新命庶以通賢
者之路且又協衆人之言臣無任
除平章事監修國史謝表
臣某言伏奉恩命特授金紫光禄大夫行尚書禮
部侍郎同中書門下平章事監修國史上柱國進封
開國公加食邑一千戸實封四百戸仍賜推忠協謀
佐理功臣尋具表陳免蒙批答不允仍斷來章者揚
于大廷寵以高位歸之翊戴之重諉之宰制之平聖
心方愼於旁求小巳知難於上稱(中謝)臣聞人君代
天而理物人臣資父以事君然而君臣之大義有方
非若父子之至恩無間須倡而後和則誠意每患於
難通不入而後量則忠力或嫌於自獻唯成湯之聽
伊尹與傅說之遇高宗皆以䟽遠而相求何其親厚
之獨至蓋所趣非由於二道故所爲若出於一身夫
豈于越夷貉之異心是謂元首股肱之同體二臣旣
以此獲展事君之義兩君亦以此得成理物之功苟
非其人孰與於此臣受材單寡逢運休明初涉獵於
藝文稍扳緣於禄仕曩塵近侍積媿空餐悲遽隔於
庭闈分長依於丘壠俄值纂承之慶繼叨收召之榮
責以論經尚少知於訓詁使之與政曾莫助於猷爲
矧以拙直而見知遂爲姦回之所忌伏遇皇帝陛
下納之以天地之量照之以日月之明數加獎勵之
恩每辨讒誣之巧重遭卜相申敕備官終遜避之無
繇更兢慙於非據伏惟皇帝陛下樂古訓之獲而
忘其勢惡邪辭之害而斷以心勿貳於任賢務本以
除惡使萬邦有共惟帝臣之志萬姓有一哉王心之
言則進無求名之私退有補過之善臣之願也天實
臨之臣無任
遷入東府賜御筵謝表
伏奉差中使傳宣今月七日辰時三刻遷入新府并
借宫軍就賜御筵者恩厚不貲誠優賢之務稱頑冥
無似欲報國而知難(中謝)臣等過以凡材並膺殊選
久壅賢路上孤聖時伏惟皇帝陛下謀德在容求
仁以恕謂臣方宣勞於王室則上主當加恤其私
家發使禁闈之中視圖魏闕之下取材置臬一皆斷
於睿謀成事告功初不煩於宰旅重紆衡蓋周視庭
除申以中人喻之良月使及日辰之吉即于堂寢之
安輟車府之傍牽載其帑重移饔官之亨割侑以鼓
歌歡更逮於邇臣寵巳加於小已隂陽或謬未知燮
理之方風雨其除徒賴帡幪之賜臣無任
觀文殿學士知江寧府謝上表
臣某言伏奉制命授臣觀文殿學士吏部尚書知
江寧軍府事臣已於六月十五日到任訖久妨賢路
上負聖時苟逃放殛之刑更濫襃揚之典逸其犬馬
將盡之力寵以丘墓所寄之邦仰荷恩私皆踰分願
(中謝)臣操行不足以悅衆學術不足以趣時獨知義
命之安敢望功名之會值遭興運摠領繁機惟睿廣
之日躋顧卑凡而坐困秋水方至因知海若之難窮
大明旣升豈宜爝火之弗熄加以精力耗於事爲之
衆罪戾積於歲月之多雖恃含垢之寬終懷覆餗之
懼伏蒙陛下志存善貸爲在曲成記其事國之微
誠閔其籲天之至懇撓黜幽之常法示從欲之至仁
經體贊元廢任莫追於旣往承流宣化收功尚冀於
方來臣無任
辭免除平章事昭文館大學士表
臣某言爲君所艱尤愼厥與命相不善將壞于成矧
當責實之時敢替知難之義(中謝)臣知不足以及遠
學不足以窮深比誤國恩嘗尸宰事初無薄效稱萬
一之襃揚止有多言煩再三之辨釋終逃譴負實頼
保全恭惟皇帝陛下若古以堯之欽明御今以禹
之勤儉矜修積美山無一簣之虧因任致隆臺存九
層之累小大祗若遐邇允懷畬而不菑雖或許其繼
事灌以旣雨豈不昧於知時況惟疲曳之餘過重休
明之累且用人而過矣固不免於敗材苟改命而當
焉亦何嫌於反汗敢期聖哲俯亮愚忠
二
臣某言臣近上表辭免恩命伏蒙聖慈特降批荅
不允者愚誠盡布所冀矜從聖志未移申加獎訓輙
守可辭之義更干難犯之威(中謝)臣聞冡宰之於周
則曰統百官而均四海丞相之於漢亦以附百姓而
撫四夷位尊則自古以然材薄則其何能稱臣之所
守未有以過人臣之所知又不足盡物姑使承流宣
化託備蕃維或令補闕拾遺追參侍從尚能罄竭小
𥙷緒餘若乃秉操鈞衡承輔樞極仰陪休運俯稱具
瞻事巳試而可知力弗能而當止苟不量鼎實之所
任必且致棟橈於斯時伏望皇帝陛下隨其器能
付以職事圖惟大任改命上材則熒爝末光不獲干
時之咎榱楹近用亦參搆厦之功
除平章事昭文館大學士謝表
臣某言伏奉制命特授臣同中書門下平章事昭
文館大學士兼譯經潤文使加食邑一千戸食實封
四百戸仍改賜推忠協謀同德佐理功臣尋具表陳
免蒙降批答不允仍斷來章者承流宣化方虞失職
之誅經體贊元更悞選賢之舉(中謝)臣竊惟人物之
會通常寡實以君臣之遇合至難自匪同聲氣之求
孰能偕功名之享伏惟皇帝陛下天縱大聖人與
成能乘百年久安之機飭千歲積壞之蠱士誠服矣
而持禄養交之習未殄民允懷矣而樂事勸功之志
未純近或長阨而仁義之澤未流遠或虚僑而道德
之威未立宜選於衆舉格于皇天之材使曁乃僚纉
迪我高后之事冀勝所任以濟斯時而臣蚤見知於
隱約之中久獨立於傾摇之上勲庸弗效恩禮更加
託備外藩俯鄰朞歲遂叨詔獎還冠宰司自視羇單
所懷蹇淺方古耕築則有其陋爲世聘求則無其賢
然以投老之軀而遭難值之運苟貪歲月趣就㳙埃
且上之施旣光則下之報宜厚與之勠力仰承睿知
之臨罔不同心俯賴忠良之協誓殫䟽拙圖稱休明
臣無任
辭左僕射表
臣某言近累具劄子辭免恩命伏蒙聖慈特賜詔
書不允者賞典越踰訓辭稠疊渙汗所被是爲至榮
朽材難勝更以多懼輙輸危悃敢冒威尊(中謝)竊以
左相位崇東臺地要雖置員而久曠蓋授任之常難
臣晚值聖時久妨賢路奉揚成命螡力困於負山
敷釋微言蠡智窮於測海方譴何之爲畏豈寵獎之
敢圖忽此兼叨夐無前比深惟淺薄仰累休明伏望
聖慈俯昭愚款斷從公論追寢誤恩豈惟私義之獲
安實亦物情之歸允臣無任
二
臣某言近具表辭免恩命伏蒙聖慈特降批答不
允者恩言狎至鄙守難移敢冒德威更陳私義(中謝)
竊以高秩厚禮以疇莫盛之勲勞綿力薄材豈稱非
常之爵寵人之所畏物有固然臣議行見知而涉世
多爲衆毀論材受任而居官無以自昭顧惟屈首受
書幾至殘生傷性逮承聖問乃知北海之難窮比
釋微言更悟南箕之無實䟽榮特異揣分非宜苟叨
昧以自安懼譴尤之隨至伏望皇帝陛下俯矜危
拙曲賜全安不以反汗之小嫌爲能累國則是捐軀
之大節實在報君臣無任
除左僕射謝表
臣某言伏奉制命特授臣尚書左僕射兼門下侍
郎同中書門下平章事昭文館大學士兼譯經潤文
使加食邑一千戸食實封四百戸臣累具辭免伏蒙
聖慈特降批答不允仍斷來章者貳令中臺兼官左
省惟時遴選蓋嘗久曠而弗除忽此叨居顧豈微勞
之可稱陪敦厥邑敷告于廷是皆至榮難以虚辱(中謝)
竊以經術造士實始盛王之時僞說誣民是爲衰世
之俗蓋上無躬教立道之明辟則下有私學亂治之
姦氓然孔氏以羇臣而興未喪之文孟子以游士而
承旣没之聖異端雖作精義尚存逮更煨燼之災遂
失源流之正章句之文勝質傳注之博溺心此淫辭
詖行之所由昌而妙道至言之所爲隱篤生上主
純佑下民成能協乎人謀將聖出乎天縱作於心而
害事放斥幾殫通於道以治官延登旣衆尚懼膠庠
之黎獻未昭典籍之群疑乃集師儒具論科指繕書
來上襃典俯加臣趣操弗高知識尤淺少嘗勤苦但
爲裘氏之吟晚更耄衰豈免輪人之議初備使令之
乏即知稱愜之難敢意誤恩獨當殊獎此蓋伏遇
皇帝陛下以化民成俗爲事故急在誨人以尊德樂
道爲懷故易於縻爵因忘固陋特假龍光祗服訓辭
深惟報禮雖無博學對揚稽古之鴻名庶以雅言助
廣右文之美化臣無任
辭免使相判江寧府表
臣某言伏奉制命特授檢校太傅依前尚書左僕
射同中書門下平章事使持節都督洪州諸軍事充
鎮南節度管内觀察處置使判江寧府加食邑一千
戸食實封四百戸仍改賜推誠保德崇仁翊戴功臣
者恩典有加事勞弗稱陳力況難於黽勉輸情終冀
於矜哀(中謝)伏念臣晚出窮鄕首陪興運恕心量巳
雖知容膝之易安營職趣時更似絶筋而稱力旣及
眊衰而成疾重遭憂釁以傷生姑欲𥙷完唯當休愒
若任州藩之寄仍兼將相之崇是爲擇地以自營非
復籲天之素志伏望皇帝陛下追還渙號俯徇愚
衷許守本官退依先壟儻憐積歲參大議於廣朝或
賜誤恩食舊勞於外觀尚繄眷獎非敢干祈臣無任
二
臣某言近具表辭免恩命伏蒙聖慈批答不允者
寵私未慭更加襃勉之恩分義所存敢冒叨貪之恥
(中謝)伏念臣江湖一介特荷聖知帷幄七年再陪國
論久居亢滿所以深懼災危積致衰疲所以懇辭機
要若猶尸將相之厚禄且復殿方面之大邦則是於
惡盈之時欲富而弗止以宣力之地養痾而自營
聖慈雖或優容官謗何由解免伏望皇帝陛下俯
垂念聽特賜矜從使盛世無虚授之嫌孤臣有少安
之幸臣無任
除集禧觀使乞免使相表
臣某言近具表乞以本官充使伏蒙聖慈特降詔
書不允者愚誠屢黷方負憂兢聖聽未移更加奬勵
顧仰關於國體敢終冒於天威(中謝)伏念臣頃汙近
司久虚大受晚罹疾疢自當辭禄而里居尚恃眷憐
故敢祈恩而家食將相之爲重寄朝野之所具瞻若
免於事任之勞而尸此名器之寵在昔之茂勲明德
尚莫敢居如臣之綿力薄材豈宜非據伏望皇帝
陛下俯矜危懇追寢誤恩豈惟私義之所安是固物
情之衆允臣無任
進聖節功德䟽右語
臣竊以紹皇策以降神千齡莫擬歸寳坊而獻福萬
㝢惟均矧荷眷之特殊固輸誠之獨至伏願三靈協
祐十力證知常儲有羡之祥永御無疆之曆臣無任
二
臣竊以星虹獻瑞實啓聖於嘉時鍾唄乞靈敢歸誠
於妙道伏願備膺多福大庇群生人永恬愉之安物
無疵癘之苦天枝彌茂神睠具依臣無任
三
臣竊以誕降聖神適天人之嘉會虔祈祉福乃臣子
之至情伏願萬寳偕昌三靈協慶永御無疆之寳歷
丕承未艾之閎休臣無任
四
臣伏以握符踐運與時物以偕昌歸德謝生在情文
而莫稱敢憑慈祐申祝壽祺伏願皇帝陛下筭比
天崇業侔地富常御華胥之至樂永錫皇極於黎元
臣無任
臨川先生文集卷第五十七
