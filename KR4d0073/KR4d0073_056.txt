臨川先生文集第五十六
表
百寮賀復熙河路表
賜玉帶謝表
詔進所著文字謝表
進熙寧編勑表
賜元豐勑令格式表
賜弟安國及第謝表
除弟安國館軄謝表
除雱中允崇政殿說書謝表
除雱正言待制表
進字說表
進洪範表
進修南郊勑式表
除知制誥謝表
知制誥知江寧府謝上表
除翰林學士謝表
賜衣帶等謝表
勑設謝表
百寮賀復熙河路表
臣某等言伏覩修復熙河洮泯疊宕等州幅員二千
餘里斬獲不順蕃部一萬九千餘人招撫大小蕃族
三十餘萬各降附者奮張天兵開斥王土旌旃所指
燕及氏羌樓櫓相望誕彌河隴(中賀)竊以三年鬼方
之伐高宗所以濟時六月玁狁之征宣王所以復古
政由人舉道與世升伏惟皇帝陛下温恭而文睿
知以武講周唐之百度拔方虎於一言我陵我阿旣
飭鷹揚之旅實墉實壑遂平鳥竄之戎用夏變夷以
今凖古是基新命厥邁往圖臣等均被明恩具膺榮
祿接千歲之統適遭會於斯時上萬年之觴敢愆忘
於故事臣無任
賜玉帶謝表
臣某言伏蒙聖恩以收復熙河洮岷疊宕等州特
加褒諭親解玉帶賜臣者尸臣列侍方臨極辨之朝
暬御占傳獨拜非常之賜寵綏狎至懇避弗俞焜燿
有加凌兢無措(中謝)竊以洮河之業兆自聖謨方虎
之材進非師錫片言投匭遂察見其有孚衆訿盈庭
豫照知其無眚以至緩兵筭食蒐卒第功能畢協於
始謀實仰歸於獨斷如臣蕞爾何力有焉伏惟
皇帝陛下善貸且成勞謙不伐弛曠&KR1539;之大責錄將
明之小忠揚于廣除委以珍御瑟彼英瑶之質煥乎
華衮之言臨授用光顧榮踰於古昔退藏惟謹知燕
及於雲來施更厚於解衣報敢忘於結草臣無任
詔進所著文字謝表
雲漢之光俯加賁冒菅蒯之賤仰誤詢求(中謝)臣聞
百王之道雖殊其要不過於稽古六藝之文蓋缺所
傳猶足以範民唯其測之而彌深故或習矣而不察
紹明精義允屬昌時伏惟皇帝陛下有舜之文明
有湯之勇智以身爲度動皆應於乾行肆筆成書言
必稽於聖作欲推闡先王之大道以新美天下之英
材宜得醇儒使陪休運臣初非秀穎衆謂迂愚徒以
弱齡粗知強學服膺前載但傳糟粕之餘追首大方
豈逮室家之好過叨睿獎使緝舊聞永惟少作可弃
之浮辭豈能上副㫄搜之至意伏望皇帝陛下矜
其聞道之晚假以歷時之淹使更討論粗如成就然
後上塵於聦覽且復取決於聖裁庶收寸長稍副時
用臣無任
進熙寧編勑表
臣某等言竊以觀天下之至動而御其時輔萬物之
自然而節其性匿而不可不爲者事麤而不可不陳
者法厥惟無弊乃以不膠故造象於正月之始和改
禮以五載之廵狩一代之典成於緝熙百世可知在
所加損方裁成輔相之休運宜修飾潤色之難能顧
匪其人與於此選(中謝)蓋聞道有升降政有弛張緩
急詳略度宜而已使民不倦唯聖爲能伏惟皇帝
陛下天德地業體堯蹈禹永念憲禁之舊或失防範
之中選建有官付之論定具慙淺學莫副詳延屢彌
歲年僅就篇帙刪除煩複蒐𥙷闕遺於趣時因民則
粗捄抗敝之實以方古垂後則或俟新美之才冒昧
大威姑塞明詔
賜元豐勑令格式表
臣某言伏蒙聖慈特賜臣元豐勑令格式一部計
四十策者新厥品章著之方冊雖孤眷寄尚冒分頒
(中謝)竊以后辟之所訓裁臣工之所承守歷觀旣往
或仍踳駮之餘緒正厥遺實待緝熙之久恭惟
皇帝陛下操天縱之智御物昌之時㔙法於羣幾之
先收功於異論之後慮無愆素舉必要終然趨變以
制宜或非初令則取新而垂𥙿宜有成書神機俯授
於有官聖制遂攄於無極部居彪列科指昈分雲漢
之回甚昭日月之照方久臣進陪國論退即里居在
昔討論嘗負曠&KR1539;之責於今尊閣更知被受之榮臣
無任
賜弟安國及弟謝表
臣某言伏蒙聖恩召試臣弟安國賜進士及第注
初等軄官者㒞乂之求外覃草野龍光之施首逮門
庭(中謝)竊以躬國論聽斷之煩而察知孤遠之行略
門資貢舉之法而拔取滯淹之才山林之所誦說而
難遭閭巷之所驚嗟而罕見伏惟皇帝陛下協德
穹昊比明羲皇博臨四方洞照萬物如臣同産爲世
畸人少遭閔凶自奮寒苦雖強學力行粗有時名而
少偶寡徒幾絶榮望豈期聖聽俯及幽潛遂使窮途
坐階華寵奬以詔書而試藝賜之科第而命官祿不
逮親旣永乖於養志仕非爲巳當共誓於捐軀臣無
任
除弟安國館軄謝表
臣某言伏蒙聖恩以臣弟安國充崇文院校書者
書林置軄方儲高位之材詔板推恩遂假私門之寵
在於疵賤實以兢慙(中謝)伏念臣初起孤生非謀膴
仕中參近侍特荷先朝屬憂患之相仍分湮淪而自
弃敢圖收召俯曁幽潜服在臣鄰驟冠論思之列恩
加子弟具膺慶賞之延有昧冒於殊私或超踰於常
法惟數奇之同産嘗久困於稠人第冊西垣比前叨
於睿獎校文東觀更曲被於明揚此蓋伏遇皇帝
陛下與善無方使能以類欲阜成於大治務博取於
衆材遂忘形迹之嫌以溥龍光之施衰宗旣亢唯知
上報之難小已易盈彌懼先顚之疾臣無任
除雱中允崇政殿說書謝表
臣某言伏蒙聖恩授臣男雱守太子中允充崇政
殿說書尋具劄子辭免蒙降詔書不允者恩驟加於
私室多所超踰事或累於公朝誠難昧冒仰煩睿訓
曲喻至懷永惟眷奬之殊實重兢慙之至(中謝)伏念
臣首叨召節得侍辭林隨被贊書使陪經幄稍更歲
月莫𥙷㳙埃竊觀上智之日躋内訟淺聞而知困况
如賤息厥有童心尚迷鑚仰之方豈稱招延之禮恕
已量主非敢以私而自嫌爲官擇人顧雖成命而宜
改輒布可辭之義上干難犯之威伏蒙皇帝陛下
屈體優容垂精寵荅謂大人照臨之道廣當養以蒙
意小夫誦說之智專遽忘其賤襃稱備厚訓飭加嚴
揣實未安寄顔有恧重念自古君臣之相與未有如
臣父子之所遭蓋當用儒之時尤難講藝之軄典謨
方御實參備於討論誥誓未終已繼叨於奬擢獲世
官於閭巷嗣家學於朝廷自非忘軀何以報國知人
而官以哲慨已誤於明揚委質而教之忠誓永肩於
素守臣無任
除雱正言待制謝表
臣某言伏奉聖恩除臣男雱右正言天章閣待制
兼侍講特降中使宣諭令便受告勑不須辭免者孚
號明恩實由中出美官要職弗以次加知榮耀之及
私顧僭差而累國雲天在望冰炭交懷(中謝)臣出於
羇窮好是拙直道常違俗宜芻狗之致妖才不逮人
何藿蠋之能化皇帝陛下收之末路付以繁機距
淊天之衆讒責經世之來效施及賤息度越稠人延
登朝行使嗣講業方仰陪於膝席俄中廢於骭瘍雖
進趨之禮久妨而問勞之恩狎至莫知報稱但負兢
慙豈意眷憐更加超擢待制之爲軄以陪侍禁嚴正
言之爲官以諫救遺失承金華之舊學親玉色於燕
朝併叨殊私甚駭羣聽此蓋伏遇皇帝陛下攬取
同智無小大之遺搜揚衆材無久近之間苟或不肖
槩嘗有聞必垂甄收以示勸獎四方之訓于我無競
維人多士之生斯時不顯亦世永惟遭值孰與等夷
君臣以事道相求是惟希世父子以傳經見用鮮或
同時雖愧臯陶濟美之材敢忘狐突教忠之義臣無
任
進字說表
臣某言竊以書用於世久矣先王立學以教之設官
以逹之置使以喻之禁誅亂名豈苟然哉凢以同道
德之歸一名法之守而已道衰以隱官失學廢循而
發之實在聖時豈臣愚憧敢逮斯事(中謝)蓋聞物生
而有情情發而爲聲聲以類合皆足相知人聲爲言
述以爲字字雖人之所制本實出於自然鳳鳥有文
河圖有畫非人爲也人則效此故上下内外初終前
後中偏左右自然之位也衡衺曲直耦重交析反缺
倒仄自然之形也發歛呼吸抑揚合散虚實清濁自
然之聲也可視而知可聽而思自然之義也以義自
然故僊聖所宅雖殊方域言音乖離點畫不同譯而
通之其義一也道有升降文物隨之時變事異書名
或改原出要歸亦無二焉乃若知之所不能與思之
所不能至則雖非即此而可證亦非舍此而能學蓋
唯天下之至神爲能究此伏惟皇帝陛下體元用
妙該極象數稽古剏法紹天覺民乃惟兹學隕缺弗
嗣因任衆智微明顯隱蓋將以祈合乎神恉者布
之海内衆妙所寄窮之實難而臣頃御燕閒親承
訓敇抱痾負憂久無所成雖嘗有獻大懼冒浼退復
自力用忘疾憊咨諏討論博盡所疑冀或㳙塵有助
深崇謹勒成字說二十四卷隨表上進以聞臣某誠
惶誠懼頓首謹言
進洪範表
臣某言臣聞天下之物小大有彝後先有倫叙者天
之道叙之者人之道天命聖人以叙之而聖人必考
古成已然後以所嘗學措之事業爲天下利苟非其
時道不虚行(中謝)伏惟皇帝陛下德義之高術智
之明足以黜天下之嵬瑣而興其豪傑以圖堯禹大
平之治而朝廷未化海内未服綱紀憲今尚或紛如
意者殆當考箕子之所述以深發獨智趣時應物故
也臣嘗以蕪廢腐餘之學得備論思勸講之官擢與
大政又彌寒暑勲績不效俛仰甚慚謹取舊所著洪
範傳刪潤繕寫輙以草芥之微求𥙿天地臣無任
進修南郊勑式表
郊丘事重筆削才難猥以微能叨承遴選(中謝)蓋聞
孝以配天爲大聖以饗帝爲能越我百年之休明因
時五代之流弊前期戒具人輙爲之騷然臨祭視成
事或幾乎率爾蓋已行之品式曾莫紀於官司故國
家講燎禋之上儀而臣等承撰次之明詔迨兹彌歲
僅乃終篇猶因用於故常特刪除其紛穴恭惟
皇帝陛下體聖神之質志文武之功嘉與俊髦靈承
穹昊物方鬯茂以薦信而無慙人且昭明知因陋之
爲恥固將制禮作樂以復周唐之舊豈終循誦習傳
而守秦漢之餘則斯書也譬大輅之椎輪與明堂之
營窟推本知變實有考於將來隨時施宜亦不爲乎
無𥙷臣無任
除知制誥謝表
臣某言今月初二日伏蒙聖恩賜臣詰勑除臣知
制誥者高華之選欲報常艱固陋之身以榮爲懼(中謝)
竊以自昔招智能之士因使爲侍從之官豈特頼其
虚名謂能華國蓋將收其實用相與致君矧號令文
章之爲難而討論潤色之所寄苟失職不稱則爲時
起羞伏惟皇帝陛下躬上聖之姿撫久安之運趣
時有救弊之急守器有持盈之難當得俊良使陪遺
忘則典司明命出入禁門一有㿋官尤爲累上臣羇
單賤士撲鄙常人仕初有志於養親學遂不專於爲
已比更煩使稍竊謬恩内懷尸祿之慙仰負食功之
意又蒙採擢以致超踰蓋君之視臣不使同犬馬之
賤則下之報上亦欲致岡陵之崇況臣少習藝文粗
知名教遭逢一旦度越衆人唯當盡節於明時豈敢
尚懷於私計臣無任
知制誥知江寧府謝上表
稽違詔令經涉歲時先帝登遐旣不獲奔馳道路
陛下即位又未嘗瞻望闕廷所憂後至之刑誅敢冀
就加於官使雖知黽勉尚懼顚隮(中謝)蓋聞因任以
責羣材原省以通衆志厥或抱能而可用則雖負疾
而見容如臣者逮侍先朝叨官外制惓惓許國雖有
愚忠没没隨人但尸榮祿銜哀去位嬰疢彌年望絶
寵光分投穴散伏遇皇帝陛下紹膺尊極俯燭幽
微延之以三節之嚴付之以十城之重比緣禋祀特
有襃封申命曲加因郵併賜唯是土風之美素無犴
獄之煩久寄託於丘墳粗諳知其閭里念雖閉閤殆
弗廢於承流以比造朝或未妨於養疾矧恩勤之已
迫且遜避之不容敢不少嘗體力之所任祗奉詔條
而爲治冀逃大戾仰稱殊私臣無任
除翰林學士謝表
臣聞人臣之事主患在不知學術而居寵有昧冒之
心人主之畜臣患在不察名實而聽言無惻怛之意
此有天下國家者所以難於任使而有道德者亦所
以難於進取也學士軄親地要而以討論諷譏爲官
非夫遠足以知先王近足以見當世忠厚篤實廉恥
之操足以咨諏而不疑草創潤色文章之才足以付
託而無負則在此位爲無以稱如臣不肖涉道未優
初無犖犖過人之才徒有區區自守之善以至將順
建明之大體則或疎闊淺陋而不知加以憂傷疾病
久棄里閭辭命之習蕪廢積年黽勉一州已爲忝冒
禁林之選豈所堪任伏惟皇帝陛下躬聖德承聖
緒於羣臣賢不肖已知考愼而於言也又能虚已以
聽之故聦明睿知神武之實已見於行事日月未久
而天下翹首企踵以望唐虞成周之太平臣於此時
實被收召所以許國義當如何敢不磨礪淬濯已衰
之心紬繹温尋久廢之學上以備顧問之所及下以
供職司之所守臣無任
賜衣帶等謝表
出大庭之顯服束以精鏐引内廐之名駒傳之錯采
隆恩所逮朽質知榮(中謝)竊念臣弱力淺聞久憂積
疢中與從官之選外分守將之權僅免譴何更蒙收
召論思潤色曾莫效於微勞衣被服乘乃前叨於異
數此蓋伏遇皇帝陛下醲於慶賞詳在招延因示
眷懷使知奮勵誓竭愚忠之報冀無虚授之嫌臣無
任
勑設謝表
軄與論思恩加槀飫禮雖有舊寵實難當(中謝)伏念
臣本乏才稱中緣疾廢適從孤遠獲侍清光已汗禁
林之廬重叨太官之賜蓋飲食有文王之雅實始憂
勤顧來歸無吉甫之勞徒多燕喜敢忘自竭粗稱所
蒙臣無任
臨川先生文集卷第五十六
