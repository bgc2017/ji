臨川先生文集卷第九十九
墓誌
仙源縣太君夏侯氏墓碣
揚州進士滿夫人楊氏墓誌銘
曾公夫人萬年太君黃氏墓誌銘
太常博士楊君夫人金華縣君吳氏墓誌銘
長安縣太君王氏墓誌
永安縣太君蔣氏墓誌銘
建陽陳夫人墓誌銘
李君夫人盛氏墓誌銘
金太君徐氏墓誌銘
楚國太夫人陳氏墓誌銘
寧國縣太君樂氏墓誌銘
仙居縣太君魏氏墓誌銘
右武衞大將軍黎州刺史世岳故妻安喜縣
君李氏墓誌銘
仁壽縣君楊氏墓誌銘
仙源縣太君夏侯氏墓碣
仙源縣太君夏侯氏濟州鉅野人尚書駕部員外郎
諱晟之子翰林侍讀學士尚書戸部侍郎譙公諱嶠
之孫贈太子太師諱浦之曾孫尚書兵部員外郎知
制誥知鄧州軍州事陽夏公謝氏諱絳之夫人太常
博士通判汾州軍州事景初之母年二十三卒後五
年葬杭州之富陽於是時陽夏公爲太常丞祕閣校
理博士生五歲矣而其女兄一人亦幼又十五年康
定二年博士舉夫人如鄧以合於陽夏公之墓而臨
川王某書其碣曰
夫人以順爲婦而交族親以謹以嚴爲母而撫媵御
以寬陽夏公之名天下莫不聞而曰吾不以家爲恤
六年於此者夫人之相我也故於其卒聞者欲其有
後而夫人之子果以才稱於世嗚呼陽夏公之事在
太史雖無刻石吾知其不朽矣若夫夫人之善不有
以表之隧上其能與公之烈相久而傳乎此博士所
以屬予之意也予讀詩惟周士大夫侯公之妃修身
飾行動止以禮能輔佐勸勉其君子而王道賴以成
蓋其法度之教非一日而其習俗不得不然也及至
後世自當世所謂賢者於其家不能以獨化而夫人
卓然如此惜乎其蚤世也顧其行治雖列之於風以
爲後世觀豈愧也哉
揚州進士滿夫人楊氏墓誌銘
揚州進士滿涇之夫人楊氏者著作元賓之女也年
六十有一以治平四年十月庚戍卒而以熙寧二年
八月庚申葬其墓在江都縣馬坊里之南原有子七
人建中居中執中存中方中閎中求中皆嚮學建中
壽州壽春縣令執中潁州萬壽縣令居中舉進士女
二人孫男女八人夫人性温恭靜約事當意與否未
嘗形於喜愠以止有吾母也故思其父愈久而猶悲
以不逮吾姑也故事其舅愈勞而不懈承其夫以順
勵其子以善而汎接於族人也又能以惠振其貧以
慈撫其賤以恕掩其過以篤悛其悍老矣歲時尚先
諸婦以莅祭祀蓋夫人之性行可稱者多至如此而
其子又貇貇不巳以求余銘故勉爲之銘曰
滿氏有家保族衍大夫人來嬪德協内外夫喜而謂
偕我鮐背子祈以盡温凊之愛奚命之畸使棄弗逮
維前之祥德則弗諼惟後之祥有子才賢銘慰諸幽
亦賁新阡
曾公夫人萬年太君黃氏墓誌銘
夫人江寧黃氏兼侍御史知永安場諱某之十南豐
曾氏贈尚書水部員外郎諱某之婦贈諫議大夫諱
某之妻凡受縣君封者四蕭山江夏遂昌雒陽受縣
太君封者二會稽萬年男子四女子三以慶曆四年
某月日卒於撫州壽九十有二明年某月葬于南豐
之某地夫人十四歲無母事永安府君至孝修家事
有法二十三歲歸曾氏不及舅水部府君之養以事
永安之孝事姑陳留縣君以治父母之家治夫家事
姑之黨稱其所以事姑之禮事夫與夫之黨若嚴上
然眎子慈眎子之黨若子然每自戒不處白人善否
有問之曰順爲正婦道也吾勤此而巳處白人善否
靡靡然爲聦明非婦人宜也以此爲女與婦其傳而
至於没與爲女婦時弗差也故内外親無老幼疎近
無智不能尊者皆愛輩者皆附卑者皆慕之爲女婦
在其前者多自歎不及後來者皆曰可矜法也其言
色在視聽則皆得所欲其離別則涕洟不能捨有疾
皆憂及喪來弔哭皆哀有餘於戲夫人之德如是是
宜有銘者銘曰
女子之德煦願愉愉教隳弗行婦妾乘夫趨爲亢厲
勵之顓愚猗嗟夫人惟德之經媚于族姻柔色淑聲
其究女初不傾不盈誰疑不信來監于銘
太常博士楊君夫人金華縣君吳氏墓誌
銘(并序)
錢塘楊蟠將合葬其母縗絰以走晉陵而問銘於其
守臨川王某王某曰古者諸侯大夫有德善功烈其
子孫必爲器以銘而國之人必能爲之辭越國而求
銘予未之聞也今杭大州以文稱於時者蓋有而蟠
也釋其殯千里以取銘於予蓋所以嚴其親之終而
欲信其善於後世如此其愼也予豈敢孤其意以愛
不腆之辭乎於是爲之序曰故太常博士知婺州東
陽縣事楊君諱翶字翰之之夫人金華縣君吳氏世
爲婺州之金華人自其大父文顗始有籍於杭州之
錢塘而楊君亦自其父徵始去處州之麗水而爲錢
塘人而葬於錢塘之履泰鄕龍井之原楊君之卒也
年六十七以慶曆二年十二月二十一日從其先人
以葬而夫人後君十六年以卒卒時嘉祐二年年七
十三而以明年二月二十日祔于楊君之墓楊君少
以文學中進士甲科而晚以廉靜不苟合窮於世夫
人有馴德淑行協于上下内外無怨楊君有子十一
人其一人則孽也夫人母其孽子猶吳氏之甥雖鄕
人之習於楊君者不知爲異母旣楊君卒教養嫁娶
皆各不失其時而子端子蟠同時以進士起家爲密
和二州推官隣里歎慕以爲夫人榮然夫人不爲之
喜也至楊君之弟子完及進士第乃喜曰吾姒老矣
此亦足以慰其心也蓋其仁如此夫人生男女十人
卒時子輔國子端與其女子七人皆巳卒而蟠獨在
爲泗州軍事推官銘曰
博士有家夫人實紹博士有子夫人實教遊其門庭
弦誦之聲御其堂奥賓祭齋明皇命淑人維君郡縣
問名考德夫人實踐歸哉萬年博士之丘銘以昭之
無有春秋
長安縣太君王氏墓誌
長安縣太君臨川王氏尚書都官員外郎贈太師中
書令兼尚書令潭國公諱益之女尚書左丞張公諱
若谷之婦尚書比部郎中諱奎之妻國子博士䙼開
封府雍丘尉視之母十四而嫁五十一而老五十六
而卒其卒在潁州子䙼官舍實元豐三年正月巳酉
君爲婦而婦爲妻而妻爲母而母爲姑而姑皆可譽
歎莫能閒毀工詩善書強記博聞明辨敏逹有過人
者循循恭謹不自高顯晩好佛書亦信踐之衣不求
華食不猒𬞞慈哀所使不治小過欲歸歸之欲嫁嫁
之君二女長不慧不可以適人其季殿中丞龔原妻
也十六年葬江州德化縣兄安石爲誌如此弟安上
書丹
永安縣太君蔣氏墓誌銘
毗陵錢公餗公謹公輔公儀公佐以皇祐六年三月
戊子葬其母永安縣太君蔣氏方是時太君年七十
矣公謹爲鄭州新鄭尉公輔爲太常丞集賢校理五
子者卜明年之三月壬午祔于皇考府君屯田員外
郎贈兵部員外郎諱冶之墓而具書使圖所以昭後
世者叙曰蔣氏常之宜興人世以財傑其鄕而其族
人有以進士至大官者太君年二十一歸于錢氏與
兵部君致其孝兵部君没太君進諸子於學惡衣惡
食御之不愠均親嫡庶有鳲鳩之德終不以貧故使
諸子者趨於利以適巳旣其子官於朝豐顯矣里巷
之士以爲太君榮而家人卒亦不見其喜焉自其嫁
至於老中饋之事親之惟謹自其老至於没紉縫之
勞猶不廢子婦嘗諫止之曰吾爲婦此固其職也子
婦化服循其法嗚呼不流於時俗而樂盡其行已之
道窮通榮辱之接乎身而不失其常心今學士大夫
之所難而以女子能之是尤難也女六人皆有歸孫
七人皆幼云銘曰
詩始關雎士莫不知孰能其家内外無違聞豈在多
善成於好於惟夫人孰輔而告婦功之修母道之行
宜休而勸不耄以明紹良配淑式糓爾後勖哉其興
以克有廟
建陽陳夫人墓誌銘
夫人建陽陳氏嫁同縣人余君爲繼室余君諱楚有
子四人其二人則夫人之子夫人之少子翼生三歲
而余君卒余氏世大姓也夫人盡其産以仁先母之
子而使翼之四方遊學戒曰往成汝志必力無以吾
貧爲恤於是翼年十五蓋在外十二年而後以進士
起家爲吏歸見夫人於鄕里方此時夫人閉門窮窶
幾無以自存母子相泣閭巷聚觀歎息曰賢哉是母
有子食其祿宜也蓋食其子之祿十四年翼尉宿松
而夫人年七十八以某年某月卒於宿松之官舍某
年某月某日葬宣州宣城縣鳳林鄕竹塘里夫人之
子長曰某死矣翼有文學善議論雖久困無所舍然
一時文人多知之者其卒能追榮夫人乎於其葬臨
川王某銘曰
在句之隂有幽新宅誰筮葬母瘞銘斯石子閩余姓
母氏惟陳煢煢其行婉婉其仁善祿有終名則不泯
李君夫人盛氏墓誌銘
夫人盛氏其先錢塘人曾大父諱某某官贈某官父
諱某某官贈某官實始去吳有里籍於汴夫人之幼
季父文肅公稱其智曰宜以某字遂名之年二十三
歸隴西李某爲某官以後生三男子皆進士某某官
其季曰某女子四人其長嫁某官某次嫁某官某處
者其季也春秋若干先李君卒卒於寧海之官舍卒
之某年葬某所實皇祐四年夫人事舅姑以孝聞持
喪哀臞事齋飾卑衣食以其餘推親黨能讀易論語
孝經諸子之書親以教子子男女娶嫁必問賢否有
挾貴以請者李君輒不聽維夫人有助云銘曰
夫人之德順愼明祗來胥有家婦子師師維師之難
我敏爲之誰爲女史視此銘辭
金太君徐氏墓誌銘
夫人天性篤於孝謹女工婦事不懈以敏恭儉有節
仁於宗族故以事其舅而順以相其君子而宜以臨
其子孫而治以有賢子大其家室其享諸福終于壽
考銘曰
婉婉女工彼徐之子來嬪金宗有衍其始鄱人大家
相望而有誰則無父無姑無母帝嘉汝子服位在朝
賜邑用書象首錦櫜孝祗順慈俯仰皆宜考終榮禄
於慶有施偉歟夫人叶此銘詩
楚國太夫人陳氏墓誌銘
夫人陳氏故鎮安軍節度使檢校太師同中書門下
平章事贈太師中書令兼尚書令定國文簡程公諱
琳之妻也陳氏世家壽春其先潁川人漢太丘長寔
之後也夫人曾皇考諱左班殿直皇祖考諱誨皇
考諱京皆不仕而皇考愛賢夫人不欲以妻鄕邑乃
徙居京師擇所居得定公以嫁當是夫人年十九定
公尚爲進士其後公至將相終于位夫人用公自臨
潁縣君九封而爲衞國夫人用公子加號陳國夫人
再封而得楚國夫人莊而仁儉而禮上承下御無不
得宜故在父母家爲淑女旣嫁爲令妻其卒有子爲
賢母公薨六年當嘉祐七年夫人年七十一以十一
月戊午薨于開封武成坊之第室至明年二月甲申
而公子以夫人祔于河南伊闕縣神隂鄕定公之墓
於是公子四人嗣隆爲尚書屯田員外郎嗣弼爲國
子博士嗣恭爲尚書屯田員外郎嗣先爲大理寺丞
女子五人公壻榮諲爲尚書刑部郎中韓縝爲侍御
史晁仲綽爲尚書屯田郎中潘士龍爲殿中丞王偁
爲試將作監主簿銘曰
程公克壯萬夫所嚮奮功發名乃取將相云誰公配
嬀姓氏陳文武自出太姬之孫歸佐休顯自公初屯
序歷爵邑爲君夫人公旣樹纛以相爲伯帝曰哿矣
夫人好德能勸其夫使有嘉績往以朕命賜封大國
出書五色玳首金葩襃之重錦來告于家有豫不怠
有盈不侈致好内外具宜福履侔仁鳲鳩以母諸子
歲時振振爲壽在廷手笏腰章亦有公甥維子之才
而甥又獻維貴維富而兼壽善嗟此婉娩考終得願
作詩并藏爲識新竁
寧國縣太君樂氏墓誌銘
尚書屯田員外郎通判河南府西京留守司事陳君
諱見素之夫人樂氏太常博士諱黃裳之子尚書職
方員外郎直史館贈尚書兵部侍郎諱史之孫而贈
尚書刑部郎中諱璋之曾孫也其先自京兆遷江南
爲臨川人至李氏國除而史館君歸仕於皇朝子
孫多顯者於是又遷其家爲河南人焉夫人以祥符
八年歸嬪陳氏封萬年縣君又以其子封寧國縣太
君年七十五以嘉祐八年二月辛已卒于京師卜以
三月丙寅祔葬河南唐興鄕屯田君之墓於是夫人
之子男三人其一人爲太常博士集賢校理其一人
爲祕書丞集賢校理其一人爲祕書省著作佐郎開
封府戸曹參軍女子六人存者三人皆已嫁諸孫男
女十九人曾孫一人尚幼也夫人少知讀書能略識
其大指微諫數當故博士君特愛而賢之欲有所爲
多與之謀及歸陳氏不逮養皇姑矣屯田君二弟皆
尚幼也夫人鞠視如巳子出匳中物以助施族人游
士之貧者蓋其家蕭然也而無愠色治諸子有節法
誨厲教督造次必於文學故諸子皆以藝自奮名稱
一時以至諸孫亦多有爲善士先人與屯田君皆祥
符八年進士昆弟又與夫人子爲同年友故其葬來
屬以銘銘曰
夫人旣嚴兮又順以祥來配君子兮是生三良以才
自致兮名聲之揚慶曁諸孫兮學問文章象服命書
兮寵祿方將氣䰟天游兮體魄在牀往營新宫兮嶷
洛之陽作詩幽石兮示後無疆
仙居縣太君魏氏墓誌銘
臨川王某曰俗之壞久矣自學士大夫多不能終其
節況女子乎當是時仙居縣太君魏氏抱數歲之孤
專屋而閒居躬爲桑麻以取衣食窮苦困阨久矣而
無變志卒就其子以能有家受封于朝而爲里賢母
嗚呼其可銘也於其葬爲序而銘焉序曰魏氏其先
江寧人太君之曾祖諱某光祿寺卿祖諱某池州刺
史考諱某太子諭德皆江南李氏時也李氏國除而
諭德易名居中退居于常州以太君爲賢而選所嫁
得江隂沈君諱某曰此可以與吾女矣於是時太君
年十九歸沈氏歸十年生兩子而沈君以進士甲科
爲廣德軍判官以卒太君親以詩論語孝經教兩子
兩子就外學時數歲耳則巳能誦此三經矣其後子
迥爲進士子遵爲殿中丞知連州軍州而太君年六
十有四以終于州之正寢時皇祐二年六月庚辰也
嘉祐二年十二月庚申兩子葬太君江隂申港之西
懷仁里於是遵爲太常博士通判建州軍州事而沈
君贈官至太常博士銘曰
山朝于躋其下惟谷纉我博士夫人之淑其淑維何
博士其家二子翼翼萼跗其華詵詵諸孫其實其葩
孰云其昌其始萌芽皇有顯報曰維在後碩大蕃衍
刲牲以告視銘考施夫人之效
右武衞太將軍黎州刺史世岳故妻安喜
縣君李氏墓誌銘
安喜縣君李氏連州刺史贈太師中書令尚書令繼
昌之曾孫鎮國軍節度使駙馬都尉贈太師中書尚
書令秦國文和公遵勉之孫供備庫使贈安武軍節
度使端憲之子是爲皇族右武衞大將軍黎州刺史
世岳之妻温柔靜恭内外親稱之治平四年年二十
五以十一月二十四日感疾死至二年二月十七日
葬河南府永安縣銘曰
懿懿獻穆下歸以祉有來肅雍施及孫子厥嬪皇宗
莫醜具美噫乎終藏兆此新里
仁壽縣君楊氏墓誌銘
太子中允致仕晉陵孫君貫之之夫人仁壽縣君楊
氏者其先青州千乘人曾祖諱元祖諱從皆不仕父
諱霖爲進士數舉不遂初徙其家常州之無錫夫人
年十七歸孫氏舅姑曰吾婦之承我也孝夫曰吾妻
之助我也仁至生子而成爲士能賢以有名則又曰
吾母之能誨我也自内外族親以至州里之言則又
皆以其舅姑夫子之言爲信嗚呼可謂賢矣夫人生
三男子伯曰舜卿季曰昌言皆早死曰昌齡簽書建
康軍節度判官廳公事治平三年自尚書屯田員外
郎召爲御史五月十四日次高郵而夫人卒享年六
十四以某月某日葬某縣某鄕某里銘曰
猗嗟夫人女德之茂中允之妻御史之母孝其舅姑
以順其夫又善教子終成御史官封偕老禄養卒齒
歸安新丘送者空里其哀無窮榮則多已
臨川先生文集卷第九十九
