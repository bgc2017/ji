臨川先生文集卷第二十一
律詩(七言八句)
送王詹叔利州路運判
送周仲章使君
送王蒙州
送龐簽判
送潘景純
送僧無惑歸鄱陽
送遜師歸舒州
寄育王大覺禪師
寄無爲軍張居士
次韻酬鄧子儀二首
送李璋
送章宏
别葛使君
送王龍圖守荆南
次韻酬宋中散二首
和宋太博服除還朝蕳諸朋舊
次韻酬宋玘六首
寄吳正仲蒙馬行之梅聖俞和寄依韻酬之
寄平甫
次韻舍弟常州官舍應客
舟還江南阻風有懷伯兄
同陳伯通錢材翁遊山二君有詩因次元韻
夢張劒州
酬慕容員外
次韻張唐公馬上
和王司封會同年
次韻酬子玉同年
和舍弟舟上示沈道源
過山即事
酬裴如晦
酬鄭閎中
寄俞温卿
寄郎侍郎
送道光法師住持靈巖
送王詹叔利州路運判
王孫舊讀五車書手把山陽太守符未駕朱轓辭輦
轂却分金節佐均輸人才自古常難得時論如君豈
久孤去去便看歸奏事莫嗟行路有﨑嶇
送周仲章使君
看君東下霅溪船廻首紛紛巳五年簮筆少留吾所
望剖符輕去此何緣高麾行路穿秦樹駿馬歸時著
蜀鞭子墨文章應滿篋承明宣室正詳延
送王蒙州
請郡東南促去程拍堤江水照紅旌仁聲巳逐春風
到使節猶占夜斗行箭落皂鵰毚兔避句傳炎海鱷
魚驚麒麟不是人間物漢詔先應召賈生
送龐簽判
北都兩去不辭勤仕路論材況出群一相開藩嘗負
弩三年通籍更從軍清談猶得當時事遺愛應從此
日聞我憶荆溪山最樂看君摩翮上青雲
送潘景純
東都曾以一當千場屋聲名十五年晚賜綠衣隨宦
牒始操丹筆事戎旃明時正欲精蒐選榮路何當力
薦延頼有史君能好士方看一鶚在秋天
送僧無惑歸鄱陽
晚扶衰憊寄人間應接紛紛秖強顔挂席每諳東匯
水採芝多夢舊遊山故人獨往今爲樂何日相隨我
亦閑歸見江東諸父老爲言飛鳥會知還
送遜師歸舒州
山川相對一悲翁往事紛紛夢寐中邂逅故人恩意
在低佪今日笑言同看吹陌上楊花滿忽憶巖前蕙
帳空亦見桐鄕諸父老爲傳衰颯病春風
寄育王大覺禪師
單巳安那示入禪草堂難望故依然山今歲暮終岑
寂人更天寒最靜便隱蹟亦知甘自足憑心豈吝慰
相憐所聞不到荆門耳人老禾新又一年
寄無爲軍張居士
南陽居士月城翁曾習禪那問色空卓犖想超文字
外低佪却寄語言中眞心妙道終無二末學殊方自
不同此理世間多未悟因君往往嘆西風
次韻酬鄧子儀二首
青溪相值各青春老去臨流輒損神事事只隨波浪
去年年空得鬢毛新論心未忍遺橫目千世還憂近
逆鱗嘉句感君邀我厚自嗟才不異常人
二
金陵邂逅府東偏手得新蒲每共編采石偶耕垂百
日青溪並釣亦三年君才有用方求禄我志無成稍
問田一笑欲論心迹事白頭相就且欹眠
送李璋
湖海聲名二十年尚隨鄕賦巳華顚却歸甫里無三
徑擬傍胥山就一㕓朱轂風塵休悵望青鞋雲水且
留連故人亦見如相問爲道方尋木鴈篇
送章宏
道合由來不易謀豈無和氏識荆璆一川濁水浮文
鷁千里輕帆落武丘身退豈嫌吾道進學成方悟衆
人求西風乞得東南守杖策還能訪我不
别葛使君
邑屋爲儒知善政市門多粟見豐年追攀更覺相逄
晚談笑難忘欲别前客幕雅遊皆置榻令堂清坐亦
鳴弦輕舟後夜滄江北廻首春城空黯然
送王龍圖守荆南
壯志高才偃一藩更嗟賢路此時難長幡欲動何妨
屈老驥能行豈易閑沙市放船寒月白渚宮留御古
苔斑知公未厭還隨詔歸看功名重太山
次韻酬宋中散二首
初見彤庭賜履雙便參東閣寄南邦時聞正論除疑
網每讀高辭折慢幢陳迹欲尋無復日舊恩思報有
如江風流今見佳公子投老心旌一片降
二
超然京洛諒難雙處在家庭譽在邦道義門中窺戸
牗風騷壇上見麾幢素書𣢾𣢾誰憐杜彩筆遒遒獨
勝江信美賢公有才子篤誠眞復類尨降
和宋太博服除還朝蕳諸朋舊
呼門初起外廷臣秀氣稜稜動搢紳談論坐來能慰
我篇章傳出亦驚人生芻一束他年闕伐木相求此
地新便欲與君同樂處窮通餘事不關身
次韻酬宋玘六首
洗雨吹風一月春山紅漫漫綠紛紛褰裳遠野誰從
我散策空陂忽見君青眼坐傾新歲酒白頭追誦少
年文因嗟涉世終無𥙷久使高材雍上聞
二
東風渺渺客天涯病眼先春已見花遠欲報君羞強
聒老知隨俗厭雄誇窮通往事眞如夢得失秋毫豈
更嗟邂逅故人唯有醉醉中衣幘任欹斜
三
城中燈火照青春遠引吾方避紏紛遊衍水邊追野
馬嘯歌林下應山君愁尋徑草無求仲喜對簷花有
廣文邂逅一樽聊酩酊聲名身後豈須聞
四
遠迹荒郊謝儁豪春風誰與駐干旄故交重趼恩何
厚新句連篇韻更高美似狂酲初噉蔗快如衰病得
觀濤久知坏冶成天巧豈與人間共一陶
五
無能私願秪求田時物安能學計然鑿井未成歌擊
壤射熊猶得夢鈞天遥思故國歸來日留滯新恩巳
去年擕手與君遊最樂春風陂上水濺濺
六
山陂疇昔從吾親諸父先生各佩紛零落長年誰語
此遲回故地却逄君衣冠偶坐論經術襁褓當時刺
繡文更怪高材終未遇有司何日選方聞
寄吳正仲却蒙馬行之都官梅聖俞太博
和寄依韻酬之
山水玄暉去後空騷人還向此間窮小詩聊與論孤
憤大句安知辱兩雄秦甲久愁荆劒利趙兵今窘漢
旗紅背城不敢收餘燼馬首翩翩只欲東
寄平甫
少時爲學豈身謀欲老低佪各自羞乘馬從徒眞擾
擾求田問舍轉悠悠弦歌舊國平生樂鞍馬新年幾
日留坐想搖鞭楊柳路春風先我入皇州
次韻舍弟常州官舍應客
霜雪紛紛上鬢毛憂時自悔目空蒿桑麻秪欲求三
畒埶利誰能筭一毫此地舊傳公子札吾心眞慕伯
成高飄然更有乘桴興萬里寒江正復艚
舟還江南阻風有懷伯兄
幾時重接汝南評兩槳留連不計程白浪黏天無限
斷玄雲垂野少晴明平臯望望欲何向薄宦嗟嗟空
此行會有𨳩樽相勸日&KR1799;鴒隨處共飛鳴
同陳伯通錢材翁遊山二君有詩因次元
韻
秋來閑興每登臨因叩精藍望碧岑強策羸驂尋水
石忽驚幽鳥下煙林同時覽物悲歡異自古忘名趣
向深安得湖山歸我手靜看雲意學無心
夢張劒州
萬里憐君蜀道歸相逄似喜語還悲江淮别業依前
處日月新阡卜幾時自說曲阿猶未穩即尋湓水去
猶疑茫然却是陳橋夢昨日春風馬上思
酬慕容員外(嘗爲王宫教授以武舉入宫被)
初駕王門學者師晩漂湖海衆人悲吹毛未識腰間
劒刺股猶藏袖裏錐衞霍功名還有命蘇張才氣久
非時江尤亦見應須飲莫放窮愁入兩眉
次韻張唐公馬上
揭節初悲力不任賜身終愧謬恩臨病來氣弱歸宜
早偷取官多責恐深膏澤未施空謗怨瘡痍猶在豈
謳吟黃昏信馬江城路欲訪何人話此心
和王司封會同年
收科天陛項同時回首相歡事亦稀追講舊遊犀麈
脫交酬新唱彩牋飛直須傾倒罇中酒休惜淋浪坐
上衣日暮主翁留客轄會稽聊滯買臣歸
次韻酬子玉同年(子玉詩云過盡金湯知帝策見求貂虎識軍儀)
(男兒本有四方志秪在蓬瀛恐不知)
盛德無心漠北窺蕃胡亦恐勢方羸塞垣高壘深溝
地幕府輕裘緩帶時趙將時皆思李牧楚音身自感
鍾儀慙君許我論邊鎖俎豆平生却少知
和舍弟舟上示沈道源
還裝欲盡喜舟輕更喜嘉賓伴此行野飲不忘魚可
釣旅羹何惜鴈能鳴西山壯馬先歸牧南穴殘梟欲
就烹憂國自多廊廟宰與君詩酒盡交情
過山即事
却過兹山巳九年江湖身世只飄然曲城丘墓心空
折鹽步庭闈眼欲穿慘慘野雲生隴底蕭蕭飢馬立
風前轉多愁思催華髮早晩輕舟上秀川
酬裴如晦
二年羇旅越人吟乞得東南病更侵傷子未安莊氏
義壽親還慰魯侯心鮮鮮細菊霜前蘂漠漠疎桐日
下隂濁酒一杯秋滿眼可憐同意不同斟
酬鄭閎中
蕭條行路欲華顚迴首山林尚渺然三釡秪知爲養
急五漿非敢在人先文章滿世吾誰慕行義如君衆
所傳宜有至言來助我可能空寄好詩篇
寄余温卿
雲散風流不自禁天涯無路盍朋簮空馳上國青泥
信誰和南山白石音平日離愁寬帶眼訖春歸思滿
琴心終回一命翩翩駕獨過稽山鍜樹隂
寄郎侍郎
兩朝人物歎賢豪凛凛清風晩見襃江漢但歸滄海
闊丘陵難學太山高放懷詩酒機先息迴首功名世
自勞久願作公樽俎客恨無三畒斵蓬蒿
送道光法師住持靈巖
靈巖開闢自何年草木神竒鳥獸仙一路紫苔通窅
窱千崖青靄落潺湲山祗嘯聚荒禪室象衆低摧想
法筵雪足莫辭重趼往東人香火有因緣
臨川先生文集卷第二十一
