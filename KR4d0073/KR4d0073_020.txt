臨川先生文集卷第二十
律詩(七言八句)
思王逢原三首
和吳御史臨淮感事
和文淑湓浦見寄
次韻吳季野再見寄
次韻平甫贈三靈山人程惟象
次韻和甫詠雪
次韻張氏女弟詠雪
次韻徐仲元詠梅二首
詩呈節判陸君
留題曲親盆山
不到太初兄所居遂巳十年以詩攀寄
偶成二首
雨過偶書
季春上旬苑中即事
上西垣舍人
退朝
與微之同賦梅花得香字三首
和晚菊
景福殿前栢
四月果
牆西樹
度麾嶺寄莘老
狄梁公陶淵明俱爲彭澤令至今有廟在焉
刁景純作詩見示繼以一篇
寄沈鄱陽
送裴如晦宰吳江
次韻樂道送花
籌思亭
愁臺
和正叔懷其兄草堂
鄭子憲西齋
寄題思軒
陳君式大夫恭軒
寄黃吉甫
高魏留
丁年
思王逢原三首
布衣阡陌動成群卓犖高才獨見君𣏌梓豫章蟠絶
壑騏驎騕褭跨浮雲行藏巳許終身共生死那知半
路分便恐世間無妙質鼻端從此罷揮斤
二
蓬蒿今日想紛披冢上秋風又一吹妙質不爲平世
得微言唯有故人知廬山南墮當書案湓水東來入
酒巵陳迹可憐隨手盡欲歡無復似當時
三
百年相望濟時功歲路何知向此窮鷹隼奮飛凰羽
短騏驎埋没馬群空中郎舊業無兒付康子高才有
婦同想見江南原上墓樹枝零落紙錢風
和吳御史臨淮感事
柵鏁城扉曉一開柂牙車軸轉成雷黃塵欲礙龜山
出白浪空分汴水來澄觀有材邀昧陋霽雲無力報
姦回騷人此日追前事悲氣隨風動管灰
和文淑湓浦見寄
多難漂零歲月賖空餘文墨舊生涯相看楚越常千
里不及朱陳似一家髮爲感傷無翠葆眼從瞻望有
玄花唯詩與我寬愁病報爾何妨賦棣華
次韻吳季野再見寄
衣裘南北弊風塵志趣卑汗巳累親流俗尚疑身察
察交遊方笑黨頻頻遠同魚樂思濠上老使鷗驚耻
海濱邂逅得君還恨晚能明吾意久無人
次韻平甫贈三靈山人程惟象
家山松菊半荒蕪杖策窮年信所如占見地靈非卜
筮筭知人貴自陶漁久諳郭璞言多驗老比顔含意
更疎秪欲勒成方士傳借君名姓在新書
次韻和甫詠雪
奔走風雲四面來坐看山壟玉崔嵬平治險穢非無
德潤澤焦枯是有才勢合便疑包地盡功成終欲放
春回寒鄕不念豐年瑞只憶青天萬里開
次韻張氏女弟詠雪
天上空多地上稀初寒風力故應微那能鎮壓黃塵
起強欲侵凌白日飛邑犬橫來矜意氣窟蟾偷出助
光輝都城只有袁安憊我亦年年幸賜衣
次韻徐仲元詠梅二首
溪杏山桃欲占新高梅放蘂尚嬌春額黃映日明飛
燕肌粉含風冷太眞玉笛悲涼吹易散冰紈生澀畫
難親爭妍喜有君詩在老我(一作我老)翛然敢效顰
二
舊挽青條冉冉新花遲亦度柳前春肌冰綽約如姑
射膚雪參差是太眞搖落會應傷歲晩攀飜賸欲寄
情親終無驛使傳消息寂寞知誰笑與顰
詩呈節判陸君(名彦回)
中郎筆墨妙他年晩與君遊喜象賢𣢾𣢾故情初未
憗飄飄新句揔堪傳英才但未遭文舉明主寧當
弃浩然投贈臨分加組麗小詩能不強雕鐫
留題曲親盆山(和州曲叙)
巧與天成未覺殊國工施手豈湏臾根連滄海蓬萊
闊勢壓黃河砥柱孤坐上煙嵐生紫翠影中樓閣見
青朱爲山觀水皆良喻誰向君家識所趨
不到太初兄所居遂巳十年以詩攀寄
一水衣巾翦翠綃九峯環珮刻青瑶生才故有山川
氣卜築兼無市井囂三葉素風門閥在十年陳迹履
綦銷歸榮早晩重擕手莫負幽人久見招
偶成二首
漸老偏諳世上情巳知吾事獨難行脫身負米將求
志勠力求田豈爲名高論頗隨衰俗廢壯懷難值故
人傾相逢始覺寬愁病搔首還添白髮生
二
懷抱難開醉易醒曉歌悲壯動秋城年光斷送朱顔
去世事栽培白髮生三畆未成幽處宅一身還逐衆
人行可憐蝸角能多少獨與區區觸事爭
雨過偶書
霈然甘澤洗塵寰南畆東郊共慰顔地望歲功還物
外天將生意與人間霽分星斗風雷靜凉入軒䆫枕
簟閒誰似浮雲知進退纔成霖雨便歸山
季春上旬苑中即事
輦路行看斗柄東簾垂殿閣轉春風樹林隱翳燈含
霧河漢欹斜月墜空新蕊漫知紅簌簌舊山常夢直
叢叢賞心樂事須年少老去應無日再中
上西垣舍人
共說才高世所珍諸賢誰敢望光塵討論潤色今爲
美學問文章老更醇賦擬相如真復似詩看子建的
應親仍聞悟主言多直許史家兒往往嗔
退朝
門外鳴騶送響頻披衣強起赴鷄人火城夜闇雲藏
闕玉座朝寒雪被宸邂逅欲成雙白鬢蕭條難得兩
朱輪猶憐退食親朋在相與吟哦未厭貧
與微之同賦梅花得香字三首
漢宫嬌額半塗黃粉色凌寒透薄粧好借月魂來映
燭恐隨春夢去飛揚風亭把盞酬孤豔雪徑回輿認
暗香不爲調羹應結子直湏留此占年芳
二
結子非貪鼎鼐嘗偶先紅杏占年芳從教臘雪埋藏
得却怕春風漏洩香不御鉛華知國色秪裁雲縷想
仙裝少陵爲爾牽詩興可是無心賦海棠
三
淺淺池塘短短牆年年爲爾惜流芳向人自有無言
意傾國天教抵死香鬚裊黃金危欲墮蔕團紅蠟巧
能裝嬋娟一種如冰雪依倚春風笑野棠
和晚菊
不得黃花九日吹空看野葉翠葳蕤淵明酩酊知何
處子美蕭條向此時委翳似甘終草莽栽培空欲傍
藩籬可憐蜂蝶飄零後始有閑人把一枝
景福殿前栢
香葉由來耐歲寒幾經眞賞駐鳴鑾根通御水龍應
蟄枝觸宫雲鶴更盤怪石誤蒙三品號老松先得大
夫官知君勁節無榮慕寵辱紛紛一等看
四月果
一春強半勒花風幾日園林幾樹紅汲汲追攀常恨
晚紛紛吹洗忽成空行看果下蒼苔地巳作人間白
髮翁豈惜解鞍留夜飲此身醒醉與誰同
牆西樹
牆西高樹結隂稠步屣窮年向此留白日屢移催我
老清風一至使人愁紛紛瞑鳥驚還合渺渺涼蟬咽
欲休回首舊林歸未得看看知復幾春秋
度麾嶺寄莘老
區區隨傳換冬春夜半懸崖託此身豈慕王尊能許
國直緣毛義欲私親施爲巳壞生平學夢想猶歸寂
寞濱風月一歌勞者事能明吾意可無人
狄梁公陶淵明俱爲彭澤令至今有廟在
焉刁景純作詩見示繼以一篇(嘉祐中提點江東刑)
(獄時作)
梁公壯節就䕫魖陶令清身託酒徒政在房陵成底
事年稱甲子亦何湏江山彭澤空遺像歲月柴桑失
故區末俗此風猶不競詩翁歎息未應無
寄沈鄱陽(時爲江東提刑)
離家當日尚炎風叱馭歸時九月窮朝渡藤溪霜落
後夜過麾嶺月明中山川道路良多阻風俗謠言苦
未通唯有番君人共愛流傳名譽滿江東
送裴如晦宰吳江
青髮朱顔各少年幅巾談笑兩歡然柴桑别後餘三
徑天禄歸來盡一㕓邂逅都門誰載酒蕭條江縣去
鳴弦猶疑甫里英靈在到日憑君爲艤船
次韻樂道送花
沁水名園好物華露盤分送子雲家新糚欲應何人
面彩筆知書幾葉花曾和郢中歌白雪亦陪天上飲
流霞春風巳得同心賞更擬攜詩載酒誇
籌思亭(在江東轉運司南廳後園)
昔人何計亦何思許國憂民適此時寓興中園爲遠
趣託名華榜有新詩數株碧柳蒼苔地一丈紅蕖渌
水池坐聽楚謠知歲美想銜杯酒問花期
愁臺
頽垣斷壍有平沙老木荒榛八九家河勢東南吹地
坼天形西北倚城斜傾壺語罷還登眺岸幘詩成却
嘆嗟萬事因循今白髮一年容易即黃花
和正叔懷其兄草堂
茆堂竹樹水之濱耕稼逍遥似子眞小吏一身今倦
宦先生三畒獨安貧欲抛縣印辭黃綬來伴山冠戴
白綸秪恐明時收士急不容家有兩閑人
鄭子憲西齋
漫搆軒䆫意亦深滔滔浮俗倦登臨詩書千載經綸
志松竹四時蕭洒心曉枕不容春夢到夜燈唯許月
華侵行看富貴酬勤苦車馬重來拾翠隂
寄題思軒
名郎此地昔徘徊天誘良孫接踵來萬屋尚歌餘澤
在一軒還向舊堂開右軍筆墨空殘沼内史文章秪
廢臺邑子從今誇勝事豈論王謝世稱才
陳君式大夫恭軒
恭軒靜對北堂深新斸檀欒一畒隂膝下往來前日
事眼中封植去年心每懷罇斝沾餘瀝獨喜弦歌有
嗣音肯搆會湏門閥大世資何用滿籝金
寄黃吉甫
學兼文武在吾曹别後應看虎豹韜欲問廟堂誰鎮
撫尚傳邊塞敢驚騷旌旗急引飛黃下(時發騎士南征)烽火
遥連太白高聞說荆人亦憔悴家家還願獻春醪
高魏留
魏留十七助防邊埋没鹽州十八年衣屨窮空委胡
婦糗糧辛苦待山田關河舊路頻回首腹背他時兩
受鞭邂逅得歸耶戰死母隨人去亦蕭然
丁年
丁年結客盛遊從宛洛氊車處處逢吟盡物華愁筆
老醉消春色愛醅濃壚間寂寞相如病鍜處荒涼叔
夜慵早晚青雲湏自致立談平取徹侯封
臨川先生文集卷第二十
