臨川先生文集卷第五
古詩
和吳御史汴渠
酬王詹叔奉使江南訪茶利害
酬王伯虎
荅虞醇翁
送潮州吕使君
寄曾子固二首
虎圖
次韻信都公石枕蘄簟
和吳沖卿雪
和沖卿雪詩并示持國
送石賡歸寧
送張拱微出都
寄題睡軒
沖卿席上得作字
塞翁行
白溝行
河間
陳橋
澶州
和吳御史汴渠
鄭國欲弊秦渠成秦富彊本始意巳陋末流功更長
維汴亦如此浚源在淫荒歸作萬世利誰能弛其防
夷門築天都橫帶國之陽漕引天下半豈云獨荆揚
貨入空外府租輸陳太倉東南一百年寡老無殘粻
自宜富京師乃亦窘蓋藏征求過夙昔機巧到莛芒
御史閔其然志欲窮舟航此言信有激此水存何傷
救世詎無術習傳自先王念非老經綸豈易識其方
我懶不足數君材仍自強他日聽施設無乃棄篇章
酬王詹叔奉使江南訪茶利害
余聞古之人措法貽厥後命官惟賢材職事又習狃
止能權輕重王府則多有豈嘗㩁其子而爲民父母
當時所經營今十巳毀九其一雖幸在漂搖亦將朽
公卿患才難州縣固多苟詔令雖數下紛紛誰與守
官居甚傳舍位以聲勢受旣不責施爲安能辨賢不
區區欲捄弊萬謗不容口天下大安危誰當執其咎
勞心適有罪養譽終天醜豈惟祖子孫教戒及朋友
貴者大其領詩人歌四牡至尊空獨憂不敢樂飲酒
哿矣富阡陌哀哉此無糗鄕閭人所懷今或棄而走
豈無濟時術使爾安畎畒故今二三公戮力思矯揉
永惟東南害茶法蓋其首私藏與竊販犴獄常紛紏
輸將一不足往往死鞭杻販陳彼雜惡強賣曾非誘
巳云困關市且復搔林藪將更百年弊謂民知可否
出節付羣材詢謀欲經久朝廷每若此自可躋仁壽
因知從今始漸欲人財阜吾宗恢竒士選使自朝右
聦明諒多得爲上歸析剖王程雖薄遽邦法難鹵莽
願君博諮諏無擇壯與耈余知茶山民不必生皆厚
獨當征求任尚恐難措手孔稱均無貧此語今可取
譬欲輕萬鈞當令衆人負強言豈宜當聊用報瓊玖
酬王伯虎
吾聞人之初好惡尚無朕帝與鑿耳目賢愚遂殊品
爾來百千年轉化薄愈甚父翁相販賣浮詐誰能審
雎盱猴纓冠狼籍鼠穴寢滄海恐值到誰論魚鼈淰
鴞聲雖云惡革去在食葚嗟誰職教化獨使此風稔
恬觀不知救坐費太官廪予生少而戇好古乃天禀
念此俗衰壞何嘗敢安枕有時不能平悲吒失食飲
唯子同我病亦或涕沾祍謂子可告語密以詩來諗
爛然辭滿紙秋水濯新錦窮觀何拳拳靜念復凜凛
賤貧欲救世無寧猶拾瀋說窮且版築尹屈唯烹飪
逢時豈遽廢避俗聊湏噤徂年幸未暮此意可勤恁
荅虞醇翁
輟學以從仕仕非吾本謀欲歸諒不能非敢忘林丘
臨餐耻苟得冀以盡心醻萬事等畫墁雖勤亦何妆
揚揚古之人彼職乃無憂感子撫我厚欲言秪慙羞
送潮州吕使君
韓君揭陽居戚嗟與死隣吕使揭陽去笑談面生春
當復進趙子詩書相討論不必移鱷魚詭怪以疑民
有若大顚者高材能動人亦勿與爲禮聽之汨彛倫
同朝叙朋友異姓接婚姻恩義乃獨厚懷哉余所陳
寄曾子固二首
嚴嚴中天閣藹藹層雲樹爲子望江南蔽虧無行路
平生湖海士心迹非無素老矣不自知低佪如有慕
傷懷西風起心與河漢注哀鴻相隨飛去我終不顧
二
崔嵬天門山江水遶其下寒渠巳膠舟欲往豈無馬
時恩繆拘綴私養難乞假低佪適爲此含憂何時寫
吾能好諒直世或非詭詐安得有一㕓相隨問耕者
虎圖
壯哉非羆亦非貙目光夾鏡當坐隅橫行妥尾不畏
逐顧盻欲去仍躊躇卒然我見心爲動熟視稍稍摩
其鬚固知畫者巧爲此此物安肯來庭除想當槃礴
欲畫時睥睨衆史如庸奴神閑意定始一掃功與造
化論錙銖悲風䬃䬃吹黃蘆上有寒雀驚相呼槎牙
死樹鳴老烏向之俛噣如哺鶵山牆野壁黃昏後馮
婦遥看亦下車
次韻信都公石枕蘄簟
端溪琢枕綠玉色蘄水織簟黃金紋翰林所寳此兩
物笑視金玉如浮雲都城六月招客語地上赤日流
黃塵燭龍中天進無力客主歊然各疲劇形骸直欲
坐棄忘冠帶安能強修飾恃公寬貸更不疑箕倨豈
復論官職笛材平瑩家故藏硯璞拗清此新得掃除
堂屋就隂翳公不自眠分與客知公用意每如此眞
能與物同其適豈比法曹空自私却願天日長炎赫
公才卓犖人所驚久矣四海流聲名天方選取欲扶
世豈特使以文章鳴深探力取常不寐思以正議排
縱橫奈何甘心一榻上欲卧潁尾爲絜清賢愚勞佚
非一軌顧我病昏惟未死心於萬事久翛然身寄一
官眞偶爾便當買宅歸偃休白髮溪山如願始看公
勠力就太平却上青天跨箕尾
和吳沖卿雪
陽回力猶邅隂合勢方鞏填空忽汗漫造物誰慫慂
輕於擘絮紛細若吹毛氄雲連畫巳瞀風助宵仍洶
憑陵雖一時變態亦千種簾深卷或避戸隘關猶擁
滔天有凍浪匝地無荒隴飛揚類挾富委翳等辭寵
穿幽偶相重值險輒孤聳積慘會將舒群輕那久重
紛華始滿眼消釋不旋踵槁樹散飛花空簷落縣湩
還當困炎熱以此滌煩壅共約市南人收藏不爲冗
和沖卿雪詩并示持國
地卷江海浮天吹河漢湧北風散作花巧麗世無種
霾昏得照曜塵滓歸掩擁荒林無空枝幽瓦有高隴
分纔一毛細聚或千鈞重飛颺窺巳眩摧壓聽還兇
漁舟平繫舷樵屩没歸踵空令物象瑩豈免川塗壅
爭光姮娥妬失色羲和恐賴逢陽氣烝轉作水波溶
舞庭稱賀嚴掃路傳呼寵衝遊謝壯少避卧甘閑冗
吳侯絶俗唱韓子當敵勇勝負觀兩豪吾衰但隂拱
送石賡歸寧
虚名誤長者邂逅肯經過所操十餘篇浩蕩決江河
側身朝市間樂少悲慙多文章舊所好久巳廢吟哦
開編喜有得一讀瘳沉痾裹飯北城隂永懷從晤歌
又欲及歲晩空堂掃絲窠稍出平生言道藝相琢磨
忽隨鴈南飛當此葉辭柯去去棃嶺高想見青坡陀
黃花一杯酒爲壽樂如何微詩等瓦礫持用報隋和
送張拱微出都
歸卧不自得出門無所投獨尋城隅水送子因遠遊
荒林纏悲風慘慘吹駞裘捉手共笑語顧瞻中河舟
嗟人皆行樂而我方坐愁腸胃繞鍾山形骸空此留
念始讀詩書豈非亦有求一來裹青衫觸事自悔尤
誤爲世所容榮禄今白頭塞責以區區一毛施萬牛
不足助時治但爲故人羞寬恩許自劾終欲東南流
子今涉冬江船必泊蔡洲寄聲冶城人爲我問一丘
寄題睡軒
劉侯少忼慨天馬脫&KR0919;羈一官不得意州縣老委蛇
新居當中條牆屋稍補治䟽軒以睡名從我遠求詩
朝廷法令具百吏但循持又况佐小邑有才安所施
賦租如簿領獄訟了鞭笞翛然卽高枕於此樂可知
王官有空谷隱者常棲遲拂榻夢其人亦足慰所思
嗟予久留連竊食坐無爲浩歌臨西風更欲往從之
沖卿席上得作字
咨予乏時才始願乃丘壑強走十五年朱顔巳非昨
低回大梁下屢歎風沙惡所欣同舍郎誘我文義博
古聲無慆淫眞味有淡泊追攀風月久貌簡非心略
君恩忽推徙所望頗乖錯尚憐得經過未比參辰各
留連惜餘景從子至日落明燈照親友環坐傾杯杓
别離寬後悲笑語盡今樂論詩知不如興至亦同作
塞翁行
塞翁少小壟上鋤塞翁老來能捕魚魚長如人水滿
眼桑柘死盡生芙蕖漢家新堤廣能築胡兒壯馬休
南牧北風卷却波浪聲秪放田車行轣轆
白溝行
白溝河邊蕃塞地送迎蕃使年年事蕃使常來射狐
兔漢兵不道傳烽燧萬里鉏耰接塞垣幽燕桑葉暗
川原棘門㶚上徒兒戲李牧廉頗莫更論
河間
北行出河間千歲想賢王胡麻生蓬中詰曲終自傷
好德尚如此恃材宜見戕乃知隂自脩彼不爲傾商
區區三世家廟冊富文章教子以空言得祚果不良
陳橋
走馬黃昏渡河水夜爭歸路春風裏指點韋城太白
高投鞭日午陳橋市楊柳初回陌上塵烟脂洗出杏
花勻紛紛塞路堪追惜失却新年一半春
澶州
去都二百四十里河流中間兩城峙南城草草不受
兵北城樓櫓如邊城城中老人爲予語契丹此地經
鈔虜黃屋親乘矢石間胡馬欲踏河冰渡天發一矢
胡無酋河冰亦破沙水流歡盟從此至今日丞相萊
公功第一
臨川先生文集卷第五
