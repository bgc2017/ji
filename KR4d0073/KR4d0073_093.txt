臨川先生文集卷第九十三
墓誌
太常博士曾公墓誌銘
内翰沈公墓誌銘
王深父墓誌銘
王君墓誌銘
郎中刁君墓誌銘
王會之墓誌銘
推官蕭君墓誌銘
大理寺丞楊君墓誌銘
推官陳君墓誌銘
太常博士曾公墓誌銘
公諱易占字不疑姓曾氏建昌南豐人其世出有公
之考贈諫議大夫致堯之碑大夫當太宗眞宗
世爲名臣公少以廕補太廟齋郎爲撫州宜黃臨川
二縣尉舉三司法中進士第改鎮東節度推官還改
武勝節度掌書記崇州軍事判官皆不往用舉者監
眞州裝卸米倉遷太子中允太常丞博士知泰州之
如臯信州之玉山二縣知信州錢仙芝者有所丐於
王山公不與卽誣公吏治之得所以誣公者仙芝則
請出御史當是時仙芝蓋有所挾故雖坐誣公抵罪
而公亦卒失博士歸不仕者十二年復如京師至南
京病遂卒娶周氏吳氏最後朱氏封崇安縣君子男
六人曅鞏牟宰布肈女九人公以端拱巳丑生卒時
慶曆丁亥也後卒之二年而葬其墓在南豐之先塋
始公以文章有名及試於事又愈以有名臨川之治
能不以威而使惡人之豪帥其黨數百人皆不復爲
惡在越州其守之合者倚公以治其不合者有所不
可公輕正之莊獻太后用道士言作乾明觀匠數百
人作數歲不成公語道士曰吾爲汝成之爲之捐其
費太半役未幾而罷如臯歲大饑固請於州而越海
以糴所活數萬人明年稍巳熟州欲收租賦如常公
獨不肻聽歲盡而泰之縣民有復亡者獨如臯爲完
旣又作孔子廟諷縣人興于學玉山之政旣除其大
惡而至於橋梁廨驛無所不治蓋公之巳試於事者
能如此旣仕不合卽自放爲文章十餘萬言而時議
十卷尤行於世時議者懲巳事憂來者不以一身之
窮而遺天下之憂以爲其志不見於事則欲發之於
文其文不施於世則欲以傳於後後世有行吾言者
而吾豈窮也哉蓋公之所爲作之意也寶元中李元
昊反契丹亦以兵近邊陽爲欲棄約者天子獨憂
之詔天下有能言者皆勿諱於是言者翕然論兵以
進公獨以謂天下之安危顧吾自治不耳吾巳自治
夷狄無可憂者不自治憂將在於近而夷狄豈足道
哉即上書言數事以爲事不爾後當如此旣而皆如
其云公之遭誣人以爲冤退而貧人爲之憂也而公
所爲十餘萬言皆天下事古今之所以存亡治亂至
其冤且困未嘗一以爲言公沒而其家得其遺䟽曰
劉向有言讒邪之所以並進者由上多疑心用賢人
而行善政如或譖之則賢人捨而善政還此可謂明
白之論切於今者夫夷狄動於外百姓窮於下臣以
謂尚未足憂也臣之所謂可憂者特在分諸臣之忠
邪而巳其大略如此而其詳有人之難言者蓋公旣
病而爲之未及上而終云嗚呼其尤可以見公之志
也夫諫者貴言人之難言而傳者則有所不得言讀
其略不失其詳後世其有不明者乎公之事親心意
幾微輒逆得之好學不怠而不以求聞於世所見士
大夫之喪葬二人逆一人之柩以歸又字其孤又一
人者宰相舅嘗爲贊善大夫死三十年猶殯殯壞公
爲增修又與宰相書責使葬之此公之行也蓋公之
試於事者小而不盡其材而行之所加又近唯其文
可以見公之所存而名後世故公之故人子王某取
其尤可以銘後世者而爲銘曰
夫辨邪正之實去萬事之例而歸宰相之責合兵爲
農以立天下之本設學校獎名節以材天下之士正
名分定考課通財弊以成制度之法古之所以治者
不皆出於此乎而時議之言如此讀其書以求其志
嗚呼公之志何如也
内翰沈公墓誌銘
公姓沈氏諱遘字文通世爲杭州錢塘人曾祖諱某
皇贈兵部尚書祖諱某皇贈吏部尚書父扶今爲尚
書金部員外郎公初以祖廕補郊社齋郎舉進士於
廷中爲第一大臣疑巳仕者例不得爲第一故以爲
第二除大理評事通判江寧府當是時公年二十人
吏少公而公所爲卓越巳足以動人然世多未知公
果可以有爲也祀明堂恩遷祕書省著作佐郎歲滿
召歸除太常丞集賢校理判登聞鼓院吏部南曹權
三司度支判官又判都理欠憑由司於是校理八年
矣平居閉門雖執政非公事不輒見也故雖執政初
亦莫知其爲材居久之乃始以同修起居注召試知
制誥及爲制誥遂以文學稱天下金部君坐免歸求
知越州又移知杭州鉏治姦蠧所禁無不改崇獎賢
知得其歡心兩州人皆畫像祠之英宗卽位召還
句當三班院兼提舉兵吏司封官告院兼判集賢院
延見勞問甚悉居一月權發遣開封府事公初至開
封指以相告曰此杭州沈公也及攝事人吏皆屏息
旣而以知審官院遂以龍圖閣直學士權知開封府
公旦晝視事日中則廷無留人出謝諸客從容笑語
客皆怪公獨有餘日而畿内翕然稱治人人如公坐
視其左右於是名實暴燿振發賢臨一時自天子
大臣皆論以爲國之器而閭巷之士奔走談說讙呼
鼓舞以不及爲恐會母夫人疾病請東南一州視疾
英宗曰學士豈可以去朝廷也明日除翰林學士知
制誥充羣牧使兼權判吏部流内銓判尚書禮部公
雖去開封然皆以爲朝夕且大用矣而遭母夫人喪
以去英宗聞公去尤悼惜時遣使者追賜黃金而
以金部君知蘇州公居喪致哀寢食如禮以某年某
月得疾杭州之墓次某日至蘇州而以某日卒年四
十有三三男子六女中男恭嗣後公六日卒隆嗣延
嗣與六女皆尚幼夫人陸氏封安定郡君公官右諫
議大夫散官朝散大夫勲輕車都尉爵長安縣開國
伯食邑八百戸有文集十卷公平居不常視書而文
辭敏麗可喜強記精識長於議論世所謂老師宿學
無所不讀通於世務者皆莫能屈也與人甚簡而察
其能否賢不肖尤詳視遇之各盡其理爲政號爲嚴
明而時有所縱舍於善良貧弱撫恤之尤至在杭州
待使客多所闊略而州人之貧無以葬及女子失怙
恃而無以嫁者以公使錢葬嫁之凡數百人於其卒
知與不知皆爲之歎惜某年某月某日葬公杭州某
鄕某里銘曰
沈公儀儀德義孔時升自東方其明孰夷視瞻歎譽
無我敢疵正晝而隕嗚呼可悲序傳有史亦在銘詩
王深父墓誌銘
吾友深父書足以致其言言足以遂其志志欲以聖
人之道爲巳任蓋非至於命弗止也故不爲小廉曲
謹以投衆人耳目而取舍進退去就必度於仁義世
皆稱其學問文章行治然眞知其人者不多而多見
謂迂闊不足趣時合變嗟乎是乃所以爲深父也令
深父而有以合乎彼則必無以同乎此矣嘗獨以謂
天之生夫人也殆將以壽考成其才使有待而後顯
以施澤於天下或者誘其言以明先王之道覺後世
之民嗚呼孰以爲道不任於天德不酬於人而今死
矣甚哉聖人君子之難知也以孟軻之聖而弟子所
願止於管仲晏嬰況餘人乎至於楊雄尤當世之所
賤簡其爲門人者一侯芭而巳芭稱雄書以爲勝周
易易不可勝也芭尚不爲知雄者而人皆曰古之人
生無所遇合至其沒久而後世莫不知若軻雄者其
沒皆過千歲讀其書知其意者甚少則後世所謂知
者未必眞也夫此兩人以老而終幸能著書書具在
然尚如此嗟乎深父其智雖能知軻其於爲雄雖幾
可以無悔然其志未就其書未具而旣早死豈特無
所遇於今又將無所傳於後天之生夫人也而命之
如此蓋非余所能知也深父諱回本河南王氏其後
自光州之固始遷福州之候官爲候官人者三世曾
祖諱某某官祖諱某某官考諱某尚書兵部員外郎
兵部葬潁州之汝隂故今爲汝隂人深父嘗以進士
補亳州衞眞縣主簿歲餘自免去有勸之仕者輒辭
以養母其卒以治平二年七月二十八日年四十三
於是朝廷用薦者以爲某軍節度推官知陳州南頓
縣事書下而深父死矣夫人曾氏先若干日卒子男
一人某女二人皆尚幼諸弟以某年某月某日葬深
父某縣某鄕某里以曾氏祔銘曰
嗚呼深父惟德之仔肩以迪徂武厥艱荒遐力必踐
取莫吾知庸亦莫吾侮神則尚反歸形此土
叔父臨川王君墓誌銘
孔子論天子諸侯卿大夫士庶人之孝固有等矣至
其以事親爲始而能竭吾才則自聖人至於士其可
以無憾焉一也余叔父諱師錫字某少孤則致孝於
其母憂悲愉樂不主巳以其母而巳學於他州凡被
服食飲玩好之物苟可以愜吾母而力能有之者皆
聚以歸雖甚勞窘終不廢豐其母以及其昆弟姑姉
妹不敢愛其力之所能得約其身以及其妻子不敢
歉其意之所欲爲其外行則自鄕黨鄰里及其嘗所
與遊之人莫不得其歡心其不幸而蚤死也則莫不
爲之悲傷歎息夫其所以事親能如此雖有不至其
亦可以無憾矣自庠序聘舉之法壞而國論不及乎
閨門之隱士之務本者常詘於浮華淺薄之材故余
叔父之卒年三十七數以進士試於有司而猶不得
禄賜以寬一日之養焉而世之論士也以苟難爲賢
而余叔父之孝又未有以過古之中制也以故世之
稱其行者亦少焉蓋以叔父自爲則由外至者吾無
意於其間可也自君子之在勢者觀之使爲善者不
得職而無以成名則中材何以勉焉悲夫叔父娶朱
氏子男一人某女子一人皆尚幼其葬也以至和四
年祔于眞州某縣某鄕銅山之原皇考諫議公之兆
爲銘銘曰
天孰爲之窮孰爲之爲吾能爲巳矣無悲
虞部郎中刁君墓誌銘
刁氏於江南爲顯姓當李氏時君曾祖諱某甚貴寵
嘗節度昭信軍卒葬昭信城南皇祖諱某亦嘗仕李
氏歸朝廷以尚書兵部郎中直祕閣終眞宗時其
墓在江寧牛首之北後祕閣再世不大遂然多名人
在世議中尚書屯田員外郎諱某者葬丹徒於君爲
皇考故君爲丹徒人君諱某字某嘗舉進士不中遂
用皇祖蔭仕州縣以尚書虞部郎中知廣德軍歸卒
于京師年六十一後卒之若干日治平二年二月十
五日葬丹徒樂亭村君敦厚謹飭治内外皆嚴以有
恩所居官舉其治以此多薦者初娶孫氏後娶郭氏
封金華縣君有六男子珉試將作監主簿璹守某縣
令次玘瓌玣珣爲進士三女長嫁尚書屯田員外郎
梁昱餘未嫁銘曰
刁氏南祖奮功以武詒禄于孫有蔚有文君以祖芘
厥艱初仕祗載不惰有榮于位徂相名原窾此新宫
筮云終吉銘告無窮
王會之墓誌銘
君諱逢字會之姓王氏太平州當塗縣人也嘗舉進
士不中去以所學教授於是蘇州士人從轉運使乞
君主其學學者常致數千百人君所獎養成就者多
矣乃始以進士起家權南雄州軍事判官歸試判超
等補袁州軍事判官留爲國子監直講兼隴西郡王
宅教授李某行内修謹君蓋有力焉岐國公主旣嫁
爲君求遷有命矣君辭焉乃巳君少以文學知名於
書無所不觀而尤喜易作易傳十卷乾德指說一卷
復書七卷名士大夫多善其書者於是樞密使張公
舉君可試館職而宰相無知君者故不用通判徐州
以疾不赴求監蘇州酒以嘉祐八年正月六日不起
年五十九至太常博士君爲人樂易篤於朋友故舊
於勢利無所苟能愛人以得其歡心君皇祖考延嗣
祖考皆不仕而皇考以君故贈大理評事前夫人蘇
氏後夫人陳氏皆無子陳氏名家子亦有賢行以嘉
祐八年四月二日葬君蘇州吳縣三玄鄕陸公原以
前夫人蘇氏祔焉銘曰
宜壽也五十而已宜貴也止於博士謂卒有後也而
終無子嗚呼夫子命不可與謀其歸其安永矣兹丘
袁州軍事推官蕭君墓誌銘
袁州軍事推官新喻蕭君諱洵字公美初年十五以
父命就學於鄕里後數舉進士不合用父蔭試祕書
省校書郎選筠州司法嘗獨守法爭議脫數人於幾
死又選吉州吉水縣主簿遂佐袁州攝行宜春令事
縣甚治用舉者十四人當召對以治平二年五月十
八日卒京師年四十五越四年二月三日葬新喻鍾
山鄕鍾山里於是夫人張氏前死而别葬子男一人
錞郊社齋郎女六人其四人旣爲士妻其二尚幼蕭
氏故長沙人當李氏時遷江南或居廬陵或新喻後
皆以才力名藝自顯君曾祖諱紹有儒學不仕祖諱
世則贈光禄卿父固嘗以尚書刑部郎中集賢殿修
撰守桂州經略南方能臣巳而有所牾以祠部
郎中分司遂致仕君惇厚謹密事親左右不怠當官
廉實以敏以故多舉者銘曰
於嗟蕭君營此新卜何性之祥而命之不榖匪父匪
母匪子爲憂自其邑里皆歎以愀有銘厥實藏在中
丘
大理寺丞楊君墓誌銘
君諱忱字明叔華隂楊氏子少卓犖以文章稱天下
治春秋不守先儒傳注資他經以佐其說其說超厲
踔越世儒莫能及也及其爲吏披姦發伏振擿利害
大人之以聲名權勢驕士者常逆爲君自詘蓋君有
以過人如此然峙其能奮其氣不治防畛以取通於
世故終於無所就以窮初君以父蔭守將作監主簿
數舉進士不中數上書言事其言有衆人所不敢言
者丁文簡公且死爲君求職君辭焉後用大臣薦召
試學士院又久之不就積官至朝奉郎行大理寺丞
通判河中府事飛騎尉而坐小法絀監蘄州酒稅未
赴而以嘉祐七年四月辛巳卒於河南享年三十九
顧言曰焚吾所爲書無留也以柩從先人葬八年四
月辛卯從其父葬河南府洛陽縣平樂鄕張封村君
曾祖諱津祖諱守慶坊州司馬贈尚書左丞父諱偕
翰林侍讀學士以尚書工部侍郎致仕特贈尚書兵
部侍郎娶丁氏清河縣君尚書右丞度之女男兩人
景略守太常寺太祝好書學能自立景彦早卒君有
文集十卷又别爲春秋正論十卷微言十卷通例二
十卷銘曰
芒乎其孰始以有厥美昧乎其孰止以終於此納銘
幽宫以慰其子
節度推官陳君墓誌銘
人之所難得乎天者聦明辨智敏給之材旣得之矣
能學問修爲以自稱而不弊於無窮之欲此亦天之
所難得乎人者也天能以人之所難得者與人人欲
以天之所難得者徇天而天不少假以年則其得有
不暇乎修爲其爲有不至乎成就此孔子所以歎夫
未見其止而惜之者也陳君諱之元字某年二十七
爲武昌軍節度推官以卒自其爲兒童強記捷見能
不勞而超其長者少長慨然慕古人所爲而又能學
其文章旣以進士起家則喜曰無事於詩賦矣以吾
日力盡之於所好其庶乎吾可以成材於是悉橐其
家書之官而蚤夜讀以思思而不得則又從其朋友
講解至於逹而後巳其材與志如此使天少假以年
則其成就當如何哉然無幾何得疾病遂至於不起
嗟乎此亦所謂未見其止而可惜者也君某州之某
縣人曾祖曰某祖曰某考曰某以嘉祐某年某月某
甲子其兄之方爲之卜某州某縣某所之原以葬而
臨川王某爲銘曰
浮揚清明升氣之鄕沈翳濁墨降形之宅其升遠矣
其孰能追其降在此有銘昭之臨川集卷九十三
