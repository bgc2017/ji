臨川先生文集卷第八
古詩
兩馬齒俱壯
春從沙磧底
晨興望南山
結屋山澗曲
朝日一㬥背
黃菊有至性
少狂喜文章
三戰敗不羞
少年見青春
白日不照物
草端無華滋
一日不再飯
秋枝如殘人
青青西門槐
天下不用車
山田久欲拆
聖賢何常施
散髮一扁舟
道人北山來
今日非昨日
秋日不可見
騏驥在霜野
悲哉孔子没
秋庭午吏散
秋日在梧桐
我欲往滄海
前日石上松
日出堂上飲
兩馬齒俱壯
兩馬齒俱壯自驕千里材生姿何軒軒或是龍之媒
一馬立長衢顧影方徘徊一馬裂銜轡犇嘶逸風雷
立豈飽芻豆戀棧常思廻犇豈欲野齕久羈羡駑駘
兩馬不同調各爲世所猜問之不能言使我心悠哉
春從沙磧底
春從沙磧底轉上青天際靄靄桑柘墟浮雲變姿媚
游人出暄暖鳥語辭隂翳心知歸有日我亦無愁思
所嗟獨季子尚客江湖澨萬里卜鳳凰飄飄何時至
晨興望南山
晨興望南山不見南山根草樹露顚頂樛枝空復繁
銅瓶取井水巳至尚餘温天風一吹拂的皪成璵璠
結屋山澗曲
結屋山澗曲挂瓢秋樹顚鳴不中律吕時時驚我眠
吾兒亦惡聒勠力事棄捐止我爲爾歌不如恣其然
狂風動地至萬竅各啾喧一瓢雖易除豈在有無間
皪皪山下石泠泠手中弦臨流寫所愛坐聽以窮年
朝日一㬥背
朝日一暴背欣然忘夜寒樵松煑澗水旣食取琴彈
彈作南風歌歌罷坐長歎寤彼栖栖者遺世良獨難
黃菊有至性
團團城上日秋至少光輝積隂欲滔天況乃草木微
黃菊有至性孤芳犯群威采采霜露閒亦足慰朝饑
少狂喜文章
少狂喜文章頗復好功名稍知古人心始欲老𧖟耕
低佪但志食邂逅亦專城仰慙冥冥士俯愧擾擾甿
良夜未遽央青燈數寒更撥書置左右仰屋慨平生
三戰敗不羞
三戰敗不羞一官遷輙喜古人思慰親愧辱寧在巳
於陵避兄食織屨仰妻子恩義有相權潔身非至理
少年見青春
少年見青春萬物皆嫵媚身雖不飲酒樂與賓客醉
一從鬢上白百不見可喜心腸非故時更覺日月駛
聞歡巳倦往得飽還思睡春歸只如夢不復悲憔悴
寄言少年子努力作春事亦勿怪衰翁衰強自然異
白日不照物
白日不照物浮雲在寥廓風濤吹黃昏屋瓦更紛泊
行觀蔡河上負土私力弱隋堤散萬家亂若春𧖟箔
仍聞決數道且用寬城郭婦子夜號呼西南漫爲壑
草端無華滋
草端無華滋隂氣巳盤固暄妍却如春歲晚曾不窹
一裘可以暖貧士終難豫忽忽遠枝空寒蟲欲坏戸
一日不再飯
一日不再飯飯巳八九眠忽忽返照閒頓羸不可遷
筋骸徽纏束肺腑鼎鐺煎長往理不惜高堂思所牽
秋枝如殘人
秋枝如殘人顔色先憔悴微寒吹巳空性命一何脆
寧當記疇昔葩葉相嫵媚歲行誰使然好殺豈天意
青青西門槐
人情甘阿䛕我獨倦請謁尤於權門疎萬事亦巳拙
平生江湖期夢寐不可遏青青西門槐少解馬上暍
天下不用車
天下不用車人人乘馬馳王良雖善御攬轡欲從誰
漢武伐大宛殺人若京坻孝文却走馬獨行先安之
萬物命在天取舍各有時隂陽更用事冬暖豈所宜
卞氏強獻玉兩刖亦巳癡幸終遇良工巳剖得不疑
山田久欲拆
山田久欲拆秋至尚求雨婦女喜秋涼踏車多笑語
朔雲卷衆水慘淡吹平楚橫陂與直塹疑即没洲渚
霍霍反照中散絲魚幾縷鴻蒙不可問且往知何許
欹眠露下舸側見星月吐龍骨巳嘔啞田家眞作苦
聖賢何常施
聖賢何常施所遇有伸屈曲士守一隅欲以齊萬物
喪非不欲富言爲南宫出世無子有子誰敢救其失
散髮一扁舟
散髮一扁舟夜長眠屢起秋水瀉明河迢迢藕花底
愛此露的皪復怜雲綺靡諒無與歌絃幽獨亦可喜
道人北山來
道人北山來問松我東岡舉手指屋脊云今如此長
開田故歲收種果今年嘗告叟去復來耘鋤尚康強
死狐正首丘遊子思故鄕嗟我行老矣墳墓安可忘
今日非昨日
今日非昨日昨日已可思明日異今日如何能勿悲
當門五六樹上有蟬鳴枝朝聽尚壯急暮聞巳衰遲
仰看青青葉亦復少華滋萬物同一氣固知當爾爲
我友南山居笑談解人頥分我秋栢實問言歸何時
衣冠汚窮塵苟得猶苦飢低佪歲巳晚恐負平生期
秋日不可見
秋日不可見林端但餘黃杖藜思平野俛仰畏無光
栗栗澗谷風吹我衣與裳娟娟空山月照我冠上霜
騏驥在霜野
騏驥在霜野低佪向衰草入櫪聞秋風悲鳴思長道
黃金作鞭轡粲粲空外好人生貴得意不必恨枯槁
悲哉孔子没
悲哉孔子没千歲無麒麟蚩蚩盡鉏商此物誰能珍
漢武得一角燔烹誣鬼神更以鑄黃金傳夸後世人
秋庭午吏散
秋庭午吏散予亦歸息偃豈無嘉賓客欲往心獨懶
北窗古人篇一讀三四反悲哉不蚤計失道行晼晩
秋日在梧桐
秋日在梧桐轉隂如急轂冥冥蔽中庭下視今可暴
高蟬不復嘒稍得寒鵶宿百遶有衰翁行歌待春綠
我欲往滄海
我欲往滄海客來自河源手探囊中膠救此千載渾
我語客徒爾當還治崑崙歎息謝不能相看涕飜盆
客止我且往濯髮扶桑根春風吹我舟萬里空目存
前日石上松
前日石上松斸移沙水際靑靑折釵股俯映幽人砌
蟠根今鬯茂落子還蒼翠三年一楮葉世事眞期費
日出堂上飲
日出堂上飲日西未云休主人笑而歌客子歎以愀
指此堂上柱始生在巖幽雨露飽所滋凌雲亦千秋
所託願求久何言值君收乃令卑濕地百蟻上窮鎪
丹靑空外好鎮壓巳堪憂爲君重去之不使一蟻留
蟻力雖云小能生萬蚍蜉又能高其礎不爾繼者稠
語客且勿然百年等浮漚爲客當酌酒何豫主人謀
臨川先生文集卷第八
