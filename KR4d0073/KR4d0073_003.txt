臨川先生文集卷第三
古詩
題半山寺壁二首
定林寺
題定林壁
移桃花示俞秀老
對棋與道原至草堂寺
書八功德水庵
放魚
霾風
偶書
即事二首
擬寒山拾得二十首
自遣
自喻
古意
吾心
無營
病起
獨歸
獨卧
無動
夢
車載板二首
䟦黃魯直畫
過楊德逢莊
秋熱
秋早
題半山寺壁二首
我行天即雨我止雨還住雨豈爲我行邂逅與相遇
二
寒時暖處坐熱時涼處行衆生不異佛佛即是衆生
定林寺
衆木凛交覆孤泉靜橫分楚老一枝笻於此傲人羣
城市少美𬞞想今困惔焚且憑東北風持寄嶺頭雲
題定林壁
定林自有主我爲林下客客主各有心還能共岑寂
移桃花示俞秀老
舍南舍北皆種桃東風一吹數尺高枝柯蔫綿花爛
熳美錦千兩敷亭臯晴溝漲春綠周遭俯視紅影移
漁舠山前邂逅武陵客水際髣髴秦人逃攀條弄
芳畏晼晚巳見黍雪盤中毛仙人愛杏令虎守百年
終屬樵蘇手我衰此果復易朽蟲來食根那得久瑶
池紺絶誰見有更值花時且追酒君能酩酊相隨
否
對棋與道源至草堂寺
北風吹人不可出清坐且可與君棋明朝投局日未
晩從此亦復不吟詩
書八功德水庵
幽獨若可厭眞實爲可喜見山不礙目聞水不逆耳
翛然無所爲自得而巳矣
放魚
捉魚淺水中投置最深處當暑脫煎熬翛然泳而去
豈無良庖者可使供匙箸物我皆畏苦捨之寧啖茹
霾風
霾風摧萬物暴雨膏九州卉花何其多天闕亦巳稠
白日不照見乾坤莽悲愁時也獨奈何我歌無有求
偶書
惠施說萬物槃特忘一句寄語讀書人呶呶非勝處
即事二首
雲從鍾山起却入鍾山去借問山中人雲今在何處
二
雲從無心來還向無心去無心無處尋莫覓無心處
擬寒山拾得二十首
牛若不穿鼻豈肯推人磨馬若不絡頭隨宜而起卧
乾地終不涴平地終不墮擾擾受輪迴秪緣疑這箇
二
我曾爲牛馬見草豆歡喜又曾爲女人歡喜見男子
我若眞是我秪合長如此若好惡不定應知爲物使
堂堂大丈夫莫認物爲巳
三
凡夫當夢時眼見種種色此非作故有亦非求故獲
不知今是夢道我能畜積貪求復守護嘗怕水火賊
旣覺方自悟本空無所得死生如覺夢此理甚明白
四
風吹瓦墮屋正打破我頭瓦亦自破碎豈但我血流
我終不嗔渠此瓦不自由衆生造衆惡亦有一機抽
渠不知此機故自認愆尢此但可哀憐勸令真正脩
豈可自迷悶與渠作冤讎
五
若言夢是空覺後應無記若言夢非空應有眞實事
燔燒陽自招沈溺隂自致令汝嘗驚魘豈知安穩睡
六
人人有這箇這箇没量大坐也坐不定走也跳不過
鋸也解不斷鎚也打不破作馬便搭鞍作牛便推磨
若問無眼人這箇是甚麽便遭伊纏繞鬼窟裏忍餓
七
我讀萬卷書識盡天下理智者渠自知愚者誰信爾
竒哉閑道人跳出三句裹獨悟自根本不從他處起
八
幸身無事時種種妄思量張三袴口窄李四帽簷長
失脚落地獄將身投鑊湯誰知受熱惱却不解思涼
九
有一即有二有三即有四一二三四五有亦何妨事
如火能燒手要須方便智若未解傳薪何須學鑚燧
十
昨日見張三嫌他不守巳歸來自悔責分別亦非理
今日見張三分別心復起若除此惡習佛法無多子
十一
傀儡秪一機種種没根栽被我入棚中昨日親看來
方知棚外人擾擾一場敳終日受伊謾更被索錢財
十二
季生坦蕩蕩所見實竒哉問渠前世事荅我燒炭來
炭成能然火火過却成灰灰成即是土隨意立根裁
十三
衆生若有我我何能度脫衆生若無我巳死應不活
衆生不了此便聽佛與奪我無我不二四天王獻鉢
十四
莫嫌張三惡莫愛李四好旣往念即晚未來思又早
見之亦何有歘然如電掃惡旣是磨滅好亦難長保
若令好與惡可積如財寳自始而至今有幾許煩惱
十五
失志難作福得勢易造罪苦即念快樂樂即生貪愛
無苦亦無樂無明亦無昧不屬三界中亦非三界外
十六
打賊賊恐怖看客客喜歡亦有客是賊切莫受伊謾
樂哉貧兒家無事役心肝旣無賊可打豈有客湏看
十七
有一種貧兒不能自營生若不作客走即須隨賊行
復有一種貧常時腹彭亨若有亦不畜若無亦不營
十八
汝無名高者以見利貪叨汝無行實者以取著名高
行實尚非實利名豈堅牢一朝投土窟魂魄散逃逃
十九
勇有孟施舍能無懼而巳若人學佛法勇亦當如此
休來講下坐莫入禪門裏但能一切捨管取佛歡喜
二十
利瞋汝刀山濁愛汝灰河汝癡分別心即汝澹魔羅
圓成但一性一切法依他徧了一切法不如且頭陀
自遣
閉戸欲推愁愁終不肯去底事春風來留愁愁不住
自喻
岸涼竹娟娟水淨菱帖帖鰕搖浮遊鬚魚鼓嬉戲鬛
釋杖聊一愒褰裳如可涉自喻適志歟翩然夢中蝶
古意
采芝天門山寒露淨毛骨帝青九萬里空洞無一物
傾河略西南晶射河鼓没蓬萊眼中見人世歎超忽
當時棄桃核聞巳撐月窟且當呼阿環乘興弄𬈑渤
吾心
吾心童稚時不見一物好意言有妙理獨恨知不早
初聞守善死頗復吝肝腦中稍歷艱危悟身非所保
猶然謂俗學有指當窮討晩知童稚心自足可忘老
無營
無營固無尤多與亦多悔物隨擾擾集道與翛然會
墨翟眞自苦莊周吾所愛萬物莫足歸此言猶有在
病起
稚金敷新涼老火弛殘濁桃枝煖淟涊散髮晞曉捉
煩痾脫然愈靜若遺身覺移榻欹獨眠欣佳恐難數
獨歸
鍾山獨歸雨微冥稻畦夾岡半黃青疲農心知水未
足看雲倚木車不停悲哉作勞亦巳久暮歌如哭難
爲聽而我官閑幸無事北䆫枕簟風泠泠於時荷花
擁翠蓋細浪嬲雪千娉婷誰能欹眼共此樂秋港雖
淺可揚舲
獨卧有懷
午鳩鳴春隂獨卧林壑靜微雲過一雨淅瀝生晚聽
紅綠紛在眼流芳與時競有懷無與言佇立鍾山瞑
無動
無動行善行無明流有流種種生住滅念念聞思修
終不與法縛亦不着僧裘
夢
知世如夢無所求無所求心普空寂還似夢中隨夢
境成就河沙夢功德
車載板二首
荒哉我中園珍果所不産朝暮惟有鳥自呼車載板
楚人聞此聲莫有笑而莞而我更歌呼與之相往返
視遇若搏黍好音而睍睆壤壤生死夢久知無可㨂
物弊則歸土吾歸其不晩歸歟汝隨我可相蒿里挽
二
鳥有車載板朝暮嘗一至世傳鵩似鴞而此與鴞似
唯能預人死以此有名字疑即賈長沙當時所遭值
洛陽多少年擾擾經世意粗聞方外語便釋形骸累
吾衰久捐書放浪無復事尚自不見我安知汝爲異
憐汝好毛羽言音亦清麗胡爲太多知不默而見忌
楚人旣憎汝彈射將汝利且長隨我遊吾不汝羹胾
䟦黃魯直畫
江南黃䳺飛滿野徐熙畫此何爲者百年幅紙無所
直公每玩之常在把
過楊德逢莊
攜僧出西路日晏昧所投循河望積榖一飽覺易謀
稚子舉桉出咄嗟見盤羞飯新秔有香煑菜旨且柔
暮從秀嵓歸秣蹇得少留捧腹笑相語果然無所求
秋熱
火騰爲虐不可摧屋窄無所逃吾骸織蘆編竹繼櫩
宇架以松櫟之條枚豈惟賓至得清坐因有餘地蘇
陪臺愆陽陵秋更暴橫焮我欲作昆明灰金流玉熠
何足怪鳥焚魚爛爲可哀憶我少時亦值此翛然但
以書自埋老衰奄奄氣易奪撫卷豈復能低佪西風
忽送中夜濕六合一氣窑新開簾䆫幕戸便防冷且
恐霰雪相尋來
秋早
暮尋蔡墩西獨覺秋尚早山路葩卉繁野田風日好
禪林烏未泊經屋塵初掃蠻藤五花簟復足休吾老
臨川先生文集卷第三
