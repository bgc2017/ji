臨川先生文集卷第十四
律詩(五言八句)
欣會亭
東臯
歲晚
半山春晚卽事
欹眠
露坐
山行
題寶公塔院祠堂
定林
送張甥赴青州幕
送張宣義之官越幕二首
送贊善張軒民西歸
送鄧監簿南歸
秋夜二首
卽事
晝寢
過故居
鴈
與道原過西莊遂遊寳乘二首
送陶氏婦兼寄純甫
自府中歸寄西庵行詳
贈上元宰梁之儀承議
贈殊勝院簡道人
懷吳顯道
淨照堂
重遊草堂次韻三首
題齊安寺山亭
自白門歸望定林有寄
宿定林示無外(名務周)
宿北山示行詳上人
獨飯
草堂
示耿天騭
光宅
示無外
北山暮歸示道人
懷古二首
與寳覺宿精舍
中書偶成
華藏寺會故人(得泉字)
求全
秋風
次韻昌叔歲莫
次韻酬昌叔羇旅之作
欣會亭
數家鄰水竹一塢共雲林晚食靜適巳獨謠欣會心
移牀隨漫興操筴取幽尋未愛神錐汝猶憐妙斵琴
東臯
起伏晴雲徑縱橫暖水陂草長流翠碧花遠沒黃鸝
楚製從人笑吳吟得自怡東臯興不淺遊走及芳時
歲晩
月映林塘澹風含笑語涼俯窺憐綠浮小立佇幽香
擕幼尋新的扶衰坐野航延緣久未已歲晩惜流光
半山春晩卽事
春風取花去酬我以清隂翳翳陂路靜交交園屋深
牀敷每小息杖屨或幽尋惟有北山鳥經過遺好音
欹眠
翠幕卷東岡欹眠月半牀松聲悲永夜荷氣馥初涼
清話非無寄幽期故不忘扁舟亦在眼終自懶衣裳
露坐
露坐看溝月飄然風度荷珠跳散作點金湧合成波
老失芳歲易靜知良夜多陵秋久不寐吾樂豈弦歌
山行
出寫清淺景歸穿蒼翠隂平頭均楚製長耳嗣吳吟
暮嶺巳佳色寒泉仍好音誰同此眞意倦鳥亦幽尋
題雱祠堂(在寳公塔院)
斯文實有寄天豈偶生才一日鳳鳥去千秋梁木摧
煙留衰草恨風造暮林哀豈謂登臨處飄然獨往來
定林
漱甘涼病齒坐曠息煩襟因脫水邊屨就敷巖上衾
但留雲對宿仍值月相尋眞樂非無寄悲蟲亦好音
送張甥赴青州幕
人情每期費之子適予心老餞城東陌悲分歲暮襟
少留班露草遂往隔雲林未覺青丘遠因風嗣好音
送張宣義之官越幕二首
會稽遊宦鄕海物錯句章土潤箭萌美水甘茶串香
今君誠暫屈他日恐難忘唯有西興渡靈胥或怒張
二
誰謂貴公子乃如寒士家眞宜舉敦樸巳自勝浮華
洲荻藏迷子溪篁擁若耶相望只在眼音問莫言賖
送贊善張軒民西歸
柴荆雀有羅公子數經過邂逅相知晚從容所得多
百憂生暮齒一笑隔滄波早晚西州路遥聽下坂珂
送鄧監簿南歸
不見驪塘路茫然四十春長爲異鄕客每憶故時人
水閱公三世雲浮我一身濠梁送歸處握手但悲辛
秋夜二首
客卧書顚倒蟲鳴坐寂寥殘燈生暗暈重露集寒條
眞樂閑尤見深禪靜更超此懷無與晤擁鼻一長謠
二
幔逗長風細䆫留半月斜浮煙暝綠草泫露冷黃花
獨曳緣雲策仍尋度水槎歸時參夜半鄰犬靜中譁
即事
徑暖草如積山晴花更繁縱橫一川水高下數家村
靜憩雞鳴午荒尋犬吠昏歸來向人說疑是武陵源
晝寢(甲子四月十七日午時作)
井逕從蕪漫青藜亦倦扶百年唯有且萬事緫無如
弃置蕉中鹿驅除屋上烏獨眠牎日午往往夢華胥
過故居
泝栰開新屋扶輿遶故園事遺心獨寄路翳目空存
野果寒林寂蠻花午簟溫難忘舊時處欲宿愧桑門
鴈
北去還爲客南來豈是歸倦投空渚泊飢帖冷雲飛
垣柵雞長暖溝池鶩自肥憐渠不知此更墮野人機
與道原過西莊遂遊寳乘(元豐四年十月二十四日)
桑楊(一作麻)巳零落藻荇亦(一作復)消沈園宅在人境歲
時傷我心強穿西(一作南)埭路共望北山岑欲覓(一作與)
道人語跨鞍聊一尋
二
親朋會合少時序感傷多勝踐聊爲樂清談可當歌
微風淡水竹淨日暖煙蘿興極猶難盡當如薄暮何
送陶氏婦兼寄純甫
雲結川原暗風連草木萎遥瞻季行役正對女傷悲
夢事中千變生涯老百罹更慚無道力臨路涕交頥
自府中歸寄西庵行詳
意衰難自力扶路便思還強逐蕭騷水遥看慘淡山
行尋香草遍歸漾晚雲間西崦分明見幽人不可攀
贈上元宰梁之儀承議(梁多留詩在江寧僧舍)
白下有賢宰能歌如紫芝民欺自不忍縣治本無爲
風月誰同賞江山我亦思粉牆侵醉墨怊悵綠苔滋
贈殊勝院簡道人
早悟耆山譱今爲洛社豪有生常寂寞所得是風騷
露夕吟逾苦雲收思共高此懷差自適千社一牛毛
懷吳顯道
南郭紅亭冷西山白道曛江光凌翠氣洲色亂黃雲
歲暮誰邀客情親故憶君天涯獨惆悵歸鳥黑紛紛
靜照堂
任公蹲會稽海上得招提淨觀堂新搆幽尋客屢擕
飛簷出風雨灑翰落虹蜺投老黃塵陌東看路恐迷
重遊草堂次韻三首
垣屋荒葛藟野殿冷檀沈鶴有思顒意鷹無戀遁心
禪房閉深竹齋鉢度遥岑寂寞黃塵裏金身倚一尋
二
僧殘尚食少佛古但泥多寒守三衣法飢傳一鉢歌
寬閑每迸竹危朽漫牽蘿怊悵庭前栢西來意若何
三
野寺眞蘭若山僧老病多疎鍾挾谷響悲𣑽入樵歌
水映茅篁竹雲埋蔦女蘿拂塵書所見因得擬隂何
題齊安寺山亭
此山無躑躅故國有楊梅悵望心常折慇懃手自栽
暮年逢火改晴日對花開萬里烏塘路春風自往來
自白門歸望定林有寄
蹇驢愁石路余亦倦躋攀不見道人久忽然芳歲殘
朝隨雲暫出暮與鳥爭還杳杳青松壑知公在兩間
宿定林示無外(名務周)
天女穿林至姮娥度隴來欲歸今晼晩相值且徘徊
誰謂我忘老如聞蟲造哀鄰衾亦不寐共盡白雲杯
宿北山示行詳上人
都城羇旅日獨許上人賢誰爲孤峯下還來宴坐邊
是身猶夢幻何物可攀緣坐對青燈落松風咽夜泉
獨飯
䆫明兩不借榻淨一籧篨栩栩幽人夢夭夭老者居
安能問香積誰可告華胥獨飯牆隂轉看雲坐久如
草堂
草堂今寂寞往事翳山椒蕙帳空留鶴蘿衣終換貂
生皆墮天袠隱或寄公朝曡穎何勞怒東風汝自搖
示耿天騭
挾策能傷性捐書可盡年弦歌無舊習香火有新緣
白土長岡路朱湖小洞天望公時顧我於此暢幽悁
光宅
今知光宅寺牛首正當門臺殿金碧毀丘墟桑竹繁
蕭蕭新犢卧冉冉暮鵶翻回首千歲夢雨花何足言
示無外
支頥横口語椎髻曲肱眠莫問誰賓主安知汝輩年
鄰雞生午寂幽草弄秋妍郤憶東䆫簟蠻藤故宛然
北山暮歸示道人
千山復萬山行路有無間花發蜂遞繞果垂猿對攀
獨尋寒水度欲趁夕陽還天黑月未上兒童初掩關
懷古二首
日密畏前境淵明欣故園那知飯不賜所喜菊猶存
亦有牀座好但無車馬喧誰爲吾侍者稚子候柴門
二
長者一牀室先生三徑園非無飯滿鉢亦有酒盈樽
不起華邊坐常開柳際門漫知談實相欲辯巳忘言
與寳覺宿精舍
擾擾復翩翩秋牀燭屢昏眞爲說萬物豈止挾三言
問義曹溪室捐書闕里門若知同二妄目擊道逾存
中書偶成
忽忽余年往茫茫不自知慇懃照清淺邂逅見衰遲
輔世無賢業容身有聖時歸歟今可矣何以長人爲
華藏寺會故人(得泉字)
百憂成阻闊一笑得留連城郭西風裏園林落照前
共知官似夢莫負酒如泉興罷重擕手江湖卽渺然
求全
求全傷德義欲速累功名玉要藏而待苗非揠故生
未妨徐出晝何苦急墮成此道今亡矣嗟誰可與明
秋風
揫歛一何饕天機亦自勞牆隈小飜動屋角盛呼號
漠漠驚沙密紛紛斷柳高江湖豈在眼昨夜夢波濤
次韻昌叔歲暮
城雲漏日晩樹凍裹春深槮密魚雖暖巢危鶴更隂
橫風高彍弩殘溜細鳴琴歲換兒童喜還傷老大心
次韻酬昌叔羇旅之作
君方困旅食予亦誤朝簪自索東方米誰多季子金
高門萬馬散窮巷一燈深客主竟何事蕭條梁父吟
臨川先生文集卷第十四
