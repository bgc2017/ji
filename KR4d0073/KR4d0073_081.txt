臨川先生文集卷第八十一
啓
知常州謝運使元學士啓
賀慶州杜待制啓
賀運使轉官啓
賀鈐轄柴太保啓
賀知縣啓
上宋相公啓
上集賢相公啓
上梅戸部啓
上杭州范資政啓
上江寧府王龍圖啓
上泉州畢少卿啓
上信州知郡大諫啓
上明州王司封啓
上運使孫司諫啓
上發運副使啓
上李仲偃運使啓
上通判啓
謝范資政啓
謝知州啓
謝隣郡通判啓
謝葛源郎中啓
謝林中舍啓
謝徐祕校啓
謝林肈長官啓
荅林中舍啓二
荅定海知縣啓
荅戚郎中啓
上樞密王尚書啓
與交代趙中舍啓
與張護戎啓
與譚主簿啓
上范資政先狀
謝許發運啓
謝王供奉啓
荅馬太博啓二
荅沈屯田啓
荅陳推官啓
賀集賢相公啓(代人作)
賀樞密相公啓(代人作)
賀鳳翔知府陳學士啓(代人作)
賀樞密相公啓(代人作)
賀昭文相公啓(代宋宣獻公作)
謝及第啓
知常州謝運使元學士啓
叨恩兩觀備任一州以無能之賤身在有道之深庇
依歸之志已結於東南詗問之儀當塵於左右某官
爲國瑋器有時盛名久矣踐更之勞此焉寄屬之重
傳節所在神民具依膺時維休介福有𥙿約齎上路
將前受於指令請祝下風唯更加於調護
賀慶州杜待制啓
伏審拜命宸章作藩侯閫凡假聲猷之重居深慶蹈
之懷恭惟某官華國粹賢逢辰吉旦以儒雅飾治術
以器業結上知樹績計庭之司飛榮書殿之祕吳都
按部聳群吏之廉隅陜服登車峻列侯之風采國家
以邊城之寄戎路所圻眷内閣之近班督師臣之重
柄申伯宣力方維屏以顯庸韓侯獻功即介圭而入
覲佇參鬷嘏以協具瞻北律方嚴沖眞尚遠希上爲
宗社保固襟靈
賀運使轉官啓
躋榮中旨進秩郎闈服顯命之襃優竦輿情而驩抃
某官器博以遠道粹而明學際天人之端識通治亂
之本紬祕延閣剸劇外司彼方碌碌以巧圖此獨安
安而養正恬於所守人之難能本朝推越次之恩旌
非常之士遷左兵之名部實文臺之美資矜飾端廉
敦厚風教尚煩使節之寄以漸台衮之榮某側聞詔
聲阻隨賓慶瞻望英重云云
賀鈐轄柴太保啓
榮拜恩章總持師柄伏惟慶慰竊以一都會之府二
浙統於權維諸刺史之兵五符歸於節制國家以安
娛之地域民甚於富穰備豫有經置使新於紀律宜
得魁壘之士以雄鎮領之方恭惟某官器範端良機
守強濟出天婣之貴而自任清節持使斧之重而素
高能聲此孰朝僉遂董戎寄韜謀成俗坐肅於南州
軒陛圖功即膺於寵數屬關掌於支郡阻面慶於賓
榮瞻企風稜豈勝欣悚
賀知縣啓
光膺芝檢榮宰花封凡屬庇庥良增欣抃恭惟某官
資性敏悟器懷坦夷直哉有古人之風挺然生賢者
之後自歷煩任罄施幹材美聲聞于帝聰佳器稱乎
國寶是乃拜綸綍之命殿子男之邦凜乎清風聳是
羣望操刀之能製錦素顯殊勲彈琴之不下堂行聞
異政
上宋相公啓
此者冒躋官次榮託使車躬裁瑣瑣之文私布惓惓
之意于磨爲吝震疊于懷會走幹之鼎來辱幐書而
寵荅優爲體皃略去等夷繄獎予之大隆滋回皇之
失次恭審鎮臨以簡保御惟和積有休祥來護興寢
伏況某官風華靈茂天韻閎深早冠冒於士人亟奮
翔於朝野讜言善策發爲天子之光厚實美名布在
輿人之誦惟江都之舊壤乃天塹之上游地接京師
聊倚諸侯之重民瞻嵓石方圖師尹之賢曾是頑疎
終然庇頼尚兹嬰薄未即趨馳
上集賢相公啓
爲吏南州抗塵未路處洪鈞之大器小以自持瞻英
衮之尊蹤孤而難附恭惟法宮議道賢業熙天變精
祲之至和納亨嘉之盛福伏惟某官乘堪輿浩直之
氣爲廟堂倚平之材逢辰清明發策高妙垂紳近署
之列直筆中臺之端龍閣之富圖書密承顧問蜀部
之風教化遂協都俞遽促鋒車入參鬷嘏旋屬圜虚
耀狼角之色狂寇毒清河之民擊義節以請行先堂
兵而制勝淮西入命晉公大宣慰之名朔方燀威子
儀𨳩幕府之盛盡劉大憝入奏元功式尊通宰之榮
上正文昌之坐方將圖講熙事修舉治綱坯冶一陶
輔成於醇化簫勺羣慝躋格於太寧顧惟平進之微
獲此庇暉之下伏希上爲國體保固台嚴西首鈞庭
下情無任云云
上梅戸部啓
某一涯承乏自晦於塵容百舍懷賢坐傾於風美欽
想承流之暇妙均安節之休恭惟某官奥學丕天懿
文華國躋榮膴仕逢吉太辰由郡署之階擢臺端之
要公毅執法而邪孽不奸謨明盡規而權綱自正疇
咨心術之具往貳計侯之司式是均勞遂淹𥙷外朱
轓問俗訪山水之昔遊文石䟽恩即楓槐而日見入
持政柄允副民瞻屬臨懷氣之辰尚遠隆堂之拜願
臻頥衞前對寵光
上杭州范資政啓
某近遊制壤久揖孤風當資斧之無容幸曳裾之有
地粹玉之彩開眉宇以照人縟星之文借談端而飾
物羈瑣方嗟於中露逢迎下問於翹材仍以安石之
甥復見牢之之舅兹惟雅故少稔燕閒言旋桑梓之
邦驟感神庥之詠寫吳綾之危思未盡攀瞻憑楚乙
之孤風但傷間闊恢台貫序虚白調神禱頌之私不
任下懇
上江寧府王龍圖啓
某位貌閒殊風規高遠思賢百舍無階贄見之儀承
乏一涯彌闊門牆之便恭審鎮臨會府燕息黃堂訟
缿晝清道環天粹伏惟知府龍圖巖廊佳品時棟上
材逹亨會於凝旒躋榮階於近署龍圖司祕閣之奥
使臺峻右陜之邦均逸方城爲國巨屏帝暉温晬召
還即對於清光台座熒煌圖任必歸於舊德蕭辰方
肅宇蔭尚遥伏希上爲治朝保和福履
上泉州畢少卿啓
自去容暉何嘗候問朅來穴局顧委瑣之自爲隂想
价藩知崇高之難附伏審履和嘉月靜事雄堂訟缿
晝清道環天粹恭惟知府凝姿恬懿遠器廉深出相
衮之名家而無重衣之逸領使符於壯齒而無巧宦
之譏全德所高上意必簡方將治成坐鎮擢寘近班
習練臺閣之規光大勲業之舊某最惟孤苦夙佩獎
知短羽卑飛已甘心於枚粒隂虬自躍思遠耀於風
雲尚遥堂下之趨益切城中之詠
上信州知郡大諫啓
懷德名之重竊伏猷爲仰庭角之姿何嘗贄見敢謂
玉堂之彦時飛寶刻之音垂賁塵容過形謙柄外惟
榮佩中所銘藏恭惟某官挺不世之資敦絶俗之器
敷揚大業陟降泰庭演潤鑾坡光大訓辭之美保釐
天邑具瞻表則之材屬邪正之彙連亦勞逸之均致
銀符補郡聊福於民艱鴟廳贊謀即稽於天若某海
濱承乏宇蔭未趨伏希上爲本朝精調均履
上明州王司封啓
伏審使旌來臨州部犯江湖之重阻留淮楚之近藩
令德所存明神來相茂惟興止休有福祥恭以某官
國之老成士所素仰入參省計出擁州麾竊聽海瀕
之謠迎貪善政特憂朝右之計思得壯猷曾無幾時
遂去兹土某竊邑無狀芘身有歸
上運使孫司諫啓
近者承顔使扆獲拜於眞賢恪次海濱已虔於命署
顧賦材之艱拙藉容厚之庇存蹈景爲懷向風增悚
某官清機昭理大業鎮浮以謨明抗論諫垣以才識
典校仙藏赤裳按部一新廢置之綱文石䟽恩即還
清切之禁伏冀爲時寶練延國寵章
上發運副使啓
海濱重複天韻闊疎想經制之會煩固和倪之粹隱
恭惟某官材爲時棟名著吏師澄清廢置之綱仰給
兵農之大寖成久次即冠近班屬陽月之届和諒福
基之敦𥙿未涯拜伏益用瞻祈
上李仲偃運使啓
伏念某得邑海瀕寄身節下操舟取道持版過庭自
顧下寮之愚敢扳先子之雅坐蒙高義曲借善顔載
惟恩私有過分願去離門守來造署居取庇自今馳
情無遠要之蚤莫唯是曠官之憂庶也始終不爲愛
巳之負歲時回薄氣候沍寒明賢之姿休福所嚮伏
惟順節自壽副人所瞻
上通判啓
飈馳歲事斗曠音塵詠德所深搖旌曷諭伏審某官
陞華儲幄顯被於王靈貳政侯藩益隆於宸寄忝守
官於支邑將仰芘於公材欣抃之誠倍萬常品
謝范資政啓
竊陶大化瞻若重霄執訊隆堂近修於常禮占辭記
室屢致於尊光賜逾褒衮之榮仰極高山之詠恭想
鎮海都會宣國福威御六氣之和薦百嘉之祐伏惟
某官道宗當世名重本朝思皇廊廟之材均逸股肱
之郡即還大政以澤含生某容跡海濱被光台照童
烏署第夙荷於揄揚立鯉聮榮復深於契眷幸當棲
庇以處鈞成
謝知州啓
某攝承人乏附麗德輝顧庸陋之無堪辱庇存之尤
厚終逃官謗得近宸慈希驥仰高惟日爲歲恭惟布
宣善治棲有太和伏以某官美業内充懿文彌飾傅
會升平之世躋陞通顯之官風問日隆寵靈交至漢
廷下詔方尊千里之師謝守論功當爲九伯之冠行
登近列允副僉言秋氣正剛風華浸遠詹依禱頌倍
萬等倫
謝隣郡通判啓
某備官於兹聞問之久非席趨承之舊難陳嚮慕之
私敢圖高明過自貶損授之温教獎以謙辭惟兹感
銘其敢忘去進德之盛知名於今當襃以遷可拱而
竢仰惟自壽下副所瞻
謝葛源郎中啓
伏念某受材單少趨道闊疎時所謂賢少焉知慕矧
先君之德友實當世之名卿唯門牆之高未始得望
故竿牘之褻無容自通如其仰望之勤豈有須臾之
間敢圖風誼親貶書辭追講前人之懽坐忘介子之
醜拜嘉己厚論媿則多恭以某官邦之耆明朝所貴
重聲舊行乎四海勢猶屈於一州雖牧養之仁士民
猶賴而襃升之寵日月以須唯兹惷愚其卒芘賴伏
惟爲道自愛副人所瞻
謝林中舍啓
鄕風有年修問無所維家伯氏得㛰高門顧惟幸會
之多曾是趨承之晩比問州邸云改縣章治所相望
私誠甚喜謂宜朝夕可布腹心敢圖高明見遇勤恪
先賜撫存之教曲加獎引之辭雖睦婣之風可以厚
俗而貶損之意有如過中言觀以思頗恐且媿餘暑
謝去薄寒來歸吉士所居明神實相茂惟體氣怡有
休祥未即承顔惟祈養福
謝徐祕校啓
比因幸會得奉光儀再荷眷存之深遂傷睽隔之遠
忽承高誼特損謙辭顧獎引之過中非孤蒙之敢望
拜嘉之重爲媿則多賢儁之材神明所相茂惟興止
休有福祥未即趨承惟加調護竚膺殊擢以慰遐思
謝林肈長官啓
伏蒙貶損猥先臨存方以出行渠川未嘗得望車騎
繼陳悃愊叙謝高明敢圖仁人見遇如舊申錫重問
相存有加唯賤且貧尤愚不肖學焉昧道仕則曠官
荷推褒之過情處負媿以終日三陽肈歲萬物同春
茂惟賢明休有祉福以時自壽良副所瞻
荅林中舍啓二
幸隣封畛叨綴戚婣仰風誠勤奉問顧缺敢圖盛意
申貺華辭荷相存之至隆非遽數之可旣欽承德履
茂享春祺更冀保綏少符傾嚮
二
去德不遠嚮風誠勤日有簡書之煩久無竿牘之獻
敢圖風誼遠損書辭仰銜存愛之隆實重頑疎之過
未由占對竊冀保綏禱頌之私指陳不旣
荅定海知縣啓
竊邑海旁得鄰境上布私書之未暇辱重問以相先
惟知感悰豈易縷指未涯占對尤積詠思惟加自頥
良副所望
荅戚郎中啓
阻闊風貌固常詠思重慶誥章擢陞郎署聞報之晩
裁賀未皇敢意謙明首形緘問辭博以厚義高且醇
承拜置前誦玩亡斁喜聞王事優簡神宇粹平某官
奉國不回處官以正秩中臺之顯要柄外鎮之慘舒
民無隱情治有異迹竚聞旌召續附慶書
上樞密王尚書啓
竊以璿璣上列齊七政以均和帝衮輔成欽四鄰之
基命親逢華旦允屬宗工恭惟某官與國忠純爽邦
明哲對越光華之旦居然文雅之宗簡在上心鬱爲
時棟雍容禁署嘗密贊於睿謀參貳宰司多委成於
治體奮庸甚盛注意特隆屬恩誥之誕頒分鎮臨之
重寄居留神甸爲表則於四方寵進樞庭當折衝於
萬里聲教所曁慶抃率同俯念空疎夙叨存記綰縣
章而祗役望君幄以勞懷恭聽吉音豈勝至願
與交代趙中舍啓
嘗請代期當留聽下單舟在境敢無告於候人善政
可師將有求於令尹自餘占對乃盡布陳
與張護戎
鼎來敝邑甫次近郊傳聞使旌適在州部將親盛德
尤激懽悰
與譚主簿
爰兹治舟亦以造境將聮職治可丐規模惟喜則多
非陳所悉
上范資政先狀
某此者之官敝邑取道樂郊引舟將次於近圻歛板
即趨於前屏瞻望麾戟下情無任
謝許發運啓
近持悃愊進叩高明荷温教之見存假善舟而使濟
亦旣就道即將造門惟兹下情感喜殊甚
謝王供奉啓
伏審拜恩鼎來視職惟兹疎賤將庇高明敢圖恩私
先賜教督感竦之極敷言曷殫
荅馬太博啓二
伏審進被恩章來臨職任兹惟幸會得奉光儀敢圖
隆私先賜華問感佩之至云云
二
伏審光奉聖恩巳諧禮上未皇修好先辱賜書感尉
至深叙陳不旣
荅沈屯田啓
趨承維舊違去尚新唯是企思之深曾無忘去之頃
敢圖恩紀特賜書辭仰荷眷存之尤内懷恐媿之極
歲云郁沐物且長贏茂惟賢明多有休福竊況藩宣
之盛倚成陪貳之良伏惟順序自頥副人所望
荅陳推官啓
某受材無它竊邑於此高明賜教襃諭過情窺觀以
惡懼恐且媿未由占對良自保綏
賀集賢相公啓(代人作)
恭以禁座流恩政堂遷秩寵兼常伯守在冬官伏惟
慶慰恭以某官襲氣堪輿禀精河岳風華懋美嶢若
東南之筠天韻純淪温如西北之璞不階尺木遂致
青雲世圖任於老成日對揚於休命股肱作相素同
國體之安喉舌命官遂致文明之政兹爲異數允荅
具瞻某充位外藩希風上國觀文辯敘彌高天老之
台通謁爲儀寖遠豆晏之日懽愉無狀震慄兼常
賀樞密相公啓(代人作)
恭審遷秩上公聮華冡宰伏惟慶慰竊以某官略非
世出韻自天成時歸英特之材獨稟高明之器光華
漫漫遂適於泰辰文學彬彬適階於膴仕逮濬明之
正統圖衛翼之元勲周歷清華之階越登機密之首
通規亮節朝矜式以取平深策遠猷上咨嗟而倚重
懋惟徽數允合膚公命布幅員喜盈觀聽某久從外
𥙷逖聽上臚曾馳謁之未遑第承風而竊抃瞻依之
厚度越干常
荅福州知府學士啓(代人作)
某啓辭闊義風累更元曆雖疆城之相比愧緘䟽之
未皇敢意謙明首書存聘賜之良實重以好辭無因
至前承拜知悚某官卿材修固國器方廉登步本朝
汪翔盛問維高閩之要地實南越之舊都顧賴忠良
鎮此襟帶旣聞善治宜有寵章用冀保和且須來命
賀鳳翔知府陳學士啓(代人作)
恭審拜命恩綸頒條侯府竊惟慶慰某官器謀強濟
業履粹明名日起以貴成勢龍階而獨上儒林材職
之舘方指事以載功歧陽襟帶之邦出承流而宣化
國家試能𥙷郡籲俊熙天即頒寬大之書召還清切
之禁某衰晚無狀情契所同顧海上之身寖爲俗吏
瞻膀中之彦敢附青雲未涯贄見之儀益切瞻言之
素願臻持攝前對寵光
賀昭文相公啓(代宋宣獻公作)
恭審肅被寵靈參司樞要伏惟慶慰竊以安危所繫
文武相須眷注意之殊時崇仰成之異體至若萬務
通于四海二柄萃干一門簡在休辰職繇全德恭以
某官風華博照天韻雄成挾旦奭之謀謨襲韋平之
系胃逢辰鼎盛序爵彌高清議被民卓冠一時之傑
豐規振俗遄躋三代之隆嗟彼羌豪警吾邊吏有嚴
天討爰整王師上方深拱以倚平博謀而取重卑兹
全責欽若壯猷輿誦所同巖瞻惟允昔餽通函谷繄
沛邑之宗臣威被匈奴實漢家之眞宰宜今具美與
古兼徽某夙附末光雅煩善庇仕藩城而待罪隱若
目安佔宿邸之移文跫然滋喜依歸之素有過等夷
謝及第啓
三月二十二日皇帝御崇政殿放進士蒙恩賜
及第釋褐者四方之傑茂對清光一介之技猥塵華
選冒榮之辱撫已而慙竊以國家攬八㝢之廣具萬
官之富一化所染人有善行數路之舉野無滯材取
士如此之詳得人於斯爲盛然猶謙不自足樂於旁
求比詔郡邑詳延巖穴向非蔚有聲采著在觀聽何
以醻上勤佇塞人煩言如某者族敝而賤材頑且疎
逢世治文追師鄕道員冠方屨有賤儒之名高文大
冊無作者之實吳乾不弔先子夙喪僑家異土歸掃
窮閻上不能執軒冕以取高下不能力稼穡而爲養
俛首干進蘄榮逮親適會詔之興甿遂負書而應令
鄕老署其行薦之明朝春官訾其材置以異等率趨
法座軰試殊庭僅成骫骳之談復玷高華之選夫何
抵此厥有繇然兹蓋伏遇某官德厚兼容風華博照
斟酌元氣洪纖溥被其仁彫刻衆形妍惡曲成其彙
乘雲洒潤秉律嘘枯使是寒士階於榮路敢不審圖
大方惇率常憲取所承學著之行事唯仁之守唯誼
之循不以邪曲回精忠之操不以寵利汚廉潔之尚
庶期盡齒無負大賜易此而他未知所裁
臨川先生文集卷第八十一
