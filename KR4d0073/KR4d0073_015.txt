臨川先生文集卷第十五
律詩(五言八句)
次韻唐公三首
烏塘
欲歸
發館陶
王村
長垣北
冬日
壬辰寒食
雨中
宿雨
乘日
秋露
還自河北應客
將次洺州憩漳上
和仲庶夜過新開湖憶沖之仲涂共泛
送契丹使還次韻荅淨因老
送吳叔開南征
遊棲霞庵約平甫至因寄
和棲霞寂照庵僧雲渺
宜春苑
春日
癸卯追感正月十五事
晩興和沖卿學士
秋興和沖卿
次韻沖卿除日春
題友人郊居水軒
遊賞心亭寄虔州女弟
江亭晩眺
金山寺
揖仙閣
舟夜即事
何處難忘酒二首
送孫子高
送董傳
寄深州晁同年
白雲然師
自白土村入北寺二首
題朱郎中白都莊
史教授獨善堂
寄福公道人
身閑
還家
題湯泉壁示諸子有欲閑之意
和唐公舍人訪净因
沂溪懷正之
荅許秀才
次韻唐公三首
東陽道中
山蔽吳天密江蟠楚地深浮雲堆白玉落日寫黃金
渺渺隨行旅紛紛換歲隂強將詩詠物收拾濟時心
江行
材非當世用轂有故人推使節春冬換征帆日夜開
南遊取于越東望得州來試盡風波惡生涯亦可哀
旅思
此身南北老愁見問征途地大蟠三楚天低入五湖
看雲心共遠步月影同孤慷慨秋風起悲歌不爲鱸
烏塘
地僻居人少山稠伏獸多怒貍朝搏鴈嚵虎夜窺騾
籬落生孫竹門庭上女蘿未應悲寂寞六載一經過
欲歸
水漾青天暖沙吹白日隂塞垣春錯莫行路老侵尋
綠稍還幽草紅應動故林留連一杯酒滿眼欲歸心
發館陶
促轡數殘更似聞雞一鳴春風馬上夢沙路月中行
笳鼓遠多思衣裘寒始輕稍知田父穩燈火閉柴荆
王村
晻靄王村路春風北使旗塵催輕騎走寒咽短簫吹
攬轡聮貂帽投鞭各酒巵紛紛小兒女何事倚牆窺
長垣北
攬轡長垣北貂寒不自持霜風急鼓吹煙月暗旌旗
騎火流星點牆桑亞戟枝柴荆掩春夢誰見我行時
冬日
擾擾今非昔漫漫夜復晨風沙不貸客雲日欲迷人
散髮愁邊老開顔醉後春轉思江海上一洗白綸巾
壬辰寒食
客思似楊柳春風千萬條更傾寒食淚欲漲冶城潮
巾髮雪爭出鏡顔朱早雕未知軒冕樂但欲老漁樵
雨中
尚疑櫻欲吐已怪菊成漂紫莧凌風怯青苔挾雨驕
長閑故有味多難自無聊牢落柴荆晩生涯付一瓢
宿雨
綠攪寒蕪出紅爭暖樹歸魚吹塘水動鴈拂塞垣飛
宿雨驚沙盡晴雲晝漏稀却愁春夢短燈火著征衣
乘日
乘日塞垣入御風塘路歸胡皆躍馬去鴈却背人飛
煙水吾鄕似家書驛使稀怱怱照顔色恨不洗征衣
秋露
日月凋何急荒庭露送秋初疑宿雨泫稍怪曉霜稠
曠野將馳獵華堂巳御裘空令半夜鶴抱此一端愁
還自河北應客
媿客問謠俗舊傳今自如材難知驥馬味美賽河魚
塞水移民久川防動衆初北人雖異論時議或非疎
將次洺州憩漳上
漠漠春風裏茸茸綠未齊平田鵶散啄深樹馬迎嘶
地入河流曲天隨日去低高城巳在眼聊復解輕齎
和仲庶夜過新開湖憶沖之仲涂共泛
水遠浮秋色河空洗夜氛行隨一明月坐失兩孤雲
露髮此時濕風顔何處醺淹留各有趣不比漢三君
(白樂天有二處成孤雲之句)
送契丹使還次韻荅淨因老
老欲求吾志時方摭我華強將愁出塞空得病還家
日轉山河暖風含草木葩勝遊思一往不敢問三車
送吳叔開南征
摻袂不勝情犀舟擊汰行倦遊無萬里惜别有千名
春草凄凄綠江楓湛湛清金陵多麗景此去屬蘭成
遊棲霞庵約平甫至因寄
渺渺林間路蕭蕭物外僧高隂涼易入閑貌老難增
官事眞傷錦君恩更飲冰求田此山下終欲忤陳登
和棲霞寂照庵僧雲渺(平甫)
蕭然一世外所樂有誰同宴坐能忘老齋𬞞不過中
無心爲佛事有客問家風笑謂西來意雖空亦不空
宜春苑
宜春舊臺沼日暮一登臨解帶行蒼蘚移䩳(一作鞍)坐
綠隂樹疎啼鳥遠水靜落花深無復增修事君王惜
費金
春日
冉冉春行暮菲菲物競華鶯猶求舊友鷰不背貧家
室有賢人酒門無長者車醉眠聊自適歸夢到天涯
癸卯追感正月十五事
正月端門夜金輿縹緲中傳觴三鼓罷縱觀萬人同
警蹕聲如在嬉遊事巳空但令千載後追詠太平功
晩興和沖卿學士
剡剡風生晩娟娟月上初白沙眠綠驥清浪浴鱏魚
竟欲從君飲猶便讀我書斜陽不到處牆角樹扶疎
秋興和沖卿
雲浮朝慘淡風起夜颼飀欲作冰霜地先迴草樹秋
征人倚笛怨思婦向砧愁爲問隨陽鴈哀鳴豈有求
次韻沖卿除日立春
猶殘一日臘併見兩年春物以終爲始人從故得新
迎陽朝翦綵守歲夜傾銀恩賜隨嘉節無功秪自塵
題友人郊居水軒
田中三畒宅水上一軒開爲有漁樵樂非無仕進媒
槎頭收晚釣荷葉卷新醅坐說魚腴美功名挽不來
遊賞心亭寄虔州女弟
秀發千峯霽清涵萬里秋滄江天上落明月鏡中流
眼與䰟俱斷身依影獨留爲憐幽興極不見爾來遊
江亭晩眺
日下崦嵫外秋生沆碭閒清江無限好白鳥不勝閑
雨過雲收嶺天空月上灣歸鞍侵調角回首六朝山
金山寺
重經高處寺一與白雲親樹木有春意江山如故人
幽軒含氣象偏影落風塵日暮臨歸去徘徊欲損神
揖仙閣
結閣揖仙子䟽塘臨隱扉水花紅四出山竹翠相圍
雲度疑軿下鳧驚恐舄飛蜀韁寧可恃投釣此忘歸
舟夜即事
火距臨遥岸餘光照客船水明魚中餌沙暖鷺忘眠
感槩無窮事遲回欲曉天山泉如有意枕上送潺湲
何處難忘酒二首(擬白樂天作)
何處難忘酒英雄失志秋廟堂生莽卓巖谷死伊周
賦斂中原困干戈四海愁此時無一盞難遣壯圖休
二
何處難忘酒君臣會合時深堂拱堯舜密席坐臯䕫
和氣襲萬物歡聲連四夷此時無一盞眞負鹿鳴詩
送孫子高
蕩漾江南客融怡席上珍一罇相别酒千里獨歸人
客路貧堪病交情遠更親自慙兒女意失淚滴衣巾
送董傳
悠悠隴頭水日夜向西流行路未云已歸人空復愁
文章合用世顔髮未驚秋一聽秦聲罷還來上國遊
寄深州晁同年
秀色歸荒隴新聲換氄毛日催花蘂急雲避鴈行高
駐馬旌旗暖傳觴鼓吹豪班春不知負短髮爲君搔
白雲然師
白首一山中形骸槁木同苔爭庵徑路雲補衲穿空
塵土隨車轍波濤信柂工昏昏老南北應謝此高風
自白土村入北寺二首
木杪田家出城隂野逕分溜渠行碧玉畦稼卧黃雲
薄槿烟脂染深荷水麝焚夕陽人不見雞鶩自成群
二
雨過百泉出秋聲連衆山獨尋飛鳥外時渡亂流間
坐石偶成歇看雲相與還會須營一畒長此聽潺湲
題朱郎中白都莊
蕭灑桐廬守滄洲寄一㕓山光隔釣岸江氣雜炊煙
藜杖聽鳴艣籃輿看種田明時須共理此興在他年
史教授獨善堂
湖海十年舊林塘三畒餘靜非談者隱貧勝富人居
列鼎亦何有幅巾聊自如猶應不獨善學子滿階除
寄福公道人
帝力護禪林滄洲側布金樓依水月觀門接海潮音
開士但軟語遊人多苦吟曾同方丈宿燈火夜沉沉
身閑
身閑宜晩食歲晏忌晨興人自嘲便腹吾方樂曲肱
睡蛇雖不去夢虺已無憑寄語中林客思禪病未能
還家
還家豈不樂生事未應閑朝日已復出征鞍方更攀
傷心百道水閡目萬重山何以忘羇旅翛然醉夢間
題湯泉壁示諸子有欲閑之意
吟哦一水上披寫衆峯間偶運非彭澤留名比峴山
君才今卨稷家行古原顔平世雖多士安能易地閑
和唐公舍人訪淨因
西城方外士傳法自南華高蹈玩一世旁通兼數家
來遊仁者淨傳詠正而葩乘興何時載還能託後車
沂溪懷正之
故人何處所天角浪漫漫寂寞斷音驛徘徊愁肺肝
世情紛可怪旅況浩難安願化東南鵠高飛託羽翰
荅許秀才
高陽有才子負笈求晨饘所趣少知者其辭多慨然
樵妻竟謝絶漂母嘗哀憐尚友古之人于今猶壯年
臨川先生文集卷第十五
