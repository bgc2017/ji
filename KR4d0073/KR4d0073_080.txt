臨川先生文集卷第八十
啓
回賀冬啓三
回賀正啓三
賀文太師啓
謝知制誥啓
回謝館職啓
知常州上中書啓
知常州上監司啓
上揚州韓資政啓
上郎侍郎啓二
上田正言啓
上撫州知州啓
謝孫龍圖啓
謝王司封啓
謝提刑啓
謝夏噩察推啓
荅交代張廷訊啓
賀致政楊侍讀啓
荅桂帥余侍郎啓
遠迎宣徽太尉狀
上韓太尉先狀
荅程公闢議親書
回賀冬啓三
伏以七始載華三微遂著方明主撫辰之盛宜哲人
膺祉之多恭惟儀同太師一代宗工三朝壽俊適履
新陽之盛備膺諸福之歸屬以嬰痾阻於稱壽睠睠
祝頌實倍等夷
二
伏以四序密移一陽來復氣驗管灰之應官書雲物
之占伏惟某官佐主以將明之材庇民以平易之政
踐揚機要時所具瞻就立功名老方益壯甫臨榖旦
宜介多祥邈無薦壽之由第切馳情之極
三
伏以陽朋初復圭景寖長惟勲德之並隆宜福休之
荐至某官材高百辟望重三朝收善世之榮名往蕃
王室暢經邦之遠業復荷天衢延跋台華彌增善頌
回賀正啓三
伏以杓回寅位德盛木行物乘引達之陽朝布始和
之令伏惟留守司徒侍中深忠許國令德在民方榖
旦之甫臨宜春祺之協應某方兹居里適阻造門顧
叙慶之弗遑在馳誠而曷巳
二
伏以杓回寅位德盛木行品物時亨吉人類長伏惟
某官元功致主茂德宜民烝庶之所詠歌神明之所
輔相甫臨榖旦宜介吉祥稱慶未遑鳴謙遽及感銘
之素敷叙何殫
三
肇履歲端始和治本惟國元老荷天純休伏惟某官
抗志極高守氣甚約措之事業而盛大發爲聞望而
輝光暫息价藩佇還宰席瞻馳頌願倍百等夷
賀文太師啓
伏以歲旦更始物得以生當命相布德之時乃使民
觀象之月伏惟致政儀同太師王纉之事天降之才
冕服命圭極上公之貴號神旗豹尾總全魏之嘉師
宜獲相於明靈以時膺於戩榖某限以病居在遠慶
賀無階同善頌於輿人以自輸於微志
謝知制誥啓
據非其稱慙甚於榮切以通會朝之籍於禁中出誥
命之書於天下自昔必求乎良士方今尤謂之美官
非夫能道先王之言及通當世之務文章足以潤色
知術足以討論一有誤居必乖衆論某素出貧賤偶
遭盛明讀書雖勤未免是古之累更事雖久終無適
時之才製作淹遲而不工思慮短淺而不敏有此一
物自足窮於多士之時兼是四端豈宜辱於邇臣之
列此蓋伏遇某官以忠純翼戴以寬大甄妆謂其引
分而無求儻或負能而有待因加獎借使得超踰蓋
大公之賜所加唯至誠之報爲稱敢不内盡致身之
德庶以上同許國之心
回謝館職啓
奉膺明詔綜理秘文凡與交游舉同慶慰惟館閣圖
書之府實朝廷俊乂之林或起賢良進士之高科或
出公卿大臣之列薦因循流弊稍容濫進於平時選
用校讎多得眞才於近歲蓋爲其謨謀之巳審故不
必課試而後知某官以甚高之資加至美之行服異
能於大衆蓋巳千人積素望於明時固非一日鉅工
所以極論而無避先帝所以特用而不疑雖列職書
林於償未塞然奮功朝露其進可量未獲造門先承
枉駕私懷感恧豈易敷言
知常州上中書啓
將母之求屢關於聽覽長民之寄終累於陶鎔勢則
便安心焉震悸蓋聞抱關擊柝所以待士之爲貧直
鎛蒙鏐所以處人之有疾其志卑者其獲少其能薄
者其任輕自非審分以取容則必近刑而速謗如某
者湮淪素業邀會時恩備官牧人旣以貧而擇利奉
使畿縣又以疾而告勞甚矣能薄而志卑宜乎任輕
而獲少尚蒙優詔猥備方州自惟缺然何以稱此兹
蓋伏遇某官上同一德而以寬裕處心旁燭萬情而
以平均待物遂令疎賤亦至叨逾永惟憂國之所存
獨可勤民而上副顧今州部巳遠朝廷田疇多荒守
將數易教條之約束人無適從簿書之因緣吏有以
肆惟是妄庸之舊當兹凋瘵之餘自非上蒙寵靈少
假歲月則牧羊弗息彼將何望於少休畫土復墁此
亦無逃於大譴更期元造終賜曲成
知常州上監司啓
蒙恩寬裕得郡便安諏日造官以身受察竊念某鄙
陋之質拙疎於時聞先子之緒餘慕古人之名節黽
勉仕宦聊盡爲貧之謀苟簡歲時亦預在庭之數來
佐群牧甫更二年數求州符就更畿縣顧神明之罷
耗當事役之浩穰慙非其宜辭得所欲遂以一身之
賤猥分千里之憂荷覆露之生成出雋賢之撫按竊
惟幸會良用震驚惟此陋邦近更數守吏卒困將迎
之密里閭苦聽斷之煩自非函容少賜優假緩日月
之效使教條之頒則何以上稱督臨下寬彫瘵伏惟
某官逢亨嘉之會奮將明之材簡在清衷久於煩使
體愛養元元之意樂扶持斷斷之能庶幾始終得出
芘頼未期望履尤切馳情願順節宣以需褒寵
上揚州韓資政啓
某受才素卑趨世尤拙冒干從事之選積有敗官之
憂汔由恩臨得以理去違離大旆留止近邦惟德之
依無時以懈整僕夫之駕方爾就途拜使者於庭遽
然承教未忘故吏之賤加賜上樽之餘望不素然報
將安所念當遠適顧獨長懷行願高明之才還處機
要坐令衰廢之俗復觀太平伏惟爲上自頥副人所
望
上郎侍郎啓二
伏蒙過采浮議使承乏官借寵則榮循涯而懼願留
平聽得究下情頑䟽之人滯固於事席先子之緒業
玷太常之寺名備位於兹歷年無狀安全者幸廢去
乃宜何言誤知欲觀頌試審處私計追惟舊聞不越
俎以代庖蓋言有守未操刀而使割可必無傷輙敢
用是固辭誠願易而他使依違王事雖名理之未安
妄冒人知亦生平之不欲高明在上悃愊發中臨啓
怔忪果於得請
二
某備官有守望履無階職是簿書之憂缺然竿牘之
獻顧惟薄陋最荷庇存實頼盛恩之臨不誅苛禮之
廢惟春且暮於氣巳暄伏惟養福有經衛生無恙伏
惟某官望隆先進德茂老成言歸典刑動應的表早
收功於要路晩得謝於明時貴而能貧恬以養智爲
時所嚮於義可師伏惟順序節宣慰人祈望
上田正言啓
謝去賓廷歸安子舍逮今旋月惟日想風會稽攷之
相仍顧幐書而不暇伏況賢哲異禀神明與休起居
安恬福履膍厚恭以某官剛絜不倚沈深内明逄時
以征取位如拾朝所恃頼士相据依矧惟甚盛之才
實在可言之職廟謀中失物議否臧有足敷陳諒無
回隱仰禆大政取顯官聮四面所瞻一心以徯某早
煩教育晩出薦延方兹辦裝不日臨職趣馳之地固
未有涯芘頼之心尚安所適
上撫州知州啓(代人作)
講聞風聲積有時序刺史之天所芘先人之樹固存
仰高之心惟日爲歲顧賤官之有守通私謁之無階
恭惟班宣有條保養多福伏以某官學周事變行應
表儀比以將明之才遂當寬博之選一麾坐府猶屈
於遠圖三節造庭宜膺於顯數伏惟爲國自愛副人
所瞻
謝孫龍圖啓
伏念某蕞爾之材儻然而仕進有官謗未嘗不■退
無私田何以自處苟安朴野之分無意賢逹之遊矧
勢位之嚴尊加功名之儁偉天子之所倚重士人
之所取平敢干冐進之誅自廢退藏之守過蒙收引
親賜撫臨因使下材得聞餘教蓋忘千乘以友賤貧
之士先匹夫而輕貴富之身在古巳希豈今宜有顧
無報稱私用震驚比聞治舟旣祖取道恨造門之獨
後慚追路之不遑尚幸仁明儻存哀恕縻身於此望
履何階順變于時養安以節
謝王司封啓
伏念某孤窮之人少失所恃雖勉心竭力求以合於
古人而固陋顓蒙動輒乖於時變以此而遊於世未
嘗見恕於人而自趨走下風習聞餘教慰藉之禮稱
揚之私忤嚴顔而不加犯上之誅拂盛指而更以首
公爲是書辭報荅騎從見臨不以先進略後生不以
上官卑下吏以至其去重煩送將又賙其行使不留
滯爰初就道甫爾踰旬乖離雖新感仰殊甚伏惟順
節自壽副人所瞻
謝提刑啓
叨備一官甫更三歲不時罷廢實頼全安遭會使車
按臨州部頗望風而震恐將投劾以去歸敢圖高明
見遇優過載銜盛德尤激下情乖離尚新企仰殊甚
茂惟賢儁善迓福祥固有神明隂來輔相襃陞之寵
倚立以湏伏惟爲上自頥副人所望
謝夏噩察推啓
伏審某官策足盛時收名異等以財自稱爲議所歸
時惟私幸之多代有同升之義惟當造請勢未暇遑
敢圖高明不自重貴親存敝館申貺華牋窺觀以思
懼恐且媿咸池無頼於海鳥章甫不加乎越人夫何
謙辭乃爾虚辱方且揆日以時造門
荅交代張廷訊啓
某受才無它竊邑於此更書始下巳傾自附之誠賜
問撫臨重荷相存之意維兹地所邈在海濱方條教
之未孚得仁賢而復治恭以某人天材粹美地勢高
華生逢盛時進取顯仕分一雷之土雖屈遠圖撫干
室之弦坐期美政趨承在近企仰居深
賀致政楊侍讀啓
伏審得謝中楹戒歸下國孔戣致仕議臣雖願其留
疎廣乞身觀者固榮其去丁時翕赩取道阻長繫盛
德之可師宜明神之實相茂惟興止休有福祥伏惟
某官逢辰清明取位通顯義勇不挫忠精無疵登備
諫工嘗巳告嘉猷于后奉將使節則以下膏澤於民
儀儀會朝凛凛侍從功名之美旣耀於將來智略之
閎猶嗟於不試引年去位循禮得中唯其養恬有以
鎮薄某望塵非數見器則深竊冒上官之大知唯所
不欲推揚後進之美意云何敢忘備位於兹仰高無
止
荅桂帥余侍郎啓(安道)
受才無狀馳義有年矧以先人是爲雅故夫何竿牘
之問乃後門闌之厮誠以賢否之分殊而又卑尊之
勢隔恭惟某官以挺生輔世以簡僚帥邊戒滑夏之
近憂興保民之長利有紀之政當謹後世之傳無能
之詞敢虚遠人之屬過蒙收引先賜拊循丹青甚微
本累玉瑩之粹土木至陋猥承綈繡之華莫副推揚
徒知感服念當拜賜宜在至前冀歸節於本朝得望
塵於末路私懷未果善禱良深
遠迎宣徽太尉狀
伏審某官遠驅台旆甫次國都朝論具依上心虚佇
某阻於官制莫遂郊迎冀趨命之弗遲副瞻風而巳
久謹奉狀攀迎
先狀上韓太尉(魏公)
昔者幸以鄙身託於盛府無薄才以參籌筴之用有
䟽節以累含容之寬久而再惟滋以自愧伏惟某官
憂國愛君之操仁民恤物之方賓禮賢豪包收疵賤
蓋嘗沭浴於餘澤而且歌舞於下風孰云去離遂自
䟽斥徒以地殊南北勢隔卑尊小夫竿牘之勤不足
自效莫府文書之衆或以爲煩方隨傳車得望步履
固願階緣於疇昔因得鑚仰於緒餘敢圖高明先賜
勞來貴以下賤不矜其行之疵賢而容愚不誅其禮
之曠夫惟昔之有道皆愼所以與人欲示其自養之
汚隆必觀其所遇之能否深慙固陋有玷獎成將次
郊關即趨牆屏其爲感喜豈易談言
荅程公闢議親書
某啓言念某跂通德之門馳誠數仞叙宜家之慶拜
貺尺書伏承賢郎推官蘭砌傳芳鯉庭禀訓辱好逑
之首逮見久要之彌敦鴻儀之復問敢稽鵲喜之叶
占旣吉眷惟姪女未習婦功交秦晉之歡仰從嘉命
望金張之館俯愧衰宗榮幸所兼敷陳疇悉謹奉狀
謝伏惟照察謹狀
臨川先生文集卷第八十
