臨川先生文集卷第八十四
序
周禮義序
詩義序
書義序
熙寧字說序
新秦集序
老杜詩後集序
靈谷詩序
送陳興之序
送李著作之官高郵序
石仲卿字序
伴送北朝人使詩序
唐百家詩選序
善救方後序
送陳升之序
張刑部詩序
送孫正之序
送胡叔才序
周禮義序
士弊於俗學久矣聖上閔焉以經術造之乃集儒
臣訓釋厥旨將播之校學而臣某實董周官惟道之
在政事其貴賤有位其後先有序其多寡有數其遲
數有時制而用之存乎法推而行之存乎人其人足
以任官其官足以行法莫盛乎成周之時其法可施
於後世其文有見於載籍莫具乎周官之書蓋其因
習以崇之庚續以終之至於後世無以復加則豈特
文武周公之力哉猶四時之運隂陽積而成寒暑非
一日也自周之衰以至于今歷歲于數百矣太平之
遺迹掃蕩幾盡學者所見無復全經於是時也乃欲
訓而發之臣誠不自揆然知其難也以訓而發之之
爲難則又以知夫立政造事追而復之之爲難然竊
觀聖上致法就功取成於心訓迪在位有馮有翼
亹亹乎鄕六服承德之世矣以所觀乎今考所學乎
古所謂見而知之者臣誠不自揆妄以爲庶幾焉故
遂昧冒自竭而忘其材之弗及也謹列其書爲二十
有二卷凡十餘萬言上之御府副在有司以待制
詔頒焉謹序
詩義序
詩三百十一篇其義具存其辭亡者六篇而已上
旣使臣雱訓其辭又命臣某等訓其義書成以賜太
學布之天下又使臣某爲之序謹拜手稽首言曰詩
上通乎道德下止乎禮義放其言之文君子以興焉
循其道之序聖人以成焉然以孔子之門人賜也商
也有得於一言則孔子悅而進之蓋其說之難明如
此則自周衰以迄于今泯泯紛紛豈不宜哉伏惟
皇帝陛下内德純茂則神罔時恫外行恂逹則四方
以無侮日就月將學有緝熙于光明則頌之所形容
蓋有不足道也微言奥義旣自得之又命承學之臣
訓釋厥遺樂與天下共之顧臣等所聞如爝火焉豈
足以庚日月之餘光姑承明制代匱而已傳曰美成
在久故棫樸之作人以壽考爲言蓋將有來者焉追
琢其章纉聖志而成之也臣衰且老矣尚庶幾及
見之謹序
書義序
熙寧二年臣某以尚書入侍遂與政而子雱實嗣講
事有旨爲之說以獻八年下其說太學班焉惟虞夏
商周之遺文更秦而幾亡遭漢而僅存頼學士大夫
誦說以故不泯而世主莫或知其可用天縱皇帝
大知實始操之以驗物考之以决事又命訓其義兼
明天下後世而臣父子以區區所聞承乏與榮焉然
言之淵懿而釋以淺陋命之重大而承以輕眇兹榮
也祗所以爲愧歟謹序
熙寧字說
文者奇偶剛柔雜比以相承如天地之文故謂之文
字者始於一二而生生至於無窮如母之字子故謂
之字其聲之抑揚開塞合散出入其形之衡從曲直
邪正上下內外左右皆有義皆本於自然非人私智
所能爲也與夫伏羲八卦文王六十四異用而同制
相待而成易先王以爲不可忽而患天下後世失其
法故三歲一同同之者一道德也秦燒詩書殺學士
而於是時始變古而爲&KR0674;蓋天之喪斯文也不然則
秦何力之能爲余讀許愼說文而於書之意時有所
悟因序錄其說爲二十卷以與門人所推經義附之
惜乎先王之文缺已久愼所記不具又多舛而以余
之淺陋考之且有所不合雖然庸詎非天之將興斯
文也而以余贊其始故其教學必自此始能知此者
則於道德之意已十九矣
新秦集序
新秦集者故龍圖閣直學士尚書禮部郎中知諫院
&KR0593;略楊公之文公以嘉祐七年四月某日甲子卒官
而外婣開封府推官尚書度支員外郎中山李壽朋
廷老治其藁爲二十卷公諱畋字樂道世家新秦其
先人以忠力智謀爲將帥名聞天下至公始折節讀
書用進士起家嘗提點荆湖北路刑獄數自擊叛蠻
有功得士卒心故儂智高反時自喪服中特起之往
擊其後爲三司副使天章閣待制侍讀知制誥數以
言事有直名故遷龍圖閣直學士知諫院又數言事
無所顧望所言有人所不能言者故其卒天子錄
其忠賻賜之加等而士大夫知公者爲朝廷惜也公
所爲文莊厲謹潔類其爲人而尤好爲詩其詞平易
不迫而能自道其意讀其書詠其詩視其平生之大
節如此嗟乎蓋所謂善人之好學而能言者也
老杜詩後集序
予考古之詩尤愛杜甫氏作者其辭所從出一莫知
窮極而病未能學也世所傳巳多計尚有遺落思得
其完而觀之然每一篇出自然人知非人之所能爲
而爲之者惟其甫也輒能辨之予之令鄞客有授予
古之詩世所不傳者二百餘篇觀之予知非人之所
能爲而爲之實甫者其文與意之著也然甫之詩其
完見於今者自予得之世之學者至乎甫而後爲詩
不能至要之不知詩焉爾嗚呼詩其難惟有甫哉自
洗兵馬下序而次之以示知甫者且用自發焉皇祐
壬辰五月日臨川王某序
靈谷詩序
吾州之東南有靈谷者江南之名山也龍蛇之神虎
豹翬翟之文章楩柟豫章竹箭之材皆自山出而神
林鬼冡魑魅之穴與夫仙人釋子恢譎之觀咸附託
焉至其淑靈和清之氣盤礴委積於天地之間萬物
之所不能得者乃屬之於人而處士君實生其址君
姓吳氏家於山阯豪傑之望臨吾一州者蓋五六世
而後處士君出焉其行孝悌忠信其能以文學知名
於時惜乎其老矣不得與夫虎豹翬翟之文章楩柟
豫章竹箭之材俱出而爲用於天下顧藏其神奇而
與龍蛇雜此土以處也然君浩然有以自養遨遊於
山川之閒嘯歌謳吟以寓其所好終身樂之不厭而
有詩數百篇傳誦於閭里他日出靈谷三十二篇以
屬其甥曰爲我讀而序之惟君之所得蓋有伏而不
見者豈特盡於此詩而已雖然觀其鑱刻萬物而接
之以藻繢非夫詩人之巧者亦孰能至於此
送陳興之序
先人爲臨江軍判官實佐今駕部員外郎陳公其後
二十五年公之子興之主泰之如臯簿某爲判官准
南以事出如皐遇之相好也其後二年歸京師興之
亦以進士得嘉慶院解復遇之相好加焉興之試禮
部有日今宰相其世父也奏前試罷之以避嫌興之
當遠官踰數月乃得泉之晉江主簿去陳公世大家
仕官四十年連坐謫流落不得所欲其意不能母望
興之貴富世其家也興之亦誠博學能文辭有氣節
吾意其爲進士宜有得焉今失所欲又爲所謂主簿
者遠其親三千里不啻是其心獨能母介然者邪夫
大公之道行上之人子弟苟賢者任而進之無嫌也
下之人固亦不以嫌之今興之去知者皆憐其才之
可以進焉而不得無以慰其親也吾於興之又世故
故又爲之思所以慰其親豁其心之介然者不得其
說而獨以悲大公之道不行焉
送李著作之官高郵序
君之才搢紳多聞之初君視金陵酒政人皆惜君不
試於劇而淪於卑穴君將優爲之曰孔子嘗爲乘田
委吏矣會計當而巳矣牛羊蕃而已矣旣而又得調
高郵關吏人復惜君不試於劇而淪於卑穴君言如
初色滋蔓喜於戲今之公卿大夫據徼乘機鑚隙抵
巇僅不盈志則戚戚以悲吾乃皦然反之此蒙所以
高君也抑有猜焉古之柄國家者有戢景藏采恬處
下列拔而致之朝使相謨謀今豈不若古邪奚遂君
請而弗拔也
石仲卿字序
子生而父名之以别於人云爾冠而字成人之道也
奚而爲成人之道也成人則貴其所以成人而不敢
名之於是乎命以字之字之爲有可貴焉孔子作春
秋記人之行事或名之或字之皆因其行事之善惡
而貴賤之二百四十二年之間字而不名者十二人
而巳人有可貴而不失其所以貴乃爾其少也閩人
石仲卿來請字予以子正字之附其名之義而爲之
云爾子正於進士中名知經往往脫傳注而得經所
以云之意接之久未見其行已有闕也庶幾不失其
所以貴者歟
伴送北朝人使詩序
某被勑送北客至塞上語言之不通而與之並轡十
有八日亦默默無所用吾意時竊詠歌以娛愁思當
笑語鞍馬之勞其言有不足取者然比諸戲謔之善
尚宜爲君子所取故悉錄以歸示諸親友
唐百家詩選序
余與宋次道同爲三司判官時次道出其家藏唐詩
百餘編諉余擇其精者次道因名曰百家詩選廢日
力於此良可悔也雖然欲知唐詩者觀此足矣
善救方後序
孟子曰先王有不忍人之心斯有不忍人之政臣某
伏讀善救方而竊歎曰此可謂不忍人之政矣夫君
者制命者也推命而致之民者臣也君臣皆不失職
而天下受其治方今之時可謂有君矣生養之德通
乎四海至於蠻夷荒忽不救之病皆思有以救而存
之而臣等雖賤實受命治民不推陛下之恩澤而
致之民則恐得罪於天下而無所辭誅謹以刻石樹
之縣門外左令觀赴者自得而不求有司云皇祐元
年二月二十八日序
送陳升之序
今世所謂良大夫者有之矣皆曰是宜任大臣之事
者作而任大臣之事則上下一失望何哉人之材有
小大而志有遠近也彼其任者小而責之近則煦煦
然仁而有餘於仁矣孑孑然義而有餘於義矣人見
其仁義有餘也則曰是其任者小而責之近大任將
有大此者然上下竢之云爾然後作而任大臣之事
作而任大臣之事宜有大此者焉然則煦煦然而巳
矣孑孑然而巳矣故上下一失望豈惟失望哉後日
誠有堪大臣之事其名實烝然於上上必懲前日之
所竢而逆疑焉暴於下下必懲前日之所竢而逆疑
焉上下交疑誠有堪大臣之事者而莫之或任幸欲
任則左右小人得引前日之所竢懲之矣噫聖人謂
知人難君子惡名之溢於實爲此則奈何亦精之而
巳矣惡之則奈何亦充之而已矣知難而不能精之
惡之而不能充之其亦殆哉予在揚州朝之人過焉
者多堪大臣之事可信而望者陳升之而巳矣今去
官於宿州予不知復幾何時乃一見之也予知升之
作而任大臣之事固有時矣煦煦然仁而巳矣孑孑
然義而巳矣非予所以望於升之也
張刑部詩序
刑部張君詩若干篇明而不華喜諷道而不刻切其
唐人善詩者之徒歟君並楊劉楊劉以其文詞染當
世學者迷其端原靡靡然窮日力以摹之粉墨青朱
顚錯叢庬無文章黼黻之序其屬情藉事不可考據
也方此時自守不汚者少矣君詩獨不然其自守不
汚者邪子夏曰詩者志之所之也觀君之志然則其
行亦自守不汚者邪豈唯其言而巳卑予詩而請序
者君之子彦博也彦博字文叔爲撫州司法還自揚
州識之日與之接云慶曆三年八月序
送孫正之序
時然而然衆人也己然而然君子也己然而然非私
已也聖人之道在焉爾夫君子有窮苦顚跌不肯一
失詘已以從時者不以特勝道也故其得志於君則
變時而之道若反手然彼其術素脩而志素定也時
乎楊墨已不然者孟軻氏而巳時乎釋老巳不然者
韓愈氏而巳如孟韓者可謂術素脩而志素定也不
以時勝道也惜也不得志於君使眞儒之效不白於
當世然其於衆人也卓矣嗚呼予觀今之世圓冠峩
如大裙䄡如坐而堯言起而舜趨不以孟韓之心爲
心者果異衆人乎予官於揚得友曰孫正之正之行
古之道又善爲古文予知其能以孟韓之心爲心而
不巳者也夫越人之望燕爲絶域也北轅而首之苟
不巳無不至孟韓之道去吾黨豈若越人之望燕哉
以正之之不已而不至焉予未之信也一日得志於
吾君而眞儒之效不白於當世予亦未之信也正之
之兄官於温奉其親以行將從之先爲言以處予予
欲默安得而默也慶曆二年閏九月十一日
送胡叔才序
叔才銅陵大宗世以貲名子弟豪者馳騁漁弋爲巳
事謹者務多闢田以殖其家先時邑之豪子弟有命
儒者耗其千金之産卒無就邑豪以爲諺莫肯命儒
者遇儒冠者皆指目遠去若將浼已然雖胡氏亦然
獨叔才之父母不然於叔才之幼捐重幣逆良先生
教之旣壯可以遊資而遣之無所靳居數年朋試於
有司不合而歸邑人之訾者半竊笑者半其父母愈
篤不悔復資而遣之叔才純孝人也悱然感父母所
以教巳之篤追四方才賢學作文章思顯其身以及
其親不數年遂能褎然爲材進士復朋試於有司不
幸復詘於不已知不予愚而從之遊嘗謂予言父母
之思而慙其邑人不能歸予曰歸也夫禄與位庸者
所待以爲榮者也彼賢者道弸於中而襮之以藝雖
無禄與位其榮者固在也子之親矯群庸而置子於
聖賢之途可謂不賢乎或訾或笑而終不悔不賢者
能之乎今而舍道德而榮禄與位殆不其然然則子
之所以榮親而釋慙者亦多矣昔之訾者竊笑者固
庸者爾豈子所宜慙哉姑持予言以歸爲父母壽其
亦喜無量於子何如因釋然寤治裝而歸予即書其
所以爲父母壽者送之云
臨川先生文集卷第八十四
