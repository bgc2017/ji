臨川先生文集卷第八十九
神道碑
廣西轉運使孫君墓碑
贈左屯衛大將軍李公神道碑銘(并序)
淮南江淛荆湖南北等路制置兼都大發運
副使贈尚書工部侍郎蕭公神道碑
尚書工部侍郎樞密直學士狄公神道碑
尚書屯田員外郎贈刑部尚書李公神道碑
贈禮部尚書安惠周公神道碑
廣西轉運使孫君墓碑
君少學問勤苦寄食浮屠山中步行借書數百里升
樓誦之而去其階蓋數年而具衆經後遂博極天下
之書屬文操筆布紙謂爲方思而數百千言巳就以
天聖五年同學究出身𥙷滁州來安縣主簿洪州右
司理再舉進士甲科遷大理寺丞知常州晉陵縣移
知潯州潯當是時人未趣學乃改作廟學召吏民子
弟之秀者親爲據案講說誘勸以文藝居未幾旁州
士皆來學學者由此遂多以選通判耀州兵士有訟
財而不直者安撫使以爲直君爭之不得乃奏決於
大理大理以君所爭爲是而用君議編於勑慶曆二
年擢爲監察御史裏行於是彈奏狄武襄公不當沮
敗劉滬永洛城事又因日食言隂盛以後宫爲戒
仁宗大獵于城南衛士不及整而歸以夜明日將復
出有雉隕于殿中君奏䟽卽是夜有詔止獵蠻唐和
寇湖南以君安撫奏事有所不合因自劾乃知復州
又通判金州知漢陽軍吉州稍遷至尚書都官員外
郎提點江南西路刑獄有言常平歲凶當稍貴其粟
以利糴本者詔從之君言此非常平本意也詔又從
之儂智高反君卽出兵二千於嶺以助英韶會除廣
西轉運使馳至所部而智高方煽天子出大臣部
諸將兵數萬擊之君驅散亡殘敗之吏民轉芻米於
惶擾卒急之間又以餘力督守吏治城壍修器械屬
州多完而師飽以有功君勞居多以勞遷尚書司封
員外郎初君請斬大將之北者發騎軍以討賊及後
賊所以破滅皆如君計策軍罷而人重困方恃君綏
撫君乘險阻冒瘴毒經理出入啓居無時以皇祐三
年三月初七日卒于治所年五十四官至尚書工部
郎中散官至朝奉郎勲至上騎都尉君所爲州整齊
其大體闊略其細故與賓客談說弦歌飲酒往往終
日而能聽用佐屬盡其力事以不廢在御史言事計
曲直利害如何不顧望大臣以此無助所爲文自少
及終以類集之至百卷天德地業人事之治掇拾貫
穿無所不言而詩爲多君諱抗字和叔姓孫氏得姓
於衞得望於富春其在黟縣自君之高祖棄廣陵以
避孫儒之亂而至君曾大父諱師睦善治生以致富
歲饑賤出米糓以斗升付糴者得驩心於鄕里大父
諱旦始盡棄其産而能招士以教子父諱遂良當終
時君始十餘歲後以君故贈尚書職方員外郎君初
娶張氏又娶吳氏又娶舒氏封太康縣君五男子適
邈迪适遘適嘗從予遊年十四論議著書足以驚人
終永州軍事推官邈今潞州上黨縣令亦好學能文
狀君行以求銘者邈也君之卒也天子以适試祕
書省校書郎二女子一嫁太廟齋郎李簡夫一嫁進
士鄭安平君以其卒之年十二月二十五日葬黟縣
懷遠鄕上林村歙之爲州在山嶺澗谷﨑嶇之中自
去五代之亂百年名士大夫亦往往而出然不能多
也黟尤僻陋中州能人賢士之所罕至君孤童子徒
步宦學終以就立爲朝廷顯用論次終始作爲銘詩
豈特以顯孫氏而慰其子孫乃亦以詒其鄉里銘曰
在仁宗世蠻跳不制餽師牧民實有膚使踐艱乘
危條變畫竒瘭毒旣除膏熨以治方遷旣隕哀曁山
夷維此膚使文優以仕禄則不殖其書滿笥書藏于
家銘在墓前以告黟人孫氏之阡
故贈左屯衞大將軍李公神道碑銘(并序)
宋故贈左屯衛大將軍李公墓在河中府河東縣陶
邑鄕仙觀里紫金山北初咸平二年公以東班殿侍
隨彰國軍節度使康保裔部軍于高陽關契丹内侵
眞宗狩于魏大將恃城千里閉逃保裔以其屬出公
提少卒所戰輒破寇搏我疾孤堅弗支舉軍陷焉乃
以義死當是時十二月五日也公年四十六有詔賻
恤錄公子樞以爲西班殿侍蓋六十九年而樞以行
治勞烈積官至皇城使賀州團練使而嘗一再辭賞
以求追榮其父母天子亦數推恩以及朝士大夫
之親而公九贈官自太子左清道率府副率至左監
門衞大將軍逮今上卽位則再至三品而公夫人
朱氏亦封錢塘仙遊永安縣太君太君有美志純行
年六十三以天聖七年六月六日卒於其子之官舍
而以嘉祐六年十一月十一日與公合葬公幼而愿
恭長而敏武涉書喜謀將有以爲而卒不克蓋知者
傷焉唯忠壯不屈以詒禄于其後世而團練君實能
力承以大厥家噫其可銘也哉李氏世家鄭之原武
公諱興字仲舉曾祖諱顒祖諱光父諱元超皆弗仕
公生一男二女二女皆早死孫六人其二人早死棻
今爲尚書都官郎中餘皆以父廕仕昌齡終三班差
使蕖今爲右班殿直今爲左班殿直銘曰
李姓之始聃周隱史厥家鄭邦代晦其光公奮自田
啓蹟班行匪熊匪羆彼萬其旅帝徂伐之孰致予武
操戈以先所遇斃逃曰敵可盡其來滔滔終沉于戎
唯義之濟閔有傳禄追榮以曁誰無孫子錫命在幽
我以吾功克稱無羞詒詩後觀有石道周
故淮南江淛荆湖南北等路制置茶鹽礬
酒稅兼都大發運副使贈尚書工部侍郎
蕭公神道碑
蕭氏故長沙人也去馬氏亂遷江南又爲廬陵人公
曾祖諱霽仕李氏終洪州武寧縣令祖諱煥考諱良
輔皆不仕公諱定基字守一用天禧三年進士𥙷岳
州軍事推官以母夫人陳氏喪罷後除虔州觀察推
官人饑說州將以便宜糶倉米秋糴償之所捄活甚
多監納潭州茶米舉者十八人遷大理寺丞知臨江
軍新喻縣移監成都府市買務蜀引二江漑諸縣田
多少有約李順爲亂時成都大豪樊氏盜約改一晝
夜爲六由此他縣歲賂樊氏縣乃得其餘水訟二十
年不決轉運使以屬公公曰約所以爲均卽不均約
不可恃也乃親決水視一晝夜而樊氏縣水有餘樊
氏卽伏罪諸縣得水如故約轉運使以爲能舉知黎
州州近蠻出善馬異時勢人多以託守公一拒絶蠻
大喜於是累遷至太常博士以博士召兼監察御史
裏行成都王鬷請鑄小鐵錢爲大錢當十鑄十得三
是廢十得三十也公䟽以爲不便而鬷議詘中貴人
妄告兩淛轉運使罪以公往治直之蘄州王蒙正恃
勢賂橫猾誣屬縣長罪死又以公往治告隨吏曰蒙
正賂汝受之以告我蒙正果賂吏直三百萬公因以
正其獄仁宗欲官公一子公乃以讓其隨吏除開
封府判官於是自監察再遷至侍御史除江西水陸
計度轉運使奏事稱上意賜三品服三司稅賦鵰
鶖羽民入一尺費餘百錢奏以鵝鸛代之宜州蠻爲
寇乃移廣西兼安撫公馳至問所以反曰吾知之矣
乃蒐諸州澄海忠敢士萬人守要害戒諸將賊至乃
擊歸則已蠻不復動明年邕州甲洞與永平寨將秦
玨爭銀冶殺珏反邊大擾公曰蠻何敢是必珏有以
致之問之果然乃廢銀冶誅道賊熟戸數十人又移
交州討殺珏者而邊遂定仁宗曰邊吏好生事蕭
某如此可召用三司度支判官王琪使江淮淛議鹽
酒事請公俱往乃除三司鹽鐵判官與琪俱使江淮
淛議鹽酒事至吉州除江淮淛荆湖制置發運副使
以官卒于家享年五十四實慶曆二年五月十四日
以其年九月二十日葬廬陵儒行鄕故舍之原公寬
厚寡欲内行孝友稱於鄕里尤知爲吏在所皆有聲
績夫人河陽縣君毛氏五男子汝礪汝諧汝器汝士
汝奭皆進士汝礪終太常博士汝器終殿中丞汝諧
今爲尚書屯田員外郎汝士今爲永州祈陽縣令故
累贈至尚書工部侍郎而墓碑未刻汝諧請曰先人
於王氏有故子銘士大夫多矣某曰然是宜以屬我
乃銘曰
蕭氏食鄼漢功之冠卒成齊梁以戾于唐人不絶史
與唐終始厥遷廬陵來自長沙使乎御史于宋初家
折獄禦戎有聲無譁禄則世繼而年不遐揚詩墓石
以相哀嗟
尚書工部侍郎樞密直學士狄公神道碑
狄氏故并人唐武后時有以諒直至宰相者有功中
宗以及社稷是爲梁公公梁公之十四世孫也諱棐
字輔之曾祖曰崇謙連州桂陽縣令祖曰文蔚全州
清湘縣令考曰希顔徐州錄事參軍及公貴贈錄事
君至兵部尚書而公母李氏封隴西郡太君蓋梁公
之後有兼謩者亦有名蹟至大官其後禄仕不終然
寖微弗顯及公乃以行能爲時用出使入侍終尚書
工部侍郎直樞密爲學士天下稱爲善人長者公少
孤力學中咸平三年進士甲科其官自大理評事歷
大理寺丞殿中丞太常博士尚書屯田都官職方員
外郎祠部刑部郎中太常少卿右諫議大夫給事中
其職自直昭文館歷龍圖閣直學士其初任知袁州
分宜縣後嘗知開封府司錄通判鄧州成都府爲開
封府判官使京西成都府路轉運又使制置江淮荆
淛再判吏部流内銓知審官院知壁廣滑魏隨陜鄭
同揚九州河中河南二府其知陜州河中府以趙元
昊反擇西方守吏其知隨州則坐在魏時軍事有驕
不遜者不卽治其知揚州則不及赴而卒于京師慶
曆三年二月十七日也享年六十七公惇厚篤實未
嘗妄言笑雖有喜愠未嘗見色終身不言人過惡罷
南海所齎無南物在陜中貴人有力者言將援公於
上公爲不聞接以它語退而歎曰吾束髮至此得爵
禄皆以義可以老而自汚邪蓋其廉如此其治民出
於寬仁不忍雖以此嘗得罪然自若弗悔也當時士
大夫聞其死多歎惜累階至中散大夫勲至上柱國
爵至山陽郡開國公食邑二千一百戸食實封四百
戸夫人武城縣君路氏左司諫知制誥振之女初公
以布衣見路公路公即譽公文學行治妻以其子生
六男子遵道遵度遵禮遵慤遵路遵彝遵度當天聖
初善爲古文志義甚高嘗爲襄州襄陽縣主簿不幸
早死君子莫不傷之遵路爲太常寺奉禮郎與遵道
遵慤遵彝亦皆早死遵禮今爲尚書虞部員外郎六
女子嫁衞尉卿王罕衞尉卿魏琰樞密直學士何中
立尚書駕部郎中王信民二人早死狄氏當五代之
亂占潭之湘潭至公始葬武城君於許州陽翟縣張
澗里故以公合葬葬以慶曆五年旣葬二十年而遵
禮來求銘文刻之墓碑銘曰
維狄先公開號於梁扶國舉帝仁柔義剛施垂子孫
禄不曠仕歷世十四公爲循吏内行振振恕以與人
無恚無忌考終厥身陽翟古墟有幽新里銘詩不磨
彼石之視
尚書屯田員外郎贈刑部尚書李公神道
碑
朝奉郎尚書屯田員外郎通判杭州軍州兼管内勸
農事上輕車都尉賜緋魚袋贈刑部尚書李公諱陟
字元昇少以進士舉太學衆推才高不妄交游獨與
故相張文節公友善淳化中用甲科𥙷河南府澠池
縣尉羣盜阻殽以略行人朝廷出中貴人傳捕公率
其屬捕殺之盡以故爲轉運使所奏留再任方賞遭
父喪去而契丹犯河北卒亡命相聚爲寇所居内黃
大擾令尉初不自保公爲設方略擒滅縣賴以無事
改除貝州司理參軍州將邊公肅知公能有難輒以
■公逐劇賊用一日馳百里悉縛取以歸於是州及
轉運使爲論功驛召見除大理寺丞知漢州什邡縣
改殿中丞知秀州嘉興縣眞宗東封改太常博士
通判通利軍又以祀汾隂改尚書屯田員外郎河決
奪一官監眞州鹽倉杭州言淛江隄壞不可治詔江
淮荆淛發運使舉可用者以公通判杭州隄成度用
財力甚省而完且可久乃復得故官留再任當是時
吕文靖公提點刑獄尤知公極論薦以爲材且召除
御史矣會母夫人死公行内脩事母尤以孝聞所收
恤親屬多貧不能北歸留治喪南京哀戚毀甚未及
服除而卒年五十三天禧三年六月八日也留守王
沂公賻助之乃能具棺殯凡五娶賈氏高氏張氏耿
氏最後邊氏封太康縣君今皆贈郡太君邊氏則貝
州邊公女也邊公彊明少所可知公而好之故女以
其子太康有賢行蓋見於國史公二男四女男曰中
庸守大理寺丞致仕曰中師給事中天章閣待制西
京留守女嫁太子中舍聶復貝州漳南縣令葛初平
尚書比部員外郎張參其一早死公初以文藝自進
然喜吏事所至強果辨治終以愛利爲人所思嘉祐
七年十一月二十三日葬于衞州新鄕縣貴德鄕戒
海里至熙寧元年十月乃始作銘刻之墓碑李氏故
博平人後徙内黃曾祖諱祚弗仕祖諱守澄開封府
襄邑縣尉考諱珣殿中丞銘曰
矯矯李公升自辭科啓迹澠池終功淛河課文曰治
武奏厥多毀于大喪曾不及皤素琴未御虞殯遂歌
垂延在後寵禄有那兆衞西南彼墳陂陁追秩榮矣
哀如之何
贈禮部尚書安惠周公神道碑
公諱某字某姓周氏爲人俶儻有大節敏於文學逹
於政事眞宗初卽位以進士甲科除將作監丞通
判齊州卽有能名召還爲著作郎直史館提點開封
府諸縣鎮公事歷三司戸部度支判官又皆有能名
遂以右正言知制誥判吏部流内銓數進見奏事
眞宗以爲材其後置登聞鼓院糺察在京刑獄及考
進士以糊名謄錄之法眞宗皆自選主者而輒以
屬公居糺察未幾遂以樞密直學士知開封府聽斷
明審無留事眞宗滋以爲材至嘗幸其府問勞賦
詩樂飲然後去以公更外事未久故不卽大用而以
公知河中府又以知永興移天雄軍所至輒有聲績
數賜詔書奬諭於是眞宗知公果可付以政卽召
還除給事中同知樞密院事旣而又以爲尚書禮部
侍郎樞密副使眞宗得疾幾不寤丁晉公用事逐
去寇萊公而以公爲黨亦逐去之以尚書戸部侍郎
知青州旣而又以爲太常少卿知光州仁宗卽位
稍遷祕書監知杭揚二州晉公得罪去還公禮部侍
郎留守南京召見之將復用公病矣乃請知潁州自
潁徙陳自陳徙汝至汝若干年以某年某月某甲子
卒春秋五十九訃聞天子爲震悼贈禮部尚書賻賜
錄其子孫加等謚曰安惠初公奮白衣數年遂知制
誥特爲眞宗所禮禁中事大臣所不得聞者往往
爲公道之公亦慷慨爲上言事無所撓而其言祕世
莫得盡聞東封還公卿大夫皆獻文章頌功德公獨
上書進戒及在樞密進止侃侃不以丁晉公方盛爲
之詘節故爲所逐公好收挽後進士得一善汲汲如
世之夸者爲已進取未嘗問家人生産好讀書善爲
文有文集二十卷獨奏事諸草則公旣焚之矣無在
者愛其弟越甚篤與越皆以能書爲世所稱每書輒
爲人取去積階至金紫光禄大夫勲至上柱國爵至
汝南郡開國公食邑至四千一百戸食實封至九百
戸嘗爲東京留守判官東封考制度副使亦皆
眞宗所自選也周氏世爲淄州鄒平人公曾祖考諱
某祖考諱某皆儒者以學行知名山東考諱某仕歷
御史終尚書都官員外郎及公貴贈曾祖考某官祖
考某官考某官公夫人王氏北海郡夫人先公一年
卒於公之卒也公子延荷爲大理寺丞延讓爲太常
寺太祝延壽爲東頭供奉官閤門祗候延儁爲大理
評事以某年某月某甲子葬公鄭州新鄭縣平康鄕
之北原而以王氏祔其後若干年公子延儁爲尚書
都官郎中累贈公至某官始追序公世次閥閱行治
來請曰先人名位功德嘗顯矣而墓碑無刻諸孤獨
延儁爲後死微夫子許我則無以詒永久嗟乎公之
事遠矣蓋雖公子有所不及知故所次止於如此然
觀公所以進而公之材可見視公所以遂而公之行
可知懍懍乎一世之名臣矣所次如此不爲略也銘
曰
羣獻俣俣御于帝所出入百年將相文武有如周
公左右眞宗自初筮仕以至謀國晦顯險夷考終
一德公去州郡無民不思公來朝廷天子所知發
論造功每成無隳誰私黨讎用國威福閒上不豫乃
讒乃逐旣投有罪而以公歸退施一州遂隕于腓美
矣邦士公之季子銘詩墓門載以龜趾
臨川先生集卷第八十九
