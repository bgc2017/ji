臨川先生文集卷第三十八
四言詩
潭州新學詩(并序)
新田詩(并序)
獵較詩(并序)
雲之祁祁荅董傳
古賦
龍賦
歷山賦(并序)
思歸賦
釋謀賦
樂章
明堂樂章二首
歆安之曲
皇帝還大次憩安之曲
上梁文
景靈宫修蓋英宗皇帝神御殿上梁文
銘
蔣山鍾銘
明州新刻漏銘
伍子胥廟銘
璨公信心銘
讃
蔣山覺海元公眞讃
梵天畫讃
維摩像讃
空覺義示周彦眞
潭州新學詩(并序)
治平元年天章閣待制興國吳公治潭州之明年正
月改築廟學于城東南越五月告成孔子用幣潭人
曰公爲善政以德我又不勩我而爲此學以嘉我士
子誰能詩乎以誦我公於無窮皆辭不敢乃使來請
詩曰
有嘉新學潭守所作守者誰歟仲庶氏吳振養矜寡
衣之褰襦黔首鼓歌吏靜不求乃相廟序生師所廬
上漏旁穿燥濕不除曰嘻遷哉迫阨卑汚當其壞時
適可以謀營地慮工伐楩楠櫧撤故就新爲此渠渠
潭人來止相語而喜我知視成無豫經始公升在堂
從者如水公曰誨汝潭之士子古之讀書凡以爲巳
躬行孝悌由義而仕神聽汝助況於閭里無實而荂
非聖自是雖大得意吾猶汝耻士下其手公言無尤
請詩我歌以遠公休
新田詩(并序)
唐治四縣田之入於草莽者十九民如寄客雖簡其
賦緩其徭而不可以必留尚書比部郎中趙君尚寬
之來問敝於民而知其故乃委推官張君恂以兵士
興大渠之廢者一大陂之廢者四諸小渠陂教民自
爲者數十一年流民作而相告以歸二年而淮之南
湖之北操囊耜以率其妻子者其來如雨三年而唐
之土不可賤取昔之菽粟者多化而爲稌環唐皆水
矣唐獨得歲焉船漕車輓負擔出于四境一日之間
不可爲數唐之私廪固有餘循吏之無稱於世久矣
予聞趙君如此故爲作詩詩曰
離離新田其下流水孰知其初灌莽千里其南背江
其北逾淮父抱子扶十百其來其來僕僕鏝我新屋
趙侯劬之作者不飢歲仍大熟飽及雞鶩僦船與車
四鄙出榖今游者處昔止者流維昔牧我不如今侯
侯來適野不有觀者稅于水濱問我鰥寡侯其歸矣
三歲于兹誰能止侯我往求之
獵較詩(并序)
獵較刺時也昔孔子仕於魯魯人獵較孔子亦獵較
或問乎孟軻曰孔子之仕非事道歟曰事道也事道
奚獵較也曰孔子先簿正祭器不以四方之食供簿
正不獵較則若無以祭然蓋孔子所以小同於俗猶
有義也義固在於可爲之域而後之人習於隨者一
不權義以之可否汗身貶道豫然以和衆自得甚者
傷人倫敗風俗至於無號則諉曰孔子亦嘗獵較矣
悲夫作是詩以刺焉
獵較獵較誰禽我有國人之惏君子所醜獵較獵較
祭占其祥國人之序君子何傷
雲之祁祁荅董傳
雲之祁祁或雨于淵苗之翹翹或槁干田雲之祁祁
或雨于野有槁于田豈不自我&KR2162;兮其隮其在西郊
匪我爲之我歌且謠蔚兮其復南山之側我歌且謠
維以育德
龍賦
龍之爲物能合能散能潛能見能弱能強能微能章
惟不可見所以莫知其鄕惟不可畜所以異於牛羊
變而不可測動而不可馴則常出乎害人而未始出
乎害人夫此所以爲仁爲仁無止則常至乎喪巳而
未始至乎喪巳夫此所以爲智止則身安曰惟知幾
動則物利曰惟知時然則龍終不可見乎曰與爲類
者常見之
歷山賦(并序)
餘杭縣人有與季父爭田于縣于州于轉運使不直
提點刑獄令余來直之將歸閔然望歷山而賦之歷
山在縣西上虞縣界中或曰舜所耕云
歷山之峩峩兮予汝耕之孰汝彊之此匪予私云然
兮誰汝使子人之子兮余師歷山之峩峩兮則維其
常人之子兮云曷而亡云曷而亡兮我之思今孰繼
兮我之悲嗚呼巳矣兮來者爲誰
思歸賦
蹇吾南兮安之莽吾兮親之思朝吾舟兮水波暮吾
馬兮山阿亡濟兮維夷夫孰驅兮亡風翛翛兮來
去日翳翳兮溟濛之雨萬物紛披蕭索兮歲逶迤其
今暮吾感不知夫塗兮徘徊徬徨以反顧盍歸兮盍
去兮獨何爲乎此旅
釋謀賦
雲冥冥兮蔽日風浩浩兮吹沙出予馳兮不得塊獨
處兮咨嗟嗟天地兮無窮暑與寒兮相客以短褐兮
憂親孰知予兮孔棘維抱關兮擊柝乃予仕兮所宜
禄可辭兮尚冒養孰割兮方虧豈吾事兮固拙寧我
辰兮獨悖信物默兮有制尚可侔兮内外
明堂樂章二首
歆安之曲
穆穆在堂肅肅在庭於顯辟公來相思成神旣歆止
有聞惟馨錫我休嘉燕及群生
皇帝還大次憩安之曲
有奕明堂萬方時會宗予聖考作帝之配樂酌虞典
禮從周制釐事旣成於皇來墍
景靈宫修蓋英宗皇帝神御殿上梁文
兒郎偉天都左界帝室中經誕惟僊聖之祠夙有神
靈之宅嗣開宏構追奉睟容方將廣舜孝於無窮豈
特尚漢儀之有舊先皇帝道該五泰德貫二儀文
摛雲漢之章武布風霆之號華夏歸仁而砥屬蠻夷
馳義以駿奔清蹕甫傳靈輿忽往超然姑射山無一
物之疵邈矣壽丘臺有萬人之畏巳葬鼎湖之弓劒
將游高廟之衣冠今皇帝孝奉神明恩涵動植纂
禹之服期成萬世之功見堯於羹未改三年之政乃
眷熏修之吉壤載營館御之新宫考協前彛述追先
志孝嚴列峙寢門可象於平居廣拓旁開輦路故存
於陳迹官師肅給斤築隆施揆吉日以庀徒舉修梁
而考室敢申善頌以相歡謠
兒郎偉抛梁東聖主迎陽坐禁中明似九天昇暁
日恩如萬國轉春風
兒郞偉抛梁西瀚海兵銷太白低王母玉環方自獻
大宛金馬不須齎
兒郞偉抛梁南丙地星高每歲占千障滅烽開嶺徼
萬艘輸賮引江潭
兒郎偉抛梁北邊城自此無鳴鏑即看呼韓渭上朝
休誇竇憲燕然勒
兒郞偉抛梁上彷彿神遊今可想風馬雲車世世來
金輿玉斝年年享
兒郞偉抛梁下萬靈隤祉扶宗社天垂嘉種巳豐年
地産珍符方極化
伏願上梁之後聖躬樂豫寳命靈長松茂獻兩宫之
壽椒繁占六寢之祥宗室蕃維之彦朝廷表幹之良
家傳慶譽代襲龍光肩一心而顯相保饋祀之無疆
皇帝萬歲
蔣山鍾銘
於皇正覺訓用音聞肆作大鍾以警沉昏
明州新刻漏銘
戊子王公始治于明丁亥孟冬刻漏具成追謂屬人
嗟汝予銘自古在昔挈壷有職匪器則弊人亡政息
其政謂何弗棘弗遲君子小人興息維時東方未明
自公召之彼寧不勤得罪于時厥荒懈廢乃政之疵
嗚呼有州謹哉維兹兹惟其中俾我後思
伍子胥廟銘
予觀子胥出死亡逋竄之中以客寄之一身卒以說
吳折不測之楚仇執恥雪名震天下豈不壯哉及其
危疑之際能自慷慨不顧萬死畢諫於所事此其志
與夫自恕以偷一時之利者異也孔子論古之士大
夫若管夷吾臧武仲之屬苟志於善而有補於當世
者咸不廢也然則子胥之義又曷可少耶康定二年
予過所謂胥山者周行廟庭嘆吳亡千有餘年事之
興壞廢革者不可勝數獨子胥之祠不徙不絶何其
盛也豈獨神之事吳之所興蓋亦子胥之節有以動
後世而愛尤在於吳也後九年樂安蔣公爲杭使其
州人力而新之余與爲銘也
烈烈子胥發節窮逋遂爲冊臣奮不圖軀諫合謀行
隆隆之吳厥廢不遂邑都俄墟以智死昏忠則有餘
胥山之顔殿屋渠渠千載之祠如祠之初孰作新之
民勸而趨維忠肆懷維孝肆孚我銘祠庭示後不誣
璨公信心銘
沔彼有流載浮載沈爲可以濟一壷千金法譬則水
窮之彌深璨公所傳等觀初心
蔣山覺海元公眞讃
賢哉人也行厲而容寂知言而能默譽榮弗喜辱毀
弗戚弗矜弗克人自稱德有緇有白自南自北弗句
弗逆弗抗弗抑弗觀汝華惟食巳寔孰其嗣之我有
遺則
梵天畫讃
梵天尚實厥乘孔雀雞知時語鈴戒沈濁皜身黃衣
於淨無著乃持赤幡歸趣正覺
維摩像讃
是身是像無有二相三世諸佛亦如是像若取眞實
還成虚妄應持香花如是供養
空覺義示周彦眞
覺不徧空而迷故曰覺迷空不徧覺而頑故曰空頑
空本無頑以色故頑覺本無迷以見故迷
臨川先生文集卷第三十八
