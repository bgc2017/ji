彭惠安集卷四
明彭韶撰
誌銘
明中議大夫山西左參議致仕澹軒黃公誌銘
正統末韶入郡學獲見前軰風致及其時禮俗大槩老
成朴素遠浮薄恥言人過居室服用多因仍舊故婚姻
交際略備儀文而已安識驕侈而以相訕相懟哉郡志
所謂俗幾鄒魯實於縉紳故老有賴焉時若會元陳公
舜用郡守方公庭訓鄭公季述及澹軒黃公四五人皆
朝野鉅望黃公於居室終身不插一椽尤為舊俗繫重
奈不數年前軰淪謝素風漸微似聞後生耳濡目染去
儉入奢愛人以德君子每為之慨嘆若公遺行安可不
傳示於後人哉公諱常祖字邦經行文三先世居涵江
簮纓濟美為閩大族曾祖林元涵江書院山長祖佛不
仕始遷城西梅峰峰下父震號梅東又遷義井以公貴
贈奉直大夫工部員外郎妣蕭氏封宜人梅東公精易
學為莆士師公少習之始遊郡庠又從林三復顧在軒
二先生治尚書學復卒業殿元林綗齋之門脩詞知名
遠出流軰雅為莆守周公琰所器許遺詩梅東有衣錦
榮歸眼中見之句已而公應貢升太學生果舉永樂辛
卯京闈鄉薦明年壬辰馬鐸榜三甲第一人授行在刑
部廣東主事曹事繁劇因得練習滿三載陞員外郎彌
加詳慎嘗有進天書者五日不得報懼而自刎詔旨疑
有他冤鞫其居停婦將扺死公原實平反以免丁内憂
服闋工部尚書吳公中董營建奏為其屬採木于山西
湖廣時督促嚴急公為上為下悉心殫智事集有緒民
頗得息肩有御史周姓者共事不法公紏罷之事竣秩
且滿受誥命封贈父母援例省祭榮歸于家人思周守
為知人既還用少師楊文敏公薦陞山西布政使司左
參議并晉地瘠民貧值歲凶多流亡公奏乞招徠聽免
徭役三年悉復業平陽界上有盗聚千人為害公推誠
諭之不旬日皆降附正統十年滿六載致仕歸年方六
十三公形神清朗動止穏重性孝友母蕭宜人嘗病革
祈以身代而愈後數年母沒築墳于鳳凰山掘地三尺
許得甆器五銀牌一上刻使司字有署押蓋昔人所定
夀穴未及用而公得之教諭林魯瞻為福地記時公未
佐藩後果符署刻人以為孝感所致堂兄順美等沒無
嗣公為之殯葬嫁其孤女既老羣處里社未嘗以齒爵
自異是後行人方公源深等繼歸故里刑部員外郎劉
公玭時尹莆邑請合會元諸老入會號曰耆英興守張
公瀾立坊以表之郡故事未有也憲廟登極公進階中
憲大夫優游城居二十餘載至成化紀元之明年丙戌
三月十九日卒享年八十有六配陳氏訓導質初之女
男子四長麒娶吳氏次麟娶方次龍娶陳次鳳娶吳麟
為郡廪生女四方江林觀葉茂高方遂其壻也茂高為
廣昌知縣孫男七開顔開基開明開敏開科開先開直
女六曾孫男女各一所著有澹軒稿藏于家祭酒羅先
生璟先為福建提學憲副聞公名配祀鄉賢祠中墓在
南山之麓與陳宜人合葬許恭人附許氏生麟廪生久
未有銘至是開顔舉鄉貢會試禮部乃奉國子監丞林
君大猷所述行狀請筆於予追憶往事實增感慨不復
辭為誌而銘之銘曰
俗幾鄒魯稱莆田由宋迄今何渺綿衣冠故老為率先
近時猶見黃澹軒孝感宅兆如牛眠高官屋不增一椽
耆英之會郡無前大耋興嗟閟重泉流俗漸降非昔年
特書遺行豐碑鐫典刑尙在可斡旋
儋州知州林公墓誌銘
莆城衣冠之藪布濩仕途老而謝事者衆然年至耄耋
可數也十數年中予所及見翰林學士贈禮部侍郎林
公潮州通判方公尚矣繼而懷慶教授翁公樂昌教諭
蕭公儋州太守林公皆年踰八十聲光相望蔚然為一
時之壯奈未幾時二先生沒獨儋州公存爾弘治紀元
八月十八日公亦沒於是鄉郡故老無八袠之叟矣士
林嗟惜明年己酉十二月日子瓊等合葬公暨元配宜
人余氏于城南錦山之原先期馳事狀以銘誌為託予
辱在姻戚不可辭公林姓諱慶字延珍别號雪菴世居
城東稱著姓上世系閥自福唐尉攢公以來具見家譜
四親以下世載隠德大父伯玉父雲潜母俞氏公幼敏
知學年十五補郡庠弟子員進脩不倦正統甲子應貢
為南京國子監生業成歷事吏部明習格令諳練時務
景泰癸酉吏部合諸需次上舍生試之公在優等除瓊
州府儋州知州階奉訓大夫儋涉鯨波萬里之外民與
黎雜處氣習獷悍有符祖者據重貲任俠制持蠧衆甚
公因事除之一州稱快因相戒畏服自此無敢犯者乃
平賦役簡囚繫脩祀宇造橋梁又以餘力甃郡城通衢
九年之内凡有司之所當務盡厥心為之父老至刻石
頌其德政天順庚辰秩且蒲公素嚴御屬惡黎官王賦
不與狎廉其不法數事奏治之賦反誣公遂遭逮公白
于京儋民亦群走乞留適遇肆赦錫致政歸公既休居
以家事任冢子以書香付叔季陶然事外惟以圖書自適退
老幾三十年人羡其福履之盛非苟然也卒年八十有六子
三長即瓊娶右族吳尙昭女次京邑庠生娶永豐知縣陳裕
女季芳娶江都教諭鄭啟善女女一適撫州府學訓導吳澄之
子誼孫七禎用和禄睦正安曾孫三長秀長厚長盛銘曰
郡守起家黃髮番番胤續以多其歸如之何鬱鬱錦里
寢邱安止埋詞弗侈厥聲無已
知永豐縣陳公墓誌銘
公諱裕字孟寬别號樗庵家世業儒高曾以上居城左
龍門至公之祖始遷鳬山勸耕嶺之東今為江口人諱
尚質考任漢川縣典史有善政諱乾妣吳氏雩都知縣
秀之女公天資穎慤志趣甚端性本剛急觸事輙發然
一翣湏如故不留宿於中博學多通而尤長於書自為
舉子業已汎濫經史貫穿百氏非如近世專門一經之
陋為文章有理致可咀嚼無枯寒腐爛之病於時聞人
故參政黃公(闕)甚推許之為人善點檢慎交遊出入
取與皆(闕)
終始皆盡力經紀生得
其養死有所祀無復遺憾壯歲始入邑庠領成化乙酉鄉
薦壬辰登進士第使河南親藩營葬事大小賜遺一切
不受除知廣信府永豐縣縣居江右窮處民淳可化導
公之治開心任真不設鈎距與民期某事當如何如何
後無緩急守以必信而賞罰行焉久之民曉知公意而
志自定公亦於鄉戶悉能記姓名并其物力遇輸賦重
輕差解遠近指掌配别人樂承受無有紛譁於庭者貧
極下戶措置儲&KR0008;稍資給之強梁賊蠧鋤其太甚他無
久繫之獄與慘毒之政訟牒不出境水旱不踰時故民
多饒足陳糓至連藁桔數十年積不以動餘物稱是奸
盗屏息學校益興上司行部至邑乃無一事可問境有
銀廾發浙之羣不逞嘯聚攘奪民日夕憂生變公白當
道亟集戍兵嚴閉坑穴迄於今無事致仕都御史貴溪
高公上逹每歎曰陳令一府六邑之最也他府有事常
奉檄往莅晚遘沉疾作輟不定憲臣數薦治狀銓曹竟
以疾不果用成化二十二年乙巳秋公滿九載歸莆展
省先墓越三月疾革以十月十三日終于正寢上距宣
德丙午十月二十八日生享年六十配孺人翁氏先卒
繼孺人林氏生男信豐側室劉氏生男載豐女六長適
知州林慶之子京次為予子濬次適進士黃文琳之子
鈞俱翁出次許歸司訓王福臻之子瓚二尚幼林出信
豐等卜以某年某月葬公於某山之原走書與濬致浙
中以墓銘請鳴呼予自稚年獲友翁孺人之弟知恩平
縣時恭因内交於公且締姻好惟公温粹之德宏敏之
學親之使人消非意而開茅塞非友乃師也奈予叨先
一第公顧晩逹為山邑政成未召而大故及之豈非命
乎憶成化辛丑歲予偕公朝正而歸途次將别予曰晚
節難保知足不辱早退何如公曰此理到之言吾幸先
而子勿後也既而予抵廣明年調貴州又明年擢内臺
再引疾未允而公亦阻於當道不果退孤負初約冀諧
他日孰知公遽止於是哉將何忍為銘雖然不可已也
銘曰
學古入官兼善為難非有之難弗實可歎膚末其學有
靦爾顔秕政無良民用恫瘝公於斯文幼習以閑停涵
浸漬發泄汍瀾司徒論秀陪列朝班出宰百里于彼山
間去其機牙示以肺肝解衣推食如已飢寒平刑定賦
去蠧斥奸行露無憂陳積如山嗟嗟樂只逸駕難攀載
馳鶚薦倦翼思還惜哉垂雲飛不盡翰一疾彌留事定
蓋棺浮榮謂何德譽孔多尚庇後人允世弗磨
林思承同知墓誌銘
公諱統字思承以字行别號靜齋姓林氏初林以九牧
顯於唐其後衣冠不絶至國朝端州刺史葦二十世孫
環永樂丙戌舉進士第一人官翰林侍講於是林益以
顯公殿元之弟子也歲行方復失其怙恃二弟一妹長
者年七八少者甫離襁褓雖媵僕代勞不為無人然呱
呱零丁情事難堪而公聰敏夙成已有成人風致故能
經理艱難家業賴以不墜迨授室念二親喪尚在淺上
亟與其室黃謀脫簪珥以襄大事且為諸弟妹婚嫁以
時世族稱焉有司選入邑庠公思紹美前人講讀銳甚
屢困場屋不以挫志而問學益老成景泰庚午舉福建
鄉試甲戌登進士第明年除知冀州事州連歲荒歉乃
薄征勸分多方以處之蕪田千頃里胥徵賦如常民益
流徙公與同知陸嗣昌議奏得蠲其稅之半漳河數為
州患增築堤堰以禦之延袤百餘里重建義倉以廣蓄
積自是水旱不為患征徭糧草歲審量丁力之高下以
受役輕重事無不均人是以和選部郎中陳雲之弟佐
冀屬邑毆殺民事覺公被委騐治或為祈免公歎曰以
人命媚人惡在為民父母卒正其罪民有婦寡奸豪奪
其居訴於公得直婦伺公他出䄂二銀鍾以謝室人拒
之蓋習公身教舊矣一日脩學撤櫺星門治地得白金
二百兩有竒衆獻為公有公曰文明之祥神假手於吾
人也歸金主者以終學事他祀所亦次第新之成化乙
酉滿九載民詣闕乞留而代者已往不果從擢淮安府
管糧同知錫以誥命追贈父母淮轄二州九縣為東南
要會權勢往來未嘗少有餽遺以内交取譽維揚大侵
當道檄公往莅賑䘏有方蠲免不濫上下賴之公久倦
宦途至是年將六十前後連以疾求退於廵撫都御史
及上封事皆不聽歲辛卯冬入賀萬夀節擬乞休致所
親謂之曰廿載進士兩考郡佐大可藩憲次不失府正
金紫之來匪朝伊夕胡不少湏邪公曰心苟知止視一
命為有餘若無紀極雖萬鍾猶不足吾知止矣遑計其
他乎賀禮成懇䟽乞致仕從之公天性孝友每念二親
不逮祿養先祠什物必極堅緻歲時忌薦必盡虔恭創
遠祖貢元公祠自高祖以下塋域完脩如儀仲弟思纘
死無後公不利立嗣田宅使季弟思經之子繼之營已
夀藏於鳳凰山而備季同穴之制家庭之間白首無間
言焉家居垂二十年公事外不入官府晚益習靜惟與
縉紳故老結東山歲晏會以為樂鄉邦榮之弘治庚戌
六月二十日遘疾終于正寢距生永樂壬辰享年七十
有九曾祖弃興化縣學訓導祖應鳳殿元父也父珪泉
州府學訓導贈冀州知州妣董氏贈宜人配即黃氏封
宜人前公十六年卒繼宜人鄭氏子男三茂榮早天茂
春尚義官茂逹邑庠生女一尚幼孫男三鋼銓銑茂春
等將以明年辛亥冬十月朔葬公先介從母之子給事
中林元甫狀事行來請銘予後公入仕宦途暌違無由
傾蓋祠部主事宋孔時數言公制行敦篤未老辭榮為
人所難宜述之以範世不謂茂春適以銘見屬其奚以
辭嗟乎去古既遠士懷速化造請求薦勒停致仕蓋恒
事也公處州郡無不足之色際成功踐知止之戒可謂
廉退君子矣公之羣行雖多而難進之節卓乎可以警
俗應銘銘曰
繄利逹有定分兮貴仕止之得宜何世俗之躁進兮或
違道以干之苟一得以自喜兮紛嘆老而嗟卑羡若人
之好脩兮不風靡而波隨懷瑾瑜以為美兮凛冰霜以
自持莅大郡於朔南兮藹令聞之交馳却金紫於跬步
兮回吾駕以逶迤垂八袠而觀化兮尚遺範之可師
明誥封恭人卓母朱氏墓誌銘
成化二十年春貴州按察使卓公純嘏年六十謝事歸
莆朱夫人已八袠公喜得美解以遂朝夕養既三年夫
人倏嬰風疾治而愈愈復作又踰年弗起夀八十有五
適予廵視兩浙公使人來訃且授以事狀速銘辭曰天
錫久縻官祿曠定省幸歸田娛侍膝下歲月無何罹此
大戚終天之痛曷有極耶孤哀子今無所用其情矣幽
室之銘敢以為累予黍姻眷不得辭按狀夫人諱儀字
閨則姓朱氏世居黃石琳井唐古田令璣郎中琰之後
曾祖桓祖豫考允嘉俱不仕妣鄭氏夫人幼聰慧學書
計通孝經論語大旨女紅精能長歸于卓封君叔輿宋
戶部尚書得慶六世孫也舅先沒姑陳氏在堂時家計
稍落夫二妹未笄一弟尚幼夫人相夫極力營斡孝養
孀姑甘旨無缺以時婚嫁弟妹皆得其懽心十餘年姑
沒乃合舅氏葬如儀其長子天錫少有雋才謀於家遣
入郡庠果領景泰癸酉鄉薦登甲戌甲科累顯官天順
間夫蒙推封為承德郎刑部主事成化初進中順大夫
常州知府夫人亦自安人加封恭人於是家慶具成高
堂齊夀稀年偕榮子孫衆多邑里咸嗟慕焉甲午秋封
君不幸既葬夫人傳家諸季而長子薦擢方面憲使更
任南北夫人年耄弗就養恒移祿以供甘旨夫人惟含
飴弄孫少長資遣受學以無忘所天之志病革謂諸子
曰吾生平無餘積産業無厚殖汝曹立劵分給無間嫡
庶喪具薄粥以充費慎無以珍物親吾膚吾瞑目無憾
矣諸子泣而從之又四踰月而逝乃弘治元年九月二
十三日距生永樂甲申三月十二日享年八十有五子
男四長即按察使天錫次天鉞天銳天銘女二俱適士
族孫男十一文澂文淐文沂文泮文浚文泗文溥文浩
文汪文潭文演文澂文淐俱鄉貢進士孫女十二曾孫
男五棐棨榘校采曾孫女一葬以弘治七年十二月壬
午日未時墓惟新里香山大流岸之原常州府君舊藏
也嗟乎生膺顯封沒享高夀子位金紫孫聯科第福德
可知矣銘曰
毓秀閨壼女德無虧嬪歸名門家室咸宜勤儉相夫植
立扶持丸熊教子顯親揚名命服屢錫高堂有耀孫曾
繩繩實惟克肖桂籍聯登簮纓有繼大耄其嗟流慶後
裔香山之原劍合于茲匪有厚載式著以辭
鄭教授墓誌銘
昔正統甲子予童年遊鄉校聞師言是科解魁黃公舉
人鄭公林公柯公大為一時壯觀曰東南數舉所未有
蓋大參殿元與二郡慱也於是未識而心識之迨將壯
入仕始獲識焉四人者交莫逆而以文章氣節相高位
不同名實同也柯黃早逝林鄭猶巋然存後鄭先生亦
逝而鄉邦落寞矣予每為嗟惜茲先生之子徽來京述
事狀請銘追惟夙懷不可以不文辭按先生諱立字克
豫號拙庵世居城東倉邊巷其遷徙𣲖系具見從兄嘉
興府通判已墓志莆詩禮舊族也先生之考為信庵處
士富而好禮邦人士賢之先生早承家庭之教沉潛穎
敏善記過人號佳子弟長遊司訓翁公長僉憲劉公武之
門翁公優於史學劉公長於經義先生從之皆得其所
傳古今事多通知於尚書講䆒精微大有造詣故製文
字語新理到名軰讓之他經諸子亦時搜覽方先軰解
元玭期之甚重舉入莆邑庠遂繼擢鄉薦高等戊辰會
試辭乙榜卒業太學又三年為景泰辛未禮闈擬正奏
三百五十人先生名在選中得旨留二百人先生移副
榜首列嘆曰命矣夫不復辭授易州學正易當寇變之
後學頽教弛先生白於廵撫都憲陳公泰命郡衞脩餙
廟學乃復舊觀先生日坐躬教與諸生共治經史四書
情同一家日有課月有程如是者數載文事勃興次科
癸酉京闈得雋者四人後累科益盛郎署諫垣多有居
之易數十年未有也歲丙子江西鄉試聘為同考官鑒
裁惟謹若謝大韶羅應魁二殿元皆是科所取治書士
也歸遭父信庵處士喪解官服闋改六安州學正教之
如易而成材亦衆成化乙酉滿九載銓試居首冢宰王
忠肅公議擢瀋府長史先生辭以母老難北就養乃陞
饒州府教授饒為江右文物地先生往莅蓋不勞而教
行矣深為淮王禮重郡守至不以相吏湖藩聘考試官
有懷金請託者密俟驛舍既見嚴正懾憚而止未幾丁
内艱煢煢再期不出戶庭釋服將治行忽得足疾即乞
老焉養疴數歲親朋過從談論不廢晚生因之私淑者
多壬寅四月六日卒於正寢距生永樂甲午十月五日
享年六十有九子男三長即徽鄉貢進士娶張次衡娶
黃御娶柯女二陳大同林叔重其壻也孫男八曰相曰
楫曰楙曰彬曰霖曰楨曰材曰希文御與相俱邑庠生
先生器宇俊整動止矜嚴取與不苟交遊以類加以學
問之充羣行之富主學南北並善舉職聲聞四馳故一
時士大夫識與不識莫不嘆其為名師儒云何殿元少
相好既貴不改卒以女女御人謂能全交易州教條至
今人猶誦法沒而配祀于文昌祠饒人亦有哀思之什
惜乎不大用而止此也徽才如其志不安小成然則先
生之未發洩者不其大於後余重徽請追為之銘墓在
鳳凰山之原葬以甲辰年十二月庚申日銘曰
人亦有言本碩末茂匪無明徵時有邂逅嗟若先生資
深德厚胡展不舒胡用不究儒氊以(闕)鼎食也後抱玉長
終竟獻莫售有竒其逢以須其胄
賜冠帶直庵處士林公墓誌銘
莆有諸林皆號冠冕之宗其居刺桐巷者稱忠義林氏
蓋宋宣靖炎興間有主客郎中冲之奉使死節從子刪
定官震霆兄弟俱仕不屈奸檜有聲信史傳之至穆陵
時霆曾孫光世顯融官至司農少卿子璧卿元賜號妙
明玄應道濟真人高門甲第巋然城中至今如故真人
三世生惟範號悠然翁翁生潧皇明陜西寧夏斷事公
之祖考考也妣陳氏繼妣田氏公諱赤字忠伯行慶一
號為直庵姿貌明秀長髯䟽眉偉然世胄氣象人與之
接不覺斂袵斷事府君遠宦公治家政因不求仕痛母
不逮養遇異母弟崇伯友甚先世墳塋祠宇勤勤脩飭
産業皆護惜惟謹曰祖先所以燾後者也忍失之乎府
君謝事歸公奉養備至時迎鄉曲諸先達會聚為懽人
稱曰克家子性不嗜酒尤長幹蠱每執里役輙為郡縣
官所異待里中推為耆宿承受公事公起應之上下以
為能故閤老岳先生季方出守莆郡政號神明亦許公
為助我韶讀禮家居時鄉有水利事頗鉅先生命公董
之不踰旬月皆整辦費不斂而力不重勞鄉人目為長
者以予之所見如此其所未見能一言既邪府君沒公
亦年邁岳先生弔祭復命公從事如舊公謝焉治家樂
善延師教子為世族增重年七十重客皆上壽黃内翰
仲昭序以美之今上登極改元弘治公年八十承詔冠
帶論者謂古皇極之世有錫福之夫其猶是歟四年庚
戌七月二十四日得疾卒遡其生永樂己丑八月二十
三日享年八十有三配徐氏宋殿元鐸之裔孫文球女
聰慧宜家先公四十年以景泰壬申卒年四十有五繼
吳氏先公十年卒年六十子男三長羽邑庠生次翹俱
徐出女七徐出者一適方吳出者二適陳適黃媵出者
四適楊適許適王適徐其庶長子翺與二媵亦先卒孫
男六曰欹曰歆曰文恂曰文博曰天相曰四明孫女五
曰世龍曰世鳳曰世榮曰世羆曾孫女二羽等卜以年
月日奉公與二母合窆于嚦&KR2675;山之原先期公之女適
黃者曰進士開顔會試禮部奉邑庠廖生預所述事狀
以墓誌為請韶辱公知舊奚可辭遂述而銘之銘曰
忠義之世衣冠之胄惟後之艱忽圮而仆林有主客奉
使以死删定弟兄大農父子濟美先後宋史有聞潭潭
故第至今猶存斷事承之式克荷負自公上視乃祖乃
父懷材隠處孝友在躬小試區里綽有祖風世德高年
嗟孰與儔詔賜冠服閭里優游孫曾穆穆復始有期歸
安茲邱銘以昭之
明封太淑人黃母林氏墓誌銘
封太淑人林氏系出莆邑景德里姑青望族女是為湖
廣左參政誥贈大中大夫資治少尹黃公之妻和兄弟
四令子之母年七十九以弘治甲寅四月十四日卒是
歲十二月二十七日葬于常泰里景祥山夫塋之次仲
子翰林編脩穆先期具行狀來徵墓銘惟大中公優學
藻思通才敏政威望冠一時天下所謂黃廷永者少失
怙恃煢煢自立淑人歸寧于家未振凡粗細事一皆以
勞自處内具甘旨外備交際咸周而罔缺公蓋未嘗知
有無得以專意於學後迨官南臺歷藩憲淑人皆從念
後姑宋太孺人年高且子姓衆則求納妾盧氏以事公
自歸養姑姑性峻急淑人曲意奉之候起居上食飲無
違節姑悅臨沒時伏枕三夏中侍藥滌穢無厭意姑常
祝言願汝子婦如吾婦是吾所以報也淑人間承公命
合從父弟購刺桐巷古第葺而徙居焉其居氣槩實甲
城中成化初公踰五十未及大用而沒千里之良方騰
踏忽遭一蹶淑人痛之戒諸子迎柩厚治喪禮已而伯
子和摠家政穆與叔季秩秀毋廢學曰汝父人豪也齒
爵僅若是吾大懼善慶不白於天下汝曹不丕承先志
是汝父真死我未亡人為不毋勉之念之諸子受命惟
謹和幹理整肅兄兄弟弟而家道成矣穆感友于既貴
積祿入為援例救荒有將仕郎之拜三弟皆勵志篤學
並舉科第穆官禁近得推典秩為廬陵縣教諭去載偕
歸為養方歸時翰苑儒僲賦榮壽圖詩以慶穆奉誥挾
圖至中秋上壽賀者充庭淑人大喜更覺矍鑠衆唶唶
稱嘆以為莆世族未始有也至是患脚氣疾因以卒淑
人天性慈祥處事務厚見人無智解與饑寒者恒閔䘏
之家人收佃租必戒以殺額無苛取曰此吾家外藏寄
之以待子孫不亦可乎於婢僕軰終身未嘗撻一人公
在官嚴甚淑人善以柔承之間過其用刑故公雖嚴臨
下而不毁傷始以夫貴封孺人後以子貴進今封考季
三母朱氏四子惟秀試禮部沒于京盧氏出也三女適
郡庠生方暻林翔龍西安縣教諭林典孫男十有六人
曰洪曰濡曰清曰濓曰溥曰海曰淙曰溱曰澤曰浩曰
汴曰濟曰玉藻曰沂曰蒲曰藩女八人君子謂太中公
施豐報嗇幸有淑人之賢垂老持家福澤貴顯於今為
盛公之道於是始大彰閨門之訓有明徵矣銘曰
姑得孝婦家有慈母夫受賢室啟大其武千里一蹶悼
夫中止留餘有慶取必於子昔人有言梓材既斵貴在
後人施之丹雘蘭桂叢芳簮組蟬聯仲也登瀛館閣稱
賢錦誥煌煌講臣是錫假寧有詔慈顔以懌忽其逝矣
下從所天刻詞昭美垂千百年
周廷粲太守墓誌銘
百年來吾郡鄉試士獨正統丁卯陳冢宰一科登第最
衆猶宋劉著作之榜然明年戊辰廷對所得尤多魁傑
聲名之士内而保傅外而牧守森布天下人仰敬之若
故饒守周公廷粲其名下士之一也公美丰姿有才諝
曉暢世務初授戶部主事己巳之變郊有戎壘公提千
卒分主給餉犯難冒險能以智自全敵去監收京儲景
泰初遣勞軍于西蜀歸復差通州等處儹收芻茭公在
京通出内嚴明宿蠧窒穴軍民德之天順改元英宗皇
帝復位大行黜陟命吏部擇郎官御史有望實者為牧
守得公等十有四人宣入便殿面諭以治道賞寶楮賜
宴而遣之凡此皆前所未有異數也公拜知温州府淛
東之俗習尚華侈巨室好事關節以立聲勢吏胥缺輸
貨于官以補之高下有價士惰廢業累舉乏人面前馬
走善設間符同規利囚繫以氣相勝積歲月不得出公
到官正已率下内外有截申嚴禮制暇日課士而辟吏
用所長事務叢沓一見輙有斬斫劑量得宜訟獄小大
刻期與决多不越三日五日諸為奸利相戒遁迹敝政
一切改紀焉郡地邊海珊江沙漲在處不清而稅不視
業民以病告公按量得實為更正之貧戶始復生意他
如學舍輿梁之類屬有司當行者無不完繕郡以大治
屬邑父老咸嘆賢父母以為創見府學潘生濬以公直
其藏匿逆黨之冤繪象于家祠之廵按御史閻鼐上䟽
旌公異政將再書考丁父封主事公憂服除改知饒州
府爬搔紏摘將以抑強扶弱而公性豪整廉隅外見不
能為齪齪細謹態廵視九卿簠簋不飭公恥之遂致官
政而歸成化六年庚寅秋也於是太夫人翁氏尚無恙
公樂養之暇構載德堂以奉晨昏寶書堂以榮誥勑傍
列勤友齋禮賓所博古軒以備文會燕遊之適閩藩參政
陸公孟昭為立歸樂坊於其第十三年丁酉五月九日
以疾卒距其生永樂辛丑享年五十七翁夫人悼念之
再期亦卒公諱琰封主事公諱彦由祖考妣以上世諱
見考墓誌配歐氏封安人子男四長文郡庠生後詔賜
郎官娶俞次槙仙遊醫學訓科娶陳次禮娶鄭次弼郡
庠生娶吳女二長適林次未行與禮俱先卒孫男四文
等既葬公于王倉福興岩之西原謀曰先人德業宜有
幽刻告于禮之外父翰林檢討廷綱以知州高昂所述
事狀走書請為銘公早從我先刑部府君遊學貴而視
我最恩乃不辭而以治郡銘曰
於赫英皇束濕御宇更賢牧民申以天語古重師帥史
紀循良善效而職世用平康公拜稽首往蒞于温欽服
弗諼三載攸聞惰業以徙諧價以絶我敏而公吏民胥
悅豪奢踰制流風斯靡峻其隄防務俾率禮薄徵簡繁
視市如野片言裁决事無留者海囓陸沉亦有息壤荒
度定賦均其消長載闢儒宮科目繼繼田餘粳稻水無
厲揭父老交嘆稀逢百年獲免黨禍留像祀焉御史飛
簡旌公治行氓之憂矣讀禮不幸滙澤劇郡起公治之
剔蠧擲垢公優為之乾沒可畏公致而還千里弗售方
臯所嘆期老慈侍而又不遐年斯位斯其命也耶
陳文耀方伯公墓誌銘
成化甲辰八月十六日江西右布政使陳公以疾卒于
官舍遺命其子璽曰張翰林同年交厚知吾深可求傳
我彭廵撫吾故友言不隠惡可傳信墓銘必委之於是
璽返柩於家乃奉張廷祥所為恥庵小傳使致請銘嗚
呼文耀之材之行海内推服世方仰其有為而竟然耶
予言何足以重公然辱治命不可辭勉受而叙之曰公諱
煒字文耀福州閩縣人先世衣冠文物著于閩之大義
具載考翰林侍讀絅齋先生墓誌絅齋元配林夫人無
子繼納林安人以宣德庚戌八月十七日生公資稟秀
朗聰悟過人甫十歲失怗力學年十八舉正統丁卯鄉
薦景泰甲戌會試登甲榜以疾未廷對奔嫡母喪歸嫡
母惟一女嫁已久公盡出母所遺衣物付之曰以慰吾
母於地下天順庚辰始赴對成進士例遣歸待次至臨
清覆舟溺子女止不行寓教山東御史劉魁軰皆出門
下未幾取回京明年選理刑又明年拜河南道監察御
史錦衣衞有都指揮自英廟時得幸連起大獄䧟無辜
公與同官因更化之初䟽其奸利謫戍嶺表中外快之
南京給事中王徽等劾内閣臣黨立廢后事調遠州公
請復其官以旌直臣不報尋差廵按蘇松常鎮四郡歲
連歉荒甚命有司發廪盈十萬以賑之諸衞漕卒遇造
舟預以月糧錢質于富室以充費而自無升斗之食公
為會其月日平其子本約歲可餘七月糧悉以還士卒
上海民婦與私夫迯其父慙謀殺丐女衣以婦女沉之
江月餘形變則誣婦翁因奸殺其女婦翁無以自明引
伏公疑令人蹤迹之果得之蕪湖巨室於是坐婦父以
死移北直隸提調學校公嚴章程勤課試而歸重名檢
學官被黜者餘三十人士子被汰者餘四千人復以生
員舊例充吏適中不學士子計特奏寢之成化庚寅陞
江西按察司副使福清商十三人見殺於石城民敓其
貲而燬其尸久不得主名公廉知為潘氏捕至伏法藩
司因盗越獄罪獄卒以故縱者二十七人公以一盗迯
而死典守者二十餘法太峻减論以徒甲午陞本司按
察使不事威刑而風稜自著上杭富商林春遣奴王氏
等歸家至番昜湖同舟人夜投十餘人于水而取其貨
王氏墮水不沒浮三十里得援出訴于公乃戒邏吏物
色之至撫州掩捕焉賍盡獲盗無一人免者臨川人陳
季宏搆民王華一為軍縣捕之急華一潛殺繼父白文
質誣季宏因捕毆死獄數年不决公疑之詢知文質有
幼婦吳氏逮之至具得華一殺文質狀季宏得减死歲
嘗旱甚公禱而雨既而有芝産後堂柱衆以為瑞公曰
此歲豐人和之兆於我何有哉吏部連薦為浙江廣東
左布政使皆不得與而公又丁母安人憂去官既為闢
祠堂定祭禮立家規且剏霽心樓以淑子姪杜門不出
有終焉之志適江憲缺使吏部亟以公補之公不得已
至官持已愈嚴馭吏愈峻而治訟愈力吏民益畏愛之
朱子語類久不傳不憚勞費為梓行於世吏部復以湖
廣左布政使薦又不與明年乃陞江西右布政使公不
以正官自逸猶隨牒分守于外弋陽樂平二邑之境有
溪介其間樂平民陂以溉田弋陽民輙潰之彼此閧訟
積不相能公躬履其地見陂可溉田萬餘畆而為弋昜
患纔二十而一遂屬一邑民諭之俾樂平民仍陂水行
溉而倍償弋昜患水之田并代其徭賦民皆樂從新昌
民陳守訓者力貧耕讀為書良善之家四字旌焉蓋凡
賦政之餘有可以勸善懲惡興學下士者無所不用其
心其風操之厲不减於持憲日也兩廣總督都御史乏
人廷議推公堪任雖俞音未下而士大夫咸色喜已有
淛江左布政使之擢而公不及見矣公為人志高行卓
所存所履一欲於正而不苟静重整暇有澄不清撓不
濁器度義所激則勇為之至處人情周世務極其纖悉
能知人邪正咸區别云然考其人終身果然妙翰墨善
吟咏片言隻字為人寶惜聚書且萬卷手披口諷非有
事未嘗一日舍去為文章典重有體恬退之操尤所雅
尚自為御史為藩憲正佐無一官不以親老乞休致為
請疏或連歲上顧遭時貪賢尚能曾不少副公志而公
於親没後惟以退休為事然既不可得則繪深衣幅巾
行樂圖題其上云念八閩之雲樹無限歸心貌七尺之
骸軀聊存逸興其識趣之高尚悲慨可想也配林氏封
安人側室王氏子男四長即璽娶臨川知縣姚志人之
女次在次里次章並未成人女二長順適給事潘汝發之
子渙先卒次恭適戶部尚書黃鎬之子璽與順嫡出餘
皆王氏所生也十二月某日葬公于常思山之原銘曰
福唐大義衣冠之聚古靈同源為三侍御翰林貳憲兄
終弟及胡年不遐而名孔碩方伯嗣之弱冠高科為學
勵行古人則那弱顔固植有如處女見義必為則莫敢
禦諫官補外時宰私意九察一䟽直臣增氣錦衣有臣
周來為(闕)瘠人以蘇按是南服發廪濟饑提
學(闕)江憲紛如陟副而正發奸示神罔不
(闕)鉤距斯得越獄誅首刑乃不慝義臣(闕)
士式訛爾心罔逾憲度和氣蒸焉(闕)
難進不售自初為官每懷棘(闕)不
逮于小恤宅既闋無意於世使者在門(闕)之制再
蒞江右聲績益揚長彼方岳將都憲綱祿秩伊何僅踰
二父夀考伊何既艾而五奚奪之遽不老其成豈天於
世未欲治平身歸閩嶠名留海宇千載悠悠稽出此處
彭惠安集卷四
