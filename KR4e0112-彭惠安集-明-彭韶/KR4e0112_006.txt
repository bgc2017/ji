彭惠安集卷六
明彭韶撰
祭文
祭朱士傑都憲文
周重師保漢建三公必有元老位寄兼崇始公未入人
仰高風曰韓與范經略軍中迨公既至人瞻德容曰文
與富夢卜攸同曷為其然素履篤忠武以禦侮文以華
躬昔在廣藩寇起嶺東公别淑慝弱撫強攻遺黎獲免
血刃膏鋒採珠鉅役誰恤民窮公馳密䟽感動宸衷一
封停詔懽聲融融布政關閩譽望益隆乃都風憲撫鎮
西戎帝顧兩廣久如潰癕移公總制曰惟舊封公也敬
賢恤民重農處事周悉罔間纖洪醜類肆虐毒矢長弓
諄諄化誘披露襟胷振揚威武以待弗從推心納降斧
彼奸兇五管以寧兩江載通承平如故民阜物豐凡此
摧廓惟公之功擢正中臺仍傅青宮星象垂異天啟聖
聰聯章以諫善類所宗曾未期月降此鞠凶騎箕長逝
朝著其空皇情震悼百辟哀恫匪無宏材匪無鉅工懇
懇體國未見斯翁某辱故吏幸會是逢知己莫報負愧
冥濛兹返柩車南望灝穹雪涕寄奠以誓始終
祭翁冰崖尚書文
惟公慱逹明慎端厚坦直吏事精能書法俊逸汪洋度
量茹納無迹恢廓規模為時巨擘方事紛擾公私填溢
談笑處之人嗟敏給或勢危疑禍機激射勇前當之人
為惕息左圖右書千卷萬帙手不停揮人推大筆前條
後例有因有革議事以制人服多識橋梓聯輝伯仲合
璧科名接武金紫相襲公始為郎金榖是職譽望隆洽
坐登顯秩擢貳司空拯民之急力請作坊减損工織謫
臨蒸(闕)武夫搆隙逮獄錦衣聖情斯惻仰荷生成告者反
斥成化改元遂都邦伯大江之西流聲煇爀漸起舊臣
内臺以陟巡撫東山三載成績司徒乏佐公其遄入乃
董京儲紅腐山積乃位八座望冠羣辟累䟽乞骸臣已
年及有詔勿朝勉理煩劇公拜稽言敢不力疾義所未
安雖死無益蒙恩許歸加禮優秩宮保進階無俾家食
月授之粲歲給之力凡此異數褒表忠赤非公莫致用
光今昔駕言行邁舍彼淮驛故知留飲微覺不懌中道
遽喪未底家室柩車南旋行道於悒遣使葬祭皇有殊
錫生榮死哀世所罕匹某等曾厠末僚或同鄉邑沐愛
有年酬知何日兹聞訃音莫不沾臆豈曰吾私為世嗟
惜馳酬一樽恨不羽翼叙哀成章言非藻餙堂堂如生
庶其來格
祭吳尚忠都憲文
惟滇之内為坤之維外控百番内制諸夷大將世守常
侍恊持臺臣總理權假便宜公起方岳既撫楚師帝顧
交人在彼藩籬老成遣鎮牙纛載移大距斯脫百孔是
彌改紀庶政威聲四馳八百用命樹撾戡黎丱人來告
課增倍竒人力不堪公䟽哀祈天聽雖高民心則怡屯
田歲入實多漏巵公窒蠧穴徵斂以時西人方戴忽焉
騎箕返柩來東駐幄于兹惟兹貴陽公有去思待公不
來而以喪歸辱官隣封久仰清規歲時音問使价不遺
今而已矣迄無其期率屬以奠雲物增悲
祭張宗器都憲文
追惟昔者正統之季公方弱冠巍然甲第聰明英偉一
時寡二仕優而學刻志無替經集子史下至書計含咀
搜羅博通強記揮翰如飛應酧罔滯海内嚮風徧攬俊
乂武可折衝文可經世允為通人展也國器始居水部
隂陽為沴公言澇甚道殣莫瘞宜預發廪以續生意朝
議從之令譽日至瞻彼太原北門屏蔽授公專城蓋欲
外試乃遭家艱解歸守制再調四明政尤卓異化洽循
良法屈常侍陟參嶺省峙乃儲備軍旅歲興饋運相繼
遷牧于浙扶衰補敝厥聲皇皇逹于四際帝顧西川民
蕃物熾俾長内臺撫循其地發摘如神奸豪斂避披閱
咨詢莫辭勞勩征播伐松人服膽氣遷瀘定黔誰能建
置加祿延賞司徒是貳毋也云亡蒙恩葬祭公居草土
其能有幾董漕缺人都憲復莅此職之難國賦攸寄歲
五百萬非力莫致士困盤慱備極勞費公往蘇之庶其
少憩上供留使萬舸來塈上下胥懽初豈附麗三孤八
座跬步可企胡不降康頻見下㿃皇命醫來投以良劑
民之無祿竟爾長逝當宁興嗟縉紳隕涕某等日忝僚
屬亦有年契隔闊數載情言莫既兹聞訃來北風吹袂
洒淚邊城馳神漢澨用陳微牲兼以清齊專使往奠公
其勿棄
祭韓永熙都憲文
惟公負軒豁之資具文武之器尚功喜為勉脩好義由
五陵之年少登南宮之甲第拜官裏行見事風起剛斷
有聲奸豪斂避乃按察於外服暫離海隅遂僉書於内
臺益揚風紀巡撫大江之西剗削百年之弊草木知名
豺狼遠逝慨重剛而過中再貶斥而坐廢未幾賜環復
移棘寺進副本兵匪人曷比出參名藩蠻氛方熾長子
帥師仗鉞節制斷藤告捷我軍增氣折馘執俘動千萬
計列郡賴之始有生意兩廣再造非公莫致揮翰若飛
人服公藝决事如流人服公智長才遠略文饒可繼御
史大夫三公之貳未老謝事聖明所畀樂一觴而一咏
又何憂而何忌云胡弗疾一夕而斃縉紳為之失聲百
越為之罷市懷德思功曷其有既某等竊官嶺表熟聞
公是兹成小康實謝餘庇畏簡書之有嚴抱生芻而莫
置謹走使价薄薦牲醴
祭黃庭獻亞卿文
繄宦途之擾擾兮慨衣食之不豐瑟縮不能出戶兮夫
豈委蛇乎自公嘆明靈之獨異兮不混混以為通脫蟬
蛻於汙濁兮振鴻飛於冥濛爰以簡而自命兮誓畢吾
生以相從昔冢宰魏夫子兮一見公而改容遂馳名於
俊造兮徘徊乎郎署之中彼吳下之紛華兮乃百貨之
所鍾公往使乎其間兮垂一槖其屢空出參預而典藩
兮自江右而浙東旋召環而登用兮少司徒之優崇分
留務於南都兮曰四海之所宗寬帝顧之西憂兮玉節
迤邐乎蠶叢蟊賊屏迹以遠去兮民俗藹其和同老臣
不可久外兮肆納命於上宮何彼蒼之不弔兮遽一疾
而長終嗟欲詰之無因兮信神理之難窮某等忝承節
制兮久欽德風南望閩山兮臨穴弗躬敬寓一觴兮以
寫哀衷
祭陳孟寬知縣親家文
惟公資性開朗兮坦實不欺彬彬君子兮後學之師門
戶甚正兮趣向甚夷禔身以禮兮介特自持處事以義
兮劑量得宜不諂不瀆兮公是公非善談名理兮聽者
忘疲惟造詣之獨得兮騁雄偉之宏詞久遨遊於芹泮
兮不見售於主司年既強而始獲兮登甲第之巍巍期
晚成而大用兮僅試邑於江涯實賦與之定分兮非人
力之可為勤脩職業兮孰計崇卑六事克舉兮苞苴莫
施平易及民兮民其愛之政成美解兮喬遷有期徑歸
展墓兮浮榮若遺書來報我兮年已及耆青山可樂兮
白雲可怡予為蚔蛙兮從臾不疑歲月幾何兮曾不旬
時書猶未逹兮公疾弗醫兒女姻婭兮重以故知離多
會少兮中心孔悲兹胡遠逝兮莫恤我私進誰相從兮
老誰相依南望故鄉兮山川渺瀰佇立反袂兮泣涕漣
洏椒醑寄奠兮公其格斯
哀李英玉先生詞(有序李諱瑩别號守愚)
李徵士先生與先刑部府君蚤以儒士相往還韶獲拜
之先生試于鄉不售退而教授于城南務巷以詩文自
娛再遷于後棠村遂定居焉先生資性坦直出語即見
肝肺人無賢愚皆樂就之方壯時有司兩以明經薦皆
辭不赴最後以賢良徵鄉士大夫咸欲先生一起迺勸
行先生勉從至京師銓曹試其能亟稱焉移文覈實將
授官先生不幸卒于旅舍蓋莫非命也韶早辱先生知
愛叨忝今日方喜得求誨以無負初心而先生不可作
矣嗚呼哀哉孰知我悲乃為哀詞以寄予情云
吁嗟生死兮晝夜之常生順死安兮其又何傷先生奚
死兮客于帝鄉文則多有兮材又孔良胡不乘時兮奮
飛四方困彼場屋兮幾閱星霜棠村嘉遯兮身隠名彰
明經再薦兮乃入觀光故人(尹旻)冢宰兮汲引弗忘匪私
是暱兮職在明揚大堪任邑兮小列儒庠一命非侈兮
行道可望乃猶弗獲兮實命不臧魂魄何之兮凄迷故
疆風神如在兮月滿屋梁嗟哉先生兮似是而亡丹旐翩
翩兮白露瀼瀼言念疇昔兮實沾我裳三尺之墳兮于
彼道傍百世人知兮有道其藏
彭惠安集卷六
