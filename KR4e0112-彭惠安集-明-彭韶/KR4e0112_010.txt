彭惠安集卷十
明彭韶撰
贊
最拙翁贊(司副周木之祖)
道以拙存俗以拙美曷為最拙兼是而已天巧其報視
爾所履不在其身必在孫子
柯孟時殿元遺像贊
高材遠韻清標粹學倫魁之中嶄然頭角玉堂賓詹歛
博施約四海望之北斗喬岳若究其用庶興禮樂
何廷秀侍郎畫像贊
許公在開元而家學益振申公在元祐而世德益昌由
包羅之廣大實踐履之輝光業在信史後人所望孰完
厥美而集其芳人也如愚闇然日章其必充遠到之器
而可合二公之長
彭文憲少保公贊
端重寡默瑚璉珪璋太學羣處衣冠必莊夙有令望入
閣遭喪解官忤旨歸斥奉常碩果存剥留翊嗣皇經綸
治平詞章未遑大魁首相科目有光
中山徐武寧王贊(諱達鳳陽人)
天眷聖明篤生賢輔削平羣雄翼我洪武反狄隂山雪
恥千古攻城弗屠手完藏府錫爵分茅以有魏土奠彼
朔野莫敢予侮氣作山河不物以腐
開平常忠武王贊(諱遇春濠州懷遠人)
長材偉貎猛如&KR2143;虎手提椎埋早歸真主強漢偽吳席
卷以舉長驅入燕光復中土錫胙疇封以開鄂渚允矣
元戎赫然威武廟祀于通血食千古
誠意伯劉公贊(諱基括蒼人)
天地方否曷仕於時運際休明仕止乃宜就桀就湯節
義奚虧大哉王佐燭物炳幾運籌制勝翼龍以飛昭回
制作文章是咨允為宗臣爾爵爾祠
岐陽李武靖王贊(諱文忠泗州盱眙人)
勲戚之胄一世人豪淹貫羣籍曾是六韜甲囊畫赤家
有戰袍宋元故都兼舉並包宣威萬里實惟爾勞庸建
上公以國于曹追王廟食没膺寵褒
寧河鄧武順王贊(諱愈泗州虹縣人)
惟武順王洸洸丈夫功參佐命義旌之初氣蓋六軍視
敵如無何堅不陷何強不鋤弔民禮士慰彼來蘇節鎮
八州恩信以敷稽古凌煙褒鄂為徒
東甌湯襄武王贊諱(和鳳陽人)
堂堂襄武沛豐故人股肱之佐心膂之臣徙下江東奄
舉甌閩摧堅撫順弔伐用申六合一統允藉元勲釋兵
以老情寄彌親功宗元祀李鄧其倫
翰林學士承旨宋公贊(諱濓金華人)
春日載陽列宿繁張江流湯湯是為先生德容之粹文
名之高學問之長參贊密勿翼導元良功在萬世其曷
敢忘
御史中丞章公贊(諱溢浙江龍泉人)
元失其綱民率為厲出而濟時去以全義結廬匡山以
待聖世營田觀風莫辭勞勩提兵于南邦人攸暨臺端
諤諤金作汝礪忠孝全歸心無所滯
黔寧沐昭靖王贊(諱英鳳陽定遠人)
於惟昭靖早育潛宫知勇自奮克叙戎功戰守方隅閫
寄攸崇西南大敵元室遺宗負固有年拒命弗通一鼓
平之百蠻率從即彼開府以錫世封
國子祭酒宋公贊(諱訥大名滑縣人)
中州文獻遺緒可徵稽古力學飾車以行百僚讓德六
館蜚聲嚴而有愛樂育羣英乃叙教條爾凖爾繩士皆
適用一人以寧制詞褒重吾道增榮
定興張忠烈王贊(諱輔河南祥符人)
桓桓太師國之柱石討平南交以廣禹迹吏于其治職
方是入反側連衡餘蘖復息再勞戎行以靖疆埸百蠻
聞風來貢重譯美哉斯勲名昭罔極
平江恭襄陳公贊(諱瑄合肥人)
轉粟江淮灌輸京師濬鑿河渠避海于危菀彼柳隂在
河之湄以息以薪行者如歸節其勞逸士飽而嬉歲漕
百萬卒倍而竒秩祀侯封令名允垂
少保忠宣黃公贊(諱福東萊昌邑人)
番番老臣實篤忠貞南交内屬蕃屏是營公往殿之屹
然長城載安反側盡瘁竭誠十有九載優詔歸寧三孤
峻秩留後南京論文考德稱情令名
左都御史顧公贊(諱佐河南太康人)
太康之墟卓有良臣烈烈汝介匪矯而真高簡不接一
榻凝塵尹正天府明察如神擢中執法實表縉紳赤棒
生氣公論以伸事歸臺閣弼予一人
少師文貞楊公贊(諱士竒吉安泰和人)
秉節堅貞元氣所鍾早孤自奮嫓美文忠江湖脱穎館
閣優崇知人畢達休休爾容匡輔四聖恩寵始終有文
有行有謀有功師垣眉夀一代儒宗
少師文敏楊公贊(諱榮福建建安人)
文武兼資通人之器運籌帷幄攘寇千里擁佑三朝捧
日而起恩遇有加抑畏無替保身全名經邦掌制巍巍
當時燁燁來裔卓哉相業吁其難繼
少保文定楊公贊(諱溥湖廣石首人)
江漢炳靈以發文明早居館閣晚踐孤卿懲艾思咎處
困而亨謙虚好學保泰以貞老成體國蓍龜典刑東里
建安參合成名二十餘年光輔太平
學士忠愍劉公贊(諱球江西安福人)
於惟忠臣詞林之英沉思力學好義勇行太阿倒持執
命腐刑乞戒履霜勿致堅冰不售蒙難乃險而傾褒贈
官階節惠易名凛凛大節萬世猶生
祭酒頥庵胡公贊(諱儼江西南昌人)
慥慥君子儒林之特匪耄于年亦邵其德不卑小官彌
厲堅白蜚英翰苑物論允塞大放璚琚深探隠賾師表
成均言行維則歸老東湖太子賓客
國子祭酒四明陳公贊(諱敬浙江慈溪人)
行方而嚴學優而粹勢利紛如頽然無累抑抑德隅人
望知畏詞林重輕卜其進退師于國子身以為誨朋來
是樂不懈于位時有古廉於公作配
工部尚書文襄周公贊(諱忱江西吉水人)
學博而䆳禮和而恭茂著才猷爰作司空撫綏南服國
計以豐民無移粟歲不知凶惇大成裕沛乎有容没而
尸祝人仰休風二十八宿孰能右公
國子祭酒文毅李公贊(諱時勉江西安福人)
於乎剛士浩然正氣博聞有養學自中秘危言峻行歷
事四帝臣身百折臣心不替學士司成奸驕我忌荷校
願代門徒之義歸老于田名儒風致
副都御史思庵吳公贊(諱訥直隸常熟人)
古貎古心學窺性理孝義幼聞實形踐履避迹儒醫監
國所禮乃教世胄乃司風紀卒貳留臺清德莫比篤老
劬書以忘憂喜修正遺文垂訓無已
永國武襄楊公贊(諱洪陜西漢中人)
孰闞王略直至便橋偏重勢成神器幾搖公往當之以
却天驕堂堂侯封冠彼百僚兒童知姓奸蘖氣銷回鶻
羅拜呼韓趨朝壯哉虎臣不數嫖姚
吏部尚書文靖魏公贊(諱驥浙江蕭山人)
百年眉夀天官上卿盛德雅望遠邇著稱海内達尊莫
之抗衡謙虚守禮簡朴性成好學不厭篤老精明使臣
就問特眷聖情辭免後事遺世凖繩
禮部左侍郎文靖薛公贊(諱瑄山西河津人)
力行好古進趨有程寤寐河洛以究舂陵敭歷外憲大
棘之卿縲絏非罪復起而丞貳卿掌制以弼以承豈寶
遠物而志可行乞年以退維道之禎
左都御史軒公贊(諱輗河南鹿邑人)
於惟廉士古之李及惟彼為通覆謂我激我豈激者百
年一日廉憲中丞風紀以植讒諛不行奸墨屏迹乃掌
邦宗勁節愈力老而復起憲臣是式
戶部尚書恭定年公贊(諱富直隸懷遠縣人)
允毅年公古之遺直朴忠自與中外荐歷乃貳憲臺拊
循疆埸不合而歸蕭然一室輿論起公司徒是職保民
薦賢人服公識百世聞風懦夫可立
吏部尚書忠肅王公贊(諱翺直隸塩山人)
惟忠肅公松栢之姿鐵冠岳岳都憲攸宜三撫外服亦
理戎機晚登太宰乃位宫師淡然無欲不識姜姬而况
苞苴莫我敢施古三不惑於公見之
少保文達李公贊(諱賢河南鄧州人)
河岳之英鍾為哲人體貎明粹踐履貞純潜心六籍濯
舊來新不二以止乃翕而信受知英皇忠信日親密勿
帷幄人望如神太平宰輔定策元勳
吏部左侍郎文莊葉公贊(諱盛直隸崑山人)
顯允文莊萬夫之特博學宏詞忠言遠識君子焉依樂
善無斁給事青𤨏以登憲職撫綏朔南保釐勿失吏禮
之貳德音秩秩希文不相古今所惜
彭惠安集卷十
