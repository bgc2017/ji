榖城山館集卷三
明于慎行撰
五言古詩
飲鮑莊泉石淙(在泗水縣東)
行歌涉沂泗暫偕魚鳥歡碧草夾修逵炎風吹我冠道
旁有嘉樹四月秋聲寒俯見石淙水突出成潺湲清虚
涵雲日滴瀝鏘瑶環主人有逸興為我陳盂盤解衣坐
魚笱揮手截素湍瑩徹青玉鏡照我顔色丹泠泠漱瓊
液飛沫盡可餐祓洛未為盛臨濠愜所觀遲暉速短炬
走海無停瀾能將雙蓬鬢逐彼兩跳丸長謠望前路於
此且盤桓
石竇泉
異哉石竇泉此竅何年鑿湓流鳴地底砅岩成大壑駭
浪懸且騰驚湍飛復薄歘如玉壺倒靃似春雷躍片片
廣陵濤洒作霜天鶴增澆旋石瀨猗靡龍鱗絡淈汩入
回淵欲去復疑卻孟公酷好竒取瓢承濆瀑我亦一俯
首慡然心魄愕四月衣袂寒共謂秋霜落嗟哉造化工
於此固槖籥
從泗上歸宿杜太學莊舍
暮從川上来兩袂涵清輝回首睇泉皋蒼茫紫烟飛相
挈入村舍解鞍控板扉牛羊深巷入雞犬空墻依中庭
有花樹鬱鬱何葳蕤山月在簾牖星河亦已稀宛然林
壑姿顧視朝市非主人有旨酒行吟聊共揮避世豈在
遠此中可忘歸
登嶧山絶頂有懷賈大卿石葵
兹山一何高岱宗青未極峻削玉芙蓉去天不盈尺我
来嘯良偶杖策探竒跡窈窕尋幽壑嶇嶔捫絶壁俛首
瞰虹霓四望寥天一重隂萬里生遊目忽不懌睇彼東
南陬山川含奥邑滄浪如衣帶半掛青巖色中有素心
人寤歌方宴息欲往一相覿其如修路隔據彼孤桐枝
臨此萬仞石願因天風吹達我心相憶曲終絃欲絶撫
琴長嘆息
曝經石(泰山下阯)
朝下天門關夕憩曝經石此石自何年斜倚萬仞壁疊
嶂灑飛泉匹練百餘尺水底玉篆分了然成鳥跡其文
乃上古讀之茫不識誰參雪竇禪永示金仙跡渌池低
寳樹宛見祥河出兀坐聽潮音洗耳心方寂
送范涵虚太史入閩
臥病謝人徒塊焉處寥廓客從何方来緘書投我槖開
緘見故人我心忽不樂問子今何適行行入甌駱甌駱
日南陬思客春梅落冉冉江中雲迢迢海上郭太息念
我曹十載依銅爵云胡乖羽翮南北成離索驚颷拂林
樹洪流奔大壑鳳棲無靜柯龍游安所托聞君有良劒
舊在豐城鑿佩之入山海不能逢不若寳此千金質百
鍊焉能鑠今我方無為草玄惟寂寞
寄張洪陽殿讀豫章四首
月出何皎皎照我堂南端愁人苦難夜躑躅起長嘆長
嘆將何思念我平生歡江湖萬餘里道路阻且難孤鴈
過我庭悲鳴風正寒願傳尺素書報爾青琅玕書成在
懷袖涕下不能看
昔我從良友翩然遊帝傍有如雙黃鵠厲翮起高翔風
波一相失天路何阻長三秋為一日噭噭遥相望周周
嘯儔匹銜羽正徬徨麋鹿索其羣孤號在莽蒼咄咄久
沉吟為君心内傷
海上有浮雲鬱鬱雙龍闕何意回颷吹翳此瑶臺月風
雨忽冥冥九關不可謁直木忌為材甘井常先竭人生
百年内鼎鼎何超忽日月跳兩丸誰鍊黃金骨富貴亦
何為芳華有時歇寄聲問所欽好食山中蕨
王陽方結綬貢禹亦彈冠虞卿為其友解印去邯鄲千
金重然諾百折不辭艱窮逹相與俱飛沈豈異端末世
逐榮寵斯道亦已難裊彼女蘿枝纏綿誠可嘆君為千
尺松我為一握蘭蘭松不相結惟以共歲寒
寄習豫南太史閩中二首
颯颯雙鳴鶴集彼玉樹林凌風振逸響各有九霄心如
何乖羽翼形影互飛沈君滯炎海上我棲梁父隂佇立
望川梁江路迥且深豈無一札書飛鳥不懷音睠彼越
鄉嘆感此年歲侵一為同心謠涕下霑衣襟
日夕登高臺悠悠望南海南海不可從萬里隂雲靄念
我同心人畱滯方何在一出咸陽門歲事數已改𦕈𦕈
睇空江曄曄生蘭&KR0581;日晏江水寒美人殊不采如何桃
李顔含笑揚光彩保爾歲寒心芳華自晻靄
送田鍾台宫諭視篆南都二首
東風入上闌衆草靡靡綠有客遠行遊倚舟河水曲河
水深且長帆檣千里矚金陵佳麗都洵美多舊俗石渠
對圖史吏隠諧所欲奈何卑棲子風塵獨躑躅緣木諒
難工積薪空自束極眺遠行雲願作雙黃鵠
别日一何久會日一何難浮雲滿天地遊子路間關為
君置斗酒四座慘無歡仰視明星輝俯觀溝水瀾聚散
諒無凖浮沈寧足嘆少年多意氣碌碌非所安願敦久
要誼相期以歲寒
夏日邀朱令君飲楮村石淙
山公在襄陽日醉習池月歌聲起銅鞮至今名未歇我
侯有仙標邈與世人絶抱琴出邑郭来采石淙蕨石淙
何潺湲流水歕玉屑蕭颯洞壑鳴五月寒人骨方塘一
片石混沌本無缺自從庖羲来畫作赤文裂遠望峽水
流猶似天山雪此中有真賞欲語不可說掃苔臥石坪
山月歸可挈
七月十五夜同朱令君吳文學汎舟北溪
抱病臥江海屢經故國秋閉門覽羣動自得静者謀仙
宰有逸興強我北渚游時值七月望寒蟬呌新秋槐柳
夾修岸山鳥鳴啁啾搴帷望孤嶼迴橈背古丘歌聲上
雲漢玉管吹汀洲須臾綠烟滅好月尊前浮皎如瑶臺
鏡瀉作金波流仙人垂素足桂樹枝相樛掃石布瑶斝
弄水驚素鷗風飄寒梧響露下莎雞愁清景不可奈中
夜仍淹留歸路悵明發此歡焉可求
登華不注絶頂
齊都多名山兹山獨邈絶中峰帶湖水華頂畱寒雪一
枝玉芙蓉翠黛若可掇我来凌青冥倚嘯紫雲裂嵐氣
互氤氳波光半明滅平野碧烟浮長隄春樹沒流覽望
扶桑欲見蓬莱闕雲間逢真人舉手問寳訣泠然紫芝
想了與紅塵别佳游難再得夢想何可輟
泉上
偶坐泉上石暫與人境隔天光涵清虚水木有佳色心
對游魚閒目送孤雲白凉颷山際生微雨天欲夕
送楊廬山戸部左遷淮陽
華月出高牖新猋激廣軒斗酒酌良夜君懷胡不歡昔
藝名城樹今握畫省蘭作吏既彊項為郎亦苦顔如何
流雲景奄忽無定端言從淮海至又客淮海[田耎]摻袂即
往路永嘯涕汍瀾騄驥志千里松柏厲歲寒壯心苟不
渝坎壈亦何嘆去矣崇令圖久要慎莫諼
壽四明沈封君九十
林類不知隠行吟聊帶索伏生老嗜經於道為糟粕何
如海上閭三老同賜爵上老冰雪肌下老顔如渥中老
正敷愉九十骨矍鑠釋智絶町畦縱心遊恬漠有子漢
列卿名在石渠閣洗沐一来歸六傳讙城郭玉笈綠綈
封寳駟黃金絡華旍既綏綏綟綬何若若上堂問起居
跪進丹丘藥羣從歘相從翩如鸞與鶴仙氣結雲霞君
恩散林壑翁其愛玉體延年千歲樂
題王母圖壽新建張太夫人
西山一何高上有列仙館阿母幾何年皬然霜髮短丹
室搆瓊英霞衣出火澣上元受寳訣雙成吸玉管俯視
瑶水波幾度清且淺青鳥雲中遨飛鳴正睍睆玉函墮
真圖仙氣人間滿侍中歲星魂燕喜何衎衎取彼玗琪
實跪進車渠盌若木曉暉長桃花春氣緩一奏玄雲謠
永歡閬風苑
哭弟三首
嚴霜下前除朔風凄以烈今夕復何夕同生成永别疾
疢能幾時音容忽已滅稚子號中閨阿母啼成血有兄
滯天隅之死不及訣仰視雲間鴻呼羣中斷絶俯觀庭
中樹瓊枝已再折永嘯涕如雨沈憂鬢成雪豈不懷大
觀至情疇能掇
天地有大運物化莽茫茫蟪蛄一何促彭𥅆一何長摧
心嘆吾弟茂齡成殀傷明珠沉碧海神劒蝕精光念子
平生日沈痛結中腸俎几設虚奠旨酒盈素觴魂兮無
不適當復来我旁屏營望南阜攬涕下沾裳
昔我過里門訣爾衢路側撡袂對賓友悲風聲正廹猶
言生離苦知作窮泉隔含意恨未伸生死各脉脉睠懷
握手地心折秋山陌人生一世間忽如逆旅客誰能以
蘧廬噭噭號真宅三復桑戸吟一哀聊自釋
擬門有萬里客行送胡孝廉孟弢孟弢為其先
君求志遠走長安云
門有萬里客攝衣造我堂風塵著眉目車馬倚道傍問
子今何為執手涕沾裳自隠匡山隅承歡樂且康三復
南陔詠旋廢蓼莪章飲棬悲鳴木陟岵悽嚴霜日月既
不處遺德亦未忘幽蘭委澗沚無風誰為揚願子片石
書永我寸草腸以兹冒炎暑屣履涉江湘我聞再三嘆
俛仰以徬徨亦有明發懷感此中情傷念君苦行役且
復盡一觴修詞諒非任其敢沫餘芳君懷雙虹劒耿耿
明星光一當萬乘主為寳誠難量如何慕臯魚空為孺
子愴歸其保玉體天路以翶翔
題張中丞傅野萬玉山房卷
吾慕竹溪逸愛此竹樹林悠然展幅素綠玉何蕭森萬
竿挺寒翠千畆横素隂亦有高節士結廬江水潯夾池
亂橘柚拂檻鏘球琳詎開蔣詡徑但撫山公琴朅来仙
省遊雙管耀華簪截彼虬龍簳寫兹鷟鸑音無為睠荆
渚寤宿增遐心此君在几席可以澹塵襟念本孤生植
冉冉泰山岑願為琅玕贈徙倚一長吟
送王宫庶師竹請告南旋
凛凛歲云晏雨雪彌中林念子即往路河梁阻且深廿
年事明主謂比雙南金國恩豈不懷胡然有遠心東臯
解懸耜中谷發鳴琴松蘿夾戸牖山水流玉音何如長
安遊輿馬日駸駸素衣一以染華髮又欲侵蹇予魯狂
生于今亦越吟送爾結長想極目青山岑
貞婦吟為長安潘氏母賦
中庭何所有藝彼竹與蘭竹蘭被戸牖玉樹羅堂端天
風西北吹衆香越以繁借問此何居言之辛且酸本家
東海上羈旅在長安良人早見背遺嬰亦已單秉心在
冰蘗誰能惜盛顔楊枝耀春華栢枝凌歲寒豈無青陽
輝良非我所觀補衣為兒襦輟食為兒餐兒從長者遊
斷髮佐兒歡以此持門戶幸不墮衣冠我聞慕且悲此
義世所難共姜名不沫文母節未殫試為貞婦吟一倡
再三嘆
上外舅秦翁生辰
近親同里門遠親異鄉邑何况舅甥歡津梁千里隔宿
昔忝乘龍門闌在咫尺阿翁豪且賢雅稱閭右室遲暮
無它男所托惟女息廿年隨宦遊庭階亦寥寂中歲鞠
兩雛恩勤瘁心力女兒在襁褓男兒操紙筆翁媪歲時
来撫摩均自出伊予久懷歸蹉跎年歲逼惻愴骨肉情
含辛念非一兩雛忽相牽長跪繞我膝届兹中元秋阿
翁弧矢日賓從列中堂杯觴行絡繹兒母在天隅間闊
增煩悒請耶篹片詞寄我離孫臆我聞兩雛言吟嘆心
戚戚孩抱亦何知母慈良可識翁今七十三媪亦過七
十丹顔未全改縝髮但稍白矯矯矍鑠姿少壯或不及
海桑千仞枝池桃千歲實鬱鬱岱山松纍纍丈人石持
此壽翁媪永列丹臺籍時和復年豐娱樂加餐食早晩
歸山樊聚首多夷懌揮翰為長歌歌闋情未極
冬夜方胥成過訪
玄雲結重隂北風凄且寒端居寡言宴惜此芳歲闌客
從遠方来入門正其冠解裝出所有贈我青琅玕其物
有光耀握之感且嘆華鐙列堂隅酌醴羞盤餐片言意
氣合昵若平生驩風雅久淪替學海多狂瀾衆目徒熒
熒誰為曠古觀問君四方志前路何漫漫時俗賤文史
世事多艱難勉哉樹芳軌榮名不可殫
春日寄陳從訓
上日臨高臺平隄草已綠感物動我思騁望春江曲春
江不可涉幽人在空谷葺彼桂蘭宇好此蘿薜服舒嘯
穆鸞凰結佩鏘瓊玉居依戴顒宅遊踵焦君躅豈無席
上珍風塵匪所欲一為傾盖言相期違世俗十年曠良
覿念子心煩促寤寐豈不諧綿道如川陸悠悠河上魚
渺渺雲中鵠緬懷一札書徒勤萬里目眷言崇令名加
餐以為祝
題崔仲素郡丞撫松亭
藐彼海上山雲氣何寥廓中有孤丘亭蒼茫臨大壑約
壁荃與蘭塗材匪丹雘亭端亦何有長松雙落落下根
盤虬龍上榦棲鸞鶴泠風無時休秋霜被已薄主人北
州牧解組躭恬漠亭中諧寤言松下恣盤礴月出鼓鳴
琴永夜聲蕭索載詠彭澤吟古今偕至樂顧見泰山隅
五株良有托萬古稱秦官貞心無乃怍請移植此亭為
假山中爵食彼偓佺倫共鍊延年藥
閒居述懷
白日御颷輪西下何其速河流東到海日夜波聲蹴人
生正百年榮華不滿目君今亦胡為沈吟長蹢躅北里
有良友南隣多舊族相羊山水間聲若絲與竹斗酒可
相娱極宴適所欲何必宛洛遊裘馬相徵逐制命固在
我無為自局促
新春獨坐有念
青陽布歲和鼓籥回嘉律如何后皇心條風猶慘慄七
日不出門塊焉坐斗室咄嗟顧庭除感念端非一豈無
閭巷歡亦多朝市匹白首盡如新誰為膠與漆避世良
所欣延齡豈有術人生陶大塊飄如駒過隙苟欲役風
塵何物關名實旨哉盈觴酒優游以永日
元夕家宴示諸子姪
端居逢節序中情尠所歡常華既云瘁谷風良不完佳
夕謝賓徒且復陳盤餐丱弁既列侍孩抱亦團圞尊酒
日云晏華鐙爛以繁九枝蘭桂燼四照玻瓈丹笑語不
知疲迢迢清夜闌永懷家門念俛仰固多端依棲幸不
遠蕃碩已可觀慎旃各努力保作誠為難
泰山對酒贈馮琢吾少宰
晨登泰山坂四顧何茫茫浮雲蔽若木旭日開扶桑隂
晴倏忽變登頓多蒼黃長風四面至烈烈吹我裳客子
駕言邁行行陟帝鄉前有一尊酒臨此萬仞岡綢繆亦
何念展轉不盡觴結交睠金石悵别懷參商高舉步萬
里遊目涉四荒其雨怨杲日若濟思舟航努力事明主
庶令泰道昌
靈巖送别琢吾
山館夜不寐起視明星微北斗掛楹牖天河垂欲晞客
行一何遽申旦從此辭十年聊一晤此後長相思斗酒
不得醉涕下沾裳衣君如山上雲作雨彌天施我如澗
中石抱此不化姿浮沈各有以本自相因依寸心苟不
渝安在合與離願言保黃髮待子成功歸
寄題朱金庭宗伯逍遥樓一首
我有同聲偶宛彼天南隅十年曠色笑萬里違音書坐
逢越方人跪問今何如方修南華義閉迹重樓居重樓
何縹緲迴架名山隅星月宿雕檻虹霞帶綺疏雲門列
遥障剡水周前渠冥韜寡談讌遐眺多謳歈違哉曠士
懷自執環中樞鷦鷃棲非隘鵾鯨潤豈餘至遊苟有托
焉適非吾廬君今息溟海吾亦耽枋榆室遐人尚邇年
往意未疎恨無雙飛翼徑度三山閭永言鬯玄旨婆娑
以自虞
蜀山湖遊太宰吴介肅公精舍感述
渺渺汎平湖亭亭望孤嶼秋風莽蕭瑟川光澹容與昔
有素心人此焉躭宴處下帷探道帙閉關謝塵侣狎從
鷗鳥嬉遐慕鴻鵠舉國卿豈不崇視若鳶與鼠遺構今
尚存高芬疇克旅白雲去不還寒山靜無語景行不可
得迴橈徒延佇
壽周燕川封君為司理周君作
逖彼瀟湘水北流雲夢隂鍾靈孕華閱寳樹何蕭森長
公楚山玉仲甫荆南金叔君何所韞葆此席上琛力田
笑株守談經軼陸沈甫志藍田璧旋鳴單父琴政聲彌
漢沔士譽播江灊自振雙鳬羽還成五桂林名郎負竒
采天闕彯華簪執法奎婁野揚芬岱嶽岑奏牘荷殊寵
陟岵勞遠心秦雲睇菴薆蜀道歌嶇嶔願言蘄壽祉酌
斗思愔愔長跪再有獻所獻非球琳玄霜十洲采瑶草
三山尋服此顔如渥無使華髮侵漢水誰謂廣湘水誰
謂深聊挹滄溟潤流君世澤吟
冬日得馮少宰用韞書問寄謝一首
北風一以厲雨雪何漫漫江湖莽浩淼周道阻且艱故
人在千里寄我雙羅紈織成不惜遠為念衣裳單感兹
平生意提挈再三嘆别離未覺久年光忽欲闌幸有裘
與褐可以禦歲寒七章匪不麗所適燠且安卷衣置篋
笥怊悵不能諼
題睢陽魯夫人貞壽卷
伯姬魯國女作嬪儀宋宮委身殉烈焰名與天壤終伊
誰嗣良軌請歌貞媛風淑靈禀鴻造典訓開儒宗生年
汶陽里遠嫁梁園東君子秉明誼德心協所崇瑟琴諧
雅調環琯多莊容嬿婉未及竟隕棄號蒼穹秋霜激素
質朝日明丹衷和丸佐兒誦停杼代兒舂日永非在夏
宵長非在冬奄忽歲年邁拮据堂構隆永懷背堂念不
受清臺封貞如幽澗栢含翠凌高空皎如旋淵玉吐耀
干長虹母師饗嘉號女史圖芳蹤一為鳬鵠嘆感慕何
時窮
慰宗侯玄同契丈居廬
端居歲云晏雨雪塗周行寒夜不得寐起坐思天方天
方有良友皎若珪與璋間者闊聞問匪謂殊津梁方修
倚廬禮自廢蓼莪章天風號林樹烏鳥鳴聲長曾閔既
人紀臯連亦國良吾邦賢聖里風軌敦侯王願言一往
慰我馬摧以黃居諸諒已迅霜露多悽愴光前固有道孺
慕徒為傷君其勉餐食錫類方未央
謝少傅蛟門沈公書問
徙倚步中庭仰見飛黃鵠黃鵠自何方遺我一尺牘開
牘見所欽慰借溫如玉為寄雙織成無非錦與縠卷書
置懷袖感嘆不能讀匪無遠道思畏此川塗曲間别十
餘年故情猶爾篤欲以報綢繆山雲不可掬天道有盈
虚人情多蹢躅狐白豈不珍褐衣亦已燠苟存歲寒心
不在違所欲
題吴母貞裕卷二首
衛姜植特操鄒孟秉義方貞哉延陵母曠古嗣遺芳素
衷矢皎日烈質凝秋霜笄總奉君子瑟琴靜且良一為
終天訣掩鏡銷鉛妝晨炊井牀凍夜績釭輝凉中庭長
瓊樹復汎崇蘭光璇室有彤管名與星嶽長永言歌黃
鵠三嘆沾人裳
女貞既有樹女清亦有臺不如母師號雲漢天昭回丹
泥北堂燿璇牓深閎開表閭與錫命流耀江海隈子為
簪筆史倚柱稱瓌材孫為含香吏抗章胡壯哉家聲一
以振母節益以恢正氣凛千古榮名肅九垓歌言樹令
軌以拯流風頽
瑞榖謠為郡伯劉公賦
我服汶陽隴穫彼麻與菽道逢拾穗人軒眉行鼓腹問
言何所欽吾邦有仁牧濊澤若雨暘庶徵協寒燠芃芃
萬寳登穰穰三秋熟舊聞嘉禾名今見嘉禾蔟一莖二
三岐多者至五六異畆荐周塍合穎標唐籙惠露洒瓊
臯條風披廣麓上充德政符下錫氓庶福不謂憔悴餘
歡聲洽比屋我聞三嘆言地寳一何渥有淵不産珠有
田不産玉固知聖后心所貴惟民榖願以魯史書仰佐
豳風祝昊貺感皇仁流膏豐海隩
題鄭雙峰先生鄉賢卷冊
谷口有逸民秉耒在巖穴儒宗遁北海牧伯欽高節二
公世所師豈伊青紫列誰者嗣流光華胄棲東越握槧
謝公車服隴躭郵畷獨行州里孚篤誼神明徹生不采
芹游沒從舍菜醊典禮曠無前清芬耿不滅神報一何
延永錫鍾遺厥亦有公衮褒金書貤象闕種木百年隂
種德百年烈末俗徒皇皇芳規胡不晰
題邵武丞鄭公名宦傳冊
古者侯與卿侐寢無遺跡桐鄉一嗇夫至今有社稷民
志諒難諧德聲允無斁邈哉邵武丞乃與千秋匹蚤躭
竹素編暮隨升斗檄十載和鳴琴鸞鳳棲枳棘折獄照
覆盆賦政懸尺籍老掛武夷冠雲臥仙巖碧猶餘棠樹隂
清風滿舊邑長吏備時烝澤宫參侑食赤紱豈無人伊
誰分半席柳勒武功銘韓記藍田璧婁江筆如椽亦永
循良績公真不負丞是為黃綬式
紀夢二首
昔夢遊閶闔謁帝明光宫天衣馮玉几顧笑回春風眷
言苦行役賜酒盈金鍾飶芬滿襟袖色瑩玻瓈空吸之
不能半已覺衰顔紅洗爵再拜謝幸免傾側容小臣升
斗器既醉心怦忡沈湎豈不愉無乃烖微躬大福諒不
再君恩既有終
夢從化人遊虞我以竒巧平地疏清渠中有萍與藻遊
魚三五頭淫裔何鮮姣良無波濤驚似有雲氣繞臨流
羡且觀不知牀月皎記念在恍忽躊蹰至天曉夢中幻
已滅寤言復何道
榖城山館集卷三
