穀城山館集卷七
明于慎行撰
五言律詩
春日同于子冲上靈巖寺四首
寺自高齊闢山從岱嶽盤雲霞千嶂曉風雨萬松寒路
繞泉聲入花分鳥道看忽聞鐘磬發作禮叩旃檀
為訪名山勝來參梵帝筵烟霞圍寶地龍象擁諸天喻
法曇花落翻經貝葉傳朗公今化石不轉謁金仙(山有朗公石)
春隂連嶽麓法界滿祗林巨壑浮雲細懸崖白日深野
僧閒入定山鳥靜多音幸共齊年侣同皈出世心
雙峰最高頂倚杖白雲扉樹杪看人出山坳送鳥飛鐘
聲衆壑滿香靄下方微三觀憑闌得因風欲振衣
寄張玉陽年兄汴上
我行殊未久君亦解朝衣世路無工拙時名有是非莫
談温室樹聊采北山薇夢斷夷門道秋深鴈不飛
閣夜
何處夜色好月明獨倚樓一聲長笛起吹裂萬山秋風
露凄以冷星河靜欲流懷人不可見天末𦕈含愁
雲翠山天觀和朱可大韻
碧山吾欲隱雙屐且隨君星斗巖前接藤蘿杖底分泉
聲渾作雨嵐氣稍成雲愁對仙壇月鸞簫午夜聞
洪範池和韻
何地探靈境仙泉舊有名天光金鏡冷潭影玉壺清溪
鳥依人立林蟬盡日鳴魚龍今寂寞不畏夜珠驚
秋日同朱令君泛舟西汀二首
舊向滄洲隱今陪茂宰遊笛聲催畫鷁帆影掛浮鷗酒
對青山暮歌翻白苧秋花源多少路隨處有漁舟
蕩漾千峰色輕舠入翠微鳧迎仙令舄鷗拂野人衣岸
柳晴猶濕江雲冷不飛天風乘醉起吹送月中歸
送崔亞沂博士遊齊
共作名山隱三秋采蕨薇寧辭今日别袛恐故人稀斗
酒不得醉白雲相與歸秋來玄鴈度可向海門飛
樓居
樓居非有好高枕自人間夜色尊前月春隂檻外山目
隨歸鳥盡心與片雲閒未遣浮名累虛稱善閉關
夏日閒居
空林銷永日不暑亦無喧種藥時窺圃攤書每閉門雨
痕侵柱礎苔色上松根此意應誰識惟偕靜者論
東郭草堂即事
結廬非異境負郭少將迎竹嶼含雲影松窗落雨聲片
峰當戸出衆鳥隔林鳴宴坐幾無念誰知絶世情
過雨
五月不知暑虛堂颯似秋殘虹掛溪水片雨過城樓遠
樹斜陽駐深山夕翠流晩凉思枕簟絶愛北窗幽
小樓
小樓常有伴端不歎離羣牖納青溪月簷飛翠岫雲自
藏東觀草誰勒北山文最悵霜空鴈寒聲靜夜聞
雨中東流泉上同可大賦
風雨鳴丹谷林亭倚翠岑一尊今日酒千里故人心樹
動三秋色泉飛萬壑音夜凉横吹起直欲想龍吟
中秋小岱山對月
此夜寒無奈瑶臺近斗牛山名真小岱月色正中秋影
入河蟾濕光翻樹鵲愁只疑參嶽頂笙鶴上宫遊
山莊即事
逃名天地闊斗室寄山椒地僻常無客林深亦有樵飯
牛春待雨放鶴夜聞簫不是淮南隱淹留未可招
有懷蘇八長史
三蘇稱大雅季子復能文老作諸侯客名高國士羣别
心燕塞雨旅舍鵲湖雲家學枚臯在詞壇已策勲
入都再遊摩訶禪林
為憶青蓮社重尋舊法堂壁題存姓字階樹閱行藏覺
路人天迥春輝佛日長爾時京落客曾識雨花香
再至長安見無絃上人移住法藏菴因聽彈琴
賦贈
别來何所住卓錫自成林幡影香臺靜鐘聲竹院深一
花開佛土半偈定禪心揮手松風裏依然未鼓琴
春日同朱可大起部馮用韞太史同遊恩隆觀
暨侍中園紀事二首
常侍先朝貴仙宫上苑西野分青嶂迥路入白雲迷深
樹花初發閒階草自萋當年供奉地猶揭舊璇題
小有蘭亭勝臨流一放歌酒邊横落照花底拂回波何
地疎狂少吾徒聚散多春衣渾欲綠知是藉烟蘿
同館諸丈城西看花二首
别苑惜春殘開尊聚舊歡花間張綺幕柳外簇雕鞍飛
雪歌中度回風掌上看倚闌渾欲醉猶索酒杯寬
十載歎西東歡娱此日同容華青鏡裏身世綠尊中花
氣看無賴鶯歌聽不窮何妨歸騎緩蹀躞受東風
朱可大邀同馮太史飲摩訶菴南園步至釣魚
臺夜眺還宿法藏精舍次日觀慈壽浮圖紀
遊四首
南園
勝會開芳苑春愁入遠峰壺觴連竹樹歌咏起魚龍花
落空林雨風傳别院鐘淹留公子愛移席轉從容
釣臺
行歌隨步遠已到水雲天夜色千峰月湖光萬頃烟銜
杯心跌宕脫帽態蹁躚醉眼迷歸徑相看枕腹眠
法藏菴
何必躭丘壑居然鹿苑棲片雲雙樹頂孤月上方西罷
酒聞清梵探詩見舊題歸依空品相不省在招提
慈壽寺閣
隔夜忘醒醉窮遊别起端紺林重駐馬寶閣幾憑闌飛
刹金銀湧廻峰紫翠盤皇都多鉅麗是處有竒觀
三月廿八日葛龍池朱訥齋二工部馮琢吾葛
鳳池二太史同遊城西黃侍中園林看花四
首
不奈連朝病因看上苑春如何五侯第又見百花新日
映丹霞暈烟凝絳幄塵狂來無藉在幘岸白綸巾
真賞誰應共風流是舊歡藏書周太史襥被漢郎官花
氣尊中滿松聲座上寒相逢休惜醉春色欲凋殘
改席臨虛榭為歡事每竒控弦天苑騎跳劎内園兒小
榻時欹枕疎簾久對碁稍聞深樹裏風送桔橰遲
誰謂長安陌風塵此地稀山光相映帶野色自芳菲旭
日薰歌扇輕花着舞衣馬蹄歸欲懶為送惜春歸
同可大用韞登毘盧閣
人天標勝境暇日一銜杯烟樹重城合香花萬井開懷
鄉遊子念作賦客卿才愁見門前道車塵日夜催
毘盧閣送可大南旋
梵閣俯珠林龍宫歲月深幾人同嘯詠此日復登臨畫
棟含朝雨青峰起暮隂不堪歡會地又悵别離心
朱大司空挽歌八首
有偉生民傑鴻名日月光三朝熙揆路八座麗文昌尚
想玄圭錫俄驚白璧藏平生門下士歌薤不成章
此日飈輪遠何年畫閣開勲猷金匱史文賦栢梁才故
事傳西省遺恩照夜臺凄清華表月不見鶴歸來
再領河隄節三行海國春吏人虔俎豆父老愴車塵百
折風雲地諸艱社稷身祇今渠畔柳遊客亦沾巾
緬想三朝事聲華似夢中職分虞百揆爵視漢三公忼
慨回天力酸辛蓋世功惟餘秋隴上蕭瑟白楊風
十載江臯臥蒼生望更頻如何三島夢忽斷五湖春南
嶽收真氣中朝失舊臣尚方雙賜履猶覺上星辰
真宅歸丹府蓬壺第幾城化龍應是劍跨鶴不聞笙舊
戟朱門列新阡紫氣縈元公車服在餘慶屬玄成
傳道松臺路玄冬蜃衛張期門分羽騎温室出黃腸日
月懸天藻螭龍護帝章從今鶉火次夜夜有光芒
凄凉知已報舊事總堪愁問字春風館傳經夜月樓十
年違撰屨一夕嘆藏舟惟有延陵劎堪懸宰樹秋
浪迹
浪迹長安陌修途日以難河流誰謂廣海水自知寒懶
嫚存愚性婆娑恥貴官春深湖上雨何處少漁竿
春日寄題東郭草堂
長憶青門郭芳菲此日殷花開三月雨春隔萬山雲夜
鶴應誰怨汀鷗且自羣主人有歸夢莫勒北山文
月夜舟行
烟江三五夜獨月引行舟野色推蓬合波光進艇留銀
蟾天上濕烏鵲渚邊愁那聽樓頭笛懷鄕鬢欲秋
邵伯湖夜泊
日暮倚蘭橈秋江正寂寥驛門斜對雨郡郭遠通潮急
櫓看商舶寒燈見市橋隋堤前路近欲聽月中簫
儀真野泊
潮平揚子渡宿昔繫扁舟日落波光斂天長島色浮雨
侵依岸樹晴見隔江樓咫尺分吴楚茫茫萬古愁
金陵江口夜泊
孤舟江上宿秋夢耿難成片月中流影千帆夜半聲地
鄰桃葉渡山近石頭城倚舵聞吴詠偏令旅思生
舟中家報
澤國三千里題書轉自愁鄉心河畔草客夢雨邊舟月
落維揚夜江深建業秋歸程應未遠時撫大刀頭
魏國東園宴集
華館開名會高城倚落曛林芳秋過雨竹翠午侵雲洞
夾平臺入橋通曲水分太平多宴樂勝地屬元勲
天界寺禪房呈訒菴棠軒二丈
蕭晨遊法苑迥眺出雲峰秋色霜前鴈寒聲雨後鐘酒
隨陶令醉談許惠休從何意風塵地居然白社蹤
黃儀庭司城邀集馮虛閣
振衣山畔寺載酒寺邊樓笛散千峰雨砧傳萬井秋地
因邀月勝人擬御風遊不盡蕭森氣寒江正北流
九月八日羅康洲宗伯黃儀庭司成田鍾台宫
諭習豫南司成會集朝天宫道院
仙臺鄰上苑路出冶城邊暝落珠宫雨寒飛玉樹烟鴈
來秋水外人醉菊花前明日還重九萸觴可更傳
西園諸同年夜宴
歡劇西園會銜杯夜色前池塘餘暮雨竹栢淨秋天月
出三山樹鐘銷九市烟良遊俱舊侣把臂惜華年
南曹諸友邀遊祖師堂
融公棲隱處遥在翠微巔徑折全無地峰回半有天鳥
啼雲洞雨花散石堂烟幸假登高會同參最上禪
牛首東峰同諸君覽眺
兩峰原自對萬壑遠相縈地盡芙蓉閣巖開薜荔屏江
光天際白山色雨中青不淺憑闌興吴歌倚醉聽
長干
白門通市里傳是古長干陌柳藏鴉曙秋潮帶雨寒横
塘歸客斷子夜舊歌闌别是繁華地休將六代看
秦淮
秋月秦淮岸江聲轉畫橋市樓臨綺陌商女駐蘭橈雲
裏青絲騎花間碧玉簫不知桃葉水流恨幾時消
青溪
鳴珂傳舊里彌望總汙萊片雨湖邊落重橋苑外開草
荒江令宅花覆陸機臺尚想風流地空悲異代才
房侍御邀登觀音臺
傑觀俯重臺烟波四望開霞邊千樹沒杯底片帆來霜
月寒相射雲鴻暮轉哀滔滔大江水到海幾時廻
攝山夜宿予懷上人
十年渾似夢相見各依然僧臘青山老詩名白社偏松
間對微月竹裏聽流泉預悵明朝别西風送客船
攝山觀無盡禪師入定
師今方入定勝果幾時成法向無空滅心因不住生濕
灰猶示相稿木可為形恍忽蓮臺上人天湧化城
京口贈鄔山人汝翼
握手秋江上依然舊布袍十年燕市酒八月廣陵濤俠
骨貧逾健狂歌醉正豪不緣湖海遇何地見風騷
京口贈陳從訓文學
陳生何磊落一劎向飄零雅好詞人賦休傳博士經蘼
蕪春渚綠薜荔舊山青莫謂江天遠微垣現客星
滁陽道中遲李棠軒年兄未至題書驛壁
江樓三日别相逐不相逢回首秋山路寒雲隔幾峰鄉
心朝見鴈行色夜聞鐘何地還杯酒應尋放鶴蹤
閏月朔日道中憶東園菊
今年九月菊應自斂芳菲秋色未云暮遊子將欲歸繫
心霜露滿凝恨鴈鴻稀想到尊前見寒香正點衣
輓中立宗侯四首
彼美銀潢彦名高魯國儒藏書淹四部作賦侈三都日
瑩瑶臺雪天沉碧海珠十年懷舊賞腸斷綠雲孤
誰言天路遠儵爾賦遊仙貌憶登龍日神疑化鶴年墨
堂苔蘚閉畫閣網絲懸忍望邾城墓蕭蕭宰樹烟
斯人不可見一代失風流未就黃金藥先成白玉樓才
名留海内賓客散池頭此夜朱門月空悲兔苑遊
芳草春來綠王孫去可傷憑誰傳舊業先自棄高堂笙
鶴渾疑幻人琴盡欲亡平生知已淚一濕薜蘿裳
穀城山館集卷七
