穀城山館集卷十九
明于慎行撰
七言長律
館課燈市八韻
燕市風光傍帝臺上元燈火欲重開五城繡箔連雲起
九陌笙歌動地來翡翠粧成花下翥芙蓉擎出日邊栽
雕鞍馬上迷芳艸錦瑟樓中醉落梅遙見銀花隨月合
不教玉漏逐人催九天乍轉迎春仗三殿行傳上壽杯
豹髓鸞膏渾費盡看調玉燭詠明哉
送王對南太史奉使蜀藩冊封十韻
持節蘭臺著作郎緋衣朝下出明光千秋茅土傳新渥
三晉雲山識舊鄉馬度宜春花似雨鷄鳴圅谷月如霜
雄圖百二蟬聲裏棧閣三千鳥道傍負弩奔趨巴郡吏
開圅拜舞漢親王錦官城入空江斷玉壘霞連太白長
載酒能過揚子宅浣花試訪杜陵莊朱門旭日當筵醉
碧艸輕烟滿路香一鶴只今天外去雙魚可遣歲前將
離心不盡青驪遠渺渺平蕪對夕陽
六言絶句
夏日村居四十二首
檻外千山過雨階前獨樹含風座對山光曉暮牀隨樹
影西東
地僻炎天不暑心空小閣常寬隱几山當睥睨鈎簾月
上闌干
乞竹多煩問訊栽花每費平章亦自開成三徑相過惜
少求羊
雲裏青山盡處花間流水來時行負鴟夷載酒吟揮麈
尾成詩
蝴蝶飛來栩栩蚍蜉戰罷蘧蘧枕上驚消宿酒掌中閃
落殘書
采得石花試煑掃將柏子閒焚色共龍團鬭品烟隨鵲
尾成文
玄莬城頭鼓角白狼河北烟塵宵旰知勞聖主安危定
有謀臣
稚子分操几杖蒼頭並挽巾車樹底停杯聽鳥溪邊覓
鼎烹魚
乳燕盈盈掠水流鶯恰恰啼烟雨著綠楊枝上雲生白
石磯邊
撫枕沈吟焦鹿銜杯嘯傲蠃螟已悟覺時是夢還知醉
裏為醒
天籟非關比竹園林片片春聲柳畔提壺勸酒花間布
穀催耕
倚杖雲中送鳥投竿水上觀魚述志何曾著賦絶交亦
自無書
雀入大水為蛤橘踰長淮化枳天地豈私我哉人生貴
適志耳
石几移當薜幌絲囊凴對花欄門外何方騎吹紅塵北
走長安
家住穀城山下行蹤半慕留侯初無黃石公授但從赤
松子遊
握筆峰霞縹緲彈琴澗水潺湲草閣終年不閉荆扉鎮
日常關
面面溪山繚繞村村花樹蒙籠人在淵明記裏家居摩
詰圖中
偶遇城中客列因知海上烽傳零落張騫使節沈浮楊
僕樓船
九陌朱輪華轂五陵駿馬輕裘眼底蜉蝣楚楚枕中蝴
蝶悠悠
啜茗風生瓦缽焚香日上疎簾坐久渾無箇事函開一
卷楞嚴
世界都無廣狹人生各有盈虚鯤鵬兩海不足鷦鷃一
枝有餘
開卷百年萬里連篇落日中原一任騷壇定霸爭教學
海窮源
呼馬呼牛易應夢魚夢鳥難分人世百年過客勲名一
片浮雲
春盡新醅綠醑日高旋煑雕胡不羨金韲玉膾休稱琬
液瓊蘇
水繞項王冡畔山圍管子臺前萬古英雄事業斜陽衰
草寒烟
海岸漁竿自把閭門雀網空張浪跡真成汗漫閒心不
見炎凉
春日雕梁燕雀秋風高冡麒麟賢聖誰能自免身名何
物為親
齷齪漢庭作吏盤跚魯國為儒羞殺杜陵男子笑倒高
陽酒徒
有竹有山有水宜烟宜雨宜晴欲似浣花溪畔主人背
郭堂成
舉袖翩翩調鶴臨池策策呼魚回憶天街躍馬當年心
事何如
竹影能留月影松聲頗亂琴聲此際翛然似水應教多
病身輕
報歲常多野祭迎年亦有巫歌擊壤昇平舊老欣隨社
鼓婆娑
古木千章水際香泉萬斛山阿樵客空巖鳥道田家半
夜牛歌
畏聽山猿報客愁看海鶴傳書可幸知交漸少音塵不
到幽廬
薰為含香自爇膏因吐燄常煎擁腫能逃大匠支離可
盡天年
碧竹青蘿院宇黃鷄白酒盤飱有客聊除花徑無人自
掩蓬門
黃鳥聲中酒肆綠楊影裏漁蓑隔舍村翁泥飲隨身豎
子徵歌
蔓艸生來勿翦閒花落處休除只任常生常落年年點
綴幽居
秋夢渾如春夢春情化作秋情出世何須避世無名不
用逃名
量似飲河鼹鼠居同粘壁蝸牛閱世惟須滿腹謀身只
合藏頭
水面時喧雁鶩山坳遠下牛羊細雨疎槐落日披襟小
坐繩牀
見客端愁結韈開門最怯梳頭贏得北窗偃卧湘簾翠
簟如秋
五言絶句
題巴西甘大夫年譜小像十首
蜀都方著賦漢闕正求才借問題橋去何當擁傳迴
馬上碧衣郎春風錦帶長上林花萬樹無處不飛香
被冷明光夜蘭香畫省秋清時閒法吏吟倚白雲樓
軺軒秦塞遠戟府漢江開萬里橋邊路鄉書幾度來
帷幄談兵地風烟隴樹秋不因羌管月誰道近凉州
尺籍徵兵下銅魚使者章臨淄十萬戸一半戍漁陽
朝正開左个玉帛古元侯千騎東方至朱衣在上頭
掛冠三觀頂長揖海雲孤羞殺秦人樹猶稱五大夫
一艇烟波裏垂鈎傍月親風塵回首地多少未歸人
輟耕隴頭夕山雲稍欲没散髮嘯平林飯牛待涼月
憶遠集句
春草年年綠烟波處處愁所嗟人異雁猶隔洞庭秋
思歸集句
雲暗雙龍闕花明綺陌春悠悠洛陽夢莫作未歸人
穀城山館集卷十九
