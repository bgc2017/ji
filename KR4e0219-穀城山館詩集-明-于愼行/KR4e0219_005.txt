榖城山館集卷五
明于慎行撰
七言古詩
商丘沈封君畫竹歌
梁王修竹不可識千秋草合平臺迹平臺主人墨君友
掃出檀欒一千尺醉瀋淋漓幅素看枝枝蒨翠若可餐
筆端乍覺烟雲繞堂上時驚風雨寒寒聲槭瑟生綃起
如在湘江秋色裏湖州以後稱太常此幅神真良足擬
主人種竹舊成林千里提封自作隂蟠根出地成龍骨
勁節凌霄引鳳吟高堂日遠悲風木手澤淒涼餘半幅
他日尚書閣上圖應寫平臺萬竿綠
壽臨邑邢封君七十長歌
邢翁濟北之名族世代門庭羅繡轂長公諫草青蒲伏
羣從咸登天府錄翁獨翛然在巖谷芝房蘿壁薜荔服
牛角掛經眠抱犢學儒不干五斗禄種田往往皆成玉
瑶環瑜珥多如簇一枝炯炯先出櫝名都十五不敢贖
天風吹作華林木走馬春城十二街雕龍翠殿三千牘
少年出宰稱民牧召入文昌錦被襆白簡綈囊臨仗讀
雲夢汪洋舟萬斛長風直下千里速姓名已在金甌覆
方底詔函貤半幅玉繩蘭檢何熠煜翁冠柱後衣錦縠
行年七十方瞳綠出門柴車聲轣轆季方持杖元方僕
齊眉仙姥膺多福閬苑春開阿母桃渭川日長封君竹
山中八月酒新熟玉盤琥珀四座馥松枝自煑石溪蔌
珠履滿堂綺障促千金稱壽起相屬參差玉管間琴筑
主人浮白自捧腹生事惟餘陶令杯年華不問君平卜
我家鄉邑不朝宿郎君舊誼敦羔鶩蹇予抱拙長碌碌
彈鋏歸来頭不沐仙閭東望地可縮緘詞且效如川祝
代作朱憲使雙壽長歌
嶔崟大伾山西遮黎陽口白馬遥盤匏子隄黃河如帶
東南走東南萬里入蓬瀛轂轉雷奔大壑驚長淮一瀉
不知歲至今惟見山崢嶸山上丹厓合翠谷别有日月
非塵俗問言誰向此中隐西臺使君茅作屋使君早日
客長安襆被香分畫省蘭兵符一領遼海震戎軒再駕
朔漠寒閒心舊愛春山蕨忽解緋衫辭帝闕黎陽一臥
幾經年醉弄大伾山上月山月沈沈吐玉樓綠蘿飛花
碧草秋有時更涉滄洲趣釣艇煙蓑對白頭松間鼓琴
俯流水猿鶴夜聲清心耳少年記作金閨遊一經又見
金閨起珠袍錦帶開舊箧走馬曲江春色裏只今花樹滿
河陽亦有槐隂如市里使君年歲七十強紅顔玉骨何
昂藏郎君自獻南山曲戲取宫袍作舞裳齊眉玉案雙
尊酒皬然又覩西王母雕盤綺食羅秋堂鳳簫象管無
不有仙家縹緲六鰲峯五城樓臺春氣濃大伾如塊河
如一杯水使君笑挾兩茅龍
寄送賈石葵大卿之任南都
昨夜南山射獵歸松窗醉臥星露微五更烏啼窗月白
酒醒夢見長安客平明廐吏来相聞為見春帆駐浦雲
春帆信宿不知處建業澄江杳然去緘書送君江水長
此時脈脈空斷腸
岱西山人歌壽何吏部敬菴
君不見岱宗之山海上起雲霞沃宕三千里七十二峯
峯插天西支半落清河水山川回合勢連綿靈氣應鍾
不世賢大名誰者齊北斗岱西山人行地仙山人舊隠
雙龍闕左省含香陪上列共道詩名水部傳更聞啓事
山公絶一時流品入陶甄簡要清通世所珍三十朱輪
行寶陌衣香風動洛陽塵素心忽憶棲巖谷解組歸来
雙鬢綠玉樹多從院宇生蘭房近傍煙雲築山人修翛
六十餘頳顔綽約玉不如載酒時遊廣里月垂竿閒釣
錦川魚石閭有伴飡瑶草玉几金牀春色曉人問已自
有蓬瀛何人更說蓬瀛好為翁亢節歌欲長瓊巵起壽
春茫茫泰山若礪海水竭大年不凋齊日月
大伾山亭圖歌為朱令君賦
誰持一幅綃掃作千林碧竒峯華嵂浮煙空秀色横分
白馬跡山下草堂瞰古城百花潭水飛春英長楊翠栢
蔽雲日靜聽似聞風雨聲亦有高臺臨灌莽岧嶤百尺
浮雲上何人月夜舒長嘯一聲遥和竹林響臺下悠悠
河水来亂帆東去接天迴青山一片明湖裏翠黛光搖
寶鏡開春風滿巖杏花裂光中乍見輕煙滅赩如赤城
霞皎若天山雪修竹檀欒碧萬竿清風瑟瑟動庭蘭了
然瀟湘色對此心神寒西北一畆丘厥形如負局仙人
對奕揮素手華山幾更春草綠我披此圖開心顔一時
坐我煙霞間恍如身到輞川曲目中已自無塵寰又似
桃花源裏去碧流紅雨不知處黎陽仙翁聖代英欲臥
滄浪絶世名一朝解紱謝天子杳然自寫丹青裏有子
重看上苑花河陽萬樹還相似仙翁可望不可親繪為
此圖傳世人真遊莫訝人間少方丈蓬莱别有春
桃花嶺圖歌壽太宰楊夢山先生
長安三月煙如織上苑桃花看不極主人舊是武陵人
别有春林千樹色千樹萬樹玉嶺賒爛漫風前十里花
細纈半含仙掌露繁枝齊吐赤城霞主人數椽築洞口
手植城堤幾十畆笛裏香分畫閣梅樓頭豔拂金隄柳
花間漉酒醉朱顔石几松牀自閉關不遣紅塵来陌上
惟容流水到人間只道林中聊可住芳菲又滿咸陽路
掃盡玄都觀裏泥栽成濯錦江頭樹還將幅素寫花源
半染山光半水痕拂拭自疑真境近不知春色在公門
君不見度索山前花落晚千年一結條支卵東方先生
太苦饑噉餘半核如金椀又不見仙人子晉遨五城白
鶴朝驂海上行緱山瞥見花成雨沈醉吹殘月夜笙主
人亦住三山島瑶池仙種分来早花開幾度笙幾曲日
上扶桑春未老
炙兔行為于子沖賦
漁陽大使齊大俠行邊數奏甘泉捷千金飽士士欲死
領向狐奴山下獵黃榆九月號北風雙鞬怒馬如盤空弓
影向天毛羽落弦聲撇地霜草紅綠眼健兒馬前走血
懸兩兔&KR0008;貫首傳火無煩玉鼎調擘肩未假鸞刀剖鴟
夷吐酒復不住月氏漆器在左手酒酣握槊還大呌笑
謂魯生爾能否沙頭月出燕雲黑枕藉相看頭不幘平
生肝膽向誰傾說著世人雙眼白羽獵虚隨卜祝羣詞
人亦自樹功勲試問隴西李都尉雄材肯數霍將軍
武定侯墓歌
長安城西銷客魂故侯墓前雙石門空梁無風蠨蛸掛
高臺不夜鼯鼠奔行歌牧豎上隴首守冢老兵眠樹根
道傍徙倚長歎息千古此意誰與論當時貴寵真無匹
勢倚青天迴白日驂乘親陪别苑遊行香日侍齋宫直
元公鐡劵大國封都護金章新樣刻玉鞭蹀躞内廐馬
雕盤絡繹尚方食權相交驩亦掃門徹侯受酒咸避席
此時意氣薄青雲睇笑看人寵辱分負郭園池田太尉
重城甲第霍將軍求仙偏訪燒鉛客亡命多歸帶劒羣
曲閣重樓春自駐繁絃急管日初曛自言富貴無銷歇
爭見桑田海亦竭未央宫前請室開咸陽道上車塵絶
閒門行馬臥莓苔舊館罦罳藏雨雪只今尺土閉空原
歲歲春啼杜宇血吁嗟嗟世皇二寵傾朝廷前有武定
後咸寧福過俱為萬人指法行再見七廟靈人間榮悴
咸可數古来金谷與郿塢前車已郤後車馳請君但看
北邙土
雙林寺歌
道旁佛宫誰者築珠樓寶殿横山麓僧徒指點為予說
此寺方成主人逐憶昨十載氣薰天吐納日月揮雲煙
外廷稍引三公勢内禁親操六璽權出入鈎陳畱筦鑰
笑談甲觀走金蟬建寺平侵貴主第施僧直請大官錢
輸来多寶堆成塔輦盡黃金布作田法官梵宇何連曼
勝地名區看不斷墓上林園學九陵祠前樓閣成雙觀
落成牛酒國親供建醮香花天女獻吁嗟此寺&KR0870;渺小
赤刀已欲盈千萬我皇神威符世祖距脱大奸俯地取
郭家金穴入水衡鄧氏銅山歸少府廬兒解玉乞街衢
宅婦懷簪隨卒虜惟餘此寺在郊原虹梁綺搆誰為主
蛛網空懸梵鐸風青苔自鎻瑲琅雨盛衰轉盻那不有
幾年翻覆看如許君不見江陵城頭土三尺若敖餒鬼
不来食一代賢豪此謂何爾全首領恩亦極
燕子磯歌呈李棠軒宫諭
大江西来萬里白建業青山兩岸劃山根片石鑿不斷
斗入江流數千尺我來掃石上高空直躡忽怳開鴻濛
回濤細齧鷟鸑嶺懸厓倒瞰黿鼉宫魂搖骨慄不得語
銜杯邈望蒹葭渚蕭蕭木葉滿江流却是千帆萬帆雨
雨餘返照江水紅赤城吐色江水中須臾海月東山出
睡龍欲動金波溢水晶為盤玉鏡開秋光寒瀉玻瓈臺
客懷跌宕不可奈散髮呼酒天風来西望采石若可挈
長江之水亦應裂君家供奉去幾時不見今時江上月
獵兔歌
南山獵兔如獵虎萬騎合圍晝伐鼓壯士齊關十石弧
王孫自撥千鈞弩兔走入窟窟草平長林落日讙人聲
銛戟利劒不得刺汗流蹋足空屏營君不見北山老翁
手握矢臂解一鶻狡兔死
賣珠行(長安有賣珠老嫗故侯侍兒也能道興衰憮然有感作賣珠行)
賣珠老婦髮半白提筐日走宫城陌徧謁朱門不得休
斜倚道旁長歎息自言本是綠珠儔夫婿先朝萬戶侯
錦衣夜直銅龍闕畫棟朝開碧玉樓爾時秀色新承選
二八嫂婷集内館小閣微風倚翠屏閒房落月調金管
羅衣寶靨不勝春十斛明珠掌上新只言華屋長如海
不道滄溟亦作塵當時世事一朝變郿塢黃金實内殿
劒履三千帳下空鴛鴦七十池邊散前年曾向舊門過
新主承恩驟玉珂今年又望門前道行馬半殘生綠草
繁華憔悴看如昨覆雨翻雲何閃爍橋上年年閱水流
宫前歲歲看花落我聞此語涕沾裳世事悠悠不可量
祗應漢代麒麟閣千古名垂日月光
雙桂行壽宜興蔣郡丞
堂前雙桂樹堂上雙樽酒太湖一曲住者誰淮南秋色
落君手使君瀟灑豪且賢東方千騎何翩翩一日上書
抛紫綬走種陽羡山間田山田種秫收不薄荆溪如畫
堪行樂桂花已見湖上開桂子還聞月中落月中清影
碧天秋花下斑衣對白頭陶令歸来渾是醉徐卿老去
百無憂不見玄都觀裏桃不見㶚陵橋畔柳桃花吹作
素衣塵柳色歌殘行客口誰能向桂花樹下日陶然萬
斛天香近酒邊燕山五枝君不羡蔣家三徑益可傳
招山人歌
城中山人常苦多山中山人常苦少我来杖策入山中
山人門外迹如掃聞道長安方大索髠鉗赭盡荷衣色
今朝司隸獄中書昨日平津座上客大國并容何事無
防川防口無乃渝山人有山歸亦得慎莫出走越與胡
亭山洞歌上周師七十生辰
岱宗西来未了青結作秀山山似亭亭坳石洞何窈窕
千峯萬峯羅作屏山翁少時隠山麓數椽桃花源上屋
鶡冠凭几暮雲生牛角掛經春雨足偶然隨牒入燕城
博士驚傳墨綬榮赤縣郎官原應宿蘭臺循吏早書名
人間月旦吾何有那能折腰為五斗抛却河陽縣裏花
歸来彭澤門前柳山中回首隔風塵綠髮方瞳白袷巾
煙霞半結遊仙侶弧矢還逢獻壽辰此時凉飈入戶牖
華軒松桂參差茂有孫能采澤宫芹有兒能致宜城酒
銀河耿耿月上鈎座客誰者飛觥籌同遊門巷多蒼蘚
舊學生徒已白頭請翁拍浮莫辭滿人生七十古亦鮮
試探洞裏玉函書海水何時復清淺
甲午五月朱可大自江右来訪相見喜極對酒
放歌
别君春花落思君春鳥啼春風吹遠夢夜夜到湖西只
言尺素迷江樹不道隔年即相遇元方執御季常隨德
星應卜賢人聚攬衣出迎雨滿衣秉燭相看暑氣微炎
天命駕三千里如此交情古亦稀笑殺山隂一夜舟笑
殺平原十日酒把杯脱帽雙眼白放歌大呌無不有與
君譬如雙吳鈎神精會合自有由興君譬如雙飛燕差
池羽翼時相見莫將逐客當沈淪自是江湖合有人試
觀青海營中月試望長安陌上塵羡君紅顔髮盈幘我
已如霜鏡中白回頭三五少年時半百光隂如過客赤
繩繫日那得還長鯨吸海幾時乾燈前起舞勸君酒何
處含情可盡歡
雪中登樓看山歌
月中看山不辨色雪中看山不辨影闌前九疊錦屏張
一時幻作虚無境蒼茫顥氣萬里通輕瓊冷絮飄鴻濛
閻浮幾許還遭劫色界由来總是空憶昨築樓對城缺
本為看山亦看雪那令有雪却無山倚樓滿目成㵳泬
山亦非真無雪亦非常有自顧夢覺身至竟誰為偶此
時欲說已忘言拍闌且盡杯中酒
雪後登樓看山歌
昨朝飛雪滿大荒登樓四顧天茫茫今朝登樓禁不得
吾與青山頭並白筠牀呼酒皛宇開瑶華積作中天臺
對山遙勸一杯酒平生與君為素友君今頭白青有時
奈何吾鬢真成絲
雪中菊花小歌
去年九月雪雨集菊花吐向雪中泣今年十月菊始開
雪花又落黃金罍繁華何意同蕭瑟冷蕊疎枝一半白
羅綺三千夢早春却將鉛粉妝佳色素影關山夜欲流
寒香寂寞楚天秋不知陶令吟時醉正是袁安臥處愁
籬邊吾亦憐吾友苦節貞心成素首試看東園桃李花
霜前零落今何有
冬日送方胥成北遊臨邑訪邢子愿侍御一首
黃石山頭雪未晴黃石山前送客行天寒歲暮白日駛
北風獵獵吹冠纓看君殊少風塵色擊劒長歌雙眼白
少年曾慕五陵豪老去猶為萬里客只今躡屩遠行遊
湖海茫茫路阻修舉世何人重詞賦布衣無策干王侯
山中蕭條鮮所有解衣衣君勸君酒平生肝膽向誰盡
但說邢公不離口邢公好士無與倫千金散盡家苦貧
此時無忌還留趙何客馮驩可入秦君今又向犂丘去
馬首殘陽明遠樹山頭望君酒欲醒相思併在君行處
遊蜀山湖歌示任城王甥季輔
昔聞鉅澤湖漭沆三百里自從中作宋公渠兩岸長虹
夾汶濟我家湖北纜扁舟住近滄浪不解遊王郎亦住
湖南曲攜我来探水國秋叩舷湖口渺然入洲渚縈回
望不極荷芰殘花棹底分鷗鳬亂影帆前失波心宛在
一丘懸直上蒼茫盡水天萬頃泓淳沈碧落千林黯淡
入寒煙蕭然似欲来風雨感慨愁心弔千古秦皇片石
有孤峯魯國荒臺無舊土玉甖春酒欲盡無沈醉煙波
興未孤西風不過山隂道枉向君王乞鏡湖
九華山歌送施幼淳省元南還青陽省覲
九峯名九子幻作九蓮花去天不知尺有幾晴空片片
飛丹霞南宫才子江東客筆帶九華峯頂色學書欲作
萬人敵一日聲名傾上國青春謁帝入神京黃石尋師
駐榖城經術遠宗燕太傅門墻半列魯諸生忽登泰岱
看鄉陌望見江頭雲氣白愁心一夜渡淮陽不為蓴鱸
秋興廹千里寧親願不違西風蕭瑟送將歸尊前落木
渾成雨馬上微霜欲點衣為君長歌勸君酒便是别離
未應久去日聊隨朔鴈飛来時莫在春鴻後玉樹青熒
上苑栽君王正憶子虚材好將九朵芙蓉露瀉向仙人
掌上開
歲暮送汪山人敬仲南還
寒風颯颯愁雲繁江南浮客来到門手出瑶華八百片
雪花錯落飛瓊軒自言落魄無何有湖海豪遊成皓首
竟陵學士座上賓新都司馬社中友燕南作客歲將闌
彈鋏長歌道路難知公當代論風雅曾向人家卷裏看
蓬門舊日不迎客為君拂拭凝塵席談詩靜夜一炬紅
呼酒高齋雙眼白送君南去及新春殘雪初消路少塵
行到石城應早渡隔江桃葉喚歸人
平倭奏捷歌
去年都護大徵兵平壤島寇皆掃平今年司馬通和議
蓋海鯨鯢不可制魚服十萬簸狂瀾千里腥風塞月寒
不見降書来日窟空令獵火照辰韓吾皇按劒赫威怒
獨運神謨懲往誤早傳制府鑿凶門更詔中丞開武庫
材官負弩盡從征慷慨辭家志不平殺氣千尋飛浿水
軍聲一夜度龍城士馬驂驔誰復數青海原頭晝伐鼓
轉旆横捎樂浪雲洗兵半染夫餘土陸營三路勢已奔
水營大隊赤雲屯弓刀蹙沸鮫犀裂戈甲搶攘日月昏
小酋面縳大酋死屬國君臣歌燕喜羽書昨夜自東来
直入甘泉報天子論功大發水衡財碣石關門日夜開
符節星馳玄莵塞金繒山累白龍堆十年餽師三百萬
今日方聞博一戰明王守禦在四夷屬國君臣爾莫玩
射覆謠戲作
郭舍人東方朔来前射覆相為樂謂此金盂中有何一
蠕蟲不是蜥蜴亦非守宫中者賜帛不中城旦舂舍人
東方相顧&KR0787;咍此胡為来哉謂之為龍不能變化興雲
雷謂之為蛇又不能委蛇蒲伏與世諧此何物也陛下
幸發視必是一蝸牛身似有所負外又無所求不肯濡
足惟願藏頭循牆而走面壁而修鐘鼓不能享鼎鑊不
能謀左角大勝右角大敗未嘗知喜未嘗知憂蘧廬為
天地混沌為春秋其覺如寐其生若休此有巢氏之裔
無腸子之儔與聖人拊掌笑是物安足收放之汙瀆中
使從蛭螾遊
日觀峯歌
岱嶽峯頭一片石天光杳杳連空碧我来夜掃石上雲
未明看見海中日日出海東幾千里茫茫不辨雲與水
天雞啁喔海上啼東方霞氣半邊紫忽然瀲灔琉璃丹
一泓捧出赤玉盤長繩斜挽不得上半時方到扶桑端
扶桑枝葉成五色海水明滅一線白日旁雲氣如連山
目中欲識鮫人國平明日高海水乾滿天翕赩紅氣團
三山金闕流安在六鰲背骨秋霜寒憶昔秦帝東封年
欲浮白浪遊靈仙驅石作橋不可涉金支翠羽空西旋
幾時得見海中出日三千丈脱屣妻子如浮煙眼前朱
生信豪士側帽大呌石上眠我亦欲取巨石填東海揮
戈且止羲和鞭六龍不停日如矢仰天嗚嗚酒熱耳
泉林歌
雷澤萬頃波澎渤如萬馬陪尾鎮之不得溢釃為靈瀆
出其下洞門噴薄瀉飛泉沸珠迸玉聲潺湲天山雪花
四月落片片吹上春衣寒清流可潄復可枕拍浮大白
相對飲潭中石子成五色熒熒細濯巴江錦行盡回溪
地轉偏疑是鏡湖春水旋深林蔽虧不見日但聞雜樹
多鳴蟬樹裏泉聲百道重木根詰曲盤虬龍解衣羅坐
汎流羽天光水色何溶溶遠峯隠見多明滅殘霞飛丹
手可掇此時林壑瞑色来呼酒彈琴望雲月月上青山醉
若何臨流垂手挹素波且歌白石吟渌水紅塵萬事空
蹉跎旭日高林送客子清風四面松聲起市橋一出到
人世武陵桃花空流水
嶧山歌
岱宗海上来西塞中條路東南數峯青未了凌波欲涉
長河去似斷不斷走勢迴結作芙蓉掌上開青冥浩蕩
何年裂平地湧出金銀臺名山固多竒此山竒欲絶纍
纍萬古石谽谺成竇穴落星不到地累丸不到天懸圃
亦已碎羣玉亦已顛金華牧兒何婉孌一入紫煙不復
返世人誰者叱羣羊坐看蹄角生苔蘚人行石中何盤
珊十步九折穿嵌巖顧見雜花開綺繡又聞淙淙泉水
聲鳴環千峯冥密萬壑逼日光時向天窗滴深林已盡
鳥不鳴攀緣猶訪白雲迹白雲在天何時還洞門石扇
開重關五花峯頭一騁目飄如乘虹駕鶴飛出天地間
但聞長風颯颯萬里至使我四顧清心顔君不見滄海
桑田年歲改秦皇片石今安在萬騎千乘化作灰河聲
依舊東流海沈吟此事思欲飛擊節高歌淚滿衣空憐
世上浮沈子白首紅顔何所歸
前贈李本寧歌
一别十五年再别十二春人生百歲苦不滿可堪幾作
别離人前年君入蜀為李醉歌為陳哭酒挹玉華山色
青淚灑嘉陵江水綠去年君入越曾訊朱公訪禹穴邀
歡又作湖上吟沈侯細腰可已折今年君向燕京遊千
騎朱衣唱八騶道旁忽問魯狂叟半夜停車南陌頭我
病伏牀君坐膝呼兒出酒陳曲室相看如夢燭影殘屈
指良遊話夙昔我年多君兩歲強君頭如漆我如霜浮
沈聚散不盈眥回首萬事空茫茫北風吹雪角曉寒車
帷欲裂嘶馬酸莫言歲晏别離苦更有時危道路難知
君詞賦滿人口六符鼎足多故友君王倘復問同時舊
日歲星人識否
後贈李本寧歌
李君李君汝今坎壈何甚哉七命藩臣二十載朝天又
奉除書迴憶昔蓬莱開内院翩翩二九凌霄漢大者為
相小乃卿君乎鍛羽来何晏當代詞場論作者君及江
東兩司馬誤殺人間白眼兒輕言侍從無風雅一去承
明閱歲年秦梁蜀越多邅延道高不容豈有以異哉造
物操微權我聞柱下之裔多才子白也飄零賀折死今
日得君而三矣君今不夭復不賤又無留滯安有此李
君李君為我楚舞我為君歌歲云暮矣將如何天生豪
儁必有用如君不信長蹉跎涇水一斗泥化為一斗榖
清者受其名濁者食其福翹翹常不足碌碌常有餘人
者歆其實天者寶其虚請君還我凌雲筆我還君家禄
萬石
五大夫松歌為劉博士元陽賦
爵名五大夫其數不必五何知非二松屑屑為之補二
松五松俱莫論秦人已沒沙丘魂金椎馳道迹如掃此
中惟有松枝存我觀此松顔色古幹如虬龍質如土鸞
樓鶴舞幾千秋猶憶當年巖畔雨自有此山即有松百
木之長五嶽宗秋聲不斷天門路海氣長懸日觀峯亦
不為封榮亦不因封辱興亡閱盡總無情何况區區小
除目濟北劉生逹者流題詩舊向松間遊歲寒豈欲聯
三友道遠還因寄四愁君為博士掛冠早松號大夫今
欲老浮名夢幻兩茫茫不須苦作秦松考
瀛海仙人歌為任丘劉翁雙壽賦
君不見碣石高懸海上臺九河之水崑崙来一入淮陽
五百載地靈猶向瀛州開瀛州雲氣何超忽北拱漁陽
連漢闕赤畿總號帝王州瑤堂别有神仙窟仙人碧髮
更方瞳天姥霓衣出閬風臺上時騎雙彩鳳壚邊共跨
兩茅龍當年自種藍田璧瑤草琳華堂下植學士絲綸
接上台中丞節鉞通南極寧親暫許帝師旋幾道封函
降自天上食分將仙禁酒舞衣攜得御爐煙七十已稀
况八九如此齊眉古未有蓬莱謾道棗如瓜度索虚傳
桃似斗嗟乎仙人誰與儔瀛州平地是瀛洲從今歲月
真多少海水還成淺碧流
壽封君邢翁九十長歌
翁年七十八十時我曾兩度為祝辭今翁算十復過九
我辭三祝翁許否濟南古有九十人轅生伏生席上珍
轅生為郎官不進伏生授女口不真翁今有官復有子
方瞳綠髮身著紫江南辭客久停毫惆悵山東邢柱史
片紙真同片玉看雞林傳寶出長安書法妙入鍾王室
騷命卑陵屈宋壇蒼梧碧竹復不少何言玉山與瓊島
人生百歲苦多愁如翁千齡顔更好泲園東望是蓬瀛
清淺當年幾度經自是泰階多景瑞珠躔已現老人星
漁陽老將行為郭總戎建安賦
漁陽老將名家子少日趨庭弄文史操觚屢試不見收
投筆悲歌辭故里桂玉蕭疎客帝城游談無術致公卿
煙塵正滿漁陽道挾筴還為塞上行爾時戚侯鎮北土
七校屯營開幕府江南劒客擁轅門若個驍雄健如虎
將軍自臂六鈞弓玉帳分符細柳東新降部落連青海
見築亭臺跨遠空薊門論守不論戰十年左角無傳箭
一朝碣石見桑田臺上黃金顔色變歸與彈鋏罷登壇
手挽虹霓上釣竿東征西討年来事笑踞松根白眼觀
西亰有班今有郭文武聲華何磊落君家難弟定遠兄
一片燕然銘再鑿聞君矍鑠壯不如八十欲近七十餘
還看世業青雲遠盡出蘭臺舊著書
夜雨呈候吳郎
城南學作瀼西屋炎天試借吴郎宿不知有何光怪發
一夜蛟龍怒相逐雨聲徹旦雷聲奔列缺不斷高空痕
崩濤萬壑吼萬馬此時已囓孤亭根為客睡眼不曾著
遣涉滂沱問安樂莫將風物動鄉愁且覆青州銀鑿落
吴郎歌送翁晉北遊京師
舊知吴郎名不識吴郎面長帆忽卷大江雲炎風五月
来相見披衣倒屣開我關舉杯熟視成潺湲身如海鶴
目巖電恍然再對吾師顔謂我垂髫稱國士于今垂白
棲空山生死凄凉知已報南望其如路阻艱吾師當日
詩名起後駕方稱王與李庭前秀出瓊樹枝復向騷壇
執牛耳源泉萬斛瀉胸中風雨千重飛筆底能以遺形
貌古人還將學步嗤餘子白眼情知禮法疎神心不受
風塵滓北遊一泊汶陽船小榖城東寄數椽幾回暝色
来新漲幾夜秋聲聽早蟬仰天擊劒舍我去又向長安大
道邊昭王臺畔金精拄鄒衍宫前海氣懸弔古應歌明
月塞憂時欲賦帝京篇江南才人滿人口目中如君不
數有有衣莫染洛陽塵有錢莫買新豐酒漢廷公卿多
世交燕市屠沽非素友君王正起通天臺子虚上林出
君手男兒七尺遇有時安得竒才長不偶歸来為我一
掃岱峯雲夜看海中赤丸跳如斗
榖城山館集卷五
