穀城山館集卷二
明于慎行撰
五言古詩
叙曰余為五言古風好學魏晉非其質也夫魏晉之
於五言豈非神化學之則迂矣何者意象空洞樸而
不敢琱軌塗整嚴制而不敢騁少則難變多則易窮
古所謂鸚鵡語不過數聲爾原本性靈極命物態洪
纖明滅畢究精韞唐果無五言古哉余既知其解矣
而不能舍魏晉者取其可以藏拙且適所便非能遂
似之也海内賞真之士有以吾言為是者詩雖不視
可矣
感懷二十首
皎皎天中月照我虚堂壁撫枕心不夷起視今何夕攝
提指孟陬年歲忽復易跳丸日夜馳迫迫將焉適烈士
懷貞心夸毘營寸尺因時覽羣動感嘆無終極
皚皚原上霜萋萋道傍草金石有銷鑠人生安可保大
化為鑪錘萬物何繳繞達士恥近圖所思在遠道榮瘁
非有期修名苦不早焉能自結束坐向風塵老
日出上東門桃李何灼灼回風中夜起嘉樹紛其落昔
時五侯子寳馬黃金絡北里吹笙竽南隣鐘磬作鬭雞
出長楊挾彈過平樂光采照雲日意氣何軒霍高臺一旦
平里巷飄飛藿不見東陵瓜近在青門郭
迢迢泰山隅渺渺無行迹猿鳥夾路啼松桂百餘尺中
有嘯歌士鳴琴卧泉石夕采山上薇朝吸松間液放情
凌絳霄流目矚四極宴息藐無言中情多所適我欲往
從之惜哉無羽翼
薛公昔好士珠履羅高堂酒酣指白日各欲吐肝腸相
印甫脫肘門前跡已荒魏其盛賓客田侯安敢望一綰
大將組車馬盈路傍疎者為膠漆親者為參商朝暮市
門改貴賤交情傷灌夫與馮子意氣何飛揚悠悠數千
載此道久淪亡
朔風凄以厲憭慄吹人衣玄雲起大陸雨雪何霏霏孤
鴻號中夜百卉具已腓長恐堅冰至凜凜傷骨肌雞鳴
感時物游子駕言歸
白日回青陽春草萋已綠游子忽不樂沉吟聊躑躅躑
躅將何為念彼東山麓澗壑生白雲岡巒蔭修木飛泉
落絶壁璆然寫哀玉山水有至音安用徵絲竹長揖陌
上人去來從所欲
東出長安門倚馬息道周上有百年木下有萬古流華
軒馳廣陌冠蓋如雲浮去者日以遠來者日以遒朱顔
入朝市皓首將安求應侯朝上書蔡澤暮西游榮枯在
俯仰譬海浮水漚所以赤松徒屣脫萬戶侯
陟彼高臺上天風吹我裳顧見雙黃鵠浩浩摩空翔振
翮翳若木矯翅凌扶桑羽翼豈不修其如天路長横絶
薄四海中道以徬徨如何燕雀羣追逐令人傷
吾慕漢隂叟灌園聊避世搰搰自行汲不肯生機事掉
首謝聖儒比之為技係混沌雖假修厥言良有味世人
徒營營心勞自憔悴
三年雕一葉為日已蹉跎木鳶徒跕跕不能出網羅天
巧固已鑿於世亦何加大圓惟混混萬木生條柯工者
力常少拙者力常多操斤代大匠傷手將如何
登彼薊門道東望漁陽城漁陽秋草落萬里隂雲生鳴
笳彌曠野虜騎何縱横羽書東西馳刁斗日夜鳴一戰
左賢遁再戰谷蠡驚白骨蔽榛莽落日空原平成功苟
如此安得有吞聲
十五弄柔翰操業游藝林縱志有遐覽頗見千古心委
質事明主歲月忽已深懷思敢不報所愧在浮沉悲歌
覽青鏡長恐華髮侵大塊陶萬籟纖巨固殊音微尚在
虚恬經世非所任俛仰感白日嘯咤誰能禁
家本東海裔樵牧東山下先子秉儒術歌音追大雅一
吏稍浮沉舉世無知者眇予秉薄祜宛洛隨車馬丘隴
日以遥松栢在原野風木無停音雨露凄其灑一為皋
魚嘆零涕緣纓瀉
昔我珠樹林熒熒照瓊島子仲工文詞竒氣何夭矯如
何時不遇歲宴空山道卞玉苟不開誰知為世寳傷彼
蕙與蘭含芳揚綠藻嚴霜被空谷將欲同秋草用大世
所難咄唶令人老
習習澤中鳥斑斑五采質天寒游石梁十步不得食一
朝棲靈囿羽翰生顔色餐君玉山禾飲君丹霞液道旁
有寒士感之長太息拂拭豈不懷人養非所適願因晨
風發振我凌空翼
大鵬運溟海舉翮觸四隅鷦鷯巢一枝棲息常有餘適
志無小大窺化有盈虚昔日五侯里狐兔嘷其墟君平
卜百錢常有終歲儲老氏戒止足千古銘盤盂
櫟社有大樹輪囷以樛棼下枝蔽牛馬上榦干青雲匠
伯睨不顧終古絶斧斤翡翠巢南海何嘗慕世氛金丸
落珍木惟以羽毛文膏火為誰銷蘭香徒自焚多材實
身累沉冥與道羣
六籍既已遠揚馬不可作鉛刀為湛盧腊鼠稱周璞偉
哉二三子將操郢匠鑿胡為崇亢厲亦復呈丹雘裂吻
御寒葅飄帷奏清角信美非大觀矩裁焉所托雅道和
且平治音安以樂不悲而嘘唏皇風無乃薄
黃帝遊赤水象罔得玄珠遇道皆如此安用圖與書奈
何江左流所味在清虛六籍皆糟粕三墳為土苴得魚
可忘筌無筌焉取魚譬人適莽浪倀倀將奚如悲哉道
喪世一嘆徒愁予
古意十二首
新知且莫歡生離且莫悲憂來無定端愁思當語誰夙
昔同衾裯中心悵有違何况萬餘里欲以見容輝君行
忽已久歲月不相守浮雲蔽中天凉風吹戶牖憂來不
可宣浩嘆成疢首黽勉加餐食素心良不負
春夜一何永置酒臨高堂賓從列四座廣樂奏東廂清
歌激流羽琴瑟悲且良高張發促柱哀音不可詳沈吟
欲何待酌醴不盈觴人生天地間辟彼隙駒光世路豈
不懷坎壈多所傷乘時慎自保為歡殊未央
名都開大道上有三重樓桂樹羅櫺牖飛泉鳴道周盈
盈樓上女新粧麗且修當戶彈鳴琴皓齒發清謳一彈
幽蘭生再彈白雪流游子在萬里邈焉無匹儔忽忽歲
云晏不知春與秋音稀和者寡顧念徒懷憂游目送飛
鴻淚下不可收
漫漫秋夜長四壁凉風烈空庭流熠燿高樹號鶗鴂仰
視玉繩垂衆星爛成列志士多悲心憂來不可絶俯仰
念昔遊流睇雙龍闕同時有舊好高舉翔寥泬昔為雷
與陳今為秦與越永懷平生心風塵非所閱麾手謝故
人長當從此决
迢迢百尺樓下俯長安道上有狹邪人玉顔一何姣當
戶理琴歌沉漢悲清曉本以倚門姿委心結宴好良人
逝不歸憂傷難獨老顧匪姬與姜悠悠亦何保
湛湛江湘阯蕭蕭芳樹林褰華思有贈馨香盈我襟美
人渺千里欲致無依因江寒風已厲曠望愁人心且復
置懷袖聊以襞錦衾
瞻彼泰山岑厥有孤生竹冉冉捎雲霓亭亭上巖谷凄
凄歲欲寒盈盈華色綠凉風振層阿音響如哀玉高節
抱貞心可折不可曲顧見女蘿枝綢繆附喬木天霜降
嚴威零落成樸&KR0554;所以君子心邈然自結束
我行秋江曲覩彼蕙與蘭紫莖發綠葉秀色若可餐芳
馨隨風轉郁烈不能干采采不盈掬思以遺所歡所歡
在天杪道路阻且難棄置委空谷將隨百卉殘佩幃豈
不充無乃蒯與菅蘭芳非有待所佩誠足嘆
驅車東城道言陟崇山阿茫茫顧四野萬木更條柯薄
雲出巖岫綠水生微波四時更代謝寒暑逓相過日月
化顔容華髮亦已多修名苦不早秉燭嗟蹉跎覽鏡念
平生浩嘆將如何
暮秋多悲風玄霜凝大澤駕言出行遊遊彼重城北道
旁何代丘鬱鬱松與栢上有千里塗下有萬古宅不知
王與侯狐兔多遺跡人生匪金石地上長如客新故逓
相尋神巧不能測傷彼道旁子矯性何迫隘寵利既内
營榮名多外飾交戰汩衷和鬒髮日夜白胡不放情志
逍遥以永夕
猗頓慕營殖日夜謀錢刀大貴多所傷空令意氣豪鼎
鼎百年内辟海流風濤憂煎伐天性此生無已勞所以
古達士四海捐鴻毛安能為物役長使心忉忉仙人羡
門子邈矣非吾曹
凉風戒秋節歲事聿已暮蟋蟀吟前除玄雁號空度委
心懷所思邈望關山路卒歲念無衣為織機中素沉憂
結夢魂嬿婉如相遇離合在須臾撫枕不知處良晤不
可追佳期多所誤引領望明月悲啼知天曙
館課初入翰林自述
初日照高樹内苑歸新凉苑中有芳桂清芬聞我堂連
雲步七閣綠簡何焜煌蟲書錯綺繡緗帙紛琳琅對此
倚長嘆置卷發慨慷念本榆枋翼早弄瓊琚章迥心托
千古大雅規翺翔熙哉覯皇聖文化浹埏荒眷言闢九
畹樹此椒蘭芳菉葹恧嘉植偃蹇充其傍離離豈不玩
所需紉幃囊素修苟不植何以答虞黃大猷渺玄漠抽
緒開微茫先民有高矩祗奉思皇皇願將襪線微裁君
雲錦裳願以徑寸輝垂君珩與璜良時不可失榮名不
可忘勉哉惜居諸皇圖鞏未央
館課代此日不再得
秋夜一何永北斗横西樓客子不能寐攬衣起行遊俯
視清水波到海無停流仰觀明月光四五忽如鉤驚風
飄白駒歲事聿已遒夸夫逐榮寵日夜將焉求志士營
世業常懷千歲憂鷦鷯搶榆枋鴻鵠摩天游托心各有
謂誰能識所由大禹古賢聖寸隂矢遠謀千載諒吾師
努力追芳猶不然日月邁老大將安尤慎旃懷令圖勿
為達士羞
館課代迢迢牽牛星
漫漫銀漢流耿耿横天路盈盈河畔女燦燦臨長渡軋
軋弄金梭颯颯鳴如訴展轉不成章躑躅倚誰顧睆彼
牽牛星負軛何遲暮舊歡諒已陳新約期難遇脈脈恨
河梁悠悠不得度攬佩坐徘徊涕泗紛交鶩
館課雪夜講莊義
寒風吹朔雪霏霏日云暮廣庭列瑶階空林挺瓊樹有
偉高堂上宗工陳榘度摳衣侍絳帷懸河啓諄諭大道
既具陳玄史亦紛騖載闡南華篇探彼環中趣卓哉漆
園吏齊論歸逍遥葆光守天府泰宇懸高標乘元御六
氣九萬恣扶搖解牛悵四顧夢蝶紛飄颻大知一萬物
衆籟空調刁太息至人遠夢覺何寥寥蟪蛄與彭祖物
化競一朝指馬得真詮心鬭聿云消歸去夜未艾三尺
方瀌瀌嘘㗳不得寐隠几坐蕭條
閣試抵璧捐珠
趙氏有良璧連城不可索抱之會澠池鼔瑟聲何迫魏
侯得明珠徑寸餘光澤照彼轔轔車不阻函關軛哲王
固有貴所貴非瑰竒請觀垂裳后帝則昭良規四表諒
已格列辟咸師師猶惇玩物儆惕若興遐思曄曄結綠
珍丸石投空谷輝輝明月光湮潭委魚目豈不懷至寳
懷寳傾天禄宫中徑寸珠可易千人粟宫中盈尺璧可
築千家屋珠饑不可食毋自枵民腹玉寒不可衣無袴
歌聲蹙所以唐虞理光華燭海隩澹然寳無為茅茨坐
穆穆
館課觀蘭亭修禊圖
嘉辰屬元已遲晷流芳年邈思東堂會遐想華林篇忽
披曲水圖幅素渺綿連茂林蔚翠嶺華薄被芳田紫鷰
翔且嬉丹英婉欲然斐雲蔭修竹飛觀開瓊筵澄澄綠
水波縈曲流其前游娛有嘉客冠服何翩翩朱軒解蘭
臯羅坐臨迴川金巵乘波進素俎激流還或沉翠綸沒
比目驚重淵或攬綠藻柯擊櫂浮青蓮緩帶既覆爵或
藉百卉眠亦或扼素腕握管揮雲箋中懷多忼慨意態
何蹁躚將無瑤池侣夕飲崑崙天亦云山隂會祓禊徵
羣賢風流迥千古遺想托雲烟至今蘭亭下曲水流潺
潺
代作白頭吟(此唐體也不列樂府)
蔚彼高樹林上有雙鳴禽請君罷歡宴聽妾白頭吟兒
時同里居追逐亭臺下妾弄青絲繩郎騎碧竹馬十六
始嫁君花靨垂兩鬟宛轉郎左右何時不可憐妾意尚
疑新郎心忽已舊不是故情疎自是新恩厚玉臺對明
鏡紅顔未應老炎天棄團扇凉風何太早君如雲中雁
妾如枝上花雁飛自有處花落向誰家戚戚復戚戚世
事不可必但恨識君初兩心望如一含情欲誰語攬涕
背人流君心如明月不照妾心愁道逢故家人寄書予
父母嫁女事貴人不如田家婦田家雖苦辛白頭長相
守
晉陽男子行(隆慶己已太原丈夫化為女子歌以識之)
太原有男子壯烈世所無身長九尺餘白晳好眉須自
負良家子募作材官徒腰中轆轤劍横擊當路衢并州
惡少年見之伏且趨一朝覽青鏡侘傺空堂隅三日不
出戶忽然見彼姝綽綽夫容顔盈盈玉雪膚蛾眉娟且
長高髻墮馬梳脫我金鎖甲繫我繡羅襦掛我白貂帽
珥我明月珠委心懷嬿婉不惜健兒軀昔為雲中鵠今
為水上鳧昔者一何厲常關十石弧今者何柔曼巧笑
傾城都仰視浮雲馳變化不須臾茫茫窺元運玄黃無
乃渝世人但云好不必稱丈夫
寄趙少虚先生四首
空谷有佳人素質明秋霜凌風拾翠羽皎皎雙明璫負
薪日慘廪怨此江路長紅顔委中野三嘆以徬徨傾城
難可再一顧何茫茫念此不得寐嘯咤令心傷
岱宗海上來西蹴千峯倒虎岫何崔嵬倬彼空城道下
有嘯歌客翛然澹懷抱十年不下堂腐心著玄草藻翰
縱横流百家如電掃如何尠良覿落落荒山老青葱松
栢顔敷華不在早君其愛景光修名以為寳
親交匪一日先子同衣禂渺質亦何知忘年接勝遊別
君殊未久忽復成三秋歲月何其迅道路阻且周尺素
遠方來慰我心煩憂一讀再三嘆躧履下重樓玄霜彌
大野神物蟠深湫我心匪不念悢悢無輕舟
青鳥雲中翔遺我尺錦翰卷中有新賦麗若金琅玕華
藻耀朝日悲嘯曾雲端俯身眎陳宋昂首接建安大雅
久寥廓文章忽欲殫夫子駝高駕啾啾鳴玉鑾舉世徒
徊徨焉知若所觀景行不可得寤寐坐長嘆
夜發楊柳青望天津海口
夕泊大隄口雨氣侵肌骨舟子不得停鳴槳中夜發聞
道海門近驚栗不敢越漁燈隠遥浦簫鼔聲未歇人語
烟中村舟横沙上月岸接遠流平樹入回波沒不覩潮
漲竒安知溟渤闊喔喔天鷄鳴東望蒼烟裂霞生赤城
嶠日出扶桑窟朧朧五雲裏欲吐金銀闕鐘鼔羅宫廷
百辟修朝謁整衣顧我僕神情坐超忽
送朱可大南還三首
驅車漁陽坂四野何蒼蒼我友駕言邁去去天一方踟
蹰一斗酒相送渡河梁豈無絃歌曲可以佐杯觴仰視
浮雲馳蒼白忽相望黃鵠一為別悲鳴聲正長何况同
心子當為參與商人生如浮梗良會安可常俛仰感平
生豈不結中腸願為雙飛翼送子以翺翔
相思鬱以紆我懷多苦辛苦辛將何道念此平生親總
角從君遊奄忽二十春歲月一何迫白日如颷塵恩深
不可報情至日以新兩心托金石何乃慕雷陳風波一
相失怨彼江路津日長苦道遠繾綣竟不申豈無里巷
遊邈若胡與秦久要苟不替燕越如比隣何必岐路側
空為兒女仁
步出燕東門海月聿已曉班馬蕭蕭鳴流猋來遠道江
湖深且長南望令人老感彼荆卿徒烈風世所少懷恩
不返顧長虹日中縞平原三千士風期一旦掃咄嗟世
上兒論交何草草願持歲寒心皓首長相保
東海有貞婦為馮太安人賦
東海有貞婦烈志青雲齊本家遼水上遠嫁海門西夫
君璠璵器射策黃金墀伯氏籍天府兩叔印纍纍何意
蒼梧雲飄飄不復返日落湘水深淚向南天遠程嬰存
趙祀磊磊萬古聲徒死亦何為雪涕出瑶京故家千里
道鬱悒令人老不作逐風萍寧為負霜草秋閨素機冷
露夜青燈微生兒不識父泣盡負兒衣雪中千仞松歲
事聿已寒其下無俗植所植桂與蘭蘭苕何青青桂華
自成樹上有一翠鳥飛向天門去陳書叫九關一讀一
潺湲此事不可道酸辛感聖顔錦函天上來吹落五雲
表蜺衣何鮮澤鳳吹轉綿&KR2398;兒跪長歎息願母加餐食
日月有虧盈榮名不可極
送太常賈卿冊封親藩
北斗掛城闕河漢東南流我友悵明發駕言遠行遊玉
節耀横軛黃金飾馬頭悠悠涉河濟去去登舊丘前驅
二千石逢迎王與侯念子何當返寒暑聿云周河梁臨
往路顧念今人憂有酒不滿觴為我且復留匪無陌上
交其如道不謀眷言在同志何以喻綢繆
書吳門韓封君友蘭卷二首
南國有逸叟蜚遁吳山阿畏榮避軒冕韜景躭雲蘿誰
結同心契攬此秋蘭柯契合在空谷紉佩交如何月出
鼔鳴琴一奏郢人歌彼美握香子南陔詠方多
蘭苕何猗猗結根在秋坂皓露夕以零靡迤風自遠幽
人秉冲尚睠言樹九畹匪資服媚榮將以華歲晚生不
當門戶餘香流茂苑鬱彼背堂蘐相對方婉婉持此永
年夀願言加餐飯
春日過李宛平于美
春風歴皇邑宫草萋其綠良辰感客心行遊北城曲有
美懷紱人卧閣方避俗開尊華軒夕延我酌&KR0812;醁散帙
有餘覽瑩情無近矚縱横今古談日宴未云足嘉會匪
有期深衷一何篤睠兹一笑歡宿心諧所欲相彼雙闕
間塗軌多局促道旁磬折子胡為自結束蘭香匪為人
鵠白不日浴泠然物外賞願言偕芳躅
書楚劉封君鄉賢卷
昔有灌園者忘機不忘力邈彼鹿門人躬耕不可即此
風一以渺韋素多雕飾皇皇頫仰謀日夜靡知息何哉
楚江父身隠名獨植入敦仁孝模出為里閈式不惜千
金裝而將一諾亟中堂樹蘭桂芳颷聞四域生不學宫
遊沒從學宫食諸生奉巵豆長吏匡且敇貴賤等隙塵
尸祝無終極同時圭紱兒名氏誰復識
送朱金庭李棠軒二太史奉使冊封
聖朝睦藩服策命臨侯王近臣發皇邑于役天一方行
行日以迫相送上河梁清葭戾中野班馬鳴路旁遠望
長風起夕雨下沾裳樂飲未及釂僕御已嚴裝征人懷
遠路遊子望故鄉停舟問滄海驅馬過涇陽君如雙黃
鵠各自東西翔我如晨明月望彼參與商托交固金石
別促會當長願言整夙駕覽風陳國章
送于子冲上澤州太守二首
凉秋聿云暮烈風飄人衣念子遠行邁整駕出郊畿徬
徨以中夜起視明星微出祖城南隅握手不能歸孤鴻
號中野木葉縱横飛聚散一如此素心亦已違惟有雙
魚札慰我長渴饑
古者不可作交道久茫茫念我二三子總角共翺翔歡
衷如日月別思苦參商五馬向路馳俛仰情内傷問子
今何適驅車陟太行曲坂造雲日谿谷深且長人情多
嶮巇世路固難量勉哉懷令德叱馭有遺芳
送趙瀫陽殿讀上廣東憲副
凜凜歲事寒重雲蔽城闕游子欲何之驅車適南越南
越萬餘里江深安可涉鳶墮五溪雲猿號修嶺月耿耿
烈士顔世路無工拙况握黃金章名在諸侯列我皇眷
邇臣賜環不賜玦惟是同心人歡情中道缺踟蹰在廣
路悢悢不能訣砥如水中石皎如山上雪直道諒已難
憂心未云掇吾將從此辭長歌棲林樾
題雲間林諫議重夀卷
雲間有逸叟德聲穆若蘭緬昔諧良覯登堂揖鶡冠肌
膚瑩玉雲兩頰渥如丹大飲呼五白清夜不知闌一往
謝朝市戢景吳江湍涉海掇瑶草臨流倚翠竿借問此
何為言奉北堂歡北堂有夀母百歲以盤桓晨羞沆瀣
滓夕進雕胡盤老人為兒啼七十戲堂端殊事聞遠近
眇然使我嘆魚翼不可並純祜世所難况復青雲客為
時麟與鸞兩世有寵命服之吉且安飄飄千餘歲娛樂
未云殫
雜詩八首
蔚彼蒿下田中有雙黃爵五步逢一飲十步逢一啄仰
見鴻鵠遊六翮翔寥廓豈不願從之道遠將安托天寒
多野風四面張罦絡蘇合作彈丸歴歴空中落鼎俎苟
不干蒿下亦已樂
陟彼高臺上四顧臨郊畿下有清冷水寒流日夜微何
來孤鳴鴈嘯匹空中飛天風一以厲烈烈吹毛衣稻梁
既不慕葭菼亦已稀茫茫在中野日暮將安歸我欲負
爾去惜哉羽翼違長吟望雲漢祗使心勞悲
巫山不為高湘水不為深結交寧在廣所貴相知心朝
雲既晻靄暮雨復涔淫頃刻更變化安知陽與隂交情
苟如此世軌良嶇嶔將邀羡門子天路相追尋
北登遼陽城顧望三韓道大海何蕭條白骨横野草下
充蛟魚食上使烏鳶飽傷哉十萬師大半塗肝腦粟米
量如沙金帛積成島功名誠可為封疆在自保閉關謝
遠人良圖胡不考
所思在何許在彼沅與湘何以問遺之解此雙明璫葺
蘭結菌桂室宇何芬香佳人殊不至望望天南方烟波
弄白日容與凌風翔江空歲云晏零露成朝霜不忍棄
所寳且復自徬徨端居有餘翫思遠徒勞傷
延陵有長劍寳若千金璧閉匣泣風雨開匣干星日駿
馬與名都羅列終不易服之適異土見謂鉛刀質徐君
亦何為神襟獨爾識欲色在不言心許成莫逆如何歴
聘歸墓門已有棘含意竟未伸涕下空沾臆宰木集晨
風可以懸三尺寸心苟不渝是物何足惜驅馬去郊原
棄置如遺迹賢哉貴公子交情固金石咄彼市門徒景
行宜自惕
名都有士女居在城南端前庭樹桐梓後閣羅苕蘭齊
紈為上襦魯縞為中單援琴理清曲惠聲穆且閒惜哉
歲不與憔悴空江湍芳華一以謝烈心不可干蹇修為
誰使遺我雙瑜環朱衣從千騎寧可一為歡聞此竊自
嘆立身誠獨難貴亦各有慕賤亦各有安豈伊霜雪質
能睎桃李顔歛襟謝媒氏自下重門關
神龍時未遇蠖略蟠深淵不有浮雲藉何由潤八埏鵾
鵬隨海運一徙隂重玄扶搖非有負羽翮安能旋遠臣
必有主邇臣必有先商君因景監五羖介穆賢内資富
強業外秉侯王權功名豈不偉烈士無稱焉行藏制在
已升沉制在天寸尺既可枉尋丈寧無愆所以魯連子
抗志青冥間隻矢三軍解單辭六國全萬鍾苟不欲屣
脫如浮烟諒哉天下士疇克與比肩
榖城山館集卷二
