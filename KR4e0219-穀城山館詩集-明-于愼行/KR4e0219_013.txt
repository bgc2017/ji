榖城山館集卷十三
明于慎行撰
七言律詩
春初得吳太原道中書有懷
草色春城嘆索居虛窗殘月渺愁予忽從五馬邊淮路
傳得䨇魚隔歲書汾水東流連朔塞關門北望是穹廬
晉陽亦是談兵地莫使平時保障疎
送董巢雄比部左遷上谷衛幕
匡時獨抱杞人憂諫獵書成更遠遊逐客夢隨青海月
仙曹香散白雲秋惠文列署閒霜簡神武新軍卸錦韝
報國猶餘長劍在不須常撫大刀頭
寄送邢侍御子愿晉參楚藩
芳草春前綰别愁除函又下殿東頭書回閶闔千門月
人上芙蓉萬里舟望斷浮雲燕市遠歌殘白雪楚天秋
依然法從偏承寵三十參藩是壯遊
平則城樓登眺
岧嶤飛閣冠層城暇日登臨景物明萬戶鶯花春上苑
九衢車馬漢西京烟開宫柳重重出雨靜峰霞片片生
總是皇州多麗景五陵芳草殢遊情
寄上外舅秦翁生辰
紅顔閱世儼如仙絳縣將盈亥首年三島常浮滄海上
一峰突起岱宗前同時父老遊誰健舊社桑麻樂自偏
聞道華辰新酒熟杯中太乙是青蓮
蓮花菴潭上夕飲
禪宫遙倚北樓開樓下平湖落照來金水環城全象漢
蓮花湧寺宛成臺諸香各捧空王座一葉能浮太乙杯
便是忘歸歸亦醉夕陽清角莫相催
北閘
西城别苑勝瀛洲十里平湖靜不流岸草離迷橋畔雨
宫槐隱映水邊樓聲傳簫管三天近香散芙蓉六月秋
信道吾皇簡遊幸石鯨飛處鎻龍舟
送姊倩侯將軍僉書留京樞府二首
長安别路起征鐃笑攬金杯視佩刀舊國風雲開節鉞
故園花柳過旌旄居臨六代青山近望入千門紫氣高
聞道江南多俠少將軍一爲試龍韜
上將璇樞切禁林登壇自識主恩深雲連城闕江聲壯
節擁樓船海氣隂宦轍百年萍梗路離筵千里弟兄心
廟堂正復思頗牧豈有雄才可陸沉
九日留都瀛洲會集呈諸館丈
石渠仙署接朝陽綺席秋開白玉堂九日風烟吳禁苑
兩都賓主漢詞章城依䨇闕盤龍虎池繞高臺集鳳凰
館閣先朝多故事羣公勲業踵三楊
南都諸公邀宴高座寺對雨
天畔虛堂倚碧岑坐來烟雨動蕭森白雲暮結蓮花座
隂壑寒生桂樹林三楚江山遊子興兩都詞賦主人心
南朝舊寺應無幾寂寞高臺自古今
祠部李修吾駕部倪雨田虞部黃澹菴邀登牛
首
山盤曲徑萬松寒轉盡仙梯一倚闌䨇闕餘霞江上落
千峰疎雨座中看風飄上界鐘聲遠日冷前朝木葉丹
幸從仙郎分勝賞欲攜秋色入長安
方仞菴陶蘭亭二比部邀遊棲霞寺
禪宫遙對石城開上客邀歡載酒來霞散千巖成佛土
天開䨇峽鎻香臺齊梁文物餘殘刹吳楚雲山映舉杯
正自登臨多感慨秋聲蕭瑟若為裁
太虛亭望金陵亭在攝山絶頂
孤亭高倚暮雲秋平楚蒼蒼望石頭紫氣微分䨇闕影
白雲中斷大江流蕭森落木來悲氣迢逓青山入壯遊
王業千年根本在燕吳兩地對皇州
遊甘露寺絶頂望金焦二山作示鄔汝翼陳從
訓
北固峰頭醉倚闌兩山秋作畫圖看海門對湧青霞闕
江面䨇浮碧玉盤風靜帆&KR0008;行樹杪天空樓閣出毫端
不堪作客逢搖落二妙悲歌和更難
金山
江面孤峰秀絶羣芙蓉千尺鎻氤氲諸天臺殿空中湧
四壁烟霞鏡裏分鼉窟長懸朝暮雨龍宫時散往來雲
登臨况值秋風起萬里濤聲不可聞
焦山贈郭次父
千盤鳥道上珠林蕭瑟秋悲未可禁江北江南烟樹色
峰前峰後海潮音孤標自擢芙蓉影片石長飛鸑鷟隂
不向烟霞逢地主古今隱迹迥難尋
廣陵張郡丞宴大觀樓
城上高憑百尺樓使君開宴俯江洲坐臨南北孤峰影
目盡乾坤萬里流雨色猶分京口樹濤聲欲賦廣陵秋
何來一曲桓伊笛寥落長天動客愁
石介峰冏卿邀飲豐樂亭
湖上青山俯郡城孤亭無改昔賢名杯銜落照千林影
檻倚長天一鴈聲寒雨自憐征路遠重關誰識戰場平
恭瞻聖祖飛龍地紫氣盤回接舊京
閏九月朔日姜民部養冲邀登黃樓夜飲
風露嚴城欲暮秋重關燈火上黃樓山邀夜色當杯入
雲擁河聲抱檻流片石長留蘇子賦荒原不散楚人愁
論文况是登高日藉甚逢君自勝遊
過夏鎮新河有懷先師朱大司空
廿載談經憶舊遊司空勲業此乘舟人烟尚記河橋夜
漁火重經水國秋地近徐方多故壘渠分禹跡總安流
不堪閱代成今古花樹西州涕未收
乙酉九月從李元甫宫諭再登嶧山
舊隱名峰岱嶽前重扶秋雨上層顛隂厓尚駐千春草
險磴爭飛萬木烟河勢遙分䨇白練山形近作九青蓮
狂來欲問巴渝客得似華陽幾洞天
觀張隱君䨇梅圖
浣花溪畔即方塘别有羅浮兩樹霜國色並呈縣圃玉
寒英對點夀陽粧尊前月凝重重影笛裏風飄片片香
聞道上林春更早可知仙骨占羣芳
送鄒四山太史册封岷藩便道省覲
名家儒術素風敦奉使天潢布主恩詔出螭頭周内史
國分鶉尾漢王孫秋聲七澤飛征蓋雨色三湘近里門
到日趨庭應有問雄談碣石向誰論
送季大承太史册封韓藩
西凉烽堠接咸京詞客輶軒幾日程玉節分茅臨絶塞
朱門列戟滿孤城鳴笳細雨回中路飲馬寒流隴上聲
聞道空同仙館在好將真訣覓蓬瀛
送蕭漢冲太史册封秦藩
銀潢百二舊河山璽綬新恩侍從頒日映丹泥分漢闕
天浮紫氣度秦關逢秋露下仙人掌望嶽蓮開玉女鬟
自是鳳凰池上客錯疑蕭史駐雲間
送李棠軒年兄上南少司空二首
不堪握手悵離居柳色都門漸欲疎佩借司空蒼水玉
篋藏學士紫泥書宫磚日影虛鈴閣驛路秋聲過錦閭
負弩三巴應更有幾人詞賦似相如
前年同賦秣陵秋隔歲憐君訪舊遊風雨獨過朱雀桁
烟波還記白蘋洲兩都文物歸仙吏八座聲華滿帝州
莫戀江南好風景直廬空鎻鳳池頭
張洪陽學士在告問疾
碧草重門似瀼東十旬休澣度春風歸心桂樹生江浦
渴病金莖出漢宫斗際龍光元是劍杯間蛇影自爲弓
知君早鍊神仙骨且向堯時作侍中
送唐曙臺客部告還南海用王宗伯韻
清時何意厭朝參郎舍頻抽碧玉簮萬里親閭炎海上
十年歸夢大江南雲霞近傍仙城五松菊重開客徑三
閉戶書成應更早好令白馬絀玄談
金山望湖亭
孤亭斜倚碧山隈檻外明湖對舉杯萬頃玻瓈天上出
千巖紫翠鏡中開雲連閣道籠春樹雨過行宫鎻繡苔
盡說昆明雄漢苑無如此地接蓬萊
西山上華嚴寺
空盤一徑躡珠林絶頂憑軒氣鬱森磴道松杉晴作雨
洞門蘿薜晝成陰秋横城闕青山迥地繞園陵白露深
回首千門車馬路翠華前日此登臨
答楊戶部廬山書時方謫居廣陵
淮南桂樹又春殘幾度開書慘不歡華髮已曾淹畫省
銅章那復滯鹽官秋空雁影愁應劇夜雨潮聲夢亦寒
聖主長楊方校獵誰將賦草入長安
送徐端銘太史册封衡藩便道迎養
十二提封屏翰雄又頒丹詔下梧宫漢京首列諸王表
吳客初陳大國風三觀春陰滄海上九河晴色畫舟中
還朝更遂籃輿養却笑安仁賦未工
送唐抑所太史册封鄭藩
三榮天人漢大儒親銜尺一下周廬紅亭斜日乘槎外
紫殿春深視草餘斗畔星潢開使節河陽花柳過仙輿
賢王若問蘭臺史已列先朝諷諫書(鄭國主嘉靖中上䟽建言故云)
送周寅所太史册封周藩并寄沈蛟門學士
夷門堤下大河流詔使軒車駐綵斿梁苑詞人空作賦
漢家王子盡封侯江頭片雨春帆渡海上明霞晝錦遊
爲憶文園病司馬金莖别夢已三秋
送彭肯亭太史册封瀋藩便道過里夀太公九
十
潞子城頭紫氣懸詞臣持節下從天綈函借日開銀牓
綺閣飛花映醴筵疎雨寒聲汾水上白雲秋色太行前
江鄉更待趨庭慶共羡彭&KR0034;閱大年
送李榕厓諫議册封荆藩便道省覲
方懷諫草侍螭頭復捧桐圭問鷁舟五色春雲天上節
一帆明月水邊樓豐城劍合䨇龍氣銀漢槎懸萬里秋
歸向高堂行慶酒承歡最羡錦衣遊
送馮琢吾殿講典試湖廣
南國詞場詔使開北門學士掞天才三江橘柚充包匭
七澤栟櫚屬翦裁齊客舊稱吞夢渚楚宫猶擬賦蘭臺
到來蕭瑟逢秋氣青草湖邊幾日廻
送朱可大兵部典試廣東
世家經術舊知名奉制掄才萬里征雨後人辭䨇鳳闕
秋來節駐五羊城西江劍合星初動南海珠收月並明
更羡越王臺畔路驪歌渾作漢儒生
九月十三夜扈從功德寺陪李漸菴大司寇王
忠銘徐檢菴二學士登金山對月二首
長楊别苑碧山頭扈蹕登臨暮靄收正惜巖花過九日
却憐湖月似中秋樓臺近映滄波出燈火深廻翠輦遊
連夕尚方傳賜酒飛觴何幸藉林丘
屬車颯遝倚湖濱湖畔青山夜色新爲侍宸遊分象緯
因隨仙履上星辰勾陳影靜千峰月法界烟銷萬騎塵
莫道秋光寒不耐温泉雲樹暖如春
送蘇中一參軍内艱南旋
不因惜别重銷䰟無限悲心下薊門正對白雲思故國
却從芳草怨王孫亭邊立馬斜陽影隴上啼鵑曉月痕
我亦天涯欲歸客相逢應在武陵源
七夕詠牛女
銀漢横秋玉露凉䨇星猶自似參商經年脉脉情難授
此夜盈盈路轉長月迥應無鸞入鏡河深寧有鵲爲梁
佳期漫向君平卜天上人間共渺茫
歲暮書懷寄賈石葵年丈
山中歲晏意何如莫訝長安闕報書䰟夢幾悲池畔草
封題少遇海邊魚百年病骨風霜後千里鄉心涕淚餘
望斷石門秋夜月故人獨掩白雲廬
送太宰夢山楊公致仕
長安冠蓋滿郊畿元宰朱輪出禁扉從此聖心勞夢想
只今祖道有光輝宫前柳色分紅旆嶺畔桃花待錦衣
欲問東山舊樵牧麒麟閣上幾人歸
送李容齋符卿册封魯衡二藩因偕健齋參軍
同行
親擕璽綬出雲間齊魯函封次第頒五月船經滄海郡
千峰人度穆陵關名藩累葉分茅貴上客連枝振佩還
舊是平津門下士送君猶自愴離顔
送朱養淳太史册封周藩
蓬萊闕下五雲飛桐葉封函出帝畿漢苑花香隨使節
河橋柳色上征衣天臨玉署恩偏渥星近銀河夜更輝
試向汴京城裏望六街何處不朱扉
送全玄洲太史册封趙藩
邯鄲道上夾垂楊六傳飛塵出建章趙國河山連右輔
鄴都詞賦在天潢登筵夜對叢臺月染翰春浮玉署香
此日流離知滿路好陳謠俗報君王
送袁玉蟠太史册封楚藩
赤管年來侍禁中忽銜使節日華東九河雨色過梁苑
七澤秋聲到楚宫故里歌成飛白雪大王賦就起雄風
還朝欲問陳詩事莫采章華達聖聰
送蕭玄圃太史册封淮藩
天家同姓建諸王歲歲綈函出尚方三殿雲霞分璽綬
九河簫鼓動帆檣賓筵漫賦淮山桂使槖聊攜漢署香
欲問江鄉應未遠鄱湖南去是瀟湘
偕朱可大丞卿王興甫文學會于子冲藩伯於
城西道觀二首
長安城下路漫漫邂逅開尊集舊歡三輔征塵聊駐馬
百年交誼此彈冠從知浪跡同飄梗不道流光迅轉丸
回首垂髫渾似夢翛翛華髮笑中看
五月垂楊覆御溝使君千騎小淹留何知擊筑燕城會
故是談經稷下遊雲起高峰渾欲雨日長仙館只疑秋
平生意氣還諸少酒態相逢可自由
侯甥允吉入京相視送歸
馬上征衫草色青炎天視舅到燕庭黔方客滯元戎幕
魯國名傳博士經離别十年腸欲斷悲歡千緒酒初醒
北堂定憶連枝影爲報今來兩鬢星
送侯大將軍姊丈出鎮貴陽
春草沅江萬里程十年旌節下神京韜鈐自握軒轅陣
鼓角重開驃騎營魯國諸生曾避席漢家飛將久知名
燈前把酒猶相問不信封侯事果成
平生結客少年場一劍登壇鎮夜郎馬上山川連六詔
匣中風雨渡三湘情知壯志圖龍頟無奈離愁數雁行
别後相看萬餘里尺書幾日過衡陽
春日小齋閒居聞澄上人談義
焚香清晝裊茶烟小閣閒參一指禪浩劫塵機何處觧
彼方妙諦幾宗傳有無盡息超塵境種地俱空啟勝緣
身現人天知是幻聞師半偈已泠然
送澄公還東海勞山
出世隨方閱歲華曾承内旨賜袈裟安禪舊對江干樹
卓錫初停海畔槎花應潮音常作雨日蒸龍氣稍成霞
吾家亦近蓬瀛島白社歸來路未賖
病中遣懷
三月孤齋斗帳寒十旬休沐主恩寬閒翻藥裹呼兒晒
細檢詩筒借客看千里鄉心芳草綠一年春色杏花殘
浮蹤去住渾無頼行路人間信是難
贈張就山隱君
相逢杯酒說行藏問字曾師李奉常梁苑十年依幸舍
商歌一曲擅詞場鄉心長白山頭月客鬢桑乾馬上霜
昨夜讀君張翰詠西風已自斷歸腸
胡竺西山人遊塞上入都坐談邊事
九邊行盡到長安抵掌論兵髮指冠厭見羌夷秋入塞
愁聞漢將夜登壇黃金結客壚頭盡短鋏成歌馬上彈
欲笑當年吳市隱沉淪空作歲星看
九日胡竺西過小齋視疾酬和
殘菊牀頭剰欲簪長安秋色閉門深羈懷漫對重陽酒
俠客能爲洛下吟說劍寒霜飛大漠繙經法雨落祇林
維摩丈室勞相問已會忘言學陸沉
真空寺留别馮葛諸丈
蕭疎菀柳寺門前别色相看一黯然十月繁霜凋客鬢
重城殘雨上離筵心同張翰思吳日事異梁鴻去漢年
别後雲山未相間尺書猶有雁南旋
出都書懷寄同遊諸公
長安大道抗離旌廐吏將車出禁城恩禮虛同䟽兩傅
行藏實愧魯諸生夢殘芳草山中路興盡浮雲世上名
惟有㶚陵橋畔柳柔條踠地不勝情
過蘆溝橋
束髮承恩禁苑遊鄉心今夕渡蘆溝千峰過雨官橋暮
廿載飛塵客鬢秋驛路行分三輔界宫雲回見五城樓
車中却聽渾河水閱盡歸驂日夜流
過莫州故城
一客長安華髮生十年重過莫州城堤搖野浦長天靜
樹夾殘霞片日明澤國蕭條來往路秋風憭慄古今情
不知擊筑燕臺客有底悲歌氣未平
封御史邢翁八十䨇夀二首
濟北賢豪行誼敦年躋上老德彌尊真封已自稱烏署
高隱還應並鹿門明月千山芳杜若春江九畹茁蘭蓀
仙齡幸際昇平理拾穗謳吟亦主恩
雙闈同拜玉函封夀袠今開第九重青鳥日隨王母侍
白雲常滿丈人峰已看庭際翔三鳳更向壚邊跨兩龍
欲問齊眉吳市隱千秋誰許繼高蹤
賀平隂劉元陽新授四氏學掌教
聞君待詔出長安儒服新裁委貌冠魯國諸生皆聖裔
漢家博士是朝官橋門暮雨隂槐市講席春風自杏壇
回首鄉閭殊未遠北堂魚笋致非難
答周啟明大參書
握别長安幾歲星人間離合總飄萍儒臣使節移梁苑
病客歸驂出漢庭卧久山中芳草綠書來河上片雲青
聞今正有宣房役報國無然賦采苓
過汶上贈路鳳岡太守
蕭疎䨇鬢感華年把臂相看一惘然别緒三秋燕市酒
生涯百畆汶陽田高城雨色青驪外閒苑花香白墮邊
爲道池塘春夢苦傷心蜀魄化啼鵑(時聞長公侍御蜀中哀音)
酬寄茅鹿門先生
人宗江左見風流詞賦名高鶴髮秋倚馬應閒青玉杖
藏書欲滿白華樓籬邊松菊陶潛酒湖上烟波范蠡舟
尺素來時看明月不知裏許夜珠投
山中報陳玉壘少宰
湖上清秋片月寒為誰殘夢入長安一千里外素書到
二十年來良會闌欲候三台依帝座先聞六典建天官
他時世業光青史重向扶陽傳裏看
哭賈德修司馬二首
幾日哀音發嶧州傷心千緒淚䨇流那知渭水燕飛地
正是遼城鶴化秋幕府勲名留趙魏詞垣文賦擬枚鄒
可憐一片長安月猶照當時舊酒樓
滿眼悠悠世上名誰將金石喻交情蔣家舊日開三徑
魯國當年並兩生只道浮雲輕聚散不知華月易虧盈
從今寂寞梅花信腸斷山陽笛裏聲
暮過楊劉有感
多年不到楊劉戍此夕馮軒過里門前代津梁無聚落
舊家蘿葛有兒孫烟横遠隴迷山氣日落平沙見雪痕
水木遺蹤多所念惟將悲淚灑空原
贈金陵張文學太初
曾將玉樹擬風姿倒屣驚看絶妙詞雨後青燈揮麈夜
江頭明月掛帆時孫弘首奉西京對韋孟家傳魯國詩
此日淮南叢桂滿不知誰折最高枝
過殷少保先生金輿山房有感
相國名園負郭開朱闌寂寞鎻蒼苔泉聲故自花間出
山色依然座上來多士尚疑懸帳日蒼生空想濟川才
誰憐廿載平津客淚灑東風首重回
卜築黃山别業
歸來四壁故依然卜築桃源别有天種樹新移彭澤柳
買山舊賜水衡錢園林但欲成環堵門巷應教似輞川
廿載行藏君自見乾坤五畆白雲邊
大名王仲木從梅侍御西征奏凱北旋賦此壯
之
十年裘馬客長安杖榮從軍戍賀蘭桓典霜威開幕府
陳琳檄草據征鞍鐃歌出塞邊沙白烽火登城漢幟丹
誰道護羌諸校在功成今日屬儒冠
贈獲嘉岳茂才内日華仙掌一聯乃是夜夢中
句也
䨇鳬别路久凄其令子相過慰所思倚馬梁園新著賦
趨庭魯國舊聞詩日華近傍仙人掌春色高分玉樹枝
儒術承家須俊少卿雲早見繞彤墀
朱光禄可大倚舟河上擕公子過訪對酒話别
蘭橈幾日倚江關命駕相過水竹間星聚陳荀聊對酒
春深黃綺暫還山分攜易下中年淚落魄難銷烈士顔
愁殺城南新柳色依依青眼若為攀
宿雲翠山洞送可大南還
十年重作碧山遊萬事相看兩鬢秋夜鶴有情驚别夢
巖花無語殢春愁天開洞壑䨇樽酒人去滄浪一葉舟
峰後峰前往來路少時還擬待鳴騶
酬馮學士用韞寄問
宿酒初醒午夢餘春皋小雨試揮鋤忽逢隴上梅花使
為送雲中錦字書别後瑤華常滿袖歸來白髮漸盈梳
聞君亦有東山興海畔秋風掃石閭
鄭生承武自閩來訪
蓬蒿三徑少將迎客有相過萬里程觀樂遊同吳季子
談經業繼鄭康成悲歡往事青燈話要𦕈新辭白雪聲
他日上林傳賦草應知首問長卿名
夏日東園諸友同鄭承武小會
山園五月海榴開小會欣逢上客來竹裏詩題青玉管
花間酒汎紫霞杯庭皋遠樹留殘雨城堞輕隂閣晩雷
欲似當年河朔飲翩翩詞賦盛論才
謝繹梅中丞過邑賜訪不遇題詩驛壁而去賦
此寄謝
雨後蓬蒿滿徑荒不知千騎過東方憑熊謾駐旌旄色
題鳳還餘藻翰香敢向雲霄疎故舊已從樵牧混行藏
慚君為憶青蒲對回首長安事渺茫
題孫湛明侍御征西卷
朔方昨歲起邊聲繡斧親徵六郡兵漠北烟塵歸指顧
征西車馬藉威名胡笳夜靜昆邪塞漢月春輝敇勒營
猶有遼陽烽火在還將前箸贊昇平
山居懷寄可大
隱几空齋意晏如美人别後底無書未應湖海還浮棹
却想藤蘿已卜居避地自堪遊五嶽逃名誰許問三閭
惟餘遠道長相憶為勸加餐寄鯉魚
寄問馮學士扶侍旋里兼候北上
儒臣啟沃沐恩偏予假寧親輟禁筵春酒自承盤上露
宫衣不散案頭烟䟽家謾擬辭榮日石氏今當卜相年
歸闕何妨尋舊約長安路出岱宗前
酬寄馮學士見問
孤城欲雪雁無聲海畔書來幾日程隔郡關河勞遠夢
多年京洛見交情青山久絶人間累白眼閒看世上名
珍重心知酬聖主應令樵牧覩清平
送鄭承武文學還閩
歸客翩翩玉劍裝河橋斗酒對飛揚帆前雨色來吳會
馬上秋聲渡汶陽萬里攀留徐孺楊百年寥落陸公莊
從今夢入三山月夜夜驪珠採海旁
正月四日香山寺閣同侯大將軍送孫湛明侍
御北上二首
寳閣高臨不住天霏微春色畫闌前孤城欲墮寒峰雨
野水猶凝遠戍烟上界香花開勝境故園風物入新年
屠蘇剰作東林飲又送離歌到酒邊
尊前山色碧氤氲徙倚高臺對落曛闕下春歸周柱史
亭邊夜醉漢將軍丹霄法從多鵷侣白社風流有鹿羣
此别澄清應在念螭頭封事可相聞
春日閒居即事
閒居愁思轉依依邑里春深正阻饑深巷炊烟渾欲少
平田蔓草亦應稀中原寇盗還消長海外兵戈有是非
好在黃扉諸相國從容調燮佐宵衣
黃石山堂即事
坐倚青山望翠微堂高不礙掩荆扉千巖落照遙含雨
萬壑秋雲近上衣世路風塵歸後少故人書疏别來稀
十年學道雄心損惟有烟霞未息機
石樓獨坐效長慶體
燕坐危樓日影遲田家幽事亦多岐因防過水移門徑
為礙看山剪樹枝地簡將迎全罷酒人無酬倡少裁詩
年荒正恐烽烟起悵念園葵繫所思
夏日嶽麓山房即事
夜合花開一院香烏皮几畔小胡牀蘿烟撲牖晴猶濕
竹色含秋午亦凉避客總荒蔣詡徑為園半學陸渾莊
只今負郭全堪隱况復青山對草堂
四月五日周師攜尊過嶽麓山房同少泉侯丈
小集
三徑常邀載酒歡小亭散髮對憑闌春殘未覺花香盡
日午纔分竹色寒仙令䨇鳬初解綬將軍萬馬舊登壇
浮名已入高陽會莫憶人間道路難(時周初歸田侯亦罷將故云)
四月十一日侯將軍兄弟邀從亭山先生遊洪
範東流二池宿南天觀登雲翠山絶頂奉和
四首
百尺高臺古樹林池邊不雨晝蕭森遊逢載酒春先暮
興到看山客自深片石千秋留鳥篆寒潭百尺想龍吟
何時得遂移家計長日垂竿藉綠隂
右洪範池
馬上壺觴處處從花源又入白雲封石渠飛沬濺春酒
茅屋臨流響夕舂雨色微侵青薜荔山光倒映紫芙蓉
南天咫尺今須到萬壑丹霞宿幾峰
右東流泉
野色嵐光面面新上清樓閣俯嶙峋杯間月出瑤臺夜
杖底雲飛玉洞春地盡羣峰開象緯天容雙屐出風塵
從今便結羊何侣長與名山作主人
右南天觀玉皇閣
中天積翠削巑岏掃石銜杯醉不冠樵路半垂青嶂底
歌聲全出碧雲端飛來别作仙人掌望去平臨玉女壇
笑問風流彭澤宰白頭曾得幾回看
右天柱峰
夏日侯將軍兄邀陪光禄朱丈遊虎窟山南洞
遇雨奉和
孤岫岧嶤隔虎溪還陪雙屐共攀躋尊前雨落珠林暝
洞口雲生寳界迷絶壁泉聲雙樹杪夕陽帆影數峰西
山城舊隱無多地處處都邀綵筆題
朱可大飲餞言别
秋歌一曲入清商斗酒踟蹰夜未央子舍應看雲北向
征車却逐雁南翔行藏自信心如水離合相看鬢有霜
聞道尚方孤劍在徵書早晩下明光
秋日送可大南旋
萬里過從樂未休花時胡不少淹留東籬曉色方含雨
上苑天香欲報秋嶽畔攜將三秀草湖邊歸去一扁舟
豫愁明夜思君處别酒初醒月滿樓
山中懷寄王對南相君
屈指朋遊歲晩疎雲中相國比何如百年禁苑論交誼
千里關河嘆索居月落楓林常有夢鴻歸榆塞久無書
天涯若問同心侣素髮于今已映梳
甲午除夕
孤懷此夜倍悽然明日應過半百年瞥眼聲華杯酒外
驚心節序曉鐘邊圍爐對婦更殘燭帖勝呼兒覓綵牋
最是春遊關意念早時留取杖頭錢
榖城山館集卷十三
