榖城山館集卷十六
明于慎行撰
七言律詩
紀賜四十首(有序)
皇上登極以來日御講幄談經論藝五六儒
臣趨陪近弻晨朝三接寵賚便蕃歲無虚月
即勲貴大臣有不與焉臣慎行自丙子秋叨
侍日講至已丑七月進掌春卿始解計横經御
案前後十有四年特恩賜予不可數計仰仞皇
上緝熙聖學懋建太平文史小臣過承恩渥
念雖捐糜無以報稱歸田間日錄出歲時賞
賚每事占詩一首以紀榮遇且見聖明初政勤
學嚮道如此使後之傳聞者有所頌說以對
揚君父之盛美云辛夘臘月臣慎行頓首記
丙子二月初與經筵進講紀述
春雲别殿倚平臺問道恭承步輦來講席平依丹地轉
經圅近對御筵開凝旒晬穆聞天語委佩從容列上台
聖學方隆恩禮茂儒臣長此奉康哉
丙子七月初侍日講紀述
内殿雲深啟法筵隔屏初聽玉音宣宫臣舉案趨宸幄
閣相垂紳拱細旃壁影絲絲浮繡網籖頭字字指瑤編
冰兢祇懼終無補未覺身依尺五天
丙子八月扈從聖駕幸學賜御膳銀葉等物
臨雍縟典跨前王翠輦趨陪侍總章已聽諸生參問難
更隨三老沐榮光八珍乍見分神鼎七寶驚看出尚方
國祚知同文運遠皇猷應共聖恩長
丙子九月工部奏進萬歷制錢式樣賜講官六
人各一錠
漢苑新成少府錢萬年寶歷赤文鐫青鳬(闕)銅官奏
黃紙題名玉署傳趙壹囊空留暫滿東方俸薄賜常偏
五侯甲第虚成埒未擬儒臣受寵年
丁丑三月上親灑宸翰大書責難陳善四字以
賜
龍箋一幅日星光天藻昭垂自尚方久向横經窺聖藴
還因納誨奉奎章琅函想見僊毫動蓬室驚聞御墨香
儒術承恩逢景運非同常侍漫登牀
丁丑五月大旱雩禱上齋居御講頒賜素蔬一
盒
雲漢憂歌歲事艱桑林虔禱聖心殫祈年不輟金華講
减膳猶分玉箸餐始見僊盤疑汎露却嘗寶饌是調蘭
崇朝膚寸紆宸想霖雨應騰四野歡
丁丑八月奏進世廟實錄賜白金文綺錫宴南
宫
十載編摩帝典成神功四紀勒昇平瑶書此日陳丹陛
石室從今秘赤城賜服總分新綺繡陪班猶見舊公卿
漢家枉續周南史欲藉藏山作世程
戊寅正月上出内府畫冊命講官六人各題四
幅分得宣廟御畫二幅詩成奏上各賜銀葉
一包
百年壁府護僊葩奉詔恭題睿覽賖豈為丹青懸日月
欲憑翰墨發雲霞叨榮乍捧銀為葉摛藻虚慙筆有花
文學承恩逢盛典黃金買賦未應誇
戊寅正月上尚巾禮成羣臣稱賀賜白金文綺
負扆年來海嶽安春朝繡幘始勝冠龍樓拂曙天顔近
玉座垂旒日角寬九廟神靈應已慰兩階環珮不勝歡
邇臣幸奉青蒲對珍賜還看出上闌
戊寅正月進講賜大紅織成段衣一襲
講殿朝朝聖渥頻賜衣又見出楓宸織成共識金梭巧
貢到初開錦樣新色借宫雲紅近日香浮僊珮暖宜春
垂裳幸值軒唐理補衮無勞愧許身
戊寅二月大婚禮成賜萬喜金字綵幣等物
前殿欣觀六禮成千門容物動班迎歡聲欲滿雙龍闕
春色先歸五鳳城擬向宫闈歌燕喜敢期幃幄被恩榮
行看寶祚開蘭戺願托華封祝泰寧
元旦賜門神掛屏葫蘆等物歲以為常
節啓青陽歲籥新金人十二畫為神韶華自合留天府
御氣誰期洽近臣綵勝仍分僊禁縷雲屏况借漢宫春
却憐寂寞揚雄宅門巷恩光接紫宸
端午賜黃金艾葉銀書靈符等物歲以為常
芙蓉闕下玉書宣午日恩頒侍從前寶葉光分僊島月
靈符香綴御爐烟歲時舊自荆人記風俗曾經漢史傳
聞道宸遊臨太液龍舟鳳管畫樓邊
八月十七日萬壽聖節賜白金文幣及鏤金萬
壽福禄篆字銀書黃朱靈符等物歲以為常
華渚祥開禁籞天恩光每覺近臣偏圅加白璧來天上
錦散紅雲出日邊裁就靈符華舜旦鐫成寶畫紀堯年
銜恩效祝慙無補金鑑先時獻御筵
十月朔日頒歷賜新書五十冊歲以為常
聖后乘乾萬宇欣明堂布朔啟靈文龍墀已忭羣工賜
玉版仍陪上宰分蓂展瑤階春動律日蒸寶鼎氣成雲
慙將赤管隨恩澤試卜周年祝大君
十一月二十九日聖母萬壽聖節賜金幣鏤金
篆字黃朱靈符等物歲以為常
長樂凝和婺彩光侍臣沾貺聖恩長璆琳内苑開銀甕
雲錦天機隱御香鳥跡呈書僊算永龍文紀瑞寶符黃
朝來碧落韶簫度内殿親稱萬壽觴
冬至恭侍慶成大宴
南郊夜燎泰壇烟内殿朝開大慶筵兩陛衣冠承湛露
千門鐘鼓震鈞天親瞻玉几雲霄上久汎僊杯日月邊
温旨三傳咸已醉歡聲動地未央前(宴中三奉玉音初云官人酌酒再云)
(斟滿三云飲乾)
甲戌七月奏進穆廟實錄賜白金文綺宴於南
宫
紬書金匱愧非才曾是先朝侍從來鵷列趨隨蘭檢進
龍衣立待石函開濡毫每憶攀髯望珥筆新承賜錦迴
大典已成鴻號永聖心南面尚含哀
賜内府新刻經史直解
獻納金華閱歲年石渠同異已成編縹緗每向鸞扉獻
琬琰新成玉府鐫聖主淵衷開道籥小臣丹悃托言筌
還期至德登三五經訓當如日月懸
賜新刻擊壤集
千古名儒道業真弄丸常自擬堯民詎知異代逢明主
猶訪遺編賜近臣迹托無名言未隱理超有象物皆春
虚憐輕薄詞人體總似枚鄒亦後塵
賜新刻韻府羣玉
策府羣書代所躭珠英玉屑卷中探曾聞乙夜開芝檢
敢望彤庭錫寶圅子孺休稱三箧記莊生漫向五車談
從前亦恐酬清問浩瀚青藜閣上參
賜畫面川扇
九華綵扇貢巴東午日承恩出漢宫雲影金泥黃帕解
花開寶繪玉圅空擎來濯錦江頭月動處披香殿裏風
自是君恩在懷袖惟將皎潔矢丹衷
賜鮮笋
殊錫光生玉笋班曾從青簡賦檀欒蒲筐乍解香盈座
錦籜初分綠滿盤一飯疑含僊禁雨三秋猶憶北窗寒
慚無鳳實儀千仞祝有龍孫長萬竿
賜鮮藕
芙蓉别殿曉風凉玉井靈根出水香薦熟方聞開寢廟
賜鮮已見布朝堂冰絲欲斷鮫人縷瓊液疑含閬苑霜
憶昨金鼇橋上望紅衣翠蓋滿銀塘
賜鮮楊梅
臙脂濕暈火珠紅吳苑楊梅入漢宫帆帶春冰江上水
盤分曉露禁門中曾聞枝裊關前月似聽花飄笛裏風
消渴詞臣空有賦慚無鼎實附羣公
賜鮮枇杷
佳名漢苑舊標奇北客由來目不知綠萼經春堆籠日
黃金滿樹入筐時江南漫道珍盧橘西蜀休稱薦荔枝
千里梯航來不易懷將餘核志恩私
賜鮮桃李
講罷傳宣殿左廂分將苞品燦盈筐宫桃剖出丹霞冷
僊李沈來碧玉香方朔瑶池人汗漫安仁金谷賦荒凉
懷恩正恐虚秋實不羡春華吐豔陽
賜鮮鰣魚
六月鰣魚帶雪寒三千江路到長安堯厨未進銀刀鱠
漢闕先分玉露盤賜比羣卿恩已重頒隨元老遇猶難
遲回退食慚無補僊饌年年領大官
己夘春以病在告上疏乞歸值聖體違和旋
即萬福再賜萬喜金字白金文綺於私第拜
恩
春朝華祝動僊班寂寞詞臣尚閉關七日曾疑遊帝所
一春全未覩天顔簪符已奉期門送金帛還從卧閣頒
長使聖躬承昊貺歸山魂夢亦應閒
己夘請告南旋奉恩詔乘傳并賜金綺路費
經術承恩侍漢京歸家猶作錦衣行賜金闕下誇疏傅
擁傳橋邊愧馬卿試語鄉閭應未見即垂簡冊亦稱榮
江湖未覺長安遠咫尺葵心向日傾
癸未甲申三扈聖駕上陵賜大紅織金曳撒鸞
帶等物
閣門五夜聽傳呼受賜先從左闕趨繡帶平懸金鑿落
鞶囊斜掛錦襜褕行隨豹尾陪天仗立傍螭坳夾御爐
却笑甘泉稱侍從不知原廟似今無
甲申春月扈從車駕奉兩宫聖母閱定壽宫賜
綵花文綺等物
鑾輿三駕出山隈墨食欣傳福兆開地擁真圖連朔塞
天留紫蓋作軒臺兩宫共倚璇丘望萬乘親扶玉輦陪
遙見黃門傳散綵紅雲朵朵下山來
丙戌廷試讀卷賜宴文華西室遣内監出陪例
也
臨軒五度擢英才品第連朝直帝臺香案前頭文字進
殿門西畔爼筵開清班許從元公列曲宴傳教内監陪
聖代得賢應有頌遭逢惟祝泰方來
丙戌秋月以皇次子生賜萬喜金字綵花金幣
等物
西宫送喜到宸旒侍從恩隨禁苑優勝剪雙枝花作綵
金鐫萬喜字當頭他年茅土應藩漢此日珪璋早頌周
共識昭陵多王氣年年春色滿龍樓
丙戌冬至南郊扈駕聖母軫念天寒特賜薑蘇
杏仁一盒
黃門飛鞚到天壇傳道東朝賜講官祇為甘泉勞扈從
特從温室下盤餐調蘭欲動先春色斮桂渾消午夜寒
慈念殷勤知有望慙無一字罄衷丹
丁亥二月奏進大明會典賜白金文綺宴於南
宫仍給三代誥命
九朝謨烈玉書藏祖德宗功萬祀昌漢代不須條故事
周家惟用考前王頒恩内省恩綸降賜宴南宫廣樂張
就裹儒臣稱最渥特煩三錫下龍章
戊子九月壽宫隨駕步視寶城還於東廊稱賀
玉音宣勞賜茶並賚綵花文綺等物
朱樓絳闕冠層霞玉[車犬]金支駐翠華元相幄中分御錦
侍臣冠上珥宫花僊城步閱教隨駕别殿常參命賜茶
可道龍顔多喜豫萬年福地屬皇家
己丑六月三品考滿荷蒙聖恩遣内使及門齎
賜羊酒寶鈔
典禮南宫侍禁筵還因奏績荷恩偏牢尊特遣中涓賜
楮幣親從少府傳漫擬恩華同八座猶將名字厠羣僊
多慚衮職曾無補一卷牙籖十四年
庚寅辛夘久病在告兩荷聖恩遣内使臨問頒
賜米粥瓜茄等物
卧閣驚聞勑使來綈圅黃帕到門開微痾曲軫君親念
朽質寧堪雨露培内苑香粳加匕箸天厨珍葅溢甖罍
銜恩隕涕沾衾枕魂夢初疑帝所迴
辛夘九月乞休得請欽遣内使齎賜路費寶鈔
次日又遣内使齎賜白金文綺蓋六卿日講
各有特恩也
乞休十疏始抽簪勑使連朝出禁林備物卿臣元自厚
殊榮講幄舊來深初衣已卷天機錦歸槖猶圅内殿金
慚負宸慈何以報惟將丹扆效餘箴
穀城山館集卷十六
