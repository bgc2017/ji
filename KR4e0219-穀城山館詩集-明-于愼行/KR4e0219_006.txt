穀城山館集卷六
明于慎行撰
五言律詩(唐體樂府附)
出塞
萬里關山道蒼茫玉塞秋沙飛晴作雨霧結旦成樓羌
管霜前怨胡笳月下愁酬恩懷一劎端不為封侯
入塞
度漠滅天驕歸來意氣豪霓旌回瀚海羽蓋指臨洮少
婦迎珠勒親兵賜錦袍勲多明主記不解假錢刀
君馬黃
寶馬來西極龍閑服上箱浮雲金勒影飛雪玉珂光骨
凍長城水蹄翻大漠霜美人天路遠祇覺壯心傷
戰城南
塞北朝傳警城南夜合圍旗翻明月暗劎落曉星微朔
氣聲刁斗邊霜卷鐵衣横行期萬里酣戰不知歸
巫山高
巫山峰十二縹緲倚層空細雨猿聲外輕雲鳥道中江
流巴子國月出楚王宫舊館今何處茫茫夢不通
隴頭吟
隴頭流水别淒響自堪驚月散東西影風傳遠近聲傍
侵疏勒道斜入隗囂營嗚咽歸腸斷何時到渭城
上之回
離宫陳上郡御輦出回中七校長楊北千官細柳東旄
頭懸塞月漏箭雜邊風却望單于幕蕭條萬里空
長安道
晨光開紫陌春氣燿丹霞月落新豐樹烟籠上苑花金
羈京兆馬繡轂富平車俠少逢何闊相過趙李家
洛陽陌
東都佳麗地共指闘鷄坊挾彈妖童騎當壚小婦粧柳
花金谷暗槐影玉溝長愁望飛塵起驕騧赭汗香
折楊柳
朱樓臨大道垂柳正依依葉淺低愁黛花輕上舞衣三
河春欲盡五嶺戍初歸何地應腸斷關前雪正飛
關山月
三五關山月天空萬里秋影含青海動光度玉門流曉
角傳軍壘寒烽隱戍樓隂山方接戰且莫視刀頭
梅花落
腸斷金閨婦愁生畫閣梅瑶華風裏落玉樹雪前開拂
影侵羅袂飄香上鏡臺關河春色暮鶴勒幾時廻
雨雪
隂山征戰地雨雪夜霏霏凍縮胡兒馬寒凝漢將衣范
恭疎勒返蘇武漠南歸頗怪關門柳春前作絮飛
長干曲
妾住在長干離居歲欲闌洞庭歸客少浦口去人難雨
落吴天暮雲横楚岫寒含情何所待憔悴碧江湍
江南曲
采采白蘋洲蘭橈憶遠遊日懸雲夢闊天隔洞庭秋風
物三湘道烟波萬里愁離居逢歲宴掩涕倚重樓
紫騮馬
寶馬蹀臯蘭紅塵撲繡鞍追風珠汗落踏雪玉蹄寒北
地春方澀長城凍未乾一鳴思報主不取按圖看
送陳春宇太史冊封楚藩二首
遥遥江浦去望望洞庭西擁傳過三楚乘槎入五溪潮
平津樹杳天闊浦雲低想見花源裏漁家路不迷
持節金閨客星華並列侯遥分鸞掖色一作兔園遊日
暮湘潭雨天寒夢澤秋豈應歌故里白雪少人酬
送張洪陽太史請急南還
寧親承予告秋盡理行裝槖載蘭臺筆衣殘粉署香酒
邊燕月近帆外楚天長舊識張華劎寒鋒起豫章
寄送朱可大南還
自别春湖去音書已隔年所嗟千里夢常在五雲天雨
色維揚樹江聲北固船經過多逸興佳句向誰傳
同李前峰兵部趙竹里文學集侯氏東墅信宿二首
十載談經地重來徑已荒野花含宿雨秋草上空墻客
送新醅酒樓懸舊臥牀曉涼憑檻立山色四蒼蒼
故人復此地不醉欲如何世事杯中盡年華鏡裏過孤
雲留閣樹殘日掛烟蘿惆悵王孫去門前芳草多(時侯兄少)
(泉從軍塞上)
少虚趙丈見過二首
上客回高駕過予松桂林題詩白雲暮對酒飛花深遠
樹浮殘雨高城下夕隂草玄芸閣吏寂寞此時心
經春猶臥病長日掩衡門豈謂山隂棹能尋谷口村世
情雙白眼生事一青尊不淺忘年契千秋事可論
雨中舟行
天闊雨冥冥孤帆過驛亭雲吞江樹白霧失曉峰青岸
鳥迎船濕河魚出網腥生涯多少恨無處異飄萍
夜泊有懷
月白夜將闌潮平兩岸寬倚舟人語靜過雨樹聲寒戍
鼓城隅覓船燈水際看所期江路迥何處采芳蘭
天津觀潮
六月天山雪寒濤亦壯哉聲疑吹地轉浪莫蹴天開估
舶迎風住漁舠弄水廻方聞通海運萬櫓日邊來
泊潞河驛
行盡燕齊道來從上國遊飽經湖上雨寒泊驛邊舟朔
氣雄三輔關門控九州五陵十萬戶夾岸起朱樓
哭沈虹臺太史二首
故人忽云沒聞報涕汍瀾今日吴江冷當時易水寒青
編門下受丹旐路旁看夜雨玄猿嘯浮生夢已闌
思君不忍問河上返孤舟豈是懷沙怨應非蹈海遊花
殘吴苑暮鶴唳月亭秋腸斷論交地宫城十二樓
雨
城夕凉風起空堂颯似秋片雲生遠岫驟雨過重樓暝
色階前樹寒聲峽外舟鷗鳬何自喜汎汎滿青流
告天臺為趙瀫陽太史賦
邈矣高賢操清風華胄傳畏知嚴暮夜考履質青天國
史千秋在家聲異代懸只今臺上月猶照舊爐烟
題畫
黯淡秋湖色涵虚望渺然斷橋横落日遠水出寒烟雁
向平沙落鷗依折葦眠吾家住湖上閒殺采菱船
夏日偕張洪陽殿讀憩龍華寺寺在苑北湖上
同過湖上寺伏日坐清涼雲水浮仙闕松杉蔭講堂雨
歸蓮葉淨風起稻花香小借支公榻人天午夢長
夏日進講和張洪陽年丈韻
秉燭趨丹禁横經侍法筵曉涼生殿閣旭日動雲烟珮
委天香散花深玉漏傳非材慙獻納鵠立細旃前
喜雨
春來全未雨一夜雨成霖觸石何時聚崇朝已自隂錦
林花氣重金闕漏聲深潤澤占天造殷憂慰聖心
七夕
客中逢七夕片月倚重樓靜對星河夜涼生枕簟秋人
間渾是夢天上亦多愁覽鏡驚雙鬢空悲歲序流
秋夜
虛閣夜沉沉秋聲在樹林山中猿鶴夢客裏歲年心露
下蓮塘冷螢流薜幌深坐來銷萬籟隱几自成吟
送懷上人還金陵
空門無所住亦復憶江鄉半偈禪心定孤舟别路長錫
飛吴葉冷筆拂楚花香又向秋山裏鐘聲閉夕陽
送張靜峰年兄赴河南别駕二首
十年南省客半刺領東周馬向雪中去人稱洛下遊關
河三輔道雲物二陵秋别思還蕭索寒塘水自流
承寵無遲暮褰帷意氣生諸侯均揖譲長吏有逢迎郡
閣山當戶河橋柳向城三川風日好偏適宦遊情
送李敏齋符卿奉使省覲
只今三省佩又下五城樓薊北霜初落淮南桂已秋宫
雲隨子舍卿月引行舟可奈河橋柳年年綰别愁
送鄒進士南臯謫戍貴陽二首
自憐焚草日却送看花人迢遞三危路飄零萬死身長
沙悲賈傅湘水弔靈均總是經過地將誰采白蘋
綱常千古事憐爾志如霜首欲階前碎珠憑頷下藏有
生心盡折縱死骨猶香不似青蓮客無端謫夜郎
送習豫南太史謫居閩中二首
渺渺寒江路君今歲晏遊十年池上珮萬里雪中舟仕
節人誰識浮蹤水自流含情無可道不獨為離憂
對酒不能飲心悲握手論如何同舍客忽作遠遊人世
態青雲冷交情白首新還知明主意宣室待詞臣
應制題畫四首(有序)
萬歷戊寅正月上出内府畫册二十六幅命
日講六臣分題奏上各賜銀豆一包時同事
者宫詹吴門申公宫諭信陽何公宫洗新都
許公宫贊武陵陳公翰撰南充陳公也予分
得四題如左
雪景
輕綃寒色動不是月華開鳥道千巖迥江光一徑廻虚
無分玉樹彷彿想瑶臺未擬歌黃竹陽春遍九垓
烟雨
瀟瀟一幅上秋氣滿楓林半似隨風引全疑夾霧隂遠
峰看處暝疎樹望來深筆底烟雲色爭知用作霖
宣廟御筆汀鳥
筆端成大造海鳥若相忘暮雨汀莎濕春風岸芷香柳
邊迷落絮雲裏帶飛霜總為經天藻長留羽翰光
鵪鶉
渺彼榆枋翼丹青畫作真靜眠宫草日閒傍苑花春顧
影驕金距逢場上錦茵非同珠樹鳥獨用羽毛珍
寄馮志方博士二首
一别褒衣客今來幾歲星吴鈎知射斗魯壁記傳經對
酒春雲碧題詩暮雨青向時遊賞地南北各飄萍
幽人渺何許江上舊儒冠客舍蒹葭雨堂飡苜蓿盤楚
天秋水闊燕闕曉鐘殘懷䄂雙紈扇因風欲寄難
張洪陽殿讀待舟潞渚寄送二首
昨日横門道魂消鬢欲秋寸心應未遠尺素已堪愁對
酒青燈醉看花紫禁遊離情如潞水連夜只東流
歸夢春來劇那堪送遠遊身懸蝸左角家在海西頭天
地才難盡風塵道不謀河隄楊柳綠亦欲買歸舟
暮春同朱可大廷尉遊摩訶菴聽無絃上人彈
琴因飲南園二首
福地開真境蕭辰欵梵筵百花春夜雨一飯講堂烟妙
法旃檀喻空音綠綺傳雲牀容臥起隨意檢詩篇
别有祗園勝春光象外幽人從蓮社飲地勝竹林遊雨
色隂蘿幌鐘聲度石樓不愁歸路晩乘月可淹留
告中同可大再遊摩訶菴因贈靜堂禪師
寺憶同遊地聯鑣許再過人行松院少雲閉竹房多歲
月容高枕乾坤足放歌逃禪吾不厭病骨本維摩
寄庠師周介軒先生二首
傳經西楚客垂老意何如湖上十年夢燈前八月書秋
心隨過雁舊事紀銜魚門下垂髫士翛翛兩鬢疎
望望徐方道懷人白露秋湖光晴載酒山色暮登樓倦
迹看林鳥閒情寄海鷗紅顔殊未老欲接羡門遊
秋日寄侯少泉參戎黔中二首
萬里天南極將軍尚枕戈一醒燕市酒五見洞庭波霧
急鳶常墮江深雁不過東山棲隱地何日共烟蘿
自爾烏蠻去寒花幾度開萍蹤兒女大華髮歲時催别
夢隨關月離愁落隴梅年年秋色裏一見尺書來
贈談易王生
翛然江上客讀易舊儒生道自青嚢秘名因綠簡成漢
京談季主蜀肆隱君平為叩盈虚理因探百物情
春半
臥病忽已久閒房鳴素琴徘徊紫芝意惆悵青春深芳
草亂迷徑殘花空滿林憑軒送高鳥馳思渺難任
望鶴
縹緲珠庭鶴翻飛别禁林初盤仙闕遠漸入海雲深忍
負乘軒寵應非避弋心瑶臺多舊侣愁絶玉笙音
河西務雨夜
歸舟今信宿猶倚潞河干樹色春汀暗鷄聲夜雨寒孤
帆燈際落短劎酒中彈明發乘流進滄波正渺漫
漷縣道中
江草正萋萋蘭橈傍古堤淡烟高樹杪斜日亂帆西隴
麥蒸雲動春鳩夾岸啼連朝隔城市疑入武陵溪
天津夜月
放舟乘晩浪伐鼓注歸流明月千帆夜長風萬里秋篙
師探渡口津吏指潮頭浩蕩煙波裏應憐估客遊
楊柳青道中
鳴榔凌海月捩舵破江烟楊柳青垂驛蘼蕪綠刺船笛
聲邀落日席影掛長天望望滄洲路從茲遂渺然
德州舟中遇李戶部兩山北上别後却寄二首
廣川西渡口倚棹此逢君别久情難喻歡多酒易醺江
聲過暮雨帆影夾殘雲蹢躅南枝鵲能堪羽翮分
君登蘭省去予汎鏡湖歸兩漿還相背雙星竟不違心
期鷗作侣生事薜為衣只有空山夢愁時少雁飛
武城懷古(東郡武城乃平原君舊邑世謂言游所宰誤也)
停橈齊趙路河上見孤城故國佳公子高臺亦已傾川
光孤嶼斂暝色片雲生嗚咽清漳水千秋恨未平
臥病
天地長貧日風塵臥病年閉門春雨後欹枕落花前石
火應難駐蘭膏莫自煎無生如可悟吾意欲逃禪
菊花
幾年京洛客不對故園花今日重陽酒還過處士家娟
娟霜蕊靜裊裊露枝斜自愛貞心苦含香閱歲華
輓趙少虚先生四首
去矣雲林客傷哉藝苑豪百年雙白鬢萬事一青袍道
自平生拙名堪此日高所悲逢聖世汩沒掩蓬蒿
文雅從兹盡榮華亦有休吾徒還一涕爾輩自千秋舊
館青山暮重泉白日幽惟餘清汶水長繞墓田流
十里春風苑年年出漢關調空高渌水俗自薄朱顔星
彩歸天上玄經播世間乞銘遺札在一讀淚潺湲
浮沉千古事無力念鴻鈞陵替存吾道窮愁竟爾身馮
唐空自老原憲不知貧他日山陽路誰為笛裏人
寄賈廣文年伯兼謝惠氊
極目漳南道相思正杳漫愁時明月近别後素書難雪
暗芙蓉閣春生苜蓿盤一氊猶寄遠應惜玉堂寒
送林丈内艱南還二首
慘淡歸人意春前問去舟參商初兩地膠漆已三秋雨
色低津樹江光隱驛樓庭花多所恨不是錦衣遊
把袂憐同舍離愁可奈何定知秋雁少惟有月明多江
上思瓊樹風前廢蓼莪無令清夜夢不入舊鸞坡
穀城山館集卷六
