穀城山館集卷九
明于慎行撰
五言律詩
泰山道中
地僻塵蹤少山深石路斜雨中過佛院雲裏見人家雊
雉飛春麥啼鶯繞落花流亡今欲盡幾處有桑麻
上隔馬嶺舊寺
荒涼經古寺迢遞出層空路抱千峰轉天開一竇通殘
松疎雨後頽瓦夕陽中猶有餘僧在逢迎問轉蓬
泰山天門禪堂逢傅柱史金沙贈别
含桃花欲落山下遇君時雨過空王殿天晴嶽帝祠相
看芳杜色各有白雲期不似風塵路偬偬嘆别離
泰山絶頂對酒
茫茫今古事欲問岱君靈漢栢虚稱觀秦松枉勒銘此
生遊已倦何地酒能醒杖底千峰色依然未了青
下泰山遊三陽觀
半嶺通仙界縈廻嶽麓西已看三觀迥猶覺萬峰低暮
雨瑶華落春雲玉洞迷遊情渾未減縹緲望丹梯
飲三陽觀絶頂對月
孤亭堪倚嘯一醉斗牛邊褏拍千峰月觴飛萬樹烟花
前鸞吹度海上鶴書傳借問三宫路今當幾洞天
遊仙詞四首贈三陽觀昝雲山道士
寰區不足步聊作小遊仙牒秘丹繒字山藏綠玉篇石
梁雲外掛瑶島月中懸欲問餐桃客蓬萊更幾千
五遊凌碧落彷彿見乘鸞瑶水銀為闕蓬丘玉作壇飛
塵成大藥毁竈出神丹舊遇華山博曾將六箸看(昝公曾棲)
(華山故云)
由來稱福地自合有仙才蕭史吹笙下欒巴噀酒廻雲
軒通紫闕月宇逼丹臺謝手塵中客年光漫自頽
辭家慕冲舉名嶽且依棲遼左遲歸鶴淮南見去雞玄
霜堪入藥白石總如泥試訪清都宴雲門路欲迷
子冲擕尊方山相候因謀卜築
百里行厨至追歡有報書春城開臘蟻别墅罩河魚白
社能留客青山可卜居未須煩地主十笏是吾廬
靈巖竹房對雨
舊日題名處山窗竹未殘重遊春欲暮復向雨中看暝
色來千嶂寒聲到萬竿應添禪悅味新筍入盤餐
靈巖主僧邀遊五峰亭遇雨即事
已成三日醉更上五峰亭嶺外雲猶碧尊前雨半青唯
然南嶽偈莞爾北山銘向夕傳清梵泠泠自可聽
靈巖禪室子冲興甫夜飲大醉
對酒不能醉明星已在天放歌知愛客縱飲是逃禪世
事驚心後時才屈指邊乾坤吾黨在把臂意茫然
買洪範泉旁隙地規作園池
誰言泉上築不作輞川看山色宜書幌溪隂可釣竿分
流防短岸樊圃避危湍稍待西疇畢移家事未難
夏日黃石山莊即事
山居涉長日散髮不容簪酒熟牀頭漉詩成枕上吟移
花常待雨種樹稍成隂欲叩金閨侣何須此陸沉
夏日山居周礪齋太史奉使周藩過邑見訪賦
贈二首
送君遠行役六月過山城細雨鐘前落微風樹裏生茶
瓜涼夜色車馬故交情却憶横門道分途歲已更
夏日門常掩何因駐使車時同河朔飲地似武陵漁天
地容高枕烟霞有定居莫將竒字問獨少著成書
因周太史使還海上寄楊鍊菴丈及澄上人一首
苦憶東林侣逢人附報書花殘陶令宅月出遠公廬世
念歸應盡幽懷病未疎三山知有路正擬戒遊車
午日獨酌
邑里逢佳節無歡坐草亭年華雙鬢白心事一杯青柳
畔驚鶗鴂花前嘆鶺鴒少人與同醉不是獨為醒
山莊獨居
豈無山水慕只是舊遊孤隴上遭田父壚邊問酒徒頽
年資藥餌野性適江湖回首鵷行地春風滿鷓鴣
聞胡竺西山人被縶有懷二首
慷慨關東俠詞場舊所歡如何燕市筑忽作楚臣冠翻
覆人情險傾危世路難夜來豐獄劎虹色為君看
長鋏今何適從軍赴桂林談天時網密逐客廟謨深寥
落詞人賦凄凉國士心沅湘何處望愁絶鴈書沉
十月四日張就山初至同飲東園菊花下作
上客來何暮山齋菊欲殘猶餘秋徑色聊待酒人歡艷
蕊迎霜立寒香浥露餐晩酣休便去新月出林端
安我素吏部倚舟過訪酬贈
沙邊能繫纜相顧到林廬斗室虚高枕衡門有駐車桃
燈秋雨後漉酒菊花初好在山公啟休忘北闕書
冬夜宿香山寺
一宿招提境匡牀坐夜分山深遲見月石冷細生雲仙
梵林中發名香座上焚老僧應出定時覺語相聞
暮抵吴家渡楊令君擕酒宿王戶部别業
十月荒山道迷茫起暮隂凄風吹古渡寒霧結平林地
主尊壘遠山家巷路深因過故人宅懷舊一悲吟
往弔于子冲黃家渡口大雪
寒冬涉濟水雨雪滿征裘欲解留徐劎猶疑訪戴舟馬
蹄臨渡澁人跡過山稠漸近齊州路傷心觸舊遊
雪中濟南道上擕張就山同行忽失所在詩以
覓之
雨雪擕同好行行失所如細尋東郭履久駐信陵車誤
恐迷花徑寒應殢酒廬居然成間闊暝色野躊蹰
張山人告行燈下言别
幽居無與晤殊喜故人來秉燭頻開卷逢花數舉杯寒
雲江上樹凍雪隴頭梅明發黃山路離愁不可裁
送張就山西遊趙國及赴蕭大司馬之召
關河冰雪滿遊子去何之長揖雲中幕高談鄴下詩西
園飛蓋夜北塞勒銘時回首秋山賞能忘桂樹枝
查虞臯儀部道出濟上遣書賜問賦答二首
别緒三秋迥書來慰夢思林中醒酒後河畔倚舟時雪
靜關山影雲生澗壑姿歲寒無可贈惟有折松枝
有懷江左彦夙昔共蘭襟報國青萍器承家玉樹林郎
曹雙管舊禁漏五雲深無恙西山色猶堪柱笏吟
壬辰冬月連營兄弟二葬撫今追昔&KR1008;然有感
聊賦四首
無限傷心地連朝薤露吟仁兄歸永夜愛弟托荒岑華
萼俱凋落松楸漸鬱森寸腸摧斷久猶自涕沾襟
累歲遭家難心悲不可論魯門疑遠夢易水送歸魂取
次栽墳樹從新拭淚痕乞休曾有疏酸側動天閽
門庭思往日文雅盛當時共目三珠樹相輝五桂枝一
朝虛枕被萬事罷塤箎怊悵餘生在衰顔欲對誰
久客歸何倚孤蹤只自憐顧瞻鴻鴈影吟嘆鶺鴒篇翰
墨藏春雨池塘慘暮烟經過酬倡地無處不&KR1008;然
石門道中
風雨石門道凄凄衣䄂單人家烟樹隔山徑草花寒蕭
索前朝寺荒蕪何代壇十年來往路立馬一長嘆
再過汶上路鳳岡民部出送河橋留别
邑里經年别重逢春草芳一杯臨汶水三月綰垂楊豪
俠齊公子風流漢省郎鄉山多勝賞後會莫相忘
任城魏松軒山人擕琴見過從遊溪山數日書
贈
自遣樊中累常多物外遊看君擕綠綺訪我到滄洲月
色和烟映泉聲作雨流吾廬山水際是處可淹留
南溪石上聽魏山人彈琴送别
溪樹午蕭森因君理素琴乍將流水引寫作落霞吟别
鶴飛何遠遊魚躍自深只今懷往路何處覓知音
吴門周畫師從遊溪上數日賦贈
林壑看如畫幽人此地過彈琴流水近對酒暮雲多地
僻無來往山深足嘯歌牀頭有匹練試為掃烟蘿
秋日從諸親友飲城南溪上遇雨呈亭山周師
二首
雨後南溪水新添幾尺流壺觴陪父老笑語到林邱掃
石聊施簟烹魚旋摘鈎酒闌更坐起隨意看鳬鷗
闊略師生禮相將把釣竿青山閒共適白髮醉同歡雨
色尊前近灘聲樹杪寒踏泥連騎緩歸路不知難
六月十二夜可大小酌即事
客乘殘雨至席對晩凉開酒畔移燈去花間送月來風
流河朔會倡和栢梁才更憶長楊路青葱玉樹栽(時乃郎試)
(京兆云)
七夕可大小會即事和韻
小閣驅殘暑當筵夜色青樓頭生片月河畔度雙星桃
葉虚稱扇松枝戲作屏秋聲驚白紵沉醉不能聽
和可大七夕書懷
新凉浮玉宇客館易為愁天上明河夜人間白露秋逃
名惟對酒乞巧詎登樓自有豐城氣迢迢映斗牛
江右黃淮朐文學可大客也以書授其弟姪東
遊賦贈
南州有高士邂逅見風流雅醉荆卿酒常隨郭泰舟窮
經探魯壁作客佩吴鈎門下推師授名成兩夏侯
陪朱可大丈遊陶山幽棲寺絶頂同張士師李
鴻臚黃文學賦
幽棲真此地絶壁到人稀石角斜鈎杖藤稍曲桂衣壺
飱高洞險鐘磬下方微共有登臨興誰能不醉歸
陶山懷古
越相何年隱齊山舊有名地連肥子國路出鑄鄉城洞
杳秋雲白巖深古木平臨池懷往跡頗識種魚情
陶山贈張東山士師
陶朱今不見君是魯朱家俠骨千金劎仙鑪五色霞生
涯隨畜牧鄉語話桑麻早結東山隱驚看鬢有華
遊雲臺山
窈窕黃山路秋雲入幾重寒聲泉上竹古色寺前松地
隱秦時洞天連月觀峰由來真跡秘不許世人逢
同可大宿黃山張氏精舍
谷口隔疎籬林深鳥不啼石泉縈戶轉山果亞枝低磵
壑參差映藤蘿咫尺迷苦無向平累聊可共依棲
同可大對飲黃山玉龍峽上
看山意不厭復此濯塵纓澗落飛虹影泉飄噴玉聲隔
花分送酒鑿石共題名相對濠梁意翛然少世情
泰山客館送朱可大登嶽
息駕泰山麓何以慰所思送君九節杖拄上五松枝澗
底出雲處夜中觀海時同遊不同醉應憶舊題詩
重遊三陽觀宿
曾向春山宿重來似舊青壇風落橡栗巖雨長芝苓試
覓長生藥聊繙内景經不知凉夜永星斗掛疎櫺
三陽觀木末亭晩眺因遲可大未至
木末堪凭檻秋空四望開晩烟迷汶水落日滿徂徠酒
憶壚頭醉人從嶽頂廻那逢搖落候蕭瑟易悲來
傲來山
不斷青螺色依然萬仞峰雲間翔鷟鸑天杪秀芙蓉嶽
界三千里仙閭十二重神功何處斂此地宅蛟龍(山有芙蓉)
(飛鴉諸峰山下石窟名曰龍池)
同諸君飲竹林寺樹下
靈嶽多真境禪宫路更深五峰常隱日雙樹自成林涉
澗逢瑶草臨流潄玉琴晩鐘歸騎緩沉醉北山岑(寺在泰山)
(下阯)
觀泰山百丈崖瀑布
盡日水聲中還看匹練空盤渦喧萬馬削壁闘雙虹𣲖
抉天河落源從月窟通固知靈境異融結駭神功
望仙影巖(泰山西峰石壁有仙人影側身東向)
何劫飛來影分明鶴上仙側身疑面壁作禮似朝天觀
化興雲雨憑虚閱歲年扶桑終日在幾見海成田
西汀臨汎呈印泉舅氏二首
秋水寒塘淨蘭檣别渚通林端懸片雨蘋末起微風孤
嶼浮波外長天一棹中漁竿堪自老不是慕非熊
西汀懷舊隱秋杪片帆來落照樽前樹寒烟水上臺舟
移明鏡轉雲盡畫屏開笑語淹吾舅浮槎夜未廻
乙未十月傅金沙侍御殷洗心舍人過訪山中
賦贈
命駕何相值開尊夜向寒風高邊鴈盡霜冷菊花寒天
地吾徒在江湖此會難占星應有地總傍少微看
冬初傅金沙侍御過訪因韻賦和
百里寒山道勞君問隱居玄言聆喻馬往事笑焚魚嶽
色青尊外秋聲白苧餘良遊知不厭卜築意何如
秋日閒居有懷黃大宗伯
萬里温陵道含情憶舊遊夢迷明月夜人老白蘋秋海
闊休看鴈山深自倚樓何時江路柳重見木蘭舟
山中寄徐少宰丈
契闊同心侣多年嘆索居吴門遥繫馬魯國久懸輿歲
晩憐交態天長闕報書悠悠清汶水一為覓雙魚
穀城山館集卷九
