穀城山館集卷十二
明于慎行撰
七言律詩
送張洪陽年兄上南少司成二首
西清法從沐恩偏日日論思捧御筵豈謂廷中摧五鹿
復教門下紀三鱣離聲薊苑河橋雨别夢秦淮月夜烟
十載同遊詞賦客只今結綬是君先
離合相看一愴神百年寵辱夢中身無將建業秋江水
不及長安綺陌塵天畔文星珠斗近座中時雨絳帷春
應知煖席無多暇乂奉徵書入紫宸
送孫栢潭太史冊封唐藩便道省覲
射策名高賈洛陽青春擁傳有輝光花迎玉節槎凌漢
葉剪桐珪土胙唐客路千門江上月主恩三殿署中香
非關晝錦偏生色自是庭幃寵渥長
送盛鳳岡太史冊封蜀藩
寶玉親頒示展親還因諭蜀論過秦雲凝閣道青天險
家近關門紫氣真玉節遥分三署色金羈行耀五陵春
懸知萬里橋邊路共指軒車問使臣
題韓敬堂殿講牡丹石榴畫卷時值雙壽稱觴
並呈此瑞
仙種何年福地栽巧分春色艷亭臺丹房並倚珠林結
繡萼雙依翠幄開味勝緋桃金母醉花先紅藥侍臣迴
合歡正值稱觴日滿目天香拂酒杯
送沈少陵太史請告
鶯燕晴嬌禁苑春冥鴻何意出風塵到來天地傷多事
歸去江湖尚有人射策彤庭干氣象上書黃閣想風神
敬亭秋色堪高枕不負蕭條報主身
同可大城西寺樓眺望
石林香岫鎖氤氲百尺危闌倚落曛雙闕湖光涵鏡彩
九陵雲氣吐龍文烟銷野色愁中見風起邊聲醉裏聞
諧俗不妨聊對酒從他塵世自紛紛
觀慈壽寺新造浮圖
鳳刹新從佛土標芙蓉千尺翠岧嶤璇題玉甃中天起
法雨曇雲下界飄勢挾珠林雄禁苑影分銀漢掛烟霄
羣生福果緣慈祐輦盡黃金此地銷
夏日登毘盧閣
寶界高懸百尺樓丹梯半上不能休窗臨星斗諸天近
壁繞烟霞五月秋迢逓羣山横大漠蒼茫一氣辨皇州
憑闌欲起悲歌色人代何緣此勝遊
夏日崔明經正思五弟同遊韋園
韋曲城南曉霧開炎天深樹鎖亭臺漁舟隱見花間出
鷗鳥浮沈杖底來香散芰荷殘過雨烟飛蘿薜冷銜杯
帝城風物家鄉侶醉倚青林首重迴
送朱鞶峰鴻臚之金陵
二十年來憶舊歡相逢斗酒醉長安尊前華髮流光易
陌上驪歌别路難江月遥分鳷鵲觀宮雲不散鵔鸃冠
到來綿蕞開王會劒佩聲中擁漢官
秋懷四首
露下天空木葉流滿懷蕭瑟一登樓江湖鴈影催鄉夢
城闕砧聲起暮愁萬里風塵燕塞遠千門雲月漢宮秋
紅顔華髮悲生事金爵銅駝感壯遊
極目高空一鴈翔十年萍跡滯天方芙蓉曉露愁邊白
薜茘秋山夢裏蒼病似相如聊著賦鬢如潘岳尚為郎
凭闌此際渾無賴日晩寒生畫角霜
風入疎林月半横秋聲一夜壯心驚柴桑故自饒歸興
中散由來少宦情名利百年身易老文章千古事難成
恩深未報慙明主苦憶深山桂樹生
舊隱林皋幾放歌蓬玄西洞長烟蘿清溪日落魚梁出
翠嶂天長鳥道過醉裏白雲揮袖滿秋來明月倚闌多
不辭便作風塵客鶴怨猿驚可奈何
秋日荅李本寧太史秦中四首
西風蕭索五城秋望斷秦關感舊遊一自宮磚虚日影
至今仙署想風流鴻歸上苑書重到月落楓林夢亦愁
聞道龍門連太華何人得並李膺舟
斗畔何年少歲星搴帷聊復試傳經關門氣自車邊紫
太乙藜從閣上青忽見雙魚傳札素疑聞三鱣落階庭
不知玉女峰頭座可許生徒隔帳聽
憭慄霜天萬木聲愁看落葉太縱横青山已自盈秋色
白眼從來冷世情經術但傳秦博士疎狂莫笑魯儒生
加餐鄭重勞相念祗有庭蘭夢未成
千里離愁鬱不開故人佳句傍誰裁秦臺鳳女簫三弄
漢苑仙人露一杯歲月吾甘梅尉隱乾坤爾自賈生才
春來若有書相問尺素應知海上迴
秋日書懷奉寄二兄
避世年來華髮侵秋情旅思兩蕭森虚談仗馬當時事
實負冥鴻萬里心客裏常思陶令酒愁邊幾作越人吟
天涯兄弟長相憶明日青山是舊林
答鄔汝翼見寄
積雨挑燈思不禁開緘忽見楚人吟芙蓉自抱三秋色
鴻鵠誰知萬里心别憶青尊江樹杳夢回明月海雲深
無勞漢署懷方朔金馬于今總陸沈
奉旨代撰恭祝聖母萬壽二首
寶祚恭膺幸有年為承慈訓化機旋東朝共祝增仙算
大内親趨捧壽筵律轉一陽熙舜旦石將五色補堯天
母儀仰見超前古圖史應令萬禩傳
璇霄南極現祥光入仗親稱萬歲觴寶座三重開内殿
法音九部舉東廂華嵩效祝春難老衮繡承歡日始長
願酌滄溟添壽紀年年流慶衍天潢
秋日有懷伯仲兩兄
一鴈横空玉塞寒疎星淡月倚樓看鄉山有夢秋先到
京洛無心興已闌多病長卿聊罷酒長貧仲子未彈冠
鴒原别恨年年劇無那浮蹤去住難
冬至南郊扈從紀述和陳玉壘太史韻八首
聖后乘乾奉帝禋日躔南陸恊靈辰九關肅啓天門鑰
萬姓歡隨御輦塵樓雪初融丹禁曉葭灰微動玉衡春
虚慚珥筆親文物實有甘泉賦未陳
平明閶闔五門開法駕驂驔匝地來雷動千乘天廐選
颷馳七校羽林材金支翠蓋雲中轉紫旆紅幢樹杪迴
清蹕尚喧雙鳳闕前驅已戾九成臺
陽靈仙館翠雲端竹殿清齋禮泰壇閣道霓旌陳虎豹
宮門羽仗簇鴛鸞親軍競帶千金劒御馬齊籠七寶鞍
總為天光依較近温泉午夜不知寒
玉蘭東畔畫簾前到處常隨豹尾旋聖代儀文今日盛
儒臣雨露向來偏琅函賜錦馳中騎寶鼎分餐出御筵
齋室受釐應有問朝回猶恐夜深宣
絳闕隂沈啓秘扃鑾輿肅穆欵真庭霜凝碧落天衣濕
月上仙壇玉樹青帝座三重開萬象雲門六變走羣靈
祠臣秉笏香烟裏時向珠纏望景星
絳節氤氲上太清紫烟縹緲冠層城鵷行不動瑶池影
鳳幄微聞玉藻聲律應一陽璇象轉福凝五位泰階平
禮成回蹕傳行漏百尺華燈闕下明
燈火薰天夾路旁屬車旋處翠華張非烟擁蓋璇霄麗
若月乘輪御陌長十里香花連泰畤千門鼓吹徹昭陽
皇誠已自通天貺萬祀應知寶祚昌
紫氣葱葱繞禁廬南郊迎日履長初皇王禮樂光前殿
侍從聲華滿後車漢畤龍麟金匱紀周臺雲物彩毫書
雄文亦是鄉人似齊客談天恐不如
題李棠軒太史風木卷
水部才名世所傳平生舊事付新鐫青箱累葉承先慶
玉署重輝啓嗣賢天上樓成曾有夢人間鶴去不知年
只今隴草悲仙吏歲歲春風泣杜鵑
葛端肅公輓章四首
朱輪幾日下明光一夜台星遽掩芒名德累朝耆舊盡
風流前輩典刑長百年海嶽收靈氣三省官僚紀奏章
莫訝臺烏來去少荒原終日咽長楊
五十年來社稷身世皇時已畫麒麟車行陜潞千家雨
戟擁幽并萬里春北極星辰三聽履東山烟月幾垂綸
九重此日宮懸徹鼔吹黃腸寵使臣
華年聲價省郎遊一節冰霜到白頭降嶽神生星應昴
濟川功就壑藏舟朱門舊第公槐影落葉新阡宰樹秋
惟有故時雙鶴在月寒華表不勝愁
里閈衣冠舊侍公每從便坐接春風臺端劒履容猶在
海上桑田事已空畫閣勲名應自遠蘧廬夢覺總難窮
不堪片語牛山望千古英雄涕淚中
雪中臥病楊廬山至京枉過
春城雨雪臥袁安仙令朝天駐錦鞍萬里風塵隨聚散
百年湖海見交歡翻疑夢杳羅浮月好在香分畫省蘭
伏枕燒燈渾未厭坐來鳷鵲夜光寒
送楊廬山之官鹽城
宮草含青雪未消送君斗酒夜迢迢愁邊曉月雙鳬遠
醉裏晴雲五鳳嬌澤國魚鹽多負海春城烟雨半通潮
只今滿目看萑葦豈藉催科荅聖朝
病中朱廷平可大攜談易王生見過書懷
宣室情知久荷恩旅愁無奈泥芳蓀十年玉署塵心冷
一片青山素業存病裏風雲天北闕春來花樹魯東門
欲知朝市浮沈理季主長安好共論
病中乞歸懷寄中立王孫
銀牓仙宮桂滿巖何時雪夜掛孤帆枕中鴻寶新來註
海上魚書舊日緘千里歸心看短劒百年病骨付長鑱
王孫苑路今應近芳草春風點碧衫
都門留别諸丈
不緣多病壯心消敢向清時遠市朝三殿恩華淹日月
十年歸夢落漁樵宮雲欲散飄衫袖别酒初醒見柳條
最是河梁分手地桃花潭水碧迢迢
潞河寄都下舊遊
承恩霄漢苦思歸祗憶深山長蕨薇去漢梁鴻藏姓字
還邛司馬借恩輝身輕已覺愁顔改戰勝應看病骨肥
回首金閨多舊好别時情思各依依
嘉靖壬戌從三兄無擇下第同歸有過桃花口
詩至萬歷已夘請告南還復過此地詠兄舊
句悵然有感用韻追和
廿載津亭唱櫂過依然烟柳夾長河花源尚記來時路
鴻影空憐舊日歌人代三朝看過隙生涯萬事付流波
雙棠舊館應無恙獨撫遺編思若何
除夕呈二兄
鄉閭風土弟兄居冉冉年光歲又除勝裏金花聊共賞
尊中栢葉肯教虚居隣碧海三山路交絶長安七貴書
猶有謝家辭翰在春山遊眺許誰如
庚辰元旦試筆
簫鼓初闌旭日開小庭春色欲重來靈符舊篋金閨賜
寶勝新粧玉剪裁歡洽兒童隨笑語恩深禁闕憶趨陪
誰將栢葉調仙酒為薦君王萬壽杯
寄懷朱廷平可大兼訊于澤州子冲入覲
歸來無日不思君畫省風流久未聞上苑鴻聲愁處聽
長亭春草醉時分雙龍自合天邊氣五馬遥停塞上雲
莫問同時舊年少已從樵牧隔人羣
寄賈石葵廷尉
百年蹤跡總飄萍懶向風塵問醉醒臥病梅花江上白
懷人芳草夢中青天懸臺館占卿月地入江湖隱客星
聞道乞歸歸未得主恩不負草堂靈
春日山中有懷趙瀫陽年丈時官南越
不關寂寞重相思心折長安握手時萬里銅標人落魄
十年金馬事參差眼青楊柳東風日頭白梅花北向枝
惟有魯狂容聖世五湖烟水足恩私
山中書懷荅朱可大廷平二首
海水天風莫重論吾曹交誼向來敦馮驩長鋏應猶在
范叔綈袍故自温千里人歸孟諸野十年客散信陵門
閒心已絶諸緣累獨有平生未報恩
天末懷人思不降夢回明月滿軒窗平生諾重黃金百
國士名齊白璧雙君自風塵淹畫省吾甘漁獵光滄江
書來正值山間醉赤脚吹笙臥石淙
上外祖母麻王二太夫人七十偕壽二首
元公宰木閱居諸二母仙闈鶴髮餘盝裏尚藏金殿草
座中時展玉函書幾看萊服連鳩杖時過潘園並板輿
勝節稱觴應具醉春江昨夜罩雙魚
堂上春深並錦袍中丞甲第五雲高麻姑自閱桑成海
王母親栽樹作桃舊德共看麟閣畫餘光殊有鳳池毛
恩深自出無由寫頌壽應慙乏彩毫
香山寺閣同朱令君賦(寺在邑城北河上)
海嶽秋光幾處看珠林高閣此憑闌河流曲抱孤城遠
山色低邀落日寒野思蕭條聊對酒愁心跌宕罷彈冠
仙遊幸躡王喬履夜月雙鳬去不難
曲阜謁顔廟
素王宮闕魯侯臺兖國崇祠此並開位冠元公師友會
道同皇佐古今才虚亭玉甃疏眢井舊巷璇題銷繡苔
門外依稀餘輦路前朝曾覩翠華來
鄒縣謁孟廟
邾城舊里記三遷廟貌弘開大道邊行地江河疏聖𣲖
談天奭衍閉言筌洙流近映金鋪日嶧嶂高含畫棟烟
北望孔門元咫尺明禋終古侍雕筵
趙莊泉流觴
處處名泉盡客歡一泓復向道旁觀林衣倒拂仙杯動
石髮晴分寶鏡寒要𦕈琴聲流水和疎狂酒態野人看
他時漫擬蘭亭勝不似滄洲有釣竿
杜曲泉贈杜長君太學
十日臨流幾醉醒又從杜曲俯清泠參天翠樹全成幄
夾路芳泉半似星水色平侵春草綠山光遥映暮雲青
狂遊無奈逢豪客倒盡君家碧玉缾
遊嶧山還過魯城西郭有懷中立王孫
二十年來感舊遊綠雲遥見隔城樓逢人恐識關門氣
訪客真成雪夜舟魯國山川空自賦梁園松桂為誰秋
何時却有論文地尊酒同銷萬斛愁
田鍾台殿讀初春詣闕是秋即請告南旋寄此
戲問
春深裁報謁彤扉為底逢秋又拂衣舊隱青山何處問
同遊詞客幾人歸囊中大藥還多少天上浮雲可是非
萬里摶風應有待且隨陽鴈往來飛
周亭山先生舉明經入對
名家魯國舊登壇初捧賢書解鶡冠貢篚璆琳天府受
閭門羔鴈里人看燈分夜色青藜迥筆擁春雲紫殿寒
儒術年來多所遇明經半補漢郎官
同朱可大廷平登岱八首
終古名山奠大東遥瞻雲漢倚穹崇千峰明滅天高下
萬壑晴隂氣鬱葱星土盤回元化轉仙閭繚繞百神通
真遊五嶽何當徧首躡烟蘿上碧空
玉闕朱樓萬仞端六龍輦道倚㠝岏懸厓翠磴雲中轉
壘嶂紅泉樹杪看海色曨曈三觀曉秋聲蕭瑟五松寒
天門咫尺君應見比似人間路更難
忽出塵寰賦壯遊試從九點辨神州浮雲直上千峰色
落日長懸萬里秋紫塞東臨滄海斷黃河北遶大荒流
秦封漢禪成丘土留與人間不盡愁
倚杖高臨萬玉峰氤氲陸海散芙蓉寒聲半落天中雨
暝色低催澗底鐘金檢誰探秦帝策白雲猶起漢時封
君看十二侯王地能出神宮第幾重
絶頂秋高上帝宮茫茫一氣俯寰中地盤河濟三州盡
天入秦吳萬里空玉闕光連星斗上丹峰影落海門東
亦知真宰多相藉許倚烟霄兩劒雄
萬仞瑶壇冷夕曛斗邊三十六天分仙人洞府懸雙闕
玉女神房切五雲遊客自成梁父嘆詞臣不草茂陵文
東皇舊握羣生紀海國河山翊聖君
高丘東望氣雄哉海色遥看萬里開三島春波涵日月
五城仙氣吐樓臺酒邊影吸金銀動杖底雲飛紫翠來
烟水茫茫徐福去至今不見報書迴
上宮夜色冷漫漫月轉層霄十二欄大地河山銀作海
中天樓閣玉為壇虚無靈境簫聲斷縹緲秋光練影寒
仙掌芙蓉看欲近轉從北斗識長安
遊靈巖絶頂却望泰山玉皇觀
珠林丹嶂倚秋曛絶頂開尊俯鴈羣萬木寒飛金地雨
五峰晴幻紫霄雲上方臺殿尊前湧大國河山鳥外分
回首天門歸指顧玉皇曾授赤靈文
玉函山眺望(即千佛山)
岱宗直北玉函開海客乘春躡屩來絶壁松杉含寶相
中峰雲氣出香臺湖邊萬井烟光動城上雙河練影迴
青鳥不歸丹鷲遠仙蹤佛地兩徘徊
望雲翠山絶頂
乾坤靈跡自何年縹緲孤標斗際騫矗立千尋疑掛日
削成一柱欲承天蓀房近傍瑶壇路鳥道晴飛玉洞烟
岱嶽西來如萬馬千峰雲氣總相連
望&KR3160;山
美盡東南第一峰神工削出玉芙蓉天門閣道金銀晃
王母瑤臺紫翠封雷雨千巖聲自起龍蛇萬壑勢相從
探竒忽動憑虚想安得仙人九節筇(山北有王母臺)
答客書勸還闕
三年孤枕臥人間秋色嵯峨滿碧山梅福不緣逃世隠
揚雲聊得著書閒情知相府常開閣可奈書生自閉關
珍重故人相問訊已甘蘿薜老紅顔
贈侯甥允吉秀才
吾家宅相貴鍾君名列諸生氣不羣彩鷟摩空千仞羽
神駒鑠電五花文中丞舊護漁陽甲上將新營細柳軍
兩世箕裘須爾繼好將雙管躡青雲
山中述懷寄石葵賈丈
秋山明月鴈來聲魯國相看自兩生聖世安危應有寄
詞臣去就豈關名跡隨猿鶴心能化夢入鵷鸞骨尚驚
辜負桓譚知已在玄經寂寞幾時成
壽高三塘徵君六十徵君邑丞兄也揚子人
江上名家舊業傳蘭塘一艇狎風烟楚山桂樹留真隱
秦洞桃花閱大年賦就秋濤淮海月夢餘春草汶陽天
更逢寶筴重開日綺席霞觴接羽仙
代壽高三塘徵君
璇極星華燭絳霄人間仙算紀松喬丹臺日映黃金蕊
海屋春凝碧玉簫樓闕三山瓊島月池塘一𣲖廣陵潮
藍田吏隱多鄉夢桂樹淮南未可招
濟上對玉函山送子冲北上
萬事悲歡可具陳十年五醉濟城春居然華髮生明鏡
無恙青山對故人老去交情堪自見狂來酒態轉相親
路傍莫訝雙龍劒雌伏雄飛各有神
山中秋日報朱金庭宮庶
空山寥廓鴈聲寒忽啓緘書出上蘭臥病秋風閒自賦
懷人明月遠相看生涯湖海雙蓬鬢身事乾坤一釣竿
聞道横經承内渥還從折角笑彈冠
山中秋日代書寄王對南宮庶
丹楓蕭瑟倚重樓回首金閨憶舊遊片月常懸蓬島夢
尺書幾隔鴈門秋新傳謔笑還多少舊和歌聲可記不
亦有行蹤君莫問三年漁獵海西頭
寄羅康洲宮諭
臥病山中華髮侵秋江松桂稍成林主恩幸自容蕭散
客難誰應學陸沈千里星河天上夜百年萍梗别來心
儒臣畫閣今應近三殿卿雲歲月深
寄韓敬堂殿講
秋山别思𦕈愁予天杪同心久索居雙闕星辰分劒佩
萬峰烟雨狎樵漁舊遊數對平原酒遠地難逢上苑書
欲問談詩韓太傅門牆多士盛何如
寄沈蛟門宮諭
銅龍闕角舊時分屈指風雲已到君天隔鵷鸞應有夢
人隨猿鶴自為羣斗間劒氣寒相映江上書函杳未聞
别後才情渾欲減惟添瘦影似休文
寄黃儀庭宮允
班荆闕里笑相看寶馬金羈識漢官别去梅花江上老
秋來明月夢中寒詞臣寂寞猶鴛列隱客疎狂自鶡冠
傳道橋門懸絳帳五更經術首登壇
冬日徐檢菴殿讀北上過訪
契闊人間未易論勞君越陌枉相存尺書久絶南天鴈
斗酒猶銷别日魂欲笑子牟懷魏闕曾隨方朔隱吳門
鸞扉舊侶應垂問竊吹青山是主恩
扈從春際上陵四首
諸陵王氣接神京法駕春禋出禁城萬戶鶯歌迎鳳管
九衢花雨拂霓旌連山地入長楊苑夾道兵陳細柳營
負橐趨陪知最寵屬車徐動扈天行
隔夜鑾車駐翠微平明魚鑰啟彤扉宮前七校傳刁斗
馬上千官著賜衣地轉鈎陳成象緯山開雲物寫恩輝
春遊遠薄横汾曲祖德宗功信不違
雲間神闕九關開樹杪仙輿萬乘來霧雨蕭蕭隂輦路
松楸鬱鬱鎖城臺摐金大樂空山應裸玉崇儀列辟陪
聞道龍衣親負土漢家原廟不勝哀
六龍迴馭苑西天湖上春隂敞御筵山繞離宮金作嶂
水依行漏玉為泉驂騑滿路花香裏燈火薰霄樹影邊
百里昆明連太液鐃歌九部引龍船
送秦舜峰中丞出鎮南贑
詞林早日侍甘泉幕府勳名起少年大國提封連瘴海
中丞使節護樓船秋聲夜渡三江雨兵氣晴銷百越烟
此别不須頻佇想油幢幾日欲朝天
報李本寧太史書兼訊東遊
沅芷澧蘭别思虚江湘何地擁離居秋風不下孤黃鵠
明月空傳雙鯉魚華髮交遊應更少清時才儁好誰如
懸知太史東遊後玉簡重編禹穴書
贈長安四李生(李生中貴從子皆及予門三為博士弟子其一武生)
文武翩翩總俊髦長安閥閱信多豪春城起第新行馬
内殿承恩舊賜袍已見三雍收異等還聞七校試雄韜
金門貴近應無數不似名家有鳳毛
九日有懷可大
秋水茫茫入望賖美人何處賦蒹葭霜前又度三秋鴈
客裏重看九日花南國音書淹歲月東籬節序付烟霞
登高那復多愁思白露朝來染鬢華
題蓮花菴水亭
西湖流入北城隂小築祗園切禁林閣上旃檀風細細
水邊雲樹影沈沈天花曉落千門雨仙梵寒飄萬井砧
咫尺青蓮成淨土將因不染印禪心
穀城山館集卷十二
