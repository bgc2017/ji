榖城山館集卷四
明于慎行撰
七言古詩(唐體樂府附)
長安道
東出灞陵橋回望長安道烟花萬戶暖風輕羅綺千門
明月曉漢家宫闕鬱岧嶤碧閣珠樓倚絳霄丞相衣冠
蒼玉佩將軍甲第赤欄橋平明内殿承顔色日晏朝迴
行紫陌夾道金羈赭汗流盈門繡轄朱塵塞人生得意
自輝光刺謁紛紜滿路旁一笑看人回禄命片言酬客
腐肝腸小子勝衣皆受印蒼頭結綬亦為郎貔虎三千
陳列第鴛鴦七十閉東廂銀牀月瑩流蘇帳翠幕烟浮
玳瑁梁鐙前北里千金舞座上宜城九醖觴年去年来
無旦暮春花秋月依然度歌吹平連長樂鐘林園直接
新豐樹祗知娱樂不知憂轉眼榮華逐水流誰道冰山
可永峙誰言天雨可重收曾聞上將幽鍾室曾見元公
賜養牛博陸門前羅鳥雀平津邸内走鼪鼬古来世事
渾如許道上垂楊不解語唯有東陵舊日侯瓜田看盡
青門雨
將進酒
君不見洛陽城東桃李花暮時紅雨早時霞又不見瑶
臺素月飛銀闕三五蟾光四五缺人生行樂不須愁富
貴豪華電露流昔時鼎盛五侯里今時零落成荒丘長
安貴人眼中數規名規利何太苦日中走馬平津第絳
塵拂衣汗成雨白衣蒼狗在須臾雷公駍鍧震下土揚
雄寂寞默守玄賈誼太息將安補青玉案紫霞杯與君
沽酒臨高臺烹龍炰鳳白日暮清歌妙舞香風来朝不
從騏驥遊暮不從黃鵠棲浮名碌碌果何有天地於我
如醯雞茫茫吹萬同一吷曾史桀跖皆電滅君今少壯
復不飲坐使紅顔鏡中歇紅顔銷歇奈爾何華髮蕭蕭
日以多直須枕藉杯中酒莫問浮沉海上波
巫山高
巫山高高不可極十二芙蓉入天碧楚王館前暮雨飛
流烟凝翠濕仙衣蘭詞半吐卷衣去渺渺行雲不知處
日高枕上聽猿聲惆悵高唐夢不成
有所思
有所思乃在蕭關道玉井蒼苔歲月深門前細路生春
草春草如烟秋月缺路遠魂飛不可越祗聽關山笛裏
聲登樓曠望肝腸絶東来有鳥正西飛願寄一書到海
涯鳥辭天長去不反藏書懷袖衣帶緩
戰城南
去年戰龍城南今年戰烏丸北海門半夜風雨聲島嶼
微茫天地黑邊營嗷嗷新鬼號頭髗亂落芙蓉刀平明
幕府歌鐘起白璧黃金北斗高夷奴垂鞭出海嶠回首
遼陽馬上笑可憐膏血滿野塗異方飽死原上烏至今
愁望零支道白草寒霜萬骨枯
朱鷺篇
昆明池水金堤曲朱鷺飛来春草綠紅樓紫殿度香風
片片丹霞水上宿王孫蘇合作彈丸飛落碧空池水寒
網絲漠漠如烟織斂翅裵回不可即朱鷺朱鷺何紛紛
避人引子呌入雲刻畫白頭人不識海邊笑殺素衣羣
輕薄篇
長安九陌花初發細馬輕車看不歇五陵少年遊冶郎
開顔發豔朝日光珠窗繡網烟如織明月樓中夜吹笛
雙燕西飛底不知銜泥飛出碧梧枝
烏夜啼
金陵城頭秋月深城烏夜半啼高林閨中思婦桃紅燭
斜倚寒窗聽不足低鬟無語濕羅衣起視明星河漢微
賈客樂
廣陵賈子江東客大艑珂峩倚江側朱樓繡箔月如霜
醉臥壚頭小玉牀五更解船大江去鼉浪鯨風何處住
洞庭秋水接天来五兩成林夜半開西登三峽立百丈
灔澦如牛不得上環環布帆欲退飛猿鳴一聲淚沾衣
錢刀睹快狎風色歸来金多頭已白同時隴上飯牛子
睡起烟臯夜吹笛
大堤曲
大堤春盡花成雨大堤女兒隔花語揚州估客四角幡
暮泊蘭橈宿江渚芙蓉寶帓綠雲鬟翠簟銀缸夜色寒
倚瑟當壚春酒盡卷帷望月曉装殘石城一曲歌未足
日出天空江水綠含啼送客更多愁腸斷烟波萬里秋
對酒行送朱廷評可大左遷汝州别駕
朱君朱君為我楚舞我為君歌金尊綠酒春風過天長
道遠可奈何爾不能汎汎與鳬俱上下一朝海水生白波
我今送爾萬里長河道歌聲一闋令人老上有悲鳴噭
噭離羣嘯匹之春鴻下有萋萋斷腸草斷腸西去思悠
悠洛水齊山兩地愁平生不作兒女態今日為君雙涕
流朱君朱君與爾登高丘望遠海茫茫塵世不知年秦
皇漢武今安在天生豪儁必有用如君自是人間才縱
然落魄江海上浮雲於我何有哉朱君朱君爾今且飲
三百杯
行路難送可大
典我千金裘共醉千鍾酒何處正愁人月落青門柳長
跪問行子君今何所之海風五六月豈是客遊時北上
太行坂羊腸詰曲何時返南去渡長河津梁隔閡生風
波蛟龍出遊雲雨多雷公砰訇奈若何行路難難未巳
何當與子浮滄溟一掛長風三萬里
白馬篇送可大
白馬黃金羈蹀躞溝水頭君今且莫去為我暫淹留昔
我束髮年與子同出入幸承明主恩並列金閨籍行彼
長安途宛如雙飛翼自謂連行兩不離豈知一旦成分
析我棲東海岸君去洛陽遊天津橋下水不盡古今愁
陸機名高翻見妬賈生胡遭絳灌仇人心對面如山海
世情交道何悠悠丈夫得意自有數豈能與蜉蝣翠羽
楚楚爭春秋為君笑盡一杯酒彈劒悲歌醉未休
明妃曲送可大
妾本名家子十五顔如玉羅綺閉重閨羞道黃金屋君
王選秀色早歲入深宫三年不召見憔悴泣春紅同時
入宫人一一錦屏中芳顔自倚能傾國肯學他家買畫
工祗憐寂寞深宫裏不道風塵邊塞起君王一顧不可
留蛾眉遠嫁三千里紅頰兩行啼邊城草色萋今宵胡
地月昨夜漢宫雞漢宫桃李春如雪此時緘怨辭丹闕
但使君心悟畫圖不惜龍沙愁夜月
鳴鴈行寄趙瀫陽年兄南粤
鳴鴈發雲中羽翮摩天舉何意長風来吹向瀟湘渚連
行接翼不忍分忽然散落如風雨洞庭波寒木葉稀霜
空嘹唳常苦饑迢迢故國日已非聞弦虚驚使我欷今
復彈射將安歸不及銜泥雙燕飛金窗繡戸春日微一
為鳴鴈行三嘆沾人衣
江南曲
蕭蕭烟雨秋江口兩岸青旗拂細柳估客初迴錦䌫舟
妖姬正熟銀槽酒珠樓宛轉畫橋東油壁輕舟綺繡中
桃葉江前對明月莫愁湖上起西風繁華莫唱江南曲
吴宫舊草茫茫綠
關山月
隴頭流水何年别戍客辭家心欲絶横笛寒吹塞上聲
春閨近對關前月如花小婦翠眉低覽鏡愁生玉面啼
十年征戍音塵斷不得雲中半紙題織成錦字空自嘆
椷愁那到玉門西
行行且遊獵篇為于子冲賦
漁陽九月陣雲黑使君叱撥桃花色酒酣弄轡意氣豪
呼鷹出獵燕然側黃間欲挽倚寶刀銀鏑飛過雙青骹
千羣玄鹿大如兕排風蹠地走且號日斜勒馬原上立
蕭條狐兔無遺迹書生自學萬人敵為君却掃隂山北
洛陽道
漢宫烏啼天欲曉平明試馬東城道銀鞍玉勒五花驄
十八承恩拜侍中春寒花滿披香殿溫室璇房夜開宴
呼盧一擲賜錦袍百和輕烟經宿散君不見咸陽三月
花如雨卷衣淚落秦宫女
采蓮曲
芙蓉江上秋風烈采蓮少女沙棠檝紅顔耀日總疑花
翠袖凌烟渾勝葉月高船重花欲稀漸聽花間笑語微
停橈忽憶巴陵道悵望烟波涕滿衣
上雲樂
東廂食舉百戲作魚龍曼衍中堂落華鍾忽駐舞綴停
更進西方上雲樂老胡家世是文康紫髯深目華蓋方
白巾裹頭火浣細綠珠作帶韎&KR1944;長曾從海上栽若木
吹笙更截崑崙竹朝看阿母鬢成霜夕見安期顔似玉
却候明時日再中朅来獻賮玉門東流沙暮涉三萬里
碣石天開百二重辟邪師子陳成列赴曲聲隨簫鼓節
漢苑白麟未足珍宛城寶馬空稱絶白題歌舞奏仙倡
為祝黃圖日月長但願百蠻九塞靖烽火陛下長傾萬
歲觴
杯槃舞歌
吹鸞簫考鼉鼓四座停酌看槃舞七槃宛轉一匕舉左
翻右覆勢如取九日落天星作雨晦明滅沒不可覩觀
者疊迹色怖沮跳丸弄劒安足數夜長酒多絃管清收
槃按節作緩聲月高露下天宇平向来巧拙虚無形
鳳臺曲
未央宫前桃李花柳枝烟裊御陌斜貴主初臨萬年館
小侯新試七香車香車繡幰開長樂十里天街鋪錦箔
臺上乘鸞白管簫樓頭走馬黃金絡賜衣分得御袍香
寶玦珊瑚佩帶長朝遊歌管金張第暮入風流趙李場
君不見隴西老將頭白盡百戰不博通侯印
閣試征西將軍出塞歌
榆關九月寒風早玄霜已白邊城草敵騎朝侵敇勒營
將軍夜出祁連道關山曉月度龍沙馬上芙蓉吐劒花
連營畫地傳刁斗十萬軍聲静不譁期門少年健如虎
束髮從軍思報主畫角寒銷玉塞雲鐡衣冷拂金城雨
援枹執鼓何雄哉笑看樓蘭動地来合圍瀚海渾無敵
轉戰臯蘭未肯迴紫騮汗血歸来後肘背黃金大如斗
胡牀坐解月支頭割鮮笑釂蒲萄酒酒泉亭障接烏孫
輜重如山入塞門五雲闕下報天子萬里封侯安足論
館課沙隄行
漢家宫闕五雲裏複道連綿正相倚建禮門前綺陌開
銅龍樓下沙隄起沙隄迤靡屬東城十里宫槐綠影横
街官閭吏傳呼過隄上隄下人不行黃麻早下平津閣
萬玉班高元宰爵華轂遥從天上来沙隄半自雲中落
滄海桑田事未真人間富貴等流塵只言避世金門客
曾見沙隄幾度新
題桃川圖贈鍊師張子故西苑方士也
我歌桃川圖舊識桃源客骨青髮短雙頰紅十年賣藥
長安陌自言本是武陵人花落花開不記春姓名偶被
先皇識選列仙官侍紫宸紫宸宫閣天中起西苑繁華
如夢裏銅盤百尺落秋空綺幕千門照流水祠壇隊隊
羽衣羣鶴蓋霓裳擁聖君黃金白璧年年賜豹髓鸞膏
夜夜焚當時等軰俱光采算袋裶衫揖上宰曾窺阿母
降瑶臺更訪安期入東海海上重来鬢已秋鼎湖龍去
水空流夾城輦路多青草别殿宫官半白頭承恩舊侣
知何處聞逐雲中雞犬去惟餘野跡走風塵却憶桃花
源裏住我聞此語涕沾膺世事從来不可憑君今莫說
丹砂事松栢蕭蕭冷茂陵
贈鄔秀才汝翼
白頭自如新傾蓋自如故西風蕭索朔鴈號江南老生
来何暮我聞吴楚之間多大雅布衣往往稱作者才情
不復論三唐直薄西亰接枚馬君乎君乎何壯哉握筆
一掃傾羣材凄風寒迸金石裂長濤怒激天地迴眼前
浮沉那足數文章有真心自苦胡為乎敝裘零落雙眼
白一夜商歌淚如雨我為歌一闋君為盡一杯白雪誰
憐楚客調黃金空築燕王臺看君落魄今何似古来才
人亦如此莫言得意自有時人生所貴成名耳
送業師黃東野先生左遷衛輝郡博
漁陽城下多秋草漁陽城頭秋月曉涼風颯颯吹客心
驅車遠下三河道三河地接太行秋倚劒悲鳴回紫騮
滿堂擊筑吾不樂黯淡胡為賦遠遊先生落落閩中彦
束髮牀頭開萬卷賦成盡擬似相如待詔金門不召見
明光宫裏落雙鳧握綬江城興不孤推轂難逢北海薦
抱經却授西河徒青氊莫道成蕭索博士古来官不薄
買駿終歸郭隗臺登龍本出孫弘閣垂髫舊日魯諸生
負笈從遊濟北城十年不立門前雪望斷江南萬里程
薊門烟樹今何夕白露滿庭空水碧一尊相對夜色寒
挑盡青燈話夙昔長歌忽漫是離筵不盡浮雲黯遠天
淇園到日應相憶萬竹寒聲沸百泉
彈鋏歌為鄆樊生賦
君家閥閱高東魯亦近樊城傳舊土兩朝八座祖與孫
後代簪纓仍接武爾亦翩翩帝里遊茱萸錦帶鷫鸘裘
紫雲闕下彈雙鋏来向朱門傅小侯朱門修巷臨長道
翠閣瓊樓相映好明月時聞内苑笙春風日蹋芳隄草
高堂上客號三千俠少風流獨迥然鬭雞南陌爭金距
走馬東城揖玉鞭相逢斗酒多傾倒胡姬壚頭天未曉
汾陽甲第貴盈門那作樵漁空自老薊門春盡雨茫茫
汶水梁山路阻長錦衣歸向橋邊過不是青絲馬上郎
荆門歌送沈澄川太史奉使楚藩
荆門望望渺何許横跨三巴控三楚高臺落日大王風
明月空江帝子渚侍臣持節下蓬菜三楚豪遊意壯哉
銀扉朱邸江邊峙玉檢金泥闕下開青門柳枝日未午
胡姬壓酒當花塢聚散渾如陌上雲别離苦恨尊前雨
驛樓官樹潞河西七十長亭路不迷贈客幾投青玉案
當歌一聽白銅鞮南登即向巴陵道苦竹香楓相映好
旆指芙蓉澤畔花槎凌鸚鵡洲邊草蘭臺仙館白雲秋
飛蓋爭隨上客遊應教非同靈運賦懷鄉不上仲宣樓
嗟君聲名何煒煜彩筆驚人珠萬斛論道三年侍石渠
校書乙夜開天禄長安春色正霏微侍從翩翩滿禁扉
早看方朔歸金馬莫學相如戀錦衣
夜郎歌送賈諫議德修奉使黔中臨問屬夷酋
長
燕城客舍經春草落花如雪閒不掃故人忽作夜郎行
離心溝水長安道與君追逐競高蹤翩翩矯若雙飛龍
春風共載承明筆曉月同趨長樂鐘嗟君風度何磊磊
夙昔大名滿東海千言倚馬疾如飛賦成四座騰光彩
一列金閨法從班朝朝鳴玉侍天顔牽裾折檻偶然事
諫草琅琅動九關夜郎越嶲天南土萬里夷荒開幕府
倚劒秋迴七澤雲掛帆夜渡三湘雨天書遠向百蠻開
辮髮番君夾道来嘯咤風雷震山嶽白日㒺兩何有哉
金杯紅燭月鳴杵酌酒與君對君語區區離合安足陳
懷抱平生吾與汝春晴日觀轉愁予十二河山錦不如
莫詫故林偏得到吾將走馬深嵓居
白將軍歌為吉軒令君賦
君不見關西故將五陵豪束髮從軍受六韜蓮花玉劒
浮雲騎横擊隂山塞月高又不見五雲樓閣春窈窕射
策彤庭海日曉碧衣行盡長安陌玉勒銀鞍弄騕褭君
家甲第隴雲東文武家聲霄漢通已看彩鳳鳴秦苑早
見仙鳧出漢宫三年試政齊城宰萬樹名花何罨藹函
關却望紫氣深姑射山中春未改將軍矍鑠狀如何七
十猶能擊缶歌廉頗善飯英風在馬援凭鞍壯志多封
侯萬戸吾何有庭種芳蘭門種柳結束還徵俠少遊十
千一醉新豐酒齊城東去是三山弱水蓬莱路不艱郎
君跪乞長生藥為駐仙人千歲顔吾聞黃河東来三萬
里横亘榆關天際起將軍世澤亦如此纍纍肘後何足
比
投筆歌送侯兄上清浪參將
昔年謁告黃山側西風送爾遊京國我来昨日入明光
送爾南登古夜郎相逢相送何其迫踟蹰溝水令心傷
翩翩爾自佳公子丞相勲名在國史中丞踔躒本如龍
汗血神駒更千里關西老將力不如魯國諸生名大起
十年不售昭王臺轅下長鳴泣未巳爾時投筆大昂藏
仗劒悲歌去故鄉兩臂常開十石弩千金笑入五陵場
横行直貫單于幕手縛樓煩紫塞旁六騾已遁一騎返
雪花如席高雲黃馬首血懸月氐器小婦壚頭索酒嘗
赤囊一日奏闕下錦鞚飛塵朝建章三十男兒好身手
腰懸兩綬黃金璫旄頭已落胡天久郅支呼韓同稽首
不聞天子獵長楊却召將軍屯細柳西南未罷伏波軍
都護金章大如斗生年自有封侯骨彈鋏長歌勸君酒
長歌未巳涕沾裳客子浮雲各一方兩甥牽裾啼不去
一雙白璧騰精光大者日受三四卷小者學語聲琅琅
顧我猶多離别嘆憐君不作兒女腸吁嗟乎桂水横烟
不可迫流入牂牁天地坼湘潭七十五長亭羡爾今為
萬里客旌節遥連銅柱隂樓船直壓鯨波白諸部蕃王
伏道周千羣將吏喧江澤玄猿暝嘯跕鳶驚正使豪遊
壯心魄春江瑶草綠可折何當寄我長安陌
送業師鄭舒軒先生署教海寧同子冲可大二
君
薊門四月楊花白丹鳳城南送行客兩生擊筑酒欲闌
先生默默不盡歡我今為歌行路難憶昔振翮閩海濱
才名踔絶無與倫腹中萬卷已成笥筆底千言若有神
數竒不逢得意薦賦成誰念馬卿貧十年漢闕泥穿履
幾度燕城桂作薪道傍明珠真按劒櫪上驊騮空絶塵
長歌投袂出門去江上聊開絳帳春絳帳青氊殊不惡
東南山水堪遊樂千峯夕翠入講堂一枕夜潮浸郡郭
東風桃李色方深秋雨芙蓉顔自若天生豪儁豈無心
不合先生長落拓君不見會稽寒士西入秦公車不收
小吏嗔偶然懷中探尺綬黃金繫肘意氣新又不見新
豐市中貰酒客寒賤時逢里媼謫一日忽承内殿宣青
驄蹀躞生顔色人生得意自有時世事浮沈那可知還
看獨對彤庭問接迹夔龍集鳳池
聽琴篇呈李雪滬先生
雨鳴瀟瀟風滿壁虛堂孤坐春草夕何來兩客登我堂
坐索瑶琴鼓前席吾家焦尾舊無絃世路逢人不解傳
丈人錦囊出綠綺為我揮手松風前宮聲一曲試瀛洲
文物翩翩禁苑遊人間帝子銅龍館海上仙人綘玉樓
倏忽凉飈飄四屋新聲轉作瀟湘曲沙清石碧江水寒
月明呌入汀洲宿絃悲調急聲轉微滿堂擊節淚沾衣
幽蘭白雪何要𦕈此意世人知者稀丈人自是賢豪客
横琴呼酒雙眼白借我朱絃三尺強試理清商入蕭索
匡廬山人歌寄胡少白文學
廬山之高高入天孤峯秀出真青蓮峰懸石鏡何年影
照盡彭湖三萬頃平開雙闕赤霞浮翠嶂丹厓萬木秋
飛濤倒瀉銀河水灑入長江九派流青山亦不摧流水
亦不絶謝公行處空雲烟東林舊跡莓苔滅豫章胡生
才且雄匣中玉劒雙飛龍拂衣欲出人間世走臥匡廬
第一峯香爐雲氣飄山閣明滅千巖與萬壑雨急朝聞
嶺上猿月寒夜聽江臯鶴有時結束帝城游俠骨常輕
萬戸侯上書北闕不待報笑臥胡姬舊酒樓罏頭日高
金管歇楊花茫茫春雨雪此時彈劒却歸来脱帽長歌
舞秋月胡生胡生無與倫心雄萬夫步絶塵英賢古乃
起屠釣何况儒術逢昌辰彭蠡為君腹瀑布為君口俯
瞰洞庭波吸作一杯酒但欲澆爾胸中萬古之壘塊風
塵䠥&KR0887;吾何有胡生胡生何時與爾同上匡廬巔足躡
星虹禮南斗
贈于子沖大參請急南旋
長安城頭秋雨繁長安城下雙朱轓去年忽向洛陽道
今年却入長安門誰道分司非達宦誰言朝請不承恩
行邊慣試渥洼馬到闕仍依白虎旙憶昨匈奴入邊塞
隴坂以西殺氣昏右方王將旃廬滿北地烟塵士女奔
元臣廟略馳三殿上將戎軒歷五原青海幾經傳尺檄
玉關依舊有遊魂翻令蠻府提鋒銳欲掃干戈静塞垣
謝公談笑亦何易賈生流涕亦太煩競說請纓臨瀚海
爭言倚劒出崑崙爾曹落落不入眼此事悠悠誰與論
我今但欲拂衣去斗酒悲歌意氣存看君四十頭未白
勉加餐食無多言
壽李北山先生八十
君不見扶桑之下一杯水一峯突出三千里其北有濟
西有濮當代詞壇宗二李濟南修文地府深濮陽垂老
臥空林同時已抱千秋恨異調俱稱大雅音江淮當日
嗟流落尚璽先朝官不薄雙袖天風逐鳥還一竿秋水
知魚樂至人遺形在杜機如翁達生識者稀不從北闕
懷簪紱不向西山采蕨薇安期大藥欺人久石家金谷
誰能守有田但種東陵瓜有錢但買宜城酒只今號作
北山人素髮丹顔八十春躡屐當閒青玉杖呼盧時側
紫綸巾半酣擊缶耳稍熱笑擁如花歌未歇洛陽七貴
眼中塵長安五陵原上月天道有盈日有虛得名得壽
福已餘璇閨况繼中郎業金匱還傳太史書中郎太史
亦爾爾君家柱下差足擬請為小著五千文藏在白雲
封中石閭底
榖城山館集卷四
