穀城山館集卷十
明于慎行撰
五言律詩
暮春邢子愿侍御過訪邀登虎窟山洞遇雨和
韻
春盡無登眺留山待客來殘花巖際落野席雨邊開霧
合峰隂樹雲飛洞口臺醉忘歸路遠昏夜踏泥迴
子愿過宿雲樓小酌用韻
看山常獨醉無奈索居何那值春光暮能邀上客過鈎
簾芳樹近揮塵白雲多欲似南樓月胡牀發嘯歌
子愿飲東流池上
春入桃源路飛觴日未斜溪頭逢燕子池面落楊花聽
樹蕭蕭雨看山片片霞與君忘世慮沈醉即為家
子愿飲天柱峰下贈吳人薛文學南旋
縹緲高峰下相從躡屐來攀崖行覓草欹石坐傳杯半
嶺開瓊觀中天倚玉臺吳門應繫馬有客岱宗迴
倚檻
倚檻多佳氣高峰斂夕曛林梢斜上月麥隴細蒸雲宵
柝連城動田歌隔舍聞空岩響麋鹿地僻亦驚羣
憶鶴(山莊舊畜一鶴飛去已久至常思之)
獨鶴曾為友翩飛已隔年幾時歸華表何處覓青田影
斷空山月聲凄遠樹烟瑶臺應有伴寧憶舊林泉
放鹿(莊有二鹿鎖置小園憐而出之)
園鹿知無恙羈棲亦自愁本非籠檻物豈有稻粱謀縹
緲雲中駕虚無海上遊只應常放汝相伴踏林丘
樓月
小樓凉不寐白月靜娟娟半嶺含秋氣千林滅晩烟海
邊烽火動塞上羽書傳此夜關山曲寒光萬里懸
蘿軒
室成無四壁為藉綠蘿隂五月清風至空庭白日深野
花猶戀樹徑竹未成林幸少藩籬隔長堪對遠岑
田父
欣承田父過相對亦陶然泥客攜邨酒迎神醵社錢禾
麻新受雨桑柘遠成烟解問蘭臺史還書大有年
曉望
早凉開野曙迥眺出岩扉日旭風吹面林香露濕衣流
鶯深樹語掉雀野田飛來往逢邨叟相將荷蓧歸
偶成
傳道東封事扶桑路渺漫不成威百粤何取度三韓零
落王人節低垂大將壇可憐當日畫猶欲斬樓蘭
漫題
安東通漢節消息久茫茫事異降疏勒名殊受越裳先
朝多典故屬國有彝章何太蒼黃甚為謀但可傷
白莊對雨
山樓三日雨御祫不勝寒積水深苔逕頽牆損藥欄牛
羊隣巷狹鳬鷺野塘寬想見清溪漲應難著釣竿
憫雨
七日復七夜雨聲簷際懸遥山開復隱野水斷仍連禾
實真生耳苔文漫作錢為農資百畝不是敢憂天
晩霽
忽看雲霧斂返照逐歸鴉壅水籠漂麥分畦護種瓜樓
隂新見月山氣漸成霞遠憶遼陽戍軍聲急暮笳
雨中謝周師送酒
積雨不出戶空齋自檢書如何陶令酒亦到子雲廬閉
閣青山少開簾遠樹疎沈冥應獨醉無計屈高車
寄兒緯京師
炎風吹去馬幾日到長安要識人間路休懷膝下歡夙
宵常展卷凉燠自加餐世業餘叢桂還從上苑看
閒居
野築千林敞閒居萬事慵朝廷疎記憶里巷少過從雨
急蕭蕭柳風疎落落松傳呼何太劇海上舉邊烽
七夕溪舟初成同施還初文學王改予武元遊
汎
為嗜城南隱臨溪理釣舟適逢河鼓會小試武陵遊斜
日懸漁網凉風激棹謳馮君槎上漢吾道在滄洲(王欲北上)
(故云)
八月十三日諸親溪亭汎舟二首
遠集亭邊騎新成檻外舟歲時開小會信宿是中秋倚
杖迎嵐氣褰裳渡石流泠然塵外賞無謝竹林遊(是日賓主)
(七人)
晩凉人未醉移席汎烟波酒遠杯常待舟平岸易過鳥
邊浮晩吹花底度輕歌早見東林月秋光逼絳河
中秋同施還初文學攜門下諸友汎舟南溪
别館依泉石方舟集俊英陳詩吳季子講業魯諸生雲
樹空中影笙歌水上聲回橈應已夜山月好相迎
中秋同諸友南溪望月
此際秋無奈停舟望碧岑月華巖際滿夜色水邊深影
滅銀河浪光團桂樹林南樓聞嘯詠誰識庾公心
九日無菊
山齋逢九日悵望晩天霞去歲曾飛雪今年未見花秋
聲風落木寒色雨侵沙幸有杯中物猶同處士家
送武舉王生北上
俠少多竒節悲歌氣不平偶探黃石簡欲赴白登城錦
瑟壚頭醉雕戈馬上横功成報明主恥作魯諸生
寄吳觀我太史
聞道金閨侶名山住已深淹留依桂樹棲息傍祗林真
偈閒常諷新詩靜自吟論思虚上列懸切故交心
秋日寄鄒南臯吏部
美人南國渺江上有楓林道為談天重名因避地深十
年曾酒會千里片鴻音念爾關隆替能忘報國心
對雪聞方子公行賦送
寥寥逢歲宴飛雪逗年華霰薄初成雨風高漸作花寒
光連兔苑朔氣度龍沙遊子今何適關山路正賖
雪中獨酌
北風一以凜雨雪晝霏霏酒畔疑花落春前學絮飛田
家占歲事海國念戎機萬里三韓道征人幾隊歸
馮用韞宗伯訂約西遊登岱過期未至懷望遣
悶二首
自得高丘約脂車已隔年如何期屢易直作信空傳海
色雲門上秋光日觀前側身凝望眼端擬四愁篇
海上碧雲斷佳期誰為留已看過九日原約近中秋歲
晩常思會身輕未厭遊遲回應有為無處問書郵
上坤山月巖寺陳鐵峰孟我疆諸君會講處也
何代標金刹層崖半倚天松門低落日石竇瀉鳴泉野
曠寒烟積山高細路懸因懷蓮社客惆悵講堂前
過陽穀店山下問小洞庭遺迹是唐時東平太
守蘇源明宴處
蠶尾峰頭路當年小洞庭汙邪餘水國文物閉山靈野
草微茫白川雲黤慘青猶疑歌舞地笳鼔震空溟
送吳澄陽文學還越
翩翩江左彦藻思薄雲天觀樂重遊魯談經舊客燕歸
舟鴻鴈後别酒菊花前明歲長楊獵看君賦草傳
哭元戎少泉侯兄八首
故國逢今日元樞失舊臣人間銷電露天上化星辰磊
落英雄氣悲凉骨肉親哀歌轉難就握管涕盈巾
少年抛翰墨笑入五陵場一劔横秋色千金去故鄉韜
鈐分禁旅節鉞奠夷荒何意將軍樹風殘一夜霜
男兒身手健壯歲握兵符試買千金駿輕關十石弧登
壇名已遂裹革志猶孤回首黔中路年年泣鷓鴣
羽書今正急誰勒玉關銘窮海纏兵氣中原落將星俠
場思意槩蠻府慴威靈尚欲隨風雨鞭螭下紫庭
少小追遊地今來白髮新半生羈仕路垂老戀交親間
闊無經月歡娛得幾春可憐花底醉已作夢中人
吾家門巷改池草盡成塵念我殲同氣依君豈異人徵
歌花塢夜載酒竹溪春舊侶無多在相看涕泗頻
朝來過舊館遺迹總堪嗟曉月沈弓影秋霜澁劔花護
羌元入塞去病不為家素業青門外惟餘數畝瓜
攝提星入次單閼鳥來旋正近懸弧旦翻成掛劔年祠
方同畏壘冡得象祁連汗血俱龍種青箱事可傳(公以生辰)
(前數夕没又貴陽有生福故云)
秋日荅常心吾中丞寄問二首
别後渺愁予秋來得報書未過衡渚鴈早下武昌魚天
地方多難江湖有索居間蹤休更問頭白侶樵漁
何地容高隱江樓萬竹青曉猿諳報客夜鶴解聽經天
迥懸卿月山深閱歲星會傳宣室召莫勒草堂銘
贈詩僧
擁錫來吳嶽詮經住魯城王孫除館待郡牧掃門迎藻
思烟霞潤風神水月清談詩吾已倦亦欲學無生
送朱元長北試京兆
西風吹桂樹欲發上林枝河畔停舟夜花前對酒時愁
深談舊事别久見新詩幾日泥金到山中有夢思
送方胥成山人南遊淮上
君行復幾歲今夕問歸舟客久黃金盡天寒白露秋寸
心酬俠氣斗酒結離愁莫叩淮南幕中丞抱國憂
贈鄔章甫道契
翛然林壑秀家學似枚臯作客懷長鋏驚人試彩毫旅
愁滄海月歸夢廣陵濤努力攻騷雅時名爾易高
雪中杏花
春寒無可奈愁思入韶華更落瑶臺雪還添上苑花凝
粧聊傅粉待暈始成霞試汎山隂棹東風滿若邪
雪後杏花
花時驚雪落雪後見花開夜色梁園度春香漢苑來飄
簾還似雨聞笛半疑梅凍澁枝頭燕依然社日迴
送徐南龍令君南旋
君行良不住河上理蘭檣客夢齊山隔鄉心楚塞長春
歸見芳草人去思甘棠日望雙鳬影翩飛近尚方
贈余古仙山人
别久鬢如絲金門老畫師相逢春雨夜正是落花時能
事江湖得浮蹤歲月私舊遊今欲盡君去可依誰
三月廿八日飲侯六山莊四首
問訊東山館名花幾樹開不愁春色去自有故人來淑
影明衣袖香風近酒杯未須尊俎具且共倚亭臺
地僻宜佳會春歸待主人蝶驚紅雨驟鶯狎錄條新但
聽歌盈耳休辭酒入脣不堪回首地萬里一風塵
少小歡遊地君家舊竹林每逢春酒夜常醉綠蘿隂樹
密雲過慢樓高月上深婆娑看老態頗識故交心
聞鐘人未散倚席興偏長曲按新聲度花從靜夜香青
尊何地少白髮幾人狂更訂明朝約過予舊草堂
東園牡丹小會四首
老去憐交態春歸念歲華還將今日酒同對故年花色
染丹臺露香流玉洞霞惟應欄檻小不似五侯家
園林剛半畝木藥滿亭臺向日朝猶斂迎風夜盡開酒
從新歲待客是隔城來俗殺平章第朱門鎖繡堆
多少東風恨天香正滿林影搖春酒艷色傍玉樓深樂
曲臨時製花名按譜尋清平當日調回憶久沈吟
傾國俱名品呈姿媚一堂倚闌渾欲醉入座轉聞香月
下千金笑燈前百寶裝夜深春更暖忍負紫霞觴
夏日飲表弟劉敬宇水亭四首
水際芙蓉館芳辰每見招車停林外雨人過竹邊橋樹
影侵杯動花香入眼飄坐來閒白羽秋氣已蕭蕭
别業中丞舊新塘鑿更竒亭深鳬雁渚樹老鳳凰枝惜
往寧多日徵歡又一時洗杯酬愛弟偏憶渭陽詩
亦有池臺勝如君結搆稀横槎能作榭蟠木可為磯漫
取花行酒真愁露濕衣層軒銷暑氣赤日石林微
晩凉猶未倦改席倚亭闌膾鯉銀絲細調冰玉椀寒笑
開桃葉扇醉岸竹皮冠杯底中天月還應勒馬看
寄題新蔡水亭二首
聞道名王館深依上第開花間分島嶼雲裏出亭臺夏
洞藏隂雪晴流激暗雷不因人境近只擬是天台
主君賓客盛何處席長筵門簇看花騎池通送酒船星
霞垂夜彩鳬雁下秋烟未覺淮山遠空吟桂樹篇
汎溪
一曲無多路洄沿自覺長近人堤柳細隔水岸花香放
鶴遵莎徑觀魚坐石梁不教漁父問此地即滄浪
寄題貞白王孫赤霞館
藉甚天潢彦才名滿帝家書藏東觀草館號赤城霞夢
裏常吞錦毫端自吐花不知銀漢水幾日見浮槎
五月十三日南溪會集
高會南溪始芳尊午日同登亭來暮雨敞閣受林風歲
月飛花好河山醉眼中莫閒青玉盞俱是白頭翁
七日南溪會集
七夕始迎秋溪亭復此遊午凉慵舉扇夕雨罷登舟倚
杖窺雲樹停杯待女牛只憐天上夜亦向此時愁
七日夜雨
佳期方待夜雨氣轉氤氲愁望明河影翻成楚岫雲鵲
梁何地駕笙鶴會能聞未悟隂晴理休將巧拙分
中貞王孫過訪少岱山房酬贈二首
秋氣颯蕭森亭臯夕坐深美人滄洲興過我青楓林倚
劔衝星氣停杯待月隂小山叢桂在端復為誰吟
池閣三秋别山齋七月過車塵花際少雲氣酒邊多客
路搴芳草征衣帶女蘿一歡吾欲醉且莫促鳴珂
寺山秋望
平楚淨寒烟高丘望渺然日斜虹帶雨野闊水浮天絶
塞南來雁長河北去船荒臺題仲父蕪没幾千年
山亭
雨晴多物態秋敞坐山亭舊竹泠泠翠新蘿裔裔青荷
鉏分藥徑散帙閉柴扃掛樹雙言鳥繁辭盡日聽
南溪秋汎
野館無停轍秋塘有繫舟怯同俗客飲且喚老妻遊蝶
欲疑紅樹鷗應笑白頭漁人休借問此是鹿門儔
小坐
小坐霜天夕空庭竹樹深城笳凝暮靄樓月斂秋隂漸
老消塵慮長貧現道心摩婆舊如意懶擊唾壺吟
東園即事
蓬門長日閉俛仰自為歡酹酒邀花飲分魚喚鶴餐閒
看秋水淡老覺世塗寬不是無蕭索人間事更難
秋日南溪閒眺得李宗伯丈書
溪閣非無事秋清日轉長掃花安鹿砦帖石補魚梁高
樹留新雨平波澹夕陽遠書何意至三讀素心傷
中秋東園小集
漸上千峰月真銷萬里雲秋從今夜半人是舊時羣桂
影寒應濕簫聲靜欲聞相看疑白髮總似兔毫分
九日登小岱山
九日罷徵歡孤尊眺嶽壇晩烟千室翠落日萬峰丹已
有鴻堪聽還無菊可餐江湖回白首愁見是長安
木芙蓉
一本芙蓉樹三秋覓地栽尚逢南客問果向北亭開色
落仙人掌香浮太乙杯可憐霜夜月華艷滿池臺
九月廿五日東園菊下小集四首
朝來全罷酒秋盡復看花布席輕張幔題名細剪紗開
時團玉露餐處帶明霞蕭瑟還憐汝含芳綰歲華
今歲重陽菊翻迎十月看猶餘秋日映已近北風寒凍
蕊開逾艷貞心抱自完搴芳思有贈惆悵倚亭闌
花開原五色色色斷人腸浴出俱含雨粧成總奈霜凄
凉傾國品酷烈歲寒香回笑春桃李隨風委艷陽
歲逢鴻雁候日敞菊花筵祗恐虚秋色誰愁負酒錢移
燈情繾綣卷袖醉蹁躚且采簪華髮相將步月旋
東園延吳翁晉病不能陪
郊園常不到客席欲凝塵正喜軒車過翻將藥裹親竹
隂堪受暑花氣尚疑春座上南山色聊憑代主人
病起從吳翁晉郭汝承遊南溪亭上
甚小幽棲地能令二妙從文中吳季重名下郭林宗解
髮臨高澗浮杯望遠峯本因行藥至燕笑及聞鐘
寄雪浪上人一首
别來人欲老尺素不曾逢每望長干月疑聞内院鐘雨
花飄座塵雪浪起林峰此際能相憶江雲隔幾重
送歸義望峰首座南遊覓水陸閣緣
梵宇禁城邊依棲不記年山中逢白足夢裏憶青蓮已
受真乘偈聊修福地緣爾時多寶聚龍象滿人天
歸義雲松禪師勅封郎官寄贈
如何塵外侶亦受世間名佛果修無漏官階號不更紫
衣宮錦製丹誥法音迎為問酬恩地朝朝梵誦聲
贈玉山徐仲昇
君遊渾未倦俠骨尚翩翩壯志禽填海輕姿鶴上天詞
人今古賦策士短長篇可奈忘機叟銜杯但欲眠
聞郭汝承京兆捷音志喜
望望長安道秋高紫氣新燕臺真得駿漢苑欲歌麟笑
折看花屐狂呼漉酒巾老懷無浪喜個是眼中人
穀城山館集卷十
