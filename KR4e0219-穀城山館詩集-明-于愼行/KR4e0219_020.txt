穀城山館集卷二十
明于慎行撰
賦附
叙曰班氏有言賦者古詩之流也蓋云雅頌不作流
而為騷賦爾五言既兆又賦之流而為詩去古遠矣
然自屈宋以下所謂古賦者猶有雅頌之遺若二京
三都則辭類紀述江左六朝則體淪俳偶於詩道益
遼然哉予兄無妄好擬楚騷予雅慕之久涉風塵曾
無暇晷竟不能為也徒從應酬搦筆間作俳賦於古
無當焉為其列于六義稍存二三聊以附詩體云
爾
閣試經筵賦
皇帝嗣基御宇奉一德協三靈建元極合天中掃地肅
乎泰畤圜橋穆於澤宫秘軒弧於武庫櫜舜戚於空同
玉馬金牛表清明之景瑞龍庭蛟窟沾覆露之鴻功既
已恢神聖之大統鬯三五之遐風而猶冥搜乎乾乾翼
翼勤思乎赫赫明明凝神九主之戒遊心六代之英迺
詔司存敦掌故蒐衢室之遺文究石渠之榘度趾二祖
之遺謩踵七宗之舊步高駝禮法之場遐獵皇王之路
探蓬觀之丹鉛發芸臺之湘素儒衣禮席列内殿之九
賓玉檢芝圅考西京之四部爰昧爽而負屏蓋大昕而
展輅爾乃九衢霧歛雙闕霞光萬國會塗山之玉百靈
拱軒后之堂翊旂旌於殿陛鏗鐘鼔於巖廊望中天之
廣座方晬穆以垂裳爰慨焉而四顧思問道乎總章遂
乃轉金根響雲蹕導容容之羽旂啓森森之枑梐徑會
極之通門憩文華之奥室瑤芳布乎蘭戺明月輝乎椒
壁伊雕几之前陳覩黻扆之中出尚衣陳席司儀贊揖
元公秉圭徹侯奉璧四輔雍雍六官秩秩或左侍中之
貂或前期門之戟或聳柱後之冠或珥螭頭之筆劍珮
陸離冕裳舄奕莫不鵠立廣庭屬耳乎前王之迹於是
惇誨之傅博碩之儒出夔龍之高列懷旦說之良謨振
褒衣而徐進步方履而前趨瞻青蒲而拜手委玉珮之
瓊琚環鳳掖鰲扉之彦奉赤文綠字之圖松槧芳乎帙
氣柏燻起乎文厨於是石圅微展錦帙輕舒覈玄玄之
妙義闡洋洋之聖謨帝驟王馳六藝之文郁若周情孔
思一統之義昭如若乃授簡載筆之紀連雲委閣之儲
或亹亹小心而鴻名無斁或涓涓不塞而狂瀾競徂羌
從容而抽衍期儆戒於無虞於是天子超然玄覽朗然
遐覩冥探五際潛游三古傾道藝之芳華憩文章之林
府喟上聖之遐風想哲王之高矩抵舜壁於窮巖投隨
珠於奥浦朝懸告善之軺門設乞言之鼓焫六符於泰階
晰八埏於庭戸爾來命中使戒大官釃桂醑出椒盤元
公授几羣辟登筵晞湛露而鴻恩溥奏鈞天而廣樂讙
跨金華於往籙輾白虎於前編願緝熙之無斁保隆稱
乎萬年重曰於昭維皇崇至德兮鉅典煌煌猷孔赫兮
措軌堯階躋舜室兮吹萬亭毒建皇極兮聿駿有聲與
天無息兮
魯藩三瑞承恩賦
維魯建邦傳阼九葉誕啟哲王昭假前烈誦聲洋洋國
容有曄乃奉天書載修璇闕考閟宫之鴻圖踵靈光之
鉅轍庶民子來百工歡悅九成之構方新百順之徵咸
浹於是申白侍前浮丘在列胥陳瑞應之圖競檢含嘉
之箧王乃召列大夫而問曰維殿之基為磩為皇有産
維物厥狀未詳如龍如馬非圓非方九莖煒煒三秀煌
煌色苞金翠質有沃光此何物也大夫對曰此芝艸也
記曰王者慈仁有道則芝艸殖服之延年與真人息故
漢武帝以甘泉興歌黃軒以齋房紀迹其為君王獻壽
瑞乎王曰唯唯否否寡人何敢當此眉壽萬年蔭及九
族敢為天子一祝異日又召列大夫而問曰維苑之隙
厥有腴菑禾易長畝穎栗標奇殊穗協莖同本三岐其
秀纍纍其實離離有邰之所不藝田畯之所不知此何
種也對曰此嘉禾也記曰王者德下至地則嘉禾生厥
為五穀之長璇星之精故異畆書於周典六穗長於漢
庭其為君王獻富瑞乎王曰唯唯否否寡人何敢當此
嘉穀順成兆民用康敢為天子再祝異日又召列大夫
而問曰先王之宫列松在庭有榦輪囷枝亦縱横睠曲
綿冪結而成形外密如綺内疎如籠仰而窺之狀如飛蓬
又何植也對曰此謂松巢松者百木之長冬夏青青上
集鸞鳳下栖僊靈枝枝相值葉葉相繩故曰如松茂矣
無不爾或承其為君王獻傳世之瑞乎王曰唯唯否否
寡人愈不敢當本支百世宜君宜王敢為天子三祝於
是采風之官陳詩之史延諸士民聞於天子曰惟王孝
友之誼表於宗姻恭儉之澤孚於國人傾身下士㢮帑
振貧恪修侯度以贊皇仁宜有褒勞用弘德音帝曰俞
哉&KR1258;諸禮臣乃錫命曰叔父茂昭厥德以蕃屏余一人
余一人實嘉饗之其遣内史以璽書幣玉往勞叔父尚
永終厥譽用撫我東土時則有郡邑師帥宗室長年諸
生庶士濟濟翩翩造王宫而賀焉兕觥載㪺雕爼升筵
無小無大拜手於前乃歌曰瑞芝兮熒熒含輝兮揚榮
金柯兮九華翠蓋兮六英出銅池兮表瑞秀瓊&KR1842;兮長
生荃服之兮宜年荷寵命兮千齡又歌曰嘉禾兮翼翼
偕秀兮偕實和風兮披靡寶露兮滋液紀北里兮兆祥
産崑丘兮服食降康兮有年佐我皇兮無斁又歌曰惟
鳳有巢兮蒼蒼者松繁枝繚繞兮密葉蘢蓯上為偃蓋
兮下有游龍取之徂徠兮封之岱宗翊本支兮萬世流
苗裔兮無窮王乃徧揖宗室吏民而謝曰以不穀之無
似徼有天靈受帝嘉祉父兄士庶賁予小子敢不夙夜
以光圖史乃命藏室著之麟紀
栩栩園賦(有序)
御史中丞尹公家於漢上厥有十畝之樊命
曰栩栩蓋志適也榖城居士聞而羨之為賦
以紀焉其辭曰
漢隂主人遊神秇苑棲志玄蹤狹塵遊於紱冕馳逸軌
於雲松覽辟疆之素業慕公理之提封將以偶平泉於
哲相匹獨樂於人宗乃卜於湖洲之壤而闢是園也其
始薙丘榛翦柞棫脉奥衍圭曲直偭雲岑之綿邈瞰平
臯之茂碩繚大隄以象環疏清渠以帶璧搆文杏之駢
梁拍芳椒之邃室固已嗤金谷之豪奢笑玉津之汰逸
爾乃葺以蕙茝擷以菅茅不黝不堊匪琢匪雕高軒博
敞傑觀岧嶤亭參差以星置臺蹇産以雲標鏡虚池以
映牖衡曲徑以通橋納浮雲而翠棟借旭日以丹寮莫
不謝炎蒸於溽暑屏雪霰於寒宵于是瑤草盈除琳華
被屋裛露繽紛從風淑郁熒曄兮崇蘭檀欒兮修竹或
含景兮披香或凌寒兮振綠畦沅芷之猗靡畹江蘺之
陸縟山霞影而成文溪雨零而如沐則有荷蕖菱芡蕰
藻菰蔣汎紅葩之狎獵翹綠葉之芬芳朱鱗浮而散綺
皓鶴翥以飛霜惠氣沈兮秋水澹夕隂起兮虚館凉又
有文梓長楊高梧翠竹松落落以停雲楓森森以翳日
梢橘柚之葳蕤拂栟櫚之茂密淮山之桂樹凝丹秦洞
之桃華耀碧莫不槭墜葉於秋隄煦初條於春陌乃陟
曾丘裵回騁望左右殊姿俯仰異狀其前則岷峨别𣲖
嶓冢支河滔滔駭浪渺渺澄波韻鳴榔之夕響聆采芰
之晨歌隱帆檣於遠樹集網罟於烟莎斜睨舊宅遙倚
崇阿畫閣之隂迢遞朱槐之影婆娑檝分流而送酒門
隔水以鳴珂旣避喧於闤闠亦選勝於江沱其後則積
水漩澴明湖漫涆日月之所沈涵煙雲之所沃灌值閌
閬而浮天觸堆埼而激電水禽喋唼以&KR0008;襂崇荻箾篸
而萰蒨遊落日之黿鼉呌寒蕪之鵠雁固將混江漢以
朝宗絡荆巴而表觀者也夫其遐探臣澤遠眺雄都瀹
以洞庭之野苞以雲夢之區逆黃牛而上峽連青艸以
成湖子虚之所著賦三閭之所卜居有不扈下游而襟
帶略上界以縈紆者與主人於是偃仰高栖周回玄晏
陳圖史於匡牀列琴尊於奥館鳴鑾廣莫之區縱緤清
虛之苑旣欲去而思留每懷歸而恨遠乃援夫蝶夢之
嘉名以躅彼漆園之舊簡聊弭興於林臯尚圖芳於琬
琰客謂主人曰先生之志深矣夫心無兩在物不兼存
故理得者迹遠形略者神尊先生方擁旄方夏緤組金
門沛濟川之舟楫邅税鞅之丘樊乃僴然結遙思於薜
荔標遐想於蘭蓀得無待神遊以適願甘夢境以怡魂
者與主人曰唯唯否否夫道探㒺象德黜雄成物無適
而不惬心有寄其必盈彼莊之寓言夢亦覺也而不可
以覺遇吾之真境覺亦夢也而不可以夢徵方吾之遊
是園而忘其在園也栩栩焉爾矣及吾之去是園而忘
其不在園也栩栩焉爾矣千里可周俯仰咫尺可謝將
迎何覺何夢何隱何形而子乃嘐嘐於真幻之際亦淺
於幾而陋於情者與詞旣都閒意復夷晏陳圖抽管續
而為亂亂曰緬彼中園介漢沱兮搴蘭樹蕙藝女蘿兮
我行日遠歲蹉跎兮愛而不見謠且歌兮匪覺匪夢神
栩栩兮萬物熙熙遊吾宇兮無有邇遐遺出處兮縱心
逍遙其則侣兮
菊齋賦為習封君作(有序)
菊齋先生者廬陵隱君子也懷才砥行高蹈
丘園有鹿門會稽之風焉號菊蓋其志也行
從厥孫太史君遊慕先生之清風作菊齋賦
其辭曰
相士林以玄覽偉南國之逸民性狷潔而遺世志俶儻
而絶塵羌抱璞而不試翳握瑜而自珍旣高挹乎物表
迺稅駕於玄津搆閒宇以遊志借瑤圃以為鄰約芳蓀
於四壁蔭椒桂而成林爛羣芳之所處班陸離而彬彬
桃春華而夙謝槿朝榮而暮湮何靡麗之不有匪予衷
之所欽偉嘉樹之秋茂挺孤英以自陳亶歲寒而不改
信幽香之可親諒素心之所託遂名齋以自倫爾其為
植也標蒼震以葳蕤稟金商而肅穆青柯布以四延密
幄森以上矗葉萋萋而猗靡藻英英而耀燭曄乎束於
雕闌淒其施於寒谷淹白露而彌榮泫清霜而逾綠爛
朱華之若錦倚素容之如玉振翠袖而凌風躍金英而
奪目紛雲布而星羅狀斕斑而馥郁芳菲菲而襲人態
娟娟而可掬華不露而已章情有鍾而更蓄士窮巷之
淒清女空閨之幽獨恥雜植之繽紛賤羣穠之樸簌寧
後時而見珍豈爭妍以自鬻掩芙蕖於江澤躒桂華於
修陸芬菲舊列於騷經味貌復標於僊籙覽百卉之雜
糅孰可齊乎此菊若乃虛亭爽塏間館重深降霜庭之
藹藹升簷月之沈沈號孤鴻於漢表唫蟋蟀於堂隂慨
羣芳之零落慘萬木之蕭森罷歌鐘於北里静絲竹於
南隣何寒英之蒨粲塊獨立乎秋林璨明粧之映日宛
靚質之驚人佩綺組之灼爍翥鸞鶴之繽紛主人於斯
時也感年歲之將暮羨芳華之自新襲寒香以飾性覽
孤植以怡心倚東籬而清嘯步三徑而長唫或酌兕觥
或横玉琴醉流霞而矯首鼔清商而整襟招碩人於槃
澗謝俗駕於塵芬擢柔條之荏苒餐落英之苦辛興飄
飄而彌遠思耿耿而難禁弔湘纍於澤畔呼陶令於江
潯諒千古而同駕匪斯世之所忱爾乃故業空存幽人
長往流冉冉之餘香戢泠泠之絶響鶴步砌而裵回猿
嘯庭而惝怳竹團欒而自修桂蘢蓯而日長蔭蘭苕於
虛堂挂松蘿於舊幌蓋華林落而成墟金谷銷而為莽
嗟富貴之如雲豈浮沈之可彊胡一卉之芬芳與一楹
之軒敞澤踰世而彌深德歴年而逾朗企楚澤而流嘆
望江臯而結想托赤管以宣衷孰予言之有爽
劍泉賦壽黃封君(有序)
吳門黃君道登以萬歷甲戌舉南宫高第大
人劍泉先生六十春秋母錢夫人年與之齊
蓋道登欲予有言也嗟夫先生夫人之壽道
登所自致予言亦奚足哉嘗聞吳之良工名
曰干將與其妻莫邪不愛髮爪為王造劍劍
成因以名焉今吾道登華藻穎脱雄鋩曜世
即太阿龍泉不足儷矣而先生之居適在鑄
劍之所輒因以自號倘亦有良冶之志否耶
夫莫邪干將吳之鄙人也而聲浹於後世其
所鑄者然也先生夫人栖光巖藪之中匿迹
衡茅之下而有休問于世則不以道登哉此
其為親增榮長算也無有涯矣作劍泉賦其
辭曰
昔者吳后之承基也佩神器以開疆固欲鍛齊代而為
鍔指晉鄭而垂鋩淬長洲之泱漭鼓溟海之汪洋召神
工於域内懿夫莫邪與干將何靈衷之巧妙歘陶鑄乎
隂陽其始作也赤堇開耶溪涸六氣飛灰三光扇爍蛟
龍捧爐飛廉鼓槖太乙感其精誠天帝通其制作百神
拭目而下觀玉女窺窗而眙&KR0787;歷百鍊以成文覩三尺
之錯落爾其為狀也沈沈爚爚似芙蓉出水冒江壖烱
烱熒熒似列星成行羅遠天漫漫兮秋塘之溢煌煌兮
朝旭之懸鐔陸離而電燁鍔閃爍而霞鮮切白玉而泥
解刜金鍾而騞然鵠雁迴翔於漢渚虬螭俛首於重淵走
玄犀於宿莽泣㒺兩於林烟器因人而擅美人以器而
永傳於是純鈎藏鍔魚腸秘彩風胡撟舌而沮喪歐冶
盱衡而摧悔蔑分景於周年陋含光於殷載晉射斗而
氣升漢剖蛇而歷改斯蓋振古之彫奇寄休稱而如在
者也爾乃鶴飛吳市鹿去蘇臺鑄劍之城尚在躍龍之
水空迴則有玄首逸人齊眉淑相仰龐公之淳修企梁
生之高亮韜景曜於泉阿掩重輝於海上旣卜地而幽
棲遂假名而標尚甘雌伏於長林想雄飛於哲匠豈不
以神用而無方者通人之令圖命物而不宰者上士之
弘模遂假龍淵之契思弘燕翼之謨鼓道德以為槖建
詩禮以為爐鍛鍊以發其藻磨礱以厲其隅帶連城之
文玉佩明月之流珠價賤千金之駿名傾萬戸之都於
是紫氣射天白光略地鳴玉匣而充庭躍金爐而瑞世
張華識之於乾文薛燭標之於利器駭化龍以高驤藉
割雞而自試固將决浮雲而上征倚長天而旁晰矣豈
非上善之濬源而神光之永利者哉重曰鑄劍者金為世
珍兮鑄人者德德通神兮彼美伉儷儀古人兮泉之洋
洋以葆真兮厥名不冺壽無垠兮
雙壽堂賦為劉畏所侍御作(有序)
廬陵有劉明齋先生者博雅慕古之儒也冡
嗣侍御君臺奉其訓成以行業顯而先生伉
儷偕壽同荷褒封諸好侍御者皆為文壽焉
侍御出按遼左以其帙觀于生乃作賦曰
蓋觀夫三楚之南陬也亶風氣之所交帶文江之旁濞
蔭廬岳之岧嶤英俊紛其奇挺冠裳燁以盈朝何山澤
之逸士脩然托於林臯爾其早握遺編晩棲雲壑比氣
冲虚遊神恬漠恨洙泗之不傳想巢由之可作悟朝舜
之虚華慕冥鴻之寥廓奏流水而淒清據槁梧而寂寞
始揮麈而登壇竟鑿坏而遁爵乃有華閨淑媛女史名
流遐綜古訓夙禀芳猷采綠蘋於江浦和瑤瑟於河洲
躡鷄鳴之舊範踵鹿輓之遺休逐龐公而高舉侣梁生
而遠遊浦澹淡而生珠山嶔巖而剖玉流光蜿蟺於靈
蛇縟彩晶熒於結綠方馳藝苑之聲遂籍金閨之錄掞
麗藻而驚人播高風而絶俗希攬轡於往圖倣埋輪於
前籙理何隱而不彰德無幽而不矚爾乃承恩帝苑渙
寵天宫褒荀公之舊德訪孟母之休風錫鳳翥鸞迴之
錦降金泥玉檢之封冠切雲之岌岌佩明月之泠泠於
是鵠髮同班鶴姿並耀飯芝术以延年掬烟霞而寄傲
驂兩鳳於瑶臺馭雙龍於華嶠玩萱菊之幽芳契松筠
之晩操則有東海羡門躡青霓佩明月總姑射之羣僊
降瑤宫而下紫闕亦有西山金母飄翠蓋駕雲車梯丹
丘而航弱水折閬苑之瑶華鳴玉管之啁啾兮班陸離
而下之授以僊臺之籙右以長春之辭歌曰碧海兮茫
茫三神山兮日正長螭驂兮虬馭仙之人兮虎豹裳騎日
月兮嬉遊千秋歲兮長翺翔又歌曰日旭兮扶桑雙玉
樹兮琳瑯桂生兮在戸蘭青青兮滿堂折若木兮翳日
千秋歲兮長芬芳亂曰邈哉伊人聞至道兮含醇抱一游
物表兮磊磊者胤天下寶兮受天之祜以難老兮
穀城山館集卷二十
