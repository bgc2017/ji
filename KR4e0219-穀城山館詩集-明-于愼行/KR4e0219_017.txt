穀城山館集卷十七
明于慎行撰
五言長律
閣試玉河冰泮六韻
春色臨僊掌龍池積素開蛟迎新旭斷魚逐暖波來雲
影回彤閣風紋觸繡苔不緣分玉鏡何處見瑤臺桂楫
思無限雕闌望未迴從兹賦曲水長奉萬年杯
閣試賦得秋菊有佳色八韻
曄彼黃金萼翛然白露天馨香堪自葆顔色為誰鮮零
落玄都蕊蕭疎灞上烟亭亭凉雨後冉冉曉霜前小苑
寒無奈疎籬翠可憐餐英騷客賦送酒逸人眠不為春
華少其如晩節堅擷芳未云已聞雁夕陽邊
冬至郊壇扈駕受賜紀述六韻
紫極膺圖日黃郊欵帝年鈎陳依太乙容衛駐甘泉奉
詔趨深殿開軒覲邃筵陽知回洞府身覺夢鈞天恩自
親臣渥珍從内苑傳所祈靈貺遠長共聖恩延
扈從恭謁山陵紀述十四韻
啟佑欽昭代勲華冠列王九宫靈肅穆十葉祚輝光弓
劍儀型遠松楸歲月長璿儀扄大象玉座敞玄堂河嶽
開天險乾坤護地藏勢應環雁塞脉起自龍岡寂寞軒
皇鼎虚無漢殿觴皇情勤歲事明德薦時嘗環佩羣真
會粢盛萬國將六宫陪負土百辟扈濡霜上食雕筵邃
遊衣玉輦香驂驔玄武仗寥廓白雲鄉聖孝綿無極神
圖鞏未央侍臣三倡嘆稽首詠羹牆
恭陪聖駕步詣南郊禱雨有述六韻
閔歲宸慈渥雩郊曠典行重城虚奉輦小隊罷陳兵玉
舄飛塵擁天衣浣布成望雲歡兆姓夾日走羣卿禮數
湯林薄明禋漢畤輕皇穹應有鑒何以答精誠
西郊夕月六韻
翠駕臨西苑瑤壇夕夜明三天凝象緯百辟會簪纓鑑
瑩玄珠落尊芳玉醴盈上辛殷舊秩少采達遙誠肅肅
金飈静沈沈玉宇清方明開輦道燈火入西城
賜扇六韻
雉尾移春殿鸞綃出内宫侍臣移玉案天語落瑤空披
拂開圅處歡欣擁佩中團紗驚麗製裂素屬良工百綺
裝明月千門散彩虹承恩咸不暍懷袖得仁風
上座師殷棠川相公生辰四十韻
聖代平津閣誰當不世賢鴻儒登禁闥駿烈耀台躔崧
嶽生申日東山卧謝年小亭臨曲水别墅在平泉金鼎
調羹匕丹丘笈玉編改衣中府幣置酒大官錢綺席排
雲麗朱輪映日鮮玉簫花裏度瑤草座中搴憶昔鵬摶
海旋看鶴上天滄𬈑雲九萬岱嶽里三千射策終軍少
傳經戴聖專文章千古上器略萬夫前鈴閣金蓮炬僊
扉玉版箋宫霞春爛漫苑草日芊綿鶴禁清班邃銀宫
内渥偏浮丘輸羽翼綺里奉周旋苦口皆良藥成功考
細旃翊龍升碧漢捧日出虞淵問道朝三接酬庸歲九
遷羣材齊入彀百辟絶隨肩斗際尚書劍花隂學士磚
韋賢新相漢郭隗舊師燕鳳閣雲霄上鸞臺日月邊虚
心收物表朗鑒洞幾先談笑回元化從容鎮八埏繫還
南越組蕩盡北門烟吐握終無倦包藏細不捐星迴三
殿履月上五湖船窈窕雲歸岫蒼茫楫濟川兒童趨畫
轂父老認金蟬春色南山雨秋香北渚蓮只今門似水
自昔道如弦彌繫蒼生望難躭綠野便小夫慙濩落早
歲荷陶甄地忝青藜閣吟虚白雪篇逢人惟說項下帳
每延宣溲渤歸丹錄駑駘受玉鞭病抛池上佩貧種汶
陽田世態鳶銜腐人情蟻慕羶冥心求避俗野跡慕逃
禪試檢南華頌遙登北海筵懷恩心耿耿為壽舞翩翩
欲訪三山路長年證偓佺
述大司空鎮山朱師治河功成百韻
帝統恢元運皇猷播大方匡時資禹牧翊聖邁軒唐四
瀆承休遠三靈協貺長金繩熒上瑞玉牘啓殊祥邈矣
思河洛遐哉徹土疆堯年疏砥柱漢日塞宣房一自神
州奠長令泰宇康有時仍羡溢無策乃隄防國祚千年
脉河流一葦航通淮環寢廟達濟灌庾倉碣石東輸海
陶丘北望漳川靈忱效順水德固難量何夕成澒洞經
時害雨暘蛟龍微濩略舟楫半披倡近市多飄瓦沈沙
總没槍漁磯聲噭噭鮫室涕浪浪萬馬長河北千帆大
澤旁扼吭三輔震枵腹六軍尫帝謂疇能乂公為庶所
揚鸞書方痛切熊節敢相羊平土玄圭命登山玉簡藏
鋪筵瑤作瑱釃酒玉為漿海若連蜷望河公跋扈強嘻
乎雲漫漫可得土茫茫未謂新渠易其如故道殃良圖
宗賈讓碩畫踵平當畚鍤諸州力樵蘇五道糧萬夫聲
洶涌百吏狀譸張避地開奇險陂山鑿大荒淇園輸萬
竹渭水出雙璜澤國三徂暑河隄四履霜雨行風淅瀝
露宿月荒凉乘橇隨塗足顰眉問裹瘡時煩蒼水玉躬
御紫游韁解瑟思何𦕈吹塤和不防已成開馬頰胡乃
遇羊腸匪石心難轉含沙道豈傷人焉俱諷議公也獨
劻勷十二疏清濟三千激吕梁漕舟胡澹澹河水自泱
泱粳稻充天府枌榆護帝鄉楚包來橘柚越篚薦璆琅
浮磬登淮浦孤桐下嶧陽連旌迴六鷁疊鼓震雙鶬竹
箭乘流駛桃花逐水香川光明錦䌫風色動牙檣岸草
蕭蕭白汀蘆瑟瑟黃津亭遙不斷驛閣更相望罨藹圖
淮樹分明植汶篁新畬烟漠漠稔歲室穰穰國既成溝
洫民兼足稻粱賽神沈馬璧築闕象龍堂漢愧王尊節
秦虚鄭國塘一朝通兖冀終古奠徐揚作舍謀應破盈
庭議乃襄藏書封宛委畫閣勒旂常力竭身其瘁勞深
報未償無論升鼎鼐有以潤縹緗憶昔鍾庚昴巋然起
豫樟垂天凌鳳翥振海壓龍翔道解環中趣談傾稷下
場文章追兩漢翰墨俯諸王趙璧連城價隋珠照乘光
風猷洵駭厲器度展汪洋射策趨深殿持荷步廣廊聲
華人綠鬢閥閱世青箱試政名城宰蜚英華省郎歕沙
轅歴塊切玉劍垂芒閩海常公化河隂召伯棠三齊崇
岳牧七命備圭璋大國行風俗中臺布紀綱憂氓思扇
暍祝歲試吞蝗望野飈猶赤搴帷鬢欲蒼非因勤振貸
安得慰流亡北斗回星履東人宿繡裳方齊祠漢相學
壘社庚桑藻火庸匡舜鹽梅實佐商九流欽水鑒百辟
式羔羊自錫虞廷瑞因違漢殿觴維新承歷服求舊匹
明良周度登元老殷憂侍御床六符光太紫八座列文
昌玉燭輝無斁瑤圖鞏未央精忠孚黼扆孤立抗銀璫
砥石千鈞力兼金百鍊鋼巉巖兼土壤泱漭納汙潢座
有陳遵客奩無陸賈裝功崇心愈下道久力方將御廐
騰騏驥天池沐鳳凰家聲知璨曜神理固昭彰賤胄生
無賴孱資少不颺垂髫操誦籥束卷侍門牆推食家闈
禮趨庭子弟行如天何以報矢日耿難㤀久矣虚燕價
蕭然滯魯狂吹嘘欣化枳斵削謝為杗豈有光冲斗應
無穎脫囊鑄顔慚上第報陸已荒莊忝載蘭臺筆曾隨
桂浦塘河渠焉敢續聊以播餘芳
送御史大夫與川葛公致仕東歸四十韻
赫矣皇王代庥哉社稷臣三朝依日月八座上星辰海
岱鍾元氣䕫龍托後身由來人望久莫訝主恩頻自奏
三千牘今更五十春風霜隨處歷雨露幾回新譽籍僊
曹佩文操郢匠斤分符全陜地開府大河濱留省司邦
禮銓曹佐國均雲方離遠岫鴻復上秋旻兩著東山屐
重徵渭水綸明時登鼎鼐晩節識松筠北斗當喉舌西
臺領搢紳從龍仍沛靄象嶽再嶙峋祇為酬丹扆應難
厭紫宸紀綱羣吏肅聲教一時淳石砥中流柱風清要
路塵門無朱履客座有布衣親共味心如水何妨鬢似
銀况逢冲聖主全仗老成人尚父開周日韋賢相漢辰
猶閒青玉杖卻憶白綸巾五疏辭逾切三秋願始伸感
恩寧避世頤老欲韜真展轉紆皇眷從容出帝闉宫階
行日拜天語賜時諄酒醉都門帳花飛易水津廩人共
白粲臺隸從朱輪異數優元老休聲鬯九垠志原暌雁
鶩名已畫麒麟始謝人間事還隨物外賓安期新寄語
曼倩舊為隣境地烟波隔心期鳥雀馴固知風后侣本
是葛天民先子同攀桂他時吐獲茵執鞭曾入洛伏軾
亦遊秦倉卒情何渥蒼茫迹已陳遺孤重接待舊事轉
酸辛自幸依高矩誰堪愴别神踟蹰歌此曲聊爾謝鴻鈞
夏日從馮葛二太史遊碧雲寺十韻
靈峰環御苑寶地敞僊筵磴道湖邊出重關木杪懸危
巖深吐月曲洞細生烟壁蔭捎雲竹階流噴玉泉松風
聞梵夜梅雨散花天淨土風塵絶空門伏臘偏十千初
地境百萬尚方錢響屧苔㾗積璇題鳥跡鐫無生應證
法有漏未稱緣浩劫何由問踟蹰翠嶂前
從二太史遊香山寺十韻
夙慕香山勝振衣度石林烟嵐開上界臺殿倚層岑地
盡羣峰合天迴四壁隂松關旁翳日杏閣仰捫參樹結
菩提色泉飛梵唄音歸雲朱拱宿閒鳥翠屏吟涌塔名
多寶開田號布金西湖寒雨斷北闕暮烟深客飯伊蒲
供僧房薜茘侵禪心無去住遊跡且浮沈
曲阜謁少昊陵六韻
白帝傳遺迹窮桑訪故城丘陵何代築碑石幾時傾鳳
紀金天歲虹分華渚精人烟連聖里鳥雀識官名落日
荒原冷悲風古木平祇令郯子國百世遡宗盟
東平謁堯祠六韻
古殿空山裏荒丘野戍邊星文臨魯甸雲氣仰堯天綺
棟丹霓落雕楹翠蘚鐫僊蓂猶應月黛柏自含烟化想
垂裳代人懷擊壤年名言志浩蕩流眺土階前
曲阜謁周廟六韻
新宫嚴禴祀舊域應奎婁負扆開王化分茅胙帝丘勲
勞周禮樂宗祏魯春秋暮色徂徠雨寒聲泗汶流雲霞
丹殿敞苔蘚玉階幽闕里長鄰近猶疑寤寐遊
恭謁闕里聖廟二十韻
運會皇風邈乾坤聖宇開文章苞六代道德範三才象
應奎婁次靈鍾海嶽隈人傳歌鳳去地想泣麟迴舊里
僊源秘遺宫帝制恢樂聲存魯殿車器出秦灰羽籥
諸生肄牲牢萬乘來兩楹儀紫闥雙觀表璇臺問禮庭
猶在藏書壁已頽畫廊圖藻綠寶閣寫瓊瑰古檜當時
植新松幾代栽唐碑鐘作篆漢石繡成苔黻冕三千侍
雲仍百憶陪小儒慚朽質微分簉羣材鑪冶從甄鑄章
縫荷翦裁繪天㤀色相望海隔沿洄日月丹霄曜江河
晩世催懷恩知㒺極不去久低徊
從二兄登雲翠山南天觀十二韻
大地標瓊觀真遊入翠微中天開突兀半嶺度崔嵬回
見平原繞低看野氣圍河流剛若帶雲出宛成衣霄漢
身應近烟霞手自揮林篁天杪盡村落谷中稀過雨鳴
松壑懸泉幕石扉地餘丘子竈名倣富春磯人去無雞
犬春歸有蕨薇歌從靈運和藥向長房祈綠酒聊為爾
丹砂不可幾醉來忘日夜戀賞未言歸
雲翠絶頂東望&KR3160;山十韻(二山在邑東南二十里水經所謂大&KR3160;也)
躡屩登丹嶂開尊矚錦岑懸厓分日月衆壑異晴隂鳥
道霞標度泉流樹杪侵神工圖紫翠靈斧削嶔崟縹緲
雲生岫霏微霧出林依稀瑤草色彷象玉笙音人代迷
陵谷山形自古今醉餘歌爛漫秋至氣蕭森舊紉蘭蓀
佩新抽玳瑁簪登高仍望遠都寄采芝心
夏日遊扈泉六韻
奇峯涵秀景絶境劚靈泉遠脉遙通海平流半倚天歘
驚銀漢落隱似白虹懸歕雪圖青壁飛珠散紫烟風恬
聲未歇月出影相連對酒沾瓊液分波灑玉田濯纓同
調在流水共潺湲
恭謁孝陵有述十四韻
聖迹開玄造神都奠舊疆基圖垂萬祀謨烈冠千王風
雨園陵閉衣冠寢用藏霞標懸綘闕雲際拱雕梁勝地
盤龍虎高丘下鳳凰石麟秋作雨鐵馬汗為霜落月鋪
金鎻飛花上玉牀重關陳豹旅濡露集鴛行扈蹕羣靈
會包茅九域將長江縈閣道疊嶂列宮牆禮樂恢函夏
明威肅大方治成周六典法畫漢三章縹緲松楸路昭
回日月光小臣歌帝則繩武祝今皇
登報恩寺浮屠覽眺十韻
寶域横三界璇標鎮八𬈑盤空依日月飛磴躡辰星乍
似攀僊掌旋疑陟紫庭五城秋雨霽九市晩烟冥遠樹
層層白連山面面青曇花揮麈落僊梵倚櫺聽彌覺皇
居麗因知佛土靈前朝流水盡初地劫灰經銷歇悲人
代疎狂混醉醒不愁天路近風御自泠泠
魯國主賜宴述謝十韻
閭門停使節國府覲親賢别殿陳丹扆重樓敞御筵三
清甘醴汎七部法音傳舞曲秋霜麗歌聲渌水妍奎婁
古分野鳬嶧奠山川申白談詩日枚鄒獻賦年為儒原
在魯作客久遊燕幸侍蘭臺宴慙無桂樹篇春生脩竹
雨人醉綠雲天欲勝延陵客觀風六代前
雙鶴六韻
白鶴歸何暮雙飛下海田夜寒華表月春暖玉臺烟赴
影隨疎節流聲應别絃緱山疑是雪吳市儼如僊燕雀
空卑翼蜉蝣自小年何當成六翮飈舉閬風前
己丑入院部宴八韻
東閣頒新命南宫考上筵車旌三殿下劍佩五雲邊柳
映金隄日花飛紫陌烟九衢欣聚覩百吏奉周旋鷟鸑
儀瓊樹驊騮望玉鞭四科卑漢制三物狹周年桃李歸
薇省人文列琰編得賢應有頌欲獻衮衣前
貢院臨校即事八韻
桂闕翹賢日蘭宫列署開五方偕計吏三試擢英才畫
燭通宵映金鉦動地迴千林輸郢匠萬馬會燕臺綵筆
全成陣明珠半出胎藻衡懸玉府鐘漏切璇台幸厠春
城賞欣看上苑裁垂衣逢景運側席泰方來
上太保夢山楊公八袠生辰五十韻
海嶽鍾元氣台樞列大賢功成循歲序名重屬林泉共
羡生申旦真逢獵渭年延齡瑤草進續命綵絲懸磊落
山中相婆娑地上僊冰肌姿綽約黃髮步蹁躚盛瑞人
間紀殊恩闕下宣尚方頒壽杖少府致餐錢使者車臨
巷門人佩委筵蓬壺楼十二桃嶺歲三千善頌連纓緌
榮名耀史編傳芳知有後樹偉固無前憶昔登丹地精
忠拱邃綖兩朝資弼亮百辟奉周旋履聽星辰上身依
日月邊惟師官六典作宰柄三銓簡要羣情肅清通一
節堅退朝門似水輟饋㸑無烟雅和鹽梅味工調燥濕
絃帝臣元不蔽王道允無偏機重千鈞弩丹成百鍊鉛
同升稀在野獨樂憶歸田解紱猷方壯懸輿歲屢遷庖
刀藏自滿扁鑿巧誰傳小築嗤金谷清吟慕輞川雨餘
南隴望日静北窗眠鳥外登山屐花間送酒船曉猿迎
客報暮鶴寄書旋姓字雕題問聲華繡簡鐫温公耆社
逸裴令午橋便黯淡看時事蕭疎絶世緣風塵何逼側
道路日喧闐鯨海方傳箭龍沙有控弦樓船南動越烽
火北通燕料敵爭前箸和戎喪左旃爭臣翻避地遊客
正談天可惜朝廷體休論將相權人今思拯溺公豈念
扶顛潞國威名重汾陽壽祉全後車應命載前席佇登
延夙忝龍門役曾參豹尾聯周行歸矩彠鄭重想陶甄
自祖都亭帳尋歸岱畝㕓海天雲漠漠濟水月娟娟夜
雪虚蘭棹春風沐錦牋會聞稱上壽幾欲致微虔祇是
心饑渴其如路𦕈綿斗山終在望枌梓敬誰先東壑安
期棗西峰玉女蓮無因持獻祝聊賦紫芝篇
送平隂楊令遷晉府審理二十二韻
藉甚神明宰循良踵二京關西綿世胄梁苑茂家聲玉
季雄霜府蘭昆比月卿談經推上第緤組試專城濊澤
同春育孤操共水清萊蕪塵甑滿單父玉琴鳴紀政馴
田雉憂時憤海鯨懸金親教射握槊自觀兵月稟揮將
盡雲徒練已成不甘馳羽檄直欲請長纓廟畫方蒐儁
藩僚亦采英會聞公府辟先假士師名彭澤歸陶令長
沙召賈生兒童啼擁路父老泣沾紘花樹存遺愛棠隂
鬱别情幽居門久杜過訪蓋頻傾聽雨山坳醉衝寒渡
口迎談玄詞要妙舉白氣縱横自覺交情洽誰堪遠思
盈寒冰結去水飛雪繞前旌鼓吹聲何急驪駒賦載賡
壯心應未巳斗畔倚青萍(楊善談兵適被撫臺檄留欲赴東征故篇中及之)
代送劉侍御出按滇南十韻
藉甚西臺客才名起蜀都使星今六詔家學古三蘇倚
柱傳新草題橋出舊塗驄連原上轡柏集府中烏越巂
兵多少昆池瘴有無人稱八使選地入百蠻孤魚服遙
通海蟬冠近渡瀘風霜隨漢節雷電偃軒弧聲教南荒
盡封章北闕敷明光須早入聊此賦驪駒
輓關西馬相公十二韻
揆路登賢日台階扈聖年長庚光若月太華降從天聽
履鸞臺舊横經鶴禁偏兩朝資棐亮萬化想陶甄不悟
鴻鈞運真如糾纆纏黃麻花裏拜素幔雪中旋一夕虚
金鉉千秋閉玉泉都人捐佩玦明主輟宫懸無復梅和
鼎空悲楫濟川函關銷紫氣渭水出新阡慘愴秦臺月
淒涼隴樹烟唯餘麟閣畫終古繡青傳
哭賈石葵司馬張玉陽宗伯二十韻
出處分岐路朋交望各天一朝知己盡兩地訃音傳賦
草張平子詩名賈浪僊銅龍行比翼金馬入隨肩然諾
俱相信襟期各自憐盤飱談謔浪杯酒意流連聚散浮
雲失升沈宦海牽遠遊江上省小隱嶧陽田密勿頒新
渥艱難訪舊賢南宫陪聽履西府佐籌邊魯道軒車發
梁園駟馬旋同時趨寵命連月入重泉照乘悲沈璧孤
桐悵絶絃臺烏何日返池鳳幾時騫里思齊休杵皇恩
再輟懸丹旌津樹雨繐帳海門烟夢斷論交地心摧憶
别年報書猶在箧留劍已成阡糾纆何交錯蘧廬總遞
遷楊朱非一涕南北兩澘然
穀城山館集卷十七
