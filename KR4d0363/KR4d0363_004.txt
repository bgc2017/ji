巽齋文集卷四宋歐陽守道撰
書
與劉後村書
守道拜别四年矣不拜一書而意念所向無一日不在
書也世人以此為尊仰常語難取信然聞有指畫空書
佛經者不用一紙一筆而平生所積殆數千卷精誠之
至此地大雨為之不濕東坡先生以為真實非虛幻也
某於先生猶寫經者之於佛先生寧不鑒此精誠耶方
山長前一月告我歸期而此書直待臨行數刻間方能
作作亦贅矣懷感之極者有言猶淺也山長來時蒙寄
賜壬戌送行詩近又得聞竹溪先生夜坐見憶聯書殳
二韻先生於後進拳拳之甚矣回憶前事狂妄觸罪無
可悔者獨惜昭慶寺中拜飲餞觴而小侍史以片紙報
長令似之所遭繼得槧墨示喻曲折乃知奉累有由而
先生自此亦連疏請老雖先帝君臣之契如此浩然歸
志終不為留也先生得去二十年之心至此始遂其為
慰快可想而知然遂使宗工大匠忽動念於幾微者誰
為之與先生還第三年矣耆夀康寧如此當時無拜留
孔戣之疏者諸公為先生謀特重為先帝謀反輕也近
見高文續集不自序引緝熙宸翰與寵行扇面御詩冠
之使人感痛不已去年鼎湖今夏橋山之變遙知法從
舊臣情深父子甚於枯葵泫霜之句嗣聖訪落惟耉成
人是任而先生茹芝山中何以追前遇而報之今耶竹
溪去後村幾遠觀夜坐句想二老時時會聚不特如趙
康靖作意訪歐陽公恨晚生不得步趨其間也山長之
歸使人有偕行從往之意顧平生局促纏繞安能如季
膺付二陸舟哉某今年五十有八氣絶衰無復有門外
分毫意緒一自去國不以字到班行諸公間古心在建
寧猶通問自其帥福袁歸有漸更不以名字到前動其
記憶頗聞先生閒中猶對人拈起不肖不少置或為書
以告人此雖愛我而非所願望也蘇子美
與王吉州論郡政書
守道仰惟閣下盛德禮恭如謙九二以貴下賤如屯初
九往者親屈千乘俯臨陋巷閣下之意必謂某受㕓城
郭或知民病而曉事情可以時備咨訪禆仁政之萬一
非徒以其記誦文墨而姑與之也他日一再進見閣下
必命以少俟衆客之退而特延之便坐蓋虛已盡下未
有如閣下之用心而誤蒙禮遇未有如某之幸者顧以
識見短淺未有所試民病雖接於目而事情實闇於心
故久而未有所言今者民食最急救之之策一日少誤
則有一日之患請為閣下條說而閣下擇焉伏聞郡家
以米直踴貴為之措置而禁約增價誰為此策以誤閣
下乎是促之使愈貴也夫今所患者米來無路增價非
所患也上流至城近者不過八十里遠者百數十里爾
豈應視若外路他州然乎今聞彼用遏糴之策而施於
城郭之民全仰彼米彼米不至民何以為命且以吾之
管内而八十里百數十里之上米不與流通則吾自食
於帶郭之地者幾何竊聞諸縣約束其境内甚嚴未罪
米主先罪般稍人稍畏罪無敢攬載某詢諸水濱以為
米舡曠日不至其僅有至者非諸縣之米乃帶郭境内
人家之所發糶而其數目希少牙人與鋪戶前途守等
爭先糴之如攘奪然相與分三五石至十石止瞬息而
盡未有一鋪得糴二三十石也如此而求價之不增其
可得乎且吾州郭之地豈惟民數稠密而已倉廩在此
受諸輸納者未畢也上流米下流通頗聞苗舡陳乞通
往計會用使亦自有費故中下税戶有合納州倉者米
亦不來但止附錢與在城攬人使就此自糴而輸之如
此會計則是吾帶郭境内之米非惟為供當所之民食
且不足而又以供外縣苗斛之入倉者也此害不除何
以善後今入春幾日景象如此自此至於夏秋之交米
豈惟貴將至於無彼諸縣者能終不我恤乎今欲得出
給榜牒勸諭諸縣使放米通行仍責令牙人前往諸縣
招誘糴者如有米舡經過口岸輒遇邀阻仰米主及牙
人赴州陳訴則旬日之内米價不禁而自減矣此一說
也市井常言凡物之價聞賤即貴聞貴即賤人聞廬陵
米貴之聲如此彼有米者豈不願乘此而爭趨之若舡
隻流通趨者凑集則即賤矣蓋不禁米價乃前世良守
救荒之所已行也兼糶者但當誘之使來不可恐之使
匿彼若米載而來生事之徒與之喧閧以增價犯禁告
則所增之錢不足以了訟費人思及此豈復肯來舖戶
所以販糴者本為利也彼本浮民初非家自有米米所
從來蓋富家實主其價而舖戶聽命焉今為之禁曰爾
鋪戶之價每升不許過若干若干者因舖戶而糾牙人
之罪彼若懇請富家原以若干之價得之安能使之不
營一錢之息而還以糶於人乎若使價長不已彼安肯
折元本出糶以從官司之所禁乎事至於此豈惟富家
畏事不肯出米而鋪戶亦且縮手至於停閉非活法也
故曰不患價貴而患米之不來其次則有勸分一說今
郡之所見行累年勸分其弊百出不可不察也勸分者
待官司行下開場日分者也往時倉使徐侯守郡冬月
米貴即嘗稟知徐使君請榜諭富家一面從便及時自
糶止要民間有處可糴不必聽候勸分是時富家聽信
米却自出其後郡遇凶年無不勸分而行之未有善者
何以言之蓋城郭富家之有米多寡不一未必人人有
餘也豈惟城郭鄉都亦然甚有餘者所未論請論名為
富家者而其米未甚多者一自勸分久為定例於是此
等所謂富家者不復前期私糶但謹閉蓄之以待公家
一旦之命蓋不俟命而先自私糶不足以塞官司後日
之責私糶而米竭後日無以應命罪且隨之彼止有此
數也則其勢安得不閉蓄以待尋常此等富家與鋪戶
俱糶小民日糴斗升於富家既足以殺鋪戶獨糶長價
之勢而鋪戶近有此等富家可恃若舡米偶不至則轉
糴於此等亦足以暫時應副鋪面至闕販勸分定例之
後富家既蓄為應命之需於是官場未開之先鋪戶與
小民往叩其門而不應矣小民惟有取諸鋪戶鋪戶惟
有取諸舡米則其踴貴亦安得不謂之促其至此哉故
嘗為之說曰二月已後富家之出糶此官司曉然勸之
使分也正月以前富家之不私糶亦官司隠然激之使
閉也每旬小民沾三日賤糴之利此官司一旦利之致
其食賤也每旬小民有七日貴糴之苦亦官司積漸成
之致其食貴也天下利害常相反而相生此豈徒滯一
說之所能通乎去冬某本欲趁早言此第念小民但知
勸分之為恤已安知此說正以陰消米價於冥冥之中
傳聞易訛恐彼謂此但與富家為道地故不復言今者
伏聞郡家舉行勸分見其端緒開場不遠則只望於所
勸之中盡尋其弊而去之當去之弊不能知其方來惟
言往歲之弊則可以推知矣戶產有多少事力有升降
所謂各廂之勸分糾首者必其事力戶產之超出乎衆
者也吏常與糾首為密而多抛子數與其下被糾之家
使被糾之家無詞則均認定數者衆而糾首之責輕矣
然而被糾之家爭多競少未有盡無詞者有詞以求裁
減則往往妄疑以為必囑吏而後行於是裁減有囑吏
之費當糶前一日呈樣定價一聽官判價隨樣而低昂
亦未必皆由吏也然去年有以甚白占米官定為一升
八錢者矣小民樂得白占甚於得白稻有何不可而如
此裁之此雖上熟之年未有此賤當此饑歉但得富家
出糶價平小民有處可糴則足矣何必限以一色晚稻
而輕視白占如此乎人心懷疑以為此亦失於計囑之
所致於是定價有囑吏之費及其糶也有所謂發下槩
量之人有所謂點撞糶場之吏發下概量之人終日供
待醉飽而優勞之猶不滿欲也而所謂撞場者意氣軒
軒與富家抗禮稍可欺者復陵鑠之賄謝之間少拂其
意則誘數輩細民使以升合慳折為言而罪罰立至矣
升合慳折誠宜罪罰然為吏長意氣而使糶家凜凜亦
豈所謂安富恤貧之得其平者乎復有家居城内使移
米而補城外之零糶家居東隅使移米而補西隅之零
糶米非輕齎物也用夫搬運費又若干就中豈可無區
畫移那使各從其近者大率富家一番糶畢日夕張羅
方敢自幸以為免灾使至於此安得謂勸竊嘗深念天
下之事平心處之官司枵虛既不自力以養貧民則當
使富家有樂奉公上之心不可使貧民有疾視富家之
跡閣下所謂人各有心心各有理彼豈盡為富不仁哉
勸奬之為好事而常使貧富相安則貧者有依富者無
怨城郭之民尤當以富民為根本以大喻小則如前代
都邑之處至徙四方富民以實之富多則常平米石之
至此者亦多而凶年非所患矣不幸别有意外之患亦
有所倚此乃保有城社之上計也十數年城郭富家往
往徙去迫之至此蓋非一端而勸分不善亦與其一數
年之後若使相次盡逃則細民復何所恃萬有一不幸
患在意外官司安能與一城貧弱相保乎此亦長民者
所不得不思非特為目前言也二曰賊盗樂歲猶不能
保盗賊之盡無何況饑歉今之所言不特為穿窬竊盗
慮也蓋其大者有三死者有劫墳墓之害生者有販生
口之害而去年以來則城郭鄉村羣起剽掠米糧財物
佚罰漏網猶當為後之效尤者慮也所謂劫墳墓者比
年屢見昔者城内某氏城外某氏諸家皆受其害發磚
斧棺至於慘酷聞之於官官以常事視之被害之家亦
無由竟其事最是五六年前有某縣某氏者所遭尤甚
斷死者之身首狼藉遍地本州已結解上憲司而憲司
悠悠被害者反受久困賊卒引赦輕斷愚民習見其然
椎埋之風今之所有昔之所無一歲間聞有三焉聞猶不
審請言所親見近郭之民有晝葬而夜被發者三日之
後其家往省則見所含米餌遺在草中懷疑而歸遂執
前之輿負者同往啓視之則死者覆卧身不挂一絲矣
長此不已此去人家葬埋誰能自保乎在律發塚見屍
者其罪絞所以重罪之如此者蓋死者受害與生者受
害不同生者受害能抗敵能告訴死者獨如之何哉自
非官有嚴法則丘隴縱復深藏亦何足恃積年以來官
司見民間墳墓之訟多或言犯地或言盗木訟者容有
甚言其事而不盡實者官司雖遇實事至於椎埋亦輕
視之往往意其誣罔使孝子慈孫吞聲飲恨凶殘盗賦
得意肆行國家漏泉之澤使壅底至也所謂販生口者
蹤跡秘密之甚日行田野間而其事未嘗一到官司無
與禁也此等盗賊其鄉鄰視之蓋良民然朝夕在家縱
出亦不肯過信宿是以人被其害而莫之疑當其誘掠
人家婦女小兒之時半日踰時之間而事已畢矣人見
其常在家而不知其轉致甚遠蓋此曹黨侣分布交結
於三四十里之間各有定所有同郵置甲轉致與乙則
乙轉致與丙藏其所掠於乙不過一宿而丙得之由丙
以往莫知何所以人命為豚彘牛羊更逓得錢少者蓋
纔貫百而使人父子夫婦不相保故此中田野細民常
有去失而鄰郡向上深僻去處傭奴妾婢常多吉州人
不由父母與夫雇賣而得之老死而不可返此猶其幸
而生存者耳最是事絶蹤跡無主名可訴兼被害者必
是至貧之細民朝夕不給其婦子可以一飽誘者以至
貧之細民而遭此無主名可訴之事只有付之無可奈
何甚可痛也然此曹作過既久鄉人未有不知其影響
但當是之時不可遽指端的故衆亦與之放過及其講
傳明白則日月久遠雖知之而亦遽已矣其人或不耕
無業或亦略耕有業但算其歲入無幾而容易有錢可
使使酒尚氣稱雄其里如此等類隅保鄰曲豈不知其
所為只為此蹤跡難以遽知而或者涉虛則有誤執平
人之罪實而佚罰後且報怨人心懼此所以各付之不
問爾艱食之年此事多有牧羊去狼畜雞去狸非等閒
不切事也所謂去年城内外遠近群起剽掠米糧錢物
者某所居陋巷閣下千乘之所嘗往顧也前去二三十
家有稍富者居焉夏六月中旬一日剽其家者數百人
填塞街巷奪其廩粟并及他物而去是時某在長沙家
人皇駭走書趣歸以此變昔未嘗有而後患未知所終
也未幾續得螺山外墓山之報則守墓者之家亦被劫
掠盡其家自此小米麥紵絲麻鍋釜牛犬之類掃地一
空男子奔走逃避老弱被其捽縛使供吐所藏蓋皆鄉
曲相望之人多素與親熟者城北出門三里某所親居之
地群盗初過其家幸而獲免盗過門移時而返以他處
所得憩於其家之牆外而分之人聲嘈嘈而不知幾十
百輩後來所聞亦其近處人也此時盗同日起蓋十
有餘所人疑其若有定數焉城郭且然遠僻可想他日
官司捕治小弱之民訴於縣而不行者卒無如之何事
在赦前無復問第今日復與去年等盗既習知漏網佚
罰如此豈有悛心禁於將然在今日有不容緩者蓋此
等所謂盗初非有平時累犯之案往往有行止在藝業
之平民也火烈人望而畏之故少死焉水懦人狎而玩
之故多死焉以平民而一旦為此蓋由官政可狎玩之
所致大抵比年州縣之間民間訴理罕有簡易直截而
速與了結者謂之嚴固不能謂之寬又不可被害之家
或反以訟久坐困故善良怯懦之人心知其難有忍而
不訴今使忍而不訴可也官司獨不為養成大盗憂乎
以上三盗區處異宜某不敢悉條其說閣下知之伏願
一日之間常以心思耳目周遍四境數過仍各以訪聞
預行約束諸被害不能陳訴者官司訪知亦自作施行
如黃霸之治潁川密察所及至於郵亭細事皆接於視
聽則姦無所容矣近臣官政患採訪路狹而下情不通
官司既不輕信人言而所與接者官員士大夫亦不欲
冒出位之戒故上之人無復有出人意表之施行以聳
動愚無知者之耳目大姦窟穴近在目睫而上不知也
伏惟閣下照燭幽隱度越尋常使蔀屋之民常若日對
黃堂之清問則境内幸甚三曰疫癘昨者郡家以冬月
疫氣流行為之舉行祈禳之典民間感激謂使君身處
清燕而念及病者之呻吟真仁侯也近正月望復見建
醮之祝詞皆拳拳為民請命之實意其人為某誦之愚
心聳然閣下憂民至矣然以為愚所見祈禳之外恐須
有以大正信妖之俗蓋疫氣南方為甚多燠少寒病固
宜當疫之歲雖北方亦有之今江鄉專神其說而民間
獨以此病為深諱也舊見歐陽文忠公集為梅聖俞作
墓誌既口道其賢復明書其以疫死且言聖俞病時公
卿大夫造其廬而問者塞路然則中原之俗豈嘗以疫
與不疫與善惡相干涉而病疫之家朝廷貴臣俱往造
焉安有所謂避忌蓋不正之氣遭者即病固無擇於其
人此邦之俗有舉家病此而一人在外避而不歸則免
歸而傳染則病夫避而不歸以求免其用心則不善矣
何為而迄免不顧傳染而歸救其親其用心則已善矣
何為而迄病即此自可思也氣接則病氣不接則不病
也疫癘猶水旱然等謂之天灾水旱所被不能擇夫孰
當水孰當旱孰當不水不旱者也氣之所為非一家一
人獨能禱而去之蓋所關者大而致之之原則亦惡戾
聚合所成閣下有千里民社諸祈禳比之祈晴祈雨正
等爾此所謂有䘏民之心者也民間家惑巫鬼則不可
有也使巫鬼無害於人則信者不過為愚何足深較是
非惟其滋長病勢而害人特甚故前代仁賢之吏未敢
不教民以勿惑而且力遏痛懲之者此邦巫鬼之俗纔
遇有病凡盥潄衣冠洗滌穢惡皆切禁之晝不許啟門
夜不許燃燈務使為幽囚以聽命原其本意蓋欲穢惡
薰蒸䤃汙晦昧以甚之耳復朝夕與之祝白以竒名怪
號怖其聽使自一證一候以往無不各有司之者彼氣
方微體方怯而重怖之如此且禁絶親戚之往來親問
者雖醫藥亦不得自由務使卜禱於神合用何醫卜而
不許者不得用切脈觀色寒熱有憑者不信而信於偶
然俯仰之杯珓或一切屏藥使叩神求水而服之如此
則病者安得不日深日重以故民家一遇此病死者相
繼而所謂禱謝之費至不可勝計幸而不死亦索然為
窮人矣區區所以盡言其狀誠願閣下深知民害之至
此極如西門豹聞巫禍於邑父老也閣下開藩在去秋
當秋則狸俗妖習略息不審亦有以神廟罪人告者乎
十四五年以來神枷神杖處處盛行巫者執權過於官
府一廟之間負枷而至動以數千計重者裝為大辟籠
首帶鈴其家自以子弟親戚擁曳之至廟以聽釋放或
受所謂神杖而還此為何等風俗耶子弟親戚者固當
擁曳其父兄骨肉為此耶民病固可憐民俗尤可痛開
曉愚迷使一日曠然固郡侯教化事也若夫闤闠稠密
之處或可使之減病則有一說蓋今溝渠不通致病之
一源也自乙未丙申間三山林侯守郡最畱意於此疏
通浚導之後民無疫者數年其後豫章李侯於潛徐侯
守郡某每歲輙以告二侯行不如林侯之遍而病者亦
少自徐侯以後郡政不復及此而為患亦可睹已溝渠
不通處處穢惡家家濕潤人之血氣觸此則壅氣不行
病於是乎生今通逵廣路猶無潔淨之所而偏街曲巷
使人掩鼻疾趨如此則安得不病此州之地本自卑濕
惟以此故雖爽塏亦為汙下即此乃病氣也豈復有使
之者今若及此方春命廂所告示居民屏治蕩滌有磚
石遮蔽者亦令暫施工魚鱗相次同力為之各自負挈
置之城外空曠之所使積水流通則鬱積盤結之惡氣
亦散矣但此雖非難事亦慮具文自李徐二使君之所
行已不實應廂所奉行弛慢民間又多愚闇彼寧當病
而信巫不肯先期而慮患此嚴以期督之以覆視核
巽齋文集卷四
