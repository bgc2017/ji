巽齋文集卷二十七宋歐陽守道撰
贊箴
理堂真贊
未見其人見其寫真從紙上之顔面尋筆外之精神意
者今古填胸而漁樵争席藜藿在釡而堂室生春吾何
以知之蓋老而不衰者仗理以為氣臞而不槁者其德
之潤身也
四有堂贊(并叙)
予前年春讀先皇帝日歴觀慶元嘉泰開禧間依倚韓
氏聲光者其立取富貴可畏哉天相吾廬陵周公文忠
孫公獻簡坐學黨擯斥於前楊公文節高卧不起憤死
於後其餘中外仕宦乃無一人受汚羞鄉里者嘗聞之
長老宣溪委軒王公諱琳是時監車輅院聲名藉甚韓
願見之不可則託公所厚委曲風諭卒不為屈愚心慕
之及是尋公姓名事迹於史官僅見其守南安日奏罷
貢銀一疏蓋韓敗於是有年矣而公位竟不滿德以卒
嗚呼吾鄉為江右文獻國不在乎公卿大夫之比肩接
武也命有窮達位有高卑往往各以風節自植立後人
蒙頼何莫非君子長者之澤如王公者卓乎自守不愧
於同時諸老廬陵所借以增重非耶公之子宣義郎致
仕諱得之幼有卓識吕忠公請居來此公遣往受學忠
公亟稱其進夫公家居時能使其子學于權奸所仇視
而擠之死者則其不肯降志辱身固素所蓄積已宜乎
宣義公之克世其德也宣義公之行尚書郎廬東黃公
炳狀之甚備蓋孝友豈弟古之篤行君子若其淡泊寡
欲有世外逸民之風而亦不自異於人四有者其堂名
也萬卷書一壺酒千竿竹一炷香此昔人之自矜所有
者而宣義公采之以為號如六一然宴坐其中以著作
自娛若曰吾有此足矣餘不必有也宣義公之子曰季
雍以世科踐世官歸食祠禄今起為衡州令聞廣譽又
肖其先家郡之南自稱南山老人惟先世之書是繙是
繹將彙次四有堂之文而刊之未就間以書告余曰吾
先人不仕其傳諸方來者獨行狀與遺文耳予受而讀
之悲予聞王氏自前代多顯人漢子陽傳三世俱清廉
江左風流自茂洪以下至本朝百數十年稱三槐家皆
父子祖孫名德相望者今宣溪之王其庶幾乎予與南
山君交游有年宣義公就飬高安時予猶及拜别後聞
其沒值予亦居先人之喪故不得與輓此二闕焉乃追
作四有堂贊以寄南山君聊見予亦稍知宣義公之心
者其辭曰
貪夫長物萬有不足廉士雅好四有有餘無金玉玩有
萬卷書忘寢與食玄晏我徒無軒冕情有盈樽酒揮觴
自樂靖節與友或如香山遶室種竹森然滿庭對此幽
獨又如蘇州掃地焚香超然燕處萬慮消忘彼四賢者
各從所好此堂兼之於以終老我論其世何必古人厥
有君子玉雪其身富貴之求擾擾一世本慕紛華迄處
惡穢嘉泰名德廬陵委軒四有其子南山其孫景定癸
亥四月甲子歐陽守道撰并書
銅陵節婦章夫人贊(并叙)
節婦章氏夫人池州銅陵人也夫曰同邑羅君諱懷表
景定三年八世孫黃裳由籍田令添差通判吉州與州
歐陽守道善從容語及先世某得聞夫人之節逆推世
次蓋治平熙寧間羅君年二十有六卒夫人年二十七
子方孕晨夕泣柩前祈生男與奉羅氏祀誓無他志越
四月子生男也是為贈宣教郎若容宣教公生三子次
子復由上舍登政和壬辰科終朝奉郎遂以起家羅氏
之先嘗五世不分為銅陵義門至宣教公之世與諸父
兄弟號八房羅生息繁而詩書遠迄今科第相望闔族
踰千口而宣教公一房百六十年間且五百餘人矣皆
夫人一遺孤之後也可謂盛矣余讀史記趙世家至程
嬰公孫杵臼存孤事常念二大夫節固高然孤未生而
難作其母唐姬晉成公姊也匿於公宫當此時孤之得
生也難及為亂者入宫大索母匿兒袴中祝於天曰天
不絶趙氏也則兒不號竟索者出兒如所祝他日二大
夫乃相告語一死一生以全之於山中蓋自是孤不在
母至於未入山之前母子之命懸白刅間二大夫雖忠
赤力未有所措惟姬一念通天其自叔帶以下實嘉賴
之趙於是復大此事不合於春秋左氏傳太史公多採
異聞二大夫之德遂見旌於百世之後然太史公書大
夫之事動人耳目人共偉之如其信然則姬氏身當大
難以一念使夫族不隕讀史者猶可以永慨也使姬
為偷生計懼兒累已直棄之耳二大夫復何所存哉故
予以為趙若果以此續則姬氏又為厥初生民之首古
今此事罕見雖王公匹庶世族有大小而幾亡幸存託
於一婦人之節一也惟羅自得姓來名著史牒蓋僅有
存而銅陵族之上世又皆隱德蓋夫人所天甫冠而婚
耳其志行宜未有傳微夫人沒且不祀安知有今日哉
夫女生為姓當夫人夫已逝子未生之時絶續凛不可
保而夫人自誓之烈遂為數百子孫蕃衍盛大之地天
道亦昭昭矣夫人子婦配宣教公者曰安人盛氏宣教
公卒之年亦不滿三十而盛氏教其子朝奉公甚嚴朝
奉公入太學十年而歸曰汝學不進名不成往耕爾田
毋吾見也兄密遣以資再入學終不得見母而行後三
年遂登科其仕也嘗為胙城令金人奄至以死守事聞
特詔改令入官以勸忠義坐以秦丞相不合故官不顯
是以安人教子諒不特以科第為成名而已能使之受
教有立愈可賢也非是婦不稱是姑羅氏之興宜哉羅
氏家鳳城山章氏家雞籠山六世通婚姻章亦詩書名
族夫人父諱天平開慶己未第三人進士及第應雷其
諸孫也某聞人談忠孝節義事輒聳耳改容思廣其傳
以勸薄俗而亦深願其能如此者果獲祐於天以遂其
心使疑者無報施善人如何之歎則其於勸也易以予
觀於今通守君享有先世得天之報而於其福澤所以
培厚增高引長而浚深者每曰是在我心不敢負我妣
祖然則羅氏之世後此又可知也謹為撰次節婦章氏
夫人事為之贊其辭曰
我觀古人興亡之理國以其臣家以其子婦之事夫與
臣子同其節不回如孝與忠池陽之羅族於今大子孫
繩繩方興未艾孰知其間不絶一絲百世係命未乳之
兒惟夫人章遭罹荼毒言念君子命之不淑泣籲於天
命我以男如未亡人同穴是甘羅氏之先義門數世得
請上帝爾嗣不墜是生遺孤其苦其艱夫人盛年高節
如山當時一念至于今日孫曾雲裘才子世出匪世曰
才惟德之培念茲絶續雖遠猶哀嗟哉人子人臣人父
天監人心在汝左右各敬所天存亡以身爾所欲存天
不違人我為羅宗詔後無已羅宗世祀夫人不死
曾景和真贊
人有蒙蔽我啓廸之如已通明人有疾痛我拯療之如
已甦醒安得人人子孝其父弟弟其兄安得人人全其
天年夀考且寧聞君先人所志如此所施不宏君以所
聞自幼守之至于百齡觀父之志知天之德天德曰生
此心何在在孔孟書與黃帝經如其有濟雖在窮居是
亦達行天之施報其忠昭昭其終冥冥吾知君家蕃衍
盛大子孫之慶咨爾子孫勿替引之又無忝于家庭曾
君景和之真
璧潭上人贊
我有尺璧如月斯圓而沈之淵彼月在天其影在水與
璧相似當沈璧時見水中月光明瑩徹當知此璧即月
之精有此光明有此光明而無此璧月滿一輪水深千
尺
思誠箴
大易無思聖人不思我則未然思則得之其思維何思
誠其身一念不實有妄无真未悟此理請觀諸天自剖
太極百千萬年一晝一夜日月代眀一寒一暑四時錯
行以及萬物動植飛潛各正性命巨細洪纖一息無繆
一毫無差彼曷能然非誠而何厥初生民惟帝降衷至
實元妄本然所同二氣五行所稟不齊私欲蔽之良心
始迷豈無良心舍之則亡以偽為歸終然不臧曷不反
思此豈其初恭惟先覺垂世有書尼父遺言見於中庸
及孟軻氏傳得其宗思誠如何明善其原絶其惡根則
知所存然後固執拳拳服膺人十已千何患不能其初
最謹相在爾室隱顯無分内外惟一始之固執久之則
安學力所到希聖不難我讀二書有契於心反是不誠
有如此箴
旅箴
艮下離上其卦為旅違其止居麗外爰處初六之災𤨏
𤨏以窮使其有立雖困可通六二懷資童僕斯得中正
之柔人與盡力九三反是衆心用離於此則暴何恃不
危處柔悔剛其惟九四惜哉不遇未快其志不若六五
其德文明有以自賁譽命斯榮上九何為羈寓而亢遂
失所棲則將焉往古觀之易處旅良難有得有失有危
有安當思此時與家食異禍福自求請繹斯義
食箴(訓小姪)
厥初生民未有火化茹毛飲血久乃教稼教稼伊何時
維神農播時百榖后稷嗣功嗟此粒兮古云艱食凍耕
熱耘農夫之力今我一飽孔逸且安不歴田畆儔知艱
難對食而思人當知足素餐是愧敢饜于腹維此疏食
以實予饑過此有求非分所宜貪暴無饜名曰饕餮干求
無耻名曰餔啜不可紾臂不可朵頥飲食之人則人賤
之先知艱難次顧廉耻是謂食箴以勵汝也
勸學箴(訓子)
丙午十二月四日筆墨少暇感歲事之將闌念兒年之
浸長訓以一卷未克專心大懼因循至於失學懷不能
已作韻語以貽之篇首本之得姓以來效用陶靖節體
也歐陽之系姒姓其先脫民於患禹功則然遂宅天下
惟有歴年在帝少康祀夏配天崇崇會稽禹迹所止帝
迹其地胙封庶子跨商歴周世越千祀至踐作伯斥大
疆里後滅于荆曰王無疆廼封子蹄歐餘山陽因地為
氏子孫用昌爰有顯人史册相望𣲖分為二千乘渤海
書學名家千乘斯在漢後無聞久乃湮晦惟渤海族綿
及奕代西晉之亂避地中原家于長沙苖裔幸存又歴
數世為陳將門更隋而唐率更其孫父子一家筆法遒
勁至今遺刻墨妙輝映孫吉刺史與安福令因為吉人
表表著姓散在諸邑譜牒斷亡文忠叙略碑于瀧岡但
本一祖不分殊鄉曾玄雲仍莫可盡詳我家上世詩書
紹讀元祐紹聖猶貫安福監簿再貢郡籍所錄繇儒行
遷城西九曲暨屋凝暉四世居之門戶未墜一卷是貽
爾祖予父予父予師亹亹誨言開其識知載色載笑匪
怒伊教謂我務本遲我計效惟其善行是則是效嗟予
小子曷追來教方寸之吉上帝實臨固應流慶式克至
今爾曹何恃爾祖此心庶幾烝嘗世世居歆演也既冠
幸而克念其幼學言長育以漸獨爾浚乎勞我訓檢歲
月侵奪童習未厭爾為予後望爾成人失今不學何以
立身静坐沈思得義之真胸無義理面有俗塵汝不静
坐東西其走放心不閑外物易誘汝不沈思不心而口
辟之嚼蠟所得何有至於文思有塞有通初如鑿井畚
土勞功得泉可汲渾初清終一日開明何有昏蒙爾後
念哉予念思苦無此詩書無此門戶爾食何耕惟學爾
土爾居何覆惟學爾宇爾視爾父舍學何營有如不學
無恃以生學為君子爾為令名不學下愚身辱家傾視
爾兒嬉我心孔悼爾為予子使我憂惱儒冠而易羞及
祖考咎將誰歸誨爾不早歲聿其周復見春初少者日
壯念之惕如過時失訓予責有餘有人心者尚感此書
巽齋文集卷二十七
