巽齋文集卷六宋歐陽守道撰
書
上徐守書
某於門牆不甚親密然知閣下引誘後進甚有意於某
八月間得所賜書其欲引而進諸講學之列至拳拳也
區區心事願有所言懼閣下以為出位念終不言則鬱
鬱於懷不可吐茹敢冒昧卒言之某讀班固書得子貢
之名於陶朱猗頓之間為之喟然太息不知固之何心
固聞夫子之語以為賜不受命而貨殖也則從而甚其
辭曰子貢學於仲尼退而仕衞發貯鬻財曹魯之間藉
其富饒結駟連騎於諸侯之國充斯言也子貢所為去
跖無幾矣子貢學成而仕將以何為仕而為富一旦至
此是何良心之喪之盡而為聖門之羞之甚也子貢明
悟亞於顏子夫子不滿於子貢獨於顏子屢空對言之
蓋惜其不能忘情豐約之間不如顏子置之不顧有超
然之樂爾謂子貢不如顏子則可謂子貢流而為跖可
乎由此觀之世之欲甚人之罪者固當例以為跖何者
由固之言雖子貢猶跖也此一子貢也夫子以所見而
罪之如此班固以所聞而詆之如彼使論語不傳而固
書獨行於世則百世之下其謂子貢何哉夫近利者易
汙蒙疑者難辨君子之罪斯人也必夷考其實而深求
其心固有心不然而迹似之者是是非非之實正不當
取決於衆多之口也往者李侯為守頗注意於郡計郡
當積困之極侯思有以起之核欺隱去冗費謹司存其
迹誠有所謂近利而蒙疑者世方以苟且因循坐視頽
壊為當然侯於此時獨用其精明於職業自謂一日必
葺而不知或者已竊議於其旁也徒觀其迹則留情豐
約之病安得無之然而不可與營私者同年語也春初
侯以賍劾去信耳之士為是喧然謂侯漁取於公私不
知其幾千萬雖平日素信其無他者至此亦怪侯之為
欺侯之平生大敗掃地罪狀至此雖竄且死人誰悲之
而比日以來衆論漸異或曰嘻侯非若人也或曰吾得
之今使君矣今使君周視帑藏之虛實亦知前人之受
誣矣詰其語所從來久而未之得一日劉君茂中言於
衆曰今使君固嘗言之且傷之也嗚呼誰謂世無君子
能知人心者乎夫李侯之非貪吏前日通國之人豈不
知之知之而忍於誣之者何也侯有以取之也今世之
仕欲免於戾則必低首下心於富民則必内交要譽於
過客則必同流合汙於趨向不同之同寮李侯於此三
者皆不能而曰吾有信已直前内省不疚而已禍之罹
也庸有脱乎漢延壽先守東郡以放散官錢千萬受按
於御史内史拾遺出入公府蕭望之之風聞舉職無他意
也延夀時在馮翊不能平心定氣徐俟明白乃亦掠治
望之故吏以相持由是望之之憤始激所遣御史承迎
其意竟致延夀於死前所謂官錢之存否御史初未嘗
得其實以歸世皆知為延夀冤之而不知用下抗上固
人情之所不能堪也李侯之失蓋又有近此者矣聖主
在上李侯幸無延夀之禍閣下對人言亦復為侯稱屈
此州之人以閣下一言為信而悟前日之信之非侯之
惡名自此可洗閣下之公道盛德也夫居今之世隨衆
論以入人之罪易持獨見以出人之罪難畏途險巇語
不如默而閣下言李侯之事略無顧避是今世有古人
也雖然願有言也廬陵凋瘵之極不幸猶蒙富州之名
民不幸十室九空而公家猶意其儲蓄士大夫不幸洗
手奉公而或者猶疑其攫拏偶有租税蠲減之請持之
而不下歲糴之數率倍他州諸司緡錢略無寬假今李
侯又被此名以去則是此州果有沛然之積可以供秉
麾者無厭之欲也前日此州累李侯他日李侯重累此
州支持歲月杜撰空虛之狀終不見信於上下三尺童
子妄訾郡事衆聽且譁雖廉如由夷無以自明是於守
者受謗無已時也而何便於此且閣下所以能知李侯
之非貪者豈謂李侯封府庫以相待其積蓄一一無恙
哉特以郡計前此積虛本無可取故也某區區之愚竊
謂閣下乘李侯之後親見受誣之狀恐有當白於公朝
者所以破一世厚誣之論塞後人受謗之原不惟一洗
李侯之惡名亦使上之人灼見此州之不可為或能假
繩墨於方來也夫李侯兩年之政勤勞盡矣積心措慮
何嘗頃刻為私家地人固不能盡知猶有鬼神何可欺
也一旦得禍至此盡力職業之人將何以勸閣下幸深
念之或曰閣下不可言也公朝方索李侯之贜以懲一
戒百倘出一言則是為李侯解說以逆公朝之成命勢
且獲罪噫為此言者是公道決不可行於今之世也君
子之於人也苟知其無辜未有愛吾力而不之救也不
知其無辜固無望於斯人之救知之矣而又愛力焉惟
累已之為懼則世之無辜不死而何以也前史所載大
壞極亂之世無辜受誣何可勝數一時正人冒萬死而
爭之亦安有盡累已而俱受禍者當今世道孰與彼時
而須凜凜如此耶且天下事未可知又安知李侯之事
上之人無一日幡然之悟也君子惟即吾心義理之所
安而他人則惟私已利害之是計使閣下懼此則雖對
茂中之語亦將熟計而不輕發也某知閣下之剛明決
不計及此也故發其狂言以備擇焉
再上徐守書
某昨者伏聞台喻以境内旱灾引咎歸已辭避職守朝
命未下且有事於雲騰廟唐郡守吳侯之神誠心惻怛
憂見顏色千里之民倘免餓死閣下實再生之退竊思
念閣下以旱灾自咎豈不謂守臣有民與社念慮隱微
政事臧否固與造物者往來流通而無間歟吳侯之神
仙去久矣地有灾旱哀而籲之豈不謂生而守土遺愛
在民今受命上帝仍司下土猶得以福澤其境内歟推
此言之則我民司牧實赫赫天明命之所監視吳侯之
神此一精神也閣下之心此一精神也天實監司牧之
心則生此土為此民亦當知有司牧而食息不忘也天
禍此土連歲凶灾蠢蠢斯人誰則無罪或者亦嘗隱之
於心乎比年以來民之不有司牧也亦甚矣神與正直
人則非之䜛慝鬼誅人則右之以赫赫天明監視之所
常在者忘德思怨醜辭巧詆民無上矣猶有鬼神積戾
致灾以懲罪也罪實懲民而又重為政者之隐憂靡神
不舉以為民請命神答閔雨之勤而不能勝斯民之禍
也雲未簇而復散雨纔作而倏止凡食兹土未有反躬
自咎而戰灼不遑者猥曰禱雨州家常事耳嗟乎灾祥
之理渺冥難言竊懼斯民之日入於罪而豐年樂歲之
不可期也昔者宗丞李侯之牧此州也葺理凋弊如營
其私撫䘏困飢如哺其兒豈無嚴威施彼徤猾人亦罔
不曰宜若其用心之公聽政之勤律身之嚴則前此閭
閻自有公論而未有盡非之者也臨去之日手為祝文
以告廟祀曰有得罪於上官決自信無得罪於君父有
得罪於豪民決自信無得罪於上天使侯而有愧心愚
知斯言之不易出也彼愚何知造此誣詆贓百萬誰實
欺君猥曰受賕既鞫不實而一唱千和崇朝通國昔匹
婦有冤枯旱三年冤在民牧豈其細故方侯之蒞職也
聲嗟氣歎之間固能動鬼神而轉雨暘矣去非其罪鬼
神而忘之乎兩年之間竭其心思手足之力政事縱不
盡善誰謂略無一毫之惠於我民者曖昧疑似之間易
以致謗一日别白則已矣而何至以無為有盡如或者
之所云今之愚民成侯之罪不愧於人不畏於天矣嘉
糓之產以生良民民無嘉心神用不顧神人之道有異
有同好善惡惡其所同也罪由一夫罰被滋廣惡氣則
然神於何擇揆之人道罰止其身亦云異矣自古禱旱
理冤為首決獄致雨冤理故也使侯今日為告編戶與
彼誣者並在有司則當此理冤之時曲直亦必分矣彼
誣得志慶快歌舞疇昔命侯喪氣無告茫茫造化伊誰
能詰候天之定莫知其期痛歲事之不易感仁侯之閔
雨測度萬一再吐狂愚伏惟閣下昔者既申兹事於省
成命未頒尙稽審覈及兹祈禱似可附於理冤平獄之
一出意見於尋常探天心於茫昧取彼文致一硏究之
取彼羅織一平反之使鬱陶昭宣幽枉明白若前請得
報兹權在手即以復命事體甚正萬一朝命尙格或雖
已下而未即至則吾自為理冤設也且以回神聽後日
奏請不患無辭感格之實或者此有助於萬一某誠辱
知遇於前侯言似私而意甚公且有感於今之為神明
而受禱祈者往往皆前代之太守也故謂太守實為天
牧民之所宜敬事自非其有甚戚於民者不可使久受
厚誣以逆天心冒昧申言出於激切無任戰栗俟命之
至
賀吳荆溪被召書(甲寅十二月)
伏讀邸報冬至日天子召先生還朝為之鼓舞踴躍意
者上心真有感於剝復之會亟召先生非直以先生久
外而行一番禮數也從來召命有出於常者然其人常
人也久外之餘假以光寵而已若其人如范歐陽司馬
吕諸賢則一召之後上深有望下亦大有所建明何者
賢在用不用不在召不召召而置之於非所用之地如
不召也人亦在平素所植立而已世道日汙自宰相以
下盻盻焉以用舍疏戚累其心則正君定國於誰責而
可其在嶽麓時嘗為湘士信易大小畜二卦義小畜止
乾者巽其成卦之主在六四大畜止乾者艮其成卦之
主在上九雖出於已見不合先儒然交謂易意似出於
此何者巽之柔行巽入不如艮之堅固凝重此固名卦
大小之所由分也然而又有有位無位之不同四居其
位而巽又陰柔縱小有正救乃臣事之常上非位之所
可拘而艮又陽剛所以動其君之敬心者於此為至故
小畜之四曰有孚血去惕出无咎非孚信其君之至不
免於傷不免於懼不免於咎者唐魏鄭公陸宣公諸賢
似之大畜上九何天之衢亨象曰何天之衢道大行也
人能使其君尊德樂義委心以聽詔已則道之得行豈
復有委曲折旋回翔容與於其間哉阿衡之於湯於太
甲如此而孟子固嘗以此自處矣某言此時亦有據程
傳大畜畜極則散之語而以見問者某應之曰此義在
二卦象辭中非敢臆說也小畜亨密雲不雨自我西郊
自下求上自陰求陽無所待而自進也大畜剛上而尙
賢能止健大正也此專指上九言也尚賢專指上九愚
於大有上九得其證焉向作此義一篇書院蓋嘗申上
未知先生過目以為如何今再錄呈且以深致區區之
屬望也先生為畿漕而供億百需非蠲之有不可則寧
得罪時相而去為湘漕又不懲前之所以得罪而心所
欲蠲又力請得旨而後已邸第之書敢於不啟封勢地
要人之為人覓舉敢於無所與十數年於外江遠於畿
湖遠於江後進晚出躐先生而臺閣者幾人矣然則先
生不以用舍疏戚累其心矣有以動吾君之敬久矣今
兹之召四方傾耳以聽嘉謨嘉猷之入告也即日使旌
雖未就道想見積忱竭思以俟一日傾吐固已如在黼
座之前門下諸生不敢私問而此心拳拳焉自昔人主
未有講明性學如吾君之懿者也在廷之臣論經談理
動引濂洛每有奏疏各稱先師如此者三十年矣某聞
之孟子告滕世子初則道性善言必稱堯舜末則曰滕
五十里也猶可以為善國若藥不瞑眩厥疾不瘳然則
性善之云充其極致固以堯舜其君而起國病救民生
皆此焉出乃孟子於滕則有深望矣豈比對告子對公
都子而已哉今吾君深知性善在廷之臣蓋亦賡續發
明非如孟子為素不知者創言之也然孟子於區區之
滕猶曰可為善國今以提封千萬里之廣上臨御久而
更歷熟行誼無過德澤有加焉而國脈民命歲危一歲
日困一日豈諸公不以大有為者望吾君乎補罅填漏
未了目前推尋病根竟在何所書曰成王畏相孟子道
列國賢君之語曰吾於子思則師之於顔般則友之王
順長息則事我者也相至於使君以為師友故如此者
獨何人哉人臣事君可俱為王順長息也乎俱為王順
長息毋乃所欲非事君人者而安社稷以上至於天民
大人遂絶望於世也乎嗚呼此事固在平素所植立平
素無以愈人固無以望為也今者姑以財用一事言之
自古為國未聞皇皇汲汲於利取之盡錙銖而能以其
國久存者也損上益下漢唐中主猶或能之謂吾君不
能賊其君也上下交征利而國危孟子之深諱大學曰
長國家而務財用者必自小人始矣彼為善之小人之
使為國家灾害並至雖有善者亦末如之何此而犯之
則引濂洛稱先師皆空談也濂洛先師不以空談遺後
人使謀身也上至聰明諸公不得以宫女幾千不可減
廏馬幾萬不可損者待當今今民窮至骨兵戈饑饉疫
癘之餘戶口不知減幾何矣抑有告上以四方民數之
實者乎某又記去歲十一月為嶽麓諸友講論語末篇
之首章以為孔子道堯舜執中之命直至四海困窮天
禄永終蓋三聖所以執中大意歸宿在此孔子援引不
如今人獨舉十有六言也講罷諸友相告曰先生聽此
至激發處屢為之首肯嗟乎世未有親遇有道之君而
聽民困窮於下者也先生憂時盛心雖在遠外食息不
忘今使畢歸奏柄用有階上之四聰四目於此有所寄
是以某深為先生幸願之後日國史書先生還朝之日
深言動上心自此大有改為而人於此益知吾君果可
與為堯舜如此而追恨前日諸公將順正救之容有闕
且深惜先生此召之晚也先生於四方之士奬進甚多
某拜侍兩年而知先生所以與之之意特厚聞有召命
以來日欲修賀今既後矣輒寫企望之意誠如此山甫
補闕愛莫助之行取何日計必出清江豐城間專當深
的祇候攀違伏紙馳情無任依嚮之至
賀吳荆溪再被召書(乙夘九月)
某伏自宜春拜别今餘半年掩關孤坐人事廢放惟時
東向矯首天台雲氣溟濛之間先生樂古憂今嘯歌於
其下耿耿寸丹如相追從五畆花竹豈真滿足司馬端
明之獨樂而考亭歲晏細註離騷俯仰六十年文公先
生之意猶一日也七八月間時事機括一轉竊計先生
行又召矣他日果然衆以為此召也先生必出某曰未
也是當徐而觀之廟堂知賢之當召不能必賢者之我
從能必賢者之我從者其惟已之進退出處盡善矣乎
唐憲宗欲用李絳則為之先去吐突承璀他日復還承
璀則為之先去絳雖用賢惑佞反覆無常然亦知絳決
不與承璀並立也承璀去也而絳相世不知其何說如
此而欲一世之賢相與從已或者將有難色矣是猶未
也帝王宗祖畏相之風上之聰明所知也不幸舊相自
輕其望無以飬上此心及其去也如奴隸之遭斥逐繼
其後者於此勵難進之節則天下事尙可為前輩記錢
宣靖對太宗語謂某人實不涕泣又以已之勇退感悟
君心其慮甚遠也使上不畏相虧損盛德前相之失可
勝言哉而來者又不亟救最是舊相重遭數貴之時可
因以進規也相者相也天下人主之天下而相相之一
世景象如此上固將惕厲自反惟新令圖豈以可為堯
舜之君而直如漢世天地有變四方有事惟歸罪三公
而已不此之告而旬月之内弓旌四出謂是足以警動
人之耳目矣正使諸賢同時造朝參錯近列其能真得
吾君之尊德樂道而遂有所為乎大臣日輕則人主最
病安有朝奉都俞暮被呵斥如此而可謂之大臣者使
其人不足道猶當為千百世大臣地位存體也前相已
矣八月以後之事亦可惜哉某奉命承教於君子有日
矣意先生必不以八月以後之事為得不以八月以後
之事為得則造朝之駕未可期也兹事關係甚重望之
於相而不得則望之於一世之賢世之賢善養吾君尊
德樂道之心其惟先生之素所蓄積某竊恨僻遠不得
拜觀一番出處之盛節辭受之時中而與聞憂愛之緒
論敢東向端拜申問動息自謂妄見或契盛心秋深將
寒台候何似伏惟倍保崇重俯慰輿情某拜侍未期伏
紙不勝依鄉之至
答丁教授
王尉便介以珍帖至感慰不可言且承寵教所為令親
劉兄景雲說恕一段辨别釋子所云與吾儒異伏讀斂
衽為賜大矣獨所錄示如心堂記與詩以為出於某之
鄙作則前此未聞令親之見託恍然其中何等語耶長
沙去此遠往來假託之徒蓋不足怪廬陵數十里間為
此態亦數見矣彼苟可為利無所不至固亦無如之何
所恃亮其平素而辨其是非有如執事者在則猶可以
免於大繆之誚而執事不可多得則惟有太息而已記
詩云云不足道第有一欲求教者中心為忠如心為恕
因文立義固無可疵況曾經儒先成說後學安敢異論
雖然講學明理而取之字說字說未有一槩求也古云
六書造字之本則書固有六體矣六體之中其三曰象
意則止戈為武之類其五曰轉注則因老為考之類今
所謂忠恕二字則似轉注而非象意也中心則為忠矣
再加一口何以為患如心則為恕矣若亦如也而亦如
也若心何以為惹而心何以為恧乎此類於義不通恐
不得因一二之稍可通者而遷就為之說也故曰非象
意也心上加中之為忠也猶加兹之為慈加禺之為愚
加秋之為愁加戚之為慼也皆本聲也加如之為恕也
猶加台之為怠加奴之為怒加圭之為恚加已之為忌
也皆自本聲而轉入旁聲也故曰似轉注也今於轉注
之體而必以象意言之則可以為之辭者多矣可以為
之辭者多矣獨不念不可為之辭者之窮乎又古今事
體不同秦以來之隸非古之篆矣王荆公盡心力為之
說不能不小屈於數歲蔡氏兒之問況講學窮理而字
畫湊合之是問乎謂元為仁可也或曰古仁即元字謂
乾為天可也或云古天即乾字此皆經大儒指出而後
學終不敢遽信何者以其他有不通而易以窮也從事
於恕於其義不於其字已所不欲勿施於人先聖之訓
昭如日月别無可疑而猶待如心之為釋也執事惠教
百餘字理明義精姻戚之間亦既得師友矣僭率管見
以為不若更告令親只名此堂曰恕無以拆字為也某
自用之愚如此就使親承令親索記若詩猶將以此復
之而不敢作況能云云如錄到之本乎此外如所謂一
團和氣詩亦未嘗聞此題不知好事者何以肯為某代
筆也某素不能詩又見濂洛諸君子好言語氣象今人
取作扁榜殆盡有見告者輒惘然不能答近有索作草
亭銘者此話相承幾於近草覓道竊甚不取因告以愛
物仁民親親自草而推之之義謾錄求教執事一讀是
否大概從草覓道敞恍悟入之見某所不能徇故實之
以行葦等語若使之賦一團和氣則子温而厲威而不
猛恭而安仁義禮智根於心其生色也粹然見於面盎
於背施於四體四體不言而喻氣象自可說而一團和
氣却未能描摹所謂團也執事數百里外惠書論文故
樂於請益竊承將之官玉融一見未期向風悵然令親
之先人上舍府尉某在京時略有一日之雅惜乎至潭
不及一識其賢嗣丐為謝之稟復覼縷煩續是愧
巽齋文集卷六
