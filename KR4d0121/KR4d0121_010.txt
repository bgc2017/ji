灌園集卷十宋吕南公撰
書
上曾内翰書
内翰閤下往在熙寧之初閤下以令長進京官遭値聖
君賢相留神至治而閤下遂為參贊新美之腹心當是
時某再以舉子絀於有司去十五年間實見閤下歴省
寺登禁近用直被䜛出典雄藩逡巡擁節鉞董百萬貔
虎士為天子鎮撫南蠻扼制西羌功名資致秀茂顯赫
與古賢將相上下窮山越海能言之類莫不詠誦風烈
想望聲彩而某幸以褐衣事筆硯丹鉛從諸生後薄曉
辭章又有鄉國枌榆可為寒晩依歸之號乃獨至今偭
然未識閤下顔面蓋常耿歎以為士而志於道德惟無
外慕焉耳若夫禮義之必行則窮逹非所以間之聞諸
前言三代之盛法度之行人才苟可以事上未有不聞
於家邦其所為道隆德駿之君子位不止卿相其國而
進乎天子之所則列國之臣皆得因治王會以走職而
承訓其雖各仕一國莫不有朝聘交相請覿之事蓋不
如是則義不足於己禮不足於人也孰有生長同乎四
封之内學云同師行云同表而自壯抵老未相與者後
世之道德不明是或一蔽故居而未及仕與仕而之他
邦有鄰不覿者維此之故窮則知有逹者而逹則於窮
者或不之知乃勢之常而情之不必怪者也昔閤下之
自桂而北也旗旌過故里道路為之榮耀巷兒閭婦畢
出傾仰而某不獲伏謁導騎之前則以閤下未嘗還鄉
國其於不敏宜不知今且莫有為窮困之先者將以輕
易得罪於行塵故不敢也及閤下以哭亡來歸而某又
不得速往則以既未嘗得見而遽以賤弔貴非禮之情
又不敢也雖然某終願一識閤下顔面以慰歲久想詠
之區區以稍異於鄰不覿之徒以不盡廢夫賤敬貴少
敬長不肖敬賢之禮義而使閤下亦幸肯降意而導焉
以知鄉國之寒晚有可與言乎否也是故來伏屏外竊
以世俗之請見必先之以高妙無底之譚辭瀚漫沸騰
若應魯門之問然夫未見顔色而言孔子命之為瞽而
曹爽所以甚輕王弼也某則不敏惟閤下幸肯降意而
終賜之見則某將有自此之繼承焉
上曾吏部書
世所謂賢公卿大夫天下之人莫不願見之意或不齊
同則不佞之區區謹未敢以衆人自許嘗觀秦漢以來
功名之士往往成於激昂或亦求而不得得而無立比
之逆取順守有妄有直其猶可議何則彼其内有欲行
之志又有可為之才而外無鄉閭書登之序以助其進
則其矯首引吭豈不宜哉至如後世辟察有令科舉有
司而士猶争以躁競熏馳是則為肉借皮苟求云爾曾
何足以居激昂之後哉無可議矣乃若某之所意則以
為富貴之亨否聽之天功名之有無視之時充吾所養
而無所待於物不亦可乎然則所願見者道德文章命
世之士而已其於公卿大夫為不為非所問也昔者食
於逆旅蓋十五年嘗再至京師而未嘗得見所謂巨公
貴人非無所見者也方天下之人皆得疑於借皮而已
則非借誰能覆按哉不如勿往以使氣熖之閽人無我
惡也夫讀書而尚友古之人於悄悄之牖間孰肯同于
塵俗致見惡之紛紛乎惟閤下兄弟言成文而世莫能
加動成德而人莫能擇價滿乎四海可謂命世之豪傑
而先墓高枌宛在此都攀援暎附可以及識而尚以隔
遠未及也又况其他往歲舍人屈於洪州實獲一見其
後自福還朝又見焉而翰林與閤下至今未識也夫南
豐為邑著於地志千載而未有一人以文武勲名書之
史氏至宋興且七八十年而後天下稱曾子固又至熙
寧而翰林與閤下俱鳴於時而事業條緒鬯偉光衍特
未艾也使異時載筆之士踴躍慰藉如得䕫夷稷契而
序之一門三人並駕方軌何其盛也聖天子在上所以
圖維緝治方將跨軼三五而閤下以太史知選部上之
注待其將盡得天下英材以完萬世太平之基則閤下
之所成就可坐而知及今未也乃使某得望風采於苫
廬松柏之次豈非天也謹以窮賤姓名干諸將命者某
求仕於科舉而不得則無所道矣去老於邱園治田桑
以飽煖殘齒耕稼暇日尚能作為詩書以歌咏太平君
子之聲烈百世之下或有傳焉則曰閤下之舊鄉農圃
野夫乃有功於文字也則今日之蒙賜見或不辱焉昔
韓退之負高世之文已出身於科第而三上書宰府不
得見其自序始來京師拜馬燧於馬前知李實匪人而
溢言推美之局局然作釋言書唯恐失三貴之意也竊
嘗為歎息伏惟閤下賢德幸不責某以此則既賜之見
又降意而導之觀其在衆人中為可議乎否也則某老
在下風雖無元和侍從一官而死見退之可無愧色
上徐龍圖書
龍圖明公閤下夫勢利俗成而道義之交鮮復見也豈
唯隐約者不安為士之分而用謟失已亦其貴顯者之
器識未必眞賢則驕瀆不能忘也惟賢者乃有以大過
人而後能不以外榮殊其内得是其於天地造化也師
友之矣略去儻來之富厚曾何暇於貴賤而辨之山林
之瓢褐廊廟之章節俱為寄順之影迹而未始以入其
胸在我與人易地一也夫然故貧有以忘而卑有以化
視德之存焉耳若乃所知所至未有以彷彿乎此則亦
衆民而已其竅之所靈習之所成肌淪骨浹動息覺夢
無非光華之慕侈厚之羡也則惡窮賤如汚穢好榮盛
如雲漢患未得則捨性命犯禮律以僥求幸而得之則
滿盈怠傲謂顯榮之極致具諸己也為下佞偽為上難事
其於中扃迥然戾矣夫惟天下之勢不能一土無民則
不能一日無事而公卿大夫之位豈容或虛位不容虛
而賢人則不世出也而欲以大過人之事責於昧昧之
衆民其將有可乎無可哉古之人固有倚于執政之門
者矣其於人也盖自知與我甚敬而不怠有所不願則
趨而避之彼誠知所以處擇然也漢魏以來貴顯之名
載於史氏盖已不少考其行業之所就自非有抱負不
羣未易至爾然尋其初終之所踐則不涉謟屈者少矣
即其終以緬其初雖比之不墮泯泯軰流而悼恨慚耻
之蹤瘢瑖而燭映矣不知悼恨慚耻而唯逹之快是亦
衆民而已嗚呼誠有内得之真賢而不幸在野適無必
異衆民之公卿大夫則亦忼慨老死於布韋之下安能
俯仰取辱於勢利之塵哉某農圃寒緒禀受孤耿讀書
為文辭不肯止於苟售則探高究遠以尋聖賢之閫奥
而笑譏謗怒造次遭蒙盖嘗隨俗應科舉而不以為嫌
也乃特以書姓名於富貴之門謁為羞豈曰能賢亦以
不負古人云耳京師之朱門小而多者猶當列郡之旌
戟其大而有數者可知矣不以吾身之兩掌周旋於彼
而紆回刺促願見明公某此來則非卒然者也竊以承
平多士三尺童子皆挾進身之學而懷台衮之逹長養
收成往往遂心顧唯所以履藉異於漢魏以來貴顯者
之步武則幾希也其猶有負矣明公襟蘊博大命世之
豪而三十未仕優游下國文雅輝光泰然無不足之色
一日抗言九關不頼先容而直取萬乘之知遂與黃髮
宰相均承體貌使四海含氣傾想風采倚以為臯䕫稷
卨是真無負矣向非有大過人者奚以致此若某之蹇
拙何足以言道義之存然而所操特不謟之區區非日
月而至者及今殘齒未盡一識特起之賢可無驕瀆之
辱也亦可以言平生不失矣雖然尚有所患盖當天子
未用明公之時某既能少知賢人襟蘊矣而願見之請
乃伸於四海傾想之後使勢利題評致疑於隨俗紛紛
也此鄙心所為自憐伏惟明公肯賜亮察知其未嘗自
輕於朱門則明公今日之爵位非能使某去彼而就此
者也如是而羣疑息矣某著作未成今所存者乃閒常
應用之作適可觀其言之工否而明公以為可也則獻
之屏牆良有厚幸以為不可則前所云云悉出所慮之
外矣
與楊次公書
某頃年同諸生錄鄉先生王補之文其中送行序一篇
道閤下於三禮之學用力敏強悉能考正崇義舊圖以
成一家書最後又聞閤下作極書以攟糾太玄之所不
盡於是興歎聲以為苟於學事短闕安能遑暇於斯沾
沾舉人檢韻商對偶以臨傚進取之文常若不及彼於
先儒之業是非乎何有夫二帝三王之治嘿滅而復行
於世凡有心識莫不知之然則陳迹餘文存與不存知
與不知於當今世用何所關礙况於漢人隂陽星氣律
歷推步之學而足討論揚雄在時笑者頰輔已疼到今
千載士雖間有讀者而玄之道實無寸刻得行是以太
玄三禮之書其度數是非不為進取人貪愛亦有由自
但博聞多識先王之所以貴夫窮理則六合之内外苟
可以為說者詎容不知韓退之稱欲盡讀人間所有之
書盖非偶然之意農翁之善蓄稻也層藏累納有淹二
十年不發售者紅枯自腐童子知其不任炊煮然而莫
敢以不富謂翁則夫閤下之用心縱不能助功勤於今
然亦足以對舉人稱富夫富非家常人有之事也則補
之寧能不以言補之且不得勿言則某之區區方闕然
而多識博聞能無賞歎日者會承閤下來掌敝邑之簿
書私懷喜幸以為平昔之所聽聞正遂親見二書所至
冀將得以借讀而就講之而不自知疎惰之因仍謁未
及陳而閤下已赴臺符之選願往而莫之前於邑何盡
自車馬之去邑且半年矣雖不嘗參奉神鋒而傳覽閤
下之辯論文辭亦既良多念二書已足傳世而士流所
說復不止此皆稱閤下精逹老佛之書有底之論以備
諮諏嗟乎閤下之富其遂不可極耶何其力之豐也昔
者孔子門弟子下及孟荀揚王諸公皆無力於鈎考繼
傳數制之異同與夫掩襲星官歷伯之所失顧其有以
易此則亦未易言耳今閤下悉能諸公之所不能而又
收功於老佛則夫未言者某知乎哉知賞歎不忘而已
自撫去洪次舍不遠方以拘滯不獲亟造譚筵二書之
講求何時適願况於老佛之論而敢蘄於側聆北望下
風欽悚欽悚
又書
某惟閤下之所有足以從之講學以助多識慱聞昔者
奉書言之具矣念之勤謀之久卒不得焉命也自過鍾
陵始獲奉拜風表而從容承論不克久次北浮湖波并
到樅陽私心嘆慊戚戚不自忘已近迺蒙逹理者相寬
譬焉其言曰學非名數不立乎應曰是宜知耳即楊祕
書罷今官遂高超遠往不可望見乎曰未可量也吾子
之鄉人事學者特吾子乎曰五百人也知楊秘書為可
貴者誰乎曰罔不然也然則從之者寂無人乎曰否苞
槖就洪而師事者四十人矣曰若是吾子可以勿憂以
叟聞之器不大者響不洪求之誠者應必露未有拍麝
而香不揚涉澗而足不濡者也信以秘書之才俊溫良
在祕監中不失知聞可語士矣而子之鄉去洪三百里
士五百人并知秘書而從之游者有四十人夫四十人
者之為是行豈悦其聲容跪揖而從之耶必將有以求
益矣彼知以益為請則楊必有以應之以克副求楊之
道者自今滿子之鄉子可以傍觀竊聽得之如其反是
也吾為子乎可弔矣今何戚戚為也伏惟閤下有樂育
人材之志又當推仰之資開明道逹投迷以悟則區區
南城將多學者如某之愚或亦有望以不為逹理人所
弔豈任幸甚謹布襟私幸察幸察不宣某頓首
請見李宣義書
今日㝢内財賦充羡中外帑積貫粒朽腐彌漫相因宿
史老府之所褒歎以為承平以來未嘗有之可謂富也
威械壯旅雲布營壁且作且增訓練之精誅賞之明黠
羌悍敵之所疑畏以為和好之世何事爾也可謂強矣
然而丁黃之籍月益戶日益名比方盛古曾不啻累十
百倍而晏安之俗未大成憔悴之志未盡平則是民安
之未至也夫為天下如黃帝亦足矣而書傳其事不過
國富兵強民安而已以今廊廟之吁俞精銳十五年間
該通委備坐致富強如此而民獨未得其安則惟賢才
守令稀罕故耳無土不家民無位不置官西北徼乎彛
漢東南窮乎海嶠郡邑相望如晴霄之星見而諮訪其
人求無屈恨則百不一二焉以為高材美質不容世出
則藹藹多士之時其三光五行將非今日之天地中間
乎以為搜㨂委任有所未至則褒厲之玉音薦揚之論
牘屢出交上豈其皆虚飾偽報乎使善評理義之士考
鏡于此則亦有衆人常多君子常少云云焉耳盖嘗聞
之古者道德郅明之代其法度既立則有以使人人自
盡也其人之才有所不逮猶得勉強以成其務以不為
曠瘝使民有所依倚也後世此道滅裂而士之所以自
養與自期莫非苟焉則入官之計主于豐亨利逹而已
自非賢德異才卓犖挺特不淹于流俗之習慨然以忠
誠為己任則休聲和氣何以有見于聚落之蒼茫乎于
斯時也有身有家得一日濱近于休聲和氣之地既可
以慶幸又况乎居游作息三載于其部乎某困窮無所
可用者獨能推尋賢人君子之用心自閤下之屈于敝
邑于今盖垂兩月而私竊快忭乃至居行夢寐之不能
忘夫區區一布衣亦何所不容哉以為四境之内姦詐
遂息善良遂無患則百里之安非細事也固為廊廟之
福矣是以不自知其咨嗟慰悦之深也夫求閤下之所
以賢觀閤下之所以得民亦豈如天鬼之不可測度必
有一言可以盡之則忠誠自許焉耳推行明智以聽斷
于事物之際而操心耿耿未始以一邑為不足屈我而
蔕芥于胸次此之謂誠古之人所以深山天下無適而
不自得常不失為聖賢也夫道與之貌天與之形人與
之名其中不可揜者至誠而已使閤下而得志愈尊于
此位則民之慶幸愈廣大而衆多豈唯一國固將兼及
四海矣盖賢才之所在稱慕于千載之上而不為久重
趼于萬里之外而不為遠以南公之不佞而卧于田廬
乃得與為閤下安静之民豈可不一識賢人君子之顔
面而聞其緒言乎非不知布衣分邦君之庭為末俗之
禮也以為讀書想象風采之不足不若涉末俗之禮以
遂識賢之志為輕重有所措也夫是以朅來謹伏署廡
唯所以命
上知縣書
士嘗歎悲以為見賤于世夫世亦安能必致賤于士哉
顧憂所以為者或非士而已矣道有内外而勢有崇卑
此其所以為世今惟學而無所得于内又何望貴我者
于外而必欲有得則望固不足以言之而勢之所居又自
有常何足歎孟軻子思窮為布衣所過之國争餽而競
禮直將以為君師而二子當時于餽或却于禮或藐此
唯其負所貴于内故耳及其勢在宜屈則雖州閭之走
吏操檄而譟于門其必悚遽攝𬒮而從之豈不以我之
所得不足以廢彼勢之所崇歟今夫以士自名而其實
或未有以彷彿昔人之毫末然而烏冠素袖相望持謁
皆足以抗禮貌于勢位之前夫專謂之不我貴何哉特
未之思此而徒縮縮乎慚且病者皆不足以語為士之
道而其歎悲亦自苦耳安能動世某不佞少而願學長
猶未之有成是以未嘗輕望于外亦未嘗不以孔孟為
之依歸昔者先人有戶于此邦而生是寄焉則據之以
為家方緣貧苦之故未免隨應舉覓官之後則雖食無
田而棲無山猶不可以捨而之他也又况乎墳墓族親
實存此地哉伏承執事以賢來宰而聰明詳敏之器韻
方將發揚仁風德政于茲思同邑甿均頼涵養之賜不
敢自匿而不參諸生以進拜堂下稱慶幸于為賢大夫
之甿於心實有戚戚也若夫歎悲之與見貴皆所不以
為意惟左右亮之而進退焉
與傅公濟書
公濟足下羇旅無恙一别八年無由會晤思慕懸殊音
塵遂絶間者人自西歸能言動静聞頗近利伏惟慶快
早歲參陪游集得觀辭誠何嘗不以名教自居相期懇
到沒齒以之不謂一客邊方遽喪本心割徙情愛輕忘
墳墓二親白首孩幼滿室隻字不寄逢人不問嗟乎公
濟乃及爾乎庸衆之人不講文墨不師聖賢然其骨肉
天性各懷種類撫循依聚今古無變寧有齊魯門徒三
試禮部志取爵禄臨涖小人而肯滅裂家累了不顧省
古人有言青出于藍而青于藍冰生于水而寒于水公
濟日交外蕃輒亟過之能為世俗之所不為青寒遠矣
公濟豈以故園貧素不足存活乎則父祖宗支嗣慶緜
衍非不足也自公濟辭鄉以抵今日朋游零落死亡過
半人老多慈陌路猶悲寧公濟固無懇憫耶若劉氏婦
翁夫妻繼逝尚無幅紙以申弔問則于他人不論可知
嗟乎公濟亦四十矣豈其未能不惑乎其亦放而知求
乎身無李陵之罪又無蘇秦主父之怨而甘心異域如
處清都古人可作公濟孰與女當結褵男可就學公濟
棄之誰宜收之祖夫人九十尊公亦七十有六矣父母
之心養老送終天下一致公濟非無五内而不以此念
是獨何也客有誦公濟矢死不還鄉之語者曰身可沒
魂不可歸嗟乎公濟生于空桑者歟猶宜有抱哺之情
也忍為此語聞者酸鼻僕不佞默觀公濟程躅自惟不
當更以故舊奉望然尊公相過睠睠在談聊申憃言以
備切偲聽之怒之唯命而已公濟勉之吾言不再
