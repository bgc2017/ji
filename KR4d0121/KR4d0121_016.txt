灌園集卷十六宋吕南公撰
傳
重修韓退之傳
韓愈字退之鄧州南陽人三歲而孤養于從兄嫂自知
讀書日記數千言二十五登進士第再試博學宏詞不
中三上宰相書激昂無所合鄭餘慶頗稱之稍漸有聞
董晉鎮汴州辟為推官晉卒又為徐州張建封推官一
府言其鯁亮歲餘入補四門博士俄遷監察御史上䟽
論宰相不專機務天旱人饑官不矜䘏宫市罔民德宗
怒貶連州陽山令東南學士多往師之順宗即位大赦
移江陵法曹元和元年召為國子博士分司東都三歲
為真改都官員外郎歴河南令遷職方以使事過華州
會刺史趙昌劾奏華隂令柳澗前坐法為刺史閻濟美
請停任未報而濟美罷澗教民遮濟美索軍頓役錢為
挾怨逞私謫澗房州司馬愈上䟽言昌濟美刺史相黨
宜有辨白詔遣御史李宗奭即訊得澗贜狀以聞再貶
澗封溪尉愈坐是復為博士自以才高屢蒙擯絀作進
學觧以歎其窮宰相見而憐之以為比部郎中史館修
撰轉考功知制誥進中書舍人言事者指愈在江陵日
謟事節度使裴均均子鍔無状愈為文而餞之是時宰
相方與中丞裴度計議伐蔡不同而愈嘗獻計於朝稍
與度合於是用譽鍔事罷愈為太子右庶子及度宣慰
淮西奏愈行軍司馬愈請先走汴說韓弘協力蔡平遷
愈刑部侍郎十四年詔使迎佛骨至自鳳翔留禁中三
日乃送諸寺王公以下奔赴頂謁争委珍貨至灼體膚
以為供養愈惡之上疏歴陳黃帝至周穆王十三君夀
高者餘百歲少亦七八十天下未有佛也自漢明世有
佛而人君夀數益促唯梁武在位四十八年年八十而
國亂身飢死不足依循請以所迎付之焚溺疏入憲宗
大怒欲置之死裴度崔羣言愈誠狂訐然究其心實忠
欵宜蒙寬貸時百官多為愈請雖戚里諸貴亦以為言乃
貶潮州刺史到官上表陳謝痛自咎責恐老死瘴海不
得重望闕廷無以罄竭平生所善文辭以述太平功績
昭示無窮憲宗覧表語宰相愈固愛君惟犯易耳皇甫
鎛忌愈介直遽言愈狂疎且當稍移乃授袁州刺史明
年召拜國子祭酒轉兵部侍郎鎮州之亂牛元翼被圍
詔愈宣撫衆為危之既行穆宗亦悔追詔許愈度事從
宜毋必入王廷湊聞愈至嚴兵以待謝曰適為紛紜諸
甲卒爾愈大言曰天子以公有雄材故以節授公何意
乃與賊反耶奮而應者曰先太師擊朱滔血衣猶在此
軍何負朝廷而以賊見名愈曰汝乃記太師乎當知安
禄山史思明李希烈等家各有世食已乎田公以魏博
六州歸朝廷官中書令父子旄節劉悟李祐皆大鎮汝
等聞之矣曰田公刻故此軍不安愈曰然汝等已害之
又殘其家復何道衆稍讙廷湊慮其變麾使去因謂愈
曰今欲廷湊何如愈曰神策將如元翼者不少但朝廷
顧大體不可棄而公久圍之何也廷湊請即出之會元
翼突圍去遂不追愈還奏穆宗大悅轉愈吏部侍郎李
逢吉欲逐李紳以愈紳俱褊忿可激乃除紳中丞而薦
愈為京兆尹兼御史大夫特詔勿臺參紳果奏論與愈
交刺有詔兩罷愈為兵部侍郎紳觀察江西辭見泣訴
得留愈亦復為吏部長慶四年八月以疾免十二月卒
年五十七贈禮部尚書謚曰文有集四十卷愈善與人
交不以窮逹易情最喜延譽朋類專容其短後進經愈
指授往往成名存撫内外孤遺始終一意其為文自視
司馬相如太史公劉向揚雄不錄班固已下而世不敢
不服也愈在潮州聞其俗苦惡溪鱷魚食人畜無藝乃
投羊豕以文告約三日不遠徙即以勁弓毒矢從事是
夕風雷起溪中魚徙六十里自此溪涸民無患以為愈
誠格所致
論曰東漢至于元和學士辭章日以衰落敷宣叙述僅
就而已隻字適安篇句偶全世以文士許之矣唯愈暢
逹雄渾峻麗嚴明肆之不踰約之不迫脱去凢近且趨
作者之奥落筆擅美出口同書下視秦漢以來儼無愧
色雖或襍出謿笑而其歸致猶與荀况相如並駕方軌
後世雖有追踵愈不可過也盛哉文乎人不稱於耕耨
而名農不善於通貿而名商婦人䜿子知其忝冐可羞
至於文不足乎言獨非學士之羞歟愈文盖高亦免羞
而已矣惟其未免者衆故可貴使愈當詩書之代其能
獨步乎哉昔者水土失序大禹平之同宅滌陂迹在羣
目功不待贊而孟軻好辯排墨闢楊愈以為功與禹侔
夫行之與言難易孰若水害去矣而為我兼愛之風千
載煽蕩天下偃靡然則愈之區區攘斥佛老思以追蹤
孟氏其氣則強其功烈異於禹亦明矣唐之人前乎愈
則傅奕果於言後乎愈則李德裕果於行其於佛氏未
有以搖而藥之世不咨傅奕李德裕而愈之推則組染
勝者帛價聞故也愈之於學明仁義以守教者也議不
出入故醇文不襲蹈故高夫如是足以為愈今之論者
乃曰愈不知道德然則必若柳宗元劉禹錫涉略元幻
乃為知道德歟愈文既多固無不工者其間有補典訓
如豐陵行謝自然詩季千墓誌諱辯師說喪服議等書
皆人倫之藥石也
元祐初内相陳公繹謫守建昌嘗病新舊唐史載韓
退之列傳一意褒拂頗乏抑揚因屬灌園先生稍加
筆削將以聞于上先生承命芟夷曼衍著為確論果
出二書意表内相覧之擊節稱賞函以副呈文昭曾
公肇文昭亦歆豔歎美復援紫微兄鞏之言謂吾鄉
姑山之秀宜世不乏人惜乎乙夜之觀未逹而陳公
被命易守灌園隨亦棄世故前此板行灌園集偶遺
此文今得善本於其子郁家用刻于集終以廣其傳
紹興癸酉冬十月既望天台奉祠蔡延世謹題
孫甫傳
甫博學強記最熟唐書準荀悦譔唐記三十篇衆咨其
該要范仲淹薦甫可任館殿遂為校理久之欝欝不適
白宰相求外官文彦傅少時師事甫於是參知政事為
甫從容言朝廷待君異常流幸少安之俄用為三司副
使甫對彦博吁悵曰朝廷見待不同乃以此耶吾宜去
矣願知陜州彦博曰學士資望出人陜何足得但外戚
有先求此郡者政府已可之矣甫曰政甫固以吾為不
若外戚乎何必陜哉取次一麾吾去矣得鄧州而行范
仲淹守杭甫為二浙轉運使仲淹禮貎殊厚甫每不快
謂人曰希文為不知甫則嘗薦甫於上矣希文而知甫
則樽酒道舊必使俗物參同非美意也嘗至仲淹書閤
見其親為尺牘甚多甫曰何事於此仲淹曰疇昔單平
游分今日不欲棄絶且禮無不酬故爾牽勉甫曰已矣
公知不忘南都教授時交際情地則足矣自公官逹則
相於者皆佞人挾詐圖私何足報復論者以仲淹甫語
皆得理詣甫為人清率平居對客縱論忘景晷之遷屢掀
幞頭搔其癢髮鬆然被面不加修正也陳繹為西京留
守推官過甫叙别甫欣然接膝自酉及子語纔罷乃謝
曰家人病無能具酒者謂君非餔啜徒亦不自歉也天
明不設飯自錄小詩送行而已彦博既顯甫常少之與
人語及必引袖掩面曰天下可羞誰若文十四者乎遭
時得君其景迹乃爾辱吾道甚矣嘉祐二年甫卒官止
兵部員外郎
贊曰德尚容而心戒褊修性之通義也然容之敝常以
和易至乎卑汚而褊者雖難與並為要之不違乎清直
故君子之道不幸而不足則與其汚也寧褊何可忽哉
陳繹曰慶歷時文學士如甫者多矣至於允蹈耿耿不
肯毫髮苟合於世未見如甫者也
頌
静惠處士祠前芝草頌(并引)
萬物一氣而無醜好昔人之論盖已至高必
該徧而說之則物與人俱育於覆載中間而
後事生焉則美惡存乎事存乎人而物每因
之豈偶然哉古書瑞應何限互出所見以為
說唯君子為能考之以其時與其人故無迂
蔽之失也蹌蹌乎堯庭師師乎魯郊按此足
以知麟鳳乎非邪宋元豐元年卭州静惠李
處士祠前紫芝生於盤石上大如雙笠蜀人
嗟異以為高潔之應故繪圖而傳之五年傳
至江西建昌之東野人實寓目焉想繹徘徊
曰果哉說之可矣夫厚而升氣以為和者土
也而静為之德石者土之英其質磐則安乎
静之至也毓乎秀而不可必致者芝也其事
似夫賢人其味澤足以養人則似德惠今芝
生不于土而于石則潔其本而遠離塵雜者
也處士之賢不繫乎芝之有無而適有之所
謂因之也余故說之如此所謂考之也盖賢
非處士則芝雖大於車盖秀乎千仞之冡其
孰能美之處士之心迹宜有史氏為之述今
芝有圖則其曾孫宣義君文能誌之野人方
為之頌焉所以勤勤於說釋賢德也頌曰
有偉其英自天發之孰被孰嗟于此貞石載耀彩澤延
昌秀本用晦之章協矣其祥子孫維顯揚之
錢鄧州不燒楮鏹頌
嗚呼士誠知修耶内不欺諸已外不欺諸人可謂修己
已嗚呼士誠有立耶上不愧於天下不怍於地中不負
於神可謂士君子已凡唯知修至於可立而不欺不愧
者其備如此雖天地神明我斯天地神明已豈又䘏䘏
於諸餘哉世衰道隠士心險惑稔匿自危則區區於禍
福以壮其毒聞古之用幣以禮神祗後之罪士為多則
假之以請禱禳祈假之不已則翻楮代焉而弗支是故
罪者滿世而莫救其非肅肅鄧州唯道之繇識超超於
衆&KR0861;行不徇於時流孰巫祝之足因而禧祥之苟求盖
清修而不媿則萬福之來酬是何楮鏹之不然而名位
之優優嗚呼豈弟君子求福不回誰其嗣之宋有人猗
贊
廬陵徐俊和畫像贊(并引)
廬陵徐俊和廵檢于南城之石陂元豐四年
秋九月秩滿其所部百卒謀曰異時我徒室
半空官來為我節廪賜使有以娶月受米藍
田運費常十二官為我請于臺得寨有倉是
皆無窮之利若夫訓治兵武至不以机肉臨
敵又義之明明者也官今去我不能借而留
之盍圖像以慰永遠之思乎皆曰然遂圖之
又告其寨南十里之灌園人曰獨不能遺我
以文題而贊之乎灌園人曰可無汝拒為其
辭曰
吾誰之歸維父母之裕兮曷日㤀之時丹青之顧兮
賓卑聚贊(并序)
文信侯書稱齊莊公時有賓卑聚者少好勇
以不辱自居年六十無所挫撓一夕夢壯子
叱已而唾之面惕然寤焉終夜坐不自快明
日召其友物色衣冠而索於衢將以報也立
三日不得因退自歿云吕某曰詘辱之於人
甚矣哉大人才士有不能違者豈其知違之
不易歟將事物之既交則勢不容逭歟今横
目之民舉知慮此然慮而能違違而能必者
幾何至於必而能常者又其難也哉是何壮
子多而卑聚之少也余悲世之人動近于辱
而辱亦自甘也求一日之莫我辱且猶不能
况五六十年乎幸白晝之莫我犯且猶不能
况宵寐乎意名節之漸衰實本于此思古之
人有可以矯激而得卑聚焉作贊以揭之贊
曰
誼重於身君子或虧一毫不挫通者難之耿耿賓公白
首不曲生乃可捨夢不可辱誰能接物不困于機正晝
之強暮夜之羸吾賢賓公氣節之師
銘
東齋六銘(并序)
某來樅陽樅陽之大夫埽齋於廳事之東以
館之日給之食又借之書以養焉齋之東北
有室室縱二筵横半之某居其中偃然與文
字起居不知此世之多滛堂僣厦也室有窗
窗之右有戶戶外之左有方池方池之前周
而限之者土垣土垣之外林之老高流之彎
縈蕭然漻然嫓巖野者某時厭坐卧則挽舊
編循池依垣以步耳目垣外之虛曠亦自宜
也舊常多感感之積無以紓發則懼夫抑且
蔽也少紓之為窗戸池垣四銘又為書篋酒
壺銘皆以自警也某曰銘之作吾不忍效昔
人捕影跡以圖附其說至於沽腴事偽苟耀
文筆者吾又免之若斯六銘其可了然無媿
也已
窗銘
有明勿恃有隙勿啓資爾天日保爾虚室樸而櫺素而
幪不流于華不蕩于空映書映文通乎曉昏爾明可尊
戶銘
闔足以晦闢足以明若樞若扄順而勿情嗚呼得汝由
而非罪疾也者非戶之祥也耶
方池銘
池如之何去流取定方如之何去圓取正胡能不盈有
岸斯廣胡能不竭有源斯養維風及雨或激其平爾龜
爾魚勿汚其清事常感人人感或蔽勒銘池傍以輔吾
志
垣銘
表毋甚高以蔽余見質毋不厚以虧余限中亡失宜孰
踰孰窺中亡易言爾奚屬斯咨爾垣兮其安其支
書篋銘
豈無弊嚢傷於束勒亦有高架塵蠧侵食猗斯篋兮方
而有容不華於外以完其中行可以携坐可以隠君子
之器用無不順容不在多貴於能逹蓄不在固利於頻
發不發不逹伊篋之孽
酒壺銘
富而分人贈愁以喜貧而居中立亦不倚能分能立其
象君子杖頭之錢方外之賓交招世逸莞攝天真作熙
作淳資汝蒸人何千萬春
舉業嚢銘(有序)
余來桐鄉之明年當有司請貢士之春同居
争治舉場事業時以率余余不得免也稍強
為之置囊壁間以積其文暇日又題嚢腹為
銘以自悲其辭曰
孰干我才以亂吾學薰冗綺麗成此脆惡豈不有效腰
金曳朱豈不誤事飢腸白鬚咨爾嚢弓蓄我窮歟聚吾
通乎
慶來橋銘(并序)
熙寧六年富人姚靖作新橋于福山某月某
甲子橋成長老文宇師與衆僧坐其上語曰
山險且深游人至非偶然天下真愛山者少
而游人必以愛山為名吾豈以其非真愛而
忽之盖將有真愛者在其間吾并喜其至非
偶然者有來吾迎于是去吾送于是吾一以
慶待之慶者吾為山而寄喜焉者也濡爾筆
來吾且題為慶來橋衆僧唯諾聲讃遂題之
題已使來請銘文曰
有奔者流界我淨宫為橋絶之自昔言功既堅既良壊
亦無窮我謀新之上覆以屋夭矯完固平騖磵谷馬來
彭彭車度端端我將我迎則慶而安誰其謀之維宇師
建誰其資之維姚氏願匪謀匪資橋奚以善物不無壊
恃後之人銘以告之俾舊而新
