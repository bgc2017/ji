灌園集卷六宋吕南公撰
七言律詩
憶西村
東岡西下古墩頭草木風煙事事幽畦壠彎環延果菜
笭箵參互獻魚鰍常開夜戶誇無寇競撥香醅賀有秋
願定此居猶未得豈堪僥倖望公侯
鍾南平祠像
天祿空虚土運崩匹夫徒手起攙槍還將有限驍雄力
換得無窮跋扈名已是用心貪禍亂尚何顔面見昇平
丹青此日凝埃色尚似憂慚問罪兵
寄黃夢授機宜
少年秋賦險横飛晚去從軍脫布衣只見鄉評推孝行
豈知俗效在兵機黃雲古渭邊烽斷春草臨洮戰馬肥
了取功名上麟閣莫因晝錦苦思歸
得唐彦迴篇再寄
手把封題又慘然坐驚新句俊翩翩窮通可是俱關命
聚散由來亦繫天此日未逃衰俗口幾時眞及古人肩
一樽酩酊難頻共况望青綾被底眠
聞唐彦君益作計相過先以此寄用前韻
見說東征計決然夢魂迎馬去翩翩遥憐迢遞荒村路
幸對温和此日天意厚但青貧友眼裝輕肯赤僕夫肩
書編酒盞蒲團坐預擬中宵未放眠
緘題道先詩句尚多未和酬者因書短律奉寄
已作醉鄉貧戶限更逢詩匠惡穿裁王弘一酎何曾送
崔立千篇不住來枕上精神難託夢牀頭卷軸易成堆
賀蘭溪上如歸去省得衰翁合勺才
寄鄧師厚二首
茅屋分攜但偶然蟾光今已十回圓自存交分長長在
不用音書叠叠傳無術入時猶是命有身多病豈非天
勌遊已作南歸計只待槐梢沸早蟬
庾嶺前頭梅散漫灊山東下水漼溰二年時節俱為客
千里家山各未歸俛睫游從眞醜謬方頭言論易乖違
人間勝事知多少專把淒涼屬布衣
金陵寄示亨父
東游西上但差參寒餓催軀失本心多難有言悲運命
厭貧無意惜光隂窮通未定功名主疾病能將少壯侵
故國漁樵應可入寄聲先為問雲林
寄亨父
當年勇慕古人風坎壈無由到澤宫力命不容相鬭競
光隂從此便和同身如孟氏兼三樂家似昌黎厭五窮
莫為明時頗惆悵著書亦是濟時功
再寄亨父
匹馬辭家臘雪初二年名姓入銓書熊羆帥府招韓愈
邑里經筵失仲舒穩把聲榮收雨露冷看交舊厭溝渠
藍衣定有誇鄉日為到耕村問溺沮
奉寄子發
春雷動地竹牙生社雨淋岡蕨臂擎田野杯盤容我飽
牛羊鼎俎為誰榮能無智慮隨天轉未有工夫與俗爭
苦憶南園江健令解於忙處用閒情
解於忙處用閒情絶口多財與美名剝啄至門方就枕
畢逋歸樹却催耕燒香事佛人俱佞曳屣歌詩我亦清
笋蕨又芳春酒冽相思何計可同傾
戲題白鶴觀
遼海沈沈信息稀蒼松枯盡草侵扉樓臺有字知年歲
城郭無人辨是非像座風輕蛛作網醮壇春老蘚成圍
道翁久蓄瑶琴意莫為閒名取次揮
南豐道中口占
冷雨迷濛懶舉頭望中恐得故鄉愁梅經舊臘香猶在
水被東風凍已收鳥喜春和紛格磔馬嫌泥滑轉夷猶
人生祗有安居好可奈安居不易求
野菜
采采新英出遠岡生香不斷冷垂漿地神手老皮先紫
山鬼腸飢色更蒼野饌自宜清品味世情誰識淡馨香
舊林春草盤飱慣憶共隣翁踞坐嘗
秋堂
秋堂燈燭夜輝輝照我書邊淚濕衣何術更堪圖愜快
平生已是足乖違悠悠客路和愁往杳杳青山借夢歸
蟲響風鳴俱有恨驚殘二十七年非
過列岫軒輒題小詩
檻前清沼一奩披牆外横山百馬肥長使座中知爽氣
豈煩天際問脩眉留賓出酒人皆喜不語看雲衆未知
饒借俗儒譚爾雅主公偏重謝家詩
贈叔憲
軒昂不肯事雕鎪放却名韁已十秋舉世有為皆負累
百年無悶更何求長驅好意歸吟筆笑領眞風貯酒甌
嫌我生涯非濩落紙編寒夜困燈油
贈王九
李杜是非張相國曹劉忌憚吕將軍異時各有凌人氣
此日何妨負我文議論當如山頂石光榮會似雨餘雲
恨君不悔邯鄲步希世功夫枉十分
塵土
塵土營營自滿城此間賞望四時清朝看雲樹吟天末
夜對溪光醉月明只見漁樵眞氣象豈知㕓市細紛爭
座中更挂庸兒榻未識冰壺有舊名
道卿上人新作塔亭准擬壽終乞余題詩
道人八十轉康寧却傚浮屠起竁亭日月無窮終繫數
乾坤有壊亦因形未張雲鶴蕭蕭影先養松楸鬱鬱青
究竟會應逢逸少為師重勒雁門銘
寄觀上人
袈裟初帶帝城塵便詠南陔望白雲賈島未為窮主簿
湯休何事小參軍古書似我閒千卷山酒從誰盡十分
正是諸生薄韓柳勸師絶口莫言文
寄上山陽太守屯田
故國無田只一瓢儒冠相誤感萍漂虞翻骨相終迍滯
許劭題評漫借饒已養道心忘貴賤故應榮分任漁樵
文章解頌賢人業更坐看君立九霄
獻翰林太守
欲辭鈴閣重徘徊世路無人計實材賓榻少因高士下
醴樽多向俗儒開孤蹤此日叨餘論直筆他年倚上台
召節不遲天陛遠輟耕朝夕為公來
和酬道先高秋見寄之句
眼看金菊木芙蓉想見嚴城此景同儒術凋零歸故紙
歲華催趁入衰翁千秋治亂三鍾酒萬里關河一畝宫
南鷂北鷹方得志更誰迂闊問哀鴻
晚出壽春
馬足遲遲破曉霜朔風迎袖過川梁簾櫳幾處迷醒魄
煙靄滿空含曙光已是途程規進取可能懷抱似鴻荒
平沙莽莽兵戈地却為千秋起弔傷
書齋春日
花困蜂鶯柳困風年年春恨渺無窮已添病格憂詩債
未破愁城憶酒功日月正居勞苦上山川長在夢魂中
游鞍賞席今多少想見濃隂替亂紅
和酬李宣德二首
銷閒堂上日何思或弄鳴琴或賦詩聲正只傳心靜處
篇成不待燭殘時隆中有客吟梁甫洛下無人說克兒
此日餘音到逋客定如醫藥蓄青芝
臨邛大邑少鴻生初敬多辭馬長卿幾許分財來滌器
不如收迹去躬耕生前遇主無高位死後遺文有盛名
畢竟負他賢令意被人傳說是閑情
次韻輝卿感春
日日春隂共慘然愁懷不稱艷陽天已從魯酒迷醒枕
更向瑶琴怯武絃往事自驚千里夢勝游誰犯五更煙
因君解道花如錦始為芳菲憶去年
再和
欲寫春愁上粉牋只凝幽思恨遥天塵埃漫蠧霞書字
日月終虧錦瑟絃夜聽子規欹醉枕曉看新燕立疎煙
冷灰殘燭相遭慣觸撥東風不記年
再和
聞說羣芳初滿園未能尋賞恨參天風豪雨横傷鶯蝶
酒冷詩荒負管絃屐齒有時臨蘚徑馬頭何日破晴煙
誰何贈我寬懷語每道新年似舊年
熙寧六年再至鄧氏北軒感而書壁
窗扉暮闔曉還開乞食寒儒去復來土木不妨人冷落
詩書能使客低徊言如鸚鵡今徒爾宿似夫不亦得哉
但識浮生皆寄託莫從河漢論涓埃
寄從義法曹教授
軍學先生骨氣清每嫌杯酒亂襟靈譏排只是攻三雅
熟爛除非是六經榴榼日虚塵拂拂兔毫宵運燭熒熒
俸錢添得眞何用好贈滎陽買綠醽
奉酬范十七見寄二首
接人坐語送人行兩飯逡巡晚鼓鳴遇社有何歡次第
過春多是病心情消磨白日無云補計算流年但暗驚
苦雨寂寥還一醉夢魂依舊背嚴城
一紙新詩入北城起予聊復醉魂驚低心苦淡吾徒事
轉眼炎凉此世情六月未須論止息三年方看大飛鳴
錙銖社肉休過問幸有鰍蔬且爛羹
再和
浮桁門外樹如城歸路迢迢夢易驚嗟我衰遲從旅食
感君存問有詩情牡丹不在儒宫種杜宇偏當靜夜鳴
勞費主公憐苦淡駝蹄時勸一杯羹
幾欲相尋出郭行念君家雁不能鳴逢杯得醉常常事
漸老多慈種種情荏苒又聞寒食近牽纏空作暮春驚
祗應已入東風笑愁思長於萬里城
次韻酬亨父見寄(時亨父在厚平山中)
醉墨淋漓詩屢酬浮蛆上下酒新篘人生有此自可樂
世事無窮何足憂端是覽輝同鸑鷟不應專宿傚夫不
嗟予久負思山興空得公詩展復謳
和酬天休
故人邂逅早鶯時一別經秋燕盡歸已是苦貧看客懶
更堪長病出門稀何曾富貴來如夢但覺光隂去似飛
欲酌清樽相解釋莫嫌窮巷瓦杯微
酬何威中
十年經畫鑿坏逃只為乖違不為高盡力未能成飽煖
致身那解立勲勞已從酒盞忘千慮羞看貪人校一毛
游舊惟君尚相記每將新句訪耕臯
和酬伯華
襄陽耆舊足高風不識州城有德公器業我應居衆後
姓名今恥達宸聰文章末技知何用衣食殘年嘆屢空
朋友贈言當儆戒恨君虚美一篇中
道先賢良以其到郡未及相見遽寄四韻謹以
酬之
山人還是入闉闍自笑窮心失本初鄭相舊憐窮禦寇
秦王新伏勇相如衣裘破敝身謀拙齒髮凋殘世味疎
人正棄捐吾獨取似君風誼更誰歟
酬次道京還見寄詩二首
會得吾生只汎浮莫將耕釣異公侯文章高去乃青史
富貴極來皆白頭至樂如今惟強飲最賢從古是無求
荷源磜上楓林葉又過元豐第六秋
平昔賢他馬少游有官何必至封侯天如大雨當揮手
命合高眠亦到頭幽澗魚肥堪煮炙豐年酒賤易追求
恨君門館無酣伴枉共癡兒對一秋
酬西閣書事
西山閣上綵衣人過得三冬似九春長恨作詩無客和
更緣中酒被妻嗔有官未入功名境多暇仍思寂寞濱
文雅一時傳萬世却應能此是榮親
朝曦閣詩為李道正賦
道人開閣破東廂慣看朝曦亦坐忘但見長時似車蓋
不知何處是扶桑雲歸後崦隂無迹水過前渠響自忙
雨露縱然能惡作未妨微白到書牀
至凌雲山却寄平仲
建業歸來路二千一舟輕借死梯緣貴池亭下風如鼓
采石江頭浪拍天險與陽侯成憤友幸從魚腹脫腥涎
只今親舊知憐否尚有餘生亦偶然
九月七日偶書
愁裏光隂不覺忙忽聞時節近重陽絶無閒藥擬衰疾
纔檢舊衣防早霜未必此生專冷落漫因往事巧思量
呼僮閒賞籬邊菊併括憂端付一觴
伏覩教場後庭新移梅樹輒賦小詩呈獻内翰
太中
中庭移植氣蕭蕭無數芳華壓翠條田地縱然非舊壤
冰霜猶可見孤標人間歲月何曾老物外馨香猝未銷
故有明年佳實在鉶羹滋味看和調
聞仙都李道士下世
布褐毛冠七十秋為誰浮汎為誰休但曾計日防三鬼
不慣攜琴謁五侯詩卷在前聊養目酒尊從此罷銷憂
七星杉下朝曦閣香火應教弟子修
長憶初能戴幅巾仙都門外學游人科場未數金門賦
襟袖空餘紫陌塵平世選賢終法令暮年如我但寒貧
惟師不信文章誤只道遭逢有屈伸
九月霪霖榖欲登稻芽連穗水漫塍無方解我心愁寂
更欲聞師近寢興紙尾忽傳成異物棺中還恐已飛昇
羲和睡熟泥塗惡絮酒尋澆歎未能
寄江州沈尊師
洞天一別七春風長夢桃花爛漫紅不得雲雷相借助
且因文學守貧窮曾尋物外無窮意已覺人間萬事空
便作野夫纔是分只嗟凡骨誤仙翁
五言絶句
橘林居士題載溪館壁
雲凍月籠影風生水澀寒故人眞似雪何必到門闌
七言絶句
寄茶李侍禁
東塞將軍日月閒五兵不試坐雲間却因睡思侵書卷
送與茶甌解壯顔
過虎林渡
淮南行盡到江南野渡風高送晚帆五五長亭莫迴首
向來窮淚已盈衫
戲題白鶴觀
八月風高宇宙清銀河秋浪到天聲門前合有仙槎過
會待參隨上玉京
戲題妙靈觀怪松
二十年前看怒龍鱗鬐半已召雷風至今未拂層霄去
可是懷文與我同
曉雨
曉雨彭彭發舊泥田家拆壁備朝炊無數星辰一輪月
夜來空似欲晴時
重過福興院
重過山寺借牀眠屈指前遊已七年文字轉工身轉困
被僧相問却悽然
乞錢謀食總悠悠兩事平生話亦羞何意茂林脩竹下
今年還得一迴遊
和道先雨中栽花
二月前頭雨意迴移花趁雨破青苔芳根得地春工敏
定有新英次第開
旋封旋築帶霏微贏得澆瓶不用攜衆草自今常避地
主人來繞漸成蹊
題藥錄
華佗氣絶釣臺側扁鵲墳荒浚水邊末俗好財無妙智
此書何日似魚筌
茶鐺
賓榻蕭蕭午戶開松枝火盡半寒灰主人欲就遊仙夢
休願煎茶醒睡來
風雨
風雨蕭蕭夜漏沈北窗燈影見傷心從今莫更言滄海
只合思量此恨深
有見
賣藥諸生體調狂塵埃空助老來忙壺中自少閒天地
豈是今無費長房
曉日
曉日曈曈上紙窗小爐文火近縑緗衝愁滿盞扶頭酒
笑殺醫師第一方
詠白髮
人言華髮是愁功不分悲傷得老翁亦有不愁頭自白
可憐功過略相同
已任蕭衰潛似雪何須輕脫便隨梳不及窮愁索長遠
一生相逐未相疎
偶成
苒苒新青上草頭小庭春色強悠悠酒缾虚臥琴絃暗
眼見風光似九秋
新室
為姦只是疑王涉至死何曾識杜吳四體早知成散漫
前年悔更染閒鬚
魏勃
雖發齊兵未不臣問時何用便銷魂一生才勇都纖小
可怪區區掃相門
禰衡
世亂無人及禰衡眼看豺虎似蚊蠅喬玄荀彧皆儒雅
至死何曾曉愛憎
覆船山
山似舟航壓衆坡靜為平地動為波桅檣不藉瞻烏首
爭奈風帆百尺何
過武陵翁題其屋壁
十年騎馬走紅塵非敢求為富貴人只願似他龔處士
不餘不欠一閒身
綠竹林邊白髮翁面顔猶似壯時紅朝來賣藥錢多少
又閃間愁入醉中
廢井
清不能常濁有餘轆轤音絶甃苔枯荒凉欲就羣蛙問
今有觀天坐客無
見廣度院紫荆一株先開
滿樹新英待發時東風先動向陽枝同根若是生疑怪
為道開遲謝亦遲
蘭溪驛
驛亭何處近蘭溪行盡蓮華日暮時春雨發香無分見
斷腸頻誦杜郎詩
惡客(薛許昌集有好客篇故作此以擬反對)
惡客無端捨舊山坐令千慮險相關青燈白日貧兼病
聽著農桑更厚顔
野客(擬歐陽詹)
野客來過洞府門天風吹斷去時魂得歸應被鄉人笑
衣上雲霞有異痕
酒客
酒客胸襟亦自賢平生不斷醉因緣望見青帘涎已活
誰能顧惜杖頭錢
夜擬李義山四更四點
四更四點露成霜箇裏愁人暗斷腸鼓角未喧聞鼻鼾
北風窗戶月荒凉
反李義山人欲篇
藥囊易中荆卿背匕首難傷趙政胸燕國無辜竟魚肉
可能人欲有天從
題圓上人宴靜軒
宴安深靜屬居僧一炷檀煙萬慮清猶自笑他簷外鐸
風來未免鬭鳴聲
客到
客到空齋說早春嫩紅輕綠漸紛紛寒人不預尋芳品
多謝東風許聽聞
答内翰太中觀插稻見寄
睡過春深一月餘綠秧黃犢負村居東風似恨歸耕晚
故遣藜牀日枕書
楊朱
戰國功名尺寸勞先生持論異吾曹孟軻解辯承三聖
後世誰曾拔一毛
陳都曹座中出示諸公曲詞以四句酬之
看盡新詞聽盡聲未能高和耳徒傾聾身縱作岐山老
爭得聞他彩鳳鳴
眞輝閣
會得眞時眞亦空光輝何足更流通勸師不用嚴標榜
瞀者逢燈與暗同
安昌縣侯
能說齊論與魯論世儒希合便紛紛何曾後學皆傳信
只有姦名萬古聞
小檻
小檻幽花已破香此心無處避韶光年年惡作傷春客
穩為東風細斷腸
楊八送筍以四句謝之時在湖口
殺却盧家十五龍野人盤饌當時豐湖干少得中林味
此日鄉心轉不同
詩餘
調笑令(傚韋蘇州作)
行客行客身世東西南北家林迢遞不歸歲時悲盛淚
垂垂淚垂淚兩鬢與霜相似
前調
華草華草秀發乘春更好深心密葉紛紛妖韶隨處動
人人動人動公子王孫情重
