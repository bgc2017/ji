灌園集卷四宋吕南公撰
七言古詩
和得茶雜韻
衰翁脾病怯飲茶不但嗜酒成雄夸夜長晝短讀書苦
佇待雞鳴愁日斜秋蔬搜腸酒正惡踏爐火慢煎雙脚
偶然接得西安角險欲衝塵送高閣沉吟却憶陳公子
慣在京華看貢篚蒙山顧渚建溪春花乳清泠徧知味
今來下國深秋景酒厚花稀心未醒盱水中&KR0893;亦試烹
豈須奔走揚州井
延陵行
莫愛傾城名名高禍將作莫嫁多才郎才多情義薄君
不見季倫不保綠珠命長卿終負文君託豈如延陵廡
下賃舂人無色無才貧且樂
烏翩翩行
烏翩翩魚漉漉陂湖漫漫浮窮肉貧民疫死屍且壊冡
兒忍看熏墻屋桐棺一寸無錢置亦可躶埋難乞地繩
攣簀載肩負&KR1053;暮夜間關來此棄哀號數聲淚淋瀝歸
掩柴荆鄰寂寂官家政令如文王日月不為盆下光
黃茅行
黃茅䬃䬃天垂雺夜宿野亭行旅共看看燈火問他鄉
聽說艱虞各悲痛早年轉貨河東北亦熟淄青涉梁宋
民生富裕利源寬所至如家忘勒鞚晩來凶札作饑饉
首尾七春荒播種已知人物俱流亡秖有室廬齊歇空
迴旋却走嚮淮浙併值紛紛歎飢凍積屍狼籍臭相兼
無異爛魚藏暑甕去秋關陜穀將稔踐嚼忽驚黃鼠衆
正憂飛輓負洮岷敢論倉箱稀食用昨聞王師又南伐
熊羆十萬臨諸洞荆潭五嶺皆宿兵日費千金誰運送
閩州旁助早成乏何况匹夫圖竊弄三川迢遞未得歸
懸想詎能餘賦貢獨稱江國久豐足游歴如今愁更重
旱傷水剥疫癘頻何處商㕓猶佚縱囷京少食但蕭屑
寇盜乘虛還扇動一宵此地漫安身萬里故園難入夢
喓喓雞唱侵枕脚淡淡曉光穿屋縫去矣東西勿復言
文臣方獻昇平頌
遲晚行
少年踴躍希卿宰遲晚徒思老江海吾道淹衰髮漸凋
壯圖銷鑠田今買文苑鋒鋩稍收戢醉鄉朋舊多攜解
唯有憤世嫉邪心自計終天不能改
嗚呼行為閩寇屢動州郡無兵而作
君不見熙寧宰相經綸苦不肯養兵累神武多時州郡
罷招軍欲責耕民為戰伍詔書一日下九天守令宣布
周鄉田十家嗟吁百家和父子握手悲殘年干戈不與
鋤耰雜此道幾迴輪歷甲未能井牧似三王何用匆匆
謀混合輿情有幸聞旒扆斂鼓收旗防怨謗爾來下國
稍自安其奈兵防已頽毁大城有兵不千百小城更少
幾許力一夫竊發數縣驚坐恐飢癯皆盜賊承平久矣
稱繁富儒生枉被高談誤同聲敷奏盡哀矜引手施行
皆耗蠹居不得寧輯財安能充裕嗚呼争得略如開元
姚宋之民人萬里東南開夜戶
别離
東家賣兒價何卑西家棄婦聲更悲得錢未足三日飽
既别豈有歸來時山如高城路如線迴首難言淚盈面
螻蟻溝渠處處同短長不復能相見
死别離未如生别苦綢繆恩意無窮處忽作乖違成陌
路非緣官誅與私劫忍令棄置隨童妾夷齊不可人人
學爭得腹空無悚懾生别苦此苦無盡期百年泉下亦
銜悲娶婦養兒畏不早何知此日難相保
貧婦歎
昨日良人死窮獨糧空子幼身自哭賣衣葬罷急謀嫁
富翁立待封居屋夫妻寒賤恩亦深縗麻終制非無心
飢腸雷鳴無可奈禮法雖存何足賴
教學歎
卑卑窮生無令圖偶開濁眼窺字書村田子弟念筆札
邀請稟訪同師儒遠防鬭訟習詭訐近就財利評侵漁
行身便事世所幸先王教道徒迂疎君不見官家設庠
校俊士羅冠裾亦工細麗苟榮禄誰復高遠稽墳謨本
期教學敦風俗今如附子充飢腹
勿願夀
勿願夀夀不利貧祗利富君不見生平齷齪南鄰翁綺
紈合雜歌鼔雄子孫奢華百事便死後祭葬如王公西
家老人曉稼穡白髮空多缺衣食兒孱妻病盆甑乾静
卧藜床冷無席
壯士膽歌
非災非祥何所出迴天轉地成慌惚蓬萊金曜急食昴
矯矯霜虹横貫日帝尊萬乘勿致威大兵如火無所施
擒龍扼虎無所尅手引存亡纔頃刻事無今古用則靈
用時天下毛髮驚能將義勇發至誠壯士之膽君勿輕
恩讎必報歌
蘇相東歸施不妄欒公得位言何壯恩讎必報真丈夫
不苟而已焉知餘浮生百歲飄風速胡為顧慕甘侵辱
道之至實先吾身紛紛毁譽何足聞
西風
西風一夜颼颼動冷觸病身增疾痛卧聽促織不成眠
起望明星還内訟十年客路過秋色五畆故園停歲種
學如觀海祗自竒文似屠龍竟誰用情知至足在飽煖
何事低心隨薦貢桀溺從初豈有官接輿却是能歌鳳
今雖未借邯鄲枕昔曾屢歎南柯夢哿矣歸哉有近期
會將物我分輕重
渴虎
九月十月霜漫漫壙埌南野如羣邊東風已作凍未解
日月曉望皆璚田岡陵焦枯澗壑竭草木性命俱沈緜
彪家於時若為處掩擁敗葉方閒眠陽輝中天穴戶暖
起坐嘿毣喉方涎虛腸未充多譛士怒掌久斂悲盜泉
黃河泰山深且茂恨不休止蘄安全熬然宅此取飢渴
焉用武勇聲名傳側聞近便長松塢十頃池塘停滀古
不勝積潤在鱗蟲浩有餘波沾畎畆尾搖伊昔諱凶檻
腹滿願今同鼴鼠世間遇合無必然平行静視皎日前
嗟來懇惻尚不就避逐刺促渠為賢主人若不開文籞
歸卧幽林待天雨
乞士歌
天下大辱無過乞忍能餓死不終日空瓢曲杖行復嗟
高楹厚壁他人家風蓬蓬雨臿臿夜投野廟眠枯葉世
上艱難有此時強顔豈是相師法從來詬罵多言乞僮
客受之猶噎鬱今日同行富者孫末年禍福誰能必
關關春樹鶯
關關春樹鶯晨哢不知久似欣融和景樂得飛鳴友可
憐天性喜朋類肯念同羣雜譽咎年年日暖風暄時園
林無處無芳菲高翔俛啄足自適焉用戚促勤追隨君
不見花間柳下紛紜後擘彈揮丸少年手蒙籠枝上驚
急來不及吚嚶已分首世間利害難預期尠少德義多
姦欺雁奴傷損雉媒飽儕輩豈不交傾危古人惡熱曾
吹虀莫近王丹墓畔啼
讀文塜銘
長沙進士何襟靈辭源浩瀚如翻傾十五年間聚文藁
得三千紙封為塋自憐意氣頗足惜題作文塜仍鑱銘
富哉言章有如此恨不盡見空傳名吾聞人文乃儒效
用之佐治王化成五帝三王實推濟孔孟憂世存書經
真儒不作世已異文士所說非所行趨時治已兩不振
奮筆多是圖生榮唐文舊錄二萬卷于今大半歸漂零
昌黎河東幸存顯自外寸片誰與稱故知辭藻貴遭遇
身後紙札皆勞形當年不用更埋聚傷嗟此似秦儒坑
石井大雨
雲垂四山潑墨濃風怒發屋茅遮空征人不安紙盖下
猛雨迸射郵亭中厩兵色動牽馬出惟恐摧壓傷儀同
吾衣敝薄未免濕今夜何處還張烘
古人
古人已往知無奈猶被後人興蠧壊前亦人焉後亦人
患自口強心不逮揚雄比孟必有辨馬卿慕藺良足怪
未充志氣徒好名醇醪豈不因糟胾
君益惠竹杖
衰來病衆難推盪日覺筋骸非壯長百畆鋤耘致苦辛
萬端應接皆牽強稀曾起處鐘漏盡多是歸時星月朗
滿腹經綸一意閒墾田頭緒重新講偶逢過客語文字
突兀破壊如夢想太息諸書不救飢幾曾貨利微能倣
故人憐我晚愁瘁委曲相寬三復兩卒歲嘗分蔽骭衣
方春又贈扶身杖修飂一竹信瑰特知自何山精産養
數節包絣鶴脛連碎花黝糾彪皮爽提攜宛勝冰玉滑
頓卓便同金石響野老生看每問名耕兒熟見仍私奬
未諳黃鉞端許制久慣青藜饒俗狀靈夀杖堅負曳勞
朱藤飾偽功程枉何如得此清峭幹本與雪霜争氣象
舊谷遺根未陸沉末年遇主成真賞已將蠟屐作游伴
更共文簦為静黨測渡無憂石澗淹助跳肯畏泥坑廣
時修疆畎便指畫自牧雞豚誰放蕩差可攓蓬訊髑髏
豈徒闢野披榛莽傾危屢濟功轉積安穏利征吾濫享
輒莫飛飛向葛陂要當受侮敲原壤古人五十徇鄉禮
我為困窮聊早上畫戟彤弓且勿思蒼顔荷蓧西村丈
代木工言
歐陽子作啄木辭嫉世俗室廬無制善乎其
為激之言也余以為啓之者不令而引之者
不遜然後力之者劇焉是則財豪之罪宜先
匠師之罪可恕於是代木工言
願君勿斵木工手請斵財戶眼與心時平力贍侈不徹
有見必欲相摹臨試言賤工目所擊竊竊富室清溪潯
偶來公府證訩訟適見棟宇雄深沉歸損多貲換堂室
唯恐壯麗微差參逡廵子弟到京國新值器服夸如今
買真購法不議價持還逞詫爭歌吟一家矜尚一鄉慕
自此籍籍師奢淫當時溪西鄙樸老頗出厲語聊譏侵
為言人生倚衣食繁手未必加淳音百年榮落豈易保
身後志業須勝任華榱不可孕金穀盛服幾許忘釡鬵
不見聲容赫赫家晚來衰謝無遺簮乃公營求嗣孫毁
弓劔往往同芒針人情護近不庇遠厲語一出爭詬擒
况我孱微食技業得不骩靡依餘隂區區小材盖如此
天下誰與制尺尋安得高梯切閶闔上叩帝膝敷誠忱
盡取人間富財戶免使僣偪難㪺斟工手何辜可毋斵
自然風定無驚林
奉和内翰太中臘雪出郊長句
冬風雖饕少霜霰一雪偶嚴飄臘旦初驚雲物稍悽慘
更覺天威能變換翰林太守方出郊去指登高作榮觀
崩騰逼眼忽無盡皎潔映懷成極絢從前温燠自迷舛
到此雱涼誰計算下看平路尚稀微遠望諸峯先片段
虎頭巖側山腰半羃䍥薄煙占午㸑傳聲賓從暫紆餘
命酌聖賢同欵緩飛花滿席不須拂小大入腸寧復亂
山隂安道今在否更欲扁舟破瀰漫
立春雪凍有懷道先賢良展誦臘除見寄長篇
輒反其韻為詩奉寄
先春一雪何易消南山驟見青岧嶤餘寒忽作雨冰怪
似有隂沴相呼招第堂晨興乍出戶畏泠須鬢不敢撩
還歸書邊擁鑪坐想像悠遠情慅忉念君幽懷繞嵩少
如鏡對物皎莫逃乘高北望三十六只見衰朽連平皋
心隨歸雁身欲去又寫佳句傳鳴嗸縑圖遥遥郡閣迥
高詠盡日行周遭無人屬和卷自滿蚊蚋詎可冠靈鼇
自來耕野寄病叟珠玉偶許麻囊韜空山寂歴時一諷
爽爽不覺驚骨毛當年只是說蘇李後此豈復論劉曹
嗟乎步武已誤高蹄涔不錄滄海濤東風浩蕩官酎饒
不善酩酊虧二豪
和道先南城逢相工
古人往矣說可傳顯以悟者其為賢周侯樹立囹圄餓
蔡澤飽足四十年知之窮通信已妙降此抵乞食與錢
貪䛕末俗滿吻涎一中百否紛可憐吾徒自斷休問天
書冊讀盡頭蒼然功名分比橐裏弦且飲美酒飼豚肩
和次道村田歌
蠶蛾已撤明年卵蠶婦乍閒嫌夜短圃柘無端長宿根
潭蘆不住抽新管時哉樂矣犂鋤伴箬笠圑團麻袴輭
日出離家日入歸豈論步武如輪轉強丁屢歎牽車遠
稚子或訶鳴犢緩暴雨晴雨忽蓊然相驚不覺耕皋晚
老翁踞坐抵掌談奬借專勤譏懶散草衆當爭第一耘
塍高勿厭重新剗中天節近香醅綻篘面色如人面𧹞
里巷齊歌競渡聲人人錢在雞巢滿
賣帚翁
霜日倒芒梢&KR0008;筠勞束勒斷送山野村參陪塵土役價
卑徒易售用貴安可得人間糞穢日以多翁負帚秃當
奈何
老樵
何山老翁鬢垂雪擔負樵蘇清曉發城門在望來路長
樵重身羸如跛鼈皮枯亦復汗淋瀝步強遥聞氣嗚咽
同行壯俊常後追體倦心煩未容歇街東少年殊傲岸
和袖高扉厲聲喚低眉索價退聽言移刻纔蒙酬與半
納樵收直不敢緩病婦倚門待朝㸑
山中即事寄上知縣宣德
一錢重丘山斗粟輕糞土昔聞豐年樂今識豐年苦東
家米粒白如銀西家稻束大於鼓再三入市又負歸慇
懃減價無售主刀机縱在屠伯瘦杯勺長閒壚婦去了
無蹊徑近甘肥只有呻吟厭寒暑相傳城邑尚牢落村
野蕭然安足數鄙夫自分為儒生坎壈薄佑來蠶耕言
章自昔枉用力債簿幾許能除名連旬暴露顔面黑彌
月菜茹腸肚青原田常恐不遇歲及此遇矣當何成昨
日鄰翁諮種播相與竹下團團坐共嗟衰暮值艱難未
覺豐登勝飢餓望天窅邈叵致詰得令賢明聊爾賀不
馳幹隸擾租輸更秉公心憫鹽課何鄉巨惡不手斂有
處宿姦皆膽破且勿恤失得且毋論福禍但願令尹住
三年錢重物輕猶可過
麻姑道中
山翁種樹不差擇桃李無窮雜松柏風吹陽和入芳根
萬白千紅映蒼碧猴藏鳥啄人恣窺桃李實熟無完枝
由來未可論堅脆松柏材成斧斤至
道先賢良寄示長篇輒此酧和略希一笑
閉門却埽未足高遇酒輒醉豈其豪窮山終歲擁書坐
澗谷曷日興雲濤浮沉非工俗子惡只與筆硯為朋曹
流年侵尋路婉娩鏡裏已復驚蒼毛作為文章世不用
似對婦女論鈐韜欲陳肝膽自薦進恐類衆蟻觀連鼇
嘗聞聲氣有求應此日寂寞誰相遭當歌無和亦已矣
豈意或有憐悲嗸陳侯嵩丘降靈士傳世事業師夔皋
有官未得斷國論昭代尚把浮名逃陔蘭芳香月桂老
静卧感古成憂忉題詩遠寄巧及我稍比陳敵輕兵撩
龐㳙疎輭孫臏銳勝負不待明占招惟當釋耒往共飲
不必皎潔分桀堯
夜聞
夜聞黥徒歎行苦傳檄馳符渺無數霜晨雨夕常疾驅
鬼魅豺虎何山無寢興順時豈不欲簡書可畏鞭刑毒
儒譏冗食知謂誰我非浪費官家粟
内翰太中以某伏謁郡齋特賜長句謹和拜酬
寒人氣象寒於冰聞有嘉運無由乘陽和吹噓品彙生
燕谷凍瘁漠未驚年華四十盱畔城慣處涸竭忘流盈
六張五角長合并百慮一得嗟何曾鳴悲自昔起不平
苦調往往抽毫成窮衰到處難得朋坐使見笑蒼蠅聲
心知俗譽不足榮分死枯槁羞逢迎由來極晦亦小明
不在壹鬱居蠻荆翰林先生天下名風裁如鑑初無情
偶然誤許筳與楹重言既出衆懦興譬彼卧蟄因雷醒
恩文撫接曲盡誠更剡薦牘辨玖瓊匹夫有獲萬口稱
此世不復投清泠正恐疎闊如樊英
送何齋郎赴選
書堂四顧皆蒼山禽魚樹石煙雲間紙編屢絶筆屢鬜
十載一瞬忘青綸誰令忽憶南薰關盡箠打馬鳴鑣鐶
春風桃李紛妖嫺辭家大笑涕不潸由來磊落羞窮跧
下位亦足惠寡鰥乘田委吏不敢閒以日自愛維孔顔
當今俊傑登朝班拔擢杞梓披榛菅君能忼慨露豹斑
豈比嘿嘿貪食孱果哉往矣步勿䟂仕以行義賢可攀
僕姑百中初滿彎書堂静坐尻狂癲
過界山館
界山館下平街路行客無窮朝接暮十年二十四迴過
每覺人煙不如故初尋此地謁高士㕓里讙愉忘迫遽
固嫌餓子辱閭閻乃有善人尸管庫歌聲酒氣等閒滿
魚尾彘肩容易具半無賓客味羣書盈耳只聞論富庶
一來奔走繞淮汴高士亦趨城市去南蹄北轍不可留
雖有暫經難久住前冬適自故園出忽見瘡痍變其處
豈能糠粃保黃台乃忍溝渠疊童孺官條既改驛亭破
儒者不存書屋蠹蕭然巷陌但荒埃聽說流亡不知數
昨朝又自劔池返遭值故人車馬駐相看問訊十年間
涕淚沾襟如水注當時飽腹今半殍近歲朱顔多已腐
一杯雖舉屢噫鳴永夜不眠猶恟懼哀哉天運不易識
安得各齊金石固凌晨復過高士門迴首荆榛帶霜露
五言律詩
信眼
信眼成吟步虛廊遶幾回見雲侵月去聞雨趁風來羣
動悄已息煩襟相次開慇懃謝涼氣少為挫蚊雷
急雨
急雨抛砂響驚風伐鼓過漏從孤館永愁入病身多輾
轉思鄉井依稀夢薜蘿得他莊叟罪憂熖日焚和
平雲閣
高閣與雲平超如近玉京未須論峻絶聊用壓崢嶸看
雨諸村白乘風百里清途人豈知此拍額望丹楹
寄微之
末俗矜鄉舉先生尚滯淹門人能頌述羣小或憎嫌舊
學時方用新書日以添隂霾雖拍拍會解見圓蟾
和酬道先雪中見寄
空館雪霏霏孤懷不可為綈袍正藍縷布褐強參隨想
望壚間酒支持席上詩念君將遠適宛轉萬重思
歲宴
歲宴仍遷徙蕭然背客堂聽雞吹宿火騎馬踏晨霜世
味寧皆惡吾生有底忙奴僮亦相笑歸計只他鄉
歲宴知何事低徊戀醉鄉衰殘三十老岑寂五更長識
字初無益醫愁未有方一杯寅夘舉天下又兼忘
小港書事三首
破屋照山坰山民問筆耕日無賓接戲夜厭鼠横行被
服煙埃色呻吟老病身不知齊魯士甘此欲何成
溝澗横三面岡巒匝四隅滿門牛宿留刺耳鳥喧呼造
請難通謁經過易失途鋤犂有餘暇歌鼓宴官奴
夢想驚冠盖糟糠繼祖孫多財新得友善訟舊成㛰策
士吞并說門風楚撻痕飲酣尤壯浪潛聽亦消魂
向火
八月淮南地輕寒已中人病夫嫌冷褐敲火乞烏薪體
暢寧須酒神和不讓春養生聊自適何必問時辰
送及之丞公
先朝賢御史風彩九州欽嗣子傳家法孤芳映士林忠
良常在我便佞不關心得慶宜蒙福時清豈陸沉
金秀才歸
書來動鄉思歸興偶幡然故國輕一别綵衣閒八年星
霜親鬢上文字客燈前此意終難詰西風滿耳蟬
日日
日日聽鐃鼔坊衢送死頻豈能悲此事爭願作歸人邑
屋兒孫衆山墳草樹新去來應迭代渠獨淚沾巾
淵老
淵老真高簡能逃世外襌青山如故友白髮任流年卭
竹五六節梵文三四編無人知此味冷坐小窗前
鄰老
鄰老今亡矣誰猶辨短長隙駒沈迅影石火掩孤光錯
寞悲新事淒迷想舊狂朔風原上草歸夢見松霜
氣槩平生事耝耰滯故林得無尊道性長有貴儒心躁
暴村田酒粗疎欸乃吟暮年乖此約誰使永差參
送人遊邊二首
六月洮河上驚飈雹似拳遊人方仗策元帥已開邊京
觀酋豪肉軍儲府藏錢參謀如有取常武在周篇
我愛王忠嗣兵威萬里横只知精士馬不忍幸功名四
印無矜色三邊有肅聲未知誰願此徒用送君行
病起
病起興蕭蕭餘魂次第招悽酸攻意氣衰朽入風標納
帶驚腰緩移梳恨髮凋何心希此世只合順無聊
病起南榮下初寒仰日温坐頑知力困視慢覺神昏避
俗無長策沉思到故園人生乃如此微處共誰言
衰病
衰病相侵早勞生得意遲兩腓初瘦後左耳半聾時已
取世上苦強將天下知只宜收散質偷惰學支離
贈白
成童即學佛五十始披緇去髮有先後悟空無速遲游
雲經過雨淙瀑到清漪此意分明否人間不可思
留題羅漢院愚軒
紛紛偽飾日愚者乃賢歟好醜知誰論文章亦漫書蟻
來方棄智匠去莫尋樗秪有閒風月經過未忍疎
奉和内翰太中殘春口占二首
久次蕭條郡高情奈樂何鶯花三月促風雨一春多野
寺攜笻到幽溪飲褉過四郊田水暖駐節問新禾
綠隂槐柳院白日靜寥寥有句方高詠無賓可屢邀獨
眠聞漏轉縱步看絲飄結束東州計詩編問酒瓢
曉作
雨惡天光淡風高晚氣清四簷喧急溜一枕厭寒聲世
慮漫沉想此心還不平搔撈下書榻坐對紙窗明
同俊和賦禪悦長老此君軒
祇園無俗物軒為此君開但未為龍去何妨引鳳來法
中常住境天下後凋材豈復如遷客慇懃到處裁
筍蕨
筍蕨吾山味風埃旅館心杯盤感時節魂夢解參尋爛
漫銷青紫横斜破玉金平生疎淡意飽足望家林
贈亨父次温伯韻
老未上青雲誰論德行純有名傳郡國無食給冬春慣
見官徵債多應鬼笑貧豈能逃俗口坐作解嘲人
卧疾
卧疾動淹旬搔爬滿爪塵已能忘飯食聊復畏冠巾風
雨驚新歲鶯花待早春便無游覽分樽酒幸相親
足疾
足疾在中年蕭衰只自憐徐行如敬長頑坐似逃禪欲
適求新履相忘任故韉思山徒有興登頓豈能前
亨父錄示山齋即事五篇索和遂次其韻
齋閣得山棲蕭然萬慮遺此心終異俗吾道更同誰好
意憑琴寫衰顔取鏡窺窮通殊未定幽獨欲何之
有紅杯面酒無白髩間毛合世心雖淡論文氣轉豪迂
疎憐野叟蕭散敵兒曹免被南華笑憂時兩目蒿
榮利機關拙雲泉興味多豈同愚士窘自合聖人和斂
斂青氈舊酣酣白石歌故應消息有貧獨奈余何
嘯傲村田景巾裾得所從壯圖因酒動睡思向書濃坐
見雲歸岫吟聞雨濺篷但無詩凖備何以謝情悰
榻為庸兒挂軒因好月開清風知曉暮往事付塵埃喜
燕長褰幕嫌蛙屢洒灰山中樂如此腸莫等閒迴
