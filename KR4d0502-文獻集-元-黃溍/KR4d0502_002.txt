文獻集卷二
元黃溍撰
七言古詩
可憐行
紅顔白面可憐子杖藜飢走荒山裏翠眉新婦雪色兒
掩袖嬌啼瘦如鬼道傍朱門照霜戟腸斷汝翁呼不起
金魚象笏供摴蒱紈袴終然愁餓死春風秋月哀思多
嗟汝少年奈老何
崑崙歌寄吾丘子行
翠鸞啼雲天四垂花龍雙雙神姥歸金僊憶君淚如水
昌陽落花青蘂蘂曾城珠闕揚素氛開明狺狺環九門
羲和走馬不待人鯨魚吸海海生塵若有人兮悵脩阻
紫玉參差老鳳語笑揮如意教雲舞雲間鶴雛生兩羽
歸來歸來勿蹉跎秋風吹折玗琪柯
梓山行贈桑生
昔聞山中采藥翁問姓但指簷前桐君家本以桑為氏
胡不種桑翻種梓桐君采藥不學醫桑君學醫兼采詩
朝來索我歌梓山使我閣筆頻支頥問君梓樹家何處
青山難尋夢中路但見清風兩袖寬詩筒戢戢多於樹
長歌短歌亦奚為坐看藥籠懸蛛絲種桑種梓俱有術
也應無術醫君癡
采芝曲贈永嘉林道士
碧峯矗起三十六老芝千年琢紅玉帝遣仙人下采芝
迷花失石憺忘歸忘歸幾載無消息蟠桃積核高數尺
何日青牛駕爾還肯念金華牧羊客
金華山贈同遊者三十韻
杖藜初出城西門萬株紅葉如雲屯芙蓉峯前問行路
宛宛一線隨潺湲水聲漸遠山漸近弱蘿纖葛手所捫
須臾横側變峯嶺高岸忽復為平原細泉瀏瀏竹竿直
石樹駢立疑同根剥金敗碧逢廢刹猶以第一名其軒
天明獨去弔遺迹玉女委蜕空丘墦樓居西起望明滅
石扉呀若山之樊罅幽穴險徑沮洳膝行匍匐不得奔
剨觀崖廣架寥泬雙龍遶霤蟠蜿蜿紛綸怪狀滿巖腹
熊虎踞伏鸞鳳鶱其餘瑣細無不有形求像索難具言
前趨林麓却下縋俯矚九地窮涯垠青枝翠羽不復辯
但聽風水聲喧喧高燒松炬度其背珠箔忽隨華燈繁
聳身上出指絶頂碧桐高下彌山園遙穿蓬艾蹋雲雨
險艱從此不易論秋毫細路莫容足下瞰不測傍無藩
怪藤如鉤草如劒舉首仰歎愁攀援山翁顧之笑引臂
前牽後接猴與猿馳坑跨谷欹側過背汗喘息逾包燔
陰沈古洞閟星日雖有寒暑無朝昏却行左轉復深入
愈覺憀慓搖心魂珠纓縹緲現滿月稽首大士天人尊
拂衣徑逐飛鳥下青山出沒波濤翻或云漢人隱身處
彷彿肩背餘苔痕蛇蟠磬折又數里龕巖十丈開墉垣
夜歸草堂殿突兀坐看雲月吐復吞怡然攜手盡文士
頗覺筆下來源源名山石室如可託幸子歲晏來無諼
送俞觀光
寒忩讀書吻政悲坐聞剥啄走啓扉衝風蹋凍至者誰
俞子訪我繇剡溪相逢把臂語移時婦女驚笑群兒疑
俗物病我不可醫眼明見此珊瑚枝朝來贈我天馬詩
忽然掉頭去莫羈鼻端氣息干虹蜺詎能折腰向小兒
文章技癢聊爾嬉策勲聖處今毋遲繄我愛子莫助之
臨跂躑躅徒嗟咨
讀清江集
元祐儒臣煥星斗後有作者非其偶二龍三鳳何繽紛
况乃淵源魯中叟適從塵編識英爽想見世澤餘忠厚
長公平生二三策大廷披腹驚羣后風流斑斑仲與季
茅茨采椽絶丹黝獨追古昔寓陽秋稍抉疵瑕到瓊玖
却蟠餘力歸賦詠古硬清圓無不有爰初人文啓河洛
下逮百氏分戸牖空言可託匪末藝巨筆待援須好手
典刑未墜乃至今吾生已幸何云後青燈照夜雨如線
奥論微辭煩擊剖追慕政復慙捧心贊美胡能付鉗口
從遊起死不敢期儻挹殘膏注空朽
題李坦之詩卷
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
遠遊賦成一朝去翠蓋雲旗暮何適蓬萊烟霧秋冥冥
鄧君白鹿無消息袖中驪珠三百顆夜深勿近蛟龍宅
金華之山青矗天山人看山㤀歲年黃精芝草幸可食
安得與子巢其間石牀醉聽松風眠無為長歌怨如哭
使汝惻愴凋朱顔
甲辰清明日陪諸公入南山拜胡侍郎墓回汎
舟湖中作
日終甲子斗直辰持觴遠酹胡侯墳兩槳趁鷗背城闉
四十有四同州人半為吳語如季真湖窮岸出水陸分
舍舟登途指嶙峋少年健走黃犢奔或乃喝道驚春雲
老翁繭足仍後塵解衣徑眠草為茵前趨一里趨廟門
杖藜不得辭微辛嚴祠高居絶四隣傍為一邱標石麟
升階鞠躬羞藻蘋拜興有相祝有文亦或稽首稱諸孫
歸途探幽抉荒榛下睨塵土多蝱蟁放舟催發無逡巡
勝賞莫許窮涯垠開篷列坐羅羶葷託名鄉飲無主賓
誰歟解事強討論欲以窮達為卑尊美人今代王右軍
口吐秀句天葩芬鴈行拱立何紛紛爭言我公詩絶倫
龐眉被褐兩山民閉目宴坐方申申艤舟黑亭鵶噪昏
晴楊吹花灑衣巾裁詩紀實聊云云慎勿浪傳來怒嗔
送傅主簿
吾聞上古之世比屋皆可封有材不必登王公可憐衛
青日尊貴飛將自老風塵中傅公平生經濟手却抱一
生今白首隨人騎馬著青衫爽氣如虹射牛斗出門大
笑望長安長安萬里行路難行路難知柰何贈君一杯
酒請公聽我歌崑崙之山兮高巍巍黃河之水兮清有
時洛陽少年休太息東山謝公來未遲燕昭之事不足
云陛下聖德如華勛願公功成名遂身早退魯連小兒
能笑人
苕溪風雨中章德茂同泛
黑風翻江白雨傾檣欹柂側斷人行此時惟我與章子
孤舟蕩漾煙波裏蒼蒼楊柳黃浩歌擊舷興彌長翩然
一葉恣掀舞青山白塔頻低昂朝過城南暮城北舟人
問我將誰適章子掉頭作吳語秋水夜來深幾尺忽看
大字標竹林寺門對水仍陰陰敲門見竹不見人竹間
翠石何蕭森迴舟少林雨如注四顧冥茫但烟霧魚驚
龍躍吾不知披蓑却入菰蒲去岸傍羣兒拍手呼笑言
狂客世所無嗚呼古人今則無後來視我知何如為君
留此有聲畫題作扁舟煙雨圖
由苕溪出大湖抵陽羡十四韻
首陽山人餓至死陶公乃為飢所驅大賢出處自有意
腐鼠何得疑鵷雛誰初令我墮世網久抱磥砢行﨑嶇
今晨笑與親友别煙波泱漭扁舟孤穹天大澤合為一
回睨人境茫如無向來蟻聚安足戀而取窘束同囚拘
暮投高館燈閃閃坐談姬孔歌黃虞是間幸可容一息
孰與臣朔肩侏儒汗顔俛首飽腥腐咄子所樂非我娛
故人殷勤入我夢云我作計陋且愚此生通塞久自斷
豈憂一勺忘江湖春風二月花蔽野珊瑚玉樹唯空株
丈夫兒女各有事為君起坐生長吁
次韻方子踐雪中見寄
前年江南雪一尺腐儒共走誇三白寧知有客卧欲僵
凍骨稜層撑鐵石今年復此雪塞門江湖無處浮言樽
野風蕭蕭日色死看人射虎蒼山根牛衣覆寒夜復夜
金石餘音慙慰藉平生萬卷定安施一瓻送我當渠借
題陵陽牟公紫陽方公詩卷
兩翁風流埽地無文章光燄埋丘墟紛紛小兒政疾走
安用佩玉飛長裾憶昔登堂三十載夢想時復瞻眉鬚
昆蟲閉關水返壑孰使驪龍道頷珠願言保此勿輕出
幸免兒輩相睢盱
題大瀛海道院
丹山之山青崔嵬隱居舊隠山之隈千年土鼎為誰出
深崖古像松聲哀鴻飛天上爪在雪過者莫睨君能來
想當月斧乍揮霍奔走屬役皆仙才卷藏瀛海歸一粟
顧盼瞬息生風雷森然幻有啓神界白日照耀金銀臺
昔聞使者兹入海樓船煙霧何時迴君其置此勿復念
少須碧水揚黃埃九重蠖濩陛下聖方士未易誇蓬萊
琳宮貝闕長望幸天高海闊心悠哉
陽山昱上人訪予吳門寓舍求為湘竹詩予辭
以未見竹上人不遠六十里自山中舁其竹而
來好事有如此者欣然為賦長句
道人來自陽山麓手攜舊種千竿竹小裁方斛不盈尺
中有瀟湘江一曲未信天工能爾竒不知地脈從誰縮
晴忩翛翛散烟霧眼底森然立羣玉豈期我乃累此君
蒙犯風埃走塵俗故山方遠重愁絶新句未成慙迫促
黃岡之産大中椽政用材美刳其腹願言保此終天年
歲莫山中伴幽獨
杭州送兒姪歸里
空江月滿潮聲怒二兒勇踏潮頭去故園天末渺予懷
夢中識汝歸時路起向江樓遙望汝江上青楓正霜露
凉風颯颯吹汝急櫓搖背指龍山渡翩然一葉舞中流
嗟汝童心得無懼自我西游歴三紀舉目交朋半新故
下車相揖何紛紛白頭朝士猶徒步玄都觀裏舊桃花
見我重來能幾度緬思疇昔仍念汝倚徙闌干日將暮
前潮方斷後潮續層波複浪無重數魚龍出沒相後先
疾雷槌山雨如注隔岸峯巒空復多沙際冥茫但烟霧
計程知汝已登陸息肩弛擔今何處明朝過我三釡山
能勿徘徊起哀暮近聞旱魃肆為虐殺吾手植千株樹
且須為我語比隣莫遣牛羊上丘墓
題松溪圖
獨騎瘦馬走赤日忽對畫圖雙眼明想見高人茅屋底
石牀卧聽松風聲秋風漸高霜露白松根茯苓已堪食
欝紆遲暮祗自憐卷圖還客三歎息
題周鍊師雲崖圖
我本山中牧羊客偶然失脚紅塵陌矯首丹崖不可攀
但見層空暮雲碧樓居仙人元不死天長地久無消息
騎麟翳鳳者為誰道上相逢不相識披圖示我舊游處
流水桃花尚春色為言白石久已爛茯苓無復成琥珀
忽然長揖不肯住飄若流星去無迹若為握手賦歸來
永與人間風雨隔
贈熊天瑞先輩
熊君南州山澤臞敝衣不滿六尺軀年丁七十氣尚粗
撥棄舟楫違江湖塵埃掠面冰生鬚北走梁宋至皇都
舉頭仰瞻天子居姓名無由達公車何王之門無長裾
君惟抱瑟王好竽寒風蕭蕭雪塞廬退從諸生詠唐虞
詩成篝燈手自書字如凍蠅密復疎食可無肉出無驢
為我蹝履來于于曰予其歸無所須一言用比明月珠
我方守官橛株拘嗒然忘言據槁梧童子穰穰環座隅
笑我腹笥太空虚感君遠來增歎吁愛莫助之將何如
翰林主人揭大夫與君少若同隊魚巖棲穴處多其徒
君歸而求宜有餘長歌鼓缶聲嗚嗚青天自高雲自孤
番昜周節士歌
周君生長番君里長身俁俁鬚仍美師張先生業孔氏
夏螢冬雪頻繼晷先生愛君不骪骳君謂先生我知已
遭時戰伐多瘡痏賊衆乘之作姦軌郡檄先生俾一洗
先生慷慨為之起曰彼蚩蚩聚蜂蟻兇渠本我家奴爾
我將笞之用折箠披其角毛脱距觜奴挾兵來速如鬼
反噬其主先生死先生諸子俱幼稚周君聞之失箸匕
曰古復讐蓋有禮師長之讐視兄弟我今必也書于士
走告郡府伏以俟府公義之弗敢止授以殳斨與弧矢
或云彼衆我無幾盡募援兵為表裏君奮不顧行益駛
賈勇直前無與比賊窮擲金計何詭得金失賊墮其餌
亟取貪夫尸諸市士氣復振賊乃靡追奔逐北劘賊壘
迅雷不及掩其耳一栅既覆衆栅毁生致賊奴洎妻子
刌其心肺獻俎几告于先生辭亹亹凱旋公庭旗旖旎
散遣部伍歸耘耔天戈耀日方南指郡將效死弗拜跪
周君堂堂衆所恃人咸謂君今可仕細書降表僅尺紙
大哉公侯小刺史君言我本不獲已出為吾師刷讐恥
罪人已得賊已弭東村西落無荆杞不義富貴寧飲水
公毋多談且休矣閉門高卧肉生脾白駒空谷餘四紀
歿葬金潭有廟祀鄉人歲時擊羊豕子暾來與胄子齒
踵門泣涕言如此嗟君壯節甚竒偉播兹歌詩侑哀誄
送李憲使赴燕南分題得烏飛曲
臺中樹枝上烏無數當年元只為公來今日從公却飛
去趙北際燕南垂道傍綠樹多好枝公之所憩烏所依
公毋亟行烏勿飛問公此去何時歸上林春深樹如織
公歸但聽烏消息
贈夏德頌
夏君懷抱何磊落卜居不肯依城郭丙舍新開近墓田
雪柏霜松翳丘壑一朝興來不可遏萬里黃塵走京洛
叩門遺我尺素書儷玉駢珠相照灼為言家世本臞儒
餘力惟知事畊鑿窮年甘與鹿豕遊敢希鴻鵠翔寥廓
秪今遠來亦有意求詩元不求官爵華星秋月幸分輝
持向山家慰蕭索我聞君言重太息感君望我殊不薄
清時雜遝富才彦笞鳳鞭鸞趍館閣揮毫成風墨成雨
瑞錦披張分製作一言引重力千鈞青雲驥尾端堪託
顧我方為句讀師掇拾殘編味糟粕坐隅童子日呶呶
平生雅意渾銷鑠奚暇清吟發天巧剪紅刻紫供嘲謔
君歸卉木尚餘春况值新篁初解籜傳家有書故可讀
有石可眠泉可酌大勝山人來索價低頭欲就微官縛
我雖齷齪坐無氊有客如此良不惡戲拈筆管和竈煤
為君聊賦山中樂
風樹唫為李生作
返照入深林牛羊在丘壟風吹白楊樹葉葉各自動如
何當此時孤子萬里歸有琴未成聲遽欲絃吾詩吾懶
言詩子姑去抱琴聽子風中樹
題錢舜舉畫
鳥雀鷹鸇皆羽族強之食乃弱之肉兩雀亦分弱與強
一遭搏噬一高翔畫師描貌勞意匠詩人見畫齊惆悵
人間萬事無不然雞蟲得失安足言
題李氏白石山房
名山秀出鄱江曲上有立石如立玉尚書履聲忽已遠
隱者新居在盤谷花開鳥鳴春晝永白雲重重養喬木
夫君亦復稱其家有書能藏且能讀露鈔雪纂久愈富
何啻鄴侯三萬軸山靈翕霍謹呵護夜半虹光發深屋
引泉天井助芳潤大勝吳儂飲山渌我欲從之不可到
細字長書俄滿幅毫分縷析極根柢大義森然見條目
鄙人媿莫知所對叩請安得留更僕頗聞石洞閟遺音
龍門餘韻須君續臨風傾詠寄綢繆衰朽終期挹膏馥
題張清夫心遠堂
吾聞古來賢達士不擇山林與朝市百年塵甕兩醯雞
鵬鷃逍遙俱可爾夫君平生瀟洒意俯睨軒裳猶敝屣
翩然一舸鱸魚鄉歸來不待秋風起忘言兀兀坐終日
天地古今齊一指但見山高湖水深青螺蕩漾銀杯裏
柴桑之人去我久風味何妨略相似神交冥寞雲海長
目送歸鴻眇千里
題醉歌圖
翰林主人天上來布帆不為鱸魚開江湖渺渺天一色
朝光暮色相徘徊昔賢心賞餘勝處秪有水竹無亭臺
碑材久已沒荆棘屐齒不復留莓苔後來視今猶視昔
今我不樂胡為哉太官馬湩遠莫致鄰翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬萊迴觀方内海一粟醯雞塵甕何喧豗
黃冠秘監太狂態騎鯨供奉非仙才揮毫政要真學士
鋒車流水行相催瑤池曲宴多雨露歸歟酌彼黃金罍
七言律詩
送孫君文判官
笑語匆匆似夢中衣裳俄復判西風殘蟬落日那堪别
瘦馬長途喜未窮歲事已空南畆稼歸期應老故山桐
興來尚有平生棹載酒何時覓釣翁
感舊
華屋山丘不可期峴峯依舊綠参差空懷下榻延徐孺
無復乘舟訪戴逵日暮更聞隣舍笛歲寒賴有角弓詩
舊遊寂寞成今古冷石秋花處處悲
鳳凰山
滄海桑田事渺茫行逢遺老色凄凉為言故國遊麋鹿
漫指空山號鳳凰春盡綠莎迷贊遒雨多蒼薺上宮牆
遙知汴水東流畔更有平無與夕陽
開元宮
誰使藏舟一夕移紅樓翠幕未全非曾聞帝子乘鸞去
疑有仙人化鶴歸煙逕月明瑤草歇石壇露冷碧桃稀
赤闌橋畔多時立閒看楊花作雪飛
早起
漠漠晴簷散薄雲獨搔短髮立清晨春風入樹無行迹
曉月窺簾欲近人旋覺新吟隨夢寐不知清霧濕衣巾
何人正踏長安陌想見看花拂面塵
寄陳君采
江淹文采碧雲消潘岳才華玉樹彫後爾千年開捷鑰
森然作者見風標琪花夕日輝相並金匱名山路未遙
賸欲傾心數還往高期無使竟蕭條
次韻答吳正傳
諸老彫零半九原後來英發見蒼然高標能復居人下
緩步猶須出我前天馬為誰生月窟仙禽有日到芝田
論心待取同傾蓋可使空回雪夜船
寄葉審言
千里相思黃葉初喜傳消息慰離居姓名漫入山公啓
懷袖元無賈誼書已分畊芸供賦斂胡令汲引到樵漁
臨歧躑躅頻回首風雨蕭蕭鴈正疎
獨立
數盡飛花一愴然壯心迢逓夕雲邊十年人事空流水
二月風光已杜鵑過眼青春寧復得汚人黃土絶堪憐
故園尚有平生約可使蒼苔到石田
即事
南陌東阡草色齊愔愔門巷客來稀受風燕子輕相逐
著雨楊花濕更飛綠樹無言春又盡紅塵如霧手頻揮
浮生莽莽吾何計獨立香雲竟落暉
予與劉君師魯為文字交十有四年而固未嘗
相識也兹過武林偶遂良覿有喜而賦
邂逅神交十載餘青楓落月幾愁予何言此日同傾蓋
勝讀平生未見書天上玉堂容可到山中金匱得長虚
故多餘事宜商略可待秋風怨索居
九日
獨立憑高發興新霜清露白復佳辰綠樽到手不解醉
黃花滿頭應笑人檮邊老僧幽期失巖南(闕)新句頻
秋犬此日併回首鵝鴈寄書愁未因
次韻山南先生遣興(二首)
稍覺春風入剪裁更無魂夢到塵埃苔枝自送黃昏影
寶篆頻銷白晝灰世態漸應隨日别老懷可復向人開
擁爐坐聽蕭蕭雪載酒攜琴也莫來
蒲團兀坐久忘機何暇重尋是與非老鴈長雲天渺渺
晚花寒蝶思依依起看丹竈春無恙欲試青鞋雪未晞
鵬鷃逍遥端可耳玉堂何必媿柴扉
寄仇仁父先生
一官十載尚沉淪門巷蕭蕭白屋貧自有陶公為社友
從呼杜老作詩人兒曹故復輕前輩儁步誰當出後塵
招隱詩成無處寄莫雲凝碧坐愁神
寄朱十八丈判官
金榜凄凉已十年風流文采故依然香山老去誰同社
栗里歸來尚有田懷古坐看西日落得春寧問北枝偏
清泉白石多深趣千載心期入近篇
寄朱仲山
異縣關心朔鴈飛酒燈棋雨計頻違寄書全覺嵇康懶
入夢多疑李白非黃葉閉門方寂寂碧雲回首故依依
相逢賴有梅花約試蹋東風走翠微
寄友人
繫舟一别雲水鄉暮川葭菼空蒼蒼漳濱卧病它年憶
渭北題詩春日長蕪菁作花已爛漫楊柳飛絮苦顛狂
聞道茯苓已堪斸遲子青鞋經澗岡
夏日漫書
枕上初殘柏子香鳥聲簾外已斜陽碧山過雨晴逾好
綠樹無風晚自凉芳歲背人成荏苒好詩和夢落蒼茫
求羊何不來三徑門掩殘書滿石牀
逢葉伯幾
水煙沙雨送歸航楓葉蘆花已十霜瑤曲天風春夢遠
墨池秋草故遊荒碧峯又是新迴鴈白石依然舊化羊
一笑相逢却成别暮雲千里思茫茫
宿賈氏山房
暝色蒼茫赴遠岑獨追燈火下荒潯寒沙細水通幽徑
脩竹高楠走翠陰草草悲歡中夜語悠悠醒醉百年心
石霜煙月寒無寐坐聽疎鐘出二林
送友人之京
偶緣送遠接清遊煙雨東城晚樹幽離别自應多感慨
笑談未害各風流百年芳草頻頻合萬事孤雲故故浮
大華黃河入回首春風愁絶李膺舟
答友人
芝掌峰前一杯酒别離歲晚逓相望野梅如雪遙入眼
曉鴈連天寒呌霜閉門窮巷燈火冷回首蒼山雲樹長
幾時抱被却同宿愧爾詩筒遠送將
憶友人
無復高談慰索居壯心零落竟何如人間漫有金臺夢
身後誰傳玉枕書半畆蒼苔埋璧地一聲白雪斷絃初
芙蓉峯下聞吹笛淚滴春天草木疎
哭李無逸
青春未受二毛侵談笑俄聞變古今千日却醒徒有望
九原莫作遂何心平生欠荷劉伶鍤此夜誰彈子敬琴
水樂亭西煙草碧舊遊回首重沾襟
過烏傷墓
丹青像設始何年翁仲遺墟自古傳時有北人來下馬
不知秦樹幾啼鵑牧童解指看碑路野衲分畊祭墓田
回首長安西日外茂陵松柏正蒼煙
雜興(三首)
昔從六客堂前客共買何山渡口船杉松夾道得古寺
風雨漫山連杜鵑憶别老僧如昨日待分幽事及他年
春江正綠不能去勝踐蕭條秪可憐
幾回擬作送春詩出戸春風去不知葉底孤花猶入眼
竹根穉筍欲過眉久抛書卷都如夢閒看香煙偶似癡
寄語平生張仲蔚一歡相屬竟何期
劉生去滌相如器朱子新裁賈誼書百代風流今視昔
十年懷抱我憐渠故應曾對談諧樂也復能容禮法疎
風雨瀟瀟守環堵秪今可望故人車
山中夜歸
漫山松葉行逕迷獨穿犖确幽步遲驚風低草山虎過
寒月掛樹天星垂泉鳴荒冡夜牢落露洗青林光陸離
茅簷抱膝者誰子歌闋飯牛聲正悲
旅夜
歴歴飛螢度眼明獨搘高枕數殘更薄遊已倦新彈鋏
舊業猶餘未棄檠一雨送晴初月色百蟲專夜故秋聲
情知三十非年少已覺人間有後生
三月三日西湖舟中
黃塵奔走媿平生對客猶稱舊姓名此事正堪三太息
秪今忍負四難并放舟乍落空濛境送酒元無窈窕聲
金谷蘭亭嗟已矣不妨時暫濯吾纓
金陵天津橋
五雲零落渺天涯陳迹蒼茫日自斜畫角已吹邊塞曲
紅藍新長内園花可憐遺老埋黃壤曾倚春風望翠華
好在北山猿與鶴依然同住舊煙霞
送人歸豫章
已覺棲遲懶曳裾可能為我強躊躇一帆秋色紅塵外
千里江關白鴈初建業水清誰共飲潯陽潮斷定無書
黃金未盡朱顔在笑種桃花學隱居
哭陳茂卿
多病文園鬢未霜可人風味故難忘豈期夜壑舟無定
竟使春天草不芳賣藥幾時來海上遺文須我訪襄陽
誰憐後死仍漂泊雲白山青自故鄉
宣城客中偶書
眼看春霄擁勝流漂零回首媿沙鷗黃塵烏帽知誰為
白飯青芻復此留未必嵇康能作吏何妨李廣不封侯
敬亭雲鳥知無恙欵段惟須逐俊遊
梳頭得白髮
偶逐飛雲别磵岡解纓聊爾濯滄浪襟懷久已無山水
客鬢誰令有雪霜未必丹砂真却老(闕)首更為郎
前修未遠斯文在努力無愁歧路長
送韶父先生遊京
不到南徐三十春好將夢寐弔遺民(闕)知往古(闕)流水
秪想重來是後身棹響官河風色暮雲離野服鬢毛新
舊遊偶失扶桑路煩向滄江一問津
山南先生挽詩
仰驚喬嶽失嶙峋千載風流可復聞鼎有丹砂輕縣令
嚢無薏苡詫將軍苧袍歲月孤青簡石室文章閟白雲
淚盡侯芭悲獨立短衣高馬秪紛紛
喜方韶父先生至兼懷山南先生
夢覺秋宵失薜蘿尚煩青簡慰蹉跎山中舊别期猶在
歲晚相逢感易多華表神仙成寂寞靈光風雨見嵳峩
百年珍重斯文寄趼足脩程可柰何
韶父先生有詩復次韻以和
兩翁故復可憐人傾蓋長安四十春華屋山丘如隔日
夜牀風雨得彌旬書籖藥裹仍仍在橘刺藤梢一一新
漫寫餘哀寄冥漠大荒誰見下麒麟
寄張如心
謬羨侏儒飽一嚢舊遊搔首獨凄凉連天斷鴈初沈日
匝地寒花欲有霜聞道為郎須白髮未殊高枕待黃梁
紅顔好在張公子坐聽松風春晝長
送王傅朋靜江教授二首
丞相威名震百蠻蕭條異代得吾賢宦遊忽過三湘去
家學應令四海傳北望犬牙連上國夜占鶉尾直中天
炎風朔雪皆王土未覺青春雨露偏
碧蓮峰下駐飛驂風土遙知久自諳會有新書禆禹貢
坐聞舊俗化周南深篁盡日迷山鬼毒草無時起瘴嵐
珍重斯文強飡飯漫誇丹荔與黃柑
送揚州傅學正
全淮控制列城遙尚想青春虎豹驕一日江山走珠玉
萬家燈火沸笙簫喜逢才俊登文署好頌升平答聖朝
芍藥瓊花兒女事可緣風月逗華鑣
余山
春雲牢落鴈無聲沙岸參差石有稜雙屐漫窮芳草逕
一龕長愧白頭僧晴濤閃閃翻孤日山木昏昏卷翠藤
後夜清風滿遙念夢遊空指上方燈
龍潭山
二月清江照眼明避風舟檝滿迴汀斷雲挾雨時時黑
密葉藏花樹樹青習隱未成陶令賦行歌聊共屈原醒
碧潭光景無消息坐看魚兒點翠萍
遣興
青雲如夢慨平生白髮驚春忽數莖漸覺交遊隨日别
強知顔色逐人行百年松檟誰能去五畆煙霞故可耕
妄念掃除渾欲盡少游何得尚相輕
次韻方子踐觀潮
潮生潮落有時休朝暮吳兒幾白頭被髮祗誇迎駭浪
側身寧解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
次韻子踐秋社歸巖南
久悟清都是夢中未嫌短褐任飛蓬時情冉冉心如醉
世議紛紛耳欲聾會種枌榆依漢社共談禾稼續豳風
蹉跎偶負平生約已復人間歲一終
杭州寄里中一二同志
故山有路去無從燈火關心夢不通浪走紅塵真自笑
舊遊白社竟誰同胷中好貯千巖秀眼底徐觀萬馬空
風雨未休鴻鴈斷此懷渺渺故難窮
客樓雨中
江城飄泊動經年盡日高樓閱過船睡起小忩初聽雨
岸旁垂柳已生煙坐抛歲月今如此每望雲山欲泫然
尚喜游從得諸彦時將樂事寄新篇
次韻答蔣春卿
不謂紅塵拂面時軒然談笑一舒眉晴風石鼎浮花乳
夜雨春盤冷碧絲握手遽成三宿戀論心那覺十年遲
酒船漁網歸無計未必山前白鷺知
送楊山長歸錢塘
百里鄉心海鴈飛三年官况野鷗知兒童早已占歸信
弟子應能頌去思茅屋荒田春草草杏花深巷雨絲絲
人生適意須行樂駟馬高車恐未遲
章德懋同登車蓋山
城南日日望蘇灣碧樹童童蓋一山何意茲辰成邂逅
與君攜手共躋攀鈎衣亂石通高步着面和風啓醉顔
尚愛銘碑多楷則俗書且勿鬭妖&KR0570;
重遊毗山
十載重來思惘然勝遊邂逅一開顔高林有色煙雲淨
曲逕無香草樹閑漫遣金樽催白日絶憐紅粉涴青山
南朝舊迹今誰記腸斷風流不可攀
湖州遇葉士心因寄郭祥卿架閣
謝公城下蹋春暉最憶東園夜不歸落月清樽波㶑㶑
高花銀燭霧霏霏未愁強醉羅衣濕政恐重來燕麥稀
大地風濤竟如料九霄一鵠看横飛
大卿牟公挽詩(二首)
雲光一夕失崔嵬多上相逢淚雨推夾道共看丹旐去
遺民猶憶繡衣來蕭蕭悲吹蘋花冷渺渺鄉山杜宇哀
哭盡貞元舊朝士臨歧無語重徘徊
後生無復望儀刑青史徒煩列姓名窮有遺文成鉅冡
死無新爵上銘旌瓜田方任蓬蒿沒玉樹偏依雨露生
舊笏滿牀知未墜翰林風月向來清
次韻牟主簿南湖客中
遙望仙橈度碧湖翩然高興不枝梧也知白髮行相待
無奈青山不受呼過眼光風殊獵獵霑衣多露已塗塗
相逢幸及南枝好一笑聊須引百壺
次韻姚子敬教授筠菴别業
故園煙樹渺江關長愧求閒未得閒客路獨愁黃葉下
高人正在白雲間(闕)隣儻遂容依止載酒終期共往還
未害看山仍拄笏一竿付我釣滄灣
次韻别程晉輔教授
落拓江湖久不歸相逢還及試春衣忽聞煙際蘭橈動
誰共花前玉斝飛青眼故多知已在黑頭未覺壯心違
赤霄孔翠吾何望喔喔隣雞爾自肥
花信
已覺尋芳去較遲千林紅紫想紛披幾經夜雨能無恙
試問春風竟不知斜日游蜂應有夢野亭立馬已多時
殷勤却是江南客曾擘冰霜寄一枝
草意
澹煙斜照舊離離吐漫芳心欲向譙可是忘憂能自得
若教指佞定無私東風江上何人識南國春來有夢知
留取青青承雨露术應紅紫浪相疑
闕下口號
遹駿先猷在作人忝陪多士奉明綸端闈乍啓清光近
臚句高傳茂典新奎璧照臨回景運風雷鼓舞契昌辰
不才何以酬天造徒詠菁莪樂至仁
賜第後歸謁郡府承為置宴口號
拜賜纔霑雨露香又驚盛典出黃堂鳴騶合遝迂千騎
坐席雍容累百觴他日同鄉修故事不才終古被餘光
承宣得意逢明牧諸彦能無共激揚
郡廳宴集之明日鄉先生復為置酒重述口號
去年此日宴瓊林雨露光華映古今稱慶謬承賓禮重
徼榮彌覺主恩深少須天詔從容至坐看宮花取次簪
千載斯文寄來哲可應外物累初心
北山歸路呈古心師兼簡方外諸友
尋幽偶向靈源宿却過雲關望翠微初日映空千樹立
驚風遶磵百泉飛舊題歲月人頻異乍别烟霞路易非
幸有潘郎遺事在何時一鉢去如歸
喜趙繼道至有懷陳君采
匆匆聚散定何常耿耿心期故未忘草木關情人事異
雲霄迴首路岐長交游歴落銀河隔製作紛綸瑞錦張
為語何時共傾倒秋床風露已生凉
寄曹子訥于壽道二同年
憶同鵠立簉天關清漏無聲虎豹閑黃榜未開齊望拜
紫衣高唱遽分班已驚恩出尋常表更羨身居季孟間
海國鄰疆幸無遠可容接武向蓬山
寄别宋推官
目斷仙帆去莫從翩然心逐北飛鴻未忘綠幕追遊盛
况忝黃堂禮數崇南國幾人歌召伯漢廷有日相于公
悠悠聚散何堪計趨走終期出下風
送姜學錄
短褐蕭條兩鬢蒼逢人猶解說春坊雲霄有路新推轂
風月傳家舊佩嚢此去官曹雖冷落不妨門戸暫輝光
况聞寮友多華胄休暇過從樂未央
送鹽官傅都目
春風匹馬去翩翩老佐名州鬢未班遙數驛程知到日
坐令官府靜如山河塘燈火機聲裏墟落鹽烟海氣間
歴歴舊遊如夢寐可容乘(闕)一追攀
送貢教授致仕歸里
宦情鄉思兩依依獨裹寒氊去若飛歲晏忍為千里别
林間驚見一人歸官河遠樹迎仙棹夕日暄風颺綵衣
漫使臨歧生悵望可容泉石借餘輝
陳山晚泊
一拄孤撑杳靄間人言此是客星山流風百世今誰嗣
應詔諸生故未還荒冡草深迂石路高齋月滿閟松關
窮年漫迹滄江上及此維舟獨厚顔
送三高祠陸主奉
垂虹古祠煙樹新昔賢高致久無聞畫圖想像空陳迹
譜諜流傳喜到君春水白鷗分座席寒泉秋菊薦爐熏
臨歧何限滄洲意目斷風帆天際雲
送陳推官之信州
三朝兩世掌絲綸異代仍瞻玉樹新尚喜傳家餘宦譜
又聞議獄用儒臣中年離别情何限南渡風流迹未陳
遙想郡齋多暇日肯憐州縣正勞人
送胡古愚兼簡道傳博士
坐擁臯比十載餘忽聞飛鶚上公車此行未可輕投筆
隨處猶須小曳裾燈火尚慙餘事在雲霄轉覺故人疎
為言留滯今頭白無用諸公薦子虚
送淮海書院丘山長
遙望官河駐綵橈春深絳帳不蕭條已驚雨露恩光厚
還喜山川物色饒盡日樓臺人載酒隔江燈火夜吹簫
定知館下多才彦政樂風雩對一瓢
留别錢翼之
矯首清標二十霜白頭傾蓋鄭公鄉忘形肯厭追遊數
借潤頻飛翰墨香世態浮雲看不定别情流水去方長
杏花時節霏霏雨誰共春風舉一觴
諸暨休日偶書
一室蕭然似冷官更無車馬駐江干天清不斷絲絲雨
春淺猶生陣陣寒公事痴兒何日了雲山圖畫要人看
輕風正滿微黃柳誰與相從試凭欄
湖心寺夜坐
蕭蕭凉月滿池臺水檻風櫺四面開一柱殘燈何熠煜
半簷衰柳故崔嵬謬持微禄知無補未謝餘緣得重來
塵土馬蹄何日事可容良夜廢銜杯
次韻答徐文蔚
一别溪頭十五春歸來烏帽尚黃塵故應用意﨑嶇外
未忍忘情寂寞濱圖畫雲臺非我事掛冠神武獨何人
也知州縣徒勞耳相見空慙白髮新
送顧仁甫上計京師
憶昔曾隨計吏行浮湛州縣竟何成凉風嫋嫋仙舟去
夕日依依魏闕情金匱故藏多鉅典石渠高論盡鴻生
棲身朱墨非君事早晚公車上姓名
送沙彦文架閣分題得西山
憶昔寒江破浪歸西山迴首落烟霏忍逢朝士登舟去
如望仙人拔宅飛游戲何妨依綠水追趨早已到黃扉
公餘若過滕王閣為捲朱簾挹翠微
題金明宴遊圖
危樓縹緲碧波中曲檻方櫺面面通雲氣傍花如欲雨
柳絲垂地不驚風千年華表人非是九奏鈞天樂未終
更有殘山并剰水煩君迴首六橋東
上巖寺訪一公
曉色微茫尚帶星脩蹊犖确斷人行獨支瘦竹身猶徤
高入重雲地忽平落月正當山缺處細泉頻作雨來聲
上方燈火青林曲隠隠疎鐘一再鳴
寄題高遠樓
聞道危樓架泬寥樓前物色不蕭條忩臨謝傅祠邊樹
門對曹娥渡口潮解使詩人爭應接也知老子極風標
倦游已忘山陰路勝餞仍須折簡招
題東柯谷圖
長松密竹翠交加洞府新開碧海涯石上仙人留足跡
春深磵水出桃花流傳圖畫來千里生長兒孫只一家
目斷飛鴻那可到舊遊空指赤城霞
聞趙繼清調安陸縣尹
慈恩塔上墨猶鮮一别重來十七年相見都門驚判袂
又聞澤國去鳴絃素衣久出風塵外青瑣行依雨露邊
跂馬望君先數日縣花雖好莫留連
送畢縣尹
歸途環佩曉珊珊白日青天映羽翰疑是省親辭太學
驚聞出宰用郎官花迎墨綬春光暮風引仙舟海色寒
想見捧觴仍綵戲鄉人爭作錦衣看
題雪竇妙高臺
偶為清遊宿梵宮凌晨試上最高峯水翻雪色寒猶落
雲掩丹光遠更重舊有一僧能跨虎近聞三洞盡藏龍
下方車馬應難到烟際唯聽日暮鐘
題觀海圖
昔年解纜岑江上初日團團水底紅鼉吼忽搖千尺浪
鷁飛仍挾半帆風遙看島嶼如星散祗謂神仙有路通
及此棲身萬人海舊游却在畫圖中
次韻題劉氏石壁精舍
佳城杳杳隔千峰精舍寥寥一徑通夜靜寒泉猶映月
秋深老樹不驚風舊題尚喜苔碑在高卧無令蕙帳空
我已倦游今白髮有山如此願長終
送葉仲輿巡檢
重著儒冠望帝鄉翩然一舸犯晨霜秋來鬢髮依前黑
日射河流徹底黃此去乘槎湏有路可容執戟更為郎
絲綸閣下多知已握手應分滿袖香
和外舅主簿公自為挽詩
五十年前馬上飛青春如水去難追一從玉樹歌殘後
數到黃粱夢覺時李賀元無樓可記劉伶漫有鍤相隨
少須海上蟠桃熟歸簉仙班恐未遲
留别一公琳公
浪走紅塵髩已絲此身端合老巖扉興來復舉山陰棹
别去仍留海上衣夜聽泉聲如雨落晴看天末有雲歸
浮萍飛絮何時定空使詩人賦式微
送趙繼清潮州推官
相國南遷有故居理官高選出新除承恩特與金魚袋
訪舊爭迎駟馬車春入圜扉庭草暗天低驛路嶺梅疎
鳳池不隔同年面歸及梅花鴈影初
送傅汝礪之安南
南徼車書路不遙秋風使節下青霄頗聞僚佐登才彦
應有文章達教條日照樓船江水活天低銅柱瘴雲消
歸時嶺上梅花發想見詩嚢未寂寥
送式公歸高麗
一錫凌空海上飛星河蕩漾宿雲披頗驚遼鶴歸來晚
正值驪龍睡覺時百尺珊瑚無地種六花薝蔔任風吹
高秋蘭若烟波外此樂應須久自知
題甯節婦詩卷
春旗柳色映門閭華扁新題節婦居作傳小裁青竹簡
疏封近降紫泥書河壖松柏風烟外階戺芝蘭雨露初
三釡及親殊未晚花前何日奉安輿
送孔御史歸曲阜
清流共喜聚羣賢新渥時聞下九天東觀紬書何日了
中丞遺笏要人傳過家莫久依林廟封事先須徹御筵
千載斯文寄來哲臨分握手重懸懸
送龍南歐陽縣尹
絲綸閣下半同袍獨上南船去莫招出宰不嫌官俸薄
過家未覺驛程遙長溪白石晴雷轉深洞黃茅毒霧消
想見行春有佳句坐令遠俗變風謠
送謝仲連小鹿巡檢
而翁許史舊家聲遺子黃金不滿籝坐擁齋爐驚歲晏
出乘邊障屬時清遊山定復多新句飲酒何妨得老兵
媿我白頭官尚冷夜深仍對讀書檠
送烏編修代祀海岳南鎮兼簡明善隱君
承明退直馬如龍將指祠庭禮數崇岳色非烟生近甸
川靈藏器出幽宮周原共識皇華使禹穴誰陪太史公
亦見安陽韓處士為言客髩已秋蓬
贈黃資深
凉風蕭蕭吹敝裘三年小作周南留相逢傾盖盡青眼
肯抱遺經空白頭捧檄定知毛義喜著書非有虞卿愁
春秋次事待公等莫戀寒氊成久遊
題張武定公死事詩卷後
古稱馬革裹尸還祗有空言世共傳一死如公良偉甚
百年遺廟獨巍然要從身後觀餘烈試聽軍中奏凱還
文武衣冠方迭起後先奕葉更綿綿
題王君冕同年芳潤亭
花縣歸來晝寂寥終南山翠湧亭臯林深未覺蘭蓀變
天遠何妨雨露高此去溉根須食實誰分賸馥與殘膏
行看小試揮毫手香霧霏霏滴鳳毛
題丁文苑同年哀詞後
自别瓊林雨露邊江湖目斷繡衣前禹門尚想龍初化
遼海驚聞鶴已仙烈日秋霜空耿耿重山宿草正芊芊
不才後死知何用坐對諸郎獨泫然
送尉彦誠道州經歴
一别垂垂四十年朔風吹鬢兩蒼然寒氊久坐歸何日
上幕初登望若仙莫使催科書下考盛談名理繼前賢
春生馬首逢迴鴈併寫相思入近篇
送陳季和
高齋燈火正蕭條忽溯天風上泬寥共喜彈冠如貢禹
豈期投筆學班超時清桴鼓元無用歲晚弓旌倘見招
雪後江南春水活重來莫厭驛程遙
送陳君歸江西
咫尺清光近玉除姓名何不達公車也知賈傅今無策
猶幸虞卿舊有書江上歸帆隨去鴈年來旅食厭騎驢
諸公正索山人價能勿相招學隱居
送張良卿學士之淮南
坐厭流塵拂面紅行攜凉月下青空三千里外揚州鶴
四十年前御史驄先廟鐵衣猶挂壁兒郎玉帳已生風
貞元朝士今無幾歸及花時一笑同
次韻蘇侍郎平村暮歸
中臺多暇獨儀曹退食歸來路不遙扶老未須蒼玉杖
行春聊過赤闌橋揮毫風雨傾三峽聽履星辰接九霄
媿我白頭方倚席敢將巴曲和仙韶
送尚子正理問
上相分臨控列州理官高選用儒流風生使節聲華舊
地近台垣寵數優南土政平多暇日西山氣爽入新秋
公餘若過滕王閣煩為題詩在上頭
送蘇伯修憲使
久參法從侍凝旒忽擁幨軺按列州太史山川皆熟路
淮南草木自生秋遙瞻龍節辭中禁尚想鼇峯接儁游
樗散鄭虔無所用幸搜巖壑副旁求
送王止善檢挍
官無失政吏無私鈎挍寧煩事細微遙想名曹多暇日
不妨高詠發清暉潮生江上仙舟迥春到湖邊驛使稀
送盡北來南去客石田茅屋幾時歸
送高唐李知州
來登延閣預時髦出守名州領教條已羨漢儒知吏事
要觀齊俗變風謠雙旌前路方迢逓八座家聲未寂寥
此去行須歸報政鳴珂幾日造昕朝
送傅汝礪廣州教授
恥學山人赴辟書勇隨使者駕軺車横經久合居高座
上冢應須過舊廬黑夜文星南斗外青冥鵬路北風初
來期莫落梅花後待詔先生席正虚
送劉遂初修撰
近聞退直自承明忽報揚鑣出鳳城未老已嫌金帶重
暫歸不著繡衣行故人尚作瀛州客歲晚無忘魏闕情
臨别贈言聊復爾誰能持酒勸公榮
送于指揮歸密州
故山東望路何長遠奉靈輀返壽藏予告公朝存舊典
疏封泉壤發幽光總戎行復開油幕儤直仍須赴玉堂
它日過家如上冡歲寒松柏正蒼蒼
書巢張君挽章
歲晚巢居寄一枝上林無樹可相依不隨葉縣飛鳬去
竟作遼東化鶴歸架上牙籖書在否門前珠履客來稀
春江如箭船如馬忍見舟旗颺落暉
題莫氏山莊圖
旋移小隱傍南峰遠有咸平處士風山態近人猶偃蹇
湖光無雨亦空濛行春杖屨時時到臨水軒忩面面通
别作新亭供戲劇青帘搖曳杏花中
次韻伯雨臘月八日雪中同登來鶴亭
興來欲泛山陰雪不奈舟膠野水凝朝士白頭愁獨步
仙人赤脚傲層冰招來盡是雞羣鶴趍附空慙驥尾蠅
夜久松龕同擁毳絶勝儤值有青綾
予與江陰何鼎叔鉉别三十六年乃相見於錢
塘感舊述情漫成四韻
月寒霜樹久相依春去風花各自飛遠信已隨潮水斷
故交渾若曉星稀綈袍可戀知誰在青鏡頻看歎昨非
正欲從君共傾倒莫言興盡便須歸
至大庚戌正月二十一日予與儒公禪師謁松
瀑真人于龍翔上方翰林鄧先生適至予為賦
詩四韻諸老皆屬和焉後三十一年是為至元
辛已正月二十三日過伯雨尊師之貞居無外
式公劉君衍卿不期而集輒追用前韻以紀一
時之高會云
廬山舊事誰能繼三十年前此會同偶爾共來今日雨
蕭然猶有古人風坐深遙對花如霧興盡徐歸月在空
仰止前修那堪作聊追餘響託無窮
送内史府孫知事還京
春風朱邸雪初消野宿貔貅靜不驕綠水芙蓉分上幕
青雲騕褭度輕軺龍庭會祭包茅貢豹尾宸居佩玉朝
下土微臣今老矣淹留敢望小山招
送史景福
十年相望各天涯上幕新開鬢未華日出公庭來鴈鶩
風生老筆動龍蛇蜀鄉路遠春多雨江國雲深樹有花
若見君家彭澤令為言且莫問桑麻
府判謝公挽章
換得朝衣不稱身勇辭新爵號遺民鍊成偃月爐中藥
閱遍銅駝陌上人魯國靈光俄委地謝家玉樹正傷春
忽聞舊唱貞元曲衰涕能無灑石麟
六月十二日上京翰林開院喜雨院長開府公
俾為詩以志之
雨浥鼇峰長綠苔佳辰良會玉堂開凉生薰殿宸居近
恩予官壺詔使來盡醉不愁騎馬滑新詩可待片雲催
作霖正爾須公等行見文星入上台
安南遣使入朝用故事奉贄納謁于翰林其歸
也上介黎括以贈言為請賦詩四韻以遺之
上聖敷文格遠人外藩修職用儒臣並馳使介踰丹徼
特設朝班覲紫宸炎海計程歸路永都亭燕餞寵光新
祗承德意勤宣布鼓舞鳶魚詠至仁
送徐志尹赴安鄉縣尹
自為從史直鑾坡幾見鄉山爛斧柯能事正宜參筆削
借才聊復試弦歌屈原故國蘭都長陶令公田秫最多
應笑衰翁苦留滯汗青無日欲如何
送陳元達代祠補怛洛迦山
天下名山小白花鯨波帖帖度仙槎函香祕宇祈靈貺
出節宸廷振使華殿榜舊誇韋誕筆錦衣重過買臣家
相門喬木殊無恙萬古清風碧海涯
次韻答胡古愚博士
麻衣草坐老仙翁曾及清時侈際逢行殿曉趨開豹尾
禁林秋宴出駞峯休官尚想英遊並愛客何嫌異味重
况乃東陽山水窟主張風月有詩宗
送李師曾蔣仲善赴春官
憶隨飛鶚上秋天夢斷慈恩四十年及此鬢毛俱秃盡
見君頭角共嶄然計偕已趣軺車動臚句行聽衛士傳
紫陌紅塵衣易化看花得意莫留連
七言絶句
寒食舟中
東風溪水碧漣漣溪上青蘿獨繫船正是落花寒食夜
水煙沙月又鳴鵑
哭御史王公(十首)
有人新自甬東來别後音書第一回欲問布帆無恙否
豈知塵世隔蓬萊
被髮胡為竟渡河由來魑魅喜人過不須待聽山陽笛
一曲箜篌哀思多
早歲棲身擬鳳池桑田為海已多時路人方為乘驄止
流水生涯遽可悲
玉堂政要謫仙人何意先成采石墳人物渺然時事異
漫今平地有青雲
金阜原頭草未生兒郎俄已去騎鯨黃泉會有相逢處
轉見人間母子情
掉頭東下苦匆匆徑挾羣仙入貝宮眼底珊瑚高百尺
釣竿吹折一絲風
膠液中流事可歎海雲飛雨失青天陸郎地下驚相見
應訝來遲二十年
孤兒思父母憐兒忍見銘旌獨返時畢竟江魚與螻蟻
世間何物最堪悲
楚客猶疑刻劒痕秋風已到孟嘗門殘潮落月天涯夜
剪紙誰招萬里魂
天吳罔象正縱横誰認鼇山頂上行海氣昏昏風雨惡
夢中無路弔先生
金陵客中送友人歸里
青陽河畔杜鵑啼歸路如弦定不迷應到故山叢桂裏
笑人騎馬學聽雞
有感二首
橘柚青黃照眼垂秋風籬落自紛披頗聞玉食登蠻果
不獨涪州有荔枝
漢室需材拔隱淪鼓刀屠狗正求伸可憐風雪南山下
未有他年射虎人
葉審言張子長同遊北山知者寺既歸復與子
長至赤松由小桃源登煉子山謁二皇君祠回
宿寶積觀賦絶句十首
天風吹我度崢嶸春著千巒滃滃青紫陌紅塵寧有此
十年空負北山靈
芙蓉峰下南朝寺水秀山明兩絶竒更向水窮山盡處
一菴高貯碧雲師
却問仙山去幾程白雲如簇近相迎直須不脱登山屐
行盡松聲與水聲
山中今是太平民尚與人間隔幾塵流水桃花三百曲
莫教重誤武陵人
偶看飛花逐水紅不知身過亂雲東回頭旋覺峰巒别
惟有青天面面同
雙鶴冲天歲月多至今香火壓嵳峩劉郎不是無兄弟
奈此丹雞白犬何
坐愛春泉響翠微玉花吹濕薜蘿衣何人為擘冰壺破
共看青天白練飛
削立城心雙白塔幾疑日月費撑支一朝頓在闌干底
始悟從來見處卑
遙憶仙華鶴髮翁清泉白石滿竒胸若為此日千峰頂
更試平生九節笻
一宿山中竟莫留可能長伴赤松遊殷勤好去張公子
休愛人間萬戸侯
避暑圖
一丘一壑古遺民十里清風不屬人閒對青山揮白羽
世間何物是紅塵
圍棋圖
有客圍棋洞口歸天荒地老已多時人言此客殊癡絶
畫裏看棋我更癡
陶學士驛舍圖
一笑相逢亦偶然浪將恩怨向人傳無端更被丹青汚
狼籍春風數百年
次韻章兄雨中
卧聽風水共喧喧起視青空白雨懸秪謂桑田可無恙
不知江勢欲吞天
茫茫平陸一尺水瑟瑟凉飇五月秋莫謂天公無皂白
誤將陰雨怨鳴鳩
故山回首杜鵑啼客舍誰憐寄一枝頼有四門章博士
不緣風雨廢談詩
春盡餘寒去却回江天五月未聞雷南風秪在浮雲外
彈折朱絃喚不來
草長故山懷獨往苔生今雨歎離居誰能共飲桃源酒
一醉千年不願餘
偈二首
久謂聲聞難作佛今知龍女解成男分明信有旁人分
五十三身第一參
息心無想成無記有見還同有相存不盡普賢殊勝行
隨方願啓一城門
松江舟中偶書(二首)
山房偶為故人留又領飛雲過别州白浪千花帆一葉
茫茫天地此生浮
移舟夜泊華亭縣却聽吳歌思渺然最憶澱山湖北寺
白雲堆裏看青天
青山白雲圖
十年失脚走紅塵忘却山中有白雲忽見畫圖疑是夢
冷花凉葉思紛紛
桃竹畫眉圖
說盡春愁貌不成翠深紅遠若為情江南有客頭空白
腸斷東風百囀聲
追和景傳新店客舍壁間韻
我夢方酣子遽醒絶絃可復要人聽梨花寒食東風惡
淚盡重山宿草青
灤陽邢君隠於藥市製芍藥芽代茗飲號曰瓊
芽先朝嘗以進御云
君家藥籠有新儲苦口時供茗飲須一味醍醐充佐使
從今合喚酪為奴
芳苗簇簇遍山阿珠蕾金芽未足多千載茶經有遺恨
吳儂元不過灤河
春風北苑鬭時新萬里函封效貢珍羨爾託根天尺五
不勞飛騎走紅塵
次韻虞閣學上京道中
欲去仍為一日留玉堂中夜有詞頭歸鞍曉逐南飛鴈
猶及西山半夜秋
題李早畫馬
平沙如雪草如烟想見春風士馬閒玉勒錦韉塵土化
畫圖流落尚人間
水僊圖
翛翛翠羽映鳴璫誰遣乘風過我傍歲晏高堂空四壁
一簾烟雨夢瀟湘
石節婦詩
伯也南征去不歸舅姑長慟小兒悲元戎奏徹鐃歌曲
來聽完州節婦詩
宣和畫木石
石邊古木尚青枝地老天荒石不知故國小臣誰在者
蒼梧落照不成悲
題高公畫竹木
木葉蕭蕭半欲空竹竿裊裊不成叢絶憐意匠經營處
都在風烟慘澹中
山水圖
老樹無陰石有稜亂山高下白雲層夢中猶識江南路
惟恨舟人喚不應
海月圖
憶曾夜叩潮音洞海闊天高月正中坐對畫圖如夢寐
六街塵土晝濛濛
送許參政歸武昌别業
九衢蕩蕩綠槐風旌旆搖搖馬首東惆悵鳳凰池上客
青天萬里一冥鴻
待漏東華霜滿靴掛冠神武意如何也知久歴中書考
若比汾陽恐未多
氈筆書題墨尚新杏花零落故園春一從今日公歸後
身到黃扉復幾人
曉日都門祖帳開路人嘖嘖歎賢哉東風無限新桃李
不敢煩公手自栽
片雲為雨出山時羣物欣欣各自私收斂神功去無迹
尋常草木竟何知
住近韓家晝錦堂不將牙纛詫同鄉翻嫌相國歸來日
腰下猶懸太守章
白袍鵠立漫紛紛遙聽車音共候門相見唯須飲醇酒
看山看水坐忘言
南游聊食武昌魚莫學騷人賦卜居天子若思真漢相
可云吾亦愛吾廬
五十人間富貴年山中道士早求仙石田茅屋歸無計
愁絶燈前老鄭虔
龍門尚想舊同遊藥籠深慚晚見收新築沙隄却何日
欲歸且復為公留
飲後示陳生
歲終博士不超遷便腹先生醉欲眠匡鼎若來猶自可
後堂無處著彭宣
題金德原所藏元暉小景
床頭書畫正縱横忽值今朝醉眼醒起向米家船上看
青山元是舊儀刑
題洪崖出遊圖
靈仙飛化事難言驢背春風度市門不到人間今已久
多應醉卧古藤根
贈寫真
自是清時翰墨流水邊林下莫淹留漢皇正在麒麟閣
欲畫將軍博陸侯
送傅梅溪遷任福州
往歲從君直禁林相於道義最情深公車承詔莊行日
莫怪頻頻酒屢斟
題王南谷大夫自作墨梅詩送傅君時教授南
歸
何遜揚州跡未陳染衣不是洛城塵毫端一綫陽和力
中有江南萬斛春
題宣和御畫
青城塵土晝濛濛百二山河一夕空收斂神功歸化筆
野花啼鳥尚春風
題陸山長柳州
簇簇春山紫翠圍瀰瀰烟水白鷗飛東被正作西湖長
一曲空慙賀監歸
題清鏡閣
投老歸來賀監船何時結屋鏡湖邊羨公高坐毗盧閣
萬水同波一月圓
題趙伯容鶴巢
平原公子去翩翩獨遡剛風直上天家近孤山春樹好
歸期莫落後千年
次韻答濟公(三首)
舊遊零落如星散坐對孤山似守株聽徹貞元供奉曲
羞將短髮照西湖
病須藥餌親丹竈老厭書帷徹絳紗幸有文殊來見問
更無天女散天花
白頭朝士方徒步欲過六橋愁路賖目斷紅雲花鳥上
樓居縹緲梵王家
桃源圖
山容慘慘將為雨雲氣垂垂欲傍花莫問前村何處覓
垂蘿盤石即吾家
瑤池春宴圖
西飛青雀幾時還貝闕琳宮縹緲間筆底春風殊未老
蟠桃積核已如山
次韻題墨梅
一自攜家湖水東放舟時度玉花叢因君貌得横斜影
閑却孤山月一篷
題先照樓
初日團團出海東凌晨先照最高峰不知今日華嚴界
樓閣新開第幾重
武王扇暍圖
一夫偶爾獲清凉四海仁風孰奉揚有道曾孫不忘遠
幸均此施遍羣方
題平章康里公春日杏園西即事詩後
鏘金戛玉音聲古抉石奔泉氣勢雄目斷雲車天路永
小樓春雨杏花風
題明公畫蘭
吳僧戲筆點生綃嫋嫋幽花欲動搖夢斷楚江煙雨外
秋風灤水暮瀟瀟
東陽縣西道中
柿葉成陰綠滿村桐花覆地草連雲百年舊事無人記
猶指前朝御史墳
壬辰春三月遊左溪癸巳春三月遊天宮有感
而賦
頻年謁拜祖師庭祗有山光與水聲尚想玄珠密相付
免令我漫肆譏評
文獻集卷二
