葦航漫遊稿卷一宋胡仲弓撰
五言古詩
石軒席上分韻得石字
解衣坐虚窗夜闌萬籟寂月出東南隅照我樓半壁對
影欲起舞袖短不成拍浩歌慰心賞歡聲動金石拊欄
發長嘯清風生兩腋吟聲鬼神悲醉眼江湖窄吾自樂
吾生光隂似過客物我打一塊天地失形跡山鶴從何
來點破春空碧我欲從之遊八荒隨所適戞然鳴一聲
雲深何處覓
余用十字為座右銘因足成一首
不貪以為寶持戒如護珠暮夜金可納鬼神不可誣男
兒重氣義何物分錙銖渴飲盜泉人靡靡真凡夫
咏冰
羣隂正膠轕結作千丈冰江河凍欲枯雪意猶憑陵舟
楫不可濟水波那能興世路多風寒履此何兢兢本是
汙濁流一合乃許凝陽氣動地回隂無間可乘一旦自
消融紅日東方升
送沈鍊師歸武夷
僊骨久已蜕尚遺空石函白雲最深處猿鶴情相諳松
花飢可飱渴飲寒泉甘招邀武夷君清風資玄談
焚香禮象緯步虛聲摩空升真古洞天依稀五明宫寶
珠如黍米懸懸太虛中鍊師於此時金丹滿爐紅
念昔遊四首
昔年遊徑山身在九天上倚欄少徘徊八極歸一望秋
容澹如洗景物呈萬狀松風奏琴筑烟嶼列屏障清遠
嘯枯藤野鶴唳幽曠僧僮課梵唄婉娩如學唱解帶臨
西風灑落無盡蔵緇流亦可人邀往坐清曠盤飱飣黃
獨侑之茅柴釀感師有古意愧我無酒量長嘯下山來
一路時膽壯重作記遊篇付之覆瓿醬
昔遊金山寺一葦破滄溟怒濤正拍天風雨歘晦冥江
豚急吹浪水面轟雷霆滿船失顔色莫辨死與生此時
婁師德高卧看長鯨過午忽開霽濟岸猶登瀛清風泛
我衣陽光射簷楹舟人相慰勞山僧笑出迎行行金鼇
背月鑑浮空明波平濛天影潮静聞經聲殿閣耀金碧
守護真龍形繫纜少沉吟紅輪江西傾炬火爍江面直
使潜鱗驚因成一宿覺問津維揚城重來知幾時未計
歲月成
昔遊虎邱山滿天飽風雪氊帽騎欵叚瘦嶺衰草歇下
馬獨支笻十步八九蹶石路古木僵鐵花露土骨生公
何在許空堂掛明月衲僧九十餘持戒常精潔講經石
點頭竒哉廣長舌我來欲參請云無法可說有井無轆
轤歸去心如渴
昔遊半山寺木落山欲童秋高嵐氣旺曉日出曈曨杖
藜破莽蒼舉步生清風登堂發一笑絶倒臨川公舊像
人所祠新法人所攻空使百年後直筆誅姦雄不知老
瞿曇衲被和頭蒙是非不到耳静坐薝蔔叢自吹無空
笛聖處時一中我亦有髮僧誤踏京塵紅來此欲安禪
懶性學虛空入門被師喝歸去成匆匆
夜夢蒙仲書監作二象笏與余各分其一覺而
有賦
古人創一物在理不在飾持此非備忘潔白貴彰德世
無骨鯁臣朝夕侍君側善惡欠書諫唾罵誰擊賊吏進
思效忠官執欲稱職姦回濁天縡孰任排格力願為顧
少連勿學元友直上意方簡在竹符畀泥軾政成秉介
圭入覲朝北極簮筆裹紫囊玉立凛正色顧余初筮令
寒餓日驅廹手板非倒持倚席懼引慝分我意何厚榻
前便指畫一夢雖難憑品秩從此得毋但嘯西爽清談
更何益課最璽書來洗眼看黃勅汲引會有期并力扶
社稷
夢黃吉甫
夢傳失之妄晝冀見而想(原註列子周穆王篇晝想夜夢神形所遇故神凝者於夢)
(自消衛玠總角時常問樂廣夢廣云是想玠曰神形所不接而夢亦豈想耶廣曰因也)豈伊不可
懷而使我心往山林老顛眴(原註詩東山伊可懷也揚雄美新文嘗有顛眴疾恐)
(一旦先犬馬眴音縣)數日占黃壤(原註孫皓曰瞑目黃壤當復何顔見四帝乎)舟輿來
何遲(原註古詩軒車來何遲)北望屢戃怳西城薺花時落魄隨兩
槳(原註酈生傳落魄無衣食業魄音薄)歲晩舟渚静水消烟渺莽(原註柳詩日出)
(洲渚静澄明皛無垠)躊蹰壁上字期我無乃廷(原註詩揚之水無信人之言人實廷)
(女左傳子無我廷)
山中夜聞虎嘯
日落山色黃樵夫不敢下風號萬壑哀鳥雀亦驚怕人
謂斑將軍此地正争霸數聲地欲裂咆哮直深夜道人
鐵石心慣聽何足訝若逢萬戶侯羽鏃不汝赦
僧過澗圖
溪急水摇石野僧躡石度寒流漾笠影歴險無窘步僕
夫後嶺來木末跡樵路蒼茫盼精藍慘澹没烟霧憶昔
山中行顧瞻歌陟岵今猶夢見之覺乃忘其故畫師從
何知展玩失毫素悵然渺予懷江鄉碧雲暮
山中聞猿
山人猶未去空使山猿驚迎風坐枯藤吟作長短聲山
猿汝何知亦有故舊情人兮不如猿冷暖隨時生不見
求友鶯喬木長嚶嚶
感古十首
卞氏璧難售淵明琴本瘖自衒亦可醜三獻機轉深無
絃避俚耳舉世誰知音所以古達士萬事何容心勿學
卞氏璧請事淵明琴
管蔡厄周公陳蔡厄夫子聖人於此時所俟惟一死絃
歌乃自如赤舄亦几几未明周孔心道統安所恃天苟
喪斯文墜地扶不起
豫讓口吞炭智伯頭已漆報仇須及晨安用詐行乞飲
器骨已枯癩啞特小術壯士死於義千古猶一日棄主
事讎人萬死奚足䘏
相如歸全璧范增撞玉斗為主心固同逆順異所守發
怒俱忘身裂眦欲碎首此完彼玷缺盡在一舉手萬形
各有敝斯名長不朽
共工觸不周荆卿悲易水所遭雖異時等為血氣使爭
帝力已窮報怨反害已一為狂夫愚一為刺客靡二者
俱無成三歎而已矣
商君金徙木趙高鹿為馬徒欲取民信疑心隨解瓦罔
民適自欺何以刑天下四維已滅亡命脈存已寡焚書
火咸陽斯言信非假
四皓隠商山子陵隠嚴瀨隠身非隠名清致一何在羽
翼若為成狂奴滋故態一出竟奚為名被世人賣所以
終南山捷徑不可再
范蠡泛五湖子房從赤松功成乞身退明哲保令終彼
美二丈夫世異轍則同此道久不作利欲塵相蒙急流
不知返失脚機穽中
惠連夢春草江淹夢彩筆一夢何足憑材名繇此出讀
書三十年僅可變形質所向如面墻此語難致詰何事
殷武丁因夢得良弼
杜康精酒法陸羽修茶經標致雖不同均是勞吾形采
薇及茹芝亦掇天地英玄酒非麴糵或可通神明天不
生杜陸人間無醉酲
山中值雨偶成
山中雲氣多忽合即為雨垤鸛鳴一聲毒龍戲吞吐翻
手覆手間紛紛不可數彼蒼難致詰隂晴竟誰主此雨
只在山何以澤下土阿香推不來借我霹靂斧斫破太
虛空銀河漏莫補風雲只片時一施天下溥
采采歌
朝采畹中蘭暮采籬下菊采采復采采終日不盈掬為
憐芳潔姿忍受紅塵觸采蘭殺風味采菊盈芬馥落英
固可飱何如飽藜藿秋香亦可紉何如鳴佩玉俾爾全
其天得志在巖谷所以山中人終身抱幽獨
次陳芸居問訊後村韻
人心真灔澦世路多殽函此險久已涉此味久已諳易
節固不可貧賤分所甘浩歌一長慨書與識者談
清夜萬感集風蕩雲物空倚樓看星斗照破泥丸宫静
觀人世人顛倒醉夢中佳趣有誰識睡覺窗前紅
後村來書有此心如珠有物蒙之之語芸居有
詩再用前韻
襟抱天樣寬萬象并包函富貴一蟲臂此理君飽諳直
語苦如荼回味留餘甘吟詩秉史筆未數司馬談
男兒重意氣咄咄寧書空笑人愧鄧禹扺掌随臧宫信
是心如珠有物蒙其中非珠亦非物點雪付爐紅
晴溪
晴溪湛如酒越兒中拍浮羡之不可學徒倚溪上樓直
下數遊魚咳唾魚驚愁偷生幾漏網為龍知何秋
明朝是歲除
明朝是歲除萍梗身如寄年光馬行疾時事令人醉直
語顯官嗔上書明主棄但作送窮文慎勿言災異
四時月
春月如處女皎皎暮雲間嬋娟不自衒欲見乃許難春
雲多變態玉貌長端端封姨掃塵匣略與幽人看
夏月如循吏見者皆懽顔當此烈日餘和氣一夜還龔
黃久不作元在青雲間欲往從之遊天高恐難攀
秋月如翰林標致清如許天上白玉堂子獨於中處夜
直五雲邊冰壺了無滓幾度醉歸來安用金蓮炬
冬月如御史正色凝雲端風霜何凜凜一見應膽寒烏
飛繞三匝禁樹相團欒心術晦昩人不敢擡頭看
老母適至時已見黜
千里迎阿㜷相見翻不樂微禄期奉親親至禄已奪所
悲乏故交何以寓漂泊向來耿介心饋遺拒不諾及兹
誰賑恤俛首念囊槖空餘聲譽在未足救飢渴傳言仁
義飽理豈填溝壑况因直道黜自省何愧怍阿㜷幸無
憂兒有平生學
歲饑郡行賑䘏過餘杭呈辛縣尹
山城百貨集富庶如豐年市有醉人臥野無餓莩眠天
目發深秀餘不(原注平聲)流清妍山花堕酒琖水鳥上漁船
禄薄吏如隠心閒令欲仙人言風土美我羡長官賢何
須論赤望此地稱華顛
送懷玉之越謁秋房使君
紛紛人海中有客面如鐵前日方遊吴今日又走越一
身天地間行役勞歲月問子去何為豈是事干謁往訪
蓬萊翁欲換詩仙骨此行遇故知茂林有清樾元龍百
尺樓千鈞引一髮妙年負壯志三軍不可奪不見韓致
光虎鬚手曾捋不見燭之武雖老更竒崛一杯壯行色
肯作兒女别朔風正凝寒柳已不堪折贈子一枝梅掉
我三寸舌臨風語未終長江櫓聲發
送方及民罷官東歸
咄咄復咄咄北地多霜雪誰能路坦夷驥足亦遭跌天
風本不惡鳳翅乃爾折材大用則小人巧已則拙問訊
既不通去就當早决雖阨阮籍途難斷張儀舌木天宜
晚開紫薇遲後發會有溧水公薦書來不絶
邀月坐中庭
邀月坐中庭清影不可駐舉酒澆枯腸落筆欠長句瀣
氣惟沾衣秋聲遠鳴樹磕睡依危欄夢斷足幽趣
山行八韻
山行有竒觀勝處每自省振策響巖石探入烟霞境洗
耳聽泉聲緩步踏松影幽鳥吟清風塵夢忽喚醒一僧
從吾遊策蹇度峻嶺山家喜客來呼兒瀹新茗班荆坐
茅櫩欵話清晝永何日遂歸耕來此謀二頃
七言古詩
中秋望月呈諸友
長空萬里琉璃滑冰輪碾上黃金闕清光爍盡滿天星
桂枝摇落蟾蜍活故園此夕盡翹首望殺陰精眼瀝血
烏鵲遶樹飛且鳴世間晝夜無分别詩人兀坐冰壺中
清氣蕭蕭透毛骨玉簫何處招鳳凰更抱琵琶對風撥
可人來赴今秋期共舉霞觴酌明月醉邊且盡今宵歡
後會相望隔閩越
過大官嶺
大官小官相送迎閒雲割斷前山青前山萬仞如壁立
南轅北轍何時停憧憧來往成何事中有一路通天庭
天庭走馬平如掌胡為此地勞其形從來大官無險阻
小官跋涉真零丁道人長嘯烟霞表祝君一語君須聽
大官小官喜經歴咫尺前頭是相亭
晉安城東温泉
女媧補天愁天破石㡳千年埋宿火火蒸泉脈為溫湯
鑿開浴沼涵天光美人含羞弄清泚一朵芙蓉蘸秋水
起來無力著纖裳冰肌縹緲輕雲香人間何福能堪此
好與天家浴仙子曾聞前代有華清玉龍活動真妃驚
吾皇仁聖格天地天錫玄符地呈瑞風雷奔擊鬼神呼
温泉一夕移燕都
夜聞琵琶
金波西流雲路潔千星萬星猶點纈身世如在冰壺中
高卧風櫺賞清絶誰家撥動鬱輪袍自抱心聲細推說
猝然聞之耳亦清徐聽令人心欲裂八音獨有絲聲哀
似此琵琶聲更切龍香動處絃欲折自撥一聲三擊節
湓浦有人曾話别舟中夜聞金縷掣司馬酒腸剛似鐵
淚珠亦就青衫結清音巧作聲嗚咽此器特為愁人設
韻如寒泉清且冽安得曹綱同一撥曲終忽作裂帛聲
萬籟沉沉天地闊
次韻送水紋簟與芸居
火雲飛空風日惡展轉吟身何所托珊瑚為枕玉為床
數卷新詩慰寥寞湘紋曾浸水晶寒有時纔展生微瀾
持與芸居作清供百年強健長追歡何日一樽陪李賀
羽扇綸巾看高卧
談星林漢留求詩
君貧賣術我賣文君貧似我貧一分君挾天盤走湖海
我携破硯登青雲兩窮相值君莫笑賣文有時飢可療
天邊一點少微星會與太陽來合照
秦氏樓
秦氏樓中雙飛燕樓前柳絮沾人衣春風輕薄穿繡幃
抱琴指按黃金徽鼓終一曲三歎息思君子兮何時歸
題葉山甫見惠古琴走筆以謝
南風之歌久絶響生民不作聲希想聲音之道與政通
審音知政惟絲桐堪嗟世道多翻覆幾度桑田變陵谷
摩挲古物憶當年人在春風和氣天治世之音安以樂
斯琴當年羽衣作物換星移閱幾周不圖今日為君留
袖來贈與無絃客得之何啻如珪璧籀文篆古未為奇
我思古人珍秘時古人不可得而見見琴如見當時面
安得尋聲問爨人為吾一洗琴上塵
子經昔有黃筌玉筍圖故人陳衆仲題詩其上
後為人易去常追憶不已余往借觀臨之以歸
鄭氏并識以詩
春雷殷殷盎中鳴籜龍驚起頭角獰斕斑裂土穿石出
長讒斸下津浮玉山人嗜之比八珍畫師寫生傳千春
纖纖翠交烟雨濕山人嘆嗟山鬼泣玉堂修撰富才情
歌詩贊畫增晶英春花欲語嬌倚檻蜀錦魯縞光可鑑
無端五窮睹揶揄巧偷當面輸陶朱我從借觀弄毫素
座間一夕珠還浦自知詩盡劣陳黃無人豪奪君無藏
蛛絲巧
蛛絲雖巧能害物蠶絲雖拙能利人害物晨昏一飽足
利人往往害及身乃知巧者能遠禍拙者生死常為鄰
吾寧為蠶勿為蛛所願殺身以成仁千絲萬縷何足恤
要令寒谷皆陽春
精衛
子房鑄鐵報韓仇智者反為豪俠誤傾秦豈在博浪沙
繼世自聞嬴業仆吁嗟精衛亦償冤一旦奮飛身不顧
銜石填海抑何愚豈在朝朝與暮暮精衛精衛汝不知
滄海終有陵谷時
感興
有絲不繡平原君有金不鑄鍾子期此心抱獨無人會
百年只有青天知青天冥冥不可詰舉頭當中有皦日
從來天日不可欺何用區區守暗室
錢塘潮圖
輕綃淡墨天冥冥眼中似覺對西興銀山大浪萬鼓過
海潮逆上江倒行前年南遊此餞别親友握手難為情
酒酣拂袂不忍顧欹枕仰看雲帆輕平生浪跡半天下
摇毫掉舌終何成并州故鄉真可畫新生白髮星星明
抱拙以三通鼓為韻見寄次韻
夜闌缺月浸寒潭亂山倒影空中涵此時萬籟寂無語
碧雲鬱結如晴嵐可人已趁春風去舉杯對影成三三
割席賦詩鬭擊鉢舟中醉卧推枕函紅塵眯目空相蒙
千金市駿輕花驄何如濃墨恣揮灑筆鋒掃退江丈通
錦繡叢中燕鶯侣惜花愛作風光主何如揮塵共清談
朝訪安石暮夷甫焚香燒燭恣狂吟管甚鼕鼕催五鼓
寄嬾庵
天寒日短道路長白雲飛處知吾鄉大江之東渭之北
念我故人何可忘别來楊柳春依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴干將羨師物外無寵辱庭前栢樹常蒼蒼
吁嗟無羽飛不到二千里外空相望五雲前墜滿室光
報師之意無以將篇詩濃墨纔淋浪一聲鴈過天南翔
