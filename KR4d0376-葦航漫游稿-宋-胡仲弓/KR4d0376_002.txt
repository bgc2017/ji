葦航漫遊稿卷二宋胡仲弓撰
五言律詩
舟中夜聞彈箏
艤舟尋近岸餘興月明中鼓瑟人何在彈箏意略同聲
和隨去浪調古動悲風銀甲無由見清音出繡櫳
竹夫人
虛心陪燕寢不受虢秦封惟有冰霜節全無雲雨蹤李
娥書舊恨湘女斂愁容却是專房寵無人妬阿儂
泛舟分韻得横字
艤舟迷近遠鷗鷺許同盟潮落沙仍漲風晴浪不驚一
川平野秀半嶺斷雲横後約何時再唫篷卧月明
湖邊
乍過黃梅雨湖邊物色饒水深宜鳥浴藻密礙魚跳露
重荷傾蓋風高柳折腰道人勤借問此地好漁樵
山臺赴召
世道今如許先生亦肯來一番新詔命只是舊山臺心
事雲間鶴詩情雪後梅諸公興黨論未可薦人材
漫興
大笑出塵間吟身得暫閒解衣臨水閣倚杖看雲山歸
鳥聲如市騎牛歌更蠻明邊一點墨元是野僧還
遠眺
袖手獨凭欄乾坤杯酒間此心常坦易何地不寬閒木
落山頭秃冰堅水面頑梅花可人意一見一開顔
題潘庭堅響玉集後
陛對端平日雄文四海傳一登黃甲後多在紫巖邊好
客時招飲貪詩夜廢眠寥寥三百載先後兩庭堅
湖
獨坐過湖船涼生欲暮天鷗眠汀草亂魚躍浪花圓足
迹烟霞外吟聲風月邊萬緣無所欠只欠買山錢
旅中早行
前山風雨暗欲去路還迷燭影照行李鐘聲催曉鷄年
光銷旅况秋氣入征蹄如此困行役何時歸去兮
還翁雪舟吟卷
世間迂闊者端的是詩人獨坐無生計相逢盡說貧如
君追古作與我最情親切莫輕辜負元龍湖海身
贈陳通妙
雙成親囑咐從此厭塵緣天上黃冠侣人間紫府仙金
爐行殿曉玉磬古壇烟待得蟠桃熟重逢又幾年
除夕寄弟
年華今告老人事亦如斯漢殿藏鈎戲戎家守歲時世
情方役役雨意正垂垂強作屠蘇醉椒盤欲頌誰
和雲心除夕韻
歲除明日是心事落梅邊節物催雙鬢情懷欠少年桃
符依帖寫竹爆應聲圓椒頌無人獻酴酥亦自煎
贈雲谷道士
身形如野鶴飛去每離羣玉磬隨緣定金丹與衆分渴
摇花上露卧枕谷中雲傳得九僊訣修真好似君
矮道人
白髮蒼顔老孩童三尺身向來陽刺史留得道州人鳬
膝應難續龜趺卒莫伸朝家無歲貢流落瘴江濱
送丁鍊師歸福堂
易東流派遠千載見斯人金鼎烹龍虎丹書役鬼神形
臞心更古食淡語尤真野鶴冲天去空餘華表身
失脚
失脚江湖久憂時鬢欲皤壯心馳北闕癡夢繞南柯萬
里關山遠一春風雨多窮櫩茅屋下忍聽扊扅歌
湯惠院以五言定交用韻以謝
阿邕纔識面轉盼便回春藥籠還君富詩囊笑我貧學
遵東魯訓句逼晚唐人五字論交意吟邊憶李頻
春郊晩歸
苔錢隨履跡柳絮點春衣塔影留殘照鐘聲出翠微扶
將藜杖去挑取錦囊歸緩步微吟久重城半掩扉
金粟道人
曾食如瓜棗蟠桃幾度開石榴書壁去金粟滿包來雲
氣侵丹竈春山入酒杯步虛聲漸遠何處覓蓬萊
散策郊行有懷社友
散策尋詩料過從野老家水寬蛙世界花暖蝶生涯翠
箔風為捲青山雲半遮懷人千里外搔首夕陽斜
寒碧席上薪隠分韻得初字
心遠塵難到高堂便讀書鳳歸巢已覆鶴去柵常虛野
水平荷葉清風繞竹廬靜邊生萬感况復晩涼初
觀海口占
揚帆飽風腹望眼無東西天圍滄海闊日射崑崙低魚
鼈夜深泣鴻鵠空中迷風濤且莫作心撼神龍棲
枯崖韻速藏叟和篇
暗塵侵古鏡抱膝月臺吟大吕呼不出小詩留至今五
言詩未下什襲意何深莫是推敲了禪餘自賞音
和溪翁二首
學僧居丈室不似客途中獨榻卧明月長廊受晩風書
癡成病懶詩債喜窮工汩汩塵埃者吾今愧此翁
片帆湖海闊移纜晉江濱客思蛩邊老秋蟬鴈外新同
吟兒對榻獨酌影隨身暗卜歸時節修書托便鱗
燈花
根頭餘寸草結作數層紅預卜門庭喜非關造化功開
時常入夜落後不因風誤被燈蛾撲從知色是空
妙覺山用老溪寶葉二僧韻
登山無杖策元不事依憑斜照穿林影行雲礙石稜鳥
啼悲宿草猿飲掛枯藤曾着高僧住何人為續燈
庵居天半壁古道擬山隂風勁松鬚落石高泉眼深鐘
聲清嶂合幡脚翠嵐侵二妙堪名世詩人曾賞音
凌霄塔
浮圖山盡處八表浩無涯脚踏雷轟石眼生陽豔花天
圍連海岱雲氣雜烟霞如此真孤絶學仙能幾家
答頥齋併呈諸友
隂晴千古事落在醉吟中佳句何人續清樽此日同幕
天浮大白繡地纈殘紅江上峯如舊湘靈曲未終
答晩香
一巢如燕寄來傍主人居着脚須教實圖名却是虛髭
因吟盡摘愁遣酒能鉏乾鵲簷前報天邊有吉書
次韻答頥齋
雀羅門外設塵遠市㕓居抱膝吟梁父摩聲賦子虛苔
錢何用鑄草帶莫教鉏世事難開口休投北闕書
答青山閣見寄
詩人無俗事侵曉訪僧居山近市聲遠樓空松影虛畊
雲雖有地種藥恐無鉏但學觀心法何須課佛書
次韻答方元吉
新知如舊識話久覺情真雲出壺山早風行晉水春家
貧因過客世變為詩人曾點龍門額煩君再問津
為續芸賦
芸居老衣鉢付與寧馨兒舊種無多葉生香不斷枝折
芳歸藝圃賸馥入詩脾粉省他年事清名當自期
青蓮寺避暑
盡日畏炎夏隨緣到上方此心無熱惱何地不清涼欵
話移禪榻高眠背夕陽衣巾並枕簟長帶佛爐香
驟雨
神龍奮頭角頃刻致風雷雲逐溪南去雨從山北來炎
凉分枕簟灑落滿樓臺物物皆霑足餘膏及草萊
贈譚山人
地僻人稀到柴門鎮日開依山泥藥竈累石築經臺野
鶴連窠買梅花間竹栽世無真隠者只此是蓬萊
夜過蕭寺
尋僧過野寺清話捧茶甌幡影風生樹鐘聲月在樓梅
花薰紙帳貝葉看銀鈎為問西來意因成一夜留
長人詩
裙長難掩膝絶似漢金人樓志幻全體天丁現後身眼
高傾四海力大引千鈞手挽銀河水來㳙衣上塵
洪樓分得車字韻
江湖詩境闊終不似樓居老怕吟氊冷生來酒興疎愛
閒隨有鶴因病出無驢(原註數日足疾)莫笑柴扉窄猶堪長者
車
送趙庸齋去國
十年居要路依舊老書生公論是非定宗臣去就輕羣
鴉分地噪一鳳仰天鳴善類俄星散何因見太平
山居
懶踏紅塵路山居世念輕澆蘭清夜氣撼竹引秋聲缺
月當欄掛間雲貼水輕不知何處鶴亦作太平鳴
山扉風自掩地僻少將迎竒字挑燈看新吟擊鉢成鳳
花開自落螢草腐還生靜聽隣琴響疑調慢角聲
寄林可山
相去各天涯江湖會面遲數年不通問一見便言詩近
世無和靖今人說項斯孤山梅已熟滋味獨君知
可人期不至日日望山孤不是招吟侣多應覓酒徒虛
名付蕉鹿清興動蓴鱸見說同川好能通一葦無
寄芸居
京塵方衮衮君獨此安居竹簡編科斗芸香辟蠧魚眼
空湖海士兒讀聖賢書一樣吟樽樂公卿未必如
寄容老
科擻征衣着京塵點涴深羡君有丘壑愧我未山林卜
隠中年事懷人静夜心何時遂歸興杯酒共清吟
寄藏叟
版扉常半掩人静少經過禪思夜來得吟情秋後多月
高幡影直風定磬聲和何日同携手雲山訪薜蘿
寄懷玉
别去未多時征塵又滿衣憂時閽屢叩避俗手頻揮病
有詩堪療貧無家可歸半生湖海上莫忘北山薇
次同叔見寄二首
歸期何日卜鴈不到天涯謗有書盈篋愁無地種花吟
梅銷旅況刻竹記年華心事凴誰說凭欄數暝鴉
昔年三笑地目斷虎溪橋立雪腰難折凌雲氣尚飄乾
坤雙轍跡湖海一詩瓢樽酒何時共論文坐半宵
王用和歸從莆水寄呈後村
江湖從學者盡欲倚劉墻自笑塵埃眯難薰衣鉢香薜
蘿緣古樹桃李背春場螢爝飄流去能依萬丈光
寄頥齋
蛙聲喧夜枕買静入林居好句敲唐響清談笑晉虛素
馨和月種山藥帶雲鋤閒裏多忙事篝燈課子書
寄月塘
懷人看皓月清夢落梅邊書債閒銷日吟魂飛上天為
貧驅宦牒習懶坐寒氊但得投簪去何須二頃田
寄敏齋
地隔馬牛風村居野興濃宦情隨蝶夢吟鬢覺龍鍾竹
外琴三疊梅邊信一封懷人不可耐山水幾千重
寄適安朝宗
桐隂湖水綠清氣日盈門室邇人何遠官卑道更尊詩
吟唐律語琴寫古人言三妙堪名世無因得細論
寄王道源
南來趨斗禄出處最分明不受吏塵觸常依古道行宦
情雲樣薄心事水邊清待洗巢由耳欹風聽鳳鳴
寄水竹
吳江江上望平處少波濤冬日思鱸鱠天風落鳳毛二
難并四美獨立仰三高秀野曾招隠清名不可逃
寄抱拙
割席坐春風清談滋味濃齊門聽鼓瑟長樂憶聞鐘道
等千鈞重詩輕萬戶封梅花今在望載酒幾時重
懷悟書
秋鴈欲離羣懷人幾夜分吟當半窗月坐斷兩山雲旛
影無心動鐘聲出定聞林間謀隠者修㓗莫如君
聽宫人琴
羣哇方雜奏忽聽數聲琴天地有清氣君王知正音悲
風生指玉眀月照徽金曾撫昭君怨宫人淚滿襟
將之官越上留别諸友
一官如許冷况復是清貧槐市風何古蘭亭本却真春
行蓬島外月滿鑑湖濱想得同吟者携詩舉似人
山中歸呈友人
擬結巖邊草懷君夜夢刀山林勝朝市道誼寄風騷壯
志貧難折吟肩病越高主人有公論清氣屬吾曹
寄西澗葉侍郎
擬立門前雪來時春又深望塵思北面因病負初心形
役猶甘分腸枯費苦吟升堂定何日洗耳聽規箴
祈雪
天意憐貧者冬深雪尚慳朔風吹黑道雲氣護青山色
瑞占三白年豐露一斑調元人已老事體頗相關
和枯崖山居韻
自了塵緣後山林恨不深百年渾是夢萬事付無心秋
月寮中話清風竹外吟湖東多勝踐何日共幽尋
次馮深居韻贈原上人
淨洗塵埃脚時來訪道林但知謀隠是何用入山深瀹
茗延新話撞鐘動苦吟夜分僧出定静聽海潮音
次希道弟韻寄竹院孚上人
閉門商古道細雨濕青春屬和卯君句殷勤已上人蒲
團安地位秀語發天真舊日曾同社吾今愧許詢
懷枯崖悟師
分携方解制相約在嚴冬巖脚日千里山頭雲幾重歸
装儂自悞吟錫子何從不應天台供定知游雪峯
悟枯崖將過莆城參訪後村書此贈行
吟单何日起持鉢倚劉墻蓮社招師入松隂去路長白
雲迷眼界眀月照詩嚢莫吸西江水風波不可當
與瞻甫同訪際書記
銷閒尋静處古寺與居同坐語僧窗日行吟塔樹風香
隨薝蔔化句到葛藤空未必西來者能知一葦功
約枯崖話
雨中曾折角策蹇訪僧寮待約蕉庵住莫從蓮社招清
風資話柄流水走詩瓢行道知何日同携過石橋
和際書記見寄
人生隨聚散水面看浮萍夢入江湖社詩傳河嶽靈兔
毫揮月穎鶴毳落霜翎未洗塵埃脚何因訪栢庭
閒居寄枯崖
地偏人罕到獨榻擬禪床欹枕圓殘夢推忩待晩涼行
雲無定跡新月不多光安得君同社清談滋味長
贈悟上人
怪來趨向别乃是拙庵孫秋色添禪寂松聲奪俗喧路
行須避蟻飯剰或呼猿单鉢隨緣住尋常懶出門
崇福寺次枯崖韻
覺城向東際寺在古松灣流水意俱遠白雲僧共閒新
吟呈繡佛舊夢繞囊山勘破趙州話猶疑隔一關
和枯崖悟上人韻
相逢疑夙昔不擬定交初餽我詩盈軸知君腹有書空
門容不得吟屬問何如云是湯休輩毋令相見疎
送枯崖歸囊山
江湖無足禁信步到温陵借榻同為客打包别有僧禅
心如止水詩句可傳燈已盡山隂興歸歟掃葛藤
松灣訪僧
一關鎖已透見性復明心佛屋燈常續禪房春又深樓
空遺稿在琴古暗塵侵待約許詢輩時來訪道林
山中訪枯崖歸偶成
尋僧歸路遠策杖點苔㾗坐醉松間石行吟郭外村天
風飜貝葉海氣潤墻根醉撚梅花笑心期與子論
贈巖居僧
清閒消不盡方覺此身尊洞古少行跡山空多燒痕静
知心是佛生與佛無恩齋料從誰給頻韲野菜根
次韻送黃耑玉歸莆
主人情分熟客興未應闌從古知心少只今行路難吟
身霜竹瘦歸夢早梅寒若見潜夫說官清貧亦安
倚窗詩
倚窗成小立風伯為清塵簾捲梅當戶雲開月闖人疎
鐘來遠寺落葉度吟身無限關心事棲遲寂寞濱
雪後
一冬寒意少既雪又還晴地面冰初結天涯春已深六
花隨雨化三白有梅爭袖手㶚橋道懷人心事清
雪中雜興四首
六花正零亂却與雨相和地面頻頻化山頭漸漸皤歌
樓寒較少窮巷積偏多百卉歸根後惟松不改柯
獨坐看詩話瓶梅相對清瓦燈寒不暈雪屋夜偏明煨
栗填飢腹煎茶長道情睡魔排遣盡窗外聽鷄聲
怪得簷前&KR1543;原來是雪消山枯空有骨水涸不成潮寒
鴈鳴沙磧飢鴉啄柳條物情總如此吟鬢任蕭蕭
窮通俱莫問久遠是前程涉世事多俗吟詩人較清論
心欠蘭友知已有梅兄不被虛名縛江湖得散行
南雪
南地無寒脉胡為雪載塗草池方積玉瓦屋又跳珠魚
凍難争水鴉飢懶哺雛玉堂與茅舍隨分有紅爐
寶應寺
來借維摩榻披襟待晩涼鳴蜩喧古木鬥雀墮虛廊染
翰題新壁移樽避夕陽二公亭畔路愛惹芰荷香
次心泉卜隠韻
誅茅法石巔知己有青天猿鶴尋前約山林續舊緣烟
霞來枕上風月繞吟邊牎戶多栽竹相期晩節堅
隠者
老去絶塵緣人疑行地僊釡中惟煮石囊裏不儲錢寄
迹茅三架隨身詩一編雲山深處住與鶴作忘年
種藥滿山巅山衣木葉聯有時扶杖出只到洞門前擊
石求鮮火敲冰引滯泉深居聊避世不為學神僊
戊午天基聖節口號
瓣香三舞蹈咫尺是天顔雨露涵濡下風雲際會間寸
心瞻北闕萬壽祝南山可是儒氊冷堪陪玉筍班
選官圖
百年窮仕宦盡在此圖中真假名雖别升沉理則同前
程如漆黑末著滿盆紅時采毋虛擲平遷至上公
重九日法輪庵次鳳山韻
野眺逾高阪鐘傳響外幽僧從孤寺出客倚一林秋池
上烟飛去亭臯影尚留遠風山下起吹我上層樓
竟日延荒寺秋聲不可歌磬中閒午至石上見寒過野
鳥心常肅孤僧鬢已皤欲歸情不盡門外夕陽多
送處遜渡淮謁秋壑
江湖波浪惡㡳事欲西征去作揚州客來尋賈壘盟金
山迷遠望玉樹候吟聲野鶴曾遊處登臨一愴情
懷李希膺
病居身懶出可是故人疏春後無佳句天邊有近書改
弦知不遠製錦定何如未剗門前草難通長者車
山行即事
踏破幾重雲來尋别墅春促装童僕懶題壁主人嗔瘦
嶺盤山骨枯藤絡樹身野花長滿地不犯軟紅塵
送松坡下第調官南歸
同點龍門額君先賦式微自憐為客久不忍送人歸受
鉞張油幕行囊富綵衣江干回首處雲樹兩依依
過棃嶺作
山頭日正焚山脚雨紛紛石罅疑無地樹身常出雲神
靈香不斷天近路平分星斗迫人句晩唐詩亦云(原註章碣)
(送人歸閩有星斗廹人棃嶺高之句)
和枯崖山行韻
名山僧占盡甘作老盧能虎豹何堪捋虬龍尚可登吟
隨雙蠟屐醉倚萬年藤興盡未歸去斜陽上塔層
與石壁諸友山行分得山字
藤蘿紆古徑努力共躋攀佛屋泉聲落僧窗雲影閒經
殘香篆冷杯短錦囊慳興盡未歸去夕陽猶在山
分得臺字走筆
白雲最深處屐齒破蒼苔借榻尋僧話携樽領客來禽
聲喧竹塢日影過花臺長嘯下山去猶傾鑿落杯
次周孏窠韻
風月無邊際吟身樂未央江湖三寸舌文字九回腸竹
伴孤高節梅熏暗澹香笑他蒲柳質耐得幾番霜
次孏窠見寄韻
園丁無擇種蕭艾雜椒蘭世俗欠真識達人當大觀無
絃徒自賞有鋏莫空彈獨倚西風立推敲一字難
隠真巖次翁景輔韻
山林營小隠此隠未為真遺粟渾間事因金却誤人洞
迷歸去路羽化本來身後此巖居者猶言寂寞濱
過山庵
天地一間屋心安到處家淡中嘗世味吟裏足生涯煨
芋頻添炭烹泉旋品茶空山無紙帳夢不到梅花
觀蟻
飽知羶可慕來往鬥相迎忙似人行役多於鴈出征數
行緣壁去一半上階行何處堪投宿相逢細問程
秋夜
欹枕卧明月西風拂帳塵病因貧作祟閒與懶為隣意
少吟難足愁多夢不真數聲窗外竹惱殺斷腸人
端硯
中書為尚友鐵面迫人寒易得烏龍角難逢紫馬肝石
英能比玉歙好不如端曾記文闈内蒙君青眼看
獨倚
獨倚危樓望清風動斗牛功名兩蠻觸身世一蜉蝣樂
道貧何損吟詩醉便休靜中生萬感燒燭看吴鈎
久客
久作他州客飄飄若轉蓬物華秋色裏心事杵聲中讀
易因知命吟詩不諱窮遣愁猶未了一鴈呌西風
俠客
仗劔一長笑出門遊四方雄心吞宇宙俠骨耐風霜豺
虎須擒攫狐狸敢頡頏大梁二壯士千古姓名香
客裏
客裏多風雨征衣不厭重輕車湏穏駕狭路易相逢灘
淺水聲激山深雲氣濃迎人野花笑絶色若為容
和頥齋梅花韻
寒谷有春意南枝向北山自經題品後落在是非間林
外竹相亞籬根鶴伴閒折來休用插恐點鬢毛斑
梅花窠子
園丁藏密室不許雪霜欺火氣十分燠春風第一枝横
斜無定影屈曲漫趨時人力奪天巧東君未必知
落梅
謝娥三弄笛錯恨五更風樹老餘香少花殘瘦影空深
堆和靖墓淺點壽陽宫結果重來此方知造化工
錢塘江待潮
潮至千艘動濤喧萬鼓鳴江翻晴雪卷海漲石塘平帆
影林端見波光屋上明青山自吳越相峙兩含情
雨中有懷
一天風雨暗樓外失青巒枕簟三更夢襟懷六月寒酒
船知獨載詩卷為誰刪咫尺松灣路思君欲見難
哭墓
拜親親不待事事與心違萬里有歸日九泉無見時愁
生新緣綬淚滿舊斑衣從此白雲斷何當慰所思
題村居壁
何處村居好山邊况水邊數間茅屋下一帶槿籬前遶
舍千竿竹傳家二頃田但求安樂法不必問流年
書懷
貧居無外事圖得念頭清冷眼觀時政平心閱世情好
花臨水種瘦竹傍墻生自足供幽致何須隠姓名
世途
世途猶炙熱一雨便成秋長嘯風生腋孤吟人倚樓生
涯付杯酒清夢繞魚舟壯士悲何事湖山憶舊遊
將樂縣
石徑盤千折林楓大十圍山如昌化縣水似弋陽溪樓
閣層層畫田園種種宜惜非鄉國遠有意卜幽棲
賦玳瑁魚
海靈如許巧龜貝點成紋背負十三卦旁分四六文殼
中藏勺水身後管梳雲貴介諸公蜕何因得似君
雪晴
雲解雪初晴青山依舊青水涵霜夜月梅落曉天星造
物無今古人生幾醉醒倚樓吟未足更上武林亭
懷錢塘舊居
錢塘漂泊久别後夢連宵忽聽灘頭水猶疑江上潮暗
塵侵竹簡夜雨洗芭蕉料得蘇堤路西風犯柳條
西溪即事
柴門斜對水一逕鎻松蘿積雨溪流急閒雲山占多村
莊留客飯樵父教兒歌聽得田間語安排收晩禾
憶昔
憶昔歲云暮狂吟天一涯江湖聊寄跡時節最思家有
擔空行李無盤可頌花寒梅帶香味相伴守年華
題水竹居
雲根無覓處藏在此山阿地僻塵緣少心清詩料多竹
虛元有節水止故無波甚欲投簪去同君住薜蘿
夜行口占
夜程多晦昧舉步要分明肯以中途廢湏尋直道行心
燈長不燼眼鏡自然清白晝昏迷者荆榛滿路生
病後呈芸居
病骨清於鶴臨風直欲飛閒多酬病債吟苦費心機帶
緩腰圍减囊空藥裹稀未能全謝客扶杖掃林扉
腰痛
門前齊雪立因被病相魔堪佩金魚否能懸寶劍麽折
非陶令懶瘦似沈郎多已辦揚州鶴其如十萬何
與杜友定花朝之約
花朝曾有約來此定詩盟隠几江湖夢閉門風雨情身
名千載共心事一般清且盡吟樽樂徂徠不用賡
桃源圖
桃源分二種半在此源栽向為逃秦去今還歸趙來山
川猶古昔人物不塵埃劉阮何為者無言空自回
題葉石軒學僧寮
静坐求心印傳經續祖燈因吟呈佛句方悟在家僧芸
葉熏薝蔔枝辭剪葛藤自從罵師後無話可參承
高陽山遠眺
龍尋多偉觀立馬少徘徊地僻風埃少天成圖畫開僅
留官驛在無復酒徒來一鴈長空去凭高呌不回
金陵
龍虎猶盤踞前頭白鷺洲為今形勝地往昔帝王州人
物金陵古風煙玉樹秋六朝羅綺迹分付大江流
掩目新亭路人言似洛陽山河多改變今古幾興亡有
觀空鳷鵲無臺棲鳳凰當年足歌舞不擬是偏方
南浦
脩途無好况滿面受風埃見說山窮處曾經水患來溪
橋横獨木田野長荒萊薄暮投孤館寒猿聲更哀
次烟浦即事韻
吟帆歸路遠花雨落紛紛鷺過山加點鷗飛水破紋淡
烟依古樹殘照下空墳未見巫陽面高塘韻漫分
觀碁聞近事有感
盤中無活路敗局幾番新好着輸前輩危機遜後人静
邊閒袖手窮處巧翻身黑白無分别歸歟當自陳
仙霞嶺
未了江湖債風霜鬢欲華吟身長是客旅舍不如家山
色籠晴晝湍聲潄淺沙不因韁鎖縶來此老烟霞
九日
客中逢九日此日倍思家野店篘無味疎籬菊未花龍
山孤節物鴈影各天涯一路看秋色微吟解嘆嗟
離家
大笑出門去江湖天地寬耐貧為客易生計靠詩難日
月雙車轂功名百丈竿上林有嘉樹且擇一枝安
小吳園
臨水開門徑關防俗子來竹添當戶筍梅老靠墻枝嵐
氣侵衣袂湖光媚酒巵主人全謝客時遣鶴相隨
集芳園
園丁嚴鎖鑰不許俗人看梅落黃金弹荷開碧玉盤小
舟維柳外青磬出林端猿鶴不相識行吟獨倚欄
元日
元日復元日吟邊閱歲華淺斟浮栢葉清坐對梅花人
事年年改生涯步步差詩情無厚薄春意又萌芽
無塵殿
劫灰飛不到人迹少曾來浪說珊瑚樹空涵玉鏡臺洞
虛風度竹泉冷石無苔汩汩樊籠者何因避世埃
春晩遊蔣園次韻
挽住斜陽脚殷勤向小園柳眠猶學舞花笑獨無言自
擬湖山景親承雨露恩祇愁人散後腐草點苔痕
問陳禹錫太博病
脉虛非别症身坐蠧魚癡造物不青眼江湖此白眉近
年書不至遠宦夢相隨遣病無他囑加餐誦杜詩
病後
病髮凋零後朱顔似舊無愁多詩債减貧劇故交疏風
挾砧聲急雲拖鴈影孤夜來長不寐欹枕看方書
哭芸居
錦囊方絡繹忽報殞吟身泉壤悲千古江湖少一人病
懷詩眷屬醫欠藥君臣脂嶺西風急興思暗愴神
元日次韻
纔書元旦帖清事繞吟身杖履堪行樂簟瓢不似貧燈
花天外喜池草夢中春強飲酴酥酒陶陶太古民
浴温泉
萬水皆清冷温泉獨爾竒硫黃聞俗論礜石見唐詩鷗
鷺何曾下魚龍定不知無人發根本空使世常疑
和梅臞瀑布韻
銀河清夜決一派落巖前雷激驚龍蟄霜飛冷鶴眠醉
鄉思入聖吟骨欲登仙世路風波惡山中别有天
倚樓
樓高天一握山入白雲根寺在牛鳴地人行犬吠村晴
窗薰野馬寒木下孤猿吟罷月初上詩僧來扣門
寄梅臞
别去忽經旬春風閱二分幾番吟對雨獨自暗思君客
裏加頻病愁邊駭近聞倚欄商不得心目亂於雲
寄黃雲心
竹屋少行跡閉門春晝長天時半晴濕人意共炎凉苔
蘚侵階綠荼䕷壓架香冥搜尋杖履不為看花忙
静中
静中天地闊歲月聽悠悠往事渾如夢長江不盡流蛩
吟似懷古鴈陣去防秋習得看山癖終朝懶下樓
身事
身事未如意眉頭不暇攢青衫笑官冷白屋帶儒酸癖
性生來澹中年貧最安不為温飽計儘可耐饑寒
次韻抱拙即事
一嘯立東臯輕寒侵二毛曉光浮野草春色染夭桃有
水池添滿無雲山更高清源何日約掃石共歌騷
次韻琛庭即事
吏塵飛不到官况儘凄凉實貨歸周府虛名屬晉堂日
移槐影轉風細荔花香若問公私事閒蛙話最長
一第
六年收一第不特為榮身殿下拜明主堂前有老親衣
冠新進士湖海舊詩人誤入功名網歸來負釣綸
喜郭吉甫擢第調尉八柱還里
一第全家待君今衣錦歸折來新月桂忘却故山薇禄
近鸂呈瑞官清馬不肥海門西去路歸鳥故飛飛
葦航漫遊稿卷三宋胡仲弓撰
七言律詩
頥齋再作催梅詩次韻
但是南枝盡向陽凝寒未許暗傳香水邊疎影空浮月
嶺外孤根淺帶霜北帝無因全漏泄東君何事巧遮藏
好將羯鼓花前報莫待狂風破麝囊
送李茂先去國
榻前一疏犯龍顔身在危疑進退間自是直言難見售
却於大義頗相關孤忠力為朝廷計衆望公歸臺省班
畢竟名高人所忌且移别眼看青山
嚴子陵釣臺
聘幣凡三到水涯東都莫是欠人才當時若使無新室
此地安知有釣臺魚水相忘身外樂羊裘曾卧禁中來
桐江一派清如昨千古高風挽不回
卧聽
卧聽芭蕉捲雨聲熟梅天氣半隂晴幾年不作雲山夢
特地來尋泉石盟竹杖芒鞋方得意桃笙葵扇又關情
清和時節如寒食昨日街頭人賣餳
次韻山居
夕陽漏影射疎林三兩人家桑柘隂鶻過桚開歸鳥路
鐘敲撞碎野猿心常因境勝甘忘食不為家貧輙廢吟
說與門前樵牧者日間過此可相尋
送後村去國二首
人言責備過春秋笑出修門肯怨尤去國早知如許急
勸君何事莫來休是非不信無公論勝負常關第一籌
史筆未青先結局天刑人禍免推求
累疏箋天乞掛冠此時便合整歸鞍玉音不許難輕去
局面那知竟未安但得中朝常有道何妨右史左遷官
此行不被梅花累把作尋常物外看
寄吴警齋
去國翩翩又許時愛君何日不攅眉二賢出處分明甚
四誎聲名今似之朝奏一封排佞疏暮收千首餞行詩
山林若問朝廷事寶劍年來正倒持(原註二賢謂潘南夫同日出臺)
豸冠風采動簪紳天子如何不得臣去後赤心常體國
從前冷語頗冰人好官盡屬時賢做近事看來局面新
輪轍深依梅竹下一僮一鶴伴吟身
九月八日寄孏窠
轉盼重陽在眼前客中歲月浪推遷雲飛千里家何處
鴈過一聲秋滿天節近最關萱草夢囊空猶欠菊花錢
瞑心九日山頭路雖不登高亦惘然
寄默菴
剰得吟身漫浪遊機心猶在莫盟鷗一枰碁裏乾坤大
九節笻邊歲月流涉世間關如履險憂時感慨似悲秋
但營二頃閒田地却笑區區萬戶侯
寄松坡
别去京華又一霜懷人心事暮雲長高樓不見青山面
明月偏來照屋梁湖海最深難久駐乾坤許大任行藏
書生空抱憂時憤何日與君同較量
寄適安
别來不作故人書堪笑癡翁懶有餘世路每於平處險
交情多是密中疎梅花至老香猶在竹節雖高心本虛
門對青山無一事便教草長不須鋤
和丘君就見寄
曾坐當年阮籍途功成何敢嘆桑榆嚼來世味十分淡
吟得詩腸一半枯向日有書干北闕只今無夢到西湖
訪君欲話前頭事怕被秋風吹病軀
寄順適
標格因詩總不羣眼前餘子漫紛紛江頭社裏新知已
文字行間舊識君心事正須豪傑道吟聲莫遣鬼神聞
歲寒消得梅花伴肯共扁舟載白雲
寄沈迂叟
鴈飛不到瘴江邊别去而今又一年放下客愁非為酒
擡高詩價莫論錢從來富貴皆尤物休把行藏問老天
世味料君如嚼蠟白雲堆裏且安眠
寄姚省齋
笑俯修欄一欠伸年來蹤迹尚埃塵幾曾隻字商量酒
強把篇詩料理春風雨無情鶯口噤江山有恨柳眉顰
不知桃李成隂未我欲行吟避醉人
寄李適安
懶踏門前没馬塵適安亭上坐吟身慇懃風月一樽酒
斟酌湖山十里春柳葉未舒先嫵媚梅花雖老更精神
白鷗似會冥搜意來往㤀機欲傍人
寄李希膺二首
醉倚危欄望海鯨乍看潮落又潮生眼中世界粟來大
身外乾坤葉樣輕鷗鷺行藏無俗迹魚龍變化詎虛聲
冥搜誤入蠻烟去秖恐梅花句未清
綠玉樽前笑語嬉青燈影裏坐彈碁交情又屬後來者
樂事何如初見時山寺論文辭太苦海樓握手句尤竒
歲寒不見梅花面辜負暗香疎影詩
次秀野使君見寄
分閫南來征弗庭薦賢須到李陽冰不從沙漠去投筆
便向雲山學負苓鈴閣祗今增璽綬路車何日餙鈎膺
匣中古劍牢收拾下取須防有六丁
寄戴石屏
子入天台我入閩歸來又見六番春鴈書乏便通安道
鶴頸長延望叔倫吃藥未&KR1134;醫國手聽琴誰見賞音人
年來屡作江湖夢細嚼君詩當問津
寄趙西巖
自分男兒未着鞭龍駒伏櫪更多年張儀舌在堪謀國
阮籍途窮只問天彈鋏空歌雲夢句焚香靜讀楚騷篇
吟魂常繞江湖上莫道閩中無杜鵑
送謝刑部使君赴召
擿奸方喜俗無譁一札飛來墨勅斜職業已昇金掌貴
吏民空擁綵旗遮絳車趣召二千石輿頌歡傳十萬家
桃李競隨春脚去僅留遺愛在桐花
中和報政二年間五馬朝天不可攀南國願留申伯住
東山催起謝公還銀鈎鐵畫輝棠蔭玉鑑冰壺照笋斑
名在御屏推課最前途重見璽書頒
泛湖晚歸式之有詩見寄因次其韻
晚趁歸舟醉復醒一湖烟水淡冥冥自憐吟鬢新添白
強學遊人去踏青足跡未經龍井寺夢魂常繞冷泉亭
何時携手同登覽花滿烏紗酒滿缾(原註諸友有龍井之約故云)
蔡司業爭公議而去詩以送之
此舉朝廷繫重輕先生直以去為榮但令天下無邪黨
不願吾曹有令名模楷昔曾宗李氏搢紳今盡說陽城
是非公論從來定少待前頭風浪平
頥齋詩筒急逓次韻奉酬
一日懷人三閱秋白鷗飛去水悠悠江山磨盡古今事
風雨送來天地愁蝸喜自㳂商隠壁燕歸錯認仲宣樓
笛聲只在欄干曲須向西鄰高處求
再和頥齋見寄
胸懷拍拍貯陽秋萬里江山思遠悠自笑半生行酒禁
可能一日免詩愁圖書圍裏誰分榻風雨中間獨倚樓
除却知心吾與汝吟邊何事冀旁求
立春
移文火急報花神好趁陽和去問津未轉頭間猶是臘
一彈指頃便為春梅先得志求專寵柳亦趨時願效顰
造化但隨人事改幾回粧點幾回新
泠風閣
高閣凌雲四望賖劔城横案俯千家乘風列子留行館
飛舃王喬有别衙天女下遊簫引鳳仙人來宴棗如瓜
溪山勝絶非塵世帆過真疑海上槎
西湖懷古
水拍平堤欲蘸天濯纓人在小橋邊古今塵世知多少
滄海桑田幾變遷駞巘勲名無竹寫孤山衣鉢有梅傳
誰能撰取西湖傳持到玉皇香案前
旱湖
老天動是一年晴怪㡳遊人不出城湖上幾時無好况
堤邊近日少吟聲草深盍放牛羊牧水涸難尋鷗鷺盟
但得孤山梅不死其他風物弗關情
晚眺
數點寒鴉過别村晚來秋色眼中分木從闕處留殘照
山欲昏時襍亂雲兩岸草深蟲語話一汀沙白鳥耕耘
林間僧舍知何處回首鐘聲遠近聞
幾度徘徊對暮天懷人珍重寄詩篇(原註方時父以吟卷見示是日送還)
古今上下幾千首天地中間八九椽喚醒吟魂歸濁酒
移將傑句上華顛南来諸老凋零盡回首斜陽倍黯然
次趙同叔春雨中韻
焚香清坐話襟期絶勝孤&KR0963;共載時曉雨旋添山蕨菜
春風又上海棠枝蝶隨癡夢飛丹闕鶯帶吟聲繞墨池
小待隂晴何日定不成學圃事樊遲
結交嘆
湖海相逢一笑嬉納交如此豈男兒論心盡道同蘭臭
臨事無聞伐木詩管鮑雖貧猶忍棄左羊至死更相知
歲寒不負松筠約除却梅花耐久誰
冬雨即事寄趙默庵
梅尚花時便作霖兒童造化本無心保身獨鶴歸華表
噤口羣鴉集禁林物態盡隨時改變天公不管世晴隂
絶憐西北風寒地萬騎屯中雪正深
春日過西湖
百花如錦柳如烟粧點西湖二月天便道過從來四聖
扁舟旖旎訪三賢錢塘門外蘇堤上豐樂樓前芝寺邊
箇裏萬般俱索價惟餘風月不論錢
九日山拜姜相遺像
别駕元來是重臣窮通不足累其身直言悟主成遺恨
勁節如公能幾人泉瀉冡堂垂鶴淚苔封碑石剥龍鱗
至今繪像丹青手難寫靈臺一點真
次梅莊守歲韻
吟邊闒茸過年餘萬斛塵襟未掃除守歲有人獻椒頌
辟邪無術諉桃符屠蘇不飲防心醉春帖慵裁欠句書
說與江湖諸老大浮生消得幾桑榆
近事
近事山中總不知心清常是太平時勿於貧後方求藥
纔得閒來便賦詩千里白雲勞夢想一天明月負襟期
有書堪讀梅堪看絶倒人間富貴癡
賀林自知兄登第
賀客來遲休怪余新篇凖備暮春初羣兒得志誠逾望
一第於君非有餘喜脱平生場屋債飽看太古聖賢書
由來天爵無窮樂人爵雖榮百不如
秀野
主人風度不塵埃幻作東西兩洞來惟有桑田變陵谷
直從心地起樓臺水于曲處流觴出山到盡頭留屐回
倦客幾時歸去得税園隨分買花栽
送湯武諭倅吳門
諸賢出處最關時獨有先生早見機漢櫃昔曾藏諫筆
吳江今可澣朝衣剰留千古清名在帶得一身公論歸
世事如碁吾懶着敢將局面例言非
郊行即事
貪看梅花短作程吟鞭不動馬蹄輕村庄到處如知已
物色於人亦有情去㕍遠連潮水落亂山低與暮雲平
倚欄無語閒商略此景誰能畫得成
富沙水後次壁間韻
聚落成墟空白烟亂鵶飛繞夕陽邊大江東去有遺恨
流水西來無渡船青女魂遊花委地王孫腸斷草連天
一樽欲酹故人酒知是瑤池第幾仙
送月塘回藍溪
仕路無媒且折枝官清不必計高卑塞翁失馬庸奚損
海客盟鷗盍見疑世狹有材無用處家貧擇宦欲何之
藍溪溪上風波少自把梅花自賦詩
可山席上
爐亭鎮上坐書癡不似山居得自怡傾竹葉杯延舊友
倚梅花樹看新詩嚼來此味清于水語對鄉情甘似飴
外此不須談近事相逢一笑且舒眉
和抱拙韻
關關鳩婦亦收聲天意猶慳一日晴槐綠儘供春晝夢
梅黃尚憶歲寒盟海邊書托文鱗便戶外詩來喜鵲鳴
千里宦情隨處好秋風何用記蓴羹
倚樓長笛兩三聲雲淡風輕弄曉晴翰墨林中新體製
江湖社裏舊宗盟不堪甕牖聞蟬噪獨喜梧岡聽鳳鳴
安得坡僊同把酒山間玉糝可分羹
和希膺韻
醉將濃墨寫烏絲湖海相逢彼一時洗竹僅留墻外筍
買花空揀擔頭枝白鷗早已寒前約青鳥誰知誤後期
惆悵玉簫聲已斷倚闌重省寄來詩
和李希膺見寄
半生幾坐阮途窮可是推敲得句工所見豪雄惟子共
此音今古更誰同西風有檄催行李明月無情照酒筒
我去君留差左計媒身豈在泛蓮紅
有感時事
湖濱别去五經秋喜得閒居無悔尤華藻不因焚硯棄
功名直待蓋棺休北山何假移文檄西事猶堪借箸籌
四海茫茫才思竭如君尚向古人求
近聞怒髮欲衝冠便有驊騮懶駕鞍入洛幾年為計密
擎天八柱果誰安力排魏闕扶公論人謂膺門出好官
猶幸甘陵無部黨不然世事不堪看
上元觀燈
月掛墻頭楊柳枝繁燈爛漫玉琉璃綺羅盡學宫粧樣
歌舞休傳外國詞滿路競看花灼灼故京誰念黍離離
他年同侍傳柑宴記取樓前擲菓時
題溪亭
借得溪亭一解衣忘機燕子去來飛採桑女伴携籃過
罷釣兒郎蕩槳歸嫩草正芳鵝鴨鬭淺潮初落蟹魚肥
開門坐對真山水不信人間有是非
陳氏溪亭次韻
溪亭鎮日著吟身不浣衣中一點塵水比世間機巧者
山如前輩典刑人喚回魂夢敲茶臼費盡工夫整釣綸
時有野僧排闥至炷香清坐話頭新
溪亭夜吟
繫纜隄邊江水平風來細細襲衣輕淡烟幾抺沙痕暗
新月一鈎天際明錦繡圍中搜野趣笙歌叢裏和吟聲
酒闌不盡遲留意後約須尋李杜盟
元日
元日山堂羅俎豆潛知木主亦悲辛土瓜(原註似薯蕷而稍圓)溪
筍非鄉物臠肉村醪擬降神盡日閒門無賀客侵晨官
道有行人喜將弟妺同漂梗綵服團欒壽老親
題桃源圖
桃溪春水綠如苔溪上紅桃夾岸開乳燕掠將芳草去
子魚銜出落花來田中黍稷隨時藝雨後桑麻繞舍栽
此日逄人休問語生涯聞已半蒿萊
圖中想像晉桃源問着桃源不敢言只道亂來無境土
誰知静裏有乾坤年深莫辨烟霞迹洞古猶粘苔蘚痕
吟杖懶隨劉阮去漫尋春色到柴門
題窗間墨竹
一寸毛錐當小鉏新篁移傍野人居難棲天上鳴陽鳳
且伴窗前剔蠧魚大節肯隨風俯仰數枝長帶月扶疎
此君本是虛心物那更形聲總是虛
走筆和法石紀遊
贏得工夫卧看山山中地步較來寬苛留一段乾坤在
耐過幾番風雨寒吟思正濃頻掃石醉眸未豁且觀瀾
連鼇已落高人手却是漁家欠巨竿
訪枯崖不遇
踏破門前苔蘚斑尋曦不值只空還行雲過處青山濕
野水明邊白鳥閒捫蝨有人談古道揮蠅無路透禪關
杖藜獨背西風去偶見蒼官亦厚顔
哭杜立齋先生
鳳鳥纔看刷羽儀胡為遽報哲人萎可憐如晦遄歸日
不及唐朝既效時善類固知難着脚小人未可便揚眉
老天欲壽斯文脉後死當為繼絶思
哭趙吏部
篇詩曾送恥齋行豈料存亡隔此生早控危衷敷鯁論
晚留遺愛在羊城惜無金輅封同姓空有玉棺歸九京
篋笥舊藏君雜藁令人一讀一傷情
次郭吉甫梅仙之官廣右
路入天南更向西春風匹馬赴瓜期折將官柳送行客
歸及山梅結果時池上鳳凰身未到灘頭鸂鶒事先知
徐君曾下陳蕃榻况是林宗早見推(原註徐有功時帥廣右)
和止泓姜秦祠韻
九日山頭兩徑深不同出處却同心喚回浮世夢中夢
來向先生吟處吟别駕堂空遺影在隠君亭破野藤侵
古今陳迹休深問且把寒泉當酒斟
西塔
杖策來尋塔廟僊半程便到碧霄邊三千世界浮塵外
百二山河在眼前誰把孤標長插地只消一柱可擎天
夜闌籟静凭欄聽隠隠星河人扣舷
次韻答王東墅
兀龍湖海分棲遲懶把琴心累子期不是三生曾有舊
如何一見便論詩春行谷外鶯求友月在吟邊鵲繞枝
甚欲買舟尋隐處悔將名姓與人知
答頥齋詩筒走寄
纔聽簷花點滴聲錦囊入手便欣情啼乾杜宇春言别
賦到牡丹詩改盟洗滌愁腸憑酒遣揄揚心事借琴鳴
詰朝紫翠欄邊約喜有溪毛可絮羹
剪燭西窗聽雨聲曉天又弄半隂晴黃金塢裡知無分
紫翠樓前忍負盟君有磚花占日影我慚瓦釡答雷鳴
今朝茹素無清供喜得鄰分玉版羹
綠隂團裡和吟聲幽事相關雨未晴莫把越秦分異見
要知李杜是同盟提壺沽酒墻頭報布穀催耕屋背鳴
滿目雲山猶好在何時鷄黍薦藜羹
春日
春事都無十日留何妨欵段出城遊榴花不入詩人眼
柳絮偏供客子愁枝上五禽言似訴籠中二鼠去如流
斜風細雨湖山路一片花飛人倚樓
餞儲秀野赴廣西制司參議
時艱急似捄頭燃快趁春風着一鞭人道輕車諳路熟
我疑重閫得君賢狨衣便帶楊花雪鶴骨猶勝桂嶺烟
兵畫近來無可議只消買静向南邊
次傅德用府教授韻
一握乾坤盡在望江山好處即家鄉古今萬事雲來去
身世百年亭短長夢裏有時曾化蝶吟邊得意亦亡羊
是非寵辱渾閒事付與天公為較量
送吕時可監丞朝假歸里
局面新更着數寬如何國手要投閒逆知後日清流禍
厭作中朝時樣官兄弟真情求去易君臣大義學來難
玉音不許違三月此意應須反覆看
次雪舟進退韻
誰肯因貧賣寶刀半生湖海分蹉跎春回池草吟魂覺
月在梅花瘦影高旅况又隨年事長交情偏耐歲寒多
項斯標格逢人說讀到新詩語更騷
霸王廟
慓悍攻城大不仁拔山力盡誤終身當初不學古兵法
到了翻成霸罪人未造漢時知有漢豈堪秦後又生秦
咄嗟氣象今何在千古空留土木神
張巡廟
說著睢陽膽已傾單師曾此控孤城一身肯作偷生計
千古長留不死名廟饗母忘艱食日庭松猶學戰時聲
祠前碑記無尋處頼有唐書為發眀
