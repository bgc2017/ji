







　　欲齊其家者　　二句　　　　　陳際泰

　　家取則於身故君子謀所以齊之者焉夫以不徳之身
强行於物即家且先格矣豈能齊乎且夫家之難齊甚
於國之難治也所謂甚於國者有二國者威權之所可
馭也用恩之地而威權之分失矣國者耳目之所不接
也暱就之人而耳目之際眞矣威權不得而施則反其
道乃可以相易耳目不得而匿則益其事乃足以相當
其必先修身乎一家之中其爲賢不肖者不一而足齊

之者將使人人有士君子之行夫狹邪滛比禁之而不
止者無術以至之也吾修吾身言必稱先王動必稽古
昔則作事可法而無自恣其偷越之思故其子弟之敎
不肅而成一家之中其愛惡相攻者亦不一而足齊之
者將使人人有秉禮度義之意夫詬誶囂陵調之而愈
棼者無道以御之也吾修吾身情欲之感無介乎儀容
晏安之私不形於動靜則用情正大而無自開其偏溺
之端故其起伏之情不劑而平夫治家以和者固不以

乖戾致恩義之暌而其弊或至於無節治家以嚴者固
不以䙝狎致婦子之嬉而其弊或至於不樂故齊家莫
修身若也身修固去其和與嚴之名而兼乎和與嚴之
利者乎蓋闗雎麟趾之休本於文徳而風火利貞之義
究歸言行然則欲齊家者其所先蓋可知矣

　　詞㫖明逹體質純茂又變其平日縱横跌宕而一歸
於經術











　　欲正其心者　　四句　　　　　陳際泰

　　原正心之由而逓於致知以見意之未易誠也夫正心
原於誠意固也然或誠意而適以累其心此致知不可
不講也且心者已之得於天者也發之而未極其審而
已闗家國天下利害之由故君子所恃者惟一心而茍
令役於心者之有以為擾與役於心者無以為功皆於
正心之説未詳也徒曰修身必先正心則心之靜者已
得心之感者又未必得也夫合心與意而後全其所為

心心之神明與心之變化併牿心之罪與治心之功俱
在萌生之㑹而從心之寂然時觀心之正則向晦而入
息皆可與上聖同功然既發其機於意又不能使不為
意强禁而使之不動亦非本心之正也依其所固然而
不預之以私是意得其所為意意得其所為意從意之
息而觀心君子以為彌正即從意之日出而觀心彼心
不為不誠之意所累則心之空明者無方矣蓋舉心之
感而并正之而後獲乎正心之全然則欲正其心者此

説不可不務白也雖然猶未盡乎所以正心也徒曰正
心必先誠意則夫意之不誠而為心害人知之意之既
誠而害心彌甚者未必知之也夫驗誠於知而後慊乎
其為意意之發端固生於心之所倪乃意之發端尤生
於明之所導茍不得其啟誨之功而任意之無愧者為
意之誠則愚孝與愚忠皆可與惡養同過而既授其權
於知又不可少其所知畧用而遂自安是益便其所為
不宜誠也探其所宜然而以深於其類是誠必得其所

應誠誠得其所應誠將知其如是而果之君子不病其
誠即知其不必如是而不果彼意不為不宜誠之事所
牽則意之無妄者可以始終矣舉意之誤而盡知之而
後逺乎誠意之害且益獲乎正心之全則欲誠其意者
不可不務白也蓋心者身之宰家國天下之所繫屬也
而意寔為之役意之有以為擾與無以為功所闗豈特
一節也哉故君子務謹焉欲正其心欲誠其意而猶不
止也雖致知又安得止也


　　心意知相闗處皆實得於心故言皆眞切而靈雋之
筆復能曲折盡意雖兩股之末㣲侵而后語意然不
可以議大家闡發義理之文















　　為人臣止於敬(其一)　　　　　　楊以任

　　稽臣道於周聖得其至矣蓋君一而已可不敬歟止於
敬者是惟文王焉且千古人臣之分敬而已矣敬生於
分而倘不定於心縱節以常凜未免貞為變移惟不移
於易移之時者至矣敬止之文又見其為人臣矣夫遡
生民所以立君之初尋今古迭相君臣之已事文王不
應為人臣人亦應無能臣文王者而况在有商之季哉
天與人之説此日皆足移忠良之意昏與明之故往者

亦徒留聖哲之慙然而止敬之心不謂是也但處覆載
之中何事非君共是冠履之域何日非臣故髙其節以
悟之亦見主有可擕者也夫天下無不可事之君者文
王也廟堂之上依然天聰天明之君父道在服事服事
之而已矣即堅其義以從之猶見臣得而主失也夫爲
臣而曰見不足者文王也西服之間猶是日宣日嚴之
臣子心在祗承祗承之而已矣當其時其進有攖鱗之
辜而敬之純者必不以一臣易一君故主之霽威不敢

知而明夷蒙難之時猶起而歌聖明者非不為一身解
罪也吾君原無過誅耳其退有如燬之訴而敬之至者
必不以千萬人易一人故民之離合不敢問而有二傾
心之日猶挽以歸服事者非不為萬姓去仇也吾君原
自可后耳嗚呼此文王之所以為文也此文王之所以
為臣也天植其性義尊於身五十載不退之貞心千百
年獨立之臣極嗚呼至矣

　　不渉一淺近鄙陋之語以簡鍊見其矜貴可謂鏘鏘

振金玉(原評)

　　臣罪當誅天王聖明二語程朱皆不以為然而借
以詁此題則義亦可通且措語亦尚有斟酌






　　爲人臣止於敬(其二)　　　　　　楊以任

　　觀於周聖而知無可不敬之臣也蓋臣之為道以一敬
相終始文王亦終見其為人臣而已矣今夫至善之理
具於君臣君不足主乎其臣而臣之自靖者難矣顧上
下非以云報也則昏明仁暴之説宜不至於其間而敬
之為道蓋與臣終始焉不觀之文王乎西土五十年之
君固商家之老臣也當日臣子之故共㣲箕而遭之彼
可告無罪於先王此不可辭昭融於上帝即使易成湯

而居之堂亷不足持天人之故率典亦或當時數之推
其不得為㣲箕而又決不欲為湯也而敬倍難矣然而
其敬竟止矣隱其敬而奉之君維彼嚴主亦霽顔焉夫
文也惟一人之戴在心柔而貞之以將其所不容已羑
里有生臣庶不重吾君戮賢之謗博其敬而萃之君維
彼湯孫無西顧焉夫文也若天子之光在上旬而宣之
以效其不敢不然江漢有良臣亦半淡王室如燬之災
夫人願忠之氣忌於多臣之口亦不能不衰而文苐如

故也寜不盡解於聖明不敢自調於羣小人皆有君而
我獨任之止敬者所不計也夫人棐君之思疑於非臣
之際亦不能不懈而文固無改也以此身付一人即以
此心謝天下我自有君而自敬之敬止者又何知焉為
臣不易彼㣲箕尚為其易而文王獨當其難天王明聖
覺成湯尚多一慚而文王於焉無憾故曰止也

　　於文明柔順之㫖能探其藴而發其光靜穆深㣲亦
復鏗鏘雅練與首作皆不可棄










　　十目所視　　二節　　　　　　金　聲

　　觀嚴與潤之間君子之誠意決矣夫指視之嚴必不可
逃則曷若潤身者之廣而胖也誠意而己夫何疑嘗謂
意之欺而弗誠也起於念之紛而不決既不決矣而爭
於末流乃使為善之事適以自苦非學問之本指也夫
君子之愼獨乃君子之誠意所以必然而不惑必行而
無待者也豈有所為也哉顧其得失甘苦之途則早晰
然矣吾之善不善吾自受之原不有藉於天下之指視

而後見吾善之利見吾不善之害則吾之有為有不為
吾自動焉非有憚於天下之指視而後有不獲已而為
有不獲己而不為舍吾意而問之手目舍吾獨而問之
手目之十若或見之若或摘之則若或督之矣去非所
惡就非所好則寔有所畏焉耳大道何寛其若斯之嚴
乎今夫家温而食厚者固深藏若虛也自無陋其居者
矣精心以崇徳者固泊乎無營也自無困其身者矣吾
所好則遂好之天下莫能禁也所惡則遂惡之天下莫

能加也何求不獲何欲弗得而跼蹐於髙天厚地之中
吾得吾好惡之所必得非勞心焦思而得也中吾好惡
之所必中非困頓束縛而中也耳目自暇手足自閒而
豈授萬物以賞善罰惡之權心則廣體則胖吾所得於
天者初無不足而所以奉吾身者悠然有餘以嚴若彼
以潤若此君子則安得而不愼獨哉愼於獨而意之所
之獨斷獨行初不知天下有可欺之自惟不愼而誠之
所漓畏首畏尾乃一人亦有莫能自必之意至於掩其

不善而著其善若迫於人而無可奈何者也豈不謬哉
蓋世之小人有二以為天下必莫予指必莫予視而可
以為不善也此之謂欺人以為天下必或指我必或視
我而不可不强為善以應之也此之謂自欺曽不念心
廣體胖者誰耶而反以自苦也

　　上節註中言善惡之不可揜如此是言獨之可畏亦
猶中庸之言莫見莫顯非狀小人揜著時自苦情形
也文誤以嚴字專屬小人與下節潤字相對理解隔

碍處在此行文一片處亦在此　筆致超脫氣骨雄
偉頗足振起凡庸
















　　所謂齊其家　　一章　　　　　黄淳耀

　　傳者釋修齊而知好惡之宜慎也夫好惡出乎身而先
受之者家也觀於不可以齊者而修身其亟矣乎且聖
王為治必有以素信乎天下而豫服之者家是也家之
不齊之情未必不同於天下之不治家之可齊之勢未
必不甚於吾身之易修君子觀此可以得術矣經所謂
齊其家豈非以家之美惡各就於理之為齊哉經所謂
在修其身豈非以身之好惡不傷其當之為修哉或者

致疑其説則胡不以常人之身之不修者而觀之也夫
親愛賤惡與夫畏敬哀矜傲惰之情雖修身者不必其
無而不修之身則之其所而常至於辟無他好惡之衡
乖而美惡之形變也朝廷之好惡猶有共成之者一家
之好惡獨斷之而已斷之愈獨則蒙之愈多旁觀太息
而身親者猶有餘情焉比比然矣朝廷之好惡猶有明
爭之者一家之好惡深諱之而已諱之愈深則章之愈
疾門内不知而行道者指以為戒焉比比然矣故好而

不知其惡諺亦有之曰人莫知其子之惡夫人之於子不
僅稱好而用好而辟者其意則相似也是則親愛之一端
而推之畏敬哀矜亦然惡而不知其美諺亦有之曰莫知
其苗之碩夫人之於苗無所可惡而用惡而辟者其意
則相似也是即賤惡之一端而推之敖惰亦然身之不修
其蔽若此使人主不幸而以此至於其家吾知父子兄弟
之間或縱之已深或操之已蹙暌孤横逆禍倍下民可
也閨門袵席之間或義不足以相制或仁不足以相懐滛

荒簒奪亂至十世可也家之不齊可勝道哉然不待其
家之不齊也即身之不修之日而斷斷乎知其不可以齊
家矣先王有戒於此故動靜燕游必得其序而復警之
以瞽史之密臨之以師保之尊携僕奄尹不敢有加而
必領之以冢宰之官制之以有司之法嗚呼敢不敬哉

　　兩節皆身不修下節乃証上語而家之不齊意在言
外蔡虛齋林次崕兩先生之説甚明(自記)

　　理確氣清中二比可以覺寤昬迷警發聾瞶


　　所藏乎身不恕　　三句(其二)　　陳際泰

　　君子謹其所為藏身者將以其恕服人也夫喻民而使
民從是服民而使我從也知乎此君子謹以藏身有由
矣且君子不欲以權屈人而服之謂是盛徳之事也吾
謂誠能以權屈人而服之屈之己耳然固不能君子於
是思乎反身之術焉今夫對身為人出身為令而藏乎
身者為心所起之意與心所載之理故藏乎身有所藏
乎身者也我能如是而後本己之所輕謂人亦能至之

則所起之念己無寛我苛人之意其心所謂不刻矣我
實如是而乃縁已之所有思與天下共之則所載之理
已有以此及彼之端其事所謂能推矣心有不刻之念
而事有可推之理所謂恕也如是即無所以喻民而民
喻矣上之身如此言未能如此是必不必如此也口雖
不言而藏諸身者已有所為自刻所為可推之實使人
環而象之夫安所待其督責之頻仍如是一有所喻諸
民而民亦可喻矣上之言如此上之身亦如此是必不

可不如此也言雖在外而藏諸身者乃有不忍相刻不
忍妄推之心使人揣而得之夫安所譏其空文之刧制
不然者敗矣蓋不能喻者心有所愧而不能喻也人主
雖暴其天懐之發中者將必不盡冺於中夜矣行異於
聖明而令同於太上啟口間夫何得不慚焉抑不能喻
者下有所格而不能喻也小民雖愚其易治而難服者
將必不甚異於曩朝矣以賤為分者力輕於鴻毛而以
衆為勢者權重於丘山制命間夫何得而强焉予嘗上

觀千古下觀千古藏身不恕而喻諸人上即有忘其所
慚之君下斷無聽其所强之民不然桀紂不能端好而
能端令令而可喻令而可從則上有暴君下無暴民夏
商之祚雖至今存可也夫唯不能喻之故也然則爲民
上者亦可以謹所藏矣

　　每字必析兩義氣清筆鋭篇法渾成



　　詩云樂只君子　　一節　　　　熊開元

　　爲民父母者惟不以民視民而已夫從民稱則為君子
而從子稱則為父母故與民同好惡者子民之道也且
人生而各戴一父母其恩已足以相生而勢有不能必
者出入顧復之情奪於奔命雖有至仁亦莫保其所親
所愛而父母之責於是乎不在生我之人而轉在撫我
虐我之人矣詩不云乎樂只君子民之父母夫屈萬乘
之尊下而為億兆人之顧復此其名原不甚竒裁經世

之畧俯而循匹夫婦之恩勤此其道亦非甚難而為民
上者往往畢智殫力以招致夫人民而竟不獲一父母
之譽者何與大抵人情於不甚切已之處皆能為甘美
以慰人獨至於好惡而我有所便遂不暇顧人之病矣
我有所不便遂不暇顧人之利矣夫此顧己而不顧人
之意皆疇昔不相習者所用以逞其凌爍排擠之力而
豈所語於父母與子之間也人情於所以明民之處亦
或能屈已私以從衆獨至於好惡而計民所利乃不得

不顧己之便矣計民所病乃不得不顧己之不便矣夫
此顧人而復顧己之意亦情意不甚切者所借以行其
蹰踟審顧之心而豈所語於父母待子之情也則惟是
得民之好得民之惡者乎赤子之愛憎皆能一一自喻
而必不能明言以告於人有其不待告而喻焉而天下
之歌靡怙而嘆靡恃者不已寡與則惟是民好好之民
惡惡之者乎赤子之笑啼亦能明以告人而必不能邀
人以從於已有其不待邀而從焉而天下之誦屬毛而

慶離裏者寧有既與詩云樂只君子民之父母則此之
謂也已不如此則作好作惡而民之敝命以從者不可
言矣厲一毫為君之色去父母之途日以遥不如此則
吝好吝惡而民之嗷嗷以待者又不可言矣擇一為父
母之時視愛子之衷則已邈故君子絜矩之道所必心
誠求之者也

　　曉暢如家常語兩義相承淺深轉接理法兼到


　　詩云節彼南山　　二節　　　　黄淳耀

　　國不可以徒有得失之故昭然矣夫以不愼之心處國
而自謂無患也殷何以失周何以得耶詩可以觀已且
積萬衆之勢而成國積萬國之勢而成天下而天子以
一人撫之此禍福之宗而得失之林也日愼一日而施
及黎庶罔不興日荒一日而虐及四海罔不亡蓋自天
地剖判以來未有不出此兩途者粤若周至幽王時滛
侈不尚徳而世卿擅朝家父所為賦南山也其言至深

痛不可讀然大抵為有國者戒爾蓋國家之事有可知
有不可知有可言有不可言九鼎而既定矣人主尊天
敬地畏命重民亦不過奉守宗廟而於前王無以加也
此可知者也耳不聞殿屎之聲目不見檀車之事貴極
富溢其心以為莫如予何也而忽然䘮其國都此不可
知者也敬徳而日崇矣後王推闡聖明導揚至治亦不
過諡為明帝而於古今不數數也此可言者也靡瞻不
眩而自謂明靡聽不惑而自謂聰捨安召危其勢將不

得比於編戸也而亡主&KR0832;然得意此不可言者也以慎
若此以辟若彼有國者即不為永世延祚之計而獨忍
以南面之尊為天下僇耶且古之能逸樂者莫如殷紂
其致亡之速者亦莫如殷紂也古之好憂勤者莫如周
公其致治之盛者亦莫如周公也公所作文王一詩援
天命以覺悟來世述祖徳以敎戒冲主大都兢兢於得
國失國之際讀者謂可與南山之詩相發明也由今思
之邠岐棲竄不過小諸侯耳既而虞芮至彭濮來天室

為之遂定耿亳數傳猶然盛天子也俄而民反側人僣
忒九廟蕩為平原詩若曰如此則得衆如此之得衆則
得國自今以往得國者咸視此也如彼則失衆如彼之
失衆則失國自今以往失國者咸視此也嗚呼其言可
謂深切著明者矣使上帝必私於一姓則殷商之後何
以遷命於我周使祖宗能庇乎子孫則成康之後何以
大敗於幽厲是故周之宜法者文武至家父作刺之時
則當并法成康周之宜鑒者殷紂至﨑嶇河雒之間則

又并鑒幽厲矣可不慎哉可不慎哉

　　沉雄激宕已造歐蘇大家之堂而嚌其胾及按其脉
縷則兩節上下照管之細密亦無以加焉特變現於
古文局陣而使人不覺耳














　　秦誓曰　　四節　　　　　　　黄淳耀

　　賢相有待於仁主反是者可鑒也夫進一臣而舉世之
人材係焉彼不仁者即不為人材計獨不自為計乎今
天下安得有治亂哉立於朝廷之上與人主相可否者
為大臣推大臣之類以聚於朝廷為百執事此治亂所
由始也人主莫不欲治而治日常少莫不患亂而亂日
嘗多則以制置失當在於一二臣之間而已吾讀秦誓
而知穆分之所以瀕於亂亡而卒霸者有故焉今觀其

所深好者有容之臣也所深惡者妒賢之臣也此兩臣
者一則推奬氣類易渉朋黨之嫌而其心實為國家一
則批抵朝士若為孤立之迹而其心實為富貴所為不
同則必爭爭則人主必有所左右於其間而勝負分焉
天下之士又視其勝負之所在而左右焉君子勝則衆
君子畢升小人勝則衆小人接迹然而君子之必不勝
者常也小人之無益於子孫黎民者又常也挈人主之
子孫黎民以供衆小人之善怒則人主大不利失知其

不利者惟仁人而已仁人之去惡不去不止仁人之進
善不進不休其端在一好一惡之間而黎民獲樹人之
休子孫蒙楨國之業故曰仁也今自中主以下其心皆
知有子孫之當安與黎民之無罪者也究其所為則一
切不然彼有以小察為知人之明以多疑為御下之術
以恡惜誅賞為善核名實以雜用賢姦為能立制防其
弊也上下狐疑枉直同貫此不仁之一道也則又有以
忠蹇弼亮之人為姦慝以隂賊佞邪之人為忠良以公

論為必不可容以衆智為皆莫已若其弊也羣邪項領
方正戮没此不仁之又一道也前之所為慢也過也幸
則没身而已子孫吾不知也後之所為拂人之性者也
我躬之不閲遑問子孫黎民哉是知君誠不仁則雖俊
乂滿朝而或散之河海或逃之列國其積怨發憤者至
反為社稷之深憂君誠仁則雖詐謀林立而或束身司
敗或伏死山林其革面洗心者或轉受正人之驅使是
故興唐虞者堯舜非稷契也傷周道者幽厲非榮虢也

君子亦仁而已矣

　　四節成一片多直道當時事輝光明白行墨間挾忠
義貫日月之氣(原評)















　　為之者疾　　二句　　　　　　金　聲

　　王者生財有用心於為與用者焉夫為以生財而用耗
之茍無道財尚不可知也故或以疾或以舒也蓋聞王
者甚愛天下之人力而初非怠緩之也王者能盡天下
之人力而又非迫竭之也生財之道存焉財之出非能
董其自生也有其為之藉於為而或以數十百人之生
不能及一人之生雖衆猶弗衆也財之散非但食之也
又將用之至於用而或以一人之食坐耗數十百人之

食雖寡猶弗寡也是故必使為之者疾焉而用之者舒
焉為之者即未嘗無用也而不獲享用之者之隆工賈
市㕓皆終嵗竭蹶以備富貴之需而田疇無論也故為
甚可念也王者起而督之使不得樂手足之寛豈弗念
哉雖有貪國不為勤民増賦雖有亷主不為惰民減租
疾不疾必百姓先自受其利害焉而後遂及於國家但使
閭閻之下從容有暇日而胼胝之勞將不呼而自疾則
疾之道也用之者即不盡無為也而要未嘗悉為之之

苦富俠墨吏皆豪華安坐以致小民之貲而宫庭無論
也故用甚泰然也王者起而理之矻矻然懷不終日之
虞敢或泰哉侈蕩之朝即横征無益於事嗇儉之主無
計臣不至於貧舒不舒即百姓亦必受其利害焉而究
竟終歸於國家但使富厚之塲嚴謹無餘地而度支所
出將不令而自舒則舒之道也無荒土斯無散氓無奢
君斯無急國席豐之衆自無逋糧有節之費不漏奸槖
為疾為舒固王者聚民聚財禁悖入悖出之大計肫懇

之誠行於補助畫一之政裁於度數不以崇髙荒擾貧
賤不以天下濫奉一人為疾為舒亦王者敦忠秉信絶
驕去泰之一端嗚呼其斯以為大道哉

　　洞悉民情通達國體其義為人所未發之義其言為
世所不可少之言




