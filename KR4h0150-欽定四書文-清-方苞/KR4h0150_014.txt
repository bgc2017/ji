







　　大學之道　　一節(其三)　　　　歸有光

　　聖經論大人之學在於盡其道而巳矣蓋道具於人巳
而各有當止之善也大人之學盡是而已聖經所以首
揭之以為學者立法歟自昔聖王建國君民興學設校
所以為扶世導民之具非强天下之所不欲而其宏規
懿範之存皆率天下之所當然是故作於上者無異敎
也由於下者無異學也其道可得而言矣巳之德所當
明也故學為明明德焉人受天地之中以生所謂昊天

曰明及爾出王昊天曰旦及爾游衍非吾心之體乎人
心惟危道心惟微此人之所以有爽德也謂之明者明
此而巳懋吾時敏緝熙之功致其丕顯克明之實洗心
濯德超然於事物之表而光昭天地之命蓋吾之德固
天地之德也德本明而吾從而明之耳不然則道不盡
於巳非所以為學矣民之德所當新也故學為新民焉
吾與天下之人而俱生所謂立愛惟親立敬惟長始於
家邦終於四海非吾分之事乎道有升降政由俗革此

世之所以有汚俗也謂之新者新此而巳盡吾保乂綏
猷之責致其裁成輔相之道通變宜民脱然於衰世之
習而比隆三代之治蓋今之民固三代之民也民本當
新而吾從而新之耳不然則道不盡於人非所以為學
矣明德新民又皆有至善所當止也故學為止至善焉
惟皇建極惟民歸極㑹其有極歸其有極孰不有天理
之極致乎知至至之知終終之此道之所以無窮盡也
謂之止者止此而巳有憲天之學而後可以言格天之

功有格天之功而後可以言配天之治不與天地合其
德猶為未明之德也不與三代同其治猶為未新之民
也人已之間道猶有所未盡而非所以為學之至矣是
則明德以求盡乎為巳之道新民以求盡乎為人之道
止至善以求盡乎明德新民之道古人無道外之學也
如是

　　化治以前先輩多以經語詁題而精神之流通氣象
之高逺未有若兹篇者學者苦心探索可知作者根

柢之淺深　三百篇語漢魏人用之即是漢魏人氣
息漢魏樂府古詩六朝人用之即是六朝人音節觀
守溪震川之用經語各肖其文之自巳出者可悟文
章有神














　　知止而后有定　　一節　　　　王錫爵

　　聖經推止至善之由不外於真知而得之也夫學知所
止天下之眞知也而定静安慮因之此至善之所由得
與則亦求端於知而巳矣今夫明德止於至善然後為
天德之全新民止於至善然後為王道之備入大學而
求得乎此也其亦先明諸心矣乎誠能功深於研極之
乆而德業之㑹歸者有以洞晰而無遺理得於深造之
餘而人已之詣極者有以周知而不眩是天下之理本

至是而極而吾之所知亦與之而俱至矣由是知之所
在志亦趨焉以精而擇者將以一而守也而定固因於
知矣志之所至心與俱焉有主而虛者將無欲而静也
而静又因於定矣静則安從生焉私累忘而道心自裕
其萬感俱寂者即其萬境不遷者也安則慮從生焉泰
宇寧而天光自發其百遇皆順者即其百物皆通者也
學至於此則始也造其理妙契乎體用之原終也履其
事通極於神化之域反之身心性情之微而明德之至

善於是而得止也推之家國天下之廣而新民之至善
於是乎得止也則知止之功其大人止至善之務乎使
不先於知止則疑似亂其中而私得以汩之感應拂於
外而事得以眩之安望止於至善也哉

　　一語不溢一字不浮法律仍先民之舊而氣體畧殊
毎句義理相承處尤能簡括融貫












　　古之欲明明德於天下者　　二節(其二)

　　歸有光

　　學道之功相須而不可廢者也夫體用合一而大學之
道備矣欲致其道而其功不容於或踈者此古之君子
所以能㑹其全也與且夫道之在天下原於一心之微
而散於庻物之賾出之吾身之近而達之天下之遠然
或求之不得其方則其道漫而無統操之不以其要則
其功泛而不切是故大學之道有條目焉古之人有不

能外焉者何則天下國家君子所以行其道於人者也
而齊治均平之道不容以槩施焉天下而先之國也國
而先之家也家而先之身也勢有逺近隨地而植其推
行之本事有彼此因分而澄其感化之源機固有相因
而不容巳者也身心意知君子所以修其德於巳者也
而格致誠正之功不容以泛及焉心而先之意也意而
先之知也知而先之物也智周萬物而本然之體巳充
念慮既清而存主之天不失理固有相通而不容間者

也是何也葢天下之理不以内外而或殊必理無不格
而後天下之是非不能眩發無不實而後吾心之體得
其平此致由於格誠由於致正由於誠功固有不得不
然者非務其外而遺其内也天下之勢不以遠近而或
異必皇極之既建而後推行之本以立刑于之既成而
後感化之道以神此自身而家自家而國自國而天下
機固有不容自禦者非泥於近而戾於逺也夫其格物
致知誠意而心無不正焉則天之所以命於我者有以

不失其付畀之重修身齊家治國而天下平焉則凡類
之同於我者皆不遺於德敎之中夫是而德無不明矣
民無不新矣此大學之全功也古人為學之次第葢如
此

　　即以綱領為條目之界劃四比如題反覆清透簡亮
有一氣揮灑之樂



　　君子賢其賢而親其親　　二句

　　薛應旂

　　觀先王垂裕之大可見其新民之極也夫君子小人各
得其所先王之所以裕後者大矣此固可以見其新民
之極功而亦豈非盛德至善之所致哉傳者釋聖經止
至善之義而有及於此意豈不曰有天下之盛德必有
天下之大業我周文武之所以人不能忘者亦惟其德
業之在人耳何者創制立法以為世則先王之所謂賢

與親者凡以為君子謀也今先王往矣而其賢與親則
固在也是故賢者識其大不賢者識其小而得於文謨
武烈者皆仰先哲以為歸誦彛訓而胥效矣是賢其賢
者蓋不止於周召之屬也天子則宜王諸侯則宜君而
凡為文昭武穆者皆履洪圖而思紹率舊章而不越矣
是親其親者蓋不止於成康之世也其德業之在於君
子有如此者體國經野以為民極先王之所謂樂與利
者凡以為小人謀也今先王徃矣而其樂與利則固存

也是故老者有所終幼者有所養而凡此文武之遺民
皆安於皇極之中囿於平康之域矣是樂其樂者不特
見於求寧之日也寒者為之衣饑者為之食而凡今天
下之黎庻皆遂其作息之休盡其鼓舞之利矣是利其
利者不特見於彰信之時也其德業之在於小人有如
此者由是觀之則先王之澤蓋有以被於天下後世之
人而没世不忘固其所也其新民之止於至善何如哉

　　不及宣德乙卯程之渾然元氣而用經確切詞語醇

雅先正風裁於兹未墜








　　此之謂絜矩之道　　合下十六節

　　唐順之

　　傳者指言平天下之要道詳其得失之異而决其機也
蓋治平之道莫要於推心而道之所以有得失者亦顧
其存心何如耳君子可不求治於心乎且夫論治者貴
識體為治者貴知要甚矣王道本於誠意也夫使今之
為治者能達於上下四旁之人而通之以公好公惡之
道是縁情以立愛而不阻於分之殊順事以恕施而各

協於理之一絜矩之道在是矣盍亦觀諸詩乎彼樂只
君子而以民之父母歸之為好惡之能絜矩而與民同
也赫赫師尹而以民具爾瞻戒之為好惡之不能絜矩
而為民僇也此可見撫我則后而詩言得衆得國者可
鑒矣虐我則讐而詩言失衆失國者可鑒矣然好惡之
道又豈出於理財用人之外哉彼自夫先謹乎德也而
自然之利致焉外本内末也而爭奪之患興焉此其民
心之聚散係財貨之出入而康誥所謂惟命不於常者

此也楚書之寳善人者此也舅犯之寳仁親者此也而
財貨之能絜矩與不能者不既徴於此乎再觀秦誓之
詞用休休之臣也而興邦家之利焉用媢嫉之臣也而
貽邦家之戚焉此其人品不同好惡攸係而得好惡之
正者仁人也知好惡而未盡其道者其次也不知好惡
而拂人之性者其下也用人之能絜矩與不能者不亦
徴於此乎是故治天下有大道絜矩是巳得大道有要
機存心是巳君子能以忠信存心則誠明有以通天下

之志誠應有以妙萬物之感而大道可得也反是而驕
焉而泰焉道豈有不失者哉吁大道得而所以得國得
天命者胥此也大道失而所以失國失天命者胥此也
治平君子可不誠以存心而恕以推心哉

　　法由義起氣以神行有指與物化而不以心稽之樂
歸唐皆欲以古文名世者其視古作者未便遽為斷
語而於時文則用此嶤然而出其類矣　推心存心
貫通章㫖首尾天然綰合縁熟於古文法度循題腠

理隨手自成剪裁後人好講串揷之法者此其藥石
也
















　　生財有大道　　一節　　　　　張居正(程)

　　善理財者得其道而自裕焉蓋務本節用生財之道也
果能此道矣國孰與不足乎且夫聚人曰財國而無財
非其國矣理財曰義財而不義非其財矣是以君子之
生財也有道焉固不必損下以益上而經制得宜自有
以裕於國也其於道也又甚大焉固不必損上以益下
而公私兩利亦有以裕於民也然則何如蓋天地本有
自然之利而國家本有惟正之供惟其力之不勤而用

之無節故恒見其不足耳誠能驅天下之民而歸諸農
其生之也既無遺利矣又且汰冗員裁冗費不使有浮
食焉盡三時之勤以服乎耕其為之也既無遺力矣又
且量所入為所出不使有侈用焉斯則勤以務本而財
之入也無窮儉以制用而財之出也有限以無窮之財
供有限之用是以下常給而上常餘雖國有大事而内
府外府之儲自將取之而不匱矣百姓足而君亦足雖
年或大祲而三年九年之蓄自可恃之以無恐矣謂之

大道信乎其為謀國經久之計而非一切權宜之術可
比也然則有國家者豈必外本内末而後財可聚也哉

　　質實簡嚴有籠蓋一世之氣















　　生財有大道　　一節(其二)　　　歸有光

　　傳者論裕國之道不外乎經制之得宜而巳蓋善裕國
者不取諸民也崇本節用而不失經制之宜國何憂貧
乎且所貴乎平天下者謂其能不事於財也不事於財
者非能盡去乎財也何者財之所生在天財之所出在
地作而成之者人之功制而馭之者君之職因天分地
而巳不勞以君養人而智不鑿斯固自有大道矣是必
立為經常之制率天下之人以生天下之財自三農生

九榖以至於閒民轉移執事莫非興事造業之徒而欲
為浮民不可得也至於朝廷之論官則又以功詔禄以
能詔事以久奠食而濫設之弊去矣濫設之弊去而供
億之繁省矣生天下之財而勤天下之力自七月流火
以至於十月納禾稼莫非震動恪恭之時而欲為惰遊
不可得也至於公帑之支調則又以貢致用以賦斂財
以式均財而無藝之費去矣無藝之費去而耗竭之患
亡矣夫曰生之為之凡以生財而使之有者則欲其衆

以疾曰食之用之凡以耗財而使之無者則欲其寡以
舒由是而財之大源有所濬而日見其有餘財之末流
有所幅而不至乎坐耗吾見明昭上帝迄用康年六府
孔修萬世永賴言乎其財則天下之財而非一家之財
一國之財也言乎其計則萬世之計而非一時之計不
終日之計也謂之曰大道者蓋如此是何嘗損下益上
斂一世而為豐殖之謀也哉

　　渾渾灝灝約詩禮之㫖以為言低手效之塡凑三禮

則形骸具而精氣亡矣(原評)

　　義則鎔經液史文則躋宋攀唐下視辛未諸墨皆
部婁矣






　　未有上好仁　　一節　　　　　呉　嶔

　　觀人君之所必得於民者而知財之可以發身也夫民
之所以終君之事守君之財者皆好義之心為之也而
君子好仁實先之則盍愼其所以感之者哉嘗謂君民
之勢至懸也而其心則一也故其感其應至神也吾嘗
以此推之而知夫以財發身之效焉誠以天下之民未
嘗不思得仁者而君之而忠臣義士亦上之所欲得於
其下者也顧上不好仁以先之則其民亦惟利是視而始

有以不義應之耳未有上之所好者既在於仁而深仁
厚澤日以舉其民而淪浹之矣顧乃下之所好者不在
於義而徇私滅公敢於緩其君而不顧者也夫人情未
始無欲逸之心而惟義足以勝之也亦未始無欲私之
心而惟義足以奪之下而有好義之民乎則凡君之事
皆激於義之所當趨而力有所不愛是故相率而為之
又相率而終之雖人君之為天下愛力者固不忍貽之
以勞而彼固忘其勞也若曰好義而事不終者未之有

也凡君之財皆明於義之所當供而利有所不恤是故
相率以輔之又相率以守之雖人君之為天下愛財者
固不忍私乎其有而彼固忘其有也若曰好義而府庫
之財非其財者未之有也蓋上而好仁則其事也為佚
道之使其財也為惟正之供而君之心既足以信於民
民而好義則事終也固以為人君之事守財也亦以為
人君之財而下之心自益以結於上當其時仁人以其
身役天下之衆又以其身享天下之奉而天命歸民心

悅者凡皆以財發之也欲發身者可不自絜矩始哉

　　瀠洄淡宕以曲筆寫直勢古在氣骨不在字句(原評)

　　理得氣充故能稱其心之所欲言而人亦易足也






