







　　天命之謂性　　一章　　　　　蔡　清(墨)

　　中庸明道原於天而備於人必詳言君子體道之事也
夫道原於天而備於人是故君子之所當體者也體道
之功旣至則位育之化有不成乎子思子憂道學之失
傳而作中庸以詔天下也蓋謂天下有性焉有道焉有
教焉夫人之所知也而其所以為性為道為教者夫人
之所未知也何謂性天之所命於人物者之謂也外天
以言性非吾之所謂性矣何謂道人物各循其性之自

然者之謂也外性以言道非吾之所謂道矣何謂教聖
人因是道之在人物者而脩之之謂也外道以言教非
吾之所謂教矣是則道之大原出於天而不可易其實
體備於己而不可離使其可離於須臾是豈所謂率性
之道哉是故君子時雖不睹不聞也而亦戒懼之常存
不敢離之於静也時雖至隱至微也而亦愼獨之無間
不敢離之於動也體道之功如此夫豈外吾心而為之
哉誠以心之喜怒哀樂情也其未發則性也無所偏倚

則謂之中及其發皆中節也無所乖戾則謂之和是中
也固百為萬事之所從出者也而離之於静焉將何以
立天下之大本耶是和也固天下古今之所共由者也
而離之於動焉將何以行天下之達道耶又必由戒懼
而約之以極其中使大本之立益以固由愼獨而精之
以極其和使達道之行益以廣將見吾之中即天地之
中雖不期於天地之位也而一理感通上下其有不奠
位者乎吾之和即萬物之和雖不期於萬物之育也而

一氣融貫萬物其有不咸若者乎此學問之極功聖神
之能事初非有待於外而脩道之教亦在其中矣

　　絲理㣲宻意味深厚眞學者之文(原評)

　　於白文朱註表裏澄澈故順題成文略加虚字㸃逗
於斷續離合間而神氣流溢動盪合節學者不能得
其氣味而倣其形貌則為淺為率而己矣



　　是故君子戒愼乎其所不睹　　二句　儲　巏(墨)

　　君子之主静以道之不可離也夫道根於人心之至静
者也茍不知所以存之斯離道之逺矣君子之戒懼也
有以哉子思示人之意若曰道原於命而率於性本無
須臾之可離者也君子欲不離道以為學何以宻存養
之功耶是故心之寂感雖由乎物交而心之神明則發
乎耳目時乎不睹宜若無事於戒愼矣君子曰睹而後
敬則能敬於睹之所及而不能敬於睹之所不及而眞

睹忘矣故視於無形常若有所謂睹者非睹之以目也
而實睹之以心是其目雖未睹也而吾心之眞睹者無
不明矣不睹而敬則凡睹之之時可知也巳君子之戒
愼有如此者時乎不聞宜若無事於恐懼矣君子曰聞
而後畏則能畏於聞之所加而不能畏於聞之所不加
而眞聞喪矣故聽於無聲常若有所謂聞者非聞之以
耳也而實聞之以心是其耳雖未聞也而吾之眞聞者
無不聰矣不聞而畏則凡聞之之時可知也己君子之

恐懼有如此者夫君子主静之功如此則物交無以引
於外而神明有以宰於中性於是乎定命亦於是乎凝
矣孰謂君子之道而有須臾之離哉

　　每扇有許多轉折而氣脉渾厚開合無痕(原評)

　　不睹聞對未發之中說戒慎恐懼所謂敬以直内立
天下之大本也用周子主静二字自屬定解其該睹
聞處措詞尤為細宻











　　致中和　　一節　　　　　　　羅　圯(墨)

　　君子盡性情之德而一體者應之矣蓋天地萬物本吾
一體也性情之德既盡而位育之效有不至乎且天下
之道統於一心而無遺而吾人之心體乎天地萬物而
無外人惟中和未致始與天地不相似與萬物不相關
耳君子知中為道之體也自戒懼而約之渾乎天命之
性無一時之不中則中致而大本之立益以固知和為
道之用也自謹獨而精之粹乎率性之道無一處之不

和則和致而達道之行益以廣由是吾之心即天地之
心以中感中而天地之心亦正吾之氣即天地之氣以
和召和而天地之氣亦順呼吸動静相為脗合而不殊
志意精神與之黙契而無間乾道以之而清坤道以之
而寧陰陽剛柔各止其所貞觀之所以不毁者吾有以
叅乎其中也天地有不位乎民以之而時雍物以之而
咸若休養生息各遂其性羣類之所以不乖者吾有以
贊乎其間也萬物有不育乎是中和之功盡於一心而

位育之化成於一體君子脩道之極如此噫人但知天
地之為天地萬物之為萬物也孰知吾心一天地也吾
身一萬物也中和不致則吾之天地萬物且不能位育
而况於天地况於萬物乎故君子不敢以一飲一食傷
天地之和而天地間茍有一悖戾不祥之物皆吾身責
也學者欲得於此盍於太極觀其本原乎西銘觀其實
體乎定性觀其存養省察之要乎

　　當時解元文章如此　朱子謂解經當如破的又云

讀書細看得通徹後都不見注解但見正經有幾箇
字在方好圭峯文可以語是矣(原評)







　　詩云鳶飛戾天　　一節　　　　王守仁

　　中庸即詩而言一理充於兩間發費隱之意也蓋盈天
地間皆物也皆物則皆道也即詩而觀其殆善言道者
必以物歟今夫天地間惟理氣而己矣理御乎氣而氣
載乎理固一機之不相離也奈之何人但見物於物而
不能見道於物見道於道而不能見無物不在於道也
嘗觀之詩而得其妙矣其曰鳶飛戾天魚躍于淵言乎
鳶魚而意不止於鳶魚也即乎天淵而見不滯於天淵

也為此詩者其知道乎蓋萬物顯化醇之迹吾道溢充
周之機感遇聚散無非敎也成象效法莫非命也際乎
上下皆化育之流行合乎流行皆斯理之昭著自有形
而極乎其形物何多也含之而愈光者流動充滿一太
和保合而己矣自有象而極乎其象物何賾也藏之而
愈顯者瀰漫布濩一性命各正而巳矣物不止於鳶魚
也舉而例之而物物可知上下不止於天淵也擴而觀
之而在在可見是蓋有無間不可遺之物則有無間不

容息之氣有無間不容息之氣則有無間不可乘之理
其天機之察於上下者固如此乎

　　不從飛躍兩字著機鋒是前輩見理分明處(原評)

　　清醇簡脫理境上乘陽明制義謹遵朱註如此














　　武王纘大王　　及士庶人　　　王　鏊

　　中庸稱二聖有繼先緒而隆一統之尊者有承先德而
備一代之典者蓋德業創於前而莫為之後雖盛弗傳
也如二聖之所為豈不有光於前人也哉中庸述夫子
之意謂夫欲知文王之無憂當觀武周之善述夫文王
旣没而不能作繼之者誰與蓋太王王季創於前文王
之業隆於後而纘其緒者惟武王也觀其身一著夫戎
衣師不勞於再舉而坐收一統之全功迹雖嫌於伐君

志非富乎天下而無損萬世之令譽且不獨功名之俱
盛而己以貴則尊極一人以富則奄有四海而福有超
於尋常也不獨禄位之兼得而己上焉則宗廟饗之下
焉則子孫保之而業有光於前後也武王之繼先緒如
此是以創業而兼守成雖征誅而同揖遜矣其武功之
隆何如哉若夫武王己老而受命承之者誰與蓋文王
欲為而拘於位武王得為而限於年而成其德者在周
公也觀其隆古公之號為太王加季歴之稱為王季則

近推乎文武之盛心祀組紺而上以王禮迨后稷以下
而皆然則上追乎先祖之遺意於是推斯禮以及人使
有國而為諸侯有家而為大夫者咸得隨等序而行其
禮也達斯禮以逮下使有位而為士無位而為庶人者
皆得循禮度以伸其情也周公之成先德如此是繼述
善於一身禮制通於天下矣其文德之備為何如哉吁
武王纘焉而益隆周公成焉而大備此周家所以勃興
而文王所以無憂也與


　　精語卓立氣格渾成當玩其苦心撰結處








　　武王纘大王　　一節　　　　　楊　慈(墨)

　　惟聖人能繼先業以成武功故能得聲譽之盛而備諸
福之隆也夫前人之所為後人之所當繼也茍不能然
則名且不足尚何諸福之有哉古之人有行之者其有
周之武王乎自今觀之太王肇荒作之基王季勤王家
之事則周之王業固始於此矣文王誕膺天命之隆以
撫方夏之衆則周之王業巳創於此矣然太王王季雖
為王業之始而其功則未成也所以繼其業者非武王

乎文王雖有造周之名而大勲則未集也所以承厥志
者非武王乎武王於是因累世締造之功而為一旦弔
伐之舉牧野之師方㑹而前徒巳倒戈華陽之馬既歸
而天下遂大定則前人之業於是而始成而前人之心
於是而始慰矣夫以武王伐紂宜若失其名也然人皆
知其為應天順人之舉而無利天下之心則武王之名
於是而益顯當是時也四方攸同皇王維辟則天下之
民莫非其臣其尊又何如東西南北無思不服則四海

之地莫非其有其富又何如由是而祀乎其先則假哉
皇考綏予孝子莫不以格而以享由是而傳之於後則
穆穆皇皇宜君宜王莫不是繼而是承則聲譽之盛諸
福之隆武王一身萃之而有餘矣雖然自非其能繼先
業以成武功又何以臻此哉夫武王能成燮伐之功於
天下未定之時周公能制典禮之懿於天下旣定之後
武王以武周公以文其為繼述則一而巳噫莫為之先
後將何述莫為之後前將何傳夫以太王王季文王旣

有以作之而武王周公又有以述之吾於是不惟有以
贊武王能成之孝而文王之所以無憂者亦於是見矣

　　此明文始基一代作者正變源流之法靡不包孕其
文炳蔚確有開國氣象　士人窮探經史非僅取其
詞與法為時文之用而巳然觀制義初體如是亦可
知根茂實遂之不可誣也



　　父爲大夫　　無貴賤一也　　　錢　福

　　觀聖制葬祭喪服之禮各惟其分而巳蓋禮莫大於分
也因分以盡情其善於推己及人者歟中庸意謂周公
之制禮不惟孝以事先人而且孝以治天下是故自葬
祭之禮言之如父為大天子為士歟則葬以三月稱有
家也而祭之則禮惟三鼎爾矣樂惟二佾爾矣雖禴祭
也而君子不以為隘如父為士子為大夫歟則葬以踰
月明有位也而祭之則禮用五鼎爾矣樂用四佾爾矣

雖備物也而君子不以為濫蓋葬從其爵反始也貽死
者以安也祭從其禄致愛也伸生者之情也何莫而非
協於義乎自喪服之禮言之期之喪達乎大夫何也是
諸父昆弟之喪也其分殊者其情疎而大夫則降諸侯
則絶焉三年之喪達乎天子何也是父母之喪也其恩
深者其報重而貴不加損賤不加益焉蓋服有降殺貴
貴也所以曲而殺也服無貴賤親親也所以經而等也
何莫而非達其情哉是則葬祭以爵禄而定者追王上

祀之遺意也喪服無貴賤之别者天理民彞之至情也
信乎禮通上下而為作者之聖歟

　　文之能繁而不能簡者非才有餘正才不足也細㸔
此文有他人連篇累牘說不盡處　斯禮也只是說
祭葬是縁祭而及喪服又是縁葬祭而及三者雖俱
禮制就此章言之則祭為主喪葬為賔即下章達孝
亦是以祭祀之禮言之可見也一起一結大指躍然
(原評)










　　今夫天　　一節　　　　　　　岳　正(墨)

　　中庸舉天地生物之盛所以明至誠無息之功用也夫
天地之道一誠而巳矣生物之功寧不各極其盛哉中
庸舉之以明無息之功用至此若曰論聖人固全乎天
道觀天地則見乎聖人何言乎今夫天以其一處而言
則昭昭之多天也天其止於是乎及其無窮而日月星
辰之懸象於上萬物之覆幬於下天之生物一何其盛
耶今夫地以其一處而言則撮土之多地也地其止於

是乎及其廣厚而華嶽河海容之不見其不足萬物載
之惟見其有餘地之生物一何其盛耶語天地間之磅
礴而不可窮者莫山若也今夫山不過卷石之多耳而
豈足以盡夫山哉及其廣大則草木生於斯禽獸居於
斯寶藏興於斯山之生物之盛孰非天地生物之盛乎
語天地間之浩渺而不可極者莫水若也今夫水不過
一勺之多耳而豈足以盡夫水哉及其不測則黿鼉蛟
龍生於斯魚鼈生於斯貨財殖於斯水之生物之盛孰

非天地生物之盛乎是則天地功用之盛至於此至誠
無息之功用所以配天地而無窮也又何疑乎

　　文簡而理足體方而意圓四比中己開後人無限變
化參差之妙不得以其平易置之














　　考諸三王而不繆　　合下節　　程　楷(墨)

　　論君子極制作之善見君子知天人之理蓋無所不合
見君子制作之善矣其洞燭天人之理不於斯可見哉
且聖人居天子之位盡三重之道彼禹湯文武固有巳
然之迹也然君子之制作為於今而稽於古則今日之
為即三王之為往古來今渾然一揆與其巳然者無所
戾天高地下固有自然之道也然君子之制作立於此
而參於彼則在我之道即兩儀之道天地與人浩乎一

體與其自然者無所拂屈伸變化而為造化之迹者鬼
神也鬼神固難明者以是制作而質之則幽驗於明不
以隱秘而有疑出類拔萃而生百世之下者後聖也後
聖固難料者以是制作而俟之則遠驗於近不以將來
而有惑然質諸鬼神而無疑非探賾索隱以為之者吾
知其於天之理至精至微巳洞燭於此心之中矣蓋幽
明雖不同而理則同也知天之理則鬼神之幽可以理
知也鬼神且然至顯之天地夫何悖乎百世以俟聖人

而不惑非讖緯術數以為之者吾知其於人之理至纖
至悉己昭察於此心之内矣蓋逺近雖不一而理則一
也知人之理則後聖之心可以理度也後聖且然巳往
之三王夫何繆乎噫以眞知至理之心為制作三重之
道君子如此豈驕乎

　　上截三王後聖往與來對天地鬼神隱與顯對下截
知天知人乃舉來以該往即隱以該顯實總結四句
是作天造地設不少贅虧(原評)


　　順題平叙不用過接摶綰而理藴精氣結聚流通堅
凝如鑄







　　建諸天地而不悖　　二句　　　孫紹先(墨)

　　君子之制作於至大至幽者而允協焉夫莫大於天地
莫幽於鬼神皆道之寓也君子制作而允協焉其克盡
人道者與且君子者以聖人在天子之位以脩道建中
和之極是誠居上不驕者豈惟騐今而凖古哉雖天地
鬼神不能外也今夫天地者萬物之祖君子特其中之
一物耳然道生天地天地固道之統㑹也以君子之道
參之奉三無私上下與之同流得一以貞清寧視之無

歉大禮與天地同節大樂與天地同和時憲之餘聰明
於是乎昭鍳裁成焉天地順之輔相焉天地宜之欽崇
之下易簡於是乎脗合天吾知其覆地吾知其載三重
吾知其相為終始也違曰悖德豈以克肖宗子而有是
哉鬼神者衆妙之門制作特其中之一義耳然道秘鬼
神鬼神固道之精靈也以君子之道質之聖人成能而
鬼神無外朕志先定而龜筮協從其思也若或起之其
行也若或翼之天地之功用有相須而無相戾一卷一

舒與時消息一闔一闢與化往來二氣之良能不相反
而實相成鬼吾知其屈神吾知其伸三重吾知其屈伸
相感也明不至則疑生豈以清明志氣而有是哉是中
天地而主綱常則君子有贊於天地與鬼神而合吉凶
則君子有助於鬼神而況前聖後聖天地鬼神精英之
萃也有弗符契庶民小子天地鬼神視聽之自也有弗
信從者哉

　　摭實而仍虚涵鬰拙而實渾古化治先正說理文字

巳有此等精深壯麗之境　鬼神若泛說陰陽氣機
即與建天地不異此引大易鬼謀尚書龜筮者得之
(原評)






