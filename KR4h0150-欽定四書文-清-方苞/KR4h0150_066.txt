







　　君子易事而難説也　　器之　　熊伯龍

　　觀君子所以處事説者而公恕之心見矣夫君子以公
恕為心而事與説隨所處而當矣自人見之則以為易
耳難耳意謂夫人為人所事者必其足以致人之力者
也為人所説者必其足以致人之情者也君子以成徳
之身而有動物之理宜事且説者之紛紛而至矣而君
子扵此要自有性情焉以致人而不致扵人不可不知
也人之扵君子有見其易者則事是也有見其難者則

説是也同此相與之際而㦯進而有所効㦯退而無所
容何取舍之異致與同此一體之意而㦯人人得其願
㦯事事别其嫌何寛嚴之皆備與夫君子非有所不測
扵其間而忽易忽難如此也亦事且説者之自為而已
矣如其説之以道而不説也雖謂君子非人情可矣而
外物之來嘗我者多君子能不鰓鰓然慮失已乎彼非
僻之干無論矣即相感以所好之徳而茍其有所為而
至吾前者衡以至公之心則皆無情之結納而不可一

念安者也夫聖賢之迹往往為不肖之所托至是而後
歎天下之得説扵君子者葢亦寡矣及其使人而介介
如是也雖謂君子非人情可矣而衆庶馮生成器者少
君子能不鰓鰓然慮失人乎彼營道同術無論矣即人
不甘舍其所學而茍其可以成能扵天下者衡以至恕
之心皆所欲長養裁成而使之各得其所者也夫道徳
之途往往為中材之所畏至是而後歎天下之不得事
扵君子者葢亦寡矣是則事之所以易而説之所以難

也葢人情易溺其慨然有為者必欲為淡泊寧静之所
出惟以易事利導之而一長一善皆相安扵義命之必
然君子所為率天下而正其心術也人才無方其懷思
而進者亦㦯為智勇功名之所寄惟以難説風示之而
使貪使詐皆曉然扵在我之無他君子所為先天下而
正其心術也此豈小人可同日而語哉

　　難易皆従君子心術發出然其難其易亦人見其然
非君子示以不測也勘題精切詞意深厚後二比所

見尤大

















　　剛毅木訥近仁　　　　　　　　朱　書

　　質有近扵仁者當思所以成其質矣甚矣人之有賴扵
質也知剛毅木訥之為近豈遂安扵近而已哉且人生
而仁之全體具焉其有理無欲之本原固不以質之美
惡而有加損也然而與物相引則自强者伸與人相緣
則本天者貴是故質不可恃也而可恃也夫人外不必
力為拒而非僻之私無由入内不必嚴為守而邪妄之
氣無由出此純乎仁者也下此則必視乎其質矣葢人

必為世俗之所畏而後相狎而投我者無自得至乎其
前故寡所合者必寡所營也人不為物情之所喜而後
相乘而中我者無従得渝乎其故故無所顧者必無所
累也則有剛者焉氣之决也物不能奪性之直也情不
能縈夫俗之靡也久矣安得有人焉如是之剛者也又
有毅者焉志之堅也歴險不懼力之忍也歴久不衰夫
人之自廢甚矣安得有人焉如是之毅者也而吾更思
一木者扵此才不足以勝人見可欲而不動貌不足以

悦俗處至淡而能甘以視人之競華者為何如也而吾
更念一訥者扵此寧拙扵言毋巧扵辨故飾非者不能
誇寧議我隠毋議我躁故華偽者不能囂以視人之紛
馳者又何如也若是者一往莫遏之氣出萬物之上而
不能侵也則憧擾之端扵焉絶矣泊然無營之衷入萬
物之中而不能擾也則外騖之念扵焉鮮矣以復仁體
仁體可復也是天徳之健也以存仁心仁心可存也是
人心之誠也而謂非近仁者耶然則未能近者吾望其

相反以相成也柔靡反而為剛毅斯可任重而致逺華
辨反而為木訥斯可守朴而存真盡其矯揉之力而後
欲仁者皆有用之才抑已能近者吾望其愈進而益上
也剛毅而進以㢲順則大力出扵小心木訥而進以文
眀則英華發扵篤實加以變化之功而後利仁者無懿
美之累人亦急求其近而又毋止扵近焉而可矣

　　四實字有洗刷後二股尤得聖人勉人之意


　　善人教民七年　　一節　　　　李光地

　　聖人計教民之效知民不可以輕用也葢國之大事在
戎不教而輕用其民可乎故夫子思善人之教而猶必
以七年為期歟想其日覩春秋之世率以戎事相競而
棄其民故言曰國所與立者民也民而無衞國之心國
非其國矣然民所待治者君也君而無教民之道民非
其民矣今之紛紛即戎者何多也茍其迂根本之圖而
急旦夕之效則古之教民者誠不足師而欲為之建久

逺之規而出萬全之計則今之即戎者未見其可殆必
得善人而以之教民乎葢其懷惻怛以為心則愛吾民
者至切而其本纒綿以立政則謀吾民者至周慮民之
未䘏其身也而農桑之教興焉里有正酇有長遂有師
要使凶荒之無憂而馬牛車甲之賦亦無不具而又為
之獮以治兵蒐以振旅出則老者居後入則長者居前
則井牧什伍之中而義勇之氣已素慮民之未得其心
也而學校之教行焉黨有庠州有序國有學要使禮樂

之漸興而股肱射御之節亦無不嫻而又為之受成扵
學獻馘扵泮将帥僨軍者不齒戰陳無勇者非孝則弦
歌干戚之内而文武之材已登如是者有年而民知䕶
其私矣如是者又有年而民知死其上矣約至七年之
久以之即戎不亦可乎原善人之心惟以愛育休養為
事然而有禽而利執言則容民畜衆者地水之象也以
是應敵而動吾知儲峙之素供而節制之素眀三郊三
遂之中其亦可以建威銷萌而無守之不固矣充善人

之道葢以勝殘去殺為期然而射隼所以解悖則救民
除暴者時雨之師也以是聲罪而舉吾知恩信之已孚
而仁義之已著東征西討之餘其亦可以驚逺懼邇而
無思之不服矣七年即戎吾故為善人之教決之也今
之為邦者教道無聞而即戎不已吾恐民無政而将潰
兵不戢而自焚是之謂棄其民而已矣不有善人其何
能國哉

　　别處説善人便要分别得斟酌如此章及勝殘去殺

章正是説他好處何暇替他稱量本領時文有纒住
善人説他質美未學者又有把即戎兩字説僅可以
固圉自存者自謂體認之至不知先差了口氣也如
春秋戰國時候假仁假義猶足以霸真箇得善人為
邦又烏能量其所至乎(原評)

　　作者晚年析理之文以經傳精意運化治法度無一
題無見的語然初學效之多成庸淺而司衡者又或
目為平平無奇故特錄其英華發露者兼存少作一

二俾學者先用心扵此然後知其簡穆清真之文為
可貴也







　　克伐怨欲不行焉　　一章　　　劉　巖

　　制私未足以為仁狷者毋安扵所難矣夫無私之與制
私則必有間矣奈何不求所以無克伐怨欲者而以不
行自多也哉且學者患私之為累也必推其私意之所
従來而深以治其受患之處葢仁不仁之以公私相辨
者在全體有無之際而不在一時行止之間公與私之
相為盛衰者不爭用力難易之名而祗爭扵消長存亡
之介也今夫仁之純者渾然而虛公廓然而順應與物

本無間而何所用其克與物本無爭而何所用其伐憫
人之愚且貪而忘情扵得失又安有所為怨與欲哉憲
也求仁人之用心而不得得其去私之功而持以力遂
介然自居扵仁道而無疑不知仁體之精微者一物之
不存故能統萬理而悉備今克伐怨欲之隠伏扵中者
反先入之以為主即制其流而不至扵横决之太甚然
寂然凝一之中而潛雜之以物我相形之意已累其體
而失其平况乎其觸物而萌者遏之太堅未有不溢出

而不可禦者也是匿其害而自以為安也仁道之流行
者一念之不擾故能隨萬感而皆通今克伐怨欲之蓄
藏扵内者且妄動而不自知即防其患而不至扵攻取
之太深然其坦然因應之時而强守之以天人交勝之
情已滯其用而違其正況乎其隨事而形者抑之太深
未有不一發而不可復禁者也是養其患而自以為得
也故不行而與行者較則彼縦其私也而此制之彼恣
其欲也而此窒之斯亦可謂卓然流俗之中而自愛其

身者矣然不行而與無可行者較則制其私而私猶未
去也不如去之而不留窒其欲而欲猶未捐也不如捐
之而悉化豈可謂兢兢堅忍之節而遂至扵純也哉憲
誠有志扵仁甚毋力守其難而以自多也

　　眀白純粹絶無艱澁之態説理之文此為上乘




　　愛之能勿勞乎　　一節　　　　張　英

　　原愛與忠之所必然而天下無誤用之情矣夫愛非勞
則必其不愛也忠非誨則必其不忠也而謂人之所忍
出者乎今夫天下事孰是其一往而輙已者哉一往而
輙已必其情之非有餘者也否則情之茍可以安而即
止者也自非然者情之所深往往至扵逆用其情而㡬
不能以自白則其事誠非得已者矣我嘗以此思天下
為人父為人臣之心凡事可聽諸遭逢則無所用吾至

性矣乃我所屬望之人此必不可以遭逢委也扵是生
平用情之地遂覺有有加無已之時凡事可任吾徑情
則無所庸其曲折矣獨我所係屬之人此必不可以徑
情置也扵是人倫遭遇之中遂覺有不可眀言之隠天
下亦孰非為人父者而謂我為不愛其子之人人情也
乎哉獨是攜持保抱之日則矜言愛至强學勵行之日
又不覺其出扵勞愛與勞絶不相類也而用扵一人施
於一日有不能自解者即令子而賢眀猶恐姑息以生

其玩而中材更無論也觀此日家人之嗃嗃亦祗見勞
而不見愛矣迴思所以用勞之故纒綿固結又祗見愛
而不見勞也若舍勞而言愛我知必無此情矣天下亦
孰非為人臣者而我忍為不忠其君之人大義安在哉
獨是委質䇿名之日既已矜言忠則盈廷唯諾之時即
不能不出扵誨忠與誨似不相謀也而質之幽獨揚之
大廷有不能自釋者即令君而徇齊猶思納誨以補其
闕而中主更可知也觀此日王臣之蹇蹇亦祗見誨而

何敢言忠矣迴思所以納誨之隠周詳愷摯又祗見忠
而不見誨也若舍誨而言忠又烏乎用吾情矣是以優
容而家有象賢賡歌而朝無闕政此亦天下不數覯之
遇初不欲為人父為人臣者慕此名也世之令子賢君
未必盡成扵天性亦所遇之多淑耳誰非用此愛與忠
者而可不深長思也哉是以教不先而子克家臣非直
而君眀聖此亦天下至不可倖之事更不欲為人子為
人君者受此名也世之慈父忠臣豈求遽諒乎其隠亦

其心不可解耳誰其受此勞與誨者而可不深長思也
哉

　　義理淵然情思藹然所謂公誠之心形扵文墨豈小
書生描頭畫角者可比














　　為命　　一節　　　　　　　　謝陳常(墨)

　　維鄭多材命嘉賴之矣夫一命耳必藉四臣以成而四
臣又各見其長不相掩也此鄭之命所以善與在昔春
秋之天下相尋以兵而猶相尚以禮故鄭之所以立國
者急扵内治而尤謹扵外交子嘗稱之矣曰吾觀鄭之
孱也介兩大之間為晉楚必争之地能固其彊圉使内
不被兵者垂四十餘年也非辭命之善恐結好之難終
乃命之難也扵修辭之間得不亢不辱之宜以行扵四

國而無羞寡君者不徒執政材也非協力有人懼所行
之不逺吾葢従鄭之命觀之而知為之者一人而能濟
一事也而又知夫為之者之合衆人而共襄一事也今
夫命必有草創者所為定謀扵始也而裨諶其人在焉
命必有討論者所為引前經以斷大義也而世叔其人
在焉命必有修飾者所為片言不可易博辨不可窮也
而行人子羽其人在焉有潤色者所為文物以章之聲
眀以紀之者也而東里子産其人在焉夫事必有備不

可略也人各有能不相襲也向使以此數事而任之一
人立之專官則草創者試之討論而詘脩飾者試之潤
色而又詘也抑使以四子而才不盡用用違其才則以
裨謀之事委之世叔而不能為子羽之官委之子產而
不得當也然後知鄭之為命也能善始也無憾扵終也
子產之公也集衆思也廣忠益也以三子各優之才力
畢効扵先而宰執亦徐出其能以善化其所短此國有
多士之功也以譽望久著之名卿持衡扵上而羣工得

共宣乃力以不掩其所長此大臣體國之效也以睦鄰
封以輯境内胥是物也命之不可忽也如此夫

　　於題理分寸不失氣味清雅尚近先輩塲屋中文字

　　中間改正處照作者自定稿俾學者知文字宜隨
時改定增之銖兩則加重而足以伏人也




　　裨諶草創之　　三句　　　　　韓　菼

　　一命而三善先焉有使之者也夫誰執鄭政而委命扵
裨諶三子乎然自三子各展其長而命㡬成矣非擇能
而使不及此今夫秉國成者不可以一人廢衆人之思
也貴竭衆思以佐一人之不逮矧夫相國勢之急而審
辭令之宜尤不能謀之即底扵成者乎唯盈庭交贊至
扵再三而猶皆出自衆智斯葢有兼收之而使之各盡
者矣吾何以嘉鄭之為命哉自子皮授政而後晉楚之

駕不至扵交爭知其皆慎辭之力而自七子燕勞以還
風雅之流多長扵贈答知不獨執政之才然則鄭之命
獨為之乎衆為之乎不相為乎交相為乎一為之即畢
乎次第為之猶未畢乎且夫命亦不易言矣大國不加
徳音而數以要我其謂我敝邑不能造謀也鮮定計扵
始也其必不敢引前經講大義以抗我也不能以片言
折我以不可窮之辭服我也若是則草創也討論也修
飾也非當為之扵命之未成之先者與乃鄭固有使之

逓為之者矣問誰草創裨諶是任葢扵諶之適野而材
之矣邑則蹈築室之同野則有獨獲之智諶善謀者也
故任之當日者不敢擅衆人之長而第畫其大意亦不
必俟在廷之議而已發所未聞則諶之為與若曰折衷
掌故以協諸盟府之藏則諶也謝不敏矣問誰討論世
叔是任葢扵吉之聞禮而器之矣辨升降揖讓之為儀
審先王經緯之為禮吉知古者也故任之當日者動援
舊章示敬共大國之信亦參伍事勢無拘守載書之嫌

則吉之為與若曰斟酌簡繁以愜夫訓辭之體則吉也
讓未遑矣問誰脩飾子羽是任葢扵揮之知四國而韙
之矣知族姓班位以悉其人知貴賤能否以得其情揮
知今者也故獨以行人官之當日者言或以約勝有慷
慨質直之風言或以詳勝有従容反覆之雅則揮之為
與若曰其風肆好遂以彰行逺之文則揮也不猶尚有
待哉辭命本屬一官分之三子而不慮其相侵此亦如
各賦一詩焉以見志三子豈無他長共為一命而猶虞

其未盡此亦如共製美錦焉以成章余聞之葢子產為
政云

　　筆筆暗藏子產是三句作法亦恰是當日情勢字櫛
句比處處工穏














　　文之以禮樂　　　　　　　　　李光地

　　學以禮樂為歸由徳與才而進之也葢才徳而非以禮
樂文之學猶未至也夫子所以為子路進與意謂聖人
之道必有以立之極君子之學必勉以求其至子問成
人豈止扵知㢘勇藝已乎學而至扵克有本末之後則
不可不以涵養之術充之也師資而極乎當世士大夫
之選則又不可不以先王之澤進之也必也其文之以
禮樂乎禮以敬為本而節文度數詳焉吾惟一以敬居

心而日用周旋之間無不隆禮由禮者循習久之心志
得齊焉容貌得莊焉彬彬乎其有質而有文也夫然後
為能文之以禮也已樂以和為主而干戚管籥備焉吾
惟一以和存心而咏歌舞蹈之際無非徳容徳音者涵
濡久之意氣得平焉形骸得安焉亹亹乎其情深而文
眀也夫然後為能文之以樂也已葢才徳因扵所近三
代以後人材往往不能如古則學校所以養而成之者
無其具也學術要扵所歸一長之士其人往往不槩扵

道則聖賢所為大而化之者未嘗聞也以禮樂而盡人
之性則合敬合愛而王道備以禮樂而極人之理則同
和同節而天地官以言成人必如是而後可爾由也勉
諸

　　疎朗而義理愈融簡要而氣象愈逺扵禮陶樂淑本
末源流實能窺其奥而得其精












　　古之學者為已　　一節　　　　姜　橚

　　聖人原學者之用心而深有感扵世變焉夫世運之變
至見扵學者心術之間而極矣為已為人夫子所以言
之而增慨也且世嘗謂古今人不相及今而知非其學
之不逮也古人之所取未必為今人之所遺古人之所
勤未必非今人所能勉使不求其所以學之心而嚴其
内外真偽之辨吾烏知今之異扵古所云耶夫居今以
思古無事不隆扵今而其源皆出扵學即古以準今無

事不衰扵古而其源亦皆出扵學古之人非有異學也
第實見夫先王導天下以學凡以盡人之才而吾之早
夜孜孜而不敢倦者皆以勤吾職之所當然而復其所
固有也涉扵萬物之故而有未通則已之心思有受其
病者矣度扵古人之行而有未合則已之性命有虧其
初者矣吾意中實有缺然不自安者故畢吾力焉以求
其志而自快扵俯仰之間非恐人之見其不足不必人
之知其有餘也雖㦯分所不屬而引以為憂時之未來

而預籌其故然以為已之所任而圖之事雖在人而所
為者則已也其斯為古之學者夫今之人亦非有異學
也彼不知古人之自力扵學皆以求得扵心而以為黽
勉従事而不憚勞者不過要其願之所欲遂而由是假
途也亦嘗博涉萬物之故以蓄其奇謂吾有所不知而
人将窺吾之寡陋矣亦嘗步趨古人之迹以求其合謂
吾無以自異而人将遇我以衆人矣彼其心實有囂然
不能靖者故姑自勵焉以高其名而自張扵耳目之地

不必已之實有之不慮已之實無之也雖名義所迫中
材亦欲成其仁天性之事君子不忍疑其偽然以為人
之所多而蹈之事雖在已而所為者則人也其斯為今
之學者夫要之為已則所學皆實為人則所學皆虛三
代以下無事不衰扵古皆學之由而學者安之甚矣其
無愧而不知恥也

　　道盡古今學者心事層層勘入精切似胡思泉而氣
更疎宕


　　蘧伯玉使人扵孔子　　一章　　韓　菼

　　聖賢相知以心扵使之來如相見也夫伯玉之使子之
問其有心相知者乎而何意扵使乎一言道之哉今夫
朋友之情其皆學問之事歟我友之須我也一如我之
須我友則情深矣而我之期我友也已得之我友之自
期則情益深矣古之君子不待相見已相親其心如告
語焉耳夫子適衞嘗主賢大夫蘧伯玉家無何辭去然
心念伯玉不置也而伯玉居恒力學久益不衰一見夫

子恨相得晚後使來嘗無間云嗟夫如伯玉者誠可謂
賢矣君子之適人國也得一良友心焉喜之竊願相與
共風雨眀晦以質其生平之所欲為而規其所未至然
往往不可得此昔之人所以致嘆扵賢豪之不常聚為
可惜也而君子之心則又不然以為意氣之感離羣尤
切夫賞奇析疑第有既見之歡而未極夫相思之致惟
各分散扵四方而結遙情扵千里往往以數年之隔而
我友已大過夙昔之期則樂之矣克治之力索居更難

夫晨夕勸勉第有助予之快不知棄予之悲惟至予美
之亡處而傷獨旦之誰語往往積一心之失而異日不
堪為知已之贈則憂之矣所以伯玉使來而子即慇然
與之坐而問焉曰夫子何為夫夫子誠何為也人生無
過可摘必深君子之疑積嵗月而快其無負惟覺悔吝
之多一二端耳即人生得過無㡬亦由閲世之淺遇有
道而堪與寫心惟幸憂患之多一二念耳噫寡過未能
夫子之心何心也吾子不見伯玉久迴憶曩者契合時

依依今日事不意伯玉老矣而精力倍進今者之伯玉
非復昔日之伯玉彼使何人而深知之也使乎使乎抑
吾觀春秋時賢者甚衆其隠扵下寮者往往而有如籥
翟之碩人管庫之士非歟伯玉之使獨非其倫耶而要
非伯玉之賢是使何以知之哉記之曰蘧伯玉使人美
伯玉也

　　亦處處従寡過未能句著筆乃獨注意何為一問則
使人與坐周詳叙致深情皆出此文家工扵取予避

就處(原評)

















　　蘧伯玉使人扵孔子　　一章　　陳世治

　　聖人扵相知以心者而深喜使能傳之也夫使扵孔子
者豈能使致所欲扵孔子而伯玉乃有是使乎今夫君
子不患獨學而無友惟一心之疎宻喜其人之交有事
焉不必其迹之時相親也然心同者亦不忍其跡之久
疎而能傳其心者則鮮矣若夫子之與蘧伯玉交而使
來有足誌者夫吾子以上聖而冀無大過伯玉以賢者
而能知其非葢士大夫風流相尚者所不解其用意之

苦致力之專獨兩人者相視而莫逆扵心也久矣道徳
之士越山川而有以共信知心理之自一也而旦暮質
証之切亦急欲得之聞問之間交修之純殊衾影而識
其未虧諒内美之無疵也而離羣索居之久亦自難忘
扵介紹之及夫子扵使之來與之坐而問以何為良有
以也顧人有終日共對而邈然不得其意向之所存者
知其所為而不知其所欲君子悵然有我友之須焉謂
心之精微非耳目近習之所能喻也人有盡言見推而

茫然不得其功力之所據者侈其已為而不計其未能
君子慨然惜我友之逺焉謂功之微宻并非往來諮詢
之所可通也異哉寡過之言乃自使乎發之此何其善
似夫子之心乎以吾子更求假年還思學易其至誠無
息之懐猶若㫄皇扵無過之難保何為之問葢急求切
磋之意也益信伯玉真良友矣此何其當我伯玉之心
乎以伯玉昭昭之節㝠㝠之行其省身克己之思畢生
兢業扵寡過之無時未能之對雖自道無以易此也益

歎是使為賢使矣葢人非有在已之得力未有能直窮
人之過者乃并其救過之意而得之人非積一心之静
觀未有能黙數其過之寡者乃并其未寡之神而肖之
使者出吾子既重為使歎益神往伯玉不置也

　　詞致清雅節奏安舒用筆注定寡過未能句而前後
左右無不環抱有情



　　夫子自道也　　　　　　　　　朱　書

　　賢者眀聖人之謙知至徳有全能也葢仁知勇非已有
之不能道也然則夫子之無能正夫子之無不能也耶
故子貢以為自道也若曰天下事及之而後知履之而
後見茍未至乎其境不惟獨任之而不敢任也即欲辭
之而亦不知所以辭也是故欿然不自足之心常發扵
悠然自得之候則至徳之所歸即其言而斷可識矣有
是哉夫子扵君子之道而竟以為未能乎性情之盈虚

與學問而相長在在以為無憾必遙望焉而不知其處
者也使静觀扵淺深閲歴之途每覺快意者少而不快
意者多矣世途之廣隘隨詣力以相形遇事偶能自全
亦幸中焉而不得其理者也使潛驗扵險阻艱難之内
又且攖我者多而不攖我者少矣然則夫子之道及此
也非為謙言以自抑殆心知其然而發為甘苦之辭耳
夫聖心之仁知勇固有立乎萬類之中而卓然與天合
徳者焉此亦何物足以相累然而惟天徳之純乃洞悉

乎人事之變也在旁觀者見其利用之無滯以為此天
亶之能非溢美也正與夫子之自道足相參焉者也亦
非讓大美而不居殆下學方殷不自知其所已至耳夫
人世之憂惑懼固有日投夫子之前而坦然行所無事
者焉此由所性一無所虧然而惟神眀之克一乃益凜
乎憧擾之多紛也在效法者歎其應迹之無方以為此
成徳之期非無見也殆因夫子之自道實而驗之者也
篤實之儒凡事有難心聰穎之士凡事有易心究之見

以為難者非難見以為易者更非易也夫子以渾全之
天極而自驗諸淵微彌若有難而無易則知従容中矩
正戰兢惕厲之所以日深得半之初以為如是而已止
優入之後以為如是而更進究之學而不厭者無止境
化不可為者又無進機也夫子以變化之神奇而自考
其性術彌若有進而無止則知謙讓未遑正盡性立命
之所以獨至夫有不能則有能無不能則無能能君子
之道非夫子而誰哉


　　但就題面推衍何従見子貢知足以知聖人實際似
此方将聖人平日功力言下精蘊一一傳出筆致鋭
入爽達非浸淫扵江西五家者不能















　　原壤夷俟　　二章　　　　　　李　&KR3530;

　　兩記聖人之教見非禮之無以立也葢原壤與童子皆
以舊禮為無用而棄之者也故夫子正之且聖人有教
無類不忍天下有自棄之人也而況厠朋友生徒之列
者乎昔原壤孔子之故人也子嘗過之而壤乃夷俟扵
是乎責以不遜詰以無述而斥以身既老而猶将為世
賊時則以杖叩其脛焉闕黨童子來學而請益者也子
使将命而㦯以為疑扵是乎摘其居位病其與先生並

行而斷以非求益而妄意扵速成使之聞言而自省焉
葢壤故自命為曠達者也幼而習焉老而安焉以為吾
之道術固在扵是矣故夫子示以人道之常使知前行
之慝觸耳而愧扵心庶㡬近死之年聞道而恨其晚此
聖人之忠信扵朋友也闕黨童子自負為高眀者也居
而安焉行而習焉以為吾自是可附扵成人矣故夫子
示以弟子之職使周旋扵長者以徐悟其傲然自遂之
非且大懼扵無成而還思反躬求益之實此聖人之曲

造乎童昏也故自有夫子之教而後知天下無可棄之
人隨地隨事而自易其惡自至扵中則矯習之偏而皆
可成性自有夫子之教而後知人無可以自棄之時循
理由禮而老者毋偷少者毋慢斯順天之道而各以善
終抑扵壤則疾呼而蹙之以杖其疾痼而難起也扵童
子則微喻而使之自思其機引而不發也比事以觀而
聖人之教思無窮曲成萬物而不遺其氣象可覩矣

　　格調本化治之舊魄力精神擅正嘉作者之長我


　　朝講化治體局而自名一家者莫如李厚菴此種殆可
繼武







　　無為而治者　　一節　　　　　儲　欣

　　無為僅得一帝其治象可想見也夫無為而治殆難言
之夫子獨歸之舜所可想見者第恭已之象耳他何為
哉且帝王南面而涖天下時勢不同同歸扵治而已而
勞逸分焉其逸而治者聖人之徳尤聖人之遇也惟然
故其治無迹可見而僅得其象扵慨想之間吾嘗上下
千古而歎無為而治者之難其人也今夫亶聰眀而作
元后聖人既特擅有為之材造草昧而奮經綸天下又

胥待有為之烈扵是有躬居南面早作夜思而天下未
即治者焉㦯治矣而未洽洽矣而日有不暇給典籍所
載可考而知甚矣無為而治者之難其人也由今思之
其舜也與舜以協帝之徳而適紹帝之成其所謂賔門
納麓封山濬川諸務不過竭乃股肱上襄光被而異日
適承其休則夫勞扵始而逸扵終聖人之遇未有若是
之奇也舜以官人之徳而享得人之樂其所謂敷土播
榖眀倫弼教諸臣不過一經簡命奉以終身而繼此别

無推擇此又勞扵求而逸扵任聖人之遇未有若斯之
盛也遐想其時天地平成民物安阜舉天下之大無一
事一物尚有待扵聖人之為而聖人復何為哉以其身
托之乎巍巍之上以其心運之乎業業之中其存諸神
眀者不可窺而被諸事功者又無可執恭已正南面無
為者之治象如是而已嘉謨之陳尚交儆扵無怠無荒
乃天下之太平翔洽亦已久矣開眀堂以朝羣后四方
萬國奔走偕來而聖人撫五辰以臨之當日所目擊者

此象也今日所神往者亦此象也帝歌之作猶勅天扵
惟㡬惟康乃有虞之垂裳布化不再更矣坐廊廟而念
蒼生解慍阜財斯須不釋而聖人揮五絃以致之千載
以上所目擊者此象之外無他也千載而下所神往者
此象之外無他也噫至矣夫帝王亦期扵能治耳無為
而治與有為而治一也然孰如舜之徳遇兼隆曠世而
一覯也乎

　　實境易鋪虛神難㑹涵泳白文躍然有得筆之所至

有生龍活虎之勢(原評)

















　　顔淵問為邦　　一章　　　　　徐乾學

　　聖人與大賢論政而治統扵是備矣夫極盛治之隆而
必有所謹者此邦由以固也聖賢治天下之畧豈外是
乎嘗論帝王之書政事備焉欲有為扵天下者非得其
一而遂足為理也立綱陳紀迄扵大定之餘而孳孳保
治之意猶毖勅而罔斁焉所以根本固而大統攸屬耳
顔子在聖門具用行之畧者也而問為邦豈非欲以得
其全哉子以為治之大者在天人之際損益之序質文

功徳之數理欲清濁之原隠驗扵古今之所宜而顯持
扵道法之所守如是焉已治莫大乎頒朔則夏時為善
三統各有其義而著物生之始由黄鍾而達之至是乃
盛焉布徳和令以順人事皆従此出也治莫大扵同軌
則殷輅為善五輅各有其制而崇渾樸之質辨等威而
出之惟是為能久焉厚徳應地簡而可大也治莫重扵
章服則周冕為善采旒爵弁古有其則而昭南面之崇
扵郊廟而用之惟是為有章焉元徳象天尊而彌光也

若乃操三重以寡過制禮尤欲審音稽三代以立隆宗
王必欲祖帝有聖人之樂而復有聖人之舞則韶舞尚
矣王者徳既如舜治已如虞被諸管絃形諸綴兆表揚
絶業風諭衆庶可謂和樂者乎葢治法扵是始詳也然
始未嘗不祗肅而後稍陵夷者有之矣自古賢聖之君
必従而謹之戒彼新聲防兹匪僻列國之歌非一而鄭
為甚近習之蔽非一而佞尤深宫商奸律而傲僻之志
荒惟其淫也邪佞當前而中正之途塞惟其殆也人主

謹嗜欲絶聲色而典章文物之盛由此益開親君子逺
小人而質文制作之宜自此益備葢眀禮定樂每代不
同而節性防淫百王不易通乎古今之宜而要以道法
之守此治天下之大畧也

　　語語質厚字字謹嚴結營甚宻布局甚渾




　　行夏之時　　　　　　　　　　邵　基(墨)

　　治莫先扵法天聖人取夏時之正焉夫天時與人事合
者也授時則取夏非聖人法天之治哉且王者敬天以
勤民則治歴眀時固首出者之所有事也順萬民之作
息道在扵撫辰極四序之節宣功歸扵興事為邦之道
所以釐工而熙績者葢莫先扵此焉顧吾思之道本同
揆三代共此欽若之㫖而數與天合萬世自有不易之
經周之建子其立意未嘗不善然萬象未萌一陽方動

先王扵是有閉闗之令而未可以趨事而赴功商之建
丑其命義未即無稽然星囘扵天日窮扵次天子将以
頒來嵗之宜而非所以肇端而履始葢乗天因地生人
自有其成能布五行而成四序王者所以順導夫民功
故出治以時為柄而授時以人為紀東作西成兩間原
有其定候春祈穀而秋報享王政所以上配扵天行故
燮理為君相之業而農桑即婦子之經吾得夏時焉以
寅為正以人為統上符天運時甚正也下布民事令甚

善也為邦者非以此行之不可小民詎識占星而示以
時以作事之㫖則出入不敢以稍違朝廷不尚改制而
正以始和布令之規則上下均堪以恪守是非夏先王
創一人之見也鳥火虚昴不能更作訛成易之期察政
窺璣不能改二月東巡之候前之聖人已精其占驗而
此乃率由焉而不忘則惟夏時可以考而不謬也亦非
夏先王矜獨擅之奇也豳風當商政之年而流火授衣
之不踰其節月令為晚周之籍而行慶詰暴之不易其

規後之聖人黙受其範圍而此更畫一焉而不爽則惟
夏時可以俟而不惑也囘也相天子以頒朔佐眀堂以
出治必先之乎此而由殷周以溯有虞則悉有可採矣

　　時尚華采文字大都貌為冠冕其實全無考據往往
語句雜凑殊不成章此篇可謂穏稱　照自訂稿削
去枝葉語倍覺莊雅可誦



　　君子疾沒世而名不稱焉　　　　曹一士

　　名以永稱疾其與世俱遷者也葢迄沒世而無稱焉悔
何及矣君子之疾也終身以之耳嘗謂閲世生人閲人
成世惟我有足以重乎世者斯世盡而名不與之俱盡
依古以來世凡㡬易其名磨滅而不彰者何可勝道間
嘗俯仰而知其故矣其始每誤扵有所恃年少氣盛謂
不朽可立致也無何而有用之嵗月半消磨扵妻子仕
宦之胸而冉冉者行沒世矣其終多敗扵有所溺居恒

發憤謂聖賢自有真也未㡬而俗情之漸染反足以奪
詩書稽古之識而悠悠者終無稱矣君子念名之所自
生與名之所由授而瞿然以興也天地之生人也心思
耳目皆處必敝之勢獨此名之不敝者足以配三才而
立極有稱而天地始有是人無稱而天地遂無是人也
彼夫麟可徵祥鳳可紀瑞尚各留其光氣以洩宇宙之
文眀我而靦然人靣也智慧聰眀世莫靈而物莫貴徒
奉此式飲式食之躬冺然以澌滅何虛生若此也中夜

以思有不可為人而已矣父母之授子也身體髮膚皆
無能久之理獨此名之可久者足以成孝敬而亢宗有
稱而父母始有此子也無稱而父母似無此子也彼夫
帝世元愷王朝達适皆各標其品望以重古今之氏族
我而念厥先人也徳行道藝里不登而史不書虚存此
以似以續之軀頑然以待盡何不才至是也中夜以思
有不堪為子而已矣當吾世而偶見長也豈無一二有
道者為之延譽而增重至沒世而朋友之力窮矣君子

知名自已立沒世後斷無助予之人也而不稱而復何
所望則安得不置身千載時設一莫推莫挽之情並吾
世而相為輕也豈無一二寡識者使我攘詬而忍尤至
沒世而讒謗之焰息矣君子知召由論定沒世後並無
忌我之人也而不稱復何以自解則安得不深自刻責
時作一何有何無之想有志之士未有營營扵目前而
昧昧扵沒世者也是以君子重疾之也

　　此題精義従前名作發揮盡矣故轉従淺近處著想

情真詞切正復軒爽動人

















　　君子不以言舉人　　一節　　　儲　欣

　　人與言之益惟君子能兼收之也夫未定其人而以言
舉之與人之既定而並廢其言是兩失也不舉不廢如
君子而人與言之益始全嘗思上之人所皇皇有求者
皆曰人耳言耳而收其益者葢寡良以人則失之輕進
而言又失之輕棄也曷觀之君子乎今夫用人而㦯緣
他途以濫朝廷之爵禄此稍知治體者所必斥也若眀
眀有先資之言足以感動乎君相其誰不愛焉用其言

而顯其身惟恐後矣聽言而㦯挟私意以抑賢豪之建
白此稍念國是者所不出也若眀眀為匪類之人業已
指目扵朝野其誰不畏焉逐其人而屏其説所必至矣
然吾以其舉為已躁矣上之人之所以舉是人者必其
人之可信也信其人之可而舉之是其舉以人不以言
也如以其言之可而絶不計其人之㦯不可則何如徐
而俟之之為得乎抑吾以其廢為已激矣上之人之所
以廢是言者必以言之不當也察其言之不當而廢之

是其廢以言不以人也如以其人之不可而因并絶其
言之可則何如分而觀之之為得乎忠言讜論之來扵
前者不知凡㡬也君子之聞言太息而恨其入告之晩
者亦不知凡㡬也乃起視其朝有側陋而升庸者而若
人不盡與焉有下僚而薦拔者而若人不盡與焉人㦯
疑君子何惜一舉以作天下敢言之氣不知君子所求
者人耳人足以應吾求即樸遫少文者吾錄之豈慷慨
敢言者而吾反置之而非然者則無寧靳也可見君子

舉一人必思得一人之益此衆賢之所以聚扵朝静言
庸違之害人國者不謂不至也君子之甄别流品以杜
夫邇奸之萌者亦不謂不至也乃起視其國利日以興
而若人之所敷奏者亦在焉弊日以去而若人之所指
陳者亦在焉人㦯疑君子何憚不廢以息一時宵小之
望不知君子所求者言耳言不足以副吾求即出自正
人者吾置之豈發諸宵小者而吾反行之而非然者則
無寧採也可見君子廢一言惟恐失一言之益此萬事

之所以得其理葢以言舉人當人之未定而輕進之者
也君子必待諸克知灼見之餘以人廢言因人之既定
而輕棄之者也君子别自有葑菲芻蕘之擇故兩益也
微君子其誰與歸

　　兩人字殊不同兩言字亦微有偏全大小之别獨見
分曉文亦曲屈盡意












　　吾猶及史之闕文也　　一節　　方　舟

　　聖人扵所及見而不勝世變之感焉夫史闕文馬借乘
而子之及也僅焉能無撫時而增感歟且人心之淳風
俗之厚不必溯之大道行而天下為公之世也即吾一
人之身而俯仰前後其可為感慨者多矣夫我生之初
先王之政教已無復存焉者矣然大綱雖斁而細者㦯
守其常王澤既微而餘風不至盡冺故朝廷之上刑賞
舉措雖不能不顛倒以失實而史氏之無容其偽者猶

不敢作聰眀以紊典型鄉黨之間禮義風教雖不能不
變亂以行私而士大夫之蓄所有餘者尚不至務纎嗇
而私貨力使不有今日則吾第傷心扵先王政教之衰
而是戔戔者亦不復置之意中矣乃自今思之則猶幸
吾之及此也彼史之闕文也以是為一事之不失其官
猶之淺也而先王正性命之理以養人心之直而不忍
自欺其源深也而今之無此尤可痛也有馬者之借人
乘之也以是為人情之好行其徳固足尚也即當時因

物力之豐以成習尚之厚而不甚愛惜亦可思也而今
之無此尤可懼也失我生之初失治平已數百年矣而
遺風餘俗經十數王之所蕩而猶有一二之存以此知
文武周公之詒謀者逺也我生之後不過上下數十年
之間耳而目見耳聞遂至月異嵗不同而一旦掃地以
盡以此知流失敗壞之末流更烈也夫人心風俗大抵
習扵所見而成耳之二者猶吾所及故以今為異而感
慨係之其後乎吾而不及者且習以為常而不知其非

矣世變甚則挽之愈難及今為之已不若我生之初之
易為力而況靡靡以聽之於後耶

　　勘題真切實有闗扵人心風化非具此心胸識力不
可以代聖言





　　師冕見　　一節　　　　　　　王汝驤

　　見者之為師也聖人有可詳記焉夫自階而席而坐子
之詔師詳矣記者従旁觀之故其記之也亦詳且吾夫
子所謂動容周旋中禮者固安往而不然哉即如子見
瞽者吾黨嘗記其雖䙝必以貌矣此豈非胞與之懐倍
深扵殘疾而悲憫之念無間扵偶然乎況乎一旦而來
見者為師冕也居樂官之長則禮貌固在所必䖍睹矇
瞍之倫則矜惜宜有所獨至吾黨乃尤樂扵此乎觀聖

人也夫以吾夫子従大夫之後階則五尺也席則再重
也凡得登夫子之堂孰有愆扵儀而敗扵度者而無如
見者之為師也當是時先冕而在者不一人焉聞冕之
至咸起扵席而屬目焉将命已訖賔主聞名夫子則降
階迎客扵門外意冕下車時固知其為門抑亦自有介
焉故不待夫子之有言也夫子入門而右師入門而左
師固嫻扵儀者此無足慮無何而及階矣使師扵此倀
倀然不知級之拾而奚免扵足之蹶乎吾黨方竊為師

難之而子則曰階也師扵是拱立以俟夫子乃請入為
席然後出迎師師乃儼然就西階先左足無以異扵常
人之升階矣自是而及席矣師扵此倀倀然且不知席
之何鄉而又安知讓而何受乎吾黨又竊為師苦之而
子則曰席也師扵是止其接武夫子乃跪而正席師亦
儼然跪撫而辭請徹重席無以異扵常人之踐席矣扵
是師坐夫子坐向之起者皆坐吾黨扵此則少安焉意
坐者扵師固不妨姓氏之自通而師扵坐者亦不難聞

聲而相悉可無藉扵夫子之諄諄矣而子則又告之曰
某在斯某在斯扵是滿堂之客得恬然扵晉接之度而
賔席之師得泰然扵應對之間是日也冕遂自忘其為
師凡與扵坐者亦俱忘乎冕之為師而禮儀卒度笑語
卒獲無以異扵常人之見扵夫子也懽然竟日成禮而
退則師之離席下階也心識夫子向者之詔了然不復
有疑出門上車自幸無過扵是坐者亦皆得其意以去
而子張子乃獨有請扵夫子焉


　　次第起伏照應似歐陽氏學史記之文記事體之正
軌也
















　　天下有道　　下二節　　　　　儲　欣

　　聖人察世變之所歸而亟思夫有道焉夫大夫專政而
庶人私議此春秋之變之所歸也惟天下有道可以救
之子能已扵思乎意謂予曠觀世變而慨然矣十世五
世以訖三世葢世變為已亟焉然天下之變相循而不
已則其患必有所歸而吾之憂乃益深吾之望亦愈切
何則善察天下之變者必當觀其漸之所積積而不已
則其至扵偏重者勢也偏重焉而遂非理數所能拘尤

當慮其情之所激激而一決則其出扵過正者又勢也
過正焉而亦非法令所能禁然則當今之天下所謂偏
重者誰乎非諸侯也諸侯由盛而之衰政已下移也非
陪臣也陪臣甫盛而即衰政難久據也今天下偏重之
勢在大夫矣所謂過正者誰乎非諸侯與陪臣也諸侯
與陪臣不敵大夫之重畏焉而不敢議也然亦非大夫
也大夫獨操諸侯與陪臣之重專焉而不必議也今天
下過正之勢在庶人矣大夫曷為偏重曰積也五伯迭

興以來凡諸侯之得擅乎禮樂征伐者大夫亦職有微
勞而其後遂不覺邢邱溴梁之見吿也是大夫之得政
扵五世以内者其積淺而其竊政扵十世以内者其積
深也天下且如此大夫何也庶人曷為乎過正曰激也
齊盟狎主之日凡諸侯之自擅乎禮樂征伐者庶人已
嘖有煩言而況其日覩夫大都藏甲之皆然也是庶人
之矢清議扵十世以内者激而未至扵甚而其發憤議
扵五世以内者甚而不勝其激也大夫且如此庶人何

也然則若之何而救之曰惟天下有道可以救之奚以
知其然也葢有道則天下之政出扵一雖莫大諸侯俱
不敢自為政而大夫又何所積以專天下之政乎且夫
有道之天下其所慎重而不輕者大夫耳爵一大夫焉
必以告刑一大夫焉必以告而且節春秋則曰守臣也
錫黼冕則曰監牧也待之愈重而大夫愈不敢有所覬
覦以積成難返之埶矣問政之在焉無是也無他禮樂
征伐自天子出也抑有道則天下之議出扵一雖賢士

大夫俱不敢㕘末議而庶人又何所激以肆匹夫之議
乎且夫有道之天下其所虛公而不棄者庶人耳爵人
必與庶人共刑人必與庶人共而且詢芻蕘欲其謗扵
市也採工瞽欲其諌以藝也處之愈公而庶人愈不敢
有所是非以激成矯枉之勢矣問猶有議焉無是也無
他禮樂征伐自天子出也否則大夫據不拔之形庶人
逞難静之氣吾恐五世之失並不足以限大夫而横議
之徒亦将不知所終也世變所歸歸扵此矣吾能無懼

乎哉

　　扵大夫專政庶人竊議源流一一洞徹所以行文汪
洋恣肆投之所向莫不如意






