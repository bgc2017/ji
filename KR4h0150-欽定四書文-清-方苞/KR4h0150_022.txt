







　　寡人之於國也　　一章　　　　尤　瑛

　　時君望民以小惠大賢詳啟以王道之得民焉夫小惠
未徧民弗與也必也行王道焉而天下之民歸之矣如
之何可以罪歲也且立國致勝之道有三一曰興民利
二曰定民制三曰賑民饑三資者備而王隨之矣彼惠
王者惠而不知為政也故以小惠為盡心又以民寡為
歲罪胡王之明於戰而闇於治哉何也兵家之較勝負
非以五十歩之走笑百歩也王者之爭衆寡非以移民

間之粟笑鄰國也誠知敗軍不可以言勇則當自奮而
為常勝之兵誠知小惠不足以得民則當自反而圖致
王之道吾請為王策焉夫王之民死生皆憾之民也非
歲之罪王無以興其利故也王之民老壯俱疲之民也
非歲之罪王無以定其制故也必也一舉而行王道之
始焉因民之利而利之則可以足食可以裕用而生者
與死者俱無憾矣是王業所由基也而猶未已也必也
再舉而行王道之終焉制民之產而教之則可以厚生

可以正德而老者與壯者俱得所矣是王業所由成也
而今猶未能也其先思備荒之政而狗彘之食無復昔
之不檢乎其先思救荒之策而倉廩之實無復昔之不
發乎蓋不曰民之就死歲兵之也而必曰歲之殺人吾
刺之也不區區移民之舉而民自我賑者其心盡焉由
是行王道而天下樂聞其風矣不區區移粟之謀而粟
自吾發者其心盡焉由是行王道而天下思被其澤矣
其誰不舍鄰國以趨於魏哉否則擬之以殺人之罪既

與操刃者同科喻之以畏敵之誅又與奔亡者同律民
其曷歸焉而王且重為天下笑矣

　　有提掇聨綴而段落清明氣度和雅長題文之正式






　　殺人以梃與刃　　三節　　　　張　元

　　大賢言時君虐政之害必兩詰之而指其實也夫政之
行而至率獸食人虐已甚矣孟子猶必兩致其詰而指
言之夫固因其明以通之也哉且夫人之情不得其形
而槩語之則無以深中其心故常略而不聽不由其漸
而驟語之則不免深犯其忌故常拒而不入孟子知之
其於惠王雖有願安承教之心而猶不廢乎因明通蔽
之術始而曰殺人以梃與刃有以異乎此其事無當於

王雖少知事理者未有不能别白而明言之也而王果
曰無以異也既而曰以刃與政有以異乎此其事漸及
於王使憚於自責者未嘗不深忌而諱言之者也而王
又曰無以異也夫不難於挺與刃之對而難於刃與政
之對然後語之有故而入之有由矣孟子乃申告之曰
王知政之能殺人亦知王之政所以殺人者乎葢其民
已窮而斂愈急而常棄之於必危之地財已盡而賦不
休而每用之於無益之中觀王之禽獸則肉肥而盈庖

馬肥而盈廏此何以養之厚斂以養之也觀王之民則
生者多饑色死者為餓殍此何以致之厚斂以致之也
獸得以食人之食而人不得以自食其食獸不能以自
食人而王固驅之使食人同生而異類人物之辨也至是
而始反其常貴人而賤畜王者之政也至是而不由其
道王之民不死於挺不死於刃而死於政者何限也王
亦嘗反而思之乎

　　此與王之臣及白之謂白等章並見孟子語言之妙

若不逐層皴出則神致不肖文能使題情自相觸擊
通體如一筆書







　　權然後知輕重　心為甚　　　　歸有光

　　大賢即物之當度以明人心之尤當度也葢心者萬化
之原也本原之地既昧而何以處天下而使之各得其
所哉有志於治者亦審於此而已矣昔齊王明於愛物
而昧於保民以其在我之權度有差也故孟子教之以
為天下之物其始輕重混焉而已聖人制為權焉由是
物之不齊者犁然各以情見一聽之於無心之權而不
失於黍絫葢權誠懸而不可欺以輕重矣天下之物其

始長短混焉而已聖人制為度焉由是物之不一者粲
然各以分殊一付之於無心之度而不失於毫釐葢度
誠設而不可欺以長短矣故使五權之鈞一日而廢於
天下而手之所揣而知之者有幾也五度之審一日而
廢於天下而目之所測而知之者有幾也况於人之為
心所以應天下之變者推移俯仰不容以一定而天理
之本然而不容已者亦莫不有自然之權心之為物所
以通天下之故者進退屈伸莫知其紀極而天理之當

然而不可易者亦莫不有自然之度存於一心者至微
而運量於宇宙者至廣九族之親由之以睦也四海之
大由之以理也可以任其迷繆而不之察乎根本於一
念者甚約而充極於天下者甚大庶物之生由之而遂
也庶草之生由之而蕃也可以恣其悖戻而莫之省乎
葢物之輕重有定質而心之為輕重者無定質執其無
定質以為有定質而天下之權在我矣物之長短有定
形而心之為長短者無定形執其無定形以為有定形

而天下之度在我矣然則世主誠患於察識之無機而
又何疑於推恩之不易也哉

　　精理明辨如萬斛源泉隨地騰湧






　　為我作君臣相說之樂　好君也　歸有光

　　大賢述齊人之樂而繹其詩所以致意於其君也夫樂
以相悅為名其意美矣而畜君之詩尤足以諒臣子之
心者此大賢述古之微意歟且夫君臣之際至難也君
常患於不得其臣而臣常患於不遇其君景公之於晏
子何其相遇之深也葢其從諫之美既已推行於致治
而聲歌之盛尤足於聽聞其命太師也則謂之相悅之
樂亦自負其明良之合而遭逢際㑹之不偶悅豫之深

而宣志達情之不可已也信非無因而强作者矣故今
雖世遠人亡音存操變而所傳徵招角招者尚未冺也
徵以為事角以為民當時之志不在逸豫矣而其音響
則大韶之遺葢敬仲之傳而太師職之者也為君則澤
不壅為事則務不叢世主之好尚可知矣而其節奏則
九成之舊葢瞽師所掌而肄業習之者也誦廟朝之遺
音觀内史之記載而景公君臣之際豈不可尚也哉且
其詩曰畜君何尤此尤足以知晏子之心而極揄揚之

妙者也葢人主乘其崇髙之勢凡可以恣其慾者可以
無不至而不知夫娯耳目悅心志之為禍階也人臣戀
其豢養之恩凡可以順其欲者可以無不至而不知夫
導淫慾固恩寵之為亂萌也若夫好君之至者則不得
不慮其患慮君之至者則不得不止其欲矣然則逆耳
之言固忠讜者之為心而陳義之詞非世主之藥石乎晏
子畜君而君諒其為心今之述晏子之事以畜王者王
不知其何如也


　　無起無落無煞不得不行不得不止金石叩而風水
遭其斯文歟(原評)

　　鏗鏘杳渺其聲清越以長






　　昔者太王居邠　　合下二節　　唐順之

　　大賢兩陳圖變之策而因責君之自審也夫經權不同
均之圗變之良策也人顧處之何如耳滕君盍知所自
勵哉孟子因其畏大而為之籌曰君之受制於大國也
揆之於勢不得乎萬全之謀反之於已不越乎兩端之
策試為君陳之昔太王之事狄人也先之以皮幣繼之
以寶馬而卒莫弭侵陵之患於是以土地為輕以人民
為重而即有事於岐山之遷然王雖去而人不忘其澤

地雖易而民不改其聚此皆用權以圖存在古人已有
成迹者矣或謂人君之於土地也受之天子傳之先君
而吾不敢以自主有民人焉有社稷焉而吾未可以輕
去故寧以社稷之故病吾身母寧以吾身之故棄宗社
此葢守經以俟死在古人已有定論者矣斯二者固皆
足以圖變然就時勢而設其可為之策臣之所能也權
彼此以决一定之機非臣之所能也君其反觀於已而
度德以處之可以權則權可以經則經也而不必於他

求内省諸心而量力以行之太王固可法人言亦可從
也而不必於外望以勢論之若去之為便矣其或反是
而以義為不可焉亦惟君之自審耳可不為之長慮也哉
以理論之若守之為是矣其或反是而以權為必可行
焉亦惟君之自諒耳可不為之深謀也哉要之能如太
王焉則國亡而身在固不失為創造之君不能如太王
焉則國亡而與亡亦無負於有邦之責君其勉乎哉

　　屬對之巧製局之竒細看確不可易須知題之賔主

輕重前案後斷之間自有天然部位妙手乃得之耳








　　舉舜而敷治焉　　合下二節　　陳思育(程)

　　大賢叙聖人之任諸人者表聖人之責諸已者葢已不
可以徧為也聖人先任人而已之責塞矣何以耕為哉
孟子所以闢許行也意謂聖人之憂天下無窮聖人之
為天下有要使與民並耕而為賢宜莫如堯舜矣然吾
觀堯之為君也不自為也側陋揚而登庸之命屬於舜
焉百揆納而俾乂之司屬於舜焉葢方任一相以為之
總理也而他無暇也舜之為相也亦不自為也以烈山

使益而禹乃治水雖門之三過弗顧焉以樹藝使稷而
契乃明倫雖民之自得未巳焉葢方任庶官以為之分
理也而他無暇也此可見堯之心非不憂民之憂也而
不皆以責之已也已之憂惟不得舜耳舜得而民之可
憂者舜代之矣已可無憂矣舜之心非不憂堯之憂也
而不皆以責之已也已之憂惟不得禹臯陶耳禹臯陶
得而堯之所憂者禹臯陶代之矣已可無憂矣葢君相
之體綂治道之先務有如此者若乃受百畝之常業而

憂百畝之不治此獨為農夫者則然耳彼庶官且不
宜爾也而况於君相乎哉然則許行之說之妄也果矣

　　鎔下二節對上一句非慿意穿鑿只緣從堯以不得
舜二句看出本題原分兩扇故不煩另起爐竈而局
若天成(原評)













　　父子有親　　五句　　　　　　歸有光

　　聖人所以立教於天下者因天之叙而已夫天叙有典
聖人因而教之則亦天而已矣而人何與哉自古之稱
至治者曰唐虞而唐虞君臣相與咨嗟於一堂之上不
忍斯世之胥禽獸也於是有董教之官焉於是有廸教
之方焉葢聖人固不忍坐視斯民之顓蒙以愚天下亦
不出一已之私智以强天下惟於其天之所在而加之
意焉耳是故其實不出於人倫日用之間而其大不越

父子君臣夫婦長幼朋友之際以言父子其相屬以恩
也慈孝合而為親是固其不可解於心者也聖人亦使
之相親而已矣以言乎君臣其相臨以分也忠敬合而
為義是故不可逃於天地之間者聖人亦使之相安以
義而已矣夫婦者天作之合其偶也不可亂也聖人明
之以室家之道而别焉燕私之好不形也長幼者天秩
之分其序也不可紊也聖人明之以齒讓之節而序焉
徐行之間亦其道也至於朋友之交其聚之也本以其

心則其與之也固無樂乎偽矣故信以成義而交必以
信是又聖人之教也若是者莫非因天之道以施正德
之事順帝之則而非强世之為天下未有聖人之教則
固有不親者矣有不義者矣有無序無别而無信者矣
然而其天也人心不死也天下既有聖人之教亦盡其
為父子者耳盡其為君臣者耳盡其為夫婦長幼朋友
者耳是故其天也帝力何有也吁此唐虞之所以教者
固如此也抑亦以見聖人之勤勞於天下也而暇耕乎


　　實疏處似稍遜丘作而結束精神逈出丘作意象之
外故足與之埒







　　不見諸侯何義　　一章　　　　陸樹聲

　　士不見君之義必聖人而後至也夫守義自有中道也
失之過失之不及奚而不法孔子哉且士君子處世君
以國士待我而我不以國士見之甚也君以衆人遇我
而我輙以衆人見之恥也故必有所就則見有所先則
見如未為臣而見焉是不使上求下而使下求上不使
君先士而使士先君非古也古有段干泄柳文侯先而
以踰垣避繆公先而以閉門拒夫以兩主之賢降千乘

之勢下訪布衣而一見且吝矣吾恐天下無以責夫文
侯繆公之徒而彼亦將有以辭其責也非已甚而何聖
人則不為已甚者也陽貨以禮先子以禮往拜不踰垣
不閉門豈為辱人之賤行哉求我者廹也施我者先也
然貨可見而謂天下盡可見之諸侯則非矣孔子可見
貨而謂天下盡可見諸侯之士則謬矣如非待其廹且
先而見之曰我不為干木我願學孔子也我不為泄柳
我善法孔子也媚顏軒冕之側而强居王公之庭乃曾

子鄙為脅肩謟笑者耳子路鄙為未同而言者耳烏得
稱有養之士乎哉而吾定二子之所養矣是知世無文
侯垣亦可踰也世無繆公門亦可閉也世無先施之陽
貨權貴之家决不可入也豈可因一孔子而遂少段干
泄柳之儔哉

　　堅瘦有力其縱横擺脫處欲合即合欲渡即渡意之
所至精神無不貫注(原評)

　　用古文機相灌輸之法錯綜盡致筆意峭勁










　　使禹治之　　一節　　　　　　江汝璧(程)

　　觀聖君命臣治水而績用成見世治之一証也夫世之
治雖由於氣化而亦人事有以成之也觀諸聖人之治
水可見矣此孟子因門人好辨之疑而歴叙生民之故
以曉之也意謂當帝堯在位之時有洚水儆予之患時
則鯀罔績矣乃舉舜而敷治舜納麓矣復命禹以嗣興
以上則君憂臣勞而弗恤以下則父舍子用而不疑凡
以為天下而已由是禹也掘壅塞而注之海葢海為百

川之滙也驅蛇龍而放之菹葢菹乃水草之鍾也疏導
之功既奏地中之水自行南條如江漢既順其性而於
海乎朝宗北條如河淮亦循其道而於海乎會同昔多
險阻今則壅塞去而滔天者平矣昔多鳥獸今則蛇龍
遠而害人者消矣夫然後降丘宅土而人無巢窟之虞
猶已溺之者固由已而拯也地平天成而人有粒食之
利猶已飢之者亦由已而食也向非堯舜警懼於上大
禹勤勞於下則亦何以轉亂而為治哉


　　頭緒多端而能順文鋪叙如大匠運斤略不見斧鑿
痕且髙古雄偉無一閒語剩字視元巻便覺書生語
氣矣(原評)

　　髙聳雄峙尺幅中具嵩華之觀














　　天下大悦　　咸以正無缺　　　王世貞(程)

　　大賢贊元聖大順之治而必徵諸書焉葢文武之謨烈
盛矣而實周公成之也此天下之所以悦其治與昔孟
子釋公都子好辨之疑及此若曰世之治也有啟運之
君則必有翼運之臣吾嘗觀於有周而知周公一代之
治功矣葢文武嗣興雖足以對天下之心而害有未除
民之望治猶未已也周公相武王而悉殄其害焉夫是
以民安於撥亂而萬邦仰奠麗之休物阜於勝殘而羣

生蒙煦育之利有夏固已修和矣兹則太和洋溢而民
悦益為之無疆四方固已攸同矣兹則至治浹洽而民
心益為之胥慶此固周公輔相之功有以光昭於前而
埀裕於後者也書不云乎丕顯哉文王謨丕承哉武王
烈佑啟我後人咸以正無缺葢丕顯以開厥後文謨固
無斁也而實周公勤施於上下俾遹駿之聲愈顯於無
窮而謨之盡善者為可傳焉丕承以貽孫謀武烈固無
競也而實周公翼贊於先後俾纘緒之業愈承於不替

而烈之盡美者為可久焉以覲文王之耿光子道盡而
父道益著以揚武王之大烈臣道盡而君道益隆此所
以致天下之悦而唐虞之盛復見於成周也然則頌文
武之德者詎可忘周公之功而一代之治允有以纘禹
之績與

　　無一字不典切氣格之髙音節之妙在制藝已造其
巓矣(原評)

　　書㫖説周公引書却只説文武文法自須斡補難其

天衣無縫滅盡針線之痕後之作者能似其精妙而
不能學其渾成







