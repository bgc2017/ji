







　　老者衣帛食肉　　四句　　　　靳　貴(程)

　　惟仁政成於國中則王業成於天下夫舉一國之民而
皆遂其養則仁政成矣王業其有不成乎昔孟子論興
王在於保民故詳言制民常産之法而舉其成功謂夫
待帛而煖待肉而飽老者之所願未易遂也今也常産
立而蠶桑畜養之有制則杼柚其盈而五十者咸得以
衣帛孕字日蕃而七十者咸得以食肉非惟一人為然
而舉國之老者皆有以老之矣無食則飢無衣則寒黎

民之所患未易免也今也常産立而耕耘收穫之以時
則食雖不肉而亦可以無飢衣雖不帛而亦可以無寒
非惟一民為然而舉國之幼者皆有以幼之矣庠序之
教由是而立孝弟之風由是而行仁政之成也如此則
保民之功大矣而有不王者哉吾見老者旣老則天下
之老莫不有盍歸之願幼者旣幼則天下之氓莫不有
受廛之心甲兵不必試也土地可闢秦楚可朝九圍之
廣將於我乎式矣孰敢有不臣者乎權謀不必用也中

國可涖四夷可撫一統之命將於我乎凝矣孰敢有自
外者乎謂之曰未之有也信乎王業之必成矣為人君
者可不推是心以行仁政哉

　　老者二句與上文老吾老一層為首尾是保民之實
政王字直繳轉保民而王此文近收本節遠束通章
根脉獨完(原評)

　　中間若無庠序之教數語則題蘊未盡與下二句語
氣亦未融可覘先輩補題之法










　　天子適諸侯曰巡狩　　六句　　董　越(程)

　　時臣述先王有君臣往來之典各舉其名而釋其義焉
甚矣先王之時君巡狩於臣臣述職於君一往一來皆
非無事也時臣述之以為其君告得無意乎昔齊景公
欲比先王之遊觀而問於晏子故晏子述先王之典以
告之謂夫天子以一人之尊而宰制六合有土地焉不
能以獨理有人民焉不能以獨治諸侯固不容於不建
也然諸侯散處於諸邦各限於封守嵗事未必其皆修

侯度未必其皆謹而人民之在所統理者又未知其皆
至於各安生養否也使時巡之禮不舉焉則奉職者何
所勸不職者何所懲而王朝式序之典寧不幾於廢墜
耶於是乎必時適諸侯而名之曰巡狩焉巡狩者何巡
行諸侯所守之土也殆以視其田野孰闢歟人民孰安
與侯度職貢乂孰謹而孰修與夫然後黜陟加焉賞罰
行焉而天子宰制之權實於是乎見矣夫豈無事而空
行也哉諸侯承一人之命以藩屏一方有土地焉皆天

子所命以分理有人民焉皆天子所命以分治職業亦
不容於不修也然自茅土旣分於明廷而天顔毎違於
咫尺雖職貢之勉修不敢自必其為修侯度之巳謹不
敢自必其為謹而人民之見於統理者又未知其果可
勉於勿予禍讁否也使入覲之禮不修焉則有言曷從
而敷納有功曷從而明試而王朝考績之典寧不幾於
虚設耶於是乎以時朝於天子而名之曰述職焉述職
者何述其所受之職也殆必陳其田野不敢以不闢人

民不敢以不撫而侯度職貢不敢以不舉不修庶幾乎
予奪舉焉功罪明焉而諸侯藩屏之職亦於是乎盡矣
又豈無事而空行也哉吁先王巡狩述職之典如此宜
晏子述以告景公而孟子復引以證宣王雪宫之為獨
樂也

　　縱横馳驟有高屋建瓴之勢昔人謂子長文章百數
十句只作一句讀此文亦然(原評)


　　所謂故國者　　一章　　　　　李東陽

　　大賢慨齊之不得為故國必詳以用人之道歆之也夫
賢才者國之楨也用之而謹則無患於失人矣尚何忝
於故國哉且人君之立國也近之有一代之親臣逺之
有百代之世臣茍或不能任世臣以為故國之實而徒
恃喬木以為故國之榮多見其不知父母斯民之道也
巳然所謂任世臣者豈可昔日進而今不知其亡矣乎
又豈可以不才之難識而遂自諉矣乎亦惟慎之又慎

得國君進賢之心焉斯可耳蓋國君之進賢以尊卑變
置若甚䙝者不敢以易心乘之也疎戚易位若甚慢者
不敢以忽心臨之也慎之於左右之所賢矣而所以慎
之於大夫者猶是焉推其心必識其才果可以尊且戚
也而後用之耳不然其可以左右先容而遂徇之乎慎
之於大夫之所賢矣而所以慎之於國人者猶是焉推
其心必識其才果可以尊且戚也而後用之耳不然其
可以譽言日至而遂信之乎觀於去邪勿疑者不可不

謹則任賢勿貳者不可不謹益見矣觀於天討有罪者
當察其實則天命有德者當察其實益彰矣人君果能
用其所當用又謹其所當謹則舉錯公而好惡協將不
謂民之父母乎哉夫至於為民父母則民之永戴與國
之靈長相為無疆矣國之所以為故者誠在兹也喬木
云乎哉齊宣欲以故國稱於天下信當預養世臣以為
之地矣

　　裁剪之妙巳開隆萬人門戸其順題直叙氣骨蒼渾

乃隆萬人所不能造可見後人之巧皆前人所巳經
於先輩繩墨之外求巧未有不入於凌亂者







　　不幸而有疾　　景丑氏宿焉　　吳　寛

　　大賢托疾以辭其君而因委曲以望其臣焉蓋辭疾而
出弔孟子覺王之意㣲矣而門人皆未之達焉寧無望
於其臣哉且夫以君命而見者臣道也不為臣不見者
師道也齊王欲以臣道處孟子而孟子得不以師道自
尊乎是故無疾而為有疾非欺也乃所以悟君耳將朝
而不能朝非慢也乃所以重道耳使王而知此則東郭
可以無弔而景丑可以無宿矣夫何弔於東郭而公孫

丑有不可之疑王使醫來而孟仲子又有權辭之對是
疾之托也丑且疑之而王悟之乎疾之問也仲且諱之
而王知之乎孟子之心誠有不容以自巳者故之景丑
氏而宿焉蓋其在景丑也猶夫在東郭也其宿於景丑
也猶夫弔於東郭也以其望於君者而望於臣因其喻
於臣者而喻於君則丑之疑或由此而達仲之諱將賴
此以明而東郭之行不為空行景丑之宿不為徒宿矣
否則欲歸不可也造朝不可也固非所以悟君亦豈所

以重道者哉

　　義意曲盡骨脈甚𦂳有如柳子厚所稱昌黎之文若
捕龍蛇搏虎豹急與之角而力不敢暇者雖隆萬間
之靈雋啓禎間之劖刻豈能過此以膚淺直率為先
輩者可爽然自失矣　體製正大不得以題有割截
而棄之












　　子噲不得與人燕　　二句　　　王守仁

　　舉燕之君臣而各著其罪可伐也夫國必自伐而人伐
之也燕也私相授受其罪著矣是動天下之兵也今夫
為天守名器者君也為君守侯度者臣也名義至重僣
差云乎哉故君雖倦勤不得移諸其臣示有專也臣雖
齊聖不敢奸諸其君紀臣道也燕也何如哉燕非子噲
之燕天子之燕也召公之燕也象賢而世守之以永燕
祀以揚休命子噲責也舉燕而授之人此何理哉恪恭

而終臣之以竭忠藎以謹無將子之分也利燕而襲其
位罪亦甚矣堯舜之傳賢利民之大也噲非堯舜也安
得而慕其名舜禹之受禪天人之從也之非舜禹也安
得而襲其跡自其不當與而言無王命也墮先業也子
噲是矣自其不當受而言僣王章也奸君分也子之有
焉夫君子之於天下苟非吾之所有雖一毫而莫取也
况授受之大乎於義或有所乖雖一介不以與人也况
神器之重乎夫以燕之君臣而各負難逭之罪如此有

王者起當為伐矣

　　深得古文駁議之法鋒鍔凌厲極肖孟子語氣是謂
辭事相成















　　夫世禄　　四節　　　　　　　崔　銑

　　大賢啓時君以王道而歆以師世之澤焉夫井田學校
王道也滕以之法三代而後世有不以之師滕乎哉嘗
謂人君之治國家也上之有作求之思而下之有垂範
之責是故為治而不法三代與夫為治而不如三代之
可法者皆茍道也己試陳之助法與世禄相表裏者也
滕之獨行世禄也豈以助法非我周之明制乎一誦其
詩而周之由商舊政者可考也而滕當使之與世禄竝

行矣學校與井田相為流通者也滕之廢政不講也又
豈以庠序學校非三代之舊典乎觀教於鄉國而三代
之賴以明人倫者則一也滕當使之與三代竝舉矣然
是井田學校也可以制用亦可以維風可以承先亦可
以啓後今以之為治滕之政也其將來不為王者之師
乎將以阜安天下而法吾之養民者養民是為王者養
民之師也將以化導天下而法吾之教民者教民是為
王者教民之師也無一人不為王者之民亦無一日不

涵於王者之澤無一日不被王者之澤亦無一人不推
本於王者之師所及其逺哉吁先王於我乎賴紹述後
王於我乎賴儀刑勉之哉其毋以世禄之行自足也

　　以世禄起以世禄結中間井田學校對舉極剪裁之
妙













　　父子有親　　五句　　　　　　丘　濬(程)

　　有自然之人倫有本然之天性蓋天之生人有是物必
有是則也隨在人之倫而各盡其天性何莫而非其所
固有者哉昔者孟子闢許行竝耕而治之説因舉聖人
使契為司徒敎民以人倫之事而詳其目如此蓋以人
之生也莫不有父子君臣夫婦長幼朋友之倫亦莫不
有仁義禮智信之性是故相生也而為父子有父子則
有仁之性焉有仁之性是以為父而慈為子而孝油然

親愛之無間也相臨也而為君臣有君臣則有義之性
焉有義之性是以為君而仁為臣而忠藹然道義之相
合也以言乎夫婦則男正位乎外女正位乎内判然内
外之有别也而其所以别也非人為之也乃其固有之
性之智也以言乎長幼則兄友而弟恭長惠而幼順秩
然先後之有序也而其所以序也非人强之也乃其固
有之性之禮也以至於與朋友交言而有信久要而不
忘患難以相恤恪然彼此之交孚者何莫非其性中固

有之信哉有之而不能以自盡所以不能無待於聖人
命官之教焉然其所以教之者亦豈能有所增益於其
間哉亦惟因其固有者而道之耳噫聖人憂民失其所
固有而命官以教之也如此尚何暇於耕乎

　　照註補出性字疏題典要確不可易其體直方以大
真經解也












　　三月無君則弔　　四節　　　　羅　倫

　　大賢兩明君子之仕惟欲盡孝以行禮也蓋君子者奉
先思孝而事君盡禮者也失位則廢祭舍贄則非禮矣
安得而不急於仕哉且夫君子之於人國也班禄以奉
祀則盡忠即所以盡孝也傳贄以為臣則行道即所以
行禮也此證諸古傳而有徵觀諸孔子而益信矣何周
霄乃於無君則弔之言而疑其急焉是徒知其以失位
為急而未知其以失祭為憂也故孟子即諸侯之事以

辨之蓋諸侯之失國與士之失位其心一也使諸侯而
可以無祭士之無君固不足弔矣由禮觀之則親耕親
蠶皆所以為祭祀之奉而不潔不修終無以遂其孝享
之誠此諸侯之國家所以不可失也今士而失位則圭
田不錫於王朝而祀典不修於家廟不惟無以備其物
而亦不敢以安於心矣然則弔其三月之無君者所以
弔其一時之廢祭也而豈以失位為急哉夫知其無君
之足弔則所以求得乎君者不容巳也知其得君之為

急則所以先載乎贄者不容己也霄又以出疆載贄
之言而明其故焉是徒欲抱道而處而未知其當載道
而出矣故孟子即農夫之事以明之蓋士之立於朝與
農之耕於野其道同也使農而可以舍耒耜士之出疆
亦可以不載贄矣由今觀之則出作入息固不免於出
疆之勞而于耜舉趾未始廢其耕耨之具此農夫之表
耜所以不容舎也若士而無贄則始進之禮旣失而相
遇之機巳疎非直無以見其君而終無以行吾道矣然

則載贄於出疆之日者將以利見於適國之初也而肯
以非禮自待也哉要之無君則弔者固所以盡奉先之
孝也茍君不我禮則寧廢祭而不敢廢道矣出疆載質
者固可以行見君之禮也苟道不可行則寧失其禮而
不敢失其身矣周霄其知之乎

　　長題局法此為開山宜玩其游行自得而體格謹嚴
處


　　周公兼夷狄　　百姓寧　　　　丘　濬(程)

　　惟聖人有以除天下之害則民生得其安矣夫人類所
以不安其生者異類害之也茍非聖人起而任除害之
責則斯民何自而得其安哉昔孟子因公都子好辨之
問歴舉羣聖之事而告之及此謂夫周公以元聖之德
為武王之相斯時也成周之王業方興有殷之遺患未
息其所以為天下害者非獨奄飛亷而巳而又有所謂
夷狄者焉夷狄交横不止害民之生而彞倫亦或為之

瀆矣不力去之不可也其所以為中國患者非獨五十
國而己而又有所謂猛獸者焉猛獸縱横不止妨民之
業而軀命亦或為之戕矣不急除之不可也周公生於
是時以世道為巳任寧忍視民之害而不為之驅除乎
是以於夷狄也則兼而并之而使之不得以猾夏於猛
獸也則驅而逐之而使之不至於偪人夷狄旣兼則夷
不得以亂華而凡林林而生者莫不相生相養熙然於
衣冠文物之中而無瀆亂之禍猛獸旣驅則鳥獸之害

人者消而凡總總而處者莫不以生以息恬然於家室
田疇之内而無驚擾之憂謂之曰百姓寧信乎無一人
之不安其生也周公以是而相武王其及人之功何其
大哉

　　骨力雄峻函蓋一時此程與元墨並制科文之極盛
也　元作重講百姓寧此程重講兼驅是其用意異
處俱先於反面透醒是其作法同處











　　周公兼夷狄　　百姓寧　　　　王　鏊(墨)

　　論古之聖人除天下之大害成天下之大功夫天生聖
人所以為世道計也周公撥亂世而反之正其亦不得
巳而有為者與孟子答公都子之問而言及此意謂天
下大亂之後必生聖人之才商紂之世民之困極矣於
是有周公出焉武王旣作之於上周公則佐之於下彼
其夷狄亂華不有以兼之吾知其被髪而左袵矣周公
於是起而兼之而若奄國若飛亷皆在所兼兼夷狄兼

其害百姓者也鳥獸逼人不有以驅之吾知其弱肉而
强食矣周公於是起而驅之而若虎豹若犀象皆在所
驅驅猛獸驅其害百姓者也是以夷狄之患既除則四
海永清無復亂我華夏者矣猛獸之害既息則天下大
治無復交于中國者矣天冠地履華夷之分截然人皆
曰百姓寧也而不知誰之功上恬下熙鳥獸之類咸若
人皆曰百姓寧也而不知誰之力吁周公以人事而回
氣化撥亂世而興太平其功之大何如哉雖然此亦周

公之不得己耳豈特禹抑洪水孔子作春秋孟子闢楊
墨為不得巳哉蓋禹與周公不得己而有為除天下之
害者也孔子卒孟子不得巳而有言除後世之害者也然
皆足以致治其功之在天下後世孰得而輕重之哉韓
子曰孟子功不在禹下愚亦曰孟子之功不在周公下

　　字字典切可配經傳佳處尤在用意深厚是聖人使
人物各得其所氣象　粲然明盛晏然安和昇平雅
頌之音河嶽英靈之氣(原評)


　　渾厚清和法足辭備墨義之工三百年來無能抗者








