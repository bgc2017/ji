







　　身修而后家齊　　合下節　　　黄洪憲

　　惟天下無身外之治則知天下無身外之學矣夫一身
修而齊治均平胥有賴焉信乎修身之學無貴賤一也
而君子當先務矣且夫大學之道皆非外身而為之也
有為身而設者有自身而推者而本末先後辨焉先其
本而天下之道備矣何則格致誠正皆所以修身而吾
身此理也推之于民亦此理也誠能慎厥身修而表正
之基己端于在我則儀刑自近而親睦之化用協于一

家由是家齊而后國可治焉治以此身而已矣國治而
后天下可平焉亦平以此身而己矣蓋天下國家皆非
身外物也物理相因而莫非一身之聯屬故齊治均平
皆非身外事也事為有漸而要皆慎修之緒餘此古之
明德于天下者必有所先也即是觀之而修身之學非
天下之大本乎是故上自天子之尊下而至于庶人之
賤也其位雖異而成已成物之責實合上下而攸同故
其分雖殊而端本善則之功當盡尊卑而一致天子有

天下者也然必家齊國治而后天下平焉則刑于之道
當又有始而所以篤近舉逺者一本諸身而已矣觀天
子而下焉者可知也庶人有家者也然惟家齊而可以
治國平天下焉則身先之化不止于家而所謂邇之可
逺者皆本諸身而已矣觀庶人而上焉者又可知也道
隨分盡而一身實萬化之原事以勢殊而慎修為作則
之本此大學之道所以先修身也既知修身為先務而
格致誠正之功其可以或后哉


　　上下照應之法至此乃精嘉靖以前未有也然皆於
實理發揮自然聯貫是謂大雅後人徒求之詞句間
則陋矣






　　康誥曰克明德　　一章　　　　胡友信

　　傳者歴稽古大人之學無非自明其德者也夫明德之
學其來逺矣雖古聖帝明王孰有外于此者哉且曽子
之學吾夫子之學也吾夫子之學二帝三王之學也故
曽子既言明明德而首引書以釋之曰學莫先于治己
言莫大于足徴若吾所謂明明德者非吾一人之私言
也進而求諸古矣康誥曰克明德康誥述文王之事而
文王乃以大人之學師天下者也觀乎康誥可以考道

于周矣然不獨于周言之而于商亦言之太甲曰顧諟
天之明命太甲述成湯之事而成湯乃以大人之學王
天下者也觀乎太甲可以考道于商矣然不獨于商言
之而于陶唐亦言之帝典曰克明峻德帝典述唐堯之
事而唐堯乃以大人之學帝天下者也觀乎帝典可以
考道于堯矣康誥非比詞于太甲太甲非稽類于虞書而
所言之㫖若殊堯實傳之于湯湯實傳之于文王而自
明之功則一夫克明德者固明己之德也而顧諟明命

豈徒求端于天者乎我所得之中具有天所賦之理而
常目在之者固所以明之也顧諟明命固所以明己之
德也而克明峻德又豈增益于外者乎其所得之理具
有無窮之量而明峻德者亦所以明明德也至虚以具
衆理三聖人同以為心至靈以應萬事三聖人共守一
道我固曰非我一人之私言也

　　芟繁去蕪獨存質榦











　　是以君子有絜矩之道也　　忠信以得之

　　顧允成

　　傳者詳絜矩之道而推本於心焉夫道不外乎心也以
忠信之心行絜矩之道天下之平也固其所矣且天下
何為而平也其平之以道乎道何為而得也其得之以
心乎心與道合道與天下合治平之業可一舉而定矣
君子觀天下於家國之間而知其無二心是以有絜矩
之道焉本然之矩在已絜而公之於人同然之矩在物

反而絜之於己此何謂也所惡於上下而勿施所惡於
前後左右而勿施之謂也得之將為民父母而得衆得
國者由是失之将為天下僇而失衆失國者由是湯之
所以興紂之所以亡皆是物也甚矣詩之善言絜矩也
故明此以理財則愼德之君子絜矩之君子也人土之
所由歸財用之所由具也不然而聚之也悖入散之也
悖出不惟戾於周誥之格言抑且慚於晉楚之方志矣
明此以用人則能好惡之仁人絜矩之仁人也容賢之

人所由進妨賢之人所由逺也不然而以不㫁掩明以
不明災身不惟昧於仁人之大義抑且慚於霸國之誓
詞矣吾於是知道者治法也君子固必以大道為出治
之端心者治本也君子尤必以一誠為行道之要絜矩
之道公乎已而不私之道也故惟主於忠者得之為其
盡已之心者斯能公乎己也絜矩之道公乎物而不私
之道也故惟主於信者得之為其循物之心者必能公
乎物也理財者有是心則為君子之慎德用人者有是

心則為仁人之好惡於平天下何有哉

　　題緒雖繁無一節可脱畧文能馭繁以簡毫髮不遺
而出以自然由其理得而氣清也






　　詩云節彼南山　　二節　　　　方應祥

　　大傳引言儆君欲其慎以守國焉夫國係於民愼則衆
得而國可保矣君蓋可忽乎哉且君天下者謂天以天
下奉君不知以天下責君謂民必依君為命不知能制
君之命於是謂君不必慎而以天下恣睢此輕棄其民
而祗以國戲者也南山詩人有感王心之式訛而寄刺
於師尹之弗屆彼且以民之具瞻而不可忘慎也況君
實有國而可自恣乎所治大矣憬然毖慎之不寧庶㡬

分願可協耳拂百姓之欲以快其心誰復堪之所托危
矣怵然頗僻之是儆猶慮倚伏難慿也集四海之怨以
伺其君誰能禁之民之不附其小者也匹夫作難而大
統遂至於訖絶則不啻僇及乎已而且僇暨其先祚之
不長其徃者也一朝失據而千古永勒為監戒則當時
既僇其身而後世并僇其名有國而可不慎哉文王之
詩道之矣恫己事於殷之喪而遡其先烈之顯融蓋曰
此夫前王能慎也得衆而得國胡季世之不能守也懲

亡殷於紂之暴而示諸來者之儀監若曰無如後王不
慎也失衆而失國是覆轍之不可尋也周公致戒嗣王
之心夫亦有國者不可不愼之意紂之失衆失國而為
後人監所謂辟則為天下僇者哉

　　前節逗後節後節抱前節局法甚𦂳古氣鬱盤(原評)
以上節之愼不愼為下節得失之因一正一反意脈
相承師尹一層納入有國者中一氣運化更不費手











　　見賢而不能舉　　一節　　　　黄洪憲

　　即好惡之未盡其道者而各有其弊焉夫好賢不可不
篤而惡惡不可不嚴也好之惡之而未能盡其道其弊
寧有極乎且夫治天下有道親賢逺奸而已矣然用賢
貴専而不專則罔以成功去惡貴嚴而不嚴則無以除
患君人者夫亦是慎乎何則國有賢人社稷之福也亦
人情之所同以為好者也仁人見之未有不舉亦未有
舉而不先者有人於此德既昭矣名既著矣吾亦且見

之矣顧不能以其公好之心而盡其能好之道於是有
見而弗舉淪於在野而不獲仕者矣有舉而不先伏於
下僚而不獲顯者矣夫君子有康濟之略而非大受則
不能展其才知而不舉猶不知也舉而不先猶不舉也
况夫執狐疑之心者啟讒言之漸持不斷之意者開羣
枉之門彼賢人者亦無以行其志矣是之謂簡略以待
天下之士而非任賢勿二之心也其為慢也孰甚焉至
若國有憸人社稷之蠧也亦人情之同以為惡者也仁

人見之未有不退亦未有退而不逺者有人於此奸既
彰矣罪既露矣吾亦聞且見之矣顧不能以其公惡之
心而盡其能惡之道於是有見而弗退溺於比昵而與
之共事者矣有退而弗逺牽於姑息而處之中國者矣
夫小人有便佞之才而非放流則不能絶其迹知惡不
退將復進之退惡不逺將復近之況乎法網之寛非所
以閑邪兇類之寛非所以保善彼小人者益得以肆其
惡矣是之謂優柔以養天下之奸而非去邪勿疑之道

也其為過也孰甚焉夫善善而不能用則子孫黎民不
䝉其澤惡惡而不能去則子孫黎民將受其殃此無他
以其心之未仁也然則能得好惡之正者微仁人吾誰
與歸

　　寛博渾厚愷切周詳有文貞宣公諸名人奏䟽氣味




　　生財有大道　　一節　　　　　鄧以讚(墨)

　　傳者論理財之有要得其要而常裕焉夫財生於勤而
匱於侈也先之以勤而復繼之以儉財不有餘裕哉此
所以謂之大道也大傳之意曰君子有平天下之責則
財之理也固有所不諱而有公天下之心則財之生也
亦有所不私是故不必於殖貨也而所以廣其利者自
有公平之大計不必於任術也而所以裕其蓄者自有
節制之宏規財以生而聚患於不衆也則以九賦任萬

民驅游惰而農之而不使之有餘力財以食而耗病於
不寡也則以六計弊羣吏簡俊乂而官之而不使其有
冗員為之不疾猶弗生也必不違其時導以趨事之敏
而凡司徒之所任者固皆得以力本而自盡者也用之
不舒尤甚於食也必計入而出定其職貢之式而凡司
㑹之所總者固皆其所因時而制費者也夫有以生之
也而又不冗於食則生之所出者恒足於所食而不窮
有以為之也而又不濫於用則為之所殖者恒足於所

用而不匱是始焉經制於上因天下之財與天下理之
而不謂之悖入既也藏富於民舉天下之財皆吾之財
而不至於悖出此之謂内本外末而生財之道大矣長
國家者以是而存心雖言多寡有無奚諱哉唯徒知國
之當足而以其私心與民争尺寸之利夫是以所得之
不足以償所失也

　　前輩傅喻二作皆似以恒足為足國以上文有財有
用下文府庫財觀之或然也程文劃分足國足民義

理尤備此則渾然兩足以包之(原評)

　　肖題立格依註作䟽氣體髙閎肌理縝密前代㑹元
諸墨當以此為正軌






　　生財有大道　　一節　　　　　黄洪憲(墨)

　　王者足國之道自其所以裕民者得之也夫務本而節
用皆所以為民也以此生財而財不可勝用矣其道不
亦大乎且夫財之為用上關國計而下係民生是故不
可聚也而亦不可不理也惟夫愼德之君子有土有財
固不待生而自裕而足民足國亦必有道而後生天地
之美利為天地開之而己矣國家之大計為國家制之
而已矣其道蓋至大也而果安在哉蓋天下之財所以

生而為之者常在下所以食而用之者常在上下不勤
而上無節財不可使足也是必驅遊民以歸農而使地
無遺利生之者既衆矣且詔禄有常而食其所生者又
若是其寡焉恤農時以簡役而使人無遺力為之者既
疾矣且賦式可通而用其所為者又若是其舒焉夫以
衆生者而不以衆食也則所生者足以待其食而常賦
之輸自取足而不竭以疾為者而不以疾用也則所為
者足以供其用而征税之入自常足而有餘道經於下

而財之源達焉天地之利無窮而吾之生之者亦無窮
矣雖不必外本以求之而利本以開不有取之而裕如
者乎道經於上而財之用需焉國家之賦有限而吾之
省之者則無限矣雖不必内末以求之而末流以節不
有常取而可繼者乎斯則順民情欲惡之端而上下咸
賴體王道公平之制而樂利無私此天下之計也萬世
之計也而其道莫有大焉矣絜矩君子可不知所務哉

　　講首末二句周密老成通篇筆力亦勁










　　孟獻子曰　　一節　　　　　　陶望齡(墨)

　　利國者不言利徴之訓有家者焉蓋國家之利在義而
利非利也獻子直為有家訓哉通於國矣且夫平天下
者不諱言利而顧嘗主散不主聚者非以義遺利也亦
察乎義之利耳昔孟獻子戒専利而掲官箴故謂畜馬
乗之不察鷄豚也伐氷之不畜牛羊也此猶其小者也
乃聚斂之臣操術之巧以成貪其言利者甚悉朘民之
膏以附上在好利者必庸而百乗之家無利於畜此臣

也甚且不得與盗臣等何也蓋人臣奉公守職即錙銖
不得下侵而欲保世承家則封殖豈為完䇿又況於人
君家四海以為富者哉故皇皇求利世主以為善計而
國之利不在焉皇皇求義明主所為勤民而國之利實
附焉利端一開則積之者無用而供之者無已此以斂
之怨耳何利乎固不若散財以聚民而自得夫守富之
術也利源既竭則供者難繼其求而積者必至於散此
以階之禍耳何利乎固不若聚民以守財而坐収夫藏

富之效也彼所稱不察不畜者其此謂哉有國家者繹
獻子之說察義利之㡬無令天下言利之徒有以窺其
隙而中之使謂天子有聚斂臣則平天下易易矣

　　獻子言與引獻子言俱重戒聚斂臣耳文㑹意合發
打成一片沉渾嚴𦂳力引千鈞若叙過引言另起此
謂局便散矣　要知爭關奪隘俱在前半後只収束
完密(原評)











　　小人之使為國家　　四句　　　胡友信

　　傳者於小人專利之禍而必究其極焉夫専利之小人
無所不至也茍一用之而其禍可勝言哉今夫天下莫
病於小人尤莫病於聚斂之小人有國家者愼勿誤用
之耳如使惑於所誘也委之以國焉而出納之權為其
所綂甘於所投也授之以政焉而予奪之柄為其所專
則必剥民之膏以充君之欲而不顧其危之所伏屈物
之力以供上之求而不慮其禍之將生上焉天厭之而

薄其隂陽之和山川草木皆足以為吾災也下焉民厭
之而恣其愁苦之氣匹夫匹婦皆足以為吾病也當斯
時也雖有絜矩之君子出焉奮然為國請罪於天一洗
其既穢之政而薦之以馨香有愼德之君子出焉毅然
為君釋憾於民盡轉其既悴之生而沃之以膏澤天命
則已去矣而順之者之方殷固不若逆之者之既重也
善人雖有回天之力亦安能施於小人當國之後哉人
心則已離矣而仁之者之方切固不若虐之者之既深

也善人雖有多助之報亦安能自効於盜臣専國之餘
哉要之事敗於小人則永無復成之理禍起於掊克則
世無囘福之機長國家者可不愼所使哉

　　精神一氣貫注直如鑄鐵所成筆力之髙逺出尋常
(原評)

　　固是一氣鑄成仍具渾灝流轉之勢故局斂而氣自
開拓











