







　　君子賢其賢而親其親　　二句　李時勉(程)

　　即後世思慕之心知前王新民之德此子曾子言文武
新民之止於至善也使文武新民之功不止於至善又
焉能使後世之人仰其德而思慕之不忘㢤蓋謂有周
之興文武之為君也以聖繼聖以盡為君之道者備矣
建功立業以貽後人之謀者至矣是故不顯惟德百辟
其刑之此文武德業之盛也今也文武既已徃矣而其
德業之盛則不與之俱徃後賢仰之而思有以宗其德

焉燕及皇天克昌厥後此文武覆育之恩也今也文武
既己逺矣而其覆育之恩則不與之俱逺後王念之而
思有以保其緒焉故曰君子賢其賢而親其親者此也
懐保小民惠鮮鰥寡此文武之所以安民也今也文武
不可見矣而其安民之功猶在後世之民含哺鼔腹莫
不頼之以遂其生焉制其田里敎之樹畜此文武之所
以利民也今也文武不可作矣而其利民之惠猶在後
世之民畊田鑿井莫不頼之以得其養焉故曰小人樂

其樂而利其利者此也曰賢曰親有以見前王之德愈
乆而不冺曰樂曰利有以見前王之德愈逺而不息不
惟當世之人得其所後世之人亦莫不得其所文武新
民之止於至善也為何如哉

　　前輩用經語能與題義切比故若自己出録之以存
制義初範○本題重在前王之繫屬君子小人處是
作亦最合釋詩體











　　身有所忿懥　　八句　　　　　薛　瑄

　　惟心之用有不察故不能不失其正也盖喜怒憂懼貴
乎隨感而應也茍豫有之而不察心欲其正得乎大學
釋修身在正其心之義謂夫人之一心有體焉有用焉
精藴於中而未發者則為渾然之體情見乎外而已發
者則為燦然之施是故忿懥者怒心之發而為情者也
人孰無怒乎怒在物可也在心不可也茍忿懥之心一
發而不察則反為情欲所牽於是乎有不當怒而怒者

矣奚其正恐懼者畏心之發而為情者也人孰無畏乎
畏在理可也在心不可也茍恐懼之心一發而不察則
反為利害所惑於是乎有不當畏而畏者矣奚其正至
於喜心所發則為好樂之情人不能無也使得其道而
心果何所累哉茍或一於好樂而不察則邪妄之誘引
將無所不至矣又奚其正慮心所發則為憂患之情人
亦不能無也使中其節而心果何所繫哉茍或一於憂
患而不察則顧忌之惶惑將無所不至矣又奚其正是

其物之未來也而迎之以意必已失乎渾然大公之體
及其物之既徃也而留之以固我又乖乎燦然順應之
常此情之所以不制心之所以不正欲正心者烏可以
不察哉

　　心兼體用與意不同有所雖在動處見而病根則静
時己伏故次節註敬以直之及總註密察此心存否
云云皆合動静言之精細渾全深心體認之作











