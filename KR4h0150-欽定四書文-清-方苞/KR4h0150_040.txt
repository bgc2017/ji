







　　學而時習之　　一節　　　　　陳際泰

　　學外無説得其致之之道而已夫學爲苦人之具則人
何事學也自違其節候而以咎學可乎且夫恃自然之
說世之自然而獲者復幾人也學而可取則學而取之
己矣然人從事於學之途卒未得乎學之效則學之節
候未詳也善學者若不知有學焉善取學之説者若無
冀於悦焉則惟時習矣乎時之爲言久也恒久而不之
易則學深時之爲言漸也漸進而得所安則學妙於自

然天下行能伎業有神妙焉自不習者觀之亦復何味
然要終身爲之而不厭者彼各有其趣深之而知不深
而不知也學而一曙爲之則宜其中情之不嗜矣夫歴
乎其苦者乃獲其甘也蓋至得意忘言之後其説不能
以自已此誠不在一曙間爾天下旁見側出有天則焉
自不習者觀之若兩不相渉然要一以貫之而不二者
彼自有其本積之而窺不積而不窺也學而一蹴期之
則宜其深悟之不生矣夫知其不足者乃終致有餘也

蓋至資深逢原之㑹其説不能以告人此固非可指爲
一蹴事爾故自其久者言之而知學之可以致説也夫
中情不嗜與深悟不生此有故間與止也止而輟圖反
止而徙業不必言也即間而復爲幾幾乎及於熟之候
及他務見奪而又生之將終身行乎生之途矣間而復
思思自少易耳然獨奈何多此一間乎抑自其漸者言
之而知學之可以致説也夫中情不嗜與深悟不生又
自有其故躁與迫也夫躁而不恬將躁而不入姑無論

也即迫而過苦沾沾焉自以爲得乎安之數及精神向
間而乃危之危事固不可以數嘗矣勤而無所直可厲
此心耳然亦何事强以相迫乎學者以是必時習之爲
貴也不時習者不説也

　　久漸兩義正聖賢勿忘勿助實地工夫即吾十有五
章註中所謂當優游涵泳不可躐等而進日就月將
不可半途而廢也(原評)

　　凡文之暴見於世愈久而不湮者必前未有比後可為

法理題文前此多直用先儒語以詁之至陳章輩出
乃挹取羣言自出精意與相發明故能髙步一時到
今終莫之踰















　　孝弟也者　　二句　　　　　　章世純

　　賢者重孝弟而明其爲要道焉夫孝弟亦仁也而獨居
仁之總則固仁之所待而全也是以君子重之且世之
言道者務爲大耳而家庭孝弟之事則薄而不修必以
此爲淺小易究之事也乃一觀于不犯上不作亂之故
而知孝弟之道博矣其理有所兼非一節之行也其推
之可逺非庭除之守也本者人之所當務此其君子之
所務者乎道者本之所能生此其能生道者乎凡人之

情用之他人則易僞難真用之父母兄弟則易真難僞
求用情而于其易僞者此必竭之勢也必將于其能真
者而導之而真者可篤也易僞者亦可因以厚也此本
末相及之致也凡人之情用之他人則易不足用之父
母兄弟則至有餘求用情而先于其不足者此亦必竭
之勢也必將于其有餘者而導之而有餘者可分也不
足者即有所待其流也此亦本末相及之致也故天下
有孝弟之人而與論仁者之心則頓全之體矣有其至

愛者而知其全心為愛有其至敬者而知其全心為敬
固不待附益而足者也天下有孝弟之人而與論仁者
之事則亦漸及之用矣有其至愛而由以無所不愛有
其至敬而由以無所不敬亦可以相推而至者也不然
何以孝弟而即不犯上何以孝弟而即不作亂者乎此
亦可據其有生仁之機而為本之所在矣

　　本眼前人人所知見之理一經指出遂為不朽之文
其筆之亷鋭皆由浸潤於周秦古書得之










　　節用而愛人　　　　　　　　　金　聲

　　治國之道有施之用與人者焉夫節用而後有用愛人
而後有人道大國者其無念諸且夫人主所挾以奔走
天下者財也所與天下人相屬以有其尊者臣民也貧
寡國之大患也雖然擁庶富之業而茍無道焉以處之
則易敝雖千乘奚恃焉帝王之經國也其防限之政則
必畫然致謹于出入之地而其寛厚之性又常殷然流
行于上下之間國家之事不敢一聽之以意而緩急之

用常有自然之度數焉使一身與百物共稟之而不濫
非嗇也名實之際有綜覈之者而天下無敢以侵倖為
漏也本末之業有權衡之者而天下無敢以淫巧為蕩
也雖宇宙之財但有此數不過相流轉于天地之中而
施之或失其所泉貨有因以不生者矣受之既非其地
旦夕有窘而不應者矣尚其節之哉國家之事亦不敢
一委之于法而臨馭吾人常有司牧之精神焉使内外
與朝野毎悠然其有餘非縱也為天地祖宗惜人才之

難則器使之朝無或隘其途也為宗社疆圉恤蒼生之
命則休養之國無或苛其政也雖物情之變莫可窮詰
初不宜盡以姑息之端而刑名徒以相冒反有實意而
莫達者矣威命及其既殫即挾恩賞而不勸者矣尚其
愛之哉兩者有相須而行焉竭物力而使天下受其擾
輕天下而以侈蕩供其私此不節不愛交集者也一其
道以貫之而君子真有不費之惠兩者有相反而妨焉
守纎悉而以貽軍國之病寛賚予而以市朝廷之徳或

節或愛偏至者也善其道以通之而大人又有行險之
説若此庶幾可以攬利權而維邦本哉

　　經事綜物深切著明其中包孕幾多載籍而性質之
沉毅亦流露於筆墨之外





　　夫子溫良恭儉讓以得之　　　　金　聲

　　原聖人之聞政有道焉以得之也夫夫子之溫良恭儉
讓非以示人國而欲其政也而人則自此感矣權固在
夫子哉今夫國有大政其君若臣相與商度於朝扆廟
楹之上非其親貴不得預也而况異國羇旅之臣乎今
之諸侯即好問周諏不應至是不應盡夫子所至之邦
而皆若是則嘗於賔主相見之時而觀其感應不爽之
機其願得奉敎君子而就正有道者非邦君之能與而

邦君之不能不與也夫子殆溫良恭儉讓以得之者也
天下之震驚夫子而以爲異人非一日也初不料其意
象乃在若近若逺之間及身親之而始忘其為聖人也
㤀則其心夷天下之想望夫子而各以私度非一人也
實不知其精神迥出於言思擬議之外比目接之而始
見有眞聖人也真則其神奪今之諸侯大抵多驕既己
令莫予反行莫予違矣從未見有草莽之人有身兼三
才氣備四時之盛如吾夫子者豈不厭薄而以為不足

與謀而要不能不大服吾聖人於一望之際立鋤其予
聖自雄之習今之諸侯大抵多忌亦既各君其國各子
其民矣從未見有四方之士具天下一家中國一人之
槩若吾夫子者豈不猜虞而以為未可與言而要不能
不深信吾聖人於立談之頃遽化其分疆絶界之心葢
其道大則天下莫能容往往有心知其聖終不能奉國
以從故貌合情疎雖以父母之邦不獲自遂其易世變
國之心其誠至則萬物無不動往往一見其人則莫不

輸誠以獻故刪詩修史即以託迹之所而亦深悉其興
衰治亂之故若夫游説之士探大人之意㫖而怵之以
利害智謀之臣窺人國之淺深而獲之以計數此皆衰
世之風或得或失豈足以語大聖過化存神之道哉

　　此題語意本一氣渾成不但分疏有乖理體即實發
亦少精神此文止從邦君心目中虚擬白描乃相題
有識處


　　因不失其親　　二句　　　　　陳際泰

　　賢者貴擇交而欲慎之於所忽焉夫因而至於可宗未
易言也交之失豈至不可宗之日而後見乎且夫交道
之難古而然矣人以為友之為友情欲其可親而道欲
其可宗兼之為難吾以為得其一而其一者固即此而
在也蓋人非無所親也情之所暱不顧理之有違貌之
所懽不憂情之必變如是親既失其所親矣則宗將又
失其所宗矣宗者宗其道也理之有違者道缺也宗之

者宗其品也情之必變者品卑也故不失可親與不失
可宗事之一方也雖然世之交友者其失不在終在始
人之所知也其失不在意之所矜在意之所忽人之所
不知也千里尋師問道則其情專專則非有他務之分
其所為而意在得人其所失焉者寡矣所患者在乎非
為是事因旁舉而及之也此之謂偶而相遭偶而相遭
以為交不深可以違而去之而不知因循不决遂為生
平投膠之固其後將欲悔之而不能居恒論品定交則

其意閒閒則非有他情之廹於其中而㫖在正合其有
失焉者寡矣所患者在乎勇於自售因私途而致之也
此之謂急而相隨急而相隨以為事無可奈何可以徐
而更之而不知依附見端遂為終身阿比之人後雖欲
自拔焉而不可然則因固若此其不可乎雖然因而以
不茍之心用之亦何至若此其不可乎古之君子其精
神甚周其於交道之途甚謹故當人所簡畧之處無所
不致其難夫因旁舉而及之因私途而致之人情所簡

畧者也然念後日之難處而必鄭重於其間則於所不
簡畧之處其慎又可知矣此以明君子所交無所於茍
之大槩也古之君子其慮始甚具其於取益之途甚賖
故當人所畏惡之名無所不獲其效夫後欲悔之而不
能後欲抜焉而不可人情所畏惡者也然由當日之求
詳而遂優游於其際則於其不畏惡之名其效又可知
矣此以明君子所交無所不可之大同也嗟夫交道之
難也至君子何以獨易此其故可無原乎


　　從因字著筆一切交道陳言俱出其下矣昔人云發
人所未嘗言之理則可謂之新匪衆人思慮之所及
則可謂之竒中二股眞得其意也所謂新竒要只在
極平正處但人自説不到耳(原評)














　　未若貧而樂　　二句　　　　　金　聲

　　聖人與賢者商貧富更有精焉者矣夫貧自能樂富自
能好禮而貧富之際始有真實之學問以行乎其間但
斤斤然無驕諂于人者不亦粗乎夫子進子貢曰君子
之心安其在我則不必有競于物而君子之學無争于
世者未必其盡有得于中我是以與子無驕諂之説而
未可以為至也氣節之髙長厚之名皆可以破天下齷
齪輕儇之習而天機之淺嗜欲之深終無以開一人跼

蹐鄙吝之情是無諂非難也無諂而不免于憤無諂而
不免于苦則樂難矣樂無往而不存而耳目口體天薄
之以生人之趣則艱難中之逸豫非名敎行誼之所能
留是故精神充實于内而百憂始莫之攻志氣和平于
中而物情始莫之暴世固有貧而若斯者也而無諂者
何以及之也無驕非難無驕而不免于侈無驕而不免
于怠則好禮難矣禮不可斯須去而肌膚筋骸天亂之
于豐厚之日則晏安中之骨力非仁義道徳之所能振

是故惟所性之節文而奢儉斯以不忒惟定命之威儀
而出入自以不愆世亦有富而若斯者也而無驕者何
以及之也貧不諂貧惟富是求富不驕富惟貧是厲無
驕諂而後天下貧富始得各安其性命之情而貧既絶
諂貧且無聊富既戒驕富且無味非樂與好禮而處貧
富之人反不能自適其性命之安故樂以自養其心也
禮以自淑其身也如其人始遇貧富享貧富之用而樂
則天下無貧也好禮則天下無富也如其人始當貧富

空貧富之累賜也其更進于是哉

　　於人情物理洞徹隱㣲故語皆直透中堅







　　道之以徳　　一節　　　　　　羅萬藻

　　進求格心之理動其所自有者而已夫徳與禮民心所
自有而耻之所賴以存者也以此動之而格可知矣且
唐虞三代之治其用意純粹所以待其民者至厚耳後
世反之將謂王道迂濶不可時施乃其所敝敝焉日靳
之民者抑何治之不如古也夫民也與其巧僞滋生人
懐小人之情以應上不如予之以君子自為之心君人
者與其綜覈自喜日持英察之術以勝下不如動之以

忠厚相先之意蓋今之民非真有異于唐虞三代之民
也其所浸漸以失久矣誠使吾所以道之者不以政而
以徳乎所以齊之者不以刑而以禮乎性命之㫖經乎
六官之間上之人凡皆躬自詳而後及之民焉蓋以吾
性之得合諸民之所同得而又感發之以精神期其至
于昭明而不敢畧也中正之理節乎百職之間上之人
凡皆躬自嚴而因飭之民焉蓋以吾情之則合諸民不
易之則而又戒董之以履蹈求其納于軌物而不厭詳

也夫然而民之耻斯以動矣夫然而民之格且隨之矣
蓋一道同風之本既得于上則天下之人反之而有以
形其氣稟習俗之失于是心思孝弟之行而情儀潔敬
之途殆趨而易焉何也夢寐之慚既生則必求有以安
之也百年必世之意既誠于上則天下之人反之愈有
以形其茍且塗飾之非于是人皆知學問之意而心各
返情性之始殆復而化焉何也神明之辱不留則必求
有以實之也是故君子慎其所以感人者而舍徳禮曷

由哉徳者先乎政者也政具而所以道之之意不可不
求諸徳禮者先乎刑者也刑備而所以齊之之意不可
不求諸禮敎化之道也有敎化而後有亷耻有亷耻而
後有風俗唐虞三代之理孰有易之者乎

　　朱子云將義理去澆灌胸腹漸漸盪滌去許多淺近
鄙陋之見方㑹識見髙明觀此等文當求其平時澆
灌盪滌功夫自然能長一格(原評)

　　温醇得于書味静細出于心源如此講德禮耻格始

無世俗語言　評家云文貴峻潔然不能流轉變化
則氣脈不長作者文多直致無迴曲所以不及金陳
學者不可不知















　　言寡尤　　三句　　　　　　　陳際泰

　　聖人不諱言禄而特指以自盡之實焉蓋言行之修雖
非以干禄也而禄有外此者乎此在吾人自盡耳且三
代盛時士修其學學至而君求之故當時朝廷重士士
亦彌以自重今之學者非古之學者以為今異于古所
云自我言之今亦何必異于古所云也國于天地必有
與立茍盡反先王所以治天下之理害不在士而在國
家顧人于懿徳必有同好茍盡失天地所以生斯人之

心患又不在治術而在性命兩者必不然之事也則士
誠能自修顧足虞與故言而不免于尤其議論為明時
之所屏不待言已雖今之世庸獨利乎吾不敎子以言
干禄而但一意修言審能無尤者可自娯也行而不免
于悔其舉動為聖朝之所棄不待言矣雖復在兹豈有
幸乎吾非敎子以行干禄而但併心修行審能無悔者
所自信也蓋時事之倚伏總不可知富貴顯榮之際有
工拙焉而得失相反者所時有也君子循吾常然茍有

大力者司之安知人世得此獨失乎計較之私智總不
宜生性命徵應之理若符契焉而得失相反者有由然
也君子志期自盡將有意外者至之安知無心得不更
得乎故子獨宜益修言行耳尤人者無志怨天者不祥
徙業者徒勞行邪者自困夫榮其名而落其實吾儒何
負于人哉美言可以市尊行可以加人而蓬蔂以行未
之或有即有之干禄而不得者又謂之何也

　　約而達㣲而臧筆妙不待言命意之髙非俗儒懐抱

中所有








　　臨之以莊則敬　　三句　　　　羅萬藻(墨)

　　聖人重身先而著其捷得之理焉夫敬忠以勸當鼓民
所自動耳各有動則各效而可無審所先乎且民所以
應上者亦樂自效其良耳予之為恭誠靜重鼓舞於君
子之民則油然樂為矣予之為媮薄茍且安忍於小人
之民亦拂然不樂為矣顧不幸而上之人無以發之而
民遂若别儲其心以有待然則敬忠以勸子大夫須此
於民乎吾謂民正須此於上耳夫上所自為者何也有

君道焉當使神明父母之風專行於上而體統情誼常
不恃民而尊有師道焉當使寛厚長者之意實動於下
而風俗人情常不迫民而用而今且以民情求之即欲
使民敬也顧以慢作敬敬可得乎上人之臨御下人之
精神生焉敬之在民非錮而難出之物明矣承祭以儼
其思見賔以動其容所謂莊也敬則莊之應矣即欲使
民忠也顧以薄課忠忠可必乎上人之事使下人之分
義生焉忠之在民非澆而不復之物明矣篤於親以明

雖天子必有父惠於衆以明雖國人皆吾子所謂孝與
慈也忠則孝慈之應矣即欲使民以勸也顧以棄之之
道責勸勸將能乎上人之尊賢育才下人之氣機生焉
勸之在民非苦而難蹈之物明矣論官材以示朝廷之
所用如此進不率以示師儒之所養又如此所謂舉善
敎不能也勸則善不能胥應之矣蓋君子所以能得天
下之情者以尊親之命密繫乎我故也古人無所期於
民而容貌得其志恩物得其理殆兢兢焉正使欺忽之

念無自而萌而愿恪之象成之為三代之俗君子所以
能盡天下之才者以賢智之意俾民自予故也古人無
所迫於民而弓旌以榮辱其心絃誦以上下其徳殆齗
齗焉正使怠棄之私有以自勝而力行之效蒸之為三
代之才子大夫欲使民敬忠以勸乎度禮思仁慎選章
敎其由是道乎

　　骨采堅秀油然經籍之光義與詞皆粹美無疵　作
者之文才不逮意故視其文了無可悦然義不茍立

詞不茍設學者當求其漚湅淳沃之功

















　　書云孝乎　　一節　　　　　　陳際泰

　　能如書之所言則亦無時而不為政矣蓋書固以道政
事也其言孝可以得政之端矣外是求政豈知政者乎
且夫人論事當有以睹乎名之所自起而志乎效之所
自成一隅之説非通方之論也是故政之名與政之效
雖處匹夫之實可得而奏也何者古之人知乎衆之所
處必有所爭於是求乎能斷者而聽命焉天下有之國
亦宜然國既有之家亦宜然此為政大小之所由名也

古之人知乎治之所行必有所極於是歸乎能化者而
立則焉經其戎兵使可衣食經其衣食使可孝弟此為
政本末之所由名也名之所在古人務有以實之故名
之所在古人務有以效之而家因齊矣而國因治矣而
天下因平矣是故先王知乎政之所由名與政之所由
效也於命官之際猶以其㣲辭志之一以為宜于時一
以為存乎古宜于時者東都之俗習澆已久當得乎反
其事者往以經營而後風以革存乎古者三代之隆政

敎不分當得乎合其事者出而倡率而後化以淳由此
言之孝友之道信于己而被于物何遽不為政乎而猶
待為為政乎蓋家者與天下與國分政者也名與效理
其多而治其細抑家者與天下與國統政者也名與效
先其本而大其歸然則父父子子兄兄弟弟家人著風
火之義人人親親人人長長天下獲道徳之平非此志
乎而奈何異之故論政者當有以既乎名與效之所存
也


　　大處立意而題面義理細曲處無不該貫得到若從
瑣碎枝節尋凑合之法雖綳布成局不能逹也看此
等文字極長人智力(原評)

　　大意既得雖未能含蓄言外之情自不害為佳搆





　　人而無信　　一節　　　　　　黄淳耀

　　無信之不可聖人於其行慮之焉夫信者人所以行之
具也無之自有必窮者亦奚便於已而出此乎今夫人
遊三代之世而推誠相與然諾不欺彼蓋以為道固然
也亦何嘗逆計其事之可濟而後出於此哉自夫人有
速求濟事之心則其詐必至無所不為自夫人有無所
不為之心則其術終於一無所濟君子既傷其譎又病
其窮于是成敗通塞之間不得不為斯人熟計之矣蓋

信者所以成也反是必敗信者所以通也反是必塞人
無智愚各有其心心在而誠感之所為一室之内聲應
千里也若夫告天下以欺而曰爾姑從我則人必笑之
矣一行敗而百行盡屬可疑片言虛而千言盡為飾説
雖至數窮悔起不惜指天日以明之而人猶不諒蓋謂
其已用之智又將施于今日也遇無險夷貴白其志志
在而辭將之所謂胸中之誠明于皦日也若夫設天下
以詐而曰後不復然則衆共疾之矣我行而背誕焉而

傳聞其背誕者又過于所行我言而矯誣焉而指目其
矯誣者又甚于所言即至情見勢屈猶欲邀末路以贖
之而聞者不應蓋謂其巧詐之謀又將托于拙誠也雖
朝廷之上詐諼者時起而有功然急則用之緩則棄之
彼其君非得已也忠悃不孚于平日明主早疑其心故
其後雖無可指之罪而戮辱有所必及雖朋友之間權
譎者亦力能相濟然或盛禮貌以謝之或戒子弟以逺
之彼其友非得已也反覆已見于他人智士必危其繼

故其時雖無身受之禍而攘斥有所必加若此者豈非
無信之不行章章可考哉人之有信也猶車之有輗軏
也輗軏之用去則車不行傾危之俗成則民不立而或
者乃欲挾其區區之小數以得志于世不亦惑乎在昔
武王不愆甲子之期而商國徠臣桓王實申交質之文
而鄭伯懐貳非桓王之力不如武王也不信而已矣至
若齊桓稱盟約之長而諸侯叛其晩節季路為布衣之
雄而邾子重其一言非季路之勢大于齊桓也信而已

矣

　　警痛之論可使機變者拊心内慙瞿然自失時文中
有此亦有補於人心世敎















　　子張問十世　　一章　　　　　艾南英

　　聖人與賢者論世以數往之順為知來之逆也蓋欲知
後王則前王其燦然者矣其因其革不可知耶且夫一
代之治必其綱常人紀既敗而後國隨之其從而復之
者雖變也而實常也是故綱常萬古以為重制度隨時
而遞新此百世可知者而子張問十世可知也夫子曰
夫黄虞以前邈矣乃若周之先有殷殷之先有夏夏之
先后方懋厥徳及其季也昏徳塗炭敷虐萬方而禹之

彝倫以斁殷革之而表正萬邦者皆纉禹舊服也蓋夏
之禮而即殷之禮也至於隨風氣之開而通其必至從
維新之制而示以必更所損益可知也殷之先王肇修
人紀及其季也囚奴正士荒敗五常而天之顯道以亡
周革之而永清四海者實率由商舊也蓋商之禮而即
周之禮也至於酌二代之中而煥其郁郁緯六官之政
而使之彬彬所損益可知也由是而知百世之所因乎
但使其率由典常我知其必治但使其民彝冺壞我知

其必亂由是而知百世之所革乎但使其窮而欲變吾
知其必損但使其缺而未備吾知其必益上考三王下
俟百世何難十世哉

　　老幹無枝亭亭直上他人滿紙瀾翻能道得筋脈上
一兩句否













　　見義不為無勇也　　　　　　　黄淳耀

　　聖人以取義望天下而激其本明之心焉蓋勇生於義
義立於為苐曰見之而己吾何望哉夫人有識以明内
則可帥氣使必行有氣以充外亦可扶識使必達而吾
終不敢謂天下大事皆取辦於識多氣少之人夫非氣
與識離而為二也識嘗主乎事之發而氣嘗主乎事之
成事不可以有發而無成故人不可以有識而無氣也
今天下事㑹多矣名敎亦凜矣使是非之所存必不與

利害相反則古今安得有忠良使好惡之所寄必不與
誹譽相違則人心安得有亷耻柰之何有見義不為者
居平私憂竊嘆以究當世之利病事至則循循然去之
曰將有待也逮所待者既至矣則又自誣其前日之議
論以為狂愚此其力尚足仗哉夙昔引繩批根以刺他
人之去就身臨則縮縮然處之曰期有濟也至所濟者
㒺聞矣則又反訿乎賢豪之樹立以為矯激此其氣尚
可鼔哉選愞出於性生則雖學問經術本異庸流而舉

平日之所知所能盡以佐其浮沉之具畏葸積於閲歴
則雖醇謹老成不無可取而因此日之一前一却遂以
釀夫簒弑之階禍福何常之有避禍深而英華銷阻遂
并其不必獲禍者而亦避之彼其心非惡義也惡義之
可以獲禍也然至藏身之固既得而觀望周章久矣為
笑於天下矣生死何定之有畏死極而中情回惑將并
其可以觸死者而反蹈之是其死非合義也不獲於義
而又不免於死也原夫賢愚之身同盡而坊檢空裂甚

矣進退之失據矣若此者謂之無勇世豈有無勇之人
而可與之慷慨誓心從容盡節者哉是以君子治氣欲
其專用氣欲其靜不敢輕喜而易怒慮其氣之旁有所
洩也不敢留力而玩時慮其氣之内有所阻也氣盛故
塞乎天地行乎淵泉而無不之也氣純故達乎百為貫
乎萬事而無不當也鳴呼是亦足矣

　　較金陳章羅氣質畧粗而指事類情肝膽呈露精神
自不可磨滅　金黄二家之文言及世道人心便能

使讀者義理之心勃然而生是知言者心之聲不可
以為僞也
















　　巧笑倩兮　　一章　　　　　　金　聲

　　觀聖賢言詩藉於詩以相悦焉夫素絢之問繪事之解
何由遂得禮後一言起予而後可與言詩詩難言哉蓋
自文學行而大道著莫韻乎詩令一詩止領一詩之用
極其所終不過三百而止而詩之妙要使人審於章句
之間以達乎物類之變可以觸處而旁通故學詩者初
不必當日詩指之所存與今時解説之所及而能即小
以觀大有如子夏所稱倩盼之章終有素絢之句亦非

甚疑義也比於賦之末而不獲其所比之端徒其文有
弗屬義有弗貫耳君子之於學也無所茍而已一言亦
將求其歸也乃夫子曰所謂素絢之説其為繪事之序
詩以是爲碩人方也本乎族類之貴天質之宜而始佐
以朱幩翟茀庶姜庶士之盛猶之素其先有絢乃後施
耳詩人之比類也必有所當焉説之而苐如其初指也
而吾初不知此時子夏何以遂浩然有得也一聞所謂
後不覺見天下之後焉者不獨一繪一聞所謂事不覺

見天下之所有事者莫不皆後雖先王之道小大之所
由天地之經百物之所殊一旦可以下同觀乎繪事而
上不以先吾盼笑商於斯也豈有悟乎而要斯時所見
其與前時問答豈復相蒙也哉則甚矣夫子夏之深於
詩而篤於學也以意逆志不以辭害意此説詩之大端
也而商又異矣傳而習之言而述之皆學人之用心也
而商則更進矣如是學詩終身學之而不厭也詩起商
也如是言詩終日言之而不倦也商起夫子也嗚呼此

學詩之善者也今即此倩盼一詩取而讀之其亦可以
求衞事之始終焉可以見淑媛之令儀焉可以觀里巷
之忠愛與好惡之不忒焉而商乃别有領也比物連類
得文質之升降而㑹人事之始終詩也者象也商之學
詩駸駸乎其進於易矣夫如是故衣錦褧衣亦碩人之
詩而論道者且以爲惡文之著也豈若後世之明經者
哉

　　隨筆曲折而波趣因之以生如夏雲竒峰頃刻數變

春水縐縠波紋愈逺(原評)

　　胸中别有杼軸落想多在間隙中而題之意趣曲盡
在作者亦似動於天機而不知其所以然















　　夏禮吾能言之　　一節　　　　夏允彝

　　聖人有志二代之禮而惜空言之不足以傳也夫夏殷
亡而其禮不亡然至使能言之士無所據以成一代之
書是可重歎也且王者受命必變易前世之禮以明已
之得統示天下有所尊也至於勝國之守不敢有所改
焉而爲之立其後嗣備其典文使子孫無忘其所自始
然始未嘗有所闕遺而後稍夷至於㣲而失傳亦勢使
然矣何者制度不便於當今自非賢者能無遷於時好

而變祖宗之舊耳目易專於所習茍非博學安能搜討
故聞以遺同志之求若乃夏殷之禮我嘗學之而能言
其意矣葢其大者載於周禮周公之所採取有其源流
不可没也至其細無所考有非左右史之所記而守為
國故相沿至今者入其國而問其傳葢往往而有也即
其大者散於列國學士之所講頌無有異詞其明徵也
至於時之軼事有他國之聞見所不及而埀爲家乘可
資當今者見其人而考其得失或不乏於時也然而觀

於杞宋亦安能有足徵者哉以杞之為夏餘也而蕩廢
典章不存其世業不足怪也至於宋為秉禮之國其餘
文不無詳焉者觀於戴公之時而猶得商頌以祀先王
則其他可知也然即而徵其文文安在也非無風物之
遺而質之先世之故實其為率由典常者大抵闕如矣
以杞之即東夷也其人物樸陋不齒於諸夏是固然也
至於宋為春秋之望其大夫猶有顯焉者觀於㣲子入
朝而周人歎其從者以為絶盛則其後可知也然即而

徵其獻獻安在也非無賢哲之士而與之上下其議論
其為耉老傳識者葢亦已寡矣又安所折衷而使論者
以我言為不誣哉不然而上述史記旁採舊聞始於神
禹下及商辛包括二代勒成一書盛衰興廢之迹燦然
也不亦善乎而惜其不足徵何也夫周之於二代葢亦
至矣取其重典以裨當世而至於車服之秩猶得使之
修其故事崇其支櫱以備三恪而至於攷獻之遺亦皆
使之歸其故國葢文獻若斯之盛也而猶浸以不章况

後世之事哉然後之正一統者謂國雖可滅而史不可
廢是以朝之大政必有記注而勝國遺事必立史官雖
作者不必其人然猶與春秋並存也

　　前幅實發所以能言之故最爲有識通體寛博雅贍
雖語尚文藻而皆有義意以爲質幹故不可廢













　　射不主皮　　一節　　　　　　金　聲

　　即射以觀古其所以成天下之才者大矣夫天下無同
科之力奈何限之以主皮此古道所以可思也嘗謂士
茍有志自勉視天下無夐絶不可企之事惟限於天者
雖豪傑無如何也以故國家之律令奪天下之意氣要
使宇宙之才其上固不妨自見其下亦得以勉夫人工
之所可至即一射事真令人慕古焉夫射之有皮所以
試天下之力爲國家致用也何以有不主皮之説正為

力計深逺使其途寛然有餘也失諸正鵠反求其身巧
成於習人為之耳茍昭然有可同之路而甘自暴棄置
其身於彀外則於人何所尤破甲穿札待命於力强弱
有科天定之矣使夫卓犖可用之才其勉强之功直窮
於不可齊則君子何以忍彼夫先王爲弧矢之利以威
天下也故雖處無事之日不忘武備有皮在而有餘之
力不嫌立展使赳赳干城之夫得因以鍊其堅鋭無前
之奇先王觀徳行之立於審固之時也故雖為威武之

事飾以禮樂不主皮而閑習其道盡堪自效即斤斤䋲
尺之士安知不足備禦侮折衝之用蓋惟古之時所以
核天下之才其程甚嚴所以收天下之才其途甚廣使
人駸駸乎興起而莫自阻其志者大抵操此道也亦惟
古之時習尚則稟於一示天下以必趨舉令則協於衆
待天下以可同究之蔚蔚乎多才而國家緩急得人者
大抵得此道也如今之世豈有復念不同科之力而操
鼓鑄之權者亦從此而審其所主哉


　　不主皮三字語意本自渾圓他作重發詘力尚徳意
不但於不主皮三字神理未足不同科亦説似天下
皆無力人矣惟此輕重得宜文氣亦復遒勁(原評)






　　射不主皮　　一節　　　　　　陳際泰

　　聖人慨力競而致思於古之禮射者焉夫禮射者轉而
貫革則力競甚矣而能無慨於古也乎且世道之盛衰
決於人心之恬競競則無不競焉將有失其本而不自
知者君子以世變為己急矣試即一射驗之射有以殺
敵為能者主皮之射是也射有以觀徳為志者不主皮
之射是也禮射之體有五賓飲與興士之類皆與焉禮
射之人亦有五天子與諸侯以下皆習焉夫貫革非有

厲禁也而特不貫革非有餘誅也然果何為也哉吾繹
其志焉其所以誘進天下之文士者至矣寛而待之凡
弱者皆得與於決拾之能所以隂作天下閑習之氣者
其權隱吾繹其㫖焉其所以尊奬天下之文士者亦至
矣曲而體之凡儒者皆不䋲乎跗注之用所以明重天
下風素之業者其禮隆顧吾於此獨自有感也曰此其
為古之道乎蓋昔先王之治天下也文武並進不使後
世窺吾有所左右而輕天下故禮射與武射同立於澤

宫而不相争蓋即天保治内采薇治外之遺意焉抑昔
先王之治天下也文雅獨優不使後世謂我無所掃除
而致太平故禮射獨文射盡屏其挽强而不復進蓋有
竭蹷而成之端冕而祀之之㣲權焉夫怠惰茍安之氣
聖人未嘗不以術起之而桀驁難馭之習聖人亦未嘗
不以法柔之此一射也殆與民休息之理而為世轉移
之機乎斯盛徳之所同也吾蓋於此獨自有感焉古道
日逺抑鋒止鋭之意寂然霸氣方興深入多殺之風轉

熾吾且謂之何哉

　　立論與正㫖稍别文極凝鍊有精色







　　賜也爾愛其羊　　一節　　　　陳際泰

　　聖人以事存禮故有慎用其愛者焉蓋羊者禮之寄也
禮重而羊不得獨輕聖人之愛所以異於賢者之愛與
且宗廟之事即逺有廢而無立此有為之事一偏之言
耳要其有闗於禮法之大者與其過而廢也毋寜過而
存之即如告朔之餼羊而賜乃議去賜於此可謂不善
用其愛矣夫以綜練名實之心擬賜則浮費而無用者
皆從節嗇羊雖小去之所以例乎羊之外者即以感慨

時事之意諒賜則空存而無實者無事虛縻羊雖具去
之所以憤乎羊之前者賜之見非不謂然然吾獨惜其
愛止及於一羊也夫羊也而豈徒羊也乎論羊於昔日
是告朔之禮存而俱存者也禮既居其重焉而羊不得
獨輕論羊於今日是告朔之禮亡而不盡亡者也禮既
値其輕焉而羊不得不重何也凡人之情當其多焉不
甚惜當其少焉而愈惜之矣今日之羊是也天下之廢
敗不可知而但於廟中足占天下焉求所為丕顯丕承

之故跡了不復存而僅留一羊此陳寳赤刀所為珍秘
也一羊無恙即一禮無恙我所沾沾護持而不敢輕議
者誠謂此一脉之所寄焉耳凡人之情當其少焉不甚
貪當其多焉則既貪之矣亦今日之羊是也異時之興
復不可知而但於今日可待異時焉蓋賴此先王先公
之神靈不容盡冺而乃遺一羊此剝果蒙泉所為發生
也一羊無恙即一切之禮無恙我所為斤斤寳貴而不
敢一擲者誠為此全體之所存焉耳賜乎奈何爾之所

愛乃不如我之所愛也哉為節嗇故而去羊志既狹而
不廣即為感憤故而去羊智復淺而不深先王之禮
不幸一厄於先公之不視朔又不幸再厄於賜之欲請
去羊也悲夫

　　中二比於實理虛神推闡曲盡却只是註中猶得以
識之而可復焉之意可知文人無筆雖有頴思亦不
能達也


　　君使臣以禮　　二句　　　　　楊以任

　　論所以事使而君臣之道在天下矣蓋事使者分也而
道行之矣君以禮臣以忠顧不盛與孔子對曰人主建
人倫之極則事使其大端矣夫天下之樂得其君父猶
一人之樂有其臣子也則莫不有道焉以行乎其間臣
觀有道之世其君穆穆而正南面之事其臣師師而進
拜稽之忱使之事之非以爲文也於此識朝廷之有人
且使之事之非相視而不相知也於此見臣主之同量

然則何以使臣以禮而已矣何以事君以忠而已矣想
為人君者經綸天下之本畢取於因性之儀則自納身
軌物以來無日不喜與一二臣工守此秩叙及其使臣
也願忠於我者固於温文晉接中有其一徳即不然而
因人董戒要皆敎天下以亷耻之事故挾器而至可以
使之不爭挾詐而至又有以使之自媿蓋不齊者人之
才與情也不必齊者使也而所以使者則禮焉矣想為
人臣者胥匡天下之志止用此幽獨之中則自宅心誠

正以來無念不樂與明明我后共此徳業當其事君也
有禮於我者固於拜手稽首間慶其一心即不然而天
王明聖原無解於義命之先是故一人埀拱而事之不
敢恃具曰予聖而事之深可思蓋不一者時之升與降
也不能一者事也而所以事者則忠焉矣惟後世以禮
為一家之事公卿大夫雖亦入而受其等然其禮顓以
為臣耳顓以為臣故時勸時衰夫禮豈一日之具也惟
後世以忠為不幸之名愚智忠良隨時而取其便是其

忠亦從事君始有耳從事君始有故時作時止夫忠豈
一日之故也然則使臣者之聰明才力不必盡賢於臣
下也有禮焉而我不窮於用然則事君者之志氣才術
不必致惜於不知已也有忠焉而臣克有其終此有道
之君臣也猗歟盛哉公其加意焉

　　好逞其駁雜陳言安得不多作者獨主於謹潔理雖
未極已能於衆中傑出也(原評)


　　闗雎樂而不淫　　一節　　　　陳際泰

　　聖人論詩而極贊乎風之始焉夫詩之所以託始闗雎
者豈苟而己哉哀樂之際己統乎詩之全矣且后夫人
之行不侔乎天地則無以配神靈之統而理萬物之宜
知此者蓋以鮮矣至用情而不過乎則抑又難也吾嘗
一論乎闗雎闗雎殆風之正而情之凖已何者闗雎事
止乎得配鮮不眇焉而詩人重言之以致其哀樂之意
執贄為見小君之始鮮不媚焉而詩人量言之以赴乎

哀樂之節温厚和平詩人之則顧自弼鄘而降有遞而
變之者矣闗雎蓋其發始者焉風有初有中有晚今令
人讀之其哀樂猶然隆古之際者獨此耳國之氣運為
之也邪正是非風人所感彼自江漢而遥已有被而化
之者矣闗雎尤其親炙者焉風自家自國自天下今令
人思之其哀樂依然聖賢之徒者獨此耳國之徳敎為
之也計深思逺以&KR0591;御而存卿大夫之慮發乎情止乎
理義以小人女子而有士君子之行嗟乎至徳之世人

皆知乎學問而心各返於性情生民之始王道之原皆
在闗雎詩之所以托始於兹也抑豈茍而已哉

　　國之氣運國之徳敎方見文王徳化自身及逺不然
止於讃嘆詩人耳於文王何與人皆知乎學問而心
各返於性情方是文王之徳與詩序専言后妃之徳
者識見逺勝之矣(原評)

　　作者於儒先解説皆覺不安於心又不敢自異於朱
註故止言此詩得性情之正而一切不敢實疏但不

滛不傷竟未㸃出頗為疎略而文特髙古義亦醇正








　　子語魯太師樂曰　　一節　　　陳子龍

　　樂必驗之於聲知古法之可傳也夫樂自始作以至於
成其和與否皆以音驗而知豈古法之難傳哉且樂者
所以宣盛徳歌成功迨其後也中和或爽其度而有司
未失其傳如魯備六代之樂列國賢士聘問以求觀者
徘徊而不能去吾夫子歎其盛而傷其音也慨然有正
樂之思而師摯又賢者一旦語之曰有虞敎胄子於典
樂而太常之屬乃下比於優伶我周統司樂於春官而

守府以還或僅存其節度士大夫好窮其理而不知所
用師工能按其聲而不知所本若然則樂遂不可知耶
非然也樂固以音為主以數為驗者也今試窮其數如
鍾呂之長短尺寸可謂精矣按而奏之則不和又試治
其器如金石之清濁大小可謂密矣按而奏之又不和
於是取大章以下大武以上依其節次習其笙歌其始
作也六律畢舉髙下咸適則以為翕如其從之也既平
而無戾亦明而不奸又纍纍而不可絶則以為純如皦

如繹如樂既闋告成事矣夫辨於理義不若驗於聲音
太師亦知其故乎古人量衡測驗之法尚在則其數足
恃也鐘鼔敔磬之屬尚存則其器足恃也備器與數而
成於音也不難雖然數本於天而天有盈縮器寄於物
而物久弊壊假令後有聖人焉聲為律身為度何難於
絙桑吹管之始而更定元音假令後無聖人焉百家異
説俗雅爭鳴猶得於審聲知音之餘而復還大雅則今
日者幸生宗國而如見先王子固當不失其官而予亦

將論次其事使後世有述也自暴秦之興古器湮没後
之學者搜曲阜之宫破河洛之塚如玉尺玉磬之屬得
一二而足彷彿其意此非音亡數與器亡也夫子葢傷
之久矣

　　夫子所言翕如純如皦如不但古樂有此音節即末
世俗樂亦斷不能出此此所以謂可知也古樂之亡
亡於器數其聲音之理終不亡所見甚的文情洋溢
具風人之致(原評)


　　審聲知音審音知樂是可知本㫖作者因唐宋以來
諸儒考校律管中聲異同紛互故兼器數言之而斷
以器數亡而音不亡二語洵不刋之論而於聖人語
太師本㫖亦未見有閡故可卓然名世














　　惟仁者能好人能惡人　　　　　錢　禧

　　聖人定好惡之凖而獨予仁人也蓋仁者之好惡人也
公而當故其事不出於恒情而獨謂之曰能也茍非其
人可輕予哉且天下衆人能為之事而待主持於一人
非一人之足勝衆人也合衆心之至公而獨出之以至
當是以天下稱能焉而莫如好惡為難矣夫好惡加諸
人者也而先慎其好之惡之之人好人惡人見諸事者
也而先正其行好行惡之本惟仁者内有以養其心不

至有所牽繫也廓然無我發之而必協於天則外有以
善其用不至有所偏徇也因物付物施之而必順乎人
心能好人焉能惡人焉見善而好夫人亦有然者而惟
心統萬善則投之也甚融而應之也甚速從而奬借之
又從而咏歌嗟歎之所以樂其始而朂其終意無窮也
仁者好人而天下益力於為善人之頼其好者何如也
見不善而惡夫人亦有然者而惟心無纎慝則嫉之也
甚嚴而痛之也甚切從而聖殄之又從而哀矜懲創之

所以棄其舊而作其新意無窮也仁者惡人而天下咸
恥於為惡人之賴其惡者何如也功專於克已彰癉亦
存遏之餘故自人受之則戒用休而董用威而仁者之
心止求慊其無欲無畏之量念主於愛人刑賞皆忠厚
之至故自初觀之則直見舉而枉見錯而仁者之用終
必全其有愛無惡之天書不云乎無有作好遵王之道
無有作惡遵王之路言仁人建好惡之極而天下不能
外也自非仁人而妄言好惡即為作好作惡之私矣慎

之哉

　　從仁字發出能好能惡又將能好能惡攝入仁字内
理解眞切詞亦警湛相稱






