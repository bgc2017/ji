







　　天地位焉　　二句　　　　　　胡友信

　　功用成於造化此體道之極也夫三極之道同出一原
者也天地位於中萬物育於和豈非自然之理哉且夫
人戴履乎天地胞與乎萬物則一身乃神明之主也而
有不位不育者皆吾不能盡道於其間耳彼天地無心
而成化無心之妙即中之所存也而吾未發之中實自
此得雖判形於天地而流通之機未始不潜孚於其際
也故君子能致吾心之中則澄然而静虛者預有以統

天之元氣也凝然而貞静者預有以統地之元形也雖
不期天地之於我位而易簡成能自不爽其貞觀之度
清寕奠位自各循其法象之常天職生覆地職形載其
對待之位成列而不毁也天道下際地道上行其流行
之位相禪而不息也位上位下乾坤之故物也若不賴
於君子建中之功然至於三光明焉五嶽奠焉謂非成
位乎中者之有其人不可得也然則吾心之中其闢乾
轉坤之機乎而君子之所以務戒慎以立天下之大本

者此也萬物並育而不悖並育之眞即和之所在也而
吾已發之和實與之通雖分形於萬物而應感之精未
始不流通於其表也故君子能致吾心之和則肫然其
渾厚者已立乎羣生之命也怡然而發舒者已毓乎羣
動之元也雖不期萬物之於我育而含氣之屬自各足
其生成之實有生之類自各完其保合之眞老有所終
幼有所養而鰥寡孤獨無不獲其所也形者自形色者
自色而昆蟲草木無不若其性也以生以息萬物之常

理也若不賴於君子導和之力然至於民不夭札物無
疵厲謂非茂對其間者之有其人不可得也然則吾心
之和其陶鈞燮理之地乎而君子所以務謹獨以行天
下之達道者此也吁中和一理也天地萬物一體也未
有中而不和未有天地位而萬物不育者也體道君子
當於㑹通焉得之

　　布局宏濶理足氣充在稿中為極近時作然實非淺
學所易造也


　　及其至也　　二句　　　　　　胡友信

　　中庸極著道體而天地將為昭焉夫道體無窮以言乎
天地之間則備矣然非知道者孰能見之哉此惟子思
子能見之亦惟子思子能發之也意以為天地未判而
道存於其間矣天地既判而道列於其間矣是故夫婦
之可以與知者自其可知之一端言之也若以夫婦之
可知達之於聖人之所不知而推極其寥廓之量夫婦
之可以與能者自其可行之一端言之也若以夫婦之

可能達之於聖人之所不能而窮究其發見之眞則仰
以觀於天文而晝夜上下莫非煥發其精神俯以察於
地理而南北高深莫非錯綜其變化有形者所以形其
形也有色者所以色其色也有聲者所以聲其聲也昭
然而顯者與目謀而以吾身出入於其間無徃而不得
其鳶飛魚躍之境也有無形者未始無形也有無色者
未始無色也有無聲者未始無聲也淵然而寂者與心
謀而以吾身俯仰於其間無往而不遊於鳶飛魚躍之

天也在仁者見之莫非仁在知者見之莫非知糟粕土苴
非棄物也自賢人觀之莫非敎自聖人觀之莫非性幾
微易簡皆至德也故萬象森然吾嘗於吾心得之也而
今何者不在於天地萬物皆備吾嘗於吾身得之也而
今何者不列於兩間道之費也葢如此

　　精理不窮却止是結上文語　此章固是説道體須
知是從體道之君子心目中看出惟此文得解











　　鬼神之為德　　一節　　　　　方大美

　　以鬼神言道而知其非隱也夫莫幽於鬼神而觀其為
德之盛如此則索隱者可以息矣中庸引夫子之言謂
夫自有天地以來坱然太虛未嘗止息而彌綸乎宇宙
者孰為之乎鬼神為之也是故溺於虛無者不可以言
鬼神凡日星之所以著江河之所以流昭然於俯仰之
際者皆是也渉於怪異者不可以言鬼神凡萬類之變
蕃一事之作止紛然於日用之間者皆是也盛矣哉其

為德乎原其德之體則根乎天地隂陽之性存焉陽之
氣一至而生育長養者不知其所以然隂之氣一至而
斂藏退息者不知其所以然蓋至健至順之性有自然
而不容强者夫是以無為而成化也究其德之用則感
於屈伸動静之機乘焉當其氣之伸而富有日新者其
發不可窮及其氣之屈而空虛無用者其積不可竭蓋
一徃一來之機有相推而不能已者夫是以錯出而有
常也使天地間一息無鬼神則所為鼓其出鼓其入者

孰効其功而覆載生成何以無偏而不舉之處使人事
中一息無鬼神則所謂迭而起循而生者孰為之宰而
廢興成毁何以有動而必應之機是故焄蒿悽愴其偶
出為靈奇者在衆人皆見為非常而不知止此理之發
著震動恪恭以致嚴於屋漏者在聖人實見其情狀而
無時非天命之流行其德之盛也乃其理之實也然則
鬼神之德即中庸之道而何容索之於隱哉

　　經子之奥㫖儒先之精言皆具其中尤難者實發德

之盛而不犯下文








　　舜其大孝也與　　一章　　　　萬國欽

　　聖孝之大一德之所致也夫諸福咸備事親如舜至矣
非有聖德孰能受命而臻此乎且帝王之孝與士庶不
同人莫不以為天之所助而不知聖人之事親即其所
以事天者蓋亦有人道焉何也古今之言孝多矣而以
大稱者其惟舜也與繼徃開來既已躬上聖之德矣而
且貴為天子尊莫尚焉撫有四海富莫加焉以之追崇
享宗廟矣以之垂裕保子孫矣此豈不塞乎天地通乎

神明位與禄而並隆名與壽而俱永耶受命之符可以
見矣然非天之私厚於舜也亦非舜之私受於天也栽
培傾覆天於凡物皆然而况於人乎且詩有徴焉謂假
樂而宜民宜人紀顯德也謂受禄而保佑申之紀成命
也其承藉也厚則其收效也必巨其凝聚也固則其發
祥也必長大德受命徃徃如是又何疑於舜乎是故德
之大者所以成其孝之大也彼不論其本末而㮣謂舜
以天下養也天與之過矣


　　全用漢人筆意直將題目作本傳而以文為之論賛
遂於制義常格之外得此奇觀(原評)

　　章法之轉運氣脈之灌輸如子美七言古詩開闔斷
續奇變無方而使讀者口順心怡莫識其經營之迹














　　故大德　　二節　　　　　　　呉　黙

　　申聖德之備福見天道之無私夫諸福之臻天以厚大
德而豈私也則栽培之天足鏡已今夫天人之際抑何
符契不爽也德不虛隆福不虛附而世徒見帝王之孝
以為偶際其盛者則未知天之所以厚聖人與聖人之
所以厚於天也夫昊天無私惟德是私而舜有聖人之
德所謂大德者非乎當是時上有放勲之澤豈不足以
留未厭之天心下有岳牧之賢豈無足以當簡在之新

眷而天獨挈所謂禄位名壽者以畀之舜舜亦若辭而
不得者凡以大德之故也故耕稼之夫一旦可據之君
公之上而糗草之食一旦可極之鼎養之供然且百姓
為之謳歌年所為之多歴諸福之物無不畢至者以為
致之自舜乎而駢臻輻輳又在天矣以為畀之自天乎
而昭格凝承又在舜矣舜非有私於天而不能不私於
因材之天天亦非有私於舜而不能不私於栽培之舜
吾蓋以生物之理驗之而信德福相因之機有必然也如

以吉祥為偶至之物而無闗於善積之慶盛德為躬修
之理而無與於發祥之基則天之生物亦何所不篤亦
何所不培而獨不能不覆乎其傾者哉惟天無私物而
培者不為恩傾者不為怨亦惟福無私人而與者非偶
值膺者非倖得有舜之德獲舜之福以成舜之孝也夫
誰不宜

　　曲折巻舒筆力矯健　自萬厯己丑陶石簣以奇矯
得元而壬辰踵之遂以陵駕之習首咎因之其實丈

章之變隨人心而日開於順題成局相沿已久之後
變而低昻其勢疾徐其節亦何不可信能以經傳之
理為主順逆正變期於恰適肖題乃為變而不失其
正至於任意武斷㮣用倒提故為串插於題則有字
而無理於文則有巧而無氣纎佻譎詭邪態百出亦
不得盡以為創始者之過也(原評)



　　父為大夫　　八句　　　　　　湯顯祖

　　葬祭之逹於大夫士者惟其分而已蓋禮縁生死之情
而分以為節也此周公所以定葬祭之法而示天下之
為士大夫者且禮以終始人道之節而屈伸其無已之
心其分莫明於葬祭葬者藏也所以藏而安之也不於
其分則不安祭者食也所以食而享之也不於其分則
不享忍親於不安不享者非孝也於是乎有制焉今夫
葬用爵生乎由是死乎由是者所以之死也祭用禄不

及其生猶逮其死者所以之生也是故諸侯而世其貴
也有諸侯之禮相世焉必不肯降而自卑庻人而世其
賤也有庶人之禮相世焉必不敢引而自尊然則周公
之所以别嫌疑也必於大夫士矣故葬以大夫祭以大
夫父子世為大夫者而後可也使父為大夫而子則士
焉則葬以大夫之禮而貴者無失其貴祭以士之禮而
賤者無失其賤何者爵隆則葬從而隆大夫卒於其官
有加禮焉非故引而進之也禄薄則祭從而薄士得考

其大夫有常食焉非故禴而用之也若曰子以父貴而
若世官然者以舉非爵之祭敢乎哉葬以士祭以士父
子世為士者而後可也使父為士而子則大夫焉則葬
以安士之常而難為上矣祭以安大夫之常而難為下
矣何也死者之爵命於君君在斯為之臣而非敢以賤
事其親也生者之禄出於子父在斯為之子而非敢以
所貴事其父也若曰父以子貴而若追王然者以舉非
爵之葬敢乎哉由是觀之則天下之為父子者定矣天

下之為大夫士者安矣然後為法守而葬與祭皆得矣
然後為情盡而生與死皆無憾矣

　　盡用孫百川原文獨補出諸侯庶人二義遂據百川
之上矣可知絶好文意只在本章白文中也(原評)

　　太史公増損戰國䇿有髙出於本文者非才氣能勝
以用心之細也此文之過於孫作亦然



　　郊社之禮　　一節　　　　　　胡友信

　　中庸兩舉聖人制禮之大而推其裕於治焉夫禮者王
道之精也明乎武周之制禮而天下有不易治也哉今
夫道莫大於孝孝莫至於武周觀武周盡孝之事而王
道其易易矣何則昔周之先王祭封内山川而已至於
武周則天子為能享帝矣故當其時也有圜丘方澤之
位有燔柴瘞埋之享而禮行於郊者所以父皇天而祭
乎天母后土而祭乎地也昔周之先王祭五世之主而

已至於武周則天子為能享親矣故當其時也有五年
四時之舉有合祭特祭之儀而禮行於禘嘗者不惟等
而上之以至於祖又推而極之以祀其始祖之所自出
也夫郊社者在後世行之若常典耳殊不知當其制禮
之初一出自仁人無窮之心而規為措置固萃吾周數
百年之精神心術以展布於儀文者也明乎此禮則天
下之禮無不明矣夫禘嘗者在後世遵之若餘事耳殊
不知當其義起之初一出自孝子無窮之心而制度文

為固㑹吾周家數十王之道德神化以詳明於度數者
也明乎此義則天下之義無不明矣故明此於南面即
武王之所以為君也雖宰制天下其事非易能者然即
武王之所以制禮者而㑹通之則知之無不明處之無
不當自一身而措之於四海廓如也明此於北面即周
公之所以為相也雖佐理天下其事亦非易能者然即
周公之所以制禮者而㑹通之則推之無不凖動之無
不化佐一人以施之於四海廓如也治天下不猶視諸

掌之易乎

　　不假鋪張而典制詳核無事鈎深而義理明著所以
淡而愈㫖約而彌該者由其精氣入而粗穢除也






　　動則變變則化　　　　　　　　張魯唯

　　誠至於動而其機神矣夫誠未有不動者也而變而化
因之矣致曲之功可緩哉且天地之化成於無為乃參
賛之功又實有其事何也無以為之而有以動之故也
誠則無不動動則無不神矣故致曲者亦第患不誠耳
業已誠而至於動矣則我之合天下而相鼓舞者是即
已之性盡也天下之隨我而相祓濯者是即人物之性
亦盡也寜復有常可安有故可守而不去其濡染之累

又寜復有聲可尋有色可象而不返其性命之初吾見
忽而有所感觸焉即忽而有所改革焉覺耳目為之一
新心志為之一易也至問耳目之何以新而心志之何
以易則感者應者俱無意也吾見俄而無不感觸焉即
俄而無不改革焉覺風俗之汚而隆世運之今而古也
至問汚隆之何以升降今古之何以循環則有故無故
兩莫測也故夫至治之世天地若變而清寧誠能動天
地有如是乎然清寧亦天地之常天地不自知其變也

上忘乎覆下忘乎載求其位之者而已化矣又觀茂對
之世萬物若變而繁殖誠能動萬物有如是乎然繁殖
亦萬物之常萬物不自知其變也鳶飛戾天魚躍於淵
求其育之者而已化矣是何也動有機焉機動而囿於
機者無不隨是即所為變也猶有方隅未變則機相待
耳動未有不變者也變有候焉候變而乘於候者不自
覺是即所為化也猶有幾微不化則候未至耳變未有
不化者也致曲者致其所以動之者而已矣


　　動變化相因處變與化辨别處一一疏得明確








　　動乎四體　　　　　　　　　　黄汝亨

　　即四體觀道而動可知矣夫道無在不形者也動則幾
生故至誠前知之蓋不動而變者誠也隨動而見者亦
誠也誠則形矣如國家之妖祥如蓍龜之吉凶固可逆
而知矣我以形論之四體囿於造化之中而物焉者之
不能為化也以道觀之四體具有造化之撰而神焉者
之不能秘藏也當其未動不感不應聚於無為之先當
其有動不疾不徐兆於不言之喻愚不肖者動之為妄

形而間或以一念之凝有安舒泰寜之象焉愚不肖不
知也以誠之未嘗或絶也賢知者動之為德機而間或
以一念之惰有輕浮儇佻之象焉賢智不知也以誠之
不容稍假也蓋四體者官之所止而動則神行神行則
官不得不從而順逆判於俯仰之際四體者氣之所布
而動則志壹志壹則氣不得不隨而得失著於静躁之
間故六合非廣四體非狹天地非大吾身非小千載非
遥一念非近静則俱閉鬼神莫知動則俱開吉凶先見

故誠者天之道動者人之情也以人觀天以情觀道故
至誠可以前知也豈别有退藏之秘揣摩之術哉

　　賢智愚不肖皆有猝然之動方是機兆之萌神行官
從志壹氣隨於所以動之理實能見得故言簡義精
後雖有陳大士作不能相掩













　　誠者自成也　　一章　　　　　顧憲成(墨)

　　中庸原人之當誠而推能誠之妙焉甚矣誠之切於人
也成已成物於是乎在而君子可不務哉且誠也者道
之所自來也其原出於天而吾之心則具之矣其用及
於物而吾之心則統之矣誠之者於此有一貫之全功焉
夫誠非他也吾性之實理也人之所以自成也而道非
他也率性之妙用也人之所當自道也嘗觀諸物矣盈
天地間皆物也以誠始亦以誠終盈天地間之物皆誠

也無是誠則無是物誠之所係大矣是故君子貴焉反
而求之務得其所本然不敢虧也率而由之務盡其所
當然不敢虛也夫如是則誠矣誠則可以成已可以成
物而措之其皆宜矣君子何以能然乎成已之謂仁仁
者吾性誠復之德而即無私之知也成物之謂知知者
吾性誠通之德而即有覺之仁也是合外内之道也君
子而進於誠則我之同於物者夫固有以實體之矣由
是而以時出焉而錯綜斟酌無施而不中也非意之也

彼其所為自成者固然也物之同於我者夫亦有以兼
體之矣由是而以時運焉而張弛操縱無徃而不當也
非擬之也彼其所為自道者固然也能誠之妙蓋至此
哉君子由己以騐諸人而思其效之不可誣因人以反
諸已而思其功之不可諉信當以誠為貴矣不然其不
流於無物者幾希

　　此章言人道自當以誠之為貴句為主前原其始後
竟其用文能宛轉關生無所不入(原評)


　　理路極清文境極熟故運重如輕舉難若易節拍間
自有水到渠成之妙







　　愚而好自用　　一章　　　　　張以誠

　　不倍之義盡之尊王而已夫合德位時三者之謂王而
人又誰敢倍之觀於孔子之從周益信矣且惟王盡制
惟民從之此齊民所能也而何必修凝君子乃稱不倍
哉蓋不倍禮樂者其能作禮樂者也能作而不敢作焉
之謂不倍也故愚賤生今不必並值也有一於此即當
守為下之分德位與時無可偏重也缺一於此即不可
操制作之權而茍自用焉自專焉反古焉皆明哲保身

之君子所不敢出也何也議禮制度考文天子事也以
天子為之則德以位尊而創制立隆可為天下寡過非
天子為之則德以位詘而亂法干紀適為一已召災故
今之天下非皆愚也非皆賤也非無熟於典故可裨當
今也而車書一統倫物大同甚至繼體守文之主猶謙
讓未遑而明聖顯懿之士猶奉法恐後則以有位無德
有德無位總之未離乎愚賤而不敢身為倍也設使下
可以倍上則莫如孔子矣下可執古之禮以倍今之上

則莫如孔子之於夏商矣然而素王之損益可兼三統
而垂憲而時王之法制必釋二代以從周兢兢焉自附
於同軌同文同倫之民也則夫德非孔子而制非夏殷
者又烏敢妄議於一統之世哉蓋君子究心經曲自盡
吾德性之蘊而持以抗衡明聖即為無忌憚之小人上
下古今自盡吾學問之功而因以取戾明時豈為善保
身之君子故不倍之義粗之為齊民之遵路而極之為
孔子之憲章信非修凝君子不足與於斯矣


　　將不倍緊貼修凝君子而以孔子為之指歸胸中有
此主張所以因題制勝一字不遺一筆不亂雄奇渾
灝之氣勃勃紙上(原評)






　　雖有其位　　一節　　　　　　胡友信

　　位與德而偏隆均非作者之分也夫制作天子之大事
也徒位則病於無德徒德則病於無權豈得而偏與乎
哉今且自我周推之自王天下以來六七百載矣由上
而觀則天下未嘗無天子由下而觀則天下未嘗無聖
人若之何而三重之道至今㒺弗同也蓋亦惟制作有
大分耳彼天王為紀法之宗則位誠制作之不容己者
也然亦有不專在於位者故雖乾綱獨攬而或神化未

足以宜民鼎命是隆而或中和未足以建極則是有天
下之正統而道統不與存焉雖未必皆愚茍非作者之
聖要亦愚之流也是必於可以自專之中存不敢自用
之戒禮雖欲作也而所以治躬者恐不能與天地同節
所以安上治民者一惟先王之文物而已樂雖欲作也
而所以治心者恐不足與天地同和所以移風易俗者
一惟先王之節奏而已襲禮沿樂雖非帝王之盛節而
帝範王猷賴以不墜則不疚於帝位者亦庶幾矣不然

則愚之弊可勝言哉惟聖人識禮樂之情則德誠制作
之不容己者也然亦有不專於德者使或聰明雖裕而
身非元后之尊學術雖𢎞而位非大寳之貴是有天下
之道統而正統不與存焉雖未必皆賤而茍非南面之
尊要亦賤之屬也是必負可以自用之具存不敢自專
之心禮固能作也而天王之德行在焉懼其有所瀆也
而所以别宜居鬼者亦惟率履之而已樂固能作也而
天王之德輝在焉懼其有所僣也而所以敦和率神者

亦惟遵守之而己遵道遵路雖非大聖人之作為而國
度王章守而勿失則不倍於下位者亦庶幾矣不然則
賤之弊可勝言哉

　　體大思精理眞法老而古文疎宕之氣先正清深之
韻不可復見矣作者所以不及歸唐以此




　　是故君子篤恭而天下平　　　　胡友信

　　聖人不顯其敬而天下化成焉蓋敬者天德王道之本
不顯其敬而敬純矣天下有不化成者哉此子思自下
學立心之始而究其極也意謂道有至極學有全功吾
嘗詠不顯惟德百辟其刑之詩而得君子為已之極矣
彼其奏格無言猶有存敬之心民勸民威猶有化民之
迹而君子為己之心未已也是故君子自内省之誠積
而入于神明之域馴敬信之念退而藏於淵黙之衷惕

厲固所不存而齋戒亦所不事矜持固所不作而兢業
亦所不知天命人心渾為一機而無思無為者忘于己
若啟若翼者忘于天修身立命之原誠有鬼神不得而
析其幾者矣天德王道融為一源而沖漠無朕者不為
無日出萬幾者不為有敬天勤民之本蓋有造化不得
而洩其秘者矣由是神之所存化必達焉而天下咸囿
於不言之信德之所及業必究焉而天下黙成其不戒
之孚陶鎔于禮樂之中而其相揖讓也非為名分相歌

詠也非為性情熙熙然各通于聖人之性而莫之知也
漸磨于刑政之外而其為善良也非出于感悟無頗僻
也不待于栽成陶陶然相遇于聖人之天而莫之識也
君無可稱之迹民無可歸之功朝無頌聖之臣野無歌
德之俗此之謂中和此之謂位育至此則無幾之可知
而君子為己之能事畢矣

　　摹篤恭深至摹天下平神奇(原評)

　　刻摰之思雄古之氣非獨入理深厚并與題之形貌

亦稱








