







　　天命之謂性　　一章　　　　　方　舟

　　君子不離乎道故能盡性以至命也盖道成於教而實
根於性命知其不可離而實致其功則其終可以通於
天矣且道之大原出於天人之離道非失道也失其所
受於天之性也失其性而不知檢則内自悖其情而害
及於天地萬物聖人之所懼也夫世之言性者皆以為
虛無幽渺而不知命於天者至實也言道者皆以為後
起假合而不知率於性者至順也言教者皆以為聖人

多方以梏人而不知修是道者至不得已也使人皆不
離乎道以得其性而全其天而聖人何多事哉誠以天
命之精流行遍滿於事物之中而須臾離之則天命之
真息而事與物之附麗者皆虛而人又不能不離道也
睹聞起而道離焉事物交而道又離焉以離道者之多
而遂若以道為可離者而不知可離非道也夫人之離
道有漸焉其猖狂於睹聞之際者必其恣肆於不睹不
聞之中者也其決裂於顯見之時者必其簡忽於隱微

之地者也故君子戒慎恐懼不間於須臾而必慎其獨
也夫道為天命之性而離者若此其多不離若此其難
者則喜怒哀樂累之耳喜怒哀樂足以累道而人固不
能無喜無怒無哀無樂非惟不能無又必有之而後道
可行焉何者是性之感物以動而皆有其節者也其未
發也可以窺性之本焉其既發也可以觀道之通焉第
靜不可不致其中而動不可不致其和耳人受天地之
中以生隂陽之氣有常而或失其序人亂之也萬物頼

人之道以立化育之機不息而或蹙其生人戕之也中
和致則可以通天地之命而類萬物之情矣其位且育
也君子盡性之功之實而可見者也夫人離道則失其
性命之情不離道則功在天地萬物聖人之教豈得已
哉

　　無首尾無過渡無承接而細按之乃循題位置不失
分寸盖於正嘉前軰法度之外能自闢一塗徑者


　　天命之謂性　　一節　　　　　張　瑗(墨)

　　中庸眀天人合一之㫖即性道教而申其義焉夫性也
道也教也出於天而成於人固一原而相為用者也眀
其所謂不可以識所宗乎自性學不眀而言道者日益
紛於是異端之徒各挟其教以争勝於天下子思子慮
人之失所宗也爰述聖賢相傳之意而作中庸盖欲使
由教而入者殫眀道盡性之功必先以原性見道者昭
千古埀教之統謂夫太極未分理之在先天者不可得

而言已自兩儀立而於穆之原與二五之精相為凝合
則生生無方焉與氣俱賦而不雜於氣命之所以不巳
也與形俱成而不滯於形性之所以各正也五事配乎
五行一物必具一則極之品類紛紜亦莫不載仁以生
負義以存無異天寧有異性乎夫天下言性者多矣離
命以為性則性將入於㝠頑而氣質之説得參乎其間
抑知降衷之始固有是粹然無私者則性之謂也人生
而静性之藏於密者不可得而窺已及應感交而心徳

之微與天下之故相為流通一如行其所無事焉本健
而率之易本順而率之簡性所為道之門也遇親而率
吾愛遇長而率吾敬道所為性之路也聖哲祗循其固
有庸愚亦順其自然推之衆庶馮生而戾蟲且知報本
微鳥與有摯别無殊性寧有殊道乎夫天下言道者多
矣外性以為道則道將鄰於偏曲而外襲之端得喪其
所守抑知天徳之良固有是坦然共由者則道之謂也
至若理本大同而氣禀或異在天固無如之何已自聖

人出定之以中正範之以仁義繼天立極而品節之事
起焉修其政而禮樂於是乎興教之所為節性也修其
言而圖疇於是乎演教之所以開天也高者俯而就裁
卑者仰而思企極之曲成不遺而有生者不逢其害懐
方者得盡其材何一非道又何一非教乎夫天下言教
者多矣舎道以為教則教將流於法術而詭異之習且
中乎人心抑知綏猷之后固有是因心作則者則教之
謂也統而言之則皆道也


　　以宋五子書為根柢而條理布之斯為擇之精而語
之詳
















　　君子之道費而隱　　一章　　　徐乾學

　　中庸眀道之體而總見其不可離焉夫道固兼費隱者
也始於夫婦而極之天地無一可外道者而謂道可離
乎且自有修道之君子而道以開道固君子之道矣然
人第知戒懼慎獨以為道在君子也而與之曠觀乎天
下則且無物而非道惟無物不有故體道者當無時不
然爾吾請得言君子之道道必合顯藏以成道固實有
其燦著者焉其顯之未始非藏者廣大即寓精微也道

必合體用以為道故實有其㪚見者焉其用之未始非
體者氣化皆有神眀也盖費而隱者也何以眀其費也
天下知能總屬形質之倫而天地祗分崇卑之位皆為
道所貫而不能貫道為道所圉而不能圉道者也道遺
於夫婦非費矣而人倫日用為知能之各足者如此道
盡於聖人非費矣而古今事變為知能之所窮者如此
道全乎天地是天地在道外不在道中即非費矣而職
覆職載其不能無所憾者如此如此而道無所不周物

物此道也語其大而莫有能載之者即天地聖人皆在
彌綸之内矣道無所不具一物一道也語其小莫有能
破之者即夫婦立性命之理矣不觀之詩而有其察焉
者乎鳶率其性而飛於天魚率其性而躍於淵同此氣
即同此理不得舉鳶魚而二之也天下有形而有色者
何獨鳶與魚乎鳶不能躍而安於天魚不能飛而安於
淵有此機即有此象并不必强飛躍而同之也天下可
指而可覩者何非飛與躍乎然則君子之道從可識矣

原始則為端而要終則為至近莫如夫婦而逺莫如天
地語小莫破而出作入息夫婦日在道中近之履其事
而道有其原始者造端乎夫婦也語大莫載而為生為
成天地不在道外逺之著其理而道有其要終者察乎
天地也天下何者非道何者非君子之道顯而未始非
藏也用而未始非體也其費而隱何如而謂可須臾離
乎哉

　　逐段直落不用扭揑做作自然理足氣貫通篇只在

道體上説為是他人粘住君子便鶻突(原評)

　　詳密安閒下語俱極斟酌
















　　詩曰妻子好合　　二節　　　　王汝驤

　　徵道之自即於家而可見也夫即妻子兄弟父母而道
在焉和順之有自聖人不既言之歟嘗思道有高逺而
自入道者言之但有卑邇也顧即一事也吾行及之而
其未及者即不啻高逺矣一理也前言及之而其未言
者即不啻高逺矣而於其中有相及之端焉所謂自也
今如妻子也兄弟也父母也此其於道固何逺何邇何
高何卑之可言乎而吾夫子之説常棣之詩有異焉詩

曰妻子好合如鼓瑟琴盖言夫婦之際道宜若此其雍
雍也曰兄弟既翕和樂且耽盖言友恭之誼道若此其
怡怡也夫其所以宜若此者何也詩又不云乎室家以
此而宜也妻孥以此而樂也而夫子曰是豈但已哉盖
父母以此而順矣夫人日侍父母之側百求順而未能
今自詩言想之確有此意外之獲也而不當其地不知
也日與妻子兄弟謀所以順親而不得今自子言思之
端有此意中之象也而當其地仍不知也嗟乎人有周

公之志即文考文母哀其過而無以疵其心第存常
棣之詩即南陔白華闕其辭而未始亡其義天下事其
不必相及而必有以及之也固如斯乎辟如行逺必自
邇辟如登高必自卑此足以觀矣

　　相題甚切氣息甚微隆萬人難其渾古啟禎人遜其
周宻












　　鬼神之爲德　　一章　　　　　熊伯龍

　　中庸以誠立教而詳言鬼神以眀之焉夫鬼神之徳之
盛至於微顯無間而要之一誠也然則天下安有不誠
之道哉中庸引夫子之言鬼神者以眀道也曰天地設
位而鬼神行乎其中此道之大原所出也眀道者誠引
而近之以著其實使夫鬼神之説定而人世疑𤣥之説
無不定矣盖嘗由鬼神之徳而思之豈非甚盛而不可
加者乎夫人所疑乎鬼神者亦疑其弗見弗聞耳常人

求鬼神於萬物之外專以不見不聞者為鬼神則日見
其無君子見鬼神於萬物之中即以能視能聽者為鬼
神則日見其有物不息則不能生而其息者即鬼物不
生則不能化而其生者即神彼夫寄徃來於寒暑叅刑
徳於隂陽齊萬彚於髙卑錯百竅於喁于嗚呼何其盛
也而奚必見且聞之昭昭乎哉且吾見夫承祭者矣忽
而齊眀忽而盛服忽而在上忽而在左右至使人愛之
敬之若忠臣之事其君孝子之事其親儼然得其嗜好

飲食焉徳之昭眀誠有如抑詩所咏歎者而又奚啻見
且聞於鬼神乎哉由此觀之將以不見聞者謂鬼神為
微而未嘗終於微也將以體物者謂鬼神為顯而未嘗
始於顯也若此者其微之顯乎君子可以觀誠矣天地
之化有氣則必有理而成能於鬼神者自然之道也鬼
神之行有理則必有象而顯能於天下者亦自然之道
也鬼神實有所不得已於天地則情狀列焉天下實有
所不得已於鬼神則禮樂偹焉故曰誠也然則鬼神之

徳一中庸之徳而物之不可遺一道之不可離也歟嗟
乎鬼神且猶若此而凡君臣父子夫婦昆弟朋友之在
人耳目聞見中者其亦無之而非誠矣

　　精義入神之理天空海濶之文實為超前絶後





　　宜民宜人　　四句　　　　　　嚴虞惇(墨)

　　詩咏咸宜之德而推其得天之無已焉盖宜民人者令
徳之實也以是受禄而天又申之即所為因材而篤乎
且嘗反覆於天人之故而知徳能動天必先動人人心
悦而天意從焉矣茍其徳不足以通上下而合萬國之
歡則雖天命誕膺而善其始不克永其終猶未極乎昭
受之休也若假樂之咏令徳者則不然徳非徒一身之
事即羣黎百姓之所觀而化也我周忠厚開基仁及草

木矣豈於民而或使之有違心詩人若實見其徳之不
競不絿者而著之曰宜民所為醉酒飽徳以歌太平之
風也徳非徒及民之事亦百辟卿士之所則而象也我
周綱紀四方敦睦九族矣豈於人而或使之有拂志詩
人若實見其徳之無怨無惡者而著之曰宜人所為憲
老乞言以成福禄之休也夫天之愛民人亦甚矣民者
天之所養也人者天之所簡也民人咸和鬼神休美意
者皇天親有徳饗有道其在斯乎而詩果以為宜民人

而受禄於天也而由是俾彌爾性保其身也以引以翼
佑其行也土宇版章命之位也斯時也精誠通於上休
澤洽於下諸福之物可致之祥莫不畢至夫亦可以無
憾矣乎而天之申之則猶未艾也積逺近休嘉之氣以
蒸為太和故茀禄爾康而又若丁寧於誥誡萃億兆感
孚之誠以大其昭格故有命既集而又常眷顧其子孫
君子讀詩至此未嘗不歎曰大哉天命善不可不傳於
後夫非民人之宜而曷以得天至此甚矣夫天之不假

易而徳之不可以虛聲襲也推受禄以眀䧏鑒之有自
而不得疑其矯誣者無非歡忻和樂以盡臣下之情徵
民人以觀疾敬之咸宜而不敢泛為頌颺者無非齋肅
恭敬以發先王之徳天之命周與天之命虞固異世而
同揆也而又何疑於大徳受命之故也哉

　　雖根柢不出時文而運用吐納正與世士所謂墨體
有别


　　周公成文武之徳　　　　　　　熊伯龍

　　誌成徳之相所以終無憂之事也夫徳施上下文武之
憂已矣成徳必言文武武亦文也周公之志也稽古相
業未有顯融赫奕若周公之盛也秬鬯錫之曲阜生有
榮施郊禘擬諸帝京歿猶美報以為功在孺子王也乃
自今思之夫亦為若祖若父答乃丕績也何言之武王
受命之時猶未濟之時也守十五王之澤而執其小心
其事已動頑民之寤寐惟是大難削平馨香欲被於人

天而君相庸愚不克興言制作以黼黻一朝之隆盛斯
亦聖眀之累也合八百國之心而綏乃萬邦其事姑聽
後人之深論惟是年豐敵克歌謳欲洽於幽眀而王事
缺微不復引伸新美以大服望外之深求斯亦天家之
陋也惟我周公則為文王代厥憂為武王之徳吿厥成
焉其父為聖人其兄亦為聖人使彼觀時起事建中和
之極必非後世帝王所可及也公以一氣之人行一徳
之事則眀察有本矣七年之久緯地經天何弗隆偹乎

觀治者以為成周訪落之始識微者以為豐鎬化行之
終煌煌乎顯烈也誰則為之其兄聖人而身為天子其
父聖人而尊為天子使彼稽中定務極廣大之情必非
後世儒者所可議也公以材藝之姿當宰衡之任則典
文該洽矣九有之規樹表立坊何弗恊應乎為大宗者
萬年有世室之位歌下武者哲王有世徳之嗣秩秩乎大
猷也誰則為之盖為一身盡子弟之分則不必守無成
之義以損其風施衮衣繡裳而奏潤色於皇緯文公之

所以稱為文也天而篤生元輔矣昭考實右享爾寧王
實友于爾斯豈鮮度之所得而危為天子服祖父之勞
則不必畏風雨之言而艱於著作嘵音瘏口以敷繹思
於方國成王之所以為成也天而右序有周矣俾照臨者
共仰耿光使震疊者羣瞻大烈又豈二公之所得而助
是故周禮不可刪美周公之功也魯後止於弱報王業
之本也何莫非文武之幸哉

　　亦人人所有之義而出之巨手便覺䧺偉博碩光氣非常


　　周公成文武之德　　　　　　　劉子壯

　　觀德所以成而聖父又有述之之子矣夫述文者武也
而成其徳者又有周公聖人復何憂哉且一聖人起則
必篤生數聖人為之子以成之其作之君者肇統以集
一代之勲其作之相者正治以濟两朝之美雖聖以繼
聖實子以代子也文之無憂豈真武王述之哉當成王
踐祚之日正周公負扆之年孺子委裘而多方未靖武
有所未成即文有未成也故列侯之國而周公獨留大

功既立而𢎞文未昭徳之未徧人即憂之有在天也故
義繫叔父而道專子弟乃武之所纘者緒由文王而上
溯太王終乎作也公之所成者德由文王而下逮武王
終乎述也渡河而載主文之志武其承之矣而天下未
眀其德登乎眀堂使其徳上比於天焉歌乎太廟使其
徳上及於祖焉是武王之所未就也以成武者成文而
聖心於是乎大快矣入廟而吿功公所成武亦先之矣
而徳未徧於天下凡我子孫赫乎無不監觀焉凡兹臣

庶愀然如將見之焉是武王之所未及也以成述者成
作而先靈其可以永慰矣當其時謗之者未嘗無骨肉
疑之者未嘗無聖賢而周公不敢諉也居東者避其跡
征東者任其勞若曰我文王之子武王之弟所不暇以
小嫌是介留遺憾於前寧當其時以父臨之三叔不能
愛以身代之二公不必同惟文武為心也念親恩亦惜
國體治王事直如家事若曰予仰惟穆考率時昭考亦
惟兹祖武是䋲迪前光於文子是故文得人心未及天

命武受天命未洽人心而公兼其難則以臣人而擬乎
君人實欲使天下戴子孫如其祖文乘徳者位父有不
遇顯徳者才兄有不暇而公當其㑹則以紹述而統乎
創造實欲使萬世知輔相猶是父兄不然使無周公以
為之子則父徳且不光雖聖如文王豈能以無憂哉

　　挑剔入細不放過題中一字筆格秀削韻采葩流
文王之子數語雖本史記而於理未免蔽虧試思伊
傅吕召居周公之地其志事將有異乎


　　追王太王王季　　二句　　　　儲在文

　　追王上祀之典成先徳也夫文武既王而太王王季不
追王先公不上祀可乎周公盖有以成之矣嘗謂情至
制盡折衷天道者聖人因人性而作儀也而祖禰之親
追逺之思尤篤之矣夫武王王天下首謚文王禮亦宜
之使周公繼厥後而前此之廟號闕如典禮未備非所
以對揚先志者也盖太王王季於文武世近是宜王且
王業所自昉尚其追之今夫受爵不敢過受賜不敢過

子無加父之道則然而未嘗不可以通其變是故夏殷
不追王周獨追王此為化而裁之之義稱曰予小子稱
曰予一人王者貶尊之名則然而獨不可以儉其親是
故文王受命而不王太王王季未受命而追王此為光
而大之之義若夫先公雖親盡而義有所殺抑氣通而
禮宜於隆天子之禮上祀是以其纘緒之志也夫且自
三昭三穆推之先公多在祧毁之列而三年一祫則天
子之禮必不同於西伯詩曰相土烈烈海外有截此言

殷之祫先公而今自組紺而上實視殷相土所謂監前
代而精之也抑自三昭三穆推之先公亦間在七廟之
列而四時常祭則天子之禮直已同於追王詩曰禴祀
烝嘗于公先王此言周之祭先公凡自后稷而下胥視
太王王季所謂引逺祖而近之也故曰情至制盡折衷
天道其不然乎其不然乎或曰丁未之日周禮未建而
武王曰太王曰王季疑文王實王之抑先王建邦啟土
十四王而文始安之是周之先公皆視殷元王也或曰

非也

　　援據詩禮侃侃鑿鑿當與章大力追王太王王季一
句文相伯仲






　　上祀先公以天子之禮　　及士庶人

　　張　江

　　聖人以禮崇其先而因與天下同之焉夫先公非天子
也而祀以其禮亦猶追王意耳由是推以及於天下乃
善成文武之徳者乎今夫名號者禮以義起者也祀事
者禮緣情制者也義有止而情無窮故可以答千百年
祖宗之靈爽於在天亦可以通千百國人子之孝思於
不匱彼其追王太王王季也則祀以天子之禮可知也

等而上之有先公焉其功徳雖不逮三后之隆而命維
新者邦維舊豈得以忠厚勤勞之積而莫償其艱難其
世次雖或去七廟而遙而仁率親者義率祖何忍以木
本水源之恩而長付諸濶絶是太王王季所不安即文
王武王所大不安者情也情至而禮亦至可無稱天子
之禮以祀之哉鷩冕而臨固嫌以已爵加親而九獻八
佾之儀有異數廟祧以降亦漸以親盡而殺而時祫大
祫之期有合食盖義有所屈則爵難盡擬於天子之尊

情有所伸則禄皆當享以四海之富也所為報本追逺
而以成其孝事先人之徳者如此其祀先公以天子之
禮也則非天子莫舉斯禮又可知也等而下之有諸侯
大夫及士庶人焉其為開國承家誠不若有天下者可
大其尊養而屆烝嘗之往則潔蠲以饗神保者孰敢不
䖍其為服疇食徳更不若為公卿者克備其禮儀而睹
時物之新則烹熟以薦祖考者咸思自盡是人各有先
即各不能忘其先者情也情在而禮斯在可無推上祀

之禮以達之哉廟有多少而皆得循祀典之文以報先
徳雖無廟而寢者亦不遺田有等差而皆得用生者之
禄以眀孝享雖無田而薦者亦不廢盖義不可縱則尊
卑上下之級難踰情不可抑則悽愴怵惕之思宜慰也
所為推恩錫類而以成其孝治天下之徳者如此此則
愛敬盡於尊親孝弟光於四海非聖人之緣情制禮其
孰能之

　　凖情酌禮語歸典則議禮之文無如此昌眀者


　　夫孝者　　一節　　　　　　　李來泰

　　推孝所由達於志事徵之矣夫孝之不克全志事傷之
也而繼述之善在是執是以論斷武周又何疑乎今夫
論人於天人之際其著之一二人而善者必其推之千
萬人而皆善者也安為子之心即以安為父之心而即
以合千萬人子事父者之心議者不察以為承志既多
深𣺌之求衡事亦傷時勢之異是使我周無天子之名
而鎬京無以成王業也論達孝者不然必謂創守所開

不宜殊於祖父則舜宜遜國於有庳而禹當底績於息
壤也彼上世之孝思不匱者已如彼矣必謂功徳所垂
僅襲美於高曽則受斧鉞疑於逼父遷豐鎬疑於棄祖
也乃文考之遹追来孝者已如此矣則為廣推夫孝者
而武周所為繼述㫁可識矣唐虞五臣皆有得天下之
理粒食以為養陳常以為教思文一詩追王業之所自
昔以功配地者今以徳配天武之受命繼稷非繼文也
公劉之才原足定一代之制大禮如君宗大典如軍徹

皇過數章為周禮之所始昔以行一國者今以行天下
周之定制述公劉非述文王也而其所為善者不在是
則其所為孝者不在是美利所存前人無其事者未嘗
不有其志推而上焉斯亦善則歸親之義若非常之舉
功及子孫而過引祖父仁人所不忍言也乃載主誓師
卒不令天下忘其服事之志知其所全者深矣事變所
極前人無其志者不得已而有其事推而廣焉斯亦無
成有終之理若後起之名事本身謀而義歸前烈先人

其可欺乎乃卜都定鼎究能使後世致其敷繹之思知
其所本者大矣故有行若繼其志而不得謂之述事者
泰伯仲雍是也荆蠻之轍亦惟古公之志是求幸也太
王聖而王季賢耳不然棄故都而逺逰國事將誰屬乎亦
有迹若述其事而至大傷其志者管叔蔡霍是也武庚
之舉必緣文王之事為辭幸也三年得而四國皇耳不
然畫洛水而東西先志能無恫乎故論孝者必以武周
之達孝為宗武周之孝非武周之孝也夫孝者固如是也


　　註中本上章來原就武周講必謂夫孝者宜推開説
便都虛虚了事是舎曰不能而為之辭也末處只推
開作一㸃絶高(原評)

　　旁搜逺引意在語必驚人更能運才思於典則庶無
流弊













　　夫孝者　　一節　　　　　　　史　普

　　有所以善於繼述者而孝始達矣盖必繼述如武周而
其先人之志與事於斯乎無憾也故曰孝也且世之論
者不眀乎天道之所極與聖人功徳之量之所際固不
敢以孝與武周謂其所自為者初非其先人之志而父
子之間行事之不相類於斯為甚也而不知此乃武周
之孝之所以為達也何也今夫人子之於父也道以相
長而後足故志之所存茍不能紬繹以盡其致即其緒

已自我而微盖天下相續之數末必大乎其本也業以
漸増而始竟故事之所在但不能充積以致其隆即其
機已自我而遏盖天下層累之數後必加乎其始也故
夫所謂孝者繼志述事之間其大較也且夫周先人之
志與其事則固何如者哉匪居匪康積數十王之苦心
而文實總其㑹彼其艱貞自矢絶不敢一念以及非常
而其實昭事之小心所亹亹於幽眀上下之際者異日
之發皇揚詡皆其志之蓄而必通者矣迺疆迺理經數

聖人之規畫而文差集其成彼其遵養彌堅絶不敢一
事以干非分而其實肇造之顯謨所包舉乎天經地義
之全者異時之委曲綢繆皆其事之積而必起者矣故
夫孝者之處此也不謂守前人之迹已也思及其志然
後其念深其氣奮焉武周當日髦年舉事而其君臣兄
弟之間咨嗟儆戒重有所不得已於心者皇矣下武皆
有僾聞愾見之思斯不亦視於無形者之為道哉且不
謂襲先世之成已也能盡其事然後其道隆其規大焉

武周當日戎馬未遑而於櫜弓説劍之餘講求蒐輯重
有所不容緩於身者儀禮周官悉本紹聞衣徳之意斯
不亦有子克家者之為事哉盖先王以天道自處故其
志其事一因乎理與數之所極而未嘗有所泥聖人以
功徳為量故其繼其述雖值乎時與勢之所變而適得
其為同故吾之以孝與武周者繼述之間唯其善而已
矣武周之制具在盍取而詳之

　　盡倫盡制之實無不包舉善繼善述之義確見真際

不以議論縱横見奇自是文章正派

















　　春秋修其祖廟　　二節　　　　李光地

　　以祀典眀繼述之大者而必盡其制之詳焉盖繼述之
善祭祀其大者也自修廟以至燕毛祭之始終備矣故
中庸詳叙之意謂孝之為道大矣孝於前人者亦必推
前人之孝以及於無窮此之謂善繼善述也是故其事
多端祭祀為大彼其感春雨秋露之濡舉時祫大祫之
制必合食於太祖之廟也則先修其祖廟而堂室為之
一新矣祖宗有所傳之重器焉陳之房序而世守有以

勿失也有所遺之衣服焉設之筵几而鬼神有所憑依
也由是以時食薦焉水陸之品前宿既備而祼獻之禮
質眀可舉矣夫所祭者祖廟而所合者羣宗廟之主也
於是有宗廟之禮昭恒為昭而向眀於北牆之下穆恒
為穆而答隂於南牖之間在時祭則七廟之主以此序
也在大祭則毁廟之主亦以此序也贊禮之王臣助祭
之辟公莫不以爵為先後宗祝之執事有司之奔走莫
不以能為重輕貴貴尊賢之道行乎祭之中矣神醉而

相獻酬所以受介福也而使子弟服其役祭畢而言燕
私所以綏厚禄也而以毛髪别其次㓜㓜老老之義行乎
祭之餘矣盖周廟祭祀其始終大致如此自今思之孝
子之祭也如見其居處用御焉如見其衣服飲食焉敬
其祀事而以禮行萃其歡心而以恩終此所謂廣先人
之孝以行吾孝者也繼志述事孰大於是

　　兩節只是祭之先後次序如此以尊親分配又有分
時祫大祫上節為禮下節為義者皆非也(自記)


　　參伍儀禮中節次則知制禮之本義固然熟復周人
之書豈惟義理日眀即行文亦自高簡而有法矣







　　春秋修其祖廟　　二節　　　　張　江

　　觀聖孝於所制祭祀之禮有協乎神人者焉夫自春秋
所備以及宗廟所舉而神人胥洽矣中庸為詳其禮制
以眀達孝也曰所以為善繼善述者盖深有得於前人
孝思之不匱而推而行之以流通於幽眀上下乃稱達
焉而要莫大於祭祀是故其以人道而事乎神也則有
春秋之典尊之而不敢䙝數則已煩親之而不忍離疏
則已怠前人當此而悽愴怵惕之心必不能已則亦何

所可已者合食則於祖廟灑掃黝堊宫室修焉庶㡬入
戸出戸如將見之也守藏則有宗器球刀圖璧房序陳
焉惟是口澤手澤宛然如新也有常棲者即有常依衮
冕鷩冕衣之設不同而如在其上者則同有常御者即
有常品膏香膏腥食之薦不同而庶或饗之者則同盖
自感於霜降露濡以來即思其居處思其用御思其衣
服飲食凡慮事具物靡不虚中治之乃可致誠敬以交
於神朋也已由是即以神道而治乎人也則有宗廟之

禮上治祖禰祔太廟者昭北而穆南下治子孫列阼階
者前昭而後穆前人當此而敬宗收族之誼必不容茍
則亦何所可茍者爵則有序或飲五而獻或飲七而獻
或飲九而獻辨名定分一司士之正朝儀也事則有序
孰可以詔相孰可以祝嘏孰可以盥沃量能授任一司
馬之論官材也貴者尊而卑幼亦勿之遺旅酬之觶子
弟是舉使皆以事為榮而得伸其孝弟之義賢者敬而
老成亦勿之侮燕私之坐毛髪斯别使皆引年為尚而

彌洽其醉飽之歡盖既講乎尊尊親親之道復衆著於
貴貴衆著於賢賢衆著於㓜㓜老老凡合敬合愛皆與
天下樂之乃為得歡心以事其先王也已是則幽眀上
下莫非王者典禮之所會通即莫非前人孝思之所充
塞者也稱曰達孝豈虛語哉

　　上節有春秋字及薦時食宗廟節注云羣昭羣穆咸
在故舊有時祫分節之説但大祫亦須有修有陳有
設有薦而時祭豈無序昭穆以下等事乎祭義所謂

孝子將祭慮事不可以不豫比時具物不可以不備
者正與春秋節合所謂薦其薦爼序其禮樂備其百
官乃入廟而行事正與宗廟之禮節合李作據此分
貼作者本其意而加以整練截昭穆一段與春秋句
作對以領下四項亦先軰樸中帶巧處













　　春秋修其祖廟　　一節　　　　劉輝祖

　　詳時祭之典而亦如其志與事焉夫春秋因時而祭而
廟也器也衣也食也則亦志事之所在也修之陳之設
之薦之豈非繼述之所寓哉今夫人之於親一堂聚處
有以娛其性也有以被其體也有以適其口也而况於
有天下者乎而况不得已而思以致之於祭乎雖然其
以春秋者何也盖養則以人道事之祭則以神道事之
人則親一日不見則嫌於疎神則尊一時數見則鄰於

䙝迎來送往因其變也而此心之愴然者彌甚焉生之
理接於眀死之理格於幽眀則近近則不必以時期而
雖瀆不厭幽則逺逺則將必以時至而雖曠不忘霜零
露濡非待感也而此心之愀然者奚寄焉則一在修其
祖廟神雖無不之也而飄寓則安忍也亦猶人之有室
焉耳而不於宫者别之也於是乎朴者飾之蕪者除之
缺者補之露者盖之而凡春若秋入其門則如有人門
焉者行其庭則如有人庭焉者盖一覩廟貌之新而知

其時又過矣則一在陳其宗器神則必有好也而棄置
則弗道也亦猶人之所需焉耳而以為宗者原之也於
是乎若者在前若者在後若者在左若者在右而凡春
若秋亦猶父沒而不忍讀父之書也亦猶母沒而不能
執母之器也盖一念挈瓶之智而知其時不忘矣則一
在設其裳衣神則舊有衣也而雖敝不敢易也亦猶服
之無斁焉耳而必於尸者似之也於是乎啟之在笥展
之在几覆之下體被之上體而凡春若秋不知者以

為此衣也非人也知之者以為此人也非衣也盖一瞻
皇尸之起而知其時已乆矣則一在薦其時食神則
猶求食也而得味則以馨也亦猶人之食新焉耳而
因乎時者思之也於是乎維其有矣維其多矣惟其
㫖矣惟其嘉矣而凡春若秋豈其不足於供而以非時
者謂神其吐之也豈其不給於鮮而以過時者謂神不
其餒也盖一經物候之移而知其時歴幾矣武周之時
祭如此


　　照定生存之義情景一一都活更無一毫搬衍飣餖
之跡於此見其筆妙
















　　陳其宗器　　三句　　　　　　何　焯

　　備物以致享神馨其祀矣夫所陳所設之咸在而所薦
又不失春秋之時也物既備矣祖考有不是馨者乎且
武周之時祭先王於廟也其善承乎在天之靈者夫何
所不至乎有惟其舊者焉先王所以式憑也有惟其新
者焉先王所以用享也盖畧數其物而知真可罔時怨
而罔時恫也有如廟貌而既修矣使初無彛器以昭布
其間即丹楹刻桷其何觀焉况祖考之去我也久其或

衣冠笑語邈焉莫追其彷彿而惟是以布几筵者畢孝
享之思吾未見善繼述者如是也而武周固不然則試
入廟而觀所陳我先王出自高辛豈無分器而邠邑多
虞而後玉帛㡬畧盡於悉索則所為守寶者良難耳乃
一二法物之傳尚藏天府也因手澤之幸存而命曰宗
器亦見實當與周之子孫相為終始而茍有致一器之
失墜者非佳也然使僅藏於天府焉其何異挈瓶之智
乎於焉以時陳之盖不徒異夫筐筥錡釡之為陋而物

聚所好先王猶如將撫之也已試入廟而觀所設我先
王世為侯伯厥有命服而葛覃垂美之詞後宫亦不廢
夫澣濯則所為自御者亦儉耳乃獲並劍舄之屬掌以
守祧也思動止之未逺而問及裳衣既可舉累世儉素
之風永為觀法亦令後人知公尸之在上者惟肖也若
使徒掌於守祧焉亦安見神保是饗乎於焉以時設之
盖不徒切夫杯棬書册之為感而服之無斁先王猶如
將自舉焉已而所薦亦未可畧也我先王致民粒食宜

獲美報而克商吿廟以還好羞復畢來於九土則所為
妥侑者非常耳乃四時登爼之宜咸在禮器也因嵗序
之俄殊而求夫時食殆絶不異生人之嗜好迭為變遷
亦彌令後人覺霜露之慕思者日長也其或不供於禮
器焉豈克歌神嗜飲食乎至於非時不薦盖不徒佐夫
服物采章之為盛而惟其時矣先王猶如將甘之也已
武周之善繼述如是况當祫祭而更有事在耶

　　馮開之評玉茗堂稿云玲瓏剔透非填實話頭者比

作者用筆真得其秘故詞意生動對屬變化為塗澤
者所不能逮(原評)
















　　旅酬下爲上　　四句　　　　　張　江

　　禮詳於酬與燕而恩及乎老幼矣夫懼其無以逮賤而
旅酬則下為上焉懼其無以序齒而燕則以毛焉其無
不推恩於廟中者如此嘗謂祖廟所以本仁仁莫大於
老老幼幼為其近於子而慈之為其近於親而貴之先
王之所以定天下者用此道也而體此以行於祖廟斯
孝慈服焉一徵之旅酬序事既眀酳獻斯舉由是主賔
更酌于階以周飲福之惠故詩曰為賔為客獻酬交錯

也而舉旅之始必下為上者何盖此丱兮而總角者其
於先王非本支之𦙍則婣黨之出皆可以幼子童孫畜
之者也以位即不必貴以徳即不必賢而備睹夫蹌濟
者之駿奔在廟得毋自傷卑賤弗克與乎是用有以逮
之其舉觶也固以服勤其導飲也亦如就養既油然生
其孝弟之心復雍然習於揖遜之禮盖至爵行無算而
小子後生之襄事其旁者咸相與為踴躍焉其得承歡
於長者猶其承歡於先王也此則曲體夫慈幼之深心

而以錫類不匱者也一徵之燕旅酬既畢尸賓聿歸惟
兹族人得燕於寢以綏後禄之及故詩曰諸父兄弟備
言燕私也而坐次之儀必别以毛者何盖此皤然而白
髮者其於先王非同祖之昭則同父之穆固嘗以仲叔
季弟遇之者也方序立之始或不盡列於行即賜爵之
時猶必待呼而進今則萃此少長者而合族以食可曰
引年尚齒猶有待乎是用有以序之貴如公旦不敢與
虞虢為班賢如叔封不敢居蔡霍以上在開燕固有或

筵或几之殊即稽首亦有若小若大之别盖至酌以大
斗而黄耉台背之拜賜在下者甚幸聞此頌禱焉其得
儌福於曾孫猶其儌福於先王也此則曲體夫貴老之
深心而以眀倫教孝者也而繼述之盡善可知已

　　注定愛其所親綿邈婉委歸於肅括可謂曲而有直體(原評)
典制文無書卷則病於空疎多所證引非氣體難於
運掉即義類或渉假借似此典則純正氣勢流暢當
於先正中求之


　　郊社之禮　　一節　　　　　　儲在文

　　聖人之饗帝饗親制治之原也夫郊社祀上帝禘嘗祀
其先禮莫隆焉眀乎此而治國得其原矣且唐虞三代
之禮至周而大備當創業垂統之時深探原本以定為
敬天尊祖之鉅制而御世理物之道舉條貫乎其中後
之人有心知其意者而王道約而易行也是故觀乎兩
郊之建而見聖人所以饗帝焉其在上則日星風雨異
其司其在下則山川林麓分其秩而圜丘冢土以是為

統宗之典者天覆地載唯一人之位相敵而其徳又足
以配之故著之於禮以答上帝之貺也觀乎七廟之制
而見聖人所以饗親焉其在逺則祧壇墠鬼昭其等其
在近則嵗時日月别其儀而合食烝嘗以是為偏及之
文者祖功宗徳唯元子之分克承而其身又足以肖之
故列之於禮以報先世之勤也若此者其禮至隆義至
深逺而世有眀之者吾謂其通於治國之道焉盖自其
廣大者而論則吾之饗帝饗親者必將法其道以行事

而資始於天資生於地受命於祖操萬物之本以御其
末而逺近高深皆其放而準焉者也本乎天者吾可奉
天以治之本乎地者吾可奉地以治之本乎祖宗者吾
可奉祖宗以治之而天下為一家中國為一人要皆仁
孝之所積而已矣自其精微者而論則吾之饗帝饗親
者必且合其迹於無間而天神皆降地祇盡出人鬼胥
格通造化之幽以達於眀而禮樂刑政皆其顯而著焉
者也凡天之屬吾可以格天者及之凡地之屬吾可以

格地者及之凡人之屬吾可以格祖宗者及之而五行
不相沴四靈以為畜要皆義理之所極而已矣故世無
有眀之者也有眀之者治國如視諸掌然而其義深逺
矣夫郊社禘嘗肇於唐虞更歴三代因習以崇之賡續
以終之至於武周無以復加吾乃知聖人之孝與周之
所以王也觀於禮而知王道之易易也

　　上下截各還確義磊磊眀眀絶無一裝頭盖面語


　　親親之殺　　合下節　　　　　張　江

　　惟等殺皆本於天故必知天而後全乎修身也盖禮者
承天以治人使親得其親賢得其賢而與仁義相須而
成也君子而欲知人事親以修身也舎此曷由哉且人
事參差不齊之致不知者以為人之為之其知者則以
為非人之為之也萬物莫不本天為周旋而終身由之
者或不著不察則情文悖而愛敬衰無惑乎所以體道
而成身者闕如矣然則欲修身者顧可獨講於親親之

仁尊賢之義乎哉仁義者非禮不成者也盖將致吾仁
於親而由身溯之親不一親也是有殺將致吾義於賢
而以身接之賢亦不一賢也是有等等殺之間君子非
放其私智而遂以畸輕畸重而為之者也古者聖人展
親錫類自廟祧壇墠以及公族子姓之文皆原於天性
無偽之本然而毫不容以濫舉古者聖人選賢建能自
師保凝丞以及綴衣携僕之屬皆凖於天命有徳之公
理而毫不敢以妄干是何也禮所生也禮至則義協義

協則仁盡是故禮也者仁義之紀尊親之範而凡思以
修身者之權輿也而君子其容已哉今夫君子有身取
人立政之本也而身之所出有親身之所輔有人親與
人之所從来有天禮也者天之見端也其之於親也則
為天倫為天叙為天秩王者所為以天道事親也茍不
眀夫天之生物之一本而仁者過乎仁斯親者失其親
雖日以此身上治下治旁治於其間適以啟間親間舊
之釁其之於賢也則有天位有天職有天禄王者所為以

天道官人也茍不眀夫天之降才之殊致而義者過乎義
斯尊者失其尊雖日以此身父事兄事友事於其間適以
滋踰尊踰戚之嫌夫天理即在吾身故倫物皆帝則之察
而人情莫非天理故㑹通先典禮之行此欲知人事親以修
身者之不可不務知天也知天維何曰辨其所從生而已

　　以禮字天字為樞鈕渾成融洽筆力蒼老　下節通
結上二節事親知人知天皆從修身推出文處處帶
定身字體製尤合


　　禮所生也　　　　　　　　　　谷　誠

　　禮行於仁義之中尊親所以不爽也夫仁者非禮不行
言仁義而禮寓焉故曰生也今夫人心至於安焉斯已
矣弗安弗可以已也然而何由得安其適於禮也則安
其不適於禮也則不安其適於禮也用吾仁用吾義則
安不極用吾仁義則愈安而其不適於禮也雖日用吾
仁義而卒不安故夫人之論理也始於不可假借而成
於不相暌隔不可假借而後有以盡乎理之蘊如仁屬

諸親義屬諸賢其大較也凖此以言禮固將别為之辭
矣不相暌隔而後有以極乎理之變如仁資乎義義輔
乎仁其大較也本此以論禮無庸他為之説矣而臣謂
禮之所生在是自有親而我親之此吾仁畢而注之之
時也而禮亦畢而注之然而禮之意未顯者禮而統於
仁也迨仁之數既以漸而減而禮之數反以漸而増則
禮統於仁者旋且仁統於禮夫是以軌物大彰極於天
高地下而弗可以易也自有賢而我尊之此吾義全而

致之之日也而禮亦全而致之然而禮之名未立者禮
不勝夫義也迨義之數不辭夫瑣細而禮之數遂得其
全體則禮不勝義者又復義不勝禮夫是以經緯大昭
宰乎萬物羣動而弗可以踰也故先王之為禮也雖神
智卓越乎凡俗而或損或益之故亦不能憑心而造之
其損也禮不得不損也其益也禮不得不益也若無定
若有定而總歸於生意之不息後人之習禮也即疎畧
不勝夫繁重而貴多貴少之節亦不得任意而裁之其

多也禮不得不多也其少也禮不得不少也若當然若
自然而羣赴乎生機之不已盖修道之仁不至是不可
以為仁而修身之道不至是不可以為道也君子知所
從事矣

　　仁義禮雖性所同具之理却自有次第不到得尊親
等殺禮亦不可得而見所生之義如此文特言之了
了


