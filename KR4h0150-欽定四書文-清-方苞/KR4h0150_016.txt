







　　子禽問於子貢　　一章　　　　歸有光

　　聖人所以聞政者不可以迹觀而可以意㑹也夫聖人
之聞政者德而已子貢能㑹之以意而子禽以迹觀之
者歟且夫世降而德輕德輕而勢重於是乎士無感人
之實而上之人始得以制其予奪之柄故天下見士之
求君而不見君之求士此時也而非所以論聖人也子
禽曰聖人不能無求也國政之是非因革在人者也夫
子何以知之天下豈有不求而自獲不與而自至者乎

夫子猶夫人者其求之乎與之乎子貢曰聖人無所求
也夫子之温良恭儉讓在我者也夫子以此得之天下
固有不言而喻不知其然而然者乎夫子之求異乎人
之求也孰求之乎孰與之乎子禽以常人之見求夫子
之心其致之有由而其得之有待也子貢以觀感之深
發自得之見其温良可親而其恭儉讓不可舍也蓋在
人者重則吾方奔走之不暇在我者重則物皆囿於其
中故天機之動雖王公之勢亦恍然而自失而神化之

妙如元氣之鼓萬物而不知者惟子貢為得之也與

　　格局老剏細按問答虛神仍分寸不失骨脈澄清精
氣入而粗穢除乃古文老境非治科舉文者所能窺
尋姑存一二使好古者研悅焉














　　禮之用　　一節　　　　　　　歸有光

　　賢者論禮順人情而道之所以無敝也夫先王之禮所
以嘉天下之㑹者也使有所拂於情其何以能逹之而
無敝也哉且夫天高地下萬物散殊而禮制行焉或者
見其品節防範之嚴而因以重疑畏之心而不知夫禮
之和而通於情也蓋天下之人莫不有情惟其無以自
達於是有禮焉以導之則其所以周旋裼襲而為是隆
殺之等者非吾之所不樂也中有所欲而假物以自將

則縁飾之用斯著凡以逹吾之情而巳矣其所以升降
俯仰而為是繁縟之制者非吾之所本無也仁有所體
而因事以生敬則文明之賁斯章要亦情之所樂而巳
矣然則禮之為物雖恭儉荘敬似有以嚴天下之分而
欣喜歡愛實不拂乎人心之天先王精微制作之原端
有在於是而世無容議焉者也使禮而不和則先王不
制之矣使先王不和而制禮則天下將尤之矣惟其制
法興王出於一時之擬議而和以悅心不至乎驅廹天

下以合吾之矩矱則雖欲瑕疵聖人之禮而輕訾之而
有所不敢建中立極出於一代之損益而和以洽愛不
至乎强率天下以入吾之範圍則雖欲决裂聖人之禮
而背去之而有所不忍故自后王君公以至於輿皂之
賤莫不安之而不可厭非有愛於吾之禮也愛吾之和
也天下不能不和而不能外先王之禮也明矣自朝㑹
䘮紀以至於揖讓之微莫不油然而不可巳非以其為
先王之禮也以為吾之情也天下不能無情而不能廢

先王之禮也審矣吁此禮和之可貴而先王之道至於
今不廢也彼欲離和以言禮者多見其失於禮而背於
情矣

　　古厚之氣直接先秦初漢前人以粗枝大葉槩之最
善名狀(原評)




　　詩三百　　一節　　　　　　　歸有光

　　聖人約詩之為敎不外乎使心得其正而巳夫詩所以
感人而入於正也正之言雖約而詩之為敎無有出於
此者矣且夫博而寡要勞而少功此觀書者之恒病也
以其一定之言而驅率之汗漫無所歸極之地而垂敎
者之深意於是而晦矣是故采詩以垂訓包括旁羅期
無遺也而貫通倫類必有所以為詩之㫖渉獵旁博宜
不廢也而綱維藴奥必有所以為説詩之本吾嘗反覆

於三百篇之中而得其一言之要魯頌所謂思無邪是
也蓋天命之眞人心之本全具於中而不失是性情之
所以正也而形生之類氣稟之偏必待涵濡長育而全
是詩之所以為敎也彼其所以發於咨嗟咏歎之餘者
比物連類其㫖不可一而槩之也然而觀者得於哦吟
上下之際所以㑹其意而一之者要以觸發其本眞而
使之約於中耳其所以自然於音響節族而不能巳者
宣志達情其意不可泥而拘之也然而觀者得於咏歌

慨歎之間所以迎其意而通之者要以和平其心意而
俾之離於僻耳詩之有善非徒詩之善也是勸之而歸
於無邪也詩之有惡非徒詩之惡也是懲之而歸於無
邪也以吾之天而觸彼之天則事前而機動不獨盛世
遺音可以宣化而治亂賢否所感之不同而其歸同矣
以彼之天而契我之天則世隔而心通不獨朝廟歌聲
可以平心而賢人君子憫時病俗之所為而其致一矣
是知人生而静天之性也感物而動情之理也惟思無

邪而後性情得其正故曰詩以道性情夫子所以示天
下學詩之凖噫其盡之矣

　　咀味聖人立言之意𣺌衆慮而為言淳古淡泊風格
冣高　化治先軰對比多辭異而意同乃風氣初開
文律未細雖歸震川猶或不免如禮之用篇精深古
健而亦蹈此病故俱辨而録之



　　吾十有五而志于學　　一章　　歸有光

　　聖人所以至於道者亦惟漸以至之也夫道無終窮雖
聖人亦有待於學也學之則不容無漸矣此其理之固
然而豈聖人過為卑論以就天下也哉自夫天下待聖
人過髙以為有絶德於天下而不知夫聖人之所為孜
孜而不巳者固吾人之事也何則人之心與理一也人
之為學求至於心與理一也然學之不可以驟而化之
不可以助長也久矣故自十五之時始有志於聖賢之

道而從事於鑚研之功嘗以為志之勿立則無以負荷
乎天之所與者將不免於小人之歸是以始之以立志
而是非之介取舍之極蓋有所定而不能移也迨於三
十之年始有得於矜持之力而取驗於德性之定嘗以
為守之勿固則無以凝聚乎性之所鍾者將不免於君
子之棄是以繼之以定守而紛華之變盛麗之陳蓋有
所持而不可撓也自十五而三十積以十五年之功而
意味固巳不同矣然猶不敢自怠而至於四十也則随

事見理而研㫖趣於萬殊參酌於無端無紀之中而有
得於燦然之妙物之所以各足其天者吾固巳見之明
而知萬殊之各正視向之立者不免猶膠於固也又至
於五十也則以理視物而探淵源於一本究極於大本
大原之中而有得於渾然之妙天之所以流通於物者
吾固已見之一而知帝則之必察視向之不惑者不免
猶在於物也自三十而四十而五十體驗於十年之間
而意味又各不同矣然猶人也非天也君子之學求至

於天而可巳乎故六十以逹耳順之機也理妙於中而
有以通乎外之所感神而明之存乎其人感之者以天
也聽之者以天也順於耳而耳不得而與焉七十以妙
從心之用也理運於外而有以出於中之所豫化而裁
之存乎變從之者以天也不踰之者以天也從於心而
心不得而知焉夫以六十七十之所自得者如此夫豈
以年彌髙而德彌劭哉亦以道久而後熟故日有所不
同耳是知志者志此理也立者立此理也不惑而知之

者亦此理也至於耳順從心而理與心一焉君子之學
求至於是而巳也

　　以古文為時文自唐荆川始而歸震川又恢之以閎
肆如此等文實能以韓歐之氣達程朱之理而脗合
於當年之語意縱横排盪任其自然後有作者不可
及也巳












　　吾與囬言終日　　一節　　　　唐順之

　　大賢之不敏於論道者乃其敏於體道者也葢心悟者
不必問而愚者不能問也此顔子之如愚所以為不愚
也哉夫子稱顔子之意如此葢以道必待言而後傳亦
心待問而後告是故吾之於囬也至敎所示固嘗竭兩
端而無遺微言所及亦毎迄終日而不倦精粗所陳能
無一言之有待於疑者乎囬也黙然聽之未嘗一有所
疑焉其無所疑意者愚而不能疑也始終悉備能無一

言之有待於問者乎囬也黙然受之未嘗一有所問焉
其無所問意者愚而不能問也囬其如愚者乎愚則宜
其不足以發矣及其既退而省其私也但見其本之以
無所不悅之心而體之以服膺弗失之力藏修㳺息於
吾道也殆庻幾焉葢吾終日之所言者即其終日之所
從事者乎動静語黙於吾道也殆庶㡬焉葢其不違於
羣居者即其不違於燕居者乎不迷於所徃者則必能
先明於其心愚者疑且不能又何望其心解而力行之

若此也不習而無不利者則必能不疑其所行愚者問
且不能又何望其心㑹而身體之若此也囬其不愚也
哉是則夫子之與囬終日言也固所以寓無言之深意
而囬之如愚也固所以善用其聰明睿智者也孔顔授
受之機其神矣乎

　　如脱於聖人之口若不經意而出之而實理虛神煥
發刻露以天合天噐之所以疑神也











　　多聞闕疑　　二段　　　　　　歸有光

　　君子之學能善其言行而自修之道備矣夫言行君子
所以居身者也善學者無尤悔之愆則身修而無所事
於外矣此夫子所以救子張之失也且夫學術不明而
眩騖於外感者得失之故撓之也君子亦惟盡其在我
而已矣是故世之人縱口以為言則浮誕之習勝而言
始病君子之學惟其不能無言也廣聽以為聰而事物
之故觸於吾之眞者莫不取以為吾言之資尤必加之

以精義之學而闕其所不知焉則凡其所闕之餘莫非
其所知而可以言者也然君子非以可言之為貴而以
可言而不易言之為難理明義精之餘惕焉尚口之為
戒固有心可得而知而口不可得而言者而不敢以易
而出之也如是則吾之言莫非天下之理而天下之理
莫非天下之心仁義之人其言藹如多聞而天下不以
為陋闕疑而天下不以為誣愼言而天下不以為誕以
為當於心而巳矣君子之修其言者固如此世之人肆

意以為行則茍且之患生而行始病君子之學惟其不
能無行也兼照以為明而紛紜之變接於吾之目者莫
不取以為吾行之資尤必加之以研審之慮而闕其所
未安焉則凡其所闕之餘莫非其所安而可以行者也
然君子非可行之為貴而以可行而不遽行之為難熟
思審處之際惟患躬行之未得固有心知其是而身猶
恐蹈其非者而不敢茍焉以應之也如是則吾之行莫
非天下之理而天下之理莫非吾之心内省不疚無惡

於志多見而自信其非隘闕殆而自信其非罔愼行而
自信其非妄以為當於吾之心而巳矣君子之修其行
者又如此是知君子不能取必於人而取必於已不能
取必於天而取必於人言行之修無心於得禄而得禄
之道則然耳子張何為而役於外也哉

　　顯白透亮而灝氣頓折使人忘題緒之堆垜



　　夏禮吾能言之　　四句　　　　歸有光

　　聖人嘆二代之禮有可言而其言不可考也葢夏商二
代皆有治天下之禮而為其後者不足以存之寜不有
以發聖人之感慨乎且夫禮自聖人而制不自聖人而
止也作者之意未必不欲傳示於無窮而述者之情亦
未嘗不欲仰稽乎千古然世遠言湮有不得而見其全
者則亦不能無慨於斯矣今夫繼虞而有天下者夏也
以有夏之聖人治有夏之天下其天經地義之所在固

不能有加於徃古而所以相其時宜適其世變以使當
世之民安之必有斷然自為一代之禮者而謂之夏禮
也自夏至今王者二易姓矣而猶有杞為之後焉則凡
欲以觀夏之禮者宜皆於杞乎求之而今觀於杞何足
以徴夏之禮哉雖其所尚在忠所建在寅與夫則壤成
賦之類至今讀夏書者猶可以想見乎當時然特其大
畧之所在所謂存什一於千百者而欲得其全而見之
則求之於杞而吾無望也巳然則夏之禮自是其將遂

湮滅而無傳矣乎繼夏而有天下者殷也以成湯之聖
人撫九有之殷衆其大經大法之所存固不能有改於
前代而所以變而通之神而化之以使天下之治常新
亦必有斷然自為一代之禮者而謂之殷禮也自殷以
來又有聖人者承其後矣而宋則為其世守之國焉則
凡欲以觀殷之禮者宜皆於宋乎求之而今觀於宋何
足以徴殷之禮哉雖其所尚以質所建以丑與夫建中
錫極之類至今讀殷之書者猶可以追想其時事然特

其流風之所存所謂得其偏而遺其全者而欲其詳焉
而深考之則求之於宋而吾無望也巳然則殷之禮自
是其將遂散軼而莫收矣乎嗟夫夏商之聖人其始之
所以為禮者其用心於天下後世亦何以異於文武周
公也而今之所存若此亦可慨矣不知好古之君子其
亦將以吾意為然否耶

　　古厚清渾之氣盤旋屈曲於行楮間歸震川他文皆
然而此篇尤得歐陽氏之宕逸


　　周監於二代　　一節　　　　　孫　陞(程)

　　王制稽古而大備聖人之所不能違也夫稽古而損益
之王制之所為備也聖人之從之也有以哉想其意若
曰聖人之治天下也不可變者道也而不相沿者制也
夏之尚忠商之尚質皆卓然為一代之憲矣至於我周
文武具明聖之德周公當制作之權是故監於有夏監
於有商本經綸之迹以盡折衷之詳而立當代之良法損
其太過補其不及因風氣之開以繼先王之志而集典

禮之大成愿而慤者有文以濟之品式章程至詳至備
達天下於昭明之觀也朴而畧者有文以飾之道德風
俗大順大同協天下於亨嘉之㑹也郁郁乎何其盛哉
丘也生值其時㑹逄其盛固不能舍周以他從矣念典
刑之不逺是則是傚循循然納於軌物之中幸謨烈之
猶存是訓是行亹亹然式於範圍之内慮自外於大一
統之治法而出入起居將由之以終身也雖曰夏商之
禮能言吾豈棄此以趨彼乎求無悖於大聖人之作為

而動容周旋皆資之以寡過也即使杞宋之後足徴吾
豈襲舊以拂經乎夫賛其文盛者所以表制作之隆决
其從周者所以明憲章之志是可以見夫子之得統於
文武周公而文在兹矣

　　夫子得位有作從二代之禮固不能多於從周然憲
章文武則禮儀三百威儀三千莫非躬行之事從周
固不待於得位也文特盡其表裏(原評)

　　清規雅度可為後學楷模及觀歸作則崇閎深逺

成一家之法度邈乎其不可攀矣








　　周監於二代　　一節　　　　　歸有光

　　聖人歎時制之善而因以致其不倍之意也夫法非聖
人之所能為也因時而巳孰謂有周一代制作之盛而
聖人敢有僣越於其間哉昔者聖人不先天以開人毎
因時而立政方其時之未至也前世聖人不能以預擬
其後而待其變於未然及其時之既至也後世聖人不
敢以茍徇乎前而安其法於不變是故禹之造夏以忠
也方其法之始行天下以為宜於忠也及其弊而之野

則忠之道有所不可行而徒為有夏之故迹矣湯之造
殷以質也方其法之始行天下以為宜於質也及其弊
而之鬼則質之道有所不可行而徒為有商之故迹矣
迨夫文武造周而承二代之餘雖其忠質之窮交有所
弊而天下之變固巳略備於前世也於是深明徃古之
得失政惟由舊而斟酌以化裁之監於夏而不純用乎
夏洞悉天下之利病制以宜人而變通以神明之監於
商而不純用乎商則周之政非夏之忠商之質而文武

周公之文也吾見聖人心思智慮之所及盡倫盡制有
以利用於生民而上自朝廷宗廟以逮於閨門閭里之
間品式具偹昭然禮樂之化天地運而四時行矣帝王
經綸參賛之極功大經大法有以範圍於斯世而大自
祭祀㑹同以至於揖讓俯仰之際縁飾委佩燦然文明
之治日星明而江河流矣然則吾生於今日而仰一王
之盛固樂與斯世斯民共歸於維皇之極而曷敢自用
自專以妄起不靖之謀哉夫子之從周者如此蓋亦傷

周之末文勝之弊而思文武周公之舊也與

　　以古文間架筆段馭題題之層次即文之波瀾文之
精藴皆題之氣象






　　子入大廟　　一節　　　　　　　歸有光

　　聖人深得乎禮之意因人言而有以發之也夫敬者禮
之意而或者不知則禮亦幾乎息矣此聖人之所懼也
不然而豈急於自暴其知禮也哉且夫諸侯得祭其始
封之君而魯之有太廟則周公其人也時方卜祭而嚴
祼獻之儀夫子筮仕而在駿奔之列斯時也宗彛罍爵
於是乎陳而聲名著焉文物昭焉周公之德不衰也降
登俯仰於斯焉在而獻享致焉孝慈服焉周禮之在

可觀也以夫子之無不知也固宜若素講而熟識之者
以夫子之每事問也則又若剏見而驟聞之者於是不
知禮之說或者有以議其後矣殊不知天下有不知而
問者與知而不問者此可概以答問之常而亦有問生
於知不知而無所問者此宜得之答問之外誠以備多
士而與濟濟之中有司之所存不可不恪也恃其博洽
之素而曰予既巳知之矣雖其考索之精不爽於毫髪
而非禮之意也登清廟而觀雍雍之美國家之上儀不可

不敬也逞其威儀之習而曰如斯而巳矣雖其禮度之
閑不失乎尺寸而亦徒禮之文也葢惟聖人者恭敬之
心肅於中無所不知而有所不敢著慤之道存乎内不
待於問而不能己於問故聞之而曰是禮也天禮者非
自外至者也心怵而奉之以禮而可以交於神明矣惜
乎天下之議禮者如或者之意而不達乎聖人之心聚
訟之紛紛亘千古而不决也

　　神氣渾脱化盡題中畦界而清淡數言㫖趣該透

其於題解昭然如發蒙矣








　　天將以夫子為木鐸　　　　　　歸有光

　　時人以天意而知聖人之不終窮所以慰門人也葢天
生聖人為萬民也聖人而必得位於天下亦其理有固
然者時人而能言此可謂深知夫子者矣想其得見夫
子而退以語門人之意謂夫世以天道之難測而疑聖
人之遇不可必此特天之未定者也孰知天之有終不
能舍夫子乎夫使世不遭大亂而始終徃復之數未極
則時不在夫子焉吾固不能必夫子之得位也使天不

生聖人之德而撥亂反正之具不全則道不在夫子焉
吾又不能必夫子之得位也兹者以夫子之德而又值
今之時天於下民之孔艱坐視其䧟溺而莫為之所固
未必若是其恝然也畀聖人以厚德而終始於窮阨而
無所用又未必若是其無意也推天之所以厚民必將
以君師世道之責委之夫子以副其降鑒下民之心推
天所以厚夫子之意必將使夫子任夫君師世道之責
以當聰明時乂之寄吾見明王作而天下宗予後知者

吾知之焉後覺者吾覺之焉振一世之聾聵而皇極錫
極之道不徒慨想乎東周之盛矣聖人出而萬物咸覩
道之而斯行焉動之而斯和焉開一時之顓蒙而禮樂
敎化之實不徒私淑於洙泗之間矣所不可齊者治亂
之迹而所可知者天理之循環使天下之治果不容挽
則生民之亂將何所窮耶由其亂之極則天之用夫子
者必有在也所不可必者遇合之數而所可知者大德
之受命使夫子之道果不行則天之生聖人者果何所

為耶由其德之盛而夫子之簡於天者將有在也然則
二三子之患於䘮者非獨不知天亦不知夫子矣觀於
此而封人之賢可知矣非夫子不足以感封人非封人
不足以知夫子惜乎天意不可必而封人之言卒不驗
也雖然人也非天也封人之所知者天而巳矣

　　毎股接頭轉摺處純是古文行局空漾渾雅繁委周
匝無一不古亦惟深於古文者知之(原評)

　　兩意貫注到底而蒼莽逥薄不見其運掉排盪之跡

是大家樸直氣象　逐層以天下與夫子夾說疑於
連上文矣惟處處以天為主故納上句於本題之中而
不連上也















　　夫子之道　　二句　　　　　　王　樵

　　大賢於聖道借其可名者以明其不可名之妙焉葢一
以貫之聖人之忠恕也特不待於推耳知其無二理則
知其無餘法矣曾子深有悟而難於言也故其告門人
若曰二三子有疑於夫子之道乎吾以為聖人之道盡
之於聖人之心聖人之心具之於吾人之心自其盡巳
謂之忠而心之在吾人惟聖人為能無不盡也有夫子
之忠焉而恕由是出自其推巳謂之恕而心之在人人

惟聖人為能無不通也有夫子之恕焉而忠由是行舉
天下同此實理而人以偽妄參之故不能因物而順應
心茍無妄則隨吾身之所接而加以吾所固有之心夫
安施而不得其當乎舉天下同此實心而人以物我間
之故不能體物而無我此心若盡則聽凡物之自來而
處以物所自有之理夫安徃而不得其所乎老者安少
者懷皆此忠之所及皆此心之全體為之也天地變化
草木蕃皆此恕之流行皆一心之妙用所貫也忠譬則

流而不息也恕譬則萬物散殊也一以貫之子誠未喻
也亦未聞於忠恕乎即其可名者而其難名者盡之於
是矣豈有餘法哉

　　集註夫子之一理渾然而泛應曲當譬則天地之至
誠無息而萬物各得其所也至誠無息貼忠字萬物
各得其所貼恕字此正如中庸章句云大本者所性
之全體惟聖人之德極誠無妄其於所性之全體無
一毫人欲之偽以雜之而天下之道千變萬化皆由

此出所謂立之也無一毫人欲之偽是忠萬化皆由此
出是恕所謂忠恕乃程子之所謂動以天者故曰借
曰借則非正言學者之忠恕矣使聖人分上無忠恕
亦借不得(自記)

　　忠恕三層自是訓詁語非制義體也運訓詁之理於
語氣中指示朗然而渾無圭角苦心獨造之文



　　君子喻於義　　一節　　　　　唐順之

　　聖人論君子小人之所喻以示辨志之學也蓋義利不
容並立而其幾則微矣是君子小人之異其所喻而學
者所以必辨其志也歟且天下之事無常形而吾人之
心有定向凡其無所為而為之者皆義也凡其有所為
而為之者皆利也君子何以獨喻於義也蓋君子之志
未嘗不公諸天下也志未嘗不公諸天下則其所見無
非義者節之不可以奪也身之不可以辱也一介之不

可以取而與也知其如是之為義而巳矣雖或有所進
焉而蹈自好者之所深避有所受焉而冒自潔者之所
不屑此其迹若疑於利者然在君子則亦但知如是之
為義而巳矣何者彼一無所利之也是君子舍義則無
所喻矣小人何以獨喻於利也蓋小人之志未有不私
諸其身者也志未有不私諸其身則其所見無非利者
機械之欲其巧以㨗也窺伺之欲其專以密也尋尺之
欲其揣以審也知其如是之為利而己矣雖或有所勉

而遯焉以自好有所矯而譲焉以自潔此其迹若疑於
義者然在小人則亦但知如是之為利而巳矣何者彼
固有所利之也是小人舍利則無所喻矣夫徇義而至
於喻則利之所不能入也徇利而至於喻則義之所不
能入也是以學者貴辨之於早乎

　　落落數語而於義利之分界與君子小人心術之動
精神之運巳辨其所從生而推之至於其所終極矣

　　就語孟中取義而經史事迹無不渾括此由筆力


　　髙潔運用生新後人動䦨入四書字面作文殊乏精
采所謂上下牀之隔也







　　德不孤必有鄰　　　　　　　　諸　燮

　　聖人於有德者而必其有親所以進人於德也夫人莫
不有是好德之心則其所以類應於德者勢也曾謂有
德者而孤立乎哉夫子以是為立德者勸意謂夫人之
情莫不信同而疑異喜合而惡離夫惟感之以自私之
心而後夫人之心疑感之以拂天下之行而後夫人之
心沮於是畏而莫之合以至於窮焉而無所與者是果
德之罪哉夫德也者原於天而具於人非有我之所得

私足於此而通於彼為人情之所甚便吾德之不修吾
無以孚於人吾懼焉而巳矣吾德之既修固未有感之
而不應者而何病於孤耶蓋德則公公則有以通天下
之志而無所疑德則愛愛則有以足其甚便之欲而無
所拂是雖無意於人之我同也心同則相求自將信其
道而願為之徒雖未嘗强人以必從也類同則相濟自
將樂其便而安為之與莫非吾人也則莫非吾徒也莫
非吾德也則莫非吾與也茍以其私也而惡吾之修是

固異於德者也而何病於君子之同哉以其忌也而畏
吾之修是自離於德者也而何病於君子之合哉必也
天下無君子而後吾之德始孤必也天下皆小人而後
相率以自外於吾德今天下之不皆君子固也亦未必
皆小人則吾德之有隣而吾道之不至於終窮也固可
信其必然矣

　　兩義到底揮灑如志又時作參差使人迷眩(原評)

　　運古文氣脈於排比中屈盤勁肆辭與意適此等文

若得數十篇便可肩隨唐歸惜乎其不多見耳








　　三仕為令尹　　六句　　　　　唐順之

　　大夫之心裕而公忠於謀者也夫裕則齊得失公則平
物我而子文可以為忠矣仁則吾不知也子張之意若
曰今夫天下之人謀其身也過周而謀其國也過畧夫
惟其過周也則少不如意者未嘗不為之戚焉夫惟其
過畧也則茍無預於巳者未嘗屑為之謀焉此無怪乎
倖進之多而善治之寡也子文曾有是乎方其三仕為
令尹繼而三巳之也吾知滿其欲得之志不能不喜於

利見之初而拂其患失之心不能不愠於播棄之後况
夫勉於其暫不能勉於其久者人之情也矯於其順而
不能安於其逆者理之常也子文則謂窮達命而巳矣
貴賤時而巳矣運之所隆則其仕我者其道亨也不色
喜也勢之所去則其巳我者其道窮也不色愠也安其
常而不揺於身外之感順其適而不遷於事變之交其
在已也猶其在夫仕也其在三也猶其在夫初也吾於
是而知其心之裕矣及其將去而新令尹以代也吾知

忌心生於新故之變則必幸其敗事以形吾之善愠心
起於去位之日則必不謀其政而任其人之為况夫功
成者退則舊政雖善未必其我德也責有所歸則新政
雖不善亦未必其我咎也子文則知有國而巳矣知有
君而巳矣懼其未識乎治體也而孰所當因孰所當革
盡其說而道之焉懼其未識乎民宜也而孰為便民孰
為不便於民舉其國而聽之焉大其心而不計其形迹
之嫌忘其私而求善夫身後之治使其政之行於我者

猶其得行於彼也而政之行於彼者猶其得行於我也
吾於是而知其心之公矣吁子文其春秋之良哉

　　就人臣立論身國對勘反正相形子文全身巳現却
仍是子張發問口吻於題位分寸不溢　歸唐皆以
古文為時文唐則指事類情曲折盡意使人望而心
開歸則精理内蘊大氣包舉使人入其中而茫然葢
由一深透於史事一兼達於經義也


　　魯一變至於道　　　　　　　　薛應旂

　　聖人言魯至道之易欲其知所變也夫道先王之所以
為國者也魯如一變斯至之矣而可以不變乎哉夫子
之意曰齊魯之為國也其俗不同而其變而之道也其
勢亦異齊一變固僅至於魯矣以魯言之其又何如哉
粤自我魯開國之初當伯禽受封之日文武之謨烈尚
在周公之訓誥方新惟時秉禮立教而凡所以行之於
上者莫非道也迨隱桓以來漸以替矣然於禮教則猶

知所重也惇信明義而凡所以達之於下者莫非道也
迨成襄以降寖以微矣然於信義則猶知所崇也茍為
之魯者因先王之所遺而思其垂創之心將見不必紛
更之擾也偏者補之敝者救之而一振舉之下百度為
之自貞因今日之所乘而興其紹述之念將見不俟改
革之繁也廢者修之墜者舉之而一轉移之間衆正為
之畢舉言乎禮敎不特重之而巳秉之立之而昭布於
上下者洋洋乎一如其舊言乎信義不特崇之而巳

惇之明之而顯設於民物者駸駸乎盡復其初禄之去
公室者自是可復而爵賞一出於上今日之魯殆周公
之魯而非隱桓以來之魯矣政之逮大夫者自是可還
而政柄不移於下今日之魯殆伯禽之魯而非成襄以
降之魯矣謂之曰至道信乎其為有道之國而望於
天下也不徒然矣奈之何其不變也哉

　　遡其肇端及其流弊舉變之作用指至之條理兼酌
時勢以明措注可謂約而能該矣










　　夫子為衛君乎　　一章　　　　許孚逺

　　聖人之不為衛君於其尚論古人而可知也蓋古今是
非可以例見也夫子深與夷齊之讓國而肯為衛君乎
昔者衛靈之薨衛人奉輙而拒蒯瞶而託嫡孫當立之
說以辭於諸侯人倫之薄惡莫有甚於此者也是時夫
子適在衛而冉有子貢之徒從焉想正名之論夫子尚
無因而發而處衛之意諸賢亦莫測其微故冉有疑之
而問於子貢曰夫子為衛君乎求非以私心窺聖人也正

欲以國之大故而取裁於聖人也子貢應之曰諾吾將問
之賜非智不足以知聖人也不敢以無徴之言而遽釋
乎同列也然時事猶難於顯言而比類或可以相發古
有夷齊固知其為遜國人也倘非中道能無不槩於聖
心者乎而不知其清風髙節師表百世賢人之名夫子
不得而冺之矣兄弟遜國夫子稱之為賢人似也倘存
矯激其中豈能無怨悔乎而不知其求仁得仁甘心窮
餓無怨之志夫子尤深諒之矣由是言之夷齊之遜國

也以求仁也其無怨也以得乎仁也假令夷也違父命而
齊也悖天倫雖竊國為諸侯不可一日安於臣民之上夫
惟伯遂其為子而叔遂其為弟故棄國如敝蹝可以浩
然存於天地之間然則仁不仁之間乃古人之所以審
處而父子兄弟之際正仁不仁之所存也以今觀於衛
輙之事仁耶非耶其於夷齊賢不肖何如也故子貢出
而語冉有曰夫子不為也然後諸賢之疑釋而國之是
非定矣


　　題中曲折纎悉不遺極安閒極静細後來名作俱不
能及







　　聖人吾不得而見之矣　　一章　鄒守益

　　聖人有見聖之思而終不得於有恒也夫由聖人而思
及於有恒夫子之心亦切矣而有恒者猶不得而見焉
聖人亦且奈之何哉夫子之意以為世變之趨而下也
可慨哉至於世變之愈下而吾人之所思亦因之矣何
則由聖人而下則有君子善人而有恒又其次也由有
恒而進則為善人君子而聖人又其至也始吾於天下
也豈不願見聖人哉顧聖人不可得而見而得見君子

則猶聖人之徒也斯亦可矣又豈不願見善人哉顧善
人不可得而見而得見有恒則猶善人之徒也斯亦可
矣蓋以厚望之心求天下則雖善人君子猶不足以滿
吾希聖之念而以難得之心求天下則雖有恒亦足以
係吾入聖之思也然而今之人亡矣虛矣約矣其為人
何如也且亡以為有焉虛以為盈約以為泰焉其於恒
何如也有恒者且不可得而見而况於善人乎况於君
子乎又况於聖人乎已矣乎吾終不得而見之矣夫


　　此等文如有道之士百體順正發氣滿容不可以形
似也其措意遣言亦天然合度少有所損則已虧少
有所益則已贅















　　舜有臣五人而天下治　　　　　歸有光

　　古之聖人得賢臣以𢎞化者也夫聖王未嘗不待賢臣
以成其功業也有虞君臣之際所以成其無為之化而
後之言治者可以稽矣且夫天之生斯民也必有聰明
睿智之人以時乂萬邦而統治于上以為之君其有是
君也亦必有篤棐勵翼之人以承辟厥德而分治于下
以為之臣有民無君則智力雄長固無以胥匡以生而
有君無臣則元首叢脞其不能以一人典天下之職明

矣是故人知有虞致治之隆超軼于三王之上而不知
當時人才之盛而特有賴于五人之功蓋賢俊彚生天
所以開一代文明之治而惟帝時舉則聖人所以為天
下得人者也故夫洪水未平方軫下民之咨使四岳之
舉皆圮族之徒則舜亦無所為力者而九載弗成之際
適有文明之禹以幹其蠱所以排懐襄之患而底地平
天成之功者得禹以為之者也烝民未粒方軫阻饑之
憂使九官之中皆象恭之流則舜亦無所可恃者而

五榖不登之餘適有思文之稷以奏之食所以盡有相
之道而啓陳常時夏之功者得稷以為之者也民食而
不知教聖人又以為天下之憂時則有契以為之司徒
所以廸兹彛教而在寛之敷天下皆知錫汝保極而樂
于為善民教而不知刑聖人又以為天下之防時則有
臯陶以明刑所以明于五刑而協中之化天下皆能不
犯于有司而憚于為惡至于萬物異類而一原盡人之
性而不能盡物之性亦聖人之所病者當夫於變時雍

之日又得伯益以掌虞衡山澤之政則不徒為民除害
而所以若予上下草木鳥獸者終有賴焉是知舜之有
五人也天下皆見五人也天下皆見五人之為而不知
舜之為及天下之治也天下皆以為舜之功而不知其
為五人之功天道運而四時成君臣合而治化隆觀于
此不獨見有虞人才之盛又可以見聖人恭已無為之
治矣

　　實排五比雄氣包孕具海涵地負之概在歸震川文

中為近時之作然制藝到此已是極好順時文字矣

















　　顔淵喟然歎曰　　一章　　　　唐順之

　　大賢歎聖道之妙敎雖可因而化則未及也夫體道以
化為極也顔子雖得於敎而終無以化焉聖道之妙一
至此哉顔子蓋已得聖人之藴而有感于斯道之神遂
喟然歎曰甚哉夫子之不可及也蓋夫子之道吾以為
求之而可得也然而峻極充周有不窮之藴純全完固
極渾厚之體得非仰之彌髙而鑚之彌堅耶吾以為見
之而可象也然而周流無滯極變動之神兩在不測妙

無方之化得非瞻之在前而忽然在後耶聖道之妙如此
不有夫子之教則亦終焉爾矣幸而夫子教思無窮而
誨人有序始之以博文所以大其畜也而知必欲其致
焉終之以約禮所以一其歸也而行必欲其力焉是何
其循循善誘耶故未聞夫子之教也欲求之而不可得
也既聞夫子之教也欲不求亦不可得也故好之而必
力之力之而必致之而博文約禮之功無所不用其極
而吾才為之竭盡矣由是不可形者形其形不可象者

象其象而髙堅前後之妙有以灼見其精而天機為之
卓立矣斯時也吾豈不欲與道為一哉然神不可致思
而至之也無所容其功化不可助長而存之也無所施
其力一間未達之機亦將奈之何哉是則方其未得也
夫子之敎可以使之求也及其既得也雖夫子之教亦
不得而與其能也聖道之妙有如是哉

　　隨題體貼處處得喟然之神行文極平淡自然中變
幻無端不可方物　其噓吸神理處王守溪亦能之

而開闔頓宕夷猶自得則猶未闢此境也








　　賓退　　一節　　　　　　　　金九臯

　　聖人之相君送賓也而因以紓其敬焉夫主之敬賓禮
也而既退則敬可紓矣聖人必以不顧而告君其終事
之不茍也有如此哉且夫諸侯之朝於諸侯也賓之入
則主君迎之成禮而後退焉賓之出則主君送之再拜
而後别焉此固賓主相見之禮而其迎其送擯皆從之
者也吾夫子於賓之既退也而必復命於君曰賓不顧
矣者何哉紓君敬也蓋方賓之入門而君之迎之也則

相揖之間正君敬方形之始而匪紓匪傲亦擯之所以
相君行禮而必欲其接之以讓者也方擯之在廟而君
之享之也則百拜之禮正君敬方殷之時而齋荘整齊
又擯之所以教君成禮而不欲其繼之以倦者也若夫
賓既退矣敬亦可以紓矣但其恭肅之心猶不忘於設
拜之餘而賓與主之相向則賓之顧之猶得而見也斯
須之敬猶將致於揖别之頃而視與手而俱下則賓之
不顧君不得而見也是故於斯時也必以不顧復命者

庻君之致敬於其始者將少逞於其終而恭不可過于
是乎知所殺焉是非使其君之遂肆也視夫入門之時
則有間耳因賓至而起敬者亦因賓退而少紓而禮不
可多于是乎知所節焉是非欲其君之遂怠也視夫在
廟之時則有間耳

　　形容淺近語細刻大雅是鄉黨記叙題法












　　入公門　　一章　　　　　　　唐順之

　　聖人之趨朝也漸近于君而敬有加漸逺于君而敬無
已葢朝廷之禮以敬為主也况聖人事君盡禮者其始
終之一于敬也固有不期然而然者哉昔者夫子當其
習容觀玉之委蛇趨朝之初於時固直躬而行也一入
公門則鞠其躬而如不容焉不知公門之髙且大也立
不中門以避尊也行不履閾以致恪也自其入門而敬
已至矣然此猶致敬于其躬而其色與足猶自如也及

其過君之位則如見乎君矣色而勃如非夭如之常也
足而躩如非折旋之常也言似不足非便便言之常也
自其過位而敬益至矣然色與足雖已變其常而氣猶
自如也及其自堂下之位而攝齊以升于堂上則最近
乎君矣其鞠躬猶夫入門之時而屏其氣則有似乎不
息者焉至于升堂而敬無以加矣升拜之禮既成由是
而出降一等則天顔暫違于咫尺氣無事于屏矣逞其
顔色殆有怡如其可掬者乎由是而沒階則拾級無煩

于聚足衣可以不攝矣拱手而趨殆有翼如其可象者
乎由是而復其堂下之位則又瞻仰堂上君實臨之踧
踖如也而不敢自寧焉色方逞而又變手方翼而又斂
其始鞠躬屏氣之餘乎聖人之見君始而敬中而和而
終之以敬如此然而和非有出于敬之外也和蓋所以
濟敬也歟

　　或於前面托一層或於後面收一筆夫子德盛禮恭
從容中節處曲曲傳出而行文亦極迴環錯落之巧










　　鄉人飲酒　　一節　　　　　　茅　坤

　　聖人飲於鄉而必嚴夫老老之節焉蓋鄉黨莫如齒
也聖人侍飲於杖者之側而必時其出以為節焉斯其
所以尊髙年也乎且夫鄉人之飲酒所以合比閭族黨
之衆而為歳時宴饗之㑹者也時則鄉人之所貴也以
年而禮之所先也以讓其有杖而飲者一鄉之人所共
父事之而不敢以筋力之禮相施報者也則亦一鄉之
人所共齒尊之而不敢以聚散之常相後先者也杖者

未出而我或先之君子以為亢矣杖者既出而我或後
之君子以為命矣唯孔子則不然不敢羣少長相為宴
言而已也必也周還於爼豆之間時其起居而不離亦
不敢唯酒食相為徴逐而已也必也俯仰於几席之際
時其動静而不違方杖者之獻酬為歡而未出也惟見
其與之傴僂也與之左右也為酒無算葢不敢乘之以
跛倚之私而孑然而先矣及長者之宴卒成禮而既出
也惟見其與之盤辟也與之携持也舉足不忘亦不敢

任之以流湎之情而跇然而後矣始之旅而進也固曰
長者位上少者位下所以習齒讓於始也繼之旅而退
也亦曰長者在前少者在後所以謹齒讓於終也要之
其侍食也曰父黨在則禮然而不敢不敬共矣其辭而
去也亦曰父黨在則禮然而不敢不肩隨矣吁聖人之
尊髙年也如此夫

　　所補皆題中所應有而配置形容備極融錬　鹿門
講八家古文之法其制義惟取清空流利首尾一氣

而少實義難為諸生家矩度故轉録其少矜重者








　　君賜食　　一節　　　　　　　湯日新(程)

　　聖人於君賜而承之各有禮焉可以觀敬矣甚矣君賜
之不可茍也隨物之異而皆有禮以承之聖人敬君之
誠蓋如此且春秋之時大烹之典雖廢而問餽之禮猶
存茍以禮來者孔子嘗受之矣然而君臣之際豈徒以
交際之常處之也哉是故惟辟玉食君之所以自饗者
也時而賜之夫子得而食之矣然亦非敢以茍食也必
正席焉以致其對君之肅必先嘗焉以歆其休享之誠

蓋將飽德於屬厭之餘而分錫於品嘗之後固不敢視
為飲食之微而䙝焉以用之者矣其禮行於賜食有如
此者至若腥也者所以充君之庖者也君賜之腥則先
嘗之禮非所拘也夫子必熟而薦之焉物非餕餘固可
以伸追養之志而羞之餽祀庻足以昭君德之馨葢不
敢用之於人而必用之於神使君之所以逮下者得以
上逮於祖考夫固以榮之焉耳其禮行於賜腥有如此
者生也者所以備君之腥者也君賜之生則熟薦之禮

非所泥也夫子必從而畜之焉物之當愛故欲生之而
不傷而惠出於君以故愛之而愈切蓋不能終置於不
用亦不敢無故而輕用使君之所以推恩者得以推及
於禽獸夫固以仁之焉耳其禮行於賜生有如此者是
則食非不頒也而先嘗之先敬而後惠也腥非不嘗也
而熟薦之因敬以為孝也生非不薦也而必畜之推敬
以廣仁也賜雖不同而應之曲當如此此固夫子處物
之義而上交之誠事君之敬不亦可見矣乎


　　此文有補題處有互見處有代記者設聖人心事處
總由學識才兼到故能逐段周詳如此(原評)

　　從守溪文化出意味雅密已盡題之能事






