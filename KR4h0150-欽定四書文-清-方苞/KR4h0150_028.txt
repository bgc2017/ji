







　　其為人也孝弟　　一章　　　　馮夢禎

　　惟孝弟逺於不仁而為仁之本可識矣夫逺於不仁則
仁矣彼為仁而務孝弟者其識本哉有子發此蓋欲挽
天下於仁也若曰道莫大於仁心莫切於孝弟蓋嘗求
其説矣夫人而至於好犯上好作亂豈非不仁之甚而
天下所不容者哉然作亂始於犯上犯上始於不孝弟
其所由來漸矣有人於此其為人誠孝弟也則和順積
於身心而禮義洽於家國尊君親上所必誠也趨事赴

功所必力也彼犯上作亂之事豈徒不好之而已哉吾
是以知天下之有本也是道之所從生也吾是以知君
子之務本也務其道之所從生也然則為仁之本可識
矣意者其孝弟與一念之不孝弟其端甚微然積之以
至犯上又積之以至作亂蔓延滋長而不仁之禍烈焉
此逆而生之者其本先失也一念之孝弟其事甚細然
積之以及民物又積之以及天地暢茂條逹而仁之功
極焉此順而生之者其本先立也孰謂為仁之本而非

孝弟也哉為學者知此則不必勤思乎兼容并包之事
而惟竭力於愛親敬長之間為政者知此則不必深疾
乎壊法亂紀之民而惟崇奬夫入孝出弟之士有子之
言其覺天下以本而挽之仁者切矣

　　犯上作亂是不仁之極對下節為仁㸔原是一反一
正之局文從此得解故脈絡周環通篇止如一句

　　隆萬間作者専主氣脈貫通毎用倒提總挈之法於
語氣究難脗合如此篇理得氣順清徹無翳仍不

失一直説下語氣故為難得








　　子張問十世　　一章　　　　　孫　鑛

　　聖人之知來驗之徃迹而已蓋徃者來之鑒也因徃推
來百世可知矣十世云乎哉且天下理而已矣綜天地
之始終貫百王之沿革皆不能外焉聖人獨立千百載
之上而千百載之下舉坐照焉者用斯道也子張以十
世可知問乎而不知三代之迹蓋燦然矣不以徃迹稽
之其道無由也夫子告之曰子以十世果難知乎吾則
以王天下者必有禮以立一代之紀綱亦必有制度以

成一代之體統而殷之繼夏也嘗取其禮而因之矣取
其制度而損益之矣周之繼殷也又取其禮而因之矣
取其制度而損益之矣夫聖人豈不能創制立法建無
前之大猷而綱常懿典不隨世而轉移則其為萬世不
易之凖可知也亦豈不欲沿舊襲故享守成之令譽而
度數儀文必隨時而變易則其為一代更新之制可知
也其或繼周而起者明聖不必盡三王行事不必類三
王而要之修禮教以崇國紀今猶昔也因時勢以定規

模今猶昔也其因乎損乎益乎百世之逺歴歴可睹奚
十世之有哉蓋禹湯文武之聖既以聚百代之精華而
夏后殷周之迹亦以槩萬年之變態故以此推之百不
一失耳不然而慿藉術數吾亦安能知之

　　筆力古勁章法渾成作者文當以此篇為最













　　非其鬼而祭之諂也　　　　　　趙南星

　　聖人戒諂而及於妄祭者焉夫諂而用於祭僥倖之極
思也此夫子舉之以示戒與且夫古之君子不囘遹於
勢利是以上交不諂天下之有諂也則世道人心之邪
也而孰知其無所不諂哉昔者聖王之制祀典也比之
以其類凡所祭者皆出於心之不容己秩之以其分凡
所祭者皆出於禮之不可廢若乃非其類也非其分也
則是非其鬼也而祭之何也明於天地之性者不可惑

以神恠斯人非獨可惑也夫亦求福之心勝而用是以
行其佞諛之計耳通於萬物之情者不可罔以虛無斯
人非獨可罔也夫亦規利之志殷而藉是以售其媚悦
之術耳凡好諂者見其常然則不以為感而恒於其不
意即以此揣鬼之情古典之所不載一旦而臚於俎豆
豈以將明信哉凡摰諂者修其常式則不以為敬而恒
於其非道即以此窺鬼之微淫祀之所宜禁一旦而畛
之祝詞豈以盡仁孝哉世之可以富人可以貴人者亦

既尊而奉之矣而富貴之未至意者其乏㝠助耶是故
為之祭以祈之而逢迎之態何所不備世之可以困人
可以苦人者亦既柔而下之矣而困苦之未祛意者其
有隂禍耶是故為之祭以禳之而顚蹶之請豈所忍聞
自下而干上是之謂僭僭之所不敢避乃足以明䖍冀
所祭者之亮之而據之也有廢而私舉是之謂亂亂之
所不敢辭乃足以效誠冀所祭者之哀之而庇之也藉
靈寵於有位既以諂鬼者而諂人求慿依於無形又以

諂人者而諂鬼吾不意世道之競諂一至於此也

　　周道衰微人事之僭逆多矣而見於春秋内外傳祭
非其鬼者自魯人祀鍾巫立煬宮而外無有也孔子
忽為是言蓋目擊三桓諂事齊晉强臣以弱其君而
季氏旅泰山立煬宮復用邪媚求助於鬼神以禳逐
君之罪此文驟觀之似於題外别生枝節然實是聖
人意中語不可不知


　　賜也爾愛其羊　　一節　　　　張以誠

　　聖人議存羊其觀禮深矣夫羊與禮非有二也愛禮而
羊弗得議去矣賜豈見及此哉昔先王制禮名實相維
始則因實以立名既則因名以稽實故有禮失而求諸
守藏徴諸故典者則名未亡也乃今告朔者而徒羊乎
哉以迹觀之則羊以實求之則禮也想昔先王忠孝之
思莫有隆焉猶藉歳供之靡文以表實意況後人恪共
之念日益替矣可捐故府之遺蹟以冺舊章故此一羊

也爾見以為羊則可以已意議去留而虛縻不若節省
之䇿便我見以為禮則當為萬世計絶續而惜費不若
存名之慮長以先王之精意有出于牲牷告䖍之外則
是羊者小物也不知惟小物猶克共而後見禮係尊王
有無鉅無細而不敢廢墜者其兢兢一念猶在也以今
日之陵夷不過為奉行故事之常則是羊者虛文也不
知惟虛文猶克謹而後見禮係勤民有無盛無衰而不
敢茍且者其凛凛一念猶存也王迹雖熄而太史所頒

未嘗不以一羊誌正朔之未改則顧瞻舊典因而知有
先公先王其所遏抑者多矣況循名責實興復固有待
乎時政雖棄而太祝所掌未嘗不以一羊紀月令之屢
新則式瞻廟貌因而知有作事厚生其所維繫者大矣
況援今証古振起易為力乎如謂羊可去則先王既已
創禮焉用置羊其故可思也魯人敢于廢禮何未敢于
去羊其故又可思也魯國雖小猶號秉禮奈何以一羊
故冺先王遺意哉


　　説因羊以存禮尚多一層推原即羊即禮更覺親切
有味用意深微脱盡此題膚語







　　臣事君以忠　　一句　　　　　胡友信

　　人臣之職惟不負此心而已夫臣子立心惟為君也盡
此而無負焉此其臣道之極乎昔夫子告定公之意以
為禮下者人君之盛節盡心者臣子之至情以禮使臣
盡君道也而臣之所仰答乎君者豈可茍焉而已哉蓋
事君之義無所逃於天地者本有不容不盡之分而天
質之性夙具於吾心者又有不容自欺之眞故宣力效
勞可為竭股肱之任矣未可言事君也而必精誠之發

眞知在我者不敢一毫有為乎人直言極諫可為盡耳
目之司矣未可言事君也而必肝膽之微出自由衷者
不敢一毫有為乎己無愛乎其力也亦無愛乎其情委
質之初已預為之決焉而執此以終身凡可以達諸君
者無不可以達諸天者矣無私於其身也亦無私於其
道登對之前已自為之盟焉而守是以不變凡可以質
諸朝廷無不可以質諸鬼神矣其功之可成者固足以
建明於當時而功有所不成者尤足以隂被於天下茍

利社稷則成敗以之而鞠躬盡瘁之餘舉非所論也其
名之立者固足以暴白於當時而名有所不立者尤足
以見諒於後世茍益國家則死生以之而蹇蹇匪躬之
外舉非所知也至此則激切非所以為犯將順非所以為
諛獨立非所以為矯協恭非所以為黨幸而君之有禮
於我焉固無寵之可驚不幸而君之無禮於我也亦無
罪之可避吁以此言臣也斯至矣

　　只體味盡已以洗發忠字便親切入理無血性粗浮

語矣乍讀見其怒生湧出來不可禦尋其所以措詞
命意則有序而不紊非攢簇附益以成之也(原評)
惟其理眞是以一氣直達堅凝如鑄






　　管仲之器小哉　　一章　　　　馮夢禎

　　聖人小大夫之器疑者終不得其意也夫器小之評夫
子於仲觀其深矣儉與知禮豈其然哉且夫濟天下以
才居才以器才與器兩大者王佐是也下此則才有餘
器不足矣夫子有遐思焉故管氏之功嘗亟稱之此何
為而曰管仲之器小哉豈不以器大者不得已而才見
常深沈不露仲蓋微有沾沾自喜之意焉雖揮霍有餘
其底裏可窺也器大者不得已而功成常謙挹不居仲

蓋微有呴呴自多之意焉雖勛猷爛然其邊幅易盡也
故以當時之大夫較仲仲不啻賢以王佐律仲仲藐乎
小矣此蓋夫子抑仲之微意乎而或人不足以知此始
而疑其儉謂狹隘者必樂撙節也夫仲即儉無解於器
小况三歸備官㡬於濫乎既而疑其知禮謂廣侈者必
樂縁飾也夫仲即知禮無解於器小况塞門反坫㡬於
偪乎蓋仲惟知君淫亦滛君奢亦奢為善於功名之㑹
而不知國奢示儉國儉示禮乃遊於道德之途故不儉

不知禮仲之小疵也録霸功者之所必畧也器小者仲
之定品也思王佐者之所必斥也吁夫子之意亦微矣

　　雖不及商作之簡質而於管仲則具見其表裏故下
語銖兩悉稱觀此可悟名作在前别開門徑之法














　　我未見好仁者　　一章　　　　湯顯祖(墨)

　　聖人慨成德者之難因言棄德者之衆焉夫好仁惡不
仁非絶德也特自棄者不用其力耳聖人所以重有慨
與想其意曰君子之學也以為仁也君子之成仁以其
能自力也有仁焉而無力以成之吾能無慨然於今乎
於今觀之仁可好也而好仁者我未見也不仁可惡也
而惡不仁者我未見也夫好仁之名夫人樂得之而吾
以為未見者以好非感發之好乃無以尚之之好也惡

不仁之名夫人亦樂得之而吾以為未見者以惡非憤
激之惡乃不使加身之惡也惟其如是是以難也雖然
未嘗難也有人焉奮然而起深明乎仁不仁之分惕然
而思實用乎好惡之力吾知有弗好好則仁必從之蓋
無以尚之之域亦起於一念之好也我未見好仁者亦
何嘗見好焉而力不足者乎有弗惡惡則不仁必去之
蓋不使加身之域亦起於一念之惡也我未見惡不仁
者亦何嘗見惡焉而力不足者乎蓋天之生人不齊人

之受質非一則力不足於用者或有其人而有志於仁
者恒少無志於仁者恒多則吾之於斯人也實未之見
夫力之足不足也以用而見也未有以用之胡為而遽
罪乎力仁之成不成也以力而决也未有以力之胡為
而絶望於仁然則吾之所見者非天有所限彼自限之
而已矣非仁逺於人人自逺之而已矣安得實用其力
者一起焉而副吾之望哉

　　無事鈎章棘句而題之層折神氣畢出其文情閒逸

顧盼作態固作者所擅塲








　　參乎吾道一以貫之　　一章　　胡友信

　　聖人傳道得人而因有以旁通之焉蓋聖道未易于傳
也惟曾子能悟之而又能通之亦可以見聖人傳道得
人之妙矣昔者曾子眞積力乆學將有得也故夫子呼
其名而告之曰參乎爾知吾之道乎吾之道非事事而
求其端也萬事一理吾惟主一理以平施之而隨事制
宜機之所以神也亦非物物而為之所也萬物一理吾
惟貞一理以順應之而因物異形用之所以妙也涵其

一于心非有所存而不忘通其一於外如有所理而不
亂是時曾子方在心迹相持之境也一聞其言迹化而
心融矣方在形神相守之際也一聆於耳神凝而形釋
矣故直應之曰唯不復有假於詞也是道也惟孔子能
傳之惟曾子能悟之雖曾子能悟之亦不能强解之也
乃因門人何謂之問而曉之以為道不必于他求學惟
在于善反夫子之道非他忠恕而已矣以盡已之心求
之可以得一貫之體以推己之心出之可以識一貫之

機在夫子雖曰心普萬物而無心在吾人則以一人之
心為千萬人之心道無精粗㑹通之而已矣在夫子雖
曰情順萬事而無情在吾人則以一人之情為十萬人
之情理無上下沈潛之而已矣吁非曾子之善喻門人
惡足以知之益以見曾子之善學聖人之善教也

　　朱子此章語類云天地生萬物一物内各有一天地
之心聖人應萬事一事内各有一聖人之心是最精
之語此文後比得之(原評)


　　清機灑脱使閱者心目一開








　　事君數　　一節　　　　　　　吴　化

　　賢者兩戒瀆於言者以其非進言之道也夫數言以取
疏辱而卒不可復者此非能言者也則為臣為友者過
也子游非欲其不言欲其善為言故曰忠臣直友何代
無之而忠不足結主直不足信友此獨君與友之失哉
要亦已有未至焉耳何則凡事君者孰能無言也理諭
之勢禁之不則積誠感之而徐焉以待其悟無不可者
奈何必出於數乎數則諫説雖順迹似於沽名一聽之

君疑再聽之君拂君臣之交固必謂嘗已不固必謂謗已
甚也激於不能相容而積怒以積怒之心聼嘗已謗已
之說不為明斥必有顯戮辱矣辱益甚謇諤之節益髙
而因君之過吾収之以為節且令天下概謂忠不必録
固待其君薄也自待抑不厚矣故數者吾無取乎為臣
凡交友者孰能無言也忠吿之善道之不則修己喻之
而黙焉以俟其化無不可者奈何出於數乎數則開導
雖切迹似於衒直一投之不合再投之大不合朋友之

交深必以為迂不深必以為偽甚也抗於不能相順而
積怨當積怨之餘聞迂者偽者之言不為隂棄必為明
絶疏矣疏益甚直諒之名益著而因友之過吾激之以
為名且令天下概謂直不必孚固待其友非也自處抑
至薄矣故數者吾無取乎為友噫忠臣直友之難也無
忠臣吾以忠臣望之有之吾願思所以全其忠者無直
友吾以直友望之有之吾願思所以全其直者庶㡬臣
道友誼兩無負哉


　　股法縦横竒變其間雜用短句伸縮進退無不如意
此等筆法從古文得來(原評)

　　實疏辱疎文曲而體直所謂以正為竒






　　子使漆雕開仕　　一節　　　　董其昌

　　聖人以仕命賢者而嘉其見之大焉夫君子之志者大
故其試之不輕也賢者見及此矣聖人之説有以哉且
夫經世之學愈養則愈深寧有量哉是故不必不仕亦
不必仕顧人所志何如耳夫子未嘗使人仕也而獨以
命漆雕開其亦有信之者在乎乃開則復于夫子曰出
處之道内斷于斯而已議論可以虛稱而至不可誣者
分量勲猷可以浮慕而至不可昧者隱衷以開而仕也

果一出而不負所舉者乎斯重抱之士所預信于平居
而開弗能也果一出而不負所學者乎斯厚積之士所
獨信于方寸而開未能也疑事無功疑行無名而驟焉
取天下國家以試所疑則謂之何開也何敢言仕也斯
言也與夫子使之之意不亦異乎而夫子何以説哉蓋
仕以成信而信隨人殊期月而可三年而成者聖人之
信也使必如聖人之信而仕則天下之仕者亦寡矣而
開將進取焉或以果藝或以禮樂者諸子之信也使如

諸子之信而仕則開之于仕也亦可矣而曾不得以滿
願焉乃知濟世以仕為大而尤有大於仕者仕以信為
急而又有不害于未信者夫子所為説開意也以夫子
之所以使合于夫子之所以説而聖賢明體達用之學
㡬矣

　　切近的實發此題未發之䝉　夫子使仕開曰吾斯
之未能信註斯指此理而言明明是仕之理本無可
疑程子己見大意謝氏不安小成則又於開未信處

推原其藴如此後人因當日未嘗明指出大意謂何
小成謂何妄謂妙在不直説破其於斯字之㫖竟似
禪語機鋒矣文能實實指出却即在人人共讀四書
中何等直㨗顯易評者乃謂理即性也斯字不可專
指仕言不知聖賢之學體用一原豈仕之理外又别
有性之理耶詖辭害義迷惑後生不可不辨



　　晏平仲善與人交　　一節　　　歸子慕

　　聖人與齊大夫之善交惟其有恒敬也夫與人交而敬
善始善終之道也齊大夫雖乆持之謂之善交非耶夫
子稱之以風天下之與人交者意曰大倫有五而友居
其一人始重交矣友以義合而敬為之維交始重敬矣
然而道有時隆亦有時汙則世運古今之變也乆矣夫
交道之難言也靡不有初鮮克有終則又人事終始之
變也甚矣夫交態之無常也以吾所見如晏平仲者其

善與人交者乎當其交之乍合也彼此兩不相習則彼
此皆生畏憚之心如是而敬也平仲亦猶夫人耳矣至
于乆而益熟新者成故易與之心且交起而平仲之敬
也獨不衰當其交之始密也彼此方恨其晚則彼此皆
存致一之志如是而敬也平仲亦猶夫人耳矣至于乆
而漸弛專者成泛既倦之情不復作而平仲之敬也為
益篤形迹未始不忘也而形迹之忘不至于疎畧朋友
攸攝攝以威儀亦何分于乆近而世盡失之惟平仲為

能不失此意矣情意未嘗不洽也而情意之洽不至于
比昵伸于知己詘于不知已稍失檢于微細而士將非
之惟平仲為能永貞此戒矣論交于叔世若平仲者豈
可多得乎哉而擇交于今日若平仲者吾寧無取乎哉
吁以此見與人交之道而當時之所以論交亦可知矣

　　文之愈逺而彌存者其所發明皆人情物理之極而
為他人所不能道此文佳處須以是觀之











　　季文子三思而後行　　一節　　黄洪憲(程)

　　聖人因徃行而論思要于可而已夫思以理裁也要于
當則再思可矣何以三為且夫古今得失之故皆起于
人心之思顧其得也以沉㡬亦以果斷其失也以輕發
亦以遲疑魯之先大夫曰季文子者相宣成之主聯齊
晉之交不曰備豫而過求則曰周旋而無失魯人傳其
事以為三思後行也夫子聞而有感曰夫夫也為忠於
謀國者如之何必三思而行也蓋心本虚靈思之即通

而將迎意必之私入焉而擾理本易簡思之即得而利
害攻取之念入焉而淆故善行者不廢思善思者不過
再國家有大計惟斷乃成吾䇿之復於所䇿者再紬繹
之則擬議精而權衡不爽事可剸而決矣社稷有令圖
惟敏斯集吾畫之復於所畫者再籌度之則精神一而
意見不迷謀可立而斷矣吾欲揣合人情彌縫世故雖
深思不能窮其變而惟隨事觀理行吾之所當行者則
再計而可以定謀吾欲逆料成敗豫規趨避雖百慮不

能究其歸而惟因時制宜行吾之所得行者則再思而
可以決䇿彼文子之三思吾不知其何如而大約至於
再焉可矣不然有所疑焉而不果將牽制以失事機有
所遲焉而不斷將優游以釀後患欲以慎行實以窒於
行耳噫文子如可作也且然吾言乎哉

　　實處發義虚處傳神章法極精筆陣亦古












　　中人以上　　一節　　　　　　周宗建

　　語以人為程而可不可審矣夫教同是上而人不皆中
人以上也不審其可不可而語之不亦惑乎若曰至道
由粗以見精君子語上不遺下然其陶淑學者有苦心
焉非一概以相量也故夫教有上焉非樂得而語人者
哉然教以上為衡而人以中為斷彼資不必上智而敏
悟有餘學不必純全而所積已厚此中人以上也事理
之黙識雖即始見終而未達于化神之域眞積之功能

亦匪朝伊夕而未㑹于一本之歸由是而語之聞而能
發終日之乆不為煩蓄而能通一呼之餘不容贅凡此
皆語上也則其可者也不然而中人以下乎授之自天
難言夫敏悟討之自我又非有積累一旦厭灑掃進退
之淺而迫示以達化窮神或聞之而茫無畔岸棄詩書
名象之繁而强聒以危微易簡或因之而妄思奥渺夫
其後日所造未必不可進於髙明而其當前所及則有
不容誣之本量是雖甚欲與之語而其人已非雖其人

終欲與之語而其候尚非也不可以語上也要之道無
下而非上者也學由下而㡬上者也至酌其髙下隨人
而語之俾中人以上可以入吾之教中而中人以下亦
不至出吾之教外此則君子陶淑學者之苦心非夫

　　中人以上兼資稟學力説㸔顔曾二子便見顔子天
分髙無言不説語之不惰固是語上曾子質魯眞積
日乆後来卒傳一貫又端木子亦以頴悟稱然其言
文章可聞性道不可聞則前此僅得聞文章到得多

學而識後乃語性道也篇中根據極確後半更無意
不到







　　知者樂水　　一節　　　　　　董其昌

　　聖人發仁知之藴觀其深矣蓋仁知之樂不同由其體
有動静也而效其徴於樂夀矣乎夫子意曰人之於道
也茍其中有眞得則其藴無盡藏吾於知者仁者見之
矣彼其觀化於天地之間而情以境生不能無所樂也
然觸象於吾心之内而境與情遇則各從其類也知者
其樂水乎仁者其樂山乎何也一元之氣水得以流山
得以止動静之象也而一元之理知得以應仁得以寂

動静之道也以静觀知静亦知之淵源而其體則主於
變通神而明之有圓機矣宜其樂於水乎以動觀仁動
亦仁之有覺而其體則主於凝定黙而存之有眞宰矣
宜其樂於山乎吾以此知知者之樂矣吾以此知仁者
之夀矣蓋知之動也非紛擾之動而無得於心者也心
與理順理與事順百慮皆通莫得而困之即迹有不齊
而休休者自在也仁之静也非寂滅之静而無與於身
者也心與氣合氣與形合元神常聚莫得而揺之即數

有不齊而生生者自在也乃知道而有得於心則微而
為觀物適情而全體呈露極而為身心性命而實用流
行學者動而能知静而能仁道無餘藴矣

　　左縈右拂官止神行内堅栗而外圓潤凡虛實分合
斷續之法無不備矣　處處歸重動静仍於題位毫
無陵亂












　　公西華曰正唯弟子不能學也　　歸子慕

　　賢者觀聖之深而即得之於自道者焉蓋聖學不必逺
求也即其所自道者弟子學焉而未能乎適足以明其
為聖仁耳且昔夫子進不敢以聖仁自居退而以為不
厭誨不倦自許以為無可稱述者如是焉而已矣乃公
西華作而言曰安行者不知勉行者之多阻也成功者
不知用力者之甚艱也終身莫竟之事正不在於多言
舉世難圖之功正不在於竒行為不與厭期而厭自至

當其厭也一前一却傍徨顧望殆將有無可奈何者耶
而何夫子之卒不厭也所謂師不能傳之弟子者其惟
是也誨不與倦期而倦日至當其倦也一此一彼離志
解體殆將有不能自主者耶而何夫子之卒不倦也所
謂弟子不能得之師者其惟是也若論聖也所不敢知
而即此為與誨之間則弟子之所身試者蓋已有年矣
而迨於今鋭志者退先傳者倦獨夫子一人常如是焉
然後知聖愚之不相及果不離日用也意者夫子其眞

聖不可知渾化而不覺矣乎若論仁也所不敢知而即
此不厭且倦之間則弟子之所通患者已見於前事矣
而就其中雖至於步亦步趨亦趨而末由之嘆猶不免
焉然後知天之不可階而升其卑如地者也意者夫子
其中心安仁融一而不見矣乎吁若聖與仁非夫子其
誰與歸

　　公西華非備嘗甘苦不能為此言作者體認眞切故
語淡而意深如脱於古賢之口










　　民可使由之　　一節　　　　　錢　岱

　　論君子之教有不能盡行於民焉夫君子教民之心無
窮也而知之與由有不可以概使者如民何哉且教貴
因民不貴强民順其材之可至而施焉如是而已矣何
言之天下之可以由而亦可以知者道也君子之使人
由而亦使人知者心也顧知行合一在賢智斯無可無
不可而材智有限在凡民則有能有不能天下之正路
而使天下均蹈之迹耳非所以迹也究而極焉則理之

無方無體者雖中人且弗悟也將責之顓䝉之俗而勢
愈拂矣天下之周行而使天下共履之道耳非所以道
也進而求焉則民之不著不察者雖日用且莫覺也槩
諭以精微之論而惑滋甚矣蓋理之當然具於性而民
皆可率性也故取足於由天下將無不可化之民性之
本然原於天而民鮮能逹天也故取必於知天下始有
不可循之教是雖其所知者即寓於所由之内而其可
由者自限於不可知之神故曰民可使由之不可使知

之非君子意也勢也

　　淡而㫖淺而深寥寥數言題之上下四旁皆足　就
白文清轉字字快足心目俱慊亦短章僅見之作















　　邦有道貧且賤焉恥也　　　　　方應祥

　　鑒有道之恥而士重經世已蓋士安於無恥而後安於
無用也有道而可貧且賤與夫子意謂賢人君子天生
之為治世藉也髙爵厚祿國家設之為賢者報也有道
則見正以不辱其君成已之有恥耳有士而長窮窘者
哉吾恥夫邦有道而貧且賤者矣士有修志節而輕王
公匪矯語有道之日也處有道而不變塞匪匏守貧賤
之地也有道之君庸君子而絀小人不能進而㕘君子

之軌非命之不通可知也恬養可安以優游太平之世
誠裕矣然吾身豈自有餘也有道之士推賢者以郤不
肖我顧俛而居不肖之位非人之無援又可知也幽貞
成性於咏歌王者之風亦得矣然天下豈異人任也如
第曰厚糈而效之薄素餐而不可為也不知簞食瓢飲
亦属宇宙之責焉求志而不蘄行義直其無疚無惡之
眞未慊耳如第曰重任而用之輕鰥官而不可就也不
知環堵仄居自有幽明之鑒焉辭寵而幷以避勞反之

不欲不為之體均玷耳要之有道之時不易際也先天
而道開其始後天而道翊其終皆恃此行己之恥以植
國維有道之貧賤不可處也無具恥道之不立有具亦
恥道之不公總對此有道之運而多内愧士貴經世之
學如此非好學以善道者孰辨之

　　可恥處俱從有道政治與儒者身分勘出故吐屬髙
逺迥出衆人意想之外











　　禹吾無間然矣　　一節　　　　王　衡

　　聖人尚論王道而發其君天下之心焉夫惟不有天下
者可以托天下也非禹烏足以當此嘗謂有天下者四
海之奉與四海之責常相隨而為君之樂與為君之事
不兩盡此惟危惟微堯舜所以開治綂也帝降而王無
間然者其惟禹乎禹以為吾服食寢處之身乃天地臣
民之身吾今日崇髙富貴之天下本吾憂勤胼胝之天
下念錫疇之重則奉養不得不輕矣思奠鼎之難則樂

成不得獨易矣是故茍非接上帝之馨香何味不可適
口而柔嘉苾芬之獻則專以羞之鬼神明粢不與䙝俎
並登饗以禮稱也茍無係於四海之視瞻何衣不可適
體而山龍華蟲之飾則移而致之黻冕哻服不與澣濯
並陳采以物辨也茍無關於百姓之利病何地不可宅
身而經營荒度之力則併而用之溝洫田功不與宮功
並舉役以事程也當其時深宮大廷之内常若不足而
廟堂畎畆之間常若有餘不足者以明吾有天下不與

之初心而有餘者以完吾視天下由己飢之責任此雖
僅僅服食宮室間而天地祖宗鑒之子孫臣庶則之千
萬世之指視萃之迄於今而克勤克儉誦明徳者如一
日也禹乎吾眞無間然矣後之君人者乃以朝祭為有
司之事農桑為小民之事而人君之事獨有食租衣税
養尊處優而己此與禹德正相反奈何欲效唐虞之治
哉

　　豐約中度不以雕琢傷氣不以秀潤掩骨作者一字

訣曰𦂳此尤其造極之作　朱子於此章尚有至大
至精之義惜未能發明而於人所共知則己得其體
要






　　四十五十而無聞焉　　二句　　歸子慕

　　即失時者之無可為而後生可惕矣夫可為而不為至
於時之既去也亦晚矣此後生所以有時而不足畏也
與夫子曰甚哉時之當惜也未來者逆計之則有餘而
已徃者潛消焉則不覺是故少而壯壯而老古今人徃
徃奄忽於此而卒為人所料也吾向之所畏於後生者
亦以為是後生也積日而累功積嵗而程行蓋至四十
五十也而聞道已乆矣故足畏也如其緩情便己偷取

於今日而明日復然恣意養安有待於来年而來年更
甚如是也而四十甚易耳而四十猶夫故也於道茫乎
未之聞也追思四十年内何事不可為而失之於交臂
今而四十也為無望矣如是也而五十倐然耳而五十
猶夫故也於道槩乎未有聞也上下五十年間何其日
之長而曾不以一瞬今而五十也蓋無㡬矣昔之少壯
猶不如人顧此暮年詎堪策勵長為鄉人以沒世己耳
四十五十而業己上達不為蚤四十五十而甫議下學

則己老長懐後生以賫恨焉耳後生之時不可知四十
五十之時己可知也其一生所為具在也後生以後則
難知四十五十以後則易知也其一事無成具見也斯
亦不足畏也已夫始於可畏而終於不足畏非人情之
至變而後生之不變也嗟乎誰非後生者日復一日後
生如昨而四十五十己在前矣可懼哉可哀哉

　　情眞語切足令人怠心昬氣悚然而振











　　朋友之饋　　一節　　　　　　方應祥

　　聖人處友之饋不以物掩義也蓋朋友義為重也故祭
肉而外車馬亦可不拜與且友道之敝以人競於利也
知有利則視義輕矣利所在則用其情利所不在則不
用其情矣非聖人與人交之道也夫子之與人也亦嘗
有以禮受饋之時夫子之處饋也未嘗不以義嚴禮之
别情有懐而未喻則有以我之施厪人之報者此朋友
交際之義也以義饋之亦以義受之己耳車馬雖豐而

物非孝享固不以將享之敬承之矣勢有急而當周則
或取人之盈助我之之者此朋友相恤之義也饋之以
義亦受之以義已耳車馬雖腆而物匪胙餘固不以受
胙之儀拜之矣蓋以義處人則其與我友也順逆存亡
舉可藉之以無恐所庇于我不輕也一禮際之常遽感
激以為恩是薄於待人聖人所不敢也以義自處則其
與人友也耳目肝膽業己與共而無靳所效於人非小
也一受餽之故遂跽曲以為敬是薄於自待聖人所不

為也故義在於施則左驂可脱無人德我之望而義在
於受則車馬可餽亦無我德人之心何也謂之朋友我
之視彼兄弟之好也臨之以朋友之祖考我固其子姓
之類也在子姓之列則宜敬祖考之賜故有祭肉必拜
以示恭處兄弟之間不必計爾我之跡故雖車馬不拜
以明義此可知交道已

　　題雖重不拜車馬然不曰朋友之饋雖車馬不拜而
必插非祭肉三字在内正須借此生波文前後夾冩

深得題句之妙(原評)








