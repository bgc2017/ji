







　　吾十有五而志于學　　一章　　蔡　清

　　聖人希天之學與時偕進也夫學與天為一學之至也
然而有漸也故與時偕進聖人且然况學者乎若曰人
生之初渾然天也少長而趨於物欲則喪其天故吾於
成童之時用志不分以其全力而向於學務求純乎天
德而後己志學固知所用力矣猶未得力也加以十五
年之功三十而壯則天德為主而人欲不能奪之矣立
則固守之也非固有之也加以十年之力四十而强則

心源澄徹而渣滓為之渾化矣不惑固明諸心也未及
一原也又十年而五十而義理之所自來性命之所自
出一以貫之而無遺矣知天命固與天通也或未合一
也又十年而六十則聲入心通若決江河莫之能禦矣
吾未七十猶未敢從心也從之猶未免於踰矩未與天
一也自六十而又進焉然後天即我心我心即天念念
皆天則矣吁始而與時偕行終而與時偕極聖人之學
蓋如此


　　段段於交㑹中勘出精意實見得聖人逐漸進學並
非姑為設教語意(原評)

　　文如講義然此題須體貼聖學功候非實理融浹於
胸中詎能言之簡當若此














　　學而不思則罔　　一節　　　　顧　清

　　聖人論學與思廢一不可也夫君子合内外而成性者
也思也學也可偏廢哉且君子所當用力者心與事而
己矣心原於一而足以管天下之理事散於萬而實不
外於一心之微是心與事為一則學與思不可偏廢者
也學者習其事也博文以益其知考迹以利其用其誰
能廢學也然學者事也事必有理以主之理具於心而
心之官則思而已矣不思則不能通微故學必待思而

後可以融至理也不然則記誦徒勤玩物而非窮理成
法雖效蹈襲而非體騐義理之精微終歸於茫昧而已
安望其浹洽於中哉思者求諸心也測度以探其精微
紬繹以索其㫖趣其誰能廢思也然思者理也理必有
事以載之事資於學而學之道則習而己矣不習則不
能悦心故思必待學而後可以收實效也不然則審慮
雖詳非有考據之眞見研窮徒切未嘗實踐於躬行事
理之精當終歸於惶惑而己安望其怡然理順哉是知

學而能思學益明矣思而能學思益實矣交飬互發之
機熟其進豈能已哉

　　穏切深透語皆明潔















　　哀公問社於宰我　　一章　　　羅　倫

　　聖人於論社者而規之重民之意微矣夫社以為民非
威民也斯聖人規宰我之微意乎且王者右社之制為
民樹建與國存亡其意固深逺哉何哀公問社而宰我
謬為置對也彼壇壝非美觀也尸祝非具文也引三代
之遺規寓子民之大畧無不可者胡僅僅焉以松言夏
以柏言殷耶以栗言周以使民戰栗言周之栗耶是崇
德報功之典為一木之支焄蒿悽愴之場為虣斷之具

謬亦甚矣將謂封殖不忘以示重也則先王之所遞昭
事者不在喬木也即為弱主失馭以勸戒也則當日之
所姑息者亦不在齊民也民懐危疑益為貳魯者樹黨
矣夫子聞之不欲顯言其失苐慨然嘆曰天下事未成
可説也成而説之無益也未遂可諫也遂而諫之無益
也將來可咎也徃而咎之無益也予也眞謂社以木重
而周制為威民乎出於言者之口一出而不可收矣入
於聽者之耳一入而不可破矣吾且奈之何哉於此見

國事不容輕議君心最忌先入為國為民務片辭而關
宗社之畫審理審勢寧闕如而俟窽㑹之精聖人婉規
之意蓋如此

　　純以鍊勝亦開倡風氣之作須識其丰骨清峻胎息
左國之神非可於局調間刻摹形似者













　　管仲之器小哉　　一章　　　　商　輅

　　聖人陋霸臣之器而爾闢伸之者之説焉夫管仲以其
君霸天下尊之乆矣器小之論獨自聖人發之宜或人
之未喻也且夫子亦嘗大管仲之功矣今曰器小者何
哉蓋功之大者才有餘於霸器之小者量不足於王也
然夫子未嘗盡言而或者眩於名實因欲救而解之謂
儉則必固器小其似也仲之為人得無儉乎不知儉者
德之共也帝王以節道示天下惟此耳三歸之麗家臣

之冗奢莫甚焉曾是而可為儉哉此夫子所以致斥也
或者又謂器小而復不儉或㡬於禮矣仲之為人殆知
禮乎不知禮者國之維也帝王以中道防天下惟此耳
樹門之塞反爵之坫僭莫甚焉曾是而可為知禮哉此
夫子所以重斥也奢而犯禮其無修身正心之學可知
斯言雖若為儉與知禮者辨而器之所以小亦自可見
矣然則器大何如君子而己

　　髙古跳脱其夾敘夾斷使題之層折無不清出開後

人無限義法

















　　儀封人請見　　一節　　　　　薛　瑄

　　封人未見聖而思之切既見聖而嘆之深夫天不喪道
二三子可無患矣封人信之以天所以一見而有木鐸
之嘆也惟時孔子轍環至衛適於儀有隱君子者溷跡
於封疆之間其姓與名不可得傳矣封人其官也彼其
望聖人而若企前從者而陳詞曰君子之至於斯也吾
未嘗不得見也此其意篤而至語恭而周賢哉封人其
若弗克見之思有足多者逮乎從者見之而封人遂有

慨乎其中也乃出而嘆曰二三子何患於喪乎蓋否而
必泰者天也徃而必返者勢也况乎有其具不患無其
施而詘於藏當必大於用則今天下聾聵舍夫子其誰
起故曰天下之無道也乆矣天將以夫子為木鐸噫夫
子生不遇於時如儀封人者亦可為傾蓋之交也

　　不但説得當日意思如見其文體髙妙亦當於唐宋
人求之(原評)

　　簡淡閒逸而敘次議論一一管到作者制義特其緒

餘筆墨之灑落自關胸次也

















　　子謂韶盡美矣　　二句　　　　顧　清

　　聖人贊有虞之樂文備而情亦備焉夫樂乃功德之形
容也大舜之樂有以極情文之備如此豈復有過之者
哉夫子稱而贊之所感深矣且一代之興必有一代之
樂羲黄以降作者非一人矣而舜之韶何其盛乎蓋其
本蘊蓄於升聞紹位之初而其制大備於治定功成之
日笙鏞琴瑟有以極音律之和而聞之者心融干戚羽
旄有以備物采之華而觀之者忘倦歌九德而間九功

雍雍乎鳯鳥之和鳴也而聲孰尚之舞九韶而協九奏
蹌蹌乎百獸之率舞也而容孰尚之謂之盡美信乎其
文之備而無以復加矣然其中又有盡善者存焉蓋其
聲之美不止於音律之和也而咸寧之化實洋溢乎其
中其容之美不止乎物采之華也而至德之光實交暢
於四表揄揚咏嘆依稀乎文明濬哲之風音有盡而意
無窮也俯仰周旋想像乎揖遜雍容之狀心悦之而口
不能言也謂之盡善則美之中又有實焉而非徒以其

文矣韶之為樂其盛也一至此哉

　　文有合用傳註者亦須鎔化不可直寫此作將功德
即鎔化在美善中何等渾全(原評)















　　好仁者無以尚之　　二段　　　錢　福(墨)

　　聖人論人之成德有以好仁之篤言者有以惡不仁之
至言者蓋好仁而物無以加則好之也篤惡不仁而物
無所累則惡之也至人之成德有如此此所以難得也
與夫子意若曰天下之道二仁與不仁而己凡出於天
理之公者不必皆同而均謂之仁凡出於人欲之私者
不必皆同而均謂之不仁自夫人有秉彝好德之心孰
不知仁之足好而或不能無不好者以拒之於内則所

好為不篤猶不好也吾所謂未見好仁者豈謂若人哉
蓋必氣禀純粹而眞知是仁之可好其於仁也雖天下
之物而無以加其好焉吾知其甚於水火甘於芻豢内
重而見外之輕得深而見誘之小生所好也而仁在於
死則殺身以成仁財所好也而仁在於施則散財以行
仁推之天下之物更有孰能尚之者哉好仁而無以尚
之則其好之可謂篤而成德之事在是矣自夫人有羞
惡是非之心孰不知不仁之可惡而或不能無不惡者

以挽之於中則其惡為未至猶不惡也吾所謂未見惡
不仁者豈謂若人哉蓋必資禀嚴毅而眞知不仁之可
惡其為仁也不使有一毫不仁之事有以加乎其身焉
吾知其避之如蛇蝎逺之如鴆毒出乎彼而入乎此不
為不仁而所為皆仁視聽言動之運於吾身也而或非
禮之害乎仁者不忽焉以少累聲色貨利之接於吾身
也而或不仁之妨乎仁者不暫焉以少處微極於纎悉
之過尚肯使之加乎其身哉惡不仁者而不使加則其

惡之可謂至而成德之事在此矣然則夫子未見之歎
夫豈偶然之故哉

　　太史公之文所以獨髙千古者以其氣雄也此文當
觀其一徃奔放氣力勝人處如徒摘水火芻豢蛇蝎
鴆毒語為先輩訾議則以小失大矣(原評)




　　子在齊聞韶　　一節　　　　　呉　寛(程)

　　聖人寓鄰國而聽古樂學之乆而專稱其美也至夫古
樂莫美於韶也觀聖人所以學之與所以稱之者則聖
樂之美聖心之誠皆可見矣昔樂有名韶者乃帝舜之
所作者也後千餘年列國惟齊能傳其樂孔子在齊適
聞其音想其慕舜之德其心己極於平日聞舜之樂其
身如在於當時故不徒聽之以耳而實契之於心於凡
鳴球琴瑟之類其聲之依永者無不習以至鼗鼓笙鏞

之屬其音之克諧者無不考蓋學之不厭也至於三月
之乆而好之甚専也本乎一心之誠故當食之際雖肉
味有不知其為美者何也其心在於樂則發憤至於忘
食之勤其志好乎古則終日且有不食之篤彼芻豢何
物果足以悦我口耶夫既學之而有所得則稱之自不
能己蓋謂舜之樂昔嘗識之於書如后䕫之所典者以
為猶夫樂也今習其度數不意若此其美則其聲之感
召眞可致神人之協和也舜之樂吾嘗聞之於人如季

札之所言者以為猶夫樂也今考其節奏不意若此其
盛則其德之廣大信有如天地之覆載也其感嘆之意
溢於言表如此然則韶非舜不能作亦非孔子不能知
彼端冕而聽古樂惟恐臥者可以語此也哉

　　註依史記補學之二字最吃𦂳文從此著意故語皆
實際不徒為虛空賛美之辭












　　陳司敗問昭公知禮乎　　一章　顧鼎臣

　　聖人為尊者諱因人之議而以過自任焉甚矣聖人愛
君之心無己也始焉以禮諱其君繼焉以過任諸己孰
非所以存厚也乎司敗亦可以自悟矣且大昬為萬世
之嗣先王所以植紀也同姓而昬姻不通周道所以章
别也昭公以魯娶呉己大潰夫文武之防當時以知禮
見稱又不追其大本之失此司敗所以疑而問也乃孔
子則以知禮答之是非不知其大倫之亂也蓋不忍彰

君之過故為之掩君之過聞人道君之善亦為之稱君
之善臣子忠厚之道宜如是耳非黨也奚司敗不悟乃
因孔子之退揖巫馬期而進焉其曰君子不黨君子亦
黨者是徒知諱人為有黨而不知夫子諱君為非黨乎
其曰君而知禮孰不知禮者是徒知諱同姓為不知禮
而不知夫子之對為知禮乎若司敗者不諒聖人之心
亦甚矣使孔子於巫馬期之告也將自謂諱君之惡與
非所以尊君也抑將以娶同姓為知禮與又非所以正

禮也故不曰君之不幸而但曰已之幸不曰人知君之
過而但曰人知已之過至是則昭公之失既冺於無迹
而君臣之至情己全娶同姓之非不嫌於或黨而昬媾
之大禮己正矣非夫子其孰能與於此哉

　　以議論叙題神氣安閒意義曲盡絶無經營之迹○
此法亦後人所祖但先輩只是因題布格與凌駕者
不同











　　欲罷不能　　一節　　　　　　李東陽(程)

　　大賢悦聖道之深而盡其力見聖道之的而難為功蓋
道可以力求不可以力得也大賢學之盡其力而造之
難為功也其以是夫昔顔子自言其學之所至意謂聖
人之道雖髙妙而難入而其教我以博約也則有序而
可循是故沉潜於日用之間但覺其㫖趣之深長也雖
欲自己不可得而已焉體騐於行事之際但覺其意味
之眞切也雖欲自止不可得而止焉鈎深致逺而致其

博者無一理之不窮則己罄吾知之所能矣克己反躬
而歸之約者無一事之不盡則己殫吾力之所至矣於
是向之所謂髙者始得以見其大原如有象焉卓然而
立乎吾前也向之所謂妙者乃得以識其定體若有形
焉卓然而在乎吾目也當斯時也於斯境也將勇徃以
從之則㡬非在我愈親而愈莫能即又何所施其功乎
將畢力以赴之則化不可為愈近而愈莫能逹又何所
用其力乎顔子之自言如此可謂深知聖人而善學之

者歟雖然顔子之所謂末由者豈其若是而遂己哉擴
其所己然養其所未然優游厭飫至於日深月熟而化
焉則亦將有不期而自至者矣其終不克至是而與聖
人未逹一間者乃命焉非學之過也後之君子尚無以
至之難而自沮也哉

　　卓爾只在日用事物上見道此顔子進歩異於髙堅
前後時也實理實事字字皆經體認方能成此文宜
當年館中推為第一(原評)










　　君賜食　　一節　　　　　　　王　鏊

　　聖人隨君之所賜而處之曲盡其禮也甚矣聖人事君
盡禮也即當處君之賜何徃而非禮之所在乎且君之
賜臣所以昭泰交之義而致鼎飬之隆也夫子為臣於
魯君嘗賜之食矣食則或出於餕餘者也夫子於此既
不敢以薦諸神亦不遽以頒諸人必也正席於拜嘉之
際品嘗於頒賜之先退食之從容猶侍食之嚴肅也其
敬君之賜何如君嘗賜之腥矣腥則方頒於君庖者也

夫子於此慶幸之意方深如在之誠隨至必也熟之錡
釡之内薦之宗廟之中存沒均沾而人神胥悦也其榮
君之賜何如君嘗賜之生矣謂之生者非若食之可嘗
也非若腥之可薦也夫子必從而畜之蓋物為吾與而
不忍之念自生况賜出於君而愛惜之心尤切或祭祀
未舉則畜之而不敢殺也或宴享未行則畜之而不敢
用也其仁君之賜何如自其先嘗之也而見逮下之恩
焉自其薦之也而見事先之孝焉自其畜之也而見育

物之仁焉一敬君而衆善皆備者非孔子其孰能之

　　語語皆體貼情理而出不獨意法周密先正講書作
文全是將自己性情契勘所以氣厚聲和而俗化日
上也(原評)














