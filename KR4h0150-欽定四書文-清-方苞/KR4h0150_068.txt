







　　畏聖人之言　　　　　　　　　王汝驤

　　見聖於言有不得不畏者也葢君子之扵聖言非猶夫
人之視之也而其為畏豈作而致之乎且君子者學為
聖人者也顧千百載以上之聖人見之何由而法之奚
自哉所幸者獨其言在耳故有三畏之君子既畏天命
矣則夫聖人者能體天之命而盡其理者也謨訓之昭
垂孰非帝謂之精矣且畏大人矣又況聖人者兼大人
之尊而又有其徳者也方䇿之布列赫扵親炙之教矣

故其為言也眀訓悉有深心一體驗焉而皆吾龜鑑微
言莫非大義一闡發焉而凛若風霆葢可畏若斯之甚
也而非君子其孰能畏之日習扵考稽之泛典䇿㡬陳
言耳君子自窮理盡性以來扵聖人之義㫖實有入扵
性情之故故悦心研慮之餘即片語單辭皆有如天如
地之藴涵服我扵寤寐也服故畏也心懾扵文章之盛
博渉猶荒棄耳君子自躬行實踐以來扵聖人之涯涘
實有窮扵窺涉之情故擬言議動之時即日用恒言皆

有莫究莫殫之體用愧我扵畢生也愧故畏也而非直
此也詩書具在不能強誦讀者而生其恭君子之畏不
扵言起也嚴憚之心時較然扵眀旦而聖人之言適有
以發之無有師保如臨父母與聖人相對越而所以自
純其畏者益精抑不但已也嘉言孔彰何取乎一莊誦
而尊其教君子於言不以畏畢也齋戒之神自日清扵
志氣而聖人之言彌有以入之静玩其辭動觀其變與
吾心相持循而所以求副其言者必力由是言之聖言

之畏其源固由扵天命而視大人且更有嚴焉者其斯
為君子乎

　　畏字實従聖言透出聖言又従畏字逼入皆切已體
驗而得之故無一語廓落





　　君子有九思　　一節　　　　　劉　巖

　　君子思誠之學無一之不切扵身也夫心之官則思君
子無時不思則其理無一之不得矣九思其思誠之要
哉且人非聖人則不能無思而無不通也扵是乎盡其
通微之力者惟恃乎心之克舉其職焉故思也者聖功
之本也君子其有九思乎當聲色聞見之未交喜怒哀
樂之未發此性之静而未離乎天者也若感物而動則
視聽為先誠以耳目之官不思而易引扵物也斯無以

立百體之綱維而定萬事之準則矣惟以心之官為主
則視逺惟眀而思非禮則勿視焉聽徳惟聰而思非禮
則勿聽焉惟眀與聰則無知誘物化之慮乃従而持養
扵容貌之間則色無斯須不和不樂而思所以消其暴
戾之容也貌無斯須不莊不敬而思所以化其易慢之
氣也惟温且恭則有涵養純粹之美乃従而致謹扵樞
機之際則出言思其有物而修辭以立其誠也執事思
以有恪而主一而無所適也夫言行謹矣然尤悔之萌

其端萬變必析疑去蔽而後義可得而精即審問之後
自眀而誠尤必懲忿窒慾而後徳可得而至也是故至
當辨者惑也思所以觧其惑者不以好問為恥而蓄其
疑焉㝡難治者怒也思所以忘其怒者不以一朝之忿
而忘其身焉至易溺者利也思所以逺其利者不以茍
得之念而違乎義焉凡此九者思之扵動而未形之初
則君子知㡬之哲也思之扵有感将應之頃則君子慎
動之功也思之扵隨事省察之時則君子思不出位之

學也由思誠之力以復其何思何慮之天則寂然不動
感而遂通之可以致焉故思曰睿睿作聖也

　　逐段挨講義理條貫足以自暢其指起結尤完備






　　見善如不及　　一章　　　　　趙　炳

　　聖人為世道求人而咸思親遇之也夫以今人求古人
百聞不如一見也所聞善身者如此而善世者又如彼
将何日得盡見之哉嘗思人情之感一也何以耳聽千
世之言而不以為異目覩一世之人而遂以為難則豈
書與書相傳而語愈多世與世相降而人愈少歟徒使
我上極千載中經百年耳目之用僅得一合欷歔乎哉
丘竊自惟三代之民猶古我願得匹夫好惡之公與天

下同其憂君臣之道未息我願見聖賢經世之心與天
下同其樂因憶往時聞諸古人曰見善如不及見不善
如探湯吾聞之吾退而識之以為其人能執高節者也
一人之性一代之風世有其人吾必遇焉又聞諸古人
曰隠居以求其志行義以達其道吾聞之吾又退而識
之以為其人能行大道者也學在山林名在天壤世有
其人吾又必遇焉斯二者日在吾寤寐中也由前言之
而其辭激其情若有所皇然而自危其人何人何其憂

之逺也由後言之而其詞裕其中若有所悠然而自得
其人何人何其䖍之優也乃吾所得見者何如人也使
其人而㦯别有表見吾當載筆編年豈敢以其潔已好
修輕入獨行之書乎乃吾所欲見而未見者何如人也
使其人而尚優㳺林谷吾過名山大川豈敢以其清操
絶世遽作高人之目乎吾亦嘗有志扵當世及吾身已
老但願目覩之耳而聞見相殊徒增悲歎毋論其所未
見也即其所見而已寥寥不可多得矣吾終不能忘情

扵斯世故我身雖賤終願親見之耳而引領睇望夢寐
遇之毋論傳其所見也即傳此兩言而已耿耿不可磨
滅矣

　　扵上下兩節抑揚唱歎之妙未能恰合而音節局度
令人諷味不厭




　　見善如不及　　一章　　　　　湯　斌

　　聖人述所聞而慨所見之不逮焉夫好善惡不善之誠
亦世之所謂難能而可貴者也而求志達道者深逺矣
安得盡副其所聞耶且夫觀古義之微則思獨行之士
而感生民之變則思命世之材二者今古有同情也而
盛衰之感在是矣丘也網羅載籍非獨太息扵舊聞之
墜而實以尚友百世之人凡其性情所近與夫學問所
成至扵度量規模之相越者葢無一不在吾意中矣丘

也環歴諸邦非徒有志扵大道之行而實以陰求天下
之士其自鄒魯従逰以及列國公卿與夫山林草莽之
佚遺者又無一不在吾目中矣夫觀人者見善可以得
其情而見不善可以知其守能好能惡所謂獨行之士
名教之所宗也置之鄉閭可以表人倫而示之則用之
邦國可以激末俗而使之清吾目中葢猶有斯人矣而
因思所聞如不及如探湯者㦯庶㡬焉若夫處則君子
觀其志而出則天下望其道能求能達所謂命世之材

天人之所賴也樂行憂違而確乎其不可拔時至事起
而悠然若取諸懐吾意中葢久有斯語矣而合之所見
為隠居為行義者孰是其人耶天地抑邪與正之心雖
昬亂而不容盡泯故生民之秀時出之以持風教之衰
若夫天民大人撥亂世而反之正者必先有一代之事
功數百年之平治而後生是人焉以㑹之雖彼蒼亦有
不容輕假者矣聖賢側身修行之道茍願學而皆有可
循故自好之儒常慨然以為吾身之任若夫可潛可見

運造化而生扵心者非詩書所能啟牖師友所能輔成
而常無所挾焉以造之則人力固有不可強齊者矣夫
大道之行三代之英丘固有志焉而未逮也乃今欲一
見其人而亦不可得耶而吾所得見者亦不可旦暮遇
之者也吾若今之天下何哉

　　俯仰古今深究天人之理落落浩浩而題中精藴包
舉無遺平生志事扵斯可見


　　見善如不及　　一節　　　　　儲在文

　　聖人扵修已之士而幸其見聞之合也夫好惡各盡其
分而已脩矣見其人聞其語猶幸其相合者乎今夫嚴
是非慎取舍一已之業也而士行流失天所生以風世
之人又未嘗不在一好一惡之間有能致其誠者斯亦不
負吾望也然則宇宙逺大之業必基扵立身學問消長
之㡬不闗乎時命士無曠觀之識而動云古今人不相
及豈篤論哉是故一善也好之而淡與不好同惟見為

将逝将去之物追其後而無以自前一不善也惡之而
浮與不惡同惟見為可危可懼之形墮其中而不可復
出則所云如不及如探湯其人也嗟乎古之為是言者
必當風俗敦龎人心樸直其卿大夫秉賞罰之公其士
庶人遵道路之正故為摹其近似之情傳其過當之語
激昻忼慨流布人間而到扵今亦已逺矣然吾嘗博觀
當代而其人往往有之既用自慰而又深念其所以然
者造物清眀之氣不能無所鍾得其正者遂翹然異扵

衆矣而賢達之風節師友之淵源又有以奨厲之則善
善惡惡之真不容沒也神眀幽獨之私不受制扵物高
其願者遂可以力行而不惑矣而嚮善之若登従不善
之如流又有以激發之則揚清激濁之任為已責也是
故行芳志潔列國播之風謡秉道嫉邪吾黨尚其風采
毎一念及輙為流連久之而竊嘆古人之言不我欺也
先後之間若合符節百聞不如一見不其然乎若夫天
地民物之大擔其任者逾難天時人事之窮修之家者

無補吾不敢薄今人而大道之行也與三代之英則徒
望古人而悠然神往也已

　　言足以滿本節之量而下節自然闗生文亦遒古(原評)






　　齊景公有馬千駟　　一節　　　方　舟

　　觀稱與無稱之異而人當自決矣葢人扵生之時未有
不樂千駟而樂窮餓者也而死之後未有願為景公而
不願為夷齊者也尚未可以決歟且夫人寄此身扵天
地榮華寂寞之遭亦惟造物者之所以置之獨昧昧然
而生寂寂然而盡為可悲耳苦是則人不可以茍富貴
亦不可以徒貧賤也而吾獨怪世之人不憂徳之不建
徒役役扵富貴貧賤中而為之悲喜也夫人所羡扵富

貴者徒觀其一時意氣之盛而壯之耳亦未思其死之
日也疇昔身之所附以為崇高者一旦全非其有而與
之同歸扵冺滅葢其不可恃也如此而衆人之中有聖
賢者固亦生且死扵其間而獨異扵衆人之為人雖死
而不朽逾逺而彌存也如斯人者尚得以貧賤少之哉
如徒以富貴也則近世如齊景公亦榮甚矣世人扵小
富貴亦忻之況赫赫如景公者乎乃有馬千駟如彼而
無得而稱竟如此也如徒以貧賤也則古伯夷叔齊亦

已極矣世人扵常貧賤亦憂之況困厄如夷齊者乎乃
首陽之餓如彼而到今之稱竟如此也放懐今古之間
人之富貴貧賤扵其中者特須臾之頃耳不獨景公之
豪盛而豐饒不能長留以自恣即夷齊槁餓亦㑹有窮
期也快之須臾而已與有生同敝矣忍之須臾而乃與
日月爭光矣君子所以不暇為衆人之嗜好者誠見乎
其大誠憂乎其逺也生人不朽之故與所遭富貴貧賤
之適然亦曾不相涉耳不獨景公之湮沒而無傳非千

駟足以相累即首陽高節亦豈以餓顯也無可留扵千
駟之外者而千駟羞顔矣有不沒扵餓之中者而餓亦
千古矣君子所以汲汲扵後世之人言者非喜乎其名
乃重乎其實也獨是如景公者知有千駟耳豈畏民之
無稱耶若伯夷叔齊民即無稱而亦知身之當餓也世
之人習見夫貪庸者如彼自好者如此稱與無稱死後
之事何足動其毫末哉

　　言高指逺磊落奇偉之氣勃勃紙上學者當求其生

氣之所由盛

















　　邦君之妻　　一節　　　　　　李光地

　　正配君者之名存内治者之法葢夫人君之配也故尊
其稱然不敢敵君也故時而降其號内外之禮正而邦
家之本定矣周道之衰夫婦之禮先亂故㦯自卑其配
而宗廟之奉不眀㦯自耦扵尊而宫闈之順不著是故
古之為禮者必先正名以定其分葢必夫子嘗有述焉
而記者表而出之以是為邦君之妻言也夫妻者齊也
男外女内匹乎夫之稱也然妻者地道也陽大陰小殺

乎夫之義也自其稱扵宫庭者言之君稱之則曰夫人
成乎婦道也夫人自稱則曰小童未忘乎女道也春秋
之法天子逆則書后而歸則書女先尊王命而後通其
謙也諸侯逆則書女而歸則書夫人先謹女節而後成
其貴也自其稱扵邦國者言之邦人稱曰君夫人尊君
則尊夫人也稱諸異邦曰寡小君為君讓則為夫人讓
也春秋之法其生也則書夫人葢臣子之恒言是邦人
自稱之之辭也其葬也則書小君葢列國之來㑹是對

異邦而稱之之辭也至扵異邦人稱之則亦與國人無
異焉春秋之法與國之君敵吾之君與國之大夫敵吾
之大夫故其扵夫人猶是也君則嚴扵宗廟之主率國
人以尊其配是以天下濟而光眀夫人則守乎宫闈之
誼示國人以不敢耦君是以月㡬望而大吉稱名之際
其所闗葢如此

　　三段俱斷以春秋之法知王荆舒所謂斷爛朝報者
枉讀一世書耳(自記)


　　根柢經義并見魯論所以特記數語葢非偶然自有
此文便覺前此名作不過時文家數用此見立言者
貴自竪立雖制藝亦然






　　子之武城　　一章　　　　　　張玉裁

　　學道可以為治聖人因一邑而欲廣焉夫偃尊聖人學
道之言故有弦歌之治使二三子皆如是大道其行矣
乎且為治者莫不行其生平之所學彼刑名法術非徒政
事之失也聖人知其然故先正吾黨之所學以端其治
本聞之者固無間扵窮通行之者亦何分扵小大乎夫
道以禮樂之興為極而其端時見諸弦歌葢變人之習
者器也故執干戈則思競而執爼豆則思讓感人之心

者音也故聽唐魏則思儉而聽鄭衞則思淫弦歌之器
與音殆進乎道矣斯義也夫子素以教二三子而偃嘗
以之治武城嗟乎子獨為武城致望哉宜聞其聲而以
為小用也雖然治特患不本扵道耳不本扵道則君子
之聰眀不以敦詩書而以綜法律小人之手足不以服
勤勞而以逞犯亂貴賤各懐侮奪之心以相接風俗所
以偷也本扵道則君子平其性情而師保即取諸仁賢
小人柔其血氣而孝弟可移諸君長士民均沐惠義之

澤以相安治教所以行也然則愛人易使非學道何由
致子誠不能易斯言而偃復何憾扵小用乎若以偃為
小則豈獨武城即夫子為政藏甲百雉以戒君子别途
信市以化小人而三月之治未終則攝相亦僅類牛刀
之試若以偃之言為是則又豈獨武城彼二三子為窣
㦯擇師友以親君子㦯勤樹藝以勸小人而吏治之良
皆著又安往而非得學道之意也哉前言戲之即微子
言二三子亦可証之扵所聞矣然後知道之不可不學

也兵刑皆飾治之具而非道則足以殃民富强皆報政
之功而非道亦流為誤國學之弗正而以聖人之道為
迂是驅天下君子小人扵亂也觀武城之治其亦審所
尚哉

　　先王之道莫盛扵禮樂而以禮樂教民見端扵弦歌
脈絡貫通故運掉如意鎔鑄題義不拘故方可謂巧
法兼至


　　昔者偃也　　偃之言是也　　　殷元福(墨)

　　賢者尊所聞聖人是其言焉夫道盡人宜學也偃述所
聞而子是之殆深眀古治之可復乎嘗思道散扵天下
而禮樂其顯焉者禮樂不興則所學皆非也此其意惟
子㳺能知之亦惟子㳺能言之故因割鷄焉用牛刀之
言起而對曰今日之治偃非敢私心自是也夫亦猶行
子之道也子謂無人不當學道無地不當學道君子學
道則愷悌日生而動静皆惻隠之天小人學道則忠順

不失而勤勞安子臣之誼愛人易使昔者偃也嘗與二
三子聞諸夫子如此然則今日之治偃非敢私心自是
也夫亦猶行子之道也爾時子聞偃之言大道之行遂
隠隠有動也葢三代而上治出扵一而禮樂至扵四達
三代而下治出扵二而禮樂徒為虚名誠若偃之言則
兵刑之氣可静而性命各正胥由此充之焉誠若偃之
言則仁義之休可復而太和保合胥即此積之焉爰顧
二三子而慨然嘉與曰偃之言是也非獨是偃也葢将

以學道之治共望之二三子也然則安上治民莫善扵
禮移風易俗莫善扵樂聖賢誠有同心哉故魯論特記
之以為偃尊子之言子是偃之言有如此

　　短章而具變化起伏之勢按之題義亦無不周足為
講求前輩格律者存此一體













　　子張問仁扵孔子　　一節　　　史流芳(墨)

　　求仁者求其行可即天下以自考焉夫仁不可見而行
則可見以恭寛信敏惠驗之天下其行也則其仁也且
論仁者謂其心無不足也而非投之所往則猶在可信
不可信之間所以聖人言仁必以實而可據者返之躬
而汲汲焉使生平閲歴之途一一有以自驗而此心乃
可無憾也子張問仁扵孔子子曰仁必有實見其為仁
之事者也萬理皆備之初何在而非仁而天下不以仁

歸之非謂其不仁謂其不行也夫仁之取數恒多而以
五者為不容謝之事則雖境遇之來莫能相必而肆應
不窮者可自主也偶爾天良之動亦足以見仁而天下
不以仁歸之非謂其不行謂其不能行扵天下也夫仁
之所統不一而以五者為日相考驗之端則雖天下之
大萬感紛然而周通無間者固在我也能行五者扵天
下為仁矣張所以進而請問也夫仁者不敢慢扵人恭
其一焉且不敢以之自隘以之自欺也寛其一信其一

焉更不敢自即扵怠自安扵忍也敏其一惠其一焉由
是問之天下其皆與我乎抑猶未盡歸懐也夫人情不
甚相逺存之中而茍有所得已快之人亦快之其未盡
歸也非天下之難通必無有通焉者也所以古之仁人
内念嘗毖即使感孚有素而一之未效猶返衷而滋懼
無他求其能行焉耳由是問之天下其未許我乎抑為
之交相應也夫身世未易相孚準之事而有所未當人
疑之我亦疑之其交相應也非天下之易格必有以格

之者也所以古之仁人積累既深即至險阻多端而意
之所及自還至而立效無他惟其能行焉耳不然世方
侮我衆未得而人未任功心不成而人不足以使是豈
能行五者扵天下者哉乃知聖人論仁務示人以可知
非懼其托扵寂亦非約馳騖者而使之歸葢其道固如
是耳他日言仁曰天下歸仁曰邦家無怨猶是意也

　　句句鞭辟向裏文情復秀美清圓㝡是説理之文所
難(原評)


　　能行五者扵天下　　恭寛信敏惠

　　張　江

　　為仁有分形之功無不可指而名者也葢五者乃所以
宻循吾仁之具也能行扵天下而仁在焉仁無形而恭
寛信敏惠固分出之是豈徒名焉已哉今夫含萬理扵
渾然而不可以一徳名之者仁之為道也然而執是説
也不足以化專已守獨者之隘而反便扵窮大失居者
之私固有終日言仁而還按以指歸之何在卒茫無所

據者則皆渾然難名之説誤之也是故子與子張言仁
為課其功扵能行要其程扵天下而必分形其事扵五
者豈不知仁之為器重為道逺而取數多固非五者所
能盡其藴而窮其量也哉葢将宅吾心扵理而不至扵
蕩而無居則必以五者為之鄉焉使吾與天下持循有
所而後扵彼扵此皆不離其本念之要歸抑将凝吾理
扵心而不至扵虛而無寄則必以五者為之質焉使天
下與吾繫屬有常而凡無體無方皆可引為當身之附

麗是五者扵人固體事而無不在亦終食而不可違神
聖之所為通極扵道徳性命之全而即下學之所當服
習扵出入起居之要者也而能勿請問乎哉敬慎者仁
之地也恭所以行其無慢者扵天下也温良者仁之本
也寛所以行其無惡者扵天下也仁不過物行扵天下
而無妄曰信仁必有勇行扵天下而無怠曰敏若夫博
愛謂仁是惠之行扵天下也又以其所愛及其所不愛
者也凡此五者有分治之能焉不敢為萬理渾然之説

以眩天下扵無端懼吾行之多荒也是故研而析之扵
條理之精而恃此恭寛信敏惠之各正者隨在而閑以
則斯吾仁不至扵逐所有而淆有形治之能焉不敢為
一徳難名之説以愚天下扵不見懼吾行之或詭也是
故迫而懸之扵心目之著而憑此恭寛信敏惠之有物
者依類以覈其欺斯吾仁不至扵乗其無而遁葢所以
使心與理宅理與心凝以庶㡬乎仁之在我者莫此五
者若也是故不可不究觀夫能行扵天下者之實得也

無一浮泛語無一囫圇語思義清湛曷段渾成

















　　唯女子與小人為難養也　　一節

　　王　揆

　　聖人論女子小人之難養欲人主慎之扵早也葢女子
小人養之不得其道故近與逺皆有其患慎之扵早而
又何難之有哉且為國家者非外患之可憂而内患之
足慮非有形之患之難治而無形之患之不易以防也
夫固有法所不能制理所不能喻陰移人主之志扵燕
私而㦯生不測之釁扵肘腋謂之女子小人者彼非有

才能之可用亦非有忠信之可憑其始見以為不足畏
也而挟人主之勢則邪正混而威福移其始見以為無
所能也而邀近倖之私則讒釁生而禍患起若此者養
之可不知其難哉養之難在近君威非不畏也習之既
久則潛窺其愛憎之意而不遜生焉有陰用其不遜使
人主不之覺而終近之者有善用其不遜使人主覺之
亦不罪而逾近之者迨乎直行其不遜又有使人主不
敢言其不遜而不得不近之者夫而後知近之之難也

養之難又在逺君徳非不懷也忽而擯棄則頓忘其恩
寵之深而怨生焉有順用其怨使人主知其怨而悔其
逺者有逆用其怨使人主不知其怨而因以快所怨者
迨乎直行其怨又有使人主畏其怨而不敢終逺又不
敢復近者夫而後知逺之之難也然則養女子小人者
果何道以處此哉師傅保母既掌后妃之教而下逮嬪
御亦為之正其服位禁其奇衺而統之以内宰世婦之
官則侵竊惑移之患絶宫正宫伯尊以大夫之秩而賤

及閽寺亦為之選其徳行考其道藝而領之以冢宰小
宰之職則左右近習之士端嗚呼此所謂女子小人養
之得其道近之亦可逺之亦可而有以防無形之患者
也

　　中幅極道怨不遜之弊則自見養之難後幅正以養
之道則自無怨不遜之弊　如後二股乃見聖人立
言本意不徒語本經術為可貴也


　　周有八士　　一節　　　　　　王汝驤

　　列八士扵周紀盛也葢周固人才之聚也立乎春秋而
追紀八士有以也夫且夫魯文之昭也開國之初忠厚
若彼而迄扵斯賢人隠淪正士散逸一至此乎君子扵
是不能不慨想當年曰我周之為周固何如者哉四友
十亂之盛比扵唐虞方叔南仲之儔歌扵奕葉此不可
更僕數矣乃紀載所不詳咏歌所未及者葢有八士焉
曰士徳行之選也曰有足為重輕也而以八異何哉稽

其始曰伯達伯适聞之庶長曰孟嫡長曰伯達也适也
俱以伯字其嫡長而並生者乎至扵仲即何必然矣仲
突仲忽猶之乎伯也未已也又曰叔夜叔夏聞之名子
者㦯以事㦯以其時夜也夏也俱列以叔其同時而並
舉者乎至扵季益非所望矣季隨季騧又如其伯仲叔
也噫異矣伯仲叔季適符乎次第之全因而重之不少
示參差之數想當日者壽考作人我周養士之澤積數
十傳而其風不替故造物有餘之氣間出其奇而得此

乎濟濟多士生此王國是螽斯麟趾之遺也而至扵今
生才非乏當此叔世之運多散扵下而其美弗章況一
門競爽之異其為美談可勝嘆乎無平不陂無往不復
是匪風下泉之思也

　　微子篇末繫以此章自有因人才之淪䘮而追思其
盛意文特如題唱歎而懐古之情味之無極(原評)












　　子夏之門人　　一章　　　　　魏嘉琬

　　兩賢之論交各有據而已夫子夏之交尚乎嚴子張之
道尚乎通君子必有處矣且夫人與人交不能自違其
性也謹篤者無之不慎遇物而辨之必樂其少也高眀
者無之不廣引物而同之必喜其多也師與商之交則
師與商之所各據也我思與子夏交者人人有必為君
子之心而朋友之道清矣交之善也我思與子張交者
人人有樂就君子之意而朋友之道盛矣交之善也然

而子夏之門人還質之子張矣子張之所云殊深異子
夏矣子夏曰交惡其溷也與善人居恒益與不善人居
恒損葢學者之所擇非茍而已可者與不可者拒吾寧
慎諸借他山而攻之亦取其玉不取其石也而子張曰
交惡其狹也尊賢嘉善者則君子投慕之誠而容衆矜
不能者亦君子長育之道惟大賢之所受奚不可乎我
拒人人又拒我是兩病矣返吾術而用之恐入我室即
操我戈也爾焉能凂我哉斯人之吾徒也而吾與之類

族而辨物何為者也然而薰蕕未能同器素絲亦恐無
恒其謂之何無友不如已者我知其不類也而我拒之
離羣而索居抑亦可矣然而師失扵三人之行士止扵
千里之外其謂之何然而子夏則固有未嘗不厚者眀
示以今日之拒寛期以他日之與不屑之亦教誨正欲
其人之反而自愛也此其矜容之意微也然而子張則
固有未嘗無辨者容之而已不尊之矜之而已不嘉之
精眀出之渾厚正欲其人之反而自疑也特其拒之之

迹隠也然而子夏之交誠是也而不善用之激揚之過
甚則訑訑之意㦯發扵聲音然而子張之交誠是也而
不善用之塵光之盡同則油油之偕久成為玩弄然則
彼門人将何従也乎哉

　　扵兩下得失同異處不作一低昻語骨格名雋在隆
萬名手中㡬可與湯若士歸季思肩隨



　　切問而近思　　　　　　　　　王汝驤

　　以切近為心者見之扵問與思焉葢問與思皆所致扵
學也切焉近焉徒問思之善已乎且以學之無窮志之
難副也有不事乎問以達之思以精之者乎自夫人以
問為口耳之事思為玩索之功而其致力之誤也有由
然矣吾兹為博學篤志者進求之夫問所以佐其學也
徒博則其為問也易疑扵泛而問所以通其志也既篤
則其扵切也自有相因此無論浮談之無當也即理居

其要而稽之吾力未容嵗月逮者縷縷以示其能精知
其扵問所由發固未之親矣切問者不緣問起也考衷
度務有不容已扵求詳之故而片言之訪必中身心已
并無論講求之逾量也即力所可勝而坐而咨之未能
起而行之者亹亹以矜其務得知其所問之所獲固不
求實矣切問者不扵問止也因端竟委必求有得於聽
受之餘而請事斯語宻扵服膺已而至扵思則尤理之
研扵心而非徒問之得扵人也得扵人者尚不容以逺

求而研諸心者豈顧容扵不近葢思之易流病亦不在
思耳神眀本自無方茍無與為之宰者動乎其緒而不
覺其易馳此不得扵思制之也宥宻之地有不欲役之
扵思者理至吾前而由繹之有端自有所依而不越此
其深謹之致即思者㡬不自知而孰従窺之且思之為
病亦不止思受之耳名理亦能為累茍任其與物為緣
者出而相逐而更何以自操此不得不扵思閑之也日
用之邇有所以循之為思者與心以易而引伸之有類

雖多所及而不棼此其嚴約之㫖即吾思不能相蕩而
孰得淆之葢至此則不惟問之所得不疑扵泛而學與
志皆得其歸矣仁在其中不従可知乎

　　賢親君友章言力行而不及學問此章言致知而不
及力行道理只説得一半文扵一句中透入全身義
理按之題位不泛不溢此等制藝實由力厚思深



　　所謂立之斯立　　四句　　　　張　標

　　聖不移時而化智者信其説也夫作而應應而速立道
綏動之説愚者疑焉而智者信其曉子禽者曰儒者身
居後世不知三代身處三代不知黄虞其見日陋其持
論日卑大聖人之所為欲出一語以彷彿之而不可得
雖然世亦未嘗無傳語焉夫人幸而生逢眀聖覩朝廷
立一法行一意而百姓胥象指焉則為之揚扢其休嘉
㦯不幸而生當末流慕古初建一治奏一效而君上若

無為焉則為之想像其盛美扵是言之不足且長言之
曰化如何盛效如何捷居今之世述其一二語已不恒
經見矣況欲求其人以實之茍非大聖其孰能當此而
無忝者乎今使一邦一家之中不煩經畫而已農桑醉
飽詩書絃誦咏樂郊而雍雍丕變君相可絶無事宇宙
可絶無功此必不能故有瀕扵危者焉望其有以翼之
也有倀倀莫適者焉冀其有以開之也有瞻烏靡定而
鴞音未變者焉思其有以安集而漸移之也不有立之

奚自立不有道之奚自行不有綏之動之奚自來且和
然而難言之矣昔之有天下者播嘉穀一聖敷寛教一
聖典禮教胄猶難兼官賔四門一時舞干羽一時頑民
悍侯亦嘗接踵又有甚者英年踐祚而衢謳奏扵耄耋
之期父子皆聖而雅頌作扵數傳之後若是乎上作焉
不必應㦯遲之而應遲之又久而後應今我為之説曰
夫子而在上位也作以一日應以一日其誰信之且作
以一日盡帝王之事應以一日盡帝王之功又誰信之

不知此非予一人之私言也人亦有言立之斯立上方
鞠謀下已樂生也道之斯行董戒不勞人已共率也綏
之斯來人思豫附版圖日廓也動之斯和黎民於變兵
革不試也因念昔吾夫子衮衣惠我三月而弭民謗釋
爭謝過一言以感強侯此雖小試其端乎異日宰天下
不當如是耶而後撫立道綏動之説而流連起嘆曰其
殆謂吾夫子乎其殆謂吾夫子乎

　　分虛實逺近作數層跌落題理題神全在空際領取

當深玩其出沒斷續之致

















　　謹權量　　二節　　　　　　　李光地

　　政行而心歸周之所以代殷也葢政不行則治具不張
心不歸則治本不固兩者得而王道舉矣周家受命豈
偶然哉自古帝王之統一天下也必有所為維持而不
敝者焉必有所為固結而不解者焉是故一中建而百
度貞厯數定而謳歌起若夫我周之承殷也則尤舊政
刓弊人心渙散之日也夫聖人之作則也必以天地為
本以日星為紀而又月以為量四時以為柄故時月正

日與律度量衡扵庶政實相經緯焉闗石和鈞王府則
有是萬事之本也舉而措之存乎法道一風同其可紊
乎推而行之存乎人天工人代其可曠乎是故權量謹
而法度可得而審也法度審而廢官可得而修也革命
者已日而既孚申命者隨風而屢渙以至扵今而千八
百國混乎車書三百六十釐然方䇿雖萬世通行可也
況當日之六服承徳者何如哉且夫武王之伐殷也未
下車而封黄帝之後封堯舜之後下車而又封夏后氏

之後投有殷之後故王業之新與眀徳之舊扵人心實
相維繫焉作賔王家與國咸休是萬年之基也推之卿
大夫則有世家功徳在民可殄其祀乎推之側陋則有
遺逸道徳在抱可棄其身乎是故滅國興而絶世隨以
繼也絶世繼而逸民隨以舉也一則公天下以為心一
則相夾持以為埶以至扵今而大邦維屏大宗維翰蒹
葭之守周禮榛苓之望西方雖奕世不忘可也況當日
之萬姓悦服者何如哉吁此有周之王也


　　興朝規模説得出(自記)

　　古光油然皆六藝之芳潤







　　謹權量　　二節　　　　　　　李鍾倫

　　聖人之行政也舉其要而得人也得其心焉夫由權量
而法度廢官政之要也由滅國而絶世逸民民之望也
武王加意扵此周之所以興乎且人主所以維天下者
政所與共天下者民也古之聖人撥亂反正必以是二
者為兢兢焉武王克殷之後難既平矣而蠱者未新虐
既蠲矣而剥者未復扵是四方之治忽決扵施為次第
之間天下之視聽屬扵興起在位之人維時則何如者

以為理財正辭禁民為非則必取輕重多寡之貿亂不
如一者而整齊之故權量為萬事根本焉由是禮樂刑
政㦯冗而不治則徵諸王府之所有可也協諸巡狩之
所同亦可也然權量法度豈能自行哉扵焉建其長設
其屬而三百六十之典駸駸乎緣是而興當此之時議
之廟堂之上者其法皆足以理人其官皆足以行法舉
四方積媮積安之弊政不降階序而振之一朝焉聖人
所以義正天下者其在乎此矣又以為履信思順教民

尚賢則必念黄農虞夏之子孫失其守者而褒崇之故
滅國為衆建首先焉由是諸侯大夫㦯絶而無主則以
小宗後大宗可也以支子繼適子亦可也然封國立家
豈遂畢天下之人才哉扵焉求之國求之野而箕子商
容之徒隠隠然為時而生當此之日茍有功徳扵人者
沒則有世子世禄之尊生則有束帛丘園之賁舉天下
懐舊樂善之公心不待聯合而歸之若性焉聖人所以
仁感天下者其在乎此矣夫四方之政行則自上而下

者窮變之機何其神天下之民歸心則以下比上者尊
親之情何其至三代之得天下豈偶然哉

　　取諸經義逐句皆得實際而無用經之迹非讀書貫
穿不能到此





　　四方之政行焉　　　　　　　　熊伯龍

　　觀初政之行而知周所以王也葢政者國所與立四方
有政周是以有四方哉且天之立君所以慮四方也自
古帝王廓清誡誥之力猶少而經紀敷錫之功為多豈
不貴乎有政哉雖然政難言矣其君知取天下而不知
守天下則將舉四方而覊縻之而因陋就簡若無事焉
非無事也道不足以立乎其事也其君知守天下而不
知治天下則將舉四方而督責之而殊風貿俗若無勢

焉非無勢也事不足以乘乎其勢也乃若所云謹者審
者修者周之盡心扵四方之政何如也而其政有不行
焉者乎朝廷者起化之地非化所究之地也施之四方
而以為宜斯莫不宜矣我周一體乎四方之所當然而
百物由之而不廢則安往而不遂乎葢自二國不獲以
後求如此之四達不悖也抑難矣君相者立法之人非
法所行之人也考之四方而以為可受斯莫不受矣我
周謹持乎四方之所必然而一旦舉之而不疑則何為

而弗成乎葢雖無侮無拂以來以視此之受命改制也
抑有間矣周之興也克商事定未嘗逞志扵四方之人
則積玩㦯多而政之所至萬物無所角其材能以此見
天下事之大可為也即多士多方尚煩文吿而王制漸
張君子知國勢之不可動搖焉周之興也渡河八百若
有求助扵四方之意則震叠㦯難而政之所加列國不
自為其風氣以此見聖天子之自有真也即周官周禮
未遑制作而大體既正君子知立國之逺乎茍且焉由

此觀之取天下者誠不可以四方之既服而謂我可無
政又何可以吾政之未善而徒咎四方之不行也

　　従政字儱侗説起便可一節通用比比翻入四方又
處處變換㝡得先正遺法(原評)





　　君子無衆寡　　二段　　　　　張永祺

　　圖治扵心身之間而知泰威之美也葢政未有不従心
身出者也觀泰威之所以善而君子之自治不亦詳乎
今言政者以是為及人之事也不知君子扵此止有一
自治之道而已何也人皆有所不可見之地乃以為不
可見而積傲生焉中既無以自主則内顧而不得其所
安而所以接物者弛矣人亦莫不有可見之端乃以為
可見而致飾易焉動既無以自持則反躬而不足以相

攝而所以加人者驟矣君子何以有泰之美也凡物本
無岐形也吾處之者不能一念而衆寡分凡事本無殊
勢也吾應之者不能一心而小大見君子曰此誰非待
命扵我者而敢任其張弛乎一以兢業之衷承之出之
性成者不擇地而付也積之學問者不易節而施也操
存扵此以待天下之來既無玩人則人得而已亦得既
無廢事則事安而心亦安従容中節而無廣心好大之
病也彼侈然自肆者一念之慢流扵恣睢而不自知有

若斯之恬適得自兢惕中者乎不亦泰而不驕乎君子
何以有威之美也規矩者物身之器也盛服以飾之而
衣冠重威儀者定命之符也聲色以引之而瞻視生君
子曰此誰非作則扵我者而敢替其綱紀乎一以尊嚴
之道居之持身非以責人範圍不得而過也正色非以
陵下中和不得而渝也表正扵此以建天下之極體統
既肅則莊涖而生其共徳隅既修則誠形而至扵動澄
心治氣而非作威倚勢之比也彼威克厥愛者求人以

畏流扵暴厲而不能返有若斯之肅將得自好禮後者
乎不亦威而不猛乎而後可以言従政矣

　　不驕不猛正是泰威美處重發下截反涉淺近矣文
扵上截處處精透理正詞醇猶有先民之遺





　　不知命　　一節　　　　　　　吳士玉

　　欲為君子者以命定其趨而已夫知命之有定則所向
專矣不然而何以為君子且將學為君子而一切諉之
曰有命吾不知其安所置力哉然至順逆不齊之數妄
與造物爭一日之權勢且流扵小人之歸而不悟何則
其識眩而所置力者非也今有人焉利不茍就害不茍
去斷然惟義是視而無所容心如是則可為君子矣乎
不為威惕不為利疚確乎以道自持而不移扵物如是

則可為君子矣乎是誠可以為君子矣惟其知命焉故
也命稟扵生初故能息後起之紛紜而使之静命成扵
一定故能淡物情之營競而使之平而奈何有不知命
者哉窮通之有命也乃欲力而矯之凡可以却貧賤而
得富貴者何弗至歟夫求所欲去所惡毋論其不如吾
意也即令求之而得去之而遂要亦吾命之固然而彼
不知也方且貪之為已力而日孜孜焉吾見隕穫扵貧
賤而約不可處充詘扵富貴而樂亦不可居已禍福之

有命也乃欲詭而奪之凡所以轉危殆而就安全者曷
有極歟夫吉相趨凶相避毋論其往而輙左也即令趨
之而遇避之而免要亦吾命之適然而彼不知也方且
恃之為可必而日營營焉吾見死生易其志而危不能
授夭夀貳其心而安亦不能俟已將欲進取以成君子
之務則事㡬所在弗能斷也明眀吾分所必爭而勢將
禁之形將格之時將阻之物將敗之中情憧擾必至濡
忍而不前將欲退守以全君子之操則大節所闗弗能

決也明眀此事之當却而戀之扵中牽之扵外係之扵
前兾之扵後舉念惶惑卒至依違而不去葢既闇扵定
分則計較之情勝雖平居自視曉然而臨事忽䘮其所
守抑既昧扵定數則巧偽之機熟縦事後悔而思返而
逾時復蹈其前非其何以為君子哉必也信之者篤而
致命遂志有以絶人儌倖之思見之也眀而奉若不違
有以全吾稟受之正不擾擾扵所難強自汲汲扵所必
為此君子之安命以立命也夫


　　正取正收中間依題實發反正兩靣皆透

















