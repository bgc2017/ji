







　　出門如見大賓　　二句　　　　趙　寛(墨)

　　聖人教賢者以為仁隨在而致其敬也夫敬者德之聚
也出門使民而皆懋敬焉仁其有不存乎夫子答仲弓
曰天下之道莫大於仁而求仁之學必先於敬子欲為
仁可不先主敬乎彼時而出門其地若易忽也而此心
之奉以歩趨者則如大賓之見而寅畏以作其所焉素
履而徃非以明交際也而恍乎七介以相通鳴珮而趨
非以致尊讓也而儼乎五贄以相與蓋視天下無不可

敬之地而不越乎家庭行止之常若接乎冠裳珮玊之
士矣以此存心而吾心之眞宰有常主也奚嘗失之馳
驅耶時而使民其人若易狎也而此心之奉以周旋者
則如大祭之承而欽翼以致其齋焉恭己臨民非以郊
天神也而顒然駿奔於有事昭德涖衆非以享人鬼也
而肅然奏格於無言蓋視天下無不可敬之人而不出
於匹夫匹婦之間如登於清廟明堂之上矣以此存心
而吾心之神明其常定也奚嘗失之戲豫耶吁出門而

敬則未出門之時可知矣使民而敬則未使民之時可
知矣敬無徃而不存斯仁無徃而不在雍也勉乎哉

　　出門使民乃持己實下工夫處爾如字亦必用實貼
然後見其為敬之至也後人約畧冩大意直似易以
他語亦得則仲弓之請事者安據耶雅澹深密經學
熟而傳注明斯有其精理秀氣(原評)












　　百姓足君孰與不足　　　　　　王　鏊(程)

　　民既富於下君自富於上蓋君之富藏於民者也民既
富矣君豈有獨貧之理哉有若深言君民一體之意以
告哀公蓋謂公之加賦以用之不足也欲足其用盍先
足其民乎誠能百畝而徹恒存節用愛人之心什一而
征不為厲民自養之計則民力所出不困於征求民財
所有不盡於聚斂閭閻之内乃積乃倉而所謂仰事俯
育者無憂矣田野之間如茨如梁而所謂養生送死者

無憾矣百姓既足君何為而獨貧乎吾知藏諸閭閻者
君皆得而有之不必歸之府庫而後為吾財也蓄諸田
野者君皆得而用之不必積之倉廩而後為吾有也取
之無窮何憂乎有求而不得用之不竭何患乎有事而
無備犧牲粢盛足以為祭祀之供玊帛筐篚足以資朝
聘之費借曰不足百姓自有以給之也其孰與不足乎
饔飱牢醴足以供賓客之需車馬器械足以備征伐之
用借曰不足百姓自有以應之也又孰與不足乎吁徹

法之立本以為民而國用之足乃由於此何必加賦以
求富哉

　　層次洗發由淺入深題義既畢篇法亦完此先輩眞
實本領後人雖開闔照應備極巧變莫能繼武也














　　鄉人皆好之　　一節　　　　　王　恕

　　以好惡觀人者稽諸好惡之人可也夫好非善人惡非
不善人其好惡本無足慿而可取必于一鄉哉嘗謂鄉
人有好惡亦有善惡故取人者不當以好惡之善惡為
善惡而當以善惡之好惡為好惡也乃子貢以鄉人皆
好為問是求觀于衆好也而不知以衆好觀人將為羣
譽之所欺矣未可也子貢又以鄉人皆惡為問是求觀
于衆惡也而不知以衆惡信人將為羣毁之所激矣未

可也夫鄉人皆好固未可以觀人矣求其好之可以觀
人者其莫如鄉人之善者乎鄉人皆惡固未可以觀人
矣求其惡之可以觀人者其莫如鄉人之不善者乎蓋
善者好之則正大之情既以素孚于君子而惡者惡之
則孤介之行又不茍同于小人自好人惡人者而言好
者好其人之所當好也惡者惡其人之所當惡也一好
一惡分而可否自見自見好見惡者而言則以己之所
當好而見好于善人也以已之所不必惡而見惡于不

善人也一好一惡交而人品始彰吾是以謂取人于鄉
人之皆好不如取人于善人之好也吾是以謂取人于
鄉人之皆惡不如取人于不善人之惡也觀人者其凖
諸此哉

　　用筆甚辣搆局甚𦂳排奡凌厲仍歸自然不圖化治
以前遂己有此












　　邦有道危言危行　　　　　　王　鏊(程)

　　天下之治道方隆君子之直道斯顯蓋世隆則道從而
隆也君子處此言行有不遂其直者哉昔聖人之意謂
夫所貴乎君子者有特立不變之操有相時而動之宜
是故在上者惟明明之后在下者多休休之臣世道清
明見于刑賞予奪者皆公平正大之體正君子向用之
時也朝綱振肅列于前後左右者無險陂側媚之私正
陽德方亨之候也邦之有道如此居是邦也言焉而不

盡行焉而不伸不有負於時乎蓋君子之于言也固有
或黙之時而邦有道則無所俟于黙者故理有當言則
必言面折廷諍侃然正論之不屈事關利害有舉世所
不敢言而獨言之㡬伏隱微有舉世所不能言而獨言
之入以告于君出以語于人一皆忠義之激發言非沽
直也時可直而直也君子之于行也固無可貶之時而
邦有道又無所待于貶者故義所當行則必行秉道嫉
邪挺然勁氣之不回非其義也一介不以與諸人一介

不以取諸人如其義也一家非之而不顧一國非之而
不顧上以事乎君下以持乎身一皆行義之峻潔行非
求異也道當直而直也君子之處世如此則世道之隆
豈非吾道之泰乎雖然君子之言行非有意于危自卑
者視之見其危也然言有時而孫何哉蓋行無時而變
持身之道也言有時而孫保身之道也士而至於保身
豈盛世之所宜有哉

　　講有道即見可以危言危行講危言危行即回抱有

道又即蘊蓄下文斡旋言孫巧力兼備之文(原評)
危字發得透徹光昌嚴峻之氣與題相稱







　　管仲相桓公　　四句　　　　　李夢陽

　　聖人稱大夫佐霸之功被天下而及後世也甚矣春秋
不可無管仲也匡一時而後之人且利賴焉得非仁者
之功乎此夫子所以録其功也想其曉子貢之意蓋曰
死天下之事易成天下之事難子疑仲之相桓為未仁
也抑孰知管仲以其君霸而其所成者大乎彼管仲之
于齊也被鮑叔之薦而膺仲父之寵夫固桓公之相也
齊居東海之國未嘗主盟于中夏桓公得其國而君之

亦未敢必其稱雄于列辟也惟得管仲以為之相招攜
以禮懐逺以德而人心景從遂為諸侯之宗長焉一舉
葵丘而臣不敢奸君當其時知有共主而天下之大綱
不至於陵夷者仲匡之也再盟召陵而裔不敢謀夏當
其時知有上國而天下之大防不至于顚越者仲匡之
也然豈特終于仲之身而己哉蓋自其身沒以來勲名
垂于奕世于今尊奬之而冠履之嚴猶昭然耳目之公
焉其雄風之所貽者誠未易斬矣聲施沿于列國于今

翊戴之而兵車之强猶赫然㑹盟之間焉其餘威之所
振者誠未易熄矣夫以仲之功而人受其賜于不窮迄
今江漢之上慨最盛之遺事而頌管仲之功不衰吾方
幸齊桓得一相而天下定焉後世賴焉又安得以其相
為疑也哉信乎管仲雖無仁人之德而實有仁人之功
賜也何可以過訾之也

　　一氣排奡朴老古淡之中渾規矩變化於無跡原評
稱其筆之老峻直邁王唐洵非溢美










　　志士仁人　　一節　　　　　　王守仁

　　聖人於心之有主者而決其心德之能全焉夫志士仁
人皆心有定主而不惑於私者也以是人而當死生之
際吾惟見其求無愧於心焉耳而於吾身何恤乎此夫
子為天下之無志而不仁者慨也故言此以示之若曰
天下之事變無常而死生之所係甚大固有臨難茍免
而求生以害仁者焉亦有見危授命而殺身以成仁者
焉此正是非之所由決而恒情之所易惑者也吾其有

取於志士仁人乎夫所謂志士者以身負綱常之重而
志慮之髙潔毎思有以植天下之大閑所謂仁人者以
身㑹天德之全而心體之光明必欲有以貞天下之大
節是二人者固皆事變之所不能驚而利害之所不能
奪其死與生有不足累者也是以其禍患之方殷固有
可以避難而求全者矣然臨難自免則能安其身而不
能安其心是偷生者之為而彼有所不屑也變故之偶
値固有可以僥倖而圖存者矣然存非順事則吾生以

全而吾仁以喪是悖德者之事而彼有所不為也彼之
所為者惟以理欲無竝立之機而致命遂志以安天下
之貞者雖至死而靡憾心迹無兩全之勢而捐軀赴難
以善天下之道者雖滅身而無悔當國家傾覆之餘則
致身以馴過渉之患者其仁也而彼即趨之而不避甘
之而不辭焉蓋茍可以存吾心之公將效死以為之而
存亡由之不計矣値顚沛流離之餘則舍身以貽沒寧
之休者其仁也而彼即當之而不懾視之而如歸焉蓋

茍可以全吾心之仁將委身以從之而死生由之勿恤
矣是其以吾心為重而以吾身為輕其慷慨激烈以為
成仁之計者固志士之勇為而亦仁人之優為也視諸
逡廵畏縮而茍全于一時者誠何如哉以存心為生而
以存身為累其從容就義以明分義之公者固仁人之
所安而亦志士之所決也視諸回䕶隱伏而覬覦于不
死者又何如哉是知觀志士之所為而天下之無志者
可以愧矣觀仁人之所為而天下之不仁者可以思矣

志士是杷握得定仁人是涵養得熟一無字一有字
有確然不改移意有安然不勉强意寫兩種人各盡
分量而文更俊偉光明(原評)

　　有豪傑氣象亦少具儒者規模髙言不止於衆人之
心諒哉氣盛辭堅己開嘉靖間作者門徑













　　昔者先王以為東䝉主　　四句　羅　倫

　　聖人于大夫之伐國而歴據理以斥其非也蓋兵以義
動始無惡於伐也顓臾封于魯國于魯臣于魯則季氏
安得而伐之哉且吾聞之無欲而利人之有者不仁無
罪而伐人之國者不智季氏之伐顓臾也豈未聞顓臾
之為國乎彼其分封不出于先王是僣竊之君也而伐
之可以明王制錫土不居于邦域是爭雄之國也而伐
之可以夷後患名分不通于社稷是跋扈之臣也而伐

之可以修臣紀今自其建國之初論之昔者先王以為
東蒙主則一方之名山將賴是以承其祭而有周以來
其國固與我魯竝矣是豈可伐者乎而猶未也以地則
在邦域之中焉密邇公室必無悖逆之心所謂不必伐
者此也以分則為社稷之臣焉聽命公朝又為王家之
佐所謂不當伐者此也為季氏者正宜逺追建國之意
近守交鄰之道可也胡為乎謀動干戈容心于分外之
得妄興師旅恣情于黷武之謀將以明王制與彼非僣

竊之君也將以夷後患與彼非爭雄之國也將以修臣
紀與彼非跋扈之臣也而無名之舉何以服天下之心
但恐不可伐而伐之上得罪于先王也不必伐而伐之
下得罪于境内也不當伐而伐之中得罪于公家也而
不義之師祗以稔一己之惡為季氏者不知而伐之是
不智也知而伐之是不仁也國未必得而身己入于大
惡矣季氏何為哉為求者不知而使之是不智也知而
使之是不仁也謀未必就而身己入于大逆矣求也何

為哉

　　曲折發揮雄氣奔放昔人謂如呂梁之水噴薄澎湃
者○不獨兼正嘉作者氣勢之排宕幷包隆萬名家
結搆之巧密矣故知先輩非不欲為正嘉以後之文
乃風氣未開為之者尚少耳




　　邦君之妻　　一節　　　　　　王　鏊

　　聖人於國君之配而必序其稱名之詳焉夫匹配之際
立教之端也聖人於其所稱之名而詳序之其謹微之
義斷可識矣且古之聖人固嘗嚴内外之分亦未嘗絶
内外之交是以有禮焉以秩其分而有分焉以定其名
試以邦君之妻言之所以聽一國之内治掌斯民之隂
教風化存焉者也其稱名之法當何如哉自夫君之稱
之也則曰夫人蓋邦君乾道也夫人坤道也乾健而不

息坤順而有常既以德而配德必以貴而從貴以夫人
稱尊之也言其與己同也自夫人之自稱也則曰小童
蓋夫者天道也妻者地道也天尊而莫踰地卑而上行
雖以體而敵體猶必謙而又謙以小童稱自卑也言為
君之役也此特稱于宮中者耳至于邦人稱之則不徒
曰夫人而必曰君夫人焉蓋婦人無爵從夫之爵國無
恒爵惟君為尊稱夫人而係之以君雖所以稱夫人也
亦所以尊君也此特稱于本國者耳至于稱諸異邦也

不徒曰小君而必曰寡小君焉蓋寡德之辭諸侯不嫌
于自貶而藉君為號夫人不容以自矜稱小君而必係
之以寡非惟附君之美也實則從君之謙也此固夫人
之稱于異邦者矣至于異邦人稱之也亦曰君夫人焉
蓋君之于民也異所統而尊則同夫人之于君也殊所
位而親則一敬其君以及人之君則敬彼國之夫人亦
當如本國之夫人矣是之謂充類也故不嫌于同辭也
吁一邦君之妻而稱名之異如此要皆縁情而定因理

而起者也學者其可忽諸

　　句句詳核股法變换參差尤見手筆(原評)

　　寔能抉禮意之精微古茂雅潔典制文字此為極軌






　　邇之事父　　一節　　　　　　錢　福

　　内有以資其孝外有以資其忠此詩所以當學也蓋學
以明倫而詩則無不備者也事父事君不學詩而何資
乎昔夫子勉人學詩意謂夫人倫之道莫備于詩而人
倫之大莫備於君父是故以國而視家家其近者也一
家之中惟父為大焉事之之道豈易盡乎蓋必咏蓼莪
之篇而後知親有罔極之恩不得乎親眞不可以為人
矣誦小弁之什而後知親無可絶之理不順乎親眞不

可以為子矣感發于陟岵之幽思奮激于凱風之悔責
與凡六義之所規諷者何莫而非資其事父之孝者乎
詩之道非止于父也而重乎父以父而言則在家之倫
如夫婦之琴瑟兄弟之塤篪皆備之矣以家而視國國
其逺者也一國之中惟君為尊焉事之之道豈易能乎
蓋必涵泳夫天保之章而忠愛之意以興將順其美務
欲兼吾厯于夏商焉優遊乎巻阿之歌而規諫之情以
得匡救其惡務欲納吾君于唐虞焉讀四牡而靡盬于

王事誦烝民而匪懈于夙夜與凡三經之所美刺者何
莫而非資其事君之忠者乎詩之道非止于君也而重
乎君以君而言則在國之倫如友生之相求賓主之式
燕皆備之矣是則内而事父外而事君學之為道無以
加此而詩皆備之若之何而不學夫詩也耶

　　深於詩訓義舉其要慤實雅茂乆而愈新後之作者
不過就此推衍耳











