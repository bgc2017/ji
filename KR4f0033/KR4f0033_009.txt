蓮洋詩鈔卷九(詩餘)
蒲州吳雯撰
咏檻竹(卜算子)
何處玉玲瓏檻外清隂護帶露和烟似有情寫得離騷
句屈曲籜龍根直上青雲去驚醒幽人卧北樓一陣
湘潭雨
雪中雁字(青玉案)
凌雲賦就誰能和纔寫出驚天破鐫刻瑶華隨咳唾縱
横姿態龍跳虎卧豈止如椽大長箋擬獻靈芝座又
恐虚空遭點涴脂粉那堪供一抹仙人飛帛大書不錯
筆陣横空過
大風(蝶戀花)
昨夜北風飜海水撲損簾旌欲住真無計無夢到家家
萬里攬衣頻作三更起苦被浮名牽未已搃使名成
華髮何滋味表聖祠東風物美白雲招我歸來矣
和融谷(望遠行)
牽牛花外濛濛雨愁絶江淹一賦鯉魚風近青雀舟横
吹散髩絲如許酒客零星醉向長亭遠望正有賓鴻南
去唱河梁又蚤青山將暮延竚屈指金門詞伯似病
沈於今堪數八柱堂西伏波巖北驅爾三年閒住恰有
柔奴作伴藤梢橘刺引出懷人句喜歸來便是去時愁
處
重陽九闋(望江南)
重陽日斜照小銀箏擕酒偏宜高處醉尋詩好向菊邊
行難得此朝晴
重陽月又是半輪秋水霧蝕金流北垞海風吹玉貼南
樓指點見滄洲
重陽夜露下著衣寒蟲響漸教支枕聽花枝端合下簾
看纔罷倚闌干
重陽雨驟響入空庭斷續泥霑馳馬埒横斜聲亂護花
鈴仔細把蕉聽
重陽菊朵朵著精神密葉不須防醉客疎枝偏稱傍閒
人冷韻特相親
重陽酒新釀熟葡萄送處只愁霑翠袖翻時莫惜汚青
袍痛飲讀離騷
重陽客高卧海東頭靜處千竿風雨節閒中一笛海天
秋整理釣鰲鈎
重陽句點筆意閒閒戲馬臺前馳騁後藍田莊上醉醒
間寫與小雙鬟
重陽雁影入碧天斜紫塞霜前排錦字羅浮雪後踏梅
花嘹嚦出朱霞
蓮洋詩鈔卷九
