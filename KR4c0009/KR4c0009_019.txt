張燕公集卷十九
唐張說撰
碑文
唐故夏州都督太原王公神道碑
良玉禮神用之西序之噐捨之南山之璞冏然不有其
珍也君子安命進之扞城之雄退之去國之老隤然不
失其正也語夫仗運以行道屬辭以比德亦何代無其
人哉公諱方翼字仲翔太原祁人王周之後也王子以
敗狄受姓徵君以遯世為名司徒之濟艱難義形漢室
太尉之圖舉甲心盡魏朝聞蒋濟所言則知尚書志力
兄弟繼美覧周書所載則見潁川忠烈子姪皆封臣節
奮揚於百代家聲藉甚於四海大王父司徒定公秉隋
氏之宗也王父駙馬開府文公裕先朝之懿也考特進
慎公仁表王室之甥也公門總四岳之靈帝子分五潢
之氣是生時傑鬱為人紀公雄姿沈毅凜難犯之色虛
懷信厚坦招納之量識略精當逹應變之權神守密静
堅不奪之節孝友内兆於免懷忠敬外灼於既冠加以
思參造化誠合鬼神文其詩書武其韜略推此才也以
從政焉求無匱矣夙遭家難哀過柴瘁京師號曰孝童
王母同安長公主引貴遊之誡示作苦之端今太夫人徙
居郿墅儲無斗粟庇無尺椽公躬率傭保肆勤給飬墾
山出田燎松鬻墨一年而良疇千畝二年而厦屋百間
三年則日舉夀觴厭珍膳矣處約能久不亦仁乎在困
能亨不亦智乎永徽初始宰安定誅豪暴以育人察姦
冤以神鬼異政三舉清風一變除澣海都護府司馬以
母疾辭職為姜恪乘便遂徙朔州尚德府果毅歲餘王
本立上書理國公之惇老不宜擯抑有詔徵還而親不
待心與哀絶氣屬禮存詔御醫孟默朝夕診視免喪逾
年僅堪履立樂成公東討新羅薦為將帥上詔公持節
鷄林道中總管軍停不行授沙州刺史未至改拜肅州
以為慢防啟寇非重閉也乃大築雉牒嚴備櫓械人知
有恃戎亦来威儀鳳歲河西盡蝗獨不入境隣郡湊稔
提絜如雲公傾私泉以資乏引激水以立磑舉火百竈
日餔千人遂有芝草藂生豐年屢降人之詠德刊石存
焉裴吏部立名波斯實取遮匐偉公為波斯軍副使兼
安西都護以都護杜懷寶為庭州刺史大城碎葉街郭
迴互夷夏縱觀莫究端倪三十六蕃承風謁賀自洎汗
海東肅如也無何詔公為庭州刺史以波斯使領金山
都護前使杜寶懷更統安西鎮守碎葉朝廷始以鎮不
寧蕃故授公代寶又以求不失鎮復命寶代公夫然有
以見諸蕃之心搖矣於是車薄啜首唱寇兵羣蕃響應
蝟毛而豎公在磧西捷無虛歲蹙車薄於弓月陷咽麵
於熱海勦叛徒三千於麾下走烏鶻十萬於域外皆以
少覆衆以誠動天葛水暴漲祭徹而三軍涉渡葉河無舟
兵叩而七月冰合由是士卒益勇戎狄益懼璽書下問
皇靈遠爍遷夏州都督徵詣奉天官熱海之役流矢貫
臂陣血染袖事等殷輪帝顧而問之視瘡欷歔曰為國
致身乃吾親也妖賊白䥫余據城平以反奉詔與程務
挺討擒之善公有發石壞城之計反風焚柵之感封太
原郡公元珍寇邊受命討擊公以無甲乃發思造六片
木棑桍開鈕解合畫為虎文北至開光與虜合戰若驅
猛獸蒙臯比莫之敵也胡馬奔駭獲其二啜桑乾舍利
兩部来降初公善書與魏叔琬相軰公射與趙持滿齊
名帝每矚之賜比鳴輦賞深懸帳嘗獨行入夜有怪人
長丈直来趣逼射而仆焉乃朽木也太宗壮之授右千
牛及持滿伏法暴骸公哀而收葬為執金吾奏劾高宗
義之釋而不罪履道坦坦多如此類適將任帝夔龍為
國方虎天下膏潤羣生雲雨惜哉不辰悄焉遘侮嗣聖
之際太后臨朝有凶人誣奏公廢后從兄長懷怏怏司
刑御史侮文矯制不名苛法遷於崖州路至衡州寢疾
捐館春秋六十有三垂拱三年閏正月十九日葬於咸
陽原君子曰斯才也斯望也難乎免於斯之代也周公
聖而謗屈平賢而放賈誼才而謫李廣勞而喪彼天命
之糺紛此人情之惆悵神龍中興以陷酷吏例復官爵
孝為人極忠為令德神之聽之始枉終直信矣有子故
光禄少卿璵今秘書監珣皆篤行純孝慎終思遠說少
也蒙會友昇堂今老矣豈能文旌墓遷司漢籍感激論
都尉之書邕叙彪情追美樹楊公之碣銘曰
上德惟公氣秀才傑孝弘世美忠廣前烈日月心照江
河思决難地必通暗機先徹卓犖文藝峥嶸武節歎由
宰邑借恂臨郡海女避途山蛇可問師律三總軍聲六
振銳氣入營長雲出陣肅將國威烜赫天外玉弩方擎
雲旗卷旆天道茫茫自古多傷功存西域身棄南荒易
簀中路懸棺反藏寳刀生衣玉玦無光後有才子先賢
不忘
河西節度副大使鄯州都督安公碑銘
公諱忠敬字某武威人也軒轅帝孫降居弱水安息王
子以國為姓世高之違漢紀自河南而適遼東高陽之
受魏封由隂山而宅涼上高陽王同生尚書左僕射河
間公原晤真河間生建節將軍西平公纈從正西平生
龍驤將軍黃門侍郎廣宗侯薛晤微累葉勲華載於魏
史高祖何藏噐廣宗之子也周開府儀同三司寧遠將
軍肅州刺史張掖郡公曾祖羅方大隋開府儀同三司
皇朝贈石州刺史貴鄉公祖興貴右武侯大將軍凉州
刺史徙封榮凉歸三國公考文生不仕凉公皇運經綸
首平李軌大舉河隍之地遠通城郭之國寵錫蕃庶冠
絶等夷水出渥洼之文神馬者二千乘山得崆峒之武
朱輪者四十人公育榮盛之門鬱豪爽之氣孝友天至
清華玉立幼聚童兒必為軍陣之戲長交英俊唯談韜
略之書始以良家子僕射韋公待價引於帳下安息軍
建竒績解褐授游擊將軍臨洮府右果毅復以善部統
御史大夫唐公休璟處之前鋒洪源谷立異效遷右威
衛翊府右郎將兼新泉軍使進本衛中郎將赤水軍副
使兼赤水新泉兩軍監牧使改會州刺史營田使換松
州都督防禦使遷左司禦率兼河西節度副大使臨洮
軍使轉鄯州都督使如故其在軍州傾心下士視人如
子無約而親附不言而條理其在農牧大田多稼如茨
如梁思馬斯才有驈有皇輸力四朝歴官三紀名參禁
衛身任疆場以静總繁以逸待寇我無亡鏃之費敵有
不戰之屈兹所謂一方之干城者也享年六十有六開
元十四年十一月二十八日寢疾終位知與不知莫不
隕涕十五年某月葬於烏城之南志公鄉祔先塋也公
寬以御衆卑以自牧直而無訐廉而無劌朋友不聞臧
否之言家人不見喜愠之色加以心淨三業躬勤八戒
推是而行何往不濟初甘州有舍利沙禪師道場之四
果也嘗云檀越德充於内神護於外雖冒鋒鏑永無害
也及百戰之後啟手歸全西州士人聞之激厲有子仲
璋季璋如璋全璋重璋庭襲芝蘭喪過欒棘敬奉窀穸
備禮儀於文武撰述家風刻功名於金石詞曰
玉關氣爽金波秋澈凉野蕭條寒山積雪授虛産義精
勁才傑孝固純深忠惟剛烈負羽從軍奮飛青雲麾幢
按部惠流時雨總軍挾郡入文出武三十年間式遏戎
虜壃場務静非公莫鎮金鼓氣雄非公莫震神山與鋏
龍池取駿霹靂陷營衝風入陣勇將知時仁兵善持反
耕罷戰王者之師牧馬如雲屯庾如坻西軍方壮東首
長辭振古同嗟没而不死所謂明德永傳神理鍾鼎題
門珠玉名子信言豐石令問不已
河州刺史冉府君神道碑
昔者堯舜既没文武將墜天縱孔聖誕敷皇極於是乎
恢六藝而正王道舉十哲而闡微言雍也為德行之目
求也為政事之首吾見乎龍翰鳳雛百世而共貫虎符
犀節重世而增華明德之後知其必大公諱寔字茂實
其先魯國鄒人也古天子有相氏宅于相土實曰冉姓
盖氏族之興舊矣不常厥所今為河南人焉五代祖睢
陽公諱道周尚齊南康公主位平南將軍散騎常侍荆
州刺史信州都督高祖軫仕梁太子左内率荆州刺史
齊梁之間荆巫重鎮世善其職江漢宜之大曾父義城
公黎在梁雲麾將軍湖州刺史入周拜驃騎開府儀同
至隋開皇中為旭州刺史大父黃國莊公諱安昌隋啟
平城祚之糓壁唐分蜀國瑞以桓珪其後改封於黃授
信州刺史歴潭州總管贈夔州都督烈考天水郡果公
諱仁才秩金紫光禄大夫婚皇室漢南縣主經浦澧袁
江陵永凢六州刺史偉矣哉承嘉善慶歷代名臣流風
載於史官勲業藏於王府公果公季子天王自出内禀
胎教混成之姿外被門風式瞻之訓從容合度造次皆
法生而知之孝悌也學而知之禮樂也德義如山文章
如泉搢紳之士仰焉宗焉弱冠文學生進士擢第遭家
不造府君捐館五日絶漿三年泣血雖麻葛就禮而欒
棘加人服闋調并州大都督府參軍事丁太夫人憂過
哀終喪有如前制應八科舉策問高第授綿州司戸參
軍轉揚州都督倉曹參軍又舉四科敷言簡帝除益州
導江縣令鴻漸二鎮翰飛三蜀府中之孫子荆郡内之
岑公孝用能據淮距海我庾如坻岷山導江入境先歎
加朝散大夫除鄜州長史仍加關内道支度使去青城之
洞府来白帝之鄜州命服有輝使車何重除婺州司馬
入謝于武城殿主上以邊庭有事喜問陳湯宣室清言
思逢賈誼公召對醖藉謀慮深長眷甚前席恩加後命
因改恒州長史于時四鎮未復二蕃猶梗屯田遶塞戎
馬生郊代郡藏符臨冀北而誠重漢家張掖比西河而
還輕乃徙拜凉州都督府長史仍知赤水軍兵馬河西
諸軍支度使地壮伏龍城雄飛鳥位居刺史總管三邊公
乃利溝洫懋藨蓘庤茭藁積糗糧均轉輸程力役寬御
悦使授方任能人胥忘其久勞兵不遠其長道雖金方
氣映雨雪不交之地磧路沙霾草木不植之所莫不盡
滯穗於坰牧厭甘瓜於戌時朝庭頼之遷使持節河州
刺史仍營田使崆峒連五郡之壤磧石控九河之源公
夙奉皇華政聞行路高車未至闔境相歡既見君子温
其如玉率性仁愛由衷易簡推是心也物感斯應覩恭
肅而無競見禮義而興行不言而庶事熙非教而羣下
順故得大田多稼人和歲豐餉軍廪師處勤餘裕計偕
入朝侍宴於長夀殿上謂公曰河州軍鎮要衝屯田最
多卿以足食為心朕無西顧之憂侑以彩弊錫以文衮
及公還州也璽書勞勉王人相繼國家徑流沙梁弱水
收西域護南庭連百萬之兵以濟事於外不一日而乏
者則公之力也無駭入極可謂費庈父勝之杜預平吴
盖知羊叔子功爾宜登元老作貳天朝止於邊服實孤
人望享年七十有一證聖元年一月十日寢疾終于
官舍天子悼焉凶費喪歸悉命官給是日河湟耆老山
谷羌夷反首剺面號奔州邑雖國亡子産吏哭蔡遵豈
云過也愷悌之化人之父母及其殁也衮亦如之信矣
太夫人金城郡君隴西李氏江夏王道宗之女也宜此
象服爛其盈門嗣先姑之徽音立庶姬之範則蕣葉則
落藁瘞城隅以證聖二年正月合葬於河南定鼎原禮
也天使馬悲啟滕公之室人看鶴舞閉王母之墳松栢
接於邙山丘陵對於伊闕石鄜將鬭華表何年有子曰
祖雍景龍初擢給事中兼侍御史内供奉追惟皇考孝
於奉親忠於事君恭于立身惠于臨人總是四行旁通
具美貽厥孫謀以燕翼子故老之口既絶竹帛之文又
滅揚名兮奈何刊石兮来裔其詞曰
倬哉冉氏世有仲弓䥫冠繡服給事於中克昭遺懿樹
之家風於皇嚴皇高明有融德罔不尊藝何不涉嗣武
先正思文載協建旟千里逮君六葉龜顧印房蛇盤綬
箧官以勤積業因時峻宰號神明掾稱親信驥足既展
熊軒亦軔邦國海康京師河潤出車西域我君謀之屯
田比假我君獲之六軍有饋其誰度之一人無憂其誰
樂之猛獸避德均遷所莅靈鳥所依霸昇執事以今視
古名齊績類天不憖遺山頽此位隴首迴望秦川斷腸
吏人攀綍哀鴈隨喪虛靈異野行臨惟堂廟立邊郡魂
歸故鄉王姬祔葬禮之終也水合蛟龍墳同石馬地積
霜露烟攅松檟千載九原高碑淚下
贈華州刺史楊君碑
公諱至誠字某弘農華隂人也厥初生人為姬伯之祖
同邑命氏有楊侯之胤其後東陵奮而開國西漢盛而
移關門廬隠隠亘連桃塞之上碑闕嵓嵓蔽滿華山之
下明德之後士有人焉大王父隋直閤將軍岷蔚撫亳
道五州刺史邢國公諱貴大父故右衛副率慈汾二州
刺史静公諱譽考故常州刺史工部侍郎鴻臚卿金紫
光禄大夫散騎常侍太子少師贈儀同三司上柱國鄭
國懿公諱崇敬若夫家聲代業累德積仁故以克隆前
統光啟来葉矣公禀純嘏之粹靈漸軌物之名教端操
以正已崇讓以與人勵精以探道善問以毓德學無不
逹藝無不周成童有傾矚之望既冠為宗匠之表年十
三調太常挽郎尋補路王典籖大夫門子執紼橋山王
國詞人曳裾㫿苑皆一時之選也明慶中詔郡國舉賢
良公對策天朝無能出其右者遷太子通事舍人再舉
高第徙國子監丞坊監清流才地兼擇東朝束帶銀榜
增華西序彯纓環林益潤高宗接千歲之統嗣百王之
業封岱岳禪云亭稽于舊章俟兹通博乃除公禮部員
外郎祀事克明大典攸序建邦分職得人者昌吏曹居
六官之首求郎盡一臺之妙又轉公吏部員外郎準的
文昌羽儀丹地丁太夫人憂去職公至行純篤幾於滅
性雖杖絰外除而柴瘠加等門人記其喪禮天子憂其
死孝服畢授豳州三水令曳尚方之舄鳴單父之琴志
道不務其大才勤政無陋其小邑美聲流於豳籥惠化
匝於周原又應文擅詞場舉策試天下第一敷陳聖謨
啟沃明主究天人之際建皇道之極如有用我者其為
東周乎朝廷納賈生之言排汲直於外拜公隴州司馬
未及赴官遘疾卒於長安第春秋若干王祥未施於邦
政陳寔近終於邑長位不充德其如命何神龍初中宗
克復丕業格于文祖乃睠從臣緬懷先正以公二子在
章綬之列追贈公使持節太州諸君事太州刺史非夫
立言不朽隂德陽報安有藐諸孤而隆家既沒世而榮
號哉夫人天水趙氏殿中監武權公某之女也受訓公
宫作合君子言容賁於國史德行循於法度六姻之内
宗焉始有輔佐之力卒延門戶之寄初公之捐館也九
子呱呱哀衰喪位頼夫人實顧實復日就月將徙宅依
仁䦱門成訓三十年内八子登朝廷交虎綬之華門接
魚軒之軫某年月日封梁國太夫人景龍二年五月七
日終於長安之延夀里間者遭家遷播几筵靡托而今
蒙國昭洗情禮獲申以先天元年十月二十五日合葬
於少陵原禮也第二第三子夫人在堂而沒長子第八
子在殯而亡今並列於塋兆用嘉魂魄長子故兵部郎
中徵中子前武衛將軍泚永懷徽烈思勒銘頌郎中昔
嘗緒言意感延州之許將軍今復哀託情深舊館之悲
高迹難名短詞莫逮採諸故老恭存梗概其詞曰
昂昂楊君秉心泉懿大河靈岳含光毓粹學妙研精文
遒逸思行為時範言為故事存藴令德沒揚虛位善慶
克家哀榮乃備嗣姑稱姒敬妻曰冀復有母儀千載一
致貞墳土隴同封此地芳烈攸哉金生碑字
贈廣州大都督馮府君神道碑
夫積德垂裕之謂仁追遠揚名之謂孝仁則愛鍾厥後
孝則榮及其親嘗三復於斯言今於馮君而見之矣府
君諱君衝其先長樂人也釋趙歸秦本家上黨分燕徙
越又據高良自遠祖榮懷化侯業以至於大父贈荆州
都督益先考高州使君智戣咸以勲績建旟本郡甲兵
雄於一方政化沓於千里君藴含弘光大之德守冲默
安貞之志秉難進易退之操詣希聲若納之道為而不
有故物譽難得而稱静以居常故世榮無由而及以聖
歷之歲終於本城子幼家艱喪禮蓋闕夫人麥氏備母
師之六行履先始之四德處順思柔以成婦道及衛亡
共伯而魯重敬姜誓以汎舟之詩遵其䦱門之禮季子
今冠軍大將軍右監門衛大將軍上柱國渤海郡開國
公力士始自齠齔来儀上京既違徙宅之歡爰從倍年
之訓感三州之深義易百代之因生捨馮亭之本枝從
高傒之令族千秋仕漢遂去田宗隨會在秦别為劉氏
遇風雲之感會承日月之光輝第土荅其勲庸貂璫寵
其忠信太夫人踰越嶺嶠就飬高堂孝子展白華之勤
慈母欣綵衣之貴精神所感振古難儔噫歟資孝為忠
隠心後動引桑藿之深誠慕金張之周密敬以衛主愛
以安親而善不彰惠不遂者未之有也由斯言之則哀
樂存乎心不以至音改禍福惟所召不以偏覆及詩云
魯侯燕喜令妻夀母明神勞善人而夀其母也夫人以
開元十七年享年八十有七五月十二日夀終於京兆
之来庭里舍天子悼先賢之晦德嘉侍臣之克孝思賵
襚之未崇創窀穸之將及於是詔贈先府君潘州刺史
備禮飾終招魂合葬是歲也大享宗廟偏謁園陵錫類
之恩施於鄉士重贈府君使持節都督廣韶循康等一
十六州諸軍事廣州大都督夫人受邑舊邦啟號南海
從夫加贈改封越國夫人哀榮備於始終寵光合於中
外為子之道何以加焉於是與兄左衛中候元璡左領
軍衛郎將元珪等惟舊業之難名感新恩之薦及思建
碑表以永芬芳夫毓至德以庇後嗣仁之厚者也揚令名
以崇祖考孝之大者也仁為五常之先孝實百行之首
貫經教而莫比標人倫而獨出宜其鏤美金石式旌墳
𡑞無忘清徽昭示来葉何必會稽江上獨有記孝之碑
安陵廟前空傳尚德之頌其詞曰
明珠紫貝産於南國代所珍兮允兮君子不耀其德克
全真兮慶流我後高驤迥翥中貴臣兮朱幡象服寵及
泉路榮其親兮孝道不隕勒銘表墓留芳塵兮
贈涼州都督上柱國太原郡開國公郭君碑奉
𠡠撰
四時平分清秋之氣勁五方異俗崆峒之人武故隴上
多豪山西出將其有雲龍感召星象特生金鼓登壇隠
如敵國麾幢指塞自比長城得之於太原公矣公諱知
運字逢時其先太原著姓今則晉昌人也本乎文王之
弟是為虢叔虢或云郭因而氏焉自燕昭尊魏以築宫
漢祖封亭以列國其侯于陽曲宅彼太原舊矣亭之玄
孫友從太原徙隴西昭帝分隴西置西平郭氏又為郡
之右族友之昆孫武威太守憲憲之猶子散騎常侍芝
俱有名跡見於魏晉則晉昌諸宗散騎之後也爾乃一
門連譽時人號曰三儒四海齊名天下謂之八顧光禄
𣲖分於馮翊廷尉世茂於潁川孝則天錫釡金忠則帝
章冕服仁則猛獸不害信則童兒不欺豈直介休見有
道之碑洛陽聞立德之傳而已曾祖欽瓜州大黃府統
軍上柱國祖才朝議郎瓜州常樂縣令上柱國父師朝
散大夫上柱國贈伊州刺史磧鹵之地戎馬生郊業戰
鬭而弘勲仕州縣而為逹啟莫京之繇福不在於其身
積無聲之善慶必流於後嗣公太白之精雷泉之靈膺
家之禎為國而生身長七尺力能扛鼎猿臂虎口虬鬚
鶚瞵射穿七札劔敵萬人子卿路逢遥識將軍之相唐
舉一見足辨封侯之國解褐以善戰授昭武校尉秦州
三度府左果毅以敗敵北庭加游擊將軍沙州龍勒府
折衝兼右金吾郎將瀚海軍副使以軍界破虜即授其
州刺史進當軍經略使朝廷以未惬前除且有後命遷
本衛中郎將仍舊為州軍使默啜之寇北庭也公奔命
解圍軍聲大振加雲麾將右武衛將軍封介休縣開國
公食邑二千戶開元二年吐蕃入隴右掠坰牧公兵以
竒勝寇不復蹤積甲山齊而有餘收馬谷量而未盡歸
功未筭朝儀多之拜右羽林將軍持節隴右諸州節度
大使兼鄯州都督河源軍使鎮西陲信國之藩屏坐北
落亦王之爪牙故入奉期門而出分閫寄於是料敵無
備間其師老潜軍一舉大俘九曲鎖甲文劔僰馬犛牛
既獻戎捷遂頒朝賜乃兼鴻臚卿攝御史中丞封太原
郡開國公加前食邑三千戶執憲總軍典屬乘障增爵
益邑遇厚恩深俄而六州郡胡相率大叛命公統隴右
之騎濟河曲之師鋒鏑争先玉石俱碎拜右武衛大將
軍授一子官金銀噐百事雜綵千段班師臨洮遘兹虐
疾嗟乎匈奴未滅宿志不伸生也有涯死而猶視開元
九年十月二十二日薨於軍舍春秋五十有五蕃夷邊
鎮血面摧心悲慘風雲號慟山谷豈非良將視人如子
人亦視猶父乎皇帝閔焉詔贈凉州都督米粟五百石
錦帛五百段命都水使者張景佚備物護葬遵朝典也
惟公氣猛而性和量寬而精銳沉謀可以掩蓍蔡雄斷
可以奪鬼神故常糟粕韜鈐芻狗風角然其樹恩結信
立威用武烜赫如風濤震盪如雷雨戰必克攻必取每
有奏謁帝特稱歎孝文之得魏尚虜不足憂太祖之見
郭嘉知成我事前後錫錦衣寶帶文馬素女爛其盈門
長鳴在廐感知已之主陳必死之力皇情西顧則九羌
釁鼓詔書北伐則六狄焚旗上成聖君之玄鍳下效武
臣之素節其竟也如此夫為人子立廟致敬祖考来格
不亦孝乎為人臣恢疆禦侮以勞定國不亦忠乎若然
者歸義方於先人揚令名於後代可也嗣子英傑起復
定遠將軍左領軍衛翊府中郎將假紫服金章河西節
度副大使英竒朝散大夫前尚輦奉御英協游擊將軍
前京兆府勵行府右果毅都尉英彦朝議郎前左衛胄
曹參將等或善居喪而過哀或從王事而奪禮則知辛
賢父子繼位將軍祭肜兄弟並參師律去本不戀逹也
而新是謀權也嘉此武功創其宅兆以十年七月葬於
太原夫人燉煌索氏祔焉禮也皇上念功以惜逝厚終
以遇存有詔詞人為其碑志介士送葬即封征虜之墳
單于入朝當祭度遼之墓銘曰
觥觥將軍雄略冠羣平西征北震戎疊獯亭障卧鼓屯
田饋軍仗此白刃致彼青雲郭侯宴喜既多受祉玄牡
黻衣清廟蠲祀鼎食金奏炮鼈膾鯉既来不庭有嚴天
子流沙博望羽林飛騎河曲迴兵臨洮舊防手握金節
魂沉玉帳千里送喪三軍悽愴詔喪禮崇恩碑義豐生
為神將死為鬼雄身世一滅榮華萬空祁連之墓長旌
武功
右羽林大將軍王公神道碑奉勑撰
維大唐開元十五年閏九月二十三日庚申右羽林大
將軍持節河西隴右兩道節度使營田九姓轉運十副
大使兼赤水大使專知節度事攝御史中丞判涼州都
督上柱國晉昌伯薨於鞏芼亭故也夫事君效命之謂
忠殺敵榮親之謂勇千星襲月之謂氣逐日拔山之謂
力有一於此名猶盖世矧兼其四何間焉是晉昌所以
錯落將星峥嶸山嶽者也公諱君㚟字威明瓜州常樂
人也父夀因公建績致位九卿臨難守死褒贈特進審
塞翁之倚伏逹矇瞍之浮休老而益壮沒而立名者矣
公威聲發於雷泉武毅摽於峒嶺小頭銳上猿臂虬鬚
龍劔摧百勝之鋒蛇矛得萬人之數拔自行陣果有吕
蒙之才拜於壇場不爽韓信之用始仕鎮戍歴班外府
將及郎將中郎至軍副率雖驟移官守而恒在疆場郭
知運推轂河源握符隴右公未登一命事主將之旌麾
不出十歲代總戎之節鉞慷慨之士以為美談於是自
驍衛將軍遷羽林大將軍既督隴右兼統河曲綰塞垣
之十軍佩節制之兩印大田多稼而屯廩百億蒐乘籍
馬而鐵騎數萬迺蹈赤山焚罽幕獵清島驅犛牛喑嗚
則七戒辟易烜赫則千里震動亭候恃其長城廟堂頼
其神將月獻戎捷歲行軍賞王侯無種屠狗起於將軍
戰伐有功爛羊超於都尉前後翻飛幕下奮躍行間跨
軍典郡腰金冠玉者數十百人矣每至入朝奏謁升殿
論邊山川險易立成於聚米攻守方略一决於前籌遥
詔置兵先合漢光之旨新書從事暗同魏武之心故得
延譽上騰風雲鬱其氣色恩榮下逹日月供其輝光當
斯時也躊躇攘袂三垂可以氣壓百蠻可以力制即緒
者老生之常談和親者豎儒之怯計安足為神武非常
之主道哉誓請先拔犬戎次繫獯鬻盡區域於西海闢
郡縣於北荒燀皇靈於天外圖壮節於雲閤其事如果
曠古未儔惟君知臣保斯言之可復何神與善負厥心
而無成是年秋八月吐蕃犯邊瓜州失守盗憎吾將執
致其親公以為背父立威非孝也頓兵從敵非忠也大
義逼其㤀家方寸亂其供國其定計也成列而出討賊
盡狄而退殺身忠在孝先將之道也公馳驛要諜而回
紇内叛以八九之從人當數百之強虜然猶虓噉擊射
殺傷略半亭孤兵盡流矢横及所謂作而餘威折而不
撓矣嗟乎嘗膽之憤空結噉肝之怨莫讎天子聞之黯
然興嘆人言以命許國夫豈㤀其言哉苟收必死之忠
焉問不虞之過兹盖聖主推仁恕於天下懸大信於後
世愛欲其生懲晉侯再克之喜惡傷其没抱秦伯猶用
之誠婉獨見之端豈常情所逮謀臣飲恩於望表猛將
感德於事外然後任人之固衆可知也乃下詔追贈荆
州大都督禮命窀穸加常二等死事之經也公之伉儷
曰武威郡夫人夏氏韓母築城之智孟光舉臼之材拔
棘解圍三軍攝其健婦崩城慟哭四海傷其孝妻此又
間代之一竒一家之兩絶者也嗣子尚衣奉御承榮天
奬賜蘭星祥名寶禮義形於橋梓哀戚過於縗麻禀訓
帷堂克持門戶特奉恩旨收其二蔭飾柩玉關歸魂上
國以十六年十月詔葬於萬年縣見子之原鹵薄齊列
方相雙引京尹護喪史官頌石千乘送葬觀驃騎之威
儀十里開塋識龍驤之丘墓銘曰
合衆在仁正兵維義將為天目國命所寄曲乃老師輕
實兒戲安我封略才難不易赳赳將軍貔貅絶羣超騰
白地鶱翥青雲朝盛勇爵家榮戰勲衆聲飛譽帝曰予
聞予聞伊何甲兵繕肅屯積萬庾馬量百谷甘心犬戎
指掌獯鬻大畢當&KR1868;單于可掬壮計先逹王師未張城
隳孤塞寇及高堂忠先孝後拒敵而亡外仇易復内變
難防克日將戰呼天不假岑彭詐客張飛帳下流鏑何
人交錢去馬蒼黃反覆哀哉命也美殮姑臧寵歸芷陽
東都門外南登路傍高墳累累列樹行行父子同兆何
殊故鄉詔刻金石義形意氣隠善必書殤魂不諱事弃
忠在生輕節貴嗟爾明靈銜恩永慰
撥川郡王碑奉勑撰
珠玉無遠而登輦輅之飾寶也松栝無幽而入殿堂之
搆才也物貴其用人亦如之撥川王論弓仁者源出於
疋未城吐蕃贊普之王族也曾祖贊祖尊父陵代相蕃
國號為東贊戎言謂宰曰論因而氏焉公有由余之深
識日磾之先見陋偏荒之韋毳慕上國之衣冠聖歷二
年以所統吐渾七千帳歸於我是歲吐蕃大下公勒兵
境上縱諜招之其吐渾以論家世恩又曰仁人東矣從
之者七千朝嘉大勲授左玉鈐衛將軍封酒泉郡開國
公食邑二千戶周語曰犬戎樹敦守終純固今其俗獷
而輕死其法折而不撓故前代無降人中土無僮僕自
公拔身向化首變華風澤潞之間始見戎州矣若夫河
南胡苑坰牧所利每歲冰合虜騎是虞中軍必謀于元
老亞將固選於時傑神龍三年以為朔方軍前鋒遊奕
使景龍二年換左驍騎將軍開元五年兼歸德州都督
府皆如故八年遷本衛大將軍改朔方節度副大使公
之理兵也堅三革利五刃偶拳勇齊足力信賞罰分甘
苦六轡如手千夫一心接獯獫猶蚊蚋卧沙塞如袵席
薦居露食垂二十年雨畢而成師冰泮而休卒寒氣入
於飢骨夜霜出於鬚鬢人不堪其勤公不改其節韓公
之建三城也公洗兵諾真之水刷馬草心之山以為外
岸而版徒安堵鄭卿之和默啜也公授館李陵之臺致
饔光禄之塞以為内侯而賓至如歸九姓之亂單于也
公四月度磧過白檉林收火拔部帳納多真種落彌川
滿野懷惠忘亡漢南諸軍韙其計也降戶之叛河曲也
公千騎奮擊萬虜奔走戡翦略定師旅方旋而延陁跌
復相嘯聚上軍敗於青剛嶺元帥沒於赤柳澗公越自
新堡奔命寇場羸糧之徒不滿五百兇醜四合衆寡萬
倍公殺牛為壘噉寇為餉决命再宿衝潰重圍連兵躡
踵千里轉戰合薛訥於河外反知運於寇手朔方諸軍
壮其戰矣斫摩之奔也邀於黑山口覆其精銳市惠之
背也追至紅桃帳掩其輜重乳泊之會刜蘭池之狂胡
木盤之役縲方渠之逋寇凢前後大戰數十小戰數百
算無遺策兵有全勝是以六狄逃遁三垂乂寧聲暴露
於天下業光華於代載信皇威之所加亦武臣之力也
故錦衣寶玉允荅戎功甲第良田丕承錫命語其智效
未甚優寵黃頭黑齒比價齊名積戰多瘡累勞生疹恩
命尚藥馳往診之晉豎以深秦醫無及十一年四月五
日薨於位享年六十制贈為撥川王稱故國志其本也
太常議諡曰忠由舊典昭其德也長子盧襲官封繼事
業次子舊久特拜郎將十二年四月詔葬於京城之南
懷遠人也大路鼓吹介士龍旆虎帳貔裘封犛殉馬吉
凶之儀舉夷夏之物備長安令總徒以護事鴻臚卿序
賓以觀禮哀榮之道極矣君臣之義厚矣有命國史立
碑表墓吾嘗同寮敢昧遺烈銘曰
黃河接天青海殊壤舉世安俗拔俗誰放倬哉論侯利
有攸往奮發横絶搏空直上以衆欵塞因敵立勲吐蕃
萬戸今嘯成羣精感天地氣合風雲既合酒泉乃位將
軍朔方隂塞直彼獯虜帝命先鋒闞如虓虎山北加電
漢南擊鼔十數年間耀國威武我有師旅將軍鞠之我
有邊甿將軍育之柳澗亡師一劍復之蘭池叛胡三戰
復之武節方壯朝露不待王爵送終宿恩未改時来世
去人物如在銘勲諡忠以告四海
唐故高内侍碑
孝足動天義堪變地河中見三州之姓炳彼精誠南亭
聞再逢之母彰兹竒事不有隂德曠代誰鄰内侍高延
福者將軍力士之慈父也粤自西雲干吕東明銜璧
以亡王之族處巷伯之官而將軍本繫馮亭代家南越
未知父母来奉宫闈老而無子曰悲幼而失親曰苦調
之悲者笙磬異噐而同音貌之苦者秦胡别狀而共色
從此斷金合要投漆相受承順莫違日嚴生乎本性仁
慈匪飾天屬由乎自我父子之名既定姓氏之目因移
大將軍之家去鄭而取衛平原侯之室變郭而從甄亦
猶是也既而内侍以鴻漸登朝苒蒻朱紱將軍以龍樓
得主豔耀金章其訓子也温室之樹無言車中之馬數
對其事親也三牲有飬志之樂百行無匪疾之憂至矣
哉高氏之子也以思親之願而展親以欲報之誠而報
德神明翕而哀懇荒裔疎而慕義乃有傍求聖善提挈
炎洲二紀積離萬里遥至音容莫識涕淚茫然驗七星
於子心認雙環於母臂而後深傷頓感若墜谷而登天
藴怨都除類愈矇而覩日於是盡歡二媪兼敬三人均
飬之恩咸不寐於十起反哺之志齊色難於一堂羣公
賀虞潭之親天子嘆馮勤之母此復然矣内侍事主四
朝歴官七政專良恭肅著無綸言冲謙儉讓得名朝列
年六十有四開元十二年終於来庭里明年某月葬於
長樂原繼子力士喪孺慕而加等葬罄誠而備物義方
之經鬱為稱首孝德之傳今見其人永維先恩追綴餘
烈若夫慈羈旅之稚童仁也約詩書之尊教義也貴不
居而要避權禮也生推心而死有托信也仁為德本義
為行先禮為身宅信為意田故仁之報也夀義之報也
樂禮之報也安信之報也順履順居安乘樂享夀此四者
生人之偉事自天之深致者矣於戲領賜冠馳寵勢偃
蹇俗上煜爚君傍者豈不思景行高山慎視前轍如或
少選亡禮顚沛違仁瞻言四報咫尺千里揚芳樹淑其
不難乎予固春秋之徒也懲不濫而勸不僣義重天綱
孝崇人紀樂諄諄之成訓善哀哀之父母不著倚相之
書將受丘明之恥九原上千月深覧碑版傷知音有以
見古史之心也銘曰
高堂樂未散重壤哀巳擗寶帳吹靈衣金尊照塵席苦
長夜之易泯怨寸景之難惜刻義聲興孝心萬古千齡
得此名
大周故宣威將軍楊君碑
公諱令一字令一太州仙掌人也隋司徒觀王之玄孫
周孝明高后之歸孫今司衛卿之元子維有隋接三統
建萬國我高祖以同姓為王維皇周敦九族叙百官我
諸楊以外戚而貴公體玄黃之純粹承河山之丕緒孝
乎内炳忠焉外均性與天和道合仁愛收恤孤老分産
疎屬汰於周施約於妻子加以樂善而好樂降尊而容
衆能辨樂和思柔酒德容止可度温温如也文章可觀
彬彬如也淵英皎穆當世碩士與之游焉而曰君子若
夫漢魏舅族有恩澤之封公卿門子有良家之侍公浮
雲世禄匪石儒風究乎王道之綱紀明乎人事之終始
年十九舉進士高第授潞州參軍轉千牛胄曺遷洛陽
尉從班次也居無何拜朝散大夫行通事舍人俄而加
太中大夫檢校天官員外郎夫行人之在周禮方國是
接公修其令政帝曰余嘉郎官之著漢儀列星是應公
司其典故時稱邦則國家左賢右戚一文一武以公地
望羽儀寄深虎旅除宣威將軍行右衛翊府郎將僶俛
從事非其好也初公時為郎也遼戎悖逆作患幽冀皇
上燠休下人故我有神兵之役選逹權靡盬之吏佐猛
毅維城之師乃下制以公為兵曹焉實有密贊軍政獨
飛長策豈云卒乘輯睦戎機式序若此而既哉俾雷霆
飈動剿慝殿邦威玄兔懷黃龍馬未汗而敵盡人未疲
而兵輯者公與有力也及班師振旅冊勲踰時帝用咨
有司之違古念有功之未禄將遷德命霈多勤有日矣
方當翼大化增三光之明熙天秩垂九德之聲昊天不
惠厲氣流行如何斯人胡不眉夀年四十一聖歷元年
夏六月辛丑遘疾而卒嗚呼哀哉梁木未施予道不究
呱呱稚嗣仰號蒼穹哀哀嚴親惴臨淵谷遐邇寮舊暨
乎欽風未識之徒罔不盡朋悲而輩欷矣天子憫然吊
之以玉冊賵之以錦衾羣公傷然誄德於素旆圖像於
青史粤乙卯假葬於合宫縣平樂鄉之北阜郭門十里
邙山西岡巒萬古之阡都邑九原之地隧寄新隴魂懷
故域藐視諸孤未遑歸葬平生志事孰巳焉哉厥弟五人
比才連譽曰踐一獻一循一惟一尚一等因心則友世
稱萬石之閨門死喪之戚吾見伯淮之兄弟僉曰我圖
後事日月除乎哉乃布哀友生託詞懷舊跡德表墓垂
之来昆其銘曰
洪河南注少華西峙氤氲靈會生此君子生此君子維
國之紀宣慈惠和禮樂文史敦錫崇類汲揚媺否勤然
濟物若不由巳克明從訓誕敷厥美修詞北闕潤色東
里揮翰文昌列星順晷交戰禁衛為王爪士允文允武
翁歸是比疇曰禦寇諗軍北鄙攘狄黃龍濟師蒼兕將
王玄默繄公是恃帝懿乃勲將圖膴仕仇仇執憲不我
力以伇伇大勞未授多祉景命無禄洪基中圯父兮葆
鬢孤兮稚齒孔懷靡及凡伯瘁止陟彼邙山丘墟歲磥
荒草無際羣哀所起吁嗟楊侯託居此矣沕潏綿曼德
音曷巳久客思鄉永懷桑梓
唐元城府左果毅贈郎將葛公碑
公諱威德字某曰葛氏京兆涇陽人也其先嬴姓咎繇
之後夏有葛伯氏族興焉寧陵之傍尚傳侯國綏山之
下獨有仙祠嬰則威服五城襲則績稱二縣鴻臚秀於
吳會散騎崇於晉景在其子孫是宜繁羨公生而開朗
長而英拔非因馬鄭之學勤合禮經不待孫吳之書暗
同兵法有拳勇尚氣概顧盼稜華風神都爽五馭善於
東野六射勁於西霜少以嫖姚之才入充供奉之選御
橋驂駕犯清蹕而不驚輦道啼烏應鳴弓而自落更番
左右星歲重深賜上柱國拜元城府左果毅天下大定
李廣之用無施雲中薦賢馮唐之言巳老春秋六十五
神功二年某月終於洛師藁殯邙阜夫人太原郡王氏
夫人郭氏實生大將軍福順一見聖主再紐乾綱重位
冠乎北軍茂功藏乎南史故象服臨祭魚軒以朝天子
深嘉歎馮勤之母羣公列拜賀虞潭之親享年七十五
薨於京兆之三真里公愛敬奉親軌則移於後代義方
訓子福慶来於先人葬有日矣乃下制曰禮著飾終情
惟悼往詢諸前烈抑有舊章前左羽林大將軍葛福順
父某守其謙素弘此藝能未展才術奄從凋殞而嗣子
克家式昭勲業既念功以追遠亦自葉而流根宜申奬
贈俾慰泉壤可贈游擊將軍守右驍衛翊府郎將開元
九年二月九日葬我郎將君前夫人王氏後夫人郭
氏祔焉禮也章芾以襚輅旗在列廟食備其牲牢法葬
陳其簫鼔孝慈之道著矣哀樂之禮畢矣尋彼平生之
事忽如絶光繫乎碑版之文永存遺烈銘曰
硜硜都尉角立傑豎神銳玉劍氣雄金鼓六藝爰設射
馭為武百行雖名忠信為主時不兼命位不充才善流
慶荅身謝榮来大原棣棣寓惟嘉偶羽林桓桓克大其
後
張燕公集卷十九
