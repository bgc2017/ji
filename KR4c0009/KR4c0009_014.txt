張燕公集卷十四
唐張說撰
表
諫内宴至夜表
臣聞上天示下災祥將以誘導人主先王仰觀休咎亦
以順脩政教易曰天垂象聖人則之言天人之際感通
必矣臣伏見去年十月十七日月滿猶望應虧不虧今
月十七日亦未少虧(集作月亦未虧)此易常之異也夫月者至
隂之氣臣下之象當助天作明順期(一作時)盈缺若(一作今)
過盛逾時盈縮乖度得非臣下之咎而上天之誡耶(一作)
(也)伏願陛下深察熟思而預防臣又見近日内宴夜深
方罷小臣無識抑所未安王在在鎬(一作周王在鎬)凱(一作愷)樂
飲酒此誠大樂(一作雅)之美也臣卜其晝未卜其夜此盖
春秋之義也伏願陛下宴樂之餘(一作終)不及於夜臣職
忝補闕昧死陳愚謹言
進鬥羊表(玄宗)
臣某言臣聞勇士冠鷄武夫戴鶡推情舉類獲此鬥羊
遠生越雋蓄情剛决敵不避強戰不顧死雖為微物志
不可挫伏惟陛下選良家于六郡求猛士於四方鳥無
遁村獸不藏技如蒙效竒靈囿角力天場却鼔怒以作
氣前躑躅以奮擊趹(古穴切疾也)若奔雲之交觸碎如轉石
之相叩裂骨賭勝濺血爭雄敢毅見而衝冠鷙很聞而
擊節冀將少助明主市駿骨揖怒蛙之意也若使羊能
言必將曰若鬥不解立有死者所賴至仁無殘量力取
勸焉臣緣損足未堪履地謹遣男駙馬都尉垍謹詣金
闕(舊唐書作明)門陳進輕冒宸嚴伏深戰越
進佛像表
臣某言去年行塞至朔州忍辱尼寺見有高祖太宗造
金像銀趺刻題尊號(集作諱)彼州士女屢覩佛光臣懇思
聖心如在咫尺伏以皇帝事業遠存荒塞拯溺救焚身
勤慮苦歸誠佛寶何神不據信知功遍區域澤周生人
心憑神(集作聖)靈躬履危險故皇天眷命奄有邦家後嗣
聖人欽承大寶當思積德而興帝國系本艱難而成事
業(二句集所當思由積德而興帝系本艱難而成王業)先聖一心奉佛者盖為百
姓求福也陛下為繼文之主實創業之功再廓氛祲重
安廟社垂統萬億同符祖宗夫惟興王必藉佐命咸有
一德克享天心書曰非天私我有商惟天佑於一德非
商求於下民惟民歸於一德功臣同德可不念哉物有
小而感深事有微而效(集作傳)遠臣謹將金像隨表奉進
謹言
進渾儀表
臣某言臣聞迎日授時莫先於歷象先天成務必歸於
制作伏惟開元神武皇帝陛下建中立極緯武經文至
德難名神功不測於是定歷成歲立象考天紹唐堯欽
若之尊(集作典一作文)繼虞舜在璿之義上皇能事於斯備矣
臣書院先奉勅造游儀以測七曜盈縮去年六月造畢
進奏又承(集作奉)恩旨更立渾儀臣等準勅令左衛率府
長史梁令瓚檢校創造於是博考傳記舊有張衡陸績
王蕃錢樂之等並造斯器雖渾體有象而不能運行事
非經久旋即(一作亦)毁廢臣今按據典故鑄銅為儀圓以
像天使得俯察上具列宿赤道周天度數注水激輪令
其自轉(集作運)一日一夜天轉一周又别立二周於絡在
天外綴以日月令得運行每天轉一匝日行一度月行
十三度十九分度之七凡二十九轉有餘而日月會三
百六十五轉而行匝仍置水(一作冰)櫃以為地平令儀半
在地上半在地下晦明朔望不差毫髮又立二木人於
地平之上前置鐘鼓以候辰刻每一刻則自然擊鼓每
一辰則自然撞鐘皆於櫃中各施輪軸鈎鍵相錯關鎖
相持轉運雖同而遲速各異周而復始循環不息隂陽
不能逃其數分至(集作度分)不能隠其時究天地之回斡(集作)
(斡運)極乾坤之變化斯皆上禀聖謨(集作模)旁獲神助臣等
愚思非所能及錄付史館宣示百寮使知告成之功迥
越前古無任勤懇之極謹隨表奉進以聞臣某誠惶誠
懼
幽州論戎事表
臣某言伏以先帝以臣踐履忠孝使臣啟發聖明故得
侍讀春闈夙承天眷洎於中歲兼掌樞密内當沸騰之
口外禦傾奪之勢陛下監撫既安自天所佑然臣叶贊
之意明神啟之開元之始首典鈞軸智小任大福過災
生出守三州違離六載曲直非巳升降由人惟君知臣
事不待說今既牧邊鎮委重戎麾竊以兩蕃共和能識
同異九姓遠聞撫納欲恃賊帥無侵擾之慮保兩蕃受
徵發之期臣愚料之恐未然矣何者賊帥親(一作新)立必
逞兵所加必收九姓若去兩蕃摇失九姓雖屬并州節
度然其出州密邇脫有風塵何所不至臣熟聞幽州兵
馬寡弱卒欲排比未可即用城中倉糧全無貯積事未
逼迫臣實憂之伏乞聖慈深以垂意博詢舊將預為籌
畫事若早圖必無後悔且孤臣總衆易起猜嫌寬大失
濟事之宜嚴整招怨黷之謗遠辭天聽臨事回惶如有
論告臣身奏劾軍事者乞追臣面問對定寘辭則日月
無可蔽之期幽遠有自通之望伏乞留書在内時加矜
察
并州論邊事表(玄宗)
臣某言臣說頓首死罪死罪言臣聞小忿延起大患小
罪不寬迫成大禍契丹奚背恩誠負天地不容之責然
原其状本是夷狄君臣不和自相誅戮耳伏(集作所)望聖
慈且使其族類在朝者將勅書再三告讓因其所欲立
酋長而便定之或可不戰而定也必告之不訓則大發
兵馬東召靺羯西舉九姓来春未青數道齊入突于之
首可拾而取未為晚也天恩若不忍以中國勞事蠻夷
則嚴兵備塞棄兩蕃如糞土耳又許欽淡(集作浃)擁二萬
餘兵(集作衆)據五(缺)之城有糧即守不可拔無糧即鼓而
行何所慮也今遣史獻非時遠抄兵回甚難(八字作非時遠抄近)
(掠其實甚難)萬一未捷賊氣轉壮臣愚不曉(集作下臣愚昧)不敢隠
情伏望聖恩再加裁度臣說誠惶誠恐頓首頓首
百官請不從靈駕表
臣某等言伏以靈駕首途聖思攀從國計非便羣情不
安冒昧上祈未蒙哀允跪拜還旨載深惶惕臣某等誠
惶誠恐頓首頓首死罪臣聞古者天子上法天心下極
私情不違衆欲以順人理國為孝以克巳制心為禮是
故凡聖異禮公私殊制私心獨展凡人之孝萬姓感善
聖人之孝也陛下行堯舜之事以萬姓為心奈何守曾
閔之節懷獨展之願臣等囂囂竊所未曉且永淳以後
關輔流散近適旋定人猶未足今山陵起築役徒總萃
彌春涉夏為費弘多若陛下此行羣司畢從於人取給
臣實難之水旱小愆農慮非淺東都則水漕淮海易資
鹽穀之蕃陸走幽并近壓戎夷之便朝命新復人望在
安宜應静鎮未可移動陛下若俯順羣願留撫都人則
其安若此如不勝私情攀奉靈駕則其慮如彼况扈從
兵馬既不預集行宫廩蓄又未先備發期甫爾支計闕
然倉卒敦迫必不堪辦若待陵寢既安霜露終感三農
歲稔萬乘時巡奉園廟以展虔瞻日月以何遠今固將
抒私戀棄羣言忘人力瞢國用此實非陛下安集新業
之圖亦恐非先后憐憫遺人之意且朝廷故事典章猶
在獻陵追遠太宗不至於三原昭陵上遷高宗不至於
九嵕豈先帝私懷不甚故羣臣公議之所奪也伏願仰
遵舊訓顧定新基屈至性而順羣心抑小節而成大孝
使軍國長算咸洛皆安邦甸窮人賦斂少减萬姓翹望
實深至願百寮結誠期於死請無任悲迫之至謹詣朝
堂奉表固請以聞
為留守奏慶山醴泉
臣聞至德洞微天鍳不遠休徵祕景時和則見是知綿
代曠歷慶諜祥經帝王有必感之符神霛無虚應之瑞
伏惟天冊金輪聖神皇帝陛下金鏡御天璿衡考政欽
若元象弘濟蒼氓茂功將大造混成純化與陽和俱扇
朝百神之樂職宅萬國之歡心嘉氣内充滛雨外息豈
止摇風紀月之草列蒔於階厨儀蕭銜籙之禽相鳴於
戶閣而巳固有發禎厚載抽貺泉源表玄德之潛通顯
黃祇之昭報臣於六月二十日得所部萬年縣令鄭固
忠状稱云六月十四日縣界霸陵鄉有慶山見醴泉出
謹差戶曹參軍孫履直對山中百姓檢問得状其山平
地湧拔周回數里列置三峯齊高百仞山見之日天晴
無雲異風雲之遷徙非崖岸之騫震剡爾隆崇巍然蓊
鬱阡陌如舊草樹不移騐蓋地之祥圖知太乙之靈化
山南又有醴泉三道注三池分流接潤連山對浦各深
丈餘廣數百步味色甘潔特異常泉比仙漿於軒后均
愈疾於漢代臣謹按孫氏瑞應圖曰慶山者德茂則生
臣又按白虎通曰醴泉者義泉也可以飬老嘗出於京
師禮斗威儀曰人君乘土而王其政太平則醴泉湧潛
巴曰君臣和德道度協中則醴泉出臣竊以五行推之
六月土王神在未母之象也土為宫君之義也水為智
土為仁伏於土臣之道也水相於金子之佐也今土以
月王而高水從土制而静天意若曰母王君尊良臣善
相仁化致理德茂時平之應也臣又以山為國鎮水實
利人縣有萬年之名山得三仙之類此盖金輿景福寶
祚昌圖邦固不移之基君永無疆之夀自永昌之後迄
於兹辰地寶屢昇神仙再聳未若連巖結慶並泌疏甘
羣瑞同區二美齊舉高視古今曾無擬議信可以紀元
立號薦廟登郊彰賁德齡愉衍萬宇臣辱司京尹忝寄
留臺牧西夏之疲人荷東蕃之餘寵游泳鴻沛神禧嘉
祉物感有歸先啟兹部喜覩殊觀實百恒流踴躍一隅
馳誠雙闕伏請宣付史館頒示朝廷無任鳬藻之至
為留守作瑞禾杏表
臣聞天微地杳惟聖能通物寶霛喜在德斯感伏惟天
榮金輪聖神皇帝陛下覆翼萬方植生羣類化行至道
風流太和白耀青光目日月之瑞赤文玄甲手河洛之
符既慶溢於山泉又嘉賁於草木臣今月三日得所部
萬年縣令鄭固忠状言縣界内霸陵鄉新出慶山南之
醴泉北岸有瑞杏三樹再葉重花嘉禾三本同莖合穗
臣謹差司兵參軍鄭味玄檢覆皆實臣謹按孫柔之瑞
應圖曰嘉禾者五榖之長也王者德茂則生昔炎帝教
洽人心而嘉禾秀周公理合天道而嘉禾豐臣又以事
可理推物有類騐蜀桑異葉李定知其有祥漢木竒枝
終軍以為無外今植物搖落而瑞杏繁滋所謂仁育之
風行於肅殺之序此盖聖道隆渥靈祚弘多朱萼素花
彰孝理於詩傳一莖九穎合德耀於祥經曠代殊珍崇
朝累集方俟山流石髓杏茂仙林醴挹軒漿禾登堯膳
受天介福錫帝長齡覲王母於崑臺朝神人於谷口今
綠苖尚&KR0034;黃粒未成當須晚秋不獲早獻臣忝尹兹部
頻矚洪休抃躍之誠倍萬常品
為留守作賀崛山
臣聞山川變見如来有得道之祥國士遠移至人任不
思之力伏惟皇帝陛下弘惠福深勤人願滿蓮花授記
應上聖之降生貝葉開圖握大雄之寳命司戶參軍孫
履直伏承臣奏所部萬年縣新出慶山醴泉乃有天竺
真僧於春首獻状若以梵音所記此是祇闍山恒河沙
法佛必經林下虚空衆聖堂處巖間隠見外方湧秀中
土岑泉可識體類宛然感應十號之尊示見千輪之主
此實天威無礙地寶有歸化焜燿於裁成理窈冥於言
說但瞻三山丹璧奄靈鷲而飛来三泉渌池逐神龍而
吐沃峯高八百協周室之隆基地得萬年祁皇靈之資
始儒書分載望偈希聞加以堅固開林吉祥被草重花
瑞杏藻岫紅源九穎嘉禾葱巒岱壑原臨白鹿識鹿苑
之仙遊路邇朱城悟王城之鍾聽方俟迴輿雪嶺厭香
積於羣臣沉璧天池蔭靈枝於下國吹法螺而朝玉帛
乘瑞象而會天人溢宇流觀殊隣浃慶臣守符京郡奉
神嶽於郊畿係葉皇柯仰慈雲於油露喜抃之極倍百
恒誠
為留守奏羊乳麞表
臣聞應感無方每先時以見象神鑑不昧必憑物以示
人有德著而休歸或祥来而事應伏惟皇帝陛下端冕
馭天舞干柔遠南越瑞貢久通澤而歸仁西域竒山近
隨方而應聖臣今日得所部萬年縣令鄭固忠状送新
出慶山下羖牝羊乳麞麑一頭狎擾因依動息隨戀如
從所産若素同羣理有可嘉事無前例竊以異類相育
外方慕化之徵野畜自馴荒服来王之兆必有遠夷解
辮歡心百獸之庭獷俗懷音稽顙三乘之會臣言可騐
翹足是期昔馬或生羊易占得人安之體犬時飬彘天
鏡顯代康之文援此比蹤實為同貫况復晨飲醴泉夕
下霛山翳仙杏之竒花拾嘉禾之餘穗羊禎甚玉麞慶
如銀晦朔未移祥符累集福應之盛前古未聞臣忝尹
京都屢薦嘉瑞忭躍之至兼倍恒流謹差某官奉表隨
進
為留守奏嘉禾
臣某言臣聞天聽自人神和在德代非乏瑞罕遇交泰
之期福不虛徵必自休明之主伏惟皇帝陛下仁覆萬
靈孝理四海功罔高於尊祖道莫大於配天嚴備郊禋
崇肅宗祀秩百王之禮兼六代之樂化溢膠庠訓優更
老政每光於帝籍役不奪於農時嘉氣横浮祥風紛洒
騰文煒色九光連合於貞明逸輦殊輪百寶駢滋於動
植臣今月日奉進止告望鳳臺山泉之瑞其日於東山
栢城内得嘉禾一本臣初見衆苖亘隴香穎垂秋嘉翫
繁滋欲觀稃粒左右無識折以呈臣異其綠葉緩舒葱
芒璧秀熟視竒状乃知嘉祥下則異畝合莖上又同延
雙穗昔雍熙之代理政之君雖導出應時而生不擇地
未有託根神域彰孝德之能深吐秀夀宫助粢盛之豐
潔此盖睿誠通感天祐降祥中古以来未覩斯美臣籍
慶宗枝久沐星潢之潤躬持瑞穎預奉天保之符忭悅
之誠倍兼恒品
為請邊道大總管建安王奏失利
臣某言今日某往峽石山稱前軍王孝傑等以某日失
利於峽石山忽聞殞絶心摧魄死上孤天威下慙士卒
死罪死罪頓首頓首臣以駑怯謬職戎麾銜戴恩榮統
率將士驅關隴之馬引淮海之餉旗幕亘於邊城弓甲
傾於内府不堪任使撓失節度羣帥無决勝之功偏師
有挫衂之咎長犬羊之孔熾縱梟獍之未滅憤結靈祗
怨毒骨髓臣實其罪罪非他人忍耻苟全遠愧胡顔之
責引慝遄死内負猶鬭之心踧踖無顔進退靡處臣既
不建師律有干常憲合即嚴科以塞重責然以見在兵
馬交要部絶未敢束手軍事委置旌節稽緩刑書伏深
兢戰特迄更召嚴猛代臣統帥請歸罪司寇以正國刑
囚伏邊陲唯待斧鉞
為建安王謝賜衣及藥
臣某言伏奉月日恩賜臣衣及藥渥流璿極彩溢旌門
拜捧戴舞載欣載越臣受律虧方扞城無寄偏師不振
逋寇仍滋進慙計日之剋退任踰時之咎誠合歸罪司
寇以厭深責豈圖天寵猥臨宸慈寬假當從禠服轉承
且吉之衣宜肆典刑翻加有喜之藥毁車夷馬復振鸞
和窮炭枯莖重敷榮觸影雖邊塞心馳闕城微命易投
生成難謝無任感戴
為建安王讓羽林衛大將軍兼撿校司賓卿
臣某言伏承月日勅書除臣右羽林衛大將軍兼檢校
司賓卿朝榮對及恩露洪垂罄仰驚抃環揆慙失臣某
頓首頓首臣席慶皇枝辱司天衛素官成責久盈人口
頃屬山戎自擅王師震加謬當推轂之禮竟空汗馬之
績實頼睿謨幽贊靈兵潛討滅犬羊於遼海卷旌麾於
燕薊臣得歸功北闕待罪東藩沐泳休貺生死榮幸安
敢賣要塞而告勞貪天功以為巳又况羽林清禁上則
星辰主客命卿下法河海盖文武具美方議望僉歸豈
臣弊劣所堪尸忝伏乞特迴睠鍳更擇能賢俾朝興薪
槱之歌臣免伐檀之刺非敢飾讓實披誠請無任悚戴
之至謹詣朝堂奉表陳讓以聞
為薛稷讓官表
臣稷言伏奉制書除臣工部尚書寵靈俯逮營魄震飛
揣分何加戴恩無力臣某(中謝)臣才乏濟川功微橫草
故以業承薪搆澤潤葭莩效雕蟲之薄技蒙金蟪之榮
飾徒參進對愧無好詞頃以冗職東垣慙諧清曠今若
統司南省將招素飡五翟之正典事斯重六官之長求
人未易以臣叨授實謂非宜願寢前恩致命他士無任
悚懼之至謹詣朝堂奉表陳讓以聞臣所讓人别状封
進
為郭振讓官
臣某言臣本書生幸事先帝歴踐清職遂參機密宗武
樹黨忿疾正人猜忌眉睫搆結瘡痏臣與一二貞士指
天誓心枝梧羣邪扞城王室曉入宫省暮不望歸艱危
備常幾不免禍日覬一日以逢開泰臣之宿圖今已足
矣陛下寶位既復元良又定凶讎咸剪百度惟新正宜
博採屠釣大變風俗豈臣微才空忝重任外不厭於衆
望内實猥於多言但父年老先嬰風疾五月已来不離
枕席臣方寸巳亂短效無施夙夜在公扶侍有闕乞免
官秩歸侍私庭罄心仰恩期於孝治無任懇迫之至
為僧普潤辭公封
僧普潤言伏奉甲寅制書以普潤加榮沐秩授邑封公
聖恩無涯將變枯朽佛法有教誠願住持普潤自剃落
壊衣五十餘載心不見是口不言俗因誡證業憑禪悟
理幸逢皇祚特起大運有歸皇太子逼畏凶讎永懷興
復憂虞之際始蒙顧問貧道起廣救之悲决必勝之策
奉符命之旨贊無畏之心今得衆生乂安羣魔消伏在
於法侶所願為多視身本無何功受禄天位有德陛下
享之天討有罪太子行之豈貪天之功以為巳力責佛
之法而求身利必若冒榮背律返俗違真亦恐乖陛下
崇信之誠失如来付囑之義凡所稱述諸佛證明伏惟
聖慈亦垂開領乞停恩授以幸法門無任護戒傳道之
至願
張燕公集卷十四
