張燕公集卷二十一
唐張說撰
碑文
齊黃門侍郎盧思道碑
有齊黃門侍郎范陽盧公諱思道字子行涿人也其先
姜姓世祚東海别為盧氏家于北燕自漢世中郎植至
齊侍中陽烏徵君之子禀天靈傑承家令軌清明虛受
磊落標竒言不詭隨行不苟合遊必英俊門無塵雜至
扵求巳勵學探道覩奥思若泉涌文若春華精微入虛
無變化合飛動斯固非學徒竭才仰鑽之所逮也事齊
歴散騎侍郎以文翰直中書中廢復進至給事黃門侍
郎待詔文林館武平末天子總兵禦寇太子監國于晉
陽公留綜宫朝兼典樞密及皇輿敗績扵外而百寮蕩
析於内公節義獨存侍從趣鄴告至行賞授儀同三司
入周除御正上士定省歸郡郡人祖英伯作難公脅在
其旅幽都既平玉石將燎賴元帥宇文公舉以舊有令
聞引謁因命草露檄立就駭其麗異其敏釋於齊斧之
下揖於羣士之上除掌教上士隋高祖為丞相也遷武
陽太守以母老乞解職優詔許之後復徵為散騎侍郎
奏内史侍郎事隋開皇六年春秋五十有二終於長安
反葬故里凡更臣三代易官十七再降一免二去職八
平除擢遷者四而已公處屯安貞賦詩頽飲視得失蔑
如也臨難無懾在黜無愠危不去主仕不違親休明有
賓禮之盛顛覆無淪胥之禍其大雅者與夫禮儀損益
公能言之故與熊安生詳定齊禮三墳五典公能讀之
故與薛道衡侍學儲后公國華人望光照隣邦故所居
之朝應對賓客修詞抗議允執其中故青瑣黃縑異代
咸掌大名之下豈誣也哉昔仲尼之後世載文學魯有
游夏楚有屈宋漢興有賈馬王揚後漢有班張崔蔡魏
有曹王徐陳應劉晉有潘陸張左孫郭宋齊有顔謝江
鮑何劉沈謝徐庾而北齊有温邢盧薛皆應世翰林之
秀者也吟咏情性紀述事業潤色王道發揮聖門天下
之人謂之文伯於戲國有校家有塾禄位以勸風雅猶
存然千數百年羣心相尚竟稱者若斯之鮮矣才難不
其然乎然則飛黃虛聘百轡遺路鷦鵬天運萬翼無階
文士擅名當時垂聲後代亦云才力之絶衆故爾開皇
以來百三十餘載天贊唐德生此多士公之玄孫曰藏
用濟美文館重禄黃門永惟衣冠子孫邑里多改先人
封樹歲代將平迺假詞菲才刊石表隧庶乎涉齊地者
不薪柳惠之隴過邢山者無惑子産之墓至矣乎盧氏
之子其用心也遠矣銘曰
彧彧黃門實天生德才盖一世榮聞四國文王既没文在
人弘公為宗匠當朝與能龍躍春&KR0034;鳳鳴朝升或頌或變
或雅或承理以神合聲以妙徵高視雎渙與君代興人之
云亡十有一紀斯文未喪施於孫子新作豐碑德音不巳
贈吏部尚書蕭公神道碑
仁以度心施物義以由道利貞孝以養志安親慈以教
忠有後舉四行之尤善成百代之餘慶盖得之於蕭府
君矣公諱灌字玄茂蘭陵人帝高辛之苗裔也玄鳥授
命教敷五德白雲入房網開三面微子封宋樂叔居蕭
氏族之始也相國下秦大夫師漢門閥之宗也大齊以
肅竹膺期踐皇帝之位大梁以木刃興運張天地之圖
傳寳祚於一家易鴻名於兩漢青盖入洛重南國之衣
冠白馬朝周盛西雍之賓客公即梁宣皇帝之玄孫明
皇帝之曾孫大父南海王珣入隋封梁國公纂德乾坤
承靈睿哲舊邦雖改見周鼎之時輕新社仍封知晉圭
之必大考鈞中書舍人率更令弘文集賢兩館學士學
窮秘賾文標宗匠廣博幽深契神無迹温良恭儉與道
為徒是謂啟迪後昆而焜燿前烈者也公總山河之粹
氣注日月之末光心根孝友器包禮樂動躡思後故口
無擇言照在機前故身無擇行加以啟蓬山之塞路入
藏室之玄關四科得游夏之門六藝取鍾王之雋年十
八明經高第補代王功曹王昇儲改通事舍人又換内
直監曳裾西苑擅文士之場束帶東朝首正人之列外
艱去職王戎死孝時論憂之閔子免喪哀心未盡乃不
就祥縞不撤几筵者久之或曰懷其寳迷其國行其志
約其親可乎哉公曰吾過矣不得已而外除不擇官而
禄仕拜國子監丞以婚姻之故出為甘州司馬徙集嵐
二州司馬轉渝州長史其從政也反身以惠下推誠以
敬上老吾老以施教幼吾幼以子人執其心也何往不
濟故歴佐之邦必僻陋知方戎蜑蠻俗狼戾馴軌貪饕
寡欲迎新者望風而歌來暮送故者計日而戀不足詩
云淑人君子正是國人能長人之謂也太夫人在堂有
羸老之疾公因使入計得扶持還京下巫峽之波上當
陽之坂展轉在側殷憂歴時席不安枕衣不解帶及板
輿長稅遂扶杖不起子春視疾加損徒勤石建執喪悲
哀自絶永淳元年八月寓居穰縣終於苫盖春秋五十
有七先君之服也三年有終公過時不釋聖善之喪也
五十不毁公戀親滅性君子曰禮也夫可謂至矣夫人
京兆韋氏祖雲起兵部尚書父師實秦州都督公卿令
族蘭杜齊芬鳳凰飛鳴始正家道珠玉秀色終高母儀
年五十有四長夀元年十月逝於京師布政里粤以二
年二月辛卯合葬於少陵原之先塋禮也其孤嵩克戴
聖君以宰天下大福再成於身後湛恩廣運於泉路開
元十七年仲冬癸丑詔曰中書令嵩父某乙毓粹冲和
降靈神象言入精微之奥迹登聖賢之軌位不充量道
足庇人松檟雖幽音徽不昧宜承追遠之慶俾崇冡宰
之榮可贈吏部尚書同日詔曰嵩母韋氏門傳一經行
包四德才淑冠乎邦族言範光乎母師誕兹寳臣作予
良弼封其石窌俾承土宇之榮表以金章永賁珩璜之
飾贈魏郡夫人扵是建宗廟修禮物榮君後命告我前
人遠哉心乎一恩一敬之感會也如是垂裕立訓克家
揚名遺愛至矣慎終備矣東武公之子孫共連塋闕南
城侯之夫人同刻碑銘詞曰
維蕭係宗出宋之子天命齊歷河圖梁紀累帝重王雍
容文史是生邦俊世濟其美仁義孝慈中和庸祗文章
鳴鳳禮樂元龜碣館枚馬儲闈潘賈人望國華風流儒
雅歴佐列郡政成休問行立時法言垂後訓殁而益榮
追位冡卿哀感有情事傳無聲墓門松平碑字金生不
知千古誰遊九京
贈戸部尚書河東公楊君神道碑
若夫孝在揚名忠歸令德事因感激氣槩生焉時逢屯
難勲業成焉桃李灼灼不自言於蹊徑松栢青青不受
令於霜雪窮獨善而無撓逹兼善而弗矜子曰君子哉
若人吾斯河東公之謂也公諱執一字某弘農華隂人
也司空觀王雄之曾孫鄆州弘農公續之孫潞州湖城
公思止之子戸部尚書相國執柔之弟觀公侍中恭仁
公之伯父也安德公尚書令師道公之叔父也在隋則
二代五公在唐則一門三相公台輔積慶稟清明之識
河岳會靈資磊落之氣體剛毅深於城府藴規略長於
襟帶戲為軍陣敵國之勢幼成請學兵書長城之望早
集年甫十六先君捐館七日絶飲三年泣血縞素有制
儒家歎其從禮柴棘加等議者憂其死孝清明祖德世
胄能貧太夫人在堂有致力之養非躬藝黍稷不以供
甘旨非手樹桑麻不以薦絺纊年逾一紀勤不知勞既
極安親之心方展事君之節乃濯纓璜渚獻策金門于
當代之聖君論天下之成敗秦皇覽奏屏左右而與謀
漢帝聞言膝前席而不覺一見拔玉鈐倉曹再見取尚食
直長四見寘典設郎驟進直詞深觸權嬖為易之兄弟
所嫉授伊川府果毅又上封章帝用嘉納加游擊將軍
右衛郎將歴清道率換右衛中郎押千騎使總統貔虎
便繁肘腋故得協心五王戡勦二豎奮飛北洛推戴中
宗嗣唐配天不失舊物以匡復勲拜雲麾將軍右鷹揚
將軍封弘農縣公賞未充庸且有後命增冠軍大將軍
右威衛將軍進河東郡公邑二千戸賦四百室畀之鐵
券恕其十死又錫天馬瑞錦珠盤瑶爵綵紋五百縑素
三千分三土之上腴處五等之高列琱戈紫綬環衛於
鈎陳玉瓉黃流侍祠扵清廟豈知釁結梁魯政出豔哲
里克納惠而為戮萇叔城周而見咎彼五績之摧頽此
三黜之屯躓出為常州刺史以夫人羸老乞避卑濕特
降中旨轉牧晉州駙馬都尉琅琊王同皎親賢地切休
戚圖深安劉之策未遂鍾室之災先及吏扇紛獄公陷
關通貶徙沁州刺史不知事仍長任夜魂九逝非北首
而無歸晝戸重扃異南冠而同縶果能推分榮辱忘懷
生死人不堪其憂公不改其操久之盡削官封放懷侍
母梁山雨雪不隔曹氏之思王畿風景未就潘園之養
尋而大勲不廢天道復反歸既奪之井邑起故時之將
軍擢衛尉卿尉復初封爵巖巖劍山蜀之險要嗷嗷飛
雁人未安居饑渴人民輯綏凋弊又授公劍州刺史蔚
彼黍苗樂我膏澤内憂遠訃殞絶逾時扵是摶膺星奔
徒跣永路雨不接夜身不觧纕因心過禮朝流欽歎有
命奪情除汾州刺史知團結兵馬哀訴不允金革無違
中國簡稽而有備單于逃遁而遠迹詔徵為凉州都督
兼左衛將軍河西諸軍節度督察伯姓赤水軍等大使
公富以農政和以師律章信蕃部赫怒軍容斷匈奴之
臂磧路安而不警張漢家之掖雪山開而無寇遂攝御
史中丞璽書勞徠縟賞稠疊又牧原州未發復授凉州
都督改右衛將軍使悉如故尋移許州刺史未到以單
于欵關授右衛將軍檢校勝州都督兼處置降戸使懷
柔以德種落宜之徵還本官又兼原州都督屬降戶反
叛河朔俶擾邊城聳蹙諸將無功強修連率夏州按察
關内羽書日夜俾遷郡牧公按甲待敵確乎不動虜騎
畏威竟無来掠向使迴避行於一步則攘竊啟於萬端
十將五耗數年未息既而強公追捷朝端延賞徵拜右
威衛大將軍進檢校右金吾大將軍尋而即真禁衛肅
然異於他日也皇上哀庶戮之不辜念羣胡之自孽大
軍之後荆棘生焉乃命公攝御史大夫為朔方元帥公
剛腸疾惡擒姦摘罪曩將之所彌縫宿吏之所汚没匿
贓散廪一徵百萬矯枉過正衆口囂然改右衛大將軍
無何復右金吾大將軍金刀更新骲鞘仍舊巖廊益峻
徼道增清改金紫光禄大夫鄜州刺史人寬吏急猶前
政也享年六十有五開元十四年正月二日薨於官舍
闔境發喪列城望祭古之遺愛何以加焉天子傷之下
詔曰故官某夙負名義早著勲庸居内外之職備文武
之任忠勤匪懈誠節無渝忽焉徂没情深悲悼可贈戸
部尚書歸賵成喪有加恒數維公以孝敷聞以忠特逹
以幹述職以能典兵凡領郡十四將軍十二再仗節鉞
三執金吾一至九卿二兼獨坐儼有直道侃無媚辭銀
艾復乎舊德珪爵傳乎祚胤全志節於夷險與福禄而
始終諡曰忠公朝之令典也夫人新城郡夫人獨孤氏
左威衛大將軍贈益州大都督卿雲之女也婦德母儀
中外師範開元四載先公即穸以今十五年六月合葬
扵咸陽之洪瀆川禮也其孤濯汪等銜恤靡訴託詞疇
識感稱代之垂文哀劬勞之罔極銘曰
堂堂楊公神密氣雄苦身難孝正國危忠落彼狡童樹
此帝功昔稱關西今也河東觀王之裔珠華玉麗重葉
尚主三朝嬪帝韡韡七德侁侁六藝公之亢宗鬱為世
濟凉鎮西隅邦臨北胡天子受鉞將軍剖符青蛇入笥
白獸銜珠去持玉節来執金吾轉予爪士守扵鄜畤明
察號神仁恩名子武都石折文昌星死素盖歸飛黃泉
已矣卜葬卷阿哀榮孔多尚書鼓吹太守虞歌碑流雨
迹松引風過獨封茅土長誓山河
故括州刺史贈工部尚書馮公神道碑
金之為寳百鍊而惟精玉之稱德久幽而不昧聖人美
焉君子比焉可鑠也不可奪其剛可毁也不可汚其潔
偉哉馮公秉斯操矣公諱昭泰字遇聖長樂人也說學
於古史豈不聞舅氏之厥初乎畢公建德扵周畢萬大
名扵魏别封之裔遂氏馮城秦則丞相並時漢則將軍
重世積仁鍾慶王者鬱興間晉南浮因燕北號家變成
國為天下雄勲業競五伯之先子孫齊二王之後公即
昭成皇帝之十世孫也高祖大將軍随州刺史長山公
謙以寇恂之才翊戴周武曾祖兵部尚書左僕射魏國
公世基以曹參之力經濟隋文大父尚書左丞檢校御
史大夫少府監揚州長史安昌公長命以佳吏之名勤
勞王室考仁高亮無禄子道不究故公幼而襲安昌公
焉清明激澈標格峻堅夏翟耿介無矯飾扵韋絃寒松
清冥不受令扵霜雪專經覩奥習法精理起家左奉裕
改讓賢府果毅換文州司馬為酷吏所陷罷官久之調
榮州長史屬城慢法按而繩之入計會府讎家横訟眀
勅杖其愬者遷公宋州司馬朝廷翕然知有王法復假
右臺侍御史江南道廉察使類會高等加朝散大夫進
潞州長史堆岸受湍孤醒見嫉轉湖州長史公束濕不
回聚蚊交訟貶為饒州司馬未行降使詳復拜鄂州刺
史制曰卿志氣剛勁操履貞潔歴佐藩條咸有聲稱詰
姦糺謬不避強禦苦節清威若凌霜雪頃因讒毁遂有
貶降使者案問皎然眀白俾從優奬特加寵命其在江
夏異政風行入為太子家令兼知内外鑄錢事國泉是
殷盗鎔乃絶河朔淫雨帝思作又俾公檢校邢州刺史
散有賙無人忘歉歲帝乃璽書勞焉其旨曰卿忠扵事
君簡以臨下㤀私徇公之美謌謠所載擒姦摘伏之竒
吏人攸仰雖陳朔之貶黜邪慝王業之斥除貪殘無以
加也一郡清淨副朕意焉其後以戚累移睦州刺史復
為羣小所譛左授泉州司馬未之任又貶榮州司馬公
砥節荒服天高聽卑除温州長史俄復舊階拜括州刺
史水國瀐洳苦疾言歸景龍三年六月十三日終於蘇
州之逆旅春秋六十有五正人歎息舊莅傷感公清白
傳家信義高世門有竒士室無長物夫其善扵鉤距長
扵衿帶法嚴令峻人寬吏急當官而行不避讒慝之口
除惡務本不求愷悌之譽出入從宦十有六職以謗獲
貶者五洗謗特遷者四不曰忠乎將無悔於九死不曰
直乎焉往而不三黜故人謝而名益著迹遠而風可懷
也皇上志其持法無撓贈大理卿本其坐樹無言諡之
曰節窀穸之事一以官供哀榮之禮被於存没是時天
子嚴謁山陵訓人追孝推恩庶辟瀉澤幽泉公長子少
府監紹正次子給事中紹烈並構層堂仰延榮贈乃贈
公工部尚書君子曰孝必錫類忠則不墜臧孫逹其有
後乎鄭公業為不亡矣夫人琅琊君左相邢公及善之
女垂拱二年三十六而夭後夫人彭城君鴻臚卿善因
之孫女景龍三年五十有五而逝所謂齊姜昭前邢媛
輝後碧樹先落悲同孫椘之妻紅蘭漸苞貴在馮勤之
母以開元十八年十月壬寅葬我節公扵長安縣高陽
原夫人王氏劉氏祔焉禮也長子紹正少府監第四子
紹忠未仕第五子紹烈御史中丞孝乎二連之心思崇
三絶之美魏王来顧賞幼婦之碑秦師不侵尊死士之
隴揚名稱代道遠乎哉銘曰
古之志士忠不為難倬哉馮公矯此雲翰囂囂羣小彼
何足筭屢困終直天下改觀輕用百年窮逹相半貽慶
二子雙承天渙嚴嚴大理人命是懸聖朝表贈王道無
偏六卿冬官百工攸序韓稜雖殁龍泉可許丘陵鼓舞
兮桑改壑遷歲月崩波兮有去不還唯德音與頌兮傳
不朽扵人間
故吏部侍郎元公碑銘崔湜撰序
良玉吐曜非媚荆人之斵幽蘭懷芳豈珍椘客之奏若
夫克抱厥德不揭其明四海順風以弘道萬乘渴日而
致用見於元公矣公諱希聲字某河南洛陽人也盖顓
頊之裔十三代祖魏昭成帝勲格皇天惠孚庶物駿啟
靈命大昌扵後故我曾大父隋尚書左丞弘尊賢愛人
開物成務我大父隋南郡司法恭禮樂是蹈詩書是好
我皇考黃州刺史孝節政以仁成名以德舉並代集禮
以洎扵公公含真藴靈幼有成量承顔善對實覃實訏
母氏鞠育備扵典訓三歲便善草隸書客有聞而謬之
者公援毫立就動有楷則故當時目曰神童焉七歲屬
文邈有高致十四通五經大旨百家之言先儒未喻一
覽冰釋四方儒墨之士由是嚮風矣雅合冲漠脱落人
事鼎鍾黼黻罔滑其志妙扵鼓琴尤工幽居綠水之操
常祇傲縱恣不求聞逹兄通理以其聲華太高諭其從
仕不得已舉進士授相州内黃主簿臨下以簡人用宜
之黃州府君薨浹旬不怠朞而不懈至性之酷異類同
傷扵是昆弟胥命纍棘互勉負畚荷插躬自成墳故族
稱元氏之孝服闋調補校書郎轉右金吾兵曹萬年主
簿公之始至萬年也河洛肇基扵天邑崤函分守扵懿
親鄎國公武攸望地在維翰寄深鎮撫以公文吏之美
僉為判官凡有牋疏皆自公出朝廷嘉焉徵拜司禮博
士則天大聖皇后萬幾之餘屬想經籍思欲撮羣書之
要成一家之美廣集文儒以筆以削目為三教珠英盖
一千二百卷公首膺嘉命議者榮之書成克厭帝旨遷
太子文學主客考功二員外賞勤也皇帝纉膺大業擢
中書舍人是時天地初復中外多務章奏交馳文誥叠
委公操斧則伐懸衡不欺至於獻納多所施用然而不
樂處煩屢乞外補上優而不許轉太常少卿無何吏部
缺公雖虬蟠不進欲固其節而鶴鳴有聞終迫其用乃
拜吏部侍郎實能考才地以諗所立振幽滯以器所用
簡而能通清而不介輪桷必舉衆論休之天錫不永清
羸遘疾春秋四十有六景龍元年某月終扵某天子悼
焉賻以粟帛唅襚之事即以景龍元年某月歸葬於某
禮也懿交暱友平生詞賦之客聚泣而評曰公事寡嫂
撫孤姪以義聞居閨門接昆弟以禮著黃州之酷昭其
行也鄎國之徵表其才也奉常之舉見其高也吏部之
僉彰其用也况乎體道之要心無疵瑕包身之防口絶
臧否非夫全德具美自天離祉曷能臻此君子患道之
不立不患夀之不永公道行矣奚其多傷而已哉有集
三十卷行扵世嗣子寄童齔之子嬰兒之慕夫人李氏
故亳州刺史某之女今主客郎中顒之從父妹也華首
喪天帷堂哭晝藐視呱疚哀感草木託詞扵我故人庶
以紀百代之盛予與公一遇相得二紀同遊聫光粉闈
接袂華禁容範之好宛猶存目宴謔之言未㤀扵耳追
慨疇曩援毫涕集公執交兵部侍郎南陽張說吏部侍
郎范陽盧藏用當代英秀文華冠時而盧兼有臨池之
妙故張述銘盧篆石天下稱是碑有二美焉詞曰
英英白雲瑞彼君輅佻佻公子嘉我王度魏后遺德作
華天朝雲氣應變直心遥遥麟閣書仙鳳池墨妙太常
國禮少宰邦教公之處之有倫有要玉折其貞金斷其
清歿而不朽仁乎令名
唐贈丹州刺史先府君神道碑
府君諱騭字成騭范陽方城人也張祖曰揮帝軒之胤
肇勲弦木錫姓尚矣詩有卿士孝友史有留侯世家八
葉至東漢司空皓子宇北平太守始居范陽四葉至西
晉司空華子韙散騎常侍仍僑江左昆孫太常復歸河
洛故河東有司空砦洛陽有散騎里後司空至府君十
二代不失仁義矣王父諱弋周通道館學士考諱恪無
禄早世府君煢生遺育四代單緒家世尚儒不及伯魚
之訓外祖為理遂讀臯陶之書以明法歴饒陽長子二
尉介休主簿洪洞丞以所願乎下事乎上以所願乎上
交乎下反身與人何往不順臺選貞白覆囚山南人謂
是行有典刑矣昊天不弔年五十二調露元年十二月
乙夘捐背扵縣廨夫人長樂縣太君馮氏父威藍田丞
敬脩法度踐涉圖史顧復幼孤將就成立家道不殞夫
人是頼享年七十二傾背扵東都康俗里第光珪說不
天夙遭閔凶又集荼蓼先王制禮不敢從滅以景龍二
年七月已亥安葬扵萬安山陽祔從周制也先君不禄
俸不奉親不機杼不資身僚舊無雞黍之接况其非類
乎族姻無魚菽之受况其人吏乎是全其高而善其獨
也過四十始閱六籍觀詩得之厚觀書得之恒觀樂得
之和觀禮得之别觀春秋得之正觀易得之元曰君子
多乎哉事斯一言而已矣每誦道記三復三寳曰至人
之心有以垂世又聞之太夫人云吾有子五十載非其
疾無一日之憂太夫人亦云吾事夫子三十年耳無忤
聲目無暴色先君之違世也其憂戀者尊門在殯與聖
善在堂與我諸孤無日敢忘及王母終養二祖封崇亦
尚克家成遺訓矣若夫安親孝也宜家義也翼子慈也
軌迹隠乎含光故當代罕耀馨香發乎潜德故明神終
勞先大夫久而益榮沒而不朽盖此景龍二年天子嘉
侍臣之匪躬念前人之藴德二月乙已詔曰故官某毓
德高邁藏器下僚代載儒雅家傳清白河東佐邑長不
欺之風山南覆囚溢無冤之聽徂謝永久丘墳不飾啟
兹令胤貞事先朝宜崇追遠之恩以表揚名之志可贈
使持節丹州刺史王澤漏乎泉壤國禮崇乎宗廟漢帝
論士恨不見李牧之為人曾子思親泣無逮椘王之厚
禄道存運往痛矣餘悲緬存前哲之所以聞無聲扵四
海視不見扵百代者匪銘頌與桓麟蔡邕其則不遠嗚
呼霜露交積松檟滋深兄弟永懷相顧將老胡伯虎豈
敢掩大人之清陳季方何足知家君之德小子銜恤非
曰能文莫假辭扵他者務傳信於我也銘曰
猗嚴考用玄妙體太和竭高志貞夫一戒其多孝扵親
正于家刑于訓清厥心晦厥迹畏厥聞如何其謙儉慈
皇哉褒德永世有詞
張燕公集卷二十一
