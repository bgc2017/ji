張燕公集卷四
唐張說撰
雜詩
扈從南出雀鼠谷
豫動三靈贊時巡四海威硤關凌曙出平路半春歸霍
鎮迎雲罕汾河送羽旂山南柳半密谷北草全稀遲日
宜華蓋和風入夾衣上林千里近應見百花飛
(附)答張說南出雀鼠谷明皇御製
雷出膺乾象風行順國人川途猶在晉車馬漸歸秦背
陜關山險横汾鼓吹頻草依陽谷變花待北巖春聞有
鵷鸞客清詞雅調新求音思欲報心迹竟難陳
(附)奉和聖製答張說南出雀鼠谷宋璟
秦地雄西夏并州近北胡禹行山啓路王在邑為都忽
視寒暄隔深思險易殊四時宗伯叙六義宰臣鋪徵作
宫常應星環日每紆盛哉逢合道良以致亨衢
(附)奉和聖製答張說南出雀鼠谷蘇頲
雨施廵方罷雲從訓俗迴密途汾水衛清蹕晉郊陪寒
著山邊靜春當日下來御祠玄鳥應仙仗綠楊開作頌
音傳雅觀文色動台更知西向樂宸藻協鹽梅
(附)奉和聖製答張說南出雀鼠谷王丘
襟帶三秦接旂常萬乘過陽源淑氣早隂谷沍寒多花
縟前茅仗霜嚴後殿戈戍雲開晉嶺江鴈入汾河北土
分堯俗南風動舜歌一聞天樂唱恭逐萬人和
(附)奉和聖製答張說南出雀鼠谷袁暉
魏國山河險周王警蹕迴九旗雲際出萬騎谷中來石
岸行將盡煙郊望忽開賞矜垂柳發春畏落花催興逸
横汾體恩褒作頌才小臣瞻日月延首詠康哉
(附)奉和聖製答張說南出雀鼠谷崔翹
硤路繞河汾晴光掃曙氛笳吟中嶺樹仗入半峯雲頓
覺山原盡平看邑里分早行芳草末晩想好風薰嘉頌
推英宰春遊扈聖君共欣承睿渥日月照天文
(附)奉和聖製答張說南出雀鼠谷張九齡
設險諸侯地承平聖主巡東君朝二月南旆擁三辰寒
出重關盡年隨行漏新瑞雲藂捧日芳樹曲迎春舞詠
先馳道恩華及從臣汾川花鳥意併奉屬車塵
(附)奉和聖製答張說南出雀鼠谷王光庭
省俗恩時遍巡方路稍迴寒隨汾谷盡春逐晉郊來雲
騎傳行漏塵旄引從臺惠風初應律和氣正調梅雅頌
通晨禁天文接曙台霸城桃李色應待日華開
(附)奉和聖製答張說南出雀鼠谷席豫
鳴鑾初幸代旋蓋欲横汾山盡千旗直郊平五校分前
林已暄景後壑尚寒氛風送簫韶曲花鋪黼黻文鹽梅
推上宰禮樂統中軍獻賦紆天札飄飄飛白雲
(附)奉和聖製答張說南出雀鼠谷梁昇卿
何忽重關道千年遇聖皇幽林承惠澤閒客見清光日
御光途遠山靈獻壽長寒雲入晉薄春樹隔汾香國佐
同時雨天文屬歲陽從來漢家盛未若此巡方
(附)奉和聖製荅張說南出雀鼠谷趙冬曦
軒轅應順動方牧正趨陪道合殷為礪時行楚有材省
方西禮設振旅北方廻地理分中壤天文照上台寒依
汾谷去春入晉郊来竊比康衢者長歌仰大哉
(附)送張說廵邊明皇御製
端拱復垂裳長懷御遠方股肱申教義戈劍静要荒命
將綏邊服雄圖出廟堂三台入武帳八座起文昌寳胄
匡韓主華宗輔漢王茂先慙博物平子謝文章盡節恢
時佐輸誠禦寇場三軍臨朔野駟馬即戎行鼔吹威夷
狄旌旗溢洛陽雲臺先著美今日更貽方
(附)餞張尚書赴朔方奉勅撰序賈曾
王者大司馬制軍詰禁封國正朔惠綏蠻貊刑齊猾夏
其儀尚矣天子道穆三象功清六合截海畏威窮荒揆
教將以静流服度藩畿削平凌暴昭蘇寡弱乃命元宰
兵部尚書燕公專節朔方授律羣帥涉河之外距關之
西公皆統之重分閫也公智以闡物精以造微文為一
變之英武有萬人之敵歴登庶尹王猷載寧三宅台衡
帝采惟亮雖坐堂足以制勝而勤國㤀其定居閹茂次
年仲臯貞閏拜手東洛馳詔北闕備官而行成旅以從
是日也景風斯至星火殷霄伯趙鳴而戒隂爽鳩習而
揚武禮可以升高遠望詩可以出宿餞行有詔具寮爰
開祖宴且申後命寵以繁錫天章賦别御札題牋副衣
勉挾纊之誠兼壺喻投醪之旨筐篚以將其貺筆硯以
表其文前載忝書今策斯覩侍中安陽公以仁體國中
書令河東公以德熙朝燮贊功成訏謀景暇恭采薇之
恩典悵伐木之朋思詢彼甸師卜兹郊候鼎門右轉岐
路旁分當闕塞之斷山接華林之高樹幕人宿設重帟
雲平太官饔舉百羞霞錯四夏六胤之變朱羽皇羽之
容雷殷川原電烻林薄朝傾多士巷無居人接盖隂衢
揚袂風野羽觴遽進列坐酣而不譁清鐃間發將士激
而逾厲視日知其吉氣吹律驗其商聲則已景列穹都
風騰漠野西域輕郅支之使東胡息冒頓之虞顧夫南
仲于征吉甫薄伐不其遠也若木還照前茅啟行聽闐
闐之去鼓目悠悠之轉旆歌事者每懷靡及念離者跂
予望之誠志在心發言同唱天子有命式叙清風請編出
車之什以繼丞人之雅
將赴朔方軍應制
禮樂逢明主韜鈐用老臣恭憑神武策遠御鬼方人供
帳榮恩餞山川喜詔廵天文日月麗朝賦管絃新幼志
傳三略衰材謝六鈞膽由忠作伴心故道為隣漢保河
南地胡清塞北塵連年大軍後不日小康辰劍舞輕離
别歌酣㤀苦辛從来思博望許國不謀身
(附)奉和聖製送張尚書巡邊源乾曜
匈奴邇河朔漢地復戎旅君子擇英才朝端出監撫流
星下閶闔寳鉞專公輔禮物生光輝宸意備恩詡有征
示矛戟制勝惟罇俎彼美何壯哉桓桓擅斯舉聲華振
臺閤功德標文武奉國知命輕㤀家以身許安人在勤
恤保大殫襟腑此外無異言同情報明主
(附)奉和聖製送張尚書廵邊張嘉貞
天錫我宗盟元戎付夏卿多才思將相必勇獨横行經
緯稱人傑文章作代英山川看是陣草木想為兵不待
河冰合猶防漢月明有謀當繫醜無戰且綏氓閫外專
三略雲中冀一平感恩共心盡悵别屢魂驚直視前旌
掣遥聞後騎鳴還期方定日復此出郊迎
(附)奉和聖製送張尚書廵邊宋璟
帝道薄存兵王師尚有征是開司馬法爰命總戎行畫
閫崇威信分麾盛寵榮聚觀方結轍出祖遂傾城聖酒
山河潤天詞象緯明德風邊地偃勝氣朔雲平宰國推
良器為軍挹壯聲至和常得體不戰即亡精以智泉寧
竭其徐海自清遲還廟堂坐贈别故人情
(附)奉和聖製送張尚書廵邊盧從愿
上將發文昌中軍静朔方占星引旌節擇日拜壇場禮
樂臨軒送威聲出塞揚安邊俟帳幄制勝在巖廊作鼓
將軍氣投醪將士觴戒途遵六月離贈動三光槐路清
楳暑蘅臯赴麥凉時文仰雄伯耀武震遐荒衽席知無
戰兵戎示不㤀佇聞歌杕杜凱入繫名王
(附)奉和聖製送張尚書廵邊許景光
文武承邦式風雲感國禎王師親賦政廟略久論兵漢
主知三傑周官統六卿四方分閫受千里坐謀成介胄
辭前殿壺觴宿在營賞延頒賜重宸贈出車榮龍武三
軍氣魚鈐五校名郊雲駐旌羽邊吹引金鉦振旅方稱
德安人更克貞佇觀銘石罷同聽凱歌聲
(附)奉和聖製送張尚書廵邊韓休
一德光台象三軍掌夏卿来威申廟略出總協師貞受
鉞辭金殿凭軒去鼎城曉光搖組甲晩吹繞雲旌左律
方先凱中鼙即訓兵定功彰武事陳頌紀天聲祖宴初
留賞宸章更寵行車徒零雨送林野夕隂生路極河流
遠川長朔氣平南轅遲返旆歸奏謁承明
(附)奉和聖製送張尚書廵邊徐知仁
聖德膺三統皇威被八埏大明均照物小醜未寧邊國
相台衡重元戎廟略宣紫泥方受命黃石乃推賢問罪
隂山下安人屬國前度關行照月乘帳坐銷煙北闕紆
宸藻南橋列祖筵耀威當夏日殺氣指秋天鼙鼓黿鼉
振旌旗鳥獸懸由来詞翰首今見勒燕然
(附)奉和聖製送張尚書巡邊崔禹錫
供帳何煌煌公其撫朔方羣寮銜餞酌明主降離章關
塞重門下郊圻禁苑旁練兵宜雨洗卧鼓候風凉炎景
寧云憚神謀肅所將旌搖天月迥騎入塞雲長赫赫皇
威震油油聖澤滂非惟按車甲兼以正封疆叱咤隂山
道澄清潮海陽虜垣行决勝台座佇為光
(附)奉和聖製送張尚書巡邊王翰
紫盭尚書印朱軿丞相車登朝身許國出閫將辭家不
憚炎蒸苦親嘗走集賒選徒軍有令誓卒爾無譁帝樂
風初起王城日半斜寵行流聖作寅餞照台華騎歴河
南樹旌搖天北沙榮懷應盡服嚴殺已先加業峻靈祗
保功成道路嗟寧知鑿空使遠致石榴花
(附)奉和聖製送張尚書巡邊蘇晉
方漢比周年興王令在宣亟聞降虜拜復覩出師篇圻
父萬邦式英猷三略傳算車申夏政茇舍啟戎田嚴問
盟胡苑軍容濟洛川皇情悵關旆詔餞列郊筵路接禁
園草地分御井蓮離聲軫去角居念斷歸蟬三捷豈云
永七擒良信然具寮有誠寄望凱秋風前
(附)奉和聖製送張尚書巡邊王光庭
賢相德符充朝推文武雄海波先若鏡關草預從風鉞
助將軍勇威成天子功瓊章九霄發錫宴五衢通玉輾
龍盤帶金裝鳳頸驄虎貔紛儗儗河洛震熊熊戈劍千
霜白旌旟萬火紅示刑夷夏變流惠鬼神同寇息軍容
偃塵銷朔野空用師敷禮樂非是為獯戎
(附)奉和聖製送張尚書巡邊袁暉
出師宣九命分閫用三台始應幕中畫言從天下來丹
青不獨任韜略遂雙該坐見威稜洽彌章事業恢旌旗
曉霜送鼙鼔朔風催虜氣銷殘月邊聲送落梅羽書雄
北地龍漢寢南垓寵戰黃金盡輸誠白日迴離章宸翰
發祖宴國門開欲識恩華盛平生文武材
(附)奉和聖製送張尚書巡邊席豫
聖帝重兵權分麾屬大賢中軍仍執政丞相復巡邊翕
習戎裝動張皇廟略宣朝榮承睿札野餞轉行旃亭障
東緣海沙場北際天春冬見嚴雪朝夕候烽烟已勒燕
山頌猶開遣戍篇五營將月合八陣與雲連經略圖方
遠懷柔道更全歸來畫麟閣藹藹武功傳
(附)奉和聖製送張尚書巡邊張九齡
宗臣事有征廟算在休兵天與三台座人當萬里城朔
南方偃革河右誓揚旌寵錫從仙禁光華出漢京山川
勤遠略原隰軫皇情為動薰琴唱仍題寳劍銘威風六
郡勇計日五戎平山甫歸應疾留侯功復成歌鐘旋可
望枕席豈難行四牡何時入吾君憶履聲
(附)奉和聖製送張尚書巡邊徐堅
至德撫遐荒神兵赴朔方帝思元帥重爰擇股肱良累
相承開地深籌協子房寄崇專斧鉞禮備設壇場鼙鼓
喧雷電戈殳凜雪霜四騏將戒道十乘啟先行聖錫加
恒數天文曜寵光出郊開帳飲寅餞盛離章雨濯梅林
潤風秋麥野涼燕山應勒頌麟閣佇名揚
(附)奉和聖製送張尚書巡邊崔日用
軒相推風后周官重夏卿廟謀能允迪韜略又縱横吉
日四黃馬宣王六月兵擬清鷄鹿塞先指朔方城列將
懷威撫匈奴畏盛名去當推轂送來佇出郊迎絶漠蓬
將斷華筵槿正榮壯心看舞劍别緒應懸旌睿錫承優
旨乾文復寵行暫勞期永逸赫矣振天聲
(附)奉和聖製送張尚書巡邊賀知章
荒憬盡懷忠梯航已自通九攻雖不戰五月尚持戎遣
戍徵周牒恢邊重漢功撰車命元宰授律取文雄胄出
天弧上謀成帝幄中詔旂分夏物專錫謝唐弓帳宿伊
生右鉦吹晉苑東饔人藉蕡實樂正理絲桐岐陌涵餘
雨離川照曉虹恭聞詠方叔千載舞皇風
(附)送張說集賢上學士明皇御製
廣學開書殿崇儒引席珍集賢招衮職論道命台臣禮
樂沿今古文章革舊新獻酬罇俎列賓主位班陳節變
雲初夏時移氣尚春所希光史策千載仰兹晨
(附)集賢殿書院奉勅送學士張說上賜讌序
張九齡
集賢殿者本集仙殿也上不以惟睿作聖而猶垂意好
學用相必本於經術圖王亦始於師臣及乎鴻生碩儒
博聞多識之士自開元肇建以迄於今大用徵集煥乎
廣内而聽政餘暇式讌在兹忠臣嘉賓得盡心之所聰
明文思有光被之德故下以道親上亦懽甚即於御座
爰發德音以為候彼神人事雖千載傳於方士言固不
經遂改仙為賢去華務實且有後命增其學術是以集
賢之庭更為論思之室矣中書令燕國公外弼庶績以
奉沃心之謀内講六經以成潤色之業故得出入華殿
師長翰林惟帝用臧固天所賴拜命之日荷寵有加降
聖酒之罍下御厨之膳食以樂侑人思德飽時則有侍
中安陽公等承恩預焉學士右散騎常侍東海公等攝
職在焉或禹稷大賢泉雲諸彦文王多士周室以寧武
帝得人漢家為盛而高視前古獨不在於今乎咸可賦
詩以光鴻烈
賦得輝字
侍帝金華講千齡道固稀任將賢士設書共學徒歸首
命深燕隗通經淺漢韋列筵榮賜食送客愧儒衣賀燕
窺簷下遷鶯入殿飛欲知朝野慶文教日光輝
(附)賦得迎字源乾曜
盛業光書府微人盡國英絲綸賢相稱羣俊學為名寵
命垂天錫崇恩發睿情薰風清禁籞文殿述皇明日霽
庭隂出池新水氣清歡娛此無限詩酒自相迎
(附)賦得昇字裴崔
問道圖書盛尊儒禮教興石渠因學廣金殿為賢昇日
月恩光照泉雲寵命膺謨猷言可範舟楫事斯憑宴喜
明朝洽光輝湛露凝大哉堯作主天下頌歌稱
(附)賦得兹字蘇頲
肅肅金殿裏招賢固在兹鏘鏘石渠内庠序亦同時宴
錫歡談道文成貴說詩用儒今作相敦學舊為師下濟
天光近中孚帝渥滋國朝良史載能事日論思
(附)賦得西字韋杭
廣殿臨璧沼多士侍金閨英宰文儒協明君日月齊集
賢光首拜改殿發新題早夏初移律餘花向拂溪壺觴
接雲上經術引關西聖德鴻名遠將陪玉檢泥
(附)賦得迴字程行諶
聖主崇文化鏘鏘得盛才相因歸夢立殿以集賢開象
繫微言闡詩書至道該堯罇承帝澤禹膳自天来禮洽
歡逾長風恬暑更迴國朝將舜頌同是一康哉
(附)賦得催字李暠
偃武堯風接崇文漢道恢集賢更内殿清選自中台佐
命留侯業詞華博物才天厨千品降夏日百壺催鵷鷺
方成列神仙喜暫陪復欣同拜首叨此頌良哉
(附)賦得登字蕭嵩
帝曰簡才能旌賢在股肱文章體一變禮樂道逾弘芸
閣英華入賓門鵷鷺登恩延過所望聖澤實超恒夏葉
開紅蕊餘花發紫藤微臣亦何幸叨此預文明
(附)賦得私字李元紘
碩儒延鳳詔金馬被鴻私饌玉還丹禁牋花降紫墀銜
恩傾旨酒鼔舞詠康時暫搆羣書緝逾昭盛業丕接筵
欣有命搦管愧無詞自驚一何幸太陽還及葵
(附)賦得謨字賀知章
西學垂玄覽東堂發聖謨天光燭武殿時宰集鴻都枯
朽霑皇澤翾飛舞帝梧跡同游汗漫榮是拔泥塗三歎
承湯鼎千歡接舜壺微軀可不答空欲詠依蒲
(附)賦得今字陸堅
聖主崇文教層霄降德音尊賢澤既厚式宴寵逾深復
有䕫龍相良哉簡帝心得人惟邁昔多士諒推今書殿
榮光滿儒門喜氣臨顧惟成濫吹徒此接衣簮
(附)賦得賓字劉昇
圖書應眀主策府宴嘉賓合耀臨東壁乾光自北辰網
羅窮象繫述作究天人聖酒千鍾洽仙厨百味陳成山
徒可仰涉海詎知津幸逢文教盛還覩頌聲新
(附)賦得筵字王翰
東堂起集賢得見衆神仙首命台階老將崇御府員送
人鏘玉佩中使拂瓊筵和樂薰風解湛恩時雨連長材
成磊落短翮強翩翾徒仰蓬莱地何階不讓緣
(附)賦得蓮字趙冬曦
淺術方觀海恩深忽見天學開丹殿籍名與石渠賢良
輔膺休命微生謬採甄春餘仍哢鳥夏近未舒蓮牋札
来宸禁衣冠集詔筵史臣知醉德欲記升中年
(附)賦得華字韋述
脩文中禁啓改字令名加台座徵人傑書坊應國華賦
詩開廣宴賜酒酌流霞雲散明金闕池開照玉沙掖垣
留宿鳥温樹落餘花謬此天光及銜恩醉日斜
(附)左丞相說右丞相璟太子少傅乾曜同日上官
命宴東堂賜詩明皇御製
赤帝收三傑黃軒舉二臣由来丞相重分掌國之鈞我
有握中璧雙飛席上珍子房推要道仲子訝風神復綴
台衡老將為調護人鵷鸞同拜日車騎擁行塵樂聚南
宫宴觴連北斗醇俾予成百揆垂拱問彝倫
(附)丞相少傅拜職天子作三傑之詩以命宴序
蘇晉
惟聖寳賢以齊皇極有若左丞相燕國公右丞相廣平
公太子少傅安陽侯皆正人碩德皇國元老道著廊廟
績宣華戎由是懋其成功錫以元吉咨日於朔擇時於
秋俾對命王庭受職公府見羣屬揖庶寮禮官辨章掌
舍陳次工備侑饔獻烝大卿拜下以成儀三事自天而
来賀秩秩賓序暉暉旅酬玉緯垂文南風和雅頌之變
金漿降醴雲天光飫酌之宜宰德貴和盡莊敬具瞻之
範羣才尚洽預周旋宴語之歡方將一心天工勠力帝
載寢黑山之柝包清海之戈雲雨賢才水火菽粟日詠
魚藻歲陳由庚頤殷趙之年留魯陽之景爰命在宴乃
賡載歌
奉和御製
大塊鎔羣品經生偶聖時猥承三事命虚忝百僚師右
揆謀華碩前星傳重資連騫求舊禮濫點樂賢詩賜釡
同榮拜摐金宴宰司菊花吹御酒蘭葉捧天詞寳歷休
明盛頽年晷漏衰少留青史筆未敢赤松期
(附)同前宋璟
丞相邦之重非賢諒不居老臣庸且憊何德以當諸厚
秩先為忝崇班復此除太常陳禮樂中掖降簮裾聖酒
山河潤仙文象緯舒冒恩懷寵禄陳力省空虚郭隗慚
無駿馮諼愧有魚不知周勃者榮幸定何如
(附)同前源乾曜
睿作超於古湛恩育萬人逓遷俱荷澤同拜忽為隣道
合音徽暢芳馳景命新鼓鐘崇享禮鵷鷺集朝倫竊位
思官謗彫容謝木春慙多無以叙拙備實難陳進級懷
三少承光盡百身自當歸第日何幸列宫臣
(附)同前蕭嵩
審官思共理多士屬惟唐歴選台庭舊来熙帝業昌入
朝師百辟論道協三光垂拱資元老親賢輔少陽登榮
崇禮送寵德耀宸章卿酒飛觴洽仙闈雅樂張荷恩思
有報陳力愧無良願罄忠公節同心奉我皇
(附)同前裴光庭
樂賢聞往誥褒德偶兹辰端揆升元老師謀擇累仁紫
庭崇讓畢粉署禮容陳既荷恩榮舊俱承寵命新天文
懸瑞色聖酒汎華茵雜遝陳簫鼓歡娛洽縉紳掖垣招
近侍虚薄厠清塵共保堅貞節常期雨露均
(附)同前宇文融
申甫生周日宣慈舉舜年何如偶昌運比德邁前賢寵
護元良密榮瞻端揆遷職優三仕老立極百僚先北極
迴宸渥南宫飭宴筵飛文瑤札降賜酒玉杯傳謬列台
衡重俱承雨露偏誓將同竭力相與效塵㳙
奉蕭令嵩酒并詩
樂奏天恩滿杯來秋興高更蒙蕭相國對席飲醇醪
奉宇文黃門酒
聖德垂甘露天章下大風又乘黃閣賞願作黑頭公
奉裴中書酒
西掖恩華降南宫命席闌詎知鷄樹後更接鳳池歡
(附)同二相以下羣官宴樂遊園明皇御製
撰日巖廊暇需雲宴樂初萬方朝玉帛千品會簮裾地
入南山近城分北斗餘林塘垂柳密原隰野花疎帟幕
看逾暗歌鐘聽自虚興闌歸騎轉還奏弼違書
恩賜樂遊園宴
漢苑佳遊地軒庭近侍臣共持榮幸日来賞豔陽春饌
玉頒王篚摐金下帝鈞池臺草色徧宫觀柳條新花綬
光連榻朱顔暢飲醇聖朝多樂事天意每隨人
(附)同前宋璟
侍飲終酺食承恩續勝遊戴天惟慶幸選地即殊尤北
向祗雙闕南臨賞一丘曲江新溜煖上苑雜花稠亹亹
韶絃屢戔戔賁帛周醉歸填畛陌榮耀接軒裘
(附)同前崔沔
五日酺初畢千年樂未央復承天所賜終宴國之陽地
勝春逾好恩深樂更張落花飛廣座垂柳拂行觴庶尹
陪三吏諸侯具萬方酒酣同抃躍歌舞詠時康
(附)同前張九齡
實筐延后命供帳序羣公形勝宜春接儀文建禮同晞
陽人以露解愠物從風朝慶千齡始年華二月中輝光
遍草木和氣發絲桐歲歲為無事徒知樂九功
(附)同前胡皓
五酺終宴集三錫又歡娛仙阜崇高異神州眺覽殊南
山臨皓雪北闕對明珠宰座鵷鴻滿昌庭駟馬趨綺羅
含草樹絲竹吐郊衢銜杯不能罷歌舞恣唐虞
(附)同前王翰
未極人心暢何如帝道明仍嫌酺宴促復寵樂遊行陸
海披珍藏天河闓斗城四關清藹合數處白雲生飪餗
調元氣歌鐘溢雅聲空慙堯舜力至德睿難名
(附)同前崔尚
春日照長安皇恩寵庶官合錢承罷飲宴帛賜追歡供
帳憑高列城池入迥寬花催相國飲鳥和樂人彈北闕
雲中見南山樹杪看樂遊宜締賞舞詠惜將闌
(附)同前趙冬曦
爽塏三秦地芳華二月初酺承奠璧罷宴是合錢餘柳
翠垂堪結桃紅卷欲舒從容會鵷鷺延曼戲龍魚喜氣
通空物歡聲來里閭聖恩將厚意請述記言書
張燕公集卷四
