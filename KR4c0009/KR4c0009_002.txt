張燕公集卷二
唐張說撰
雜詩
(附)喜雪明皇御製
日觀卜先征將廵順物情風行未備禮雲密遽飄霙委
樹寒花發縈空落絮輕朝如玉已會庭似月猶明既覩
膚先合還欣尺有盈登封何以報因此謝功成
奉和喜雪應制
聖德與天同封巒欲報功詔書期日下靈感應時通觸
石雲呈瑞含花雪告豐積如沙照月散似麺從風舞集
仙臺上歌流帝樂中遥知百神喜灑路待行宫
同劉晃喜雨
節變寒初盡時和氣已春繁雲先合寸膏雨自依旬颯
颯飛平野霏霏静暗塵懸知花葉意朝夕望中新
應制和同劉晃喜雨
青氣和春雨知從岱嶽來行雲避師出洒雨待車迴厭
浥塵清道空濛柳映臺最宜三五夜晴月九重開
(附)遊興慶宫作(并序)明皇御製
暇日與兄弟同遊興慶宫登勤政務本及華萼相輝之
樓所以觀風俗而勸人崇友于而敦睦詩以言志歌以
永言情發於衷率題此什
代邸青門石離宫紫陌垂庭如過沛日水若渡江時綺
觀連雞岫朱樓接雁池從來敦棣萼今此茂荆枚萬葉
傳餘慶千年志不移凭軒聊屬目輕輦共追隨務本方
崇訓相輝保羽儀時康俗易漸德薄政難施鼓吹迎飛
蓋絃歌送羽巵所希覃率土孝弟一同規
奉和暇日遊興慶宫作應制
漢武横汾日周王宴鎬年何如造區夏復此睦親賢巢
鳳新成閣飛龍舊躍泉棣華歌尚在桐葉戲仍傳禁籞
氛埃隔平臺景物連聖慈良有裕王道固無偏問俗兆
人阜觀風五教宣獻圖開益地張樂奏鈞天侍酌衢樽
滿詢芻諫鼓懸詠言形友愛萬國共周旋
(附)觀拔河俗傳此戲必致年豐故命北軍以求歲
稔明皇御製
壯徒恒賈勇拔拒抵長河欲練英雄志須眀勝負多譟
齊山岌嶪氣作水騰波預期年歲稔先此樂時和
奉和觀拔河應制
今歲好拖鈎横街敞御樓長繩繫日住貫索挽河流鬭
力頻催鼓争都更上籌春来百種戲天意在宜秋
奉和寒食作應制
寒食春過半花濃鳥復嬌從来禁火日會接清眀朝鬭
敵雞殊勝争毬馬絶調晴空數雲點香樹百風搖改木
迎新燧封田表舊燒皇情愛嘉節傳曲與簫韶
(附)過大哥宅探得歌字韻明皇御製
魯衛情先重親賢愛轉多冕旈豐暇日乘景暫經過戚
里申高宴平臺奏雅歌復尋為善樂方驗保山河
奉和過寧王宅應制
進酒㤀憂觀簫韶喜降臨帝堯敦族禮王季友兄心竹
苑龍鳴笛梧宫鳳繞林大風將小雅一字盡千金
(附)同玉真公主過大哥山池明皇御製
澄渾皎鏡石崖嵬萬壑千巖暗綠苔林亭自有幽真趣
況復秋深爽氣來
地有招賢處人傳樂善名鶩池臨九達龍岫對重城桂
月先秋冷蘋風向晚清鳳樓遥可見髣髴玉簫聲
石橋銘
梁園勝躅碣館佳遊苔深山暗山斜路幽橋非七夕節
是三秋爰停弄杼共此淹留
奉和同玉真公主遊大哥山池題石壁(二首)
池如明鏡月華開山學香爐雲氣來神藻飛為鶺鴒賦
仙聲颺出鳳凰臺
綠竹初成苑丹砂欲化金乘龍與驂鳳歌吹滿山林爽
氣凝情迥寒光映浦深㤀憂題此觀為樂賞同心
石橋銘
玉梁架迥碧沼涵空石邊海上鏁鍛河中横漢飛鵲規
天拖虹仙聖来往風雲路通
(附)賜諸州刺史以題座石明皇御製
眷言思共理鑑寢想惟良猗歟此推擇聲緒著周行賢
能既俟進黎獻實佇康視人當如子愛人亦如傷講學
試誦論阡陌勤耕桑虚譽不可飾清知不可㤀求名迹
易見安真德自彰獄訟必以情教民貴有常恤惸且存
老撫弱復綏強勖哉各祗命知予眷萬方
奉和聖製賜諸州刺史應制
文明遍禹蹟鰥寡達堯心正在親人守能令王澤深朝
廷多秀士鎔鍊比精金犀節仝分命熊軒各外臨聖主
賦新詩穆若聽薰琴先言教為本次言則是欽三時農
不奪午夜犬無侵願使天宇内品物遂浮沉寄情羣飛
鶴千里一揚音共躡華胥夢龔黃安足尋
(附)賜崔日知往潞州明皇御製
潞國開新府壺關寵舊臨妙旌循吏德特悅庶民心禮
樂中朝貴仁明列郡欽揚風非贈扇易俗是張琴蕃鎮
謳謠洽行宫雨露深會書丞相策先賜潁川金
奉和賜崔日知應制
聖情留曩鎮佳氣翊興王增戟雄都府高車轉太常川
横八練闊山帶五龍長連帥初恩命天人舊紀綱餞塗
飛御藻闔境自生光明主徵循吏何年下鳳凰
(附)餞王晙巡邊明皇御製
振武威荒服揚文肅遠墟金壇申將禮玉節授軍符冠
胄三方外銜刀萬里餘昔時吳會盡今日虜廷虛分閫
仍推轂援桴且訓車風揚旌旆遠雨洗甲兵初坐見台
階謐行聞祓祲除檄来雖插羽箭去亦飛書舟楫功斯
著鹽梅望匪疎不應陳七德欲使化先敷
奉和送王晙巡邊應制
六月歌周雅三邊諗夏卿欲施攻戰法先作簡稽行禮
樂知謀帥春秋識用兵一勞堪定國萬里即長城策有
和戎利威傳破虜名軍前雨灑道樓上月臨營别藻瑶
華降同衣錦襮榮關山由義近戈甲為恩輕絲竹路旁
散風雲馬上生朝廷謂吉甫邦國望君平
奉和聖製送宇文融安輯戶口應制
至德臨天下勞情遍九圍念兹人去本蓬轉將何依外
避征戍數内傷親黨稀嗟不逢明盛胡能照隠微柏臺
簡行李蘭殿賜朝衣别曲動秋風恩令生春輝使出四
海安詔下萬心歸怍無夔龍佐徒歌鴻雁飛
(附)春中興慶宫酺宴明皇御製
夫抱器懷才含仁藴德可以坐而論道者我於是乎闢
重門以納之作捍四方折衝萬里可以運籌帷幄者我
於是乎懸重禄以待之是故外無金革之虞朝有縉紳
之盛所以巖廊多暇垂拱無為不言而海外知歸不教
而寰中自肅元亨之道其在兹乎况乎天地交而萬物
通隂陽和而四時序所寳者粟所貴者賢故以宵旰為
憂黎民在念盡力溝洫不知宫室之已卑致敬鬼神不
知飲食之斯薄往以仲冬建子南至初陽爰詔司存式
陳郊祀挹夷夏之誠請答神人之厚睠煙歸太一禮備
上玄足以伸昭報之情足以極嚴禋之道然心融萬類歸
雷雨之光春慶洽百寮象雲天而高宴歲二月地三秦
水汎汎而龍池滿日遲遲而鳳樓曙青門左右軒庭映
梅柳之春紫陌東西帟幕動煙霞之色撞鐘伐鼓雲起
雲飛歌一聲而酒一杯舞一曲而人一醉詩以言志思
吟湛露之篇樂以㤀憂慙運臨汾之筆
九達長安道三陽别館春還將聽朝暇迴作豫遊辰不
戰要荒服無刑禮樂新合酺卑土宇歡宴接羣臣玉斝
飛千日瓊筵薦八珍舞衣雲曳影歌扇月開輪伐鼔魚
龍雜撞鐘角觝陳曲終酣興晚須有醉歸人
奉和春中興慶宫酺宴應制
千齡逢啟聖萬域共來威慶接郊禋後酺承農事稀御
樓横廣路天樂下重闈鸞鳳調歌曲虹霓動舞衣合聲
雲上聚連步月中歸物覩恩無外神和道入微鎬京陪
樂飲柏殿奉文飛徒竭秋螢影何資春日暉
(附)春晩宴兩相及禮官麗正學士(并序)明皇御製
朕以薄德祇膺歷數正天柱之將傾紉地維之已絶故
得承奉宗廟垂拱巖廊居海内之尊處域中之大然後
祖述堯典憲章禹蹟敦睦九族會同四海猶恐蒸黎未
乂徭戍未安禮樂之政虧師儒之道喪乃命使者衣繡
服行郡縣因人所利擇其可勞而勞所以使億兆也乃
命將士擐介胄冒矢石審山川之向背應歲月之孤虚
所以靜邊陲也乃命禮官考制度稽典則序文昭武穆
享天地神祇所以申嚴潔也乃命學者繕落簡緝遺編
纂魯壁之文章綴秦坑之煨燼所以修文教也故能使
流寓返枌榆之業戎狄稱藩屏之臣神祇歆其禋祀庠
序闡其經術既家六合時巡兩京函秦則委輸斯遠鼎
邑則朝宗所利封畿四塞從來測景之都城闕千門自
昔交風之地隂陽代謝日月相推可使春色虚捐韶華
坐歇乃置旨酒命英賢有文苑之高才有掖垣之良佐
舉杯稱慶何樂如之同吟湛露之篇宜振凌雲之藻於
時歲次乙丑開元十三年三月二十七日
探得風字
乾道運無窮恒將人代工隂陽歷調象禮樂報玄穹介
胄清荒外衣冠佐域中言談延國輔詞賦引文雄野霽
伊川綠郊明鞏樹紅冕旒多暇景詩酒會春風
侍宴探得開字
聖政惟稽古賓門引上才坊因搆書立殿為集賢開髦
彦星辰下仙章日月迴字如龍負出韻是鳳銜来庭柳
餘春駐宫鸚早夏催喜承芒閣宴幸捧柏梁杯
(附)夏首花萼樓觀羣臣寧王山亭宴廻樓下申之
以賞樂賦詩明皇御製
萬物莫不氣兆乎上而形視乎下鐵石異品雲蒸並濕
草木無心春来咸喜故聖人弘道先王法天酒星主獻
酬之義需卦陳飲食之象近命羣臣欣時樂宴盡九春
之麗景匝三旬之暇日暢飲桂山掉歌沁水醉以養德
味以平心本將道達陽和助成長育亦朝廷多慶軍國
餘閒者也前月之晦細風飄雨繁絃中止列席争醉佳
辰易失絶興難追良可惋也今年帶閏節候全晩暑氣
猶清芳草未歇申布雅意復叙初筵披樂善之邸坐㤀
憂之觀東郊跬步南山在目足以締夏首之新賞補春
飲之墜歡朕登覽上宫俯臨長陌暢衆心之怡虞懽歸
騎之逶迤鼓之以琴瑟宥之以筐篚衢樽意洽場藿思
苗賦我有嘉魚之詩奏君臣相悅之樂踟蹰西日吟玩
南風不知衷情發於翰墨也
今年通閏月入夏展春輝樓上風花晩城隅宴賞歸九
歌揚政要六舞散朝衣天喜時相合人知事不違禮中
推意厚樂處感心微别賞陽臺樂前旬暮雨飛
奉和花萼樓下宴
萬心翹樂宴三舍緩昌時山接夏雲險臺留春日遲節
移芳未歇興隔賞仍追醉後傳嘉惠樓前舞聖慈皇恩
與時合天意若人期故發前旬雨新垂湛露詩
(附)端午三殿宴羣臣(并序)明皇御製
律中蕤賓獻疇之象著火在盛德文明之義燀故以式
宴陳詩上和下暢者也朕宵衣旰食緝聲教於萬方卜
戰行師總兵鈐於四海勤貪日給憂㤀心勞聞蟬聲而
悟物變見槿花而驚候改所賴濟濟朝廷視成鵷鷺桓
桓邊塞貴辨熊羆喜麥秋之有登玩梅夏之無事時雨
近霽西郊靃靡而一色炎雲作峯南山嵯峨而異勢正
當召儒雅宴高明廣殿肅而清隂生列樹深而長風至
厨人嘗散熱之饌酒正行逃暑之飲庖捐惡鳥俎獻肥
龜新筒裹練香蘆角黍恭儉之儀有序慈惠之意溥洽
諷味堯老致息心於真妙抑揚游夏滌煩想於詩書超
然玄覽自足為樂何止柏枕桃門驗方術於經紀綵花
命縷觀問遺於風俗感婆娑於孝女憫枯槁之忠臣而
已哉歎節氣之循環美君臣之相樂凡百在會咸可賦
詩五言紀其日端七韻成其大數豈獨漢武之殿盛朝
士之連章魏文之臺壯辭人之並作云爾
五月符天數五音調夏鈞舊来傳五日無事不稱神穴
枕通靈氣長絲命績人五時花競巧九子糉爭新方殿
臨華節圓宫宴雅臣進對一言重遵文六義陳股肱良
足詠風化可還淳
端午三殿侍宴應制(探得魚字)
小暑夏絃應微隂商管初願齊長命縷來續大恩餘三
殿褰珠箔羣官上玉除助陽嘗麥彘順節進龜魚甘露
垂天酒芝花捧御書合丹同蝘蜓灰骨共蟾蜍今日傷
蛇意銜珠遂闕如
(附)千秋節宴(并序)明皇御製
令節肇開情兼愛慶率題八韻以示羣臣
蘭殿千秋節稱君萬壽觴風傳率土慶日表繼天祥玉
宇開花萼金懸動會昌衣冠白鷺下帟幕翠雲長獻遺
成新俗朝儀入舊章月銜花綬鏡露綴綵絲囊處處祠
田祖年年宴杖鄉深思一德事小獲萬人康
和千秋節應制
五德生王者千齡啟聖人赤光來照夜黃雲上覆晨海
縣銜恩久朝章獻夀新高居帝座出夾道衆官陳槊杖
洗清景磬管凝秋旻珠囊含瑞露金鏡抱仙輪何歲無
鄉飲何田不報神薰歌與名節傳代幸羣臣
(附)千秋節賜羣臣鏡明皇御製
鑄得千秋鏡光生百鍊金分將賜羣后遇象見清心臺
上冰華澈忩中月影臨更銜長夀帶留意感人深
奉和賜王公千秋鏡應制
寳鏡頒神節凝規寫聖情千秋題作字長綬帶為名月
向天邊下花從日裏生不承懸象意誰辨照心眀
張燕公集卷二
