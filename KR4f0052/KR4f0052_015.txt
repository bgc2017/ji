惜抱軒文集十五
賦
聖駕南巡賦(幷序)
(臣)聞王者兼覆九州內撫畿甸外察方岳其爲
道蓋至廣遠易傳曰風行地上觀先王以省方
觀民設教夫八方之氣不同而風行因土以生
物者天地之至德也九州之俗不同而天子省
民因方以成治者聖人之至教也古揚州之域
厥民輕心火耕水耨昔者嘗蒙
仁皇帝六莅之恩及
世宗十三年休養生息之福
皇帝承基至仁究物念東南之幽阻懼民隱之不聞
十六年二十二年時巡再莅於江淮察吏問俗
民勸於化夫恩篤者道崇志深者念遠海內承
平百年矣
天子仁沛而義凝南綏而北撫教友民而征不庭懷
異俗而廣徼塞風雨雷霆之所施地里億萬以
計受萬國之攸同輯祥嘏而來僃歸福
慈寧乾坤愷豫重光之歲仲冬維
皇太后七旬萬壽之慶
聖孝攸崇推恩庶類北戶而北竆髮之南靡弗欣懌
旣履逸樂不忘憂勤維兹江淛之閒實
聖心所尢切二十七年春
玉輅復臨
淸問疾苦禁惰翫於民萌昭震疉之宏業昔三代
王者繼有神聖(臣)嘗攷之詩歌必先述其小心
勤惕治內治外㒺弗安恬又使萬物得其理覽
艸野之鄙事然後民樂其德揚懌和之聲保世
滋大集庥福於無竆也以東南之區古稱難治
而
屬車三歴俗變風移豐美之化成謠詠之聲作雖
其言不出於閭閻鄙俚而足以上占
國家隆治之昌景福之遠(臣)愚無似竊作賦一篇
不敢自附於古詩之流亦欲以道鄕里之民情
述覩見之所及以揚
盛世輝光之萬一云爾其辭曰
於皇時
淸維
祖宗濬恭緝熙佑民勤恤乃篤生
皇帝之文武&KR1078;喆匹天運而日行紹丕業而無逸穹
覆庶生萬方如一方內大和乃治遠夷旣定邛
僰之外疆招西域而懷來乃有狼顧豕竄鳥距
魚鬐跳踉矜恃巖幽曲渚之中而以仰抗夫
天威萬士勃怒是
命將帥收準&KR0624;之兩蠢翕萬部而失氣定功葱嶺
之北闢疆玉關之外蓋爲地二萬有餘里合古
三十六國而歸於郡縣之吏靡不被
德施而恩流葳蕤而滂沛治肹蠁產祥嘏雲日輝
和風雨歸善於
聖母錫福於下士重光元英日行牽牛臨於河渚
皇太后履萬壽而當七旬仰覩
聖孝巍崇邁於前古莫不踴躍歡欣忭手歌舞曰是
宐康豫無爲輝明黼黻而鏗鳴鐘鼓
皇帝曰嘻余敢自康自逸雖兹江淮東曁於越昔
聖祖恩加乎六巡及朕亦再爲臨閱而式加優恤顧猶
恐化澤有未究疾苦有未聞宐噢咻以三復豈
朕躬而憚勤乃
命百吏稽禮文循前典加鴻仁水衡頒錢司農調
均散委積於京倉蠲租稅而拯貧
申誠使者汝領治河鞏成金隄洪流逶迱然後禮
官奉儀太史練日首春䢅暄
大駕將發總虎賁之禁旅陳鹵簿之有秩奉
慈寧之安輿乃迤出於殿闕條狼執鞭誦訓夾軏華芝
道游秋秋翐翐沛艾騰驤扶輈翼騑順和氣之
萌茁轉春郊之靑旂䒥裳景從雜遝重委日動
而雲飛邪拂乎海岱光熛燭乎淮沂當
鸞輿之未行也先
明詔乎有衆曰咨吏以屆民維儉德之是奉假靡
麗以飭恭實朕心之攸痛快視聽於須臾懼百
室之&KR1986;痌所臨馳道宮館所供式攸循禮毋以
麗用
萬乘所至廛市無動度財大䢉毋敢私貢是以吏無
供帳之煩而民無威臨之恐逎以南徂乃觀大
河天雲澹而飛揚長風柔而蕩波龍伯戢其之
而從蜿蜒乎蛟鼉仰
萬乘之戾止召百靈而委蛇分渠浪蕩淮口是過各
官奉職金隄峩峩刻玉禮神永戢以和超渾流
而南踰徵萬民之咸喜儷雲日之輝光吾㝛瞻
乎
天子兹念我之弗釋又再莅乎我里誠慰我之慕思
呼
萬歲而拜稽連襼接袂錯頂累趾扶掖龐眉亦擕稚
齒有垂伊絲楊桺依依有龍飛矣
天子之旂布廣澤與崇山敷春卉之披離兹風景之
未改夙昔憬乎
帝思宛來莅於兹士計杓運之數移旣長我之嬰稚
又增壽乎耋耆敦風俗之懋和閱多悆而阜熙
固
皇心之載嘉粤集休之孔宐迺
御龍舟黃頭擊櫂吳歈越吟涉江激譟讙鳬鴈之
鳴飛爥紫蘭之茁冒晴日麗乎平臯流帆揚而
照耀俯龍虎之盤蟠招奔趨而繚繞越江漢而
超五湖東以介乎海嶠迺
御離宮周以淸籞鍾山之麓漸江之滸倚郭控郊
或帶田圃梅林揚葩春禽初語修竹菁菁谿流
有湑遡自昔兮
幸臨言於斯而晏處不侈增乎前觀有依閑兮庭廡
儉德昭乎軒楹
&KR1078;藻宣於鐫鏤爾乃莅南土觀稼穡瀰湖陂利溝温
地早燠而後寒稅再熟而餘食美風雨之旣和
見萬類之滋植桑榮柔而衣履豐麥靑黃而倉
廩實有丱婦之餉饁懿兹䢉之樸力爰補助之
攸行復胡憂於乏亟若夫左江右湖指次吳會
天地鬱阻東被海介
皇甄治之有巖吏愼防乎封界戢鳥夷之肆心安商
舶之失戒迺閱舟師艅艎載旆縱鳥逝而龍驤
芴荒裔而四逮火焱發其煌流煜星奔而雷&KR1024;
蛟龍竄伏而屛氣山島陁落而失隘瞰武節之
式昭宣威棱乎域外於是
帝乃頒賚守職長吏農工商販旣徧以僃暢和氣之
休嘉鬱充塞乎天地迺朝羣辟展
皇儀張廣筵式燕私黼黻蹌蹌鼓鐘論詩飫於
隆恩載飽德施上
皇太后萬壽有祺合海隅之羣歡以上奉於一卮愔愔
帝德厥殷治教祛所患惡謹所好樂杜治術之陂邪
警愚惷之失道嗟我友民世服忠孝服冕攸興
敬爲民導作嘉頌而揚休聲亦旣各宣其無蹈
弦誦闤闠之所歌謠江海之漘爰進試其秀才
升時髦而允掄或辰宅於菰蘆而夕進於宮鄰
夫惟江淛之俗亦勞亦侈地下以阻包數千里
富以溢禮爲華秀以文辭爲靡矧厥土之最下
惟民力以營之澤艸所生&KR0621;種維宐桔橰挈首
注高引卑作力獨深於海內寡儲亦易以怨咨
苟非蒙
聖主之式臨何以永載於雍熙昔歲載陽旣賁
帝趾
雲日其輝於江海涘民仰識乎
隆準習
玉輅之和音何念復於此而弗忘誠被德之滋深
上竭其思下寫爾忱八荒旣已阜安猶顧瞻而有餘
心造至化以敦德將集祉萬億載以有壬
