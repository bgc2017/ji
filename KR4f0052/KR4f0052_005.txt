惜抱軒文集五
題跋
孝經刊誤書後
孝經非孔子所爲書也而義出於孔氏蓋曾子之徒所
述者耳朱子疑焉爲之刊誤夫古經傳遠誠不能無誤
也然朱子所刊亦已甚耳夫其書有不可通者非本書
之失後人離合其章者之過而文有譌失不能明也漢
藝文志云孝經古孔氏一篇二十三章其曾子敢問章
爲三章夫孝之常在於事親立身而其極至於嚴父配
天故曾子敢問章義與首章之說相僃朱子中庸章句
以孔子言子臣弟友之常爲費之小以舜文武周公之
孝爲費之大夫孝經亦猶是已舉中庸之言孝以釋嚴
父配天之義則知聖人論孝必極於是以人子自盡之
實則匹夫啜菽而不爲不足以其行於天下之量則爲
帝王制禮樂皆僃於孝之中故日義相僃也子言天地
之性人爲貴至聖人之德又何以加於孝乎其辭盡矣
其下故親生之膝下至不敬其親而敬他人者謂之悖
禮自爲一章以申資於事父以事君而敬同義也自以
順則逆民無則焉至其儀不&KR1135;又爲一章言君子苟不
能自愼其威儀而但以虛辭訓民民必逆之而滋爲凶
德縱能得志於民而已實無禮以臨之君子亦所弗貴
是以君子愼威儀一章以申非先王法服不敢服非法
言不敢道義也藝文志分三章是也而章首各有脫文
又訓誤爲順儒者觀其發句言故言以遂聯屬之而以
子日字寘父子之道天性及不愛其親之上則失其所
矣孝經後章之文多以廣前章之義但非必以經傳分
其次亦不必拘拘比附也若其辭有同於左傳者蓋此
固曾氏之書而左傳傳自曾申劉向別錄記之矣意戓
爲傳時取辭於是未可知也不幸孝經之文譌脫不具
朱子覺此文義之不完反不如左氏之可通遂疑爲襲
左氏也其病亦由混合爲章者過也若其首前儒所分
爲七章者朱子合爲一章則說誠善無以易矣夫儒者
有德行有言語文學苟非亞聖之才不能僃也德行之
儒或疏於辭若坊記表記緇衣之類每一言畢輒引詩
書文以証之閒有不甚比附而強取者矣亦洙泗閒儒
者之習然也子思孟子然後不爲是習至荀子則亦有
之矣孝經引詩書亦頗有然知其取義有疏密則可耳
而節去之恐未可也
辨逸周書
世所傳逸周書者漢藝文志載之六藝略尙書中但云
周書七十二篇不云尙書之逸者云孔子所論百篇之
餘者劉向說也班氏不取識賢於向矣然吾謂班氏辨
此亦未審子貢曰文武之道賢者識其大不賢者識其
小雖小而所傳誠文武道非誣也誣則奚取哉周之將
亾先王之典籍泯滅而里巷傳聞異辭蓋聞而識者無
知言裁辨之智不擇當否而載之又附益以已之私說
吾意是周書之作去孔子時又遠矣文武之道固墜矣
莊子言聖人之法以參爲驗以稽爲決其數一二三四
是也此如箕子陳九疇及周禮所載庶官所守皆不容
不以數紀者若是書以數爲紀之詞乃至煩複不可勝
記先王曷貴是哉吾固知其誣也其書雖頗有格言明
義或本於聖賢而閒雜以道家名法陰陽兵權謀之旨
程寤太子晉篇說尢怪誕殆非儒者所道校書者宐出
之六藝八之雜家乃爲當耳宐依其本書名曰周書雖
與尙書周書名同不害也不當曰逸云逸則附之尙書
矣
讀司馬法六韜
世所有論兵書誠爲周人作者惟孫武子耳而不必爲
武自著若其餘皆僞而已任宏以司馬法百五十五篇
入兵權謀班固出之以入禮經太史公歎其閎廓深遠
則其書可知矣世所傳者泛論用兵之意其辭庸甚不
足以言禮經亦不足言權謀也且僅有卷三耳漢藝文
志吳起四十八篇在兵權謀尉繚子三十一篇在兵形
埶今吳子僅三篇尉繚子二十四篇魏晉以後乃以笳
笛爲軍樂彼吳起安得云夜以金鼓笳笛爲節乎蘇明
允言起功過於孫武而著書顧艸略不逮武不悟其書
僞也尉繚之書不能論兵形埶反雜商鞅形名之說蓋
後人雜取苟以成書而已莊子載女商日横說之則以
詩書禮樂從說之則以金版六弢然則六弢之文必約
於詩書禮樂者也劉向班固皆列周史六弢於儒家且
云惠襄之閒或云顯王時或曰孔子問焉然其爲周史
之辭若周任史逸之言無疑也非言兵亦無與於太公
也今六韜徼取兵家之說附之太公而彌鄙陋周之權
曰鈞不曰斤其於色曰元日黑日緇不曰烏晉宋齊梁
閒市井乃有烏衣烏帽語耳而今六韜乃曰斤曰烏余
嘗謂周秦以降文辭高下差別頗易見世所謂古文尙
書者以他書事實證之其僞已不可逃然直不必論此
取其文展讀不終卷而決知非古人所爲矣蓋古書亾
失多在漢獻晉惠愍閒而好爲僞者東晉以後人也唐
修隋書作藝文志不知古書之逸舉司馬法之類悉載
之顔師古注漢書於六韜直以謂卽今書此皆不足以
言識至韓退之乃識古書之正僞惜其於此數者未及
詳言之也漢書刑法志所載古井田出車之法甚詳其
文蓋出於司馬法與包咸注論語辭同也刑法志引其
文僃故以六十四井出車一乘別以三十六井地當山
川沈斥城池邑居園囿術路合之則百井包咸引其辭
略故苐言成出車一乘耳其原出一也作僞者其所見
書寡於爲古文尙書者故舉此及他經史明載之司馬
法而倂遺之
辨賈誼新書
賈生書不傳久矣世所有云新書者妄人僞爲者耳班
氏所載賈生之文條理通貫其辭甚偉及爲僞作者分
晰不復成文而以陋辭聯廁其閒是誠由妄人之謬非
傳寫之誤也賈生陳疏言可爲長太息者六而傳內凡
有五事闕一吾意其一事言積貯班氏已取之入食貨
志矣故傳內不㪅載耳僞者不悟因漢諸侯王表有宮
室百官同制京師之語遂以此爲長太息之一然賈生
疏云令君君臣臣上下有差已足該此義矣不得又別
爲其一也夫天子母曰皇太后妻曰皇后諸侯王母曰
王太后妻日王后雖武昭以後抑損宗室終不改此制
何嘗爲無別耶易王后曰妃自魏晉始作僞者魏晉後
人乃妄意漢制之必不可用耳若諸侯王相用黃金印
固爲僭矣故五宗王世易爲銀印然吾以爲此亦未爲
巨害漢御史大夫秩中二千石銀印靑綬張蒼以淮南
王相遷爲御史大夫周昌以御史大夫降相趙高祖日
吾極知其左遷其時國相乃金印此正如隨以來外官
章服官品雖崇而位絀於京職之卑品耳是亦何必爲
太息哉要之漢初諸侯王用六國時王國之制故其在
國有與漢庭無別者若此若皇帝臣下稱之曰陛下此
是秦制周末列國諸王所未有則漢諸侯王必不襲用
秦皇帝之制而使其國臣稱曰陛下而僞爲賈生書及
之此必後人臆造非事實也眞西山取新書是篇欲以
補賈生之疏吾是以爲之辨若其文辭卑陋與賈生懸
絕不可爲量則知文者可一見決矣
讀孫子
左氏序闔閭事無孫武太史公爲列傳言武以十三篇
見於闔閭余觀之吳容有孫武者而十三篇非所著戰
國言兵者爲之託於武焉爾春秋大國用兵不過數百
乘未有興師十萬者也況在闔閭乎田齊三晉旣立爲
侯臣乃稱君曰主主在春秋時大夫稱也是書所言皆
戰國事耳其用兵法乃秦人以虜使民法也不仁人之
言也然自是世言用兵者以爲莫武若矣
書貨殖傳後
世言司馬子長因已被罪於漢不能自贖發憤而傳貨
殖余謂不然蓋子長見其時天子不能以寧靜淡薄先
海內無校於物之盈絀而以制度防禮俗之末流乃令
其民仿效淫侈去廉恥而逐利資賢士困於竆約素封
僭於君長又念里巷之徒逐取十一行至猥賤而鹽鐵
酒酤均輸以帝王之富親細民之役爲足羞也故其言
曰善者因之其次利道之又次教誨之整齊之夫以無
欲爲心以禮教爲術人胡弗寧國奚不富若乃懷貪欲
以競黔首恨恨焉思所勝之用刻剥聚歛無益習俗之
靡使人徒自患其財懷促促不終日之慮戶亾積貯物
力凋敝大亂之故由此始也故譏其賤以繩其貴察其
俗以見其政觀其靡以知其敝此蓋子長之志也且夫
人主之求利者固曷極哉方秦始皇統一區夏鞭箠夷
蠻雄略震乎當世及其伺睨牧長寡婦之貲奉匹夫匹
婦而如恐失其意促訾啜汁之行士且羞之矧天子之
貴乎鳴呼蔽於物者必逆於行其可嘅矣夫
辨鄭語
太史公曰左邱失明厥有國語吾謂不然今左氏傳非
盡邱明所錄吾固論之矣若國語所載亦多爲左傳采
錄而采之非必邱明也又其略載一國事者周魯晉楚
而已若齊鄭吳越首尾一事其體又異輯國語者隨所
得繁簡收之而鄭語一篇吾疑其亦周語之文輯者別
出之者周自子朝之亂典籍散亾後之君子掇拾殘闕
亦頗附會非實喜言神怪若周語房后爲丹朱馮及是
篇龍漦之說何其誕耶夫褒姒之事鄭桓公所親見如
是篇史伯所述後世紀前代之辭非同時辭也鄭桓公
周賢人也而謂寄賄誘虢鄶取其地用小人傾詐之術
且當西周時史伯惡能知周必東遷鄭必從之哉此可
謂誣善之辭矣秦仲居幽王時僅一附庸不足云小國
而何以云國大造飾之詞忘其時之不合以邱明君子
必不取也若鄭人爲鄭語宐載有鄭東建國後之事子
産引鄭書安定國家必大焉先司馬叔游引惡直醜正
實蕃有徒然則鄭固有語輯國語者卒未得邪
跋夏承碑
自漢以來爲書者有隸書或又言八分書說者欲殊別
之辨之愈繁愈使人茫然不得所據吾謂八分止是隸
書耳衞恒四體書勢古文篆隸艸書四者而已明八分
在隸內也然隸書自有三種之別秦與西漢官俗所用
猶未有波磔然不得謂之篆止是隸書其字形亦殊不
正眞所謂取便徒隸者也是爲其一東漢及魏則波磔
興矣然尙無懸針之體是爲其二自晉以來皆法羲獻
有懸針垂露之別蓋創始於漢末而大盛於二王以至
今日是爲其三其閒貌別形殊眞所謂變化如浮雲者
然一以此三者統之則盡矣其中不容八分別爲體也
蔡伯喈嫌世俗隸書苟簡謬誤正之以六書之義取於
篆隸之閒是謂八分蓋所爭者在筆畫繁簡得失之殊
而不在體勢波磔之辨其謂之八分者旣爲隸體埶不
容盡合篆理略用其十七八耳亦如顔元孫所云盡法
說文則下筆多礙者也故余嘗云蔡伯喈爲漢八分顔
魯公書郎可云唐八分此與論筆法體勢者遠矣衞恆
云上谷王次仲善隸書始爲楷法王次仲未知何時人
然當在伯喈之前楷法者止言筆法之工拙與八分論
字形之正不與六義離合者無涉張懷瓘書&KR0856;妄以次
仲爲秦人又謂次仲作八分若以八分在隸外爲一體
者果若是漢書六藝志中載六體書何以遺漏八分耶
歐陽公集古錄凡漢碑字率呼爲漢隸蓋伯喈惟書石
經當爲世則字形必合典正故取於八分其尋常作書
亦或有出入況他人所書碑石舛失之字多矣其中縱
有能爲八分者謂之漢隸終不爲誤若俗體漢隸苟謂
之八分乃是誤也齊梁以下至唐人往往言分書眞書
其分書乃指波磔而不懸針者聊與二王等眞書爲別
異此皆沿俗失其義不若歐公稱漢隸之善世反謂歐
公誤以八分爲隸書可謂倒易是非也趙明誠云嘗出
漢碑數本示一士人何者爲八分何者爲隸士人卒不
能別不知八分本未嘗別於隸體也此夏承碑中作字
有甚得六義近篆者亦有從俗舛誤者然從其多者論
之固愈於漢人他碑作字舛俗極甚者卽謂此碑是八
分書亦可但未知是伯喈所爲不耳至若鄭僑所云漢
石經是隸體八分夏承碑是篆體八分此乃不知而妄
說所謂使人茫然者也
書攷工記圖後
休寧戴東原作考工記圖余讀之推考古制信多當然
意謂有未盡者東原釋車曰軫謂之收此非也記日軫
之方也以象地也蓋軫方六尺六寸記日參分車廣之
一以爲隧蓋以二尺二寸爲輿後其前也其廣如軫而
深四尺四寸以設立木焉是爲收詩曰小戎俴收毛公
曰收軫也謂輿深四尺四寸收於軫矣非謂軫名收也
古者之尺小鞌之戰綦毋張寓乘韓厥肘之使立於後
晉師入平陰獲殖綽郭最衿甲坐中軍之鼓下使軫深
四尺四寸而已此非四尺四寸所容也故收非軫也夫
車邸之四邊爲軫後軫無立木人所由登也軫三面有
立木者謂之軓記曰軓前十尺而策半之此前軓也版
之前於前軓者曰陰陰一而已少儀曰祭左右軓軓有
三面也古大車轅上附輿小車輈下附軸其旣駕也輈
附軸者上離輿七寸揉而升之踰軓及衡不及軓七寸
而揉始焉故記曰軓中有灂今圖謂軓爲陰而揉輈自
軓始抑誤矣輿上以一木再揉而曲爲三橫居前日式
其餘輿上巨木皆日較記曰參分式圍去一以爲較圍
又其餘細木爲欞旁者曰軹前者日轛故橫木其高平
於式而當式後較也注家謂之輢士輚車其崇者輢而
已大夫以上飾車衷甸重較輢上二尺二寸而設重較
焉左右衡較皆二立較皆三短其一修其二記日以其
隧之半爲之較崇謂重較也天子重較則爲繆龍荀子
日彌龍以養威也今戴君謂較輢不重者失之矣凡戴
君說考工車之失如此其自築氏而下亦閒有然者然
其大體善者多矣余往時與東原同居四五月東原時
始屬稾此書余不及與盡論也今疑義蓄余中不及見
東原而正之矣是可惜也
書夫子廟堂碑後
虞伯施夫子廟堂碑無建立年月觀其文內蓋武德九
年十二月建廟次年爲貞觀元年仲春廟成釋菜又稱
述太宗有視膳問安及空山盡漠等語則知立碑必在
李靖俘頡利之後高祖未崩以前而爲之也當武后稱
帝之時磨去唐字改題曰大周孔子廟堂之碑故前署
司徒相王旦書碑額後復有長安三年太歲癸丣金四
月壬辰水朔八日己亥木書凡二十一字黃山谷見榮
咨道家所藏舊搨本如此然史言是年三月相王罷爲
司徒矣不知史誤耶或山谷所記四月字非耶貞觀立
碑年月是時旣磨去及文宗時祭酒馮審又請琢去大
周字及武后年號而元建碑之年竟不能知如今本是
也歐陽公集古錄趙明誠金石錄皆以此碑爲武德九
年立蓋失之是碑宋初已毀壞爲王彦超再建文內及
金冊斯誤及字誤爲反榮光幕河幕字誤爲莫蓋再建
時摹刻者失之耳石旣非舊加又刓敝至今執是以論
伯施書法之妙遠矣聞今安徽巡撫閔公家藏古拓&KR0714;
文自集其字爲纂言孔繼涑爲鉤本勒石以一本贈余
余觀之尙不如此石本伯施書雖渾厚而有鋒鍔王彦
超摹刻山谷固云不厭人意矣若孔刻乃彌失之摸稜
爾但未見閔藏本不知究如何也曩時陳紫瀾宮詹見
語云某王府有唐拓廟堂碑後進入大內果然亦可
與山谷所見榮咨道家者抗行也
何孺人節孝詩跋後
昔孔子刪詩鄘風首柏舟之篇蓋春秋之時禮教衰風
俗敝女子若共姜者鮮矣故聖人亟與之也其後風俗
益偸若魯貞女淮陽陳孝婦之倫閒稱於世及宋時儒
者申明禮義之說天下宗之至於今日女子皆知節行
之爲美若柏舟之賢者多矣是何士大夫之德日衰於
古而獨女子之節有盛於周之末世也乾隆十五年禮
部議從江蘇巡撫奏以天下爲節婦者衆不可盡予旌
表乃別定爲格如格者乃旌表而女子之行或出於人
所難能不乔不及格有終不與於旌表者矣然其實足
以存教化美風俗君子樂得詠歌而稱道之不繫乎旌
與否也鳳陽何太孺人少寡守節育其遺弧不乔孤子
夭自投於井家人救出之爲立嗣嗣子長而又死卒撫
孤孫今武淸令何君也與鼐爲同年友京師士大夫以
孺人節行尢異多作歌詩以美之何君以視余詩曰無
忝爾所生夫孺人高行明節可以張之以風乎天下之
士君子而況其子孫也哉然則孺人之遺教遠矣
劉念臺先生淮南賦跋尾
右山陰劉念臺先生淮南賦蓋爲寶應劉練江先生作
誄者也兩先生之於爲儒皆所謂篤行好學守死善道
者也其相爲友有不僅直諒多聞之爲益者矣當萬歴
中紀朝廷政治大壞念臺先生方出而練江先生告歸
於家然皆內進修其德而外繋心於天下之事欲援手
以救斯民者念臺先生以行人出使過䢴方欲見練江
先生而先生已没故其痛尢深次年使還又過䢴不勝
其悲私謚之曰貞修而作此賦因自書以貽其家人此
卷是也乾隆乙丣秋練江先生之六世孫台拱攜來江
寧出以示鼐讀之使人感懷悽愴不能自已又念先六
世祖汀州府君與念臺練江兩先生皆萬歴辛丑進士
卒皆爲名臣俯以通家之情仰增敬慕用敢識詞於其
後云後學桐城姚鼐記
方拗堂會試硃卷跋尾
乾隆三十六年會試余與南康謝蘊山編修竝爲同考
官蘊山得詩四房余得禮記二房皆居西序東向坐最
近時每共語得佳卷或持與觀賞之今觀察歴城方君
坳堂出於蘊山之房余獲讀其文最先及填榜始知其
名其後余病歸久之來主江寧書院時蘊山旣外授遷
河庫道去江寧三百里坳堂觀察亦來江南則居江寧
日夕相從出其會試硃卷見示余再讀之因憶昔者兀
坐終晷握管披卷時欣時厭及獲於諸賢聚居言笑之
狀宛在目前計去今二十二年矣當時考官三人諸城
劉文正公長白觀補亭尙書武進莊方耕侍郞皆已亾
同考官十八人及今存者余與謝觀察外復四人而已
是科得才稱最盛而當時登第烜赫有聲若程魚門周
書昌孔葓谷洪素人林於宣孔撝約輩今率已殞喪況
歲月悠悠又自是以往者乎因與坳堂語及愴然坳堂
才行逾人不負科名是卷固宐爲後世所寶貴而余顧
尢念者今昔之情也同考官舊制用藍筆是科以
皇太后萬壽恩科易之以紫循用數科升祔
之後復改從舊又是時試帖詩題在第二場房官以五
經分卷今則詩題移於第一場而房官無五經之名是
皆二十年中科場儀制之小變倂記於是俾後考求故
事者知之
十一世祖南安嘉禾詩卷跋後
先參政公當明中葉以給事中出知南安惠澤下流祥
嘏上應成化二年屬縣大庾有嘉禾之瑞一時文士多
爲歌詠凡數十篇而大庾蔣君銘爲之序參政公旣集
而刻之石又以其眞蹟藏於家閱今三百二十七年矣
所藏閒有零失弟壯亭收輯重装之凡得詩十六首仰
思先人仁賢淸白之風無忘後嗣夙夜繼紹之志然則
是卷也抂昔者爲國祥抂今玆爲家慶夫豈特文章翰
墨之事哉子孫其世寶諸
梅二如古文題辭
吾郡潛山有張立齋先生者爲人純白淸介舉世閒埶
位利祿之事無以動其心者一以飭身稽古爲事困而
不改耄而不倦眞所謂君子儒也宣城梅文穆公第三
子鉁字二如學於立齋矯然以節行自持其人品蓋似
其師立齋頗好爲古文見二如古文喜以爲勝已梅君
中庚午科副榜與鼐爲同年然初不及相知君後從文
穆公居江寧乾隆四十三年鼐偶以事至江寧其時文
穆已薨於人家坐上一遇君而心重之然囱囱别去又
後十餘年鼐來主鍾山書院則君已喪數年矣江寧人
每爲鼐述君之賢思今不可復得也乾隆五十九年八
月見君弟繼美始得君文讀之果有高格淸氣異於世
之爲文者然君不自意其早亾爲文不自收拾繼美鈔
於散佚零亂之中得二十餘篇鼐取其尢善者別鈔以
付其家鼐家去潛山百二十里而不獲見張先生唯其
文自先生存時已雕板得見然終以不遇其人爲恨君
家世有德行文學自定九先生及文穆公所著書及文
集行於海內鼐具讀之矣若君年四十而喪旣無立齋
之壽以大著其名而文又未刻鼐苟非後至江寧烏知
君行之詳及文之善哉君文太少似不足名集然世固
有鈔取漢魏以來名人文數首輒以某集稱者然則即
以君集刊行亦可也
孫文介公殿試卷跋尾
武進孫文介公萬歴二十三年殿試對策卷公官禮部
時自取出以藏於家嘉慶四年余於公從七世孫淵如
觀察處得覲之賢哲翰墨雖寸紙足貴況其身所由始
仕而陳辭慷慨切直忠藎之志已見於此焉者乎文介
書法爲世所稱董華亭亦嘗推之方其登第時年三十
一書猶未爲甚工蓋暮年筆力轉進又踰於少壯之蹟
然如公德修節立不愧始終書小藝不足論縱不能加
益於其少時亦何害乎卷內每行作三十二字凡鄕會
試卷皆有横直硃絲行殿試卷但有直行而已推立制
之意蓋以僃士對策文有長短則字從而疏密無不可
者今時相習書殿試所對率行二十二字失爲法之本
惜抱軒詩集五
古體廿六首
夜讀
篝鐙每夜讀古人皆死矣而我百代下會其最深旨吟
諷至往復欲罷不可巳安得與之論謂我能知彼今世
綴文者異世亦如此念此衷悽惻淚下如鉛水顧思文
載道筌蹏徒寄耳陋哉執此愛束縛作文士汝聞天籟
乎飄風满空起
題汾州張太守墓廬圖
三代重廟祀墦祭禮所略義謂迎精返宫室專神託藏
欲弗得見豈事大興作所以脩防封孔聖涕隕落邃古
墓不墳於義詎爲薄自從秦漢來閟宮禮銷鑠厭祭不
迎尸同堂廢特禴廟輕墓乃重阡表極華爚所以上陵
儀造自漢都雒仁孝旣屬玆福祐亦攸酢七略載相墓
魏晉稱管郭大儒子朱子於焉頗采獲固欲先靈安匪
繫俗見縛張君少孝養節母處幃幕板輿迎入越風木
痛寥廓佳城猶未卜霜露走巖壑秉義諒無愆神感助
求索面勢峯棱秀種樹柏樅錯鬱鬱氣佳哉腼想幽靈
樂窀穸中妥依丙舍外營度在晉陶士行元功表衡霍
少日居潯陽牛眠藏父槨諒知神報德陰相啓竆約期
君功業隆異日登名爵善績史僃書墓廬事不削
送胡豫生之山西趙城將訪乃翁舊知
䢅朝雨歇石城水一挂江帆幾千里邀君小立白門前
往事回頭四十年章江寒渚丹楓落乃翁共坐滕王閣
詩情酒態天下豪旅舍生兒始繃縛湯餠眾客閧登筵
碩果惟余遲入槨渥洼種卒成權奇見爾文章繼翁作
貧交令我慙叔孫駿足憐君無伯樂承家彈鋏向風塵
有母尸饔尙藜藿小倉亭戶拓玻瓈敗荷落桂沈秋泥
主人昨日會賓飲綠尊满捧靑蛾低美人北士各有思
隨眾歡笑中含悽況到霜風河北岸襆被只餘僮僕伴
太行地脊天下雄汾水秋風古來歎晉中小邑猶萬家
往往車馬能豪華賢令聲名有遺思郞君憔悴宐矜嗟
我悲乃翁今不見衰盛人情孰無變男兒精金須百鍊
勉走塵埃莫辭倦豈有美若陳平乃貧賤
書樂志論後
大功濟一世富貴當崇高運會苟不逢引身入蓬蒿良
田及美宅誠免苦身勞旣非先世遺求致寧非叨吾鄙
樂志論陳酒烹豚羔雖愈乾沒徒未爲肥遯豪不見陳
元龍牀下臥此曹
闕口阻風
一出金陵郭兩日北河口翻翻鍾阜雲背我逝蒼狗試
曳市廛杖迴飲王生酒墨香發笈外古色盈座右吳畫
奪造化黃字耀星斗(上河王養中家觀所藏書畫甚富吾尤愛山谷道人書子建詩及吳)
(仲圭夏邨圖)乃知此淹畱風伯意良厚自是飽挂帆卯行嘗
及酉離家百里外故山當船首正及湖水闊忽起西風
吼引領吾徒羨銜尾來舸走停棹入菰蒲繫纜向榆桺
老翁晝夢醒試一憑船牖遙山紛冶麗下水亦淸瀏魚
艇夕陽邊楓葉零霜後雖乏古墨妙景物亦希有行止
要不礙愠喜兩無取默坐獨成詩橫肱進吾糗
次日又阻風
暮風聲巳厲入夜尢洶洶有如九淵底怒起千鬭龍吾
舟繫樹本幾欲拔起從一夜枕席間鏜如金鐘晨興
無日暉四野雲逢逢樹葉下如雨棲鳥無復容豈必大
木竅空響自相舂吾舟一長年擁袖衣蒙茸小舟自後
來所受可百鍾笑傲舞兩棹踊躍升斜篷此怯豈非夫
彼勇誠可庸吾知任事難坐譚苐恣胸假令吾操舟畏
葸恐㪅慵天道不能久旣盈還當沖飄風明決止朝暾
望東峯遲行一日耳何必責犯鋒吾取老聃言挫銳萬
物宗
朱石君中丞視賑淮上途中見示長句次韻二首
此身未作龜藏六擾擾人閒同一局春水常乘東下舠
霜林每引西還轂論材眞似蒿蔚卑學道不如荑稗熟
先生伯仲才峻崇兩角去天幾一握文高萬士喑無聲
德盛千豪書可秃固應厮養皆人豪卻媿雕鐫加朽木
笥河巳歎火傳薪使君今作凶年粟我從竹馬試迎車
但覺謙衷彌粥粥咳唾小且出千珠事業閎宐安萬屋
獨思舊夢五十年那得從容髮還綠
北臨潁尾南灊六壽春邑據東南局英布倔起逮劉安
豪傑興亾如轉轂列仙曾授鴻寶方下客猶吟楚詞熟
山川極盛在一朝鍾離帝起乾符握自是蕭條英儁無
艸木八公皆赭秃惟餘㬥桀多劫人每犯刑科俾荷木
先生欲革小人面上書先請調均粟夜犯霜風走旆旌
往問飢寒散饘粥詩書猶且待陶甄桴鼓豈教驚井屋
鄰邦擾攘此安居淮甸麥豐桑柘綠
酬釋妙德
闍黎信耆㝛貌古神淸完如尙處榛狉未入今世間與
之論俗情鈍若椎刺穿幾昧馬幾足況識機械干見人
輒談法不視憎喜顔科判捨經本誦解波瀾翻剖晰義
微妙賢首及慈恩古說久蒙晦光明興舌端乃知其中
利凛然持太淵聞者無愚知悟解增悲歡嗟我嘗脩心
勤在此生前自從一念失漂轉來塵寰譬若乘蜀舟東
下三峽關迅忽造海壖矯首求西還泝流靑天上得不
勞且艱愛師秉直心啓子三昧門師亦喜我意不謂鄙
且頑相從宐不厭勿論暑與寒不待盛言說目擊道巳
存
許秋巖太守問耕圖
先生伏首諸生日深耕疾耨惟硏筆先生彯纓登玉堂
鋪棻垂穎皆文章秉麾出作江東守欣戚時時念農畞
陰雨膏惟恐後期非種鋤還去爲莠男兒起任天下事
問舍求田非所志不恤四體昏作勞固將九域蒙吾利
一朝回首望邱園歲見成功惟樹藝君不見伏波將軍
不世才中興事業光雲臺營軍瘴霧沈鳶地苦憶平生
季弟哀又不見北宋盛時君子達韓范富歐同禁闥偶
聞鵯鵊數聲嗁忽念隴頭耕曉月此圖有士何美髥豐
玉饑穀兹身兼繫君節鉞與華袞那容短褐從腰鎌感
事撫躳成一歎寫圖非戲非爲幻無人得喻使君懷官
舍把圖時自玩我謂才難自古然士如麟角偶一焉教
民樹藝且一事只今百務須旬宣慷慨建樹竆歲月譬
如穮蔉亦有年志業精勤信諸已淮退早暮從諸天或
圖麟閣或歸田請君置此中情牽周公未遂明農志何
況紛紛後世賢
米友仁楚江風雨圖卷(王養中藏後有友仁自題七言詩)
萬山欲駕雲飛去風雨江聲挾東注波翻雨横客登樓
天地渾茫不知處藤厓高下縣太陰霾霧冥濛露江樹
颯颯風漂勁柯動急雨小停江浪涌低昂㠀溆數舟行
寂寞魚龍暮天恐楚江晴甸亦蒼茫況值蕭條風雨涼
山鬼含睇帝子怨海洲忽近吳天荒破墨氤氲載元氣
胸前突出山川勢不須慘淡擬形模元是分明出層次
君不見阿章早許元暉繼楚山已進先皇秘此圖卷末
復題詩南朝又見顛翁字父子崢嶸書畫學江山慨歎
遷移事五百年來江自流江城余亦澹淹畱借來寶墨
流虹卷且慰無憀風雨秋
題句容學博馮墨香小照
我於江寧城始接馮君䫉蕭靜有古韻當座展圭瑁固
知其中異淸絕遠塵淖而今對此圖睇視目增眊審知
爲子眞指說賴前告寫眞自古難神藝有深造點晴加
頰豪用意孰能到後世圖太多往往雜仁虣卷軸紛牛
毛題詠亂蟬噪君實精六法自摹山水樂㫺賢縑素遺
竆辨極窔奧倉卒命俗工胡亦同眾好想處山澤儀局
以入黌校士有笑吟披奠乃分臂臑學舍小如舟請鄰
仍祀竈誰知曠世懷天宇大哉謷抑鬱無與言寫圖寔
寄傲工拙固勿論似否亦弗較譬若影㒺兩等是無持
操又若太虛雲約略狀旌纛與古寫眞意迹本不同蹈
此理如不然姑縱吾言耄雨霽天欲霜候迫風落帽邀
子野鶴態試鼓青谿櫂一醉酬廩秋相對蘧然覺
王麓臺山水
幽谷蒼蒼擁煙樹樹底明流沙石布畫中取勢作低平
巳是人閒最高處倚谷崖石千萬層嶔崟仰映天光澂
蝯攀獸顧不可登石根砰隱谷風響崖後別盤幽徑上
峯迴徑轉山仍開畎有禾黍林松梅結構精舍當其隈
㪅貫倒景出高嶂鬼神所會騰雲臺若憑絕頂眺萬里
脫屣人間何有哉侍郎起家入華省貴仕何由造玆境
染豪興至成此奇乃知妙悟通神領我㫺孤藤極幽險
溼雲常與襟裾染竆山或至絕齎糧日取谿毛供一噉
呼吸瓊樓碧漢通近郭山谿皆可貶一往眞當絕世塵
卻來平地望高旻春秋郊野雜眾賓此圖於我情獨親
臥遊雖慰平生意欲策衰慵㪅問津
瀟湘圖(王宸畫)
雲霽出楓林烟深停水驛來往石崖間迷離竟朝夕欲
畫蝯嗁聲寒峯數重碧
贈孫雨窗
秋風吹蕩秦淮白老翁獨行成落魄故交死喪新知少
晩逢公子敬愛客牙籤玉軸綾縹湘貫虹妙墨千金藏
茶香竹淨好風日請我俛仰前賢㫄我如落葉枯桐峻
寒聲時起無姸潤莫愁湖上可憐春花桺宐君美才俊
何事愛我詩句奇往往耽吟燭花燼謂當四海同一情
㪅召木工急雕印桂花落盡黃花開我爲扶笻時一來
念子嚴君連帥首心愍民憂走羣部公子閉門止讀書
不近少年親老叟異哉公子今安有古有名家繼前後
最子以方報瓊玖
碩士約過舍久俟不至余將渡江畱書與之成六
十六韻
敦牂歲三月桃李羣飛花東望鍾阜雲風帆待江涯欲
發不能決撟首背負髽吾堂子昔登寒梅照檐牙子去
歲幾何三見青艸芽俄聞子將來笑口成喎斜望子翔
鴈初祓稧今鳴笳敝廬長掩闔不聞扣馬檛豈以積雨
多㰚舍限泥塗抑或戀厠牏日侍欣淸嘉戒徒久易期
卒未成巾車吾行不可畱子來日猶賒閒闊終不逢顧
念深咨嗟聞子官舍中弦管謝嘔呀夜誦或鳴雞晝披
逮昏鴉裁爲五色文爛若開䢅赮元年求孝廉詔紙
頒南衙郡舉尙遺賢有才爲兔罝孑孑處士中燦燦金
居沙射宮萬辟易一矢行拔靫我老又多疾析若枯蒼
葭兀爾默終日短榻支僧跏食案廢脫作毛羽哀刳&KR2319;
嚶聞求友聲一一皆頻伽唯有文字習癢不禁搔爬仰
惟聖有作豈以文矜夸奇麗光至今廼逾初日茄其中
矩矱存已足範奇衺後賢但有述敢擬作者姱譬若鏤
之而畫繪鳥獸蛇巧工棄常度拙工藝反加一失外形
體豈復中精華在㫺明中葉才傑蹈高遐比擬誠太過
未失詩人葩蒙叟好異論舌端騁鏌鋣抑人爲已名所
惡成創痂眾士遭豐沛皎月淪昏蟇我朝王新城稍辨
造漢槎才力未極閎要足裁淫哇豈意羣兒愚廼敢橫
疵瑕我觀士腹中一俗乃癥瘕束書都不觀恣口如閙
蛙公安及竟陵齒冷誠非佳古今一邱貉詎可爲擇差
所貴士卓識不受眾紛挐朗然秉獨鑒豈必蓬生麻我
雖辨正塗才弱非騏驊願子因吾說巨若瓞引瓜吾舍
倚龍眠靑嵐壓闉闍中有太傅墳㫺是公麟家子來我
雖去風景猶可誇試停行道驂拄策探㟏岈誦我前日
詩酌彼新焙茶淸嘯發巖中大勝諧筝琶吾曩游南昌
鉅邑觀閎奢顯慶帝子閣西山明列娃去之四十年題
字行涎蝸子家有舊園吾迹荒蔓遮子往定憶吾北望
天垂霞吾非山斗倫不詆排釋迦頗與同好奇結友宐
仝义秀句成見寄豈不珍朋蚆日月兩馳輪形駭一棲
苴何暇競一世口大身如椰卮言聊一放閉口終毘耶
耿耿遺子志母嫌吾道洿
題謝藴山方伯蘇潭圖
南昌山色如靑玉下照澂江千里綠倚江都會賢俊居
各起亭臺帶修竹先生小園堂數弓聚書萬卷花萼紅
四方名士春秋同舉觴吟嘯於其中遊賞年年情未足
世推豐玉兼饑穀使節東領黃河隄法冠北上太行麓
獨於錢塘治績多來旬再莅西湖曲杭州前後瞻蘇公
先生事與東坡同小園舊以蘇潭命或疑前定天所通
讖占小數何足道先生本憶南康好因懷蘇步作蘇潭
更著新圖寫昔抱君不見安石東山在越中金陵亦託
東山號當時曾治循海裝中原事定思一航威儀山澤
百世芳遠述祖德何能忘功名卓越人間事自古男兒
悲故鄉
弔朱二亭(篔)
吾年垂七十四海故人少東望每思君如立雲霞表往
昔朱子潁豪才起燕趙向我道君才五言幾謝朓子潁
貧無食子亦家集蓼相從邗溝曲吟和觴淸醥我時隔
京師想見姣人僚丙申至江都遂得訪窈窱其時子潁
貴冠蓋頗叢繞君顧無所干陋巷閉門悄扣闔就談詩
但覺風嫋嫋舟乏仲舉同書絕巨源嬲獨荷時見阿累
投珠玉皛惜哉近子舍攝提僅三肇我歸子潁罷舊迹
如逝鳥一別二十年中未脫塵擾澂懷實愧君高與秋
旻杳子出諒不能吾遊尙可紹行當一相就帆挂橫江
淼昨得郞君書巳設韜練旐豈但悲友生問道苦不了
君疾正月初一榻兒女繞呼與告逝期屈指七日劋屆
時一笑亾何嘗貳壽夭銜哀遠弔君諒爲君所小那復
弄毫翰繁詞報劉沼
題劉雲房少宰滌硯圖
侍郎誠意之子孫亦統御史風憲存自從弱冠登金門
湘東才子弟與昆拭硯濡毫書國恩豈似犂眉少遭
亂晩逢眞主猶憂煩誠意江南舊門閥侍郞四執江南
節硏吐雲霞霄漢間筆驅風雨蛟龍窟四海文章見師
表累代風流推繼述内侍寧誇金氏貂傳家惟奉鄭公
笏竣使重當入金殿裝槖依然藏一硏聖人前席或
咨猷史官舍墨裁佳傳侍郞德業垂無竆硯也旣久從
有功卻顧江南老秃翁猥稱當代一文雄豈知心氣今
搖落況復逃禪文字空松煤竹管行抛棄蕉白紅絲塵
自封
登天平山觀白雲泉
萬木塞㟏岈環巖抱秋靜澂泓中一池導源仰幽夐壓
頂累穹石側足折微徑略可半畞平深隱小潭瑩酌口
識淸甘煩慮豁開醒僧窗啓絕壁遠納湖光淨靦彼支
遠智屬此魚鳥性誰與送歸途松風澹遙聽
觀飛來峯入靈隱寺由寺西上韜光菴乃北高峯
上也
連山聳西南水勢東北趨山蟠四十里障合中成湖矯
矯北高峯獨瞰西南隅高下測三二乃是韜光居靈隱
古名寺所處實山跗門外地如砥奇峯矗覆壺中空四
穿達立距疑神扶所以西域僧謂是鷲嶺逋造說固詭
異度形疑非誣九月未肅霜嶺木猶榮敷我從湖尾來
橫&KR0914;乃西逾日薄桑陰閒舍舟入籃輿遂造飛來峯鑿
刻多佛圖題名自元豐指顧雜賢愚秋壑見子中(飛來峯有)
(林希賈似道等題名)想亦加邪歈發我一長歎舍之入僧廬琳宮
旣巍傑巨鑊中容車不識飯千僧中有龍象無萬竹繞
一逕登陟方縈紆幽谷微風來泠然寒肌膚俯視羣山
卑乃知所立殊内湖而外江驚潮見天吳蒼然浮數翠
未得其名呼略辨浙水東僧言蕭山區仙人遺丹竈聊
一窺其窬長生固非願遺物卽道腴徘徊未忍去曦影
俄西晡山川自淸麗迹過如鳥烏悵懷幽興極寫託天
雲孤
戊午九月十四日出雲棲寺作
萬樹納幽光峯頂日初到寺樓人始啓四嶺鳥羣噪鐘
磬隱虛堂蔬水薦僧竈門與道人別逕有脩篁導邅迴
將出谷陰森猶入奧返瞻昨履地木末一峯冒玆生入
世網空王實先覺豈不被聲聞所病無持操是以雲棲
門堅持一佛號要取同趨歸非謂異宗教睠焉顧其室
喟然發中悼焚和從一念繫物沮高蹈旣厭流俗靡豈
耽山水樂終辭弱喪情屬爲知者道
次韻荅秦小峴觀察贈別倂以別謝藴山方伯
我如行雲向九州飄然一往不可畱東南烟水一千里
挂帆曲轉楓林秋西湖絕景四面好北客拄杖十日遊
夜月披襟倚湖檻曉烟聽㯭摇湖舟朅往山深友麋鹿
歸從水宿同鳧鷗兩君丰采古賢伯亦邀賓客探奇幽
孤山處士余所慕香山玉局君之儔四賢祠前共遊舫
魚蟹蔆芡新登篝恪官事異元豐世豈開魚鑰貪林邱
斜陽欲盡旌旆返野人朝亦生離愁從來佳處不可盡
安用萬壑竆兩眸主人雖賢客當去徑買輕舸隨北流
兩君各示七言妙扣缶詎和編鐘璆使君文章配旄節
漫士蹤迹同漂漚敢期一事嗣前古培隄去葑仰令猶
想公更遊水深闊倒浸南北山僧樓
惠山寺觀
御賜寺内王紱溪山漁隱卷歌
秋陰細雨梁溪前停舸往酌第二泉石巖偃仰神所窟
密林寒邃風泠然泉東穿過惠山寺我從拄杖尋幽異
山僧手持王紱卷語我前年寺中事火燼竹罏山房圖
吏傳天府琳琅賜晃曜日月升虹霓山僧室內瞻
御題次看王畫果神妙淸深意境竆天倪山長水遠合
氣勢人家漁艇從幽捿武林溪口落花出西塞山外斜
陽低豈徒畫師今莫躋盂端自喜非常蹊三處題詩兩
番記宐升秘笈同璋珪我聞貞觀天子求僧室闇檻蘭
亭一朝失英主嗜好乃如此豈如緗縹宮庭出翰墨風
流異代情明廷故實邨氓述況記此間迎翠華寄
暢園蒙頻駐&KR3414;不賢識小宐作歌大政元存史臣筆
青華閣帖三卷紹興御刻皆二王書後有釋文余
頗辨其誤復跋一詩
蒼頡始作書巳聞夜鬼哭官民信治察淳樸存有幾何
況尙草法几牖駭蛇虺筆勢取奔趨形體雜靉霼多寡
亂馬足左右錯丁尾假如羲獻存翰墨矜有斐試箝文
上下自讀口亦悱儒者厭草書所識詎不韙傷哉宋南
渡國有存陳唏鐵馬苟臨江所憂杭一葦柰何耽安燕
宮苑豔禯卉近擬大觀年取法寔比匪鐫工聚樂石名
帖啓籯篚帝后各擅書親釋文如螘吾今適無事舊冊
陳几棐頗亦從俗嗜驤騰震瑰瑋默對淹永日錯昧暾
與朏舊釋或得失吾說亦葑菲古帖殘闕餘誰能誦娓
娓盍各陳小辨聊於博弈偉若夫大雅才自命則吾豈
方天民(獨覺)次韻余少在京師與朱竹君王禹卿
酬和長句見贈又示病起五言用其病起韻荅之
大哉天地化縱視忘形拘耳目乃可遺況識肥與臞將
適汾水陽首謁冰雪膚徑淩天地度袵拂扶桑株俯短
龜鶴齡詎與蜉蝣殊聖凡本無隔妙道藏頑軀聖門講
六經抑或營廢居若論微言絕二者皆可吁陳魚取乙
鬛顧己遺腴膴吾幼耽文章矻矻不知愚二十入京師
兩漢希閎橅斯文有先驥朱王騁高衢揚班以見待竝
謂詡匪誣灑墨疾風雨往復競裁觚投老自愍惜雕蟲
稺子俱我棄良晩矣子取非過歟少小同硏席里閈多
歡娛秋燕匹故人室存形影徂獨君臥冬巷久病幸一
蘇短日發長詠走餽逾苞苴我誦雪窗前意驟興縶駒
終願超言象共子遊虛無呵毫罷一笑升暾煌八區
題外甥馬器之長夏校經圖
聖人不可作遺經啓蒙愚大義乖復眀實賴宋諸儒其
言若澹泊其旨乃膏腴我朝百年來教學秉程朱博
聞強識士論經良補苴大小則有辦豈謂循異塗柰何
習轉勝意縱而辭誣競言能漢學瑣細搜殘餘至寧取
讖緯而肆詆河圖從風道後學才傑實唱于以異尙爲
名聖學毋乃蕪言多及大人周亂兆有初彼以不學敝
今學亦可虞嗟吾本孤立識謬才復拘抱志不得朋嘅
歎終田廬甥有吾家性禮部方升書才當爲世用勉自
正所趨矻矻校遺經用意寧投虛盛夏示我卷秋葉今
零株至道無變更景物乃須臾僞學縱有禁道德終昌
舒試觀宋元間士盛東南隅以視後世賢人物誠何如
願甥取吾說守拙終不渝
