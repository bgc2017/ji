惜抱軒文集十三
墓誌銘
兵部侍郞巡撫貴州陳公墓誌銘(幷序)
公諱步瀛字麟洲陳氏先世居歙公曾祖諱時賓遷江
寧遂爲江寧人祖諱應陛考諱士鋐家故殖財至公考
爲文學好施予盡亡其貲生四子而公爲季公長益貧
精厲爲學閎傑於文詞中乾隆二十六年恩科會試
㮄第一選庶吉士散館改兵部主事再擢至武選司郞
中公考至是年八十餘乃卒公爲養與喪皆當人意及
後爲安徽布政使則自曾祖至考皆獲贈通奉太夫如
公官妣皆贈太夫人公在兵部職事修辦吏不能爲姦
服闋其尙書奏請補車駕司郞中逾二年授河南陳州
府知府再擢至甘肅按察使讞獄平值平涼府鹽茶廳
回民爲亂黨連數郡人心皆聳爲逆者聚於通渭石峯
堡而總督李侍堯乃託以追逸賊西往靖遠獨留公扼
隴上爲守禦公亦憤發不避險難盡拘爲逆者之家又
擒其分處他縣爲間應者官軍初戰失利公度賊乘勝
必東犯陜西以隆德平涼當下隴之要而守衛單弱卽
撥固原兵分守而後奏聞其後賊果東犯不得過公奏
之達上以爲知兵命大臣督軍至且詔事與
陳某議之公迎說形勢事理無不究又籌糧饋入險岨
皆給逾月賊平公雖身未履戰陳而功足以埓上
乃擢爲布政使而旋調任於安徽賜之花翎以㢡焉
乾隆五十年江淮大饑米升至錢五六十暴民脅衆爲
攘公徧至所部頒布上恩督吏賑䘏防捕盜賊全
護疲困自夏迄秋末安徽得寧而公勞瘁成疾其後擢
貴州巡撫抵治所舊疾大作遂薨爲乾隆五十四年十
一月某日年六十公爲人坦自和易雖於屬吏無矜容
厲氣然審察能否進退必當其才安徽布政司書吏皆
江寧人公臨之有恩誼而不以奸公法公自奉儉陋其
在陳州嘗舉家食稷於族戚故舊助恤常厚歲時餽問
無間所在官舍來居者常滿少工文章喜誦書老而不
倦承學弟子多材而秦中丞承恩與公進士同㮄又同
一年爲巡撫人以爲美談鼐嘗偕公官兵部公來安徽
鼐方主安慶書院於公習且久公子舉人廷碩國學生
廷頎以乾隆五十六年月某日葬公江寧城北
山之麓請鼐爲銘銘曰
公以文興多士誦稱不究其能司武是膺秉節西疆布
迾有方力不挽強戎慝翦襄天子命將謀以公壯
以戰以饟其阻有蕩陟登大吏而親勞事爲國之志
爲身之憊養其疲羸拊其寒飢誅其虣欺斥其不治協
維帝心開府西南不以歲深雲而弗霖金陵之里
兩中丞起公壽先已貽休弟子鍾山東北卜維公宅植
保松柏載詞藏石
贈承德郞刑部主事鄭君墓誌銘(幷序)
君諱士俊字灼三歙諸生以子貴贈承德郞刑部奉
天司主事鄭氏歙舊族也自君考諱廷証以上皆居歙
之嚴鎮歙人營賈淮上或僑居揚州君少孤貧從妻父
李氏宦居南昌後依族人居揚州儀眞縣君爲族人謀
事盡其智能而無欺嘗值歲饑爲粥以賑揚之餓者及
歙鄭氏廟敝壊營而新之君皆任其事勤苦數倍于人
日吾藉人財以爲善吾力不容惜也君旣定居儀眞乃
迎其兄弟之孤及從父兄之節婦洪氏皆來居而養焉
乾隆四十二三年間余主揚州書院歲一二歸歸必過
儀眞然未嘗識君識君子文明君婿呂彩從余學時言
其舅誠篤長者也其後十餘年文明成進士授刑部主
事呂彩亦與鄕舉矣乾隆五十年二月初三日君卒逾
年余在江寧文明來求爲君銘因言未得葬地余姑應
之日吾嘗行儀眞西三十里山川體勢如可葬者又逾
年文明又至日果得地于西三十里張家拗已葬君矣
將補納石求卒銘之余不意言之幸中自念老矣當不
復至揚州於其山水人物有足興舊思者而文明又求
銘甚勤安得弗銘也君二子文明文盛一女四孫銘曰
愼所履載謙飭子升朝父遺德生江南亡葬北塽升原
茂翳植大厥族歲千億
嚴冬友墓誌銘(并序)
冬友江寧嚴氏諱長明一字道甫乾隆二十七年
車駕南巡君以生員獻賦召試賜舉人內閣中
書就職旋入軍機辦事君在軍機凡七年通古今多智
又工於奏牘諸城劉文正公最奇其才戶部奏天下雜
項錢糧名目煩多請去其名而以其數併入地丁微收
君曰今之雜項古正供也今法折徵銀若去其名他日
吏忘之謂其物官所需民當供且舉再徵之是使民重
困也文正曰善乃奏巳之大金川之爲逆也大學士溫
敏往督師欲君從行君固辭退有咎君柰何違宰相意
者君曰是將敗沒吾若何從之人頗甚君言旣而溫公
卒致軍潰以死隨往者皆盡辛卯恩科會試劉文正
公爲考官值軍機事有當關自君撾鼓入闈得見旣而
出同考官朱學士筠曰甚哉冬友不自就試而屑屑治
吏事爲文正曰士亦視有益於世否耳卽試成進士何
足貴當是時軍機有數大案賴君在直任其勞獲成議
而雲南糧道以分賠屬員虧銀不完將死去限期十日
君具牘入請文正奏寬之乃生其年遂擢侍讀君治事
衆中獨勤辦然以是頗見疾其後連遭父母喪服終遂
請疾不復入間遊秦中大梁居畢中丞所爲定奏辭還
主廬陽書院乾隆五十二年八月■日卒於合肥年五
十七君於書無不讀或舉問無不能對爲詩文用思周
密和易而當于情嘗爲平定準噶爾方略通鑑輯覽一
統志熱河志四纂修官其自爲之書曰歸求草堂詩文
集及論辯經史書算文藝金石文字者几二十餘部百
餘卷祖諱馨父諱自新俱以奉直大夫內閣侍讀爲贈
封官夫人南昌耆士葉用章之女生男女各二男曰觀
晉余在都時君時與相從見君朝趨省禁暮入文酒之
會若甚暇者然或以事就君謀必得其當君嘗語人曰
異日先去官者必姚君也後數年余請告歸過江寧君
見迎笑曰吾固料君之來也余居皖中君一來會後余
再至江寧而君喪矣乾隆年■月■日葬君及葉
夫人於某所君之子請銘銘曰
偉猗冬友當時羣士智孰與醜旣筦事樞振物之首才
非不見知而其仕之登不究得年非夭而亦不爲壽天
命若是夫孰可多有伐石鑱詞瘞貽弗朽
孔信夫墓誌銘(并序)
信夫諱繼涑孔子之六十九世孫而曲阜衍聖公諱傳
鐸之季子也幼而才儁衍聖公爲聘華亭張尙書照女
女殤而君遂習於張氏尙書以書名天下君得其筆法
書蓋埓之又善於鑑别收集古今名家書鐫刻論辨世
所傳玉虹樓帖也其於詩文爲之皆工善乾隆三十三
年余主山東鄕試得君及君兄戶部之子廣森時廣森
才十七歲而君年四十餘名著海內久矣其後廣森得
第爲撿討以經學稱三十五歲而殞君之少也值
上釋奠闕里嘗充講書官及爲舉人累會試不第納貲
爲中書舍人未就職又値上東巡於中水行宮召
使作書及進上稱善然竟不獲仕終於曲阜初衍
聖公夫人■氏生冢子繼濩繼夫人徐氏生戶部及君
冡子之後襲爵三世君與戶部皆及之其遇曲阜公事
以祖父體自任也其氣皆剛直人或與之或否其後戶
部不樂家居客遊杭州以沒檢討哀痛遽殞不數年而
君又繼之嗟乎君與檢討之生世第一家也又以文學
才藝名著天下余一旦遇之二三十年間見其死亡至
盡雖其文采風流不可磨滅而志意抑鬱乃㪅有甚於
常人者其可悲爲何如也君於交遊有始終之誼鄕里
值歲饑出千金賑之者三焉乾隆五十六年余在鍾山
書院君夏來江寧視余再㝛而别君遂以是年十二月
戊辰卒年六十五無子以戶部少子廣廉嗣將死貽書
乞余銘其墓銘曰
猗子聖人之世也廟其知也蔚其藝也名上聞于朝而
下載于四裔也完則毁而剛則折也有疾而不可乂也
銘託余哀以待後君子之達其志也
陜西道監察御史興化任君墓誌銘(幷序)
君諱大椿字幼植其先爲王氏在元有爲山東行省平
章事者曰王信其子宣繼居父職元亂避居興化改曰
任氏爲任氏之十三世爲歲貢生鑣其子晉中乾隆巳
未科進士官徽州府學教授是爲君祖生庠生葆爲君
考祖考皆以君得贈封朝議大夫禮部儀制司主事
君之少也穎敏于學爲文章有盛名又性和易謙遜人
無貴賤靡弗愛君然君固有特操非義弗敢爲故自少
至老終於貧窶乾隆庚辰恩科君爲舉人中巳丑科
二甲一名進士故事二甲首當改庶吉士人皆期君必
館選矣然竟分禮部爲儀制司主事君每日自官所歸
輙鍵戶讀書如諸生時值詔開四庫全書館大臣有
知君才舉爲纂修官是時非翰林而爲纂修官者凡八
人鼐與君與焉君旣博於聞見其考訂論說多精當於
纂修之事尤爲有功其後鼐以病先歸君旋遭艱居里
旣而鼐遇君淮上當是時四庫書成凡纂修者皆議敘
嚮之八人者其六盡改爲翰林矣大臣又以鼐與君名
列之章奏而稱其勞請俟其補官㪅奏君於是初服除
將入補官亦以見邀鼐以母老謝君獨往然大臣竟不
復議改官事君自循資遷員外郞郞中保御史乾隆五
十四年四月授陜西道監察御史甫一月而卒年五十
二君賢者居曹司固亦佳吏居言官苟非日淺亦必有
所見然終不若以其文學居翰林之爲得人也而惜乎
其竟抑不得也君事父母能於貧匱中盡其養待族友
有恩誼而不可使爲諂瀆所成官書外其自著者曰經
典弁服釋例十卷深衣釋例三卷釋繪一卷字林考逸
八卷小學鉤沉二十卷吳越僃史注二十卷惟字林已
刊板詩集已刊者四卷其餘與雜文未刊者又若干首
君學博奥而於爲詩則尙淸遠不多徵引曰此非詩所
貴也娶趙宐人無子沒後三年弟大楷始生子熾炎以
嗣君又後十二年葬君於某處鼐昔者與君本相知及
同處四庫館則朝晡無不偕有所疑說無不相論證也
退而偶有尊酒召賓之設無不與同也閱今二十年同
居館者死亡殆盡而鼐僅存君弟大楷來求爲誌乃愴
懷而銘之曰
嗚呼幼植之瘞不居文章之官而旣爲其事矣不至耆
耉之壽而著書足名後世矣生不見子而沒可以祀矣
吾爲銘之足慰君志矣
夏縣知縣新城魯君墓誌銘(并序)
君諱九皋字絜非建昌府新城魯氏也大父諱宁康熙
庚午科舉人爲內閣中書考諱淮歲貢生爲廬陵縣學
訓導君爲人敦行誼謹於規矩而工爲文人觀其言動
恭飭有禮而知其學之邃讀其文沖夷和易而有體亦
知其必爲君子也嘗踰嶺至建寧謁朱梅崖而受其爲
古文之法於四方學者苟有聞君必虚心就而求益雖
以鼐之陋君嘗渡江至懷寧見鼐而有問焉君古文雖
本梅崖而自傅以已之所得持論尤中正里居授其學
干子弟及鄕之雋才又授干其甥陳用光且使用光見
鼐蓋新城數年中古文之學日盛矣其源自君也其爲
科舉之文不徇俗好自以古文法推而用之或以爲不
利場屋君曰得失命也君竟以乾隆庚寅科得鄕舉辛
卯恩科成進士歸居十餘年奉養祖母及父因益力
爲學而因事設方以利其宗族閭里雖貧而必致其財
雖勞而必致其力逮終養乃出就官是時鼐聞寓書諫
君謂今時縣令難爲而君儒者違其長而用之殆不可
然君竟謁選得山西夏縣縣當驛道又時値後藏用兵
使驛往來日不絕縣舊分二十餘里里以次出錢供役
謂之里差吏因爲利民致大困君自持旣廉又減其役
之得已者而重禁侵蠧民大便之而樂爲役君顧歎曰
吾不能盡去里差是吾恨也其見民煦煦然告以義理
所當從及去不作長官威厲之狀民亦欣然聽其教於
是縣號爲治上吏亦絕重君矣鼐聞乃自咎前者知君
之淺固不能盡君才也然君亦以積勞致疾在縣凡兩
期以乾隆五十九年三月卒干官年六十三娶楊孺人
生四子肇熊肇光嗣光迪光四女子又庶出之子五皆
少一女肇光拔貢生君以後母弟某嗣光壬子科舉人
君以後從父弟某皆能嗣君古文學者而肇光先殞君
文曰山木集已刻者若干卷未刊者若干卷某年月日
葬君某所嗣光及君甥用光皆以書來乞鼐銘銘曰
孰謂儒者不可以理繁庶孰謂學古不可爲今世語美
哉魯君其行企矩其文蹈雅卒寘德在夏而士興其庭
宇其生也有令譽其亡也有傳緒其葬也於是野
汪玉飛墓誌銘(幷序)
汪生行忠信而立志甚高不與今世士同流謂士舍宋
儒程朱之所道以爲學舉不足云學也晝動而暮休必
考一日所爲得失離合悉書於一冊以自爲戒勸事其
父兄撫其妻子交其師友循今世之禮通以古人之意
見者未嘗不以爲當於人心爲今世場屋之文必求發
古聖賢之旨而不爲苟美余主鍾山書院生以上元學
生來爲弟子余德薄不足爲生益然生親余尤至相見
論說依依者幾三年而生遽死生故有咯血疾而爲學
研思不懈余時戒之乾隆五十六年秋冬間忽大甚至
失音余方歸里亟以爲憂其次年春正月疾進時時念
余遂卒余復至遂不見生嗟呼使生不死必追逮古賢
人必有立於天下不幸亾學未成行未著知其異於今
世學者唯余而已生年二十六其父七十餘子雲官甫
六歲妻楊氏割肱療生不愈終爲[婺-矛+牙]而守之余爲擇攝
山東南故曇花寺址右阜葬生而爲銘曰
古秣陵明南畿粤汪生挺產兹名兆虹字玉飛聖不作
望緡哉夐有轍崇有階連勱志胡弗幾抗發塗蹶駿才
&KR0621;天乎理則乖痛無沬伐石埋翳姚鼐綴此辭
鮑君墓誌銘(并序)
鮑氏世爲歙人明末有諸生遭革命不復出者曰登明
爲君高祖其居在巖鎮生子元穎賈于吳致富其子蕃
賈于杭州入其籍蕃生善基爲杭州府學生善爲文而
家業貧落生四子其第三者君也君繼父學而益勤少
自杭就學于歙已而歸杭終父喪遂復至巖鎮復先人
居入歙學其文名日起巖鎮有吳先生瞻泰者試之紅
豆歌使次韻君詩卽成且工先生喜以孫女妻之吳先
生贈嫁有書數千卷而無他財君爲人敦行義重然諾
作詩歌古文辭皆有法能見其才當時儒者文士皆樂
與之交學使者舉爲優貢生然困於鄕試不見知年四
十餘遂絕不就試以文業授徒其徒乃多發科成名其
尤著者金修撰㮄也君諱倚雲字薇省嘗爲族譜數十
卷以擬蘇明允族譜故復號蘇亭子二長嘉鬯亦歙學
生能文乾隆四十二年嘉鬯疾殞君以慟得疾次年秋
九月二十一日君遂卒于巖鎮年七十一次子嘉命君
使後其仲兄倚樓嘉鬯有子早亾嘉命有四子以其次
子金復嗣嘉鬯爲君宗焉嘉命及其長子壬子科順天
舉人桂星皆嘗問學于鼐今將葬君某所乞鼐爲銘銘
曰
五世三徙卒居歙貧富迭更返故業師友援推表鄕邑
有文炳興身挹擫卜其終登抂繼葉
建昌新城陳母楊太夫人基誌銘(并序)
太夫人建昌新城楊氏贈朝議大夫諱大炳之女適
同邑陳氏舅曰贈資政大夫諱世爵姑曰魯太夫人
夫曰乾隆戊辰科進士封資政大夫諱道子五曰分
巡金衢嚴道守誠太平府知府守詒舉人候選內閣中
書守中江蘇按察使守訓舉人候選中書守譽女三壻
曰舉人內閣中書楊尙鋐監生涂志紑魯勷孫二十四
曾孫二十七元孫三封大夫以學行稱于世成進士後
不仕而修於家世謂之凝齋先生太夫人之始歸也能
承舅姑以得其歡能任家事以佐凝齋使專志以成其
業存能事以禮亾能述其志以厲其子孫子仕爲司道
郡守矣太夫人能持禮法於家衣服飲食不侈以踰以
廉正勗其子者見則數言遠則數書於族黨之貧者能
約巳而厚恤之年七十時諸子方謀爲樂飲燕會太夫
人使止而以其財設義倉于近鄕以濟農者凝齋先生
講學守宋儒法不言仙佛太夫人亦樂善而不取福田
利益之說後凝齋三十年而卒爲乾隆五十五年十一
月十日年八十四其時長子觀察四子提刑先喪而太
夫人顧目見其孫觀曾孫希祖皆成進士爲部主事孫
煦吉冠曾孫希曾皆爲舉人而希曾爲江西鄕試㮄第
一太夫人沒後三年以第三人及第爲編修其餘多文
學可觀者人謂封大夫及太夫人植德不懈足興其家
宐其後之昌也乾隆五十九年某月日合祔封大夫墓
余於太夫人子知其伯仲少客南昌及見凝齋先生而
太夫人孫用光從學余爲文故得其家世素行宐爲之
銘銘曰
維淸有道天子鉅祥帝見元孫福錫四方母
儀江嶺秉德柔正秀茁曾元國庥家慶夫以儒興子
有治聲慈惠鄕閭人樂其榮荷塘之野大夫之墓山周
水回宐祔永固
章母黃太恭人墓誌銘(有序)
太恭人桐城黃氏處士諱貞吉之女適章氏爲贈中
憲大夫松太兵僃道諱某之冡婦贈中憲大夫松太
兵僃道諱天祐之妻生二子長曰東桂爲候選州同知
次曰攀桂爲江蘇松太兵僃道獲以其官贈祖考以太
恭人封妣者也太恭人年三十三而寡舅姑老且疾矣
而子甚幼逾十餘年又喪夫之弟太恭人能晝夜勤苦
操作以殖其產又能上盡奉養以及舅姑之終下撫教
稚弱以至於壯祀先人賙親舊應賓客皆盡恩誼人謂
章氏一婦任二子事也其後攀桂仕爲渭源知縣擢知
鎮江江寧府監司蘇松皆迎太恭人於官舍諸孫屢與
鄕舉矣人皆榮之太恭人被服自奉之具不加於其素
而修治先廟墓餽遺族黨濟人乏匱則每進而廣焉乾
隆五十年江淮大旱民死亾相繼太恭人適在里睹大
哀之盡分藏廩于族戚故舊以書速子於浙江購山芋
玉米數千石雜錢米濟賑所費萬金攀桂迎之官不可
曰吾去若饑者何於是攀桂亦遂請養歸逾再期乾隆
五十二年冬十二月太恭人卒年八十有一卒而來哭
者填戶曰微夫人吾死久矣孫五曰夢橘甫維極維桓
維棟曾孫四初太恭人頗通形家說與其子營葬夫贈
中憲於縣東南蟢子湖之北原命曰異日勿啟祔以驚
神靈其子乃爲卜宅於縣西二姑峯之麓登其巔以嚮
蟢子之湖明如趾下太恭人乃喜以卒之次年十二月
某日葬銘曰
施則侈也於已苟完有子承之其惠以殫山之嶔也中
有原趾出石泉湛甘寒首於西北嚮東南間德人居之
固且安載詞堅石永不刊
廣州府澳門海防同知贈中憲大夫翰林院侍講
加一級張君墓誌銘(并序)
君諱汝霖字芸墅宣城張氏大父諱㝛父諱中聖皆爲
縣學生皆贈中憲大夫君自縣學生雍正十三年爲拔
貢生旋以人才保舉乾隆元年引見命爲知縣分發
廣東任河源香山陽春知縣其至香山者再而攝署之
縣又三四焉君初在香山遭母汪太恭人喪憂居新任
令未至姦民賴姓乘隙爲亂君卽起捕倡亂者寘之法
而杖校其和從者逮新令至而邑已寧其後至香山免
荒埔報升之稅修城南羅婆陂成灌漑之利而禁豪家
爲隄堰之厲民者海南徐聞縣民惰窳布種後不知糞
耨槔車之事而婚姻尤無禮式君攝其令乃教之如內
民時廣東有開鑛採銅者七縣地力盡而役未止君攝
英德縣知其病請于巡撫奏停焉澳門者香山南境斗
入海西洋夷民居之以與中國爲市時設同知官甫二
年上吏以君賢俾攝其職君尤能得夷民情而柔調之
故卒授君爲澳門同知值事吏議降一級上官惜君去
奏請畱粤而部議不許君遂返宣城不復出矣君博學
多聞尤工駢體文及詩嘗爲澳門記略輯宛雅若干卷
詩約若干卷自爲詩文集三十卷政牘五十卷乾隆三
十四年七月八日卒於家年六十一配袁恭人生君長
子燾乾隆癸未科進士爲翰林院侍讀得贈君如其官
一女適附監生梅學側室梁安人生二子廣西布政使
經歷倓太學生炯二女一適諸生劉辛未嫁死孫男十
一孫女七乾隆年月日葬君于寧國縣花
塢山村之原桐城姚鼐與燾爲進士同年又與炯相知
於君葬後爲君補爲墓銘銘曰
懿維君吏海濆安內民外夷馴爲國勤著有勳未上聞
乘歸輪聚典墳閎厥文子繼振蔚以彬瘞泯泯昭億春
吾銘云
袁隨園君墓誌銘(并序)
君錢塘袁氏諱枚字子才其仕在官有名績矣解官後
作園江寧西城居之曰隨園世稱隨園先生乃尤著云
祖諱錡考諱濱叔父鴻皆以貧遊幕四方君之少也爲
學自成年二十一自錢塘至廣西省叔父於巡撫幕中
巡撫金公鉷一見異之試以銅鼓賦立就甚瑰麗會開
博學鴻詞科卽舉君時舉二百餘人惟君最少及試報
罷中乾隆戊午科順天鄕試次年成進士改庶吉士散
館又改發江南爲知縣最後調江寧知縣江寧故巨邑
難治時尹文端公爲總督最知君才君亦遇事盡其能
無所迴避事無不舉矣旣而去職家居再起發陜西甫
及陜遭父喪歸終居江寧君本以文章入翰林有聲而
忽擯外及爲知縣著才矣而仕卒不進自陜歸年甫四
十遂絕意仕宦盡其才以爲文辭歌詩足迹造東南山
水佳處皆徧其瑰奇幽邈一發於文章以自喜其意四
方士至江南必造隨園投詩文幾無虛日君園館花竹
水石幽深靜麗至櫺檻器具皆精好所以待賓客者甚
盛與人畱連不倦見人善稱之不容口後進少年詩文
一言之美君必能舉其詞爲人誦焉君古文四六體皆
能自發其思通乎古法於爲詩尤縱才力所至世人心
所欲出不能達者悉爲達之士多效其體故隨園詩文
集上自朝廷公卿下至市井負販皆知貴重之海外琉
球有來求其書者君仕雖不顯而世謂百餘年來極山
林之樂獲文章之名蓋未有及君也君始出試爲溧水
令其考自遠來縣治疑子年少無吏能試匿名訪諸野
皆曰吾邑有少年袁知縣乃大好官也考乃喜入官舍
在江寧嘗朝治事夜召士飲酒賦詩而尤多名蹟江寧
市中以所判事作歌曲刻行四方君以爲不足道後絕
不欲人述其吏治云君卒於嘉慶二年十一月十七日
年八十二夫人王氏無子撫從父弟樹子通爲子旣而
側室鍾氏又生子遲孫二曰初曰禧始君葬父母於所
居小倉山北遺命以巳祔嘉慶三年十二月乙卯祔葬
小倉山墓左桐城姚鼐以君與先世有交而鼐居江寧
從君遊最久君沒遂爲之銘曰
粤有耆龐才博以豐出不可竆匪雕而工文士是宗名
越海邦藹如其沖其產越中載官倚江以老以終兩世
阡同銘是幽宮
郭君墓誌銘(并序)
吳江郭君諱元灝字淸源其祖諱如龍考諱諤君少工
爲文爲吳江學生而陸中丞燿之弟子也中丞最稱賢
之君居家授徒僅以供養父母而已其室時至匱乏而
不以爲憾中丞貴亦絕不往于第與書往來論學乾隆
五十一年君年五十三卒孺人迮氏無子側室翁氏生
子麐鳳麐嘗從余學爲文君亾其考猶在而家益貧麐
出遊求養旣而君考亾又數年麔乃克葬祖若父于是
葬君於嘉善縣澄湖港之阡時嘉慶二年也次年遇余
于杭州乞補爲君誌余㝛知吳江陸中丞天下君子其
所許必君子無疑也而又哀麐志乃爲銘曰
篤爲學文可稱守有介行中繩進而與之君子朋吳越
兩縣間一塍回見故國喬木升於焉卜兆曰永寧
江蘇布政使德化陳公墓誌銘(幷序)
公諱奉兹字時若其先陳宐都王叔明十世孫崇唐末
爲江州長史聚族爲孝義僖宗旌之其後五世自南唐
及宋皆旌爲江州義門後乃遷居南昌明季又自南昌
遷德化居德化三世爲九江府學生俶俶生範康熙戊
子科舉人爲安義縣教諭生絢爲德化縣學生是爲公
考自曾祖至考三世俱以公貴贈通奉大夫江寧布政
使妣皆贈夫人公生二十二歲中乾隆丁卯科鄕試第
一庚辰科成進士授四川知縣凡知蓬山閬中擢知茂
州皆有善政當金川爲逆大將率兵討之任公主礟局
及修飭兵興橋路常居口外山谷間瀕危勞績甚著有
三雜士司地當進攻金川之路官兵猝至三雜長卓爾
碼婦人也謂且伐之閉道不通將校譁言三雜畔矣宐
先攻公告將軍三雜未知國家意耳非畔也請往察而
諭之將軍從公策公至一告諭卓爾碼卽散守者具狀
上謝且奉軍過甚謹其後詔加其封號曰賢順卓爾
碼以謂惟陳公活我又予我以榮也公旋晉嘉定府知
府及建昌道其居官日常寡出入邊塞仁恩素著多所
鎮定中外皆稱之上乃授公四川按察使乾隆五十
二年調河南按察使居二年調江蘇旋擢江寧布政使
居四年調安徽未半歲又調江蘇公始在蜀最久凡二
十七年其後居江南亦九年歷四任熟習民情洞其利
弊能以簡靖漸祛其患未嘗厲威爲聲名吏民愛戴以
謂得大臣之體好士樂善奬掖如不及公自壯入蜀至
老受任不得歸乃取鄕地自號東浦以寄思士皆稱東
浦先生云其天才高厲作詩專法杜子美論者謂朴厚
之氣殆足嫓之平生經歷多異境舉見所爲詩凡千首
曰敦拙堂集古文則所爲不過十餘篇然實得古人之
法今世作者無能逾也公年七十四嘉慶四年正月壬
午薨於蘇州夫人桂氏同縣縣學生某女有賢智從公
居建昌時卒生蔭生候選員外郞大來候選州同知方
來又生二女側室蔣氏生候選布政司理問斯來戊午
科舉人具來側室張氏生候選司務僃來公嘗喜桐城
姚鼐之文薨前一歲在江寧監臨武鄕試見鼐語曰我
死必得君志吾墓鼐曰公方健何言是也然心諾公及
公子於年月日葬公某所卒爲銘鼐也銘曰
才爲國勞險阻載遭靖彼紛囂平寧安處來宣江滸從
容風雅民曰吾宐列士懷儀未究其施有政可頌有文
可誦名存身覂匡廬前麓故居爰復永安幽谷
方侍廬先生墓誌銘(有序)
方先生桐城人諱澤字苧川侍廬其自號也祖某父某
先生少有異才高識遊江寧與諸名士遊一時才儁之
士言行多險怪先生默默獨守中行其後同遊者多及
禍而先生弗與然頗經紀其喪有終始之誼退爲諸生
久屈埸屋長自觀尙書保以學士督學安徽最知先生
賢乃舉優貢入都時先生年五十矣再入北闈不售爲
八旗生教習歲滿詔以知縣用先生不樂就歷遊湖
南河南山西學政幕內徧觀山水之勝作爲詩歌以自
娛最後主洪洞玉峯書院得疾歸歸未幾卒年七十一
先生與鼐伯父編修府君少爲交友編修府君仕京師
時先生館於鼐家鼐兄弟皆受業先生論學宗朱子論
文宗艾千子惡世俗所奉講章及鄕會闈墨禁其徒不
得寓目先生爲文高言潔韻遠出塵壒之外場屋主文
俗士不能鑒也然先生弟子以其說獲雋於鄕會試者
十餘人矣得失要自有數不繫乎其文士自從所好耳
如先生乃眞信道篤而知所守者也編修府君嘗謂先
生文似明羅文止詩似宋楊祕監云子二今皆亾
有孫績曾孫東樹能世其家學先生弟子今僅存三人
皆年七十矣與績謀葬先生而鼐豫爲之誌曰
其守額額以古爲則不爲俗惑英英高雲以壯其文絕
於穢氛生名弗耀沒遲藏兆弟子所悼營是幽宮龜言
旣從以安厥終
陳孺人權厝志
孺人仁和陳氏女也父琛母程氏通文字以課子女故
孺人自少讀書能爲詩文而其志嘅慕古女子賢哲有
節行者不欲以才藝自居也故其爲詩質直慷慨義嘗
近古不若世女子流連風景爲媚好悅人之詞孺人適
江寧胡君名培胡君居貧甚孺人時以文字慰其意旣
而胡君病沒遺三子二女皆未婚嫁孺人執女紅爲衣
食暇則教子女與之論古今爲學又性解醫術里中婦
女有疾往往請爲之方孺人於富者尠所求於貧者或
濟之藥雖自處乏困不恤也其子女卒皆成立婚嫁幼
子鎬從姚鼐學鼐見孺人詩曰合簫樓稿歎謂今女子
作詩者之冠雖流俗淺人論詩者未必知也而後世必
有知之者已孺人嫠居三十四年嘉慶三年十月卒年
六十八鎬與其兄鎮鑑權厝夫人於江寧城北鼐爲之
銘銘曰
居庳里志高矢藏無有而學富其身可亾名不毀吾爲
命之女君子
奉政大夫江南候補府同知軍功加二級仁和嚴
君墓誌銘(幷序)
君諱守田字穀園杭州仁和嚴氏祖諱士奇贈奉政大
夫考諱立功爲虞城主簿封奉政大夫君少遊濟南寄
籍運學爲諸生遂中乾隆辛卯科山東鄕試舉人乾隆
四十六年挑發廣東知縣初任陽江縣未至境有迎吏
來與君語少習見君囊槖貧甚誘君以利君問何以取
利吏曰邑有賣漿者毆人死而多引富室繫數十人矣
君至咸脅以罪千金立致也君曰諾至縣日卽坐堂上
出所冤繫囚盡縱之去獨畱一囚訊之囚卽服罪賣漿
者也迎吏捧牘在側捽下痛杖黜之是時方傾市來觀
上新令見君治此吏讙呼動地君名聲一日大起調仁
化與巡撫孫公士毅爭獄君辭厲孫公變色旣而卒從
君議更以重君遂調之番禺凡獄事多委君以母憂去
官服闋再赴廣東補順德知縣治海盜有績屢辨難獄
又調南海番禺南海皆大府治所君兩莅之人見其意
思如暇然而政無不盡是時孫公擢爲總督率兵出關
討安南之亂公故奇君才檄之從軍及市球江之捷敘
功入奏賜孔雀翖五品頂帶君才益見端緒矣旣而
與孫公偕返孫公內召嘉勇公福康安代其任福公亦
重君才君議論其前必盡福公常聽其說於事多便乃
保題君引見命記名知府而發江南以同知用在
江南三年屢委署未及眞授而遭父憂歸其署淮安知
府時值旗丁以各縣助之費少爲詞數百人大噪淮上
漕使之門君往召衆前使訴其意君徐曰助費在州縣
今爲爾白漕使飭下道道下州縣取費至則汝候久矣
不亦病乎衆曰然君曰是誠非吾職然吾當爲公濟汝
以私財汝等張颿疾行可矣於是命之次第發而稍資
給之竟無事江淮人咸稱頌君有定亂才君旣歸數年
竟不復仕於嘉慶四年四月十日卒於里年五十有二
君文章無不能而奏牘尤善通曉兵事便騎射爲舉人
時偕人遊塞上與侍衛武人共讌飲角射君最後發三
矢中的如一武人大愕沮屈君從容就坐題詩便面而
去其在孫公軍中誠欲盡其謀以共立功于域外不幸
值阮氏之變軍潰功不就然古人始敗而卒建大功如
孟明之類史冊多有其後孫公猶被眷遇卒收庸蜀
桑榆之效而君竟不復試于軍旅矣世孰由知其才之
異也君在江南時嘗一來訪余與言果明決異士其後
余至杭州又遇君而君無意用世亦旋歿矣娶莊宐人
君在江南時宐人卒生炳及兩女側室范氏生煥亦兩
女胡氏生燾吳氏生煦某年月日葬君于杭州天馬山
祖塋之側莊宐人祔銘曰
旣多文又秉武臨溟海江淮滸鋤黠猾柔強禦意趠遠
爲國撫萬里駕中乖阻鬱餘能紀可睹勒堅石慰終古
歙胡孝廉墓誌銘(并序)
胡君諱字受穀其先鄞人康熙中有武進士璋遷
歙生行人司行人廷鳳廷鳳生歲貢生銘恭銘恭生廩
膳生與修一統志凝鼎凝鼎生君君少孤受學於淳安
方先生楘如工文章中乾隆已卯科鄕試名著於遠邇
矣而屢躓會闈迄母喪終君遂絕志求進吏部符取爲
知縣亦不就惟日與諸生講誦文藝以爲樂歙城南越
溪陟山有古寺十雖多頽毁而空靜幽邃多古松柏君
攜徒稍葺治讀書寺中其意蕭然余昔主紫陽書院去
寺不十里嘗與往來或至夜月出共步溪厓林逕寒窈
至今絕可念也君論文尤能起人意又多藏書喜借人
閱歙士多歸之用君說取科第仕朝者數矣君竟老山
中年七十四以卒嘉慶三年十二月九日也余去紫陽
亦十年矣君性仁厚與物無畦畛其沒也非其徒亦皆
思之娶方孺人先三年卒生府學生良會良會將葬君
某所以書乞余銘銘曰
行伊修其文彪澹寡求懋學優授羣髦日月遒藏陰幽
後億秋於吾褒
高淳邢君墓誌銘
君諱復誠字良生高淳邢氏祖諱之鵬考諱本岐祖考
皆娶陳氏君爲人樸誠慈和與人無爭而好施予乾隆
三十四五年間高淳大水壞民廬舍旣而大疫君多所
賑施以濟民困又爲設醫藥葬埋至五十年大旱民病
尤亟君盡出藏穀千餘石以食衆又假貸數百金以佐
施自其大母陳孺人建石橋於邨溪之上久而圯君復
建焉又買石治塗以便行者君考嘗欲爲邢氏設義倉
未就君與弟復吾卒就之寘義田五百畝君祖於宗祠
旣寘祀田矣至君益之又數十畝故鄕族無不愛戴君
者然君遇之謙甚未嘗敢自德也君年八十二卒於乾
隆五十五年四月十八日嘗以急公議敘授職直隷州
同知娶劉氏生增廣生國秀繼娶楊氏生允模側室費
氏生國學生晉國學生國勛晉從余學於江寧余在江
寧見高淳人多言君長者晉之來君沒旣葬于先隴之
次矣而晉求補爲君誌余因書所聞而銘之曰
斯民憊矣其生危孰職撫是顚則持邑有魁艾敦愛慈
積而能散衆所飴遺休逮後理不疑刻石藏幽視來兹
繼室張宐人權厝銘(并序)
宐人十七歲而歸余三十一歲而沒上事姑中接娣姒
下撫諸子婢僕無以異今時女子而悖傲苟賤㬥虐之
事所必無也治家不能極於儉嗇而矜奢縱佚之事所
必不爲也尤喜稱人之善聞人不善雖於余前亦絕不
言余迂謬違俗仕不進而家不贏宐人不怨顧以爲宐
然以余所遇不偶獨幸得宐人偕居室十五年而今又
死矣乾隆四十三年兩淮運使朱子潁請余主梅花書
院又勸以家往宐人之疾以多產氣虚猝無良醫或反
以藥疎其氣故以閏六月朔殞於揚州宐人高祖爲張
太傅文端公曾祖爲少詹事諱廷瓚祖爲贈奉政大夫
諱若霖而今四川屏山令君爲宐人之父其母又鼐姑
也皆在屛山隔數千里不知其亾也余先娶亦張氏同
出文端之父遺一女宐人視之殆無以加其善旣沒所
出子女各二幼不甚知哀而長女之慟不可聞八月柩
還厝之縣南五里而銘其室曰
循階庭立軒楯窈若存夐超遠風幽幽翩哉返稚子嬉
澘來盻&KR4039;以須精霧散歸無竆物之本㒺荒忽曠靡戀
生奚欣死奚怨厝委形於此館
江蘇布政使方公墓誌銘(并序)
公諱昂字叔駒其先由歙遷於義烏自公祖諱紹倫以
上居義烏二十三世至公考諱起英乃遷歴城祖考皆
贈江蘇布政使公十三歲而孤貧甚爲歴城諸生親執
薪汲以養母而其意怡然乾隆壬午科舉山東鄕試辛
丣恩科成進士授刑部主事居刑部十餘年再擢至郞
中其執法平用心仁恕屢以此與上官爭至忤而公不
變所守乾隆五十四年授饒州府知府饒州人甚愛之
朞歲命擢爲江蘇道交印將發矣而營弁以捕私鹽
擾民於德興民大驚恐皆欲奔亾公曰吾不可辭此責
馳往民見公卽定公旋請削武弁職而寘民之犯官閧
衆者於法然後至江蘇待缺以委審積案三百餘勞甚
致疾暫解病痊引見復發江蘇署松太道事值海上
盜近寶山總督率兵至寶山防之公籌軍需甚裕盜旋
去公乃建八策大府頗用之以弭後患次年補江寧鹽
廵道公以爲吏治不善與民俗之惡二者每相因而益
甚故其與諸生庶民語皆諄諄教之如子弟知其貧乏
有時濟以資至懲治姦蠧則極嚴峻嘗早暮聽訟不懈
民益趨公所而訟人或謂此非觀察之體也公曰然使
舉吾職視不肖令長盡汏之吾坐受成豈不善然其勢
不得非如此何以盡吾心哉自公臨江寧凡五年吏民
風習之尢惡者大抵皆革而士皆親公矣旋擢貴州按
察使行日民涕泣送之連塞數十里公亦爲泣顧而不
忍去今上夙聞公治名矣及臨大政卽擢公爲江
蘇布政使公至江蘇甚欲有所建而已被疾百日而卒
嘉慶五年閏四月二十八日也年六十有一公爲人孝
友仁厚雖家去義鳥而修祠墓厚宗族皆盡其禮意作
詩文不多而自然穎拔讀者知其爲奇人也夫人歴城
楊氏生子世平女二壻張鎮峰周霞繼娶海陽趙氏生
子世德又繼娶上元吳氏生子世紱女一未字世平奉
公葬歴城之山桐城姚鼐居江寧時親見民之戴公
甚也爲之銘曰
卓犖其才勤撫衆黎用意愍慈天子旣知作屛海
淮任荷當時宐壽以祺而早謝之家貧子羸舊民載思
作是銘詩以告萬期
