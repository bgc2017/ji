惜抱軒文集一
論
范蠡論
范蠡之子殺人繫于楚蠡令其少子行千金於所善楚
莊生救之其長子請行不許其後卒強以行於是莊生
因爲入朝楚王而說之赦蠡長子聞楚將赦謂弟固可
活矣入莊生家復取金去莊生怒竟說楚王論殺其弟
人以此稱蠡始不欲遣其長子爲知也自君子觀之蠡
固未嘗知也比之蹇曰比之匪人隨之震曰孚於嘉吉
夫以匪人之比而望嘉字之吉其可乎吾觀莊生非賢
者也其褊心與市井小人之爲慮無以異而蠡顧以其
子之命委之烏得知方蠡子之進金莊生也如果不欲
受郤之可也旣思终還之則雖爲取去奚嫌焉蓋生以
爲救蠡之子而其家不見德則不足以爲名又忿已以
力爲人而反爲人所易故雖當其厚友之託不顧而必
以術殺其子噫抑甚矣郈成子過衞右宰穀臣饗之欲
託以其帑而未言及穀臣死迎其妻子分宅而居之晉
叔向繫獄祈奚乘馹見范宣子言而出之不見叔向而
歸夫受人之事則死生不以變其志急人之難而非爲
名高此固古賢人君子所爲而蠡乃以望於莊生及其
不得反以爲其長子致之何其謬也且蠡當日卽令遣
其少子如楚而其子之囚於楚者亦必不可救何則長
子生而貧則&KR1931;而貴財少子長而富則亦驕而輕士今
使膏梁之子忽視貧士指麾而爲之用則雖予之厚利
而不甘況以莊生之褊心多忌挾殘忍以報睚眦設以
少年輕肆之氣乘之蠡之子不愈危哉嘗考范蠡之行
當其相越所圖皆傾險之謀及越破吳吳危急而求成
句踐欲許獨蠡不可而必亟斃之其意蓋亦忍矣夫涘
頻之水鱣鮪不遊離靡之草虎豹不居旦暮之交君子
弗與故必內行僃而後可友天下之士友天下之士而
后爲之謀則忠信而不私當其事則利害而不渝故君
子重修身而貴擇交而蠡之所爲殘忍刻薄其事獨與
莊生者相近宐其心賢之而欲倚以爲重也而豈知身
受其禍也哉
伍子胥論
昔者嘗怪樂毅之於燕伍子胥之於吳皆以受任於先
君之時及至嗣子棄之於是毅遂超然遠引而子胥乃
戀戀不去終以諫死于吳若是之不同何也蓋古所謂
忠臣之行必度其心之所安而後爲非以苟託於名義
以自居而遂可也今夫毅之仕燕也所任者軍旅之事
耳惠王死而兵權奪毅雖留固無可爲矣當伍子胥困
屈楚鄭之郊飄搖江海之間結吳光于草野之際一旦
攝吳國而乘之卒以君臣相倚報父仇而成君之名于
天下其與吳相得如父子手足員雖烏集起事而其實
與世冑同國休戚者等吾意闔廬之死也必以吳託之
子胥子胥亦必慨然任而不辭子胥之心方以爲受先
君之恩寄社稷之重思盡其輔弼之任雖播棄而不忍
自疏而不料夫差之终愎不悛遂泯絕其身而莫之復
省也設令子胥于驟諫不用之時卽引身去國人亦誰
得而議之而樂毅之書至謂子胥不知主之不同量是
其行固不免爲天下之所譏而子胥終不肯以彼易此
者蓋彼徒以求其心之慊然而無憾者夫豈以行事求
白於衆多之口也哉或曰子胥之諫夫差其時季札與
同立于朝季子親于吳而反不以諫死何耶蓋自諸樊
戴吳欲以位傳季子而季子又以賢得民彼夫差者忌
而遠之甚矣微子啟帝乙之長子也疑于紂而紂疏之
故抱器適周而奉商祀微子季札之不諫知不可諫而
以身存宗也伍員之諫恃夙昔之恩而冀君之一悟也
而柳宗元乃從而非之以爲非吳親屬諫死爲過夫彼
謂爲親屬者固宐死也而微子季札之不死又豈非親
屬者哉
翰林論
爲天子侍從之臣拾遺補闕其常任也天子雖明聖不
謂無失人臣雖非大賢不謂當職而不陳君之失與其
有失播諸天下而改之不若傳諸朝廷而改之之善也
傳諸朝廷而改之不若初見聞諸左右而改之之善也
翰林居天子左右爲近臣則諫其失也宐先于衆人見
君之失而智不及辨與則不明智及辨之而諱言與則
不忠侍從者擇其忠且明而居之者也唐之初設翰林
百工皆入焉猥下之職也其後乃益親益尊益親益尊
故責之益重今有人焉其于官也受其親與尊而辭其
責之重將不蒙世譏乎官之失職也不亦久乎以宐蒙
世譏者而上下皆謂其當然是以晏然而無可爲安居
而食其祿自唐及宋及元明官制因革六七百年其不
革者御史有彈劾之責而兼諫爭翰林有制造文章之
事而兼諫爭彈劾制造文章所別也諫爭所同也其爲
言官也奚以異入而面爭於左右出而上書陳事其爲
諫也奚以異今也獨謂御史言官而翰林不當有諫書
是知其一而失其一也是故君子求乎道細人求乎技
君子之職以道細人之職以技使世之君子賦若相如
鄒枚善敘史事若太史公班固詩若李杜文若韓柳歐
曾蘇氏雖至工猶技也技之中固有道焉不若極忠諫
爭爲道之大也徒以文字居翰林者是技而已若唐初
之翰林者則若是可矣今之翰林固不可云皆親近居
左右然固有親近居左右者且翰詹立班于科道上謂
其近臣也居近臣之班不知近臣之職可乎明之翰林
皆知其職也諫爭之人接踵諫爭之辭連筴而時書今
之人不以爲其職也或取其忠而議其言爲出位夫以
盡職爲出位世孰肯爲盡職者余竊有惑焉作翰林論
李斯論
蘇子瞻謂李斯以荀卿之學亂天下是不然秦之亂天
下之法無待于李斯斯亦未嘗以其學事秦當秦之中
葉孝公卽位得商鞅任之商鞅教孝公燔詩書明法令
設告坐之過而禁遊宦之民因秦國地形便利用其法
富強數世兼并諸侯迄至始皇始皇之時一用商鞅成
法而已雖李斯助之言其便利益成秦亂然使李斯不
言其便始皇固自爲之而不厭何也秦之甘于刻薄而
便于嚴法久矣其後世所習以爲善者也斯逆探始皇
二世之心非是不足以中侈君而張吾之寵是以盡舍
其師荀卿之學而爲商鞅之學埽去三代先王仁政而
一切取自恣肆以爲治焚詩書禁學士滅三代法而尙
督責斯非行其學也趨時而已設所遭值非始皇二世
斯之術將不出於此非爲仁也亦以趨時而已君子之
仕也進不隱賢小人之仕也無論所學識非也卽有學
識甚當見其君國行事悖謬無義疾首嚬蹙于私家之
居而矜夸導譽於朝廷之上知其不義而勸爲之者謂
天下將諒我之無可柰何于吾君而不吾罪也知其將
喪國家而爲之者謂當吾身容可以免也且夫小人雖
明知世之將亂而終不以易目前之富貴而以富貴之
謀貽天下之亂固有終身安享榮樂禍遺後人而彼宴
然無與者矣嗟乎秦未亡而斯先被五刑夷三族也其
天之誅惡人亦有時而信也邪易曰眇能視跛能履履
虎尾咥人凶其能視且履者倖也而卒于凶者蓋其自
取邪且夫人有爲善而受教于人者矣未聞爲惡而必
受教于人者也荀卿述先王而頌言儒效雖間有得失
而大體得治世之要而蘇氏以李斯之害天下罪及于
卿不亦遠乎行其學而害秦者商鞅也舍其學而害秦
者李斯也商君禁遊宦而李斯諫逐客其始之不同術
也而卒出于同者豈其本志哉宋之世王介甫以平生
所學建熙寧新法其後章惇曾布張商英蔡京之倫曷
嘗學介甫之學邪而以介甫之政促亡宋與李斯事頗
相類夫世言法術之學足亡人國固也吾謂人臣善探
其君之隱一以委曲變化從世好者其爲人尤可畏哉
尤可畏哉
賈生明申商論
太史公日賈生&KR1007;錯明申商公孫宏用儒術顯世多疑
之果若是則公孫宏賢於賈生邪宋儒者以爲生上書
謂髋髀之所非斤則斧以此待諸侯爲申韓之意吾謂
不然生欲立法制以約諸侯王使受地有定不致入于
罪而抗剄之所以爲安全也斤斧以取譬耳豈刑戮謂
哉此不足爲生病然遂謂太史公僞誣賈生則亦非也
夫戰國以來百家竝興雖或純或駮或陋且謬悖推本
之彼亦各原於聖人之一端未嘗不可相爲用也顧用
之何如耳冬必袁而夏必綌者時也齊甘苦酸辛醎而
御之者和也諸葛武侯當先主之時寬法孝直救李邈
張裕其用意一出于慈仁乃以申韓之書教後主知其
所不能也且賈生諸葛皆所謂天下之才識時務之要
者矣申商明君臣之分審名實使吏奉法令而度數可
循守雖聖人作豈能廢其說哉然使述此於景武之時
則與處烈風而進翣者何以異良醫不能使鍾乳烏頭
之無毒而使其毒不爲患也惟文帝仁厚而所不足者
在于法制故賈生勸之立君臣等上下法制定則天下
安此皆申商之長也申商之短在于刻薄賈生之知足
以知文帝必不如申商之刻特患不能用其長耳景帝
之天資固薄矣提殺吳太子於嬉戲疏張釋之而誅周
亞夫其資如此而&KR1007;錯又以申商進之何怪有吳楚之
難賢者視其君之資而矯正之不肖者則順其欲順其
欲則言雖正而實與邪妄者等爾賈生當文帝而明申
商汲長孺爲武帝言黃老彼皆救世主之弊和而不同
豈如公孫宏匡衡之流雖號爲儒者誦說之辭洋洋盈
耳而適以文其姦說者邪周公之告成王曰詰爾戎兵
方行天下召公芮伯之告康王曰張皇六師若以此言
施之好武之主其害豈不更重於申商哉惟於成康之
時則無以復易矣吾嘗謂觀人之眞僞與書之眞僞其
道一而已世所謂古文尙書者何其言之漫然泛博也
彼以爲使人誦其書莫可指&KR0933;者必以爲聖賢之言如
是其當於理也而不知言之不切者皆不當於理者也
晏子不受邶殿論
大夫相滅而相幷者是簒殺其君之漸也齊晉之末載
是已齊崔氏也亡而邑入乎慶慶氏也亡而邑入乎二
惠諸族其時大夫分邑子雅辭多受少子尾旣受而稍
致諸公陳氏不取邑而取百車之木是三子者以爲賢
於吞噬之甚者則可矣以其私家相取爲非人臣之道
則一而已晏子將明言其不義乎得罪一國而不可爲
也將從而受分乎違已之心而不忍出也邦無道危行
言孫其處喪則託曰惟卿爲大夫其辭邶殿則託日畏
失富晏子之心固亦苦矣夫晏子之賢無愧儒者世乃
以孟子不欲比管晏及沮封孔子事疑其非賢是皆不
然晏子蓋盛德而才差不足又直陳氏得政之日事景
公庸主未嘗得君如管仲專也故其功烈非孟子王佐
之才之所希也然第日管仲曾西所不爲不言晏子者
重晏子之德也當孔子至齊以景公之庸懦豈遽能以
季孟之間期以待鄰之一儒士哉此必晏子薦之故也
及其不能用孔子此必晏子所痛而知其國之將亡不
可救者夫何有反沮孔子事哉晏子以儉著春秋之後
墨子之徒假其說以難儒者沮孔子封事墨者造之也
故載于墨子非儒篇其言以儒者爲崇喪遂哀破産厚
葬此墨者之陋說非麤縗斬以喪父盡禮者之言也諸
侯裂地以封大夫此三晉田齊以後之事非孔子時國
不過賜田邑之制也子長不能辨而載之世家雖大儒
如朱子亦誤信焉是以晏子爲世詬而不知其固非實
也魯襄公十七年晏桓子卒平仲嗣立能爲喪禮又從
平陰之役意其年必逾二十其後五十七年乃會夾谷
計晏子必已喪矣晏子喪而後景公行事益悖而子長
言會夾谷時有晏子吾益知世家言之多謬也
議兵
兵民分雖有聖人不能使之復合者勢也今有人焉命
其子弟入則挾筴操管而學書出則量庾藪權輕重度
長短持算而營什一之利其子弟必無一能矣今君國
子民者佹而使耕稼之農聽號令習擊刺舍田里安居
而履鋒鏑而輕死亡之難其病於衆庶而傷於國也亦
明矣目不兩視耳不兩聽手左右畫則乖足跂立則先
疲兵農兩爲戰則速敗而田野爲蕪萊國何賴此哉然
古王者兵未始不出於農何也古之時征伐之事固少
一旦戰而用其衆也至於萬人則爲多矣日行三十里
而舍戰陳必以禮節焉擇素教之人而使進退止伐於
疆埸之交不啻爲揖讓俯仰於庭戶之內也夫何爲不
可後世不然動以百萬之師決勝於呼吸之頃屠滅之
慘川谷流膏血軍旅數動則士長齒槁馘於營幕之中
當此之時士卒知戰門而已居則㬥桀而與人若不同
類固不可使伏居井里而民苟非習於兵者亦不可使
之復爲兵矣昔者湯之伐桀也民則曰舍我穡事湯至
仁也以民爲兵不免於怨若後世之兵善撫循之或踴
躍以從戎事豈將能賢於湯武哉兵與民分之故也昔
者管仲用齊欲以兵服諸侯管仲知先王兵民爲一之
制不可以決戰故參其國伍其鄙國中士之鄕十五五
鄕爲一軍參其國故三軍以方行天下伍其鄙故野有
五屬五屬皆農夫而已國則爲軍鄙則爲農雖不盡若
唐宋以後之制而兵民之分自是始故齊之伯天下者
兵習戰而農不勞是故管子天下才也謂兵不可擾農
亦不可盡一國而爲兵定以三萬人教以軍令使之足
用是故兵必習戰農必習耕兵不習戰農不習耕雖多
不如其寡巳嗚呼後之爲兵者何異於管子也兵額多
而不盡可戰又不欲養兵而逸之使之不習戰而習於
百役自明以來運糧之丁其始兵也而卒不能持一梃
以與怯夫爲鬥然以代民轉輸之苦尙有說也今之營
伍有戰兵有守兵不習知戰守之事顧使之雜爲捕伺
盜賊詰私販娼妓賭博之任無不與是直有司事耳使
兵足任之而有司不能何以爲有司況兵藉是名而恐
猲取財擾地方爲害者有之矣夫兵農惟不欲兼也故
使之專於爲兵今之紛然而呼於市而誰何於道路者
夫豈非兼任也則又不若使爲農之爲愈也
惜抱軒詩集一
古體五十六首
錢舜舉蕭翼賺蘭亭圖
萬壑千巖當坐起&KR0856;取越東山百里世閒不見永和人
長有春風流曲水滄海日高開寺樓樓上當窗僧白頭
越僧世得鍾張法頭白朝朝摹禊帖扣門客坐軒檻風
茶香酒煖笑語同致君有道堯舜出訪古無人羲獻空
頻說法書日西宴蕭郞縮手心無限老僧抵掌僧雛睨
似謂慢藏㫄欲諫語卿且勿諫懷璧不可居御史稱有
詔明日將登車長安再拜陳玉除歐虞俯首愧不如年
往運謝五百餘錢生染筆中躊躕石牀閉絕昭陵夜無
復人閒第一書
元人散牧晩歸圖
日落未落東皋黃搖風欲靜千絲楊榆筴雨後邨塢涼
澤中艸長人微茫牛從雜遝老㹀將㓨促或走或羊望
或掉尾立銜藏莨牛背短箠二尺強握坐者牧舟樹檣
或來以笛吹其㫄據牛橫坐如胡牀後有蓬髮趨踉蹡
前有招之右袂張首伏牛後尻前昂二人蓑薜行驅羊
掀笠偃背丫髻長其一糾笠風中颺林木度盡横陂塘
前邨暝色寒蒼蒼一人先俟牛宮㫄遶宅榆柳靑蒼筤
老&KR2119;飽腹飯黃粱出攜幼稚嬉徜徉少婦機杵鳴東廂
人生正可知䢉桑春夏耕牧秋築場不見臧穀羊皆亾
嗟哉此畫眞吾鄉
山寺
四山動秋響高林黯將夕披雲度寒榛暮陰下前壁寺
門風䔥䔥飛葉滿巖積箐嶼暗深溪淙鳴出穹石想見
谷口外落日遠峯碧一磬流煙中萬壑抱檐隙豈無湛
冥人於玆衣蘿薜初月輝易盡悵望遂停策
偕一靑仲郛應㝛登城北小山至夜作
秋聲鴻澤滿暑氣蟲階謝攜客眺寒原居人斂餘稼酒
取脫枝温席以柔莎藉餘照在單椒暝色生林下泫露
亘天垂巨壑當巖瀉微風度灌吟澹月流雲罅情集交
悲歡生得幾淸暇寧於蟪蛄春而慕燕雀夏視後無虛
鞭規前有戒駕懷哉古已遙逝者今方乍勿歎平分秋
㪅卜將來夜
春雨
日暮東風休掩卷幽窗靜颯然春雨來一室生微冷時
有棲鳥聲自令虛懷警
咏古
和璧非珠翠流光悅婦人章華宮畔路夫子欲何陳客
行漢江渚思見游女神蘋皋風日晚寧不怨青春
秦皇服胡越六合歸懸衡雄心中不繼乃築女懷淸漢
廷策賢良襃然儒董生慷慨公儀子食祿復何營如何
桑與孔賈豎充簪纓富民封丞相他日悔心萌巳衰不
再盛痛惜此孤&KR1103;
鼓枻出大江迴首樅陽渡中有漢帝臺言是射蛟處日
夕天風吹靑條變枯樹上有黃鳥吟下有寒兔顧憶昔
翠華游帆檣隔雲霧中流造新歌淸音發眾嫭巡游旣
已疲神仙不可遇爲念祈招詩廣心焉所務
循吏有兒寬乃以負租黜設吏爲繭絲何以責乾沒念
彼魏二臣屬厭風饋畢豈不愛吾君懼以滋遺失
高亭發秋吹廣野多邊聲誰和羌笛歌難爲愁士聽昔
應縣官募希有絕幕名奮隨兩校尉西詣車師城夷虜
眾且桀漢障懸孤旌創夷㪅登陴回首涕縱橫累月鬻
弩鎧援絕城遂傾將軍旣效命舊卒皆凋零歸來室家
盡門巷荊棘平咋聞漢天子巳拔單于庭微功不得錄
委弃秋艸幷
贈郭昆甫(焌)助教
老儒閉門元向白牢邪石邪五鹿客寄生入盆爲窶數
衰盛人閒如反手君才磊落天下奇四海賢儁誰不知
五年見子銅駝陌澹沲東風吹鬢絲朝爲石鼓詩暮奏
鹿嗚雅先生且臥鴻都下絳帳譚經澹瀟灑嗟我水車
旱資舟嗟君反衣孤白裘三月春心寄鳴鴈南來飛過
岳陽樓
爲王琴德(昶)題泖湖漁舍圖卽送旋里
王郞昔居泖湖裏出戶觀漁並湖水王郞今作漁舍圖
紙上蘆菰北風起蘆花菰葉風蕭蕭煙深不見垂虹橋
水澤朝飛洞庭雨亭皋暮落吳江潮江上漁邨帶寒巘
緩㓨輕舟向平遠波靜鳴榔月上遲日斜挂席風吹晩
曉來網得淞江鱸尊有淸酒飯炊菰蘆簾紙閣夜颯颯
風雨坐伴靑鐙孤就中隱約畫師意蒼茫一葉湖山次
頗似蒲帆別岸初迴頭恰見湖中寺只此丹青貌故山
拂衣歸思向雲閒秋風夜火松陵驛唯有漁人認客還
感春雜詠八首
䢅坐執書策惘焉思古人勲業建九州名德在一身一
身尙不治九州安能仁積水必成淵何患賤且貧苟非
秋實堅孰爲春木芚客來各有勸匪我同心親不恤同
心尠所感餘澤淪
新陽散餘冱和風汎窗&KR0905;披褐藹自怡舉象難爲名坐
有素琴彈流韻方泠泠往復動心志終奏有希聲其人
五百年遇我一朝幷神理不可滅道與天地貞使我百
世下無以移此情
夜聞子規嗁朝看春巳晩圜天高九重誰令互激轉北
陸旣藏凌西宅復寅餞野艸青㪅靑衰盛吾何辨
中谷多雨寒叢蘭蔽幽阻託身萬物表英華與誰睹旣
荷春陽氣柔芳冒寸土處有不自矜養節故難侮雖無
桃李蹊豈失松桂伍葆眞復其根甘與此終古
可憐夭桃花植彼玉階側旖旎揚柔枝上與綺窗直美
人出素手日攬芳菲色朝糚倭墮鬢暮作金瓶飾采采
枝巳空何以成秋實
陽澤降時雨卉木初萋萋黃隕豈其時片葉飛吾階昊
天施大化榮悴理不齊胡爲日與人多寡較毫釐聖舜
乃惡父牧犢遂無妻順命苟無忤焉往不得諧
橘樹多好陰乃在湘江涯光風蕩朝日朱實榮綠枝馨
香旣遠達乃託白玉墀被遇主人盻賓客皆嗟咨植根
諒非舊爲枳復何悲
昨日眾賓會送我臨漳河芳艸碧如染春風吹作波坐
有兩少年鼓瑟而商歌一爲黃鵠曲令我涕滂沱逸翮
橫萬里儔侶離別多不如燕與雀啁啾相鳴和
柬王禹卿病中
羣舒山色如連雲萬里江濤蹙山動我昔結屋山中居
歊霧蒸雲日澒洞青蓑短棹放中流山壑貞觀信天縱
與君初未奉餘歡各對煙波一江共而今俱作長安人
林麓朝辤暮羈鞚論交塵土一茫然迴首前游渺淸夢
生平素無諧俗韻轉喉棖觸嫌譏諷雖非鶵鼠隔雲泥
忍爲蠻觸競庸眾君才磊砢出千尋匠石如逢任梁棟
雕鐫緣飾會成名枉躭淸吟如鳥哢只今病臥況兼旬
朝夕鹽虀愁屢空妻子牛衣色尙欣邑人狗監文誰誦
燕山雲物萬里淸落葉秋聲一庭送高蓋誰過敝席門
酒徒爲具新芻罋愛君力疾劇淸狂尙有瑰詞成酒中
跌宕寧非軼世才激昂頗負竆途慟從來烈士志濟時
一割鉛刀貴爲用不然脫屣去人閒肯伏光範稱鄕貢
君懷奇興逸如鴻我逢有道慚非鳳依違見事信爲遲
責備時賢母乃重何當去此脫吾累卻因疾愈思當痛
山光水態終不殊俗狀塵容還自恐但須鹿門攜妻子
休俟臨邛致騎從淸睴萬里兩幽人迴望塵埃眞一閧
奉荅朱竹君(筠)用前韻見贈
朱俟磊落抱奇懷相逢意氣劇飛動視我詩筆雜一卷
商榷古今眞鑒洞前儒瑣屑被屏棄徤筆淩空出奇縱
採玉荆山虎豹競織綃泉室黿鼉共珍奇海嶽悉駢羅
累壓方艚與兼鞚況辱長篇持贈余大鼎特陳吳壽夢
坐覺古色盈座隅深夜秉燭躭吟諷連年摘髭取科第
射策彤庭語驚眾從古豪傑先輦轂邇來冠蓋競高棟
漿酒藿肉獨鄙夷金奏宮縣羞啽哢首春上將西出師
蟻穴初開天宇空美君奏賦揚馬儔屬艸文成萬人誦
金閨頗未掩豪雄長轡寧惟資縱送嗟余舊業本躬稼
回首寒山餘牖罋欲鼠持璞眞聽熒射虎臨石枉命中
平生思就季主卜淸時焉用賈誼慟只今潦倒愧君知
奭也雕龍具非用憶昔譚子劉(海峯)與陳(伯思)時余初
隨計吏貢未及相如被放歸郊坰空望觚稜鳳而今幸
得比戶居晨夕相從荷倚重吾生關塞棲遲感故人江
漢飄零痛落落獨爲燕市飲駸駸況對&KR0714;秋恐君方簪
筆入承明努力拾遺供侍從子將散髮入林深好聽砰
訇泉石閧
王君病起有詩見和因復次韻贈之
我如惰農春未種已失䢉祥土膏動室如懸磬待遺秉
大腹便便乃空洞由來人苦不自知未免心侈還口縱
君方銳敏有奇懷遠駕千古誰能共渥洼天馬或&KR1542;弛
那遽柔心受持鞚高掌擘分二華岳開胸吞納九雲夢
何由菖歜獨嗜余不惜揄揚雜諫諷心親料應塵埃稀
迹奇反致嫌猜眾子輿一病殊跰&KR1271;惟有擁衾看屋棟
時余獨處復誰憐喬木虛庭響寒哢蟋蟀俄驚旅舍秋
蛜蝛頗惻幽房空昨君新愈幸來過依舊雄談閒歌誦
短袖百尺光熊熊未出霜縑目先送千帆寒水下金陵
一鴈秋聲橫鐵罋遠思瞑浦落帆還苦怨騷人薄寒中
舊游曾對孫登嘯新詩欲作唐衢慟磊落君才祗自知
支離余德彌無用慚非大厦任帲幪恥作小璣號游貢
神全聊當比木雞德衰豈敢歌苞鳳方今聖德足兼
包坐御共球湊居重南塞宣房萬福來北治匈奴一方
痛有道未穀奚爲恥薄植乘時反足恐雲霄未上且沈
冥幅巾步屧鴟夷從明朝牆角見黃花泥酒相將一喧
閧
往與長沙郭昆甫游歴城西見小千佛寺菊花甚
盛昨復過其處&KR0714;菊無幾寺僧亦亾是時昆甫殁
一年矣適竹君又次前韻來勉僕爲學辤意甚美
中頗念及昆甫竝吾鄉孫汝昂余感其事因㪅荅
之
去年重九天氣佳城角黃花倚風動精廬偶與故人來
卻眺晴雲出煙洞竟填溝壑且無論自比雲龍吐豪縱
今年重九故人死濁酒盈尊強誰共蕭蕭風雨動秋城
席帽短驢時獨鞚晝陰荒寺㪅無人臥地&KR0714;英杳如夢
寒蟬哀鴈共吟秋雖有新詩向誰諷豈期復遇翰林知
謂我才殊千百眾投詩見和託幽思欲候雲旗桂爲棟
居然雅樂發遺音豈肯繁絃奏新哢中閒陳義亦何堅
列櫓巖城誰穴空古聖垂教宏且遠六籍具存可說誦
尙思時述蛾子勤敢取謏聞禽犢送法言夷棄競靡詞
如退韶虞樂秦罋辨麗徒於博弈賢滑稽奚貴談言中
僕也幼志慕孔姬禮樂崩離每長慟博士書劵終自咍
司空城旦成何用孤吟詎比郢中歌語人眞若遼東貢
未如口吃子雲才賦罷甘泉胷吐鳳看君少作已絕人
艸元行使桓譚重生世交游本寥落況經車過感腹痛
酒鑪從此邀君醉岐路久巳深余恐但望植學培根柢
願捧珠盤譬牛從勿搜奇險持驚人似向穴中爲鼠閧
桃核硏歌爲庶子葉書山先生賦
丈人石硏安得之蒼然古色凝寒姿開匣四坐盡驚立
蹜手不敢爲摩持黯澹凸拗水痕漬鎮几礧碨重不陂
潤氣上結雲絲浮晴天怒翻墨花碎陰厓江潭湛深黑
大澤電光劃夜晦幽輝豈非玉質藴含&KR0621;況淬筆鋒利
昔聞漢武靈臺夜獻桃遠致曾城駕餘核猶含茂陵思
不獨銅人泣元霸或言天上隕星精下入淵谷爲玉英
千秋潄激風波爭至今尙作濤頭形曾爲趙宋宮中秘
上有君謨作題字御府流傳景祐藏夢華髣髴東京事
宣和文物太淸樓艮岳奇山錦石稠九重博古親翰墨
焉知翫物非良謀北風塵冥靑城路舊物飄零竟何處
淸燕當時御至尊丹鉛此日供儒素槖筆朝成奇木對
屬車暮奏長楊賦文章猶壯身衰老金石無情世今故
龍溪流水萬竿竹無數秋山點紅樹丈人雅意慕投簪
他日煙霞墨池吐
讀史
古來江海人抗懷天下事閱歴多激情沈冥有餘志賈
生洛陽子梅福抱關吏流涕復上書言之豈不義賢者
與道隆儒林惡言肆願從君子游寡學當默識
詠史
白日黯澹明河光騑騑駟馬驅王良萬廡天庫開天倉
北斗何爲挹酒漿市樓炯照旗亭張磊落錢室金爲堂
西園車馬趨道㫄詔版朝裁授使者明日司徒拜階下
後車鮐鮑前建旄擊鐘列鼎朱門高室中何物灑屑刀
君不見夏王初定九州貢茅茨已遠蠙珠用傾宮璇室
後王多筐篋司䢉愁屢空一任臨民責繭絲安知長國
傾梁棟匹縑持出別宮門滿堂金玉還飢凍方知洛誥
享多儀發粟當年有餘痛
臨淸雨夜
昔挂輕帆濟江澤載酒同舟盡佳客兩岸秋聲楓樹靑
半夜月明江水白飄零朋舊感平生搖落關河復今夕
漳水東流汶水淸寒雨孤篷百憂積
酬胡君(業宏)
我如游雲出廬霍千里飄飄向京洛黃山西畔初別君
溪流飲馬桃花落江南花落幾春風羇思漁陽飛塞鴻
今年乘舟玩海月片帆淮甸搖晴空西尋廬阜彭蠡側
拂袖千峯萬峯碧仙人一去白雲秋明月無心照石壁
遠公東林寺徐孺南昌宅寒艸蒼烟昏似積我對靑天
空太息丹楓十月凋南州雨聲寒抱章江樓登高把酒
忽相遇昔君頗料如今不明月寒胎耀當代楚望沈淪
媚幽彩人閒得失似浮雲且對江山吾輩在淸詩一唱
碧霄閒五色餘霞散湖海湖海西風萬里吹酒闌明日
各天涯青山挂席余將去嗟爾塵埃玉樹姿
望廬山
我行昨出廬山西藤竹蒼蒼陰虎溪東林鐘聲晚出寺
高巖木葉秋平溪白雲萬疉倏然合窈眇迴聽淸蝯嗁
洪州三月憶惝愡徑駕歸艇輕於鷖宮亭湖東日初出
嵐彩欲見一片靑煙迷滄洲淼漭萬餘里巖風忽落聞
天雞屏風疉開張&KR1171;入青頗黎滄海貫石梁白日挂丹
梯松杉上接瀑布落藤蘿下拂雲光低須臾湖波興日
晦風淒淒岧&KR4223;香鑪峯搖曳同菰稗舟行望遠勢還出
矯如踏雲浮動之蒼霓山搖海蕩不知處想見枕石醉
臥人如泥晩泊湖心照南斗仰視正與石門齊莫言靈
境近咫尺帆檣倏過難攀躋將游天地之一氣廬山從
我到處如提攜
漫詠三首
周道旣巳敝儒術猶未淪暴君方代作孟子戒思申得
國容有之天下必以仁秦法本商鞅日以虜使民竟能
一四海詩書厝爲薪發難以剗除藉始項與陳刀筆吏
相漢法令惟所遵王霸雜用之叔孫爲聖人盛衰益隆
汙治道何由醇焉知百世後不有甚於秦天道且日變
民生彌苦辛所以佛法來賢知皆委身超然思世外聞
見同泯泯
立人通天地斯足爲大儒多聞闕其疑愼言而非迂兩
漢承學者章句一何拘硜硜誠小哉賢彼不學徒柰何
魏晉閒放棄以恣踰靦然無汗顔誕說作僞書子邕及
士安同敝無賢愚淵彌雖未來人心喪已夫不學殖將
落周亂不斯須所以禁言僞宐爲治君誅述兹誡當來
愼以防厥初
子長千古士被難身何竆悲哉百年後毀譽猶不公孔
子錄小雅怨誹君子風美善而刺惡史筆非不忠文園
爲令客竊資自臨邛將死勸封禪佞䛕以爲工文章兩
司馬擅爲西漢雄人君取士節優劣安得同如何永平
詔抑揚恣其胸宐乎朝廷士進者多容容所以歌五噫
邈然逝梁鴻
秦帝卷衣曲
池水生靑蒲枝葉自相扶水綠平如故池上蒲成樹秦
關百二氐王才麾劍風雲萬里來圖籍河西收四郡旌
旗鄴下宴三臺燕姬趙女顔如玉輦入殽函貯金屋閣
道春游度渭南珠簾暮卷臨澧曲貴主還畱鉅鹿名小
腰絕愛鮮卑束去國嬋娟意可憐新恩慰藉情難足别
有春風飄綺羅華鐙斗帳夜煙和君王欲卷衣裳贈一
片流雲柰曉何雄略英姿冠當代指麾旦夕收江外戎
國分居大荔城降夷盡保長榆塞大度何嘗愧帝王驕
心豈免成傷敗卷衣空憶可憐宵月底花枝煙柳條婕
好從招秦苑鴈侍中曾插漢宮貂錦袍再賜無顔色笑
殺河東金步搖當年力戰壺關闢雀來燕室誠何益女
戎亾國志先荒那係南朝謝安石千秋編簡載功名一
朝富貴埋荆棘靑蒲零落水東流不見霓旌下枋頭碧
雲散盡梧桐影太息阿房幾度秋
唐伯虎匡廬瀑布圖
江南萬重山匡廬乃出萬重上人言秋晴萬里峩&KR1453;巔
靑天一點東南望連峯蒼蒼不見頂日出彩煙生半嶺
玉堂石室藏其中縱有天風吹不冷羣巖環峙不可名
巖端霞氣升空行石梁忽貫靑霞落倒海流雲走空壑
萬谷鈞天廣樂鳴思鳥哀蝯一時作石門百仞當空開
吳越江帆千里來仰首見吳越俯首聞風雷何人攜杖
凌倒景蕭條六合誰友哉林岑藤蔦相撐拒驂鸞過處
原無路世閒惟有銀河數派通濺珠飛玉流平處我昨
乘小艇正出宮亭湖湖心黯黕沈黛色夕陽一半開菰
蒲是時初冬水不落懸知崆㟅巨壑轟千車傾崖曲&KR1293;
天長雨山鬼幽篁人見無咫尺未登疑有命評畫看山
定誰勝煙雲絕境自人閒文采風流隔嘉靖流落常年
惜異才江山尺絹今&KR0714;剰人生衰老來無時五嶽求仙
莫辤夐
雨霽
高齋過暑雨白雲逝滄洲涼風起林杪一葉巳先秋落
照耿空開倏與蒼煙收西山轉斜漢龍角相隨流朝晡
不相知逝者焉能畱今之隱凡者未審當奚遊
田家
昨宵雨未足劚畦俟南塘果聞北山雷檐澑夜已長開
門陰正重匝地垂千楊朝日尙未升風條自輕颺環村
水盡白丹杏獨含光荷鍤向隴上但聞土膏香鄰里盡
言好吾欲良亦償勤劬待一飽四體誠安康相與不相
負莫若種稻粱
詠七國
孔道竆獲麟風雅冺無正蚩蚩六國主蟲豸力爭競函
關向東啟四海一朝定銅柱絀燕謀天奚愛秦政屈子
放湘流信陵罷稱病傷哉鄭國渠延韓數年命當時天
下士寧蹈東海夐松柏與房陵哀歌不堪聽
寄友
一室聞秋鴈倏有江海思空水澹寒天遙待孤帆至念
君朝未來誰當共吾逝相望隔淸溪西風滿林次
出獨山湖至江口作
初日澄前陂餘陰澹巖曲淸流杳終古宛此媚幽獨煙
消淨衰艸風來振疏木移舟度雲影停橈玩空淥理味
後人蹤興與前游屬託世楚雲裏孤懷亮自足
連日淸齋寫佛經偶作數句
結髮慕勝因而復役人事秋空泝江水勝地雲帆至煙
際東林鐘月出山谷寺蝯鳥諸天外中宵倚寒被劣觀
淸靜理一寓情賞寄遣物非安排取境卽塵累雪餘冬
日美門掩衰艸翠淸夢觸舊想卽目遇新義聊披貝葉
書終與忘文字
過天門山
鼓楫淩驚波連山缺東隅飄颻天門上千里見全吳鍾
阜何盤盤列城帶江湖風高黃雲動日落靑天孤不見
昭明宮羅綺爲榛蕪艸白風蕭蕭枯樹上嗁烏所以豪
傑士竹帛奮良圖良圖亦焉在樹立才須臾悲風與流
水萬古一歸墟不如和叩舷高歌稱釣徒
送演綸歸里
西風吹海月萬里散銀山裵&KR0966;淸夜席照君如玉顔玉
顔願長保日月逝不閒如何言別遽不念相逢艱金尊
斟綠醅爲唱古陽關男兒非藤木安得相附攀君有江
上宅靑山繞如環朝望江雲起暮入江雲閒雲開江路
盡山月照君還
送子潁之淮南
憶昔去家三千里未有交游託燕市當時獨聞劉海峯
每把淸尊說吾子尊府多年爲貴臣君才氣㪅凌靑雲
會稽禹穴華嶽頂胸中萬里千嶙峋歸來風月澹襟抱
勢去金貂非等倫君愛朋交重圭璧不恤家空徒四壁
壯士論心天地閒往往狂歌同落魄去君遠下滄江煙
醉臥白雲天上船西風落葉東流水撟首南鴻思北燕
新知強對傷懷抱未若平生故交好海峯老隔黃山雲
見子依燃薊門道雄才應勒萬里勲收身豈厭五湖島
但願爲龍我作雲對子玉顔長不老千里淮南雲水昏
幾人流落憐王係平生志意詎如此離緒茫茫何可論
萬桺堂分韻得房字
驅車轢艸越敗牆高桺萬數餘兩行同來十客弔荒圃
自昔幾輩升此堂相公退直紫微省詞客盡會平泉莊
外張綠雲作帷幕中吹白雪調竽簧尙餘杗桷挂蛛網
已無戶牖開蜂房脫輻當門婦塵席舉案置地斟虛觴
平生眩視魯郊饗日思埋迹蟻邱漿治世羣才美可用
放言吾志嘻其荒已知堯桀未須辨焉明凡楚今誰亾
默對荒陂夕陽盡獨憶秋風江水長僕夫促駕各歸去
回首陳迹煙蒼蒼
泊聊城
高桺汶川飇落日聊城煙元雲翳明月忽墮孤舟前眾
星稍磊落空水正回旋腼思燕將守辨說下魯連達士
貴逃名奚以解紛慱一朝辤世網冺迹東海邊高臺今
突兀空枕汶陽田
南旺湖
一花開湖尾千楊映綠潯孤霞照幽步春風蕩遠陰鱗
鱗渚雲合淼淼平湖深不知水影外猶受天光㑴游目
極東隅頗聞岱西岑石樓瞰海日礀戶窺花林春巖滴
幽竇艸木蒙淸音雲峯不可見高原誰爲尋時有漁帆
逝遠接鷗鳥沈蒼煙忽暝色惆望空勞心
蜀山湖
步登高阜巔一眺眾川會崩騰壓雲下濆薄吹地隘南
旺夾雙鏡淸汶劃橫帶當空晝日陰將雨天風大連瀾
將我心超越長天外廣宇靜蕭條歸鴻忽流瀨卷石屹
沇溶明波被翳薈頗似團亭游中逗弧山礙據地乃偏
遐瀕江富樅檜寓目偶爲佳風景誰當最吾行未可畱
登艫遄擊汏
邳州黃山
下邳有老父來登下邳橋遺身濁世外六合皆蕭條偶
傳太公書聊以定紛淆卷舒出形迹可遇不可招寄語
張孺子起佐興王朝一身尙爲石功名何足驕我來秋
艸歇南渡黃河潮大風起泗上白雲莽蕭蕭英雄盡泯
滅仙蹟空岧嶤
題沈學子步屧尋幽圖
君昔依山居孤懷靦高寄步屧逐泉聲因風造幽地一
逕獨流煙千山共成翠空巖太古花不與松栢異閉絕
未成蹊焉知有開墜自與深山辤餘嵐在衣被夢渡泖
湖陂圖成廣陵市萬壑動春雲爲君渡江至余亦泉石
人因之悵遙思
贈沈方穀
昨挂雲帆來黃河流浩浩遙天沃日滄海波長風送客
淮南道不見隋朝之宮殿但見隋堤之芳艸蕪城蕭索
無可歡卻遇故人情獨好眞珠滴酒斟金桮櫻筍玉&KR0914;
珊瑚堆脫冠把袂相徘徊夜深星斗满空落仰見孤鶴
横江來身後名生前酒二者於吾竝何有嘗願登臨九
子峯又思放浪五湖口難得人生一日閒況值相知十
年久看君鸞鳳才標孤秋風吹翼升天都難策言堪詘
丞相作賦才寧非大夫䂊章𣏌梓雲霄上豈與人閒伴
社樗楚雨才晴京口樹上有流雲不知處君望西南千
萬峯我棹漁舟從此去
遇劉樸夫
坐逢春巳晚畱滯楊州郭獨立望寒潮江空夏雲作雲
中忽見君來帆廣陵落自攜蘭陵酒殷勤爲余酌新詩
別㪅奇玉貌看猶昨白雨灑開軒紅鐙照垂幕非賴此
流連何能忘蕭索
與侍潞川鄭楓人集不其山房分韻得希字
江郭晴朝雨煙艸滋掩扉紅藥坐成晚靑山仍未歸高
齋方置酒良會遽披衣垂簾石蘚長拂硯風花飛業承
愛微劣敢言知貴希所慙乏文藻況念歇芳菲終反羣
舒路相望林岫微
與王禹卿泛舟至平山堂卽送其之臨安府
往年與子游揚州紅蕖盡落陂塘秋秋風吹江上海月
照見蒼煙吹笛之孤舟形骸放浪各無累釣竿只欲垂
滄洲君後文辤動天子起家簪筆承明裏我復逢
君向鳳城對把淸尊思故里春日辤君返鄕縣江艸江
花不相見何意昨宵明月來重照揚州故人面一麾出
守未須嫌且泛江南水如練江南水暖揚州城亭閣半
空絃管聲垂楊一棹千絲輕船窗玉面歌童出捧手迎
君如有情錦帆畫舸競朝渡翠袖紅妝看晩明松風吹
入棲靈寺一片斜陽渡江至江雲葉葉向南飛繞遍吳
山萬重翠青山雖好不畱君爲念來朝復愁思愁思迢
迢送別離勸君努力向天涯鳳皇須下滇南郡處士虛
聲何足奇
贈侍潞川
走昔少年時志尙在狂狷希闊古喆人奮學乃所願北
渡超大河遇子燕山甸謂我如艸木臭味吾同薦步登
昭王臺滹沱蕩南面塞上來驚風白日色俱變慷慨和
悲歌流俗頗笑訕從此別春明三年乃一見相見復奔
馳豈不傷貧賤今年訪子居淮堤綠楊徧紅鐙照故人
洗醆復相勸誰言壯士懷不如兒女戀感舊默傷懷日
月幾賓餞借問此何時夏屋飛乳燕嗟吾倦遠游明朝
返鄕縣身世如萍波茫茫孰先辨惟慙志業衰如何荅
深眷
雨行白沙嶺至旵沖遂宿
覽物長松杪春谷正蔥芊北望雙闕門硤石何蒼然寒
雨從中來白雲鬱鉤連山鳥排空鳴四嶺下飛泉林崖
倏開闔磴嶂窈回旋稍稍出孤邨盤盤下蒼煙霽樹遠
禽歸溼陰小桃姸俯仰羣化閒何時不推遷眞賞存物
表了遇空山前鐙窗響松㵎此意欲誰傳
