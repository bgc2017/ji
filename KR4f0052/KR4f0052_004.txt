惜抱軒文集四
序
張冠瓊遺文序
張冠瓊余妻弟也才而早卒余婦翁爲黃州通判有二
子冠瓊其季也黃州就官時年六十矣家人皆畱不使
從冠瓊求從則日汝在家專靜爲學易不許冠瓊念父
甚悲傷已之不得從則益自奮厲於學未幾遂病未半
歲而死死後其妻語人日吾夫今年學尢勤苦每夜靜
家人盡寐獨聞其誦書聲悽然於是余旣痛之而亦咎
其以未及壯之年乃亟欲成名敝耗精氣而至於短折
何不自惜之甚也人莫不思苦身立名以光父母然竟
以害其生則所志者有得有不得皆適以傷親之心故
君子愼之也然冠瓊體非甚羸弱能勝勞其及死蓋出
於不幸非意所料而其志固可悲矣冠瓊爲人專靜淡
於交遊余初婚後間至其家問冠瓊何弗見外姑江安
人笑曰吾兒避人如女子也須臾呼至坐逾時默然而
已後乃益親然亦寡聞其言獨每見依依向余不忍離
可念也其疾初起亦不甚以不遇良醫遂不救臨訣執
余手流涕而言黃州也蓋極冠瓊才與志皆足自表見
惜乎其學未成然所爲文久於文者或不逮也今年黃
州公以公事被使淮上過家檢其遺文俾余刪次得十
餘篇將刻之以自慰其悲余因爲之序冠瓊名元臚死
時年二十二生一子纔十餘日後半年其子亦亾
食舊堂集序
丹徒王禹卿先生少則以詩稱於丹徒長入京師則稱
於京師負氣好奇欲盡取天下異境以成其文乾隆二
十一年翰林侍讀全魁使琉球邀先生同渡海卽欣然
往故人相聚涕泣畱先生不聽入海覆其舟幸得救不
死乃益自喜曰此天所以成吾詩也爲之益多且奇今
集中名海天遊艸者是也鼐故不善詩嘗漫詠之以自
娱而已遇先生於京師顧稱許以爲可後遂與交密居
閒蓋無日不相求也一日值天寒晦與先生及遼東朱
子潁登城西黑窰厰據地飲酒相對悲歌至暮見者皆
怪之其後先生自海外歸以第三人登第進至侍讀出
爲雲南臨安府知府赴任過揚州時鼐在揚州賦詩別
去鼐旋仕京師而子潁亦入蜀皆不得見時有人自西
南來者傳兩人滇蜀閒詩雄傑瑰異如不可測蓋稱其
山川云先生在臨安三年以吏議降職遂返丹徒來往
於吳越多徜徉之辭久之鼐被疾還江南而子潁爲兩
淮運使興建書院邀余主之於是與先生別十四年矣
而復於揚州相見其聚散若此豈非天邪先生好浮屠
道近所得日進嘗同㝛使院鼐又度江㝛其家食舊堂
內共語窮日夜教以屏欲澄心返求本性其言絕善鼐
生平不常聞諸人也然先生豪縱之氣亦漸衰減不如
其少壯然則昔者周歴山水偉麗竒變之篇先生自是
將不復作乎鼐旣盡讀先生之詩歎爲古今所不易有
子潁乃抄之曰食舊堂集將雕板傳諸人鼐因爲之序
左仲郛浮渡詩序
江水旣合彭蠡過九江而下折而少北益漫衍浩汗而
其間自壽春合肥以傅淮陰地皆平原曠野與江淮極
望無有瑰偉幽䆳之奇觀獨吾郡潛霍司空龍眠浮渡
各以其勝名於三楚而浮渡瀕江倚原登陟者無險峻
之阻而幽深奥曲覽之不竆是以四方來而往遊者視
他山爲尢衆然吾聞天下山水其形勢皆以發天地之
秘其情性闔闢常隱然與人心相通必有放志形骸之
外冥合於萬物者乃能得其意焉今以浮渡之近人而
天下往遊者之衆則未知旦暮而歴者几皆能得其意
而相遇於眉睫閒耶抑令其意抑遏幽隱榛莽土石之
閒寂歴空濛㪅數千百年直寄焉以有待而後發耶余
嘗疑焉以質之仲郛仲郛日吾固將往遊焉他日當與
君俱余曰諾及今年春仲郛爲人所招邀而往不及余
迨其歸出詩一編余取觀之則凡山之奇埶異態水石
摩蕩煙雲林谷之相變滅悉見於其詩使余恍惚若有
遇也蓋仲郛所云得山水之意者非耶昔余嘗與仲郛
以事同舟中夜乘流出濡須下北江過鳩玆積虛浮素
雲水鬱藹中流有微風擊於波上發聲浪浪磯碕薄涌
大魚皆&KR1154;然而躍諸客皆歌呼舉酒㪅醉余乃慨然曰
他日從容無事當裹糧出遊北渡河東上太山觀乎滄
海之外循塞上而西歴恆山大行大岳嵩華而臨終南
以弔漢唐之故墟然後登岷峩攬西極浮江而下出三
峽濟乎洞庭窺乎廬霍循東海而歸吾志畢矣客有戲
余者日君居里中一出戶輒有難色尙安盡天下之奇
乎余笑而不應今浮渡距余家不百里而余未嘗一往
誠有如客所譏者嗟乎設余一旦而獲攬宇宙之大快
平生之志以閒執言者之口舍仲郛吾誰共此哉
吳荀叔杉亭集序
自蘄黃而東包潛霍帶淝滁其閒皆山邑也淮水繞其
後江水環其前故安慶廬州數府名雖隸江南省其實
乃江北云余家桐城吳君荀叔家全椒相去僅三百里
在家未嘗識至京師乃相知然余嘗論江淮閒山川雄
異宐有偉人用世者出於時余之庸闇無狀固不足比
儕類荀叔負&KR1441;才而亦常頽然有離世之志然則所云
偉人用世余與苟叔固皆非與荀叔雖無意進取而工
於詩又通歴象章算音韻所著書每古人意思所不到
是則余遜荀叔抑遠矣余嘗譬今之工詩者如貴介達
官相對盛衣冠謹趨步信美矣而寡情實若荀叔之詩
則苐如荀叔而已荀叔聞是甚喜夫余雖不足比荀叔
然謂荀叔之學余爲不知也其可乎荀叔訂所著詩文
曰杉亭集成請余序之遂不辭而爲之說
張仲絜時文序
常熟蘇州府之一縣居府治東北隅其縣自明以來仕
宦多貴人聲勢相繼雖偏僻下邑其士人多知乘時或
逾於都會廣聚之區習使之然也余始入京師見邵三
丈叔宀其人溫誠君子善爲魏晉六朝之文與鼐伯父
同年交好皆爲編修未數年皆休致去旣又識湯君緩
叔其人尢朴直好學是時緩叔館余姻黨張君家余嘗
與同㝛一榻見規以古誼自中夜至晨緩叔之徒張仲
絜時已官部曹有名緩叔嘗召之至誡飭之如其兒時
仲絜輒受教惟謹余又因緩叔識仲絜焉緩叔與余後
登第同年而常熟同年又有蘇園仲其後園仲以部屬
外出爲知州不得志遂自屏不仕旣余又識編修陳君
耕崖爲學亦近古此數君皆常熟人余所識皆君子也
而以較其縣人材輒不類諸君誠較然自好者與抑余
之愚陋所取者偏狹乃獨得諸君聚而不厭也耶仲絜
今歲初改官御史旋稱病去謂余曰吾才薄不足有爲
於朝尙可有爲於家又出其生平所爲時文屬余日吾
文用意與俗殊以不敢背吾師之教子爲我定之仲絜
去半年貽書陳君令其趣余余乃取其文刪定若干首
其時叔宀緩叔皆已死園仲方授學於晉絳之閒仲絜
又去獨余與陳君在京師耳余由是益知如數君者果
爲難得相見無日獨其文字可常在目前玆益可重也
巳諸君存者方各有著述之志邵三丈集其家已刻成
緩叔在時論說經傳甚衆未成書仲絜將卒成之時文
末足盡仲絜之業然其文固已醇雅有體善觀文者必
能愛之乾隆三十七年十一月桐城姚鼐序
高常德詩集序
明季沂水高侍郞巡撫河南堅守圍城與流賊相拒前
後幾一年卒以忠節著稱世所傳爲守汴記者也後百
餘年侍郞之元孫來爲余鄰邑蒙城知縣六安知州時
余生一二歲耳及余少長而六安已遷去爲湖南常德
府知府獨蒙城六安之人猶道其強直有爲不愧高侍
郞後也後又二十餘年常德公旣沒余廼識其子葵因
得觀常德生平所爲詩一卷余顧有疑焉人生各有所
遭時侍郞當天下阽危致命效節人觀所著書莫不淒
然以悲至常德生當太平以政事顯屢典大郡其所遇
宐人情之所喜矣顧其詩常若有所不懌而欲自適於
山澤閒者何邪嗟乎士或所挾者廣而世之取之者不
能盡事有旁觀見爲功名之美而君子中心歉然以爲
不足居若此者往往而有其志深其情遠顧非其辭之
工猶不能盡達其情志使人悵然感歎而不能自已也
常德之詩貫合唐宋之體思力所嚮搜抉奇異出以平
顯憔悴專一之士或不能逮而乃出於仕宦奔走之餘
信乎才之偉已余取其尢工者別錄之歸諸其家而因
爲之序
海愚詩鈔序
吾嘗以謂文章之原本乎天地天地之道陰陽剛柔而
已苟有得乎陰陽剛柔之精皆可以爲文章之美陰陽
剛柔竝行而不容偏廢有其一端而絕亾其一剛者至
於僨強而拂戾柔者至於頽廢而閹幽則必無與於文
者矣然古君子稱爲文章之至雖兼具二者之用亦不
能無所偏優于其閒其故何哉天地之道協合以爲體
而時發竒出以爲用者理固然也其在天地之用也尙
陽而下陰伸剛而絀柔故人得之亦然文之雄偉而勁
直者必貴於溫深而徐婉溫深徐婉之才不易得也然
其尢難得者必在乎天下之雄才也夫古今爲詩人者
多矣爲詩而善者亦多矣而卓然足稱爲雄才者千餘
年中數人焉耳甚矣其得之難也今世詩人足稱雄才
者其遼東朱子潁乎卽之而光升焉誦之而聲閎焉循
之而不可一世之氣勃然動乎紙上而不可禦焉味之
而奇思異趣角立而橫出焉其惟吾子潁之詩乎子潁
沒而世竟無此才矣子潁爲吾鄕劉海峯先生弟子其
爲詩能取師法而變化用之鼐年二十二接子潁於京
師卽知其爲天下絕特之雄才自是相知數十年數有
離合子潁仕至淮南運使延余主揚州書院三年而余
歸子潁亦稱病解官去遂不復見子潁自少孤貧至於
宦達其胸臆時見於詩讀者可以想見其蘊也蓋所蓄
猶有未盡發而身泯焉其沒後十年長子今白泉觀察
督糧江南校刻其集鼐與王禹卿先生同錄訂之日海
愚詩鈔凡十二卷乾隆五十九年四月桐城姚鼐序
敦拙堂詩集序
言而成節合乎天地自然之節則言貴矣其貴也有全
乎天者焉有因人而造乎天者焉今夫六經之文聖賢
述作之文也獨至於詩則成於田野閨闥無足稱述之
人而語言微妙後世能文之士有莫能逮非天爲之乎
然是言詩之一端也文王周公之聖大小雅之賢揚乎
朝廷達乎神鬼反覆乎訓誡光昭乎政事道德修明而
學術該僃非如列國風詩采於里巷者可竝論也夫文
者藝也道與藝合天與人一則爲文之至世之文士固
不敢於文王周公比然所求以幾乎文之至者則有道
矣苟且率意以覬天之或與之無是理也自秦漢以降
文士得三百之義者莫如杜子美子美之詩其才天縱
而致學精思與之竝至故爲古今詩人之冠今九江陳
東浦先生爲文章皆得古人用意之深而作詩一以子
美爲法其才識沈毅而發也騫以閎其功力刻深而出
也愼以肆世之學子美者蔑有及焉且古詩人有兼雅
頌僃正變一人之作屢出而愈美者必儒者之盛也野
人女子偶然而言中雖見錄於聖人然使㪅益爲之則
無可觀已後世小才嵬士天機閒發片言一章之工亦
有之而裒然成集連牘殊體累見詭出閎麗璚變則非
鉅才而深於其法者不能何也藝與道合天與人一故
也如先生殆其是歟先生爲國大臣有希周召吉甫
之烈鼐不具論論其與三百篇相通之理以明其詩所
由盛且與海內言詩者共商榷焉
荷塘詩集序
古之善爲詩者不自命爲詩人者也其胷中所蓄高矣
廣矣遠矣而偶發之於詩則詩與之爲高廣且遠焉故
日善爲詩也曹子建陶淵明李太白杜子美韓退之蘇
子瞻黃魯直之倫忠義之氣高亮之節道德之養經濟
天下之才捨而僅謂之一詩人耳此數君子豈所甘哉
志在於爲詩人而已爲之雖工其詩則卑且小矣余執
此以衡古人之詩之高下亦以論今天下之爲詩者使
天下終無曹子建陶淵明李杜韓蘇黃之徒則已苟有
之告以吾說其必不吾非也適來江寧識涇陽張君君
以累世同居義門之子負剛勁之氣兼治煩之才雖爲
一令廿餘年屢經躓起而志不可抑今世奇士也而耽
於詩政事道途之閒不輟於詠出其詩示余余以爲君
之詩君之爲人也取君詩而比之子建淵明李杜韓蘇
黃之美則固有不逮者而其淸氣逸韻見胷中之高亮
而無世俗脂韋之槪則與古人近而於今人遠矣夫詩
之至善者文與質僃道與藝合心手之運貫徹萬物而
盡得乎人心之所欲出若是者千載中數人而已其餘
不能無偏或偏於文焉或偏於質焉就二者而擇之愚
誠短於識以爲所尙者蓋在此而不在彼惟能知爲人
之重於爲詩者其詩重矣張君殆其倫歟
香巖詩稿序
吾家渭川孝廉灨州府君季子於輩行余叔父也而自
少從余學爲文辭相親愛甚入京則館余舍余歸相從
則十日而見嘗八九日者舉族人才就衰君方傑出詞
氣秀發又通敏人事有振興之望君亦以自命也乾隆
三十九年登順天府鄕薦名著於京師會稽梁相國尢
愛之然竟不獲一第以死乾隆四十年春君自里中將
應禮部試余餞之於城北張氏園大雪松竹盡縞酒中
君淚下日先生四十四歲棄官歸矣某今逾先生棄官
之歲如此盛寒方走三千里俯就埸屋爲門戶計誠非
得已世事茫茫安知所稅駕乎君是年竟黜歸二年遭
母氏張恭人艱服終又一試又黜遂沒京師僧舍年五
十又一年其孤裒錄生平所爲詩曰香巖詩槀俾余論
之余稍刪定存若干首君詩多得古人淸韻不爲淺俗
之言其才於古文經義駢麗之文無所不解爲之皆有
法度而尢長者在詩然亦恨人事擾之苟極其才力所
至當不止此也然於近之詩人足以豪矣有才若此而
鬱鬱早終當爲天下惜豈獨姚氏哉乾隆五十五年七
月朔鼐書
張宗道地理全書解序
自中原達乎冀北地高而壤厚喪親者雖未能愼擇而
葬尙尠水蟻之憂然而不若精鑑而愼擇之之爲善也
而況江淮以南者乎儒者欲安親體必求免地下之患
苟非山川氣交盤繞障護之美患不得而免矣夫山川
之用在氣人子安親固非希爲富貴昌熾之計然山川
氣之所聚亾者安則生者福反是則禍亦理之所必有
夫君子固不深希福利然使葬失其道而致衰敗絕祀
之禍亦豈人子情所安哉以此論之形家之說雖孔孟
復生不盡廢也余以求葬親故頗觀覽形家言十數家
而以爲近世爲其說理當而辭明顯者莫如張宗道吾
鄕章淮樹觀察尢精其術而亦取張宗道書嘗爲解釋
推衍其旨又於其言有誤失者稍辨正之形家之理僃
於此矣於是將刊行所解以遺天下之爲人子欲葬親
者夫惠迪吉從逆凶道也擇葬地以萃天地山川之氣
術也術之至者與道相成而不相害吾觀觀察每爲親
族交友擇地子之財以葬恤難而廣仁非徒自喜其術
而巳余嘗邀定先塋屢煩跋涉未嘗言瘁誼有足動人
子之心者夫今之刊是書以禆益天下者亦廣仁之事
惠迪之一端也余安得不樂而爲之說也哉
停雲堂遺文序
士不知經義之體之可貴棄而不欲爲者多矣美才藻
者求工於詞章聲病之學強聞識者博稽於名物制度
之事厭義理之庸言以宋賢爲疏闊鄙經義爲俗體若
是者大抵世聰明才傑之士也國家以經義率天下
士固將率其聰明才傑者爲之而乃遭其厭棄惟庸鈍
寡聞不足與學古者乃促促志於科舉取近人所以得
舉者而相效爲之夫如是則經義安得而不日陋苟有
聰固才傑者守宋儒之學以上達聖人之精卽今之文
體而通乎古作者文章極盛之境經義之體其高出詞
賦箋疏之上倍簁十百豈待言哉可以爲文章之至高
又承國家法令之所重而士乃反視之甚卑可歎也
臯蘭王誡亭先生固秦中之聰明才傑士也又當康熙
時世未甚厭經義盡心爲之其文亦旣工矣蓋異於今
之所以得舉者也後卒於山西家貧子幼其稿幾於湮
沒今嗣孫光晟爲江寧尉乃雕板傳之以余持論素不
厭棄經義也來請爲之辭余旣欲以前輩之究心經義
者導後之人而又念王君能勤勤盡其心力以揚先人
之美是亦可紀也作停雲堂遺文序
謝蘊山詩集序
南康謝蘊山先生奮迹江湖迴翔詞館者十餘年出而
分符秉節者又二十餘年鼐初識之於庶常館中時先
生之年尙少而文彩已雄出當世矣自是與先生屢有
離合惟丙申丁酉之歲遼東朱子潁轉運淮南邀鼐主
梅花書院適先生來守揚州其時相從最久遊蓋接影
於山水之區三人屢以酬詠相屬先生才豐氣盛銳挺
猋興不可阻遏非特如鼐輩者望而自郤雖才雄如子
潁亦末嘗不以爲可畏也然先生殊不以所能自足十
餘年來先生之所造與時俱進今者觀察河淮自定其
詩集成若干卷而往時宏篇麗製人所驚歎以謂不可
逮者先生固已多所擯去矣夫豈非才高而心逾下識
精而志彌遠者歟是以其詩風格淸舉囊括唐宋之菁
傋有閎闊幽深之境信哉詩人之傑也且夫文章學問
一道也而人才不能無所偏擅矜考據者每窒於文詞
美才藻者或疏於稽古士之病是久矣鼐於前歲見先
生著西魏書博綜辨論可謂富矣乃今示以詩集乃空
靈駘蕩多具天趣若初不以學問長者余又以是知先
生所蘊之深且遠非如淺學小夫之矜於一得者然則
謂之詩人固不足以定先生矣子潁自去淮南奄終於
京國獨先生從宦益久功名益盛文章亦益多今子潁
遺集得其子白泉觀察鐫板江寧鼐方爲之序而先生
集亦適來回憶疇昔往來兩君之閒盡覩文章之豪儁
日月逾邁駑憊如故而兩君之集將竝大傳於時與名
其閒其爲可感歎而愧恧者又何如也是爲序
恬菴遺稿序
鄕之前輩以文章稱而年與鼐接者十餘人鼐自童幼
受書一室足希出戶苟非嘗至吾家者率不得見若望
谿宗伯襲參司業南堂息翁諸先生異鄕學者見其詩
文或生愛慕恨莫接其形容而惡知生同里閈者固亦
若是也汪稼門觀察之先君子恬菴先生計其生之年
與鼐接之年也而鼐未嘗見觀察出其文讀之淸和恬
雅有越俗之韻眞吾鄕前輩文也余於是益歎昔者文
學之盛而怪今者之不繼豈人不悅學而吾邑之文將
自是日衰耶抑士有藏於室而吾不得識亦如吾曩者
與前輩不相遇者耶不然何今昔之殊也觀察承其家
學抂官有廉靖之節世推其賢恬菴之文因益聞於天
下其蓄深者其播遠於理固然吾將舉是編爲里之羣
士勸焉
晚香堂集序
鼐世父薑塢先生乾隆九年爲順天鄕試同考官得長
白永臥岡先生先生後仕爲寧遠州刺史以沒其後數
年鼐爲禮部員外郞而先生之兄尙書公領禮部獲侍
焉因見尙書公之賢又後廿年餘先生之子小尹同知
江寧府鼐適在江寧時與共語於是又僃知小尹之爲
才也獨於臥岡先生生平未嘗相見先生嘗一至桐城
謁吾世父於里鼐適他出惟世父語鼐永君伉直誠篤
君子也洎旣知小尹小尹出其先君子之所爲詩日晩
香堂集見示讀之得其度越流俗之槩音和而調雅情
深而體正益以信吾世父之言不虛其閒亦屢有懷思
薑塢先生之作用情尢摯回計臥岡先生之喪二十一
年而吾世父卒二十三年矣因與小尹相對泫然小尹
之仕也始亦自寧遠州徙官而來寧遠之民愛慕小尹
樂從其令以謂甚似昔使君眞使君之子蓋先生遺愛
在民若此先生國之世家自尙書以往竝奮迹戎馬
之閒立功疆埸之外人爲卿士道光廊廟而先生官止
一州蓋未竟其志業況區區文墨辭翰之事僅稱爲詩
人豈先生意哉雖然後之學者欲知先生之志與人讀
其詩亦舉可想見云乾隆五十七年十一月桐城姚鼐
序
鄕黨文擇雅序
婺源江愼修先生修行鄕閭講明六藝博學精思導啟
滯霧生則學者師焉沒而配食朱子其生平著述蓋百
餘卷嘗以諸生說論語鄕黨篇尢多於古制不明以後
世所見苟相附會臆說淺妄乃作鄕黨圖攷又錄前人
鄕黨篇文頗辨論其是非其有題而文無足錄者乃自
撰之合三百餘篇夫國家所以設經義取士之法者
欲人人講明於聖人之傳不謬而已不達經說而泛爲
文何取於是文哉如先生著書錄文以明經爲志良足
輔助朝廷教士必使成學之意其視流俗號爲選錄
文字者猶塵堁也鄉黨圖攷昔已刻行乾隆五十一年
大興朱石君侍郎典試江南以過位章命題士達於江
氏說者乃褒錄焉獨其鄕黨文存於里中鬱而未發異
鄕士或聞而思見之今婺源吳君將盡刻江氏遺
書乃先出其鄕黨文雕板以傳用科舉之體制達經學
之本原士必有因是而興者余竊樂而望焉因爲之序
左筆泉先生時文序
左筆泉先生之文沈思孤往幽情遠韻澂澹泬寥如人
入寒巖深谷淸泉白石仰蔭松桂之下微風泠然而至
世之塵&KR1631;不可得而侵也吾鄕前輩多文學之彦而先
生後出先君子及世父編修府君皆友之如弟編修府
君嘗語人左君年少而才穎極其所至殆欲超越吾輩
也鼐八歲時從先君自城南移居城北與先生爲鄰時
方侍廬先生館於鼐家每日暮則筆泉先生步來與先
君方先生談說鼐雖幼心喜旁聽其論筆泉尢善於吟
誦取古人之文抗聲引唱不待說而文之深意畢出如
是數年鼐稍長爲文亦爲先生所喜又其後鼐遊京師
不第而返先生招使課其諸子鼐後成進士從世父自
天津歸則先生築別業於媚筆泉故自號筆泉其時鼐
弧而方先生遠遊河洛先生邀編修府君及鼐遊於泉
上鼐歸爲作記先生大樂而時誦之余旋去里又十年
自京師歸則編修府君與先生方先生相繼喪矣先生
雖文士而才足有爲其事父母孝鄕舉入都父母見其
行甚悲故三試不第遂不復往爲武進教諭太公一就
官舍不樂居先生卽稱病返故不盡其才以至於沒其
居里里人有事叩之爲謀必當爲文不甚愛惜多聽人
持去今其子搜求所得才數十篇而余少所見佳文或
軼不具余年七十矣執先生之文追憶六十餘年之事
如一日閒今惟先生家與余鄰居如故耳乃悽然爲之
序云
徐六階時文序
前十年余於里中始聞徐君六階之名衆咸推其能文
後偶過張行可職方値六階館於其家爲訓職方之子
余因識之其年甚少而溫良可親余以器之乾隆乙丣
秋六階乃舉於順天鄕試余及鄕人皆爲之喜逾年丙
辰會試六階不第而遽得疾亾於京師年僅三十餘妻
子貧弱鮮期功之親今職方之子與其徒悲傷其師之
不幸爲刻遺稿欲以存六階於久遠也六階之文與今
世登第之能文者無以讓也當明中葉士始有文稿以
文稿傳者皆善文士也及國初有不善文而倖第者
取諸生善文而身沒者之文據爲已有亦刻爲稿世之
讀者以謂是佳文必宐成進士而烏知爲是文者乃終
身不遇哉雖然是其人雖不遇而其文猶傳猶爲不負
其用心近世天下都不復重爲文登第者亦無事刻文
稿則不遇者之文尢湮沒無由見於世矣傷哉若六階
雖不成進士而其文得其徒傳播之猶愈於其竟泯也
悲夫余爲敘之或足慰六階於幽冥中乎抑使列士聞
之而嘅息也
禮箋序
有入江海之深廣欲窮探其藏使後之人將無所復得
者非至愚之人不爲是心也六經之書其深廣猶江海
也自漢以來經賢士鉅儒論其義者爲年千餘爲人數
十百其卓然獨著爲百世所宗仰者則有之矣然而後
之人猶有能補其闕而糾其失焉非其好與前賢異經
之說有不得悉窮古人不能無待於今今人亦不能無
待於後世此萬世公理也吾何私於一人哉大丈夫寧
犯天下之所不韙而不爲吾心之所不安其治經也亦
若是而已矣歙金蘂中修撰自少篤學不倦老始成書
其於禮經博稽而精思愼求而能&KR0856;修撰所最奉者康
成然於鄭義所未衷糾舉之至數四夫其所服膺者眞
見其善而後信也其所疑者必核之以盡其眞也豈非
通人之用心烈士之明志也哉鼐取其書讀之有竊幸
於愚陋夙所持論差相合者有生平所未聞得此而俛
首悅懌以爲不可易者亦有尙不敢附者要之修撰爲
今儒之魁俊治經之善軌前可以繼古人俯可以待後
世則於是書足以信之矣嘉慶三年五月桐城姚鼐序
述菴文鈔序
余嘗論學問之事有三端焉日義理也考證也文章也
是三者苟善用之則皆足以相濟苟不善用之則或至
於相害今夫博學強識而善言德行者固文之貴也寡
聞而淺識者固文之陋也然而世有言義理之過者其
辭蕪雜俚近如語錄而不文爲攷證之過者至繁碎繳
繞兩語不可了當以爲文之至美而反以爲病者何哉
其故由於自喜之太過而智昧於所當擇也夫天之生
才雖美不能無偏故以能兼長者爲貴而兼之中又有
害焉豈非能盡其天之所與之量而不以才自蔽者之
難得與靑浦王蘭泉先生其才天與之三者皆具之才
也先生爲文有唐宋大家之高韻逸氣而議論攷覈甚
辨而不煩極博而不蕪精到而意不至於竭盡此善用
其天與以能兼之才而不以自喜之過而害其美者矣
先生歴官多從戎旅馳驅梁益周覽萬里助成國家
定絕域之奇功因取異見駭聞之事與境以發其瓌偉
之辭爲古文人所未有世以此謂天之助成先生之文
章者若獨異於人吾謂此不足爲先生異而先生能自
盡其才以善承天與者之爲異也鼐少於京師識先生
時先生亦年才三十而鼐心獨貴其才及先生仕至正
卿老歸海上自定其文日述菴文鈔四十卷見寄於金
陵發而讀之自謂麤能知先生用意之深恐天下學者
讀先生集苐歎服其美而或不明其所以美是不可自
隱其愚陋之識而不爲天下明告之也若夫先生之詩
集及他著述其體雖不必盡同於古文而一以余此言
求之亦皆可得其美之大者云
小學攷序
六藝者小學之事然不可盡之於小學也夫九數之精
至於推步天運冥測乎不得目睹之處遙定乎前後千
百載不接之時而不迷於冥茫不差於毫末此術家之
至學小子所必不能也夫六書之微其訓詁足以辨别
傳說之是非其形音上探古聖初制文字之始下貫後
世遷移轉變之得失此博聞君子好學深思者之所用
心小子所不能逮也至於禮樂則固聖賢述作之所愼
言尢不得以小學言矣然而謂之小學者制作講明者
君子之事旣成而授之使見聞之端於幼少者則小子
所能受也今夫行萬里窮山海者紀其終身之所履艱
危勞苦之所僅獲以告於居不出於室中者可以一日
而盡得也夫小學者固亦若是而巳秀水朱錫鬯檢討
嘗作經義攷載說經之書旣備而不及小學今南康謝
蘊山方伯以爲小學實經義之一端爲論經始肇之事
且禮樂則言之大廣射御則今士所不習九數則誠術
家專門之所爲惟書文固人人當解學者須臾不能去
非專門之事也前世好古之儒固多究心於斯至於今
日其書旣衆或因舊聞而增深或由創得而遇古雖其
閒粹駮淺深爲者或不必盡同然而彼皆欲自爲其艱
危勞苦而授小子以逸獲之道其人其志固皆不可泯
也因輯漢以來言文字訓詁形音之書至於今日英才
博學所撰舉載於編凡若干卷名之曰小學攷以補朱
氏之所未僃其言筆埶八法者乃棄不錄以其無關於
經學也攷成以其書示某某誠嘉方伯有不遺衆善採
輯之美意又以爲能盡大人君子之心乃能授其教於
小子方伯之用心如此異日助成國家禮樂之修其
亦有望也與嘉慶三年八月桐城姚某序
選擇正宗序
天下術家之言必首以太歲爲重餘術皆由太歲而生
者也有問於余者曰古太歲之法因於歲星歲星居所
次辰則太歲居辰之所合星與太歲順逆行異而合辰
無貸歲星歲一辰而微速久則過辰故有龍度天門之
法則太歲應之百四十四年而超辰焉自漢後太歲失
超辰法是歲星太歲所居辰不與合也而術者以推吉
凶猶能驗乎余曰驗也夫吉凶生乎氣氣生乎神神生
乎人心夫太歲非有形也爲天之君神夫人心所向者
則君也今天下九州人人心所執爲太歲在是辰者則
太歲在是辰矣人心之所不超則亦神之所不超故以
驗吉凶可也雖然又有道焉天之道神而不可盡測其
氣時而至時而不至今夫盛暑南向宐受氣熱矣而累
日北風析析而涼者有之隆冬北向宐受氣寒矣而累
日南風煦煦以溫者有之故天氣時而不至雖以古測
太歲之術甚密而吉凶不必驗也其氣時而至雖以今
測太歲術甚疏而吉凶未嘗不驗也君子知其不可拘
干祿不回不失吾理而於術家之言亦不必故違其大
忌而已吾鄕章淮樹觀察多術藝兼通形家日者之言
究心爲一書曰選擇正宗以視余俾爲之序余不能盡
通其說而推淮樹著書之心欲以爲人利而祛其害其
志甚美乃以余夙所持論書以爲之序云
陳仰韓時文序
世之文士以文進於有司使一依古之格度枯槁孤寂
與世違遠以覬見賞於俗目此亦不近人情之事矣然
遂背畔規矩蔑理棄法以趣時嗜則必不可譬如相人
者於儔類萬衆之中求堯顙而舜目龍章而鳳姿然後
許爲人固不得也若夫聳肩踰頂隱口於臍支離跛躄
而猶爲全人乎哉酌古今之宐審文質之中內足自立
外足應時士所當爲如是而已休寧陳生仰韓見余於
江寧惟余言之聽其爲文體和而正色華而不靡足以
自立足以應時者也然生從余遊十二年矣而猶困於
埸屋謂生文不善乎不然也謂其枯槁孤寂而大遠於
時乎亦不然也夫艸木之榮華同本而遲速異時夫守
已不變以俟時者此亦士信道篤自知明之一端也生
尙終取余言乎哉因以是書生文之首云
惜抱軒詩集四
古體三十首
題合簫樓槀
國風有正變用冠皆婦人德載重一世美言播千春江
山壯龍虎人物渺荆榛卓玆白髮嫠養志忘賤貧濡翰
寫胸懷皎月升秋旻感激或哀怨終無俗淄磷二班漢
東西異彼蔡與甄何況競宮體綺麗玉臺新少游詠芍
藥蔑與昌黎倫異哉女郞詩於今論過秦
㝛攝山幽居僧舍次日略覽山中諸勝逮暮遂歸
五月暑未甚況經新雨餘攝山若雲起飄然望遠墟出
郭偕好事入谷扣幽居日晡禽聲涼崦風迓籃輿萬樹
欹㵎壑一鐙耿軒疏夜㡡傍佛龕晩案得山蔬雲白綠
林外鳥嗁朝日初推枕靧淸泉杖策曳輕裾雜石擁樹
根萬疉雲濤如穿徑石雲中杳然疑躡虛法刹引遐歷
宮樹亦瞻諸高松蔭暍行淸若循階除亭午不逢客
寂爾惟鐘魚回首金碧轉始知山徑紆聳望最高峯筋
力乏升岨循年嗟老矣視日盍歸歟復向山僧約期余
巖桂舒
九月八日偕葉治三陳碩士從弟儀筐姪彦卬謁
明孝陵游覽靈谷寺晤其方丈僧祇園
萬事靡弗改誰能測所終蔣山自齊梁幢蓋浮屠宮安
知明祖宅毀塔遷誌公何怪三百年寢闕生蒿蓬我來
謁松下黃槁閒霜叢故事識已少今帝德良隆守
吏衞樵蘇金碧餘穹窿環峯嶂東南西眺曠靑空郭外
隱大江杳來逝無竆杖策越&KR0856;橋攀躋入巖東密樹欲
無徑涼飇激榛中穨垣外巳盡立殿中猶雄想見徙建
初頗極匠制工老僧爲設餐共語斜陽紅窴彼萬古懷
企此三幡通人歸壑谷閉深翠澹濛濛林杪餘塔頂盤
鶻下秋風
良醫行贈涇陽張孝廉(菊)
自古良醫多出秦孝廉晚出當其倫授受無從古術絕
山川靈異能通神一戰燕山屈羣士殿側裁文奏天
子(君中已酉順天鄉試是歲詔㪅試宮內)謂知弓冶繼家聲孰料刀圭起
人死江山地有金陵壯萬室曾城壓江上乃翁強項困
爲宰令子活人譬良相經營智出非禁方痛瘝情切方
無恙老夫臥病常兼旬賴子每過情愈親巳信發蓍遄
有喜況聞快論傴可伸君家孝友稱義門詔書褒使
薄夫敦乃翁行古非俗吏餘慶那不遺後昆帝所諧聲
待韶夏天池奮翼須鵬鯤地中生木象愼德況年甫逾
冠加元術如和扁固小技文高潘陸猶無論嶻辥終南
氣未巳當今相國誠賢矣安知人無邁古才㪅與成周
閎散比老夫未死得君醫拭目人閒有見時願子勉學
致其大一世膏肓皆可治
與張荷塘論詩
薰蕕非同根鵷鴟豈竝處欲作古賢辭先棄凡俗語青
巖萬仞立丹鳳千里翥寶氣照山川芳華出霧雨快此
大美聚亦使小拙嫵淺易詢竈嫗險怪趨虬戶焉知難
易外橫縱入規矩小黠弄狡獪窺隙目用鼠不知虎視
雄一嘯風林莽嘵嘵雜市井喁喁媚兒女至言將不出
曩哲遭腹侮謂獲㫺未搜頗疑今者愈嗟哉余病耄柰
此眾簧鼓絃上矢難畱蓄憤終一吐不期得吾心君先
樹幟羽將埽妄且庸略示白與甫病几偶對論陽氣上
眉宇東南百俊彦解者未十五寡和君勿嫌終世一仰
俯有得㫺幾人屈指君試數
訪坳堂觀察於城南寶光寺釋皓淸亦至讀觀察
近詩數十首雨中共至皇姑寺作詩二首
江霧帶長干南望盡蒼碧何處使君居空山少人迹東
風㲹林影逕艸含新色數轉造精廬遂爾逢巾舄漠漠
寒雲光幽幽丈室白山僧共披帷飛雨颯沾席淸言接
今玆高文自曩㫺眞性不容遏筆墨偶流溢結習誠未
忘固巳遺喧寂誅茅鍾阜巔邀君共晨夕
樹引南岡升雲垂午光晦披衣細雨中曳杖荒林外企
彼建琳宮遠矣自前代庭圍靑竹幽石倚紅牆壞危閣
墮泠風空欞塞寒靄列架僃龍藏展讀吾未逮所欣道
人韻敷坐肅相對
偕方坳堂登牛頭迴至獻花巖㝛幽棲寺
昨雨竟夕䢅未休與君㝛約登牛頭我怯欲止君意銳
中道稍幸霾雲收山陰轉至南㵎曲佛宮上倚雲峯稠
八門階磴鑿蒼翠兩闌松桂交龍虬十圍銀杏穿入地
再出若濟興陶邱霑衣尙有林雨隳拄杖且趁石逕幽
深洞傳爲辟支坐小沼或記昭明游世往荒昧不可辯
登冡一俯千山周東來句曲氣咫尺大江三面環如鉤
仰思萬古正戃怳飛烏忽逝投滄洲下踐僧廊出門外
危循鳥道升東陬獻花巖居萬木杪片壤劣架懸鐘樓
其時山花開且落枝閒偶復聞啁啾迴視來逕杳修曲
山光金碧交相浮幽棲寺近暮投㝛林深霧暗風颼飅
道人㫺處此石窟遠有望氣來相求廓然無聖乃家法
金屑雖貴寧居眸尙有佛見師所斥了無一法今何修
嗟予與子厭塵壒但云&KR0621;屩賢鳴騶若尋苐一微妙義
豈於喧寂論誰優山僧煮笋春米熟虎跑泉瀹香盈甌
鐙前飽食放頭睡起看杲日靑天流
瞻園松石歌爲陳東浦方伯作
㫺有淮淝帝起凌江東金陵始建吳王宮蒼松白石傳
是宋元蓄位置乃在西園中是時招徠天下雄游賞時
與匹士同謀畫紛綸史述不可盡故物矗立皆英風蔣
山南徙新宮衛松石遺在中山第君臣際遇自當年景
物蕭疏成異世我朝奄撫江南陲大功坊設行省司人
言江寧使院天下冠日月煙霞生古姿翠華臨錫瞻
園字松石光輝又一時此邦有宅城西面六朝松石名
嘗擅漁洋司李爲題詩賤子少年曾一見四十年來古
松死三品石徙金壇縣嗚呼于文襄沒乃返故鄉何嘗
得一日幅巾屣履苔石㫄人事興衰變倏忽古蹟銷磨
多慨慷豈如使院長淸祕冠蓋頻誇松石異自㫺元依
天子家於今尙託諸侯帥使君動法前賢事文章可傳
政可嗣倚石松前聽松吹謝公哀樂羊公淚好誦甘棠
召伯詩休偕異石菱谿記露砌風軒攜酒尊㪅邀白髮
醉芳園古今事往都須置松石之閒別有論
雨晴出廬江寄諸同學
北風夜甚厲急雨鳴淙潺大樹俯驚波連舫䌫其閒崩
騰勢欲往撼拒力何艱勢極曉應衰桺葉搖翩翾柔橈
蕩春渚芳艸被澄灣重陰旣蕩滌丹霞忽斒斑舟進暮
未休野日澹以閒回首碧林外數點龍舒山邈彼二三
子送我出柴關神會無遠近道合非附攀母以損夷懌
屬念爲衰顔
舟中漫興
終朝風有常百里谿多曲屢使帆起落一若路來復春
氣澹多陰四顧垂連綠艸逕人獨行田家麥倂熟屬此
旅與居同寄光陰速遇物皆可欣乘化孰非足曖倚舡
窗淸展冊呼兒讀
檥舊縣
淸江靜無風曉岸初上日高下雲影合遠近山靑出連
舫纜盡解孤舟飯未畢觕涉齊物旨曠慕養生術逐事
偶在途澹懷猶一室復此對淸遠未應嫌遲疾顧與漁
父言仰送飛鳥逸又㲹滄波東聊作前游述
題陳碩士母魯恭人端居課子圖
我識夫人夫朝衫託京國繼遇夫人弟幅巾江水北自
始逮今玆春秋三十易當時談宴末偶及中閨德儀容
黯終掩吾友亦遠隔遙想琴瑟哀與彼同生戚徒存四
尺紙繪作鐙火夕慈母如師嚴雒誦殷四壁圖中最稚
兒玉立今八尺挂席出彭蠡就我同書策萬卷容可收
熊丸不復得我聞畫閼氏泣涕甘泉側憬彼休屠子忠
孝漢庭則何況傳經家不匱名當赫又聞悲思者不可
爲太息憐吾失母雛丱髮初覆額奄垂二十年感傷衰
鬢白
金麓邨招游莫愁湖偕浦桺愚毛俟園陳碩士醉
中作歌
四月春風猶未巳吹蕩湖煙與湖水水上靑山何所似
擁髻莫愁明鏡裏風生水軒三面回白鷺鳧鷖空際來
山光半入城囊括湖影全將天蕩開當軒俯仰人閒世
莫愁尙得畱名字坐上山川處處奇胸中今古時時至
君不見英雄誰似中山王一枰昔對明高皇山陰墅賭
謝太傅肥牛亭賜張安昌徐氏到今取湖稅軼事傳或
非荒唐軼事縱傳何必詳元功極貴同泯亾運盡勲華
亦鳥滅時來屠販皆龍驤春水滿時春艸長湖波澹淡
漂夕陽欲喚莫愁歌一曲四坐賓客各盡觴顛毛日夜
生秋霜何暇遠計千載事石室金匱求芬芳
題胡山甫不浪舟記後
便門將渡樓舡津御史欲以血汙輪船危橋安稱曉人
寧知三峽遠導岷負舟麾斥黃龍馴人生自貴此有身
正恐畏途出牀茵至人平視夷險均覆卻不入操舟神
杆匜江海雲霞巾馮夷肩吾與我鄰六合一室誰疏親
歐陽畫舫齋名新自記夸述艸木萅憑欄四望疑漣淪
所言枝葉非本眞君齋繼作義相循平生未與君主賓
有齋亦未逝其陳讀君兩記擬歐倫賢子求書意頗諄
跋尾君見或不嗔邈哉歐子不可詢
王石丈得異石於莫愁湖余名之坐龍石戲爲作
歌
洞庭雷風夜中起飛度崤潼戰涇水歸來歌吹月明中
貴主輕綃泣淚紅歡樂悲哀一朝盡寶珠獻得無生忍
歸坐深淵情自枯誰能出此定跏趺莫愁湖影涵秋月
道是龍宮光貝闕探得驪珠何足奇迎將室內坐之而
袍笏下拜情未已儼如共浴咸池底窗前咏作蒼龍鳴
走避定使諸梁驚煙霧繞階還吐潤或將霖雨爲蒼生
馬雨畊住相圖
自有天地驅羲娥風雲變滅流江河我昔嬰稚今髮皤
如箭逝弩絲運梭直逮建翣嘶虞歌焉得停晷容婆娑
君取住義將云何君言變者自遷訛有不變者常無他
心如死灰身槁柯所住非中非四阿須彌蚊睫誰么麽
稊米萬物非寡多萬刦靡辨於刹那了無未來與已過
此爲住義奚可訶我聞塵根相蕩磨應無所住傳佛陀
須菩提聞涕滂沱今始知道異昔科況君涉世猶同波
畫成戴髮爲優婆忽然念起火焚和恐君禪病容未瘥
因言生義皆網羅住與不住同偏頗㪅請&KR0856;臂求達摩
秋齋有述
雨歇朝暾時風來廩秋候樓上倚層軒城端見重岫楚
樹遠連空江雲澹橫晝芳桂已繁英叢蘭猶一秀幽居
謝物喧孤賞欣良覯幸無好爵縻終卻多文富淵乎象
帝先曠矣發吾覆寧執近名心翻求百年後
游攝山二首(古佛菴有明太祖御容)
學道苦不深塵擾輙有損所賴行游趣養眞復吾本況
玆絕靜麗深谷抱重巘始尋寺鐘來回視邨逕遠怪石
倚礀興奇柯冒巖偃幽日曖疏照流籟逝忽返偶接道
人談世外情亦悃久處山氣寒眺盡夕陽晩鳥㝛人語
絶暗響無一遯圓月見松上長影散偃蹇邈當遺視聽
於法求奧梱達彼無生寂見玆有物掍豈必閉石窟沒
齒食芝菌
鑿石龕像佛遠自齊梁爲累世導師居龍象固有儀何
意入僧室隆準乃可窺當時平僣亂四海誠福禔所嗟
攀龍鱗十九遭焚㱦戰兢展遺像目角流千鈹想見劉
宋輩日侍豈不危篝火息夜榻聞鐘逐䢅麋朝日艸露
閒往讀始興碑嘅歎閱千古誰識無成虧
乙卯二月望夜與胡豫生同住憨幢和尙慈濟寺
觀月有詠
夕陰連遠麓嵐翠斂高岑新月吐巖缺先照寺西林籃
輿轉重障杳度碧谿深春樹葉未多疏影落衣襟佛宮
坐遙夜妙義託幽尋上眺層閣暉下步重階琳素魄行
無極光霽曠來臨本非有擇照安知受者欽文學俊才
筆禪悅亦所歆余衰邈違世慕道恐弗任非徒遣煩慮
㪅當遺賞心闍黎淨業就結習猶謳吟共會忘言契何
嫌金玉音
三月九日鄭三雲通守邀於隱仙菴看牡丹竟日
翼日雨毛俟園復邀同往賦呈兩君
幕府山頭天接水千古英雄此中死惟有東風歲歲來
石頭城下紛紅紫人生何日不當醉何處花開不可喜
況惜晩春餘幾日㪅對奇葩翻萬蘂鄭侯年少發新硎
毛子老儒鑽故紙同欣就我如菖歜竝道愛花入骨髓
昨攜天香歸满裾今踏紅雲重曳履明妝巳看照晴熏
深暈復憐含雨泚桑根三㝛固慚僧羊肉慕羶終勝蟻
華陽眞逸來句曲人道此閒嘗隱几齊宮梁苑今何在
況遡神仙眞脫屣道人疑是殷七七能使荆榛變羅綺
被惱少陵柯用訴樂死右軍差有旨隱仙菴外臺城路
我購一[門@里]家可徙落花風盡艸如茵㪅弔紏陽挂&KR0714;壘
景陽鐘歌
景陽山作元嘉帝逸游已匱民生計累世增加到齊武
采集良家萬佳麗朝朝從獵向琅琊夜夜嚴糚看星嘒
端門鐘遠禁庭幽此時別起景陽樓萬鈞猛虡懸雲陛
五夜蒲牢驚翠幬永明英主猶爲此何怪黃奴極淫侈
迄今偃臥對斜陽卻想雄鳴流結綺無射心疾事當戒
有國色荒寧不阤迹同潘岳弔乘風理異周官命鳧氏
昔者宋武戰勝收金墉西京筍虡遷江東別命率天千
五百大鐘引出温洛中當時物有故都思諒與隋陳情
不同臺城自入韓擒虎廢徹雕梁傾反宇坐視宏鐘棄
平楚竟鬱奇聲不可聞定知偉器難爲樹或言此鐘誠
有神霜日駮炙長如新艸閒時起光璘㻞不許中宵輕
臥人我悲亾國此遺迹聞見要畱戒淫僻不然鎔毀用
之何足惜
金麓邨招同浦桺愚毛俟園宗棠圃飲莫愁湖亭
作此呈諸君
往者此荒菴吾儕已來眺但欣雲木姸一覽湖山妙樓
觀俄修飭欞檻悉光耀旣便陟巡游益足展談笑博士
信好客先後再承召風日快今美歲月忘昔趭巳逾楝
花&KR0714;未逮黃梅摽千林敷盛綠環堤亂蘆藋晝陰風氣
疏遙靑見羣嶠煙深出鷺翔波靜響魚趒近檻種荷蕖
翠葉始揚翹雖未吐含葩香已襲肌竅良取富流覽豈
病隘漁釣地運有盛衰人事孰先料亾國感六朝登樓
憑四徼帆轉淸淮長城倚石頭峭儻來遽舜禹運喪奚
羿澆緬思徐中山大功過衛驃以智僅自全終始明高
廟當世諸文儒豈特冠遭溺事往多可傷迹存聊一弔
諸君采鸞凰卑棲比鷦鷯久知投閑散大勝執機要鄙
人謝局束觕得展吟嘨所貴鼓缶歌寧惜舉杯釂曠蕩
望無垠徘徊待斜照
跋馬雨畊破舟詩後
大禹昔導江志濟昏墊驂中流龍負舟聖心堅不撼其
餘涉川民臨濤輙歎感欲停苦不得豈盡負勇膽嗟子
前時歸妻病臥牀毯倉卒往視之別我執手寁石頭帆
北張天門日西晻知止信不殆貪進意猶欿風利急上
駛石險藏下黮苟非神靈祐巳入蛟龍噉磯巨夜復昏
舟破木僅攬念與子相親歲月遡髦髧白髮終牖下固
當埋坎窞焉可葬洪濤含珠不投頜始聞涕爲㫬再見
衷始惔憙子命才脫高吟味已醰得喪似失馬甘苦類
食欖人生託大化陰陽聽舒慘脩短要有命不係避與
敢食案寢席閒或逾鋒銳㦧不見王會稽誓墓避世坎
岷峩萬里外欲溯三峽覽世情外益忘道味中愈憺子
置靑溪宅吾將共鉛槧不然棹漁舟相從八葭菼㪅與
傲風濤衣蓑食藜糝
梅石居松化石印歌
深谷立龍爪矛戟風雨電雷洶拒格電歸雷散自吟風
韻八簫韶殷山澤有脂不流作虎魄反眞凝髓成霜白
一朝劫至遭樵斤持與市人呼作石梅子懷玉披褐衣
弄印成刓自詫希嗟余秃顚眊視微取廣多識朝扣扉
脩短較石焉敢幾萬物出機還入機狡猾變化奚是非
王秋史二十四泉艸堂圖
濟南南山立蒼玉珠散膏渟遶其足憶循秋水就荒陂
惟見昏煙挂喬木不見詩人舊艸堂百年圖畫展滄浪
低徊翰墨前賢在隨卷雲煙入渺茫
題葉君雲海移情圖葉君字芥一
我昔身在黃山邊靑天無翳朝日鮮白雲足下橫鋪綿
彌滿萬谷爲一淵亂峯飛來無所緣蕩搖欲定未定然
高者百丈卑一卷驚呼眾觀足未旋微風巳動雲升遷
蒼巖露足藏其巔山靈變異理幽元默存在胸逾八年
葉君好雲揮五弦自言冥會如海壖伯牙移情于成連
千載合轍容有焉圖其髣髴妙不傳我悵前游隔蒼煙
題詩寄思淸不眠
朱白泉觀察以其先都統公指畫登山虎見示因
題長句
颯動秋山萬枝響寒雲四野當空上歘歙沙礫走林莽
陰森虎出睛睒朗峯高欲升短頷仰臥枝交戟壓前掌
聳身距躍踰十丈不知都統何處看指端盡得雄威象
想玆暗谷下志在千仞岡隅目眈顧周四方不屑俯立
同豺狼又疑郡州賢牧守政成渡江驅猛獸平地不復
食牲畜奔上高巖取鼯狖轉逕掉尾直似竿攀崖過迹
深如臼都統固國彦指畫亦有神一㡠上進天子珍
八十筋骨健濡墨每覺壯氣振遽現活虎驚顰眒文采
斑斑逮子孫我從三世接交親畱遺墨寶容窺覘回首
登堂四十春我老吟詩轉寒乞驟瞻壯虎心震慄觀察
家聲繼玆日勉爲累葉之虎臣獨立艸閒狐兔不容出
喜陳碩士至舍有詩見貽荅之四十韻
初冬言趨家霜風隕門柳仲冬擢槁柯倚門時出首望
子逾彭蠡計日當至否遠惟古聖籍義富若淵藪鯫生
非宏知鑽硏百代後譬如物有十或取一遺九雖然竊
自欣千金享家帚執裾時語人充耳莫爲取獨子甚見
阿戒車屢載糗就我金陵館居我西序牖往復意屬厭
忘餐嘗及酉懷此三改歲述別自癸丑今夏寄書說定
當訪衰叜起帆盱江曲欵戸龍眠口季冬霜雪霽薄暮
客造&KR0764;蠟梅紅燭下膽瓶燦金釦竟得展一笑共此篘
新酒人生樂莫樂久别還執手況日迫桑榆小聚那易
有呼我稚孫前俾子問名某俯仰人閒士感歎及賢舅
我出銘墓文尔讀目泫瀏新詩情邃切見貽媲瓊玖弸
中子多文昃離吾鼓缶敢謂横海鱗制以寡婦笱頻年
洪州試似不辨稂莠升牒名九十子璞乃未剖所貴士
豪傑千禩期尙友威鳳登絳霄奚較翪企醜本心如日
輪遭蝕情欲誘始謂微掩缺繼昏晝見斗願子念沒世
崇樹三不朽遷義如轉圜而內堅所守文章非小技古
哲逮今壽超越彼粗糲固在頻投臼海内諒多賢荷于
老夫厚區區相望心豈在金懸肘北瞻宛邱道嚴君今
衆母樂哉子行逮升堂奉荁滫別離未須恤雅志幸勿
負
