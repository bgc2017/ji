宛陵先生集卷第四十九
宋宛陵梅堯臣聖俞著
寄題絳守園池
老栢麝不食古色侵靑冥淺沼龍不入秋水生
浮萍屋屢圬堊幾太守壁上彪蔚遺丹靑黑石
鐫辭澀如棘今昔往來人不識酸睛欲抉無聲
形旣不可問不可聽懸泉瀉竇晝未停飛玉貯
藍光入屏苞潭梁島甲癸丁蔓刺交綴垂組綎
蒼官屭槐朋在庭風蟲日鳥聲嚶嚀卉葩木菓
粘枝條集臺脫熱昏痾醒文韓詩怪若是徑
取一二傳優伶仍寄河東薛太守更與斟酌無
閒扃
陸子履見過
劉郎謫去十年歸長樂鐘聲下太微屈指故人
無曩日平明騎馬扣吾扉論情論舊彈冠少多
病多愁飲酒稀猶喜醉翁時一見攀炎附熱莫
相譏
重送周都官
水上朱樓畫角鳴濛濛雨裏榜舟輕未逢甫里
先生謁多見吳興太守迎荷葉半黃蓮子老霜
苞微綠橘林明十年不到風煙改君去將詩與
畫評
送李載之殿丞赴海州㩁務
瓜蔓水生風雨多吳船發棹唱吳歌槎從秋漢
下應快人憶故園歸柰何世事靜思同轉轂物
華催老劇飛梭茶官到有淸閒味海月團團入
酒蠃
和吳冲卿學士石屏
吳夫子佩銀龜乘天馬素怪竒忽得虢略一片
石其中白色圓如規又有樹與烏畫手雖妙何
能爲吳乃持問歐陽公比公曩獲尤可疑疑不
爲辨賦以詩詩辭粲粲明星垂復遣賫來使我
和坐上鉅公傍睨之范侯寔有楊雄學咸云此
理難究推我歸滌慮反覆思義雖不經聊解頥
月與太陽合朔時陽烏飛上桂樹枝枝上作窠
生羣兒人不知天公天公欲俾世間見影着石
面如粘黐烏旣不得去月亦不可移留爲千古
作好玩愼勿傾樸同玉碑(時在唐書局與歐陽永叔王原叔范景仁)
(會食得所示詩)
永叔贈絹二十匹
鳳凰拔羽覆鶉鷃鶉鷃幸脫僵蒿蓬昔公處貧
我同困我無金玉可助公今公旣貴我尚窘公
有縑帛周我窮古來朋儕義亦少子貢不顧顔
淵空復聞韓孟最相善身仆道路哀妻僮生前
曾未獲一飽徒說吟響如秋蟲自驚此贈已過
足外可畢嫁内禦冬况無杜甫海圖坼天吳且
免在褐躬瘦兒兩脛不赤凍病婦十指休補縫
厨中餒婢喜有望服鮮弃垢必所蒙梁上君子
切莫下吾非陳寔何爾容
依韻奉和永叔感興五首
泉上有君子齋祠逹主誠向來霖雨暴觸處蛟
鼉鳴旣祈致日出杲杲紓民情天子遣以報固
匪媚取名因成感興章庶用語平生蹈道久巳
熟情田不湏耕
旣負天下望必憂天下責每聞諫諍辭苦意多
矯激心存義勇赤氣與虹霓白所論言必從豈
若水投石隂邪日巳銷事理頗巳得莫將經濟
術抑鬱向胸臆
勿驚年齒遲勿歎時節晩寒松翳林麓射干生
隴坂野蓬隨飄飄秋實綴纂纂萬物更盛衰有
益必有損損益皆自然曷增鳬脛短人爲智慮
役白髮安得免利澤欲及時唯恐不行遠後世
豈皆愚計校徒勉勉
日出各馳趨皆爲利所迫秋蟲至微物役役網
自織古來高世人林下遺憂責扛鼎絕臏者乃
自恃以力積金苟如山何異魚貪食
唧唧復唧唧長沙何太息秋風入破衣瘦婦思
補刺手中把長線無帛縫不得夜夜憂向寒斗
柄漸垂北嫁夫欲夫富歡樂要終極歡樂旣未
能鬢髮霜花易
依韻奉和永叔社日
玉卵不吞龍嗜肉燕子成兒去華屋老櫪半黃
田鼓鳴樹下宰平誰似玉茂陵常說泣秋風王
母惜傳雙鬢綠東方伏日思早歸長饑不及侏
儒腹獖豕新烹白醪熟奮衣地坐無拘束驪山
夜寒坑底哭漫把&KR0238;書留冡竹
社日飲永叔家
雨未雨濛濛野田擊鼓賽社翁折條跨馬社翁
去醉叟卧倒棃葉紅鼇頭主人邀客飲玉酒新
賜蓬萊宫彭宣不預後堂會康成一舉三百鍾
更邀明月出海底爛醉等是歸蒿蓬
弔仲源
世家吳季子皇籍漢諸孫嘒管行車失虚堂隱
几存枝摧從玉樹星隕自天垣寧復下貧賤停
驂來里門
送梁學士知襄州
騎吹荆州去喬林漢水前鄕亭逢故老牛酒問
高年翠巘臨關路黃柑逐賈船習家池館在賓
從與留連
送薛氏婦歸絳州
在家勖爾勤女功無不喜旣嫁訓爾恭恭已乃
遠耻我家本素風百事無有侈隨宜具奩箱不
陋復不鄙當湏記母言夜寐仍夙起愼勿窺窗
戸愼勿輙笑毀妄非勿較競醜語勿辨理每順
舅姑心况逆舅姑耳爲婦若此能乃是儒家子
看爾十九年門閫未嘗履一朝陟太行悲傷黃
河水車徒望何處哭泣動隣里生女不如男天
親反由彼
送劉繼鄴秀才歸當塗
鵷鶵始出巢欲矜五色羽乃見郡鴟盤壤中將
有取梧桐與竹實安得在平土所趣固巳殊而
何不遠舉幸失網羅目宜還蘭蕙圃故鄕有嘉
林其下可以處會侍朝陽鳴賀夔成律吕
送裴如晦宰吳江
吳江田有粳粳香春作雪吳江下有鱸鱸肥膾
堪切炊粳調橙虀飽食不爲餮月從洞庭來光
映寒湖凸長橋坐虹背衣濕霜未結四顧無纖
雲魚跳明鏡裂誰能與子同去若秋鷹掣
送撫州通判袁世弼寺丞
帆䟽䟽纖綠蒲二十四幅輕江湖高秋逆水上
天去朝過瓜步暮濡湏長風沙頭問鯉魚大孤
山側鳴寒烏魚腹無書報家信憑烏爲到西山
區西山松栢應更好及取之官來拜掃
送石昌言舍人使匈奴
燕然山北大單于漢家皇帝與璽書持書大夫
腰金魚飛龍借馬出國都胡沙九月草已枯草
上霜花如五銖白裘貂帽著不暖莽莽黃塵車
欵欵野廬邊月出隴來風靜天遙鴈聲短聞到
罽庭尤苦寒譯言揉耳不譏彈公於是時已觀
禮踏雪再拜辭可汗
依韻和宋中道觀八月二十八日車駕
朝謁景靈宫
都人夾望禁槐傍閶闔初來旭日光彫玉翠鞍
牽騕褭盤龍朱輦爛文章焚香閟殿開嚴帳汲
水寒溝洒廣莊一見天顏萬人喜却廻宫禁樂
聲長
度支蘇才翁挽詞三首(子美同葬)
二十識君貌交游非一朝魄光沉碧海志業隕
靑霄洛客舊爲社楚人今作招素車京峴路應
不似嶣嶤
盛世雖多士唯公與衆殊高才飛徤鶻逸句吐
明珠未入周官采爭持楚璞模莫悲泉骨朽靑
史見賢愚
自昔愛春物鐏深眼底紅日斜花在落身醉客
西東殁歎千年隔生悲百事空君嘗知此理不
悞學陶公
重送袁世弼
臨川内史謝康樂貝葉翻經有故臺春草生塘
猶夢句秋蕖出水似君才驐雞肥脆聊供膳篘
酒甘濃可薦杯亦說右軍遺跡在墨池科斗喜
風雷
留題景德寺吉祥講僧
我講異爾講我書非爾書彼將希白馬此亦猶
大車皆行國都内轍不入委閭世人日擾擾來
慕淸凉居
閤門水(朝堂嘉祐元年九月九日宿齋歐陽永叔張叔之孫之翰命賦)
宫井固非一獨傳甘與淸釀成光禄酒調作太
官羹上舍鋹缾貯齋廬玉茗烹相如方病渴空
聽轆轤聲
朝堂宿齋
玉屬陪祠日宮廬寓宿時鐘來建章遠月過羽
林遲寒入淸綾被風牽翠鳳旗賈生誰復召安
問鬼神爲
送杜挺之郞中知虔州
大庾嶺邊無臘雪惟有梅花與明月月光如水
來向人太守得閑杯耳熱吹香入酒望梁宋正
是苦寒綿可折亦當念君君行南南方無冰地
不裂此身不到五侯門肥羔釀酒槐槽咽玉色
少年生頰春解笑吟腸冷如鐵衝風冒霰入廣
文老與諸生開反切重嗟君遠隔江湖雖得豐
甘牙巳缺官娥執樂一千指脩頸慢肌衣錯纈
定逢賓客強排娖舞徹六么紅袖掣人競羡君
君愈疲夜歸坐閤思予說
送吳辯叔知鞏縣
言爲西邑宰本是洛陽人送驛往歸魏迎車來
入秦山川成鞏固陵廟壯威神好學河陽政栽
花作縣春
當世家觀畫
冰𧖟吐絲織纖紈妙娥貌(入聲)玉輕邯鄲曲眉淺
臉鵶髮盤白角瑩薄垂肩冠銅青羅衫日月團
紅裙撮暈朝霞乾手中把筆書小字字以通情
形以觀形隨畫去能長好歲歲年年應不老相
逢熟識眼生春重伴忘憂作萱草
送韓簽判玉汝還南京(時賀太禮表)
天子甘泉祀歡聲浹九圍綠童馳騎入朱服佩
魚歸賦雪上賓席買鬟更舞衣清池無限鴈莫
道信音稀
宛陵先生集卷第四十九
宛陵先生集目錄卷第四十九
寄題絳守園池陸子履見過
重送周都官送李殿丞㩁務
和吳學士石屏永叔贈絹
奉和永叔感興奉和永叔社日
社日飲永叔家觀長星
送李學士知卭州弔仲源
送梁學士知襄州送薛氏婦歸絳州
送劉秀才歸當塗送裴如晦宰吳江
送袁寺丞撫倅送石舍人使匈奴
和中道觀駕蘇度支挽詞
重送袁世弼留題景德寺講僧
閤門水朝堂宿齋
送杜郎中知虔州送吳辯叔知鞏縣
當世家觀畫送玉汝還南京
目錄終
