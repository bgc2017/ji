宛陵先生集卷第二十七
宋宛陵梅堯臣聖俞著
荅宋學士次道寄澄心堂紙百幅
寒溪浸楮舂夜月敲冰舉簾勻割脂焙乾堅滑
若鋪玉一幅百錢曾不疑江南老人有在者爲
予嘗說江南時李主用以蔵秘府外人取次不
得窺城破猶存數千幅致入本朝誰謂奇漫堆
閒屋任塵土七十年來人不知而今製作巳輕
薄比扵古紙誠堪嗤古紙精光肉理厚邇歲好
事亦稍推五六年前吾永叔贈予兩軸令寶之
是時頗叙此本末遂號澄心堂紙詩我不善書
心每愧君又何此百幅遺重增吾赧不敢拒且
置縑箱何所爲
二月雨後有蚊蚋
春夜一二蚊蚋飛久不見之尙可喜而今稍喧
來聒人向後更暖柰爾觜
春寒
春晝自陰陰雲容薄更深蝶寒方歛翅花冷不
開心亞樹靑帘動依山片雨臨未嘗辜景物多
病不能尋
荅韓三子華韓五持國韓六玉汝見贈
述詩
聖人扵詩言曾不專其中因事有所激因物興
以通自下而磨上是之謂國風雅章及頌篇刺
美亦道同不獨識鳥獸而爲文字工屈原作離
騷自哀其志窮憤世嫉邪意寄在草木蟲邇來
道頗喪有作皆言空烟雲寫形象葩卉詠靑紅
人事極䛕謟引古稱辨雄經營唯切偶榮利因
被蒙遂使世上人只曰一藝充以巧比戲弈以
聲喻鳴桐嗟嗟一何陋丼用無言終然古有登
歌緣辭合徵宮辭由士大夫不出扵瞽矇予言
與時軰難用猶篤癃雖唱誰能聽所遇輙瘖聾
諸君前有贈愛我言過豐君家好兄弟響合如
笙叢雖欲一一報強說恐非衷聊書類頑石不
敢事磨礱
前以詩荅韓三子華後得其簡因叙下
情
前者報君詩妄說良有以昔予在京師多爲人
所詆短章然無工實未甘藝比因君有過褒聊
且發憤悱何言敢爲師乃是貴不韙平常遭口
語攅集猶毒矢此論苟一出是非必蜂起偶爾
道瘖聾多疑巳竊指雖恃不欺衷恨未致速死
安得二頃田歸耕曷爲耻誰能事州郡雞狗徒
聒耳
過穎橋懷永叔
昔送之官東郡時夜闌對酒風揭屋君今淮海
予再過古驛依依老槐綠
椹澗晝夢
誰謂死無知每出輙來夢豈其憂在途似亦會
相送初看不異昔及窹始悲痛人間轉面非淸
魂殁猶共
靈樹舗夕夢
晝夢同坐偶夕夢立我左自置五色絲色透縑
囊過意在畱補綴恐衣或綻破殁仍憂我身使
存心得墮
汝州王待制以長篇勸予復飲酒因謝
之
前因飲酒多乃苦傷營衛嘔血踰數升幾不成
病肺上念父母老下念妻兒稚不死常抱痾於
身寧自貴樊子來勸我止飲良有謂公復遺我
詩責我詞甚毅指以年齒衰非酒何養氣春飲
景可樂夏飲暑可避秋飲心忘愁冬飲暖勝被
醉歌人不怪醉言人不忌在酒功實多止酒酒
何罪假如壽九十今子巳半世不飲徒自苦未
必止爲利胡汨妄與眞恐乖逹者意屈原吟澤
畔方悟獨醒累子居今之時安免人病議是以
告子勤子守亦謬計我讀纔一過不覺顏起愧
自茲願少飲但不使疾熾書此以謝公公言誠
有味
陪王待制淸涼院觀牡丹賦詩
公言牡丹盛未覩古人詩品衆自爭貴葉多方
見奇名因他姓著色爲别根移華髮我何感洛
陽年少時
和王待制牡丹詠
誰移洛川花一日來汝海濃淡百般開風露幾
番改傍欄人自醉惜翦春有待使君方少年共
賞喜我在
洛陽牡丹
古來多貴色殁去定何歸淸魄不應散艷花還
所依紅棲金谷妓黃值洛川妃朱紫亦皆附可
言人世稀
汝州等慈寺閣望嵩岳
崢嶸古寺閣蒼山插晴簷少室出天外巍巍何
尊嚴王都在其下風露國所霑日暮飛雲歸巳
失中頂尖
睡意
少時好睡常不足上事親尊日拘束夜吟朝誦
無暫休目胔生瘡臂消肉今踰四十無所聞又
况喪妻仍獨宿虛堂淨掃焚淸香安寢都忘世
間欲花時啼鳥不妨喧清暑北窗聊避燠葉落
夜雨聲滿階雪下暁寒低壓屋四時自得興味
佳豈必鏘金與鳴玉萬事易猒此不猒眞可飬
恬無夭促且夢莊周化蝴蝶焉顧仲尼譏朽木
人事幾不如夢中休用區區走榮禄
三月十四日汝州夢
我歸十九年飲不負升斗昨夕夢見之謂須多
置酒雖慰魂來言定不復入口俟當返吾廬且
爲貯罌缶夢寐何敢欺從笑愚所守
再别仲議
前别歲月遠道同情相親三旬忽相見愈厚不
猒頻昔云思數面今無愧古人睠然東去懷紛
若陌上塵
夕發陽翟
我行陽翟道慕雨原上急麒麟塜相望霹靂碑
下立農耕傍山去鬼火迸林入莫問泉下人馬
隤衣更濕
缺月
缺月來照屋角時西家狗吠東家疑夜深精靈
鬼初動僁窣古莾無風吹
道次靈井
井面水不動傍分龍鱗激泉氣時生漚上湧光
的皪深苔翠堪染石底清可覿旱歲或來祠彈
絃屬靈覡
荅江十鄰幾
蔡州雖非遐作書素所懶春風領燕來得君詞
欵欵燕廻須在秋此報莫言緩何日見嵇康重
彈廣陵散
喜謝師厚及第(時第一甲二十八人君名在二十三)
宿雨洗新綠朝日初聞鸎風從天門來吹下玉
簡名列星二十八經緯何縱横南方朱鳥目光
熖令人驚其餘撒沙衆龜龞瓜瓠明吾欣安石
後世世有令聲
孟夏二日通判太博惠庭花二十枝云
是手植因以爲荅
前日巳春盡夏卉抽嫩青唯君所植花餘紅猶
滿庭常惜畏景逼贈未及飄零欲插爲之醉但
慙髮星星
水丘扵西湖得活鯽魚三尾見遺余頃
在襄城獲數尾時歐陽永叔方自乾德
移滑臺畱待其至且有詩後居京師蔡
仲謀者亦有以贈乃思襄時所畱復有
詩扵今三得三詠之矣
襄城得圓䱶畱以待吾友大梁又得之始憶終
按酒今君復持贈重念滁陽守滁陽石瀨中此
物豈無有三得實嘉遺我敢自私口口且不爭
丼事亦難利誘
和江鄰幾見寄(自此許州起慶曆六年夏盡其年終)
清風當晝起吹我庭下槐軒軒枝上葉碎影亂
綠苔左右無人聲時有啼禽來啼禽感所懷其
音一何哀思歸無曉夕血滴山榴開曰予當是
時爲之腸九廻江子方謫官復有擬古才遠寄
平淡辭曷報瓊與瓌
雀奪燕巢生四雛
去年燕營巢啣泥入我廬秋歸春復來横被雀
所居翩然去不較義者欲與除毁覆必傷卵愛
彼此何疎乃竢長黃口逐之寧曰紓果得生四
雛卉色頭戢如後當還燕巢穿屋不害余
和歐陽永叔啼鳥十八韻
南方窮山多野鳥百種巧口乘春鳴深林參天
不見日滿壑呼嘯誰識名但依音響得其字因
與尔雅殊形聲我昔曾有禽言詩粗究一二啼
嚎情苦竹岡頭泥滑滑君時最賞趣向精餘篇
亦各有思致恨未與盡衆鳥評君今山郡日無
事靜聽鳥語如交爭提壺相與來勸飲戴勝亦
助能勸耕我念此鳥頗有益如欲使君勤以行
勸耕幸且強職事勸飲亦冀無獨醒杜鵑蜀魄
哭歸去小人懷土愼勿聽城頭春鳩自謂拙鵲
巢輙處安得平高窠喬木美毛羽哢吭葉底無
如鶯口中調簧定何益下啄蚯蚓孰曰清自餘
多類不足數一一推本煩神靈我居中土别無
鳥老鴉鸜鵒方縱横教雛呌噪日群集豈有勸
酒花下傾願君切莫猒啼鳥啼鳥扵君無所營
和永叔桐花十四韻
湛湛碧井水其上有梧桐春隨井氣生白花飛
濛濛曉枝滴丼露味落寒泉中結實待瑞羽歲
晚半枯空桐旣無鳳皇井豈潛蛟龍乃知至神
物未易令人逢當時集穎川偶值黃次公次公
入爲相此鳥曷不從遂使神鶡雀竟用奇怪窮
我言非毁古欲遵平直蹤我願二千石但使德
化隆有桐鳳不來扵桐無愧容有鳳政不舉扵
鳳何爲崇荅君桐花篇聊以發我衷
和王仲儀詠癭二十韻
汝水出山險汝民多病癭或如鷄精滿或若猿
嗛並女慙高掩襟男大闊裁領飲水擬注壺吐
詞侔有鯁樗里旣巳聞杜預亦不幸秦人號智
囊吳瓠繫狗頸常住頥彾㣔安及脛只欲
仰問天無由俯窺井挾帶歲月深冐犯風霜冷
猒惡雖自知剖割且誰肯不唯羞把鏡仍亦愁
弔影内療煩羊厴外砭費針穎在木曰楠榴刳
之可爲皿此誠無所用旣有何能辟(音屏)膨脝厠
無首臃腫異臚頂難將面目施可與胎胞逞賢
哉臨汝守世德調金鼎氓俗雖醜乖教令日修
整風土恐隨遷晨昏憂屢省儻欲便慈顏名城
不難請
憶吳松江晚泊
念昔西歸時晚泊吳江口廻堤遡清風淡月生
古柳夕鳥獨遠來漁舟猶在後當時誰與同涕
憶泉下婦
使者自隨州來知尹師魯寓止僧舍語
其處物景甚詳因作詩以寄焉
驛使話漢東故人遷謫處所居雖非居有樹卽
嘉樹日膳或鷄㹠時𬞞多荀芋夜堂蛇結蟠晝
戸鵲噪聚著書今未成愛靜巳得趣予欲訪其
人炎蒸未能去
夏日對雨偶成寄韓仲文昆弟
日日城頭雨還添湖上波窗中人自聽門外潦
應多不畏車生耳還愁麥化蛾吾廬無所有頻
看壁間梭
憶將渡揚子江
月暈知天風舟人夜相語平明好挂帆白浪須
出浦此身猶在吳歸夢預到楚今日念同來吾
妻巳爲土
秀叔頭虱
吾兒久失恃髮括仍少櫛曾誰具湯沐正爾多
蟣虱變黑居其元懷絮宅非吉蒸如蟻亂緣聚
若𧖟初出鬢搔劇蓬葆何暇嗜梨栗翦除誠未
難所惡累形質
稚子獲雀雛
屋頭小雀雛氣力苦未長乘暄學調羽忽掛蜘
蛛網其母不能救啁啾空下上乃爲人所探不
是蟲絲枉
丙戌五月二十二日晝寢夢亡妻謝氏
同在江上早行忽逄岸次大山遂往遊
陟予賦百餘言述所覩物狀及窹尚記
句有共登雲母山不得同宮處倣像夢
中意續以成篇
晝夢與子行早發江上渚共登雲母山不得同
宮處何嗟不同宮似所猒途旅樹杪俯烏巢坼
㲉方仰乳雄雌更守林號噪見飛鼠鼠驚竪毛
怒裊枝如發弩逡廵吼風雲遠望射嵓雨東南
横虹霓萬壑水噴吐下尋歸路迷欲暮各愁語
忽覺皆巳非空庭日方午
蜜
燕㗸芹根泥蜂掇花上蘂帶雨兩股飛所取日
能幾調和露與英凝丼滑扵髓天寒百蟲蟄割
房霜在匕燕巳成雛歸蜂憂凍餒死乃見萬物
心多爲造化使
王德言自後圃來問疾且曰圃甚蕪何
不治因荅
幾日不行圃野草過人頭客怪苦荒穢誰與持
鋤鉤雖然自薅薙抱痾方告休卽當秋風高掃
蘀將遲遊
夢覩
閉目光不揚夢覩良亦審旣非由目光所見定
何禀白日杳無朕冥遇嘗在寢此恨不可窮悲
淚空流枕
悲書
悲愁快扵刀内割肝腸痛有在皆舊物唯爾與
此共衣裳昔所製篋笥忍更弄朝夕拜空位繪
寫恨少動雖死情難遷合姓義巳重吾身行將
衰同穴詩可誦
合流曹光道惠鉅李知其炎酷中有此
味味亦可樂也輙以詩寄
穎傍成蹊李其實小於拳誰知皴枝瘦生此紺
玉鮮摘以筠梢籠沉以石根泉濛濛粉未落粲
粲葉猶連蔭樹咀丼液安知有苦煎報君惜茲
樂時詠逍遥篇
深夏忽見柰樹上猶存一顆實
纍纍後堂柰落盡風雨枝行樂偶散步倚杖聊
縱窺林葉隱孤實山鳥曾未知物亦以晦存悟
茲身世爲
病癰在告韓仲文贈烏賊觜生醅醬蛤
蜊醬因筆戲荅
我嘗爲吳客家亦有吳婢忽驚韓夫子來遺越
鄕味與官官不識問儂儂不記雖然苦病癰饞
吻未能忌
寄光化退居李晉卿
久無歸田人今喜子去禄移家漢水濱日見漢
水綠川鱗可爲饔山毛可爲蔌竟歲猒往還行
堤樂風俗青巾艑上郎漆鬢顏如玉倚檣臨落
照獨唱江南曲聽若在江南歡然自爲足我心
雖有羡未遂平生欲更期畢婚嫁方可事嵒麓
買山須買泉種樹須種竹泉以濯吾纓竹以慕
賢躅此志應不忘他時同隱錄
汝南江鄰幾云鄎南並淮浮光山有張
隱居種松檜扵其上飬母甚孝時有猛
獸馴庭中又郡西麻田山土沃泉美久
不墾有劉叟者闢而居之近董氏黃氏
欲買土爲鄰故江有慕之之作予輙次
其韻
峩峩淮山上中有隱者棲不知松檜下但見虎
豹蹊人群固巳遠樵客入猶迷且奉采蘭飬應
無抱玉啼麻田異麻源石路春無泥高士不近
俗更在西嶺西石泉飲自足深壑無人躋不學
淮南王安問犬與雞二人逍遥性所樂唯杖蔾
復有來慕鄰他年寧荅嵇願君且勉職聖世未
易暌
魏文以予病渴贈薏苡二叢植庭下走
筆戲謝
媿無相如才偶病相如渴潩水有丈人薏苡分
叢茇爲飲可扶衰餘生幸且活安知惡巳者不
願變野葛
宛陵先生集卷第二十七
宛陵先生集目錄卷第二十七
荅宋學士寄紙二月雨後有蚊蚋
春寒荅三韓見贈述詩
叙荅三韓簡過穎橋懷永叔
椹澗晝夢靈樹鋪夕夢
謝王汝州勸復飲陪王待制觀牡丹
和王待制牡丹詠洛陽牡丹
等慈寺望嵩岳睡意
三月十四日汝州夢
再别仲儀夕發陽翟
缺月道次靈井
荅江十鄰幾喜謝師厚及第
荅通判惠庭花水丘遺魚
和鄰幾見寄雀奪燕巢
和永叔啼鳥和永叔桐花
和王仲儀詠癭憶吳松江晚泊
寄尹師魯夏日寄韓仲文
憶將渡楊子江秀叔頭虱
稚子獲雀雛丙戌五月晝夢
蜜荅王德言
夢覩悲書
寄曹光道惠李深夏尚見柰樹有實
戲荅仲文惠海味寄光化退居李晉卿
次酬江鄰幾戲謝魏文惠薏苡
目錄終
