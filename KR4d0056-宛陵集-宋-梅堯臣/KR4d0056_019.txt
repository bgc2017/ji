宛陵先生集卷第十九
宋宛陵梅堯臣聖俞著
次韻和酬裴寺丞喜子修書
唐宋典冊竟駢羅漢詔重令與削磨古聖規模
猶可法衆賢馳騁必無蹉旣除太史來爲尹遂
用非才往補訛代匠只憂傷手甚君宜憐我不
遑他
送趙虞部士宏知蜀州
春風跨臘至雪作蝴蝶飛偏知蜀太守撩亂撲
行衣何當海棠下歌管紅袖圍一飲一斗酒决
訟如發機洛陽花自好聽從杜鵑啼
月蝕
有婢上堂來白我事可驚天如青玻瓈月若黑
水精時當十分圓只見一寸明主婦煎餅去小
兒敲鏡聲此雖淺近意乃重補救情夜深桂兔
出衆星隨西傾
次韻和酬刁景純春雪戲意
雪與春歸落歲前曉開庭樹有餘妍楊花撲撲
白漫地蛺蝶紛紛飛滿天胡馬嘶風思塞草吳
牛喘月困沙田我貧始覺今朝富大片如錢不
解穿
次韻和楊樂道待制詠雪
梁苑孝王跡㶚陵游客心牧羊來海上泛棹向
山隂興賞曾何淺羇棲亦以深穆歌猶在竹郢
曲自傳琴旗凍霑天仗槍寒拂羽林且爲豐歲
慶休作苦寒吟掩帙都忘慮焚香靜擁衾晴明
一登閣暮色徧高岑
次韻和景彝閏臘二十五日省宿
君嘗納史似吳兢又直甘泉馬踏冰重臘雪花
方漫漫宿廳書架自層層桉頭美酒初温火簾
底微風欲動燈永夜未眠鍾巳發此心閒寂是
高僧
姪宰與外甥蔡駰下第東歸
事莫必有勝必勝難可持迩來罕相見世上多
誇馳黃金鑄佩印白玉刻佩龜朝見恃赫赫夕
見同蚩蚩方得靡不羡旣處焉所施此理非一
日更後當應知志士無終窮斯言非爾欺
次韻和永叔
省樹高槐雪壓條沉沉古屋蔽䟽寮每嗟守印
如枯木欲棄明珠學緯蕭漸老但知貧賤樂向
來徒用歲時銷新年不管魚龍躍安得乘風入
剡樵
次韻和范景仁舍人對雪
三尺沒腰雪京華頻歲無高低相掩覆竅隙似
封糊帖缺都迷醜增妍不問枯因時混貧富遇
物得圓觚眩目曾何數流風不可圖冥冥山霧
合浩浩海雲舗未覺花飛葉先看霰集珠落機
裁扇素獵野割膚腴粲爾娥奔月皤然叟赴酺
薄才今揣稱小巧媿非夫
嘉祐巳亥歲旦永叔内翰
階前去年雪鏡裏舊時人不覺應銷盡相看只
似新屠酥先尙幼綵勝又宜春獨愛開封尹鍾
陵請去頻
次韻和吳沖卿歲暮有懷
舊曆卷將盡慨然增永懷唯希步兵醉莫作大
常齋孟浪從人笑疎愚共世乖定知當汩沒名
不與功偕
次韻和沖卿元日
天心欲銷變元會罷來朝新歲起今日舊年猶
昨宵凍雲低覆闕殘雪稍封條又聽驅儺鼓群
邪不可饒
次韻和景仁對雪
北風吹雪至浩蕩地疑無弈弈將如舞漫漫欲
似糊沙埸行不盡銀漢落應枯興發詩千首豪
吞酒百觚山川容可改圭璧巧能圖花竟因酥
點砧爭以練鋪未燖調鼎鵠全混蔽旒珠懷昔
餐衣絮誰今食豢腴善歌知寡和醵飲遂成酺
衆筆排堅陣多多困老夫
次韻三和景仁對雪
北度龍沙遠南來狗犬無玉階三尺峻粉壁萬
重糊獸餒行迷穴禽寒立並枯長川平界限大
屋竦稜觚稍見蓬萊闕初張雲霧圖受降鍪甲
積罷獵羽毛鋪被褐思懷寶游都學賣珠車皆
陳鋈轡人盡得瓊腴縞巳贈吳札席將開漢酺
鳳池批詔手特地逞工夫
次韻和永叔新歲書事見寄
尖風細細欲穿簾殘雪微銷凍結簷盞裏醇醪
無限滿鏡中白髮不知添妍童喜舞開羅幕小
吏愁凘入硯蟾幸得從公持直筆定應無復歎
虀鹽
送辛都官(有終)知鄂州
衣上大梁雪門前武昌車使君行有期將逢鳥
隼旟車動自轣轆旟輕自舒舒去都越千里城
在江上居黃鶴有高樓樓頭挂蟾蜍下見鸎鵡
洲葭茁可以菹爲弔禰處士沉蹤異三閭憶昔
我仲父五馬來躊躇願君訪舊跡因報八行書
次韻王景彝正月十六夜省宿過景靈
街
宮街不閉東城月圓影纔虧夜色春自躍金羇
來宿省從他錦帳欲誇人燈光遠近疑爭晝歌
韻高低競起塵我老都無游樂意似君淸枕睡
侵晨
送韓玉汝太傅知洋州三首
函關見殘雪褒谷聞春禽禽響通朱輪馬嘶入
靑林花明亂石路雲抱寒泉岑天外漢江來城
下漁網沉庖供縮項鯿坐使宮娥斟農桑不須
教古俗自通今
渭入秦宮古褒分蜀道難泉聲春雨後月色曉
程寒𧖟浴桑牙短禽啼杏萼丹從來稱召杜民
俗在君安
春風東來幾萬里相送入關如有情㶚陵原邊
桺條暗咸陽橋畔桃花明自古恨别此兩處十
千美酒瑠璃傾日落未落車馬動子規滴血壯
士驚行哉使君負膽氣蜀道雖險心常輕是時
門前大桐樹爛漫紫萼啼流鶯弟兄同懷不可
見應亦夢覺嗟遠程太白山前一尺雨桑下問
𧖟田問耕郡城夜開百姓喜喜從迢遞壺漿迎
李廷老祠部寄荆柑子
踏雪衝風馳小吏帶霜連葉寄黃柑擗包欲咀
才全動舉盞逢衰酒易酣書尾自題知遠意筆
頭親荅猒多談故人莫覓新詩卷都似嵇康七
不堪
韻語荅永叔内翰
世人作肥字正如論饅頭厚皮雖然佳俗物巳
可羞字㳒歎中絶今將五十秋近日稍稍貴追
蹤慕前流曾未三數人得與古昔儔古人皆能
書獨其賢者畱後世不推此但務扵書求不知
前日工隨紙泯巳休顏書苟不佳世豈不寶收
設如楊凝式言且直節修又若李廷中清愼實
罕侔乃知愛其書兼取爲人優豈書能存久賢
哲人焉廋非賢必能此惟賢乃爲尤其餘皆泯
泯死去同馬牛大尹歐陽公昨日喜疾瘳信筆
寫此語謂可忘病憂黃昏走小校寄我東郭陬
綴之輙成篇聊以助吟謳
次韻和韓子華内翰扵李右丞家移紅
薇子種學士院
紅薇花樹小扶疎春種秋芳賞愛餘丞相舊園
移帶土侍臣清署看臨除薄膚痒不勝輕爪嫩
榦生宜近禁廬此地結根千萬歲聮華榮莫比
茅茹
次韻和吳長文舍人卽事見寄
莫問春風有後先但逢佳處去揚鞭桃花洞遠
迷應久杏樹壇荒迹自傳放與曉寒能幾許卽
看芳意不多偏古來閒氣爭強弱謾費黃金抛
楚權
次韻和長文社日禖祀出城
曉出春風巳擺條應逢社伯馬蹄驕壇邊宿雨
微霑麥水上殘冰壅過橋燕子飛來依約近鴈
行歸去試教調北扉西掖多才思相與飄飄在
沈寥
次韻和長文禖祀郊外見寄并呈韓子
華
鵓鴣知雨在桑中雄逐䳄飛自不同胡粉未生
輕蝶白燕脂先綻野櫻紅高高樹裏鞦韆月獵
獵墻頭蓓蕾風曉下祠壇多寄詠衣冠方侍大
明宮
送馬行之都官
昭亭山下送君時不畏西行劔棧危笮馬跨來
身更徤吳船乘去計非遲錢塘湖上尋雲屋巾
子峰前種槿籬此趣巳高天下士不須功業似
鴟夷
和王景彝詠薜荔
植物有薜荔足物有蜥蜴固知不同類亦各善
緣壁根隨枝蔓生葉侵苔蘚碧後凋雖可嘉勁
挺異松栢
和江鄰幾省中賞小桃
年年二月賣花天唯有小桃偏占先初見嫩紅
無不喜終知俗艷幾多妍鄰翁巳折郊園裏貴
客爭誇粉署邊可惜工夫吟向此會須畱醉牡
丹前
長歌行
世人何惡死死必勝扵生勞勞塵土中役役歲
月更大寒求以&KR2789;大暑求以清維餒求以饁維
渴求以觥其少慾所惑其老病所嬰富貴拘法
律貧賤畏笞搒生旣若此苦死當一切平釋子
外形骸道士完髓精二皆趨死徒足以見其情
遺形得極樂昇僊上玉京是乃等爲死安有蛻
骨輕日中不見影陽魂與鬼并莊周謂之息漏
泄理甚明仲尼曰焉知不使人道傾此論吾得
之曷要世間行
依韻和長文紫微春雨二首
年年潑火雨苦作清明寒梨花猶半綻塘水巳
迷漫愁看日更永冷漏夜未闌酒沫起玉盞燭
淚生銅盤春衣向來脫帶眼斗覺寬試問彼俠
少何處跨金鞍
春雨固多喜雖多安得愁旣能勒花苞又解滋
耕疇池添㾗㾗漲渠有細細流不同離婦怨一
落不可收定知矜有年豈似斗粟賙西掖吳夫
子吟觀意遲畱正聲隮雅頌高論等陽秋我慙
才甚薄難繼東山謳
送滕寺丞歸蘇州
驅車入蜀時有弟母不往畱婦侍母傍以子囑
婦養昨得閶門書婦子死泉壤此心那得安弃
官提轡鞅東馳三千里鬻馬求吳槳吳槳速如
飛歸來拜堂上堂前去時樹巳覺枝條長豈無
懷抱感爲壽酌春醠
次韻和醻永叔
春候倏巳和林上鳴鳥譁前日是清明驟雨霑
梨花初聞結客游愛此物景嘉歌舞未終宴夕
暮各興嗟所嗟歸路暗嘶馬自知家公家八九
姝鬒髮如盤鴉朱脣白玉膚參年始破瓜幾日
苦霖霪當道跳魚蝦閉門飲濁醪鞦韆繫樹丫
群姝莫要劇爲公歌啞啞公當是日醉歡適不
可涯孔氏有高第内自戰紛華我公豈其然秉
直異蓬麻果效歸田去願從招轅車
次韻和江鄰幾送客回同過金明池
送别西亭車馬塵天池回傍欲迷津畫船龍尾
何時發丹杏梢頭漏泄春
風光猶未老扵人獸口泉聲瀉碧津一洗塵襟
無俗慮柳條開眼共看春
宛陵先生集卷第十九
宛陵先生集目錄卷第十九
和景彝喜子修書送趙虞部
月蝕和刁景純春雪
和楊待制詠雪和景彝宿省
姪與甥下第次韻和永叔
和范舍人對雪歲旦呈永叔
和沖卿歲暮有懷和沖卿元日
和景仁對雪三和景仁對雪
和永叔新歲書事送辛都官知鄂州
和景彝過景靈街送韓玉汝知洋州(三首)
李祠部寄荆柑韻語荅永叔内翰
和子華移紅薇和吳舍人卽事
和長文社日出郊和長文禖祀郊外
送馬都官和景彝詠薜荔
和鄰幾賞小桃長歌行
和長文春雨(二首)送滕寺丞歸蘇
和酬永叔和鄰幾同過金明池
目錄終
