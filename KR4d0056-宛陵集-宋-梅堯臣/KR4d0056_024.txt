宛陵先生集卷第二十四
宋宛陵梅堯臣聖俞著
郭之美忽過云往河北謁歐陽永叔沈
子山
春風無行迹似與草木期高低新萌芽閉戸我
未知忽聞人扣門手把蟠桃枝問我此蟠桃緣
何結子遲但笑不復荅問者當自推振衣向河
朔河朔人偉奇以茲不荅意遲子北歸時
讀蟠桃詩寄子美永叔
韓孟扵文詞兩雄力相當偶以怪自戲作詩驚
有唐篇章綴談笑雷電擊幽荒衆鳥誰敢和鳴
鳳呼其凰孟窮苦纍纍韓富浩穰穰窮者啄其
精富者爛文章發生一爲宮揫歛一爲商二律
雖不同合奏乃鏘鏘天之産奇怪希世不可常
寂寥二百年至寶埋無光郊死不爲島聖俞發
其藏患世愈不出孤吟夜號霜霜寒入毛骨淸
響哀愈長玉山禾難熟終歲苦饑腸我不能飽
之更欲不自量引吭和其音力盡猶勉強嗟我
扵韓徒足未及其牆而子得孟骨英靈空北邙
誠知非所敵但欲繼前芳近者蟠桃詩有傳來
北方發我衰病思藹如得春陽欣然便欲和洗
硯坐中堂筆墨不能下怳怳若有亡老雞觜爪
硬未易犯其場不戰輒自却雖奔未甘降更欲
呼子美子美隔濤江其人雖憔悴其志獨昂昂
氣力誠尚對勝敗可交相安得二子接揮鋒兩
交鋩我亦願助勇鼓旗譟其旁快哉夫子樂一
釂宜百觴乖離難會合此志何由償
孫司諫知鄧州(甫)
南陽漢名都其俗尚敦樸亡徒頃爲盗刺史安
與角田野遂焦熬蒿萊思沃濯茲雖得甘露向
巳苦風雹更張固所重下令未宜數且觀道傍
碑文字今巳剥
史尉還烏程(宏)
與君去年别君來竟悲喜乘馬夜訪君備陳昔
行李五月辤吳中六月渡楊子七月行喪妻是
月子又死買棺無橐金助貸頼知巳嬌兒晝夜
啼幼女飲食止行路况炎蒸悲哀滿心耳靑銅
不忍照憔悴鄰扵鬼八月至都下少長疾未巳
一婢復嗑然老媪幾不起君門日預朝僕乘貧
可耻十月補王畿受代隔歲紀閉門陋巷中悶
默閱書史初聞君至之如見湖山美今聞君復
還爲我謝雲水故交儻相問懷抱今如此豈乏
南飛鴈豈無東下鯉自同嵇康懶作書愁把紙
薛九宅觀雕狐圖
蜀中處士李懷衮手畫皂雕擒赤狐猛爪入頰
觜迸血短尾㒔㑛窮蹄鋪雕爭怒力狐爭死二
物形意無纖殊一禽一獸固巳别硬羽軟毛非
筆模入君此室見此圖如在原野從馳驅
寄汶上
大第未嘗身一至人猜巧宦我應非彈冠不讀
先賢傳說劒休更短後衣瘦馬靑袍三十載故
人朱轂幾多違功名富貴無能取亂石淸泉自
憶歸
蕭著作宰豐城
王都二月花正開社雨作隂迎燕子人先春色
向江南江南春色歸春水拍岸綠波生荻芽晨
羞聊可助甘旨縣涂爲政子所諳不敢贈言言
日鄙
董安員外之信州鉛山簿
古岸綠蒲老春帆逆水輕烹鮮聊以芼泝險復
兼程可用茲時樂無將遠道驚曾爲江上客因
贈北行人
弟得臣殿丞簽判越州(前爲山隂宰)
再爲會稽行聊問會稽美禹穴遷所探泰望斯
所紀年代已浸深書碑必亡矣剡溪有樵風其
事恐非是買臣千載後得無負薪子黃庭昔換
鵝道士儻不死行當訪其眞願以鵝報爾愼勿
笑我癡萬事難可擬摘笋復盈檐緡魚新出水
此又食之珍因書悉條理
李舍人淮南提刑
啄木欲除蠧蠧去樹亦撓何須食微蟲爾腹豈
不飽天下本無事自爲庸人擾君實知古深終
慙用傾巧
吳殿丞代州通判
舉才不避勢必也知其長王官誠濟濟豈得佐
邊疆代郡實雄要昔已選帥良功名乃欲取叱
馭登太行
和人喜雨
仲冬至仲春隂隔久不雨耕農將夫時萌穎未
出土帝心實焦勞日夜不安處禱祠煩駿奔肹
饗杳無補帝時降金輿徧欵靈眞宇百姓知帝
勤變愁爲鼓舞和氣能致祥是日雲蔽午夕風
不鳴條甘潤忽周普巳見堯爲君安問誰爲輔
胥員外之復州景陵尉
城隅漢水闊正足槎頭鯿采荇兼登爼施罛不
貴錢江帆風勢美竹屋雨聲連必有蒼苔碣畱
爲好事傳
李審言歸鄭州
嘗從京索間躍馬望春山氣象歸王國丘陵接
漢關長榆啼鳥亂細草牧陂閒老猒行涂路因
歌送子還
李舍人見過
春泥無處所窮巷少人行忽枉靑絲騎曾非白
面生笑言聊與適雞黍未嘗烹莫歎余貧甚吾
儕業本淸
春鶻謠
春巢纍纍衆鳥哺兒衆鳥不出巢群雛嗷嗷腹
甚饑不出巢其謂何上有蒼鶻窺其窠問鶻何
仇鶻不我顧我巢有雛開口待哺一日不擊巢
雛不食爾憂爾雛衆鳥號呼又可吁
來夢
忽來夢我于水之左不語而坐忽來夢余于山
之隅不語而居水果水乎不見其逝山果山乎
不見其途爾果爾乎不見其徂覺而無物泣涕
漣如是歟非歟
汴之水三章送淮南提刑李舍人
汴之水分于河黃流濁濁激春波昨日初觀水
東下千人走喜兮萬人歌歌謂何大船來兮小
船過百貨將集玉都那君則揚舲兮以糺刑科
汴之水入于泗黃流淸淮爲一致上牽下櫓日
夜來千人同濟兮萬人利利何謂國之漕商之
貨實所寄我送行舟于水之次春風吹兩旗君
作天王使罟客自求魚淸江莫相避
宋次道一百五日往鄭拜墓
去不避春雨泣望松栢門䬃然風悲響如感泉
下魂沃酹向墳土空濕陳草根人歸夜月冷石
馬在九原
孫太祝毫州簽判
微風起船尾雨氣生日脚不愁春路泥正泛春
波樂順去疾鳥飛問程殊我度才名畱守家更
入尚書幕
寄靈隱通教僧
奇山若洗靑草木生石上根萌不可窮條蔓自
增王其隂有高僧日食惟一盎世人久巳疎猿
鳥應相向
李少傅鄭圃佚老亭
莊生述天理老固當念佚舉世用自勞誰能以
爲必我公謝鼎司嗣子都華秩代言輟帝右作
藩輔王室承顏向茲地園宇樂永日佳樹發巳
繁脩竹移未密春禽時弄吭清景付吟筆朱金
待金構榮美安與匹
令狐秘丞守彭州(挺)
前時草草别渺漫二十年從宦各所適非爲道
路偏今始一相遇言愧少壯前子有萬里翮尙
不飛雲烟而復走隴蜀欲以條教宣將西過危
棧葉暗聞杜鵑未知爲郡樂預巳抱愁煎再來
與子辤當去復畱連且念前期遠歲月實易遷
依韻和李舍人旅中寒食感事
一百五日風雨急斜飄細濕春郊衣梨花半殘
意思少客子漸老尋游非戢戢車徒九門盛寥
寥烟火萬家微今朝甘自居窮巷無限墦間得
醉歸
依韻和張應之見贈
京洛多游好相與歲月深雖同執一籥吹曲各
異音自微衆音響安感萬物心我窮子來唁慷
慨發長吟
哭尹子漸(其弟師魯守潞)
故人河内守昨日報巳亡同氣泣上黨悲風生
太行曩爲衆所惜今復人共傷阮藉本眞率感
槩壽不長
次道約食後同敏叔中道平叔如晦詣
景德浴以風埃遂止
昔思春服成浴乎沂水上仲尼亦所志語此雖
未向子今當是時有意同我尚巳邀二三友欲
往期畢餉倏然風滿途塵土阻清曠安得一振
衣徒希舞雩唱
陳經秘校之信州幕
東吳海物錯南楚江味多家吳而宦彼風土去
幾何旣得風土樂可贊政治和歸來識香草爲
綴楚人歌
朱武太博通判常州兼寄胡武平
昔我陽夏公嘗兹同郡治政餘作東園草木尚
有意豈不務安養斯民歌樂易是時有賢才鄕
舉堪皇器今方居冡廬試質當時事願君思前
人文雅庶未墜
師厚云蝨古未有詩邀予賦之
貧衣弊易垢易垢少蝨難群處裳帶中旅升裘
領端藏跡詎可索食血以自安人世猶俯仰爾
生何足觀
依韻和中道寶相花
嘉卉得所托植君之寢陽開榮同此春淡艷自
生光不爲露益色不爲風盡香節換葉巳密尚
可見餘芳
擬陶體三首手問足
共生一體中出處常相并所動輒有跡何不擇
地行履舄雖可蔽步武豈無聲嘗思汝爲玉請
刖見直誠
足荅手
上下各有分同質實異支要用固爾先當念扶
我危我刖爾獨安何以幸華夷且願縮袖間操
執自有時
目釋
我居元首間分並日月光左右各照曜盲一豈
相妨尙恐有所瞖獨見不能強嗟爾手與足何
爲欲競傷捉馳自有職勿使心悲凉
贈葉山人
傾珍奉賓客傲物去珥貂貴來不以屈飲酒且
逍遙黃金百鎰盡左右無纖腰但存丹砂術有
道在一瓢
李廷臣通判蔡州
夾路青青草隨君去未休亦將離思遠還共翠
心抽細藉車輪穩薰牽野蔓柔王孫歸不久冉
冉莫經秋
朱櫻
明珠摘木末紅露貯金盤始見侍臣賜已爲黃
雀殘味兼羊酪美食猒楚梅酸苑囿東周盛纍
纍暎葉丹
悼子(小名十十)
舟行次符離我子死阿十臨之但驚迷至傷反
無泣欵定始懷念内若湯火集前時喪爾母追
恨尚無及邇來朝哭妻淚落襟䄂濕又復夜哭
子痛併肝腸入吾將仰問天此理豈所執我惟
兩男子奪一何太急春鳥獨蔓延哺巢首戢戢
懷悲
自爾歸我家未嘗猒貧窶夜縫每至子朝飯輒
過午十日九食虀一日儻有脯東西十八年相
與同甘苦本期百歲恩豈料一夕去尚念臨終
時拊我不能語此身今雖存竟當共爲土
和中道雨樹
一旬苟不雨萬木昏蒼蒼朝見洗林葉動搖生
輝光晩逢開疎隂枝上漏微陽翠色固以好安
得無秋霜
永叔寄詩八首并祭子漸文一首因采
八詩之意警以爲荅
昔聞退之與東野相與結交賤微時孟不改貧
韓漸貴二人情契都不移韓無驕矜孟無&KR0804;直
以道義爲己知我今與子亦似此子亦不愧前
人爲北都徤兒昨日至扣門乃得所遺詩上言
病中初有寄下言我詠蟠桃枝盛衰開落感殘
杏暮春無事羡游絲班班鳩鳴忽懷念一掃十
幅無閒辭洛川花圖多品目闘新爭巧始可疑
讀書又憶石夫子似𧖟作蠒誠有之鎮陽歸夢
北潭北吟此八章誰謂癡最後有文弔尹子壽
夭難問信所悲共書大軸許傳玩一日百展曾
忘疲報君亦欲齎滿軸恐費紙墨令人嗤
黃敏復尉新城
新城接桐廬山茗久所利江東亡命兒販不畏
黥劓堂上千金子捕以操兇器恐非吾徒爲勇
少乃可避
寄永叔
夏日永以靜渴鳥方在枝張口不能言翕翕兩
翅披庭中有井泉井深無綆縻欲汲假其鄰鄰
且非我知鴻鷗矯河上比爾得所宜得宜豈不
樂胡然我念之
丞相二章
丞相之拜冠弁旅至乘馬載驅如彼鉅瀦有鴈
有鶩有龜有魚烝然來萃翔泳嘯呼
丞相之去乃還印綬乃飭車輪如彼涸津時靡
翔羽時靡游鱗寂兮寂兮豈有嘉賓
閔讒狡
矯有䜛狡䜛以戕類狡以媚其貴謂不騫不墜
謂人莫爾制而死制之誰謂無鬼孰制之死彼
狡之將死若有以見旣見旣惡之引袂蒙面謂
人莫爾辨而自辨之誰謂無鬼孰俾之譴
薛八殿丞有遺
未嘗營貨貝貨貝寧爲來俸苦月不足貧死口
肯開好事忽我恤十千助晨杯薪水巳過豐不
得如顏回
師厚與胥氏婦來奠其姑
雙裾來此室慟哭拜靈牀魂衣想髣髴薄酒湛
其觴含悽拊孤稚拭淚問平常我生都無如仰
看燕在梁
諭烏
百鳥共戴鳳惟欲鳳德昌願鳳得其輔咨爾孰
可當百鳥告爾間惟烏最靈長乃呼鳥與鵲將
政庶鳥康烏時來佐鳳署置且非良咸用所附
巳欲同助翺翔以燕代鴻鴈傳書識暄涼鸜鴿
代鸚鵡剝舌說語詳秃鶬代老鶴乘軒事昂蔵
野鶉代雄雞爪觜稱擅場雀豹代雕鶚搏擊肅
秋霜蝙蝠嘗入幕捕蚊夜何忙老鴟啄臭腐盤
飛使游揚鵂鶹與梟&KR2609;待以爲非常一朝百鳥
猒䜛烏出遠方烏伎亦止此不敢戀鳳傍養子
頗似父又貪噪犲狼爲鳥鳥不伏獸肯爲爾戕
莫如且歛翮休用苦不量吉凶豈自了人事亦
交相
弔裴易進士
力學未及仕口中已含珠賦命固所負讀書非
所辜歛送有兄弟哭泣無妻孥惟此靡薄厚必
竟同一途
閒詠寄呈次道
我閒日貧縛子閒數疾纏閒固不可常吾觀與
子然吾與子嗜學豈獨閒窮年安安者誰歟分
亦似所偏
寄楚州呂濟叔
亭午鳥不下誰復過我廬忽聞扣門者偶出問
何如云是山陽吏太守遣置書自惟久窮困游
子安念予淮隂況要津賓舘無暫虛豈意有所
逮委曲情未疎報言愧不&KR0804;聊以謝興居
荅中道小疾見寄
嵇康性彌懶曾不廢養生子姑當妙年何乃勞
其精老耽有至論身孰親於名詩本道情性不
須大厥聲方聞理平淡昏曉在淵明寢欲來於
夢食欲來於羹淵明儻有靈爲子氣不平其人
實傲佚不喜子纏縈吾今敢告子幸願少適情
時能與子飲莫惜倒缾罌
五月五日
屈氏已沉死楚人哀不容何嘗柰䜛謗徒欲却
蛟龍未泯生前恨而追没後蹤沅湘碧潭水應
自照千峰
送可教僧歸越
萬事猒尋常羡慕每不足居南多北思在遠慙
近俗旣來橘變枳但見空條綠氣味誰復論孤
根逗嵓曲
和裴如晦雨中過其亡兄易居
人亡雨舘寂車馬偶來臨濕衣添新淚故物傷
夙心淒淒庭下樹萬葉起哀音此地嘗對語在
昔豈知今
雨中宿謝胥裴三君書堂
急雨射窗鳴燈殘我正寢穴蚓聲苦長流響入
孤枕衆醉如不聞強聒亦巳甚夜短竟無寢困
瞳劇塵磣
和中道雨中見寄
雨滛上復落雲暗不少開泥將没馬脛思子日
幾廻我旣不可往子亦不可來屋漏又苦甚巾
舄生莓苔安肯問農畆唯憂無酒材但能置醇
酎莫負吾樽罍卷第二十四
宛陵先生集目錄卷第二十四
郭之美忽過讀蟠桃詩寄子美
孫司諫知鄧州史尉還烏程
薛宅觀鵰狐圖寄汶上
蕭著作宰豐城董簿之信州鉛山
弟得臣簽判越州李舍人淮南提刑
吳殿丞代州通判和人喜雨
胥尉之復州景陵李審言歸鄭州
李舍人見過春鶻謠
來夢送淮南李提刑
次道往鄭拜墓孫太祝亳州簽判
寄靈隱通教僧李少傅佚老亭
令狐秘丞守彭州和李舍人寒食
和張應之見贈哭尹子漸
次道約浴陳經秘校之信幕
朱太博常州倅師古邀賦
和中道寶相花擬陶體手問足
足荅手目釋
贈葉山人李廷臣通判蔡州
朱櫻悼子
懷悲和中道雨樹
荅永叔寄示黃敏復尉新城
寄永叔丞相二章
閔䜛狡二章薛八殿丞有遺
師厚來奠其姑諭烏
弟裴易進士閒詠呈次道
寄楚州吕濟叔荅中道小疾見寄
五月五日送可教僧歸越
和裴如晦雨中雨中宿三君書堂
和中道雨中見寄
目錄終
