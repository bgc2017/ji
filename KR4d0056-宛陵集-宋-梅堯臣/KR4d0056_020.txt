宛陵先生集卷第二十
宋宛陵梅堯臣聖俞著
次韻和劉原甫紫微過予飲酒
所居汴水近未有鼓吹蛙昨日春雨晴車騎臨
我家我家苦僻遠庭下無泥沙爲撇甕面醅爲
煎鷹爪茶乳羹芼紫蒓蜜果飣乾瓜與我相對
飲但恨諸友遐笑語雖同昔放浪不少加忽觀
壁間字坐歎目昏花公壯尚若此我老死豈賒
門前賣桃李呼買婀娜華東簷大槐樹上有鳥
雀譁恃舊無猜嫌醉弁巳傾斜將去還見規禮
數何檢差後從江韓來禠帶歡莫涯
送湯延賞秀才下苐歸
參差綠柳上撩亂黃鸎飛失意暫時屈獨嗟千
里歸淮船行欲駛江&KR1693;去應肥謝眺吾鄕守欣
欣見綵衣
送門人歐陽秀才游江西
客心如萌芽忽與春風動又隨落花飛去作西
江夢我家無梧桐安可久畱鳳鳳巢在桂林烏
哺不得共無忘桂枝榮舉酒一以送
荅來上人春日卽事
南國三衣客王城一見春花明馳道遠雨漲御
溝新茗憶山中物雲懷嶺上鄰如何異鄕感却
出解空人
送楊申職方通判信州
從來饒信吏愛寶襲侈越莫買冰玉盤蒼山斵
明月明月有時生窮巖有時竭君常抱清節歷
職老無闕與我年齒同獨未變華髮又爲江外
行畫舸羡明發
送勾諶太丞通判穎州
穎川倒灣流欄船曲轉鈎吏迎如太守民望亞
諸侯芳圃深通野寒湖半抱州前賢多舊迹佳
詠聽君畱
和永叔六篇
嘉祐四年春御試進士翰林學士歐陽永叔
韓子華集賢校理江鄰幾同爲詳定官有詩六
篇出而使予和焉
詳定幕次呈同舍
苑樹天邊雨露勻群公偷看錦叢新眼穿欲折
無由折賞到人間不是春
代鳩婦言
不如作蠒依𧖟蔟以絲自裹還自足與爾爲婦
過一生怒卽分飛同轉目辛勤哺雛寄鵲巢子
母生離因爾逐羽毛曾未顔色衰飲啄不計豐
儉時天隂輙遣呼輙歸恩情紙薄誰信之朝爲
夫婦夕行路世間反覆那能知伋妻白母非美
事後代放此誠堪悲
看花呈子華内翰
時不選數老獨嗟鬢毛未變目未花愛公深殿
見桃李長才高詠無能加紅英灼灼弄日色穠
艷皎皎生鉛華長廊垂幕風不動映柳黃鶯吟
未涯㷼㗸新泥𥙷巢缺蝸壓峻陛臨角斜是時
唯聞鳥雀閙盡日不聽車輪譁雖傳此景無分
到但訝習慣猶豪誇他年造物儻有意不使齪
齪居貧家
禁中鞓紅牡丹(洛中花之竒者)
與公同是洛陽客今日論年皆作翁一見此花
知有感衰顏不似舊時紅
和鄰幾學士桃花
深殿有春人到稀武陵雖說昧當時躊躇莫憶
人間世恐至塵中悔却遲
啼鳥
提胡蘆提胡蘆爾莫勸翁沽美酒公多金錢賜
醇酎名聲壓時爲不朽百舌子百舌子春泥方
滑滑泥雖滑滑輦道平莫學竹雞言易發深宮
許爾來報春便是好鳥同其群清聲囀入君王
耳安用穿叢苦避人桃李無言何所益畢竟有
謝須紛紛莫以榮華長不歇人間巳見翟公門
安不忘危誰可貴貴時能憶困時聞
縉叔以詩遺酒次其韻(雜言)
君嘗謂我性嗜酒又復謂我耽扵詩一日不飲
情頗惡一日不吟無所爲酒能銷憂忘富貴詩
欲主盟張鼓旗百觚孔聖不可擬白眼步兵吾
久師君多賜壼能以遺向口滿碗傾玻瓈醇釀
甘滑泛綠蟻從此便醉醒無期旣以樂吾眞亦
以泰吾身莫問今人與古人
和范景仁王景彝殿中雜題三十八首並
次韻
殿幕閒興
宫殿深沉處鶯花爛漫時關關哢清吭蒨蒨發
朱𬎼天上春應早人間日轉遲得賢如漢盛五
字變周詩
游延羲閣後藥欄
授經聞漢帝嘗此講秦餘一日承丹詔同時見
子虛來游瓊閣外閒傍藥欄初桺絮輕粘履薇
條澁惹裾解歸巢上燕思寄袖中書此鳥如矜
愼飛飛與客疎
龍栢
花非龍香葉非栢獨竊二美誇芳𬎼苦練不分
顏色近紫荆未甘開謝遲群公莫以得地貴竟
費佳句何足思
延羲閣牡丹
花中第一品天上見應難近署多紅藥層城有
射于生雖由地勢開不許人看天子何時賞宫
娥捧玉盤
奉呈諸君
參天朱閣峻拂地柳條垂太液綠波漲建章春
漏遲長人執兵立小豎插花嬉但只逢人說無
由預此時
細竹
森森漢宫竹託本異孤生玉砌緣根迸朱欄與
筍平朝烟生密翠晚影漏斜明應待女媧采參
差鳳琯清
夜賦
月從東殿生叢竹照脩竦葉間清露滴枝上寒
禽動閒覺萬慮空靜聞嚴鼓重官燭翦更明相
看應似夢
三月九日迎駕
前殿臨朝百辟回後宮廷閣九重開鳴梢巳自
金階出黃屋初迎玉輦來不問偷桃方朔飽誰
知載戟子雲才群官望幸無名姓只有窮吟許
外陪
浹日
光隂天上早氣候日邊溫懸蟢時過眼飛蟲稍
入軒看花成子大聞鷰養雛喧每覺瑤池宴風
飄管吹繁
宫槐
漢家宫殿蔭長槐嫩色葱葱不染埃天仗龍旂
穿影去鈎陳豹尾拂枝來靑蟲掛後蜂㗸子素
月生時桂並栽我意方同杜工部冷淘唯喜葉
新開
有折景福殿後酴醾花至者
有鳥㗸花出清香不畏風初從上林發來過未
央中蔟蔟霜包密層層玉葉同誰將作美酒醉
看月生東
詩癖
人間詩癖勝錢癖搜索肝脾過幾春囊槖無嫌
貧似舊風騷有喜句多新但將苦意摩層宙莫
計終窮涉暮津試看一生銅臭者羡他登第亦
何頻
石詠
君王愛石醜百孔皆相通怪狀一如此補天有
何功匪言不可轉安得來宮中女豈比桂礎瑩
然受磨礱
逾旬
重說巳經旬應懷獨寢人通宵彈玉枕白晝拂
牀塵幾想迎雕輦何當快倦身門前車馬立疑
是角生輪
晨起
月向西樓下天光候日開&KR0714;星明寶鑑百舌響
宮槐玉井傳新汲金爐換宿灰黃門馳有詔唱
第許卿來
金沙花
金有披沙得花應不可多栽培由地力艷色與
天和玉座君王賞朱欄將相羅稱觴千萬壽繁
葉柰香何
賜食
誰言出相是山東今日求賢欲致功玉饌滿盤
來禁裏鵠羹分鼎下天中但知愷弟酬君賜舊
訝權輿向國風曾笑侏儒飽欲死宜思薇蕨不
忘忠
賜酒
時頒光祿酒花出漢宮墻湛露承天渥流霞落
羽觴近親龍尾道遠襲雀頭香溺殿人誰見終
知曼倩狂
賜書(善經二字)
選來金殿盡英豪帝筆親承始是遭就裏少
年唯賈誼其間蜀客乃王襃善經有意尊儒甚
推澤方知待士高歸付子孫傳百世深堂閒挂
亦蕭騷
賜燭
天子賜燭昏夜時嫦娥閉月栽桂枝稱量高下
唯妍辭相與盡心無附離求安去病如上池照
耀不容毫髮私品藻一定何可移光熖奪畫資
爾爲宣王徒美庭燎詩魏帝自徹月殿披我朝
好士萬古垂搜索賢俊登蒿藜孰不力吐肚膽
脾枉用晏飲生脛脂雲龍將見升騤騤燃此必
欲無所遺收殘喜氣如蒸炊蜜蜂慙愧空多知
賜果
前日宫醪賜玉尊今朝待果小黃門乾桃熏李
非時物置案盈盤不次恩投以赤心思武帝握
同玄璧詠劉琨嘗聞食奠陳王業知是豳公幾
世孫
檜詠
文章老重欲追古便作帝宫蒼檜詩青葱玉樹
傳楊子盤屈洪桃見左思龍鱗已愛松身直珠
實還看栢葉垂秀木豔叢郍可擬但將霜雪定
堅姿
柳絮
陶令生涯漉酒巾門前種柳萬條新花今吹作
蓬萊雪曲舊得於關塞人應與殘紅閑是伴不
隨舞蝶去爭春可憐輕質都無定一落銀河莫
問津
殿後書事
天子尋常幸直廬裹頭宮女捧雕輿紅泥已賜
春醅酒黃帕曾經御覽書林果鳥應㗸去後燕
窠蟲有落來餘禁中事事能傳詠播在人間不
是虛
雨夜
電光初照樹峩峩葉上微風與雨和玉腕愁聞
無處柰庭花暗落不應多長楊靜響千重瓦太
液寒生幾寸波洗濯青春如有意平明濕羽未
離柯
景福殿水
宮井蛟龍夭矯垂曉缾初汲渴禽窺清泠巳向
金盆貯丼滑還從玉椀知九醞酒醇由此得小
團茶味爲留遲閣門地脉應相似翰苑曾邀詠
昔詩(歐陽永叔曾邀余賦閣門水)
雨後
新晴殿閤曉初日霧煙中柳重宫腰弱花肥粉
頰豐渥恩君自厚藜藿我纔充草木欣欣發誰
知造化功
象戲
象戲本從棋局爭後宫龜背等人情今聞儒者
飽無事亦學婦人閑鬪明堂上有竒誰可勝罇
中賭酒令方行直驅猛獸如尋邑何似昇平不
用兵
再觀牡丹
聞說偷觀近玉欄腸如車轂轉千盤無人憶著
洛陽日走馬魏王堤上看
白牡丹
白雲堆裏紫霞心不與姚黃色闘深閒伴春風
有時歇豈能長在玉階隂
紫牡丹
葉底風吹紫錦囊宫爐應近更添香試看沉色
濃如潑不愧逢君翰墨場
七寶茶
七物甘香雜蘂茶浮花泛綠亂扵霞啜之始覺
君恩重休作尋常一等誇
庖烟
羃歷庖烟出綵油欲通雲霧未能周濕薪燒盡
日停午試問霏霏何處浮
省中
漢相家人尚苦疑不言溫室樹何枝君今坦坦
無猜忌夸說皇居盡入詩
天上
紫微垣裏月光飛玉佩腰間正陸離天上去來
知幾日蟠桃結子是歸時
明月
明月已生城上頭小星光滅大星流來朝放牓
出宮去何處殘花轉入溝
再賦
誰人重詠大刀頭只願長明不願流縱使西傾
必東出寧同寒水瀉宮溝
殿中柳絮
玉几當中寶作牀無端絮惹御袍香群公唱第
魚龍化列侍金階若堵墻
宛陵先生集卷第二十
宛陵先生集目錄卷第二十
和劉原甫過予飲送湯秀才下第歸
送門人游江西荅來上人春日卽事
送楊職方信州倅送勾太丞穎州倅
和永叔六篇詳定幕次呈同舍
代鳩婦言看花呈子華
禁中鞓紅牡丹和鄰幾桃花
啼鳥次酬縉叔遺酒
和景仁殿幕閒興游延羲閣後藥欄
龍栢延羲閣牡丹
奉呈諸君細竹
夜賦三月九日迎駕
浹日宫槐
景福殿酴醾花詩癖
石詠逾旬
晨起金沙花
賜食賜酒
賜書賜燭
賜果檜詠
柳絮殿後書事
雨夜景福殿水
雨後象戲
再觀牡丹白牡丹
紫牡丹七寶茶
庖烟省中
天上明月
再賦殿中桺絮
目錄終
