宛陵先生集卷第二十一
宋宛陵梅堯臣聖俞著
次韻景彝春宴
法座初瞻戸牗間衮衣垂處見雲山滿斟玉酒
傳宣盡齊插宮花拜賜閒紅線織成庭下毯明
珠結出耳中環闘雞旗底蓬蓬鼓逐勝爭名利
害關
次韻景彝三月十六日范景仁家同飲
還省宿
種桃依竹似僊家邀對春風共泛霞席上未觀
雙舞鳳城頭巳覺聚啼鴉怱怱跨馬人歸省羃
羃生烟樹歛花稚子候門知我醉東方明月照
扉斜
次韻永叔試諸葛高筆戲書
公負天下才用心如用筆端勁隨意行曾無一
畫失因看落紙字大小得疎密筆工諸葛高海
内稱第一頻年直我來我媿不堪七安能事墨
研欲效前人述懶性眞嵇康閒坐喜捫蝨是以
持獻公不使物受屈果然公愛之奇蹤寫名實
豈惟播今時當亦傳異日嗟哉試筆詩蔵不容
人乞
唐書局後叢莾中得芸香一本
有芸如苜蓿生在蓬藋中草盛芸不長馥烈隨
微風我來偶見之乃穉彼蘙蒙上當百雉城南
接文昌宮借問此何地刪修多鉅公天喜書將
成不欲有蠧蟲是產茲弱本蒨爾發荒叢黃花
三四穗結實植無窮豈料鳳閣人偏憐葵葉紅
(嘲景彝獨愛葵花美)
嘲江翁還接籬(江簡云嘗憶張籍詩有恐傍人偷剪樣尋常懶)
(戴出書堂)
何言恐偷樣自是君婦懶五日縫一巾猶道苦
未晩
次韻景彝閣後紫薇花盛開
禁中五月紫薇樹閣後近聞都著花薄薄嫩膚
搔鳥爪離離碎葉剪晨霞鳳皇浴去池波響鳷
鵲陰來日影斜六十無名空執筆穎毛應笑映
簪華
送李太伯歸建昌
推天以知命自古豈不然桓魋及臧倉嘗毁聖
與賢後人何蹈之其事實好還君居麻源谷學
禮如鄭玄聲名久巳大籍籍四海傳昨因丞相
舉便謂升雲烟朅來太學舘食貧向三年忽懷
枌榆下歸思獨綿綿得告許暫往落莫求楚船
捋髯滄江上仲看饑飛鳶誰識鵷雛志閒誦莊
叟篇喜問里中兒重到舊林泉洗蕩俗塵垢焚
裂跨馬韉不向世路去徒取愁腸煎雞豚粗可
養禾黍亦足田不慙莎衣蟲以葉自包纏及其
飽滿時曷異冠貂蟬君意我強寫雖慕何由緣
送林大年殿丞登第倅和州
和靜先生負美才族孫今似漢庭枚敗亡項籍
江邊廟應媿文場戰勝來
王知章尉河内
古縣太行下老槐三四株以言新作吏不似舊
爲儒黃綬心猶壯青雲志豈無漢朝吾遠祖不
道此官麤
送祖擇之赴陜府
古來分陜重猶有召公棠此樹且能久後人宜
不忘君從金馬去郡在鐡牛旁山色臨關險河
聲出地長罇無空美酒魚必薦嘉魴天子憂民
切行當務勸桑
中伏日永叔遺冰
日色若炎火正當三伏時盤冰賜近臣絡繹中
使馳瑩澈肖水玉凛氣侵人肌近日多故友分
貺能者誰信都顧貧賤物物義不遺念我老且
病赤疿生枯皮巨塊置我前凝結造化移畏冷
不敢食有類夏蟲疑雖然巳快意何必咀嚼爲
天子厚扵公不使熾毒欺公亦厚扵我將恐煎
熬隨我有䑛犢愛自憐小子龜
次韻和永叔贈别擇之赴陜郊
古人相送贈以言今人相送舉以酒酒行殷勤
意豈疎酒罷躊躇悲更有行當何之來者誰陜
府兵吏爭迎走壺漿往往過函關翰林惜别方
携手自言老大遇知難願得公詩爲不朽公因
索筆作長謠落落寓言誠十九我慙竹管厠宮
懸縱合律度應非偶太守西行巳不貧忽獲明
珠盈大斗歸立螭頭未是遲暫向棠陰問遺叟
送施縡秀才下第
君嘗老扵敵輕彼群兒嬉堅銳不可恃屢北還
自疲胸中多奇秘旣&KR1518;何所爲東走滄海上夏
果采荔枝奉親樂無涯豈愧禄仕遲
送張山甫武功簿
洛陽舊交有七人五人巳爲泉下塵各家生兒
爲門戸唯子弟兄先立身我與信都侯獨在喜
見及禄知天仁昨日聞𥙷武功吏氣調欲與南
山親少年勉力向職事莫學老貪文字新
送微上人歸省天台
釋子懷慈母吾儒未易輕不尋琪樹去肯向石
橋行海近雲多潤山高日少晴天恩新賜服書
字欲傳名
寄天台梵才上人
常觀月從東海出想照石橋旁畔人試問當年
與今日清光不改只如新
送李信臣尉節縣先歸湖州
梁王吹臺側五月多荷花荷開對翹鷺吳客還
思家家在水中城四面如鋪霞焉能長相守千
里獨起嗟補官東海上物景莫言賒
送王廵檢之定海
休淬鸊鵜劔休調鵲血弓平時自壯大何所立
戰功得兵不滿百防寇滄海東駕船如飛鶻出
入巨浪中苟能勇扵此遇敵無廢忠
同梅二十五飲永叔家觀所抄集近事
劉敞
陶公一畝宅尤愛北窗風心遠地誠僻客來尊
不空觀書太史氏全性市門翁予亦何爲者扵
此清賞同
來上人歸宣城兼柬太守孫學士
李白不猒昭亭山看盡飛鳥雲獨閒我今相送
一懷想想在謝公窗戸間
始作鷰子巾
褁髻不褁額自名鷰子巾翼覆尾涏涏誰問巢
由人
謹賦
避暑就高臺不如就賢人賢人若冰雪論道通
鬼神自言信手書字字事有因往往得遺逸烜
赫見名臣是日劉夫子拍手氣益振重覩太史
公吾徒幸來親大笑舉玉杯陶然任天眞内樂
不復熱豈以身爲身
送侯孝傑殿丞簽判潞州
同在洛陽時交游盡豪傑倏忽三十年浮沉漸
磨滅唯餘一二人或位冠䕫卨我今存若亡似
竹空有節人皆欲吹置老硬不可截君自緱山
來别我不畏熱言作潞從事家貧禄仕切六月
上太行辛勤非計拙天當氣候凉清風自騷屑
雖云數日勞斗與炎蒸絶君本公王孫才行實
修潔鏘鏘發英聲瑩瑩如佩玦是爲君子器終
見不渝湼相逢未易期夢寐歸鼓枻
送張子野知虢州先歸湖州
未赴虢太守暫歸吳興家吳興近洞庭橘林正
吹花君當橘柚時摘包帶霜華清甘不楚齒若
酒傾殘霞谿山小女兒姹姹兩髮丫&KR1153;&KR1153;上氍
毹嘈嘈弄琵琶是時與之醉何似走塵沙
送尹瞻駕部監靈僊觀
天地如轉磨屑屑今古人一落大化手團品惟
其新不幸積不用衮衮同埃塵日月行何窮過
盡千萬春人生占幾許百歲猶比晨君求灊山
潛捨去兩朱輪願效陶淵明翦紗爲破巾山前
溪多鱗山下酒甚醇看雲舉大杓杓造舒州民
李白嘗愛之死生曾與均此志我亦有更將猿
鳥親
送朱玠戸曹之廣德軍
南方小兒纔讀書往往得官呵路衢君今五十
始作掾手板青袍非壯圖况來桐汭水上城折
腰強顏休歎吁城西古祠能致雨歲不有旱民
無逋民樂未央君可娛舊俗不與吾鄕殊
次韻和永叔原甫致齋集禧
廟蠁靈祠屬二公齊心相望切朱宮綠渠繚繞
壖垣水廣沼清泠漲殿風巳詠應麟來五畤仍
歌翔鴈雜殊翁遙知畢事期尋勝尚問衰羸未
猒窮
送王司徒定海監酒稅
悠悠信風帆杳杳向滄島商通遠國多釀過東
夷少懷鄕寄書遲見日知晨早應聞有海花何
必樹萱草
端明李侍郎挽歌三首
少年爲侍從名譽竟軒騰每吐胷中鳳寧容筆
上蠅受釐延漢室被謗過周陵今日泉宮啓師
臣禮秩增
官豈不爲逹其如望未充敏辭傾一代發問詘
三公猒向承明直思行邵伯風嗟嗟玉樹折埋
沒彼蒿宮
秋樹無黃鳥蟬聲亦自哀素車新隴去白馬舊
賓來薤上朝陽露池中歲劫灰短長何足較嗣
子有高才
次韻和永叔夜聞風聲有感
月落夜正黑風起庭槐端窗間星動摇枕上人
窹歎所歎吹陰雲苦熱彌不歡當其氣莫出曷
若無衣寒虛堂卧竹簟汗體如露漙驅蚊爇蒿
艾寧復襲芝蘭煎灼一如此衰枯誰可完消磨
任寒暑安有不死丹三伏巳過二炎赫應漸殘
試看蜣蜋蟲辛勤方轉丸焉得從釣舟逆上嚴
子湍此事人所易謝榮爲獨難誰顧萬古名黑
石持鐫刊風聲不用撼牀頭閒素紈
次韻和永叔石枕與笛竹簟
溪上枕剖龍卵石蘄匠簟製蛇皮紋客從東方
一持贈竹色蒸青石抱雲磨沙斵骨自含潤飽
霜弔節無畱塵京師貴豪空有力六月耐此炎
蒸劇旱風赤日吹熱來大厦高簷任雕飾頭顱
汗匝無富貧雖有頒冰論官職官高職重冰則
多日永冰消難更得唯公掃室施枕簟迎凉自
感東方客東方客應非俗昏能使賢人心體適
賢人何以偏伏人天下才名方赫赫我吟困窮
不可聽晝夜蚊蚋蒼蠅聲蠅如遠雞耳初感蚊
若隱雷空際鳴葛厨頂綻屋蝎墮菅席中裂麻
經横平生賦分只煎炒安有禄玉琉璃清猶勝
昔年杜子美老走耒陽牛䏑死因思楊惲廢時
言但願人生行樂爾公今事業在朝廷去就尤
當愼終始待公睦足秋風來去奉高談揮麈尾
寄題朱表臣職方眞州新園
青窗江上樹杳藹宮前道道側有新園園中無
惡草松隴方在望茅屋聞巳考朝廷正急才何
得言歸老
次韻和原甫閣下午寢晩歸見示
殿閣風來夏日長青林抽嫩見餘芳筆供五吏
詞休敏簟展雙紋睡正凉故事早歸何獨晚舊
交新詠尚無忘不言偃仰中園樂還愛眉間喜
色黃
三十二弟寺丞歸宣城因寄太守孫學
士
謝公下車日郡内一登望昭亭山蒼蒼寒谿水
瀁瀁句清宛微渾三洲分細浪小艇下灘來群
鷗舞潭上借問鷗何若水深魚莫向鷗餒猶識
機魚樂不忘餉子去見太守扵我必有訪但寄
此薄言罇前爲之唱
送刁景純學士赴越州
會稽迎太守舟屋畫粉艧前舟載圖書後舟載
女樂月出鏡湖心長笛使孤作還見漁者來曾
令李謩愕吹裂比竹管士果不可度二分學宮
裝艷色闘京洛嘗聞有西子菡蓞不相若得郡
考故跡精絶古所怍愼莫爲俗牽乘閒數斟酌
送宋郎中知商州(孝孫)
商扵六百里太守二千石地廣任亦重車建旗
仍赤嘗聞四老人采芝畱舊跡古廟蔵空山曾
無漢羽翼其事有圖畫家傳多典籍願君爲政
閒桉覽知疇昔
六月晦日定力院同原父賦送伯鎮景
純樞言三學士
清秋三黃鵠舉翼東來飛鳴聲旣相呼烟水亦
相依蓬池不暫止太液未言歸酌酒望滄海飄
颻思菊衣
次韻和景彝省闈宿齋二首
晝日南宮雨後凉齋嚴官重靜扵常庭前鬪雀
墮還起欄下秋花落自香看盡雲容天漏碧讀
殘書秩卷披黃九衢塵土莫能到蕭瑟微風葉
響廊
新周斜光依約見夜蟬高樹有時鳴曲眉不想
西家樣餒腹還思二子清迭代物華何足較古
今榮辱豈須驚靜來應覺能閒少人事區區逐
日生
送刁景純知會稽
前有朱翁子後經王右軍至今風俗美自昔誦
歌聞秦望臨丹戟耶溪潄白雲只應絲管去驚
動海鷗群
次韻荅王景彝聞余月下與内飲
仰頭看月見新鴻形影雙飛玉鑑中呼我作卿
方舉酒更煩佳句賞高風
次韻和景彝對月
蕭蕭風雨變凉意索索晩雲開斗晴巳洗浮埃
天外靜忽生圓月樹頭明草根蟲穴吟來久屋
角星河落更清我愧西垣侍臣比景寒霜鬢兩
三莖
和景彝西閣獨直
池頭鳳皇寒井上梧桐老鳳寒浴巳晩桐老脫
亦早是時有詞臣獨直正視藁嚴嚴代王言落
落奮清藻演成五色絲世作非常實貶如市朝
撻襃若華衮好四方號令施萬耳昏聾掃此職
唯其才用居寧草草
宛陵先生集卷第二十一
宛陵先生集目錄卷第二十一
和景彝春宴和景彝同飲還省宿
和永叔試諸葛筆唐書局後得芸香
嘲江翁還接籬和景彝閣後紫薇花
送李泰伯歸建昌送林殿丞倅和州
王知章尉河内送祖擇之赴陜府
中伏日永叔遺冰和永叔送擇之赴陜
送施縡秀才下第送張山甫武功簿
送微上人歸天台寄天台𣑽才上人
送李信臣尉節縣送王廵檢之定海
劉公同飲永叔家來上人歸宣城
始作鷰子巾謹賦
送侯孝傑殿丞簽判潞州
送張子野知虢州送尹駕部監靈仙觀
送朱戸曹之廣德次韻和永叔
送王司徒定海監酒稅
李端明挽歌三首
和永叔夜聞風聲有感
和永叔石枕與笛竹簟
寄題朱職方新園和原甫午寢晩歸
三十二弟歸宣城
送刁景純學士赴越州
送宋郎中知商州定力院賦三學士
和景彝省闈宿齋送刁景純知會稽
次韻荅王景彝聞余飲
和景彝對月和景彝西閣獨直
目錄終
