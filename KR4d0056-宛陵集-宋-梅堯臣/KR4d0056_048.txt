宛陵先生集卷第四十八
宋宛陵梅堯臣聖俞著
依韻和劉原甫舍人赴楊州途次贈予
翩翩河中船
我船緩而西君船迅而東緩迅各所尚不意中
路逢驥馬方騰雲野鶴還就籠亦言出處異同
是天地中我豈不知命人空嗟其窮何當遂逸
性川上作釣翁
聞禽
禽鳴脫破袴定無新易故此語莫相譏善貧知
有素
表臣都官至十三里店
風雨催車騎駸駸來自南道傍有茅屋寧容使
君驂不謂忽下馬濕衣逢我談田家已刈楚田
婦正好𧖟旣將國漕急復與民事諳他年此茅
屋便比棠樹甘
泊徐城寄杜挺之王平甫
十里五里一值淺千愁萬愁過徐城王君論與
河流阻杜老談思月色清岸若屹墻空自面樹
如張蓋欲誰傾二人黨及親朝夕更晩更遲何
計程
至第四舖二首
第四舖前風雨急搭河過盡不憂灘却愁蓬溺
空征槖始信人間行路難
輕舟巳過第四舖憶著陽關末尾聲怊惆杜公
行底急白醪何處得同傾
倡嫗歎
萬錢買爾身千錢買爾笑老笑空媚人笑死人
不要
過靑陽驛使風
天應憐逆旅乞與順風初不假卒添力任從帆
自疎燕攙舟尾徤鷁漱水花餘會與王都近何
湏問疾徐
蠅
乘炎出何許人意以微看怒劒休追逐疑屏漫
指彈與蚊更晝夜共蜜上杯盤自有堅冰在能
令畏不難
蟬
柳上一聲蟬沙頭千里船行經朝雨後思亂暑
風前物趣時時改人情忽忽遷感新猶感舊更
復幾多年
鶯
綠柳隂猶薄黃鸝囀已淸年年舟上客處處樹
頭聲髣髴佳人語依稀太子笙夕陽聽不足飛
入舊荒城
雞
昂然大雄雞高冠紫沉羽星占太史局樹棲丞
相府知時不失晦得食曾呼伍幸無終夜鳴湏
防人起舞
鶴
何時別遼海俛啄雜庭鵾去作僊人駕來乘衞
國軒雲中晴引唳松上舊能言俱說長千歲予
非學羡門
挑燈杖
油燈方照夜此物用能行焦首終無悔橫身爲
發明盡心常欲曉委地始知輕若比飄飄梗何
邀世上名
蛙
陂蛙怒目生科斗亦縱橫自得君王揖能爲鼓
吹聲越人嘗入饌秦客不湏驚誰解緣明月徒
誇兩股輕
鳩
一世爲巢拙長年與鵲爭欲知雲脚雨先向屋
頭鳴頸上玉花碎臆前檀粉輕何時將刻杖扶
助老夫行
蚊
向晩化汚積羣飛來戸庭蟭螟許巢睫琥珀爲
留形夜色徧容蔽雷音亦感聽猶矜負山力血
食也霑醒
鹿
羣處空山中跡在深松下周穆得同狼秦人指
爲馬驚顧遠世網脫質去田野誰思充腵脩自
是無全者
犬
常隨輕騎獵不獨朱門守鷹前任指蹤雪下還
狂走人思上蔡遲書寄華亭後莫將呼作龍梁
肉纔經口
豕
司原豢俗狶日見容隂昵喜比爲白麟惟憂不
豐溢烈飈澤雨作眞聲向人出司原悔何由肝
膽空駭慄
蛟
橋邊三尺劒江上六釣弧漢武帝何處周將軍
巳無織綃深有室泣淚自爲珠誰爲九淵害人
猶能爾圖
兔
迷蹤在塵土衣褐戀蓬蒿有狡誰窮穴中書惜
拔毫獵從原上脫靈向月邊逃死作功勲戒良
弓合自&KR0758;
魚
洛水美頳鯉入河西去時三春登玉浪一日到
天池垂釣豈容羡小鱗應莫隨腹中無匙首巳
不助吳兒
龜
王府有寶龜名存骨未朽初爲淸江使因落豫
且手白玉刻佩章黃金鑄印紐辭聘彼莊生曳
塗誠自有
蝦
自生江海涯小大形拳曲宫簾織以鬚水母憑
爲目貴將蔽其私賤用資不足於物豈無助况
能參鼎肉
至靈壁鎮於許供奉處得杜挺之書及
詩
去冬過尋歷陽守江沙半遮當利口口頭沙蹙
浪如山浦溆棑舟魚貫柳却畏浪高難苦留聞
解符來時不久平明挂席入楊州主人釀成百
斛酒酒上玉蛆如笑花一日倒空罌與缶主人
亦欲君舊友請我遲君同此首淸明君果渡江
至與君繼舳曾無負過淮風緊到洪澤使人助
我如臂肘暮春泝汴汴流澀自假輕航去如走
千憂萬阻經靈璧留書津吏情何厚副之佳句
二十言文昌光芒夜侵斗平時相恤以此稀緩
急求之更難有風牽月挽望符離水館野亭能
駐不葛巾輕服約登步葱&KR0796;冷淘誇甚滫書中
不說王平甫應又先行君在後我今趁君君趁
王趁入大梁湏執手
永城杜寺丞大年暮春白杏花
孤素發殘枝非關比衆遲殷勤勝菖葉重疊爲
農時
午日三首
有酒不病飲况無菖蒲根空懷楚風俗角黍弔
沉䰟
佳人五色縷道士絳囊符瘦臂不中繫百邪何
用驅
百草堪爲藥舟行不及收岸傍蕭與艾從聽到
寒休
晩得菖蒲
薄暮得菖蒲猶勝竟日無我焉能免俗三揖向
樽壺
祭猫
自有五白猫鼠不侵我書今朝五白死祭與飯
與魚送之于中河况爾非爾疎昔爾齧一鼠銜
鳴遶庭除欲使衆鼠驚意將淸我廬一從登舟
來舟中同屋居糗糧雖甚薄免食漏竊餘此實
爾有勤有勤勝雞猪世人重驅駕謂不如馬驢
巳矣莫復論爲爾聊欷歔
依韻和酬太師杜相公(衍)
相國推心本至平欲揚蕭艾作蘭馨孤根易變
終微賤美澤難霑漫晦冥楚客嘗聞紉若若王
孫誰復顧青青東風已與生成足不敢希蓂在
帝庭
依韻答僧圓覺早梅
江南自寒苦花不與時同清向三冬足香傳一
國中雲湖藏舊市雪樹認新豐未有虧冰素隨
粧入漢宫
雍丘遇雨
日暮風雨急逆水舟難牽波波入𣏌國悄悄誰
憂天闐闐陂中雷羃羃隄外煙驟然沃大熱蒸
飫如炊煎飲水徒脹滿渴喉殊未蠲搖&KR0963;巳煩
倦汙額常不乾如何一席地長少皆在前衣巾
不敢去又以禮數纏安得化嚴石兩脛沒流泉
每暑起此念念之凡幾年終當逐逸志奚必事
華顚
廟子灣下作
廟子灣下百尺船𣏌人楚人相雜牽水底老蜃
倚以怪樹頭挂紙吹作錢江蛟海鵾千萬里軒
風簸日蠻島邊長安舊去天尺五此在大梁眉
啑前高冠長劒乃不畏沙雨夜起噴腥涎
留侯廟下作
貌如女子心如鐵五世相韓韓巳滅家童三百
不足使蒼海君初去相結秦皇東從博浪過力
士袖椎同决烈曉入沙中風正昏誤擊副車搜
迹絕亡命下邳圯上游老父墮履意未别顧謂
孺子下取之心始不平終折節舒足旣受笑且
去行及里所還可說可教後當五日來三返其
期付書閱他日則爲王者師果輔高皇號竒傑
留國存祠汴水傍逄逄簫鼓賽肥羊赤松不見
天地長黃石共葬丘冡荒
高車再過謝永叔内翰
世人重貴不重舊重舊今見歐陽公昨朝喜我
都門入高車臨岸進船蓬俯躬拜我禮愈下騶
徒竊語音微通我公聲名壓朝右何厚於此瘦
老翁笑言啞啞似平昔妻子信說如梁鴻自玆
連雨泥沒脛未得謁帝明光宮冒隂履濕就稅
地親賓未過知巷窮復聞傳呼公又至黃金絡
馬聲瓏瓏紫袍寶帶照屋室飲水啜茗當淸風
邀以新詩出古律霜髯屢頷搖寒松因嗟近代
貴莫比官爲司空仍侍中今成冡丘巳寂寞文
字豈得留無窮以此易彼可勿媿浮榮有若送
雨虹湏臾斷滅不復見唯有明月常當空况我
學不爲買禄直欲到死攀軻雄一飯足以飽我
腹一衣足以飾我躬老雖得職不足顯願與公
去驩樂同驩樂同治園田穎水東
李審言相招與刁景純周仲章裴如晦
馮當世沈文通謝師厚師直開寶塔院
自君命我飲朝暮雨傾瓦城東與城北大道泥
沒馬敢忘主人勤顚撲困馭者衆客亦如期陳
肴藉蘭若憑裴與沈謝辯論過終賈刁周事老
成危坐言語寡酒半時謔劇揣狀類模寫或譏
項髮秃或指舌端傻或將冠帶身勸作梁武捨
謂我大耳兒此實巳見假又效井市態屈強體
非雅順風手沙沙逆風口哆哆竟席屢絕倒去
忌肝膽瀉規規豈無儕逹識高天下
送周仲章都官通判湖州
溪水日霅霅弁峰日峩峩中有水晶宮此名其
謂何湖水傳玉娘揚光遡常娥昔人美清夜高
樓發微歌風流百年餘所歷才彥多我嘗居其
下醉舞或傞傞君行貳郡事結騎黃金珂容儀
苦白晳度橋鳴槖駞士女夾道看秋風吹縠羅
言是公侯家大體儂弗過問儂底未辨撑船入
芰荷應莫勸𧖟織生計非杼梭
依韻答吳安勖太祝
我於文字無一精少學五言希李陵當時巨公
特推詩便將格力追西京卞和無足定抱寶乘
驥走行天下老玉巳累人馬不逢皇皇何之饑
欲倒還思二十居洛陽公侯接跡論文章文章
自此日怪竒每出一篇爭誦之其鋒雖銳我敢
犯新語能如夏侯湛于今窮困人巳衰不見懸
金規吕覽乃遭吾子求琢磋珠璣獲斗柰我何
吳冲卿學士以王平甫言淮甸會予予
久未至冲卿與平甫作詩見寄答之
老馬力盡道路長豈若壯驥思騰驤項窮臨流
歎不逝燕骨埋沒庸可傷我今六十趨南北饑
腸不足面黧黑少年心志一點無千里區區安
所得往居閭門乏經過閉戸讀書多廢食便從
冠帶向仕途強顏希禄非貪職昨逢王倩昧平
生一見如舊心相傾談經樹下任日炙酒狂便
欲騎長鯨誰意同行有遲疾先入大梁凡幾日
大梁故人憐鈍衰迭爲寄唱辭嚴密卒章言買
羊與酒雖齒動搖能飫溢亦知紅頰教新成更
願舊朋邀六七
宛陵先生集卷第四十八
宛陵先生集目錄卷第四十八
和劉原甫見贈聞禽
表臣至十三里店泊徐城寄二友
至第四舖二首倡嫗歎
過靑陽使風挑燈杖
蠅蟬鶯雞
鶴蛙鳩蚊
鹿犬豕蛟
兔魚龜蝦
至靈壁得挺之書暮春白杏花
午日三首晩得菖蒲
祭猫和酬太師相公
答贈圓覺早梅雍丘遇雨
廟子灣下作留侯廟下作
高車再過謝永叔李審言諸公招會
送周都官湖倅和答吳太祝
寄吳冲卿見寄
目錄終
