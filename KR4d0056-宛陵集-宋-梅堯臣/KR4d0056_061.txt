刻宛陵集後序
夫詩之為道大矣迄上下數千
伯世伦者競𧺫悉生人力精詣
之卒廼稱入室者代堇堇數子
焉豈不亦囏哉今之譚詩者率
右李唐至宋㠯下不啻腐鼠棄
之夫李唐峕設斯羅士㝢内壹
意嚮往而若甫白軰又極千古
材赫哉雄眎諒矣儻以擬之騷
選三伯篇不當三舍避邪夫文
固因時道随氣化辟之蒼跡禹
碑秦隷漢篆鍾王更易體畫各
殊同文&KR0767;一使上論者遂謂蒼
禹㠯後不復有書理也已哉宋
有聖俞以詩名當峕最號宗工
者亡如永叔乃永叔卑卑下之
曰吾不如也聖俞名廼益振上
自君公下逮隷卒獲一什即為
琬琰至契丹人㠯金購其詩或
織以為裳服自辟王来業詩家
未有若斯烈者也我
明御宇文學之士英英薄魏晉
何暇及宋以故崇信聖俞者益
寡然彼未操戈而與决戰烏知
斯人為勍敵聖俞涵衍冲夷不
减陶韋至精苦深玄怪竒靚麗
方之李長吉寔伯仲焉西崐靡
濫後乃壹浣滌至此斌斌虖幾
于大雅矣&KR0870;其沈困下僚不得
振響廟廊㠯竟其材志斯殆遇
寔爲之永叔曰詩必窮而後工
不其然與郡中舊刻宛陵集歲
久散棄今
撫臺宋公㠯其族孫參知純父
氏請屬宣城姜令竒方梓之旣
叙諸首矣乃裔孫鄕進士一科
復徵言于不榖頋俊匪知詩者
然生後聖俞數伯年得守兹土
恒斤斤切仰止焉而中丞公填
撫之餘攷鏡遺風表章前喆竊
幸遘其盛舉也輒不自恧而書
之末簡云
萬曆丙子仲夏月吉直隷寧國
府知府南海陳俊譔
