宛陵先生集卷第四十二
宋宛陵梅堯臣聖俞著
八月十五日夜東軒
隔竹巳見月清光度谿來移影上素壁與我相
徘徊是夜正中秋天地霧露開人疑玉兔出藥
杵不生埃嫦娥倚冰輪豔色若自媒它夕豈不
好物意爲之摧
送楊辯青州司理
儒者服褒衣氣志輕王公一落該網中折節長
俯躬山東多豪士片言不可窮靑土饒嘉棗無
以人鈍蒙彼知南楚輕強始必弱終矯志合其
情乃是吾徒通行當問友生爲我舉杯空
隱靜山訪懷賢上人不遇
松上垂靑蔓蒲根瀉碧泉高僧來不見却返五
峰前
游隱靜山
心在名山久積歲未及遊將過值風雨路不通
馬牛丁壯四五人籃轝時更休轉谷逢烟火下
隰多田疇偃穟黃壓畝刈麻東盈丘姑覺山門
深長松如騰虬直上百餘尺蒼髯葉脩脩五峰
迎人來冷逼臺殿秋石泉出雲中引入舍下流
緣源至嵓口嵓底魚可鉤天昏碧溪去果熟青
猿偷草樹不盡識自起詩人羞濺濺澗水淺苒
苒菖蒲稠菖蒲花巳晩菖蒲茸尚柔靈根采九
節試共野僧求逡廵能致之衰疾無甚憂昔聞
有釋子渡江用杯浮棲心向茲地埋骨在林陬
駁陰漏斜光徒欲窮巔幽夜還南陵郭幾落猛
虎喉
路詠
五里十里銷磨盡千蹄萬蹄來往蹤古今不是
不經歷踏破青山重復重
書席語送馬御史
天意漫漫物自供聞香能至是喧蜂野人割蜜
不須盡留與寒脾作御冬
送李南玉
小人貧扵資君子貧扵時小人富扵貨君子富
扵辭貧雖同寒饑富不同路𡵨彼富殁則巳此
富名不移丈夫事百變未死安可期明明趨財
利莫䘏前人嗤舉家如春𧖟仰食不可遲况念
宿債窘何愧賤士爲買臣嘗負薪相如猶滌巵
君思此二人信吾所不欺邇者有趙壹窮憤自
興詩乘驥抱美玉樂與和未知友來鮮逢遇後
世無苦悲
代書寄鴨脚子扵都下親友
予指老無力不能苦多書書苟過百字便覺筋
攣拘京都多豪英往往處石渠作書未可周寄
聲亦巳疎後園有嘉果遠贈當鯉魚中雖聞尺
素加餐意何如
秋日家居
移榻愛晴暉翛然世慮微懸蟲低復上闘雀墮
還飛相趁入寒竹自收當晩闈無人知靜景苔
色照人衣
昭亭別施度支
昭亭送客地來往四十年常視松端日每稽潭
上烟風移虎旗脚寒入牛童肩待訪名山去相
期廬阜前
潘歙州話廬山
潘侯話廬山落落尤可伏初云江上來遠見雲
中瀑捨舟到雲外觀瀑已嵓麓往往逢平田攢
攢愛深木竹門懸徑微源水陰藤覆坐石浸兩
骹炎膚起芒粟夕陽穿萬峰高下相出縮尋常
杳不分但被烟嵐畜絶頂水底花開謝向淵腹
風力豈能加日氣豈能&KR2789;攬之不可得滴瀝空
在掬夜昏投僧寺孤燈望溪曲忽聞清磬音漸
近幽林屋止侯休多談巳滿我心目懷游二十
年夢寐今固熟何當借輕舠一往如飛鶩
秋日村行
谿霧晝又收山村夜初晦饑禽來往飛遠樹靑
紅碎原上楚牛童屋頭吳婦碓雞肥酒巳熟野
老邀同輩
吳正仲遺蛤蜊
紫綠常爲海錯珍吳鄕傳入楚鄕新罇前已奪
蟹螯味當日蒓羹枉對人
送潘歙州(潘過宣城而送之)
一見新安守便若新安江洞澈物不隔演漾心
所降遠指治所山已入鄰齋窗捧輿登南嶺策
馬懷舊邦飬親將爲壽傾甘抱玉缸觀軍將勞
士臠肥堆羊腔下車談詩書上世擁旄幢勿窺
淵游鱗無吠夜驚狵他日聞課第天下誰能雙
馬都官行之惠黃柑荔枝醋壺
梁霜胡甘熟烘日荔枝美橘柚未爲精葡萄安
可擬郭生始能贊魏文何謬比二果皆世珍乃
遺及賤士而復副醇醯或乞自諸巳豈唯享遠
味終得爲直矣(郭璞贊云厥包橘柚精者唯甘魏文帝記云南方龍眼荔枝寧)
(比西國葡萄石蜜)
前以柑子詩酬行之旣食乃綠橘也頃
年襄陽人遺柑予辨是錄橘今反自笑
之
昔辯荆州悞今爲越叟迷黃柑與綠橘正似珷
玞圭
新安潘侯將行約游山門寺予以濘淖
遂止因爲詩以見懷
蒼山自爲門呀豁生鐫鑱路通石壁盡潦起田
穟䧟傍嶺有結廬潛潭淨扵鑑聞之固欲往久
雨濕泥濫莫陪太守車然諾豈誑賺遥遥橋上
去望望馬猶站畏滑不肯行非關惜韀䪌
依韻自和送詩寄潘歙州
潘侯擅詩筆五色神授江世家有大勲佐舜同
厖降子孫逢太平少小事書窗源流本慷慨吐
論皆經邦量猶函牛鼎吾徒媿罌缸開口必典
實省腹唯空腔作者過我門應笑無戰幢窮老
在弊廬何異守戸狵有心希買交白璧無一雙
避爲師依韻荅李獻甫
蛟龍養鬐鬛當在浩浩潯虎豹飬文采當在巍
巍岑我無太山高我無滄海深斗水與堆阜恐
未慰此心
送李逢原
襧衡負其才沉沒鸚鵡洲李白負其才飄落滄
江頭後亦多效此才薄空羇囚文章本濟時反
不能自周吾嘗戒吾曹愼勿異爾流臧倉毁孟
軻桓魋迫聖丘雖云推之天未免皇皇求吾今
重子學無力薦公侯行當思吾言非教子佞柔
重送李逢原歸蘇州
吳客歸從楚霜華着馬蹄倦童持弊槖呼艇過
寒溪寂寞區中飯依稀日午雞張儀猶舌在不
必愧扵妻
黃國博遺銀魚乾二百枚
乾若會稽笋色比荆州銀熟宜煨栗火飲助擁
爐人低陰欲飛雪酒微生頰熱海上使方來多
饟不爲餮
三和寄潘歙州
昔固聞陸海今復有潘江文章吞時英光芒瞻
星降(爾雅曰降婁奎婁也)如游太室陽仰見玉女窗高才
生大國試政來遠邦道傍一相顧冰壺臨瓦缸
逸驥美豐肉老䍽慙瘦腔藻詠荅下俚玉鈐鏘
寶幢尋言不悟言自笑趁塊狵終知將門豪射
鵰常貫雙
送天台李令庭芝
吾聞天台久未見天台狀去海知幾里去天知
幾丈峰嶺隱與出喦壑背與向雲雷反在下泉
瀑反在上幽深無窮窺杳眇無窮望至險可悸
慄至恎可駭喪石橋彎長弓跨絶絃未放當時
白道猷平步入靑嶂去爲六百石亦見志所尙
子欲廣異聞可以一尋訪
十一月十二日賽昭亭神
冷雨凝雪未成雪潭空魚寒歸石穴長篙扣穴
倩鯉魚寄信山頭來奠設魚傳水鳥飛上山山
大槎槎乾吹咽旋灰起角巫鼓鳴漾爼銅盤顫
牲血瑟琶嘈嘈神降言福汝祐汝無災蘖西向
啐飲東向廻溪心却望山崔嵬
依韻和吳正仲冬至
流光冉冉卽衰遲物趣廻還似轉規長景巳知
今日至孤懷不比少年時阻陪上閣鴛鸞後且
與南州父老期况有舂禾新酒熟百分休放手
中巵
施君挽歌
哀鐸悽悽裏銘旌杳杳中澗雲銷繐帳山雨入
蒿宮世路行來久泉途去莫窮素吟應共葬飲
韻在松風
杜和州寄新醅吳正仲云家有海鮮約
予携往就酌逡廵又云幕中有會且罷
此飲
淮南寄我王醅酒白蚶海月君家有欲持就味
明日期窮羹易覆巳反手從事開筵不可辭燕
脂秀臉羅前後長頸善謳須賸謳只恐老來歡
意休
依韻荅吳正仲罷飲
君辭予家傾蟻醅自有嘉味須持來青篾絡缾
方出戸紅妝侑席巳邀杯窮愁一飲猶關分側
望群賢不可陪靜坐紙窗無所得只將文字眼
前推
送王景憲奉職
淸羸將家子苦節自寒儒四壁我何有一錢君
亦無下灘船亦急聞鴈日將晡行愛靑山口人
烟事網罛
讀毛祕校新詩
毛公明扵詩其系宜善續前示五長篇大須傾
幾曲豈特元和間欬唾成珠玉
送允從上人還廬山
山高雲在下諸壑藏半空千重萬重翠正望落
日中不知野僧歸石徑寒易通松間無人掃隕
葉如斷&KR1058;獨行逢莫寒衣裂溪上風
依韻諸公尋靈濟重臺梅
梅要山傍水次栽非同弱柳近章臺重重葉葉
花依舊歲歲年年客又來雖愛千枝競繁密還
嗟短髮已衰頽郞官博士畱車騎擁蔽修篁爲
斫開
和正仲再和罷飲
吳味期君強飲開楚醅因我破愁來何言合美
將虛館却憶爭妍就捧杯夜霰巳先庭雪集單
衣難與毳裘陪踐盟幾欲驅車去塵事無端日
日堆
和韻三和戲示
笒箐畫蛤瓦缸醅海若淮壖各寄來將學時人
闘牛飲還從上客舞娥杯蓬蒿自有蔣生樂珠
翠寧容鄭氏陪莫計寒暄與風雪古來黃土北
邙堆(鄭康成與盧子幹同事馬融融後堂有珠翠之會康成不得預焉)
喜雪應祈呈權郡通判
臘近冬殘雲未合江南青壠麥休肥誰將太守
隨車雨一夜從風作雪飛
依韻四和正仲
四和還如九酘醅更醇更美未嫌來相逢莫作
兩般眼一飲不辭三百杯嵇阮當時無俗慮山
王雖貴亦能陪如今世態尤堪薄只把官資滿
眼堆(袁招飲鄭云自旦至暮三百餘杯)
雪
朔雲生晩雨臘霰集狂風不數花多出安知天
更工漫階夜已積萬物曉初蒙誰憶新豐酒乘
驢㶚水東
宛陵先生集卷第四十二
宛陵先生集目錄卷第四十二
八月十五日夜東軒
送楊辯靑州司理訪懷賢不遇
游隱靜山路詠
書席語送馬御史送李南玉
代寄鴨脚子秋日家居
昭亭別施度支潘歙州話廬山
秋日村行吳正仲遺蛤蜊
送潘歙州馬都官遺黃柑
酬惠柑子懷新安潘侯
自和寄潘歙州避爲師和荅獻甫
送李逢原重送李逢原歸蘇州
黃國博遺銀魚乾三和寄潘歙州
送天台李令賽昭亭神
和吳正仲冬至施君挽歌
杜和州寄新醅和荅正仲罷飲
送王景憲奉職讀毛祕校新詩
送允從還廬山和諸公尋重臺梅
再和正仲三和戲示
嘉雪應祈四和正仲
雪
宛陵先生集目錄卷第四十二
