宛陵先生集卷第一
宋宛陵梅堯臣聖俞著
和謝希深會聖宫
三后威靈遠層巒棟宇興衣冠漢原廟歌舞魏
西陵日月融光盛山河王氣增叢楹琢文石連
網絡朱䋲碧瓦寒鋪玉重欄瑩鏤冰粹儀神霧
擁法衮繡龍升星斗羅容衞軒墀侍股肱宸蹤
耀璇牓瑞羽集觚稜閟殿深珠箔雕垣界綺縢
笙從緱嶺咽雲傍帝鄕凝龜組恭來詣貂璫肅
奉承欲知歸厚意孝德自烝烝
右丞李相公自洛移鎮河陽
侯服齊三輔天臺聳百僚新章刻銅虎舊德冠
金貂巳作歌𥜗化方期執玉朝䨇鞬辭洛宅千
騎向河橋鼓角春城暮鶯花故苑遙瓜亭猶接
畛棠苃自敷條夾道都人擁迎風駟牡驕莫隨
文學乘空望旆旌飄
上巳日午橋石瀨中得䨇鱖魚
脩褉洛之濱湍流得素鱗多慙折腰吏來作食
魚人水髮粘篙綠溪毛映渚春風沙暫時遠紫
線憶江蓴
寒食前一日陪希深遠遊大字院
一百五將近千門煙火微閑過少傳宅喜見老
萊衣晚雨竹間霽春禽花上飛禪庭淸溜滿幽
興自忘歸
遊龍門自潜溪過寶應精舍
遙愛夏景佳行行淸興屬安知轉廻溪始覺來
平谷古殿藏竹間香菴遍巖曲雲霞弄霽暉草
樹含新綠時鳥自綿蠻山花競紛縟莫言歸路
賒明月還相續
依韻和希深遊大字院(白傳舊宅)
夫君康樂裔顧我子眞派湛然懷清機超爾尋
虛界暫來香園中共憩寒松大先生醉復吟長
老言不壞信與賞心符寧同俗士愛杖屨恣遊
遨池塘仍感槩焚香露蓮泣聞磬霜鷗邁靑板
今巳空濁醪誰許載軟草當熊絪低篁挂纓帶
不覺月明歸候門僮㒒怪
傷白雞
我庭有素雞翎羽白如脂日所慮狂犬未嘗憂
孽貍暝棲向簷隙朝啄循階基每先烏鳥鳴不
失風雨時雖吾囷廪薄尚汝稻糧遺昨宵天氣
黑隂物恣所窺潜來㗸搏去但覺聲音悲開門
俾馳救巳過墻東陲呵叱不敢食奪然留在玆
湧血被其頸嗋呷氣甚危皓臆變丹赤霜翅兩
離披憫心欲之活碎腦安能治委瘞從爾命孰
忍薑桂爲猶看零落毛蕩漾隨風吹念始託玆
地蒙幸信可知充庖豈云患度日無苦饑如何
遇兇獸毒汝曾不疑斯事義雖小得以深理推
鄧生賜山鑄未免終餒而人道尚乃爾愴焉聊
俛眉
尹師魯治第伐樗
伊人利營構思欲新其居匠築經舊址簷楹礙
高樗且云忍不伐何以成吾廬人言此樹古百
怪所憑依獨秉一定議自將羣俗違乃俾執柯
者丁丁霜刃揮殱殞條百尺橫仆株數圍從玆
朝夕閒不聞鳥雀喧旣能考子室而復高其門
周也昔騁辯得以不材論工今誠匪度苟害安
可存舟檝且非藉薪爨聊用燔莫比溝中斷區
區望犧樽
尹陽尉耿傳惠新栗
金行氣巳勁霜實繁林梢尺素走下隷一奩來
遠郊中黃比玉質外刺同芡苞野人寒齋會山
爐夜火炮梨慚小兒嗜茗憶麤官抛此焉眞可
貺遽爾及衡茅
和楊子聰會董尉家
董生方好雅玆日爲掃扉森爾延嘉賓歡然去
塵機有客振雙袂敢言陽春暉聊停玉麈尾爲
歌金縷衣古辭何稠疊無乃惜芳菲三閭不餔
糟二子自採薇雖留千載清未免當時饑吾愛
曹公詩古來不敢非人生若朝露捨醉當何歸
四座驚此語未猒翠觴飛胡能後天地何可恃
輕肥沈酣且長詠白首空歔欷
嶺雲
片雨過青天山雲歸絕嶺林際隱微虹溪中落
行影還看隴首飛復愛山間靜
垂澗藤
寒松偃澗濱弱蔓垂纓綠波縈翠帶長水濺低
花馥終日採蘋人攀條映巖曲
林翠
鬱鬱長條抽林間翠堪翦背嶺山氣濃幽人趣
不淺
舟中遇雪
曉風鳴大澤春雪下長河沙草緣堤沒楊花拂
水多驚鷗不知遠候鴈幾聞過欲問耶溪轉今
朝柰興何
田家(四時)
昨夜春雷作荷鋤理南陂杏花將及候農事不
可遲𧖟女亦自念牧童仍我隨田中逢老父荷
杖獨熙熙
草木遶籬盛田園向郭斜去鋤南山豆歸灌東
園瓜白水照茅屋清風生稻花前陂日巳晚聒
聒競鳴蛙
荒村人自樂頗足平生心朝飯露葵熟夜舂雲
谷深採山持野斧射鳥入煙林誰見秋成事愁
蟬復怨碪
今朝田事畢野老立門前拊頸望飛鳥負暄話
餘年自從備丁壯及此常苦煎卒歲豈堪念鶉
衣着更穿
涂中遇雪寄希深
方爲郡邑吏日與故人違極目千山碧馳心一
鳥飛岸傍村杳杳波上雪霏霏欲寄洛陽信泝
流行客稀
妾薄命
昔是波底沙今爲陌上塵曾聞清泠混金屑誰
謂飄揚逐路人悠悠萬物難自保朝看穠華暮
衰老湏知鉛黛不足論何必芳心競春草草有
再三榮顔無一定好曩恩寧重持徒能亂懷抱
秋日同希深昆仲遊龍門香山晚泛伊
川觴詠久之席上各賦古詩以極一時
之娛
落日川上好徘徊弄孤舟鳴桹進山口清唱發
渡頭淺瀨不可泝停橈信中流山樽對蒼翠溪
鳥自沉浮濯足破嵐影采菱臨芳洲千龕晚煙
寂雙壁紅樹秋細細石間泉搖搖波際樓澄潭
若瀉鑑萬象巳盈眸康樂足清尚惠連仍此遊
摘景固無遺揮筆曾未休醉來同淵明興盡殊
子猷歸傍漁梁靜行看夜火幽露華初滴滴夜
吹何颼颼不犯嚴城漏誰言憐近丘
依韻和希深雨後見過小池
碧池新雨後清興一何賒有客過顏巷無貧似
阮家白醪聊泛蟻黃菊未開花旣至休辭醉君
其柰歲華
依韻和子聰夜雨
窗燈光更迥宿霧晦層簷寒氣微生席輕風欲
度簾濕螢依草没暗溜想池添况值相如渴無
嫌魯酒甜
和趙員外良佐趙韓王故宅
開國勲庸大重城邸第寬枯楊映樓角蔓草被
墻端不見分香妾空餘闘鴨闌誰來悲孔雀金
翠羽毛殘
春日遊龍門山寺
還邀二三子共到鑿龍遊隂壑泉初動春巖氣
欲浮竹藏深崦寺人渡晚川舟始覺山風急歸
鞍不自留
依韻和希深遊府學
東府尊儒日中州進學初牲牢奠商後典籍講
秦餘大法存無外羣英樂自如時慙遊聖末來
駕折轅車
傷桑
柔條初變綠春野忽飛霜田婦搔蓬首冰𧖟絕
繭腸名翬依麥雊戴勝繞枝翔不見羅敷騎金
鈎自挂墻
觀理稼
稂莠日巳長怱怱芟薙初來時露沾屩歸去月
侵鋤一腹餒猶甚百骸勤有餘吾無力畊苦謬
讀古人書
新繭
露柘林初靜煙梯不復收春𧖟吐絲足工女忌
寒休翠薄時方獻清泉緒未抽閨中能自巧繡
作玉釵頭
依韻和希深遊樂園懷主人登封令
竹映紅蕖水榭開門閑乳雀下青苔伊人何戀
五斗粟不作淵明歸去來
錦竹(此草也似竹而斑)
雖作湘竹紋還非楚筠質化龍徒有期待鳳曾
無實本與凡草俱偶親君子室
廢井
陻廢不知年石欄蒼蘚澀渴心空自煩長綆曾
誰汲無復語滄波坎蛙奚所及
茶竈
山寺碧溪頭幽人綠巖畔夜火竹聲乾春甌茗
花亂兹無雅趣兼薪桂煩燃爨
緱山子晉祠(以下陪太尉錢相公遊嵩山七章)
王子居玉京故山空寂寞猶聞遡月笙尚想賓
天鶴翠栢深古壇丹霞留迥壑芝庭誰欵扉旌
旗穿林薄
少林寺
紅旌過翠岑林際瞻蓮宇門對幾千巖花開第
一祖禪庭松色寒石室苔痕古寂寂不逢人空
簷鷰方乳
少姨廟
靈祠古殿深少室羣峯碧行雨欲隨車望巖非
化石常聞蘭氣蒸誰奠椒香液寄謝洛川妃凌
波定何益
天封觀
車馬雲外來衣霑半山雨弭節扣眞居捫蘿笑
塵矩廻溪響石叢靈茹抽巖塢玉檻刻年華應
無愧前古(殿檻石柱上有唐樊宗師石鴻韓退之盧仝題名在焉今亦刻名於此)
會善寺
杳藹隨龍節縈紆歷寶山瑠璃開淨界薜荔啓
禪關煑茗石泉上清吟雲壑間峯端生片雨稍
促畫輪還
啓母石
曠哉嵩室陽神怪所棲宅蒼石不知年靈熊去
無迹煙巖想桂宫苔壁疑椒掖不學舜娥悲瀟
湘竹枝碧
轘轅道
險絕稱漢關晨躋瞻一室盤紆石路回迤邐雲
峰出古壁挂青蒼天風起蕭飋洛城西首時望
望平煙密
中伏日陪二通判妙覺寺避暑(時有僧鼓琴於)
(座上)
紺宇迎凉日方床御綌衣清談停玉麈雅曲弄
金徽高樹秋聲早長廊暑氣微不湏河朔飲煑
茗自忘歸
元政上人遊終南
雉節居杜陵南山常在目今玆羡行遊因以謝
巖谷環錫恣探勝㯶綦方踐陸五門嵐翠橫八
水秋隂覆雲峰多隱見林嶺乍回復若見採芝
人余非戀微禄
寄河陽簽判富彥國
籍籍名方遠人知第一流翻同貴公子來事外
諸侯地險長河急天高畫角秋仲宣應自樂寧
復賦登樓
河南受代前一日希深示詩
我昔在桐鄕伊人頗欣戴今來佐洛南事事爲
時背自愧居下流無能謝前軰固乏橫草功當
蒙及瓜代且遺牒訴還何用吏民愛洗眼看舊
書怡然忘宇内
秋雨
雨後秋氣早凉歸室廬清旣摧蚊蠅勢任壯蛩
蟬聲石㨨墜枝熟蒼蘚緣階生閉門且高卧畏
向泥涂行
白雲和子聰
長憶江海間龍鳴向寒水藹藹蒼渚空悠悠白
雲起是時在漁舟放溜看未巳今來居洛陽埃
壒生蹄䡄羡君玆日心怊悵聊徙倚
同尹子漸王幾道訪郭生别墅不遇
秋野巳澄曠偶來幽興多茨居隔寒水柴戸蔭
喬柯看竹曾留鳳擕朋不爲鵝人歸碧苔徑應
識履痕過
水葒
灼灼有芳艷本生江漢濱臨風輕笑久隔浦淡
粧新白鷺煙中客紅蕖水上隣無香結珠穗秋
露浥羅巾
黃河
積石導淵源沄沄瀉崑閬龍門自吞險鯨海終
涵量怒洑生萬渦驚流非一狀淺深殊可測激
射無時壯常苦事隄防河曾息波浪川氣迷遠
山沙痕落秋漲槎沫夜浮光舟人朝發唱洪梁
畫鷁連古戍蒼崖向浴鳥不知清夕陽空在望
誰當大雪天走馬堅冰上
王氏昆仲歸寧
昨夜雪霏霏梁山吟未歸關河誰道遠鴻鴈自
相依落日人煙少寒雲驛路微共將彭澤酒稱
壽向庭闈
子聰惠書備言行路及遊王屋物趣因
以答
自我河橋來清話殊未巳亟言閱通疇晨駕遂
遵彼尺書忽見遺經由皆可紀草草始辭家怱
怱渡河水前村客心速入暮隂風起脩路隘且
長疲驂未能止茅居聒夜春寒犬吠墟里明發
西北行崗巒踰迤邐叢蓁但蒙密未見山中美
谷開逢邑閭豈謂連都鄙冠帶一二同麏麋左
右比問子奚所之俛眉聊啓齒瞥往登天壇煙
雲隨步趾傍臨日觀低却望嵩丘邇屑屑視塵
埃紛紛若螻蟻便有林壑心期將榮宦委我昔
愛青蒼無時常徙倚今朝羡君遊勝事空聳企
徒嗟黃綬身莫接青霞軌安得憑羽翰幽懷寄
如此
環州通判張殿丞(亢)
欲向蕭關外窮隂雪暗沙磧寒鴻鴈少冰合水
泉賒自有從軍樂應無去國嗟春風曾不到吹
角寄梅花
張太素之邠幕
應幕向豳郊晨裝辭郟鄏長亭欲少留飛鵠初
成曲魯酒上離顏行塵生驥足悠悠關戍遙黤
黤煙雲屬塞邑多苦寒國風遺舊俗寄音文讌
餘莫待霜條綠
孫屯田召爲御史
薦牘交車府恩書下建章輕軒辭瑞翟危弁學
神羊祖酌方滋桂行威欲犯霜鳳毛仍襲慶雞
舌更含香氣鬱翔龍闕風清振鷺行今朝洛民
思東陌盛壼漿
與諸友普明院亭納凉分題
岸幘清凉地翛然樂未窮竹隂過晚雨林表見
殘虹花影平波上經聲小塢東還思醉吟者寧
與此時同
梅花
似畏羣芳妬先春發故林曾無鶯蝶戀空被雪
霜侵不道東風遠應悲上苑深南枝巳零落羌
笛寄餘音
依韻和希深立春後祀風伯雨師畢過
午橋莊
青郊誰駐馬謝客思池塘野人微波綠江梅嫩
蘂黃初從奠風雨遂此樂壺觴巳愛幽禽語園
林卽日芳
尹子漸歸華產茯苓若人形者賦以贈
行
因歸話茯苓久著桐君籍成形得人物具體存
標格神岳畜粹和寒松化膏液外凝石稜紫内
藴瓊腴白千載忽旦暮一朝成琥珀旣瑩毫芒
分不與蚊蚋隔拾芥曾未難爲器期增飾至珍
行處稀美價定多益
初見杏花
不待春風徧煙林獨早開淺紅欺醉粉肯信有
江梅
宛陵先生集卷第一
