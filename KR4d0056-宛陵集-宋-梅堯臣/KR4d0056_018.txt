宛陵先生集卷第十八
宋宛陵梅堯臣聖俞著
依韻和原甫省中松石畫壁(冨彥國爲省判日令)
(許道寧畫)
山林與城闕事物不相對唯聞秉道義所處無
内外趨煩而毁靜此理乃俗軰昔有天下賢喜
得名筆會買粉塗南墻松石生屋内石怪如舂
濤松偃如起籟畫來二十年數偶未輙愛罕親
憑按顏但覩抱犢背雖當省闥嚴晦昧欲何頼
今逢茂陵人獨唱亦豪邁
依韻和原甫廳壁許道寧山水云是富
彥國作判官時畫
山情水思半軒間試問來居有底閒唯有才高
方暇佚無論歲月自能攀
依韻和劉原甫見寄
憶昔游臨汝于時太守賢山尋順風處城得豢
龍遷民頸纍纍大池荷一一圓周碑嗟缺矣少
室望嶄然羸馬居人後歸禽落我先事還如響
荅老去若波旋賦分都應定元功豈得偏不須
天以問自可鑒於前王粲今方樂邊韶舊好眠
漢宮聊擲彩𣑽學競通禪語道滔滔是論情往
往牽平生二三友南睇不勝悁
醉和范景仁賦子華東軒樹次其韻(五月)
(十日)
樹影落東墻影微人巳醉休看枝上綠但對眉
間翠
五月十四日與子華自内中歸
君注起居同左史我爲委吏退延和共經南陌
東風急側帽偷看意巳多
送傅越石都官歸越州待闕
越客舟從眞定至夜夜鏡湖生夢寐曉度吳江
百尺船洗眼重看會稽翠買臣負薪樵徑荒伯
鸞賃舂苔臼棄綠橘黃柑帶葉收白粳紫蟹侵
霜飲食蟹易美粳易飽綠橘佐酒柑佐醉莫論
仕官遠與近布被練袍何所利君恬不忍乞丐
爲且返故廬聊以遲
吳沖卿出古飲鼎
精銅作鼎土不蝕地下千年蘚花羃腹空鳳卵
畱藻文足立三刀刃微直左耳可執口可斟其
上兩柱何對植從誰發掘歸吳侯來助雅飲歡
莫極又荷君家主母賢翠羽胡琴令奏側絲聲
不斷玉箏繁繞樹黃鸝鳴不得我雖衰&KR1170;爲之
醉玩古樂今人未識
二十四日江鄰幾邀觀三舘書畫錄其
所見
五月秘府始暴書一日江君來約予世間難有
古畫筆可往共觀臨石渠我時跨馬冐熱去開
厨發匣鳴鑰魚羲獻墨迹十一卷水玉作軸光
䟽䟽最竒小楷樂毅論永和題尾付官奴又看
四本絶品畫戴嵩吳牛望青蕪李成寒林樹半
枯黃荃工妙白兔圖不知名姓貌人物二公對
奕旁觀俱黃金錯鏤爲投壼粉障復畫一病夫
後有女子執巾裾牀前紅毯平圍爐牀上二姝
展氍毹繞牀屏風山有無畫中見畫三重鋪此
幅巧甚意思殊孰眞孰假丹青模世事若此還
可吁
依韻吳沖卿秘閣觀逸少墨蹟
奇哉王右軍下筆若神聖長戈與伏弩無不從
號令賢豪雖林立帖歛孰敢競師徒氣揚揚龍
虎旗正正勝聲塞宇宙自昔無此盛赫赫猶至
今瑰瓚曷云並崇崇中秘書濟濟士游泳墨寶
收盈厨來觀遇巳横始知前人蹟鐫多自失勁
紙素儻未壞萬古傳莫竟一從歸人間夢寐不
能更但媿將短才輙爾接高詠何羞趙壹窮自
有鍾嶸評嘗聞曹將軍尙請賦競病我生群俊
末貧賤亦足慶文成終愧君鉛刀値枯梗
同江鄰幾龔輔之陳和叔登臺有感
在昔梁惠王築臺聚歌吹笙簫無復聞黃土化
珠翠當時秦兵強今亦歸厚地我與諸賢良舉
酒莫言醉曾誰問孟軻空自有仁義
逢羊
予晨過北郭見群羊有羝處前其首卭然而偉
腯其角拱然而聳其毛茸然而長自膊至腕&KR2233;
&KR2233;與纓胡相若其群狠逐而擁趨如奉焉及其
宰也羝存而群死之予歸作詩示諸友云
牧人垂長髯驅羊從北道老羝壓大群毛比長
髯好暮歸同一欄朝出不擇草旣肥當用烹從
羝羝獨保狡誘以全軀角尾徒爲老
依韻和張中樂寺丞見贈
胡車走轔轔暮車走碌碌黃埃蔽車輪赤日爍
車屋靡論遠與近安問疎與熟賢愚各有求往
返相磨榖我馬不出門我蹟亦以跼心慕中樂
賢道義聞且宿其言淸而新其貌古不俗書可
到二王辯可折五鹿往見未爲勞定交然後篤
惠詩何勁敏對敵射銅鏃穿楊有舊手驚雀無
全目強酬非所當宜將弓矢速
依韻和原甫對月見還不至
每愛孔北海罇中常不空今無酒與客唯有月
兼風遠色曾何隔微凉亦已同更期三五夕靜
坐接談叢
依韻和原甫月夜獨酌
月下馬蹄休擾擾夜凉蟲響競囂囂一杯獨飲
愁何有孤榻無人膝自搖北斗柄高天漸轉小
冠簪冷髮微凋誰知靜對頽然影竟夕幽懷豈
易聊
依韻和原甫早赴紫宸朝待旦假寐
月落西樓露氣寒大明將謁望清斑燭房猶照
衣冠上漏舍欲爲魚鳥間入仗采旗開日月在
庭公衮儼雲山我慙一似朝宗水亦得隨流到
海還
依韻和原甫新置盆池種蓮花菖蒲飬
小魚數十頭之什
瓦盆貯斗斛何必問尺尋菖蒲未見花蓮子未
見心小鮮不足烹安用芎餌沉戸庭雖云窄江
海趣已深襲香而玩芳嘉賓會如林寧思千里
游鳴櫓上清涔
送施屯田提點銅場兼相度嶺外鹽入
虔吉
江西采銅山未竭南越熬波海將結主人貪利
不畏刑白日持兵逾盗竊銅私鑄器鹽奪商死
共吏爭蛇闘穴姦豪乘勢倚蠻陬劫掠聚徒成
蟻垤今雖驅翦嶺下平尙恐根存更生孽因擇
徤才通便民付職與權將有設秋香亭上共爲
賓却作主人殊少悅徂東走北十五年只有山
川看不别
依韻和江鄰幾癸巳六月十日同刁吳
韓楊飲范景仁家晩赴舘宿覩吳興太
守章伯鎮題壁記辛卯仲秋初吉九月
十一日十月二十二日十二月十一日
壬辰二月一日舘直慨然有感
江翁多感槩飲散來直廬題蹤有舊友連蹇常
與渠昨歸天祿下念昔悲有餘未久復外補安
能戀清虛得請向苕霅幽懷寄禽魚高城浸湖
光面面當紅蕖晩乘畫舫游四坐羅輕裾數杯
巳酩酊萬事應破除不愛趨時近不恤與世疎
百歲且過半冉冉將焉如誰慕八十叟猶在磻
溪漁嗟哉再宿夕乃自仲秋初清談固隔絶可
見壁上書
送林大年寺丞宰蒙城先歸餘杭逋之
姪孫
東方有奇士隱德珠在淵川壑爲之媚草樹爲
之妍殁來十五載獨見諸孫賢煌煌出仕塗皎
皎如淮蠙今爲蒙城宰歸問浙江船何時度楊
子夜入明月邊有舄不化鳬有琴何用絃眞趣
還自得治民唯力田
依韻和原甫六月八日曉雨
侵曉忽飛雨颯然戸庭凉滴階初聞聲濯樹暗
有香吹燭熖閃閃鳴雞濕昂昂稍巳便衣冠喜
氣眉宇翔安然如涸魚呴沫久巳望塵纓自可
潔何必念滄浪
送余中舍知漢州德陽
匹馬易爲秣單車長是輕秋風來棧道宿雨度
關城石上樹林暗山根江水明桐花鳳何似歸
日爲將行
勉裴如晦
裴侯失嬰兒心腸如焚煎愛玩白玉玦墜地不
復全收拾見顏色瑩徹猶自妍鳳皇生九雛一
卵破易捐况多令男子拭淚慰目前
送謝寺丞知餘姚(其姪師厚嘗宰此邑)
姚江千里海汐應山井亦與江潮通秋來魚蟹
不知數日日舉案將無窮高堂有親甘可飬下
舍有弟樂可同縣民舊喜諸郎政芻力莫媿今
爲翁
與蔣祕别二十六年田棐二十年羅拯
十年始見之
我今五十二常苦離别煎屈指數離别正去一
半年三君異出處相見有後先將最會遇早羅
倍晩於田仕宦比我遲官資居我前此亦漫輕
量無限歸荒埏所喜笑語同各驚顏貌遷髮有
霜華侵目有蜘蛛懸有酒易以醉有奚徒用妍
醒來念功名病螾希蜿蜒安得有園廬寬閒近
林泉養魚數千頭種薤三四㕓餘𬞞皆稱此嘉
果植亦然旣無俗造請窮冬事高眠囷貯白粳
稻酒沽靑銅錢飯過引數杯令兒誦嘉篇仰首
看赤日區區隨天旋朝見出滄海暮見入虞淵
畢竟將何窮磨滅愚與賢億億萬萬載筋骨非
玉堅桐棺三寸厚在昔誰免焉去去欲及時嗟
嗟無由緣
别三十弟彥臣(二十八日)
朝辭都城裏暮止汴堤頭滿目非相親寂默對
河流
依韻和雪竇山曇穎長老見寄
處山無猒山林鳥正關關月入潭心白花明谷
口閒采薪能自至流水不知還聞欲觀滄海高
峰峻亦攀
送余中舍監韶州錢監
孤靑水中石片白蒼梧雲虞舜不可見蕭韶不
可聞君爲漢錢官鑿山取銅鑛韶石不生銅畱
爲千古景
七夕詠懷
織女無耻羞年年嫁牽牛牽牛苦娶婦娶婦不
解畱來往一夕光奕奕河漢秋輕傳人世巧未
知何時休喜鵲頭無毛截雲駕車輈老鴉少斟
酌死欲同造舟明月不到曉是夜曲如鈎天意
與物理注錯將何求嘗聞阮家兒犢鼻竹竿頭
人生自有分豈媿曝衣樓
送弟禹臣
王都寓居樹隂少惟有墻隅兩株棗去年相見
棗花開今年相别棗實好棗實未剥風莫吹我
鬢愁多似蓬葆淮南到時何所逄秋葉蕭蕭蟹
應老憶昔共歸江上初對飲蘆洲月如縞半夜
魚跳鏡破光萬事然何足道自此重經二十
秋不改靑靑岸旁草
送叔昭上人附施屯田歸宣城
瓶巾過江去遠託故人船借問風濤勢何如杯
度年
山茶花樹子贈李廷老
南國有嘉樹華若赤玉杯曾無冬春改常冐霰
雪開客從天目來移比瓊與瑰贈我居大梁蓬
門方塵埃舉武尚有礙何地可以栽每游平棘
侯大第夾青槐朱欄植奇卉磨碧爲壅臺扵此
豈不宜亟致勿徘徊將看榮茂時莫嗤寒園梅
送吳照鄰都官通判成都
君家婦何賢捨舟具車轂五年夢在梁三年行
向蜀迢遞今日同辛勤昔時獨看花久莫畱買
錦慰不足歸來兒女大婚嫁應相續
依韻和原甫昭君辭
武帝常勒兵北登單于臺始欲以威伏竟亦慙
懷來徒令出塞師萬里求龍媒未弭後世患玉
顏困黃埃丹靑不足恨謀慮少徘徊月如漢宫
見心向胡地摧在昔李少卿聽笳動悲哀壯士
尚如此娥眉安得開情語旣不通豈止腸九回
初冬誠難保死不如草萊
再依韻
一嫁異域去不復臨鏡臺念昔辭家時豈爲單
于來適遐固亦命配醜非由媒始欲並日月今
嗟隨風埃僕侍共慘戚山川空徘徊鴻鴈爲之
悲肝腸爲之摧寧聞琵琶樂但聞琵琶哀休言
羊酪甘誰喜氊廬開故國萬餘里此生那得回
乃知女子薄莫比原上萊
飲劉原甫舍人家同江鄰幾陳和叔學
士觀白鷴孔雀鳬鼎周亞夫印鈿玉寶
赫連勃勃龍雀刀
主人鳳皇池二客天祿閣共來東軒飲高論雜
談謔南籠養白鷴北籠養孔雀素質水絞纖翠
毛金縷薄大誇鳬柄鼎不比龍頭杓玉印傳條
侯字辯亞與惡鈿劔刻辟邪符寶殊制作末觀
赫連刀龍雀鑄鐶鍔每出一物玩必勸衆賓酌
又令三雲髻行酒何婥約固非世俗驩自得閱
古樂聖賢泯泯去安有不死藥竟知不免此烏
用強檢縛開目卽是今轉目巳成昨歸時見月
上酒醒見月落怳然如夢寐前語誠不錯
次韻和永叔退朝馬上見寄兼呈子華
原甫
公歸初退内朝班馳道南頭躍錦鞍欲雨浮雲
猶復暗背隂殘雪愈生寒穿槐巳覺春禽語載
酒重思結客驩吟寄侍臣知有意翠鬟爭唱口
應乾
劉涇州以所得李士衡觀察家號蟾蜍
硯其下刻云天寶八年冬端州刺史李
元德靈卯石造示劉原甫原甫方與予
飲辨云天寶稱載此稱年僞也遂作詩
予與江鄰幾諸君和之
硯如刳蟇腹如月又若剖瓢萌強發鐫題天寶
年造之刺史李元傳自越刳蟇剖瓢我莫分稱
載作年初辯君君雖能辯猶曰寶(原甫詩云李侯寶硯劉侯)
(得)寶茲僞物吾何云仰天大笑飲君酒硯眞硯
僞休開口願封&KR0238;匣還與侯請共江翁獨持守
(江詩云劉侯寶此處勿忘愼勿將心逐名轉)
送劉㢸秘校赴婺源
雲木葱蘢處雞鳴古縣城山高地多險源近水
偏清䂨&KR0238;資商貨栽茶雜賦征案頭龍尾硯切
莫苦求精
送閻中孚郎中知磁州
簫管梁王臺風雪邯鄲道君行守趙城我向夷
門老持麾邦寄重歌袴民欣早重岡古獵場驚
兔離衰草
次韻和王景彝十四日冒雪晩歸
子猷多興憐飛雪向晩歸時又見飄拂馬隨人
如着莫舞空吹面亦勝消閉門我作袁安睡呵
筆君爲謝客謠記取明朝朝謁去毳裘重戴冷
寥寥
和王景彝晩逢赴江鄰幾飲
殘雪晩生寒良朋邀我飲逢君三省歸交轡一
相審乘興興未盡旣杯杯太甚夜闌踏月廻火
冷人巳寢
次韻和吳冲卿傷何濟川
生愛虛名苦辯亡淪精竭智可哀傷誰將事附
三公傳自有文誇古戰場墳土未乾還卜穴挽
聲纔絶又新章是非從此方應定弟子猶爭左
氏長
次韻景彝赴省宿馬上
烏紗帽底靑眸轉朱雀街頭玉轡搖燈火高樓
吹短笛簾櫳斜巷隘初宵身歸蘭省唯看月心
在天津欲倚橋枕上夜深應不寐羡他年少酒
微銷
送李獻甫
覽君南來詩如對江上景今忽告我歸東風生
馬頸馬行日幾里到家梅萼逞重登石頭城爲
我一引領
送周諫議知襄陽
藹藹荆州幾萬家竟持壼酒望高牙里兒尙唱
銅鞮曲耆舊爭隨畫鹿車雄鴨綠頭看漢水肥
鯿縮項出漁查鄕人應笑張平子只有歸田賦
可誇
依韻和原甫廳壁錢諫議畫蟹
諫議吳王孫特畫水物具至今圖寫名不减南
朝顧濃淡一以墨&KR1722;殼自有度意將輕蔡謨殆
被蟛蜝誤
宛陵先生集卷第十八
宛陵先生集目錄卷第十八
和原甫省中畫壁和原甫山水
和原甫見寄醉和范景仁東軒
與子華自内中歸送傅都官待闕
吳沖卿出飲鼎江鄰幾邀觀書
和沖卿秘閣觀墨蹟
同鄰幾登吹臺逢羊
和張寺丞見贈和原甫對月見邀
和原甫月夜獨酌和原甫早赴朝
和原甫盆池送提點施屯田
和鄰幾晩赴舘宿送蒙城宰林寺丞
和原甫曉雨送余中舍知德陽
勉裴如晦送謝寺丞知餘姚
與蔣秘校久别復見
别弟彥臣和穎老見寄
送余中舍韶州錢監
七夕詠懷送弟禹臣
送叔昭上人山茶樹贈李廷老
送吳都官成都倅和原甫昭君辭
再依韻飲劉原甫舍人家
和永叔退朝見寄劉涇州硯
送劉秘校赴婺源送閻郎知磁州
和景彝冐雪晚歸和景彝赴鄰幾飲
和沖卿傷何濟川和景彝赴省宿
送李獻甫送周諫議知襄陽
和原甫畫蟹
目錄終
