宛陵先生集卷第十四
宋宛陵梅堯臣聖俞著
和李廷老家會飲
四序豈常停寒革春寖和始愛衣裘輕相與車
馬過車馬不畏遠風埃不畏多到門門有槐槐
上時鳥歌時鳥歌猶澁主人當謂何南開石榴
軒中置飲酒蠃食桉施黃金饌炙厭白鵝漢糟
槎頭美吳羹成咄呵旣醉或放言抉莊引駘它
縱論或好辯排墨同孟軻日將薄虞淵執策相
交摩欲去舉大白酌我苦大苛
正月二十七日江鄰幾杜挺之劉原甫
貢甫韓持國邀飲於定力院
昨日會飲我後至誰欲比我爲王戎笑知卿軰
意易敗起誚便與俗物同似過黃公酒壚下嵇
阮不見脩竹中杳爾山河隔千里此心正有古
人風
送宋中道朝陵仍於西都省親
西出虎牢關南瞻園廟戟漢殿拜衣冠魏臺嚴
帳帟春風石闕冷曉氣田塗白早晩下朱陵先
過洛陽陌
寄西京通判宋次道學士
當時交友都無幾欲問歡娛亦異今花接上林
新木變水分清洛舊池深峨嵯嵩色雲常在窈
窕宫牆草又侵脩竹千竿白家寺昔年題處可
能尋
送眺殿丞鄭州簽判
朝離沁水上夕去野亭賒走馬日銜樹度河風
卷沙關雲來雨脚陂岸長蒲芽共被方爲樂軍
中莫摻撾
重送宋中道
隴草陳根發山櫻宿霧蒸將過周故宅先下漢
諸陵穎道春經雨官溝暗溜冰蒓羹休定價羊
酪易爲勝
送涇州良原何鬲主簿
春風入邊磧二月沙草生胡馬自偷牧漢農寧
廢耕薄田刈晩榖又餉防秋兵縣版固當重調
輕無與程
依韻和永叔見寄
春風約柳一片西欲託鳥翼傳音稽昨朝偶向
東城去草草又逢驄馬蹄長髯御史威正峭沙
堤來坐氣吐霓我乘小駟雖甚瘦喜見驂馭猶
解嘶適聞南都接大尹笑我出處今何迷耻趨
捷徑身已老欲至何用頻吹虀蛟龍失水等蚯
蚓鱗角雖有辱在泥困居廢井誰引手豈得更
望青雲梯筆鋒勁發若強努餘力曾徹七重犀
倦禽雄雌不飽腹日暮徒念還巢棲大椿朝菌
各有盡此物何怪莊叟齊誠知豪俠自快樂東
郊南陌競闘雞胷中有道無廣狹包括宇宙在
一稊何時與公去穎尾湖水漫漫如玻瓈世間
會合固不易况乃仕宦多相暌正似郵亭戀行
者未到止息空歌驪我貧尚不給朝夕焉得負
郭置稻畦筋骸幸且稍輕徤山水縱好無路躋
儻公他時買田宅願以蔾杖從招擕吾兒詩書
不足教亦以助力於耕犂
東城送運判馬察院
春風騁巧如翦刀先裁楊柳後杏桃圓尖作瓣
得疎密顔色又染燕脂牢黃鸝未鳴鳩欲雨深
園靜墅聲嗷嗷役徒開汴前日放亦將决水歸
河槽都人傾望若焦渴寒食巳近溝巳淘何當
黃流與雨至雨深一尺水一篙都水御史亦卽
喜日夜順疾回輕舠頻年吳楚歲苦旱一稔未
足生脂膏吾願取之勿求羡窮鳥困獸易遯逃
我今出城勤送子沽酒不惜典弊袍數途必向
睢陽去太傅大尹皆英豪試乞二公評我說萬
分豈不益一毛國給民蘇自有暇東園乃可資
遊遨
送知和州杜駕部
桐花欲開時羣噣爭哺兒但求黃口飫焉問丹
穴饑常山有四鳥將飛昔巳悲中間忽殞逝豈
得安其枝一飲必屢顧每啄必遲遲今朝竟矯
翼去向江之湄銜芹不自食欲遺孤與雌此義
實巳重莫爲梟所嗤世俗多嫌忌我胡爲此詩
此詩美孝悌持贈杜挺之
送劉郞中知廣德軍
昔在少年時辛勤事諸父諸父爲桃州物宜皆
可數事君勤職貢采茗先榖雨劭農井田桑科
薅重鋤斧城西大靈祠措意初似禹將通吳境
河身自同豕伍期婦來餉時壇上必鳴鼓一爲
烏所誤愧恨去不覩至今存遺堤五丈立堅土
正如開轘轅黃熊慙啓姥功利欲及民血食宜
簋簠祠後有高山山頭攢棟宇此實諸父爲禾
麻可就俯歲登有樂事或亦作歌舞賦詩當清
明解褉思洛浦其言在黑石往往被樂府于今
三十年追想漸成古公將乘朱輪去問民疾苦
治術自有具薄言無所補缺將陳迹書又且劇
莽鹵
送洛南周寺丞(畋家在華山)
將去洛南宰日聞庭下松亂山歸四隱舊墅隔
三峰狹谷車能入春林雨易逢地多椒與漆貨
必厚於農
賦石昌言括蒼石屏
括蒼黃石屏樹如濃墨寫根深稱條葉生意絕
蕭灑或聞造物手立意先眞假指是龜溲摹能
同自然者天下莫復言物亦逢知寡
寄致仕張郞中(代人)
門榮世美高天下身退心閒住洛陽畫鶴能同
薛少保愛書還比蔡中郞花隂小酌呼隣父月
下清唫掃石床不問從來生計薄題籖盈閣是
家藏
送錢駕部知卭州
細雨梅初熟輕寒麥巳秋路危趨劔道夢穩過
刀州秦栗非吳食巴粳類越疇當壚無復舊試
似長卿求
文惠師贈新筍
劉累死龍不馴世間士不識眞有眞物實去人
或在山亦隱鱗或多孫出水濱奮雷轟轟萬里
春厚土坼裂窮蟄振牙甲戢戢不可數削掘誰
怕天公嗔煑之按酒美如玉甘脆入齒饞流津
荆吳易得梁宋少二年不食思無因豈意今朝
忽有遺不忍獨饗呼吾鄰
宛陵先生集卷第十四
宛陵先生集目錄卷第十四
和李廷老會飲江隣幾邀飲定力院
送中道省親寄西京宋學士
送眺殿丞重送宋中道
送何鬲主簿和永叔見寄
送馬察院送和州杜駕部
送廣德劉郞中送洛南周寺丞
賦石昌言括蒼石屏
代寄致仕張郞中送錢駕部知卭州
文重師贈新筍
目錄終
