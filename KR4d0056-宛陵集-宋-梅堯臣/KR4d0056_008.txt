宛陵先生集卷第八
宋宛陵梅堯臣聖俞著
夏日晩晴登許昌西湖
新晴萬柳齊鶯度水東西城上明殘照雲間挂
斷霓煙蒲勻若翦沙岸淨無泥菓壓繁枝重人
乘小駟低嵐光開翡翠湖色浸玻瓈只欠朱藤
密如過罨畫谿
許昌晩晴陪從過西湖因詠謝希深蘋
風詩愴然有懷
疎雲漏斜照殘雨葉間明飛蓋城頭去澄湖水
正平荷盛鮫客淚蔓濯野人纓公獨思康樂臨
流誦句清
故原戰
落日探兵至黃塵鈔騎多邀勲輕赴敵轉戰背
長河大將中流矢殘兵空負戈散亡歸不得掩
抑泣山阿
故原有戰卒死而復蘇來說當時事
縱橫尸暴積萬殞少全生飲雨活胡地脫身歸
漢城野貛穿廢竈妖鵩嘯空營侵骨劔瘡在無
人爲不驚
西湖閑望
夏景巳多趣湖邊日更佳園葵雜紅紫岸柳自
欹斜雨氣收林表城隂接水涯愛閑輸白鳥盡
日立汀沙
寄謝師直
憶同仲春月冐雨過穰亭聊酌山酒别獨吟夜
燈青明朝上嶺路羣岫張雲屏忽入川谷秀固
非平生經綠竹間紅萼紫藤垂千扃春塘水決
決野老髮星星田父相與至里言尚可聽始聞
丹砂岑遂識五壠形傍瞻禹湯迹競信廟貌靈
邀我陟巉巉宿霧方冥冥暗霑衣裘濕時襲草
木馨棟宇敞絕頂牲酒列幽亭竹杯占禍福巫
錦醉一嚀日晏别雲外月出至近坰僕夫疲不
進鞭策無暫停我馬忽顚墜君心同鶺鴒再駕
體無傷扣關燭巳熒自玆期莫逆未契心所銘
怱怱撡行袂汎汎如水萍今來各一方安得同
醉醒
感二鳥
雄雌雙好鳥託棲空樹中有蛇出傍穴噴毒氣
如虹半夜此驚飛瞥目隨西東有喙不能逹啼
雲復嘯風廻翔隔歲月老木高童童眼生衆禽
噪雖近未由通昨朝煙雨晦並翼向幽叢鷹鸇
尚橫集颺颺意無窮
古相思
劈竹兩分張情知無合理織作雙紋簟依然淚
花紫淚花雖復合疑岫幾千里欲識舜娥悲無
窮似湘水
舟次朱家曲寄許下故人
藹藹桑柘岸喧喧雞犬村晩雲連雨黑秋水帶
沙渾稍聽隣船語初分異土言雖嗟遠朋友日
喜近田園
送曇穎上人往廬山
潯陽幾千里無不見爐峰蒼翠入衆目巖壑少
行蹤高僧忽獨往杳杳懷遠公嘗聞虎溪上醉
令或來同而今競邀致幾里聞松風塵心古難
洗瀑布垂秋虹
弔石曼卿
前時京師來對馬嘗相揖埃塵正滿衢笑語曾
未及雖然恨莫親往往聞風什星斗交垂光昭
昭不可挹獨哦秋露中豈顧衣裘濕酒杯輕宇
宙天馬難羈縶今朝我還都但見交朋泣借問
泣者誰曼卿䰟巳蟄堂堂豪傑姿遂爾一棺戢
君生寒月明君沒寒月入月入還復升精魄寧
未集孤墳細草遍翠碣嗟新立
醉中留别永叔子履
新霜未落汴水淺輕舸惟恐東下遲遶城假得
老病馬一步一跛令人疲到君官舍欲取别君
惜我去頻增嘻便步髯奴呼子履又令開席羅
酒巵逡廵陳子果亦至共坐小室聊伸眉烹雞
庖兔下筯美盤實飣餖栗與梨蕭蕭細雨作寒
色猒猒盡醉安可辭門前有客莫許報我方劇
飲冠幘欹文章或論到淵奥輕重曾不遺毫釐
間以辨謔每絕倒豈顧明日無晨炊六街禁夜
猶未去童僕竊訝吾儕癡談兵究弊又何益萬
口不謂儒者知酒酣耳熱試發泄二子尚乃驚
我爲露才揚巳古來惡卷舌噤口南方馳江湖
秋老鱖鱸熟歸奉甘旨誠其宜但願音塵寄鳥
翼愼勿却效兒女悲
汴水斗減舟不能進因寄彥國舍人
朝落幾寸水暮長幾寸沙深灘鼇背出淺浪龍
鱗斜秋風忽又惡越舫嗟初閣坐想掖垣人猶
如在寥廓
陪淮南轉運魏兵部遊穎州女郎臺寺
舊傳嬀氏女將適楚人時築館自臨水故臺空
此基因爲楚宮媵來與使車期樓上望湖上煙
林晩蔽虧
望僊亭(并序)
壽春望僊亭廣平宋公所作也宛陵梅堯臣之
官吳興道出其下公命賦之
公來有餘樂所樂爲郡間訟稀聊自適靜勝以
紓顏清軒開曉幔歷歷見淮山山色洗新雨佳
氣如可攀代異雞犬去時平草木閑試望天衢
近飛駕應此還
陪淮南轉運魏兵部遊濠上莊生臺
周當戰國時何爲守靜正干戈旣日尋仁義固
不競天下皆跖徒寧知聖爲聖是將萬物齊不
顧千金聘所以忘形骸所以保性命安能小仲
尼豈不識世病我從魏公來訪古停烏榜聊識
賢者心吁嗟一長詠
淮上雜詩六首
宿雲未全歛微雨入船疎問伴失前後暝行隨
疾徐相親沙上鴈自樂水中魚亭午日光透遠
分林際居
暗開淮水平遠見孤城出出舟問舟子遽對郍
能悉始聞莊生臺還想觀魚日果得眞隱心魚
鳥情非密
輕舟晩投處聒聒渚禽嘶橡子隨薪束𬞞科帶
土擕岸幽雲滿石潮落蚌生泥客思無憀極唯
將魯酒迷
野鴈不知數翳然川上鳴曾無設羅意空自見
船驚渺渺拍波去紛紛孤嶼盈苦寒非塞外霜
落夜淮清
漠漠晝煙披縱橫見漁艇輕橈上急水或與飛
鴻並魚大釣絲微牽隨碧潭迥向晩得志歸浩
謌山月靜
舟閣下灘遲蒼黃暮灘上偏愁逆水風更駕崩
沙浪落日看巳昏漁燈遠相向夜闌天轉寒坐
待潮流漲
赴霅任君有詩相送仍懷舊賞因次其
韻
湖山饒邃處曾省牧之遊鴈落葑田闊船過菱
渚秋野煙昏古寺波影動危樓到日尋題墨猶
應舊壁留
過楊州參政宋諫議遺白鵝
曾遊鳳池上曾食鳳池萍乞與江湖去將期養
素翎不同王逸少辛苦寫黃庭
金山寺(并序)
昔嘗聞謝紫微言金山之勝峰壑攅水上秀拔
殊衆山環以臺殿高下隨勢向使善工摸畫不
能盡其美初恨未遊赴官吳興船次瓜洲值海
汐冬落孤港未通獨行江際始見故所聞金山
者與謝公之說無異也因借小舟以往乃陟廻
閣上上方歷絕頂以問山阿危亭曲軒窮極山
水之趣一草一木雖未萼發而或青或凋皆森
植可愛東小峰謂之鶻山有海鶻雄雌棲其上
每歲生雛羽翮旣成與之縱飛迷而後返有年
矣惡禽猛鷙不敢來玆以搏魚鳥其亦不取近
山之物以爲食可義也夫薄暮返舟寺僧乞詩
強爲之句以應其請偶然而來不得髣髴敢與
前賢名迹耶
吳客獨來後楚橈歸夕曛山形無地接寺界與
波分巢鶻寧窺物馴鷗自作羣老僧忘歲月石
上看江雲
瓜洲對雪欲再遊金山寺家人以風波
相止
臘月海風急雪吹巖下窗輕舟不畏浪昨日過
寒江渡口復夕興區中無與雙忽牽兒女戀空
聽遠鐘撞
金山芷芝二僧擕茗見訪
一遊江山上日日吟不足雙錫忽來過衣霜帶
初旭况能持茗具向此烹新綠中&KR0893;水若飴北
焙花如粟還將塵慮滌自愧冠纓束何以報勤
勤馳奴扣雲谷
淮南遇𣑽才吉上人因悼謝南陽疇昔
之遊
久已猒宦旅故玆歸江南始時遽辭邑不及事
春𧖟殘臘猶在道險阻固所諳扁舟次淮海喜
遇釋子談契闊十五年尚謂卧巖庵偶見如夙
期淹留良亦甘歎遊獨泫然懷悲情豈堪班班
雲中鳥共看投夕嵐是不念舊隱山水唯素耽
我從湖上去微爵輕子男
送櫟陽宰朱表臣
塞上備胡羌關中調兵食秦民尚苦輸漢吏勤
求職君今喜懷詔馳騎寧暇息其邑嘗雨金於
時豈能得行當經灞上故事猶可憶前代多戰
爭鬼火弄隂黑蒼蒼路傍草憔悴希春色縣涂
誠有政威惠爲令德
次韻和長吉上人淮甸相遇
淮上一相遇憶在京都時雖驚歲月換未改松
桂姿童侍兩三人缾錫相與隨自言東越來篋
中多好詩文字皆妥貼業術無傾欹前軰嘗有
言清氣散人脾語妙見情性說之聊解頥始推
杼山學得非素所師此固有深趣吾心久巳知
橫琴乃玄悟豈必弄鳴絲古樂衆少聽誰知彼
吹箎師曠沒世後伯牙衆身悲願同黃鵠舉遠
歸滄海涯老驥雖不病長坂安可馳天台况竒
勝日夕勞夢思尚忝齒纓綬終年趨路岐俯愧
淵中魚游泳水之湄仰羡雲間鷙凌厲辭縶維
居嘗起斯念未去情不怡今朝更道舊感愴各
嚬眉同遊謝公門遠想袂霑洟惜哉胡不仁碎
彼東方琪又出數紙書手澤尚可披眷眷疇昔
意於今當語誰復遺三百言玩味自挽髭序事
盡成故慨吟良有資其詞何亹亹宛若對風規
冷然聳心目不覺整冠緌重以超俗韻顧予賤
職司是猶猿鳥情並此駑櫪卑報投仍勉強實
謬匠者爲應哂不量力短兵兹巳疲
歲日旅泊家人相與爲壽
舟中逢獻歲風雨送餘寒推年增漸老永懷殊
鮮歡江邊無車馬鑑裏對衣冠孺人相慶拜共
坐列杯盤盤中多橘柚未咀齒巳酸飲酒復先
醉頗覺量不寬岸梅欲破萼野水微生瀾來者
卽爲新過者故爲殘何言昨日趣乃作去年觀
時節未變易人世良可歎
寄題梵才大士台州安隱堂
巢禽託靜林潜魚戀深壑豈不能自安翔泳得
所樂逹士遠紛華於兹守沖漠堂前鳴松風堂
後馥花萼好鳥時一呼澄明望寥廓詩興猶不
忘禪心詎云著所以得自然寧必萬緣縛未能
與之游懷慕徒有作
農難
稂莠非所殖嘉禾共一田老農實惡之豈共時
稼捐管蔡與盗跖同氣詎能遷周公不妨聖柳
惠不妨賢賢哉彼薅矣取舍得其然
舟中值雨裴刁二君相與見過
江上渰淒淒天形接野低岸痕生舊水馬跡踏
春泥風急侵衣重山昏卷幔迷誰驚二客論不
愧巨源妻
題刁經臣山居時巳應辟西幕
向不樂郡府遂云歸田園結廬復種蓻草樹日
巳繁散帙理舊學了然無俗喧春雨一廻過覽
耕登古原青山每自愛霽色當衡門故人苟來
往名宦未嘗言趣適巳不淺道心良亦存忽聞
辟書至便令驅犢轅豈期同瓠瓜長繫蒿萊根
始知古君子出處惟義敦
前者裴君雨中見過因以詩謝復承來
章輒依韻奉和
主人門下客寂寞在江涘我昨謝銅章解組猶
脫屣前日至朱方正值春雨起君時冐雨來曾
不避泥滓林枝滴衣襟沙岸平履齒相歡了無
間偶論通遠旨去逢交親問爲報心如水
甘露寺
曾非遠城郭寂爾隔囂氛尚有南朝樹能留北
固雲川濤觀海若霜磬入江濆衞國丹青在孤
堂綠桂薰
依韻和刁經臣讀李衛公平泉山居詩
碑有感
當時植珍木豈是昧前規廢宅長春草故山存
舊碑巳嗟良璧毀安識古松姿叔子每懷慕此
心空自知
春日舟中對雪寄刁經臣
誰道江南暖新春見雪飛鷗來親客艇花亂上
人衣古郡地偏寂野窗寒入微戴家人不遠欲
去未能歸
依韻和逹觀禪師春日雪中見寄
密霰來新歲春陽氣漸微侵庭草芽凍紛雜鴈
行飛江寺誰開逕湖山我欲歸雨花無六出休
怪着人衣
和刁太博新墅十題
靜舍
野木扶疎重復重塘蒲涵水綠茸茸琴書尤古
得爲樂休問前山有戴顒
西齋
靜節歸來自結廬稚川閑去亦多書請君架上
添芸草莫遣中間有蠧魚
北軒
冬日迎暄此未宜苦吟那對朔風時秪誇砌下
留殘雪不看簷間斗柄垂
叢杉
植榦森然美在庭更憐相倚自青青翠姿且有
千雲勢豈是孤生向遠坰
松阜
勾引風聲巳可聽高隂仍更接崗形知君久欲
平心氣早晩根傍長茯苓
小舫
小肪閑撑莫猒遲比於刳艇劣相宜漕河有處
通陂水深入荷花人不知
移竹
遠愛檀欒碧逕開荷鋤乘雨破秋苔直湏探作
阮家趣更向煙林缺處栽
花塢
雜芳春發淺深叢曲塢逶迤紫間紅色賤格微
應不數少添蘭菊待秋風
綿檜
翠色凌寒豈易衰柔條堪結更葳蕤松身栢葉
能相似勁拔緣何不自持
新井
淺淺清泉自鑑開鱗鱗寒甃未生苔山中亭午
野禽渴不畏人驚欲下來
發陶莊却寄刁經臣裴如晦
方看梅柳春共别川河上移舟人巳歸廻首竹
林望水渾不照影山遠猶相向聞道欲西遊漢
家今尚壯
發丹陽後寄徐元輿
别君忽五年相望非一日會合如夢寐欣喜對
形質是時春巳仲臨水柳未密載酒相與遊輕
舠劣容膝禪扃竹下過乳井松間出烹茶覺暫
醒岸幘情彌逸興闌乘月歸及旦解行繂離懷
更宿酲遠想都如失
湖州後詩
胡武平遺牡丹一盤
疇昔居洛陽看盡名園花臨水復蔭竹艷色照
彤霞良友相與至競飲歡無涯而今猶老翁鬢
髮但未華昨日到湖上碧水涵蒲芽此情頗巳
愜薄宦非初嗟况乃蒙見憐帶雨摘春葩雖無
向時樂惠好仍有加
題滕學士九華山書堂
處山方畏淺曾慕結深廬要與雲峰近寧將野
客疎澗苗來入爼林鳥或窺書何事輕兹樂而
從出塞車(公今爲涇洲)
送劉成伯還都
余昔困川途今非羡行者離心寄南風相送過
平野旣吹蓮葉舟更逐桂條馬中州多故人懷
抱幸君寫
送舍弟正臣赴都
吳兒能刺舟其駛劇飛鳥行行固莫留望進前
山小家貧吾不憂身計爾自了何當還里門拜
慶期秋杪
訪報本簡長老
比泛苕溪來初逢卞山雨雨收精舍出喜與高
僧語門臨水若鑑萬象皆可覩清淨欲誰隣野
蓮無處所
依韻答淮南祝秘校初春見寄
客有袖中書初憑春鷰寄春鷰不時來秋鴻今
始至水落蒲藻寒悠悠江浦意
宛陵先生集卷第八
宛陵先生集目錄卷第八
汝州後詩
夏日晩登許昌湖許昌晩晴
故原戰故原戰卒死復蘇
西湖閑望寄謝師直
感二鳥古相思
舟次寄故人送曇穎往廬山
弔石曼卿醉中留别永叔子履
汴水斗减寄彥國陪遊女郞臺寺
望僊亭陪遊莊生臺
淮上雜詩六首赴霅任君有詩
宋諫議遺白鵝金山寺
瓜洲對雪金山二僧擕茗至
淮南遇𣑽才上人送櫟陽朱宰
和長吉上人相遇歲日旅泊
寄題𣑽才安隱堂農難
舟中值雨題刁經臣山居
和詶裴君見過甘露寺
和刁經臣有感春日舟中對雪
和逹觀禪師見寄和刁太博新墅十題
發陶莊發丹陽後寄徐元輿
湖州後詩
胡武平遺牡丹題滕學士書堂
送劉成伯還都送舍弟赴都
訪報本簡長老答祝秘校見寄
目錄終
