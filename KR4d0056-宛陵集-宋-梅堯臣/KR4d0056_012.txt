宛陵先生集卷第十二
宋宛陵梅堯臣聖俞著
擬李益竹窗聞風寄苗發司空曙
窗前風動竹聲碎影仍繁衝扉忽自啓出候初
迎門驚雀枝未定乳蜂窠暫翻飄飄一舉袂聊
更遲來轅
擬宋之問春日翦綵花應制
上林花未有中禁綵先成葉逐翦刀出蘂從粧
粉生紅繁内人手香染侍臣纓不是將春競天
心重發榮
郡閣閱書投壼和呈相國晏公
較量人世無窮樂羅列平生未見書聊奉投壼
祭征虜休言繫劒馬相如畫樓晩去聞寒角縹
帙看來落蠧魚日獲誨言皆舊學不慙貧賤帶
經鋤
梅花
江南臘月前溪上照水野梅多少株艷薄自將
同鵠羽粉寒曾不逐蜂鬚桃根有妹猶含凍杏
樹爲鄰尚帶枯楚客且休吹玉笛清香飄盡更
應無
擬張九齡詠鷰
眇眇雙來鷰長年與社違任從新曆改只向舊
巢歸永日當人語輕寒逆雨飛自親梁棟慣不
識海鷗機
遲雪
風嚎大澤晩雲覆女墻低驚霰夜將集廣庭朝
復迷鶯鳴寒蔽日鴈泊凍生谿會待飄花密開
軒意外題
欲雪復晴
隂雲不成雪碧瓦有繁霜日氣生簾額冰條結
井牀飛烏鳴自樂古木晝仍殭誰意斗晴後苦
寒勝北方
送蒙寺丞赴郢州
郢國當時唱猶傳白雪眞問今非昔日和者幾
何人客自射飛鴈漁能供躍鱗芳洲墮馬處吾
祖漢名臣
聞角
一聲催客夢星斗轉西簷風卷梅花去愁從柳
塞添馬鳴霜滿鬛龍泣凍生髯高樹朝光動城
頭落海蟾
和人雪意
凍雲低垂野遠樹昏未分朝來庭竹上摵摵霰
巳聞扣門有兵吏嘉命傳相君趨閤展熊席卷
幔飄爐薰桂漿貯榼美馬乳薦實蕡賓屬兩三
人從容奉評文遠稽先儒言風賦可以羣密置
筆與硯唯待雪雰雰雪旣不可待日暮人半醺
明朝獲方楮徤思欲凌雲
詠楊高品馬厩猢猻
嘗聞養騏驥辟惡繫獮猴供奉新教藝將軍舊
病偷聊看緣柱杪尚想傍崖頭更祝南州使如
拳試爲求
和欲雪二首
貂裘著不暖牙帳曉初開朔氣還先及流風亦
屢催擬聞人詠絮將見使傳梅公復憂民畝龍
沙幾日來
雪欲漫天落雲初著地垂臂鷹過野徤走馬上
冰遲公子多論酒騷人自詠詩都無少年意只
卧竹窗宜
梅花
巳先羣木得春色不與杏花爲比紅薄薄遠香
來澗谷疎疎寒影近房櫳全枝惡折憎鄰女短
笛橫吹怨楚童墜萼誰將呵在鬢蘂殘金粟上
眉蟲
和十一月八日圃人獻小桃花二絶
當時開向杏花後今日綻當梅萼前不畏雪霜
何太甚繁英如火滿枝燃
前占寒食一百六算到其時未合開丹艷巳先
灰管動不由人力與栽培
和梅花
時時不甘春著力年年能占臘前芳水邊攀折
此中女馬上嗅尋何處郞山舍更清栽作援鳳
樓偏巧學成粧團枝密密都如雪野雀飛來翅
合香
再送蒙寺丞赴郢州
彎弓落飛鳥少也向幽州來作漢官屬耻爲戎
國留身輕抛馬轡地暖猒狐裘慣見顏如玉江
邊問莫愁
擬王維觀獵(晏相公坐中探賦)
白草南山獵調弓發指鳴原邊黃犬去雲外皂
鵰迎近出長陵道還看小苑城聊從向來騎回
望夕陽平
擬陶潜止酒
多病願止酒不止病不巳止之懼無歡雖病未
宜止且欲止人事事止不經耳次誦止足言行
當止田里田里止誰親止樂山水美旣止何所
助唯酒與止喜以言止不止未必止爲是止酒
儻不瘳枉止徒可耻止亦隨化遷不止等亦死
愼勿道止酒止酒乃君子
擬杜甫玉華宫
松深溪色古中有鼯鼠鳴廢殿不知年但與蒼
崖平鬼火出空屋未繼華燭明暗泉發虚竇似
作哀絃鳴黃金不變土玉質空令名當時從輿
輦石馬埋棘荆獨來感舊物煎懷如沸羹區區
人世間誰免此虧盈
擬韋應物殘燈
照此寒夜中欲殘紅燼尾空堂滅復明獨宿擬
山鬼
和十一月十二日與諸君登西園亭榭
懷舊書事
冬日蕭條公府清獨將諸吏上高城而今何處
異疇昔鐵墓下聞狐夜鳴
又
莎徑依然見莎葉蓮花無復有蓮花更看白水
滿城下說着當時龍骨車
和小雨
蛟龍潠白霧天外細濛濛霑土曾無跡昏林似
有風卷旗妨酒舍濕翅下洲鴻稍見斜陽透西
雲一半紅
擬韓吏部射訓狐
黃昏月暗妖鳥鳴尨然鈍質麤豪聲憑凶自異
立屋角潜事觜吻欲我驚豈知慣聞此醜狡呼
集鬼物夸隂獰夕盗雞雛無畏避曾遭彈射沉
泥坑汝今病翼未甚愈還作舊態侵平明陽烏
瞳瞳出東海照汝宜喪膽與精何爲世人苦憎
汝汝常盗物資已榮儻有弓矢勿汚辱殺此非
得去惡名養雛四三巳相似眼腦實異鸞皇生
一朝車輪翅墮地狐鼠入穴梟黨烹
得韓持國書報新作茅廬
聞君作茅廬正在西軒西定移舊𬞞圃稍改新
藥畦其高如伯鸞况亦有隱妻今方漢德盛不
必之會稽
和新晴
雲開日照戟衣寒淨掃平沙路巳乾吏散庭除
少公事畦挑芽甲足春盤要聽林上鳴鳩變試
步塘隂綠水寬誰詠陳根有微綠烏蟾易失似
跳丸
責躬詩
所稟介且拙嘗耻朋比爲皎皎三十年半語曾
未欺身微德不著尚使人見疑省已當自責實
負聖相知聖相雖明察不假束藴辭扣言巳可
罪引去豈非宜
嘗惠山泉
吳楚千萬山山泉莫知數其以甘味傳幾何若
飴露大禹書不載陸生品嘗著昔唯廬谷亞久
與茶經附相襲好事人砂缾和月注持參萬錢
鼎豈足調羹助彼哉一勺微唐突爲霖澍䟽濃
旣不同物用誠有處空林癯面僧安比侯王趣
糟淮鮊
寒潭縮淺瀨空潭多鮊魚網登肥且美糟漬奉
庖厨昔聞漁父賢嘗勉楚人餔楚人懷沙死葬
腹千歲餘今玆有遺意敢共杯盤疎
和臘前
漢家戍日看看近雲景蒼茫巳歲昏欲驗方書
治百藥預調飛走獵平原土人薰肉經春美宫
女藏鈎舊戲存獨把凍醪驚節物草芽微動見
庭萱
題臘藥(尚書晏相公臘日投壺輸詩七首便以臘日所用物賦先成四)
(首上呈)
頽顏早覺衰乃藉藥扶持及此季冬日預脩來
歲宜鼎成無大見蜜煉有蜂知借問月中兔長
年何所爲
臘酒(韋氏月錄云臘日造四月成)
汲井轆轤鳴寒泉碧甕盛欲爲三伏美方俟十
旬清夢憶黃公舍徒聞韋氏名熟時梅杏小獨
飲效淵明
臘脯
畋獵得封獸割鮮爲腵脩易甘非愛日不敗任
經秋可用資賓豆何妨鄙薦䐹考之新月錄美
脆勝庖牛
臘笋
南岡深竹養(去聲)下有鷓鴣鳴破臘初挑箘(吕氏春秋)
(日和之美竹越之簵箘)誇新欲比瓊薦盤香更美案酒味
偏清馬援當時見曾將禹貢評(伏波至荔浦見冬筍上言禹貢)
(厥包橘柚疑是謂也)
和挑菜(十二月十二日)
中圃本膏壤始覺氣候偏出土蓼甲紅近水芹
芽鮮挑以寶環刀登之饌玉筵僻遠尚含凍安
占春陽前造物非有意地勢使之然
和臘日
獵鼓逄逄奏寒冰齾齾消正憐風日暖不似雪
霜朝敢問祠黃石休從擊皂鵰楚郊梅萼未壠
麥巳多苗
啄木二首(十二月十二日陪步後園所聞見)
城頭啄枯楊城下啄枯桑朝啄不停咮暮啄不
充腸寒風正洌洌蠧穴蟲且殭况玆園林迥剥
剥響何長
食蠧非嫌蠧聲來古木高誰將琵琶弄寫入相
思槽
語鴆(此以上三首𥙷前投壼所輸七首)
客語南方鴆啄蛇掀巨石遂令山中人多竊禹
步跡誰云不可轉鳥啄猶能擲
和淮陽燕秀才
我官忝博士曾昧通經術前因辟書來亦不習
文律循舊臨學宮虎革被羊質倚席未能講占
牘聊置日朴鈍旣若玆愧彼噉棗栗令者登俊
賢充詔冠庭實邦伯乃宗公惟帝舊良弼置醴
餞以行行行季冬月騏驥入羈駕千里終不蹶
慙予延蔭人安得結子韈心雖羡名埸才命甘
汩沒禄仕二十年屢遘龍牓揭在昔見麻衣于
今盡超越是以對杯觴謹嚴微敢忽寧唯畏後
生自恨疎節骨肴羞羅食案包核備時物里婦
或窺觀戸下紅裙出歸應願生男生男付紙筆
乃信讀書榮况卽服緼韠長歌食苹詩聲淡異
鳴瑟
和石昌言求牡丹栽
昔年藥欄下巳多香草名更移花本去聊助日
邊榮莫問西都品存吾舊友評會應包萼吐可
與魏姚并帶土歸金谷封根近玉京謫僊方醉
詠不倚錦宫城(歐陽永叔有花品)
和十二月十七日雪
窮冬勁臘巳過半曉雪先春何處來豈是全資
南畝麥多應不分北枝梅庭中未許野童掃林
上唯愁狂吹催莫問兔園同賦客相如居右最
爲才
建溪新茗
南國溪隂暖先春發茗芽采從青竹籠蒸自白
雲家粟粒烹甌起龍文御餅加過玆安得比顧
渚不湏誇
送詹彥廸祕校之越
夙懷山水心夢寐向東越聞爲會稽行獨此羡
明發渡江信春潮泊館食野蕨平時異梁鴻但
泛鏡湖月
謝人惠茶
山色巳驚溪上雷火前那及兩旗開采芽幾日
始能就碾月一罌初寄來以酪爲奴名價重將
雲比脚味甘廻更勞誰致中&KR0893;水况復顏生不
解杯
和立春
玆日何所喜所喜物向榮㡜縷作翠柳意先新
陽生塗金鏤爲勝義不首時輕增年巳歎老斗
酒聊自傾
和謝仲弓廷評新理北園
園吏乘冬和荷鋤去宿莽主人因其勤築土截
荒壤移枯復窊缺剗徑就平廣東北倚高城巇
險不可上愛彼林木深便爲丘壑想更待春風
歸日探花卉長但願多置酒應得時一往
和謝仲弓廷評栽竹
移得溪邊翠來爲庭下隂惜根存舊土帶筍助
新林暗換蕭蕭葉知虛寸寸心東風莫搖撼培
壅未應深
和歲除日
一年三萬六千刻玉漏唯餘十二時去日苦多
誰會惜殘隂全少頗能知巳驚顔貌徐徐改不
奈烏蟾冉冉馳萬國明朝賀新歲東風依舊入
春旗
明井(在城東南)
顯晦有難必孰云幽不明深井發寒泉光若月
色盈隂陽信竒變曷用究厥情譬彼出炎火投
薪丹熖成吾人勿驚異但自汲缾罌
楊公懿得穎人惠糟鮊分餉并遺楊叔
恬
頭尾接清淮淮魚日登網吳蒓芼羹美楚糟增
味爽云誰得嘉貺曾靡獨爲享乃知不忘義分
遺及吾黨
和楊袐校得糟鮊
食魚何必食河魴自有詩人比興長淮浦霜鱗
更腴美誰憐按酒敵庖羊
春雪
臘前望盈尺姦縮不應乞萬物及向榮而反事
凝凓與雨暗爭能不念傷彼茁雖然便消釋終
是乖氣律新陽豈憚沮暴柳未爲屈隨風勢更
巧著樹媚且密誰將背時棄乃欲逞果必摧花
自作花旋積旋巳失上天施命令冬春不相匹
生物與死物其道安可壹嗚呼此飛雪何爲在
今日
和謝公儀學士正月十七日雨後復雪
本祈春雨成春雪應悞小桃先次開西漢枚生
誰復召南朝何遜自多才潑除燈火上元去挫
却勾萌六出來前此解衣争貰酒不知爲瑞與
爲災(先是七日祈雨九日霈然至于今)
伐桑
二月起𧖟事伐桑人阻饑巳傷持斧缺不作負
薪非聊給終朝食寧虞卒歲衣月光無隔礙直
照破荆扉
夢登天壇
夜夢登天壇壇上兩僊人來時乘白鳳去時乘
白麟我問不我語颯颯山中雨
寒食日過荆山
山郵雖禁火嶺樹自生煙嗚咽同歸櫓悲哀欲
問天泣親非泣玉流淚劇流泉春鮆橫刀膾何
心更食鮮
濄口得䨇鱖魚懷永叔
春風午橋上始迎歐陽公我僕跪䨇鱖言得石
瀨中持歸奉慈媪欣詠殊未工是時四三友推
尚以爲雄于兹十九載存没復西東我今淮上
去沙嶼逢釣翁因之獲二尾其色與昔同錢將
青絲繩羹芼春畦菘公乎廣陵來值我號蒼穹
何爲號蒼穹失怙哀無窮烹煎不暇餉泣血語
孤衷生平四海内有始鮮能終唯公一榮悴不
媿古人風
歲寒亭
種花邀青春種栢要晏歲乃知風露前已辨雪
霜勢時俗愛芳菲不妨鳴鶗䳏他年都門歸寧
昩始終計
澄虛閣
箘圃隔囂紛閑來衣練裙檻邊生静意水底見
微雲斜照廻晴景幽芳襲薄薰主人多賦詠不
减沈休文
舟次泗上逢黃令因以詩送
向曉入汴尾隔河聞人聲得聲不得貌問識舊
時名泊舟忽來及袖詩多賢英言除丹徒宰暫
作七閩行東南幾千里日夕挂帆輕渡江蒓巳
老未足助杯羹最知便道出先見縣人迎
依韻和許發運游泗州草堂寺之什
入寺豈緣齋阮公方詠懷心將超紫府手欲拍
洪崖雲霧波初淨塵埃鑑巳揩但能傾玉醑不
假列金釵遠客歸空速千檣密自挨醒論時事
正醉戴野巾喎風俗通吳楚清渾見汴淮遙知
香刹外獨與賞心諧
依韻和許發運眞州東園新成
䟽鑿近東城蕭森萬物榮美花移舊本黃鳥發
新聲曲閣池傍起長橋柳外橫河渾遠波漲雨
急斷虹明雲與危臺接風當廣厦清朱鬐有自
躍翠栢種初生香草猶能識山苗未得名南峰
及西嶺常共酒杯平
宛陵先生集卷第十二
宛陵先生集目錄卷第十二
擬李益竹窗聞風擬宋之問春日
郡閣閱書梅花
擬張九齡詠鷰遲雪
欲雪復晴送蒙寺丞赴郢州
聞角和人雪意
詠楊高品馬厩猢猻
和欲雪二首和梅花
和十一月八日獻桃花
和梅花再送蒙寺丞
擬王維觀獵擬陶潜止酒
擬杜甫玉華宫擬韋應物殘燈
和與諸君登西園亭
和小雨擬韓吏部射訓狐
得韓持國作茅廬和新晴
清躬詩嘗惠山泉
糟淮白和臘前
題臘藥臘酒
臘脯臘笋
和挑菜和臘日
啄木二首語鴆
和燕淮陽秀才和石昌言求牡丹栽
和十二月十七日雪
建溪新茗送詹祕校之越
謝人惠茶和立春
和謝廷評北園和謝廷評栽竹
和歲除日明井
楊公懿惠糟鮊和楊秘校得糟鮊
春雪和謝學士雨後雪
伐桑夢登天壇
寒食過荆山濄口得雙鱖魚
歲寒亭澄虚閣
泗上逢黃令和許發運游草堂寺
和許發運東園
目錄終
