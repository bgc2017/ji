宛陵先生集卷第三十九
宋宛陵梅堯臣聖俞著
韓子華遺冰
六月侍臣方賜冰我賦得之從友朋開盤一見
水玉璞置坐百步無青蠅熱膚收汗起疹粟不
有消渴同茂陵杜子每思赤脚踏韓老嘗苦如
甑烝慙無二公才與學享此足與俗軰矜
二十二日起居退聞宣三館諸公觀瑞
蓮
來朝十二旒將出未央殿微聞嘉蓮開獨許侍
臣見嘉蓮其如何層樓擁霞片玉輦下天泉曰
昃不知倦恩魚應亦喜跳沫珠欲濺誰憐與衆
歸博士臣䟽賤
依韻吳沖卿秋蟲
梧桐葉未老露滴玉井牀秋蟲如里胥促織何
苦忙苒苒機上絲入夜爲鼠傷織婦中夕起投
梭重徊徨那聞草根聲膏入然肝腸天子固明
聖措意如陶唐下民唯力穡不見田疇荒豈知
裒歛人督責矜徤強所以機中女心鬪日月光
年年租稅在聒耳信巳常哀哉四海人無不由
此戕吳侯當廳時靜坐愛初凉方將同佳人歡
樂舉杯觴繁鳴雜螇螰感愴情不皇况蒙朝家
恩兄弟登俊良意慮宜恤物以慰衆所望今者
秋蟲篇不異七月章
陌上二女
素手搴羃䍦柔纖明春荑轉眄動桂葉陽語啓
瓠犀阿姊金盛珠阿妺繅籍圭吹香襲行路豈
獨下蔡迷
無悔
婦人未四十容貌巳改前男年踰五十嗜慾固
自偏勿以色敵心色衰心易遷勿以愛恃久愛
移久多愆明鏡知惡看何湏妬嬋娟
弔瑞新和尚
示化何悲戚俱焚只衲衣巳隨原火盡空見野
雲飛寫影誰方丈栽松舊翠微當年渡江鉢弟
子獨將歸
依韻和吳沖卿新葺南齋
移病新秋厭直廬自將僮僕治前除巳栽楚客
江邊草不學嚴陵瀨上漁紅穗拂欄何蒨粲綠
叢無水亦蕭䟱從今有月君湏飲况與朋親共
舍居
江鄰幾遷居
聞君遷新居應比舊居好復此假布囊家具何
草草我貧無囊假來僮笑欲倒所笑還往人生
計不足道非用僮僕知雖貧自懷寶
聞刁景純侍女瘧巳
前時君家飲不見吹笛姬君言彼娉婷病瘧久
屢治隔日作寒熱經時銷膏脂毉師尤飲食冷
滑滯在脾次聞有鬼物水火隂以施乃因道士
逐實得鬼所爲手灑桃枝湯足學夏禹馳呵叱
出門牆勿復顧嘔遺今雖病且巳皮骨尚尫羸
豈暇理舊曲未能畫蛾眉當期重相見風月臨
前墀
景純以侍兒病期與原甫月圓爲飲
古龍水底鳴素秋江雲不飛江賈愁金陵舊族
天禄游家有善笛能娛侯憶侯前年罷姑孰自
買蘄州飽霜竹腮肥頂瘦裁青玉鑚鑿商聲五
音足牛渚磯邊夜泊時平波不起月中吹老魚
跳舞龜出泥雌蛟怨泣雄鼉悲新還中都人罕
知交親奏酒隔簾幃丹脣一發妙響馳醉客欲
見寧非癡昨夜劉郎辭玉巵主人勸謝當勿疑
渠今纏瘧尚苦羸他日海蟾圓未遲圓未遲凉
肝脾畏肝熱生腦脂生脛脂不得窺
永濟倉書事
神武立四極收兵銷衆豪輸糧來萬國積庾下
千艘貔虎肥於豢麒麟老向槽中州無殍餓南
土竭脂膏黃鼠羣何畏青鳩啄且嚎古梁生菌
耳朽堵出蠐螬樹腹懸蛇蛻絲窠挂鳥毛塵埃
雖自汨朱墨亦能操直宿愁風雨經年弊褐袍
仲尼猶作吏我輩勿爲勞
依韻和礠守王幾道屯田暑夜懷寄
地厚天青冥故交榮謝井何當一壺酒以昔相
與傾君今二千石未往戀山楹山楹夜對月孤
懷豈忘情貴者幾何逝賤者幾何生夏簟且安
寢明星上東城
依韻和孫侔鴈蕩二首
海邊巉絶有蒼山怪怪竒奇物象閑百丈素流
珠噴薄千重紅樹火回環遠尋僧寺石屏下時
遇野人雲屋間今日京華見君說便思輕舸出
東關
鴈蕩高高路莫通㘅蘆秋翼人雲峰山頭水闊
不見影巖下沙平時有蹤千仞柱天何歛閃萬
工揮筆漫輕濃葛巾蠟屐未能著空羡青蒼重
復重
赴刁景純招作將進酒呈同會
日光如鎔金湧上滄海流一朝復一朝鑄出萬
古愁大鑪石破碎世事安得休明月只照夜時
時如屈鉤常娥與玉兔擣藥何所瘳大患不自
治更被蝦蟆偷我思天地間二物最取尤措置
尚如此細故曷用憂著書欲傳道未必如孔丘
當時及後代見薄彼耽周功名信難立德行徒
自脩勞勞於我生蔕挂同贅疣不如聽隣笛就
其舉杯甌笛不煩教養酒不煩取求從今醉至
春從夏醉至秋勿禁雞㹠魚間薦鶉鴈鳩况多
南方物醎醒美咽喉計較無以過試共阮籍謀
薛簡肅夫人挽詞四首
蕭公當貴日小吏引輕軒四德有遺美六親無
異言立孤傳世嗣垂範在閨門澮水終歸柎秋
雲逐去䰟
嘗聞求子婿不似怒甘公莫以昔人比皆爲當
世雄家聲新慶續國禮舊恩隆必與齊姜墓千
秋蠬樹同
冠劒將朝去常知好直言戒辭猶可託先見久
應存瑩白冰兼玉清芬蕙與蓀堂塗從此閉何
日卜丘原
美合周詩播䰟先岱嶽歸空堂遷舊榻素月照
靈衣珠翠香沉匣丹青影挂幃百年親戚淚併
作露霏霏
送淮南提刑孫學士
淮南木老霜欲飛順令恐縱諸侯威命書纔出
邸掾謁巳見衣繡車迎歸樂莫我聽筵莫迓清
如蟾蜍夜吐暉不湏久作平反吏自合橫經親
帝闈
八月三日詠原甫庭前林檎花
秋蠧無完葉疎叢有瘁莖偶來庭樹下重看露
葩榮衆自守常理獨開偏見情從今數霜月結
子尚能成
送河陽通判張寺丞從冨公辟(子諒)
張公愛神鍔佩服近玉麟又拭華隂土光彩一
以新百里無惡獸千里無冤人今朝欲何之去
上延平津應當出匣飛騰波決秋旻
送淮南轉運李學士君錫
王都重兵廩命使總八方淮南舟車衝三楚籠
利長惟時有才彥數計等桑羊八月賜詔行朱
旆插大航汴湍入秋漲東鼓下鏜鏜今日發大
梁明朝過雎陽雎陽授經地父老認道傍同業
八十人或貴或爲郎先生殁大官弟子無荷囊
乃知詩書傳要在明三綱隋未聞仲淹來學去
佐唐唐初稱名臣鮮及杜與房親見慕義人專
門起輝光我聞房杜流巳顯惟王張雲漢幾萬
里星宇爭耀芒歸來立螭頭莫愛魚稻鄕(君錫與王)
(伯庸張端明同在雎陽希文講下)
重送楊明叔(并序)
行而有以贐者助所不足也車馬子有裘服子
有貨貝子有所可贈者詩言爾故先爲七言以
送將以道彼美而樂乎往也子不爲重邀予以
規又作五言應其請
君將會稽去舊蹟可以嬉子因狀其美贈子臨
路岐子不以爲樂但願有以規噫吾豈無說畏
子未及禆旣求不語子吾曷忍子欺前年子渡
淮夜泊洪澤湄有鬼稱使者來告風波期子時
再拜謝乃被隣船嗤逡廵鬼復至復附船家兒
怒彼慢嗤士明當使驚危船兒傍舷廻走若一
足䕫翌日各解舟出浦風動旗子獨乘安流彼
受橫浪吹此事非子傳焉得他人知昨逢令弟
藴備述果不疑越俗素重鬼愼勿啓其私子口
有仁義子腹有書詩子嘗談王道怪語固未宜
近聞蘇才翁問子辟者誰得非外戚侯子怒巳
翌眉今我倘得罪甘與蘇同之
送董傅秀才之汝隂
社燕巳歸盡秋鸎猶繞林久爲梁國客不起灞
陵心徒步赴朋館遠遊無槖金汢君丈人意莫
入楚鄕深(鄰幾常止此行)
送張子野屯田知渝州
舊居苕溪上久客咸陽東歸來得虎符馳馬向
巴中歌將聽巴人舞欲教渝童况嘗善秦聲樂
彼渝人風忠州白使君竹枝詞頗工行當繼其
美貢葛勿怱怱
送楊子充(愈)知資陽縣
家近古臨卭聞多木蘭樹其人襲芳馨乃有相
如賦成名三十年始見列鴛鷺出爲資陽長秋
鬢巳點素天子愛黔黎歸與蜀民諭當時同洛
陽過半作丘墓屈指今所存無如君最故唯酒
可餞行不飲車空駐
送司馬學士君實通判鄆州
君家世典史君復續祖爲蘭臺未成書汶陽從
巳知將行我何贈一誦溪堂詩聞彼多蒲魚可
助鼎與巵在昔阮嗣宗初赴東平時醉扶乘蹇
驢圖畫猶可披今見國門外徒馭不驅馳十里
馬一歇五里車一脂不得同鴈羣相送過寒陂
送陳殿丞知韶州(從益)
韶州使君行請問韶石名傳聞古帝舜石上奏
九成鳳皇爲之下朱鳥不復鳴舊祠亡玉琯四
序安得平至今南方熱臘月裘服輕事外共廢
酒曲江風物淸
寄岳州孫屯田(琳)
從來洞庭好都在岳陽樓明月一千里寒光三
萬秋年華有時盡風物不知休太守憐予句應
如沈隱侯
大愚
大愚不量能品藻輙巳出朝以軻爲同暮以丘
爲四其人豈鷹雀鳩蛤化五日指鹿危二世師
歆造新室雖云詐力尚終日殞斧鑕
宛陵先生集卷第三十九
宛陵先生集目錄卷第三十九
諱子華遺冰宣三館觀瑞蓮
和吳沖卿秋蟲陌上二女
無悔弔瑞新和尚
和沖卿新葺南齋江鄰幾遷居
聞刁景純侍女瘧已
景純期原甫飲永濟倉書事
和幾道暑夜懷寄和孫侔鴈蕩
赴景純招作將進酒
薛蕳肅夫人挽詞送淮南孫提刑
詠原甫林檎花送張寺丞冨公辟
送淮南李轉運重送楊明叔
送董秀才之汝隂送張子野知渝州
送楊子充知資陽縣
送司馬君實鄆州倅
送陳殿丞知韶州寄岳州孫屯田
大愚
目錄終
