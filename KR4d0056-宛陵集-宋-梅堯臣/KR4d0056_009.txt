宛陵先生集卷第九
宋宛陵梅堯臣聖俞著
依韻和胡武平懷京下游好
南國易悲愁西風起高樹枯荷復送雨度鴈寧
知數欲問北來音繫書復若故冥飛杳無跡弋
者徒有慕况在白蘋洲而懷石渠署石渠多故
人鵷鵠方騫翥鏘鳴尚可希綷翼何由附主人
賴知已未變疇昔顧乘桴豈仲尼好勇非季路
幸依南郡帳不學邯鄲步自守終日愚都忘向
時慮睠戀此江湖親年當喜懼旣獲庭闈近又
多山水趣邇來對明月千里猶會晤長橋人絕
聲舉酒逢秋露迥聞孤舟笛煙水在何處俯檻
意無涯跳波魚夜乳頗得眞隱情奚湏慕巢許
思寄梅枝香遠隔蘭溪渡緘之付好風精爽亦
隨去
依韻和武平九月十五日夜北樓望太
湖
東吳臨海若看月上青冥河漢微分練星辰淡
布螢細煙沈遠水重露裛空庭孤坐饒清興惟
將影對形
依韻武平憶玉晨觀
世路多氛垢人間浪逐名是非還自喻寵辱固
堪驚薄宦眞何戀丹砂儻可成終尋谷口隱鄭
子豈其卿
凝碧堂
始至荷芰生田田湖上密復當花競時艷色凌
朝日今來蓮巳枯碧水墮秋實更待雪中過羣
峰應互出樽有綠蟻醅爼有頳壼橘可以持蟹
螯逍遙此居室
送劉成伯著作赴弋陽宰
我昨之官來值君爲郡掾當年巳知名是日纔
識面未久嗟還都始應羣公薦遂除芸省郞出
治江上縣縣劇素所聞其俗到可見水精製盤
盂(去)冰瑩產郊甸鳴箏斵桐梓雕飾雜寶絢有
藥化銅鉛方士多伏鍊君今齒尚壯好學常不
倦二者定非惑吾言亦狂狷絃歌將有餘幸可
窮經傳歸來期著書篋楮盈百卷莫學此疎慵
無能守貧賤明朝君當行勉勉自出餞豈無一
壼酒豈無一鼎饌
冬雷
上帝設號令隱其南山下震發固有時曷常事
憑怒春以動含生夏以奮風雨冬其息不用藏
在黃厚土我今來江南歲曆惟建午如何小雪
前向曉疑鳴釡蛟蛇龜蟲厄鱗裂口塊吐蝦䗫
不食月深窟僵兩股天公豈物欺若此汨時序
或言非天公實乃隂怪主嘗觀古祠畫牛首推
連鼓黑雲雜狂飈相與爲肺腑是不由昊穹安
能順寒暑吾因考厥事復以驗莽鹵市井欺量
衡定知不活汝元惡逆大倫弗加霹靂斧此豈
曰無私故予未所取必恐竊天威似將文法侮
焉顧五行錯詎畏萬物覩欲扣九門陳恨身無
鳥羽
劉成伯遺建州小片的乳茶十枚因以
爲答
玉斧裁雲片形如阿井膠春谿闘新色寒籜見
重包價劣黃金敵名將紫笋抛桓公不知味空
問楚人茅
冬日送暹上人
霜風刮地如刀鎌鳥不遠飛魚巳潜何况削髮
冷入骨草屨不畏冰雪霑緣山涉水去幾里晝
鉢野飯誰來添毗陵舊寺苦欲到索我贈行無
久淹
和壽州宋待制九題
熙熙閣
初日照城樓流暉及菌閣上收花霧紅下見春
煙薄信美是殊邦而淹佐時略自慙江外人敢
慕淮南作
春暉亭
卉木日巳發中圃日巳嘉歡言樂和景及此鬢
未華春風實無幾凌亂枝上花山隂况暮月俯
仰誠可嗟
白蓮堂
蟋蟀在秋堂芙蕖出深水浩露同一色澄澈寒
鑑裏佳人耻施朱欲與天眞比沙鳥閑且都誰
將擬公子
式宴亭
從事誰獨賢而來均宴喜幽禽雜嘯呼珍木竟
叢倚興將物色俱閑猒簫鼓美寧同不聞問訟
息時遊此
秋香亭
高軒盛叢菊可以泛綠罇餘甘自同薺忘憂寧
用萱有木皆剥實何草不陳根獨此冐霜艷芬
郁滿中園
狎鷗亭
羣生自知機不可欺以異此雖鷗與馴鷗亦魚
所避坐熊臨碧水安得同一致然此海客心還
應無有愧
齊雲亭
城隅結危棟髣髴凌煙霓平觀飛雨來俯窺巢
禽棲浩蕩孤思發羃歷蔓草齊長安去不遠何
言西北迷
美蔭亭
野材仍翦茅當此茂林下晴暉葉上明翠影杯
中瀉鮮風時颼飀輕裾自蕭灑固殊嵇生鍜曷
慕巖栖者
望僊亭
嘗聞淮南王雞犬從此去至今山頭石馬跡尚
有處使君辭從官終日絕塵慮望望雲漢間想
見賓天馭
依韻和僧說上人見訪
客從東國來山雲猶在屨是時正窮臘鴈落溪
隂暮投宿古城隅雪迷松下路衣楮足蘭荃相
過寧猒屢
立春前一日雪中訪烏程宰李君俞尋
有詩見貺依韻和答
粉絮先春拂面翔臨風躍馬到君堂縣民將喜
土膏起令尹未驚農事忙疾呼小吏具山酌便
欲盡醉爲詩狂我牽塵俗不得久何意更煩投
夜光
送劉比部
青山夜來雨溪水巳潺湲侵曉桂旗動傷離蘋
渚前百壼臨祖道兩槳破春煙舊業西河上歸
心向日邊
贈月上人彈琴
人閑溪上橫刳木素琴寒倚一枝玉吳王城畔
鏁深房月下空彈孤鴈曲
冬日陪胡武平遊西余精舍
侵晨霜氣嚴溪口冰巳合烏榜將進遲寒篙旋
摧拉遙看松竹深雪屋藏山衲登臨興都盡薄
暮㳂清霅
依韻和武平苕霅二水
昔愛伊與洛今逢苕與霅南郭復西城曉色明
於甲塵纓庶可濯白鳥誰來狎落日潭上歸魚
謌自相答
依韻和武平昇卞二山
北峰壓城蒼南岫緣溪綠誰知昔人遊尚想叢
桂馥鳥獸安可羣呼鳴自爲族儻聞羡門術一
躡塵外躅
送崔主簿赴睦州清溪
舟輕不畏險逆上子陵灘七里峽天翠千重雲
木寒古祠鳴野鳥亂石激春湍正與高懷愜寧
歌行路難
依韻和劉比部留别
春雲巳泊簾濃淡半晴天沙草微抽綠林枝遠
帶煙况玆逢晩景那更送歸船苦酒聊爲酌無
勞辨聖賢
送潘供奉承勛
與君迹熟情巳親欲將行邁聊感人舉酒不能
效時俗半醉苦語資立身長大實好帶刀劒曷
不往助清邊塵門戟雖高豈自有當思乃祖爲
功臣所宜勇躍發竒策嘉名定體庶得眞儻以
斯言作狂說乘肥食脆任青春
答新長老詩編
江東釋子多能詩窗前樹下如蟬嘶朝風暮月
只自老建安舊體誰攀躋唯師獨慕陶彭澤竒
蹟仍收王會稽(嘗示余右軍書一軸)此焉趣尚巳不淺更
在措意摩雲霓
題劉道士奉眞亭
降眞沈水生爐煙扣齒曉漱華池泉心存崑閬
未可到夜瞻北斗何聯聯顧玆虚室如有遲一
草一石幽且妍芝蓋雲軿杳無至不知誰更似
楊權
依韻和烏程李著作四首
縣署西園
春入西園何苦誇我曾狂醉洛城花如今老大
都無興獨坐晴軒看落霞
霅上二首
共愛霅溪風物美春來清可鑑鬚眉蘋生楚客
將歸日花暖吳𧖟始浴時臨水竹樓通市陌跨
橋雲屋接川湄畫船載酒期君醉巳是無謀助
翦夷
靚粧艷服遊川上簫鼓聲中俗自歡寄語春風
休用惡恐教潭水起波瀾
早春遊南園
東國春歸早南園百卉宜萱芽開翠穎杏萼破
煙姿青壠將鳴雉喬林未囀鸝石尤風莫起芳
物畏君吹
送簽判張秘丞赴秀州
江鷰歸時君亦歸鷰巢未暖君還去去去溪邊
楊柳多正值清明欲飛絮競折贈行何所益時
當長養傷嘉樹不如舉酒對青山酒罷移舟湏
薄暮嘉禾主人余久知跡冗不擬強攀附儻或
無忘問姓名爲言懶拙皆如故
送弟赴和州幕
夾河爲郡不如古江北江南作冗官湏記長傳
一經訓雖貧莫改飲瓢歡歷陽况與吾廬近春
榖休言問膳難此日停舟聊舉酌明當水驛自
加餐
寄題徐都官新居假山
太湖萬穴古山骨共結峯嵐勢不孤苔徑三層
平木末河流一道接墻隅巳知谷口多花藥秪
欠林間落狖鼯誰侍巾鞲此遊樂里中遺老肯
相呼
送梵才吉上人歸天台
頃余遊鞏洛值子入天台當時羣卿士共羡出
氛埃荏苒踰一紀却向人間來問子何爲爾言
興般若臺雖將發愚闇般若安在哉此教久巳
熾增海非一杯我言亦爝火豈使萬木灰蓋欲
守中道焉能力損裁子勿疑我言遂以爲嫌猜
忽聞擕錫杖思向石橋廻城霞與琪樹璨璨助
詩才嘉辭徧人口幸足息巖隈
公度以余嘗語洛中花品而此邦之人
多不敢言花於余今又風雨經時花期
遂過作詩以見貽故次其韻
去年三月來吳中欲擬看花無與從今年二月
花偏早發作無節雨與風前時晴明要尋賞謂
夸洛陽多不容我心豈是限南北美好未必湏
深紅姚黃魏品若盡有春色定應天下空因君
見贈又及此莫怪還思澗水東
留題可及明心堂
秭雉巳先嘷卉木萼漸歇俯檻弄條枚因心悟
生滅上人本高胄季父踐清列而能猒紛華樂
彼方外說
陪武平游雅上人房卞峯亭
晩愛池上清羣峰對簷隙常恐雲氣生坐令蒼
翠隔復繞曲塘隂映實孤花拆誰知禪者居來
伴使君適
送張舍人自安吉移宰桐安
遠辭湖上山徙治海邊邑機杼吳俗饒魚蝦越
人給操琴在更張殊土宜順襲何以贈勤勤薄
言玆所及
劉彝秀才歸江南
鳳鳥不在笯麒麟寧受靽君思此二物中夜忽
興歎况值南風來襲蘭歸楚岸
送胡武平
來見江南昏使君詠汀蘋再看蘋葉老汀畔送
歸人人歸多慕戀遺惠在玆民始時繞郊郭水
不通蹄輪公來作新塘直抵吳松垠新塘建輿
梁濟越脫輈仁言度新塘去隨跡如魚鱗從今
新塘樹便與蔽芾均我雖備僚屬筆舌敢妄陳
因行錄所美願與國風振
廻陳郞中詩集
嘗觀陳伯玉感遇三十篇矯矯追古道粲爾日
星懸今公豈其後佳詠久巳傳憶爲童子日早
誦錦繡妍玆來預官屬而許玩竒編明珠三百
琲一一徑寸圓他人握中有未獲毫髮焉家貧
敢懷寶况近驪龍淵又畏風雨作神物不得全
再拜捧明月長跪還席前
依韻和武平别後見寄
溪遠檣危一望遙此焉悽絕府中僚巳同鴈鶩
依清淺共看鸞皇上泬寥别岸無端縈細柳廻
舟不忍過新橋醉來事事能生感誰道愁腸酒
易銷
蘄州廣濟劉主簿
相識雖非久相親似舊年論文君豈後尚齒我
慙先慣狎吳兒水將浮楚客船安知不離恨高
柳正鳴蟬
依韻和僧說夏日閑居見寄
城郭非清凉山僧抱微疾又况三伏時當玆一
禪室炎飊正爍爍溪水徒瑟瑟唯詠冰雪辭可
以銷夏日
依韻和李宰秋思
一葉與風舞巳知天地情將令百菓實競振羣
蟲聲陶令欲收秫豳人思誓觥更吟君麗句誰
爲寫鍾評
送儲令赴韶州樂昌
嘗聞韶石下虞舜古祠深至樂久巳寂况持陶
令琴炎方不道遠一去值秋霖
隱眞亭(烏程史尉署)
作尉慕吾祖吾祖非得時誰似芙蓉國日見芙
蓉披凉雨隨風來清香入酒巵自得眞隱趣不
慙吳市爲
說上人遊廬山
夙懷高世趣固足林壑情欲遊名山徧遂爲廬
岳行又訪遠公蹟東林氣象清瀑布秋影落香
爐曉煙生洗蕩萬古慮薰蒸千載名我今滯孤
宦空羡瓶錫輕
和元之述夢見寄
高秋枕席凉晝寢還清曠不嘲君腹便獨夢予
爾訪豈忘相規言仍記羣小謗始知端正心寐
語尚不誑敞怳何讒人告子亦孟浪吾聞有尸
蟲伺惡多相尚耽睡受其惑子心恐成恙勉子
守庾曹勿使玆物王䰟交昧聰明寤後成清唱
誦玩自省循徒爾增怊悵不能檢細微遂使言
屢貺雖然甚頑鄙内顧無過當仲尼稱天厭季
路猶行行何當謝勤誠爲子傾嘉釀
秋日卧疾恭上人來過不及見因以詩
答
溪上秋霧多溪居曉寒入呼吸遂生痾嘔泄不
下粒素知江南地大率皆卑濕久從吳土居氣
候非所襲伏枕欲經旬冠帶拈巳澁女奚特扣
關問疾提山笠我非金粟身寄謝何暇揖屈性
玆不能他時冀來及
依韻和守賢上人晩秋書事
秋霧鬱不開曚曨夾溪樹深枝尚宿禽寒葉時
驚露我居溪之隂早景誠所慕開谿吐初陽獨
吟神與晤豈意方袍人而懷此焉趣忽枉瓊玖
章無慙惠休句
宛陵先生集卷第九
宛陵先生集目錄卷第九
湖州後詩
和胡武平懷京下和武平望太湖
和武平憶玉晨觀凝碧堂
送劉著作弋陽宰冬雷
送成伯遺建荈冬日送暹上人
和宋待制九題和說上人見訪
雪中訪烏程李宰送劉比部
贈月上人彈琴陪武平遊西余
和武平苕霅二水和武平昇卞二山
送崔主簿赴青溪和劉比部留别
送潘供奉承勛答新長老詩編
題劉道士奉眞亭和烏程李著作四首
送簽判張秘丞送弟和州幕
寄題徐都官假山送吉上人歸天台
次答公度留題可及明心堂
陪武平游卞峰亭送張舍人
劉彝秀才歸江南送胡武平
廻陳郞中詩集和武平别後見寄
蘄州廣濟劉主簿和僧夏日閑居
和李宰秋思送儲令赴樂昌
隱眞亭說上人遊廬山
和元之述夢答恭上人
和守賢晩秋書事
目錄終
