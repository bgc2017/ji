宛陵先生集卷第三十四
宋宛陵梅堯臣聖俞著
使風
跨下橋南逆水風十幅蒲帆彎若弓淮波帶日
魚鱗紅岌岌飛上北斗中龜山始撞人定鐘岸
草澁澁鳴秋蟲
田家屋上壺
脩蔓屋頭綴大壺簷外垂霜乾葉猶苦風斷根
未移收挂煙突近開充酒具遲賤生無所用會
有千金時
九月二日夢後寄裴如晦
裴生安徤否試問鴈經過處士賦鸚鵡將軍養
駱駝食魚今飽未索米柰貧何昨夜分明夢持
書認篆窠
昭信淮上
清淮渺然去白浪勢如奔同發巳先遠獨行將
向昏洲長寧辨路夜泊偶依村燈火稍覺亂應
聞人語喧
小村
淮闊州多忽有村棘籬疎敗謾爲門寒雞得食
自呼伴老叟無衣猶抱孫野艇鳥翹唯斷纜枯
桑水齧只危根嗟哉生計一如此謬入王民版
籍論
難知
自古難知不遇人朝爲蛇鼠暮龍麟魏齊客溺
簀中死亭長妻輕跨下貧白石夜歌誰與進黃
金懷印自能伸丈夫只患無才業何恨區區逐
路塵
九山
我經九山問野叟崔嵬一無安曰九且恐斷岸
積瓊玖復意陂原多產韭又疑堆壠若柱灸四
者未悟叟不言使我臨流獨搔首
淮岸
秋水刷土骨峭瘦如老石虚沙歸島嶼寒浪漱
竅隙下過白魚尾上有蒼獺跡平崗自相連野
籜鳴風櫟
原有禽倏鳴升遽默下
小禽不盈握羽翮自輕捷裊裊上雲鳴聲窮如
隕葉雀懷啄粟娛鷃有棲蒿愜嗟嗟力甚微枉
與鷹鸇接
浮來山(舊說此山產雲母)
秦鬼驅卯沙聚結無蒼翠誰云海上移能與潮
浮至洞嘘蛟鼉腥廟畫風雷異雲母今有無庶
爲僊藥餌
泊下黃溪
黃溪晚來泊得見田家微刺艇斜陽下耕洲載
耒歸牛鳴向空犢犬喜入人衣復有返樵者檐
枯翹雉肥
濠梁感懷
天子昔封禪吾叔從金輿廻首泰山下出建雙
隼旟來尋觀魚臺遂遠承明廬當時十五詠螢
照墨石書
渦口
秋水見灘底淺沙交浪痕白魚跳處急宿鴈下
時昏帶月入渦尾落帆防石根淸淮行未盡明
日又前村
夢同諸公餞仲文夢中坐上作
巳許郊間陳祖席少停車馬莫催行劉郎休恨
三千里樽酒十分聽我傾
過塗荆二山遇暗石
淮流兩山間勢束秋漲急聚石如伏兵歛歛波
下立輕舟不可防而况昧所習暗值柂巳毁後
者戒前及同發去漸遙更愁寒灘澁
舟上采菊
泯泯平慢流行當季秋月演漾過汀洲汀洲芳
杜歇白露夜正霏黃菊寒更發采以泛酒巵不
獨映華髮
朝暮
氣候輙未定寒暄朝暮間挾纊水風生衣綌川
陽還綠草藏邃岸枯櫟植高山且非天時異順
理心自閑
荆山
和楚人玆楚地泣玉山無所記但見楚人誇產
玉古廟幽幽無鬼哭儻有鬼定無足
塗山
古傳神禹迹今向舊山阿莫問辛壬娶從來甲
子多夜淮低激射朝江上嵯峨荒廟立泥骨巖
頭風雨過
曉日
出舟曉日升曈曨波上爛爛黃金鎔羃歷紫煙
生鏡中釣船似畫分横縱風莫從虎雲從龍變
作霏霞重復重
雞聲
雞聲踏曉呼呼起扶桑烏含光如車輪碾雲蹤
跡無誰教夸父逐遠向鄧林趨復從海底轉循
環似轆轤
采𣏌
誰謂岸無𣏌條其長矣誰謂杞無實爛其皇矣
掇彼征矣檐旣盈矣捨棘與蠧造此宜酒維此
宜酒我挹我注我飲我助以養我籲
泊橛澗觀渡
隔岸呼舟檝臨河立馬牛解鞍沙上憩沉網渚
間收殘日銜沙尾孤帆落戍頭莫愁暄作雨晚
水白煙浮
看山寄宋中道
前山不礙遠斷處吐尖碧研青點無光淡墨近
有跡前林横白雲復與後嶺隔孤舟川上人引
望不知夕安得老畫師寫寄幽懷客
暮雨
水上魚吹白露山頭雲與龍附潭中水作潭中
雨朱鼈飛過吳洲去鯉魚相隨不知數老蛤銜
泥在深處
細雨樵行
蛟人困卧寒潭底怗波濛濛垂白絹波上女兒
飛輕橈逆流自與郎去樵風吹鬢髮不及撩鴉
翅卷起蠆尾翹濃纈羅帶長繞腰日暮下來吹
短簫
晨鴉
雲昏月黑鴉不知鼓聲鼕鼕雞報啼睥睨未辨
夫東西癡雛噪舞羣翅低野桑葉卷風凄凄濃
霧不起寒雨迷晨鴉却歸巢上棲
會稽婦
食藕莫問濁水泥嫁婿莫問寒家兒寒兒黧黑
面無脂驥子縱瘦骨骼竒買臣貧賤妻生離行
歌負薪何媿之高車來駕建朱旗銅牙文弩擐
犀皮官迎吏走馬萬蹄江潮晝起橫白霓舊妻
呼載後乘歸悔淚夜落無聲啼吳酒雖美吳魚
肥儂今豢養慙猪雞園中高樹多曲枝一日挂
與桑蟲齊
九日次壽州
昔人把菊望青榼今我持酒無黃花自催屋裏
紅鱗膾不彈墻頭白項鴉壽春城高枕淮水綠
蒲疎疎暮帆起登臨不學孟參軍帽墜山風費
嘲紙
泊壽春龍潭上夜半黑風破一舟
盲風吼空來不識前山遮廻激入灣口暗浪騰
水涯喧聞破我船沉沒驚一家晦昧若塗漆心
緒如亂麻燈光不出戸鬼火空照沙百物任漂
蕩薄命誰怨嗟但存此空舟坐類鳥寄槎妻孥
皆失色一夕鬢欲華詹惶俟天明頃刻抵歲遐
雨寒雞唱遲况乃城上鴉
穎上得鯉魚爲膾懷餘姚謝師厚
青蓑潭上老赬尾網中魚買作秋盤膾還思遠
客書越虀橙熟久楚飯稻舂初雖去故鄕遠不
嫌爲饌疎
丘家渡早發
曲穎若秋蛇屈盤鱗甲活問戍得耕人拾魚逢
祭獺草窠殘野燒樹挂經流沫百里相對看頻
行媿迂闊
水次蘚花
秋雨日霏霏碧花生疊疊水邊有神女粧去遺
翠靨岸側小家婦不知所宜愜未得未還人自
將渾面帖
夜行憶山中
青熒鬼火動不悟前山雨昏徑梟鳥鳴獨行毛
髮聚桷葉枯綴林風動疑有虎低迷薄雲開心
喜淡月吐
村醪
雨濕破荆籬風搖樹亞旗小槽聲不急挈榼問
沽遲摘果野棠熟望人船大隨燈前相對飲還
似昔過時
川上田家
斜光隔河明入照桑柘下臯壠生麥苗青青尚
堪把遠見牛羊歸相親童稚野醉歌秋草間頗
與世家寡
發勻陵
秋雨密無迹濛濛在一川孤村望漸遠去鳥飛
巳先向晚雲漏日微光人倚船安知偶自適落
岸逢沙泉
聞鴈
濕雲夜不散薄處微有星孤鴈去何急一聲愁
更聽心應失舊侣翅巳高青冥幾日江海上鳬
鷗共滿汀
牽船人
沙洲折脚鴈疑人鋪翅行柰何暮雨來復值寒
風生濕毛染泥滓縮頸無鳴聲爾軰正若此猶
勝被堅兵
田人夜歸
田收野更迥墟里隔煙陂荒徑巳風急獨行唯
大隨荆扉候不掩稚子望先知自是一生樂何
湏閭井爲
行次穎州聞張甥宗亮不捷鄕薦以詩
唁而迎之
風前汝隂道雨冷江南書始歎與意異何慙定
鑑疎但能存楚玉切莫道黔驢不負當時約馳
迎一乘車
聞櫓
靜夜有舟下中流聞櫓聲隔牎燈巳暗卷幔月
微明漸向寒灣遠遙應宿枕驚客心何苦急曾
是不緣名
晚鷗
晴川帶微陽鷗鳥雙飛去雙飛如有歸並宿向
何處汀寒霧羃歷永落沙沮洳不避近行舟應
知心寡慮
新晴
隂雲忽掃盡朝日吐清光萬里不礙日衆鳥欣
哢吭草樹巳搖落山川尚鬱蒼百事擇佳日佳
日唯晴陽
將次項城阻風舟不能進
逆水寒風急輕舟晚不前因來泊古渡聊且上
平田草軟行方穩鶉驚去瞥然却尋孤岸遠吹
幘亂華顛
斫膾懷永叔
高河古穴深下有蒼鱗鯽出水獰將飛落刀細
可織香粳炊正滑白酒美少力但欠平生歡共
此中路食
夜漁
夜漁歸自速短艇若飛雲水動月猶白挐音人
不聞廻身明燭底撫卷至宵分我以此爲足勞
勞非爾羣
驚鳬
驚鳬雖避人終戀舊所泊盡背船頭去却從船
尾落湏知取勢高不是初飛錯
十月三日相公花小飲賦四題
拒霜
木杪芙蓉花開非紅豔早常畏晚霜寒朱華競
衰草
九月二十八日牡丹
香包巳向青春發又見秋深特地開應笑菊殘
無意思不能邀賦洛陽才
殘菊
零落黃金蘂雖枯不改香深叢隱孤秀猶得奉
淸觴
三日讌集
蕭然寒圃有殘芳吟徧朱欄向夕陽旣許坐陪
公衮貴却慙蒿羽接鸞凰
依韻許主客北樓夜會
一月能逢幾笑歡高樓紅蠟滴金盤吟餘隴首
雲初散唱盡陽關露巳寒不管星河漸西落自
將煙水去程寬當時坐客各南北誰憶重遊泛
木蘭
謹和相國屋上菊叢
屋上有叢菊結根深瓦縫旣無地勢美又乏土
力擁乃因塗明生不由人所種亦能應節開焉
取入公用公來步廣庭聞鴈目始縱忽見粲然
英降植合常從賓僚席其傍詠玩意已重物莫
猒僻遠會遇良可頌
寒菜
畦𬞞收莫晚圃吏巳能供根脆上將凍葉萎霜
漸濃不應虚巳筯還得間庖饔旨蓄詩人詠從
來用禦冬
送裴節推歸京
遠水未生凍輕舟歸大梁岸廻初向月篙滑始
霑霜淸世豈淹俊上公存薦章行應重對策莫
愧漢賢良
十月菊上蜂
黃蜂得晴日不道菊開稀向蘂晚寒起落叢無
力飛輕輕難自舉怗怗一何微莫問巢房處斜
陽柰欲歸
送江學士睦州通判
涉淮淮水淺泝溪溪水遲君到桐廬日正值采
茶時試問嚴陵跡今復有誰知
和民樂
歲晚埸功畢野老相經過有酒自斟酌適意同
笑歌大兒緝牛衣小兒護雞窠囷廩見餘積息
戍靡負戈林間落熟果屋裏鳴寒梭會待朔雪
時狐兔生罝羅飫鮮持作腊贈乏不言他是非
了莫問此理當何如
和晚花
春花莫猒早秋草莫猒遲各不相羡慕榮枯乃
繋時芙蓉東籬英雖晚亦自宜霜前給給開霜
後差差萎深處有孤萼寒月尚見披野蜂徒愛
香凍翼不能支抱枝無力去憫然見恩私
聞進士販茶(自此宣州至和二年五月後)
山園茶盛四五月江南竊販如犲狼頑凶少壯
冒嶺險夜行作隊如刀槍浮浪書生亦貪利史
笥經箱爲盗囊津頭吏卒雖捕獲官司直惜儒
衣裳却來城中談孔孟言語便欲非堯湯三日
夏雨刺昏墊五日炎熱譏旱傷百端得錢事酒
䏑屋裏餓婦無糇糧一身溝壑乃自取將相賢
科何爾當
梅雨
三日雨不止蚯蚓上我堂濕菌生枯籬澗氣醭
素裳東池蝦蟇兒無限相跳梁野草侵花圃忽
與欄干長門前無車馬苔色何蒼蒼屋後昭亭
山又被雲蔽藏四向不可往靜坐唯一牀寂然
忘外慮微誦黃庭章妻子笑我閑曷不自舉觴
巳勝伯倫婦一醉猶在傍
鳥毁燕巢
堂間兩胡燕哺雛㘅百蟲老鴉亦養子偷雛燕
巢中燕巢忽墮地六七皆命窮赤身無羽翼腸
斷彼雌雄來往&KR1131;鳴聲安得置室宫我閔樓簍
籔俄已彊雨風從今更生卯不若受女娀
五月十三日大水
誰知山中水忽向舍外流誰知門前路已通溪
中舟窮蛇上竹枝聚蚓登階陬我家地勢高四
顧如湖滮浮萍穿籬眼斷葑過屋頭官吏救市
橋停車當市樓應念此中居望不辯馬牛危湍
瀉天河漫漫無汀洲羣蛙正得時日夜鳴不休
戢戢後池魚隨波去難留揚鬐雖自在江上多
網鉤紛紜閭里兒踊躍競學泅吾慕孔宣父有
意乘桴浮
宛陵先生集卷第三十四
宛陵先生集目錄卷第三十四
使風田家屋上壺
夢後寄裴如晦昭信淮上
小村難知
九山淮岸
原有禽浮來山
泊下黃溪濠梁感懷
渦口夢諸公餞仲文
過塗荆山舟上采菊
朝暮荆山
塗山曉日
雞聲采𣏌
泊橛澗觀渡看山寄中道
暮雨細雨樵行
晨鴉會稽婦
九日次壽州泊壽春龍潭
穎上得鯉爲膾丘家渡早發
水次蘚花夜行憶山中
村醪川上田家
發勻陵聞鴈
牽船人田人夜歸
唁張甥不捷鄕薦聞櫓
晚鷗新晴
項城阻風斫膾懷永叔
夜漁驚鳬
相公後園四題和許主客夜會
和相國屋上菊叢寒菜
送裴節推歸京十月菊上蜂
送江學士睦倅和民樂
和晚花聞進士販茶(自此宣州至和二年五月後)
梅雨烏毁燕巢
五月十三日大水
目錄終
