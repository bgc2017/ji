宛陵先生集卷第五十五
宋宛陵梅堯臣聖俞著
依韻和池守王微之訪别
君榮初出守我老未東歸病眼生花早蒼毛似
葉稀往還從更少談笑暫相依不及秋鴻翼能
隨向楚飛
寄題資州錢固秀才道勝堂
醮壇舊山下高卧一儒生有室羅經籍無心取
組纓芋肥收歲計柑熟&KR0933;霜晴暫向京都見添
書入蜀城
送黃國博知撫州(緘)
逆水乘風上蒲帆滿挂檣日行知幾里江渺不
分疆宿浦隨潮入逢人問路長臨川十萬戸勸
勞執壺漿
觀韓玉汝胡人貢奉圖
時世重古不重新破圖誰畫舊胡人臂鷹捧盤
犀利水鐵鎻獅子同麒麟翹翹雉尾插頭上深
目鉅鼻青搭巾塗朱點綠筆畫大筋骨怒露蠻
祠神茜袍白馬韓公子從何得此來秘珍定應
海客遠爲贈中國未覩難擬倫公子自言吳生
筆吳筆精勁瘦且勻我恐非是不敢贊退歸書
此任從嗔
送韓文饒贊善宰河南
退之曾作河南宰韓氏于今又見君縣政從來
人有望家聲不墜世多文後池分洛貯藍水高
檻看嵩迷嶺雲主簿堂前七葉樹手栽應莫巳
刳焚
送刁秘校授漣水主簿歸四明省親
桂得嫦娥枝婦得黃姑女直歸東海頭翁嫗笑
相語何當却之官古縣入平楚莫嫌簿書繁百
事由區處
依韻和永叔戲作
琵琶轉撥聲繁促學作饑禽啄寒木木蠧生蟲
細穴深長啄歊鑑未充腹攏弦疊響入衆耳發
自深林答空谷上弦急逼下弦清正如螳螂捕
蟬聲坐中賓歡呼酒飲門外客疑將欲行主人
語客客莫去彈到古樹裂丁丁内賓外客曾未
聽乍聞此曲無不驚還憶昭君入胡虜烏孫帳
下邊馬鳴安知如今有樂事能使女奚飛玉觥
女奚年小殊流俗十月單衣體生粟言事關西
楊廣文廣文空腹貪教曲曲竒譜新偷法部妙
在取音時轉軸翰林先生多所知又笑畫圖收
滿屋不肯那錢買珠翠任從堆插階前菊功曹
時借乃許出他日求觀龜殼縮我嗟老鈍不如
渠幸得交朋時借娛但樂休計有與無
送吳仲庶殿院使北
漢朝重結單于好歲遣名臣禮數增紫鼠皮裘
從去着飛龍廐馬借來乘天寒將遇磧中雪鼻
息暗添髭上冰定見南鴻起歸思家書欲寄不
堪憑
送吕沖之司諫使北
虜人多竊朝廷禮譯者交傳應對辭羊酪調羹
尊漢使氊堂舉酒見閼氏曚曚白日穿雲出漭
漭黃沙作霧吹知去燕京幾千里胡笳亂動月
明時
送孫隱之都官通判秀州
柳條初落盡不拆意徘徊泛汴趨殘水到吳看
早梅無耽聽鶴淚有信寄鴻來聞說閭亭改靈
光化劫灰
依韻和王平甫見寄
兄爲太守兩輪朱仲泛吳人燕尾艫且看洞庭
多橘柚莫懷江國有枌榆少遊山水殊非俗老
愛詩書又似愚百事輸君休問我風沙不比在
雲湖
得王介甫常州書
斜封一幅竹膜紙上有文字十七行字如瘦棘
攅黑刺文如温玉爛虹光别時春風吹榆筴及
此巳變蒹葭霜道途與弟奉親樂後各失子懷
悲傷到郡紛然因事物舊守數易承蔽藏搜姦
證&KR1230;若治絮蚤虱盡去煩㸑湯事成條舉作書
尺不肯勞人魚腹將魚沉魚浮任所適偶能及
我爲非常勤勤問我詩小傳國風纔畢葛屨章
昔時許我到聖處且避俗子多形相未卽寄去
慎勿怪他時不惜傾箱囊知君亦欲此從事君
智自可施廟堂何故區區守黃卷蠧魚尚耻親
芸香我今正值鴈南翔報書與君倒肺腸直湏
趁此筋力強炊粳烹鱸加桂薑洞庭綠橘包甘
漿舊楚黃橙線作瓤東山故游携舞娘不飲學
舉黃金觴谿如罨畫水泱泱刺船靜入白鷺傍
菱葉巳枯鏡面凉月色飛上白石牀坐看魚躍
散星芒左右寂寂夜何長烏棲古曲傳吳王千
年萬年歌未央莫作腐儒針膏盲莫作徤吏繩
餓狼儻如龔遂勸農桑儻如黃覇致鳳皇來不
來亦莫愛嘉祥
司馬君實遺甘草杖
美草將爲杖孤生馬嶺危難從荷蓧叟寧入化
龍陂去與秦人采來扶楚客衰藥中稱國老我
懶豈能醫
逢雷太簡殿丞
長安初見君君頷微有鬚後於河内逢秀峻美
髯胡又會在桐鄕談詩多孟盧學書得天然鐘
王不能奴荏苒三十載邂逅遇京都朝接北扉
飯暮應西垣呼坐中如夢寐相語故人無昔由
處士召胸懷開廟謨今看髭巳白議論耻非夫
拜章陳時事皆與相意符其識固不淺其用當
亦殊人多惜老大我復歎羈孤終朝重相笑爲
君傾酒壺
雷太簡遺蜀鞭
蜀道山之峭壁兮如快刀一削平無痕其間春
雷驚龍走竹根迸石垂虺尾骨節瘦密風霜吞
野夫采之縋懸蔓分寸脫死持還奔他人不可
得此物乃重太守公侯孫獻來一錢不肯要只
吃斗酒抱歸村太守立性豈謟貴將贈故人唯
義存我騎瘦馬固莫稱破韀爛轡沙塵昏明日
試執趨君門孰不怪視竊笑言
得雷大簡自製蒙頂茶
陸羽舊茶經一意重蒙頂比來唯建溪團片敵
湯餅顧渚及陽羡又復下越茗近來江國人鷹
爪夸䨇井凡今天下品非此不覽省獨荈久無
味聲名謾馳騁因雷與改造帶露摘牙穎自煮
至揉焙入碾只俄頃湯嫰乳花浮香新舌丼永
初分翰林公豈數博士冷醉來不知惜悔許巳
向醒重思朋友義果决在勇猛倏然乃以贈蠟
囊收細梗吁嗟茗與鞭二物誠不幸我貧事事
無得之似贅癭
送吕寺丞希彥邠州僉判
自有仲宣樂從軍仍近親關河歷周鄭風雪過
咸秦原上方驅馬鞍傍忽起鶉世家傳釣玉重
問渭川濱
送施司封福建提刑
命使得才臣欽刑聖主仁銅苗休問發田種去
教親白茗出溪上紅焦連海濱輕車莫道遠詔
意重生民
江鄰幾暫來相見去後戲寄
低頭拜我蒼髯翁來如飛鳥去如風一夕共飲
斗柄北平明巳向函關東衆中舊騎跛鼈馬塞
下新買連錢騘疾驅似逐鄧林日不肯暫住行
何窮
送徐無黨歸婺州
吳蠶吐柔絲越女織美紈機杼固巳勤刀尺誠
獨難裁縫失分寸長短爲損殘嘗聞仲山甫能
補帝衮完衮完民衣足天下無苦寒徐從信都
學染翦宜弃冠彼實山甫徒爾亦非綷剜東歸
道自勝人誰故時看
依韻和永叔内翰酬寄楊州劉原甫舍
人
東望淮海間恨無鴻鵠羽鴻鵠日巳飛風雪歲
將暮憶聽談老莊逹生無恐懼我今齒髮疎何
異樹有蠧辭别不必道俛仰巳成故書問雖惟
爲夢寐則往屢乘桴思仲尼好勇慙季路願希
隆中卧不是邀三顧二公廊廟才酬寄封尺素
臯䕫久相稱舜禹時巳遇舉杯向明月此意聊
可寓
和韓欽聖學士襄陽聞喜亭
亭欄下望漢江水淨綠無風寫鏡明日脚穿雲
射洲影槎頭擺子出潭聲檣帆落處遠鄕思砧
杵動時歸客情使者徘徊有佳興高吟不減謝
宣城
許仲途屯田以新詩見訪
許氏世工詩渾棠格力微獨能兼古律無不是
珠璣捧卷光蓬室停車照竹扉陽春復高調自
昔和人稀
答祖擇之惠黃雀鮓
李白勸爾莫逐炎洲翠亦莫近吳宮燕爾不聽
此言禍患今乃見吳火時雖無越羅日生變空
知稻粱肥豈悟杯盤薦我不聞爾聲謬成先生
饌咀嚼勿言非雉鴈猶充饍
覽顯忠上人詩
昔讀遠公傳頗聞高行僧廬山將欲雪瀑布結
成冰尋跡數百載歷危千萬層師來笑賈島只
解詠嘉陵
依韻和吳長文舍人&KR0863;雪懷永叔内翰
紫禁低雲拂綺櫳西垣人憶玉堂翁撚髭覓句
方傳詠着樹成花尚舞空不管因風吹塞外任
教飛片落杯中曉來城郭遮無路阮藉驅車莫
歎窮
送王巖夫秘校通判滑州
昔聞信都侯嘗作畫舫齋空戸兩向闢罇席長
對排左顧樹若岸右盼堵成崖旣無風波虞但
與物景諧一從信都去來者趣意乖屋室改庫
廐花木爲薪柴君當訪其蹟更葺安舊牌記石
儻尚在塵土加洗楷然後釀井泉吟醉前人偕
寄言靈河守高此别乘懷
和宋次道答弟中道寄懷
陸家兄弟苦西東黃耳傳書近巳通共歎流年
同轉轂各驚華髮似飛蓬河冰夜合知霜勁塞
霧朝開見日紅臘盡春來又相遠江南江北望
歸鴻
元日閤門拜表遇雪呈永叔
六花隨表拜東廂庭下遙呼萬歲長王會圖中
陳璧馬漢官儀裏濕旂常因風亂絮霑螭首似
鵠輕毛落井床素髮垂冠少顔色衆人休笑老
爲郎
王樂道太丞立春早朝
近臣頭上黃金勝殿前拜賜東風應&KR1419;牙䟽甲
蔟春盤肉抹長絲何亘亘寬衣武卒轝至庭人
歸下筯殊難稱我家無火甑生塵㡜柳綵花空
着興空着興將底爲但願得米資晨炊不管飛
霙與麥宜千官隊中身最卑五日一謁前旒垂
上元夕有懷韓子華閣老
一歲老一歲新年思舊年東樓嘗共望九陌聽
爭先白髮更中笑舞姝應轉妍追隨都巳倦強
對月明前
錢君倚學士日本刀
日本大刀色青熒魚皮帖欛沙點星東胡腰鞘
過滄海舶帆落越棲灣汀賣珠入市盡明月解
絛換酒瑠璃缾當壚重貨不重寶滿貫穿銅去
求好會稽上吏新得名始將傳玩恨不早歸來
天䘵示明游光芒曾射扶桑島坐中燭明魑撇
遯吕虔不見王祥老古者文事必武備今人襃
衣何足道干將太阿世上無拂拭共觀休懊惱
依韻和杭州梅龍圖入淮見寄
東都車馬苦飛霾南國桅帆喜過淮船背插旗
風自展沙頭迎浪雪相排白魚巳薦糟增味紅
稻新炊粟厭懷定似謝公吟遠岫錢塘應合有
高齋
送周直孺秘校和州都曹
箭頭破賊棄不爲筆端射策取桂枝殿前脫袍
改舊色庭下折腰丼去時歷陽郡小太守好督
郵官閑衆吏嬉江邊竹園啼竹雞竹裏種花春
過遲東望望夫雲脚垂煙雨隔岸風檣欹濕鴈
不起沙上斯君思歷亂如盎絲
宛陵先生集卷第五十五
宛陵先生集目錄卷第五十五
和池守王微之訪别
寄題資州道勝堂送黃國博知撫州
觀玉汝貢奉圖送韓善宰河南
送刁主簿和永叔戲作
送吳殿院使北送吕司諫使北
送秀倅孫都官和王平甫見寄
得王介甫常州書司馬君實遺甘草
逢雷太簡殿丞雷太簡遺蜀鞭
得太簡蒙頂茶送邠州呂簽判
送福建施提刑戲寄江隣幾
送徐無黨歸婺和永叔寄劉舍人
和襄州聞喜亭許屯田新詩見訪
答祖擇之惠鮓覽忠顯上人詩
和吳舍人對雪送滑倅王秘丞
和次道答第寄懷元日閤門拜表遇雪
王太丞立春早朝上元夕懷子華
錢君倚日本刀和梅龍圖入淮見寄
送和州周都曹
目錄終
