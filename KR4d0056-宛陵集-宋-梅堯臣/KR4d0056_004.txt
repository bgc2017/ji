宛陵先生集卷第四
宋宛陵梅堯臣聖俞著
池州進士陳生惠然見過不日且行因
以詩贈别
呼童具雞黍頗識故人期竹館忽枉駕此樽聊
解頥醉歌返北郭春雨生東陂便與千峰隔登
高空復思
春隂
濃淡雲無定凄微氣宇寒鳩鳴桑葉吐村暗杏
花殘客子行裘薄春塘野水寬輕雷欣巳發謬
作採茶官
春晴對月
雲掃魚鱗靜天開桂魄清梨花鑑中色杜宇晝
時聲寥落將寒食羈離念故京都無惜春意罇
酒爲誰傾
植梔子樹二窠十一本於松側
舉世多植梨而我學種梔顔色固不别良苦誠
異宜團團綠階側豈畏秋風吹同心誰可贈爲
梅葉未藏禽梅子青可摘江南小家女手弄門
前劇齒軟莫勝酸弃之曾不惜寧顧馬上郞春
風滿行陌
挾彈篇
長安細侯年尚小獨出春郊不湏暁手持柘彈
霸陵邊豈惜金丸射飛鳥金丸射盡飛鳥空解
衣市酒向新豐醉倒銀缾方肯去去卧紅樓歌
吹中不管花開與花老明朝還去杜城東
五日登北山望競渡
南方傳競渡多在屈平祠簫鼓滿流水風煙生
畫旗千橈速飛鳥兩舸刻靈螭盡日來江畔誰
知輕薄兒
寄新安通判錢學士
昔人言訪舟江水賦清泚冬春常一色深淺皆
見底崖日半寒潭澄明動朱鯉君懷素已高塵
慮都應洗
得歐陽永叔回書云見來客問予動靜
備詳
昨日使人回聞君與之坐君問我何爲但云思
寡過寡過眞未能得便北窗卧此趣今巳深世
間誰與和
建德新墻詩
此廨不營堵筠篁爲密籬初年固可蔽晏歲不
能支巳被巢蜂蠧復爲荒葛虆夏雨久枯脆秋
風遂傾欹雞鶩恣穿逸牛羊來踐窺我議欲板
築羣走皆不怡首吏先進白土疎不可爲潦雨
忽暴集澗流如突馳我心賾其極斯語其見欺
用竹乃戸率破得緣而私冬歛葺西角春調完
北陲循環日有壞煩擾無虚時介決弗爾惑遂
飭闢其基榛莽一芟去畚&KR1257;能悅隨膏潤非朽
壤峭削隱金鎚荏苒未踰月屹如長雲垂䟽壍
備水害旣圬復蓬茨豈唯禦貛豹亦以防狐狸
且有内外隔絕聞閭巷卑安然玆燕息來者勿
吾隳
九月五日得姑蘇謝學士寄木蘭堂官
醖
公田五十畝種秫秋未成杯中無濁酒案上唯
丹經忽有洞庭客美傳烏與程言盛木蘭露釀
作甕間清木蘭香未歇玉盎貯華英正值菊初
坼便來花下傾一飲爲君醉誰能解吾酲吾酲
巳不解百日毛骨輕
九月見梅花
江南風土暖九月見梅花遠客思邊草孤根暗
磧沙何曾逢寄驛空自聽吹笳今日樽前勝其
如秋鬢華
新安錢學士以近詩一軸見貺輒成短
言用敘單悃
早事太尉府謬以才見論身作邑中吏日陪丞
相尊嵩山雲外寺伊水渡頭村泉味入香茗松
色開清罇題詩人半醉馬上景巳昏歸來屬後
乘冠蓋迎國門悠悠失貧賤苒苒歷凉温而今
處窮僻落莫思舊恩終日自鮮適終年長不言
巳覺人事寡惟聞雞犬喧東風有來信滿幅蘭
與蓀深知故人意遺我滌冥煩一章言罨畫谿
好如目存何湏到雲壑便若遊花源一一先造
化可以輕瑤琨成誦今在口願將醒病䰟
答陳五進士遺山水枕屏
妙畫能成趣谿山迥得君漁舟長映浦巖樹半
藏雲征鴈無時沒橫橋有處分數峰來枕席曾
不愧移文
謝賓客挽歌三首
位不登三事才宜列四科清名時自得華冕世
空多望氣悲埋劒臨風歎逝波吳阡蒿作里楚
挽薤成歌會葬千人至來觀數郡過無由親執
紼東首淚滂沱
自昔居門下游觀必許偕豈將千里别遂作九
泉乖巳恨霜松折行嗟玉樹埋蒼生空有望丹
旐不勝懷曩日言歸里飛章願乞骸今朝赤松
畔煙壠對蒼崖
當年罷會稽還郡錦爲衣老作龍樓貴終將鳳
沼違英魂遊岱去石槨渡江歸楊子春風惡南
徐過客稀衆帆看屢溺素舸獨如飛始見中郞
孝松門自有輝
往東流江口寄内
艇子逐溪流來至碧江頭隨山知幾曲一曲一
增愁巢蘆有翠鳥雄雌自相求擘波投遠空丹
喙橫輕鯈呼鳴乃不巳共啄向蒼洲而我無羽
翼安得與子遊
代内答
結髮事君子衣袂未嘗分今朝别君思歷亂如
絲棼征僕尚顧侶嘶馬猶索羣相送不出壼倚
楹羡飛雲日暮秋風急雀聲簷上集併作千里
愁愁極翻成泣
訪礦坑老僧
山深無外事日夕愛潺湲趺坐樹間石力耕溪
上田解言南國事能詠碧雲篇莫貰遠公酒余
非陶令賢
除夕與家人飲
莫嫌寒漏盡春色來應早風開玉砌梅薰歇金
爐草稚齒喜成人白頭嗟更老年華箇裏催清
鏡寧長好
立春在元日
新春與新歲時候不相先未肯欺殘臘何曾占
舊年綴條花翦綵插戸柳生煙獨坐空山裏唯
驚節物遷
遊水簾巖
春山時獨往榛穢旋芟斸飛泉蔽幽巖杳藹䟽
朝旭光垂白龍髯鳴漱寒潭玉半壁生晝寒隂
草潤秋綠穿藤出溪口流沫縈山足莫遣吏人
來方歌白雲曲
詠官妓從人
少爲輕薄悞失行落優倡去作小家婦願同貧
里裝無心歌子夜有意學流黃他日東郊上誰
人見採桑
夏雨
林梅初弄熟密雨閉重關潤裛衣巾上凉生竹
樹間水聲通遠澗雲色暝前山野鳥寂無語公
庭盡晝閑
五日與陳眞卿飲
五日逢南國三年别舊都招䰟傳楚客撫節見
靈巫蒿艾因時採蛟龍爲俗驅清罇與鵝炙忻
此故人俱
彼鴷吟
斷木喙雖長不啄栢與松松栢本堅直中心無
蠧蟲廣庭木云美不與松栢比臃腫質性虚杇
蝎招猛觜主人赫然怒我愛爾何毀彈射出窮
山羣鳥亦相喜啁啾弄好音自謂得天理哀哉
彼鴷禽吻血徒爲爾鷹鸇不搏擊狐兔縱橫起
况玆樹腹怠力去宜濱死
感遇
衆默瘖莫辨衆寐盲不知問而使之對覺而使
之窺瘖盲自窮矣所感在一時苟昧哲人理寐
默定妍媸
雪詠
雪色混青冥搴幃宿酒醒龍蛇緣古木鳳鵠舞
幽庭密勢因風力輕姿任物形公堂何寂寞橫
案對玄經
臘日出獵因遊梅山蘭若
我與二三騎爭馳孤戍旁逐麋逢野寺息馬據
胡牀鷹想支公好人思灞上狂歸來何薄暮煙
火照溪光
依韻和楊敏叔吳門秋晚見寄
方在洞庭上秋懷郍得禁西風楚波急度鴈海
雲隂洛客吟初苦騷人思巳深顚毛隨日减冉
冉不勝簮
田家
南山嘗種荳碎莢落風雨空收一束萁無物充
煎釡
陶者
陶盡門前土屋上無片瓦十指不霑泥鱗鱗居
大厦
縣署叢竹
裊裊幽亭竹團團自結叢寒生綠罇上影入翠
屏中陶柳應慙弱潘花只競紅方持雪霜操不
敢倚春風
巧婦
巧婦口流血辛勤非一朝莠荼時補紩風雨畏
漂搖所託樹枝弱而嗟巢室翹周公誠自感聊
復賦鴟鴞
聞歐陽永叔謫夷陵
共在西都日居常慷慨言今嬰明主怒直雪諫
臣冤謫向蠻荆去行當霧雨繁黃牛三峽近切
莫聽愁猿
聞尹師魯謫富水
朝見諫臣逐暮章從謫官附炎人所易抱義爾
惟難寧作沉泥玉無爲媚渚蘭心知歸有日時
向斗牛看
寄饒州范待制
山水番君國文章漢侍臣古來中酒地今見獨
醒人坐嘯安浮俗談詩接上賓何由趨盛府徒
爾望清塵
詠王右丞所畫阮步兵醉圖(胡公疎新勒石)
右軍筆通妙阮籍思玄虚獨畫來東平倒冠醉
乘驢力頑不肯進俛首耳前趨一人牽且顧一
士旁挾扶捉鞍舉雙足閉目忘窮途想像得風
度纖悉古衣裾玉骨化爲土丹青終不渝而今
幾百歲乃有胡公疎買石遂留刻漬墨許傳模
白黑就髣髴毫芒辨精麤千古畜深意終朝懸
座隅誰謂盈尺紙不慙雲霧圖
猛虎行
山木暮蒼蒼風凄茆葉黃有虎始離穴熊羆安
敢當掉尾爲旗纛磨牙爲劒鋩猛氣吞赤豹雄
威躡封狼不貪犬與豕不窺藩與墻當途食人
肉所獲乃堂堂食人旣我分安得爲不祥麋鹿
豈非命其類寧不傷滿野設罝網競以充圓方
而欲我無殺柰何饑餒腸
白鷴
喬木暗青山晴川下白鷴春雲生嶺上積雪在
囂間綠草張新翳柔冠總翠鬟時哉養文素不
是雜斑斑
後園桃李花
後園桃李花灼灼復皎皎南枝開巳繁北枝縈
尚少蘤萼相輝映根本自鈎繞無爲驚風吹紛
紛逐飛鳥
道傍虎跡行
朝履猛虎迹暮宿猛虎林猛虎終夜嘯隂風生
遠岑我懷何所畏所畏在官箴傷哉此遺體冐
險輕百金
脩眞觀李道士年老貧餓無所依忽縊
死因爲詩以悼之
唐室王子後黃冠事隱淪餐霞不滿腹披雲不
蔽身八十不能死縊以頭上巾始慕老莊術終
厭道德貧營營求長生反困甑中塵
野田行
輕雷長陂水農事乃及辰茅旌送山鬼瓦鼓迎
田神青臯暗藏雉萬木欣巳春桑間偶耕者誰
復來問津
水輪詠
孤輪運寒水無乃農者營隨流轉自速居高還
復傾利纔畎澮間功欲霖雨幷不學假混沌亡
機抱甕罌
山村行
征馬去不息幽禽隨處聞深源樹蓊鬱曲塢花
芬蒀淡淡平田水濛濛半嶺雲長鬟弄春女溪
上自湔裙
鳴雉詞
雄雉鳴桑林雌雉雊麥隴結愛誠有宜别啄義
亦竦哺雛深莽中摧頽錦翅擁辛勤何爾爲應
自念遺種
寄公異弟
池塘去後春一夕生綠草無由夢阿連詩句何
能好
去春城
前日去春城今朝還故陌馬有甚煩意人多遠
行色暫爾厭風埃郍堪爲久客
讀范桐廬述嚴先生祠堂碑
二蛇志不同相得榛莽裏一蛇化爲龍一蛇化
爲雉龍飛上高衢雉飛入深水爲蜃自得宜潛
游滄海涘變化雖各殊有道固終始光武與嚴
陵其義亦云爾所遇在草昧旣貴不爲起翻然
歸富春曾不相助治至今存清芬烜赫耀圖史
人傳七里灘昔日來釣此灘上水濺濺灘下石
齒齒其人不可見其事清且美有客乘朱輪徘
徊想前軌著辭刻之碑復使存厥祀欲以廉貪
夫又以立懦士千載名不忘休哉古君子
禽言四首
子規
不如歸去春山云暮萬木兮參雲蜀天兮何處
人言有翼可歸飛安用空啼向高樹
提壼
提壼蘆沽美酒風爲賓樹爲友山花繚亂目前
開勸爾今朝千萬壽
山鳥
婆餅焦兒不食爾父向何之爾母山頭化爲石
山頭化石可奈何遂作微禽啼不息
竹雞
泥滑滑苦竹崗雨蕭蕭馬上郞馬蹄凌兢雨又
急此鳥爲君應斷腸
讀漢書梅子眞傳
子眞實吾祖耿介仕炎漢權臣始擅朝忠良被
塗炭輦下莫敢言上書陳治亂是時卿大夫曾
不負愧汗其文信雄深爛然今可玩危言識禍
機滅迹思汗漫一朝弃妻子龍性寧羈絆九江
傳神僊會稽隱㕓閈舊市越溪隂家山鏡湖畔
唯餘千載名撫卷一長歎
宛陵先生集卷第四
