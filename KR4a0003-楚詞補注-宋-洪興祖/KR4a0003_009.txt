楚詞補注卷九
宋洪興祖撰
招䰟章句第九(䰟一作魂下同)楚詞
招䰟者宋玉之所作也(李善以招䰟為小招以有大招故也)招者召也以
手曰招以言曰召䰟者身之精也宋玉憐哀屈原忠而
斥棄愁懣(一作憂愁)山澤䰟魄(一作魄)放佚厥命將落故作招
䰟欲以復其精神延其年夀外陳四方之惡内崇楚國
之美以諷諫懷王冀其覺悟而還之也(太史公讀招䰟悲其志)
朕幼清以廉潔兮(朕我也不求曰清不受曰廉不汙曰潔潔一作絜五臣云皆代原為辭)
身服義而未沬(沬巳也言我少小修清潔之行身服仁義未曾有懈巳之時也補曰沬莫貝切)
(易曰日中見沬注云沬徵昧之明也一云日中而昏也)主此盛德兮牽於俗而蕪
穢(牽引也不治曰蕪多草曰穢言己施行常以道德為主以忠事君以信結交而為俗人所推引德能蕪穢)
(無所用之也五臣云主守也言己主執仁義忠信之德為讒佞所牽迫使荒蕪穢汙而不得進)上無所
考此盛德兮(考校五臣云上君也考察也)長離殃而愁苦(殃禍也言己履行忠)
(信而遇暗主上則無所考校已之盛德長遭殃禍愁苦而已也離一作罹五臣云罹羅也)帝告巫陽
(帝謂天帝也女曰巫陽其名也巫一作□五臣云玉假立天帝及巫陽以為辭端補曰山海經云開明東有巫)
(彭巫□巫陽巫几巫相巫履注云皆神醫也)曰有人在下(在一作於)我欲輔之(人謂)
(賢人則屈原也宋玉上設天意祐助貞良故曰帝告巫陽有賢人屈原在於下方我欲輔成其志以厲黎民也)
䰟魄離散汝筮予之(䰟者身之精也魄者性之決也所以經緯五藏保守形體也筮卜問)
(也蓍曰筮尚書曰決之蓍龜言天帝哀憫屈原䰟魄離散身將顛沛故使巫陽筮問求索得而與之使反其身)
(也予一作與補曰予去聲下同)巫陽對曰掌㝱(巫陽對天帝言招䰟者本掌㝱之官所主軄也)
(㝱一作夢)上帝其難從(言天帝難從掌㝱之官欲使巫陽招之也一云其命難從一云命其難從)
(補曰難文選讀作去聲)若必筮予之恐後之謝(一云謝之一無之字)不能復
用巫陽焉(謝去也巫陽言如必欲先筮問求䰟魄所在然後與之恐後世怠懈必去卜筮之法不能)
(復修用但招之可也五臣云若必筮而招之恐後代懈怠去卜筮之法但以招䰟為事陽意不欲以筮與招相)
(次而行以為不筮而招亦足可也)乃下招曰(巫陽受天帝之命因下招屈原之䰟乃一作因)䰟
兮歸來(還歸屈原之身一作徠歸)去君之恒幹(恒常也幹體也易曰貞者事之幹五臣曰)
(君謂原也)何為四方些(言䰟靈當扶人飬命何為去君之常體而遠之四方乎夫人須䰟而生䰟)
(待人而榮二者别離命則霣零也或曰去君之恒閈閈里也楚人名里曰閈也一云何為乎四方乎一作兮一)
(注云䰟待人而榮補曰些蘇賀切說文云語詞也沈存中云今䕫峽湖湘及南北江獠人凡禁呪句尾皆稱些)
(乃楚人舊俗)舍君之樂處而離彼不祥些(舍置也祥善也言何為舍君楚國饒)
(樂之處而陸離走不善之鄉以犯觸衆惡也舍一作捨離一作罹五臣云捨去也罹羅也)䰟兮歸來
東方不可以託些(託寄也論語曰可以託六尺之孤言東方之俗其人無義不可託命而寄)
(身也)長人千仞惟䰟是索些(七尺曰仞索求也言東方有長人之國其高千仞主求人)
(䰟而食之也惟一作唯五臣云皆假立其惡而甚言之補曰山海經云東海之外大荒之中有大人之國)十
日代出(代更)流金鑠石些(鑠銷也言東方有扶桑之木十日竝在其上以次更行其熱酷)
(烈金石堅剛皆為銷釋也補曰莊子曰昔者十日竝出萬物皆照十日見天問代出言一日至一日出交會相)
(代也)彼皆習之䰟往必釋些(釋解也言彼十日之處自習其熱䰟行往到身必解爛也)
(皆一作自)歸來兮不可以託些(言䰟魄宜急來歸此誠不可以託附而居之也一無兮字)
(一云歸來歸來)䰟兮歸來南方不可以止些(言南方之俗其人甚無信不可久留)
(也)雕題黑齒(雕畫也題頟也黑一作墨五臣云雕鏤也補曰禮記南方曰蠻雕題交趾注云雕題)
(刻其肌以丹青涅之)得人肉以祀以其骨為醢些(醢醬也言南極之人雕畫其額)
(齒牙盡黑常食嬴蟀得人之肉用祭祀先祖復以其骨為醢醬也一云而祀一云得人以祀無肉字五臣云醢)
(肉醬也)蝮蛇蓁蓁(蝮大蛇也蓁蓁積聚之貎補曰山海經蝮蛇色如綬文大者百餘斤一名反鼻)
(蛇爾雅蝮虺博三寸首大如擘本草引張文仲云蝮蛇形乃不長頭扁口尖人犯之頭足貼著蝮音覆蓁音臻)
封狐千里些(封狐大狐也言炎土之氣多蝮虺惡蛇積聚蓁蓁争欲齧人又有大狐健走千里求)
(食不可逢遇也五臣云大狐其長千里)雄虺九首(首頭也五臣云虺亦蛇名補曰天問已見虺許)
(鬼切)往來儵忽吞人以益其心些(儵忽疾急貌也言復有雄虺一身九頭往來奄)
(忽常喜吞人䰟魄以益其心賊害之甚也儵一作倏五臣云益其心助其毒也)歸來兮不可以
久淫些(淫遊也言其惡如此不可久遊必被害也一云魂兮歸來一云歸來歸來不可久淫無以字五)
(臣云淫淹也)䰟兮歸來西方之害流沙千里些(流沙沙流而行也尚書曰)
(餘波入於流沙言西方之地厥土不毛流沙滑滑晝夜流行從廣千里又無舟航也從廣一作縱横)旋入
雷淵(旋轉也淵室也淵文選作泉補曰旋泉絹切唐避諱以淵為泉山海經云雷澤中有雷神龍身而人)
(頭)爢散而不可止些(爢碎也言欲涉流沙少止則回入雷公之室轉還而行身雖爢碎尚)
(不得休息也爢一作靡釋文作糜一作麋非是補曰爢靡為切爛也壊也)幸而得脱其外曠
宇些(曠大也宇野也言從雷淵雖得免脱其外復有曠遠之野無人之土也幸一作幸)赤螘若
象(螘蚍蜉也小者為螘大者謂之蚍蜉也螘一作蟻補曰山海經大蜂其狀如蠭朱蛾狀如蟻)玄蠭
若壺些(壺乾瓠也言曠野之中有赤蟻其狀如象又有飛蠭腹大如壺皆有蠚毒能殺人也蠭一作蜂)
(釋文作&KR1123;五臣云壺器名補曰蠭音峯方言云&KR1123;大而蜜謂之壺蠭蠚音壑)五榖不生藂菅
是食些(柴棘為藂菅茅也言西極之地不生五榖其人但食柴草若羣牛也藂一作叢菅一作葌補曰)
(藂草叢生也菅葌竝音姦說文葌草出吳林山)其土爛人求水無所得些(言西方之)
(土温暑而熱燋爛人肉渴欲求水無有源泉而不可得也補曰前漢西域傳烏弋地暑熱莽平又天笁卑濕暑)
(熱)彷徉無所倚廣大無所極些(倚依也言欲彷徉東西無民可依其野廣大行)
(不可極也一云言西方之土廣大遥遠無所臻極雖欲彷徉求所依止不可得也一作仿佯五臣云仿佯遊行)
(貎極窮也補曰廣雅云彷徉徙倚也彷蒲忙切)歸來兮恐自遺賊些(賊害也言䰟魄欲往)
(者自予賊害也一云歸來歸來補曰遺巳季切)䰟兮歸來北方不可以止些增
冰峨峨飛雪千里些(言北方常寒其冰重累峨峨如山涼風急時疾雪隨之飛行千里乃)
(至地也五臣云增積也峨峨高貌補曰神異經北方有曾冰萬里厚百丈尸子曰朔方之寒地凍厚六尺北極)
(左右有不釋之冰)歸來兮不可以久些(言其寒殺人不可久留也一云歸來歸來一云)
(不可以久止)䰟兮歸來君無上天些(天不可得上也)虎豹九關(五臣云關)
(鑰)啄害下人些(啄齧也言天門凡有九重使神虎豹執其關閉主啄齧天下欲上之人而殺之)
(也)一夫九首拔木九千些(言有丈夫一身九頭強梁多力從朝至暮拔大木九千枚)
(也)犲狼從目往來侁侁些(侁侁往來聲也詩曰侁侁征夫言天上有豺狼之獸其目)
(皆從奔走往來其聲侁侁争欲啗人也侁一作莘五臣云從豎也侁侁衆貎補曰南北曰從即容切釋文足用)
(切與注意不合侁所臻切)懸人以娭(懸釋文作縣娭一作嬉一作娛補曰娭許其切)投之深
淵些(投擿也言犲狼得人不即啗食先懸其頭用之娭戲疲倦巳後乃擿於深淵之底而棄之也)致
命於帝然後得瞑些(瞑卧也言投人巳訖上致命於天帝然後乃得眠卧也瞑一作眠五)
(臣云致送也送人之命於天帝補曰瞑音眠又音銘)歸來往恐危身些(往即逢害身危殆也)
(一一)(云歸來歸來云䰟兮歸來)䰟兮歸來君無下此幽都些(幽都地下后土所治)
(也地下幽冥故稱幽都一無此字)土伯九約其角觺觺些(土伯后土之侯伯也約屈)
(也觺觺猶狺狺角利貌也言地有土伯執衛門戶其身九屈有角觺觺主觸害人也觺一作&KR2361;五臣云觺觺銛)
(利貌補曰觺音疑又牛力切)敦脄血拇(敦厚也脄背也拇手母指也脄一作脢補曰脄脢音梅又)
(音妹脊側之肉說文云背肉也易咸其脢一曰心上口下拇莫垢切)逐人駓駓些(駓駓走貌也言)
(土伯之狀廣肩厚背逐人駓駓其走捷疾以手巾血漫汚人也補曰駓音丕)參目虎首其身
若牛些(言土伯之頭其貌如虎而有三目身又肥大狀如牛也參一作三補曰參蘇甘切博雅云參三)
(也)此皆甘人歸來恐自遺災些(甘美也災害也言此物食人以為甘美往必自)
(害不旋踵也歸來一云歸來歸來一作歸來兮災釋文作菑補曰遺與也去聲菑與災同)䰟兮歸
來入修門些(修門郢城門也宋玉設呼屈原之䰟歸楚都入郢門欲以感激懷王使還之也補曰)
(修門已見九章龍門注中)工祝招君背行先些(工巧也男巫曰祝背倍也言選擇名工巧)
(辯之巫使招呼君倍道先行導以在前宜隨之也五臣云工祝良巫也君謂原言良巫背行在先君宜隨後補)
(曰背音倍)秦□齊縷(□絡縷綫也篝釋文作篝補曰篝古侯切籠也笿也笿音落可熏衣)鄭綿
絡些(綿纏也絡縳也言為君䰟作衣乃使秦人織其篝絡齊人作綵縷鄭國之工纏而縛之堅而且好也)
(綿一作緜補曰說文緜聯微也)招具該備永嘯呼些(該亦備也言撰設甘美招䰟之具靡)
(不畢備故長嘯大呼以招君也夫嘯者隂也呼者陽也陽主䰟隂主魄故必呼嘯以感之也)䰟兮歸
來反故居些(反還也故古也言宜急來歸還古昔之處也)天地四方多賊姦
些(賊害也姦惡也言天有虎豹地有土伯東有長人西有赤蟻南有雄虺北有增冰皆為姦惡以賊害人也)
(地一作□一作□)像設君室(像法也君一作居)静閒安些(無聲曰静空寬曰間言乃)
(為君造設第室法像舊廬所在之處清淨寬閒而安樂也補曰間音閑)高堂邃宇(䆳深也宇屋也)
檻層軒些(檻楯也從曰檻横曰楯軒樓版也言所造之室其堂高顯屋甚深邃下有檻楯上有樓板)
(形容異制且鮮明也五臣云檻欄層重也軒檻樓上板補曰一云檐宇之末曰軒)層臺累榭(層累)
(皆重也無木謂之臺有木謂之榭補曰說文臺觀四方而高者榭臺有屋也一曰凡屋無室曰榭)臨高
山些(言復作重層之臺累石之榭其顛眇眇上乃臨於高山也或曰臨高山而作臺榭也)網戶朱
綴(網戶綺文鏤也朱丹也綴緣也網一作罔五臣云織網於戶上以朱巴綴之)刻方連些(刻鏤)
(也横木關柱為連言門戶之楣皆刻鏤綺文朱丹其緣雕鏤連木使之方好也五臣云又刻鏤横木為文章連)
(於上使之方好補曰連集韻作槤門持關)冬有穾厦(穾複室也厦大屋也詩云於我乎夏屋渠渠厦)
(一作夏五臣云穾厦重屋補曰穾深也隠暗處爾雅東南隅謂之窔厦胡雅切穾窔竝於叫切)夏室寒
些(言隆冬凍寒則有大屋複穾温室盛夏暑熱則有洞達隂堂其内寒涼也室一作屋補曰夏胡駕切)川
谷徑復(流源為川注谿為谷徑過也復反也川一作谿徑一作俓五臣云徑往也補曰爾雅水注谿為)
(谷說文泉出通川為谷)流潺湲些(言所居之舍激導川水徑過園庭回通反復其流急疾又潔淨)
(也)光風轉蕙(光風謂雨巳日出而風草木有光也轉搖也五臣云日光風氣轉汎薄於蘭蕙之叢)
汜崇蘭些(汜猶汎汎搖動貌也崇充也言天雨霽日明微風奮發動搖草木皆令有光充實蘭蕙使)
(之芬芳而益暢茂也五臣云崇高也補曰汜音泛)經堂入奥(西南隅謂之奥經一作徑古本作陞)
(奥釋文作隩五臣云言自蘭蕙經入於此矣補曰奥烏到切)朱塵筵些(朱丹也塵承塵也筵席也)
(詩云肆筵設机言升殿過堂入房至室奥處上則有朱畫承塵下則有簟筵好席可以休息也或曰朱塵筵謂)
(承塵搏壁曼延相連接也摶一作薄補曰鋪陳曰筵藉之曰席說文筵竹席也)砥室翠翹(砥石名也)
(詩曰其平如砥翠鳥名也翹羽也五臣云以砥石為室取其平也又以翠羽相飾之補曰砥音咫礪石也書傳)
(云砥細於礪皆磨石也榖梁云天子之桷斵之礱之加密石焉注云以細石磨之翹祈堯切鳥尾長毛也)挂
曲瓊些(挂懸也曲瓊玉鈎也言内卧之室以砥石為壁平而滑澤以翠鳥之羽雕飾玉鈎以懸衣物也)
(或曰儃室謂儃佪曲房也挂一作絓五臣云玉鈎挂於室中補曰絓罥也古賣切)翡翠珠被(雄曰)
(翡雌曰翠被衾也補曰翡赤羽雀翠青羽雀異物志云翠鳥形如燕赤而雄曰翡青而雌曰翠翡大於羣其羽)
(可以飾幃帳顔師古曰鳥各别異非雌雄異名也)爛齊光些(齊同也言牀上之被則飾以翡翠羽)
(及珠璣刻畫衆華其文爛然而同光明也五臣云以珠翠飾被光色爛然相齊)蒻阿拂壁(蒻蒻席也)
(阿曲隅也拂薄也五臣云以蒻席替壁之曲補曰蒻音弱蒲也可以為席)羅幬張些(羅綺屬也張施)
(也言房内則以蒻席薄牀四壁及與曲隅復施羅幬輕且涼也補曰幬禪帳也音幬爾雅幬謂之帳)纂組
綺縞(纂組綬類也一作繤一作綦五臣云縞練也補曰纂作管切似組而赤組音祖綺文繒也縞音杲素)
(也一曰細繒纂蒼白色一曰青黑文禮記有綦組綬)結𤦺璜些(璜玉名也言幬帳之細皆用綺縞又)
(以纂組結束玉璜為帷帳之飾也琦一作竒補曰琦五名璜半璧也)室中之觀多珍怪些
(金玉為珍詭異為怪言縱觀房室之中四方珍竒玩好怪物無不畢具也珍一作珍怪一作怪補曰珍怪皆俗)
(字)蘭膏明燭(蘭膏以蘭香煉膏也燭一作爥)華容備些(容貎也言日暮遊宴燃香蘭之)
(膏張施明燭觀其鐙錠雕鏤百獸華竒好備也五臣云華容謂美人也補曰錠都定切)二八侍宿
(二八二列也言大夫有二列之樂故晉悼公賜魏絳女樂二八歌鍾二四也)射逓代些(射猒也詩)
(云服之無射逓更也言使好女十六人侍君宴宿意有厭倦則使更相代也或曰夕逓代夕暮也逓一作遞五)
(臣云君或猒之則逓代進矣補曰射音亦)九侯淑女(淑善補曰九侯謂九服之諸侯也)多迅
衆些(迅疾也言復有九國諸侯好善之女多才長意用心齊疾勝於衆人也五臣云其來迅疾衆多於此)
盛鬋不同制(鬋鬢也制法也五臣云盛飾理鬢其制不同補曰鬋音翦女鬢垂貌)實滿宫
些(宫猶室也爾雅曰宮謂之室言九侯之女工巧妍雅裝飾兩結垂鬢鬘下髮形貌竒異不與衆同皆來實)
(滿充後官也一云垂髮鬢下鬋一云垂鬘下髴補曰鬘髮美也髴首飾也)容態好比(態姿也比親也)
(五臣云比密也補曰好王逸作美好之好五臣作好愛之好)順彌代些(彌久也言美女衆多其貌)
(齊同姿態好美自相親比承順上意久則相代也代一作世五臣云彌猶次也好相親密和順次以相代也補)
(曰作世者非)弱顔固植(固堅也植志也植一作立)謇其有意些(謇正言貎也言美女)
(内多廉恥弱顔易媿心志堅固不可侵犯則謇然發言中禮意也謇一作蹇五臣云謇正直貌有意禮則之意)
姱容脩態(姱好貌脩長也補曰姱苦爪切)絙洞房些(絙竟也房室也言復有美好之女其)
(貎姱好多意長智羣聚羅列竟識洞達滿於房室也絙一作縆五臣云洞深也補曰絙與亘同文選云洞房呌)
(窱而幽邃)蛾眉曼睩(曼澤也睩視貌蛾一作娥睩一作睇五臣云曼長也補曰李善云曼輕細也音)
(萬睩音禄說文云目睞謹也)目騰光些(騰馳也言美女之貎蛾眉玉白好目曼澤時睩睩然視精)
(光騰馳驚惑人心也五臣云騰發也)靡顔膩理(靡緻也膩滑也五臣云靡好也補曰吕氏春秋靡曼)
(皓齒注云靡曼細理弱肌美色也膩女吏切)遺視矊些(遺竊視也矊脈也言諸美女顔容脂細身)
(體夷滑心中矊脈時時竊視安詳審諦志不可動也矊一作&KR1531;一作&KR0034;五臣云矊目中瞳子言目清澈烱然見)
(其瞳子補曰方言黸瞳之子謂之矊注云矊邈也音綿廣韻瞳子黑也又矊眇遠視)離榭脩幕(離别)
(也修長也幕大帳也)侍君之閒些(間静也言願令美女於離宮别觀帳幕之中侍君閒静而宴遊)
(也補曰間音閑)翡帷翠帳飾高堂些(言復以翡翠之羽雕飾幬帳張之高堂以樂君也帳)
(一作幬飾一作餝補曰在旁曰帷餝與飾同)紅壁沙版(紅赤白色也沙丹沙也)玄玉梁
些(玄黑也言堂上四壁皆罜色令之紅白又以丹沙畫飾軒版承以黑玉之梁五彩分别也一云玄玉之梁)
(五臣云黑玉飾於屋梁)仰觀刻桷(補曰左傳丹楹刻桷文選云龍角雕鏤說文椽方曰桷音角)
畫龍蛇些(言仰觀視屋之榱橑皆刻畫龍蛇而有文章也)坐堂伏檻(檻楯也)臨曲
池些(言坐於堂上前伏檻楯下臨曲水清池可漁釣也)芙蓉始發(芙蓉蓮華也)雜芰
荷些(芰菱也秦人謂之薢茩言池水之中有芙蓉始發其華芰菱雜錯羅列而生俱盛茂也或曰倚荷謂)
(荷立生水中持倚之也五臣云芰水草荷芙蓉之莖)紫莖屏風(屏風水葵也補曰本草鳬葵即莕菜)
(生水中俗名水葵又防風一名屏風)文緣波些(言復有水葵生於池中其莖紫色風起水動波緣其)
(葉上而生文也或曰紫莖言荷莖紫色也屏風謂荷葉鄣風也緣文選作綠五臣云風起吹之生文於綠波中)
(也)文異豹飾(豹猶虎豹補曰詩云羔裘豹飾)侍陂陁些(陂陁長陛也言侍從之人皆衣)
(虎豹之文異来之飾侍君堂隅衛階陛也或曰侍陂池謂侍從於君遊陂池之中赫然光華也陁一作陀補曰)
(陂音頗陀音駞不平也文選陂音波)軒輬既低(軒輬皆輕車名也低屯也一曰低俛也補曰軒曲輈)
(藩車也輬音涼卧車也)步騎羅些(徒行為步乘馬為騎羅列也言官屬之車既巳屯止步騎士衆)
(羅列而陳竢須君命也)蘭薄戶樹(薄附也樹種也五臣云木叢生曰薄)瓊木籬些(柴落)
(為籬言所造舍種樹蘭蕙附於門戶外以玉木為其籬落守禦堅重又芬香也五臣云言夾戶種叢蘭又栽木)
(為藩籬以自蔽瓊者美言也)䰟兮歸來何遠為些(遠為四方而久不歸也五臣云此足)
(可安居何用遠去為也)室家遂宗(宗衆也補曰宗尊也)食多方些(方道也言君九族室)
(家遂以衆盛人人曉味故飲食之和多方道也五臣云營造飲食亦多方略)稻粢穱麥(稻稌粢稷)
(穱擇也擇麥中先熟者也補曰顔師古云本草所謂稻米者今之稬米耳說文云稻稌也又急就篇云稻黍&KR1045;)
(稷左太冲蜀都賦云粳稻漠漠益知稻即稬共粳並出矣粢子夷切本草云稷即穄也今楚人謂之稷穱音捉)
(稻處種麥也)挐黃粱些(挐糅也言飯則以&KR0008;稻糅稷擇新麥糅以黃粱和而柔嬬且香滑也補曰)
(挐女居切記云飯黍稷稻粱白黍黃粱本草黃粱出蜀漢商浙間亦種之香美逾於諸粱號為竹根黃)大
苦醎酸(大苦豉也醎一作鹹五臣云鹹鹽也酸酢也大苦鹹酸辛甘皆和之使其味行補曰本草豉味)
(苦故逸以大苦為豉然說左氏者曰醯醢鹽梅不及豉古人未有豉也内則及招䰟偹論飲食言不及䜴史游)
(急就篇曰及有無夷鹽豉盖秦漢以來始為之耳據此則逸說非也又爾雅云蘦大苦郭氏以為甘草又詩云)
(隰有苓陸機草木蟲魚疏云苓大苦也可為乾菜此所謂大苦盖苦味之甚者爾)辛甘行些(辛謂)
(椒薑也甘謂飴蜜也言取豉汁和以椒薑醎酢和以飴蜜則辛甘之味皆發而行也)肥牛之腱(腱筋)
(頭也五臣云腱筋肉補曰腱居言切膂腱肉也一曰筋之大者)臑若芳些(臑若熟爛也言取肥牛之)
(腱爛熟之則肥濡&KR0871;美也若一作弱臑一作□一作胹臑仁珠切臑音耎胹音而釋文作䎡而兖切補曰集韻)
(腝&KR0008;胹臑皆有而音說文云爛也一曰臑嫰耎貎&KR0871;蘇本切)和酸若苦陳吳羹些(言吳)
(人工作羹和調甘酸其味若苦而復甘也五臣云酸苦皆得中補曰若猶及也羹音郎&KR0796;也集韻云魯頌楚詞)
(急就篇羹與房漿為韻淮南曰荆吳芬馨以嚂其口嚂音藍又云煎熬焚炙調齊和之適以窮荆吳甘酸之變)
(注云二國善醎酸之和)胹鼈炮羔(羔羊子也胹一作臑釋文作濡而朱切五臣云濡煮也補曰濡)
(集韻音而亨肉和湆也炮蒲交切合毛炙物一曰裹物燒)有柘漿些(柘藷蔗也言復以飴蜜胹鼈炮)
(羔令之爛熟取藷蔗之汁為漿飲也或曰血鼈炮羔和牛五藏為羔臛鶩為羹者也柘一作蔗一注云胹鼈炮)
(羔和牛五藏臛為羹者也補曰相如賦云諸柘巴苴注云柘甘柘也)鵠酸臇鳬(臇小臛也補曰鵠鴻)
(鵠也臇子兖切臛少汁也鳬野鴨也)煎鴻鶬些(鴻鴻鳫也鶬鶬鶴也言復以酸酢烹鵠為羹小臇臛)
(鳬煎熬鴻鶬令之肥美也補曰鶬音倉麋鴰也此言以酢漿烹鵠鳬為羹用膏煎鴻鶬也)露雞臛蠵
(露雞露棲之雞也有菜曰羹無菜曰臛蠵大龜之屬也蠵一作蠵補曰鹽鐵論曰煎魚切肝羊淹雞寒臛字書)
(作&KR0796;呼各切又音霍肉羹也集韻涪陵郡出大龜一名靈蠵音携又以規切)厲而不爽些(厲烈)
(也爽敗也楚人名羹敗曰爽言乃復烹露棲之肥雞臛蠵龜之肉則其味清烈不敗也補曰爽音霜協韻老子)
(曰五味令人口爽)粔籹蜜餌有餦餭些(餟餭餳也言以蜜和米麪熬煎作粔籹𢷬黍作)
(餌又有美餳衆味甘美也擣黍一作擣麥一作揉米補曰粔音巨籹音女又音汝粔籹蜜餌也吳謂之膏環餌)
(粉餅也方言曰餌謂之餻餳謂之餦餭注云即乾飴也音張皇一曰餅也一曰餌也)瑶漿蜜勺(瑶玉)
(也勺沾也古本蜜作□補曰勺音酌一云丁狄時斫二切沾音添)實羽觴些(實滿也羽翠羽也觴)
(觚也言食巳復有玉漿以蜜沾之滿于羽觴以漱口也五臣云勺和也觴酒器也插羽于上補曰杯上綴羽以)
(速飲也一云作生爵形實曰觴虚曰觶)挫糟凍飲(挫捉也凍冰也五臣云糟酒滓也可以凍飲李)
(善云凍冷也補曰挫宗卧切)酎清涼些(酎醇酒也言盛夏則為覆蹙乾釀提去其糟但取清醇居)
(之冰上然後飲之酒寒涼又長味好飲也補曰酎直又切三重釀酒月令孟夏天子飲酎注云春酒至此始成)
華酌既陳(酌酒斗也陳一作敶五臣云華酌謂置華於酒中補曰華采也說文云酌盛酒行觴也)
有瓊漿些(言酒罇在前華酌陳列復有玉漿恣意所用也)歸來反故室敬而無
妨些(妨害也言君䰟急來歸還反所居故室子孫承事恭敬長無禍害也一云歸來歸來一云歸反故室)
(無來字)肴羞未通(魚肉為肴羞進也補曰肴骨體又葅也致滋味為羞)女樂羅些(言肴)
(膳巳具進舉在前賓主之禮殷勤未通則女樂倡蕩羅列在堂下也)敶鐘按鼓(按徐敶一作陳按一)
(作桉五臣云按猶擊也)造新歌些(言乃奏樂作音而撞鐘徐鼓造為新曲之歌與衆絶異也)涉
江采菱發揚荷些(楚人歌曲也言己涉渡大江南入湖池采取菱芰發揚荷葉喻屈原背去)
(朝堂隠伏草澤失其所也菱一作䔖文選作陽荷注云荷當作阿涉江采菱陽阿皆楚歌名補曰淮南云歌采)
(菱發陽阿又云足蹀陽阿之舞注云陽阿古之名倡又云欲美和者必先始於陽阿采菱注云陽阿采菱樂曲)
(之和聲)美人既醉朱顔酡些(朱赤也酡著也言美女飲啗醉飽則面著赤色而鮮好也)
(酡一作&KR0755;一本云當作袉徒何切著也為&KR0755;者菲補曰酡音䭾飲而赭色著面)娭光眇視(娭戲也眇)
(眺也娭一作嬉一作娛)目曾波些(波華也言美女酣樂顧望娭戲身有光文眺視曲眄目采盼然)
(白黑分明若水波而重華也五臣云言美人既為戲樂光彩横出眇然遠視目若水波補曰曾重也)被文
服纖(文謂綺繡也纖謂羅縠也補曰纖細也)麗而不竒些(麗美好也不竒竒也猶詩云不)
(顯文王不顯顯也言美女被服綺繡曳羅縠其容靡麗誠足竒怪也一云被兹文服纖麗不竒)長髮曼
鬋(曼澤髮一作鬢補曰曼音萬鬋音翦)豔陸離些(豔好貎也左氏傳曰宋華督見孔父之妻目逆)
(而送之曰美而豔言美人長髮工結鬋鬢滑澤其狀豔美儀貎陸離而難具形也)二八齊容(齊同)
(補曰二八巳見舞賦云鄭女出進二八徐侍)起鄭舞些(鄭舞鄭國之舞也言二八美女其儀容齊)
(一被服同飾奮袂俱起而鄭舞也或曰鄭舞鄭重屈折而舞也補曰相如賦云鄭女曼姬邊讓賦云齊倡列鄭)
(女羅戰國策云被鄭國之女粉白黛黑立於衢間非知而見之者以為神淮南子注云鄭袖楚懷幸姬善歌工)
(舞因名鄭舞鄭重殷勤也)衽若交竿(竿竹竿也衽一作袵補曰而甚切)撫案下些(撫抑)
(也言舞者廻旋衣衽掉搖回轉相鈎狀若交竹竿以手抑案而徐下來也一云撫抵也以手抵案而徐下行也)
(五臣云衽衣襟也言舞人廻轉衣襟相交如竿也以手撫案其節而徐行也補曰下音戶唐段安節樂錄曰舞)
(者樂之容古有大垂手小垂手)竽瑟狂會(狂猶並也)搷鳴鼓些(搷擊也言衆樂竝會吹竽)
(彈瑟又搷擊鳴鼓以進八音為之節也搷一作嗔一作填文選作槙徒年切補曰搷田殿二音集韻嗔音田引)
(詩振旅嗔嗔)宫庭震驚(震動也驚駭也)發激楚些(激清聲也言吹竽擊鼓衆樂並會宫)
(庭之内莫不震動驚駭復作激楚之清聲以發其音也補曰淮南曰揚鄭衛之浩樂結激楚之遺風注云結激)
(清楚之聲也舞賦云激楚結風陽阿之舞五臣云激急也楚謂楚舞也舞急縈結其風李善云激楚歌曲也列)
(女傳曰聽激楚之遺風上林賦云鄢郢繽紛激楚結風文穎曰激衝激急風也結風廻風亦急風也楚地風既)
(自漂疾然歌樂者猶復依激結之急風為節其樂浞迅哀切也)吳歈蔡謳(吳蔡國名也歈謳皆歌也)
(補曰歈音俞古賦云巴俞宋蔡說文云歈歌也徐鉉曰渝水之人善歌舞漢高祖采其聲後人因加此字按楚)
(詞巳有此語則歈盖歌之别稱耳徐說非是)奏大呂些(大吕六律名也周官曰舞雲門奏大吕言)
(乃復使吳人歌謠蔡人謳吟進雅樂奏大吕五音六律聲和調也文選奏作秦五臣云吳蔡秦皆國名補曰大)
(吕非秦聲五臣說非是)士女雜坐亂而不分些(言醉飽酣樂合罇促席男女雜坐比)
(肩齊膝恣意調戲亂而不分别也)放敶組纓(組綬敶一作陳補曰纓冠系也)班其相紛
些(紛亂也言男女共坐除去威嚴放其冠纓舒敶印綬班然相亂不可整理也班一作斑)鄭衛妖
玩(鄭衛國名也妖玩好女也補曰許慎云鄭衛新聲所出國也)來雜陳些(雜厠也陳列也言鄭)
(衛二國復遣妖玩之好女來雜厠俱坐而陳列也陳一作敶)激楚之結(激感也結頭髻也補曰結)
(古詣切束髮也)獨秀先些(秀異也言鄭衛妖女工於服飾其結殊形能感楚人故異之而使之先進)
(也五臣云秀異而先進於前)菎蔽象棋(菎玉也蔽簙箸以玉飾之也或言菎蕗今之箭囊也菎一)
(作琨一作箟補曰菎音昆香草也琨玉名箟竹名蔽集韻作&KR1972;其字從竹方言簙謂之蔽秦晉之間謂之簙吳)
(楚之問謂之蔽或謂之箭裏或謂之棋博雅云博箸謂之箭)有六簙些(投六箸行六棋故為六簙)
(也言宴樂既畢乃設六簙以菎蔽作箸象牙為棋麗而且好也簙一作博補曰說文云局戲也六箸十二棋也)
(鮑宏博經云所擲頭謂之瓊瓊有五采刻為一畫者謂之塞刻為兩畫者謂之白刻為三畫者謂之黑一邊不)
(刻者五塞之間謂之五塞列子曰擊博樓上注云擊打也如今雙陸碁也古博經云博法二人相對坐向局局)
(分為十二遁兩頭當中名為水用碁十二枚六白六黑又用魚二枚置於水中其擲采以瓊為之瓊畟方寸三)
(分長寸五分銳其頭鑽刻瓊四面為眼亦名為齒二人互擲采行碁碁行到處即竪之名為驍碁即入水食魚)
(亦名牽魚每牽一魚獲二籌飜一魚獲二籌畟音側)分曹並進(曹偶)遒相迫些(遒亦迫言)
(分曹列偶並進技巧投箸行碁轉相遒廹使不得擇行也或曰分曹並進者謂並用射禮進也五臣云遒急也)
(言務以求勝)成梟而牟(倍勝為牟文選梟作鳬補曰漢書梟騎注云梟勇也若六傅之梟作鳬非)
(是淮南曰善博者不欲牟不恐不勝注云博其棋不傷為牟梟堅堯切牟過也進也大也)呼五白些
(五白簙齒也言己碁巳梟當成牟勝射張食棋下兆於屈故呼五白以助投也兆於屈一作逃於窟補曰列子)
(云樓上博者射明瓊張中說者曰凡戲争能取中皆曰射明瓊齒五白也中去聲射食亦切)晉制犀
比(晉國名也制作也比集也補曰比頻二切)費白日些(費光貎也言晉國工作簙棋箸比集犀角)
(以為雕飾投之皜然如日光也補曰費耗也昲日光也芳未切)鏗鍾搖簴(鏗撞也搖動也鏗釋文作)
(銵簴一作虡五臣云虡懸鐘格言擊鐘則搖動其格補曰鏗銵並苦耕切虡竒舉切)揳梓瑟些(揳鼓)
(也言衆賓既集共簙以相娛樂堂下復鳴大鐘左右歌吟鼔琴瑟也五臣云揳撫也以梓木為瑟補曰揳古入)
(切轢也書亦作戛)娛酒不廢(娛樂)沈日夜些(言雖以酒相娛樂不廢政事晝夜沈湎以)
(㤀憂也或曰娛酒不發發旦也詩云明發不寐言日夜娛樂又曰和樂且湛言晝夜以酒相樂也夜一作夕)
蘭膏明燭(一作爥)華鐙錯些(言鐙錠盡雕琢錯鏤飾設以禽獸有英華也鐙一作雕五)
(臣云以蘭漬膏取其香也華謂有光華補曰鐙音登說文曰錠也徐鉉曰錠中置燭故謂之鐙又說文曰錯金)
(涂也亦支錯)結撰至思(撰猶博也五臣云言我能撰深心以思賢人補曰撰述也定也持也)蘭
芳假些(假至也書曰假于上下蘭芳以喻賢人也言君能結撰博專至之心以思賢人賢人即自至也)
(補曰假音格)人有所極同心賦些(賦誦也言衆坐之人各欲盡情與巳同心者獨誦忠)
(信與道德也五臣云極盡也賦聚也賢人盡至則同心相聚君可選也補曰釋名曰敷布其義謂之賦漢書曰)
(不歌而誦謂之賦五臣以賦為聚盖取賦斂之義)酎飲盡歡樂先故些(故舊也言飲酒)
(作樂盡巳歡欣者誠欲樂我先祖及與故舊人也酎一作酌一本盡上有既字五臣云樂君先祖及故舊)䰟
兮歸來反故居些(言䰟神宜急來歸反還楚國居故舊之處安樂無憂也)亂曰獻
歲發春兮(獻進)汩吾南征(征行也言歲始來進春氣奮揚萬物皆感氣而生自傷放逐獨)
(南行也五臣云汩疾也亦代原為詞補曰汩于筆切文選自此至白芷生句末皆有些字一本至誘騁先有些)
(字)菉蘋齊葉兮(菉王芻也蘋一作薠補曰菉音綠見騷經)白芷生(言屈原放時菉蘋之)
(草其葉適齊白芷萌芽方始欲生據時所見自傷袞也猶詩云昔我往矣楊柳依依也)路貫廬江
兮左長薄(貫出也廬江長薄地名也言屈原行先出廬江過歴長薄長薄在江北時東行故言左也)
(五臣云在其左也補曰前漢地理志廬江出陵陽東南北入江)倚沼畦瀛兮(沼池也畦猶區也瀛)
(池中也楚人名池澤中曰瀛五臣云倚立也)遥望博(遥遠也博平也言己循江而行遂入池澤其中)
(區瀛遠望平博無人民也)青驪結駟兮(純黑為驪結連也四馬為駟補曰驪呂知切)齊千
乘(齊同也言屈原嘗與君俱獵於此官屬齊駕駟馬或青或黑連千乘皆同服也補曰自此以下盛言畋獵)
(之樂以招之也)懸火延起兮玄顔烝(懸火懸鐙也玄天也言己時從君夜獵懸鐙林木之)
(中其火延燒及於野澤煙上烝天使黑色也烝一作蒸補曰顔容也說文蒸火氣上行也蒸進也衆也)步
及驟處兮(驟走也處止也)誘騁先(誘導也騁馳也言獵時有步行者有乘馬走驟者有處止)
(者分以圍獸己獨馳騁為君先導也)抑騖若通兮(抑止也騖馳也若順也五臣云止馳騖者使順)
(通獵事)引車右還(還轉也言抑止馳騖者順通共獲引車右轉以遮獸也還一作旋一云引右運)
(無車字補曰還音旋)與王趨夢兮課後先(夢澤中也楚人名澤中為夢中左氏傳曰楚大)
(夫鬭伯比與䢵子之女婬而生子弃諸夢中言己與懷王俱獵于夢澤之中課第羣臣先至後至也一注云夢)
(草中也補曰夢音蒙又去聲楚謂草澤曰夢爾雅曰楚有雲夢先儒云左傳楚子與鄭伯田於江南之夢地理)
(志南郡華容縣南有雲夢澤杜預云南郡枝江縣西有雲夢城江夏安陸縣亦有雲夢或曰南郡華容縣東南)
(有巴丘湖江南之夢雲夢一澤而每處有名者司馬相如子虛賦云雲夢者方八九百里則此澤跨江南北每)
(處名存焉左傳楚昭王寢㝱於雲中則此澤亦得單稱雲單稱夢也沈存中云書曰雲土夢作乂孔安國注書)
(云雲夢在江南不然也據左傳吳人入郢楚子涉睢濟江入于雲中王寢盜攻之以戈擊王王奔鄖楚子自郢)
(西走涉睢則當出於江南其後涉江入於雲中遂奔鄖鄖則今之安州涉江而後至雲入雲然後至鄖則雲在)
(江北也左傳鄭伯如楚王以田江南之夢曰江南之夢則雲在江北明矣江南則今之公安石首建寧等縣江)
(北則玉沙監利景陵等縣也)君王親發兮(發射)憚青兕(憚驚也言懷王是時親自射獸)
(驚青兕牛而不能制也以言嘗侍從君獵今乃放逐嘆而自傷閔也兕一作兕五臣云憚懼也時君王親射青)
(兕懼其不能制我佐君殺之補曰憚當割切莊子云憚赫千里音義云千里皆懼爾雅兕似牛注云一角青色)
(重千斤)朱明承夜兮(朱明日也承續也)時不可以淹(淹久也言歲月逝往晝夜)
(相續年命將老不可久處當急來歸也一云時不淹一云時不可淹一云時不見淹五臣云日夜相承四時不)
(得淹止)臯蘭被徑兮(臯澤也被覆也徑路也)斯路漸(漸沒也言澤中香草茂盛覆被)
(徑路人無采取者水卒增溢漸没其道將至弃捐也以言賢人久處山野君不事用亦將隕顛也五臣云埋沒)
(凋落補曰漸音尖流入也)湛湛江水兮(湛湛水貎)上有楓(楓木名也言湛湛江水浸潤楓)
(木使之茂盛傷己不蒙君惠而身放弃曾不若樹木得其所也或曰水旁林木中鳥獸所聚不可居之也補曰)
(楓音風爾雅楓攝攝注云似白楊葉圓而歧有脂而香本草云樹高大商洛間多有說文云楓木厚葉弱枝善)
(搖漢宫殿中多植之至霜後葉丹可愛故騷人多稱之)目極千里兮傷春心(言湖澤博)
(平春時草短望見千里令人愁思而傷心也或曰蕩春心蕩滌也言春時澤平望遠可以滌蕩愁思之心也一)
(作傷心悲補曰心舊音蘇含切按詩遠送于南與實勞我心叶韻正與此同)䰟兮歸來哀江
南(言䰟魄當急來歸江南土地僻遠山林嶮阻誠可哀傷不足處也五臣云欲使原復歸於郢故言江南之)
(地可哀如此皆諷君之詞補曰庾信哀江南賦取此為名)
楚詞補注卷九
