楚詞補注目錄楚詞類
(班孟堅云始楚賢臣屈原被讒放流作離騷諸賦以自傷悼後有宋玉唐勒之屬慕而述之皆以顯)
(名漢興高祖王兄子濞於吳招致天下娛游子弟枚乘鄒陽嚴夫子之徒興於文景之際而淮南王)
(安都夀春招賓客著書而吳有嚴助朱買臣貴顯漢朝故世傳楚詞)
漢護左都水使者光祿大夫臣劉向集
後漢校書郎臣王逸章句
(一本云校書郎中後漢文苑傳云逸字叔師南郡宜城人元初中舉上計吏為校書郎順帝時為侍)
(中著楚詞章句行於世)
離騷經第一(屈原第一無經字釋文)
九歌第二(釋文第三至九思下皆有傳字一本九歌)
天問第三(釋文第四)
九章第四(釋文第五)
遠遊第五(釋文第六)
卜居第六(釋文第七)
漁父第七(釋文第八)
九辯第八(宋玉第二釋文)
招魂第九(釋文第十)
大招第十(屈原或言景差釋文第十六)
惜誓第十一(賈誼第十五釋文)
招隱士第十二(淮南小山釋文第九)
七諫第十三(東方朔十二釋文第)
哀時命第十四(嚴忌第十四釋文)
九懷第十五(王襃第十一釋文)
九歎第十六(劉向第十三釋文)
九思第十七(王逸第十七釋文)
按九章第四九辯第八而王逸九章注云皆
解於九辯中知釋文篇第蓋舊本也後人始
以作者先後次叙之爾鮑欽止云辨騷非楚
詞本書不當錄班孟堅二序舊在天問九歎
之後今附于第一通之末云
(臣)等謹案楚詞補注十七卷宋洪興祖撰興
祖字慶善丹陽人政和中登上舍第南渡後
召試授秘書省正字歷官提點江東刑獄知
真州饒州後忤秦檜編管昭州卒事迹具宋
史儒林傳案陳振孫書錄解題列補注楚詞
十七卷考異一卷稱興祖少時從柳展如得
東坡手校十卷凡諸本異同皆兩出之後又
得洪玉父而下本十四五家參校遂為定本
始補王逸章句之未備者成書又得姚廷輝
本作考異附古本釋文之後又得歐陽永叔
孫莘老蘇子容本於關子東葉少協校正以
補考異之遺云云則舊本兼載釋文而考異
一卷附之在補注十七卷之外此本每卷之
末原有汲古後人毛表字奏叔依古本是正
印記而考異已散入各句下未知誰所竄亂
也又目錄之後有興祖附記稱鮑欽止云辨
騷非楚詞本書不當錄班固二序舊在九歎
之後今附於第一通之末云云此本離騷之
末有班固二序與所記合而劉勰辨騷一篇
仍列序後亦不詳其何故豈但言其不當錄
而未敢遽刪歟漢人注書大抵簡質又往往
舉其訓詁而不備列其考據興祖是編列逸
注於前而一一疏通證明補註於後於逸注
多所闡發又皆以補曰二字别之使與原文
不亂亦異乎明代諸人妄改古書恣情損益
盖於楚詞諸注之中特為善本故陳振孫稱
其用力之勤而朱子作集注亦多取其說云
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
