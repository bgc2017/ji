楚詞補注卷四
宋洪興祖撰
九章章句第四離騷
惜誦(一作惜論)
涉江
哀郢
抽思
懷沙
思美人
惜往日
橘頌
悲回風
九章者屈原之所作也屈原放於江南之壄思君念國
憂心罔極故復作九章(史記云上官大夫短屈原於頃襄王王怒而遷之乃作懷沙之)
(賦則九章之作在頃襄時也)章者著也明也言已所陳忠信之道甚
著明也卒不見納委命自沈楚人惜而哀之世論其詞
以相傳也(卒釋文作&KR0008;騷經之詞緩九章之詞切淺深之序也五臣云九義與九歌同)
惜誦以致愍兮(惜貪也誦論也致至也愍病也言巳貪忠信之道可以安君論之於心誦之於)
(口至於身以疲病而不能忘愍一作愍補曰愍音敏惜誦者惜其君而誦之也)發憤以杼情(憤懣)
(也杼渫也言已身雖疲病猶發憤懣作此辭賦陳列利害渫已情思以風諫君也杼一作舒補曰杼渫水槽也)
(音署杜預云申杼舊意然文選云抒情素又曰抒下情而通諷諭其字竝从手上與丈吕二切)所作忠
而言之兮(言已所陳忠信之道先慮於心合於仁義乃敢為君言之也作一作非一本忠下有心字)
(補曰作為也下文云作忠以造怨)指蒼天以爲正(春曰蒼天正平也設君謂已作言非邪願)
(上指蒼天使正平之也夫天明察無所阿私惟德是輔惟惡是去故指之以為誓也補曰正音征叶韻)令
五帝以㭊中兮(五帝謂五方神也東方爲太皥南方爲炎帝西方爲少昊北方爲顓頊中央爲)
(黃帝㭊猶分也言已復命五方之帝分明言是與非也一本作折中補曰㭊與析同按史記索隠解折中於夫)
(子引此為證云折中正也安均云折斷也中當也言欲折斷其物而用之與度相中當故言折中也中陟仲切)
戒六神與嚮服(六神謂六宗之神也尚書禋於六宗嚮對也服事也言已願復令六宗之神對)
(聽已言事可行與否也一云以鄉服補曰孔叢子曰宰我問禋於六宗孔子曰所宗者六埋少牢於太昭祭時)
(也祖迎於坎壇祭寒暑也主於郊宮祭日也夜明祭月也幽禜祭星也雩禜祭水旱也禋於六宗此之謂也孔)
(安國王肅用此說又一說云六宗星辰風伯雨師司中司命一云乾坤六子顔師古用此說一云天地四時一)
(云天宗三日月星辰地宗三太山河海一云六爲地數祭地也一云天地間游神也一云三昭三穆王介甫用)
(此說一云六氣之宗謂太極沖和之氣蘇子由云捨祭法不用而以意立說未可信也)俾山川以
備御兮(俾使也御侍也)命咎繇使聽直(咎繇聖人也言已願復令山川之神備列而處)
(使御知已志又使聖人咎繇聽我之言忠直與否也夫神明照人心聖人達人情故屈原動以神聖自證明也)
(命一作會使一作以補曰舜舉咎繇不仁者遠惟兹臣庶罔或干予正故使之聽直)竭忠誠㠯事
君兮(竭盡一本君下有子字)反離羣而贅肬(羣衆也贅肬過也言已竭盡忠信以事于)
(君若人有贅肬之病與衆别異以得罪謫也補曰贅之芮切肬音尤瘤腫也莊子曰附贅懸肬)忘儇媚
以背衆兮(儇佞也媚愛也背違也言已修行正直忘爲佞媚之行違偝衆人言見憎惡也補曰儇隳)
(緣切說文慧也一曰利也言已忘佞人之害已為忠直以背衆背音佩)待明君其知之(須賢)
(明之君則知已之忠也書曰知人則哲秦繆公舉由余齊桓任管仲知人之君也一本無明字)言與行
其可迹兮(出口為言所履爲迹)情與貌其不變(志願為情顔色為貌變易也言已吐)
(口陳辭言與行合誠可循迹情貌相副内外若一終不變易也)故相臣莫若君兮(言相視臣)
(下忠之與佞在君知之明也補曰相視也息亮切傳曰知臣莫若君)所以證之不遠(證驗也言)
(君相臣動作應對察言觀行則知其善惡所證驗之迹近取諸身而不遠也一本之下有而字)吾誼先
君而後身兮(言我所以修執忠信仁義者誠欲先安君父然後乃及於身也夫君安則已安君危)
(則已危也補曰誼與義同人臣之義當先君而後已)羌衆人之所仇(羌然辭也怨耦曰仇言在)
(位之臣營私為家已獨先君後身其義相反故為衆人所仇怨一本羌下有然字一本仇下有也字)專惟
君而無他兮(惟一作思一作為)又衆兆之所讎(兆衆也百萬為兆父怨曰讎言)
(已專心思欲竭忠情以安於君無有他志不與衆同趨故為衆所怨讎欲殺已也兆一作人一本讎下有也字)
壹心而不豫兮(豫猶豫也)羌不可保也(保知也言已專壹忠信以事於君雖為衆)
(人所惡志不猶豫顧君心不可保知易傾移也一本此句與下文皆無也字)疾親君而無他
兮(疾惡)有招禍之道也(招召也言已疾惡讒佞欲親近君側衆人悉欲來害巳有招禍之道)
(將遇咎也)思君其莫我忠兮(言衆人思君皆欲自利無若已欲盡忠信之節忠一作知補曰)
(此言君不以我為忠也)忽忘身之賤貧(言巳憂國念君忽忘身之賤貧猶願自竭)事君
而不貳兮(貳二也而一作其)迷不知寵之門(迷惑也言已事君竭盡信誠無有二)
(心而不見用意中迷惑不知得遇寵之門戶當何由之也補曰老子云寵為不寵非君子之所貴也屈原惟不)
(知出此故以信見疑以忠被謗)忠何罪以遇罰兮(罰刑)亦非余心之所志
(言已履行忠直無有罪過而遇放逐亦非我本心宿志所望於君也一本此句末與下文皆有也字)行不
羣以巔越兮(巔殞越墜)又衆兆之所咍(咍笑也楚人謂相啁笑曰咍言已行度不)
(合於俗身以巔墮又為人之所笑也或曰衆兆之所異言已被放而巔越者行與衆殊異也補曰咍呼來切說)
(文云蚩笑也)紛逢尤以離謗兮(紛亂貌也尤過也補曰紛衆貌言尤謗之多也離遭也)
謇不可釋(謇辭也釋解也言已逢遇亂君而被罪過終不可復解釋而說也一本句末有也字)情
沈抑而不達兮(沈沒也抑按也)又蔽而莫之白(言已懷忠貞之情沈沒胷臆不)
(得白達左右壅蔽無肻白達已心也一本句末有也字補曰情沈抑而不達人君不知其用心也又蔽而莫之)
(白羣臣莫肯明已所存也)心鬱邑余侘傺兮(鬱邑愁貌也侘猶堂堂立貌也傺住也楚人謂)
(失志悵然住立為侘傺也心一作忳)又莫察余之中情(言已懷忠不達心中鬱邑惆悵住立)
(失我本志曾無有察我之中情也)固煩言不可結詒兮(詒遺也詩曰詒我德音也固一)
(作故一本結下有而字補曰詒音怡贈言也)願陳志而無路(願思也路道也言己積思累日)
(其言煩多不可結續以遺於君欲見君陳已志又無道路也補曰思美人曰媒絶路阻兮言不可結而詒)退
靜默而莫余知兮進號呼又莫吾聞(言已放棄所在幽遠衆無知已之情)
(也補曰號大呼也音豪)申侘傺之煩惑兮(申重也言衆人無知巳之情思念惑亂故重侘)
(傺悵然失意也)中悶瞀之忳忳(悶煩也瞀亂也忳忳憂貌也言巳憂心煩悶忳忳然無所舒也)
(中一作心補曰瞀音茂忳徒昆切悶也)昔余夢登天兮魂中道而無杭(杭度)
(也詩曰一葦杭之魂一作䰟杭一作航補曰杭與航同許慎曰方兩小船竝與共濟為航)吾使厲神
占之兮(厲神蓋殤鬼也左傳曰晉侯夢大厲搏膺而踊也補曰禮記王立七祀有泰厲諸侯有公厲大)
(夫有族厲注云厲主殺罰)曰有志極而無旁(旁輔也言厲神為屈原占之曰人夢登天無以)
(渡猶欲事君而無其路也但有勞極心志終無輔佐)終危獨以離異兮(言已行忠直身終危)
(殆與衆人異行之故也)曰君可思而不可恃(恃怙也言君誠可思念為竭忠謀顧不可)
(怙恃能實任已與不也)故衆口其鑠金兮(鑠銷也言衆口所論萬人所言金性堅剛尚為)
(銷鑠以喻讒言多使君亂惑也補曰鑠書藥切鄒陽曰衆口鑠金積毁銷骨顔師古曰美金見毁衆共疑之數)
(被燒煉以至銷鑠)初若是而逢殆(殆危也言巳志行忠信正直性若金石故為讒人所危殆)
懲於羹者而吹&KR1878;兮(言人有歠羹而中熱心中懲㣻見&KR1878;則恐而吹之言易改移也獨已)
(執守忠直終不可移也一無者字一云懲於熱羹者一云懲熱於羹&KR1878;一作&KR1878;一作韲補曰懲戒也&KR1878;音賫鄭)
(康成云凡䤈醬所和細切為&KR1878;一曰𢷬薑蒜辛物為之故曰&KR1878;曰受辛也)何不變此志也(何不)
(改忠直之節隨從吹&KR1878;之志也一云何不變此之志一本自此句至又何以為此援竝無也字)欲釋階
而登天兮(釋置也登上也人欲上天而釋其階知其無由登也以言我欲事君而釋忠信亦知終無)
(以自通也補曰釋名云階梯也孟子所謂完廪捐階是也易曰天險不可升語曰猶天之不可階而升欲釋階)
(而登天甚言其不可也)猶有曩之態也(曩曏也言欲使已變節而從俗猶曏者欲釋階登天)
(之態也言已所不能履行也猶有一作又猶補曰謂懲羹吹&KR1878;之態)衆駭遽以離心兮又
何以為此伴也(伴侣也言已見衆人易移意中驚駭遂離已心獨行忠直身無伴侣特立于世)
(也一無衆字補曰言衆人見已所為如此皆驚駭遑遽離心而異志也)同極而異路兮又
何以為此援也(路道也言衆人同欲極志事君顧忠佞之行異道而殊趨也援引也言忠佞之)
(志不相援引而同也補曰援于願切接援救助也)晉申生之孝子兮(一無晉字)父信
讒而不好(好愛也申生晉獻公太子也體性慈孝獻公娶後妻孋姬生子奚齊立為太子因誤申生)
(使祭其毋於曲沃歸胙於獻公孋姬於酒肉置鴆其中因言曰胙從外來不可信乃以酒賜小臣以肉食犬皆)
(斃姬乃泣曰賊由太子於是申生遂自殺故曰父信讒而不愛也補曰禮記曰晉獻公將殺其世子申生公子)
(重耳謂之曰子盍言子之志於公乎世子曰不可君安驪姬是我傷公之心也然則盍行乎曰不可君謂我欲)
(弑君也天下豈有無父之國哉吾何行如之使人辭於狐突曰申生有罪不念伯氏之言也以至於死申生不)
(敢愛其死雖然吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首)
(乃卒是以為恭世子也)行婞直而不豫兮(婞很也豫厭也豫一作斁)鮌功用而
不就(鮌堯臣也言鮌行婞很勁直恣心自用不知厭足故殛之羽山治水之功以不成也屈原履行忠直)
(終不回曲猶鮌婞很終獲罪罰補曰申生之孝未免陷父於不義鮌績用不成殛於羽山屈原舉以自比者申)
(生之用心善矣而不見知於君父其事有相似者鯀以婞直忘身知剛而不知義亦君子之所戒也)吾聞
作忠以造怨兮忽謂之過言(始吾聞為君建立忠策必為羣佞所怨忽過之耳以)
(爲不然今而後信)九折臂而成醫兮吾至今而知其信然(言人九折)
(臂更歴方藥則成良醫乃自知其病吾被放棄乃信知讒佞為忠直之害也一云九折臂而為良醫一云吾至)
(今而知其然一云吾今而知其然補曰左氏云三折肱知為良醫孔叢子云宰我問曰梁丘據遇虺毒三旬而)
(後瘳大夫衆賓復獻攻療之方何也夫子曰三折肱為良醫梁丘子遇虺毒而獲療諸有與之同疾者必問所)
(以已之之方焉衆人為此故各言其方欲售之以已人之疾也)矰弋機而在上兮(矰繳射矢)
(也弋亦射也論語曰弋不射宿弋一作隿補曰矰音增淮南云矰繳機而在上&KR1577;罟張而在下雖欲翺翔其勢)
(焉得注云矰弋射鳥短矢也機發也)罻羅張而在下(罻羅捕鳥網也言上有罥繳弋射之機下)
(有張施罻羅之網飛鳥走獸動而遇害喻君法繁多百姓動觸刑罰也補曰罻音尉記曰鳩化為鷹然後設罻)
(羅下音戶)設張辟以娛君兮(辟法也娛樂也補曰辟毗亦切說文云法也節制其罪也)願
側身而無所(言君法繁多讒人復更設張峻法以娛樂君巳欲側身竄首無所藏匿也)欲儃
佪以干傺兮(儃佪猶低佪也干求也傺住也言已意欲低佪留待於君求其善意恐終不用恨然)
(立住補曰儃知然切儃佪不進貌干傺謂求仕而不去也)恐重患而離尤(尤過也言已欲求君)
(之善意恐重得患禍逢罪過也補曰恐去聲重儲用切增益也離遭也)欲高飛而遠集兮
君罔謂汝何之(罔無也言已欲遠集它國君又誣罔我言汝遠去何之乎補曰言欲高飛遠集)
(去君而不仕得無謂我遠去欲何所適也)欲横奔而失路兮堅志而不忍(言已)
(意欲變節易操横行失道而從佞偽心堅於石而不忍為也一云蓋志堅而不忍)背膺牉以交
痛兮(膺胷也牉分也一本牉下有合字一云背膺敷牉其交痛補曰牉音判傳曰夫妻牉合也字林云牉)
(半也)心鬱結而紆軫(紆曲也軫隠也言巳不忍變心易行則憂思鬱結胷背分裂心中交引而)
(隠痛也結一作約補曰紆縈也軫痛也)檮木蘭以矯蕙兮(矯猶糅也檮一作擣矯一作撟)
(糅一作揉補曰檮音擣斷木也撟舉手也釋文古昴切)糳申椒以爲糧(申重也言已雖被放)
(逐而棄居於山澤猶重糳蘭蕙和糅衆芳以為糧食飲有節修善不倦也糳一作鑿補曰左傳曰粢食不鑿鑿)
(精細米說文曰糲米一斛舂九斗曰糳並音作)播江離與滋菊兮(播種也詩曰播厥百榖滋)
(蒔也)願春日以爲糗芳(糗糒也言已乃種江離蒔香菊采之為糧以供春日之食也補曰糗)
(去久切乾飯屑也孟子飯糗茹草江離與菊以為糗糒取其芳香也糒音備)恐情質之不信
兮(情志也質性也質一作志)故重著以自明(言我修善不懈恐君不深照已之情故復重深)
(陳飲食清潔以自著明也補曰重直用切)矯兹媚以私處兮(矯舉也兹此也釋文作橋居表)
(切補曰撟本從手舉手也)願曾思而遠身(曾重也言已舉此衆善可以事君則願私居遠處唯)
(重思而察之補曰曾音增)
惜誦(此章言已以忠信事君可質於明神而為讒邪所蔽進退不可惟博采衆善以)
(自處而已)
余幼好此竒服兮(奇異也或曰奇服好服也)年既老而不衰(衰懈也言已少)
(好奇偉之服履忠直之行至老不懈五臣云衰退也雖年老而此心不退)帶長鋏之陸離兮
(長鋏劒名也其所握長劒楚人名曰長鋏也五臣云陸離劒低昂貌補曰鋏古挾切莊子曰韓魏為鋏注云鋏)
(把也史記曰彈劒而歌曰長鋏歸來乎文選注云鋏刀身劒鋒也有長鋏短鋏)冠切雲之崔嵬
(崔嵬高貌也言已内修忠信之志外帶長利之劒戴崔嵬之冠其高切青雲也嵬一作巍五臣云切雲冠名補)
(曰崔音摧嵬巍並五回切)被明月兮珮寶璐(在背曰被寶璐美玉也言已背被明月之珠腰)
(佩美玉德寶兼備行度清白也珮一作佩五臣云被猶服也明月珠名補曰淮南云明月之珠不能無纇注云)
(夜光之珠有似月光故曰明月璐音路說文云玉名)世溷濁而莫余知兮(溷亂也濁貪也)
(一無兮字)吾方高馳而不顧(言時世貪亂遭君蔽闇無有知我之賢然猶高行抗志終不回)
(曲也一本句末有兮字五臣云言我冠帶佩服莫不盛美加之忠信貞潔而遭世溷濁無相知者顧世上如此)
(故高馳不顧願駕虬螭而遠去也)駕青虬兮驂白螭(虬螭神獸宜於駕乘以喻賢人清白)
(宜可信任也五臣云虬螭皆龍類補曰虬見騷經螭見九歌)吾與重華遊兮瑤之圃
(重華舜名瑤玉也圃園也言已想侍虞舜遊玉圃猶言遇聖帝升清朝也遊一作游一云瑤石次玉也補曰山)
(海經云槐江之山上多琅玕金玉實惟帝之平圃)登崑崙兮食玉英(猶言坐明堂受爵位)
(崑崙一作崐崘食一作飡五臣云瑤圃玉英皆美言之補曰爾雅西北之美者有崐崘虛之璆琳琅玕焉援神)
(契曰玉英玉有英華之色)吾與天地兮同夀與曰月兮同光(言已年與天地相敝)
(名與日月同耀一云同夀齊光一云比夀齊光五臣云言若得值於此時而我年德冀如是也補曰莊子曰吾)
(與日月參光吾與天地爲常)哀南夷之莫吾知兮(屈原怨毒楚俗嫉害忠貞乃曰哀哉)
(南夷之人無知我賢也補曰國語云楚為荆蠻)旦余濟乎江湘(旦明也濟渡也言已放弃以明)
(旦之時始去遂渡江湘之水言明旦者紀時明刺君不明也乎一作於)乘鄂渚而反顧兮
(乘登也鄂渚地名補曰楚子熊渠封中子紅於鄂鄂州武昌縣地是也隋以鄂渚為名)欸秋冬之
緒風(欸歎也緒餘也言已登鄂渚高岸還望楚國嚮秋冬北風愁而長歎心中憂思也五臣云秋冬之風)
(搖落萬物比之讒佞是以歎焉補曰欸音哀方言云欸然也南楚凡言然者曰欸)步余馬兮山
臯邸余車兮方林(邸舍也方林地名言我馬強壯行於山臯無所驅馳我車堅牢舍於方林)
(無所載任也以言已才德方壯誠可任用弃在山野亦無所施也邸一作低補曰邸典禮切低無舍義風賦云)
(邸萼葉而振氣注云邸觸也)乘舲船余上沅兮(舲船船有牎牖者補曰舲音靈淮南云越)
(舲蜀艇注云舲小船也釋文作柃補曰上謂遡流而上也上上聲)齊吳榜以擊汰(吳榜船櫂)
(也汰水波也言已始去乘牎舲之船西上沅湘之水士卒齊舉大櫂而擊水波自傷去朝堂之上而入湖澤之)
(中也或曰齊悲歌言愁思也補曰字書&KR0008;船也吳疑借用榜北孟切又音謗進船也汰音泰)船容與
而不進兮淹回水而疑滯(疑惑也滯留也言士衆雖同力引櫂船猶不進隨水回流)
(使已疑惑有還意也疑一作凝五臣云容與徐動貌淹留也疑滯者戀楚國也補曰江淹賦云舟凝滯於水濱)
(杜子美詩云舊客舟凝滯皆用此語其作凝者傳寫之誤耳)朝發枉陼兮(枉陼地名陼一作渚)
夕宿辰陽(辰陽亦地名也言已乃從枉陼宿辰陽自傷去國日已遠也或曰枉曲也陼沚也辰時也)
(陽明也言已將去枉曲之俗而趨時明之鄉也補曰前漢武陵郡有辰陽注云三山谷辰水所出南入沅七百)
(五十里水經云沅水東逕辰陽縣東南合辰水舊治在辰水之陽故取名焉楚詞所謂夕宿辰陽也沅水又東)
(歴小灣謂之枉渚)苟余心其端直兮(苟誠也其一作之五臣云苟且也)雖僻遠
之何傷(僻左也言我惟行正直之心雖在遠僻之域猶有善稱無害疾也故論語曰子欲居九夷也僻)
(一作辟五臣云原自解之詞)入溆浦余儃佪兮(溆浦水名儃佪一作邅廻五臣云溆亦浦)
(類邅轉廻旋也補曰溆徐吕切)迷不知吾所如(迷惑也如之也言已思念楚國雖循江水涯意)
(猶迷惑不知所之也一本吾下有之字)深林杳以冥冥兮(山林草木茂盛一云杳杳以冥)
(冥杳一作晦冥冥一作冥寞五臣云冥冥暗貌)猨狖之所居(非賢士之道徑一本此句上有乃字)
(五臣云猨狖輕捷之獸喻國之昏亂邪巧生焉非賢智所能處也補曰猨狖見九歌)山峻高㠯蔽
曰兮(言險阻危傾也以一作而)下幽晦㠯多雨(言暑濕泥濘也補曰此言隂氣盛而多雨)
(也)霰雪紛其無垠兮(涉冰凍之盛寒補曰詩云如彼雨雪先集維霰霰霙也一曰雨雪雜)
(垠音銀畔岸也)雲霏霏而承宇(室屋沈没與天連也或曰日以喻君山以喻臣霰雪以興殘賊)
(雲以象佞人山峻高以蔽日者謂臣蔽君明也下幽晦以多雨者羣下專擅施恩惠也霰雪紛其無垠者殘賊)
(之政害仁賢也雲霏霏而承宇者佞人並進滿朝庭也補曰霏芳微切詩雨雪霏霏)哀吾生之無
樂兮(遭遇讒佞失官爵也)幽獨處乎山中(遠離親戚而斥逐也)吾不能變心
而從俗兮(終不易志隨枉曲也)固將愁苦而終窮(愁思無聊身困窮也)接輿
髠首兮桑扈臝行(接輿楚狂接輿也髠剔也首頭也自刑身體避世不仕也桑扈隠士也去)
(衣裸䄇效夷狄也言屈原自傷不容於世引此隠者以自慰也臝一作裸補曰論語曰楚狂接與歌而過孔子)
(楊子曰狂接輿之被其髮也莊子曰嗟來桑扈乎髠音坤去髮也臝力果切赤體也)忠不必用兮
賢不必㠯(以亦用也補曰語曰不使大臣怨乎不以左氏曰師能左右之曰以)伍子逢殃
兮(伍子伍子胥也為吳王夫差臣諫令伐越夫差不聽遂賜劒而自殺後越竟滅吳故言逢殃補曰子胥伍)
(員也史記越王句踐率其衆以朝吳吳王喜惟子胥懼曰是棄吳也諫不聽賜子胥屬鏤之劒以死將死曰抉)
(吾眼置吳東門之上以觀越之滅吳也莊子曰伍員流于江鄒陽曰子胥䲭夷)比干菹醢(比干紂之)
(諸父也紂惑妲己作糟丘酒池長夜之飲斷斮朝涉刳剔孕婦比干正諫紂怒曰吾聞聖人心有七孔於是乃)
(殺比干剖其心而觀之故言菹醢也一云比干紂之庶兄菹一作葅)與前世而皆然兮(謂行)
(忠直而遇患害如比干子胥者多也)吾又何怨乎今之人(自古有述亂之君若紂夫差不)
(用忠信滅國亡身當何為復怨今之君乎五臣云此自抑之詞)余將董道而不豫兮(董正)
(也豫猶豫也言已雖見先賢執忠被害猶正身直行不猶豫而狐疑也)固將重昏而終身
(昏亂也言巳不逢明君思慮交錯心將重亂以終年命)亂曰鸞鳥鳳皇日以遠兮
(鸞鳳俊鳥也有聖君則來無德則去以興賢臣難進而易退也)燕雀烏鵲巢堂壇兮(燕雀)
(烏鵲多口妄鳴以喻讒佞言楚言愚闇不親仁賢而近讒佞也補曰壇音善見九歌)露申辛夷死
林薄兮(露暴也申重也叢木曰林草木交錯曰薄言重積辛夷露而暴之使死於林薄之中猶言取賢)
(明君子弃之山野使之顛墜也)腥臊並御芳不得薄兮(腥臊臭惡也御用也薄附也言)
(不識味者並甘臭惡不知人者信任讒佞故忠信之士不得附近而放逐也補曰臊音騷周禮曰豕盲視而交)
(睫腥犬赤股而躁臊左傳曰薄而觀之薄廹也逼近之意如字一音博下文忽翺翔之焉薄瞭杳杳而薄天並)
(同)隂陽易位時不當兮(隂臣也陽君也言楚王惑蔽羣佞權臣將代君與之易位自傷)
(不遇明時而當暗世補曰隂陽易位言君弱而臣強也當平聲)懷信侘傺忽乎吾將行
兮(言已懷忠信不合於衆故悵然住立忽忘居止將遂遠行之它方也一無忽字)
涉江(此章言已佩服殊異抗志高遠國無人知之者徘徊江之上歎小人在位而君)
(子遇害也)
皇天之不純命兮(德美大稱皇天以興君也)何百姓之震愆(震動也愆過也)
(言皇天不純一其施則萬物夭傷人君不純一其政則百姓震動以觸罪也)民離散而相失
兮方仲春而東遷(仲春二月也刑德合會嫁娶之時言懷王不明信用讒言而放逐已正以)
(仲春隂陽會時徙我東行遂與室家相失也一無方字)去故鄉而就遠兮遵江夏
以流亡(遵循也江夏水名也言已東行循江夏之水而遂流亡無還鄉之期也補曰前漢有江夏郡應)
(劭曰沔水自江别至南郡華容為夏水過郡入江故曰江夏水經云夏水出江流於江陵縣東南注云江津豫)
(章口東會中夏口是夏水之苔江之汜也所謂過夏首而西浮顧龍門而不見也又云又東至江夏雲杜縣入)
(于沔注云應劭曰江别入沔為夏水源夫夏之為名始於分江冬竭夏流故納厥稱既有中夏之目亦苞大夏)
(之名矣當其決入之所土謂之賭口焉鄭玄注尚書滄浪之水言今謂之夏水劉澄之著永初山川記云夏水)
(古文以為滄浪漁父所歌也因此言之水應由沔今按夏水是江流沔非沔入夏假使沔注夏其勢西南非尚)
(書又東文余亦以為非也自賭口下沔水兼通夏目而會於江謂之夏汭故春秋傳吳伐楚沈尹戍奔命於夏)
(汭也杜預曰漢水曲入江即夏口矣)出國門而軫懷兮(軫痛也懷思也)甲之鼂吾
以行(甲日也鼂旦也屈原放出郢門心痛而思始去正以甲日之旦而行紀時日清明者刺君不聰明也)
(鼂一作晁補曰鼂晁並讀為朝暮之朝馮衍賦云甲子之朝兮汩吾西征注云君子舉事尚早故以朝言也)
發郢都而去閭兮荒忽其焉極(言已始發郢去我閭里愁思荒忽安有窮極之)
(時一無都字一本荒上有怊字其一作之補曰前漢南郡江陵縣故楚郢都楚文王自丹陽徙此後九世平王)
(城之後十世秦拔我郢徙東郢閭里門也荒忽見九歌)楫齊揚以容與兮(楫船櫂也齊同)
(也揚舉也補曰楫音接)哀見君而不再得(言巳去乘船士卒齊舉楫櫂低佪容與咸有還)
(意自傷卒去而不得再事於君也)望長楸而太息兮(長楸大梓太一作歎補曰楸音秋)
涕淫淫其若霰(淫淫流貌也言已顧望楚都見其大道長樹悲而太息涕下淫淫如雨霰也)
過夏首而西浮兮(夏首夏水口也船獨流為浮也補曰荀子曰夏首之南有人焉)顧龍
門而不見(龍門楚東門也言已從西浮而東行過夏水之口望楚東門蔽而不見自傷日以遠也補)
(曰水經云龍門即郢城之東門又伍端休江陵記云南關三門其一名龍門一名修門修門見招䰟)心嬋
媛而傷懷兮(嬋媛猶牽引也)眇不知其所蹠(眇猶遠也蹠踐也言巳顧視龍門不)
(見則心中牽引而痛遠視眇然足不知當所踐蹠也其一作余一無其字文苑作所它補曰蹠音隻)順風
波以從流兮焉洋洋而為客(洋洋無所歸貌也言已憂不知所踐則聽船順風遂)
(洋洋遠客而無所歸也補曰洋洋水盛貌焉讀如且焉止息之焉)淩陽侯之汜濫兮(淩乘)
(也陽侯大波之神濫一作灠補曰戰國策云塞漏舟而輕陽侯之波則舟覆矣淮南云武王伐紂渡于孟津陽)
(侯之波逆流而擊注云陽侯陵陽國侯也其國近水溺死於水其神龍為大波有所傷害因謂之陽侯之波也)
(應劭曰陽侯古之諸侯有罪自投江其神為大波汜孚梵切)忽翺翔之焉薄(薄止也言已遂)
(復乘大波而遊忽然無所止薄也之一作而一作兮)心絓結而不解兮(絓懸補曰絓礙也音)
(畫)思蹇產而不釋(蹇產詰屈也言已乘船踏波愁而恐懼則心肝縣結思念詰屈而不可解)
(釋也補曰山曲曰&KR1132;嵼義與此同)將運舟而下浮兮(運回也)上洞庭而下
江(言已憂愁身不能安處也)去終古之所居兮(遠離先祖之宅舍也)今逍遙而
來東(遂行遊戲涉江湖也)羌靈䰟之欲歸兮(精神夢遊還故居也羌一作唴補曰羌發)
(聲也唴丘亮切於義不通)何須臾而忘反(倚住顧望常欲去也)背夏浦而西思
兮(背水嚮家念親屬也)哀故都之日遠(遠離郢都何遼遼也)登大墳以遠望
兮(想見宫闕與廊廟也水中高者為墳詩曰遵彼汝墳)聊以舒吾憂心(且展我情渫憂思也)
哀州土之平樂兮(閔惜鄉邑之饒富也補曰樂音洛)悲江介之遺風(遠涉)
(大川民俗異也介一作界補曰薛君韓詩章句曰介界也曹子建詩云江介多悲風注云介間也)當陵
陽之焉至兮(意欲騰馳道安極也陵一作淩補曰前漢丹陽郡有陵陽仙人陵陽子明所居也大)
(人賦云反大壹而從陵陽)淼南渡之焉如(淼滉彌望無際極也渡一作度一云淼瀁彌望無棲)
(集也)曾不知夏之為丘兮(夏大殿也丘墟也詩云於我乎夏屋渠渠懷王信用讒佞國將)
(危亡曾不知其所居宮殿當為墟也補曰夏大屋楊子曰震風淩雨然後知夏屋之為帡幪也)孰兩東
門之可蕪(孰誰也蕪逋也言郢城兩東門非先王所作邪何可使逋廢而無路補曰說文曰蕪薉也)
心不怡之長久兮(怡樂貌也)憂與愁其相接(接續也言已念楚國將墟心常)
(含戚憂愁想續無有解也其一作之)惟郢路之遼遠兮(楚道逶迤山谷隘也)江與夏
之不可涉(分隔兩水無以渡也)忽若不信兮(始從細微遂見疑也一本若下有去字)
至今九年而不復(放且九歲君不覺也補曰卜居言屈原既放三年不得復見此云至今九)
(年而不復按楚世家屈原傳六國世表劉向新序云秦欲吞滅諸侯屈原為楚東使於齊以結強黨秦國患之)
(使張儀之楚賂貴臣上官大夫靳尚之屬及令尹子蘭司馬子椒内賂夫人鄭袖共譖屈原屈原遂放於外乃)
(作離騷當懷王之十六年張儀相楚十八年楚囚張儀復釋去之是時屈平既疏不復在位懷王悔不用屈原)
(之策於是復用屈原屈原諫懷王曰何不殺張儀懷王使人追之不及三十年秦昭王欲與懷王會屈平曰不)
(如無行懷王卒行當頃襄王之三年懷王卒於秦頃襄聽讒復放屈原以此考之屈平在懷王之世被絀復用)
(至頃襄即位遂放於江南耳其云既放三年謂被放之初又云九年而不復蓋作此時放已九年也)慘鬱
鬱而不通兮(中心憂滿慮閉塞也通一作開)蹇侘傺而含慼(悵然住立内結毒也)
外承歡之汋約兮(汋約好貌補曰汋音綽)諶荏弱而難持(諶誠也言佞人)
(承君歡顔好其諂言令之汋約然小人誠難扶持之也補曰諶音忱信也荏音稔語曰色厲而内荏)忠湛
湛而願進兮(湛湛重厚貌補曰詩曰湛湛露斯注云湛湛茂盛貌丈減切相如賦云紛湛湛其差)
(錯注云湛湛積厚之貌徒感切)姤被離而鄣之(言已體性重厚而欲願進讒人妬害加被離析)
(鄣而蔽之被一作披補曰被讀曰披反離騷曰亡春風之被離鄣音章壅也記曰鮌鄣洪水)堯舜之
抗行兮(行下孟切)瞭杳杳而薄天(一無瞭字一云杳冥冥而薄天補曰瞭音了目明也)
(杳杳遠貌)衆讒人之嫉姤兮被以不慈之偽名(補曰堯舜與賢而不與子)
(故有不慈之名莊子曰堯不慈舜不孝言此者以明堯舜大聖猶不免讒謗況餘人乎)憎愠惀之
脩美兮(脩一作修補曰愠紆粉切心所愠積也惀力允切思求曉知謂之惀)好夫人之忼
慨(釋文作礚苦蓋切補曰忼苦朗切忼慨憤意君子之愠惀若可鄙者小人之忼慨若可喜者惟明者能察)
(之)衆踥蹀而日進兮(踥一作躞一作踕一作慷惵補曰踥思葉切蹀音牒踥蹀行貌)美
超遠而逾邁(此皆解於九辯之中)亂曰曼余目以流觀兮(曼猶曼曼遠貌)
(補曰說文曼引也音萬)冀壹反之何時(言已放遠日以曼曼周流觀視意欲一還知當何時)
(也)鳥飛反故鄉兮(思故巢也補曰淮南云鳥飛反鄉狐死首丘各哀其所生)狐死必
首丘(念舊居也補曰記曰樂樂其所自生禮不忘其本古人有言曰狐死正丘首仁也廣志曰狐死首丘)
(豹死首山)信非吾罪而棄逐兮(我以忠信而獲過也)何日夜而忘之(晝夜)
(念君不遠離也)
哀郢(此章言已雖被放心在楚國徘徊而不忍去蔽於讒諂思見君而不得故太史)
(公讀哀郢而悲其志也)
心鬱鬱之憂思兮(哀憤結縎慮煩冤也一無心字)獨永歎乎增傷(哀悲太息)
(損肺肝也)思蹇產之不釋兮(心中詰屈如連環也)曼遭夜之方長(憂不能眼)
(時難曉也)悲秋風之動容兮(風為政令動搖也言風起而草木之類搖動君令下而百姓之)
(化行也一本云悲夫補曰九辨曰悲哉秋之為氣也蕭瑟兮草木搖落而變衰意與此同)何回極之
浮浮(回邪也極中也浮浮行貌懷王為回邪之政不合道中則其化流行羣下皆效也補曰極至也詩曰)
(江漢浮浮浮浮水流貌此言回邪盛行猶秋風之搖落萬物也)數惟蓀之多怒兮(數紀也蓀)
(香草也以喻君蓀一作荃補曰數所矩切計也惟思也言計思其君多妄怒無罪而受罰也)傷余心
之懮懮(懮痛貌也言已惟思君行紀數其過又多忿怒無罪受罰故我心懮懮而傷痛也補曰懮音憂)
(說文云愁也)願搖起而横奔兮(言已見君妄怒無辜而受罰則欲搖動而奔走)覽民
尤以自鎮(尤過也鎮止也言已覽觀衆民多無過惡而被刑罰非獨巳身自鎮止而慰已也補曰鎮)
(音珍)結微情以陳詞兮(結續妙思作辭賦也)矯以遺夫美人(舉與懷王使覽)
(照也補曰遺去聲)昔君與我誠言兮(始君與巳謀政務也誠一作成)曰黃昏以
爲期(且待日没間靜時也補曰淮南曰薄于虞淵是謂黃昏黃昏喻晚節也戰國策云行百里者半於九)
(十此言末路之難)羌中道而回畔兮(信用讒人更狐疑也)反既有此他志
(謂巳不忠遂外疏也補曰志音之叶韻)憍吾以其美好兮(握持寶玩以侮余也一無其字)
(補曰此言懷王自矜伐也憍矜也莊子曰虛憍而恃氣讀若驕)覽余以其脩姱(陳列好色以示)
(我也覽一作鑒脩一作修補曰姱好也亦有戸音)與余言而不信兮(外若親巳内懷詐也)
(一作途言)蓋爲余而造怒(責其非職語横暴也蓋一作盍補曰爲去聲)願承閒而
自察兮(思待清宴自解說也補曰閒音閑莊子曰今日宴閒察明也)心震悼而不敢
(志恐動悸心中怛也)悲夷猶而冀進兮(意懷猶豫幸擢拔也)心怛傷之憺憺
(肝膽剖破血凝滯也補曰怛當割切悲慘也憺談敢切安靜也)兹歷情以陳辭兮(發此憤思)
(列謀謨也一作歷兹情)蓀詳聾而不聞(君耳不聽若風過也蓀一作荃詳一作佯補曰詳詐)
(也與佯同)固切人之不媚兮(琢瑳羣佞見憎惡也)衆果以我為患(謟諛比巳)
(于劒戟也補曰患音還)初吾所陳之耿著兮(論說政治道明白也補曰耿古&KR1199;切)豈
至今其庸亡(文辭尚在可求索也一云豈不至今其庸止)何毒藥之謇謇兮
(忠信不美如毒藥也一云何獨樂斯之謇謇兮補曰書曰若藥不瞑眩厥疾不瘳傳曰美疢不如惡石)願
蓀美之可完(想君德化可興復也蓀一作荃完一作光)望三五以爲像兮(三王)
(五伯可修法也)指彭咸以爲儀(先賢清白我式之也)夫何極而不至兮(盡心)
(修善獲官爵也補曰此言以聖賢為法盡心行之何遠而不至也)故遠聞而難虧(功名布流)
(長不滅也)善不由外來兮(才德仁義從巳出也)名不可以虛作(愚欲強智不能)
(及也補曰此言有實而後名從之)孰無施而有報兮(誰不自施德而蒙福補曰施矢䜴切)
孰不實而有穫(空穗滿田無所得也以言上不施惠則下不竭其力君不履信誠則臣下偽惑)
(也穫一作獲)少歌曰(小唫謳謠以樂志也少一作小補曰少矢照切荀子曰其小歌也注云此下一)
(章即其反辭總論前意反覆說之也此章有少歌有倡有亂少歌之不足則又發其意而為倡獨倡而無與和)
(也則總理一賦之終以為亂辭云爾)與美人抽怨兮(爲君陣道拔恨意也)并日夜而
無正(君性不端晝夜謬也并一作弃一云并憾日夜無正補曰并並也馮衍賦云并日夜而憂思)憍
吾以其美好兮(示我爵位及財賄也憍一作驕)敖朕辭而不聽(慢我之言而不)
(采聽也敖一作謷補曰敖倨也與傲同)倡曰(起倡發聲造新曲也補曰倡與唱同)有鳥自南
兮(屈原自喻生楚國也補曰孔子曰鳥則擇木木豈能擇鳥子思曰君子猶鳥也疑之則舉矣色斯舉矣翔)
(而後集故古人以自喻)來集漢北(雖易水土志不革也補曰禹貢嶓冡導漾東流爲漢周禮荆州)
(其川江漢漢楚水也水經及山海經注云漢水出隴西坻道縣嶓冢山初名漾水東流至武都沮縣始爲漢水)
(東南至葭萌與羌水合至江夏安陸縣名沔水故有漢沔之名又東至竟陵合滄浪之水又東過三澨水觸大)
(别山南入於江也)好姱佳麗兮(容貎說美有俊德也)牉獨處此異域(背離鄉黨)
(居他邑也牉一作叛一作㭊補曰牉音泮舊音伴)旣惸獨而不羣兮(行與衆異身孤特也)
(補曰惸渠榮切無弟兄也)又無良媒在其側(左右嫉妬莫衒鬻也)道卓遠而日
忘兮(卓一作連)願自申而不得望北山而流涕兮(瞻仰高景愁悲泣也)
(北山一作南山)臨流水而太息(顧念舊故思親戚也流水一作深水)望孟夏之短
夜兮(四月之末隂盡極也補曰上云曼遭夜之方長此云望孟夏之短夜者秋夜方長而夏夜最短憂不)
(能寐冀夜短而易曉也)何晦明之若歲(憂不能寐常倚立也)惟郢路之遼遠
兮(隔以江湖幽僻側也)䰟一夕而九逝(精䰟夜歸幾滿十也)曾不知路之曲
直兮(忽往忽來行亟疾也一本云曾不知路之曲直兮魂識路之營營何靈魂之信直兮南指月與列星)
(願徑逝而未得兮人之心不與吾心同)南指月與列星(參差轉運相遞代也)願徑逝
而未得兮(意欲直還君不納也未一作不)䰟識路之營營(精靈主行往來數也或曰)
(識路知道路也營一作焭補曰詩注云營營往來貎焭焭憂也音瓊)何靈䰟之信直兮(質性)
(忠正不枉曲也)人之心不與吾心同(我志清白衆泥濁也)理弱而媒不通
兮(知友劣弱又鄙朴也)尚不知余之從容(未照我志之所欲也補曰言尚不知己志况能)
(召我也)亂曰長瀨湍流泝江潭兮(湍亦瀨也逆流而上曰泝潭淵也楚人名淵曰)
(潭言已思得君命緣湍瀨之流上泝江淵而歸郢也補曰瀨見九歌說文逆流而上曰泝洄泝向也水欲下違)
(之而上也潭水出武陵一說楚人名深曰潭徒含切又音淫)狂顧南行聊以娛心兮
(狂猶遽也娛樂也君不肯還已則復遽走南行幽藏山谷以娛已之本志也一無聊字)軫石崴嵬
蹇吾願兮(軫方也故曰軫之方也以象地崴嵬崔巍高貌也言雖放弃執履忠信志如方石終不可)
(轉行度益高我常願之也嵬一作㠢補曰軫石謂石之方者如車軫耳集韻崴音隈嵬吾回切又崴鳥皆切嵬)
(音懷崴嵬不平也一曰山形崴舊音委誰切㠢音淮)超回志度行隱進兮(超越也言己動)
(履正直超越回邪志其法度隱行忠信曰以進也補曰說文隱安也)低佪夷猶宿北姑兮
(夷猶猶豫也北姑地名言己所以低佪猶豫宿北姑者冀君覺寤而還己也低一作俳)煩冤瞀容
實沛徂兮(瞀亂也實是也徂去也言己憂愁思念煩冤容貌憤亂誠欲隨水沛然而流去也補曰瞀)
(音茂)愁歎苦神靈遙思兮(愁歎苦神者思舊鄉而神勞也靈遙思者神遠思也)路遠
處幽又無行媒兮(路遠處幽者道遠處僻也無行媒者無紹介也)道思作頌聊
以自救兮(一無以字)憂心不遂斯言誰告兮(道思者中道作頌以舒怫鬱之)
(念救傷懷之思也憂心不遂不達也誰告者無所告愬也)
抽思(此章言己所以多憂者以君信諛而自聖眩於名實昧於施報已雖忠直無所)
(赴愬故反復其詞以泄憂思也)
滔滔孟夏兮(滔滔盛陽貌也史記作陶陶補曰說文滔水漫漫大貌他刀切又滔聚也音陶前云)
(方仲春而東遷此云滔滔孟夏者屈原以仲春去國以孟夏徂南土也)草木莽莽(言孟夏四月純)
(陽用事煦成萬物草木之類莫不莽莽盛茂自傷不蒙君惠而獨放弃曾不若草木也補曰莽莫補切)傷
懷永哀兮(懷思也永長也)汩徂南土(汩行貌徂往也言己見草木盛長而已獨汩然放流)
(往居江南之土僻遠之處故心傷而長悲思也土一作去補曰汩越筆切見騷經)眴兮杳杳(眴視)
(貌也杳杳深冥貌也史記作窈窈補曰眴與瞬同說文云開闔目數搖也)孔靜幽默(孔甚也詩曰亦)
(孔之將默默無聲也言江南山高澤深視之冥冥野甚清淨漠無人聲一云孔靜兮史記默作墨)鬱結
紆軫兮(紆屈也軫痛也史記紆作冤)離慜而長鞠(慜痛也鞠窮也言己愁思心中鬱結)
(紆屈而痛身遭疾病長窮困苦恐不能自全也史記慜作愍而作之補曰離遭也慜與愍同)撫情效
志兮(撫循也效猶覈也)冤屈而自抑(抑按也言已身多病長窮恐遂巔沛撫己情意而考)
(覆心志無有過失則屈志自抑而不懼也史記云俛詘以自抑)刓方以爲圜兮(刓削補曰刓吾)
(官切圓削也)常度未替(度法也替廢也言人刓削方木欲以爲圜其常法度尚未廢也以言讒人)
(譖逐放已欲使改行亦終守正而不易也)易初本廸兮(史記廸作由一無初字)君子所
鄙(鄙耻也言人遭世遇變易初行遠離常道賢人君子之所恥不忍爲也)章畫志墨兮(章明)
(也志念也史記志作職補曰畫音𫉬)前圖未改(圖法也改易也言工明於所畫念其䋲墨修前人之)
(法不易其道則曲木直而惡木好也以言人遵先聖之法度修其仁義不易其行則德譽興而榮名立也史記)
(圖作度)内厚質正兮(史記作内直質重兮)大人所盛(言人質性敦厚心志正直行無)
(過失則大人君子所盛美也)巧倕不斲兮(倕堯巧工也斲斫也史記作巧匠斲一作劉一作斷)
(補曰倕音垂書曰垂汝共工莊子曰工倕旋而蓋規矩淮南曰周鼎著倕使銜其指說文云斲斫也劉殺也作)
(斲者是)孰察其撥正(察知也撥治也言倕不以斤斧斲斫則曲木不治誰知其工巧者乎以言)
(君子不居爵位衆亦莫知其賢能也史記作揆正補曰說文曰撥治也比末切揆度也)玄文處幽
兮(玄墨也幽冥也史記作幽處)矇瞍謂之不章(矇盲者也詩云矇瞍奏工章明也言持玄)
(墨之文居於幽冥之處則矇瞍之徒以爲不明也言持賢知之士居於山谷則衆愚以爲不賢也瞍一作&KR1363;史)
(記無瞍字補曰有眸子而無見曰矇無眸子曰瞍)離婁微睇兮(離婁古明目者也孟子曰離婁)
(之明睇眄之也補曰淮南曰離朱之明卽離婁也黃帝時人明目能見百步之外秋毫之末睇音弟說文曰目)
(小視也南楚謂眄曰睇)瞽以爲無明(瞽盲者也詩云有瞽有瞽言離婁明目無所不見微有所)
(眄盲人輕之以爲無明也言賢者遭困厄俗人侮之以爲癡也補曰說文瞽目但有狀也)變白以爲
黑兮(世以濁爲清也史記以作而)倒上以爲下(俗人以愚爲賢也補曰下音戶)鳳皇
在笯兮(笯籠落也徐廣曰笯一作郊補曰笯音暮釋文音奴又女家切說文曰籠也南楚謂之笯)雞
鶩翔舞(言聖人困厄小人得志也史記鶩作雉補曰鶩鳬屬音木)同糅玉石兮(賢愚雜厠)
(補曰糅雜也女救切)一槩而相量(忠佞不異補曰槩平斗斛木古代切)夫惟黨人鄙
固兮(楚俗狹陋鄙一作交史記云夫黨人之鄙妬兮)羌不知余之所臧(莫照我之善意)
(也史記云羌不知吾所臧)任重載盛兮(補曰盛多也言所任者重所載者多也重直用切)陷
滯而不濟(陷没也濟成也言己才力盛壯可任重載而身放弃陷沒沉滯不得成其本志)懷瑾
握瑜兮(在衣爲懷在手爲握瑾瑜美玉也補曰傳云鍾山之玉瑾瑜爲良瑾音僅瑜音逾)窮不
知所示(示語也言己懷持美玉之德遭世闇惑不别善惡抱寶窮困而無所語也史記云窮不得余所)
(示)邑犬之羣吠兮吠所怪也(言邑里之犬羣而吠者怪非常之人而噪之也以言)
(俗人羣聚毁賢智者亦以其行度異故羣而謗之也一云邑犬羣兮吠所怪也史記無之字一本此句與下文)
(無也字)非俊疑傑兮(千人才爲俊一國高爲傑也史記云誹駿疑桀補曰淮南云知過萬人謂)
(之英千人謂之俊百人謂之豪十人謂之傑)固庸態也(庸厮賤之人也言衆人所謗非傑異之士)
(斯庸夫惡態之人也何者德高者不合於衆行異者不合於俗故爲犬之所吠衆人之所訕也)文質疏
内兮(史記疏作疎補曰内舊音訥疏疏通也訥木訥也釋文内如字)衆不知余之異采
(采文采也言己能文能質内以疏達衆人不知我有異藝之文采也史記余作吾徐廣曰異一作奥)材朴
委積兮(條直爲材壯大爲朴壯一作庬史記朴作樸積一作質補曰說文云朴木皮也樸木素也)莫
知余之所有(言材木委積非魯班則不能别其好醜國民衆多非明君則不知我之能也)重
仁襲義兮(重累也襲及也補曰淮南云聖人重仁襲恩注云襲亦重累)謹厚以爲豐
(謹善也豐大也言衆人雖不知己猶復重累仁德及興禮義修行謹善以自廣大也)重華不可□
兮(□逢一作遌史記作悟補曰□遌當作□音忤與迕同列子□物而不慴是也釋文遌五各切心不欲見)
(而見曰□於義頗迃)孰知余之從容(從容舉動也言聖辟重華不可逢遇誰得知我舉動欲行)
(忠信也)古固有不竝兮(並俱補曰此言聖賢有不並時而生者故重華不可□湯禹不可慕)
(也)豈知其何故(言往古之世忠佞之臣不可俱並事君必相剋害故曰豈知其何故一本此與)
(下句末皆有也字史記云豈知其故也)湯禹久遠兮邈而不可慕(慕思也言殷湯)
(夏禹聖德之君明於知人然去久遠不可思慕而得事之也史記云邈不可慕也)懲連改忿兮
(懲止也忿恨也史記連作違)抑心而自強(抑按也言己知禹湯不可得則止已留連之心改其)
(忿恨按慰已心以自強勉也強史記作彊補曰強巨兩切)離慜而不遷兮(慜病也遷徙也慜史)
(記作湣一作閔)願志之有像(像法也言己自勉修善身雖遭病心終不徙願志行流於後世爲人)
(法也史記像作象)進路北次兮(路道也次舍也)日昧昧其將暮(昧冥也言己思)
(念楚國願得君命進道北行以次舍止冀遂還歸日又將暮不可去也)舒憂娛哀兮(娛樂史記)
(云含憂虞哀)限之以大故(限度也大故死亡也言己自知不遇聊作詞賦以舒展憂思樂己悲)
(愁自度以死亡而已終無它志也補曰孟子云今也不幸至於大故)亂曰浩浩沅湘(史記此句)
(末至明告君子竝有兮字)分流汩兮(浩浩廣大貎也汩流也言浩浩廣大乎沅湘之水分汩而流將)
(歸乎海傷已放棄獨無所歸也分一作汾補曰汩音骨者水聲也音鶻者涌波也莊子曰與汩俱出郭象云洄)
(伏而涌出者汩也)脩路幽蔽道遠忽兮(脩長也言己雖在湖澤之中幽深蔽闇道路甚)
(遠且久長也史記蔽作拂自道遠忽兮以下有曾唫恒悲兮永嘆慨兮世旣莫吾知兮人心不可謂兮四句)
懷質抱情(史記云懷情抱質)獨無匹兮(匹雙也言己懷敦篤之質抱忠信之情不與衆)
(同故孤焭獨行無有雙匹也匹俗作疋)伯樂旣没驥焉程兮(伯樂善相馬也程量也言)
(騏驥不遇伯樂則無所程量其才力也以言賢臣不遇明君則無所施其智能也史記没作殁焉上有將字補)
(曰戰國策云昔騏驥駕鹽車上吳坂遷延負轅而不能進遭伯樂仰而鳴之知伯樂之知己也淮南子曰造父)
(不能爲伯樂注云伯樂善相馬事秦繆公又王逸云孫陽伯樂姓名而張晏云王良字伯樂非也王良善馭事)
(趙簡子)萬民之生各有所錯兮(錯安也言萬民禀受天命生而各有所錯安其志或)
(安于忠信或安于詐僞其性不同也一云民生有命史記民作人一云民生禀命)定心廣志余
何畏懼兮(言己既安於忠信廣我志意當復何懼乎威不能動法不能恐也)曾傷爰哀
永歎喟兮(爰於也喟息也言己所以心中重傷於是歎息自恨懷道不得施用也曾一作增補曰曾)
(音增喟丘愧切)世溷濁莫吾知人心不可謂兮(謂猶說也言己遭遇亂世衆人)
(不知我賢亦不可戶告人說一云念不可謂兮史記云世溷不吾知心不可謂兮一云世溷莫知不可謂兮)
知死不可讓願勿愛兮(讓辭也言人知命將終可以建忠伏節死義願勿辭讓而自愛)
(惜之也補曰屈子以爲知死之不可讓則捨生而取義可也所惡有甚於死者豈復愛七尺之軀哉)明告
君子吾將以爲類兮(告語也類法也詩云永錫爾類言已將執忠死節故以此明白告諸)
(君子宜以我爲法度一本明下有以字)
懷沙(此章言己雖放逐不以窮困易其行小人蔽賢羣起而攻之舉世之人無知我)
(者思古人而不得見伏節死義而已太史公曰乃作懷沙之賦遂自投汨羅以死原)
(所以死見於此賦故太史公獨載之)
思美人兮(言己憂思念懷王也)擥涕而竚眙(竚立悲哀涕交横也補曰擥猶拔也竚直)
(呂切久立也眙直視也丑吏切文選注云佇眙立視也今市聚人謂之立眙)媒絶路阻兮(良友)
(隔絶道壊崩也一云媒絶而道路阻文苑作路絶而媒阻)言不可結而詒(秘密之語難傳誦也)
(一無而字)蹇蹇之煩冤兮(忠謀盤紆氣盈胷也冤一作惋補曰易曰王臣蹇蹇)陷滯而
不發(含辭鬱結不得揚也陷一作滔補曰懷沙云䧟滯而不濟)申旦以舒中情兮(誠欲)
(日日陳己心也以一作不補曰九辯云申旦而不寐五臣云申至也)志沈菀而莫達(思念沈積)
(下得通也一無志字補曰菀音鬱積也)願寄言於浮雲兮(思託要謀於神靈也)遇豐
隆而不將(雲師徑遊不我聽也)因歸鳥而致辭兮(思附鴻鴈達中情也)羌宿
高而難當(飛集山林道徑異也一云羌迅高而難寓補曰當値也)高辛之靈盛兮
(帝嚳之德茂神靈也盛一作晟一作威補曰史記帝嚳高辛者黃帝之曾孫生而神靈自言其名張晏曰高辛)
(所興之地名也)遭玄鳥而致詒(嚳妃吞燕卵以生契也言殷契合神靈之祥知而生於是性有)
(賢仁爲堯三公屈原亦得天地正氣而生自傷不遭聖主而遇亂世也)欲變節以從俗兮
(念改忠直隨讒佞也)媿易初而屈志(慙恥本行中回傾也補曰媿與傀同志音之叶韻)獨
歷年而離愍兮(修德累歲身疲病也)羌&KR1088;心猶未化(憤懣守節不易性也補曰)
(&KR1088;與憑同)寧隱閔而壽考兮(懷智佯愚終年命也)何變易之可爲(心不改更)
(死忠正也一云何變初而可爲)知前轍之不遂兮(比干子胥蒙禍患也轍一作道)未改
此度(執心不回志彌固也)車既覆而馬顚兮(君國傾側任小人也車以喻君馬以喻臣)
(言車覆者君國危也馬顚仆者所任非人)蹇獨懷此異路(遭逢艱難思忠臣也)勒騏驥
而更駕兮(舉用才德任俊賢也)造父爲我操之(御民以道須明君也補曰史記秦之)
(先造父以善御幸於周繆王得驥温驪驊騮騄耳之駟西廵狩父音甫操七刀切)遷逡次而勿
驅兮(使臣以禮得中和也補曰遷逡猶逡廵行不進貎再宿爲信過信爲次說文曰次不前也逡七旬切)
聊假日以須峕(朞月考功知德化也補曰假日見騷經須待也峕古時字)指嶓冢之
西隈兮(澤流山野被流沙也嶓冢山名尚書嶓冢導漾隈一作隅補曰嶓音波禹貢導嶓冢至於荆山)
(注云嶓冢在梁州指嶓冢之西隈言日薄於西山也)與纁黃以爲期(待閒靜時與賢謀也纁黃)
(蓋黃昏時也纁一作曛補曰纁淺絳也其爲色黃而兼赤曛日入餘光並音薰)開春發歲兮(承陽)
(施惠養百姓也)白日出之悠悠(君政温仁體光明也)吾將蕩志而愉樂兮
(滌我憂愁弘佚豫也將一作且補曰愉音逾)遵江夏以娛憂(循兩水涯以娛志也)擥大
薄之芳茝兮(欲援芳茝以爲佩也擥一作㩜茝一作芷補曰薄叢薄也)搴長洲之宿
莽(采取香草用飾已也楚人名冬生草曰宿莽)惜吾不及古人兮(生後殷湯周文王也)
(惜一作然一云古之人)吾誰與玩此芳草(誰與竭節盡忠厚也此一作斯補曰玩五換切)
(說文弄也)解萹薄與雜菜兮(萹萹畜也雜菜雜香之菜補曰萹音匾爾雅曰竹萹蓄注云似)
(小蔾赤莖節好生道旁本草云亦呼爲萹竹萹薄謂萹蓄之成叢者按萹蓄雜菜皆非芳草此言解去萹菜而)
(備芳茝宿莽以爲交佩也)備以爲交佩(交合也言己解折萹蓄雜以香菜合而佩之言修飾彌盛)
(也備一作脩)佩繽紛以繚轉兮(德行純美能絶異也以一作其補曰繽匹賓切繚音了繚)
(繞也)遂萎絶而離異(終以放斥而見疑也補曰萎於危切)吾且儃佪以娛憂
兮(聊且遊戲樂所志也儃佪一作徘徊)觀南人之變態(覽察楚俗化改易也)竊快在
中心兮(私懷僥倖而欣喜也一無在字一云吾竊快在其中心兮一無吾字)揚厥憑而不
竢(思舒憤懣無所待也)芳與澤其雜糅兮(正直温仁德茂盛也)羌芳華自中
出(生含天姿不外受也補曰出尺類切自中而外也)紛郁郁其遠承兮(法度文辭行四)
(海也一云行度文辭流四海也承一作蒸補曰說文郁有章也承奉也)滿内而外揚(修善於身)
(名譽起也)情與質信可保兮(言行相副無表裏也)羌居蔽而聞章(雖在山澤)
(名宣布也居一作重一云居重蔽而聞章)令薜荔以爲理兮(意欲升高事貴戚也以一作而)
憚舉趾而緣木(憚難也誠難抗足屈踡跼也)因芙蓉而爲媒兮(意欲下求)
(從風俗也因一作用)憚蹇裳而濡足(又恐衣裳被垢濁也補曰莊子曰蹇裳躩步蹇起虔切蓋)
(讀若褰謂摳衣也足一作之)登高吾不說兮(事上得位我不好也)入下吾不能
(隨俗顯榮非所樂也)固朕形之不服兮(我性婞直不曲撓也)然容與而狐疑
(俳佪進退觀衆意也)廣遂前畫兮(恢廓仁義弘聖道也補曰畫音穫計策也)未改此度
也(心終不變内自守也一無也字補曰度徒故切)命則處幽吾將罷兮(受禄當窮身勞)
(苦也一無則字補曰罷讀若疲)願及白日之未暮(思得進用先年老也一本句末有也字)
獨焭焭而南行兮思彭咸之故也
思美人(此章言己思念其君不能自達然反觀初志不可變易益自修飭死而後)
(已也)
惜往日之曾信兮(先時見任身親近也補曰史記云原博聞強志明於治亂嫺於辭令入則)
(與王圖議國事以出號令出則接遇賓客應對諸侯王甚任之)受命詔以昭詩(君告屈原明典)
(文也詩一作時補曰國語曰莊王使士亹傅太子箴問於申叔時叔時曰教之詩而爲之導廣顯德以耀明其)
(志)奉先功以照下兮(承宣祖業以示民也)明法度之嫌疑(草創憲度定衆)
(難也補曰史記云懷王使屈原造爲憲令屬草藁未定上官大夫見而欲奪之屈平不與因讒之曰王使屈平)
(為令衆莫不知每一令出平伐其功曰非我莫能為也王怒而疏屈平)國富強而法立兮
(楚以熾盛無盗姦也)屬貞臣而日娭(委政忠良而遊息也補曰屬音燭付也娭音嬉戲也一作)
(娛非是)秘密事之載心兮(天災地變乃在念也秘一作移)雖過失猶弗治
(臣有過差赦貰寬也弗一作不補曰治音持)心純庬而不泄兮(素性敦厚慎語言也泄一)
(作貰補曰庬厚也莫江切泄漏也音薛)遭讒人而嫉之(遭遇靳尚及上官也嫉之一作佞嫉)
君含怒而待臣兮(上懷忿恚欲刑殘也)不清澈其然否(内弗省察其侵冤也)
(澈一作徵補曰澈音轍瀓音澄)蔽晦君之聰明兮(專擅威恩握主權也)虛惑誤又
以欺(欺罔戲弄若轉丸也一云惑虛言又以欺)弗參驗以考實兮(不審窮覈其端原也)
遠遷臣而弗思(放逐徙我不肯還也)信讒諛之溷濁兮(聽用邪僞自亂惑也)
(溷濁一作浮說)盛氣志而過之(呵罵遷怒妄誅戮也盛古作晠補曰漢書曰聞將軍有意督過)
(之)何貞臣之無辠兮(忠正之行少愆忒也辠一作罪)被離謗而見尤(虛蒙)
(誹訕獲過愆也離一作讟)慙光景之誠信兮(質性謹厚貎純慤也補曰說文云景光也此言)
(已誠信甚著小人所慙也)身幽隱而備之(雖處草野行彌篤也補曰此言身被放棄多讒謗也)
臨沅湘之玄淵兮(觀視流水心悲惻也沅一作江)遂自忍而沈流(遂赴深水)
(自害賊也遂一作不)卒没身而絶名兮(姓字斷絶形體没也一云名字斷絶形杇腐也没身)
(一作沈身)惜壅君之不昭(懷王壅蔽不覺悟也古本壅皆作廱)君無度而弗察
兮(上無撿押以知下也補曰撿押隱括也押音狎)使芳草爲藪幽(賢人放竄弃草野也補曰)
(說文藪大澤也)焉舒情而抽信兮(安所展思拔愁苦也)恬死亡而不聊(忍不)
(貪生而顧老也補曰恬安也言安於死亡不苟生也)獨鄣壅而蔽隱兮(遠放隔塞在裔土也)
(鄣一作彰音如鄣壅一作雍)使貞臣爲無由(欲竭忠節靡其道也爲一作而)聞百里
之爲虜兮(補曰晉獻公虜虞君與其大夫百里傒以百里傒爲秦繆公夫人媵百里傒亡秦走宛楚)
(鄙人執之繆公聞百里傒賢以五羖羊皮贖之釋其囚與語國事繆公大說授之國政號曰五羖大夫孟子曰)
(百里奚自鬻於秦養牲者五羊之皮食牛以要秦繆公莊子曰秦穆公以五羊之皮籠百里奚)伊尹烹
於庖廚吕望屠於朝歌兮(朝知苗切)寗戚歌而飯牛(見騷經天問)
不逢湯武與桓繆兮世孰云而知之吳信讒而弗味兮
(宰噽阿諛甘如蜜也弗一作不補曰淮南云古人味而不貪今人貪而不味此言貪嗜讒諛不知忠直之味也)
子胥死而後憂(竟爲越國所誅滅也)介子忠而立枯兮(介子介子推也)文
君寤而追求(文君晉文公也寤覺也昔文公被孋姬之譖出奔齊楚介子推從行道乏糧割股肉)
(以食文公文公得國賞諸從行者失忘子推子推遂逃介山隱文公覺寤追而求之子推遂不肯出文公因燒)
(其山子推抱樹燒而死故言立枯也七諫中推自割而食君亦解此也)封介山而爲之禁
兮(一無而字)報大德之優游(言文公遂以介山之民封子推使祭祀之又禁民不得有言燒)
(死以報其德優游其靈䰟也補曰史記晉初定賞從亡未至隱者介子推推亦不言禄禄亦不及介子推從者)
(乃懸書宫門文公出見其書曰此介子推也吾方憂王室未圖其功使人召之則亡遂求其所在聞其入緜上)
(山中於是文公環緜上山中而封之以爲介推田號曰介山以記吾過且旌善人莊子曰介子推至忠也自割)
(其股以食文公公後背之子推怒而去抱木而燔死淮南曰介子歌龍蛇而文君垂泣也封介山而爲之禁者)
(以爲介推田也逸說非是優游大德之貌)思久故之親身兮因縞素而哭之
(言文公思子推親自割其身恩義尤篤因爲變服悲而哭之也補曰親身言不離左右也縞音杲說文云縞素)
(白緻繒也)或忠信而死節兮(仇牧荀息與梅伯也)或訑謾而不疑(張儀詐欺)
(不能誅也訑一作&KR1138;補曰訑謾皆欺也上音移下謨官切)弗省察而按實兮(君不參錯而思)
(慮也補曰省息井切)聽讒人之虛辭(謟諛毁訾而加誣也)芳與澤其雜糅兮
(質性香潤德之厚也)孰申旦而别之(世無明智惑賢愚也)何芳草之早殀兮
(賢臣被讒命不久也殀一作夭)微霜降而下戒(嚴刑卒至死有時也下一作不)諒聰不
明而蔽壅兮(君知淺短無所照也一云不聰明補曰易噬嗑夬卦皆曰聰不明也)使讒諛
而日得(佞人位高家冨饒也家一作蒙)自前世之嫉賢兮(憎惡忠直若仇怨也)謂
蕙若其不可佩(賤弃仁智言難用也補曰若杜若也)妬佳冶之芬芳兮(嫉害)
(美善之婉容也佳一作娃補曰娃於佳切吳楚之間謂好曰娃冶妖冶女態易曰冶容誨淫)&KR1653;母姣
而自好(醜嫗自飾以粉黛也補曰&KR1653;音謨說文云&KR1653;母都醜也一曰黃帝妻貌甚醜姣妖媚也音絞好)
(音耗)雖有西施之美容兮(世有好女之異貌也補曰西施越之美女越絶書曰越王句踐)
(得採薪二女西施鄭旦以獻吳王)讒妬入以自代(衆惡推遠不附近也)願陳情以
白行兮(列巳忠心所趨務也)得罪過之不意(譴怒横異無宿戒也)情冤見之
日明兮(行度清白皎如素也冤一作宛)如列宿之錯置(皇天羅宿有度數也補曰宿音)
(秀錯倉各切)乘騏驥而馳騁兮(如駕駑馬而長驅也補曰騏驥駿馬也)無轡銜
而自載(不能制御乘車將仆補曰詩云六轡如琴說文銜馬勒口中行馬者也)乘汜泭以
下流兮(乘舟汜船而涉渡也編竹木曰泭楚人曰柎秦人曰撥也乘一作乘泭一作柎補曰汜音泛泭)
(音敷說文云編木以度柎與泭同)無舟楫而自備(身將沉沒而危殆也楫一作檝補曰說文)
(云楫舟櫂也)背法度而心治兮(背弃聖制用愚意也治一作殆)辟與此其無
異(若乘船車無轡櫂也辟一作譬補曰辟喻也與譬同)寧溘死而流亡兮(意欲淹沒隨水)
(去也)恐禍殃之有再(罪及父母與親屬也)不畢辭而赴淵兮(陳言未終遂自)
(投也)惜壅君之不識(哀上愚蔽心不照也識一作明補曰識音試亦音志馮衍賦云韓盧抑而)
(不縱兮騏驥絆而不試獨慷慨而遠覧兮非庸庸之所識亦叶韻也)
惜往日(此章言已初見信任楚國幾於治矣而懷王不知君子小人之情狀以忠)
(為邪以僭為信卒見放逐無以自明也)
后皇嘉樹橘徠服兮(后后土也皇皇天也服習也言皇天后土生美橘樹異於衆木來服)
(習南土便其風氣屈原自喻才德如橘樹亦異於衆也便其風氣一云便且遂也一云便其性也補曰禹貢淮)
(海惟揚州厥包橘柚錫貢漢書江陵千樹橘與千戶侯等異物志云橘為樹白華赤實皮既馨香又有善味徠)
(與來同說文云周所受瑞麥來麰天所來也故為行來之來)受命不遷生南國兮(南國)
(謂江南也遷徙也言橘受天命生於江南不可移徙種於北地則化而為枳也屈原自比志節如橘亦不可移)
(徙)深固難徙更壹志兮(屈原見橘根深堅固終不可徙則專一巳志守忠信也)綠
葉素榮紛其可喜兮(綠猶青也素白也言橘青葉白華紛然盛茂誠可喜也以言已行清)
(白可信任也榮一作華補曰爾雅草謂之榮木謂之華此言素榮則亦通稱也曹植賦曰朱實不萌焉得素榮)
(李尤七歎曰白華綠葉扶疎冬榮金衣素裏班理内充皆謂橘也)曾枝剡棘圓果摶兮
(剡利也棘橘枝刺若棘也摶圜也楚人名圜為摶言橘枝重累又有利棘以象武也其實圓摶又象文也以喻)
(已有文武能方圓也圓果一作圜實摶一作槫補曰曾音增重也剡音琰方言曰凡草木刺人江湘之間謂之)
(棘注引曾枝剡棘說文云摶圜也其字從手槫柩車也其字從木音同義異)青黃雜糅(一作揉)
文章爛兮(言橘葉青其實黃雜糅俱盛爛然而明以言巳敏達道德亦爛然有文章也補曰橘實初)
(青既熟則黃若以青為葉則上文巳言綠葉矣)精色内白類可任兮(精明也類猶貌也言)
(橘實赤黃其色精明内懷潔白以言賢者亦然外有精明之貌内有潔白之志故可任以道而事用之也一云)
(類任道兮補曰青黃雜糅言其外之文精色内白言其中之質也)紛緼宜脩(一作修)姱而
不醜兮(紛緼盛貌醜惡也言橘類紛緼而盛如人宜修飾形容盡好無有醜惡也補曰紛音墳緼音氲)
(集韻蒶藴積也姱好也)嗟爾幼志有以異兮(爾汝也幼小也言嗟乎衆臣女少小之人)
(其志易徙有異於橘也)獨立不遷豈不可喜兮(屈原言巳之行度獨立堅固不可遷)
(徙誠可喜也補曰自此以下申前義以明已志)深固難徙廓其無求兮(補曰凡與世遷)
(徙者皆有求也吾之志舉世莫得而傾之者無求於彼故也)蘇世獨立横而不流兮
(蘇寤也言屈原自知爲讒倿所害心中覺寤然不可變蘇魏都節猶行忠直横立自持不隨俗人也補曰死而更生曰)
(賦曰非蘇世而居正)閉心自愼不終失過兮(言已閉心捐欲敕愼自守終不敢有過失也一)
(云終不過兮一云終不失過兮補曰閉必結切闔也俗作閇非是)秉德無私參天地兮
(秉執也言巳執履忠正行無私阿故參配天地通之神明使知之也補曰天無私覆地無私載秉德無私則與)
(天地參矣)願歲并謝與長友兮(謝去也言巳願與橘同心并志歲月雖去年且衰老長爲)
(朋友不相遠離也補曰說文云謝辭去也也此言已年雖與歲月俱逝願長與橘為友)淑離不淫梗
其有理兮(淑善也梗強也言巳雖設與橘離别猶善持已行梗然堅強終不淫惑而失義也)年
歲雖少可師長兮(言巳年雖幼少言有法則行有節度誠可師用長老而事之補曰言可爲)
(人師長)行比伯夷置以爲像兮(像法也伯夷孤竹君之子也父欲立伯夷伯夷譲弟)
(叔齊叔齊不肯受兄弟弃國俱去之首陽山下周武王伐紂伯夷叔齊扣馬諫之曰父死不葬謀及干戈可謂)
(孝乎以臣弑君可謂忠乎左右欲殺之太公曰不可引而去之遂不食周粟而餓死屈原亦自以修飾潔白之)
(行不容於世將餓餒而終故曰以伯夷爲法也補曰行下孟切比音鼻近也韓愈曰伯夷者特立獨行亘萬世)
(而不顧者也屈原獨立不遷宜與伯夷無異乃自謂近於伯夷而置以爲像尊賢之詞也)
橘頌(美橘之有是德故曰頌管子篇名有國頌說者云頌容也陳為國之形容)
悲回風之搖蕙兮(回風爲飄飄風回邪以興讒人)心冤結而内傷(言飄風動)
(搖芳草使不得安以言讒人亦别離忠直使得罪過也故巳見之中心冤結而傷痛也冤一作宛)物有
微而隕性兮(隕落也言芳草爲物其性微眇易以隕落以言賢者用志精微亦易傷害也)聲
有隱而先倡(倡始也言讒人之言隱匿其聲先倡導君使亂惑也)夫何彭咸之造
思兮曁志介而不忘(曁與也尚書曰譲于稷契曁臯陶介節也言巳見讒人倡君爲惡則)
(思念古世彭咸欲與齊志節而不能忘也補曰曁其冀切此言物有微而隕性者己獨不忘彭咸之志節)萬
變其情豈可蓋兮(蓋覆也言讒人長於巧詐情意萬變轉易其辭前後反覆如明君察之則)
(知其態也一云萬變情豈其可蓋兮補曰蓋古太切掩也)孰虚僞之可長(言讒人虛造人過其)
(行邪僞不可久長必遇禍也補曰此言聲有隱而先倡者然明者察之則虚僞安可久長乎)鳥獸鳴
以號羣兮(號呼也音豪)草苴比而不芳(生曰草枯曰苴比合也言飛鳥走獸羣鳴)
(相呼則芳草合其莖葉芬芳以不暢也以言讒口衆多盈君之耳亦可令忠直之士失其本志也補曰苴釋文)
(七古切茅藉祭也鮑欽止本云七閭子旅二切林德祖本云反賈士加二切比音鼻)魚葺鱗以自
别兮(葺累也補曰别彼列切)蛟龍隱其文章(言衆魚張其鬐尾葺累其鱗則蛟龍隱其)
(文章而避之也言俗人朋黨恣其口舌則賢者亦伏匿而深藏也)故荼薺不同畝兮(二百四十)
(步爲畝言枯草荼薺不同畝而俱生以言忠佞亦不同朝而俱用也薺一作若若一作苦補曰荼音徒爾雅荼)
(苦菜疏引易緯云苦菜生於寒秋經冬歴春得夏乃成月令孟夏苦菜秀是也葉似苦苣而細花黃似菊堪食)
(但苦耳又爾雅云蒫薺實疏引本草云薺味甘人取其菜作葅及羹詩云誰謂荼苦其甘如薺又曰堇荼如飴)
(此言荼苦而薺甘不同畝而生也若杜若也)蘭茝幽而獨芳(以言賢人雖居深山不失其忠)
(正之行茝一作芷)惟佳人之永都兮(佳人謂懷襄王也邑有先君之廟曰都也)更統
世而自貺(更代也貺與也言巳念懷王長居郢都世統其位父子相舉今不任賢亦將危殆也補曰)
(更平聲貺虚王切叶韻)𦕈遠志之所及兮(言巳常眇然高志執行忠直冀上及先賢也)
憐浮雲之相羊(相羊無所據依之貌也言巳放弃若浮雲之氣東西無所據依也羊一作徉)
介眇志之所惑兮(介節也言巳能守耿介之眇節以自惑誤不用於世也)竊賦詩
之所明(賦鋪也詩志也言已守高眇之節不用於世則今鋪陳其志以自證明也補曰古詩之所明者與)
(所遇同故屈原賦之)惟佳人之獨懷兮(懷思)折若椒以自處(處居也言巳獨)
(念懷王雖見放逐猶折香草以自修飭行善終不怠也若一作芳)曾歔欷之嗟嗟兮(歔欷)
(啼貌曾一作增)獨隱伏而思慮(言巳思念懷王悲啼歔欷雖獨隱伏猶思道德欲輔助之也伏)
(一作居)涕泣交而凄凄兮(凄凄流貌一云交下而凄凄妻下一作流補曰凄寒凉也音)思
不眠以至曙(曙明也以一作而至一作極)終長夜之曼曼兮(曼曼長貌補曰)
(曼莫半切)掩此哀而不去(心常悲慕補曰掩撫也止也)寤從容以周流兮
(覺立徙倚而行步也以一作而)聊逍遙以自恃(且徐游戲内自娱也)傷太息之愍
憐兮(憂悴重歎心辛苦也一作愍歎)氣於邑而不可止(氣逆憤懣結不下也補曰顔師)
(古云於邑短氣上音烏下烏合切一讀皆如本字)糺思心以爲纕兮(糺戾也纕佩帶也一)
(作瓖補曰糺繩三合也瓖玉名一曰馬帶玦)編愁苦以爲膺(編結也膺胷也結胷者言動以)
(憂愁自係結也一注云膺絡胷者也補曰編音邊)折若木以蔽光兮(光謂日光)隨飄
風之所仍(仍因也言已願折若木以蔽日使之稽留因隨羣小而遊戲也補曰騷經云飄風屯其相)
(離亦此意)存髣髴而不見兮(髣髴謂形貌也一云不得見補曰髣髴形似也髴沸拂二音)
心踊躍其若湯(言巳設欲隨從羣小存其形貌察其情志不可得知故中心沸熱若湯也踊躍)
(一作沸熱)撫珮衽以案志兮(整飭衣裳自寬慰也補曰衽衣䘳也音稔案抑也與按同)超
惘惘而遂行(失志偟遽而直逝也補曰惘音罔)歲曶曶其若頽兮(年歲轉去)
(而流没也補曰曶音忽頽徒回切下墜也)峕亦冉冉而將至(春秋更到與老會也)薠蘅
槁而節離兮(喻己年衰齒隨落也一云蘋蘅一云蘋蘩補曰槁音考)芳以歇而不
比(志意巳盡知慮闕也以一作已補曰比合也音鼻)憐思心之不可懲兮(履信被害)
(志不㣻也補曰㣻音乂)證此言之不可聊(明巳之謀不空設也)寧逝死而流
亡兮(意欲終命心乃快也逝一作溘)不忍爲此之常愁(心情悁悁常如愁也一云此心)
(之常愁)孤子唫而抆淚兮(自哀焭獨心悲愁也抆一作收補曰唫古吟字歎也抆音吻拭)
(也)放子出而不還(遠離父母無依歸也屈原傷己無安樂之志而有孤放之悲也)孰
能思而不隱兮(誰有悲哀而不憂也隱憂也詩曰如有隱憂)照彭咸之
所聞(覩見先賢之法則也照一作昭)登石巒以遠望兮(昇彼高山瞰楚國也補曰山少)
(而銳曰巒落官切)路眇𦕈之默默(郢道遼遠居僻陋也補曰𦕈𦕈遠也默默寂無人聲也)
入景響之無應兮(竄在山野無人域也補曰景於境切物之隂影也葛洪始作影響或作嚮)
(古字借用)聞省想而不可得(目視耳聽歎寂默也補曰省息井切察也審也)愁鬱鬱
之無快兮(中心煩冤常懷忿也之一作而快一作決)居戚戚而不可解(思念憔悴)
(相連接也一無可字補曰解除也居隘切)心鞿羈而不形兮(肝膽係結難解釋也形一作開)
(補曰鞿羈見騷經不形謂中心係結不見於外也)氣繚轉而自締(思念緊卷而成結也緊卷)
(一作繾綣補曰繚音了纏也締文尔切又音啼結不解也集韻引此)穆眇眇之無垠兮(天與)
(地合無垠形也補曰賈誼賦云沕穆無間沕穆深微貌垠音銀)莽芒芒之無儀(草木彌望容貌)
(盛也補曰芒莫郎切芒芒廣大貌詩曰宅殷土芒芒儀匹也見爾雅)聲有隱而相感兮(鶴鳴)
(九臯聞於天也)物有純而不可為(松栢冬生禀氣純也補曰此言天地之大𦕈𦕈芒芒然聲)
(有隱而相感者己獨不能感君何哉物有純而不可為者己之志節亦非勉強而為之也)藐蔓蔓之
不可量兮(八極道理難筭計也一作邈漫漫補曰藐音邈遠也)縹綿綿之不可紆
(細微之思難斷絶也補曰縹匹妙切紆音迂縈也)愁悄悄之常悲兮(憂心惨惨常涕泣也)
(補曰悄親小切詩云憂心悄悄)翩冥冥之不可娱(身處幽冥心不樂也補曰翩疾飛也楊子)
(曰鴻飛冥冥此言巳欲疾飛而去無可以解憂者也)凌大波而流風兮(意欲隨水而自退也)
(補曰言乘風波而流行也)託彭咸之所居(從古賢俊自沉沒也)上高巖之峭岸
兮(升彼山石之峻峭也峭一作陗補曰並七笑切)處雌蜺之標顛(託乘風氣遊天際也補曰)
(標杪也其字從木顛頂也蜺見騷經)據青冥而攄虹兮(上至玄冥舒光耀也補曰攄舒也)
遂儵忽而捫天(所至高𦕈不可逮也補曰儵音叔捫音門撫也)吸湛露之浮源
兮(湛厚也詩曰湛湛露斯源一作凉)漱凝霜之雰雰(雰雰霜貌也言巳雖昇青冥猶能食)
(霜露之精以自潔也補曰漱縮又切說文曰蕩口也雰音芬詩傳雰雰雪貌)依風穴以自息
兮(伏聽天命之緩急也補曰歸藏曰乾者積石風穴之翏翏淮南曰鳳凰羽翼弱水暮宿風穴注云風穴北)
(方寒風從地出也宋玉賦云空穴來風)忽傾寤以嬋媛(心覺自傷又痛惻也嬋媛一作撣援)
(一作擅徊)馮崑崙以瞰霧兮(遂處神山觀濁亂之氣也一云瞰霧露一云瀓霧露補曰馮登)
(也瞰視也苦濫切)隠㞶山以清江(隠伏也㞶山江所出也尚書曰㞶山導江言巳雖遠遊戲)
(猶依神山而止欲清澄邪惡者也㞶一作&KR2165;一作汶補曰㞶&KR2165;汶並與岷同書曰岷山導江岷山在蜀郡氐道縣)
(大江所出史記作汶山列子音義引楚詞隠汶山之清江隠依據也)憚涌湍之礚礚兮(憚難)
(也涌湍危阻也以興讒賊危害賢人也礚一作磕補曰礚苦蓋切石聲)聽波聲之洶洶(水得)
(風而波以喻俗人言也巳欲澄清邪惡復為讒人所危俗人所謗訕也補曰洶音凶水勢)紛容容之
無經兮(言巳欲随衆容容則無經緯於世人也補曰此言楚國變亂舊常無定法也容容變動之貌)
罔芒芒之無紀(又欲罔然芒芒與衆同志則無以立紀綱垂號諡也補曰此言楚國上下昏亂)
(無綱紀也)軋洋洋之無從兮(言欲軋沕已心仿佯立功則其道無從至也軋一作乹注云乹)
(愓巳心補曰釋文軋於八切此言懷亂之勢如水洋洋雖欲軋絶之而無由也沕潛藏也)馳委移之
焉止(雖欲長驅無所及也一作馳逶蛇之焉至補曰委音逶焉於乹切)漂翻翻其上下
兮(登山入水周六合也漂一作飄翻一作幡一作潘補曰漂浮也音飄)翼遙遙其左右(雖遠)
(念君在旁側也補曰翼疾趨也語曰趨進翼如也)汜潏潏其前後兮(思如流水遊楚國也)
(補曰汜濫也音泛潏涌出也音決)伴張㢮之信期(伴俱也㢮毁也言巳思君念國而衆人俱)
(共毁已言内無誠信不可與期也補曰伴讀若背畔之畔言巳嘗以㢮張之道期於君而君背之也)觀炎
氣之相仍兮窺煙液之所積(炎氣南方火也火氣煙上天為雲雲出凑液而為雨)
(也相仍者相從也煙液所積者所聚也補曰液音亦神異經曰南方有火山晝夜火然抱朴子曰南海蕭丘之中有)
(自生之火常以春起而秋滅)悲霜雪之俱下兮聽潮水之相擊(言巳上觀)
(炎陽煙液之氣下視霜雪江潮之流憂思在心而無所告也補曰七發云江水逆流海水上潮)借光景
以往來兮施黃棘之枉策(黃棘棘刺也言已願借神光電景飛注往來施黃棘之刺)
(以爲馬策言其利用急疾也補曰言己所以假延日月往來天地之間無以自處者以其君施黃棘之枉策故)
(也初懷王二十五年入與秦昭王盟約於黃棘其後爲秦所欺卒客死於秦今頃襄信任姦回將至七國是復)
(施行黃棘之枉策也黃棘地名)求介子之所存兮(介子推也)見伯夷之放迹
(伯夷叔齊兄也放遠也迹行也一云放放逐也)心調度而弗去兮(弗一作不補曰調度見騷)
(經)刻著志之無適(無適言己思慕子推伯夷清白之行尅心遵樂志無所復適也補曰刻勵)
(也著立也)曰吾怨往昔之所冀兮(冀幸也言己怨往古以邪事君而幸蒙冨貴也一無)
(昔字)悼來者之悐悐(悐悐欲利貌也言傷今世人見利悐悐然欲競之也悐一作逖補曰悐它)
(的切勞也)浮江淮而入海兮從子胥而自適(適之補曰越絶書曰子胥死王)
(使捐於大江乃發憤馳騰氣若奔馬乃歸神大海自適謂順適已志也)望大河之洲渚兮
悲申徒之抗迹(申徒狄也遇闇君遁世離俗自擁石赴河故言抗迹也補曰莊子云申徒狄諫)
(而不聽負石自投於河淮南注云申徒狄殷末人也不忍見紂亂自沉於淵)驟諫君而不聽
兮(驟數也一本作而君)重任石之何益(任負也百二十斤爲石言已數諫君而不見聽雖欲)
(自任以重石終無益於萬分也一云任重石石一作秙禾補曰秙當作䄷音石百二十斤也稻一柘為粟二十升)
(黍一䄷為粟十六升大升半又三十斤爲鈞四鈞爲石秙音庫禾不實也義與此異文選江賦云悲靈鈞之任)
(石注引重任石之何益懹沙礫而自沉懷沙即任石也與逸說不同)心絓結而不解兮(絓懸)
(一作結絓)思蹇産而不釋(蹇産猶詰屈也言巳乘水蹈波乃愁而恐懼則心懸結詰屈而不可)
(解一本無此二句)
悲回風(此章言小人之盛君子所憂故託遊天地之間以泄憤懣終沉汨羅從子)
(胥申徒以畢其志也)
楚詞補注卷四
