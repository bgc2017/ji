楚詞補注卷十六
宋洪興祖撰
九歎章句第十六楚詞
逢紛
離世(一作靈懷與諸本異又以怨思為離世遠逝為怨思移遠遊在第五皆非是)
怨思(思一作世)
遠逝(逝一作遊)
惜賢
憂苦
愍命(愍一作閔命一作念)
思古
遠遊(遊一作逝)
九歎者護左都水使者光禄大夫劉向之所作也向以
博古敏達典校經書辯章舊文(辯一作辨)追念屈原忠信之
節故作九歎歎者傷也息也言屈原放在山澤猶傷念
君歎息無已所謂讃賢以輔志騁詞以曜德者也(讃一作贊)
(輔一作鋪曜一作燿)
伊伯庸之末胄兮(胄後也左氏傳曰戎子駒支四嶽之裔胄也)諒皇直之屈
原(諒信也論語曰君子貞而不諒言屈原承伯庸之後信有忠直美德甚於衆人也直一作貞)云余
肇祖于高陽兮惟楚懷之嬋連(嬋連族親也言屈原與懷王俱顓頊之孫有嬋)
(連之族親恩深而義篤也嬋一作蟬補曰嬋連猶牽連也)原生受命于貞節兮鴻永
路有嘉名(鴻大也永長也路道也言屈原受隂陽之正氣體合大道故長有美善之名也有一作以)
齊名字於天地兮(謂名平字原也)並光明於列星(謂心達道要又文采光耀)
(若天有列星也補曰九章云與日月兮齊光)吸精粹而吐氛濁兮(氛惡氣也左氏傳曰)
(楚氛甚惡言已吸天地清明之氣而吐其塵濁内潔淨也)横邪世而不取容(言已體清淨之)
(行在横邪貪枉之世而不能自容入于衆也一無取字)行叩誠而不阿兮(叩擊也阿曲也)
(叩一作切)遂見排而逢讒(言已心不容非以好叩擊人之過故遂為讒佞所排逐也)后聽
虚而黜實兮(黜貶也實誠也)不吾理而順情(言君聽讒佞虚言以貶忠誠之實不)
(理我言而順邪偽之情故見放流也)腸憤悁而含怒兮(補曰悁烏玄切忿也)志遷蹇
而左傾(言己執忠誠而見貶黜腸中憤懣悁悒而怒則志意遷移左傾而去也一云志徒倚而左傾)
心戃慌其不我與兮(戃慌無思慮貌慌一作怳其一作而補曰戃慌失意上坦朗下呼晃)
(切)躬速速其不吾親(速速不親附貌也言君心戃慌而無思慮不肯與我謀議用志速速)
(不與已相親附也其一作而)詞靈脩而隕志兮(隕墮也易曰有隕自天也辭一作詞志一)
(作意)吟澤畔之江濱(畔界也濱涯也言已與懷王辭訣志意墮落長吟江澤之涯而已)椒
桂羅㠯顛覆兮(顛頓也覆仆也)有竭信而歸誠(言已見先賢若椒桂之人以被)
(禍其身顛仆然猶竭信歸誠而志不懼也)讒夫藹藹而漫著兮(藹藹盛多貌也詩云藹藹)
(王多吉士漫汚也一無夫字漫一作㬅注云㬅汗也曼汗以自著)曷其不舒予情(曷何也言)
(讒人相聚藹藹而盛欲漫汚人以自著明君何不舒我忠情以詰責之乎)始結言於廟堂兮
(結猶聯也廟者先祖之所居也言人君為政舉事必告於宗廟議之於明堂也)信中塗而叛之
(塗道也叛背也言君始嘗與已結議連謀於明堂之上今信用䜛言中道而更背我也塗一作涂)懷蘭
蕙與衡芷兮(衡一作蘅)行中壄而散之(言已懷忠信之德執芬香之志遠行中野)
(散而棄之傷不見用也壄一作野)聲哀哀而懷高丘兮心愁愁而思舊
邦(言已放斥山野發聲而唫其音哀哀心愁思者念高丘之山想歸故國也)願承閒而自恃
兮徑淫曀而道&KR0034;(淫曀闇昧也詩云不日有曀言已思承君閒暇心中自恃冀得竭忠而徑)
(路闇昧遂以壅塞補曰閒一音諫據注音閑曀於計切&KR0034;音雍)顔黴黧以沮敗兮(黧黑也沮)
(壊也黧釋文作藜補曰黴音眉沮音咀)精越裂而衰耄(越去也裂分也耄老也言已欲進不)
(得中心憂愁顔色黧黑面目壊敗精神越去氣力衰老也)裳襜襜而含風兮(襜襜搖貌補曰)
(襜蚩占切衣動貌)衣納納而掩露(納納濡濕貌也上曰衣下曰裳言巳放行山野下裳襜襜)
(而含疾風上衣濡濕而掩霜露單行獨處身苦寒也補曰說文云納絲溼納納也)赴江湘之湍
流兮順波湊而下降(湊聚也言巳乘船赴江湘之疾流順聚波而下行身危殆也一云赴)
(江湘而横流補曰湊千候切降下也乎攻切)徐徘徊於山阿兮(阿曲隅也徘一作彽)飄
風来之洶洶(洶洶讙聲也言已至於山之隈曲且徐徘徊冀想君命飄風卒至復聞讒佞洶洶欲)
(来害已也洶一作匈補曰洶音凶水勢)馳余車兮玄石(玄石山名)步余馬兮洞
庭(洞庭水名補曰謂洞庭之山)平明發兮蒼梧夕投宿兮石城(石城山名)
(也言已動履大水宿止名山用志清潔且堅固也)芙蓉蓋而蔆華車兮(蓋一作盖補曰)
(蔆與䔖同花黃白色)紫貝闕而玉堂(紫貝水蟲名援神契曰江水出大貝也一云白玉堂)薜
荔飾而陸離薦兮(陸離美玉也薦卧席也飾一作餝薦古作&KR1002;)魚鱗衣而白
蜺裳(魚鱗衣雜五綵為衣如鱗文也言所居清潔被服芬芳德體如玉文綵燿明也)登逢龍而
下隕兮(逢龍山名逢一作逄古本作蓬補曰逢符容切逄皮江切)違故都之漫漫(言已)
(登逢龍之山而遂下顧去楚國之遼遠也漫一作曼補曰漫莫半切)思南郢之舊俗兮腸
一夕而九運(言已思念郢都邑里故俗腸中愁悴一夕九轉欲還歸也)揚流波之潢
潢兮(潢潢大貌補曰潢音晃水深廣貌)體溶溶而東回(溶溶波貌也言已隨流而行水)
(盛廣大波高溶溶將東入於海也)心怊悵以永思兮意晻晻而日頽(言已)
(將至於海心中怊恨而長思意晻晻而稍下恐不復還也日一作自頽一作隤補曰晻烏感切頽下墜也與隤)
(同)白露紛㠯塗塗兮(塗塗厚貌一云紛紛)秋風瀏㠯蕭蕭(瀏風疾貌也言)
(四時欲盡白露已降秋風急疾年歲且老愁憂思也一云瀏瀏補曰瀏音流)身永流而不還
兮䰟長逝而常愁(言已身隨水長流不復旋反則䰟魄遂去常愁念楚國也䰟一作魂)歎
曰譬彼流水紛揚礚兮(礚一作礚補曰並丘蓋切石聲)波逢洶涌濆滂
沛兮(水性清潔平正順而不争故以喻屈原也言水逢風紛亂揚波滂沛失其本性以言屈原志行清白)
(遭逢貪佞被過放逐亦失其本志也濆一作紛補曰洶詡拱切洶涌水聲濆扶刎扶文二切涌也)揄揚
滌盪漂流隕往觸崟石兮(崟銳也言風揄揚水流隕往觸銳利之石使之危殆以言)
(讒人亦揚已過使得罪罰也崟一作岑補曰岑鉏簪切山小而銳)龍卭脟圈繚戾宛轉
阻相薄兮(言水得風則龍卭繚戾與險阻相薄不得順其流性也以言忠臣逢讒人亦匡攘惶遽而)
(竄伏也脟一作綸補曰脟音臠圈懼免切繚音了戾力結切曲也)遭紛逢凶蹇離尤兮
(言以遭逢紛濁之世而遇百凶以蹇蹇之故遂以得過也尤一作郵)垂文揚采遺將来兮
(言已雖不得施行道德將垂典雅之文揚美藻之采以遺將来賢君使知已志也)
逢紛
靈懷其不吾知兮靈懷其不吾聞(言懷王闇惑不知我之忠誠不聞我之清)
(白反用䜛言而放逐己也)就靈懷之皇祖兮愬靈懷之鬼神(言已所言忠正)
(而不見信願就懷王先祖告語其冤使照已心也鬼神明察故欲愬之以自證明也)靈懷曾不吾
與兮(與一作知)即聽夫人之諛辭(言懷王之心曾不與我合又聽用讒諛之言以過怒)
(已也即一作惻夫一作讒一云夫讒人補曰即就也)余辭上參於天墬兮旁引之
於四時(言已所言上參之於天下合之於地旁引四時之神以為符騐也一無辭字墬一作墬一無之)
(字)指日月使延照兮(延長也照知也)撫招搖㠯質正(招搖北斗杓星也斗)
(主建天時言已上指語日月使長視己之志撫北斗之杓柄使質正我之志動告神明以自徵驗也㠯一作使)
(補曰禮記招搖在上注云在北斗枃間指時者隋志云招搖一星在北斗杓間)立師曠俾端詞
兮(師曠聖人也字子壄生無目而善聽當晉平公時端正也)命咎繇使竝聽(言己之言信而)
(有徵誠可據行願立師曠使正其詞令咎繇並而聽之二聖聰明長於人情知真偽之心也)兆出名
曰正則兮卦發字曰靈均(言已生有形兆伯庸名我為正則以法天筮而卜之卦得)
(坤字我曰靈均以法地也補曰兆龜折兆也)余幼既有此鴻節兮長愈固而
彌純(言已幼少有大節度以應天地長大修行而彌純固也鴻一作洪愈一作逾一作俞補曰俞與愈同)
不從俗而詖行兮(詖猶傾也補曰詖彼寄切)直躬指而信志(言已執履忠信)
(不能隨從俗人傾易其行直身而言以信巳之志終不回移也)不枉繩以追曲兮屈情
素以從事(言已心正直不能枉性以追曲俗屈我素志以從衆人而承事之也)端余行其
如玉兮述皇輿之踵跡(言思正我行令之如玉不匿瑕惡以承述先王正治之法繼續)
(其業而大之也補曰行戶更切)羣阿容以晦光兮(晦冥也光明也羣一作群)皇輿覆
以幽辟(幽僻闇昧也言羣臣皆行枉曲以蔽君之聰明使楚國闇昧將危覆也補曰辟匹亦切)輿
中塗以回畔兮駟馬驚而横犇(馬以喻賢臣也言君為無道國人中道倍畔而)
(去之賢臣驚怖奔亡爭欲遠也犇一作奔)執組者不能制兮(執組猶織組也織組者動之於)
(此而成文於彼善御者亦動之於手而盡馬力也詩云執轡如組一無能字補曰組綬屬列女傳曰詩云執轡)
(如組两驂如舞孔子曰信若是詩則可以治天下也言執之於此而成文於彼)必折軛而摧轅
(言駟馬驚奔雖有執轡之御猶不能制必摧車軛而折其轅也以言賢臣奔亡使國荒亂而傾危也補曰軛轅)
(前也於革切轅輈也)斷鑣銜㠯馳騖兮(鑣勒也銜飾口鐡也斷一作絶㠯一作以補曰鑣彼)
(苗切)暮去次而敢止(暮夜也次舍也止制也言車敗馬奔鑣銜斷絶猶自馳騖至於暮夜乃舍)
(無有制止之者也以言人臣一去君亦不復得拘留也去一作者)路蕩蕩其無人兮(蕩蕩)
(平易貌也尚書曰王道蕩蕩)遂不禦乎千里(禦禁也言君國之道路蕩蕩空無賢人以不待)
(遇之故遂行千里遠之他方也)身衡陷而下沈兮(衡横也下沈一作不行)不可獲
而復登(言己遠去千里身必横陷沈没長不可復得登引而用之也)不顧身之卑賤
兮惜皇輿之不興(言已遠行千里不敢顧念身之貧賤欲慕高位也惜君國失賢道德不盛)
(也)出國門而端指兮冀壹寤而錫還(言已放出國門正心直指執履誠信)
(幸君覺寤賜已以還命也一本冀上有方字錫一作賜)哀僕夫之坎毒兮(坎恨也毒恚也)
(坎一作歁補曰歁音坎食不滿也)屢離憂而逢患(屢數也言已不自念惜身之放逐誠哀僕)
(御之夫坎然恚恨以數逢憂患無已時也補曰患平聲)九年之中不吾反兮思彭
咸之水遊(言已放出九年君不肯反我中心愁思欲自沈於水與彭咸俱遊戲也)惜師延
之浮渚兮(師延殷紂之臣也為紂作新聲北里之樂紂失天下師延抱其樂器自投濮水而死也補)
(曰史記衛靈公至於濮水之上夜半聞鼓琴聲召師涓聽而寫之乃之晉見晉平公令師涓援琴鼓之師曠曰)
(此亡國之聲師延所作也與紂為靡靡之樂武王伐紂師延東走自投濮水之中)赴汨羅之長
流(言已復貪慕師延自投於水身浮渚涯冀免於刑誅故遂赴汨水長流而去也)遵江曲之逶
移兮(逶移長貌一云遵曲江之逶蛇)觸石碕而衡遊(言已願循江水逶移而行反觸石碕)
(而復横流所為無可也補曰碕曲岸音祈)波澧澧而揚澆兮(澧澧波聲也回波為澆也澧唐)
(本作灃補曰澆女教切湍也一曰水回波見集韻舊音叫)順長瀨之濁流(言已横流而行水波)
(澧澧回而揚澆邪引已船則順長瀨之流以避其難也)淩黃沱而下低兮(黃沱江别名也)
(江别為沱也沱釋文作沲補曰沱唐何切江别流出崏山東别為沱低脂市切)思還流而復反
(言已凌乘黃沱低船而下將入於海心思還水之流冀幸復旋反也還一作遠)玄輿馳而竝集
兮(玄者水也)身容與而日遠(言已以水為車與船並馳而流故身容與日以遠也)櫂舟
杭以横濿兮(濿渡也由帶以上為濿杭一作航以一作而濿一作厲一注云由膝以上為厲補曰)
(濿履石渡水通作厲)&KR3043;湘流而南極(&KR3043;亦渡也言已乃櫂船横行南渡湘水極其源流也&KR3043;一)
(作濟而一作於補曰&KR3043;集韻作&KR3043;)立江界而長吟兮愁哀哀而累息(言巳)
(還入大江之界遠望長吟心中悲歎而太息哀不遇也界一作介累一作絫)情慌忽以忘歸
兮神浮遊以高厲(言已心愁情志慌忽思歸故鄉則精神浮遊高厲而遠行也)心蛩
蛩而懷顧兮(蛩蛩懷憂貌心一作志補曰蛩音卭)䰟眷眷而獨逝(眷眷顧貌詩曰)
(眷眷懷顧言已心中蛩蛩常懷大憂内自顧哀則䰟神眷眷獨行無有還意也眷一作睠補曰睠古倦切顧也)
歎曰余思舊邦(思一作悤)心依違兮日暮黃昏羌幽悲兮(言我)
(思念故國心中依違不能遠去日暮黃昏無所歸附中心悲愁而憂思也羌一作嗟)去郢東遷(去一)
(作王)余誰慕兮讒夫黨旅其㠯兹故兮(旅衆也言已去郢東徙我誰思慕而)
(欲遠去乎誠以讒夫朋黨衆多之故而見放棄也)河水淫淫情所願兮(淫淫流貌)顧
曕郢路終不返兮(言河水滛滛流行日遠誠我中心之所願慕也觀視楚郢之道路終不復)
(還反内自哀傷也)
離世
惟鬱鬱之憂毒兮志坎壈而不違(坎壈不遇貌也言已放逐心中鬱鬱憂而)
(愁毒雖坎壈不遇志不離於忠信也補曰壈力感切)身憔悴而考旦兮(憔悴憂貌也考猶終)
(也旦明也)日黃昏而長悲(言已心憂憔悴從夜終明不能寢寐日入黃昏復涕泣而長悲也)
閔空宇之孤子兮(宇居也無父曰孤)哀枯楊之冤鶵(冤煩冤也生哺曰鷇)
(生啄曰鶵言已既放傷念坐於空室之中孤子焭焭東西無所依歸又悲哀飛鳥生鶵其身煩冤而不得出在)
(於枯楊之樹居危殆也言已有孤子之憂冤鶵之危也補曰鶵崇初切生噣鶵鳥子生而能自啄者)孤雌
吟於高墉兮(墉墻也易曰射隼于高墉之上言冤鶵之生早失其雄其母孤居吟於高墻之上將)
(復遇害也言已亦失其所居在於林澤居非其處恐顛仆也)鳴鳩棲於桑榆(言鳩鳥輕佻巧)
(利乃棲於桑榆居茂木之上鼓翼而鳴得其所也以言讒佞弄口妄說以居尊位得志意也)玄蝯失
於潛林兮獨偏棄而遠放(言玄蝯材力捷敏失於高深之林則獨偏遇放棄忘其能)
(也以言賢人棄在山澤亦失其志也)征夫勞於周行兮(行道也詩云苕苕公子行彼周道)
處婦憤而長望(言征行之夫罷勞周道行役過時而不得歸則處婦憤懣長望而思之也以言)
(已放在山澤之中曾無思之也)申誠信而罔違兮情素潔於紐帛(申重也罔)
(無也紐結束也易曰束帛戔戔言巳放弃雖無有思之者然猶重行誠信無有違離情志潔淨有如束帛也一)
(云情結素釋文紐女九切補曰紐系也一曰結而可解或作紉非是)光明齊於日月兮文
采燿於玉石(言巳耳目聰明如日月之光無所不照發文序詞爛然成章如玉石有文采也)傷
壓次而不發兮(壓鎮壓也次失次也壓一作厭釋文於甲切)思沈抑而不揚
(言巳懷文武之質自傷壓鎮失次不得發揚其美德思慮沈抑而不得揚見也)芳懿懿而終敗
兮(懿懿芳貌)名靡散而不彰(靡散猶消滅也言已有芬芳懿美之德而放棄不用身將終敗)
(名字消滅不得彰明於後世也靡一作糜補曰靡音眉)背玉門以犇騖兮(玉門君門犇一)
(作奔)蹇離尤而干詬(干求也言巳背君門奔馳而去者以巳忠信之故得過於衆而自求辱也)
(詬一作訽補曰並音苟辱也又許候胡遘丘候三切)若龍逢之沈首兮(補曰逢音龐)王
子比干之逢醢(聖賢忠諫而見誅也)念社禝之幾危兮(幾一作機)反為
讎而見怨(言已念君信用讒佞社稷幾危以故正言極諫反為衆臣所讎而見怨惡也)思國
家之離沮兮躬獲愆而結難(言巳思念國家綱紀將以離壊而竭忠言身以得過)
(結為患難也補曰沮將緒切難乃旦切)若青蠅之偽質兮(偽猶變也青蠅變白使黑變黑)
(成白以喻讒佞詩云營營青蠅)晉驪姬之反情(言讒人若青蠅變轉其語以善為惡若晉驪姬)
(以申生之孝反為悖逆也)恐登階之逢殆兮(之一作而)故退伏於末庭(末遠)
(也言巳思欲登君階陛正言直諫恐逢危殆故復退身於遠庭而竄伏也)孽臣之號咷兮(號咷)
(讙呼臣一作子補曰號乎高切咷音逃)本朝蕪而不治(言佞臣妖孽委曲其聲相聚讙譁君)
(以迷惑國將傾危朝用蕪薉而不治也補曰治平聲楊惲曰田彼南山蕪穢不治)犯顏色而觸
諫兮反蒙辜而被疑(言已以犯君之顏色觸禁而諫反蒙罪辜而被猜疑不見信也一無)
(色字諫一作諱)菀蘼蕪與菌若兮(菀積蘼一作靡補曰菀音鬱)漸&KR2208;本於洿
瀆(汙瀆小溝也洿一作汙補曰漸子廉切荀子云蘭茝槀本漸於蜜醴一佩易之漸浸也管子云五沃之土)
(五臭疇生蓮與蘪蕪藁本白芷本草云藁本莖葉根味與芎藭小别以其根上苗下似禾藳故名之)淹芳
芷於腐井兮(淹漬也腐臭也)棄雞駭於筐簏(雞駭文犀也筐簏竹器也言積漬衆)
(芳於汙泥臭井之中棄文犀之角置於筐簏而不帶佩蔽其美質失其性也以言棄賢智之士於山林之中亦)
(失其志也一作駭鷄簏釋文作箓音錄補曰集韻並音鹿竹高篋也戰國策楚獻雞駭之犀夜光之璧於秦援)
(神契云神靈滋液則犀駭雞宋哀曰角有光雞見而駭也後漢傳大秦國有駭雞犀注引抱樸子云通天犀有)
(一理如綖者以盛米置羣雞中雞欲往啄米至輙驚却故南人名為駭雞)執棠谿㠯刜蓬兮
(棠谿利劍也刜斫也㠯一作以補曰刜斷也音拂)秉干將以割肉(干將亦利劍也利劍宜以)
(為威誅無狀以征不服今乃用斫蓬蒿割熟肉非其宜也以言使賢者為僕隸之徒非其宜也論語曰割鷄焉)
(用牛刀)筐澤瀉㠯豹鞹兮(筐滿也澤瀉惡草也鞹革也論語曰虎豹之鞹言取澤瀉惡草)
(盛於革囊滿而藏之無益於用也以言養育小人置之高堂亦無益于政治也補曰鞹去毛皮也本草澤瀉葉)
(狹長叢生淺水中多食病人眼)破荆和㠯繼築(築大杵也言破和氏之璧以繼築杵而舂敗玉)
(寶失其好也以言取賢人刑傷使執厮役亦害忠良失其宜也)時溷濁猶未清兮(時一作旹)
世殽亂猶未察(察明也言時世貪濁善惡殽亂尚未清明也補曰殽一作淆並乎交切雜也)
欲容與㠯竢時兮(時一作旹一作之)懼年歲之既晏(晏晚也言已欲遊戲)
(以待明君恐年歲已晩身衰老也晏一作旰)顧屈節以從流兮心鞏鞏而不
夷(鞏鞏拘攣貌也夷悦也言思屈已忠直之節隨俗流行心中拘攣仁義不舒而志不悦樂顧一作願鞏一)
(作蛩補曰鞏音拱以韋束也)寕浮沅而馳騁兮下江湘㠯邅廻(邅廻運轉)
(也言已不能隨俗寕浮身於沅水馳騁而去遂下湘江運轉而行也㠯一作而)
歎曰山中檻檻余傷懷兮(檻檻車聲也詩云大車檻檻言巳放去山中車行檻檻鳴)
(有節遇自傷不遇心愁思也補曰檻音艦上聲)征夫皇皇其孰依兮(皇皇惶遽貌言巳惜)
(征行之夫心常惶遽一身獨處無所依附也征夫一作征征)經營原野杳冥冥兮(南北)
(為經東西為營言已放行山野之中伹見草木杳冥無有人民也)乘騏騁驥舒吾情兮
(言巳願欲乘騏驥馳騁以求賢君舒肆忠節展我之情也乘一作乘)歸骸舊邦莫誰語兮
(言已思念故鄉雖死欲歸骸骨於楚國無所告語達已之心也)長辭遠逝乘湘去兮(言已)
(欲歸骸骨於楚國而衆不知故復長訣乘水而欲遠去也辭一作詞)
怨思
志隠隠而鬱怫兮(隠隠憂也詩云憂心殷殷一作隠隠)愁獨哀而冤結(言已)
(放流心中隠隠而憂愁思念怫鬱獨自哀傷執行忠信而被䜛邪冤結曾無解已也一云愁獨哀哀)腸紛
紜㠯繚轉兮(紛紜亂貌也繚繞也補曰繚音了)涕漸漸其若屑(漸漸泣流貌也)
(言已憂愁腸中廻亂繚繞而轉泣涕交流若磑屑之下無絶時也補曰漸側銜切)情慨慨而長
懷兮(慨慨歎貌也詩云慨我寤歎)信上皇而質正(上皇上帝也言已中情憤懣慨然長)
(歎欲自信理於上帝使天正其意也質一作貞補曰信音伸正平聲叶)合五嶽與八靈兮
(五嶽五方之山也王者廵狩考課政化之處也東為泰山西為華山南為衡山北為恒山中央為嵩山八靈八)
(方之神也)訊九鬿與六神(訊問也詩云執訊獲醜九鬿為北斗九星也言巳忠直而不見信用)
(願合五嶽與八方之神察己之志上問九鬿六宗之神以照明之也訊一作誶鬿一作魁補曰訊音信誶息醉)
(切鬿音祈星名也北斗七星輔一星在第六星旁又招搖一星在北斗杓端)指列宿以白情
兮訴五帝㠯置詞(言巳願復指語二十八宿以列已清白之情告訴五方之帝令受我詞而)
(聽之也置一作宣)北斗為我折中兮(折一作質補曰折中平也中音衆)太一為
余聽之(折正也言已乃復使北斗為我正其中和太一之神聽其善惡也)云服隂陽之
正道兮(陽為仁也隂為義也)御后土之中和(土色黃其味甘故言中和也言羣神勸我)
(承天奉地服循仁義處中和之行無有違離也)佩蒼龍之蚴虬兮(蚴虬龍貌補曰於糾渠糾)
(二切)帶隠虹之逶蛇(隠大也逶蛇長貌補曰蛇唐何切)曳彗星之皓旰兮
(曳引也晧旰光也彗一作篲晧一作皓補曰晧下老切旰音汗相如云采色澔汗)撫朱爵與鵕
䴊(朱爵鵕䴊皆神俊之鳥也言已動以神物自喻諸神勸我行當如蒼龍能屈能伸志當如大虹能揚文采)
(精當若彗星能耀光明舉當若鵕䴊飛能冲天也補曰鵕䴊浚儀二音釋文鵕音迅師古云鷩也似山雞而小)
遊清靈之颯戾兮(颯戾清涼貌靈一作霧)服雲衣之披披(披披長貌也言)
(積德不止乃上遊清冥清凉之庭被服雲氣而通神明也服一作□補曰黃庭經云恍惚之間至清靈□與服)
(同)杖玉華與朱旗兮(華一作策)垂明月之玄珠(朱赤也黑光曰玄也)舉
霓旌之墆翳兮(墆翳蔽隠貌旌一作旍補曰墆音帝博雅云障蔽也)建黃纁之總
旄(緫合也黃纁赤黃也天氣玄黃故曰黃纁也言已修善彌固手乃杖執美玉之華帶明月之珠揚赤霓以)
(為旌雜五色以為旗旄志行清明車服又殊也纁一作昏注云黃昏時天氣玄黃故曰黃昏)躬純粹
而罔愆兮承皇考之妙儀(儀法也言巳行度純粹而無過失上以承美先父高妙之)
(法不敢解也一本承上有永字妙一作眇注云高遠之法)惜往事之不合兮横汨羅
而下濿(言已貪惜以忠事君而志不合故欲横渡汨水以自沈沒也濿一作厲)乘隆波而
南渡兮(隆盛也乘一作乘渡一作度)逐江湘之順流赴陽侯之潢洋
兮下石瀨而登洲(言已願乘盛波逐湘江之流赴陽侯之大波過石瀨之湍登水中之洲身)
(歴危殆不遑安處也補曰潢戸廣切洋以掌切水深貌)陵魁堆以蔽視兮(魁堆高貌陵一)
(作陸魁一作鬿補曰陵大阜陸高平地)雲冥冥而闇前山峻高以無垠兮
遂曾閎而廹身(垠岸涯也曾重也閎大也言已所在之處前有高陵蔽不得視後有峻大之山)
(廹附於巳幽藏山野心中愁思也)雪雰雰而薄木兮(雰雰雪貌木一作林)雲霏霏
而隕集(隕下也集會也)阜隘狹而幽險兮(大陵曰阜狹陋也)石㠁嵯以
翳日(翳蔽也言已居隘險之處山石蔽日霜雪並會身既憂愁又寒苦也補曰㠁嵯楚岑又宜二切山不)
(齊)悲故鄉而發忿兮(忿恚也)去余邦之彌久(言已不得還歸中心發恚)
(自恨去我國邑之甚久也)背龍門而入河兮(龍門郢東門也)登大墳而望夏
首(言已虚被讒言背郢城門而奔走將入大河登其高墳以望夏水之口泄思念也大一作高)横舟
航而&KR3043;湘水兮(&KR3043;一作濟)耳聊啾而戃慌(聊啾耳鳴也戃慌憂愁也言已願乘)
(舟航濟渡湘水寂無人聲耳中聊啾而自鳴意中憂愁而戃慌無所依歸也一作黨荒補曰聊音留戃他朗慌)
(呼晃切)波淫淫而周流兮鴻溶溢而滔蕩(滔蕩廣大貌也言已愁思戃慌)
(又見水中流波滛滛相隨鴻溶廣大悵然失志也鴻一作澒補曰澒鴻並乎孔切溶音勇水盛也大人賦云紛)
(鴻溶而上厲)路曼曼其無端兮周容容而無識(言巳所行山澤廣遠道路)
(悠長周流容容而無知識也補曰識音志)引日月以指極兮(極中也謂北辰星也)少須
臾而釋思(釋解也言巳施行正直願引日月使照我情上指北辰訴告於天冀君覺寤且解憂思須)
(臾之間也)水波遠以冥冥兮眇不睹其東西(暏一作覩)順風波以
南北兮霧宵晦以紛紛(宵夜也詩云肅肅宵征言已渡廣水心迷不知東西霧氣晦冥)
(白盡若夜也紛紛一作紛闈)日杳杳以西頽兮(頽一作隤)路長遠而窘廹
(言日已西頹年歲卒盡道路長遠不得復還憂心廹窘無所舒志也)欲酌醴以娱憂兮(醴醴)
(酒也詩云為酒為醴憂一作意)蹇騷騷而不釋(蹇難也言已欲酌醴酒以自娱樂心中愁思不)
(可解釋也)
歎曰飄風蓬龍埃坲坲兮(蓬龍猶蓬轉風貌也坲坲塵埃貌蓬一作逢坲一作浡補)
(曰坲音佛塵起也浡音同)&KR0708;木搖落(&KR0708;一作草補曰&KR0708;與草同)時槁悴兮(槁枯也悴病也)
(言飄風轉運揚起塵埃搖動屮木使之迎時枯槁莖葉被病不得盛長也以言䜛人亦運轉其言埃塵忠直使)
(之被病而傷形也補曰悴音遂律切)遭傾遇禍不可救兮長吟永欷涕究
究兮(究究不止貌也言已遭傾危之世而遇患禍不可復救故長歎歔欷而涕滂流不可止也究一作焭)
(古本作究)舒情敶詩冀以自免兮頽流下隕身日遠兮(言已舒展)
(中情敶序志意冀得脱免患禍然身頽流日遠不得還也一云頽流下逆身日以遠兮一云頽流下隕身逝遠)
(兮)
遠逝
覽屈氏之離騷兮心哀哀而怫鬱(言已觀屈原所作離騷之經博達温雅忠)
(信懇惻而懷王不寤心為之悲而怫鬱也)聲嗷嗷以寂寥兮(嗷嗷呼聲也寂寥空無人民之)
(貌也嗷一作噭釋文作寂&KR0008;上七到下音老一作&KR0008;嘐音同補曰嗷嗷衆口愁也噭呼也音叫集韻&KR0008;音寂&KR0008;)
(&KR0008;寂静也音草老)顧僕夫之憔悴(言已思為屈原訟理冤結嗷嗷而呼山野寂寥空無人民)
(顧視僕御心皆憔悴而有憂色也補曰悴遂律切)撥諂諛而匡邪兮(撥治也匡正也諂一)
(作讒)切淟涊之流俗(切猶槩也淟涊垢濁也言已如得進用則治讒諛之人正其邪偽槩貪濁)
(之俗使之清淨也補曰淟他典切涊乃殄切)盪渨涹之姦咎兮(盪滌也渨涹汙薉也亂在)
(内為姦咎惡也補曰渨烏回切涹烏禾切博雅渨穢也涹濁也)夷蠢蠢之溷濁(夷滅也蠢蠢無)
(禮義貌也詩云蠢爾蠻荆言已欲盪滌讒佞汙穢之臣以除姦惡夷滅貪殘無禮義之人也補曰蠢出尹切)
懷芬香而挾蕙兮(挾持芬一作芳)佩江蘺之婓婓(一作菲菲補曰婓音霏說)
(文往来婓婓貌)握申椒與杜若兮冠浮雲之峨峨(峨峨高貌也言已獨懷持)
(香草執忠貞之行志意高厲冠切浮雲不得而施用也峨一作峩)登長陵而四望兮覽
芷圃之蠡蠡(圃野樹也詩云東有圃草蠡蠡猶歴歴行列貌也言已登高大之陵周而四望觀香)
(芷之圃歴歴而有行列傷人不采而佩帶也言已亦修德行義動有節度而不見進用也一無樹字補曰蠡禮)
(戈切)遊蘭臯與蕙林兮睨玉石之㠁嵯(顧視而睨玉石以喻君門也㠁嵯不)
(亝貌也言已放流猶喜居蘭臯蕙林芬芳之處脩行清白動不離身上睨君門賢愚並進㠁嵯不亝也)揚
精華以眩燿兮(炫燿光貌一作耀)芳鬱渥而純美(渥厚芳一作芬)結桂
樹之旖旎兮(旖旎盛貌詩云旖旎其華一作猗狔補曰於綺乃綺二切集韻猗狔弱貌)紉荃
蕙與辛夷(言已揚耳目之精其明炫燿姿質純美猶復結桂枝索蘭蕙修善益固德行彌盛也荃蕙)
(一作蕙草)芳若兹而不御兮捐林薄而菀死(菀積也言已修行衆善若此而)
(不見用將棄林澤菀積而死恨功不立而志不成也補曰菀音鬱)驅子僑之犇走兮(驅馳)
(也子僑王子僑也犇一作奔)申徒狄之赴淵(申徒狄賢者避世不仕自沈赴河也言己修善)
(不見進用意欲驅馳待王子僑隨之奔走以學道真又見申徒狄避世赴河意中紛亂不知所行也)若由
夷之純美兮(由許由也夷伯夷也一作夷由)介子推之隠山(言已又有清高之行)
(如許由堯讓以天下辭而不肯受伯夷叔齊讓國而餓死介子推逃晉文公之賞隠身深山無爵位而有顯名)
(也)晉申生之離殃兮(殃一作䜛)荆和氏之泣血吳申胥之抉
眼兮(一作子胥補曰抉烏決切)王子比干之横廢(皆已解於九章)欲卑身而
下體兮心隠惻而不置(言已欲卑身下體以順風俗心中惻然而痛不能置中正而行)
(佞䛕也)方圜殊而不合兮鉤繩用而異態(言方與圜其性不同鉤曲繩直)
(其態殊異而不可合也以言忠佞異志猶鉤繩也)欲竢時於須臾兮日隂曀其
將暮(日以喻君隂曀闇昧也言已欲待盛世明時君又闇昧年歲已暮身將老也)時遲遲其
日進兮(遲遲行貌詩云行道遲遲其一作而)年忽忽而日度(度去也言天時轉運日進)
(遲遲而行己年忽去日以衰老也而一作以補曰辰去速而來遲遲遲來遲也忽忽去速也)妄周容
而入世兮内距閉而不開(言已欲妄行周比苟容自入於君心内距閉而意不開敏)
(於忠正而愚於讒䛕也)竢時風之清激兮(風以喻政激感也)愈氛霧其如
塺(塺塵也言已欲待明君之政清潔之化以感激風俗而君愈貪濁如氛霧之氣來塵塺人也愈一作逾補)
(曰塺音梅)進雄鳩之耿耿兮(耿耿小節貌)讒介介而蔽之(言已欲如雄鳩)
(進其耿耿小節之誠信讒人尚復介隔蔽而障之况有鸞鳳之志當獲譖毁固其宜也介一作紛注云分隔)
默順風以偃仰兮(默寂)尚由由而進之(由由猶豫也言巳欲寂默不語以順)
(風俗隨衆俛仰而不敢毁譽然尚猶豫不肯進也)心懭悢以冤結兮(懭悢失志貌也心一)
(作志懭一作&KR0008;補曰懭苦晃切悢音朗&KR0008;胡晃切)情舛錯以曼憂(言己欲隨從風俗尚不肯)
(進意中懭悢心為冤結情意舛錯而長憂苦也補曰舛尺兖切曼音萬)搴薜荔於山野兮
采撚支於中洲(撚支香草也言已雖憂愁猶采取香草以自約束修善不怠也支一作枝洲一)
(作州補曰撚音煙相如賦云枇杷橪柿其字從木郭璞云橪支木也)望高丘而歎涕兮悲
吸吸而長懷(言已遥望楚國而不得歸心為悲歎涕出長思也下而一作其)孰契契而
委棟兮(契契憂貌也詩云契契寤歎契一作挈補曰爾雅佻佻契契逾遐急也契苦絜切注云賢人憂)
(歎遠益急也)日晻晻而下頽(言誰有契契憂國念君欲委其梁棟之謀若已者乎然日頽暮)
(傷不得行也補曰晻音奄日無光也)
歎曰江湘油油長流汩兮(油油流貌也詩云河水油油言已見江湘之水油油長流)
(將歸於海自傷放流獨無所歸也一云油油江湘補曰汩于筆切)桃揄揚汰盪迅疾兮
(言水尚得順其經脈揚蕩其波使之迅疾自傷不得順其天性揚其志意而常屈伏汰一作波補曰挑撓也坦)
(彫切揄動也汰音太一音大)憂心展轉愁怫鬱兮(展轉不寤貌詩云展轉反側言已放)
(棄不得竭其忠誠心中愁悶展轉怫鬱不能寐也一曰愁鬱鬱兮補曰今詩作輾卧而不周曰輾)冤結
未舒長隱忿兮(言已抱守冤結長隠山野心中忿恨無已時也)丁時逢殃可奈
何兮(丁當也言已之生當逢遇殃咎安可奈何自閔而已一本可上有孰字)勞心悁悁涕
滂沲兮(言已欲竭節盡忠終不見省但勞我心令我悁悒悲涕而横流也補曰悁音絹)
惜賢
悲余心之悁悁兮哀故邦之逢殃(言已所以悲哀心中悁悒者哀念楚國信)
(用讒佞將逢殃咎也悁悁一作悁邑)辭九年而不復兮(辭一作詞)獨煢煢而南
行(煢煢獨貌也言已與君辭訣而出至今九年不肯反已常獨煢煢南循江也)思余俗之流
風兮(風化)心紛錯而不受(紛錯憒亂也言巳念我楚國風俗餘化好行䜛佞心為憤亂不)
(能受其邪偽也)遵壄莽以呼風兮(莽草)步從容於山廀(廀隈也言己循山野)
(之中以呼風俗之人欲語以忠正之道故徐步山隈遊戲以須之也廀一作廋一作藪)廵陸夷之
曲衍兮(大阜曰陸夷平也衍澤也)幽空虚以寂寞(言已廵行陵陸經歴曲澤之中空虚)
(杳冥寂寞無人聲也)倚石巖以流涕兮憂憔悴而無樂(言已依倚巖石之山)
(悲而涕流中心憔悴無歡樂之時也)登巑岏以長企兮(巑岏銳山也企立貌詩云企子望之)
(補曰巑徂丸切岏吾官切)望南郢而闚之(闚視也言已乃登高銳之山立而長望顧視南郢楚)
(邦悲且思也)山脩遠其遼遼兮(遼遼遠貌)塗漫漫其無時(塗道也言已遥)
(視楚國山林長遠遼遼難見道路漫漫誠無時至也一作曼曼)聽玄鶴之晨鳴兮于高
岡之峨峨(玄鶴俊鳥也君有德則來無德則去若鸞鳳矣故師曠鼓琴天下玄鶴皆銜明月之珠以)
(舞也言巳聽玄鶴振音晨鳴乃於高岡之上峨峨之顛見有德之君乃來下也以言賢者亦宜自安處以須明)
(君禮敬己然後仕也一作峩峩)獨憤積而哀娛兮翔江洲而安歌(言已在山)
(澤之中思慮憤積一哀一樂故遊江水之中洲安意歌吟自寬慰也)三鳥飛以自南兮(一云)
(飛飛)覽其志而欲北(言已在於湖澤之中見三鳥飛從南來觀察其志欲北渡江縱恣自在也)
(自傷不得北歸曾不若飛鳥也補曰博物志王母來見武帝有三青鳥如烏大夾王母三鳥王母使也出山海)
(經韓愈詩云浪憑三鳥通丁寧用此也)願寄言於三鳥兮去飄疾而不可
得(言已既不得北歸願因三鳥寄善言以遺其君去又急疾而不可得心為結恨也)欲遷志而
改操兮心紛結其未離(言已欲徙意改操隨俗佞偽中心亂結未能離於忠信也其一)
(作而)外彷徨而遊覽兮内惻隱而含哀(言已外雖彷徨於山野之中以遊戲)
(然心常惻隠含悲而念君也)聊須臾以時忘兮(一作忘時)心漸漸其煩錯
(言已且欲須臾以忘憂思中心漸漸錯亂意不能已也其一作而補曰漸子廉切流入也)願假簧以
舒憂兮(笙中有舌曰簧詩云吹笙鼔簧)志紆鬱其難釋(紆屈也鬱愁也言已欲假笙簧)
(吹以舒憂意中紆鬱誠難解釋也)歎離騷以揚意兮猶未殫於九章(殫盡)
(也言己憂愁不解乃歎唫離騷之經以揚已志尚未盡九章之篇而愁思悲結也猶一作獨)長嘘吸
以於悒兮(嘘吸於悒皆啼泣貌也噓一作呼)涕横集而成行(言已吟歎九章未盡)
(自知言不見省用故長嘘吸而啼涕下交集自閔傷也)傷明珠之赴泥兮魚眼璣
之堅藏(言忠良棄捐讒佞珍用也)同駑驘與乘駔兮(馬母驢父生子曰驘乘駔駿馬)
(也補曰駔作朗切牡馬)雜班駮與闒茸(班駮雜色也闒茸駑頓也言君不明智斥逐忠良而)
(任用佞䛕委棄明珠而貴魚眼乘駑驘雜駿馬重班駮喜闒茸心迷意惑終不悟也班一作斑補曰闒茸劣也)
(上託盍下乳勇切)葛藟虆於桂樹兮(藟葛荒也虆緣也詩曰葛藟虆之虆一作累一注云)
(藟巨荒也補曰藟刀水切虆倫追切蔓也)䲭鴞集於木蘭(䲭鴞鸋鳺貪鳥也言葛藟惡草乃緣)
(於桂樹䲭鴞貪鳥而集于木蘭以言小人進在顯位貪佞升為公卿也補曰鴞于驕切郭璞云鸋鳺䲭類)偓
促談於廊廟兮(偓促拘愚之貌補曰偓促廹也一曰小貌於角楚角二切)律魁放乎
山間(律法也魁大也言拘愚蔽闇之人反談論廊廟之中明於大法賢智之士棄在山間而不見用也乎)
(一作於)惡虞氏之簫韶兮好遺風之激楚(言世人愚惑惡虞舜簫韶之樂)
(反好俗人滛泆激楚之音也猶言惡典謨中正之言而好諂䛕之說也)潛周鼎於江淮兮
爨土鬵於中宇(爨炊竈也詩云執爨踖踖鬵釡也詩云溉之釡鬵言乃藏九鼎于江淮之中反)
(炊土釡於堂宇之上猶言棄賢智近愚頑者也補曰鬵音潛又才滛切大釡也一曰鼎大上小下若甑)且
人心之持舊兮(持一作有)而不可保長(言賢人君子其心所志自有舊故執守信)
(義不可長保而行之也一無而字)邅彼南道兮征夫宵行(言已放流轉彼江南之道)
(晨夜而行身勤勞也一本征上有以字)思念郢路兮還顧睠睠涕流交集
兮泣下漣漣(漣漣流貌也詩云泣涕漣漣言已思念楚郢之路冀得復歸還顧眄視心中悲感涕)
(泣交會漣漣而流也補曰睠音眷)
歎曰登山長望中心悲兮(言已登於高山長望楚國則心中悲思而結毒也)菀
彼青青泣如頽兮(菀盛貌也詩云有菀者桺言巳觀彼山澤草木莫不茂盛青青而生已獨)
(放棄身將萎枯故自傷悲涕泣俱下也菀一作苑補曰菀音鬱青音菁)留思北顧涕漸漸
兮(言己所以留精思常北顧而視郢都想見鄉邑思念君也故涕漸漸而下流補曰漸仄銜切)折銳
摧矜凝汜濫兮(摧挫也矜嚴也凝止也汜濫猶沈浮也言巳欲折我精銳之志挫我矜嚴忠直)
(之心止與俗人更相沈浮而意不能也補曰汜音泛)念我煢煢䰟誰求兮(言巳自念煢煢)
(東西䰟魄惶遽而求忠直之士欲與事君亦誰乎此不能沈浮之道也一作魂)僕夫慌悴散若
流兮(慌亡也言已欲求賢人而未遭遇僕御之人感懷愁悴欲散亡而去若水之流不可復還也補曰慌)
(音荒博雅云忘也)
憂苦
昔皇考之嘉志兮喜登能而亮賢(言昔我美父伯庸體有嘉善之德喜升進)
(賢能信愛仁智以為行也)情純潔而罔薉兮(補曰薉與穢同)姿盛質而無愆
(言己受先人美烈情性純厚志意潔白身無瑕穢姿質茂盛行無過失也情純潔一云外清潔姿一作資質一)
(作實)放佞人與諂諛兮斥䜛夫與便嬖(便利也嬖愛也以言君如使己為政)
(則放遠巧佞諂諛之人斥逐讒夫與便利嬖愛之臣而去之也補曰便毗連切嬖卑義切賤而得幸曰嬖)親
忠正之悃誠兮(悃厚也正一作政之一作與補曰政與正同悃苦本切)招貞良與
明智(言已如得秉執國政則使君親任忠正之士招致幽隱明智之人今與衆職也)心溶溶其
不可量兮(溶溶廣大貌其一作而)情澹澹其若淵(澹澹不動貌也言已之心智謀)
(廣大溶溶如川不可度量情意深奥澹澹若淵不可妄動)回邪辟而不能入兮誠願
藏而不可遷(言已執志清白淵静回邪之言滛辟之人不能自入於已誠願執藏此行以承事君)
(心終不移也補曰辟匹亦切)逐下祑於後堂兮(下祑謂妾御也補曰集韻祑音秩祭有次)
(也)迎宓妃於伊雒(宓妃神女蓋伊雒水之精也言己願今君推逐妾御出之勿令亂政迎宓)
(妃賢女於伊雒之水以配於君則化行也雒一作川)刜䜛賊於中廇兮(刜去也中廇室中央)
(也廇一作霤一注云堂中央也補曰廇音淵中庭也刜斷也音拂)選吕管於榛薄(吕吕尚也)
(管管仲也言己欲為君斫去䜛賊之臣於堂廇之中選進吕尚管仲之徒以為輔佐則邦國安寕也薄釋文音)
(博)叢林之下無怨士兮江河之畔無隱夫(畔界也言已欲舉士必先)
(於叢林側陋之中使無怨恨令江河之界無隠佚之夫賢人盡升道可興也)三苗之徒以放
逐兮(三苗堯之佞臣也尚書曰竄三苖於三危)伊臯之倫以充廬(伊伊尹也臯臯陶也)
(充滿也言放逐佞諛之徒若三苗者置之四裔進用伊尹臯陶之徒使滿國廬則讒邪道塞也補曰自此以上)
(皆言皇考之美自此以下言今之不然也)今反表以為裏兮顛裳㠯為衣(顛倒)
(也言今世之君迷惑讒佞反表以為裏倒裳以為衣而不能知也)戚宋萬於兩楹兮(宋萬)
(宋閔公之臣也與閔公博爭道以手搏之絶其脰戚親也楹柱也兩楹之間戶牖之前尊者所處也一云宋萬)
(戚於兩楹兮)廢周邵於遐夷(不用曰廢周周公旦也邵邵公奭也遐遠也言君反親愛篡逆)
(之臣若宋萬者置於兩楹之間與謀政事廢棄仁賢若周公邵公者放於遠夷之外而不近也)却騏驥
以轉運兮(却退也轉移也)騰驢驘以馳逐(騰乘也言退却騏驥以轉徙重車乘駑頓)
(驢驘反以奔走馳逐急疾失其性也以言役使賢者令之負檐進用頑愚以任政職亦失其志也)蔡女
黜而出帷兮(蔡女蔡國賢女也黜貶也一本女下有疾字)戎婦入而綵繡服
(戎戎狄也言蔡女美好反見貶黜而去離帷幄戎狄醜婦反入椒房被五綵之繡衣夫人之服也)慶忌
囚於阱室兮(慶忌吴之公子勇而有力阱深陷也補曰阱疾郢囚性二切淮南云王子慶忌死於)
(劒注云吳王僚之弟子闔閭殺僚慶忌勇健亡在鄭闔閭畏之使要離刺慶忌也)陳不占戰而
赴圍(陳不占齊臣有義而怯聞其君戰將赴之飯則失匕上車失軾既至聞鍾鼓之聲因怖而死言乃囚)
(勇猛之士若吳慶忌於阱陷之中使陳不占赴圍而戰軍必敗也以言君用臣顛倒失其人也)破伯牙
之號鍾兮(號鍾琴名號一作号補曰乎高切)挾人筝而彈緯(挾持也筝小瑟也緯)
(張絃也言乃破伯牙號鍾所鼓之鳴琴反持凡人小筝急張其弦而彈之也以言世憎惡大賢之言親信小人)
(之語也補曰軒轅本紀云黃帝之琴名號鍾傅玄琴賦云齊桓公有鳴琴曰號鍾長笛賦云號鍾高調風俗通)
(云筝蒙恬所造一云秦人薄義父子爭琴而分之因以為名文選注引挾秦筝而彈徽人筝一作介筝小瑟一)
(作小琴)藏瑉石於金匱兮(瑉石次玉者匱匣也瑉一作珉補曰並音旻)捐赤瑾
於中庭(赤瑾美玉也言乃藏珉石置於金匱反棄美玉於中庭言不知别於善惡也言人而不别玉石)
(則不知忠佞之分也補曰瑾音近)韓信蒙於介胄兮(韓信漢名將也介鎧也胄兜鍪也)
行夫將而攻城(言使韓信猛將被鎧兜鍪守於屯陣藏其智謀令行伍怯夫反為將軍而攻城)
(必失利而無功也補曰行胡朗切)莞芎棄於澤洲兮(莞夫離也芎芎窮也皆香草也夫離)
(一作符籬補曰莞音丸本草白芷一名莞一名芙蘺爾雅莞芙蘺注云蒲也)瓟瓥蠹於筐簏
(瓟瓠也瓥瓢也方為筐圓為簏言棄夫離芎藭于水澤之中藏枯匏之瓢置於筐簏令之腐蠹言愛小人憎君)
(子也或曰蠹囊也瓟一作匏瓥一作蠡補曰方言瓥陳楚宋魏之間或謂之瓢注云匏勺也音麗瓟與匏同一)
(音雹)麒麟奔於九臯兮(麒麟仁獸也君有德則至無德則去也)熊羆羣而逸
囿(熊羆猛獸以喻貪殘也囿苑也言騏麟奔竄於九臯之中熊羆逸踊於君之苑也以言斥遠仁德之士而)
(養貪殘之人也逸一作溢注云滿溢君之苑)折芳枝與瓊華兮樹枳棘與薪
柴(小棗為棘枯枝為柴)握荃蕙與射干兮(射干香草補曰握具物切射音夜荀子曰西方)
(有木焉名曰射干莖長四寸生於高山之上而臨百仞之淵木莖非能長也所立者然也注引陶弘景云花白)
(莖長如射人之執竿又引阮公詩云夜干臨層城是生於高處也據本草在草部中又生南陽川谷此云木未)
(詳)耘藜藿與蘘荷(耘耔也詩云千耦其耘蘘荷蒪菹也藿豆葉也言折棄芳草及與玉華列)
(種柴棘掘拔射干而耨耘藜藿失其所珍也以言賤棄君子而育養小人也補曰蘘而羊切蓴普各切即大招)
(所稱苴蓴也)惜今世其何殊兮(何殊一作舛異)遠近思而不同(言已哀惜)
(今世之人賢愚異性其思慮或遠或近智謀不同也)或沉淪其無所達兮(淪沒)或清
激其無所通(清明也激感也言或有耳目沈沒無所照見或有欲感激行於清明亦復不能通達)
(分别其臧否也一本無兩所字補曰此言沈淪於世俗者困而不能達清激以自厲者介而不能通)哀余
生之不當兮獨蒙毒而逢尤(言哀我之生不當昭明之世舉賢之時獨蒙苦毒而)
(遇罪過也)雖謇謇以申志兮君乖差而屏之(言已雖竭忠謇謇以重達其志)
(君心乃乖差而不與我同故遂屏棄而不見用也謇一作蹇差一音楚嫁切)誠惜芳之菲菲
兮反以兹為腐也(腐臭也言已自惜被服芳香菲菲而盛君反以此為腐臭不可用一無也)
(字)懷椒聊之蔎蔎兮(在衣曰懷椒聊香草也詩曰椒聊且蔎蔎香貌蔎一作藹一注云在)
(袖曰懷補曰蔎桑葛切集韻引此)乃逢紛以罹詬也(言已懷持椒聊其香蔎蔎身修行潔)
(動有節度而逢亂世遂為讒佞所害而見恥辱也罹一作離詬一作訽一本句末無也字補曰詬呼候切)歎
曰嘉皇既歿終不返兮(嘉美也皇君也以言懷王不用我謀以歿於秦遂死而不歸終)
(無遺命使已得還也)山中幽險郢路遠兮(言已被放在此山澤深險之處去我郢道甚遼)
(遠也)讒人諓諓孰可愬兮(諓諓讒言貌也尚書曰諓諓靖言言讒人諓諓承順於君不可)
(告以忠直之意也補曰諓音翦巧言也)征夫罔極誰可語兮(言已放逐遠行憂愁無極)
(衆皆佞䛕不可與語忠信也)行唫累欷聲喟喟兮(欷歎貌喟歎聲也累一作絫一作纍)
懷憂含戚(一云心懷憂戚)何侘傺兮(言已行常歌唫增歎累息懷憂含戚悵然侘傺而失)
(意也補曰上丑加下丑利切)
愍命
冥冥深林兮樹木鬱鬱山參差以嶃巖兮阜杳杳以蔽
日(言已放在屮野處於深林冥冥之中山阜高峻樹木蔽日望之無人但見鳥獸也參差一作嵾嵾)悲
余心之悁悁兮(一作悄悄)目眇眇而遺泣(遺墮也言己居於山林心中愁思目)
(視眇眇而泣下墮也)風騷屑以搖木兮(騷屑風聲貌)雲吸吸以湫戾(吸吸)
(雲動貌也湫戾猶卷戾也言已心既憂悲又見疾風動搖草木其聲騷屑浮雲吸吸卷戾而相隨重愁思也湫)
(一作啾戾一作淚補曰湫子小切戾力結切曲也)悲余生之無歡兮愁倥偬於
山陸(倥偬猶困苦也言悲念我之生遭遇亂世心無歡樂之時身常困苦於山陸之中也補曰倥偬苦貢)
(走貢二切困苦也又音孔偬事多也)旦徘徊於長阪兮夕仿偟而獨宿(言已)
(旦起徘徊行於長阪之上夕暮獨宿山谷之間憂且懼也)髮披披以鬤鬤兮(披披鬤鬤解亂)
(貌也鬤古本作鬃補曰鬤而羊切鬃匹昭切)躬劬勞而瘏悴(劬亦勞也詩云劬勞於野瘏病)
(也詩云我馬瘏矣言已履涉風露頭髮解亂而身罷病也補曰瘏音徒)䰟俇俇而南行兮
(俇俇惶遽之貌䰟一作魂行一作征補曰俇具往切)泣霑襟而濡袂(袂袖也言已中心憂戚用)
(志不安䰟魄俇俇惶遽南行悲感外發涕泣交下霑衣袖也濡一作掩)心嬋媛而無告兮
口噤閉而不言(閉口為噤也言已愁思心中牽引而痛無所告語閉我之口不知所言衆皆佞)
(偽無可與謀也補曰噤巨蔭切)違郢都之舊閭兮(閭里)回湘沅而遠遷(言巳)
(放逐去我郢都故閭回於湘沅之水而遠移徙失其所之也回一作過)念余邦之横陷兮
(補曰横戸孟切)宗鬼神之無次(同姓為宗次第也言我思念楚國任用䜛佞將横䧟危殆巳之)
(宗族先租鬼神失其次第而不見祀也)閔先嗣之中絶兮(嗣繼)心惶惑而自
悲(言已傷念先祖乃從屈瑕建立基功子孫世世承而繼之至於己身而當中絶心為惶惑内自悲哀也)
聊浮遊於山陿兮(陿山側也補曰與峽同)步周流於江畔(畔界)臨深
水而長嘯兮且倘佯而汜觀(汜博也言已憂愁不能寕處出升山側遊戲博觀臨)
(水長嘯思念楚國而無解已也補曰倘音常汜音泛)興離騷之微文兮冀靈修之
壹悟還余車於南郢兮復往軌於初古(軌車轍也月令日車同軌言已)
(雖見放逐猶興離騷之文以諷諫其君冀其心一寤有命還已已復得乘車周行楚國脩古始之轍跡也補曰)
(車同軌今中庸文也古音故)道脩遠其難遷兮傷余心之不能已(言已)
(後或歸郢其路長遠誠難遷徙然我心中想念於君不能已也)背三五之典刑兮(典常刑法)
絶洪範之辟紀(洪範尚書篇名箕子所為武王陳五行之道也言君施行背三皇五帝之常典)
(絶去洪範之法紀任意妄為故失道也補曰辟婢亦切)播規榘以背度兮(播棄)錯權
衡而任意(錯置也衡稱也所以銓物輕重也言君棄先王之法度而不奉循猶置衡稱不以量物更)
(任其意而商輕重必失道徑違人情也補曰錯七故切意有臆音)操繩墨而放棄兮傾
容幸而侍側(側旁也言賢者執持法度而見放棄傾頭容身䜛諛之人反得親近侍於旁側也幸)
(一作達)甘棠枯於豐草兮(甘棠杜也詩云蔽芾甘棠補曰爾雅杜甘棠注云今之杜梨)
藜棘樹於中庭(堂下謂之庭言甘棠香美之木枯於草中而不見御反種蒺蔾棘刺之木滿於)
(中庭以言遠仁賢近䜛賊也)西施斥於北宫兮仳倠倚於彌楹(西施美女)
(也仳倠醜女也彌猶徧也楹柱也言西施美好棄於後宫不見進御仳倠醜女反倚立徧兩楹之間侍左右也)
(補曰仳步浼倠虎猥切又仳音毗倠呼維切說文云醜面也淮南注云仳倠古之醜女音靡也)烏獲戚
而驂乘兮燕公操於馬圉(烏獲多力士也燕公邵公也封於燕故曰燕公也養馬曰)
(圉言與多力鳥獲同車驂乘令仁賢邵公執役養馬失其宜也補曰孟子曰舉烏獲之任許慎云秦武王之力)
(士)蒯聵登於清府兮咎繇棄而在壄(蒯聵衛靈公太子也不順其親欲害)
(其後母清府猶清廟也言使蒯聵無義之人登於清廟而執網紀放棄聖人咎繇於外野政必亂身危殆也一)
(作棄於壄外一作外野補曰蒯苦怪聵五怪切)蓋見兹以永歎兮(以一作而)欲登階
而狐疑(言已見君親愛惡人斥逐忠良誠欲進身登階竭盡謀慮意中狐疑恐遇患害也)乘白
水而高騖兮(乘一作乘)因徙弛而長詞(言已恐登階被害欲乘白水高馳而遠遊)
(遂清潔之志因徙弛却退而長訣也弛一作㢮一作施)
歎曰倘佯壚阪沼水深兮(倘佯山名也壚黃黑色土也沼池也詩云王在靈沼言倘)
(佯之山其阪土玄黃其下有池水深而且清宜以避世而長隠身也補曰說文壚黑剛土也)容與漢
渚涕淫淫兮(漢水名也尚書曰嶓冢導漾東流為漢言不已將欲避世遊戲漢水之岸心中哀悲而)
(能去涕流淫淫也)鍾牙已死誰為聲兮(鍾鍾子期牙伯牙也言二子曉音今皆已死無)
(知音者誰為作善聲也以言君不曉忠信亦不可為竭謀盡誠也)纖阿不御焉舒情兮
(纖阿古善御者言纖阿不執轡而御則馬不為盡其力言君不任賢者賢者亦不盡其節)曾哀悽欷
心離離兮(離離剥裂貌)還顧高丘泣如灑兮(言已不遭明君無御用者重自)
(哀傷悽愴累息心為剝裂顧視楚國悲慼泣下如以水灑地也補曰灑所宜切)
思古
悲余性之不可改兮屢懲艾而不迻(言已體受忠直之性雖數為䜛人所)
(懲艾而心終不移易也艾一作㣻一作&KR0034;迻一作移補曰艾㣻並音又迻遷徙也通作移)服覺晧以
殊俗兮(覺較也詩云有覺德行晧猶明也晧一作浩一作酷注並同)貌揭揭㠯巍巍
(揭揭高貌也巍巍大貌也言己被服衆芳履行忠正較然盛明志願高大與俗人異也巍釋文作魏音危補曰)
(揭居謁切)譬若王僑之乘雲兮載赤霄而淩太清(言己志意高大上切)
(於天譬若仙人王僑乘浮雲載赤霄上凌太清遊天庭也淩一作凌)欲與天地參壽兮(一無)
(欲字)與日月而比榮(言己修行衆善冀若仙人王僑得道不死遂與天地同其夀命與日月比)
(其光榮流名於後世不腐滅也一無而字)登崑崙而北首兮(首嚮補曰首音狩)悉靈
圉而來謁(悉盡也靈圉衆神也言己設得道輕舉登崑崙之上北向天門衆神盡來謁見尊有德也)
(圉釋文作圄補曰並魚吕切大人賦云悉徵靈圉而選之兮張揖曰靈圉衆仙号也淮南云騎蜚廉而從敦圄)
(注云敦圄仙人名郭璞云靈圉淳圉仙人名也)選鬼神於太隂兮登閶闔於玄
闕(言己乃選擇衆鬼神之中行忠正者與俱登於天門入玄闕拜天皇受勅誨也)回朕車俾西
引兮褰虹旗於玉門(褰祛也玉門山名也言乃旋我之車而西行褰舉虹旗驅上玉門之)
(山以趣疾也)馳六龍於三危兮(三危西方山也)朝西靈於九濱(朝召也濱)
(水涯也言乃馳騁六龍過於三危之山召西方之神會於大海九曲之涯也西一作四)結余軫於
西山兮横飛谷以南征(結旋也飛谷日所行道也言乃旋我車軫横度飛泉之谷以南)
(行也軫一作車)絶都廣以直指兮(都廣野名也山海經曰都廣在西南其城方三百里蓋天)
(地之中也補曰淮南曰建木在都廣蓋天地之中也注云都廣南方山名又曰八殥之外有八紘南方曰都廣)
(注云國名山在此國因復曰都廣山)歴祝融於朱冥(朱赤色也言己行乃横絶於都廣之野過)
(祝融之神於朱冥之野也補曰莊子曰南冥者天池也傳曰南海之神曰祝融)枉玉衡於炎火
兮(枉屈也衡車衡也)委兩館于咸唐(委曲也舘舍也咸唐咸池也言己從炎火又曲意至)
(於咸池而再舍止宿也)貫澒濛以東朅兮(澒濛氣也朅去也澒一作鴻補曰澒鴻並乎孔)
(切濛蒙孔切大水也朅丘列切)維六龍於扶桑(言遂貫出澒濛之氣而東去繫六龍於扶桑之)
(木扶一作榑補曰春秋命歷序曰皇伯登扶桑日之陽駕六龍以上下)周流覽於四海兮
志升降以高馳(言已既周行遍於四海之外意欲上下高馳以求賢士也升一作陞)徵九
神於回極兮(徵召也回旋也極中也謂會北辰之星於天之中也)建虹采以招指
(虹采旗也招指指麾也旗所以招指語人也言已乃召九天之神使會北極之星舉虹采以指麾四方也一作)
(采虹)駕鸞鳳以上遊兮從玄鶴與鷦明(鷦明俊鳥也)孔鳥飛而
送迎兮(一作庭迎)騰羣鶴於瑶光(鶴靈鳥也以喻潔白之士言已乃駕乘鸞鳳明智之)
(鳥從鷦明羣鶴潔白之士過於瑶光之星質已修行之要也鶴一作鵠瑶一作搖一注云鶴白鳥也補曰瑶光)
(北斗杓星也)排帝宫與羅囿兮(羅囿天苑)升縣圃以眩滅(言遂排開天帝)
(之宫入其羅囿出升縣圃之山而望目為炫燿精明消滅心愁思也升一作陞縣一作懸補曰縣音玄)結
瓊枝以雜佩兮立長庚以繼日(長庚星名也詩云西有長庚言已精明雖消滅)
(猶結玉枝申脩忠誠立長庚之星以繼日光晝夜長行志意明也一作繼曜)凌驚靁以軼駭
電兮(一無以字補曰軼音佚)綴鬼谷於北辰(綴係也北辰北極星也論語曰譬如北辰)
(居其所而衆星拱之言遂凌乘驚駭之雷追逐奔軼之電以至於天使北辰係綴百鬼勿令害賢者也鬼谷一)
(作百鬼)鞭風伯使先驅兮囚靈玄於虞淵遡高風以低佪
兮(遡一作泝一云遡高風以徘徊補曰泝遡一也泝向也逆流而上曰泝洄)覽周流於朔方
(靈玄玄帝也虞淵日所入也淮南言日出湯谷入于虞淵言乃鞭風伯使之掃塵囚玄帝之神使無隂冥周徧)
(流行於北方也)就顓頊而敶詞兮考玄冥於空桑(空桑山名也玄冥太隂之)
(神主刑殺也言乃就聖帝顓頊敶列已詞考問玄冥之神於空桑之山何故害賢也)旋車逝於崇
山兮(崇山驩兜所放山也逝一作遊)奏虞舜於蒼梧(言已從崇山見驩兜以佞故囚至蒼)
(梧告愬聖舜已行忠直而遇斥棄冀蒙異謀也虞一作帝)㴉楊舟於會稽兮(楊木名也詩云)
(汎汎楊舟會稽山名也㴉一作濟)就申胥於五湖(湖大池也言已復乘楊木之輕舟就伍子)
(胥於五湖之中問志行之見者也一本揖大禹於江濱一注伍子胥作申包胥然上文有申子注云子胥也)
見南郢之流風兮殞余躬於沅湘(言還見楚國風俗妬害賢良故自沈於沅)
(湘而不悔也)望舊邦之黯黮兮(黯黮不明貌也邦一作鄉補曰黯烏感黮都感切)時
溷濁其猶未央(言己望見故國君闇不明羣下貪亂其化未盡心憂愁也一無其字)懷蘭
茝之芬芳兮妬被離而折之(言已懷忠信之行故為衆佞所妬欲共被離摧折而)
(棄之也被一作披補曰被音披)張絳帷以襜襜兮風邑邑而蔽之(邑邑微弱)
(貌也言君張朱帷襜襜鮮明宜與賢者共處其中而政令微弱適以自蔽者也)日暾暾其西舍
兮(其一作而)陽焱焱而復顧(言日暾暾西下將舍入太隂之中其餘陽氣猶尚焱焱而顧欲)
(還也以言已年亦老暮亦思還返故鄉也焱一作炎補曰暾他昆切焱火華也音琰炎音同)聊假日
以須臾兮何騷騷而自故(言已思年命欲暮願且假日遊戲須臾之間然中心愁思)
(如故終不解也故一作苦)
歎曰譬彼蛟龍乘雲浮兮(一云譬彼雲龍無乘雲浮兮一句一云乘雲游兮一云乘)
(浮雲兮)汎淫澒溶紛若霧兮(言已懷德不用譬若蛟龍潛於川澤忽然乘雲汎滛而遊)
(紛紜若霧而乃見之也汎一作沉澒一作鴻補曰汎滛已見九懷澒鴻並乎孔切溶戈孔切)潺湲轇
轕(轇一作膠補曰轕音葛)雷動電發馺高舉兮(言蛟龍升天其形潺湲若水之流縱)
(横轇轕遂乘雷電而高舉也以言已亦想遭明時舉而進用補曰馺素合切方言馺馬馳也注云疾貌)升
虚凌冥沛濁浮清入帝宫兮(言龍能登虚無凌清冥棄濁穢入天帝之宫言已亦)
(想升賢君之朝斥去貪佞之人也升一作登沛一作棄)搖翹奮羽馳風騁雨遊無
窮兮(言龍既升天奮搖翹羽馳使風雨言已亦願奮竭智謀以輔事賢君流恩百姓長無窮極也)
遠遊
楚詞補注卷十六
