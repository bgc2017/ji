楚詞補注卷八
宋洪興祖撰
九辯章句第八楚詞
九辯者楚大夫宋玉之所作也辯者變也謂敶道德以
變說君也(史記曰原死之後楚有宋玉唐勒景差之徒皆好辭而以賦見稱皆祖屈原之從容辭令)
(終莫敢直諫辯一作辨辯治也辨别也說音税)九者陽之數道之綱紀也(五臣云宋)
(玉惜其師忠信見放故作此辭以辯之皆代原之意九意亦與九歌同)故天有九星以正
機衡地有九州以成萬邦人有九竅以通精明屈原懷
忠貞之性而被讒邪傷君闇蔽(一作昧)國將危亡乃援天
地之數列人形之要而作九歌九章之頌以諷諫懷王
明己所言與天地合度可履而行也宋玉者屈原弟子
也閔惜其師忠而放逐故作九辯以述其志至於漢興
劉向王襃之徒咸悲其文依而作詞故號為楚詞亦采
其九以立義焉(采一作承)
悲哉秋之為氣也(寒氣聊戾歲將暮也哉一作夫)蕭瑟兮(隂令促急風疾暴也五臣)
(云蕭瑟秋風貌言屈原枉見放逐其情如秋節之悲故託言秋之為狀而盛述之)草木搖落(華葉)
(隕零肥潤去也一本句末有兮字)而變衰(形體易色枝葉枯槁也自傷不遇將與草木俱衰老也)
憭慄兮(思念暴戾心自傷也五臣云憭慄猶悽愴也補曰憭舊音流又音了)若在遠行(遠客)
(出去之他方也)登山臨水兮(陞高遠望視江河也)送將歸(族親别逝還故鄉也)泬寥
兮(泬寥曠蕩空虛也或曰泬寥猶蕭條蕭條無雲貎寥釋文作嵺補曰泬音血嵺高貌)天高而氣
清(秋天高朗體清明也言天高朗照見無形傷君昏亂不聰明也氣清一作氣平補曰清疾正切說文云無)
(垢薉也古本作瀞)&KR1254;&KR2191;兮(源瀆順流漠無聲也&KR1254;一作寂&KR2191;一作寥一作漻五臣云寂漻虚静貎補)
(曰說文云&KR1254;無人聲與寂同&KR2191;空虚也與寥同漻深清也並音聊一云&KR2191;崖虚也)收潦而水清
(溝無溢濫百川淨也言川水夏濁而秋清傷人君無有清明之時也五臣云潦雨水音老)㦧悽增欷
兮(愴痛感動歎累息也五臣云㦧悽悲痛貎欷泣歎補曰憯七感切欷虚毅切歔欷也)薄寒之中
人(傷我䏎膚變顔色也五臣云薄廹也有似廹寒之傷人補曰中去聲)愴怳懭悢兮(中情悵惘)
(意不得也五臣云愴怳懭悢皆悲傷也補曰愴怳失意貎上初兩下許昉切懭悢不得志上口廣切下音朗又)
(音亮)去故而就新(初會鉏鋙志未合也五臣云去故就新别離也)坎廩兮(數遭患禍身困)
(極也廩一作壈五臣云坎壈困窮也補曰廩力敢切坎廩失志一曰不平)貧士失職(亡財遺物逢寇)
(賊也貧一作窮)而志不平(心常憤懣意未服也)廓落兮(喪妃失耦塊獨立也五臣云廓落空)
(寂也)羇旅而無友生(遠客寄居孤單特也羇一作羈一無生字補曰羇旅寓也)惆悵兮
(後黨失輩惘愁毒也五臣云惆悵悲哀也)而私自憐(竊内念己自憫傷也)燕翩翩其辭
歸兮(將入大海飛回翔也五臣云言秋深也翩翩飛貎)蟬&KR1254;漠而無聲(螗蜩斂翅而伏)
(藏也&KR1254;漠一作寂寞)鴈廱廱而南遊兮(雄雌和樂羣戲行也廱一作嗈一作癰補曰廱與嗈)
(同詩曰嗈嗈鳴鴈鴈隂起則南陽起則北避寒就燠也)鵾雞啁哳而悲鳴(奮翼鳴呼而低)
(昂也夫鴈蟬遇秋寒將入水穴處而懷憂懼候鴈鵾鷄喜樂而逸豫言己無有候鴈鵾鷄之喜樂而有蟬燕之)
(憂懼也補曰鵾鷄似鶴黃白色切啁哳聲繁細貎上竹交下陟豁)獨申旦而不寐兮(夜坐視瞻)
(而達明也坐一作起五臣云申至也)哀蟋蟀之宵征(見&KR3966;&KR1465;之夜行自傷放弃與昆蟲為雙也)
(或曰宵征謂七月在野八月在宇九月在戶十月蟋蟀入我牀下是其宵征征行也五臣云宵夜也)時亹
亹而過中兮(時巳過半日進往也亹亹進貌詩云亹亹文王五臣云亹亹行貎過中謂漸衰暮也)
(補曰亹音尾)蹇淹留而無成(雖久夀考無成功也五臣云蹇語詞也念己將老淹留草澤無)
(所成也)
悲憂窮戚兮(修德見過愁懼惶也戚一作慼文選作蹙補曰戚慼蹙竝倉歴子六二切廹也促也)
(憂也)獨處廓(孤立特止居一方也五臣云廓空也謂己窮蹙處於空澤補曰處昌舉切)有美一
人兮(位尊服好謂懷王也)心不繹(常念弗解内結藏也五臣云繹解也言思君之心常不解也補)
(曰繹抽絲也陳也理也)去鄉離家兮(偝違邑里之他邦也補曰離去聲)徠遠客(去郢)
(南征濟沅湘也徠一作來)超逍遥兮(遠去浮遊離州域也五臣云無所依)今焉薄(欲止無賢)
(皆讒賊也五臣云焉何也薄止也)專思君兮(執心壹意在胷臆也思一作恖)不可化(同姓)
(親聯恩義篤也五臣云化變也補曰化舊音花)君不知兮(聰明淺短志迷惑也)可柰何(頑嚚)
(難啟長歎息也)蓄怨兮積思(結恨在心慮憤鬱也)心煩憺兮㤀食事(思君念主)
(忽不食也補曰憺徒濫切憂也食事謂食與事也)願一見兮道余意(舒寫忠誠自陳列也)
(余一作我)君之心兮與余異(方圓殊性猶白黑也五臣云願一見君道忠信之意君心以是)
(為非故與余異矣)車既駕兮朅而歸(回逝言邁欲返國也一無既字補曰朅丘傑切去也)
不得見兮心傷悲(自傷流離路隔塞也一本心下無傷字五臣云將去歸國而君不見察故)
(心悲也)倚結軨兮長太息(伏車重軾而涕泣也一無長字補曰軨音零車轖間横木)涕
潺湲兮下霑軾(泣下交流濡茵席也一本霑上無下字五臣云潺湲流涕貌軾車上所憑者)
忼慨絶兮不得(中情恚恨心剥切也忼一作慷補曰忼慨壯士不得志忼口朗切)中瞀
亂兮迷惑(思念煩惑忘南北也五臣云歎與相絶而不見使中昏亂迷惑也瞀昏也補曰瞀音茂)
私自憐兮何極(哀祿命薄常含慼也私一作思五臣云自憐失志也極窮也)心怦怦
兮諒直(志行中正無所告也五臣云心存諒直終日不足怦怦心不足貌補曰怦披繃切心急一曰忠)
(謹貌)
皇天平分四時兮(何直春生而秋殺也)竊獨悲此廩秋(微霜凄愴寒栗冽也)
(廩一作凜五臣云秋氣凜然而萬物搖落喻已為讒邪所害是以播遷故竊悲此也補曰廩與凜同寒也)白
露既下百草兮(萬物羣生將被害也下一作降一云下降)奄離披此梧楸(痛傷)
(茂木又芟刈也披一作被五臣云言秋氣傷物之甚也奄同離羅也既凋百草而梧楸同罹此患百草喻百姓)
(林木喻賢人補曰奄忽也遽也離披分散貎被與披同梧桐楸梓皆早凋)去白日之昭昭兮
(違離天明而湮没也五臣云白日喻君言放逐去君)襲長夜之悠悠(永處冥冥而覆蔽也五臣)
(云襲長夜謂因受覆蔽也悠悠無窮也補曰襲因也入也)離芳藹之方壯兮(去己盛美之光)
(容也補曰藹繁茂也於蓋切)余萎約而悲愁(身體疲病而憂貧也萎文選作委五臣云言離)
(去芳盛之德方壯之任使余委弃而悲愁也約弃也補曰萎於為切草木枯也約窮也)秋既先戒
以白露兮(君不弘德而嚴令也一本戒下有之字)冬又申之以嚴霜(刑罰刻峻)
(而重深也五臣云喻暴虐相濟為害也申重也)收恢台之孟夏兮(上無仁恩以養民也夫天)
(制四時春生夏長人君則之以養萬物秋殺冬藏亦順其宜而行刑罰故君賢臣忠政合大中則品庶安寧萬)
(物豐茂上闇下僞用法殘虐則貞良被害草木枯落故宋玉援引天時託譬草木以茂美之樹興於仁賢早遇)
(霜露懷德君子忠而被害也台一作炱一作□五臣云恢台長養也釋文台他來切補曰舞賦云舒恢炱之廣)
(度注云恢炱廣大貌炱與台古字通黃魯直云恢大也台即胎也言夏氣大而育物爾雅曰夏為長嬴是也集)
(韻炱煤塵也臺胎二音)然欿傺而沈藏(民無駐足竄巖穴也楚人謂住曰傺也欿本多作坎)
(釋文藏作臧音藏五臣云坎陷傺止也言收斂長養之氣使陷止沈藏但以秋氣殺物矣皆喻楚之君臣也補)
(曰欿與坎同)葉菸邑而無色兮(顔容變易而蒼黑也邑一作䓃五臣云言草木殘瘁也菸)
(䓃傷壊也補曰菸音於臭草也䓃草傷壊也)枝煩挐而交横(柯條糾錯而崱嶷也五臣云煩)
(挐擾亂也補曰挐女除切牽引也煩也)顔淫溢而將罷兮(形貎羸瘦無潤澤也五臣云顔)
(容也淫溢積漸也罷毁也補曰罷乏也音疲)柯彷彿而萎黃(肌肉空虚皮乾腊也萎一作委)
(一作&KR1430;五臣云柯枝也&KR1430;黃葉凋補曰彿音費&KR1430;枯死也)萷櫹槮之可哀兮(華葉巳落莖獨)
(立也萷一作□補曰萷音梢萷蔘木枝竦也釋文文選竝音朔萷櫂木無枝柯長而殺者櫹音蕭槮音森櫹槮)
(樹長貎選云橚爽櫹槮是也&KR0008;與萷同)形銷鑠而瘀傷(身體燋枯被病久也五臣云瘀病皆)
(喻巳離愁苦補曰瘀於去切血瘀也)惟其紛糅而將落兮(蓬茸顛仆根蠧朽也糅一作楺)
(而一作之五臣云惟思也紛糅衆雜也言思姦邪衆雜將或毁落補曰糅女救切蓬蒲孔茸仁勇切)恨其
失時而無當(不值聖王而年老也五臣云又悵失其明時不與賢君相當)擥騑轡而
下節兮(安步徐行而勿驅也擥一作掔音啓妍切五臣云為此擥轡按節徐行游涉草澤也下節按節)
(也補曰擥力敢切持也掔啟妍切亦持也其字從臤作擥誤矣騑音菲)聊逍遥以相佯(且徐)
(徘徊以遊戲也一作&KR0008;佯一作相羊補曰相佯徙倚也)歲忽忽而遒盡兮(年歲逝往若流)
(水也遒一作逝五臣云忽忽運行貌補曰遒即由即秋二切迫也盡也)恐余夀之弗將(懼我)
(性命之不長也弗一作不五臣云將長也補曰將有漸之詞)悼余生之不時兮(傷己幼少)
(後三王也)逢此世之俇攘(卒遇譖讒而遽遑也五臣云俇攘憂懼貌一作恇勷一作&KR0146;躟補曰)
(俇音匡攘而羊切㹤也遽也)澹容與而獨倚兮(焭焭獨立無朋黨也五臣云澹徒感切容)
(與徐步也倚立也)蟋蟀鳴此西堂(自傷閔巳與蟲並也)心怵惕而震盪兮
(思慮惕動沸若湯也盪一作蕩五臣云怵惕震蕩自驚動也補曰怵音黜盪音蕩搖動貎)何所憂之
多方(内念君父及兄弟也五臣云方猶端也)卬明月而太息兮(上告昊旻愬神靈也)
(卬一作仰太一作大補曰卬望也音仰)步列星而極明(周覽九天仰觀星宿不能臥寐乃至)
(明也補曰明舊音亡)
竊悲夫蕙華之曾敷兮(蕙草芬芳以興在位之貴臣也五臣云曾重也敷布也)紛
旖旎乎都房(被服盛飾於宮殿也旖旎盛貌詩云旖旎其華文選作猗柅上音倚下女綺切五臣)
(云都大也房花房也喻君初好善布德有如此也旖一作㫊於可切旎乃可切補曰集韻㫊倚可切其字從可)
(㫊旎旌旗貌旖音倚其字從竒旖旎旌旗從風貌天子所宮曰都)何曾華之無實兮(外貎)
(若忠而心佞也)從風雨而飛颺(隨君嗜欲而回傾也夫風為號令雨為德惠故風動而草木搖)
(雨降而萬物殖故以風雨喻君言政令德惠所由出也五臣云喻其後隨佞人之言)以為君獨服
此蕙兮(體受正氣而高明也)羌無以異於衆芳(乃與佞臣之同情也五臣云我謂君)
(獨好美行乃無異於衆人之心而受其佞也)閔竒思之不通兮(傷己忠策無由入也思一)
(作恖五臣云閔自傷也竒思謂忠信也)將去君而高翔(適彼樂土之他域也五臣云高翔遠)
(去也)心閔憐之慘悽兮(内自哀念心隠惻也)願一見而有明(分别貞正與僞)
(惑也五臣云心之憂傷願見君而自明)重無怨而生離兮(身無罪過而放逐也五臣云重)
(念也自念無怨咎於君而生離隔補曰重去聲九歌云悲莫悲兮生别離)中結軫而增傷(肝膽)
(破裂心剖&KR0008;也傷一作慯五臣云心中結怨軫憂而增悲傷補曰傷痛也憂也&KR0008;普逼切)豈不鬱陶
而思君兮(憤念蓄積盈胷臆也思一作恖補曰書云鬱陶乎予心)君之門以九重
(閨闌扄閉道路塞也一云閨闥五臣云雖思見君而君門深䆳不可至也補曰月令云九門磔攘天子有九門)
(謂關門遠郊門近郊門城門臯門庫門雉門應門路門也)猛犬狺狺而迎吠兮(讒佞讙呼)
(而在側也五臣云狺狺開口貌迎犬拒賢人使不得進也補曰狺音垠犬争一云犬聲)關梁閉而
不通(閽人承指呵問急也五臣云閉關喻塞賢路也)皇天淫溢而秋霖兮(久雨連日)
(澤深厚也)后土何時而得漧(山阜濡澤草木茂也而一作兮漧一作乾五臣云后土地也補)
(曰漧與乾同)塊獨守此無澤兮(不蒙恩施獨枯槁也)仰浮雲而永歎(愬天)
(語神我何咎也古本仰作卬五臣云衆人皆蒙君澤而我獨不霑故仰望而長歎也補曰歎平聲)
何時俗之工巧兮(世人辯慧造詐偽也)背繩墨而改錯(違廢聖典背仁義也)
(夫䋲墨者工之法度也仁義者民之正路也䋲墨用則曲木截仁義進則讒佞滅二者殊義不可不察也五臣)
(云喻信詐僞弃忠正易置禮法也補曰錯置也七故切)却騏驥而不乘兮(斥逐子胥與比)
(干也不一作弗乘一作乘五臣云騏驥良馬喻賢才也)策駑駘而取路(信任豎貂與椒蘭也)
(五臣云喻疎賢才而親不肖也駑駘喻不肖)當世豈無騏驥兮(家有稷契與管晏也)誠
莫之能善御(世無堯舜及桓文也五臣云言豈無賢才但君不能用也御謂御馬者補曰古者車)
(駕四馬御之為難故為六藝之一也)見執轡者非其人兮(遭值桀紂之亂昏也一無者字)
故駶跳而遠去(被髮為奴走横奔也一作駒跳一作駶駣五臣云言見君非好善之主故賢才)
(皆避而遠去駒即騏驥也跳走貌補曰馬立不常謂之駶音局一本駒亦音衢六切釋文跳徒聊切躍也駣徒)
(浩切馬三歲名)鳬鴈皆唼夫粱藻兮(羣小在位食重祿也鴈釋文作鶩一無夫字五臣云)
(粱采藻水草補曰唼喋鳬鴈食貌上音翣下音霅)鳳愈飄翔而高舉(賢者遯世竄山谷也)
(愈一作俞飄翔一作飄飄補曰俞與愈同荀子曰其身俞危是也舉音倨)圜鑿而方枘兮(正直)
(邪枉行殊則也五臣云若鑿圓穴斫方木内之而必參差不可入喻邪佞在前忠賢何由能進補曰鑿音造鏨)
(也枘音汭柄也)吾固知其鉏鋙而難入(所務不同若粉墨也一無其字五臣云鉏鋙相)
(距貌補曰鉏狀所牀舉二切鋙音語不相當也)衆鳥皆有所登棲兮(羣佞並進處官爵也)
鳳獨遑遑而無所集(孔子棲棲而困厄也一無獨字一作惶惶五臣云賢才竄逐獨無所)
(託遑遑不得所貌)願銜枚而無言兮(意欲括囊而静默也願一作顧五臣云銜枚所以止)
(言者也補曰周禮有銜枚氏枚狀如箸横銜之)嘗被君之渥洽(前蒙寵遇錫祉福也五臣云我)
(亦欲不言而自弃為昔者嘗受君之厚澤故復不能巳也渥厚也洽澤也)太公九十乃顯榮
兮(吕尚耆老然後貴也)誠未遇其匹合(遭值文王功冠世也五臣云太公吕尚年九十而窮)
(困遭西伯而用之當未遇之時故無匹偶而與相合也言巳所以弃逐者其行亦不與君意同也)謂騏
驥兮安歸(躊躇吳坂遇伯樂也)謂鳳皇兮安棲(集棲梧桐食竹實也五臣云騏驥安)
(歸在於良樂鳳皇安歸在於聖明自喻時無知巳也)變古易俗兮世衰(以賢為愚時闇惑也)
(五臣云代衰之時則必變古之法易常之道)今之相者兮舉肥(不量才能視顔色也五臣)
(云將相士而用舉肥美者不言其才行此疾時之深補曰相視也去聲)騏驥伏匿而不見
兮(仁賢幽處而隠藏也五臣云騏驥伏匿而不見至雖願忠其焉得皆喻己也)鳳皇高飛而
不下(智者遠逝之四方也補曰下音戶)鳥獸猶知懷德兮(慕歸堯舜之聖明也釋文)
(懷作衆)何云賢士之不處(二老太公歸文王也)驥不驟進而求服兮
(干木闔門而辭相也五臣云服御也)鳳亦不貪餧而妄食(顔闔鑿坏而逃亡也坏一作培)
(補曰餧於偽切揚子曰食其不妄說者曰非義不妄食引此為證)君弃遠而不察兮(介推)
(割股而自放也弃一作棄)雖願忠其焉得(申生至孝而被謗也)欲寂漠而絶端
兮(甯武佯愚而不言也漠一作嗼一作寞五臣云寂寞止息貎補曰廣雅嗼音莫安也說文&KR0008;嗼無聲)竊
不敢忘初之厚德(嘗受祿惠識舊德也五臣云言我將心不思於君不能㤀君昔之厚德耳)
獨悲愁其傷人兮(思念纏結摧肝肺也)馮鬱鬱其何極(憤懣盈胷終年歲也)
(馮一作憑其一作之何一作安五臣云憑鬱鬱愁心滿結也極窮也)霜露慘悽而交下兮
(君政嚴急刑罰峻也慘一作憯)心尚幸其弗濟(冀過不成得免脱也幸一作幸尚幸一云徜徉)
(補曰幸說文作幸當以幸為正)霰雪雰糅其增加兮(威怒益盛刑酷烈也其一作而補曰)
(雰雰雪貌)乃知遭命之將至(卒遇誅戮身顛沛也)願徼幸而有待兮(冀蒙)
(貰赦宥罪法也宥一作止補曰徼古堯切)泊莽莽與壄草同死(將與百卉俱徂落也一云)
(泊莽莽兮與埜草同死一作材草泊一作汩補曰泊止也莽莽莫古切草盛壄埜竝野字)願自往而
徑遊兮(不待左右之紹介也一云願自直而徑往)路壅絶而不通(讒臣嫉妒無由達也)
欲循道而平驅兮(遵放衆人所履為也欲一作願)又未知其所從(不識趨舍)
(何所宜也)然中路而迷惑兮(舉足猶豫心回疑也)自壓桉而學誦(弭情定志)
(吟詩禮也壓一作厭桉一作按一作壓塞補曰集韻壓益涉切按也桉與按同抑也止也釋文厭於鹽切安也)
(誦疾恭切)性愚陋以褊淺兮(姿質鄙鈍寡所知也補曰褊畢善切急也狹也)信未達
乎從容(君不照察其真僞也乎一作兮一作於一本云然中路而迷惑兮悲蹭蹬而無歸性愚陋以褊)
(淺兮自壓按而學詩蘭蓀雜於蕭艾兮信未達其從容)
竊美申包胥之氣盛兮(申包胥楚大夫也昔伍子胥得罪於楚將適於吳見申包胥謂)
(曰我必亡郢申包胥答曰子能亡之我能存之遂出奔吳為吳王闔閭臣興兵而伐楚破郢昭王出奔於是申)
(包胥乃之秦請救兵鶴立於秦庭啼呼悲泣七日七夜不絶聲勺飲不入於口秦伯哀之為發兵救楚昭王復)
(國故言氣盛也古本盛皆作晟)恐時世之不固(俗人執誓多不堅也)何時俗之工
巧兮(静言諓諓而無信也)滅規榘而改鑿(弃捐仁義信讒佞也補曰鑿音造)獨耿
介而不隨兮(執節守度不枉傾也)願慕先聖之遺教(循行道德遵典經也)處
濁世而顯榮兮(謂仕亂君為公卿也)非余心之所樂(彼雖富貴我不願也補曰)
(樂五教切)與其無義而有名兮(宰噽專吳握君權也)寧窮處而守高(思從)
(夷齊於首陽也補曰高孤到切一苦浩切即枯槁之槁)食不媮而為飽兮(何必秔粱與芻)
(豢也一無而字補曰媮他鈎切巧也)衣不苟而為温(非貴錦繡及綾紈也一無而字)竊慕
詩人之遺風兮(勤身修德樂伐檀也)願託志乎素餐(不空食禄而曠官也詩云)
(彼君子兮不素餐兮謂居位食祿無有功德名曰素餐也釋文作食音孫)蹇充倔而無端兮
(媒理斷絶無因緣也補曰倔俱物巨物二切儒行云不充詘於富貴充詘喜失節貌)泊莽莽而無
垠(幽處山野而無隣也泊一作汩補曰垠岸也音銀)無衣裘以御冬兮(言已飢寒家困)
(貧也御一作禦補曰御魚據切詩云我有旨蓄亦以御冬注云御禦也以禦冬月乏無時也)恐溘死
不得見乎陽春(懼命奄忽不踰年也一本自霜露慘悽而交下至此為一章)
靚杪秋之遥夜兮(盛隂脩夜何難曉也補曰靚音静杪末也)心繚悷而有哀
(思念糾戾腸折摧也悷一作㤡補曰繚音了繞繞悷盧帝切又音列懍悷悲吟㤡音列憂也)春秋逴
逴而日高兮(年齒巳老將晚暮也補曰逴竹角切遠也)然惆悵而自悲(功名不立)
(自矜哀也)四時逓來而卒歲兮(冬夏更運去若頽也逓一作迭補曰逓更易也本作遞)
隂陽不可與儷偕(寒往暑來難追逐也釋文隂作&KR1640;補曰儷偶也音戾)白日晼晚
其將入兮(年時欲暮才力衰也補曰晼音宛景㫙也)明月銷鑠而減毁(形容減少)
(顔貌虧也補曰日出於東方入於西極故言入月三五而盈三五而缺故言減毁)歲忽忽而遒
盡兮(時去晻晻若鶩馳也忽一作曶)老冉冉而愈㢮(年命逝往促急危也老一作夀愈一)
(作俞釋文㢮作施補曰俞與愈同施與㢮同)心搖悦而日幸兮(意中私喜想用施也搖一)
(作遥一作愮幸一作幸補曰搖動也愮憂也無喜悦義幸與幸同)然怊悵而無冀(内無所恃)
(失本義也補曰怊音超)中憯惻之悽愴兮(志願不得心肝沸也之一作而一注云心傷慘)
(也)長太息而增欷(憂懷感結重歎悲也補曰欷虚毅切)年洋洋以日往兮
(歲月巳盡去奄忽也以一作而)老嵺廓而無處(亡官失祿去家室也嵺一作廖補曰玉篇云&KR2191;)
(廓空也力么切)事亹亹而覬進兮(思想君命幸復位也補曰覬音異)蹇淹留而
躊躇(久處無成卒放弃也補曰躊躇進退貌躇丈吕切舊本自霜露慘悽而交下兮至此為一章)
何汜濫之浮雲兮(浮雲晻翳興讒佞也補曰汜與泛同)猋壅蔽此明月(妨遮)
(忠良害仁賢也夫浮雲行則蔽月之光讒佞進則忠良壅也補曰猋卑遥切犬走貌)忠昭昭而願
見兮(患竭蹇蹇而陳誠也)然霠曀而莫達(邪僞推排而隠蔽也然一作蔽露一作雱補曰)
(霠音隂雲覆日也曀隂風也)願皓日之顯行兮(思望聖君之聘請也日以喻君詩云杲杲)
(出日補曰皓光也明也日出貎也)雲蒙蒙而蔽之(羣小專恣掩君明也蒙一作濛)竊不
自聊而願忠兮(意欲竭死不顧生也聊一作料補曰料量也音聊)或黕點而汙
之(讒人誣謗被以惡名也補曰默說文都感切滓垢也又陟甚切汚也汙烏故切)堯舜之抗行
兮(聖迹顯著高無顛也)瞭冥冥而薄天(茂德焕炳配乾坤也瞭一作杳補曰瞭音了明也一)
(音杳薄附也)何險巇之嫉妒兮(亂惑之主嫉其榮也)被以不慈之僞名
(言堯有不慈之過以其不傳丹朱也舜有卑父之謗以其不立瞽瞍也)彼日月之照明兮
(三光照察鏡幽冥也)尚黯黮而有瑕(雲霓之氣蔽其精也補曰黯鄔感切黮徒感切雲黑)何
况一國之事兮(衆職叢務君異政也)亦多端而膠加(賢愚反戾人異形也補曰)
(集韻膠加戾也膠音豪加丘加切王逸說)
被荷裯之晏晏兮(荷芙蕖也裯袛裯也若檐䄖矣晏晏盛貎也藝文類聚作披荷稠之炅炅)
(補曰被音披又如字裯音刀說文袛裯短衣方言汗𥜗自關而西謂之袛裯爾雅晏晏柔也)然潢洋
而不可帶(潢洋猶浩蕩不著人貎也言人以荷葉為衣貎雖香好然浩浩蕩蕩而不可帶又易敗也)
(以喻懷王自以為有賢明之德猶以荷葉為衣必壞敗也補曰潢音晃戶廣切水深廣貎洋音養滉瀁水貎)
既驕美而伐武兮(懷王自謂有懿德又勇猛也驕一作憍)負左右之耿介
(恃怙衆士被甲兵也懷王内無文德不納忠言外好武備而無名將所以為秦所誘客死不還補曰耿古幸切)
(明也逸以介為介胄)憎愠惀之脩美兮(惡孫叔敖與子文也補曰愠䊸粉切惀力允切)好
夫人之慷慨(愛重囊瓦與莊蹻也釋文慨作礚莊蹻一作椒蘭)衆踥蹀而日進
兮(無極之徒在帷幄也踥一作𨄌釋文作啑諜補曰踥思協切蹀音牒)美超遠而逾邁(接輿)
(避世辭金玉也逾一作愈)農夫輟耕而容與兮(愁苦賦斂之重數也)恐田野之
蕪穢(失不耨鋤亡五榖也)事緜緜而多私兮(政由細微以亂國也緜一作綿)竊悼
後之危敗(子孫絶嗣失社稷也)世雷同而炫曜兮(俗人羣黨相稱舉也補曰曲禮)
(云毋雷同注云雷之發聲物無不同時應者)何毁譽之昧昧(論善與惡不分㭊也)今修
飾而窺鏡兮(言與行副面不慙也今一作余窺一作視)後尚可以竄藏(身雖隠匿)
(名顯彰也補曰竄逃也匿也)願寄言夫流星兮(欲託忠策於賢良也)羌儵忽而
難當(行疾去亟路不值也補曰儵音倏)卒壅蔽此浮雲兮(終為讒佞所覆冒也卒一)
(作上)下暗漠而無光(忠臣喪精不識謀也)堯舜皆有所舉任兮(稷契禹益)
(與咎繇也舉一作尃)故高枕而自適(安卧垂拱萬國治也)諒無怨於天下兮
(巳之行度信無尤也)心焉取此怵惕(内省審己無畏懼也焉一作安)乘騏驥之瀏
瀏兮(衆賢並進職事修也乘一作六補曰乘與乘同瀏流桺二音水清也)馭安用夫強策
(百姓成化刑不用也策一作策補曰強巨良切策馬箠所以驅策)諒城郭之不足恃兮
(信哉險阻何足恃也)雖重介之何益(身被甲鎧猶為虜也補曰介甲也)邅翼翼而
無終兮(竭身恭敬何有極也補曰邅行不進)忳惽惽而愁約(憂心悶瞀自約束也補曰)
(忳徒渾切惽音昏說文怓也愁約謂窮約而悲愁也語曰不可以久處約)生天地之若過兮
(忽若雲馳駟過隙也)功不成而無效(道德不施志不遂也)願沈滯而不見兮
(思欲潛匿自屏弃也不一作無)尚欲布名乎天下(敷名四海垂號謚也補曰下音戶)然
潢洋而不遇兮(俍倡後時無所逮也)直怐愗而自苦(守死忠信以自畢也釋文)
(作&KR0034;&KR0034;苦一作若一作善補曰怐遘寇二音愗音茂)莽洋洋而無極兮(周行曠野將何之也)
忽翺翔之焉薄(浮遊四海無所集也)國有驥而不知乘兮(推遠周邵興伊)
(摯也補曰曹子建以此為屈子語)焉皇皇而更索(不識賢愚尚暗昧也補曰更平聲)甯
戚謳於車下兮(飯牛而歌厮賤役也一本謳下有歌字)桓公聞而知之(言合)
(聖道應經術也)無伯樂之善相兮(驥與駑鈍幾不别也)今誰使乎譽之(後世)
(歎譽稱其德也譽一作訾補曰訾音貲思也亦通)罔流涕以聊慮兮(愴然深思而悲泣也)
惟著意而得之(知天生賢不虚出也補曰著明也立也足也)紛純純之願忠
兮(思碎首腦而伏節也一作紛忳忳而願忠)妒被離而鄣之(讒邪妒害而壅遏也被一作披)
(鄣一作彰補曰被音披反離騷云亡春風之被離鄣音章舊本自何汜濫之浮雲兮至此為一章)
願賜不肖之軀而别離兮(乞丐骸骨而自退也)放遊志乎雲中(上從)
(豐隆而觀望也志一作意)乘精氣之摶摶兮(託載日月之光耀也楚人名圓曰摶也摶一作)
(槫補曰摶度官切)騖諸神之湛湛(追逐羣靈之遺風也補曰湛舊音羊戎切)驂白霓
之習習兮(驂駕素虹而東西也言己雖去舊土猶修潔白以厲身也驂一作參一作六)歴羣
靈之豐豐(周過列宿存六宗也靈一作神)左朱雀之茇茇兮(朱雀奉送飛翩翻也)
(茇釋文作芺於表切一作茷音蒲艾切一云左朱雀之拔拔補曰集韻拔茷茇皆有旆音)右蒼龍之
躣躣(青虬負轂而扶轅也躣釋文作躩音同補曰躣躣行貎其俱切廣韻引此)屬雷師之闐
闐兮(整理車駕而鼓嚴也補曰屬朱欲切連也闐音田鼓聲)通飛廉之衙衙(風伯次且)
(而掃塵也通一作道補曰衙衙行貎舊五乎切又牛吕切集韻音魚)前輊輬之鏘鏘兮(軒車)
(先導聲轉轔也輊一作輕補曰輊音致詩曰如輊如軒說文云輬卧車音涼招魂云軒輬既低注云軒輬皆輕)
(車名則作輕輬亦通)後輜乘之從從(輜軿侍從響雷震也補曰說文輜軿車前衣車後也從楚)
(江切)載雲旗之委蛇兮(旂旗盤紆背雲霄也委一作逶)扈屯騎之容容(羣馬)
(分布列前後也補曰屯徒渾切)計專專之不可化兮(我心匪石不可轉也補曰化舊音花)
願遂推而為臧(執履忠信不離善也)賴皇天之厚德兮(靈神覆祐無疾病也)
還及君之無恙(願楚無憂君康寧也言己雖陞雲遠遊隨從百神志猶念君而不能忘也補曰)
(恙舊音羊說文恙憂也一曰虫入腹食人心古者草居多被此毒故相問無恙乎蘇鶚演義引神異經云北方)
(大荒中有獸食人吩人則病羅人則疾名曰㺊㺊者恙也黃帝上章奏天從之於是北方人得無憂無疾謂之)
(無恙)
楚詞補注卷八
