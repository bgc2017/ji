楚詞補注卷一
宋洪興祖撰
(隋唐書志有皇甫遵訓參解楚辭七卷郭璞注十卷宋處士諸葛楚詞音一卷劉杳草木蟲魚疏二)
(卷孟奥音一卷徐邈音一卷始漢武帝命淮南王安為離騷傳其書今亡按屈原傳云國風好色而)
(不淫小雅怨誹而不亂若離騷者可謂兼之矣又曰蟬蜕於濁穢以浮游塵埃之外不獲世之滋垢)
(皭然泥而不滓推此志雖與日月爭光可也班孟堅劉勰皆以為淮南王語豈太史公取其語以作)
(傳乎漢宣帝時九江被公能為楚詞隋有僧道騫者善讀之能為楚聲音韻清切至唐傳楚詞者皆)
(祖騫公之音)
離騷經章句第一離騷
離騷經者屈原之所作也屈原與楚同姓仕於懷王為
三閭大夫三閭之職掌王族三姓曰昭屈景(戰國策楚有昭奚恤)
(元和姓纂云屈楚公族芊姓之後楚武王子瑕食采於屈因氏焉屈重屈蕩屈建屈平竝其後又云景芉姓楚)
(有景差漢徙大族昭屈景三姓於關中)屈原序其譜屬率其賢良以厲國
士入則與王圖議政事决定嫌疑出則監察羣下應對
諸侯謀行職修王甚珍之同列大夫上官靳尚妬害其
能共譖毁之(史記曰上官大夫與之同列又曰用事臣靳尚)王乃疏屈原(疏一作逐)屈
原執履忠貞而被讒衺(一作邪)憂心煩亂不知所愬乃作
離騷經離别也騷愁也經徑也言己放逐離别中心愁
思猶依道徑(一云陳直徑一云陳道徑)以風諫君也(太史公曰離騷者猶離憂也班)
(孟堅曰離猶遭也明己遭憂作辭也顔師古云憂動曰騷余按古人引離騷未有言經者盖後世之士祖述其)
(詞尊之為經耳非屈原意也逸說非是)故上述唐虞三后之制下序桀紂
羿澆之敗冀君覺悟反於正道而還巳也是時秦昭王
使張儀譎詐懷王令絶齊交又使誘楚請與俱會武關
遂脅(一作脇)與俱歸拘留不遣卒客死於秦(史記曰屈平既絀其後秦)
(欲伐齊齊與楚從親惠王患之乃令張儀詳去秦厚幣委質事楚詳與佯同又曰秦昭王與楚婚欲與懷王會)
(屈平曰秦虎狼之國不可信不如無行懷王卒行入武關秦伏兵絶其後因留懷王然則使張儀譎詐懷王令)
(絶齊者乃惠王非昭王也)其子襄王復用讒言遷屈原於江南(史記曰懷)
(王長子頃襄王立令尹子蘭使上官大夫短屈原於頃襄王王怒而遷之)屈原放在草野(草一)
(作山)復作九章援天引聖以自證明終不見省不忍以清
白久居濁世遂赴汨淵自沈而死(前漢地理志長沙有羅縣荆州記曰縣北)
(帶汨水水源出豫章艾縣界西流注湘㳂湘西北去縣三十里名為屈潭屈原自沈處汨音覓)離騷之
文依詩取興引類譬諭故善鳥香草以配忠貞惡禽臭
物以比讒佞靈脩美人以嫓於君(嫓配也匹詣切)宓妃佚女以
譬賢臣虬龍鸞鳳以託君子飄風雲霓(飄一作飇)以為小人
其詞温而雅其義皎而朗(一作明)凡百君子莫不慕其清
高嘉其文采哀其不遇而愍其志焉(愍一作閔魏文帝典論云優游按衍)
(屈原尚之窮侈極妙相如之長也然原據託譬喻其意周旋綽有餘地長卿子雲不能及宋子京云離騷為詞)
(賦之祖後人為之如至方不能加矩至圓不能過規矣)
帝高陽之苗裔兮(德合天地稱帝苗胤也裔末也高陽顓頊有天下之號也帝繫曰顓頊娶)
(于騰隍氏女而生老僮是為楚先其後熊繹事周成王封為楚子居于丹陽周幽王時生若敖奄征南海北至)
(江漢其孫武王求尊爵於周周不與遂僣號稱王始都於郢是時生子瑕受屈為客卿因以為氏屈原自道本)
(與君共祖俱出顓頊胤末之子孫是恩深而義厚也補曰皇甫謐曰高陽都帝丘今東郡濮陽是也張晏曰高)
(陽所興之地名也劉子玄史通云作者自叙其流出於中古離騷經首章上陳氏族下列祖考先述厥生次顯)
(名字自叙發跡實基於此降及司馬相如始以自叙為傳至馬遷揚雄班固自叙之篇實煩於代)朕皇
考曰伯庸(朕我也皇美也父死稱考詩曰既右烈考伯庸字也屈原言我父伯庸體有美德以忠輔)
(楚世有令名以及於己補曰蔡邕云朕我也古者上下共之咎繇與帝舜言稱朕屈原曰朕皇考至秦獨以為)
(尊稱漢遂因之唐五臣注文選云古人質與君同稱朕又以伯庸為屈原父名皆非也原為人子忍斥其父名)
(乎)攝提貞于孟陬兮(太歲在寅曰攝提格孟始也貞正也于於也正月為陬補曰並出爾)
(雅陬側鳩切)惟庚寅吾以降(庚寅日也降下也孝經曰故親生之膝下寅為陽正故男始生)
(而立於寅庚為隂正故女始生而立於庚言巳以太歲在寅正月始春庚寅之日卜母之體而生得隂陽之正)
(中也補曰天問云皆歸䠶鞠而無害厥躬何后益作革而禹播降九歎云赴江湘之湍流兮順波湊而下降徐)
(徘徊於山阿兮飄風來之匈匈降乎攻切下也見集韻說文曰元氣起於子男左行三十女右行二十俱立於)
(已為夫婦褢姙於巳巳為子十月而生男起巳至寅女起巳至申故男年始寅女年始申也淮南子注同)皇
覽揆余初度兮(皇皇考也覽觀也揆度也初始也覽一作鑒一本余下有于字五臣云我父鑒)
(度我初生之法度)肇錫余以嘉名(肇始也錫賜也嘉善也言父伯庸觀我始生年時度其日)
(月皆合天地之正中故賜我以美善之名也)名余曰正則兮(正平也則法也)字余曰靈
均(靈神也均調也言正平可法則者莫過於天養物均調者莫神於地高平曰原故父伯庸名我為平以法)
(天字我為原以法地言已上能安君下能養民也禮曰子生三月父親名之既冠而字之名所以正形體定心)
(意也字者所以崇仁義序長幼也夫人非名不榮非字不彰故子生父思善應而名字之以表其德觀其志也)
(五臣云靈善也均亦平也言能正法則善平理補曰史記屈原名平文選以平為字誤矣正則以釋名平之義)
(靈均以釋字原之義名有五屈原以德命也禮記曰三月之末父執子之右手咳而名之又曰既冠而字之成)
(人之道也士冠禮云賓字之曰昭告爾字爰字孔嘉字雖朋友之職亦父命也)紛吾既有此内
美兮(紛盛貌五臣曰内美謂忠貞)又重之以脩能(脩遠也言已之生内含天地之美氣)
(又重有絶遠之能與衆異也言謀足以安社稷智足以解國患威能制強禦仁能懷遠人也補曰重儲用切再)
(也非輕重之重能本獸名熊屬故有絶人之才者謂之能此讀若耐叶韻)扈江離與辟芷兮
(扈被也楚人名被為扈江離芷皆香草名辟幽也芷幽而香文選離作蘺五臣云扈披也補曰扈音戶左傳云)
(九扈為九農正扈民無淫者也扈止也江離說者不同說文曰江蘺靡蕪然司馬相如賦云被以江離糅以蘼)
(蕪乃二物也本草蘼蕪一名江離江離非蘼蕪也猶杜若一名杜蘅杜蘅非杜若也蘼蕪見九歌郭璞云江離)
(似水薺張勃云江離出海水中正青似亂髮郭恭義云赤葉未知孰是辟匹亦切白正一名白茝生下澤春生)
(葉相對婆娑紫色楚人謂之葯)紉秋蘭以為佩(紉索也蘭香草也秋而芳佩飾也所以象德故)
(行清潔者佩芳德仁明者佩玉能解結者佩觿能决疑者佩玦故孔子無所不佩也言已修身清潔乃取江離)
(辟芷以為衣被紉索秋蘭以為佩飾博采衆善以自約束也補曰紉女鄰切方言曰續楚謂之紉說文云繟繩)
(也古者男女皆佩容臭臭香物也又曰佩帨茝蘭則蘭芷之類古人皆以為佩也相如賦云蕙圃衡蘭顔師古)
(云蘭即今澤蘭也本草注云蘭草澤蘭二物同名蘭草一名水香李云都梁是也水經云零陵郡都梁縣西小)
(山上有渟水其中悉生蘭草綠葉紫莖澤蘭如薄荷微香荆湘嶺南人家多種之此與蘭草大抵相類但蘭草)
(生水傍葉光潤尖長有岐隂小紫花紅白色而香五六月盛而澤蘭生水澤中及下濕地苗高二三尺葉尖微)
(有毛不光潤方莖紫節七月八月開花帶紫白色此為異耳詩云士與女方秉蕳兮陸機云蕳即蘭也其莖葉)
(似藥草澤蘭廣而長節節中亦高四五尺漢諸池苑及許昌宫中皆種之文選云秋蘭被涯注云秋蘭香草生)
(水邊秋時盛也荀子云蘭生深林本草亦云一種山蘭生山側似劉寄奴葉無椏不對生花心微黃赤楚詞有)
(秋蘭春蘭石蘭王逸皆曰香草不分别也近時劉次莊樂府集云離騷曰紉秋蘭以為佩又曰秋蘭兮青青綠)
(葉兮紫莖今沅澧所生花在春則黃在秋則紫然而春黃不若秋紫之芬馥也由是知屈原真所謂多識草木)
(鳥獸而能盡究其所以情狀者歟黃魯直蘭說云蘭生深山叢薄之中不為無人而不芳含香體潔平居與蕭)
(艾同生而不殊清風過之其香藹然在室滿室在堂滿堂所謂含章以時發者也然蘭蕙之才德不同蘭似君)
(子蕙似士夫槩山林中十蕙而一蘭也離騷曰予既滋蘭之九畹又樹蕙之百畝招䰟光風轉蕙泛崇蘭以是)
(知楚人賤蕙而貴蘭矣蘭蕙叢出蒔以沙石則茂沃以湯茗則芳是所同也至其發華一幹一華而香有餘者)
(蘭一幹五七華而香不足者蕙也蕙雖不若蘭其視椒榝則遠矣其言蘭蕙如此當俟博物者)汩余若
將不及兮(汩去貌疾若水流也不一作弗五臣云歲月行疾若將追之不及補曰汩越筆切方言云)
(疾行也南楚之外曰汩)恐年歲之不吾與(言我念年命汩然流去誠欲輔君心中汲汲常)
(若不及又恐年歲忽過不與我相待而身老耄也補曰恐區用切疑也下竝同論語曰日月逝矣歲不我與)
朝搴阰之木蘭兮(搴取也阰山名補曰搴音蹇說文㩃拔取也南楚語引朝㩃阰之木蘭阰)
(頻脂切山在楚南本草云木蘭皮似桂而香狀如楠樹高數仞任昉述異記云木蘭川在尋陽江也多木蘭)
夕攬洲之宿莽(攬采也水中可居者曰洲草冬生不死者楚人名曰宿莽言己旦起陞山采木)
(蘭上事太陽承天度也夕入洲澤采取宿莽下奉太隂順地數也動以神祗自勅誨也木蘭去皮不死宿莽遇)
(冬不枯以喻讒人雖欲困巳巳受天性終不可變易也攬一作㩜一作擥洲一作中洲補曰攬盧敢切取也莽)
(莫補切爾雅云卷施草拔心不死即宿莽也)日月忽其不淹兮(淹久也忽釋文作曶)春
與秋其代序(代更也序次也言日月晝夜常行忽然不久春往秋來以次相代言天時易過人年)
(易老也)惟草木之零落兮(零落皆墮也草曰零木曰落零一作苓)恐美人之
遲暮(遲晚也美人謂懷王也人君服飾美好故言美人也言天時運轉春生秋殺草木零落歲復盡矣而)
(君不建立道德舉賢用能則年老耄晩暮而功不成事不遂也補曰屈原有以美人喻君者恐美人之遲暮是)
(也有喻善人者滿堂兮美人是也有自喻者送美人兮南浦是也)不撫壯而棄穢兮(年德)
(盛曰壯棄去也穢行之惡也以喻讒邪百草為稼穡之穢讒佞亦為忠直之害也文選無不字五臣云撫持也)
(言持盛壯之年廢弃道德用讒邪之言為穢惡之行補曰撫芳武切不撫壯而弃穢者謂其君不肯當年德盛)
(壯之時棄遠讒佞也五臣注誤)何不改乎此度(改更也言願令君甫及年德盛壯之時修明政教棄)
(去讒佞無令害賢改此惑誤之度修先王之法也甫及一作撫及一作務及文選云何不改其此度一云何不)
(改乎此度也五臣云何不早改此法度以從忠正之言)乘騏驥以馳騁兮(騏驥駿馬也以)
(喻賢智言乘駿馬一日可致千里以言任賢智則可成於治也乘一作乘文選作策馳一作駝補曰駝即馳字)
(下同)來吾道夫先路(路道也言已如得任用將驅先行願來随我遂為君導入聖王之道)
(也文選作導夫先路一本句末有也字五臣云言君能任賢人我得申展則導引入先王之道路)昔三
后之純粹兮(后君也謂禹湯文王也至美曰純齊同曰粹)固衆芳之所在(衆芳)
(諭羣賢言往古夏禹殷湯周之文王所以能純美其德而有聖明之稱者皆舉用衆賢使居顯職故道化興而)
(萬國寧也五臣云三王所以有純美之德以衆賢所在故也)雜申椒與菌桂兮(申重也椒)
(香木也其芳小重之乃香菌薰也葉曰蕙根曰薰五臣云雜非一也申用也椒菌桂皆香木補曰菌音窘博雅)
(云菌薰也其葉謂之蕙則菌與蕙一種也下文别言蕙茝又云矯菌桂以紉蕙則菌桂自是一物本草有菌桂)
(花白蘂黃正圓如竹菌一作箘其字從竹五臣以為香木是矣其以申為用則非也淮南子曰申茮杜茝美人)
(之所懷服)豈維紉夫蕙茝(紉索也蕙茝皆香草以喻賢者言禹湯文王雖有聖德猶雜用衆賢)
(以致於治非獨索蕙茝任一人也故堯有禹咎繇伯夷朱虎益䕫殷有伊尹傅說周有吕旦散宜召畢是雜用)
(衆芳之效也補曰本草云薰草一名蕙草生下濕地陶隱居云俗人呼䴏草狀如茅而香為薰草人家頗種之)
(引山海經云薰草麻葉而方莖赤花而黑實氣如蘼蕪可以巳厲又廣志云蕙草綠葉紫花陳藏器云此即是)
(零陵香生零陵山谷南越志名燕草黃魯直說與此異已見上椒與菌桂木類也蕙茝草類也以言賢無小大)
(皆在所用茝白芷也昌改切)彼堯舜之耿介兮(堯舜聖德之王也耿光也介大也補曰耿)
(古迥古幸二切)既遵道而得路(遵循也路正也堯舜所以有光大聖明之稱者以循用天地之)
(道舉賢任能使得萬事之正也夫先三后者據近以及遠明道德同也五臣云循用大道補曰上言三后下言)
(堯舜謂三后遵堯舜之道以得路也路大道也)何桀紂之猖披兮(桀紂夏殷失位之君)
(猖披衣不帶之貌猖一作昌釋文作倡披一作被五臣云昌披謂亂也補曰博雅云裮被不帶也被音披)夫
惟捷徑以窘步(捷疾也徑邪道也窘急也言桀紂愚惑違背天道施行惶遽衣不及帶欲涉邪)
(徑急疾為治故身觸陷阱至于滅亡以法戒君也惟一作維五臣云言桀紂苦人使亂用捷疾邪徑急步而理)
(之補曰桀紂之亂若衣披不帶者以不由正道而所行蹙廹耳左傳曰待我不如捷之速也捷邪出也論語曰)
(行不由徑徑步道也)惟夫黨人之偷樂兮(黨朋也論語曰羣而不黨偷苟且也一無夫字)
路幽昧以險隘(路道也幽昧不明也險隘喻傾危言巳念彼讒人相與朋黨嫉妬忠直苟且偷)
(樂不知君道不明國將傾危以及其身也補曰小人朋黨偷為逸樂則中正之路塞矣隘狹也遠遊云悲世俗)
(之廹阨相如大人賦作廹隘阨隘一也)豈余身之憚殃兮(憚難也殃咎也一無身字補曰)
(小人用事則賢人被殃憚徒案切忌難也)恐皇輿之敗績(皇君也輿君之所乘以喻國也績功)
(也言我欲諫爭者非難身之被殃咎也但恐君國傾危以敗先王之功五臣云言我所以不難殃咎諫爭者恐)
(君行事之失補曰皇輿宜安行于大中至正之道而當幽昧險隘之地則敗績矣左傳曰大崩曰敗績)忽
奔走以先後兮及前王之踵武(踵繼也武跡也詩曰履帝武敏歆言已急欲奔)
(走先後以輔翼君者冀及先王之德繼續其跡而廣其基也奔走先後四輔之職也詩曰予聿有奔走予聿有)
(先後是之謂也忽一作急補曰忽疾貌奔舊音布頓切相導前後曰先後先先見切踵亦跡也)荃不察
余之中情兮(荃香草以喻君也人君被服芬香故以香草為喻惡數指斥尊者故變言荃也察一)
(作揆中一作忠補曰荃與蓀同莊子云得魚而忘荃音義云七全切崔音孫香草可以餌魚疏云蓀荃也陶隐)
(居云東間溪側有名溪蓀者根形氣色極似石上菖蒲而葉正如蒲無脊詩詠多云蘭蓀正謂此也)反信
讒而齌怒(齌疾也言懷王不徐徐察我忠信之情反信讒言而疾惡巳也齌一作齊補曰齌音賷又)
(音妻說文云齌炊餔疾也釋文齊或作齎並柤西切五臣云齊同也反信讒人與之同怒於我)余固知
謇謇之為患兮(謇蹇忠貞貌也易曰王臣謇謇匪躬之故補曰今易作蹇蹇先儒引經多如此)
(蓋古今本或不同耳)忍而不能舍也(舍止也言巳知忠言謇謇諫君之過必為身患然中心不)
(能自止而不言也文苑無而字一本忍上有余字一無也字五臣云恐君之敗故忍此禍患而不能止補曰顔)
(師古云舍尸夜切訓止息人之屋舍及星辰次舍其義皆同論語曰不舍晝夜謂曉夕不息耳今人音捨非也)
指九天以為正兮(指語也九天謂中央八方也正平也五臣云九陽數謂天也補曰九章云)
(所作忠而言之兮指蒼天以為正淮南子九天中央鈞天東方蒼天東北變天北方玄天西北幽天西方昊天)
(西南朱天南方炎天東南陽天又廣雅九天東方皥天南方赤天西方成天餘同)夫唯靈脩之
故也(靈神也脩遠也能神明遠見者君德也故以喻君言巳將陳忠策内慮之心上指九天告語神明使)
(平正之惟用懷王之故欲自盡也唯一作惟一無也字五臣云靈脩言有神明長久之道者君德也言我指九天)
(欲為君行正平之道而君不用我故將欲自盡補曰王逸言自盡者謂自竭盡耳五臣說誤)曰黃昏
以為期兮羌中道而改路(補曰一本有此二句王逸無注至下文羌内恕巳以量人)
(始釋羌義疑此二句後人所增耳九章曰昔君與我誠言兮曰黃昏以為期羌中道而回畔兮反既有此他志)
(與此語同)初既與余成言兮(初始也成平也言猶議也補曰成言謂誠信之言一成而不易)
(也九章作誠言)後悔遁而有他(遁隱也言懷王始信任己與我平議國政後用讒言中道悔恨)
(隱慝其情而有他志也遁一作遯他一作佗五臣云悔改遯移也改移本情而有他志)余既不難
夫離别兮(近曰離遠曰别一無夫字)傷靈脩之數化(化變也言我竭忠見過非難與)
(君離别也傷念君信用讒言志數變易無常操也五臣云傷惜也補曰數所角切化音花下同)余既滋
蘭之九畹兮(滋蒔也十二畝曰畹或曰田之長為畹也五臣云滋益也釋文作&KR0034;音栽補曰說文)
(田三十畝曰畹於阮切)又樹蕙之百畝(樹種也二百四十步為畝言巳雖見放流猶種蒔衆)
(香修行仁義勤身自勉朝暮不倦也五臣云蘭蕙喻行言我雖被斥逐修行彌多釋文畝作畮補曰畝莫後切)
(司馬法六尺為步步百為畝秦孝公之制二百四十步為畝畹或曰十二畝或曰三十畝九畹蓋多於百畝矣)
(然則種蘭多於蕙也此古人貴蘭之意)畦留夷與揭車兮(畦共呼種之名留夷香草也揭)
(車亦芳草一名芞輿五十畝為畦揭一作藒文選作蒥荑䔾車補曰畦音攜揭藒䔾並丘謁切相如賦云雜以)
(留夷張揖曰留夷新夷顔師古曰留夷香草非新夷新夷乃樹耳一云留夷藥名爾雅藒車芞輿本草拾遺云)
(藒車味辛生彭城高數尺白花芞音迄)雜杜衡與芳芷(杜衡芳芷皆香草也言巳積累衆善)
(以自潔飾復植留夷杜衡雜以芳芷芬香益暢德行彌盛也衡一作蘅補曰爾雅杜上鹵注云杜衡也似葵而)
(香山海經云天帝山有草狀似葵其臭如蘼蕪名曰杜衡本草云葉似葵形如馬蹄故俗云馬蹄香)冀枝
葉之峻茂兮(冀幸也峻長也文選作葰五臣云茂盛貌音俊補曰相如賦云實葉葰楙葰音峻)
願竢時乎吾將刈(刈穫也草曰刈穀曰穫言己種植衆芳幸其枝葉茂長實核成熟願待天)
(時吾將穫取收藏而饗其功也以喻君亦宜蓄養衆賢以時進用而待仰其治也文選竢作俊)雖萎絶
其亦何傷兮(萎病也絶落也補曰萎草木枯死也於危切)哀衆芳之蕪穢(言巳)
(所種芳草當刈未刈蚤有霜雪枝葉雖蚤萎病絶落何能傷於我乎哀惜衆芳摧折枝葉蕪穢而不成也以言)
(已修行忠信冀君任用而遂斥弃則使衆賢志士失其所也五臣云言我積行為讒邪所害見逐亦猶植芳)
(草為霜露所傷而落雖如是於我亦何能傷但恐衆賢志士見而蕪穢不自修也補曰蕪荒也穢惡也)衆
皆競進以貪婪兮(競並也愛財曰貪愛食曰婪以一作而補曰並逐曰競婪盧含切音嵐)
憑不猒乎求索(憑滿也楚人名滿曰憑言在位之人無有清潔之志皆並進取貪婪於財利中)
(心雖滿猶復求索不知猒飽也憑一作馮補曰憑皮冰切索求也書序曰八卦之說謂之八索徐邈讀作蘇故)
(切則索亦有素音)羌内恕巳以量人兮(羌楚人語詞也猶言卿何為也以心揆心為恕)
(量度也補云羌去羊切楚人發語端也文選注云羌乃也一云歎聲也量力香切)各興心而嫉
妬(興生也害賢為嫉害色為妬言在位之臣心皆貪婪内以其志恕度他人謂與巳不同則各生嫉妬之心)
(推弃清潔使不得用也故外傳曰太山之䲭鳴嚇鴛雛此之謂也興心文選誤作與心五臣云貪婪之人乃内)
(恕於已以量度它人謂與已同貪若否則各生嫉妬之心讒譖之使不得進用補曰貪婪之人不知其非自恕)
(以度人謂君子亦有競進求索之人故各興心而嫉妬也)忽馳騖以追逐兮(五臣云忽急也)
(馳一作駝補曰騖亂馳也)非余心之所急(言衆人所以馳騖惶遽者爭追逐權貴求財利也故)
(非我心之所急衆人急於財利我獨急於仁義也)老冉冉其將至兮(七十曰老冉冉行貌)
(五臣云冉冉漸漸也)恐脩名之不立(立成也言人年命冉冉而行我之衰老將以來至恐脩身)
(建德而功不成名不立也論語曰君子疾没世而名不稱焉屈原建志清白貪流名於後世也補曰脩名脩潔)
(之名也屈原非貪名者然無善名以傳世君子所耻故孔子曰伯夷叔齊餓于首陽之下民到于今稱之脩與)
(修同古書通用)朝飲木蘭之墜露兮(墜墮也)夕餐秋菊之落英(英華)
(也言已旦飲香木之墜露吸正陽之津液暮食芳菊之落華吞正隂之精蘂動以香淨自潤澤也餐一作飡五)
(臣云取其香潔以合已之德補曰飲啜也音蔭餐吞也七安切秋花無自落者當讀如我落其實而取其華之)
(落魏文帝云芳菊含乾坤之純和體芬芳之淑氣故屈原悲冉冉之將老思飡秋菊之落英輔體延年莫斯之)
(貴)苟余情其信姱以練要兮(苟誠也練簡也五臣云苟且姱大練擇也且信大擇)
(道要而行補曰信姱言實好也與信芳信美同意姱苦瓜切要於笑切)長顑頷亦何傷(顑頷)
(不飽貌言已飲食清潔誠欲使我形貌信而美好中心簡練而合於道要雖長顑頷飢而不飽亦何所傷病也)
(何者衆人苟欲飽於財利已獨欲飽於仁義也補曰言我中情實美又擇要道而行雖顔色憔悴形容枯槁亦)
(何傷乎彼先口體而後仁義豈知要者或曰有道者雖貧賤而容貌不枯屈原何為其顑頷也曰當是時國削)
(而君辱原獨得不憂乎顑虎感切頷戸感切又上古湛切下魚檢切顑頷食不飽面黃貌頷一作頷音同)擥
木根以結茝兮(擥持也根以喻本文選擥作掔補曰掔啓妍切亦持也荀子云蘭槐之根是為)
(芷注云苖名蘭槐根名芷然則木根與茝皆喻本也)貫薜荔之落蘂(貫累也薜荔香草也緣木)
(而生蘂實也累香草之實執持忠信貌也言已施行常擥木引堅據持根本又貫累香草之實執持忠信不為)
(華飾之行也五臣云貫拾也蘂花心也言我持木之本佩結香草拾其花心以表已之忠信補曰薜蒲計切荔)
(郎計切山海經小華之山其草多薜荔狀如烏韭而生於石上注云亦緣木生管子云薜荔白芷蘪蕪椒連五)
(臭所校校謂馨烈之銳前漢樂章云都荔遂芳謂都薜荔俱有芬芳也花外曰萼内曰蘂蘂花鬚頭點也)
矯菌桂以紉蕙兮(矯直也五臣云矯舉也舉此香木以自比補曰九章云𢷬木蘭以矯蕙)
索胡繩之纚纚(胡繩香草也纚纚索好貌言已行雖據履根本猶復矯直菌桂芬香之性紉索)
(胡繩令之澤好以善自約束終無懈倦也補曰說文索昔各切草有莖葉可作繩索纚所綺切)謇吾法
夫前修兮非世俗之所服(言我忠信謇謇者乃上法前世遠賢固非今時俗人之所)
(服行也一云謇難也言已服飾雖為難法我倣前賢以自修潔非本今世俗人之所服佩文選謇作蹇世作時)
(五臣云蹇難也前修謂前代修習道德之人服用也言我所以遭難者吾法前修道德之人故不為世俗所用)
(補曰謇又訓難易之難非蹇難之字也世所傳楚詞惟王逸本最古凡諸本異同皆當以此為正又李善注本)
(有以世為時為代以民為人之類皆避唐諱當從舊本)雖不周於今之人兮(周合也)
願依彭咸之遺則(彭咸殷賢大夫諫其君不聽自投水而死遺餘也則法也言已所行忠信)
(雖不合於今之世願依古之賢者彭咸餘法以自率屬也補曰顔師古云彭咸殷之介士不得其志投江而死)
(按屈原死於頃襄之世當懷王時作離騷巳云願依彭咸之遺則又曰吾將從彭咸之所居蓋其志先定非一)
(時忿懟而自沈也反離騷曰弃由𥅆之所珍兮摭彭咸之所遺豈知屈子之心哉)長太息以掩
涕兮哀民生之多艱(艱難也言已自傷所行不合於世將效彭咸沈身於淵乃太息長悲)
(哀念萬民受命而生遭遇多難以隕其身申生雉經子胥沈江是謂多難也五臣云太息掩涕哀此萬姓遭輕)
(薄之俗而多屯難補曰掩涕猶抆淚也遠遊曰哀民生之長勤與此意同)余雖好修姱以鞿
羈兮(鞿羈以馬自喻韁在口曰鞿革絡頭曰羈言為人所係累也五臣云言我雖習前人之大道而為讒)
(人所銜勒補曰鞿居依切羈居宜切下文云余獨好修以為常修姱謂修潔而姱美也)謇朝誶而
夕替(誶諫也詩曰誶予不顧替廢也言已雖有絶遠之智姱好之姿然以為讒人所鞿羈而係累矣故朝)
(諫謇謇於君夕暮而身廢弃也補曰誶音䆳又音信今詩作訊訊告也)既替余以蕙纕兮
(纕佩帶也補曰纕息羊切下云解佩纕以結言)又申之㠯攬茝(又復也言君所以廢弃已者以)
(余帶佩衆香行以忠正之故也然猶復重引芳茝以自結束執志彌篤也一云又申之㩜茝五臣云申重也攬)
(持也)亦余心之所善兮雖九死其猶未悔(悔恨也言已履行忠信執守清)
(白亦我中心之所美善也雖以見過支解九死終不悔恨五臣云九數之極也以此遇害雖九死無一生未足)
(悔恨)怨靈脩之浩蕩兮(上政迷亂則下怨父行悖惑則子恨靈脩謂懷王也浩猶浩浩蕩猶)
(蕩蕩無思慮貌也詩曰子之蕩兮補曰今詩作湯湯蕩也孔子曰詩可以怨孟子曰小弁之怨親親也親之過)
(大而不怨是愈疏也屈原於懷王其猶小弁之怨乎)終不察夫民心(言巳所以怨恨於懷王者)
(以其用心浩蕩驕敖放恣無有思慮終不省察萬民善惡之心故朱紫相亂國將傾危也夫君不思慮則忠臣)
(被誅忠臣被誅則風俗怨而生逆暴故民心不可不熟察之也民一作人五臣云浩蕩法度壊貌言我怨君法)
(度廢壊終不察衆人悲苦)衆女嫉余之蛾眉兮(衆女謂衆臣女隂也無專擅之義猶君動)
(而臣隨也故以喻臣蛾眉好貌蛾一作娥補曰反離騷云知衆嫮之疾妬兮何必揚纍之蛾眉此亦班孟堅顔)
(之推以為露才揚巳之意夫冶容誨淫目桃心與孟子所謂不由其道者而以汚原何哉詩人稱莊姜之賢曰)
(螓首蛾眉蓋言其質之美耳師古云蛾眉形若蠶蛾眉也)謠諑謂余以善淫(謠謂毁也諑猶)
(譖也淫邪也言衆女嫉妬蛾眉美好之人譖而毁之謂之美而淫不可信也猶衆臣嫉妬忠正言巳淫邪不可)
(任也以一作之五臣云讒邪之人謂我善為淫亂補曰謠音遥爾雅徒歌謂之謠謂謠言也諑竹角切方言云)
(諑愬也楚以南謂之諑言衆女競為謠言以譖愬我彼淫人也而謂我善淫所謂恕巳以量人)固時俗
之工巧兮偭規矩而改錯(偭背也圓曰規方曰矩改更也錯置也言今世之工才知)
(強巧背去規矩更造方圓必失堅固敗材木也以言佞臣巧於言語背違先聖之法以意妄造必亂政治危君)
(國也五臣云規矩法則也補曰偭音面賈誼云偭梟獺以隱處錯音措)背繩墨以追曲兮
(追猶隨也繩墨所以正曲直補曰背違也墨度名也五尺曰墨追古隨字)競周容以為度(周合)
(也度法也言百工不循繩墨之直道隨從曲木屋必傾危而不可居也以言人臣不修仁義之道背弃忠直隨)
(從枉佞苟合於世以求容媚以為常法身必傾危而被刑戮也補曰偭規矩而改錯者反常而妄作背繩墨以)
(追曲者枉道以從時)忳鬱邑余侘傺兮(忳憂貌侘傺失志貌侘猶堂堂立貌也傺住也楚人)
(名住曰傺邑一作悒一本注云忳自念貌五臣云忳鬱憂思貌悒不安也補曰忳徒渾切悶也鬱邑憂貌下文)
(曰曾歔欷余鬱邑兮五臣以忳鬱為句絶誤矣侘敕加切傺丑利切又上勅駕切下勅界切方言云傺逗也南)
(楚謂之傺郭璞云逗即今住字)吾獨窮困乎此時也(言我所以忳忳而憂中心鬱邑悵然)
(住立而失志者以不能隨從世俗屈求容媚故獨為時人所窮困憂一作自念一無也字)寧溘死以
流亡兮(溘猶奄也以一作而奄一作晻下注同補曰溘奄忽也渴合切)余不忍為此態
也(言我寧奄然而死形體流亡不忍以中正之性為邪淫之態一無也字)鷙鳥之不羣兮
(鷙執也謂能執伏衆鳥鴈鸇之類也以喻忠正補曰鷙脂利切擊鳥也月令曰鷹隼蚤&KR0034;)自前世而
固然(言鷙鳥執志剛厲特處不羣以言忠正之士亦執分守節不隨俗人自前世固然非獨於今比干伯)
(夷是也李善文選世作代)何方圜之能周兮夫孰異道而相安(言何所有)
(圜鑿受方枘而能合者誰有異道而相安耶言忠佞不相為謀也圜一作圓周一作同一云方鑿受圓枘)屈
心而抑志兮(抑案也補曰案讀若按)忍尤而攘詬(尤過也攘除也詬恥也言巳所)
(以能屈案心志含忍罪過而不去者欲以除去恥辱誅讒佞之人如孔子誅少正卯也釋文詬作訽補曰詬訽)
(並呼漏切又古豆切禮記曰以儒相詬病詬病恥辱也)伏清白以死直兮固前聖
之所厚(言士有伏清白之志以死忠直之節者固乃前世聖王之所厚哀也故武王伐紂封比干之墓)
(表商容之閭也補曰比干諫而死孔子稱仁焉厚之也)悔相道之不察兮(悔恨也相視也)
(察審也補曰相息亮切)延佇乎吾將反(延長也佇立貌詩曰佇立以泣言巳自悔恨相視事)
(君之道不明審察若比干伏節死義故長立而望將欲還反終巳之志也補曰佇值吕切久立也異姓事君不)
(合則去同姓事君有死而巳屈原去之則是不察於同姓事君之道故悔而欲反也)回朕車以復
路兮(回旋也路道也回一作迴)及行迷之未遠(迷誤也言乃旋我之車以反故道及已迷)
(誤欲去之路尚未甚遠也同姓無相去之義故屈原遵道行義欲還歸也)步余馬於蘭臯兮
(步徐行也澤曲曰臯詩云鶴鳴于九臯補曰臯九折澤也一云澤中水溢出所為坎招䰟曰臯蘭被徑)馳
椒丘且焉止息(土高四墮曰椒丘言巳欲還則徐步我之馬於芳澤之中以觀聽懷王遂馳高)
(丘而止息以須君命也馳一作駝五臣云椒丘丘上有椒也行息依蘭椒不忘芳香以自潔也補曰司馬相如)
(賦云椒丘之闕服虔云丘名如淳云丘多椒也按椒山顛也此以椒丘對蘭臯則宜從如淳五臣之說焉語助)
(尤虔切)進不入以離尤兮退將復修吾初服(退去也言巳誠欲遂進竭)
(其忠誠君不肯納恐重遇禍故將復去修吾初始清潔之服也一無復字五臣云尤過也補曰九章云欲儃佪)
(以干傺兮恐重患而離尤離遭也曹植七啓曰願反初服從子而歸)製芰荷以為衣兮(製裁)
(也芰䔖也秦人曰薢茩荷芙蕖也補曰芰奇寄切生水中葉浮水上花黃白色)雧芙蓉以為裳
(芙蓉蓮華也上曰衣下曰裳言巳進不見納猶復裁製芰荷集合芙蓉以為衣裳被服愈潔修善益明雧一作)
(集補曰爾雅曰荷芙蕖注云别名芙蓉本草云其葉名荷其華未發為菡萏已發為芙蓉芰荷葉也故以為衣)
(芙蓉華也故以為裳反離騷云衿芰茄之綠衣被芙蓉之朱裳是也北山移文曰焚芰製而裂荷衣蓋用此語)
(薢茩音皆苟又上胡買切下胡口切)不吾知其亦已兮苟余情其信芳(五臣)
(云言君不知我我亦將止然我情實美補曰芳敷方切香艸也)高余冠之岌岌兮(岌岌高貌)
(補曰岌魚及切)長余佩之陸離(陸離猶㠁嵯衆貌也言已懷德不用復高我之冠長我之佩尊)
(其威儀整其服飾以異於衆也補曰許慎云陸離美好貌顔師古云陸離分散也九章云帶長鋏之陸離兮冠)
(切雲之崔嵬)芳與澤其雜糅兮(芳德之臭也易曰其臭如蘭澤質之潤也玉堅而有潤澤)
(糅雜也補曰糅女救切)唯昭質其猶未虧(唯獨也昭明也虧歇也言我外有芬芳之德内)
(有玉澤之質二美雜會兼在於巳而不得施用故獨保明其身無有虧歇而巳所謂道行則兼善天下不用則)
(獨善其身虧一作虧其字從兮五臣云唯獨守其明㓗之質猶未為自虧損也)忽反顧以遊目
兮(忽疾貌遊一作游)將往觀乎四荒(荒遠也言巳欲進忠信以輔事君而不見省故忽然)
(反顧而去將遂游目往觀四荒之外以求賢君也五臣云觀四荒之外以求知巳者補曰爾雅觚竹北戶西王)
(母日下謂之四荒皆四方昏荒之國禮失而求諸野當是時國無人莫我知者故欲觀乎四荒以求同志此孔)
(子浮海居夷之意然原初未嘗去楚者同姓無可去之義故也賈誼弔屈原云歴九州而相其君兮何必懷此)
(都失之矣)佩繽紛其繁飾兮(繽紛盛貌繁衆也補曰繽匹賓切)芳菲菲其彌
章(菲菲猶勃勃芬香貌也章明也言巳雖欲之四方荒遠猶整飾儀容佩玉繽紛而衆盛忠信勃勃而愈明)
(終不以遠故改其行五臣云佩忠信芳香之行彌加明潔)民生各有所樂兮余獨好
修以為常(言萬民禀天命而生各有所樂或樂諂佞或樂貪淫我獨好修正直以為常行也文選民)
(作人修一作循補曰樂魚教切欲也下文云汝何博謇而好修又曰苟中情其好修皆言好自修潔也)雖
體解吾猶未變兮豈余心之可懲(懲艾也言已好修忠信以為常行雖獲罪)
(支解志猶不艾也豈一作非文選可作何五臣云言我執忠貞之心雖遭支解亦不能變於我心更何所懼懲)
(懼也補曰解古蟹切說文懲㣻也㣻與艾並音乂謂懲創也以可為何以懲訓懼皆非是)女嬃之嬋
媛兮(女嬃屈原姊也嬋媛猶牽引也一作撣援補曰說文云嬃女字也音須賈侍中說楚人謂女曰嬃前)
(漢有吕須取此為名嬋媛音蟬爰水經引袁崧云屈原有賢姊聞原放逐亦來歸喻令自寬全鄉人冀其見從)
(因名曰秭歸縣北有原故宅宅之東北有女須廟𢷬衣石猶存秭與姊同觀女嬃之意盖欲原為寗武子之愚)
(不欲為史魚之直耳非責其不能為上官椒蘭也而王逸謂女嬃罵原以不與衆合不承君意誤矣)申申
其詈予(申申重也言女嬃見己施行不與衆合以見放流故來牽引數怒重詈我也詈一作罵予一作)
(余五臣云牽引古事而罵詈我補曰論語曰申申如也申申和舒之貌女嬃詈原有親親之意焉九歌云女嬋)
(媛兮為余太息是也予音與叶韻)曰鮌婞直以亡身兮(曰女嬃詞也鮌堯臣也帝繫曰)
(顓頊後五世而生鮌婞狠也鮌亦作鯀一作&KR1360;文選亡作方補曰婞下頂切東坡曰史記殛鮌於羽山以變東)
(夷楚詞鮌婞直以亡身則鮌蓋剛而犯上者耳若小人也安能以變四夷之俗哉如左氏之言皆後世流傳之)
(過九章亦云行婞直而不豫兮鮌功用而不就)終然殀乎羽之野(蚤死曰殀言堯使鮌治洪)
(水倖狠自用不順堯命乃殛之羽山死於中野女嬃比屈原於鮌不順君意亦將遇害也殀一作夭一云羽山)
(之野補曰羽山東裔在海中妖殁也於矯切鮌遷羽山三年然後死事見天問左傳曰其神化為黃熊入於羽)
(淵)汝何博謇而好修兮紛獨有此姱節(女嬃數諫屈原言汝何為獨博)
(采往古好修謇謇有此姱異之節不與衆同而見憎惡於世也文選作蹇五臣云汝何博采古道於蹇難之世)
(好脩直節獨為姱大之行補曰博謇當如逸說紛盛貌姱苦瓜切好也)薋菉葹以盈室兮
(薋蒺藜也菉王芻也葹枲耳也詩曰楚楚者薋又曰終朝采菉三者皆惡草以喻讒佞盈滿于側者也補曰今)
(詩薋作茨菉作綠薋音甆爾雅亦作茨布地蔓生細葉子有三角刺人易據于蒺藜言其凶傷詩牆有茨以刺)
(梗穢菉音錄爾雅云菉王芻菉蓐也本草云藎草葉似竹而細薄莖亦圓小生平澤溪澗之側俗名菉蓐草葹)
(商支切形似鼠耳詩人謂之卷耳爾雅謂之苓耳廣雅謂之枲耳皆以實得名本草枲耳一名葹)判獨
離而不服(判别也女嬃言衆人皆佩薋菉枲耳為纔佞之行滿于朝庭而獲富貴汝獨服蘭蕙守忠)
(直判然離别不與衆同故斥弃也)衆不可戶說兮孰云察余之中情(屈原)
(外困羣佞内被姊詈知世莫識言巳之心志所執不可戶說人告誰當察我中情之善否也補曰管子曰聖人)
(之治於世不人告也不戸說也淮南子曰口辨而戶說之)世並舉而好朋兮(朋黨也補曰說)
(文朋古鳳字鳳飛羣鳥從以萬數故以為朋黨字)夫何焭獨而不予聽(焭孤也詩曰哀)
(此焭獨言世俗之人皆行佞偽相與朋黨並相薦舉忠直之士孤焭特獨何肻聽用我言而納受之也焭一作)
(煢予一作余補曰焭渠營切今詩作惸聽平聲)依前聖以節中兮(節度文選以作之)喟
憑心而歴兹(喟歎也歴數也言已所言皆依前世聖人之法節其中和喟然舒憤懣之心歴數前)
(世成敗之道而為此詞也憑一作憑一作馮五臣云中得也歴行也憑滿也言我依前代聖賢節度而不得用)
(故歎息憤懣而行澤畔矣補曰喟丘愧切方言云憑怒也楚曰憑注云恚盛貌引楚詞康回憑怒皮冰切列子)
(曰帝憑怒莊子曰侅溺於馮氣說文云馮懣也並音憤喟憑心而歴兹者歎逢時之不幸也歴猶逢也下文云)
(委厥美而歴兹意與此同)濟沅湘以南征兮(濟渡也沅湘水名征行也補曰沅音元山海經)
(云湘水出帝舜葬東入洞庭下沅水出象郡鐔城西東注江合洞庭中後漢志武陵郡有臨沅縣南臨元水水)
(源出牂牁且蘭縣至郡界分為五谿又零陵郡陽朔山湘水出水經云沅水下注洞庭方會於江湘中記云湘)
(水之出於陽朔則觴為之舟至洞庭則日月若出入於其中)就重華而敶詞(重華舜名也帝)
(繫曰瞽叟生重華是為帝舜葬於九疑山在沅湘之南言巳依聖王法而行不容於世故欲渡沅湘之水南行)
(就舜敶詞自說稽疑聖帝冀聞秘要以自開悟也一作陳辭補曰敶列也先儒以重華為舜名按書云有鰥在)
(下曰虞舜與帝之咨禹一也則舜非諡也名也又曰若稽古帝舜曰重華與堯為放勲一也則重華非名也號)
(也羣臣稱帝不稱堯則堯為名帝稱禹不稱文命則文命為號伊尹稱尹躬暨湯則湯號也湯自稱予小子履)
(則履名也楚詞屢言堯舜禹湯今辨于此天下明德皆自虞帝始其於君臣之際詳矣故原欲就之而敶詞也)
啓九辯與九歌兮(啓禹子也九辯九歌禹樂也言禹平治水土以有天下啓能承先志纘叙)
(其業育養品類故九州之物皆可辯數九功之德皆有次序而可歌也左氏傳曰六府三事謂之九功九功之)
(德皆可歌也謂之九歌水火金木土穀謂之六府正德利用厚生謂之三事補曰山海經云夏后上三嬪於天)
(得九辯與九歌以下注云皆天帝樂名啓登天而竊以下用之天問亦云啓棘賓商九辨九歌王逸不見山海)
(經故以為禹樂五臣又云啓開也言禹開樹此樂謬矣騷經天問多用山海經而劉勰辨騷以康回傾地夷羿)
(弊日為譎怪之談異乎經典如高宗夢得說姜嫄履帝敏之類皆見於詩書豈誣也哉)夏康娛以
自縱(夏康啓子太康也娛樂也縱放也)不顧難以圖後兮五子用失乎
家巷(圖謀也言太康不遵禹啓之樂而更作淫聲放縱情慾以自娛樂不顧患難不謀後世卒以失國兄)
(弟五人家居閭巷失尊位也尚書序曰太康失國昆弟五人須于洛汭作五子之歌此佚篇也巷一作居補曰)
(書云太康尸位以逸豫滅厥德黎民咸貳乃盤游無度畋于有洛之表十旬弗反有窮后羿因民弗忍距于河)
(厥弟五人御其母以從徯于洛之汭五子咸怨述大禹之戒以作歌逸不見全書故以為佚篇它皆放此難乃)
(旦切巷里中道也此言太康娛樂放縱以至失邦耳逸云不遵啓樂更作淫聲未知所據且太康不反國人立)
(其弟仲康仲康死子相立則五子豈有家居閭巷之理盖仲康以來羿勢日盛王者備位而巳五子之失乎家)
(巷太康實使之)羿淫遊以佚畋兮(羿諸侯也畋獵也一作田補曰羿五計切說文云帝嚳射)
(官也夏少康滅之賈逵云羿之先祖也為先王射官帝嚳時有羿堯時亦有羿是善射之號此羿商時諸侯有)
(窮后也)又好射夫封狐(封狐大狐也言羿為諸侯荒淫遊戲以佚畋獵又射殺大狐犯天之)
(孽以亡其國也補曰射食亦切弓弩發也天問云帝降夷羿革孽夏民馮珧利決封狶是射)固亂流
其鮮終兮(鮮少也固一誤作國鮮一作尠)浞又貪夫厥家(浞寒浞羿相也婦謂之家)
(言羿因夏亂代之為政娛樂畋獵不恤民事信任寒浞使為國相浞行媚於内施賂於外樹之詐慝而專其權)
(勢羿畋將歸使家臣逢蒙射而殺之貪取其家以為已妻羿以亂得政身即滅亡故言鮮終補曰浞食角切傳)
(曰以德和民不聞以亂以亂易亂其流鮮終浞澆之事是也)澆身被服強圉兮(澆寒浞子)
(也強圉多力也澆一作奡一云被於彊圉補曰澆五弔切論語曰羿善射奡盪舟俱不得其死然奡即澆也五)
(耗切聲轉字異詩曰曾是彊禦彊禦彊梁也)縱欲而不忍(縱放也言浞取羿妻而生澆彊梁多)
(力縱放其情不忍其慾以殺夏后相也一本欲下有殺字補曰左傳云昔有過澆殺斟灌以伐斟尋滅夏后相)
(杜預曰相失國依於二斟為澆所滅)日康娛而自忘兮(康安也而一作以)厥首用
夫顚隕(首頭也自上下曰顚隕墜也言澆既滅殺夏后相安居無憂日作淫樂忘其過惡卒為相子少)
(康所誅其頭顚隕而墜地自此以上羿澆寒浞之事皆見於左氏傳夫一作以一無夫字補曰顚倒也釋文作)
(巔隕從高下也左傳云昔有夏之方衰后羿自鉏遷于窮石因夏民以代夏政恃其射也不修民事而淫于原)
(獸寒浞伯明氏之讒子弟也信而使之以為己相浞行媚于内施賂于外愚弄其民而虞羿于田樹之詐慝以)
(取其國家内外咸服羿猶不悛將歸自田家衆殺而亨之靡奔有鬲氏浞因羿室生澆及豷恃其讒慝詐偽而)
(不德于民使澆用師滅斟灌及斟尋氏靡自有鬲氏收二國之燼以滅浞而立少康少康滅澆于過后杼滅豷)
(干戈有窮由是遂亡論語兼義云羿逐后相自立相依二斟夏祚猶尚未滅及寒浞殺羿因羿室而生澆澆長)
(大自能用師始滅后相相死之後始生少康少康生杼杼又年長始堪誘豷方始滅浞而立少康計太康失邦)
(及少康紹國向有百載乃滅有窮而夏本紀云仲康崩子相立相崩子少康立都不言羿浞之事是馬遷之疎)
(也)夏桀之常違兮(桀夏之亡主也五臣云言常背天違道)乃遂焉而逢殃
(殃咎也言夏桀上背於天道下逆於人理乃遂以逢殃咎終為殷湯所誅滅)后辛之菹醢兮
(后君也辛殷之亡王紂名也藏菜曰菹肉醬曰醢菹一作葅五臣云葅醢肉醬也補曰菹臻魚切說文酢菜也)
(一曰麋鹿為菹虀菹之稱菜肉通醢音海爾雅曰肉謂之醢)殷宗用而不長(言紂為無道殺)
(比干醢梅伯武王杖黃鉞行天罰殷宗遂絶不得長久也而一作之補曰禮記云昔殷紂亂天下脯鬼侯以饗)
(諸侯史記曰紂醢九侯脯鄂侯淮南子云醢鬼侯之女葅梅伯之骸)湯禹儼而祗敬兮(儼畏)
(也祗敬也儼一作嚴補曰禮記曰儼若思儼亦作嚴並魚檢切)周論道而莫差(周周家也差過)
(也言殷湯夏禹周之文王受命之君皆畏天敬賢論議道德無有過差故能獲夫神人之助子孫蒙其福祐也)
(五臣云湯禹周文皆儼肅祗敬論議道德無有差殊故得永年補曰道治道也言周則包文武矣差舊讀作蹉)
(五臣以為差殊非是)舉賢而授能兮(一云舉賢才)循繩墨而不頗(頗傾也言)
(三王選士不遺幽陋舉賢用能不顧左右行用先聖法度無有傾失故能綏萬國安天下也易曰無平不頗也)
(五臣云無有頗僻循一作脩頗一作陂補曰思玄賦注引楚詞遵繩墨而不頗遵亦循也作脩非是易泰卦云)
(無平不陂陂一音頗滂禾切)皇天無私阿兮(竊愛為私所私為阿一云所祐為阿)覽民
德焉錯輔(錯置也輔佐也言皇天神明無所私阿觀萬民之中有道德者因置以為君使賢能輔佐)
(以成其志故桀為無道傳與湯紂為淫虐傳與文王德一作悳文選民作人補曰焉語助錯七故切上天佑之)
(為生賢佐故曰錯輔)夫維聖哲以茂行兮(哲智也茂盛也補曰行下孟切)苟得用
此下土(苟誠也下土謂天下也言天下之所立者獨有聖明之智盛德之行故得用事天下而為萬民)
(之主補曰睿作聖明作哲聖哲之人以有甚盛之行故能使下土為我用詩曰奄有下土)瞻前而顧
後兮(瞻觀也顧視也前謂禹湯後謂桀紂補曰說文瞻臨視也顧還視也)相觀民之計極
(相視也計謀也極窮也言前觀湯武之所以興顧視桀紂之所以亡足以觀察萬民忠佞之謀窮其真偽也民)
(一作人補曰相息亮切言觀民之策此為至矣計策也極至也相觀重言之也下文亦曰覽相觀於四極與左)
(傳尚猶有臭書弗遑暇食語同)夫孰非義而可用兮孰非善而可服(服服)
(事也言世之人臣誰有不行仁義而可任用誰有不行信善而可服事者乎言人非義則德不立非善則行不)
(成也五臣云服用也)阽余身而危死兮(阽猶危也或云阽近也言巳盡忠近於危殆一本死)
(下有節字補曰阽音簷臨危也小爾雅曰疾甚謂之阽前漢注云阽近邊欲墮之意)覽余初其猶
未悔(言已正言危行身將死亡上觀初世伏節之賢士我志所樂終不悔恨也五臣云今觀我之初志終)
(竟行猶未為悔)不量鑿而正枘兮(量度也正方也枘所以充鑿補曰量力香切鑿音漕穿孔)
(也枘而銳切刻木端所以入鑿淮南子云良工漸乎矩鑿之中)固前脩以菹醢(言工不量度其)
(鑿而方正其枘則物不固而木破矣臣不度君賢愚竭其忠信則被罪過而身殆也自前世修名之人以獲菹)
(醢龍逄梅伯是也菹一作葅五臣云邪佞在前忠賢何由能進補曰九辯云圜鑿而方枘兮吾固知其鉏鋙而)
(難入夫邪佞在前而巳以正直當之其君不察得罪必矣)曾歔欷余鬱邑兮(曾累也歔欷懼)
(貌或曰哀泣之聲也鬱邑憂也曾一作增邑一作悒補曰歔許居切欷香衣許毅二切)哀朕時之
不當(言我累息而懼鬱邑而憂者自哀生不當舉賢之時而値菹醢之世也補曰當平聲)攬茹蕙
以掩涕兮(茹柔耎也攬一作㩜文選作掔五臣云茹臭也蕙香草以喻忠正之心補曰茹文選音汝)
(玉篇云茹柔也一曰菜茹五臣以茹為香誤矣吕氏春秋曰以茹魚驅蠅蠅愈至而不可禁則茹又為臭敗之)
(名非香也)霑余襟之浪浪(霑濡也衣眥謂之襟浪浪流貌也言巳自傷放在草澤心悲泣下霑)
(濡我衣浪浪而流猶引取柔耎香草以自掩拭不以悲放失仁義之則也補曰爾雅衣眥謂之襟襟交領也浪)
(音郎)跪敷衽以陳辭兮(敷布也衽衣前也陳辭於重華道羿澆以下也故下句云發軔於蒼)
(梧也辭一作詞補曰跪巨委切爾雅疏云衽裳際也)耿吾既得此中正(耿明也言己上覩禹)
(湯文王修德以興下見羿澆桀紂行惡以亡中知龍逄比干執履忠直身以菹醢乃長跪布衽俛首自念仰訴)
(於天則中心曉明得此中正之道精合眞人神與化游故設乘雲駕龍周歴天下以慰己情緩幽思也五臣云)
(明我得此中正之道補曰言巳所以陳詞於重華者以吾得中正之道耿然甚明故也反離騷云吾馳江潭之)
(汎溢兮將折衷乎重華舒中情之煩惑兮恐重華之不纍與余恐重華與沉江而死不與投閣而生也)駟
玉虬以乘鷖兮(有角曰龍無角曰虬鷖鳳皇别名也山海經云鷖身有五采而文如鳳鳳類也)
(以為車飾虬一作虯乘一作乘鷖一作翳補曰言以鷖為車而駕以玉虬也駟一乘四馬也虬龍類也渠幽切)
(說文云龍子有角者相如賦云六玉虯謂駕六馬以玉飾其鑣勒有似玉虯也鷖於計烏雞二切山海經云九)
(疑山有五彩之鳥飛蔽一鄉五彩之鳥翳鳥也又云蛇山有鳥五色飛蔽日名鷖鳥)溘埃風余上
征(溘猶掩也埃塵也言我設往行游將乘玉虬駕鳳車掩塵埃而上征去離世俗遠羣小也補曰遠游云掩)
(浮雲而上征故逸云溘猶掩也按溘奄忽也濁合切征行也言忽然風起而余上征猶所謂忽乎吾將行耳)
朝發軔於蒼梧兮(軔搘輪木也蒼梧舜所葬也搘一作支補曰軔音刃戰國策云陛下嘗軔)
(車於趙矣軔止車之木將行則發之五臣以軔為車輪誤矣山海經云蒼梧山舜葬于陽帝丹朱葬于隂禮記)
(曰舜葬于蒼梧之野注云舜征有苗而死因葬焉蒼梧於周南越之地今為郡如淳曰舜葬九嶷九嶷在蒼梧)
(馮乘縣故或曰舜葬蒼梧也)夕余至乎縣圃(縣圃神山在崑崙之上淮南子曰崑崙縣圃維)
(絶乃通天言已朝發帝舜之居夕至縣圃之上受道聖王而登神明之山縣一作懸一無絶字一本乃作絶補)
(曰縣音玄山海經云槐江之山上多琅玕金玉其陽多丹栗隂多金銀實惟帝之平圃南望崑崙其光熊熊其)
(氣魂魂西望大澤后稷所潛平圃即懸圃也穆天子傳云春山之澤清水出泉温和無風飛鳥百獸之所飲食)
(先王之所謂縣圃水經云崑崙說云崑崙之山三級下曰樊桐一名板松二曰玄圃一名閬風上曰層城一名)
(天庭層音增淮南子言傾宫旋室懸圃閬風樊桐在崑崙閶闔之中樊音飯又曰崑崙之丘或上倍之是謂涼)
(風之山登之而不死或上倍之是謂懸圃之山登之乃靈能使風雨或上倍之乃維上天登之乃神是謂太常)
(之居東方朔十洲記曰崑崙山有三角一角正北上干北辰星之燿名閬風巔其一角正西名曰玄圃臺其一)
(角正東名曰崑崙宫玄與縣古字通天問曰崑崙縣圃其居安在)欲少留此靈瑣兮(靈以)
(喻君瑣門鏤也文如連瑣楚王之省閤也一云靈神之所在也瑣門有青瑣也言未得入門故欲小住門外瑣)
(一作璅五臣云璅門閣也補曰瑣先果切上文言夕余至乎縣圃則靈瑣神之所在也神之所在以喻君也漢)
(舊儀云黃門令日暮入對責瑣丹墀拜音義云青瑣以青畫戶邊鏤也)日忽忽其將暮(言巳)
(誠欲少留於君之省閤以須政教日又忽去時將欲暮年歲且盡言已衰老也)吾令羲和弭節
兮(羲和日御也弭按也按節徐步也補曰山海經東南海外有羲和之國有女子名曰羲和是生十日常浴)
(日於甘淵注云羲和天地始生主日月者也故堯因是立羲和之官以主四時虞世南引淮南子云爰止羲和)
(爰息六螭是謂縣車注云日乘車駕以六龍羲和御之日至此而薄於虞淵羲和至此而迴弭止也彌耳切)
望崦嵫而勿廹(崦嵫日所入山也下有蒙水水中有虞淵廹附也言我恐日暮年老道德不施)
(欲令日御按節徐行望日所入之山且勿附近冀及盛時遇賢君也勿一作未補曰崦音淹嵫音兹山海經曰)
(鳥鼠同穴山西南曰崦嵫又云西曰[山弇]嵫之山淮南子云日入崦嵫經細柳入虞淵之汜)路曼曼其
脩遠兮(脩長也釋文曼作漫五臣云漫漫遠貌補曰曼漫並莫半切集韻曼曼長也謨官切)吾將
上下而求索(言天地廣大其路曼曼遠而且長不可卒至吾方上下左右以求索賢人與已合志)
(者也補曰索所格切)飲余馬於咸池兮(咸池日浴處也補曰飲食禁切九歌云與女沐兮咸)
(池逸云咸池星名盖天池也天文大象賦云咸池浮津而淼漫注云咸池三星天潢南魚鳥之所託也又七諫)
(云屬天命而委之咸池注云咸池天神按下文言扶桑則咸池乃日所浴者也)總余轡乎扶桑
(總結也扶桑日所拂木也淮南子曰日出湯谷浴乎咸池拂于扶桑是謂晨明登于扶桑爰始將行是謂朏明)
(言我乃往至東極之野飲馬於咸池與日俱浴以潔已身結我車轡于扶桑以留日行幸得不老延年夀也補)
(曰山海經云黑齒之北曰湯谷有扶木九日居下枝一日居上枝皆戴烏郭璞云扶木扶桑也天有十日迭出)
(運照東方朔十洲記云扶桑在碧海中葉似桑樹長數千丈大二千圍兩兩同根更相依倚是名扶桑淮南子)
(云扶木在陽州日之所曊曊猶照也說文云榑桑神木日所出榑音枎湯與暘同)折若木以拂
日兮(若木在崑崙西極其華照下地拂擊也一云蔽也補曰山海經南海之内黑水之間有木名曰若木若水)
(出焉又曰灰野之山有樹青葉赤華名曰若木日所入處生崑崙西附西極也然則若木有二而此乃灰野之若)
(木歟淮南子曰若木在建水西未有十日其華照下地注云若木端有十日狀如連珠華光也光照其下也一)
(云狀如蓮華天問云羲和之未揚若華何光)聊逍遥以相羊(聊且也逍遥相羊皆遊也言巳)
(總結日轡恐不能制年時卒過故復轉之西極折取若木以拂擊日使之還去且相羊而遊以俟君命也或謂)
(拂蔽也以若木鄣蔽日使不得過也逍遥一作須臾羊一作佯補曰逍遥猶翺翔也相羊猶徘徊也)前望
舒使先驅兮(望舒月御也月體光明以喻臣清白也補曰淮南子曰月御曰望舒亦曰纖阿史記)
(周本紀云百夫荷罕旗以先驅顔師古云先驅導路也李善云先驅前驅也周禮王出入則辟左右而前驅)
後飛廉使奔屬(飛廉風伯也風為號令以喻君命言巳使清白之臣如望舒先驅求賢使風伯)
(奉君命於後以告百姓或曰駕乘龍雲必假疾風之力使奔屬於後補曰屬音注連也吕氏春秋曰風師曰飛)
(廉應邵曰飛廉神禽能致風氣晉灼曰飛廉鹿身頭如雀有角而蛇尾豹文河圖曰風者天地之使乃告號令)
鸞皇為余先戒兮(鸞俊鳥也皇䳄鳳也以喻仁智之士先一作前五臣云鸞皇靈鳥補曰山)
(海經女牀山有鳥狀如翟而五采畢備聲似雉而尾長名曰鸞見則天下安寧瑞應圖曰鸞者赤神之精鳳皇)
(之佐也爾雅曰鶠鳳其雌皇皇或作凰為去聲)雷師告余以未具(雷為諸侯以興於君言巳)
(使仁智之士如鸞皇先戒百官將往適道而君怠惰告我嚴裝未具余一作我補曰春秋合誠圖云軒轅主雷)
(雨之神一曰雷師豐隆也)吾令鳳鳥飛騰兮繼之以日夜(言我使鳳鳥明智之)
(士飛行天下以求同志續以日夜冀相逢遇也文選云吾令鳳皇飛騰兮又繼之以日夜補曰山海經云丹穴)
(之山有鳥焉其狀如雞五采而文曰鳳鳥是鳥也飲食則自歌自舞見則天下大康寧上言鸞皇鸞鳳皇之佐)
(而皇雌鳳也以喻賢人之同類者故為命先戒百官此云鳳鳥以喻賢人之全德者故令飛騰以求同志也)
飄風屯其相離兮(回風為飄飄風無常之風以興邪惡之衆屯其相離言不與巳和合也補)
(曰爾雅注云飄風旋風屯徒昆切聚也)帥雲霓而來御(雲霓惡氣以喻佞人御迎也言巳使)
(鳳鳥往求同志之士欲與俱共事君反見邪惡之人相與屯聚謀欲離己又遇佞人相帥來迎欲使我變節以)
(隨之也帥一作率補曰御讀若迓霓五稽五歴五結三切通作蜺文選云雲旗拂霓又云俯而觀乎雲霓沈約)
(郊居賦云雌霓連蜷並讀作側聲司馬温公云約賦但取聲律便美非霓不可讀為平聲也爾雅蜺為挈貳說)
(文霓屈虹青赤或白色隂氣也郭氏云雄曰虹謂明盛者雌曰蜺謂暗微者虹者隂陽交會之氣雲薄漏日日)
(照雨滴則虹生也)紛緫緫其離合兮(紛盛多貌緫緫猶僔僔聚貌五臣云紛亂也)斑
陸離其上下(斑亂貌陸離分散也言巳游觀天下但見俗人競為讒佞僔僔相聚乍離乍合上下)
(之義斑然散亂而不可知也斑一作班補曰斑駮文也下音戶)吾令帝閽開關兮(帝謂天帝)
(閽主門者也補曰說文云閽常以昏閉門隸也)倚閶闔而望予(閶闔天門也言巳求賢不得疾)
(讒惡佞將上訴天帝使閽人開關又倚天門望而距我使我不得入也補曰天文大象賦曰儼閶闔以洞開注)
(云宫牆兩藩正南開如門象者名閶闔門淮南子曰排閶闔淪天門注云閶闔始升天之門也天門上帝所居)
(紫微宫門也說文云閶天門也闔門扇也楚人名門曰閶闔文選注云閶闔天門也王者因以為門屈原亦以)
(閶闔喻君門也予音與叶韻)時曖曖其將罷兮(曖曖昏昧貌罷極也罷一作疲補曰曖日)
(不明也音愛罷音皮)結幽蘭而延佇(言時世昏昧無有明君周行罷極不遇賢士故結芳草長)
(立有還意也而一作以五臣云結芳草自潔長立而無趣向補曰劉次莊云蘭喻君子言其處於深林幽澗之)
(中而芬芳郁烈之不可掩故楚辭云云)世溷濁而不分兮(溷亂也濁貪也補曰溷胡困切)
好蔽美而嫉妬(言時世君亂臣貪不别善惡好蔽美德而嫉妬忠信也五臣云蔽隱也)朝
吾將濟於白水兮(濟渡也淮南子言白水出崑崙之山飲之不死於一作乎補曰河圖曰崑)
(山出五色流水其白水入中國名為河也五臣云白水神泉)登閬風而緤馬(閬風山名在崑)
(崙之上緤繫也言巳見中國溷濁則欲渡白水登神山屯車繫馬而留止也白水潔淨閬風清明言巳修清白)
(之行不懈怠也緤一作絏補曰閬音郎又音浪道書云閬野者閬風之府是也崑崙上有九府是為九宫餘說)
(巳見縣圃下緤音薛左傳曰臣負羈紲紲馬韁也馬滿補切)忽反顧以流涕兮哀高
丘之無女(楚有高丘之山女以喻臣言巳雖去意不能已猶復顧念楚國無有賢臣心為之悲而流)
(涕也或云高丘閬風山上也無女喻無與已同心也舊說高丘楚地名也五臣云女神女喻忠臣補曰離騷多)
(以女喻臣不必指神女)溘吾遊此春宫兮(溘奄也春宫東方青帝舍也溘一作壒補曰壒)
(塵也無奄忽義)折瓊枝以繼佩(繼續也言巳行游奄然至於青帝之舍觀萬物始生皆出於仁)
(義復折瓊枝以續佩守仁行義志彌固也補曰瓊玉之美者傳曰南方有鳥其名爲鳳天為生樹名曰瓊枝高)
(百二十仞大三十圍以琳琅為實後漢注云瓊枝玉樹以喻堅貞下文云折瓊枝以為羞)及榮華之
未落兮(榮華喻顔色落墮也補曰遊春宮折瓊枝欲及榮華之未落也)相下女之可詒
(相視也詒遺也言已既修行仁義冀得同志願及年德盛時顔貌未老視天下賢人將持玉帛而聘遺之與俱)
(事君也詒一作貽補曰相息亮切下女喻賢人之在下者詒音怡通作貽)吾令豐隆乘雲兮
(豐隆雲師一曰雷師下注同乘一作乘補曰九歌雲中君注云雲神豐隆五臣云雲神屏翳按豐隆或曰雲師)
(或曰雷師屏翳或曰雲師或曰雨師或曰風師歸藏云豐隆筮雲氣而告之則雲師也穆天子傳云天子升崑)
(崙封豐隆之葬郭璞云豐隆筮師御雲得大壯卦遂為雷師淮南子曰季春三月豐隆乃出以將其雨張衡思)
(玄賦云豐隆軯其震霆雲師&KR1949;以交集則豐隆雷也雲師屏翳也天問曰萍號起雨則屏翳雨師也洛神賦云)
(屏翳收風則風師也又周官有飌師雨師淮南子云雨師灑道風伯掃塵說者以為箕畢二星列仙傳云赤松)
(子神農時為雨師風俗通云玄冥為雨師其說不同據楚詞則以豐隆爲雲師飛廉為風伯屏翳為雨師耳)
求宓妃之所在(宓妃神女以喻隱士言我令雲師豐隆乘雲周行求隐士清潔若宓妃者欲與)
(并心力也宓一作虙五臣云虙妃以喻賢臣補曰漢書古今人表有宓羲氏宓音伏字本作虙顔氏家訓云虙)
(字从它宓字从宀下俱為必孔子弟子宓子賤即虙羲之後俗字以為宓或復加山子賤碑云濟南伏生即子)
(賤之後是知虙之與伏古來通用誤以為密較可知矣洛神賦注云宓妃伏犧氏女溺洛水而死遂為河神)
解佩纕以結言兮(纕佩帶也補曰洛神賦云願誠素之先達兮解玉珮而要之亦此意)吾
令蹇脩以為理(蹇脩伏羲氏之臣也理分理也述禮意也言已既見宓妃則解我佩帶之玉以結言)
(語使古賢蹇脩而為媒理也伏羲時敦朴故使其臣也五臣云令蹇脩為媒以通辭理補曰宓妃伏犧氏之女)
(故使其臣以為理也)紛緫緫其離合兮忽緯繣其難遷(緯繣乖戾也遷)
(徙也言蹇脩既持其佩帶通言而讒人復相聚毁敗令其意一合一離遂以乖戾而見距絶言所居深僻難遷)
(徙也補曰緯音徽繣呼麥切又音畫博雅作&KR0008;㦎廣韻作徽繣此言隱士忽與我乖剌其意難移也)夕歸
次於窮石兮(次舍也再宿為信過信為次淮南子言弱水出於窮石入於流沙也補曰郭璞注山)
(海經云弱水出自窮石窮石今之西郡刪丹蓋其别流之原淮南子注云窮石山名在張掖也左傳曰后羿自)
(鉏遷于窮石)朝濯髮乎洧盤(洧盤水名禹大傳曰洧盤之水出崦嵫之山言宓妃體好清潔)
(暮即歸舍窮石之室朝沐洧盤之水遁世隠居而不肻仕也盤一作槃補曰洧于軌切)保厥美
以驕傲兮(倨簡曰驕侮慢曰傲傲一作敖)日康娛以淫遊(康安也言宓妃用志高遠)
(保守美德驕傲侮慢日自娛樂以遊戲自恣無有事君之意也五臣云淫久也言隱居之人日日安樂久遊無)
(意以匡君補曰說文云淫私逸也爾雅久雨謂之淫故淫亦訓久)雖信美而無禮兮來
違棄而改求(違去也改更也言宓妃雖信有美德驕傲無禮不可與共事君來復棄去而更求賢)
(也棄一作弃補曰此孔子所謂隱者子路所謂潔身亂倫)覽相觀於四極兮(覽相一作求覽)
(補曰相去聲)周流乎天余乃下(言我乃復往觀視四海周流求賢然後乃求下也一云周)
(流天乎一無乎字補曰爾雅東至於泰遠西至於邠國南至於濮鉛北至於祝栗謂之四極邠說文作汃汃西)
(極之水也又淮南子云東方東極之山曰開明之門南方南極之山曰暑門西方西極之山曰閶闔之門北方)
(北極之山曰寒門下音戶)望瑶臺之偃蹇兮(石次玉曰瑶詩曰報之以瓊瑶偃蹇高貌補曰)
(說文云瑶玉之美者)見有娀之佚女(有娀國名佚美也謂帝嚳之妃契母簡狄也配聖帝生賢)
(子以喻貞賢也詩曰有娀方將帝立子生商吕氏春秋曰有娀氏有美女為之高臺而飲食之言已望見瑶臺)
(高峻睹有娀氏美女思得與共事君也佚釋文作妷補曰娀音嵩李善引吕氏春秋曰有娀氏有二佚女為九)
(成之臺淮南子曰有娀在不周之北長女簡翟少女建疵注云姊妹二人在瑶臺也佚音逸)吾令鴆
爲媒兮(鴆運日也羽有毒可殺人以喻讒佞賊害人也補曰鴆直禁切廣志云其鳥大如鴞紫綠色有)
(毒食蛇蝮雄名運目雌名隂諧以其毛歴飲巵則殺人)鴆告余以不好(言我使鴆鳥為媒以)
(求簡狄其性讒賊不可信用還詐告我言不好也五臣云忠賢讒佞所疾故云不好補曰好讀如好人提提之)
(好夫鴆之不可為媒審矣屈原何為使之乎淮南言暉日知晏隂諧知雨蓋類小人之有智者君子不逆詐不)
(億不信待其不可用然後弃之耳堯之用鯀是也暉與運同)雄鳩之鳴逝兮(逝往也釋文雄)
(作鳩補曰說文云鳩鶻鵃也爾雅云鶌鳩鶻鵃注云似山鵲而小短尾青黑色多聲月令鳴鳩拂其羽即此也)
余猶惡其佻巧(佻輕也巧利也言又使雄鳩銜命而往其性輕佻巧利多語言而無要實復不)
(可信用也五臣云雄鳩多聲言使辨捷之士往聘忠賢我又惡其輕巧而不信補曰佻吐凋切又土了切爾雅)
(云佻偷也)心猶豫而狐疑兮(補曰猶由柚二音顔氏家訓曰尸子云五尺犬為猶說文隴西)
(謂犬子為猶吾以為人將犬行犬好豫在人前待人不得又來迎候此乃豫之所以為未定也故謂不决曰猶)
(豫或以爾雅曰猶如麂善登木猶獸名也既聞人聲乃豫緣木如此上下故稱猶豫水經引郭緣生述征記云)
(河津冰始合車馬不敢過要須狐行云此物善聽冰下無水乃過人見狐行方渡按風俗通云里語稱狐欲渡)
(河無如尾何且狐性多疑故俗有狐疑之說未必一如緣生之言也然禮記曰决嫌疑定猶豫疏云猶是玃属)
(豫是虎属說文云豫象之大者又老子曰豫兮若冬涉川猶兮若畏四隣則猶與豫皆未定之辭)欲自
適而不可(適往也言巳令鴆為媒其心讒賊以善為惡又使雄鳩銜命而往多言無實故中心狐疑)
(猶豫意欲自往禮又不可女當須媒士必待介也)鳳凰既受詒兮(詒一作詔五臣云詒遺也)
(言我得賢人如鳳凰者受遺玉帛將行就聘)恐高辛之先我(高辛帝嚳有天下號也高辛氏)
(為帝嚳帝嚳次妃有娀氏女生契言巳既得賢智之士若鳳凰受禮遺將行恐帝嚳已先我得娀簡狄也遺一)
(作遣五臣云帝嚳喻諸國賢君補曰皇甫謐云高辛都亳今河南偃師是張晏云高辛所興之地名也)欲
遠集而無所止兮(集一作進)聊浮遊以逍遥(言已既求簡狄復後高辛欲遠)
(集它方又無所之故且遊戲觀望以忘憂用以自適也)及少康之未家兮留有虞
之二姚(少康夏后相之子也有虞國名姚姓舜後也昔寒浞使澆殺夏后相少康逃奔有虞虞因妻以)
(二女而邑於綸有田一成有衆一旅能布其德以收夏衆遂誅滅澆復禹之舊績屈原設至遠方之外博求衆)
(賢索宓妃則不肻見求簡狄又後高辛幸若少康留止有虞而得二妃以成顯功是不欲遠去之意也補曰二)
(姚事見左傳杜預云梁國有虞縣皇甫謐曰今河東大陽西山上有虞城姚音遥說文云虞舜居姚虛因以為)
(姓)理弱而媒拙兮(弱劣也拙鈍也五臣云我欲留聘二姚又恐道理弱於少康而媒無巧辭)
恐導言之不固(言巳欲效少康留而不去又恐媒人弱鈍達言於君不能堅固復使回移也)
世溷濁而嫉賢兮(世一作時)好蔽美而稱惡(稱舉也再言世溷濁者懷襄二)
(世不明故羣下好蔽忠正之士而舉邪惡之人美一作善補曰再言世溷濁者甚之也屈原作此在懷王之世)
(耳惡去聲言可美者蔽之可惡者稱之)閨中既以䆳遠兮(小門謂之閨䆳深也一無以字)
(補曰爾雅宫中之門謂之闈其小者謂之閨䆳雖遂切)哲王又不寤(哲智也寤覺也言君處宫)
(殿之中其閨深遠忠言難通指語不達自明智之王尚不能覺悟善惡之情高宗殺孝巳是也何况不智之君)
(而多闇蔽固其宜也補曰說文寐覺而有信曰寤閨中既以䆳遠者言不通羣下之情哲王又不寤者言不知)
(忠臣之分懷王不明而曰哲王者以明望之也太史公所謂冀幸君之一悟俗之一改也韓愈琴操云臣罪當)
(誅兮天王聖明亦此意)懷朕情而不發兮余焉能忍與此終古(言我)
(懷忠信之情不得發用安能久與此闇亂之君終古而居乎意欲復去也一本忍下有而字釋文古音故補曰)
(此言當世之人蔽美稱惡不能與之久居也九歌曰長無絶兮終古九章曰去終古之所居終古猶永古也考)
(工記注曰齊人之言終古猶言常也集韻古音估者故也音故者始也)索藑茅以筳篿兮
(索取也藑茅靈草也筳小折竹也楚人名結草折竹以卜曰篿文選藑作瓊五臣云筳竹筭也補曰索所革切)
(藑音瓊爾雅云葍藑茅注云藑葍一種花有赤者為藑筳音廷篿音專後漢方術傳曰挺專折竹注云挺八段)
(竹也音同)命靈氛為余占之(靈氛古明占吉凶者言已欲去則無所集欲止又不見用憂懣)
(不知所從乃取神草竹筳結而折之以卜去留使明智靈氛占其吉凶也)曰兩美其必合兮
孰信脩而慕之(靈氛言以忠臣而就明君兩美必合楚國誰能信明善惡修行忠直欲相慕及)
(者乎巳宜以時去也)恖九州之博大兮豈唯是其有女(言我思念天下博大)
(豈獨楚國有臣而可止乎恖古文思亦作思唯一作惟補曰女細吕切)曰勉遠逝而無狐
疑兮(一無狐字)孰求美而釋女(五臣云靈氛曰但勤力遠去誰有求忠臣而不擇取汝者)
(也補曰再舉靈氛之言者甚言其可去也)何所獨無芳草兮(草一作艸舊作卉補曰爾雅云)
(卉草疏云别二名也文選注云卉百草總名楚人語也)爾何懷乎故宇(懷思也宇居也言何)
(所獨無賢芳之君何必思故居而不去也此皆靈氛之詞爾一作尒宇一作宅注同補曰若作宅則與下韻叶)
世幽昧以昡曜兮(昡曜惑亂貌世一作時昡一作眩補曰昡日光也其字從日眩目無常主)
(也其字從目並熒絹切淮南云嫌疑肖象者衆人之所眩耀)孰云察余之善惡(屈原荅靈)
(氛曰當世之君皆闇昧惑亂不分善惡誰當察我之善情而用己乎是難去之意也善惡一作中情文選善作)
(美)民好惡其不同兮(民一作人)惟此黨人其獨異(黨鄉黨謂楚國也言)
(天下萬民之所好惡其性不同此楚國尤獨異也五臣云好愛惡憎也補曰好惡並去聲黨朋黨謂椒蘭之徒)
(也)戶服艾以盈要兮(艾白蒿也盈滿也或言艾非芳草也一名冰臺補曰要與腰同爾雅)
(艾冰臺注云今艾蒿)謂幽蘭其不可佩(言楚國戸服白蒿滿其要帶以為芬芳反謂幽蘭臭)
(惡為不可佩也以言君親愛讒佞憎遠忠直而不肯近也其一作兮一作之五臣云言楚國皆好讒佞謂忠正)
(不可行於身也)覽察草木其猶未得兮(察視也草一作艸一作卉猶一作獨)豈珵
美之能當(珵美玉也相玉書言珵大六寸其耀自照言時人無能知臧否觀衆草尚不能别其香臭)
(豈當知玉之美惡乎以為草木易别於禽獸禽獸易别於珠玉珠玉易别於忠佞知人最為難也五臣云豈能)
(辨玉之臧否而當之乎玉喻忠直補曰珵美猶九章言蓀美也珵音呈一曰珮珩也)蘇糞壤㠯充
幃兮(蘇取也充猶滿也壤土也幃謂之幐幐香囊也㠯一作以補曰史記樵蘇後爨蘇取草也又淮南子)
(曰蘇援世事蘇猶索也幃許歸切下同爾雅云婦人之褘謂之褵注云即今之香纓也褘邪交落帶繫於體因)
(名為褘幐音騰)謂申椒其不芳(言蘇糞土以滿香囊佩而帶之反謂申椒臭而不香言近小人)
(遠君子也)欲從靈氛之吉占兮心猶豫而狐疑(言已欲從靈氛勸去之吉)
(占則心中狐疑念楚國也補曰靈氛之占於異姓則吉矣在屈原則不可故猶豫而狐疑也)巫咸將
夕降兮(巫咸古神巫也當殷中宗之世降下也補曰書序云伊陟贊於巫咸前漢郊祀志云巫咸之興)
(自此始說者曰巫咸殷賢臣一云名咸殷之巫也說文曰巫祝也古者巫咸初作巫山海經云巫咸國在女丑)
(北又曰大荒之中有靈山巫咸巫即巫昐巫彭巫姑巫真巫孔巫抵巫謝巫羅十巫從此升降淮南子曰軒轅)
(丘在西方巫咸在其北注云巫咸知天道明吉凶據此則巫咸之興尚矣商時又有巫咸也莊子曰鄭有神巫)
(曰季咸又有巫咸袑皆取此名言夕降者神降多以夜陳寶之類是也)懷椒糈而要之(椒香)
(物所以降神糈精米所以享神言巫咸將夕從天上來下願懷椒糈要之使占兹吉凶也糈俗作□補曰糈音)
(所祭神米也孟康曰椒糈以椒香米饊也要伊消切)百神翳其備降兮九疑繽其
並迎(翳蔽也繽盛也九疑舜所葬也言巫咸得已椒糈則將百神蔽日來下舜又使九疑之神紛然來迎)
(知巳之志也疑一作嶷補曰翳於計切嶷與疑同迎魚慶切迓也漢紀曰望祀虞舜於九嶷張揖曰九嶷在零)
(陵營道縣文潁曰九疑半在蒼梧半在零陵顔師古云疑似也山有九峯其形相似水經云峯秀數郡之間異)
(嶺同勢遊者疑焉)皇剡剡其揚靈兮(皇皇天也剡剡光貌補曰剡以冉切九歌云横大江)
(兮揚靈)告余以吉故(言皇天揚其光靈使百神告我當去就吉善也五臣云告我去當吉補曰)
(靈氛之占筳篿折竹而巳至百神備降九嶷並迎告我使去則可以去矣)曰勉陞降以上下
兮(勉強也上謂君下謂臣陞一作升補曰升降上下猶所謂經營四荒周流六漠耳不必指君臣)求榘
矱之所同(榘法也矱度也言當自勉強上求明君下索賢臣與己合法度者因與同志共為治也榘)
(一作矩矱一作彠五臣云此巫咸之言補曰榘俱雨切矱紆縛烏郭二切淮南子曰知榘彠之所周注云榘方)
(也彠度法也)湯禹嚴而求合兮(嚴敬也合匹也嚴一作儼補曰自此以下皆屈原語)摯
咎繇而能調(摯伊尹名湯臣也咎繇禹臣也調和也言湯禹至聖猶敬承天道求其匹合得伊尹)
(咎繇乃能調和隂陽而安天下也一作臯陶補曰天問曰帝乃降觀下逢伊摯即伊尹也)苟中情其
好脩兮又何必用夫行媒(行媒喻左右之臣也言誠能中心常好善則精感神明賢)
(君自舉用之不必須左右薦達也一無又字五臣云苟且也)說操築於傅巖兮(說傅說也)
(傅巖地名補曰說音悦操七刀切築𢷬也)武丁用而不疑(武丁殷之高宗也言傅說抱道懷德)
(而遭遇刑罰操築作於傅巖武丁思想賢者夢得聖人以其形像求之因得傅說登以為公道用大興為殷高)
(宗也書序曰高宗夢得說使百工營求諸野得諸傅巖作說命是佚篇也補曰孟子曰傅說舉於版築之間史)
(記云說為胥靡築於傅險見於武丁武丁曰是也遂以傅險姓之號曰傅說險與巖同徐廣曰尸子云傅巖在)
(北海之洲孔安國曰傅氏之巖在虞虢之界通道所經有澗水壊道常使胥靡刑人築護此道說賢而隱代胥)
(靡築之以供食也)吕望之鼓刀兮(吕太公之氏姓也鼓鳴也或言吕望太公姜姓也未遇之)
(時鼓刀屠於朝歌也補曰史記云太公望吕尚者東海上人本姓姜氏從其封姓故曰吕尚戰國策云太公望)
(老婦之逐夫朝歌之廢屠文王用之而王注云呂尚為老婦之所逐賣肉於朝歌肉上生臭不售故曰廢屠淮)
(南子曰太公之鼓刀注云太公河内汲人有屠釣之困)遭周文而得舉(言太公避紂居東海)
(之濱聞文王作興盍往歸之至於朝歌道窮困自鼓刀而屠遂西釣於渭濱文王夢得聖人於是出獵而遇之)
(遂載以歸用以為師言吾先公望子久矣因號為太公望或言周文王夢天帝立令狐之津太公立其後帝曰)
(昌賜汝名師文王再拜太公亦再拜太公夢亦如此文王出田見識所夢載與俱歸以為太師也補曰天問云)
(師望在肆昌何識鼓刀揚聲后何喜注云吕望鼓刀在列肆文王親往問之對曰下屠屠牛上屠屠國)寗
戚之謳歌兮(寗戚衞人)齊桓聞以該輔(該備也甯戚修德不用退而商賈宿齊東)
(門外桓公夜出甯戚方飯牛叩角而商歌桓公聞之知其賢舉用為客卿備輔佐也補曰淮南子云甯戚欲干)
(齊桓公困窮無以自達於是為商旅將任車以商於齊暮宿於郭門之外飯牛車下望見桓公乃擊牛角而商)
(歌桓公聞之曰異哉歌者非常人也命後車載之三齊記載其歌曰南山矸白石爛生不遭堯與舜襌短布單)
(衣適至骭從昏飯牛薄夜半長夜漫漫何時旦桓公召與語悦之以為大夫矸與岸同一作南山粲屈原舉吕)
(望傅說寗戚之事傷今之不然也)及年歲之未晏兮(晏晚)時亦猶其未央
(央盡也言巳所以汲汲欲輔佐君者冀及年未晏晚以成德化也然年時亦尚未盡冀若三賢之遭遇也其一)
(作而補曰說文央久也詩曰夜未央)恐鵜鴂之先鳴兮(鵜鴂一名買&KR0008;常以春分鳴也鵜一)
(作鷤五臣云鷤鴂秋分前鳴則草木凋落補曰鵜音提鴂音決一音弟桂一音殄絹反離騷云徒恐鷤䳏之將)
(鳴兮顧先百草為不芳顔師古云鷤䳏一名買䤥一名子規一名杜鵑常以立夏鳴鳴則衆芳皆歇䳏與鴂同)
(䤥音詭思玄賦云恃知巳而華予兮鶗鴂鳴而不芳注云以秋分鳴李善云臨海異物志鶗鴂一名杜鵑至三)
(月鳴晝夜不止服虔曰鶗鴂一名鵙伯勞也順隂陽氣而生按禽經云巂周子規也江介曰子規蜀右曰杜宇)
(又曰鶗鴂鳴而草衰注云鶗鴂爾雅謂之鵙左傳謂之伯趙然則子規鶗鴂二物也月令仲夏鵙始鳴說者云)
(五月隂氣生於下伯勞夏至應隂而鳴詩曰七月鳴鵙箋云伯勞鳴將寒之候也五月則鳴豳地晚寒左傳伯)
(趙氏司至也注云伯勞以夏至鳴冬至止陸佃埤雅云隂氣至而鵙鳴故百草為之芳歇廣韻曰鶗鴂關西曰)
(巧婦關東曰鸋鴂春分鳴則衆芳生秋分鳴則衆芳歇未詳)使夫百草為之不芳(言我)
(恐鵜鴂以先春分鳴使百草華英摧落芬芳不得成也以喻讒言先至使忠直之士蒙罪過也草一作艸一作)
(卉一無夫字一無為字補曰爾雅疏云百卉猶百草也詩云百卉具腓)何瓊佩之偃蹇兮
(偃蹇衆盛貌佩一作珮)衆薆然而蔽之(言我佩瓊玉懷美德偃蹇而盛衆人薆然而蔽之傷)
(不得施用也五臣云薆亦盛也補曰薆音愛方言云掩翳薆也注云謂薆蔽也)惟此黨人之不
諒兮(諒信一作亮)恐嫉妬而折之(言楚國之人不尚忠信之行共嫉妬我正直必欲折)
(挫而敗毁之也)時繽紛其變易兮(其一作以五臣云繽紛亂也)又何可以淹
留(言時世溷濁善惡變易不可以久留宜速去也)蘭芷變而不芳兮荃蕙化而
為茅(言蘭芷之草變易其體而不復香荃蕙化而為菅茅失其本性也以言君子更為小人忠信更為佞)
(偽也五臣云茅惡草以喻讒臣補曰上云謂幽蘭其不可佩以幽蘭之别於艾也謂申椒其不芳以申椒之别)
(於糞壤也今曰蘭芷不芳荃蕙為茅則更與之俱化矣當是時守死而不變者楚國一人而巳屈子是也)何
昔日之芳草兮(草一作艸一作卉)今直為此蕭艾也(言往昔芬芳之草今)
(皆直為蕭艾而巳以言往日明智之士今皆佯愚狂惑不顧一無蕭字一無也字補曰顏師古云齊書太祖云)
(詩人采蕭蕭即艾也蕭自是香蒿古祭祀所用合脂爇之以享神者艾即今之灸病者名既不同本非一物詩)
(云彼采蕭兮彼采艾兮是也淮南曰膏夏紫芝與蕭艾俱死蕭艾賤草以喻不肖)豈其有他故
兮莫好脩之害也(言士民所以變曲為直者以上不好用忠正之人害其善志之故一無也)
(字五臣云明智之士佯愚者為君不好修潔之士而自損害補曰時人莫有好自修潔者故其害至於荃蕙為)
(茅芳草為艾也)余以蘭為可恃兮(蘭懷王少弟司馬子蘭也恃怙也補曰史記秦昭王欲與)
(懷王會屈平曰秦虎狼之國不可信不如無行懷王稚子子蘭勸王行奈何絶秦歡懷王卒行入武關秦伏兵)
(絶其後因留懷王子頃襄王立以其弟子蘭為令尹然則子蘭乃懷王少子頃襄之弟也)羌無實而
容長(實誠也言我以司馬子蘭懷王之弟應薦賢達能可怙而進不意内無誠信之實但有長大之貌浮)
(華而巳五臣云無實無實材補曰長平聲)委厥美以從俗兮(委弃)苟得列乎衆
芳(言子蘭弃其美質正直之性隨從諂佞苟欲列於衆賢之位無進賢之心也補曰子蘭有蘭之名無蘭之)
(實雖與衆芳同列而無芬芳也)椒專佞以慢慆兮(椒楚大夫子椒也慆淫也慢一作謾釋文)
(作嫚慆一作謟補曰古今人表有令尹子椒慆它刀切書曰無即慆淫注云慆淫也)榝又欲充夫
佩幃(椒茱萸也似椒而非以喻子椒似賢而非賢也幃盛香之囊以喻親近言子椒為楚大夫處蘭芷之)
(位而行淫慢佞諛之志又欲援引面從不賢之類使居親近無有憂國之心責之也夫一作其五臣云子椒列)
(大夫位在君左右如茱萸之在香囊妄充佩帶而無芬芳補曰榝音殺爾雅曰椒榝醜莍注云榝似茱萸而小)
(赤色子椒佞而似義猶榝之似椒也子蘭既巳無蘭之實而列乎衆芳矣子椒又欲以似椒之質充夫佩幃也)
既干進而務入兮(干求而一作以)又何芳之能祗(祗敬也言子椒苟欲自進)
(求入於君身得爵禄而已復何能敬愛賢人而舉用之也)固時俗之流從兮(一作從流一本)
(從誤作徙)又孰能無變化(言時世俗人随從上化若水之流二子復以謟諛之行衆人誰有不)
(變節而從之者乎疾之甚也五臣云固此諂佞之俗流行相從誰能不變節随時以容身乎)覽椒蘭
其若兹兮又况揭車與江離(言觀子椒子蘭變志若此況朝廷衆臣而不為佞媚)
(以容其身邪揭一作䔾離一作蘺補曰子椒子蘭宜有椒蘭之芬芳而猶若是况衆臣若揭車江離者乎揭車)
(江離皆香草不若椒蘭之盛也列子曰臭過椒蘭荀子曰椒蘭苾芬)惟兹佩之可貴兮(之一)
(作其)委厥美而歴兹(歴逢也言已内行忠直外佩衆香此誠可貴重不意明君弃其至美而逢)
(此咎也補曰上云委厥美以從俗言子蘭之自弃也此云委厥美而歴兹言懷王之見弃也)芳菲菲
而難虧兮(虧歇而一作其虧一作虧)芬至今猶未沬(沬巳也言巳所行純美芬芳勃)
(勃誠難虧歇久而彌盛至今尚未巳也芬一作芬芬勃一作浡補曰說文云芬艸初生其香分布沬音昧微晦)
(也易曰日中見沬招魂曰身服義而未沬)和調度以自娛兮聊浮游而求女
(言我雖不見用猶和調己之行度執守忠貞以自娛樂且徐徐浮游以求同志也五臣云女同志人也度法度)
(也補曰和調重言之也女紐吕切)及余飾之方壯兮周流觀乎上下(上謂)
(君下謂臣也言我願及年德方盛壯之時周流四方觀君臣之賢欲往就之也補曰高余冠之岌岌兮長余佩)
(之陸離所謂余飾之方壯也周流觀乎上下猶言周流乎天余乃下也下音戸)靈氛既告余以
吉占兮(補曰靈氛告以吉占百神告以吉故而此獨曰靈氛者初疑靈氛之言復要巫咸巫咸與百神)
(無異詞則靈氛之占誠吉矣然原固未嘗去也設詞以自寬耳)歴吉日乎吾將行(言靈氛既)
(告我以吉占歴善日吾將去君而遠行也五臣云歴選也補曰上林賦云歴吉日以齊戒張揖曰歴筭也行胡)
(朗切叶韻)折瓊枝以為羞兮(羞脯補曰張揖云瓊樹生崑崙西流沙濱大三百圍高萬仞其)
(食之長生羞脩二物也見周禮羞致滋味脩則脯也王逸五臣以羞為脩誤矣)精瓊爢以為
粻(精鑿也爢屑也粻糧也詩云乃裹餱糧言我將行乃折取瓊枝以為脯腊精鑿玉屑以為儲糧飲食香㓗)
(冀以延年也五臣云精𢷬也取其清潔而延夀補曰爢音糜文選音靡反離騷云精瓊靡與秋菊芳將以延夫)
(天年應劭云精細也瓊玉之華也周禮有食玉注云玉陽精之純者食之以禦水氣鄭司農云王齊當食玉屑)
(粻音張食米也鑿音昨精細未也左傳粢食不鑿)為余駕飛龍兮雜瑶象以為
車(象象牙也言我駕飛龍乘明智之獸象玉之車文章雜錯以言已德似龍玉而世莫之識也五臣云飛龍)
(喻道瑶象以比君子之德言我遠游但駕此道德以為車補曰易曰飛龍在天許慎云飛龍有翼瑶美玉也言)
(以瑶象為車而駕以飛龍也上為去聲)何離心之可同兮吾將遠逝以自
疏(言賢愚異心何可合同知君與己殊志故將遠去自疏而流遁於世也五臣云忠佞兩心不可同吾將遠)
(去自疏遠也補曰疏所葅切)邅吾道夫崑崙兮(邅轉也楚人名轉曰邅河圖括地象言崑)
(崙在西北其高萬一千里上有瓊玉之樹也補曰邅池戰切禹本紀言崑崙山高三千五百餘里日月所相避)
(隱為光明也其上有醴泉華池河圖云崑崙天中柱也氣上通天水經云崑崙虛在西北去嵩高五萬里地之)
(中也其高萬一千里河水出其東北陬爾雅曰西北之美者有崑崙虛之璆琳琅玕焉又曰三成為崑崙丘注)
(云崑崙山三重故以名云昔人引山海經西海之南流沙之濱赤水之後黑水之前有大山名崑崙之丘其下)
(有弱水之淵環之又曰鍾山西六百里有崑崙山所出五水今按山海經内崑崙虛在西北帝之下都方八百)
(里高萬仞山有木禾面有九井以玉為檻面有五門門有開明獸守之百神之所在郭璞曰此自别有小崑崙)
(也淮南子云崑崙虛中有增城九重上有木禾珠樹玉樹琔樹不死樹在其西沙棠琅玕在其東絳樹在其南)
(碧樹瑶樹在其北東方朔十洲記崑陵即崑崙中狹上廣故曰崑崙山有三角其一角正東名曰崑崙宫其處)
(有積金為墉城面方千里城上安金臺五所玉樓十二神異經云崑崙有銅柱焉其高入天所謂天柱也圍三)
(千里圓周如削下有回屋仙人九府所治又一說云大五嶽者中嶽崑崙在九海中為天地心神仙所居五帝)
(所理凢此諸說誕實未聞也)路脩遠以周流(言已設去楚國遠行乃轉至崑崙神明之山其)
(路遥遠周流天下以求同志也)揚雲霓之晻藹兮(揚披也晻藹猶蓊鬱蔭貌也一本揚下有)
(志字藹釋文作濭一作靄五臣云揚舉也雲霓虹也畫之於旌旗晻藹旌旗蔽日貌補曰晻藹暗也冥也晻烏)
(感切藹靄濭並於蓋切)鳴玉鸞之啾啾(鸞鸞鳥也以玉為之著於衡和著於軾啾啾鳴聲也)
(言巳從崑崙將遂陞天披雲霓之蓊鬱排讒佞之黨羣鳴玉鸞之啾啾而有節度也五臣云玉馬佩也鸞車鈴)
(也言我去國亦守節度而行補曰許慎云鸞以象鳥之聲詩云和鸞雝雝注云在軾曰和在鑣曰鸞禮記曰君)
(子在車則聞鸞和之音注云鸞在衡和在式正義云鸞在衡和在式謂常所乘之車若田獵之車則鸞在馬鑣)
(韓詩外傳曰升車則馬動馬動則鸞鳴鸞鳴則和應啾音揫埤倉云衆聲也)朝發軔於天津
兮(天津東極箕斗之間漢津也補曰爾雅析木謂之津箕斗之間漢津也注云箕龍尾斗南斗天漢之津梁)
(疏云天河在箕斗二星之間隔河須津梁以渡故謂此次為析木之津天文大象賦云天津横漢以摛光注云)
(天津九星在虛危北横河中津梁所渡)夕余至乎西極(言巳朝發天之東津萬物所生夕至)
(地之西極萬物所成動順隂陽之道且亟疾也補曰上林賦云左蒼梧右西極注引爾雅西至于豳國為西極)
(又淮南曰西方西極之山曰閶闔之門)鳳皇翼其承旂兮(翼敬也旂旗也畫龍虎為旂也)
(文選翼作紛補曰周禮交龍為旂熊虎為旗左傳曰三辰旂旗爾雅有鈴曰旂旂渠希切旗渠之切)高翺
翔之翼翼(翼翼和貌言巳動順天道則鳳皇來隨我車敬承旂旗高飛翺翔翼翼而和嘉忠正懷有)
(德也之一作而五臣云鳳皇承旂引路飛翔翼翼然扶衞於己補曰古者旌旗皆載於車上故逸以承旂為來)
(随我車遠遊注云俊鳥夾轂而扶輪是也五臣以為引路誤矣淮南曰鳳皇曾逝萬仞之上翺翔四海之外注)
(云鳥之高飛翼一上一下曰翺直刺不動曰翔)忽吾行此流沙兮(流沙沙流如水也尚書曰)
(餘波入于流沙五臣云流沙西極也補曰山海經流沙出鍾山西行注云今西海居延澤尚書所謂流沙者形)
(如月生五日張揖云流沙沙與水流行也顔師古曰流沙但有流沙本無水也)遵赤水而容與
(遵循也赤水出崑崙山容與游戲貌言吾行忽然過此流沙遂循赤水而游戲雖行遠方動以潔清自洒飾也)
(補曰博雅云崑崙虛赤水出其東南陬河水出其東北陬洋水出其西北陬弱水出其西南陬河水入東海三)
(水入南海穆天子傳曰遂宿于崑崙之阿赤水之陽莊子曰黃帝游乎赤水之北登乎崑崙之丘)麾蛟
龍使梁津兮(舉手曰麾小曰蛟大曰龍或言以手教曰麾津西海也蛟龍水虫也以蛟龍為橋乘)
(之以渡似周穆王之越海比鼉黿以為梁也使一作㠯五臣云麾招也補曰麾許為切廣雅曰有鱗曰蛟龍有)
(翼曰應龍有角曰虬龍無角曰螭龍郭璞曰蛟似蛇四足小頭細頸卵生子如三斛瓮能吞人龍屬也說文曰)
(津水渡也)詔西皇使涉予(詔告也西皇帝少皥也涉渡也言我乃麾蛟龍以橋西海使少皡來)
(渡我動與神獸聖帝相接言能渡萬民之厄也予一作余補曰少皥以金德玉白精之君故曰西皇遠遊注云)
(西皇所居在西海之津予我也上聲)路脩遠以多艱兮(艱難也)騰衆車使徑
待(騰過也言崑崙之路險阻艱難非人所能由故令衆車先過使從邪徑以相待也以言巳所行高遠莫能)
(及也待一作侍)路不周以左轉兮(不周山名在崑崙西北轉行也五臣云左轉者君子尚左)
(補曰山海經西北海之外大荒之隅有山而不合名曰不周注云此山形有缺不周匝因名之西北不周風自)
(此出也淮南子云西北方不周之山曰幽都之門又曰崑崙之山北門開以納不周之風大人賦曰回車朅來)
(兮絶道不周張揖曰不周山在崑崙東南二千三百里以山海經淮南子考之不周當在崑崙西北逸說是也)
(遠遊曰歴太皓以右轉太皓在東方自左而之右故下云遇蓐收乎西皇也此云路不周以左轉不周在西北)
(海之外自右而之左故曰指西海以為期也五臣說非是)指西海以為期(指語也期會也言巳)
(使語衆車我所行之道當過不周山而左行俱會西海之上也過不周者言道不合於世也左轉者言君行左)
(乖不與己同志也補曰博物志云七戎六蠻九夷八狄謂之四海言皆近海漢張騫渡西海至大秦大秦之西)
(鳥遲國鳥遲國之西復言有海西海之濱有小崑崙高萬仞方八百里)屯余車其千乘兮
(屯陳也五臣云屯聚也車所以載巳言君子以德自載亦如車焉聚千乘者言道德之多並運於巳所在可馳)
(走補曰屯徒渾切乘實證切)齊玉[車犬]而並馳([車犬]錮也一云車轄也言乃屯敶我車前後千乘)
(齊以玉為車轄並馳左右言從巳者衆皆有玉德宜輔千乘之君也即道千乘之國也補曰[車犬]音犬方言云輪)
(韓楚之間謂之[車犬]齊同也言齊驅並進)駕八龍之婉婉兮(婉婉龍貌五臣云八龍八節之)
(氣也婉於阮切釋文作蜿於元切)載雲旗之委蛇(言巳乘八龍神智之獸其狀婉婉又載雲)
(旗委蛇而長也駕八龍者言巳德如龍可制御八方也載雲旗者言已德如雲能潤施萬物也蛇一作移一作)
(逶迤五臣云言我所往皆與神游故可御氣為駕載雲為旗也補曰文選注云其高至雲故曰雲旗委於為切)
(蛇弋支切)抑志而弭節兮神高馳之邈邈(邈邈遠貌言已雖乘雲龍猶自抑案)
(弭節徐行高抗志行邈邈而遠莫能追及一云邁高馳五臣云抑志按節徐行以候世人其邈遠莫能逮及也)
奏九歌而舞韶兮(九歌九德之歌禹樂也韶九韶舜樂也尚書簫韶九成是也補曰周禮有)
(九德之歌九㲈之舞啓樂有九辯九歌又山海經夏后開始歌九招開即啓也竹書云夏后啓舞九韶)聊
假日以媮樂(言巳德高智明宜輔舜禹以致太平奏九德之歌九韶之舞而不遇其時故假日游)
(戲媮樂而巳假一作暇補曰顔師古云此言遭遇幽厄中心愁悶假延日月苟為娛樂耳今俗猶言借日度時)
(故王仲宣登樓賦云登兹樓以四望兮聊假日以消憂今之讀者改假為暇失其意矣李善注仲宣賦引荀子)
(多暇日亦承誤也媮樂也音俞)陟陞皇之赫戲兮(皇皇天也赫戲光明貌一無陟字陞一作)
(升補曰西京賦云叛赫戲以煇煌赫戲炎盛也戲與曦同)忽臨睨夫舊鄉(睨視也舊鄉楚國也)
(言巳雖升崑崙過不周渡西海舞九韶陞天庭據光曜不足以解憂猶顧視楚國愁且思也補曰睨五計切)
僕夫悲余馬懷兮(僕御也懷思也)蜷局顧而不行(蜷局詰屈不行貌屈原設)
(去世離俗周天帀地意不忘舊鄉忽望見楚國僕御悲感我馬思歸蜷局詰屈而不肻行此終志不去以詞自)
(見以義自明也五臣云蜷局回顧而不肻行補曰蜷音拳蟲形詰屈也行胡郎切叶韻)亂曰(亂理也所)
(以發理詞指總撮其要也屈原舒肆憤懣極意敶詞或去或留文采紛華然後結括一言以明所趣之意也補)
(曰國語云其輯之亂輯成也凡作篇章既成撮其大要以為亂辭也離騷有亂有重亂者總理一賦之終重者)
(情志未申更作賦也)已矣哉國無人莫我知兮(巳矣絶望之詞無人謂無賢人也易)
(曰闚其戶閴其無人屈原言已矣我獨懷德不見用者以楚國無有賢人知我忠信之故自傷之詞一無哉字)
(補曰論語曰已矣乎吾未見好德如好色者也孔安國曰已矣發端歎辭)又何懷乎故都(言衆)
(人無有知巳巳復何為思故鄉念楚國也)既莫足與為美政兮吾將從彭咸
之所居(言時世之君無道不足與共行美德施善政者故我將自沈汩淵從彭咸而居處也)
叙曰昔者孔子叡聖明喆(音哲)天生不羣(羣一作王)定經術刪
詩書(一云俾定經術乃刪詩書)正禮樂制作春秋以為後王法門人
三千罔不昭達臨終之日則大義乖而微言絶其後周
室衰微戰國竝爭道德陵遲譎詐萌生於是楊墨鄒孟
孫韓之徒各以所知著造傳記或以述古或以明世(八字)
(一作咸以名世)而屈原履忠被譖憂悲愁思(一云憂愁思憤)獨依詩人
之義而作離騷上以諷諫下以自慰遭時闇亂不見省
納不勝憤懣遂復作九歌以下凡二十五篇楚人高其
行義瑋其文采以相教傳(或作傳教)至於孝武帝恢廓道訓
使淮南王安作離騷經章句則大義粲然後世雄俊莫
不瞻慕(一作仰)舒肆妙慮(一云攄舒妙思)纘述其詞逮至劉向(顔師)
(古讀如本字)典校經書分為十六卷孝章即位深弘道藝而
班固賈逵復以所見改易前疑各作離騷經章句其餘
十五卷(一作篇)闕而不說又以壯為狀(一作扶)義多乖異事
不要括(一作撮)今臣復以所識所知稽之舊章合之經傳
(八字一云稽之經傳)作十六卷章句雖未能究其微妙然大指之
趣略可見矣且人臣之義以忠正為高以伏節為賢故
有危言以存國殺身以成仁是以伍子胥不恨於浮江
比干不悔於剖心然後忠立而行成(忠一作德)榮顯而名著
(著一作稱)若夫懷道以迷國詳愚而不言(詳與佯同詐也)顚則不能
扶危則不能安婉娩以順上(婉娩一作娩娩一作僶俛)逡廵以避患
雖保黃耇終壽百年蓋志士之所恥愚夫之所賤也今
若屈原膺忠貞之質體清潔之性直若砥矢言若丹青
進不隱其謀退不顧其命此誠絶世之行俊彦之英也
而班固謂之露才揚已(一作班賈)競於羣小之中怨恨懷王
譏刺椒蘭苟欲求進強(巨姜切)非其人不見容納忿恚自
沈是虧其高明而損其清潔者也昔伯夷叔齊讓國守
分(一作志)不食周粟遂餓而死豈可復謂有求於世而怨
望哉(一作恨怨)且詩人怨主刺(一作諫)上曰嗚呼小子未知臧
否匪面命之言提其耳風諫之語於斯為切然仲尼論
之以為大雅引此比彼屈原之詞優游婉順寧以其君
(一有為字)不智之故欲提攜其耳乎而論者以為露才揚巳
怨刺其上強非其人殆失厥中矣夫離騷之文依託五
經以立義焉帝高陽之苖裔則厥初生民時惟姜嫄也
紉秋蘭以為佩則將翺將翔佩玉瓊琚也夕攬洲之宿
莽則易潛龍勿用也駟玉虬而乘鷖則時乘六龍以御
天也就重華而敶詞則尚書咎繇之謀謨也登崑崙而
涉流沙則禹貢之敷土也故智彌盛者其言博才益多
者其識遠(多一作劭)屈原之詞誠博遠矣自(一有孔丘字)終没以
來名儒博達之士著造詞賦莫不擬則其儀表祖式其
模範取其要妙竊其華藻所謂金相玉質百世無匹(世一)
(作歲)名垂罔極永不刊滅者矣(班孟堅序云昔在孝武博覽古文淮南王安叙離騷)
(傳以國風好色而不淫小雅怨悱而不亂若離騷者可謂兼之蟬蜕濁穢之中浮游塵埃之外皭然泥而不滓)
(推此志雖與日月爭光可也斯論似過其眞又說五子以失家巷謂五子胥也及至羿澆少康貳姚有娀佚女)
(皆各以所識有所增損然猶未得其正也故博采經書傳記本文以為之解且君子道窮命矣故潛龍不見是)
(而無悶關雎哀周道而不傷蘧瑗持可懷之智甯武保如愚之性咸以全命避害不受世患故大雅曰既明且)
(哲以保其身斯為貴矣今若屈原露才揚巳競乎危國羣小之間以離讒賊然責數懷王怨惡椒蘭愁神苦思)
(強非其人忿懟不容沈江而死亦貶絜狂狷景行之士多稱崑崙冥婚宓妃虛無之語皆非法度之政經義所)
(載謂之兼詩風雅而與日月爭光過矣然其文弘博麗雅為辭賦宗後世莫不斟酌其英華則象其從容自宋)
(玉唐勒景差之徒漢興枚乘司馬相如劉向揚雄騁極文辭好而悲之自謂不能及也雖非明智之器可謂妙)
(才者也政與正同顔之推云自古文人常䧟輕薄屈原露才揚已顯暴君過劉子玄云懷襄不道其惡存於楚)
(賦讀者不以為過蓋不隱惡故也愚嘗折衷其說而論之曰或問古人有言殺其身有益於君則為之屈原雖)
(死何益於懷襄曰忠臣之用心自盡其愛君之誠耳死生毁譽所不顧也故比干以諫見戮屈原以放自沈比)
(干紂諸父也屈原楚同姓也為人臣者三諫不從則去之同姓無可去之義有死而巳離騷曰阽余身而危死)
(兮覽余初其猶未悔則原之自處審矣或曰原用智於無道之邦虧明哲保身之義可乎曰愚如武子全身遠)
(害可也有官守言責斯用智矣山甫明哲固保身之道然不曰夙夜匪解以事一人乎士見危致命况同姓兼)
(恩與義而可以不死乎且比干之死微子之去皆是也屈原其不可去乎有比干以任責微子去之可也楚無)
(人焉原去則國從而亡故雖身被放逐猶徘徊而不忍去生不得力爭而強諫死猶冀其感發而改行使百世)
(之下聞其風者雖流放廢斥猶知愛其君眷眷而不忘臣子之義盡矣非死為難處死為難屈原雖死猶不死)
(也後之讀其文知其人如賈生者亦鮮矣然為賦以弔之不過哀其不遇而已余觀自古忠臣義士慨然發憤)
(不顧其死特立獨行自信而不回者其英烈之氣豈與身俱亡哉仍羽人於丹丘留不死之舊鄉超無為以至)
(清與太初而為隣此遠游之所以作而難為淺見寡聞者道也仲尼曰樂天知命故不憂又曰樂天知命有憂)
(之大者屈原之憂憂國也其樂樂天也離騷二十五篇多憂世之語獨遠遊曰道可受兮不可傳其小無内兮)
(其大無垠無淈滑而䰟兮彼將自然壹氣孔神兮於中夜存虛以待之兮無為之先此老莊孟子所以大過人)
(者而原獨知之司馬相如作大人賦宏放高妙讀者有凌雲之意然其語多出於此至其妙處相如莫能識也)
(太史公作傳以為其文約其辭微其志絜其行廉其稱文小而其指極大舉類邇而見義遠其志絜故其稱物)
(芳其行廉故死而不容自疎濯淖汚泥之中以浮游塵埃之外推此志也雖與日月爭光可也斯可謂深知巳)
(者楊子雲作反離騷以為君子得時則大行不得時則龍蛇遇不遇命也何必沈身哉屈子之事盖聖賢之變)
(者使遇孔子當與三仁同稱雄未足以與此班孟堅顔之推所云無異妾婦兒童之見余故具論之)
離騷贊序班孟堅
離騷者屈原之所作也屈原初事懷王甚見信任同列
上官大夫妬害其寵讒之王王怒而疎屈原屈原以忠信
見疑憂愁幽思而作離騷離猶遭也騷憂也明己遭憂
作辭也是時周室已滅七國竝爭屈原痛君不明信用
羣小國將危亡忠誠之情懷不能已故作離騷上陳堯
舜禹湯文王之法下言羿澆桀紂之失以風懷王終不
覺寤信反間之說西朝於秦秦人拘之客死不還至于
襄王復用讒言逐屈原在野又作九章賦以風諫卒不
見納不忍濁世自投汨羅原死之後秦果滅楚其辭為
衆賢所悼悲故傳於後
辨騷劉勰
自風雅寢聲莫或抽緒奇文蔚起其離騷哉故以軒翥
詩人之後奮飛辭家之前豈去聖之未遠而楚人之多
才乎昔漢武愛騷而淮南作傳以為國風好色而不淫
小雅怨誹而不亂若離騷者可謂兼之蟬蜕穢濁之中
浮游塵埃之外皭(一作皧)然涅而不緇雖與日月爭光可
也班固以為露才揚己忿懟沈江羿澆二姚與左氏不
合(離騷用羿澆等事正與左氏合孟堅所云謂劉安說耳)崑崙懸圃非經義所載
然而文辭麗雅為詞賦之宗雖非明哲可謂妙才王逸
以為詩人之提耳屈原婉順離騷之文依經立義駟虬
乘鷖則時乘六龍崑崙流沙則禹貢敷土名儒詞賦莫
不擬其儀表所謂金相玉振百世無匹者也及漢宣嗟
歎以為皆合經術楊雄諷味亦言體同詩雅四家舉以
方經而孟堅謂不合傳體襃貶任聲抑揚過實可謂鑒
而弗精翫而未覈者也將覈其論必徵言焉故其陳堯
舜之耿介稱禹湯之祗敬典誥之體也譏桀紂之猖狂
傷羿澆之顚隕規諷之旨也虬龍以喻君子雲霓以譬
讒邪比興之義也每一顧而掩涕歎君門之九重忠怨
之辭也觀兹四事同於風雅者也至於託雲龍說迂怪
豐隆求宓妃鴆鳥媒娀女詭異之辭也康回傾地夷羿
弊日木夫九首土伯三目譎怪之談也依彭咸之遺則
從子胥以自適狷狹之志也士女雜坐亂而不分指以
為樂娛酒不廢沈湎日夜舉以為歡荒淫之意也(此皆宋玉)
(之詞非屈原意自漢以來靡麗之賦勸百而諷一其流至於齊梁而極矣皆自宋玉唱之)擿此四事
異乎經典者也故論其典誥則如彼語其夸誕則如此
固知楚辭者體慢於三代而風雅於戰國乃雅頌之博
徒而詞賦之英傑也(此語施於宋玉可也)觀其骨鯁所樹肌膚所
附雖取鎔經意亦自鑄偉辭故騷經九章朗麗以哀志
九歌九辯綺靡以傷情遠遊天問瓌詭而惠巧招䰟大
招耀豔而深華卜居標放言之致漁父寄獨任之才故
能氣往轢古辭來切今驚采絶燄難與竝能矣自九懷
已下遽躡其跡而屈宋逸步莫之能追故其叙情怨則
鬱伊而易感述離居則愴怏而難懷論山水則循聲而
得貌言節候則披文而見時枚賈追風以入麗馬楊沿
波而得奇其衣被詞人非一代也故才高者苑其鴻裁
中巧者獵其豔辭吟諷者銜其山川童蒙者拾其香草
若能憑軾以倚雅頌懸轡以馭楚篇酌奇而不失其貞
玩華而不墜其實則顧眄可以驅辭力欬唾可以窮文
致亦不復乞靈於長卿假寵於子淵矣(一云獨任當作獨往)
讚曰不有屈原豈見離騷驚才風逸壯志煙高山川無
極情理實勞金相玉式豔溢錙毫(煙一作雲)
楚詞補注卷一
