楚詞補注卷十五
宋洪興祖撰
九懷章句第十五楚詞
匡機(匡一作主)
通路
危俊(危一作包)
昭世
尊嘉
蓄英
思忠(思一作申一作由一云遊思)
陶壅(壅一作廱音同)
株昭(昭一作明一作招云珠昭一云林招)
九懷者諫議大夫王襃之所作也(襃字子淵蜀人也為諫大夫)懷者
思也言屈原雖見放逐(一作流放)猶思念其君憂國傾危而
不能忘也襃讀屈原之文嘉其温雅藻采敷衍執握金
玉委之汚瀆遭世溷濁(溷一作泥)莫之能識追而愍之(一作諸)
故作九懷以禆其詞(釋文作埤作䛐埤頻彌切)史官錄第遂列于篇
(一作編)
極運兮不中(周轉求君道不合也)來將屈兮困窮(還就農桑修播植也來一作求)
(一作永)余深愍兮慘怛(我内憤傷心切剥也愍一作愍慘一作憤)願一列兮無
從(欲陳忠謀道隔塞也)乘日月兮上征(想托神明陞天庭也)顧遊心兮鄗酆
(回眄周京念先聖也文王都酆武王都鄗二聖有德明於用賢故顧其都冀遭逢也顧一作願補曰鄗下老切)
(在長安西上林苑中酆在京兆杜陵西南)彌覽兮九隅(歴觀九州求英俊也)彷徨兮蘭
宫(遊戲道室誦五經也一作仿偟)芷閭兮葯房(居仁履義守忠貞也閭一作室)奮搖兮
衆芳(動作應禮行馨香也衆一作種)菌閣兮蕙樓(節度彌高德成就也)觀道兮從
横(衆人瞻望聞功名也補曰横音黃叶)寳金兮委積(志意堅固策謀明也)美玉兮盈
堂(懿譽光明滿朝廷也)桂水兮潺湲(芳流衍溢周四境也)揚流兮洋洋(潔白之化)
(動百姓也)蓍蔡兮踊躍(蓍龜喜樂慕清高也蓍筮也蔡大龜也論語曰臧文仲居蔡補曰淮南云)
(大蔡神龜注云大蔡元龜所出地名因名其龜為大蔡家語云臧氏有守龜其名曰蔡文選云摶耆龜注云耆)
(老也龜之老者神引耆蔡兮踊躍據此則蓍當作耆然注以為蓍龜之蓍蓍雖神草安能踊躍乎)孔鶴
兮回翔(畏怖羅網陞青雲也鶴一作鵠)撫檻兮遠望(登樓伏楯觀楚郢也)念君兮
不忘(思慕懷王結中情也不一作弗)怫鬱兮莫陳(忠言藴積不列聽也莫一作弗陳一作敶)
(補曰怫音佛)永懷兮内傷(長思切切中心痛也)
匡機
天門兮墬戶(金闈玉闥君之舍也墬一作墬一作地)孰由兮賢者(誰當涉履英俊)
(路也)無正兮溷厠(邪佞雜亂來並居也)懷德兮何覩(忠信之士不見用也)假寐
兮愍斯(衣冠而寝自憐傷也不脱冠帶而卧曰假寐詩曰假寐永歎愍一作愍)誰可與兮
寤語(衆人愚闇誰與謀也一無與字)痛鳳兮遠逝(仁智之士遁世去也)畜鴳兮近
處(畜養佞䛕而親附也鴳釋文作鷃補曰鴳音晏雇也)鯨鱏兮幽潛(大賢隠匿竄林藪也鱏一)
(作鱓補曰鯨音勍海大魚也鱏音尋鱓音善皮可為鼓)從蝦兮遊陼(小人並進在朝廷也鯨鱏)
(大魚也蝦小魚也陼一作渚補曰蝦釋文音遐說文云蝦蟇也一曰蝦虫與水母游)乘虬兮登陽
(意欲駕龍而陞雲也)載象兮上行(遂騎神獸用登天也神象白身赤頭有翼能飛也補曰行胡岡)
(切叶)朝發兮葱嶺(旦發西極之高山也補曰後漢書云西至葱嶺注云葱嶺山名其山高大生䓤)
(故名)夕至兮明光(暮宿東極之丹巒也)北飲兮飛泉(吮𠻳天液之浮源也補曰張揖)
(云飛泉在崑崙西南)南采兮芝英(咀嚼靈草以延年也)宣遊兮列宿(徧歴六合視衆)
(星也補曰文選云將北度而宣游宣徧也)順極兮彷徉(周繞北辰觀天庭也)紅采兮騂
衣(婆娑五采芬華英也古本虹采兮霓衣補曰騂思營切赤色)翠縹兮為裳(衣色瓌瑋耀青)
(葱也補曰縹疋沼切帛青白色)舒佩兮綝纚(緩帶徐步五玉鳴也一本舒下有余字補曰綝林森)
(二音纚力知所宜二切衣裳毛羽垂貌)竦余劒兮干將(握我寳劒立延頸也補曰張揖云干)
(將韓王劒師也博物志干將陽龜文莫耶隂漫理此二劒吴王使干將作之莫耶干將妻也夫婦善作劒)騰
蛇兮後從(神虺侍從慕仁賢也騰一作滕一云從後補曰荀子云螣蛇無足而飛文子曰騰蛇無足)
(而騰郭璞云螣龍類能興雲霧而游其中)飛駏兮步旁(駏驉奮飛承轂輪也補曰駏音巨淮南云)
(北方有獸其名曰蹷常為蛩蛩駏驉取甘草蹷有患蛩蛩駏驉必負而走郭璞曰卭卭似馬而青穆天子傳卭)
(卭距虚日走五百里)微觀兮玄圃(上晲帝圃見天園也)覽察兮瑶光(觀視斗柄與玉)
(衡也瑶一作搖補曰淮南云瑶光者資糧萬物者也注云瑶光北斗杓第七星也居中而運歴指十二辰擿起)
(隂陽以殺生萬物者也)啓匱兮探筴(發匣引籌考禄相也筴釋文作笧)悲命兮相
當(不獲富貴值流放也相一作所)紉蕙兮永詞(結草為誓長訣行也補曰紉女巾切)將離
兮所思(背去九族遠懷王也)浮雲兮容與(天氣滃溶乍東西也)道余兮何之
(來迎導我難隨從也)遠望兮仟眠(遙視楚國闇未明也一作芊瞑一作晦昏補曰集韻云䀒瞑遥)
(視)問雷兮闐闐(君好妄怒威武盛也補曰闐音田)隂憂兮感余(内愁鬱伊害我)
(性也憂一作愁)惆悵兮自怜(悵然失志嗟厥命也)
通路
林不容兮鳴蜩(國不養民賢宜退也)余何留兮中州(我去諸夏將遠逝也)陶
嘉月兮緫駕(嘉及吉時驅乘駟也緫一作摠一作驅)搴玉英兮自脩(采取瓊華)
(自脩飾也脩一作修)結榮茝兮逶逝(束草陳信遂奔邁也逶一作遠)將去烝兮遠
遊(違離於君之四裔也爾雅曰林烝君也或曰烝進也言去日進而遠也)徑岱土兮魏闕
(行出北荒山高桀也闕一作國補曰岱泰山也注云北荒疑岱本代字春秋傳曰魏大名也一曰象魏闕名許)
(慎云巍巍高大故曰魏闕)歴九曲兮牽牛(過觀列宿九天際也補曰爾雅河鼓謂之牽牛)聊
假日兮相佯(且徐遊戲&KR1220;年歲也&KR1220;一作消相一作&KR0008;釋文作&KR0008;音祥)遺光燿兮周
流(敷揚榮華垂顯烈也)望太一兮淹息(觀天貴將止沈滯也)紆余轡兮自休
(綏我馬勒留寢寐也)晞白日兮皎皎(天精光明而照察也晞一作晞皎一作皎補曰晞明之始)
(升也睎望也)彌遠路兮悠悠(周望八極究地外也)顧列孛兮縹縹(邪視彗星)
(光瞥瞥也補曰孛薄沒切縹匹妙切)觀幽雲兮陳浮(山氣滃鬱而羅列也陳一作敶)鉅寳
遷兮砏礉(太歲轉移聲礚磑也補曰砏普貧披班二切磤音殷又於謹切石聲)雉咸雊兮
相求(飛鳥驚鳴䳄雄合也補曰雊音遘前漢郊祀志云秦文公獲若石云于陳倉北阪城祠之其神或歲)
(不至或歲數來也常以夜光輝若流星從東方來集於祠城若雄雉其聲殷殷云野鷄夜鳴以一牢祠之名曰)
(陳寳又曰漢興世世常來光色赤黃長四五丈直祠而息音聲砰隠野雞皆雊此陽氣舊祠也注云陳寳若來)
(而有聲則野雞皆鳴以應之又揚雄校獵賦云追天寳出一方應駍聲擊流光壄盡山窮囊括其雌雄注云天)
(寳陳寳也陳寳神來下時駍然有聲又有光精也下時窮極山川天地之間然後得其雌䧺䧺在陳倉雌在南)
(陽故云野盡山窮也)泱莽莽兮究志(周望率土遠廣大也補曰決於朗切)懼吾心兮
懤懤(惟我憂思意愁毒也補曰懤憂也音儔)步余馬兮飛柱(徘徊神山且休息也)覽
可與兮匹儔(歴觀羣英求配合也二人為匹四人為儔儔一作疇一云一人為匹)卒莫有
兮纖介(衆皆邪佞無忠直也)永余思兮怞怞(愁心長慮憂無極也補曰怞憂貌音由)
危俊
世溷兮冥昏(時君闇蔽臣貪佞也一云世溷濁兮)違君兮歸真(將去懷王就仁賢也)
(一云臣違君兮)乘龍兮偃蹇(驂駕神獸拏紛紜也)高回翔兮上臻(行戲遨遊遂至)
(天也回一作廻)襲英衣兮緹䌌(重我絳袍采色鮮也襲一作龍補曰緹音提䌌音習集韻緹赤)
(色䌌緶衣也七入切又音妾)披華裳兮芳芬(徐曳文衣動馨香也詩曰婆娑其下)登羊
角兮扶輿(陞彼高山徐顧睨也輿一作與補曰莊子摶扶搖羊角而上者九萬里疏云旋風曲戾猶)
(如羊角音義云風曲上行曰羊角相如賦云扶輿猗靡史記注云郭璞曰淮南所謂曾折摩地扶輿猗委也按)
(今淮南子云曾撓摩地扶於猗那)浮雲漠兮自娱(乘雲歌吟而遊戲也或曰浮雲漢漢天河)
(也)握神精兮雍容(握持神明動容儀也一云握精明一云接精神一云按神明一云按精明)
(雍一作癰)與神人兮相胥(留待松喬與伴儷也)流星墜兮成雨(隂精並降如墮)
(雨也補曰春秋夜中星隕如雨公羊曰如雨者狀如雨)進瞵盼兮上丘墟(天旦欲明至山)
(溪也進一作集古本無上字補曰瞵力辰切視貌盼普莧切)覽舊邦兮滃鬱(下見楚國之亂)
(危也覽一作臨補曰滃鄔孔切雲氣起也)余安能兮久居(將背舊鄉之九夷也)志懷逝
兮心懰慄(心中欲去内傷悲也一無懰字補曰懰音留懰慄憂貌)紆余轡兮躊躇
(緩我馬勒而低佪也一云情躊躇)聞素女兮微歌(神仙謳吟聲依違也)聽王后兮
吹竽(伏妃作樂百虫至也)魂悽愴兮感哀(精神惆悵而思歸也)腸回回兮盤
紆(意中毒悶心紆屈也回一作廻)撫余佩兮繽紛(持我玉帶相糾結也)高太息兮
自憐(長歎傷已遠放棄也)使祝融兮先行(俾南方神開軌轍也)令昭明兮開
門(炎神前驅關梁發也)馳六蛟兮上征(乘龍直驅陞閶闔也)竦余駕兮入冥
(遂馳我車上寥廓也)歴九州兮索合(周遍天下求雙匹也索一作寡)誰可與兮終
生(莫足與友為親密也)忽反顧兮西囿(見彼隴蜀道阻阨也)都軫丘兮﨑傾
(山陵嶔岑難涉歴也軫丘一作丘陵補曰軫丘猶九章言軫石也﨑音欹)横垂涕兮泫流(悲思)
(念國泣雙下也補曰泫胡犬切涕流貌)悲余后兮失靈(哀惜我后違天法也)
昭世
季春兮陽陽(三月温和氣清明也)列草兮成行(百卉垂條吐榮華也)余悲兮
蘭生(哀彼香草獨隕零也生一作萃一作悴)委積兮從横(枝條摧折傷根莖也)江離
兮遺捐(忠正之士棄山林也)辛夷兮擠臧(仁智之士抑沈沒也臧一作將補曰擠子雞切)
(排也臧音藏匿也)伊思兮往古(惟念前世諸賢俊也)亦多兮遭殃(仁義遇罰禍及)
(身也遭一作逢)伍胥兮浮江(吴王棄之於江濱也)屈子兮沈湘(懷沙負石赴汨淵也)
運余兮念兹(轉思念此志煩冤也)心内兮懷傷(腸中惻痛摧肝肺也)望淮兮
沛沛(臨水恐慄畏禍患也一云淵沛沛補曰沛普貝切)濱流兮則逝(意欲隨水而隠遁也)
榜舫兮下流(乘舟順水游海濱也榜舫一作榜艕一作榜舡一作摘艕一作摘舫補曰榜音謗進)
(船也舫音方併船也艕補孟切船也東坡本作榜舫釋文榜作摘摘取也)東注兮礚礚(濤波踊躍)
(多險難也礚一作礚釋文作磕補曰並苦蓋切石聲)蛟龍兮導引(虬螭水禽馳在前也又作文蛇)
(在前也一云蛟龍沃兮)文魚兮上瀨(巨鱗扶已渡涌湍也文一作大)抽蒲兮陳坐
(拔草為席處薄單也)援芙蕖兮為蓋(引取荷花以覆身也一云援英兮為蓋一云援英)水
躍兮余旌(風波動我搖旗旛也旌一作旍)繼以兮微蔡(續以草芥入已船也以一作㠯)
(補曰蔡艸也)雲旗兮電騖(遂乘風電驅横奔也)儵忽兮容裔(往来亟疾若鬼神也)
(補曰儵音叔)河伯兮開門(水君竢望開府寺也)迎余兮歡欣(喜笑迎已愛我善也)
顧念兮舊都(還視楚國思郢城也)懷恨兮艱難(抱念恚恨常欲還也)竊哀兮
浮萍(自比如蘋生水瀕也萍一作蓱)汎淫兮無根(隨水浮游乍東西也一作沉淫一作汎搖)
(補曰搖當作滛舊音羊瞻切巴東有滛預石通作灎又相如賦云汎滛泛濫汎音馮浮也一讀作泛灎一讀作)
(馮滛皆通汎一作沉滛一作搖皆非是)
尊嘉
秋風兮蕭蕭(隂氣用事天政急也)舒芳兮振條(動搖百草使芳熟也)微霜兮
眇眇(霜疑微薄寒深酷也)病殀兮鳴蜩(飛蟬卷曲而寂默也)玄鳥兮辭歸(燕將)
(入海化為蛤也)飛翔兮靈丘(悲鳴神山奮羽翼也)望谿兮滃鬱(川谷吐氣雲闇昧也)
熊羆兮呴嘷(猛獸應秋將害賊也呴一作&KR0008;補曰呴音吼一音雊一音烏角切嘷胡刀切)唐
虞兮不存(堯舜已過難追逐也)何故兮久留(宜更求君之他國也)臨淵兮汪
洋(瞻望大川廣無極也補曰汪洋晃養二音)顧林兮忽荒(回視喬木與山薄也補曰荒火晃切)
修余兮袿衣(整我袗裳自結束也修一作脩補曰袿音圭廣雅袿長𥜗也釋名婦人上服曰袿其)
(下垂者上廣下狹如刀圭)騎霓兮南上(託乘赤霄登張翼也補曰上一音常)乘雲兮回
回(載氣溶溶意中惡也乘一作乘)亹亹兮自強(稍稍陞進遂自力也強一作彊)將息兮
蘭臯(且欲中休止方澤也)失志兮悠悠(從高視下目眩惑也悠悠一作調調)蒶藴兮
黴黧(愁思蓄積面垢黑也蒶一作紛補曰蒶音墳藴於雲切蒶藴藴積也黴音眉物中久雨青黑一曰敗)
(也黧憐題切黑黃)思君兮無聊(想念懷王忘寢食也補曰聊音留)身去兮意存
(體遠情近在胷臆也存一作在)愴恨兮懷愁(心中憂恨内悽惻也)
蓄英
登九靈兮遊神(想登九天放精神也神一作精)静女歌兮微晨(神女夜吟聲激)
(清也)悲皇丘兮積葛(皇美釋文丘作丠)衆體錯兮交紛(言已見美大之丘葛)
(草緣之而生交錯茂盛人不異而采取則不成絺綌也以言楚國士民衆多君不異而舉用則不知其有德也)
貞枝抑兮枯槁(貞正)枉車登兮慶雲(慶雲喻尊顯也言葛有正直之枝抑棄枯)
(槁而不見采枉壤惡者滿車陞進反見珍重御尊顯也以言貞正之人棄於山野佞曲之臣陞於顯朝枉一作)
(桂登一作升補曰漢天文志若煙非煙若雲非雲郁郁紛紛蕭索輪囷是謂慶雲)感余志兮慘
慄(動踊我心如析割也慘一作憀補曰憀力周力彫二切)心愴愴兮自憐(意中切傷憂悲)
(楚也一云心悲兮)駕玄螭兮北征(將乘山神而奔走也)曏吾路兮葱嶺(欲踰)
(高山度阻險也路一作道葱一作葸補曰曏屬也音向)連五宿兮建旄(係續列星為旗旐也)
(補曰宿音秀)揚氛氣兮為旌(舉布霾霧作旗表也氛一作雰旌一作旍)歴廣漠兮
馳騖(徑過長沙馳駟馬也)覽中國兮冥冥(顧視諸夏尚昧晦也)玄武步兮水
母(天龜水神侍送余也天一作大)與吾期兮南榮(與已為誓會炎野也南方冬温草木常茂)
(故曰南榮)登華蓋兮乘陽(上攀北斗躡房星也乘一作乘補曰大象賦云華蓋於是乎臨映注)
(云華蓋七星其柢九星合十六星如蓋狀在紫微宫中臨勾陳上以蔭帝坐)聊逍遥兮播光
(且徐遊戲布文采也)抽庫婁兮酌醴(引持二星以斟酒也補曰大象賦注云庫樓十星五柱十)
(五星衡四星合二十九星在角南晉天文志云庫樓十星六大星為庫南四星為樓按庫樓形似酌酒之器故)
(云王逸誤以天庫及二十八宿之婁以為庫婁耳)援瓟瓜兮接糧(啗食神果志猒飽也瓟一)
(作匏糧一作粮補曰大象賦云瓟瓜薦果於震閨注云五星在離珠北天子之果園占大光潤則歲豐不爾則)
(瓜果之實不登洛神賦云歎匏瓜之無匹注引史記云四星在危南瓟瓜天官星占曰瓟瓜一名天雞在河鼓)
(東)畢休息兮遠逝(周徧留止而復去也)發玉軔兮西行(引支車木遂驅馳也)
(補曰行胡岡切)惟時俗兮疾正弗可久兮此方(世憎忠信愛謟諛也此一作北)
寤辟摽兮永思(心常長愁拊心踊也辟拊心貌也辟一作擗補曰詩云寤辟有摽注云辟拊心)
(也摽婢小切擊也張景陽七命云煢嫠為之擗摽擗避辟切摽避櫂切驚心也)心怫鬱兮内傷
(憂思積結肝腑爛也補曰怫音佛)
思忠
覽杳杳兮世惟(觀楚泥濁俗愚蔽也惟一作維補曰惟謀也)余惆悵兮何歸
(罔然失志無依附也)傷時俗兮溷亂(哀愍當世衆貪暴也)將奮翼兮高飛(振翅)
(翺翔絶塵埃也)駕八龍兮連蜷(乘虬翺翔見容貌也蜷一作踡補曰並音權)建虹旌
兮威夷(樹螮蝀旗紛光耀也旌一作旍)觀中宇兮浩浩(大哉天下難徧照也)紛翼
翼兮上躋(盛氣振迅陞天衢也)浮溺水兮舒光(遂渡沈流揚精華也溺與弱同)淹
低佪兮京沶(且留水側息河洲也水中可居為洲小洲為渚小渚為沶京沶即高洲也一作彽徊)
(低一作徘京一作洲一注云小渚為洔小洔曰沶補曰京人所為絶高丘也一曰大也沶直尸切洔與沚同)
屯余車兮索友(住我之駕求松喬也補曰索所革切)都皇公兮門師(遂見天帝)
(諮祕要也覩一作睹)道莫貴兮歸真(執守無為修朴素也貴一作遺)羨余術兮可
夷(念已道藝可悦樂也詩云既見君子我心則夷夷喜也)吾乃逝兮南娭(往之太陽遊九)
(野也逝一作遊補曰娭音熙大人賦云吾欲往乎南娭)道幽路兮九疑(涉歴深山過舜墓也)
(疑一作嶷)越炎火兮萬里(積熱彌天不可處也處一作渡)過萬首兮㠜㠜(見海)
(中山數萬頭也海中山石㠜㠜嶽嶽萬首交跱也萬首一作千首㠜㠜一作旌旌一注云萬首海中山名補曰)
(㠜音擬又魚力切)濟江海兮蟬蜕(遂渡大水解形體也補曰淮南云蟬飲而不食三十日而)
(蜕)絶北梁兮永辭(超過海津長訣去也辭一作詞補曰江淹别賦用此語)浮雲鬱
兮晝昏(楚國潰亂氣未除也)霾土忽兮塺塺(風俗塵濁不可居也塺一作梅補曰霾音)
(埋塺音梅塵也)息陽城兮廣夏(遂止炎野大屋廬也)衰色罔兮中怠(志欲懈倦)
(身罷勞也色一作氣補曰怠有胎音)意曉陽兮燎寤(心中燎明内自覺也燎一作半釋文作憭)
(補曰憭音了)乃自侯兮在兹(徐自省視至此處也侯一作眎在一作存自侯一作息軫恐非)
(補曰侯視也當作診)思堯舜兮襲興(喜慕二聖相繼代也)幸咎繇兮獲謀(冀遇)
(虞舜與議道也)悲九州兮靡君(傷今天下無聖主也)撫軾歎兮作詩(伏車浩歎)
(作風雅也)
陶壅
悲哉于嗟兮(愁思憤懣長歎息也)心内切磋(意中激感腸痛惻也)欵冬而生
兮(物叩盛隂不滋育也補曰欵叩也)凋彼葉柯(傷害根莖枝卷曲也)瓦礫進寳兮
(佞偽愚戇侍帷幄也)捐棄隨和(貞良君子棄山澤也補曰隋侯之珠和氏之璧)鉛刀厲御
兮(頑嚚之徒任政職也)頓棄太阿(明智忠賢放斥逐也補曰頓音鈍不利也)驥垂两耳
兮(雄俊佯愚閉口目也補曰賈誼賦云驥垂两耳服塩車兮)中坂蹉跎(衆無知已不盡力也補曰)
(坂音反說文坡者曰阪一曰澤障一曰山脅也蹉跎失足)蹇驢服駕兮(駑鈍之徒為輔翼也服一)
(作般釋文作舨補曰般舨並與服同)無用日多(僮蒙並進填滿國也)修潔處幽兮(執履)
(清白居陋側也)貴寵沙劘(權右大夫佯不識也補曰沙蘇何切摩挱也劘音磨削也)鳳皇不
翔兮(賢智隠處深藏匿也)鶉鴳飛揚(小人得志作威福也)乘虹驂蜺兮(託駕神氣)
(而遠征也)載雲變化(陞高去俗易形貌也補曰化音花曹子建橘賦化與家同韻)鷦䳟開
路兮(仁士智鳥導在前也一作焦明補曰博雅鷦䳟鳳也音明楊子鷦明冲天不在六翮乎)後屬
青蛇(介虫之長衛惡姦也屬一作厲)步驟桂林兮(馳逐正道德香芬也)超驤卷阿
(騰越曲阜過阨難也補曰卷曲也音拳)丘陵翔儛兮(山丘踴躍而歡喜也儛一作舞補曰翔舞)
(亦丘陵之勢也)谿谷悲歌(川瀆作樂進五音也補曰悲歌亦謂水聲)神章靈篇兮(河圖)
(洛書緯䜟文也緯一作經)赴曲相和(宫商並會應琴瑟也)余私娱兹兮(我誠樂此發中)
(心也娱一作樂)孰哉復加(天下歡悦莫如今也)還顧世俗兮(回視楚國及衆民也)壊
敗罔羅(廢棄仁義修諂諛也罔一作網)卷佩將逝兮(祛衣束帶將横奔也)涕流滂
沲(思君念國泣霑衿也流一作泗)
株照
亂曰皇門開兮(王門啓闢路四通也一云皇開門兮)照下土(鏡覽幽冥見萬方也)株
穢除兮(邪惡已消遠逃亡也株一作珠)蘭芷覩(俊乂英雄在朝堂也)四佞放兮(驩共)
(苖鮌竄四荒也)後得禹(乃獲文命治江河也)聖舜攝兮(重華秉政執紀綱也舜一作&KR0034;)昭
堯緒(著明唐業致時雍也)孰能若兮(誰能知人如唐虞也)願為輔(思竭忠信備股肱也)
楚詞補注卷十五
