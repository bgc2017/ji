楚詞補注卷三
宋洪興祖撰
天問章句第三離騷
天問者屈原之所作也何不言問天天尊不可問故曰
天問也屈原放逐憂心愁悴(一作瘁)彷徨山澤(一作川澤)經歷
陵陸嗟號昊旻仰天歎息見楚有先王之廟及公卿祠
堂圖畫天地山川神靈𤦺(一作瑰)瑋僪佹(一作譎詭)及古賢聖
怪物行事周流罷倦(罷音皮)休息其下仰見圖畫因書其
壁何而問之(何一作呵)以渫憤懣舒瀉愁思楚人哀惜屈原
因共論述故其文義不次序云爾(天問之作其旨遠矣蓋曰遂古以來天地)
(事物之憂不可勝窮欲付之無言乎而耳目所接有感於吾心者不可以不發也欲具道其所以然乎而天地)
(變化豈思慮智識之所能究哉天固不可問聊以寄吾之意耳楚之興衰天邪人邪吾之用捨天邪人邪國無)
(人莫我知也知我者其天乎此天問所為作也太史公讀天問悲其志者以此柳宗元作天對失其旨矣王逸)
(以為文義不次序夫天地之間千變萬化豈可以次序陳哉序一作叙)
曰遂古之初誰傳道之(遂往也初始也言往古太始之元虛廓無形神物未生誰傳道)
(此事也補曰列子殷湯問於夏革曰古初有物乎夏革曰古初無物今惡得物自物之外自事之先朕所不知)
(也周禮訓方氏誦四方之傳道道猶言也傳道世世所傳說往古之事也)上下未形何由考
之(言天地未分溷沌無垠誰考定而知之也考一作知從定一作述補曰列子曰有形者生於無形則天地安)
(生故曰有太易有太初有太始有太素氣形質具而未相離故曰渾淪又曰一者形變之始也清輕者上為天)
(濁重者下為地沖和氣者為人)冥昭瞢闇誰能極之(言日月晝夜清濁晦明誰能極知之)
(補曰冥幽也所謂窈冥之門也昭明也所謂大明之上也瞢母豆切目不明也闇音暗閉門也此言幽明之理)
(瞢暗難知誰能窮極其本原乎)馮翼惟像何以識之(言天地既分隂陽運轉馮馮翼翼何)
(以識知其形像乎補曰淮南言天墜未形馮馮翼翼洞洞灟灟故曰大昭注云馮翼無形之貌又曰古未有天)
(地之時惟像無形窈窈冥冥芒芠漠閔澒濛鴻洞莫知其門)明明闇闇惟時何為(言純)
(隂純陽一晦一明誰造為之乎補曰此言日月相推晝夜相代時運不停果何為乎)隂陽三合何
本何化(謂天地人三合成德其本始何化所生乎補曰天對云合焉者三一以統同吁炎吹泠交錯而)
(功引榖梁子云獨隂不生獨陽不生獨天不生三合然後生逸以為天地人非也榖梁注云古人稱萬物負隂)
(而抱陽沖氣以為和然則傳所謂天盡名其沖和之功而神理所由也會二氣之和極發揮之美者不可以柔)
(剛滯其用不得以隂陽分其名故歸於冥極而謂之天凡生類禀靈知於天資形於二氣故又曰獨天不生必)
(三合而形神生理具矣)圜則九重孰營度之(言天圜而九重誰營度而知之乎補曰圜)
(與圓同說文曰天體也易曰乾元用九乃見天則淮南曰天地九重人亦有九竅天對曰無營以成沓陽而九)
(運輠渾淪蒙以圜號積陽為天九老陽數也營經營也度量度也)惟兹何功孰初作之
(言此天有九重誰功力始作之耶)斡維焉繫天極焉加(幹轉也維綱也言天晝夜轉旋)
(寧有維綱繫綴其際極安所加乎幹一作筦補曰說文云幹轂端沓也楊雄杜林云軺車輪幹也顔師古匡謬)
(正俗云聲類字林並音管賈誼服鳥賦云幹流而遷張華勵志詩云大儀幹運皆為轉也楚詞云筦維焉繫此)
(義與幹同字即為筦故知幹管二音不殊近代流俗音烏活切非也淮南曰帝張四維運之以斗東北為報德)
(之維西南為背陽之維東南為常羊之維西北為蹏通之維注云四角為維也先儒說云天是太虚本無形體)
(但指諸星運轉以為天耳天如彈丸圍圜三百六十五度四分度之一旁行四表之中冬南夏北春西秋東皆)
(薄四表而止張衡靈憲云八極之維徑二億三萬二千三百里維謂四維極謂八極也一說云北極天之中也)
(天官書曰中宫天極星其一明者太一常居也太玄經曰天圜地方極植中央)八柱何當東南
何虧(言天有八山為柱皆何當值東南不足誰虧缺之有也虧一作虧補曰河圖言崑崙者地之中也地下)
(八柱柱廣十萬里有三千六百軸互相牽制名山大川孔穴相通淮南云天有九部八紀地有九州八柱神異)
(經云崑崙有銅柱焉其高入天所謂天柱也素問曰天不足西北故西北方隂也而人右耳目不如左明也地)
(不滿東南故東南方陽也而人左手足不如右強也又曰天不足西北左寒而右凉地不滿東南右熱而左温)
(注云中原地形西北高東南下今百川滿湊東之滄海則東西南北高下可知)九天之際安
放安屬(九天東方皥天東南方陽天南方赤天西南方朱天西方成天西北方幽天北方玄天東北方)
(變天中央鈞天其際會何分安所繫屬乎皥亦作昊變一作欒一作鸞補曰際邊也傳曰九天之際曰九垠九)
(天之外曰九陔放上聲孟子曰遵海而南放於琅琊放至也屬附也音注)隅隈多有誰知其
數(言天地廣大隅隈衆多寧有知其數乎補曰隅角也爾雅厓内為隩外為隈淮南曰天有九野九千九百)
(九十九隅去地五億萬里注云九野九天之野一野千一百一十一隅)天何所沓十二焉
分(沓合也言天與地合會何所十二辰誰所分别乎補曰沓徒合切靈憲云天體於陽故圓以動地體於隂)
(故平以靜動以行施靜以合化堙鬱構精時育庶類斯謂天元天何所沓言與地合也左傳曰日月所會是謂)
(辰故以配日注云一歲日月十二會所會為辰十一月辰在星紀十二月辰在玄枵之類是也若歲在鶉火我)
(周之分野實沈之虚晉人是居則十二辰所次也)日月安屬列星安陳(言日月衆星安)
(所繫屬誰陳列也補曰列子曰天積氣耳日月星宿亦積氣中之有光曜者靈憲曰星也者體生於地精成於)
(天列居錯跱各有攸屬)出自湯谷次于蒙汜(次舍也汜水涯也言日出東方湯谷之中)
(暮入西極蒙水之涯也補曰書云宅嵎夷曰暘谷即湯谷也爾雅云西至日所入為太蒙即蒙汜也說文云暘)
(日出也或作湯通作陽汜音似淮南曰日出于暘谷浴于咸池拂于扶桑是謂晨明登于扶桑爰始將行是謂)
(朏明至于曲阿是謂旦明至于曾泉是謂早食至於桑野是謂晏食至于衡陽是謂隅中至于昆吾是謂正中)
(至于鳥次是謂小還至於悲谷是謂餔時至于女紀是謂大還至於淵隅是謂高春至於連石是謂下春至於)
(悲泉爰止其女爰息其馬是謂懸車薄於虞淵是謂黃昏淪於蒙谷是謂定昏日入於虞淵之汜曙於蒙谷之)
(浦行九州七舍有五億萬七千三百九里注云自暘谷至虞淵凡十六所為九州七舍)自明及晦
所行幾里(言日平旦而出至暮而止所行凡幾何里乎補曰論衡云日晝行千里夜行千里行太隂)
(則無光行大陽則能照物理論云極南為太陽極北為太隂)夜光何德死則又育(夜光)
(月也育生也言月何德於夭死而復生也一云言月何德居於天地死而復生補曰博雅云夜光謂之月皇甫)
(諡日月以宵曜名日夜光書有旁死魄哉生明既生魄死魄朔也生魄望也先儒云月光生於日所照魄生於)
(日所蔽當日則光盈就日則光盡)厥利維何而顧菟在腹(言月中有菟何所貪利居)
(月之腹而顧望乎菟一作兔補曰菟與兔同靈憲曰月者隂精之宗積而成獸象兔隂之類其數偶蘇鶚演義)
(云兔十二屬配卯位處望日月最圓而出於卯上卯兔也其形入於月中遂有是形古今注云兔口有缺博物)
(志云兔望月而孕自吐其子故天對云玄隂多缺爰感厥兔不形之形惟神是類)女歧無合夫
焉取九子(女歧神女無夫而生九子也天對云陽徤隂淫降施蒸摩歧靈而子焉以夫為)伯強
何處惠氣安在(伯強大厲疫鬼也所至傷人惠氣和氣也言隂陽調和則惠氣行不和調則厲)
(鬼興二者當何所在乎補曰強巨良切惠順也)何闔而晦何開而明(言天何所闔閉而晦)
(冥何所開發而明曉乎補曰闔閉戶也開闢戶也隂闔而晦陽開而明)角宿未旦曜靈安
藏(角亢東方星曜靈日也言東方未明旦之時日安所藏其精光乎釋文藏作臧補曰宿音秀臧與藏同爾)
(雅曰夀星角亢也注云數起角亢列宿之長國語曰辰角見而雨畢注云辰角大辰蒼龍之角見者朝見東方)
(建戍之初寒露節也此言角宿未旦者指東方蒼龍之位耳天對云孰旦孰幽繆躔于經蒼龍之寓而迋彼角)
(亢迋欺也具往切亢音剛)不任汩鴻師何㠯尚之(汩治也鴻大水也師衆也尚舉也言)
(鮌才不任治鴻水衆人何以舉之乎師一作鮌補曰汩音骨國語曰禹決汩九川汩通也荀子曰禹有功抑下)
(鴻鴻即洪水也堯典曰湯湯洪水方割蕩蕩懷山襄陵下民其咨有能俾乂僉曰於鮌哉帝曰吁咈哉方命圯)
(族岳曰异哉試可乃已帝曰往欽哉九載績用弗成异舉也)僉曰何憂何不課而行
之(僉衆也課試也言衆人舉鮌治水堯知其不能衆人曰何憂哉何不先試之也曰一作答)䲭龜曳
銜鮌何聽焉(言鮌治水績用不成堯乃放殺之羽山飛鳥水蟲曳銜而食之鮌何能復不聽乎補)
(曰鴟處脂切一名鳶也曳牽也引也聽從也此言鮌違帝命而不聽何為聽䲭龜之曳銜也天對云方陟元子)
(以胤功定地胡離厥考而䲭龜肆喙)順欲成功帝何刑焉(帝謂堯也言鮌設能順衆人之)
(欲而成其功堯當何為刑戮之乎補曰書云方命圮族國語云鮌違帝命則所謂順欲者順帝之欲也天對云)
(盗堙息壤招帝震怒賦刑在下投棄於羽山海經云鮌竊帝之息壤以堙洪水帝命祝融殺鯀于羽郊)永
遏在羽山夫何三年不施(永長也遏絶也施舍也言堯長放鮌于羽山絶在不毛之)
(地三年不舍其罪也一無山字施一作㢮補曰遏猶遏絶苖民之遏施捨也通作㢮音豕)伯禹愎鮌
夫何㠯變化(禹鮌子也言鮌愚狠愎而生禹禹小見其所為何以能變化而有聖德也愎一作腹)
(注同一本何下有故字補曰愎弼力切戾也詩云出入腹我腹懷抱也天對云氣孽宜害而嗣續得聖汙塗而)
(蕖夫固不可以類)纂就前緒遂成考功(父死稱考緒業也言禹能纂代鮌之遺業而成)
(考父之功也補曰纂作管切集也緒音叙絲耑也記曰禹能修鮌之功)何續初繼業而厥
謀不同(言禹何能繼續鮌業而謀慮不同也補曰洪範言鮌堙洪水汩陳其五行帝乃震怒不畀洪範)
(九疇彛倫攸斁鯀則殛死禹乃嗣興天乃錫禹洪範九疇彛倫攸叙孟子曰禹之治水水之道也鮌堙洪水而)
(禹行其所無事雖承父業其謀不同也)洪泉極深何以窴之(言洪水淵泉極深大禹何用窴)
(塞而平之乎補曰窴與填同淮南曰凡鴻水淵藪自三百仞以上二億三萬三千五百五十里有九淵禹乃以)
(息土填洪水以為名山注云息土不耗滅掘之益多故以填洪水也天對云行鴻下隤厥丘乃降焉填絶淵然)
(後夷於土)地方九則何以墳之(墳分也謂九州之地凡有九品禹何以能分别之乎墳一)
(作憤補曰班孟堅云坤作地勢高下九則劉德云九則九州土田上中下九等也天對云從民之宜乃九於野)
(墳厥貢藝而有上中下)河海應龍何畫何歴(有鱗曰蛟龍有翼曰應龍歷過也言河海)
(所出至遠應龍過歷遊之而無所不窮也或曰禹治洪水時有神龍以尾畫地導水所注當決者因而治之也)
(一云應龍何畫河海何歷補曰山海經云應龍處南極殺蚩尤與夸父不得復上故下數旱旱而為應龍之狀)
(乃得大雨山海經圖云犂丘山有應龍者龍之有翼也昔蚩尤禦黃帝令應龍攻於冀州之野女媧之時乘雷)
(車服駕應龍夏禹治水有應龍以尾畫地即水泉流通天對云胡聖為不足反謀龍知畚鍤究勤而欺畫厥尾)
(畫音獲)鮌何所營禹何所成(言鮌治鴻水何所營度禹何所成就乎補曰汩陳其五行)
(此鮌所營也六府三事允治此禹所成也)康回馮怒&KR2297;何故以東南傾(康回共工)
(名也淮南子言共工與顓頊爭為帝不得怒而觸不周之山天維絶地柱折故東南傾也墬一作地一無以字)
(補曰馮皮膺切列子曰帝馮怒注云馮大也春秋傳曰震電馮怒注云馮盛也方言云憑怒也楚曰憑注云恚)
(盛貌引康回憑怒然則馮憑一也列子曰共工氏與顓頊爭為帝怒而觸不周之山折天柱絶地維故天傾西)
(北日月星辰就焉地不滿東南百川水潦歸焉注云共工氏興霸於伏羲神農之間其後苖裔恃其強與顓頊)
(爭為帝又淮南言共工之力觸不周之山使地東南傾注云非堯時共工傾猶下也)九州安錯川
谷何洿(錯厠也洿深也言九州錯厠禹何所分别之川谷於地何以獨洿深乎安一作何補曰錯七故)
(切置也天對云州錯冨媪爰定於趾國語曰疏為川谷以導其氣蔡邕月令章句曰衆流注海曰川爾雅云水)
(注川曰谿注谿曰谷集韻洿音戶水深謂之洿舊音烏無深義亦不叶韻)東流不溢孰知其
故(言百川東流不知滿溢誰有知其故也補曰列子云渤海之東不知幾億萬里有大壑焉實為無底之谷)
(名曰歸墟八紘九野之水天漢之流莫不注之而無增無减焉莊子曰天下之水莫大於海萬川歸之不知何)
(時止而不盈尾閭泄之不知何時已而不虛天對云東窮歸墟又環西盈脈穴土區而濁濁清清墳壚燥疏滲)
(渴而升充融有餘泄漏復行器運浟浟又何溢為)東西南北其脩孰多(脩長也言天地)
(東西南北誰為長乎)南北順㯐其衍幾何(衍廣大也言南北㯐長其廣差幾何乎㯐釋文)
(作隋一作墮補曰爾雅云&KR1853;小而橢橢音妥又徒禾切狹而長也疏引南北順橢其脩幾何㯐與橢同通作隋)
(淮南子云闔四海之内東西二萬八千里南北二萬六千里注云子午為經卯酉為緯言經短緯長也又曰禹)
(乃使大章步自東極至於西極二億三萬三千五百里七十五步使竪亥步自北極至於南極二億三萬三千)
(五百里七十五步注云海内有長短極内等也軒轅本紀云帝令竪亥步自東極至於西極得五億十選九千)
(八百八步南北二億三萬一千三百里竪亥左手把算右手指青丘北東盡泰遠西窮邠國東西得二萬八千)
(里南北得二萬六千里靈憲曰八極之維經二億三萬三千三百里南北則短減千里東西則廣增千里自地)
(至天半於八極則地之深亦如之博物志曰河圖天地南北三億三萬五千五百里東西二億三萬三千里其)
(說不同今並存之)崑崙縣圃其凥安在(崑崙山名也在西北元氣所出其巔曰縣圃乃)
(上通於天也凥一作居天對云積高於乾崑崙攸居蓬首虎齒爰穴爰都補曰縣音玄凥與居同)增城
九重其高幾里(淮南言崑崙之山九重其高萬二千里也二或作五補曰淮南云崑崙虚中有)
(增城九重其高萬一千里百一十四步二尺六寸注云增重也有五城十二樓見括地象此蓋誕實未聞也)
四方之門其誰從焉(言天四方各有一門其誰從之上下一云誰其從焉補曰淮南言崑)
(崙虛旁有四百四十門門間四里里間九純純丈五尺此云四方之門蓋謂崑崙也又云東北方方土之山曰)
(蒼門東方東極之山曰開明之門東南方波母之山曰陽門南方南極之山曰暑門西南方編駒之山曰白門)
(西方西極之山曰閶闔之門西北方不周之山曰幽都之門北方北極之山曰寒門凡八極之雲是雨天下八)
(門之風是節寒暑逸說蓋出於此然與上下文不屬恐非也)西北辟啟何氣通焉(言天)
(西北之門每常開啟豈元氣之所通辟一作闢一作開補曰辟與闢同淮南云崑崙虚五横維其西北隅北門)
(開以納不周之風按不周山在崑崙西北不周風自此出也)日安不到燭龍何照(言天)
(之西北有幽冥無日之國有龍銜燭而照之也補曰山海經云鍾山之神名曰燭隂視為畫瞑為夜吹為冬呼)
(為夏不飲不食不喘不息身長千里人面蛇身赤色注曰即燭龍也淮南云燭龍在鴈門北蔽於委羽之山不)
(見日其神人面龍身而無足雪賦云爛兮若燭龍銜曜照崑山李善引山海經云西北海之外赤水之北有章)
(尾山有神人面蛇身而赤其瞑乃晦其視乃明是燭九隂是謂燭龍詩含神霧曰天不足西北無隂陽消息故)
(有龍銜火精以照天門中者也)羲和之未揚若華何光(羲和日御也言日未出之時若)
(木何能有明赤之光華乎和釋文作龢揚一作陽天對云惟若之華稟羲以耀補曰羲和若木已見騷經)何
所冬暖何所夏寒(暖温也言天地之氣何所有冬温而夏寒者乎補曰素問天不足西北左)
(寒而右凉地不滿東南右熱而左温其故何也歧伯曰隂陽之氣高下之理太少之異也注云高下謂地形太)
(少謂隂陽之氣盛衰之異西方凉北方寒東方温南方熱氣化猶然矣又曰東南方陽也陽者其精降于下故)
(右熱而左温西北方隂也隂者其精奉於上故左寒而右凉是以地有高下氣有温凉高者氣寒下者氣熱注)
(云以氣候騐之中原地形所居者悉以居高則寒處下則熱中華之地凡有高下之大者東西南北各三分也)
(其一者自漢蜀江南至海也二者自漢江北至平遥縣也三者自平遥北山北至蕃界北海也故南分大熱中)
(分寒熱兼半北分大寒南北分外寒熱尤極大熱之分其寒微大寒之分其熱微又東西高下之别亦三矣其)
(一者自汧源縣西至沙州二者自開封縣西至汧源縣三者自開封縣東至滄海也故東分大温中分温凉兼)
(半西分大凉大温之分其寒五分之二大凉之分其熱五分之二温凉分外温凉尤極變為大暄大寒也約其)
(大凡如此然九分之地寒極於東北熱極於西南中原地形西北高東南下一為地形高下故寒熱不同二則)
(隂陽之氣有少有多故表温凉之異爾又曰至高之地冬氣常在至下之地春氣常在注云高山之巔盛夏冰)
(雪汚下川澤嚴冬草生常在之義足明矣淮南云南至委火炎風之野北方之極有凍寒積冰雪雹霜霰漂潤)
(羣水之野又曰南方有不死之草北方有不釋之冰)焉有石林何獸能言(言天下何所有)
(石木之林林中有獸能言語者乎禮記曰猩猩能言不離禽獸也補曰石林與能言之獸各指一物非必林中)
(有此獸也吳都賦云雖有石林之岝崿請攘臂而靡之雖有雄虺之九首將抗足而跐之注引天問云焉有石)
(林此本南方楚圖畫而屈原難問之於義則石林當在南也按天問所言不獨南方之物但吳都賦以石林與)
(雄虺同稱則當在南耳天對云石胡不林往視西極按淮南云西方之極石城金室未見石林所出也爾雅曰)
(猩猩小而好啼山海經鵲山有獸狀如禺捷類獼猴被髮垂地名曰猩猩又曰猩猩知人名其為獸如豕而人)
(面)焉有虬龍負熊以遊(有角曰龍無角曰虬言寧有無角之龍負熊獸以遊戲者乎補)
(曰虬見騷經熊形類大豕而性輕捷好攀緣上高木見人則顚倒自投地而下天對云有虬蜲蛇不角不鱗嬉)
(夫玄熊相待以神)雄虺九首儵忽焉在(虺蛇别名也儵忽電光也言有雄虺一身九頭)
(速及電光皆何所在乎一無速字補曰虺許偉切國語云為虺弗摧為蛇將若何虺小蛇也然爾雅云蝮虺博)
(三寸首大如擘則虺亦有大者其類不一招䰟南方曰雄虺九首往來儵忽儵忽疾急貌天對曰儵忽之居帝)
(南北海注云儵忽在莊子甚明王逸以為電非也按莊子云南海之帝為儵北海之帝為忽乃寓言耳不當引)
(以為證)何所不死長人何守(括地象曰有不死之國長人長狄春秋云防風氏也禹會)
(諸侯防風氏後至於是使守封嵎之山也一云何所不老補曰山海經不死民在交脛國東其人黑色夀不死)
(注云圓丘上有不死樹食之乃夀有赤水飲之不老又大荒之山日月所入有人三面一臂竒右其人不死淮)
(南曰西方之極石城金室飲氣之民不死之野國語仲尼曰昔禹致羣神於會稽之山防風氏後至禹殺而戮)
(之其骨節專車又曰山川之守足以綱紀天下者其守為神客曰防風氏何守也仲尼曰汪芒氏之君守封嵎)
(之山者也為漆姓在虞夏商為汪芒氏於周為長狄今為大人客曰人長之極幾何仲尼曰長者不過十之數)
(之極也注云十之三丈則防風氏也今湖州武康縣東有防風山山東二百步有禹山防風廟在封禺二山之)
(間榖梁文公十一年叔孫得臣敗狄于鹹長狄也射其目身横九畆)靡蓱九衢枲華安居
(九交道曰衢言寧有蓱草生於水上無根乃蔓衍於九交之道又有枲麻垂草華榮何所有此物乎蓱一作荓)
(補曰此謂靡蓱與枲華皆安在也爾雅萍蓱注云水中浮蓱也山海經曰宣山上有桑焉其枝曰衢注云枝交)
(互四出又少室之山有木名帝休其枝五衢注云言樹枝交錯相重五出有象路衢天對云有萍九岐厥圖以)
(詭注云衢岐也逸以為生九衢中恐謬魏都賦云尋靡蓱於中逵蓋用逸說也李善云靡蔓也枲相里&KR0704;爾雅)
(有枲麻麻有子曰枲天對云浮山孰産赤華伊枲引山海經浮山有草焉其葉如麻赤華即枲華也)一蛇
吞象厥大何如(山海經云南方有靈蛇吞象三年然後出其骨一或作靈大或作骨補曰山海)
(經南海内有巴蛇身長百尋其色青黃赤黑食象三歲而出其骨君子服之無心腹疾在犀牛西也注云今南)
(方蚺蛇亦吞鹿消盡乃自絞於樹腹中骨皆穿鱗甲間出亦此類也楊大年云逸注楚詞多不原所出或引淮)
(南子而劉安所引亦本山海經其注巴蛇事文句頗謬戾乃知逸憑它書不親見山海經也吳都賦云屠巴蛇)
(出象骼)黑水玄趾三危安在(玄趾三危皆山名也在西方黑水出崑崙山也趾一作沚)
(補曰言黑水玄趾三危皆安在也書曰道黑水至於三危入於南海張揖云三危山在鳥鼠之西黑水出其南)
(天對云黑水淫淫窮于不姜玄趾則北三危則南西京賦云昆明靈沼黑水玄阯言昆明靈沼取象於黑水玄)
(阯也李善云黑水玄阯謂昆明靈沼之水沚非是)延年不死夀何所止(言仙人禀命不)
(死其夀獨何所窮止也補曰素問云上古有真人夀敝天地無有終時中古之時有至人者益其夀命而強者)
(也亦歸於真人其次有聖人者形體不敝精神不散亦可以百數)鯪魚何所鬿堆焉處
(鯪魚鯉也一云鯪魚鯪鯉也有四足出南方鬿堆竒獸也鯪一作陵所一作居鬿一作魁補曰鯪音陵山海經)
(西海中近列姑射山有陵魚人面人手魚身見則風濤起天對云鯪魚人貌邇列姑射是也陶隱居云鯪鯉形)
(似鼉而短小又似鯉魚有四足吳都賦云陵鯉若獸注引陵魚曷止與逸說同鬿音祈堆多回切山海經云北)
(號山有鳥狀如雞而白首鼠足名曰鬿雀食人天對云鬿雀峙北號惟人是食注云堆當為雀王逸注誤按字)
(書鴭音堆雀屬也則鬿堆即鬿雀也)羿焉彃日烏焉解羽(淮南言堯時十日並出草木焦)
(枯堯命羿仰射十日中其九日日中九烏皆死墮其羽翼故留其一日也彃一作彈一作斃補曰山海經黑齒)
(之北曰湯谷居水中有扶木九日居下枝一日居上枝皆戴烏注云羿射十日中其九離騷所謂羿焉射日烏)
(焉解羽傳曰天有十日日之數十也此言九日居下枝一日居上枝者大荒經曰一日方至一日方出明天地)
(雖有十日自使以次迭出運照而今俱見為天下妖故羿稟天命洞其靈誠仰天控弦而九日潛退也歸藏易)
(云羿彃十日說文云彃射也音畢引□焉彈日□與羿同然則彃或作彈蓋字之誤耳淮南又云羿除天下之)
(害死而為宗布注云羿古之諸侯此堯時羿非有窮后羿又云日中有踆烏踆猶蹲也春秋元命苞云陽成於)
(三故日中有三足烏者陽精也天對云大澤千里羣鳥是解注中烏當為鳥後人不知因配上句改為烏也山)
(海經云大澤方千里羣鳥之所生及所解又穆天子傳曰比至曠原之野飛鳥之所解其羽然以文意考之鳥)
(當如字宗元改從鳥雖有所據近乎鑿矣)禹之力獻功(句絶)降省下土四方(言禹)
(以勤力獻進其功堯因使省察下土四方也一無四方二字補曰降下也省察也書曰惟荒度土功)焉得
彼嵞山女而通之於台桑(言禹治水道娶塗山氏之女而通夫婦之道於台桑之地)
(焉一作安一云焉得彼塗山之女而通於台桑塗釋文作涂補曰嵞音塗說文云會稽山也一曰九江當嵞也)
(書曰娶於塗山辛壬癸甲疏引左傳禹會諸侯於塗山杜預云塗山在夀春東北蘇鶚演義云塗山有四一者)
(會稽二者渝州三者濠州四者文字音義云嵞山古國名夏禹娶之今宣州當塗縣也塗山氏女即女嬌也史)
(記曰辛壬娶塗山癸甲生啟吕氏春秋曰禹娶塗山氏女不以私害公自辛至甲四日復往治水故江淮之俗)
(以辛壬癸甲為稼娶日也淮南曰禹治鴻水通轘轅山化為熊謂塗山氏曰欲餉聞鼓聲乃來禹跳石誤中鼓)
(塗山氏往見禹方作熊慙而去至嵩高山下化為石方生啟禹曰歸我子石破北方而啟生)閔妃匹
合厥身是繼(閔憂也言禹所以憂無妃匹者欲為身立繼嗣也補曰左傳云嘉偶曰妃爾雅云妃)
(匹也對也)胡維嗜不同味而快鼂飽(言禹治水道娶者憂無嗜繼嗣耳何特與衆人同)
(欲苟欲飽快一朝之情乎故以辛酉日娶甲子日去而有啟也一本嗜下有欲字一本快下有一字一云胡維)
(嗜欲同味維一作為鼂一作晁一作朝補曰鼂晁並音朝莫之朝此言禹之所嗜與衆人異味衆人所嗜以厭)
(足其情欲禹所嗜者拯民之溺爾)啟代益作后卒然離蠥(益禹賢臣也作為也后君)
(也離遭也蠥憂也言禹以天下禪於益益避啟於箕山之陽天下皆去益而歸啟以為君益卒不得立故曰遭)
(憂也蠥一作孽一作孼補曰蠥魚列切孟子曰禹薦益於天益避禹之子於箕山之隂朝覲訟獄者不之益而)
(之啟曰吾君之子也謳歌者不謳歌益而謳歌啟曰吾君之子也書曰啟與有扈戰於甘之野說者曰有扈氏)
(與夏同姓啟繼世以有天下有扈不服大戰於甘故曰卒然離蠥也汲冢書云益為啟所殺非也天對云彼&KR0561;)
(克臧俾姒作夏獻后益於帝諄諄以不命復為叟耆曷戚曷孽)何啟惟憂而能拘是達
(言天下所以去益就啟者以其能憂思道德而通其拘隔拘隔者謂有扈氏叛啟啟率六師以伐之也補曰惟)
(思也拘執也禹嘗薦益於天矣啟賢能敬承繼禹之道憂思天下因民心之歸代益作后因民心之不予以伐)
(有扈是能變通而不拘執也)皆歸䠶□而無害厥躬(射行也□窮也言有扈氏所行)
(皆歸於窮惡故啟誅之長無害於其身也䠶一作射□一作鞠補曰凡能取中皆曰射□窮也音菊此言啟之)
(所為皆歸於中理而窮情夫孰能害之者)何后益作革而禹播降(后君也革更也播種)
(也降下也言啟所以能變更益而代益為君者以禹平治水土百姓得下種百榖故思歸啟也補曰據上所言)
(則啟固賢矣然禹之播降待益作革然後能成功特天與子則與子故益不有天下耳焚山澤奏鮮食所謂作)
(革也稷降播種而曰禹播降者水土平然後嘉糓可殖故也降乎攻切見騷經天對云益革民艱咸粲厥粒惟)
(禹授以土爰稼萬億)啟棘賓商九辯九歌(棘陳也賓列也九辯九歌啟所作樂也言啟能)
(修明禹業陳列宫商之音備其禮樂也補曰史記契佐禹治水有功封於商興於唐虞大禹之際此言賓商者)
(疑謂待商以賓客之禮棘急也言急於賓商也九辯九歌享賓之樂也)何勤子屠母而死
分竟地(勤勞也屠裂剥也言禹&KR0008;剥母背而生其母之身分散竟地何以能有聖德憂勞天下乎地一)
(作墜補曰&KR0008;判也音疈史記楚世家陸終生子六人坼剖而産焉干寶曰前志所傳修已背坼而生禹簡狄胷)
(剖而生契歷代久遠莫足相證魏黃初五年汝南屈雍妻生男從右胳下水腹上出而平和自若母子無恙詩)
(云不拆不副無災無害原詩人之旨明古之婦人常有坼剖而産者矣又有因産而遇災害者故美其無害也)
(禹母事出帝王世紀禹以勤勞修鯀之功故曰勤子也上云九辯九歌言啟以禹故得享備樂何以修已生禹)
(而反遇災害邪言坼剖而産則有之死分竟地未必然也竟地猶言竟天也唐段成式云迸分竟地蓋用此語)
帝降夷羿革孽夏民(帝天帝也夷羿諸侯殺夏后相者也革更也孽憂也言羿弑夏家居)
(天子之位荒淫田獵變更夏道為萬民憂患天對云夷羿滔淫割更后相夫孰作厥孽而誣帝以降補曰左氏)
(云在帝夷羿冒于原獸忘其國恤而思其麀牡武不可重用不恢于夏家)胡䠶夫河伯而妻
彼雒嬪(胡何也雒嬪水神謂宓妃也傳曰河伯化為白龍游於水旁羿見䠶之眇其左目河伯上訴天)
(帝曰為我殺羿天帝曰爾何故得見䠶河伯曰我時化為白龍出遊天帝曰使汝深守神靈羿何從得犯汝今)
(為虫獸當為人所䠶固其宜也羿何罪歟深一作保羿又夢與雒水神宓妃交接也一本胡下有羿字䠶一作)
(射補曰䠶食亦切下同妻心計切此言射河伯妻雒嬪者何人乎乃堯時羿非有窮羿也革孽夏民封狶是射)
(乃有窮羿耳淮南云河伯溺殺人羿射其左目注云堯時羿射十日繳大風殺□窳斬九嬰射河伯)馮
珧利決封狶是䠶(馮挾也珧弓名也決䠶韝也封狶神獸也言羿不修道德而挾弓䠶韝獵)
(捕神獸以快其情也䠶一作射補曰馮音憑珧音遥爾雅弓以蜃者謂之珧注云用蜃飾弓兩頭因取其類以)
(為名又曰蜃小者珧注云王珧即小蚌也說文云珧蜃甲也所以飾物儀禮有決遂注云決猶闓也以象骨為)
(之著右大擘指以鈎弦闓體也遂射韝也以韋為之所以遂弦也說文云韝射臂決也封大也狶虛豈切方言)
(云豬南楚謂之狶淮南云堯時封狶長蛇皆為民害堯使羿斷脩蛇禽封狶此言有窮羿亦封狶是射而反為)
(民害也左傳曰樂正后夔生伯封實有豕心貪□無厭忿類無期謂之封豕有窮后羿滅之此則窮竒饕餮之)
(類以惡得名者)何獻蒸肉之膏而后帝不若(蒸祭也后帝天帝也若順也言羿獵䠶封)
(狶以其肉膏際天帝天帝猶不順羿之所為也蒸一作烝補曰冬祭曰蒸膏脂也詩曰皇皇后帝謂天帝也天)
(對云夸夫快殺鼎狶以慮飽馨膏腴帝叛德恣力胡肥台舌喉而濫厥福)浞娶純狐眩妻爰
謀(浞羿相也爰於也眩惑也言浞娶於純狐氏女眩惑愛之遂與浞謀殺羿也補曰寒浞見騷經)何羿
之䠶革而交吞揆之(吞滅也揆度也言羿好䠶獵不恤政事法度浞交接國中布恩施德)
(而吞滅之也一無革字補曰禮云貫革之射左傳云蹲甲而射之徹七札焉言有力也羿之射藝如此唯不恤)
(國事故其衆交合而吞滅之且揆度其必可取也)阻窮西征巖何越焉(阻險也窮窘也)
(征行也越度也言堯放鮌羽山西行度越岑巖之險因墮死也補曰羽山東裔此云西征者自西徂東也上文)
(言永遏在羽山夫何三年不施則鮌非死於道路此但言何以越巖險而至羽山耳)化為黃熊巫
何活焉(活生也言鮌死後化為黃熊入於羽淵豈巫醫所能復生活也一本化下有而字補曰左傳曰)
(昔堯殛鯀于羽山其神化為黃熊以入於羽淵實為夏郊三代祀之國語作黃能按熊獸名能奴來切三足鱉)
(也說者曰獸非入水之物故是鱉也一云既為神何妨是獸說文云能熊屬足似鹿然則能既熊屬又為鱉類)
(東海人祭禹廟不用熊肉及鱉為膳斯豈鮌化為二物乎抑亦以左傳國語不同兼存之也)咸播秬
黍莆雚是營(咸皆也秬黍黑黍也雚草名也營耕也言禹平治水土萬民皆得耕種黑黍於雚蒲)
(之地盡為良田也一作黃雚一作莆藿補曰詩云維秬維秠爾雅曰秬黑黍秠一稃二米秠亦黑黍但中米異)
(爾秬音巨說文黍禾屬而黏也莆疑即蒲字蒲水草可以作席李商隱詩云直是滅雚莆與圖同韻雚薍也音)
(丸與萑同左氏云萑苻之澤是也以莆為黃以雚為藿皆字之誤耳天對云維莞維蒲維菰維蘆)何由
并投而鮌疾脩盈(疾惡也脩長也盈滿也由用也言堯不惡鮌而戮殺之則禹不得嗣興民)
(何得投種五榖乎乃知鮌惡長滿天下也補曰并並也言禹平水土民得並種五榖矣何由鮌惡長滿天下乎)
(所謂蓋前人之愆)白蜺嬰茀胡為此堂(蜺雲之有色似龍者也茀白雲逶移若蛇者也)
(言比有蜺茀氣逶移相嬰何為此堂乎蓋屈原所見祠堂也補曰蜺雌虹也茀音拂說文云&KR3581;雲貌疑即此茀)
(字天對云王子怪駭蜺形茀裳)安得夫良藥不能固臧(臧善也言崔文子學仙於王子)
(僑子僑化為白蜺而嬰茀持藥與崔文子崔文子驚怪引戈擊蜺中之因墮其藥俯而視之王子僑之尸也故)
(言得藥不善也一本夫上有失字補曰崔文子事見列仙傳)天式從横陽離爰死(式法)
(也爰於也言天法有善隂陽從横之道人失陽氣則死也補曰從即容切)大鳥何鳴夫焉喪
厥體(言崔文子取王子僑之尸置之室中覆之以弊篚湏臾則化為大鳥而鳴開而視之飜飛而去文子)
(焉能亡子僑之身乎言仙人不可殺也喪一作□)蓱號起雨何以興之(蓱蓱翳雨師名)
(也號呼也興起也言雨師號呼則雲起而雨下獨何以興之乎蓱一作荓一作萍補曰蓱音瓶號乎刀切山海)
(經屏翳在海東時人謂之雨師天象賦云太白降神於屏翳注云其精降為雨師之神博雅作荓翳張景陽詩)
(云豐隆迎號屏顔師古云屏翳一曰蓱號大人賦云召屏翳誅風伯刑雨師注云屏翳天神使也)撰體
恊脅鹿何膺之(膺受也言天撰十二神鹿一身八足兩頭獨何膺受此形體乎一云撰體脅鹿)
(何以膺之補曰撰具也雛綰切恊合也脅虚業切說文云雨膀也膺於陵切書曰永膺多福膺當也受也天對)
(云氣怪以神爰有竒軀脇屬支偶尸帝之隅)鼇戴山抃何以安之(鼇大龜也擊手曰抃)
(列仙傳曰有巨靈之鼇背負蓬萊之山而抃舞戲滄海之中獨何以安之乎戴一作載抃釋文作拚補曰鼇音)
(敖抃音卞列子云五山之根無所連箸帝命禺強使巨鼇十五舉首而戴之迭為三番六萬歲一交焉五山始)
(峙而不動張衡賦云登蓬萊而容與兮鼇雖抃而不傾玄中記云即巨龜也一云海中大鼈)釋舟陵
行何以遷之(釋置也舟船也遷徙也舟釋水而陵行則何能遷徙也言龜所以能負山若舟船者)
(以其在水中也使龜釋水而陵行則何以能遷徙山乎補曰列子云龍伯之國有大人舉足不盈數步而暨五)
(山之所一釣而連六鼇合負而趨歸其國灼其骨以數焉此言鼇在海中其負山若舟之負物今釋水而陸反)
(為人所負何罪而見徙也天對云惡釋而陵殆或謫之龍伯負骨帝尚窄之)惟澆在戶何求
于嫂(澆古多力者也論曰澆盪舟言澆無義淫佚其嫂往至其戶佯有所求因與行淫亂也補曰澆堯弔)
(切見騷經)何少康逐犬而顛隕厥首(言夏少康因田獵放犬逐獸遂襲殺澆而斷其)
(頭補曰說文顛倒也俗作㒹下同隕從高下也)女歧縫裳而館同爰止(女歧澆嫂也館)
(舍也爰於也言女歧與澆淫佚為之縫裳於是共舍而宿止也)何顛易厥首而親以逢
殆(逢遇也殆危也言少康夜襲得女歧頭以為澆因斷之故言昜首遇危殆也一本顛下有隕字殆上有天)
(字)湯謀易旅何以厚之(湯殷王也旅衆也言殷湯欲變易夏衆使之從已獨何以厚待)
(之乎補曰書云攸徂之民室家相慶曰傒予后后來其蘇湯之厚其衆以德而已)覆舟斟尋何
道取之(覆反也舟船也斟尋國名也言少康滅斟尋氏奄若覆舟獨以何道取之乎補曰斟軄深切左)
(傳云有過澆殺斟灌以伐斟尋滅夏后相注云二斟夏同姓諸侯相失國依於二斟為澆所滅然則取斟尋者)
(乃有過澆非少康也天對云康復舊物尋焉保之覆舟喻易尚或艱之承逸之誤也取此苟切)桀伐蒙
山何所得焉(桀夏亡王也蒙山國名也言夏桀征伐蒙山之國而得妺嬉也補曰國語云昔夏桀)
(伐有施有施人以未嬉女焉注云有施嬉姓之國未嬉其女也)妺嬉何肆湯何殛焉(言桀)
(得妺嬉肆其情意故湯放之南巢也妺一作未殛一作極補曰妺音末嬉音喜說文云殛誅也引書殛鯀于羽)
(山或作□音義同)舜閔在家父何以鱞(舜帝舜也閔憂也無妻曰鱞言舜為布衣憂閔)
(其家其父頑母嚚不為娶婦乃至於鱞也補曰鱞古頑切經傳多作鰥書曰有鰥在下曰虞舜此言舜孝如此)
(父何以不為娶乎)堯不姚告二女何親(姚舜姓也言堯不告舜父母而妻之如令告之)
(則不聽堯女當何所親附乎一云女何所親補曰書云女于時觀厥刑于二女釐降二女于媯汭嬪于虞二女)
(娥皇女英也孟子曰舜不告而娶為無後也君子以為猶告也又萬章曰舜之不告而娶則吾既得聞命矣帝)
(之妻舜而不告何也曰帝亦知告焉則不得妻也伊川程頥曰舜不告而娶固不可堯命瞽使舜娶舜雖不告)
(堯固告之爾堯之告也以君治之而已)厥萌在初何所億焉(言賢者預見施行萌牙之)
(端而知其存亡善惡所終非虛億也億一作意補曰億度也論語曰億則屢中意與億音義同)璜臺十
成誰所極焉(璜石次玉者也言紂作象箸而箕子歎預知象箸必有玉杯玉杯必盛熊蹯豹胎如)
(此必崇廣宫室紂果作玉臺十重糟丘酒池以至于亡也補曰左傳曰夏后氏之璜璜美玉也郭璞注爾雅云)
(成猶重也淮南云桀紂為琁室瑶臺象廊玉牀)登立為帝孰道尚之(言伏羲始畫八卦修)
(行道德萬民登以為帝誰開導而尊尚之也補曰登立為帝謂匹夫而有天下者舜禹是也史記夏商之君皆)
(稱帝天對云惟德登帝帥以首之逸以為伏羲未知何據)女媧有體孰制匠之(傳言女媧)
(人頭蛇身一日七十化其體如此誰所制匠而圖之乎補曰媧古華切古天子風姓也山海經云女媧之腸化)
(為神處栗廣之野注云女媧古神女帝人面蛇身一日中七十變其腸化為此神列子曰女媧氏蛇身人面牛)
(首虎鼻此有非人之狀而有大聖之德注云人形貌喙自有偶與禽獸相似者亦如相書龜背鵠步鳶肩鷹)
(耳淮南云黃帝生隂陽上駢生耳目桑林生臂手此女媧所以七十化也)舜服厥弟終然為
害(服事也言舜弟象施行無道舜猶服而事之然象終欲害舜也補曰此言舜德足以服象而象終為害也)
(書云父頑母嚚象傲克諧以孝史記云舜父瞽叟盲而舜母死瞽叟更娶妻而生象愛後妻子常欲殺舜舜順)
(事父及後母與弟日以篤謹)何肆犬體而厥身不危敗(言象無道肆其犬豕之心)
(燒廪窴井欲以殺舜然終不能危敗舜身也一云何得肆其犬豕一云何肆犬豕補曰列女傳云瞽叟與象謀)
(殺舜使塗廪舜告二女二女曰時唯其戕汝時唯其焚汝鵲如汝裳衣鳥工往舜既治廪戕旋階瞽叟焚廪舜)
(往飛復使浚井舜告二女二女曰時亦唯其戕汝時其掩汝汝去裳衣龍工往舜往浚井格其入出從掩舜潛)
(出)吳獲迄古南嶽是止(獲得也迄至也古謂古公亶父也言吳國得賢君至古公亶父)
(之時而遇太伯隂譲避王季辭之南嶽之下採藥於是遂止而不還也補曰迄許訖切史記古公亶父有長子)
(曰太伯次曰虞仲少子季歷古公曰我世當興者其在昌乎長子太伯虞仲知古公欲立季歷以傳昌乃二人)
(亡如荆蠻文身斷髮以讓季歷太伯之犇荆蠻自號句吳荆蠻義之從而歸之千餘家立為吳太伯太伯卒弟仲)
(雍立仲雍即虞仲也)孰期去斯得兩男子(期會也昔古公有少子曰王季而生聖子文王)
(古公欲立王季令天命及文王長子太伯及弟仲雍去而之吳吳立以為君誰與期會而得兩男子兩男子謂)
(太伯仲雍也去一作夫)緣鵠飾玉后帝是饗(后帝謂殷湯也言伊尹始仕因緣烹鵠鳥)
(之羹脩玉鼎以事於湯湯賢之遂以為相也補曰史記阿衡欲干湯而無由乃為有莘氏媵臣負鼎爼以滋味)
(說湯致於王道淮南云伊尹憂天下之不治調和五味負鼎爼而行注云負鼎爼調五味欲其調隂陽行其道)
(孟子云吾聞以堯舜之道要湯未聞割烹也伊尹負鼎干湯猶太公屠鈎之類於傳有之孟子不以為然者慮)
(後世貪鄙之徒託此以自進耳若謂初無負鼎之說則古書皆不可信乎)何承謀夏桀終以
滅喪(言湯遂承用伊尹之謀而伐夏桀終以滅亡也一無夏字喪一作□補曰此言伊尹承事湯以謀夏)
(桀也喪去聲)帝乃降觀下逢伊摯(帝謂湯也摯伊尹名也言湯出觀風俗乃憂下民博)
(選於衆而逢伊尹舉以為相也乃一作力注同)何條放致罰而黎服大說(條鳴條也)
(黎衆也說喜也言湯行天之罰以誅於桀放之鳴條之野天下衆民大喜悦也服一作伏補曰書云伊尹相湯)
(代桀遂與桀戰於鳴條之野又曰造攻自鳴條朕載自亳注云鳴條在安邑之西史記桀敗於有娀之虛犇於)
(鳴條此言條放者自鳴條放之也致罰者湯誥所謂致天之罰也黎謂羣黎百姓也湯以臣放君而黎民悦服)
(者代虐以寬故也天對云條伐巢放民用潰厥疣以夷於膚夫曷不謠)簡狄在臺嚳何宜
玄鳥致貽女何喜(簡狄帝嚳之妃也玄鳥燕也貽遺也言簡狄侍帝嚳於臺上有飛燕墮遺)
(其卵喜而吞之因生契也一云帝嚳何宜貽一作詒喜一作嘉補曰詩云天命玄鳥降而生商玄鳥鳦也湯之)
(先祖有娀氏女簡狄配高辛氏天使鳦下而生商者謂鳦遺卵簡狄吞之而生契為堯司徒而有功封之於商)
(也嚳苦篤切天對云嚳狄禱禖契形於胞胡乙鷇之食而怪焉以嘉以詩考之非史氏之妄也)該秉季
德厥父是臧(該苞也秉持也父謂契也季末也臧善也言湯能包持先人之末德修其祖父之善)
(業故天祐之以為民主也補曰天對云該德胤考蓐收於西爪虎手鉞尸刑以司慝左氏傳少皥氏有四叔曰)
(重曰該曰修曰熙使該為蓐收世不失職遂濟窮桑宗元所云謂此也按此當與下文相屬下云弊於有扈則)
(秉季德者謂夏啓也該兼也言能兼秉大禹之末德猶曰恒秉季德耳恒豈亦人名乎厥父是臧言為父所善)
(以有天下也)胡終弊于有扈牧夫牛羊(有扈澆國名也澆滅夏后相相之遺腹子)
(曰少康後為有仍牧正典主牛羊遂攻殺澆滅有扈復禹舊跡祀夏配天也補曰書序云啓與有扈戰于甘之)
(野淮南曰有扈氏為義而亡注云有扈夏啓之庶兄以堯舜與賢啓獨與子故伐啓啓亡之左傳少康滅澆于)
(過非有扈也逸說非是地理志云扶風鄠縣是扈國此言禹得天下以揖讓而啓用兵以滅有扈氏有扈遂為)
(牧竪也天對云牧正矜矜澆扈爰踣承逸之誤也)干恊時舞何以懷之(干求也舞務也)
(恊和也懷來也言夏后相既失天下少康幼小復能求得時務調和百姓使之歸已何以懷來之也補曰書云)
(三旬苗民逆命帝乃誕敷文德舞干羽于兩階七旬有苗格恊合也言舜以時合舞于兩階而有苗格也莊子)
(曰執干而舞干盾也天對云階干以娛苖革而格不迫以死夫胡狃厥賊)平脅曼膚何以肥
之(言紂為無道諸侯背畔天下乖離當懷憂癯瘦而反形體曼澤獨何以能平脅肥盛乎一本平上有受字)
(補曰受即紂也曼音萬李善云曼輕細也天對云辛后騃狂無憂以肥肆蕩㢮厥體而充膏于肌)有扈
牧竪云何而逢(言有扈氏本牧竪之人耳因何逢遇而得為諸侯乎一曰其爰何逢一曰其云)
(何逢補曰此言啓滅有扈之國其後子孫遂為民庶牧夫牛羊其初以何道而得為諸侯也竪童僕之未冠者)
(巨庾切)擊牀先出其命何從(言啟攻有扈之時親於其牀上擊而殺之其先人失國之)
(原何所從出乎一云其何所從)恒秉季德焉得夫朴牛(恒常也季末也朴大也言湯常)
(能秉持契之末德修而弘之天嘉其志出田獵得大牛之瑞也補曰說文云特牛牛父也言其朴特朴匹角切)
(一云平豆切無樸音)何往營班禄不但還來(營得也班徧也言湯往田獵不但驅馳往)
(來也還輒以所獲得禽獸徧施禄惠於百姓也補曰詩云經之營之營度也記曰請班諸兄弟之貧者班分也)
(言湯田獵禽獸往營所以施禄惠於百姓者不但還來而已必有所分也)昏微遵迹有狄不
寧(昏閽也遵循也迹道也言人有循闇微之道為婬妷踰禮之行者不可以安其身也謂晉大夫解居父也)
(遵一作循有一作佚)何繁鳥萃棘負子肆情(言解居父聘吳過陳之墓門見婦人負其)
(子欲與之淫泆肆其情欲婦人則引詩刺之曰墓門有棘有鴞萃止故曰繁鳥萃棘也言墓門有棘雖無人棘)
(上猶有鴞汝獨不愧也補曰列女傳陳辯女者陳國采桑之女也晉大夫解居甫使於宋道過陳遇采桑之女)
(止而戲之曰女為我歌吾將舍女乃為歌曰墓門有棘斧以斯之夫也不良國人知之知而不已誰昔然矣又)
(曰為我歌其二女曰墓門有楳有鴞萃止夫也不良歌以訊止訊予不顧顛倒思予大夫曰其棘則是其鴞安)
(在女曰陳小國也攝乎大國之間因之以饑饉加之以師旅其人且亡而况鴞乎大夫乃服而釋之)眩弟
竝淫危害厥兄(眩惑也厥其也言象為舜弟眩惑其父母並為淫泆之惡欲共危害舜也害一)
(作虞補曰眩弟猶惑婦也言舜有惑亂之弟也)何變化以作詐後嗣而逢長(言象)
(欲殺舜變化其態内作姦詐使舜治廪從下焚之又命穿井從上寘之終不能害舜舜為天子封象於有庳而)
(後嗣子孫長為諸侯也一云而後嗣逢長天對云象不兄龔而奮以謀蓋聖孰凶怒嗣用紹厥愛補曰孟子云)
(仁人之於弟不藏怒不宿怨封之有庳富貴之也)成湯東廵有莘爰極(有莘國名爰於)
(也極至也言湯東廵狩至有莘國以為婚姻也補曰莘所申切)何乞彼小臣而吉妃是
得(小臣謂伊尹也言湯東廵狩從有莘氏乞匄伊尹因得吉善之妃以為内輔也補曰孟子曰伊尹耕於有)
(莘之野湯三使往聘之史記曰阿衡欲干湯而無由乃為有莘氏媵臣列女傳云湯妃有莘氏之女明而有序)
(左傳以后稷之妃為吉人與此吉妃同意)水濱之木得彼小子夫何惡之媵
有莘之婦(小子謂伊尹媵送也言伊尹母妊身夢神女告之曰臼竈生鼃亟去無顧居無幾何臼竈)
(中生鼃母去東走顧視其邑盡為大水母因溺死化為空桑之木水乾之後有小兒啼水涯人取養之既長大)
(有殊才有莘惡伊尹從水中出因以送女也一無彼字補曰濱水際也送女從嫁曰媵列子曰伊尹生乎空桑)
(注云伊尹母居伊水之上既孕夢有神告之曰臼水出而東走無顧明日視臼水出告其鄰東走十里而顧視)
(其邑盡為水身因化為空桑有莘氏女子採桑得嬰兒於空桑之中故命之曰伊尹而獻其君令庖人養之長)
(而賢為殷湯相與注說小異故并錄之)湯出重泉夫何辠尤(重泉地名也言桀拘湯於)
(重泉而復出之夫何用罪法之不審也補曰辠古罪字尤過也前漢志左馮翊有重泉史記曰夏桀不務德百)
(姓弗堪乃召湯而囚之夏臺已而釋之)不勝心伐帝夫誰使挑之(帝謂桀也言湯)
(不勝衆人之心而以伐桀誰使桀先挑之也挑一作祧補曰帝謂帝履癸即桀也挑徒了切倉頡篇云挑招呼)
(也書曰造攻自鳴條朕載自亳天對云湯行不類重泉是囚違虐立辟實罪德之由師馮怒以割癸祧而讎)
會鼂爭盟何踐吾期(言武王將伐紂紂使膠鬲視武王師膠鬲問曰欲以何日至武王曰)
(以甲子日膠鬲還報紂會天大雨道難行武王晝夜行或諫曰雨甚軍士苦之請且休息武王曰吾許膠鬲以甲)
(子日至殷今報紂矣吾甲子日不到紂必殺之吾故不敢休息欲救賢者之死也遂以甲子日朝誅紂不失期)
(也一作會晁請盟補曰鼂晁並朝夕之朝詩云肆伐大商會朝清明注云會甲也箋云會合也天期已至兵甲)
(之強師率之武故今伐殷合兵以清明書牧誓曰時甲子昧爽武王朝至於商郊牧野乃誓)蒼鳥羣
飛孰使萃之(蒼鳥鷹也萃集也言武王伐紂將帥勇猛如鷹鳥羣飛誰使武王集聚之者乎詩曰)
(惟師尚父時惟鷹揚也蒼一作倉補曰詩注鷹鷙鳥也如鷹之飛揚按詩鷹揚指尚父此云羣飛者士以類從)
(也)到擊紂躬叔旦不嘉(旦周公名也嘉善也言武王始至孟津八百諸侯不期而到皆)
(曰紂可伐也白魚入於王舟羣臣咸曰休哉周公曰雖休勿休故曰叔旦不嘉也到一作列補曰六韜云武王)
(東伐至于河上雨甚雷疾周公旦進曰天不祐周矣意者吾君德行未備百姓疾怨邪故天降吾災請還師太)
(公曰不可武王與周公旦望紂之陣引軍止之太公曰君何不馳也周公曰天時不順龜燋不兆占筮不吉妖)
(而不祥星變又凶固且待之何可驅也天對云頸紂黃鉞旦孰喜之余謂武王之事太公佐之伯夷諫之佐之)
(者以救天下之溺諫之者以懲萬世之亂武未盡善叔旦不嘉其意一也爾雅疏曰到者自遠而至也周公武)
(王弟故曰叔旦)何親揆發足周之命以咨嗟(揆度也言周公於孟津揆度天命發)
(足還師而歸當此之時周之命令已行天下百姓咨嗟嘆而美之也一無何字一云周命咨嗟)授殷天
下其位安施(言天始授殷家以天下其王位安所施用乎善施若湯也位一作德天對曰位庸芘)
(民仁克莅之)反成乃亡其罪伊何(言殷王位已成反覆亡之其罪惟何乎罪若紂也乃)
(一作及)爭遣伐器何以行之(伐器攻伐之器也言武王伐紂發遣干戈攻伐之器爭先)
(在前獨何以行之乎補曰爭遣伐器謂羣后以師畢會也)竝驅擊翼何以將之(言武王三)
(軍人人樂戰竝載驅載馳赴敵爭先前歌後舞鳬藻讙呼奮擊其翼獨何以將率之也鳬藻讙呼一云如鳥喿)
(呼補曰六韜云翼其兩旁疾擊其後擊翼蓋兵法也)昭后成遊南土爰底(爰於也底至也)
(言昭王背成王之制而出遊南至於楚楚人沈之而遂不還也補曰左傳齊侯伐楚曰昭王南征而不復寡人)
(是問對曰昭王之不復君其問諸水濱注云昭王成王孫南巡守涉漢船壤而溺史記昭王之時王道微缺南)
(廵狩不返卒於江上其卒不赴告諱之也成遊謂成南征之遊猶所謂斯遊遂成也底音旨)厥利惟
何逢彼白雉(厥其也逢迎也言昭王南遊何以利於楚親乎以為越裳氏獻白雉昭王德不能致欲)
(往逢迎之補曰後漢書曰交阯之南有越裳國周公居攝越裳重譯而獻白雉)穆王巧梅夫何
為周流(梅貪也言穆王巧於詞令貪好攻伐遠征犬戎得四白狼四白鹿自是後遠方不至諸侯不朝)
(穆王乃更巧詞周流而往說之欲以懷來也一云夫何周流梅一作㙁補曰方言云梅貪也亡改切其字從手)
(賈生云品庶每生是也集韻云梅母罪切慙也梅母亥切貪也諸本作梅釋文每磊切其字從木傳寫誤耳珻)
(玉名音媒亦非也左傳云穆王欲肆其心周行天下將必有車轍馬跡焉祭公謀父作祈招之詩以止王心王)
(是以獲没於祗宫史記云周穆王得驥温驪驊駵騄耳之駟西廵狩樂而忘歸徐偃王作亂造父為穆王御長)
(驅歸周以救亂巧梅言巧於貪求也)環理天下夫何索求(環旋也言王者當修道德以來)
(四方何為乃周旋天下而求索之也天對曰穆懵祈招猖洋以游輪行九野惟怪之謀補曰穆王事見竹書穆)
(天子傳後世如秦皇漢武託廵狩以求神僊皆穆王啟之也志足氣滿貪求無厭適以召亂)妖夫曳
衒何號于市(妖怪也號呼也昔周幽王前世有童謠曰檿弧箕服實亡周國後有夫婦賣是器以)
(為妖怪執而曳戮之於市也補曰曳牽也引也衒熒絹切行且賣也曳衒言夫婦相引行賣於市也襃姒事見)
(國語)周幽誰誅焉得夫襃姒(襃姒周幽王后也昔夏后氏之衰也有二神龍止於夏庭)
(而言曰余裦之二君也夏后布幣糈而告之龍亡而漦在櫝而藏之夏亡傳殷殷亡傳周比三代莫敢發也至)
(厲王之末發而觀之漦流於庭化為玄黿入王後宫後宫處妾遇之而孕無夫而生子懼而弃之時被戮夫婦)
(夜亡道聞後宫處妾所弃女啼聲哀而收之遂奔襃襃人後有罪幽王欲誅之襃人乃入此女以贖罪是為襃)
(姒立以為后惑而愛之遂為犬戎所殺也補曰藏一作弆弆即藏也)天命反側何罰何佑
(言天道神明降與人之命反側無常善者佑之惡者罰之)齊桓九會卒然身殺(言齊桓公)
(任管仲九合諸侯一匡天下任竪刁易牙子孫相殺虫流出戶一人之身一善一惡天命無常罰佑之不恒也)
(會一作合補曰卒終也論語曰桓公九合諸侯不以兵車管仲之力也國語曰兵車之屬六乘車之會三孫明)
(復尊王發微曰桓公之會十有五十三年會北杏十四十五年會鄄十六二十七年會幽僖元年會檉二年會)
(貫三年會陽糓五年會首止七年會寗母八年會洮九年會葵丘十三年會鹹十五年會牡丘十六年會淮是)
(也孔子止言其九者蓋十三年會北杏桓始圖伯其功未見十四年會鄄又是伐宋諸侯僖八年會洮十三年)
(會鹹十五年會牡丘十六年會淮皆有兵車故止言其會之盛者九焉史記曰管仲病桓公問曰易牙何如對)
(曰殺子以適君非人情不可開方何如曰倍親以適君非人情難近竪刁何如曰自官以適君非人情難親管)
(仲死桓公卒近用三子三子專權桓公卒易牙與竪刁殺羣吏而立公子無詭為君桓公病五公子各樹黨爭)
(立及桓公卒遂相攻以故宫中莫敢棺桓公尸在牀上六十七日尸蟲出於戶無詭立乃棺赴按小白之死諸)
(子相攻身不得歛與見殺無異故曰卒然身殺甚之也)彼王紂之躬孰使亂惑(惑妲)
(已也)何惡輔弼讒諂是服(服事也言紂憎輔弼不用忠直之言而事用謟讒之人也謟一)
(作讇補曰服行也用也武王數紂曰賊虐諫輔崇信姦回莊子曰好言人之惡謂之讒希意導言謂之謟)比
干何逆而抑沈之(比干聖人紂諸父也諫紂紂怒乃殺之剖其心也補曰抑沈猶九章云情)
(沈抑而不達也)雷開阿順而賜封之(雷開佞人也阿順於紂乃賜之金玉而封之也一云)
(雷開何順而賜封金)何聖人之一德卒其異方(聖人謂文王也卒終也言文王仁聖)
(能純一其德則天下異方終皆歸之也補曰文王順紂而不敢逆武王逆紂而不肯順故曰異方或曰下文云)
(梅伯受醢箕子佯狂此異方也)梅伯受醢箕子詳狂(梅伯紂諸侯也言梅伯忠直而數諫)
(紂紂怒乃殺之葅醢其身箕子見之則被髮詳狂也詳一作佯補曰梅音浼紂諸侯號淮南子曰醢鬼侯之女)
(葅梅伯之骸史記曰箕子紂親戚也紂為淫佚箕子諫不聽或曰可以去矣箕子曰為人臣諫不聽而去是彰)
(君之惡而自說於民吾不忍為也乃被髮詳狂而為奴遂隠而鼓琴以自悲故傳之曰箕子操詳詐也與佯同)
稷維元子帝何竺之(元大也帝謂天帝也竺厚也言后稷之母姜嫄出見大人之跡怪而)
(履之遂有娠而生后稷后稷生而仁賢天帝獨何以厚之乎竺一作篤一云帝何竺鳥何燠竝無之字補曰爾)
(雅云竺厚也與篤同詩曰厥初生民時維姜嫄生民如何克禋克祀以弗無子履帝武敏歆攸介攸止載震載)
(夙載生載育時維后稷注云姜嫄之生后稷乃禋祀上帝於郊媒而得其福史記曰周后稷名弃其母有邰氏)
(女曰姜嫄為帝嚳元妃姜嫄出野見巨人跡心忻然悦欲踐之踐之而身動如孕者居期而生子左氏曰微子)
(啟帝乙之元子說者曰元子首子也姜嫄為帝嚳元妃生后稷簡狄為次妃生契故曰稷維元子也)投之
於冰上鳥何燠之(投弃也燠温也言姜嫄以后稷無父而生弃之於冰上有鳥以翼覆薦温)
(之以為神乃取而養之詩曰誕寘之寒冰鳥覆翼之燠一作懊補曰燠音郁熱也其字從火懊貪也無熱義詩)
(曰不康禋祀居然生子誕寘之隘巷牛羊腓字之誕寘之平林會伐平林誕寘之寒冰鳥覆翼之鳥乃去矣后)
(稷&KR0561;矣注云大鳥來一翼覆之一翼藉之史記曰初欲弃之因名曰弃及為成人遂好耕農帝堯聞之舉為農)
(師逸云后稷無父而生按稷以帝嚳為父特姜嫄感巨迹而生有神靈之徵耳天命玄鳥降而生商亦猶是也)
何馮弓挾矢殊能將之(馮大也挾持也言后稷長大持大強弓挾箭矢桀然有殊異將)
(相之才馮一作憑補曰此與下文相屬馮如馮珧之馮武王多才多藝言馮弓挾矢而將之以殊能者武王也)
(天對曰旣歧既嶷宜庸將焉用逸說也)旣驚帝切激何逢長之(帝謂紂也言武王能)
(奉承后稷之業致天罰加誅於紂切激而數其過何逢後世繼嗣之長也驚一作敬切一作功補曰此言武王)
(伐紂震驚而切責之不顧君臣之義惟紂無道故武王能逢天命以永其祚也)伯昌号衰秉鞭
作牧(伯昌謂文王也秉執也鞭以喻政言紂號令既衰文王執鞭持政為雍州之牧也補曰号與號同孔)
(叢子羊客問於子思曰古之帝王中分天下而二公治之謂之二伯周自后稷封為王者之後子孫據國至大)
(王王季皆為諸侯矣焉得為西伯乎子思曰吾聞殷王帝乙之時王季以九命作伯受圭瓚秬鬯之賜故文王)
(因之得專征伐此以諸侯為伯猶周召之君為伯也西伯戡黎注云文王為雍州之伯史記紂以西伯為三公)
(賜弓矢斧鉞使得專征伐周官曰牧以地得民)何令徹彼歧社命有殷國(徹壞也社)
(土地之主也言武王既誅紂令壞邠歧之社言已受天命而有殷國因徙以為天下之太社也一云命有殷之)
(國補曰此言文王秉鞭作牧以事紂而武王伐殷以有天下也論語曰三分天下有其二以服事殷周之德可)
(謂至德也已矣謂文王也詩云廼立冢土戎醜攸行冢土大社美太王之社遂為大社也記曰王為羣姓立社)
(曰大社歧在右扶風美陽中水鄉因歧山以名太王自豳徙焉)遷藏就歧何能依(言太王始)
(與百姓徙其寶藏來就歧下何能使其民依倚而隨之也太王一作文王補曰按詩云度其鮮原居歧之陽注)
(云文王謀居善原廣平之地亦在歧山之南說文云歧周文王所封也然太王居邠狄人侵之始邑於歧山之)
(下則遷藏就歧蓋指太王也天對曰踰梁橐囊羶仁蟻萃)殷有惑婦何所譏(惑婦謂妲己也)
(譏諫也言妲巳惑誤於紂不可復譏諫也補曰國語曰殷辛伐有蘇有蘇氏以妲已女焉)受賜兹醢
西伯上告(兹此也西伯文王也言紂醢梅伯以賜諸侯文王受之以祭告語於上天也補曰史記紂)
(醢九侯脯卾侯西伯聞之竊歎紂囚西伯羑里)何親就上帝罰殷之命以不救
(上帝謂天也言天帝親致紂之罪罰故殷之命不可復救也一云上帝之罰補曰此言紂為無道自致天討故)
(不可救也天對云孰盈癸惡兵躬殄祀)師望在肆昌何識(師望謂太公也昌文王名也言)
(太公在市肆而屠文王何以識知之乎識一作志補曰識與志同)鼓刀揚聲后何喜(后謂)
(文王也言呂望鼓刀在列肆文王親往問之吕望對曰下屠屠牛上屠屠國文王喜載與俱歸也天對云奮力)
(屠國以髀髖厥商)武發殺殷何所悒(言武王發欲誅殷紂何所悁悒而不能久忍也補曰)
(悒音邑憂也不安也天對云發殺曷逞寒民于烹)載尸集戰何所急(尸主也集會也言武)
(王伐紂載文王木主稱太子發急欲奉行天誅為民除害也補曰史記武王東觀兵至於盟津為文王木主載)
(以車中軍武王自稱太子發言奉文王以伐不敢自專補曰記云祭祀之有尸也宗廟之有主也示民有事也)
(主有虞主練主尸神象也以人為之然書序云康王既尸天子則尸亦主也)伯林雉經維其
何故(伯長也林君也謂晉太子申生為後母驪姬所譖遂雉經而自殺一無何字補曰左傳晉獻公伐驪)
(戎驪戎男女以驪姬歸生奚齊驪姬嬖欲立其子使太子居曲沃姬謂太子曰君夢齊姜必速祭之太子祭於)
(曲沃歸胙於公姬毒而獻之泣曰賊由太子太子奔新城十二月戊申縊於新城國語云雉經於新城之廟注)
(云雉經頭槍而懸死也)何感天抑墬夫誰畏懼(言驪姬譖殺申生其冤感天又譖逐)
(羣公子當復誰畏懼也墬一作墬一作墬補曰墬即地字左傳云狐突適下國遇太子曰夷吾無禮余得請於)
(帝矣又曰帝許我罰有罪矣敝於韓此言申生之冤感天抑地而誰畏懼之乎)皇天集命惟何
戒之(言皇天集禄命而與王者王者何不常畏愼而戒懼也補曰詩云天鑒在下有命既集此言何所戒)
(慎而致天命之集也)受禮天下又使至代之(言王者既已修行禮義受天命而有天下)
(矣又何為致使異姓代之乎一無又字代一作伐補曰受禮天下言受王者之禮於天下也有德則興無德則)
(亡三代之王是不一姓可不慎乎)初湯臣摯後兹承輔(言湯初舉伊尹以為凡臣耳後)
(知其賢乃以備輔翼承疑用其謀也承一作丞補曰孟初子曰湯之於伊尹學焉而後臣之與此異者此言伊尹)
(為媵臣後乃以為相耳孟子言湯尊德樂道不以臣禮待之也)何卒官湯尊食宗緒(卒終)
(也緒業也言伊尹佐湯命終為天子尊其先祖以王者禮樂祭祀緒業流於子孫天對云湯摯之合祚以久食)
(補曰官湯猶言相湯也尊食廟食也)勲闔夢生少離散亡(勲功也闔吳王闔廬也夢闔廬)
(祖父夀夢也夀夢卒太子諸樊立諸樊卒傳弟餘祭餘祭卒傳弟夷未夷未卒太子王僚立闔廬諸樊之長子)
(也次不得為王少離散亡放在外乃使專設諸刺王僚代為吳王子孫世盛以伍子胥為將大有功勲也補曰)
(史記吳夀夢卒有子四人長諸樊次餘祭次餘昧次季札公子光者諸樊之子也以為吾父兄弟四人當傳至)
(季子季子即不受國光父先立即不傳季子光當立遂弑王僚代立為王是謂吳王闔廬天對云光徵夢祖憾)
(離以厲傍偟激覆而勇益德邁)何壯武厲能流厥嚴(壯大也言闔廬少小散亡何能壯大)
(厲其勇武流其威嚴也補曰闔廬用伍子胥孫武破楚入郢)彭鏗斟雉帝何饗(彭鏗彭祖)
(也好和滋味善斟雉羹能事帝堯堯美而饗食之補曰斟勺也諸深切鏗可衡切饗有香音神仙傳云彭祖姓)
(籛名鏗帝顓頊之玄孫善養性能調鼎進雉羹於堯堯封於彭城歷夏經殷至周年七百六十七歲而不衰籛)
(音翦)受壽永多夫何久長(言彭祖進雉羹於堯堯饗食之以夀考彭祖至八百歲猶自悔)
(不夀恨枕高而唾遠也補曰莊子曰彭祖得之上及有虞下及五伯又曰吹呴呼吸吐故納新熊經鳥伸為夀)
(而已矣此導引之士養形之人彭祖夀考者之所好也天對云鏗羹於帝聖孰嗜味夫死自暮而誰饗以俾夀)
中央共牧后何怒(牧草名也有實后君也言中央之州有歧首之蛇爭共食牧草之實自相)
(啄嚙以喻夷狄相與忿爭君上何故當怒之乎牧唐本作牧注同一作枚補曰爾雅曰中有枳首蛇焉枳首歧)
(頭蛇也韓非子曰虫有螝者一身兩口爭食相齕遂相殺也古今字說云螝古虺字天對云螝齧已毒不以外)
(肆)螽蛾微命力何固(言螽蛾有&KR2862;毒之蟲受天命負力堅固屈原以喻蠻夷自相毒&KR2862;固)
(其常也獨當憂秦吳耳一作蠭蟻補曰螽音峰傳曰&KR1123;䘍有毒而况國乎蛾古蟻字記曰蛾子時術之是也&KR2862;)
(音若痛也天對云細腰羣螫夫何足病)驚女采薇鹿何祐(祐福也言昔者有女子采薇菜)
(有所驚而走因獲得鹿其家遂昌熾乃天祐之祐一作佑)北至回水萃何喜(萃止也言女子)
(驚而北走至於回水之上止而得鹿遂有禧喜也)兄有噬犬弟何欲(兄謂秦伯也噬犬齧)
(犬也弟秦伯弟鍼也言秦伯有齧犬弟鍼欲請之補曰噬音筮)易之以百兩卒無禄(言秦)
(伯不肯與弟鍼犬鍼以百兩金易之又不聽因逐鍼而奪其爵禄也補曰春秋昭元年夏秦伯之弟鍼出奔晉)
(傳曰罪秦伯也晉語曰秦后子來仕其車千乘后子即鍼也天對注云百兩蓋謂車也逸以為百兩金誤矣兩)
(音亮車數也)薄暮雷電歸何憂(言屈原書壁所問略訖日暮欲去時天大雨雷電思念復)
(至自解曰歸何憂乎補曰薄暮日欲晚喻年將老也雷電喻君暴怒也歸何憂者自寬之詞)厥嚴不
奉帝何求(言楚王惑信讒佞其威嚴當日墮不可復奉成雖從天帝求福神無如之何)伏匿
穴處爰何云(爰於也吾將退於江濱伏匿穴處耳當復何言乎天對云合行違匿同若所咿嚘忿)
(毒竟誰與)荆勲作師夫何長(荆楚也師衆也勲功也初楚邊邑之處女與吳邊邑處女爭采)
(桑於境上相傷二家怒而相攻於是楚為此興師攻滅吳之邊邑而怒始有功時屈原又諫言我先為不直恐)
(不可久長也一云夫何長先補曰史記吳王僚九年公子光伐楚拔居巢鍾離初楚邊邑卑梁氏之處女與吳)
(邊邑之女爭桑二女家怒相滅兩國邊邑長聞之怒而相攻滅吳之邊邑吳王怒故遂伐楚取兩都而去荆勲)
(作師夫何長言楚雖有功吳復伐楚非長久之策也此楚平王時事屈原徵往事以諷耳)悟過改更
我又何言(欲使楚王覺悟引過自與以謝於吳不從其曰言遂相攻伐言禍起於細微也悟一作寤補)
(更音庚太史公曰屈平雖放流睠顧楚國繫心懷王不忘欲反冀幸君之一悟俗之一改也其存君興國而欲)
(反覆之一篇之中三致志焉然終無可柰何故不可以反卒以此見懷王之終不悟也)吳光爭國
久余是勝(光闔廬名也言吳與楚相伐至於闔廬之時吳兵入郢都昭王出奔故曰吳光爭國久余)
(是勝言大勝我也補曰楚昭王十年吳王闔廬伐楚楚大敗吳兵遂入郢懷王與秦戰為秦所敗亡其六郡入)
(秦不返故屈原徵荆勲作師吳光爭國之事諷之)何環穿自閭社丘陵爰出子
文(子文楚令尹也子文之母鄖公之女旋穿閭社通於丘陵以淫而生子文弃之夢中有虎乳之以為神異)
(乃取收養焉楚人謂乳為㝅謂虎為於莬故名鬭㝅於莬字子文長而有賢仁之才也一云何環閭穿社以及)
(丘陵是淫是蕩爰出子文補曰左傳初若敖娶於䢵生鬭伯比若敖卒從其母畜於䢵淫於䢵子之女生子文)
(焉以其女妻伯比實為令尹子文天對也注曰爰出子文哀今無此人但任子蘭)吾告堵敖以不
長(堵敖楚賢人也屈原放時語堵敖曰楚國將衰不復能久長也一本以下有楚子補曰左傳楚子滅息以)
(息媯歸生堵敖及成王焉楚子文王也莊公十九年杜敖生二十三年成王立杜敖即堵敖也天對注云楚人)
(謂未成君而死曰堵敖堵敖楚文王兄也今哀懷王將如堵敖不長而死以此告之逸注以堵敖為楚賢人大)
(謬然宗元以堵敖為成王兄亦誤矣)何試上自予忠名彌彰(屈原言我何敢嘗試君上)
(自干忠直之名以顯彰後世乎誠以同姓之故中心懇惻義不能已也試一作誡予一作與彰一作章天對云)
(誠若名不尚曷極而辭補曰予音與)
叙曰昔屈原所作凡二十五篇世相教傳而莫能說天
問以其文義不次又多竒怪之事自太史公口論道之
多所不逮至於劉向揚雄援引傳記(一作經傳)以解說之亦
不能詳悉所闕者衆日無聞焉既又解(一作訓)詞(一作說)乃
復多連蹇其文(一云乃復支連其文)濛澒其說(上莫孔下乎孔切濛澒大水也澒一)
(作鴻音同)故厥義不昭微指不晢自游覽者靡不苦之而不
能照也今則稽之舊章合之經傳以相發明為之符驗
章決句斷事事可曉俾後學者永無疑焉
楚詞補注卷三
