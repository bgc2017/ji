五百家註柳先生集卷十九
雜著
弔萇弘文
(補註晁无咎取此文於變騷而為之說曰弔萇叔文者宗元之所作也萇弘字叔周靈王之賢)
(臣為劉文公之屬大夫敬王十年劉文公與弘欲城成周使告於晉魏獻子蒞政悦萇弘而與)
(之合諸候扵狄泉衛彪侯曰萇弘其不歿乎周詩有之曰天之所壊不可支也及范中行之難)
(周人殺萇弘莊周云萇弘死藏其血三年而化為碧蓋語其忠誠然也哀弘以忠死故弔云)
有周之羸兮(羸力追切)邦國異圖臣乘君則兮王易為侯威
強逆制兮鬱命轉幽(轉一作輔)疹蠱膠密兮(疹恥忍切又音軫作疢蠱音古)
(毒也)肝膽為仇(一作尤)姦權蒙貨兮忠勇以劉伊時云幸兮
大夫之羞嗚呼危哉河渭潰溢兮横軀以抑嵩高坼陊
兮(張曰說文云陊山崩一曰山摧丈爾切)舉首排直壓溺之不慮兮(壓乙甲切)
(溺奴狄切)堅剛以為式知死不可撓兮明章人極夫何大夫
之炳烈兮王不寤夫讒賊卒施怏於剽狡兮(剽匹妙切狡古巧切)
怛就制乎強國(孫曰謂范中行之難萇弘與之晉以為討周人殺萇弘)松栢之斬
刈兮蓊茸欣植(蓊烏孔切茸如容而隴二切)盜驪折足兮(孫曰周穆王八駿其)
(一曰盜驪驪音離)罷駑抗臆(罷音皮)鷙鳥之高翔兮(鷙音至)㜸狐惴
而不食(惴之瑞切)竊畏忌以羣朋兮夫孰病百而伸一挺寡
以校衆兮古聖人之所難矧援羸以威慠兮兹固蹈殆
而建安殺身之匪予戚兮閔宗周之不完豈成城以夸
功兮哀清廟之將殘嫉彪子之肆誕兮彌皇覽以為謾
(韓曰騷云皇覽揆子扵初度兮謾平聲)姑舍道以從世兮焉用夫考古而
登賢指白日以致憤兮卒頽幽而不列版上帝以飛精
兮黮寥廓而殄絶(黮徒敢切)朅馮雲以羾愬兮(童曰羾說文云飛聲音貢)
(一音紅)終冥冥以鬱結欲登山以號辭兮愈洋洋以超忽
心沍涸其不化兮(沍音互涸音鶴又胡故切)形凝冰而自慄圖始而
慮末兮非大夫之操陷瑕委厄兮固衰世之道知不可
而愈進兮誓不偷以自好陳誠以定命兮侔貞臣與為
友(臣下一有以字)比干之以仁義兮(韓曰論語微子去之箕子為之奴比干諫而死孔子)
(曰商有三仁焉一本作比干之仁義兮一作比干之以仁義類兮一無義字)緬遼絶以不羣
伯夷殉潔以莫怨兮(童曰子貢曰伯夷叔齊何人也曰古之賢人也曰怨乎曰求仁而得)
(仁又何怒)孰克軌其遺塵苟端誠之内虧兮雖耆老其誰珍
古固有一死兮賢者樂得其所大夫死忠兮君子所與
嗚呼哀哉敬余忠甫(一作敬弔忠甫一作敬弔予忠甫)
弔屈原文
(晁无咎序此文於變騷曰弔屈原文者柳宗元之所作也原沒賈誼過湘初為賦以弔原至揚)
(雄亦為丈而頗反其辭自㟭山投諸江以弔之誼愍原忠逢時不祥以比鸞鳳周鼎之竄棄雄)
(則以義責原何必沈身二人者不同亦各從志也及子厚得罪與昔人離讒去國者異太史公)
(所謂虞卿非窮愁亦不能著書以自見於世者故補之論宗元之弔原殆困而知悔者其辭慙)
(矣)
後先生蓋千祀兮余再逐而浮湘(孫曰永貞元年九月公初貶邵州刺史十)
(一月再貶永州司馬湘水名出零陵縣陽海山北入北)求先生之汨羅兮(童曰屈原為楚)
(懷王左徒以上官大夫讒扵頃襄王王怒遷之屈原至江濱被髮行吟澤畔乃作懷沙賦扵是懷石自投汨羅)
(以死汨水名在長沙羅縣音覓)擥蘅若以薦芳(韓曰離騷雜杜蘅與芳芷孫曰擥持也蘅杜蘅)
(若杜若並香草也擥曾敢切蘅音行)願荒忽之顧懷兮冀陳辭而有光
(一作明)先生之不從世兮惟道是就支離攘攘兮(孫曰賈誼傳云)
(國制搶攘搶千羊切攘如羊切)遭世孔疚(孫曰孔甚也疚病也詩我心孔疚疚音究)華
蟲薦壤兮進御羔褏(韓曰書于欲觀古人之象日月星也辰山龍華蟲作會宗彝注華象草)
(華蟲雉也宗廟彝樽以華蟲等為飾壤土壤也羊小者曰羔褏衣袂左氏襄十四年衛石宰穀曰余狐裘而羔袖)
(先生之意蓋以言貴者不獲用而賤者反得以進御云耳羔音高褏與袖同)牝雞咿嚘兮孤
雄束咮(韓曰書牝雞之晨惟家之索咮喙也蓋亦以喻賢者不獲伸其喙而小人反以肆其說耳咿)
(嚘音伊憂咮與噣同陟救切)哇咬環觀兮蒙耳大吕(孫曰哇咬淫聲也梁元帝纂要)
(淫歌曰哇歌謂淫聲乃環而觀之聞黃鐘大吕之聲則蒙耳而不聽也大吕六吕之一蒙蔽也哇烏瓜切咬)
(於交切)堇喙以為羞兮(韓曰堇烏頭喙烏喙皆藥之有毒者羞膳羞也堇音覲)焚棄
稷黍犴獄之不知避兮宫庭之不處陷塗藉穢兮(藉慈夜切)
榮若繡黼榱折火烈兮(韓曰榱室椽周謂之榱齊魯謂之桷榱音衰)娛娛笑
舞(娛娛一作娭娭)讒巧之嘵嘵兮(舊注說文嘵嘵懼也詩曰予惟音嘵嘵嘵欣么切與憢)
(同)惑以為咸池(孫曰咸池黃帝樂名)便媚鞠恧兮(恧女六切)美逾西施
(韓曰離騷有西施之美容)謂謨言之怪誣兮反寘瑱而遠違(舊注瑱者以玉)
(充耳瑱他甸切)匿重痼以諱避兮進俞緩之不可為(張曰俞緩謂俞)
(跗秦緩也二人古之良醫)何先生之凜凜兮厲鍼石而從之(鍼與針同)但
仲尼之去魯兮(去下一有舍字)曰吾行之遲遲(韓曰孔子去齊接淅而行去魯)
(曰遲遲吾行也去父母國之道也)柳下惠之直道兮又焉往而可施(童曰)
(柳下惠為士師三黜而不去且曰直道而事人焉往而不三黜)今夫世之議夫子兮曰
胡隠忍而懷斯惟達人之卓軌兮固僻陋之所疑委故
都以從利兮吾知先生之不忍立而視其覆墜兮又非
先生之所志窮與達固不渝兮夫惟服道以守義矧先
生之悃愊兮(悃苦本切愊迫逼切)滔大故而不貳沈璜瘞珮兮(瘞於)
(計切)孰幽而不光荃蕙蔽匿兮胡久而不芳(童曰荃蕙皆香草離騷蘭)
(芷變而不芳兮荃蕙化而為茅注荃蕙美香荃音孫)先生之貌不可得兮猶髣髴
其文章託遺編而歎喟兮渙余涕之盈眶(張曰眶目眶音匡)呵
晨辰而驅詭怪兮(韓曰謂屈原放逐見楚廟圖畫天地山川神靈譎詭及古聖賢怪物行事)
(書其壁呵而問之作天問假以稽疑而渫憤悶也)夫孰救於崩亡何揮霍夫雷
電兮(一無夫字)苟為是之荒茫耀姱辭之矘朗兮(張曰姱好也又奢貌)
(矘目無睛直視也又不明姱音夸矘音儻)世果以是之為狂哀余衷之坎
坎兮獨藴憤而增傷諒先生之不言兮後之人又何望
(平聲)忠誠之旣内激兮抑銜忍而不長芋為屈之幾何兮
(韓曰國語融之興者其在芉姓乎芉楚姓屈楚同姓芉音弭)胡獨焚其中腸吾哀今
之為仕兮庸有慮時之否臧食君之禄畏不厚兮悼得
位之不昌退自服以默默兮曰吾言之不行旣媮風之
不可去兮(媮音偷)懷先生之可忘(黃曰賈生得罪扵漢投文汨羅以弔屈皮日休)
(不用於唐沈文沅湘以悼賈賈之見讒有似賈生之才而投閑長沙也其擬人固以倫矣子厚昵比匪人視三)
(閭大夫相去幾驛乃徒追慕其文天對之辭倣騷十九慙恧深矣又不加省而投文弔之亦足以發中流千古)
(之笑)
弔樂毅文
(晁无咎曰弔樂毅文者宗元之所作也樂毅其先曰樂羊燕昭王以子之之亂而齊大敗燕昭)
(王怨之未嘗一日而忘報齊也乃先禮郭隗而毅往委質焉以為上將軍下齊七十餘城田單)
(間之毅畏誅遂降趙以書遺燕惠王曰臣聞聖賢之君功立而不廢故著於春秋勇知之士名)
(成而不毁故稱扵後世公傷毅之有功而不見知而以讒廢也故弔云是以附諸變騷一本)
(作弔樂生文)
許縱自燕來曰燕之南有墓焉其志曰(孫曰志謂石刻)樂先生
之墓余聞而哀之其返也與之文使弔焉大厦之騫兮
風雨萃之(孫曰騫壊也)車亡其軸兮(孫曰大厦與軸皆以喻毅)乘者棄之
嗚呼夫子兮不幸類之尚何為哉昭不可留兮道不可
常畏死疾走兮(補注此即上所謂畏誅降趙之意)狂顧徬徨燕復為齊
兮(韓曰趙封毅於觀津號望諸君尊寵毅以驚動燕齊田單與燕軍戰逐燕北至河上盡復齊地)東海
洋洋嗟夫子之專直兮不盧後而為防胡去規而就矩
兮卒陷滯以流亡惜功美之不就兮俾愚昧之周章豈
夫子之不能兮無亦惡是之遑遑仁夫對趙之悃欵兮
(孫曰樂毅奔趙燕惠王使人讓毅旦謝之毅報書云云)誠不忍其故邦君子之容
與兮彌億載而愈光諒遭時之不然兮匪謀慮之不長
跪陳辭以隕涕兮(補注離騷㩜茹蕙以掩涕兮霑余襟之浪浪跪敷衽以陳辭兮耿吾旣得)
(此中正跽長跪也巨几切)仰視天之茫茫苟偷世之謂何兮言余心
之不臧(言一作信)
伊尹五就桀贊
(黃曰觀人之言必求其意柳子贊伊尹謂其去湯就桀意桀改過而救民之速學者皆信其說)
(蘇氏曰不然湯之當王久矣伊尹何疑焉桀能改過而不免於討可庶幾也能用伊尹而得志)
(於天下雖至愚知其不然宗元意欲以此自解說其從二王之罪也蘇氏可謂能以意逆志矣)
(韓曰公以附王叔文見逐嘗與許京兆書云早禆歲與負罪者親善始竒其能謂可以共立仁義)
(教化過不自料厪厪勉勵惟以忠正信義為志以興堯舜孔子之道利安元元為務不知愚陋)
(不可力強其素意如此今又作此隂自解說以桀比叔文言其居勢順便可以速得志耳以叔)
(文為桀而以德宗為湯是果公之意云)
伊尹五就桀或疑曰湯之仁聞且見矣桀之不仁聞且
見矣夫胡去就之亟也柳子曰惡是吾所以見伊尹之
大者也彼伊尹聖人也聖人出於天下不夏商其心心
乎生民而已曰孰能由吾言由吾言者為堯舜而吾生
人堯舜人矣退而思曰湯誠仁其功遲桀誠不仁朝吾
從而暮及於天下可也於是就桀桀果不可得反而從
湯旣而又思曰尚可十一乎使斯人早被其澤也又往
就桀桀不可而又從湯以至於百一千一萬一卒不可
乃相湯伐桀俾湯為堯舜而人為堯舜之人是吾所以
見伊尹之大者也仁至於湯矣四去之不仁至扵桀矣
五就之大人之欲速其功如此不然湯桀之辨一恒人
盡之矣又奚以憧憧聖人之足觀乎(孫曰易憧憧往來憧赤容切)吾
觀聖人之急生人莫若伊尹伊尹之大莫若於五就桀
作伊尹五就桀贊
聖有伊尹思德於民往歸湯之仁曰仁則仁矣非久不
親退思其速之道宜夏是因就焉不可復反亳殷猶不
忍其遲亟往以觀庶狂作聖(童曰書惟聖妄念作狂惟狂克念作聖)一日勝
殘(張曰善人為邦百年亦可以勝殘去殺)至千萬冀一卒無其端五往不
疲其心乃安遂升自陑(音而)黜桀尊湯遺民以完大人無
形與道為偶道之為大為人父母大矣伊尹惟聖之首
旣得其仁猶病其久恒人所疑我之所大嗚呼遠哉忘
以為誨
梁丘據贊
(韓曰以孟子之賢而臧倉猶得以沮君梁丘據不毁晏子之賢是誠可取公之竄逐遠方左右)
(近臣無一人為之地者其曰激贊梁丘誠有以哉)
齊景有嬖曰梁丘子(孫曰梁丘據字子猶齊之嬖大夫)同君不争古號
媚士(韓曰昭二十年左氏齊侯曰唯據與我和夫晏子曰據亦同也焉得為和君所謂可據亦曰可君所)
(謂否據亦曰否)君悲亦悲君喜亦喜(孫曰列子云齊景公遊扵牛山北臨其國城而流涕)
(曰使古無死者寡人將去斯而之何據從而泣)曷賢不贊卒贊扵此媚予所仇
激贊有以梁丘之媚順心狎耳終不撓厥政不嫉反已
晏子躬相梁丘不毁恣其為政政實允理時睹晏子食
寡肉缺味愛其不飽告君使賜中心樂焉國用不墜後
之嬖君罕或師是導君以諛(音腴)聞正則忌讒賢叶惡民
蠧國圯(部鄙切)嗚呼豈惟賢不逮古嬖亦莫類梁丘可思
又况晏氏激贊梁丘心焉孔瘁
霹靂琴贊引(霹音僻靂音歷)
霹靂琴零陵湘水西(補注曰零陵屬永州)震餘枯桐之為也(孫曰雷之甚者)
(為震)始枯桐生石上說者言有蛟龍伏其窽(童曰窽空也音欵)一
夕暴震為火之焚至旦乃已其餘硿然倒卧道上(張曰硿石)
(聲苦東戸宋二切)震旁之民稍柴薪之超道人聞取以為三琴
琴莫良於桐桐之良莫良於生石上石上之枯又加良
焉火之餘又加良焉震之於火為異是琴也旣良且異
合而為美天下將不可載焉(孫曰不可載言美之至也載一作再)微道人
天下之美幾喪余作贊辭識其越之左與右(韓曰禮記朱弦而䟽)
(越注云越琴底孔也如字)以著其事又益以序以為他傳辭曰惟湘
之涯惟石之危龍伏之靈震焚之竒旣良而異爰合其
美超實為之贊者柳子
尊勝幢贊(并序)
以佛之為尊而尊是法嚴之於頂其為最勝宜也旣尊
而勝矣其為拔濟尤大塵飛而灾去影及而福至睦州
於是誠焉不疑(孫曰睦州謂李睦州也以李錡之叛得罪貶循州元和三年正月以赦量移永)
(州)礱石六觚(韓曰漢書破觚為圜斵琱為樸觚謂方也觚音孤)其長半尋乃篆
乃刻立之為福馬孺人之墓(補注馬孺人睦州外婦元和五年五月卒於永因葬)
(焉公有太府李卿外婦馬淑誌見外集)儒人之生奉佛道未嘗敢怠今旣
没睦州又成其志擇最勝且尊之道文之於石以延其
休則其生佛所得佛道宜無疑也贊曰
世所尊兮又尊道勝無立兮以為寶拔大苦兮升至真
靈合贊兮神而神駕元氣兮濟玄津誰為友兮上品人
德無已兮石無磷(音隣)延永世兮奠坤垠靈受福兮公之勤
龍馬圖贊(并序)
(汪曰公嘗欲焚八駿之圖而獨於此贊龍馬之圖豈可信而不誣者耶)
始吾聞明皇帝在位靈昌郡(孫曰靈昌滑州郡名)得異馬於河而
莫知其形(韓曰開元二十九年三月滑州刺史李邕獻馬肉鬛鱗臆嘶不類馬日行三百里)好
事者涿人盧遵(孫曰遵涿人公之内弟)以其圖來示余其狀龍鱗
虺尾(虺許尾切)拳毛環目肉鬛(音獵)馬之靈怪有是耶居帝閑
為馬幾二十年從封禪郊籍(孫曰開元十三年十一月玄宗封泰山二十三年正)
(月耕藉田)鳴和鑾者數十事(鑾音鸞)遇禍亂帝西幸(孫曰天寶十五年玄)
(宗幸蜀)馬至咸陽西入渭水化為龍泳去不知所終且其
來也宜於時其去也存其神是全德也既覩其形不可
以不贊
靈和粹異孕至神兮倮尾童鬣(倮力果切)䟽紫鱗分巍然特
出瑞聖人兮(韓曰顔延年赭白馬賦實有騰光吐圖疇德瑞聖之符焉)理平和樂百
樂陳兮(百一作禮)鳴鸞在御大路遵兮(童曰詩遵大路兮)世&KR2334;道悸
(&KR2334;莫江切)還吾真兮哀鳴延首慕水濱兮沛焉潛泳旋奫淪
兮(張曰奫淪水深廣貌奫於淪切)淵居海逝靈無鄰兮出處孔時類至
仁兮嗟爾衆類孰是倫兮進昏死亂阽厥身兮(童曰阽猶危音)
(鹽又都念切)匪馬之慕吾誰親兮贊之斯圖宜世珍兮
誡懼箴
(韓曰或謂公憂懼二箴當王叔文將敗時作恐未必然觀其辭意亦貶謫後作也)
人不知懼惡可有為知之為美莫若去之非曰童昏昧
昧勿思禍至後懼(後一作而)是誠不知君子之懼懼乎未始
幾動乎微事遷乎理將言以思將行以止中决道符乃
順而起起而獲禍君子不恥非道之愆非中之詭懼而
為懼雖懼焉如君子不懼為懼之初
憂箴
憂可無乎無誰以寧子如不憂憂日以生憂不可常常
則誰懌子常其憂乃小人戚敢問憂方吾將告子有聞
不行有過不徙宜言不言不宜而煩宜退而勇不宜而
恐中之誠懇過又不及憂之大方唯是焉急内不自得
甚泰為憂省而不疚雖死優游所憂在道不在乎禍吉
之先見(韓曰易幾者動之徵吉之先見者也)乃可無過告子如斯守之勿
墮
師友箴(幷序)
(黃曰子厚師友箴曰吾欲從師取友而天下無可者必得仲尼叔牙而師友之退之師說曰師)
(不必賢於弟子弟子不必不如師聞道有先後術業有專攻爾由退之之說則學者不敢恃已)
(之長有所資於人由子厚之說則學者輕人之能而終於自是韓柳優劣由此而判)
今之世為人師者衆笑之舉世不師故道益離為人友
者不以道而以利舉世無友故道益棄嗚呼生扵是病
矣歌以為箴旣以儆已又以誡人
不師如之何吾何以成不友如之何吾何以增吾欲從
師可從者誰借有可從舉世笑之吾欲取友誰可取者
(童曰孟子尹公之他端人也其取友必端矣)借有可取中道或捨仲尼不生
牙也久死(韓曰鮑叔牙與管仲為友後薦仲扵桓公以為相杜甫詩云君不見管鮑貧時交此道今)
(人棄如土)二人可作懼吾不似中焉可師恥焉可友謹是二
物用惕爾後道苟在焉傭匄為偶道之反是公侯以走
内考諸古外考諸物師乎友乎敬爾毋忽
敵戒
(黃曰入則無法家拂士出則無敵家外患者國常亡子厚敵戒其立意亦同孟子常竊思范文)
(子之言而後知孟子柳子之說有為而發文子云惟聖人能内外無患自非聖人内寧必有外憂)
(此晉厲公侈文子欲釋楚為外懼之言也審此則孟子之存敵國固以警戰國之君而子厚之)
(為敵戒亦為德宗順宗設耳)
皆知敵之仇而不知為益之尤皆知敵之害而不知為
利之大秦有六國兢兢以強六國旣除&KR1138;&KR1138;乃亡(韓曰謂秦)
(滅齊楚燕趙韓魏六國後不二世而亡&KR1138;&KR1138;自得貌又淺意說文云欺也孟子&KR1138;&KR1138;之聲音顔色&KR1138;音怡又)
(湯何切)晉敗楚鄢(音偃)范文為患(孫曰成十六年左氏晉師敗楚於鄢陵范文子曰君)
(幼諸臣不佞何以及此君其戒之)厲之不圖舉國造怨(孫曰成十七年左氏晉厲公侈)
(多外嬖反自鄢陵欲盡去羣大夫而立其左右)孟孫惡臧孟死臧恤藥石去矣
吾亡無日(韓口襄二十三年左氏孟孫惡臧孫季孫愛之孟孫卒臧孫入哭甚哀多涕曰季孫之愛)
(我美疢也孟孫之惡我藥石也美疚不如藥石孟孫死吾亡無日矣)智能知之猶卒以危
矧今之人曾不自思敵存而懼敵去而舞廢備自盈秪
益為瘉(童曰說文瘉病瘳也音庾又音臾)敵存滅禍敵去召過有能知
此道大名播懲病克壽矜壯死暴縦欲不戒匪愚伊耄
我作戒詩思者無咎
三戒(并序)
(東坡曰予讀柳子厚三戒而愛之乃擬作河豚魚烏賊魚二說并序以自警見坡集)
吾恒惡世之人不推已之本而乘物以逞或依勢以干
非其類出技以怒強竊時以肆暴然卒迨扵禍有客談
麋驢鼠三物似其事作三戒(黃曰子厚三戒臨江之麋則為依勢以干非類者殷)
(永某氏之鼠則為竊時以肆暴者設二說之譏使強而貪者知所戒也黔驢之戒其猶在得失之域乎使中才)
(庸人得是說以匿名遁迹不犯非分或得為之然仕於王朝人以黔驢為戒不才者隠其不才而疑於有才不)
(德者晦其不德而象扵有德則列扵庶位孰非吹竽之徒耶)
臨江之麋
臨江之人畋得麋麑(童曰麋麑鹿子也音眉倪)畜之入門羣犬垂涎
揚尾皆來其人怒怛之自是日抱就犬習示之使勿動
稍使與之戲積久犬皆如人意麋麑稍大忘已之麋也
以為犬良我友抵觸偃仆益狎犬畏主人與之俯仰甚
善然時啖其舌(啖音淡)三年麋出門外見外犬在道甚衆
走欲與為戲外犬見而喜且怒共殺食之狼籍道上麋
至死不悟
黔之驢
黔無驢有好事者船載以入至則無可用放之山下虎
見之尨然大物也以為神蔽林間窺之稍出近之憖憖
然莫相知(韓曰憖憖恭敬也孫曰張齗怒貌魚僅切)他日驢一鳴虎大駭遠
遁以為且噬已也甚恐然往來視之覺無異能者益習
其聲又近出前後終不敢搏稍近益狎蕩倚衝冒驢不
勝怒蹄之虎因喜計之曰技止此耳因跳踉大[口闞](虎檻切)
斷其喉盡其肉乃去噫形之尨也類有德聲之宏也類
有能向不出其技虎雖猛疑畏卒不敢取今若是焉悲
夫
永某氏之鼠
永有某氏者畏日拘忌異甚以為已生歲直子鼠子神
也因愛鼠不畜猫犬(犬一作又)禁僮勿擊鼠倉廩庖厨悉以
恣鼠不問由是鼠相告皆來某氏飽食而無禍某氏室
無完器椸無完衣(童曰方言榻前凡趙魏之間謂之椸一曰衣架禮記男女不同椸架椸)
(音移)飲食大率鼠之餘也晝累累與人兼行(累倫追切)夜則竊
齧鬭暴其聲萬狀不可以寢終不厭數歲某氏徙居他
州後人來居鼠為態如故其人曰是隂類惡物也盜暴
尤甚且何以至是乎哉假五六猫闔門撤瓦灌穴購僮
羅捕之殺鼠如丘棄之隠處臰數月乃已(臰尺救切與臭同)嗚
呼彼以其飽食無禍為可恒也哉
五百家註柳先生集卷十九
