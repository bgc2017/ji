五百家註柳先生集卷四
議辯
晉文公問守原議
(韓曰唐自德宗懲艾此賊故以左右神策天威等軍委宦者主之置護軍中尉中護軍分提禁)
(兵威柄下遷政在宦人其視晉文問原守於寺人尤甚公此議雖曰論晉文之失其意實憫當)
(時宦者之禍逮憲宗元和十五年而陳弘志之亂作公之先見至是驗矣)
晉文公既受原於王難其守問寺人㪍鞮以畀趙衰(孫曰)
(左氏僖二十五年傳晉侯朝王王與之陽樊温原櫕茅之田陽樊不服圍之出其民冬晉侯圍原原又不降命)
(去之退一舍而原降晉侯問原守於寺人㪍鞮對曰昔趙衰以壺餐從徑餒而弗食故使處原㪍音孛鞮音)
(低史記或作履鞮或作勃鞮註云勃鞮披也衰初危切晉大夫)余謂守原政之大者也
所以承天子樹霸功致命諸侯不宜謀及媟近(媟嬻也音薛)
以忝王命而晉君擇大任不公議於朝而私議於宫不
博謀於卿相而獨謀於寺人雖或衰之賢足以守國之
政不為敗而賊賢失政之端由是滋矣况當其時不乏
言議之臣乎狐偃為謀臣先軫將中軍(韓曰時楚圍宋宋如晉告急先)
(軫狐偃為晉謀若伐曹衛楚必救之則宋免矣於是晉作三軍狐偃將上軍先軫佐下軍事見史)晉君
疏而不咨外而不求乃卒定於内豎(音樹)其可以為法乎
且晉君將襲齊桓之業(襲音習)以翼天子乃大志也然而
齊桓任管仲以興進豎刁以敗(韓曰周莊王十一年齊桓公立鮑叔牙曰君欲)
(伯王非管夷吾不可公從之自仲用而齊以大治及桓公四十一年管仲病桓公以豎刁易牙開方三子問誰)
(可相仲歷數其不可公卒用三子而三子專權自是因内寵殺羣吏擅廢立無所不至矣)則獲原啟
疆適其始政所以觀示諸侯也而乃背其所以興跡其
所以敗然而能霸諸侯者以土則大以力則強以義則
天子之冊也誠畏之矣烏能得其心服哉其後景監得
以相衛鞅(童曰按史景監秦孝公之寵臣也衛鞅公孫去氏衛之諸庶孽公子始事魏相公叔痤其後)
(魏之秦因景監以見孝公凡一再以帝王為說孝公不言納終獻強國之說孝公始善之謂景監曰汝客善可與)
(矣鞅遂用於秦鞅於亮切)弘石得以殺望之(童曰按史弘恭石顯自宣帝時久典樞機)
(元帝即位委以政亊蕭望之等建白以為中書政本國家樞機用宦者非古制也宜罷中書宦官應古不近刑)
(人之義由是恭顯遂譛望之令自殺)誤之者晉文公也(誤一作設)嗚呼得賢臣
以守大邑則問非失舉也盖失問也(一作問非失問舉非失舉)然猶
羞當時陷後代若此况於問與舉又兩失者其何以救
之哉余故著晉君之罪以附春秋許世子止趙盾之義
(韓曰左氏宣公二年傳云趙穿攻靈公於桃園宣子未出山而復太史書曰趙盾弑其君以示於朝昭公十)
(九年傳云許悼公疾五月飲太子之藥而卒太子奔晉書曰弑其君盾宣子名也盾徒本反)
駮復讎議
(童曰徐元慶復讎事見本篇唐史孝友傳載左拾遺陳子昂議誅元慶然後旌其閭墓時韙其)
(言後禮部員外郎柳宗元駮云云韓文公亦有此議見子集駮音剥)
臣伏見天后時有同州下邽人徐元慶者父爽為縣吏
趙師韞所殺(孫曰師韞時為下邽尉韞音藴)卒能手刃父讎束身歸罪
(孫曰後師韞為御史元慶變姓名於驛家傭力久之師韞以御史舍亭下元慶手刃之自囚詣官)當時
諫臣陳子昂建議誅之而旌其閭(孫曰時議者以元慶孝烈欲捨其罪子昂)
(建議以為國法專殺者死元慶宜正國法然旌其閭墓以褒其孝義可也議者以予昂為是)且請編
之於令永為國典臣竊獨過之臣聞禮之大本以防亂
也若曰無為賊虐凡為予者殺無赦刑之大本亦以防
亂也若曰無為賊虐凡為理者殺無赦(理一作治)其本則合
其用則異旌與誅莫得而並焉(一本作不得並也)誅其可旌兹
謂濫黷刑甚矣(韓曰說文云黷握持垢也黷音讀)旌其可誅兹謂僣(孫曰)
(左傳善為國者賞不僣刑亦不濫)壞禮甚矣果以是示於天下傳於後
代趨義者不知所以向違害者不知所以立以是為典
可乎盖聖人之制窮理以定賞罰本情以正褒貶統於
一而已矣嚮使刺讞其誠偽(童曰讞議罪也魚列魚戰語蹇三反)考正其
曲直原始而求其端則刑禮之用判然離矣何者若元慶
之父不陷於公罪師韞之誅獨以其私怨奮其吏氣虐
於非辜州牧不知罪刑官不知問上下蒙冒籲號不聞
(張曰籲呼也書無辜籲天號音豪下同)而元慶能以戴天為大恥枕戈為
得禮(孫曰禮記父之讎不與共戴天又曰居父母之仇如之何夫子曰寢苦枕於不仕弗與共天下也)
處心積慮以衝讎人之胷(讎是周反)介然自克即死無憾是
守禮而行義也執事者宜有慙色將謝之不暇而又何
誅焉其或元慶之父不免於罪師韞之誅不愆於法是
非死於吏也是死於法也法其可讎乎讎天子之法而
戕奉法之吏(戕音牆)是悖驁而凌上也(悖音孛驁音傲)執而誅之
所以正邦典而又何旌焉且其議曰人必有子子必有
親親親相讎其亂誰救是惑於禮也甚矣禮之所謂讎
者盖以冤抑沉痛而號無告也非謂扺罪觸法陷於大
戮而曰彼殺之我乃殺之不議曲直暴寡脅弱而已其
非經背聖不已甚哉(一作不亦甚哉)周禮調人掌司萬人之讎
凡殺人而義者令勿讎讎之則死有反殺者邦國交讎
之又安得親親相讎也春秋公羊傳曰父不受誅子復
讎可也父受誅子復讐此推刃之道復讐不除害(孫曰定四)
(年公羊傳之文注云一往一來曰推刃不除害謂取讎身而已不復兼其子)今若取此以斷
兩下相殺則合於禮矣且夫不忘讎孝也不愛死義也
元慶能不越於禮服孝死義是必達理而聞道者也夫
達理聞道之人豈其以王法為敵讎者哉議者反以為
戮黷刑壤禮其不可以為典明矣請下臣議附於令有
斷斯獄者不宜以前議從事謹議
桐葉封弟辯
(韓曰史記晉世家成王與叔虞戲削桐葉為珪以與叔虞曰以此封若史佚因請擇日立之成)
(王曰吾與之戲耳史佚曰天子無戲言於是遂封叔虞於唐此則桐葉封弟史佚成之明矣若)
(曰周公入賀史不之見孫曰事又見劉向說苑黃曰觀經而不盡信於經始可與言經觀史而)
(不盡信於史始可與言史經史猶有不可信者阨於灰燼之餘汩於異端之學也謂伊尹以滋)
(味干湯謂西伯以隂謀傾商遷史每每如此豈特翦桐一事誣周公哉讀遷史者當知其為實)
(錄又當知史之失自遷始)
古之傳者有言成王以桐葉與小弱弟戲曰以封汝周
公入賀(世家作史佚見題註)王曰戲也周公曰天子不可戲乃封
小弱弟於唐(孫曰謂唐叔虞)吾意不然王之弟當封耶周公宜
以時言於王不待其戱而賀以成之也不當封耶(當並如字)
周公乃成其不中之戲(中去聲)以地以人與小弱者為之
主其得為聖乎且周公以王之言不可苟焉而已必從
而成之耶設有不幸王以桐葉戲婦寺亦將舉而從之
乎凡王者之德在行之何若設未得其當雖十易之不
為病要於其當(二當字丁浪切)不可使易也而况以其戲乎若
戲而必行之是周公教王遂過也吾意周公輔成王宜
以道從容優樂要歸之大中而已必不逢其失而為之
辭(孫曰逢謂逢迎也孟子曰逢君之惡其罪大)又不當束縛之馳驟之使若
牛馬然急則敗矣且家人父子尚不能以此自克况號
為君臣者耶是直小丈夫缺缺者之事(孫曰老子其政察察而其民缺)
(缺缺缺小智皃與缺缺同缺傾雪切)非周公所宜用故不可信或曰封唐
叔史佚成之(童曰史佚周武王時太史尹佚也佚音逸)
辯列子
(孫曰漢志列子八篇先於莊子莊子稱之韓曰公謂列子當在魯穆公時其曰鄭穆公時非是)
(言實信然盖嘗考之鄭穆公立於周襄王二十五年則其生當在周莊惠王之際其去孔子生)
(於周靈王之二十年誠幾百年若列子當鄭穆公時則是先夫子而生已若干年今觀其書乃)
(有仲尼篇且多所紀述夫子及諸門弟子事則列子當生魯穆公時而非鄭穆公時决矣一字)
(之誤乃爾哉魯穆公之立在夫子既没之後云黃曰列子之書其言皆出於列子之後文子之)
(書或合孟子數家之旨亦可謂駁而不純矣而不甚斥於柳子者盖君子論人愛憎有權陽虎)
(竊寳玉大弓乃魯之賊而為富不仁之言孟子稱之於七篇憎而知其善者也子厚之於二書)
(亦孟子取陽虎之意歟)
劉向古稱博極羣書然其錄列子獨曰鄭穆公時人(孫曰)
(鄭穆公名蘭)穆公在孔子前幾百歲列子書言鄭國皆云子
産鄧析不知向何以言之如此史記鄭繻公二十四年
(繻音須)楚悼王四年圍鄭鄭殺其相駟子陽子陽正與列
子同時是歲周安王三年秦惠王韓列侯趙武侯二年
魏文侯二十七年燕釐公五年(釐虚其切古文僖字)齊康公七年
宋悼公六年魯穆公十年(孫曰此皆據史記年表)不知向言魯穆
公時遂誤為鄭耶不然何乖錯至如是其後張湛徒知
怪列子書(孫曰湛字處度東晉人註列子)言穆公後事亦不能推知其
時然其書亦多增竄非其實要之莊周為放依其辭(放方)
(往切)其稱夏棘狙公紀渻子季咸等(渻音省)皆出列子不可
盡紀雖不槩於孔子道然其虚泊寥闊居亂世遠於利
禍不得逮乎身而其心不窮易之遁世無悶者其近是
歟余故取焉其文辭類莊子而尤質厚少為作好文者
可廢耶其楊朱力命疑其楊子書其言魏牟孔穿皆出
列子後不可信然觀其辭亦足通知古之多異術也讀
焉者慎取之而已矣
辯文子
(孫曰漢志文子九篇與孔子同時而稱周平王問似依託者也按文子稱墨子墨子稱吴起皆)
(周安王時人韓曰史記註范蠡傳文子姓辛名研文子其字也葵丘濮上人號曰計然其書十二)
(篇按唐藝文志有徐靈府註有李暹訓註其學盖受於老子或者謂此書特文子錄老子遺言)
(為十二篇且劉向所錄止九卷今觀公之文與藝文志及徐李所註卷數皆合豈徐李有以析)
(之歟)
文子書十二篇其傳曰老子弟子其辭時有若可取其
指意皆本老子然考其書盖駁書也其渾而類者少竊
取他書以合之者多凡孟管輩數家皆見剽竊嶢然而
出其類(嶢山高貌音堯字或從嶤)其意緒文辭义牙相抵而不合(韓曰)
(說文云义手指相錯牙齒也象上下相錯之形义初加切牙朱加切)不知人之增益之歟
或者衆為聚歛以成其書歟然觀其往往有可立者又
頗惜之憫其為之也勞今刊去謬惡亂雜者取其似是
者又頗為發其意藏於家
論語辯二篇
上篇
(韓曰公疑論語非成於孔子諸弟子手然聖門師弟子道統之傳咸出此書或曾子諸弟子成)
(之其亦必有自來矣)
或問曰儒者稱論語孔子弟子所記信乎曰未然也孔
子弟子曾參最少少孔子四十六歲(韓曰夫子生於周靈王二十年曾子)
(生於周敬王十五年孫曰孔子卒時七十二曾子年二十六)曾子老而死是書記曾
子之死則去孔子也遠矣曾子之死孔子弟子略無存
者矣吾意曾子弟子之為之也何哉且是書載弟子必
以字獨曾子有子不然由是言之弟子之號之也然則
有子何以稱子曰孔子之殁也諸弟子以有子為似夫
子立而師之其後不能對諸子之問乃叱避而退(孫曰孔子)
(既殁諸弟子思慕有若狀似孔子弟子相與立為師師之如夫子時也他日弟子有所問有若默然無以應弟)
(子起曰有子避之此非子之坐也)則固嘗有師之號矣今所記獨曾子
最後死余是以知之盖樂正子春子思之徒(孫曰二人曾子弟子)
與為之爾或曰孔子弟子嘗雜記其言然而卒成其書
者曾氏之徒也
下篇
(韓曰此篇論堯曰首章之言謂夫子素所諷道之辭誠得其旨盖揖遜征伐之事皆萃此數語)
(間非聖人諷道之餘其何以表見於後世者耶黃曰孔安國之疏謂堯曰之文為明天道垂訓)
(將來誠有得夫聖人之心柳子亦謂堯曰之言為聖人之大志其智足以知聖人亦不減於孔)
(氏矣)
堯曰咨爾舜天之歷數在爾躬四海困窮(孫曰論語註云困極窮盡)
(言極盡四海皆服其化)天禄永終舜亦以命禹曰余小子履(履湯名)
敢用玄牡(孫曰夏尚黑時未改夏色故猶用黑牡)敢昭告於皇上后土有
罪不敢赦萬方有罪罪在朕躬朕躬有罪無以爾萬方
或問之曰論語書記問對之辭爾今卒篇之首章然有
是何也柳先生曰論語之大莫大乎是也是乃孔子常
常諷道之辭云爾(諷誦也方鳳切)彼孔子者覆生人之器者
也(覆盖也敷救切)上之堯舜之不遭(上之一作上言)而禪不及已(禪音擅)
下之無湯之勢(下之一作下言)而已不得為天吏生人無以澤
其德日視聞其勞死怨呼而已之德涸然無所依而施
(涸竭也音鶴)故於常常諷道云爾而止也此聖人之大志也
無容問對於其間弟子或知之或疑之不能明相與傳
之故於其為書也卒篇之首嚴而立之
辯鬼谷子
(韓曰史記蘇秦傳註云鬼谷子戰國時隠居潁川陽城之鬼谷因以自號蘇秦張儀師之受縱)
(横之事其書三卷唐藝文志有樂臺註有尹知章註然其書叙謂此書即授秦儀者捭闔之術)
(十三章本經持樞中經三篇又有梁陶弘景註今公又謂有元冀者為之指要唐史遂以蘇秦)
(為鬼谷子誤矣)
元冀好讀古書然甚賢鬼谷子為其指要幾千言鬼谷
子要為無取(一作能)漢時劉向班固錄書無鬼谷子鬼谷
子後出而險盭峭薄(韓曰說文云盭戾也音戾)恐其妄言亂世難信
學者宜其不道而世之言縱横者時葆其書(葆寳也音保)尤
者晚乃益出七術(孫曰鬼谷子書下篇有隂符七術謂盛神法五龍養志法靈龜實意法騰)
(蛇分威法伏熊散勢法鷙鳥轉圓法猛獸損兊法靈薯七章是也)怪謬異甚不可考校
其言益竒(如字)而道益陿(陿隘也音洽)使人狙狂失守(狙猿屬子余切)
而易於陷墜(補註晁氏讀書志曰公論鬼谷子書如此而來鵠亦云鬼谷子皆教人詭紿激訐揣)
(測獪滑之術悉備於章學之者唯儀秦而已欲知是書者二子之言略盡之)幸矣人之葆之
者少今元子又文之以指要嗚呼其為好術也過矣(黃曰)
(治異端者塞其源去惡木者戕其本儀秦縱横孟子以妾婦處之荀卿以詐人待之衞琯以亂國政責之愚謂)
(二子不足罪使無鬼谷之學則朝縱暮横孰從而師事之故欲閑先聖之道距縱横之術者不可使鬼谷之言)
(一日得行於天下也元冀何人作為指要妄以七術表而出之無意援溺而反推波助瀾元生區區自鄶無譏)
(愚恐當塗之士嗜痔逐臭則誤天下必甚矣)
辯晏子春秋
(韓曰晏子齊晏嬰也其書十二篇唐藝文志皆載之公謂不當列之儒家中今觀其書信然)
司馬遷讀晏子春秋高之而莫知其所以為書或曰晏
子為之而人接焉或曰晏子之後為之皆非也吾疑其
墨子之徒有齊人者為之墨好儉晏子以儉名於世故
墨子之徒尊著其事以增高為已術者且其旨多尚同
兼愛(孫曰墨子有尚同三篇又孟子曰墨子兼愛是無父也)非樂節用非厚葬久
喪者是皆出墨子又非孔子好言鬼事非儒明鬼又出
墨子其言問棗及古冶子等(孫曰晏子春秋曰公孫捷田開疆古冶子事景公勇)
(而無禮晏子言於公餽之二桃曰三子計功而食之公孫捷曰吾持楯而再搏乳虎可以食桃田開疆曰吾杖)
(兵而禦三軍者再可以食桃古冶子曰吾嘗從君濟河鼋銜右驂以入底柱之流冶潛行水底逆流百步順流)
(九里得黿而殺之左牽馬尾古挈黿頭鶴躍而出可以食桃矣二子曰吾勇不若子功不逮子取桃不讓是貪)
(也然而不死無勇也皆反其桃契領而死古冶子曰二子死之吾獨生不仁亦契領而死)尤怪誕又
往往言墨子聞其道而稱之此甚顯白者自劉向歆班
彪固父子皆錄之儒家中甚矣數子之不詳也盖非齊
人不能具其事非墨子之徒則其言不若是後之錄諸
子書者宜列之墨家非晏子為墨也為是書者墨之道
也
辯亢倉子
(韓曰唐藝文志註云天寳元年詔號亢倉子為洞靈真經求之不獲襄陽處士王士元謂莊子)
(作庚桑子太史公列子作亢倉子其實一也取諸子文義類者補其亡今此書其士元補亡者)
(耶宜公有所不取也史記註亢音庚亢倉子王邵本作庚桑子司馬彪曰庚桑楚人姓名)
太史公為莊周列傳稱其為書畏累亢桑子皆空言無
事實(韓曰史記莊子傳索𨼆曰按莊子畏累虚篇名也即老𥅆弟子畏累鄒氏童曰畏累或作崐壘莊子)
(音註云㟪壘山名或云在魯或云在梁州畏於鬼切又烏罪切累音壘又力罪切)今世有亢桑
子書其首篇出莊子而益以庸言盖周所云者尚不能
有事實又况取其語而益之者其為空言尤也劉向班
固錄書無亢倉子而今之為術者乃始為之傳註以教
於世不亦惑乎
辯鶡冠子
(集註西漢藝文志有鶡冠子一篇下註云楚人居深山不顯名氏以鶡羽為冠因自號焉唐志)
(亦有鶡冠子三卷今其為書凡十九篇盖論三才變通古今治亂之道韓文公云其博選篇四)
(稽五至之說當矣學問篇稱賤生於無所用中流失船一壺千金者三讀其詞而悲之即此書)
(也惟世兵篇頗與鵩賦相亂餘十八篇則否公之辯似但見此一篇故云耳鶡似雉音曷)
余讀賈誼鵩賦嘉其辭(鵩音服)而學者以為盡出鶡冠子
余往來京師求鶡冠子無所見至長沙始得其書讀之
盡鄙淺言也唯誼所引用為美餘無可者吾意好事者
偽為其書反用鵩賦以文飾之非誼有所取之决也太
史公伯夷列傳稱賈子曰貪夫殉財烈士殉名夸者死
權(孫曰鶡冠子無此語)不稱鶡冠子遷號為博極羣書假令當時
有其書遷豈不見耶假令真有鶡冠子書亦必不取鵩
賦以充入之者何以知其然耶曰不類
五百家註柳先生集卷四
