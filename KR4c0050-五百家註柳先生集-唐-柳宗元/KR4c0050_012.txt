五百家註柳先生集卷十二
墓誌
先侍御史府君神道表
(韓曰公永貞元年八月謫永州司馬明年元和改元先夫人卒于永明年歸祔于侍御之墓表)
(當作于是時)
嗚呼先君之墓仲父殿中君誌焉(韓曰殿中君即公為作墓表及墓版文所)
(謂叔父殿中侍御史者是也墓表及版文皆不載其諱故唐宰相世系表亦止曰某朔方營田副使殿中侍御史)
(其名不得考焉)孤宗元不敢稱道先德然而無以昭于外者用
敢悉取仲父之所陳而繫其辭(孫曰繫辭者謂繫屬於正文之下猶易繫辭之)
(義)刻兹石表先君諱鎮字某六代祖諱慶後魏侍中平
齊公(孫曰慶字更興河東解人魏尚書左僕射)五代祖諱旦周中書侍郎濟
陰公(孫曰慶四子機弘旦肅旦字匡德仕隋為黃門侍郎)高祖諱楷(孫曰旦三子燮則楷)隋
刺濟房蘭廓四州曾伯祖諱奭(施隻切)字子燕唐中書令
(孫曰則子奭高宗永徽三年三月為中書令韓曰奭為侍御曾祖則當為公高伯祖矣新史公傳及韓文公為)
(公作墓誌皆云曾伯祖若有誤焉)曾祖諱子夏徐州長史(孫曰楷二子長曰子夏次)
(曰繹)祖諱從裕滄州清池令皇考諱察躬(孫曰察躬弟為臨邛令)湖
州德清令世德廉孝颺于河滸(孫曰詩在河之滸滸涯也柳氏世家河東故云)
(颺音陽又餘亮切)士之稱家風者歸焉先君之道得詩之羣(童曰)
(詩可以羣)書之政(童曰漢太史公傳書記先王之事故長于政)易之直方大(童曰易坤)
(六二直方大不習无不利)春秋之懲勸(童曰左氏春秋之稱微而顯志而晦婉而成章盡而不汙)
(懲惡而勸善)以植于内而文于外垂聲當時天寶末經術高
第遇亂奉德清君夫人(孫曰德清君夫人鎮母也)載家書隱王屋山
間行以求食深處以修業作避暑賦合羣從弟子姪講
春秋左氏易王氏衎衎無倦(衎空旱切又噓旱切)以忘其憂德清
君喜曰兹謂遯世無悶矣(童曰易不易乎世不成乎名遯世無悶遯逃也)亂有
間舉族如吳無以為食先君獨乘驢無僮御以出求仁
者冀以給食嘗經山澗水卒至流抵大壑得以無苦被
濡塗以行無慍容觀者哀悼而致禮加焉季王父六合
君忤貴臣(忤逆也音誤)死於吏舍猶鞫其狀先君改服徒行
逾四千里告于上由是貸其問既而以為天子平大難
發大號且致太平人罹兵戎農去耒耜宜以時興太學
勸耦耕(童曰並二耜而耕曰耦耕)作三老五更議(孫曰禮記文王世子天子視學設三)
(老五更之位鄭注云三老象三辰五更象五星蔡邕云三老三人五更五人更當為叟叟老稱)籍田書
齋沐以獻道不果用授左衞率府兵曹參軍尚父汾陽
王居朔方(韓曰尚父郭子儀為朔方節度使)備禮延望授左金吾衞倉
曹參軍為節度推官專掌書奏進大理評事以為刑法
者軍旅之楨幹(童曰書峙乃楨幹注云題曰楨旁曰幹楨音貞)斥候者邊鄙
之視聽不可以不具作晉文公三罪議(補注僖二十九年左氏晉文公)
(殺顛頡祁瞞舟之僑君子謂文公能用刑矣三罪而民服)守邊論議事確直世不能
容表為晉州錄事參軍晉之守故將也少文而悍酣嗜
殺戮吏莫敢與之爭先君獨抗以理無辜將死常以身
扞笞箠拒不受命守大怒投几折簀(音責)而無以奪焉以
為自下繩上其勢將殆作泉竭木摧詩終秉直以免于
恥調長安主簿居德清君之喪哀有過而禮不逾為士
者咸服服既除常吏部命為太常博士(韓曰常吏部名衮)先君
固曰有尊老孤弱在吳願為宣城令三辭而後獲徙為
宣城四年作閿鄕令(張曰閿弘農鄕名閿音聞又音珉)考績皆最吏人
懷思立石頌德遷殿中侍御史為鄂岳沔都團練判官
元戎大攘狡虜增地進律作夏口破虜頌後數年登朝
為真會宰相與憲府比周誣陷正士(陷一作諂)以校私讎(孫曰)
(貞元四年陜虢觀察使盧岳卒岳妻分貲不及妾子妾訴之御史中丞盧佋欲重妾罪侍御史穆贊不聽佋與)
(竇參共誣贊受金捕送獄)有擊登聞鼓以聞于上上命先君總三司
以聽理至則平反之(孫曰鎮時為殿中侍御史詔鎮與刑部員外郎李覿大理卿楊瑀為)
(三司覆治無之反音番)為相者不敢恃威以濟欲為長者不敢懷
私以請間羣冤獲宥邪黨側目封章密獻歸命天子遂
莫敢言逾年卒中以他事(中丁仲切)貶夔州司馬(逾年參卒中以他事)
(貶鎮夔州司馬)作鷹鸇詩居三年醜類就殛拜侍御史(貞元八年四月)
(參得罪復以鎮為侍御史)制書曰守正為心疾惡不懼先君捧以流涕
曰(此本太史公自叙云遷俯首流涕曰云云前賢文章必有祖法)吾唯一子愛甚方謫
去至藍田訣曰吾目無涕今而不知衣之濡也抑有當我
哉作喜霽之歌副職持憲以正經紀貞元九年宗元得進
士第上問有司曰得無以朝士子冒進者乎有司以聞上
曰是故抗姦臣竇參者耶吾知其不為子求舉矣是歲五
月十七日終于親仁里第享年五十五七月某日葬于萬
年縣棲鳳原後十一年宗元由御史為尚書郎(為尚書禮部員外郎)
天子行慶于下申命崇贈而有司草創頗緩會宗元得罪
遂寢不行太夫人范陽盧氏某官某之女實有全德為九
族宗師用柔明勤儉以行其志用圖史箴誡以施其教故
二女之歸他姓(鎮二女長適崔簡次適裴墐)咸為表式太夫人既授
封河東縣太君會冊太上皇后于興慶宫(永貞元年八月憲宗尊其)
(母良娣王氏為太上皇后)既乃宗元貶秩(乃一作及)為永州司馬奉侍温凊
未嘗見憂元和元年五月十五日終于州之佛寺享年
六十八嗚呼宗元不謹先君之教以陷大禍幸而緩于
死既不克成先君之寵贈又無以寧太夫人之飲食天
殛荐酷名在刑書不得手開玄堂以奉安祔罪惡甚大
世無所容尚顧嗣續不敢即死支綴氣息以嚴邦刑大
懼祭祀之無主以忝盛德敢用特牲昭告神道號叫萬
里以畢其辭云
先君石表陰先友記
(東坡云柳子厚記其先友六十七人于其墓碑之陰攷之于傳卓然知名者蓋二十人補注陳)
(長方云子厚先友記迺用孔子七十弟子傳體)
袁高河南人(孫曰高字公頥滄州東光人)以給事中敢諫爭貞直忠
蹇舉無與比(孫曰貞元元年正月德宗欲用吉州長史盧把為饒州刺史命高草詔書高不)
(從改命舍人草之制出高執之不下因言把姦邪乃改把澧州别駕)能使所居官大再
贈至禮部尚書(孫曰憲宗朝宰相李吉甫言高忠蹇特贈禮部尚書見袁恕已傳)
姜公輔(孫曰愛州日南人)為内學士以奇策取相位(孫曰公輔為翰林學)
(士朱泚叛從帝幸奉天屢獻奇策建中十四年十月自諫議大夫同平章事)好諫諍免(孫曰)
(從幸山南唐安公主薨主上之長女也詔厚其葬公輔諫曰即平賊主必歸葬今行道所宜從儉以濟軍)
(興帝怒興元元年四月罷為太子左庶子)後以罪貶為復州刺史卒(孫曰貞元)
(八年十一月貶公輔為吉州别駕順宗立拜吉州刺史未就官卒韓曰公輔史有傳)
齊映南陽人(孫曰映瀛州高陽人今作南陽誤)為相(孫曰貞元二年正月以映為同平章)
(事)以文敏顯用(有傳)
嚴郢河南人(孫曰郢字叔敖華州華陰人)剛厲好殺號忠能為京兆
河南尹(孫曰大歷十四年三月自河南尹水陸轉運使為京兆尹)御史大夫(孫曰建中)
(二年七月楊炎罷相盧杞引為御史大夫)善舉職為邪險構扇以貶死(孫曰)
(是歲十月炎自左僕射貶崖州司馬把用郢炎罷内忌之因事出為貴州刺史有傳)
元全柔(孫曰後魏孝文皇帝之後)河南人氣象甚偉好以德報怨恢
然者也為大官有土地(孫曰建中二年九月自杭州刺史拜黔中觀察使貞元二)
(年四月遷湖南觀察使)入為太子賓客
杜黃裳京兆人(孫曰黃裳字遵素京兆杜陵人寶應二年中進士第)弘大人也善
言體要為相(孫曰貞元二十一年七月自太常卿平章事)有牆仞不佞以
謀克蜀(孫曰劉闢作亂議者以劍南險固不宜生事唯黃裳堅請討除憲宗從之)加司空
出為河中節度(孫曰元和二年正月罷相為河中節度使有傳一本作加河中節度無)
(司空出為四字)
劉公濟河間人厚寬碩大與物無忤為渭北節度(孫曰貞元)
(十八年十一月自同州刺史拜渭北鄜坊節度使)入為工部尚書卒(孫曰二十年正)
(月召為工部尚書頃之卒)
楊氏兄弟者弘農人皆孝友有文章憑(孫曰憑字虛受一字嗣仁)
由江南西道(孫曰貞元元年十一月自湖南觀察使移鎮江西)入為散騎常
侍(孫曰自江西召為左散騎常侍)凝(孫曰字懋功)以兵部郎中卒(孫曰貞元)
(十八年拜兵部郎中卒附楊憑傳)凌(孫曰字恭履)以大理評事卒最善
文
穆氏兄弟者河南人(孫曰懷州河内人)皆強毅仁孝贊為御
史中丞捍佞倖得貶(孫曰贊字相明擢累侍御史陜虢觀察使盧岳妻分貲不及妾)
(子妾訴之盧佋欲重妾罪贊不聽佋與宰相竇參共誣贊受金捕送獄弟賞上冤狀詔三司覆治無之出)
(為郴州刺史)後至宣池歙處置使卒(孫曰永貞元年八月自常州刺史拜宣歙)
(池觀察處置使十一月卒)質為尚書郎以侍御史内供奉卒最
善文(附穆寧傳)
皇甫政河南人有威儀由浙東廉使為太子賓客(孫曰貞元)
(二年正月自宣州刺史為浙東觀察使十三年三月入為太子賓客)
裴樞同郡人為御史天子以隱罪誅吏樞頓首願白其
狀以故貶後為尚書郎(附裴遵慶傳)
李舟(孫曰舟字公度)隴西人有文學俊辯高志氣以尚書郎使
危疑反側者再不辱命(孫曰建中元年四月涇原别駕劉文喜據州叛命舟往使)
(文喜囚之五月文喜將劉海賓殺文喜降二年梁崇義欲為變舟時為金部員外郎遣詣襄州諭旨以安)
(之諸道跋扈者謂舟能覆城殺將及至襄州崇義惡之上言軍中疑懼請易以他使)其道大顯
被讒妬出為刺史廢痼卒
李鄘江夏人(孫曰鄘字建侯揚州江都人)果檢自負嶷然善為官為
御史中丞京兆尹(孫曰順宗登極拜御史中丞永貞元年十月遷京兆尹元和元年二)
(月召為尚書右丞八月復為京兆尹)鳳翔節度(孫曰二年六月拜檢校禮部尚書鳳翔尹鳳翔)
(隴右節度使有傳)
梁肅安定人(孫曰肅字敬之一字寬中隋刑部尚書毗五世孫世居陸渾)最能為文
(一作最號能為文)以補闕修史侍皇太子(孫曰為皇太子諸王侍讀)卒贈
禮部郎中(有傳)
陳京(孫曰京字慶復陳宜都王叔明五世孫大歷六年中進士第)泗上人始為諫官
數諫諍(孫曰德宗自奉天還京師擢京左補闕屢有諫諍)有内行文多詁訓
為給事中上方以為相會惑疾(惑一作感)自刃發痼卒(孫曰)
(帝器京謂有宰相才欲用之會病狂易自刺弗殊再遷給事中卒見宰相表)
韓會昌黎人善清言有文章名最高然以故多謗至起
居郎貶官卒(孫曰大歷十六年四月自起居舍人貶韶州刺史卒見宰相年表)弟
愈文益奇(有傳)
許孟容吳人(孫曰孟容字公範京兆長安人大歷十一年中進士第)讀書為文口
辯為給事中嘗論事由太常少卿為刑部侍郎(孫曰貞元)
(中以諷諭太切改太常少卿元和初遷刑部侍郎有傳)
李覿(孫曰大歷二年覿舉進士第)隴西人行義甚脩至刑部郎中卒
故與先君為三司者也(孫曰貞元四年覿為刑部員外郎瑀為大理卿公父鎮為)
(殿中侍御史覆穆贊之獄事已見鎮墓誌)其大理者曰楊瑀(孫曰瑀大歷九年進士)
瑀無可言猶以獄直為御史
宇文邈(孫曰大歷二年進士)河南人有文謹慤人也為御史中丞
齪齪自守然以直免官復為刺史卒(見宰相表)
袁滋陳郡人(孫曰滋字德深蔡州朗山人)善篆書文敏不競(不競不爭也)
為相(孫曰永貞元年七月同平章事)出使辱命貶刺史(孫曰是歲十月以滋為西)
(川節度使徵劉闢為給事中滋畏闢不敢進十一月貶滋為吉州刺史)復為義成軍節
度卒(孫曰元和元年七月自吉州拜義成軍節度使至十二年為湖南觀察使卒是時未卒也有傳)
盧羣范陽人(孫曰羣字載初系出范陽)雜博多所許與使反側之地
天子以為任事(孫曰淮西節度使吳少誠擅決司洧水溉田使者止之不奉詔命羣往蔡)
(州詰之少誠聽命以奉使稱旨遷檢校祕書少監)為義成軍節度卒(孫曰貞元十六)
(年四月拜義成軍節度使九月卒有傳)
崔損清河人(孫曰損字至无系本博陵大歷十一年中進士第)畏慎為相(孫曰貞元)
(十二年十月自諫議大夫平章事)無所發明(孫曰初宰相趙憬卒盧邁以病在告議者謂選)
(有德及用損中外悵失而損性齪齪能自將延英進見不敢出一言及天下事)然不害物天
子獨愛幸以損為長者(有傳)
鄭餘慶滎陽人(孫曰餘慶字居業鄭州滎陽人大歷十一年中進士第)再為相(孫曰)
(貞元十四年七月同平章事十六年九月罷永貞元年八月同平章事元和元年五月罷)始天下
皆以為長者及為大官名益少今為尚書河南尹無
恙(孫曰元年十一月以餘慶為河南尹有傳)
鄭利用餘慶從父兄也(孫曰大歷八年進士利用祖長裕許州長史二子諒慈明諒為)
(冠氏令生利用慈明為太子舍人生餘慶)真長者由大理少卿為御史中
丞復由中丞為大理少卿
李益(孫曰益字君虞宰相揆之族子大歷四年中進士長於歌詩)隴西姑臧人風流
有文詞少有僻疾(孫曰益少有癡病而多猜忌防閑妻妾過為苛酷而有散灰扃戶之)
(譚聞於時故時謂妬癡為李益疾)以故不得用年老常望仕非其志
復為尚書郎
王紓其弟紹太原人(孫曰紹字德素自太原徙京兆之萬年)紹得幸德
宗為尚書在宰相之右(孫曰貞元中為戶部侍郎判度支德宗臨御久益不假借)
(宰相自竇參陸贄斥罷中書取充位惟紹謹密眷待殊厚主計凡八年每政事多所闕防紹亦未嘗一言)
(漏于人)今為徐泗節度(孫曰元和元年十一月遷檢校尚書左僕射徐州刺史武寧軍)
(節度使後以濠泗二州隸其軍)紓有學術(孫曰紓大歷十一年中進士第娶公伯祖臨邛令某)
(之女)魯直為尚書郎(孫曰魯遲也與論語參也魯之義同)
路泌河南人以尚書郎使西戎留戎中度今已年八十
餘既和戎十五年不得歸無為言者(孫曰泌字安期其先陽平人事)
(渾瑊為副元帥判官貞元三年閏五月瑊與尚結贊同盟于平涼為蕃兵所劫泌等六十餘人陷虜中十)
(九年吐蕃請和其子隋三上疏宜許不報舊史附路隋傳)
虞當會稽人(孫曰會稽餘姚人)為郭尚父從事終沔州刺史以
信聞(孫曰當有子曰九皋公有誄焉)
賈弇(孫曰弇大歷二年中進士第弇古函切)長樂人善士也為校書郎卒
弟全(孫曰全大歷四年進士)至御史中丞(孫曰貞元十八年正月自常州刺史)
(為浙東觀察使)
趙需(孫曰需大歷六年進士)天水人冔冔儒士也(童曰冔字當作冔冔音况羽切)
(商之冠名禮記檀弓下篇殷人冔而祭於趙需儒士無意義今按公集段太尉逸事狀云太尉為人姁姁)
(常低首拱手姁音火羽切字出吕氏春秋云冔冔然相樂也今云趙需冔冔儒士也宜當作冔雖諸韻云)
(冠名恐亦自有訓和煦樂易義)有名至兵部郎中卒(孫曰貞元元年正月以吉州長)
(史盧祀為饒州司馬需為補闕上疏論其不可)
張式(孫曰式大歷七年進士)南陽人
張莒(孫曰莒大歷九年進士)常山人
張惟儉(孫曰惟儉大歷六年進士)宣城當塗人皆善言謔式至河南
尹(孫曰貞元十六年九月式自河南少尹遷大尹水陸轉運使)莒鄧州刺史惟儉
和州刺史
奚陟江都人(孫曰陟字殷卿其先自譙亳徙為京兆人大歷十四年中進士)柔敏至吏
部侍郎(孫曰貞元中至吏部侍郎十五年卒)世謂陟善宦然其智足自
處也
盧景亮涿人(孫曰景亮字長晦幽州范陽人大歷六年中進士第)有志義多所激
發為諫官奏書如水赴壑坐貶廢棄甚久(孫曰建中初為右補)
(闕朱泚反景亮勸德宗曰陛下罪已不至則感人不深帝然之景亮志義崒然多激發與穆贊同在諫諍)
(地書數上鯁毅無所回宰相李泌劾景亮漏上所語言引善在已帝怒貶朗州司馬廢抑二十年)至
順宗時為尚書郎升中書舍人卒(孫曰憲宗時由和州别駕召還再遷)
(中書舍人卒)
楊於陵(孫曰於陵字達夫)弘農人善吏敏秀者也為中書舍人
京兆尹(孫曰貞元未為中書舍人稍遷京兆尹)
張因某人(孫曰因京兆長安人)舉詔策為長安尉願去官為道士
甚有名以其弟回降封州曰吾老矣必死回也哭而
行遂死封州(孫曰永貞元年卒公集有銘)
高郢渤海人(孫曰郢字公楚本渤海蓨人後徙衞州)有文章規矩自立者
不干貴幸以太常為相(孫曰貞元十九年十二月自太常卿同平章事)罷居
尚書(孫曰永貞元年正月罷相守刑部尚書有傳)
唐次北海人(孫曰次字文編并州晉陽人建中元年進士第)有文章學行義甚
高以尚書郎出為刺史屏棄(孫曰貞元中宰相竇參薦之為禮部員外郎八)
(年參貶官次坐出為開州刺史在巴峽間十餘年不獲進用)永貞中召以為中書
舍人道病去長安七十里死傳舍(孫曰永貞元年八月以饒州刺史李)
(吉甫為考功郎中夔州刺史唐次為吏部郎中並知制誥正拜次中書舍人卒)
苗拯上黨人有學術峭直以諫議大夫漏泄省中語貶
萬州卒
柳氏兄弟者先君族兄弟也最大并字百存為文學至
御史病瞽遂廢次中庸中行(孫曰公八世祖僧習二子鷟慶鷟子帶岸帶韋)
(子祚祚子範範子齊物齊物子喜喜子并中庸中行慶子旦旦子楷楷之子子夏子從裕從裕子察躬察)
(躬子鎮鎮子即公故為族兄弟)皆名有文咸為官早死
柳登柳冕者族子也(孫曰登自成伯冕字敬叔蒲州河東人)自其父芳(孫曰)
(芳自仲敷)與冕並居集賢書府冕文學益健頗躁自吏部
郎中出為刺史(孫曰貞元六年十一月上親行郊享上重慎祀典每事依禮時冕為吏部)
(郎中攝太常博士與司封郎中徐岳倉部郎中陸贄工部侍郎張薦皆攝禮官同修郊祀儀注時上甚嘉)
(之久之以議論勁切執政不喜出為婺州刺史)至福建廉使卒(孫曰貞元十二年三月自)
(婺州除兼御史中丞福州刺史充福建都團練觀察使)登晚仕至尚書郎祕書
少監(附柳芳傳)
薛丹同郡人至尚書郎
吕牧(孫曰牧永泰二年中進士第)由尚書郎刺澤州卒
崔稹(孫曰稹字實方)清河人至檢校郎官(孫曰為檢校金部郎中)子羣為
右補闕贈給事中(有傳)
房啓河南人善清言由萬年令為容州經略(孫曰貞元十一年自)
(萬年除容管經略使)
于申河南人至尚書郎
常仲孺(孫曰仲孺丞相衮之猶子)河南人今為諫議大夫(見宰相表)
蘇弁武功人(孫曰弁字元容京兆武功人)好聚書至三萬卷(孫曰弁聚書至)
(二萬卷皆手自刊校當時稱與祕書埒)與先君通書以戶部侍郎貶(孫曰)
(貞元初為戶部侍郎判度支坐給長武城軍糧朽敗貶汀州司戶參軍)復為刺史(孫曰數年)
(起為滁州刺史卒附蘇世長傳)
崔芃(蒲紅切)博陵人善言名理為御史尚書郎(孫曰元和初為尚書)
(郎後為江西觀察使)
鄭元均(孫曰元均建中二年進士)滎陽人強抗少所推讓然以此多
怨困不得仕
辛惲(孫曰惲建中元年進士惲紆憤切)隴西人有史學
韓衡昌黎人善士
陳衆甫梓潼人高志氣
薛伯高同郡人好讀書號為長者後至尚書卒(見宰相表)
張宣力清河人儒善後表其名去力但為宣自元均至
宣力皆没没無顯仕者
孤宗元曰先君之所與友凡天下善士舉集焉信讓而
大顯道博而無雜今之世言交者以為端敢悉書所尤
厚者附兹石以銘于背如右(補注邵太史云子厚記其先友于父墓碑意欲著其)
(父雖不顯所交游皆天下偉人善士列其姓名官爵因附見其所長者可矣反從而譏病之何也貶永州尚如)
(此為尚書郎時可知退之云不自貴重蓋其資如此)
故殿中侍御史柳公墓表
(為會葬人作韓曰即公之叔父嘗銘先侍御者之墓表也其名諱不可考集元注云為會葬人)
(作豈以其備書本道節度張公乃遣殿中監李輔忠致賵侍御史韋重規等救助汝南周公巢)
(等琢石書德以見其一時窆禮之盛耶)
唐貞元十二年二月庚寅葬我殿中侍御史河東柳公
於萬年縣之少陵原公諱某字某邑居於虞鄕(孫曰虞鄕縣名)
(屬蒲州)曾王父某官(韓曰曾王父子夏徐州長史)王父某官(韓曰王父從裕滄州)
(清池令)皇考某官(韓曰皇考察躬湖州德清令)奕世餘慶叢而未稔濟
德流祉其後宜大秀而不實(童曰論語秀而不實者有矣夫)為善者惑
嗚呼哀哉惟公敦柔峻清恪慎端莊進止威儀動有恒
常英風超倫孤厲貞方居室孝悌與人信讓當職強毅
游刃立斷自少耽學頗工為文既窮日力又繼以夜鄉
里推擇敦迫上道乃與計偕來游京師觀藝靈臺貢文
有司射策合程遂冠首科休有令問羣士羨慕居數年
授河南府文學教勵生徒撰擇貢士(韓曰周禮大司馬主羣吏撰車徒注)
(云撰謂擇之也撰息轉切)儒黨相賀庶人觀禮秩滿渭北節度使
(孫曰貞元二年七月以右金吾衞大將軍論惟明為渭北鄜坊節度使)延為參佐總齊軍
政甚獲能稱加太常寺協律郎既喪主帥(孫曰三年十一月惟明卒)
(於官)罷歸私室方將脫遺紛埃退與道俱沖漠保神優柔
肄儒四方聞風交馳鵠書載筆乘軺(童曰軺使者所乘車又曰小車軺)
(音姚)乃作參謀出入朔方陪佐戎車(孫曰四年七月以左金吾將軍張獻甫為)
(朔方邠寧節度使表公為參謀)遷大理評事又加章綬朱裳銀印宗黨
有耀權略密勿(童曰詩密勿從事)潛機埋照完彼亭堡時其講
教實從我謀鄰國是傚改度支判官轉大理司直出納
府庫頒給軍食下無讎斂(力驗切讎一作諸)黔首休息月校歲
會(孫曰周禮歲有會會古外切)莫不如畫庫豐財羨(童曰羨餘也羨延面切庫一)
(作軍)制成計得又遷殿中侍御史度支營田副使分閫之
寄(閫苦本切)參制其半柔以仁撫剛以義斷戎臣坐嘯(孫曰後漢)
(書南陽太守岑公孝弘農成瑨但坐嘯)公堂無事朝廷延首方待以位既
而禄不及伐冰(韓曰禮記伐冰之家不畜牛羊注伐冰之家卿大夫以上喪祭用冰伐擊也)
政不獲專達(韓曰周禮天官其屬六十大事則從其長小事則專達)以其年正月
九日遇疾終於私館享年五十嗚呼痛哉奔驥騁力中
塗踠足(童曰說文踠足跌也踠烏卧於阮二切)高鴻輕舉在雲墜翼凡我
所知哀慟無極本道節度尚書朗寧王張公(韓曰張獻甫也)震
悼涕慕不任于懷臨遣牙將試殿中監李輔忠監備凶
禮賵賻甚厚(童曰贈死曰賵賻助也賵撫鳳切賻符遇切)行軍司馬侍御史
韋重規等(孫曰重規大歷五年登進士第)匍匐救助(童曰詩凡民有喪匍匐救之)事
用無闕丹旐素車歸于上京撰期定宅(撰息轉切)莫有愆素
(愆音愆)故友諸生宗人外姻號慟會葬哀禮咸申克窆玄
堂(童曰窆葬下棺也窆音砭悲驗切)掩坎廣輪(孫曰禮記季子適齊於其反也其長子死葬於)
(嬴博之間既葬而封廣輪掩坎其高可隱也)顧眄無依徘徊增哀願勒休聲
延垂後賢於是汝南周公巢等(孫曰公巢貞元十一年中進士)相與琢
石書德用圖不朽文曰
抱元淳稟粹和既強毅又柔嘉登儀曹(孫曰謂試於禮部中進士)耀
文章司學徒(孫曰謂為河南府文學)儒風揚自渭北佐朔方戎政
閑黔首康冠惠文(孫曰柱後惠文冠名)垂朱裳才不施天茫茫刊
樂石(孫曰樂石泗濱之石可為磬者)篆遺德(一作芳)延休烈垂憲則於萬
年長無極
故叔父殿中侍御史府君墓版文
柳氏之先自黃帝及周魯其著者無駭以字為展氏(韓曰)
(魯孝公之子字子展諡曰夷伯子展孫無駭以王父字為氏)禽以食采為柳姓(韓曰無駭)
(生禽字季為魯士師諡曰惠食采於柳下遂姓柳氏)厥後昌大世家河東嗚呼公
諱某字某曾王父朝請大夫徐州長史諱某(子夏)遺貞白
之操表儀宗門王父朝請大夫滄州清池令諱某(從裕)垂
博裕之道啓佑後胤皇考湖州德清令諱某(察躬)弘孝悌
之德振揚家聲惟公端莊無諂徽柔有裕(童曰書徽柔懿恭)峻
而能容介而能羣其在閨門也動合太和皆由順正愷
悌雍睦莫有間言故宗黨歌之其在公門也釋回措枉
(補注回邪也記曰禮釋回語曰舉直錯諸枉)造次秉直事不失當舉無秕政
(秕音匕)故官府誦之用沖退徑盡之志以弘正友道信稱
於外焉用柔和博愛之道以視遇孤弱仁著於内焉此
公脩已之大經也自進士登高第調受河南府文學秩
滿渭北節度使論惟明辟為從事受太常寺協律郎元
戎即世罷職家食(童曰易不家食吉)無何朔方節度使張獻甫
辟署參謀受大理評事賜緋魚袋改度支判官轉大理
司直遷殿中侍御史加度支營田副使此公從政之大
略也既佐戎事實司中府匪頒有制(孫曰周禮八曰匪頒之式注云匪分)
(也頒讀為班布之班)會計明白(韓曰孟子曰孔子為委吏矣曰會計當而已矣)嗚呼分閫
委政繄公而成務朝右虚位待公而周事宗門期公而
光大姻黨仰公而振耀貞元十二年歲在景子正月九
日壬寅遇暴疾終於私館享年五十痛矣夫人吳郡陸
氏(孫曰公有陸氏誌)洎仲弟綜季弟續冢姪某等(孫曰察躬子鎮某纁綜續)
(冢姪即公也)抱孤即位牽率備禮祗奉裳帷歸于京師以某
年(孫曰當作其年)二月二十八日庚寅安厝于萬年縣之少陵
原(厝音措)禮也公有男一人(孫曰有男一人曰曹婆女一人曰喜子)始六年
矣在髫知孝(童曰髫小兒垂髫也髫音迢)呱呱涕洟(呱音孤)凡我宗戚
撫視增慟嗚呼哀哉初公元兄(元兄鎮)以純深之行端直
之德名聞於天下官至侍御史持斧登朝憲章肅清常
以先公之神未克遷祔不正席不甘味及撰日定期而
昊天不弔(孫曰貞元九年鎮卒)志奪禮廢公實敬承遺志行有日
矣而閔凶荐及不克終事則我宗族之痛恨其有既乎
惟公盡敬於孝養致毁於居憂表正宗姓觀示他族故
宗人咸曰孝如方輿公(孫曰公之八世祖僧習事後魏封方輿公以孝德聞)修詞
以藻德振文而導志以為理化之始莫尊乎堯作堯祠
頌以為述德之作不忘於祖作始祖碑以為紀廣大之
志叙正直之節不嫌於親作元兄侍御史府君墓誌(鎮墓)
(誌)其餘諷詠比興(上音鼻下許應切)皆合于古故宗人咸曰文
如吳興守(韓曰南史柳惲字文暢好學善尺牘少工篇什有亭皋木葉下隴首秋雲飛之句仕宋為)
(吳興太守)當官貞固確乎不拔持議端方直而不苛故宗人
咸曰正如衞太史(韓曰禮檀弓下衞有太史曰柳莊公曰若疾革雖當祭必告公再拜稽首請)
(於尸曰有臣柳莊也者非寡人之臣是社稷之臣也聞之死請往不釋服而往遂以襚之)率性廉介
懷貞抱潔嗣家風之清白紹遺訓於儒素故宗人咸曰
清如魯士師(補注論語柳下惠為士師三黜人曰子未可以去乎曰直道而事人焉往而不三黜)
(已上四事皆柳氏之先文行之著者也)兼備四德具體而微公之謂矣小
子常以無兄弟移其睦於朋友少孤移其孝於叔父天
將窮我而奪其志故罔極之痛仍集焉朴魯甚騃(語駭切)
不能文字敢用書宗人之辭以致其直故質而俚輟哭
紀事哀不能文故叙而終焉
故弘農令柳府君墳前石表辭
少陵原柳氏之大墓唐貞元十九年某月日孤某奉其
先府君洎夫人之喪祔于其位由新墓而南若干步曰
高祖王父蘭州府君諱某字某之墓又東若干步曰曾
祖王父邠州府君諱某之墓西若干步曰祖某王父司
議郎府君諱某之墓咸異兆而相望昭穆之有位序壤
樹之有豐殺(孫曰檀弓國子高曰葬也者藏也反壤樹之哉壤謂封壤樹謂種樹殺所介切)
皆如律令府君字某諱某由父任為太廟齋郎更許昌
陽武伊闕華原尉王屋丞汝陰令為弘農二年推其誠
心裕于其人闢土生穀若有天相之道衣食給足故人
不札天教厲明具故俗不爭奪遂以洽于大和事理克
彰刺史盧杞(孫曰杞字子良大歷末為虢州刺史弘農縣屬虢州)加禮褒旌考績
絶尤推君之政風于下邑命為吏部尚書郎庾河南受
命黜陟(孫曰建中元年二月命趙贊衞晏洪經綸等十一人分巡天下庾字或作更)狀君理
績殊異宜升天朝帝有歎焉方圖優昇命用不長年五
十五建中二年某月日卒于官以其素廉家之蓄不足
以充凶事遂殯于是邑仍會危難至于今乃克返葬孤
某嘗為黔州錄事參軍今無禄事而志不敢緩初公娶
司農少卿京兆韋山之孫涇陽主簿迴智之女德容溫
良大歷二年某月日卒于越而假葬焉孤某徒行自越
舉夫人之喪至于虢舉弘農君之喪咸至于墓窆焉(窆音)
(砭悲驗切)既窆立石表于墳前示後之人以無忘孝敬嗚呼
世有難仕于外而葬其族者希矣孝子之心有待駟馬
五鼎而卒不至者焉若今之殺衣黜食寒妻子飢僕御
終身由之而志益不懈為旅人徒跣萬里(跣音鮮)以厄困
終事孝之難者歟五十而慕者舜也祿千鍾而悲者曾
子也(孫曰莊子曰曾子後仕三千鍾而不洎吾心悲)聖且賢難之若是今之人
有由其道者得不立于世乎
志從父弟宗直殯
(韓曰公自永貞元年九月由禮部員外郎謫邵州刺史十一月又移永州司馬至元和十年正)
(月召至京繼出為柳州刺史宗直與公俱故死於柳韓昌黎集有雷塘祭雨文觀此志則知非)
(昌黎作矣)
從父弟宗直生剛健好氣自字曰正夫聞人善立以為
已師聞惡若已讎見佞色諂笑者不忍與坐語善操觚
牘(上音孤下音獨)得師法甚備融液屈折奇峭博麗知之者以
為工作文辭淡泊尚古謹聲律切事類譔漢書文章為
四十卷(孫曰宗直譔西漢文類四十卷公為之序譔與撰同述也)歌謠言議纖悉備
具連累貫統好文者以為功讀書不廢蚤夜以專故得
上氣病臚脹奔逆(張曰臚皮也一曰傳也廣韻腹前曰臚脹腹大也臚凌如切音閭脹知)
(亮切)每作害寢食難俯仰時少間又執業以興呻痛咏言
雜莫能知兄宗元得謗於朝力能累兄弟為進士凡業
成十一年年三十三不舉藝益工病益牢元和十年宗
元始得召為柳州刺史(孫曰元和十年三月公為柳州刺史)七月南來從
余道加瘧寒數日良已又從謁雨雷塘神所(孫曰雷塘柳州地名)
(州有雷山兩崖皆東西雷水出焉蓄崖中曰雷塘能出雲氣作雷雨變見有光禱用俎魚豆彘脩形糈稌陰酒)
(虔則應)還戲靈泉上洋洋而歸卧至旦(而一作也)呼之無聞就
視形神離矣嗚呼天實析余之形殘余之生使是子也
能無成(能一作既)是月二十四日出殯城西北若干尺死七
日矣俟吾歸與之俱志其殯
五百家註柳先生集卷十二
