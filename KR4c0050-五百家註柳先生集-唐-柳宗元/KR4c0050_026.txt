柳先生龍城錄卷下
老叟講明種蓺之言
余南遷度高鄉道逢老叟帥年少於路次講明種蓺其
言深耕穊種時耘時耔却牛馬之踐履去螟螣之戕害
勤以朝夕滋之糞土而有秋之利蓋富有年矣若夫堯
湯之水旱霜雹之不時則在夫天也余感此言將書諸
紳贄於治民理生者無所施而不可而又至言也
李明叔精明古器
建康李生名照字明叔真可人書生好古博雅者一日
就京師謁余裹飯從游於秦渭之間此人宦意畏巧而
淡然蔽於古器凡自戰國洎於蕭梁之間譜所載者十
得五六而皆精製竒巧後世莫迨然生頗為文思澀設
若勤求古器心在於文書間亦足以超偉於當代也
賈奭著書仙去
賈奭河陽人字師道與余先人同室讀書為人謹慎少
調官河南尉才吏也後五十歲棄家隠伊陽小水鄉和
樂村鳴臯山中著書二十卷號鳴臯子邇年不知其所
終山中人竟言仙去然訛幻莫之信也有子餗字子美
亦有才然不逮於父風
開元藏書七萬卷
有唐惟開元最備文籍集賢院所藏至七萬卷當時之
學士蓋為褚無量裴煜之鄭譚馬懷素張說侯行果陸
堅康子元輩凡四十七人分司典籍靡有闕文而賊逆
遽興兵火交紊兩都灰燼無存惜哉
明皇識射覆之術
上皇始平禍亂在宮所與道士馮存澄因射覆得卦曰
合因又得卦曰斬關又得卦曰鑄印乘軒存澄啟謝曰
昔此卦三靈為最善黃帝勝炎帝而筮得之所謂合因
斬關鑄印乘軒始當果斷終得嗣天上皇掩其口曰止
矣默識之矣後即位應其術焉
明皇夢姚宋當為相
上皇初登極夢二龍銜符自紅霧中來上大隸姚崇宋
璟四字扐之兩大樹上宛延而去夢迴上召申王圓兆
王進曰兩木相也二人名為天遣龍致於樹即姚崇宋
璟當為輔相兆矣上歎異之
太宗沉書於滹沱
太宗文皇帝平王世充於圖籍有交關語言構怨連結
文書數百事太宗命杜如晦掌之如晦復禀上當如何
太宗曰付諸曹吏行頃聞於外有大臣將自盡者上乃
復取文書背裹一物疑石重上親裹百重命中使沉滹
沱中更不復省此與光武焚交謗數千章者何異
尹知章夢持巨鑿破其腹
尹知章字文叔絳州翼城人少時性懵夢一赤衣人持
巨鑿破其腹若内草茹於心中痛甚驚寤自後聰敏為
流輩所尊開元中張說表諸朝上召見延英上問曹植
幽思賦何為遠取景物為句意旨安在知章對以植所
謂賦作不徒然若倚高臺之曲嵎望且重也處幽僻之
閒深位至卑也望翔雲之悠悠嗟朝霽而夕隂以為物
無止定之意而上多改易也顧秋華之零落歲將暮也
感歲暮而傷心年將易也觀躍魚於南沼使智者居於
明非得志也聆鳴鶴於北林怨寡和也搦素筆而慷慨
守文而感也揚大雅之哀吟憫其時也仰清風以歎息
思濯煩也寄予思於悲絃志在古也信有心而在遠措
者大也重登高以臨川及上下也何余心之煩錯寧翰
墨之能傳意不盡也此幽思所以賦也上敬異之擢禮
部侍郎集賢院正字
高皇帝宴賞牡丹
高皇帝御羣臣賦宴賞雙頭牡丹詩惟上官昭容一聯
為絶麗所謂勢如連璧友心若臭蘭人者使夫婉兒稍
知義訓亦足為賢婦人而稱量天下何足道哉此禍成
所以無赦於死也有文集一百卷行於世
魏徵善治酒
魏左相能治酒有名曰醽渌翠濤常以大金甖内貯盛
十年飲不敗其味即世所未有太宗文皇帝常有詩賜
公稱醽渌勝蘭生翠濤過玉薤千日醉不醒十年味不
敗蘭生即漢武百味旨酒也玉薤煬帝酒名公此酒本
學釀於西胡人豈非得大宛之法司馬遷所謂富人藏
萬石蒲萄酒數十歲不敗者乎
裴令公訓子
裴令公常訓其子凡吾輩但可文種無絶然其間有成
功能致身為萬乘之相則天也
華陽洞小兒化為龍
茅山隠士吳綽素擅潔譽神鳳初因採藥於華陽洞口
見一小兒手把大珠三顆其色瑩然戲於松下綽見之
因前詢誰氏子兒犇忙入洞中綽恐為虎所害遂連呼
相從入欲救之行不三十步見兒化作龍形一手握三
珠填左耳中綽素剛膽以藥斧斸之落左耳而三珠已
失所在龍亦不見出不十餘步洞門閉矣綽後上皇封
素養先生此語賈宣伯說
賈宣伯有治三蟲之藥
賈宣伯有神藥能治三蟲止熬黃蘗以熱酒沃之别無
他味一日過松江得巨魚置於水罟中因投小刀圭藥
魚引吸中即死取視則見八足若爪利焉後吳江有怪
土人謂蛟為害宣伯以數刀圭投潭中明旦老蛟死浮
於水而水蟲莫知數皆為藥死山人此藥云本受之於
閤皂山王天師乃仙方耶而涉海者亦或需焉故書之
李吉甫以毒虐弄正權
惠州一娼女震厄死於市衢脇下有朱字云李林甫以
毒虐弄正權帝命列仙舉三震之疑此女子偃月公後
身耶譎而可懼元和元年六月也
張復條山集論世外事
張復澧州人飽書帙作條山集三十卷論世外事此人
兼得神鬼趣隠不仕有文集行於世
羅池石刻
羅池北龍城勝地也役者得白石上微辨刻畫云龍城
柳神所守驅厲鬼山左首福土氓制九醜余得之不詳
其理特欲隠予於斯歟
劉仲卿隠金華洞
賈宣伯愛金華山即今雙谿别界其北有仙洞俗呼為
劉先生隠身處其内有三十六室廣三十六里石刻上
以松炬照之云劉嚴字仲卿漢室射聲校尉當恭顯之
際極諫被貶於東陬隠迹於此莫知所終即道士蕭至
玄所記也山口人時得玉篆牌俗傳劉仲卿每至中元
日來降洞中州人祈福尋谿口邊得此者當巨富此亦
未必為然然仲卿亦梅子真之徒歟
趙昱斬蛟
趙昱字仲明與兄冕俱隠青城山後事道士李珏隋末
煬帝知其賢徵召不起督讓益州太守臧賸強起昱至
京師煬帝縻以上爵不就獨乞為蜀太守帝從之拜嘉
州太守時犍為潭中有老蛟為害日久截没舟船蜀江
人患之昱涖政五月有小吏告昱會使人往青城山置
藥渡江溺使者没舟航七百艘昱大怒率甲士千人及
州屬男子萬人夾江岸鼓噪聲振天地昱乃持刀没水
頃江水盡赤石崖半崩吼聲如雷昱左手執蛟首右
手持刀奮波而出州人頂戴事為神明隋末大亂潜亦
隠去不知所終時嘉陵漲溢水勢洶然蜀人思昱頃之
見昱青霧中騎白馬從數獵者見於波面揚鞭而過州
人争呼之遂吞怒眉山太守薦章太宗文皇帝賜封神
勇大將軍廟食灌江口歲時民疾病禱之無不應上皇
幸蜀加封赤城王又封顯應侯昱斬蛟時年二十六珏
傳仙去亦封佑應保慈先生
宋單父種牡丹
洛人宋單父字仲孺善吟詩亦能種藝術凡牡丹變易
千種紅白鬭色人亦不能知其術上皇召至驪山植花
萬本色樣各不同賜金千餘兩内人皆呼為花師亦幻
世之絶蓺也
柳先生龍城錄卷下
