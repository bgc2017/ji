五百家註柳先生集卷八
行狀
段太尉逸事狀
(集註段太尉秀實也字成公新舊史皆有傳此狀公元和九年在永州作集又有與史官韓愈)
(致段太尉逸事書狀當在書之先云)
太尉始為涇州刺史時(孫曰大歷十二年邠寧節度使白孝德薦秀實為涇州刺使)
汾陽王以副元帥居蒲(孫曰是歲正月以汾陽王郭子儀為關内河東副元帥河東節)
(度等使治河中河中蒲州也)王子晞為尚書(孫曰晞子儀子時為左常侍不為尚書恐誤晞)
(音希)領行營節度使寓軍邠州(孫曰子儀自行營入朝晞在汾州士放縱不法邠)
(悲巾反)縱士卒無賴邠人偷視暴惡者卒以貨竄名軍伍
中則肆志(竄取亂切卒一作率)吏不得問日羣行丐取於市不嗛
(不嗛不足也嗛音慊)輒奮擊折人手足椎釡鬲甕盎盈道上(童曰)
(鬲鼎屬盎盆也釜音輔正作鬴鬲音歴盎於浪切盈字一本作蔡與撒同讀如蔡蔡叔之蔡新史改作盈故)
(或作盈一本又作棄)袒臂徐去(袒字一作把非是)至撞殺孕婦人(撞傳江切)邠
寧節度使白孝德以王故戚不敢言太尉自州以狀白
府願計事至則曰天子以生人付公理(付一作分)公見人被
暴害因恬然且大亂若何孝德曰願奉教太尉曰某為
涇州(韓曰涇與邠州皆隸關内道)甚適少事今不忍人無寇暴死以
亂天子邊事公誠以都虞候命某者能為公已亂使公
之人不得害孝德曰幸甚如太尉請既署一月晞軍士
十七人入市取酒又以刃刺酒翁壞釀器(壊音怪又胡怪切釀女亮)
(切)酒流溝中(流一作留)太尉列卒取十七人皆斷頭注槊上
(童曰說文云槊長矛也槊音朔)植市門外晞一營大譟(譟先到切與噪同)盡
甲孝德震恐召太尉曰將奈何太尉曰無傷也請辭於
軍孝德使數十人從太尉太尉盡辭去解佩刀選老躄
者一人持馬(童曰說文躄不能行也躄蒲結俾亦二切)至晞門下甲者出
太尉笑且入曰殺一老卒何甲也吾戴吾頭來矣(補註邵太)
(史曰宋景文修新史曰吾戴頭來矣去一吾字便不成語吾戴頭來者果何人之頭耶)甲者愕因
諭曰尚書固負若屬耶副元帥固負若屬耶奈何欲以
亂敗郭氏為白尚書出聽我言晞出見太尉太尉曰副
元帥勲塞天地當務始終今尚書恣卒為暴暴且亂亂
天子邊欲誰歸罪罪且及副元帥今邠人惡子弟以貨
竄名軍籍中殺害人如是不止幾日不大亂大亂由尚
書出人皆曰尚書倚副元帥不戢士然則郭氏功名其
與存者幾何言未畢晞再拜曰公幸教晞以道恩甚大
願奉軍以從顧叱左右曰皆解甲散還火伍中敢譁者
死太尉曰吾未晡食(張曰晡晚食也晡音逋)請假設草具既食曰
吾疾作願留宿門下命持馬者去旦日來遂臥軍中晞
不解衣戒候卒擊柝衞太尉旦俱至孝德所謝不能請
改過邠州由是無禍先是太尉在涇州為營田官(孫曰白孝)
(德初為邠寧署秀實度支營田副使)涇大將焦令諶(音忱)取人田自占數十
頃給與農曰且熟歸我半是歲大旱野無草農以告諶
諶曰我知入數而已不知旱也督責益急且饑死無以
償即告太尉太尉判狀辭甚巽使人求諭諶諶甚怒召
農者曰我畏段某耶何敢言我取判鋪背上以大杖擊
二十垂死輿來庭中太尉大泣曰乃我困汝即自取水
洗去血裂裳衣瘡(衣於既切)手注善藥旦夕自哺農者然後
食(張曰哺啜也哺音逋)取騎馬賣市穀代償使勿知淮西寓軍
帥少尹榮剛直士也入見諶大罵曰汝誠人耶涇州野
如赭(說文赭赤土也赭音者)人且饑死而必得穀又用大杖擊無
罪者段公仁信大人也而汝不知敬今段公惟一馬賤
賣市穀入汝汝又取不恥凡為人傲天災犯大人擊無
罪者又取仁者穀使主人出無馬汝將何以視天地尚
不愧奴隷耶(隷郎計切)諶雖暴抗然聞言則大愧流汗不能
食曰吾終不可以見段公一夕自恨死(孫曰段公别傳云大歷八年令)
(諶猶存者蓋公之得於傅聞其實令諶不死)及太尉自涇州以司農徵(孫曰建中)
(元年二月秀實自涇原節度使召為司農卿)戒其族過岐(岐山名岐音祁)朱泚幸致
貨幣慎勿納(泚此禮切)及過泚固致大綾三百匹太尉壻韋
晤堅拒不得命至都太尉怒曰果不用吾言晤謝曰處
賤無以拒也太尉曰然終不以在吾第以如司農治事
堂棲之梁木上(一本無之字)泚反(孫曰四年十月詔涇原節度使姚令言率師救哥舒)
(曜丁未出京城至滻水倒戈謀反乃於晉昌里□朱泚為帥)太尉終(孫曰庚戌泚殺秀實興元元年)
(二月贈秀實太尉謚忠烈)吏以告泚泚取視(一有之字)其故封識具存(識音)
(志)
太尉逸事如右
元年九年月日永州司馬員外置同正員柳宗元謹上
史館今之稱太尉大節者出入以為武人一時奮不慮
死以取名天下不知太尉之所立如是宗元嘗出入歧
周邠斄間(童曰斄后稷所封斄音邰今本作漦音侯甾切水名)過真定北上馬
嶺歴亭鄣堡戍(張曰說文云鄣紀邑堡墇也鄣音章堡音保)竊好問老校退
卒能言其事太尉為人姁姁(凶予切又况羽切)常低首拱手行
步(行一作促)言氣卑弱未嘗以色待物人視之儒者也遇
不可必達其志决非偶然者會州刺史崔公來(永州刺史)言
信行直備得太尉遺事覆校無疑或恐尚逸墜未集太
史氏敢以狀私於執事謹狀
故銀青光禄大夫右散騎常侍輕車都尉宜城縣
開國伯柳公行狀
曾祖善才皇荆王侍讀
祖尚素皇潤州曲阿縣令
父慶休皇渤海郡渤海縣丞贈蔡州刺史工部
尚書
汝州梁縣梁城鄉思義里柳渾年七十四狀
公字惟深(韓曰又字夷曠)其先河東人晉永嘉年(童曰永嘉懷帝年號)有
濟南太守卓者去其土代仕江左(孫曰西晉末柳純位平陽太守純子卓避)
(永嘉之亂自本郡遷於襄陽官至汝南太守今云濟南恐誤代字一本作往)公實後之柳氏
自黃帝后稷降於周魯以字命族因地受氏載在左氏
内外傳(孫曰魯孝公子伯展展孫司空無駭無駭生禽字季為魯士師食邑柳下諡曰惠因以柳為氏)
(魯為楚滅柳氏入楚楚為秦滅乃還晉之解縣後秦置河東郡故為河東解縣人)及太史公書
自卓至公十有一代(孫曰卓子恬西河太守恬子憑馮翊太守憑子叔宗字雙鱗宋建威)
(參軍叔宗子世隆字彥緒南齊尚書令世隆子惔字文通梁左僕射曲江穆侯惔子映映子奭奭子善才善才)
(子尚素尚素子慶休慶休子渾自卓至渾十一世也)為士林盛族著於南朝歴代
史(孫曰柳元景弟叔宗已下南史皆有傳)及柳氏家牒惟公質貌魁傑度
量宏大弘和博達而遇節必立恢曠放㢮而應機能斷
(音煅)其居室奉養撫字之誠儀於宗戚而内行著焉其莅
政柔仁端直之德洽於府寺而外美彰焉凡為學略章
句之煩亂採摭奥旨(童曰說文云摭拾也摭之石切)以知道為宗凡
為文去藻餙之華靡汪洋自肆以適已為用自始學至
於大成躭嗜文籍(躭都含切與耽同)注意鑚礪(童曰說文云鑚所以穿也鑚)
(祖官切)倦不知遊息威不待榎楚(榎古雅切)儒言雅旨夙有聞
知年十餘歲有稱神巫來告曰若相法當夭且賤幸而
為釋可以緩而死耳位禄非若事也公諸父素加撫愛
尤所信異遽命奪去其業從巫言也(一云從巫之言也)公不可
且曰夫性命之理聖人所罕言縉紳者所不道巫何為
而能盡之也且令從之而生去聖人之教而為異術不
若速死之愈也於是為學甚篤其在童幼固不惑於怪
譎矣(張曰譎說文權詐也譎古穴切)開元中舉汝州進士計偕百數
公為之冠(音貫後同)禮部侍郎韋陟異而目之一舉上第(孫曰)
(天寶元年禮部侍郎韋陟知貢舉柳載中第十四人載後改名渾)調授宋州單父尉操
斷舉措通乎細大潔廉檢守形於造次加雲騎尉秩滿
江南西道連帥聞其名辟至公府(孫曰至德中為江西採訪皇甫侁判官)
以信州都邑人罹凶害(罹遭也罹鄰知切)靡弊殘耗假守永豐
令公於是用重典以威姦暴(童曰周禮刑亂國用重典重直龍切)鋪大
和以惠鰥嫠(鰥古頑切下陵之切)敺除物害(敺音區)消去人隐吏無
招權乾沒之患政無犯令尨茸之蠧(張曰尨茸亂貌尨音蒙茸音如容)
(切蠧音妬)宰制聽斷漸於訟息耕夫復於封疆商旅交於關
市既庶而富廉恥興焉既富而教庠塾列焉(童曰塾學也禮記家)
(有塾塾音孰)里閈大變克有能稱遂表為洪州豐城令到職
如永豐之政而仁厚加焉授衢州司馬夫器宏者恥效
以圭撮之任(撮倉括切)足逸者難局以尋常之地公遂滅跡
藏用遁隐於武寧山羣公交書諸侯走幣皆謝絶不就
方將究賢人之業窮君子之儒味道腴以代膏粱含德
輝而輕紱冕遺榮養素恬淡如也朝右籍甚有聲徵拜
御史(孫曰拜監察御史)公曰君命也安敢逃乎即日装束上道
公嘗好大體不為細家之迫速(一作束)非其志也以疾辭
授右補闕不隐忠以固位不形直以奸名(奸音干他本作姦非也)
除殿中侍御史賜緋魚袋赴江西與租庸使議復㩁鐵
(㩁音角)及常平倉便宜制置得以專任(一作征)和鈞關石之
緒出納平凖之宜國利人逸得其要道(孫曰明年自左補闕除殿中侍)
(御史知江西租庸院事)遷侍御史充江南西路都團練判官(孫曰大歷)
(三年以刑部侍郎魏少遊為江西觀察使少遊表渾為其府判官)時屬支郡不知連帥
之職公請出巡盡征之地大詰姦謬所至風動其有非
常之政裕於人者必舉其課績歸之使府又以文采殷
勤歌詠之俾其風謠訟聲(謠音搖)聞於他部達於京師而
後已改祠部員外郎轉司勲郎中餘如故就拜袁州刺
史(孫曰十二年拜袁州刺史)公於是酌古良牧之政宜於今者宗而
奉之考諸理國之說稱於人者承而守之均利器用以
致其富昭明物則以教之禮示優裕之德以周惠利緩
九賦推廣厚之心以固和慈保萬人明其制量臨長羣
吏示之法禁考中備敗無不得其極理行高第朝廷休
之召拜諫議大夫(孫曰十四年五月以中書舍人崔祐甫平章事崔薦渾為諫議大夫)充
浙江東西道黜陟使(孫曰建中元年二月命黜陟使十一人分巡天下)將舉其
能政端於外邦也公則修虞書之考績舉漢代之課第
處事詳諦無依違故縱之敗奉法端審無隠忌峭刻之
文(峭七肖切刻音剋)時分部所繫於公尤重凌江並海(童曰並近也)
(並蒲浪切列子並歌並進又音竝上聲)竟吳越之域皆所莅焉復命稱職
加朝散大夫又拜左庶子集賢殿學士奉翊儲后修其
宫政統理文籍紀於秘府拜尚書右丞直而多容簡而
有制去苛削之文(苛音何)而吏皆率法務弘大之道而政
不失中加銀青光禄大夫遷右散騎常侍涇卒之亂公
以變起卒遽盡室奔匿於終南山賊徒訪公所在追以
相印既及公而問焉公變名氏以紿之(張曰江南呼欺曰紿紿音台)
捐家屬以委之賊遂執公愛子榜箠詢問(張曰榜音彭所以輔弓弩)
(又去聲四十三映比孟切進也笞也張敖傳船載貫高榜笞數千又音牓木片也又音謗進)折其右
肱而公不之顧即步入窮谷拔草逕踰秦嶺由褒駱
朝於行宫(孫曰四年十月朱泚反渾微服徒行遁終南山谷賊素聞其名以宰相召執其子榜笞之)
(搜索所在渾步至奉天扈從至涼州改左散騎常侍)上嘉其誠節不時召見公頓
首流涕累陳計畫賊平策勲賜輕車都尉封宜城縣開
國伯拜尚書兵部侍郎(孫曰貞元二年拜兵部侍郎封宜城縣伯)初公名載
字元輿至是奏請改命以滌偽署之汙(孫曰賊平渾奏言臣向名為賊)
(汚且載於文從戈非偃武所宜請改名渾)是歲盜據淮滸(孫曰淮西節度使吳少誠反)方
議討戮宰相以大理評事李元平者有名以為才堪攘
寇拜為汝州羣臣望聲徇利者皆曰德舉公獨慷慨言
於朝曰(慷下郎切慨下溉切)是夫喋喋(喋喋多言也喋音䐑)衒玉而賈石
者也(韓曰說文衒行且賣也賈賣售也衒扄縣切賈音古)王衍誤天下殷浩敗
中軍華而不實異代同德往見且獲何寇之攘時人不
知信也未幾盜襲汝州以元平歸(孫曰四年正月李希烈陷汝州執别駕李)
(元平襲音習)凡百莫不嗟服焉俄以本官同中書門下平章
事(孫曰貞元三年三月以本官同平章事)登翊聖皇(翊音翼)匡弼大政造膝
盡規諫之志當事無矜大之容援下情於上以酌天心
順嘉謨於外用彰君德故績用茂著而人罕知之然其
章布於外敷聞在下者十一二焉貞元初上以甸服長
人天下理本於是親擇郎吏分宰於京師外部(孫曰帝嘗親擇)
(吏宰畿邑而政有状召宰相語皆賀帝得人)未幾而人謠大和擊壤之頌歸
於帝力上召丞相告之左僕射平章事張延賞抃蹈稱
慶公俯伏不賀且曰甸服之政固宜慎重然則此屑屑
者特京兆尹之職耳陛下當擇臣軰以輔聖德臣當選
京兆以承大化京兆當求令長以親細事夫然後宜捨
此而致理可謂愛人矣然非王政之大倫也不知所賀
上深然之漢惠悅曹參之言絳侯慙曲逆之對(補注漢書上問)
(右丞相勃天下一歲决獄錢穀勃不能對問左丞相平平曰有主者上曰君所主何事也平謝曰宰相者上佐)
(天子理隂陽順四時下遂萬物之宜外鎮撫四夷諸侯内親附百姓使卿大夫各得任其職也上稱善勃大慙)
考之前志我無負焉既而西戎乘間入邑詐以請盟侍
中北平王燧建議許之自公卿以下莫有異慮公獨陳
謀獻畫言戎之詐固不可許竟留中不下而前議遂行
於是策命上將莅盟諸戎戎果縱兵逼好大敺掠而去
上召對前殿嘉歡者久之(孫曰五月以侍中渾瑊為吐蕃清水會盟使兵部侍郎崔)
(漢衡副之閏五月辛未瑊與吐蕃尚結贊同盟於平涼是日上視朝渾曰戎狄豺狼也非盟誓可結今日之事)
(臣竊憂之瑊果為蕃兵所劫狼狽而獲免漢衡以下將吏陷沒者六十餘人上使謂渾曰卿書生乃能料敵如)
(此其審耶)時諫臣有廷争陷於訕上者(訕音疝)上未之善也公
從容候間陳古以諷所以示寬裕之德招讜正之言詞
旨切直意氣勤懇動合聖謨卒見納用無何工人有以
理乘輿服器得罪於左右有司以盜易御物請論如法
制初可之公不奉詔因抗疏曰跡其罪状未甚指明方
春殺人懼傷和氣上覽之大悅即原其罪(孫曰玉工為帝作玉帶誤)
(毁一銙工不以聞私市他玉足之及獻帝識不類擿之工人伏罪帝怒其欺詔京兆府論死渾曰陛下殺人則)
(已若委有司須詳讞乃可於法誤傷乘輿器服杖六十請論如律詔從之)刑官慎恤之事正
於邦典聖君含育之德彰於天下論者難之時上相與
光禄卿裴腆不恊候公休沐以御酒或闕隂請貶之制
命既行公堅執不下請訊支計之吏校其供入之實原
本定罪窮理辨刑而腆竟獲宥克復本職白志貞有羈
靮之勤(說文靮繮也靮音的)獻利屢中(利一作謀)上嘉其功效特寵
異之方議大用公以為胥徒雜類(胥俗作肯)出自微賤負乘
致寇盜之招也累疏以聞而止(孫曰三年以果州刺史白志貞為浙西觀察使)
(渾奏志貞興小史縱嘉其才不當超劇職臣不敢奉詔會渾移疾出即日詔付外施行疾間因乞骸骨不許)
公竭誠盡忠憂勞庶務有耄忘之疾(耄音冒)懇迫陳讓除
右散騎常侍罷知政事(孫曰八月以右散騎常侍罷知政事)貞元五年二
月五日薨於昌化里(孫曰卒年五十七)終於散地故褒贈不及
惟公致君之志孜孜焉不有怠也立誠之節侃侃焉無
所屈也(侃侃說文云剛直也侃可旱切)故處心積慮博蹇之道表於朝
端弼違釋回樸忠之誠沃於帝念内有敢言之勇進當
不諱之明用能直道自達而無罪悔者也公累更重任
禄秩之厚布於宗姻無一廛之土以處其子孫無一畝
之宫以聚其族屬待禄而飽傭室而安終身坦蕩而細
故不入其達知足落落如此夫其子恭父慈(或添仁義)善行
也拊循制理能政也直廉潔静儉德也拒疑獨斷明識
也冒危以扞牧圉大節也犯顔以陳訏謨至忠也有一
於此尚宜旌褒矧兹備體焉可以已固當飾以榮號章
示後來而故吏遺孤淪寓遐壤久稽彛典罪在宗族敢
用評隲舊行(童曰說文云隲定也升也隲音質)敷贊遺風若乃揚孔氏
褒貶之文舉周公懲勸之法徵於誄諡則有司存謹狀
諡議貞元十五年正月日故銀青光禄大夫右
散騎常侍輕車都尉宜城縣開國伯柳公從孫
將仕郎守集賢殿正字宗元謹上(韓曰諡法大行受大名小)
(行受小名以狀考之今所議諡其大名者哉)
尚書考功伏以魯史褒貶虞書黜除彰善癉惡王教之
端自周公以來諡法未改謹案柳公累歴清貫茂著名
節貞亮存誠潔廉中禮納忠為争臣之表出守乃牧人
之良刺舉必聞澄清可紀冒危而大節不奪更名而純
誠克彰遂踐鼎司以匡王國奉上盡陪輔之志退迹有
推譲之高圭璋聞望洽於人聽所以聳厲在位關于政教
聲聞王者者其事實繁褒善勸能固將不廢宗元既當
族屬且又通家傳信克備其遺芳考行敢徵於故事謹
具署其懿績布以慤詞定諡之制請如律令謹狀下太
常博士裴堪議宜諡曰貞奉敇依
唐故祕書少監陳公行狀
五代祖某陳宜都王
曾祖某皇會稽郡司馬
祖某皇晉陵郡司功參軍
父某皇右補闕翰林學士贈祕書少監
某州某縣某鄉某里陳京年若干状
公姓陳氏自潁川來隷京兆萬年胄貴里諱京既冠字
曰慶復舉進士(孫曰大歷元年京中進士第)為太子正字咸陽尉太
常博士左補闕尚書膳部考功員外郎司封郎中給事
中祕書少監自考功以來凡四命為集賢學士德宗登
遐公病痼輿曳就位備哀敬之節由是滋甚遂以所居
官致仕貞元二十一年四月二十五日終於安邑里妻
黨之室(孫曰京娶常衮兄女)無子(孫曰京無子以從子褒為嗣)伯兄前監察御
史璫仲兄前大理評事萇(孫曰常娶柳氏公之妹)以公文行之大
者告於嘗吏于公者使辭而陳之大歷中公始來京師
中書常舍人衮楊舍人炎讀其文驚以相視曰子雲之
徒也常以兄之子妻公由是名聞遊太原太原尹喜曰
重客至矣授館致餼厚以泉布獻焉(諱曰泉布二錢名漢食貨志王莽即)
(真天鳳元年罷大小錢改作貨布其文左曰貨右曰布重二十五銖直貨錢二十五貨泉重五銖文右曰貨左)
(曰泉枚直一二品並行)公曰非是為也某嘗為北都賦未就願即
而就焉其宫室城郭之大河山之富關閈之壯與其土
彊之所出風俗之所安王業之所興苟得聞而覩之足
矣若曰受大利是以利來蓋異前志也吾不能敢辭遂
逆大河踰北山仿佯而歸(仿佯徙倚也仿音房佯音陽)賦成果傳天
下為咸陽尉留府廷主文章决大事得其道為博士舉
疵禮(童曰說文疵病也疵才支反)修墜典合於大中者衆焉涇人作
難公徒行以出奔問官守(孫曰建中四年十月涇原節度使姚令言反犯京師戊申)
(德宗幸奉天)段忠烈之死(孫曰庚戌朱泚殺司農卿段秀實)上議罷朝七日
宰相曰不可方居行宫無以安天下公進曰是非宰相
之言天子褒大節哀大臣天下所以安也况其特異者
乎上用之其勤勞侍從謀議可否時之所賴者大廵狩
告至(告一作所)上行罪已之道焉曰凡我執事之臣無所任
罪予惟不謹於理而有是也將復前之為相者公曰天
子嘉惠羣臣而引慝焉德至厚也而為相者復是無以
大警於後且示天下率其黨爭之上變於色在列者咸
恟而退(恟音凶)公大呼曰趙需等勿退遂進而盡其辭焉
不果復(孫曰德宗還京以京為左補闕貞元元年正月赦天下故宰相新州司馬盧杞量移吉州長史)
(未幾用為饒州刺史制出京與趙需裴佶宇文炫盧景亮張薦共劾杞輔政要位大臣踰時月不得對百官凜)
(凜常若兵在頸今復用之則姦賊皆唾掌而起上大怒諫者稍引却京顧曰趙需等勿退此國大事當以死爭)
(之上意稍解壬戌以把為澧州司馬)上迎訪太后間數歲外頗怠其禮公
密疏發之天子感悅焉(孫曰帝之初立迎訪沈太后不得意遂怠京密白第遣使物色)
(以求帝大悟終代不敢置)初禮部試士有與親戚者則附於考功莫
不陰授其旨意而為進退者(一無者字)及公則否卓然有有
司之道不可犯也太廟闕東向之禮且久矣公自為博
士補闕尚書郎給事中凡二十年勤以為請殷祭之不
墜繄公之忠懇是賴故有赤紱銀魚之報焉(孫曰京自博士獻議)
(彌二十年至貞元十九年孟夏禘祭方正太祖東向之位已下列叙昭穆其獻祖懿祖附於德明興聖之廟每)
(禘袷年就本室饗之諸儒無復言帝賜京緋衣銀魚袋)昭陵山峻而高寝宮在其上
内官懲其上下之勤輓汲之艱也(童曰說文云輓引之也輓武遠切與挽)
(同又音萬)謁於上請更之上下其議宰相承而諷之召官屬
使如其請公曰斯太宗之志也其儉足以為法其嚴足
以有奉吾敢顧其私容而替之者也奏議不可上又下
其議凡是公者六七人其餘皆曰更之便上獨斷焉曰
京議得矣從之(孫曰貞元十四年昭陵寢殿為火所焚四月以宰相崔損為修奉陵使獻昭乾)
(定泰五陵各造屋三百八十間橋元建三陵據闕補造昭陵占山上宦侍憚輓汲乏請更其所宰相不能抗京)
(曰此太宗之志其儉足以為後世法不可改議者多附宦人帝曰京議善卒不徙)在集賢奏袐
書官六員隸殿内而刊校益理納資為胥而仕者罷之
求遺書凡增繕者乃作藝文新志制為之名曰貞元御
府羣書新錄始御府有食本錢月權其贏以為膳有餘
則學士與校理官頒分之學士常受三倍由公而殺其
二書史之始至入禮幣錢六十緍亦皆分焉公悉致之
官以理府署作書閣廣羣官之堂不取於將作少府而
用大足居門下簡武官議典禮上以為能益器之與信
臣議且致相位遇公有惑疾使視之疾甚不能知人遂
不用(孫曰帝器京謂有宰相才欲用之會病狂易中自刺弗殊遂不用猶自考功員外再遷給事)用鄭
吏部高太常為相(孫曰十九年十二月以太常卿高鄴吏部侍郎鄭珣瑜同平章事)而
以祕書命公(孫曰帝疑京為忌者中傷中人問責相繼後對延英帝諭遣京沮駭走出罷為袐書)
(少監)所以示優之也公有文章若干卷深茂古老慕司馬
相如揚雄之辭而其古訓多尚書爾雅之說紀事朴
實不苟悅於人世得以傳其藁其學自聖人之書以至
百家諸子之言推黃炎之事涉歴代洎國朝之故實鈎
引貫穿舉大包小若太倉之蓄崇山之載浩浩乎不可
知也豈揚子所謂仲尼駕說者耶夫忠烈之褒也相府
之有誡太廟之東向也昭陵之不更其故也官守之不
可奪也立言之不可誣也利之不苟就也害之不苟去
也其忠類朱雲(韓曰漢書朱雲請於成帝曰願得上方斬馬劍斬佞臣一人頭上大怒命御史)
(將雲下雲攀殿檻檻折)其孝類潁考叔(韓曰左傳隠三年鄭伯寘姜氏於城潁既而悔之潁)
(考叔聞之有獻於公公賜之食食舍肉請以遺母公曰爾有母遺緊我獨無考叔曰君何患焉若闕地及泉隧)
(而相見其誰曰不然公從之遂為母子如初君子曰潁考叔純孝也)廉類公儀休(韓曰史記公儀)
(休者魯博士也以高第為魯相奉法循理無所變更百宦自正使食禄者不得與下民争利受大者不得取小)
(其他辭魚燔機事皆類此)而又文以文之學以輔之而天子以為之
知既得其道又得其時而不為公卿者病也故議者咸
惜其始而哀其終焉公之喪凡五十四日而夫人又沒
毁也夫人之父曰偕司農卿祖曰某贈太子太保宗元
故集賢吏也(補註公前為集賢殿正字)得公之遺事於其家書而授
公之友以誌公之墓謹狀永貞元年八月五日尚書禮
部員外郎柳宗元状
五百家註柳先生集卷八
