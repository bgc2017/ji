五百家註柳先生集卷十四
對
設漁者對智伯
(韓曰按史記世家及通鑑所載智伯貪而無饜卒抵于敗公之設為漁者對其指切一時事情)
(也至矣)
智氏既滅范中行(孫曰智襄子名瑶文子躒之孫也周貞定三十一年帥韓趙魏而伐范中)
(行氏滅之共分其地以為邑范謂范昭子吉射中行謂中行文子荀寅瑶音摇)志益大合韓
魏圍趙水晉陽(孫曰貞定王十六年智伯約魏桓子韓康子圍趙襄子於晉陽決晉水灌之)
(水一作于)智伯瑶乘舟以臨趙且又往來觀水之所自務速
取焉羣漁者有一人坐漁智伯怪之問焉曰若魚幾何
(若汝也)曰臣始漁於河中今漁於海(一無今字)今主大兹水臣
是以來曰若之漁何如曰臣幼而好漁始臣之漁於河
有魦鱮鱣鰋者(集注詩魚麗于罶鱨鯋釋魚云鯊鮀也郭璞云今吹沙也詩其魚魴鱮鱮似魴)
(而鱗弱魴鱮魚之易制者鱣鯉也江東呼為黃魚鰋鮎也四者皆小魚鯊音沙鱮音敘鱣音氊鰋音偃)不
能自食以好臣之餌日收者百焉臣以為小去而之龍
門之下(韓曰龍門山在同絳二州之間)伺有鮪焉(韓曰鮪大魚也形似鱣而青黑大者七八)
(尺周禮春獻王鮪鮪于鬼切)夫鮪之來也從魴鯉數萬(童曰魴赤尾詩魴魚赬尾)
(是也魴音房從一作其字)垂涎流沬後者得食焉然其飢也亦返吞
其後愈肆其力逆流而上慕為螭龍(螭龍之無角者孫曰辛氏三秦記曰)
(河津一名龍門水險不通魚鱉之屬莫能上江海大魚薄集龍門下數千不得上上則為龍也螭敕之切)
及夫抵大石亂飛濤折鰭秃翼(童曰鰭魚脊上骨禮記羞濡魚者夏右鰭鰭)
(音耆)顛倒頓踣(音匐)順流而下宛委冒懵(懵心迷也牟孔切)環坻漵
而不能出(童曰坻水中高也一曰小渚也漵水浦也坻音穉漵音敘)魚之大者幸
而啄食之臣亦徒手得焉猶以為小聞古之漁有任公
子者其得益大(孫曰莊子任公子為大鈎巨緇五十&KR0008;以為餌蹲乎會稽投竿東海旦旦而釣)
(已而大魚食之牽巨鉤錎沒而下驚揚而奮鰭白波若山海水震動聲侔鬼神燀赫千里任公子得若魚離而)
(腊之自淛河以東蒼梧以北無不厭若魚者)於是去而之海上北浮於碣石
(韓曰碣石山名在平州盧龍縣碣然而立在海旁故名碣音竭)求大鯨焉(童曰鯨海大魚也說)
(文常以五月生子於岸八月導而還海鼓浪成雷噴沫成雨水族畏之鯨巨京切)臣之具未及
施見大鯨驅羣鮫(鮫海魚也音交)逐肥魚於渤澥之尾(渤澥海之别也)
(孫曰楊子雲曰江湖之崖渤海之尾渤音勃澥胡買切)震動大海簸掉巨島(童曰水中)
(有山曰島簸補過切掉徒了切島都皓切)一啜而食若舟者數十(啜嘗也)勇而
未已貪而不能止北蹙於碣石槁焉嚮之以為食者反相
與食之臣亦徒手得焉猶以為小聞古之漁有太公者其
得益大釣而得文王(韓曰史記太公望吕尚者以漁釣奸與周西伯西伯出獵遇太公於渭之陽)
(語大悅載與俱歸立為師)於是舍而來智伯曰今若遇我也如何漁者
曰嚮者臣已言其端矣始晉之侈家若欒氏(孫曰晉靖侯之孫曰欒賓)
(傳六世至懷子盈滅)祁氏(孫曰祁奚為晉大夫至孫盈滅)羊舌氏(孫曰羊舌職事晉至曾孫食我滅)
以十數不能自保以貪晉國之利而不見其害主之家與
五卿(補注五卿即范中行韓趙魏也)嘗裂而食之矣(韓曰史記趙世家晉頃公之十二年六卿)
(以法誅公族祁氏羊舌氏分其邑為十縣各令其族為之大夫)是無異魦鱮鱣鰋也腦流
骨腐於主之故鼎可以懲矣然而猶不肯寤又有大者
焉若范氏中行氏貪人之土田侵人之勢力慕為諸侯
而不見其害主與三卿(韓趙魏)又裂而食之矣(韓曰定公十二年范)
(中行反晉君擊之范中行走朝歌出公十七年智伯與趙韓魏共分范中行地以為邑)脱其鱗鱠
其肉(童曰鱠細切肉也鱠音檜)刳其腸(刳音枯)斷其首而棄之鯤鮞
遺胤(童曰鯤鮞魚子鯤音昆鮞音而胤羊晉切)莫不備俎豆是無異夫大
鮪也可以懲矣然而猶不肯寤又有大者焉吞范中行
以益其肥猶以為不足力愈大而求食愈無饜(於鹽切又於豔)
(切)驅韓魏以為羣鮫以逐趙之肥魚而不見其害貪肥
之勢將不止於趙臣見韓魏懼其將及也亦幸主之蹙
於晉陽其目動矣(童曰左氏目動而言肆懼我也)而主乃慠然(童曰慠倨也)
(慠魚到切亦作傲)以為咸在机俎之上方磨其舌抑臣有恐焉
今輔果舍族而退不肯同禍(孫曰國語智宣子將以瑶為後智果曰不如霄也宣)
(子不聽果别族于太史為輔氏後韓趙魏滅智伯之族惟輔果在輔一作韓)段規深怨而造
謀(孫曰國語智襄子伐鄭自衞還三卿宴于藍臺智襄子戲韓康子而侮段規及晉陽之難段規反首難而)
(殺智伯于師段規韓康子相也)主之不寤臣恐主為大鯨首解於邯鄲
(韓曰邯鄲趙所都邯音寒鄲音單)鬛摧於安邑(韓曰安邑本晉地即今絳州夏縣鬛音獵)
胸披於上黨(韓曰趙地)尾斷於中山之外(韓曰中山後為趙所并)而腸
流於大陸(韓曰大陸澤名在深趙二州界而濱河)為鱻為薧(鱻薧二字出周禮鱻音)
(鮮薧音槁)以充三家子孫之腹臣所以大懼不然主之勇力
強大於文王何有智伯不悦然終以不寤於是韓魏與
趙合滅智氏其地三分(韓曰周威烈王二十三年智襄子請地於韓康子致萬家之邑又)
(求地於魏桓子復與萬家邑又求蔡皋狼之地於趙襄子襄子不與智伯怒帥韓魏以攻趙圍而灌之城不沒)
(者三版趙襄子使張孟談潜出見韓魏曰脣亡則齒寒趙亡則韓魏為之次矣二子乃陰與張孟談約為之期)
(日而遣之襄子夜使人殺守隄之吏而决水灌智伯軍韓趙翼而擊之大敗智伯之衆遂殺智伯而分其地)
愚溪對
(補注集有愚溪詩序云灌水之陽有溪東流入瀟水名冉溪余謫瀟水上改之為愚溪愚溪對)
(作於永州明矣晁太史無咎取以附變騷其系曰宗元之所作亦對襄王問客難之義而託之)
(神也然嘗論宗元固不愚夫安能使溪愚哉竭其智以近利而不獲既困矣而始曰我愚宗元)
(之困豈愚罪耶)
柳子名愚溪而居五日溪之神夜見夢曰子何辱予使
予為愚耶有其實者名固從之今予固若是耶予聞閩
有水生毒霧厲氣(厲惡也)中之者(中上聲)溫屯漚泄(張曰屯聚也屯)
(徒渾切漚音敺又於口切泄音薛)藏石走瀨(張曰瀨湍也吳越謂之瀨中國謂之磧瀨音賴)
連艫麋解(孫曰李裴云艫船前頭刺櫂處連艫言多也艫音盧)有魚焉鋸齒鋒
尾而獸蹄是食人必斷而躍之(孫曰此蓋鱷魚也)乃仰噬焉(噬音)
(逝)故其名曰惡溪(孫曰惡溪在潮州界)西海有水散渙而無力不
能負芥投之則委靡墊沒(墊陷也丁念切)及底而後止故其名
曰弱水(韓曰出甘州東坡云自州西北至肅州孫曰山海經崑崙之丘其下有弱水溪環之注云其水)
(不勝鴻毛)秦有水掎汩泥淖(童曰掎偏引也淖亦泥也掎舉綺切汩音骨淖汝教切)撓
混沙礫視之分寸眙若睨壁(童曰眙直視睨邪視也眙丑吏切睨音詣)淺
深險易(以豉切)昧昧不覿乃合涇渭以自彰穢跡(孫曰詩涇以渭)
(濁涇小渭大屬於渭而入於河涇以有渭故見其濁)故其名曰濁涇(韓曰出原州高平縣笄頭)
(山一名崆峒山至同州界入渭孫曰漢書地理志云涇水出安定涇陽縣西岍頭山東南至馮翊陽陵縣入渭)
(故上云秦有水也)雍之西有水幽險若漆不知其所出故其名
曰黑水(孫曰書黑水西河惟雍州酈元水經黑水出張掖雞山南流至燉煌過三危山南流入于南海)
(韓曰通典亦云黑水出甘州張掖縣雞山)夫弱惡六極也濁黑賤名也彼得
之而不辭窮萬世而不變者有其實也今予甚清與美
為子所喜而又功可以及圃畦力可以載方舟(孫曰詩曰方之)
(舟之注云方柎也說文云編木以渡也)朝夕者濟焉子幸擇而居予而辱
以無實之名以為愚卒不見德而肆其誣豈終不可革
耶柳子對曰汝誠無其實然以吾之愚而獨好汝汝惡
得避是名耶(補注東坡詩云應同柳州柳聊使愚溪愚又詩云不見子柳子餘愚汚溪山本此文)
(也)且汝不見貪泉乎有飲而南者見交趾寶貨之多光
溢於目思以兩手左右攫而懷之豈泉之實耶過而往
貪焉猶以為名(孫曰廣州二十里地名石門有水曰貪泉飲者懷無厭之心晉吳隠之賦詩曰)
(古人云此水一歃懷千金)今汝獨招愚者居焉久留而不去雖欲革
其名不可得矣夫明王之時智者用愚者伏用者宜邇
伏者宜遠今汝之託也遠王都三千餘里側僻迴隠蒸
鬱之與曹螺蜯之與居(韓曰螺蚌屬大者如斗出日南漲海中蚌蜃屬說文蛤也螺)
(盧戈切蜯步項切)唯觸罪擯辱愚陋黜伏者日侵侵以遊汝闖
闖以守汝(張曰闖馬出門貎闖丑禁切)汝欲為智乎胡不呼今之聰
明皎厲握天子有司之柄以生育天下者使一經於汝
而唯我獨處汝既不能得彼而見獲於我是則汝之實
也當汝為愚而猶以為誣寧有說耶曰是則然矣敢問
子之愚何如而可以及我柳子曰汝欲窮我之愚說耶
雖極汝之所往不足以申吾喙涸汝之所流不足以濡
吾翰姑示子其略吾茫洋乎無知冰雪之交衆裘我絺
溽暑之鑠(式灼切)衆從之風而我從之火吾盪而趨(盪亦放也)
不知太行之異乎九衢以敗吾車吾放而遊不知吕梁
之異乎安流(孫曰莊子曰孔子觀於吕梁縣水三十仞流沬四十里黿鼉魚鼈之所不能遊也吕)
(梁今在彭城)以沒吾舟吾足蹈坎井頭抵木石衝冒榛棘(冒一)
(作行)僵仆虺蜴(孫曰詩哀今之人胡為虺蜴蜴守宫也蜴亦易)而不知怵愓何
喪何得進不為盈退不為抑荒涼昏默卒不自克此其
大凡者也願以是汙汝可乎於是溪神深思而歎曰嘻
有餘矣是及我也因俯而羞仰而吁涕泣交流舉手而
辭一晦一明覺而莫知所之遂書其對
對賀者
柳子以罪貶永州(韓曰永貞元年九月公自禮部員外貶邵州刺史十一月又貶永川司馬)
有自京師來者既見曰余聞子坐事斥逐余適將唁子
(孫曰弔生曰唁弔死曰弔張曰弔失國亦曰唁見穀梁傳云唁宜箭切)今余視子之貎浩
浩然也能是達矣余無以唁矣敢更以為賀柳子曰子
誠以貎乎則可也然吾豈若是而無志者耶姑以戚戚
為無益乎道固若是而已耳吾之罪大會主上方以寬
理人用和天下故吾得在此凡吾之貶斥幸矣而又戚
戚焉何哉夫為天子尚書郎謀畫無所陳而羣比以為
名(孫曰羣比謂羣黨)蒙恥遇僇以待不測之誅苟人爾有不汗
栗危厲偲偲然者哉(偲責也偲思相切又七才切)吾嘗靜處以思獨
行以求自以上不得自列於聖朝下無以奉宗祀近丘
墓徒欲苟生幸存庶幾似續之不廢(章曰詩以似以續續古之人)是
以儻蕩其心倡佯其形(倡音昌佯音羊)茫乎若昇高以望潰乎
若乘海而無所往故其容貎如是子誠以浩浩而賀我
其孰承之乎嘻笑之怒甚乎裂眥(眥目眥也眥疾智才詣二切)長歌
之哀過乎慟哭庸詎知吾之浩浩非戚戚之尤者乎子
休矣(補注黃曰古人所甚惡惡於不情怒者可知笑者不可測子厚嘻笑甚裂眥長歌過慟哭而慼慼之)
(悲寄於浩浩盖有齊人之風乎)
杜兼對
(孫曰兼字處洪中書令正倫五世孫)
或問曰朝廷以公且明進善退不肖未嘗不當然吾有
一疑焉願有聞於子以釋予也曰何哉曰杜兼為濠州
(孫曰徐泗節度使張建封表置其府積勞為濠州刺史)幸兵之亂殺無罪士二人
(孫曰兼性浮險錄事參軍韋賞團練判官陸楚皆以守職論事忤兼兼密奏二人通謀扇動軍中忽有制使至)
(兼率官吏迎於驛中前呼韋賞陸楚出宣制杖殺之二人有士林之譽無罪受戮天下冤之)蓄貨足
慾吾以為唐檮杌饕餮者亡以異(孫曰文十八年左氏顓頊氏有不才子天)
(下謂之檮杌縉雲氏有不才子天下謂之饕餮注云檮杌頑凶無疇匹之貎貪財為饕貪食為餮檮音濤杌)
(音兀饕音叨餮音鐵)然而卒入為郎中(孫曰元和初入為刑部郎中改吏部郎中)給事
中出由商至河南尹(孫曰自給事中出為商州刺史金商防禦使改河南少尹行大尹事)
(半歲拜大尹)乃死(孫曰元和四年十一月二十二日兼卒)夫何取於兼者若是
幸也曰若子之言兼之罪吾雖不覩乎目然聞之熟宜
廢而不用久矣然而吾有一取焉吾聞兼在濠州有鍾
離令(韓曰鍾離縣屬濠州)盧某者宰相戚也而讒且䛕日狀其僚
之過愆以致于兼且曰是過是愆我獨無有其僚因惴
恐(童曰惴憂懼貎惴之瑞切)以俟謫怒於上令日施施自負(施施自得)
(貌)曰州君將我除也兼得之乃大怒罰令使僚也咸得
自達以進乎善因擯令終不得面焉人由是不苟免而
讒䛕之道大息朝廷進兼於内則給事中於外則至河
南尹蓋知兼有是善也歟誠然不為公且明耶或者曰
兼凶狡人也恣殺以充已其為過章章者凡天下兒童
(後闕)
天對
(蔡夢弼曰天問者屈原之所作也舊錄之於楚辭按漢王逸序其篇首曰屈原放逐憂心愁悴)
(彷徨山澤經歷陵陸嗟號旻昊仰天歎息見楚有先王之廟及公卿祠堂圖畫天地山川神靈)
(琦瑋僪佹及古聖賢怪物行事因書其壁呵而問之以渫憤滿舒寫愁思乃假天以為言焉故)
(作天問子厚取天問所言隨而釋之遂作天對夢弼嘗苦其文義不次聱牙難讀今取楚辭屈)
(原天問章分句析以條于前仍以子厚之對繫而錄之博究其用事之從出證以傳記音而訓)
(之庶使問對兩全以便稽考焉)
問曰遂古之初誰傳道之(王逸曰遂往也初始也言往古太始之元虚廓無形)
(神物未生誰傳道此也)上下未形何由考之(王逸曰言天地未分溷沌無垠難考)
(定而知之)冥昭懵闇誰能極之(王逸曰言日月晝夜清濁晦明誰能極知之)馮
翼惟象何以識之(王逸曰言天地既分陰陽運轉馮馮翼翼何以識知其形像乎)明
明闇闇惟時何為(王逸曰言純陰純陽一晦一明誰造為之乎)
對曰本始之茫誕者傳焉(韓曰謂太始之元初無傳也)鴻靈幽紛曷
可言焉(韓曰謂天地未形本無言也)曶黑晰眇(蔡夢弼曰曶呼骨切說文出气詞也從日)
(象气出形郭璞三蒼解詁曰曶旦明也嚴有翼曰曶黑微昧也晣之列切明也)往來屯屯(蔡曰屯張)
(倫切難也易屯卦注屯者天地造始之時也)庬昧革化(蔡曰昧音妹易天造草昧注造物之始始)
(於冥昧)惟元氣存而何為焉(韓曰謂日月晝夜陰陽晦明惟元氣存焉)
問陰陽三合何本何化(王逸曰謂天地人三合成德其本始何化所生乎)
對合焉者三一以統同(元注引穀梁子傳獨陰不生獨陽不生獨天不生三合然後生)
(王逸以為天地人非也)吁炎吹泠(蔡曰泠音零清也字又從冫音同集韻吳人謂冰曰冷凙)交
錯而功
問圜則九重孰營度之(王逸曰言天圜而九重誰營度而知乎蔡曰圜與圓同說)
(文圜者天之體也)
對無營以成沓陽而九(蔡曰沓徒合切積也九者老陽積陽為天故曰沓陽而九也)
轉輠渾淪(蔡曰一作轉轅一作運輠輠胡果胡瓦二切車轂轉貌禮記雜記關轂而輠輪者又胡鼎)
(切迴也渾音魂淪音倫列子氣形質具而未相離故曰渾淪言萬物相渾淪而未相離也)蒙以圜號
(韓曰謂天圜九重則陽數也)
問惟兹何功孰初作之(王逸曰言天有九重而誰功力始作之耶)
對冥凝玄釐無功無作
問斡維焉繫天極焉加(王逸曰斡轉維綱言天晝與夜之轉旋斡轉也維綱也言)
(天晝夜轉旋寧有維綱繫綴其際極安所加乎蔡曰焉於虔切安也後可以意求之)
對烏徯繫維(蔡曰徯戸禮切待也淮南子帝張四維運之以斗東北為報德之維西南為背陽之)
(維東南為常羊之維西北為蹏通之維注四角為維也)乃麋身位(蔡曰麋恐作縻)無極之
極(蔡曰張衡靈憲八極之極徑二億三萬二千三百里)漭瀰非垠(蔡曰漭母朗切瀰民卑切又莫)
(爾切漭瀰水大貎)或形之加孰取大焉(韓曰謂斗極居中央如太玄所謂天圓地方屯)
(植中央也王逸以為極際恐未必然也)
問八柱何當東南何虧(王逸曰言天有八山為柱背何當植東南不足誰虧缺之)
(蔡曰河圖言崑崙者地之中也地下有八柱柱廣十萬里有三千八百軸互相牽制名山大川孔穴相通)
(東方朔神異經曰崑崙有銅柱焉其高入天所謂天柱也)
對皇熙亹亹(蔡曰亹戶禮切易成天下之亹亹者)胡棟胡宇完離不屬(蔡曰)
(完一作宏屬之欲切附也下同)焉恃夫八柱(韓曰謂天以八山為柱非所恃也)
問九天之際安放安屬(王逸曰九天東方皥天東南方陽天南方赤天西南方朱)
(天西方成天西北方幽天北方玄天東北方變天中央鈞天其際會何分安所屬繫乎)
對無青無黃無赤無黑無中無旁烏際乎天則(韓曰九天雖用)
(為九而對以為不然也)
問隅隈多有(蔡曰隈烏回切說文水曲隩也爾雅厓内為隩外為隈淮南子天有九野九千)
(九百九十九隅去地五億萬里)誰知其數(王逸曰言天地廣大隅隈衆多寧有知其數乎)
對巧欺淫誑幽陽以别無隈無隅曷懵厥列(韓曰謂天地方隅不)
(可以數窮也蔡曰懵母亘切不明也又眉登切惽也又母總切心亂也)
問天何所沓十二焉分(王逸曰沓合也言天與地合會何所分十二辰誰所分别)
(乎洪興祖曰左氏傳日月所會是謂辰注一歲日月凡十二會所會為辰)
對折篿剡筳(蔡曰折食列切斷也篿音專楚人名結草折竹以卜曰篿剡音琰削也筳音廷離騷)
(索瓊茅以筳篿兮命靈氛為余占之注筳竹筭也後漢方術傳挺篿折竹注挺八段竹也音同折一作析)午
施旁豎(蔡曰午謂交午也)鞠明究曛(蔡曰曛許云切日入餘光)自取十二非
余之為焉以告汝(韓曰意謂巧歷不能計天地之晦明一歲日月十二會固自若也)
問日月安屬列星安陳(王逸曰言日月星辰安所繫屬誰陳列也)
對規燬魄淵(蔡曰燬音毁烮也規燬魄淵謂日月也)太虚是屬棋布萬熒
(蔡曰熒謂列星也)咸是焉託(韓曰謂日圓而明月生而靜星若棋熒無所託也)
問出自湯谷次于蒙汜(王逸曰次舍也汜水涯也言日出東方湯谷之中暮入西)
(極蒙水之涯也蔡曰湯與暘同汜音似水涯也或音凡或音泛淮南子日出于暘谷浴于咸池拂于扶桑)
(登于扶桑爰始將行淪于蒙谷日入于虞淵之汜曙于蒙谷之浦行九州七舍有五億萬七千三百九里)
對輻旋南晝軸奠于北(嚴有翼曰旋音平聲渾天之法天地之形如雞子北聳而南下)
(故北極常不沒南極常不見其轉如車軸日月星辰常下迴也)孰彼有出次惟汝方之
側(蔡曰次舍也)平施旁運惡有谷汜(韓曰謂日猶輻旋軸奠烏可窮其出次次于谷)
(汜也汜音凡又音祀又音泛)
問自明及晦所行幾里(王逸曰言日平旦而出至暮而止所行凡幾何里乎)
對當焉為明不逮為晦度引久窮不可以里(韓曰謂日之明晦不)
(可以里計也)
問夜光何德死則又育(王逸曰夜光月也育生也言月何德居於天地死而復生)
(也)
對燬炎莫儷(音麗偶也)淵迫而魄遐違乃專何以死育(韓曰謂日)
(之炎光莫並唯月明既極則魄哉生不可以死育測也)
問厥利維何而顧菟在腹(王逸曰言月中有菟何所貪利居月之中而顧望乎)
(蔡曰菟與兔同)
對玄陰多缺爰感厥兔不形之形惟神是類(韓曰謂月中有兔玄)
(陰之所感也蔡曰張衡靈憲月者陰精之宗積而成獸象兔陰之類其數偶蘇鶚演義兔十二屬配夘位處望)
(日月最圓而出于夘上夘兔也其形入于月中遂有是形崔豹古今注兔口有缺張華博物志兔望月而孕自)
(吐其子)
問女歧無合夫焉取九子(王逸曰女歧神女無夫而生九子也)
對陽健陰淫降施蒸摩歧靈而子焉以夫為(韓曰漢成帝紀應劭)
(注畫室畫九子母或曰即女歧也)
問伯強何處惠氣安在(王逸曰伯強大厲疫鬼也所至復人惠氣和氣也言陰陽)
(調和則惠氣行不調和則厲鬼興此二者常何所在乎)
對怪瀰冥更(蔡曰瀰民卑切又莫爾切水貌一作濔又作涂與沴同並徒典切陰陽氣亂曰沴集)
(韻引莊子陰陽氣有沴又郎計切說文水不利也集韻引五行傳若其沴作又前漢五行志氣相傷謂之沴猶)
(臨意不和意也如淳曰沴音拂戾之戾義亦同)伯強乃陽順和調度惠氣出行
時届時縮何有處鄉(韓曰謂氣乖則致厲氣和則致祥非有定處也)
問何闔而晦何開而明(王逸曰言天何所闔閉而晦冥何所開發而明曉乎)
對明焉非闢晦焉非藏
問角宿未旦曜靈安在(王逸曰角亢東方星曜靈日也東方未旦之時日安所藏)
(其精尤乎)
對孰旦孰幽繆躔于經(嚴有翼曰繆音虯躔澄延切謂日月行也蔡夢弼曰繆音了說)
(文躔也司馬相如子虚賦繆繞玉綏注繆音蓼繆繞相躔結也)蒼龍之寓而迋彼角亢
(蔡曰迋具往切欺也亢音剛星名爾雅夀星角亢也國語辰角見而雨畢注辰角大辰蒼龍之角見者朝見東)
(方建戌之初寒露節也問言角宿未旦者指東方蒼龍之位耳韓曰謂東方蒼龍角亢之宿雖日出之方而其)
(晦明固自有經度也晉志云左角為天田主刑亢總攝天下奏事聽訟理獄錄功者也彼字一本作尉)
問不任汩鴻師何以尚之(王逸曰汩治也鴻鴻水也師衆也尚舉也言鮌才不)
(任治鴻水衆人何以舉之乎)僉答何憂何不課而行之(王逸曰僉衆也課試)
(也言衆人舉鯀治水堯知其不能衆人曰何憂哉何不先試之也蔡曰尚書堯典湯湯洪水方割蕩蕩懷)
(山襄陵下民其咨有能俾乂僉曰於鯀哉帝曰吁咈哉方命圮族岳曰异哉試可乃己帝曰往欽哉九載)
(績用弗成)
對惟鮌譊譊(蔡曰鮌音衮禹父名尚書作鯀按集韻混字韻内出&KR2465;&KR0008;鯀三字通作鯀即無鮌字)
(惟王子年神仙拾遺記云夏鮌理水無功沈於羽川化為玄魚大千尺後遂死横於河海之間後世以玄字合)
(於魚字為鮌字譊女交切說文恚呼也)鄰聖而孽恒師厖蒙乃尚其圮(韓曰)
(謂鮌之不任治洪水衆論不明不察其方命圮族而舉之也圮部鄙切毁也)后惟師之難矉
頞使試(韓曰謂四岳舉鮌堯曰吁咈哉僉曰試可乃已非樂於用之也矉恨張目也頞鼻莖蹙頞也蔡)
(曰矉音頻與顰同又音賓恨張目也頞音遏)
問鴟龜曳銜鮌何聽焉(王逸曰言鯀治水績用不成堯乃放殺之羽山飛鳥水蟲)
(曳銜而食之鮌何復能不聽之乎)順欲成功帝何刑焉(王逸曰帝謂堯也言鮌設)
(能順衆人之欲而成其功堯當何為刑戮之乎)永遏在羽山夫何三年不施
(王逸曰永長也遏絶也施舍也言堯長放鮌於羽山絶在不毛之地三年不舍其罪也)
對盜堙息壤招帝震怒(韓曰史記索隠曰山海經啓筮云鮌竊帝之息壤以堙洪水招)
(舉也漢書以招人過蔡曰堙與湮同音因塞也說文沒也招音翹集韻舉也尚書洪範鯀堙洪水汩陳其五行)
(帝乃震怒鯀則殛死禹乃嗣興)賦刑在下而投棄于羽方陟元子以胤
功定地(蔡曰胤羊晉切嗣也山海經鯀竊帝之息壤以堙洪水帝令祝融殺鯀於羽郊淮南子凡鴻水)
(淵藪自三百仞以上二億三萬三千五百五十里有九淵禹乃以息土填洪水以為名山注息土不耗減掘之)
(益多故以填洪水也)胡離厥考而&KR0008;龜肆喙(蔡曰考謂禹之父鯀也喙吁穢切說文口)
(也殦與鴟同)
問伯禹腹鮌夫何以變化(王逸曰禹鮌子也言鮌愚狠腹而生禹禹少見其所)
(為何以能變化而成聖德也)纂就前緒遂成考功(王逸曰父死稱考緒業也言禹)
(能纂代鯀之遺業而成考父之功也)何續初繼業而厥謀不同(王逸曰何言禹)
(能繼續鮌業而謀慮不同也)
對氣孽宜害而嗣續得聖汙塗而蕖夫固不可以類(韓曰)
(謂鮌既殛于羽山蟲鳥之所曳銜而其子有禹之聖蓮生泥中自不類也蔡曰蕖音渠集韻芙蕖荷總名謂)
(荷之生於淤泥中以喻禹之生於鮌也)&KR0008;躬躄步(蔡曰&KR0008;當作胝同張泥切皮厚也一曰繭也說)
(文胝腄也腄株垂切瘢也列子楊朱篇身體偏枯手足腁胝躄必益切又蒲結切跛也揚子巫步多禹注謂姒)
(氏治水土涉山川病足故行跛也)橋楯勩踣(潘緯曰橋音蹺丘遥切史記禹本紀山行乘檋注一)
(作橋音同檋車謂以鐵如錐頭長半寸施之履下以上山不蹉跌也又音紀錄切楯勑倫切說文車約䡅也書)
(予乘四載注泥乘楯正義引前漢溝洫志泥行乘毳注泥行所乘者又橇字通作楯同勑倫切注禹治水所乘)
(者古篆變形字體改易說者不同未知孰是蔡曰橋一作檋一作樏或作梮勩夷世切又音曳勞也踣蒲墨切)
(說文僵也勩踣謂勞劇而頓仆也踣一作路)厥十有三載乃蓋考醜宜儀刑
九疇(蔡曰尚書禹貢作十有三載乃同史記夏紀禹傷父鯀功之不成乃勞身焦思居外十三年過家門)
(不敢入洪範鯀則殛死禹乃嗣興天乃錫禹洪範九疇注疇類也一五行二五事三八政四五紀五皇極六三)
(德七稽疑八庶徵九五福)受是玄寶(蔡曰尚書禹貢禹錫玄圭告厥成功)昏成厥孽昭
生于德惟氏之繼夫孰謀之式(韓曰謂禹腁手胝足勤勞底績以覆蓋其父之)
(惡敷九疇錫玄圭唯繼鯀之氏而不法其謀也)
問洪泉極深何以窴之(王逸曰言洪水淵泉極深大禹何用寘塞而平之乎)
對行鴻下隤(蔡曰隤徒回切說文下墜也)厥丘乃降焉填絶淵(蔡曰填與)
(窴同音田塞也)然後夷于土(韓曰謂禹行洪水既平降丘宅土不待填塞蔡曰淮南子禹乃以息)
(土填鴻水九淵以為名山今子厚之對以為不然也)
問地方九州何以墳之(王逸曰墳分也謂九州之地凡有九品禹何以能分别之)
(乎新添竹坡周少隠楚辭贅說曰子厚對亦是以墳為分字當讀如憤)
對從民之宜乃九于野墳厥貢藝而有上中下(韓曰謂從民之)
(所宜咸則三壤而成賦中邦也蔡曰墳符吻切墳言土脉憤起也九州之土不同因以定貢藝故有上中下之)
(差焉)
問應龍何畫河海何歷(王逸曰有鱗曰蛟龍有翼曰應龍歷過也言河海所出至)
(遠應龍過歷遊之無所不窮也或曰禹治洪水時有神龍以尾畫導水徑所當決者因而治之)
對胡聖為不足反謀龍智畚鍤究勤(畚音本鍤測洽切)而欺畫
厥尾(韓曰蓋以王逸注神龍之事為不然也蔡曰畚音本說文&KR0008;屬蒲器也左氏傳寘諸畚注畚以草索)
(為之筥屬鍤測洽切鍫也山海經圖犂丘山有應龍者龍之有翼者也夏禹治水有應龍以尾畫地即水泉流)
(通)
問鮌何所營禹何所成(王逸曰言鮌治洪水何所營度禹何所成就乎)康回
馮怒地何故以東南傾(王逸曰康回共工名也淮南言共工與顓頊爭為帝不得)
(怒而觸不周之山天維絶地柱折故東南傾)
對圜燾廓大(蔡曰圜與圓同說文天體也燾徒到切說文溥覆照也)厥立不植地
之東南亦已西北彼回小子胡㒹隕爾力夫誰駭汝為
此而以慁天極(韓曰謂非康回可得而傾也蔡曰隕羽敏切說文從高下也慁胡囷切辱也擾)
(也列子共工氏子與顓頊爭為帝怒而觸不周之山折天柱絶地維故天傾西北日月星辰就焉地不滿東南)
(百川水潦歸焉)
問九州何錯(蔡曰錯倉故切置也)川谷何洿(王逸曰錯厠也洿深也言九州錯厠)
(禹何以分别之川谷於地何以獨洿深乎蔡曰洿叶音戶)
對州錯富媼(蔡曰媼烏浩切說文女老稱前漢郊祀歌后土富媼注坤為母故稱媼也)爰定
于趾躁川靜谷(蔡曰躁則到切說文本亦作燥先到切說文乾也)形有高庳(蔡曰)
(庳音婢又音卑短也)
問東流不溢孰知其故(王逸曰言百川東流不知滿溢誰有知其何故也)
對東窮歸㠊(蔡曰㠊當作墟同丘於切說文大丘也列子渤海之東不知幾億萬里有大壑焉實)
(惟無底之谷名曰歸墟八紘九野之水天漢之流莫不注之而無增無減焉)又環西盈脉穴
土區而濁濁清清墳壚慘䟽(蔡曰慘當作燥墳房粉切土膏肥也壚音盧說文黑)
(剛土也尚書下土墳壚注下者壚壚䟽也)滲渴而升(蔡曰滲所禁切說文下漉也)充融有
餘泄漏復行(蔡曰莊子天下之水莫大於海百川歸之不知何時止而不盈尾閭泄之不知何時)
(已而不虚)器運浟浟(蔡曰浟音悠水流貎)又何溢為(韓曰謂九州川谷錯洿各有其勢水)
(之東流回環其理自不溢也)
問東西南北其脩孰多(王逸曰脩長也言天地東西南北誰為長乎)
對東西南北其極無方夫何鴻洞(蔡曰鴻洞並音去聲鴻大也洞通也)而
課校脩長(韓曰謂不可計其孰脩也一本無校字蔡曰淮南子闔四海之内東西二萬八千里南)
(北二萬六千里注子午為經夘酉為緯言經短緯長也禹乃使大章步自東極至于西極二億三萬三千五百)
(里七十五步使豎亥步自北極至于南極二億三萬三千五百里七十五步注海内有長短極内等也其他諸)
(說不同)
問南北順㯐(洪興祖曰㯐音妥狹而長也)其衍幾何(王逸曰衍廣大也言南北)
(㯐長其廣差幾何)
對茫忽不準孰衍孰窮(韓曰亦謂不可計其孰衍也)
問崑崙縣圃其凥安在(王逸曰崑崙山名也在西北元氣所出其巔曰縣圃縣圃)
(乃上通於天也蔡曰凥一作居水經崑崙之山三級下曰樊桐一名板松二曰玄圃一名閬風上曰層城)
(一名天庭凥丘刀切)
對積高于乾崑崙攸居(蔡曰禹本紀崑崙山高三千五百餘里日月所相避隠為光明)
(也水經崑崙山在西北去嵩高五萬里地之中也其高萬一千里河水出其東北陬)蓬首虎齒爰
處爰都(蔡曰山海經西海之南流沙之濱赤水之後黑水之前有大山名崑崙之丘其下有弱水之淵)
(環之有蓬首虎齒戴勝而處者名王母也)
問增城九重其高幾里(王逸曰淮南言崑崙之山九重其高萬五千里也)
對增城之高萬有三千(蔡曰增與層同才登切重也淮南子崑崙虚中有增城九重其)
(高萬一千里百一十四步二尺八寸東方朔十州記崑崙山有三角一角正東名曰崑崙宫其處有積金為墉)
(城面方千里城上安金臺五所玉樓十二此云萬有三千其說不同誕實未詳)
問四方之門其誰從焉(王逸曰言天地四方各有一門其誰從之上下也蔡曰淮)
(南子崑崙虚旁有四百四十門閒四里里閒九純純丈五尺)
對凊溫燠寒(蔡曰凊七政切寒也燠乙六切熱也黃帝素問内經天不足西北左寒而右涼地不)
(滿東南右熱而左温注西方涼北方寒東方濕南方熱氣化猶然也)迭出于時時之丕革
由是而門
問西北辟啓何通氣焉(王逸曰言天西北之門猶當開啓豈元氣之所通蔡曰辟)
(通作闢開也淮南子崑崙虚玉横維其西北隅北門開以納不周之風按不周山在崑崙西北不周風自)
(此出也)
對辟啓以通兹氣之元(韓曰謂崑崙之高一寒一暑氣所從出西北天門又氣之所通)
(也)
問日安所到燭龍何照(王逸曰言天地之西北有幽冥無日之國有龍銜燭而留)
(照之蔡曰山海經鍾山之神名曰燭陰視為晝瞑為夜吹為冬呼為夏不飲不食不喘不息身長千里注)
(曰即燭龍也)
對脩龍口燎(蔡曰燎力照切照也)爰北其首(蔡曰首手又切嚮也)九陰極冥
厥朔以炳(蔡曰山海經西北海之外赤水之北有章尾山有神人面蛇身而赤其瞑乃晦其視乃明)
(是謂燭龍文選雪賦爛兮若燭龍銜曜照崑崙是也)
問羲和之未揚若華何光(王逸曰言日未揚出之時若木何能有明赤之光華)
(也蔡曰廣雅日御曰羲和月御曰望舒山海經東南海外有羲和之國有女子名曰羲和是生十日常浴)
(日于甘淵又灰野之山有樹赤葉赤華名曰若木日所入處生崑崙西附西極也又淮南子若木在建木)
(西末有十日其華照下地注若木端有十日狀如蓮珠華光也光照其下也)
對惟若之華禀羲以耀(韓曰謂若木依日而光耀耳)
問何所冬暖何所夏寒(王逸曰暖温也言地之氣何所有冬温而夏寒者乎)
對狂山凝凝(蔡曰凝元注音嶷魚力切山海經狂山無草木冬夏有雪狂水出焉)冰于北
至爰有炎洲司寒不得以試(蔡曰東方朔十洲記南方有炎洲在南海中其地方)
(二千里淮南子南至委大炎風之時北方之極有凍寒積冰雪霰霜露漂潤羣水之野)
問焉有石林有獸能言(王逸曰言天下何所有石木之林林中有獸能言語者乎)
對石胡不林往視西極(洪興祖曰文選吳都賦雖有若林之岞崿請攘臂而靡之雖有)
(雄虺之九首將抗足而跐之按賦以石林與雄虺同稱則石林當在南方然子厚云石胡不林往視西極按淮)
(南子西方之極石城金室未見石林所出也)獸言嘐嘐人名是達(蔡曰嘐火包切說文)
(誇語也通作咬注鳥聲也山海經鵲山有獸類獼猴被髮垂地名曰猩猩知人名其為獸如豕而人面)
問烏有虬龍負熊以遊(王逸曰有角曰龍無角曰虬言寧有無角之龍負雄獸以)
(戲遊者乎蔡曰熊形類犬豕而性輕捷好攀緣上高木見人則顛倒自投地而下也)
對有虬蜲蛇不角不鱗(蔡曰虬渠幽切廣韻無角龍也又居幽切諸韻並作虯蜲蛇上)
(於危切一作委音同下余知切詩委蛇委蛇注行可以從迹也)嬉夫玄熊相待以神
問雄虺九首倏忽焉在(王逸曰虺蛇别名也倏忽電光也言有雄虺一身九頭速及電)
(光皆何所在乎蔡曰虺許偉切惡蛇也爾雅釋魚蝮虺博三寸首大如擘䟽江淮以南曰蝮江淮以北曰)
(虺有牙最毒倏一作鯈並音叔說文走也)
對南有怪虺羅首以噬倏忽之居帝南北海(元注曰倏忽在莊子)
(甚明王逸以為電非也蔡曰按王逸注倏忽電光也又招魂南方雄虺九首往來倏忽注倏忽疾急貌考之楚)
(辭兩處正文意義但為迅疾貎而王逸之注自相戾此子厚之對直取南海之帝為儵北海之帝為忽而言故)
(謂王逸為電光非也然按莊子乃寓言耳子厚引之以為證恐非屈原本意也)
問何所不死(死一作老)長人是守(王逸曰括地象曰有不死之國長人長狄春秋)
(云防風氏也禹會諸侯防風氏後至於是使守封嵎之山也)
對員丘之國身民後死(蔡曰員與圓同山海經不死民在交脛國東其人黑色夀不死)
(注圓丘上有不死樹食之乃夀有赤水飲之不老)封嵎之守其横九里(蔡曰嵎音隅封)
(嵎二山在吳楚之間汪芒氏之國魯國語吳隳會稽獲巨骨焉問之仲尼仲尼曰昔禹致羣神於會稽之山防)
(風後至禹殺而戮之其骨專車客曰敢問誰守為神仲尼曰山川之靈足以紀綱天下者其守為神客曰防風)
(氏何等也仲尼曰汪芒氏之君也守封嵎之山者也為漆姓在虞夏商為汪芒氏於周為長翟今為大人客曰)
(人長之極幾何仲尼曰長者不過十數之極也注今湖州武康縣東有防風山山東二百步有禺山防風氏廟)
(在封禺二山之閒春秋穀梁傳文公十一年叔孫得臣敗狄于鹹長狄也射其目身横九里)
問靡萍九衢枲華安居(王逸曰九交道曰衢言萍草寧有生於水中无根乃蔓衍)
(於九交之道乂有枲麻垂華榮何所有此物乎蔡曰枲相里切爾雅釋草有枲麻麻有子曰枲疏麻一名)
(枲)
對有萍九歧厥圖以詭(元注曰山海經多言其枝五衢又云四衢衢歧也王逸以為生)
(九衢中恐謬蔡曰萍一作苹並音平說文蓱也无根浮水上而生者山海經宣山上有桑焉其枝四衢注枝交)
(互四出又少室山有木名帝休其枝五衢注樹枝交錯相重互出有象路衢故子厚注云逸以為生九衢中謬)
(矣)浮山孰産赤華伊枲(元注曰山海經浮山有草焉其葉如麻赤華即枲華也)
問靈蛇吞象厥骨何如(王逸曰南方有靈蛇吞象三年然後出其骨蔡曰靈或作)
(一骨或作大)
對巴蛇腹象足覿厥大三歲遺骨其脩已號(蔡曰覿一作觀山海)
(經南海内有巴蛇身長百尋其色青黃赤黑食象三歲而出其骨君子服之無心腹疾文選吳都賦屠巴蛇出)
(象骼)
問黑水玄趾三危安在(王逸曰玄趾三危皆山名也在西方黑水出崑崙山)
對黑水淫淫窮于不姜玄趾則北三危則南(嚴有翼曰尚書禹貢)
(導黑水至于三危入于南海按黑水出張掖雞山自三危山南流至文單國謂之扶南江至奔陀國入于南海)
問延年不死夀何所止(王逸曰言僊人禀命不死其夀獨何窮止也洪興祖曰黃)
(帝素問上古有真人夀敝天地無有終時中古有至人益其夀命而強者也其次有聖人者形體不敝精)
(神不散亦可以百數也)
對僊者幽幽夀焉孰慕短長不齊咸各有止何紛華漫
汗而潜謂不死(蔡曰漫汗上莫官切下河干切或並音去聲淮南子俶真訓至德之世徙倚于)
(漫汗之宇注漫汗無生形又道應訓盧敖遊乎北海見士焉玄鬚而鳶肩軒軒然迎風而舞笑曰吾與漫汗期)
(于九垓之外不可以久舉臂而聳遂入雲中敖仰視之弗見注漫汗不可知之也)
問鯪魚何所鬿堆焉處(王逸曰鬿堆鯉也一云鯪魚鯪鯉也有四足出南方魁堆)
(奇獸也蔡曰鬿渠希切堆都回切)
對鯪魚人貌邇列姑射(蔡曰鯪音陵射音亦列子姑射山在海河洲中山上有僊人焉)
(山海經西海中近列姑射山有鯪魚人面人手魚身見則風濤起風土記鯪魚腹背皆有刺如五角菱非王逸)
(之註所謂鯪鯉也)鬿雀峙北號惟人是食(元注曰堆當為雀鬿雀在北號山如雞虎)
(爪食人王逸以為奇獸誤也蔡曰山海經北號山有鳥狀如雞而白首鼠足名曰鬿雀食人子厚注謂堆當為)
(雀按集韻鴭雀屬同都迴切則鬿堆即鬿雀也)
問羿焉彃日烏焉解羽(王逸曰淮南言堯時十日並出草木焦枯堯令羿仰射十)
(日中其九日日中九烏皆死墮其羽翼也蔡曰羿五計切堯之射官也彃音畢說文射也或作彈解胡買)
(切散也又佳買切判也按子厚之對改烏為鳥則彃日解羽遂成兩事若用王逸之注引淮南之說證之)
(則烏當如字讀義意雖通則問對之言各相戾也)
對焉有十日其火百物羿宜炭赫厥體胡庸以枝屈(蔡曰)
(山海經黑齒之北曰湯谷居水中有扶木九日九居下枝一日居上枝皆戴烏注羿射十日中其)大澤千
里羣鳥是解(元注曰山海經大澤千里羣鳥之所解問作烏字當為鳥後人不如因配上句改為)
(烏也蔡曰按山海經羣鳥之所生及所解又穆天子傳北至曠原之野飛鳥之解其羽子厚用此以為對故改)
(烏為鳥則與屈原之問上下二句各是一事義不相配也)
問禹之力獻功降省下土四方(王逸注言禹以勤力獻進其功堯因使省)
(治下土四方也)焉得彼嵞山女而通之于台桑(王逸曰言禹引治水道娶)
(嵞山之女而通夫婦之道於台桑之地蔡曰&KR0034;與塗同說文會稽山也)閔妃配合(蔡曰配一)
(作匹)厥身是繼(王逸曰閔憂也言禹所以憂無妃匹者欲為身立繼嗣也)胡維嗜慾
不同味而快鼂飽(王逸曰言禹治水道娶者憂无紀綱耳何特與衆人同嗜慾苟欲快)
(飽一朝之情乎故以辛酉日娶甲子日去而有啓也蔡曰鼂音朝暮之朝言禹之所嗜與衆人異味衆人)
(所嗜以厭足其情欲禹所嗜者拯民之溺耳)
對禹懲于續嵞婦亟合(蔡曰亟許力切急也書益稷篇禹娶于塗山辛壬癸甲啓呱呱)
(而泣予弗子惟荒度土功吕氏春秋禹娶塗水山氏女不以私害公自辛至甲四日復往治)胈離厥膚
(蔡曰胈蒲末切膚毳皮也莊子禹治水腓無胈)三門以不眡(蔡曰眡善旨切與視同後同孟子滕)
(文公篇禹八年於外三過其門而不入)呱呱之不䀌(蔡曰䀌迄力切傷痛也)而孰圖
厥味卒燥中野(蔡曰燥先到切說文乾也中一作于)民攸宇攸暨(韓曰謂禹娶嵞)
(山氏之女雖念繼嗣之重而勤勞不顧其家非徒欲飽快一朝之情蓋欲民安其居也蔡曰宇一作字暨當作)
(塈息也詩泂篇民之攸塈言水患既平民得所字養而安息也)
問啓代益作后卒然離&KR1416;(王逸曰益禹賢臣作為也后君也離遭也&KR1416;憂也言)
(禹以天下禪益益避啓於箕山之陽天下皆去益而歸啓以為君益卒不得立故曰遭憂也蔡曰&KR1416;一作)
(孽憂也書甘誓啓與有扈戰于甘之野說者曰有扈氏與夏同姓啓有天下有扈不服大戰于甘故云卒)
(然離&KR1416;)
對彼呱克臧俾姒作夏(蔡曰姒詳里切禹姓也史記舜紀帝禹為夏后而别姓姒氏)
獻后益于帝(蔡曰孟子萬章篇禹薦益於天益避禹之子於箕山之陰朝覲獄訟者不歸益而之)
(啓曰吾君之子也謳歌者不謳歌益而謳歌啓曰吾君之子也)諄諄以不命復為叟耆
曷戚曷孽(韓曰謂益避啓於箕山之陰此天意也初何憂焉)
問何啓惟憂而能拘是達(王逸曰言天下所以去益就啓者以其能憂思道德)
(而通其拘隔拘隔者謂有扈氏叛啓啓率六師而伐之也)皆歸射&KR2918;而無害厥躬
(王逸曰射行也&KR2918;窮也言有扈氏所行皆歸于窮惡故啓誅之並得長無害於身者也蔡曰&KR2918;音菊窮也)
對呱勤于德民以乳活扈仇厥正帝授柄以撻兇窮聖
庸夫孰克害(韓曰謂啓之賢民賴以生誅有扈氏之叛而無敢害者蔡曰害協音曷傷也)
問何后益作革而禹播降(王逸曰后君也革更也播種也降下也言啓所以能)
(變化更益而代益為君者以禹平治水土百姓得下種百榖故思歸啓也蔡曰降協音洪)
對益革民艱咸粲厥粒惟禹授以土爰稼萬億違溺踐
垍(蔡曰垍巨志切堅土也)休居以康食(蔡曰康食安食也)姑不失聖天胡
往不道(蔡曰一無聖天二字)
問啓棘賓商九辯九歌(王逸曰棘陳也賓列也九辯九歌啓所作樂也言啓能備)
(脩明禹業陳列宫商之旨備其禮樂也蔡曰山海經夏后氏上三嬪于天得九辯與九歌以下注皆天帝)
(樂名啓登天而竊以下用之故騷經云啓九辯與九歌兮夏康娛以自縱注夏康啓子太康也)
對啓達厥聲堪輿以呻(張曰堪輿地也呻音申)辨同客之序帝以
貿嬪(蔡曰貿莫候切義未詳嬪音賓又音頻婦也)
問何勤子屠母而死分竟墜(王逸曰勤勞也屠裂剥也言禹腷剥母背而生)
(其母之身分散竟墜何以能有聖德憂勞天下乎洪興祖曰禹以勤勞修鯀之功故曰勤子也)
對禹母産聖何疈厥旅(蔡曰疈普逼切判也裂也旅當作膂字林膂脊骨也帝王世紀)
(禹腷剥母背而生腷音疈干寶曰前志所傳修己背拆而生禹簡狄胷剖而生契)彼淫言亂噣
(蔡曰噣陟救切口也與咮同)聰聝以不處(蔡曰聝古獲切耳也韓曰謂无此理也)
問帝降夷羿革孽夏氏(王逸曰帝天帝也夷羿諸侯殺夏后相者也革更孽憂也)
(言羿弑夏家居天子之位荒淫田獵變更夏道為萬民憂患也蔡曰羿五計切此乃有窮之羿非堯時羿)
(也左氏傳襄公四年虞人之箴曰在帝夷羿冒于原獸忘其國恤而思其麀牝武不可重用不恢于夏家)
對夷羿滔淫(蔡曰左氏襄公四年昔有夏之衰后羿自鉏遷于窮石因夏民以代夏政恃其射也不脩民)
(事而淫于原獸)割更后相(蔡曰左氏傳哀公元年昔有過澆殺斟灌而以伐斟尋滅夏后相澆五弔)
(切)夫孰作厥孽而誣帝以降(韓曰謂夷羿殺夏后相非天意也)
問胡羿射夫河伯而妻彼雒嬪(王逸曰胡何也雒嬪水神謂宓妃也傳曰)
(河伯化為白龍游於水旁羿見射之眇其左目河伯上訴天帝曰爾何故得見射河伯曰我時化為白龍)
(出遊天帝曰使汝深守神靈羿何從得射也汝今為蟲獸當為人所射固其宜也羿何罪歟羿又夢與雒)
(水神宓妃交接也蔡曰謂堯時羿非有窮之羿也淮南子河伯溺殺人羿射其左目注堯時羿射十日繳)
(大風殺窫窳斬九嬰射河伯)
對震皜厥鱗(蔡曰皜古老切白也)集矢于皖(蔡曰皖華板切字當從目從完說文大目)
(也)肆叫帝不諶(蔡曰諶氏林切誠也)失位滋嫚(蔡曰嫚莫晏切說文侮易也)有
洛之嫮(蔡曰嫮胡故切好貌)馬妻于狡(蔡曰妻七計切女嫁人也)
問馮珧利決(蔡曰馮音憑珧音姚)封豨是射(王逸曰馮挾也珧弓名也決射韝也)
(封豨神獸也言羿不循道德而挾弓射韝獵捕神獸以快其情也蔡曰豨虚豈切通作狶方言猪謂之狶)
(也)何獻蒸肉之膏而后帝不若(王逸曰蒸祭也后帝天帝也若順也言羿)
(射封狶以其肉膏祭天帝天帝猶不順羿之所為也蔡曰淮南本經訓堯之時封豕脩蛇皆為民害堯乃)
(使羿斷脩蛇於洞庭擒封豨於桑林按此言有窮羿亦封豨是射而反為民害也左氏昭公二十八年樂)
(正夔生伯封實有豕心貪惏無厭忿纇無期謂之封豕有窮后羿滅之帝謂天帝也)
對夸夫快殺(蔡曰夸音誇大言也夫音扶語助也)鼎豨以慮飽馨膏腴帝
叛德恣力胡肥台舌喉(蔡曰台音怡我也)而濫厥福
問浞娶純狐眩妻爰謀(王逸曰浞羿相也爰於也眩惑也言浞娶于純狐氏女眩)
(惑愛之遂與浞謀殺羿也蔡曰浞食角切寒浞也)何羿之射革而交吞揆之
(王逸曰吞滅也揆度也言羿好射獵不恤政事浞交接國中布恩施德而吞滅之也)
對寒讒婦謀后夷卒戕(蔡曰戕音牆殺也左氏㐮公四年羿不修民事而淫于原獸寒)
(浞伯明氏之譊子弟也信之使為已相浞行淫于内施賂于外虞羿于田樹之詐慝以取其國家羿田將歸家)
(臣逄蒙殺而烹之浞因羿室生澆及豷恃其讒慝詐偽而不德于民使澆用師滅斟灌及斟尋氏夏遺臣靡自)
(有鬲氏收二國之燼以滅浞而立少康少康滅澆于過后杼滅豷于戈有窮由是遂亡)荒棄于野
俾姦民是臧舉土作仇徒怙身弧(韓曰謂浞謀殺羿羿徒射其弧矢而不悟也)
問阻窮西征巖何越焉(王逸曰阻險也窮窘也越度越也言堯放鮌羽山鮌西行)
(度越岑巖之險因墮死也)化而為黃能巫何活焉(王逸曰活生也鮌死後化為黃熊入)
(於羽山淵豈巫醫所能復生活哉蔡曰左傳昭公七年昔堯殛鯀于羽山其神化為黃熊以入于羽淵晉)
(語作黃能按熊獸名能奴來切三足鼈也二書皆出左氏而自為同異據言入于羽淵當以黃能為是蓋)
(熊非入水之物)
對鮌殛羽巖(張曰禮部韻&KR2465;音衮注云禹父名今從魚詳上文乃是鯀字)化黃而淵
問咸播秬黍莆雚是營(王逸曰咸皆也秬黍黑黍也雚草名營為也言禹平治水)
(土萬民皆得耕種於雚莆之地盡為良田也蔡曰秬音巨黑黍也莆即蒲字蒲水草可以織席雚音丸與)
(&KR0841;同薍也或作藿非)
對子宜播稙穉(蔡曰子一作予稙徵力切又時力切先種曰稙一曰長稼也穉音雉後種曰穉)
(一曰幼稼也詩閟宮稙穉菽麥)于丘于川維莞維蒲(蔡曰莞胡官切又音官說文草也可)
(以為席)維菰維蘆(菰音孤蘆音盧)丕徹以圖民以讙以都
問何由并投而鮌疾修盈(王逸曰疾病也修長也盈滿也由用也言堯不惡鮌)
(而戮殺之則禹不得嗣興民何得投種五榖乎乃知鮌惡長滿天下也洪興祖曰言禹平水土民得種五)
(榖矣何由鮌惡長滿天下乎所謂蓋前人之愆也)
對堯酷厥父厥子激以功(韓曰激一作徼非是魯國語鯀障洪水而殛死禹能以德)
(修鯀之功)克碩厥祀後世是郊(韓曰謂鮌既殛死禹乃嗣興以永厥祀也蔡曰左氏昭公)
(七年鮌化為黃熊入于深淵實為夏郊三代祀之)
問白蜺嬰茀胡為此堂(王逸曰蜺雲之有色似龍者也茀白雲逶蛇若蛇者也言)
(此有蜺茀氣逶移相嬰何為此堂乎蓋屈原所見祠堂也蔡曰蜺一作霓雌虹也茀音弗疑作&KR3581;說文雲)
(貌)安得夫良藥不能固臧(王逸曰臧善也言崔文子學仙於王子僑子僑化為)
(白蜺而嬰茀持藥與崔文子文子驚怪引戈擊蜺中之因墮其藥俯而視之王子僑之尸也故言得藥不)
(善也)天式從横陽離爰死(王逸曰式法也爰於也言天法有善陰陽從横之道人失)
(陽氣則死也)大鳥何鳴夫焉喪厥體(王逸曰言崔文子取子僑之尸置中覆之)
(以幣筐須臾則化為大鳥而鳴開而視之飜飛而去文子焉能亡子僑之身乎言仙人不可殺也)
對王子怪駭蜺形茀裳衣褫操戈(蔡曰褫丑爾切奪衣也操倉刀切持也)
猶懵夫藥良(蔡曰懵母亘切不明也)終鳥號以游(蔡曰號乎刀切呼也)奮厥
篚筐曶漠莫謀(蔡曰曶呼骨切出氣詞也)形胡在胡亡
問萍號起雨何以興之(王逸曰萍萍翳雨師名也號呼也興起也言雨師號呼興)
(則雲起而雨下獨何以興之乎)
對幽陽潜爨(取亂切)陰蒸而雨萍馮以興厥號爰所
問撰體恊脅鹿何膺之(王逸曰膺受也言天撰十二神鹿一身八足兩頭獨何膺)
(受此形體乎蔡曰撰雛綰切具也)
對氣怪以神爰有奇軀脇屬支偶(蔡曰脇虚業切兩膀也屬音燭連也)尸
帝之隅
問鼇戴山抃何以安之(王逸曰鼇大龜也擊手曰抃列仙傳曰有巨靈之鼇背負)
(蓬萊之山而抃戲滄海之中獨何以安之乎)
對宅靈之丘掉焉不危鼇厥首而恒以恬夷(蔡曰列子湯問篇渤)
(海之東有五山焉岱輿員嶠方壺瀛洲蓬萊其山高下周旋三萬里所居之人皆仙聖之種五山之根无所連)
(箸帝命禺彊使巨鼇十五舉首而載之迭為三番方萬歲一交焉五十始峙而不動)
問釋舟陵行何以遷之(王逸曰釋置也舟船也遷徙也言鼇所以能負山若舟船)
(者以其在水中也使鼇釋水而陵行則何能遷徙此山乎洪興祖曰言鼇在海中負山若舟之負物令釋)
(水而陸反為人所負何罪而見徙焉)
對要釋而陵(蔡曰要當作惡音烏何也)殆或謫之龍伯負骨帝尚窄
之(蔡曰窄則格切狹也列子湯問篇龍伯之國有大人舉足不盈敷步而暨五山之所一釣而連六鼇合負)
(而趨歸其國灼其骨以數焉帝憑怒侵滅龍伯之國使阨侵小龍伯之民使短)
問惟澆在戶何求于嫂(王逸曰澆古多力者也論語曰澆盪舟言澆无義淫泆其)
(嫂往至其戶佯有所求因與行淫亂也蔡曰澆五弔切一作奡五耗切寒浞子也)何少康逐
犬而顛隕厥首(王逸曰言夏后少康因田獵放犬逐獸殺澆而斷其頭)
對澆嫪以力(蔡曰嫪音勞妬也又郎到切說文姻也聲類婟嫪戀惜也)兄麀聚之(蔡曰)
(麀音幽牝鹿也禮記故父子聚麀)康假于田肆克宇之
問女歧縫裳而館同爰止(王逸曰女歧澆嫂也爰於也言女歧與澆淫泆為之)
(縫裳於是共舍而止宿也)何顛易厥首而親以逢殆(王逸曰逢遇也殆危也言)
(少康夜襲得女歧頭以為澆因斷之故言易首為遇危殆也)
對既裳既舍宜咸墜厥首(一無既裳二字)
問湯謀易旅何以厚之(王逸曰湯殷王也旅衆也言殷湯欲變易夏衆使之從巳)
(獨何以厚待之乎)
對湯奮癸旅爰以傴拊(蔡曰癸居誄切桀名也傴委羽切拊斐甫切傴拊謂矜憐撫掩)
(之也尚書湯與桀戰于鳴條之野)載厥德于葛以詰仇餉(蔡曰詰去吉切問也餉式)
(亮切饋也尚書仲虺之誥乃葛伯仇餉初征自葛始攸徂之民室家相慶曰徯我后后來其蘇民之戴商厥惟)
(舊哉孟子滕文公篇湯居亳與葛為隣葛伯放而不祀湯使人問之曰何為不祀曰無以供犠牲也湯使遺之)
(牛羊葛伯食之又不以祀又使人問之曰何為不祀曰無以供粢盛也湯使亳衆往為之耕老弱饋食葛伯率)
(其民要其有酒食黍稻者奪之不授者殺之有童子以黍肉餉殺而奪之書曰葛伯仇餉此之謂也為其殺是童)
(子而征之四海之内皆曰非富天下也為匹夫匹婦復讎也嚴有翼曰言成湯欲變改夏桀之衆何以傴柎而)
(厚之殊不知湯之厚其衆以德而已所謂以詰仇餉是也)
問覆舟斟尋何道取之(王逸曰覆反也舟船也斟尋國名也言少康滅斟尋氏奄)
(若覆舟獨以何道取之乎)
對康復舊物尋焉保之(蔡曰焉於虔切安也左氏傳哀公元年昔有過澆殺斟灌以伐)
(斟尋滅夏后相后緡方娠逃歸有仍生少康馬為仍牧正能布其德以收夏衆遂滅過戈按此則取斟尋乃有)
(過澆非少康也王逸注非是子厚亦以康復舊物為言承進之誤也)覆舟喻易尚或艱之
問桀伐蒙山何所得焉(王逸曰桀夏亡主也蒙小國名也言夏桀征伐蒙山之國)
(而得妺嬉)妺嬉何肆湯何殛焉(王逸曰言桀得妺嬉肆其情意故湯放之南巢也蔡)
(曰妺莫撥切嬉一作喜許其切晉國語昔夏桀伐有施有施人以妺嬉女焉注有施喜姓之國妺喜其女)
(也)
對惟桀嗜色戎得蒙昧淫處暴娛以大啟厥伐(韓曰謂桀伐蒙)
(山而得妺嬉民棄不保馴致南巢之伐也蔡曰淮南子本經訓湯以革車三百乘伐桀于南巢放之夏臺)
問舜閔在家父何以鰥(王逸曰舜帝舜也閔憂也無妻曰鰥言舜為布衣憂憫其)
(家其父頑母嚚不為娶婦乃至於鰥也蔡曰鰥克頑切獨也)堯不姚告二女何親
(王逸曰姚舜姓也言堯不告舜父母而妻之也如令告之則不聽堯女當何親附乎蔡曰孟子云舜不告)
(而娶為無後也君子以為猶告也又云帝之妻舜而不告何也曰帝亦知告焉則不得妻也伊川程氏曰)
(舜不告而娶固不可堯命瞽瞍使舜娶舜雖不告堯固告之爾堯之告也以君治之而已)厥萌在
初何所意焉(王逸曰言賢者預見施行萌芽之端而知其存亡善惡之所終非虛意也)
對瞽父仇舜鰥以不儷(韓曰謂瞽父仇舜而鰥在下堯以二子妻之也蔡曰儷音麗偶)
(也)堯專以女(蔡曰女尼據切以女妻人曰女尚書堯典女于時觀厥刑子二女釐降二女於媯汭)
(嬪于虞劉向列女傳二女娥皇女英也)兹俾胤厥世惟蒸蒸翼翼(蔡曰尚書堯典)
(父頑母嚚象傲克諧以孝烝烝文)于媯之汭(蔡曰媯居危切汭如銳切媯水之汭舜之所居也)
問璜臺十成誰所極焉(王逸曰璜石次于王者也言紂作象箸而箕子歎預知象)
(箸必有王杯王杯必盛熊膰豹胎如此則必崇廣宫室紂果作玉臺十重糟丘酒池以至于亡也)
對紂臺于璜箕克兆之(蔡曰璜音黃美王也紂為璜臺知其必有亡之兆者箕子也淮)
(南子本經訓紂為璇室瑤臺象廊玉牀)
問登立為帝孰道尚之(王逸曰言伏羲始作八卦修行道德萬民登以為帝誰開)
(道而尊尚之也)
對惟德登帝師以首之(韓曰謂伏羲有德而民登以為帝洪興祖曰師一作帥登帝謂)
(匹夫而有天下者舜禹是也)
問女蝸有體孰制匠之(王逸曰女蝸人頭蛇身一日七十化其體如此誰所制匹)
(而圖之乎蔡曰蝸古華切古風姓天子也山海經女媧之腸化為神處栗廣之野注女蝸古神女帝人面)
(蛇身一日中七十變其腸化為此神列子女蝸氏人面蛇身牛首虎鼻此有非人之狀而有大聖之德淮)
(南子黃帝生陰陽上駢生耳目桑林生擘手此女蝸所以七十化也)
對蝸軀虺號占以類之胡日化七十工獲詭之(韓曰謂女媧之)
(事為詭也)
問舜服厥弟終然為害(王逸曰服事也厥其也言舜弟象施行无道舜猶服而事)
(之然象終欲害舜也)何肆犬體而厥身不危敗(王逸曰言象無道肆其犬豕之)
(心燒廩寘井欲以殺舜然終不能危敗舜身也)
對舜弟視厥仇(蔡曰視與視同)畢屠水火夫固優游以聖而孰
殆厥禍(蔡曰史記舜紀舜父瞽叟盲而舜母死瞽更娶妻而生象愛後妻子常欲殺舜舜順事父及後)
(母與弟日以謹篤劉向列女傳瞽叟與象謀殺舜使塗廩舜告二女二女曰時惟其戕汝時惟其焚女鵲汝衣)
(裳鳥工往舜既治廩旋階瞽叟焚廩舜往飛復使浚井舜告二女二女曰時亦惟其戕汝時其掩汝汝去衣裳)
(龍工往舜往浚井格其入出從掩舜潜出)犬齗于德(蔡曰齗魚斤切疑當作狺犬鬭聲也)終不
克以噬昆庸致愛邑鼻以賦富(蔡曰鼻毘至切集韻有庳國名象所封通作鼻)
(前漢鄒陽傳作有卑並同音孟子萬章篇仁人之於弟也親之欲其貴也愛之欲其富也封之有庳冨貴之也)
(倦遊錄道州永州之間有地名鼻亭去兩州各二百里岸有廟即象祠也)
問吳獲迄古南嶽是止(王逸曰獲得也迄至也古謂古公亶父也言吳國得賢君)
(至古公亶父之時而遇太伯陰譲避王季辭之南嶽之下求採藥于是遂止而不還也)孰期去
斯得兩男子(王逸曰期會也昔古公有少子曰王季而生聖子文王古公欲立王季令天命)
(至文王長子太伯及弟仲雍去而之吳吳立以為君誰與期會而得兩男子兩男者謂太伯仲雍二人也)
(去一作失)
對嗟伯之仁遜季旅嶽雍同慶厥義以嘉吳國(韓曰謂吳國得)
(賢者如太伯譲王季而居南嶽之下仲雍亦去而之吳而文王立二子為可嘉也蔡曰伯謂太伯季謂季歴雍)
(謂仲雍也遜季一作遜弟史記吳世家吳太伯弟仲雍昌皆古公亶父之子而王季歴之兄也季歴賢而有聖子)
(古公欲立季歴以及昌於是太伯仲雍乃犇荆蠻以避季歴自號勾吳荆蠻義之從而歸者千餘家立為吳太)
(伯卒弟仲雍立)
問緣鵠飾玉后帝是饗(王逸曰后帝謂殷湯也言伊尹始仕因緣烹鵠鳥之羹修)
(飾玉鼎以事於湯湯賢之遂以為相也蔡曰饗叶音去聲歆也)何承謀夏桀終以滅
喪(王逸曰言湯遂用伊尹之謀伐夏桀終以滅亡也蔡曰喪音去聲亡也)
對空桑鼎殷諂羹厥鵠(蔡曰列子伊尹生于空桑注傳記曰伊尹母居伊水之上既孕)
(夢神告曰臼水出而東走无顧明日視臼水出東走十里其邑盡為水身因化為空桑有莘氏女子採桑得嬰)
(兒空桑之中故命曰伊尹獻其君令庖人養之史記殷紀阿衡欲干湯而无由乃為有莘氏媵臣負鼎俎以滋)
(味說湯致於王道)惟軻知言&KR1486;焉以為不(蔡曰軻孟子名也&KR1486;居莧切又音閑視也)
(與覸同不與否同孟子公孫丑篇敢問夫子惡乎長曰我知言萬章篇萬章問曰伊尹以割烹要湯有諸孟子)
(曰否不然吾聞以堯舜之道要湯未聞以割烹也洪興祖曰伊尹負鼎干湯猶太公屠釣之類於傳有之孟子)
(不以為然者慮後世貪鄙之徒託此以自進耳若謂初無負鼎之說則古書皆不可信乎)仁易愚危
夫曷揆曷謀咸逃叢淵(蔡曰孟子離婁篇民之歸仁也猶水之就下獸之走壙也故為)
(淵敺魚者獺也為叢敺爵者鷧也為湯武敺民者桀與紂也)虐后以劉(韓曰謂以仁格愚人將不)
(謀而從如叢雀淵魚焉蔡曰虐后謂桀也劉說文殺也揚雄方言秦晉宋衛之間謂殺曰劉)
問帝乃降觀下逢伊摰(王逸曰帝謂湯也摰伊尹名也言湯出觀風俗乃憂下民)
(博選於衆而逢伊尹舉以為相也摰音至)何條放致罰而黎伏大說(王逸)
(曰條鳴條也黎衆也說喜也言湯行天下之罰以誅於桀放之鳴條之野天下衆民大喜說也)
對降厥觀于下匪摰孰承(韓曰謂相湯以成功者非伊尹孰承之也)條伐巢
放(蔡曰書湯誓篇伊尹相湯伐桀遂與桀戰于鳴條之野伊訓篇造攻自鳴條朕哉自亳仲虺之誥篇成湯)
(放桀于南巢)民用潰厥疣(蔡曰疣于求切贅也)以夷于膚夫曷不謠(韓曰)
(謂嗚巢之伐南巢之放如民之癱疽決而膚革平安無不說者也蔡曰書仲虺之誥篇攸徂之民室家相慶曰)
(徯我后后來其蘇孟子滕文公篇誅其君而弔其民若時雨降民大說)
問簡狄在臺嚳何宜玄鳥致貽女何喜(王逸曰簡狄帝嚳之妃也)
(玄鳥燕也貽遺也言簡狄侍帝嚳於臺上有飛燕墮遺其卵喜而呑之因生契者也蔡曰嚳苦篤切帝嚳)
(高辛氏黃帝曾孫也喜協音去聲悅也)
對嚳狄禱禖(蔡曰禖謀杯切說文祭也古者求子祠于高禖)契形于胞(蔡曰契私列切)
(說文高辛氏子字與卨同胞音包又音抛說文兒生襄也)胡乙鷇之食(蔡曰乙通作鳦玄鳥也鷇)
(居候丘候二切說文鳥子生哺者按簡狄所呑者乙卵即非鷇也字恐當作鷇克角切卵也)而怪焉
以嘉(韓曰謂嚳狄禱禖得契於乙鷇何有也蔡曰史記殷本紀契母曰簡狄有娥氏之女為帝嚳次妃行)
(浴見玄鳥墮其卵簡狄吞之因孕生契詩玄鳥篇天命玄鳥降而生商注簡狄配高辛氏帝帝與之祈于郊禖)
(而生契)
問該秉季德厥父是臧(王逸曰該包也秉持也父謂契也季末也臧善也言湯能)
(包持先人之末德脩其祖父之善業故天佑之以為民主也蔡曰子厚之對以該為蓐收然以下文恒秉)
(季德求之則恒既非人名則該豈人名乎子厚之言亦自相戾也按該兼也言唘能兼大禹之末德也)
對該德胤孝(一作考)蓐收于西(元注曰該為蓐收王逸註誤也)瓜虎手鉞
尸刑以司慝(蔡曰左氏傳昭公二十九年少皥氏有四叔曰重曰該曰脩曰熙實能金木及水使)
(該為蓐收世不失職遂濟窮桑注蓐收金正也該能治其官使不失職濟成少皥之功山海經西方蓐收金神)
(也左耳有毒蛇乘兩龍面目有毛虎爪執鉞國語虢公夢在廟有神人面白毛虎爪執鉞立于西阿公覺召史)
(嚚占之史嚚曰如君之言則蓐收也天之刑神也所取者本此)
問胡終弊于有扈牧夫牛羊(王逸曰有扈澆國名也澆滅夏后相相遺腹子)
(曰少康後為有仍牧正典主牛羊遂攻殺澆滅有扈復禹舊跡祀夏配天也蔡曰按尚書甘誓序啓與有)
(扈戰于甘之野則滅有扈者啓也非少康也又左氏傳襄公四年少康滅澆于過則滅澆者少康也非有)
(扈也明矣今逸之注以為少康殺澆滅有扈誤矣此蓋言禹得天下以揖讓而啓用兵以滅有扈氏有扈)
(氏子孫遂為牧豎也)
對牧正矜矜澆扈爰踣(蔡曰踣蒲墨切僵也逸注非是子厚之對豈非亦承其誤歟)
問干協時舞何以懷之(王逸曰干求也舞務也協和也懷來也言夏后相既失天)
(下少康幼小復能求得時務調和百姓使之歸己何以懷來者也)
對階干以娛苗革而格不迫以死夫胡狃厥賊(蔡曰狃女久切)
(相狎也尚書大禹謨篇三旬苗民逆命帝乃誕敷文德舞干羽于兩階七旬有苗格)
問平脅曼膚(一作受平曼膚)何以肥之(王逸曰言紂為無道諸侯背畔天下乖離)
(懷憂癯瘦而反形體曼澤獨何以能平脅肥盛乎)
對辛后騃狂(蔡曰辛謂紂也騃五駭切童昏也)無憂以肥肆蕩施厥體
而充膏于肌嗇寶被躬焚以旗之(蔡曰史記殷本紀武王伐紂紂兵敗紂走)
(入登鹿臺衣其寶玉之衣赴火而死武王遂以黃鉞斬紂頭懸之太白之旗)
問有扈牧豎云何而逢(王逸曰言有扈氏本牧豎之人耳因何逢遇而得為諸侯)
(乎一作其爰何逢洪興祖曰言有扈之子孫遂為民庶牧夫牛羊也)擊牀先出其命何
從(王逸曰言啓攻有扈之時親於其牀上擊而殺之其先入失國之原何所從出之乎)
對扈釋于牧力使后之(韓曰謂有扈氏釋牧豎而為諸侯也)民仇焉㝢(蔡曰)
(焉於虔切安也㝢一作寓)啓牀以斮(蔡曰斮測略切斬也韓曰謂有扈氏不安於民故啓擊之於牀)
(而殺之也)
問恒秉季德焉得夫朴牛(王逸曰恒常也季末也朴大也言湯常能秉持契之)
(末德脩而弘之天嘉其志出田獵得大牛之瑞也)何往營班禄不但還來(王逸)
(曰營得也班徧也言湯往田獵不但驅馳往來也還輒以所獲得禽獸徧施惠於百姓也)
對殷武踵德爰獲牛之朴(蔡曰朴匹角切說文特牛父也)夫惟陋民是
冒而丕號以瑞卒營而班民心是市
問昏微循迹有狄不寧(王逸曰昏闇也循遵也言人有循闇微之道為淫泆無恥)
(之行不可以安其身也謂晉大夫解居父也)何繁鳥萃棘負子肆情(王逸曰言)
(解居父聘乎吳過陳之墓門見婦人負其子欲與之淫泆肆其情欲婦人則引詩刺之曰墓門有棘有鴞)
(萃止故曰繁鳥萃棘也墓門有棘雖無人棘上猶有鴞獨不愧也)
對解父狄淫遭慤以𧹞(蔡曰解胡買切父方武切𧹞乃板切面愧赤也言解父有無恥淫)
(泆之行也韓曰謂遭愿慤之婦寧有不愧赧也)彼中之不目而徒以色視(蔡曰劉向)
(列女傳陳辯女者陳國採桑之女也晉大夫解居使於宋道過陳遇採桑之女止而戲之曰女為我歌吾將舍)
(女乃歌墓門之一章又曰為我歌其二乃歌其二章大夫曰其楳則是其鴞安在女曰陳小國也攝乎大國之)
(間因之以饑饉加之以師旅其人且亡而況鴞乎大夫乃服而釋之)
問眩弟並淫危害厥兄(王逸曰眩惑也厥其也言象為舜弟眩惑其父母共為淫)
(佚之惡欲其危害舜也蔡曰兄協音去聲)何變化以作詐後嗣而逢長(王逸)
(曰言象欲殺舜變化其態内作姦謀使舜治廪從下焚之令舜浚井從上窴之終不能害舜舜為天子封)
(象於鼻而後嗣之子孫長為諸侯)
對象不兄龔(蔡曰龔居容切集韻與恭同說文肅也)而奮以謀(奮一作肆)蓋聖
孰凶怒嗣用紹厥愛(蔡曰劉向列女傳瞽瞍與象謀殺舜使舜塗廩瞽瞍焚廪使浚井格)
(其入出從掩舜舜潜出孟子萬章篇仁人之於弟也不藏怒焉不宿怨焉親愛之而已親之欲其貴也愛之欲)
(其富也封之有庳富貴之也韓曰謂象雖肆害舜之謀而舜不藏怒又封之有庳以紹厥愛也)
問成湯東巡有莘爰極(王逸曰有莘國名也爰於也極至也言湯東巡狩至有莘)
(國以為婚姻也)何乞彼小臣而吉妃是得(王逸曰小臣謂伊尹也言湯東巡從)
(有莘氏乞匄伊尹因得吉善之妃以為内輔也)
對莘有玉女湯巡爰獲既内克厥合而外弼于德伊知
非妃伊之知臣曷以不識(韓曰對之謂湯東巡狩而得有莘氏之女則有之乞彼小)
(臣而吉妃是得為不然也)
問水濱之木得彼小子夫何惡之媵有莘之婦(王逸曰小)
(子謂伊尹媵送也言伊尹母妊身夢神女告之曰白竈生鼃急去无反居无幾何臼竈中有生鼃母去東)
(走顧視其邑盡為大水母因溺死化為空桑之林水乾之後有小兒啼水涯人取養之既長大有殊才有)
(莘惡伊尹從木中出因以送女也)
對胡木化于母以蝎厥聖(蔡曰蝎胡葛切木中蠧蟲又許竭切)喙鳴不良
(蔡曰喙竹救切說文口也)以詭正盡邑以墊(蔡曰墊都念切溺也)孰譯彼夢(蔡曰)
(譯夷益切傳言也事見列子注見前韓曰對之意以為不然謂為是說者是蠧亂厥聖詭說害正未有盡邑以)
(墊而伊尹生也)
問湯出重泉夫何辠尤(王逸曰重泉地名也言桀拘湯於重泉而復出之夫何用)
(法之不審也)不勝心伐帝夫誰使挑之(王逸曰帝謂桀也言湯不勝衆人之)
(心而以伐桀誰使桀先挑之也蔡曰挑徒了切倉頡篇挑招呼也或音他凋切撓也)
對湯行不類重泉是囚(蔡曰重傳容切前漢志左馮翊有重泉史記桀不務德召湯囚)
(之夏臺)違虐立辟(蔡曰辟婢亦切法也)實罪德之由(韓曰謂湯之行與桀異桀故囚)
(之)師憑怒以割癸挑而讎(韓曰謂湯從衆欲以割正有夏桀實有以啓之非湯之所)
(忍為)
問會鼂爭盟何踐吾期(王逸曰言武王欲伐紂紂使膠鬲視武王師膠鬲問曰欲)
(以何日至殷武王曰以甲子日膠鬲還報紂會天大雨道難武王晝夜行或誎曰雨甚軍士苦之請且休)
(息武王曰吾許膠鬲以甲子日至殷今報紂矣以甲子日不到紂必殺之吾故不敢休息欲救賢者之死)
(也遂以甲子日朝誅紂不失期也蔡曰鼂與朝同詩會朝清明書牧誓篇時甲子昧爽武王朝至于商郊)
(牧野乃誓)蒼鳥羣飛孰使萃之(王逸曰蒼鳥鷹也萃集也言武王伐紂將帥勇猛如)
(鷹鳥羣飛誰使武王集聚之乎詩曰維師尚父時維鷹揚是也)
對膠鬲比漦(蔡曰鬲音隔又音歷商之賢臣也比毗至切近也漦疑當作𠢐音釐說丈剥也劃也)
雨行踐期捧盎救灼(蔡曰盎於浪切盆也)仁興以畢隨鷹之咸同
得使萃之
問到擊紂躬叔旦不嘉(王逸曰旦周公名也嘉美也言武王始至孟津八百諸侯)
(不期而到皆曰紂可伐也白魚入于王舟羣臣咸曰休哉周公曰雖休勿休故曰叔旦不嘉也新添楚詞)
(贅說曰吕望周公親相武王率師以伐紂心非不同也師至河上甚雨疾雷周公引軍而止之太公曰君)
(何不馳也周公曰天時不順龜燋不兆占筮不吉妖而不祥星變又凶何可馳也故曰叔且不嘉)何
親揆發足周之命以咨嗟(王逸曰揆度也言周公於孟津揆度天命發足還師)
(而歸當此之時周公之命令已行天下百姓咨嗟歎而美之也周少隐曰言周公何為始親揆度天命以)
(告武王發而卒乃足成周之命令已殺商受旦又咨嗟自歎耶夫湯放桀武王伐紂其事一也孔子之論)
(韶武獨以武為未盡善而不及湯豈非湯嘗引過自咎以予有慙德且恐來世以台為口實則所以杜百)
(世之亂者猶未忘也武王獨未有一言及此周公所以不嘉豈無其意哉周公之於紂則君也於武王則)
(親也周公豈固循愛親之私心而滅君臣之大義哉為天下計也至于足周伐商之命而終于克商者乃)
(以是耳原之言有及於此因疑以問之亦足以見其能明周公之心矣)
對頸紂黃鉞(蔡曰史記周本紀武王以黃鉞斬紂頭懸之太白之旗)旦孰喜之民
父有釐嗟以美之(韓曰周公雖幸武王應天順人斂福錫命而咨嗟之詞雖美之而實戒之)
(也考之周書其詳可得而推矣)
問授殷天下其位安施(王逸曰言天地始授殷家以天下其王德位安所施用乎)
(善施若湯也)反成乃亡其罪伊何(王逸曰言殷王位已成反覆亡之其罪惟何乎)
(罪若紂也)
對位庸庇民仁克涖之紂淫以害師殛圯之(韓曰謂武王之仁足)
(以庇民而紂之不道衆所共棄也蔡曰圮部鄙切毀也)
問爭遣伐器何以行之(王逸曰伐器攻伐之器也言武王伐紂發遣干戈攻伐之)
(器爭先在前獨何以行之乎)並驅擊翼何以將之(王逸曰言武王三軍樂戰並載)
(馳載驅赴敵爭先前歌後舞鳬藻讙呼奮擊獨何後以將率之也蔡曰太公六韜曰翼其兩傍疾擊其)
(擊翼蓋兵法也鳬藻讙呼一作如鳥噪呼)
對咸逭厥死爭徂器之翼鼓顛禦讙舞靡之(韓曰謂天下咸避虐)
(政而干戈攻伐之器皆爭先而行前歌後舞鳬藻讙呼奮擊其翼而不自知也蔡曰逭胡玩切逃也讙一本作)
(誰)
問昭后成遊南土爰底(王逸曰爰於也底至也言昭王背成王之制而出遊南至)
(於楚楚人沉之而遂不還也)厥利惟何而逢彼白雉(王逸曰厥其也逢迎也言)
(昭王南遊何以利于楚乎此為越裳氏獻白雉昭王德不能致欲親往逢迎之乎)
對水濱翫昭荆陷弑之(蔡曰昭謂周昭王也左氏傳僖公四年齊侯伐楚管仲曰昭王)
(南征而不復寡人是問楚子曰昭王之不復君其問諸水濱注昭王成王之孫南巡至于楚楚人以膠船載之)
(涉漢船壞而溺史記昭王之時王道微缺南巡不返卒於江上其卒不赴告諱之也)繆迓越裳疇
肯雉之(蔡曰後漢書交趾之南有越裳國周公居攝越裳重譯而獻白雉昭王不顧其德不能致乃南)
(廵狩欲親迓越裳而求白雉焉)
問穆王巧挴(蔡曰穆謂周穆王也挴亡改切其字從手揚雄方言貪也集韻悔母罪切慙也)
(挴母海切貪也諸本作梅釋文每磊切其字從木傳寫誤耳)夫何為周流(王逸曰挴貪也言穆)
(王乃巧於辭令貪好攻伐遠征犬戎得四白狼四曰鹿自是後夷狄不至諸侯不朝穆乃更巧調周流而)
(往說之欲以懷來也)環理天下夫何索求(王逸曰環旅也言王者當修道德以來四)
(方穆王何為乃周旋天下而求索之乎)
對穆懵祈招(蔡曰懵母亘切不明也招常摇切又音招逸詩篇名祈父周之司馬世掌甲兵之職)
(招其名也左氏傳昭公十二年穆王欲肆其志周行天下將必有車轍馬迹焉祭公謀父作祈招之詩以止王)
(心是以獲没於祗宫)猖洋以游輪行九野惟怪之謀(蔡曰史記穆王得驥温驪)
(驊駵騄耳之駟西巡狩樂而忘歸)胡紿娛載勝之獸觴瑶池以迭謠(蔡曰)
(紿徒愷切欺也載音戴禮記載與戴同山海經西王母狀如人豹尾蓬頭載勝善嘯居洵水之涯前漢司馬相)
(如大人賦吾乃今日觀西王母暠然白首載勝而穴處兮注勝婦人首飾也穆天子傳天子見西王母觴于瑶)
(池之上西王母為王謠曰白雲在天山陵自出道理修達山川間之將子無死尚能複來天子答曰予歸東土)
(和治諸夏萬民平均吾顧見汝此所謂之迭謠也韓曰按列子載穆王肆意遠遊命駕八駿之乘馳驅千里至)
(於巨蒐氏乃獻白鵠之血以飲王具牛馬之湩以洗王之足遂宿于崑崙之阿觀黃帝之宫遂賓于西王母觴)
(于瑶池之上西王母為王謠王和之其詞哀馬此對問之所交譏也)
問妖夫曳衒何號乎市(王逸曰妖怪也號呼也昔周幽王前世有童謠曰檿弧箕)
(服實亡周國後有夫婦賣是器以為妖怪執而曳戮之於市也)周幽誰誅焉得夫襃
姒(蔡曰襃姒周幽王后也史記周本紀昔夏之衰有二神龍止於夏庭而言曰余襃之二君也夏帝卜)
(請其漦而藏之於是龍亡而漦在櫝而去之傳至三代莫敢發至厲王之末發而觀之漦流于庭化為玄)
(黿以入王宫後宫童妾既齓而遭之既笄而孕無夫而生子懼而棄之宣王之時童女謠曰檿弧箕服實)
(亡周國於是聞之有夫婦賣是器者使執而戮之逃於道而見鄉者後宫童妾所棄妖子哀而收之亡犇)
(於襃襃人有罪請入童妾所棄女子者於王以贖罪是為襃姒王見而愛之生子伯服竟廢申后以襃姒)
(為后後西夷犬戎遂殺幽王驪山下)
對孺賊厥詵爰檿其弧(蔡曰檿於簞切山桑木也弧音胡木弓也)幽禍挐以
夸(蔡曰幽謂幽王也挐女居切牽引也)憚襃以漁滛嗜薎殺(薎莫結反)諫尸謗
屠孰鱗漦以徵(蔡曰漦音癡龍吐沬也)而化黿是辜(蔡曰黿魚袁切似鼈而大)
(事詳見史記周本紀韓曰對問之意蓋罪幽王滛刑嗜殺以自取滅亡未可盡歸之於妖夫化黿之徵也黿似)
(鼈而大)
問天命反側何罰何佑(王逸曰言天地神明降與人之命反側無常善者佑之惡)
(者罰之)
對天邈以蒙人厶以離(蔡曰厶音私說文姦衺也韓非子曰倉頡造字自營為厶通作)
(私一本作么伊堯切小也厶當作幺)胡克合厥道而詰彼尤違
問齊桓九會卒然身殺(王逸曰言齊桓公九合諸侯一匡天下任豎刁易牙子孫)
(相殺蟲流出尸一人之身一善一惡天命無常罰佑之不常也)
對桓號其大任屬以傲幸良以九合逮孽而懷(韓曰謂齊桓九)
(合諸侯震而矜之叛者九國卒至見殺非犬道之無常亦其自取然也蔡曰論語孔子曰桓公九合諸侯不以)
(兵車九合之說國語兵車之會六乘車之會三史記兵車之會三乘車之會六榖梁傳衣裳之會十有一范寗)
(注莊公十三年會北杏十四十五年會鄄十六年二十七年會幽僖公元年會檉二年會貫三年會陽榖五年會首戴七)
(年會寗母九年會葵丘凡十一會不取北杏及陽榖為有九也孫明復尊王發微桓公之會十有五范寗所言)
(之外僖公八年會洮十三年會䶢十五年會牡丘十六年會淮是也孔子止言其九者盖十三年會北杏桓始)
(圍伯其功未見十四年會鄄又是伐宋諸侯會洮會䶢會牡丘會淮皆有兵車也故止言其會之盛者九焉)
問彼王紂之躬孰使亂惑(王逸曰惑妲巳也)何惡輔弼讒諂
是服(王逸曰服事也言紂惡輔弼不用忠直之言而專用讒諂之人也)
對紂無誰使惑惟志為首逆圖倒視輔讒以僇寵(諸本多無)
(僇字)
問比干何逆而抑沈之(王逸曰比干聖人紂諸父也諫紂紂怒乃殺之割其心也)
雷開何順而賜封之(王逸曰雷開佞臣也阿順於紂乃賜之金玉而封之也或作)
(而賜封之金)
對干異召死(蔡曰劉向新序紂作炮烙之刑比干曰主暴不諫非忠臣也畏死不言非勇士也見)
(過則諫不用則死忠之至也遂諫三日不去朝紂囚而殺之史記殷本紀紂愈滛亂比干曰為人臣者不得不)
(以死爭廼強諫紂怒曰吾聞聖人人之心有七竅剖比干以觀其心)雷濟克后(韓曰謂紂自惑亂棄)
(賢用讒比干諫而死雷開佞而用也)
問何聖人之一德卒其異方(王逸曰聖人謂文王也卒終也言文王仁聖能)
(純一其德則天下異方終皆歸之也)梅伯受醢箕子佯狂(王逸曰梅伯紂諸侯也言)
(梅伯忠直而數諫紂紂怒乃殺之葅醢其身箕子晃之則被髮佯狂也蔡曰梅音凂紂諸侯號醢音海肉醬)
對文德邁以被芮鞫順道(韓曰謂文王之德純一虞芮質厥成而天下無異志也蔡)
(曰文謂文王也芮如銳切謂虞芮也鞫居六切說文窮理罪人也詩大雅綿之八章虞芮質厥成注虞芮之君)
(争田久而不平乃相謂曰西伯仁人也曷往質焉乃相與朝周入其境則畊者譲畔行者讓路入其邑男女異)
(路班白不持挈入其朝士讓為大夫大夫讓為卿二國之君感而相謂曰我等小人不可以履君子之庭乃相)
(讓以其所争為聞田而退天下聞而歸者四十餘國)醢梅奴箕(蔡曰淮南子淑真訓桀紂燔生人辜)
(諫者醢鬼侯之女葅梅伯之骸史記紂為滛泆箕子諫不聽乃被髮佯狂為奴遂隠而鼓琴以自悲)忠咸
喪以醜厚(韓曰此兩語疑當與前紂讒諂是服事文理相屬對亦隨問意耳)
問稷維元子帝何篤之(王逸曰元大也帝謂天帝也篤厚也言后稷之母姜嫄出)
(見大人之迹怪而履之遂有娠而生后稷后稷生而仁賢天帝獨何以厚之乎蔡曰篤一作竺爾雅竺厚)
(也與篤同)投之于冰上鳥何燠之(王逸曰投棄也燠温也言姜嫄以后稷無父而)
(生棄之於冰上有鳥以翼覆薦温之以為神乃取而養之詩曰誕寘之寒冰鳥覆翼之蔡曰燠音郁熱也)
對棄靈而功篤胡爽焉(蔡曰棄后稷名詩生民篇厥初生民時惟姜嫄生民如何克禋)
(克祀以弗無子履帝武敏歆攸介攸止載震載肅載生載育時維后稷誕彌厥月先生如達以赫厥靈上帝不)
(寧不康禋祀居然生子誕寘之隘巷牛羊腓字之誕寘之平林會伐平林誕寘之寒冰鳥覆翼之鳥乃去矣后)
(稷呱矣史記周本記后稷其母有邰氏曰姜嫄為帝嚳妃出野見臣人跡心忻然說欲踐之踐之而身動如孕)
(者居期而生子以為不祥初欲棄之因名曰棄)翼冰以炎盍崇長焉
問何馮夷挾矢殊能將之(王逸曰馮大挾持也言后稷長持大強弓挾箭矢桀)
(然有殊異將相之文才洪興祖曰此與下文相屬馮如上父馮珧之馮言武王多材多藝能馮弓挾矢而)
(將之以殊能者武王也子厚引詩以對承逸之誤也)既驚帝切激何逢長之(王逸)
(口帝謂紂也言武王能奉承后稷之業致天罰加誅於紂切激而數其過何逢後世繼嗣之長也切一)
(本作功)
對既岐既嶷(蔡曰嶷一作㠜魚力切詩克歧克嶷小兒有知識之貌)宜庸將焉紂
凶以啓武紹尚焉(韓曰謂紂有凶德武王能紹后稷之業也)
問伯昌號衰秉鞭作牧(王逸曰伯昌謂文王也秉執也鞭以喻政言紂號令既衰)
(文王執鞭持政為雍州之牧也)何令徹彼岐社命有殷之國(王逸曰徹壞也)
(社土地之主也言武王既誅紂令壞邠岐之社言已受天命而有殷國徙以為天下大社也)
對伯鞭于西(蔡曰尚書西伯戡黎正義曰西伯文王也時國于岐封為雍州伯國在西故曰西伯)
(史記殷紀紂以西伯為三公賜弓矢斧鉞使得專政伐)化江漢滸(蔡曰滸音虎說文水厓也詩漢)
(廣篇文王之道被于南國美化行乎江漢之域)易岐社以太(蔡曰太音泰岐在右扶風美陽中水)
(鄉禮記曰王為羣姓立社曰太社岐嘗有社矣至武王誅紂然後能易岐社以為太社因岐山以名太王自豳)
(徙焉)國之命以祚武(韓曰謂文王之秉政化行乎江漢之國易岐社以正天命也)
問遷藏就岐何能依(王逸曰言文王始與百姓徙其寶藏來就岐下何能使其民依)
(倚而隨之也)
對踰梁橐囊羶仁蟻萃(韓曰謂民歸文王如蟻慕羶也蔡曰詩公劉篇廼積廼倉廼裹)
(餱糧于槖于囊孟子梁惠王篇昔者太王居邠狄人侵之事之以皮幣犬馬珠玉不得免焉邠人曰仁人也不)
(可失也從之者如歸市嚴有翼曰公劉之居邠也居之有積倉行者有裹糧至太王為狄人所侵去邠踰梁山)
(邑於岐山之下居焉則遷藏就岐乃王迹之所化也故歸市之衆如蟻之慕羶也莊子徐無鬼篇蟻慕羊肉羊)
(肉羶也)
問殷有惑婦何所譏(王逸曰惑婦謂妲已也譏諫也言妲已惑誤於紂不可復譏諫)
(也)
對妲滅淫商痡民以亟去(蔡曰妲丹達切紂妃妲已也痡音敷又普吳切病也亟訖)
(力切疾也國語殷辛伐有蘇有蘇氏以妲已女焉殷辛惑之毒痡四海故民皆亟去)
問受賜兹醢西伯上告(王逸曰兹此也西伯文王也言紂醢梅伯以賜諸侯文王)
(受之以祭告語於上天也)何親就上帝罰殷之命以不救(王逸曰上帝謂)
(天帝也言天帝親致紂之罪罰故殷之命不可復救也一作上帝之罰)
對肉梅以頒烏不台訴(蔡曰烏恐作曷台音怡我也史記殷本紀紂醢九侯并脯鄂侯)
(西伯聞之竊嘆紂囚西伯羑里淮南子俶真訓紂醢九侯之女葅梅伯之骸)孰盈癸惡兵躬
殄祀(蔡曰癸疑當作紂按此正言紂事而云癸惡恐傳寫誤也韓曰謂紂&KR4431;梅伯以賜諸侯西伯所以訴)
(于天此天所以親致紂之罰故殷之命至于絶而不續也珍與&KR0008;&KR0008;同)
問師望在肆昌何志(王逸曰師望謂太公也昌文王名也言太公在市肆而屠文王)
(何以志知之乎志一作識)鼓刀揚聲后何喜(王逸曰后謂文王也言吕望鼓刀在)
(列肆文王親往問之吕望對曰下屠屠牛上屠屠國文王喜載與俱歸也蔡曰識音誌記也一作志喜恊)
(音去聲悦也)
對牙伏牛漁(蔡曰史記齊世家太公吕望尚者東海上人姓姜氏以漁釣干西伯西伯出獵遇太)
(公於渭陽索隠引譙周曰姓姜名牙戰國策太公望老婦之逐夫朝歌之廢屠淮南子太公之鼓刀注河内汲)
(人有屠釣之困)積内以外萌岐目厥心瞭眡顯光(蔡曰瞭盧皎切目眀也眡)
(與視同韓曰謂太公望隠於屠牛漁於渭濱有諸中而形諸外文王以心識之童曰瞭音了周官有眡瞭)奮
力屠國以髀髖厥商(蔡曰髀音陛又必爾切股骨也髖音寬髀上也前漢賈誼傳屠牛坦)
(一朝觧十二牛而芒刃不頓者所排擊剥割皆衆理觧也至於髖髀之所非斤則斧也注言其骨大故須斤斧)
(也)
問武發殺殷何所悒(王逸曰言武王發欲誅紂何所悁悒而不能久忍也)載尸
集戰何所急(王逸曰尸主也集會也言武王伐紂載文王木主稱太子發急欲奉行天誅為)
(民除害也)
對發殺昌逞寒民于烹惟栗厥文考而虔子以徂征(韓曰)
(謂武王伐殷欲救民於虐㷔中在文王則慄慄危懼有所不敢在武王則不敢不敬承文謨以卒此武功也故)
(載文王木主以討紂有所不得已焉也蔡曰發武王名也栗謂以栗為主也史記武王東觀兵至于盟津為文)
(王木主載以車中軍武王自稱太子發言奉文王以伐不敢自專也)
問伯林雉經維其何故(王逸曰伯長也林君也謂晉太子申生為後母驪姬所譛)
(遂雉經而自殺)何感天抑□(籕文地字)夫誰畏懼(王逸曰言驪姬讒殺申生其冤)
(感天又讒逐羣公子當復誰畏懼也)
對中譛不列恭君以雉(蔡曰左氏傳晉獻公伐驪戎驪戎男女以驪姬歸生奚齊驪姬)
(嬖欲立其子使太子居曲沃姬謂太子曰君夢齊姜必速祭之太子祭于曲沃歸胙于公姬毒而獻之泣曰賊)
(由太子太子奔新城十二月戊申縊于新城國語雉經于新城之廟注雉經頭搶而懸死也禮記曰再拜稽首)
(乃卒是以為恭世子也)胡螾訟蟯賊(蔡曰螾音引又音濥螾與蚓同蚯蚓也螾說文云蟲側行)
(者蟯音要又音饒人腹中蟲)而以變天地(韓曰以螾蟯二蟲譬驪姬之譛謂豈讒說何以變天)
(地也)
問皇天集命惟何戒之(王逸曰言皇天集祿命而生與王者王者何不常畏慎而)
(戒懼也)受禮天下又使至代之(王逸曰言王者既循行禮義受天之命而王有)
(天下矣又何為至使他姓代之乎)
對天集厥命惟德受之胤怠以棄天又祐之(韓曰謂皇天惟相有)
(德以集厥命後世子孫不能恐懼以自棄則將祐下民而作之君所不免也)
問初湯臣摯後兹承輔(王逸曰言湯初舉伊尹以為凡臣耳後知其賢乃以備輔)
(翼承疑用其謀也)何卒官湯尊食宗緒(王逸曰卒終也緒業也言伊尹佐湯命終)
(為天下尊其先祖以王者禮樂祭祀緒業流于子孫者乎)
對湯摯之合祚以久食昧始以昭末克庸成績(蔡曰摯伊尹名)
(也)
問勲闔夢生少離散亡(王逸曰勲功也闔吳王闔廬也夢闔廬祖父夀夢夀夢卒)
(太子諸樊立諸樊卒傳弟餘祭餘祭卒傳弟夷末夷末太子王僚立闔廬諸樊之長子也怨不得為王少)
(離散亡放在外乃使專諸刺王僚代為吴王子孫世盛也伍子胥為將大有功勲也)何壯武厲
能流厥嚴(王逸曰壯大也言闔廬少小離亡何能壯大厲其勇武流其威也)
對光徵夢祖(蔡曰光謂吳公子光即闔廬也夢莫公切謂夀夢也史記吳世家吳自太伯十九世)
(至夀夢始益大稱王夀夢卒長子諸樊立卒傳至王僚立公子光者諸樊之子也常以為光父先立當傳至光)
(乃隂納勇士專諸弑僚而代立是為吳王闔廬也)憾離以厲彷徨激覆(蔡曰彷蒲黃切)
(徨音皇)而勇益德邁(韓曰闔廬名光夀夢之孫也言闔廬少小被放於外不得立及其壮)
(大終能厲其武勇以大吳國也)
問彭鏗斟雉帝何饗(王逸曰彭鏗彭祖也好和滋味善斟雉羹能事帝堯帝堯美而)
(饗食之蔡曰鏗丘耕切饗叶音香歆也)受夀永多夫何久長(王逸曰言彭祖進雉)
(羹於堯堯饗食之以夀考彭祖至八百歲猶自悔其不夀恨枕高而睡遠也孫曰神仙傳彭祖姓籛名鏗)
(帝顓頊之玄孫善養性能調鼎進雉羹於堯堯封於彭城歷夏經商至周年七百六十七而不衰籛音翦)
對鏗羹于帝聖孰嗜味夫死自暮而誰饗以俾夀(韓曰謂王)
(逸所注為無是理也)
問中央共牧后何怒(王逸曰牧草名也后君也言中央之州有岐首之蛇争共食牧)
(草之實自相啄嚙以喻蠻夷相與忿争君上何故當怒之乎)蠭蟻微命力何固(王逸)
(曰言蠭蟻有&KR2862;毒之蟲受天命負力堅固屈原以喻蠻夷自相毒&KR2862;固其常也獨當憂秦吳耳新添楚辭贅)
(說曰王逸注無所據引不可信原意謂中央者中國也共牧者共九州之牧也若使中國共牧無所戰爭)
(則君何怒而有討乎今蠭蟻微命而好争其力甚固盖蠭有毒而蟻好鬭故也以喻上失其政九州無牧)
(諸侯戰爭不可禁止以譏當時之事耳或謂原因見楚之宗廟有岐首之蛇如今古祠中多畫毒蛇怪物)
(之類者故因以諷焉不可知也蔡曰蠭音峯蟻或作蛾蛾古蟻字&KR2862;音若痛也)
對螝齧已毒(蔡曰螝胡對切說文蠶蛹也古今字詁螝古虺字韓非子蟲有螝者一身兩口争食)
(相齕遂相殺也齧倪結切噬也)不以外肆細腰羣螫(蔡曰螫式亦切蟲行毒也博物志細)
(腰蜂無雌雄之類取桑蟲及阜螽之子抱而為巳子也)夫何足病
問驚女采薇鹿何祐(王逸曰祐福也言昔者有女子采薇菜有所驚而走因獲得鹿)
(其家遂昌熾蒙天祐之)北至回水萃何喜(王逸曰萃止也言女子驚而北走至於回)
(水之上止而得鹿遂有福喜也)
對萃回偶昌鹿曷祐以女(韓曰對以為避禍得鹿亦偶然耳)
問兄有噬犬弟何欲(王逸曰兄謂秦伯也噬犬嚙犬也弟秦伯弟鍼也言秦伯有囓)
(犬弟鍼欲請之)易之以百兩卒無禄(王逸曰言秦伯不肯與弟鍼犬鍼以百兩金易)
(之而又不聽因逐鍼而奪其禄也)
對鍼欲兄愛以快侈富愈多厥車卒逐以旅(元注問云百兩謂車)
(也王逸以為百兩金誤也蔡曰鍼其鹽切秦后子也兩音亮車數也秦秋昭公元年夏秦伯之弟鍼出奔晉左)
(氏傳罪秦伯也晉國語秦后子來仕其車干乘后子即鍼也)
問薄暮雷電歸何憂(王逸曰言屈原書壁所問略訖日暮欲去時天大雨雷電思念)
(復至自觧曰歸何憂乎洪興祖曰薄暮喻年將老也雷電喻君暴惡也歸何憂者自寬之辭也)厥嚴
不奉帝何求(王逸曰言楚王惑信讒佞其威嚴當日墮不可復奉成雖從天帝求信神無如)
(之何)伏匿穴處爰何云(王逸曰爰於也云言也吾將退於江濱伏匿穴處耳當復何言)
(乎)荆勲作師夫何長先(王逸曰荆楚也師衆也勲功也初楚邊邑處女與吳邊邑)
(處女争採桑于境上相傷二家怒而相攻於是楚為此興師攻滅吳之邊邑而怒始有功時屈原又諫言)
(我先為不直怒不可長久也一無先字蔡曰史記吳世家吳王僚九年公子光伐楚拔居巢鍾離取兩都)
(而去言楚雖有功吳復伐楚非長久之策也此楚平王時事屈原徵往事以諷耳)悟過改更
我又何言(王逸曰欲使楚王覺悟也)
對咨吟于野胡若之很(童曰很戾也很戶懇切)嚴墜誼殄丁厥任
(韓曰閔原當此禮義消亡之時也)合行違匿固若所咿嚘(蔡曰咿音伊嚘音憂咿嚘)
(嘆也)忿毒意誰與(韓曰謂原伏匿草野尚興詞致憤欲何為也)醜齊徂秦㗖厥
詐讒(蔡曰㗖徒濫切與噉同說文食也)登狡庸咈以施(蔡曰咈甫物切違也)甘恬
禍凶亟鋤夷愎不可化徒若罷(韓曰謂楚懷王之時秦欲伐齊與楚從親惠王)
(患之乃令張儀厚幣事楚絶齊願獻商於之地六百里楚懷王貪而信張儀遂絶齊使使如秦受地張儀詐之)
(曰儀與王約六里不聞六百里懷王怒舉兵伐秦大敗于丹陽明年秦割漢中地與楚以和時秦昭王欲與懷)
(王會王欲行屈原諫之曰秦虎狼之國不可信不如無行懷王信子蘭言竟行遂死于秦此對之意所以詳言)
(用原當日諫之不聽以至於斯云爾蔡曰愎弼力切狠也罷讀曰疲勞也)
問吳光爭國久余是勝(王逸曰光闔廬名言吳與楚相伐至於闔廬之時吴兵入)
(郢都昭王出奔故曰吴光爭國久余是勝言久勝我也)
對闔綽厥武滋以侈頽(蔡曰闔謂吳王闔廬也楚昭王十年吳王闔廬伐楚楚大敗吴)
(兵遂入郢)
問何環穿自閭社丘陵爰出子文(王逸曰子文楚令尹也子文之母鄖)
(公之女旋穿閭社通於丘陵以滛而生子文棄之夢中有虎乳之以為神異乃取收養焉楚人謂乳為鬭)
(穀謂虎為於菟名鬭穀於菟字子文長而有賢人之才也蔡曰一作何環閭穿社以及丘陵是滛是蕩爰)
(出子文穀如口切於音鳥莬音徒)
對於菟不可以作怠焉庸歸(元注問曰爰出子文哀今無此人但任子蘭也蔡曰)
(左氏傳宣公四年初若敖娶于䢵生鬭伯比若敖卒從其母畜于䢵滛于䢵子之女生子文焉䢵夫人使棄諸)
(夢中虎乳之䢵子田見之懼而歸夫人以告遂使收之楚人謂乳為穀謂虎為於菟故命之曰鬭穀於徒以其)
(女妻伯比實為令尹子文)
問吾告堵敖以不長(王逸曰堵敖楚賢人也屈原放逐時語堵敖曰楚國將衰不復)
(能久長也)
對欵吾敖之闋以旅尸(元注楚人謂未成君而死曰敖堵敖楚文王兄也今哀懷王將)
(如堵敖不長而死以此告之逸注以為堵敖為楚賢人大謬蔡夢弼曰閼鳥葛切塞也止也按左氏傳莊公十)
(四年楚子滅息以息媯歸生堵敖及成王焉楚子文王也莊公十九年杜敖立二十三年成王立杜敖即堵敖)
(也則堵敖乃成王之兄子厚以為文王兄亦誤矣楚懷王為秦昭王所詐令會武關強留之要以割地懷王卒)
(死于秦此所謂旅尸也)
問何試上自予忠名彌彰(王逸曰屈原言我何敢嘗試君上自號忠直之名以)
(顯彰後世乎誠以同姓之故中心懇惻義不能已也試一作誡予一作與)
對誠若名不尚曷極而辭(韓曰謂屈原苟無尚名之心則天問曷極其辭如此一)
(本云食姑不失聖人胡往不道)
五百家註柳先生集卷十四
