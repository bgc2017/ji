柳先生集附錄卷二
評柳子厚詩蘇軾
詩須要有為而後作當以故為新以俗為雅好竒而新
乃詩之病柳子厚晚年詩極似陶淵明知詩病也
又論柳子厚詩
柳子厚詩在陶淵明下韋蘇州上退之豪放竒險則過
之而温麗靖深不及也所貴於枯淡者謂其外枯而中
膏似淡而實美淵明子厚之流是也若中邊皆枯淡亦
何足道佛云吾言如食蜜中邊皆甜人食五味知其甘
苦者皆是能分别其中邊者百無一也
又記書柳子厚詩
元符已卯閏九月瓊士姜君來儋耳日與予相從庚辰
三月乃歸無以贈行書柳子厚飲酒讀書二詩以見别
意子歸吾無以遣日獨此二事日相與往還耳二十一
日書
又書柳文瓶賦後
漢黃門郎揚雄作酒箴以諷諫成帝其文為酒客難法
度士譬之於物曰子猶瓶矣觀瓶之居居井之眉(眉井邊也)
(若人目上之有眉)處高臨深動常近危酒醪不入口臧水滿懷
不得左右牽於纆徽一旦叀(上絹反)礙為瓽(丁浪反)所轠(音雷)
身提(徒計反)黃泉骨肉為泥(纆徽井索也叀懸也瓽井以甎為甃者也轠擊也言瓶忽)
(懸礙不得下而為井瓽所擊則破碎也提擲入也)自用如此不如鴟夷(鴟夷韋囊以盛)
(酒即今鴟夷滕也)鴟夷滑稽腹如大壺盡日盛酒人復借酤常
為國器託於屬車出入兩宫經營公家繇是言之酒何
過乎(見前漢陳遵傳遵字孟公耆酒大喜之)或曰柳子厚瓶賦拾酒箴而
作非也子雲本以諷諫設問以見意耳當復有荅酒客
語而陳孟公不取故史略之子厚蓋補亡耳然子雲論
屈原伍子胥晁錯之流皆以不智譏之而子厚以瓶為
智幾於信道知命者子雲不及也子雲臨憂患顛倒失
據當有媿於斯文也耶
書柳子厚牛賦後
嶺外俗皆恬殺牛海南為甚客至高化載牛渡海百尾
一舟遇風不順渴饑相倚以死者無數牛在舟哀鳴出
涕既至海南耕者與屠者常相半病不飲藥但殺牛以
禱富者至殺十餘牛死者亦不減幸而不死即歸德於
牛以巫為醫以牛為藥間有飲藥者巫輒云神怒病不
可治親戚皆為却藥禁醫不得入門人牛皆死而後已
地産沉水香必以牛易之黎黎人得牛皆以祭鬼無脱者
中國人以沉水香供佛燎帝求福此皆燒牛肉也何福
之能得哀哉余莫之能救故書柳子厚牛賦以遺瓊州
僧道贇使以曉喻其鄉人之有知者庶幾少衰乎
又書李赤詩後
過姑熟堂下讀李白十詠疑其語淺陋不類太白孫邈
云聞之王安國此李赤詩秘閣下有赤集此詩在焉白
集中無此赤見柳子厚集自比李白故名赤卒為厠鬼
所惑而死今觀此詩止如此而以比太白則其人心病
已久非特厠鬼之罪也
又書黃子思詩集後
余嘗評書以謂鍾王之迹蕭散簡遠妙在筆畫之外至
唐顔柳始集古今筆法而發之極書之變天下翕然以
為宗師而鍾王之法益微至於詩亦然蘇李之天成曹
劉之自得陶謝之超然固已至矣而杜子美李太白以
英偉絶世之資凌跨百代古之詩人盡廢然魏晉以來
高風絶塵亦少衰矣李杜之後詩人繼出雖有遠韻而
才不逮意獨韋應物柳子厚發纖濃於簡古寄至味於
淡泊非餘子所及也
又跋大鑒禪師碑
釋迦以文教其譯于中國必託於儒之能言者然後傳
遠故大乘諸經至楞嚴則委曲精盡勝妙獨出者以房
融筆授故也柳子厚南遷始究佛法作曹溪南嶽諸碑
妙絶古今而南華今無刻石者長老重辨師儒釋兼通
道學純備以謂自唐至今頌述祖師者多矣未有通亮
簡正如子厚者蓋推本其言與孟軻氏合其可不使學
者日見而常誦之乃具石請余書其文唐史元和中馬
緫自虔州刺史遷安南都護徙桂管經略觀察使入為
刑部侍郎今以碑考之蓋自安南遷南海非桂管也韓
退之祭馬公文亦云自交州抗節番禺曹溪諡號固非
桂管所當請以是知唐史之誤當以碑為正
又引說先友記
昔柳子厚記其先友六十七人於其墓碑之隂考之於
傳卓然知名者蓋二十人子厚曰先君之所友天下之
善士舉集焉
袁高(恕已子唐傳第四十五卷)姜公輔(七十七)
齊映(七十五)嚴郢(七十)
穆贊(寧子八弟質八十)裴樞(六十五)
杜黃裳(九十四)楊憑(弟凝五八十)
李鄘(七十一)梁肅(一百二十七文藝傳中)
韓愈(一百一)許孟容(八十七)
袁滋(七十六)盧羣(七十二)
鄭餘慶(九十)奚陟(八十九)
盧景亮(八十九)楊於陵(八十八)
高郢(九十)柳登(芳子七弟冕五十)
又讀柳子厚三戒
予讀柳子厚三戒而愛之又嘗悼世之人有妄怒以招
悔欲蓋而彰者游吳得二事於水濱之人亦似之作二
說非有意乎續子厚者也亦聊以自警
河豚魚說
河之魚有豚其名者游於橋間而觸其柱不知違去怒
其柱之觸已也則張頰植鬛怒腹而浮於水久之莫動
飛鳶過而攫之磔其腹而食之好游而不知止因游而
觸物不知罪巳妄肆其忿至於磔腹而死可悲也夫
烏賊魚說
海之魚有烏賊其名者呴水而水烏戲於岸間懼物之
窺已也則呴水以自蔽海烏視之而疑知其魚而攫之
嗚呼徒知自蔽以求全不知滅迹以杜疑為窺者之所
窺哀哉
又跋晁無咎畫馬
晁無咎所藏野馬八出没山谷間意象慘淡如柳子厚
所云風鬃霧鬛千里相角然筆法稍疎當是有遠韻人
而不甚工者元祐三年宋遐叔張文潜同觀
書柳子厚詩贈王觀復黃庭堅
余友王觀復作詩有古人態度雖氣格已超俗但未能
從容中玉佩之音左準繩右規矩爾意者讀書未破萬
卷觀古人文章未能盡得其規模時所總攬籠絡但知
玩其火龍黼黻成章後耶故手書柳子厚詩數篇遺之
欲知柳子厚如此學陶淵明乃為能近之耳如白樂天
自云效淵明數十篇終不近也
又跋隂符經後
隂符經出於唐李筌熟讀其文知非黃帝書也蓋欲其
文竒古反詭譎不經蓋糅雜兵家語作此言又妄託子
房孔明諸賢訓註尤可笑惜不經柳子厚一掊擊也
發明周御史論張唐英
柳子厚作御史周君碣曰有唐正臣周某字某以諫死
葬于某所云天寶中有諂諛至相位賢臣放逐公為御
史抗言以白其事得死于墀下然不言周君名字及諂
諛為相者誰及賢臣放逐者何人今以唐史質之周君
必子諒也諂䛕必牛仙客也賢臣必張九齡也林甫薦
仙客為宰相九齡言其不可上不悦罷九齡相位時子
諒為御史白於大夫李適之曰仙客不才濫登相位公
何得坐觀其事適之遽奏之上怒决配子諒於瀼州至
藍田賜死以九齡所薦子諒非其人左遷荆州都督嗟
乎九齡以子諒能抗言朝廷之失是不負其職而九齡
為能知人爾而明皇悦邪佞之臣反以九齡所薦非其
人而逐之如此則後之大臣薦臺諫官者當薦依阿取
容喑喑如秋蟬泛泛如浮萍則無患矣何以為朝廷之
耳目哉夫植木而欲其茂也必時溉之溉而惡大反自
伐之必衰之理也明皇之惡子諒乃自求衰之謂乎西
幸之禍有所召爾
古今詩話
劉夢得曰柳八駁韓十八平淮西碑云左飡右粥何如
我平淮雅云仰父俯子柳云韓碑兼有帽子使我為之
便說用兵伐叛矣劉曰韓碑柳雅各有所長予為詩云
城中晨雞喔喔鳴城頭鼓角聲和平美李愬入蔡賊無
覺者落句云始知元和十二載四海重見昇平時言十
二載以見平淮西之年
柳州柳太守種柳柳江邊柳館依然在千株柳拂天後
南中丞至黔南人嘲之曰黔南南太守南郡在雲南閒
向南亭畔南風變俗談
歸叟詩話
鄭谷雪詩云江上晚來堪畫處漁人披得一簔歸此村
學堂中語也如柳子厚千山鳥飛絶萬徑人蹤滅孤舟
簔笠翁獨釣寒江雪此信有格也哉作詩者當以此為
標凖
冷齋夜話
柳子厚詩曰漁翁夜傍西巖宿曉吸清湘然楚竹烟消
日出不見人欸乃一聲山水綠回看天際上中流巖上
無心雲相逐東坡評詩云以竒趣為宗反常合道為趣
熟味之此詩有竒趣其尾兩句雖不必亦可欸乃三老
相呼聲也
石林詩話
東方朔作荅客難雖揚子雲亦因之作解嘲此由是太
玄法言之意正子雲所見也故班固從而作答賓戲東
京以後諸公釋譏應謔紛然迭起枚乘始作七發其後
遂有七啓七攄等後世始集之為七林文章至此安得
不衰乎惟韓退之柳子厚始復傑然知屋下架屋之病
如進學解即答客難也送窮文即逐貧賦也小有出入
便成古作者之意古今文章變態已極雖源流不免有
所從來終不肯屋下架屋子厚晉問天對之類高出魏
晉無後世因緣卑陋之氣至於諸賦更不蹈襲屈宋一
句則二人皆在嚴忌王褒上數等也
蔡天啓云嘗與張文潛論韓柳五字警句文潛舉退之
暖風抽宿麥晴雨卷旗歸子厚壁空殘月曙門掩候虫
秋皆為集中第一
重修羅池廟記丘崇
唐元和十年州刺史柳侯至以聖人所常行之道善其
民四年不幸而平時浹人胷中者已深人將釋之而不
得追其嘗與部將魏忠輩驛亭酒間語乃祠于羅池自
歐陽翼之夢李儀之死人尤神之以憂患乞憐者每每
獲報如所庶幾三百餘年英靈猶存皇朝元祐五年賜
額曰靈文廟崇寧三年賜爵曰文惠侯從斯民之欲也
廟閱日深仰見星斗螘封蠧蝕幾莫能支而承糦踐籩
袂猶相屬所謂施利錢者歲不知幾何率以十萬為公
帑用餘則廟得之以備營繕然一歲之間給公而外所
存無幾雖欲改作將焉能為郴陵朱公以政和二年十
一月視守事三日具禮謁欵見其所託大不足以稱侯
四顧躊躇隠然于中者久之退而考其故事得廟利歲
時移用之狀語諸僚佐曰侯生死皆有功德於斯民而
祠宇敝陋如此吾曹當思有以崇大之奈何牟其利以
事封靡乎侯無譴寧獨不愧於吾心燕衎可寢也豆觴
可裁也土木之役上求則費公下斂則耗衆曷若歸其
利於廟纖毫籍之久自可舉咸曰然未幾籍以羡告州
監兵陳莘者開敏有幹局俾掌其事購材募能取足於
籍堂室門序卑高如儀煥然一新觀者嗟異又撫其餘
材構亭于羅池之北因以名之亭與廟異區而同名者
不特謂江山之勝作也嗚呼泂酌可以祀皇天噫嘻可
以祈上帝未有誠而不能動者也心者靈之府而誠出
於其中神人殊方靈未始異以其出於未始異者合之
於冥冥之間神能違之乎世俗膴仕情隨泰遷燕衎自
娛豆觴自奉凡可以適已者無所不為公則不爾惟崇
大於侯是思卒使侯祠既壯而麗則其誠可謂至矣千
里而郡非獨其守任民之責神與有焉年無饑饉氣無
乖癘此民之所望於神者民之所望公之所祈也致其
誠於神以祈民福公豈可與世俗者同日而語哉政和
三年十月望日承事郎通判融州軍州事丘崇記
柳文序嚴有翼
唐之文章無慮三變武德以來㳂江左餘風則以絺章
繪句為尚開元好經術則以崇雅黜浮為工至於法度
森嚴抵轢晉魏上軋周漢渾然為一王法者獨推大歷
貞元間是時雖曰美才輩出其能以六經之文為諸儒
倡者不過韓退之而止耳柳子厚而止耳退之之文史
臣謂其與孟軻揚雄相表裏故後之學者不復敢置議
論子厚不幸其進於朝適當王叔文用事之時叔文工
言治道順宗在東宫頗信重之迨其踐祚方欲有所施
為然與文珍韋臯等相忤内外讒譖交口詆誣一時在
朝例遭竄逐而八司馬之號紛然出矣作史者不復審
訂其是非第以一時成敗論人故黨人之名不可湔洗
嗚呼子厚亦可謂重不幸矣尚頼本朝文正范公之推
明之也曰劉禹錫柳宗元吕温坐王叔文黨貶廢不用
覽數君子之述作禮意精密涉道非淺如叔文狂甚義
必不交叔文以藝進東宫人望素輕然傳稱知書好論
理道為太子所信順宗即位遂見用引禹錫等决事禁
中及議罷中人兵權牾俱文珍輩又絶韋臯私請欲斬
劉闢其意非忠乎臯銜之會順宗病篤臯揣太子意
請監國而誅叔文憲宗納臯之謀而行内禪故當朝左
右謂之黨人者豈復見雪唐書蕪駁因其成敗而書之
無所裁正孟子曰盡信書不如無書吾聞夫子褒貶不
以一毫而廢人之業也嗚呼如文正公之論人可謂明且
恕矣死者有知子厚豈不伸眉於地下余嘗嗜子厚之
文苦其難讀既稽之史傳以校其譌繆又攷之字書以
證其音釋編成一帙名曰柳文切正雖懸金於市曾無
吕氏之精然置筆于藩姑效左思之篤後之君子無或
誚焉紹興三十二年歲次壬午春三月十一日建安嚴
有翼序
韓柳音釋序張敦頥
唐初文章尚有江左餘習至元和間始粹然返於正者
韓柳之力也兩家之文所傳&KR0906;久舛剥殆甚韓文屢經
校正往往鑿以私意多失其真余前任邵武教官日曾
為讎勘頗備悉并考正音釋刻於正文之下惟柳文簡
古不易校其用字奥僻或難曉給事沈公(晦)嘗用穆伯
長劉夢得曾丞相晏元獻四家本參考互證凡漫乙是
正二千餘處往往所至稱善今四明所刊四十五卷者
是也惟音釋未有傳焉余再分教延平用此本篇次撰
集凡二千五百餘字其有不用本音而假借佗音者悉
原其來處或不知來處而諸韻玉篇說文類篇亦所不
載者則闕之尚慮膚淺弗辨南北語音之訛其間不無
謬誤頼同志者正之紹興丙子十月新安張敦頥書
柳文後跋錢重
重讀柳文至吏商篇首句曰吏而商也汚吏之為商不
如廉吏之商其為利也博常疑其造端無含蓄必有脱
句後得善本乃云吏非商也吏而商汚吏之為商不如
廉吏之商其為利也博於是欣然笑曰此子厚之所以
為文也且使子厚不首言吏非商也四字則不足以見
此文之作出於不得已欲誘為利而仕者之意故古文
或有脱字及訛舛處能使一篇文意不貫精神索然者
信矣子厚居愚溪幾十年間中捨尋遊山水外往往沈
酣於文字中故其文至永尤高妙為後世學士大夫所
宗師重冒昧分教此邦意為柳文必有佳本及取觀之
脱繆訛誤特甚而又墨板歲久漫滅大半今史君趙
公天族英傑平生酷好古文所謂落筆妙天下者也
一日命重為之是正且俾盡易其板之朽弊者然重
吳興人也來永幾五十程柳文善本在鄉中士夫家
頗多而永反難得所可校勘者止得三兩本他無從
得之其所是正豈無遺恨尚頼後之君子博求而精校
之庶子厚妙思寓於一字一句中者悉呈露為益不淺
矣紹熙辛亥仲秋一日迪功郎永州州學教授錢重謹
書
仝前趙善愖
前輩謂子厚在中朝時所為文尚有六朝規矩至永州
始以三代為師下筆高妙直一日千里退之亦云居閒
益自刻苦務記覽為詞章而子厚自謂貶官來無事乃
得馳騁文章此殆子厚天資素高學力超詣又有佳山
水為之助相與感發而至然耶子厚居永最久作文最
多遣言措意最古衡湘以南士之經師承講畫為文詞
者悉有法度可觀意其故家遺俗得之親授本必精良
與它所殊及到官首取閱之乃大不然訛脱特甚推原
其故豈非以子厚嘗居是邦姑刻是集傳疑承誤初弗
精校歟抑永之士子當時傳寫藏去久而廢散不復可
考歟因委廣文錢君多求善本訂正且併易其漫滅者
視舊善矣雖然安知不猶有舛而未真遺而未盡者乎
後之君子好古博雅當有以是正盡善云紹熙二年八
月旦零陵郡守郇國趙善愖跋
柳先生集附錄卷二
