五百家註柳先生集卷一
雅詩歌曲
獻平淮夷雅表一首
(集註曰詩序宣王能興衰撥亂命召公平淮夷註云淮夷東國在淮浦而夷行也元和十三年)
(十月癸酉平吴元濟在淮蔡故曰淮夷蓋公擬江漢之詩而作也與韓文公平淮西碑同時作)
(先儒穆伯長云韓元和聖德平淮西柳雅章之類皆辭嚴義偉制述如經能崒然聳唐德於盛)
(漢之表談藪云論柳文者皆以謂封建論退之所無淮西雅韓文不逮)
臣宗元言臣負罪竄伏違尚書牋奏十有四年(童曰禮部郎官掌尚)
(書牋奏公永貞元年自禮部員外郎貶邵州刺史又貶永州司馬元和十年召至京師又出為柳州刺史)
(至是元和十三年為十四年故云)聖恩寬宥(補註周官司刺掌三宥三赦之法一宥曰不識再宥)
(曰過失三宥曰遺忘)命守遐壤(孫曰謂元和十年三月為柳州刺史也)懷印曳紱(紱綬)
(也)有社有人(孫曰論語有民人焉有社稷焉)臣宗元誠感誠荷頓首頓
首伏惟睿聖文武皇帝陛下天造神斷克清大憝(補註憝惡)
(也書康誥曰元惡大憝此謂平吴元濟也憝徒對切)金鼓一動萬方畢臣太平之
功中興之德推校千古無所與讓臣伏自忖度(補註忖度字見)
(孟子王曰詩云他人有心予忖度之度徒各切)有方剛之力(孫曰詩膂力方剛經營四方)不
得備戎行(音杭)致死命况今已無事思報國恩(一作恩德)獨惟
文章伏見周宣王時稱中興其道彰大於後罕及然徵
於詩大小雅(孫曰小雅六月采芑車攻吉日大雅崧高烝民韓奕江漢常武)其選徒出
狩則車攻吉日(韓曰詩小雅車攻宣王復古也宣王能内修政事外攘夷狄復文武之竞土修)
(車馬備器械復會諸侯於東都因田獵而選車徒焉吉日美宣王田也能謹微接下無不自盡以奉其上焉)
命官分土則崧高韓奕烝人(韓曰大雅崧高尹吉甫美宣王也天下復平能建國)
(朝諸侯褒賞申伯焉韓奕尹吉甫美宣王也能錫命諸侯烝民尹吉甫美宣王也任賢使能周室中興焉補註)
(烝民作烝人避唐諱也)南征北伐則六月采芑(韓曰小雅六月宣王北伐也采芑宣)
(王南征也)平淮夷則江漢常武(韓曰大雅江漢尹吉甫美宣王也能興衰撥亂命召公平)
(淮夷常武召穆公美宣王也有常德以立武事因以為戒焉)鏗鍧炳耀(童曰鏗鍧鐘鼓聲鏗丘耕)
(切鍧呼宏切)盪人耳目(盪音蕩又去聲他浪切)故宣王之形容與其輔
佐由今望之若神人然此無他以雅故也臣伏見陛下
自即位以來平夏州(童曰永貞元年八月乙已憲宗即位其年冬夏綏銀節度留後楊惠)
(琳反元和元年三月夏州兵馬使張承金斬惠琳)夷劒南(童曰永貞元年八月癸丑劒南西川節度)
(使韋皋卒行軍司馬劉闢自稱留後元和元年正月命高崇文率李元奕嚴礪李康以討闢擒闢以獻十月闢)
(伏誅)取江東(童曰元和二年十月鎮海軍節度李錡反殺留後王澹乙丑命王諤討之癸酉鎮海軍兵)
(馬使張子良執錡以獻十一月錡伏誅)定河北(童曰元和七年八月魏博節度使田季安卒其子懷)
(諫自稱知軍府事十月魏博軍以田季安之將田興知軍事是月興以六州歸於有司十一月赦魏博貝衛澶)
(相六州詔興充魏博節度使賜名弘正韓曰元和四年成德軍節度使王承宗反五年赦之至十年有罪絶其)
(朝貢詔六州節度進討十三年承宗獻德棣二州降)今又發自天衷克翦淮右(童曰)
(元和九年閏八月彰義軍節度吴少陽卒其子元濟自稱知軍事九月命嚴綬李光顔李文通烏重胤討之十)
(二年十月克蔡州十一月元濟伏誅)而大雅不作臣誠不佞然不勝憤懣
(懣音悶一作踊懣一作憤踊踊音勇)伏以朝多文臣不敢盡專數事謹撰
平淮夷雅二篇雖不及尹吉甫召穆公等庶施諸後代
有以佐唐之光明謹昧死再拜以獻臣宗元誠恐誠懼
頓首頓首謹言
平淮夷雅二篇(并序)
皇武命丞相度董師集大功也(孫曰元和十二年七月以宰相裴度為中書侍)
(郎同平章事充淮西宣慰處置使董督也)
皇耆其武(童曰耆致也詩耆定爾功是也音旨又巨移切)于溵于淮(孫曰溵水名說文水)
(出潁川陽城少室山東入潁童曰唐溵水縣屬陳州元和九年討蔡以李光顔為陳州刺史充忠武軍都知兵)
(馬使始踰月權夲軍節度使詔以其軍當一面光顔乃壁溵水其明年大破賊時曲又與烏重胤破賊小溵河)
既巾乃車(補註巾飾也周官有巾車之職左氏傳云巾車脂轄巾一作徒)環蔡其來(其一作具)
狡衆昏嚚(張曰狡衆賊徒也昏嚚愚也口不道忠信之言曰嚚狡古巧切嚚魚巾切)甚毒
于酲(童曰酲酒病也音呈)狂奔呌呶(孫曰呌呶讙聲也詩或不知呌號載號載呶呶尼交切亦)
(作詉)以干大刑(干一作扞)皇咨于度惟汝一德曠誅四紀(孫曰自吴)
(少誠少陽至元濟凡五十年)其徯汝克(徯待也)錫汝斧鉞其往視師師
是蔡人以宥以釐(音僖)度拜稽首廟于元龜(孫曰元龜大龜也廟)
(于元龜者謂以元龜卜之於廟也)既禡既類(禡莫駕切)于社是宜(韓曰禡類宜皆師祭)
(也詩是類是禡禮記天子將出征類于上帝宜乎社造乎穪禡于所征之地)金節煌煌(孫曰周禮)
(凡邦國之使節山國用虎節土國用人節澤國用龍節皆以金為之)鍚盾雕戈(孫曰說文銀鉛之間)
(曰錫盾矛盾所以扞身蔽目者雕琢也說文戈平頭戟盾之允切)犀甲熊旂(孫曰周禮函人為甲)
(犀甲七屬楚辭操吴戈兮被犀甲以犀為鎧甲也又周禮熊虎為旗今作旂通用)威命是荷(孫曰)
(詩百祿是何註何任也通作荷童曰左傳昭七年弗克負荷荷音作河)度拜稽首出次
于東天子餞之(孫曰是歲八月度赴淮西上御通化門送之)罍斝是崇(孫曰罍說)
(文云龜目酒樽刻木作雲雷之象象施不窮也斝玉爵夏曰琖商曰斝周曰爵一說斝受六升斝舉下切)
鼎臑爼胾(韓曰臑羊豕臂也胾大臠也臑奴侯切胾側吏切)五獻百籩(韓曰禮記一獻)
(質三獻文五獻察)凡百卿士班以周旋既涉于滻(孫曰滻水名出京兆藍田)
(關入灞童曰滻水在京兆唐都於此度之出討淮西涉此水以往滻音産)乃翼乃前孰圖厥
猶(孫曰猶謂謀猶詩王猶允塞)其佐多賢(韓曰度表馬總為宣慰副使韓愈為行軍司馬李正)
(封馮宿李宗閔備幕府皆朝廷之選)宛宛周道(孫曰周道猶言大道也詩有棧之車行彼周道)于
山于川遠揚邇昭陟降連連我旆我旗(孫曰說文云旆者繼旐之)
(旗沛然而垂)于道于陌(孫曰阡陌田間道南北曰阡東西曰陌)訓于羣帥拳勇
來格(孫曰詩巧言無拳無勇職為亂階註拳力也格至也)公曰徐之無恃頟頟(童曰)
(頟頟勇悍之貌書同晝夜頟頟鄂格切)式和爾容惟義之宅(宅居也)進次
于郾(童曰唐許州潁川郡有郾城縣與蔡州為隣裴度傳云度屯郾城勞諸軍宣朝廷厚意士奮于勇李)
(光顔傳云十二年四月敗賊於郾城守將鄧懷金大恐率諸將來服開門待光顔入之城自壊者五十版郾)
(於幰於獻二切)彼昏卒狂裒兇鞠頑(孫曰裒聚也鞠告也詩采芑曰陳師鞠旅謂告其師)
(旅也裒蒲侯切鞠音掬)蜂蝟斧螗(孫曰說文蝟蟲也似豪猪而小爾蝟毛刺是也螗蟬也孫曰詩)
(如蜩如螗)赤子匍匐厥父是亢(亢拒也童曰爾雅云亢鳥嚨前漢貫高絶亢而死師古曰)
(亢者總謂頸也音剛)怒其萌芽以悖太陽(補註太陽日也三山老人語錄云柳子厚平淮)
(西雅曰赤子匍匐厥父是亢怒其萌芽以悖太陽言賊以逆取敗最為精確)王旅渾渾(胡本)
(胡昆二切)是佚是怙既獲敵帥若飢得餔(童曰餔申時食音步)蔡兇伊
窘悉起來聚左𢷬其虛(𢷬音禱)靡愆靡慮(孫曰李祐言於李愬曰蔡之精)
(兵皆在洄曲及四境拒守守城者皆羸老之卒可以乘虛直抵其城比賊將聞之元濟已成擒矣愬從之遂克)
(蔡州)載闢載祓(孫曰祓謂祓除不祥音弗)丞相是臨(孫曰十月度建彰義節將降卒)
(萬餘人入蔡州)弛其武刑(弛解也施是切)諭我德心(孫曰度以蔡卒為牙兵或諫曰蔡人)
(反側者尚多不可不備度曰吾為彰義軍節度使元惡既擒蔡人則吾人也又何疑焉蔡人聞之感泣)其
危既安有長如林(長上聲)曾是讙譊(讙音歡譊女交切)化為謳吟
皇曰來歸汝復相予爵之成國(韓曰一作公于有晉以下文觀之意若重)
(複)胙以夏區(韓曰度本傳度入朝策勲進金紫光祿大夫弘文館大學士上柱國晉國公戶三千)
(復知政事晉地即夏之所都左氏傳云昔武王克商分唐叔命以康誥而封於夏墟註夏墟大夏今太原晉原)
(也胙報也)度拜稽首天子聖神度拜稽首皇祐下人淮夷
既平震是朔南宜廟宜郊以告德音歸牛休馬(孫曰書歸馬於)
(華山之陽放牛于桃林之野示天下弗服牛一作刃)豐稼于野我武惟皇永保無疆
皇武十有一章章八句
方城命愬守也卒入蔡得其大醜以平淮右
(集註左氏楚國方城以為城方城山名在唐州元和十一年十二月以李愬為唐鄧隋節度使)
(與元濟戰數有功十二年十月愬自文城因天大雪疾馳百二十里夜半至懸瓠城破其門取)
(元濟以獻得其大醜謂此大醜大酋也易曰獲其大醜愬音訴)
方城臨臨王卒峙之(孫曰爾雅供峙具也峙直里切)匪儌匪競(儌求也古堯切)
皇有正命(正一作王)皇命于愬往舒余仁踣彼艱頑(踣僵也蒲墨切)柔
惠是馴愬拜即命于皇之訓(孫曰書于帝其訓于謂遵行也)既礪既
攻(孫曰礪淬礪書礪乃鋒刃)以後厥刃王師嶷嶷(張曰詩克岐克嶷魚力切又九嶷山)
(名也音疑)熊羆是式(補註式猶似也)銜勇韜力(銜乎監切)日思予殛(孫曰殛誅)
(也蓋言欲誅賊也晏本作思奮予殛又一作日思奮殛)寇昏以狂敢蹈愬疆士獲
厥心大袒高驤(孫曰驤舉首也)長戟酋矛(孫曰考工記酋矛常有四尺註云酋發聲)
(直謂矛爾)粲其綏章(孫曰詩王錫韓侯淑旂綏章註云綏所引以登車有采章也粲采章貌)右
翦左屠聿擒其良(孫曰十二年二月愬擒元濟捉生虞侯丁士良士良元濟驍將愬釋其縳)
(署為捉生將士良感之言於愬曰賊將吴秀琳擁三千之衆據文城栅為賊左臂官軍不敢近者有陳光洽為)
(之謀主也士良能擒光洽戊申果擒光洽以歸三月秀琳以文城栅降愬撫其背慰勞之)其良既宥
告以父母恩柔于肌卒貢爾有維彼攸恃乃偵乃誘(孫曰)
(愬厚待秀琳與之謀取蔡秀琳曰公欲取蔡非得李祐不可愬遣廂虞侯史用誠生擒祐以歸釋不殺用其策戰比)
(有功偵候也問也)維彼攸宅乃發乃守其恃爰獲我功我多
隂諜厥圖(諜間諜逹協切)以究爾訛雨雪洋洋(雨去聲)大風來加
(孫曰十月愬軍出攻蔡夜至張柴村風雪旌旗裂人馬凍死者相望)于燠其寒(燠乙六切)于邇其
遐汝隂之茫(孫曰汝隂地名蔡州之境)懸瓠之峨(孫曰懸瓠蔡州城取其形似峨)
(高也童曰愬傳云愬入蔡州取吴元濟道分輕兵斷橋以絶洄曲道又以兵絶朗山道行七十里夜半至懸瓠)
(城雪甚城旁皆鵝鶩池愬令擊之以亂軍聲賊恃吴房朗山戌晏然無知者)是震是拔大殱
厥家(殱將廉切)狡虜既縻輸于國都示之市人即社行誅(孫曰)
(愬至懸瓠城壬申攻牙城毁其外門癸酉毁其南門元濟於城上請罪梯而下檻送京師十一月以元濟獻廟社斬)
(於獨柳之下一本作以誅)乃諭乃止蔡有厚喜完其室家仰父俯
子(補註劉夢得嘉話拾遺言柳八駁平淮西碑云左餐右粥何如平淮夷雅仰父俯子又云韓碑兼有帽子)
(使我為之便說用兵討叛)汝水沄沄(童曰沄沄水流轉貌音云)既清而瀰(童曰眇瀰水貌瀰一)
(作夷)蔡人行歌我步逶遲(逶於危切)蔡人歌矣蔡風和矣孰
纇蔡初(纇盧對切晏本作類)胡甈爾居(臲卼不安貌童曰爾雅康瓠謂之甈說文康瓠破罌)
(也前漢賈誼傳註康瓠瓦盆底甈牛列五計二切)式慕以康為愿有餘是究是咨
皇德既舒皇曰咨愬裕乃父功(裕大也)昔我文祖惟西
平是庸(孫曰愬父晟事德宗平朱泚之亂功居多封西平王庸用也)内誨于家外刑
于邦(孫曰刑典刑也)孰是蔡人而不率從蔡人率止惟西平有
子西平有子惟我有臣疇允大邦(孫曰漢書疇其爵邑疇等也蔡平以愬撿)
(校尚書左僕射襄州刺史充山南東道節度襄鄧隋唐復郢均房等州觀察使一本允作亢字)俾惠我
人于廟告功以顧萬方(黃状元唐曰學者皆以平淮一事為章武雋功韓柳二詩為工)
(於文愚竊笑之淮蔡唐地也元濟唐臣也外連姦雄内刺宰相併天下之力僅能取三州困斃之餘本吾臣子)
(而以逆誅之夲吾故地而以新復之君臣動色相慶有靦面目矣昔魏太祖時國淵破田銀蘇伯於河間及上)
(首級如其實數太祖問其故淵曰河間封内之地銀等叛逆雖克敵有功淵竊恥之諸葛孔明出祁山而南安)
(天水安定歸降且拔千餘家還漢中蜀人皆賀孔明慼容曰普天之下莫非漢民以此為賀能不為愧嗚呼國)
(子尼不以討封内之寇為有功孔明不以得漢氏之民為可賀則唐室平藩鎮之逆又果足以形於歌詠乎二)
(子之見亦韓柳有所不及者矣)
方城十有一章章八句
唐鐃歌鼓吹曲十二篇(并序)
(韓曰鐃如鈴無舌有秉孫曰鐃小鉦也軍法卒長執鐃古今注漢樂有黃門鼓吹天子所以宴)
(羣臣短簫鐃歌鼓吹之一章爾亦以錫有功諸侯鐃女交切吹尺偽切)
負罪臣宗元(一無負罪二字)言臣幸以罪居永州(韓曰憲宗即位改元元和)
(十一月公貶永州司馬)受食府廩竊活性命得視息無治事時恐
懼小閒(音閑)又盜取古書文句聊以自娱(元俱切)伏惟漢魏
以來代有鐃歌鼓吹詞(見下註)唯唐獨無有臣為郎時以
太常聯禮部(孫曰公為禮部員外郎與太常寺相近)嘗聞鼓吹署有戎樂
詞獨不列今又考漢曲十二篇(韓曰晉志云漢時有短簫鐃歌之樂其曲有朱)
(鷺思悲翁艾如張上之回雍離戰城南巫山高上陵將進酒君馬黃芳樹有所思雉子班聖人出上邪臨高臺)
(遠如期石留務成玄雲黃爵行釣竿凡二十二曲列於鼓吹多序戰陣之事序云十二篇豈公之所取者止於)
(是耶已下魏晉曲亦與序不同意倣此補註唐歐陽詢載梁沈約鼓吹曲十二首云漢第一曲朱鷺今本紀謝)
(漢第二曲思悲翁今賢首山漢第三曲艾如張今桐柏山漢第四曲上之回今道亡漢第五曲翁離今抗威漢)
(第六曲戰城南今漢東流漢第七曲巫山高今鶴樓峻漢第八曲上陵今昏主漢第九曲將進酒今石首扃漢)
(第十曲有所思今期運集漢第十一曲芳樹今於穆漢第十二曲上邪今大梁公云漢曲十二篇疑本於此也)
魏曲十四篇(韓曰及魏受命改其十二曲使繆襲為詞述以功德代漢改朱鷺為楚之平言魏也)
(改思悲翁為戰滎陽言曹公也改艾如張為獲吕布言曹公東圍臨淮擒吕布也改上之回為克官渡言曹公)
(與袁紹戰破之於官渡也改雍離為舊邦言曹公勝袁紹於官渡還譙收藏死亡士卒也改戰城南為定武功)
(言曹公初破鄴武功之定始乎此也改巫山高為屠柳城言曹公越北塞歷白檀破三郡烏丸於柳城也改上)
(陵為平南荆言曹公平荆州也改將進酒為平關中言曹公征馬超定關中也改有所思為應帝期言文帝以)
(聖德受命應運期也改芳樹為邕熙言魏氏臨其國君臣邕穆庶績咸熙也改上邪為太和言明帝繼體承統)
(太和改元德澤流布也其餘並同舊名魏樂亦二十二曲今云十四篇)晉曲十六篇(韓曰及晉)
(武帝受禪令傅玄製為二十二篇述以功德代魏改朱鷺為靈芝祥改思悲翁為宣受命改艾如張為征遼東)
(改上之回為宣輔政改雍離為時運多難改巫山高為平玉衡改上陵為文皇統百揆改將進酒為因時運改)
(有所思為惟庸蜀改芳樹為天序改上邪為大晉承運期改君馬黃為金靈運改雉子班為於穆我皇改聖人)
(出為仲春振旅改臨高臺為夏苗田改遠如期為仲秋獮田改石留為順天道改務成為唐堯改黃爵行為伯)
(益釣竿依舊名其改者辭各有所指猶魏之改漢也今云十六篇意見上)漢歌詞不明紀功
德魏晉歌功德具今臣竊取魏晉義用漢篇數為唐鐃
歌鼓吹曲十二篇紀高祖太宗功能之神竒因以知取
天下之勤勞命將用師之艱難每有戎事治兵振旅幸
歌臣詞以為容(孫曰容謂容貌威儀也漢時徐生善為容是也)且得大戒宜敬
而不害臣淪棄即死言與不言其罪等耳猶冀能言有
益國事不敢效怨懟默已(童曰懟亦怨也左傳以死誰懟懟直類切又音隊)謹
冒死上
隋亂既極唐師起晉陽平姦豪為生人義主以仁
興武為晉陽武第一
(韓曰晉陽太原屬邑隋煬帝大業十二年以唐高祖為太原留守時煬帝南遊江淮天下盜起)
(太宗在晉陽隂有安天下之志義寧元年晉陽宫監裴寂晉陽令劉文靜與太宗協謀遂起義)
(兵於晉陽八月高祖克長安武德元年受隋禪即位焉)
晉陽武奮義威煬之渝(孫曰煬暴也渝一作淪淪喪也言煬帝失德以亡其國煬音)
(漾)德焉歸氓畢屠(孫曰言民皆屠戮也)綏者誰皇烈烈專天機號
以仁揚其旗日之昇九土晞(孫曰九土九州晞一作熙)訴田圻(音祈一作)
(斥田坼坼恥格切)流洪輝有其二(孫曰論語三分天下有其二以服事殷)翼餘隋
斮梟鷔(孫曰斮說文云斬也梟鷔惡鳥以喻叛臣童曰前漢郊祀志古天子春祠黃帝用一梟破鏡梟)
(鳥名食母破鏡獸名食父黃帝欲絶其類使百吏祠皆用之破鏡如貙而虎眼漢五月五日作梟羹以賜百官)
(鷔不祥鳥也白身赤口斮側略切梟古堯切鷔五高切)連熊螭枯以肉勍者羸(勍音)
(勤羸倫為切)后土蕩(蕩平也)玄穹彌合之育莽然施惟德輔(補註)
(書皇天無親惟德是輔)慶無期
右晉陽武二十六句(句三字)
唐既受命李密自敗來歸以開黎陽斥東土為獸
之窮第二
(韓曰李密遼東襄平人隋末楊玄感起兵黎陽密往從之不見用玄感敗密潜歸以策干東都)
(賊翟讓讓推密為謀主號魏公移檄州縣列煬帝十罪天下震動義寧元年隋遣王世充選卒)
(十萬擊密唐武德元年密失利遂與其衆二萬人歸關中既至高祖拜光祿卿封邢國公後禮)
(寖薄密意不平未幾高祖遣密詣山東收其餘衆適復有詔召密密懼遂謀叛據姚林城熊州)
(副將盛彦師擊斬之傳首長安一本題云李密自邙山之敗其下皆貳伯王之業知天授在唐)
(遂歸於有道享我爵命為獸之窮)
獸之窮奔大麓(孫曰麓山足書納于大麓以獸喻密故云奔大麓也麓音鹿)天厚黃
德狙獷服(孫曰唐以土德代隋故云黃德韓曰揚雄劇秦美新肉角之獸狙獷而不臻註狙獷犬嚙)
(人者也狙七余切獷古孟切)甲之櫜弓弭矢箙(孫曰櫜所以藏弓之器詩云載櫜弓矢是)
(也弭止也箙矢房所以藏矢櫜音羔弭緜婢切箙音服)皇旅靖敵逾蹙自亡其徒
匪予戮屈&KR0034;猛(孫曰&KR0034;猛獸音畎韓曰按唐韻集韻官韻並無&KR0034;字或謂當作&KR1373;音暴強侵也)
(周禮有司&KR1373;氏)虔慄慄(音栗)縻以尺組噉以秩(孫曰此謂密至長安以為光祿卿邢)
(國公縻忙皮切噉杜覽切與啗同)黎之陽土茫茫富兵戎盈倉箱乏者
德莫能享(音香協韻義同去聲)驅豺兕授我疆
右獸之窮二十二句(其十八句句三字其四句句四字)
太宗師討王充建德助逆師奮擊武牢下擒之
遂降充為戰武牢第三
(韓曰唐武德元年煬帝凶問至東都王世充等奉越王侗即皇帝位侗封世充鄭國公二年世)
(充脅越王侗求禪遂僭位改元國號鄭三年七月高祖詔秦王世民督諸軍討世充先是竇建)
(德為越王侗所封為夏王與世充結懽四年三月建德悉起兵救世充五月世民大破建德之)
(衆於武牢執之王世充舉東都降河東平童曰王充即王世充也避太宗諱故去世字餘倣此)
戰武牢動河朔(孫曰河朔謂建德所據之地)逆之助圖掎角(童曰左傳襄十)
(四年譬如捕鹿晉人角之諸戎掎之註掎踣其足也韓曰三國志吴陸遜攻蜀曰掎角此寇正在今日掎居)
(綺切)怒鷇麛(童曰鷇鳥子生須哺者麛鹿子孫曰鷇麛以喻世充建德也鷇古候切諸本作&KR1663;音丘)
(候切義同麛字音莫兮切)抗喬嶽(孫曰喬嶽大山)翹萌芽(翹舉也)傲霜雹王謀
内定申掌握鋪施芟夷二主縳憚華戎廓封略命之瞢
(孫曰命謂天命瞢不明也母亘切又蒙甍夢三音)卑以斮(斮斬也音斫)歸有德唯先
覺
右戰武牢十八句(其十六句句三字其二句句四字)
薛舉據涇以死子仁杲尤勇以暴師平之為涇水
黃第四
(韓曰薛舉隋末起兵隴西自號西秦霸王唐有武德元年寇涇州敗唐兵八月謀取長安會)
(疾死子仁杲止復圍涇州十一月秦王至高墌城仁杲使宗羅㬋將兵來拒秦王遣將擊之於)
(淺水原羅㬋軍大潰秦王乃親率驍騎據涇水臨之仁杲遂降十二月歸斬於長安市)
涇水黃(孫曰漢地理志涇水出安定郡涇陽縣开頭山東南至陵陽入渭詩云涇以渭濁故云涇水黃)
(也)隴野茫(孫曰舉盡有隴西之地茫茫大也)負太白騰天狼(韓曰太白天狼皆星)
(名天官書曰秦之疆候在太白占於狼弧蓋太白當秦疆而涇隴即秦地故云又天狼妖星以喻貪殘楚辭舉)
(長矢兮射天狼)有鳥鷙立(鷙音至)羽翼張鈎喙决前(喙口也許穢切)鉅趯
傍(張曰鉅足距趯跳也音惕鉅一作距)怒飛飢嘯翾不可當(翾小飛貌隳緣切)老
雄死子復良(孫曰舉卒仁杲僣稱帝)巢岐飲渭肆翱翔(孫曰岐岐山渭渭水)
(翱牛刀切翔音祥)頓地紘(補註紘八紘也選云設天網以該之頓八紘以掩之)提天網列
缺掉幟(韓曰列缺電名選云霹靂列缺孫曰陵陽子明經曰列缺氣去地二千四百里列缺掉幟言其)
(旗幟飛動如列缺也幟音尺志切)招搖耀鋩(韓曰招摇星名晉志招搖主胡兵孫曰禮記招摇在)
(上急繕其怒招摇北斗七星也北斗居四方宿之中以亦斗末從十二月建而指之則四方宿不差今軍行法之)
(作此北斗星在軍中舉之於上以正四方鋩音芒)鬼神來助夢嘉祥腦塗原野
魄飛揚(孫曰謂斬仁杲及其首帥等)星辰復恢一方
右涇水黃二十四句(其十五句句三字其九句句四字)
輔氏憑江淮竟東海命將平之為奔鯨沛第五
(韓曰輔氏輔公祏也隋季與杜伏威為盜轉掠淮南伏威號總管公祏為長史唐武德二年伏)
(威遣使歸國詔授公祏淮南道行臺封舒國公六年伏威入朝公祏居守八月遂稱帝於丹陽)
(國號宋修陳故宫室居之遣將侵海州寇夀陽詔趙郡王孝恭及李靖黃君漢李世勣等討之)
(七年三月公祏敗走野人執送孝恭孝恭斬之傳首京師)
奔鯨沛盪海垠(盪摇盪垠岸盪音蕩又他浪切垠魚巾切)吐霓翳日腥浮雲
帝怒下顧哀墊昏(童曰書下民昏墊墊都念切)授以神柄推元臣(孫曰)
(此謂詔襄州道行臺僕射趙郡王孝恭等討公祏也)手援天矛截脩鱗(孫曰此謂孝恭大敗)
(公祏擒之也)披攘蒙霿(霿武賦切與霧同又茂夢二音)開海門地平水靜浮
天根羲和顯耀(韓曰淮南子羲和日御也)乘清氛赫炎溥暢融大鈞
右奔鯨沛十八句(其十句句三字其八句句四字)
梁之餘保荆衡巴巫窮南越良將取之不以師為
苞枿第六
(孫曰蕭銑後梁宣帝曾孫故曰梁之餘義寧元年十月自稱梁王二年僣稱皇帝西至三峽南)
(盡交趾北拒漢水皆附屬勝兵至四十餘萬武德元年徙居江陵四年九月高祖詔發巴蜀兵)
(以趙郡王孝恭李靖統十二總管討銑十月銑出降送長安斬於都市南方郡縣聞之皆望風)
(欵附說文枿伐木餘也牙葛切)
苞枿&KR0008;矣(韓曰官韻唐韻集韻玉篇並無&KR0008;字疑作㬣傳寫者誤書日為黑耳㬣音隊茂也)惟
根之蟠彌巴蔽荆(補註荆即江陵銑所居地)負南極以安&KR1834;我舊梁
氏(&KR1834;音冒)緝綏艱難江漢之阻都邑固以皃(音完)聖人作神
武用有臣勇智奮不以衆投跡死地謀猷縱化敵為家
慮則中浩浩海裔不威而同係縲降王定厥功(韓曰孟子係縲)
(其子弟註係縲猶結縳也謂孝恭送銑於長安也縲力追切降胡江切)澶漫萬里(童曰澶漫大水)
(貌杜詩澶漫山東二百州謂散遠也澶音憚漫謨官莫半二切)宣唐風蠻夷九譯咸
來從(童曰傳四方之言曰繹音亦)凱旋金奏像形容(韓曰趙王孝恭傳銑降帝悅遷)
(孝恭荆州大總管詔圖破銑状以進)震赫萬國罔不龔(音恭義同通用)
右苞枿二十八句(其十六句句四字其三句句五字其九句句三字)
李軌保河右師臨之不克變或執以降為河右平
第七
(孫曰軌字處則武威姑臧人義寧元年七月自稱河西大梁王盡有河西五郡之地唐武德元)
(年高祖與書招撫之冊拜為梁州總管封梁王二年軌奉書稱皇從弟大涼皇帝臣軌而不受)
(官爵高祖怒始議討之五月軌將安興貴執軌以聞河西悉平)
河右澶漫(澶漫見上註)頑為之魁王師如雷震崑崙以頽(韓曰)
(崑崙山名在梁地崑音昆崙盧昆切頽徒回切)上聾下聰驁不可迴(韓曰軌將安興貴仕)
(長安表請說軌遣之興貴至武威乘間說軌令舉河西以歸唐不聽)助讎抗有德惟人之
災乃潰乃奮執縳歸厥命(補註即謂安興貴執軌以聞也)萬室蒙其仁
一夫則病濡以鴻澤(濡霑濡)皇之聖威畏德懷功以定順
之于理物咸遂厥性
右河右平十八句(其十一句句四字其五句句五字其二句句三字)
突厥之大古外域莫強焉師大破之降其國告於
廟為鐵山碎第八
(孫曰突厥古匈奴北部隋大業中始畢可汗立其族強盛高祖起義兵遣劉文靜聘始畢引以)
(為援遣兵從平京城自後恃功驕踞唐武德二年又立突利可汗頡利突利承父兄之資尤有)
(憑陵中國之意九年入寇便橋太宗親與盟於渭上未幾復寇貞觀三年太宗詔李靖李勣六)
(總管師凡十餘萬討之十二月突利率所部來奔四年正月靖進屯惡陽嶺夜襲定襄破之頡)
(利懼竄鐵山靖乘間襲擊遂大破滅其國頡利出奔張寶相生擒之復定襄安常之地斥地界)
(自隂山北至大漠厥九勿切)
鐵山碎大漠舒二虜勁(孫曰二虜頡利突利二可汗也)連穹廬背北海
專坤隅歲來侵邊或傅于都(傅音附)天子命元帥奮其雄
圖破定襄降魁渠(孫曰靖襲定襄破之頡利所親康蘇密來降)窮竟窟宅斥
余吾(孫曰斥開也余吾匈奴地名韓曰前漢武帝紀馬生余吾水中應劭註云在朔方北也斥一作并)
百蠻破膽邊氓蘇威武燀燿明鬼區(補註燀炊也左氏夷燀之以薪鬼區遠)
(燀齒善切一作輝)利澤瀰萬祀功不可踰官臣拜手(補註左氏官臣偃實)
(先後之註官臣守官之臣)惟帝之謩
右鐵山碎二十二句(其十一句句三字其九句句四字其二句句五字)
劉武周敗裴寂咸有晉地太宗滅之為靖本邦第
九
(韓曰唐武德二年劉武周率兵侵并州又進寇介州陷之五月高祖遣李文仲討之一軍全没)
(六月右僕射裴寂請自行進討七月又為其將宋金剛所敗武周進逼并州遂據太原遣金剛)
(進攻晉州六日城陷太宗表請益兵往擊之三年四月敗金剛於雀兒谷又破武周於洺州武)
(周及金剛奔穾厥太宗進平并州遂復故地)
本邦伊晉惟時不靖根柢之摇(柢木根典禮切張曰漢書音蔕)枝葉攸
病守臣不任(孫曰謂裴寂為晉州道行軍總管與武周戰敗績)勩于神聖(孫曰勩勞)
(也謂勞太宗自平之也勩羊至切又音曳)惟鉞之興翦焉則定洪惟我理(洪一)
(作往)式和以敬羣頑既夷庶績咸正皇謩載大惟人之慶
右靖本邦十四句(句四字)
李靖滅吐谷渾西海上為吐谷渾第十
(韓曰舊史李靖傳貞觀初吐谷渾寇邊太宗以靖為西海道大總管統諸道兵征之大破其國)
(吐谷渾之衆殺其可汗來降孫曰貞觀九年五月靖平吐谷渾於西海之上獲其王慕容伏允)
(渾音魂嚴曰吐谷渾居甘松山之南洮水之西隋時其王慕容伏允寇邊煬帝敗之太宗時屢)
(入寇然伏允耄不能事其相天柱王用事貞觀九年詔李靖為西海道行軍大總管與侯君集)
(等擊之伏允謀入磧靖等决策深入破之栢海上)
吐谷渾盛強背西海以夸歲侵擾我疆退匿險且遐帝
謂神武師往征靖皇家烈烈旆其旗(補註詩武王載旆有虔秉鉞如火烈)
(烈)熊虎雜龍蛇(孫曰周禮交龍為旂熊虎為旗鳥隼為旟龜蛇為旐)王旅千萬人
銜枚默無譁(韓曰漢書章邯夜銜枚擊項梁顔師古註銜枚者止言語讙囂欲令敵人不知其來)
(也周官有銜枚氏枚状如箸横銜之繣絜於項繣者結礙也絜者繞也蓋為結紐而繞項也譁音華)束刃
踰山儌(古堯切又音呌境也)張翼縱漠沙一舉平寇亂尸骸積如
麻除惡務本根(補註左傳隠六年善為國家者見惡如農夫之務去草焉芟夷藴崇之絶其本)
(根勿使能植)况敢遺萌芽洋洋西海水威命窮天涯係虜來
王都(見題註)犒樂窮休嘉(犒口到切)登高望還師竟野如春華
(竟一作競)行者靡不歸親戚讙要遮(韓曰揚雄傳淫淫與與前後要遮要伊消切)
凱旋獻清廟萬國思無邪
右吐谷渾二十六句(句五字)
李靖滅高昌為高昌第十一
(韓曰高昌地在京師西四千八百里唐武德二年麴文雅孕立為王貞觀四年文雅入朝久之)
(與西突厥通遂疎朝貢之禮十三年命吏部尚書侯君集為交河道大總管率薛萬鈞等擊之)
(十四年文雅死子智盛立王師進逼其都智盛乃降以其地為西州據新舊史高昌傳及李靖)
(傳皆不見靖滅高昌事而公題云靖滅高昌無所考焉)
麴氏雄西北别絶臣外區(補註别異也外區謂西突厥别筆列切)既恃遠
且險縱傲不我虞烈烈王者師熊螭以為徒(螭抽知切)龍旂
翻海浪(龍旂見前篇註)馹騎馳坤隅(韓曰說文馹驛傳也音日)賁育摶嬰兒
(童曰孟賁夏育皆衛人有勇力者其唐兵滅高昌如賁育之摶嬰兒賁音奔)一掃不復餘平
沙際天極但見黃雲驅臣靖執長纓(補註漢終軍自請願受長纓必羈南)
(越王而致之闕下本傳)智勇伏囚拘(韓曰漢賈誼傳窘若囚拘)文皇南面坐夷
狄千羣趨咸稱天子神往古不得俱獻號天可汗(童曰貞觀)
(四年滅突厥四夷君長詣闕請帝為天可汗帝曰我為大唐天子又下行可汗事乎羣臣及四夷皆稱萬歲是後)
(以璽書賜西北君長皆稱天可汗汗音寒)以覆我國都兵戍不交害(戍一作戎)
各保性與軀
右高昌二十二句(句五字)
既克東蠻羣臣請圖蠻夷状如周書王會為東
蠻第十二
(韓曰唐東謝蠻在黔州西數百里貞觀三年其酋長謝元琛入朝冠烏熊皮冠以金銀絡額身)
(被毛帔韋皮行縢而著履中書侍郎顔師古因奏言周武王時遠國歸欵周史乃集其事為王)
(會篇今萬國來朝至如此輩章服實可圖寫今請撰為王會圖詔從之以其地為應州仍拜元)
(琛為刺史補註譚賓錄云顔師古奏言乃命尚書閻立本圖之)
東蠻有謝氏冠帶理海中自言我異世雖聖莫能通王
卒如飛翰(孫曰翰毛也詩如飛如翰侯旰切又音寒)鵬鶱駭羣龍(韓曰鵬鳥也鶱飛貌)
(鵬音朋鶱音軒)轟然自天墜(補註漢書周亞夫東擊吴楚趙涉遮說曰將軍何不從此右去走藍)
(田出武關抵洛陽直入武庫擊鳴鼓諸侯聞之以為將軍從天而下也此用其意轟呼宏切車聲也)乃
信神武功繫虜君臣人累累來自東(累倫追切)無思不服從
唐業如山崇百辟拜稽首咸願圖形容如周王會書(韓曰)
(汲冢周書第五十九篇名王會其圖天子南面立唐叔荀叔周公在左太公望在右内臺西面者正北方應)
(侯曹叔伯舅比服次之要服次之荒服又次之是皆朝於内者)永永傳無窮睢盱萬状
乖(睢盱張目貌韓曰選天地未袪睢睢盱盱註視不明貌睢音雖盱凶于切)咿嗢九譯重(咿嗢)
(言不明也韓曰前漢越裳氏重譯獻白雉張衡東京賦重舌之人九譯僉稽首而來王九譯者謂譯語度九重)
(之國乃至於此也咿音伊嗢乙骨切)廣輪撫四海(孫曰周禮大司徒周知九州之地域廣輪)
(之數馬融云東西為廣南北為輪輪從也)浩浩知皇風歌詩鐃鼓間以壮我
元戎
右東蠻二十二句(句五字)
貞符(并序)
(韓曰按序云臣為尚書郎時嘗著貞符公為尚書禮部員外郎在永貞元年貞符盖是時作然)
(是年冬公繼貶永州司馬而序又云臣所貶州吴武陵為臣言董仲舒對三代受命之符則序)
(蓋在永州作補註宋景文筆錄云柳子厚貞符䄍說雖模寫前人體式然自有新意可謂文矣)
負罪臣宗元(一無負罪二字)惶恐言臣所貶州流人吴武陵(韓曰)
(諸本流人上有量移二字考之史傳止云坐事流永州胥山沈晦曰宜如唐書去量移字)為臣言董
仲舒對三代受命之符(孫曰董仲舒策曰天之所大奉使之王者必有非人力所能致)
(而自至者此受命之符也天下之人同心歸之若歸父母故天瑞應誠而至書曰白魚入于王舟有火入于王)
(屋流為烏此盖受命之符也)誠然非耶臣曰非也何獨仲舒爾自司
馬相如劉向揚雄班彪彪子固皆沿襲嗤嗤(充之切)推古
瑞物以配受命(韓曰司馬相如封禪文劉向洪範五行傳揚雄劇秦美新班彪王命論班固典)
(引皆言符瑞之應)其言類淫巫瞽史誑亂後代(誑古况切)不足以知
聖人立極之本顯至德揚大功(一作公)甚失厥趣臣為尚
書郎時嘗著貞符言唐家正德受命於生人之意累積
厚久宜享年無極之義(一無年字)本末閎闊會貶逐中輟
不克備究武陵即叩頭邀臣此大事不宜以辱故休缺(傾雪)
(切)使聖王之典不立無以抑詭類拔正道表覈萬代(孫曰)
(表覈猶表正也)臣不勝奮激即具為書念終泯没蠻夷不聞於
時獨不為也苟一明大道施於人世死無所憾用是自
决臣宗元稽首拜手以聞曰
孰稱古初朴蒙空侗而無爭(孫曰揚子天降生民空侗顓蒙空侗無知貌)厥
流以訛(孫曰流謂末流化謬也)越乃奮敓鬭怒振動專肆為淫威
(童曰書敓攘矯虔敓古奪字一作擊沈晦曰諸本作振動靜專唐書無靜字今以唐書為據)曰是不
知道惟人之初總總而生林林而羣雪霜風雨雷電暴
其外於是乃知架巢空穴挽草木取皮革飢渴牝牡之
欲敺其内於是乃知噬禽獸咀果穀(噬音誓咀在吕切)合偶而
居交焉而爭睽焉而鬭力大者搏齒利者齧(齧噬也倪結切)爪
剛者决羣衆者軋(乙黠切)兵良者殺披披藉藉草野塗血
然後強有力者出而治之往往為曹於險阻用號令起
而君臣什伍之法立(孫曰什伍謂兵法也五人為伍十人為什)德紹者嗣道
怠者奪於是有聖人焉曰黃帝遊其兵車(一無遊字)交貫乎
其内一統類齊制量(孫曰制量謂法制度量也)然猶大公之道不克
建於是有聖人焉曰堯置州牧四岳持而綱之立有德
有功有能者參而維之運臂率指屈伸把握莫不統率
堯年老(一無堯字)舉聖人而禪焉大公乃克建由是觀之厥
初罔匪極亂而後稍可為也(一有而字)非德不樹故仲尼叙
書於堯曰克明峻德於舜曰濬哲文明於禹曰文命祗
承于帝於湯曰克寬克仁彰信兆民於武王曰有道曾
孫稽揆典誓貞哉惟兹德實受命之符以奠永祀後之
妖淫嚚昏(童曰左傳口不道忠信之言為嚚嚚魚巾切諸本作囂非是)好怪之徒乃
始陳大電(童曰河圖云少典妃附寶見大電光繞北斗樞星照耀郊野附寶意感而孕生黃帝於夀)
(丘孫曰帝王世紀大電光繞北斗樞星附寶感而懷孕二十四月生黃帝)大虹(孫曰世紀又云舜母握登)
(見大虹意感而生舜韓曰瑶光如虹貫月感女樞而生顓頊大星如虹流華渚而女節生少昊見沈約宋書)
(虹胡公切)玄鳥(童曰詩商頌天命玄鳥降而生商註云玄鳥鳦也湯之先祖有娀氏女簡狄配高辛氏生)
(契箋云鳦遺卵簡狄吞之而生契孫曰史記帝嚳少妃簡狄以春分祀高禖而玄鳥遺其卵簡狄吞之孕而生)
(契焉)巨跡(孫曰史記又云帝嚳元妃姜嫄見大人跡履之感而生稷童曰詩生民履帝武敏歆箋云高辛)
(初郊禖之時有大神之跡姜嫄履之而生棄)白狼(童曰帝王世紀曰有神牽白狼銜鉤入殷朝孫曰尚)
(書璇璣鈐曰湯受金符帝籙白狼銜鉤入殷朝狼音郎)白魚流火之烏(韓曰武王伐紂渡河)
(中流白魚躍入王舟中武王俯取以祭既渡有火自上復于下至于王屋流為烏其色赤其聲魄云童曰董仲)
(舒策引書白魚入于王舟註謂今文尚書泰誓之辭謂武王伐紂時有此瑞也前漢郊祀志曰周得火德有赤)
(烏之符註引尚書中候曰有火自天止于王屋流為赤烏五至以糓俱來)以為符斯皆詭譎
闊誕(詭古委切譎古穴切)其可羞也而莫知本于厥貞漢用大度
(補註漢書高紀常有大度)克懷于有氓登能庸賢濯痍煦寒(痍音夷煦吁句)
(切)以瘳以熙兹其為符也而其妄臣乃下取虺蛇(虺許偉切)
上引天光(孫曰史記高帝被酒夜徑澤中有白蛇當道高帝拔劒斬之後人來至蛇所有一老嫗哭)
(曰吾子白帝子化為蛇當道今為赤帝子斬之又曰高帝入關五星聚于東井韓曰班彪王命論曰初劉媪姙)
(高祖而夢與神遇震電晦明有龍蛇之怪是以王武感物而折券吕公覩形而進女秦皇東遊以壓其氣吕后)
(望雲而知所處始受命則白蛇分西入關則五星聚故淮隂留侯謂之天授非人力也公意其指此乎)推
類號休(號胡刀切下有號同)用夸誣于無知氓增以騶虞神鼎(孫曰元狩)
(元年漢武行幸雍祠五畤護白麟漢無騶虞當謂此白麟也元鼎四年六月得寶鼎汾隂后土祠旁童曰騶虞)
(仁獸也司馬相如封禪書曰囿騶虞之珍羣又曰般般之獸樂我君囿白質黑章其儀可喜言時得此獸也元)
(鼎元年得寶鼎汾水上因是改元四年六月又得之騶側鳩切)脅敺縱臾(韓曰西漢衡山王傳)
(日夜縱臾王謀反事註縱臾勉強也上子勇切下音勇)俾東之泰山石閭(童曰武帝太初)
(三年夏四月還修封泰山䄠石閭郊祀志云石閭在泰山下阯南方方士言仙人閭也故上親禪焉閭凌如)
(切)作大號謂之封禪(童曰張晏曰封禪者天高而可冀近靈也禪音擅古文作䄠字)
皆尚書所無有莽述承效(韓曰王莽承漢亦作符命公孫述效之亦妄引䜟文而稱)
(帝孫曰莽傳前輝光謝囂奏武功長孟通浚井得白石上圓下方有丹書著石文曰告安漢公莽為皇帝符命)
(之起自此始矣述為益州牧有龍出其府殿中夜有光耀述以為符瑞因刻其掌文曰公孫帝)卒奮驁
逆其後有賢帝曰光武克綏天下復承舊物猶崇赤伏
(童曰漢書光武在長安時同舍生彊華自關中奉赤伏符曰劉秀發兵捕不道四夷雲集龍鬭野四七之際火為主群臣)
(奏曰受命之符人應為大光武因此崇尚符䜟建武元年也)以玷厥德魏晉而下尨亂鉤
裂厥符不貞邦用不靖亦罔克久駮乎無以議為也
積大亂至于隋氏環四海以為鼎跨九垠以為鑪(垠音)
(銀鑪音盧)爨以毒燎(韓曰爨炊也燎放火也爨取亂切燎音了)煽以虐熖(韓曰煽熾也熖)
(火光也煽音扇熖以贍切)其人沸湧灼爛號呼騰蹈莫有救止
於是大聖乃起丕降霖雨濬滌盪沃蒸為清氛疎為泠
風(泠音零)人乃漻然休然(童曰漻水清渫也音聊)相睎以生相持以
成相彌以寧琢斮屠剔(童曰琢丁角切疑作吕刑劓刖㭬黥椓字)膏流節離
之禍不作而人乃克完平舒愉尸其肌膚以逹於夷塗
焚拆抵掎奔走轉死之害不起(死一作徙)而人乃克鳩類集
族歌舞悅懌用祗于元德徒奮袒呼犒迎義旅讙動六
合至于麾下(孫曰麾者大將之旗)大盜豪據阻命遏德義威殄戮
咸墜厥緒無劉于虐(韓曰盡殺曰劉)人乃並受休嘉去隋氏克
歸于唐躑躅謳歌(躑躅行不進貌上直炙切下除玉切)灝灝和寧(灝音浩)帝
庸威栗惟人之為敬奠厥賦(奠定也)積藏于下(補註韓詩外傳曰王)
(者藏於天下諸侯藏於百姓)是謂豐國鄉為義廪斂發謹飭歲丁大
侵(童曰五穀不熟謂之大侵見穀梁傳襄公二十四年)人以有年簡于厥刑不殘
而懲是謂嚴威小屬而支(韓曰而若也不斷而支體也下而字同義屬之欲切)
大生而孥愷悌祗敬用底于治(一作理)凡其所欲不謁而
獲凡其所惡不祈而息四夷稽服不作兵革不竭貨力
丕揚于後嗣用垂于帝式十聖濟厥治(補註高祖太宗高宗中宗睿宗)
(玄宗肅宗代宗德宗順宗凡十帝是謂十聖治高宗諱恐作理字)孝仁平寬惟祖之則
澤久而逾深(逾一作愈)仁增而益高人之戴唐永永無窮是
故受命不于天于其人休符不于祥于其仁惟人之仁
匪祥于天匪祥于天兹惟貞符哉未有喪仁而久者也
未有恃祥而夀者也商之王以桑榖昌以雉雊大(韓曰商太)
(戊時有桑糓共生於朝一暮大拱伊陟曰妖不勝德太戊修德桑糓死至高宗時祭成湯有飛雉升鼎耳而雊)
(高宗修政行德殷道遂復興孫曰桑糓見逸書咸乂序雉雊見書高宗肜日雊鳴也古候切)宋之君
以法星夀(韓曰廣雅曰法星焚惑也宋景公三十七年熒惑守心心宋之分野景公憂之司星子韋)
(曰可移於相公曰相吾之股肱曰可移於民公曰君者待民曰可移於歲公曰歲飢民困吾誰為君子韋曰天)
(高聽卑君有君人之言三熒惑疑有動於是候之果徙三舍舍行七星星當一年故延二十一年景公在位六)
(十四年而卒見史記宋世家補註熒惑退舍又見吕氏春秋)鄭以龍衰(童曰魯昭公十九年鄭大)
(水龍鬭于時門之外洧淵)魯以麟弱(童曰哀公十四年春西狩獲麟)白雉亡漢(童曰漢平)
(帝元始元年春正月越裳氏重譯獻白雉一黑雉二)黃犀死莽(孫曰平帝元始二年黃支國獻犀牛)
(童曰王莽班符命總說曰肇命於新都受瑞於黃支孟康曰獻生犀)惡在其為符也(惡音烏)
不勝唐德之代光紹明濬深鴻厖大保人斯無疆宜薦
于郊廟文之雅詩祗告于德之休帝曰諶哉(諶時任切亦作忱)
乃黜休祥之奏究貞符之奥思德之所未大求仁之所
未備以極于邦治以敬于人事其詩曰
於穆敬德(韓曰於歎辭穆美也詩於穆清廟於音烏一作穆穆敬德)黎人皇之(孫曰言唐)
(有敬德黎民歸之也)惟貞厥符浩浩將之(將助也)仁函于膚刃莫畢
屠澤熯于爨(熯火乾也音罕又音漢一作寒)&KR1594;炎以澣(韓曰&KR1594;涫也澣濯垢也&KR1594;方味)
(切澣音緩)殄厥凶德乃敺乃夷懿其休風是喣是吹(喣吁句切)父
子熙熙相寧以嬉賦徹而藏(孫曰孟子周人百畝而徹徹謂什一之賦)厚我
糗粻(韓曰禮記五十異粻糗去久切又丘救切粻音張一本作糧)刑輕以清我肌靡
傷貽我子孫百代是康十聖嗣于治仁后之子子思孝
父易患于已(于一作丁)拱之戴之神具爾宜載揚于雅承天
之嘏(孫曰嘏福也張曰音假大也)天之誠神宜鑒于仁神之曷依宜
仁之歸(晏本仁作人字)濮㳂于北(晏本㳂作鉛字)祝栗于南(童曰前漢禮樂志房)
(中歌曰四極爰轃師古曰四極四方極遠之處也爾雅曰東至于泰遠西至于邠國南至于濮㳂北至于祝栗)
(謂之四極)幅員西東(孫曰商頌幅隕既長註云隕當作圓圓周也)祗一乃心祝唐
之紀後天罔墜祝皇之夀與地咸久曷徒祝之心誠篤
之神協人同(沈晦曰舊本作尸協今以唐史為據作神協)道以告之(告姑沃切)俾
彌億萬年不震不危我代之延永永毗之仁增以崇曷
不爾思有號于天(號音豪)僉曰嗚呼咨爾皇靈無替厥符
(黃唐曰古人之治以德為本而符瑞為報應後世之治不本於德而符瑞為虛文貞符之作有見於後世之虛)
(文遂欲一舉而盡廢之豈古人所謂惟德動天作善降祥之意乎)
眎民詩
(韓曰此詩專以美房元齡杜如晦意有倣於大雅崧高烝民等詩)
帝眎民情(帝上帝)匪幽匪明慘或在腹已如色聲亦無動
威亦無止力弗動弗止惟民之極帝懷民眎乃降明德
(孫曰明德謂明德之主)乃生明翼(孫曰書庶明勵翼)明翼者何迺房迺杜
惟房與杜實為民路迺定天子迺開萬國萬國既分迺
釋蠹民迺學與仕迺播與食(孫曰播謂播種書汝后稷播時百糓也)迺器
與用迺貨與通有作有遷無遷無作士實蕩蕩農實董
董工實蒙蒙賈實融融左右惟一出入惟同攝儀以引
以遵以肆(音曳)其風既流品物載休品物載休惟天子守
乃二公之久惟天子明乃二公之成惟百辟正乃二公
之令惟百辟穀(補註穀善也書凡厥正人既富方糓)乃二公之禄二公行
矣弗敢憂縱是獲憂共二公居矣弗敢泰止是獲泰已
既柔一德四夷是則四夷是則永懷不忒(孫曰忒差忒也詩其儀不)
(忒)
五百家註柳先生集卷一
