五百家註柳先生集卷九
墓誌
唐丞相太尉房公德銘(房琯)李華
玄宗季年逆將持兵天錫房公言正其傾羣兇害直
事乃不行虜起幽陵連覆二京(孫曰天寶十四年十一月范陽節度使安禄)
(山反十二月陷東京)帝慈蒸人避狄西蜀(孫曰十五載六月玄宗狩蜀禄山陷京師)
爰命監撫理兵北朔(孫曰辛已皇太子至平涼數月朔方留後度支副使杜鴻漸六)
(城水陸運使魏少遊節度判官崔漪度支判官盧簡金關内鹽池判官李涵河西行軍司馬裴冕迎太子)
(治兵于朔方)登賢為輔譲子以續公賫冊書亦捧瑞玉(孫曰)
(七月玄宗至普安琯以憲部侍郎求謁見即日以琯同平章事是日太子即位于靈武八月己亥玄宗命)
(琯奉傳國寶玉冊詣靈武傳位)聖人神人天地咸若子孝臣忠元臣
踴躍命師中軍謀殱羿浞(孫曰十月加琯持節招討西京兼防禦蒲潼兩關兵)
(馬節度等使辛丑琯以中軍北軍及安禄山之衆戰于陳濤斜敗績)人咸有言志屈道
行公曰不可屈則佞生柄不在公象昏曀明退師儲
宫出守函谷(孫曰二載五月罷琯為太子少師)入為尚書正色諤諤
(孫曰上元元年四月以琯為禮部尚書)又刺汾澮遽臨彭濮(孫曰琯尋出為晉州)
(刺史八月改為漢州刺史)何負而東何負而西公受挫抑邦人悽
悽帝懷明德俾不我迷徵拜秋官僉曰休哉(孫曰寶應二年)
薨殂閬中(孫曰廣德元年八月四日琯卒于閬州僧舍年六十七)國瘁人哀(孫曰)
(詩人之云亡邦國殄瘁)喬嶽隕躓輔星昏霾天子洟涕追崇上
台(孫曰追贈太尉)巖巖岱宗瞻其峻極赫赫房公尊其盛德
昔撫宜春列郡是式(孫曰天寶五載殺括蒼郡太守韋堅琯坐與堅善貶宜春太守)
建銘江濱以慰南國
唐相國房公德銘之隂(德銘見上)
天子之三公稱公王者之後稱公(補注公羊傳文)諸侯之入為
王卿士亦曰公有土封其臣稱之曰公尊其道而師之
稱曰公楚之僣凡為縣者皆曰公(為一作與)古之人通謂
年之長老曰公故言三公若周公召公(補注公羊傳三公者何天子之)
(相也天子之相則何以三自陜而東周公主之自陜而西召公主之一相處乎内)王者之後若
宋公(韓曰史記微子開者商帝乙之首子而紂之庶兄也周公既承武王命誅武庚殺管叔放蔡叔乃命)
(微子開代商後作微子之命以申之國于宋微子開卒立其弟衍是為微仲微仲卒宋公稽立)為卿士
若衛武公虢文公鄭桓公(補注詩淇澳美衛武公能入相于周緇衣美鄭武公父子)
(並為司徒鄭武公父即桓公也左氏宫之竒諫曰虢仲虢叔王季之穆也為文王卿士勲在王室功藏盟府)
其臣稱之則列國皆然師之尊若太公楚之為縣者若
葉公白公(韓曰史記楚世家惠王二年子西召故平王太子建之子勝于吴以為巢大夫號曰白公)
(服虔曰白邑名楚邑大夫皆稱公葉公公子高也葉亦楚邑名葉於涉切)年之長老若毛
公申公涪公(孫曰漢儒林傳毛公趙人申公魯人又云于魯則申培公培字音陪今此作涪公未)
(詳涪音浮)而大臣罕能以姓配公者雖近有之然不能著也
唐之大臣以姓配公最著者曰房公房公相玄宗有勞
于蜀人咸服其節相肅宗作訓于岐(孫曰至德元載九月肅宗次順化郡)
(琯自蜀至為相如故遂同至鳳翔鳳翔即岐山也)人咸尊其道惟正直慈愛以
成於德用是進退所居而事理辯所去而人哀號理袁
人袁人不勝其懷(二袁字它本並作遠)為文士趙郡李華銘公之
德亂故不克立今刺史太原王涯(韓曰涯以左拾遺為翰林學士進起居舍)
(人元和初其甥皇甫湜以賢良對策忤宰相涯坐避嫌罷學士再貶虢州司馬徙為袁州刺史)嘉公之
道猶在乎人人不忘公之道為之刻石且曰州之南有
亭曰需宴亭公之為也人之思也乃增飾棟宇即而立
焉州人大悦咸會隕涕言曰昔公以周召之德微子之
仁有土封以為卿士道為三公德為國師年為元老嘗
為縣縣懷其化至于州州濡其澤(童曰說文濡霑濕也濡音儒)凡我
子孫㒺不戴慕盛德之詞文而不刻(一作列)更刺史數十
莫克興起乃卒歸於王公王公嘗以機密匡天子於禁
中遵公之道(遵一作承)刺於我邦承公之理(承字一本作由又一作序)又
能尊公之德起遺文以昭前烈則其入為卿士三公也
孰曰不宜吾懼其去我也遽願書于銘之隂用永表于
邦之良政
國子司業陽城遺愛碣
(韓曰陽城字亢宗定州北平人後徙陜州夏縣新史列之卓行傳公為集賢殿正字作此碣集)
(又有與大學諸生書論城事亦甚悉)
四年五月皇帝以銀印赤紱即隐所起陽公為諫議大
大(孫曰貞元四年六月以陜虢觀察使李泌平章事泌薦城可用為諫議大夫賜緋衣銀魚袋)後七
年廷諍懇至累日不解帝尤嘉異遷為國子司業(孫曰十一)
(年四月裴延齡誣宰相陸贄等贄坐貶忠州别駕帝怒甚無敢言者城即率拾遺王仲舒等數人守延英門上)
(疏論延齡姦佞贄等無罪德宗怒將加城等罪良久乃解七月下遷城國子司業)旌直優賢道
光師儒又四年九月已已出拜道州刺史(孫曰有太學生薛約者嘗)
(學于城十四年以言事得罪謫連州吏捕迹得之城家黨城坐吏于門與約飲決别涕泣送之郊外帝間之以為)
(罪人九月出城為道州刺史韓曰按城貶在十四年逆數之則上所云四年者當作三年字誤)太學生
魯郡季儻廬江何蕃等百六十人(孫曰或云二百七十人)投業奔
走稽首闕下呌閽籲天(籲呼也張曰書無辜籲天籲音裕)願乞復舊朝
廷重更其事如已已詔翌日會徒北向如初行至延喜
門公使追奪其章遮道願罷遂不果獻生徒嗷嗷(音熬)相
眄徘徊(童曰眄說文云邪視也音沔)昔公之來仁風扇揚暴慠革面
(慠音傲)柔轜有立(轜乳兖切一作懦)聽聞嘉言樂甚鐘鼓瞻仰德
宇高逾嵩岱(上音松下音代)及公當職施政示人準程良士勇
善偽夫去飾墮者益勤誕者益恭沈酗腆酒(張曰說文酗酒醟也)
(腆多也酗于句切腆它典切酗亦作䣱)斥逐郊遂違親三歲罷退鄉黨令
未及下乞歸就養者二十餘人(童曰城為司業引諸生告之曰凡學所以學為)
(忠與孝也諸生寧有久不省其親者乎明日謁城以歸養者二十有餘人有三年不歸侍者斥之)禮順
克彰孝悌以興則又講貫經籍俾逹奥義簡習孝秀俾
極儒業(童曰城又簡秀才德行升堂上沈酗不率教者皆罷躬講經籍生徒斤斤皆有法度)冠屨
裳衣由公而嚴進退揖譲由公而儀公征甚遐(孫曰謂城為道)
(州其行甚遠也)吾黨誰師遂相與咨度署吏布告諸儒願立貞
珉侔高狀明乃訪于學古之士紀公名字垂憲于後公
名城字亢宗家于北平隐於條山惟公端粹冲和高嶷
懿醇(嶷魚力切又魚其切)道德仁明孝愛友悌(韓曰城初隐中條山與弟階域常易)
(衣出年長不肯娶以為既娶則間外姓雖共處而益疎)薰襲里閈布聞天下守節
貞固患難不能遷其心怡性坦厚榮位不足動其神為
司諫義震于周行為司業愛加于生徒宜乎立石俾後
是憲其辭曰
惟兹陽公履道葆醇爰初隱聲覆蕢基仁(孫曰孔子曰譬如平地雖)
(覄一簣進吾往也簣盛土之器覆孚救切簣音匱)德充而形乃作諫臣抗志勵
義直道是陳帝求師儒貳我成均開朗蒙滯宣明德教
大和潜布玄機密昭羣生聞禮後學知孝進退作則動
言是傚匪公之軌人用奚蹈麤厲貪凌(麤倉胡切)待公順之
欺偽譎詐待公信之少年申申咸適其宜榎檚廢㢮尊
嚴而威(張曰禮記榎檚二物收其威也又曰師嚴然後道尊)公褒其良俾升于堂
癯者既肥(孫曰韓非子子夏始癯而後肥有問之者子夏曰吾戰勝人問曰何為戰勝子夏曰吾入)
(見夫子之義則榮之出見富貴又榮之二者戰于胸臆故癯今見夫子之義勝故肥也癯音衢)榮如衮
衣公棄不用懲咎内訟既訟于内猶公之誨匪仁孰親
匪德孰尊今公于征孰表儒門生徒上言稽首帝閽謂
天蓋高曾莫我聞青衿涕濡填街盈衢遠送于南望慕
踟蹰(上音馳下音厨)立石書德用揚懿則嗚呼斯文遺愛㒺極
唐故給事中皇太子侍讀陸文通先生墓表
(韓曰陸先生名質本名淳字元冲其後避憲宗諱改賜名質公集有答元饒州論春秋書云宗)
(元出邵州不克卒業于陸先生之門書末又謂始至是州作陸文通先生墓表今以奉獻與宣)
(英讀之此表作于邵州明矣)
孔子作春秋千五百年以名為傳者五家(孫曰漢書藝文志春秋左)
(氏傳三十卷公羊傳穀梁傳鄒氏傳夾氏傳各一十卷鄒氏夾氏有錄無書夾音頰)今用其三
焉(左氏公羊榖梁三傳)秉觚牘(上音孤下音讀)焦思慮以為論註䟽說者
百千人矣攻訐很怒(韓曰說文云訐相斥罪相告謁也很不聽從一曰&KR0034;也訐居謁切)
(很下懇切)以辭氣相擊排冒没者其為書處則充棟宇出則
汗牛馬或合而隐或乖而顯後之學者窮老盡氣左視
右顧(視字一本作睍)莫得而本則專其所學以訾其所異(訾說文毁)
(也音紫又即支切)黨枯竹護朽骨以至於父子傷夷(孫曰漢宣帝時詔劉)
(向受穀梁春秋及其子歆校秘書見左氏傳大好之數以難向向不能非間也然猶自持其穀梁義)君臣
詆悖者前世多有之甚矣聖人之難知也有吴郡人陸
先生質與其師友天水啖助(孫曰助字叔佐趙州人後徙關中天寶末為台州臨)
(海縣主簿上元二年集三傳釋春秋至大歷五年而畢號集傳啖塗亢切)洎趙匡(孫曰匡字伯淳)
(河東人歷淮南節度判官洋州刺史)能知聖人之旨故春秋之言及是而
光明使庸人小童皆可積學以入聖人之道傳聖人之
教是其德豈不侈大矣哉先生字某(見題注)既讀書得制
作之本而獲其師友于是合古今散同異聯之以言累
之以文蓋講道者二十年書而志之者又十餘年其事
大備為春秋集注十篇辯疑七篇微指二篇明章大中
發露公器其道以聖人為主以堯舜為的苞羅旁魄(旁魄)
(混同孫曰封禪書云旁魄四塞魄字唯此音步角切唐韻除匹陌切外别音託注史記落託貧無家集韻又作)
(薄音白各切注云聲也歐陽尚書火流于王屋為烏其聲魄韻中音義以此不通今依封禪書音步角切亦作)
(旁礴)膠轕下上(膠轕驅馳也張曰膠或作轇亦音膠轕音葛說文長遠貌一曰車馬喧雜)而不
出於正其法以文武為首以周公為翼揖譲升降好惡
喜怒而不過乎物(童曰禮記仁人不過乎物孝子不過乎物)既成以受世之
聰明之士使陳而明之故其書出焉而先生為巨儒用
是為天子争臣(童曰天子有争臣七人孫曰質佐淮南節度陳少遊幕府少遊薦之朝授左拾)
(遺)尚書郎國子博士給事中皇太子侍讀(孫曰貞元二十一年四月)
(自給事中為太子侍讀)皆得其道刺二州守人知仁(孫曰質歷台信二州刺史)
永貞年(孫曰是歲改為永貞元年)侍東宫言其所學為古君臣圖以
獻而道逹乎上是歲嗣天子踐阼而理(孫曰謂憲宗即位也)尊優
師儒先生以疾聞臨問加禮某月日終于京師(孫曰九月辛已)
(質卒)某月日葬于某郡某里嗚呼先生道之存也以書不
及施于政道之行也以言不及覩其理門人世儒是以
增慟將葬以先生為能文聖人之書通于後世遂相與
諡曰文通先生後若干祀有學其書者過其墓哀其道
之所由乃作石以表碣(一無碣字)
唐故兵部郎中楊君墓碣
(孫曰楊君凝也新史凝傳一如公碣惟不載其以校書郎為書記耳)
貞元十九年正月某日守尚書兵部郎中楊君卒某月
日葬于奉先縣某原其子姪洎家老(孫曰家老謂其族之老也)某立
石以表于墓葬令曰(孫曰葬令唐時喪葬之令)凡五品以上為碑龜趺
&KR0008;首(童曰趺足也足為龜形首為螭形也說文云螭無角如龍而黃蚨音夫螭丑知切)降五品
為碣(補注說文云碣特立之石也)方蚨圓首(圓一作圭說文圭瑞玉上圓下方)其高
四尺按郎中品第五以其秩不克偕降而從碣之制其
世系則紀于大墓(孫曰凝虢州弘農人遠祖越恭公鈞鈞生儉西魏侍中儉生文偉隋安温)
(二州刺史文偉生榮榮生恪恪生元政司勲郎中元政生志玄殿中侍御史志玄生成名成名生凝)君諱
凝字懋功與季弟凌生同日(孫曰凌字恭履)不周月而孤伯兄
憑(孫曰憑字虚受一字嗣仁)翦髮為童家居于吴太夫夫母道尊愛
教飭謹備君之昆弟孝敬出於其性禮範奉于其舊克
有成德輯其休光(童曰輯斂也書曰輯五瑞輯音集)東薄海岱南極衡
巫文學者皆知誦其詞而以為模準進修者率用歌其
行而有所矜式君既舉進士(韓曰大歷三年凝舉進士第)以校書郎
為書記(孫曰興元元年正月以樊澤為山南東道節度使凝自秘書省校書郎為其府掌書記)毗
贊元侯于漢之隂式徙荆州(孫曰貞元三年閏五月澤徙荆南節度使凝隨府遷)
由協律郎三轉御史元戎出師(童曰元戎元帥也詩元戎十乘以先啟行)用
顯厥謀遂入王庭為起居郎書事不回著垂國典又為
尚書司封員外郎革正封邑申明嫡媵(送女從嫁曰媵嫡丁歷切媵以)
(證切)事連權右斥退勿憚直聲彰聞乃參選部(孫曰隋改吏部為選)
(部凝為吏部員外郎)以馭羣吏姦臣席勢(童曰席勢乘勢也)威福自已他
人求附離而不得者(離音麗)公則却之私以胥史求署一
皆罷遣曰吾不以三尺法為已利害居喪致哀(童曰曾子曰喪)
(致于哀而止)内盡其志外盡其物而無有不得其心者服除
為右司郎中危言直已以致其誠然卒中于詖辭(童曰孟子)
(詖辭知其所蔽詖險詖也字音賁)不得朝請以檢校吏部郎中為宣武
軍節度判官(韓曰貞元十二年八月凝自左司郎中為檢校吏部郎中汴宋亳潁等州觀察判官)
亳人缺守往蒞其政孤老撫安強猾戮死墾鑿嶢鹵(張曰)
(嶢山之多石者鹵鹹地嶢丘交切鹵音魯)芟艾榛荒作爰田(孫曰僖十五年左傳作爰)
(田爰易也如周禮一易再易之田也)以贍人食濬決潢汙築復堤防為落
渠以定水禍理不半歲利垂千祀會朝復命次于汴郊
帥喪卒亂不可以入(孫曰十四年冬凝朝正京師十五年春還汴二月節度使董晉卒汴)
(軍亂凝走還京師)遂西走闕下璽書迎門勞徠甚備以疾居家
三年復登于朝(韓曰八年凝起家為兵部郎中)遐邇咏歌仍遇痼疾天
子致問逾三月不賜告(孫曰漢律有賜告賜告者病滿三月當免天子復賜其告使得)
(帶印綬將官屬歸家治其病)幸其愈而用之遂卒天下文行之士為
之悲哀鳴呼君有深淳之行有強毅之志内以和於親
戚正於族屬外以信於朋友施於政事故身之進退人
之喜戚繫焉凡其昆弟申明於朝制書咸曰孝友君子
謂楊氏其仁義之府君之文若干什皆可以傳於世(韓曰)
(凝有文二十卷權德輿為之序云)若某者以姻舊獲愛(韓曰公憑之壻見弘農楊氏志)
不腆之文君寶知之惟車馬幣玉無可以稱其德用君
之所以知者酬焉
故御史周君碣
(周子諒也孫曰按公此碣子諒當是柳州人)
有唐貞臣汝南周氏諱某字某以諫死葬于某貞元十
二年柳宗元立碣于其墓左在天寶年有以諂諛至相
位(韓曰開元二十四年十一月以牛仙客為工部尚書同中書門下三品諂丑琰切䛕音腴)賢臣
放退(韓曰二十四年十一月侍中裴耀卿為尚書左丞相中書令張九齡為尚書右丞相並罷知政事)
公為御史抗言以白其事得死于墀下(童曰釋文墀塗地也丹漆地故)
(稱丹墀孫曰開元二十五年四月子諒以監察御史彈牛仙客非才引䜟書為證上怒甚親加詰問命左右㩧)
(于殿庭絶而復蘇仍杖之朝堂流瀼州至藍田而死此云天寶誤也補註晁氏讀書志曰温公考異辨之矣)
史臣書之公死而佞者始畏公議于虖古之不得其死
者衆矣若公之死志匡王國氣震姦佞動獲其所斯蓋
得其死者歟公之德之才洽于傳聞卒以不試而獨申
其節猶能奮百代之上以為世軌(一有者也二字)第令生於定
哀之間則孔子不曰未見剛者出于秦楚之後則漢祖
不曰安得猛士而存不及興王之用没不遭聖人之歎
誠立志者之所悼也故為之銘銘曰
忠為美道是履諫而死佞者止史之志石以紀為臣軌
兮(一無兮字)
唐故衡州刺史東平吕君誄
(孫曰吕君名温字化光一字和叔河中人年四十卒周禮小史掌卿大夫之喪讀誄誄謂生時)
(行迹者也)
維唐元和六年八月衡州刺史東平吕君卒爰用十月
二十四日藁葬于江陵之野(藁音杲)嗚呼君有智勇孝仁
惟其能可用康天下惟其志可用經百世不克而死世
亦無由知焉君由道州(韓曰元和三年貶道州刺史)以陟為衡州(韓曰)
(五年以政聞改衡州)君之卒二州之人哭者逾月湖南人重社飲
酒是月上戊(韓曰六年八月八日戊子社)不酒去樂會哭于神所而
歸余居永州在二州中間其哀聲交于北南舟船之下
上必呱呱然(童曰呱呱泣聲書啟呱呱而泣呱音孤)蓋嘗聞于古而覩于
今也(覩一作觀)君之志與能不施于生人知之者又不過十
人世徒讀君之文章歌君之理行不知二者之于君其
末也嗚呼君之文章宜端于百世今其存者非君之極
言也獨其詞耳君之理行宜極于天下今其聞者非君
之盡力也獨其跡耳萬不試而一出焉猶為當世甚重
若使幸得出其什二三則巍然為偉人與世無窮其可
涯也君所居官為第三品宜得諡于太常余懼州吏之
逸其辭也(州吏一作刺史)私為之誄以志其行其辭曰
麟死魯郊(孫曰春秋哀十四年西狩獲麟)其靈不施濯濯夫子故潔其
儀(孫曰言如麟之復出也)冠仁服義干櫓書詩(孫曰干櫓盾也禮記禮儀以為干櫓)
(此則曰以書詩為干櫓也櫓音魯)忠貞繼佩智勇承綦(綦履飾音渠之切)跨騰
商周(騰音滕)堯舜是師道不勝禍天固余欺鬼神齊怒妖
孽咸疑(孽魚列反)何付之德而奪其時嗚呼哀哉命姓惟吕
勤唐以力輔寧萬邦受胙爾國(孫曰史記齊太公吕尚其先為四岳佐禹平水)
(土有功封于吕國語有曰胙四岳國命為侯伯賜姓曰姜氏曰有吕胙報也)維師元聖(孫曰詩維)
(師尚父書聿求元聖)周以降德世征五侯(孫曰僖四年左氏管仲曰昔召康公命我先君)
(太公曰五侯九伯女實征之以夾輔周室)伊祖之則嗣濟厥武前書是式至
于化光爰耀其特春秋之元儒者咸惑君逹其道卓焉
孔直聖人有心由我而得(韓曰温從陸質治春秋)敷施變化動無
不克推理惟工舒文以翼宣于事業與古同極道不苟
用資仕乃揚進于禮司(韓曰試禮部也)奮藻含章決科聯中(孫曰)
(貞元十四年尚書左丞顧少連知禮部貢舉温中第)休問用張署讎百氏(孫曰讎校也温)
(為秘書省校書郎)錯綜逾光超都諫列(孫曰温與王叔文韋執誼善再遷左拾遺)屢
皂其囊(補注袁夢麒漢制叢錄云漢官儀凡章奏皆啟封其言密事乃用皂囊東方朔言文帝集書囊)
(為殿幃翟酺又言文帝飾帷帳于皂囊者指此其後靈帝詔蔡邕指陳政要具對經術以皂囊封上遵前制也)
帝殊爾能人服其智戎悔厥禍欵邊求侍(童曰戎謂吐蕃欵叩也求)
(侍者遣子入侍)盛選邦良難乎始使君登御史贊命承事(孫曰二十)
(年六月以秘書監張薦為吐蕃弔祭使温以工部郎中副之轉侍御史)風動海壖(童曰說文云壖)
(城下田也而宣切)皇威以致來緫征賦甲兹郎吏(韓曰元和九年使還温遷)
(戶部員外郎)制用經邦時推重器諸臣之復(一作後非)周官匪易
(孫曰周禮宰夫之職掌諸臣之復萬民之逆注云復報也反也反報于王)漢課牋奏鮮云能
備(韓曰後漢左雄奏請自今孝廉年不滿四十不得察舉皆先詣公府諸生試家法文吏課牋奏)君自
他曹載出其技(其一作於)筆削自任羣儒革議正郎司刑(孫曰)
(温自戸部員外郎遷司封員外郎刑部郎中)邦憲為貳(貳副也韓曰竇羣為御史中丞請温為知)
(雜故云邦憲為貳也)糺逖伊肅(孫曰左傳糺逖王慝注云逖遠也有惡者糾而遠之一本作糺安肅)
(邪)諂䛕具畏(一作邪諂具畏)遷理于道(韓曰三年宰相李吉甫以疾在第召醫人陳登)
(診視夜宿于安宿里第温問知之詰旦令吏捕登詰問之又劾奏吉甫交通術士憲宗異之召登而訊其事皆)
(虚十月再貶温道州刺史)民服休嘉恩疎若眤惕邇如遐實閉其閤
(韓曰汲黯為東郡太守卧閤不出歲餘東海大治)而撫于家載其愉樂申以舞
哥賦無吏迫威不刑加浩然順風從令無譁繇蠶外邑
我繭盈車雜耕鄰邦我黍之華既字其畜亦藝其麻鼛
鼓斯屏(童曰說文云鼛大鼓也音皋屏必郢切)人喜則多始富中教(韓曰論語)
(子適衛冉有僕子曰庶矣哉冉有曰既庶矣又何加焉曰富之曰既富矣又何加焉曰教之)興良廢
邪考績既成王用興嗟陟于嶽濱(孫曰温自道州遷衡州刺史嶽濱衡嶽之)
(濱也)言進其律(韓曰禮記王制諸侯有功德于民者加地進律)號呼南竭謳謠北
溢欺吏悍民先聲如失逋租匿役歸誠自出兼并既息
罷羸乃逸惟昔舉善盗奔于鄰(孫曰文十六年左氏晉士會為太傳晉國之盜)
(逃奔于秦)今我興仁化為齊人惟昔富人或賑之粟(韓曰左傳文十)
(六年宋公子鮑禮于國人宋饑竭其粟而貸之又襄二十九年鄭饑而未及麥民病子皮以子展之命餼國人)
(粟戸一鍾)今我厚生不竭而足邦思其弼人戴惟父善胡召
災仁胡罹咎俾民伊怙而君不夀矯矯貪凌乃康乃茂
嗚呼哀哉廩不餘食藏無積帛(藏才浪切)内厚族姻外賙貧
客恒是懸罄(孫曰國語齊孝公謂魯人曰室如懸罄野無青苖何恃而不懼)逮兹易簀
(韓曰禮記曾子寢疾病曾元易簀注簀謂牀第易簀音亦責)僮無凶服葬非舊陌嗚
呼哀哉君昔與余講德討儒時中之奥(孫曰禮記君子之中庸也君子)
(而時中)希聖為徒志存致君笑詠唐虞揭兹日月(孫曰莊子昭昭)
(乎若揭日月而行)以耀羣愚疑生所怪怒起特殊齒舌嗷嗷(童曰)
(說文嗷衆口愁也嗷牛刀切)雷動風驅良辰不偶卒與禍俱直道莫
試嘉言㒺敷佐王之器窮以郡符秩在三品宜諡王都
諸生羣吏尚擁良圖故友咨懷累行陳謩是旌是告永
永不渝嗚呼哀哉
唐故尚書戸部郎中魏府君墓誌
(韓曰魏府君弘簡史無傳公謂居又同閈故哀而銘之按公世系其先河東人父鎮後徙于吴)
(則府君亦吴人矣)
魏氏世墓於某縣某原唐興有聞士諱之逷者(逷他歷切又音)
(狄)與子及孫咸舉進士嗣為儒家綿州涪城尉諱全珤
(珤與寶同)魏州臨黃主簿諱欽慈太常主簿諱緄(音衮)尚書膳
部員外郎兼江陵少尹諱萬成凡五代名高而不浮於
行才具而不得其禄江陵府君益之以閎逹之量經緯
之謀故豪士賢大夫痛慕加厚生郎中府君諱弘簡字
曰裕之以文行知命既冠而德禮聞於鄉黨既仕而法
制立於官政温柔發乎外見而人莫不親直方存乎内
久而人莫不敬由進士策賢良連居科首(孫曰建中元年弘簡中進)
(士第貞元元年又中賢良)授太子校書歷桂管江西福建宣歙四府
為判官副使累授協律郎大理評事三為御史(諸本多無三為)
(兩字)賜緋魚袋在州六年而人樂之廉使崔衍曰吾敢專
天下之士獨惠兹人乎(孫曰貞元十二年八月衍自號州刺史為宣歙池觀察使辟弘)
(簡為副)遂獻于天子拜度支員外轉戶部郎中邦賦克舉
人望逾重年四十七貞元二十年九月三十日不疾而
殁震悼之聲遐邇一辭(一作一同一作同辭)且曰斯人也而不得
為善之利中人其怠乎君嘗三娶而卒無主婦庭無倚
廬(韓曰戰國策曰王孫賈母謂賈曰汝朝出而晚來則吾倚門而望暮出而不還則吾倚廬而望孫曰倚廬)
(服舍倚木為之故名)堂無抱孤有令兄弟以主其喪有孝女以守
其祀故哭於客位弔於殯東者咸加哀焉凡為部從事
府喪而當其位者三州缺而居其守者二皆得其理君
之先再世貧不得葬故以禄仕遊於諸侯薄衣食損車
馬凡十有餘祀卒獲於厥心其族屬之無主後者皆位
於墓娣姪之無歸從者咸會於家由是處約以終其世
既斂家宰庀其政(童曰家宰家之老者庀治也具也庀匹婢切)視廩唯釡鍾
(孫曰昭三年左氏齊舊四量豆區釡鍾四升為豆各自其四以登于釡釡十則鍾是四升為豆四豆為區四區)
(為釡釡六㪷四升也四釡為鍾鍾六斛四㪷也視廩唯釡鍾言其家無餘財)視藏唯束帛無
餘積焉十有一月遣車歸于洛師(孫曰周禮巾車云大喪飾遣車遣車送死)
(者之車說文遣祖奠也書朝至于洛師洛師洛陽遣詰戰切)某日祔于墓監察御史
柳宗元聞其道而翫其文也久居又同閈(閈里門也音翰)故哀
而銘之其辭曰
郎中之道惟直是保淳泊坦厚温恭孝友郎中之文惟
孝是宣溥暢周流炳蔚紛綸為周賢能(韓曰周禮鄉大夫之職三年則)
(大比考其德行道藝而興賢者能者)為漢賢良(韓曰漢史武帝詔丞相御史列侯中二千石二千石)
(諸侯相舉賢良方正直言極諫之士)始任讎校篇籍有光仍授使檄訏謨
用揚(孫曰詩訏謨定命訏大也)二居郎位征賦以理休聲載起顯命
伊始生而不夀孰知其止殁而不嗣孰濟其美有翩其
旗爰舉裳帷行道遲遲望墓而歸象物是宜(孫曰象物明器)卜
筮孔時里人作銘不愧於辭
唐故朝散大夫永州刺史崔公墓誌
(韓曰公集又有祭崔史君敏文即永州公也文謂其等咸以罪戾謫兹南方誌云以某年月日)
(歸葬某縣則此誌作於永州)
維元和五年九月十五日壬子永州刺史崔公薨于位
享年六十八乙未殯于路寢(孫曰莊三十一年公羊傳云薨于路寢路寢者何正)
(寢也注天子諸侯皆有三寢一高寢二路寢三小寢)景寅遷神于舟以某年某月
日歸葬于某縣某原祔于皇考吏部侍郎贈戶部尚書
府君之墓尚書諱漪(於宜切)玄宗南廵内禪聖嗣(禪音擅)府
君以謀畫定命起一旅以復天下(孫曰左氏有衆一旅一旅百人)厥功
載焉(韓曰天寶十五載六月玄宗狩蜀留太子討賊太子次平凉朔方節度判官崔漪迎太子治兵于朔)
(方七月甲子太子即皇帝位是為肅宗俗本作崔猗字誤)尚書之先曰貴鄉丞贈太
常少卿府君諱子美太常之先曰揚州江都丞府君諱
道禎(陟盈切)行高位卑華冠士族公諱某(諱敏)字某承世德
之清源浚之以蠲潔(蠲亦潔也音圭淵切)以端其志采羣言之枝
葉植之以茂實以脩其能始由右千牛備身佐環衛(孫曰)
(武德五年改隋左右備身府曰左右府顯慶五年改左右府曰左右千牛府韓曰唐百官志左右千牛衛上將)
(軍各一人掌侍衛及供御兵伏以千牛備身左右執弓箭宿衛又云千牛備身備身左右各十二人掌執御刀)
更盩厔三原藍田尉(童曰盩厔隸鳳翔藍田三原隸京兆皆縣名盩音輈厔音窒)仍
有大故三徙同位(童曰言三徙皆為尉也)繼授許州臨潁汝州龍
興令推以直道二邑齊封哥舒曜尹河南(孫曰曜字子明興元元年)
(自東都畿汝節度使遷河南尹)鯨寇猾驁黎人播越表公尉河南糗糧
芻茭(韓曰書峙乃糗糧無敢不逮峙乃芻茭無敢不多糗熬米麥也茭乾芻糗去久切又丘救切)戎
備畢給版圖田洫(孫曰周禮聽閭里以版圖版戶籍圖地圖洫溝洫也應邵云溝廣四尺深)
(四尺洫廣深倍于溝洫許域切)民事時乂遷揚州錄事參軍實吴楚之
大都會也(童曰都會者謂一都之會)政令煩拏(女加切)貢奉叢沓一日
不蓇(張曰觀文意蓇當是葺字轉寫作蓇耳諸韻無此字唯吴本楚辭中有如此書者今從葺葺音七入)
(切)鐫譙四至(譙責讓韓曰鐫譙言鐫秩誚謫之也鐫遵全切譙才笑切譙亦作誚)公為
之優游有裕長司徒杜公與之揖譲異於賓僚(孫曰貞元元年)
(十二月以杜佑為揚州長史淮南節度使佑奏敏為州參軍異字一本作夷)入為太子司議
郎拜歸州刺史巖險湍悍人類鳥獸古號難理公克有
聲遷永州刺史朝散大夫惟是南楚風浮俗鬼(童曰其俗尚鬼)
(也)戶為胥徒家有禳&KR2105;(孫曰禳&KR2105;皆除殁之祭&KR2105;音梗謂梗禦未至之害)大者
虐鰥孤以盜邦賦敺愚蒙以神訛言悖于政經莫有禁
禦公於是修整部吏黜侵凌牟漁者數百人(牟取也)以付
信于下而征貢用集擒戮妖師毁焄蒿滛昏者千餘室
(孫曰禮記焄蒿悽愴焄蒿香臭之氣淫昏左氏所謂淫昏之鬼也焄音薰)以舉正羣枉而
田閭克和寬以容物直以率下邦人方安其理搢紳猶
鬱其望體魄遽降(孫曰禮運體魄則降知氣在上)哀何有窮嗚呼公前
夫人徐州參軍滎陽鄭鉅女有子曰義和早夭後夫人
萬年尉范陽盧彤女嘉淑之德繼聞宗族有子曰貽哲
貽儉克承于家洎公之兄子曰勵曰禮誠願志于墓無
忘公之德銘曰
孰為德門清河濬源(童曰崔氏清河郡人)其流沄沄(童曰沄沄說文轉流也一)
(本作遠哉沄沄)世有顯懿揚其清芬煥炳增華昭于後昆惟魴
與鯉(韓曰詩豈其食魚必河之魴豈其食魚必河之鯉裴氏清河人故以魴鯉喻之言世有顯德也魴)
(音防)舊史是尊孰為茂功尚書清風(孫曰漪為戸部尚書)藹其有融
勃焉而興(童曰左傳禹湯罪已其興也勃焉)披草從龍(童曰易雲從龍孫曰此言漪從)
(肅宗起靈武也)布令諸夏敷和六戎赫矣太陽克昇于中孰為
惠政公嗣餘慶形于謠咏小程其功大遂其性黠吏是
省(黠下八切)妖風以正于邑于邦(一作施于邑邦)克揚休命孰為遺
愛公去昭代邦人斯痗(孫曰詩使我心痗痗病也痗莫佩切)始焉是賴今
也何戴孰葬我公于洛之會何以銘之徽音不昧(徽美也)
故永州刺史流配驩州崔君權厝誌
(劉曰崔君名簡字子敬)
博陵崔君(韓曰崔氏出自齊丁公吕伋食邑于崔因以為氏後分清河博陵二望)由進士
入山南西道節度府(孫曰貞元五年簡中進士第)始掌書記(孫曰山南西道)
(節度使辟為掌書記)至府留後五徙職六增官至刑部員外郎出
刺連永兩州未至永而連(連州)之人愬君(愬音訴)御史案章
具獄坐流驩州幼弟訟諸朝天子黜連帥(孫曰連帥河南觀察使也)
罷御史小吏咸死投之荒外而君不克復元和七年正
月二十六日卒孤處道洎守訥奉君之喪踰海水不幸
遇暴風二孤溺死七月某日柩至于永州(童曰時公為永州司馬)
八月甲子藁葬于社壝之北四方步崔氏世嗣文章君
又益工博知古今事給數敏辯善謀畫南敗蜀虜(孫曰嚴礪)
(屢破劉闢之師)西遏戎師其慮皆君之自出後餌五石(童曰五石丹砂)
(之屬)病瘍且亂(韓曰說文云瘍頭創也音陽又音易一本即作易非是)故不承於初
今尚有五丈夫子夫人河東柳氏(童曰簡娶公之姊)德碩行淑
先崔君十年卒(童曰公有柳氏誌)其葬在長安東南少陵北君
以竄没家又有海禍力不克祔三年將復故葬也徒志
其一二大者云
鯢為祖曅為父世文儒積彌厚(孫曰簡五世祖大師子挹國子祭酒挹子湜為)
(平章事湜子鯢鯢子畢司直畢子簡)簡其名子敬字(它本皆作字敬子)年五十增
以二葬湘澨(韓曰說文云澨水涯也澨音筮)非其地後三年辭當備
唐故萬年令裴府君墓碣
(韓曰裴府君葬在元和十三年碣蓋是時作)
公諱墐字封叔河東聞喜人(童曰聞喜絳州縣)太尉公諱行儉
(童曰行儉字守約)實高祖侍中公諱光庭(童曰光庭字連城玄宗侍中)實曾
祖刑部員外郎府君諱稹(童曰稹以蔭仕累遷起居郎祠部員外郎稹字一本作植)
(非)實祖大理卿府君諱儆實父公由進士上第(孫曰貞元三年)
(墐中進士)校書崇文館(孫曰崇文有校書郎二人掌校理書籍)飾館事修整左
春坊由是立署局(孫曰貞元八年隸左春坊)後參京兆軍事按覆校
廵大尹恒得以取直為太常主簿(孫曰唐太常寺主簿二人從七品上)搜
逖疑互(逖他歷切)探抉遯隱(抉音決遯音鈍)宿工老師不得伏匿皆
來會堂下耆股肱役喉喙以集樂事作坐立二部伎圖
卿竒其績奏超以為丞(孫曰太常寺卿一人丞二人)司空杜公聯奉
崇陵豐陵禮儀再以為佐(孫曰貞元二十一年正月德宗崩七月以太常卿士杜黃)
(裳平章事為禮儀使十月葬崇陵元和九年正月順宗崩仍以杜黃裳為使七月葬豐陵黃裳再辟墐為判官)
離紛尨(尨雜貌)導滯塞關百執事條直顯遂司空拱手以
成自開元制禮諱去國恤章(孫曰高宗顯慶三年正月長孫無忌等上所修新禮)
(詔中外行之時許敬宗李義甫用事所損益多希旨學者非之太常傳士蕭楚材等以為預備凶事非臣子所)
(宜言遂焚國恤一篇由是凶禮遂闕至開元二十年九月新禮成遂因之不改)累聖陵寢皆因
事擥綴(擥音覽綴抹衛切)取一切乃已有司卒無所徵公乃撰
二陵集禮(韓曰公集有裴君豐崇二陵集禮後序)藏之南閣轉殿中侍御
史仍拜尚書比部員外郎會校成要(孫曰比部員外郎掌勾會内外賦斂)
(經費之事會大計也周禮聽出入以要會會注云要會計最之簿書月計曰要歲計曰)朞歲畢具
刺金州決高㢮隟(說文云㢮弓觧也隙阬塞也㢮賞是切隟迄逆切張曰隟當作隙音丘戟)
(切公集隙字皆作隟檢韻並無隟惟有𠞰音巢縣名也)去人水禍渚茭原茅闢成
稻粱陟萬年令叢劇辨肅談晏終日人視之若居冗官
然會金州猾吏來揚言恐喝以煩䙝事(䙝音屑)曰不得三
十萬吾能為禍公大怒召罵之恣所為吏巧以聞御史
按草具獄再謫道州循州為佐掾會赦量移吉州長史
元和十二年秋七月日病痁泄卒(痁詩廉切泄音薛)始公以唯
諾聞長安中奔人危急輕出財力如索水火性開蕩進
交大官不視齒類挾同列收下輩細大畢歡喜博奕知
聲音飲酒甚少而工于糺謫謠舞擊咢(孫曰咢亦歌也詩或歌或咢)
纖屑促密皆曲中節度而終身不以酒氣加人晝接人
事夜讀書考禮收捃策牘(捃拾也音俱詠切)未嘗釋手以是重
諸公間初娶范陽盧氏無子後夫人柳氏(柳氏即公之姊)德為
九族冠生三男子喪其二焉貞元十六年某月日卒祔
于長安御宿之北原(孫曰御宿長安地名漢書亦作御羞)冢子銑(蘇典切或添泊)
(永二字)奉柩以明年月日克葬于墓銑以文書來柳州告
其叔舅宗元願謁于墓左則涕為之銘其辭曰
有鬱其馨惟裴之卿(孫曰墐父儆為大理卿)世服大僚(孫曰書有服在大僚)
(謂世為大僚也)仍耀烈名封叔申之(申重也)實惟其英讎書宫闈
(孫曰謂校書崇文館)佐職于京(韓曰謂為京兆參軍軍)大常命吏以能增秩
相儀考禮大弁斯畢(童曰書率循大卞大卞大法也弁與卞同)鳩工展伎(孫曰)
(謂作坐立二部伎圖)爰備聲律或圖或書藏之府室史于柱下(韓曰)
(史記老子傳周守藏室之史也索隐曰藏室史乃周藏書室之史又張陽傳老子為柱下史即藏室之柱下因)
(以為官名補注墐為殿中侍御史故云史于柱下也)郎於會司(韓曰周禮司會之職以參互考日成)
(以月要考月成以歲會考歲成以周知四國之治補注墐為比部員外郎故云郎于會司會古外切)徼
循以周大比是宜作牧于金金人允懷溝防漢滸(孫曰漢滸)
(漢水之滸滸水際也金州臨漢故云漢滸)墊沃卒移(韓曰書下民昏墊墊都念切)增我歲
食易其芋魁游手閒民(童曰周禮閒民無職事者間音閑)相顧聚來徵
為萬年治劇于都百務叙成談宴以娱誰恤誰恃不忍
悍吏胡巧其辭按章以遂由道斥循施施三年(施全支切)更
赦進資廬陵是遷人曰世德宜慶于延又曰良能宜力
之宣朝有大賚(童曰語曰周有大賚善人是富賚賜也)期賜其還(一作睘)鬼
神不享命殞在前(孫曰元和十二年十月平吴元濟十三年正月大赦而墐以十二年七月)
(卒故云殞命在前也)長原有墓高曾祖父淑靈是附(孫曰淑靈謂柳氏也)封
叔爰歸左右惟具孤銑磨石祈辭海陬(補注公時為永州刺史為作此)
(碣)遂升其趺于道之周
五百家註柳先生集卷九
