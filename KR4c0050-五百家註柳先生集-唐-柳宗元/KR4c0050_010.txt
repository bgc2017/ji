五百家註柳先生集卷十
墓誌
唐故中散大夫檢校國子祭酒兼安南都護御史
中丞充安南本管經略招討處置等使上柱國武
城縣開國男食邑三百戶張公墓誌銘(并序)
(童曰張公名舟事詳見本篇注誌銘在永州作)
漢光中興馬援雄絶域之志(孫曰漢光武建武十六年交趾女子徵側反自立為)
(王十七年以馬援為伏波將軍往討之)晉武一統陶璜布殊俗之恩(孫曰晉書)
(陶璜字世英孫皓時都督交州諸軍事晉武帝因而任之在南方三十年威恩著于殊俗安南即古交州也故舉)
(援璜之事)理隨德成功與時並今皇帝載新景命(韓曰今皇帝憲宗也)
(詩景命有僕景命明命也)丕冒海隅(童曰書丕冒海隅出日罔不率俾丕大也)時惟公祗
復厥績交趾之理(韓曰唐安南中都護府本交趾郡武德五年改曰交州治交趾)續于
前人公諱某(諱舟)字某某郡人也曾祖彦師朝散大夫尚
書駕部郎中祖瑾懷州武德縣令考清朝議郎試大理
寺丞贈右贊善大夫咸有懿美積為餘慶公以忠肅循
其中以文術昭于外推經旨以飾吏事本法理以平人
心始命蘄州蘄春主簿句會敏給(孫曰勾會會計也會古外切)厥聲
顯揚仍以左領軍衛兵曹為安南經略巡官申固扞衛
有聞彰徹轉金吾衛判官三歷御史績用弘大揚于天
庭加檢校尚書禮部員外郎換山南東道節度判官復
轉郎中為安南副都護賜紫金魚袋充經略副使遷檢
校太子右庶子兼安南都護御史中丞充本管經略招
討處置等使(韓曰史元和元年四月舟自安南經略副使充本管都護)公自為吏(補注)
(即上所言為安南巡官副使云云)習於海邦凡其比較勤勞利澤長久
去之則夷獠復亂(孫曰去謂為山南東道節度判官獠西南夷名獠魯皓切又竹巧切)
復至而寇攘順化及受命專征得陳嘉謩誓拔禍本納
於夷軌乃命一其貢奉平其斂施牧人盡區處之方制
國備刑體之法道阻而通百貨地偏而具五人儲偫委
積(偫待也孫曰周禮門關之委積以待施惠委積牢米薪芻之總名儲音除偫直里切羽獵賦音雉委於偽)
(切積子智切)師旅無庚癸之呼(韓曰哀十三年左氏吳申叔儀乞糧于公孫有山氏)
(對曰若登首山以呼曰庚癸乎則諾注云庚西方主榖癸北方主水)繕完板榦(童曰榦築垣之板也)
控帶兼戊已之位(韓曰西域志漢元帝初元元年置戊已二校尉注戊已中央鎮覆四方)
文單環王(韓曰單虜姓可單氏後改為單氏孫曰文單即陸真臘一曰波鏤環王本林邑一曰占不)
(勞一曰占波單都寒切)怙力背義公於是陸聮長轂(童曰長轂戰車)海合
艨艟(孫曰艨艟戰船所以突敵者蒙衝二音)再舉而克殄其徒(孫曰元和四年八月)
(環王寇安南舟敗其衆三千人獲戰象并王子五十九人)廓地數圻(補注圻千里地春秋傳今大國)
(多數圻矣圻音祈數字一本作故)以歸於我理烏蠻首帥負險蔑德公
於是外申皇威旁達明信一動而悉朝其長取州二十
以被於華風易皮弁以冠帶化姦宄為誠敬皆用周禮
率由漢儀公患浮海之役可濟可覆而無所恃乃刳連
烏(童曰連烏疑是山名刳音枯)以闢坦途鬼工來并人力罕用沃日
之大(童曰沃日之大海也)束成通溝摩霄之阻硩為高岸(童曰硩毁也周)
(官有硩蔟氏音昔又丑列切)而終古蒙利公患疆場之制一彼一此
而不可常乃復銅柱(孫曰廣州記馬援到交趾立銅柱為漢之極界舟復之韓曰馬總充)
(安南都護夷獠便之乃於漢所立銅柱處以銅一千五百斤特鑄二柱刻書唐德以繼伏波之迹以此誌觀之)
(則張公亦嘗有是作特史不書耳)為正制鼓鑄既施精堅是立固圉之
下(童曰圉邊陲左氏傳亦聊以固我圉也)明若白黑易野之守(孫曰周禮險野以人)
(為主易野以車為主此言雖易而險也易以䜴切)險逾丘陵而萬世無虞竒琛
良貨(韓曰爾雅琛寶也琛丑林切)溢於玉府(孫曰周禮玉府掌王之金玉玩好兵器凡良貨)
(賄之藏今本皆作王府)殊俗異類盈於藁街(孫曰漢書陳湯傳郅攴縣頭藁街藁街街)
(名蠻夷邸在此邸若唐鴻臚客館三輔黃圖云藁街在長安城門内韓曰魏都賦云藁街之邸不能及注藁街)
(邸蠻夷之館漢時所立也)優詔累旌其忠良太史嗣書其功烈就加
國子祭酒封武城男食邑三百戸凡再策勲(孫曰桓三年左氏反)
(行飲至舍爵策勲言書勲于策紀有功也)至上柱國三增秩至中散大夫某
年月薨于位年若干天子震悼傷辭有加(童曰傷辭謂贈策也)明
年其孤某官與宗人號奉裳帷率其家老咨于叔父延
唐令某卜宅于潭州某原(童曰孔子曰卜其宅兆宅墓也)葬用某月某
日人謀皆從龜兆襲吉(韓曰書龜筮協從卜不習吉注云習因也今作襲亦因也)乃
刻茲石著公之閥以志于丘竁(童曰竁空壙也周禮大喪甫竁音釧又充芮切)
以告于幽明銘曰
周限荆衡(韓曰荆衡之地在周非其所有至秦始并為三十六郡)秦開百粤(韓曰秦始)
(皇并天下分為三十六郡平百粤又置閩中南海桂林象郡四郡粤與越同)交州之治炎劉
是設(孫曰漢武帝元鼎元年定越地以為交趾郡)德大來服道消自絶伏波
南征(見上注)漢威載烈宛陵北附(孫曰孫皓降晉手書敕璜歸順晉武帝封璜為)
(宛陵侯)晉政爰發我唐流澤光于有截(童曰詩海外有截注云四海之外截)
(爾整齊)皇帝中興武城授鉞(孫曰言舟為都護也)肅肅武城惟夫之
哲(童曰詩哲夫成城)更歷毗贊(孫曰言舟為巡官副使也)顯揚彰徹既受休
命秉兹峻節度其謀猷守以廉潔厚農薄征匪貊匪桀
(韓曰孟子欲輕之于堯舜之道者大貊小貊也欲重之于堯舜之道者大桀小桀也注貊夷貊之人在荒服者)
(二十而取一貊音陌)通商平貨有來胥悦踐山跨海堅其靍列
(韓曰列子必無盛靍列於麗譙之間注靍列陳兵也)制器足兵潰兹蟻結(童曰蟻結言小)
(寇如蟻聚也禮蟻結于四隅)烏蠻屈服文單剪滅柔遠開疆會朝天
闕銅桐乃復環山以硩(孫曰齊語環山於有牢環繞也硩摘墮也硩敇列切)海無
遘迕(音午又音忤)宼罔踰越琛賮之獻(賮徐刃切亦作贐同)周于窮髮
(孫曰莊子窮髮之北窮髮不毛之地)帝嘉成德載旌茂閥增秩策勲土封
斯裂位厄元侯年虧大耋(孫曰易六耋之嗟凶說文年八十曰耋耋音迭)邦
人號呼夷裔悽咽卜葬長沙連岡啟穴書銘薦辭德音
㒺缺
唐故邕管經略招討等使朝散大夫持都督邕州
諸軍事守邕州刺史兼御史中丞賜紫金魚袋李
公墓誌銘(并序)
公諱某(諱位)字某實惟文皇帝之玄孫(太宗初諡大皇帝)别子曰
承乾(别筆列切)為皇太子以藩愛逼奪危慄致禍後封恒山
為愍王贈荆州大都督(孫曰太宗長子承乾武德三年封恒山王九年立為皇太子貞)
(觀中魏王泰有寵於上潛有奪嫡之意七月廢承乾為庶人天寶中復故封諡曰愍王)繼别曰象
蘄春郡太守贈越州大都督封郇國公大宗曰玼(韓曰禮記)
(别子為祖繼别為宗繼禰者為小宗注曰别子為公子始來在此國者後世以為祖又曰繼别為宗者别子之)
(世適也族人尊之謂之大宗是宗子也又曰繼禰為小宗者父之適也兄弟尊之謂之小宗誌謂别子曰承乾)
(繼别曰象大宗曰玼以是推之可考矣玼步田毗賓二切說文云玼珠也夏書作蠙)太子詹事
贈秘書監生廙(冀翼二音)尚書左丞凡四代有土田居貴仕
公丕承之以率南服克荷天休繼有功德公始以通經
入崇文館(孫曰唐崇文館學生二十人課送舉試如弘文館)登有司第選同州
參軍入佐金吾衛(孫曰貞元十九年十一月以振武節度使范希朝為右金吾大將軍奏位)
(佐其府)進太僕主簿參引大駕府移為左右神策行營兵
馬節度以為推官(孫曰貞元元年五月以希朝為左右神策京西諸城鎮行營兵馬節度使)
(鎮奏天復奏位為府推官)拜監察御史賜緋魚袋凡二使其率皆范
司空希朝(率將帥也字與帥同)進殿中侍御史湖南都團練判官
(孫曰永貞元年十一月以御史大夫薛苹為湖南都團練使苹辟位為判官)以寬通簡大輔
治得中道府遷主後事師人愛慕欲以貞元故事為請
公恐懼抑留復徙浙東為都團練副使(孫曰元和三年正月苹自湖南)
(遷浙東)轉侍御史又徙浙西(一本二徙字並作從)如其職(孫曰五年八月苹遷)
(仍以位為副使)加著作郎凡三使其率皆薛大夫苹刺岳信二
州得劉向秘書以能卒化黃白(韓曰劉向傳淮南有枕中鴻寶苑秘書言神仙)
(使鬼物為金之術向幼而讀書以為竒獻之言黃金可成上令典尚方鑄作事)日召徒試術為
仇家上變就鞫無事勅笞殺告者猶降建州司馬(孫曰位為)
(信州刺史好黃老道數禱祠部將韋岳告位集方士圖不軌洪州監軍高昌奏位謀大逆追捕位劾禁中薛存)
(誠孔戣一日三表請付御史臺詔戣與三司雜治無反狀岳坐誣罔誅貶位建州司馬詔曰信州刺史李位心)
(希秘術跡狎匪人謂捕影之可求乃先風之是點名教之内本無異端典刑之中豈容僻好可守建州司馬云)
陟刺泉州會烏&KR0008;夷(張曰&KR0008;字諸韻無疑是狺楚詞猛犬狺狺烏狺犬戎也狺牛佳牛巾二切)
(韓曰考之史傳盖是烏滸烏滸黃洞蠻也一本作會烏&KR0008;夷叛即無下刺字)刺殺郡吏敺縳
農民詔以公都督邕州兼御史中丞賜紫金魚袋為經
略招討使既至則&KR3411;弓槖甲(童曰&KR3411;弓衣槖囊也所以藏甲&KR3411;與弢同它刀切槖)
(音託)去斥候禁部内無敢以賊名使得自澣濯(澣胡管切)諸酋
長咸頓首送欵故虜獲輸税奉貢願比内郡人遣子吏
都督所(韓曰言為吏於都督所也)人復耕稼無有威刑居五月頃有
黑螭鼓江(童曰螭狀似龍而無角螭音癡)流壞北岸直城南門覆船殺
人然後去父老泣曰吾公其殆矣嘗合汞流黃丹砂為
紫丹(童曰說文云汞舟砂所化為水銀也汞胡貢切與澒同)能入火不動以為神
服之且十年然卒以是病暴下赤黑數日薨實元和十
三年六月十五日年五十七僚宰庀事有緹五兩(童曰緹赤)
(帛也兩疋也周禮無過五兩緹音題又它禮切兩直讓切)無金銀泉貝(童曰泉錢别名貝說)
(文海介蟲)幾不克歛夷人號呼致幣歸以明年月日葬附其
穆長安西南高陽原上(韓曰穆昭穆也父為昭子為穆)夫人陳氏先公
十五年没父曇亦都督邕州終(孫曰貞元十三年六月以陳曇為邕州經略使)
孤孟輿愿且文亞曰仲權次曰季謀年自九歲以下有
兩壻博陵崔行儉勁峭有立志滎陽鄭師貞敏捷能羣
皆聞名銘曰
文濬維祥(孫曰文謂文皇帝)實亘實延冢讒不嗣宗以支傳郇
公克庸詹事繼賢湜湜左丞(童曰湜說文水清也詩湜湜其止湜似力切)惟
道之宣公寬且惠以教則順五參戎政(補注謂佐金吾衛左右神策行)
(營湖南浙東浙西凡五府)二佩郡印(補注謂典岳信二州)師歡民愛克懷以信
詖辭告訕(一作訟)卒白其訊烏&KR0008;猖狂盜海剽山帝命于
南逖彼羣蠻虎龍煌煌英蕩是將(孫曰周禮山國用虎節澤國用龍節皆金)
(為之英蕩輔之注金為節象龍虎之狀英蕩函器)舟之金玉(孫曰詩何以舟之維玉及瑶舟帶也)
(謂帶以金玉)以為公服公既蒞止(童曰蒞臨蒞也詩方叔蒞止)告以文理
推義赴仁弢弓服矢(弢音韜解見上)闢是垣壘完其父子復我
邦賦施予卒士皃不功矜情不伐喜蠻人涕懷投刃以
俟方底成績蟲㜸告妖悍石構災升屋而號(孫曰升屋招䰟也)
椎䯰卉裳(孫曰書島夷卉服卉猶萑葛之屬推音搥䯰音介卉詡里切)來賻來觀膴
膴鱗原(孫曰膴美也詩周原膴膴膴音武鱗一作鮮鮮善也詩度其鮮原)祔之顯魂松
栢芊芊(芊芊草盛貌芊音千)封域安安代有高墳堯文之孫
唐故邕管招討副使試大理司直兼貴州刺史鄧
君墓誌銘(并序)
君諱某字某南陽人漢司徒禹之世也(韓曰禹字仲華南陽新野人漢)
(光武時為大司徒)曾祖倚皇連州普城令祖少立皇滄州司馬
考邕皇左武衛兵曹參軍惟君敏給以御下廉忠以承
上幹蠱之稱(童曰易幹父之蠱蠱事也蠱音古)洽於諸侯信謹之跡彰
于所蒞故自始仕以至沒世未嘗無聞焉初以試太常
寺奉禮郎更職於劒南湖南江西前後連帥咸器其能
以柄於事於劒南(孫曰劒南節度使韋皋辟佐其府)則亭擬閱實(孫曰亭亦)
(平也閱實謂檢閱核實之也書閱實其罪)以循官刑(孫曰書鞭作官刑注云官事之刑)盡哀
敬之情(孫曰書哀敬折獄)致淑問之頌(孫曰詩淑問如皋陶淑問善聽訟也)寬猛
之適克合于中於湖南(孫曰貞元十八年九月以大常少卿楊憑為湖南觀察使以鄧)
(佐其府)則外按屬城内專平凖蒞卝人錫石之地(韓曰周禮卝人)
(掌金玉錫石之地而為之厲禁以守之說文卝銅鐵樸石也與礦同卝號猛切)參鳬氏鼓鑄
之功(韓曰周禮鳬氏為鐘兩欒謂之銑銑間謂之于于上謂之鼓)溢山告祥國用益
贍吏無並緣以巧法(並蒲浪切)人無怨讟以苦役(讟怨也音讀)凡
處斯職莫能加焉於江西(孫曰永貞元年十一月以楊憑為江西觀察使以鄧為從)
(事)則旁緝傳置下䋲支郡俾無有異政以一於詔條財
賦之重待君而理無何邕州經略使路公恕奏署試大
理評事兼貴州刺史(孫曰元和元年邕管經略使路恕辟佐其府)參帷幕之
任董龜虎之威(孫曰龜龜印虎虎符謂其為貴州刺史也)夷俗敬愛革面受
事(童曰易曰小人革面)朝廷將以武定南服命安南大校御史中
丞趙良金為邕州(孫曰二年以良金為邕州)復以君兼招討判官錄
其異能奏加司直昇招討副使兼統横廉貴三州事尨
茸之下(尨茸亂貌尨莫江切茸如容切)直道有立獷悍之内(獷古猛切悍音汗)
義威必行賦增而不擾法一而無憾然以憂慄間於多
虞(補注哀五年左氏之詞)卒成耳目之塞道致齒牙之猾(孫曰晉語獻公)
(卜伐驪戎史蘇占之曰遇兆挾以銜骨齒牙為猾齒牙為猾以象讒口之為害)元和五年五月
二十一日疾卒於公館年五十五明年某月日返葬於
潭州某原夫人隴西李氏大理評事練之女年三十三
貞元十六年終於彬州有子四人曰贄曰某贄十三年
矣哀禮具焉京兆尹弘農公(韓曰楊憑時尹京兆)始由湖南為江
西再以君為從事知之最厚痛君之能不施於劇任惜
君之志見屈於羣疑且以誌授宗元使備其闕古者觀
其所使而知在上之德今也觀其所使(一本作以字)而知在
下之誠嗚呼可無辭乎銘曰
曼姓之裔(韓曰左氏楚子大夫鄧曼鄧曼姓後以國氏)司徒隆漢惟君是承
有植其幹始屬奉常出參藩翰議讞西蜀(張曰讞議獄也讞語蹇)
(魚戰巨列三切)平其狴犴(童曰揚子狴犴使人多禮乎狴犴獄也陛扞二音狴又音邊迷切)巡
視南楚總兹條貫貿遷化居(孫曰書懋遷有無化居今作貿貿交易也化謂以其)
(所有易其所無居謂近水者居魚鹽近山者居林木之類也)貨殖攸贊(孫曰子曰賜不受命而貨)
(殖焉注惟財貨是封殖也贊助也)改煎鎔範貢輸增算(算數也)既飭財賦
(童曰飭整備也周禮飭化八材是也)亦專傳館(傳柱戀切)去牧荒&KR1101;(補注謂為貴州刺史)
肅其聽斷&KR1025;&KR1327;以息(敚&KR1327;占奪攘字)暴戾斯逭行非選事進不
避難始賴其寧終聞見憚疾與憂積志随魄散年及中
身(孫曰書文王受命惟中身中身年五十也)葬兹高岸才耶命耶君子興歎
吕侍御恭墓誌
(韓曰公嘗為衡州刺史東平吕君温誄令誌其弟侍御恭之墓其稱述二君盖詳)
吕氏世居河東(韓曰史云河東人)至延之始大以御史大夫為
浙東道節度大使(孫曰乾元二年六月以延之為浙江東節度使)延之生渭為
中書舍人尚書禮部侍郎刺湖南七州(孫曰渭字君載貞元十三年為)
(禮部尚書知貢舉擢裴延齡子操居上第會入閤遺私謁之書于廷九月罷為湖南觀察使)生四子
温恭儉讓以温為尚書郎再贈至右僕射(孫曰初贈陜州大都督元)
(和初温為戸部員外郎再贈渭尚書右僕射)恭字敬叔他名曰宗禮或以為
字實惟吕氏宗子尚氣節有勇略不事小謹讀從横書
(韓曰漢書從横十二家一百七篇從子容切)理隂符握機孫子之術(孫曰周書隂符)
(九篇握機亦兵書名孫子十三篇)曰我師尚父胄也(孫曰詩維師尚父師尚父吕望恭之)
(先也)大父洎先人咸統方岳今天下將理平蔡兖冀幽(童曰)
(蔡吳元濟兖李師道冀成德軍幽盧龍軍也)洎戎猶負命蚤夜呼憤以為宜
得任爪牙畢力通天子命作文章咸道其志云又曰由
吾兄而上三世世為進士吾之文不墜教戒獨武事未
克纉厥緒(纉作管切)因棄去從山南西道節度府掌書記(孫曰)
(為山南西道節度使嚴礪掌書記)預謀畫不甚合以試守軍衛佐加協
律郎入薦為長安主簿復出以監察御史參江南西道
都團練軍事(孫曰元和二年正月以韋丹為江南西道都團練使恭為軍府參軍)府表進
殿中侍御史(府即江南西道)為桂管都防禦副使元和八年去
桂州相國尚書鄭公遮留假嶺南道節度判官(孫曰元和五年)
(三月以故相禮部尚書鄭絪為嶺南節度使至此年恭去桂州絪留為府判官)至廣州病痎瘧
加㿃(童曰痎舊本作疥胥山沈公謂當作痎痎音皆發瘧也瘧音虐㿃下病也音帶又音帝)六月
二十八日卒妻裵氏戸部尚書延齡女有丈夫子三人
曰爽曰瓌曰特女子三人曰瓌曰鸞曰倩皆幼行於道
而倩又死遂以柩如洛陽&KR0008;葬於大墓欵志吕氏世仕
至大官皆有道宜興於世温洎恭名為豪傑知者以為
是必立王功活生人不幸温刺衡州年四十卒(孫曰元和六年)
(温卒)恭未及理人年三十七又卒世固有有其具而不及
其用若温恭者耶恭貌竒壮有大志信善容物宜夀考
碩大而又不克吕氏之道惡乎興銘曰
渢渢之風乎不可追(孫曰襄二十九年左氏吳季札來聘為之歌齊札曰美哉泱泱乎大)
(風也哉表東海者其太公乎為之歌魏曰美哉渢渢乎吕氏太公後當言泱泱今作渢渢誤也渢渢大聲也)
(渢音馮)有志之大乎今安歸吕君去我死乎吾誰依
唐故嶺南經略副使御史馬君墓誌
(童曰馬君史無傳表系亦莫詳)
元和元年月日扶風馬君卒命于守龜(命占也)祔于先君
食(孫曰食者以墨畫龜然後灼之兆順食墨則為吉也)卜葬明年某月庚寅亦食
其孤使來以狀謁銘宗元刪取其辭曰君凡受署(署辟署)
往來桂州嶺南江西荆南道(往來一作往事)皆大府凡命官更
佐軍衛錄王府事(孫曰謂為王府錄事參軍)番禺令(童曰番禺廣州縣名上音潘下)
(音愚)江陵戶曹錄府事(孫曰亦謂為江陵府錄事參軍)監察御史皆為顯
官凡佐治由巡官判官至押番舶使(孫曰嶺南節度府有押番舶使舶蠻)
(夷汎海之舟音白)經略副使皆所謂右職(右職要職也)凡所嚴事御
史中丞良(韓曰良未詳)司徒佑(韓曰興元元年三月杜佑為嶺南節度使)嗣曹王
皋(孫曰建中三年十月以皋為江西觀察使貞元元年四月徙荆南節度使)尚書胄(孫曰貞元七年)
(正月以裴胄為江西觀察使八年二月徙荆南節度使)尚書伯儀(孫曰大歷十二年五月以張伯)
(儀為嶺南節度使建中三年三月徙荆南節度使)尚書昌(孫曰元和元年四月以趙昌為嶺南節度)
(使三年四月徙荆南節度使)皆賢有勞諸侯其善事凡管嶺南五府
儲跱(韓曰五府謂嶺南安南桂容邕也韓文公集有送鄭權尚書序曰嶺之南其州七十其二十二隸嶺)
(南節度府其四十餘分四府府各置帥跱丈里切亦作峙)出卒致榖以謀叶平哥舒
晃(孫曰大歷八年九月循州刺史哥舒晃反十年十一月江西觀察使路嗣恭討平之)假守州邑
(孫曰謂為番禺令也)民以便安殄火訛殺吏威海鹽增算邦賦大
减所至皆用是理年七十不肯仕曰吾為吏逾四十年
卒不見大者今年至慮耗(孫曰年至謂七十當致仕也今俗本誤作年志)終不
能以筋力為人贏縮因罷休以經書教子弟不問外事
加七年卒君始以長者重許與聞凡交大官皆見禮司
徒佑嘗以國事徵顧謂君曰願以老母為累受託奉視
優崇至忘其子之去君諱某字某曾祖某某官父某某
官嗣子隴西李氏出曰徵由進士為右衛胄曹早沒次
四子皆京兆韋氏出曰儆曰倣曰敏曰庭女一人嫁柳
氏壻曰宗一(童曰宗一公之弟也)其銘曰
不懈于位不替于謀慮&KR0034;以平(&KR0034;口候切一本作役)撫民以蘇僣
火不孽(一本作孽火不作一本作僣火不孽)悍吏不牟(補注二句即前所云殄火訛殺吏威)
(也牟侵牟)惟寶于鹽亦贏其籌公以忠施私以義躋既至于
年乃靜于懷衣柔膳甘子侍孫攜(侍一作掖)觀經考古教導
斯齊克夀克樂嗚呼終哉于隂之原爰位其墓千萬子
孫來拜來附
唐故安州刺史兼侍御史貶柳州司馬孟公墓誌
銘
孟氏之孤遵慶奉其父命書九篇為善狀一篇(善狀行狀也)
來告曰日月君薨日月將葬于某敢請刻辭嗚呼公自
假左贊善大夫桓王司馬(孫曰無桓王)太常少卿為義成軍
中軍兵馬使(孫曰貞元二年九月以賈耽為義成軍節度使耽辟常謙為中軍兵馬使)其帥
魏國公躭為宰相(孫曰九年五月耽入為宰相)命公左領軍衛將軍
(孫曰左右領軍衛將軍各二人)事德宗順宗今上立朝九年加朝議大
夫居喪會用兵于趙(一無于字)起復居故官為左神策行營
先鋒兵馬使(孫曰元和四年十月詔削奪成德軍節度使王承宗官爵命神策右軍中尉吐突承)
(璀率兵討之以常謙為先鋒兵馬使)知牙而趙兵罷(孫曰五年七月赦承宗)不受禄
去金革服喪終期命安州刺史仍加侍御史安州防遏
兵馬使貶柳州司馬公嘗佐魏公平襄陽靖梁州(孫曰大歷)
(十四年十一月以耽為梁州刺史山南西道節度使建中三年十一月以耽為襄州刺史山南東道節度常謙)
(皆佐其府)立義成軍(孫曰耽鎮義成時淄青李納雖去王號外奉恩旨而心常蓄併吞之謀耽待之)
(不疑淄青將士皆心服不敢異謀)魏公弘大恢竒公能以任軍政是以
又為衛將軍虔恭潔廉動得禮節伐趙之役堅立堡壘
誓死麾下法制明其權力無能移進不避患退不敗禮
安州迫寇攘(韓曰安州迫淮西之境時淮西吳元濟叛)多戎事政出一切吏
以文持之故貶明年(元和九年)用兵于蔡(一無于字)朝廷諸公洎
外諸侯咸以公為請未及徵氣乘肺溢為水浮膚而卒
年六十惟公志專于中貌嚴于外嘗立廷中毅然望之
若圖形刻像聞國難輒不寢食謀度憤吒(吒怒也陟駕切)以故
病不可治曾祖某官諱某祖某官諱某父某官諱某公
之諱曰常謙子遵慶弟曰某銘曰
魯仲孫氏其世為孟(韓曰孟氏世出魯桓公子仲孫之後仲孫為三桓之孟故曰孟氏云)
賁勇光武(孫曰孟賁古之勇士音奔)軻儒紹聖公傅師法以訓戎政
執稽以庸(孫曰稽士卒兵器簿書也周禮聽師田以簡稽是也)咸致厥命濟濟乎
朝冕服以光墨非從利(孫曰墨謂墨其衰絰)終役服喪(服一作復)忠孝
孔明君子攸彰昔者雲中六級下吏(韓曰魏尚為雲中守虜常一入尚帥)
(車騎擊之坐上功幕府差六級文帝下之吏)公刺于安法亦可議黜伏南荒
豪士歔欷(上虚下希又音戲)聞難以激去食廢寐神乖氣離支
膈莫遂廷臣進言侯伯拜章帝命將施俄仆于京(孫曰京字誤)
代山丸丸植栢與松(孫曰詩松栢丸丸丸丸松栢高直之貌它本作代山兀兀恐非)其
名惟何忠孝孟公
故連州員外司馬凌君權厝誌
(韓曰公與凌君元和元年同貶員外司馬此誌永州作集又有哭連州員外凌司馬詩别集又)
(有後誌而諸本不載今列之此篇後)
年月日(韓曰元和三年)尚書都官員外即和州刺史連州司馬
富春凌君諱準(孫曰準字宗一)卒于桂陽佛寺(孫曰桂陽連州)先是六
月告于州刺史博陵崔君曰余嘗學黃帝書切脉視病
今余肝伏以濇(張曰脉濇而不滑也濇音色)腎浮以代將不臘而死
審矣(補注臘歲終祭名左氏虞不臘矣)凡余之學孔氏為忠孝禮信而
事固大謬卒不能有立乎世者命也(有立俗本作有示誤)臣道無
以明乎國子道無以成乎家下之得罪於人以謫徙醜
地上之得罰于天以降被罪疾余無以禦也敢以鬼事
為累又告為老氏者某曰余生於辰今而寓乎戌(韓曰元和)
(三年歲在戊子)辰戌衝也吾命與脉叶其死矣乎吾罪大懼不
克歸柩於吾鄉是州之南有大岡不食(補注檀弓子高曰我死則擇不)
(食之地而葬我焉)吾甚樂焉子其以是葬吾及是咸如其言云
孤夷仲求仲以其先人之善余也勤以誌為請嗚呼君
字宗一以孝悌聞於其鄉杭州刺史常召君以訓于下
讀書為文章著漢後春秋二十餘萬言又著六經解圍
人文集未就有謀略尚氣節賙人之急出貨力猶棄粃
粺(上音匕下旁卦切與稗同)年二十以書干丞相丞相以聞試其文
日萬言擢為崇文館校書郎又以金吾兵曹為邠寧節
度掌書記泚涇之亂(孫曰建中四年十月涇原節度使姚令言反推朱泚為主凖時為邠)
(寧掌書記以謀佐其節度使韓遊瓌破賊有功)以謀畫佐元戎常有大功累加
大理評事御史賜緋魚袋換節度判官轉殿中侍御史
府喪罷職(孫曰貞元十二年五月邠寧節度使張獻甫卒)後遷侍御史為浙東
廉使判官(孫曰十八年正月以常州刺史賈全為浙東觀察使以凖為判官)撫循罷人
(罷音疲)按驗汙吏吏人敬愛厥績以懋粹然而光聲聞于
上召以為翰林學士(孫曰二十一年正月自浙東召為翰林學士)德宗崩邇
臣議秘三日乃下遺詔君獨抗危詞以語同列王伾畫
其不可者十六七乃以旦日發喪(韓曰癸已德宗崩甲午發喪)六師
萬姓安其分遂入為尚書郎(韓曰遷尚書都官員外郎)仍以文章侍
從由本官參度支調發出納姦吏衰止(孫曰王叔文兼度支鹽鐡副使)
(以凖佐其府一作姦利又一誤作姦和)以連累出和州降連州(孫曰永貞元年九月)
(自都官員外郎貶和州刺史十一月再貶連州司馬員外置同正員)居母喪不得歸而二
弟繼死不食哭泣遂喪其明以没盖君之行事如此其
報應如此夫人高氏在越孤四人南仲殷仲在夫人所
未至執友河東柳宗元哀君有道而不明白於天下離
愍逢尤天其生且又同過(見題注)故哭以為志其辭哀焉
銘曰
噫凌君生不淑學孔氏揚芬郁好謀謨富天禄讎禁書
(孫曰謂準嘗為崇文館校書郎)贊推轂(孫曰謂為邠寧掌書記)觀靈龜獲貞卜徙
東越翊明牧(韓曰為浙東觀察判官)罷人蘇汚吏覆升侍從躬唘
沃匡危疑興大福吏尚書徒隸肅佐經邦財用足道之
躓(音致)身則辱烏江垂(童曰烏江和州)九疑麓(童曰九疑連州山名)仍禍凶
遘兹酷能知命無怨毒罪不冺死猶僇(音戮)何以葬南嶺
曲魂有靈故鄉復封兹壤歸骨肉為之銘志陵谷
故連州員外司馬凌君墓後誌
元和某年月日立太子赦下(集注韓曰元和四年立太子寧王肆赦孫曰元和七)
(年六月立遂王宥為皇太子降德音二說未詳孰是)嘗有非其罪柩得返葬凌氏
孤夷仲求仲自連桂陽舉其先人之柩龜筮吉利某年
月歸于杭之新城祔于其墓刻前志志其行益以後志
志其時立碣于墳東南隅申志于外噫亦勤矣以其先
人之行宜克大于後以其孤之志宜克承于初艱其躬
以延于無窮承而大宜哉
故嶺南鹽鐵院李侍御墓誌
天寶中詔李氏由凉武昭王以下(韓曰凉武昭王名暠字玄盛唐高祖其七)
(世孫也)皆得籍宗正故沂州刺史福以姑臧人(童曰姑臧郡凉州)
附屬於寧岐為族(孫曰寧王憲岐王範皆玄宗弟)曾祖生樂夀令昱昱
生虢州司馬叶世以儒聞叶生監察御史澣字濯纓明
兩經仕歴永興臨晉尉會天子方事誅伐南平蔡(韓曰元和)
(十二年十月平蔡州)北服趙(韓曰千三年四月成德軍節度使王承宗以德棣二州歸于有司)西
走戎(補注戎謂吐蕃)東討齊魯(孫曰東平節度使李師道)五年間兵征卒戍
糴行千里凡進用唯財賦為難君以試大理評事佐荆
南兩税使督天下諸侯之半調食饒給車擊舟連(今本擊字)
(誤作繫連字或作運)又守湖南鹽鐵轉運院以能遷官移嶺南
益積功勞以介厲敦勤為率羣吏先(一無率字)年五十三元
和十三年月日卒妻廬江何氏凡五世世鄭出父曰士
諤季父曰士幹(孫曰士幹永泰二年及進士第累為藩鎮)有大名君之子二
人曰夔曰導女一人曰某夔導皆幼不能事何夫人哭
且戒柩行萬里人咸觀其禮焉葬伊闕用明年某月日
甲子銘曰
凉為帝基(孫曰凉即謂凉武昭王)克顧厥胤皇弘國牒四邑顯進
沂以屬尊世仕倚儒憲憲濯纓亦用學徒既穀既官式
懋爾勞四方用師卒食之饒致其廉介率是諸侯于荆
于交(孫曰任荆南兩税使)關石是鈞(孫曰書關石和鈞三十斤為鈞四鈞為石)邦有休
功惟吏之勤冀施于大以盡其有孰司夀夭君不克久
吉日來祔伊闕之墓子嗣孫承有達宜興(孫曰昭七年左氏聖人有)
(明德者若不當世其後必有達人)銘詔于神永永是徵
五百家註唐柳先生集卷十
