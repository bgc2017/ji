莊簡集卷五宋李光撰
七言律詩
余丈中大自虔還鄱陽弭節豫章南浦亭下相
從累日議論慨然志節彌勵感歎不足成鄙句
送行
抗志潜心六籍中文章直欲擬軻雄誰云前輩風流盡
尚有斯人氣味同南浦送行傷碧草北窗歸卧享清風
君王寤寐思黃髮會見蒲輪徵此翁
予得罪南遷朝廷樞密院凖備差遣張君送伴
凡八十日予嘉其勤於其行也作詩送之
日日孤村對落暉瘴烟深處忍分離追攀重見蔡明遠
贖罪難逢郭子儀南渡可憂鳶共堕北轅應喜鴈相随
馬蹄慣踏關山路他日重來更送誰
瘦笻羸馬一貂裘江浙湖湘得縱遊萬里遠勞君伴送
隔年應笑我淹留默祈衡嶽雲開嶺夜入浯溪月滿舟
北闕舊交如問訊為言白盡老人頭
分水鋪步月
人随烏鵲正南飛月到中天列宿稀遠近江巒明霽色
横斜烟霧助清輝危亭搔首風傳笛迥野微行露濕衣
兒女未須頻悵望春來應與鴈同歸
余將卜居水東先以詩寄吳令
茅齋背郭面孱顔已有幽人約往還學道遠尋岣嶁令
卜居長占荔支灣(水東有荔支□)窗間山色紅塵遠竹外碁聲白
晝閒静掃風軒同宴坐柴扉應為夜留關
簽判黃元功頃攝守蔚平枕江有小亭予假居
久之稍加葺治且作詩其上名之曰横江今既
還職輒用寫呈
西來一水護山城突兀横江占小亭春盡浪花浮竹屋
夜深漁火亂沙汀支頥塵榻清無夢隠几明窗醉有經
掃洒待君還舊隠却來相對守黃庭
寄内
予學道無力每世慮紛擾輒竟夕不寐間因
士友相過悠然數酌即投床酣寢始覺此物
乃有大功故入冬以來無夕不飲僕兵往來
流傳稍過妻孥輩遂以書相戒以此詩寄之
學道參禪久不成惟將麴糵破愁城三杯徑醉客已去
一枕未回天欲明長羡籬邊元亮醉誰憐澤畔屈原醒
甕頭濁酒須多釀凖擬歸來細細傾
遷城南新居
背郭通幽面翠微病軀野性最相宜旋栽花竹頻開逕
恐礙雲山短著籬曉日臨窗時讀易晚涼隔屋聽評棋
三年瘴嶺無歸日聊向深林占一枝
次前韻
甕牖茅簷白版扉地偏猶與病相宜雨添山澗苔侵徑
竹近陽陂筍過籬三爵沉酣陶令酒一奩成敗謝公碁
車塵不到門前路漸覺蒿萊長舊枝
申之移竹數十竿植之後圃增賁幽人之居作
詩為謝
節槩平生慕此君晚年流落偶相親裝添小圃林泉勝
隔盡權門車馬塵雨浥寒梢香掩冉月歸疎影夜精神
他年亭下清隂滿誰記當時種蒔人
再蒙自然使君寵和竹詩率爾為謝
畫手休誇最逼真東牆月影畫難親(曹希藴作墨竹詩云最愛小軒岑寂)
(夜月移清影上東牆蘇公每歎賞此句次韻吴傳正枯木歌云天公水墨自竒絶瘦竹枯松寫殘月夢回疎影)
(在東壁驚怪霜枝連夜發)常陪翠柏凌寒景幾見夭桃委路塵鳴鳳
引雛來應瑞籜龍得雨便能神雙泉異日增幽勝開盞
時時中聖人
自然使君連賦竹詩輒復次韻
閒客攜觴日對君歲寒相與獨心親栽培野外千竿碧
抖擻胷中萬斛塵月影臨窗如見畫風輪長笋不無神
(世言草木之長常在昧明間蚤作而伺之乃見拔起數寸竹笋尤甚東坡和子由拔白髮詩云風輪曉長春笋)
(節)使君好事頻吟賞蕭灑襟懷似晉人
瓊臺
玉臺孤聳出塵寰碧瓦朱甍縹緲間爽氣遥通天際月
滄波不隔海中山潮平賈客連檣至(一云春深乳燕營巢穏)日晚
耕牛帶犢還安得此身生羽翼便乘風馭叩天關(一云五馬)
(醉歸簫鼓散折衝尊爼静夷蠻一云村落年豐無吠犬為傳夜戶不須關)
庭植家瓊山水北小園頗幽勝予頃寓雙泉每
食罷招鄰士杖策訪之園有小亭常與客對奕
因名坐隠今歲亭側輒生雙竹庭植二子皆卓
然有立豈造物者産此以瑞其家庭乎作長句
贈之
桃笙澀勒漫成林並立林亭一徑深月下競看雙鳳影
風來時聽二龍吟冰霜不改夷齊操富貴無忘魯衞心
寄語園人頻愛護等閒莫遣斧斤侵(桃笙事見柳文名晉人多以龍鳳)
(其子東坡答馬中玉詩靈運子孫皆得鳳慈明兄弟孰非龍靈運謝氏慈明荀氏也)
用孟博寄孟堅韻
汝到家時解我憂歸來何處遇中秋夢遊滄海休回首
路入梧灘穏泛舟屋裏琴書無汝愛宅邊松菊為吾留
朋遊若問南方事莫說瓊州勝越州
丙寅元日偶出見桃李已離披海南風土之異
不無感歎獨追維三伏中荔支之勝又江浙所
不及也因并見于詩
逐客新年偶歎嗟海南風物異中華溪邊赤足多蠻女
門外青帘盡酒家庭院秋深時有燕園林春半已無花
堆盤荔子如冰雪惟此堪將北地誇
久旱得雨奉呈申之權郡學士
不用椎牛瀆帝鄉精誠端可格穹蒼舉頭忽見千山雨
默禱惟憑一瓣香已度南天三伏旱未妨北牖午風涼
老蛟欲睡重鞭起莫遣晴鳩喚夕陽
次林庭植喜雨韻
一瓣黎沈徹九幽随車甘雨散民憂風聲震海驅雲出
雨點翻空捲地流午夜村墟無吠犬夕陽坡隴有耕牛
歡謠不獨聞田父更向東陵覓故侯
題將領占勝亭亭據雙泉之上盡見城東南風
物之勝落成之初屢來乞詩為賦長句云
結茅坡頂俯平川占得城東勝槩全衮衮長江通瀚海
森森喬木帶雲煙月當庭戶初圓夜霧隠樓臺欲雨天
玉帳今聞罷刁斗却來閒處翫林泉(柯君近提兵撫遏黎人歸葺此亭)
阜通閣
元夀使君到官未幾浚川築堤以通商賈之
利急先務也因為閣扁其牓曰阜通辱示佳
章因次其韻
危閣峥嶸枕碧流籌心計慮匪人謀千颿不隔雲中樹
萬貨來從徼外舟富國要先除國蠧利民須急去民蟊
使君不日歸華近要路翺翔徧十州
重陽後二日會嚴氏野趣亭坐客吳德永裴堯
文杜志林林元憲李彦實嚴君錫魏介然及予
八人因成拙詩以紀一時之集云
已過重陽得勝遊海南秋色尚遲留旋沽白酒君須醉
未信黃花蝶解愁菡蓞香浮曲沼静㯽榔葉暗小亭幽
始知風景中原隔對泣何須效楚囚
唐常建作破山寺詩云竹徑通幽處禪房花木
深歐陽永叔每歎賞此句以為不可及温陵康
元夀守瓊踰年樂其地僻而事簡以清静治之
於郡圃植竹數百竿中有小亭因榜曰通幽偶
成拙句
蕭灑襟懷慕子猷賸栽修竹徑通幽三間遠比淵明宅
百尺徒誇庾亮樓風送鳥聲春寂寂日篩簾影夢悠悠
(一云花露泣殘春寂寂鳥聲驚斷夢悠悠)破山絶景親曾到誰遣移來海外
州(予重和戊戌嘗為常熟宰破山在焉)
八月十六夜江邊對月
晚雨冥濛洗瘴塵斷雲遮月尚鱗鱗影涵漲浦搖金鏡
光動天街碾玉輪村市更無沽酒客小樓時見捲簾人
不須辛苦瓊臺上展席移觴近水濱
丁邜二月二十七日與客縱步至判官陳師正
所居前有花竹後有港浦愛其幽勝退作此詩
師正歴官九任今年六十有一母年九十二歲
杜門養親不復仕宦盖瓊士之安貧守道者也
幽居非是避危機澀勒遮蔵客到稀白髮不傳毛義檄
青衫常戲老萊衣舟行别浦随潮去燕認低簷帶雨歸
從此欲尋棋酒社肯論時節叩柴扉
寄内(丁夘九月)
裊裊秋風度泬寥卧聞微雨打芭蕉黃花籬落重陽近
白髮江津客路遥家信隔年新恨過箧衣經暑舊香消
小槽正想珍珠滴海舶來時寄一瓢
悼亡子詩(并序)
紹興辛酉予得罪南遷長子孟博從行明年
孟醇更戍以歸乙丑春再貶海外復來視予
踰年感微疾遂不起實丁夘孟冬二十三日
午末未初是日天氣澄霽里巷咸覩祥雲起
于屋隅中有水墨形了然冉冉升舉道俗駭
異因成此章以寫予悲昔延陵季子聘於齊
長子死葬嬴博之間既封而號者三遂行其
言曰骨肉歸復于土命也若魂氣則無不之
矣孔子於繫辭曰精氣為物遊魂為變是故
知鬼神之情狀盖曰變則無不之矣抑善者
陽之類惡者隂之類人之積善與陽俱升積
不善與隂俱降今吾子平生聰敏好學忠信
孝悌行業無少虧其死决不淪堕幽塗魂氣
超升盖無可疑者予恐或者以予言為過因
備叙其事以示平昔從吾兒遊且審知其詳
者云
脱屣塵寰委蜕蟬真形渺渺駕非烟丹臺路杳無歸日
白玉樓成不待年宴坐我方依古佛空行汝去作飛仙
恩深父子情難割淚滴千行到九泉
次韻陳列之感春二首
新年人物自熙熙綵索青帘到處垂日暖桃蹊花落盡
雨深茅屋燕歸遲登山野屐應頻蠟出郭輕車想載脂
老境逢春正愁絶為君援筆強題詩
堤柳垂垂拂路塵長條祇解絆歸人營巢燕子穿簾急
帶雨花枝照眼新一壑風煙如可擅滿牀書帙未全貧
狂吟痛飲須公等枯木菴前草自春
四月十四日晚陳列之見顧追涼翫月於東橋
之上輒成長句以寫一時風景之勝
小橋浮動似乘槎坐看歸牛帶晚鴉風捲斷雲飛玉馬
水搖明月走金蛇影翻鳳尾檳榔葉香散龍涎茉莉花
絶景勝遊仍有伴不妨流落在天涯
列之將歸温陵以詩告别因次韻送行
相逢海上欲忘年誰似君家父子賢氣比金莖吞沆瀣
文如巖壑帶雲烟(李太白云世人之文如山無烟雲春無草木)追随里巷吾
無伴獨步詩騷子有權青紫他年應俯拾定中何必問
諸天
八年嶺海未歸人萬里天涯老病身久堕黎蠻難擇友
頻經憂患易沾巾我無妙策甘捐葉子有長才預選掄
後夜更邀橋上月為傳羲御且停輪
孟堅將北歸枕上成送行
還家凖擬作重陽行止升沈豈在忙童稚迎門歸亦好
雲山作伴住何妨經行汝政窮幽賞宴坐吾今喜夜長
解柁徑須尋舊隠誅茅先葺竹間堂
已已二月已發書殊不盡意偶成長句寄諸子
姪并示元發商叟德舉資萬里一笑
囊空無物寄妻兒萬里惟憑一首詩舊日琴書都藞䕢
新年行步漸羸垂時開竹戶通幽徑旋結茅庵傍小池
(去冬郡差土丁開芙蓉後小池)永日無人惟宴坐不貪杯酒不枰棋
已已重九小集拙詩記海外風景之異呈亨叔
十年重九老天涯異域空驚節物佳楊柳枝頭無落葉
芙蓉池面有殘花籬邊菊好延陶令坐上詩成戱孟嘉
随分清歡須酩酊歸時風帽任欹斜
秋日題池南壁間
牢落雙泉一病翁十年憂患掃還空荷稀竹密宜秋雨
戶窄簷低耐颶風盡日抄書北窗下有時閒步小橋東
誰知萬水千山外亦與鄉居興味同
記夢一首(瓊州作)
姜山静凝寺在姚虞二邑之間去予所居纔
十里頃歲閒居每攜子弟或與賓客同游輙
留宿山間今嗣闍黎繼通律師講席學徒常
滿夜坐秉燭翻貝葉率至三鼓予因遣家僕
回致嗣書八月二十三夜夢至其處往年氣
象了然在目枕上成潺字韻一聯興所見也
覺而足成之書以寄嗣知予宿緣或在此山
也
夢魂忽到姜山寺竹徑松門夜不關堂上千燈還閃閃
池中一水自潺潺十年迥悟空心法萬里歸尋葬骨山
欹枕覺來城角動牀頭殘月尚彎環
和郡守喜雨之什
一犁甘澤應虔恭頓覺山川返舊容宿靄釀成千嶂雨
迅雷驚起九淵龍水生洲渚寬溪女潤浹郊原慰老農
衰病不知春過去強持杯酒略相從
魏子介然甲戌中春不遠數百里訪予寂寞之
濱予方厄窮適此久旱市無魚肉園乏佳蔬介
然處之宴然眷眷不忍捨去予與介然别久介
然氣貌議論益超然孟夏既望慨然請辭欲歸
築室讀未見之書科舉之文不足學走筆作長
句送行且勉使力學志其遠且大者仍用喜雨
詩韻
愛君凛凛有英風刮目相看為改容榻解久懸延孺子
樓登百尺卧元龍貨因縷積成良賈學務深耕鄙惰農
已約三冬重過我盡攜書史日相從
人日偶得酒果因與客飲成鄙句并紀海外風
物之異
燕歸茅屋草芊綿節物方驚海外偏風掃落花春寂寂
雨添幽澗水涓涓臘醅每謝隣邦餽北果來從賈客船
勝日漫逢聊一笑白頭那問歲時遷
二月三日作真率會遊載酒堂呈坐客
郊外初聞黃栗留仲春風物漸和柔殺雞炊黍成真率
挈榼攜棋得勝遊聊欲勸君終日醉未須悲我十年流
朝來已換輕衫窄酒盡何妨典破裘
路接蓬瀛日景遲塵心消盡忘歸期雨餘荒草侵三徑
風起微瀾皺一池晚色遠涵殘照外春光欲近禁烟時
黃鸝不肯簷間語隔葉相呼過别枝
二月九日北園小集烹茗奕棋抵暮坐客及予
皆霑醉無志一時之勝者今晨枕上偶成鄙句寫
呈逢時使君并坐客
勝日邀朋醉北園森森喬木欲參天更無粉色汙尊爼
只有琴聲敵管絃臘酒旋開浮綠蟻春芽初破瀹新泉
欲修禊事清明近曲水流觴擬晉賢
七月既望雨後對月招鄰人夜飲不至獨酌成
詩一首以寫一時之景
虹斂江空正寂寥苦無燈火夜蕭蕭暮潮和雨歸滄海
華月穿雲上碧霄沙路微行塵不到柴門深閉客難招
一杯黎酒還成醉羇枕時聞犬度橋
秋夜有懷
金爐未冷旋添香風静雲開月到廊何處獨吹西塞曲
無人同醉北窗涼鱗鴻路隔書難寄鼓角聲遲夜漸長
明日欲尋真率約濁醪時許過鄰牆
海南氣候與中州異羣花皆早發至春時已盡
獨荷花自三四月開至窮臘與梅菊相接雖花
頭小而香色可愛頃歲蘇端明謫居此郡嘗和
淵明詩其略云城南有荒池瑣細誰復採幽姿
小芙蕖香色獨未改即此池也今五十餘年池
益增廣臨川陳使君復結屋其上名賓燕堂今
夏得雨遲七月末花方盛開因成此詩約勝日為
採蓮之集云
秋來雨足溢方塘華屋臨流四面涼風颭圓荷翻翠盖
水涵芳蘂豔紅粧淡煙難掩天真色薄日時烘自在香
詩老未須譏瑣細解陪梅菊到冰霜
昨晚約逢時使君今日食後過賓燕瀹茗觀蓮
今日雨忽作因記東坡遊西湖遇雨詩云湖光
瀲灔晴方好山色空濛雨亦竒之句作雨中觀
蓮詩戲呈并示同行諸君
城南方沼盡栽蓮得雨花開晚更妍自有清芬來襲袂
不須紅粉笑當筵彤霞暈臉深還淺碧盖跳珠碎復圓
更擬中秋陪燕賞月娥休妬水中仙
移具訪逢時堅白堂
已許擕壺就綺羅却因風雨斷經過不辭美酒十分勸
欲聽佳人一曲歌掌上要觀摩勒果池中難借右軍鵝
(近舶船至頗得北果又一鵝甚大且肥將烹之摩勒果見維摩經)使君獨醒空回去被
冷燈青客奈何
庚午重九予以憂患經此節物亦強舉杯復
同坐客步至陳氏水閣率爾成韻
累歲嚴亭會衆賓今年九日未全貧樽中有酒須招客
籬外無花免笑人(昌化地熱九日不見菊李太白九曰龍山詩云九日龍山飲黃花笑逐臣)
竹杖芒鞋行自慣風軒水閣坐來頻鬢邊強把茱萸插
萬里誰嗟老病身
辛未歲旦用蘇子由韻成兩詩寄諸子姪
朋遊族黨死生分老夀今居第二人(予辛酉冬南行城中老朋友如韓似)
(夫王從道陸元鈞本房兄弟德充舍弟元發堂兄孚先民先介之皆物故獨堂兄去華無恙今八十矣)松
竹飽經炎海瘴柳梅空想越溪春身行九折心無轉息
住三田氣自新白晝漸長窗日暖始知羲馭解停輪
頻把光隂惜寸分十年閱盡世中人衰容暗換圖中象
和氣潜回海底春香裊金爐沉水暖茶烹石鼎乳泉新
(儋崖産沉香天慶觀乳泉東坡有賦)丹元息息添真火肯使空花翳五輪
(目有五輪謂血氣水金瞳也見九仙經)
吳德永遠寄乾栗五百顆荷其厚意戲作長句
謝之
海山深處住多年容貌雖衰齒尚堅長使玉泉歸絳闕
每留真火暖丹田感君特地貽乾栗知我猶能咬石蓮
土物欲尋香翠報近來行市正增錢(來書言僕筆力不異往年乃深究仙)
(經道錄之效因以為戲所寄栗硬如鐵石煮終不軟)
四月望夜郡寮悉赴盛集羊荆華林伯夀伯安
相繼見過同登涌月閣待月成拙詩并呈常往
來諸友
杖藜欲往歎塗窮頼有林廬寓此翁日暮凭欄看涌月
夜涼開牖濯清風浮沉直擬羣鷗鷺冷煖安能效燕鴻
獨酌城南二三子擕棋挈榼笑言同
羊荆華敞小軒面叢竹予以細香名之盖用杜
子美風吹細細香之句因賦此詩
負郭林廬帶草堂小亭軒敞對修篁祖師但指青青色
詩老能聞細細香風過戶庭常掩冉雨餘衾枕自清涼
幽蘭茉莉徒芬郁氣味不如君久長
昌化雖窮寂今歲偶諸處寄酒東船至得北果
又老庖自海康來人日與客飲邂逅成醉座中
賦此
去年人日醉陳園竹外風流洗瘴烟花落野桃春寂寂
(海南地暖雜花皆臘前開盡)潮回南浦水涓涓臘醅每謝鄰邦使北
果常随賈客船佳節漫逢聊一笑老庖能鱠海鱸鮮
悼程伯㝢尚書
目斷佳城戶一扃名山千古返英靈郡祠空復存圖像
(公典宣信撫三郡所至有惠愛父老為立生祠)朝路無由認履聲大節已書班
氏筆豐碑應勒退之銘文章不朽傳賢嗣收拾何勞假
六丁
壯節滋培雨露深褎然文采冠儒林恩霑二族全純孝
(伯㝢初為臧氏舅所飬登第之後不忍遽歸既升朝叙封而臧氏夫婦繼亡服闋還朝乃自陳歸宗此事古今)
(罕有殆天以全節付公無愧范文正公也)忠貫三朝秉一心墓木未懸吳札
劍斷弦誰續伯牙琴傷情故篋存遺帖洒淚行間自不
禁
八月一日詣新學瞻禮廟像退與客徜徉訪尋
幽勝所至清談瀹茗晚至陳氏園亭酌乳泉而
歸一時清集無愧前人主簿趙元弼乃有厄陳
之歎形於篇詠因次其韻兼呈諸友
郊居多與泮宫鄰回首清游迹已陳曳杖入門瞻廟像
穿林度壑訪幽人遠稽鄒魯衣冠古近揖江山氣象新
飲水飯蔬真樂趣始知席上有儒珍
元弼主簿喜飲而吝於開閤又累輸棋不償同
僚頗以為言八月朔出郊乃有戹陳之歎因再
次其韻
飛蓋追随訪隠淪坐中佳客有荀陳貪杯且可偷鄰甕
愛竹何須問主人雨後已看山色爽雲頭漸喜月華新
烹羊載酒邀同社冷落杯盤笑集珍
郡學落成之初八月二十二日陪郡守同來仍
榜郡學二字遒勁結密觀者興歎是日燕郡僚
并學職郡守謂予本起諸生俾預燕集因成鄙
句呈逢時坐客
氣清天朗屬中秋黌舍初成燕魯侯依舊規模環璧水
斬新牌牓燦銀鈎青衿士子欣榮遇白髮迂儒預勝遊
尼父道行千載後坐令南海變東周
海外自去冬不雨至今農圃俱病郡侯率僚友
為民祈禱二月十八日祭社致齋是日雨作喜
而成詩呈逢時使君
随車甘雨應精祈樂歲豊年喜有期草色青青連粟壠
(海外俗不種小麥惟賴粟以接禾稻)竹聲細細想荷池欣逢山路花開日
正值田家酒熟時凖擬明朝風日好野桃應有未開枝
靈真道人久無詩來用協甫韻并前篇寄之且
拉爾耳翁同賦
道人何處是生涯山遶孤村水繞家鬢裏雪霜全掃白
胷中梨棗旋開花巳乘綠景功初就更服黃精善莫加
若向静中生妄想還如炎地走冰車(梨棗綠景冰車見真誥)
林庭植雖巳受代勉為感思之行交印後即浩
然歸隠徜徉里巷間以碁自娛樂哉未易得也
因成拙句贈行(乙亥孟秋)
歴徧昌江守令權却回小邑作神仙宦游未遂心先淡
歸槖雖空意愈堅濁酒三杯須滿酌枯棋一局要争先
閒居自得閒中趣更活人間七十年
吏隠堂(有序)
贑川陳自厚再領昌化郡符所居堂湫隘不
蠲一洗而新之栽花蒔竹累石為山凛然有
巖壑之趣予為名曰吏隠意欲不妨為吏而
有隠遁之風也并賦長句云
海邦地僻少迎將心逸身閒白晝長賸欲哦詩追沈謝
不求名迹擬龔黃旋移松石成雲壑時引笙簫入醉鄉
吏散簾垂公事畢清風一榻傲羲皇
拙詩奉送厚之權郡還闕
天衢未擬縱驊騮南顧聊寬聖主憂民頌永傳儋耳國
(後漢蠻夷傳云海外有儋耳國)家聲夙著虎頭州簿書脱屣歸華貫翰
墨收功入勝流去去願將民疾苦盡攄胷臆副旁求
獨居自遣一首寄厚之
平生憂道不憂貧萬里風波一葉身路滑須憑木上座
天寒那用竹夫人閒尋獨鶴為仙友笑指孤雲作近鄰
北客不勞頻問訊已拚終老海南濱
送秦令元發赴吉陽
吉陽雖遠郡其實魚米之鄉泉甘酒美實海
外樂國近年守土者率不能謹三尺遂致紛
紛朝廷察知其弊俾三司選清強官往攝郡
事瓊司以臨臯令秦元發累任海外有廉聲
即以名聞乙亥十月被命南来道由昌江相
從累日喜而成詩以送行云
百里威風已震驚朱幡夾道聳先聲耕桑不擾民歸業
香翠無求吏自清老去方知五馬貴愁来未覺一杯輕
世情冷暖難開口懷抱因君得盡傾
象臺(有序)
象臺謝氏所居去郡城六十餘里有溪山之
勝今瓊州司戶洪兄弟四人皆以儒學得名
好賢樂善不求聞逹右丞王復道嘗館其家
作扶疎堂等詩戶曹之子傑以幹至昌化數
訪予執禮甚恭若有求而不敢問之盖亦欲
得予詩也念方老病未暇今晨忽來告别無
以酬其意勉作長句送行若亭榭之勝景物
之美尚須異時登覽而賦傑兄弟亦四人皆
預鄉薦有聲場屋云
全家卜築面孱顔變態煙雲坐卧看丘壑時應擕妓女
階庭還見産芝蘭水涵山影千尋碧路轉松隂十里寒
杖策它年容叩戶盡驅佳處入毫端
和雨後對月
載酒人無顧寂寥秋來門巷更蕭蕭風驅雨脚收千嶂
雲捲月輪升九霄松竹此時聊谷隠巾車指日見弓招
登臨莫作殊鄉念乘興時尋小石橋
海外氣候每歲三四月間巳如劇暑客有自吉
陽至者寓館問漢亭累日且言吉陽氣候晝夜如
炊因歎此邦之勝乃知人生無有足時不經熱
惱豈知平日之清凉乎故古之逹者每以此對
治釋氏云推落大火坑火坑變成池皮鞋和尚
以為即時清凉也蘇公亦云嶺南瘴毒地有此
江月寒乃知天壤間何人不清安予謫居嶺海
踰十五年見聞習熟不以為異因作此詩以自
慰且以警世之賤丈夫一不快即愁歎怨憤或
譏謗怒罵如柳劉之徒盖未足以語此也
客自東來說吉陽始知儋耳本清凉潮聲卷海千峰雨
月色侵門滿地霜更欲何方尋佛國此生真欲老蠻鄉
安心守一師吾祖尚覺人間日月長
予生世幾八十年交游士友有昧平生而一見
氣合者有同鄉並舍而終身情乖者因悟笑曰
此釋氏所謂宿緣也知此則可以忘憂惱泯是
非免輪迴而脱生死也因作拙句以道其意云
路隔仙凡只一塵浮生出没轉風輪宿緣未斷形雖換
異世相逢意自親圓澤再來尋舊伴房公一笑悟前身
若將愛見迷真性萬劫難超未了因
丙子正月二十三日紀事
風捲隂霾日月明鯨鯢已戮海波平姦憸藉手捐竒貨
交友通書免詭名舊俗衣冠嗟化劫新疆兵革偃長城
聖君若用當時將一洗烟塵宇宙清
離陽夀縣百餘里遇大風雨溪流漲溢宿修仁
境小寺新潔可喜不復有滯留之歎偶成長句
老病字畫欹斜輙自笑也仲子孟堅同來
逐客多年住海濱今朝喜作北鄉人飄風掃地捲煩暑
驟雨翻空洗瘴塵境惡乍離賓館陋眼眀欣覩佛祠新
松林竹徑俱幽勝留滯何庸歎苦辛(紹興丙子六月十九日)
某到郴幾兩月適當重陽而菊猶未開然江山
清遠又仙佛所居有足樂者因成鄙句以寫離
憂
重陽從古多傷感逐客南来重歎嗟鏡裏但驚添白髮
樽前猶未見黃花求仙頓覺三山近成佛無令一念差
習氣平生都掃盡更憑橘水洗塵沙
郴士為作暖閣既成是夕雪作喜而成詩(郴士謂郴)
(戶曹邢晦)
暖閣初成荷北鄰歡然一笑欲烘春香煙苒苒縈紆轉
鼻息齁齁出入勻睡美忽驚天曈曨夜寒誰怕脚舒伸
老兵来報雪床厚凖擬明朝共飲醇
七言長律
悼程伯㝢尚書
人物江東第一流天衢闊步縱驊騮彈冠事主俱青紱
握手論交到白頭照世詞華窺賈馬致君事業擬伊周
平生自謂孔北海晚節欲為陳太丘危行危言逢有道
一生一死見交遊自憐罪大無歸日哭送松門嘆莫由
