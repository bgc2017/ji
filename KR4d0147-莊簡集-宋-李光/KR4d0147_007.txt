莊簡集卷七宋李光撰
七言絶句
渡海
三載藤江守藥爐身輕那復羡飛鳬瓊山萬里乘風便
始覺驚濤異坦途
出處從今莫問天南来跨海豈徒然須知魯叟乘桴興
未似商巖濟巨川
潮回齊唱發船歌杳渺風帆去若梭可是胸中未豪壯
更来滄海看鯨波
雷化多曠野道傍常聞鷓鴣聲
已過梅嶺更南征渺渺瓊山四百程(自雷渡海南四百里)日暖風
和寒食路行人休聽鷓鴣聲(俗訛其聲曰行不得)
乙丑生朝
今朝生日豈須論老去難酬父母恩惟有海南香一瓣
直教薰炙徧乾坤
次韻徐念道瓊臺泂酌亭兩絶
笙簫杳渺鶴徘徊嬴女時應下玉臺莫問三山在何許
更尋方丈與蓬莱
蘇公陳迹半成空杖策經行紹聖中便與佳名還泂酌
曄然光景照無窮(泂酌亭瓊臺在海南孤絶之處限以鯨波而風物蕭然若在塵外疑即三)
(山之一也東坡先生紹聖間往来瓊山獨飲䨇泉因作亭其上名曰泂酌亭且留詩云)
即事十二首
秋雲漠漠日昏昏積潦連江隔遠村頼是陳編有餘味
斷無車馬到衡門
青鞋踏徧海邊沙葉暗檳榔樹樹花蜑子也能留客坐
旋添活火待煎茶
榕葉隂隂日向西翠禽無語畫簾垂晚凉庭院經行好
洗出蕉花一兩枝
橋南橋北水漫漫泂酌依然碧玉寒隣里何妨頻汲取
莫教摧折小欄干
家僮投晚閉柴荆倚錫聊同結夏僧夜漏欲傳城上鼓
籠紗初點佛前燈
客舍生涯自寂寥秋来仍復雨連宵前村隠隠人来往
時有篝燈過竹橋
過却東橋即是村浣紗人出閙紛紛倚笻爭向前灘望
漲水潮来减幾分
異域游從見面䟱掩關終日自端居正須文字相料理
病眼常嫌細字書
涉旬風浪戰扶胥咫尺烟波信息䟱見說北船今日到
故人應有寄来書
南隣小魏隔雲巢里巷相從近結交聞道秋来作文賦
可能借我一齊抄
鯨波萬里海南州郭外新居事事幽一味清泉堪瀹茗
千年蠧簡可忘憂
潮平賈客輸蠻貨日晚隣翁約勝遊月黑無人来打水
喧呼長怕五更頭
與善借示魯直集雕刻雖精而非老眼所便戲
成小詩還之
墻角年來棄短檠捐書默坐眼方明知君欲嗣江西𣲖
净几明忩付後生(近日吕居仁舍人作江西宗𣲖序以魯直為宗主也)
連夕大寒示隣士
凍雲垂地北風顛粧點江湖欲雪天我亦隨身有蓑笠
興来同上釣魚船
紙帳蒲團度厄年一菴聊可寄深禪隔忩要聽芭蕉雨
襆被須来對榻眠
重過横河宿莫氏南軒
扁舟重過海邊村野竹侵階柳映門相對小窗賓客散
十年憂患不須論
庭植惠雪菊嚴冬盛開
冷豔霜苞向日舒移將小檻近階除應知海外冬無雪
留與寒儒夜映書
十二月寒甚小雨打忩有霰雪聲成小詩招隣
士飲
行窮海北到瓊山二月猶驚塞外寒小雨洒忩風淅瀝
擁爐来聽雪聲乾
予自暮春與客燕野趣亭俛仰三時始復再至
則花木益茂亭亦稍葺矣因思去歲重九之集
覽物增慨題三小詩
經時不到嚴家館千樹檳榔一徑深莫把小亭頻展拓
恐妨幽步綠苔侵
秋容野色擁簾旌森木中間結小亭斫盡枯荷露清淺
夜深来看一池星
聫騎同来倒載還勝游那復羡龍山空餘把酒題詩地
忍對籬邊菊蘂斑
戲題林庭植茅亭
十畆茅亭倚壁開中安五寸黑香臺小忩容膝頻招客
呼出丁香佐一杯(時丁香盛開)
次韻趙丞相海鳴
幽人一枕夢魂清風鼓寒潮夜有聲海色天容本澄静
年来應為不平鳴
身如一葉任風飄閉眼觀心路匪遙慣聽海鳴還熟寢
未妨歸夢趁回潮
三月三日陪郡守宴嚴亭
旌旆悠悠照暮春蘭亭修禊在斯晨不須縣尹前驅去
自有隨車雨洗塵(坐間得雨)
尋花問柳到村扉葉暗檳榔晝影移從此山翁頻倒載
嚴池今勝習家池
癸亥上元余謫藤江是時初開樂禁人意欣欣
吳元預作紀事二絶頗入風雅戲和其韻
曾見端門萬炬燈天街追逐少年行如今老病惟貪睡
懶向州衙看樂棚
再聞韶樂共欣然太守推行詔墨鮮山郡莫嫌娼女拙
嫁他蜑戸已多年
次韻康守通幽亭三絶
篔簹脱籜已穿林裊露搓烟蘚徑深宴坐蒲團空寂處
一聲啼鳥故相侵
風捲千梢偃旆旌杖藜徐步到幽亭他年持節重遊地
父老爭看舊使星
吏散庭空絶往還焚香默坐似居山新詩改罷重搔首
自拾階前筍籜斑
端居無以遣興偶成三小詩仍用前韻呈元夀
會元二公
桄榔澀勒易成林午枕蕭然一榻深春半已無桃杏在
夜深惟有月華侵
搖搖北望動心旌老病聊依泂酌亭時有小兵来滌硯
清泉一掬冷涵星
流轉南来未放還此身忽到海中山臨池顧影聊娛戲
懶把青銅照鬢斑
十月二十二日縱步至教諭謝君所居愛其幽
勝而庭植道源諸友見尋烹茗奕棋小酌而歸
因成二絶句
城隅詰曲趁溪斜遙望青帘認酒家行過小橋沙路盡
忽逢菡萏一池花
歸来庭院欲棲鴉冷落誰憐副使家獨向小園行欲遍
籬邊黃菊有殘花
十月三十天氣重隂門巷蕭然乏酒不能招客
隣人釀酒適熟而梁軍判周主簿芋學錄不約
而至洗盞更酌喜而成詩以示坐客
火冷燈青正寂寥夜寒風勁酒香飄隔墻知是隣醅熟
踏雨沾泥不待招
昨以酒熟隣士皆来戲作小詩而國幹和章獨
未至今日天氣温和再成鄙句促之
朝来風静凍雲消簾静忩明瓦不飄鴉呌三聲乾鵲喜
(南人諺云鴉呌三聲酒食不停魏介然云)故應知我有嘉招
星河湛湛夜寥寥閉戸微聞麝篆飄况有南隣愛酒伴
興来不假楚辭招
五月望日市無魚肉老庖擷園蔬雜以杞菊作
羹氣味甚珍戲成小詩適梁軍判送酒頭来并
成三絶謝之
旋擷園蔬二寸長牙齦脆響菊苖香欲招隣友同来啜
恐被鷄豚越短墻(小說有郡守攜具訪一山人是夕寤驚云誰令羊羣踐我菜圃也)
疎簾冉冉度茶香日午誰陪竹戸涼陋巷簞瓢巳清絶
更將詩句攪空腸
麴米新篘只隔墻西風吹過酒頭香故知王母憐愁獨
煩送瑤池九醖觴(國幹送酒)
新年雜興十首
春潮和雨沒平沙沙岸疎籬盡酒家北客慣尋寒食路
不知人日已無花
海邦人日似深春籬外桃花半不存自要杖藜閒信步
蹇驢牽去繋榕根
紅蕉欄畔小池塘山雨添花映短墻自是冰霜元不到
浮花那觧傲冰霜
獨酌怡然萬慮平夕陽忩牖喜新晴矮牀睡稳誰呼覺
只有幽禽一兩聲
世事悠悠委逝波六年歸夢寄南柯北来莫怪音書斷
衡嶽元無雁字過
信是閒中日月遲頹然那惜寸隂移消磨永晝非無術
䄂手旁觀數局棋
蕭然一榻本無塵轉物庵中老病身江上桃花空記面
不如啼鳥解留春
負郭幽居一味清殘花寂寂水泠泠夜深宴坐無燈火
捲起疎簾月滿庭
佳節無人共一尊熒熒燈火雨昏昏憑誰與喚烟霞伴
直上羅浮看上元
去國頻經曠蕩恩新年猶寄海南村掇移妙境非難事
直使心超不二門
秋日雜詠十首
三載幽棲養性靈焚香默坐萬緣輕空庭野草萋萋碧
更覺秋来少送迎
抄罷唐詩筆暫停不將竒字問添丁郊坰秋半無炎暑
淨拂明忩讀道經
風露蕭蕭月欲沈方池水静影横參何人睡覺来陪我
更取金荷瀲灔斟(八月十四夜四鼓)
招呼佳侣暫忘形夜久金莖露欲零風捲晴雲時點綴
未妨華月上青冥(中秋招隣士小酌)
海濱三度過中秋雨横無因到庾樓萬里無塵今夕月
不須攜客上羅浮
沙路微行到懶窠晚風斜日滿烟蘿焚香坐久疑無路
忽見帆檣竹外過(道人了然卓菴號懶窠)
杖策尋幽路欲迷華鬘椎髻雜生黎空階秋晚無霜葉
自把清詩竹上題
老去㤀情不厭閒酒杯詩軸最相關籬邊知是重陽近
萸實微紅菊蘂斑
天南誰把尺書傳老眼經秋自不眠鼓角聲回忩未掩
可堪殘月到牀前
可笑餘生習氣纏時時吟詠偶盈編心閒身老趨平淡
不是新来效樂天
贈傳神陳生
直綴還縚岸幅巾三年海外見来頻鬢髯若為添霜雪
始覺衰容更逼真
列之告别為之悵然小詩送别
小橋西巷每徜徉忽趁南風返故鄉旋汲雙泉烹日鑄
從今誰共北忩涼
小詩送孟堅北歸
汝到家中暫喜歡倚門慈母問平安舉頭便見天邊月
莫作千山萬水看
已已二月三日晚食罷步至林氏園了然道人
新築小亭愛其閴寂獨坐久之白上人来出門
又逢魏子歸而寫之以詩偶翻舊藁見之恍然
因書以示庭植
新築茅亭澀勒間蒲團坐久欲㤀還道人應供歸来晚
只有野僧相伴閒
夕照穿林暮靄收出門忽見月如鈎幽人曳杖来尋伴
一笑能令萬慮休
書尾寄六十五姪孟容
轉物庵中一老人十年嶺嶠且蔵身黎山萬叠波千頃
心鏡孤圓月一輪
雙泉亭
予自甲子春再貶瓊山寓居雙泉首尾六載
稍葺治之結亭泉上甃以青石可百年南遊
昌化留小詩亭中
甃石流溝汲愈新秋無落葉旱無塵他年莫㤀癡頑老
曾是雙泉舊主人
陳氏面北小亭遠依林壑下瞰長江主人每醉
卧其下歎羡不足戲留小詩云
赫日曉林起瘴烟小亭風景獨蕭然門前剥啄須輕手
忩下幽人正醉眠
十一月二十八日陳令分寄梅花數枝為賦兩
絶句
幽香偏許夜深聞冷蘂從来水外村南地恨無霜雪伴
獨將孤影照黃昏
一枝淡静玉無痕便覺蕭娘氣味村旋汲清泉滋蓓蕾
小忩留待月微昏
二子繼韻復賦二首
香超薝蔔斷知聞窮臘開花處處村應笑多姿桃杏俗
更嫌貪睡海棠昏
城上胡笳枕上聞却愁羌笛起孤村冰容不入丹青手
玉骨那憂瘴霧昏
文昌陳令寄龍眼甚富
不羡蒲萄馬乳寒品流須着荔支間幽人頓覺空囊富
合浦明珠一夜還
儋耳病起偶題
病骨支離睡半醒雨餘芳草入簾青焚香隠几無人到
讀盡黃庭一卷經
黎人二首
褰帷露冕更停輪渺渺旌麾入瘴雲異境盡憑詩寫去
郡僚爭喜得新聞
桄榔林裏便為家白首那曾識使華莫說蠻村與黎洞
郡人觀覩亦咨嗟
春日偶題
庵後疎籬蔓碧花庵前榕葉晚蔵鴉階前草長苔痕滿
裝出儋州副使家
海外實未嘗見梅為賦一絶
春日追遊載酒堂名園疑有野梅芳籬邊水畔無尋處
只向風前認暗香
德舉予丱角友生也書来寄三小詩并示杜門
圓妙方指趣深遠因次韻為謝仍寄出門散方
亦反招隠之義也兼示商叟一笑(出門散方别見)
杜門一法有深機勝把玄關叩祖師覆罷㤀憂還獨酌
免陪歌酒免論棋
老野狐
瓊士吳志寧居城之東北隅深居簡出若素
隠者已而来儋耳託言學易且云願見異人
予始甚嘉之已而乃聞與一老婦遊一日坐
間為陳守所詰慚沮不自安夜半挈之而遁
戲作此詩欲追寄之不及
變化形容似老儒南来權作白髭鬚祗應坐上無鷹犬
走作人間老野狐
中春之初與諸友遊黎氏園荆華贈予桃花一
枝歸置瓶中連日不凋因成兩絶示同行且令
同賦
桄榔林裏見桃花正似羅幃翠幕遮老去已無篸髻夢
淨瓶歸插一枝斜
竹外籬邊映柳條一枝纖軟更妖嬈似知摩詰愁無伴
留向書忩不忍凋
庖人宋奕請告往瓊般家怪久不至聞已設厨
矣戲贈朱推
市無魚肉㸑無烟晨起齋厨每索然欲識先生真樂地
飯蔬飲水曲肱眠
感松
海外獨昌化宜松父老云往年自報恩寺西
行皆松柏林也州縣無禁約邦人折以為
薪根節堅潤者以為明今惟十里外尚有之
三十年後無復種矣感之作三小詩題之寺
殿柱中以勸郡人有知者庶其少弭乎
瑟瑟聲微冉冉香炎天瘴海變清涼從今莫遣兒童斫
留取濃隂庇一方
根盤厚地幹參天護養龍髯幾百年忍把斧斤頻剪伐
坐令鱗甲化非烟
每憶西湖九里松眼明忽見紫髯翁隠居庭院多栽種
為愛笙簫逓晚風(陶隠居喜聽吹笙特愛松風庭院皆植松每聞其響欣然為樂)
昌化肉不常得予蔬食已慣每聞有猪則召一
二友生同飯月不過二三四月二日聞有猪亟
令召三職事
顔樂簞瓢孔飯蔬先生休歎食無魚小兵知我須招客
市上今晨報有猪
予三貶而至儋耳又復二年平生習氣掃除殆
盡海外去國萬里士民不知朝廷事免議朝政
惟是里巷之間是非曲直偶及之入于耳中有
如穢物置之寳器自今客至惟經史禪悦道家
養生之說乃所樂聞其餘非已所預者可付之
一默并成小詩以述已意云
庵中宴坐戸長扄鼓瑟吟詩樂性靈客至不妨談道妙
儒書釋典及仙經
戊辰冬與隣士縱步至吳由道書會所課諸生
作梅花詩以先字為韻戲成一絶句後三年由
道来昌化索前作復次韻三首并前詩贈之
冰容幽勝肯爭妍獨樹亭亭近水邊不但色香俱第一
品流宜占百花先
清影扶疎晚更妍每教移植小池邊一枝獨守凌寒操
肯與羣花較後先
月娥姑射妬清妍白髮羞將插鬢邊冷豔獨排殘臘破
孤芳長占小桃先
陳渭老今夕開閣誠為盛事戲成二小詩以侑
坐客
釀成春甕勝玻璃旋壓真珠味更竒飲客莫辭今夕醉
黃河清後卒無期
長堤楊柳映門垂南北行人認酒旗坐上飲流須強醉
休將河水較醇醨
行潘峒諸村愛其巖壑之勝田疇之美因成小
詩
烟市雲中自一墟幽花夹道路縈紆無人與寫巖巒勝
聊展營丘半幅圖(予離藤日李子從惠李成山水)
村落家家社酒香雜花開盡綠隂涼山畦是處田疇美
時有歸牛待夕陽
元發惠鳴鷄
塵榻昏昏睡未醒床頭腷膞老鷄聲年来學道多晨起
免聽城頭畫角清
朱冠玄臆氣横秋得食相呼飽即休語默從来有程度
不妨風雨夜颼颼
客惠予早鳴晚鳴二鷄各賦一絶
遠和城頭角調清隣鷄寂默尚無聲幽人底事偏嫌汝
驚斷歸鄉夢不成(早鳴)
長庚東出月沉西飽粟貪眠尚穏棲却笑城烏自多事
更籌未急已先啼(晚鳴)
反舌
喧喧木杪弄新晴羈枕驚回夢不成任是舌端能百囀
園林春盡寂無聲
謝文孺寄三接丹岐伯言人各有百二十歲之
夀其多夭折者聲色害之也如醉後入房等三
事皆促夀命之目予来年八十若服此得終其
天年道人之遺也
三接靈丹古所傳扶危起死勝神仙衰顔全藉刀圭力
少駐人間四十年
予謫海外久矣蒙恩徙郴所寓適與蘇仙隣暇
日攜兒徜徉歴覽遺集因閱本傳不載致仙之
因特以事母盡孝行耳自古仙真得道如吳真
人之流未有不由此而致者世人不知出此多
棄遺父母入深山窮谷中父母凍餓不䘏也以
此求道去仙遠矣因成二小詩題之壁間庶亦
少警欲學道而忘其親者
打包行脚為尋真偶與蘇仙作近隣萬里移来今有伴
叩門時許訪幽人
不須辛苦學神仙九轉功成亦偶然但向閨門躬孝行
會須白日上青天
題義郴傳神贊
平生疾惡不量力指佞擊姦期屏迹流落南荒二十年
更無一點烟塵色
詩餘
李公伯紀寄示水調一闋詠歎李太白詞采秀
發然予於太白竊有恨焉因以淵明為答(水調歌頭)
元亮賦歸去富貴比浮雲常於閙裏端的認得主和賓
肯羡當年軒冕時引壺觴獨酌一笑落冠巾園圃日成
趣桃李幾番春揖清風追往躅事如新遺編諷詠歛
袵千載友斯人君愛謫仙風調我恨樓船迫脅終汙永
王璘何似北忩下寂寞可棲神
清明俯近感嘆偶成寄子賤舍人(前調)
自笑客行久新火起新烟園林春半風煖花落柳飛綿
坐想稽山佳處賀老門前湖水欹側釣魚船何事成淹
泊流轉海南邊水中影鏡中像漫留連此心未住贏
得憂患苦相纏行盡荒烟蠻瘴深入維那境界參透祖
師禪宴坐超三際瀟洒任吾年
昌化郡長橋詞
昌化郡城之北長橋跨江風月之夕氣象甚
勝庚午八月望夜士友悉赴郡會杖策獨遊
頗懷平生故人作水調歌以自釋予自長年
粗聞養生之說放逐以来又得司馬子微叙
王屋山清虛洞所刻坐忘論一篇因得專意
宴坐心息相依雖不敢仰希喬松之夀度未
即死庶有會合之期(前調)
獨步長橋上今夕是中秋羣黎怪我何事流轉古儋州
風定潮平如練雲散月明如晝孤興在扁舟笑盡一杯
酒水調雜蠻謳少年場金蘭契盡白頭相望萬里悲
我已是十年流晚遇玉霄仙子授我王屋竒書歸路指
蓬丘不用乘風御八極可神遊
過桐江經嚴瀨慨然有感予方力丐宫祠有終
焉之志因和致道水調歌頭呈子我行簡
兵氣暗吳楚江漢久凄涼當年俊傑安在酌酒酹嚴光
南顧豺狼吞噬北望中原板蕩矯首訊穹蒼歸去謝賓
友客路飽風霜閉柴扉窺千載考三皇蘭亭勝處依
舊流水遶修篁傍有湖光千頃時泛扁舟一葉嘯傲水
雲鄉寄語騎鯨客何事返南荒
重九日宴瓊臺(南歌子)
佳節多離恨難逢笑口開使君攜客上層臺不用籬邊
凝望白衣来且看花經眼休辭酒滿杯玉人低唱管
絃催歸去瑣忩無夢月徘徊
民先兄寄野花數枝狀似蓼而叢生夜置几案
幽香襲人戲成一闋(前調)
南圃秋香過東籬菊未英蓼花無數滿寒汀中有一枝
纖軟吐微馨被冷沈烟細燈青夢不成皎如明月入
忩櫺天女維摩相對兩忘情
甲子中秋微雨聞施君家宴戲贈(臨江仙)
畫棟朱樓凌縹緲全家住在層城中秋風露助凄清香
凝燕寢遮莫下簾旌佳節喜逢今夕月後房重按新
聲姮娥端解妬娉婷微雲點綴不放十分明
客贈梅花一枝香色竒絶為賦此詞(减字木蘭花)
芳心一點瘴霧難侵塵不染冷淡誰看月轉霜林怯夜
寒一枝孤静夢破小忩曾記省燭影參差脉脉還如
背立時
符昌言寫寄朱胡梅詞酬唱語皆不凡因次其
韻(念奴嬌)
榕林葉暗見一枝獨與霜華爭白寫我精神惟頼有瀟
洒西湖詞客玉骨清羸冰容冷落似恨關山隔蠻烟侵
妬未應减動肌雪幽夢時遶芳枝夜寒誰見我身為
蝴蝶抱蘂窺叢驚睡覺忩影横斜和月謝館池邊松風
亭下忍使香消歇多情饒恨算應天解磨折(松風亭見東坡梅詩)
瓊臺元夕次太守韻
危閣臨流渺滄波萬頃湧出冰輪星河澹天衢迥絶纖塵
瓊樓玉館徧人間水月精神清江瘴海乘流處處分身
邦侯盛集嘉賓有香風縹緲和氣氤氲華燈耀綺席
競笑語烘春窺簾映牖眷素娥偏顧幽人空悵望通明
觀闕遙瞻一朵紅雲
逢時使君出示所作送春佳詞引楚襄事因次
其韻(鷓鴣天)
踏舞貪看赤脚娘送春春去莫悲傷飛花逐水歸何處
落絮沾泥不解狂都是醉任飛揚百年三萬六千場
使君親按新歌舞魂夢相逢笑楚襄
陳逢時置酒賓燕堂仍攜愛姬晚值雨作見示
佳詞輙次眼兒媚韻
漠漠春隂人似霧那用繡簾垂不道持杯是阿誰須拚
倒金罍人世渾如天上月離合比盈虧冒雨須来帶
雨歸神女解相隨
予頃在瓊山見桃李甚盛但臘月已開盡三春
未嘗見桃花每以為恨今歲寓昌江二月三日
與客遊黎氏園偶見桃花一枝羊君荆華折以
見贈恍然如逢故人歸插淨瓶中累日不凋予
既作二小詩同行皆屬和忽憶吾鄉桃花塢之
盛每至花發鄉中人多醵會往游醉後歌呼今
豈復得緬懷疇昔不無感歎因成長短句寄商
叟德矩二友若悟此空華即不復以存沒介懷
也(漁家傲)
海外無寒花發早一枝不忍簮風帽歸插淨瓶花轉好
維摩老年来却被花枝惱忽憶故鄉花滿道狂歌痛
飲俱年少桃塢花開如野燒都醉倒花深往往眠芳草
