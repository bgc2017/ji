莊簡集卷八宋李光撰
奏議
乞開言路劄子
臣聞帝王之美莫大於詢謀治安之時尤先於警戒歴
觀前代有為之君雖聰明有餘而切直之言不絶於耳
雖天下大治而幾微之慎不忘於懷恭惟皇帝陛下以
睿知寬仁之資膺祖宗積累隆平之業勞心求治幾三
十年華夏乂安天地交泰符瑞之應史不絶書所謂太
平盈成之期實在今日陛下所當憂勤宵旰虛已以聽
納羣臣所宜精白勉勵夙夜以進戒而近歲以來士大
夫狃於因循宴安寵禄謟佞成風至妄引荀卿有聽從
無諫争之說以杜塞言路多士盈庭莫敢開說是陛下
有容納之德而羣臣進拒絶之計朝政之闕失臣下之
姦邪生民之利病海内之休戚何由盡聞乎古人有言
曰堂上遠於百里堂下遠於千里門庭遠於萬里蓋言
壅隔之禍深也臣愚伏望陛下博延羣臣明詔天下廣
衆正之路開不諱之門使忠良謇諤之士有所規益而
讜言進傾邪䜛巧之徒不得壅蔽而下情通實天下幸
甚取進止
論百姓失業劄子
臣聞堯舜在上天下無窮人文王之民無凍餒者蓋國
以民為本而民以食為天自古賢聖之君莫不貴農重
榖以裕天下一夫不耕或受之饑一女不織或受之寒
饑寒並至而能不為姦邪者鮮矣仰惟陛下臨御海㝢
躬修節儉以安百姓涵養生息如天地之無不覆載雨
露之無不潤澤每發德音下明詔未嘗不以寬恤為先
懷生之屬罔不欣戴可謂治極乎堯舜而恩深於文王
好生之德浹肌膚淪骨髓矣邇者朝廷稍務損益時政
以適厥中而奉承之吏用意過當不復推廣陛下仁民
愛物之心貪殘苛暴公肆掊斂百姓嗷嗷失業者衆監
司守宰坐視流亡恬不加恤強者結集為寇盗弱者轉
徙乎溝壑是致輦轂之下匄者日滋號呼呻吟枕藉道
路此陛下耳目所及至近而易察者然且壅隔而不盡
聞况四方萬里之外乎深恐怨嗟之聲干戾隂陽聚為
祲厲傷害和氣臣愚伏望陛下流寬大之澤抑煩苛之
吏申勅諸路提舉常平官或間遣信使以廵撫四方延
問民所疾苦蠲逋負省徭役以仰副陛下愛育元元之
意實天下幸甚取進止
辭免除右司諫狀
臣准東上閣門告報已降告命除臣右司諫臣聞命震
驚罔知所措伏念臣資性樸愚學術荒落方陛下初登
寶位開廣言路褒直盡下之時宜得方正忠謇之士置
在左右拾遺補闕庶有禆益如臣庸妄風節無聞倘或
冒居實累初政伏望陛下察臣誠悃非敢矯飾追寢成
命别除臣一職合入差遣庶安愚分所有告命未敢祇
受謹具狀奏聞伏候勅旨
論梁師成劄子
臣伏覩敵騎内侵需索犒軍金銀陛下以宗社生靈為
重屈意求和上自乘輿服御宗廟噐皿下至民間首飾
之物拘收殆盡大臣戚里之家不免直取獨未聞宦官
能體陛下憂勞之意者近年以來宦官用事或殖貨利
或治宫室或開拓邊境或進退臣僚皆能竊弄威權以
厚自封殖此陛下耳目所及不復縷陳其專權擅勢桀
黠尤甚者莫如梁師成師成用事日久能作威福計其
家貲無與為比當此危急之時獨不在直取之數臣竊
惑之臣謹按師成出入禁掖踰二十年罪惡貫盈不可
悉數方蔡京王黼相繼用事朝綱隳壊賄賂公行姦邪
朋附而為之用忠賢擯斥而不得進師成與之締交關
通表裏蒙蔽引用浮薄布滿中外依憑城社玷辱聖朝
以至海内怨嗟養成今日之患迹其罪惡久合誅鋤方
陛下踐阼之初聖政日新一時憸人咸知退縮而師成
儼然居中執政大臣慮其狡獪多計恐一旦復得進用
莫敢動搖伏望陛下斷自淵衷以師成付有司籍其家
貲窮究姦慝以正典刑因以風厲黨類庶有懲革實天
下幸甚取進止
言蔡京章疏不繫階分析狀
臣凖尚書劄子二月二十二日奉聖旨言蔡京章疏柳
約李某不曾繫階令分析聞奏者臣聞命震驚罔知所
措臣昨於今年正月二十四日供職至二月初三日入
局忽報臺諫官上殿臣方驚疑詢問同列據司諫李會
正言師驥云初二日晩有急速公事乞對緣臣是日早
出不暇相率既未得班次至初三日只將侍御史孫覿
論列蔡京文字列銜同上即不曾聚議及報臣知委臣
是時供職未及旬日正當朝廷多事之際敵騎未退臣
嘗按梁師成罪惡首以蔡京王黼締交關通表裏蒙蔽
為說然臣後來不曾再有弹奏臣實失職雖天度包荒
未即罷斥在臣愚分誠不自安臣見居家待罪伏望聖
慈觧臣言職以厭公議
論内臣梁永劄子
臣訪聞高品梁永等昨因宣和七年十二月差充伴送
金國回謝番編欄官沿路作過挫辱守令毆擊頓司恣
横不法及取受過錢物每名不下一千五六百貫送大
理寺根勘各係贓罪流在案該大赦原罪凖律諸以贓
入罪正物見在者還官其已費用者死及配流勿追餘
皆追之今永等所配雖已該赦有追到贓物見在大理
寺贓罰庫永既釋放却計會内侍省差權大理寺監門
節次將劄子求囑本寺少卿請出元追到贓物臣契勘
永既因罪追攝下寺根勘於本寺官已有妨嫌况贓物
在庫未經戸部拘收遂敢一面請領顯屬違法欲望聖
慈令戸部日下將上項已追到贓物重别估定價例除
已納足所犯贓外其餘恐合給還仍乞罷本人見權監
門庶免姦弊取進止
乞罷李彦辟官劄子
臣近奉聖旨專委臣看詳京東西兩路係李彦辟置西
城所害民之官並合放罷臣今契勘兩路州縣官係御
筆内降聖旨除授之人其為員數尚多吏部不肯着
實供具若盡行放罷其間却致枉濫臣今欲將監司知
通元係聖旨司錄已下元係吏部注授别無害民顯迹
並且存留外其餘並乞放罷取進止
論鄧雍劄子
臣伏覩近降指揮今之尚書侍郎異日宰執之選也都
省所接詞訴分送六曹與决施行陛下責任之意可謂
重且專矣則居是職者非得天下英偉豪傑之士智識
才噐足以當異時輔弼之選者曷宜任此哉臣謹按吏
部侍郎鄧雍不學無術世濟奸邪其父洵武任樞密使
因緣請託特許赴殿試關通近倖猥中科目濫厠從列
帷薄荒穢士大夫目為豔班兼雍不曉吏事又欲廢法
任情專受請託選人關陞改官意所欲與雖郎官執條
例以進輙遭詬詈人材猥下趣操頗僻不足汚天官之
選伏望聖慈特賜罷黜施行庶厭公議取進止
論鄧雍第二劄子
臣伏見近年以來嬖倖用事奸邪擅權賢否混淆是非
顛倒世家之子布滿要塗瀆亂朝綱莫斯為甚臣謹按
前吏部侍郎鄧雍專以便僻側媚躐取要官初無學術
而使之特赴殿試不知古今而使之猥厠經筵帷薄不
脩蹤迹醜穢士林傳播以為笑談今雖罷遣尚仍舊職
玷高華之選實於公議有所未允伏望特出睿斷早賜
褫奪職名投置閒散庶幾聖朝名噐不以假人且絶奸
邪覬覦之路實天下幸甚取進止
乞追究王蕃召姚古劄子
臣等伏見朝廷自聞金人入境即差王蕃姚古充京畿
四面制置使今姚古未聞來期王蕃統領禁兵避敵遠
遁不知所在京畿諸邑及近京州縣例被刦掠道路不
通都城閉關多日民間百物窘乏人情憂懼欲乞先次
選差將兵分屯城外以禦他寇仍開南城一面門多差
將兵譏察守禦以通往來仍乞差官趣召姚古追究王
蕃所在取進止
論吳鏜劄子
臣聞重刑再覆國之常典唐太宗每决一囚必三令五
覆蓋所以重人命也訪聞元豐庫受納金銀一項百姓
王宜納金五十兩貼司李元亨上歷誤作五兩當日有
提領官吳鏜到庫點檢係胥長劉鐸即時以元數執覆
取鈔呈驗發覺訖元金見在李元亨畏罪逃竄吳鏜不
曾送所司根勘一面申奏取旨便將監官降官劉鐸貸
命杖脊刺配沙門島雖已蒙改正其吳鏜并無行遣臣
謹按鏜本市井小人狡獪反覆自來謟事權倖不一二
年致身從槖今來為見大臣收簇金銀急於傅會遂致
廢法任情欺罔聰聽衆論藉藉咸謂枉濫實累陛下始
初清明之政伏望聖慈矜憐無辜將鏜重行竄斥非獨
為小人之戒亦以仰副陛下欽恤之意取進止
論曾紆等劄子
臣惟國家之興聖聖相授專務愛育元元以固邦本而
四海之廣所與共治以惠養斯民者尤在於守令監司
之職委以刺舉實外臺耳目之寄專以按察州縣者也
其任顧不重哉伏自陛下即位以來號召天下豪傑之
士聚之朝廷而貪汙不法之吏多在外服或倚勢作威
或倚法虐下誅求掊斂靡有藝極使遠方之民無所申
訴朝廷何頼焉臣伏見江西轉運曾紆福建轉運趙岸
唐績提舉市舶張佑提舉廣東香鹽黃昌衡府界提舉
常平陸棠皆緣交結權倖以躐取名位邪佞凶狡素無
廉聲皆不足以當一道之寄岸績遠任福建漕臣朝廷
近差陳磷等為代遂通賄賂於梁師成以造茶為名不
肯離任佑本泉州大商今市舶廨治乃在泉州背公營
私何往不可近聞營造第宅盡令屬邑科買材木贓汙
不法一方之民咸受其弊昌衡棠皆奴事朱勔昌衡頃
知秀州華亭縣抑勒人戸依等第科買白鶴每隻至有
百餘千者自秀至蘇花石珍禽絡繹不絶遂就除本州
通判益肆掊取東南之民莫不憤怨棠知平江府長洲
縣專一勾當朱勔家事民間訟牒悉委佐官平江地瀕
太湖勔田産盡在長洲縣多被水患民間不肯承佃棠
既為抑勒上戸佃種稍不承認即枷項送獄既承之後
永無脫期至破家蕩産賣妻鬻子猶監錮不已良民妻
女稍有姿色者必多方鈎致百姓田園號為膏腴者必
竭力攘取以搜尋竒玩而發人籠篋者有之以訪求古
物而掘人冢墓者有之紆故相布之子因謟事宦官進
職賜帶頃任楚州及鎮江府通判皆以本州娼女自隨
替罷挈之而去帷薄荒穢父子聚麀尤為清議之所不
容伏望聖慈特降睿旨盡行竄斥以正刑書仍乞精擇
廉幹修潔素有風力之人以充監司之選庶幾朝廷惠
澤得以下究細民疾苦得以上聞仰副陛下勤恤民隠
之意天下幸甚取進止
乞奉迎上皇劄子
臣聞唐明皇避寇幸蜀肅宗即位靈武及二京平李泌
為羣臣通奏具言天子思戀晨昏請促還以就孝養若
泌者可謂善處人父子之間矣恭惟陛下天性仁孝伏
自上皇東幸暴露日夜憂思至避殿减膳不遑寧處羣
臣士庶莫不知之而軍興之際朝廷多事道路隔絶臣
恐陛下至意未能感通而姦邪之人易成間隙以上貽
宗廟之憂下為羣臣之禍治亂之原安危之機盡在於
是臣愚伏望陛下親降詔旨令三省樞密院集兩省臺
諫官合議奉迎上皇典禮使陛下大孝之美純粹光顯
過於未登大位之時實天下幸甚取進止
論内臣鄧珙等狀
臣恭惟道君太上皇帝倉卒南征暴露野次陛下憂懼
不知所為金人退師之翌日遣使問安又擇見任執政
為奉迎使陛下東嚮臨遣於庭令所至賞犒隨行將士
撫諭行宫使已下令扈從以必上皇之歸孝思至矣
且命宗室父老迎謁近甸亦既越旬未聞屬車之音羣
臣士庶不能無私憂者以羣小人在側耳臣訪問隨行
内侍其間頗有䜛邪之人造飾奸言欲以離間陛下父
子以龍德為隘而進西幸之策使陛下以天下之大而
不能安其親挾此為奸何所不至此誠社稷之深憂也
臣願陛下擇其尤甚者行遣一二其往來京城蹤跡詭
秘如鄧珙者傳播詔書以惑衆聽如劉奭者妄議朝政不
循分守如徐霽者朋附道流凶惡稔著如董舜賢者李
琮梁師彦之隂懷反側任鈞馮彦石如岡之素著凶豪
凡此數人皆工䜛善佞小人之桀黠者也自知過失既
多畏陛下之嚴恐一旦有所不容是以日夜闚覘搆間
百端不可不慮臣愚伏望陛下遣使躬禀上皇將此數
人重行竄斥别選老成端愿之人以充上皇掃除之役
庶幾小人不敢牽制行宫既復二聖重歡實天下慶幸
論宋㬇劄子
臣等伏見新除發運副使宋㬇憸佞庸狡專事反覆蚤
締交於王黼復聯姻於蔡攸叨竊寵榮積有過惡朝廷
近者再除㬇發運使臣等謂陛下闊略往愆責以後效
未敢論列今乃聞㬇包藏禍心覆出為惡撰造不根之
語脅持上下欲以離間陛下父子之愛物論恟恟莫不
疑駭伏望陛下斷自淵衷早賜竄逐以厭公論取進止
(三月三十日奉聖旨宋㬇落職與在外宫祠)
論明節皇后不當立忌狀
臣准西上閤門關凖太常寺關今年迎奉道君太上皇
帝若在四月二日到京緣當日係明節皇后忌辰合分
定奉迎及行香官者臣嘗考求典禮明節皇后不當立
忌昨緣太常少卿林震率意迎合妄援温成故事為明
節皇后立忌因以為例不復討論遂使聖朝著非禮之
舉貽譏後世不可不革竊詳忌日之制罷樂廢務修齋
行香皆子孫致其追慕之誠五季之亂可謂無禮法矣
周世宗宣懿皇后入廟議者猶以太后在上疑祔廟之
後立忌非便嘉祐中言者以久雨隂沴宗廟之禮恐有
未順且謂城南立温成廟四時祭享並同太廟之禮蓋
當時有司失於講求商宗遭變飭已思咎祖已訓以典
祀無豐於昵况以嬖寵列於秩祀非所以享天心奉宗
廟之意也熙寧中有司議改温成廟為祠殿歲時遣宮
臣行事忌日齋祭並合廢罷識者是之今陛下初嗣歷
服宜大正始之時宗廟國之大事伏望聖慈下有司討
論典禮務合中制所有明節忌辰乞且依温成故事罷
百官奉慰行香止令内臣就祠殿行事薦以常饌庶合
典禮謹錄奉聞伏候勅旨
論制國用劄子
臣伏覩祖宗之制天下財榖悉總於三司非條例有定
數不敢擅支朝廷知其大數量入為出故能倉廪充溢
用度有餘近年以來政出多門法度寖弛戸部既不得
總天下財賦朝廷亦無緣盡知錢榖大數侵支互用不
可幾察名為應奉御前其實般入私室東南財賦盡於
朱勔西北財賦困於李彦天下根本之財竭於蔡京王
黼自徐鑄蔣彛為常平司官何漸為茶馬司官張琬徐
惕燕瑛為市舶官應安道朱彦美王子獻王復為轉運
司官胡直孺盧宗原為發運使王仲閎胡邃為提點刑
獄宋誨為香鹽官劉寄吕岯毛孝立為鹽司屬官天下
財賦盡歸權倖之家小人乘時無復忌憚今所至匱竭
公家無半年之儲百姓無旬日之積加之兵興府庫金
帛散用將盡此乃國用危急之時所謂理財經久之術
不可不慮伏望遵依祖宗故事使三省樞密院通知兵
民財利大計與戸部量一歲出入以制國用仍乞精擇
健吏通知財計者置司驅磨諸路應干錢物往來移用
過及見在之數其官吏各量添俸給課以功限為之賞
罰或專遣使命就所至勾集諸司人吏驅磨庶幾利源
歸一而天下財用可得而理矣取進止
論三鎮親王劄子
臣聞春秋之義許外國者不一而足顔師古曰節制之
不皆稱其所求也臣伏覩金人恃衆凌犯邀求無藝陛
下天度包荒不愛重寶不惜土地又遣親王大臣為質
卑辭厚禮惟恐少失其意待之可謂盡矣而貪婪無厭
詭詐難測近者載遣使人復以親王大臣都尉為請無
禮亦甚矣臣職在諫垣連日伺候班次未蒙引對退伏
維念上皇在東南陛下闕晨昏之養未有以慰其意今
連遣二子入不測之敵無乃傷父子之情乎况肅王孱
弱置之軍中萬一暴露感疾陛下有殺弟之名又三鎮
者皆天下勁兵處太祖太宗百戰乃得之一旦舉以予
人陛下為人子孫嗣守大業使兩路生靈無故䧟沒尚
何以為國乎此又不可之大者夫城下之盟諸侯之所
深耻以國家全盛之勢四海九州之廣勤王之師不絶
於道伏望陛下明詔將相大臣别議攻守之策仍乞間
道遣使檄河東河北兩路盡發強壯策應首尾掩擊天
地助順必成大功臣無任忠憤激切之至
論土豪乞依戰功補授劄子
臣伏見河北河東路宣撫副使李彌大申乞初等不理
選限官誥一百道欲以召募土豪此必彌大窺見朝廷
不肯假借且懼招權之嫌故其所乞不敢過當又能為
陛下吝惜名噐志雖可嘉臣竊聽外議以為方今多事
之際正藉捐軀死難之士使真有土豪能糾率勇士捍
禦邊方恐非虛名所能招致指揮一下聞者竊笑伏自
陛下即位以來罷花石之冗費斥應奉之邪塗濫恩僣
賞所省已不貲矣奪彼與此孰得孰失况今太原危急
邊境繹騷此正拔士卒為將帥之時所有應緣召募首
領合與官人並乞作戰功補授庶幾人人樂從應募必
衆取進止
辭免除侍御史劄子
臣聞命震驚莫知所措伏念臣承學淺陋賦性迂愚比
者伏蒙陛下擢寘諫垣日月未幾曾無古人正色獻替
之效莫副陛下虚懷聽納之勤靦顔尸禄日俟罪譴敢
圖誤奬更踐臺端况今多事之際士論未一民論未孚
非智識議論足以禆益政體剛方諒直足以糾正官邪
曷可仰副陛下責任之意如臣妄庸猥被簡拔恩私過
厚職任難勝退自省循安敢冒處伏望陛下察臣誠悃
追寢成命别除一閒慢差遣庶安愚分臣無任激切屏
營之至謹具狀奏聞伏候勅旨
再辭免侍御史劄子
臣近蒙恩除侍御史尋具状辭免聖恩深厚未賜矜從非
臣捐軀所能報稱而義有未安不能但已須至頻瀆淵
聽伏念臣出自寒鄉蹤跡孤遠歴官州縣踰二十年風
節無聞志氣凋落兹者伏遇陛下龍飛首擢諫列詢事
考言曾無㳙埃可以上禆聖政之萬一方懷憂畏日俟
譴呵豈敢躐處要路以冒不次之寵况陛下初嗣大政
當擾攘之時避殿减膳躬自貶損憂勞備至而德意未
孚於國人播告雖修而實利未及於天下羣囂諠閧權
柄下移遂使人主之威福朝廷之紀綱幾無以自立復
以畏避相先莫敢任責而臣人微望輕乃於斯時身任
言責横當風波實恐無以稱塞上辜陛下委寄之意伏
望聖慈察臣情辭非出矯偽别移一閒慢去處庶可勉
策駑短隨事補報臣不勝哀祈激切之至取進止
論體究姚古等劄子
臣準朝旨差往河東路體究姚古已下統制官不進兵
等事係干重密合先次取會因依次第看詳體究詣實
竊慮古等却作因糧道不繼别以私說回報雖未眀
虛實理合體究的實恐臨時有妨施行其前項事若干
涉監司州縣等處即未審合與不合一就體究伏望聖
旨詳酌施行如蒙許一就體究即乞特降處分付臣照
會所有應干今來體究公事合關報臣事節並乞依已
降指揮不得下司所貴慎密不致漏露取進止(五月一日三省)
(樞密院同奉聖旨河東諸統制官内有逗遛不進者其姚古不能節制以軍法從事致久未成功姚古可落檢校)
(官罷節鉞與承宣使依舊河東制置使其統制官差侍御史李某前去體究逗遛尤甚者械送赴闕取旨李某)
(令東上閣門今月二日引見上殿訖疾速起發仍不下司有劄付李侍御靖康元年五月一日押已而不果行)
論行宫冒賞劄子
臣聞唐德宗狩奉天自發洋州以來百姓進獻瓜果欲
各與散官陸贄以為不可且曰爵禄天下之公噐而國
之大柄也惟功勲才德所宜處之夫散官虛名也贄猶
力争至數千百言而不已誠以所繫者重也臣伏聞上
皇東廵州縣供饋無闕此乃臣子之常分何足為功兼
供饋之物自一毫以上皆行人及坊郭鄉村有物力之
人非出供饋者之家也供饋愈辦則剥民愈深臣訪聞
其間巧於謀身者多是交結近習縦其請求需索無藝
往往緣此得其歡心揄揚贊美逹之上皇遂致增秩賜
金行宫如市有再任者有進三官者有召赴都堂審察
者恩賞僣濫非散官之比也陛下修明百度抑絶奔競
如此而士大夫冒犯廉隅僥倖苟得如彼况上皇鑾輿
還闕將士冒行陣突銛鋒以衛護社稷者或横尸原野
或暴露邊陲未聞少加恩典而首及州縣猾邪之徒非
所以示天下之公也所有巳降遷官進職等指揮伏望
聖慈特賜寢罷以安人情臣無任激切待命之至取進
止(五月二日奉聖旨上皇經由道路宣力之人可依下項寧陵知縣趙子游等各轉官有差)
論王氏及元祐之學
臣愚昧樸拙當陛下初政偶承乏擢寘言路每因進對
備聞德言未嘗不以紹復祖宗法度為說忠臣義士莫
不懽欣鼔舞日須德化之成也臣今月十七日入臺伏
覩三省降到黃牓一道臣寮上言以王安石為名世之
學發明要妙著為新經天下學者翕然宗師又言熙寧
元豐間内外安平公私充實法令備具賦役均平其意
專以王氏之說為是公肆誕謾無復忌憚以陛下聖明
未可遽欺既以司馬光與安石俱為天下之大賢又云
優劣等第自有公論觀言者之意必不肯以光為優以
安石為劣夫光與安石行事之是非議論之邪正皎若
白黑雖兒童走卒粗有知識者莫不知之當熙寧元豐
間如韓琦富弼歐陽修之屬尚皆無恙安石惡其議已
皆指為因循之人擯斥不用卒以憤死恭惟太祖太宗
創業之艱難真宗仁宗守成之不易規模宏遠矣安石
欲盡廢祖宗法度則為說曰陛下當制法而不當制於
法欲盡逐元老大臣則為說曰陛下當化俗而不當化
於俗蔡京兄弟祖述其說五十年間搢紳受禍生靈被
害海内流毒而祖宗法度元老大臣掃蕩禁錮幾無餘
藴矣幸頼宗廟社稷之靈上皇悔悟以祖宗不拔之基
全付陛下今言者又創為熙豐之說以安石為大賢臣
恐此論一出流聞四方鼓惑民聽人心一失不可復收
非朝廷之福也
