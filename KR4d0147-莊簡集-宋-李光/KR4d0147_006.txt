莊簡集卷六宋李光撰
五言絶句
次韻奉酬當時參議見贈遊鍾山五詩
二水蒼茫外千峯杳靄間傷心金碧地舉目異河山
英謀參上幕爽氣蓋羣雄憤世仍憂國都忘酒醆中
六國衣冠盛中原氣象存腰間佩金印莫忘殺王敦
雅志希三釡平生擅一丘歸尋赤松約何必更封留
塞北烟塵息江南勝氣多君王總戎旅来繼大風歌
䟦六無詩卷後
六無信筆成無令浪流傳它時達官知人人願南遷
脩仁道中微雨峭寒荒山古道間桃花盛開因
偶成小詩
古道逢元夕荒山慘暮烟桃花雖作意未是豔陽天(時正)
(月十四日)
丁丑歲冬夜發家書二首
一别關山隔相逢未有期書来知勿藥歡喜偶成詩
越國今安在湖邊想舊居衡陽空有鴈不寄一行書
七言絶句
三月六日聞五馬同郡僚出郊勸農
遥聞鼓吹出城闉露冕褰帷意在民父老莫疑頻駐馬
使君那顧採桑人
旋移瑶席盍朋簮日暮行庖簇柳陰力勸耕農頒漢詔
應知聖主愛民心
病中作
一枕昏昏若醉鄉雲收霧散月臨窗幽人睡足自驚覺
雲在青天月在床
池外紅蕉
雨後芭蕉粲曉霞近如相妬遠如誇臨池似把菱花照
隔葉深將翠幔遮
立夏日納凉
茅菴西畔小池東烏鵲藏身柳影中沙岸山坡無野店
不知此處有清風
五月八日雨大作聞守倅遊湖以前日白蓮見
寄戱成小詩謝之
守倅風流好事同笙歌都在雨聲中似知坐上多狂客
不許佳人酒面紅
老欽闍黎以政和七年九月十七日夜圓寂趺
坐如生道俗歎仰邑丞向仁叔作偈讃悼因次
其韻
鍊得金剛一性堅形如枯木尚凝然莫疑台嶺慈燈息
薪盡何妨火自傳
老人端悟上乘禪夜壑蔵舟已脱然認得本來無一物
不將三觀浪流傳
寄天童覺老
竹牖茅簷屋數間不貪杯酒不遊山征租納罷秋田熟
未必天童似我閒
贈趙與㯽
歲歲天寒白鶴來箧中舊藁為君開濓伊一脉微如綫
力踐精思漸可回
竹几
虚滑輕凉任自然水邊林下最相便他年若遇青城叟
成壞方知盡屬天(青城叟見費孝先事)
洞下宗風冷秋初地而近時了覺二老化行淮
甸今復盛于閩浙學徒常千餘人予固疑之昨
天童訪予于五松山交臂立談之頃疑情頓釋
因成偈四句奉呈大衆一笑可也
一條枯木如青盖古廟香爐散紫煙百鳥却銜花作供
恁時方會祖師禪
雙雁道中
晚潮落盡水涓涓柳老秧齊過禁煙十里人家鷄犬静
竹扉斜掩護蠺眠
送春
層樓極目送春回愁裏匆匆把一杯更有明年尋舊約
先驅還到北枝梅
羣花落盡柳綿飛陌上遊人去漸稀今日江津送春去
明年還向柳梢歸
友人惠鵝僕方戒殺贈二小詩還之
曉随蘆鴈聚寒汀只有崇師畫得成欲付庖人應未忍
憐渠豈是不能鳴
右軍池上動成羣何事羇棲傍主人放汝江湖須遠去
莫隨鷄鶩惱比隣
留春
紅蕉開盡槿花飛載酒登臨到落暉秉燭更期尋勝侣
不教容易放春歸
白蓮
白色蓮花也自竒亭亭水面半開時恰如西子新粧了
未把胭脂汚玉肌
跋胡機宜畫卷
吴山越嶠對横斜清夢時時到外沙行過小橋墟落静
定知深處是吾家
戱成寄介然先軰
鳴鳩隔屋報新晴小閣幽窗分外明怪底女僮來滌硯
無人知是和詩成
政和戊戌孟夏補試文武遣興一首
一簾疎雨鎖牢愁小閣幽軒得暫留漫說金甌能破睡
不如玉局觧消憂
新橋
賈客船回泊暮潮夜凉乘月卧吹簫兩堤更擬栽垂柳
掩映荆溪罨畫橋
浯溪
結屋浯溪最上頭冰輪灔灔水悠悠夜深燕坐觀心境
月到中天江自流
自象登舟入武僊縣境有山聳拔四十丈竒秀
異常有道人於此昇僊因以得名
青山萬疊俯漣漪時有幽花掛石衣百里清溪休蕩槳
要看倒影入窗扉
陽朔道中兩絶
北客多誇陽朔山今朝了了見層巒定知萬壑干岩勝
不似山隂道上看
萬里南行豈偶然黃粱一枕夢邯郸初無惠政蘇疲俗
父老休迎舊長官
覽義叟秋香二首詞情悽惋使人感嘆義叟新
有閨房之戚因戲續其韻且知予感念故人不
忘之意
小詩清絶與招䰟香霧依然濕鬢雲一夜狂風都掃盡
鼻端無復齅餘芬(維摩經云如入薝蔔林不齅餘香)
冷豔孤芳孰與儔此花飄盡更非秋嶺頭賴有寒梅在
接續幽香入品流
次韻補之藥名十絶(前五絶自謂後五絶寄贈)
一樽聊對菊花前獨上危樓晚景天風外笛聲聞續斷
海桐搖落夜敲磚
婆娑終日步蓮塘雲點空青月到廊病渴長卿初賦就
伏神東壁漏聲長
平昔雌黃憫聖丘預知鈎吻卒難收狼牙狗舌須防已
擬向前湖覓敗舟
百部披尋手不停腸留藁本味精英林泉甘遂高良性
石斛何如五斗輕
階前一葉巧隨風夜半金莖沆瀣濃白兔西飛如赤箭
烏頭旋復向龍鍾
面壁潜心學大空此身無患任飄蓬草堂自得醍醐味
更訪稽山支遁翁
山城衢陌厭塵泥獨掃雲房價不低早晚天門自開闔
不須鷄舌决明啼
纔過天社又中秋江子何時寫我憂風掃半天河海淨
玄霜着物蛻蟬休
草堂誰緝敗蒲編笑傲松蘿不記年應喜秋來甘澤瀉
牽牛時復自蹊田
却上南亭望北亭雲生秋石逼簾旌露欺綠玉青蒲色
風擲琅玕敗葉聲
次韻補之惜花詩
年來直欲挽韶華柳徑桃蹊便是家綵錦幕天防横雨
紅紗照夜看飛花
詠史
項羽不聽韓生之謀背關懷楚亡徵已見漢
王卒用張良計致齊王信等會垓下
入關不守舊山河漢用張良作網羅垓下不知兵已合
夜深方訝楚人多
紀異
掣電驅雷起蟄龍一番桃李鬭纖穠晚來忽見千山白
戲蚓鳴蛙失舊蹤
贈林桂高
子向柯山得所從天寒濱海致詩筒卷中更賭忠齋筆
力障狂瀾有二公
知入廬山翠幾重歸除懷玉不匆匆絶憐楳埜雙雛鳳
長記閩中一秃翁
退朝見越山二首
曉來朝退紫宸班馬上悠然見越山便欲掛冠尋舊隠
卧看遠岫列窗閒
接武鴛鸞綴近班愧無謀略濟時艱打包結伴尋方去
相對僧窗一味閒
題百官步
曉雨微茫水接天隔江茅店有炊烟杖藜獨上沙頭路
猶記當時趕渡船
失題
别乘風流邁昔賢澄江堂下賸栽蓮秋來更有江湖思
睡鴨殘蘆帶暝煙
賀監門前水一灣藕花十里對梅山歸心不待秋風急
恐負輕鷗作伴閒
紹興二年三月還自淮西重至宣城與德淵寺
丞諸友散步後圃登雙溪樓
翛然危觀出風塵千里溪山照映人飛盖追隨賓客舊
滿園桃李不勝春
夙銜王命出行朝軍士無譁罷擊刁一笑關頭發三箭
却驅貔虎取天驕
赴金陵舟過霅川偶作
孤村遠浦接微茫處處經行看插秧却憶年時住家處
藕花無數遶林塘
漁舟蕩漾逐鷗輕嘔軋繅車雜櫓聲却入江淮兵革地
夢魂何似此間清
宿伯氏南軒
江山秀色照忩扉暖閣清簷許暫依白首往來寒食路
扁舟長趁落潮歸
孚先兄示詩頗懷憤悱且有杜門不出之誓連
日病目不能荅今小愈因成三絶句奉寄以廣
其意
荆玉靈珠祗自珍閉門覓句未全貧先生不出人難測
應有清風動四鄰
發憤潜心正下帷一經傳授寧馨兒三間茅屋真堪隠
十畆荒園未暇窺
雲出無心鳥倦歸季鷹當日最知機心空一任他人謗
道在何妨舉世非
即事
野性閒心不可鞿歸来况復故人稀三杯自可頻招隠
一局何妨小合圍
元日
逕脱東風入律新翠華移蹕罷東巡中原父老應遮道
要看君王玉座春
元發弟携家避水扵迎山閣且賦二小詩寄諸
子勉次其韻
襁負蒼皇冒雨來烹茶煑石暫相偎南山况值秋天爽
夘酒時時自一杯
忽驚落日轉東隅人意欣欣似躍魚泛宅同來真不惡
幾家回首歎樓居
枕上
曉日烘窗度隙塵朝來光景屬閒人有時被煖貪濃睡
客到門前且莫嗔
水際看雲
曾陪鴛鷺綴清班拂袖歸來水石間策杖岸巾聊徙倚
孤雲何似此身閒
過上方一絶
芒鞋笻杖強躋攀示病維摩晝掩關棋罷不知風破雨
却擕爐銚過前山
再題百官步
茅舍荆扉尚宛然重來白首記當年幾回倚杖沙頭路
獨立蒼茫喚渡船
鷄
纓冠飽穀更知時振羽階除自在啼驚斷幽窗五更夢
北風穿戶月沉西
夜宿東城有懷
風送孤帆掠岸飛籃輿十里漫追隨夜深小市無燈火
雪月佳哉祇自知
半生香火庇琳宫自怪年來出處同憂患祗今嘗已徧
頹然相對兩衰翁
次韻得之惠笋
南山老竹引鞭長採掇新萌綠玉香已覺年來忘肉味
小鐺深煑與君嘗
雨中承厲吉老送芍藥色微黃者尤竒戲成二
小詩為謝
殘紅賸紫輾車塵雨浥豐肌浴太真老眼年來超色界
定應辜負一枝春
勝韻幽香敢自珍静中風味見天真亂紅千點飄零盡
留得竒葩殿晚春
遊石橋三絶
要觀台嶺百千燈雲水飄然愧衲僧且寄此身江海上
不辭千里旋敲冰
此身游走半塵寰贏得顔衰兩鬢斑要是胸中未豪壯
重來海際看濤山
海上羣鷗了不驚山中草木漫知名祗應門外蒼頑石
猶記幽人曳杖聲
游大龍湫觀瀑亭遇小雨成詠
十里蒼崖轉碧空出山雲雨細濛濛只因便是龍湫瀑
濺沫飛流逐晚風
過小江渡行村落間愛其風土偶成
未到清溪水半渾山圍蓮蕩鷺成羣槿籬竹塢疑無路
鷄犬時時隔岸聞
入雁蕩山
夢想清游覺又非十年雲水與心違名山今屬分符客
不羡凌空振錫飛
丁已十二月二十六日過吾村早飯宿後溪
永嘉氣温圖經謂四時皆温因以得名予守
郡二年未嘗見積雪自行衢婺連見三白
梅蘂凌寒雪未消青帘紅旆巧相招十年不踏江山路
過盡吾村獨木橋
出處平生豈有心心憂時事力難任飽看鴈蕩佳山水
却入江西劔戟林
過盡關山到水村衾裯猶訝四時温朔風凛凛催飛雪
似與幽人洗瘴痕
過亡妹墳有感
死生契闊不堪論鴻鴈驚飛只斷魂白首重來作寒食
數行老淚灑松根
離天姥五里入石橋路
江湖方喜脱風波嶺路還驚上下坡頼自隨身有竿木
南來未怕石頭多
過豐城
匣蔵千古祕潜虬夜吐光芒犯斗牛欲把精鋼付陶冶
散為和氣滿田疇
予與天台才上座相别踰二十年惠然抱琴見
訪老懶日困朱墨度不能欵戲贈小詩
當時指法杳難尋二十年來枉用心却抱孤桐林下去
青山流水自知音
予去開化三十年戊午仲冬自江西召還道
由江山境感嘆成小詩
依然山色與溪聲歲月崢嶸祇自驚獨有老農能耐久
路傍猶說長官清
過清江寄向伯恭
清江已在煙城外碧瓦珠簾隔斷橋不見薌林真面目
霜花風葉暮蕭蕭
再寄向伯恭
南行萬里敢辭遥過盡江西獨木橋已見薌林真面目
依然華髮兩蕭蕭
惜春
羣紅飄盡綠隂濃醉裏看花若夢中籬外野桃如有意
為予回首略從容
衰年那復惜流芳自愛春深晝景長老眼不愁花落盡
移尊來傍綠隂凉
離萍鄉晚宿里田鋪
曉出萍鄉動越吟清溪無底亂山深頽垣破屋郵亭古
面壁聊觀去住心
牂江對雨
急雨崩騰會百川牂牁江露石如拳兩山南北人來往
笑看縱横小渡船
牂江晚眺
瘴雲消盡日銜山風動疎簾眼界寬試著胡床臨水坐
要看金塔湧澄瀾
元發弟六十五姪遠寄貂蝉筆樣孟博有詩因
次韻
十年慣使鷄翎筆一束貂蝉愧暗投待我明窗草玄罷
論功應合便封侯(僕觧易已畢)
李子從家觀李成所畫吴越山水圖
朝來陡覺瘴塵空遠浦平林杳靄中異境掇移消底力
筆端聊舉一針鋒
玻璃盌
僕之謫居澄江也吳元預適寓水東時時往
來忽一日告别仍以玻瓈盌見贈意則厚矣
然僕方宴坐一室空諸所有日食不過飯一
盂爾間或散策郊外遇田夫野叟飲輙醉倒
何用是寶器哉因戲成小詩復還其盌
獨醒難招楚些魂時從蜑叟醉蠻村興來不假玻瓈盌
自有隨身老瓦盆
九月二十八日枕上
年來心氣苦怔忪永夜長憂百慮攻頼是床頭有清聖
一杯扶到五更鐘
趙丞相過藤州相從累日因言在朝與諸史官
會話論修史事恐它時不免南行坐有一士云
若有此某當從行今日到此音問也不通退作
小詩
平時盡道相隨去度嶺何曾見一人賴是隨身有孤影
燈前月下却相親
朱致祥教諭飲酒奕棋與僕略相上下不見旬
日作二詩招之
終日沉機喜欲迷一枰勝負未全低清秋九月江頭路
不見門前瘦馬嘶
老罷無人斷送秋惟憑一酌𣪚千憂莫嫌白酒難成醉
尚有黃花插滿頭
離容南百里間多古松僵仆道上不免斧斤之
患感之作小詩呈陸川邑官使稍禁戢之
百年斤斧避龍鱗尚被樵夫斫作薪三伏修塗多暍死
清隂留取庇行人
乙丑二月予赴貶瓊山蘇令辦自蔚平追路至
陸川訪别臨行作兩小詩
墟落相逢一笑迎旋沽濁酒得深傾明朝轉首俱千里
君到藤江我到瓊
淹留客館雨冥冥烽火仍連近賊營已悟去来生死夢
年来愈覺一身輕
