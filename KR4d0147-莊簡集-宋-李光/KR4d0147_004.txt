莊簡集卷四宋李光撰
七言律詩
吾里桃花之盛不减武陵獨東院一株色白而
多葉跗萼皆碧世謂之碧桃主僧回公折以相
贈置几硯間蕭然有出塵之想因賦鄙句
不作尋常好面皮(唐人有桃花面皮之語)劉郎去後弄粧遲喚回
濃睡春方好洗退殘紅晚更宜薝蔔有香陪冷豔酴醿
無力鬭豐肌最憐月下朦朧影定起山僧莫皺眉
總持師示近詩一軸輙次最後神字韻梅花一
篇
水邊難覩似梅人且看垂垂一樹新獨許玉妃陪寂寞
可須青女助精神傳杯冷艷愁聞笛入戶幽香已報春
抽盡空花經月雨此心那復住根塵
重午食大麥
春来斗米欲逾千麥熟家家㸑有煙手磨旋推雲子落
脚鐺深煑蚌胎員香聞並舍兒童喜效錄竒方胃海便
信是書生能說食杜陵饑客漫流涎
得之寓静齋斆學之暇不廢吟詠甚自得也因
其歸省作詩送行
數椽茅屋絶過從窗戶深明一逕通雨過竹叢增晚翠
風翻荷沼亂殷紅揩磨五字無瑕纇鼓吹羣經有折衷
斆學從来自強半應憐時軰尚談空
贈李振祖
兒時思致早飄然便合高鶱在少年下第令人感二鳥
上庠寄徑應三鱣義方永訣詩無恙手澤珍藏墨尚鮮
識取前修顯揚事决科之外有流傳
向丞廳舊有小軒榜曰日哦庳隘不爽近徹墻
向南植竹數竿改曰分翠與僚友邑之賢彦日
遊其間且索鄙句因賦二詩呈諸友
旋植修篁一逕深蕭然便可滌塵襟碧移湘浦千梢净
清借淇園十畝隂曉檻秋聲風撼玉空庭寒影月篩金
造門頼有山隂客酒熟時来伴醉吟
先生活計未全貧一徑篔簹碧玉新野趣近依陶令宅
幽姿深隔庾公塵獨餘世外冰霜操不逐人間草木春
吏隠何妨成小築風流重見竹林人
題向丞竹軒
琅玕新植覺深幽頓使軒窗一夜秋寒影静侵書幌冷
翠隂清逐桂花浮蕙蘭終許依霜操桃李從教媚冶遊
公子已多林下趣更看仙吏落銀鈎
詩悼德輿通判寺丞
扁舟訪我海邊村笑語俄驚隔九原蕭寺新題雲有態
(德輿訪别日嘗留題於姜山詩語頗工)故鄉清譽玉無痕傷心姹女能傳
業銜痛慈親尚倚門紖紼情乖臨穴送一尊聊酹若敖
魂(德輿無子)
題藏春軒
何必金丹訪洞賓壺中日月自長春直疑簾幕遮藏得
未怕鶯花漏洩頻摩詰神通移不去桃園風景畫難真
尊罍賸把笙歌擁沉醉何妨墊角巾
送知府提舉出守虢略
繡斧當年舊使星却分符竹往專城流風遠繼三堂詠
扶路争看五馬迎不獨循良追漢吏便應清切振家聲
都門祖帳人多羡嫋嫋春風動旆旌
次韻叔興計議端午發家書感懷之詩
細葛香羅罷賜衣十年風雨暗蝸廬浴蘭紉佩憐兒女
懸艾題符徇井閭地勝斗墟饒賦詠日長蓮幕少文書
欲憑尺素傳深意千里慇懃附鴈魚
贈趙璚夫
世間兒子總紛紛屬籍吾賢最不羣天在山中須畜學
風行水上自成文操存有約要真見記問夸多只謏聞
我與東巖情分腆臨分書此勉郎君
游破山通幽軒用前人韻呈同行諸友
小軒佳致信通幽爽氣侵人挾九秋暇日不妨尋舊隠
清時無用借前籌能詩誰復追常建愛竹吾今似子猷
已有琴書隨杖履更邀閒客伴清游
題無俗亭
一榻蕭然岸幅巾寒梅為友竹為隣清譚謝傅風流勝
倒載山翁氣味真獨把琴棋消永日未須歌管送餘春
簿書堆案應頻掃不學陶潜避俗塵(一云心地常無一點塵)
人日立春呈元成進道二兄
人日春風動琯灰新年佳節併相催金花巧向釵頭見
和氣潜隨斗柄回青入池塘頻夢草暖生官閣易尋梅
相從便好擕爐銚乳面新来勝撇醅
新詩如律起寒灰多謝鄒郎着意催清比金莖天上落
句生春草夢中回才高可但空吟雪心鐵猶能強賦梅
山月欲圓人又好羡君同潑甕頭醅
校文毗陵經由見寄
牽衣兒女最相關節物催人歲欲闌船落草聲驚夢斷
水涵山影照杯殘堂深空羡河陽集被冷誰憐范叔寒
坐想歸途花正好杜鵑聲裏破愁顔
度黃陂嶺
肩輿渺渺歷﨑嶇自笑謀身老更迂獻策但知憂社稷
投荒那敢顧妻孥南行已度黃陂嶺北去何愁青草湖
冒雨穿雲信竒絶玆遊真豈是良圖
次郊行韻
森森巨麓蔽秋岡薄日籠隂一味凉散策繞溪閒覓伴
幅巾對客坐焚香午潮暗長看平岸野竹纔添便出墻
巖壑自無南北異不妨隨處得相羊
某近復得女補之有詩次韻為謝
荆棘林中蛇虺驚懸知不作鳳雛鳴維熊已誤傳佳夢
得女猶能繼頌聲貧賤預求梁氏壻才情敢擅謝娘名
囊中幸自全無物更覺新来分外清(諺謂盗不過五女之門今幾半矣)
和胡德暉增明軒詩
窗間列岫鬱嵳峩一寸遥岑已是多跨海空青疊寒玉
浮天濃綠豔修蛾漫傳五嶽歸圖畫坐想千巖見詠歌
從此閉門閒覓句直將世事付依阿
次韻補之續思越吟
俗軌紛紛正背馳鑑中白髮愧明時致身何必營三窟
入仕聊同庇一枝故里有懷松菊老聖朝無用計謀竒
相從喜有㤀形侣杖屨山樊酒滿巵
奉和補之至日書懷
薄宦伶俜祗自傷捧巵無復獻華堂暗驚老去蒼顔在
誰道隂鋪白晝長天際雲煙成五色堯階鴛鷺列千行
懸知凍筆孤吟罷徙倚南忩揖翠浪
次韻七夕
犢鼻長挑竹杖頭未能免俗想清流西来誰遣青禽至
僊去還乘白鶴遊天上歡娱纔瞬息人間恩愛漫綢繆
穿針乞巧真兒戲曝腹庭中更可羞
又德循補之寵示七夕酬唱聊發狂言以當一
笑
好事多應與願違經年消息却如期怱怱舊約重尋處
耿耿銀河欲渡時綽約肌膚雲路遠低迷簾幕玉鈎垂
夜凉風露非塵世天外彎彎墮月眉
補之以鍊養之說勉德循眷眷之意并見二詩
若懼其不我從者以待德循可也他人能無誚
乎因次韻奉寄
漫道壺中别有春枉教衆楚笑齊人本来妙說元無說
信是靈真未識真佩劍擕書如可繼殺雞炊黍不妨頻
相逢且說無生話若問長生有大鈞
不用休糧學隠淪眼前無事即仙人解官終作陶元亮
晦迹聊同鄭子真交友盡緣酬唱密關山豈碍往来頻
流行坎止平生志夀夭還如泥在鈞
客醉而亟歸不慮畏塗之可戒當為罪首丞令
不行與吏慢丞命其罪均也以為不然則縣令
先入又何逃焉因次韻戲答德循且誚深山道
人眷眷炬火非胥靡登危而不慄者遂并以寄
之
肩輿歸去未全醒倚戶何人念遠征事在赦前皆可罪
過因酒後各原情壺中未便乘風去夜半何妨祕息行
不向險中求不死却因何處覓長生
次韻補之瑶堂瑞蓮
映水雙開帶晚烟丹葩浥露闘鮮妍瑶堂地産金蓮瑞
蒿里人歸玉府仙並立江臯珠珮冷相親漢苑曉粧偏
舜庭敷奏無虚日潜德并遺柱史傳
和睡起飲茶
虚堂清簟午抛簮人静䟱簾映晝閽身過中年心已倦
病因煩暑氣常昏紫煙碧月天初賜乳竇寒泉世莫論
塵味暫㤀惟嗜此更無餘思到芳樽
贈高申
夜半匆匆離府庠那知造物相槐忙直言賈禍飜成福
正論驚人竟擅場(景文論策甚持正論)庚戌掄魁卿有技甲辰近
榜士流芳勉旃學問全名節富貴儻来如探囊
送韋子駿赴中書舍人召
桃李成蹊竹逕幽幾年依隠玩林丘日邊紫詔頻催入
郭外青山故挽留河右始知天子聖淮南應寢叛臣謀
絲綸世掌真餘事濟難徐觀用巨舟
賊退雙溪樓遣興(是時方力辭召命)
朝来喜見妖氛静坐覺山川勝氣還關塞罷征車馬健
郊原得雨老龍閒黃綿慣擁茅簷日白髮羞陪玉筍班
好在故園兵火後那無破屋兩三間
八月晦日游東山彦約有詩次韻為謝
永夜全莖下九天郊坰風物正凄然百年寶地空蕭瑟
十里青山水接連局上笑談碁易勝坐中竒險句難聯
定回老演應相問淨社何時到白蓮
燕坐僧窗爇水沈暫時塵務不關心殿堂突兀諸天擁
花木扶疎曲徑深節近重陽堪把翫景如圖畫費摹臨
秋晴急趁黃花約短日凄風易作霖
辛亥中春遂宫祠之請自漁浦轉山入離渚宿
化城以歸道中成鄙句
誰倩冰霜一掃空旋烘和氣轉春風野田溢水層層落
山路催花樹樹紅門巷旋教開竹逕姓名初喜掛琳宫
江湖乍脱風波地莫擬扁舟伴釣翁
獨宿有懷
危亭搔首撥寒灰夜久無人共一杯濕翠沾雲溪外竹
暗香浮月壠頭梅烏啼日落孤村晚被冷燈青夜夢回
還許對床尋舊約肩輿應為我重来
次韻幕僚喜雨詩卷
皇天欲遣雨催詩潤澤焦枯自應期江上半犂如有繼
田家一飽豈無時漢軍乏食徵方急商后精祈事敢遺
(湯以六事自責)嘉榖蒿莱俱茂遂故應沛澤稱平施
題塵外堂
故園重到豁塵襟桃李成蹊竹塢深三徑頻来無俗客
五更喚起有鳴禽溪光山影常遮眼酒醆茶甌獨掛心
塵外莫言無一事苔痕掃盡復相侵
歸五松有作呈陳志尹諸兄
幾年辛苦厭兵間多謝君恩肯放還故里蕭騷松竹在
流年荏苒鬢毛斑愁多不分青春過睡足聊欣白晝閒
况有弟兄同保社年年擕酒共澆山(北人以上墳為澆山)
復用前韻簡志尹
已謀湖上屋三間身退聊同倦鳥還老去最便青篛笠
夢回空想紫宸班(斑班字詩人多通押東坡和程正輔詩云助我金鼎光斕斑再和云他年)
(許綴蓬莱班)招邀山月當軒醉結約江鷗作伴閒頼有淵明
能賦詠悠然把酒對南山
和孚先兄安貧樂道以書史自娱嘉歎成詠
青山繞屋水侵籬拙計何妨與世違窗有殘燈供夜讀
瓶無儲粟補朝饑日長門巷荆枝合歲暮風霜塞鴈歸
白首重来耆舊盡餘年從此永相依
次韻孚先兄寵示汲古佳章
甕牖蓬牎守素風弟兄来往一生中祇憑六籍為修綆
豈有雙梁架綵虹朝市山林非有異衆生心佛本来同
誰知白首維摩老萬事都將袖被蒙
今歲遇元夕于五松連日大雪巷陌蕭然孚先
兄有詩詫燈火之盛因成四韻
里巷蕭條戶半扄更無冷月掛山城熒熒小市唯漁火
耿耿幽窗但雪聲海國此時瞻氣象端門何日覩升平
會須一掃隂霾盡盡放冰輪徹夜明
孚先兄以連雨形于詠歌是時適聞韓侯淮北
之捷因次韻
頽垣敗屋未須悲淮北于今暗鐵衣背水漢營朝氣銳
青岡敵騎夜聲微蕭條里巷徵符急浩渺江湖羽檄稀
不及戎行親矢石獨將詩禮繼庭闈
伏覩親征榜又聞韓侯過江北是皆可喜然小
臣區區亦有不勝憂者輙次韻成鄙句呈子駿
侍郎
親征一紙詔書頒頓覺中原氣象還漫說風沙臨瀚海
遥憐草木舊淮山百年社稷傾危後一擲乾坤勝負間
北望鑾輿心共折小臣無路得追攀
和孚先兄久雨
未容春色到園林寂寞鶯花困久隂積潦壊墻低易補
曉寒侵被破難禁門閒賸欲償詩債裘敝猶堪當酒金
昨夜東風掃羣翳放廻天地發生心
甲寅仲秋水漲獨民先兄元發弟徙居招提日
有登覽棋酒之勝連日雨復大作水且洊至舉
室幾于濕浸仰二公之曠逹歎輜重之為累輙
成鄙句以寄并呈志尹宣教表兄洎往来諸友
兄一笑
活計從来祗旋營急難方悟此生輕資身但有書盈腹
潤屋不將金滿籯塵榻曉寒資酒力空階夜雨雜棋聲
茗甌時赴湯休約肯念人間雨與晴
喜晴
西風一夜卷層波并落人聲喜氣多巨浸漲天吞夢澤
空庭積水湛星河光搖萬瓦疑浮動翠颭羣山巧琢磨
從此江湖更清曠肯將軒冕換漁蓑
賦長慶寺白桃花
似與江梅欲抗衡空庭初見數枝横素肌臨水瓊琚冷
落葉沾苔絮雪輕玉體生来清自韻冰魂别後夢難成
故應天遣娱春晚一洗人間紫與頳
三月十一日獨寓經閣民先元發商叟見過縱
步長廊因至旼師房愛其潔雅擕棋瀹茗竟日
而歸因成鄙句
長廊散步尋僧話青眼相邀得老旼久禮懴堂心獨苦
慣迎野客語尤真當軒翠竹根根静對手拈棋局局新
日暮循隄還舊隠一桮那復較醨醇
晚晴
宿雲解駮遠峯青谷鳥驚呼報午晴屋冷籬疎茅店迥
路平沙軟筍輿輕行窮坡嶺山方好捲盡旌旗眼更明
慷慨未須關世務胷懷得酒暫能平
贈池元堅
去國曾聞首扣閽今聆議論汗漿飜忠忱我愧西都向
行誼君賢太學蕃壁水門開趨輦路黃封囊奏乞神幡
英風義槩幾成俗涵養都由聖主恩
常丞若問老庸齋屋借湖光一鏡開執卷多應鵠袍至
載醪無復繡衣来漁樵賸喜皆予伍鷗鷺相忘不我猜
翰長鄰居清健甚時時賡唱亦竒哉
孤坐有懷
燭底黃花伴獨醒小窗寒月半櫳明滿添宿火留香霧
重理殘杯漬落英老驥自能尋舊櫪偏師暫喜解長城
獨餘惠遠秋蓮社懷抱時時得再傾
蘧庵道人寄和重九感懷詩五章語皆超勝意
兼釋老輙次其韻
百歲光隂日半斜因緣已透更何嗟飽參禪窟傳心印
一見桃溪悟落花了得頓門方自在修持徑路斷無差
世人學道徒勤苦終日蒸炊只是沙
次曾敦史會秀野詩韻
握手相逢醉别筵興酣真是飲中仙一枰聊欲觀成敗
三盞何勞辨聖賢老去不傳巫峽夢夜来頻嚥玉池泉
鑑湖自昔多清賞結約芒鞋上釣船
閒地逢君懷抱開攜壺選勝得同来青山滿眼空排闥
紅袖何人為舉杯四面軒窗供眺望一時簮履許参陪
黃昏渺渺溪橋路燈火微明恨獨回
厲安行結小庵湖山之間破竹激水甚自適杜
得之作詩因次其韻
不慕軒裳慕隠淪直將富貴比浮雲竹溝引水通銀漢
石甃澄瀾起縠紋湖上三間容我卜溪邊一𣲖與君分
枕流潄石平生事黜陟從今了不聞
比見客談東福昌之勝若可避世恨未能一遊
偶杜某(謂得之)出諸公宿雲庵詩軸戲題其後
聞道招提枕半岡結茅真在白雲鄉嵐光滴瀝衣裳冷
爽氣空濛枕簟凉幻滅不傳神女夢心清時到贊公房
是身直與雲相似肯與衆生出岫忙
不出示鄰士
予自入夏多徜徉逃暑中秋後乍凉杜門却
掃求古聖賢於殘編斷簡中漸覺有味喜而
成詩
小窗秋半日暉暉蠧簡陳編漸可窺晨起已空摩詰室
晚凉深下董生帷參差紅影蕉臨水散漫寒香菊遶籬
從此杖藜休引步習池花草任離披
與得之手談約不勝者賦詩探題得題厲吉老
所居得之當作予和之云
聞道全家避亂離數間茅屋畏人知閒尋倦鳥安巢處
静看孤雲出岫時甕釀濁醪緣好客棋翻妙著待贏詩
從来谷口稱真隠應笑通衢賣卜醫
陳氏園亭
亭今屬霽眀年来稍加葺治面山臨水松竹蕭
然暇時常從諸鄉友杖策来遊徘徊竟日因
以宴喜名其堂杜得之賦詩因次其韻并呈
常往来諸友
花逕微通竹逕幽暮年清賞在林丘登臨未覺三山隔
俯仰常隨萬壑流樂土自應多樂事閒身居此得閒遊
酒杯棋局平生事莫把枯腸數攪搜
遊智林寺
扁舟来訪小叢林花木通幽院落深旋拂繩床成午夢
閒持貝葉動秋吟竹聲瑟瑟生虚籟山意峩峩入素琴
更喜老綱能會事手携鑪銚自相尋
獨宿報恩寺次韻
竹枝桐葉滿秋霜愁倚欄干望草堂過澗歇時芳草渡
遶池遊處芰荷香應思佳客傷情遠欲訴衷情促拍忙
好是山亭宴僚友夜深紅燭映天長
幹譽舍人將赴召前一日錄示左丞公昔年見
寄佳什輙用韻奉送
不用移文託北山須公一出濟時艱飛鳬自欲朝天闕
老驥終思入帝閑直使姦諛俱落膽要令凋瘵變驩顔
(霅川之民困於月糴軍儲廟堂雖深知其弊未聞有所蠲减公久閒親被其害又日来米斗千錢拯救焚溺莫)
(急於此)中興事業須耆傑炯炯何妨兩鬢斑
隂崖結屋全家隠世路風波任險艱白首嗟予三黜慣
青山羡子十年閒時危莫忘頻攀檻主聖何妨數犯顔
賈誼歸来定前席金鑾玉簡綴清班
世綵堂
耕桑不擾罷開邊家國安榮二百年三世綵衣疑有種
一門忠孝豈無傳遭時自致公卿貴積慶多因父祖賢
鶴骨松標長照世不須圖畫上凌烟
送張子猷給亊帥福唐
五馬東来隘里閭旌旗照海奉安輿時危未暇寬徭役
歲歉無勞進羡餘赤子弄兵先解散烏衣侮法費驅除
兵戈滿眼瞻王室郵傳時時附諫書
十二月二十五日詩悼傅子駿給事
歸尋北海橋邊路慟哭斯人但故廬三徑空存陶令菊
萬籖難見鄴侯書丹青寫照空留影慷慨論文孰起予
歎息平生英妙氣只今寂寞契真如
悼陸公彦常右司
藴藉風流絶世稀妙年詞賦邁雲機漢庭留滯馮唐老
越國雍容賀監歸方喜鏘金翔禁闥忽驚埋玉掩泉扉
傷心里巷從游地獨對秋風淚濕衣
送廖用中侍郎知漳州
羡君忠孝兩無虧出處雍容自造微供帳都門䟽受去
懷章郡邸買臣歸君恩已荷全家飽治績行看百姓肥
回首文昌舊游地相從漸覺故人稀
自天姥入石橋路雖險絶而氣象殊勝殆非人
境予將遥禮方廣諸尊者偶成鄙句
曉入天台訪石梁縈紆嶺路遶羊腸溪田溢水層層落
巖壑經秋步步凉花乳散甌爭供茗瑞光騰彩競拈香
心知未是真消息方丈蓬壺共渺茫
亨仲察判赴召以重陽日酌酒夢草堂賦詩送
行
夢草池邊一笑同冥冥雲迹羡飛鴻青山不屬紅蓮客
黃菊羞簮白髮翁直使淮南叛謀寝未妨冀北馬羣空
中興事業須公等勿憚危言逹聖聰
遠蒙宫使密學侍郎寵示和章謹再用韻寄呈
疇昔心親迹異同端如社燕與秋鴻關河此日歸真主
巖壑他年屬兩翁老去熟知交友態憂来頓悟世緣空
傳聞敵騎謀深入好為提兵勦勒聰(公詩及前書有避地永嘉之語故以)
(勉之)
和戴禹功游水雲館
舉目江山有異同笑談尊爼恨怱怱雲烟杳靄長淮隔
花木扶䟱曲逕通閒伴鳬鷗浮野水未隨鷹隼擊秋空
會當雪後尋君去不學子猷清興終
送禹功還錫山
羽書烽火迫防秋努力聊寬聖主憂契闊友生多散落
急難兄弟自相求(近以書寫機宜辟兄長)歸歟便可追吴隠相對
安能效楚囚從此音塵渺江海相思時上庾公樓
九日會南樓坐客十有二人以人世難逢開口
笑菊花須插滿頭歸分韻得歸字
不用擕壺上翠微南樓風景古云稀寧辭坐上吹烏帽
應笑籬邊候白衣舉目佳山傷客意滿園叢菊待人歸
分題未盡賓僚數更看紋楸小合圍(餘須滿兩字子忱彦約輸棋得之)
次韻子忱郎中九日南樓宴集
登樓把酒面孱顔富貴功名了不關千古池臺悲帝子
一時賓幕陋龍山影沈寒水鴈聲斷香抱秋花蝶意閒
八郡往来聊自哂孤雲出岫尚知還
逹明宫使右丞寵寄新詩輙次韻為謝
吏役無因棹酒船一杯蕭寺破茶煙文章雅健追前輩
交舊凋零感暮年聞道巖廊勤注想豈容琳館久回旋
好風吹寄凌雲句無數珠璣堕我前
衰白相逢贑水邊十年存沒竟誰賢别来舊隠荒三徑
醉後高談驚四筵晚節功名君未免半生憂患我堪憐
秋風久負蓴鱸約歸夢時時到剡川
宫使少卿作喜雨詩予輙續貂然連日烝鬱雨
意殊未解霅川地瀕太湖畏雨而喜旱亦有足
憂者輙再和賀子忱韻并呈少卿公一笑
老鈍安能濟中興知君此意每推誠邦人雖喜天心格
農夫預憂禾耳生秋後竹隂侵簟冷夢回蛩響雜階聲
雨溪自昔傳佳詠雲水相依夜自明
次韻劉仲臯少卿喜雨
漢詔寬慈下玉京人心天意格精誠初欣父老扶攜聽
忽看風雲洶湧生千里沾濡隨渥澤萬家愁嘆變歡聲
南樓夜色晴方好與子賡歌待月明
富陽道中懷劉希顔兼得道任書寄二公
渺渺平蕪雪正晴旋驅征騎出郊坰越山似我頭全白
江柳如君眼欲青有信梅花傳驛使忘機鷗鳥戀沙汀
洞霄結約香燈社便欲相從老翠屏
