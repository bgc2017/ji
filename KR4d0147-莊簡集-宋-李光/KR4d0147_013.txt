莊簡集卷十三宋李光撰
表
車駕親征進起居表
俯頒一札親總六師將廵視於江淮遂廓清於河洛神
靈拱護海㝢駿奔中謝伏惟皇帝陛下密運乾剛獨持
夬決思雪父兄之恥是興貔虎之師舉必萬全衆猶一
旅至躬忘於暴露期力濟於艱難發軔東吳猶扶桑之
升曉日來蘇中土若大旱之望雲霓遠邇懷徠中外震
疊臣欣聞盛舉遠隔清光身繫漢符莫展馳驅之效心
存魏闕徒勤警衛之誠臣無任
謝除徽猷閣待制表
臣某言伏奉告命除臣徽猷閣待制知臨安軍府事尋具
辭免奉聖旨不允臣已望闕祗受訖南國分符已竊江
鄉之守西清庀職更參禁掖之聯自慚疎賤之蹤有此
遭逢之幸寵繇上出感自中深中謝竊惟内閣之深嚴
實寶先朝之謨訓凡預論思之列必求文學之良宜得
英才當兹妙簡如臣者起從寒苦備歴險艱釋隴畆鋤
耰之勤守簡編鉛槧之業彯纓入仕但知移孝以為忠
捧檄當官已分忘家而徇國惟堅死節豈暇全身頃力
守於孤城乃横當於彊寇外乏蚍蜉之援旁嬰貔虎之
羣集衆苦於一身脱餘生於九死豈期末路更踐清塗
既陞次對之班復玷藩宣之寄靡容遜避苐切兢危此
蓋伏遇皇帝陛下大度兼容英謀獨斷得駕御羣材之
術有奠安四海之心遂使衰遲有兹僥倖臣敢不益圖
後效期稱深恩職列從官獻替敢拘於内外身為屏蔽
糜捐誓矢於死生臣無任
謝知臨安府到任表
臣某言准尚書省劄子奉聖旨除臣徽猷閣待制知臨
安軍府事臣已具辭免職名外先於九月二十二日到
任交割職事訖分符宛水曾無善最之稱易守武林疊
冒藩宣之寄思欲上寬於憂顧惟知自竭於糜捐祗拜
恩榮彌深惕厲中謝伏念臣受才剛拙涉世迂愚寡與
多仇久處衆嫌之地孤立一意獨持自信之誠頃守孤
城數遭巨寇頼朝廷之威令遣兵將以掃除一境再生
全家免禍盡出乾坤之造曾何絲髮之勞方自媿於罔
功乃併叨於異數進陪從列移守名邦惟吳會之要衝
望鑾輿於咫尺甲兵刓弊城邑荒墟當凋殘煨燼之餘
繼鹵莽滅裂之後有民人社稷既常為退遁之謀無甲
胄蓋藏何以稱拊綏之意倘非健吏曷整頽綱夫豈懦
庸可勝委任此蓋伏遇皇帝陛下斡旋鴻化總攬乾綱
舉法度而賞罰明判忠邪而真偽核遂使至愚之品每
膺過分之榮臣敢不肅整營屯撫循流寓使屏翰之防
稍備庶警蹕之衛加嚴少期歲月之淹獲展涓埃之效
臣無任
除宫祠謝表(紹興元年正月八日被旨移守豫章以疾乞宫祠蒙恩差提舉臨安)
(府洞霄宫)
抱疾呼天敢避再三之瀆施仁及物迄蒙寬大之恩釋藩
方捍禦之勞遂祠館便安之適退循僥倖深切凌兢中
謝伏念臣涉世迂愚禀生艱苦勇忘量力智昧周身蚤
日涖官粗勵羔羊之節頻年出守横當畫鶡之羣積是
驚憂幾成委頓念平時徇難雖肝腦之可捐今兹祈閒
實筋骸之難強力陳愚悃仰叩至慈幸洪造之矜從撫
危衷而感慨此蓋伏遇皇帝陛下乾坤博施日月照臨
於人何所不容無物不得其所遂令衰憊稍獲安全小
智易殫况有負薪之疾大恩莫報徒存結草之忠臣無
任
除吏部尚書謝表
職列貳卿方懼黜幽之典位聯八座亟蒙圖舊之恩趣
就列以惟恭媿循墻而莫避寵由上錫感自中深中謝
伏念臣賦性迂愚受才疎拙孤立一意獨持自信之誠
寡偶少徒久處衆嫌之地雖殫千慮無補萬分僅遵唱
注之規蔑著品題之目乏山濤之識量詎能激濁以揚
清匪毛玠之公方何以正身而勵俗仰荷非常之遇終
懷不稱之憂兹蓋伏遇皇帝陛下盛德日躋至仁天覆
能知人有堯之哲不求備得湯之寬知臣有忠於所事
之誠察臣無善自為謀之計老更世故粗飭官箴未忍
棄捐俾膺奬擢臣敢不益思砥礪謹守綱條方聖君嘗
膽之時敢懷持禄惟臣子致身之義期在捐軀臣無任
賜對衣金帶鞍馬謝表
臣某言伏奉誥命除臣端明殿學士仍賜對衣金帶鞍
馬者圖書秘殿既&KR1421;借於隆名車服徽章復叨塵於異
數抗辭莫避撫已難勝中謝伏念臣患難餘生離竒朽
質蓽門圭竇敢希清切之游布褐柴車豈有輕肥之念
敢謂聖神之眷不忘孤遠之蹤賚與所加官師知勸此
蓋伏遇皇帝陛下天地况施日月照臨智先成務之幾
仁得親賢之急過形褒詔深察厚誣既隸職於禁庭復
宣威於巨屏舉兹寵渥併及罔功臣敢不仰體眷私益
思策厲攷惟德其物之義彌謹臨深遵循名責實之方
稍圖報稱臣無任
謝知建康府到任表
臣某言伏奉誥命除臣端明殿學士左朝奉郎江南東
路安撫大使兼知建康府充壽春府滁濠廬和州無為
軍宣撫使尋具辭免伏蒙降詔不允臣巳於閏月十一
日到江南東路界首交割安撫使司牌印二十一日到
建康府交割本府職事訖總華省之三銓久慙尸素抗
戎旃於兩路更冒寵榮撫已無堪循涯有愧中謝伏念
臣禀生窮苦涉世闊疎剽聞前哲之緒言粗識人臣之
大節備論思之職蔑聞獻替之能操啓擬之權罔著公
方之譽叢謗䜛而銷骨積憂患以薰心雖上無投杼之
疑而臣有履冰之懼忱辭屢貢敦諭益勤拜君命於大
庭欽承德意窺王言於詔紼祗服恩私用勉策其疲駑
庶仰分於憂顧任隆力小感激涕零此蓋伏遇皇帝陛
下天度無私海涵莫測務廣招賢之路協成恢復之功
謂臣樸忠稍知於勤瘁察臣孤立曲被於使令兼撫江
淮之封盡付兵民之寄金陵會府江左奥區承頻年兵
火之餘適千里流亡之後招携懷遠撫循必以寬恩折
衝銷萌經畫乃其餘事臣敢不仰遵睿訓益懋遠圖說
禮敦詩蓋嘗聞於郤縠附衆威敵當勉效於穰苴庶殫
犬馬之勞少荅乾坤之造臣無任
復兩官謝表
臣某言今月初二日凖都進奏院逓到告一道以臣前
任江東安撫大使日不合擅支上供内蔵庫物帛充諸
軍衣賜特降兩官伏蒙聖恩復臣左朝奉郎依前寶文
閣待制差遣封賜如故臣已即時望行闕祗受訖者投
閒三載深思既往之愆復秩二階仰荷非常之澤恩隆
莫報涕極無從中謝伏念臣奮迹孤鄉起家白屋志存
忠孝每先憂國而愛君力赴事功豈暇保身而防患夤
緣遭遇浸至超踰聯八座之清班膺十城之重寄徒竊
無功之禄遂為獲戾之臣頼聖主之達聰無幽不燭故愚
臣之小過不辨自明方釐事之告成荷寵光之均被此
蓋伏遇皇帝陛下深仁善政盛德兼容既大賚於四方
遂蕩宥於多辟致此孤危之迹例叨甄叙之恩臣敢不
食蘖誓心飲冰承命奉公守法敢違三尺之文戢吏愛
民仰體一人之意勉策駑駘之力少酬天地之恩臣無
任
除顯謨閣直學士謝表
錫寵芝函猥竊幹方之任陞華延閣叨陪扈從之聯雖
瀝懇以固辭終冒恩而虛受中謝伏念臣才疎寡與學
淺無聞周旋節義之大閑唯知許國佩服詩書之明訓
資以事君出際休明浸膺膴仕自獲塵於噐使嘗備歴
於險夷外執銓衡罔著公方之譽入陪經幄蔑聞獻替
之規頃叨秘殿之崇資俾冒名都之重寄懷印未幾謗
書已聞悵孤根之易搖如拉朽爾嗟譛言之已甚更下
石焉頼聖度之灼知排羣言而復用起從田野付以麾
符僅閱兩時稍還舊列特下十行之札使兼三組之榮
曾是罔功實為非據眷私若此圖報謂何此蓋伏遇皇
帝陛下道大兼容智明旁燭憐臣久侍於從槖弗忍遐
遺知臣粗謹於吏方特加奬用臣敢不益堅素履勉繼
前修雨露之澤自天何酬造化葵藿之心向日本自精
誠臣無任
謝知平江府到任表
臣某言准尚書省劄子奉聖旨除臣顯謨閣直學士知
平江府臣已具辭免職名外先於七月十四日到任交
割職事訖者分符霅水曾無善最之可書易地吳門復
玷蕃宣之重寄瞻宸居而甚邇紆郡紱以知榮中謝伏
念臣守道不通師心自信誤蒙簡記浸冒使令謂忠義
可以立身而專於事上謂廉勤可以為吏而果於奉公
叢衆毁之所歸堅一心而獨往久困江湖之流落頻更
牧守之往來粤自小邦遽移名郡雖禽魚之本性樂此
自安顧犬馬之微誠終於戀主使筋骸而可強豈繁劇
之敢辭况此全吳今為會府頃嘗游宦備悉土風洊罹
兵火之餘無復豪強之習朱轓入境覺豺虎之俱空竹
馬相迎悵兒童之非昔夫何羈蹇有此遭逢此蓋伏遇
皇帝陛下如日燭幽體乾行健御羣材而並用無一物
之或遺憐臣志在當官樂於循理察臣老不生事或可
庇民遂使賤微數叨奬用臣敢不勉圖報效益勵操修
職在近嚴敢怠忠嘉之告身為屏蔽力求控禦之方臣
無任
孟傳賜進士及第謝表
臣某言伏覩今月五日皇帝御殿放榜臣男孟傳蒙恩
賜進士及第者聖君圖治方搜四海之英材童子何知
猥被九天之渥澤恩覃魏闕慶集蓬門中謝竊以下詔
求賢本以待寒酸之士臨軒發策實欲聞讜直之言教化
以是為本原國家由之而治亂况及當今之急務豈容
泥古之常談自非夙負實學之稱曷以仰副虛懷之問
臣男孟傳才非茂異識愧淹該束帶效官未歴簿書之
任趨庭禀訓粗知詩禮之傳僅踰既冠之年偶齒命鄉
之薦充庭上對方懷譴累之憂趨陛唱名遽有超陞之
異既塵乙覽遂寘甲科遜避靡遑兢凌失措此蓋伏遇
皇帝陛下乾坤至大雨露無私念其犬馬之微勞獲紹
箕裘之素業遭時不世被寵非常臣敢不策勵初心激昂
晩節仰服詩書之明訓益循忠義之大閑勉移孝以事
君庶忘家而徇國守經傳後愧非韋氏之賢能事教忠
圖效晉臣之志臣無任
辭免除參知政事表
臣某言凖尚書劄子奉聖旨除臣參知政事尋具辭免
伏蒙聖恩特降詔書不允者需章瀝懇冀安分義之私
詔旨屢頒仍示延登之寵愚衷既竭淵聽未回重干咫
尺之威敢避再三之瀆中謝伏念臣以凡庸之品遭特
逹之知雖久冒於使令無可稱之績效周旋八郡荏苒
十年帥閫總戎已叨重寄天官率屬復拜異恩閱歲月
之浸深乏㳙塵之可補顧兹忝竊方懼譴呵不圖驟玷
於聖知更使參陪於政路負且乘足以致寇名與噐豈
以假人敢自愛於捐軀實深虞於誤國伏望皇帝陛下
思用人之賢否實為國之重輕特寢誤恩追還成命誓
堅犬馬之志仰酬天地之恩臣無任
除參知政事謝表
臣某言伏奉告命除授臣左中大夫參知政事封賜如
故尋具辭免伏蒙聖恩特降中使賜臣不允批答仍斷
來章者天聽甚高雖牢辭而莫獲令行弗反趣就列以
惟恭祗服寵靈不勝感懼中謝伏念臣性資愚蠢問學
空疎立朝惟信於朴忠涉世幾成於強聒更州縣簿書
之職徧臺省清切之司譽不足償謗讟之言功豈能掩
罪累之迹方俟瘝官之譴敢期共政之圖幸出非常分
誠匪據兹蓋伏遇皇帝陛下德参化育明極照臨人無
同異而并包材有短長而並用察臣粗知於體國念臣
素拙於謀身忘其凡庸超至嚴近臣敢不義之與比知
無不為感千載之遭逢戒一時之僥倖居其位食其禄
固當盡大臣事君之誼視所以觀所由庶無負明主知
人之鑒臣無任
瓊州安置謝表
臣某言今年二月十六日凖藤州公文送到尚書省劄
子三省同奉聖旨移臣瓊州安置臣尋於當月二十日起
離藤州至三月十五日已至瓊州貶所訖者投寘嶠南採
公言而未厭竄流海外據罪戾以猶輕悵来日之無多豈
生還之敢望徒懷結戀莫報恩私中謝伏念臣寒苦立
身間關出仕躬受聖神之眷屢更要劇之除越自從班
超預機政而臣剛褊自任戅愚不移噐小疾顛亟投閒
而置散根孤易拔卒負釁以招尤顧九死以猶甘雖三
黜而無憾捫心自訟没齒何言空貽歲月之多難逭簡
書之畏尚全視息未即誅鋤此蓋伏遇皇帝陛下舜孝
格天堯仁覆物干戈載戢故得百姓之歡心温凊不違
以盡一人之榮養有如草芥咸被矜容而臣年僅七旬
久拘囚於瘴地行踰萬里更冒涉於鯨波伏望憐臣奉
事之有年憫臣廢黜之已久稍回眷遇曲賜保全大明
中天庶容光之必照時雨及物幸枯枿之再生永依樵
牧之羣以畢桑榆之境臣無任
移昌化軍安置謝表
十年遠徙猶冀生還三黜愈嚴未知死所驚魂失據危
涕自零中謝伏念臣性實戅愚老益頑鄙遭時遇主妄
有意於功名抱槧懷鉛本無稱於翰墨年齒衰晩志氣
凋零久雜處於黎蠻唯歸依於佛祖每師蘧瑗深悟已
非敢效鄭人妄議朝政而臣子孟堅平居里巷不擇交
游怨咎横生語言妄發納官贖罪罕逢國士之知下石
反擠近出鄉人之手仰恃神聖之眷未加斧鉞之誅恩
重命輕咎深責重此蓋伏遇皇帝陛下體天地之大德
擴日月之盛明憐臣嘗冒近班念臣頻更繁使年同絳
老宜久辱於泥塗罪比虞翻盍永拘於海島捐軀無路
沒齒何言臣無任
量移郴州安置謝表
久拘海島已為終老之期亟徙近藩復有再生之望恩
深難報感極涕零中謝伏念臣賦性顓蒙天資狷淺孤
忠自許獨立無朋邇列冒居本求協濟榻前論事豈敢
雷同仰憑聖主之當陽不顧權臣之在側果遭竒中卒
蹈危機飄泊一身遷流萬里黎蠻雜處魑魅為羣二子
喪亡全家隔絶寄隻身而無託撫孤影以自憐敢謂聖
慈俯矜愚昧察其老死之無日示以歸塗之有期此蓋
伏遇皇帝陛下獨運乾剛躬持慈寶聰明不作而百度
自正神武不殺而萬國咸寧遂令菅蒯之微均被雨露
之潤臣敢不益堅晚節誓竭愚忠行步龍鍾莫展驅馳
之力壮心消隕難陪帷幄之謀欲酬隆天厚地之恩但
有銜環結草之報臣無任
狀
申都督府乞令耿進屯池州狀
勘會池州正臨大江與江北舒蘄等州相對最為控扼
昨來李彦卿屯泊韓世清一軍劉洪道屯駐崔邦弼等
諸頭項軍馬防守劉洪道將帶崔邦弼等前去建昌軍捉
殺蒙差下王進將帶所統人馬池州防隘今來王進一
軍已蒙朝廷差充都督府統制官其池州即今並無軍
馬守禦緣防秋在近及據池州申舒州界見有盗賊出
沒作過不可闕兵備禦今照本司所管軍馬内王冠一
軍已依朝旨發往廣德軍防隘及張崇係樞密院水軍
并李貴小張俊係要於建康府邊江把截應援使喚外
有水軍耿進一項人船今相度欲遣發前去池州防托
江岸檢準都督府四月四日劄子備奉聖旨逐路見今
應統兵大小將帥並許聽節制緣本司軍馬係聽都督
府節制未敢擅便起發伏候指揮
申樞密院乞令王進依舊屯池州狀
契勘池州最係緊要控扼之地諸處潰兵不時侵犯不可不
屯重兵以備守禦今来王進已勾赴都督僕射相公府充
統制官本州守臣葉煥雖已到任本官别無兵馬竊慮緩急
不可責以必守今来王進已到本府與某相見亦願且在池
州屯劄除已具狀申都督僕射相公伏乞指揮且令王進
依舊統制軍馬就池州防托委得兩便伏乞指揮施行
小貼子
契勘江池二州新差文臣其劉紹先王進却令赴都
督府某竊詳朝廷之意本慮紹先等已為守臣恐
勢不相下今則不然二州皆財用窘乏之處若使文
臣為守以撫養百姓武臣為將以捍禦盗賊各自兩
便伏乞照會
啓
上館職啓
伏審給札禁林校文天禄來副朝廷之妙選是為儒者
之至榮蓋圖籍祕藏上帝名之冊府而賢能萃聚前古
謂之道山豈徒搜羅文章翰墨之流實欲涵養輔弼公
卿之噐真材獲用公論攸歸伏惟某官文掞國華識超
物表著左思之三賦少作已工讀黃香之異書晚觀益
博果膺睿奬入踐要塗允為鴻漸之階佇見鵬摶之運
某方縻簿領猥辱緘題斷木在溝知朽株之難斵明珠
照夜覺蔀屋之生輝佩服之私敷宣罔既
荅婺州交代傅龍圖啓(崧卿)
期年報政方興襦袴之謠一節趨朝亟奉絲綸之寵顧
慙朽質獲踵後塵恭惟某官識洞幾先學窮繫表早年
馳譽即有志於事功壮歲立朝益奮身於忠義一昨提
兵靖寇承詔禦戎免胄以入賊營開門而納降將士民
蒙賴異翁子之還吳父老歸心陋相如之諭蜀笑談亂
定指顧功成比自鄉邦擢臨近輔欲壮藩維之勢暫煩
經濟之謀唯聖主之深知方須獻替雖斯民之切戀寧
許挽留佇聞麻制之行即秉鈞樞之任
知建康府謝宰相啓
入陪從列謬参八座之聯出領藩條連委十城之寄顧
慙疎拙積冒寵榮竊以江左名區金陵會府兼河山表
裏之勢號股肱藩輔之雄虎踞龍蟠徒仰帝王之宅蜂
旗虎幄既為戰伐之區羣偷屯結而未聞蕩定之方百
姓流離而曾乏招懷之策非得邁倫之士曷收經世之
勲如某者質本駑駘學惟糟粕奮身一介受任三朝第
知直道以事君所愧矯情而鎮物夤緣遭遇寖冒使令
此蓋伏遇僕射相公功業冠乎古今忠信行乎蠻貊既
隆寬而博愛亦公聽而並觀舟楫濟川坐弭風波之險
鹽梅調鼎曲成品物之和致是迂愚有兹僥倖某敢不
仰遵廟算俯究民情外圖疆場之事幾内訪閭閻之疾
苦上酬洪造次答已知
與越守綦内翰啟(崇禮)
伏審顯奉宸恩榮開帥閫玉堂金馬輟從内相之聯皂
蓋朱轓聊假大邦之重恭惟知府内翰寶文身兼數噐
學洞九流道德安強折衝千里之外文章爾雅追還兩
漢之餘欲分東道之憂暫出北扉之直弼諧之任雖舉
朝野以共期康濟之懷顧於内外而奚擇第方切淵衷
之眷或不容煖席之淹行有峻除送登揆路某頃塵從
列獲厠英游姓名尚隸於刑書竿牘敢通於記室兹緣
天幸適此里居因得自陳懇欵之誠庶幾少見依歸之
素
回葛待制啓
投閒三載分老於田閭假守一麾遽分於符竹方莅簡
書之始未遑竿牘之修敢謂撝謙過形褒借撫存甚厚
銘佩可量恭惟宫使待制學際道真才推王佐以儒術
緣飾吏事早著能聲以文章粉飾皇猷夙推雅望屬此
艱難之運方深俊傑之求閒館珍臺久徜徉於物表黃
扉紫闥行密勿於政途某猥以庸虛謬當委寄流風未
遠有善政之可師積弊難除豈惡聲之能掩庶加策勵
仰副奬知
回漕使張郎中啟
三年去國徒勤仰斗之誠千里分符未遂趨風之便箋
題猥及銘佩可量某官敏識造微通才周物任兼中外
允資經濟之謀職總輸將兼舉澄清之志蓋將整齊將
士之紀律豈特周知金榖之盈虛方著休聲佇膺顯擢
某屏居陋巷起奠大邦雅素不忘先累繭重縢之問褒
詞過厚發殘荄枯枿之榮
回湖州交代陳侍郎啓(與義)
三歲投閒分老江湖之上一麾假守職還侍從之班顧
惟疎拙之蹤猥繼仁賢之躅退循忝冐尤劇兢慚伏惟
某官學貫百家身兼數噐文章爾雅追還兩漢之風道
德淵源根極中庸之學早踐揚於華貫浸騰踔於英躔
當聖哲馳騖之時實雋乂功名之會輟自承宣之地暫
司封駁之聯金馬玉堂即還舊物黃扉紫闥遂聽新除
某猥以庸虚獲相先後長牋加厚有踰褒衮之榮短技
易窮終負續貂之愧
回常州鄭右司啓
屏跡窮閻稍逃謗議分符便郡獲借餘光未遑竿牘之
修遽辱音塵之及故情弗替朽質增華伏惟知府右司
噐業宏深性資夷粹清名雅望衆推獻替之才紫閣中
臺嘗贊彌綸之務念斯人方急於惠養故名流暫假於
藩宣行被峻除即還要路某衰頽已甚智術無堪但思
平易以近民或跂循良而比迹
知平江府謝宰執啓
霅水分符方安䟱拙吳門易守遽被陞遷釋湖山清曠
之居當舟車凑集之會雖恩榮之過分顧謭薄以難勝
伏念某智不足以趨時用非長於涉世徒緣遭遇浸冒
使令每懷報主之心敢作容身之計羣囂横議衆毁交
攻一去修門再歴歲時之久三紆郡紱不離江浙之間
訖無善状之可稱苐慙救過之不暇敢冀曲加奬與力
借吹噓寵驟至以若驚命已行而莫避諸惟僥冒實有
夤緣兹蓋伏遇僕射都督相公盛德格天元勲蓋世内
隆寬而博愛外公聽而並觀舟楫濟川坐弭風波之險
鹽梅調鼎曲成品物之和致此孤蹤屢叨殊奬某敢不
虔修職業勉策疲駑儻蒲柳之餘年未填溝壑庶涓塵
之薄效粗報生成
回張虔州柔直啓
海國承流方上投閒之請江鄉命帥乃叨分閫之榮知
餘論之見私撫微衷而增愧恭惟某官議論風生智略
輻湊竭誠心而為國秉直道以事君息盜安民已傳渤
海之政運籌決勝方施圯上之書行令流殍之餘盡復
耕桑之舊顧如衰朽實頼庇存悵郡紱之見縻望鈴齋
而徒切
知温州謝丞相啓
三載投閒自放江湖之上一麾假守遽膺符竹之榮祗
服恩私徒增感愧伏念某趣操不足以合乎流俗學問
不足以望乎古人徒以一介無能之身遭逄千載欲治之
主頻更事任屢致顛隮補劓息黥久冥心於禍福彈冠
結綬敢妄意於功名不圖矜憐猥見推擇鬷明之於叔向
或假片言越石之遇晏嬰蓋緣一見夫何疎賤初未參
承輙肩古人驟辱知巳幸流言之昭洗知公道之顯行
既還侍從之聯復玷承宣之寄過都請覲獲瞻天子之
光叩閣承顔始識汾陽之面謂拔茅而引類在推轂以
薦賢遂令憃愚有此僥倖此蓋伏遇僕射都督相公以
虛心而收天下之助以直道而答明主之知斤斧衆才
如良工之無所棄妍媸庶物若定鍳之不可欺眷此微
生獲歸鈞播某敢不勤求民瘼思報國恩詔令是遵首
務農桑之勸教條不擾庶期獄市之虛
回餘姚知縣啟
伏審夙擁華軒將臨治境奉九重之綸綍分百里之江
山視事云初依仁竊幸恭惟某官行實著於閭里風采
聳於搢紳戢吏愛民固巳兆四時之和氣樂善忘勢又
將障一世之頽波賜以長牋假之餘論詞源甚博獲窺
雅健之文褒借過優用作衰羸之寵
回宫使婁察院賀正啓
寅統發春孟陬紀朔順協履端之吉宜膺出滯之祥恭
惟某官經德不回誠身有道浮沈里巷有渾俗之真涵
詠詩書懷自得之學敢論大事不卑小官天道好還佇
奉惟新之命帝心簡在行聞求舊之除
回邑宰賀正旦啓
一氣回春太簇贊陽而出滯三陽交泰君子體仁以長
人惟與時以偕行斯考祥而視履伏惟某官誠身有道
經德不回莅事惟能信忠嘉之有相履端於始宜福禄
之鼎來某方久隔於鄉閭阻前趨於賓謁永言傾頌第
極鄙悰
荅陸氏求婚啓
人倫之重禮尤謹於婚姻家道之成義莫先於夫婦恭
惟令嗣第四承務江南望族業詩禮以傳家而某第三
女子林下素風愧功容之無取辱叙鄉閭之舊特勤媒
妁之言篚幣載臨葭莩有託幼能遵教已聞孟母之賢
長必大成庶遂甘公之志(後漢周謙字恭祖同縣甘公出遇之見其容貌駐車與語)
(甚悅因許與女夫人怒甘公曰彼有竒表長必大成遂與之)
荅潘舍人求婚啟
三十年之莫逆豈云勢利之交四千里為流人敢有婚
姻之請顧衰宗之藐爾仰風義之凛然伏承令姪承務
詩禮傳家雅服過庭之譽而某第五女子功容無取粗
安姆訓之嚴豈謂未替故情曲敦夙契通家已久尚煩
媒妁之言投分益深永有子孫之託
謝孔倅啓
竄身二紀已甘終老之期恩詔四傳遂有生還之望伏
蒙某官俯憐老朽曲軫窮塗賜以好音錫之品物坐賓
常滿不空文舉之尊罍家學有傳肯墜伯魚之詩禮退
量譾薄曷副襃揚感愧之私敷宣莫既
