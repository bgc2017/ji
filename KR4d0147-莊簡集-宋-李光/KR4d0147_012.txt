莊簡集卷十二宋李光撰
奏議
辭免知湖州状
降授左奉議郎新除寶文閣待制知湖州臣李某奏准
尚書省劄子三省樞密院同奉聖旨李某復寶文閣待
制知湖州不候受告不許辭免限指揮到日下起發前
去之任者臣聞命震驚罔知所措伏念臣本以庸愚久
叨任使夤緣奬拔浸至超踰罪釁横生謗讟洊至銜冤
唶舌不敢自明伏自投閒以来已踰兩稔方強敵憑陵
陛下親御戎衣之際而臣名在丹書屏伏田里既不能
吐一竒策仰禆廟算又不獲身當矢石以備戎行無路
請纓徒深憂憤今敵既退遁朝廷清明固宜搜訪草莱
延登英傑如臣志氣凋落已試罔功華閣清資既難輕
受名邦輔郡豈敢冒居伏望聖慈俯察忱辭特收渙汗
再除臣宫觀一次以養衰殘庶息多言少安愚分伏候
勑旨
乞薦舉武臣状
臣伏凖紹興五年三月六日敕中書門下省依臣僚奏
請銓量郡守監司遴選縣令及檢會紹興元年十一月
十九日手詔令内外侍從官以上監司帥臣各舉所知
限半月具奏有以見陛下虚心求助之意可謂切矣然
臣頃任行朝職事官已嘗應詔今陛下所求益廣中外
薦者紛紛而文學之士峩冠博帶布列中外者固巳足
用初無乏材之患昔叔孫通之歸漢從弟子百餘人乃
專言諸壮士進之或以為言通曰漢王方蒙矢石争天
下諸生寧能闘乎故先言斬將搴旗之士若通知時務
矣今強敵凴陵中原板蕩此誠陛下馭雄材虎將以制
天下之時臣之所薦不敢復言文士臣累任守臣竊見
諸路武士多流落失所其間人材少壮弓馬趫捷武藝
絶倫者甚衆朝廷既未嘗錄往往散在諸軍無以自拔
或委盗賊不能自新甚可惜也臣愚不敢指名論薦欲
望聖慈特降睿旨令諸路州軍廣行招收其間雖無武
藝而通曉兵機能料敵制勝或造作攻守之具各為一
科令監司帥守按試保明發赴樞密院量材擢用庶幾
韓彭之徒或為時而出不勝幸甚伏候勅旨(七月六日奉聖旨依)
(奏令諸路監司帥臣按試保明具職位姓名申樞密院)
應詔薦舉武臣状
顯謨閣直學士左朝奉郎知平江府李某申凖刑部符
凖紹興五年七月十一日樞密院劄子尚書省關臣僚
上言節文竊見諸路武士多流落失所其間人才少壮
弓馬趫捷武藝絶倫者甚衆乞令監司帥守按試保明
發赴樞密院量材擢用七月十六日三省樞密院同奉
聖旨依奏令諸路監司帥守按試保明具職位姓名申
樞密院今依應上項指揮其間有已嘗按試曾經使喚
委有材武通曉兵機及能造作攻守之具之人具列職
位姓名如後保義郎李翼見任建康府兵馬監押今年
十月當滿忠翊郎方良見在平江府未有差遣承節郎
賀伸見在建康府未有差遣成忠郎翼慶見在江州未
有差遣成忠郎孫懋見在建康府未有差遣保義郎韓
益效用已借補人朱弁閻肇二人並在湖州未有差遣
巳上並係守宣城并建康府日已經按試使喚非徒武
藝出倫兼忠實可任成忠郎韓恭保義郎李文保義郎
李興效用于青盧堯弼已上並係知婺州在將領李進
下使喚武藝人材超絶倫輩未知所在伏乞照會施行
乞補外状
臣孤蹇之蹤才無寸長伏蒙陛下起之罪廢之中回翔
兩郡還寘近列方國家多事陛下宵衣旰食力圖中興
之秋而臣久尸榮禄日負素餐之譏今荆襄兩淮列戍
相望江湖之間各有重臣所以圖中原禦大敵者可謂
有其人矣臣愚素蒙奬憐貪戀恩紀不敢便乞宫祠以遂
閒逸欲望聖慈除臣福建一小郡以自效庶幾拊循凋
瘵消弭寇攘隨事補報仰寬陛下南頋之憂不勝幸甚
謹具状奏聞伏候勑旨
乞宫觀状
臣近以久冒邇列坐食無功乞閩南一小郡自效伏蒙
聖慈矜憐舊物特降詔旨未賜矜從黾勉供職又復累
月在臣愚分義當捐軀盡命以圖報稱而臣年齡衰晚
福過災生自入夏以来冲冒暑毒素有痰眩之疾近輙
增劇每一發作状如中風士友共知不敢矯妄若不早
自引退至於職事曠廢支離靦顔煩言既興何所迯罪
伏望聖慈憫察孤踨保全危跡除臣一宫祠差遣使得
訪尋醫藥休養衰殘非徒保其餘齡亦以全其晚節臣
無任哀祈激切之至謹具状奏聞伏候勅旨
再乞宫觀状
臣以痼疾發作遂瀝危懇仰干天聽乞除在外宫祠以
便醫藥伏蒙聖慈哀憫舊物特降詔旨未賜矜允顧惟
螻蟻之微終冀日月之照伏念臣愚憃難移多仇寡與
頃自流落放廢中蒙陛下特逹知遇出入試用十稔於
兹訖無涓塵仰禆海嶽貪冒寵禄浸踰分量可去之義
自知甚明臣之愚陋豈敢妄論古人出處大節直緣福
過災生入夏以来舊疾發作自度衰骸終恐難久若不
早自引退稍遂閒逸則出入朝班必致顛仆辜負夙志
愧辱朝廷伏望陛下施天地之德軫父母之慈待物以
誠察其非妄退人以禮必務曲全特賜檢會臣前奏除
臣一在外宫祠臣或未即填溝壑異時犬馬之力尚堪
策勵陛下復欲收用雖赴水蹈火豈敢辭難具状奏聞
伏候勅旨
辭免知台州状
臣聞命震恐罔知所措伏念臣愚憃無知久塵從列出
入内外累試罔功揣分自量合置閒散敢謂聖恩寬大
未即棄捐優禮臣隣不忘菅蒯知其老鈍尚使牧民豈
臣殞首碎胷所能報稱緣臣初以衰疾力祈宫祠峻職
便邦豈敢輕受况端殿秘嚴臣雖嘗冒處本非侍從可
得伏望聖慈哀憫孤蹤保全危跡特回渙號庶免煩言
所有職名并知台州指揮伏望特賜寝罷仍乞檢會臣
前奏除一在外宫祠差遣謹具状奏聞
論守禦大計状
臣以孤蹇無能之身蒙陛下起之流落放棄之中更歴
内外浸冒器使十稔於兹布衣衡茅之士遭遇如臣者
果幾人哉顧惟天地父母之恩雖碎首屠肝豈能稱塞
臣到任未幾恭聞大駕移蹕平江府將親御戎輅誓師
兩淮此臣捐軀效命之秋念方拘縻郡綬留滯海濱上
之不能吐竒策以佐軍謀下之不能執干戈以衛宗社
乞扈從則貽干進之譏獻謀議則興空言之誚夙夜憂
憤莫知計之所出臣聞忠臣不以出處二其心正士不
以險夷易所守臣豈敢預憂小人不根之言遽有所畏
避哉况臣陛辭之日陛下嘗許臣以言儻有所見其忍
緘默臣伏覩關報劉光世張俊捍禦大敵三捷繼聞海
㝢流傳孰不慶幸然臣聞強敵擁兵淮揚宿亳之間坐
觀勝敗此其志不淺趙充國之擊羌以殘滅為期孫權
每戒江上諸將不貪小利臣是以未敢以諸將奏捷為
喜而方以金人大隊深入為憂昔楊珉問朱伺曰將軍
前後擊賊何以每勝伺曰兩敵共對惟當忍之彼不能
忍我能忍以是勝耳漢祖與項羽對壘晉宣與諸葛亮
相持方形勢未便孤軍遠来未嘗與之争鋒周亞夫深
壁以却吳軍光武堅營以降銅馬此皆已事之驗臣觀
今日敵人布置必有主謀願陛下勿輕此戰今朝廷所
恃獨一韓世忠彼必以精銳當之而劉麟輩出没光黃
廬夀間以牽制諸將而分吾力金人必自淮陽以入楚
泗若社稷之靈世忠足以禦之則無復事矣萬一衆寡
不敵便有瓦解之勢昔楚屈完謂齊桓公曰楚國以方城
為城漢水為池雖君之衆無所用之魏文帝至廣陵見
波濤洶湧歎曰此天所以限南北也兵法謂善守者敵
不知所攻今陛下已據東南形勝之勢敵人萬里遠来
投兵死地利於速戰而不利於遲久今不務持重而誇一
時之功决一旦之命臣恐正堕敵計非策之得也臣狂
瞽之言曩備數從列方燕閒進退造膝之語所謂萬全
之策者嘗為陛下陳之矣金人往年入境無所得去冬
又無所得而去士馬折傷固已大半異時雖欲復驅衆
攻我孰肯為用者此乃坐制強敵之術臣愚伏望陛下
戒勅諸將各務持重不過隠忍三兩月間彼師老食盡
然後廣設方略出兵遣擊或邀其歸途我得勝算矣偽
齊恃金為強金人既退則劉豫父子豈能立國乎復祖
宗之故疆還二聖於沙漠當在此舉惟陛下特加聖慮
臣狂愚冒昧無任惶懼激切待罪之至謹具状奏聞伏
候勅旨
乞宫觀状
臣昨蒙收召復置近列實緣疾疢力祈宫祠伏蒙聖慈
未忍置之閒散盡還舊職改莅名邦顧兹恩榮悉出睿
斷臣自去年中秋到任黽勉職守亦既累月本過防秋
即伸前請兹者伏聞太上皇帝寧德皇后凶問併至號
呼冤憤海宇所同臣子之心所未忍言重念臣出仕逾
三十年遭逢陛下特達之知敭歴中外十稔於兹頻年
作郡不敢滅裂智慮耗於應酧之勞精力竭於簿書之
冗年齡遲暮齒髮頓衰方陛下枕戈嘗膽櫛風沐雨親
搃戎律之時而臣衰疾遠守海邦不得效戎行一旅之
用中夜起坐如伏櫪之馬雖望風長鳴思自奮勵自度
已不勝鞭策矣兼臣自去冬偶得腰疾艱於拜跪緣本
郡祖宗神御所在節朔朝謁尤宜恭慎深恐一旦顛踣
貽譏搢紳况巳過防秋别無規避欲望聖慈察臣誠懇
特降睿旨差臣宫祠一次庶幾尚霑薄禄保養衰殘謹
具狀奏聞伏候勅旨
乞增選臺諫状
臣伏奉二月九日手詔節文以太陽有異氛氣四合俾
侍從之臣遵前後詔書各舉能直言極諫之士一人臣
猥以庸虛冒居從列天變如此既不能仰承聖意有所
建明又不薦舉一人以應明詔雖陛下不以為罪臣實
愧懼臣伏見朝廷自罷制科踰六十年矣士子唯習經
義為有司應用之文一旦責以賢良之舉當具詞業繳
進悉如嘉祐故事臣竊謂實難其人又近年以来風俗
駸駸衰壞士大夫唯務依阿操求濟之說畏沽激之名
不以堯舜之道事陛下當今號開言路而嬰鱗犯顔者
臣固未之見况求疎遠草莱之士如富弼蘇軾之流豈
易得哉宜其寂寥而無聞也今朝廷艱難至此極矣陛
下親馭戎輅以捍大敵因灾異以求直言雖拯焚救溺
未足踰其急也若依常格薦士儻或有之俟其進卷稍
中程度方許召試又有過閣六論行遣迂緩比至大廷
非假以歲月未易集也此豈陛下今日因變求言之本
意哉臣恐或者妄議陛下徒有求言之名而無求言之
實雖臣亦竊疑之臣在宣和間初除尚書郎例合進對
方是時也權倖當路姦邪充斥臣懷不能已力陳一二
弊事首以開言路為說大臣惡之謫臣知桂州陽朔縣
事况臣今日蒙被陛下奬遇致位通顯當國家禍亂之
後彊鄰偽齊日以窺覬加以天變如此陛下煢然在疚
下詔丁寧旁求直諒之士冀聞藥石之言可謂切矣而
臣久稽明詔罪無可逃臣竊惟方今小大之臣百司庶府無
言責者既不復論事但時因轉對誦陳言以塞責而已陛下
所賴以周知四方利病朝政闕失繩人主之愆違辨臣鄰
之邪正者不過三五臺諫官耳自古天子有争臣七人唐
制𣪚騎常侍諫議大夫各四人左右拾遺補闕各四人共十有
六人國朝左右諫議大夫左右司諫正言各二人常不下六
人專論人主過失夫人非堯舜誰能無過賴諫臣以正
救之耳御史者邦之司直專以排擊姦邪為職唐制御史
大夫一人中丞二人侍御史四人殿中侍御史六人監察御史十
人本朝因之雖其數或有增損未嘗闕也故自三公宰執侍從
百司力敵勢均一非其人咸得論奏故能排權倖於進用之
始折禍亂於未萌之前其任豈不重哉陛下即位以来
臺臣諫官預言事之列不過二三人而中丞諫議久虛
其位豈大夫懷姦朋比能以忠實事陛下者未易得邪何
久而不除也如其不然士大夫未嘗負陛下而陛下疑
之是陛下自塗其耳目也大抵人主意向雖一嚬一笑
之間衆得而窺伺之其應如響在陛下所行何如耳陛
下用一骨鯁之士則在位節儉正直而萬物吐氣矣陛
下用一䛕佞之人則在位皆持禄保寵小人無忌憚矣
其利害豈不萬萬哉臣久去闕廷身紆郡紱寵禄既優
無所禆補重念忠臣雖在畎畆義不忘君偶因明問輙
復妄發狂瞽之言仰瀆冕旒之聽死有餘罪惟陛下赦
其愚而採聽焉謹具状奏聞伏候敇旨
再乞宫觀状
臣近嘗罄瀝誠悃仰干天造以衰疾丐閒伏蒙睿慈特
降詔旨未賜矜允銜恩跼蹐不敢復有奏陳伏念臣到
郡踰年黽勉職守幸朝廷奠安海道寧謐今歲雨暘應
期民間豐稔别無掣肘避事之嫌實緣臣素有痰眩之
疾入冬以来發作無時職事委有妨廢兼近承吏部關
報已除樓炤為代以親老家貧力請補外盛壯之年諳
曉民事必能仰副陛下牧養之意若使守待遠闕實非
人情伏望聖慈檢會臣前奏除臣在外宫祠差遣一次
以養衰殘庶幾兩便謹錄奏聞伏候勅旨
論諸路月樁之弊劄子
臣契勘諸路月樁最為民間重害而江東西為甚元降
指揮取撥應干上供封樁諸司并州縣等不以有無拘
礙上供經制酒税課利及漕司移用等錢樁辦如此州
縣尚自應辦不足今江南路漕司往往將移用等錢於
逐州主管司專委通判拘收不許取撥遂致民不堪命
欲望聖慈特降睿旨行下諸路應有月樁錢並許將諸
色錢樁辦如有餘方許漕司拘收庶幾壠畝之民不至
失業取進止
小貼子
契勘諸路月樁錢當時守臣不量民力有承認偏重
去處重為民害如撫信二州是也欲望聖慈行下諸
路漕司將逐州每歲所敷不得輙有輕重以傷民力
辭免江西安撫大使状
臣聞命震驚莫知所措竊以朝廷設諸路大帥内則欲
其衛王室外則欲其禦大寇有推轂分閫之專膺一道
兵民之寄責任既重事權匪輕自非一時元老大臣不
以妄授伏念臣才力不強智識淺暗徒緣遭遇躐寘近
班雖中外之備更無事功之可紀海邦出守亦既逾年
最績罔聞日虞罪釁臣已兩貢忱辭力祈閒退聖恩寬
大未即矜從念方朝廷艱危陛下親御戎輅之時忠義
之士孰不思自奮勵勉效涓埃如臣素受異恩安敢擇
地實緣年齡遲暮齒髮頓衰兼素有風眩之疾發作無
時故雖東甌樂易之鄉心知難強而當西道連率之職
力豈勝任深懼仰負陛下艱難謀帥之意臣若貪冒寵
祿不自引避則臣前者丐閒之章實為矯妄捨小圖大
人言謂何伏望聖慈憫臣誠懇檢會前奏除臣在外宫
祠差遣一次庶安愚分臣已將郡事交割與以次官迤
邐至婺州以来聽候指揮外謹錄状奏聞伏候勅旨
乞令漕司撥還本司錢物状
臣昨蒙恩除前件差遣雖知駑怯難勝職任誠以廹于威
命不敢固辭重惟臣之孤迹久去闕庭伏自陛下遭罹
變故兼臣職守有合奏陳等事臣之區區不敢請覲者
非徒本司見闕正官不敢逗留而干進之嫌人言可畏
曾不得一望清光少申犬馬之戀俯傴受命俛默就塗
已於今月十七日到洪州交割職事訖本司合行事件
已有前後畫一臣已遵依施行外惟是財計一事臣頃
為江東安撫大使蒙朝廷差到漕臣陳敏識專一應
副又蒙賜支給賞銀絹數千匹兩今本司兵馬雖不多
而一路盗賊縱横虔吉等處出沒猖獗實未殄滅及近
據虔州申凌聳等結集動以萬計本司遣發將兵收捕
出入無時今前安撫制置大使李綱却盡將本司所有
金銀錢物繳獻其間官告敕牒錢等散在諸部實未出
賣朝廷為見數目稍多既行下漕司盡將應在取撥前
去江州樁管府庫為之一空臣到任之初實難措手伏
望聖慈特降睿旨令漕司却行撥送假臣歲月若用度
實有餘臣亦豈敢妄費庶幾凋弊之後不至科斂以仰
寬陛下憂顧之意謹具状奏聞伏候勅旨
劾武登状
臣伏見武功大夫江南西路兵馬鈐轄武登老謬不才
貪猥無耻到官日久全無職任乃與本司人吏保義郎
檢點文字雷德成交通以親外甥成忠郎姓符人娶其
女日夕往来宴飲其雷德成元係白身因先来充常平
司人吏驅磨出虔吉州失收義倉米合得賞錢其米即
未見收到實數便妄冒於提舉司請領賞錢於紹興六
年九月内將本司給降空名保義郎官告書填顯屬違
法臣已將雷德成先次勒罷外其武登難以存留在任
伏望聖慈將本官特降睿旨放罷以為貪汙之戒謹錄
状奏聞伏候勅旨
應詔論盗賊事宜状
本司准御前金字牌降到樞密院三月二十三日劄子
樞密院奏契勘虔吉州管下鄉民間有嘯聚作過去處
朝廷屢遣官兵討捕并累降指揮立限招撫放免以前
罪犯令安田業至今累年未見衰息理宜措置右奉聖
旨令本司專委近上謀議官一員前去逐州體訪盗賊
起之因與守臣同共講究討捕招撫之策合如何措置
可以久遠寧息仔細條具利害申帥司詳度申樞密院
劄本司疾速施行湏至奏聞者右臣依應聖旨指揮
差權參議官吕南夫徧詣虔吉諸郡與守臣條具利害
其論紛然難以盡凂聖聽臣今擇其可採及臣耳目所
見聞者其致盗之因弭盗之策不過擇守令寬徭役而
已守令民之父母所與陛下共治天下者也守令得人
則刑政必清差科必平冤枉有所申訴姦贓有所畏戢
朝廷之德音必達百姓之疾苦必聞如此雖驅之使為
盗不從也今以江西一路言之疲癃老病者居其半謬
懦者次之以循良稱者不過一二耳縣令亦然蓋有不
可勝治者矣若陛下謹擇守臣責之宰相不問親故使
得盡其公忠擇縣令付之銓曹無拘文法使權歸於長
貳有以不職及贓賄聞者使各任其責而黜陟行焉如
此守令庶乎得人守令得人而民不安業盗賊不息者
未之聞也本路自經金人蹂踐繼以李成曹成劉忠輩
驅擄劫掠十室九空其被害比他路尤甚頻年以来荆
襄屯駐大兵州縣有月樁之數不免科須百姓避税役
之重不敢復業以舟楫為生者或奪充綱運以網罟為
業者則籍為水手差徭例及於貧民營田抑配於上戶
民不為盗則將坐以待死耳此其致寇之大者不敢不
以實聞若其他𤨏細措畫如選將材添武尉募土豪等
亦皆可行臣則别具條陳申樞密院取旨施行外臣狂
瞽之言冒凟冕旒之聽死有餘罪謹錄奏聞伏候勅旨
辭免除吏部尚書状
臣今月八日准尚書省劄子三省同奉聖旨除臣吏部
尚書聞命震驚罔知所措伏念臣頃以衰殘力祈補外
往来江浙首尾二年既罔著於事功久合從於罷斥兼
臣年齡遲暮疾疢交攻筋骸疲於將迎之勞智慮耗於
簿書之冗念方防秋之際未敢丐閒豈謂陛下廓臨照
之明開公正之路矜憐舊物收拾陳人不遺菅蒯之微
復寘鵷鴻之列况天官高選銓部劇曹豈臣憃愚所敢
冐處伏望聖慈察臣誠悃特賜除臣一宫祠差遣庶安
愚分以息煩言臣已交割職事見起發至衢信間聽候
指揮謹錄奏聞伏候勑旨
辭免參知政事劄子
臣驟聞寵命驚懼交集伏念臣學術孤陋智識淺短汨
沒州縣簿領之間消鑠風波危辱之地年齡衰晚志氣
凋落比蒙召自遐方還寘近列曾無古人正色獻替之
效莫副陛下虚懷延佇之勤晝夜以思未知稱塞况今
朝廷艱難之際敵使在疆國論恟恟上欲慰陛下懷念
父母罔極之思下欲不沮海内忠臣義士之氣則夫今
日處廟堂之上從容求濟顧不難哉豈臣愚憃所能克
堪今舊德老成俊乂之士布列内外其間望實出臣之
右者甚衆捨而不求乃此虚授倘或冒處必致顛危伏
望聖慈憫憐孤蹤特賜追寝成命庶安愚分取進止
乞令諸路提刑司大暑慮囚状
臣備數從臣職在論思獻納之地退食之暇閉閣静思
念無以仰禆聖政之萬一方兹大暑清宫涼榭不免喘
暍而囹圄之間囚人求死不獲其間疾患不肯責出獄
吏守視不謹有非重病而致死亡者何所伸訴臣愚伏
望聖慈惻然興哀特降詔旨令諸路提刑司限指揮到
日遍行屬郡躬詣獄司取素見禁罪人姓名其間有大
情已具而小節未完者量情結絶不得滋蔓淹延其見
在獄罪人並令檢會條法掃灑牢房刷盪獄具内有荒
僻縣分許令選差諸郡清強官按視庶幾炎酷之際不
至横暴以仰副陛下惻怛欽恤之誠謹具状奏聞伏候
勑旨
乞宫觀劄子(以亢旱求罷)
臣以非才誤膺擢任叨禄既久績效蔑然上之不能弼
諧獻替以增主之明下之不能彌縫禆贊以救時之失
是至天災流行亢陽為沴仰觀天道俯察人事罪實在
臣雖陛下進退大臣固有禮貎臣若妨賢路不自引避
出入朝列臣實無顔兼臣自入夏以来疾疹交作年逾
六十去死無幾伏望聖慈察臣誠悃非出矯偽特降睿
旨除臣一宫祠差遣以養衰殘臣自今月二十三日更
不入都堂治事臣無任惶懼廹切之至
乞罷政劄子(與秦檜不合求罷)
臣早来獲對便坐輙陳懇欵乞觧政事之任實緣臣材
質駑下無所建明叨冒踰年已妨賢路兼臣年踰六十
齒髮寖衰兩目昏花視物茫昧右膝緩弱步履艱難臣
非不欲黽勉職守圖報大恩而默自揣量實難冒處若
日復一日䜛間漸開負陛下責任之誠傷同列久要之
好伏望聖慈憫憐孤迹曲賜保全除臣宫觀差遣使得
退就畎畆保養衰殘以全晚節不勝幸甚取進止
乞罷政第二劄子
臣昨者輙露懇誠乞罷機政伏蒙聖慈特遣中使押赴
随班奏事進退跼蹐心神靡寧臣竊謂大臣以道事君
不可則止所謂大臣必能振舉朝綱肅清中外生殺利
害賞慶刑威之權歸之人主禮樂征伐必自天子出然
後為稱其職也今臣猥以凡庸久竊重任拱手循默一
無所為可謂失其職甚矣臣於此時若不自引去是知
其不可而不止也重念臣頃遭陛下更歴中外十稔於
兹怨仇滿路孤蹤易搖患難風波何所不有獨蒙陛下
保全以至今日擢参大政日享厚禄恩榮上及於父祖
飽煖下逮於妻孥臣殞首碎胷何以論報若復黨蔽雷
同不為陛下振舉職守陛下一旦覺悟則欺君罔上之
罪尚何所逃故臣欲及陛下未至厭薄同列未至傾擠
乞臣殘骸退伏田里伏望陛下哀憫孤蹤誠出廹切特
許臣解罷職任除臣宫祠差遣臣倘未死亡尚期圖報
冒凟天威臣無任
乞罷政第三劄子
臣巳兩上封章乞解政事伏蒙睿慈未賜矜允再遣中
使押赴都堂治事聞命以還震懼隕越懇誠所廹欲止
不能臣猥以菲才誤膺擢用義當同心輔政協濟事功
庶幾仰副陛下責任之意今纔小有異同已不為同列
所容若復俛默就職但日享陛下厚俸而已則臣平生
所守一旦掃地若陛下矜憐保全孤跡使之善退則是
陛下天地父母之恩非臣捐軀所能圖報臣無任
乞罷政第四劄子
臣比以老疾請閒已三上封章早来復蒙宣押随班起
居奏事再瀝血誠期於得請伏蒙聖慈察臣懇欵特許
臣解罷機政至今未奉指揮伏念臣自陛下東廵即蒙
擢任更歴内外已踰十年筋力既疲思自放於田里年
衰多病豈復久於人間伏望聖慈哀憫孤蹤特降睿旨
除臣一宫祠差遣儻遂微志沒齒何言臣無任
乞罷政第五劄子
臣比上封章以老疾乞宫祠差遣伏蒙聖慈特賜詔旨
所請宜不允者載念臣愚陋無知自蒙陛下抆拭拔擢
俾預大政雖黽勉職守粗知竭盡而日復一日績效蔑
聞况今艱難之際陛下慨然思欲興起治功以紹復祖
宗之舊宜得英賢共濟遠業而臣學殖荒落智識淺暗
自知不能難以冒處已蒙矜憫許臣解罷機政伏望檢
會累奏速賜施行冒凟威尊臣無任
辭免除職與郡劄子
臣今月十五日准尚書省劄子三省同奉聖旨以臣上
章乞解機政除臣資政殿學士與郡者臣本以衰疾難
任機政非敢有欺於陛下實緣臣素有風疾自入冬以
来常覺昏眩醫者李安仁診臣脉一息六七至洪數異
常安仁語臣恐開春不作瘡瘍則是中風之證外間但
見臣步履康強髭髮未至全白便謂臣引疾求去韓愈
謂善醫者不視人之瘠肥察其脉之病否而已安仁今
為入内醫官伏望陛下清閒之燕曲垂訪問知臣不妄
兼臣元係端明殿學士今輔政踰年略無績效所除職
太優難以冒處恐致人言所有除職與郡指揮伏乞併
賜罷寢檢會臣累奏除臣宫祠差遣使之從容田里尋
訪醫藥若一二年間稍獲平復陛下緩急任使不敢辭
難臣無任
小貼子
臣所乞宫祠若蒙俞允仍乞特免謝辭臣祈閒之請
已蒙陛下洞照今来若復除郡臣决不能往徒至紛
紛伏望聖慈察臣誠懇特賜矜從
又
臣昨具辭免及祈特免謝辭至今未奉處分竊緣臣
既已蒙恩解罷機政難以久留行闕今欲迤邐起發
前去紹興府聽候指揮伏望聖慈速賜施行取進止
