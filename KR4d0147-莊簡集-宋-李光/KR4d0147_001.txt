莊簡集卷一宋李光撰
五言古詩
讀書
低頭對千載把卷竟長日興亡見俯仰忠佞更得失意
合心自知感嘅屢沾臆朱黃紛几硯緗素互編帙比隣
亦好事挾策到蓬萆縱談及羲皇坐待寒月出
贈李頥老
弘毅年少時學易一念酷研精覃思苦見理不見欲一
朝感蒼蒼床下産神竹弘毅益自信夜寐目不屬族長
閔其勞令人付斤劚惜哉凌雲姿一斷不復續弘毅少
安枕旦氣幾為梏時匠司剪伐夀命旋見蹙神明信可
畏感應亦何速至今旁舍笋不生弘毅屋康成書帶草
千載登史錄吾書此段竒後學宜三復弘毅勉歲寒任
道照猗綠
夜起對月
西風掃浮雲素月清夜滿幽人愁不寐一夕幾輾轉天
河見澄霽江流俯清淺身隨栖鳥息興與孤雲遠叩門
復何人隔竹空吠犬竟須掩關眠爐薰裊香篆
縣齋清坐有懷
門外無俗軌相對惟獨鶴短翮雖未全志已翔寥廓軒
然避雞羣不受鷹隼搏持以比佳士潔白誠相若筆端
生雲烟胷中貯丘壑憐君青雲姿胡為滯蓮幕英豪出
草萊闒茸履臺閣新詩時有寄妙語洗煩灼種學求根
源意匠無斧鑿自慙非清流訟牒困酬酢好古雖膽大
去惡愧力弱君来破吾顔商㩁盡流略高軒掛琴劒景
物如宿約遥山倚青冥遠水帶城郭圓荷已浮花晚筍
亦脱籜㳙㳙風露清湛湛河漢落濁醪有妙理與子隨
意酌萬事付儻来何必問日脚
學道未忘名欲跨揚州鶴淵明賦歸来頗恨未恢廓平
生剛褊性敢避窮獸搏君詩如清琴平淡猶賀若泠然山
水音妙響振林壑寧為太史走豈事桓温幕樂哉吴望
游微凉生殿閣况兹積雨後枕簟謝焚灼未能去三彭
便可休六鑿跌宕文字間詩酒自相酢氣凌李杜豪力
振曺劉弱偏師攻長城稍稍出方略山川助離騷景象
如宿約隂風起虚籟暮靄昏城郭菡蓞泛金塘篔簹隕
銀籜卧看曉參横坐待殘月落不愁衣典盡尊空莫起
酌明朝醉復醒生憂押垂脚
雪中過盤石山寄劉季山
離家六十日晴嵐逐征鞍已嫌狐裘重漸喜絺縠單朅
来古清湘狂風捲濤瀾小市人寂寂夜深雪漫漫誰知
桂嶺北風雪如長安明朝過盤石仰見蒼蒼山上有千
尺松下有百丈灘劉子方避謗結苑寓其間却掃謝友
朋兒女俱團圞南行敢躊躇履險如驚湍我心本無慮
莫作拘囚看肯學老鍾儀楚奏聲嘶酸
伊洛節上人寓浯溪中宫寺作溪月亭諸人咸
賦詩輙留鄙句
結亭臨大江浯溪出其側道人傍溪月月照溪逾碧當
知月在天分身千百億此月有虧盈我心本澄寂合眼
聽溪聲開眼見溪色聲色兩不留我心何處覓夢覺月
在窗還如舊知識
次韻子忱游東山古風
休沐不暇懶趁此郊原晴駕言出東門蹀躞馬在坰江
山恣游眺頗惬幽人情同行有勝侣豪氣如陳登妙語
傾錦囊璀璨珠璣盈暫釋簿領勞頓覺心迹清人生一
世中轉徙如郵亭愛君絶塵姿坦坦心地平當年功名
念晚節師淵明出處豈有心敢論虧與成吾衰百念冷
端如在家僧東山本非山名字空峥嶸不見古松色詎
聞山鳥聲演師獨面壁燕坐朝黃庭骨冷喚不回蚌珠
祕龕燈
次韻元裕同游東山佳什東坡所謂愛此小天
竺即其地也
東坡謫蠻荒夢想兩天竺哦詩寄東山妙響振林麓
作祠衛公旁一杯奠椒漿相望柳柳州追配韓潮陽
懷人空隕涕亭榭今荒墟溪山不改色松聲契真如嗟
余麋鹿姿慣逐漁樵伴平生鐵石腸那復置冰炭尋山
得佳侣聊遂幽人意登臨有遐矚俯仰觀此世君為丞
相孫仕作淵明清一枰可消憂五字堪析酲人生各有
役詩棋豈妨道閉戶朝黃庭習氣終一掃
杜子固參議累覓南窗詩勉成鄙句子固謂杜
氏古無二族祁公其近屬也
長懷杜陵老遐想靖節翁二子不並世千載餘清風君
為南國秀志氣陵蒼穹盤屈不得伸妙略參元戎歸来
侣漁樵香火陪琳宫卜居牛斗墟築室瓦礫中依然植
五柳髣髴餘四松南窗有幽意寄傲膝可容拊床寒月
侵曝背微陽通琴書樂忘憂尊中常不空吾鄉有諸杜
源流自祁公歸歟有成言葛巾永相從
季微季暉昆仲相繼見訪風姿議論皆慨然有
祖風季暉仍出佳篇見貽語極不凡且云即往
山中讀書作詩送行
吾鄉顧虎頭千里飛食肉名参慶歷賢罪入元祐錄堂
堂想儀刑凛凛見眉目百年議論定竒禍反為福森然
見諸孫刻勵如白屋我觀宣和間權倖互當軸一時名
家子半為閹宦辱暫時得富貴卑賤等厮僕君家賢伯
仲抗志守先躅幽情寄鉛槧雅尚在松竹僧房忍朝饑
雪牖耽夜讀訪我五松山懷袖粲珠玉嗟予久放浪歲
晚守窮獨閉門雀可羅三徑草常綠依山結衡茅一飯
共脱粟呼兒具(原本缺)山肴雜野䔩對桉笑復顰負我十
圍腹去去樂琴書山中芋魁熟
迎山閣為長慶寺登覽之勝暇日擕觴命友屢
醉其上因賦此詩
青山似幽人那肯入城府遠碧横春空穠綠浮天宇常
苦俗物遮不得快觀覩何年敞層閣軒豁開牖戶千巖
勞顧揖萬壑隨仰俯飛騰若鵬鸞盤踞狀龍虎翩翩垂
翅翼蜿蜿回肘股朝来拄笏看爽氣逼簷廡孤雲時去
来寒月静吞吐溪山自竒絶信美真吾土我老賸得閒
遇勝輙為主朋簮俱莫逆棋酒屢清聚亦有支遁流時
来共揮麈迎客如迎山好事免嘲侮常烹雨前茶不打
齋後鼓從今贊公房名字照千古
五月七日分韻得食苦筍詩
此君凌雲材節葉貫霜雪千林富東南百種自區别前
後互萌芽一一調苦舌貓頭效&KR1041;嵬竹箭資𤨏屑世方
嗜柔腴我獨甘苦節幽姿照匕筯挺特似英傑定非淇
園栽要是首陽蘖侯門厭珍烹鼎爼雜葵蕨安能知正
味但欲取客悦何當薦君槃茹香資激烈欲雪會稽恥
志氣在餔歠甲卒五千人猶能覇吴越
和胡江州丹陽道中二首
君才固英竒志在行天討胡為尚兀兀疲馬踏長道論
兵當節制摧敵如振槁不數圯上翁顧笑渭濱老凛然
擊搏手試用豈不早他年梁棟姿涵養已合抱
士卒常有餘食廪苦不足妻孥驚笑我陡換髯鬢綠江
西魚稻鄉升平氣全復以公封侯相自可飛食肉韜略
固輻凑精神常滿腹去去復何憂驅除仍覆育
伯㝢知府給事寵和子賤與僕域字韻詩格力超
絶輙復次韻
中原困干戈衣冠淪異域忠臣憤切骨義士血空滴平
生憂國心豈以死生易年来返田廬門巷無轍迹老驥
萬里心垂耳卧空櫪素交今幾人十載勞夢役宣城擁
朱轓潘子縛禪寂屹然障頽波我亦心匪石
和杜得之探梅之什
家山富梅林開落紛無數二年屏荒村踏遍溪頭路孤
標凛冰雪幽香襲巾屨陽坡照晨曦永夜泣月露端如
玉妃謫清絶欲誰顧歲寒偶相逢政復慰遲暮君看桃
杏面争妍競深注何如叢棘中獲此秀傑句
寄題餘姚徐宰新作嚴公堂
子陵古真隠逸氣横九州平生江海志自比巢與由鴻
飛本冥冥肯為稻粱謀虚屈萬乘顧枉煩物色求貽書
誚君房預作腰領憂舜江公邑里公去踰千秋青山無
古今大江日東流人物浪淘盡英名至今留當年漁釣
地陳迹餘荒丘徐侯有佳政百里安田疇作堂名嚴公
懷賢慕前修時来對江山一尊更獻酬我豈隠淪歟三
黜今白頭年来賸得閒忘機狎羣鷗結茅牟湖傍一竿
幸可投蒻笠青蓑衣生涯寄扁舟嚴子定不死吾將從
之游
稚山運使作齋名藏暉且覓詩久不能成今兹
以大農召行有日因成鄙句并以送行
美玉當韞櫝明珠産深淵逹士貴混俗大隠常居㕓皓
皓終易汙嶢嶢難自全和光同其塵老聃有成言徐侯
如水鑑胷中定媸妍疾惡若仇讎論事敢直前朅来大
江西獨攬刺舉權姦贓盡屏迹豺狼敢垂涎顧欲藏其
暉名室以自鐫老火正滛恣旱氣方接連悵别南浦亭
去去朝日邊中原正塗炭生民思息肩公歸明光奏輸
忠傾肺肝功成不自居名與日月懸
江西久旱徧禱莫應稚山少卿將赴行朝一夕
大雨遐邇霑足因成喜雨詩送行
老火擅炎夏枯旱氣欲然傷心早晚禾注目高下田民
窮捨耒耜羣起操戈鋋小偷何足道所憂在四邊夜来
滄江雨朝望水接天歡聲逹四境渥澤遍大千清風亦
徐来扇簟皆可捐有懷林壑幽僧窗思晝眠流浪生死
海一往六十年何以報主恩粗了江西緣羡子朝上國
揚帆若登仙江山亦世情雨後清且妍悵别南浦亭杯
行莫流連去去聞好音一歲定九遷
某天資坦率人也性又剛褊偶以使事暫去行
闕馬上放目頗適野性作出郊一首簡知我者
出郊何所欣所欣在觀眺殷紅著新枝濃綠浮遠嶠悠
然出塵想快若追風驃幾年偪仄懷兒女困嘲誚人生
貴適意官職豈不要從来坦率性痼疾難救療沈湎與
獨醒亦各以所好鶴脛自然長斷之定號呌譬如食茶
味煎煑人外料言行自有常安能改吾調浩歌歸去来
家有老德耀永託煙雲岑終焉擅漁釣
為向伯恭題
向公天下士慷慨有祖風亦復對行殿密議禆天聰君
臣意氣合每進嘗從容飄飄青雲志顧肯貪天功榮塗
拂衣歸安坐薌林中作堂榜企䟽進退聊比蹤父老非
故鄉何必囊金空俗軌競奔馳世路方尚同善為子孫
謀但務田園豐偉哉此二子遐舉希冥鴻富貴如浮雲
聲名壓岱嵩千載繼者誰我友向伯恭
和劉提舉游龍井謁清獻辨才二像
我觀二大士超悟非適今過去與未来一一現此心緬
懷清獻公兹地舊所臨餘愛存甘棠過者猶斂襟平生
辨才老般若緣契深圖像儼如昔遺迹了可尋坐使茨
棘場化為薝蔔林法嗣傳衣燈膏肓存砭箴圓顱擁敗
褐華髮欹半簮相對了無言清標映孤岑丹青久剥落
感嘆成微吟了知身外身不坐喬木隂真形換緗素妙
句劖青琳與子成三賢清風迥蕭森凛然龍象姿不受
鼯鼠侵從兹香火社永為人天欽
謫居古藤病起禁鷄猪不食與兒子攻苦食淡
久之頗覺安健吕居仁書来傳道家胎息之術
因作食粥詩示孟博并寄德應侍郎
晨起一甌粥香粳粲如玉稀稠要得所進火寧過熟空
腸得軟暖和氣自渗漉過午一甌粥缾罍有餘粟淡薄
資薑塩腥穢謝魚肉嶺南氣候惡永日值三伏外強幾
中乾那受外物觸兩餐莫過飽二粥可接續故人尺書
至教我禦瘴毒燕坐朝黃庭妙理端可矚神車御氣馬
晝夜更往復久久當自佳根深柯葉綠寄語陳太丘人
生真易足醉飽厭腥羶忽認海南叔
送孟博二首
我昔在閭里燕居處中堂兒女滿眼前嬉戲羅酒漿威
命忽臨門一物不得將回顧堂中人獨汝在我傍舟行
有蛟螭夜宿畏虎狼豈無平生交鄙遠多遁藏古藤底
處所敗驛無垣墻急雨挟風雷漏水夜沒床竹屋聞號
呼老兵凍欲僵郡僚誰復顧獨見李與黃(李中之黃元功)時時
餽一臠稍稍葺兩廊生意春欲回倒景照屋梁散步得
幽徑讀書有明窗僕夫浣我衣鄰娃縫汝裳晨庖鱸膾
美密室沉水香文字可消憂探索易老莊我唱汝輙和
不知歲月長葛洪隠岣嶁蒼梧真帝鄉汝歸固不惡淹
泊庸何傷作詩送汝行示汝鴻雁行
我少事遠遊出門如野鶴藩籬脱雞羣乘風縱寥廓一
往四十年平地起山嶽世緣真夢幻電過不可捉南来
幾萬里顧笑恍如昨昔如雲釋嶠今若龜脱殼朅来容江
上風物喜淳朴豈無鄉土戀浮念起即覺汝歸暫歡顔
所念路悠邈朝行避煙瘴夜宿傍城郭賸誇魚米賤勿
說風土惡嚬送與笑迎但可付一噱
有嘉堂酒寄吴令
今晨有好懷薄日照窗牖幽人不可致誰共一杯酒鄰
翁有遠餉分寄中山友歡伯信可人麴生亦耐久豈比
從事君開緘化烏有獨酌還徑醉千篇莫停手應思水
邊人竹屋雜蜑叟
簽判黃元功公廨枕江有小亭落成之初予偶
假居之明潔深穏因得游息其上榜曰寓亭并
留鄙句以見意
物生天壤間有形孰非寓心隨萬境轉飛走各依附嶠
南山河異歲月亦屢度新亭枕江臯杳渺可飛步風濤
振几席雲月隨杖屨吾生真寄耳那復歎淹駐當年有
離憂政以南北故舉足皆道場意適隨所遇往參少林
禪歸指曹溪路去住吾何心要以生死喻遠迹混漁樵
忘機狎鷗鷺千載如知心相對猶旦暮
題李子從清風閣
吾宗河山傑氣直甘賤貧一坐古藤州十見嶺嶠春深
林寄倦翼涸轍横修鱗華閣俯大江東望山嶙峋一榻
自俯仰鼻息撼四隣稚兒日戲側丱妙參席珍人間正
熱惱道上多瘴塵清風颯然至自謂羲皇人願師陶靖
節不羡石季倫有酒但頻酌從渠喜還嗔
新亭
新亭結雲根暗谷通子午環山繚遠碧雲木巧相補峭
壁倚層霄痕迹無鑿斧朝登晻靄中嵐氣隨步武須臾
大明升萬象快觀覩一日一坐間變態難悉數松隂轉
虛簷清梵出重廡閭閻萬瓦合下視纔一縷悠悠落日
吞耿耿寒月吐邀朋文字飲四座揮玉麈雅詩發天慳
妙語叩玄圃援琴奏哀彈得趣忘抑撫人生貴適意涉
世隨仰俯陋矣韓淮隂耻與噲等伍三年瞬息中聊作
溪山主杯深且樂聖綆短強汲古至理在目擊何用苦
撐拄超然心境空逸韻渺天宇
九月二日自公館遷居雙泉風物幽勝作雙泉
詩二十韻
山腰祕靈源初出纔一線方池湛空碧奔馳忽縈轉皎
皎涵青蘋纍纍湧珠串夜深耿落月澄澈静如練呀然
舊穴深神物或時現邦人儻知敬早歲起雷電瓊山瀕
巨海鹵水充煎煉凛然居其間正味獨不變我来卜幽
居蕭灑得奇觀挹彼注兩泉澠淄忘分辨陶公豈虚言
掬飲逃禍難激齒冰雪寒晨起頻𠻳嚥入腹清而冽丹
田賴澆灌甘寒勝鍾乳精潔可羞薦静無蛙蜩喧不受
泥滓澱惠泉入權門疲人走郵傳貪泉亦強名聞者自
鄙賤瓶罌日夜汲閭里悉周徧數椽如可老一壑吾欲
擅時時俯清泠照見本来面
九月二日徙居雙泉翌日徐自然使君李申之
監郡携酒見過退成古調百三十言戲簡二公
一笑
南行踰萬里公館煩造請主人憐老病為卜林廬静郊
居偶然遂俗慮盡可屏雙泉信竒絶歲久渾泥濘稍覺
藻荇繁漸已産蛙黽滌除頼衆力傾頽費修整幽竇響
珮環平地散林影潺潺来枕上客夢安得永邦人日夜
汲攜挈雜罌皿秋蔬灌百畦夏稻溉千頃端能滴冷泉
那復遜冰井(蒼梧冰井元次山遺迹存焉)使君屏歌吹政恐煞風景
我亦慣窮獨客至但煎茗
雙泉詩(有序)
自然使君屢督雙泉詩顧東坡絶唱在前何
敢輕作今晨又辱佳章因次韻為謝
作詩媿才慳徒勤再三請一聆咸池奏頓覺哇滛静惡
句如惡人浪出必遭屏君詩似澄江萬里無滓濘我詩
昩格律聒耳類鼃黽蘇公經行地亭宇稍葺整方池湛
寒碧曾照東坡影新詩與妙畫千載未為永不聞宗廟
器傍欲間瓦皿吾徒且加餐今古屈伸頃何如棄寸繩
要出千尺井蓬莱隔弱水未易凌倒景時能訪幽獨論
文具醪茗
九日登瓊臺再次前韻
異鄉感節物聊赴使君請層臺縹緲間野曠天宇静木
落水涵空氛霧俱遠屏籬邊菊斕斑遠摘帶沙濘誰云
鼓吹雄謾欲等鼃黽短髮不勝簮烏帽倩誰整衰頹強
追歡起舞羞顧影君憂白晝短我愛清夜永三釂意彌
勤殽酒罄杯皿棄置身外事聊復樂俄頃世方洶波瀾
我心猶古井歸来豪興盡宴坐朝内景明朝汲新泉舊
篋餘賜茗
中秋謝彦恭惠酒
中秋有佳月名醖来海康海康太守賢憐我持空觴遠
分十具至呼兒喚鄰墻坐客盡飲流一舉空罍缸酒酣
對明月不藉燈燭光移席俯清流照我兩鬢霜海北與
海南各在天一方我老歸無期兩地遥相望宴坐桄榔
庵守此歲月長願子一咄嗟跨空結飛梁度此往来人
魚鹽變耕桑籬邊白衣来莫待菊蘂黃
