方齋存稿卷十
明林文俊撰
詩
五言古詩
劍津早發
孤舟投野宿客睡何曾牢起坐候明發去意又滔滔霧
深埋虎豹峡坼睡鼉鼇况廼風水惡舟行牽挽勞嘆息
謂役夫吾應愧爾曹
别張仲明(仲明御史以諫貶)
欲别執君手君行憶儂否日暮愁翻飛江頭立搔首山
廻人不見風帆出高柳明明堯舜朝此别豈應有願子
竭忠赤益酬主恩厚往事何足論逢人須閉口葳蕤菊
與蘭歲晏還相守無令秋霜至摧沒随藜莠
寄夀汪石潭宗伯(弟閒齋少宰)
申甫不可作二疏跡難追公家賢弟昆視之奚愧為名
滿天地間身在雲水涯譬彼雙鳳凰高翔不可羈我願
采芳菊泛彼黃金巵雲端托飛鳥為我往遺之斯以制
頽齡永為國羽儀幸此未暮年起佐休明時勛華正在
御邈哉臯與䕫
送歐司訓赴靜江
昔我童穉年聞子才名振麗藻擅詞壇波濤驚筆陣雖
云網羅密有才反見擯别來歲幾何忽訝繁霜鬢魚目
俗所珍孰辨瑜與瑾今子領儒紳道德師後進此中一
青氊不博王侯印脩途自此始往哉幸加慎他日能相
思尺書通問訊
秋夜言懷
秋宇澹無雲熒熒河漢長街頭人語寂明月照我床客
子夜不寐攬衣起徬徨中庭凉露積繞砌鳴寒螿因之
百感集中宵涕沾裳江南八月交稻熟已堪嘗况復秋
風起還憶鱸魚鄉朋友訝不歸寄我書數行為言東鄰
叟相約候耕桑豈不念離居時哉未忍忘誓將拂衣去
回首市塵黃
感事
望望城南隅彩雲凝不飛金輿遊幸地萬馬爭驅馳馬
前擁才人校獵勇如羆一箭落飛鳥重賞窮民脂中有
射鵰將姓名知為誰百金換一狐馬首絡青絲臂弓更
腰箭突擊縱所為一從恃寵愛立致傾國貲威勢何翕
烈顧盼生陸離君看草頭露轉瞬盡朝曦因風致危詞
彼昏恐不知(指江彬)
送同年傅希凖憲副之河南
憶醉杏園春近在廿載前朋舊忽寥落參辰各一天有
客蓬島姿來泛遼海邊相逢解岑寂令我心豁然念子
初仕時瀟洒禁中仙俄遷江上羣佳政早流傳一從登
憲府荏苒將十年今復辭京闕遠上河洛船秋蟬號衰
柳暮鳥衝寒烟惆悵從兹分莽莽隔山川遠役何足悲
脩途願勉旃無令壯心摧贈子以龍泉
題三錫錄
少司馬莪峯潘公自為廵海副使及為都御史
廵撫遼東及提督操江三奉璽書矣而前後頒
賜誥勅封贈其祖考妣亦且三矣今以所得制
詞錄為一册曰三錫錄云
新安文獻郡君家獨推先衣冠萃一門金玉清相聮卓
哉司馬公清白自家傳功名三十載持節多在邊虎符
歸把握龍勅屢傳宣允稱絲綸命何慙報答年以兹結
主知華要地頻遷貤榮三錫命恩霈及重泉璀璨琅函
重淋漓御墨鮮感兹時展讀珍重托瑶篇我觀潘夫子
忠孝道兩全勖哉圖令終庶以企前賢
張工部邀遊陳國戚莊即席分韻(得辰字)
終日困羈旅驅馬出城闉折簡辱招遊感子故意真誰
家好池館金張帝室姻入門金奏作歌舞掩比鄰勸客
琥珀杯坐客錦繡茵復具麒麟脯充此盤中珍是日天
氣和微風吹白蘋林深鳴好鳥水淺見脩鱗小浦容舟
入遥山隔座新我来縱遊覧已足浣心塵况復同胞友
語笑情彌親於兹不痛飲落花笑殺人他年江海上相
望參與辰
送費鍾石庶子考績入京
憶昔同登科相好如弟昆回首祗昨日倏更廿寒温中
間幾聚散風雨最銷魂今我偶南來而子復北轅臨岐
重執手惻惻夫何言祖道值春晩落花擁籬根何以贈
遠行采擬思芳蓀夫子玉堂英詞賦陋文園今去定承
寵重上金馬門同時持槖入借問今誰存江水日東注
羲和忽西奔願子早登庸捐軀答至尊俊也下駑才恐
負海嶽恩别來各努力餘事置勿論
送鄭諧甫(諧甫念親成疾自工部員外郎䟽改南京刑部以便省親)
長安帝王都仕路此通津冠盖滿朝省共喜侍龍鱗之
子胡不樂念我白頭親引領城南隅凄然獨傷神尺䟽
回天聽稽首頌皇仁喜深起沉疾解棹潞河濱行當慰
倚閭一笑慈顔春我昔客金陵憐渠風物新江流抱城
郭山翠落衣巾且言麗晨旭瑶街淨纖塵形勝冠全吳
氣候近吾閩白魚兼紫笋調膳足羞珍由来天性樂外
物莫比倫君親豈有異孝子亦忠臣絶裾應府辟彼哉
温太真
五言律詩
和李蒲汀少宰喜雪二首
怪底嚴寒候花飛遍八荒人皆欣歲事我更念戎行隴
麥萌應綠江雲色半蒼從来感格意不在走羣望
三白呈祥日羣黎引領時輕隨柳絮舞潤許麥苖知郢
上慙高調山隂負宿竒祗應且飽飯歌舞答恩私
感懷
細雨梧桐外蕭然草閣秋病餘還藥石夢裏只松楸世
事看多醜妻孥勸早休不愁生計薄萬卷是良疇
大安道中
因悲鄉井異寓目思紛紛野店沒青草山田種白雲雨
聲連晦朔日色變朝曛道有瘡痍者大安異所聞
送指揮鄧安守偹真定二首(武舉門生)
射策占高名分符鎮列城軍聲千里振智術萬人驚坐
擁青油幕行廵細柳營祗今須將略慎勿厭談兵
兵法滿胸中竒謀妙折衝共榮分閫寄還擬取侯封落
日明旌旆飛霜上劍鋒即看殘寇滅銷甲事春農
次馬西玄司業齋夕
天低垂戶外斗轉宿城隂卧病抛書卷偷閒解佩衿坐
憐明月近夢破白雲深正爾愁岑寂鐘聲出暮林
將抵昌平
百里昌平道停車日未昏浮生渾作夢舊事復誰論山
色圍平野溪流抱獨村向来征戰地營壘到今存
五言絶句
題小畫
林密青相戞山空翠欲流吹簫何處客日暮未歸舟
七言古詩
送南京太常卿穆公玄庵致仕還山東(前學士)
先生海内稱儒宗氣格不與俗人同晩以著書為寔歴
道着利名面已紅今者抗䟽辭天子拂衣去伴商山翁
我歌送之感且嘆却慙羽翼在樊籠豫愁别後知音少
臨分更為撫絲桐曲終酒罷各分手冷冷江上多清風
題故人江千戸味泉卷
憶昔聯舟下江水月明杯酒吳江中十五年来渾一夢
幾回念我枉詩筒今我不樂歲又暮思君空佇南飛鴻
近聞解印謝塵鞅頭白頽然成老翁閒来只辨江心水
汲取烹茶陸羽同我似相如多渴病每日視草明光宫
安得就君分一勺坐遣胸中臆慮空詩成對雨支頥坐
冷風颯颯鬢雙蓬
送沈太守大楠之延平
我昔與子投氣分愛子胸襟無俗韻幾歲為郎坐粉闈
一麾出守還山郡郡城樓閣枕山巔二水交流滙其前
近郭千家燈火市緣溪萬頃桑麻田比聞凋敝漸非古
愷悌今逢賢府主敷政還回列縣春洗冤更有隨車雨
閩中道脉却在兹城南尚有延平祠祠下溪毛清可摘
門墻仰止有餘師
送劉紫巖被召還朝
公昔官居學士院承恩數上金鑾殿一從休直下西清
南國山川題欲遍邇來宵旰勞天顔已聞下詔徵公還江上
空懷鷗鷺侣朝端定接䕫龍班偶逢菊節開芳餞極目
烟波錦帆遠心如江水只流東節比黃花偏耐晩簪筆
重看侍講幃鳳池揮翰迅如飛更欲煩公經緯手殷勤
為補山龍衣
送大司徒輿浦王公考績入京
落日滿川春樹晴東風江上錦帆輕把袂問公從此别
幾時棹返石頭城石城樓閣煙花繞公在江湖憂廊廟
誰云卧洛似富韓共言分陜同周召三年報政拜彤墀
正是重瞳注想時宣室倘承前席問東南赤子多瘡痍
瘡痍滿目何時愈便合留公輔明主白雲休戀故山棲
海内蒼生望霖雨
贈朱雲岩司諫
瑣闥仙郎冰玉姿襟懷好似杜拾遺孤忠時上皂囊疏
餘興春吟白雪詩南國三年行報政傾城餞送車馬盛
幾番飛夢繞親闈彩衣今喜逢家慶春酒高堂何限情
東風引棹上玉京曉漏還隨鵷鷺入朝陽共聽鳳凰鳴
聖皇納諫同堯舜山甫之職當補衮君看千年青史上
惟有忠孝流聲遠
送陳中丞虞山之南贑
東吳之山虞山高秀拔衆山誰與伍終日出雲遂為霏
利澤在人惠良溥公之竒秀自岳降貌似古人心更古
仕途坎壈三十年晩始擁旄開制府先聲想已到百城
楚女越童爭歌舞彩幡風暖春行縣畫戟霜飛秋按部
閭閻從此無瘡痍道路還聞息豺虎我老為儒迂且腐
日給太倉慙何補祝公惟願政有成早晩還朝事明主
送陳太守汝宗之東昌
博平郡守太丘孫粉署為郎名藹藹公退閉門謝俗氛
其中有草生書帶矯如冬寒挺孤松清比秋蟾印溪瀨
北都藝苑職校掄何限賢豪歸盻睞望重清時久見推
恩深大郡俄超拜共言才可濟時艱却喜身還隨道泰
南浦離筵芳草邊故人班馬垂楊外杯傾春釀休辭醉
魚出寒冰兼可膾昇平海内官府樂澶漫山東疆域大
南通舟楫控江淮東望山川連海岱赴官誰不羡朱輪
作縣人爭瞻皂盖閭閻憔悴今應甦使君豈弟民所頼
淮陽卧治還有成穎川課職當居最一麾豈足為君淹
鐘鼎勛名端可蔡
送俞經憲惠民考績入京(俞經憲係尚書琳公之子)
我昔官居白玉堂五更振珮朝明光君之先人司喉舌
獻納從容在帝旁每見殿東供奉退鳳儀秀拔重班行
自我不見今十載傷心耆舊半存亡君才不忝名家胄
法冠豸服何輝煌弭節留都剛會面又聞奏最上江艎
閃閃旌旂輝白日明明畫戟飛秋霜行處想應無豺虎
山妖水怪盡逃藏比聞處處鬻男女江南江北多旱蝗
官府誅求何日已閭閻百孔兼千瘡我曹肉食慙無補
言之感激熱中腸君侯忠孝夙自許觸目民隠心悲傷
此去應前宣室席願無緘默負吾皇臨分不盡叮嚀語
意逐東流江水長
送丁西丘
丁君自是東吳英讀書多似鄭康成夜光暗擲無人識
西丘結屋學逃名雖曾薦起至王國鱸魚味好薄侯鯖
伊昔漢五侯氣勢何翕烈子雲之筆札君卿之唇舌出
入門下附炎熱當時裘馬雖輕肥惜哉白圭已玷缺豈
若西丘短褐騎羸馬來往江湖自瀟洒短刺不投公府
中長裾恥曳侯門下今年金陵初識面愛子風情何邈
緬玉麈高談坐為傾彩毫題句人皆羡鳳凰臺白鷺洲
南朝古寺都遊遍一朝興盡忽辭歸向我索詩入行卷君
行君行慎勉旃他日試看高士傳
七言律
興田再逢卓進士起嵓
芉原分手太匆匆却喜今朝語笑同盡日舟行山色裏
幾家人住水聲中江湖自笑長為客齒髮那能久不翁
明日停橈武夷下細將真訣問崆峒
送陳縣丞崧回建陽任
幾回來往建州道下馬逢人說好官一見又為天外别
相逢真似夢中看雷霆入地驚湍吼虎豹蹲林亂石攢
我昔仗君曾脱險追思珠淚不勝彈(余昔南歸至建陽下灘舟破幾溺此君冒)
(險來援故云)
寄從孫鳴盛(時鳴盛為白蓮驛吏)
我因作宦多江海汝亦離鄉幾歲華細檢來書同會面
暫隨歸夢一還家蓮開驛舍清風遠柳發河橋别思賒
早晩劍津繫舟楫可能相候夕陽斜(時公將北上)
早朝
帝城瑞氣曉氤氲鳳閣參差勢入雲馳道爭聞傳警蹕
垂衣重見拱華勛仗移雉尾班初合身近螭拗詔得聞
薄劣十年叨侍從自慙何以答明君
送别駕族孫宗啓赴徽州
尋常送客不曾悲送爾停杯惜别離作倅正當山水郡
致身真負聖明時百年富貴非吾願前輩風流是汝師
涉世久知才有用豈同儕叔衆嫌癡
首言春懷
禁城殘雪未全消又見春歸到柳條鄉國忽驚魂夢斷
風塵暗遣鬢毛凋一尊得醉聊開口五斗雖貧恥折腰
自愛木蘭好烟水賦歸不用小山招
慶成宴次韻
中左門間坐講臣九霄地切侍龍鱗禮成湛露開周燕
澤普濡雲識舜仁翠管細傳仙樂曲瑶盤頻送御厨珍
小臣既醉歌天保願祝皇圖億萬春
送丁太守之撫州
佐郡南州舊有聲一麾今去領專城鈴齋晝靜留高詠
稻壠春晴看耦耕聖代淳風無楚越漢廷良吏盡公卿
君才不止二千石拭目雲霄萬里程
送都諫朱應周赴闕
羡君此去際芳辰南浦歌殘草色新供奉再通中禁籍
飛騰不負百年身久聞西北馳邊報又道東南偹徼廵
廊廟可憂非一事納忠元屬諫垣臣
送劉編脩舜弼判大名府
舜弼由左給事改檢討史成陞僉憲有言舜弼
不當外補者改陞編脩舜弼上䟽辭坐忤旨謫
抗䟽清朝辭好官一麾謫去遠龍顔朋簪聚散萍蓬外
仕路升沉夢寐間秘閣共嗟劉向去長沙終見賈生還
君恩隨地堪酬答莫羡逍遥侍從班
送林司訓尚懷之辰州沆陵縣學
樽前把袖日初斜共指江潭去路賒送客不堪逢歲杪
緘詩何惜到京華洞庭天闊雲垂野湘浦秋深雁泛沙
聖代祗今賢是寶莫教地産止丹砂
題黃隠君南山草堂
一區深塢可藏春盧橘楊梅次第新九陌風塵不到地
百年雲水自由身軒中留客惟碁局枕上看山亦葛巾
聞說藏書餘萬卷青雲還屬後來人
送從姪國仁行醫嶺南
竹林風日不同遊又向江頭問去舟天地百年皆逆旅
風烟五嶺亦中州樹深雲鎖千岩暝水闊天連一鴈秋
聞說隨身多藥餌用時須向古方求
送林主事二山謫夷陵
莫言人世重依違青史他年有是非賈子憂時聊短䟽
屈平直道是危機偏州謫倅衣冠惜三楚經行草木輝
從此召還知有日别君何事更沾衣
春日同友人重遊鄭氏水亭
江村花柳春猶淺水郭亭臺日正遲幔卷暫教山翠入
尊開側見竹光移朝簪未許真抛得杯酒應拚與醉期
况是同遊無俗侣憑君更續舊題詩
過淮聞駕還至揚州
東南紫氣欝葱葱清蹕時勞下九重花夾綺羅通御道
旗分龍虎盛軍容三秋魚鳥驚天仗萬國衣冠翊聖躬
盡說歸來罷廵狩已聞中詔撤行宫
送黃以承遊遼陽
長亭日暮酒初醒策馬西風問去程幾處啼猿催客淚
滿林落葉送秋聲鳴笳晝寂狼烟淨貢篚東來鴨綠平
燈火萬家絃管沸不知遼海是邊城
遊城山遂宿岩舍
蹤跡城山近已稀重來遊衍暮忘歸高臺突兀凌虛白
古刹荒凉隠翠微上界僧歸梵磬響低林鳥宿佛燈輝
邇來自覺塵緣薄不為入山不息機
葉坊遇雨暫憩驛後小軒撥悶次柏莊壁上韻
古木脩篁護小軒溪雲谷鳥伴閒眠烟花冉冉驕陽月
風雨瀟瀟寒食天行役敢辭南又北憩居真以日為年
偶逢故舊開官醖一飲直須吸百川
贈浙江大參朱南岡次素翁韻
年資端與望俱深况復名高翰墨林地遠夢回青瑣闥
官清吟對紫薇隂廟堂尚賴經邦手江海常懸補衮心
最是越中山水好公餘何惜暫登臨
送同年堯别駕瑄回惠州任
河橋欲别惜分違把袂相看到夕暉好向一官思報稱
願從同榜借光輝青青草色留人醉片片楊花逐馬飛
此景不堪頻悵戀嶺民翹首望君歸
鈐山堂為祭酒嚴公題
高懷偶與碧山俱吟對鈐岡興有餘小閣乍開延紫翠
層樓遥望入清虛一簾樹色留啼鳥萬卷芸香避蠧魚
仰止定知聞道早宫墻咫尺聖人居(堂近學宫)
春日感懷(寒食時作)
柳綠鶯啼二月天家家門外泊湖船傷心世事隨流水
回首春風又隔年客路紅塵心半染親墳宿草恨長牽
亦知温飽非吾事負郭何須二頃田
題瑞榴圖(有序)
嘉靖乙酉秋子與宫贊蔡衡仲等六人宴於内
館有中貴以石榴見遺大小八九枚盖植之禁
中者諸君謂石榴多子坐下惟侍講葉叔晦尚
未有子請以為兆既歸鄭侍講陳魯南作石榴
圖贈之諸君有詩予亦效顰
石榴有子兆開先况復來從雨露邊一座驚看無似者
諸公持贈不徒然家如王祐多隂德齒及商瞿未暮年
見說近來蘭入夢試看明月掌珠圓
送鍾大尹之湖口縣
作宦潯陽興亦佳不須勾漏問丹砂水當縣郭時時白
山倚江城面面遮民醉却逢終日社官閒每放午時衙
使君自是今潘岳試看河陽一縣花
秋日小齋偶成
秋來風物總堪悲寂寞空齋獨坐時霜氣暗凋門柳色
露華寒動井梧枝才非用世歸須早事不縈心起每遲
更欲移家深竹裏不教姓字俗人知
夀從叔母丘太孺人(參政公母)
年年問訊鄉園使齒髮祗如初别時共喜承恩當晩暮
曾聞卜夀過期頥三飡不換公卿貴内行還堪族黨歸
憑仗春風階下竹平安長報客邊知
燈下讀劉寔夫都諫詩集
新詩讀罷燭頻彈東壁垂光照夜闌已有聲名高諫院
况兼風雅擅騷壇心降合作低頭拜病起還思洗眼看
巴客縱能歌下里其如郢曲和皆難
早朝
肅肅千門虎旅屯月斜劍佩影初分鈞天樂奏萬年曲
寶鼎烟騰五色雲杳窱金閨清漏轉聖明天語近臣聞
太平時節身難遇萬國同心祝聖君
送少宗伯嚴公掌禮顯陵
使星何處照人紅路指江陵漢水東旌節曉看衝朔霧
樓船秋喜借湖風威儀漢室原存廟禮樂虞廷重秩宗
何限瘡痍吳楚道煩公細采逹重瞳
寄福清林世卿舊契(聞其移居涵江故云)
昔年湖上訪茅廬五月扁舟過雨初舊事怪來連夕夢
故人别後幾封書新遷涵水鳴珂里何異庚桑畏壘居
我擬官成賦歸去卜鄰相伴老樵漁
送内兄朱國賢赴欽州司倉二首
憐君垂老涉鯨波落日風烟奈别何睡石江頭秋月冷
分茅嶺上瘴雲多蠻鄉酒熟何人共海國書來有鴈過
豈是天涯成遠别出門回首限山河
對君強飲不成歡連日眉尖别思攢兩鬢十年非故貌
一身萬里更微官風塵為客吾將老世路無媒古亦難
相約抽身早歸隠木蘭烟水有漁竿
懷同年鄒少參敏行
萬里蒼梧書未還時占劍氣斗牛間君才雅稱名藩牧
我病猶慙近侍班世事浮漚曾足問人生黑髮未容閒
詩成寄夀憑歸翼目斷寒雲隔萬山
題方松崖司寇賜諡簡肅卷
官聯八座望尤崇凶訃俄傳嘆息同屢觸雷霆驚壯節
終垂日月照遺忠山中續食清廉吏身後易名簡肅公
感舊懷賢嗟莫及凄然淚洒向西風
喜仲脩弟奉使便道抵家
幾度人來報使旌暗中吾自數歸程相逢歲晩翻疑夢
忍說春來又卜行風雨幽懷何處寫江天病眼此時明
夜來春意知多少步到前庭問紫荆
送仲脩弟尹永嘉
觀風南楚人猶羡領邑東甌爾自知凍合遥空辭我地
春回滿縣到官時事於忙後宜防錯言向甜中恐售欺
歲歲東風池草綠夢中相憶自成詩
送宋琪祥尉翁源
離亭客散夕陽低江樹依依送馬蹄但使雲緘無斷續
不妨塵跡各東西春山雨過蠻溪漲曉岸花開越鳥啼
我有一言君記取歸裝南物不須擕
别同年祝遥緒憲副(前庶吉士)
憶在武夷同醉日感君高韻薄秋雲今來手握山東憲
衆許才空冀北羣塵世浮名春夢似玉堂舊話夜燈聞
年來鬢髮俱非昨要遣丹青早策勛
清河道中
年來百事不堪論獨得山遊興尚存千里鐘聲疑有寺
數家烟火自成村秋高樹有凌霜葉水落沙仍帶雨痕
最與鄉園相似處幾株殘柳對柴門
送管通政汝濟奉使秦中兼過家候母
曉日爭看漢使旌衣冠祖餞欲傾城回瞻北極心應戀
歸見終南眼倍明駟馬今過題柱處關人舊識棄繻生
倚門應念親頭白不獨歸為晝錦榮
過劉寔夫都諫舊宅偶成輒寄(時劉謫江西籓幕)
柴門寂寂晝長扄苑樹移隂霜滿庭共許登堂論契闊
今來立馬嘆伶俜朝中舊恨平津閣湖上清風孺子亭
試向滄浪問漁父此時還有幾人醒
澄心亭偶成(在南雍)
倦來散步遶池行池上風生白苧輕春雨小堂留燕語
夕陽高柳逗蟬聲杯深向客難同醉夢熟何人却喚醒
可是閒官無限樂官坊翰苑總登瀛
别仲脩弟(時仲脩將赴浙江僉憲)
馮唐頭白尚為郎覺爾旌麾去有光共羡驊騮今展足
誰憐鴻㕍各分行西湖春近梅先白上國秋初葉已黃
惆悵彭城離别地幾時風雨復連床
送南京冢宰紫岩劉公考績入京
天曹最績奏神京望重三朝屬老成江上曉雲侵旆濕
梅邊臘雪照船明人傳左右虛台席帝睠尚書識履聲
共喜兹行歸鼎軸致君應見世昇平
同丘郎中子時龔狀元鳴治郊遊至三忠祠新濬
通惠河邊感興一首
馬首風塵苦未休三年剛得此回遊樹藏宿霧迷宫苑
水遶平堤接御溝黃犢眠來千嶂晩翠禽啼斷半溪秋
多情更有臨淵羡擬向滄浪上釣舟
送戴縣丞
客中别子恨難禁况復蕭蕭秋滿林君去脩途宜努力
我於時事每驚心半生身世江湖遠百里桑麻雨露深
佐邑想應多暇日哦松庭院晝沉沉
題竇惟遠家慶圖(是年太夫人年九十惟遠已為郡守子一桂新舉進士)
好事重重慰北堂清朝甲第喜傳芳曲江宴罷袍新綠
太守符分帶已黃漢室勛名看並美韋門慶澤羡逾長
桂枝元是君家物借問今年第幾郎
歲暮坐南雍官舍見山亭偶成三首
屋外山光碧四圍幾株松桂傍山扉何妨移竹供瀟洒
自愛開樽對翠微啼鳥聲中驚節換寒梅枝上報春歸
獨憐遠客風塵裏回首年年憶釣磯
小小亭臺短短墻茅齋靜處著繩床排簷寒色幾竿竹
隔座輕烟一瓣香明鏡未容悲歲晩青山也解笑人忙
年來飽飯便便睡夢裏身如在故鄉
霜風悽慘歲華深木落空庭噪暮禽猶有翠筠堪志節
豈無碧水可澄心浮生跡似漂流梗造士功慙躍冶金
草閣捲簾時自遣孤吟遥對白雲岑
大司成鍾石先生枉顧不遇留詩壁上次韻
一經幸際聖明時宦轍東西任所之瀟散迹還兼吏隠
癡頑心祗似童兒借來法帖臨池習乞得名花帶雨移
地僻每迂高士駕才疎敢和古人詩
送南京主客郎中鄔紳守青州
握虎分符出擁騶共言官是古諸侯印閒不比分司日
山近偏逢露冕秋田里幾時歌樂業廟堂此日得分憂
别來不惜雙魚寄應有潮來到石頭
博士蘇璞學正方邦望同日拜節推蘇在桂林方
在廣州予為賦一律各書一通贈之
簷鵲朝來送喜忙俄聞新命下鱣堂共誇騰踏能千里
獨惜翻飛各一方越地重儒知俗美周官垂訓要刑祥
俸錢縱倍賢關日須信虀鹽滋味長
送李賓學錄赴襄陽别駕
方城漢水今猶昔舊事銷磨一夢間遺愛尚稱羊叔子
清風猶說鹿門山民窮賴汝勤安輯俗薄憑誰力挽還
竹馬懽迎何足羡要看去日衆號攀
進春次柯石莊韻
漏轉彤樓唱曉鷄千官鵠立殿東西香飄輦路佩聲合
日映宫雲扇影齊已覺冰消流水細即看花重亞枝低
天家可是春偏早禁柳宫槐鶯亂啼
送曾秋官于暘决囚江南(便道過舍)
霜鴈南飛日又斜官船催發鼓頻撾三年幾作還鄉夢
八月真看泛斗槎幽似覆盆仍望照春回枯井也生芽
簡書可畏歸須早肯為江南滯使華
夀張太夫人(學士惟信先生之母時初陞少詹)
迢迢蜀道阻潘輿使者頻歸問起居筵出上尊黃票酒
函開御墨紫泥書也知綵服心長戀其奈巖廊席久虚
書報北堂應一笑聖恩新遣佩金魚
題南京守偹太監晏公卷(晏公名宏)
清名儉德重當時道路人傳即口碑全陜山川遺愛在
留官管鑰舊臣宜門無雜客跡如掃案有殘書手自披
幾䟽乞骸恩未許朴忠應結九重知
歲暮官齋夜坐
擁爐獨坐有餘情箭漏聲傳忽二更一樹寒花鈴閣靜
半庭殘雪紙忩明賞心自愛年芳近回首翻憐世網攖
牢落異鄉歸未得只憑春酒破愁城
同年鄭成昭將赴南京刑部留詩為别次韻奉贈
誰將短笛怨中吹腸斷孤鴻對落暉賓館正逢塵榻下
秋江又報客帆歸天涯同榜幾人在江左前朝舊事稀
却憶太平門外路隔湖烟樹雨霏微
送杜太守之南寧
弟昆托契十年中人事浮雲逐眼空君已分符嶺以外
我仍簪筆殿之東才能濟美古猶少志在酬恩遠亦同
須識别離無限思江流目斷是南鴻
題林主事汝桓夢槎竒遊卷(時汝桓謫徐聞丞前一夕有乘槎之夢)
流落炎州未足嗟乾坤隨寓即為家昔賢此是投荒地
異事今傳入夢槎高節崢嶒昭日月浮榮聚散等雲霞
愛君不得從君去目斷南天嶺樹斜
和秦鳳山司空喜雪
三日齋壇致禮同俄看飛絮已漫空誠孚未覺天心遠
瑞應元知世運隆香爇龍涎酬景貺占憑鷄骨報年豐
多情欲和陽春句凍筆呵成愧未工
陛見日隨例賜枇杷詩一首(時自南京祭酒召至)
江海重承召命新彤庭虎拜覲龍鱗君恩似借微臣寵
仙果先頒内府珍翠篚擎來金彈滿冰盤捧出絳珠勻
薦餘正席嘗偏好未有涓埃答帝仁
賜藕
碧藕堆盤玉不如窮冬風物更憐渠頒從御府榮方重
嚼罷文園渴已除恩比連絲知未斷心能容物愛中虚
毫分無補真叨食慙愧黃封走使車
賜鰣魚
禮成薦鮪聖心懽恩許嘗新遍從官一飽敢忘明主德
百年深愧腐儒飡鑾刀細切憐霜膾官醖旋開侑玉盤
食罷感恩思補報馮驩長鋏未須彈
示從姪貴英二首(貴英占籍湖廣兹貢至京師相見悲喜作以示之且諷其還爾)
别久重逢問濯纓尊前相對夜燈明異鄉骨肉堪流涕
故國交遊半死生富貴誰無桑梓念江湖久負鷺鷗盟
何時粗了乾坤債歸去青山學耦耕
江湖為客久沉沉幾度書來慰我心白璧空教雙足刖
紅塵已覺二毛侵鍾儀居晉還南操莊舄思鄉祗越吟
三尺漁磯便堪老此中費得幾多金(貴英恐貧不能歸爾故末句云云)
送貴英之名山司訓(貴英自入湖廣遺其妻在家今益貧且老矣予欲其攜之)
(官故有第四句)
才頗如人命不如江湖落魄幾年餘一官老始分鱣席
千里妻能挽鹿車心泰也知由樂道眼昏可得便抛書
但求苜蓿盤中滿彈鋏無勞嘆食魚
壬辰九月二十二日再入講筵進講得詩三首(時自)
(南京祭酒召還再入講筵)
蓬萊殿閣隔塵囂雲捲珠簾講幄高扇影開時瞻御座
鑪烟飛處簇宫袍横經未覺天顔遠問道應忘玉體勞
身際明時叨侍從猶慙無術補秋毫
邇英持槖總儒紳香案前頭立講臣頗怪地偏饒雨露
不知身已近星辰彤墀仗簇皇威肅玉几書呈御覧新
講罷自天傳賜宴九重喜色溢龍鱗
百官朝退翠華來日映紅雲講殿開駙馬帶刀還夾陛
將軍列戟盡銜枚論思地禁榮重入簡拔恩深愧不才
宴罷仍從東觀集直疑步武接三台
送鮑侍御象賢赴湖廣僉憲
向來道路避乘驄今拜外臺秩更崇身遠螭頭封事簡
冠仍豸角觸邪同開尊暮對瀟湘雨弭節秋生鄂渚風
極目江天迷楚望夜來空仰法星紅
樊大參孝甫需次京師為同年會諸公有詩輒和
嘆息曲江同宴後年年减却會中人别來見面翻疑夢
老去交情轉覺親鏡裏勛名嗟未晩花前酒盞勸須頻
逢君祗合騰騰醉明日相望參與辰
從孫貳守宗啓已去寧波寧波為去思卷以遺之
宗啓有詩輒和(宗啓歴徽州通判寧波同知遺愛在民故有第三句)
時來千里慰衰遲洗眼燈前手自披遺愛曾聞隨處有
古音休嘆少人知明時失士良為恥壯歲還山恐未宜
正是聖君求治日滄江誰許釣綸垂
題草堂雪齋(鄲城樊公宣德中以行軍司馬駐師濟上暇日過故鄉適草堂初成)
(積雪新霽公甚樂之東里諸公皆有詩今其孫憲副孝甫索題故為賦之)
故鄉歸作雪中遊萬里凝華漾素秋色借旌&KR1242;兵氣合
光連營壘陣雲收成功豈必調商鼎料敵何如下蔡州
舊日草堂無恙否門前時見擁鳴騶
送南大理丞林次崖考績入京(予時初至南都)
君在江南正憶渠我來君復動征車如何鴻燕時難並
可是參商迹便疎閉戶只窮羲氏學憂時曾上賈生書
兹行績奏天顔悦應得承恩佩紫魚
送江京兆景熙考績入京
兩為三輔號(闕)平千里耕桑藹頌聲漢史無勞誇長倩
韋門又喜得玄成江空山色依帆轉闕曉鐘聲雜佩鳴
朝謁承明輪奏對可應無語及蒼生
陳子道脩來南京求銘父墓賦此送之
孤舟夜雨一燈青卧聽城烏淚暗零千里子心憐寸草
百年人世嘆浮萍情深未掛當年劍才劣猶慙太史銘
身在異鄉親淺土莫辭歸路載殘星
送潘莪峯少司馬赴召
徵賢詔下促驪歌江上風煙别思多羣從幾人登正路
九霄何地答恩波籌邊即見銷金甲待漏重看振玉珂
若向江湖懷舊侣緘題時托鴈南過
翰林舊僚脩瀛洲會于憑虚閣限韻得微字(予時以禮)
(侍來南都盖再至矣)
多病長思卧翠微重來江閣坐朝暉未能報國心徒戀
且喜看山願不違對酒忽聞啼鳥過賞春空惜落花飛
分明此地真蓬島吟倚闌干晩未歸
送賴廷穆經衛之湖廣
落落才名&KR1199;出羣紫髯又見作參軍書生莫道不知武
記室從來要有文别路共傷千里月懷人知隔數重雲
三湘春近多來鴈却要音書别後聞
湖邊小寺避暑
炎炎畏景晝偏長竹簟籐床覓上方出戸便驚塵土滿
脱巾且趁水風凉徑松滴翠凝冰硯砌竹分隂上粉墻
頭白老僧無一事惟將雙眼看人忙
齋居二首
空庭誰種萬琅玕贏得齋時對榻看座起午烟應瀹茗
簾垂暮雨漫焚檀燔柴何幸逢周典簪筆也曾忝漢官
今日甘泉誰扈從夢回星月近瑶壇
焚香掃地擁氍毹却飲辭葷稱病軀卧向青山三日後
消來雜念半分無風應掃霧開千嶂雨為清塵遍九衢
郊罷願頒寬大詔坐教海宇盡懽娛
送陳望之赴臨清𬋩河州判(前貴州郡幕)
歴盡山川力未休一官今去贊刀州清名何必羡留瑣
利器還應見解牛客路秋初飛一葉官河日晩泊千艘
寄書莫道無來鴈人在蓬瀛正倚樓
送陳國英侍御之南京次見贈韻
士行公才俱絶儔烏臺新拜寵恩優朝廷正合留長孺
鄉里應多識太丘雪意遠含宫樹暝江聲寒送石城秋
南朝古寺題詩處何日從君覓舊遊
夀王逸軒(僑寓金陵稱夀後將歸老槎溪故居矣)
隠居谷口漫逃名時有高人扣竹扄枕簟晝長迷蝶夢
江湖天闊羡鴻冥嚢收珠玉幾千首家住蓬壺近百齡
他日一杯何處祝夜深頻望老人星
初秋懷山中友人
又覺金天爽氣新古今不駐是羲輪月明萬戸懸砧杵
日落扁舟罷釣綸遥憶故人多夢寐獨憐晩歲尚風塵
幾時投老青山下共汲清泉煮澗蓴
喜族人至
病客逢秋憶故園汝來應得賴温存江湖歲晩身千里
骨肉情多酒一尊别後關河長問信愁来風雨更思君
西窗燈火寒無夢舊事中宵得細論
題竹
此君標格最堪憐幾度相看思悄然密葉風含聲細細
高梢露裛色娟娟影分枕簟疑無暑潤映琴書合并妍
我欲結君為密友相將同到歲寒天
秋夜旅泊言懷
空江木落奈愁何卧聽霜鴻帶月過老去身浮青雀舫
秋來夢入白鷗波青牛早解莊生語衰鳳真慙楚客歌
早晩歸尋樵牧侣深山結屋傍雲蘿
送南京潘少宰希周赴少司寇之召
十年不作清都夢直道受知自聖君恩重江湖來召命
秋深鴻鴈惜離羣公卿不貴深持法竹帛還期早策勛
預報商霖今有兆為公指點出山雲
夀大宗伯甘泉先生二律
平生用世守遺經老去真為國典刑班馬文章高漢代
夷䕫禮樂重虞廷身輕似得長生術名就猶當未暮齡
人物斗南稱第一他年汗簡有餘青
嶺表衣冠幾百年曲江公後更誰賢早能見道陳編外
晩却遊心太古前馬帳談經羅俊彦鳳池揮翰待儒仙
須知輔飬吾君德却要伊川在講筵
送倪考功赴浙江少參
一門圭組羡多賢仝榜金緋獨妙年歸省正逢家慶日
别離須記歲寒天南都人物陽秋裏兩浙山川節制前
到處瘡痍應可念城西休問泛湖船
方齋存稿卷十
