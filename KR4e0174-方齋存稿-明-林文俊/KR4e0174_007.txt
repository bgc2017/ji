方齋存稿卷七
眀林文俊撰
記
猫相乳記
大宗伯甘泉湛公家嘗病鼠畜二猫焉其一猫生三子
皆不育未幾其一猫又生四子於是前之三子不育者
與其母更乳之其母或出求食則為之守其子不忍暫
離已而一子死為之䑛且嗅焉悲而鳴焉若失其子然
久之則所乳三子者視之亦若其母然異矣哉公自志
其事以為人物之靈者也猫人之畜者也人之於子或
非巳出者多妬害之饑寒之而失其慈愛之本心是為
人而畜者也是猫也盖畜而人者也其言深有禆於世
教然其所以致是則非偶然而公有難於自言者按唐
北平王家猫相乳昌黎韓子著說謂為北平王之德所
致其說是也公為大宗伯修其典禮以和神人眀其彜
倫以端化本而退視於家則父父子子兄兄弟弟夫夫
婦婦慈考恭讓之風藹如也夫道之行也必自家始家
人化之至於其所畜亦感而化則公之德其亦可知已
公邃學宿儒名重海内方將入相天子調元氣幹化樞
使民用康乂物無癘疵歲稔時和災沴不作而一家之
瑞一物之祥又有不足言者矣文俊於公忝在末僚且
居相比也故得聞其事而記之以備史氏之紀錄云
九華山甘泉書院田記
甘泉先生起自嶺南以聖賢之學為倡一時有志之士
不遠千里負笈從之遊者戸屨常滿故所至輒有書院
以為講學之地若青陽之九華山先生足跡所未至而
亦有書院者何哉初先生之教南成均也前御史何君
喬時為諸生與江生學曾輩十餘人皆自青陽來受學
及先生入為少宗伯諸生送至淮上先生作詩與别每
若不能忘情於九華者故諸生歸謀即茲山創書堂居
之以相與講眀乎先生之學盖蓄志久矣而願莫之遂
嘉靖甲午提學聞人君廵按虞君始命池守侯君為先
生作書院於茲山化城寺之東而以先生所作講義及
九華詩刻置壁間如先生之臨乎是也涇野吕子既為
之記但山高路峻四方士之來學者不能裏糧為久居
計貳守柯君斥俸金買田十畆入焉所收僅足以充公
費而贍士之資無所出柯君患之邑有寗生涵者嘗從
學柯君而慕先生之學一日告其父曰今書院雖成而士
無所贍不能久居於此其若先生之教何吾家幸有先
人之田取給饔飱足矣多畜贏餘以遺子孫無益也其
父然之遂刈腴田百畆入書院以贍士之來學者予聞
而歎曰善哉今夫世之人往往能畜不能散能散矣乃
或用之以廣異端而徼非望之福非徒無益且受誑而
甘心焉其為愚一也若寗氏者可謂積而能散散而要
諸道者也然非先生之道德風教深入乎人抑何以致
其然哉於是柯君屬江生來南都徵予文記其事且曰
願申其說於終篇以勉學者文俊與涇野子皆先生門
下士也凡先生之所以教人者涇野子取以為記發眀
無餘藴矣予記書院田耳此可略也無巳請以田喻學
可乎夫學者之於道猶農之於田也耨之不勤其實不
栗農且然况學乎孔子曰苖而不秀者有矣夫秀而不
實者有矣夫孟子曰五榖不熟不如荑稗盖病學之無
成也今四方之士學於書院者亦既悦慕先生之學矣
亦知實用其力以求深造而遠詣者乎不然亦歸於無
成而已豈非先生之所病哉學之要致知力行二者而
已然亦知之者必若知五榖之可以充饑而後為知之
真行之者必若食者之求飽而後為行之至近世學者
病在徒知而不能行夫苟不能行則其為知也口耳而
已豈得謂之真知也哉此先生知行並進之說所以為
破俗學之陋而大有功於來學也然則有志於道者即
是求之足矣豈必先生親居於是面承指授然後為有
益哉江生歸試以是說復柯君以為何如寗生之父名
鐸居鄉多善行即此可占其餘矣田之疆畆徭賦及一
切條約則刻之碑隂
瑞葵記
僉憲山隂敬軒沈公之圃有瑞葵焉一蒂七花時公適
致仕家居凡來觀者皆曰此沈氏將盛之徵為之見之
賦詠者既甚侈矣公沒若干年其子今御史文瀾恐歲
久事湮無以昭示來裔乃命工圖之而虚其上方徵予
記公之為莆郡推刑也予以諸生數辱奬借公既歸猶
每向御史君道之御史君以予為公知已故以記見屬
嗚呼予何足以知公而為之記哉今夫天下植物多矣
惟葵之開必向日日君象也故臣子之忠其君者必取
葵藿以自况然古今植物之為瑞者若木之連理瓜之
並蒂禾之同穎見於傳記者多矣而葵之為瑞獨未之
聞乃至於公而創見焉公雖玩而樂之亦不自知其何
以致是也以予聞之物有以類而相感者殆此類也乎
始公以進士來為吾郡推刑多平反冤獄郡稱神眀自
是隣郡有疑獄不能决者當道多檄公决之公在郡三
年比歸行槖如始至時可謂廉吏矣使者交薦之召居
憲幕久之出為湖廣按察僉事分廵衡永雖僻遠州邑
廵歴必至官之受球及吏貨法為蠧孽者立寘於法而
申雪冤滯撫摩庾瘵威行德流境内大治及致政歸御
史君復起進士出知霍山南昌二邑公復遺書以清白
忠勤勖之考公平生之所履歴要之為不負於君不負
於國如葵藿之傾心太陽者盖至老而不衰也然則是
物之為瑞將以表公之心而彰公之德乎不然公之圃
豈無他植而其瑞乃獨見於葵哉孟氏之孝也而瑞見
於竹田氏兄弟之友也而瑞見於荆夫物之以類相感
者往往如此公之事信非適然也公之學不及大用於
時而優游林下享年七十五以終今御史君又能光紹
前徽揚聲天路持斧所至風稜凛然而其清修之行忠
直之節視公無愧焉一時士大夫皆以遠大之器期之
其餘諸孫未仕者皆温温不去儒業夫以公子孫之多
賢者如此然則是瑞也謂為沈氏將盛之徵豈不信乎
予不敏謹濡筆而記之既以頌公之德且以俟於無窮
云
樂庭記
樂庭者奉新廖翁别號翁仲子餘姚丞振纓比在京師
徵予記予觀世之王公貴人位高祿厚者常懷不測之
憂而沉於下寮有意進取者又常終日役役奔走跼蹐
於持權者之門乃得尺寸焉其得之未必樂而失之又
以為憂也若夫士庶人無位者宜可以樂而無憂也然
庸衆之氓鮮克循禮貧者則以饑寒而邇邪富者或因
温腆而溢慾為之不巳小則為怨詈之招大則速徽纆
之入憂辱至矣然則自王公至於士庶人苟非其心不
累於欲其有能樂者鮮矣廖翁隠者不以榮利動心久
矣而用以治其身刑于家者造次必在於禮義平居無
外事惟教子讀書力田供賦及貨物於人薄入其息如
是而巳有司高其行誼歲舉鄉飲必延致賓席盗過其
門曰此翁長者也相戒不敢加害吁亦異矣翁既夀考
而子孫多賢家産亦豐居有廬食有肉出入有輿馬自
少壯至老七八十年未嘗一日有憂患之干世之樂亦
有如翁者乎而翁之樂非以其心不累於欲而然與孟
子以不愧天怍人為樂漢東平王言為善最樂翁之樂
殆近是乎予從子景暉尉奉新知翁之行為詳間以語
予予固以識之於心矣故今於振纓之請不復辭而樂為
之記吁安得世皆若翁也翁名心傳字若虚
易州重建府判公館記
易州為西北咽喉自茂山衛移至於此兵民雜處治之
益難其西八十里為紫荆關歲宿重兵焉盖外控夷狄
内蔽京師要害之地也先年添設山西副使一員開署
易州專理兵備保定府通判一員隸焉後指為冗員一
切裁省比因撫廵建議以為非便乃復設通判仍即易
州為治所凡境内大小事及邊關重務悉聽分理其不
重乎初府判既革所居公署有司視為空谷不復修葺
日就傾圮及今通判績溪程君伯祥至惟見蒼莽中頽
垣斷礎而巳視事數月會部内無事乃白於廵按御史
趙君請即故址重建趙君然之委知易州事胡君山專
涖其事而以易州庫金若干兩為之費前門中為&KR0550;事
三間為廂房東西向各三間以為吏舍&KR0550;事之後為燕
居之室五間東西廂房亦各三間則井汲庖爨在焉繚
以周垣固以圍棘規制宏敞黝堊壮麗經始於嘉靖已
丒三月庚戌落成於是歲六月甲子盖費出公帑僅三
之一其餘則胡君私規緡力以為之助程君使人至京
師曰願有記也予聞先王之時以火見興土功修其城
郭宫室此王政所不廢者况署以出政政以軌民所繫
尤重顧可㮣視為不急之役乎趙君識逹大體所至以
修舉墜典為務故銳意茲舉而賢有司終始其事於例
皆得附見然是舉也一材一甓皆出於公而成於民力
居是者其得無思乎是故睹輪奐之美必思吾得安其
居矣吾之民將有未寧幹止者乎覩垣墉之固必思吾
得免於外侮矣而西北邊者國家之籓籬也邊防將有
未固者乎推所以往随事致思思矣必求有以善於政
則庶乎其無愧也予不佞因記斯役之成敢附是說以
勖夫居是者趙君名鏜京師人以才行簡入臺為名御
史云
楓山别墅記
泉城南十里有山曰楓山樹木葱蒨四時異状而楓尤
多故特以名其山今國子學錄楊君裕卿别墅在焉君
有第在城中以其近市喧囂常欲卜幽寂僻遠人跡罕
到之處别營一室為蔵修之所而久未克遂廼歲戊寅
歸自京師始買地茲山之麓構堂數楹居焉堂之北有
山高而銳類文筆者曰紫帽山由紫帽而北稍東為朋
山為三台山其前左為獅山有三石突起如鼎足形者
曰三才山其右近堂有山焉則裕卿預營以為樂丘者
也澗谷之水下合溪水東南流至孤山下入海而前揖
於堂堂之規制雖小而山水之勝具焉裕卿心樂之稍
暇則挾書誦讀其中悠然自足客至肅以入彈琴賦詩
為樂或相與登高眺遠見四山環翠衆水流碧藻思横
發愈不可遏凡來遊者皆留詩壁上自裕卿再來京師
今四五年而意恒在楓山也間命善繪事者寫入縑素
懸於退居之署時玩之以自適予一日偶過之裕卿指
以語予曰此吾楓山别業也吾營是以待老且十年矣
他日子過泉南尚其覓我於此我當以胡麻飯為餉盡
出山中所作待子評之子能為我信宿留乎予笑曰有
是哉夫古之君子雖身居重位畢力殫智於天下之務
而其心未嘗一日忘丘園之適視嬰情於富貴溺志於
聲利至於老而不知止者萬萬不侔也今裕卿猶是耶
裕卿文學行義見推時輩然歴官二十年恒在文墨之
地其學及於人者未普也是將膺顯秩躋膴仕以盡䆒
其施俟功成志遂然後以老請於天子歸隠茲山之下
日從故人賓客遊覽以畢此樂則楓山之勝將因裕卿
而有聞於時豈不偉哉嘉靖丁亥夏某月記
東園祠堂記
何氏旴江望族文獻之盛者著在往牒國朝仕最顕者
太子太保吏部尚書東園公諱文淵始以温州守課為
天下第一召入為少司寇後晉冡宰致仕卒有子六人
第三子曰刑部尚書椒丘公諱喬新當成化弘治間椒
丘公之名滿天下其卒也守臣交疏其賢贈少傅諡文
肅第四子諱喬夀從一峯羅先生受經亦舉鄉闈第六
人嗚呼盛哉初冡宰公有讀書之屋在城南門外溪山
秀朗竹樹蓊薈公樂之既沒側室張氏知公不忘是也
即其中肖像朝夕哭之其前買山數畆自營夀竁前為
享堂讀佛氏書其中曰死祀我於此張氏沒無子其婢
為尼居其中主香火遂襲以為常嘉靖丁亥坐詭祠毁
公之孫實同其子姓謀曰此吾先人故業也亟詣官贖
之就以是歲冬十月即享堂故址創祠堂三楹而以肖
像之堂為寢室祠堂五龕中祀始祖宋寶謨閣學士文
定公左為贈吏部侍郎德源公右為贈刑部尚書景營
公冡宰公祖父也又左右則冡宰公及其子孫各以昭
穆祔扁東園者祠為冡宰公作也既成眀年實同用學
宫例貢至京師授寧國縣學訓導將行具事始末來請
記予聞盈虚消息造物之常國朝父子尚書纔四五家
何氏居其一斯極盛矣今其子孫顧多且賢也則先公
遺澤所以衣被後人者深且厚矣後之人胡可不深長
思乎思之何如盡其孝焉耳廟以時修墓以時展四時
之祀燔濯必潔節祝必虔庶幾其歆享之孝盡於是乎
未也詩不云乎無念爾祖聿修厥德夫修德所以崇孝
也出而仕也用前輩君子之道以事其君治其民隠而
處也用是道治其身曰吾以忝吾先人也若然天下言
公卿家有儀軌者必以何氏為首稱而世澤益綿將來
之盛其未艾哉其未艾哉
新建水南書院記
莆文獻莫右水南弦誦之聲聞數里由科目出為顯官
有名於時者後先踵接可謂盛哉然市肆雜喧士無講
論之所恒以為病其地西南故有紅泉宫弘治中鄉人
以詭祠奏改為社學正德壬申燬於火始謀即其地為
書院請於廵按御史李公如圭提學副使姚公鏌皆曰
可檄既下會二公相繼去有司憚於勞費遂寢今守馮
侯馴下車之初銳意文教諸生復以為請侯亟諾之而
水南縉紳若翁方伯朱侍御諸公首出泉貨為倡士各
以貲來助有差而屬丘君諧許君效賢專涖其事以辛
巳十有一月某甲子先建文廟三楹以祀先聖未幾告
成侯見而喜之顧講堂未立齋序門廡未備欣然以為
已責貳守李侯縉别駕何侯晉節推朱侯鼐暨大尹雷
侯應龍咸協心相成遂命河泊官洪憲等兼涖之為講
堂三間於廟之後翼以二室為東西齋房各十有五間
南有儀門儀門之外左祀所嘗講學於斯者曰林公艾
軒右仍祀名宦郎中裴公次元御史蔡公熙凡齋居庖
庫諸室罔弗具備搃為大門以扄鐍之甍棟壯麗規模
宏敞而其為費則皆馮侯随時區畫不煩於民今天子
嘉靖初元四月某日甲子工既告訖諸士來觀皆若勃
然而興起者扁曰水南書院歲以春秋二仲次丁日請
鄉先生主祀事而祭祀之費與諸生廪餼之供則馮侯
與新尹趙侯葉方次第規畫以充僉謂此舉曠古盛事
不可無記乃具事顛末請文俊記文俊竊觀春秋新一
門築一臺必謹書之重民力也惟魯侯修泮宫不書以
為是所當舉也有若書院之建不當以勞費為憚者此
春秋之義也馮君及諸君於是賢遠乎人矣前代盛時
學校寖興然有志之士往往依書院以講習大率多至
數百人官設山長以主其教此盖學校之外别出一罏
冶以為陶成人才之具而為聖賢之學者恒由是以出
此今日建立之本意也學於斯者必盡棄俗學之陋而
相與潛心所謂聖賢之學者以是而知以是而行以是
而始以是而終孳孳汲汲期必至於聖人而後巳然其
用力之要敬是已盖自程子提出以示人而學者始有
所從入文俊不敏敢述所聞為同志者告願共勉之
楊烈婦碑記
烈婦汪氏諱莊泉州人山隂教諭某之女歸同郡庠生
楊希閔為國子學錄孟洪冡婦正德癸酉秋九月希閔
卒烈婦時年二十三每哭輒仆地良久復甦又拊膺大
哭天乎吾何以為生耶欲自經死家人防之預弗得間
時自囓其舌出血見者惶駭防益謹烈婦度不得間聞
茉莉根有毒能殺人取之煮為湯貯卧内家人不知也
希閔死既彌月其家延緇流誦經烈婦自為文祭之詞
極悲苦是夜五鼓家人倦且就寢守者亦懈烈婦入卧
内更衣取所貯湯飲之比天明覓烈婦死矣預為殮具
甚悉鄰里聞者無不泣下烈婦沒十餘年郡以其事聞
覈實未上提學憲副邵君銳檄郡守高君鉞以官錢若
干緡新其墓前之祠廵按侍御王君以旂清戎侍御徐
君州為之扁其詞曰貞烈於是凡過祠下者皆低徊感
歎凛然若有清風襲人毛髮為竪邑士夫侍御郭君楠
等謂茲事不傳蔑以厚風教矣相與徵文刻石祠中以
垂不朽予讀烈女傳見投崖赴水事每偉其所為謂當
與古之忠臣並垂宇宙惜後世不多見也茲以烈婦視
何如耶大丈夫讀四庫書平日開口論天下事何處更
有豪杰一旦臨小利害不幸喪其所守者往往有之此
其視烈婦為何如哉嗚呼君臣父子夫婦謂之三綱惟
其所在則致死焉一也烈婦之事傳而忠臣孝子接迹
於天下矣
柯希齋曰維騏著宋史其烈女傳小序云易坤之詞
曰妻道也臣道也褒烈女者所以勸為臣也文修公
先得我心乎
祁門縣重修閶門堰記
祁門縣西南十三里許有灘曰閶門其水下流入鄱陽
合於大江商賈之舟往來相續夾灘巨石對峙如門亂
石劍立舟上下從石罅中詰曲行稍失防禍且叵測唐
元和中路君旻為令即灘上流築堰别開斗門引水西
注丁家灣民甚便之歲久而潰水由故道咸通間令陳
君甘節復積木為横梁築成之未幾亦潰盖為患久矣
正德某年漳州洪侯晳來知邑事既下車問興革所宜
父老具圖志上之侯慨然有志顧役重費鉅未欲勞民
居無何邑人前錦衣汪君瓊歸自京師侯與語是事君
曰此吾志也願私出貲成之無勤有司侯義之以其事
聞於郡及撫按使者咸加賞歎遂以屬之君念前此用
木則水嚙易壊輒修修且勞民今吾當為經久計爰代
以石即故址累為堰其崇二丈五尺廣三十四丈長視
廣殺三之二堅厚比昔特倍焉用金凡三千餘兩費不
出於公歛不及於民盖踰年而堰成既成水不得南奔
復西入丁家灣以流風檣浪檝悉從是往來舟人賈客
自幸得以去險即夷凡過此者皆瀝酒相賀而江湘川
廣之貨日至境内物價不致翔湧則君之惠豈不溥哉
予觀世之人率能蓄不能散間有揮斥金玉而不惜者
則或用之以飾釋老之宫浮屠之像其意盖以邀冥福
而已吁亦惑哉若汪君者捐數千金之費以為民建萬
世之利可謂仁人之用心矣然自路陳二君後令於此
者多矣至洪侯始復究意於是侯其豈弟君子民之父
母者乎邑父老汪以深等不忍忘侯與汪君之功屬庠
生胡洤以書幣來京師請記其事於是乎記
蘭崖記
吾鄕翁君祥伯别號蘭崖間來京師與予處踰年知其
為有道者久而益親盖助益予為多譬之芝蘭之室入
其中者久而與之化矣將歸請予為記予未暇究君蘭
崖之說曩時嘗行於野見夫澗壑之隈崖谷之間往往
有蘭生焉為之歎曰騷經以况君子故君子好之為其
臭味之似也是宜殖於戶庭階圮近人之處顧叢生於
此何哉吾恐蘭雖芳終蕪沒於凉烟白草之中與榛莽
等耳夫誰知者哉吾悲夫蘭之不遭也雖然幽貞絶俗
此蘭之所以可貴也世之君子履仁服義抱其德馨而
退處於寬閒寂寞之野深蔵恥售賢逹之士或未必知
知而未必為之推輓是不猶蘭生崖谷而知之者寡乎
是不足為君子病也使夫君子者亦與夫希進之徒輕
自矜衒以求人知則所謂芳草變為蕭艾者矣又何芳
之可祗乎易曰履道坦坦幽人貞吉君以蘭崖自命意
在是耶嗚呼芝蘭生於僻遠而荆棘彌於路周任世道
者又不能無愧於斯矣
太平府儒學重建記
太平古姑孰郡人才之盛著在往牒國朝太祖高皇帝
自和州渡江首駐驆於此及定鼎金陵遂為畿内郡聖
化所被最先且深百七十年間鴻儒魁士以道德功烈
著稱者亦既多矣然科第之盛視江南諸郡顧若不及
議者謂學宫卑隘又前廹孔子廟幽昧不眀才之登耗
固不係於此然非所以為文眀之地也且歲久不葺衰
敝滋甚監察御史莆田宋君茂熙奉命廵按南畿所至
察廉利病而建革之風裁峻甚猶汲汲於文教間因詣
學見之病其不稱也顧瞻廟東校官廨舍在焉則指以
諏於衆曰是不可改建於别隙地而徙學於此乎僉曰
然遂出贖金百餘兩屬郡守衛祝侯詠改作之祝侯自
給事中來知是郡下車即有志於是屬時詘未遑也至
是欣然為已責度地籌費庀材計傭凡所當為靡晝靡
夜廵撫都御史平溪侯公位提學御史姚江聞人君銓
聞之皆協力相成會歲饑廵撫公檄郡出粟募饑民就
工民爭趨赴提學君則捐學租之入以佽助之為眀倫
堂若干楹為東西齋各若干楹前為儀門若干楹材木
瓴甓必堅必良黝堊丹漆侈然光新而規制恢弘位勢
顯敞迥異舊觀别為校官居舍於學傍其外若門垣若
泮池則因舊修葺而疏濬焉工既訖廵按君帥郡長貳
暨學官弟子以始立學禮舍奠於先師廟下退坐眀倫
堂見青山前陳黃山北峙白紵天門諸山縈帶左右則
皆相與歎賞以為竒疑天造地設以待今日非偶然也
而是郡人文益盛盖肇於斯矣於時教授鄭富由進士
銓授始至謂茲盛事宜有述也爰具事始末率庠生李
珂何銑來南都徵是記蓋聞先王之世家有塾黨有庠
州有序國有學皆所以為造士之地也士者民之望也
士習正則民俗美而治可幾矣我國家稽古右文崇儒重
教内自京師外逹海裔罔不有學而歲久或圮任風紀
師帥之責者乃或指是為非吏議所急坐視其敝而不
為之所此為知先務者乎今兹郡學賴賢憲臣又諸君
子相為振厲而作興之得因弊為新去幽即眀既幸矣
士之講論於是而接於耳目者盍亦充類致思以求學
之要乎必也講學以致知主敬以立本涵養深而操存
熟使私欲不留而吾方寸之地廓然廣大湛然虚眀無
一物為之障碍及出而任治平之責設施論議亦必磊
磊落落為陽之光眀而不為隂之柔暗審如是世道將
有賴焉庶幾建學者之意乎魯人頌僖公能修泮宫曰
濟濟多士克廣德心俊不佞敢援詩人之旨而致其望
於多士者如此是役也經始於嘉靖乙未某月某甲子
成於眀年某月某甲子肇斯舉者廵按君而規畫緡力
以助不給者祝侯也若通判諸陽總程督事知事譚景
翀訓導丘佐時郭守識李大有分董其役盖皆效勞於
是例得附見云嘉靖丙申某月某日記
說
瓶魚說
里人陳氏子客京師几上常置一瓦瓶中貯水可一盂
畜小魚數尾絶憐之間數日輒為滌瓶易清冷水又為
捕小䖝時食之予偶見之竊怪其員頭横目黑鬛而赤
尾猶夫魚也胡憐於人獨爾耶雖然是魚久處江湖今
見畜於此游泳跳躍不過數寸之地亦困矣哉即不幸
愛者稍弛食之不時以累月日水不為易臭穢之氣觸
鼻而魚死矣是將與涸轍之鱗無異視泛處江海不為
人所憐者又不知孰為幸不幸孔甲時嘗有豢龍者其
後龍死醢而食之夫龍可豢則亦醢龍且爾矧魚乎哉
今觀是魚悠悠然若在江海不以為憂者世傳魚目夜
眀顧不能察此何也悲夫
望字希吕說
從兄西莊先生將冠其冡孫望而命之字曰希吕間以
書命文俊曰必為之說以詔之俊聞之方吕望之在漁
釣也其志若終身焉及西伯出獵遇之與語大悦曰吾
太公望子久矣載以歸立為師尊之曰尚父其後佐武
王伐紂定天下而功烈之盛遂與伊傅周召並稱夫尚
父之學雖不可詳考然其告武王之言曰敬勝怠者吉
怠勝敬者凶義勝欲者存欲勝義者滅此四言者即大
易敬義之旨也可謂約而精矣故孟子曰若太公望則
見而知之謂其得道統之傳也自司馬遷作史記望為
文武師其事多兵權竒計後世更相沿習遂以尚父為
兵家者流而取其書雜次之孫武穰苴尉繚子之間是
盖不知尚父者無足怪也而或者又以其治齊之政少
之予考之鄭玄云望既受封留為太師輔周未嘗之齊
也果可盡信乎是皆不足深辯吾以為學尚父者且當
用力於其敬義之訓使無一時一念不在於此幸而見
用則以其學施之天下如其弗用寧終於渭濱而已不
輕於求售也若然則進可為名臣退不失為君子庶幾
尚父之徒哉西莊兄學成不售益務善弗懈以委祉於
後人望幼慧嗜學意者其在是乎夫學者立志當以三
代以上人物自期故予因其命名與字之意而推眀吕
氏之學以勉之吕何人哉希之則是
夢升字君符說
都憲松厓方公卜日冠其嫡孫夢升屬予命之字并為
之說夢升生之前一夕公夢有龍見於井繞屋而升乃
生因以夢升名之異矣哉昔鄭穆公以夢蘭而生唐叔
以夢虞而生其事皆驗今夢升豈異哉因字夢升以君
符又推其義而為之說曰夫龍陽物也時潛而潛時見
而見變化莫測盖惟大人之德足以當之故易稱大人
之德為龍德然則徵於龍而生者未為竒當以符龍之
德為貴也鱗蟲三百有六十而龍為之長倮蟲三百有
六十而人為之長人固龍也而何具龍之德者若是少
也夢升年妙質美今當乾爻初九之時正宜養靜處晦
從師友以問學為事盖潛而未見之龍也他日學優而
仕致身青雲之上必將推其所學以霖雨天下功業昭
於時利澤施於人人將爭先睹之為快則九二之見龍
九四之躍龍是也至是則龍之潛者升矣而公之夢不
果符矣乎公之文章風節聞海内譬之神龍威鳳天下
無賢不肖皆知其為瑞冡子思興孝行篤純亦既以文
學舉於鄉矣夢升為公之孫思興之子也不亦難其繼
乎不思所以繼之公之夢殆未見其能符也可不懼哉
可不慎哉
方齋存稿卷七
