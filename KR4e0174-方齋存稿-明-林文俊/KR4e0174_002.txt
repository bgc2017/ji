方齋存稿卷二
明林文俊撰
疏
祀禮疏
右春坊右贊善臣林文俊謹奏為欽奉敇諭事臣伏見
皇上聰明聖智卓冠百王諸所作為動遵古典乃者以
郊祀未協古禮欲遵復我聖祖初年之制特降敇諭令
臣等各述所聞以對皇上之心即大舜好問用中之心
也顧臣學術疎淺智識庸闇豈足以仰副虚懷之問哉
臣惟郊祀之禮夏商以前見于經典者如所云肆類柴
望及昭告上天神后之類皆因事祭告非祭之常典當
時或分或合不可詳考周禮大司樂圜鐘為宫冬至日
於地上之圜丘奏之函鐘為宫夏至日於澤中之方丘
奏之蓋天地分祭之禮始見於此說者以為天陽也冬
至陽之始故祭以冬至地隂也夏至隂之始故祭以夏
至古人以類求神如此然亦不言在南北郊也漢成帝
時匡衡請罷甘泉汾陽之祠而作南北郊蓋北郊之制
始見於此當時固是分祭也至平帝元始中始有合祭
之禮東漢因之自唐及宋亦多是合祭至宋神宗元豐
中始罷合祭詔諸儒議祠北郊之儀而亦未之舉行哲
宗元祐中又下羣臣議時蘇軾等主合祭劉安世等主
分祭其說紛然其後程頥有言曰祭天地是報本之祭
須各以其類祭豈得同時則頥固以分祭為是矣朱熹
亦曰古者天地定是不合祭然熹又曰五峯言無北郊
只祭社便是此說却好則熹又若疑於北郊之說矣豈
以經無北郊之文故疑之耶仰惟我聖祖即位之初建
圜丘於鍾山之陽以祀天建方丘於鍾山之隂以祀地
蓋準成周之制至洪武十一年復定合祀之禮聖祖之
意蓋有非常人所能測者今皇上疑其未合古禮而欲
追復我聖祖初制顧惟事體重大豈下臣所敢輕議哉
然古今經籍之所載則臣已略陳之矣至於日月之祭
臣謹按周禮大宗伯以實柴祭日月星辰掌次朝日則
張大次小次設重帟重案王搢大圭執鎮圭繅藉五采
五就以朝日而典瑞朝日注云天子常以春分朝日秋
分夕月禮記祭義亦云祭日於東祭月於西則日月之
有專祀古也我聖祖洪武初亦有朝日夕月之禮矣今
太歲風雲雷雨等神歲以仲秋致祭而日月運行贊上
帝以成化工反不得專祀則聖諭所謂恐無以酬其功
而太歲風雲雷雨等神反過於日月者皇上之論可謂
深合禮典矣若夫大祀從以羣神臣考之禮書配郊止
以日月原無諸神從祀之說漢晉以來從祀之禮叢冗
雜亂郊壇所列至一千幾百餘位其為瀆禮不經莫甚
於此故朱熹云豈有祭天便將許多百神一齊排作一
堆其說誠是也我聖祖初年之制圜丘只配以日月星
辰太歲方丘只配以嶽鎮海瀆其後合祭天地因增從
祀之數至二十四壇雖異初制然視前代瀆禮不經之
祭相去萬萬矣臣又聞之夫禮非由天降也非由地出
也人情而已矣先王之始制禮也豈必有沿襲哉亦求
之情之所安而已臣伏讀聖祖大祀之文有曰至陽祭
之於隂月至隂祭之於陽月於理可疑且掃地而祭其
來甚遠蓋言祀天地尚實而不尚華後世執古而不變
遂使天地之享反不及人之享若使人之享亦執古而
不變則當汙樽而抔飲茹毛而飲血巢居而穴處也以
今言之是果可行乎臣因是言而知聖祖當時合祭之
意蓋亦就其情之所安而以為不必拘泥於古也所謂
五帝不相沿樂三王不相襲禮者此之謂也今皇上以
聖人之資操述作之柄仰惟聖學淵源睿識宏遠固非
臣等所能窺其萬一然天子尊事天地禮莫有大於此
最宜慎重而聖祖所更定之制又非可以輕議改易者
也乞勅左右大臣及禮官參酌衆論詳議可否然後皇
上親賜裁定必求至當歸一之論則典禮光于萬世而
宗社綿于億萬年矣臣冒瀆天威無任恐懼隕越待罪
之至為此具本親齎謹具奏聞
進瑞雪詩疏
右春坊右贊善臣林文俊謹奏為紀休徵以彰聖德事
臣竊見比者皇上出郊禱雪敬天憂民之心發于至誠
天心享格瑞雪立降聖德格天之速至於如此誠自古
帝王所希有也臣聞聖王不貴祥瑞惟是雨暘時若年
穀豐登則以為瑞之大者蓋以是為民食所賴非若草
木鳥獸諸物之為瑞徒侈觀聽而已乃今瑞雪之降實
兆豐年裕國阜民胥此焉賴天貺聖明莫大於此臣備
員侍從目覩嘉禎踴躍歡忻不能自己輒敢忘其鄙陋
撰瑞雪一篇並序别錄進呈伏望聖慈俯垂睿覽臣不
勝恐懼隕越之至謹具奏聞嘉靖八年十二月二日奉
聖旨覽奏具見忠意詩留覽該衙門知道
災異自陳疏
南京國子監祭酒臣林文俊謹奏為自劾不職乞賜罷
黜以答天戒事該南京禮部咨近因午門西樓垂脊震
雷示戒題奉欽依行各衙門痛加脩省備行到臣除欽
遵外臣仰惟皇上敬天勤民親賢務學治必法古政必
合天固宜天心孚格而瑞應駢臻矣今兹災變之來咎
在臣等伏念臣才識凡庸學術疎淺曩者備員翰林春
坊叨侍講筵乏論思之益待罪史局無編纂之勞今蒙
聖恩簡任國學職在陶成人材扶植風教而私自循省
實未之盡然則瘝曠之罪臣將安逃兹當上天垂戒之
日伏望皇上將臣亟賜罷黜以答天戒臣無任恐懼隕
越俟命之至為此具本順差典吏黃朝欽賫捧奏聞伏
候敇旨嘉靖十年月日奉聖旨林文俊不准辭著
照舊用心供職吏部知道
請遣官奉安先師疏
南京國子監祭酒臣林文俊謹奏為隆祀典以光聖道
事近該南京禮部劄付到監伏覩皇上敇下禮部會議
改正先師孔子祀典臣仰惟皇上以禮尊事先師不徒
為彌文而已真所謂大聖人之作為也邇者禮部頒降
欽定先師位式到監臣等欽遵即行南京工部製造外
聞近日國子監奉安先師皇上特勅禮部擇日遣官祭
告天下傳誦咸謂皇上遵師重道之禮其隆如此斯文
豈勝慶幸緣南北國子監俱是首善之地事體相同今
先師奉安有日臣愚欲乞皇上特降御制祝文一通遣
官奉安祭告庶稱聖朝崇重之典啟來學歆慕之心其
有禆于世教豈淺鮮哉再惟原定樂章祝文其中有宣
聖宣王及惟王等句與今新定名號不合相應更定乞
勅禮部作速頒降以便遵守臣等干冒天威無任戰慄
願望之至為此具本專差辦事官張翀齎捧謹具奏聞
伏候勅旨嘉靖十年月日奉聖旨禮部看了來說
考察自陳疏
南京國子監祭酒臣林文俊謹奏為選師儒以惇治化
事該工科給事中謝存儒具題前事禮部覆題欽奉聖
旨兩京國子監官著吏部從公查奏續該吏部題奉欽
依移咨南京吏部備行到臣取具屬官賢否考語以憑
查選臣竊思之太學首善之地賢士所關師儒之職誠
宜精擇而慎用之但監丞博士等官職任猶輕至如祭
酒則儒師之長總蒞監事其職之難稱尤甚故必有耆
師宿儒明於聖賢之學者俾居是位則有以闡明正學
造就多士苟匪其人則反是其所繫豈細故哉況今皇
上銳意作人舉行積分之法居是職者尤不宜苟取充
位而已伏念臣章句迂儒誤蒙聖恩擢任兹職受命以
來夙夜祗懼以聖賢之學訓迪生徒冀得真才以備國
家之用然蒞事已踰一年而計效殊乏分寸徐思其故
蓋臣之學不足潤身安望其及人行未必合古將何以
律士何也學必先已而後人教不貴言而貴行也然則
臣之不職亦既明矣臣近因災變自陳已備述不職之
狀伏蒙聖慈不忍加罪降旨留用臣感皇上隆天厚地
之恩敢不誓竭其愚以圖報塞於萬一第恐力不勝任
有孤任使況今本監屬官俱從考選黜陟而臣之職尤
為難盡者顧敢晏然居位如故以取冒昧之誚哉伏望
皇上將臣特賜罷黜敇吏部别選賢者代之則師道立
而善人多誠世道甚幸臣干冒天威無任惶悚戰懼之至
為此具本順差辦事官劉寅賫捧謹具奏聞伏候敇旨
嘉靖十年十月十八日奉聖旨林文俊學行可取不准
辭照舊用心供職吏部知道
進二十史疏
南京國子監祭酒臣林文俊謹奏為校刻史書事先該
禮部具題前事奉聖旨這翻刻書籍雖係右文之事但
差官購索民間古板未免騷擾反滋奸弊爾部裏既說
成功無期工費亦大且罷只行南京禮工二部會議將
南京國子監見在舊板用心翻騐有脱落糢糊的逐一
考對脩補以備傳布欽此續該禮部題奉欽依准於順
天府收貯變賣菴寺銀兩内查取七百兩解赴該監行
委祭酒臣張邦竒司業臣江汝璧督率屬官監生將十
七史用心校對就將原板刊補仍取廣東宋史板付監
一體校補遼金二史原無板者購求善本翻刻以成全
史備劄到監隨該臣邦竒等具奏史記前後漢書殘缺
糢糊特甚莫若與遼金二史一體重新翻刊並各史應
合脩補者費銀尚多請再於南京吏部支取本監折乾
魚銀一千八百兩應用禮部覆題奉聖旨是欽此續該
南京工部遵照先奉欽依會議事理發銀五百兩送監
接濟通前共銀三千兩本監收貯支用自嘉靖八年四
月十二日開局分委博士臣程煌學正臣黃良弼校刊
元史助教臣劉世龍校刊史記前漢書遼史金史臣聶
曼校刊五代史陳書南齊書臣王崑校刊三國志臣許
堯校刊後漢書晉書宋書學正臣鄒魯校刊隋書唐書
魏書學錄臣張傑校刊北齊書梁書周書南史北史臣
邦竒臣汝璧實總其事督率諸臣晝夜讎校功未及成
而二臣以陞遷丁憂相繼去任臣文俊與丁憂司業臣
張星接管以來照舊校理嚴督匠作用心刊刻期在速
成以仰副德意但卷帙浩繁工程重大且各處起取人
匠原不屬本監管轄移文行提動經旬時纔得解到時
臣邦竒等見得板刻糢糊尤甚必若大加脩補比之重
刊所省亦不甚多而所補書往往不得精緻且恐隨補
隨脱不足以垂久遠議於各史脩完之日另行奏請發
銀重刊一面督令屬官監生用心校對今已校畢而各
史脩完支剩銀只有四十兩六錢六釐五毫見在即使
脩補亦必不敷工費近奉欽依著臣等上緊催促完備
進呈臣仰奉嚴旨踧踖弗寧恐再遲延獲戾愈重謹將
脩完二十史共四百八十本先摹印裝潢進呈御覽其
宋史乞敇禮部議處再發銀兩或於南京戶部再將本
監折乾魚銀動支與今支剩脩史銀相幇支用庶可興
工重刊臣不敢擅擬伏望聖明裁處另行臣看得二十
史今雖脩完然簡編浩穰字數繁多校刊雖勤而魯魚
亥豕恐猶不免其所脩補諸史又多是百餘年舊板蠧
爛之餘匠人委難下手或剜動一字牽連數十字應手
崩裂以故板刻未甚糢糊文字尚可句讀者只得姑仍
其舊不敢輕動而各史脩補往往不得精緻者蓋勢固
然非敢惜費沿陋也如其板已全壊不堪脩補並脱落
者則考南京禮部所蔵古本及别購善本旋刊補入若
校本亦皆脱落無從考據者則仍闕之亦史闕文之義
也初臣邦竒具奏新刊史記兩漢書遼史金史五部共
該用銀一千一百七十五兩四錢彼時定價每書二葉
該梨木板一塊價銀二分二釐謄寫工食銀一分四釐
刊字工食銀二錢八釐後各役因見工食算計太輕不
肯就工臣邦竒等又行體訪各處刊書事例從宜酌處
議得史記兩漢書各有小註釋文艱於寫刻以此每一
葉量加謄寫銀三釐刊字銀一分六釐其遼金二史原
無註者照依原定工價彼此通融始克就緒又原奏五
部書共九千六百三十五葉今實刊過一萬八百四十
一葉並前項共該加銀二百八十七兩六錢二分三釐
計新刊書五部共用過銀一千四百六十三兩二分三
釐其脩補書十五部並紙劄印刷工食等項又用過銀
一千四百九十六兩三錢七分五毫通共用銀二千九
百五十九兩三錢九分三釐五毫俱備細造冊隨書奏
報外臣竊思之此二十史者宇宙中千數百年之事具
載於此而歲久板壊有志之士以弗獲見全史為恨蓋
非一日幸遇皇上聖神天縱稽古右文特命校刊以傳
布天下使數百年殘篇斷簡一旦復完得以家蔵而人
誦之士生於休明之時聖天子嚮用儒學之日何其幸
哉但此書所載君臣賢否政治得失制度沿革世代興
亡治亂之迹雖學者所當究知而於人主尤切伏望皇
上萬幾之暇時覽觀焉不惟可以考知故實亦足為今
日勸戒之助禮文損益之資誠不為無補也為此具本
並撰進呈表一通專差助教臣林鳳鳴賫捧謹具奏聞
伏候敇旨
脩造疏
國子監祭酒臣林文俊等謹題為脩造事竊照本監先
師廟門外原有左右碑亭二座歴科進士題名碑記在
焉歲久弗脩日就損壊近為積雨侵凌左邊碑亭一座
先已坍塌碑石有壓仆者矣其在右邊者幸而未嘗坍
塌然椽瓦損漏牆壁傾頽勢亦就敝失今不脩後必大
壊而為費愈廣櫺星門前屏牆一帶為崇護廟宇而設
近亦有倒塌者此皆在於先聖宫牆内外四方之所瞻
仰而頽廢若此其何以肅容貌而妥神靈此在事勢所
宜亟為脩理而不可緩者也再照修道正義廣業三堂
監生朝夕&KR0008;業之所亦為歲久弗修損於積雨今牆壁
半摧簷瓦將墮諸生相顧莫敢負牆而立而各處號房
陸續坍塌凡八十餘間即今見行增廣事例將來監生
積聚漸多無所棲止必將寄居民舍苦於僦賃之費尤
為非便所據前項脩造工程皆不可缺幸遇皇上屬意
賢關聿隆文教臣等叨職師儒方思仰體聖意俯竭愚
衷以少收作人之效顧忍坐視學宫之敝壊而不為之
所哉如蒙乞敇工部估驗先將要緊去處興工脩理其
可稍緩以次脩造則為之有漸民不知勞而廟學為之
一新文治益以興隆矣臣等不勝幸甚緣係脩造事理
未敢擅便謹題請旨嘉靖十一年七月二十一日奉聖
旨工部看了來說
進瑞應白兔頌疏
國子監祭酒臣林文俊謹奏為紀瑞應以昭聖德事近
該巡撫四川都御史宋滄進到白兔在朝大小臣工交
相稱慶謂皇上聖德格天天心鑒悦諸福叠臻今兹白
兔見于四川實為上瑞豈非天以是彰聖德徵聖治哉
昔有虞之治至于鳳凰來儀百獸率舞斯極盛矣於是
臯陶明良之歌作焉所以美盛德昭成功也今皇上至
德召和兩儀以位庶類咸若至于羽毛之族亦皆獻瑞
效祥此與虞廷獸舞鳳儀之盛無以異矣顧臣學術淺
陋不能揄揚聖德萬分之一然喜溢于衷拜稽颺言自
不能已謹撰瑞應白兔頌一篇隨本進呈伏望聖慈俯
垂睿覽臣無任欣躍慶幸悚慄之至為此具本親賫謹
具奏聞嘉靖十一年十二月初六日奉聖旨覽奏具見
忠意頌留覽禮部知道
進瑞鹿賦疏
國子監祭酒臣林文俊謹奏為紀靈貺以光聖德事臣
伏見河南撫臣吳山等以白鹿來獻玉質霜毛皓然素
采在廷文武羣臣争先覩之為快考之周成王時越裳
獻白雉周公歸之王而薦之廟蓋以是為明德所致故
重之如此恭惟陛下臨蒞以來諸瑞駢臻未易縷數試
即毛羽之為瑞者言之如白鵲白兔白鹿一歲之間相
繼來獻此豈但周時一白雉而已哉此無他蓋盛德格
天天心豫悦故屢託之瑞物以昭示其眷顧無已之誠
而陛下茀祿之盛國家泰運之隆其兆見於此矣臣欣
忭踴躍之餘謹撰瑞鹿賦並序隨本進呈仰惟聖德隆
盛卓冠百王而臣欲以區區淺陋之辭摹天地之大繪
日月之明豈足以盡其萬分之一哉然比之堯民擊壤
之謠或庶幾焉伏願天慈俯垂電矚臣無任恐懼戰慄
之至為此具本親賫謹具奏聞嘉靖十二年三月初三
日奉聖旨覽奏具見忠意賦留覽禮部知道
考察自劾疏
國子監祭酒臣林文俊謹奏為自劾不職乞賜罷黜事
臣伏見皇上勅下吏部考覈在京庶僚大明黜陟凡在
臣工罔不警惕四品以上例許自陳伏念臣草茅賤士
遭際明時濫登仕籍二十三年于兹感激聖恩雖隕首
糜骨何能為報但臣才非通敏性極迂愚曩者待罪翰
林春坊以論思為職既不能少效區區用圖報稱乃今
蒙恩承乏國學責任益重稱塞益難何也太學賢士之
關而祭酒師儒之長也非明聖賢之學則無以誨誘多
士而端其趨向之途非有古人之行則無以表帥諸生
而變其浮靡之習臣嘗以是二者私自循省而未之能
然則何以作人厚俗以仰贊國家文明之化哉以是觀
之臣之不職亦已甚矣況當聖天子臨幸辟雝右文崇
教之日尤宜慎簡師儒以脩造士之效如臣之愚委難
勝任若冒昧居之恐曠瘝之罪日深一日兹值考察之
期伏望皇上將臣特賜罷黜别選賢能以充任使則成
均得人文教益興臣無任恐懼祈懇俟命之至為此具
本親賫謹具奏聞伏候勅旨嘉靖十二年三月二十七
日奉聖旨林文俊不准辭著照舊供職吏部知道
請暫免視朝疏
國子監祭酒臣林文俊等謹奏為欽承聖諭事臣等伏
見禮部尚書夏言奏前事該内閣傳示聖諭云朕自昨
月回齋居文華殿衣厚而悶熱近又内作煩燥自十七
日未視事今又當候雨宜勤朝政但熱未解亦不用藥
只欲閒静數日耳日久不與卿等接見恐我思故兹示
以悉宜播之百官使知數日免朝之故宜令咸知之欽
此臣等仰惟玉體康和已收勿藥之喜臣等下情無任
欣慰即今天氣炎熱伏望皇上暫節萬幾之勞免視朝
數日頥養天和調攝聖躬永綏無疆之福臣等無任祈
懇願望之至為此具本親賫謹具奏聞嘉靖十二年四
月二十九日奉聖旨知道了
奉慰疏
國子監祭酒臣林文俊等謹奏為奉慰聖心事兹者伏
覩聖旨朕第一子本年十月初十日夜丑時以疾薨逝
禮部知道欽此臣等下情不勝哀痛仰惟皇上聖德格
天天心眷佑兹當鼎盛之年正協多男之祝指日將復
篤生皇嗣以膺主器之重伏望聖心大加寬慰抑哀葆
和以永綏無疆之福上以慰聖母皇太后之心而下以
慰天下臣民之望臣等無任懇切祈請之至為此具本
親賫謹具奏聞伏候勅旨嘉靖十二年十月十四日奉
聖旨知道了
問安疏
國子監祭酒臣林文俊謹奏為問安事臣等欽奉聖旨
朕十五日冒風作咳服藥未止欲暫輟政事必須静攝
以省思慮然後可爾文武諸司官員宜用心辦事待平
復日視事禮部知道欽此欽遵臣等伏承聖體偶爾違
和無任瞻戀除欽奉聖諭各用心辦事外伏願皇上節
省聖慮頥養天和以迓承億萬年無疆之福實宗社幸
甚天下幸甚臣等無任懇切祈請之至為此具本親賫
謹具奏聞伏候勅旨嘉靖十三年正月二十八日奉聖
旨知道了
謝恩疏
南京吏部右侍郎臣林文俊謹奏為謝恩事嘉靖十四
年十月二十二日准吏部咨該本部等衙門會推題奉
聖旨林文俊改南京吏部右侍郎欽此欽遵備行到臣
伏念臣樗櫟凡材草茅賤士幸逢聖世濫出賢科早任
詞垣備員是懼再更國學造士何功迨貳邦禮于南曹
倏及歲星之再易毫分無補祿廩虚糜方待罪而省愆
遽蒙恩而改秩私自循省倍集兢慙況銓曹為人物之
權衡而舉動係衣冠之表率以臣處此揣分奚堪自慚
人品之輕難稱主恩之厚臣敢不小大必慎夙夜無忘
恪守官箴勵清脩以率先於庶職博詢輿論秉公明以
甄别乎羣材庶效犬馬之微勞少答乾坤之大造除本
月二十四日望闕叩頭謝恩到任外臣無任感戴激切
之至為此具本專差辦事李恭賫捧謹具奏聞
因災自劾疏
南京禮部右侍郎臣林文俊謹奏為自劾不職乞賜罷
黜以應災變事比者南京太廟被火實為非常之變臣
觸目痛心省愆待罪寢食弗寧仰惟皇上至孝以事祖
考至誠以格天地今一旦有此變異皆臣下不職有以
致之伏念臣以愚陋叨貳禮官不能夙夜寅清以典三
禮其為不職視諸臣尤甚況臣遭際聖明歴官翰林春
坊國學以至今職受天高地厚之恩而莫能效涓埃之
報職業久曠祿廩虚糜負咎積愆已非一日伏望皇上
將臣亟賜罷黜以儆臣工以弭災變臣無任恐懼隕越
俟命之至為此具本順差辦事官孫芳賫捧謹具奏聞
伏候敇旨嘉靖十三年七月二十日奉聖旨林文俊不
准辭吏部知道欽此
謝恩疏
南京禮部右侍郎臣林文俊謹奏為謝恩事先該吏部
題為缺官事奉聖旨林文俊陞南京禮部右侍郎欽此
臣以菲材伏蒙聖恩拔擢無任感激除赴闕叩頭謝恩
外恭候聖訓續該吏部題為到任事欲將陞任官員
暫令到任在外者令其具奏赴任管事奉聖旨是依議
欽此臣欽遵明旨謹於本月二十八日恭赴午門前叩
頭辭朝去赴任管事臣仰荷天恩無任感戴之至為此
具本親賫謹具奏聞嘉靖十三年二月二十八日奉聖
旨知道了
方齋存稿卷二
