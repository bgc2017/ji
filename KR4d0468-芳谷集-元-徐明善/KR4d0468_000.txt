芳谷集别集類五(元)
提要
臣等謹案芳谷集二卷元徐明善撰明善字
志友德興人芳谷其别號也至元中官隆興
教授又為江西儒學提舉嘗奉使安南歷聘
江浙湖廣三省考試拔黃溍於落卷中盖亦
一時以文學知名之士豫章人物志頗載其
事跡而不言有所著文集又稱為鄱陽人頗
𠫭錯不合近時顧嗣立選元詩蒐採至數百
家而亦不及此集盖其流傳已尠矣集中有
文無詩亦無前後序文凡一百二十篇頗談
性理而平易樸實大致雅潔猶為不失先民
矩矱者其汪標墓銘一首已缺河南廉訪使
吳公墓銘一首全佚又平章董士選三代贈
官制三首乃誥命代言之詞明善未嘗官翰
林不當有此文考蘇天爵元文類載有董士
選三制其文與此正同乃元明善作此必編
芳谷集者因見有明善之名遂不加考核而
誤收入之者今特加刪削而併為訂正於此
焉乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
