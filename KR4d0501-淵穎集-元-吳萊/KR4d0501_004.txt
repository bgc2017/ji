淵穎吴先生集卷之四門人金華宋濂編
古屏上宮人戲嬰圖
我愛古宮掖岧嶤凌碧空美人拂旦起殘月愁簾櫳小鬟捧
香立飄作烟霧濛弄嬰偶一咲舞鶴遽來同新花正炫晝側
手碎繁紅亦有雙蛱蝶踉蹡撲深叢豈其聖賢書行墨曾未
通儼然袍笏具意氣早稱䧺云胡歉汝内但取華厥躬塵凝
孔鸞扇綉蹙鸚鵡籠紛紜争旗鼔出入雜冠童凡諸戲玩物
色色各論功太平忽巳久天地廽春風能群禮序鴈絶妬詩
歌螽常嗟汝齒壮得不苦乃公却令十六院弗及少從戎心
知一以痼鼻息徒長虹世故多變易家居果癡聾惜㦲歲月
老千里吹蒿蓬為撫腰下玦烏啼洛城東
粤山白鵲陳彦理同賦
粤山白鵲何毿毿今所驟見古所談滿地蓬蒿出復沒凡禽
豈或同鳩䳺如何天然有此潔直以日浴無餘黔金精煉成
向月窟縞夜飛過凌霜潭靈湏駕河恍若一静欲繞樹驚能
三玉臼藍橋質巳蛻霓裳水殿神猶酣休徵不使畢弋得異
羽未許樊籠諳&KR1167;耿終随處士傳音和盍趁弥陀龕鴻䧹寒
門但鄕北鷓鴣祼壌空思南晉人禽經此或載蕭氏瑞志吾
將參情知太古至德世謂巢可俯&KR1145;可探投詩與君且一笑
幸勿緇涅令渠慙
夜聽楊元度說宣和内冥雜事
北風吹庭柯秋士慘不悅頗懷炎德衰一旦幅員裂當思付
卑重但孕驕淫&KR1416;中宮日沈湎内伎增舞列聖人自鳴筝丞
相齊按節竒花入綱運法酒從流歠畫圖恍有見帷薄知甚
藝辭寕廽波奏賦豈好色設君心既巳蕩國步驚欲蹶妖狐
空獻顰倖鼠不塞穴坐令汴河冰變作燕塞雪玉鉉乃一震
金甌可無缺由来治亂間一是興亾轍豐侯早著戒褒姒竟
為厲乹坤獨不大甕盎相起滅扵兹聞十愆得不仰前哲
寄喻國輔張宜之
手挾殘編只蠧塵山林著我最閑身槁梧可㩀暝湏熟華黍
雖亡𥙷欲真危坐但看燈作暈遠游還覺劍生鱗相思正是
多風雨滄海無涯可問津
檢故庋得故洪貴叔所書李鐵槍本末寄洪德噐
天地昔未一朔南遂分疆中原久喪亂白刃皎如霜李全本
崛強手挟但鐵槍山東數十城叱作古戰場茫然即斷指設
誓如刳羊一朝與旌節正面將假王云何引盗賊遽𡭗升堂
隍豈其弱能立當彼驕則亡日落山海暗群龍血玄黃陳安
偶從晉侯景徒旤梁扵人欲使詐在國湏謀長大福豈無妄
佳兵終不祥誰令送死處竟以抱甲僵漢盤忽巳折周鼎那
能常吁兹撫舊墨我涕徒為滂俛仰千古意悲風嘯枯桑
讀漢武内傳寄戴仲游
我問學仙子神仙何所求翩然王毋使特降五城樓白雲起
復滅丹掖戒涼秋黃麟雜赤乕旌幟欎蚴蟉上元三角髻聞
命亦来游玉女列左右容眸眄如流神光乃上爥衆樂彂空
謳益易尚可化奢淫直難抽從知扶廣受或用柏梁收五嶽
形巳秘靈飛籙仍幽毋將刳𡭗命但欲返諸柔一洗狐鳥爼
長辭蟪蛄丘向時恍有見方士殊悠悠平準暴海内彂兵困
遐陬琪花栖倒景瑤草隔玄洲終成泄道要寖使增愆尤鄙
夫忽自咲穨俗奚其媮機關出鬼蜮利欲生螟蟊崐崘一萬
里得去那能留為𡭗遣此什塵簮早湏投
同喻國輔題人温日觀蒲萄
佛者本西域蒲萄亦来西柰何此善畫無或渠所携我曾考
其故初與漢使偕上林乃有館葱嶺何湏梯天時自不同地
氣忽以迷結子且磊磊懸藤更高低先幾日巳露薄德不及
稽終令白㲲像遠從雙狻猊從兹故國木伴𡭗禅家栖幽心
恍有得爛墨研為泥宜哉一揮灑遽若無町畦依稀可少辨
變作天投蜺萬古空朔色南山竟朝躋畫工尚逸品游戲徒
筌蹄豈伊吾無人何往非耄倪豈伊吾無物桃李緫成蹊此
皆外所産敢與中州齊為尔撫此卷長歌欲驚嘶
歲晚懷戴子夀就寄翁君授
東南大海吹長波亂山幾曡堆嵯峨我所思兮欲如何戴子
謂我不我過四眀學官列象犠書則稽古詩猗那六經聖髄
工漸摩倉頡字林考隷科青燈掛壁豈有他黃虀苦澁餘醎
鹺平湖沆瀣足芰荷目力可及彂詠歌慈溪先生雙鬢皤小
出乃為礼所羅曲臺淹中却不頗擩嚌道真得者多先生昔
曾舉漢科我亦同往超江河仰窺天門光可劘豁然叱落千
丈坡就中乖龍卧為梭掀雲噴雹輸蛟鼉吕梁懸水無盤渦
况肻遽數蟹與蠃彼哉貧女凝秋蛾地窄袖短空傞傞郄鐘
毁釡不必和靈談鬼嘯衆所呵北行何有塵沒靴南歸詎可
夢駱駞一朝竟撤碼碯珂獨立吾今衣薜蘿芝湌竹飲皆沉
痾十載未復仍委蛇先生一再来揮戈坐將挾箸嘗其膰大
松偃蹇徒高歌小草樂育尚菁莪清廟梁柱可堊磨萬世學
術從丘軻文風自振祛煩苛士論况辨仡與番分正句讀嗟
吾訛丘園歲暮猶婆娑明當沭髮陽之阿從公共飽天山禾
更不去理墻頭莎
浦陽舊有眀月泉久而不應今乃䟽道其源似頗與弦
望晦朔之間相為消長者遂作是詩
大區何渾淪元氣乃潜洩忽然為山水無往不融結遥天偶
一照&KR0779;地空餘冽盈將光共生涸與魄同滅玄機自消長至
理誰圓缺彂揮雖有在窺測尚未决枯查曾幾棲斷洑遽中
裂半倚嵐翠雲微通海潮雪昔人来推求扵此淂表蕝虛亭
奚其敞静甃獨不囓歲年竟悠遠沙石漸填咽寕加䟽瀹功
肯使見聞䙝恍疑合圖經環坐到稚耊倘非蟹投碕幾類鮒
處轍纖纖浮晶彩湛湛浸寥泬舊觀方𡭗還真源可吾&KR1247;争
言彼月行豈為兹泉設蕭丘胡長寒漢井或再熱逝尋白兔
公直探神龍穴狂歌水仙詞擊碎如意鐵
吉祥寺
一昔逢寒食行吟採物華風生敲檻竹雨濕堕船花曲塢青
龍樹長灘白鷺沙回看江上水直去到吾家
病齒
我生本多病一瘦恒踽踽試問玉隴君何為忍吾苦自其初
齔時排次巳不伍每聞編貝如方朔僅虛語信㦲骨之餘所
託車與輔舌神乃中居猶賴汝疆圉有身竟攻殘元氣徒啙
窳母庸蠧斯蝕尚謂剛可吐尋常薄滋味勢不勞吞咀麄殽
及硬餅錯列空七爼豈伊類門樞不動固先腐軟糜幸能湌
梨栗稀復睹我思天地間民物揔胞與𡭗自本属吾安能遽
秦楚齟齬或更生華池仍彂乳當樅真我師為說養生主今
年吾壮強三十逾六五更後三十年零落何足數起呼白驢
公堇酒且酌取誰欤劉師服高詠聊戲侮
王滹南太山石室
我將呼巨鰲滄海欲掀播扵兹玉鼎淪遽使金甌破兵氛塞
中原卦氣恊大過誰封凾谷關便掃太微座長矛左右盤劲
矢五十箇歌鳳幾能来&KR1587;騾吾得莝當其一手麾豈止千夫
和力須坼老拳事且居竒貨真儒雖有材用武竟無佐青雲
飛遐心白羽洒寶唾撫時乃紛綸結客仍轗軻人生足窮通
世故更弔賀熒然凍霧中仰見眀星大宜哉泰階平返汝雲
壑卧專門尚吾醇致幣徒𡭗蓌既爲梁鴻逃復戹龔勝餓從
知大耄嗟肯以淫威挫抆淚且泣歧聞風猶起懦滹河自波
濤石室今堀堁寥寥紓我哀苦語不成些
樓光遠出示先賢圖像及漢季石本雜碑
世人不好古我獨思古先居然圖像間得見古聖賢遠之或
千載近亦數百年精神果何在面貌猶爾妍凡民一其生覆
幬乃同天紛紜日就滅委棄随烏鳶矧兹丹青筆巧類造化
甄惟心却不死匪繪尚能&KR0825;豈伊祝畏壘仍似畫凌烟衣冠
從代改爼豆與周旋前人後所哀後者復爲前展轉哀未盡
蒼茫但長川我今己後古古碣空餘鎸水石久欲泐蛟虯起
相纏當風遽堕淚詎减峴山巔庶以名德在終爲日星懸
寄陳生
落日未落山&KR2187;&KR2187;我所思兮抗嶄巖豈其徒行固不可亦有
健馬可着銜胡然獨處不我即坐以魯史攻詀諵更疑弄茟
彂古帖先漢癈碣求鎸劖扵兹孰不我傾倒但或嗜好殊酸
醎結交似子乃有得肯使繫属非斿縿今年一出本浪戰滿
地插棘疇能監&KR0951;盧大劍區冶鑄靈鬼夜泣蛟龍函早是鉊
銛不我辨彎弧&KR1284;用窺熒攙縦𡭗竒文聚怪鷸政如絶力鞭
神羬邯鄲道上尚故步我要我襋空餘㩥母寕容刀與墨水
柱使衆口相爲䜛秋風吹江晚正急薄暮徑去懸蒲帆自期
共作制勝策酷類田父收盧㺥杏花一色直不遠繡線巧蹙
行春衫黃精苗枯不足惜白木敢負吾長鑱嗟哉鹵莽又滅
裂但有荑稗無人芟待教將投乃壷哨猶恐未陳即鼓儳參
乎賜也必貫一曰啖曰陸俱通凡尋常可力自不力不畏天
顯兼民嵓子来不来我亦别深褭深處多松檆臨萹草草遽
報我愁思滿臆何庸緘
寄相仲積求觀鄭北山雪竹賦并畫卷
古人不可作雪竹有竒思鄭公詠騷詞或者攻繪事向來拈
筆間才士巧相值誰從歲寒窺便得瑚璉噐東國正擾攘靖
康更元二上天忽同雲大地惟朔吹玄隂知巳凝積羽忍不
墜狂曾鵝炙求困及蟻漿饋離眀乃煌煌劲節特一致秦關
收甲兵蜀閫擁旗幟每疑一寸心長挺千畞翠學行尚吾時
窮達䓁墨戲相君本弥甥年耄常拭眥自應守遺文重襲在
篋笥滿山蒼竹林凡木緫顦顇因之寄君詩為洒懷古淚
西域種羊皮書褥歌寄李仲羽
波斯谷中神夜語波斯牧羊供雜虜當道剚刀羊可食土城
留種羊胚骨四圍築垣聞杵聲羊子還從脛骨生青草叢抽
臍未斷馬蹄踣鐡繞垣行羊子跳踉却在草鼠王如拳不同
老飫肉筵開塞饌肥裁皮祳作書林寶南州侠客遇西人昔
得手褥今無倫君不見冰蚕之錦欲盈尺康洽年来貧不貧
同方子清觀𬋩子内業
之人東隣居為彂架上齒吁嗟管夷吾遺我以内業古書本
少見古道終不跲遺文久灰燼瑣語特枝葉為儒每更端務
學多涉獵遠馳盍求心近眩將失睫紛綸諸子間變亂聖王
法百家各為主一理寕足攝彼㦲所施教何得不我恊士鄕
自宜然伯政吾甚捷當其觧而囚豈謂射中脇利源魚鹽開
兵武劍戟接私疑聃莊言或混孔孟牒鬼神通幽奥詩禮借
光曄操存&KR1167;情常食飲精氣浹扵焉覈天人不獨滕齒頰楊
朱說力命列子亦巳雜管氏役權謀聖門詎容躐茫茫大江
流可望不可楫朝来有微雲却倚青岌嶪
陳彦理有漢一字石經云是王魏公家故物予得其六
紙盖石文剥落者太半紙尾猶存蔡邕馬日磾字
先聖去巳久世傳惟六籍後儒各專門穿鑿多變易蔡邕在
季漢章句攻指擿八分自為書刊定乃勒石太學諸老生講
論頗充斥遠方競来觀摹倣無不獲東亰忽喪亂盜賊恣跳
躑古碑四十六兵火空餘迹熹平㦄正始洛土重求索衛侯
師邯鄲三體精茟畫煌然立其西學者常嘖嘖史書竟差舛
一字幾不覿北都如遷鼎西國類蔵璧䂡柱或淪亡随宫猶
作磶扵兹特隷科早巳䓁瓦礫寕知一字遺不與中郎隔唐
人試書學小學彂光賾魏公蓄紙本六紙忍捐釋糢糊千莓
苔紏結萬&KR1340;蜴聖文空往燼聖髄尚餘瀝粤從秦以来儒術
經五厄到今厄者幾日月愈輝赫甚哉石為經争似經在壁
此石不獨存吾心竟誰惕
和陶淵眀詠貧士
長吟望天地宛轉無所依豈不有達者窮櫩少光輝此心未
能信何力求奮飛生雖百夫特死共一貉歸行尋靈芝草不
救歲晚飢去矣甔石竭焉知溝壑悲
大道忽巳喪翻然念羲軒今我去之久十年躬灌園存者耿
日月餘如飄風烟身名易汨沒文字勤磨研磨研何所事先
覺有遺言楊朱談力命列子亦稱賢
山日凄以夕起弹綠綺琴清哉積雪曲自昔無知音世間紛
且擾貧與憊相尋春江變作酒野鳥令人斟敝衣時所棄華
駟衆争欽不有丈夫氣徒為行路心
上天無停曜日月會降婁山林少過轍二鳥鳴相酬亦有五
采鳳飛来為岐周姬公世不作白屋多懷憂逢時倘一用華
士非吾儔函谷空逐客傅巖乃旁求
人生自沉静豈得非意干宜哉揚執戟三世不徙官窮冬無
完褐盡日止一餐美芹終不獻晨曝尚餘寒手種老松樹蒼
然霜雪顔政𡭗有佳思清風吾掩關
舉世尚馳騖飄如風中蓬上書爭眩鬻言語自稱工誰歟持
清節乃見楚兩龔黃塵随手掃白月與心同有榮方覺辱無
屈豈求通誓追遼海鶴插翅以相從
少小負竒志常思觀九州垂成捨冠冕去結巢許儔朝餐秋
柏實夕漱醴泉流長貧士之常獨往非我憂求馬但得骨尚
能千金酬日望芳草長毋煩怨靈脩
望會稽山
自我行至越囙之成越吟會稽乃巨鎮䧺拔天東南東南誰
𨳩闢大禹世所欽外夷鳥嶼接支子祧廟臨磬鞀或聲諫欙
橇惟力任收功黃能化畫道應龍深衣冠千年窆玉帛萬國
沉荒烟&KR0825;車骨落日望狩心盛德蔑以過遺祠尚兹歆渤澥
歛餘漲蒼梧分遠隂前迎蓮花渚後擁竹箭林猶廽剡曲棹
肯鼓玉門琴秦皇舊時輦散亂何可尋欲去不忍去追遊更耒今
次定海候濤山
悲歌忽無柰天海何渺茫放舟桃花渡回首不可量南條山
斷脉北界水畫疆居然清泠淵枕彼黃芽岡朝滲日星黑夜
凄金碧光蹲乕巖掎伏闘雞石乖張磨礱越湛盧盪汨吴餘
皇幽波視若畒巨壑深扶桑招徕或外域貿易業兹鄕嗢咿
燕國語傎倒龍文裳方物抽所寶水犀警非常驅鰌作旗幟
駕鱉為橋梁似予萬里眼徒倚千尺檣稍疑&KR1167;命輕終覺意
氣強寄言漆國叟此去真望洋便携學仙子被髮窮大荒
登岸泊道隆觀觀有金人闖海時斫桂刀跡因聽客話
蓬莱山𬗋霞洞
我舟半夜彂舉目流㴞滔倏然風萬里誰謂水一篙幽島不
可辨亂嶕出如鰲侵晨始登岸身静心實勞小徑連沮洳玄
扃閟蓬蒿彈塗争走穴傑步擁朱&KR1722;怪花絡璀璨隂木森蕭
騷東都昔奔潰南海紛戰艘簷楹偶潜伏部伍爭遁逃將施
攻城火尚見斫柱刀黃屋祛暁祲翠華濕秋濤運往龍蛻久
人来鶴飛高曲戀迷丹鼎清沼燭髩毛毋煩踞龜殼自此辞
盧敖
起行海東洲重險忽巳渡由来産神竒政為孤絶故幽芳岝
㟯搜脩蟄高嶅赴荒烟凄暗潮旭日照晴樹似聞蓬莱山去
此特跬步蟠根迄中立彂乳森外護𬗋氛蒸作霞玄浪激為
霧古穴通若輿靈文讀不句赤玉舄者誰黃金闕何處常疑
方士說未省仙子遇芝草空漢廷鯨魚壓秦路彼猶莫能得
今我獨何㩀馮夷開水宮禦寇控風馭從渠指虛無此計恐
遲暮
次韻姚思得
日予北渡黃河淵春秋大法孰敢奸讀書未成復學劒徑去
有若脫兔然少年結束多紈綺酒酣擊筑忘宮徵浩歌揮淚
望諸墳千載玉龍吟不死中州小立交游絶夢落蓬莱天海
闊乖螭倚石氣猶雲老蚌凌波光亦月逢人浪說文字場久
矣相馬悲驪黃薛劦紉衣白谷裏蒹葭拂棹滄洲旁荒塵滿
眼誰知已子獨来看能蹝倚試裁五色絺繪紋機杼無聲幾
寒女涼風鵰鶚高復高力掃培塿增岧嶤仙槎一往劃河漢
肯踏人間金背鼇
夕泛海東尋梅岑山觀音大士洞遂登盤陀石望日出
處及東霍山回過翁浦問徐偃王舊城
山月出天末水風生晚寒扁舟劃然往萬項相渺漫星河白
搖撼島嶼青屈盤遠應壷嶠接深巳雲萝吞蟠木繫予䌫扶
桑纓我冠寸心役兩目少試鯨魚竿
起尋千步沙穹石塞行路怒濤所摐擊徒以頑險故卓哉梅
子真与世良不遇上書空雪衣燒藥廼烟樹玄螭時側行縞
鶴一廽頋從之招羨門滄海晝多霧
茫茫瀛海間海岸此孤絶飛泉亂垂纓險峒森削鐡天香固
遥聞梵相俄一瞥魚龍互圍繞仙鬼驚變滅舟航来旅游鐘
磬聚禪悅咲撚小白花秋潮落如雪
長嘯山石裂我今在東溟游目出重徼搴衣竆絶陉竒氛抱
珥赤遠影摩空青想像暘谷水俳佪爥龍形晨昏相經絡稚
耋不得寕豈若柯斧爛看棋了千齡
遥觀杳無極宛與東霍隣悲夫童男女去作魚鼈民紵嶼尚
餘聚蓬山寕𡭗神古棹苔駐跡仙枰竹祛塵短褐徒為拂飛
槎邈難親好携支機石去躍織女津
咲揮百川流東赴無&KR1284;壑青天分極邊白浪屹為郭卉裳或
時来椎髻亦不惡投珠鮫人泣淬劒龍子愕海宮眩鱗纕商
舶豐貝錯盍不呼臣鵬囙風泝寥廓
老篙廽我舟沙&KR1245;晚烟起蒼茫魚塩場寂㦄鼓吹里人民悲
舊主歲月祀遺趾終損玉几研不捄朱弓矢東西八駿馬今
古萬螻螘此事如或然須湔會稽水
我行半天下始到東海隅水落嶕石出中飛兩鵜鶘情知瓌
竒産勢與險阻俱在夷豈必陋雖聖猶乘桴吭風丹穴鳳尾
雨青丘狐幸随任公子不愧七尺軀
初海食
乍秋冒重險增我愁恨端故人喜我来為我具杯盤盤中何
所有海族紛攅攅盲風吹衣慘蜑雨洒席寒春魚白如刀小
棹凌碧湍淡菜類山結巨钁就石剜水毋或潮捲蝤蛑乃泥
蟠蛟鼉惜不得况間龜與黿其餘亦瑣碎充此一日歡洗濯
烟瘴氣磨礱沙淤瘢非歟嗜土炭否則殊醎酸珍湏壓㹠臠
異且輕馬肝䙝味分罩網腥涎雜瓢簞柰何齊魯邦徒設邾
莒餐對之輒棄置誰謂吾腹寬川澤禮當爾勿云行路難
望馬秦桃花諸山問安期生隠處
此去何可極中心忽傷悲亂山插滄海千疊壮且竒信㦲神
仙宅而養雲霧姿錭鎪鬼斧觖刮濯龍湫移坎窞森立劍槎
牙割靈旗微涵赤岸水暗産瓊田芝老生今安在方士不我
欺經過燕齊靡出沒椘漢危挾山作書鎮分海為硯池殘花
錦石爛淡墨珠巗披東溟地涵蓄北極天斡維玉舄投巳遠
桑田變難期誓追凌波步行折拂日枝羽丘杳如萝玄圃深
更疑豈無抱朴子去我廼若遺空餘煉藥鼎尚有樵人知
次高橋觀張循王戰處
日落見烟火江流秋漸清高橋足舟楫小浦連茭菁尚聞父
老語前此盗縦横悲心北嶽狩洒淚南海征疲民挈衣避義
士嚼血爭呌囂無人境墮突七十城磨楯掃急檄擊銅持短
兵病廵魚麗陣窮㳙伏弩營水犀怒且武風鶴遥傳聲彂揮
鐃鼓曲申畫帶礪盟文石班不紊黃金鼎重撑漢儀整以暇
唐室尤光晶搜箭巳林薙泊帆仍陸行舊廟凋細柳新田滿
香秔豺狼久息闘罔兩空餘驚竒哉第一戰永激萬古情
還舍後人来問海上事詩以荅之
去家纔五旬恍若度一歲豈不道路艱周流東海㵝故人喜
我返来問海何如所經何城邑相去幾里餘我言始戒塗尚
在越西鄙随波到勾章滿目但積水人云古翁洲遥隔水中
央一夜三百里猛風吹倒檣初從蛟門入極是險與惡白浪
高扵山神龍曶以躍似雪復非雪倚檣欲上看舟子禁不可
使入舟中蟠尋常重&KR1167;命今特類兒戲信哉昌黎言有海無
天地掀掀終達岸塩鹵間黃蘆人烟寄鳥嶼官府猶村墟水
族紛異嗜魚蟹及螊&KR1209;我寕不忍餐捄爾相吐沬荒塵栖予
髮旭日照我身似聞六國港東壓扶桑津或稱列仙居去此
亦不遠蟠木秋更花蓬莱闢真館我非不願往此險何可當
天吴布牙瓜出沒黑水洋扵竒豈易得似足直一死方去徒
自驚既歸亦云喜珍重故人言勿以險為竒兹行巳僥倖慎
勿疾平夷雖然此異鄕固是難久客聖出風且恬時清海如
席我猶愛其然恨不少淹留𡭗毋為我懼遭此千丈虬試看
塵世間甚彼大瀛海衣裳日沉溺篙艣相奔潰奔潰孰能救
沉溺將柰何口呿舌不下聊為故人歌
夜讀魏伯陽參同契
大道如大鎛人誰撞寸莛竒音一以振俗耳焉能聆伯陽崛
且異真契垂光熒文詞信博贍緯候兼通靈收功水火鼎泄
秘龍乕經元象既自育化機那得停金砂漸合質玉液初流
形鴻濛鑿臣竅太一臨玄扃易繫夲覆謬關睢仍丁寕孔子
或尸假文王猶夢齡庶聖雖不語神仙豈徒冥下愚䓁蠕動
塵骨多羶腥彼殊不我即異學遂蝗螟夜寐恍一接晝思轉
拘囹八石搜燥烈胡麻擷芳馨漢祀窮五畤秦游俯滄溟非
麟尚絆足類鳳甘笯翎似此期不死哀哉幾時醒鄙夫亦素
隱妙語思黃庭勿為兩高苐傎倒迷日星俳佪化鶴柱想像
屠牛硎伏苓儻可煮咲倚長松青
去歲留杭德興傅子建夢得句云黿鼉滄海賦龍馬赤
文書間以語予及其鄕人董与幾山空歲晚恍然有懷
為續此詩却寄董
觸目懷招隱興歌託遂初俗塵多汨沒天籟幾吹噓晚景翻
濛汜秋潮洩尾閭祥雲旗鳳鳥瘴雨弩鯨魚洒淚鮫人室漂
魂建木墟黿鼉滄海賦龍馬赤文書上谷空豪舉西河久索
居蠻琛遺翡翠魯價掩璠璵遠矣鳴&KR1076;箭悠哉薄笨車影摇
青薜荔光璨白芙蕖自昔攻佔畢于今載耒耡弹冠身有待
鑄硯志非虛蘇子從横術韓生内外儲乾坤瞻魏闕日月夢
周廬炫燿螭雕珮蹁蹮隼建旟裂衣騰朔漠膠棹入黃淤趙
女絃鴻鵠奚兒駕駏驉詞林應聘汝侠窟肯愁予結騎幽并
窄掄交楚越疎竒功生鼎鼐猛氣死蘧除藥物金鵝採兵鈐
赤鯉漁中條分雍豫四序出堪輿小榻琴心展長纓劒瞻舒
按圖稽獬豸&KR1824;酒咲鶢鶋野屐偏求蠟山巾尚著綀貧猶思
禄仕老不癈畊畬卓踔才終用猖狂習未除文章同一默歲
月或三餘策竹登玄圃然藜問石渠定須追樂毅端為謝曺
蜍
得杭州書聞虞紹宗新為文學掾歸建安
起紓千里懷雲物轉寥邈想像閩橋間虞生寔超卓自云後
雍公光彩動南朔昔曾郎孝廉今乃掾文學私悲窘時命念
欲從先覺詞章竟韜晦意氣終堅確栽培信梁柱剪截徒楹
桷凖繩縦不頗斤斧虛加斲大將比伊周小或希管樂母然
櫟社散亦勿牛山濯猶思浪奔走豈料俱屯剥搜林拔鳳毛
掠野㓟麟角舂撞航大河犖崅屐喬嶽麻衣半塵土綵筆紛
電雹駿馬恒苦飢蛾眉復謠諑心迷燕士金淚盡椘臣璞彼
賢猶簞瓢雖聖且獵較長疑返舊隠稍見蒙新渥泰壇禮尊
彝清廟歌籥箾行乘德輝下遽忍雞鶩啄貧居予薜蘿友道
𡭗蘭葯青燈供&KR1230;悠白屋許敦朴才疎世不用達者譏數數
有暇姑治田相看在帷幄
杜鵑行
南山北山啼杜鵑杜鵑花彂山欲然千枝萬朵惜未得中有
一抺巴陵烟休說銅梁并玉壘搖蕩春光餘淚水五丁鑿路
少人行石鏡生塵妖骨死東風青鳥来何處中宫移植銷魂
樹不如歸去便歸家誰其友者楊州花
題韓蘄王湖上騎驢圖
秋風泗水沉周鼎淚濕吴天荆棘冷黃河北岸旌節回信誓
如城打不開㳂邊撤備無人守蟣蝨塵埃生甲胄散盡千兵
只童騎餐来斗飯空壼酒西湖楊柳烟波寒照見從前刀劍
瘢宮中孰與論頗牧塞上寕知無范韓事去英䧺甘老死此
手猶能為公起勸人莫問故將軍身是清涼一居士
夢巗南老人
文章餘耿光耆舊日僵卧晝思見其人夜夢如識路恍惚疑
尚存蒼茫杳難㩀青山真隱淪縞髮老韋素脩名可千年狭
世空旦暮何哉白玉理肻有黃金鑄從知蕭散姿巳是神仙
具閶闔摩日月蓬莱拂雲霧玄鶴来頡頏赤虬下馳騖車輿
清泠風粮食沆瀣露憐予此流落愛我終游豫云胡縈苦心
曷不縦遐步巖香返梅魂嶺物輸桂蠧鏗其弄琴書儼若陪
杖屨凄涼枳棘叢寂㦄芭樵樹我淚無處傾荒江自東注
山中人
白日出復沒胡獨勞我生所務在卒歲朝夕強營營當春治
農噐土脉亦癉盈薄言藝黍稷庶以觀其成涼風一披拂場
圃如坵亰凍戶猶畞首康衢或歌聲扵兹尚不給野有菜色
䇇毋寕拾橡栗起視床頭缾
貧賤素所有豈辞&KR0605;與勤清晨腰我斧往伐西山薪高巖屹
巨壑蛇乕氣逼人衣裳既不完出入在荆榛日日一接淅釜
甑恒生塵白石幾時爛青烟空滿隣家徒四立壁冬令方行
春亦有偓佺子脩然為世珍
歲晚䈥力倦長歌守窮廬塵函散縹帙且復少囁嚅文章信
小技世故交相驅撥書置床上我豈為蠧魚自從童習之白
首愈紛如卓彼先聖人欲開後世愚文繡豈不佳輿臺同一
軀但當樂道義肻恤吾身癯
去經十數里霜露凄枯田蓑笠既桂壁桔槹亦倚垣相從盡
隣曲言咲仍喧喧惟此老瓦盆酒漿稍羅前奈何不觧飲而
喜鯨吸川有如善泅人觀者乃在船寸心久巳醉雙眼方醒
然世俗正馳騖悲哉東西阡
仙華巖麓尋釋子若空不遇
仙華山高高岌峩峭壁攅峰飛欲堕之人辟世此結廬林末
蕭然見烟火来穿綫路一何危擁出蓮宮兹亦夥青蘚生階
本不芟白雲著戶元無鏁麋&KR0951;能游侣豈非鷦鷯易足巢應
可泉經臣石沼分聲花亞脩篁簷映朵屈伏心機入幽險安
排位置歸平妥私隣海鶴相頡頏竟類春𧖟自纏褁鄙夫多
病每栖遲奔走十年增坎坷徒思一枕學吐納甚似同川譏
袒躶𬗋芝舊曲歌尚憤黃獨長鑱種仍惰功名欲達擬烹鮮
道路雖遥寕駟跛晚彩凝霞谷倚筠朝光出日潮移柁信哉
神仙最疎曠悲矣習俗真叢脞當今大隱招巳久或者玄居
到還頗云胡虛室却栖塵矧肻縱談能炙輠紏結蛇蛟翠走
根熒煌火齊香懸果假饒人境不相關題破芭蕉知有我
畫馬行
&KR0765;秋八月霜皓皓白鴈驚飛散蓬葆川原蓄牧萬馬来揚鬛
攅蹄齕枯草漁陽突騎自有真奚官翦拭傾城闉素絲結轡
美無價繡罽披韉驕向人當塗奮擲森崛壮一旦紛騰入天
仗父老東城接闘雞胡兒内苑随調象煌煌亰洛鳴和鈴犇
走萬里如流星䈥力追風烏鵲厲精神噴霧蛟龍冥往年踴
躍將一&KR1587;寂寞而今空見畫黃金鑄式猶峥嶸多少地上骐
驎行
秋夜效梁蕳文宫體
無柰涼夜永起登樓上頭鵲翻金殿宿螢近玉階流梧桐老
兼恨芙蓉新蕊愁婕妤團扇上那得不驚秋
曾是昔年寵如今誰與同秋獵長楊苑夜幸猗蘭宮瓊杯香
泫露翠䄂薄禁風將心與眀月流入君帷中
柳博士自太常出提舉江西儒學来訪宿山中
一掃空山&KR0951;豕蹤車如流水馬如龍黃麾法仗知宸輦青史
勲名問景鐘宣室受釐端有召曲臺傳禮尚為容少年作賦
將投獻東北孤雲是岱宗
尚有歐曾舊典刑森然人物照青冥身從北闕攀燕桂夢壓
西江食楚萍萬里毳袍春值雪千年龍劍夜占星此身恨不
輕簦笈的的根源在一經
送俞子琦赴鄱陽却寄董與幾高駿良李仲羽
昔予泊亰都逆旅無所館柳侯教國子子實同里閈洎君中
外&KR0666;辛苦託螢案聊希邯鄲步共洒臨淄汗北風吹老榆青
莢落零亂流来金水河一派春波渙上林始罷獵萬姓方縦
觀畫車挟緹騎衝突何可算故人我董生曾是秋闈冠相携
高李徒往往妙辞翰當場許英俊與國峙楨榦雍容講都俞
㓗淨稽象彖心懷有道徵跡逐交游散豈非泛駕材中路乃
羈絆去矣江上居蒹葭渺無岸幸君捧省檄而此莅侯頖尚
應念爾祖文采殊煥爛儒科既襃然閣職仍宣贊直將遠猶
告慎勿細娱翫焉能尊瓦缶反不用圭瓉卓彼九臯鶴長鳴
知夜半毰毸吾羽毛踴躍在雲漢
柳慱士出示太原欎金江陵三脊茅汝寕蓍草
柳侯往亰國十載却歸沐自言守奉常朝夕近黃屋乾包暨
坤涵上下俱渗漉從知敬神人豈止蕃草木欎鬯本晉産始
祼巳芬馥菁茅楚所貢既奠酒以縮靈蓍上蔡来五十備一
束九疇乃稽疑初筮曾不瀆恭惟當宁聖永錫中國福廟堂
有垂紳邊境無折鏃禮経官並舉宗祀物㫮足陟降儼如在
馨香薦惟肅夏后列包匭周家用圭玉方脩四時祭定取柔
日卜八佾陳羽籥鸞刀割騂犢郊丘逓云講柴望随可復幸
兹敦孝理久則變風俗似渠不世見焜燿驚我目旑那特不
墜綿蕞何煩錄太平此其符有暇彂汝櫝
江南曲寄周公甫
東風吹人千萬里青蘋花彂前湖水江南女子木蘭舟却採
蘋花泛流水水流花彂春光好失時不採花應老年少吴儂
歌懊惱白晳容顔半枯槁倏然来矣雙彩鳬化作汝舄穿雲
衢汝珮復觧江妃珠龍宮蛟室本不隔相期更有瀟湘客
鞦韆行寄趙季良時趙留京邑
亰城寒食来沽酒城北城南暎楊柳人家歡咲踏鞦韆杏板
絲繩相對懸宮錦翻衣真富貴俗軀走肉盡神仙俳徊宛轉
當風立春晚多風吹汝急鞦韆巳墜蹴踘空華鏕翠鞁擁青
騘軒轅臺前日月近無終國裏山川同遠方羈旅紛馳逐燕
趙佳人美如玉燕歌趙舞歡未足去年芳草今年綠
讀諸子
嗟嗟父后師下及周公政豈待戰無為戎衣天下定(鬻子)
何年守蔵吏默默與道居玄牝儻不死青牛空著書(老子)
大道終自然王家始多難益人不在賢卜鼎年巳半(文子)
不仁為人害仁反愁我身毋為小尭舜有愧猖狂民(亢倉子)
不忘中帶鈎觧縛堂阜下徒知領一鄕劍戟試狗馬(管子)
徒聞處士議未有救時功為賢倘不尚淪沒草莱中(慎子)
同異既莫辯堅白何由分徒將臧三耳驚倒平原君(公孫龍子)
真夢夲非夢萬事蕉下&KR0951;力命每相持御風身乃足(列子)
其書雖瓌瑋其言乃參差自齒百家學仲尼何可欺(莊子)
用兵捷如神四國莫予侮宮中斬愛姬取勝在柏舉(孫子)
勒兵既有令處戰豈無權事功不見世徒說尉秦年(尉繚子)
儒服說兵機愛兵如愛子能勸魏侯德終随楚王死(吴子)
人仁國無功人勇國無法名實兩俱存何從操賞罰(尹文子)
節用禮益奢非攻戰愈多尭舜病博施其如兼愛何(墨子)
隂陽或為菑天地豈無&KR0779;身殺道不行竹刑果何有(鄧析子)
稷下三祭酒蘭陵陳詭詩剛道人&KR1167;惡坑儒將自兹(荀子)
小夫太多端秦法日巳變咄哉文武都在德不在戰(商子)
羈臣用密策身死不得保意將取邯郸宗國巳如掃(韓非子)
子思言仁義不愧素王孫王風委戰國賴有壁書存(孔叢子)
淮南招九流好道不能一空讀方士書寕知左官律(淮南子)
法言準論語三世不徙官草玄固自好美新良獨難(揚子)
三光正分裂世士有不遇雖通百家言尚著六合賦(劉子)
續書不到秦元經猶數魏徒操虞氏琴孰識河汾意(文中子)
瑣微論之妙欷歔哀之深五代干戈際千年邹魯心(聱隅子)
荔枝行寄王善父
炎雲六月光陸離人在閩南餐荔枝荔支日餐三百顆紅綠
亞林欺衆果絳羅繫樹蠟封&KR3731;尚食擎盤獻青瑣涪州歲貢
與此同意欲移根耒漢宮天生尤物不用世沾洒蜑雨吹蠻
風蠻風蜑雨振林藪西域蒲萄秋壓酒勸君莫近楊太真傳
說驪山塵汙人
眀月行寄傅嘉父
上天有眀月来自滄海東蠻潮夜捲馮夷宮海門一線驚欲
射江面樓臺聳千尺冰岸雪崖屹不動水犀組練皆勍敵越
人善泅技巳癢明月光中吾得賞飛来白鶴晉清角跳出長
魚漢疎網北風吹起蘆花秋咲撫錢王鐵箭頭襆衣枕斧此
何處烏鵲無枝空繞樹
寄張子長
世豈無推挽人誰有典刑稍懷南國彦恒愧北山靈萬里麻
衣敝千年竹簡青羲文先索象魯頌或歌駉𣏌&KR0922;儒林挺魚
龍侠窟鯹塵埃完結綠粉黛飾娉婷脫略蘇張穽漸摩管樂
硎道途餘雪屫巗穴但雲扃本擬陳三策吁嗟守一經跡卑
淪燕雀跡遠及猱㹶種菊行荒援看松俯絶陘仙棋閑度日
旅劒懶占星故里青桐巷雙溪白鷺汀交游多握手歲月此
忘形志氣需来哲才華壓妙齡秦坑收末燼漢粕浸竒馨正
噐陳籩豆&KR0825;門識鼎鉶犇騰鞭用駿袒禓割分腥卓立撑喬
嶽孤流混濁泾鵲飛持或布鯨吼扣非莛别𬒮逢秋怯隣燈
入夜熒沉沉猶在野憲憲欲揚廷舜殿瞻儀鳳尭階數曆蓂
螭拗文錦褥獸闥𬗋金釘列徼環霄漢游車彂震霆紬書官
命史吹律樂求伶迅奮君須&KR1313;栖遲我未寕簷風欹警枕井
雨泣羸缾古陌垂楊柳空山老伏苓只今馳尺楮何所問南
溟
二月六日雨書都城舊事
燕南趙北吹黃塵九天宮闕生𬗋雲十二門開衢路直畫輪
騘馬多行客歲寒殿外柳纔青金水河邊冰尚白雞人傳漏
放暁朝文石分斑押百僚南陽近親最舞蹈亰兆耆舊争歌
謠教坊供奉飾玉女鐘能鐘聲鼔能鼓錦来西蜀被玄駝肉
出太官飱猛乕初日扶桑稍照人内筵錫燕杏花春沭犢騂
牲泰畤祀鸞旗翠盖驪山巡東風萬里飄寒雨我昔所聞今
不睹怏然呼酒擊酒壼茂陵徐生曾上書
姑蘇臺歌寄方養心
姑蘇臺南閶闔開姑蘇臺北鴻鴈来春花秋月幾時好步&KR1231;
尋香去如掃冤胥憤血空海潮老濞妖粧又烟草少年為客
誰我令千里汝猶談一經黃龍挟舟夜有兩白乕司劍天無
星山中昌蒲十二節未肻落盡青頭髮姑蘇臺上愁殺人身
在勾吴望勾越
遣兒諤初&KR0556;學
起攀青桂枝高蹈素所仰嘗言天下事㦄㦄指諸掌滄海杳
無波泰階真有象&KR0605;勤餘十年盍不愧吾黨童髫尚予曾稚
齒巳在襁儒術云世傳聖功要蒙養豐芭務詒謀宋苗寕揠
長遠游且今非多學肻汝強薜蘿衣相結沙石劒可磢扵心
苟深造舉世獨不賞薰風昨夜至韶樂鏘遺響邈然懷古人
我豈久榛莽
觀梁四公記
竒士自古有我聞梁四公来從何處所遂到大江東舉朝無
留難當扆亦動容胸襟狹海嶽舌頰翻雷風彂揮衆女國充
拓扶桑宫巨鶩産駿逸靈貂披蒙茸非歟沉淵鼎或者射日
弓至人倘可遇天地那能窮孔姬著禮法嬴漢流横縦淫辭
一以詖幻術紛如蠭齊人頗志怪晉室餘談空豈其羈狂猘
猶謂得象龍洞冥久不作神異將無同咄哉衆耳目千載多
肓聾
書宗蕳忠公家傳及部曲記
勢極崇必圯天方獵元元兵甲暴草野大河為塞垣猗歟我
宗公往作汴北門蕃戎斜曳戟盗賊望風犇老羆尚當道力
攫氣欲吞四頋萬騎集中嚴一旗尊吴越僻且遐梁宋仍垕
完逝廽龍頭幰身属豹尾鞬周鼎沒未獲魯戈揮轉昏居巢
有死憤駱谷無留屯一二遺部曲東南却軒騫猶撑半天下
少捄千丈渾雞鳴夜舞劒邈矣逖與琨扵兹讀公傳義士古
所敦
瓊花引重寄方養心
揚州瓊花天下無揚州眀月照江都青鸞縞鳳何翅翅神仙
司花不委地瑤宫玉色空彩侍十里珠簾揾春淚東風半夜
吹城郭梁宋山川一盤礴冰懸雪積不改柯二十四橋餘水
波揚州瓊花人不睹揚州眀月来無所世上繁華我不知揚
州芍藥猶傳譜
哭妙觀上人
試續高僧傳之人又寂寥降婁星野近印度雪山遥頗憶連
床夜相逢𥙷衲朝名詮披梵庋妙趣挹詩瓢鹿苑千年振龍
宫一念超舐斷看上界收涕隠南條玉麈懸青壁金環攪素
潮松花香雨熟栢子縷烟消入觀占流注持齋洗血縈慧刀
中寶劒禅樂裏雲韶日月蓮珠轉塵埃㲲像飄交參秦嶺屐
夢壓楚江橈策竹曾幽石煎茶或堕樵病從天海窄愁向歲
寒凋古澗猶泉水荒園但藥苗黔婁衾不足靈運笠空挑土
淨随心淂池灰付劫燒断磚開士塔飛瀑應真橋巳矣成長
往悲哉擬大招向来吟息處秋氣日蕭蕭
婁約禅師玻瓈瓶子歌秋晚寄一公
玻瓈瓶子西國来顔色紺碧量容桮老婁禅師澡身處秋水
浸空菱葉開大身無邊小無碍天地山河䓁塵壒收藏霹靂
歸沈寥束縛蛟龍作澎湃浮屠善幻夲犂靬同泰佞佛多衣
冠壼公樓宇猶魂夢媚兒綱運絶胝瘢北山杉槽定湢室梁
皇肉眼徒屈膝松花玉露洗還香栢子金烟熏欲漆靈璨閣
前逢一師手親傳玩到今疑尚箴膏肓起廢疾稽首乞師楊
柳枝
昭華琯歌
咸陽宮昭華琯白玉琢成三尺短美人南國遥輦来齊謳趙
瑟巧盤廽洞房更衣待月上音伎逐色穿雲開天光搖地勢
動山林冥海水湧犇騰萬騎壓城破錯愕雙矛鏖敵悚臨洮
舉杵送役夫碣石挾弩射鯨魚泗亭夜行老嫗泣蕲澤秋戍妖
狐呼一吹吹向樂中變再吹吹作寰内戰天教漢祖見還驚
可惜秦皇驚不見豈伊伶倫嶰谷法鳳鳴節節足足久無聲
豈伊後庭伴侣戒亡國璧月瓊枝樂不淂自時厥後日淫荒
立部坐部陳絲簧花奴羯鼓打漁陽禄山舞馬登舞床昭華
吹秦不吹唐嗚呼昭華落何鄕宋沇尚及萬寶常何如聽風
聽水奏伊涼悔不去問龜兹王
古侠客行
長安天闕制九州河北列鎮類諸侯私劍縦横常滿路錦袍
結束耀珠韝初月三更動千里紅線女郎勝男子金合書名
斗柄高繡幃被髮心神死使臣單騎急叩城唇齒兩河休用
兵帳前盗賊在隣道陴外旌旗無硬營浩歌置酒紅線去夜
义飛天渺何處昔日驕鸎暁雨花今朝脫兔秋風樹當筵一
笑却生塵累賜千金豈頋身磨勒踏垣熬犬伏水精縋海蟄
龍嗔世上出沒幾紅線纖夫細兒徒股戰不盡英䧺草澤間
教人恨殺虬鬚傳
觀唐昭陵六駿石像圖
汾陽帝子天下雄起乘六駿即六龍掃除關河玉腕雪芟刈
隴坂花鬛風長安渭水𨳩前殿梟摧獍殄聞酣戰芻料登槽
徹鼓鉦陣瘢著體傳弓箭人馬驍矜一代豪治功底定聖躬
勞羽林旌旗暁色静沙苑監牧秋雲高磊磈拳毛&KR1719;犇騰特
勒驃武周金剛驚走趠熒煌颯雲𬗋錯愕什伐赤建德世充愁
辟易最好青騅骨相殊魁竒更淂白蹄烏千官盡堋山溝域
萬騎齊瘖石像圖九堫寝園壓幽阻太子率更題贊語形容
迅奮銀甲闘汗雨沾濡鐡衣舉周王八駿但周流王毋樂讌
崐崘丘漢家九駿空逸軌神駒遠産余吾水壮哉六駿古今
稀金粟堆南又一時後代子孫曾不鑒詩人腸斷望雲騅
東吳行
我懷天地𨳩闢初乾動坤静焉能踰女媧斷鼇立四極鰲足
峙峙交相扶窮山絶谷緫一水千里萬里澆歸墟就中積隂
不得洩日劘月盪淫為瀦似聞東吳薄海際天欲少卑蛟龍
居驚飈捲浪類鶻沒漲霧磢石疑鯨呿大田黍稲一以盡寧
獨岸葦兼汀蘆規撫西方失塔廟想像北里移笙竽甚哉善
崩不可築哀爾民物空號呼碣石苞淪豈或有淇園下楗渾
如無人言白圭過夏禹歲晚多涷猶徵夫爰居避風亦巳久
精衞銜木徒區區又聞杭睦二州境前者淫潦忍見屠秖憐
吾嫗視龜眼孰使汝頭真戴魚洪範五行竟不&KR0688;春秋灾異
何其愚從來妖德不相勝幸為泰階陳六符
女殺虎行
山深日落猛虎行長風振木威鬇鬡父樵未歸女在室心巳
與虎同死生揚睛掉尾腥满地狹路殘榛苦遭噬豈非一氣
通呼吸徒以柔軀扼強鷙君不見馮婦來下車衆中無人尚
負嵎又不見裴將軍出鳴鏑一時鞍馬俱辟易丈夫英雄却
不武臨事趑趄汗流雨關東賢女不足數孝女千年傳殺虎
揚子江頭遇仙行
晴沙獵獵吹林莽日晚南犇命如縷延秋門上鳥更啼揚子
江頭暗風雨就中五馬一馬龍獨㩀滄海超河宗塵侵犀筯
不復飫鬼瞰寶玦難為容蓬萊仙人按城堡蕭國芎藭何足
道氏族無憑指素波刀圭不用挼靈草萬里蒼茫豈所聞須
臾變滅但荒雲東南王氣今溟漠夢入三山見樓閣
送揚文仲典史歸餘姚
楊君東去山巃嵸白髮三年餘種種我耒相送出江郊飛絮
撲舟烟霧重回思始見色可挹豈恨屢往門能踵美蓉映幕
雲氣生苜蓿分盤日光動信知邑舍頗清淨疇謂民㕓極單
覂芳春有景僅桑麻儉歲無秋徒秸緫徵科得考寧敢問案
櫝持平終不擁間因武具治糓鍜恒啓刑書甦梏拲惟其巺
入混瑕垢直以優游傲榮寵素鷴久蓄衣共㓗瘦馬多騎骨
尤聳香凝圖畫居自閑味絶葷羶食非冗且將厚本植根莖
何况推仁完毨&KR2653;嗟哉世事更變化眼識兒郎盡珪珙臯比
擁座早私淑筆墨專場乃真勇劒馳梁宋或撡鐔弦擊邳郯
行繳鸗交游巳定肯論心學習相符須貫統曩曾大海泝空
闊聊擬翁洲覓鉊澒蠟屐穿林草木愁蒲帆壓島鯨鼉悚每
令故友役吟夢猶笑青年伏畊隴道途窅窅身更遠勲業悠
悠志仍鞏送君便欲東過越龍井泉頭看晴湧山杯一釂復
愴然古曲何能效羅嗊
烈婦行
落日沉海雲壓城官軍多載婦女行大弓勁箭自山下顔色
如灰愁上馬我生不慣生馬駒存者吾子亡吾夫毋寧完身
吐玉雪忍使餒肉當熊貙青楓嶺頭望回浦血指畫巖心獨
苦老螭扣地救未及芳草迷天淚零雨卓哉一死可百年此
事巳過永泰前黃沙野塞多降骨忠義傳中收不得
月出東林客䆫上疑梅花影
朔風何處寒梅發江水悠悠路超忽逢花不語疑見人對影
非真却因月縱使無花意自同誰知有影色俱空回頭不見
東林樹猶勝羅浮是夢中
秋日雜詩六首和黃明遠
京露幾時白朔風吹鴈寒游俠豈不樂山林巳摧殘晶熒龍
尾劒錯落虎皮冠寄謝五陵子焉知行路難
明月出東山流光射䆫牖美人曼聲歌翠䄂拂南斗别離终
不常歡樂詎能久咲折青桂枝凉風吹我手
黃塵滿天地滄海悲鶻沒從耒學仙人不在豪俠窟豹舄旣
飄颻蜺旌何翕忽因之把酒杯坐嘯青山月
西風披白蘋楚客自枯槁扳龍思上天勲業苦不早遐心隨
落鴻短髮等衰草亦有夫容花嫣然為誰好
寂歷林下扉莓苔日應積少年非隱淪南陌事行役書劒稍
猖狂衣冠多烜赫何用擊樹枝空山歌白石
代有遠游子出門獨徘徊自託羽林籍誰傾鸚鵡杯塵生走
焉將草上呼鷹臺極目渺滄海聊紓千里懷
次韻吳正傳觀柳林罷獵
又見天星動羽林東風罷獵総駸駸麒麟剪罽雕鞍密翡翠
翻裙彩仗深三月宜春多别館百年正始自遺音相如縦有
千金賦未必君王肯幸臨
次韻吳正傳都城寒食
悠然獨酌舞春衫手障黃塵客未諳鐡騎引駝沙草北雕弧
驚鴈塞雲南太平天子回中望斉國先生稷下談猶有七香
車幾兩暁耒風雨定誰驂
從丞相花園入慶夀寺
我耒燕山游俠場九衢飛沙白日黃大車高馬紛騰驤賓客
追逐如風狂丞相花園雕玉房杏枅枌橑相低昂雪崖冰谷
寒不僵土脉癉盈芒樹長美人素手行瓊觴清歌豔舞調絲
簧鸎金蝶粉醉有香燕丹遺俗今則常倚城孤塔屹寶坊天
仙夕降飄鳴鐺青旗絳節狻猊床凌冬翠栢列兩行下引碧
竇跨虹梁誰歟造者完顔王衰年上壽面生光第一齋僧無
諫章九州四海遂不康寒煙蔓草吁可傷蕭然極目捎平岡
燕南趙北天茫茫快騎黃鵠歸故鄕
漷州
四月一日尚緜衣知是故鄕花片飛白頭慈毋倚門久目断
天南無鴈歸
數株楊柳弄輕烟舟泊漷州河水邊牛羊散野春草短敕勒
老公方醉眠
滄州
荒亭貫酒壮心違目極東州霧雨微百里齊封滄海接千年
禹跡濁河非暗塵掉馬呈金轡衰草看羊着錦衣猶記上元
鳴鼓夜滿舡燈火越歌歸
次韻傳適道虎陂閘舟中
少年觧唱邯鄲曲惟有垂楊夾堤綠夜來誰弄焦尾琴彈作
東風雉登木乕陂閘裏水生烟荆門山頭星照舡争似楊州
春十里一雙鸞信待君傳
方養心欲游泰山用前韻作思仙詞復和之
浩歌起作游仙曲黃鶴無期瑶草綠神人結屋泰山顛手拂
浮雲扳建木一笑齊州九點烟天風吹断蓬莱舡還上高丘
看遠海有書莫遣麻姑傳
夕乘月渡荆門閘
初更渡荆門觸眼舟楫亂堤吏時一呼舉篙類魚貫野雞悄
無聲行子空扼腕綠樹烟靄沉清波月光爛分涼短衣披習
靜單幘岸畸愁本難祛美景聊此翫荒荒東原平泯泯魯濟
断歲儉菅蒯繁時康萑苻散秋槎别星河暁夢窺日觀懸知
平生竒㦄覧天下半長衢紅塵腥古調白石粲徒聚幾州鐵
肯餐三斗炭人生空自憐歲序忽巳換出門更呼車春淺冰
未泮
新開河口同方飬心望東嶽
羣山突兀耒崑崙緜亘萬里如兒孫云何泰山壓東魯峭立
獨作羣山尊高摩蒼穹幾千仞倒入巨海相吐吞風雲欲納
制水旱日月隠見開晨昏嘗思一舉小天下俯視人世争諠
諠鄒嶧如錐掎遠翠黃河若帶澆餘渾自從無懷講封禪金
繩石䃭半不存文園草文亦巳死漢帝需礼終難論朝馳蒲
輪木石老夜弭玉節虬龍翻世今極治四海謐事有未舉羣
目奔伊予遠游困畸旅復此翹望愁攀援偏憐靈芝太古色
不到上界勾陳垣浮雲微茫數尺樹落日慘澹三家村寧知
東廵頌功德但祝南面安黎元之人素謝域中戀誰遣巫陽
招𡭗魂平生空持赤玉舄此去恐負青霞言苦吟夢入太白
雪長嘯衣帶扶桑&KR1680;居然飄零断地脉久矣惝怳談天根我
還呼酒酹蒼蘚咲挾服閭驂羡門醉中同駕六鰲去何用回
首悲乾坤
皂角林觀劉錡戰處
東都何慘澹南土劇䔥騷往往隳戰闘扵焉出英髦為君竟
如寄立國巳不高家供敵人賂歲奉使客艘乾坤忽掀簸城
郭皆動搖狡兔手可攫長蛇心更饕精熒金鎻甲翕赩橘紅
袍厲矛終抉腕投鞭遽填壕云何大兵壓尚謂和好牢白波
横天險清野捲地毛將營皂林斫軍艦采石鏖大星遽崩殞
滄海爭遁逃向非斯人在久矣凄煙蒿龍虎空野&KR1313;狐狸遂
寒嘷信史猶未著竒功果誰褒因之懷舊跡一吊楚江臯
風雨渡揚子江
大江西耒自巴蜀直下萬里澆吳椘我從揚子指蒜山舊讀
水經今始睹平生壮志此最竒一葉輕舟傲煙雨怒風鼓浪
屹扵城滄海輸潮開水府凄迷灔滪恍如見漭滉扶桑杳何
所須臾草樹皆動摇稍稍黿鼉欲掀舞黑雲鯨漲頗心掉明
月貝宫終色侮吟倚金山有暮鐘望窮采石無朝艣誰歟敲
齒呪能神或有傴身言莫吐向来天塹如有限日夜軍書費
傳羽三楚畸民類魚鱉兩淮大將猶熊乕錦帆十里徒映空
鐵鎻千尋竟然炬桑麻夾岸收戰塵蘆葦成林出漁戶寧知
造物揔兒戲且攬長川入樽爼悲哉險阻惟白波往矣英雄
幾黃土獨思萬載䟽鑿功吾欲持觴酹神禹
送方飬心歸餘姚
切切復切切行子慘不悅嗟此四方志出門彌激烈孤蹤眇
泗沂遠眼窮恒碣急吹半天耒曾冰千尺裂高車少停輪健
馬空嚼雪雄劒彈無聲敝衣不得結魯鄒誰學經斉趙幾竒
節商歌敲樹枝漢禮表茅蕝向時曾買舟一往脫羈紲汴流
入汪洋廬阜陵嵽嵲棄家洗塵埃求道希老耋微煙錦囊鮮
宿露瑶草茁故國尚遺雉前王多覆轍夷門迷戰區艮嶽守
狐孽輕鞍小駟殘勁矢天狼折肯動箕子歌虚貽晉人吷從
耒識時務往往在俊傑神仙真繆悠民物正騷屑兹游固云
佳所學終不竭縞髮寧恕人寒燈遽明滅歸尋赤城幽坐視
滄海洩遥空飛胥濤&KR0779;地坼禹穴竆冬息山樊長夏仍擉鱉
那能事輕舉但可容疎拙一笑同越吟母煩用燕說為君看
白雲還記此時别
至杭聞胡汲仲先生沒去秋奉柩葬建昌
我舟東至杭直下追落鶻悲風吹白蘋胡子聞巳卒時秋載
柩去素紼照揚粤卜兹建昌城無地可泣骨上天果何心耆
舊半巳沒英豪氣俱凋盖壌名獨兀斯文西漢耒大旨六朝
歇其間雖振之與世每摩窣紛拏曲學阿磔裂淫辭淈獰飈
劒蒯緱幻彩衣繍&KR1806;聖經䵝日晶賢傳䫜烟㶿終無萌蘖生
就此断菑蹷嘻公追古先曠視眇窮髮陳言去如遺至理昭
若揭遠唳翀泬孤撑植摧杌舜韶資搏拊般斧頼剞劂以
兹白谷遺而有金鑾謁調琴空緇帷掞賦止鎩瞂征塵恒碣
濛教雨淮海浡守儒終勦剛從仕類熛彂漉塩數泥銼飛檄
沼島筏幸焉櫛民垢殊莫禆主闕平時負韋素晚節老佔畢
佳友將米醪野僧獻衣襪耵聹耳鶴泉眼昏>目鯨月生為列
仙臞立謝豪俠窟似予本疎庸為士非詭崛持衡乃藻鑑泛
駕略銜橜同門溢江漢共道耀參伐將令異蚖肆肯使增獸
狘于今我多慚固巳遭一刖悁結餘舊氊軒騫豈黔突將耒
杳微茫逝者真咄咄宜哉貞耀謚稱彼甘棠笏公往知我誰
翻然採螊&KR1209;怊悵西北雲從以泛溟渤
寄柳博士
試續儒林傳南州定幾人清標騰鳳翼素手截鯨鱗卓犖初
觀國軒騰早致身燕秦争騁侠鄒魯共稱醇旅劒渾如淬家
氈在一振扵焉徵有道自此教成均學術諸生識才名六館
親土床然燭夜茸帳結餐晨上下笙鏞間縦横爼豆陳岐原
周鼓老闕里魏碑真白日需前席青雲仰後塵山林稽猛駮
文字到祥麟豈獨呻佔畢猶應逐縉紳討論抽秘典扈從得
良臣絶漠幽洲暗滄波碣石隣鸞旗飛旖旎革輅壓輪囷御
苑材官集離宮突騎巡赤狐翻遠譯黃鼠割時珍法酒蒲萄
熟天花芍藥春遡風沙鶻健衝雪野駞馴北海誰求隠東都
或對賓三關寕設險八極揔歸仁悵望懷今古賡歌邁䓁倫
短衣曾見寵長鋏每忘貧共往仍聮駟同吟更接茵玉山森
巨石金水濯芳津夲擬追枚乘終然愧郤詵&KR0951;鳴来巳再鵬
擊去何囙色挺淮王桂香生楚客蘋聖朝初薦士江漢有垂
綸
寄吴正傳
自昔携手燕南門長風洒雪衣不温向来所見夢一覺今縦
欲語舌復吞日斜忼慨與子别班馬跳躍東西奔色摩中州
翠嶽聳波濯列壌黃河渾指麾齊秦擊快鶻凌厲楚漢抽枯
黿彼雖失矣幸得此英氣挟酒猶飛騫常憶仲春大羽獵九
衢絃直歸乘轅綵女紛行引樂伎材官夾道羅弓鞬湏臾紛
騰一萬騎足所未及塵爲昏中使計功促莚秩崑崙玄圃惟目
存威鳳文章倏能集祥麟郊藪將不諠信知天邑自壮麗誰
使游士争扳援悲哉小草有遠志随即大挫栖丘樊恢竒俊
偉莫子若便可上拂勾陳垣来乘東楚又一載此地聞舊稱
䧺藩居民雜作他郡劇治道小試平生言秋行荒壖翠稲實
夜艤巨濼眀珠燉定應矯首謂予懶青桂無花能返魂幽屐
穿林鸞鵠唳大瓢挹海魚龍掀達湏出仕窮且隱肯以一腐
終乾坤
一咲
一咲長竿折徒憐大海魚文章猶醬瓿塵土只鹽車白日燕
臺劒清風禹穴書上林誰獻賦愁絶馬相如
范蠡宅
淡淡寒雲&KR1295;影邊荒山故宅忽千年大夫巳賜平吴劍西子
還随去越船白石撑空留㒺象青松落井化蜿蜒徒憐此地
無章甫只觧區區學計然
烏震古錢
烏震何年自鑄錢偏爐彂冶光燭天方圜肉好本不變百萬
戍卒横戈鋋鎮州城南塵霧起雖有忠臣無孝子殘膚毁鼻
遣還軍老毋孱妻傾淚水一時富貴千載兇摹爲騎將空英
䧺天子真傳内蔵竭小臣别賜銅山銅似此頗期邦國活却
囙貨利&KR0825;生殺但能擲地作金聲九府終存太公法
聽客話熊野山徐市廟
大瀛海岸古紀州山石萬仞插海流徐市求仙乃得死𬗋芝
老盡令人愁&KR0556;中滿載童男女南面稱王自民伍蒼劔凌天
化曉雲鐡舡赴壑沉秋雨琅琊臺上望欲空日出未出扶桑
紅魂漂三神入夢幻淚洒萬鬼争英䧺真人獨見阜鄕舄奉
使遥傳鎬池壁桃源草樹同一香紵嶼蛟龍𣪚無迹古往今
来亦可憐世間何處有神仙文成五利猶騰說不惜秦年惜
漢年
題米元暉青山白雲圖
一簇空濛杳靄間嵓花穴枼闘斕斑若為看盡雲生滅還我
青然萬古山
題李西臺真蹟
去矣昭陵瘞帖空西臺茟力到江東知渠尚賴毛錐子氣壓
長槍大劍中
淵穎吳先生集卷之四
