淵穎吳先生集卷之九人金華宋濂編
古琴操九引曲欹辭
始予少嘗學琴學之數日曾不能布指爪而辨徵角甚矣哉
琹道之遠也盖予每思古人之去我者久不可復見徒欲想
其遺聲遺韵而庶幾或得其心術之所存情緒之所託終以
不克而後止是以常咏其辞樂家諸書又或不載或有載者
多非其舊且至有聲而無辞甚矣哉琴道之遠也古者琴有
五曲十二操九引五曲者鹿鳴伐檀騶虞鵲巢白駒本詩也
漢魏以降惟鹿鳴一調僅存十二操者將歸旑蘭龜山越裳
拘幽岐山履霜雉朝飛别鵠殘形水仙襄陵古辞或存或亡
而存者類出彼世之傅會漢蔡中郎及唐韓吏部曾作十操
水仙襄陵且以其繫於樂工琴師不復採用故今特因琴操
九引復𥙷其曲辞是數曲者頗本於婦人女子仇讎羈旅幽
憂抑欝之懷君子猶得以少返扵古是則所謂琹道之遠者
誠有異扵閭閻下俚折揚黃華聽之則&KR3059;然而大笑者矣夫
何遠哉遂從而具錄其辞
烈女引椘樊姬作
詹巫山兮崔嵬又江水兮委夷草木兮芬芳鳥獸兮號悲孟
冬十月兮森然樹羽野火霓揚兮袒裼暴虎君王躭樂兮妾
心獨苦妾心獨苦兮無使罪子嗟嗟兮國之無人莽莽兮雲
夢有洲甘酒兮厲生淫獸兮&KR0852;来君王躭樂兮樂滂沛妾處
深宫兮焉知外嗟鹿與女兮自古戎之君王亟歸兮匪妾之
私
伯姬引魯紀伯姬作
北風兮喈喈雨雪兮漉瀌我心兮殷憂東海泱泱兮大邦為
仇平原何有兮廣澤有樹鴻鴈哀鳴兮麋鹿騰騖兵車轔轔
兮在彼行路疆事弗靖兮委儀章而謀去我生而存兮曰䠞
我國我死不瞑兮愳不血食父母既沒兮歸又不得周公有
鬼兮曷&KR1522;予福我泛兮柏舟蕩蕩兮中河時歲不與兮可柰
何遭此鞠訩兮柰若何
貞女引魯&KR0238;室女作
春木兮含英野花兮幽香我何所嘆兮我何所憶主少國&KR0719;
兮使我悲惻嗟彼女子兮婉婉令姿盛年不出兮老將逮之
嗟彼女子兮無非無儀肉食者謀兮汝何憂為我蓺我葵兮
我藩我圃過客馬逸兮莫之或禦藩拔葵踐兮飢哺無所廟
堂失策兮婦女為虜悠悠蒼天兮天道悪盈知我謂我兮秉
心獨貞陽和幾時兮霰雪其零懷貞見疑兮曷其可懲
思歸引齊衞女作
麥秀嶄兮禾黍油油越有鳴雉兮粥粥道周朝陽烜然兮雲
霧塞天中道徘徊兮喪我好逑紅顔摧頽兮欲飛復止縞衣
入吊兮既悲且毁禮有未荅兮不敢徇死先王之懷兮敢辱
王子父母鞠我兮胡然棄之宫庭嚴邃兮廼閟於斯身微節
大兮涅不可緇創巨痛仍兮隕命為期我思古人兮我敢失
正天命早寡兮匪汝予聘我歸之思兮渺哉河梁誰謂衞遠
兮歸我其航
霹靂引椘商梁子作
步出郭門兮一何蕭蕭念彼古澤兮興言来游山長水闊兮
曠無儔侣天地晦冥兮霹靂儆予玄雲兮沍凝急雨兮滂沱
冰雹兮交加蛟螭兮湧波捷捷業業兮天何我駴軯軨騞虩
兮道不可以咫危顛疾蹷兮物無不靡側身慎行兮庶無罪
悔神龍之歸兮肅然川坻雷公上天兮挾輈以馳昔何嘘
兮今何怒為巫咸去我兮誰其得知
走馬引秦樗里牧子作
白楊刀兮宛魯矛枕戈待旦兮思報父仇父仇既報兮義不
共戴亡命不出兮遁我扵隘山高無人兮上無日星夜聞有
馬兮繞屋嘶聲天不祐我兮愳追我兵横屍都市兮國有常
刑我(徊以)徨兮莫履我彂沂澤㳽澷兮道路超曶我啼斯漆兮
我軀斯厲所處何危兮命幾一髮追兵既遠兮孰知其然馬
跡在地兮莫辨東西父不可見兮我志獲伸我死得死兮嗚
呼終天
箜篌引漢霍里子高妻麗玉作
浩浩兮洪河有叟一人兮攜壺赴波我急爾止兮無檝迎汝
爾竟汝渡兮爾何所苦龍伯兮馮陵鮫魚兮參差戕風奔騰
兮霧雨渺㳽磨牙吮血兮制汝殭屍𡭗死扵渡兮柰何乎我
我亟從汝兮我死其可毁容悪服兮志不可回理魂隕骨兮
委命黃泥碣石嶄巖兮望不可測精衞䘖石兮曷海之塞曷
海之塞兮恨與之平和我如此兮不如無生
琴引秦屠門子作
山嵯峨兮我車之將水泱&KR1071;兮莫之或梁世而溷濁兮黑白
不明干戈日尋兮武夫顔行天寒而燠子厥有瓜瓞士賤以
拘兮不敢容悅黔首之愚兮爾乃自愚謂儒可僇兮儒則何
辜長纓兮縵胡瞋目兮語難堯舜遠而兮旦不復旦豺虎咬
人兮㓗身去亂商雒有山兮曄紫芝嗟彼美人兮跋子望之
何世之不偶兮曰安其危而利其菑天道至此兮我命之衰
龍丘引楚龍丘子作
春花兮亂開秋葉兮滿階時不再来兮我憂用老久行懷思
兮我歸無所鳥則有翼兮魚則有鬐灊霍有岳兮江漢斯波
徘徊不進兮戹彼路岐僕夫告病兮飢馬囓其我夢之歸兮
吾鄕我里門闕依稀兮墟墓則迩魂神惝怳兮一夕九徙父
母何在兮敢及妻子天隂歲莫兮北風之寒曰我無衣兮坐
不能湌我拊我膺兮摧我肺肝閔天嗴嗟兮喟其增歎
三彭傳
昔在天地未判之初混混沌沌玄玄黃黃載清載濁實隂實
陽水火交運曰星乃光爰有神人厥名曰突寔生其間吞吸
元精孕胚巨霛上顱下趾肩髀成形口味鼻羶目色耳聲一
機既闢萬化則行次有三子受氏惟彭孟琚仲質季矯是名
相其居處託彼衆甿私其喜樂潜覷默争吉凶紏纏&KR0852;福搶
攘無有唇齒讒言其興無有刀橶積不相能人類用殄鬼怪
為朋天下雜擾而欲以聽直於明庭於是黃帝乃召天老而
問曰朕治天下嘗以為天下巳治矣三光齊明萬物順軌教流
民人德洽遠迩昆蟲喙息草木靃靡華夏蛮貃率我綱紀彼
獨童狡嚚昏頑鈍椎鄙機心曰滋嗜慾鋒起是何人情之大
不美也彼三子者何以敢于亂始欤天老對曰臣不識也帝
盍即是而詰焉孟琚率爾而前曰自臣之生茫無識知秉心
多慾觸事即思揣靡傎倒神去鬼来佪翔無象捩轉九垓莫
高匪山墮若阜莫浚匪淵規我沼池貪贏務嗇乘間抵巇
巧窮毫髮枚數根荄他人富利視若己私叢為怨府襲作&KR0852;
媒墨㦿注睛舑舕流漦已苟可得靡有匕遺仲質慼乎其容
以次進曰自臣有行獨我勞苦頩然變色赫𡭗齎怒狭中淺
量捁臓鞣腑言槍暴彂氣鞴交鼓霆砰電毄燀[穫-禾+火]蠭午草搖
風動淫毒齊弩恌浮嚄唶嗀唾喑噁誚譏是非傎錯横竪孰
蛙睅眸孰螳攘股妄恃我強一與時忤千金解仇睚[目柴]為虜
世不我容胡寕可數季矯後至奮而称曰嗟乎異哉伯仲之
言臣殆不敢以默巳自臣之北肆其殺殘按膝危踞瞋目語
難犀渠鶴䣛蛇矛筡&KR1483;嚼肌洩憤鍥骨求瘢力可㧖乕雄狡
弗完射則命中飛走欲殫一言相加六親無驩兵在其頸髮
上衝冠精神熛彂魂魄遁奔積骸為丘流血成丹戰聲未衂
敵膽巳寒志在我勝疇測吾端扵是黃帝窅若有聞黯然不
怡起顧天老復極其辞巳而彼三子者逡廵拱立錯愕失次
同辞而進曰惟帝清問下民鰥寡無益臣雖不言帝之視聽
可盡蔽欤盖臣聞之人生一世本自化樞孰不百年我謂斯
須倏其童幼馴至老枯何頭不秃何體不臞貴榮賤辱利害
争驅死喪病瘦悲嘆囚拏開口笑言能得幾娱縦情恣欲豈
我過踰方其賦形我有軀幹曰忲美目清揚雄髯佼大肩背
豐厚手足輕快語音如簧容止若畫市童興嗟隣竊睐是
皆自然罔有過害至若疲癃連蹇痀瘻盲聵步趍如縶顔面
弗靧視臣之全生而抱形者百不逢一孰可倚頼飢羸危窘
菲惡困殆褐裘不充藜藿弗嘬視臣之順適而愜體者千不
遭一復何怨悔古人嘗有言曰天生時而地生財人則用之
山丘之高川澤之卑肖翹蠉蠕華實葉枝時至氣来各有所
宜是以人為萬物之霛而寔用夫萬物豈我之私然則世之
所有天之所樂但知&KR1167;情何有規彠名車駿乘鞍韉轡絡芳
醪美饌鼎飪羃杓竒聲異伎絃筝粉澤任口醲鮮随身煜爚
此殆臣兄弟之所喜聞而時俗之所謂憂謔者也嗟乎人不
可以無權權高則廓權降則韄人不可以無勢勢盛則爍勢
傾則縛惟泉濫觴而必達惟火(燎原而必灼順臣者得志而相矝閼臣者)逆天而
自蠚是故思之不得而至怒怒之不巳而成僇臣猶恐其未
足以竭平生之志騁一己之欲徒大期俛仰而向盡此所以
終歲犇跳而藺轢者欤雖然彼兇而暴世之下愚罹法受戮
殘辱狗猪當其生存恣意所如此通而睿聖人之徒黃馘槁
項飢餓體膚及其没身併盡丘墟是盖天下之雜擾者或脩
或短或黔或晢或夀或殀或遭病患或遇&KR0852;讁各有天命弗
勞人力恒自困於昏睡反謂臣之讒賊而彼衆人方欲以是
而聽直於帝庭也孰為直欤於是黃帝乃召天老而告曰自
朕之治天下帝榆無道侵欲諸侯蚩尤暴起兵亂冀州太一
奉符天一獻謀一戰而勝涿鹿是都橧巢營窟風雨漂搖果
蓏蚌蛤臭穢腥臊民人告病我是用憂制彼藥餌務為民逑
彼三子者呌嚻雜遝兵之不可藥之不及雖欲本其致亂之
故用以變之毋乃天下終未能盡治欤天老對曰臣聞上古
開物之時天高地下風氣漸張醴泉瀵注地膚馨香上飛下
行身有光芒歲久念食嘉穟穰穰民有争心變生穅争之
不巳殊厥井疆天人既離善惡乃彰彼三子者始得以自肆
其姦而莫之或攘然臣嘗稔其言矣琚也多思宜於長頋而
却慮質也多怒宜於憤世而嫉邪矯也多殺宜於徑情而直
行是誠有害於聖人大公至正之道者臣則請帝杜其宴安
之毒敜其蹷痿之機浣其腐腸之食齾其伐&KR1167;之媒則彼三
子者之致亂猶可及止巳何謂天下之未能盡治欤於是黃
帝乃即齋宫累月不親政事經年不迩聲色怳兮惚兮而或
與方㝢謵朋等問道具茨合苻釡山且又神游於華胥氏之
國天下大治由是三彭不振遂至於亡
為說者曰予聞祝融之子厥有大彭寔居彭城是為彭姓至
周有彭人别居庸蜀微盧之間非其後也盖今三彭氏本在
於黃帝之世則又異矣雖然大彭之後有彭祖曾以雉羹享
帝帝錫之夀考至八百歲而彼三子者乃幸人之有過出讒
于帝以求享而人用是&KR0852;患殀札者相繼此則又與彭祖者
果異歟悲夫
潘生傳
潘生者富陽人世業農幼喪父獨与两弟奉毋居間出与人
執塓甓治筐筥又為善工大德間江南大饑人民道墐者相
望自度無所得食曰吾終無以給母則母子俱死等死盍若
用吾強壮少延母旦夕活乎即以母属两弟自傭回鶻人乃
告母曰兒當傭錢塘數月得錢米活家且自活母勿憂既回
鶻人得轉賣遼東遼東大家軍戶遣代戍虎北口會上有詔
江淮子女流徙者衆禁人母得轉掠饑民使悉還鄕土遂從
遼東給過所道遇一女子鴉鬟尾行問之則曰淮産也昨因
饑父母棄我轉徙數家今主家使我歸君南人儻挟我得同
歸乎扵是日即操瓢道乞夜泊茅葦中雖顛沛流落親䵒日
久曾無一語少及亂渡淮曰我家通州今近矣君盍送我到
㽵乎及女子上堂見父母攬涕泣起相抱持詰門外同来者
何人即引生更衣具酒炙樂飲酒半執醆跪曰吾女幸完骨
肉韙見鄕里免罹霜露盗賊君力也今吾女猶處子君誼聲
暴淮椘間且君去家久母不知在亡歲丁荐饑鄕閈必離析
廬舍必墟莽雖有兄弟亦恐不能自存活吾家尚薄有園田
給&KR0673;粥吾女實君箕帚妾也君必無歸生則毅然謝曰吾何
敢以若女為利哉吾雖賤不讀書且義不敢取况吾母固衰
耄度尚可活萬一母死两弟儻或有一存今遂不歸是吾遽
死吾母也吾又何忍即安此土乎遂告歸母死者盖三載两
弟亦死生追制服復食其故技扵鄕以終
為說者曰凡人自立天地間夫妻子母天属也人子亊親候
顔色具甘膬鞠躬盡力雖生死不暫違去今生自棄其身饑
莩中規奉其母母幸粗延數日命猶念母終身(可不)謂孝乎世
衰民散雜男女或強暴侵陵或謠諑善淫鮮能自合扵禮
法者今生偶以塗路相遇皦皦不汚卒辝其㛰可不謂義乎
嗚呼世之不及此者衆矣一恒人乃凛然類古獨行君子尚
可謂世為無人邪然生終以老死沒視彼妄夸姦佼反以義
侠特聞嗚呼此又何為者耶
韓蒙傳
韓蒙者永豐人家本江東大姓善賈至蒙益蓄善田踰數萬
畒計&KR1167;樹惇常低首下氣類懦夫女子未嘗敢出纖芥語鉗
制人視歲貧窶鶉餒給鹽米炭死或給棺蒙鄕里時蒙舉火
者或數十家蒙每售田田必過直與錢且追舊劵自算曰某
售某田彼欲速我貨今我入榖田實上腴我欲久有我業又
乘人之時詘恣贏扵巳母乃為過貪巳乎復召與錢蒙既老
謀卜山以葬鄕人有山最吉即獻山蒙不可蒙諸子遽割園
田與山多寡埒蒙又不可曰我死歸我骨免烏鳶免蝼蟻山
泉樹木悉爲我有且彼豈或不能自爲竁頋藏我乎復估山
所直與錢鄕人不肻受召与飲強授錢乃巳自是鄕里童耋
見蒙出必讙曰吾長者凡在東阡西隧田芃然茂園菀然蕃
池孳鉅魚山養嘉木蒙曾不待防護程督利日歸蒙然蒙頗
以財自衞無有妬蒙而思欲撓奪之者故蒙卒以富饒終其
身嗚呼世所謂大富家者豈盡蒙比耶自其乘時射利血牙
腊毒不至扵谿壑属厭不肯巳終不免自䧟其身爲刑僇之
民自蒙處之誠不肯頃刻安寝食彼方亟肆其術肥家而瘠
鄕恫疑噤喝持鄕社輕重搖脣鼓筆挾州縣短長徒以争強
競得扵一時不䘏其後或一世二世三世子孫既巳凋喪廬
舍既巳摧落田園易主丘木斬伐罔有遺蘖至使鄕里衆人
追數其既往之愆尤曰天定者勝人視蒙獨不可愧耶嗚呼
吾每觀數十年来世衰俗下田力頓耗泉脉寖竭歲無美禾
山恒蒿然池多眢衊不得孳鯤鮞是豈天時人事相為上下
本其人一以貪殘剽磔之行自戾扵天不有天菑必有人殃
而天特有以默勝之耶然而天下多故閭里益騷糠籺不充
口裳褐不掩脰悲憤姦悍而欲競洩其毒以逞莫之底止是
果世無富民長者耶嗚呼幸使吾鄕里知有蒙也可以勸
為說者曰予聞穎川白晉言如是晉嘗宦游其鄕至蒙家蒙
具水陸鱻薨時新𬞞蓏醯醬䓗㳿烹瀹調齊執酒漿獻酳拜
跪恒中禮一彂言必及扵善毋躗遇它過客盡然此殆富而
好禮者乎晉北産惇樸不妄人也故蒙之行事實可傳
會稽傅氏夏小正注後序
夏小正本古書殘缺近會稽傅崧卿頗就大戴禮校讎刊注
刻在會稽學宫盖昔孔子嘗曰我欲觀夏道是故之𣏌𣏌不
足徵也吾得夏時焉說者則謂夏時夏小正也聖人當春秋
之世每告顔淵以王者百世通行之道首曰行夏之時殆取
其歲時之正政事之善也此豈果謂夏小正之一書㦲周公
之時訓吕不韋之月令類若一本扵夏小正而又加詳漢魏
以降嘗建讀時令之官凡以夏禹周公(之典世宜)守之而不敢有
逸故也後世儒者乃欲舉時訓月令而盡黜之且曰天時之
運行有常而王政之設施者無常起居號(一令)慶賞刑威惟其
所值而即行之誠不可以非時而暫廢苟不即行而暫廢則
天下多滯事矣予試論之天之與人一理與氣而巳盖惟理
常為主而氣之所運一屈一伸一開一闔暑焉而土山焦爍
寒焉而川澤凝沍天下肖翹蠉蠕根茇浮生之物無不熏蒸
融液周流交灌而舉不得逃焉理固在是也聖人之所以為
人每全其理之所賦而又順其氣以行之不敢少逆囙時制
法按月布政春夏陽舒而賞慶行秋冬隂慘而刑威作是皆
悉本乎天之一屈一伸一開一闔而固非我有作為扵其間
萬一有逆乎此而天道遽為之變一言之彂与某休恊一事
之動与某咎應春秋洪範家類能言之而後儒或譏其泥者
此猶嚮謂時訓月令之可盡黜者也嗚呼夏禹周公之典不
幾扵遽逸矣乎夫夏后氏之政典嘗曰(先時者殺無赦不及時者)殺無赦然所
謂先時不及時者豈有它哉春飬狐子秋食耆先每事不敢
有違其時者是謂經制盛夏非行師之期而出師窮冬非肆
眚之日而肆赦則是一時之所值有不容不舉其事者是謂
權術自天道而觀雷霆霜雪一切各以時至者則理之常不
以其時至者則氣或有以激之而理則非常聖人之典亦道
其常者而巳矣今而曰天時之運行有常而王政之設施者
無常起居號令慶賞刑威惟其所值而即行之誠不可以非
時而暫廢是徒苟用乎一時之權術而終不得乎王者之經
制且夏禹周公之世因時制法按月布政天下亦何嘗多滯
事哉爲此說者始不究乎天人之一致而務欲裂而二之者
也然而古者聖人之道每與天地之化相爲流通泊然而神
明内居窅然而氣化外變是故冬而振雷夏而造冰宜若或
違扵天而天固不能違之此不可以一槩論也自惟聖人知
其理之若是而必道其常以垂世立教陽氣一通則鑚燧出
火隂氣一歛則築室藏冰觀其所以弥綸匡贊節宣調變扵
天地隂陽之間者豈爲無所用其心哉達賢君子治其一身
且順天地四時之變調其居處節其飲食禁其嗜欲適其志
意一國之政辟之治身則又大矣傳不云乎周歲多燠秦年
多寒是特昧乎夏禹周公之典或流扵舒縦遲緩或䧟扵嚴
酷刻深而不自覺焉者也由此觀之孔子嘗有取扵夏時者
天時與王政相參王政得則天道自應後世儒者乃欲舉時
訓月令而盡黜之則先聖人不謂其歲時之不正不謂其政
今之善哉嗚呼此亦不得其說矣
南海山水人物古蹟記
南海盖禹貢揚州之南境春秋戰國時地本百越至秦始通
而尉佗王者五世漢元鼎中南越平立南海等郡属交州治
蒼梧建安中徙治南海吴孫權初割交州立廣州而南海郡
属廣晉因之宋以後江左州郡析置不一至唐即以南海郡
立廣州永徽後嶺南五管悉隷廣府咸通中復分嶺南為東
西道廣為東道唐末迄五代南漢劉氏據之及宋初而後平
今廣州上路領縣七番禺秦縣南海增城漢縣新會清遠陏
縣東莞唐縣香山宋縣廣大府也山水人物古蹟之灼然可
紀者夥矣粗載其大略于萹
番禺山在番禺東近城两山相属高丈餘山海經黃帝生禺
號禺號生禺京處南海一曰二禺山或云黃帝二庶子善音
律南採崑崙竹制黃鍾宫遂隠此山
五仙觀山在子城内椘高固時有五仙人人持榖穗一莖六
出乘羊衣羊具五方色遺穗州人羊化石仙人騰空去
南海廣利王廟在番禺南廟有唐韓文公碑玉簡玉硯象鞭
精緻鄭絪出鎮時林靄守高州獻銅鼓面闊五尺臍隱起海
魚蝦蟆周匝今藏廟中宋真宗賜南海玉帶蕃國刻金書表
龍牙火浣布並存
浮丘山在南海西本羅山朱眀之門戶浮在水中篙痕宛然今
去海四里有葛洪珊瑚井洪煉丹海神獻珊瑚
中宿峡一曰峡山在清遠東山對峙江中秦趙胡曾鈞得金
鯉可重百斤貢之秦王有釣鯉臺東有尉佗萬人城南有標
幡嶺唐大曆間哥舒晃叛廣州討晃夢神人謂曰見幡即回
及晃平回師山頂有掛幡
白雲山在番禺東山高無泉有龍化為九童子泉遽涌時有
五色小蛇蜿蜒下為大小水簾洞秦安期生隱處始皇嘗遣人
訪安期生或云子城東有安期生蒲磵溪磵中産菖蒲一寸
九節食之仙
任囂墓山在西城内囂秦二世時南海尉病召龍川令趙佗
使行尉事嚻死秦亂佗竟自王
越王臺在大城北尉佗築西有越王朝漢臺歲時望漢拜兩
臺踞山巔屹然山有達磨泉達磨自天竺航海至指其地曰
地有黃金萬餘兩貪者力鑿得泉達磨曰是可銖兩計哉令
海水鹵鹹泉最冽
越王趙佗墓山在南海南自鷄籠岡北至天井連岡接嶺佗
葬輀車四出棺塴無定處吴黃武中交州從事吴瑜訪佗墓
莫能得獨得王嬰齊墓珠𥜗玉匣玉蠒金印三十六銅劒三
爛若龍文悉璃玉押金飾後瑜携劒經贛上飛上江水
南越王弟建德故宅在西城内吴虞翻移交州時有園池唐
六祖慧能剃髮受戒寺有壇壇有菩提樹房相國融譯楞嚴
經有筆授軒大硯融自刻大唐神龍改元七月七日天竺僧
般刺蜜諦自廣譯經出此硯堅潤可愛藏殿内有屈眴布西
天衣繡内相大如兩指
越井崗在南海南一曰趙佗井一曰鮑姑井鮑姑葛稚川妻
嘗行灸南海善灸贅疣唐崔煒遇姑得越井岡艾南漢劉龔
號玉龍泉禁民不得汲
石門在南海北山夹江對峙如門漢樓舡將軍揚僕討南越
先將精卒䧟尋峡破石門東有貪泉晉昊隱之刺廣州酌泉
賦詩處隠之北歸家人攜沈香一斤覺投香江中
漢徵士董正墓山在番禺東正州人清白不群晉隆和中太
守袁彦伯求其後旌之
馬鞍山在番禺北秦時望氣者言南海有王氣彂卒千人鑿
山状如馬鞍漢伏波將軍馬援嘗駐兵山岡每風雨晦冥聽
之若有軍聲殷然
盧循故城在番禺南城南小洲状如方壼盖循故居處仐盧
亭夷人男女椎䯻俗採魚蠣藤竹又有龍戶一曰蜑戶舊傳
循字元龍此恐循遺種五月一日禁水蜑戶不設網罟
石鼓山在東莞南山有石如鼓鼓鳴世亂兵起盧循東寇隱
隠有聲
金牛潭在增城南本增江水潭有金牛晉羅公釣得金繂牛
從繂出見人復没斷其繂得一尺義熙中周霛甫勇掣得三
尺唐韓文公宿增江口有詩示姪湘
甘溪在南海東晉廣州刺史陸自西北百餘里築堤瀦水給
城南漢劉氏闢甘泉苑汎杯池南有陸公亭故基夹溪種刺
桐木綿花開殷豔如畫
博大山在番禺東山有盧循母檀氏墓東南有盧堠循浮海
與吳隠之戰立烽堠處山下溪有神鼎唐劉道錫刺廣州遣
人係鼎耳出鼎耳斷鼎没執鄕者耳盡痛
馮盎墓山在新會北盎世爲南越首領祖父寶守高涼聘譙
國夫人洗氏寶死洗懷集百越斬歐陽紇陳紿洗鼓吹麾幢
至盎三世武德中盎將南越衆附唐
赤石岡在番禺西南山色赤如火然唐有扶南人請以黃金
萬鎰市山彂寶藏刺史韋明曰南州鎮山也弗許
景泰山在番禺東北山巍然聳拔下爲越溪唐景泰禅師卓
錫處古有七仙人守山後彂得石履二古鏡一紹興間風雨
山裂又得唐天寶時銅鐘並藏寺中
黃雲山在新會北唐一行禪師来游此山黃雲自山出如金
輝映衣䄂遂卓菴山巔弟子至者餘五百人
寶莊嚴舍利塔在西城内梁大同間曇俗法師奉武帝命求
釋迦舍利創千佛塔唐高宗時廣州都督李重建王勃記有
古井九繞塔内有古䁀藏劍一鏡一銛瑩下彂得佛牙舍利
似是梁代故物
金芝巖在清遠北唐天寶間望氣者言南海東南内有霛山
彂金草遣使得金芝二十四莖錚然作金鉄聲
黃巢磯在清遠南黃巢宼廣州殺李佋覆舟處
西樵岩在南海西南岩有石室石珠飛瀑如瀉下為玉女淘
沙灘漉梨泉龍泓九真洞歲時恒禱龍龍泓占風雨雲氣南
漢時有烏利仙迹
鎮象塔在東莞西南漢禹餘宫使邵廷㻆造廷㻆劉氏愛將
嘗告劉鋹曰漢承唐亂幸天下有故干戈弗及漢寖驕今諸
國悉珍寶奉中國漢不可後否則宜歛兵自守已而宋師至
廷㻆將舟師出洸口鋹疑廷㻆必叛殺廷㻆禹餘宫漢離宫
九曜石在西城内城有湖長百餘丈水凝綠列石嵌竒突兀
類太湖霛壁者九南漢劉氏集方士煉丹處
蘇文忠公古舍利塔在東莞西資福寺羅漢閣状若覆盂文
理類巴焦五色備具盖古佛䐉骨也比丘祖堂夜夢赤蛇吐
珠白壁上旦果得舍利建塔公自作銘以實之
東坡泉在西城内天慶觀蘇文忠公初鑿得一石状如龜泉
涌出號亀泉清冽亜達磨泉淳祐間經略使方大琮浚泉護
以定林廢寺鐵井欄大琮有鐵井欄銘
仙女灣在香山南海中宋益王昰南遷泊仙女湾丞相陳宜
中欲奉昰犇占城颶作昰殂葬香山宜中遁殿帥蘇劉義追
宜中不及夜有火燒仙女湾舟艣幾盡
崖山在新會南山有兩崖對峙海潮出入宋紹興間嘗置成
衛王昺南遷結營崖山海中海水鹹級道斷天狗堕海聲隆
隆如雷丞相陸秀夫朝服抱衞王沈海文武嬪御從死者萬
數
大奚山在東莞南大海中一曰碙州山有三十六嶼山民業
魚塩不農宋紹興間招其少壮置水軍嘯聚遂墟其地今有
數百家徙来種藷芋射麋鹿時載所有至城易醯米去
爲說者曰東陽李生自海上回爲言南越事山川風土悉有
可考者夫南越本一州地自秦漢以来始通尉佗之自王劉
龑之&KR0825;制亦嘗自同中州崛強數代至扵天下盡一而後能
有定豈不以其山海之險遠故哉當今廣爲大府自江嶺而
上經大庾關隘之高峻自閩徼而入過潮陽嵐路之稀遠自
䍧牱而下則又將歴灕江湟水瀧石之嵓崿黃茅青草炎瘴
襲人毒蛇猛&KR0849;山谷盤踞是故世之仕者恒未嘗碩至至則
常數期日而或不足以償其苟且塞責之心然而晴天勝景
山霾開而海氣伏珍禽嚶鳴異草叢生花有素馨朱槿果有
荔支龍眼㯽榔蒟醬之属芬香豔冶鮮甜爽脆魚鷄蜆菜堆
積扵市酒支數年苟能順其風氣時其調適宜若無間扵中
州至扵控制山䝤壓服海外大蛮夷歲時蕃舶金珠犀象香
藥雜産之富充溢耳目抽賦帑藏盖不下鉅萬計又必頼夫
涕泣還金之吏而後有以愧夫輕生好貨之俗厥任至重故
常劇扵他郡而必欲其稱聀是又豈得以其險遠之故毒瘴
乘之而或略扵民事者哉然則世之仕者勿以其險遠可忘
必圖其政山海之氓勿以其險遠自恃必奉其法度此則天
予堂陛之間即為廣府誠不可以不慎也雖然自秦漢通路
以還南越幅員數千里莫不自歸扵經理撫綏之中至唐而
後列為五府廣府寔大山深峒惡民頑俗獷草搖風動常必
德懷而威懾之然後自巳間者一時山峒顓顓無所覺知之
氓弄兵潢池假息湯釡至使父兄子弟脩城栅繕壕塹晝夜
鉦鼓凛焉若鉅敵之壓境訛言相驚繼之朝廷以是而厲法
令儆盜賊修馬政禁兵器是雖一指疥瘍之微而徧身猶或
為之不寕者盖久而後克有定此豈可以輕視南越一區之
地而不深戒其山海之險遠者哉嗚呼今之所紀者山川故
在人物則悉巳往而不可復追矣遂囙及其風土政事之槩
者著于末簡苟有觀者曾可謂為晉宋少文之卧游云𡭗哉
予故得以具論之
淵穎吳先生集卷之九
