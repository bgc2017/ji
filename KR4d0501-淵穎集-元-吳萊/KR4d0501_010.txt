淵穎吳先生集卷之十門人金華宋濂編
讀唐太宗帝範
初唐太宗帝範一卷十有二萹太宗嘗手撰以教太子五代
喪亂書有錄而遂闕暨今上征雲南𤏡夷始出以獻而舊十
有二萹復完予聞古今欲治之主不世出嘗必立為治天下
之法使其後嗣子孫有以世守之而不敢失墜不幸而一旦
昏庸懦弱之君或繼其後亦得有所扶持馮藉不至於甚亂
而僅存此雖三代聖人制基垂統立經陳紀而務欲定為法
度典章者然亦不過數傳則巳自弃其先祖之訓䠞國敗家
接踵而有夏之太康商之帝甲武乙周之幽厲宜若無異扵
漢唐之季世然猶幸賴其法度典章之炳然播扵宗廟布在
有司賢聖之君復有赫然而振起者有此具也自是以来漢
承秦亂而高祖立漢家之法唐受陏亂而太宗設唐室之制
嗚呼漢法遠矣蓋惟唐制傳之未久而天下多事夷狄侵凌
藩鎮䟦扈盜賊相挺而起莫之能救此其故何哉當陏氏大
壊太宗始銳然盡舉天下扵盜手即議立國法粉飾朝章誠
欲創其基業於前而特垂其綂緒於後使後嗣子孫得以繼
續而行且將有恃於此而不害扵無所守者是故職官之任
定以常員師徒之備設以府衛用以授田則口分世業之法
均度以歛財役民則田租身庸戶調之制不紊自古者聖賢
之道不作而一切覇強苟簡之術用太宗乃能慨然庶幾乎
先王仁義之意而務成貞觀二十餘年治平之功自漢以来
可謂古今欲治不世出之主矣然而太宗每知太子之仁孝
慈懦恐不足以任國而僅述古昔聖賢之遺訓帝王之常法
強而教之謂爲帝範及至太子即位曾不幾時内則惑於嬖
后外則斥逐賢相則夫天下國家紛紜變故之迭至曾不可
以思患而預防者卒至扵易妵(改號殺僇宗姓而後巳然猶)幸其有所扶持
馮藉且不至於盡亂而僅存者頼有法也惜乎當時太宗立
法之際身教則從言教則訟每求其所以致然者自其法度
典章之中或不能自免其瑕釁間隙之可議書有之曰丕顯
哉文王謨丕承哉武王烈佑啓我後人咸以正罔缺太宗之
為治無乃文謨武烈一夲於正又能無缺者豈或猶有可憾
者耶何則太宗親定㝢内盖因陏氏高麗喪師之後而得之
自其即位北滅突厥薛延陀西制高昌徙其種人編置㳂邊
州郡而蕩然無有蕃漢内外之防及其晚年又且東征高麗
瀕死而弗巳是雖高宗之慈懦猶襲其故深異乎漢孝元之
議罷珠崖者降及數世而眀皇繼之君臣宴安邊隙數動至
竭天下之兵委之西北付以藩臣中國空虛大盜承之而遽
起由是天下多故藩鎮槃錯奚契丹深入河北吐蕃回鶻連
䧟秦隴震驚都邑師徒撓敗土境日䠞而唐室之號令所及
曾不出淮浙巴廣數十郡地而遂巳聀官之任師徒之備授
田之法歛財役民之制大抵悉改於其舊此豈非當世邊境
用兵之或過遂致蔓延於中國而不少熄㦲然以唐之子孫
昏庸懦弱或危或微不絶若綫是雖太宗之法守之有未盡
替得以扶持馮藉不至於甚亂而僅存誠求其所以致是亦
由太宗平日貪勝好名之過瑕釁間隙實有以先開其源而
漸熾其禍是則太宗前者包括四海指麾群夷適足以為當
今屈己和親敗軍郤境之效不可救巳夫然故唐之一代天
下之致治莫如太宗天下之致亂亦或自於太宗而後世議
者不之覺也嗚呼予觀太宗之志嘗欲法三代欲行周禮遂
絀封德彛之說而專用魏徵之仁義貞觀之治夫豈近世所
可遽及使其當時立法之際而其身之所行者一本於正無
復可議則雖三代聖人創基垂統立經陳紀之道何異於是
然而太宗終以不能企及者是亦貪勝好名之一過也詎不
信夫
詰玉霛辞
予少嘗有四方志旣長而益病且惜其志之或不我遂也於
是假爾泰龜用以卜其出處行藏之决者而玉霛無所徵雖
然古之龜書則久而不傳於世矣作詰玉霛辞
予昔日之有事兮曾端策乎元龜虔揭我以吉繇兮曰遠行
之不疑(志囙)循而弗立兮年偃蹇以失時祗自奮而復蹶兮豈
玉霛之獨吾欺惟玉霛之神聖兮諒天道之秉為練時日之
臧否兮佩國家之安危何嘉林之飬夀兮撫芳苓以敖嬉遽
清江之授節兮竟豫且之見羈將霛繹其果獵兮爰眡高乎
卜師矧梁米及夫稊黃兮幸鑚焌而無遺真古今之至寶兮
章之不鼓汝譽兮抑智慮之不(渴汝)精信乎不内而務外兮故
卒與俗而咸謚為氓自玉霛之有言兮庸一泯於至默雖吹
菙而我瀆兮恐告猶而弗食孰方功而義弓兮孰體色而墨
坼楚霛投詬而終不汝卑兮關朗豫占而任德兹一息之尚
存兮幸五官之識職諒用舍之無与於己兮庶藏脩之是力
柰自治之不勇兮敢罔稼而欲穡毋謂龜策之不能以知事
兮極神霛之不可測
竄宜楙辞
予自一二年来病旣久而日以嗜睡睡又多夢或謂予古有
善睡者其神名曰宜楙盍竄之乎予每怪夫病之亟矣惟睡
為能少息夫病也然而晝之所思夜夢見之紛拏膠擾不遑
少止是則甚非學道者之所宜有也作竄宜楙辞
伊我生之多病兮廼獨處而向隅爰有托扵假寐兮僅身心
之舒愉幸世紛之刊落兮寄吾夢之宴如䓁百年為一指兮
謂八極其蘧庐昔宰予之在聖門兮曾譏斥其不可雕杇何
儆戒之遽忌兮恐宴安之或踰豈宜楙之每為我祟兮竟淫
(荒昏)其迯誅予誠與汝而並世兮敢自䧟扵非夫惟枯瘠之若
兹兮卒戰兢而自勵凛形骸之欽肅兮召魂魄之迷潰竦志
矛而汝擊兮充氣楯以為衞抗槁梧之不復瞑兮麾狂藥而
弗嚌拔妄華之根撥兮敜邪壘之譏誡尸蟲穢雜而不黨兮
(病竪)纏綿而何瘵歘天地之一清兮赫聖賢之吾對湛霛扄之
寂然兮藴妙賾之無外精思慮其若一兮致事為之弗閡信
兹魔之釁逐以不返兮吾益見其通明而罔害嗟早歲之我
痼兮柰平居之鮮懽固精神之耗蝕兮漸榮衞之疲殘迄旦
為之見梏兮徒夜寝之能胖曷卑我以窅嗼兮思濟身之艱
難當日用之不遑少息兮紛俗變之相干頋嗒然而欲一隠
其几兮懼純素之弗完文儒或弛其名譽兮劍士&KR1051;喪其怒
瞋尚喧豗拏攫之盡去兮寕呻吟啽囈而增昏信默默而時
化兮直緜緜而道存吾何負而我遠兮雖自訟其奚殫彼隂
陽之交會兮特感變之所起宜正噩之有占兮實祲輝之相
倚緬古莽之睡矇兮復阜落之跳䚦豈幻化之往来兮孰夢
覺之非是歘吹爇乎死灰兮恍撓淆於止(水雖)形接而謂夫皮
膚兮竟神通扵骨髄何今魚而昔烏兮且我蝶而彼蟻方雲
霧之倏爲飛滅兮又雷霆之鳴燬貧何患而或盈倉庾兮賤
何辱而遽躋朱𬗋信苦楽之相乘兮罔動静之可弭謂静定
之可以自勝兮卒勦勞而弗巳誠道真之不至兮故徒与世
妄而同軌目我病而益病兮匪宜楙其誰尤肆操存而不舍
兮收視聽而与謀儼聦眀之不我壅蔽兮愈泮奐而優游要
虛懵之盡黜兮俾菑孽之日瘳惟真人之無夢兮在一默而
何求縦我夢之或可少徵兮吾又何(得乎)黃帝与孔丘盻晴牎
而咲傲兮彂蠹簡以歌謳願宜楙之一竄以不復兮用稽首
于玄都
葛天氏牛尾八闋楽歌辞
古者葛天氏之世世道治矣而人民康乂楽是用作始教人
操牛尾投足而歌之是亦天地之間自然之至音也然而楽
辞不傳後有博古閎覧者惜古樂之日閟不顯託而𥙷其辞
凡八章
載民一
於赫顥穹降厥生民生民如何群物與淪俗無上下親孰父
子爾騃爾狉孰綱孰紀泊乎無名澹乎無聲天地無作聖人
化成我民自化帝不汝淂是曰載民我民之則
玄鳥二
玄鳥來矣我民其興氣以陽彂質以隂凝玄鳥歸矣我民曰
息静安其&KR1167;動職是聀爾居爾巢禽獸蟲蛇爾食爾火蚌蛤
果蓏我利我養相時制宜匪政匪教尚安所施
遂草木三
邈矣上古元氣肇萌彼浮斯茇庶草彙生孰闢我區孰豐𡭗
茁樏山砅川&KR2081;皮採實火無爁炎水無浩洋狡蟲斯伏鷙鳥
弗翔允哉楽兹草木蕃廡嗟吾何思維聖之琽
舊五榖四
孟春正月我出于田矧我勞勩愳我瘠捐揉木耒之剡鐡耜
之天雨澮之時風耔之維糜維芭維稲維粱弗𡭗穢莠亦弗
菑蝗五榖告熟民人率育育焉熟焉自古有年
敬天常五
太元伊始風氣日開天有常道生養死埋犬雞巷中麻麥畒
首貨財旣来什器孔有卧則呿呿食則吁吁飢則求食飽則
棄餘於乎不顯孰不念聽日監在兹柰何不敬
建帝功六
昔在秦皇君臣道生君有五期輔有三名上昭天光鳥獸文
章下恊地符龜馬圖書一人在位萬邦順軌無幽弗爥無險
弗砥黎獻共臣蚑蠕畢從匪帝之功伊誰之功
依地德七
我望兩海中有崐崘天霛被跡乾曜合元孰来蜚龍孰度七
囿人禽並擾庶品蕃毓乾以易知坤以簡能甲曆既正機矩迭
乘帝予何言天地之德我民之依俾民弗忒
緫萬物之極
自有聖人我革鴻荒何毛何血曷弁弗裳維聖人富維聖人
夀聖人之厚萬物之阜熙熙乎和皥皡乎大道有自然德無
疆界爰命樂師投足握氂欽兹念哉天下攸歸
右葛天氏八闋樂歌辞凡八章盖予嘗讀吕氏春秋頗載葛
天氏之樂名而不聞其樂辞予故夲其樂名特𥙷其缺樂則
古矣樂辞今也古今之樂殆不可以遽同者也然今之天下
猶古之天下是雖邈乎遠在數千百載之下何獨不如葛天
氏之世乎古之說者每称上古之世代曆紀者尚矣自皇䧺
以来伯牛受禪迄于葛天氏十有餘傳歴年之久近都邑之
建徙要皆不能以必得其實者况其樂哉然以古之王者道
合乎上德依乎下恬澹而神明内顯恭默而政教四達煦焉
而春彂凛焉而秋肅隂陽之氣畜積而舒布民物之俗優游
而康樂由是天地自然之音出之於口而成歌天地自然之
節動之於手足而成舞舞必三人歌必八闋操之必以牛尾
播之必及於帝功民事吾知其節八音行八風屈伸綴兆俯
仰參錯而具有其容矣吾又知其沐浴膏澤歌詠勤苦聲文
音律安徐和緩而務合乎法矣皇䧺之琴女媧之笙朱㐮之
瑟伊耆之籥前後相耀彼此相襲是盖近而英咸韶濩遠而
巾拂鞞鐸之所自出者也近古以降大樂官失聀古樂日廢
然而五音七音六律六十律四清聲八十四正調之法度猶
有頼乎西域龜兹之所傳唐末五代之亂又從而殘缺不備
訛謬失節至使蜀一黥卒而欲立一代之樂府鎔金鏤石崇
牙列簴足以極衆工之選雖若名儒鉅子學不聞古樂無其
師竟無有一舉口議其可否而請以更張者於是古之所以
吟咏其&KR1167;情動盪其血脉消融其查滓者無復可見而淫藝
邪僻驕慢輕剽之風日競月增靦不之恤子女&KR1725;擾舉聲號
噐杯盤狼籍頓足跳踊則巳雜出扵鄕邦聚會賓客讌飯之
間矣鳴呼古今之樂其信不可以遽同者耶此予重有取乎
葛天氏之樂名而特𥙷其樂辞者也後有聞者得而歌之且
將惕然有感扵古樂之不作矣又何愧乎樂辞之今也哉然
以黃帝以下六代之樂与夫成周之九夏唐元結皮日休乃
得而盡𥙷其缺鼚乎鼔之軒乎舞之或者當百王之末造而
猶可以得返太古之遺聲乎嗚呼遠矣予是以特錄其辞而
又論之尚庶幾乎大樂官之採擇
嚴陵馬君仲珍父誄辞
維元統二年月日嚴陵馬君仲珍父卒家凡歴六朞始克葬
于新亭里先人墓側我二三子追慜其遺行之不昭於時乃
作兹誄用相其哀詳曰
於歎馬君厥妵維嬴是曰造父別封趙城趙之既王奢也善
兵爰邑焉服開國秩卿世降炎劉北州籍名援介戚里融振
儒聲逖焉鉅唐重績治經孰揚天朝燧握節旌信兹苗㣧何
代弗榮播𡭗宗譜百世一程故汴之遷視杭作京靖念𡭗祖
策科騰英&KR0993;歴州縣執持憲刑鴻蹌鳳翥五㓗冰清徑躋法
從領䄂明廷端紳搢挺實棟國傾維言維行流風盛行曰孫
曰子夥有簮纓世祿日遠家氊相承如何君子異我編氓維
君自幼鍾厥豐偉長而好學耽翫書史昭兹六經卓有根柢
老&KR1704;後先搜擿章指孰王非綱孰聖弗髄彂揮義殊談論蠭
起恣觀百家&KR0881;獵衆技&KR1704;墨交橶德刑迭燬鴻荒迄今王覇
臧否薄海内外華戎遐迩孰詩孰賦鏗合宮徵或玄或竺彪
别邪詖我常謂多君謂道咫泓涵浸潤岋峢崺君不自能
蔚為秀士立辞摛藻聞者風靡自君旣壮聿有時譽矧學之
谹弗㩀要路緬𡭗祖德敢懵我故熾𡭗學業肻堕我素名埸
大開百郡充賦匪閩伊楚矜&KR0719;犇騖彼晳此黧揮霍吞吐聚
焉風雨散若雲霧孰玉弗雕孰金弗鑄匠般何人文梓弗遇
唶哉數竒得此遲暮誰非退鷁誓不脫兔我擔我簦爰告我
渡我吏其&KR1704;律我章句彼賢非賢孰妬弗嫮菰城甫里雪浪
煙樹人皆&KR1704;顯我獨&KR1704;誤君何不淑復奪君遽豈無文學尚
寐無寤千載一朝卑彼丘墓伊昔大化乃形𡭗身既具四體
孰儲𡭗神何言何默既咲旣顰何冠何履被服褼褼孰贏𡭗
學使𡭗有聞孰嗇𡭗仕忍不少延維其生之夭閼弗完豈如
無生窅漢自然我問元宰孰司其權紛綸變易渺是天淵愚
蒙者夀智勇則顛卑汚者寵藻麗弗宣顏駟蹇剥至老乃遷
劉晝擯斥厥有詆言言念君子過彼二賢嗟嗟奄迫命不可
攀盖予羈丱曾奉顏色爰受君詩僅識繩墨君不鄙夷忘我
年德我心𡭗諧略我儀飾我来自東我病殊極君苦我留撫
兹祍席陳薦酒肴翻倒琴策一年一集歌咏忘食云何遽離
久不我即我邸于西遇君逼側大江作潮我溝我洫鸒鳩搶
地我覆我翼曾是兹秋嘉節是逼柰以賞心強欲登陟滿天
隂雨被蓑著屐故交何有獨不遑息剨然長嘯嵓谷罔覿慘
悽中人展轉病極君生窮窶君死豪特新亭之里痛此窀穸
我今誄兹玄石弗泐嗚呼珍父是用哀惻
春秋胡傳𥙷說序
春秋之學自近世夲河南(程氏程氏)曾有春秋傳序而傳未完武
夷胡公安國盖又特出扵程門之後而私淑艾之故今胡傳
多与程說相為出入吾固知胡氏之傳春秋夲程氏學也然
而隠桓之際訓釋頗詳襄昭以降遺漏甚衆又况光堯南渡
而胡氏以經筵進講至於王業偏安父讎未報則猶或未免
乎矯枉而過正也宗人正傳間者嘗讀胡傳乃因傳說之未
備從而𥙷之此仍有益扵學者曩余嘗論春秋之大凡欲以
彂明胡傳之一二而正傳先之故敢私序其說扵正傳所論
次之後曰夫春秋者魯史爾自魯史而為春秋則春秋乃史
外傳心之要典而特為聖人命德討罪之書矣然自唐虞以
来典禮教化有人心感彂之妙爵賞刑罰有政事勸懲之嚴
伯夷之降典播刑臯陶之明刑弼教何莫而非此道也惜乎
春秋之世文武周公之舊典禮經曾不復赫然振起扵天下
而天下公侯五䓁之國亦(莫能)考禮正刑一德以尊事天子惟
吾聖人盖有聦明睿知之德而無其位扵是獨持其命德討
罪之筆而欲以定天下之邪正也吾賞焉而賞非私與邪也
吾罰焉而罰非私怒此其陽舒隂慘舉直錯枉之間先後有
倫衆體有要是謂經制持循凖的不容少紊人情之輕重不
同世故之治亂亦異是謂權義洊移前却必得其宜要之堯
舜文武之治未墜於地而吾聖人所以務盡其祖述憲章之
道者至矣實聖人時中之大法也夫然故春秋聖人之法書
世之學者猶議法之吏惟其知聖人之道揆而宅心忠恕然
後可以通聖人之法守而立說坦夷雖然學者徒以其一曲
支離淺中狭量之資求之未易以及此也或曰春秋新王聖
人囙之粉飾太平而多褒至治之世曾無奸暴之俗而惟以
德化者也或曰春秋衰世聖人且以為舉國不可勝誅而多
貶始亂之俗雖以微小之罪而必舉其法者也是故舒之而
遂縦者陵遲廢弛無法而益亂操之而愈亟者煩苛刻戾淂
不至於秦人恃法而寖濫乎嗚呼二或之論誠非所以識吾
聖人時中體道之大權者矣又將何以窮經而致用哉自王
安石以丞相說經春秋乃廢詆不用世之學者往往多自為
說至於意有穿鑿巧為傅會分裂聖人大體乖異先儒成說
漫有精義至當之論一說之外不知其復有一說也盖惟程
氏為能通乎制事之權衡揆道之模範又無完書世之盛行
胡傳而巳胡傳夲乎程氏之學程氏之學又信乎聖人時中
之大法也然而猶有所未備者焉今也正傳乃從而𥙷之誠
是也正傳其真議法之吏哉雖然前王之律昭然甚明後王
之令紛然雜出宏綱大指既無其統微辞碎義盖浩乎多若
參商矛循之不相合者吾益懼焉卒以待吾正傳而後定也
昔季氏使陽膚為士師問於曾子曾子曰上失其道民散久
矣如得其情則哀矜而勿喜善哉言乎學者又當自是而求
之此其必有合於春秋者矣
吳氏戰國策正誤序
戰國策十有一卷凡言周秦六國宋衞中山之事古有高誘
註最為䟽略近世縉雲鮑彪乃復分拆章數竄易字文悉令
可讀而不致有噤口敝舌之虞雖然古意䆮巳失矣要之古
今之字義曾不一同南北之方言或随以異而彪欲以後世
窮鄕曲學而盡通之吾知其必至於穿鑿粉飾而強其所不
可通則反不若誘之䟽略也宗人正傳嗜古書嘗以國策之
多誤暇日則取太史公史記及戰國諸子所自著書前後比
較既又考夫近世劉攽錢藻姚宏䓁本參伍錯求然後有以
見其語言之殊異傳寫之缺訛而是正之盖頗貴乎誘之近
古而深惜乎彪之妄作也於是世之讀國策者文從字順不
失其真戰國君臣從横游說之事併可得而極論矣盖夫古
者先王之世道德同教化行而風俗一士之有賢材學業者
脩之扵身著扵其國或以德舉或以言&KR0993;要皆可以考名覈
實而趍事赴功無或敢為熒惑變亂而懵乎是非黑白之混
淆也然而聖人當夫天下極治之世每有慮焉盖曰朕堲䜛
說殄行震驚朕師豈不以世之䜛人傷絶善人之事震駭衆
人之聽邪僻自此焉而進用矯偽自此焉而假託出入起居
彂號施令將無所往而不盭扵道苟謂世為極治而慮不及
此吾恐其漸為始亂之基矣是故聖人深以䜛邪之說有未
易化而且有以教之必使其遷善改過而後承之庸之否則
威之夫然後士之有德有言者各稱其任而天下之欲趍事
赴功者亦皆實有所稽而無慊矣自戰國以来先王之治日
以遠甚聖人之教若罔聞知士之紛騰馳驟扵天下者曾無
常有之善心而惟磨厲其舌肆為䜛說莫之能恤析言則離
扵理破律則壊於法亂名則喪其實改作則反其常此固先聖
王之所必誅而不以聽者而戰國之世乃安然而行之孱君
弱將纖兒佞妾劫之以敗降殺戮之苦誘之以聲色狗馬之
好情知非是巧為文飾勢欲離合強相傾䧟卒使上世元德
顯功之胄日就淪亡而後已嗚呼䜛邪之說有可畏哉盖昔
孔子曾用於魯未幾而即有少正卯之誅徒謂其言行之僞
而不由於誠學順之非而不由於是雖吾孟子亦甚惡夫處
士之横議異端之並起詖淫邪遁不可勝窮惜乎孔孟之道
久矣不明扵世戰國之士不復知有義理之當然而惟以利
害相勝故今斷斷然悉以為古之䜛說可堲者也然今誘也
注之彪也釋之吾正傳乃從而是正其誤又豈不以國策之
言為不可廢欤雖然正傳學孔孟之學者也自先王道德教
化之治夲諸人心播於簡冊充衍洋溢遠而未斬是故春秋
之世鄭之賢大夫且能善扵辞令應對諸侯鮮有敗事聖門
言語之學達如子貢亦或一出扵魯而彼齊晉吳越䓁國為
之有變至扵排難觧紛成疆取覇而後定焉前乎此矣於是
而後公孫衍張儀陳軫樓緩蘇秦秦第代厲之流揣摩捭闔
權謀術數浩乎若江海之浸恍乎若鬼神之不可端倪雖其
䜛邪之說罔知義理而傎倒錯繆之一時口頬之移人固有
非後世膚見謏聞者之所可遽及嗚呼先聖王道德教化之
澤一旦而遂至於此言之可為扵邑矣然自其文辞言語而
觀之惟椘漢戰争之世尚為近焉已不能盡及它則曹魏鼎
足而割㩀李唐參布而分藩交兵之際奉使往来權術相傾
議臣蠭起曾無異扵戰國椘漢紛紜之時者竟未嘗有一言
語之&KR0719;動一文辞之譎勝雖以當世史臣極力摹儗而為之
亦且羞濕畏懦衰耗促數無復有昔時辨士說客之遺風矣
是故世之讀國策者卓然自為先秦之古書不可廢也必也
本之以心術之公約之以義理之正謹之以辞令之彂戰國
其文而非欲戰國其學也此則正傳之志也又在乎世之學
者善讀焉而巳矣
石陵先生倪氏雜著序
自東都文獻之餘天下士大夫之學日趍扵南或推皇帝王
覇之略或談道德&KR1167;命之理彬彬然一時人材學術之盛不
可勝紀盖東菜吕公夲其伊洛義理之學且精於史永康陳
公同父方與之上下頡頏其議論而獨貴於事功夫以國家
兵戈離析之久王業偏安人心不固紀綱廢壊風俗蕩焉而失
防意將自有酌古凖今知時識務之士雄豪智勇闓爽穎茂
而出扵其間或者猶慮其古方新病之不能以救亟也當此
之時同父嘗陳征討大計石陵倪先生朴實先後同父草書
萬言欲以兵戰自效不下同父然同父因其才力氣岸之豪
中䧟扵罪釁至老纔得高第終以不得馳騁扵中原而遂至
淪沒先生方自以其學勝亦且不能扵鄕里至以罪癈徒筠
陽故雖有志焉而終以寒窶而老死盖予每觀先生之書則
為之沈吟痛惜而不能自巳先生嘗夲其兵戰之所自出備
知天下山川險要戶口虚實著為輿地會元四十卷又推古
今華夷内外境土徼塞之遠近繪以為圖張之屋壁而預定
其計策逆料其戰守者不一而足是將碩出為當世有用之
學而不欲僅為&KR1704;者陳腐無實之空言當時之士惟同父為
能知之先生亦惟寄示同父而不遑以他及者也然使先生
之志且與同父獲用扵世天下之兵蜂集蟻聚勝負雖未可
知必也人心國論之既定于一力守東南以為保障專意西
北以謀進討江淮襄漢日以寕謐秦鳳陜虢之間遺民襁負
義士壷簞尚不為無𥙷於萬一者是則後世所以深有取乎
樂毅之常生而重恨曹蜍之淹淹待盡也夫自南北兮裂士
之學者方守扵一隅而禹跡之所被者率不能以徧歴黃河
之源出於崐崘黑水之流播扵南海而近世地理之家茫無
據依遠相億度盖今海内混一重譯萬里黃河自星宿海彂
源歷九渡河而後北會於臨洮積石之西黑水復流其西界
而徑趋扵滇越之外境若可以燭照而數計者譬如談天文
者每以洛陽居天地之中然而南至比景北踰鉄勒斗極出
沒高下之度殊不可以常度凖又豈得徒溺乎羲和渾天之
器而獨不少究乎周髀勾股之法哉是故先王輿地會元之
書兹既不能以復見至扵華夷内外境土徼塞之圖則猶未
免乎參差矛盾而未盡善者此殆古今祖述編類之一疵也
雖然先生之學誠可謂博而有用者矣嘗吕公云亡先生貽
書同父謂宜力學以紹吕公後而同父咈然不悅是其一時
人材學術之盛卒不肯俯首以随人下而欲自表表扵世自
今觀之前軰老成凋喪俱盡新學小生鹵莽不學是以一切
堕於黃茅白葦而欲以爲同竊其殘膏剰馥而不敢有異至
其立言箝口結舌而無所彂明臨事則亦玩時愒日偷懦憚
事而不足以赴其鼔舞作興之機者此皆見棄於先生者也
藉令先生之學夲之以伊洛之義理而又無貴乎永康之事
功則其所就且將不止扵此雖然今之學者尚可及耶吾固
未易以王道覇術之並行而遽少之也初武夷謝翶臯羽嘗
因先生之書選為一編今始得其全帙號曰雜著者觀之又
嘗過其所居則山洞湮塞棟宇傾蕩蕘兒牧竪悲歌蹴踘猶
能示其故墟而亦不能詳也况其所著之書耶嗚呼士無當
世之功業而徒務扵有言不至于此不極也是又古今文士
著錄藝文者之一歎也悲夫
淵穎吳先生集卷之十
