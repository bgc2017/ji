淵穎吳先生集卷之十一門人金華宋濂編
石塘先生胡氏文抄後序
鄕予嘗見永康先生胡公錢唐寓舍每嘆古今道術之異及
今覧其所論著則尤得其父兄淵源師友講習是非取舍之
或不同者盖自近世周邵二程始推聖賢理數之學以淑諸
人然而學者秘之則謂其學之所出者遠有端緒不言師承
而今說者乃稱濂溪之所授受寔本於夀崕佛者之徒先生
至為論辨以著明之曾不容喙是殆當世士君子之所深感
者也夫以周程理學之盛而邵之數學且不能能以並傳於
是朱子乃以東都文獻之餘一傳於閩之延平而又兼講於
椘之嶽麓誠可謂集濂洛諸儒之大成矣當是時也二陸復
自奮於撫之金溪欲踵孟子曾不以循序漸進為階梯而特
以一超頓悟為究竟今則至謂朱為支離陸為簡易必使其
直見人心之妙而義理自明然後為學自謂為陸實即禅也
故曰世之學者知禪不知學知學不知禪是豈深溺乎異端
外學之故而遂誣其祖乃舉堯舜以来七聖相授洙泗以降
四子所傳道而悉謂之禪耶惜乎予年甚少僅得一再見焉
而不得親扣其詳也雖然春秋戰國之世聖人不作處士横
議天下之雜治方術者不為不多是故老與易並稱儒与墨
並譽世之學者或欲援&KR1704;而入扵彼推彼而附扵&KR1704;卒無益
也然亦用是而日雜矣流及後世秦謂方士&KR1704;漢謂治黃老
者&KR1704;晉王弼遂用老氏之說以注易唐韓愈至謂孔墨之道
同道不同則不足以為孔墨然而佛者徒以西方之傑戎暴入
中國言語之不達被服之不合趍向之不正而今乃欲一混
而大同之不幾於蕩然而無辨矣哉必也天下人心之義理
無古今無彼我無華夷無内外雖欲一混而大同之亦可也
此其道術之所在苟或不契於古之聖賢則其所以召夫後
世之嘵辨讙咋者不能遽巳先生曾不此憚而直以此道為
已任又著明之予殆不可得而妄測者也夫自江左始平上
即遣使重選南士之賢者士之一時幸脫兵燹擾攘城郭墟
莽之後當天下大定懷才抱藝不肯一出而少試焉是亦終
於㓗身亂倫而已矣先生盖自宋季為渝酒人因得陪四川
大幕府末議號稱南中八士及宋内附或以先生妵名薦遂
召見意謂先生且大用復出而教授廣陵凡歷數任僅𡭗没
没於州縣之下僚不至甚顯然觀其所至教士也必曰嚴恭
寅畏其教民也必曰孝弟忠信此其道術之正仕處之合文
章之懿政事之著誠有大勝扵今人而且不後扵古人是豈
苟然之故而遂已者哉當予初見先生時先生嘗語予面膚
黑而多䵟唇齶掀而不閉䵟則無澤不閉將失氣無澤而又
失氣匪夀徵也爾曷不閉汝氣而後瞑且爾獨不見𡭗家甕
之盛酒者乎夜甕或不覆則酒旦失味而不中飲汝之失氣
亦猶是也予固疑先生或得乎攝生養氣之道者及予自燕
南還予又與鄱陽董仲可會稽方九思福唐高驥生建安虞
光祖及金谿傅斯正五六人者再見先生先生則且指語予
曰世之觀人者自夫出處進退用舍得喪之際有定論矣𡭗
等得無頗有怨尤者乎傅之曾祖父夲學於陸亦喜談陸者
自近年科舉行朱學盛矣而陸學殆絶世之學者玩常襲故
尋行擿墨益見其為學術之弊意者其幸彂金谿之故櫝而
少濯其心耶曾不數年而先生竟以衣冠沐浴端坐嗒然而
遽化予方無以終事則徒識其遺言撫其墜藁而且繼之以
涕泣不能自巳嗚呼臨長川而後嘆逝者尚可得耶尚可得
耶
范氏莛篿卜法序
莛篿卜法者夲椘越間小術也自椘屈原始稱有莛篿之卜
越相范蠡頗有其書然今特類後世術者所託要之亦必古
有此法矣當卜時自其所向得草木枝初不計多寡左右手
一縦一横揲之以三而數用其仂然後一時之吉凶從違休
咎福旤立可見者達賢君子或棄之而不道或時有可采是
豈所謂椘人鬼而越人禨者乎盖昔越相范蠡曾与大夫文
種事濮上計然計然世所號文子者也而蠡種實為楚人而
往仕越悉通天地隂陽之紀察日月星宿之會明鬼神幽顯
之理達龜筮鈐决之奥治國臨政謀敵用武莫不如其所碩
欲越以覇強何蠡種之能有以盡乎其術也予嘗考之大抵
本出扵太一六壬玄女遁甲風鳥雲氣之道越王勾踐宦吳
吳將赦越蠡占則曰王聞喜時日加戊時加卯功曹為螣蛇
青龍在勝先是謂時尅其日用又助之事不利而有傷巳而
子胥諫不果赦及越王勾踐歸國越既沼吳而蠡去種占則
曰王勿追蠡蠡去時隂画六陽画三後入天一前翳神光是
謂玄武天空無有止者言則死視則狂巳而蠡去匆復追吳
越春秋具載其事而史記特推蠡種之術乃出扵計然然自
越王勾踐之還臨明堂悉練時日又類後世五行堪輿叢辰
䓁家脫有不合則指為事犯玉門初未審所謂玉門者果何
術也吴越春秋盖輯扵東漢趙曄或時漢季頗以天文䜟緯
九宫八卦占候之書為内學而曄自以其說勦入之欤不然
史記之言隂陽多忌諱而太詳者蠡種毋乃酷似之欤是故
世之學為天目計神孤單閉杜奄迫關格制客主别勝負之
術者每託扵蠡而行之莛篿之卜特其細也然則陽至而隂
隂至而陽陽節剛強而力疾隂節安徐而重固又且游觀乎
天地四時贏縮進退以爲常是豈但古之善用兵者爲然哉
雖一恒人之欲卜其動作云爲亦不過此而巳夫然故微而思
慮之所形著而言行之所廢至以天地之霛變鬼神之幽賾
而吉凶悔吝之来若有應焉誠有不容揜其偽者雖微端龜
正策旋式布棋人心之皎然常足以先知而預定矣又况達
賢君子出入起居浩乎与天同運彂號施令窅乎与神俱化
然且不能不假是以示諸人也莛篿之細時有可采豈謂其
果足以盡乎天人之道者哉雖然越王勾踐之隂謀譎術苟
他無所徵纖毫瑣末類出於隂陽時日之占而後用事吾猶
恐其未必致霸必也五榖蓄金銀實府庫滿兵甲利然後用
是以定王心之疑動越民之所欲報讎而威敵者則庶幾焉
是故今一恒人之所卜雖以民俗間小事亦必天地之氣應
与人事相參乃可以見其成功不然則龜爲枯骨蓍爲朽幹
猶不必泥况莛篿之細者哉予具錄之又足以通知古之多
異術矣
唐律刪要序
予嘗讀唐律每患其繁賾難省故頗刪其要且務觀乎古今
立法之淺深用刑之輕重又從而序論之曰夫古者先王之
治人也以德而輔之以刑後世之治人也德則不足而惟刑
辟之是用春秋傳所謂三代之衰然後制刑者也自戰國之
世魏李悝始造法經商君受之以相秦及漢悉踵秦故歴代
相因至唐則又承陏開皇之律是盖唐律夲陏漢律夲秦其
實一出扵戰國李悝盜賊囚捕之緒餘而巳不復二帝三王
忠厚哀怛刑期無刑之夲意矣然以秦之為秦焚滅先代之
典籍坑僇&KR1704;生猜鷙強暴嚴戾刻深而詔天下學法令而師
吏惟陏則亦庶幾近之而任法者也盖當秦之時孔子没而
異端起處士横議而說客妄售其所自為術是非矛盾紛盭
相勝然秦方遺仁恩尚首功而&KR1704;者又不入宜其一意任法
用吏以為治若夫陏氏之初江左齊梁貴淫靡代北周齊習
蕃夷天下幸歸扵一而風俗未淳朝廷議政之臣類皆俗吏
米䀋之徒苛刻煩碎未甚有紀故陏且悪其連萹風雲滿箧月
露華而不實者而猶未嘗識夫儒者之真亦宜其一意任法
用吏以為治孟子盖曰言非禮義謂之自暴吾身不能居仁
由義謂之自棄秦則不知儒而不用非自暴欤陏則不知真
&KR1704;而不淂用非自棄欤是殆秦之任法雖暴扵陏而陏之任
律則猶襲秦之故智而或過焉者也夫以秦陏惟吏之是師
法之是徇目謂其法律之密督責之峻可以肆其鉗制束縛
之術扵朝廷之上故嘗以一人狙詐猜忌之心而盡疑天下
至於衡石程書衞士傳餐而日有不給及觀其所以為效秦
則始皇東廵西狩而郡縣之供調不聞不足(陏則文帝)黎陽洛口
倉庾豐盈而其後猶足以聚數百萬之盗賊而不盡誠可謂
極其盛者雖然關東之&KR0852;至有土崩瓦解之勢而一切諉為
鼠竊狗偷之盗而不欲聞曾不旋踵而二代之亡若出一轍
是何德化之不足而刑辟之是用者遂致然㦲然而漢以寬
仁攟秦法唐以仁義變陏律盖欲一返乎秦陏之所為是故
漸仁摩義淪肌浃髄必也&KR1704;者為能究之誠有不在乎俗吏
持簿書急期會務筐篋者之所能測識此其創立國法粉飾
朝章雖若有媿扵二帝三王忠厚哀怛刑期無刑之夲意至
於後世杜張之深刻来侯之羅織戕勦民命傷蹶國脉無所
不至然猶幸其夲根節目之正者尚足以維持調護乎天下
之故而不極扵亂於是馬鄭諸儒曾以文律而章句之長孫
無忌䓁十九人亦巳因律文而作䟽義或從或革或損或益
且酌其中要非苟然而遂巳者故漢嘗引經以斷獄而深得
夫法律之夲唐則每以書判拔萃取士則猶使之知有法律
之實而不為空言此殆&KR1704;者用世之功天下致治之效將萬
一乎先王明刑弼教之餘而固非秦陏任法用吏之世可遽
及也嗚呼古今立法之淺深用刑之輕重悉巳具見乎此&KR1704;
者何嘗不知吏而吏則不可不通&KR1704;尚德化者何嘗不任刑
辟任刑辟則不可不務乎德化者也是盖漢唐之所以得秦
陏之所以失誠可為後世之龜鑑矣
儉解
史有言周高祖儉者高祖常服布袍寝布被詔天下庶民以
上惟聽衣綢綿絲布圓綾紗絹綃葛布九種餘悉禁之予謂
高祖未嘗知儉未嘗知禁者也夫古之長民者欲齊其民扵
是國有異服之禁必使其衣服之不貳而從容有常然而齊
王之衣紫鄒君之長纓舉國皆從而效之且至去衣紫斷長
纓而後止高祖之意固是也乃以人主之至尊至貴布袍布
被自同於庶民而矯誣扵當世乎然自元魏周齊之際兵戈
日尋民物虚耗高祖且欲以一儉率先天下使凡奢侈過度
者皆有厲禁則國家之經費民庶之藏蓄可以日趋扵富盛
而無有不足可謂善矣誠求其如王者之政是猶未得其本
之說也夫以天下九州之廣生齒之衆今之世去古遠甚然
而國家經費之務常若不給民庶藏蓄之資亦或蕩然無所
贏餘上固不容不以儉化其民而民亦當以儉而自化雖然
未也當國初時始得河北即議宣課銀綃之數河南猶未下
及下河南而江淮吳椘實為財賦貢輸之淵藪猶未能隷度
支命將出師運芻餽粟宜若晝變馳駈民人困戹不能供億
然亦未聞上下以是而不足天下一統六十餘載經費藏蓄
兩無其實又何獨異乎國初之時哉夫漢自文景富庶之餘
孝武承之而益以侈大東征西伐則有費修郊祀求神仙則
有費興土木造宫室則有費廵游般樂則有費卒使言利用
事之臣疲民蠧國海内空虚及其末年始欲務農重榖以救
之亦幸而有此爾當今之世一遵祖宗之成法邊境無矢鏃之
警宫庭無丹臒之飾歲時常祀亦未始欲講封禪而虛務般
游也然而山林藪澤土力之所産茶塩酒醋民業之所資一
皆日增月羡絲分縷析而悉輸扵上西域之羊馬雲南之氈
罽青齊之絲纊江淮之粳稻又皆畢入扵天府而無所闕夫
何大家亡資中戶破産小民嗸嗸曾無衣食之所國家上下
終未得如文景之富庶豈或猶有類夫孝武之空虛者乎當
是之時上欲常服布袍寝布被以一儉而化之且未能化又
從而務明上下服色之禁自以為高祖之良法善意復行於
天下孰禁之㦲譚大夫之詩曰西人之子粲粲衣服舟人之
子熊罷是裘是故奢侈不法每形扵上杼柚其空日困於下
人主不是之思乃欲自苦其身而往敦天下之俗且曰吾以
一儉率先天下是墨子之道也墨子之道是豈聖人君子之
所得為哉吾故謂高祖未嘗知儉未嘗知禁者是猶未得其
夲之說也世之議者每究其夲盖曰國家經費之務必在扵
抑横政而節用民庶藏蓄之資必在於修農事而重榖君民
上下貴賤一體貧冨相因感之而民不徒扵從化制之而民
不徒於知禁者盍亦反其夲矣昔者齊宣王出獵於社山父
老十三人勞王王曰父老苦矣謂左右賜父老田不租賜父
老無徭役閭丘生獨不拜宣王怪之閭丘生曰臣聞大王来
游来勞大王碩得所欲扵大王今大王賜臣田不租是倉廪
空虛賜臣無徭役是官府無使非臣所敢望也臣碩大王選
良富家子有修行者以為吏平其法度春秋冬夏振之以時
無煩擾百姓則臣可以少得所欲焉嗚呼自高祖之良法善
意復行扵天下又必實之以閭丘生之一言則天下郡縣之
間選廉絀貪平法薄賦且將以是為抑横政修農事之本焉
是謂知夲是即孟子所謂無仁政不能平治天下者也是即
吾所謂王者之政也作儉觧以通之
春秋傳授譜序
春秋之道夲於一離為三家之傳又析而為數十百家之學
學日夥傳日鑿道益散天下後世豈或不有全經乎亦在其
人而巳矣自孔子沒七十子言人人殊公榖自謂本之子夏
最先出左氏又謂古學宜立諸老生從史文傳口說逓相授
受彼此若矛盾然自是學一變主公羊者何休主榖梁者范
寗主左氏服雯杜元凱或抒已意或博采众家盖累數十萬
言自是學再變公穀微左氏乃孤行不絶說者曾不求决於
傳遂&KR0825;意於訓詁江左則元凱河洛則雯自是學三變間有
一二欲考三家之短長列朱墨之同異力破前代專門之學
以(求復)於先聖人義理之極致咸曰唐啖趙氏自是學四變嗚
呼言春秋者至於四變可以少定矣予嘗觀漢初傳公羊者
先顯自胡母子都而下得二十四人次傳榖梁自申培公而
下得十五人左氏本於國師劉歆未立博士故傳之尚少而
東漢為盛東漢以降學者兮散師說離析非徒捨經而任傳
甚則背傳而從訓詁嘵嘵讙咋靡然趍下夫學本非不同夲
非不一而末異乃若是此其欲抱十二公之遺經悲千古之
絶學彂明三家之傳而去取之者誰歟然予悉得而譜是者
四變之極也四變之極必有能反其初者唐啖趙氏盖嘗有
是志矣繼之者又誰欤古之人不云乎東海西海有聖人出
焉此心同此理同也南海北海有聖人出焉此心同此理同
也自其此心此理而諗之古之人有與予同者乎不同者乎
同者然乎不同者然乎此其沒世而無聞者多矣顯焉者譜
扵此也盖昔唐韋表微曾著九經師授之譜且以譏學者之
無師嗚呼人師難逢經師易遇然今經師猶有不可得而遽
見者矣則吾是譜之作又豈徒在表微之後乎
春秋世變圖序
古之言春秋者自漢至今亡慮數十百家大道之行天下為
公一以理斷之而巳猶未足究當世盛衰離合之變而權之
者也雖然孔子嘗論之矣天下有道禮樂征伐自天子出天
下無道然後諸侯大夫得以專而用焉逆理愈甚則其失之
世數愈速此非通論天下之勢也春秋之勢也然而欲論春
秋之理者不外此矣公羊子盖深有得扵理勢之相湏且曰
所見異辞所聞異辞所傳聞異辞而漢之學者特昧昧焉乃
設孔子高曾祖父之三世以制所見所聞所傳聞之治亂春
秋非孔子家牒也特以是究當世盛衰離合之變而權之者
也盖昔陳恒之弑君孔子請討之左氏記其言曰陳恒弑其
君民之不與者半以魯之衆加齊之半可克也程子非之盖
謂孔子之志必將正名其罪上告天子下告方伯乃幸與國
以討之至扵所以勝齊者孔子之餘亊耳豈計魯人之衆寡
哉夫以理言魯為齊弱久矣孔子非不知魯之未必勝也務
眀君臣之大義以討天下弑逆之大惡因是足以正之周其
復興乎若以勢言周室衰矣晉覇微矣魯又弱國也陳氏世
掌齊政民私其德必處人倫之大變天理之所不容於是舉
吾全魯以繼之則齊之罪人斯得矣是故弑君之賊法所必
討者正也專國之姦勢亦有所未易討者然必有以權之者
矣人孰不曰事求可功求成是取必於智謀之末也聖人不
如是也嗚呼自王政之不綱而後有覇自覇圖之無統而後
無霸人情事變雖未嘗出於一定惟理則無有不定此古之
學春秋者所以率論理而不論勢也自今觀之天下之勢在
是春秋之理則亦随其勢之所在者而見之春秋之初世去
西周未遠王室猶欲自用焉下及中世齊晉二覇相繼而起
則覇主從而託之耳至其末年王不王覇不覇夷狄弄兵大
夫專政是戰國之萌也而世變亦於是乎極公羊子所見異
辞所聞異辞所傳聞異辞盖深有得於理勢之相湏者此也
漢之學者且曰隱桓遠矣孔子則立乎定哀之間耳遠者亂
近者治聖人所以成一王之法也此豈求其說不得而強為
此論者哉又幸因其有是而後世得以惟其當世盛衰離合
之變與夫聖人之權者先&KR1704;盖曰有隱桓莊閔僖之春秋有
文宣成之春秋有襄昭定哀之春秋此三者豈非公羊子之
遺說哉然則予之所以圖是者非私見也非鑿說也公羊子
意也孔子意也
春秋舉傳論序
黃子讀春秋者四十年老而不&KR0786;嘗著春秋舉傳論一編屏
除專門&KR0679;剔傳䟽使之一歸扵是然後止盖昔者聖人之作
春秋也筆則筆削則削咸斷之於聖心高第如游夏且不能
以一辞贊焉公羊榖梁乃謂得之子夏文多瑣碎語又齟齬
要之二氏皆未成書特相授受扵一時講師之口說者謂孔
子當定哀世多微婉其辞復秘不以教人故諸弟子言人人
殊異然自孔子後一廢於戰國嬴秦之亂漢初學者區區收
𥙷意其焚殘亡脫之餘不藏之屋壁必載之簡冊非徒出口
入耳而巳又况春秋之文數萬獨以口相授受庸詎和不有
訛謬者乎濟南伏生治尚書上使掌故眺錯往受之僅一女
子述其老耄之語世謂生齊語齊語多艱澁故今書文亦難
属讀然古人之作書者非齊人也柰何若是是則公羊齊學
榖梁魯學非二氏誤也學二氏者誤也且孔子又何嘗當定
哀世多微辞哉苟曰微辞以辟&KR0852;春秋不必作矣况定哀又
孔子所見之世也自所聞所傳聞之世一切褒之貶之且及
其父祖當世而輒微之吾恐非聖人意也聖人豈避嫌者㦲
不然亂臣賊子僅誅其既死簒弑奪攘無懼扵當世是又豈
吾聖人之意哉必也春秋之作未始秘不以教人西狩之二
年孔子卒矣論語禮記諸弟子之問荅殆無一言以及之得
其義者盖寡矣然而左氏約經以作傳下訖魯悼知伯之誅
在春秋後孔子卒巳久或曰左氏魯人也或曰左氏椘左史
倚相後也若其說晉王接則謂别是一書意者當西漢末与
公榖二家羊立博士故又雜立凡例廣采它說以附於經是
豈左氏舊哉今黃子舉之皆是也昔者晉劉兆嘗以春秋一
經而三家殊塗乃取周官調人之義作春秋調人七萬餘言
夫調人之聀掌司萬民之讎而諧和之為春秋者亦欲令三
家勿讎將天下之理不恊于克一而後世之議且容其潜藏
隠伏于胸中也何以調人為哉故唐啖助趙匡近世劉敞於
傳有所去取咸自作書而今黃子又嗣為之可謂聞風而興
起者矣非必曰此有所短彼有所長去其所短則見其所長
者固可取也不然盡去三家之傳而獨抱聖人之經且自以
為必得聖人之心者吾又不信也此則黃子之意也
孟子弟子列傳序
太史公孟子列傳首孟軻繼鄒衍奭淳于髠慎到荀卿墨翟
尸佼長蘆子曰皆在孔子後荀卿可言也彼數子者不同道
柰何同傳將以孟子寘諸戰國辨士之流乎是又非不知孟
子者也一則曰述唐虞三代之德二則曰述仲尼之意彼數
子者亦有一於此乎當戰國之時士多以游說縦横攻戰刑
法之說行而時君猶欲好&KR1704;自飾吳起戰士也乃以&KR1704;服見
魏武侯武侯之子惠王與齊宣王皆卑辞厚幣以聘孟子然
徒切扵事功卒以迂緩不合人且謂其好辯而巳&KR1704;墨並稱
百家雜說渾殽之矣豈太史公狃見而溺聞若是乎方其叙
孔子世家進之與十二諸侯同列周夲紀十二諸侯世家則
又皆書曰孔丘卒尊之也至矣及所載多左氏國語雜事欲
以明聖人多能聖人豈果以多能称哉又作七十弟子列傳
則徒分裂論語問荅以實之餘徵家語弟子解他悉無所徵
是亦孟子列傳類也東漢趙𡵨始注孟子其序曰孟子幼被
慈母三遷之教史不載今猶見故列女傳且言孟子將去齊
母老擁楹而嘆有憂色母乃引詩易詔之似与充虞路問時
意同𡵨又曰有外書四萹文不能弘深今猶略見劉向說苑
所謂人知糞其田而不知糞其心者疑即&KR1167;善辨中語若他
事之逸者雖太史公不能具知况後世乎盖戰國以儒自名
者八家而四家最顯子游氏子夏氏荀氏孟氏孟子學出於
曾子子思荀卿猶從而譏之曰世俗之溝愚瞀儒嚾嚾然略
法先王案往舊造說而不知其統我則異焉治則法後王而
巳矣至於子游子夏亦曰是儒之賤者所重必仲尼子弓子
弓未審何人韓子曰仲尼弟子有馯臂子弓漢&KR1704;林傳商瞿
授易仲尼瞿傳魯槁疵子庸子庸傳江東馯臂子弓子弓與
仲尼不同時又行事無大卓卓不足以配孔子邢昺論語䟽
引王弼說逸民朱張字子弓然弼說又不見有他據也要之
孔子嘗稱冉雍可使南面且在德行之科雍字仲弓盖與子
弓同是一人如季路又稱子路然也將荀卿之學實出於子
弓之門人故尊其師之所自出與聖人同列亦巳浸淫扵異
端矣於是孟子之沒者久所謂溝愚瞀儒正指萬章公孫丑
之徒也荀卿在戰國號稱大&KR1704;猶同門異戶者如此又况鄒
衍奭淳于髠墨翟以下諸子違離怪誕者甚矣何可與同傳
哉荀卿既死李斯用事孟子之徒黨盡矣悲夫予故夲太史
公孟子列傳刪去諸子且益以高第弟子萬章公孫丑之徒
凡十有九人云
宋鐃歌騎吹曲序
自宋之南遷說者常欲復中原地盖謂大江之南東至滄海
西兼巴蜀而北以淮河為外屏然而禹跡所及但自蜀江而
下文王之化亦且止行江漢汝墳之域不及江南春秋列國
無慮百數江南惟吳越椘三國椘之始封畢路藍縷以啓山
林吳越亦斷髮文身披草莱以立國大江以南半為山海險
阻無人之地此天地之氣化所以極衰於古而併盛於今也
嗚呼世之迂者果不諳國勢達時務哉春秋之世吳最強越
乘其弊而蹙吴越王勾踐乃能無事於覇而自安於蛮夷及
王無疆方聽戰國游士之說而欲覇椘遂擊越而走之東盡
吳故地北接齊韓魏之邊西壓巫黔中固大國也曾不旋踵
又一折而盡輸於秦子女玉帛犀兕材木終不足以抗秦人
天府陸海之饒矣當漢氏盛時江西一境人民戶口不滿六
萬唐之中世江淮遂為財賦之淵歲奉朝廷而度支經費猶
不能給自今觀之魚塩米粟漕運牧飬灌漑之利過於古乎
抑不及也謀不審力不蓄兵不練財不阜欲以空言復中原
地不亦難乎盖昔景德澶淵之變上方以北兵深入兩河震
動而不以歲幣講和為虞是固欲捐銀絹數十萬匹兩而弃
之苟安而巳宣和亰城受圍未暇一戰巳請和而納幣紹興
再造不思其&KR0852;之已成復踵而行之馴至完顔氏之大壊可
以監矣開慶鄂渚之虞且欲遵其覆轍卒以不及踐言而致
滅宋之&KR0852;自祖宗之世兵弱而不修扵内財匱而復割扵外
此其實巳久敝矣當完顔氏大壊人孰不曰時可為機可乘
大河東北彼巳委而去之關輔以西随以䧟沒山東十數郡
奄為盜有宋之設施號令幾若可行於青齊然彼以既衰就
盡之國猶能遣使来督歲幣遣兵直窺江淮且不得以必勝
之也况欲以是當西北方王之氣哉當東都盛時每以天下
貢賦之全而憂不足三司條例青苗保甲害民蠧國曾不之
恤紹興以後國愈䠞財愈匱山林原隰陂澤之所出一切毫
計而縷數之至不足自給東南民物之凋弊者極矣買公田
造關子亦猶三司條例之遺也雖然亦何𥙷㦲此盖自守不
能難與言戰宋亦不復知有中原地矣故老云理宗在宫中
嘗被酒上芙蓉閣見淮上有黑祲十有餘年不散南偪江凄然
淚下巳而彗星竟天灾異若此徒論春秋戰國時事以鼓其
說何世之迃也是豈國勢之不諳時務之不達者歟非耶武
夷謝翺臯羽故廬陵文公客也於是夲其造基立極親征遣
將東討西伐作為鐃歌騎吹䓁曲文句炫煌音韻雄壮如使
人親在短簫鼓吹間斯亦足以盡孤臣孽子之心巳嗚呼尚何
言哉初漢曲二十二萹魏晉又更造新曲十二萹但頌國家
功德不言别事大樂氏失聀唐柳宗元﨑嶇龍城山谷之間
亦擬魏晉未及肄樂府今翺又擬夫宗元者也鐃歌自日出
至上之回凡十二萹騎吹曲自親征至邸吏謁故主凡十篇云
淵穎先生集卷之十一
