淵穎吴先生集卷之一門人金華宋濂編
大游賦(并序)
毗陵道士盛允升東游會稽予聞其風神穎異被服蕭爽盖
將自是而汗漫六合者也張君子長約同送之賦用是作遂
題曰大游
夫何一高士兮獨曠視乎八區朝吾車之夙駕兮夕予至扵
清都仰天路之迢遞兮挾陵陽而與俱遡剛風而頫倒景兮
浮沆瀣而噏青霞蜚廉起而前導兮&KR0795;靊霳使後驅素蜺夭
矯而為纓茀子神鳳離褷以揭旟恍大游之所㦄兮撫四海
其無家唶塵濁之不可以止息兮吾將抵乎崐崘之遺墟嗟
東轅之我蹞兮探宛委之嵌穴帝禹告予以所蔵兮彂濤江
之漲雪登桐柏之嶄巖兮瞰赤城之嶱&KR2248;飊蓬嶠而我欲徑
到兮恐蜃樓之明滅歘南轉而弭節兮過灊霍之層峰放盛
唐之匯怒兮梁魚鼈而踊蛟龍掎巫峡之臺觀兮莽峨嵋之
雲松泝丹丘予定不死兮躋羽國以從容曶浩歌而西邁兮
適金天之沃野遵黃河而趿石室兮王母被髮以嘯處尋泰
一與九嵕兮貫華隂之幽岨招韓衆而許度世兮固肉人之
弗遑遽覩廼北折而亟去兮出鴈門之嚴寒恒嶽緜亘乎不
絶兮縋碣石扵㳽漫搜赤舄扵遺榛兮簸樓船乎狂瀾候鷄
鳴而直上日觀兮吾特痛夫僊學之艱難伊天地之晦冥兮
倏陵谷之遷徙邅女媧之陮阜兮頋嵩少之&KR1394;起經陽都之
酒家兮嚌王屋之石髄披河上之靈筌兮擿&KR0238;園之奥指惟
小别而千齡兮復一瞬以萬里劃狐鳥之丘垤兮洞蟪蛄之
年紀心委蛇而自神兮形曠蕩其離滓信吹萬之不同兮恒
抱一以終始胡久居乎寰内兮欲絶出扵大荒扳建木而與
爲&KR1406;降兮絙鐵鏁扵無傍瞻帝車之中運兮闖閶闔以上征
屈軒轅之踡伏兮耿招搖之燿鋩引弧井之壘落兮炫奎璧
之圖章繙龍漢之寶曆兮徹欝繿之神鄕幸寘身扵一氣兮
卒齊夀扵三光宜凡夫之穢濁兮又孰契夫大道而翶翔自
放懷扵天外兮眇累塊扵千億惕世途之嶮巇兮戹蠭螘之
營役豈耽名而嗜利兮或酣酒而溺色諒金石之銷泐兮竟
丘壟之堆積唉吉雲之鉅藪兮緤步景而我服歎甘露之靈
罋兮和水玉以為食彼策精之有書兮吾尚懼夫骨籙之弗
得將蘂珠之不遠兮盡蝌蚪而莫識懿周流而至此兮聿笑
傲以言旋樂自然之日月兮攬無鞅之風煙壓洞庭之浩渺
兮屣林屋之聮緜龍威蚴蟉而跱踞兮寶鎮晃而瑛鮮廼
霄峥之欲枿兮覺鼎竈之猶燃爥大還而蟾蛻兮擊小有以
鶴翩躬虛無而不宅兮味澹泊以為淵䓁古今扵一軌兮混
生死其同鄽儼坐在而立蜕兮藴執𬒮与拍肩真山澤之一
臞兮夫豈論乎三墨暨九仙固道術之所致兮曷曲謏而䆒
旃馳箋語而往訣兮却永存扵上玄
海東洲磐陀石上觀日賦
粤東游乎海&KR1522;兮得偉觀扵陽阿登盤陀之疊石兮路㟪&KR2750;
以巍峩天雞號而夜半兮暾欲出扵重波恍玄幕之沉黑兮
惚火輪之蕩摩緬羲和之有御兮扶木㷸其將花渺湯谷之
不可以里兮届高春其幾何嗟世寰之安在兮尚昧冥而未
旦睹帝車之邪迤兮耿星宿扵霄漢漸島屿之奣鮮兮益淼
茫而㳽澷恐闤闠之猶𡭗夢寐兮類蟄蟲之惽亂胡乾極之
牽掣兮儼機軸之翕張固隂泉之龡烱兮煥&KR1106;燧之奮颺煒
踆烏之㸌煟燦爛兮渴喙解羽藐以迭碭戫爥龍之燬焫颯
昱兮熾頟煽目其方&KR0750;縣燔鏡之熒灼炭熺兮鮫人泉客
劀濯有光振赬鼓之焱熽炫煇兮北落壁壘嶙前行指綵
虹之抱戴珥璚兮璀錯爣&KR1230;綢遹皇想朱鳥之次舍軌度
兮豁逹藺轢閜燿鋩乘寒澇潮水之傎倒推盪兮散曉赮
霞氣之轇轕彩章廼蜚騰扵寥霩兮竟瞑眩扵混茫繄高抗
乎氛曀兮僅啓眀之獨爍歘遠麾之黂爝兮遽群動之盡躩
川后潜精而窟蔵兮海童覷曜以犇愕鮫鼉揚鬐撥鬛以悠
漾兮鴻鶴刷毛挟翅而陵薄莽琅琊之躋臺兮㴐鯨山而晝
其[穫-禾+火]也閴羅浮之瞷井兮滉蜃穴而夜其爚也迅夸娥之杖
策兮懼追逐而莫之跳逴也怒魯陽之揮戈兮怪盤礡之弗
吾規彠也惟圭臬之可測兮奈隙駒之焉託恒鞠眀而䆒曛
兮遂壮凋而老鑠昔聖賢之有法兮寔盖渾之同天矧鍊石
而凝質兮復斷鼇而鎮淵將渤澥之鑿竁兮淪谷底而迭燃
抑崐崘之峙兮繞巖腹而互旋豈文身黑齒之俯迩所出
兮貫祼壌以相連或崦嵫濛汜之遠壓所没兮罄汃國之窮
壖歎嚴冰與嬲雪兮曠古莽之鮮覺常眠惕重蒸与疊爇兮
焮炎丘之毒瘴霾烟諒衆人之懵陿兮特蜂螘之撲緣偉小
兒之辯智兮雖睿哲而勿宣彼凡俗之多故兮遇曙朝而即
&KR1313;誠旦晝之梏亡兮嚮晦昏而暫定紛仕學之攘争兮集農
商之鬪迸淫末作以相資兮侈利心之百穽儻桑榆之不復
滅沒兮盡奪時而力政願欝儀之恒若溟涬兮庶保躬而固
命噐曉籌而催闢兮警宵柝而告静信舉筴而豫知兮幸聞
鍾而深省何觀瞻之不足兮重徙倚以盤桓光巳通扵一躍
兮影奚候扵三竿逯層溟之畢露兮屹東霍之巖峦念列仙
之獨往兮扼羡門扵波瀾劃孤嘯而陟降兮撤蒙蔀以忻歡
頋秦越之邈不相及兮又焉論夫遠近扵長安
羅浮鳳賦(并序)
羅浮鳳者海南小禽也家君自嶺嶠回挈之北上予嘉其身
負文采拔去幽阻而欲自售其羽儀也是知士之抱道德懷
文章無微不聞無遠不達豈肯久滯扵天涯海角之墟而遂
已乎雖然予愧多矣乃為賦曰
惟海邦之異産挺羽族之光華育火德而有燿控離垣以為
家迆赤土之重漲眇丹丘之僻遐頋性命之淺薄特般桓扵
烟霞原夫自南自北載蜚戴止蜚不妄集捿必倒跱青飾衣
衿紺流爪觜信鳳薮之多竒類龜臺之所使吮夕秀扵𬗋芝
嚼寒香扵瓊蘤雖斥鷃之同羣固鸞皇之䓁美扵是本山川
之迢逓羡體氣之自然胡虞衡之弗及隔瘴癘以能全戒羅
氏而弋舉命鳥夷以籠遷望上林而奉進䟦神嶽以增妍念
安期之蓄養受抱朴之矜憐守一枝扵嶺木得數粒扵嵓泉
曶獸圈之可近任蛇&KR1522;之長捐尚蓬蒿之改觀何鼎爼之容
羶當其𬗟南國之蒸爍泝古龍之沉隘宜禀賦之尔殊渺狼
昏>之昏昧祼黑質而無繒甕鱗軀以弗靧柰屋居之何有望
魚鼈而犇沛胡鷦之種族獨黼黻以藻繪矧鞦莎而臆蘭
匪距金與羽芬獻麗容而自媒炫靈表而冈害將尤物之移
人豈凢禽之一槩若乃考黔嬴之所毓鍾品彙而降祥負英
姱而可貴閟草莽而愈彰心恒馳扵北闕跡曷屏扵東崗薦
董賈之術業熾淵雲之辭章偉畎谷之文翟諒備采而有光
逖炎洲之孔鷸或聚冠以見戕幸全生而特遇肯處遠以回
翔儻遲延扵歲月恐滅没扵殊荒然則偶時景之和暢䟦閶
闔以凝竚稽師曠之𥙷經驗冶長之辨語感軒閣之㘅圖副
舜庭之率舞聲格磔而應弦勢盤旋而列簴祠爰居而眩惑
奏鶡雀以咲侮卵條支而必致毛拂菻而曷舉彼尋常之猥
陋雖籬落其若阻相盛德之休眀謂萬里而来覩是故士當
貴而自重世何嫌扵處卑罄山谷之巢穴奓朝廷之羽儀仰
天地之廣大拔聖賢扵窮羈極英材之衒鬻忍道德之擲遺
惻朔風以吹壄慘寒雪以刮肌屹碧梧而弗實挺篁竹以無
枝鼓乘傳之壮志藴弃繻之妙姿柰負貳之久梏窘侏儒之
長飢庶飛搏扵鵬路終飲啄扵龍池尚兹鳥之吐數遂歷言
而詠斯
歎疾賦
伊天地之常運兮何我生之遘屯罹終歲之竒蹇兮斵一元
之淑醇莽門徑其委草兮凄戶牗以疑塵寘冠衣而不理兮
念動履之艱辛揆世寰之有植兮本胎氣之禀育粤襁抱而
多戹兮謂乳湩之不足胡肌髄之朘削兮僅側身而于陸矧
食飲之稀薄兮略餔麋扵鼎餗頋廬伍之同處兮雜悲歡与
慘哭唶寒暑之中人兮逞菑淫而瘅毒諒膠轕之無已兮竟
沉痼而反覆尚何藥之起予兮幸我神之来復惟聖人之所
慎兮儼前訓之蓍龜信軀命之寔切兮曷戰兢而自持柰衰
風之竊彂兮挟沴血以侵欺漸黃槁而痿蹶兮致漦泗以殿
屎高山其傷陽兮痛壊木之無枝廣澤淤而積隂兮懼窮
魚之弗移儻湔腸而浣胃兮特湯齊之我遺庶扶形而矯摩
兮固臾扁之可期當田野之蕭索兮曶雪霜之交摯彼蠢翹
之有知兮廼坯蟄而日閟龍何潜而弗蜚兮蠖何屈而弗肆
相昆蚑之各以其時兮豈長臝之多懟晝犇躩而亟思兮夜
睅鰥以忘寐人痾攻螫而戕賊兮世恙灌熏而顛躓煽狐狸
之老姦兮舞鬼蜮之遺智恐病危之或然兮臨淵谷而增惴
紛遂古之𨳩物兮實鉅靈之毓龢精日月之照爥兮竅風雷
之噓呀寘頭顱而上峙兮象山嶽之巍峩縣肺臓以中居兮
通脉絡若江河盖全軀而至貴兮宜攝&KR1167;以享遐肯節宣之
乖逆兮恣榮衞之慝訛搏羽苞而覓燧兮殆憢焫之見加揚
凌桮以攪沸兮雖金石其謂何彼衆人之豐碩兮胡衰我而
黴瘠舉世競扵塗隧兮獨床祍以栖息矧一旦之即安兮置
事功而弗獲恐後日之併無此身兮虚名實而冈績緬嵩少
之有隱兮曰烟霞之膏肓指龜筴之可簭兮懷椒醑而降祥
彭祖傴僂而下窺兮尚援藤乎若驚接輿跰&KR1271;以自鑒兮窘
霖雨而肆狂漢史病而留滯兮感封禅之從行唐傑憊而悲
憤兮賦棠梨以惋傷頋真材之豈不爾遇兮恍景燿之弗彰
笯鸞翎而使飛兮&KR1303;驥足以待&KR0750;况我躬之蹭蹬兮愈遲暮
以潜蔵惜脩名之未立兮笑髩髮之先霜抗龍文之鼎鼐兮
擿&KR0849;首之鞶嚢吾尚擬夫列仙之可學兮佩丹訣而不敢忘
起病鶴賦(并序)
予少多病嘗作病鶴賦以自况盖言呐然如不出口身退然
如不勝衣後雖稍自振扵時亦不克也然其槀巳不存矣嗚
呼予病久且痼其尚可以未起乎起之在我而巳扵是復作
起病鶴賦并以示知我者
伊元造之播物有九臯之靈禽禀幽心扵藻質𣪚縞翅与玄
衿掎嵩丘之石室瞰蓬島之清潯眇八紘扵一舉曠千里之
遥臨然而山多歲隂野積冰雪老松無柯百草肅殺圓吭塞
喑弱胫摧折赤精眵昏纖趾蹩&KR0887;胡志向之殊卑尚光儀之
迥㓗匿平林而羃迷壓臣壑之谺裂是以前詹怳敞後顧襂
褷投蹤灌木憩影沙坻静非馴擾動若&KR0919;羈俳佪蕭索躑躅
險巇奈世氛之混濁憶天路之孤危望鴻鶬而不及慜燕雀
之陵欺俯争枝扵斥鷃遠絶軌扵長離頋雲海之日隔窘稲
粱之恒飢幸樊籠之匪觸豈繒繳之来施亦何恙之不巳廼
歷年而留兹至若高步自怡嘯呼同侣拉颯思奮踉蹡起舞
風生則虛曠露隕則凄楚拊青田之故巢睨華表之遺柱夷
采薇扵嵓谷憲含糗扵環堵駟蹇剥而罕逢鴻激亢以多忤
唏胎化之尚然睠帝鄕而延竚抗衆彙而不群懼終身之畸
旅扵是韜養既久栖跱載寧土木内蓄火金外形梳理碎玉
劀除殘腥羡門許其彳亍玄俗惜其竛竮擿武丁之寓篆彂
緱嶺之蔵經服仙人之上乘擁太古之遐齡故能一洗塵滓
直遡寥廓仰拂𬗋宮廽翔金閣過夷羊扵南維窺壁壘扵北
落濯長河之奔流凌倒景之照爚導素蜺之飄掦攖鶉鳥以
距攫躔建木之絶標嚌神芝之竒藥然後希一真而永固超
無極而磅礴曰復予之本初竟誰辨其所至之垠鄂惟天地
之一指忽古今之紛更人何窮而不逹物何悴而不榮將人
物之多變豈禽鳥之異情苟相時而能動雖處困而必亨是
故邦治身出身顯道行奉周廬扵旦夕視萬乘若友生負文
章之綺麗馳論議之崇谹一賜則眀珠白璧再竉則三事九
卿方觧兹之舊縶庶息我之前黥可無心扵禄位終不日而
蜚鳴大舜来鳳扵樂奏宣尼致麟扵文成聊援毫而興起又
孰不仰德而聞聲
狙賦
我觀世間何異厥狙狙公執技役我庭除投瓜齕果豢飬飽
腴牽繩拽鏁奮躑嘯呼側身舑舕恐&KR0719;足跗項矐矆變幻
首顱動囙頥指静類橜株怳惚錯愕滿堂盧胡粤自童幼被
彩弄雛長跳短躩嬉戲有餘忽然壮強精幹猛軀急操襲取
智慮畢輸亦復病苦顦顇困臞徉顛詐死靈藥在壷豈或老
衰涕泗垢洿曲顒傴臏鳩杖給扶相彼仕逹綽有時譽巧張
鄕評䧺&KR1587;宦衢文馳觚櫝武執戟殳横施爪距憤磔牙鬚高
門縣薄伺候趑趄豪戚勢卿語話囁嚅白&KR0849;獻議銅龍握樞
摸稜唐手霹靂漠苻升堂踞坐呵喝擁驅弃律舞法鞭梏刻
刳神姦出沒拉彘扼貙頑貪奊戾盗鹿攘羭貴与利期貨貝
其儲寵則驕至䟦躓同塗膠目塞耳禠冠裂裾行遭僇辱泣
赴刑辜載觀冨盛擅𡭗里閭經營家室粉飾體膚連檣白粲
負郭黃淤沼池魚鼈塒檻鴨豬業可必得事在必啚姱奢服
履湎液杯杅窮聲絲竹極色麗姝弗農崇廥匪賈積帑自晨
及暮鴻弋兔罦分房割奥誶帚德耡齒霜㘖齾舌電嘘侵
貧併弱欺懵侮愚春花秋葉更菀逓枯先咲後號去車就&KR1921;
胡然比附竟作暌孤餒哉氣力孰不丘墟當其為人尚有以
娱殘骸斷胔螻螘鳶烏或者為鬼抑又可歔鱗肌角鬛魑魅
䕫魖一時之頃幸不汝拘衆人盡然殆不我誣周公之衣勉
強曳婁吳王之矢巧捷速殂身何置䋄手且捋荼疇云智譎
有是勤劬假靈木客通怪山都雖則多幻盍忘爾初呼嘑兹
世莽矣一區視其有作意在覬覦悲驩交禪福禍並趍小苛
可略山嶽弗殊治安何玩兵亂卒瘏暴秦殄楚劲越戕吴三
國鼎立材勇與俱龍&KR0849;鳥蛇陽陣隂謀五胡雲擾羌羯相屠
弓弩甲旗北騎南艫椎&KR0795;㪣批却&KR1094;骨軱攻戰圍噤形勢亢
虚塞關在前慎不可踰衺孽在後淪胥以鋪時風哀樂史筆
賞誅醫國無術鑄人曷模天開地闢四海蘧廬人消物盡萬
世斯臾惟狙拔己盤踞自如昔非刻狗今豈乘狐我思世故
何計有無緝之成賦用戒薄夫
定命賦
昔岐周之懿哲兮垂末躅扵勾吴延州来之閎博兮秉世德
以作摹予既禀此美質兮參兩間而與俱日礲礪以頡頏兮
違陋巷而適通都膺文華之被體兮結儁逸以先驅翩黃鵠
之千里兮烱驪龍之吐珠掎山丘其峻峭兮汨河海之盤盓
竒材未得以自致兮恐薄俗之淪胥叱玄夫為予枚卜兮徵
吉繇以弗渝曰心遠而跡滯兮何時命之獨拘怊怊其曠懷
兮惕惕以深省收群囂扵一默兮守不動扵真静規豪舉扵
鴻冥兮混牧芻乎鹿町胡魁梧之數竒兮彼樸鈍則猶天幸
遵大路豈不可兮莽荆棘使吾騁亦欲逃扵空虛兮走赤日
將焉避影聿軒騫以有行兮仍轗軻甘所屏離當世之紛紜
兮合自然扵溟涬羌造化之無象兮妙機關之翕張叢生植
之各異兮肖智愚以何常役中心之閧雜兮煽六鑿之披猖
朝奔騰靡所止兮夕偃息怳若有亡洒屏翳之淋漓兮吹招
搖之耿光曶而出扵神竒兮儵又臭腐不得當邈自古之若
兹兮哀吾生之不淑畸汝形而益臞兮怪汝志之弥䠞言謇
澀以少味兮步跰&KR1271;無所投足奮骹䶗而衆㘖兮割肯綮以
㫄觸惟先儒之談王兮固卓立以忤俗環車轍而至老兮陳
詭詩以遭逐問蘭陵悲芳草兮登邹嶧感喬木慊素衷之陻
戹兮緜千祀其芬馥彼瞢闇之弗思兮行狭邪如平陸託黃
老而險盭兮攻春秋以阿曲亂鳬鶴之短長兮衝涇渭之清
濁不率循扵中正兮每僥倖以致夫顛覆豈昔吾之自奮兮
今獨有此沉憂託松柏之幽蔭兮招鹿麋而與儔俯環堵之
湫隘兮猶采椽之彫鎪駕柴車之朴素兮亦炫燿其華輈䓁
羹藜乎粱肉兮齊衣敝扵貂裘窮匪通其不鄙兮賤無貴以
何羞嗤予音之寡和兮譽汝噐之無不周斯視聽之既狹兮曾
不遇曠与婁麒麟出而野死兮鳴鸞鳳之啾啾幸定分之有
在兮肯他岐之往謀何豔陽之駘蕩兮破寒谷之颼飀諒勾
萌之畢逹兮雖壅閼其無由不吾用則亦巳兮况斗絶扵荒
陬終越秣以燕刷兮夫何足以自疑
尚志賦
惟太區之寥霩兮紛庶物之馮生藐予身之中處兮欎予志
而不得逞竊獨嗜此古學兮指前哲以作程味詩書之醇粹
兮獵道德之精英悼世俗之馳騖兮吾何有乎我行將歲月
之不我与兮兀淹留而無所成沉憂以氣索兮却立而質䪥
攻蹩&KR0887;而狹步兮守耵聹謂真聵䁇瞭目以霧披兮焱竒肱
而風厲堕泰華以施簮兮縮長河約之帶翔矞皇之晻藹兮
叱麒麟使承盖神若唏而犇騰兮劒黿鼉乎濤瀨招屏翳予
擗帷兮斬蚩尤以褰旆折建木以指麾兮唉曜靈之西邁將
欲往彼鴻濛兮授予筴乎霄漢亦或悲此骯髒兮彂商歌扵
達旦溘世氛之溷濁兮嘘天籟乎崖&KR1094;薄高丘以闖遠海兮
恒敞怳而不頋返何儃佪以難進兮曰而則然顔子默
而樂道兮曾不滿夫一簞原生澹其居貧兮尚蓬蒿之没垣
彼豈不談王術兮甘窮櫩之藐艱秉中心之皦日兮輕外物
若浮雲諒當時之謂憊兮猶千載稱其賢阽吾生之沉抑兮
將有繼乎古先炳予室之虚白兮纚予文扵太玄莽歙歘与
時化兮希噌泓而道存棄騏驥而蹀躞兮登蹇&KR1042;乎前軒淫
桑濮之嘈雜兮九韶嗼焉無聞固泰豆之不世出兮又何見
夫榮猨彼何人哀時命兮每嗟卑而嘆屈曷不尚予之志兮
仰孟氏之遺則繄老農之力田兮且多種而鮮穫矧竒士之
環轍兮雖凍餒其奚䘏增螢爝以日晶兮積埃壒而山嶷向
汙泥求夜光兮經劫火見垂棘惟傳險之版築兮扳南箕以
興國亦有漁厥磻溪兮擢赤鯉以予翼挺尔躬之豪崛兮肯
受人之羈勒惇鄒魯之雅言兮建燕趙之姱節糅瓊靡而我
餐兮羅翡翠以為服秉剞劂而剸裁兮鏘和鵉以游息撫鴻
荒其若今兮觀六合為予窄齊窮達扵一塗兮与聖賢而同
域翩丹穴之蜚鳳兮粲九苞之翕赩將乘之以覲舜文兮孰
知予情之至極
索居賦
粤吾生之寡好兮恒孤陋以索居步中庭以自念兮心抑欝
而不舒阽予身之兀處兮撫萬化之殊塗豈寰區之汝陿兮
杳不知其所趍惟世氛之溷濁兮尚蓬藋之蔵匿將奮迅而
激昂兮又邅廽以沉默去衆人之佻巧兮膺泰樸以堅飭紛
荆棘之柅行兮謂卭崃其繩直肩重任之迢遥兮固邪軤之
不力儻泛駕之有求兮策罷駑且焉止息廵簷隙而詠歌兮
撼戶&KR1498;以悲惻何初日之成言兮乃棄予而不我即彼昔游
之為豪舉兮曾同處乎險囏羌結交以鼓勇兮肯羈圉之遑
安抗沙塵而志得兮巍弁冕之星攅既文虉之炳燿兮嗤薜
蘿以為寒仰睇遠而弗及兮莽浮雲之㳽澷俯聽幽而若来
兮哀風激夫溪湍汨寥其無景兮甘崛強以此蟠徒離群
以蕭颯兮庶神氣之我完折松枝而拂石兮又植之以青蘭
宜道義之擩嚌兮肯肥癯之異觀董生之談王兮且有稱扵
不遇賈誼之眀治兮謫長沙而徑去將屠販之汙下兮恐紛
紛而改度逮曲學之肆行兮使吾儒之愆素古固有此渾肴
兮矧予今之馳騖寕窮達之措懷兮曰美人之遲暮循自然
之天運兮芳草藹其彂榮倚㠝岏之絶壁兮臨萬仞之潭泓
欵淺渚以澹泞兮樂儵魚之不驚構危巢其惴慄兮恍若聞
乎鼯鼪非山林之忘反兮柰世務之所嬰手不得以竪指兮
目又何能以逃晴因㯉𣪚之乏用兮託考槃之遺聲永言抱
此幽獨兮庸詎釋夫我怦
貪女賦(并序)
予春秋二十有二嘗偃蹇不得志囙讀史記感甘茂貧女分
輝隣燭之語故作是賦以廣之
伊太鈞之坱圠兮敷動植扵八紘兹女蹇其居貧兮乃困苦
而不得生惟室家之蕭索兮属多難之来并空展轉其窹寐
兮魂惕惕如有驚頋儋石之不儲兮支墻屋之欹傾印鼠跡
扵床塵兮网蛛絲扵門楹胡藍縷而不完兮又機杼之無聲
凛寒風之中人兮感促織之宵鳴拂敗奩之殘蠧兮舊鏡黯
以羞眀銅釵折其半股兮亂鬟髩之縦横拈竹筐之素縷兮
箴欲澀而不行亦何心扵組紃兮况鴛鴦之能成挾故絮以
假寐兮耿寒熖扵孤檠誰哀吾之窈窕兮幸自保其堅貞嗟
父母之鞠我兮美裳衣而蔵匿矧櫛風而沐雨兮身乃罹扵
荆棘忍須臾扵溝壑兮豈敢休乎蠶織欲一眩其盛年兮縦
粉黛而無色羌鑚穴與踰垣兮謂善淫之為惑庶容德之可
全兮雖凍餒其奚䘏彼隣姬之纖巧兮日靚粧以登樓綴木
難之充耳兮插翡翠之搔頭騁兹心之&KR3070;冶兮學趙舞與齊
謳佩階蘭以求媚兮祇怨曠之懷憂信怙寵以取樂兮盡夙
夜扵衾禂飛瓊觴以嬌醉兮秉銀燭而懽遊恨兀兀以獨處
兮欲從汝以為謀細娱聿其可翫兮重桑濮之貽羞寫予心
扵溝水兮恐年華之遲暮甘蓬葆而不恥兮豈蛾眉之見妬
且絶世而特立兮逮傾城而弗窹廼蕉萃之或弃兮縦效顰
而罔頋紛来彼之柔桑兮輕擲金扵行路苟力操乎井臼兮
微隱德吾誰慕繄二南之彂政兮由夫婦之所椎化尚及扵
草木兮獨不撫乎&KR1137;嫠利遺秉与滯穗兮豈年登而啼飢儻
卒歲之無褐兮何功裘之足為慨兹道之愈遠兮指古人以
自期聊援瑟而一鼓兮遂聲之以為詩詩曰有美一人兮東
鄰子耀金珠兮列紈綺弄姿飾髩兮匪桃伊李朝為春風兮
暮則流水曰妍曰醜兮云誰之使見肘決踵兮我樂乎此樂
吾之樂兮勿傷吾貧寵之一失兮金屋生塵固榮豔之匪望
兮又何必怨夫陽春淵穎吴先生集卷之一
