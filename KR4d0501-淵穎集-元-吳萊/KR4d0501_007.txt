淵穎吳先生集卷之七門人金華宋濂編
與黃明遠苐三書論樂府雜說
昨出古詩&KR0690;錄自漢魏以下迄于陳隋上下千有餘年正聲
微茫雅韻廢絶未有慨然致力于古學者但所言樂家所採
者為樂府不為樂家所採者為古詩遂合樂府古詩為一通
以定作詩之法不無疑焉竊意古者樂府之說樂家未必&KR0825;
取其辭特以其聲為主聲之徐者為本疾者為觧觧者何樂
之將徹聲必疾猶今所謂闋也漢書云樂家有制氏以雅樂
世世在大樂官苐能識其鐘鼓鏗鏘而巳不能言其義此則
豈無其辭乎辭者特聲之寓耳故雖不究其義獨存其聲也
漢初因秦雅人以制樂韶為文始武為五行房中有夀人夀
人後易名安世其辭十有九章乃出扵唐山夫人之手文始
五行有聲無辭後世又皆變名易服以示不相沿襲其聲實
不全殊也及武帝定郊祀立樂府舉司馬相如等數十人作
爲詩賦又採秦椘燕代之謳使李延年稍恊律吕以合八音
之調如以辭而巳矣何待恊哉必其聲與樂家牴牾者多然
孝惠二年夏侯寬巳爲樂府令則樂府之立又未必始扵武
帝也豈武帝之世特爲新聲不用舊樂耶自漢世古辭號爲
樂府沈約樂志王僧虔技錄則具載其辭後世巳不能悉得
其聲矣漢魏以降大樂官一皆賤隷爲之魏三祖所作及夫
歌章古調率在江左雖若淫哇綺靡猶或從容閒雅有士君
子之風陏文聽之以爲華夏正聲當時所有者六十四曲及
鞞鐸巾拂䓁四舞皆存唐長安中工技漸缺其能合于管絃
去吳音浸遠議者謂宜取之吳人使之傳習𨳩元以後北方
歌工僅能歌其一曲耳時俗所知多西&KR0765;龜兹樂倘其辭之
淪缺未必止存一曲豈其聲之散漫巳久不可復知耶柰何
後世擬古之作曾不能倚其聲以造辭而徒欲以其辭勝齊
梁之際一切見之新辭無復古意至扵唐世又以古體為今
體宫中樂河滿子特五言而四句耳豈果論其聲耶他若朱
鷺雉子斑䓁曲古者以為標題下則皆述别亊今返形容二
禽之美以為辭果論其聲則巳不及乎漢世兒童巷陌之相
和者矣尚何以樂府為㦲傳有之興扵詩立扵禮成扵樂盖
詩之與樂固為二事詩以其辭言者也樂府以其聲言者也
今則欲毀樂府而盡為古詩以謂既不能歌徒與古詩均耳
殆不可令樂府從此而遂廢也又聞學琴者言琴操多出乎
椘漢或有聲無辭其意輙高遠可喜而有辭者反不逮是則
樂家未必&KR0825;取其辭而特以其聲為主者又明矣嘻今之言
樂府者得無類越人之歌而椘人之說乎昔者鄂君子晳之
泛舟新波之中也榜枻越人歌之曰濫兮抃草濫予昌柢澤
予昌州州&KR3287;州焉乎秦胥胥縵予乎昭澶秦喻慘惿随河湖
鄂君子晳曰吾不知越歌子試為我椘說之乃召越譯而椘
說之曰今夕何夕兮搴中洲流今日何日兮得與王子同舟
蒙羞被好兮不訾詬耻心幾頑而不絶兮知得王子山有木
兮木有枝心說君兮君不知其聲則越其辭則椘椘越之相
去也不遠猶不能辨又况自今距古千有餘年而欲究其孰
非孰是不亦難乎昔唐史臣吳兢有樂府觧題近世莆田鄭
樵又為樂府正聲遺聲然性愛竒卒無所去取兢則列叙古
樂而復引吳均軰新曲均豈可與漢魏比倫哉若樵又以天
時人事鳥獸草木各附其類無時世先後而欲以當聖人所
刪之逸詩是亦無異乎文中子之續詩也今欲一定作詩之
法且以&KR0690;古自名古樂府之名不可以不存存之則其辭是
也擬之則其聲非也不然吾碩以李杜為法太白有樂府又
必摹擬古人巳成之辭要之或其聲之有似者少陵則不聞
有樂府矣幸悉以教我母多譲焉
三墳辨
三墳書近出偽書也世或傳大抵言伏羲本山墳而作連山
神農本氣墳而作歸蔵黃帝本形墳而作坤乹無卦爻有卦
象文鄙而義陋與周官太卜所掌三易異焉三易者一曰連
山二曰歸蔵三曰周易周易古矣天地定位山澤通氣雷風
相薄水火不相射此先天之易伏羲之所畫者也文王修之
伏羲豈以連山為易又首艮乎夫連山盖列山也列山本神
農之舊國首艮又有重山之象連山非屬之神農而誰乎歸
蔵本黃帝之别號初坤初乹初離初坎初兊初艮初震初巽
乃歸蔵之初經歸蔵非他易也坤乹是巳又何析而為一乎
唐藝文志連山十卷唐始出今亡歸蔵三卷晉薛貞注今或
雜見他書頗類焦贛易林非古易也世之說曰易占以變故
其數但用九六而尚老連山歸蔵占以不變故其數但用七
或用八而尚少乹一兊二离三震四巺五坎六艮七坤八是
先天之易也連山七而首艮歸蔵八而初坤亦不過踵吾伏
羲之舊及推其所用之策連山三十有六歸蔵四十有五易
則四十有九又若不相為用者而今三墳書獨不聞焉方孔
子未刪書之先周官外史掌三皇五帝之書椘左史倚相又
能讀三墳五典矣太史公所謂搢紳先生難言之者也孔安
國尚書序始以伏羲神農黃帝之書謂之三墳墳者大也言
大道也苟言大道孔子不刪孔子刪之此其文誠不雅馴矣
東漢以来說者所指三皇之號又不一劉恕乃謂古無三皇
五帝而周官特出扵漢儒之手耳此其書果何頼乎嗚呼三
墳自三墳三易自三易亦無緣合而為一也外有紀姓者叙
上古帝王之世㐮陽羅泌頗加采用以著路史泌乃據丹壺
名山記吕梁碑及輶軒使者方言却疑三墳書膚淺不可徵
亦但差錯其世次改易其名號而已紀者何非括提合雒連
通叙命之類乎姓者何非三姓六姓四姓二十一姓之類乎
大率與路史合也泌又雜引春秋河洛圖緯及山海經䓁書
亦巳博矣然亦何異三墳之膚淺乎莆田鄭樵且謂東漢諸
儒尚喜䜟三墳書雖近出庸不猶愈扵䜟乎乃引柴霖之傳
而上寘諸古易經之列以為非後世所可及終亦不能掩其
偽也嗚呼孔子殁天下言人人殊荀卿子激焉至言性出扵
聖人之偽卒併詩書六藝之正者一卑秦火而雜燒之又豈
不以其僞之勝乎古人嘗有言曰食肉不食馬肝未為不知
味是則稽古而不究鴻荒摽鹿之世亦未為不知學也㦲
伯夷辨
予讀吕氏春秋伯夷自北海而歸周至歧陽文王巳卒武王
即位使召公奭盟微子使周公旦盟膠鬲由是伯夷去之以
自㓗隱焉而餓死豈其然乎當紂之世天下紛亂伯夷之欲
為聖人氓者久矣聞善養老而往就飬歧梁之間固不在文
王將卒之秋也且武王初政又豈果有勝殷殺紂之心哉膠
鬲紂賢臣也嘗與之約戰矣雖天甚雨猶不欲失期往救其
死况先使周公要之以加冨就官之盟乎將巳有簒弑一定
之謀必䧟賢臣扵死地乎不然膠鬲非賢者乎又微子遭時
之變猶念念不忘宗國雖不得已而去未肯自通於周以為
已他日利世為長侯守殷祭祀召公亦何以有是盟乎武王
克殷復立武庚不幸三監之流言共為王室之不靖成王周
公然後起而殺之也不然則請後七廟世守天子之禮樂豈
有待扵東夏之别封乎夫如是微子膠鬲二盟皆非也二盟
既非則伯夷嘗至周而就養矣孟子曰天下之大老歸之文
王盖未卒也藉令武王繼之紂而改行將先天下率諸侯修
朝事未嘗欲推亂而易暴也殺牲埋書而煩褻鬼神行貨要
利而離間天子左右伯夷當聞其風不入其境豈暇到歧陽
而後去㦲去之以自潔隱焉而餓死扣馬諫伐之後也然則
雖受文王之養亦且必受武王之養矣太史公迷扵文王受
命改元作伯夷列傳有曰父死不葬爰及干戈此又以爲不
見文王而遽去胥失之矣
樂正子徵鼎辨
齊伐魯魯平齊索岑鼎魯以其贋往齊人曰贋也盍使樂正
子徵之使樂正子樂正子曰必以岑鼎往魯君曰吾愛吾鼎
樂正子曰臣亦愛臣之信予謂樂正子未知信者也夫信者
本一夫之私行而欲以應天下之變天下之變萬不同且使
其拘一曲執小諒者以應之鮮不自賊者矣盖此有所謂權
焉權者何義是也行苟合義雖言不徵不害爲信義一不合
徒務徑情以直行是則尾生之抱柱也今夫齊魯相攻擊危
急旦暮耳一鼎豈敵一國家哉然而宗廟之重器不敢輕以
與人也彼方以不義徼吾信吾則以贋奪真亦兩相當者何
必若是憗憗然哉設或求鼎不已又求割地與求斬大將首
與求太子爲質而後退師於是使樂正子徵之且一一徇之
乎抑違之也夫不能裁度事理以適扵義而欲徒以執一行
之是則用吾拘滯膠固之見而徵夫無所稽&KR0690;之噐且不可
又况欲以聖人體道之大權而維持天下之變故失之跬步
則憂在千里之外矣故曰大人者言不必信行不必果惟義
所在此孟子之言也彼樂正子非孟子之徒歟其相魯也孟
子喜而不寐人問之則曰善人也信人也嗚呼是亦信之小
者耳今也不信一國之信而惟信樂正子之信則樂正子見
重扵齊魯也久夫旣自信其信而君又愛鼎不若以實告齊
曰鼎固贋也然是鼎吾先君之分噐將以是奉犠牲供祭祀
而周公太公實与享之不然則二公之盟不云乎後世子孫
母相害也吾先大夫展禽嘗以是言却君師矣夫吾國不能
下人以禮而至用其世守之噐君亦不能以禮服人而欲奪
人之所有皆君之所惡者也為此計者内不失鼎而我之信
義加於鄰國彼必悅服而去之信之大者也夫又何取乎一
夫之私行為哉然樂正子儒者其為人也好善且善改過惟
他書載徵鼎一事不類故深辨之否則戰國傾危險詐之士
踵相接也孰謂樂正子者非賢哉
甬東山水古蹟記
昌國古會稽海東洲也東控三韓日本北抵登莱海泗南到
今慶元城三百五里泰定元年夏六月自慶元桃葉渡覓舟
而東海際山童無草木或小僅如筯輙刈以䰞鹽東偪海有
招寶山或云他處見山有異氣疑下有寶或云東夷以海貨
来互市必泊此山山故有砲臺曾就臺蹠弩射夷人矢洞船
猶入地尺又别作大筒曳鐡鏁江水夷舟猝不得入前至浹
口怪石嵌險離立南曰金雞北曰虎蹲又前則為蛟門峽束
浪激或大如五石斗甕躍入空中却堕下碎為雰雨或遠如
雪山冰岸挟風力作聲勢崩擁舟蕩蕩與上下一僧云此特
其小小者耳秋風一作海水又壯排空觸岸杳不辨舟楫所
在獨帆檣上指潮東上風西来水相闘舟不能尺咫一撞嶕
石且靡觧不可支持又前則為三山大洋山多磁石舟板釘
鐵或近山則膠制不動昌國境也昌國中多大山四面皆海
人家頗居篁竹蘆葦間或散在沙墺非舟不相往来田種少
類入海中捕魚蝤蛑蛇母弹塗傑步腥涎䙝味逆人鼻口歲
或仰榖他郡東從舟山過赤屿轉入外洋望岸峉山山出白
艾地多蛇東到梅岑山梅子真煉藥處山梵書所謂補怛洛
迦山也唐言小白花山自山東行西折為觀音洞洞瞰海外
巉中裂大石壁紫黑旁罅而兩岐亂石如斷圭積伏蟠結怒
潮摐擊晝夜作魚龍嘯吼聲又西則為善財洞峭石囓足泉
流滲滴懸纓不斷前入海數百步有嶕土人云曾有老僧秉
燭行洞穴且半里山石合一竅有光大如盤盂側首睨之寬
弘潔白非水非土遠不辨涯際凡自山北轉得盤陀石山麤
怪益高壘石如垤東望窅窅想像高麗日本界如在雲霧蒼
莽中日初出大如米簁海盡赤跳踊出天末六合奣然鮮明
及日光照海薄雲掩蔽空水弄影恍類鋪僧伽黎衣或現或
滅南望桃花馬秦諸山嵌空刻露䇄立巨浸如世疊太湖靈
壁不著寸土尺樹天然可愛東南望東霍山山多大樹徐市
盖駐舟此土人云自東霍轉而北行盡昌國北界有蓬莱山
衆山四圍峙立旋繞小屿屹如千尺樓臺而中處又有紫霞
洞与山為鄰中畔通明方如大車之輿潮水一退人可入或
云人不可到隱隱有神仙題墨漫不能辨又有沙山細沙所
積海日照之有芒手攫則霏屑下漸成窪穴潮過又補終不
少損旁有石龍蒼白角爪鱗鬛具蜿蜒跨空亘三十里舟徑
其下西轉别為洋山中多大魚又北則為朐山岱山石蘭山
魚鹽者所聚又自北而南則為徐偃王戰洋世言偃王既敗
不之彭城而之越棄玉几硯會稽之水又南則為黃公墓黃
公赤刀厭虎厭不行為虎所食者也夫昌國本禹貢島夷後
乃屬越曰甬句東越王句踐欲使故吳王夫差居之然不至
也海中三山安期羡門之属或避秦亂至此方士特未始深
入或云三山在水底或云山近則風引舟去盖妄說也東晉
人士每愛會稽山水故稱入會稽者爲入東抱朴子亦云古
仙者之藥登名山爲上海中大島嶼如會稽之東翁洲者次
之今昌國也是年秋八月自昌國回姑䟽山海竒絶處明晉
人之不妄時一展翫宗少文卧遊不是過矣
周正如傳&KR0690;序
予每觀左氏春秋王周正月釋者曰言周以别夏殷也及尋
公羊糓梁二傳又雜引諸經䜟緯孔子初無明說後之儒者
頗用黃帝以来七曆求春秋時曆卒不盡合杜征南長曆反
謂經必有誤經未嘗有誤也是豈夏正周正之果異㦲盖曰
王者受命受之扵天不受之扵人故徙居處易服色殊徽號
變犠牲異噐械而改正朔其一也此固然也董仲舒曰道之
大原出扵天天不變道亦不變堯舜禹本一揆也何獨至扵
湯武而遽革之哉世之說者嘗謂當周之世春秋必用周正
春秋尊王之書也隱公元年之正月是即平王四十九年之
正月也然而前徵乎商則元祀為十二月而月不改後據乎
秦則元年為冬十月而時不易春王正月似乎冬十有一月
也而聖人易之以證其行夏之言程子所謂正月非春假天
時以立義也自程子之意則曰夏正寅春也周正子非春也
是改正者必改月也故曰假天時而巳自今說者之說則改
正者又不改月不獨假天時也雖王月亦假矣當又自異扵
程子也至其所自為說且謂夏數得天百王所同商周革命
特示不相沿&KR0670;廵守承享兵農田獵猶自夏焉果是則聖人
又何必以是為顔淵告哉或者又謂古之改正者必改月商
周之正月非春也伊訓元祀太甲三祀下不紀時泰誓一月
召誥二月上亦不係時將以時自天時月自王月故也然而
秦漢之際每年之首必以冬書十月之上顔帥古漢書注且
以為孝武時改太初曆後乃追正前代正月為冬十月者抑
難信矣至若孔安國之於書鄭康成之於詩禮且言古之改
正改月者年首必係之以正正月必係之於春天𨳩扵子地
闢於丑人生於寅三代盖迭建之皆可以為正則皆可以為
春矣豈不以子丑二月陽氣萌動雖謂之為春也亦可矣魏
景初時楊偉造新曆請復用商正且以是年十二月為孟春
次年三月為孟夏本鄭說也然則奉若天道敬授民時又不
常有一月二月之參差哉今之說書者蔡氏父子亦謂如孔
鄭之說則四時改易尤為無藝三代之改正者必不改月商
周之革命者特不過用其子丑之月以為歲首耳周官正歲
周正建子歲首也正月夏正建寅月數也春秋之正雖用周
正而月數不改每年之首截前兩月以属之上年之尾誠若
是則隱公之元年魯史必書之曰冬十有一月而聖人自削
之也蔡氏父子以之言書則或可從以之言春秋則猶未可
從也或者又謂三代之世三正之通于民俗尚矣魯用周正
吾扵春秋魯史見之曲沃用夏正吾扵汲冡竹書見之是故
左氏雜採諸國之史以為傳或用夏正或用周正互有不同
昭公之三十三年十月晉人會諸侯之大夫于狄泉定公之
元年正月又曰會于狄泉是重出也魯太史辨火出之候亦
曰扵夏為三月扵商為四月扵周為五月又一證也雖然王
者之大政必叶時月而正曰是豈容以一代之間而三正之
並用者哉世之說者或曰易有之帝出乎震自伏羲神農之
世盖異建矣次而數之尭建子舜建丑夏建寅而甘誓且載
其急棄三正之文者本此也然自顓頊以来始以民事命官
而歲月自當以人為紀先王為是推筴迎日治曆明時民之
析因夷隩鳥獸之孳革毨&KR2653;無一不得其居之宜與其氣之
順者尭舜禹三聖輒因之而不敢變也意者秦漢之際鄒衍
張蒼五德相生相勝之緒論歟或又曰天地人三統子丑寅
三正古無有聖人所不道三代之改正特改人君即位之初
年為元而巳雖然此謂改元非改正也而改元者又非春秋
之重事也將是數說吾亦孰信而孰從之哉番陽董生始出
夏時考正二卷云此巴川陽恪先生作也恪之先君從涪陵
㬊淵而淵又授業于朱子盖嘗舉朱子之言曰三王之正不
同周用天正豳風之詩又皆以人為紀是則改正者改歲首
也未嘗改月數也上卷專論春秋下卷雜論他經及傳一切
附著已說最為明了考正之作寔朱子意也然而朱子四書
集註詩集傳自用周正周月臨江張洽朱門高第春秋集注
且謂周正建子即以為春聖人雖欲行夏之時而春秋因史
作經方尊周而一天下不可遽改之也朱子之意豈果&KR0690;正
之意哉予盖歸而質之黃君景昌君則曰左氏魯人也使其
不與孔子同時亦當近在孔子後左氏信矣若夫豳風之詩
周公所作是固追𫐠公劉居豳之事當夏世用夏正者也未
可以說春秋乃作周正如傳考二卷以辨考正之不然今兩
書具在予故并識異說者以復扵董生為何如
古職方錄序
鄕予嘗治春秋左氏傳及太史公書稍觀黃帝以来王者都
邑及春秋諸國交争時分地山川城邑較之禹貢巳多乖盭
不可徵自孔子作春秋魯君子左丘明為之傳丘明魯人也
尤識周魯典故莊僖以前特言齊鄭㐮昭之後特舉晉椘餘
大國頗及宋衛陳蔡若燕秦又以絶遠無赴告甚略太史公
采世本戰國策作三代本紀十二諸侯世家其云舜稷契臯
陶伯夷栢翳之裔詳矣垂益䕫龍則曰其後不知所封又曰
滕薛騶小不足齒周武王時侯邑尚千餘江黃胡沈之属不
可勝計故弗采著然則周制害巳諸侯悉去其籍雖曰頒爵
與禄孟子猶不能詳况他人乎方尭遭洪水使禹平治州分
為九及舜攝位冀分為三青分為二至禹而後合尭之舊班
固云黃帝方制萬里畫野分州得百里之國萬區然以禹貢
九州計之五服相距方五千里僅得黃帝之半說者且疑九
州之外黃帝亦嘗畫野分州舜之十有二州亦猶此也然周
禮自王畿而次之别有九服服别五百里方而計者則為萬
里漢地理志亦云漢之境土東西九千三百二里南北一萬
三千三百六十八里其所紀山川大抵與禹貢不異何其里
數若是之縣絶哉或曰尚書據虚空窵路方直而取之漢志
乃因著地人跡屈曲而量之或曰禹之聲教所及地盡四海
其疆理所治制止五服若夫荒服之外則又有區畫者存非
若周漢且盡其地之所及者而疆理之也何以言之王制四
海之内截長𥙷短方三千里是天子壌地之實也故周禮雖
稱九服周官止曰六服群辟又曰六年五服一朝是則侯衛
以降聖人雖制之服而不必其来若職方氏掌天下之圖辨
其邦國都鄙必兼夷衛之初封人民氏族王田分噐至詳至
悉未有一言及附庸者宋仲幾嘗言滕薛郳為宋役而薛宰
竟不從焉况附庸者朝從於衛夕入扵鄭西通扵秦南屈扵
椘盖有之矣當世曷嘗以此為疆界之&KR0992;離者哉然又有一
說焉夫冀禹之所都冀之比境自雲中九原二千五百里且
至于沙漠不毛之地周之東遷洛陽為土中曹去王城八百
里猶在甸服鄭在河南密縣百七十里巳為男服盖曹順流
極便而鄭則成臯虎牢之險夫豈五服之制非若畫棋局然
以定遠邇也是故幽州邇扵碣石而共工流蒼梧遠扵衡山
而虞舜狩若謂周之斥大土疆又皆不出扵蒼梧竭石之外
不然夏后塗山之會執玉帛者萬國至周僅千八百國母乃
夏后之盛猶愈扵成周之盛乎將此萬國者特舉成數而言
非實至萬也然鄊所言黃帝方制萬里而得百里之國萬區
者夫苟一國而方百里矣至扵萬區則不止方制萬里以謂
方制萬里則萬區之國每國以𨳩方之法計是亦不過每國
四里而已何有百里哉且國猶邑也鄭取十邑河南即&KR0593;檜
䓁小國椘敗四邑郊郢即隨絞䓁小國方里而井井四為邑
故小曰邑大曰都萬區猶萬邑也舉不及百里之數者凡以
一邑四里也齊魯之初封也孟子亦稱儉扵百里儉者不足
也不足扵百里也戰國時乃方百里者五必曰當在所損以
復扵先王之舊若明堂位言魯七百里出扵成王之特賜是
徒漢儒習見戰國之魯非成周之魯也漢儒所以言此者由
周禮公地方五百里之說誤之也然周之西都僅四百里東
得洛陽六百里乃合千里三公公爵也采地將不方五百里
乎苟方五百里則天子亦無地以自容魯一侯爵耳藉令成
王未賜亦當得四百里以一州千里計僅封侯國二而有餘
三而不足將以何地而給千八百國之君乎是豈魯之侯爵
百里而止非七百里也周禮又討論扵漢儒之手故以其封
國之誤者攙入之遂變而為斥大土疆廣為封建之說殊不
知禹服猶周服也黃帝之萬國舜之十有二州亦猶周服也
若謂盡其地之所及而疆畫之者恐不可以論周止可以論
漢漢之盛時東置玄菟樂浪北度隂山西盡西域南窮交廣
儋耳且有非古九州之域者故予每謂封國當從王制
百里之國不加多也州域當從禹貢五服之地不加廣也如
是而巳耳昔者晉陳夀嘗撰古國志五十篇世遠書無可徵
於是本禹貢采周職方用叙前古帝王公侯名氏都邑之不
同者餘及四夷種類亦繁夥矣合之以秦漢以来郡縣且志
其成敗興滅之端知者詳之否則或闕使後之博古君子覧
觀焉
後序
自古者帝王公侯都邑名氏興滅之故紛乎夥矣予少時嘗
䟽其一二曰古職方錄且序之然猶有可疑者盖孔子之序
書也自唐虞始荀卿曰五帝以前無傳人其文野及孔安國
書序又言古有三墳五典八索九丘徵椘左史倚相吾誰信
哉信聖人而巳矣夏后氏承唐虞之盛塗山之會執玉帛者
萬國殷湯革命存者三千武王克殷大封同姓餘盖一千八
百是果何以驗其然耶又曰湯資三千諸侯以絀夏武王資
八百諸侯以伐殷何不思之甚也湯始征自葛十一征而無
敵扵天下及有事於桀雖亳衆尚憚扵征役且諭之以弔伐
之不得巳又况其他文王三分天下有其二猶率殷之叛國
以事紂武王豈得因六州之衆以往脅扵君哉及大會盟津
陳牧野率用西人不曰西土有衆必曰我西土君子下及庸
蜀八小國耳他無見也要之是說又因王制周禮之異妄言
之耳王制公侯田方百里伯七十里子男五十里禮大司徒
公侯之田則以一男當之推而極扵五百里之廣及緫天子
寰内與八州所建之國無地可容鄭康成云自周公攝政致
太平斥大九州增加諸國之地故禮與王制不合王制又殷
制也春秋變周之文從商之質合伯子男為一公侯伯三䓁
而巳至周乃更立五䓁然禹貢所設男爵小邦已在侯服之
内寔有出扵殷人之先者春秋亦未嘗不書五䓁之爵也孔
穎逹云馬融依周禮包咸依王制各有所據難以質其是非
雖然王制豈殷制哉坊記曰制國不過千乘左氏傳曰列國
一同或攤算或紐算自實其所載九州千八百國之數比之
王制地又加倍者說禮家紙上文耳近世說者知禮與王制
不可合言自夏商以来分土無過三等班爵則必立五等至
周而封疆少異而實不異公五百里其所食者二百五十里
侯四百里其所食者百三十里有畸伯三百里其所食者一
百里子二百里其所食者五十里男一百里其所食者二十
五里自其所食者求合王制獨侯爵之百里子爵之五十里
公則贏而男則不足者半又謂終周之世此爵往往設而不
封公爵一宋是巳男爵二許宿是巳虞&KR0593;則三公之公也驪
戎男則夷狄之長也雖然陳舜之後𣏌禹之後周之初封當
與宋並爵為公胡公東樓公猶班班然見扵史陳之為侯𣏌
之爲伯後世之自降也任宿須句顓臾風姓濟水上小國微
乎微者也與盟于宋来訃於魯亦得託扵春秋餘豈無類宿
者爵之以男乎天子三公之田視公侯雖虞&KR0593;以外諸侯入
仕王朝既曰公矣未有不受公爵者驪戎固夷狄也推其地
必在西周畿内豈自夏而變夷者耶且姬姓也曲禮曰其在
東夷北狄西戎南蠻雖大曰子無稱男者然又曰職方之制
邦國千里封公則四封男則伯特建國之率也予扵是始有
悟焉王制九州千七百七十三國亦緫數也意若曰州方千
里建國若干九州之内則以之建若干國也不然天子之寰
内公卿大夫與王之子弟咸食采其中所餘之地亦幾何哉
春秋之初王政廢壊侯度放紛非西周比也公侯列國猶可
見者一百一十七國求其大者纔十一二附庸小邑夷狄雜
種悉充其數齊負東海椘據方城之南晉䧺其北而秦又崛
起扵西獨未至流沙之極大&KR1328;自號曰覇朝聘盟會侵伐之
所及者比之千八百國之數十八分之一也何大相遼絶如
此耶然則九州所建未必實有千八百國或封或未封封則
實有是國未封則虛是國以待可封之人如宣王之封申伯
封則曰申國未封則猶曰謝邑或即以其虛國為諸國之加
地如宋鄭之間有六邑不属諸侯則自掌扵天子之吏是故
公爵自百里而加至五百里男爵自五十里而加至百里非
盡然也特以是而為建國之率不得過也鄭康成不察於此
乃謂周實有十八百國每國實有五百里至一百里之地非
斥大九州之界則亦不能容是若干國也此其失也盖惟子
朱子嘗謂孟子班爵禄之言巳與周禮王制不合而王制又
自與周禮不合近世說者乃曰馬融之本周禮者自其軍賦
而言之也包咸之依王制者自其田賦而言之也制田制軍
縦横準算必使周禮王制之不合者而必合扵一也然以孟
子當赧王之際周禮巳不復存王制之作本出扵漢之博士
而周官又出扵劉歆雖朱子亦固不能無疑矣闕之可也予
故特附其臆說扵是錄之後併以俟夫知者而就正焉
關子明易傳後序
予始讀文中子中說頗載關朗子明事後得天水趙蕤所注
關子易傳十有一篇大槩易上下繫之義䟽耳首𫐠其出處
本末次分卜百年數别為一篇似皆出之王氏或曰王氏中
說本於阮逸關氏易傳肇扵戴師愈師愈江東老儒也觀其
傳統言消息盈虛爻象策數之類獨與張彛相問荅彛嘗薦
之魏孝文而王氏之贊易世傳關氏學也是又豈盡假託而
後成書歟夫易之道大矣世之言易者往往不求其道之一
卒使其學鑿焉而各不同是故談理致者多溺扵空虚守象
數者或流扵䜟緯此豈聖人之意哉盖天地之初未始有物
也聖人特因其自然之理故推而為七八九六之數非苟畫
焉將以著其未畫之妙而巳後之儒者苟造其理而過為其
畫之求太玄準易者也洞極則又擬玄者也玄之數起扵三
而洞極之數亦起扵三生以配天育以配地資以配人猶易
所謂三極之道也故凡三體九變三九二十有七始扵萌而
實訖于幾正且通焉今其書世見之者亦少中說所載殆未
嘗及此然而王氏每尊其學之所自且欲自當逹者以為聖
人復出王道復行而洙泗禮樂之教復明扵斯世毋乃徒託
扵此而侈言之歟至於&KR0690;之以典禮稽之以龜策即人事以
申天命懸曆數以示將来關氏之學盖深於易者也雖然昔
者子張嘗欲知来聖人怛言其既往者以告之是故三代常
因其禮之大體而或損益其制非謂王者有是禮也必過其
所卜之數夏以金王得數之生商以水王周以木王得數之
成聖人不敢知也為其說者尊周漢廢介&KR0566;且以明真主正
統之所歸後世䜟緯之流耳楚靈欲併天下旣不得卜則投
龜而詬天孫皓亦命尚廣卜焉且曰庚子之歲青盖入洛彼
二君者曾不悟其已之不脩而徒欲惟天之決故天命吉
凶命歴年必以其類應亦可見其㮣耳元魏以下争奪擾攘
乃若灼然親睹其事無有少差忒者張彛之殺亂端見矣曾
不告之以辟禍者何也其數也耶銓削選格排沮武人不可
謂之數也果其理有以召之故耶雖然法自此立命由此出
聖人人而合天者也關氏每拳拳扵天人相與之際今之言
天者類曰是莫之為而為者終至扵廢人事而不之&KR0688;嗚呼
關氏之學殆孤矣吾故欲削其不合者而著其舍者且書此
以質夫人焉
妄箴
我相我心圜中竅外一身之主百骸之會孰心弗真乃以妄
害孰心弗正不與妄對倏而氣盈忽以質䪥衝為機張湧作
鼓鞴貧將急當粱肉觕糲賤欲速貴姬姜菅蒯窮思何益巧
筭何頼本根不守萌蘖徒汰擫目出光螢爝猶沬塞耳有聲
暴若雷礚一真尚迷衆妄弗退卒與妄居毋俾正敗我曰不
然職用自劾勖言敬茲永佩妄戒
躁箴
昔我先哲有理無欲後民多欲理返不足當其躁起熾彼炎
熇不燥則蔵積為酖毒豈心爾恬念在奔逐豈貌爾夷䧟若
谿谷狐狸器呼鰌鱔跳曲匪飈薄天匪浪豗陸何能爾動動
則相觸豈不或静拯爾迷復内省邪幾童牛之牿外惇正行
羸豕弗躅繄沈與冥不自表襮雖躁勿躁敢不歛束昭然陽
明窒爾隂濁惟是躁心我告匪瀆
敖箴
人可敖乎敖不可長孰使子敖敖其焉往惟昔孔孟豈不或
然敖其所可乃人之愆既辭以疾又鼓予瑟留亦不止几隠
予几哀今之人𣣔一以敖詆欺窮陋矜說華好狂歟黠歟自
謂過人過猶不及迄喪其身毋謂人言無足去取吉人之辭
不在頰輔毋謂人行無足是非守之以正動與俗違人寧敖
予予必自省彼何人斯敖焉是逞
惰箴
惟我之惰我何以生我生之微曷敢荒寕莫健匪天晝夜不
息繫之星辰厥有贏縮人之一身從幼及老疢疾憂患惕焉
以保人寧幾何𨳩口笑言曾不儆戒日趨宴安周公作書是
曰無逸求其艱難務在稼穡糞墻朽木嘗責宰我聖人尚云
夫豈我可念慮之萌惰或弭之事為之著惰或㢮之我告子
惰惰乃不改習與性成後慎毋悔
鹽官箴
廓惟東南瀛海之府乹靈輸波坤奥孕鹵燉之炎上瀉以潤
下五味之長百殽之主豈伊廣斥禹服有貢物因天産利許
民共豈伊乕形周官有職禮存國容醎佐王食時惟管生乃
始榷之圖覇何急奪民所資秦益其侈漢承其醨將衆是濟
豈吾之私舟車交載水陸間道牢盆斯給漕&KR1966;斯考口稽饔
人家具竈媪苛砕已甚惕焉不保卓哉漢昭亦或罷榷云何
可徵議在文學法如張弓利若䑛刃刃銛則傷弓滿則窘貧
以近寶寶不可即冨以歛怨怨何能克吁今之人汔可小息
敢告所司敬之毋慝
庸田箴
惟林其生亦夥斯植凡厥庶民我藝&KR0927;稷祗命農父飭是滔
人井田之畫溝洫以均均以其流畫以其絡仁施暵乾利化
磽埆在山者激過顙斯搏寕順其行勿私汝鑿胡水之洚微
禹其魚胡水之汚陸海以腴曰漳曰泾克釃汝渠曰史曰白
史不絶書胡可滅裂胡可鹵莽田畯之功水庸與&KR0779;厥有墻
屋汝謂撤之厥有田&KR0850;汝謂割之慎毋輕民民乃邦本生養必
遂務在蔍蓘慎毋去食食乃民天儲蓄必贏否則瘠捐自利
利民豈止川瀆非汝之苛我民之足我民不足其何能榖世
無父誰踵其躅
韶石銘
逖矣上古帝在有虞時廵于南曰至蒼梧有巉者石岌彼海
隅我奏我韶耆定爾區或搏或拊或戞或擊從之則純成也
以繹明哉惟人幽哉惟神我祖我考我臣我隣来汝之舞我
功之叙勸汝之歌我政之和前瞻無前後顧無後出三代上
居百王首孰強非嬴式訛人心孰淫非鄭卒聵古音岭岭斯
深潏潏斯廣魚龍不波鳳鳥焉往有巉者石雙闕之峨誰使
洞庭不張咸池丘曰盡善札云蔑加非帝之思我銘謂何
秦坑銘
惟嬴之虐自任不儒彼哉坑者曰焚我書書日以壊嬴日以
跌竹帛煙起干戈流血邈矣上古無書可徵所徵者何刻木
結繩神羲繼天肇造書契智如倉頡文字轉熾啓我混沌闓
陽闔隂天愁鬼哭喪厥人心孰墳而三孰典而五素王不作
萬世一瞽微言如綫横議溢廛鈎鈲析亂不撲益烻出王入
覇儒墨相駮徒两業之何有禮學豈曰不焚動相詆譏收合
遺燼顛倒是非汝塗汝塞拘汝奔走還我古初匪愚黔首有
書無人與無書同激銘嬴氏我將適從
春秋臺銘
惟汶之東古稱中都其西匯如鉅野所瀦扵昭魯侯言出于
狩曾不登厥聖聖應在藪彼芻者子乃獲斯醜繄聖是惻愚
者以走嗟嗟宗周岌岌嶪嶪禮墜樂壊兵戈日接齊強而據
晉悍而讋頑夷相陵弱邑&KR0556;壓惟理與欲夫既析之惟亂與
賊不其戚而其褒伊何卑以絺繢其貶伊何齊斧弗貸彼瞽
左生史編是徵惟高及赤口說相承一之弗恊式用沸騰夸
矛譽盾執鼓以興屹與者臺繄聖是處豈圓蹄肉角復出榛
莽徘徊預瞻逖矣中土嗚呼吾銘永鎮鄒魯
磻溪銘
有瀏斯溪惟石之磻誰歟漁者伯夷之孫自彼東海曰徂周
原我志非魚我人之完天錫有周君臣相懽爰底于牧爰取
厥殘我咨我謀皇旅嘽嘽既定周鼎却開齊藩方韜汝光如
龍之蜿我獵我人非畋之盤既顯諸用如鷹斯䎒發揚蹈厲
亦揔其干惟古之道孰測其端勿謂伊人漁釣是奸我懷于
今不古是觀已雖不能民之艱難有磻斯石惟溪之湍我勒
我銘昭示不刊
試劍石銘(有序)
吳故吳墟也自閶門東出十里許有白虎之丘王闔閭試劍
石在焉悼靈物之不可見銘斯作
惟崚之鑠惟銛之斮山靈奉鐔白虎司鍔神威剿剛殺氣纏
錯攻堅瑕破發邇遠略汾洮乘軺郊郢弛柝風斯輕剽志用
驕虐睋然兕駭歘爾龍躍我思古人吁不可作
蚩尤讃
元氣肇開鴻荒斯闢凡兹庶民詎有兵革人禽攫齟草木
菑翳奚靈不鑿既躶罔衛蚩尤者出始搆禍端雍狐是資
涿鹿相殘掀鑪挾鞴鎔精瀉液舍我耝耰行彼劍戟惟聖
制物與天同符君子慎術小人改圖豈伊樹兵爰使絶輿
匪嶄頭角終殞肩髀覇王迭起仁義無稱揣摩捭闔拔擊
橫行夫何攻戰尚汝禱禡九嬰乘城窫窳在野善師不陳
時靡有争曾不是戢曷維其寧天生五材莫偃匪武我贊
蚩尤敢達祈父
盗跖讃
我觀古人我讃惟跖彼何人斯去順效&KR0647;盗本有道殺人
以矜横行魯國按劍東陵榛奥是栖閒巇是鑿投骨起齗
見金思攫世不予善居恒有循分均我義後出吾仁&KR0579;汝
刀戟機汝罟擭汝曰不然俾晝作夜我盗何盗取非我有
不盗之盗人不汝咎聖人不作大盗日争所恃者力相擒
以兵上行下效僥倖邪侈因之而攘愍不畏死人豈齊豹
地非萑苻誰生禍首卒化盗區跖斯可讃為善者惕於
乎哀哉尚謹罔極
延州来季子觀周樂頌
我之懷矣惟我季札来從勾吳歷聘上國王綱墮壊侯度傾
側日尋干戈不德以力大音橢窳二氣苛慝禮樂不興繄誰
之則我奉我幣我車北東懿彼諸姬曰至魯邦魯侯賓之自
郊徂宫魯俟享之式命瞽宗首以二南繼以國風載雅載頌
商魯攸同申以象箾文德之容亦有大武允奏武功淵乎蕩
乎泱泱渢渢或秉以籥或綴以崇上際湯禹虞舜之隆曰濩
曰夏韶箾以終嗚呼四代一日備舉參聲知政閎覧博古或
登或降踧踖傴僂夫何自鄶乃不及魯公卑私彊寖棄厥緒
或僣以佾或雍或旅襄磬武鼗方叔之鼓踰河蹈海散亂無
所先王之盛究彼始基器之尚存去道遠而仲尼有云周公
其衰豈獨郯子學在四夷邈矣千載詩亾樂缺設而不御矇
瞍失列日趍淫哇恒用鴂呐宣榭既焚本實先撥我之懷矣
心焉孔怛作此頌章昭示来哲
漢武帝南廵射蛟頌
惟漢六世大展廵狩扵南服自尋陽浮江而出親射蛟江中
獲之猗歟壮哉盖夫荆楊之域水土墊隘淫&KR1416;蛇行風雨怒
作掀艫蕩繂睒瞪&KR0719;愕莫之敢攖上乃御黃間挾剛挂朱韘
闓體而騰&KR0710;白羽應弦以砰䃗霜批鱗頰霧鬐鬛肉淵髓
硤披角劙耳扵是海童闢路川后清宫神靈恪虔耋老懽抃
信帝王之英略天下之竒觀巳人莫不曰齊臣驂擊吕梁雷
轟楚士劒揮江水血變彼一材官直制其死命烏足以動萬
乘也哉夫豈區宇寕謐四夷犇竄掩沙漠之貪鷙刜篁竹之
炎欝強無有不弱堅無有不瑕拒之者如撓沸劘之者如拉
朽將信威乎鞮譯又何獨快意扵鱗介嗚呼材之尚氣之劲
邇之悅遠之懾雲鳥之散沒魚鱉之顓顓殆有不必勞弓而
挫鏑者臣乘臣朔臣助臣夀王躬睹盛美獨闕歌頌千載之
下默默不文予故特跡史氏之舊作是頌頌曰
大漢之興兮世繼其烈言廵東南兮略彼揚越一江撗匯兮
陂障險隘有蛟崛起兮中路洶絶驚拏齚攫兮渤潏作&KR1416;上
之頩怒兮彂我獷厲起施猛彀兮鬐角盡九嶷曉出兮矯立
嶻&KR1110;舳艫暮拔兮波濤疊雪上神且武兮䠨仰桓撥功負不
世兮威振有截舟車所通兮職貢用戾龍沙不揚兮瘴海枯
竭上飛無所逃兮下走無所脫嗚呼漢之廣大兮古未之制
百里奚讃
我思古人惟百里子自其知學亦聿既仕出干宋游弗克離
祉移事周頽復柅我軌我告我蹇我從于虞蹇謂不可我遄
其驅鄍門不啓虢道是輸孰云我智我諫我愚豈伊一身終
顯西土我肥我牛庸竢五羖相業弘闢覇圖超距國中行游
童叟笑舞勿曰我耄耄無壮時勿曰我賤賤者貴基勾萌甲
坼穉好之姿干霄合抱貴有宜施嗟哉時命萬世一阨矧兹
白徒曾罔黃馘太公屠釣何晚弗獲繄我人斯老死誰惕
接輿讃
古有狂者曰惟接輿辟世不仕祼身以趨放言嵬行神則内
居鳥驚獸駭雖聖弗徒聖人于行荆楚是届捄時斯亟從政
者殆矧麟未躨何鳳之翽曷違我真迄受世害繄聖所可彼
猶不然曰父曰母曰人曰天執心既一抱道弗權視兹犬彘
獨不天淵夫何山谷卒遁名姓蕪菁是食駟鎰枉聘聿和其
光克性爾性高飈不群隐德之鏡我友者扈曾弗服裳豈無
汚濁譏我踽涼既馳且騖滿國若狂古狂不作俾也可忘
古碣石辭
古碣石者本禹貢冀州之域盖今東南海運自海而北逹漳
河實出乎此予喜其上符唐虞之舊制也勒之以辭
惟聖建國寔曰冀都北極之運萬邦作孚宫廷烿赫峙彼中
居士女和會溢廛塞郛江檣白粲淮耜黃淤聿官有漕竟海
其艫偉哉碣石枕我海隅表此水道長為委輸上蟠乹奥下
結坤區割流豯養披秀醫閭日月播盪星辰盤&KR4208;怪神罔象
鼉鰐龍魚颿扶䌫守翼奮鱗驅悉輦國用来通帝家自國有
貢或河而渠或砥斯鑿或絶或踰繭絲紈帛金寶象珠搜毫
竭縷滿稇壓車矧兹米粟誠係蔵儲得一圭撮懸萬命軀漢
乖轉輓唐戹征需扵穆我后仰承唐虞按之圖籍實以德符
普天率土瞻戴罔渝偉哉碣石厥状屹如若柱斯植若甬斯
塗𬈑漲如席濁漳以趨削巉勒辭永代是模
白雲先生許君哀頌辭
古之學者必有師世之說者嘗曰經師易遇人師難淂嗚呼
經師豈易得哉自嬴秦焚滅經籍之餘漢以来老師宿儒失
其本經不惟口以傳授則或新出扵風雨壊屋之所蔵是以
惟傳經久而不差者為最難至扵人之所以為人示之以德
義道之以言語則之以動作威儀是將使人觀感興起而易
至扵不自覺者無非教也雖然捨經則又何以為人師哉然
以古今経訓學術之變迭興而師道之所自来者寖遠盖惟
伊洛諸老先生寔始倡為道綂而後知有所謂義理之學已
而考亭繼之古今經訓學術之變至此而遂定必也誠明兩
盡知行並進可以深造夫三代聖賢之閫域不然則經有傳
之益久而愈差者矣是故古之學者常淂其師傳每因經以
明道後之學者既失其師傳苟非明道則固不能以知經經
既明矣吾則又知人之所以為人之道不外乎此也嗚呼經
師豈易淂㦲惟我許君昔從蘭溪金君履祥學金君本扵王
文憲公柏何文定公基而王何二公則又本扵黃文肅公幹
盖此實朱學也然君天資深厚學力純至手抄口誦志行彌
篤而且樂與人為善家故貧常僦屋以居逹人大官踵門候
謁交剡論薦而曾不為之少動山東兩河江淮閩海之間賓
客弟子擔簦負笈執經請業又必為之搜擿明白斟酌飽滿
而後去初未嘗見其有惰容是以終日危坐學徒環列無憮
無敖無嬉笑無訾謷昏瞀者革心浮躁者易貌而日就扵漸
摩變化之歸嗚呼考其師友淵源之所自来君信可謂淂夫
師道之重矣此盖世之所共見而無間言者也君諱謙字益
之世為婺之金華人家居教授凡若干年年六十八以沒予適
以事不及哭而君平日遇予極厚扵是特䟽哀頌一萹以洩
予情此予所以深痛夫人師之難遇而經師之尤不昜淂也
嗚呼悲夫頌曰
夫天下之生也衆矣其生如醉而未醒其死若夢而弗蛻何
經籍之可聞豈聖賢之能對倏焉蠛蠓之起滅曶爾蠅蚋之
攅嘬將一歸扵凘盡卒無怪其厖昧惟古之大儒君子涵養
省察戰兢惕厲道不遠人則天理民彛之所存經以載道則
王綱聖髓之攸頼宜身名之並立獨不與年夀而俱壊嗚呼
許君博學無方篤志不懈上追洙泗之本原前泝伊洛之宗
派昭日星之訓則理全而無疵闢荆棘之途則辭逹而罔礙矧
肅容而正襟恒睟面而盎背學徒麇来賓客滿座咸曰吾見
其人矣吾聞其語矣是其車轍之同門戶之正者彂之扵難
疑荅問之頃形之扵動作威儀之際實足使人心悟而神會
吾固知其人物之標表經學之沾漑誠亦可以閎其中而肆
其外矣己而天不愸遺曾不使之多有夀考而奄然長逝庭
巷兮虛閴書策兮塵壒會稽先賢失予砥柱襄陽耆舊奪我
蓍蔡宋屈糓之瓠剖而無竅則渡者日溺鄭昭文之琴彈而
無聲則聽者斯聵此盖我許君之所以警新學鎮末俗者遼
乎邈矣自不可求之扵一時而欲罄之扵千載者也嗚呼青
山如屏流水如帶惜哉遺烈閟此幽隧死而不朽烱然若盡
死而可作則巳莽兮黃土白雲之蕪穢矣柰之何哉其亦有
可悲也夫其亦有可慨也夫
張定傳
張定者諸暨人初以武學優等賜苐從軍建康犘清流潜江
令端平間史嵩之制置荆湖孟珙帥軍夾攻蔡州奉香朝謁
八陵定以受給錢糧從守鄧州時河南始通豪桀義士歲食
官廩者僅萬人及兩淮進兵改湖北制置司計議官出江陵
措置邊防團結水寨權守峽州將羸卒萬餘對壘生擒回紇
頭目夷梓公奪馬五十四騎俘數千人遂以功換閤門宣贊
舍人知泰州累䟽論清野利害不報去職復江東緫𬋩建康
駐劄兼沿江制置司計議官召守融州廣西經略司言左右
江有警融㩀其衝欲調外軍定曰本土自有峒丁欵丁耳目
便捷器械銳利若能團紏調用皆精兵也可以應敵外軍懸
入不諳水土惡弱不熟谿洞險阻無適扵用坐受罷弊乃大
置酒教場亭上鳴鼓一呼萬甲蟻集經略司聞而大驚遂劾
罷定吳潜當國起知通州改守德安府𨳩慶間賈似道𨳩都
督府定往謁曰德安地小不足展布四體勢須假吾一命圖
得要領歸報幕下會北兵十萬越閩嶺而東别屯黃陂陽臺
定亟言德安城壁單阤合盡徙居民保漢陽都綂制劉炎遽
引所部禦之陽臺矢下如雨兵猝不淂進似道命移德安治
吳王磯頭定曰兵法先彂者制人後彂者制扵人今幕府無
先彂之兵而德安移治彼進我退異日將無地投足遂單騎
詣轉運使趙葵禀議曰夫南人貴舟北人貴騎今聞北兵更
用舟師鄂漢兵單弱不敵宜亟團捕魚湖舡虛張旗幟部令
不測使出沒炫燿江北洲渚間則大江徑渡之謀可少戢也
不然一旦渡江復以鐡騎蹂我鄂漢必危葵怒曰長江天塹
北兵豈易渡哉君郡守知不離德安一步言及鄂漢何脅也
定曰德安小郡鄂漢荆閫要害今則北兵破沙洋泊陽羅洑
掠取漁舡斵改鞦幇旦莫斧斤不絶整兵練衆意在渡江萬
一舉鞭徑渡東南閧動吾豈能獨受誤國罪哉葵怒愈厲曰
漁舟如葉江濤渺然我轉運使也毋欺我定力争不巳曰事勢
至此謀議不信嘻吾死矣已而北兵渡滸潢洲葵遂殺定定
死鄂漢大抵䧟沒如定言
為說者曰予嘗到諸暨過定所居處得墓隧間故碑刪為傳
方史孟之夾攻蔡州蔡下故所失地歸我子女玉帛悉輦而
趨北朝廷持其議曰今幸淂一空城是徒有受地之名而又
無兵無糧以實其地終亦不守史與孟皆報罷北兵復起扵
是趙葵許戡䓁出軍河南大兵迎敵我軍随潰遂割唐鄧海
泗以請和當是時定守鄧州竟無與成功者巳而襄樊破鄂漢
有警磨些善闡之兵又擣貴象奪辰沅抵長沙取滸潢北渡
與鄂漢兵合丞相賈懼𨳩督進戰遣使乞觧而定復為之用
且欲彷彿乎荆軻秦武陽之遺風非其道矣自是北兵南下
由郢之沙洋攻陽羅洑直渡江至鄂南門丞相賈綂兵扼蕪
湖孫虎臣前鋒對陣夏貴挾戰舡二千五百横亘江中丞相
賈將後軍殿乱射北舡執縛邏騎且挑戰北兵集將樹砲擊
其中堅雷鼓大振呼曰宋人敗矣丞相賈即倉皇失措舳艫
簸蕩乍分乍合北兵麾小旗率輕銳横擊深入殺溺蔽江圖
籍印符悉巳遺失軍資器仗狼藉不可勝計丞相賈東走楊
州孫夏並降當是時定言悉驗然定死巳久矣或曰葵與賈
不恊故置定死地或曰定使間到北𣣔翻漢陽城誘覆其衆
失期一日故棄城出奔葵殺之也或曰賈至鄂許納歲幣而
北兵退復有隂謀懼泄故欲殺定託之葵也嗚呼當滄海横
流之際人材國勢一至扵此豈不重可哀憐也哉
淵穎吳先生集卷之七
