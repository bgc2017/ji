淵穎吳先生集卷之十二門人金華宋濂編
桑海遺錄序
頃予嘗從鄕先生學見福唐劉汝鈞貽書括蒼吳思齊子善
論文丞相宋瑞事云自江西初起時﨑嶇山谷購募義徒畊
甿洞丁造轅門請甲仗不啻數萬而尹玉實為驍將大衣冠
指麾衆皆詣闕感泣求效死巳而當國二揆交沮用兵帥無
宣諭卒無犒賞盤桓月餘僅令守姑蘇一路張彦提重兵居
毗陵且有叛志尹玉竟以絶太湖吊槗首尾不救而溺死未
幾獨松告急朝廷四詔政府六書趣弃聊攝援根本一日一
夜倉皇就道及至行都而獨松随以破䧟復令駐兵餘杭守
獨松朝議不一衆心離散會有尹京之命餘慶遽奪其印不
予漢輔遁德剛遁北軍入城與權又絶江遁乃即日拜樞使
又拜右揆𥙷与權處且令往軍前講解毅然請行及被囚以
北中道奔迸收集亡散無兵無粮天下大勢去矣帝覇交馳
正偽更作是不一妵當世之爲大臣元老者視易妵如閱傳
郵况當滄海橫流之際而彼乃以異妵未深得朝廷事權欲
隻手障之至死不屈微箕二子且有愧色於宗國矣其書大
略如此予後又獲見淮隂龔開所作文宋瑞陸秀夫二傳盖
益詳焉方唐末五代之季藩鎮䟦扈武臣驕矜君臣父子之
義不明而土地甲兵之強類無不欲黃屋左纛自爲者先宋
知其然一旦踐大位即罷諸節度兵符遽用&KR1704;臣以爲治終
不足以盡復乎石晉所割之境土迨乎宣和衰乱北兵南下
急若建瓴曾不得乘一障設一候而遂至奔亡不守後宋再
造東南區區山海之間内政不修外猶恃夫江淮以爲固久
之南北夾攻而汴蔡之藩籬自撤其蔽荆㐮受圍鄂渚有警
巴蜀侵䧟廣西之烽燧亦不絶此其國勢垂盡受兵處多殆
如囊中探丸圍中逐鹿無𣸪有潜藏隠伏地矣所可幸者天
下學士大夫二三百年祖宗培飬作成之澤薰蒸者久忠臣
義子或死節或死事盖無媿焉卒之宋瑞秀夫前後死國精
忠激烈誠有在於天地而不在於古今者嗚呼吳晉陳陏之
變豈復有一人若是哉龔開者字聖予少嘗與秀夫同居廣
陵幕府及世巳改多往来故亰家益貧故人賓客候問日至
立則沮洳坐無几席一子名浚每俯伏榻上就其背按紙作
唐馬圖風騣霧鬛豪骭蘭筋備盡諸態一持出人輒以數十
金易得之藉是故不飢然竟無所求於人而死志節既峻儀
觀甚偉文章議論愈高古至爲此二傳大率類司馬遷班固
所爲陳夀以下不及也此其人殆亦無負扵秀夫者哉予故
私列二傳以彂其端詢之故老徵之雜記題曰棄海遺錄且
以待太史氏之采擇
古詩考錄後序
予嘗從黃子學詩黃子集漢魏以来古詩凡數十百萹詩之
作尚矣盖古今之言詩者異焉古之言詩主扵聲今之言詩
主於辞辞者聲之寓也昔者孔子自衞反魯乃與魯太師言
樂樂既正矣而後雅頌各得其所史遷則曰古詩三百餘萹
聖人特取其三百而被之弦歌所謂洋洋盈耳者不獨主扵
聲也或因其斷章取義而欲以導其言語之所彂或夲其直
指全體而務以約其&KR1167;情之無邪是又不以其辞哉制氏世
世在大樂官盖頗識其鐘鼓之鏗鏘而不能言其義鹿鳴騶
虞伐檀文王四調猶得為漢雅樂之所肄且混扵趙燕椘代
之謳者無幾自其辞言古今義理之極致一也自其聲言則
樂師矇&KR3636;之任未必能勝夫齊魯韓毛四家之訓詁者也雖
然古之安樂怨怒哀思之音盖將因其辞之所寓者而盡見
之故當時之聞韶者則從容和緩觀武者則彂揚蹈厲是獨
非以其聲辞之俱備然哉自漢魏以来誠不可以朢古三百
萹至於上下千有餘載作者間出如以其聲則沈休文之樂
志王僧虔之技錄自能辨之苟以其辞則今無越乎黃子之
所集者吾猶恐古之言詩不專主扵聲而今之言詩亦不專
主於辞也何則古之言詩本無定聲亦無定韻聲取其諧韻
取其恊平固未始嘗為平仄固未始嘗為仄清固未始不叶
為濁濁固未始不叶為清自近世王元長沈休文之徒始著
四聲定八病無復古人深意新安吳棫材者乃用是而𥙷音𥙷
韵先&KR1704;亦嘗取是而叶詩叶離騷盖古今之字文不同南北
之語言或異而音韵随之是雖不待於叶而自能叶焉者也
故當觀其辞然則古之言詩者辞而言樂者則聲也采詩之
官不置樂府之署不設吾無以聲為也若夫今之言詩既曰
古近二體古體吾不敢知而近體乃謂之為律者何也又安
得不求夫聲辞之俱備而後為至哉考乎古者考此足矣試
以是而復之黃子序于末編
陳氏大衍易數後序
凡天下之物必有理而後有象有象而後有數數始於一有
一而後有二一者竒二者耦而後有隂陽老少之變七八九
六之策策三變而成爻爻六變而成位此聖人所以觀變而
立卦考象數而建卜筮者也易曰大衍之數五十其用四十
有九自其大衍之五十者緫之則又合於太極之一是皆天
地自然之運又豈待乎人力之強為者㦲何則一定者理也
雖其體甚實所&KR1308;無形未始有定者事也雖其跡本虚因應
乃有理在是數亦不外乎是欲求其極則天地之開闢人物
之消盡且可以數莖之蓍參兩而盡决之者吾聖人固未肯
輕爲之說也是何世之喋喋者然哉自秦滅六經易以卜筮
故存漢&KR1704;林傳孔子六傳至菑川田何易道大興魏郡太守
亰房則又受學外黃焦延夀不与何同漢初河内女子始獻
易說卦盖与老子同藏於風雨屋牆之間京房之說互相出
入故世之稽吉凶刺休咎者徵焉是果吾聖人之遺意哉它
則進退以幾而爲一卦之主者爲世對待以世而爲其主之
相者爲應世之所位而隂陽之所肆者爲飛肇乎所配而隂
陽終不脫其本者爲伏起乎世應周乎内外終終始始而後
動爻互體五行納甲之變無不具者人自以爲能探河洛圖
書之賾家自以爲能彂周孔爻象之藴餘則或入於淫瞽方
技之流与易大相遠矣先正盖有見焉必以名理論易而或
不以象數論易雖然是又可得而盡廢者哉括蒼陳生嘗出
大衍易數一卷間爲予占考其法則曰聖人之立卦者八故
天下之物苟囿扵數者亦不過八吾則夲其所值之數輒以
八乘除之或以身之所處定其坐作動静之殊或以字之所
畫測其向背俯仰之異八而巳矣自八而六十有四自六十
有四而四千九十有六用此道也嗚呼生之於易勤矣要之
特亰房之法耳生則又曰是固本之希夷氏者也豈彼生者
希夷氏之遺裔欤先天四圖吾聖人之學也生盍歸而務求
其要欤一中造化心上經綸盡在是矣
秦階六符經後序
泰階六符經者本黃帝有熊氏世不傳當漢建元之間東方
朔始陳其說欲以觀天表之變定上心之侈者應劭仲遠又
䟽其文頗類甘石諸人所為託之者也盖古昔聖人之論隂
陽五行者尚矣幽贊乎神道彂揮乎天理是豈無其故乎特
未嘗膠扵多忌之學欲肆其一定之說也苟曰乾坤開闔莫
非一造化亭毒之妙某言必有某徵某事必有某應喜樂好
悪出扵人之情饑華泄雹興於天之治天人兩間似皆有以
潜回其機密運其軸而無難者是亦管窺蠡測而巳矣自劉
向言皇極之建不建亰房又推易卦直日用事董仲舒睦孟
之徒又分春秋二百四十二年灾異之驗或身遽以死或國
随以䠞迄不少救然而天文月令䜟緯術數百家雜起不曰
龜龍河洛洞幽靈之府必曰鈐决冥奥覈&KR0852;福之源蠭談而
角辯啓穴而鑿牖秖足以長姦偽而甚不足以祛邪惑者大率
漢世世主以是論政儒生以是論學何其泥也子不語怪力
亂神又曰性與天道不可淂而聞也庸詎有若是云云者乎
當東方朔陳是說時上始為微行行暴肆侈越制亡度舉盩
厔鄠杜陸海之饒廣上林苑東征西伐軍旅數起黎民失業
父子相食斯其為人痾也酷矣天人一理也吾知修吾事以
畏天可也日蝕地震冬雷夏霜蒙氣還風旱乾水溢天之為
也人何與焉天豈若世之小大夫然哉惉然喜頩然怒人人
而欲應之以吉凶妖孽之决也一日之頃雖千技百變而為
之亦不足矣要之天為天人為人母相瀆也至其所以兼統
而一貫之者昭昭冥冥理無變氣有變也然上初即位天表
巳多變關東大饑風赤如血齊椘二十九山同日崩考之人
事則猶未有可感者變何自作哉將人子未嘗有過父母乃
先作色以待其有過固不可也使朝廷多欲之心一窒文景
富庶之政未改是且委之天運之適然者欤抑亦君德之勝
為足以銷天變之迭至者歟不然未可知也而今乃欲以膚
學謏聞者盡之則非矣揚子雲曰通天地人曰儒通天地而
不通人曰伎嗚呼伎而止者此非黃帝書也甘石諸人所為託
之者也雖然觀是者又可無畏乎哉
王氏範圍要訣後序
天文星曆五行之說尚矣黃帝風后漢河上公有三命一家
藝文志不著錄也梁陶弘景始述三命抄略唐僧一行桑道
茂劉孝恭咸精其術韓退之言李虚中善用人年月日時知
人命貴賤夀夭者是巳貞元初李弼乾又推十一星行曆後
傳終南山人鮑該曹士蒍世係之星曆所謂十一星者日月
五星四餘是也然而天體至圓二十八宿與之為經日月五
星皆動物也且相循環運轉乎三百六十五度有畸之内與
之為緯尚書堯典考四仲中星各以時異秦漢以來諸儒又
推十二次度數十二國兮野及所入州郡躔次乃若有一定
不可易之處是何天運之常旋地維之不動者又若是參差
不齊也哉晉天文志天東南有十二國星其星有變各以其
國將天之所覆至廣華夏之所占特東南牛女二宿之下欤
此十二國星又与前十二國之分野異矣意者牛女二宿當
十二次則爲玄枵星紀之交當十二國則爲齊吳濱海之地
天運之常旋者夲不常居地維之不動者固有定属也雖然
北極居天之中常在人北北斗實爲帝車運乎中央亦處人
北盖嘗北至幽州碣石之野斗極且當人上北過居庸西渡
滦水北斗巳南迤而下人且背之而馳矣由是觀之華夏之
所占者豈直東南十二國星哉未可以一槩論也日君象也
行則有常月五星臣象也行則無常盖日之常行也則有中
道曆家所謂黃道是巳月五星既無常行乍南乍北或嬴或
縮且或不出於周天二十八宿黃道之度而雜犯乎河漢内
外諸星此又豈可以區區算數少測之哉它則紫氣以祥彗
孛以妖羅㬋計都以蝕神首尾古未嘗与七政並列春秋之
書星孛或入北斗或在大辰夲是妖星爲異老子之出函谷
紫氣臨關亦是氛祲雜占王朴五代欽天曆又謂蝕神首尾
僅行於民間小曆而巳今其說一本之都利聿斯經都利盖
都頼也西域康居城當都頼水上則今所謂聿斯經者婆羅
門術也李弼乾實婆羅門伎士而曹士蔿又作民間小曆者
此其爲術固異於甘石之舊矣夫以天地隂陽之合散而庶
人庶物莫之能遺氣賦之形理賦之&KR1167;&KR1167;之體本粹然至善
者也氣之運譬之草木春而榮秋而槁倏而凝聚忽而凘盡
亦其宜者苟不推之以一理之同而徒役之以多衍之異不
亦末乎嚴陵王生乃以範圍要訣一卷示予其法皆原於易
又有過於三命十一星之外者列之以千百十零附之以氣
名體性尤與潜虛擬玄者合也此其最近扵理者欤將其人
之創爲是法者亦且有得於河洛圖書之奥者欤故予又特
采別說以序之
司馬子微天隠子注後序
司馬子微天隠乎注一卷八萹天隱子亡其妵族邑里或曰
子微託之者也夫黃老之說始自黃帝老子太史公老子列
傳則称其以自隠無名為務至其道乃曰無為自化清净自
正無它異也當漢初黃老盛行至武帝又好神仙文成五利
之徒迃誣怪譎之士神光巨跡千變百幻雖嘗一致槁山之
祠欲追黃帝之遺風者獨不及老子神仙方技豈又與道家
戾歟東漢以来世之&KR1704;者方以天文卦候為内學而為天子
公卿之所賓禮甚則自䧟於鬼道尤慈啓之葛玄紹之玄之
後則有鄭君鄭君之後則有葛洪葛洪之後則有陶弘景洪
與弘景本&KR1704;者當天下多故欲自縦扵方外逸民之間一傳
而王遠知再傳而潘師正三傳而吳筠司馬子微考其學今
天隱子之所述巳盡之矣予觀天隠子冲澹而閑曠虚靚而
寡欲黃老之遺論耳然而龍&KR0849;鉛汞抽添吐納之事未之及
也豈或秘而不言欤夫以老子之脩道飬夀雖太史公猶不
盡信又况後世之迃誣怪譎者可必得而悉徵之欤自今道
家而言彼謂&KR1167;宗&KR1704;者則曰此心也必主於覺彼謂命宗&KR1704;
者則曰此氣也必保其純一天人達&KR1167;命囙其血肉口鼻之
粗而得與造化𬈑涬同入於無盡盡之妙此古之人所以長
生而不死者豈或別有其術欤不然天隠子之學亦止於是
而巳欤或曰孔子嘗師老子吾聖人盖尸假者也特以語怪
而不言故曰述而不作敏而好古竊比於我老彭老則老聃
彭則彭祖也雖然老子東周一柱下史耳幽王時有伯陽父
顯王時有史儋夲是二人且不與老子同時老子固夀矣太
史公欲合伯陽父史儋爲一人且爲老子則亦疑弗能定也
彭祖本大彭氏國陸終氏苐三子當堯時始封又國語曰大
彭豕韋則商滅之注謂在武丁時自尭至武丁中興上下且
七八百年亦無緣大彭之國自興至滅止當彭祖一世世之
言彭祖夀者吾又可得而必信之欤盖孔子所言老彭自是
商之賢大夫不謂老聃彭祖也老子嘗問禮矣彭祖者竟何
爲耶豈或果有飬生之說耶嗚呼吾聖人未嘗言養生然亦
未嘗不飬生禮者所以節其動容周旋樂者所以彂於詠歌
舞蹈禮樂不可斯湏去身無非養也固未嘗以養生言也天
地隂陽闔闢屈伸之變亦何所不有夫又何謂乎尸假矣哉
嗚呼天隠子遠矣吾將東往海上廣桑而問焉庶幾果有所
遇而必得之者耶
歐陽氏急&KR0556;章解後序
歐陽子急&KR0556;章一卷盖㩀元豐九域志作也自唐失其御天
下分爲十數至宋而復合然猶不足以復唐世之土宇曾未
幾何南北乕争光岳氣裂兵戈日尋生靈涂击灰於是我朝興
焉一麾而克有中原再舉而底定江左然當大軍百戰之後
閭里蕭條荆榛滿目戶口凋瘵流轉異鄕雖以昔日大藩列
府控制局面今則徒類附庸雄城壮縣顯著版籍今則不聞
建置甚者至以東南財賦之嬴而往濟西北之不足頋獨何
哉嘗聞古稱秦雍為天府齊地負海亦號東秦唐世頗稱楊
一盖二而東西秦寖為不及宋承唐季亂離之緒内緫二十
三路外制兩國遼淂燕雲三關之險夏制靈武河西之饒太
河東圵陜西五路之民歲窘於兵不暇自救一旦而南遷吳
會荆襄兩淮又為邊面而應敵重以山東張林李全之變淮
甸空虚蜀夲最險平世金珠錦繡之美衣被中國金房假道
徒示夾攻黎嶲竒兵竟成斡腹由是兵燹相仍創殘不振則
亦非復唐舊矣然惟吳會近畿之境自唐五代以来吳越世
奉正朔保境息民盖至宋移蹕江閩嶺海之所犇輳及其既
亡又未嘗苦操尺寸之兵而拒敵故今人物之所聚土地之
所産猶足以為天下最雖若一城百里之縣至或升為散州
上秩以治之國家經費度支資給陸輦海運動至百萬豈民
力之果𥙿哉此猶富家萬金之産田連阡陌粟盈倉廥要亦
取之有窮用之有竭初不可以富強恃而不惟安養之是務
也嗚呼豈惟東南一隅雖㠯西北休養生息之餘亦不可以
不深加其意矣是故當今之務欲富國者必在於養民欲養
民者又必在扵重郡縣之選嚴守今之職苟重其選將任之
以久而可成功苟嚴其職將權有所歸而易集事今之世每
以三歲為守令滿秩曾未足以一新郡縣之耳目而巳去又
况用人不得&KR0825;辟臨事不得專議錢糧悉拘扵官而不得專
用軍卒弗出扵民而不得与聞盖古之治郡者自辟令丞唐
世之大藩亦多自辟幕府僚属是故守主一郡之事或司金
榖或按刑獄各有分職守不煩而政自治雖令之主一邑丞
則贊治而但掌農田水利主簿惟掌簿書尉則惟督盜賊令
亦不勞獨議其政之當否而已今自一命而上皆出扵吏部
遇一事公堂完署甲是乙否吏或因而為姦勾稽文墨𥙷苴
罅漏塗摖歲月填塞辭欵而益不能以盡民之情状至於唐
世之賦上供送使留州自有定額兵則郡有都試而惟守之
所調遣宋之盛時歲有常貢官府所在用度贏餘過客往来
禀賜豐厚故士皆樂扵其職而疾於赴功兵雖不及扵唐義
勇民丁團結什伍衣装弓弩坐作擊刺各保鄕里敵至即彂
而郡縣固自兼領者也今則官以錢糧為重不容盜臣常俸
至不能自給或多贓吏兵則自近戍遠既為客軍尺籍伍符
各有統帥但知坐食郡縣之租稅然巳不復繫守令事矣夫
辟官涖政理財治軍郡縣之四權也而今皆不淂以專之是
故上下之體統雖若相維而令不一法令雖若可守而議不
一為守令者既不得其職將欲議其法外之意必且玩常習
故辟嫌碍例而皆不足以有為又况三時耕稼一時講武不
復古法之便易而兵農益分遇歲一儉郡縣之租稅悉不及
額軍無見食東郍西挟倉廥空虛而郡縣無復贏蓄以待用
或者水旱洊至閭里蕭然農民菜色而郡縣且不能以賑救
而坐致流亡是以言涖事而事權不在於郡縣言與利而利
權不在於郡縣言治兵而兵權不出於郡縣尚何以復論其
富國𥙿民之道哉嘗求其故自我國家起自北土絲理中原
中原豪傑擅動甲兵保有鄕里因而降附使據其境土如古
諸侯大開幕府辟置官属錢糧獄訟一皆&KR0825;制扵已而不復
有關乎上巳而山東猘子地富兵強跳踉負固卒貽征誅殱
滅而後天下郡縣一命之官悉歸於吏部錢粮獄訟類皆關
白奏讞而不敢少自專焉由是郡縣守令之職始輕而不得
自重矣必也辟官涖政理財治軍四者之權一歸於郡縣則
守令必稱其職國可富民可𥙿而兵農各得其業矣此予所
謂重郡縣之選嚴守令之職者盖視唐宋之故典為然實當
今之急務也於是夲歐陽子之所集為䟽其古今郡縣之沿
革與夫政令之設施不同者以序之雖然此固非歐陽子之
意也予亦過論矣哉
樂府類編後序
初太原郭茂倩次古今樂府但取標題無時世先後紛亂&KR2989;
雜摹擬盗襲層見間出厭人視聽今故就茂倩所次辨其時
代且選其所可學者使各成家又從而論之曰古之言樂者
必夲扵詩詩者樂之辞而播於聲者也太史采之太師肄之
世道之盛衰時政之治亂盖必於詩之正變者得之詩殆難
言矣乎自秦變古詩樂失官至漢而始欲脩之燕代荆椘稍
恊律吕街衢巷陌交相唱和當世學者司馬相如之徒徒以
西蜀雕蟲篆刻之辞而欲立漢家一代之樂府傳及魏晉流
風䆮盛而其所謂樂者亦止於是嗚呼今之去漢則又遠矣
故今或觀樂府之詩者一切指為古辭雖其浮淫鄙倍不敢
芟夷殘訛缺漏不能附益頋獨何哉誠以古辞重也魏晉以
降盖惟唐人頗以詩自名家而樂府至雜用古今體當其初
年江左齊梁宫闈粉黛之尚存及其中世代北蕃夷風沙戰
伐之或作是則古之所謂亂世之怨怒亡國之哀思者而唐
人之辞為盡有之欲求其如漢魏之古辞者少矣雖然漢承
百王之敝治不及古唐之於漢則又不及扵漢者遠甚是故
秦虢列苐國忠秉政妖淫蠱惑養成禍亂而天下之俗日趋
於弊蕃戎搆難隴右䧟沒侵陵侮辱䠞我場疆而天下之勢
卒以歲處於邊擐甲執兵無有休息唐之盛時雖若未見其
喪敗亂亡之戚及其既衰而遂不能救然則唐世之治固有
以致之而唐人之辞亦於是乎有以兆之者矣嗚呼世道之
盛衰時政之治亂盖必於詩之正變者得之豈不然哉然而
上自朝廷下至閭閻委巷苟觀其詩者則又必因其言辞之
所指聲音之所彂而悉悟其心術之所形氣數之所至予聞
唐有宋沆者開元宰相璟之曾孫每太常樂工奏伎即能揣
其樂聲之休咎遇有工善篳篥者且曰彼將神遊墟墓伎雖
善至尊不宜近巳而果然衆工大驚夫以春秋之世鄭之七
子嘗賦古詩而趙孟欲以觀其志之所向然今宋沉乃能以
其善樂之故察人死生貴賤不遺毫髮何其神哉嗚呼詩本
所以為樂也詩殆難言矣乎今之學者深沉之思不講而講
為麁疎鹵莽之語中和之節不諧而益為寂寥簡短之音此
其心術之所形氣數之所至不惟趙孟知之是皆見誚於宋
沉者也予故論之使後之讀是編而欲學是詩者可不慎哉
春秋釋例後題
春秋左氏漢初夲無傳者劉子駿始建明之欲立學官諸儒
莫應然傳之者亦巳衆多賈景伯服子慎並為訓解及晉而
杜元凱又作經傳集解三十卷釋例四十卷且歴詆劉賈之
違獨不言服氏豈或不見服氏書乎亦不應不見也世族譜
夲之劉向世夲地志夲之泰始郡國圖長曆夲之劉洪乾象
曆世多言其天文星曆為長然說經多依違以就傳似不得
為左氏忠臣者南北分裂館陶趙世業家有服氏春秋是晉
永嘉舊寫華隂徐生往讀之遂撰春秋義章以教學者是永
嘉時猶未尚杜氏青州刾史杜坦及其弟驥世傳其業故齊
地亦多習之坦元凱之玄孫也姚文安秦道静初亦學服氏
後更兼講杜說劉蘭張吾貴之徒則又隠括兩家同異義例
無窮嗚呼漢初習經者專門而今河洛習傳者宗服子慎江
左尚杜元凱矣晉劉兆始取公榖及左氏說作春秋調人而
今蘭吾貴又會服杜之說矣聖人之道不自是而愈散哉自
唐孔穎達春秋正義一用杜氏非徒劉賈之說不存服義亦
不盡見固不若兩存之以見服杜之為孰愈也今釋例具在
有劉蕡序蕡太和中對賢良策譏切人主斥罵䆠者文極激
學一夲春秋與漢董生天人三策相為上下蕡亦自擬董生
且曰昔董仲舒為漢武帝言之未盡者今臣復為陛下言之
壮哉蕡乎至為此序獨不類唐文之衰至此極矣
春秋纂例辨疑後題
自唐世言文者一變而王楊盧駱再變而燕許三變而韓柳
雖其文振八代之弊及見當世經生攻訓詁治義䟽則深敬
之太常殷侑新注公羊退之欲爲之序幸得掛名經端以蘄
不朽及寄詩盧仝又言其抱遺經束三傳然仝所著春秋摘
微一卷間見一二亦未甚爲學者輕重惟子厚荅元饒州書
恒願掃於陸先生之門執弟子禮會先生病子厚出邵州竟
不克卒業先生盖河東陸淳元冲也與子厚同郡且云先生
師天水啖助及趙匡知聖人之旨兼用二帝三王法至先生
大備春秋集注纂例辨疑微指䓁書苞羅旁魄轇轕上下一
出於正於是乎春秋有啖趙陸氏之學住予北游亰師始從
國子學見陸氏纂例十卷是金泰和間禮部尚書趙秉文手
夲太原板行後又得陸氏辨疑七卷微指二卷而集注久闕
自唐世學者說經一夲孔氏正義及宋之盛說者或不用正
義六經各有新注争爲一己自見之論而欲求勝扵先儒巳
成之說宋子亰傳唐書猶不滿扵啖助者豈啖助實有以開
之故欤雖然啖趙陸氏未可毁也後之學者自肆扵藩籬閫
域之外口傳耳剽而不難於議經者必引啖趙陸氏以自解
是或未之思也夫
春秋折衷後題
自西漢學者專門之習勝老儒經生世守訓詁不敢少變繼
而舊說日以磨滅新傳之後出者獨傳於今春秋一經始立
公羊氏學又立穀梁氏學東漢左氏學又盛行古傳後出者
日勝後&KR1704;注古傳而世亦取後出者為宗公羊氏有胡母生
嚴彭祖顏安樂而後何休獨有名榖梁氏有江公尹更始而
後范寗獨有名左氏前有劉子駿賈逵服虔後有杜預故預
亦獨有名嗚呼豈預必能為左氏忠臣哉休固陳蕃客也自
謂妙得公羊本意故今有公羊墨守十四卷榖梁廢疾三卷
左氏膏肓十卷北海鄭康成獨反之學者多篤信康成今猶
見寗所集榖梁解又服雯自有左氏釋痾一卷不見也雖然
公榖左氏三家之說後出者皆傳扵今殊不知胡母生江公
劉子駿諸人復云何也藉令諸人所說不廢至今並傳孰能
有以大公至正之道一正之哉不然猶治亂絲益棼之也訛
日以訛舛日以舛不以聖人之經觀經而徵諸傳不以賢者
之傳解傳而又徵諸何氏范氏杜氏獨何歟幸今三家之說
尚未泯則唐陳岳之折衷此也庶有得乎盖昔漢儒嘗以春
秋斷獄予謂非徒經法可以斷獄而獄法亦可以斷經何者
兩造之辞具備則偏聽之惑無自而至矣揚子雲曰衆言淆
亂折諸聖讀春秋者曾不明漢晉諸儒之遺論又何貴乎學
者之知經也哉
春秋權衡意休後題
劉子作春秋權衡自言書成世無有能讀者至意林猶未脫
藁多遺闕盖昔左氏言孔子作經從諸國赴告故又博採他
事以附經今劉子乃據閔因叙謂聖人悉徵百二十國寳書
傳者從之將當時諸國所赴告者各有書也抑此豈即墨子
所稱百二十國春秋乎東遷以来晉有乘椘有檮杌魯有春
秋秦世家文公以後始有史以紀事王道衰諸侯力政二百
四十二年之間凡經傳之可見者一百一十七國晉地理志
且引夏商時國二斟豕韋過戈之属非周舊也齊桓晉文之
盛朝聘盟會侵伐敗亡者無慮數十而附庸小邑蠻夷雜種
又豈悉有書可徵乎史稱魯君資孔子之周因老聃觀書周
室且歴聘七十國又云與魯君子左丘眀觀史記自隱公訖
于獲麟要之春秋固魯史也因麟出而虚其應故取而修之
非夲書獲麟者所書周室事亦鮮無觀周史孔子世家孔子
嘗往来齊宋衞陳蔡之郊晉故霸國也聞趙簡子殺竇犫鳴
犢至河而弗渡椘亦欲以書社七百里地封之子西靳不可
又輒反扵魯將所聘者又未必有七十國也然亦何暇悉徵
其書乎墨子戰國人妄稱有百二十國春秋耳非聖人之遺
言也何則杞宋王者後爵称公皆大國也宋頗存王禮而杞
乃以辟陋而用夷孔子曰文獻不足故也足則吾能徵之矣
唯古之官名得之剡子它無見也雖然聖人作春秋但囙魯
事以寓王事隠桓之初王政不行而魯與齊鄭宋䘙交齊桓
肇伯而魯事齊晉文繼伯而魯又事晉襄昭以降伯統將絶
而魯又事吴椘故經之所載類不出此數國事然則春秋固
魯史也魯史所不載聖人誠不得而筆削之又何待悉徵百
二十國之書乎嗚呼閔因之說是亦無徵而弗信者矣
春秋通旨後題
自宋季德安之潰有趙先生者北至燕燕趙之間學徒從者
殆百人嘗乎出一二經傳及春秋胡氏傳故今胡氏之說特
盛行胡氏正傳三十卷傳外又有緫貫條例證據史傳之文
二百餘章子寧集之名曰春秋通旨輔傳而行當胡氏傳春
秋時光堯南渡父讎未報國步日䠞將相大臣去戰主和寖
忘東京宫闕西亰陵寝而不有者是故特假春秋之說進之
經筵且見内夏外夷若是之嚴主辱臣死若是之酷冀一悟
主聽則長淮不至於自畫江左不可以偏安此固非後世學
春秋之通論也然而胡氏傳文大槩夲諸程氏程氏門人李
參所集程說頗相出入胡氏盖多取之欲觀正傳又必先求
之通旨故曰史文如畫筆經文如化工若一以例觀則化工
與畫筆何異惟其随事而變化則史外傳心之要典聖人時
中之大權也世之讀春秋者自能知之同不可以昔者歆向
之學而異論矣趙先生者諱復字仁甫國初南伐攻德安潰
之仁甫遭擄遇姚文獻公軍中文獻與言信竒士仁甫方以
國破家殘不欲北且蘄死會夜月出即迯乃亟被鞍躍馬號
積尸間見其解髮脫屨仰天呼泣盖欲求至水裔而未溺也
文獻曉以徒死無益乃還然後盡出程朱性理䓁書及諸經
傳故今文獻與許文正公遂為當代&KR1704;宗仁甫為有以彂之
也先正有云世之去聖日遠故學者惟傳經最難仁甫當天
下擾攘之際乃能盡彂先&KR1704;傳䟽而傳之不亦難乎上在潛
邸嘗召見曰我欲取宋卿可導之乎對曰宋父母國也未有
引他人之兵以伐父母者故仁甫雖在燕久常有江漢之思
誠若是則吾仁甫亦無愧乎胡傳之學矣
淵穎吳先生集卷之十二
