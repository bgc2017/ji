夢窗乙稿跋
余家藏書未備如四明吳夢窗詞稿二十年前僅見丙
丁二集因遂授梓盖尺錦寸繡不忍秘諸枕中也今又
得甲乙二冊但錯簡紛然如風裏落花誰是主此南唐
後主亡國詞䜟也無可奈何花落去似曾相識燕歸來
巧對晏元獻公與江都尉同遊池上一段佳話久已耳
熱豈容攘美又如秦少游門外綠隂千頃蘇子瞻敲門
試問野人家周美成倚樓無語理瑶琴歐陽永叔佳人
初試薄羅裳之類各入本集不能條舉但如雲接平岡
對宿煙收諸篇自注附某集者姑仍之未識誰主誰賓
也古虞毛晉識
夢窗丙稿卷三
宋吳文英撰
丹鳳吟(賦陳宗之芸居樓)
麗錦長安人海避影繁華結廬深寂燈窗雪戶光映夜
寒東壁心彫鬢改鏤冰刻水縹簡離離風籖索索怕遣
花蟲蠧粉自採秋芸&KR1898;架香汎纖碧更上新梯窈窕
暮山淡著城外色舊雨江湖遠問桐隂門巷燕曾相識
吟壺天小不覺翠蓬雲隔桂斧月宫三萬手計元和通
籍輭紅滿路誰聘幽素客
喜遷鸎(甲辰冬至寓越兒輩尚留瓜涇蕭寺)
冬分人别渡倦客晚潮傷頭俱雪雁影秋空蝶情春蕩
幾處路窮車絶把酒共温寒夜倚繡添慵時節又底事
對愁雲江國離心還折吳越重會面撿點舊吟同看
燈花結兒女相思年華輕送隣戶斷簫聲噎待移杖藜
雪後猶怯蓬萊寒闊晨起嬾任鴉林催曉梅窗沈月
柳梢青(與龜翁登研山觀雪懷癸夘歲臘朝斷橋並馬之游)
斷夢游輪孤山路杳越樹隂新流水凝酥征衫沾淚都
是離痕玉屏風冷愁人醉爛漫梅花翠雲傍夜船回
惜春門掩一鏡香塵
生查子(稽山對雪有感)
暮雲千萬重寒夢家鄉遠愁見越溪娘鏡裏梅花面
醉情啼枕冰往事分釵燕三月灞陵橋心剪東風亂
玉漏遲(中秋)
雁邊風訊小飛瓊望杳碧雲先晚露冷欄干定怯藕絲
冰腕淨洗浮雲片玉勝花影春燈相亂秦鏡滿素娥未
肯分秋一半每圓處即良宵甚此夕偏饒對歌臨怨
萬里嬋娟幾許霧屏雲幔孤兔淒涼照水曉風起銀河
西轉摩淚眼瑶臺夢回人遠
一剪梅(贈友人)
遠目傷心樓上山愁裏長眉别後蛾鬟暮雲低壓小欄
干教問孤鴻因甚先還瘦倚溪橋梅夜寒雪欲銷時
淚不禁彈剪成釵勝待歸看春在西窗燈火更闌
點絳唇(越山見梅)
春未來時酒攜不到千巖路瘦還如許晚色天寒處
無限新愁難對風前語行人去暗銷春素横笛空山暮
絳都春(題蓬萊閣燈屏)
螺屏㬉翠正霧捲暮色星河浮霽路幕遞香街馬衝塵
東風細梅槎凌海横鼇背倩穏載蓬萊雲氣寳街斜轉
冰娥素影夜清如水應記千秋化鶴舊華表認得山
川猶是暗解繡囊争擲金錢游人醉笙歌曉度晴霞外
又上苑春生一葦便教接宴鸎花萬紅鏡裏
祝英臺近(除夜立春)
剪紅情裁綠意花信上釵股殘日東風不放歲華去有
人添燭西窗不眠侵曉笑聲轉新年鸎語舊尊俎玉
纖曾擘黃柑柔香繫幽素歸夢湖邊還迷鏡中路可憐
千點吳霜寒銷不盡又相對落梅如雨
燭影搖紅(元夕微雨)
碧澹山姿暮寒愁沁歌眉淺障泥南陌潤輕酥燈火深
深院入夜笙歌漸㬉綵旗翻宜男舞遍恣游不怕素襪
塵生行裙紅濺銀燭籠紗翠屏不照殘梅怨洗粧清
靨溼春風宜帶啼痕看楚夢留情未散素娥愁天長信
遠曉窗移枕酒困香殘春隂簾捲
埽花遊(賦瑶圃萬象皆春堂)
㬉波印日倒秀影秦山曉鬟梳洗步帷艷綺正梁園未
雪海棠猶睡藉綠盛紅怕委天香到地畫船繫舞西湖
暗黃虹卧新霽天夢春枕被和鳳筑東風宴歌曲水
海宫對起燦驪光乍溼杏梁雲氣夜色瑶臺禁蠟初傳
翡翠喚春醉問人間幾番桃李
西江月(賦瑶圃青梅枝上晚花)
枝裊一痕雪在葉藏幾豆春濃玉奴最晚嫁東風來結
梨花幽夢香力添&KR1898;羅被瘦肌猶怯冰綃綠隂青子
老溪橋羞見東隣嬌小
宴清都(餞嗣榮仲享還京)
翠羽飛梁苑連催發暮檣留話江燕塵階墮珥瑶扉乍
鑰綵繩雙罥新煙暗葉成隂效翠嫵西陵送遠又趁得
蕊露天香春留建章花晚歸來笑折仙桃瓊樓宴萼
金漏催箭蘭亭秀語烏絲潤墨漢宫傳翫紅歌醉玉天
上倩鳳尾時題畫扇問幾時重駕巫雲蓬萊路淺
桃源憶故人
越山青斷西陵浦一岸密隂疎雨潮帶舊愁生莫曾折
垂楊處桃根桃葉當時渡嗚咽風前柔櫓燕子不留
春住空寄離檣語
浣溪沙(題史菊屏扇)
門巷深深小畫樓闌干曾識凭春愁新蓬遮却繡鵷游
桃觀日斜香掩戶蘋溪風起水東流紫萸玉腕又逢
秋
木蘭花慢(夀秋壑)
記瓊林宴起輭紅路幾西風想漢影千年荆江萬頃杳
信長通金狨錦韀賜馬又霜横漢節棗仍紅細柳春隂
喜色四郊秋事年豐從容歲晚玉關長不閉静邊鴻
訪武昌舊壘山川相繆日費詩筒蘭宫繫書翠羽帶天
香飛下玉芙容明月瑶笙奏徹倚樓黃鶴聲中
水龍吟(遇秋壑湖上舊居寄贈)
小湖北嶺雲多小園暗碧鸎啼處朝回勝賞墨池香潤
吟船繋雨霓節千妃錦颿一箭攜將春去算歸期未卜
青煙散後春城詠飛花句黃鶴樓頭月午奏玉龍江
梅解舞&KR1898;風紫禁嚴更清夢思懷幾許秋水生時賦情
還在南屏别墅看章臺走馬長堤種取柔絲千樹
夜行船(贈趙梅壑)
碧甃清漪方鏡小綺疏淨半塵不到古鬲香深宫壼花
換留取四時春好樓上眉山雲窕窈香衾夢鎮疎清
曉並蒂蓮開合歡屏㬉玉漏又催朝早
朝中措(贈趙梅壑)
吳山相對越山青湘水一春平粉字情深題葉紅波香
染浮萍朝雲暮雨玉壺塵世金屋瑶京晚雨西陵潮
汛沙鷗不似身輕
塞翁吟(餞梅津除郎赴闕)
有約西湖去移棹曉折芙容算終是稱心紅染不盡&KR1898;
風千桃過眼春如夢還認錦疊雲重弄晚色舊香中旋
撑入深叢從容情猶賦冰車健筆人未老南屏翠峯
轉河影浮查信早素妃呌海目歸來太液池東紅衣卸
了結子成蓮夭勁秋濃
風入松(夀梅壑)
一颿江上暮潮平騎鶴過瑶京湘波山色青天外紅香
蕩玉珮東丁西圃仍圓夜月南風微弄秋聲阿咸才
俊翠壺冰王母最憐生萬年枝上千年葉垂楊鬢春共
青青連喚碧筩傳酒雲回一曲雙成
燭影搖紅(越上霖雨應禱)
秋入燈花夜深簷影琵琶語越娥青鏡洗紅埃山鬭秦
眉嫵相間金茸翠畝認城隂春畊舊處晚舂相應新稻
炊香疎煙林莽清磬風前海沈宿褭芙蓉炷阿香秋
夢起嬌啼玉女傳幽素人駕海查未渡試梧桐聊分宴
俎採菱别調留取蓬萊霎時雲住
尾犯(贈浪翁重客吳門)
翠被落紅粧流水膩香猶共吳越十載江楓冷霜波成
纈燈院靚涼花乍剪桂園深幽香旋折醉雲吹散晚樹
細蟬時替離歌咽長亭曾送客偷賦錦雁留别淚接
孤城渺平蕪煙闊半菱鏡青門重售採香堤秋蘭共結
故人顦顇遠夢越來溪畔月
水龍吟(夀嗣榮王)
望中璇海波新訊查又匝銀河轉金風細褭龍枝聲奏
鈞簫秋遠南極飛仙夜來催駕祥光重見紫霄承露掌
瑶池蔭密蟠桃秀螽蓮綻新棟晴翬凌漢半凉生蘭
繁書卷繡裳五色昆臺十二香深簾捲花萼樓高處連
清曉千秋傳宴賜長生玉字鸞迴鳳舞下蓬萊殿
宴清都(夀秋壑)
翠匝西門柳荆州昔未來時正春瘦如今䞉舞西風舊
色勝東風秀黃梁露溼秋江轉萬里雲檣蔽晝正虎落
馬静晨嘶連營夜沈刁斗含章換幾桐隂千官邃幄
韶鳳還奏席前夜人天低燕密御香盈袖星槎信約長
在醉興渺銀河賦就對小弦月挂南樓涼浮桂酒
聲聲慢(夀方泉)
鸎團棖徑鱸躍蓴波重來雨過中秋酒市漁鄉西風勝
似春柔宿舂去年村墅看黃雲還委西疇鳳池去信吳
人有分借與遲留應是香山續夢又凝香追詠重到
蘇州青鬢江山足成千歲風流圍腰御仙花底襯月中
金粟香浮夜燕久攬秋雲平倚畫樓
永遇樂(乙巳中秋風雨)
風拂塵徽雨侵涼榻纔動幽思緩酒消更移燈傍影淨
洗芭蕉耳銅華滄海愁霾重嶂燕北雁南天外算隂晴
渾似幾番渭城故人離會青樓舊日高歌取醉玉妃
淨几梳洗紅葉流光蘋花兩鬢心事成秋水白凝虚曉
香吹輕爐倚窗小瓶疎桂問深宫嫦娥正在妬雲第幾
西江月(登蓬萊閣看桂)
清夢重遊天上古香吹下雲頭簫聲三十六宫愁高處
花驚風驟客路羈情不斷闌干晚色先收千山濃綠
未成秋誰見月中人瘦
朝中措(題陸桂山詩集)
殷雲凋葉晚晴初籬落認奚奴纔近西窗燈火旋收殘
夜琴書秋深露重天空海闊玉界香浮木落秦山清
瘦西風幾許工夫
秋蕊香(和吳見山賦落桂)
寳月驚塵墮曉愁瑣空枝殘照古苔幾點露螢小銷減
秋光旋少佩丸尚憶春酥褭故人老斷香忍和淚痕
埽魂返東籬夢杳
惜秋華(八月飛翼樓登高)
思渺西風悵行蹤浪逐南飛高雁怯上翠微危樓更堪
凭晚蓬萊對起幽雲澹埜色山容愁捲清淺瞰滄波静
銜秋痕一綫十載寄吳苑慣東籬深處把露黃偷剪
移暮景照越鏡意銷香斷秋娥賦得閒情倚翠尊小眉
初展深勸待明朝醉巾重岸
聲聲慢(和沈時亝八日登高韻)
憑高入夢搖落關情寒香吹盡空巖墜葉銷紅欲題秋
訊難緘重陽正隔殘照趁西風不響雲尖乘半暝看殘
山灌翠&KR1233;水開匳暗省長安年少幾傳杯弔甫把菊
招潛身老江湖心隨飛雁天南烏紗倩誰重整映風林
鈎玉纖纖漏聲起亂星河入影畫簷
點絳唇(和吳見山韻)
金井空隂枕痕歷盡秋聲閙夢長難曉月樹愁鴉悄
梅壓檐梢寒蝶尋香到窗黏了翠池春小波冷鴛鴦覺
又(有懷蘇州)
明月茫茫夜來應照南橋路夢遊熟處一枕啼秋雨
可惜人生不向吳城住心期誤雁將秋去天遠青山暮
慶春宫(題錢得閒園池)
春屋圍花秋池沿草舊家錦籍川原蓮尾分津桃邊迷
路片紅不到人間亂篁蒼暗料惜把行題共刪小晴簾
捲獨占西嬙一鏡清寒風光未老吟潘嘶騎征塵秖
付憑欄鳴瑟傳杯辟邪翻燼繋船香斗春寬晚林青外
亂鴉著斜陽幾山粉銷莫染猶是秦宫綠擾雲鬟
蝶戀花(和吳見山韻)
明月枝頭香滿路幾日西風落盡花如雨倒照秦眉天
鏡古秋明白鷺雙飛處自摘霜蔥宜薦俎可惜重陽
不把黃花與帽墮笑憑纖手取清歌莫送秋聲去
玉樓春(和吳見山韻)
闌干獨倚天涯客心影暗彫風葉寂千山秋入雨中青
一雁暮隨雲去急霜花強弄春顔色相弔年光澆大
白海煙沈處倒殘霞一杼鮫綃和淚織
柳梢青(題錢得閒四時圖畫)
翠嶂圍屏留連迅景花外油亭淡色煙昏濃光清曉一
幅閒情輞川落日漁罾寫不盡人間四并亭上秋聲
鸎能春語難入丹青
燭影搖紅(餞馮深居翼日深居初度)
飛蓋西園晚秋恰勝春天氣霜花開盡錦屏空紅葉新
裝綴時放清杯泛水暗淒涼東風舊事夜吟不就松影
闌干月籠寒翠莫唱陽關但憑綵袖歌千歲秋星入
夢隔明朝十載吳宫會一棹回潮渡葦正西窗燈花報
喜柳蠻櫻素試酒争憐不教不醉
齊天樂(與馮深居登禹陵)
三千年事殘鴉外無言倦憑秋樹逝水移川高陵變谷
那識當時神禹幽雲怪雨翠萍溼空梁夜深飛去雁起
青天數行書似舊藏處寂寥西窗坐久故人慳會遇
同剪燈語敗蘚殘碑零圭斷璧重拂人間塵土霜紅罷
舞漫山色青青霧朝煙暮岸鎖春船畫旗賽鼓
水龍吟(夀梅津)
杜陵折柳狂吟硯波尚溼紅衣露仙桃宴早江梅春近
還催客句宫漏傳雞禁門嘶騎宦情熟處正黃編夜展
天香字㬉春蔥剪紅蜜炬宫帽鸞枝醉舞思飄颺臞
仙風舉星羅萬卷雲驅千陣飛豪海雨長壽杯深探春
腔穏江湖同賦又看看便繋金狨鸎曉傍西湖路
又(用見山韻餞别)
夜分谿館漁燈巷聲乍寂西風定河橋送遠玉簫吹斷
霜絲舞影薄絮秋雲澹蛾山色宦情歸興怕煙江渡後
桃花又汎宫溝上春流緊新句欲題還省透香煤重
箋誤隠西園已負林亭移酒松泉薦茗攜手同歸處玉
奴喚綠窗春近想驕驄又踏西湖二十四番花訊
浣溪沙(陳少逸席上用聯句韻有贈)
秦黛横愁送暮雲越波秋淺暗啼昏空庭春草綠如裙
綵扇不歌原上酒青門頻返月中魂花開空憶倚闌
人
又
一曲鸞簫别綵雲燕釵塵澀鏡華昏灞橋舞色褪藍裙
湖上醉迷西子夢江頭春斷倩離魂旋緘紅淚寄行
人
探春慢(龜翁下世後登研山)
苔徑曲深深不見故人輕敲幽戶細草春回目送流光
一羽重雲冷哀雁斷翠微空愁蝶舞逞鳴鞭游蓬小夢
枕殘驚寤還識西湖醉路向柳下並鞍銀袍吹絮事
影難追那負燈牀聞雨冰谿憑誰照影有明月乘興去
暗相思梅孤瘦共江亭暮
塞垣春(丙午歲旦)
漏瑟侵瓊筦潤鼓借烘爐㬉藏鈎怯冷畫難臨曉隣語
鸎轉殢綠窗細呪浮梅琖換蜜炬花心短夢驚回林鴉
起曲屏春事天遠迎路柳絲裙看争拜東風盈灞橋
岸髻落寳釵寒恨花勝遲燕漸街簾影轉還似新年過
郵亭一相見南陌又燈火繡囊塵香淺
一剪梅(賦處静以梅花枝見贈)
老色頻生玉鏡塵雪澹春姿越看精神溪橋人去幾黃
昏流水泠泠都是啼痕細雨輕寒莫掩門萼綠燈前
酒帶香温風情誰道不因春春到一分花瘦一分
木蘭花慢(餞韓似亝赴江東醝幕)
潤寒梅細雨捲燈火暗塵香正萬里胥濤流光漲膩春
共東江雲檣未傳燕語過罘罳垂柳舞鵝黃留取行人
繫馬輭紅深處聞鸎霽月清風凝望久悠颺鄖山蒼
又紫簫一曲還吹别調楚際吳傍仙方袖中袐寳遣蓬
萊弱水變飛霜寒食春城秀句赴花飛入宫牆
探芳信(賀雲麓先生祕閣滿月)
探春到見綵花釵頭玉燕來早正紫龍眠重明月弄清
曉夜塵不沁銀河水金盎供新澡鎮帷犀護緊東風秀
藏芝草星斗燦懷抱問霧㬉藍田玉長多少禁苑傳
香柳邊語聽鸎報片雲飛趁春潮去紅輭長安道試回
頭一點蓬萊翠小
燕歸梁(對雪醒坐上雲麓先生)
一片游塵拂鏡灣素影護梅殘行人無語看春山背東
風兩蒼顔夢飛不到梨花外孤館閉更寒誰憐消渴
老文園聽溪聲瀉冰泉
解語花(立春風雨併餞翁處静江上之役)
簷花舊滴帳燭新啼香潤殘冬被澹煙疏綺凌波步暗
阻傍牆挑薺梅痕似洗空點點年華别淚花鬢愁釵股
籠寒綵燕沾雲膩還鬭辛盤葱翠念青絲牽恨曾試
纖指雁回潮尾征帆去似與東風相避泥雲萬里應剪
斷紅情綠意年少時偏愛輕憐和酒香宜睡
祝英臺近(餞陳少逸被倉臺檄行部)
問流花尋夢草雲㬉翠微路錦雁峯前淺約晝行處不
教嘶馬飛春一奩越鏡那銷盡紅吟綠賦送人去長
絲初染柔黃晴和曉煙舞心事偷占鸎漏漢宫語趁得
羅蓋天香歸來時候共留取玉闌春住
烏夜啼(題趙三畏舍館中海棠)
醉痕深暈潮紅睡初濃寒食來時池館舊東風銀燭
換月西轉夢魂中明日春和人去繡屏空
浪淘沙(有得越中故人贈楊梅者為賦贈)
綠樹越溪灣過雨雲殷西陵人去暮潮還鉛淚結成紅
粟顆封寄長安别味帶生酸愁憶眉山小樓燈外練
花寒衫袖醉痕花唾在猶染微丹
踏莎行
潤玉籠綃檀櫻倚扇繡圈猶帶脂香淺榴心空疊舞裙
紅艾枝應壓愁鬟亂午夢千山窗隂一箭香瘢新褪
紅絲腕隔江人在雨聲中晩風菰葉生秋怨
齊天樂(與江湖諸友泛湖)
麴塵猶沁傷心水歌蟬暗驚春換露藻清啼煙蘿淡碧
先結湖山秋怨波簾翠捲嘆霞薄輕綃汜人重見傍柳
追涼暫疎懷袖負紈扇南花清鬭素靨畫船應不載
坡静詩卷泛酒芳筩題名蠧壁重集湘鴻江燕平蕪未
剪怕一夕西風鏡心紅變望眼愁生暮天菱唱遠
繞佛閣(與沈野逸東臯天街盧樓追涼小飲)
夜空似水横漢静立銀浪聲杳瑶鏡奩小素娥乍起樓
心弄孤照絮雲未巧梧韻露井偏借秋早暗情多少怕
教徹膽寒光見懷抱浪迹尚為客恨滿長安千古道
還記暗螢穿簾街語悄歎步影歸來人鬢花老紫簫天
渺又露飲風前涼墮輕帽酒杯空數星横曉
秋蕊香(七夕)
&KR0008;浴新涼睡早雪靨酒紅侵笑倚樓起把繡針小月冷
秋波夢覺怕聞井葉西風到恨多少粉河不語墮秋
曉雲雨人間未了
疎影(賦墨梅照舊刻暗香非)
占春壓一捲峭寒萬里平沙飛雪數點酥鈿萬古相思
凌曉東風吹裂獨自曳横梢瘦影入廣平裁冰詞筆記
五湖清夜推篷臨水一痕微月何遜楊州舊事五更
夢半醒胡調吹徹若把南枝圖入凌煙香滿玉樓瓊闕
相將初試紅鹽味到煙雨青黃時節想雁空北落冬深
澹墨晚天雲闊
聲聲慢(畿漕廨建新樓上梅津)
清漪街苑御水分流阿階西北青紅朱栱浮雲碧窗宿
霧濛濛璇題淨横秋影笑南飛不過新鴻延桂景見素
娥梳洗微步瓊空城外湖山十里想無時長敞罨畫
簾櫳暗柳回堤何須繋馬金狨鸎花翰林千首綵毫飛
海雨天風鳳池上又相思春夜夢中
木蘭花慢(送翁五峯遊江)
送秋雲萬里算卷舒總何心歎路轉羊腸人營燕壘霜
滿蓬簮愁侵庾塵滿袖便封侯那羨漢淮隂一醉蓴絲
膾玉忍教菊老松深離音又聽西風金井樹動秋唫
向暮江目斷鴻飛渺渺天色沈沈沾襟四絃夜語問楊
瓊往事到寒砧争似湖山歲晚静梅香底同斟
瑞鶴仙(丙午重九)
亂雲生古嶠記舊遊惟怕秋光不早人生斷腸草歎如
今搖落暗驚懷抱誰臨晚眺吹臺高霜歌縹緲想西風
此處留情肯著故山衰帽聞道萸香西市酒熟東隣
浣花人老金鞭騕褭追吟賦倩年少想重來新雁傷心
湖上銷滅紅深翠窈小樓寒睡起無聊半簾晚照
浪淘沙(九日從吳見山覓酒)
山遠翠眉長高處淒涼菊花清瘦杜秋娘淨洗綠杯牽
露井聊薦幽香烏帽壓吳霜風力偏狂一年佳節過
西廂秋色雁聲愁幾許都在斜陽
水調歌頭(賦方泉望湖樓)
屋下半流水屋上幾青山賞心千頃明鏡入座玉光寒
雲起南峯未雨雲歛北峯初霽健筆寫青天俯瞰古城
堞不礙小闌干繡鞍馬輭紅路乍回班層梯影轉停
午信手展緗編殘照游船收盡新月書簾纔捲入在翠
壺間天際笛聲起塵世夜漫漫
思佳客(賦半面女髑髏)
釵燕櫳雲睡起時隔牆折得杏花枝青春半面粧如畫
細雨三更花又飛輕愛别舊相知斷腸青塜幾斜暉
亂紅一任風吹起結習空時不點衣
垂絲釣(雲麓先生以畫舫載洛花燕客)
德風聽雨春殘落花門掩乍倚玉闌旋剪天豔攜醉靨
放遡溪游纜波光掩映燭花黯澹碎霞澄水吳宫初
試菱鑑舊情頓減孤負深杯灩衣露天香染通夜飲問
漏移幾點
喜遷鸎(賦王臞庵與閒堂)
煙空白鷺乍飛下似呼行人相語細縠春波微痕秋月
曾認片帆來去萬頃素雲遮斷十二紅簾鈎處黯愁遠
向虹腰時送斜陽凝竚輕許孤夢到海上幾宫玉冷
深窗戸遥指人間隔江燈火漠漠水蘋搖莫看葺斷磯
殘釣替却珠歌雪舞吟未了去匆匆清曉一闌煙雨
西河(陪鶴林先生登花園)
春乍霽清漣畫舫融洩螺雲萬疊黯凝秋黛蛾照水漫
將西子比西湖溪邊人更多麗步危徑攀豔蕊掬霞到
手紅碎青蛇細折小迴廊去天半尺畫闌入暮起東
風栱聲吹下人世海棠藉雨半繡地殘寒退初卸羅綺
除酒消春何計高沙頭更續斜陽一醉雙玉杯和流花
洗
點絳唇
推枕南窗練花寒入單紗淺雨簾不捲空礙調雛燕
一握柔葱香染榴巾汗音塵斷盡羅閒扇山色天涯遠
滿江紅(餞方蕙巖赴闕)
竹下門敲又呼起蝴蝶夢清閒裏看隣牆梅子幾度仁
生燈外江湖多夜雨月邊河漢獨晨星向草堂清曉卷
琴書猿鶴驚宫漏静朝馬鳴西風起已關情料希音
不在女瑟媧笙蓮蕩折花香未晚野舟横渡水初晴看
高鴻飛上碧雲中秋一聲
祝英臺近(春日客龜溪遊廢圃)
採幽香巡古苑竹冷翠微路鬭草溪根沙印小蓮步自
憐兩鬢清霜一年寒食又身在雲山深處晝閒度因
甚天也慳春輕隂便成雨綠暗長亭歸夢趁風絮有情
花影闌干鸎聲門徑解留我霎時凝竚
珍珠簾(春日客龜溪過貴人家隔牆聞簫鼓聲疑是按舞竚立久之)
蜜沈爐煗餘煙裏竚立行人官道麟帶壓愁香聽舞簫
雲渺恨縷情絲春絮遠悵夢隔銀瓶難到寒峭有東風
垂柳學得腰小還近綠水清明歎孤身如燕將花頻
繞細雨溼黃昏半醉歸懷抱蠧損歌紈人去久漫淚沾
香蘭如笑書杳念客枕幽單看春漸老
滿江紅(甲辰歲盤門外寓居過重午)
結束蕭仙嘯梁鬼依還未滅荒城外無聊閒看野煙一
抹梅子未黃愁夜雨榴花不見簮秋雪又金羅紅字寫
香詞年時節簾底事憑燕說合歡縷雙條脱自香銷
紅臂舊情都别湘水離魂菰葉怨揚州無夢銅華闕倩
卧簫吹裂晚天雲看新月
木蘭花慢(餞趙山臺)
指罘罳曉月動涼信又催歸正玉漲松波花穿畫舫無
限紅衣青絲傍橋淺繋問笛中誰奏鶴南飛西子冰綃
冷處素娥寳鏡圓時清竒好借秋光臨水色寫瑶巵
向醉中織就天孫雲錦一杼新詩依稀數聲禁漏又東
華塵染帽簷緇争似西風小隊便乘鱸膾秋肥
極相思(題陳藏一水月梅扇)
玉纖風透秋痕涼與素懷分乘鸞歸後生綃淨剪一片
冰雲心事孤山春夢在到思量猶斷詩魂水清月冷
香銷瘦影人立黃昏
醉蓬萊(和方南山韻)
碧天書信斷寳枕香留淚痕盈袖誰識秋娥比行雲纖
瘦象尺&KR1898;爐翠鍖金縷記倚牀同繡月蟬瓊梳冰銷粉
汗南花&KR1898;透盡是當時少年清夢臂約痕深帊綃紅
縐憑鵲傳音恨語多輕漏潤玉留情沈郎無奈向柳隂
期候數曲催闌雙鋪深掩風鐶鳴獸
三部樂(賦姜石帚漁隠)
江鶂初飛蕩萬里素雲際空如沫詠情吟思不在秦筝
金屋夜潮上明月蘆花傍釣蓑夢遠句清敲玉翠罌汲
曉欸乃一聲秋曲片篷障雨乘風半竿渭水伴鷺汀
幽宿那知煗袍挾錦低簾籠燭鼓春波載花萬斛帆鬛
轉銀河可掬風定浪息滄茫外天浸寒綠
秋思耗(荷塘為括蒼名姝求賦聽雨小閣)
堆枕香鬟側驟夜聲偏稱畫屏秋色風碎串珠潤侵歌
板愁壓眉窄動羅箑清商寸心低訴叙怨抑映夢窗零
亂碧待漲綠春深落花香汎料有斷紅流處暗題相憶
歡夕簷花細滴送故人粉黛重飾漏侵瓊瑟丁東敲
斷弄晴月白怕一曲霓裳未終催去驂鳳翼歎謝客猶
未識漫瘦却東陽燈前無夢到得路隔重雲雁北
法曲獻仙音(賦秋晚紅白蓮)
風拍波驚露零秋覺斷綠衰紅江上豔拂潮粧澹凝冰
靨别翻翠池花浪過數點斜陽雨啼綃粉痕冷宛相向
指汀洲素雲飛過清麝洗玉井曉霞珮響寸藕折長
絲何郎心似春風蕩半掬微涼嬌蟬聲遠度菱唱伴鴛
鴦秋夢酒醒月斜輕帳
愁春未醒(侍雲麓先生登飛翼樓觀雲)
東風未起花上纖塵無影峭雲溼凝酥深塢洗梅清釣
捲愁絲冷浮虹氣海空明若耶門閉扁舟去嬾客思鷗
輕幾度問春倡紅冶翠空媚隂晴看真色千巖一素
天澹無情醒看重開玉鈎簾外曉峯青相扶輕醉越山
更上臺最高層
月中行(和黃復庵)
疎桐翠井蚤驚秋葉葉雨聲愁燈前倦客老貂裘燕去
柳邊樓吳宫寂莫空煙水渾不認舊采菱洲秋花旋
結小盤虬蝶怨夜香留
夢窗丙稿卷三
