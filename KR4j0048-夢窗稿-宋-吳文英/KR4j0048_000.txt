夢窗稿詞曲類一(詞集之屬)
提要
(臣)等謹按夢窗稿四卷補遺一卷宋吳文英
撰文英字君特夢窗其自號也慶元人所著
詞有甲乙丙丁四稿毛晉初得其丙丁二稿
刻於宋詞第五集中復摭其絶筆一篇佚詞
九篇附于卷末續乃得甲乙二稿刻之第六
集中晉原跋此本即晉所刻而四稿合為一
集則又後人所移併也所錄絶筆鶯啼序一
首殘缺過半而乃有全文在乙稿補遺之中
綘都春一首亦先載乙稿之中今卷末仍未
削去是亦刊非一時失于檢校之故矣其分
為四集之由不甚可解晉跋稱文英謝世之
後同遊集其丙丁兩年稿釐為二卷按文英
卒于淳祐十一年辛亥不應獨丙丁二年有
詞且丙稿有乙已所作永遇樂甲辰所作滿
江紅而甲午歲旦一首乃介于其中丁稿有
癸卯所作思佳客壬寅所作六醜甲辰所作
鳳棲梧而丙午所作西江月亦在卷内則丙
丁二稿不應分属丙丁二年且甲稿有癸卯
作乙稿有端平丙申作淳祐辛亥作亦絶不
以編年為序疑其初不自收拾後裒輯舊作
得一卷即為一集以十干為之標目原未嘗
排比先後耳文英及與姜䕫辛棄疾游倡和
具載集中而又有夀賈似道諸作殆亦晚節
頹唐如朱希真陸游之比其詞則卓然南宋
一大宗沈泰嘉樂府指迷稱其深得清真之
妙但用事下語太晦處人不易知張炎樂府
指迷亦稱其如七寶樓臺炫人眼目折碎下
來不成片段所短所長評品皆為平允盖其
天分不及周邦彦而研鍊之功則過之詞家
之有文英亦如詩家之有李商隠也其稿屢
經傳寫多有訛脫如朱存理鐵網珊瑚載文
英手書江南春詞題下註張筠莊杜衡山莊
而刻本佚上三字是其明証他如夜飛鵲後
闋輕冰潤句輕字上當脫一字解語花門横
皺碧一首後闋冷雲荒翠句翠字與全首之
韻不叶塞翁吟别一首後闋吳女暈濃句女
字據譜當作平聲高山流水後闋唾碧窗噴
花茸句音律不叶文義亦不可解惜紅衣一
闋仿白石調而作後闋當時醉近繡箔夜吟
句止八字考姜䕫原詞作維舟試望故國渺
天北句實九字不惟少一字且脫一韻齊天
樂尾句畫旗塞鼓據譜尚脫一字垂絲釣前
闋波光掩映燭花黯淡二句掩字不應叶又
不宜作四字句繞佛閣舊霞豔錦一首前闋
東風搖颺花絮下闕三字然花絮二字乃句
尾押韻以前詞怕教徹膽寒光見懷抱句推
之則闕字當在花絮二字之上毛本校刊皆
未及是正至乙亥之醜奴兒慢丙稿又易其
名曰愁春未醒則因潘元質此詞以愁春未
醒作起句故後人又有此名據以追改舊題
尤乖舛矣乾隆四十六年十月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
