檜亭集卷九元丁復撰
近體(七言絶句)
常熟道中
阿郎問人常熟路北風打船寒日昏水樹含霜一個個
野婦抱子自村村
湖水如銀月欲低納糧船發五更雞當河小婦怨相(闕)
璧乳兒寒自啼
傅可用廬墓
黃(闕)嶺頭曾置屋白頭江上不成家明月東去擕妻子
掃食松隂十畆花
題茅山彭道士畫梅花仙子
綠燕棲寒夜不飛洞天霜淨月流輝夜深彷彿梅邊卧
起摋青霞染素衣
清溪與平起莘飲述舊有作
溪頭楊柳女兒髮綠光細妥春油油金陵當日一樽酒
何如相見在池州
次韻李方叔
遠樹葉初嵐色淡曲塘雨足水㾗肥何人春盡不飲酒
野老年饑猶典衣
次韻元宵雨雪
銀燭春光玉雪霄翠簾歌館思寥寥羅浮洞裏花如織
誰立寒香背小橋
題江村小景
野蓬忘世寒罾下沙筥牽兒早餉遲有客封侯玉門道
綠閨春恨繞花枝
題疊山卷
江山老骨歸元亮今古何心兩伯夷半夜寒增霜院裏
一編孤憤雪樓辭
題春山曉行
短棹衝烟釣碧沙疎鐘開曙散羣鴉早年曾是匡廬道
下馬春厓問酒家
夢遊仙
春風捲席蒼鼇近夜月笙簫紫鳳鳴童女三千髮如黛
碧桃花下笑相迎
馬德昭席上賦
江上重逄鄒大娘桃花紅嫩染纖裳蔓青溪上曾相
見猶記胡麻飯顆香
次韻江南
斗酒十千即可賖斜窗短籬誰為遮大婦相迎問買酒
十五小姑方主家
東山斷雨拂青龍江飲倒垂千丈虹忽地北風狂作惡
小波高湧白銀宫
長干城南越王臺長干橋下客船來橋邊有人問書信
羅裙小步踏青苔
和山行兼次韻
山鵲翅翻紅兩兩野花香並翠雙雙倦行有客春傷酒
笑索無題晝倚窗
因鎦思勣過江寄(闕)誠之
澤國無官寄老(闕)淮方有客借寒驢早知到死難干禄
何用平生苦讀書
次韻泐上人
薝蔔花時風雨急苾芻叢裏脊令寒丹沙自古有方術
白日今誰生羽翰
白髮蕭騷日夜生玄雲消盡雪霜明新栽花木可憐長
舊著衣裳不忍更
賦蕙花次韻岳上人
香滿松房夜月虛紫蕤懸露泣方諸湘䰟故惱維摩定
起和離騷掃壁書
題錢舜舉畫馬
玉禾久飫出天閑引看時常占舞班四十年來太平日
屬車無數劔中山
二十年前燕市客黃塵蔽天相逐來中有出頭先一丈
山中彷彿憶龍媒
題李遵道山水
層峰高出雲樹外飛溜直下天河懸江南老客腸空斷
舊宅不歸三十年
題雪水茶卷子
驛舍情孤蘭自花貂冠骨相袖中麻黨家婢子陶家妾
學士方慚雪水茶
偶題
一事不能方近古六經何用更知新唐虞時世君臣會
李杜文章宰相嗔
酒間贈賈西白
思入東風白雨邊莫雲春樹两茫然不因絳灌輕新進
未必長沙識少年
題唐馬圖
鳳膺龍脊渥洼姿正是奚官得意時野老步行身自穏
詔書新下不教騎
題子昂竹石圖為趙叔敬作
大雅堂前第一峰廉纖小雨養新濃前年醉把湖州酒
坐對蕭蕭日下舂
題壁上山水
老年歸思不堪行苦憶江城萬里程須寫綠醅三百醆
恐添白髮數千莖
題美人卷
玉山横管淚㾗光繡縟雙迴綵鳳凰百巧心情題不得
九疑雲冷隔三湘
題李遵道
仙客鯨魚没海濤綠梢清夜月還高或傳騎去招丹鳳
想見歸來掣六鼇
絶句
沙遠晴波淺漾金魚苖初上小如針將船載酒江頭飲
水柳千株滿岸隂
自愛江頭著雨蓑山光倒染鴨頭波蠻商即似天上下
打鼓向人帆側過
江蘺初長杜若新紫蕙紅蘭洲渚春楚天正遠欲有遺
江上獨行逢故人
柳下杯盤野老過(闕)綠波南浦傷心别
黃犬東門奈爾何
楊柳風輕欲午凉蘼蕪沙暖足春香水鄉父老茅堂酒
不信王孫道路長
北闕青雲車馬多南山白石飯牛歌霜清水屋釀春酒
雨足野田收晚禾
两岸東風吹柳花小江新水帶春霞長林日出烏自乳
買酒上船人到家
茅屋雞聲接近隣短裳巾幗莫歸頻江鄉禮俗淳風在
烟樹深深數拜人
熟麥收空雲旆旆新秧蒔遍雨沉沉誰嫌卑賤閒無事
老願太平渾有心
贈唐德輝
翠栢蕭森烏已啼白門凉月萬村雞山中獨識河東鳳
五彩翩翩舞影齊
題息齋竹為袁弘甫賦
鳳凰西去不可還一竿清意自蕭閒袁郎門外三尺雪
却為晴光晝啟關
題江鄉秋曉卷為李明遠賦
滿地寒霜水氣昏亂鴉啼起向前村沙頭白鷺機還動
未似熟眠深閉門
贈武生
六龍浴海吐長霞飛上遥空作火鴉十日相看當(闕)竹
二更深雨坐燈花
題汪伯高梅
兔臼寒霜染雪毫綠烟微散月初高野人醉醒羅浮夢
長憶仙娥玉色醪
寒響蕭蕭已滿枝冷香不放小船移總宜酒散笙歌歇
睡徹玉樓人未知
贈劉子靜
括蒼山色翠如葱瀑下天門拖玉虹底事少微星一點
金陵江上愛西風
過溧陽錢氏祖墓
汾陽軍中淚如瀉長陵一坏寧有孫千章喬木高(闕)起
倚柱凍雲斷客魂
次韻西湖竹枝詞
上塘楊柳下塘隂阿郎愛人不愛金塘水西流東入海
水深不似阿儂深
柳葉如眉枝似腰贈郎輙挽最長條條長即與儂心遠
不是為儂春態嬌
錢唐潮來两岸平錢唐潮去江月明錢塘女子新樓閣
夜半吹簫鸞鳳鳴
郎愛捕魚儂織蓑勸郎不必要登科一家賣魚得食少
一官懸魚憂患多
題楚江清曉圖
海色澄明霞欲生白烟樓閣静崢嶸青楓江上船已發
苦竹嶺頭人未行
題山水為劉子益賦
古寺烟雲置碧岩獨僧隨徑入松杉故鄉忽動金陵客
便欲海門歸掛帆
贈李明遠
金陵龍眠見三李(震伯晉仲子才兄弟三人齊名)瓊林鵷鶵哦二松(子才)
(登己巳進士第為番陽縣丞)名駒墮地亦千里騰鳳冲霄須九重
送渭清遠上人謁虞學士求墓誌
白玉似人蒲室老黃金如價草堂文筆濡華盖山前月
光動石頭城上雲
九重閶闔向來人五色芙蓉已後身一代文章來絶世
千年道德在堅珉
水鳥羣隨南上篷江豚自拜北來風二姑直作片時過
五老秪如前日同
平生太史未相親秪托新詩附遠人自是星虚接牛斗
誰教天漢隔參辰
山中氣候冬春近江上帆檣早晚廻曾草詞章扶日馭
肯將文字說天台
題柯敬仲竹木
青山白日野中看南國佳人翠袖寒老樹不堪承雨露
龍孫春滿錦闌千
題危太樸雲林圖(六言)
天台萬八千丈雲林三十六峯幾載山中獨憶今朝江
上相逢
檜亭集卷九
