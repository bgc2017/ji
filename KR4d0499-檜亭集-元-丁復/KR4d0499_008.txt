檜亭集卷八元丁復撰
近體(七言律詩)
新寺和張仲舉兼次韻(前集)
天宫兜率下崔嵬綺結交疏面面開地勢周圍龍虎國
鐘聲疎應鳳凰臺鼎湖仙去秋遺劔笠澤僧歸夜渡杯
千騎廵街羣樂動五雲深處夜香來
天壽節龍翔寺習儀次韻銛上人
彤扉笳鼓羣公集烏府冠裳百辟儀金甲繞纏龍擁座
綵章掀舞鳳交旗九天空闊蒼雲杳四海昇平白日遲
皓首南邦無變化何由一息向天池
鴈門送楊仲弘姪士耕歸龍泉
伯也未入玉堂日我亦忝薦金閨名三千里外嗟淪落
二十年餘異死生猶子初從鴈門見故鄉能作龍泉行
腸斷東門别小阮索詩相送若為情
趙君澤母一百七歲
南康校官致仕日北堂夫人長壽身一百歲後有七歲
千萬人中無幾人王母娥眉曾不老諸孫鶴髮但重新
桐川之水東到海海上桃花樹樹春
送陳子英縣尹之崇仁
江廻彭蠡天與碧路入臨川山復蒼令尹先為武進縣
絃歌况逢君子鄉黃禽雙啼白日靜綠草自動春風香
巾車數問虞夫子未慙元亮在柴桑
越州景德寺鏡清方丈題醉先(宋僧名)岳麓園
鏡清方丈見岳麓堂虛咫尺行江潭樹木連雲厓影濕
樓臺隔日水氣酣皇英雙騎龍上下蒼梧九點天東南
道人得我千古意復遣老夢登嶇□
送唐長卿赴常州教授
三茅斷作湖嶼碧常州昇州猶比隣山君化鶴去問客
水鳥銜魚來獻人釀酒未嫌官舍冷開倉常恐士家貧
絶嗟一概鳴琴地杏花閉門消却春
送美上人歸臨川
白雲不生華盖峰青天净倚碧芙蓉上船不計日多少
到寺更行山幾重木客試人騎出虎淵靈求法脱為龍
莫貪石室跏趺稳徧長松門薜荔封
送黃民尚入京
自甘白髮投南老相送黃郎賦北游十月肅霜清廣道
五雲佳日照高樓儒生合在賢能舉宰相方深吐握求
明日風颿如疾馬有時烟渚惜眠鷗
題觀海圖為張晉賢作
自古十洲三島勝幾時一釣六鼇連千年王母蟠桃實
五百童兒採藥船日出早看金柱湧天空只擬玉壺縣
乘槎欲接張公子直到牽牛織女邊
贈張晉賢侍夏真人慶吳大宗師七十
玉皇香案仙臣老金母瑶池鳥使來五色雲霞宫裏錦
九天沆瀣掌中杯朝廷禮數恩波洽海宇懽榮壽域開
張果子孫商嶺皓此時相與醉蓬萊
題方壺子天台圖送曹士安省親還上清
仙人飈車竟獨往我家天台不得還六十江上老為客
半夜夢中無數山雲飛舍下两白髮桃熟溪頭雙綠鬟
更煩爾祖方壺子寫我與君劉阮間
次韻銛上人龍河月夜謾興二首
臺殿總依丹鳳闕江山或擬白龍堆潜籓地重雄南服
執法星明近上台天際飛塵君使到日頭出處客僧來
翻經夜月旃檀室滿座香風薝蔔開
秦淮水流落日西瑶階不受翠烟迷絶憐明月真堪摘
却是青天不可梯電掣海光龍出弄雪翻林影鶴驚栖
榑桑若木同根葉莫謂殊方動慘悽
送馮履道之西澗書院山長
洛陽年少吳公薦絳灌當時老不如流涕痛哭出長策
措世治安良有餘南臺御史書初下西澗先生席正虚
爾祖郎官白首嘆諸孫卿相黑頭居
餞鍾南山茂才北上
南山蚤在十年見北闕今逢萬里游紫府星辰迭差次
黃塵日月漫淹留天子八萬一千歲玉京五城十二樓
高臺黃金得駿馬錦衣白晝照閒漚
送廉公子北歸
策勲際盛皇元世賜姓為廉舊相家江上行逢瑶圃樹
天邊歸泛玉河槎黃封臘水人人酒白下春風處處花
誰謂王孫慰離别踟蹰芳草獨興嗟
次韻答惠長老
棄為狂士幸相容敢向明時嘆不逢明月近人閒傍水
白雲邀客更登峰百年耳厭咸陽火千載神交劔浦龍
車馬滿街門映燭夢魂初熟蔣陵鍾
九月一日游昭亭(在宣州)
山色江光帶近郊道傍楊柳舞寒條半生九日黃花酒
多在西風白下橋千里客游仍暮景異鄉人事又今朝
老來未遣登臨懶盡醉東家綠玉瓢
寄謝子木
秦贅誰徵夢午年漢官倉氏豈淹賢荒凉秋浦時時酒
彷彿番江夜夜船湖海客身皆莫齒家山兒蕨已春拳
何時與和歸來賦白沙(謝住家)黃沙(丁住家)未有田
送王治書赴刑部尚書
秋官高向霜臺選驛使遠從天府催周爵班行連九棘
晉公勲業在三槐曉凝曳履星光動春逐持囊日影回
自是咎繇先德讓四郊時報鳳凰來
次韻介之雙檜亭作
小圃新年偶然得靈禽清曉即同聽短髭故喜吾能白
老眼今憐汝為青周官或自譽卿月漢史何人(闕)客星
樓臺宰相曾無地貧賤諸生况有亭
寄題道吾山聞襌師竹院
道吾竹院芙蓉下老子藤床翡翠深過雨雷霆龍擁闥
滿天風露鶴當林此君靜對了不厭諸老清談亦許尋
他山祭酒聞還出何人載歌金玉音
楊隠君竹所
沙西處士萬修竹渭南封君千戶侯滿院雨聲風入座
擁階寒色日如秋江空每恐蛟龍化月出或看鸞鳳遊
帶經先生已賓客(其客兒原)開徑取友更羊求
五日書懷
五月五日客不樂三十三年人未歸搔頭白髮千莖短
出樹黃鸝一箇飛衰者秪應親綠醑故人不必問丹闈
也知開士情緣重但道慈親消息稀
送僧游廬山
十八社人五老邊香爐紫烟誰為然山光水影江行日
風静浪平船在天故里今逢霞外客孤蓬曾坐月中襌
清吟一為浣塵土宛對三梁看瀑泉
送笪子敬之蒼梧縣尹
重瞳天子廵游地黑髮郎官出宰時魚美也能如鄂渚
鵬摶猶是息天池虞階干羽三苖國京洛笙簫二女祠
滿縣東風花處處板輿雙奉但娛娭
送圓侍者還平江承天寺
承天寺裏圓侍者特地河邊别故人挂席風生海門樹
換船日出揚子津西山負郭連青朵南浦行歌採白蘋
好在玉堂柯博士老夫同郡髮如銀
贈齊生侍大父僉憲海南
為臨江浦折芙蓉更約郎君此地逢上水先經十二斗
過山真是百千重留錢網戶供朝膳挾策儒宫候曉鐘
驄馬繡衣䋲祖武最看蚤歲遠相從
贈賢上人
賢公江上五年别先帝宫前八月逢石榻護襌神役虎
山堂聞法客為龍相擕久坐聊班草自愛能癯已稱松
癡似廣陵張處士白頭也欲叩心宗
題獨峰圖次虞閣老韻為高禪師作
虚空樓閣開金布下界雲雷護寳藏萬仞側遮天半碧
五更先見日初光床敷峻極羣龍繞音樂交加百鳥翔
自是飛來五天竺靈根種種妙生香
送僧還徑山
天下徑山高在天两到長憐弱冠年半嶺晴雲堆繭色
上方朝雨襍龍涎生來底用無清業老去如今已白顛
八十四翁安稳在阿師親證石頭禪
黃氏拂雲堂
臨川為家黃隠君種竹繞堂青拂雲長竿每許分漁者
結實深期下鳳羣歲晚幽懷將雪對風來清語足秋聞
寥寥千載吳夫子講道歸來遣贈文
送周良臣赴湖州知事
何顒青山碧苕上庾儉綠水紅蓮中風景與人殊自稱
公餘擕客許誰同題詩醉歸帶夕鳥篆字小作蟠秋虹
他時自是冰雪掾致身未愧水晶宫
送公子帖穆入京
龍沙公子五雲思鶯語皇州二月時苜蓿土融鞭節上
蓬萊春近佩聲移承恩賜坐黃金褥獻壽親擎白玉巵
馬上偶看鴻㕍過簫中吹與鳳凰知
曹文貞公輓辭
九天日月臨中土四面星辰願上台漢祖功臣高甲第
碭間佳氣久徘徊繡衣光彩東西道白簡威名内外臺
聖代儀型勞夢想海雲清徹見蓬萊
送人入京兼柬危太僕
五月毒熱中人甚一雨生凉送客遊千載風雲逢聖代
九天日月麗神州飛龍夢熟松聲夜倚馬吟生劔氣秋
故人為報危徵士老客年來轉白頭
送張筦(闕)遷西臺
東都早自去豺狼西去争先覩鳳凰已報入關迎紫氣
亦知詣闕覲清光周秦不謂殽函固吳楚遥連江漢長
揚子津頭候驄馬老夫還足賦羔羊
宜達樓
天光徹夜看龍出海氣作秋如雨來水檻尋常羣客在
洞庭七十二峰開憑將日月廻雙轂攬取乾坤注一杯
况是神仙好居此珊珊飛佩下蓬萊
次韻用堂上人見懷(續集)
短日還如昨日流老年可似壯年遊小輿樵徑山山晚
落木人家處處秋夜黑丹光如月出天清溪響帶霜幽
題詩乃復勞人憶置酒多因好客留
送岳彦臯湖北省親
繡衣持節照青春綵服趨庭遡綠津門吏共迎鸚鵡近
邦人争看鳳雛新瞻烏渚屋沈吟久駐馬郊扉下問頻
出入只教都不識每將民瘼細敷陳
送南臺掾史劉孟琛陪治書順昌朝賀
上帝南郊法駕親憲臣北道傳車新冰霜隨路關河曉
雨露垂天海嶽春千里渥洼從驥子九重閶闔候雞人
冕旒再拜山呼日玉帛交横萬國賓
送楊文舉赴江浙省宣使
元年春及王正月半夜天回使者星五鳳文章能並世
伯魚詩禮久趨庭雲邊宫闕時時到馬上河山處處經
政德猶如太史令玉堂鬱鬱舊氊青
送萬容長老歸故山
長記題詩送萬容喜看飛錫下諸峰笙吹緱嶺仍騎鶴
劔出豐城又化龍山氣含霜飄夕磬溪聲和月瀉寒舂
何如官寺聽車馬空半黃塵起斷鐘
用堂上人見過西園次韻張仲舉
僦宅何緣得近僧曉光金氣接觚稜詩成未必如千偈
老去還堪續一燈鹿苑即聞無上覺羊車自是最初乘
北山且作相隨去幾個麒麟擁壞陵
送僧歸番陽
護龍客賦紫芝歌飯牛翁如白石何山頭桃熟不歸去
秋深葉落忽已多舟行夾岸將青嶂風定滿湖皆白波
記得康郎洲下住月明如海看漁蓑
雲松隠者在梅山江上寄饒杜二君屬意老人
輙用元韻兼謝所寄蒼耳酒
老病無心擣鹿茸寄將蒼耳喜新濃清尊便酌當犧象
大藥俄驚會虎龍野客好懷多感感故人嘉意每重重
北來更愧諸侯禮酳饋循循擬辟雍
送由上人遊金華兼柬信上人
金華東日掛清曉玉樹西風吹晚秋王郎羊化青山石
帝子龍飛白下洲二阮同居蕃佛寺雙溪獨坐(闕)人舟
茶餘倘問西園檜翠色依然映白頭
送季潭北遊兼柬張仲舉二首
天上宫庭切玉繩霜前舟楫起金陵雲明鴻㕍寒相迓
風穏䲔魚晝不興丹罽導前參石佛黃襕從上賜江僧
關山南國將歸日河水東風已解冰
師尊已赴五天遠弟子寧辭萬里遥麟鳳效靈當盛世
䕫龍讓德列清朝歐陽外友交潛子華下封人祝聖堯
好在玉堂張太史菲言應亦採芻蕘
寄題金鵝泉石軒
金鵝泉石有深趣黃鶴仙人曾獨來崖雨溜雲青玉瀉
海天澄日碧蓮開山翁晏坐秋簾重野客倦遊溪棹迴幽
徑依然生藥草他年從此入天台
題王元章梅
三年不見王徵士一見梅花如見人風致山隂頻夢夜
雪晴江上又逢春毫端只作尋常寫意度真同造化神
聞道耶溪新買宅想栽千樹作比隣
送檜上人遊浙
檜公作别雙檜下竺士去遊三竺間東州西州夜歌發
南山北山春意閒五湖月色客蕩楫九里松聲人掩關
還向峰頭望天姥雲中古佛各開顔
送馮侍御調燕南廉使
繡衣高把使君節白晝寒生王母山三世為郎今特異
百司聞命自銷奸官兵護送黃河道父老遮留白下關
丹咮銜書仍北下紫薇執法更南還
送僧之臨江
白雲自愛青山好青春秪添白髮新檜能老翠堪留客
柳恰初黃遠送人清江流日下到海閤皂插天無與隣
葛洪丹熟還勾漏可道年高鬢也銀
次韻黃雲翼登雨華臺
城郭江山秪舊時野園村巷總新詩衣冠昔日繁華地
錦繡春風婀娜枝忼慨莫歌周室黍昇平方報漢房芝
願聞聖主賢臣頌最是王褒鬢未絲
再用韻呈雲翼
同生千載不逢時自出一家頻見詩月殿斧寒金粟樹
河宫機爛錦花枝魏侯每過段干木杜老固知元紫芝
欲引微詞常綴緝苦心抽盡不成絲
題森碧軒卷
鳳語雙調碧玉笙羽裳羣擁翠霓旌四時景物足蕭爽
六月晝寒如太清丁令回歸應發興項斯標格况知名
過門下馬豈無謂行酒賦詩殊有情
送王雲翼之西臺(分韻得西字)
方栢蕭森獨馬嘶故園迢逓早鸎啼九重湛露天方北
一箇文星夜向西繡斧任賢交薦鶚衣裳候寢問鳴雞
鯉魚自出舍旁井鳳鳥已銜門上泥
陳先生輓辭
西子湖邊眼獨青西州城下淚雙零先生致仕能強健
太尉諸孫尚典刑江海未歸曾暮景東南長望且晨星
真從處士徵霄霣久對郎君把墓銘
奉酬李謹之見懷韻時予客三茅
讀書不逢萬乘君垂老願依千鶴羣澗底客身和月去
雲中仙樂有時聞珠懸露樹明堪摘玉長霜田(闕)不耘
道士若知人世事笑憑殿檻說朱雲
送清凉寺友上人歸永嘉
江心舊作野客宿石頭今逢開士歸半夜落潮隨棹發
十年殘夢逐雲飛相逢接手話鄉里獨老忍淚沾裳衣
新春亦有還家願會過石室推烟扉
送麟天岸歸里
河上先皇新作寺山中遊子獨思家孤藤得得千岩日
廣袖翩翩五色霞耐可題詩留槲葉莫因採藥見桃花
向來也怪諸尊宿長遣神蛇護木瓜
寄題餘干西雲樓
古洲琵琶江水濆藏山闌檻貯西雲歸霞偶作錦繡色
落日或成鸞鵠文宿鶴夜飛天錯莫秋龍凉掛曉絪緼
道人心境空無際謾道半間相與分
次韻噩無夢楩用堂吳中倡和佳什
二客當時共泊舟何人清夜獨垂鈎劉郎爵土方諸將
嚴子生涯老一裘萬里關河空悵望百年江海儘嬉遊
而今豈但忘機甚也得頭顱似白鷗
寄題張伯壽煑石窩
隠君不愛卞氏璞過客或酧雍伯漿色比天王黃竹賦
食同仙子赤松方晝聲雨襍秋濤急夕氣烟凝曉露凉
此日郡齋清味冷野居長是憶韋郎
送張御史赴湖南僉憲
祝融峰高青入天洞庭水闊净無烟使星夜度五千里
老客夢長三十年一統乾坤分繡斧三苖風俗尚戈鋋
埋輪舊日都門道會見徵還席屢前
次韻具菴送湛淵上人永嘉省師
早年為客曾遊處今日題詩却送僧珠箔濺崖看雪瀑
寶窗緣㙮見天燈金仙爛漫開銀界玉女婵娟倚翠層
禮罷阿師窮勝討諸峰歴歴漸攀登
送答彦修御史調西臺
泰華雲開仙掌明關門樹冷早霜清九天丹鳳銜書下
六月青驄擁轡行南國江山吟總徧西州人士喜争迎
鷹鸇鵰鶚高風外麟趾騶虞美化成
覽勝樓
二水三山帶遠洲五臺雙闕起高秋齊梁宫苑依城在
江漢波濤入海流金刹曉開龍虎國玉笙宵下鳳凰丘
一天灝氣清無際况及此時長倚樓
挽訢笑隠
親對先皇講法筵人間獨住十三年將同鳴鳳瑞下世
恰道飛龍招上天長立寶階瞻寳樹亦知金像捧金蓮
梵王此日生懽喜黑雨翻空浴九泉
冰鬚次楊士輝韻
倚馬寒過塞上城氣浮豐頰碎崢嶸高枝帶雪垂松翠
斷縷含霜折藕莖蕭帝(闕)邊惟有白參軍幕下秪增清
郎官未似馮唐老還就君王覓愛卿
題飛龍亭
昔聞飛龍登紫關龍飛上天竟不還上天下天皆帝所
千古萬古空人間晴雲藹藹城頭樹春水迢迢江上山
惟有神仙自騎鶴玉笙吹度月中閒
錢德謙父母同八十
崑崙度索兩名仙已熟蟠桃幾歲年人世總誇同八十
渠家秪道數三千錦機紫霧天孫織玉臼玄霜月姊傳
恰是持將稱壽日秋風桂子集瓊筵
奉柬浙東索士嵓僉憲二首
天上星辰落世間少微婺女故相關覆盆光照家家屋
持節春行處處山部屬頗聞時有旱父兄亦道食無艱
大夫自是烏能好客老徒憐鶴未還
少微婺女接高冥長立寒宵望使星支郡問民秋弭節
泮宫延士曉談經雲深仙石羣羣白天外神山箇箇青
不獨豺狼走荒絶亦聞蛟蜃落滄溟
近仁臺郎見示樊左司在南臺時憶昨五首柯
博士蘇徵君既為和之天台丁復僑居金陵
草莽之臣也不能悉細奎章故事欽覩(闕)皇
潜飛之盛猶能記之僣用元韻以寓鼎湖之思
云爾
猶記飛龍北上時從臣鞌馬雁差差鳳凰自是巢高閣
螻蟻何因集下墀翠輦看花臨御苑彩毫摛藻綴文漪
太平不願論封禪自擬元和聖德詩
猶記金陵觀稼游翠霄深處想瓊樓縱横未草三千字
縹緲如瞻十二旒秪爾丹心馳魏闕依然白髮老滄洲
翠華不復南廵幸歲歲空來鴻㕍秋
猶記御牀金織幃初成寳刹彷丹墀人間漫道風雲會
天上俄聞日月遲北闕秪今無賜物南臺憶昔有題詩
舊臣總抱烏號泣豐石還如峴首碑
猶記奎章擁紫薇五雲流彩日揚輝已頒玉果開春宴
亦賜金蓮送夜歸俊逸詩篇臨鮑照風流人物動崔徽
還憐杜牧秋娘賦色線寧堪補舜衣
猶記華亭駕綠渠市人還許與懽虞後來盡備公車選
前識皆知帝者圖相府帶圍從病沈酒家祠部屬狂俞
隣僧有髮惟須醉夜立霜畦望北樞
題鴈圖為李元中賦
萬里蒼茫南國秋黃蘆紫荻野蕭(闕)天涯兄弟將羣(闕)
月(闕)樓臺動客愁肅肅夜寒霜滿羽駸駸年老(闕)頭
(闕)目送江花發幾向東風憶故州
送馬彦翬進士赴江西省筦勾二首
紅杏春風天上園看花走馬乍承恩紫薇曉日江南省
擊水飛鵬早入垣鏡裏斷峯青兕伏船頭回浪白鯢奔
二孤洲畔多明月恰過東溟苐一門
行分幕府鳳凰池竊擬瑶階獬豸儀在職况當無事日
讀書應似未官時客荒南國慚丹桂老灌西園長綠葵
賢甚交承王博士滕王閣上酒懽持
檜亭集卷八
