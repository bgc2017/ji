檜亭集卷六元丁復撰
近體(五言絶句)
題李息齋枯木竹圖
霜柯洞庭寒露葉渭川冷幽人美清夜獨寫秋燈影
題牧牛圖
邈爾三尺童御此兩觳觫春風笠底回前村燒㾗綠
與韓成之飲(分韻得多字)
壯髮颯衰素故山鬱嵯峨鄉書千里發客淚一時多
送單道明常州迎婦
單郎晉陵去絶似向秦臺後夜簫聲發雙騎彩鳳來
題宣和畫卷
澹意芙蓉外閒情翡翠邊波翻太液水分送向南船
送僧還洪
颿開建業水人上豫章臺許令蛟腥起滕王雨色來
飲酒
北闕諸公貴東門幾客還瞥來缸面酒擕坐屋頭山
贈孟通
孟通朔方彦領薦過昇州花發瓊林苑題詩向上頭
題畫
青山多白雲佳樹雜芳植伊人不可招關路日已夕
送吳景賢赴廣東二首
秋浦同為客金陵祗得君天風復戲我吹作嶺南雲
隠之千載後共喜遠孫來為酌廉泉水殷勤寄鳳臺
紅白千葉梅
作白歲已晚能紅春未深天地固(闕)
黃蜀葵
憔悴宫人額離披道士身舉頭長見日草莽老為臣
桃花
春色總可惜最憐紅未開留花能解事郎去待歸來
題花宿鴈圖二首
修程倦霄漢清夢熟江湖夜久水烟寂月明關塞孤
江漢月中白冰霜天上寒扁舟夜深夢猶自上長安
賦山上松送常上人
松生在山上垂柯蔭其下人生苦别離念此歲寒者
題周濟川墨竹
東窗亦既白疎竹淡摇影新梢未成實夜高飢鳳醒
題黃晉卿寄用堂枯木竹圖(用堂嘗寄蘭與黃公公時喪母)
太史悲蘐樹幽人贈佩蘭故揮風木淚持答翠琅玕
檜亭集卷六
