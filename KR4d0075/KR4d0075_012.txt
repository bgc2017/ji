廣陵集卷十二宋王令撰
呼雞
雞呼雞来前犬嗾犬至止夫豈必可召役以食乃爾今
吾曷為悲人而雞犬為自計無自存西山謝夷齊
江上其一
風吹平江起長瀾野客坐嘯酒在顔興来就上南山觀
固應散髮游更好何用美質加弊冠
其二
夢載十舟勝一鈎曳緡萬里懸十牛飽食身至東海投
還踞秦山待魚食所得果可餔九州
其三
山頭斫竹下作竿繫鈎沉水坐岸觀餌魚水濁魚不干
棲遲終日或有得歸去猶可(一本作取)妻子歡
其四
江頭風平可照水衣冠面目略相似與我同咲固相喜
何用妄携客子来不可與語祗相視
飲客(一本作青山)
青山何巗巗江流自渾渾欲由白石道先自長松門其
間有萬景軒豁忘乾坤適可得以心不可為客論安得
山水交共無世俗言携琴寫古聲酌泉求清源適時固
雖(一本作巳)疎謀道豈不敦誰能歌此詩侑我飲客(一本作此)樽
江城
江城酒熟賤賣(一本作買)醉江人提魚不到市半道得錢相
(一本作歸)和歌翁倒子扶相枕睡江南山高不見天江北水
遠無復地馬驚堕崖舟(一本作船)覆波可惜行人(一本作子)死聲
利
效退之青青水中蒲
雙雙水中鳬足短翼有餘飛高旣能遠行陸安事俱
又
雙雙水中鳬来疾去閑暇江湖風晚波泛泛自高下
又
雙雙水中鳬已往又回頋弋者窺未知舟来避還去
又
雙雙水中鳬常在水中居還有籠中䳱騰軒仰不如
又
雙雙水中鳬食飽不出水靈鳳来何時鴻鵠志萬里
霜風(一本作冬夜)
霜風裂寒窗餘响到我牀聞鼠有嚙聲不省何物傷兒
呼湏我起頋無燈燭光伏枕置所念志夢通扶桑
孟子
孟子不肯比伊尹仲尼方可(一本作且)期文王聖賢自得(一本)
(作待)固厚重庸俗始以已較量微生喜以佞面(一本作為)詆臧
氏惡非禮所當惜哉二子不自重(一本作思)以人可否何不
詳
過揚子江
長江来何從遠自西極詹中破蜀山流始與巴水兼川
原日混合激射勢益嚴奔渾萬里流不自頃刻淹駭如
瀉天来急若赴海添潮汐日往復旦暮難安恬攻冲氣
何雄吞囓勢未厭因思禹功成自匪尭謀僉久巳口效
噞豈復頭今黔余来方冬時怒風何沾沾掀轟駕高浪
山阜相聯粘有如合萬鼎就沸烹羣憸天陽盛焚爍鬼
力争炰燖聲勢欲状說有口嗟如箝湏臾稍收斂晴風
蕩氛&KR0034;涵澄動自息拂拭痕無纖宛然帝女鏡仰照青
天奩遐觀清神心俯視分眉髯有如尭舜時惠澤四海
霑登賢默與慮流惡聲無霑(一本作呫)洗除巗穴空蕩滌昏
奸殱恩波浩滂沛浸潤咸滋漸羣山西南来垂天下帷
幨霜風月凌厲紫翠生觚廉無波互澄照黯惨畫一縑
扁舟出中流俯仰迷頋瞻人生貴自便苟信何用占方
期謝黃塵竊身放蒼蒹閒從魚鳥遊默相蛟龍潜築室
近(舊本作水起)釣岸巉崕插居簷行春掇苞薇坐晚登鱨鮎
仰思峻極高俯愛善下謙更與虛曠間日放詩鋒銛行
求避世交望醉江城帘出處要皆道終窮亦何嫌
晚泊
月形如張弓下影射秋水寒江風静時逮目失洲址漁
歌去時唱歸和讙未巳豈無人間樂自快適為喜客子
有倦懷歸心動秋葦更假滄浪清聊用洗塵耳
姚堅老見約偶成
初正布新和餘臘争近候升騰陽力微恇怯老隂鬭江
雲蕩空碧(舊本作無據)疎(舊本作朝)雨沐清晝林梢釋冬枯土蘖
壮春簇萎蕤風日舒刻畫山野秀關關先春鳥格磔弄
晴咮無人與調和(去聲)終日自嘲詬唯君卜近適過我
許来就遷延日屢蹉嘆惜月復彀人生誠多故世事那
可究惟當自推置障絶俗慮寇休閒倘能偷疎懶當自
宥徒行苟憚勞借馬欲誰廏清沽如定携佳客可先購
勉之無使遲梅萼(舊本作蕊)已堪齅
初聞思歸鳥憶昨寄崔伯易朱元弼
去年春日花盛開嘗有鳥啼歸去来余詩告爾東海志
子笑属我南山杯將睎遐蹤蹈高軼就拔去跡離俗堆
同時游者最誰上朱子峭擢凌春材門關午景卧正懶
過我呼號如春雷鄰驚偷(一本作争)窺婦女怪婢騃奔(一本作棄)
走兒童咍門開納坐聽論列咲口侈哆傾胸懷寒葅半
菽要同飰韲醬呌乞喧鄰隈僧從南浮雲(一本作櫜)異角尉
觧西去遺亭臺心争誇漫(一本作誕)詰蜒蜿日樂虛豁留崔
嵬柳梢黪黪坌晴絮杏萼爍爍翻遺埃春湖平停照空
碧涯帆曉上攙天桅西歸頗阨窮餓久南泛未免丐乞
哀朅来随人事卑折忽自頋影慚紙摧平時客坐不敢
語苟以唯諾償嫌猜胸中糾結浩千萬到口不吐如横
枚比来頗自撥俗礙日傍竹樹良徘徊昏昏萬事置不
省知已疎懶心難裁一聞春風動啼鳥猛若重睡忽喚
回咨嗟歲月急若矢嘆息無地安蒿莱比于見人日加
懶行恐合(一本作接)俗老益乖不知飄浮寄兹世竟亦何計
收形骸春林沾沾風日好飛止自便宜爾諧何為猶尚
歸不得世間萬事真悠哉
望招隠山花回遊江山思崔伯易因寄朱元弼(一本)
(作春日)
春山曬日開百花紅紫亂眼生交加青(一本作晴)天晴(一本作青)
高褰翠幄繡被堆叠帝所家平江千里鋪一席扁舟晩
若棄履舄安得一醉眠千年(一本作百年)世間萬事都棄捐
同頋保之遊靈隠
閉門不知春色到出城始見江梅開行探幽泉至高絶
共坐巨石聊徘徊時逄天風吹客過還有野鳥驚人来
林間躬惜所未歴歸馬空載斜陽回
揚子江阻風
揚子江風十月初西駕巨浪渺無隅常憂傾摇地為動意
欲起塞天無虛大舟不行就繫岸小舟分去争得魚舟
中壮士起坐笑有酒更為斜陽酤
山中
山中亦有出山路山人自不與世通拂衣起行飲流水
枕書就卧聽松風地寬江河競摇蕩天闊日月争西東
乾坤自為四時役萬事不到幽人胸
出門
出門萬事非聊復閉關坐親識久相遠與世絶弔賀適
時旣非謀接俗益加惰外物等不来何必問客過
南徐懷古
昔人戰血化為土今人常懷昔人苦大江冥冥截海流
鐵甕城高排萬虎乾坤未定龍蛇争日月湏歸仁義主
江山本不為英雄英雄自負江山死
東城
昔予出東城初見壟上耕忽忽自北至歲月令人驚雖
云一草死萬物尚華榮誰能當此時歎息微隂生
餓虎不食子
餓虎不食子飢鷹不雌求虎餓不擇肉盛怒遇子收鷹
飢爪喙獰尚與雌同韝人豈二者然恩義宜綢繆親戚
不宜怒割恩以為仇此割非常割此傷無血流肉割愈
有(一本作有愈)日恩割傷不收一割大義死(一本作喪)再割面相
仇親戚尚皆然况又他人儔是巳與世絶于世何足尤
松江曲
松江深處八九尺去眼百里長風波吾山井泉廢不汲
一泓不知深幾何君家自無千尺綆那知江深不如井
贈王介甫
當世胸懷萬古淳平生才術(一本作平生事業)老經綸况逄尭
舜登賢日不復伊周望古人得志定知移弊俗聞風猶
足警(一本作起)斯民九門無謁天旋䆳(一本作過)何惜長令仕為
貧
贈王平甫
當世所交識者稀十年聞子幸見之平生所負自信重
他日可期人莫知誰肯草茅窮釣築世方簡策誦臯䕫
丈夫出處誠何較却痛蒼生為泪垂
贈孫莘老
至愚不學常如足盛德之充久自彰管小始疑天可盡
綆窮終信海非量始慚自待從来薄不及時中適取狂
安得此生天與幸沒身得不去門墻
思京口戲周噐之
江南别日醉方醺貪愛青天帶水痕忘却碧山歸路直
誤投浮世俗塵昏終期散髮江邊釣當有漁舟日繫門
但恨故人猶喜仕他時胸腹未堪論
舟中作
杳杳波濤去莫窮要須流合海無東長帆百尺嗟無用
醉絶重湖咲逆風
寄束伯仁
身逐南舟去不回匡廬留滯得徘徊峰頭夜宿平看斗
岩下朝隂俯聽雷西頋波濤浮日月東歸天地入塵埃
何時得遂幽棲志常把韋編静處開
題假山
擾擾人心巧謂何我腸愚只愛無它目前好且留平地
浪愛山高險自多
廣陵集卷十二
