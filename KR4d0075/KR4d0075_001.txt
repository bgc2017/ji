廣陵集卷一宋王令撰
藏芝賦并序
丙申歲自四月至六月(一本作夏四月)大雨而余之所客天長
縣東北皆瀕(一夲作邊)湖澤地浸以下頗以水為患傷草木
多死邑居無薪芻而益貴薪益來自遠以余之所居則
薪之自北來者常售於余間而有得若枯華斷穎根梗
蔕芥支離臃腫與碩實所(一本作頗)異於常草者而皆取以
戲就其中嘗試視之余得則芝也折傷不全計之於完
此當一葉耳不知其他安在也其生不知遠近要皆在
縣之北以常負薪之所來則芝從可知也示人(一本作以之示)
(人)則不齊(一本作不能辨)有由是而知有芝有由是而信為(一本)
(作有)芝有雖得是而弗之信者然芝之為物不常有而或
出可愛者也自古詩之作見於今者凡三百篇其以風
賦比興而附見於物若蘋蘩薇蕨荇苞(一本作芑)苦藿荑唐
䔰蓫瓠匏瓜葛鬱薁葵藚葑芹藻莫茅荼蕳苓蓬莠苹
蒿萇蒲萑葦葭菼蕭艾稂荍蓍芑禾麻菽麥黍稷豆菽
秬秠穈粟稻粱菅苧卷耳芣苢菁莪莠葽荷華游龍茹
藘芍藥之類雜見並出然此特草耳其多蓋如此而未
嘗及芝也自詩而下長辭章而善自托者獨有屈原今
其離騷九歌具存而可考然其况意所及自詩人所紀
之外復益以江蘺芙蓉杜若薜荔木蘭白蘋畱荑揭車
蕙芷茝菊芰蘅薋菉葹蕪葯蓀而地所常產目所同識
之草盡矣若夫陳忠而直私忿廢而怨逐託於彼而取
此以見義此則予之所知至於道則予不得而一也然
稱類巳衆而芝復獨遺是誠何故耶說者遂以九歌之
三秀為芝余以其不明又其辭也則曰適山而採之則
芝非獨山草蓋未足據信也及觀漢樂歌蓋當時文工
槧人緣飾世治以裁(一本無裁字)主意耳非有如詩人騷客
鬱於中而不得言憑於物而後見者皆非予所好也今
予得芝而賦之意皆在於賦序故不道也
庭勾突萌抽蔚擢秀孰非春兮坯培壅堙播溉軋蒔孰
非人兮不為常生時見挺出芝則神兮靈幹不阿衆葉
類附不孤有鄰兮生莫時期毓無種裔天生德兮芣苢
薦庭&KR1048;(一本作蘼)蕪薦道退野即兮生無(一本作有)本根拔不滯
茹無吝惜兮榮而不華槁而不枯莫損益兮茨萊翳陰
高出下蔽適以取容兮朝囷射干齊長並秀德不校同
兮荒原穢壤棄放委廢若將終兮知者謂(一本作為)誰何為
來者似不必逢兮困於不知束於薪蘇自信不恥兮摧
戕折傷披本斷幹禍不自巳兮火災木焚投置不縮知
命有止兮偶於自生不祈見聞吾與爾巳兮
懷感賦寄滿建中粹翁并序
懷感賦者何感於此而懷於彼也孰可懷之河東滿姓
粹翁其字也懷之者何賦以見之也
朝忽忽兮置食而嘆暮戚戚兮默笑與言莞襲襲而重
美兮几按按而巳安宜而能自休兮何不安以坐眠既
峩乎而冠兮衣而裒完出可以遊兮入居而端幸竊而
得食兮他無病患豈怡融之不有兮曷苦心而蹙顔嗚
呼莫知我思兮思將奚殫念彼淑人之遠兮東南之偏
其人雖小兮巳冠而人肩其德孔明兮百燎其燀既濯
潔於江漢兮又秋陽暴其明鮮我俯仰而不知其高且
厚兮疑此而為地天苟世之無知兮猶將盻千世而懸
懸既有而不吾托兮如之何而不思旃企長途之坦坦
兮人百馬轅而不繫而羈於我足兮勢不得而自前嗚
呼命也兮不遇則難吾從事於人兮亦久有年既齟齬
於不合兮間一收於百千惟燭外不燭内兮(一本作言恂恂如可)
(信兮)但見睨美而笑妍(一本作面睨美而笑妍)惟其心不可量兮如
平流之與深川忽揚而波兮急而為湍以木而涉豈不
既利兮亦時忽而摧顛昔吾平地而不之信兮今乃為
解維之船巳濟而悔兮嗟曷為乎此緣以是望夫子兮
實純白而完堅使我有得如夫子者兮則我之思將二
三而不專今不見而疑無兮浩東望而汎濫(一本作汎瀾)非
我能一於夫子兮實世無夫子而使然
言歸賦三章
歸乎歸乎從兹世以奚為世不能以是而從吾吾安能
從世以適非求吾志則不得苟以食則從之非大人之
獨畏吾且慚於臺豎之窺彼皎皎之潔不受汚嶢嶢之
高不受瀦吾盍繇(一本作從)此以歸乎
歸乎歸乎人誰適從盍求(一本作守)吾之志乎俱杲日而有
(一本作以是)逃乎恤影之息乎從夫人以適越眷吾車之柅
乎不剡足以徇屨合終跣而巳乎嗟匏瓜之不食安知
不得之(一本作自)濟乎
歸乎歸乎吾何歸乎吾食無田吾寢無廬吾㸑無芻吾
餔無葅四方不可遊吾亦無馬以取道眷魚鹽與工賈
吾豈從買賣子以為撓然則無以歸而柰何安吾命以
施夷從吾志以委蛇歸乎歸乎歸何時乎南山之阿
竹賦
於此有物焉其材劇而色剛其軀瘠癯不配所長色盛
氣充膚理有光臨臨兮其高其可仰也挺挺兮其直其
不可以枉也毅毅兮其羣其不為黨也其立自樹(一本作直)
而不倚其長絶衆而不離恬無盛衰以聽四時置身嘗
安視物死生弟子不敏昧於考成罹世斮刖甚者遇烹
其守不移附者益(一本作日)增愚所不知請筮以明筮曰斯
夫其始甚銳既極而止(一本作上)者歟後生晩起超出輩類
者歟確乎不拔以節終始者歟死傳其徒不私以(一本作其)
子者歟生久處而不回死知命而不恐老者求以自輔
少者得之而無用是其繇曰誰藏孔殷而不思藩彼架
未柱我安事(一本作俟)椽優哉游哉聊以永年幸聽筮之請
以竹言
倚楹操序
魯漆室女倚柱(一本作楹)悲吟鄰人疑其有淫心而欲
嫁也漆室女曰楚(一本作魯)人得罪於其君逃吾東家
馬逸蹈(一本作食)吾園葵使吾終年不食菜吾西鄰失羊
請吾兄追之霧濁水出使吾兄溺死終身死兄(一本作使予終)
(身無兄)政之致也吾憂國傷人心悲而嘯豈欲嫁哉自傷
為人所疑入山林見女貞之木嘆息絃歌作二操而自
經死
馬則食葵而余則飢盜則得羊而余無兄知誰為此(一本)
(作同)兮余不聊生誰余哀兮余思深中忽忽兮外不知其
嘯吟野哉鄰妻兮曾謂余淫以己逆人兮余不知其何
心
亡羊奔奔豈不有鄰子可閉門亡羊不復去何自逐身
則非牧霧濛濛兮水漰漰謂兄無行兮兄行不忍一失
於鄰而思失厥身雖然(一本無此二字)殞子之身兮其亦如亡
羊之鄰
鼷鼠操序
魯文公七年鼷鼠食郊牛之角魯南之野老聞而嘆曰
不可不知懼也既而又曰天下之事備矣
鼷鼠鼷鼠實食其牛牛則不知彼牛彼牛既卜以郊傷
則免之(鼷鼠傷物而物不知故世謂之甘口鼠)
噫田操四章章六句寄呈王介甫
田彼黍矣則食於秋我人之耕載芟載薅(一本作春載來耨)豈
不憚勞將食無攸
田彼黍矣幾不螽蝝我人之耕而不謀年唯其(一本無其字)
不謀年是用卒食
伐木伐木無廢於勤不足柱榱猶用以薪豈弟君子無
易於人
誰能(一本作云)采芹不適有獲果蓏樹之則食其實豈弟君
子孔敬且力
終雌操
林鳩之雌兮不有巢而子兮而有巢以止兮吁嗟乎巳
兮終雌之從兮吁嗟乎雄兮終巢之樂兮吁嗟乎鵲兮
終風操
雲之揚揚油油其蒙望我雨以卒(一本作適)從以風雲之油
油揚揚其去我挽不可泣立以佇終風不休終雲不留
不雨我田不穀我收巖巖南山有川其下徒能必雲不
能必雨蓁蓁者林有越而樛人伐以歸我徂安休嗟今
之人顧己是求有顧者木曷為而材大折以薪小生何
哉嗟今之人誰同我哀
夕日操
煜煜夕日逝何忽兮有輝而星爾留曷其我視而冥我
適不行我盡日乃傾獨何求於爾星煜煜夕日不尚有
朝皦皦君子去誰繇招死如可從生百不聊繹繹道周
伊誰之園夙不築自(一本無自字)垣今安以樊人各有心亦
不思旃
於忽操序
劉表見龐公將起之而公不願也表曰然則何謂公曰
我可歌乎既歌命弟子治(一本作絃)之凡三操
於忽乎不可以為其又奚為離婁之精夜何有於明瞽
曠之耳聾者亦有爾(一本作塞何有於聲)束王良之手兮後車載
之前行險以既覆兮後逐逐其猶來雖目盼而心駭兮
顧其能之安施委墨繩以聽人兮雖班輸亦奚以為
於忽乎不可以為其又奚為椽櫨桷榱之累重顧柱小
之柰何方風雨之晦陰行者艱而莫休居者坐以笑歌
不知壓之忽然兮其謂安何
於忽乎不可以為其又奚為謂雞斯飛誰得而羈謂豕
斯突何取於縳是皆以食而得之吾方飢而噫雞兮豕
兮死以是兮
辭粟操序
子列子辭鄭子陽粟歸而作是操
食人之粟飽復何(一本作奚)為當人之賜罪亦(一本作欲)何辭有
以我為是兮豈無以我為非巳兮巳兮吾何以勝人之
言兮
陬操(孔子去趙作)
行曷為兮天下老吾身而不歸人固舍吾而弗從吾安
得徇人而從之昔所聞其是兮今也見之則非嗟若人
之弗類尚何足以與為彼天下之皆然嗟乎去此而從
誰信亦命巳矣夫固行兮而曷疑
廣陵集卷一
