廣陵集卷十六宋王令撰
詩
到潤望竹林寺憶朱昌叔
常與幽人過竹林重來無地豁煩襟青山欲去誰堪語
薄俗相期不到心何計江湖終隐釣去随魚鳥共飛沉
塵埃聞說難為客早晚歸來憶舊吟
奉寄伯兄泰伯
心迹牽羈逐勢分一生襟抱向誰論十年漂泊迷南北
千里憂思厭夢魂書託遠懷期日月眼和衰淚望乾坤
何時得就歸來賦老守桑麻聚一門
奉寄崔伯易
功業嘗聞亦有時可能天命出依違終看世態真何道
不得吾心自合歸(一本作厭從流俗學依違已知兹世非吾事况有斯人起我歸)廊廟
得逢應有義草茅雖老尚知非秋來客况無他異時向
西風誦式微
寄滿子權
窗前干枕夢忘還門外清風晝掩關天下誰當千古後
牀頭自笑六經閑能將道繫窮通裏安用身居進退間
自愧公心猶有蔽清時無日不思山
又
終年謀食亦何得浪取窮愁只自侵餓死有時非正命
勞生幾不愧常心百年此去塵埃在(一本作滿)萬古從來意
思深莫說山林是輕往窮來無計得山林
寄李君厚
一笑東風去十年重來稚子巳差肩脱衣呼客家聲舊
把酒論心士氣全病驥遠思牽直道老鷹秋夢入青天
自言出處身無累一把窮通寄自然(一本作自言暮齒雖憔悴醉胆猶能)
(忽十年)
寄滿粹翁
滿子吾逢久皇皇未見閒老成終到孔窮死亦為顔學
術思無際誠明去一間吾雖有心者力苦未能攀
強顔寄任道子權
強顔求世亦何從甔石時時得復空何日能無寒餓役
此身得與聖賢終人生汲汲須高致世態渾渾未易窮
安得相逢共相語荒城回首又春風
招夏和叔
矻矻雕鐫役俗兒六經塵土有誰吹我追往聖思前躅
子苟安行即後時大遇定為當世福不逢猶作後來師
思量最是男兒事此外吾曹不足期
贈崔伯易
巉嵓惡面插蒼鬚中道時時自笑呼但怪佯狂輕去俗
果聞高論足開余惡看富貴庸男子喜見徜徉隐丈夫
我是自高無許可今朝為子一長吁
贈裴仲卿
匣劍光芒射斗牛持携天下洗人仇英雄心胆老猶壯
道路風塵行未休名重更須完小節義高何必論閑愁
濛濛細雨陵陽市折取重梅上酒樓
寄都下二三子失舉
翹翹數子拔羣倫落筆文章妙有神清世暫時藏琬琰
紅塵終不卧麒麟淹留京國三年客牢落江河一病身
得喪窮通雖付命䨇眉忍淚巳沾巾
又
太學虀鹽共苦辛寒窗筆硯日相親梁王臺畔一分袂
揚子江頭三換春篋裏黃金須買酒髩邊白髮解欺人
窮通得喪誰能定况是男兒有此身
李南夫罷舉歸隐
夢寐風儀近十年塵埃無路覩雲天清朝未得榮簮紱
黃卷何妨樂聖賢物外高情誰與共人間佳句已爭傳
欲知富貴終難動一片丹心本寂然
甫里
甫里先生得古風放身全入隐淪中足磨漢榻星辰動
筆挫吳天物象空往事欲尋人寂寂舊田安在雨濛濛
當時引重高才者誰是曾來一畆宫
次韵朱昌叔見贈
雖無才學可人羣偶有誠心與古親兹世幾人能永富
此身何恤不終貧生無簮綬身寧屈死有詩書志尚伸
自匪與君嘗素計斯言何敢易謀人
次韵滿子權見寄
當世雄圖不可懷退居蒿艾自沉埋門無來足荆生道
病不能鋤草上階自是直方違世易况將疎懶合人乖
無由與子同樵種回首平林浪可柴
和束熙之論舊
當年齠齔偶同門餬口重來巳十春仰嘆早成渾屬子
始知老拙盡輸人火烟論友勞薰灼桂蘗為生合苦辛
待看聖賢堂奥去願持箕帚掃遺塵
謝束丈
喜赴西招足屢蹉自慙愚鄙取無他能終未學生何幸
得活諸孤賜最多愧面未甘徒巳矣報心全寄命如何
須知下客終思用不必時時彈鋏歌
答許勤之
不作明堂柱石(一本作唐虞稷契)臣要當歸去老江濱不知何
處田堪買抛却浮生一片塵
答劉成父四愁詩
倦客維揚每自悲有時䨇淚等閒垂眼前所識皆庸我
天下為憂可語誰把臂便嫌逢子晚開縢乃見起予詩
卷舒萬徹吟千遍此後多應手有胝
謝成父
舊說詩無三百年于今拭目讀君篇巳嗟吾道微如綫
不意斯文未喪天金玉有聲情不俗蕙蘭之臭美尤全
塵埃滿眼逢何晚氣類相期久合堅以義求人今遂得
于心無媿果為賢不須刺口論憔悴吾輩(一本作黨)恓惶自
古然
還蕭幾道詩卷
武夷山骨插青冥秀氣中蟠産俊英高似君平于市隐
窮如東野以詩鳴驊騮老騁青雲足綠綺純含太古聲
顧我自憂衰病久為君䨇眼暫時明
再次元韵答幾道
塵囂擺落到鴻冥始見當時遁世英叢棘敢思丹鳳至
寸筳慚叩巨鐘鳴須知奔競浮榮路未若喧傳不朽聲
此道固為流俗笑苟非夫子欲誰明
謝幾道見示佳什因次元韵
曾酬唱和向家溪嫫母終慙敵豔妻豈意誤將三獻玉
翻來輕博一丸泥利能絶地同莊劍巧可凌雲上魯梯
巾衍珍藏雖巳固祗愁飛去化為霓
又
篇篇光絶奪春華中有純音正不邪跛鼈久慚追駭足
降旗今巳怯崇牙清新格調空吟諷猥冗言辭自咄嗟
為我指迷終有得曲蓬從此長叢麻
偶古
卒卒往來舟翻翻逐利謀中流誰自溺方去不回頭
思歸
平生孤憤自&KR1008;然不作春蠺但食眠干禄有心羞枉道
無田虛日望豐年每將浩嘆期黃卷已許多憂競白顛
舊笑古人輕獨往近來還自憶林泉
秋日感憤
擊劒高歌四顧遐男兒何事繫如瓜蛟龍不是池中物
燕雀烏知隴上嗟命有儻來猶未耳天徒生我使窮耶
謝安未是才難者底事蒼生却盛誇
又
坐睨歸鴻起自嗟西風吹落淚痕斜聚書老懶堆塵楮
秋劍寒酸蟄鐡蛇自是卧龍猶戢角浪嗟穴虎向生牙
從來思擲班傭筆况是西山舊有家
襲襲
襲襲前修與後生要言高爵是身榮却將獵較誣師聖
不見三年學有成
病中
十日身無一日寧病源知向百憂生寒侵騏驥應方瘦
蠧滿楩楠豈易榮小閣晝閑書帙亂畫堂風静藥羅聲
北山扶杖終歸去寄語嵒猿莫曉驚
寄介甫(時為郡牧)
已推事業皆歸命空有文章自滿家借使牛羊雖有責
豈于鳳鳥獨無嗟人留孟子皆非道客議揚雄正自譁
賢哲相望每千古得逢猶設與時差
上杭帥吕舍人(溱)
玉海澄中粹金山拔外佳無前誰與敵獨進不容偕列
象明星璧遺思結舘娃(蘇為舊治)一麾迎日下四海望霖乖
今見詢僉允從來注意諧推溝常巳任濟域定民皆富
裕吳中俗優游治外懷樽環常滿客醉擁坐添釵賤子
儒名業平生客旁淮塵埃方困頓時命兩沉埋居拙思
營窟炊窮欲析骸毛生禰衡刺麻繋吕匡鞋海遠狂圖
酌天高妄欲階請雖非久得來實為貧嗟况是常瞻目
將希未施崕雖然愚者慮庶享惡人齋肉骨非難力銘
心謝莫涯定須為進互庶或未愚柴
上邵寳文(必)
出處身之道窮通命所關孔猶聞宋逐軻亦退梁還兹
道方中否流風有後艱客來方病憲人戚不堪顔士有
高山仰身嘗送駕攀徑心思古到獨手欲今扳憔悴窮
年學乖疎五兩綸魚鹽聞古隐畎畆識今閑蹈海時何
謂無田力亦孱清醒甘澤畔富貴奈墦間進壯羝羊觸
行屯乘馬班食貧欣道在愠見笑兒頑時巳輸雌雉心
猶恥瘠環偶逢邦有道喜睠涕無&KR1008;觀水求窺海知天
顧適山雖歸滕國聖尚賤許行蠻進效無横草希仁等
棄官聖門猶進惑惠政况先鰥自道非能賦幾希不敢
(一本作取)刪誤知何(一本作奚)以報忠信赤心殷
贈致政郭大丞
冠盖冲冲語退居幾人年少褫銀魚風波脫去都無累
日月閑來靜有餘一斗獨傾花下酒五車時晒腹中書
(大丞洪飲而自儒書之外浮圖老子隂陽方技之說無所不覽故云)論詩深媿非商也敢
向邱門望起予
閑居奉寄幾道
門前一徑長寒莎耳冷不聞車馬過疎竹有風堪待月
空庭無雀可張羅道心自覺閑中得懶性還從病後多
回首西城望詩老此心此性復如何
廣陵集卷十六
