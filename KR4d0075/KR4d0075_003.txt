廣陵集卷三宋王令撰
吕氏假山
鯨牙鯤鬛相摩捽巨靈戲撮天凹突舊山風老狂雲根
重湖凍脱秋波骨我來謂怪非得真醉揭碧海瞰蛟窟
不然禹鼎魑魅形神顛鬼脅相撑挾
偶聞有感
鯨豗海翻飛陸塵鐡房孤劍枯紫鱗擠排壯士仆不起
天公始自誇為神誰令寇敵牙枿横不拔不鋤安得平
常星作彗倘可假出手為掃中原清
寄題韓丞相定州閱古堂
始聞定作閱古堂又聞定有閱古詩揚之遠定五千里
思得兩翅擘以飛偶聞人來說堂事初敝兩壁無塵疵
間時公來命繪匠親以玉指交畫揮教令某載若某狀
匠拜奉命唯不辭左圖守相父母吏右狀將帥熊羆姿
長冠峩峩偉笏佩鬭以玄白為裳衣屹如丁寧立以議
遜若避讓行而隨圖成儼(一本作嚴)毅色可讋過吏不敢竊
目窺仍令大筆署行事寫出黑膽朱肝脾死者有靈如
不冺合有英氣來附兹故公之謀不知出宜有神鬼(一本)
(作物)陰助其茫茫九泉謂巳朽豈意一旦存形儀請留中
壁素莫繪待千歲後公以歸當搜國匠第一手狀寫公
像存依稀要知文完武繩備遺與萬世瞻思資我知觀
者定墮淚不復峴首羊公碑又聞當世大手筆磊砢詩
句相撑支手摶蛟龍拔解角爪擘虎豹全脱皮鄆州溪
堂遂寂寞韓詩塵蔽人不吹想應從此傳萬世粹玉貫
串珠縈纍小戎何為而縮伏久滯公斧血不滋何事功
成事業就兩手一掃清三垂(一本作陲)歸來天子喜以頷泰
階輝煥平無欺(一本作欹)次招當世草茅士各使呈露心腹
披締裾聯纓上廊廟留與後世圖為師然後回謝閱古
堂彼合異代今一時
龍興雙樹
春城花草(一本作草木)窮朱殷俗兒趁走脚欲穿問來無悰
喜自適時到雙樹為竒觀莊如天官植幢蓋毅若壯士
蒼衣冠老枝又芽忽並出似欲併力擎青天靈根深盤
不可究疑與地軸相拘攣不知培栽竟誰手而又始植
為何年行捫步遶不可問但見茂色連雲烟東風牽人
少游此佛屋日日重門關雖有大蔭人不及於此尤得
志士憐束蒿為楹樗為柱居者略不憂其顛乃令遺材
抱美植不得總載桷與椽高堂傾欹未支柱匠者日亦
經其邊不思大幹有強用反以斧鈍難其堅吁今誰是
愛材者定知惜此雙樹篇
原蝗
蝗生於(一本作蒲)野誰所為秋一母死遺百兒埋藏地下不
腐爛(一本作朽腐)疑有鬼黨相收(一本作扶)持寒禽冬飢啄地食
拾掇穀種無餘遺吻惟掠卵不加破意似留與人為飢
去年冬温臘雪少土脉不凍無冰凘春氣蒸炊出地面
戢戢密若在釡糜老農頑愚不識事小不撲滅大莫(一本)
(作不)追遂令相聚成氣勢來若大水無垠涯蓬蒿滿眼幸
無用爾縱嚼盡誰爾譏而何存留不咀嚼反向禾黍加
傷夷鴟鵶啄啣各取飽充實腸腹如撑支兒童跳躍仰
面笑却愛甚密嫌疎稀吾思萬物造作始一一盡可天
理推四其行蹄翼不假(一本作反)上既載(一本作戴)角齒乃虧夫
何此獨出羣類既使躍跳仍令飛麒麟千載或(一本作始)一
見仁足不忍踏草萎鳳凰偶出即為瑞亦曰竹食梧桐
棲彼何甚少此何衆况(一本作而)又口腹害不訾遂令思慮
不可及萬目仰面號天私天公被誣莫自辨慘慘白日
陰無輝而余昏狂不自度欲盡物理窮毫絲要袪衆惑
運獨見中夜力為窮研思如知在人不在天譬之蚤虱
生裳衣捫搜剔撥要歸盡是豈人者尚好之然而身尚
不絶種豈復垢舊招致斯魚朽生蟲肉腐蠧理有常爾
無何疑誰為憂國太息者應喜我有原蝗詩
别老者王元之
二敵之來始何自乘我中國方迷昏各投(一本作設)陰誣(一本)
(作險怪)張誕妄尋附罅隙為株根例誇難能壓甚畏釣博
天下要推尊其流汗漫巳不制尚自冲蕩洪其源一敵
中侵欲内侮猶遣萬甲疆場屯何哉二敵日内壊不思
刷去仍資存嘗聞古人第氣類皆以化外不足論惜乎
無倫弗禮義幾希不得人相捫吾觀世之陷此者不啻
火立足向燔豈期之子既自悟不思跳出乃欲&KR2230;余方
往就西北食聞子亦整東南轅雖然去就固在子安忍
惜手不試援
答李公安
自古名士紛如毛多見博帶裳衣褒如其可學不可逮
(一本作殆)三滿夫子皆儒豪其文淵源尤可愛江海駕蕩相
吞滔方吾少時未識愧引領日望聲齊高窮吮折吻氣
力絶始盡退伏非所曹近來筆硯思置去新詩苟有亦
自韜間時屢索不肯出若欲獻貴賤厥操李君南來久
有日我姑得見試捾搯忽逢詩挑欲我接快句銳利磨
(一本作如)矛刀要令口獻近章句若急敵迫不可逃顔頳舌
澀不可吐滯若亂緒強抽搔惟其自陳尚訥怍况又聽
者寧不聱退歸自與敗者比誓欲棄甲弓矢櫜新詩見
殺又須和咄哉自守何不牢
廣黃醇正叔二思詩
木落不去根水流常背源木落方病寒尚覆本根温水
流忘由來散亂(一本作漫)卑濕牽讀子二思詩起予二者言
木實類君子老有孝感(一本作慕)存水亦(一本作乃)人迹然動由
名利(一本作為)世俗牽(一本作纏)使我父母感(一本作感我父母恩)一夕身
百翻人世但可悲(一本人生徒可悲)小官何足言情蒙有相奪
心迹固此(一本作巳)分勉之多自寬行見西歸轅
晝睡
太古一去浩萬世百智競起紛修治(平聲)交將砭刀潰瘡
痏縱得平好無完皮傾山竭河論麯水都投大海為酒
池中間秫稻不滿掬日益醖釀成澆漓不知淳風竟何
適萬手齊舉招(一本作爭)不回北窗清疎鳥聲好晝扇自穩
間支龜塵埃不到日影薄枕簟拂拂生凉颸四支舒安
百慮廢髣髴認得太古遺散(一本作精)魂怡愉不旁適心肺
正靜無邪思因能不有世俗夢獨與淳氣相盤嬉伏羲
持刀割文畫古意蕩盡無銖釐睡無吉凶無得失縱欲
強卦安能為故能獨存至今日人各已有反不知須知
睡義大亦(一本作益)盛(一本作甚)豈獨床第誇昏迷君子勞心事
業暇得時休息安天倪小人一心包萬險迨退就枕皆
平夷使其睡心大充擴去與君子何毫絲當年嘗聞曲
肱樂曾及至聖宜無非何况於夢更有得不見公旦因
嗟衰後來紛紛不知樂舍去大路趨邪歧竹林猖狂事
飲鍛捫撥蚤虱無留衣好惡低上浩萬端竟不及此亦
可嗤蚊虻紛然始誰造一一口吻如針錐食人肌膚得
腹飽不解默去猶鳴飛攘拳揮臂不可却聒耳不異笙
匏吹雖然今尚爾無奈當有獵獵秋風時爾軀糜潰爾
口壊我床安穩我枕欹平時多賢貴不及念日偃瞑休
恬怡(一本作怡怡)
哭辭
一哭摧心肝屢哭彫朱顔心肝摧日痛朱顔彫日乾二
十人未壯我衰巳毛斑古人不得(一本作可)見今人誠可嘆
古興
出門將何從與物隨紛紛不得所欲為還與俗人羣外
跡久巳非獨嗟心所存自信有可羞彼人何足論
秋居
秋居寒蕭疎秋意愁交并飽犬無吠志飢烏有凶聲庭
空鳥交下墻穴鼠更爭浩歎欲出門日暮不可行
雪中聞鳩
孰謂拙者鳩巳厭不可彈吾寒方病雪爾何雪(一本作喜)自
喚寒城千萬家什伍赤兩骭通衢結沮冰走指堕或半
門閉市無人竈冷煙不㸑俗以雪為賀我獨雪之歎富
貴宜為憂不憂亦何患
吳江長橋
老匠鐵手風運斤一挾刃入千山髠明堂有在不見用
此為失地猶濟人西瀦巨澤江海通獰風撼地波撑空
當道獨能支地險更東安得與天窮莫比垂天紳莫比
跨地帶渴龍枯死乾無鱗絶海失舟踏鯨背秦帝東遊
逐仙跡累重肉多飛未(一本作不)得三洲水隔不到山借得
紫虹千萬尺平時塵土埋吳雄吾亦棄劍來遊東欲觀
水盡朝宗海安得身乘破浪風為約他年可歸處頻倚
欄干不思去季鷹范蠡不足竒待我為名千古歸
題滿氏申申亭
申申亭者名自誰河東大人身銘(一本作名)之方其作亭自
休息固欲申暢名其題雖然自奉頗幽樂豈敢兼忽當
世為若日所憂非所及因以遯世無悶辭丈人疎高喜
自適志不限約來無時門無賓僚車馬絶室有几杖衣
冠(一本作巾冠)欹夜徑行招海月伴晝榻坐與天雲期春林
喧和鳥聲好勝聽俗論相啞(一本作嗢)吚塵埃縱爾得風力
卒不到此徒自飛亭前朱朱有冶態亭下白白無俗姿
好木留存竟見實惡草鋤拔無容茨嘗聞景勝未易敵
須有大句相參差故吾經年不敢往日望詩老力可支
偶來為游適巳晩花梢尚有春餘遺高哦遶樹惜時節
拾嚼紅庁行逶遲回看北林竹萬顆(一本作箇)寒氣(一本作翠)欲
起凌人威清風時來助氣勢寒甲夜聚言語私方將投
間日來此脚踏樹下成交蹊無端塵土又為隔明日跨
馬西北馳心思夢好定頻到不必直俟歸風吹
晩歲
晩歲(一本作歲晩)意不適新詩老無情萬古共(一本作去)一嘆百
年行半生貧憂世累重賤喜身責輕義有不可嗟(一本作必)
(可嗟)非吾不能平
聞太學議
白日流上天牛蝨無遁形萬目盡為用而不駭日明穴
鼠夜值螢嗾嗾相聚驚鼠穴不日通鼠足不日行巳矣
不日識乃此螢爝矜鮞鰕䧟井坎莫與江海爭籠禽不
失飛詎識雲漢冥咄哉浮薄兒勉為高大營
贈别晏成績懋父太祝
懋甫相門兒家世踏(一本作沓)纓紞早年綴官薄青衫蔚於
菼本宜多驕矜不謂銳意敢意貪英雄交一手欲四攬
偶來濫予會臂搦手巳頷酒獰誇胷襟頂踵都一膽壯
心羞摧藏義内喜葅歜要言相死從(一本作死相從)顧豈苟難
斬聽其自陳論峭拔不平漸要之當一切固令不黤黯
(一本作黮)憶予少年時亦自喜黠㶒於今老而悔壯意(一本作志)
日凋减惜夫相遇遲君放我巳檢驟聞強大語若虎餓
得㗖巳無相高心徒有志氣感春風吹天昏醉目睨愁
慘念當相别去兩懷不無黪何時重來過慰我涸轍噞
唯其去後懷猶一飽復歉幸有西南風時作寄我槧
别張粤南夫温子堅元白滿執中子權黃冀端微
始吾得三滿自謂得過人一日不見之巳恐愚賤濱憂
思叢中來腹腸生毛鱗輕舟刺而南久結願解紳入門
顧我笑喜氣沃以新徐徐相抽尋軋軋聽引陳先生固
天賢擬議何可鄰諸君人相得熱炙杳相熏而我拱其
間貪喜乃失神鳳凰朝百鳥鴟鴉亦來羣然其氣類同
終獨鳳鶴親發為鳴聲和上下相鏗純苟非治平世不
得此類馴故其聞之者舞蹈相搖振輕風促回舠後會
无涯根(一本作垠)作詩謝幸甚顛倒迷歡欣如將銘自賀又
欲書諸紳
廣陵集卷三
