廣陵集卷二十一宋王令撰
書秦醫後
太史公曰秦醫其智矣乎夫知其不可為而不為也彼
攻之不可逹之不及藥不至焉醫亦何以為也吾觀世
之醫而死者甚多未見知其不可為而不為之也彼知
其不可為而不為之者其良醫乎其亦智矣乎
書明皇紀後
唐續大亂之後天下困苦人人思休息迨(一作逮)諸盗殱
盡四方無事抛棄弓斧歸復耒耜民始有生心時亦小
康至貞觀中君臣胥熙上招下來朝無遺謀民無遺殃
而天下治平矣然當世之臣猶失淺近故唐雖暫平而
無長久光大之策卒使于古有愧繼之高宗循而不修
終無事於天下而武氏女子排房闥出自稱制而天下
亦安之豈非武德以來積治承平民方德唐而未思亂
也及明皇帝平韋氏戡内難出承睿攬有天下然能多
自勤明又天資神度超拔上世而亦銳意有天下心又
開元以來諸臣忠公宣力悉心加之天時連仍吉而不
凶故能斗米五錢民行千里不裹粮糇天下既富矣人
人自愛護不肯欵觸刑辟故連歲决獄纔數十計自周
漢而下千百歲已來語為治平無出貞觀開元也太平
既久上志日益銷墮當時窮謀竭力之臣半以老死後
來者幸以佞媚進亦以佞媚終然不雄悍狡愎隂為中
賊故直者伐拔忠者流逐天下之事靡靡寖敗壊而不
之悟方且伐鼓賡歌曰形咏太平更漬溺(一本作清竭)幸愛
雄牧要官随意授之不問其賢能何如故内包國忠之
奸而外稔禄山之禍又天下久平人不識兵革令守皆
常俗吏惟知循奉條章文飾奸隙以窺伺富貴而巳故
潼關一䧟而京師旋溺天下守土之臣如壙土爾誰知
赴君死國之為宜然哉及其西遷之初棲棲如旅人以
天子之尊數世之德而不能活一妃妾宗族逋棄或且
誅死而方抆淚&KR1077;吁以為無甚負天下不亦謬哉迨肅
宗即位計較戶籍而禄山一亂所失五百餘萬存者半
之吁人死又勝數哉百姓何罪也唐室之衰自此始矣
嗚呼明皇帝以積德之後又承豐餘富庶之時如此然
且不免一旦之亂又况其不及明皇者可不思哉詩曰
迨天之未隂雨徹彼桑土綢繆牖戶今此下民或敢侮
予信夫作此詩者知道也非周公吾其謂何
書李勣傳後
論曰隋唐之交天下大潰而所在虎鬭龍争而勣於此
時能牙爪出以自用天下巳平矣文皇猶多事四夷而
嘗得勣以甘心故突厥延陁之平勣尤用自偉而世主
亦多尚之獨君子者有以罪勣也而文皇頓傾心以注
勣雖耏鬚有以為勣用者猶不嫌有損以賜之而况其
外者耶殆其終盡之言則甚矣太宗寢疾謂高宗曰汝
于李勣無恩我將責出之我死後汝當授以僕射則必
致其死力豈於勣猶有遺憂而平時亦以竒御勣耶及
高宗廢后之議竟亦得勣力以致武氏移天下然余嘗
病文皇之不果于明如使勣尚為用固巳嘗用之如猶
有一日之憂尚多其前功則自可休豢之且俾來者無
授以柄則巳矣如天下方有事顧勣獨有能不若亦以
忠死之(一本作不若以赤心死之)又惡在賣之以收其力哉然如勣
雖有用于一切而常不可為文臣謂其未知夫所以愛
君也方武氏之議如遂良無忌軰更探沸(一本作湯)以患熱
而勣獨忍不顧雖其心固自有存然亦有所從來也然
勣曺終無用假之得其力尚何用之適宜為憂矣余讀
之至此惜其知人常無難而使人常難于知人又病其使
人者多不以道也故重言之然至勣之孫敬業竟以兵
動武后時而謂為復唐以誅豈非天耶然為人臣者亦
不可不知其愛君也
讀石介原亂因書
古之治要自井田之壊百實同踣無復張起昉于衰周
以至今日二千年間其為治平如客寄故靡靡日轉潰
腐猶一軀緜百創雖間有膚儒碩人摩按吮傅為得飬
護旋即剖割以至於肉盡骨出無可奈何猶將觧筋折
節抆血視髓破碎而未之止嗚呼弊吾道者不巳甚乎
於予何從而誅也雖然固有可疑者聖人不出賢者棄
之不用而邪駢蠧交相扇蕩而不休又豈孔孟之謂天
之將喪斯文與未欲平治之然耶宋有天下行百年名
儒六七作然猶逗滯淺近未經絶古雖間得聖人之遺
言苟置于大有為則未免泥與匱以是使人不多喜其
書及得石公操所留文若原亂明禁等篇是亦欲有為
者也有欲救之言無可救之道吾則謂斯(一本作斯吾)具不
為公操爾惜夫不之用也巳
道傍老父言(癸巳)
道傍老父髯而黑瘠天甚寒衣破上而露下王子過而
嗟之老父曰小子何為嗟答曰翁老矣衣食不足以勝
寒餓筋力巳疲不能得自休小子不肖竊有志故敢以
嗟父曰子來前吾語汝夫畜者求食芻犬者懷葅然則
尸之者宜若然耶且不知吾軰又尸之誰也天乃亦宜
牛馬其思歟答曰太平之世明天子在上四民各獲其
利衣食所不及者游惰之民爾雖然公何為至是父曰
時運凶有田不足以償租負子孫散亡不能見保然則
老人者尚有罪耶謝之曰公無多怨歲飢爾奈之何父
怒曰飢可罪邪受人之羊匪牧是思十羊而來九皮而
歸曰羊病死奚牧之非然則可乎小子未可與語也又
何志之有邪掖其杖而去追而謝之弗復應
段秀實太尉傳(作時新唐書未出)
吾每讀柳子厚上史館書及太尉遺事再三欲捨而不
能也心疑其韓退之直史館時而久不得太尉傳今而
得之徒齗齗無竒節又烏覩所謂遺事哉巳而疑子厚
實獻否也間取而并之此則柳志耳更為之贊云
段秀實字成公隴州汧陽人也方六歲時母且病侍不
食者七日及長喜自厚重内敢斷而與人欵欵不疑實
剛决者初從安西節度馬靈詧討護密以功為其府别
將更事高仙芝而李嗣業請以為判官得綏德府折衝
肅宗起靈武呼安西兵節度使梁宰不起應秀實見嗣
業曰事繆矣天子令而有不從者嗣業亟以白宰得兵
五千去赴朔方而以秀實為之助力戰有功會父死以
喪去嗣業不可曰公且去(一本作爾去)嗣業失兩手無能矣
起之為節度判官復奏為懷州長史知其州而嗣業卒
秀實哭泣營葬之皆有禮荔非元禮見而義之復奏為
節度判官及白孝德為使累遷太常卿為度支營田副
使而大將焦令諶以田課民曰比秋入我熟(一本無熟字)會
歲旱以訴不得哀民其窮有死終無以輸乃以狀關營
田秀實書其狀仍使人求柔諶諶怒入田民罵曰段秀
實非我所畏也爾何心謂我畏而訴之叱以所書狀加
其背而杖之人二十訖垂死輿以來秀實走䁕之泣曰
爾窮以我為歸意我脱爾也借我不自能則亦巳矣今
又苦爾使得杖咎實我為之不在諶即呼水來為洗其
血手裂裳帛裹藥傅所創即觧馬使賤以速售得急錢
以入令諶而令諶亦不之知軍有尹少榮旁不之平䟽
令諶而罵之令諶聞而大負媿不自食且曰段公仁人
我尚何面目見之一夕亦會其卒軍之遷西時汾陽王
子郭晞軍客在(一本作于)邠士卒甚亂暴而不加制而節度
白孝德亦顧惜自(一本作其)為難聽不加裁秀實不可之孝
德曰公言非不願獨汾陽奈何秀實曰公誠能以都虞
候假秀實當無不可者孝德喜如言既一日晞軍十七
人坐市飲奰不相平奮以兵㫪釀器壊酒出流散秀實
急取斬以令市晞軍聞而怒譟且盡甲矣孝德懼以謀
秀實曰無恐也行往辭之因觧其(一本作觧去)所佩刀麾御
者曰退命一人老而躄者進隨以行入晞軍笑謂甲者
曰爾徒取而殺我我徒一老卒耳惡用譟我且來以吾
頭授爾爾可不待甲也晞軍大驚不敢害且俾見晞秀
實譲晞曰汾陽王于國家有甚盛功雖然為子者可不
終為惜愛耶借尚書軍有一旦之變尚書雖自為何如
乃惡連汾陽也今尚書兵暴縱無賴取掠恬不為嫌乃
至折人手足撞殺孕婦夫軍有甚暴幾日而不大亂邪
晞拜謝之且曰晞之幸以得公教願以軍從公顧叱左
右者令觧甲去而秀實徐謂晞曰秀實方來時猶未食
願得食于公晞辦之而食無疑矣謂躄者曰我疾作不
可以歸矣爾可以吾馬去須來日復來遂就卧晞軍晞
敬寢不脱衣遲旦同謝孝德請去而之他以故邠州僅
免禍尋拜涇州刺史而尚為邠寧軍之虞候馬璘亦奏
加開府儀同三司璘視軍寧有一不合秀實者輒據爭
之會有詔璘去軍士心猝摇校有王童之欲得之以亂
間以其謀來白童之以夜盡相約至旦叛矣秀實持不
為動徒戒鼓人加于常少促之鼓未四更而夜已曉叛
者不及發又焚軍草于埸期救者于(一本作以)亂秀實令中
軍曰火且發有動與言救者斬爾戒軍門無入童之救
以故又不及亂出(一本作旦)盡取斬之璘去至鄭潁舉以秀
實為思又奏為司馬兼都知兵馬使而吐蕃寇鹽倉戰
璘軍却虜阻不得歸部校稍稍棄而間來秀實召譲之
曰兵法失將麾下盡坐之公等奈何以頸迎兵而來邪
諸將恐且拜秀實命統竒兵出張以示虜虜懼觧去璘亦
賴此得歸及璘疾又奏秀實攝節度使尋拜涇原鄭潁
節度使吐蕃懼之去不踏邊德宗即位加檢校戶部尚
書張掖郡王建中初宰相楊炎元載用事請城原州秀
實以方春不宜輟農以土功炎怒降徵為司農卿將行
戒其壻韋晤曰吾家過岐朱泚且有間慎勿為受(一本作必)
(致饋慎不可受)泚果致綾三百晤竟不得謝秀實怒甚晤對不
可辭秀實曰雖然終不可凂吾家置于司農堂之梁及
朱泚以姚令言兵反意秀實以楊炎故有憾宜可得與
謀秀實又啖之似從且欲隂有以圖而未及得會源休
教朱泚以韓旻將兵三千去(一本作共)迎上奉天且圖不利
于上秀實謀于劉海賓何明禮等曰事殆矣韓旻至則
上不可勝諱公軰奈何時姚令言用賊事而岐靈岳為
判官因急盗令言印將為將追韓旻而不果得事且急
取司農印倒署之符以還旻旻果疑以回秀實謂海賓
曰旻且來吾屬今不死後亦為泚得猶不若先搏泚擊
之死假弗及不猶快乎海賓然之明禮亦願外為之應
明日泚呼秀實議秀實當戎衣與源休會泚前休語及
泚秀實奮起奪休笏急走唾泚面罵曰狂賊爾身不斬
萬叚我恨且死欲誘我反可得耶即以笏急擊之泚窮
以臂自遮不得擊財中額流血以走而海賓明禮不至
羣盗初驚人人自失志未及動秀實曰我終不從而反
可殺我也衆殘之而海賓明禮及焉德宗聞而惜之自
悔曰誰為(一本作謂)前日不加(一本作知)哉詔諡以忠烈贈太尉
贊曰自古勇傑奮義之仕(一本作士)尚矣然遭平時不自得
而徒以死者亦多使人人如秀實而死不虛所得可勝
言耶以是知士之與時逢者常少而秀實乃能自會如此
其死何假嗟耶然人人未嘗不卒以死而人常樂待自
盡而不喜死而得義者豈以長短為較耶吾嘗計秀實
之死以及朱泚之敗財不及歲月其間源休姚令言軰
竟以逆誅以是較之與秀實所得又孰多哉惜乎得自
終死而人不食尚不及犬彘惡在其偷日以生哉秀實
之孝仁勇義巳自能皦然不待文而後明也雖為之文
復何以加之哉故徒傷其死之難得而人常不善擇死
而巳吁夫
廣陵集卷二十一
