廣陵集卷二十三宋王令撰
潤州遊山記
之潤而東順江而下六十里而後至其山名&KR0146;(一作圌)
昔余居淮南嘗以事至其下而望之則其東皆平去
&KR0146;而西逆江而上五十里而遠始有山三其二合為
海門一為焦焦山世傳漢之隐者焦光居之今其旁
猶有傳為其後者世以其故名焉江之源出於西南
其流至是蓋萬里自金山而分分而復合故其流湍
而善覆舟之經者皆逆刺而順下山之道南出人之
遊者入於北以至寺其花則櫻其石則崖其樹薄木
而厚竹余嘗至其上以望江海之交下求晉將軍王
羲之銘而觀之蓋嘗終日焉直焦而南其山石翁去
其西六里而遠曰花山又其西三里而近曰甘露二
山皆有寺而甘露清輝閣為最佳余嘗至考其往古
遺蹟以問狠石之何是其傳曰漢末吳蜀二主之所
遊也其地皆岡其東而益盤其城為鐡甕别西折於江
其山蒜其下河北距於江以泝金山自余之喜遊上下
淮江之間七年之中凡九至其上下憩於頭陁朝陽之
巗去而每思之直金山而南其山扁其東之山龍堂其
西之山白虎又其西之山盖不知其幾百十里而後絶
其所望而見者若長山若五州若青山若高麗若覆舟
自白虎而南别為阿益卑為阜其附為城其裔為岡屬
於山凡十數里山皆石土雜無竹樹其石鑱而轉於城
中載而入旁地可為梁可砥柱可捍旁江岸可為道中
轍所用既博則取者無日不至其草可爨其下多牧故
其山貧獨招隐為最富昔其地戴顒之所居也山負南
而抱北寺偏其左去寺而西道數百步而分自南而東
得泉二虎跑鹿跑井二煉丹自西而北有庵曰披雲庵
之南軒(一無四字)山之最佳處也其地敏竹其樹宜松其果
多梅李桃杏梨栗其他尚衆而雜密不可紀識忽焉視
之如髮其西之山盤為虎窟其泉出於真珠步其東而
上有泉曰一人下更十數山而至鶴林鶴林盖竹林也
傳云晉末高祖方微時嘗卧其下自以見黃鶴為祥至
其後改之其語應然其東皆岡阜斷輙復續以與鐡甕
交潤之地倚江其城亦倚山而為固自漢唐之亂方天
下之分時潤常當戰衝其祸久結而不改世傳其民為
甚苦方其平時伐山刊林下浮於江海其他黿魚茭蕨
萑葦薪炭以擅其饒食用既足棄其餘於旁近至猶得
其贏資又因其山水之勝歲時之間憑高以臨遠思去
者以望来皆生遊其間而死葬其下其民顧亦獨樂也
州之南北通河江故其俗輕有舟於其歲時都人士女
之出無馬俗不用車舁其遊皆委蛇皇暇故於山泉之
微木石之細遇有過異輙得傳一州以為觀宜其事物
載於民間者多也令既自視無所用於天下去而逃之
民間日偷其衣食之閒以軼於事緒(一本作物)之外忽焉
樂而忘疲也間而思天下之盛時君臣相與之際士有
出於其時者皆心經萬事之煩日覽天下之會身任四
海之重乃至有九年於外三過其門而不入其有所思
夜以繼日幸而得之則坐以待旦所謂煩勞用其力於
天下乃如此於其休閒則其人盖已貴富非其(一作有)賓
客在前則詔相居右施身於拜跪揖讓之間(舊本作是)苟目
之所及手之所指則左右争走操執以從事金石絲竹
羅而合比於前(一作後前)干戚羽籥列而舞布於左右雖終
其身何暇一日之及山水之間哉假有樂之者又其時
土斷壤絶分裂以為國非有天下之事王者之命身不
能輒過其下况又得歲月樂於其間哉自其下君臣相
得之日少士之生於其時遇非其道者稍稍引而去之
入於山林與木石居與鹿豕遊不願世之賓客儐价也
私居燕閒妻子趨坐以相給不願世之左右趨走也泉
流鳥啼風薄木以成聲不願世之歌舞也其於朝廷廟
社之間非身有其役亦不為之至也斯士者皆士之得
所樂於中致其身于進退晉接之次物外之可樂盖其得
失之如此予讀詩至于考槃而後知士之得已而可巳
也彼浴乎沂風乎舞雩詠而歸盖聖人嘗以曾點之言
為然又從而嘆之孔子亦嘗曰隐居以求其志未見其
人也自孔子孟子沒非有合道而進以其不合而去者
也以予考之要其終不與聖人悖者盖稀方其去時若
真有合(一作挟)待世之必合而後為者間亦時君世主招
之使言(一作進)得道其欲為於天下而其言多齬繆予竊
惑之然不知於山林果何以也及予去所事縱身於山
水之間以為甚樂而後知彼盖亦有所惑者也夫隐非
求志慕山林以長往與進非其道樂芻豢稲粱而不能
去者其事雖殊然為失則一也是皆為玩物之士書曰
玩物喪志然則隐者之於此固有以求其志而亦可以
喪其志也傳曰苟非其人道不虛行夫隐也其亦固有
是哉
過唐論
隋文帝收前世之弊開南北之礙兼通而無累矣當時
亦謂能久且傳而無窮及其勢去日迫亡不及議而天
下巳起而争迨唐公面睍一顧而天下之士相視以起
故李密舉東都薛舉陷扶風竇建德役西河宇文化及據
魏王世充汙洛陽李子通瀦江都皆樹兵南面而其他
蠭起之師蜋抗之盗所在自名以並(一作争)起而不可勝
數遠而數年近則數月争斧析以分天下一跌立失據
則水火以相滅及太宗文皇帝戈指筆奮四面以呼而
天下震傾以歸雖有長兵深城(一作長城深池)皆草折卵脆(一作)
碎隨向以壞然猶馬不輟鞍士不替甲者數歲而天下
略平更因餘勇以外事四夷故東舉遼海西蹶高昌北
平突厥其餘氊裘之君鴂舌之長皆心(一作氣)奪色赤(一作)
失面内而望驚争祈胭頓角(一作首)奴入以事朝威德包
覆四夷無事矣貞觀初君臣諧熙政事修舉年榖屢登
民衆繁息各安無事刑用以稀雖王功未成而稱頌之
臣已先(一作先言)太平矣而房喬杜如晦初猶用有為及其
才窮術殫更迎君以入無為以謂堯舜適然爾嗚呼其
亦可道哉(一作可惜哉)然愚嘗謂後世有思貞觀而不得見
者喬如晦適能為功後世有思三代而不得見者則喬
如晦亦未能無罪也逮高宗中睿之世其亦(一作益)無足
道而中間武氏女子乃坐以唐周運席上(一作以唐為周作運席上)
則當時用人得材之何如可知矣及開元之間亦號為
平而世所指以名世者如姚崇宋璟輩爾是其材知簿
書成要之為務刑名聚歛之為職聽弊决斷之為官是
之為常俗能耳非有公天下之志追合古先之謀度長
計遠之思身相時君手運天下而不能知有為歲久日
積賞罰既行矣而不能進退賢不肖當是之時君智不
加明朝廷不加修天下之方(一作多)聞廣(一作博)識之士不
加進左右便嬖倖佞之人不加損民之貧富不知限兵
農不知一此同守天下而幸安者爾庸知為相哉及其
身死之日肉未及寒而小人滿朝天下浸老矣而明皇
帝自若也及范陽之人狼顧一呼而久安之民股慓而
不及遁向者倚忠㐲用之臣争狐(一作孤争)兔走以失區區
西奔求為旅人以自保而不必(一作可)得視向之荒樂怠
傲其得失如之何哉天下方未難一日時假人有試言
其必然則明皇亦肯動心而留聽耶然禄山以庸奴之
材踐拔起之勢聚險膚臺豎之謀一朝而倒行然猶所
攻無前所壓破壊流毒被天下而唐以積世之資貞觀
開元之惠天時美豐盛盈之餘府庫藏積奇贏之材扶
義以起有如靈武而左右宣力效忠之臣有如郭子儀
李光弼守堅挫銳之士有如張廵許遠逆知隂料之師
偹預之智有如顔真卿加以民思唐未厭之心然猶所
在鳥驚以散魚爛不收者三年而僅得以誅則為天
下計者可不知懼耶
殺太子建成論
或問文皇帝殺太子建成得為義乎使聖人者如何為
處令應之曰是焉得為義也吾聞置天下而兄弟讓者
有矣尚未得為聖人也又况以天下而殺其兄者乎聖
人處之則讓也讓而不獲死奈何曰是亦命之云爾也
然則周公有罪耶曰周公何罪哉天下固成王天下也
周公事成王者也周公東征可不行乎及其誅之也人
固謂周公我實謂有司也周公不無念哉或猶未之喻
譬之曰今人有轉移為人執事者間而主家有盗焉主
怒而盗之禦也乃執事是呼不幸而盗乃執事者兄也
則行之否乎曰行矣執事念其兄者而不殺之而同行
者殺之則執事者猶有罪耶曰無矣然則周公獨何罪
哉文皇之於周公又異也曰湯放桀武王伐紂然乎曰
然也然則為民耶曰為民也謂其為民而殺君可乎曰
桀行不君矣為民而殺之惡乎不可曰建成亦有罪奈
何曰君之有天下之尊者以其能君也今而不君矣可
不去之耶故曰為民而去之義也兄之有弟之尊者親
也親可絶耶况又建成之罪不逮古之取放伐者也抑
使桀且紂為其弟者尚不忍於殺而身代之也曰文皇
為民則奈何曰是猶一人負販而有千金之家其家又
百數十口也而其兄惟奢滛是思日散金數十其家相
為謀而饑變是懼因惡其兄而喜其弟焉曰安得弟而
家是為也其弟率然曰是不難刃其兄而斃之乃弟泣
曰兄非不念也吾為一家爾也然則何異哉或者猶不
喻又曰自三代而下數百年間而有文皇奈何又訾之
曰以貞觀言之吾故有取焉如附建成而言之是猶惜
千金之子曰幸而彼有家奈何復責殺兄也吾見其戾
矣今之言太子建成者曰將脅高祖而為不利吾固疑
其加之也設或不為然然則魏徵王珪文皇尚忍用耶
廣陵集卷二十三
