廣陵集卷十四宋王令撰
詩
偶成
十日九自病偶平還苦吟萬金無枉志千古有遺心静
隐支憑几寒搔髮解簮南風久寂寞誰繼五絃琴
信筆
紛紛世趣竟多途失在從人得在吾苟獲一時兒女笑
定罹千古聖賢誅微生何事疑人佞孟子當年亦自迂
滿眼悠悠懶商較盡留來者議賢愚
蜣蜋
擾擾蜣蜋不足評區區只逐糞丸行若乘飲露嘶風便
又作人間第一清(世言蜣蜋變蟬騐之亦有然者)
荅王薄正叔
當年論友笑常情誰使風波忽沸騰自有赤心包白日
竟無綺語敵青蠅重來赭面還如火自許清誠卒似冰
反覆來篇却堪嘆待將遺恨寄朱繩
秋懷寄呈子權先示徽之兼簡孝先之熙(滿子權詩)
(附)
樹哭寒蜩草哭蟲何堪羈客憤時窮卒無可樂羣書外
百不堪言一嘆中雲黯暮天沉白日土塵平地斷清風
支居若問秋來况泪滿遺編髮亂蓬
次逢原秋夜見寄滿執中
病對園林萬事空肯將寂寞感途窮消磨壯憤詩書外
破碎閒愁笑傲中霜苦亂蟲清呌夜夢寒孤竹冷敲風
思君别有悲秋意不為南湖一釣蓬
送仲寳叔赴秦幕
秦關千古有雄名秦地寧時自心戰爭草野英雄無敵國
朝廷勲德倚長城錦纏紅帕將軍府紫電清霜武庫兵
絶幕烽烟沉遠候太平金鼓雜讙聲淮西司馬新恩重
魯國儒生舊望清黑膽赤心男子事大弨長劒丈夫行
待垂賈誼言餘餌就試終軍請去纓縱不首傳函報死
亦須頸繫背笞生當年功業鯨鯢盡振古勲名日月明
莫嘆暫從紅幕去待于歸望碧幢迎愚時若忝書功筆
未信燕然有舊銘
從光師求花
我有歸心不可寬憶君花好舊常歡若令醉眼異鄕見
定作故人相笑看知有靈根分客易却憂平地得春難
只應胡蝶還相識飛過東風又可嘆
九日寄滿子權
懶將衰病照清流為有歸心欲白頭幸自好花開便笑
不甘為客見成愁長歌欲強秋風醉高處先輸俗子遊
我在無聊元亮死當年今日共悠悠
上黃任道
家世無䨇舊材資第一良山川儲地秀日月合天光遠
色抵千古洪聲壓四方道如天未喪子讓世誰當文斧
摩空運儒工縮手藏鎔金斥淄石截玉出端剛追復軒
羲舊裨縫典誥亡誇傳爭噍噍問望蔚堂堂章甫通期
冠緇裘詎合裳計量遺丈引收取竟尋常有漸雖宜賀
論才固在傷偶來官簿版何異任牛羊客有装垂槖時
窮道括囊貧才完竪褐義不及妻糠劍折終羞屈蘭移
不改香幸偷容足地恥學反羹墻同日如無善當年尚
取狂互鄉前事在北面有先望
荅滿子權兼簡衡父
居唱奈高何君休我試歌古今愚智府天地是非羅何
日功名就青雲日月磨俗兒吾不較計此竟誰多
寄滿粹翁
心愛滿夫子論師不敢交誠明大中性二五老陽爻後
學誰思進吾蒙久辱包思之無見日夢把客門敲
寄滿衡父
寒葉落傞傞荆榛刺出柯四鄰松竹少晚歲雪霜多兹
世居無可勞生計奈何此心須見子不敢向人歌
多隂
寒雲慘四垂萬景浩成悲白日不可見青天自取欺晚
烟先夜色宿雨借寒威(借韵)泥潦莫相涴西風會有時
次韵立之紅葉
雨露三春少風霜一夜多從來有根本不怕下枝柯楚
岸楓相屬吳山橘與和秋居好相慰醉色伴吾酡
聞富并州入相
元首賡歌樂股肱四方強遠(一本作廣)喜聲盈忠賢不死天
心在輔弼終歸聖慮精中國自今應更重本朝前日可
嗟輕要須待見成堯舜未敢輕浮作頌聲
寄黃任道
勞生滚滚欲何如去髮紛紛日(一本作巳)滿梳萬古聖賢同
夢寐百年天地只蘧蒢詩書計出田園後歲月期收道
路餘安得優游似濠上共將談笑戲觀魚
答劉仲美
多謝劉夫子殷懃寄我編何時共杯酒一笑似當年歲
月回霜雪生涯廢簡編終期收晚學茅屋送(一本作賦)歸田
舟次
梢梢修竹夾溪斜樹繫孤篷白淺沙風力引雲行玉馬
水光流月動金蛇村酤客聚還成市晚釣舟横便當家
山野生涯本閒暇誰令客子自勞嗟
次韵子權京口夜宿見寄
寒江漠漠客帆稀獨泊扁舟望翠微巳瀉綠&KR0812;聊自適
更邀白鳥共忘機水閑海月寒初上(一本作漾)樹盡秋城碧
自圍嗟我相思邈千里不來同此兩忘歸
答孫莘老見寄
高門鞍馬日光榮勢力紛紛起共爭偶以不能聊自便
敢于兹世獨求清生無人愧寧非樂死有天知豈待名
客食官居同是苟何須稱别異平生
登郡樓
江城朝雨濕晴烟樓上風帆送去船苟得息肩閒歲月
時來開口笑山川田園啼鳥三春月江海扁舟萬里天
何計脫身來此老青山白髮兩忘年
感憤
二十男兒面似冰出門嘘氣玉蜺横未甘身世成虛老
大見天心却太平狂去詩渾誇俗句醉餘歌有過人聲
燕然未勒胡雛在不信吾無萬古名
聞邕盗
病中䨇泪語前流藜藿無端肉食憂常嘆平時輕死士
未知誰手付天矛好將弓劍随軍去况是英雄得志秋
若使班超終把筆由來何路取封侯
登瓜州迎波亭
海面清風萬里寬偶來知巳脫塵關自嗟客世無虛日
却被斜陽占盡山海鳥不來青嶂静漁師歸去暮江閑
從來雲水有期約直待功成是厚顔
聞雁
可憐飲啄鎮随陽何處聞時最斷腸萬里波濤九秋後
五更風雨一燈旁乾坤莽莽連舟楫繒繳紛紛羃稻梁
安得人同羈旅意悠悠南北不相傷
憶潤州葛使君
六朝遊觀委蒿蓬想像當時事巳空(一本作清談事竟空)半夜樓
臺横海日萬家簫鼓過江風金山寺近塵埃絶鐡甕城
深(一本作為)氣象雄欲放船随明月去應(一本作當)留閒暇待詩
翁
何處難忘酒十首
其一
何處難忘酒君臣草昧初謀臣偷賊胆力士(一本作首)幹凶
鋤日月明將霽乾坤害欲除此時無一盞何以壮(一本作訖)
(又一本作助)雄圖
其二
何處難忘酒天心渴太平焚山急賢出拔草惡奸生議
盡芻蕘口歌回雅頌音此時無一盞何以快(一本作暢)輿情
其三
何處難忘酒登賢入用初一身兼禹稷四海再唐虞去
聖千年恨明時一日舒此時無一盞何以酹亨衢
其四
何處難忘酒王朝四海中魚鳶上下樂羌狄朔南通萬
玉叢丹陛千簮合辟廱此時無一盞何以樂成功
其五
何處難忘酒君王宴豫年羣謀安一統無口議將然閒
暇開元後優游大業前此時無一盞何以慰遺賢
其六
何處難忘酒王臣立藎方羣邪終自直萬死不摧剛社
鼠旁難塞(一本作鼠社)龍鱗逆易傷此時無一盞何以洗憂
腸
其七
何處難忘酒窮邊壮士歌寒弓彎未試秋劍拔新磨月
落隂山暗沙昏伏甲多此時無一盞何以陷前戈
其八
何處難忘酒欃槍世不平孤兒未勝甲孀母送為兵氣
絶心肝裂號窮血泪横此時無一盞何以活餘生
其九
何處難忘酒窮才世不知出門無直道開口碍當時白
髮無端速青山不忍期此時無一盞何以慰憂思
其十
何處難忘酒亡君復舊遊黍離經故國(一本作土)麥秀悼前
羞遠目何勝盡行車逆自留此時無一盞何以謝悠悠
廣陵集卷十四
