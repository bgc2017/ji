廣陵集卷十七宋王令撰
詩
慵
衣冠慵整鬢慵梳萬事從來静有餘却笑嵇康慵未得
區區猶作絶交書
金山寺
萬頃清江浸碧山乾坤都向此中寬樓臺影落魚龍駭
鐘磬聲來水石寒日暮海門飛白鳥潮回瓜步見黃灘
當時戸外風波惡祗得高僧静處看
登甘露寺閣
忽忽勞生歲月催時偷高跡出浮埃風沾草樹江朝動
春入川源綠夜回欲出壮懷臨八極可無樽酒到高臺
江山不與人相語似待忘言野客來
讀西漢
漢得孤秦萬弊時當年丞相要無為洛陽年少空流涕
誰謂書生果有知
讀東漢
漢鼎重炎逆血熬當時天子亦勤勞不能乘作唐虞計
未會嚴陵所謂高
讀商君傳
利害從來識所存固難輕重與人論趙良不自身為客
剛欲都君使灌園
書孔融傳
戲撥虎鬚求不嚙何如縮手袖中歸虛云坐上客常滿
許下惟聞哭習脂
武侯
三顧雖然志意(一本作計)深出非由道此(一本作處)何心平時(一本)
胸腹能多少且(一本作只)與羣兒梁父吟
叔孫通
弟子從來學未純異時得失(一本作失得)亦頻頻一官所買
知(一本作曾)多少便議先生作聖人
韓吏部
宣尼夾谷叱強齊吏部深州破賊圍始信真儒能見用
可為邦國大皇威
讀老杜詩集
氣吞風雅妙無倫碌碌當年不見珍自是古賢因發憤
非關詩道可窮人鐫鑱物象三千首照耀乾坤四百春
寂寞有名身後事惟餘孤塜耒江濱
讀白樂天集
北邙山下一孤墳流落三千綺麗文後世聲名高白日
當年榮利等浮雲屏除憂憤歸禪寂消遣光隂在酒醺
若使篇章深李杜竹符還不到君分
過伍子胥廟
西風騷客倦遊吳弔古心懷此暫舒鬼籙久應除佞嚭
民思今果廟神胥雖然邪正皆歸死奈有忠䜛各異書
回首舊江江水在怒濤猶是不平初
泰伯廟
古廟鬱崔嵬朱門傃道開今人不為讓間或乞靈來
和人古劒
安知歲月幾經今傳記汗漫不可尋得自廢墟埋萬古
失曾飛將購千金客思秋水龍泉冷士嘆中原虎穴深
好與壯夫同隠約鐡房寒澁壁塵侵
琴
古風寥落欲何尋常記南風素意深聞說五絃絃不斷
欲于何處借人琴
不獨區區操縵間要期追逐古風還吾民有愠何當解
學得南風不敢彈
謝張和仲惠寳雲茶
故人有意真憐我靈荈封題寄蓽門與療文園消渴病
還招楚客獨醒䰟烹來似帶吳雲脚摘處應無糓雨痕
果肯同嘗竹林下寒泉應有惠山存(先有詩云寳雲更許同嘗否擬待重)
(烹第二泉故有是句)
和人孤雁
朔磧雲深憶舊行心驚漢月忽騫翔江南水闊無天地
漠北沙寒有雪霜遠目送飛沉暮靄西風吹影過斜陽
衡南未到歸何日須信張羅近稻粱
雁
萬里長為客飛飛豈自由情知稻粱急莫近網羅求關
塞風高夜江湖水落秋哀鳴徒自切誰謂爾悲愁
送雁
來時羣雁去相随病眼看天遠不知為有客愁歸未得
獨凴斜日望多時遲遲南國無春雪細細東風滿柳枝
蝴蝶黃鶯有期約好加歸翥莫令遲
鴉鳴
庭前佳樹綠隂成樹抄飛鴉去就輕自顧主人無敗德
豈嫌爾口有凶聲平生直道常多禍兩耳清風一聽鳴
輙莫為人輕自重須知彈射易忘生
馴鹿
日日野心新籠欄外強馴祗消指馬相便有逐原人昔
起歌賓興今無伏囿仁豺狼好牙爪應笑角如麟
和人放魚
春溪水暖綠蒲沉兩兩遊鱗躍紫金必以直鈎應不得
果知非命亦何心舟吞遠海鯨鯢老餌滿平湖網罟深
縱爾豈知吾有意渭川人去事難尋
和人促織
秋虫何爾亦怱怱何處人心與爾同夢枕幾年懸客淚
曉窗殘月破西風人思絶漠冰霜早婦嘆窮閻杼柚空
更有孤砧共岑寂平明華髮滿青銅
問促織
衰草風來響不(一本作自)知破窗燈滅月藏輝白頭老婦無
機織卧(一本作坐)聽鄰兒懶打衣
苦熱
土燥木根焦禽窮自拔毛龍遺赤日走天避火雲高虎
懼千山熾鯨憂四海熬風微不飽腹蟬亦為身號
和束蒙初九日不見菊登高
從來秋菊不曾栽敢向西風怨不開我自傷秋有高興
非關特為菊花來
簾
高明庭宇好崇基枉把疎簾窣地垂必欲滿堂隂有樂
誰能暗室自無欺卷舒未必風無意開隙須防燕解窺
莫道人終可遮障可終遮障亦何為
詆燕
金屋人嬌奈燕何暮簾好捲放來過今年已見燕無數
何况明年燕更多
燕答
春日樓臺暖氣低東風無主(一本作着)自東西尋常(一本作人家)
簾幕有多少何處畫梁無燕泥
觀飲
不飲雖然合衆難何妨衆客自盤桓巳看手足互顛倒
更聽人人自謂歡
答耿奎
浮生飄泊委蓬蒿洴澼無封耿嘆勞心學古人方有媿
身從衰俗忽為高苟慚枉駕干簞食肯謂非時愛一毛
末學從兹益知守善人不鄙與華裒
江上
浩渺烟波不可名我來閑自濯塵纓久思滄海收身去
安得長舟破浪行天闊水雲連黯淡日間鷗鷺自飛鳴
屈平死後漁人盡後世憑誰論濁清
洗竹
去年春笋密相扶洗去心圖翠色疎高節欲令人盡見
枉枝何惜手親除臨川常可持為釣待鳳猶能飽有餘
須看月明風勁夜寒聲薄影滿茅居
春夢
湘水茫茫春意關岑郎一睡片時間誰知行盡江南路
枕上離家枕上還
秋日偶成呈杜子長顯之兼簡仲美劉丈
丈夫不合自窮愁藜藿先須天下憂君不唐虞皆我罪
民推溝壑更誰尤須將兼濟為吾事若只誠身亦我羞
滿紙古人皆有道如其所學願軻邱
歲暮言懷呈諸友
萬事無成只一吁窮年况復嘆窮途功名未立頭先白
貧病相仍氣尚粗富貴早知皆有命窮通料是不由吾
會須開口随時笑一曲長歌醉倒壺
日益無聊頼偶成呈子長
一夕西風葉下柯羈人憔悴發沉疴窮來無子知難得
命薄于人可奈何困卧牛衣空有泪劇彈鐡劍不成歌
陶家壁冷塵埃滿何日雲雷起鐡梭
醉後
醉裡分明别是天最宜沉溺過流年平時政要全稽古
盛世朝廷不乏賢但得有生皆自遂不妨吾屬亦陶然
沉湘死屈如何者却把醒名欲自專
梅花
曉枝開早未多稠屢齅清香不忍收萬木巳知春盡到
百花常負後來羞東風也合相和暖臘雪無端欲滯留
滿眼蕭疎正堪惜莫將横笛起人愁
木瓜花
簇簇紅葩開綠荄陽和閑暇不須催天教爾豔呈竒絶
不與夭桃次第開
蔬蘭
曉折寒蔬野圃間荒林深處有芳蘭世無賢士紉為佩
猶有幽人日取餐
廣陵集卷十七
