鴻慶居士集卷三十三
宋孫覿撰
墓誌銘
宋故右朝散大夫直秘閣提舉江州太平觀朱公
墓誌銘
故寶文閣待制朱公紱建中靖國間仕太上皇位給事
中以論事切直黜為州一時號名臣生子曰宗右朝散
大夫直秘閣提舉江州太平觀字成德又以高行剛節
繼公後以紹興九年九月甲子遇疾卒於家其孤元飛
走介馳告公之友晉陵孫某某發哭已具書弔其孤而
許以銘余曰建炎初天子御戎衣南守淮海上厲精旰
食博采羣議如不及而比閣小吏往往起家至大官者
世之君子方懲尚賢任智之弊操區區老生常談陳腐
之說為捄焚拯溺之方以故積亂十六七年兵連盜結
財匱力屈士大夫未有以名譽著見於天下而光明雋
傑有如公者懷竒負氣挺立人上剛毅沉塞持一意無
所牽隨可以屬大事而投閒不用至於死可為流涕太
息者也公興化軍仙游縣朱氏其望在沛國而不知始
所以徙待制公斥為州時以郊祀恩補公太廟齋郎待
制無他子弟且老矣公不敢言仕待制捐館舍已卒喪
公猶不忍去墳墓政和二年始調潁昌府長社縣尉長
社田園極膏腴豪吏多殖産其中縱其奴侵暴閭里為
奸利有誣鄰翁盜犬訴於公者公曰汝守舍亡犬又誣
人以盜耶命拘之召其孥與之期三日戒曰期而至犬
不獲且併按汝已而犬得叩頭悔謝詣後自改公許之
自是其徒相戒不敢弄以事守將營厨傳檄公屬民涸
西湖水為田耕之公曰厲民自養非為民父母之意即
日反其檄守初怏怏無奈久乃已五年捕盜應賞改承
奉郎授信州司錄事未赴除司農丞秩滿改大府遷駕
部司門司勲吏部員外郎司農少卿鴻臚太府卿皆有
能名其為吏部司農杜吏謾決稽壅無留事尤有能名
太上皇尊寵潜藩之舊併錄其子如何志同温萬石傳
宜夫之儔皆超進大官待制亦舊學之臣公不自言亦
無為公言者太師蔡京與公父子同州里持國秉逾二
紀貴震天下車轍填門公獨無一跡故徘徊省寺十五
年視富貴寵利澹然不干其心而以善人君子亨否為
已休戚靖康初政近臣薦公才堪治劇淵聖召見欲用
公為開封尹而公奏事觸宰相命遂止今上即位大臣
除不附己者多被責徙公亦免所居建炎三年提舉南
京鴻慶宫紹興元年召還為大理寺卿建安盜起上飭
制置使發兵捕誅而帥屢出無功詔選部使者除公直
秘閣福建路轉運使且越次入對公曰愚民窮困無聊
弄陛下兵延一旦之命而將吏養寇弗除誅斂益急將
盡驅齊民以為盜陛下苐追還制置使首臣綏集之可
無戰而平也陳便宜十事皆世務之要上嘉納付公使
行而置制司方議募兵檄取錢米數十萬公遺書責之
曰公擁兵彌年州縣傳餉費百萬而誅責不已民在壑
矣吾不能為公下石公自為之會朝廷更遣他將而盜
平如公策公家閩中一時官吏才鄙皆聞之是歲竟取
衆所推以為財才者苐其能為者一書上之朝不由介
紹皆被慰薦而勢家子怙貴為不法者飭免于是閩人
新困於兵公所興除人皆以為便而言者復論公罷為
提舉江州太平觀公亦薄其官家居十年不復有仕進
意享年六十積官至右朝散大夫曾祖榮不仕祖端贈
朝議大夫父待制公以公故贈少保母劉氏福國夫人
繼母劉氏慶國夫人公妻宜人漳浦劉氏通直郎鎔之
女前卒四子元熙右從事郎泉州惠安縣丞元悦右登
仕郎元飛右迪功郎泉州晉江縣主簿元輝右迪功郎
泉州安溪縣主簿元熙元悦元輝亦皆卒五女長適右
迪功郎劉巡次適左宣教郎尚書吏部員外郎黃祖舜
餘尚幼嫁劉氏者亦卒矣孫男五人曰沆右將仕郎曰
澤曰演曰澡曰滂公志大才高遇事蹇蹇有立常病天
下苟且之俗勝而中都官為尤甚便文全已僅同寄坐
公九為省寺官樂職喜事如一日省文書辦施舍一切
以法令從事遇不可陳義凛然視權貴如無也大率為
人好直尚氣以不同於俗為主衆棄我取彼圓獨方以
故不能取容當世公事親孝所生母太令人湯氏年八
十三自公官長社登九卿晚食祠觀之禄未嘗一日輒
去侍旁孫曾盈前虞侍樂飲惟其意之適不幸公屬疾
棄而先太令人哭殊悲行道為之出涕此其可哀也元
飛以紹興十一年某月某甲子葬公縣之南塔山之原
上書來徵銘如約嗚呼靖康末二帝幸青城羣臣皆從
居亡幾部長擅署置縱遣馮澥曹輔等二十餘人盡集
端誠殿下獨余不在遣中有一人教余以姓名屬部落
用事者亦得去已覺寤飭使追還余獨余孰可叩緩急
者乃即今旁從刑部員外郎張卿材自匿又間行詣公
越七日北使坐部堂趣還甚急而卿材從開封吏卒質
明造公家余自度不能得脱顧謂公曰北兵且行矣苐
為我一日計公徐出召府吏曰某官嘗抵此乂他適矣
吾使子弟訪求之求而不獲吾與之代往音吐鴻亮吏
卒竦聽不敢動翌日北兵引去遂免嗟乎方敵國強盛
勢焰赫然公一言折衝遂紓朋友係累之禍使公得為
將相踐難乘危解紛排難致君臣之義必不使之盡得
志於此時固無疑也銘曰
欣欣巧夫䑛痔得車乞祭之餘衆顧慕以趨而嫮其奴
公奚不如寧蟂獺之與居而曳尾於泥塗以全吾軀左
詩右書言息其廬拊缶而呼嗚嗚有御不袪以閟於幽
墟
宋故左朝奉大夫提點杭州洞霄宫章公墓誌銘
公諱縡字伯成姓章氏世家豫章後徙建安南唐時公
之高祖曾太師諱谷者以文辭舉進士第一而官不顯
江南國除太師之子孫又以儒學大其家而雄俊魁磊
豪傑偉異之人出於是宰相郇公申公樞密奉公仍世
為宰相高牙巨轂尊顯三朝百餘年間章氏之有藉於
朝廷者或以文章擅天下或以才能任事於時比比有
為公故資政殿學士通議大夫中太一宫使贈太師秦
國公諱楶之子禮賓副使贈太尉諱訪之孫尚書刑部
郎中侍御史知雜事贈司徒諱頻之曾孫太尉公又徙
蘇州之吳縣人平江府也公生而累世富貴獨簡儉守
家法沉厚寡言笑怡怡衎衎若不自持至於循道守官
則未嘗屈意變節於一人蓋矯然壯者也公仕為尚書
郎與二弟大中公綜修撰公綡同時奉朝請一日宰相
蔡京召公兄弟過其家京曰秦公行邊威名震西州凛
如也上方謀帥有事於靈武纂父之業將在諸郎矣公
笑答曰越人善泅其子方晬其母浮之水上而責以父
之能未有不溺死者也戰危事也當屬能臣非某兄弟
所敢知也京始不悦其後提點淮南刑獄權揚州事時
朝廷鑄大錢當千已而改當五旋復為三令下之日市
門晝閉人持錢求束薪斗米至日旰莫肯售者公飭市
易務出小錢納百賈之貨又檄庾官糶倉粟以大錢售
之盡十日止州民相視以手加額微公吾屬亡類矣𣙜
貨務更鹽鈔法以籠天下之財而錢聚於京師至不可
校已而新鈔出則舊鈔棄不用一時豪商大賈索然為
流丐至有赴水火而死者時公兼領鹽事行次儀真王
中立而下四十人遮道泣訴公按所持鈔為錢以千計
凡三十萬公哀之奏言鈔法誤民請如約以示大信書
上降兩官銜替與遠小監當差遣會公弟綖中飛語逮
繫詔獄部使者承指劾公嘗奉行錢幣不如詔者併以
公屬吏又追三官勒停公之言行遇事乃如此而世方
概以文法操切羣下以故坎壈不得意遂至於老死為
可惜也享年六十有六以宣和元年三月甲子以疾終
於平江府之私第明年十二月癸未葬於臨安府臨安
縣國昌鄉前同村之原後二十二年當紹興十一年公
之子從政郎信州上饒令芑狀公官壽世次來請銘某
念方抵罪廢錮而銘卿大夫功德宜屬當世有名位能
文章者以傳信於後遂以辭而五反不獲命某頃嘗讀
公餞校書郎龔況詩有船尾淮山青未了馬頭隋柳綠
相迎之句欽誦三嘆以未識公為恨後修撰公以女歸
某而公下世久矣内外屬人猶能道公行事如狀所云
遂序而銘之公少穎異不類兒童年甫七歲秦公得古
詩數百言口授一再公已成誦既冠入太學文藝燦然
最其列時中書侍郎張公璪判國子監得公周官議十
六篇讀之嘆曰非近世之時文也中熙寧九年進士第
調衞州汲縣主簿俗陋不喜儒公佐其令立學興邑民
之秀者而汲人好學自公始以最升堆州防禦推官知
恩州錄事參軍郡掾綦君以事觸部使者將抵罪屬公
傳致之公白掾無罪使者怒欲併按公公持之益堅遂
得已元祐三年用舉者改左宣德郎知邠州三泉縣秦
公為陜西轉運使以嫌自列改知越州蕭山公治縣以
愛利為主教條寬簡不為表暴以峙聲名殖善柔戢奸
暴視遇皆有理久之化服爭訟幾息公嘗疾病邑人奔
走佛祠炷香於臂為名請福者不可勝數太守錢勰上
其狀會秦公守越遂不報謝景原帥涇原奏公幹當公
事紹興二年范純粹帥鄜延又奏公幹當公事紹興三
年除高密郡王大小學教授宗室召燕飲獨不往執經
據一席容貌矜嚴誦說有法宗子尊憚之遷宗政丞太
上皇御極提舉江南東路常平奏對稱旨留為開封府
推官以秦公薨去位卒喪除尚書祠部員外郎俄遷戸
部郎中出為提點淮南東路刑獄公由是得罪公學博
而辨於文自少年擢名第益自負不肯碌碌初主汲縣
簿文潞公一見器之范純粹一世名臣亦扳公自助許
將輔政議欲薦公公以申公當國辭不就其厲志如此
至崇寧中始進位於朝而蔡京擅事稍樹黨排恨異已
者公獨巍嶷自立不少貶中書侍郎劉逵尤喜之會京
免相凡所興除不便於民一切疏罷而公從旁贊其決
逵秦公壻也已而京復進遂誣綖以中逵公又羈置秀
州交親唁之公曰道固如是無怨悔之色政和元年復
故官提點成都府路刑獄公以母秦國太夫人和氏年
八十五丐近地詔徙京東東路而故相余深守青社深
京所厚也公益不樂明年丁秦國憂憂除請奉祠提點
江州太平觀秩滿再為杭州洞霄宫自是不復言仕閉
戶治書絶口不談世事間嘗從所往來賦詩飲酒自娛
晚年詩律益高清淳雅健有唐詩人之風有文集三十
卷藏於官積官至朝奉大夫娶何氏尚書屯田員外郎
辟非之女封同安縣君新制行改宜人生二男子曰芹
朝奉郎尚書駕部員外郎後公八十三日卒次即芑也
五女皆嫁為士妻孫男三人曰承道右迪功郎徽州績
谿縣主簿曰漢壽曰渭壽公事君親友諸弟待宗族朋
友一出於至誠對吏民必稱名子弟候安否不正衣冠
不見未嘗以細故笞責奴婢故當世推為鉅人長者外
氏十二喪在殯貧不能舉公納何氏數月盡斥奩具以
葬司諫陳瓘以言事切直觸權貴人怒貶通州再貶合州
賓客不敢過其門公馳輕舟逆於道為具裝追餞出境
嗚呼色厲内荏譬諸小人孔子以為盜公大度恢然無
適莫若可欺以其方而見義勇往所謂天下健者莫能
過也銘曰
大儒小儒禹行舜趨陵陵青青甚口詩書黔驢孔碩慗
然莫測一怒而踶虎搏而食孰如公賢人也而天抑首
吐氣似不能言襮順裏方不耀其光仁人之勇君子之
剛其剛烈烈以節自發屹若邱山萬夫莫挽尚有典型
厥聞惟馨刻銘著之以詔後生
宋故左朝請大夫直龍圖閣章公墓誌銘
建安章氏自郇公以文學道德仕仁宗為宰相聲號顯
融族大以蕃異人輩出事五朝踵相躡為將相寵光禄
大為世聞宗而徙平江者尤稱於天下大丞相申公家
州南樞密秦公家州北兩第屹然輪奐相望為一州之
甲吳人號南北章以别之秦公生七子多知名公第三
子諱綡字子上為北章氏通亮英敏有大志讀書不治
章句屬文辭典麗有古風秦公任子次及公公推與其
弟而束手詣太學受業食淡攻苦窮日夜不息然後挾
所有從諸生校於有司元祐二年試國子監中第一遂
收其科學者尊其文傳誦以為法調河南府洛陽縣主
簿時范忠宣公伊洛一見待以國士賓禮尉薦僚吏莫
敢望於是故相韓公汝玉中書侍郎范公子功李公邦
直皆以文行薦於朝就除京兆府府學教授秦公帥涇
原奏充主管機宜文字用舉者改宣德郎太上皇即位
推恩遷奉議郎通判鎮戎軍秦公治兵號名將守邊四
年城兩州築九砦生致兩敵將斥地數千里威名隠然
邊兵出塞遠遁將吏極一時之選後多為顯人而幕府
簿尺籍伍符檄書請奏皆自公手出秦公薨太上皇臨
其喪勅中貴人錄嘗為機宜者姓名以進免喪召對上
顧而喜曰名臣子是嘗佐其父者他日謀帥無以易卿
也除密書省校書郎居亡何以為轉府西路轉運判官
會五路漕臣分總邊計而公適當秦公舊治手疏便宜
數十條鉤考財用為出入之要窒奸偷罷不急以紓縣
官餽送之費皆有法書上而宰相方除不附己者召公
還言者隨攻之出知湖州言者不已差主管西京崇福
宫未幾公弟綖以飛語聞而章氏一網盡矣崇寧中蔡
京用事久權震中外彗出竟天上感悟免京就第凡京
所建為天下害趣中書亟罷之中書侍郎劉逵秦公壻
也京懷之未發他日京復用諷御史誣奏綖盜鑄為奸
利以併中逵於是詔開封尹李孝壽即吳中署獄連逮
千餘人敕州縣發卒護送鉦鼓之聲連晝夜不絶捕繫
累月瘦死數百人考騐無所得京怒逐孝壽以嘗建言
御史蕭服沈畸代往獄益急卒不騐又逐御史更用孫
傑必鍛鍊如章乃止綖坐是除籍為民徙海上兄弟皆
坐非有理得罪公又免官羈台州歲餘上辨其誣罷者
皆復復公故官通判秀州實大觀三年也已而又坐陜
西漕事奪三官公移書當路詆京曰黨朋交譽相謂伊
周惷直不平斥為莽草天下聞而壯之四年復召為校
書郎遷倉部員外郎再遷起居舍人宰相張商英言蔡
京紹復熙寧元豐法度率矯誣為姦罔非先帝本意建
請置局號皇宋政典擇近臣范鏜劉拯纂集為書黜其
妄詔公為編修官御府出筆墨端溪硯以賜後嘗奏事
上追懷秦公且問秦國夫人起居狀公頓首言臣等幸
因先人蒙記識不幸屢遭讒慝以見困蹶負先臣餘教
幼弟縯臣母憐之未嘗一日相舍中被誣陷屏伏田里
母子無聊陛下幸哀憐孤老䑛犢之愛加惠縯等復還
仕籍臣昧死自言罪萬死上為動容即日詔復縯官而
公終無一言自及秦國遇疾移書馳告而蔡京復相同
列有檄進者怒京之怒又中公以危語會遭秦國喪除
吏部直注岷州長道縣而公亦病矣以政和四年守本
官致仕逾年病間即舍旁營一堂號美蔭聚書萬卷凡
國子中秘所有皆具集古今石刻千卷手編秦公遺文
四十卷奏議三十卷奏議者涇原山川要害行帥制勝
營陳出入之法公以類分卷每一事為序文識篇首可
備一覽而不果上有所感遇則為歌詩音節平緩無戚
嗟留落不偶之嘆八年落致仕以朝散郎知解州轉朝
請郎朝奉大夫宣和二年選部使者去為均州三年提
舉兩浙常平未至改提點刑獄遷朝散大夫妖人方臘
稱亂東南新蹂於兵詔并越州為安撫進公直龍圖閣
知越州兼管浙東安撫司公事公樂職嗜事所涖有名
迹束縛奸吏重足而立愛養百姓則惟恐傷之解州神
霄宫成廉訪使者劉偉病其隘有改築之意公曰吾民
不可以重困即擇日齋戒設壇場召官屬行事祠下會
其徒入居之事訖驛聞偉意亦已房陵婦人越所部訴
其子於均公謝曰房非吾治也又訴於轉運使以屬公
公召詣庭下不以屬吏鐫諭開曉母子感悔再拜稱謝
而去秀州嘉興富人高安與陳氏有故怨聞方臘之亂
誣之為盜聚羣惡操兵入其室盡殪之以捕盜繳賞平
江長縣陸氏怙富横閭里殺人應輒賕吏執平人代已
公一閱盡得其情狀取二人寘諸法衆讙以為神明越
新去亂人情危懼日三四驚旁郡守將往往益兵自衞
公至則延問吏民燕集賓佐如平時於是勇敢卒謀為
變公飭將吏指取無一人脱者一府大震左丞王安中
帥燕山求文武士於幕下欲請公俱宰相以公方撫越
人不聽五年中貴人譚稹為宣撫使又請公於上朝廷
不能奪除公河東河北燕山諸路宣撫使司參謀官磨
勘轉朝請大夫加右文殿修撰賜三品服松亭關戍卒
二千人號食糧軍四軍之變遂從奚人破景州稹怒欲
盡戮其孥公曰若爾則人不復思漢矣稹悟而止時金
人納夏羌之請割畀拓䟦故地雲中以北二千餘里遺
之止以朔武歸我夏人駸駸向朔州境上稹次河東詔
稹發兵討之公言兩國通行囊槖包藏甚深未可輕動
第檄問金人可也而太上皇親筆督戰至八九不已公
益持不可曰金人以我納叛渝盟藉為争端若奉詔出
師誤傷金人邊隙一開則齮齕首用事者墳墓矣今困
竭天下盡於燕山訖無善後之策況議雲中乎退而疏
燕雲決不可守之狀反覆數千言皆社稷安危之決趨
稹上之稹讀奏大驚曰安得此不祥之言公曰擇福莫
若輕盍以微罪行乎為稹論數日稹不得已摭取一二
上之書奏稹罷公落職送吏部更命宣撫使童貫出師
遂拜績師再出而燕山七郡與朔武皆不守如公言其
年會恩上書告老復直龍圖閣致仕七年正月乙未以
疾卒於家享年六十四公少年負所學不由勲閥以文
章自奮一出試吏即為范忠宣所器天子記姓名禁中
以為可備將帥繼秦公後公亦慨然自任以當世之重
而孤立一意衆媢不容將起輒仆遂棄官老於家宣和
末天下多故詔起公再仕而大將争欲引公自助屬時
久安軍政大壞而貪功生事之人方欲徒手摶數百萬
虎狼之衆以僥倖於萬一試公於是幡然投劾以歸卒
亦無所就矣命矣夫諸孤以其年葬公於臨安縣横溪
塘頭塢之原公所自卜也曾祖頻故任尚書刑部郎中
侍御史知雜事贈司徒祖訪故任禮賓副使贈太尉父
楶故任資政殿學士通議大夫中太一宫使贈太師秦
國公諡莊敏母秦國太夫人和氏公再娶皆王氏文康
公之曾孫先配河南縣君今配太碩人四子男曰蕘曰
荷並右朝奉郎曰萊右迪功郎添差監臨安府浙江税
女嫁晉陵覿孫男女十七人男曰澤曰溍曰澥曰汋曰
澮曰淖曰汻曰洋曰&KR0008;曰汭曰洞滂曰濛潭溍並右迪
功郎汻右將仕郎女適右宣議郎新秀州嘉興縣丞陳
文尉進士何顯祖處者二人公性剛果胸中無留事與
人交明白洞達樂為之盡一言之出終身可復視財如
糞土赴人之急不以在亡為辭居官矯矯然見義勇為
不計禍福必達其志乃已家無聲妓之奉未嘗一日去
書不讀尤尊王氏學著書三十卷醇深雅奥發明經術
居多嗚呼公之女擇所從而歸覿四年而公歿矣又七
年而公之女亦亡又八年而覿銘公之墓公之事可紀
者衆矣非搢紳士大夫所共聞者皆不論著故所著止
於如此銘曰
韡韡章宗維宋巨室秦公有子千夫之特驥隨地走不
可係羈籋雲追風一抹萬蹄視天尺五可階而上發論
慨然帝悦而向權門衆趨操篲倚旁矯矯介居君子之
剛踐艱乘危初終若一方憤而振又以讒黜孰愠孰懟
至神孰尸謂當乘除以訖耄期命也不祥蓋棺永已魁
名揚厲表表逾偉天定勝人德遠而興蔽芾如林視此
孫曾
宋故左中奉大夫致仕柳公墓誌銘
紹興六年五月丁亥左中奉大夫德渚縣開國男食邑
三伯戶致仕柳公諱瑊字伯玉以疾卒於衢州江山縣
之寓舍明年其孤右從事郎滋載其柩歸平江以十二
月庚申葬於闔閭門外同涇原上既葬三年左朝散大
夫權發遣信州軍州事張公彦狀公爵里行治屬余銘
以閟諸幽嗚呼余故人也遂次其語序而誌之而系以
銘柳氏自河東節度使公綽以功德顯於唐而將相名
臣之族多出於京兆唐末子孫散處河岱之間故仍世
為魏郡人曾祖灝故任宣德郎累贈通奉大夫自開府
公三世皆葬於廬州合淝今又為合淝人公英妙駿發
記誦過絶人屬文辭方布紙杼思而數千百言已就與
李釡俱馳聲場屋間舉崇寧五年進士第調淄州淄川
縣主簿秩滿授蘇州觀察推官知州事盛章去為開封
尹而宋康年代為州頗變更章故時約束其僚不悦公
者陰訹章以康年所為多公助之章怒愬於上有旨移
公泰州司儀曹事朝廷城四輔徙康年拱州又以公為
幹當公事尋差詳定九域圖志所編修官改奉議郎除
陜府西路轉運判官故時以關陜解鹽鈔權鐡錢輕重
百賈欣頼芻糧集塞下如山積而縣官無饋師勞民之
費自博折務增收鈔賈以為羨餘權貨務漁奪解鹽之
入共京師幣輕貨重商旅不至於是始鑄大錢又更為
夾錫宣撫使童貫又創平貨務法益密而物價日以騰
踴公私病之公語貫曰祖宗之法故在公請於上出片
紙行之轉敗為功如反覆掌耳不然徒紛紛無益也貫
不悦會移利州路提點刑獄且入對貫始怒俄有旨送
吏部久之授在京西抵當所宣和四年除知濬州河朔
盜起洛州不治詔公代之公至則繕治戎器增浚城池
料兵算食彌月而辦巖賊張迪者聚黨數萬人掠鷄澤
進薄城下度不可攻遂引去手詔嘉之進公兩官而中
貴人陳宥遣小校於演部勝捷兵次鷄澤而盜已去輒
馳入青城柵執殺社人數百級以捷聞老幼隨之號呼
系道羣噪譙門下公大驚悉斂所納給付其家給棺衾
瘞之盡拘解惡以屬吏勝捷者童貫所部也獄具方上
而貫馳騎檄還所隸軍籍公曰殺人者死又何待焉即
日論殺之貫怒劾公專殺朝廷不得已奪所進兩官自
是官軍過州境斂迹無敢犯者有頃公被疾司錄事李
承勵權州事州兵聞公病唱言食粟惡逐庾官嗾聚為
亂公聞變力疾披衣出譙門坐宣詔亭飭二校率其屬
捕殺首亂者釋其餘已乃復卧承勵逢貫之怒以公病
不任移書馳告貫而自為功居亡何公黜三官免歸承
勵進五官而郡豪納粟賀就者亦進七官人莫測其故
久之始悟承勵書所薦云是歲宣和七年也明年復故
官當靖康元年遂告老以朝奉大夫致仕建炎二年詔
起公知蔡州稱疾不拜三年落致仕召赴行在又以疾
辭差主管台州太平觀紹興元年除福建路提點刑獄
未赴改兩浙東路尋提舉台州明道觀於是積官至中
奉大夫六年感疾又請致仕遂不起享年六十有六公
邁爽開濟知世務之要尤長於議論計一時利害論人
物臧否詞辨鋒起聽者竦立居官任職有所施舍問義
如何未嘗顧望少貶以求合既屢觸童貫被斥朝廷韙
其諒而貫方用事權震天下雖宰相亦憚其為公所至
又輒與之遇故終徽宗朝留客不偶命矣公娶章氏故
相申公惇之孫奉議郎持之女封令人恭儉守家法生
一男子即滋也監饒州商税務滋幼時令人手抄孝經
語孟授之解悟過人不自標顯年五十六以紹興九年
十二月己未卒十年正月甲申祔於中奉公之墓孫男
一人曰楙右登仕郎公弟珷家淮陽建炎之亂盜據其
城挺身南走歸公公時方上書以郊祀恩任子珷至遂
改薦珷今為文林郎徽州軍事判官公好古博雅於傳
記無不通達遇古法書圖畫至解衣輟食求之嘗登慈
恩寺塔顧見唐進士題名人物風流筆迹竒麗慨然懷
想至徘徊其下不能去遂捐槖金命工刻石屬陰士主
持第其歲月離為十卷書出一時賢士大夫争得之建
炎南渡圖書燔滅公所刻又在長安數千里之外兵火
戰場中抵今一二尚存者尤為世所寶云銘曰
嗚呼世衰道喪兮閹人用事指鹿為馬兮欺君之不忌
謇謇柳公兮孤立一意孰擠之於險兮又推之於將墜
懷竒負氣兮百不一試埋玉樹於土中兮賫恨永已萬
木如茨兮闔門之趾是為公藏兮子孫受祉
宋故左朝請郎主管亳州明道宫孫公墓誌銘
建炎元年冬大駕巡維揚一時文武吏士上書陳得失
累數十萬言納匭中以獻三年春朝奉郎知徽州婺源
縣事孫公亦獻書論五事一曰戎強不道雖戴天履地
共有枕戈之怒然人主之行異布衣匹夫見辱拔劍而
起不忍忿忿試之一擲則大事去矣昔項籍背約分王
諸將不平高帝納蕭何之說即日趣駕漢中用張良之
計燒絶棧道示以無西意而蹶楚誅秦於此在矣二曰
宣政大臣建為天下害以誤社稷其徒諱弗言專斥太
上皇傷天子之孝三曰建炎初政開廣言路憸人射利
賣直釣名作為謗書詆證盛德傳言四方以為口實此
犯上作亂之由不可長四曰兵將驕蹇伺寇至奔散為
盜不可使宜益募民為兵晉謝初度縱騎八千破符堅
百萬之衆宋武帝興江左長驅中原秦人壯士健馬弗
能當也兵無常形其權在將孰云吳兒不可用也五曰
國蹙民窮徵發如雨民不堪命宜罷省諸不急以濟軍
興書奏會近臣有以公名聞者詔公馳驛入對未至而
乘輿幸建康新將相用事所施置皆不與公言合於是
辭疾不果行久之請祠宫因絶口不復論世事矣公平
生無所嗜惟讀書至不去目自六藝百家史氏之籍翰
林子墨之文章傳注箋疏之學浮圖老子之言靡不記
旁穿獨姿馳騁上下務為深博無涯涘屬文操紙立就
雄深辨麗頃刻千言至於感微托遠論是刺非則寓於
詩今參知政事張公守吏部尚書孫公近交薦公可備
文章翰墨之選而公病矣以紹興七年八月戊戌卒於
家嗚呼公之學足以命一世而不遇於崇儒右文之時
公之辨足以謀一國而不用於用智尚賢之日官不過
七品仕不出州縣幸而有氣力得位者推挽之庶幾遂
奪拔以見於世而又遇疾以死悲夫公諱杞字德發常
州晉陵縣人曾大父居約大父宗伋將仕郎許州長史
父皞以公贈朝請大夫母張氏封宜人公大觀三年試
上舍賜出身授將仕郎主濟州運城縣簿秩滿調太原
府文水縣丞遭宜人喪去位服除改從政郎商州豐陽
縣令用舉者改宣教郎知徽州婺源縣實宣和五年也
七年轉奉議郎淵聖皇帝即位遷承議郎今上即位遷
朝奉郎賜五品服紹興三年轉朝散郎主管亳州明道
宫五年轉朝請郎公在鄆城嘗權左獄囚抵罪論死者
十餘人公訊得其情曰囚罪應死原其情可以不死卒
全宥之十餘人皆不死豐陽小邑在山谷中會州將多
顯人以得公為喜檄召詣府置公客右吏退設酒食接
對移日至終吏不得還婺源之劇百倍豐陽俗喜告訐
持吏短長為奸吏公至則指取其尤一二人置之法縣
屬焚剽之後率用葦竹茨為屋久燥則焚公命陶瓦易
之至今無火患狂賊倪從慶嘯聚境上吏民洶懼日三
四驚公集丁壯為兵日臨試之以示有備從慶率其徒
引去公試於事大概如此公器資沉毅寡言笑與人侃
侃然安言徐視惟恐傷之其論古人成敗之迹聖賢窮
達出處之際援古證今踔厲駿發一坐傾聽居官任職
據法持議不阿所事必得其所守乃止館寡婦友諸弟
恩敬甚備女姪幼而孤調護若已出治命飭具裝選所
歸不及其他享年六十有五妻安人凌氏男曰廓曰廙
女嫁將仕郎李褒餘一人在室孫女二人以其年十二
月庚申葬公縣之新塘鄉百凟山之原上公弟曰彬曰
槱槱從公官四方未嘗一日去公側集公所著詩文以
類次之得三十卷彬為公買田築室治其家於是過余
而泣謂知公莫如覿也來徵銘覿曰自大宗小宗之法
壞而族散忘其祖喜不慶凶不弔相視如塗之人矣杜
子美詩寄族弟唐史君以俱後於陶唐韓吏部序送族
兄毛仙翁謂出於文武覿與公同孫氏同州里同出於
南唐侍御史潛之後而服盡於五世不相聞既冠始見
公於鄉校後為同年進士而公長覿八歲魁壘辨博實
亢吾宗始拜而兄事之如是二十九年離必合合必兩
忘其所趨無間也今不幸棄予而先矣銘其可辭銘曰
行直而方學博而藝言不違道交不就利追配古人莫
逆其韙朱丹其轂大塗方軌一時同升公視無愧不嬴
其身一病而蜕惟其不朽亘千萬祀
鴻慶居士集卷三十三
