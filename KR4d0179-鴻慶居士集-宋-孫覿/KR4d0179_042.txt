鴻慶居士集卷四十二
宋孫覿撰
行状
宋故通議大夫守吏部侍郎致仕贈宣奉大夫霍
公行状
曾祖昶不仕
祖恭贈大中大夫
父寧贈朝議大夫
霍叔封於晉而孫子處者以國為氏漢興驃騎將軍去
病大司馬博陸侯光皆出於河東世遠族分歷數百年
有名籍於常州之武進縣為望姓公武進霍氏諱端友
字仁仲公世父漢英者以儒學起家入尚書為郎崇寧
初公又以文章有大名縣太學諸生發策殿中遂擅天
下踐大官為世臣而霍氏顯矣公自童丱授經一再讀
已成誦往往能記他生之所習既冠學成盡槖其書詣
太學据一席之地茹虀食糲者十七年大究六經百家之
旨属文辭造端宏大不專附合有司之尺度酌古御今
有濟世之用不為空言徽宗纂及第進士於廷公陳帝
王之道法天之神配地之富然後能御大物而君臨四
海累數千言論當世之務甚便上太息稱善擢為第一
特授宣議郎簽書昭慶軍節度判官廳公事不閱月召
見除秘書省校書郎國朝舊制廷試第一人例除州通
判歲滿召歸試學士院著籍三館為中都官至熙寧中
改授軍府幕職恩禮衰矣比公奉大對文義卓然中上
意解褐未幾延見便殿擢升册府於是魁名碩實耀於
一時學士大夫誦其言慕其名聲想見其風采自海隅
障徼莫不家有其書而公之文遂重於天下明年丁朝
議君憂憂除當大觀元年五月擢秘書省著作佐郎七
月遷起居舍人十一月除通直郎試中書舍人賜三品
服角帶佩金魚為飾一日徽宗顧見公謂左右曰給舍
等耳而服帶相絶如此詔令大中大夫以上至中書舍
人犀帶垂衣自公始也二年除給事中三年除大司成
兼實錄脩撰遷禮部侍郎於是彗出奎婁之間詔侍從
官直言時政闕失無有所諱公曰彗孛之祥實見於崇
寧之未矣陛下惕然戒懼發德音觧黨禁宥罪戾黜猥
瑣除煩苛以幸天下詔令甫頒妖象銷殞可謂盛德大
業閱歲未幾善政多還天心惓惓復示譴告臣謂應天
之實當稽已事之騐今陛下正厥事以檻塞大異第如
崇寧詔書所云守之堅如金石行之信如四時精祲之
感宜獲嘉應又言伏讀明詔以荆湖江淮閩浙七路人
罹旱灾穀價翔踴詔州縣發廪賑貧乏甚大惠也然而
旱乾水溢興發補不足國有荒政載於令甲而吏弗省
豪商大賈乘人之急閉糴不發以邀善價而吏弗禁宜
分遣一二信臣行視郡國察吏勤惰為最殿以昭賞罰
不然徒文具無惻隐之實又言朝廷尊安重内輕外侍
從近臣出領藩翰高官大職以寵其行而悵然有流落
不自聊之意可令内外侍臣更去迭來共為一體入侍
禁闥為論思獻納之臣出殿大邦修方伯連率之職俾
天下之勢如持衡無首重尾輕之患䟽入然後請補郡
書三上輒報聞徽宗謂宰相何執中曰霍某豈可以去
朝廷也執中曰漢宣帝欲用蕭望之而試之三輔霍某
乞一郡自效為諸臣之率陛下思而用之可馳一檄召
而歸也會公疏又至除顯謨待制知平江府未行改陳
州公又見上曰平江去國遠矣淮陽吾股肱郡朝發而
夕至也當識朕意公頓首稱謝公敦大靖深恢然長者
也遇吏民慈恕不以立聲威為賢僚吏建白多聽采因
能任善不必自己出以故於利害多興除陳地汙下屬
雨甚則積潦害稼朝廷䟽八百里以紓陳人之憂而去
淮南遠水不時洩公請益開二百里起於西華循宛丘
入項城以達於淮泗自是陳無水患逃軍改刺重役不
著於令率會例於他州已報復遣囚繋充滿有瘐死者
請詔有司立法頒焉以時次遣全活者甚衆中貴人石
燾傳詔輦取瑞香花數千本公曰不可自我作俑䟽罷
之政和二年召還復為禮部侍郎兼侍讀三年遷吏部
公奮自書生策高第躐進儒館方免喪造朝一歲三遷
遂贊書命每奏事欲前上目逆而待喜動於色所以拊
循慰藉之言如家人父子無間也始為右史立柱下方
四顧前却上以目屬公示所鄉左右驚嘆以為榮中書
舍人例召試惟公不試而除及是召還且大用矣會公
所喜強淵明為尚書共事而與太師蔡京有連嘗從容
致京意曰廷臣上所倚重無出公右者當由中執法進
承轄幸努力助我公驚謝曰平生未嘗言人之過者若
驟居此官愚不識忌諱必孤大丞相所以任使之意幸
為辭焉由是京不悅徽宗每論人物必以京為稱首京
曰然霍某禮部久次當除學士而未有所闕也久之遷
吏部而已五年公被疾上書謝事書奏上大驚亟遣内
侍鄧忠仁挟國醫曹孝忠三輩等馳視公病病益急不
可為矣上惻然又以公行年飭陳彦者占之於是公積
官至大中大夫文安縣開國子食邑五百戶轉通議大
夫守吏部侍郎致仕訃聞贈宣奉大夫賜銀絹三百匹
兩官其子孫四人所以賻恤其家甚厚寔七月癸酉也
年五十其年十一月甲申葬於縣之懷德南鄉千墩之
原公平居侃侃不動聲色遇事詳慎未嘗輒發發亦不
可回止所與遊必擇勝己者故多天下知名士苟非其
與亦不病其所為居侍從十年館置賓友酒食相綴接
歡然如布衣時不見小異事二兄端輔端如以孝友聞
端輔以文藝名場屋而早世其孤文輿教畜之如己子
端如豪邁有智略殖産累巨萬弟姪分財公以義譬解
不聽顧謂文輿曰吾兄力貧養親而縱子使學遂豐其
家凡十七年不以甘旨累吾心而後得至於此吾不忍
為汝所為第聽我言隨豐約惟吾兄之命他日任子終
不使吾兒先汝文輿唯唯居亡何遇郊祀恩首薦文輿
如約卒官右朝奉郎公元配蔣氏贈温國夫人今配郭
氏同知樞密院事三益之女弟封崇國夫人三男子曰
文炳右朝奉大夫主管台州崇道觀曰蠡右朝奉大夫
嘗任司農少卿江淮等路經制判官為吏有能名曰文
仲右宣教郎新差臨安府縣丞一女嫁許右通直郎聶
昂孫男八人驥孫右廸功郎新嚴州司戶參軍成孫永
孫馴孫並將仕郎次任孫驤孫駒孫騏孫女十五人曾
孫男女六人公後以文炳蠡登朝贈少保云嗚呼公之
沒三十年矣當是時諸孤藐然僅勝衣故幽堂之銘墓
隧之碑皆未立建炎兵火圖籍焚滅之後公所為文章
獨得外制五卷於門生姻舊之家清醇雅奥得代言之
體至於論駮制敕省審章奏陳獻便宜出入諷議見於
文字言語者十不存一二故所次止於如此盖嘗論世
之人蹈汙抵嶮以徼倖一日之富貴遺臭千載亦何可
勝數自公辭權貴人之托而不就也然後徘徊於省戶
而官不進公又能推家資數萬而不有一錢也至今諸
孤恃祿以養其母而無一瓦之覆以芘而為生嗟夫公
雖不得位為將相而絶人之資高世之行激濁揚清之
功藉之以律貪頑厲鄙薄於百世之下豈非君子所可
願者在此而不在彼與昔公以中書舍人同知貢舉時
某舉進士在選中后七年冄試詞學而公以吏部侍郎
同知貢舉屢被甄採故於公為門下士文炳等曰今欲
以公行治官世譔次為書獻之太史而先友盡矣當屬
之子謹具如右謹状
宋故端明殿學士左朝散大夫致仕安定郡開國
侯食邑一千戶賜紫金魚袋贈左中大夫胡公
行状
曾祖霖贈太史沂國公
祖寔贈尚書虞部員外郎
父宗旦贈宣奉大夫
胡公諱交修字已楙常州晉陵縣人而胡氏自公伯祖
文恭公宿以樞密副使仕仁宗英宗於嘉祐治平間任
重道遠任兩朝天下推為鉅人長者元祐中修簡公宗
愈又以尚書右丞參秉國鈞道大名播具著國史而胡
氏始大更四世百有餘年仕於朝者或以文章顯名或
以治行著於吏迹登侍從踐臺省典一州領使一路率
嘗數十人朝廷推其賢士大夫論其世天下慕傳其家
法建炎南渡大家巨室焚剽之餘轉徙於山區海隅之
間殆無幾矣而公與從子世將者又相扳以起更掌内
外制同侍講讀俱為端明殿學士父子同升簮組蝉聯
搢紳歆豔為江左衣冠之冠何其盛也曾祖霖贈太師
沂國公祖寔即文恭之母弟修簡之世父也贈尚書虞
部員外郎父宗旦以貴贈宣奉大夫公舉崇寧二年進
士中乙科授泰州軍事推官坐小法與守將皆免調高
郵軍司士曹復以親嫌避去試詞學兼茂科時資政殿
學士翟汝文以給事中同知貢舉讀公文以為勝已擢
第一編修國朝會要所檢閱文字公文章宏達有氣不
喜琢雕為竒詞達而事稱無長語自舉進士至禮部試
詞學皆一上中之不再試政和六年改宣教郎遷太常
博士都官員外郎徙祠部靖康初宰相徐處仁當國除
吏先久次者而公回翔省寺八年矣擢左司員外郎俄
拜起居舍人起居郎昭慈垂簾聽政除右文殿修撰知
湖州今上即極召試中書舍人辭不拜改徽猷閣侍制
提舉杭州洞霄宫建炎三年復以中書舍人召還詔守
臣敦遣就道進給事中直學士院兼侍講見上首論天
下之勢曰淮南當吾膺而將士遇敵先奔無藩籬之衛
湖廣帶吾脇而羣盗乘間竊發有腹心之憂江浙肇吾
基而根本久未立秦蜀張吾援而指臂不相營宜詔二
三大臣修政事選將帥蒐補卒乘以張國勢撫綏疲瘵
以固國本此最當務之急上又出手詔問公弭盗道其
先變乎昔人常謂甑中有麦飯數升床上有一故絮被
雖儀秦說之於先韓彭驅之於後不能使之為盗惟其
凍餓無聊日與死廹然後忍以其父母妻子所仰之身
而棄之於盗賊陛下哀閔無辜下寬大之詔而開其自
新之路禁苛慝之暴而豐其衣食之源則悔悟者更相
告語歡呼而歸不變者當與攜落亦為吏士之所係獲
盗可弭矣盗弭則可以保民沃野千里殘為盗區皆吾
秔稌之地也操弓矢帶刀劍椎牛發塜白晝為盗皆吾
南畝之民也陛下撫而納之及其田里無以急征暴斂
啟其不肖之心而安於其故一畝之宫上父子下雞豚
行相羣居相友隨田高下雜植五榖無廢壌婦女蠶桑
無懈人榖帛不可勝用而財可豐矣財豐則可以裕國
矣日者翟興連西洛董平據南楚什伍其人為農為兵
不數年積榖充牣雄視一方盗賊無賴朝不謀夕為苟
且之圖以紓目前而已乃獨能強水土之政務農足食
屹然自立櫓巢之中而不可犯以吾江東二百郡之地
欲強兵以禦寇戎而不能為翟興之所為乎神武軍造
甲鎧費大農錢無藝而有司不敢呵詰有旨罷之未幾
復請又予之公曰將帥視詔書為虚文何以示天下封
還遂已乘輿還次會稽内批取金以百計絹以千計銀
錢以萬計人言藉藉以為費公曰予以馭其富人主之
柄也即有賜苐詔有司奉行無視人以私上欣納李成
盗江淮張甚廷議欲親伐公曰羣盗猖獗天子自將之
不武不勝貽天下之笑此將帥之責何足以辱王師議
遂格而盗平如公策焉周杞守常州坐殘虐免衆怒不
厭會大旱上御邇英問所以致旱之由對曰此殆杞佚
罰之故以杞属吏杞疑公䜛之上書告公罪宰相建遣
所善大理丞胡蒙詣常按驗不如書反復究窮吹析毫
毛故羣從多抵罪者公獨修然無一髮之挂請宫祠除
徽猷閣待制提舉江州太平觀是歲紹興二年也三年
復召為給事中進刑部侍郎翰林學士知制誥兼侍讀
并刑部尚書公言汀州寧化縣論十人大辟以獄上而
知州事鄭強騐問先一人當死者縣令為民父母而殺
無罪十人邀冒進秩之費不重寘典憲何以慰塞天下
之怒又言江東留獄傳逮紛然猶有六百人之未至者
若繋者待六百人之集桁揚之下疾病飢寒必有瘐死
者請予之以期罪状明白論如律疑則從輕詔下如公
言期盡無一夫之獄國論欲以西蜀交子行之諸路以
輸夫水陸輓漕之費公曰此治亂安危之機上䟽力陳
其害以為崇寧大錢覆轍可鍳當是時大臣建議舉朝
和附無敢議者法行未幾錢分兩等市有二價奸民盗
鑄死徙相属終莫能勝今之交子校之大錢無銅炭之
費無鼓鑄鐫磨鍛鍊之勞一夫挾楮札坐客舍中日作
數十百紙鬼神莫能窺焉偏州下邑真贋莫辨售之不
疑轉手相付旋以為劵抵觸憲網破家壊産以償告捕
禍及無辜勢必如此歲月之後公私之錢盡歸藏鏹之
家商賈不行市井蕭條細民艱食必無束手待盡之理
比及悔悟恐無及矣人服其精識八年以親老丐去章
四上除寶文閣學士知信州入辭上眷惜不已欲留公
侍講公力辭不可曰臣母老念歸蒙恩守信去鄉益遠
矣願奉祠里中以便親養上曰卿第去行復召卿矣改
提舉江州太平觀公端默寡言喜怒不見進止可識雖
對人主必思而後言言無文飾洞見肝膈上察其誠特
深信之將相議大舉料兵筭食戒師具矣會公進故事
遂摘漢婁欽語以諷曰高帝引四十萬衆攻匈奴而遣
十使為間皆謂可擊欽獨不然以為兩國交兵宜夸矜
見所長而壮士健馬皆匿不見此必欲見短伏竒兵以
争利不可擊也怒不聽卒有平城之圍而冒頓觧鞍與
城齊者而數與十使所覘老弱嬴胔為何如哉妄言先
行之徒緣飾無根而為迎合可喜之論吾無以考騐其
寔而遽信之以奉事其為誤國豈不大哉上覽之矍然
越日出公奏示大臣曰胡某之言一士之諤諤也已而
四川謀帥上問公廷臣將者孰可公曰臣從子世將可
用也上即日命世將以樞密直學士為成都潼州府䕫
利州路安撫使置使吴玠死遂副宣撫凡涖蜀五年以
資政殿大學士卒於官士大夫由是知公造滕之際從
容諷議為上所倚信盖如此也朝廷聚重兵梁洋間以
杜邊人窺蜀之謀而餉道嶮遠蜀人病之先是漕舟出
陵江而春夏有漲暴漂溺之虞秋冬有水陸膠舟之患
至紹興初剏行陸運調成都潼利三路夫十萬餘縣官
部送徼賞争先倍道而馳晝夜不息僵卧道路十斃三
四蜀人愁痛入骨髓公言養兵所以保蜀也誅斂不已
人不堪命財聚斂散腹心先潰矣尚何保蜀之云臣愚
欲自二月解嚴之後九月防秋之前除存留防關正兵外
其餘將士分戍他州就粮歇泊如此則戍關之食水運
有餘分兵就粮陸運可免此百世之計也上命學士院
述公意詔吴玠施行九年六月召歸除兵部尚書權翰
林學士兼侍讀公進見上必問世將守邊状少日當以
簽樞處之公頓首稱謝會世將疾病亟進資政殿學士
禮秩視簽樞云十年冬復請補郡除端明殿學士知台
州領州終數月遂感疾不起實十二年正月丁未也公
不求磨勘者十五年故官止於左朝奉大夫轉左朝散
大夫致仕爵安定郡開國侯食邑一千戶遺奏上進官
四等贈左中大夫享年六十五公兩除詞掖三侍經幄
再入翰林為學士經術通明誦說有法詔令簡嚴天下
誦之昭慈棄宫寝近臣側進挽歌詞上讀公詩稱善嘗
以所御白團扇書相門韋氏經術漢臣須之句以賜自
文恭修簡相繼掌内外制一時以為盛事及是世將又
踵恭入贊書命直學士院父祖子孫皆以文章翰墨為
邦國之華公悉裒聚紀次為書號四世絲綸集以侈一
門感遇之榮近世所未有也公事繼母太淑人楊氏以
孝聞初宣奉公元配姚氏嘉祐名臣闢之女有賢行而
早世宣奉公以文藝名場屋累薦禮部卒不偶既沒而
太淑人年未三十外家鐫諭俾更嫁公再拜乘笏而進
曰某不幸早失姚氏母今又失吾父諸孤藐然恃吾母
以為命外家忍奪之某雖不肖所以事吾母敢有不如
禮太淑人曰然踐二庭非我志也公再拜感泣而出太
淑人性剛嚴治内事肅然如官府他日意有所不適公
必具衣冠立側踧踖屏氣候伺顔色至日中不敢嘗食
太淑人為改容笑語如平日然後返室自筮仕致位通
顯晨夕奉周旋四十二年如一日内外宗姻里老長交
口譽嘆以厲其子孫胡公真一世之標表也撫二弟充
修成修尤友愛遇恩以次補官而後任子女弟適閩人
楊氏而寡貧無依公具資装迎之以歸會公之子察當
受室諸豪貴争請昏公曰聘楊氏女俾察奉其姑以嗣
吾意沂國公孫曾有困乏不能自存者公捐槖金百萬
為諸族倡共買田賜之其疎財尚義天盖廪然娶錢氏
封淑人故知制誥公輔之孫冰華居士世雄之女二男
子曰岐老早卒次即察也右承務郎監潭州南嶽廟女
嫁右承議郎邵及之孫男曰立方右承務郎公樂易無適
莫不為節目崖岸羣居恂恂然寒温初接臧否不出諸
口遇所厚善論天下人物與古今成敗之故是是非非
如面白黑雖精練少年專門名家所不逮居官任職不
錄細故專務掩覆人過失遇事可為則慷慨自奮亦不
苟止而安隨至論交子則宣言於朝曰此大事也義不
與之俱立故極論無所諱治天台屏惡戢吏持法律嚴
甚不受一辭干請之私奏免上供非輕數者萬餘緡州
人至今思之晚喜讀佛書不假師傳自然造詣在天台
時與太淑人言類多知死者既屬疾却藥屏醫湛然而
逝以其年四月壬申葬於武進縣懷德北鄉之原公所
自卜也謹狀
傳
圓悟禪師傳
臨濟七世孫圓悟禪師諱克勤彭州崇寧縣駱氏儒家
子犀顱月面骨相不凡從師受書日記千言他生不敢
齒一日游妙寂院顧見佛書讀之三復悵然如獲舊物
曰吾殆過去沙門也始棄家祝髮為浮圖氏當是時成
都名僧文照公為衆講說作佛事執經立坐下率常數
百人師往從之晝夜思遂誦其學為高弟又從敏行公
講授楞嚴經論俄得病瀕死師歎曰朝聞道夕死可矣
請佛湼槃正路不在句文中欲以聲求而色見如一釡
羹投鼠矢汚之吾知其無一是也遂棄去學神於真覺
勝公勝公方創臂出血指示師曰此曹溪一滴也師矍
然於時大善知識名號聞四海為世導師相望也徑持
一鉢徒步出蜀入山林踐荆棘蒙犯霜雪間關百難意
所欲往靡不至焉首見玉泉皓公金巒信公又見大潙
哲公黃龍晦堂心公廬山總公此五大比丘者僧中龍
也見師皆以為法器而晦堂獨稱師曰他日臨濟一𣲖
當屬之子矣最後見演公於龍舒白雲演訶之師不顧
趨出去抵吴中已而復還演迎笑曰吾望子久矣會有
部使者詣演作禮問佛法大意師從旁竊聽即大悟立
告演曰今日去却胸中物喪盡目前機也演曰如是如
是又從演於五祖當伐一巨木演固止之師不聽演怒
奮挺而起師植立不動演投所持挺頷之而去自是遇
物中無疑矣衆推為上首學宗焉崇寧中歸覲其親諸
老相謂曰川勤傳一燈歸蜀矣成都帥翰林郎公知章
聞師名䟽請住六祖院撰日開堂攝齊登坐嗣演公說
法詞義卓然緇素悅服欣踴抃蹈如佛出世更住昭覺
院凡八年冄出蜀次荆南會故相無垢張公天覺亦至
公儒釋兼通負所學自許手提古佛席卷諸方一切衲
子莫敢攖其鋒者見師恍然自失不知膝之前於席也
退語諸公曰吾行天下閱人多矣未有如此翁者留居
碧嚴院徙住長沙道林賜號佛果實太保領樞密院鄧
公子常所奏乞也政和中詔住康蔣山東南學者赴之
如歸市名聞京師詔住天寧萬夀禅寺建炎初宰相李
公伯紀當國奏師住金山龍游寺車駕幸維揚召詣行
在入對殿廬賜號圓悟禅師改住廬山雲居久之遂還
蜀蜀帥王公似復以昭覺畀之紹興五年八月己酉得
微病扶坐一榻留偈示衆投筆而逝既茶毘舌齒不壊
出舍利五色無數夀七十三僧臘五十五明年三月塔
成賜號靈照諡真覺云師早治儒書更讀教乘教學苦
空得佛語心要嗚呼心大矣天地萬物皆具於一心而
性者心之地也達摩西来直指人心見成佛學者以心
傳心與吾聖人所謂盡心知性者初無二本也師清淨
無作不入諸相示方便門提引未悟以為出於人心者
雖凡夫皆可以直造一聽其語如見舊國之城望先人
之廬家莫不愀然感動有泣涕者故住天寧時一時王
公貴人道德材智文學之士日造其室而車轍滿門雖
毘耶城聽法殆不能過也度弟子五百人嗣法得眼領
袖諸方者百餘人方據大叢林領衆說法為後學標表
可謂盛矣師自得法白雲名聲藉甚時有佛鑒師惠勤
亦知名衆遂目師以為川勤别之其後由嶽麓徙蔣山
行成力具道大名播天神訶護與古佛齊眉矣初在金
山時名賊趙萬據鎮江擁數百卒操賊戰艦乘風欲渡
會天反風雲霧晦暝連晝夜不得渡乃止比赴雲居道
長廬而劇賊張遇奄至盡一刹羣瓢無噍類而師鉢嚢
獨無恙又嘗斂上賜物寘一筐中寓儀真師飭其徒往
省之答曰儀真連夕大火餘燼尚燔欲求何師笑曰汝
苐往既至而官寺民閻鞠為瓦礫而一箧巋然封識如
新堂寓公安天寧東堂長老覺公夜夢一女子再拜而
進曰乞我東堂為人天說法信宿而碧巖䟽至女子即
碧巖護法神也樂安山神據雲間方文諸耆宿皆徙避
别室師寘一榻卧起如平時師福慧兩足行解通脫斷
取世界如掌中菴摩羅果實區區者曾何足言而世人
傳聞所共贊嘆故不得而略也景德中天子詔儒臣撰
次僧史由七佛傳五十二世千七百人號傳燈錄逮今
百餘年真人大士相繼而出五葉聯芳千燈逓照固不
乏人惟圓悟禅師碩大光明勝妙獨出真法門之棟梁
不可尚已宗達得師法者坐虎丘道場十五年今將適
黃蘗吳人惜其去而莫能留也於是過余而别曰公最
知師者願得公文刻留山中以備史官之採遂以余所
見聞者補而為傳後有君子得以覽觀焉
鴻慶居士集卷四十二
