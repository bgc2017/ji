鴻慶居士集序
大凡文人才士少之時屈首受書未能多閱天下之義
理壯則從事四方志有所分及其老也血氣既衰聰明
隨之雖有著述鮮克名家此古今之通患也其或軼羣
邁往賦才獨異而復天假之年磨淬鍛鍊重之以江山
之助名章雋語少而成壯而盈晚而愈精有若戸部尚
書晉陵孫公蓋千萬人中時一遇焉公生于元豐辛酉
當大觀政和間士唯王氏三經義字說是習而公博學
篤志如韓退之謂禮部所試可無學而能者第進士冠
詞科筆勢翩翩高出流輩將及知命靖康俶擾為執法
為詞臣旋由瑣闥歷吏戶長貳連守大邦其章疏制詔
表奏往往如陸敬輿明辨駿發每一篇出世爭傳誦紹
興而後遭值口語斥居象郡久之歸隱太湖上捨蠻蜑
而狎鷗鷺去茅葦而友松菊于是繙北堂萬卷之鈔袖
明光起草之手默觀物化吟詠性情烟波萬頃納之胸
次風雲態變日接於前如是二紀所得不可勝計毋怪
乎筆端之衮衮也天門劃開訴章上達論撰次對璽書
繼下年雖耋老親為謝表至於宰執侍從臺諫則人致
一啟各出新意其用意属辭少壯所不逮又後十載當
孝宗朝嘗命編類蔡京王黼等事實上之史官此與伏
生年九十餘詔太常受尚書何異是豈可以他人老少
常理論也哉没既一世其子興國太宗介宗以書謂必
大曰先君文稿中更兵燼存者無幾而閩蜀所刻復雜
翟忠惠之文大懼不足傳信今定為四十二卷其未備
者方裒次外集為我序之憶乾道丁亥遇公陽羡公八
十有七矣論文之餘語及前朝舊事健論滔滔如洪河
東注緒言纚纚如聚繭巢絲屢更僕不能休然後知公
非特文鋒不可當而老如趙充國猶善為兵也兹幸挂
名集端因且列之近歲吏部侍郎葛公立方作韻語陽
秋載東坡自海南歸公方髫齡坡命對衡門稚子璠璵
器公應聲云翰苑仙人錦繡腸坡嘆曰真璠璵也以公
早慧固應有此然坡北歸實靖國辛巳公已二十一得
非元豐乙丑自便還常公纔五歲時乎所記訛耳鄉人
既戶傳亦不得而略也公諱覿字仲益嘗以龍圖閣學
士提舉南京鴻慶宫故自號鴻慶居士云慶元五年十
一月某日少傅觀文殿大學士致益國公周必大序
鴻慶居士集總目别集類三(宋)
卷一
詩
卷二
詩
卷三
詩
卷四
詩
卷五
詩
卷六
詩
卷七
挽詞
卷八
表狀
卷九
表狀
卷十
書
卷十一
書
卷十二
書
卷十三
啟
卷十四
啟
卷十五
啟
卷十六
啟
卷十七
啟
卷十八
啟
卷十九
啟
卷二十
啟
卷二十一
記
卷二十二
記
卷二十三
記
卷二十四
外制
卷二十五
外制
卷二十六
外制
卷二十七
劄子
卷二十八
四六雜文
卷二十九
四六雜文
卷三十
序
卷三十一
序
卷三十二
書跋銘贊
卷三十三
墓誌銘
卷三十四
墓誌銘
卷三十五
墓誌銘
卷三十六
墓誌銘
卷三十七
墓誌銘
卷三十八
墓誌銘
卷三十九
墓誌銘
卷四十
墓誌銘
卷四十一
墓表
卷四十二
行狀傳
臣等謹案鴻慶居士集四十二卷宋孫覿撰
覿字仲益晉陵人徽宗末蔡攸薦為侍御史
靖康初蔡氏勢敗乃率御史極劾之金人圍
汴李綱罷御營使太學生伏闕請留覿復劾
綱要居又言諸生將再伏闕朝廷以其言不
實斥守和州既而綱去國復召覿為御史專
附和議進至翰林學士汴都破後受金人女
樂為欽宗草表上金主極意獻媚建炎初貶
峽州再謫嶺外黃潛善汪伯彥復引之使掌
誥命後又以贓罪斥提舉鴻慶宫故其文稱
鴻慶居士集孝宗時洪邁修國史謂靖康時
人獨覿在請詔下覿使書所見聞靖康時事
上之覿遂於所不快者如李綱等率加誣辭
邁遽信之載於欽宗實錄其後朱子與人言
及每以為恨謂小人不可使執筆故陳振孫
書錄解題曰覿生于元豐辛酉卒于乾道己
丑年八十九可謂耆宿矣而其生平出處則
至不足道岳珂桯史亦曰孫仲益鴻慶集大
半誌銘蓋諛墓之常不足詫獨武功大夫李
公碑乃儼然一璫耳亟稱其高風絕識自以
不獲見之為大恨言必稱公殊不為怍趙與
旹賓退錄復摘其作莫沂墓誌極論屈體求
金之是倡言復讐之非又摘其作韓忠武墓
誌極詆岳飛作万俟卨墓誌極表其能殺岳
飛一事力斥其顛倒悖謬則覿之怙惡不悛
當時已人人鄙之矣然覿所為詩文頗工尤
長於四六與汪藻洪邁周必大聲價相埒必
大為作集序稱其名章雋句晚而愈精亦所
謂孔雀雖有毒不能掩文章也流傳萟苑已
數百年今亦姑錄存之而具列其穢跡如右
一以節取其辭華一以見立身一敗詬辱千
秋清辭麗句轉有求其磨滅而不得者亦足
為文士之炯戒焉乾隆四十六年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
