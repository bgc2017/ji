鴻慶居士集卷二十八
宋孫覿撰
四六雜文
馬迹上梁文
四郊烽火誕彌蛇豕之墟一島風烟宛在黿鼉之窟鳴
杼出鮫人之館浮杯開梵帝之宫偶避地於兵間遂問
津于耕者鴻慶居士數竒半世多難百罹救過吹齏悼
心喘月平生許國臥陳登百尺之樓晩歲營巢住揚雄
一區之宅命龜三卜避盜五遷獨行鷗鷺之羣共集雞
豚之社半山銜日落帆影於巖中萬壑留風過樵聲於
枕上蓬茅不翦畚插自隨遥開白板之扉緩扣烏犍之
角兒童拍手競欲挽須婦女譍門那聞轑釡泥田父瓦
盆之飲荷園官菜把之恩悵昨夢之已非佚吾生於既
老木尼士安能為福亦又何求土偶人自得所歸於焉
自息共此百家之聚來同一笑之歡
抛梁東春入山村處處同澗草不鋤隨意綠巖花無主
為誰紅
抛梁南鼻息齁齁午醉酣一箑淸風吹酒醒槐宫不見
府潭潭
抛梁西亂棘孤藤刺眼迷雀啅風前紅皺小魚跳波底
碧圓低
抛梁北萬頃滄波圍澤國風引仙舟到復回山人俗駕
何須勒
抛梁上霜餘禾杪浮新漲肯教百鬼瞰高明怨雀驚猿
號夜帳
抛梁下燕雀紛紛來賀厦吳王宫殿舊巢空共此蓋頭
茅一把
伏願上梁之後蛇蛟結蟠犬雞蕃息野繭大如甕盎禾
菌高若坻京遇桑間之餓人一飽之恩猶在覩梁上之
君子大千之劫無因凡我往來共此快樂
西徐上梁文
踐蛇茹蠱脱身五嶺之陬補劓息黥歸老三家之市桑
麻接畛雞犬交音已免賈生問鵩之憂遂諧韓公見蝎
之喜富陽故侯炎海蟲蛇之侣玉川蟣蝨之臣屬開晏
嬰齊屨之言遂解鍾儀楚冠之縶蝸盤兩角已同墜甑
之觀貉共一丘豈恨虚舟之觸向空而書咄咄擊缶而
和嗚嗚望故家以終焉羨吾生之休矣廼占吉日爰舉
修梁鄰翁無爭畔之嫌山靈有築垣之助地偏壤沃井
冽泉甘豈徒戀三宿之桑固將面九年之壁老蟾駕月
上千巖紫翠之間一鳥呼風嘯萬木丹靑之表黃帽釣
寒江之雪靑簔披大澤之雲行隨鳥鵲之朝歸伴牛羊
之夕擁百結之褐捫蝨自如拄九節之笻送鴻而去閭
里緩急皆春秋同社之人兄弟團欒共風雨對牀之夜
盍申善頌以佐歡謠
抛梁東臥占寬閒五百弓一榻淸風殘酒中半窗花影
日曈曈
抛梁南彌勒年來共一龕遶樹時聞鳥擭擭彎弓莫向
虎耽耽
抛梁西落日投林急鳥栖一抹殘紅猶未斂半鈎新月
挂簷低
抛梁北一襲單衣老無力且令斗酒百憂寬莫遣家書
萬金直
抛梁上萬壑烟霞集遐想顛倒山公白接䍦光芒太乙
靑藜杖
抛梁下去去從今事桑柘好與龜魚作主人更伐豚羔
燕同社
伏願上梁之後千缾解祟三揖送窮人面看年年歲歲
之同花枝見夜夜朝朝之好以二百五十畝公田之入
盡歸酒姥之家為三萬六千日醉鄉之遊獨占地仙之
籍
金山大殿上梁文
萬川東注一島中分長江介吴楚之衝故刹踵梁陳之
舊肇新蘭若寅奉金仙都統太尉得正法眼藏而現宰
官了一大因緣而作佛事眷兹勝地獨有頽基鐘鼓不
鳴龍象皆泣毗耶城大居士已屬當城妙高臺老比丘
而為說法指囷分粟除地布金嗣開祇樹給孤之園
首建釋迦文佛之殿六鼇負出三神山仙聖之宫一鷲
飛來四大海龍神之會迥起諸天之上中嚴兩足之尊
仰止仁祠俯伸報地大安國步如北海若之難窮永錫
帝齡等西方佛之無量爰屬修梁之舉共賡擊壤之音
抛梁東赤岸銀河一水通萬疊彤雲竟大起六龍推出
半輪紅
抛梁南一勺中冷乳水甘殿閣風來鈴自語曼陀花雨
落毿毿
抛梁西草舍蕪城望眼迷日脚未收蜺飲海濤頭初上
雪平隄
抛梁北北戶星光珠的礫夜鶴休驚蕙帳空古佛銅龕
有彌勒
抛梁上堂堂文文真金相光明五色爛摩尼八部龍天
盡回向
抛梁下二士三生同本社庭前古栢自長春袖裏靈珠
光不夜
伏願上梁之後四恩擁佑十力護持萬德從衆香之鉢
而來羣魔分一炬之燈而去三登歲美百順人康六合
混同城池有金湯之固千齡際會山河書帶礪之盟凡
在見聞共兹快樂
資聖上梁文
肇開勝地化出寶坊大啓重闉同登覺路恭惟資聖堂
頭圓明大師悟最上乘法現比丘尼身住舍衛國給孤
之園坐毗耶城維摩之室佛光續千燈之照天花呈五
葉之祥鼎新六代故刹之遺雄視一方叢林之冠乃涓
吉日爰舉修梁萬德瞻依百神呵護迎白象駕擁金盤
陀開黃龍閣跪鐵門限月標指上珠現衣中穴癡蠅之
紙而見日光發醯雞之蒙而睹天大盍申善頌用佐懽
謠
抛梁東一點龕燈照佛紅臥聽木魚呼曉粥悠悠殘夢
履聲中
抛梁西道指靈山路不迷莫作瑶池阿母看金身自拍
佛肩齊
抛梁南待試曹溪一勺甘嶺上伽黎拈不起憑師更說
後三三
抛梁北身前身後三生石住世因循五百年兩手摩挲
話銅狄
抛梁上寶蓋盤空蔭龍象堂堂一路總持門煌煌百寶
光明藏
抛梁下地布黃金光不夜湧出靑蓮十丈高不比凡花
有開謝
伏願上梁之後三靈丕應千佛光臨泰階調玉燭之和
寶歷驗蘿圖之固官寮有九遷之喜士庶迎百順之休
應生不住布施之心同證無上菩提之道
和州餞交代趙朝議樂話
朱幡皂蓋方頒楚澤之春錦纜牙檣又泛秦淮之月簞
壺填道簫鼓沸天紛然臥轍之氓居有挽須之意恭惟
交代某官忠純許國豈弟宜民時維北斗之一人來擁
東方之千騎望長安之日久馳公子之心快楚臺之風
聊共庶民之樂爰膺妙柬移牧通都五馬攢花難駐雲
霄之步九芝塗檢竚沾雨露之新知郡侍御夙陳燕豆
之歡增重交承之契十眉環坐千指調絲長歌牽獨繭
之繰百柁倒瓊艘之渌渭城朝雨寄别恨于垂楊南浦
春波渺愁心於碧草
天涯萬里一尊同醉眼愁看一墮空畫角孤吹千嶂曉
綵舟横繫半江紅啼粧盡畫梨花雨舞袖猶翻柳絮風
只有邦人頌遺愛棠隂繞屋自蘢葱
平江燕張節使樂話
碧油開道共欣凱奏之還皂蓋迎門大啓賓筵之盛恭
惟某官名高八陣氣蓋諸公竒謀參玉帳之籌妙柬注
楓宸之眷方上聖推轂軍門之日正偷兒弄兵草莽之
時折箠一麾投戈四潰鐵衣百萬盡歸細柳之營珠履
三千坐嘯紅蓮之幕知府待制恭陳燕豆暫駐旌麾鼓
歌干霄簞壺塞路畫角卷珠簾之雨舞茵生羅襪之塵
雲起雪飛百柁倒瓊艘之綠河傾月墮十葩摧蠟炬之
紅
秋風獵獵卷紅旌賊壘怱怱唾手平坐倚柁樓天上至
臥聞鼓角地中聲九門合遝追鋒去千里讙呼負弩迎
從此三吴傳勝事一時草木盡知名
代答婚
高門列戟久已服膺陋巷編茅重慙非偶龜筮協吉羔
雁旅陳伏承某人大丞相之家典刑故在而某從孫女
老書生之子蠶織初更異日相望風馬不交于齊楚餘
生何幸門牆遂接于朱陳
答余氏問親
三星照戶之光已届婚姻之候九里漸河之潤實繄閥
閱之高伏承某官一鄉之月旦所推大父之風流靡遠
而某姪女遂依名族以亢衰宗坦腹踞牀已見出諸郎
之右齊眉舉案庶幾事君子之恭
答李氏問親
風馬殊方相望于萬里金蘭一氣遂合於兩心發幣來
臨占龜有喜伏承某官大丞相之後綽有餘風以舍弟
女子故將軍之家尚存素履世方亂矣豈無一士之可
依天實為之庶幾百年而偕老
答董舍人問親
北際南垂迥若星辰之次東傾西應自同鍼芥之投夫
豈偶然適有天幸伏承某官英妙無窺園之好而某舍
弟縣丞長女素風猶映雪之餘早緣草木臭味之同不
改風雨晦明之度佩至言于三復固無磨玷之尤出妙
句於五噫共有相舂之樂
答王氏問親
紬書延閣早陪鵷鷺之聯窩迹窮簷义玷葭莩之末伏
承某人名駒千里竒産萬金以某舍弟縣丞次女方從
姆傅嫺機杼之工莫助尊章薦蘋繁之祭不謂好逑之
意俯循代匱之規二姓交歡敢議參軍之配一門推重
孰逾阿大之賢
答曾氏問親
菅蒯代匱奚俟齊姜之求芹藻可羞宜效野人之獻伏
承某官世胄實江左衣冠之表家聲猶魯國洙泗之餘
以某姪女固嘗襲荆布而傃賤貧可以執箕帚而奉洒
掃屬室家之有願式諧鳴鳳之占繄棗脩之告虔遂賀
乘龍之喜
答張氏問親
婚姻好合亦已累年情義綢繆殆如一日固應求舊豈
復圖新伏承令嗣主簿挺鸞鵠之姿而尚栖於枳棘以
某舍弟縣丞幼女襲布荆之素而不廢於蒯菅發幣孔
嘉揲蓍甚吉視崔盧一時之望固已欿然締朱陳二姓
之懽永為好也
超宗求婚
賣婚久矣浸已成風傾蓋歡然莫如求舊式佇肥家之
慶聽忘脩贄之恭以某長男早習箕裘粗聞詩禮偶諸
姑擇壻之日亦外家求婦之時眷言啐啄之同兹蓋綢
繆之固抵龜不用投斧而行魯衛親親自同兄弟朱陳
世世不替婚姻庶乎相依脣齒之間可以盡索形骸之
外
強宗求婚
罄三請之勤方慙率爾敦一日之雅何貺如之兹者伏
承令孫女屬當擇對之年而某小姪強宗適契有家之
願命龜獻卜執雁告虔薦食芹之甘靡虞於按劒交斷
金之利式佇於報瓊
伯宗求婚
手足之情鍾本相期於原隰婚姻之好合兹有望于桑
榆盍申執雁之恭永締施松之託某小姪伯宗者屬在
諸姑子姓之行而小四甥者實次外家季孟之間應緣
兩喜之言傒俟三占之吉視崔盧之門戶亦何足道哉
繄魯衛之兄弟固無間然矣
介宗求婚
訪故家之劍悼既往之莫追賦束薪之詩庶後來之有
繼更重綢繆之好盍申燕婉之求伏承令姪女宛如衛
女之賢問諸姑於淇水而某中子介宗者端若秦姬之
子見舅氏於渭陽固已託莩於葭中更欲施蘿於松上
故無失故無復何求新之又新當自今始
表宗求婚
仰崇墉之數仞寒溫之問缺然締高援於一言宿昔之
因審矣喜深一老光冒棄宗比者伏承總幹學士令長
女近代名臣之家本朝循吏之後儒風未泯家法仍存
以某舍弟尚書第三男表宗方讀父書尚勤師範敢聯
姻婭遂登通德之門屬有姓名已著繫婚之籍其為欣
喜難盡名言
宏宗求婚
雞豚同社桑梓交隂早締嘉姻更申舊好伏承司理宣
教第四令女簪纓仕族逢掖儒家爼豆嘗聞蓬麻自直
以某尚書舍弟第四男宏宗為農為圃方續父菑學禮
學詩尚親師範一言作合兩喜成和河鯉之求固慙率
爾霜鍾之應厥有由然
夀宗求婚
了無半面未諧窺管之因屬有片言遂契投膠之合涓
辰協吉願締華姻伏承令女婉嫕有容德門之胄而某
小姪夀宗幼孤自立衰緒之餘方申下女之求適際有
家之願自慙非偶遽參謝庭玉樹之芳猶幸同聲庶聞
嬴氏鳳簫之應
代答
窺夫子之牆竊有執鞭之慕埽君相之舍尚懷按劍之
疑豈謂諸郎擇對之初不間下走抗鹿之賤伏承令嗣
學士議論猶存家法文章已有父風遇郗鑒之容若無視
絡秀之家何有代匱可矣奚為食鯉之求何貺如之遂
竊乘龍之喜
代答
早以父兄獲預俊遊之末晩因童稚又塵姻婭之聯集
盛禮於一門締交期于三世伏承某人衆謂恂恂無子
弟之過而某女子自恐兢兢貽父母之罹重勤慶幣之
先適契有家之願莫不代匱毋廢窮簷菅蒯之求可以
晤言庶乎東池紵麻之漚
代楊氏求婚
一㕓同井密依桑梓之隂百尺干霄迥結絲蘿之託伏
承某人汾隅鼻祖號路名家世緒相承風流如在如某
者窮鄉冷俗陋巷諸生敢懷河鯉之求式佇澗蘋之采
望塵瞠若雖同楚越千里之遥傾蓋歡然遂結朱陳兩
家之好
代答婚
枌榆同社藐然雞犬之聞羔雁旅庭端若駏蛩之應遂
徼一時之幸求諧兩姓之歡伏承令嗣某官襲父祖之
箕裘而家法且存以某登仕兄幼女奉尊章之槃帨而
婦儀已習榛栗棗脩之贄以辨男女不敢過焉蘋藻蕰
蘩之菜可薦王公永為好也
代余氏答婚
婚姻之合有初方軫楚弓之念宿昔之因未改舉欣趙
璧之歸族黨交歡里閭贊喜伏承某官勲烈名臣之世
文章後學之宗眷此春秋鼎盛之時獨見歲寒後凋之
操某縣丞弟次女復嗣奉匜之薦庶幾案舉之恭薪楚
之束綢繆不替靑氊之舊琴瑟之鳴和應宜同白首之
歸
族妹再適為張丞繼室答婚
鄭通德之門在望竊懷附驥之榮傅孝廉之室久虚輒
備續貂之乏伏承縣丞宣教漢金張之華胄唐燕許之
故家以某云云宦冷枕流門寒映雪夜烏啼而三繞眷
梁木之可依雉朝雊以雙飛屬商絃之屢斷娶婦有如
孟德曜其亦可哉擇對而得溫太真豈所望者雖重奪
流舟之守詎敢忘舉案之恭
答董舍人問親
通德門四牡之路莫窺牆仞之高平輿淵二龍之鄉幸
接州閭之末俯膺大貺重以好辭曲敦久要之情永締
歡門之固伏承令孫承務名駒千里奇産萬金乃眷女
孫粗嫺姆訓謂婚姻之好莫如魯衛之親而聲氣之同
奚俟姬姜之貴
代答
寒暄未接輒有意於求通聲氣欣同又何慙於非偶伏
承令女巨門慶裔選慎云初而某云云陋巷諸生攀援豈
敢惟是婚姻之故殆不偶然庶諧伉儷之求永為好也
答李氏問親
書千佛之名夙添父兄之契合二姓之喜又塵姻婭之
聯重勤緹騎之臨加賁囊書之寵伏承某人早聞學詩
學禮襲弓冶之傳以某姪女孫可使奉尊奉長羞蘋藻
薦乃眷異日遊從之好實為一朝附託之因粲然雁幣
之陳過形於褒衮蕞爾棗脩之贄殊異于報瓊
師䕫求婚
崔盧大族南北海惟風馬之遼吳楚殊方東西山有洛
鍾之應實繄天合曷預人謀備罄忱詞恭陳贄幣伏承
知府中大親家令孫女高門華胄尚有餘芳而某姪孫
師䕫窮巷鯫生初無他技倘遂蒿倚靑松之上宜見鸞
鳴丹桂之間南容白圭三復之言偶緣過聽季子黃金
一語之重式佇嘉音
鴻慶居士集卷二十八
