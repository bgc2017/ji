鴻慶居士集卷二十五
宋孫覿撰
外制
种師道贈開府儀同三司
充國已老能固守前議遂訖先零之誅廉頗未衰卒廢
于衆䜛馴致長平之敗眷予宿將時乃世臣出授律于
齋壇入參謀于幃幄安危之意注想尤深死喪之威哀
歎何及具官某剛明而克斷沉鷙而善謀早疇辟國之
勲進陟總戎之命折王恢之初意屢陳徙突之言釋欽
若而弗誅莫救噬臍之悔追懷前識進貳本兵庶資厭
難之期自有折衝之效憗遺之歎遽驚一鑑之亡珍瘁
之悲何愛百身之贖式章異數申勸遺忠錫盾琱戈畀
元戎之十乘衮衣赤舄煥命服之九章終始之間哀榮
斯極俯惟英爽歆此寵靈
述古殿學士通議大夫柳庭俊贈正奉大夫
左右侍從之臣持槖内朝通班秘殿割符享專城之奉
蓋棺有飾忠之典哀榮之極可謂無負具官某以孤遠
自奮浸服近班出殿大邦以死勤事惻然嘉歎方議追
寵而言者變章論汝罪惡交通&KR0591;御産怨一方毋足矜
者朕興哀矜于既往悼流死之不蔵深抑人言超進位
等尚其不昧歆此寵章
龍圖閣直學士中大夫任諒贈正奉大夫
爵齒之貴天下達尊死喪之威義同休戚眷予耆哲時
謂名臣不幸云亡惻然興歎具官某秉義迪哲允蹈古
人種學積文推重當世薦更中外風績藹然肆朕纂承
越在外服謂當召用共濟艱難天不憗遺哀嘆何及飾
忠之典國有故常庶幾有知服我休命
尚書右丞孫傳除同知樞密院
昔單于入朝于漢遇宰相王商却立而不敢仰視晉人
觀釁于齊憚晏子退舍卒不敢加兵蓋賢者在朝人民
忻恃不動聲氣自然折衝故能正容色于一怒之間而
憺滅稜于萬里之外具官某弘毅而任重廣博而有文
夷險一心踐更衆職危言直論固嘗折遠方無厭之求
繕甲治兵又欲刷四鄰交侵之耻顧疆埸安危之未決
而羌人叛服之無常蔽自僉言延登右職載疇雅望進
貳本兵庶幾盡行平日之言可以坐厭未形之難力行
所學以底丕平
右司諫秦檜除御史中丞
自御史府虚大夫而不除則中執法率僚屬而為長耳
目之寄紀綱所司惟議論慷慨足以感厲特立不欺之
心惟志行直方足以振竦苟賤無恥之習則風采所繫
朝廷自尊具官某學知古人之大方智通當世之要務
徧更言選以直諒聞憤世疾邪無所回撓召從諫省進
長憲臺度越稠人不次而用宜體任官之意益肩衞上
之忠知美才有待于久成毋廢壊于一𤯝之微知刻核
足以生不肖毋窮極于已甚之地服我休命奚俟訓言
吏部侍郎謝克家兼太子詹事
朕惟太子天下之本而賢者為邦家之基思得直諒多
聞以為益友庶幾左右前後罔匪正人故兹一時端尹
之臣率用兩朝髦俊之選具官某學術之茂幾于先民
行義之脩信于當世懿文華國亶居俊譽之崇正色立
朝屢效排奸之力踐更衆職夷險一心肆因銓總之餘
入侍儲帷之邃倚典型于老成之重崇道義于爵齒之
尊式資調護之功副朕責成之意
中書舍人安扶給事中
朕初踐服屬時多虞寤寐雋賢當餽興歎想望老成于
典型之重登用世臣于故國之遺大儒之效固存君子
之澤未遠具官某四朝名臣之後一時耆艾之英聲華
發自妙年功名見于晚節詞垣眎草渾然深厚爾雅之
文經幄告猷信矣直諒多聞之益服殷浸久發問罕休
惟是東臺論駮之司實于萬幾出納之地延登兹位僉
曰汝宜施置或未叶于人言選任或不孚于衆聽守正
不撓維是之從毋諱有司追配前烈
黃登書京畿提舉
輦轂之下惠澤宜先而五方豪傑之林儒俠雜居犯法
者衆必有部刺史戢奸禁暴以禁無良庶幾千里之畿
靡有一夫之獄爾之制行聞于朝廷几案之才綽有餘
力必能深識朕意綏靖一方察其廉貪以詔賞罰尚有
褒典以俟爾庸
國子祭酒康執權鴻臚卿
大鴻臚天下之高選也在朝廷之位至于九列者寡矣
非資高望重不得任此具官某以經術中第以文名知
感會兹休辰踐更衆職載疇雅望進列九卿益堅厲翼之
心以待非常之用
資政殿學士張叔夜簽書樞密院
國家太平無事兵不釋翳垂二百年軍政隳壊士卒無
仗節死難之意將吏無干城固圉之功望敵驚奔靡有
鬭志朕初嗣服選建忠賢延登宥密之司漸復祖宗之
故具官某世載忠諒學有本原衞上之忠狼款七世應
下之敏勤勞百為屬羣寇之内侵罄一心而盡瘁升華
書殿未究遠猷進貳機庭擢司兵柄以宏博無窮之辨
謀議廟堂之上以剛毅特立之操駕御將帥之臣廸百
工勵翼之心以尊奬主威鼓三軍惰慢之氣以翊衞王
室服我休命奚俟訓言
徽猷閣直學士通議大夫何志同知潁昌府
朕臨御以來加惠四海貴德尚齒黜聚斂之臣除苛解
繞崇寬大之政而臨潁天下之郊儒俠雜居沃野千里
思得大度長者卧以護之具官某學問識古人之大全
議論有忠臣之遺烈起于散地出殿大邦吾之股肱徒
得君重使郡縣識朝廷之意而吏民瞻侍從之華獄市
兼容載以清靖政成民悦朕不汝忘
監察御史宋齊逾著作佐郎
御史以言責辨賢佞于一時史官以直筆信褒貶于後
世必有剛毅篤實之操輔以雄深辨麗之辭庶兩得之
乃克任此具官某行義潔脩志節端亮踐更言責以直
諒聞延寘道山復畀舊物按善惡見聞之實撰次序法
度之章使後世得以考記益修厥官無愧能言之效
朝奉郎傅貽度將作監丞
朕臨御以來示敦樸以先天下卑宫菲食不敢有加焉
爾廉靖無求莊重有守名臣之後風流具存往丞共工
無乏吾事而已
朝奉郎馮沆宗正寺丞
司宗置寺不列于九卿而介乎奉常中秘之間選高秩
清專用一時儒學之士爾以文行之美有聞于時其往
佐之益思厲勉
沈與求太學春秋博士
春秋之學廢固已久習非承誤無識真者矣朕閔古學
之壊選建賓師爾以儒學之茂冠于東南延寘兹選爾
其茂明之勿謂游夏之倫尚不能措一詞遂使區區守
一經者至老死而不悟也
晁公邁開封府尹曹掾
董仲舒以春秋決獄而公孫丞相亦以文雅緣飾吏事
故知儒者之效不獨載之空言爾學問能世其家議論
不流於俗尹正京邑四方所瞻汝往佐之勉行所學
持服人前朝奉郎向宗博入錢助軍特起充京城
東壁守禦
具官某身執親喪心存帝室發輸蔵鏹助濟軍興起以
苫塊之間付以干城之任往祇新渥益務顯揚
大理司直王忠臣在任
朕哀矜庶獄以重人命常恐疑似陷于非辜胡明試之
爾才以重大理而讞議精覈動無過舉肆加因任以用
所長無替厥脩勉行所學
張宿房男承直郎伯奮將士郎仲熊改合入官
風俗之衰奸諂成羣高論大言不適于用而挾情用詐
實為全軀保妻子之謀爾父子提孤軍轉戰賊中慨然
有見危致命之意往膺懋寵使士知所勸焉
馮時舉官已足奉聖旨不候引見改宣教郎
州縣之小吏不能自薦于朝而部刺史得以名聞于上
爾以才諝練更庶事論薦者衆矣吏部之常格今為汝
略也往踐厥官毋愧舉所知者
翁挺少府監丞
尚方置監天下之高選昔源乾曜一見中上意遂命此
官選用之艱蓋自前世爾文辭辨麗譽喧一時召對之
初工言治道列職尚方之屬將有試焉勉思古人追配
前烈
武功大夫安州團練使徐衡提舉京畿保甲兼提
點刑獄武功大夫滎州團練使康隨提舉河東
路保甲兼提點刑獄
朕嗣位以來閔仁元元去薄從忠施舍已責而闕門之
外海隅之遠猶有不得其平者吏擾之也以爾衡器資
強毅可以濟煩以爾隨吏道疏通可以從容各服乃
事不侮鰥寡無擾獄市稱朕意焉
開封府儀曹劉嶠少府少監
敵兵侵境民不奠居朕處深宫坐不安席櫛風沐雨徹
膳避朝冒矢石以乘城甘藜藿以同衆爾由推澤進貳
尚方屬子側身脩行之初不厭菲食卑宫之陋毋事改
作稱朕意焉
朱震秘書省校書郎
中秘校書極天下豪雋之選異時貴臣用事至參用醫
卜之流牛騏同羣可為太息嗣朕初載遴簡儒術之英
爾以文藝有聞首寘兹選進與羣髦之列益觀未見之
書三篋已亡且詢安世勉思刻厲將有試焉
武節大夫中州防禦使樂忱落致仕
士大夫以官為家久矣所以貪得患失至于老死而不
知止也爾乞身強健非告老之年屬時艱難就里起用
往祇新渥可不免哉
李寀大理寺丞
廷尉天下之平而獄者萬民之命朕躬垂明聽不忍詿
誤之民陷于大罪故慎揀良吏其務平之爾時與兹選
其明察寬恕無縱吏謾以羅元元之不逮稱朕意焉
徐嘉問大理正
制刑以禁強暴而狙詐或遺于漏網聽訟以申無告而
善類或罹于深文朕所以慎簡官僚佐廷尉之平而汝
以才能達于朕聽克踐厥職毋縱吏謾使人自以不冤
乃稱朕哀矜元元之意
沈友直開封府刑曹掾
典朕三輔物衆事叢當以柱後惠文彈治之而命汝為
之屬夫蒞官如製錦治民如牧羊去其敗羣勿擾獄市
飭以儒雅稱朕意焉
葉植改合入官開封府掾
屬者盜起東南爾以才力自奮輸才募士扞衞一方幕
府上功序于庶位而抗章自列求試有司進錫官榮以
成汝志可不勉哉
李柄開封府士曹椽
京師郡國首也地大物衆獨以一尹治之掾屬雖卑亦
有事于此矣爾以才諝達于朕聽勉揚厥職毋忘訓言
顯謨閣待制江常知福州
七閩之會地瘠民貧奸利之臣掊取無藝搜原剔藪禍
及雞豚産怨一方遂戕其師必有良循之士副予共理
之求具官某風節有聞強毅不撓代言西掖早以文鳴
給事東臺屢以忠告必能深識朕意崇德靖民撫疲瘵
之民察聚斂之吏式遏寇虐以謹毋良時乃之休尚有巨
用
向滌應天府少尹
朕開四鎮于天下之郊尊京師以萬民之衞屬兹慮始
慎簡官僚爾以吏能效于已試通都大邑始往佐之益
脩厥官無替朕命
徽猷閣待制盧益轉朝議大夫
朕承至尊綏御羣辟籲俊以尊上帝作民克先大賚以
富善人自國貴始具官某以文藝之學連中兩科以政
事之材延登八座踐更中外光顯有聞肆予纂承並受
祉福大官大邑所以庇身嘉謨嘉猷無忘告后益綏慶
譽嗣有寵褒
中大夫河北都轉運使張慤磨勘大中大夫
舜以九載黜陟庶官周以三載誅賞羣吏貴賤無間邦
典有常眷予邇臣在法當陟具官某器資沉毅風力敏
明勤勞百為遊刃裕于餘地夷險一致剛節效于後凋
追參侍從之華託備藩維之寄有司會課于法應遷俾
增修于吏民往輯和于疆場尚有褒渥以候爾庸
張著開封府少尹
國有奸民猶山林之有猛獸也虎豹犀象驅而遠之各
有攸處而已苗耨而髮櫛之則無是理也開府典治京
師五方豪傑之林百賈盜賊之淵號為難治汝以政事
之選往佐而長誅其尤無良不聽命者勿為已甚朕稱
意焉
校尉潘迪保義郎李山成忠節
城下之戰大將以敗績聞閱三時而禆佐以却敵之功
來上超進位等不汝瑕疵無忝厥官往圖報稱
從義郎致仕姚慶長落致仕轉修武郎
爾以病告致為臣而歸屬時多艱心在王室請輸金幣
以佐軍興起于燕間進位一等以為爾勸往其楙哉
武義大夫東壁統制韋知機武顯大夫
強兵内侵四郊多壘忠臣義士膂力必陳以爾雄深超
萬夫之英慷慨鼓三軍之勇陷堅破敵奮不圖軀斬馘
執俘遂著竒績進官二等以勸爾勞往圖厥終嗣有褒
寵
張淵武經郎
強兵侵邊一方騷然爾以勇氣聞于西陲却敵陷堅以
固吾圉論功以賞進秩一等以勸爾勞益脩來效嗣有
寵章
俞倞補承信郎
忠力之士以身徇國而飭終之典錄其子孫所以勸天
下之為忠為孝也往祇休命毋忝前人
黨中道中立中和各補承信郎
爾父以死勤事朕甚悼之既賻恤其家又錄其子往踐
一官無忘忠順以永綏于寵祿
保義郎何文贊敘舊官
爾行已不靖嘗坐譴呵深自刻修乃能補過復敘爾位
往圖厥終
下班祇應張顒保義郎
朕以勇爵勸天下之士爾以身徇國破敵而還有司第
勞超進位等往思勉勵膺此寵榮
承節郎效用空名告
爾以勇氣聞于四陲邊檄未寧思效忠力寵爾一命勉
圖後功
承信郎效用空名告
爾以才自奮而求試于有司肆加一命之榮往其祇服
可不勉哉
進義副尉蘇子震承信郎
爾不愛軀命間關賊中褒善叙功進位一等益思勉勵
以稱恩休
張仲剛補承信郎守禦使准備差使
朕設武爵以待天下豪傑之士親御便殿考覈其能一
藝之士皆在所錄寵爾一命為朕千城益脩厥官勉思
報稱
閻維轉承信郎
大將乘邊羣才並起審于用間爾以名聞往踐一官
以圖報稱
河北路都統馬忠降一官
朕以疆場未寧不忘顧憂而將吏懷安莫肯用命縱敵
為患議法當誅爾奮身行間躐寘華近提兵乘塞捍禦
一方巽懦自營遂深寇患稍降黜以示典刑服我寬恩
無重來悔
宣贊舍人王孺弼轉遥郡刺史依舊拘管皇城司
朕臨御之始屬時多虞忠勞之臣武功之士奬衞王室
宜有褒升具官某沈鷙善謀強毅能斷事朕艱難之際
具宣夙夜之勞知無不為久而受報疇庸渙渥式勸具
僚遙分刺史之符總進嚴凝之護往祇休命永肩一心
武功郎焦廣年祖母封太孺人
郊宫受釐布大慶于天下而施及諸臣之父母爾躬率
德善慶鍾厥孫加錫命封蓋非常典益綏夀祉膺此寵
榮
秉義郎張安國轉從義郎
朕初嗣服都邑震驚文武之臣宣力中外褒功錄善邦
法有常爾祇畏保躬廉勤服采進位一等以懋爾勞往
踐厥官無忘毖慎
承信郎李裕軍前有勞轉一官
艱難之際文武吏士膂力畢陳爾奮自小官慷慨請行
宣勞萬里進官一等庶幾忠力之必報
鄭元亨承信郎
纂承之度覃及四方爾常駿奔以給吾事一官以楙厥
勤往其祇服
武德大夫張偉進武功大夫
寵善錄最天下至公之法也比飾使軺將命萬里之外
足未越境而賞先之其悉乃心以稱朕褒勉之恩
武德大夫劉士達忠翊郎王允各降三官
某等智效一官各有常守畔官離次逋慢勿處議法當
誅止從降黜往圖來效服我寬恩
左良辰承信郎
朕分遣使臣宣勞萬里爾能自奮慷慨請行朕用嘉之
進官一等益肩忠藎服我恩蒙
承信郎閤門祇應种浤轉兩官
朕初嗣位京室多難一時禦侮之臣具著勤王之效進
官二等以勸爾勞祇服寵章往圖報稱
尚鋐轉兩官
肆朕初載屬時多艱中外之臣奬衞王室論功攷最當
時敘遷朕命惟休往欽乃服
薛安靖奏對可采除閤門宣贊舍人
具官某朕嗣服之初開廣言路芻蕘之賤不以遐遺爾
才諝有聞達于朕聽召對便殿占奏詳明升上進閣之
榮式厚諸臣之勸勉于自竭以稱異恩
武功大夫王孺弼知東上閤門
閤門置使地近職親肆朕纂承選用良士具官某以將
家子習知軍旅之事以勲閥進又識朝廷之儀憂勤百
為慷慨自許比疇勞效屢進官聮載上升閤之華式厚
諸臣之勸益思勉勵以稱恩榮
武德郎雲茂誠贈三官
爾以邊陲盜賊奮不圖軀力竭勢窮以死勤事傷居爾
體朕甚悼之宜疏異恩超進位等庶其英爽歆此寵靈
醫愈高仲謀額外醫痊賜緋魚
士惟食功然後無竊位素餐之罪爾以方伎自名為賢
王所薦服勞已久序進一官往其懋哉以稱食功之意
趙邦補承信郎
迺者盜起東南偏師進討將士用命殄滅無餘爾以勞
能上功幕膺楙賞汝往欽哉
焦詔補承信郎
渠魁授首于今七年矣異時將帥猶以未錄之功請于
朝者功疑惟重何愛一命以為後來之勸
問勍龍神衞四廂都指揮使
具官某將帥之臣虎賁之士出治邊檄入總營屯進有
千城固圉之才退有折衝禦侮之效褒功錄最朕不敢
忘爾拔于戎行沉毅有守服勞歲久忠力有聞祇慎一
心效于已試超進使號以荅爾庸往圖厥終無乏吾事
單宣龔廣轉一官
具官某等迺者軍政不脩兵驕卒惰朕親駕勞軍攷覈
能否而藝能精練繄爾之勞進官一等往其懋哉
起居舍人許亢宗與郡
具官某爾以州縣之小吏夤緣恩幸躐登册府馴致郎
吏一有所試其效皆無足言而以朋附權邪達于朕聽
右史記言之高選不可叨居稍從降黜尚有民社益務
循省
中書舍人劉珏落職宫觀
迺者大將誤國罔功羣議沸騰理宜譴斥爾以書命之
職當暴其罪狀明示四方苟懷二心是辜委任具官某
自朕初載擢寘詞掖不惟喻德之義依違觀望首鼠不
進始言踊躍自奮有嘉報國之忠卒言輕率無謀宜正
誤朝之罪操兩可之說無所折衷職在論思不信若此聊
從此薄罰免所居官退處真祠以訟其過
林積仁落職監當
朕惟敵未悔禍兩河騷然不忍坐視吾民于塗炭之中
廢食屢嘆爾為守吏當以身徇國寬于西顧之憂迺者
上書數以病告冒榮禄于承平無事之日圖便安于將
士效命之時深惟積辜宜竄遠服姑論近職往臨關市
益務省循毋重來悔
陜西五路制置使錢蓋降授朝奉郎
朕建邦置守綏靖一方實惟尚謀經武之時非有蒐兵
伐罪之事夏童弗率怙衆擾邊疆埸多虞責在將帥具
官某薦更任使擢寘近班屬三陲内侮之封付五路折
衝之寄當思戮力報稱所蒙邊遽上聞卒敗吾事原情
定罪當寘嚴誅稍屈刑章止從降黜益圖來效思補厥
愆
涇原路經略使席貢降授朝請大夫
將帥之臣出乘疆場官顯禄厚無尺寸之功而以廢事
失職聞于上竊位素餐之罪不可以無責也具官某奮
由外吏擢寘近班夏童跳梁專制一面覆軍敗績當即
嚴誅稍屈刑章止從降黜勉思補過服我寬恩
范世雄落職宫觀
朕以邊遽屢聞推擇將吏固嘗拔士于行伍之中而妄
言無行之徒穿窬為盜議法當誅具官某乘時艱難挾
數用術崛起小吏遽登近列詐窮力屈迺以病辭公議
沸騰彈章交上謂小人得志倘容佚罰則義士解體無
以勸忠尚屈典刑姑禠近職益思循省毋重後愆
王以寧送吏部
具官某風俗之衰士大夫懷謾以事其上懲勸已行而
為奸不止如以寧者不可以無罰也爾以一介小吏超
躐位等專刺舉之任亦可以止矣而浮誕益肆沸于衆
聞聊從附下之罰使小人者知所畏焉
徐惕落職追兩官勒停
具官某爾頃奉使廣内奸偷犯法交通權倖莫敢誰何
今有司言汝罪惡有狀請加究治投竄遠服以為貪吏
之戒朕重寘汝于理姑奪近職退處散地益務省循服
我寬恩
勒停人辛興宗復遥郡防禦隆德府路鈐轄
朕以疆埸未寧不忘憂顧思得爪牙之士宣力四方而
一二將帥之臣嘗挂議吏肆加甄叙以圖厥功具官某
世為將家久習邊事慷慨自許沈鷙善謀屢效戰功亟
躋華要中緣坐累一斥不還肆開使過之科進陟兵防
之要益思勉厲以稱恩休
内侍謝琢遠小監當
朕事親之孝雖極天下養猶懼不稱爾以龍德小使給
事宫省弗秖厥職申敕屢下逋謾自如稍禠官資投之
遠服益務循省
劉銳降五官
全晉之郊犬羊大入邊城晝閉矢石交攻疆埸之臣其
忍坐視具官某早由推擇浸被使令盜發所臨浸不加
恤乃進謬愆之說實懷顧望之心公議不容當寘顯戮
止從降秩服我寬恩
傅廣降官
羌人犯邊一方騷動將士用命庶有成功而全軀保妻
子之臣便文自免有司議罪當伏軍法朕重寘汝于理
止從降秩益圖來效以補厥愆
葉夢得落職知杭州
矢人函人初無大相過也不慎用其術則仁不仁相去
遠矣昔王述不肯以妻兵而薛宣不肯吏朱雲古之士
不輕用其才以許人如此具官某失于毖慎不自悔蔵
一陷朋邪之中投置閒散二十年而言者猶不汝置也
雖削名于延閣尚分職于藩符益脩厥官朕不汝棄
戶部員外郎婁照放罷
具官某迺者老奸擅國嬖孽弄權嘯聚羣憸塵汙省戶
照其一也投閒未幾朋類復還公議鬨然尤不汝置姑
從罷免服我寬宥之恩
康愿許觀並放罷
天下有道貴賤履位各有攸處然後人無覦心爾等嘗
有位于朝矣人品凡下不可以汙省守之選免所居官
畀爾所當得者以稱朕激濁揚清之意
鴻慶居士集卷二十五
