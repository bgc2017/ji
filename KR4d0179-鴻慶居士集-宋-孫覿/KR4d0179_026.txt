鴻慶居士集卷二十六
宋孫覿撰
外制
黃潜善除中書侍郎
中書政事之本一新萬化之源賢者邦家之基茂建百
王之典朕紹膺鴻緒綏御庶邦炎正中微國步孔艱興
衰撥亂坐收三傑之功舍爵策勲進陟五臣之命具官
某器資沉毅可以任天下之重學問淵源足以識古人
之微早服采于禁塗浸宣勞于外屏敵兵侵境都邑震
驚塵氛祲于九重烽燧接于萬里立轅門而左袒倡大
義于南征間關百難獨見松柏後凋之操險夷一致遂
成桑廕不徙之勲是用蔽于僉言擢升右省式慰沃心
之望益惇大政之元爾惟不命其承迪以先王之典予
其克邁乃訓永底蒸民之生兹懋遠猷以對休命
汪伯彦除同知樞密院
朕惟列聖儲休千齡累洽軍政隳弛將帥惰驕邊兵長
驅京邑震擾博延羣臣之議人莫與能檄召天下之兵
士無鬭志卒罹變故幾至阨危肆疇佐令之功共濟經
邦之業具官某學貫千載知出萬夫沉謀有先物之機
居簡得鎮時之望參華延閣出總藩符屬時訪落之謀
實預扶衰之義肇開幕府爰整師干豐邑故人莫重蕭
曹之冠雲臺諸將獨高寇鄧之勲是命順考僉言蔽自
朕志擢司兵柄進貳機庭幹予心膂之憂實賴股肱之
舊勝殘去殺期臻奠枕之安保大定功共享銷兵之福
往成茂渥永底丕平
吕好問除尚書右丞
富貴不足解憂方極慕親之念孝弟施于有政莫先同
德之求朕以眇躬嗣承大統遭家不造凛若淵冰雖三
軍舉同左袒之心而二聖未返北轅之役棠棣之華韡
韡敢忘原隰之求大隧之樂融融有待封人之薦具官
某儒術之茂闇然日章信厚之資老而彌篤偏議甘泉
法從之列實自靖康總攬之初從容片言綽有回天之
力險夷一致益肩衞上之忠肆圖邦命之新進總文昌
之轄倚老成于典型之重登世臣于故國之遺朕之股
肱諒同休戚其念兩宫戴天之義體予一人側席之思
倘能遣侯公而說之必有御趙王而歸者亶惟乃辟是
佑則于永世有辭
馮澥除資政殿學士知潼州府
朕奉承至尊綏御羣辟圖舊人而任政共成訪落之謀
肩一德以保躬屢上均勞之請參稽陟典申錫贊書具
官某雅量鎮浮訏謨經遠之才之美有望道之思至大
至剛得養氣之義入持樞筦進貳文昌屬予纉紹之初
喜則儀刑之老屢行封奏祈解煩機詔諭數頒懇辭莫
奪念崇寧之遺直巋然獨存顧靖康之舊臣留之不果
陞華書殿出總藩符以大臣暑行徒得淮陽之重而遠
猷辰告宜存魏闕之心祇服寵章益綏夀嘏
李回依舊延康殿學士知洪州
入參樞院久資帷幄之謀出殿大邦增重藩宣之寄眷
予哲艾為國老成辭肯機務之煩用錫寵光之祉具官
某受才宏毅秉義正方正色立朝屢效排奸之力懿文
華國尤高潤色之工擢自憲臺入司兵柄遽形奏諫欲
遂便麾屬予訪落之初參倚守藩之輔撫綏疲瘵慎固
封圻仍書殿之隆名鎮南昌之巨屏周旋中禮蹈古人
難進之風明哲保身應君子有終之吉服我休命永肩
一心
范宗尹除右諫議大夫
靖康初政廣開言路日昃延羣臣之議夜分覽四方之
奏異論蠭起予奪相乘故雖屢勤側席之求而終不克
享貪賢之利肆朕纂服登用正人苟一言可以興邦則
天下如指諸掌具官某志節剛大識度精博頃在宣和
以布衣發策力陳時政之害逮事淵聖以諫臣抗疏獨
累宰相之非雖圓枘方鑿勢有不容而曲突徙新效見
今日復畀舊物進長諫垣挺一身之安危為藜藿之衞
折衆言之淆亂制樽俎之衝竚聞嘉猷以對休命
翁彦圖除寶文閣學士知江寧府兼江南東西路
經制使
楚漢相拒滎陽百戰不殆而蕭何獨全關中為漢開基
之冠安史拱陷河洛赤地千里而劉晏營治東都佐唐
中興之業肆朕纂承之始未堪多難之憂選建臣工鼎
新邦命必有中外文武之選副于精厲宵旰之懷具官
某智術疎通風力強銳爰整勤王之旅益肩衞上之忠
進陞内閣之華益壯大邦之翰命徒作室揆日相方毋
從乾沒之奸以蠧邦財毋容聚斂之吏以耗民力毋張
空撮以衒虚名毋急近功以貽後患益思刻厲追配古
人
張深除龍圖閣直學士京兆府路安撫使
秦地披山帶河持戟百萬陸海之富甲于四方炎正中
微小雅進廢國步日蹙強敵扇行申畫郊圻責在將帥
具官某剛毅之氣足以任重忠信之行足以鎮浮歴事
三朝夷險一節中分邊鎖首忤貴臣風績凛然老而彌
篤進陞内閣鎮撫大邦為朕長城折衝千里竚聞報政
嗣有寵章
王庶除直龍圖閣權發遣鄜延路經略安撫使
具官某山西古秦俗也扼虎命世之才裂背決胷之勇
常雄視天下屬時承平氣節衰矣而故家遺俗猶足鎮
羌戎于萬里之外以爾忠信之行事上不欺剛健之才
臨機克斷踐更庶事風績藹然進直河圖往治西土追
還故俗著之風聲使齊人歸我侵疆汝亦與有亡窮之
聞
范致虚知鄧州
朕承至尊綏御羣辟而三朝元老四鎮大帥越在外服
想見風采肆頒陟典以示寵褒具官某高明敦大之資
辨麗博通之學發紓賢藴服在邇僚肆紬秘殿之書益
壯大邦之翰西洛之去思尚在咸陽之報政已成改畀
左符往綏南上國之俊老義同艱難增重一方折衝千
里往服朕命奚俟訓言
宋齊愈起居郎
具官某朕紹膺時萬之休會逢陽久之厄臨朝願治當
饋思賢稽合庶賢登用正士寘諸坐右其永無愆爾以
藝文冠冒多士語妙天下氣蓋諸公靖康之初偏遊清
貫紬書中秘列屬憲臺譽宣一時想見風采擢升柱史
共奉殿㘭君舉必書毋悼後害
蘇遲除右司郎官
具官某朕紹休鴻緒思用老成注想方深憗遺興歎懷
人念遠知狐突之教忠崇德象賢庶臯陶之濟美以爾
儒術之妙似其先人忠厚之資信于當世屬靖康之初
政褒元祐之名臣故家尚存遺風如在肆予纉紹想見
儀刑擢自臺郎延登宰屬益思勉勵光賁前人
楊淵除工部員外郎王起之除屯田郎中秦伯祥
除虞部員外郎
具官某等尚書政事之本也朕初踐服天下觀政一有
僣差之累浸成蠧害之原爾等或在文學之科或居政
事之選首膺任使延寘中臺毋從吏謾以慰民望
李祐除京東轉運副使
具官某青齊之國沃野千里麻桑之富衣被天下干戈
未靖饑疫相薰申飭使軺布宣德意勿謂海隅之遠在
予庭戸之間以爾慈惠有循吏之遺風議論得時臣之
餘烈薦更任使強敏有聞載疇爾勞奉使一道助朕初
志益脩厥官達于斂散之權不失綏懷之體上下與足
時乃之休
周望除考功員外郎
具官某一介之士資適逢世皆能自致于顯庸而中臺
望郎獨高文武一時之選爾以忠義之操間關賊中幕
府咨詢又著婉畫擢升郎省將有試焉行其所知以赴
功名之會
黃彦除京畿轉運判官
具官某闕門之外惠澤所先強寇内侵赤地千里人罹
塗炭禍及雞豚乃飭乘軺賦命之臣體予哀矜元元之
意爾由推擇奉使邦畿尚有遺民往喻朕意如烹鮮勿
擾如製錦勿傷手拊摩之裕其衣食宜體任官之意勿
懷擇事之心益勵厥脩美成在久
劉參除直秘閣知鄭州
滎陽大屏國之藩維靖康以還守將三易士無特操寇
至轍奔肆朕纂承尤慎推擇以爾器資深厚風力彊明
慨然請行寬予西顧隠若長城之寄忍為襆被之謀中
秘紬書坐鎮千里亟聞報政嗣有寵章
鴻慶居士集卷二十六
