鴻慶居士集卷九
宋孫覿撰
表狀
辭免吏部侍郎狀
稟生陻阨無以瘉人涉世迂疎動輒得咎精神耗于憂
患屢驚馬尾之書名節壞于謗讒孰聽鼠牙之訟所願
投棄湖海閒散之地庶幾永保桑榆遲暮之年敢冀慈
憐尚勤鞭策召歸禁闥曾未踰時擢置銓曹更叨楙寵
念艱難如此豈當以王事為辭而滿溢之餘則又以人
言為畏仰祈睿鑒追寢誤恩伐檀而寘之河干終負素
飱之恥維鵜而不濡其味難逃竊位之譏
謝吏部侍郎兼權直學士院表
承流支郡方叨左除之省擢貳選曹更代北扉之直龐
恩深厚小已凌兢中謝臣聞虞書三載黜陟之文周官
羣吏誅賞之法歷時千載分總四鎮圖籍浩繁官曹猥
衆諸郎寄坐老吏專家二年干戈俶擾之餘一時水火
焚漂之後千創横潰三窟旁穿世號杷推坐嘲銅臭士
無固志端若視馬曹然官不即工但直書楮尾耳深惟
流弊常激懦衷使夫人皆從容而自居則誰當以奮發
而為意攬轡而上初有志于澄清奏力欲前了無施于
盤錯空慚綿力實負初心兹蓋伏遇皇帝陛下剛德方
亨大明繼照深鑒百王之弊一清多士之源偶以乏力
遂當殊奬圖難有欲速之戒矯枉在馭致之功輸夙夜
之勞儻在愚公之志效涓塵之報庶逃䵬伯之譏
辭免戸部尚書狀
竊以羣胡南牧大駕東巡奸雄奮臂而呼將士倒戈而
至千官逃散萬室驚奔芻糧委于煨燼之餘金繒捐于
盜賊之手理兩朝衰亂之緒仰繄上智之明振一時乏
絶之憂當重計臣之選吝有司之出納制萬貨之低昂
孰能破軫于肯綮之間多多益辦是宜審聽于音聲之
際一一而吹選任或非其人誤國莫甚于此如臣者本
以簿書刀筆備藩宣之寄又以文章言語參侍從之華
忽被詔除俾承人乏今廊廟禦戎之急惟兵民足食之
先宜得命世經綸之才安用安生陳腐之說智有所不
及甚虞操刀製錦之傷狷有所不為何預越俎代庖之
事
謝戶部尚書表
備數選曹分掌三銓之法掄材計省參戎八座之聯中
謝竊以舉天下版圖之繁制邦内經常之費任土納四
方之貢持衡居萬貨之平輕重相權上下與足承平歲
久奢汰日滋好大喜功悅新厭故遂底魴魚頳尾之害
馴致牂羊墳首之妖萬乘蒙塵不備純駟羣氓擠壑不
糝羹藜當屬能臣共圖國計顧夷傷之未起念均節之
宜先六軍之名藉第挂空文三省之司存猶仍舊貫吏
部毁法添差之冗公車上書特補之恩學校儒官尚崇
文具圖書册府當俟太平盡缾空餐畫墁浮食在宣和
固已知此至建炎益又甚焉自非涓令改制一清流弊
之源何以富國裕民復見中興之盛顧如臣者自視闕
然智力已窮憂責彌重若為報稱不負使令固嘗欲奮
軀上副君父責成之意恐不勝側目必致小人妄作之
凶兹蓋伏遇皇帝陛下親臨諸將征伐之師盡得斯民
利病之實除苛觧嬈黜聚斂之臣救危扶傷塞僥倖之
路閔兹邦用深軫聖情夫何么麽之姿亦預棟梁之數
苟操刀而立斷初無畏首畏尾之虞則觧絃而更張庶
有足食足兵之望
乞宮祠狀
伏念臣愚不達禍福之機學不通古今之變遭時之亂
所向輒窮鼠入角中計焉出矣燕巢幕上危莫甚焉惟
命之畸繄天之戮當靖康之北狩兩遇諸戎問鼎之師
逮逮炎之東巡再見羣凶伏闕之禍雖衝冠之髮共憤
而當車之臂何為進退怔營俯仰愧怍洗虞淵之日而
大臣成建辟之功操魯陽之戈而諸將底勤王之績乃
獨尸于榮祿浸獲戾于官箴汗浹背芒寄顔無所心馳
夢繞顧影欲逃重慚區區毁瓦之求莫致惓惓戀軒之
意伏望皇帝陛下矜愚護短悼屈傷窮許觧民部之官
特畀真祠之秩知難之義得免于阿容從欲之仁仰希
于鴻造
乞郡狀
伏念臣偶脫淮甸兵火之威復値錢塘戎馬之亂梟雄
跋扈宮闕震驚當一時遭變之初共有枕戈之怒殆諸
將策勲之日獨無横草之勞以兹憂愧之餘始上退休
之乞虺隤無用猶有望于蓋帷腕脫奚為恐遂填于溝
壑敢圖恩紀尚閟俞音俯加簪履之矜未忍寘諸閒散
尚有藩維之託或可備于驅馳廩䘏流亡誅鉏乾沒平
刑息訟奉法守公備宣夙夜之勤或有涓埃之補伏望
皇帝陛下哀憐故物保惠餘生不使在梁之鵜食無功
之祿庶使乘軒之鶴逃竊位之誅
謝龍圖閣學士知溫州表
南臺民版之司疇庸弗效内閣羲圖之峻渙寵非常聳
吏民瞻望之華極儒學遭逢之盛省循非分榮懼交中
中謝伏念臣讀古人之糟粕而求復其初守先王之蘧廬
而不稽其變嬰時多故為世疇人衆目衒于明廷百口
休于大造視槍榆之笑奚為摶南海之風感涸轍之呼
安用激西江之水遂無施于尺寸徒自靦于心目空受
支離十束之薪謾索侏儒一囊之粟始冒昧有籲天之
乞尚依回懷擇地之嫌牘奏上陳方虞大戾黈聰感徹
更冒龐恩聯近臣之籍于殿中未覺長安之遠分刺史
之符于海上難忘魏闕之存兹蓋伏遇皇帝陛下義在
均勞仁先求舊視其髮種種豈有能為悅其脰肩肩遂
忘其醜重叨殊寵實異初心辭劇就簡豈平生之所望
奉法循理尚歲計之有餘
謝賜對衣金帶表
龍靈賁冒金服光華四牡倭遲七衣安吉叨逾莫儷拜
舞知榮中謝伏念臣孤碌碌無以喻人惓惓粗知許國
牛衣卧泣常抱百憂馬革裹屍願效一死屬上聖宵肝
焦勞之日豈羣臣曳婁閒暇之時故褰裳有揭厲之思
而著鞭恨功名之晚兹蓋伏遇皇帝陛下仁先厚下樂
在與賢分頒出笥之珍加賁章身之寵義無擇事願希
王陽叱馭之風忠以致身庶幾季路結纓之節
龍圖閣學士再知平江府謝表
内閣寶儲促上邃嚴之直全吳巨屏叨居方面之崇欣
逢白首之遺民復還青毡之舊物恍如昨夢祗忝明恩
中謝伏念臣涉世闊疏空慚懵學逢辰休顯浸冒官榮
獨荷三朝識拔之恩偏塵兩禁高華之選分符海上漸
收遲暮之身改命吳中又玷藩宣之重追尋陳迹宣布
寬條千里江山不改承平之觀四鄰鷄犬一空盗賊之
餘閭里呻吟田萊蕪沒攀金城之柳衰病何以堪之訪
玄都之桃飄零殆無存者兹蓋伏遇皇帝陛下官人作
哲厚下施仁俯憐簪履之遺加惠桑榆之晚無三江之
壌悼靈光之獨存矜一介之臣望神山而已遠擢從小
郡移牧通都申畫封圻撫綏凋瘵虎頭食肉敢忘意于
古人馬革裹屍庶捐軀于異日
提舉南京鴻慶宮謝表
兩怒之言溢惡盍從竄殛之刑一夫之泣向隅尚畀哀
矜之典仰御恩施俯激懦衷中謝伏念臣許身甚遇逢
世大亂頻年于衆怒不容甚疾小人更得小人之目力
排聚斂乃貽聚斂之譏事之好還理固如此區區本志
願效狄山一障之乘碌碌全生敢懷范蠡扁舟之意卒
從吏議追褫官資全報國之無期但捫心而永歎兹蓋
伏遇皇帝陛下政先幽黜寬在罪欵季布罷歸豈待一
人之毁樂羊何罪其如三篋之書卒觧免于大訶俾退
安于真館東隅之失誰改事于桑榆北闕之存終係心
于江海
辭免除龍圖閣待制知臨安府狀
竄迹窮閻叨榮膴仕偶塵薄技遂蹈危機所願鋪張太
平累洽之宏休不虞値遭家國非常之大變靖康國破
淵聖表降亟欲援吾君擠陷于不測之危豈復計此身
誅絶于中興之後比喧公議請寘嚴科屬乘輿方事于
東巡而旰食尚勤于北固仰勤睿斷申論德音凡此誤
朝誰為首禍俾二聖辱在于泥塗而不問則一時失言
于翰墨而何尤卒觧免于譴訶尚叨塵于器使逮明受
勤王之舉正建康移蹕之初國步奠安大明黜陟臺省建
白久逭誅夷兹謂衆君子興邦之時豈容一小人辱國
之罪始從吏議追褫官資薦致溢惡之言浸成不赦之
咎敢圖簡記未忍棄捐擢居嚴近之班復備藩維之託
顧疾病呻吟之久積罪愆汗累之餘衆人藉蹸而無嫌
羣盗猖狂而未已百罹如此行見死生禍福之分一飽
無期豈復富貴功名之望伏望皇帝陛下發好生之大
德推從欲之深仁察臣缾罍之量已盈憫臣鐘漏之期
將盡俾安餘命以就窮途非敢效邵平以放侯種東陵
之謀不幾乎田横以庶人守海島之意所有復待制恩
命未敢祗受知臨安府指揮亦乞寢罷依舊宮觀差遣
辭免第二狀
臣(云云)更敢輒違詔命即日單騎就夜兼程到本府交
割職事已具奏聞而臣犬馬迫切之誠尚未冒凂須至
奏陳者伏念臣愚暗剛褊動輒得咎分于聖世永為天
下之棄民敢意慈憐尚軫故物清資顯秩起于徒步之
中衰病增光感涕交下所當即日奉詔奔走造官豈應
更飾矯偽不情之詞固為遜避上煩聖督之嚴而區區
之情實有不獲已者臣聞洪鐘咽于微撞小器溢于大
受故陳力以不能而止官人為器使之宜儻不量力之
所任以貪一時苟且之榮則道盡途窮必致失職敗官
之悔恭惟行殿暫駐會稽以錢塘為扞蔽自經戎馬披
猖之後水銷火燎滌地而盡千瘡百孔不可措手若但
陰拱熟眎則創殘疲瘵之俗何自息肩必欲小有更張
則僥倖不便之人必致大作謗讟自非素有聞望足以
彈壓羣小號為剛明能以身任衆怨庶幾歲月之内可
冀分寸之功如臣德輶望輕起于閒廢通都大邑十目
所視吹韲懲沸救過不暇安能于度外有所為以稱塞
明誥伏望皇帝陛下察臣狂愚有素非擇地于艱難多
故之時閔臣已老無用恐敗事于緩急有為之際特賜
觧免改用能臣依前宮觀差遣
知臨安府謝表
已試無狀久不勝于羣言驅去復還終未捐于一𤯝畀
行殿保釐之託躐西清嚴近之華中謝伏念臣小技矜
愚褊心忤物怒每生乎溢惡譽多出于過情繄乍賢乍
佞之無常故三仕三黜而未已點蒼蠅于誤墨得本自
于偶然訪遺鹿于覆蕉了不知其所在忽紆紹紱又起
民編擢孤臣于罪愆汙累之餘付一方于兵火創殘之
後丹心空在白首重來子卿牧海上之羊節旄盡落令
威化遼東之鶴城郭今非兹蓋伏遇皇帝陛下運道樞
以應寰中秉智燭而觀天下使愚使智丕昭厲世之規作福
作威躬攬御臣之柄故兹頑鈍尚欲使令聽長樂之鐘
未覺九重之遠守北門之籥終期一死之酬
臨安府乞宮觀第一狀
臣多病卑衰體羸氣弱適當春夏淫雨之時乘虚中濕
瘡痏大作兩足尤甚不能鞾韈方欲奏陳乞寘閒散而
張琪賊馬侵犯州縣裹瘡眎事戴星而出雖遇私忌不
敢在假上賴朝廷威靈逋寇遠遁一方敉寧而臣所苦
瘡瘍浸劇臨見吏民迎餞使客行立趨走氣血下注更
無減損之候失今不治漸至深痼必為廢人伏念臣自
三月初承乏彫郡庫無錢廩無粟固嘗丐請于朝廷又
嘗科敷于州縣督酒稅檢制吏謾鞭撻羣偷殆無遺入
計今錢物見在尚可以支吾至七八月秋稼登場人人
可為矣臣吏能淺薄已試無效固不敢求候于多事之
時而臨安大府東南奥區又非尸祿卧疴之所伏望聖
慈察臣别無規避特賜觧罷除臣宮觀遣差一次
臨安府乞宮觀第二狀
右臣已具奏乞觧罷今任除一宮觀差遣未蒙施行須
至投誠上凟天聽伏念臣被遇三朝叨塵六郡顧吏能
淺薄干城固圉初無尺寸可采之勞而時事艱難避寵
辭榮又涉逋慢不恭之罪藩宣大府更歷三時避讒畏
譏進退惟谷校錐刀于榷酤征商之賤劚荆棘于頽垣
敗塹之中送往迎來筋骸難強櫛風沐雨疾病交侵道
盡途窮咎深謫滿伏望皇帝陛下憐其衰瘵畀以安全
與其悼犬馬之死于蓋帷孰若貸樗櫟之生于斤斧
謝復宮表
削迹籍中俾輸薪粲加恩區内復齒搢紳施重邱山懼
深淵谷中謝伏念臣乖于時而少與遇自用而不回方
當衆人皆欲毁之時而有通國稱不孝之罪一夫造訕
濟以羣咻三兔投荒瀕以萬死老妻懼不測病六日而
沒幼女失所恃生十歲而亡獨寄命于窮交遂委身于
謗藪繄刀頭之䑛蜜其獲幾何視井眉之居缾所喪如
此分甘永棄尚軫慈憐兹蓋伏遇皇帝陛下禮秩百神
方均大慶歡刑四表未忍遐遺聞孺子入井之聲而動
其心覩一夫向隅之泣而慘不樂遂超常法復畀周行
自惟放逐衰病之餘莫稱收拾哀矜之意丹心未折白
首何為搯鼻炙眉方追前恩黥面補劓誓畢此生
復左朝奉郎謝表
萬里竄流幾徧大地山河之境一言感徹復見中天日
月之明發迹窮閻增光末路冐恩不次撫已知慙中謝
竊惟天下國家治亂之原實繄君子小人消長之勢部
分南北垣列東西兩曾參之孰是孰非一王遵之乍賢
乍佞聽言固未易也知人豈不難哉臣與讒人初無纖
芥逢權臣之怒遽興大謗挾獄吏之助遂中深人鑿空
造端課無責有驟齒徙鄉之惡旋夷編戸之氓自惟斷
斷之無他豈免譊譊而上訴方其心迹之未辯竊楚相
之璧雖百口何以自明要之名實不可欺校郿塢之金
而真盗然後乃見已自分此身賫恨于九泉之下不圖
蒙大造起廢于一日之間公議既申冤狀自白兹蓋伏
遇皇帝陛下堯仁天覆周道砥平殛鯀而舉臯陶忠邪
已判烹阿大夫而封即墨毁譽乃公凡籲一時無告之
冤已動九重蓋高之聽念臣久罹讒黜曲賜辨明知臣
已迫衰殘特加甄敘惜羽翰于敗履出芝困于枯枝大
恩不貲叨逾過矣餘生向盡稱效蔑然西方佛已謂人
而為鬼鬼復為人歷三生而懷恩未冺北山公亦云子
既生孫孫又生子累十世而圖報難忘
乞宮祠狀
臣頃以非才被遇三朝徧塵法從負乘致寇自速顛除
籍隮為民飲水飯蔬無復榮望惟是平生大節横被誣
執洿衊破壞以致掃地中夜起坐慨然興嗟竊惟明天
子在上聖學高妙為百王之冠不下堂窺牖固已盡得
是非善惡之實于四方萬里之遠豈容援昧而不辯明
旦未死亡終見天日屬者乾剛獨斷渙發德音作福作
威皆自已出哀閔無告保全名節于二紀積垢汙壞之
後刊除囚籍追復官裳志願滿足瞑目無所恨矣第頽
齡向盡懷恩不復尚圖横草之功而馬老虺隤貪戀君
軒猶有敝帷之望伏乞聖慈除臣宮觀一次俾奉香火
畢此餘年雖雲天悠遠無復望清光于屬車豹尾之中
而湖海寬閒猶能詠帝力于歌田牛角之上
謝復右文殿修撰提舉江州太平興國宮表
厲精更化方臨極辯之朝竊食偷安更冒非常之寵中
謝臣聞紬書秘殿所以待四方儒學之英均秩殊庭所
以奬一時勲勞之舊直廬地禁真館身閒聽九重朝鐘
暮鼓之音奉千齡晨香夜燈之祝併疏異數驟及非材
伏念臣頃獻瞽言塵兩科俊造之選旋躋膴仕汗三朝
嚴近之班中秘書鉛槧之勤御史府統綱之寄代言西
掖視草北門瑣闥論思金華勸講分貳選曹三銓之寄
進長地官八座之崇四升内閣之華五殿大邦之重據
衆人必爭之地貪四海欲得之求官謗薦興刑禍隨至
投誠麕鼯之野永儕魑魅之羣潦倒半生泝沿萬里皇
明燭隱大度包荒洗滌厚誣甄敘崇秩伶俜弱質已無
牛羊踐履之憂晼晚餘齡遂有犬馬蓋帷之望兹蓋伏
遇皇帝陛下興念青氊之故物久為白首之窮囚推釁
鐘不忍之仁示觧網好生之德清資顯秩驟起于途中
晚節末塗徼榮于望外逮兹晚遇實過初心曾未暮年
薦叨三錫食芹而美矣豈堪效野人之薦君盤種豆而
翰之猶能偕鄰翁以供王命
乞致仕狀
臣被遇三朝叨塵兩禁更中外之選凡五十二年蒙覆
育之恩今七十九歲中緣罪戾久去朝行遭値清明盡
從昭洗雖葵藿所向未嘗忘存闕之心而蒲柳之衰盍
彼露守邱之願况已過臣子引年之制尚竊希君父養
老之仁伏望聖慈許臣致仕哀矜簪履賁冒蓋帷俾全
螻蟻之微軀獲有終于後福莫報邱山之大德竊見愧
于平生
乞致仕劄子
某年踰八十尚玷吏籍疾病衰殘心志凋喪耳目昏瞶
犬馬之力不復自效理合知止伏望特為奏陳許令致
仕上還印綬歸復田里為農為圃邵轅擊壤歌詠聖化
度此餘年不勝區區願望
辭免待制狀
臣服事三朝效官五紀駑馬戀棧豆已屢貽濡咮之譏
神虎挂衣冠亦再上乞骸之請忽紆詔綍尚軫遺簪還
畀西清荷橐之聯永為東路角中之寵念已過臣子引
年之制有慚知止之風更叨蒙聖恩念舊臣之仁益負
貪榮之愧所有待制恩命不敢祗受
謝敷文閣待制致仕表
瀝懇書辭輒冒乞身之請俞音賜可亟推從欲之仁興
念三朝故物之遺復玷兩禁侍臣之選超逾若此稱效
蔑然中謝伏念臣頃繇東朝廷之覲元帥府猥先諸老
際會千齡奉寶玉于一龍上天之初負羈絏于五馬渡
江之日羣趨帳殿每預疇咨分直鼇扉嘗蒙特召名浮
過實咎積挺災一挂丹書遂至白首龍鐘老矣僅存頃
溝壑之餘彭舞歸歟詎有收桑榆之望敢圖簡記猶冒
抽揚俾綴甘泉伏内之班以為菟裘林下之寵兹蓋伏
遇皇帝陛下遇隆求舊德大包荒雖疲癃衰病之身自
甘永棄而收拾哀憐之意未忍遐遺賜下行之禮以垂
褒罄三命之恭而拜貺曷云得謝兹謂饕榮念永違咫
尺之威無復就堯之日願少忍須臾之死尚堪歌舜之
風
落職謝表
乞身辭仕已度亡期投老殘年亦開九秩偶緩斯須之
死猶未厭于人言不加悼耄之刑蓋終存乎典禮雖仰戴
邱山之重實深負淵谷之虞中謝伏念臣六世陳人朽
敗之餘四朝故物漂零之後新豐翁右臂已折杜陵老
左耳亦聾無復二毛唯餘兩齒已挂冠避賢者路薦更
歲月之久行就木為土中身祗在旦暮之間尚玷臺評
盍從吏議兹蓋伏遇皇帝陛下方從孝治尚禮高年加
惠困窮豈念舊惡况已奉身而退可以止矣抑又削迹
不容為已甚焉何足誅鉏姑示鐫褫然雷霆之下寧無
失匕筯之驚而犬馬之微猶有賜蓋帷之望
謝復敷文閣待制表
窮途起廢收故臣於散地之中禁路疏榮聯近侍于屬
車之後拜恩不次撫已奚勝中謝伏念臣書元豐民版
之丁擢大觀儒科之選偶塵薄技冒浸官榮參從橐之
華備藩符之託侵尋六世可謂陳人際會千齡已成大
耋聽正元供奉之曲朝士無多見天寶時世之妝外人
應笑敢圖殘息尚簡清衷加畀崇資復還舊觀雖東海
之賜金已盡久已寂寥而西清之命級惟新足為榮耀
兹蓋伏遇皇帝陛下篤求人之舊推養老之仁謂百歲
之遺甿尚賜高年之爵况四朝之故物猶存一介之臣
興衰無用之身捐德不報之所獨念戴盆之首顧難以
望天惟有傾藿之心不忘于向日
賀太上皇帝傳寶位表
聖謨獨運决大策于一言神器有歸垂鴻名于千載高
視百王之表永臻萬壽之朋中賀恭惟太上皇帝陛下
燕清淨無為之宗守慈儉不爭之寶希夷體道淵默凝
神冠帝號之尊為太上皇極人倫之貴為天子父奉巵
前殿間寢南樓訪崆峒而得聖人清築新豐而享天下
飬臣退安畎畞莫預鳬趨遥望闕庭惟深燕賀大興孝
治方躬曾閔之難坐格泰寧復見羲農之盛
賀今上皇帝登極表
御六龍而乘乾君臨大寶斂五福而作辟慶浹寰區邦
命惟新天心底豫中賀恭惟皇帝陛下重華恊帝下武
繼文上漢璽而三辭為天王當楚璧而五拜作神主謳
歌收屬歷數自歸詔皇策于千齡嗣無疆之服撫帝國
于四大包有截之區顧疲駑弗洎于駿奔而率舞自同
于恩躍戴盆而望天象雖莫窺十日並照之光扶杖而聽詔
書猶能罄萬歲三呼之祝
鴻慶居士集卷九
