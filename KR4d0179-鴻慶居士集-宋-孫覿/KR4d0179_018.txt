鴻慶居士集卷十八
宋孫覿撰
啟
復撰宫觀謝沈相啟
詔綍甫頒方除罪籍恩綸薦至復踐榮途不圖屏竄之
餘更濫褒加之典伏念某自投憲網遂褫朝紳未嘗望
絶塵一睹龍章鳳姿之表詎敢呈薄技少俾竹頭木屑
之功倦鵲空懷三匝之悲飢鷹猶有一呼之待仰止大
鈞之播靡先蟠木之容自惟積釁之難磨備罄忱辭而
上凟畫墁而取食固自知其妄矣乞漿而得酒抑又過
所望焉兹蓋伏遇僕射相公黼黻斯文藻飾萬物斟酌
元化舒惨四方開使功使過之科詔馭福馭威之柄眷
言孤迹久困窮途援之積垢汙衊之中示以棄瑕錄用
之意廣内九闈之䆳偶寓直其中真庭羣帝之祠亦且
員於此病駒而備刺史之駕老鶴而乘大夫之軒仰繄
從容之仁實負空餐之愧號眢井而出已踐初言合浮
屠之尖更終大惠
謝万侯相啟
陞華書殿已冐隆名均佚神庭更尸厚禄鴻私所被感
涕自零伏念某與世參差為官拓落碌碌無甚高之論
斷斷惟自用之宜坎壈數竒連蹇三黜正如偃師造木
偶耳始傳合丹漆於遊戱之間忽若工祝棄芻狗然已
狼籍道途於蹂踐之後自驚變化之速僅存殘敗之餘
瀧吏譏訶亭尉嘲罵俛出胯下一笑之恥何足言推内
溝中九史之魂復誰弔兹蓋伏遇某官言合蓍龜而必
應行中凖繩而不差念畎畆之餘生乃門墻之舊物早
接步武鮑叔牙獨知管仲之賢莫測崇深張延賞烏識
韋臯之貴雖屢慶再三之凟而不替終始之恩秘殿高華
真祠優佚璽書絢爛印組光新驟驚清切嚴近之班併
為衰耄疲癃之寵息黥補劓固已盡於獻三捨舊圖新
尚有期於借一
謝張參政啟
奏牘冐聞仰干鴻造詔音報可曲遂私成伏念某早歲
狂疎未更變故晚途流落但欲偷安嘗膽訟愆咋指悔
過方懷直散羣之後雖徵投杼之機而臨深履薄之餘
猶是傷弓之翮大賢入輔聖主仰成四海沐寬大之恩
百神聽靖共之德飛章上逹固無明珠按劍之疑賜札
俯頒遂復木瓜報瓊之重兹蓋伏遇參政禹功翊舜尹
德承湯悼簪履之遺而欲兼收掩瑾瑜之瑕而不求備
得季子之諾殆過於百金墜劉公之書固賢於十部煖
逾布帛施等邱山通書殿之清班竊祠宫之厚餼併叨
異數衰老之光盡出洪鈞陶鎔之賜乘牛車以觀東閣
之士固所願焉空蕙帳以勒北山之移自今始矣
謝湯樞密啟
秘殿通聯叨恩不次真祠厚餼竊食無功自驚縲絏之
餘復冐帡幪之芘伏念某憑愚好勝任已直前適丁羣
仇彙進之初輔以寄詆深中之士徵妖聚鬼倡造無根
銷骨鑠金誣陷不測彼快一時之私怒可矣其如天下
之公議謂何治道聿興皇明委照聖主議哀矜之典大
臣推從恕之仁閔兹窮閻待盡之身收於散官永棄之
地蓋謂拔十得五庶幾有獲焉夫何問一得三又過所
望者兹蓋伏遇知院樞密以孤忠許國以斯道覺民簡
在中宸典司密命眷孤迹湮淪之久會洪鈞化育之初
欣逄千載之期首被一夫之澤通籍殿廬之邃置身宫
館之間衰髦曷為叨逾至此洗心改事方將銘坐以圖
新鏤骨銜恩尚欲結纓而效死
謝陳樞密啟
直館就閒方上祈哀之請私庭望拜遽叨從欲之仁榮
躋嚴近之班併示使藩之寵省循非據喜懼交懷伏念
某坎壈一身漂零二紀志哀善變而未免狗苟蠅營之
態寢驚夢魔而尚虞風聲鶴唳之聞悼東嵎之失莫
追悵西崦之期欲盡殆兹晚遇有愧平生著籍殿中紬
書廣内進冒宗儒之列居叨先聖之祠地近秩清官閒
禄厚戸外屨滿已無爵可羅壁上梭飛而見蝎亦喜兹
蓋伏遇某官知院樞密材隆國棟望重民瞻早發迹於
掄魁晚疇庸於政路矜取故物辱在洪鈞矧兹耄及之
年尚玷褒陞之典三錫之榮過矣難忘大造之酬一飽
之腹果然空負素餐之恥
謝湯中丞啟
秘殿脩文濫綴朝紳之末真祠訪道更叨家食之恩迨
過所蒙蓋知所自竊以淮南憚汲黯之直寢稱兵之謀
回紇感郭令之誠下投戈之拜藜藿所以恃伏猛之威
而不採山淵蓋亦蒙潛珍之潤而不枯故兹委照之餘
皆在容光之内某蹉跎暮齒潦倒餘生大公之路一開
褒復之恩洊至伏遇中丞剛大之氣飬之浩然奔逸之
塵望之瞠若聞風而貪懦之志立正容而讒慝之意消
世道將興朝倫所恃惟是鉗口結舌無告之狂不勝錐
髓剥膚莫大之辜卒觧免於深文尚叨塵於膴仕追尋
已往既陳之迹疑蕉鹿之尚存獨有懷恩未報之身咏
梁鵜而自愧
謝周殿院啟
上祠宫之請亟推從欲之仁聯館殿之華更冐隆儒之
寵伏念某孤喑莫知衆喊難齊久行憂患之途重罹羅
織之枉命窮而出所向觸藩病定而思方食失筯两踰
歲紀六遇郊禋獨卧窮閻永同棄物借齒牙之論寔有
望於至公悼縲絏之非遂卒歸於一洗兹蓋伏遇殿院
立朝之大節以正直聞致主之嘉謀以儒術用臺評一
出世論所宗長劍倚天而氛祲自消猛虎在山而草木
皆遂朝端屹若王路坦然致兹衰老無用之身亦預蒐
攬甄收之數牛溲馬勃倘自效於毫分鐡心石腸誓不
渝於燥濕
謝察院啟
嚢封跪奏竊希琳琯之間賜禮垂褒遂著金閨之籍某
竊謂誠身有道莫如勝已之私不由徑行而人伏其公
不愧屋漏而神聽其直免胄而見盛服以朝故能動容
正色於衣冠瞻視之間自然厭難折衝於尊俎談笑之
際恭維御史紀綱之地實為天子耳目之司不怒之威
未言而信如伏山林之猛自全藜藿之生兹蓋伏遇察
院高蹈不疑獨立何懼以中庸之行為設施之表以法
語之言為議論之宗多士具依有蒙霧不知之潤一時
處顯皆分燈無盡之光致兹幽屏之蹤亦預明揚之列
神龍高舉固已慰四海望雲之心斥鷃卑飛獨喜附一
枝巢林之托
謝凌正言啟
抗言自列願追營香火之緣錫命過優俾接武圖書之
地竊以毁常生於溢惡譽每出於過情坐虎觀而見蔡
邕豈其然乎射木人而思蒋濟亦已甚矣某狂狷妄發
出言而逢怒惷愚自守獨事而罹尤怒遷而水之蟹可
憎患至而江之糜弗悟讒夫峻詆酷吏窮探方一時摧
殘蹂踐之餘僅夷於草莽豈二紀衰病流離之後有望
於桑榆兹蓋伏遇正言持心如冰鑑之平稱物有權衡
之信察人於衆惡拔士於一言迨兹重老之年亦玷惟
新之令敢圖大惠更欲試春草之長獨有後凋尚有愧
霜松之老
謝中書王舍人啟
剡奏陳情誤恩䟽寵名標帝所上廣寒修月之宫路入
神仙遊禦寇御風之圃遂僥一時之幸併叨三錫之榮
伏念某惷迂而動成悔尤畸窮而少所諧偶自惟投閒
置散無所用心獨有挾册讀書庶幾求志擁鼻賡洛生
之詠掉頭歌梁父之吟固未嘗戚嗟怨懟賦南山種豆
之詩祇自傷流落困窮琢元都訪桃之句豈圖過聽乃
遇知音雖門第極風馬之殊而聲氣有霜鐘之感遊談
借重大筆垂褒青蒿倚長松本自非其偶豚蹄祝甌窶
何所欲之奢兹蓋伏遇侍講中書舍人邃學淵源探六經
之蘊高詞雅奥起八代之衰重講肄之席而辨若風生
脫筆吏之腕而詞如泉湧自惟孱陋最辱知憐溉殘朽於
流潤之餘出黮暗於容光之地圭璋借况蒲柳增花敢
緣援手之仁自薦尺書之贄空有望塵之嘆莫申擁箒
之恭
謝兩史舍人啟
上主廣右文之化誤叨稽古之榮羣公輸盡瘁之勞獨
冐素餐之禄豈孱庸之敢望荷識拔之非常伏念某以
卷曲無用樗散之材有留落不偶數竒之相狂愚自用
謗怨所歸名書饕餮之科罪抵驩兜之比已不勝人言
之衆孰云袁粲之不狂固自有論世之公始信冶長之
非罪兹蓋伏遇某官學洞九流之邃文追三代之風士
論推崇聖心簡在觀過護人之短持平扶世之偏悼兹
涸轍之窮俾有安巢之願方披帶索羣麋鹿於草莽之
噓忽被冠纓接鸞皇於雲霄之路每篤相先之意遂叨
不次之恩溫尋舊讀之書已廢十寒之厄策勵平生之氣
詎復存三竭之餘
謝尚書侍郎啟
中禁之寶省恩容寓直上清之淨宇詔許偷安竊以富
貴非其義而千駟之馬弗視焉貧賤不以道而五兩之
輪亦泰矣聽蛙鳴於鼓吹之下立緼袍於狐貉之間人
見簞食瓢飲之不堪孰知甕牖桑樞之非病某伐木削
迹久矣弗容疐尾䟦胡罔知攸措未嘗怨天尤人見愠
窮之色但知流行坎止隨任運之緣會上聖求賢如不
及之時而羣公觀過有知仁之恕策磨朽鈍庶收十駕
之功振拔滯淹或有朋來之福兹蓋伏遇某官追探千
載樹經綸之業表儀一世主人物之評處富貴之身若
固有之視貧賤之交無間然矣推仁博爱分德周施收
之㸑薪煨燼之餘被以黼黻青黃之飾退思所自為幸
何多雞鶩之贄莫陳徒切仰高之慕犬馬之力將盡尚
思圖報之方
回謝張運使啟
瀝懇犯嚴方虞幽黜推恩起廢更累明揚伏念某蕞爾
餘生起於罪籍辨市虎之謗已明矣頋杯蛇之影尚惕
然驟置書林迨參賢路猶堪珥筆和南風殿閣之詩詎
可投竿遮西日長安之道兹蓋伏遇運使直閣嘉善容
衆強恕求仁萬頃納汙九河借潤被許于將一言之目
墜陳孟公尺牘之書坐令衰廢之餘復冐許延之寵末
至居右敢忘馬長卿禮遇之隆下坐為榮自倚郭林宗
題評之重
回謝漳守趙中大啟
直承明之廬重叨非據索長安之米自媿無功伏念某
猖狂嬰羅網之拘落拓笑儒冠之悞足一跌之後雖縱
纜而莫收肱三折之餘尚迷途之可復刻肌補過斷尾
求全豈繄躪藉之餘尚玷題評之重起躄浮圖於講席
之上寘木居士於叢祠之中拜賜竦然為禮過矣兹蓋
伏遇知府中大忠厚之德追配先民久要之情矜存
故友一函甫逮若奉光塵三讀不休如聆嘉話窮閻改
觀暮齒增華陳義甚高殆過兼金之餽占詞不腆空慚
縞帶之投
回太守周直閣啟
通三殿之班光膺懋寵援列仙之館愧積空餐自憐疲
癃傷敗之餘無復勇銳激昂之意飽於憂患未老先衰
困於語言無罪得禍盍此散地畢此餘生荷識拔之非
常豈頑疎之敢望兹蓋伏遇知府直閣高明昭晰廣大并
包溉病木之根於垂枯脂敗車之轄於既覆偶存殘息
未首一邱曲借餘光坐階華寵青雲岐路固無追驥騄
之心白髮光隂但思逐桑榆之煖
回謝處守謝少卿啟
寓直廬於帝所極儒者之榮進官簿於神庭拜散人之
號䟽榮異甚拜祝靦然伏念某漂零三褫之餘顛頓首
難之後繩樞甕牖容膝易安飯豆羹藜沒齒無怨俄墜
紫泥之詔下臨白版之扉接層霄之羽翰而上星槎銀
漢之津指夷途之步武而卧蕙帳草堂之夜雖自謀何
以過此豈僥倖所敢望焉兹蓋伏遇知府少卿文學魯
儒循良漢吏激西江之水涸轍遂蘇隠南山之雷蟄戶
皆震申之嘉惠重以好辭分借餘光曲全暮齒雖遠争
地實踐華途給札殿中詎敢奏大夫凌雲之賦占詞坐
上猶堪授小兒樂職之詩
鴻慶居士集卷十八
