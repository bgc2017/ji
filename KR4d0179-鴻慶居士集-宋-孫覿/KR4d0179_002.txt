鴻慶居士集卷二
宋孫覿撰
詩
有客生致兩雉不忍殺開籠縱之
平地安知禍有機一跌永負青雲期舉羣驚雊墮罝網
衮背煥爛光陸離山梁一嗅不忍嘬如臯一笑吁可悲
開籠放汝須遠去莫遣韓公賦病鴟
二
誰令孤鷕遂專埸剪送籠中看為翔文章正坐虎尾柄
鎩羽一落千丈強翠翎低摧少顔色竒禍非汝能遮防
匆匆應媒莫浪出尊拳毒手正相當
題妙覺寺壁
葉底紅稀不見花枝頭綠暗可藏鴉春歸古殿蒼苔滿
一點籠燈隠絳紗
再至
老眼逢春病有花淋浪醉墨字如鴉懸知不是唐王播
慚愧高僧護碧紗
宿妙覺竹菴贈静老
青山映落日淡淡烟中明出門無所投曳杖隨意行破
裓僧三兩喜笑争邀迎曾巢俯修行飛星動高甍老人
如宿昔真契同三生遇人無戚疎出語惡不情寥寥風
馬牛肝胆欲盡傾怪我胸中山硉兀尚不平邯鄲樂無
度短夢一餉榮蠻觸怒不休暴骨千里横微言起我病
内愧面汗騂早知天宇大豈有世網嬰舉扇障西風浣
此滄浪纓
胥澤民招飲
蕭塵散幽步不放一塵驚高崖初日吐壊道哀湍鳴平
生耽田里見此心眼明危橋屬幽徑别戶延朱甍主人
雞黍約庖烟起晨烹長鬚舉桉出銀杯坐中行爛漫寫
真意殷勤愧深情留歡更卜夜華燭吐長榮
二
蒼茫夜氣合渺渺風露清籃輿兀醉夢翩若孤雁征老
馬志萬里絡首喪其生十年飽芻豆立仗不敢鳴自識
酒中趣欣辭身後名皎皎一片心不受寵辱驚清風悲
永夜萬竅同一聲醉裏有歸路彷彿遊化城
别如老
同舟無胡越四海皆弟兄吾人雖晚接一笑蓋已傾世
亂識真態塗窮見真情曳杖扣禪扃撞鐘聽鞾鳴小窗
風雨夜對此二榻横吾身如木偶春至不復榮豈無三
宿戀天雨方流行去去得首邱歸田充殘更
徙寓妙覺佛舍胥乂民襆被相過賦夜坐
客居厭窮獨蓬艾翳環堵莊舄尚越吟鍾儀猶楚語吾
人有竒操空洞見城府相逢逆旅中霧豹初一睹拘囹
賦囚山避謗憎市虎褰裳肯顧我崖嶠走風雨微吟對
清夜破此五月暑墜露挹金莖空花堕犀麈孤燈映籠
紗泠灧翳復吐耿耿遂不眠逢逢聽晨鼔
招鄒次魏
客舍風雨交庭蕪蔓春草蓐食悲王孫戛釡厭邱嫂吾
人才傑立一障狂瀾倒湯湯捍滔天澟澟塊絶島竒音
閑大朴妙語發天藻壁間見蝎喜屋上瞻烏好蛩然聽
足音自然慰衰老出門泥活活所向碍行潦懷人心不
展厭亂迹如埽仲子過我廬肩輿白雲道
贈答淵侍者
沐猴着冠天所械笑唾千金如一芥時時扣角諫三生
口業未除詩有債薨薨不作秋蟲聲藹藹欲盡春雲態
平旦誰登大將壇一軍驚呼子光拜
建昌守朱直伯寄酒小詩為謝
愛酒淵明望白衣傳聞騎吏欵柴扉為憐漁父鳴鞭送
欲使山翁倒載歸淚向琵琶絃上落心隨蝴蝶夢中飛
一杯属我寬愁病免使黎侯詠式微
再用前韻
千騎森森響鐵衣日上銅環四扇扉何妨指點銀瓶索
直須倒着接䍦歸已邀明月三人共更看紅塵一騎飛
何日淵明賦歸去晨光前路正熹微
妙覺寺適軒
古寺秋崖上清風掩半關晚花明艷艷曉溜落潺潺松
笋穿階瘦苔窠蔽石班翹沙憐鷺静抱葉看蜂還心以
空無累身從病得閒儀曹獨何事終日賦囚山
二
老厭風沙惡安閒且當禪開簾延白月倚杖立蒼烟鳥
散人聲裏鐘殘客夢邊小蒲風葉偃薄槿露華鮮句好
吟鬚斷歡餘醉帽偏人生但如此何處不翛然
好學書事
䀨䀨催沽我嚶嚶喚友聲一遭青蝇汙永負白鷗盟睡
鴨嘘烟滿蒼龍噀雨鳴參禪我未暇一榻對僧横
二
隠几抛書坐欹床聽雨眠僧来逢自足盜去失青氊楚
國雖三戶滕氓尚一㕓如今更何恨端用酒為年
次韻王子欽端午
飯筒菰黍趁流年葵扇桃笙尚宛然世味半隨昌獨苦
心旌長與艾人懸鴻飛不到書来少鵲喜無憑語浪傳
兩鬢蕭蕭吹白髮空餘衰謝老人憐
吳益先攜杖過見以詩為謝
千里之馬初服輈風騣霧鬛跨九州駕鹽挽磨三千秋
俯首尚與駑駘遊吳郎人中第一流文采絢爛珊瑚鈎
陽春白雪和者少夜光明月暗中投魯人不貴東家邱
吾髯凛凛青兩眸摐金戛玉聲相求属鏤雙螻九地幽
有夜氣出于斗牛忽然化作長横虬睚眦之怨何作仇
一麾立斷樓蘭頭
次韻王子欽
北窗風冷冷西閣夜悄悄缺月吐半壁獨與太白曉緱
山王郎子粲若玉樹皎紛紛噲伍中特立負竒表清談
静炙燠堅卧鎮浮擾呼童高樹栅赤幘厭凡鳥
再和
二年客塵土獨夜憂悄悄遇酒一破顔歌呼醉連曉寸
心為誰明伴此孤月皎枯柟鬱峥嶸老榦空自表蟻穿
萬孔萃蛛掛千絲擾白鶴逝不来豈敢更擇鳥
凃子野九歲子名駒字千里戲作
日角珠庭秀兩眉誰家有此寧馨兒莫驚墮地駒千里
久見參天桂一枝
二
碌碌為生笑阿奴九齡重見此英雛千回健走非黃犢
一洗羣空走白駒
贈竹庵静老人
名争計身後逐利了目前道人一彈指永斷三生緣起
滅水上漚聚散風中烟紛紛閱凋謝東海今桑田縞髮
茁枯顱秀眉覆兩顴已超人天上遂拍佛祖肩茅齋立
萬竹蔭此碧玉椽綠暗雲擾擾清涵露娟娟我老無家
舍餘地寄一㕓不辭供井螘辛苦送華顛
置酒
離離黍禾暗空村一點炊烟帶雨昏山翁過我竹間寺
未扣爵羅廷尉門老去不辭(闕)詩酒區區獨醒一何有
笑語未辨供主人久客那能拒鄰叟杜陵白首尚書郎
步屧春風向草堂人生意合無妍醜共此一夕燈燭光
讀李光遠詩卷次韻二首
泗州南山
跳波亂清淮一葉寄真賞南山如高人摽落自矜爽胡
塵暗初甸絶境墮渺漭空城草木春戶外履誰兩悵望
壺公龍乘雲自来往小詩若圖畫髣髴見飛槳從今淮
上山不落夢中想
揚州谷林堂
楚山多異材翠竹滿崖谷蕭蕭斤斧餘斬伐同一束蕪
城帶流水萬畆淇園綠遺苞駮雲錦老節抱金玉歲晚
虎穴鄰䑛掌方擇肉此君無恙否應坐白眼俗
志新誦近詩次韻
客舍秋風我欲愁世途如漆莽悠悠半生小利營錐末
此日危炊上劍頭萬里窮鄉憐我老一㕓小隠待君謀
惘然貌赤空相對扇面令人手不休
二
野鶴昂昂祗自竒水鳬泛泛強隨時問禪乞我安心法
住世分君大藥資便欲乘桴從魯叟不湏歌鳳歎周衰
超然獨嘯千峯上一吷清風萬竅吹
石䂬在宜黃縣之南二十五里義泉寺寺旁有磴
道高里許循山而西少北忽有石梁數十丈横
絶兩崖之間中空無柱高出雲表神剜鬼刻不
可名狀真洞中心駭目之觀而僻在一隅遊客
無所為而至乃賦詩一篇以告喜遊而不知者
何人手執造化關投此虹蜺跨兩間烏鵲填成天上路
鬼神鞭出海中山飄飄尻駕淩空舉側身下瞰千峯雨
河漢洶洶聲西流風雹相纏齊萬弩始信通天有一門
便欲晞髮扶桑根乘槎忽逢支機石拄杖直到洗頭盆
賞後誇雄兩竒絶邂逅一聲如電掣冥冥滄海會揚塵
大字磨崖書歲月
題鄒次魏青藜臺
讀書非貴嗜吾子喜欲迷十年費膏火羣嘲笑書痴磊
落載五車望海無津涯雙瞳如秋月一出照耀之冥搜
理窟䆳妙解鋸屑飛胸中九雲夢百怪見燬犀拊枕出
鴻寶鑄金侔褭蹄神光發中夜太乙乘青藜
静老容安庵
離離風中花深落任所之泛泛水中萍流轉復在兹静
公湖海士世網那得縻獨有鐵石心不與燥濕移巢肩
統靈鵲搘床餘老龜區區了官事應解笑兒痴
二
雲噓翠撲膚山擁青入戶祗樹給孤園桃源武陵路一
從振履還不復乘杯渡倚牆捫蝨坐揮麈送鴻去水涵
樓影交風斂花氣度把茅便有餘不要黃金布
静老通幽軒
諸峯倚崔嵬衆壑隐奔峭寓目欣有擊會心領其要開
廬結茅竹伐翳斬蓬藋此君亦可人玉立盡娟妙風酣
翠相倚月吐清自照窈渺非世音鸞鵠中夜嘯烟塵暗
北關烽火被南徼便欲老三閭終焉隠屠釣
次韻王子欽秋懷
白汗翻漿浹背流清飈一埽破除休楓江湛湛冰壺月
梧井團團玉露秋蟻動巧聞床下鬭駒跳首向隙中留
南山危高稜見(闕)杞國區區豈我憂
二
愁邊種種關心事客裏紛紛見俗情雁折西風離思亂
鳥啼殘夜旅魂驚江河風景悲南渡家室倉皇問北征
滄海横流安税駕一桴從我任平生
秋夜
山寒藹瞑姿楓老帶漲痕蘭折桂亦折往往歸其根萬
籟各收聲一氣中自存鼻斤無可斵尻駕不復奔孤光
照獨夜月落低金盆
二
金氣天與高燈燼宵征繁暗蛩露下積潛虬浪中翻幽
人醉清夜一笑空罍樽遇勝獨心許了了見目存但憂
兒輩覺難與俗人言
三
寥寥犬吠村微月耿黃昏雞豚市井空虎豹窟宅尊元
龍百尺樓獨卧誰與論酒聖具復中愁魔自驚奔彈鋏
歸去来稚子候柴門
秋興
雲族正南驚日車遂西沉倚樓孤客恨伏枕故園心唧
唧蟲造哀交交鳥遺音危坐百感集我何念之深
妙覺寺三詠
木犀
霜葩翳老青粲粲石壁下瓊樹一枝新肌冰敵姑射光
風泛月彩芳氣襲蘭麝幽人三臭泣採玩不盈把芙蓉
強争妍刻畫粉黛假對之若為容慚紅面如頳(樹旁有芙蓉數)
(十本並開)
梧桐
高梧傍層樓隠翳崖寺古森森露井寒蔭此六月暑秋
風動地至柯葉遽如許依依别故林黃落半粘土凉蟬
不復號驚鵲時自語一夜繞空枝愁絶兩翅羽
芙蓉
沙際漾淺碧竹外嵌欹紅晨光發濃麗醉臉酣春融歡
華不滿眼榮悴一日中娟娟泣朝露摵摵隕多風
自崇仁趣新淦凡四夕乃至一寓道觀三止僧舍
皆留一夕而去賦小詩記之
妓原寺
稚子應門立老僧迎客入湛湛玉秋寒唧唧銅缾泣小
軒風雨過窗戶青紅濕晚花發秋妍黃蜂正衙集
化度寺
失路迷千嶂投林借一枝扣門竹西寺立馬日斜時矍
鑠僧窺戶睢盱犬透籬定知嫌不速明日與君辭
栖霞觀觀在麻嶺下
雲表朝飛屐松殘晚駐鞍破扉聯白板槁項繫黃冠徑
雨喧風蘀汀沙立露寒小窗床坐好對此百憂寬
三山寺
斜日半窗明無人獨掩扃風鈴時自語雪柏老終青立
鵲參差見微泉斷續聽老僧渾不語危坐卷殘燈
二
異縣久為客窮途飽所更對床雲伴宿曳杖月同行到
處身如寄看山眼暫明平生飲中趣酒賤且頻傾(江西多飲)
(紅酒獨新淦市酤稱冠)
余大觀中與襲明登仕同為太學諸生别後二十
六年余南遷道江清襲明逆于新淦之洲上蒼
顔白髮大略相似感歎之餘飲酒賦詩以為笑
樂襲明筆刀雄贍操紙立就凡六十七必用前
韻余維和者十二篇云
亡弓隨甑一時空夢斷南柯午枕中便有樽罍追北海
更無塵土汙西風騎牛懶卧山中相失馬来看塞上翁
從此卜鄰成二老雞豚社酒與君同
二
龍媒去盡馬羣空一曲陽春在郢中浩浩百川齊赴海
蓬蓬萬竅摠號風誰憐楚國沉湘客獨有商山避世翁
閭里應容投緩急風波千里一舟同
再和
烏啼鵲散晚庭空並合相呼入酒中逐影故慚夸父日
披襟聊快楚王風牛衣泣卧悲遊子鳩杖歡迎愧老翁
笑我獨醒成底事一邱之貉古今同
二
沙平雪漫水涵空路入千岩紫翠中村遠微明漁舍火
樓高斜矗酒旗風可憐方外狂司馬来伴田中一禿翁
南北相望三十載心期不改斷金同
再和
瘴雨蠻烟埽地空衆星環列拱天中豹章尚隠南山霧
鵬背將摶北海風麟閣似聞登漢將鹿門猶自卧龐翁
低頭莫負平生志冠蓋風雲萬里同
二
夜鶴悲鳴蕙帳空一身竟在百憂中驚魂尚喘吳牛月
短翮甘隨宋鶂風且與龜魚為地主不將鵝鴨惱隣翁
超然世態誰君似蘭菊春秋自不同
何倅利見許出侍兒襲明用前韻賦詩再和
平生慣見有司空腸斷蘇州一盼中此夜相忘千里月
他年應恨五更風坐中不樂無三粲(侍兒以英粲為名)客里相
逢祗兩翁急雨催詩更蕭瑟小窗寒夜一燈同
二
錦堂蓮燭夜燒空喜笑蟬聯綉戶中塵繞梁飛歌白雪
襪淩波去舞回風投梭且莫驚狂客却扇何妨眩醉翁
青鳥殷勤問消息留髠滅燭許誰同
何嘉會寺丞遣嫁侍兒襲明有詩次韻
魯陽之戈倚半空誰能一却日再中驚回十二巫山雨
永隔三千弱水風瘦語便傳黃絹婦多情好在紫髯翁
謫仙尚有杯中月獨舞婆娑醉影同
二
哀彈已逐楚雲空錦字參差在眼中應是桃花貪結子
任教柳絮舞隨風留春不住無樊子隔水遥看有杜翁
無那丁寧花鳥使丁香偷結兩心同
迎薰堂小集襲明用前韻再和
飲痛瓊艘百柁空參横斗掛月當中不愁馬上衣沾露
且看樽前幘墮風未辨清歌娛醉客莫將強韻壓衰翁
詩成快寫鮫人淚萬顆驪珠訝許同
何嘉會以侍兒歸彭生小詩戱之
浮蒼宛宛兩眉長瀉碧泓泓一鑑光山海相逢非浪語
小孤明日嫁彭郎
長樂寺
層梯倚天碧細路連草莽蕭蕭青松門税此杯中鞅輪
囷老樹枝偃蹇怪石狀中有蓮花臺迥出諸天上空堂
卧鐘鼔古佛暗龍像飛泉漱石除夜半發清響雲低雪
浮浮柳動春盎盎超搖萬里眼更欲登叠嶂
二
萬瓦冠松壁千嶂鎖雲莊故人置酒地清夜燈燭張破
壁掛月闕遺簫嘯風廊妖歌傾四座醉卧錦瑟傍寂寂
花絮亂匆匆鶯燕忙雍門已陳迹餘音空繞梁我來久
徘徊驚呼首一昂老僧獨依然對坐柏子香(何嘉會餞愛姬于此)
(呼字當作去聲)
志新遣介致書餽以巴蜀紙黃柑珠欖大栗鵝鮓胎
蝦為餉戲作長句為謝
巴江新擣萬穀皮禇生粉面膚凝脂故人千里特寄我
落筆宛宛天投霓綈囊丹果十襲包爆栗飛燼石火敲
紅顔著樹落青子香霧噀手披黃苞蒼鵝無罪見葅鹽
苦酒濯之光五采蝦跧久已成枯腊咫尺波濤渺江海
客舍紛席争滿前饋羹不復五漿先殷勤重餉有吾子
兩夫擔荷頳其肩
嘉會飲餞愛姬大慟而别
小窗危坐若為情曳杖穿雲取次行蕭寺試来攜手處
陽關已作斷腸聲歌呼本自追曹相慟哭那知見賈生
坐上誰人最愁絶江州司馬淚縱横
遊鐘石寺問名寺之因老僧指門旁石如覆鐘狀
賦詩一首邀何襲明登仕同賦
月斧琢朣朧團圞覆石鐘連絡青雲根點注碧眼封補
天記女媧移山宅愚公當年偶遺漏墮此草棘中竒礓
久淪蟄化出金仙宫老僧慣見之笑視瓦礫同礪角戱
烏犍送火敲青童摩挲問無恙千歲今一逢堂堂張茂
先扣我蜀井桐噌吰振林莽叱吸萬竅風澒洞衆壑滿
吼徹九地通狂奔竄幽題驚怒拔老龍豐山霜霰零彭
蠡波浪舂一鳴固有待寸筳那得攻水曹筆五色東序
羅笙鏞辟易四坐傾踏蹴萬馬空偉兹抱竒音伴我窺
靈蹤賦詩乃不如露草號秋蟲
宜黃尉李集義遣書問安否小詩為謝
三年着南冠兩見芳歲新朝為蟲蛇侶暮與魑魅鄰行
隨木上坐卧對竹夫人獨有金石交不廢風雨晨書来
一弔屈我已屢厄陳嘖嘖爨下桐嗷嗷轍中燐絙以朱
絲繩放之碧海津窮途得重惠肝胆大輪囷嶺雲亂擘
絮簷雨收斷線箕神擁前驅萬瓦集微霰土峯忽崔嵬
炯若簪出弁衣稜森欲起眼結醉復眩属國卧餐毡含
糊不能嚥
喧豗湊六合澒洞咽羣籟俄驚江海懸坐覺虚空隘包
藏失地險瀰漫見天大嬋娟自一種巧麗窮百態獨餘
古柏青正色老不壊
鴻慶居士集卷二
