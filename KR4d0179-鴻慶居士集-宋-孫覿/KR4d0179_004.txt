鴻慶居士集卷四
宋孫覿撰
詩
送王循道赴省試
龍擾已可屠瓠堅今可攻不辭千金費莫計五石容藏
器古有待用大難為工平生不龜手佇此一戰封
二
千金市駿骨想像不可逢安知轅軛下磈礧卧肉騣天
廐四十萬一洗凡馬空葉公莫驚走始信有真龍
三
秦俗自擊缶齊人善吹竽寧聞牛角鬭莫奏鳳將雛獨
唱誰能曉彌高和欲無中郎非俚耳為斵爨中枯
四
殖綽拜勇爵儒冠堪溺中可憐毛錐子譊譊尚争雄夫
君口擊賦陳言賤雕蟲行以立談間可折萬里衝
過臻闍黎
龜肌鶴瘦老臞仙壊衲穿孔雪滿顛無數岩花開自落
青山相對獨依然
二
髯龍遠舍立疎疎白甲蒼皮十抱餘當日青青折釵股
如今老節已專車
三
莫便將心到處安小窗趺坐兩蒲團芋魁半熟通紅火
鼻涕垂頥對懶殘
送智海上人
大師興趣在江湖拄杖扶行穏當車苦要詩翁談生活
穿雲涉水到西徐
二
折鼎支磚石半欹拾薪乞米為朝飢昏昏一點炊烟裏
見我邯鄲夢覺時
馬跡上塜遇大風雨書僧壁
松竹騷騷繞舍鳴沙頭一夜連雨明衝泥裹飯澆新塜
野哭干霄共一聲
二
白帢排肩上塜歸飢烏攫肉紙錢飛東家已改清明節
一點炊烟上翠微
示相者
漢嬖寧聞通餓死秦黔自說布當刑侯王將相元無種
試向人奴覓衛青
某靖國中與時發同寓郡庠潛心之北窗凡三年
而别别後三十五年復相遇於荆溪頥山之下
蒼顔白髮互相驚歎追數一時同舍生在鬼錄
者十八九獨兩翁無恙耳方築室山中以老焉
將與時發杖屨往来如杜子美所謂兩老者迺
賦詩而以為之先
簪盍盡晨夜裾連講肆朝昂霄初一睹歴塊已先超竟
卧鹽輜老終遺爨鼎焦月分千里共波折兩萍漂卷地
邊塵合彌天劫火燒途窮歌兕虎巢燬賦鷦鷯稚子開
三徑先生守一瓢但空囊似腹莫折磬如腰幘墮樵風
過袍斑釣雪饒蝸盤憐角縮鼠黠看鬚搖鳬鴈吾何筭
松筠子後凋共憐身獨在相視意俱消負釁投炎海全
生託聖朝那知龜是鼈已見鵬如鴞楚玉號三獻堯雲
煥九霄啼烏占夜喜歸馬弄風驕便殺雞為黍休尋鹿
覆蕉並隣如可卜半道不湏邀汲井澆桑本攜鉏蒔藥
苗千端身外事一噱醉中囂蟻泛蓮垂葉魚烹柳貫條
往来成二老隨分各逍遥
次韻王次之龍圖
撥雪披雲粥面濃三杯困卧北窗風悠然一夢南柯去
千騎靴刀帕首紅
二
蕨芽載土笋穿叢青子森森褪小紅與物無情吾老矣
如今休恨五更風
三
青梅着子欲生仁始見新紅觸眼新李徑桃蹊俱埽地
一枝獨自占餘春
四
一種竒葩絶衆芳朅来當戶見鉏傷猶看紉作幽人佩
獨步修門擅國香
示天寧晤老
錫號延春閣知名四十年向来香一瓣恭為佛佗禪霧
沐山藏豹風餐葉翳蟬寥寥千佛後又見一燈傳(哲宗皇帝)
(晏駕晤老從佛佗禪師問語于禁中延春閣錫號祖燈云)
二
有地逃銅馬無心待玉魚牛眠今可矣龍耳欲何如荷
鍤千岩去連轆十日餘殷勤古松下為剖甕中書(晤老為亡)
(兄卜地號卧牛山而穴未定故有龍耳之語)
次韻德發驅虎
三窟憎狡兔兩端忌首鼠含糊有前却遺患在養虎操
刀貴能斷坐見皮寢處應湏下車搏不待探穴取恢恢
天漏網洶洶國破斧驚呼咤萬口走避空一府長圍起
伏虚尺箠下戛敔迷行出漢圈送死入鄭圃大彘保尻
領童兒聚儔侣枯顱歸閣束敗鞟實庭旅寧堪裹馬革
但恐汙牛弩三患古所害一死誰貰汝緣林亡(闕)命首
禍自吕母師行費千金城壊墮百堵踞鞍髀欲消嚢笏
頰誰拄要先羣鯨戮未快一虎去
讀沈德潤詩卷
繫馬門前柳投鞭息吾駕青林合扶疎木杪抗風榭沈
郎天骨清衆垤立嵩華閉閣卧讀書一榻過僧夏尤工
五字律句法窺鮑謝無窮真炙輠有味乃食蔗我老復
何為齒髮日夜化寅緣葦間見拊髀起一咤懸知擲地
響自欲補天罅坐令長安楮頓起千金價
讀王季恭詩卷小詩為謝
潛泉不到一周星膝上郎君得我驚大府潭潭真老相
長淮滚滚舊家聲渥洼隨地湏千里窮髮垂天佇一鳴
莫遣畫蛇安兩足宫袍賜錦待先成(季恭蔡天啟舍人之甥也)
二
金鐘吼徹曉霜清瓦釡如雷不敢鳴欲識呼盧真彦道
試吟石鼎調彌明牙籖萬軸撐腸滿金檢千篇唾手成
堪笑韓公太多可浪傳侯喜有詩聲
寄題錢申仲漆堂隠居四亭
望雲亭
昔年隠君子去修地下文王官竟不返幸樹十里春哀
哉抱長思慟哭蒼山根腸回日萬周繫此三尺墳傷心
閟黃壌矯首望白雲雲去無處所淚濕塚前麟
芳美亭
離離陌上花春到錦營中上塜千騎出竟天晚旌紅故
園已陳迹風流餘此翁渺渺山間曲披披烟雨叢種桃
今著花千岩貯春風錦繡裹山谷遺民悲故宫
遂初亭
行有叱馭難坐有垂堂畏莫驅九折險輕用千金貴為
貧聊爾爾興盡我輒逝平生慕朱遊肯汙薛宣吏清曉
拄笏坐西山有佳氣一笑食蛤蜊寧復知許事
通慧亭
磽磽錫為骨瘦脊盤九龍中涵千斛乳連絡萬竅通漆
堂枕其股(闕)飄迺不供詩翁虧天巧妙契卓錫工青林
破蒼玉碧井卧白虹他年一杯酒配食桑苧翁
寄題胡茂老樞密横山堂
古縣水山國萬室蟠其中環成千嶂(闕)並合不泉通我
公擅一壑曾雲生盪胸放神八極外坐駕兩腋風峩峩
十二環半出簾幕重修眉畫新就一抹翠埽空欣對愜
平生似為悦已容百金置酒地窗戶浮青紅高陵拄笏
見採菊籬下逢(闕)坡逕千丈横絶垂天雄日麗鶯谷曉
沙喧燕泥融悠然命巾車往往載客從大句琢天巧(闕)
絃奏三終溪山久寂寥高辭擅無窮天王駕羣英長轡
係九戎安知横山下一榻似老龍功名方鼎来龜祥兆
飛熊勒石誦中興浯臺兩穹崇西州歸謝傅東海表太
公千年丁令威騎鶴還故宫
次韻向伯恭侍郎致政歸臨江
六龍暴鬛海生塵霖雨方資命世材此去謝公須強起
誰令陶令賦歸来追懷玉笥三年别指點薌林一笑開
大舸横江日千里凴誰倒曳九牛回
湖州道中
望道場山塔
碧玉旋螺插暮烟遥看桂子落僧前試尋白水田頭路
一葦横江浪接天
二
蕭寺知名四十年身投籠檻到無緣行人指點松間路
正在孤雲落照邊
早發下若
宿雨乍收山氣斂清風欲發曙光寒紛紛鳥動行人起
百尺浮圖水底看
過東山(在臨安縣)
千章古木翳山根誰與山僧共寂寥珍重庭松寒不死
蒼皮老榦雪齊腰
横山堂
波間指點見青紅雪脊嶒棱倚半空幻出生綃三萬幅
遊人渾在畫圖中
二
蒼雲十畝蔭平寬露葉風枝繞舍寒莫遣先生賦歸去
且令小吏報平安
三
溜雨蒼皮四十圍年来又見子孫枝龍鍾白首門前客
待看成隂合抱時
荆溪道中四言送僧
老蠶上箔倦鳥投林牛閒人卧薺麥交隂孤舟縱棹綠
漲一尋好風徐来清和滿襟舉杯屬影伴我孤斟老矣
鍾儀尚操楚音高山流水寓此琴心上人問我何念之
深
題谷隠
碧瘦峩千疊清深漲一篙紅輕花佀肉綠細柳如繰句
好無強對神超有獨遨葦間青篛笠彷彿見秦逃
二
露濕芙蓉曉風甜橘柚秋衣中紅影亂尊俎翠光流塵
暗迷三馬陽驕喘萬牛五湖烟雨裏不繫有孤舟
送張牧之赴南昌
青山觸熟並西州沒馬黃塵接地流庾亮南樓應有待
薛宣東閣可能留官閑端為三升戀興盡還從五斗休
繪出金盤堆白雪秋江一葉認歸舟
四月十五日牧之赴南昌辟某與季野從周餞于
松沛佛舍竟酒步月至垂虹亭久之遂别戲作
數句送之
銀河竟千里水接雲漫漫一杯屬明月俯見人影亂張
公江海客坐嘯白鷗伴寥寥如清風一笑亦可喚叫朝
駕戎軒插羽流白汗行矣且勿驅未怪安石緩神光射
斗南絢若金碧爛出門問何祥銅章付雷煥
臞菴
落日吹行客馬上振短策觸途眉見赤墮俗眼生白安
知青林中有此江上宅决眥破天藏盪胸納空光一奩
注寒晶表裏洞八窗風水自吐吞噴雪忽滿江臞翁目
如電坐閱東海變酒酣跨赤鯉謁帝通明殿霓裳月中
聞羅襪波上見我老寄漁商家風在瀟湘虚舟自不繫
倦鳥寧復翔一榻如見容拄杖挂鉢嚢
送徑山僧
桑棗翳一邱風雨鳴四壁晨門響丁丁一笑喜折屐臞
先詩作瘦句有徑山色哀彈發朱弦妙寄追白石虚名
子過聽愧卧不能夕歸袖挽莫留淩空看飛錫
過慧山見舊題
一别名山十五年宦情羈思兩茫然故人半作累累塚
只有蒼官立道邊
二
髀骨消磨馬上鞍塵沙滿眼路漫漫不須更障西風扇
為酌崖泉一洗看
王佐司致政還鄉
安眠不踏鼔蓬蓬榮路先回鶂退風獨岸角巾東路去
休驚蕙帳北山空畫圖便可追三士同社誰能作兩翁
待拄一笻隨薊叟摩挲銅狄霸城東
二
水滿滄浪舊釣磯春風江上片帆歸繁紅不見桃千樹
老榦空驚柳十圍萬壑烟雲供坐嘯一龕香火結真依
落花細草應堪籍醉撼長條雪滿衣
過臞菴示王文孺
黃帽青鞋兩鬢斑一簔聊寄此身閒不因誤入桃花去
那得夤緣見葦間
二
雞犬無聲白日閒一笻九節過眉斑會須俎豆三高士
且寄風流二老間
華亭朱師實中大燕超堂
海禺納萬艘市區沸百賈黃塵翳白日千騎騰一鼔蚊
巢十字路四顧盡曠土蝸角兩大國一怒有標杵角名
眩多盧聚訟攻衆楚昏氣自成霧濯濯汗浹雨朱公誤涉
世吏隠寄圭組俗緣墮人境心大接天宇搴芳採蓮舟
擷秀藝藥圃山寒石稜紫樹老松鬛古風牽碧羅卷雨
壓翠纛舞寧須鳥催酤自有花解語觀魚樂洋洋夢蝶
飛栩栩坐令遊俠窟化作仙佛土高卧水國秋静憩月
庭午不解壺公龍天上有官府
洞庭沈氏園亭
雲根瘴滔天萬疊如連環峩峩一鏡中綰結十二鬟壇
殿歲月古敝石蒼苔斑毛公已仙去故物尚人間羣胡
射漢月獵火焮百蠻安知橘中樂避世真商山英英東
陽孫高情寄人寰誅茅擇地勝斬崖破天慳開軒疊蒼
玉亂峯刻潺顏循除繞羅帶淺溜鳴潺湲意行雲共出
地坐草可班興至亦乘桴一簔卧滄灣
洞庭善慶堂置酒小詩寄之
幽絶小蓬壺參差見畫圖亂青山四出一碧水平鋪洲
蕊紅相照沙茸細欲無蓮房駢百子橘圃聚千奴布穀
休催種提壺且勸酤楚腰飛燕燕秦缶扣烏烏便旋驚
回雪連娟引貫珠西風催畫鷁落日詠驪駒浩蕩川原
隔驚呼歲月徂寥寥清夜夢直擬控搏扶
華山德雲堂
昔年曾上德雲堂木奴千樹新著霜白首重来十載後
六花簷蔔薰風香湖上青青只如舊湖波漲綠濃於酒
堂中老宿尚依然烏鵲巢肩柳生肘
講堂
誰令堅白鳴自作雪羽争莫遣蠅鑽楮便恐鼠汙羹道
師表衆惑自逐鞭影行拊几無一言大千作雪鳴
折玉崖
巉巉兩崖青漫漫一奩白坻沙射月彩窗戶栖珠璧定
心如止水逝將老空寂手弄一掬寒面傃千仞碧須防
童子喜往往犯瓦礫
興化朱公大卿沒于庚申歲既除喪矣其子彦寔
過余于晉陵留十日而别賦二小詩以餞之
百感傷心老淚潸一抔埋玉卧空山着鞭竟看駒千里
窺管初驚豹一斑貧病故侯今白髮風流公子尚青綸
不須優孟追諧笑已見遺珠合浦還
二
柴扉忽枉故人車躧履歡迎一笑初夢裏覆蕉疑有鹿
食前彈鋏歎無魚匆匆注瓦澆村釀草草供盤折野蔬
他日死生君一訪上林鴻鴈有書無
讀張彥明飲酒賦詩唱酬次韻
滿酌黃壚萬戶春倒投紫騎八仙人句中得曲陶元亮
酒裏知名賀季真九醖調成花上露一丸爊出鼎中銀
老来不辨追強對分我餘光幸借隣
青毡堂
晉馬已老矣楚弓今得之懷璧萬里至化鶴千歲歸主
人有故巢鳩居不復栖俄驚桑田換已見城郭非偶尋
蕉中覆忽得㸑下遺平生手所種老大今十圍故壁初
見蝎空尚床支龜塞翁一笑喜共賦青毡詩
别雲闍黎
邂逅不煖席躊蹰空復情復隨孤月出又作片雲征已
振空中錫聊班地上荆他年葛洪井更欲問三生
送僧慧徹
千燈佛祖後五字島阿間危坐肘生柳獨謠肩聳山浮
杯更東渡振履又西還為我覓釣舟一簔伴子閒(徹自言雲)
(間人船子道場之所在也)
右丞相張公達明營别墅于汝川記可遊者九處
繪而為圖貽書屬晉陵孫某賦之
澹臺書堂
松根絡斷崖石脚泫細泉書堂何代育故物尚依然右
丞今摩詰尚友千載前神交夢仙舟地勝真輞川散策
塵外躅脱履區中緣杯樽酌花鳥一醉藉草眠(澹岩唐人何仙)
(舟書堂也)
泊湖潭
藹藹竹樹交一潭蔭寒青已無鼃黽汙尚有蛟龍腥林
疎泛月彩艷艷一鏡平我心亦如此炯炯珠夜明意行
魚共樂坐穏鷗不驚更欲潄吾齒不掛功與名
蝦蟇石
天公磔蛙死墮地化為石魁然此江郊面帶蒼烟色葱
蘢一拳青凝湛半蒿碧猶疑老蟾窟尚吐月中液我来
蹈其背坐睨倚天壁鼔吹不復鳴烟雨空寂歷
多寶院
穿雲訪幽伴倚枝蒼崖根冥冥篁竹中古寺松為門野
僧營一飽乞食山下村擁鼻且獨謠未覺釣石温世事
風雨過歲隂波浪奔飄然得遠遊寄此五石尊
梅仙潭
潭潭雲幕垂杪樹秋罄發飛仙駕青鸞通籍在金闕遥
見切雲冠尚想淩波襪殷勤小梅花獨照黃昏月生綃
濕香霧翠袖卷烟雪忽然東風惡一夜吹石裂
金石臺
層臺接叢霄東西鬱相望地靈鍾神秀人物擅一方相
居踐台斗争雄兩巍卬倚薄雲雨近蔽虧星月光陳迹
恍如接尊名綴前芳獨有真男子平生盛孝章
懷賢庵
佳人去何之歲月忽已逝懷人昔孟光問道今法喜百
年草頭露一夢月中螘見此兩足尊感動淚如洗區區
記刻舟兒嬉亦漫爾永絶三生緣付此一彈指
翠積樓
嶒稜倚高寒突兀擅空闊江横碧羅帶山斷青玉玦湛
湛清不搖霏霏翠如撥松溪奮蒼鬛苔石換綠髮隂森
揉肌粟蒨絢亂眼纈憑欄送落景一鳥烟中沒
甘坡莊院
張公卧江海戢羽如鵬蹲平生廊廟具投老三家村一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見招一笑空罍尊
題宜興閭邱令巢鳳亭
老仙躡兩鳬自歌于蒍于千岑對隠几萬竹繞直廬上
有丹鳳穴巢居插脩梧竒毛間五采斕斑此英雛啾啾
黃雀羣百陋見一姝追風嚇六鶂逐日墜九烏芝田有
遺啄握粟未可呼大池九萬里一飛試南圖
二
少年有殊相瓠白非仙臞三吳山水窟見此紫鳳雛家
無擔石儲腹有萬卷書陳編踐芻狗博具抵牧猪手持
半段槍伎癢始一呼倒海探龍額據地捋虎鬚有客持
鈞樞大書表其閭盛事傳不朽畫入荆溪圖(時宜興方脩圖經)
和張正民通守
零落衣冠汙塵土戴盆望天那得覩青黃着爨不下焚
糟粕空傳紙上語判花視草迹已陳十年閉口不論文
君詩藹藹春雲侣来弔湘江九死魂
張全真大資四老堂
真人東方行攜紉坐小輦五星聚光炯八龍卧偃蹇張
公世忠孝七葉冠蟬聯翹翹麟一角濯濯蕙九畹聲名
大小馮門巷南北阮塤篪自鳴和滿耳聽睍睆舂粟悲
漢謠然萁笑魏褊詎聞華亭鶴空憶上蔡犬堂堂鼎軸
老秉道迪天顯寧拔千金璧不踐九折坂飛飛鴻鴈行
戀戀桑榆暖草木香山春烟波洞庭晚芝老正可茹橘
熟行可搴連床話團圞共此一笑莞當年伯仲氏衫鬢
綠婉婉彩衣戲翁側玉立盡瑚璉峥嶸六門闕突兀今
在眼歲月知幾何華皓森雪巘扶顛屬匠石起死待和
扁富貴挽不来拄頰但手版談間鋸屑霏酒伴金荷卷
舞茵翔兩鸞歌板曳猶繭冰壺明月吐琪樹清風滿起
尋赤松遊仙籍標閬苑
少逸登第還里中喜而賦詩少逸過余出示和篇
次韻為賀
帳底諸生擁鼻謠詩書滿腹侣邊韶禹門擊水高三級
堯殿披雲煥九霄駿馬看花春寂寂長檠燒燭夜寥寥
一飛更上金鑾去滿袖香烟散早朝
三衢教授陳德召寵新篇兼辱寄惠古史賦三小
詩為謝
伐樹已埽迹種桃今問津一笻隨卧起四壁空無鄰有
懷平生遊老手妙斵輪去搴柯山秀盡作泮水芹裁詩
問無恙寄此嶺頭雲
二
世人識真少耳剽得驚坐安知百尺樓上有元龍卧儒
官為官曹學子書吏課長謠振商音麗藻發楚些獨有
白雪章妙絶無人和
三
太史命世豪始作表傳記著書自一家亦足見竒偉寥
寥向千載筆削號古史排斥已甚哉不學而見詆孰云
争名者區區在朝市
題靈岩五至堂
老人昔記觀何處白髮蒼顔只如故湛然不與生滅期
始信真心有常住公今忘物兼忘我坎止留行無不可
桑下了無三宿戀壁間一坐九年過振錫忽逐秋鴻往
浮杯又趁春潮上一片孤雲自在飛不落人中去来想
鄭惇老兼老寄示畫賦小詩為謝
三椽容膝地一枕曲肱眠手把故人畫起行夢相牽明
河天上落一𣲖墮我前溶溶注銀海浩浩寫玉川老眼
眩欲迷今在第幾天堂堂通德門種德今百年齋房九
莖芝岳井十丈蓮連枝挺竒秀見此兩謫仙詩成粲珠
玉紙落生雲烟一飛看昂霄雲中雁行連
章席祖巢雲閣
翳翳林影交小閤俯江郊千崖障錦綉萬壑鳴弦匏翛
然一枝笻寄此三重茅久知風御叟取雲可為巢抱石
舒翠縷綉色纔可睹霏霏擘春絮欻見白鶴舞凝眸一
瞬間忽展垂天羽起從潭中龍去作山下雨
題李營邱畫
酒膽乘酣思如湧戲括枯筆為此弄誰令堂上生楓樹
自是胸中有雲夢前山歷歷粲可數淺瀨鱗鱗森欲動
一嘯參差是故林歸心已逐孤雲縱
寄題莫謙仲
山居
魚鹽市井雷冠蓋車馬路生息自相吹晨門默如霧超
然塵外躅峍兀見砥柱湯湯海横流自有安立處幻泡
水上漚空華草頭露一峯獨蒼然歲寒但如故醉搴庭
下花吟繞池邊樹便有山中臞来隨白雲屨
西樓
層梯倚半空百尺卧元龍偃蹇一榻上峥嶸兩争雄暮
捲珠簾雨夜鎮犀帷風吾公安在哉雲間指青紅俯視
大千界一器蚋滿中巢蚊幸有餘國蝸遂相攻湛湛天
一碧萬里磨青銅不落牛背上悠哉送遠鴻
過慧山方丈皥老酌泉試茶兩詩遺之
蕭蕭呵蘭若桑苧有故家佛屋倚高寒僧蹊抱欹斜殷
勤泉上客流落瘴海涯蜑酒壓梨楂蠻烹㗖鼃蛇光潔
鏡一奩照影空自嗟老僧薦茗粥芳鮮凝露華驅除鼻
中雷埽盡眼界花飄飄思淩雲攝身上蒼霞
二
戰塵霾漢天獵火焮邊地一笻遁垢氣步入青蓮寺耽
耽九龍盤一壑埋老翠倚天松骨大粘壁苔髮細道人
本臞儒得法妙出世胸中萬斛泉洗盡蔬筍氣天風吹
泠泠助我鳴鼔吹名為不二門聲音作佛事
過楓橋寺示遷老
白首重来一夢中青山不改舊時容烏啼月落橋邊寺
欹枕猶聞半夜鐘
二
三年瘴海卧炎霄夢隔青楓一水遥萬里歸来悲故物
銅駝埋沒草齊腰
三
翠木蒼藤一兩家門依古柳抱溪斜古城流水參差是
不見玄都舊日花
題虎邱劍池
猘子齗齗老更狂潭空百尺卧干將但令雷煥占牛斗
不用朱雲請上方
二
神兵一躍去千年石底乖龍抱寶眠尚有玉州懷寸鐵
裁詩救月淚潺湲
吳門道中
數間茅屋水邊村楊柳依依綠映門渡口喚船人獨立
一簔烟雨濕黃昏
二
一點炊烟竹裏村人家深閉雨中門數聲好鳥不知處
千丈藤蘿古木昏
鴻慶居士集卷四
