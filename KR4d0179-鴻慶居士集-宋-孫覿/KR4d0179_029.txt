鴻慶居士集卷二十九
宋孫覿撰
四六雜文
代黃籙靑詞
伏以道大弘濟物之功人窮罄籲天之禱自中原稔甲
兵之禍而四方遭瑣尾之憂刦火熾然彌滿萬里烟塵
傾洞連絡百蠻慟哭干霄肝腦塗地積骸蔽野釃血流
川走燐宵明遊魂夜哭風雨暴露靡一杯之覆春秋奠
餽無半菽之分念衆生曠劫嬰釁之深丁一時大盜稱
兵之衆貨財留戀骨肉牽聯淪溺愛河備嘗諸苦漂墮
鬼國無有出期是用仰紫極之真遊集黃冠之勝侣琅
函蘂笈藏室弘開絳節朱裳靈遊來下哀憐多罪拔出
三塗金飯玉漿有求皆至凥輿神馬無往不通破昏暗
鎖而永離九地之幽乘逍遥遊而共集諸天之上
代大醮靑詞
伏以天高可籲神應無方恍然精祲之交歘如影響之
捷洪惟靖康鸞輅北遷之後屬時建炎戎衣南狩之初
獵火焮天騎兵滿野頭顱累道慟哭干霄眷兹桑梓之
區幾作萑蒲之澤里閭横潰老稚驚奔深虞玉石之焚
彌軫淵冰之懼望三淸而稽首仰列聖以馳心俯罄微衷
首發弘願仰繄弘造大芘羣生安天步于九重廓塵氛
於萬里四郊淸謐百口團圞一視冤親普加慈愍逮此
疆場敉寧之日用申葵藿傾向之心祇奉靈科躬陳菲
薦集羽衣之勝侣誦蘂笈之秘文精意潛交神光下燭
雲車風馬無往不通月璧珠星所臨必照伏念俯憐么
麽大畀鴻龐洗滌塵勞永倚至道斷除業障虔奉真遊
新居醮謝靑詞
伏以栖遲末路獨行萬里之餘晼晩流年未就一㕓之
託爰屬歸田之日亟從問舍之謀永悼窮猿失木之悲
遂諧脱兔投林之喜所願容膝南窗之下坐觀六十年
之非寧復存心北闕之中大芘千萬間之意諏龜視日
除地庀徒疏决溝川誅鋤草莽甚虞戕害一時昆䖝之
命更懼驚觸四隅神靈之愆廼即家庭躬陳菲薦命羽
衣之勝侣誦蘂笈之真文俯輸螻蟻之誠仰企雲霓之
望捐除疵癘應受福祥上有天臨旁無鬼瞰俾同袍之
兄弟共臻黃髮之期遂邀福於子孫永保靑毡之舊
戊辰年醮謝靑詞
伏以雲天溥博大庇羣生螻蟻么微上干洪造伏念某
紹興辛亥歲出守臨安府冥行妄發觸罪南遷仇怨滿
前竒禍不測投荒萬里未知稅駕老幼百口狼狽無歸
僑寓馬迹一島之上而村舍庖烟上簿煬突久燥欲焚
天誘其衷夜中驚爆應時救護得免燔爇弟婦胡氏猶
子強宗三被危疾救藥靡效賴天之佑得保餘息嬰兒
夀老免乳之夕母子阽危亦獲亡恙皆臣弟峴齋心啓
許前後七筵敢用昭告孀嫂劉氏頃緣幼女早逝願追
福於後身侍妾鍾氏又以老臣行年懼挺灾於惡曜建
兹榖旦祇奉靈科虔誦秘文重脩菲薦誕惟先聖靡隔
塵凡哀閔手足急難之情保全駒犢孤危之命或伉儷
之際若幽顯之門捐除回禄之灾消弭歲星之厄仰憑
帝力式副洪願俯輸危懇用申報禮雖巍巍之大莫可
管窺而區區之誠庶幾芹獻洗心皈命稽首投誠誓畢
餘生永依至道如貧賤富貴夀夭之數固有定命不敢
妄祈而水火盜賊疾癘之虞出於非常尚冀加護
壬申年醮謝靑詞
伏以天地之恩螻蟻之微何報兄弟之義手足之愛所
鍾仰瞻咫尺之威俯罄再三之瀆冀垂哀憫以鑒愚衷
伏念某始自幼年恭承先訓一門十口同産三人教以
詩書安於貧賤布衣革履糲食藜羹相與終身今猶在
耳已乃觀兄早沒得偕峴弟俱存爰自靑衿以至白首
中緣際會過冒寵榮嶺海竄流骨肉阻絶旋蒙解綱獲
遂首丘誓止躬耕不復求仕饘於是粥於是惟一日不
從歌于斯哭于斯蓋二紀于此云何不淑奄而先亡念其
忍死之害固嘗有宿昔未償之負逮此臥疴之日亦屢
申吁嗟歸命之求用是汎埽家庭延登道侣悉從治命
不爽初心高誦靈篇躬脩淨供望三清而稽首仰列聖以
心馳誠懼其多生身口意之間慮有一切貪瞋癡之罪
念此急難之情至切矣俾從逍遥之樂以超然一死一
生已抱終天之恨三薰三沐敢忘伏地之祈
癸未年醮謝靑詞
歸心大道托命至仁住世今八十三年聚族逮千五百
指天行代有每懷疾癘不測之憂世事多虞又懼水火
非常之變輒伸丹悃仰扣天閽曲軫鴻私俯從人欲捐
除疾恙洗滌罪愆門戶淸寧園田登稔養老慈幼有團
圞之喜安居暇食無啼號之聲退省餘生實繫大造雖
乾坤之施義無所謝而豹獺之祭物有固然爰即家庭
恭脩報禮固不敢以嗿嗔癡僥求無妄之福乃所願者
安平泰優遊垂盡之齡
薦亡女水陸文
伏以生死之分定應同露電之觀父子之情鍾尚懷駒
犢之愛仰憑十力俯薦一哀伏念某亡女小師自天
降凶遭世罔極父罹大謗罪遷於嶺表母懼不測憂死
於蓐中以煢煢童孺八歲之餘而呱呱號慕三年之久
孤危極矣何恃而存疾病乘之遂隕其命念私門之降
戾致穉女之蒙辜歲行一周生還萬里不免水火永負
九京沈痛之冤示見神通獨見諸佛慈哀之救是用集
桑門之勝侣演秘藏之真乘洞然無盡之燈彌滿衆香
之鉢海潮殷地花雨盈空升濟幽明皈依佛祖伏念亡
女流心償一念之債彈指斷三生之緣降伏衆魔滅除
諸障觀一切有為之法悟四大無常之身普門有情俱
登無漏
薦亡妻章氏淑人水陸疏文
伏以常住真心一塵不立妙莊嚴海五濁俱空是故諸
佛開衆生方便之門自然一念證無上菩提之道伏念
某亡妻淑人章氏十年好合憂患乖離萬里來歸死生
契闊屬臨諱日祇叩真乘弘宣貝多葉之文瞻禮靑蓮
花之座龍天澤梵水陸空行遊戲神通恭敬圍繞伏念
淑人章氏厭離火宅超悟三乘綰疊華巾解除六結後
身了了畫沙之智已成曠刦冥冥觀河之見不昧
代四七姪薦李氏女水陸疏文
伏以衆生造十習因受無量苦諸佛證三摩地示大悲
心一指彈而沙界已周五體投而應身出現仰神弘願
俯罄一哀伏念某人六妄所纏十生相續屬免身之彌
月忽遇疾而暴亡四大無常百藥靡救恍如一夢已隔
九泉念兹齧臂之初莫救投車之痛是用皈心寶玉刹稽
首大法輪發意圓成佇佛來應千燈普現八鏡交光五
色摩尼照濁水之源百寶蓮花雨娑婆之界伏念悮三
生之宿障洗曠劫之塵勞破煩惱濁為解脱門斷生死
根為菩提種諸國土内見在天化身如來會中作大法王
子三千世界十二類生同躋極樂之方共獲逍遥之果
教院請疏
如來超最上乘初無言說佛子墮無始劫久住輪迴閔
諸一切有情當為衆生說法某人讀書悟斵輪之妙談
空契投芥之機面壁九年已忘言語道彈指千偈猶現
句文身指彼岸之津梁示羣迷之領袖牆壁瓦礫皆具
法音龍天鬼神遍作花雨
二
老宿下牀已開半藏維摩無語亦涉貳門真心本自不
生定法亦無所說某人英特大乘之器圓明後學之宗
陋鼠矢之汙羹笑蠅頭之鑽紙俾除疑網尚假言詮有
情無情已證無證一音演暢四象歸依水鳥樹林悉念僧
牆壁瓦礫皆說法寶塔現重重之相金蓮開葉葉之新
諸佛證明一時作禮
黃林庵請疏
種蒔松楸逮今五世追營香火何止百年評公已潛九
泉之幽方老為續一燈之照凌空飛錫在處隨緣踞地
磨甎不妨插坐
龜潭庵請疏
一丘黃壤永依龍象之尊百寶青蓮普照松楸之上某
人安心得法隨處現身朅來給孤祇樹之園面徹達磨
少林之壁栽花種竹不妨宴坐觀空運水搬柴自可優
游卒歲
牛山庵請疏
百年休歇四大本空一念歸依三生不昧某人追營香
火升躋幽明弘開十力之慈光賁九泉之室即諸緣而
應佇看隻履之飛隨所寓而安豈厭把茅之陋
金沙寺寢堂疏
鴻盤舊隠罨畫叢林昔高僧振錫之初實長者布金之
地龍天擁衛可續千燈風雨振凌遂空兩壁仰勤檀施
共締崇因敢言問疾於毗耶文室之中庶幾容膝於彭
澤南窗之下
太平寺戒壇疏
薄拘羅尊者捨一訶梨勒得無病報身維摩詰居士分
二珠纓絡為具足法施無論多寡隨力助緣將軍指兩囷
何其多貧女捨一錢夫豈少睹兹妙果共結良因
開利寺經藏疏
欲除空幻當付八還永斷貪癡莫如一捨自非龍華會
世世受當來之記曾於菩提種生生有宿植之根孰締
鴻因遂發無上但乘龍捨之筏自分無盡之燈
吳江教院塔疏
長者布金號阿蘭若僧伽留錫在窣堵波人依十力之
尊地接三江之勝龍天棲止百寶莊嚴劫火洞然一夕
煨燼仰勤檀施共締鴻因巋然三百尺之高湧青蓮于
地下瞠若千萬人之衆標白月於指端
資聖寺大殿疏
七十年中住世寶只是開看千萬佛所種善根惟有一
施應觀法界一切世間凡此現前諸相具足之身皆是
夙植三生菩提之種盍增于妙果弘用益於當來歌利
王割支體斷若虚空夌丘人賤金玉視諸涕唾願積太
山一線之溜用合浮圖百尺之尖睹此勝緣故應喜捨
請妙印大師正機住龜潭庵疏
一世解鐮尚存馬鬛三歸集福今在龜泉伏惟某人舍
衛國之比丘祇陁林之上首安心得法隨處現身九節
烏藤去作閒雲之伴一丘黃壤佇霑法雨之滋
平江報恩寺大殿䟽
善有根封殖則生福有田投種則獲恭惟三世佛亦號
兩足尊俾衆比丘開萬善之門為大長者集諸福之地
爰因廢刹重建道場檀施一開龍天咸會生生世世為
善知識共脩無上之緣子子孫孫現宰官身更結未來
之果
洛社開利寺三門疏
六觀如是莫保百年現在之身十力無邊當種三生未
來之福眷兹蘭若龍象所棲適踞通津戎馬薦至迨今
起廢凡屬當仁百堵嗣興千金樂施善根堅固佛果圓
成了此一大因緣宜獲無量福德
華嚴輪藏疏
一乘法輪三身普現十蓮華藏九會同音故諸佛開大
方廣門為衆生滅貪嗔癡罪四十九年如來說法五十
三位菩薩現前善利弘開妙音演暢盍資衆善普證大
緣由進簣以成山積盈科而至海不住心不退不轉無
量福無數無邊凡我華嚴界中共證然燈佛所
請僧了義住牛山庵疏
同産五十年為昆為弟孤墳二百里依佛依僧爰締弘
因增崇善果恭惟某人捨身得度住世隨緣柱杖徑行
松楸改色結跏宴坐烏鵲來巢庶憑十力之慈大庇九
泉之壤
楓橋砌街疏
車輪覆井彭公之懼溺則然乘輿濟河鄭僑之樂施如
此乃眷吳門之北實惟淛水之衝冰雪之辰風雨之夕
陷泥蹶塊駕萬斛之舟挽葛捫蘿爭一線之路呻吟相
屬顛仆盈前欲出諸積淖之中共寘此坦途之上道
路橋梁不治盍現宰官身山河大地皆平實惟菩薩道
茅山鶴會鑄鐘疏
望中天之華表以迎遼鶴之歸達東序之金鐘而聽蒲
牢之吼惟句曲洞列靈山之籍實嘉平臘著内紀之謠
念久閟於鴻音當仰資于衆善百求百得聚千鎰之多
而後成大扣大鳴徹九地之幽而皆應
平江府靈夀院塑佛疏
吳道子畫酆都宫而懼罪者不殺韓吏部題木居士而
求福者無窮雖名四大假合之身自成一念真實之相
庶憑善知識結此大因緣啓發真心極種種相好莊嚴
之妙增崇報地為生生福德具足之因
黃林西庵請朋老疏
一抔隴上蔽柏城拱木之隂衆香鉢中具桑門伊蒲之
供肆崇善利先屬當仁恭惟長老朋公徧住叢林久提
祖印嘗據十字路把斷要津今蓋一把茅結跏穏坐雖
云無住相寧戀三宿之桑真成不動尊當面九年之壁
虎丘修御書閣疏
曾丘勝地龍象之衆高栖藏室寶儲奎璧之光下照長
廊千步高閣三成風雨震搖日星穿漏眷吳門之奥境
占浙水之上游欲仗衆緣共作佛事山川炳煥復見龜
圖出河洛之中楹桷穹崇共看龍華照人天之上
教院興造疏
修具足相惟有莊嚴滅貪癡罪惟有布施恭惟大檀越
皆兩足受報之身更發菩提心為三生種福之地供毗
耶城香積之鉢轉光明藏貝葉之文開大旃檀林建寶
蓮花座娑婆世界内捨不貪不吝之財堅牢庫藏中聚
無量無邊之福
光孝寺重建經藏疏
種福有福田施佛得佛果但至心三四五佛悉皆供養
應獲福千萬億劫不可稱量況毘盧藏所傳大乘經皆
釋迦文所說真實語若聞此經典不驚不怖不畏則所
得功德無量無數無邊種種莊嚴極八十一好之妙生
生得度現三十二應之身眷此鴻因故應樂施
開利寺建造水陸光疏
衆生造諸惡業墮阿鼻獄菩薩示大慈愍開甘露門推
三車救火宅之焚渡一筏援海苦之溺爰因勝地重建
道場恭惟大檀那增受古佛記了知今世諸相具足富
貴之身端是前生百寶莊嚴佛土之報更脩無上道以
結未來因
崇安寺放生疏
齊宣王哀一牛之釁鐘無辜就死杜工部解衆雞之急
縛不忍遭烹故諸菩薩開方便門而大居士施無盡藏
憫此衆生羽毛鱗介之屬貸其一時網羅鼎爼之虞洋
洋焉得其所哉舉有不驚不怖不畏之心皜皜乎不可
尚已應獲無量無數無邊之福
普利寺建三門疏
布黃金為行道之場踞靑蓮作說法之座況諸菩薩現
身之地亦大檀那種福之田一刹方興重門未立盍資
具足佈施共結一大因緣助發善根增崇勝果及今住
世莊嚴佛土稱梵帝之宫必定當來圓滿報身現宰官
之相
開利寺注度牒疏
大士營堅牢寶藏世尊開方便法門自惟浮生四大無
常之身莫如歸命最上希有之法仰憑博施共結勝緣
倘容此身度世依佛依僧敢忘他日捐軀報恩報德
大醮疏
邊虞不靖每懷填壑之憂戎首自焚始有息肩之望天
未悔禍而飛蝗作沴人無寧歲而洚水挺災巢木而居
懸釡而爨田廬蕩析老幼驚奔天子徹膳避朝大臣屛
居待罪詔音下而捐除逋負荒政舉而軫恤流亡賢士
大夫固已分顧憂巨富長者所宜共休戚人窮必啓盜
奪之變歲饑將稔疫癘之虞欲備非常盍申善救是用
法弘願致籲天之禱庶幾闔四境有卒歲之安冀斥金
錢粟帛之餘少佐香火瓜華之具天道不諂神聽無私
共罄一誠宜蒙休應
天中節功德疏右語
炎正肇卜年之永朱方紀彌月之祥凡我有生舉同是日
俯申洪願仰叩真成伏願維月如日之升立極配天之
大獻華封人之善祝齊南山夀之不騫集阿蘭若之妙
因等西方佛之無量
二
火流周屋而肇興王之迹風入舜絃以開受命之祥玉
坐傳觴千官列侍寶坊修共萬德同音伏願追五帝之
高蹤邁三王之遐躅降年有永見黃河千里一曲之淸
受禄無疆聽嵩嶽萬歲三呼之祝
三
火德運而啓造周興王之業夏日至而肇王商立子之
符草偃舜風葵傾堯日伏願福祿之盛如川方增功德
之隆與天無極車同萬里陪西池阿母之游統接千齡
應南極老人之瑞
會慶節功德疏右語
蘭殿儲祥慶千齡之會祇園薦祉慶萬國之懽伏願大
寶齊斗極之高王基共盤石之固汗南山之竹紀莫大之
功勲閱東海之桑介無疆之夀福
二
荒寢儲休瑞乙紀生商之候牢詞錫羨猗蘭開祚漢之
祥凡在照臨舉同慶額伏願弓槖戈戢粟腐錢流驗泰
階六符之平卑彝倫九疇之敘農桑三萬里而永燕蘿
圖之國春秋八千歲而允符椿夀之長
三
離重踐運震出膺期鍾㖵歸誠鼎年獻卜戴天所逮擊
壤惟均伏願皇帝陛下寶祚光輝帝圖廣大乾旋坤轉
不俟南征北伐之師雷動風行已極東漸西被之境一
人有慶萬夀無疆
鴻慶居士集卷二十九
