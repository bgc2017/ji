鴻慶居士集卷十二
宋孫覿撰
書
與曾端伯書
某雖有門下一日之雅而窮陋寡聞不知官簿所在日
者旌棨南来傳詣合淝輒具書省候伏辱遣騎賜答高
辭妙墨爛然累紙某繙閱三過何貺如之具審即日初
暑台候萬福某又蒙馳賜百家新選一集發函開讀每
得所未聞則拊體爵躍讀之惟恐盡也歐陽公集古錄
云物常聚于所好而得于有力之強如好之無力有力
而不好皆莫能致也宋興二百年宗公巨儒騷人墨客
專門名家大篇短章或膾炙士大夫之口或淪廢于兵
火幾亡而僅存蒐攬大略盡矣而詩引所載多者數百
言少者數十言其人出處動静詞格高下盛德之士高
風絶塵師表一世放臣逐客興微託遠屬思千里與夫
山巉冡刻方言地志怪竒可喜之辭羣嘲聚訕戱笑之
談靡不畢載集古錄又云惟世之貪者無欲于其中然
後能一其所好豈不信矣夫某竊讀諸引之後其詩舊
所見不復讀讀未見者每遇佳處或一再讀或三復而
不能休不謂投老殘年獲覩竒勝幸甚過望不可言也
某學迂才拙不為世畸人區區小技如腊鼠然不可出
鄭國尺寸之意比讀新著而私意粗亦有合者秦少游
云曾子固文章妙絶古今而有韻者輒不工此語一出
天下遂以為口實南豐作李白引以謂閎肆瑰瑋非近
世騷人所可及而連類引義中法度者寡荆公屢稱郭
功父詩而南豐不謂然功父疑之荆公曰豈非子固所
謂功父天才超逸更當約以古詩之法乎南豐論詩如
此如兵間一詩指徐得占論交一詩指召吉甫又有黃
金顔揚諸詩皆卓然有濟世之用而世人便謂不能詩
某所以不喻其言也荆公竹詩人言直節生来瘦自許
高才老更剛雪詩平治險穢非無德潤澤焦枯實有才
送李璋下第才如吾子何憂失命屬天公不可猜世人
傳誦然非佳句公詩至知制詔乃盡善歸蔣山乃造精
微其後再送李璋下第和冲鄉雪詩比少作如天淵相
絶也白公詩所謂辭達大抵能道意之所欲言者蘇黃
門詩已不逮諸公北歸後效白公體益不逮惟四字詩
最善張文潛晚年詩不見前作意謂亦效白公者荆公
述潘邠老言文潛晚喜白公詩信乎如所料也東坡論
陶詩精能之至乃造平淡如佛說蜜中邊皆甜若中與
邊皆枯淡亦何用陶詩外枯而中腴若淡而實美也公
謂徐師川晚年務造平淡中不如少年精巧蓋平淡不
可為水落石出自見涯涘非積而至之不能到也吕居
仁作江西宗𣲖溉云宗𣲖固有次第陳無已本學杜子
美後受知于曾南豐自言向来一瓣香敬為曾南豐
非其𣲖靖康末吕舜圖作中憲居仁遇師川于寶𣑽佛
舍極口訽罵其翁于廣座中居仁俛首不敢出一語故
于宗𣲖貶之于祖可如壁之下師川固當不平然惠洪偽
作魯直贈詩云氣爽絶類徐師川師川喜以為是不免
與惠洪為類此乂不可曉者冷齋夜語載秀老一事某
在江西時惡其狂誕無稽坐客皆憮然此僧中奴固不
以笞罵為辱東坡橄欖詩云已輸崖蜜十州甜惠洪以
崖蜜為櫻桃又有俗子假東坡名注杜詩云金城土蘇
盡如練為蘆菔根者東坡地黃詩云崖密助丼冷山
薑發芳辛製地黃法當用蜜與薑而用櫻桃可乎黃師
寔守泗時以酥酒遺東坡答詩云關石土酥黃似酒楊
州雲液却如酥謂土酥為蘆菔根可乎公著論斥其妄
良有益于後人耳目也某觀其公叙諸詩詞旨温麗紀
次詳實尊賢樂善得詩人本意歎仰之餘又見曾存之
晁無咎廖明略諸公已推重于幼學之初而一時名勝
皆其儔匹然後知公致力于斯文久矣如曹元寵米
元暉殆是子美詩中黃四娘者耶然元寵詩殊有可觀
若都都平丈我又待入紅窗迥矣聊發千里一笑某自
拜賜凡六日讀盡所著五十九卷與拾遺詩話一卷而
後修書拜送使者尚當細讀别具記不宣
與蘇季文書
去違薦更年載馳心故人之側惟存難忘之念欲致一書
而公典州在數千里外某亦窮處一涯但有此心耳忽
枉誨函存錄之厚慰藉累紙以愧以喜具審即日秋暑
台候萬福某年過七十門内多故幼妹逝去方攜兒姪
輩臨視窆封而大妹訃音忽至大雪中馳省其喪又經
紀其家悼念未衰舍弟亦遇疾不可憂釁傷生鬚髮盡
白重以同産零落殆盡顧影巋然獨存殊不知有生之
可願也間從事佛書照了諸妄而根器頑鈍竟無所得
惟讀東坡先生之文竟一篇則心目開通秋陽賦所謂
如醉而醒如瘖而鳴如痿而起行如還故鄉初見父兄
其樂蓋如此也先生以和陶詩屬黃門云吾將集而錄
之以遺後之君子某置力于斯文五十年矣至是得一
言一句輒識其竒趣亦庶幾後之君子之一助蒙賜書
一篋初謂先生遺文之未刻者揭篋乃西臺澗上之文
拜貺欣感雖未能細讀異時嘗窺見一斑矣西臺叙云
召試玉堂翰蘇公擢為第一天下服蘇公之英鑒則是
天下先知仲游而後公知之也又云朝廷用公自兹始
則是天下未知仲游知仲游自公始也一叙大率類此
天下人物之評如懸一劍于庭胡現漢現皆不能逃豈
待得一畢仲游而後天下服也澗上叙云文忠公既薨
一二巨公亦下世而後有澗上丈人談何容易試以澗
上之作雜置東坡詩文中則大全集&KR0915;本皆是物也豈
不重貽續貂之誚西臺澗上固名士而推稱大過儗非
其倫責備賢者徒為二公之累某在京師時嘗過謝任
伯見夏均父在坐紛然問其故均父曰唐有韓昌黎宋
有蘇東坡是一流人也任伯搖首不然之均父愠怒面
頸發赤譊譊不已某曰東坡雄竒如韓公辨博如孟子
任伯參未透耳未可以口舌爭也一笑而罷後十年任伯作
李邦直集叙謂文忠公云李清臣文似蘇而議論過之讀之
歎駭不已昔先生初第時以書見梅聖俞論貧賤富貴之樂
聖俞持示文忠文忠答云讀蘇某書不覺汗出老夫當
避路放他出一頭地也天下傳誦以為口實今尚載居
士集中不知任伯何所據而云先生言世間名實不可
欺文章如金玉自有定價先後進相汲引因其言以信
于世則有之矣至于品題高下當付之衆口決非一夫
所能抑揚今三叙引殆是出于一夫之口所謂齊人知
管仲晏子而已聊因書發公一笑
二
聞公移湖憲此微拜之漸未敢賀也江湖去朝廷遠矣
如弭節少留季文可以行其所知也某守藩時獄官示
劄斷結罪人試摘一二聞之往往左右視不能對每因
送迎間造二獄親慮之必盡得情狀乃決遣近時蠧弊
益甚一人犯法連逮數十人多至百餘人獄官漫不省
胥輩終日峻鞭朴責賕謝夜則羣飲倡優之家而瘦死
者梯牆曳出之其家裏飯食之已四日猶未知其死每聞
之為之酸鼻食不下咽姻舊赴獄掾来别置酒具飲歷
數而詳告之以為偷一日之安而縱吏賊害無辜必為
子孫無窮之累季文作吏自有家法計不容此輩一路
蒙賜矣先生盛德固已廟食百世更益以于公之報福
禄之来可勝計耶
史相書
某去國四十年雖無門下平生之素而投老待盡之身
已在相公包荒納汙之地矣恭惟太上皇御極三紀一
日斷自聖心追述堯舜禪譲于數千載之後新天子踐
阼大丞相登庸感會千齡新逢一旦得時得位固已如
聖制之所褒揚而縉紳秉筆之士道古今而譽盛德者
亦已畢陳于前某輒薦一得之慮庶幾有補于萬分相
公試垂意觀之某伏見靖康之變二聖播遷中原陷沒
八葉皇族一百州生靈皆被其毒而御營使劫塞大學
生伏闕廟堂諸公拱手坐視其成此禍高官大職生榮
死哀無一人以誤國得罪者于是好勝樂禍之人朋附
益衆相師成風投袂斫掌踴躍用兵或欲折尺箠笞其
背或欲請長纓曳其頸或草檄書肆罵或折辱其使者
以快一時之憤豈不快哉而激怒強敵挑發兵端誰當
任其禍者夫強弱衆寡之勢如東西黑白三尺童子皆
知之矣度長絜大惟有南北解仇可以紓君父宵旰之
憂赤子肝腦塗地之害又須人主屈以遣使尋盟有司
聚財輸納賄賂可以營廢田矣當廣募耕種之夫可以
蒐銳卒矣當歷選驍勇之士教習器械待其精儲峙金
穀待其富皆國家閒暇無事之所為非一朝夕之所能
辦而當政用事者多以次遷序進無得君者一人譽用
之一人毁去之泛泛然如寄客視吾身且不能自保安
能拂衆人之情来易至之責待未至之功也又自度他
日之禍未必及已故不若雷同附和寄之後人今者相
公以潛藩之舊為天子股肱心膂之臣舉世譽之何所
加舉世非之何所損倚任之重屹若柱石不可搖動某
所謂寄之後人者相公當之矣所以啟事所陳以為分
莫大之憂非以為寵也昔項羽背義帝之約王沛公于
漢中諸將皆怒請戰獨蕭何曰雖王漢中之惡不猶愈
于死乎帝曰何猶乃死也何曰今兵不如百戰百敗不
死何為帝于是幡然趣駕漢中張良因勸燒絶棧道示
羽無西意當是時雖有蕭何之謀張良之志不能以為
強弱抗項羽亦明矣其後乃薦韓信拜為上將良請遣
使連英布分地王彭越垓下之圍三將併力遂破楚有天
下自今觀之遷蜀燒棧人見其趯然卷甲遠去以避其
鋒而不知滅楚之計已定于此一隅之地矣知彼知己
善始善終謀國者固如是乎某老且死尚譊譊獻其愚
也他日戎馬在郊大將忽有乘輿視師之請則言之無
及矣干冐威尊汗流至踵
朱侍御書
某自承侍御進直臺端雖喜聞大賢得路不敢率然上
記冐凟高明適百里中人華生訟墓田詣臺投牒横被
厚誣某問之本末不免馳告今年六月華生欲葬其妻
于某族弟好修妻祝氏坟墓數步問好修家請以田換
不許更給葬費亦不許忽有耕者云此戶絶産非華田
也好修家始詣武進縣投狀乞追華氏田契照騐仍乞
告示本處地方隣保俱未得令華氏興工動土聽候本
縣定騐結絶而華生追縣放譁云知縣與孫知錄同官
遂阻障某不得葬妻耶縣尹矍然而羣胥告言華生是
本州羣惡中把持州縣一人之數知縣馮百藥即時移
文稱習與孫知錄同官有妨嫌牒縣丞索契定奪已而
華生更不擇日亦不斬草破土便舉妻柩以葬而本處
隣保出示本縣約束忤作一行人皆不敢下手華生諸
子被衰絰徑趣州衛聽事號訴謂好修集衆止障安葬
太守大怒即時追人好修自在楚州而弟好謀出對具
言上項因依且云委是華氏田誰敢指占如是冐占絶
産則可見墳墓侵害太守即時縱去送所司索契劵乃
華生鄰人所佃省田已死絶數年須有牙儈保見書寫
等人作證而華生稱皆已死亡又索縣籍只是絶産無
華生戶名亦不曾輸納二稅田契内四至與縣籍又皆
不同既無一人作證在縣籍又是戶絶有司定作偽劵
拘收入官華生只合經諸司陳訴常州理斷不當給還
元田不然入狀清買入只合訴耕者之妄及訴武進不
合約束候定奪如某以合名而任此咎也今公案具在
一一可考不誣也又况鄉州墳墓東家與西家數步内
犬牙相入纍纍相望何可勝數好修家以謂是華氏田
何敢輒議若是絶産官田得免侵犯作踐在人情亦未
為過如某七世祖下數十族非患難死喪義當救援又
非干請州縣規求賄賂二三畆田公私當以契劵為證
豈某所當預也而華生失計無賴鑿空造言巧發竒中
罔惑言路萬一不察遂挂簡牘惟無辜横被中傷而小
人得申無理之訟開掘侵犯百種作踐州縣觀望莫敢
誰何其情只是如此今本路吕憲婦家常州胡氏胡氏
與某亦數世婚姻宣和六年沈晦牓某備員參詳官于
落卷中取王洋與吕憲二人不為無契素可干預矣而
吕憲以州郡所斷為非某去國三十年殿師之子楊提
舉不惟不識面亦不聞名而提舉人以憲司不索公案
只據華氏狀斷還為非是謂某干預可乎某伏遇侍御
以忠厚正直為天下公議之主每有風聞不主先言必
考覈真偽為曲直故某得逭大戾布露腹心聞左右之
聽不然衰老餘生不知所税駕矣
二
某不獲己冐浼尚有欲言者輒恃存眷試言之某宣和
末擢任侍御史會靖康之變因論劫塞誤國杖闕有禍
又論王黼誅死而召蔡京歸賜第等事疎惷迂闊輕犯
衆怒故得罪于蔡李賓客尤甚淵聖幸青城虜人索表
翰林學士幵莫儔皆稱病淵聖召某面諭曰朕歸心如
飛煩卿草一表不可辭時某承乏西掖奏曰雖非某職
事君父在難不敢辭表去郤回要說南朝劫塞覆我軍
結于鄰滅我國遂如其說叙二事以為大臣誤國致北
朝興戎如此又卻回令作四六說来于是宰相何㮚刑
部侍郎程振起居郎胡交修與某四人同撰而某下筆
表去淵聖詣端誠殿粘罕置酒五行是日大駕還内建
炎初上駐蹕維揚言官馬伸論某草表之罪上曰大臣
誤國至此教他怎奈何幸蒙聖察後數年胡交修從台
州来訪某曰有謗公表中毁宗廟兩語却不是蔡李賓
客乃胡寅所為也時何相與程下世久矣交修恐某他
日援引為証某曰衆愠在某不敢奉扳扳公何益修又
曰今有談人長短如其人朋友親戚在坐則不敢談矣
又有談父兄之短于子孫之前者小必遭詬罵大必致
論訴豈有人臣為人主作文而毁宗廟不待識者而後
知其不然矣某曰宣仁太后婦人中堯舜至今誣謗未
明神宗皇帝史三經筆削安得謂之實錄風俗之衰變
亂黑白顛倒是非君父尚不免如某么麽何足道哉某
歸宿田里二十五年屏迹杜門無意于世間矣會秦相
薨朝廷更化起廢之恩遠至遐裔下及幽壌某始不忍
以姓名久汙逐藉遂叫閽一鳴例蒙昭洗甄復官資除
授宫觀宫觀秩滿不敢再乞上書納禄庶幾得諧首邱
之願奏牘抵闕門不遇國故忽聞華氏之訴惕然懼茫
然而思曰家有田不得為主人有死喪不得葬世間容
有是事乎平生無事得謗種種類此某人微望輕素與
不立而為世嫌之所加竊自愧歎而已今華牒已付憲
司所望結斷後侍御取索公案一觀倘有一言之妄某
無所逃罪只緣朝廷至近而小人習知風聞之說中懷
睚眦或借交報怨聚數日之粮挾一紙之書徑造御史
府事已掉臂而還所謂有司反坐虚妄之罪皆不及焉
倘因此時究見真妄使欺罔之徒中傷善良者稍知懲
艾豈某一人獨受大賜
沈相書
竊見馬料大麥為淛西之害頃有轉運使以百姓為念
治營田出穀子以代大麥二年間先減半糴及今數年
營田已成百姓以為當盡減罷而轉運使方有續添指
揮不知其故糴買馬料轉運司年年降本錢比私價亦
可得三之一或用乳香或用官鈔或用見錢初付縣丞
縣丞偷盜又付知縣偷盗尤甚遂改通判通判成資之
年又卷之而去况營田減半之後數年来穀子之入愈
多可罷無疑矣漕司何苦設此一端縱官吏為百姓之
害方推督時鞭笞流血重利取債破壊家産不可勝數
相公去此一害一方歡然欣戴盛德可以想見矣
二
竊見江隂為軍常州失一縣之助不足道也而江隂一
縣之民安能任一軍之責自添知軍職幕官曹掾官兵
十數員又增指使孔目官曹使散從官院虞候等數百
人而知軍公使庫則軍中一阱也和糴之罷久矣江隂
獨不能罷僻在一隅監司未嘗到誅求百端不可毛舉
以為補耶去年温明州私鹽百餘艦往来江中殺掠商
賈又各自立黨互相屠戮江水為丹軍城外公然賣鹽
一斤五十錢西上晉陵武進境上數十聚落皆食此鹽
而石排小河西巡檢兵反販賣菘菜蘿葡為賣鹽家淹
藏之用而官鹽百餘錢一斤終無一金之入軍江隂為
軍可見無補大抵更法立制必權利害輕重利多害少
行之不疑如罷軍為縣但胥輩不便而百姓有更生之
賜耳
鴻慶居士集卷十二
