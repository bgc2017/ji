鴻慶居士集卷三十四
宋孫覿撰
墓誌銘
宋故右中奉大夫直秘閣致仕朱公墓誌銘
國朝主計之臣以轉運使分隸諸道而戶部領其要異
時廷議遣一使自天子至二三大臣旁諮久察必得信
厚敦敏精練兼人之器然後授節以出故選任常重于
他司然天下幾道使與一一凡幾人或張空最以衒虚
名或便文自營趣了目前或急小利近功而害大體其
能以行治勞烈赫然著稱一時號為能臣者蓋一二數
也有名使者朱公諱彦美字師實智略輻凑足以表萬
夫忠厚老成足以首風俗任歴四朝在事五十年五持
使者節皆有能名而漕京西尤稱于天下京西治河南
總十八州介居國右守將類多顯人怙貴不奉法至輦
金幣署别籍儲之部使者造郡上謁辭而去無如何者
而大河之防陵寢之奉視他路為劇往往丐請于朝或
移用他司錢佐其乏而以負殿免者相屬也公曰轉運
使操一路之嬴而倒持之吾不能喑噫以為生即日乘
傳詣所屬州按簿書窮株穴得匹貨百餘萬釋通負之
在民者勿徵量緩急輕重所宜為施舍費出之節于是
上下贍足貲聚沛然歲竟奏課為天下第一錫名延閣
擢升三路名動朝廷矣公秀州華亭縣朱氏故左朝散
大夫知隨州贈少師諱伯虎之子贈光禄大夫諱約之
孫贈太子少保諱承進之曾孫朱氏自宫保以氣節蓋
里中為豪長者至少師由進士起奉使典州有名元祐
紹聖間遂大其家少師任子授公太廟齋郎調郴州司
理參軍年尚少也而据法持議已能使老吏憚驚當是
時少師提點淮南刑獄公以親老在數千里外不自克
移病去久之丁母吳國夫人孫氏憂又丁少師憂憂除
授杭州於潜縣丞秩滿監磁州裕民監不赴監編佑折
鈔香藥局積功次改承奉郎充制置發運司幹辨公事
發運使龐寅孫被旨斵臨平蔡氏墓而寅孫以屬公蔡
京復相罷送吏部知杭州仁和縣籍記兇惡束縛奸吏
所禁無不改幾徵租不遣一吏大署其門予之期期至
人趨令如水赴壑無一人後者歲滿監在京雜買務就
除通判階州未行改杭州杭為數郡凑西湖號天下絶
境守將領客出遨相踵為故常而委事于其副既得公
喜曰仁和遺誦謳吟至今吾事當屬之子矣第留一諾
待我畫也公不辭夜漏欲盡起秉兩炬據案閱誦訴數
十百人立盡日出僚吏詣府白事造請賓客從容如平
時一府翕然稱治代還會宰相華原王鄭公當國方更
置天下事以復祖宗之故而公陳便宜十餘條多世務
之要華原稱善以公名聞徽宗召見賜五品服除措置
河北路糴使尋除江淮荆湖兩淛等路制置發運判官
租宗時據淮海走集之地置倉號轉般受東南八十四
州之粟發運使具千艘歲漕六百萬解輸之京師蔡京
用事罷轉般為直逹盡掊藏錢廪粟為羨餘以獻而六
路漕舡浮長江絶淮沂汴累數月而後至吏卒冗食其
中度不能償則穴而沈之以險為辭甚者至委空舟逃
去戶部校經數歲亡十二三而中都藏粟費且盡公受
命已華原召公詣丞相府出札趣公具所以救治施行
之略公曰京師無高山大河之限聚重兵以為險而太
倉無旬月之儲此直逹之誤合轉般倉法具載有司第
付臣推行無使讒人興詛誹其間豐財裕國歲月可俟
也公退而考故事著科條蒐獮脱遺鉏治乾沒得緡錢
累百萬公曰可以有為矣會華原以憂去位京黨復進
除改兩浙路轉運判官未幾提點江州太平觀而直逹
如故識者恨惜之是歲政和八年宣和二年除京西路
計度轉運副使諸郡漕錢送吏率貿易取嬴久遂成俗
比公至而錢不輸于庫者八十萬往往懼罪自匿公飭
錢所過州縣隨所見存者受之不幸而廢于水火盗賊
者聽吾命于是送吏歡呼以手加額曰吾屬背頬頼公
復完更相告語奔走閭閧徵逋貸之未償轉宿貨之未
售者居亡何盡輸所謂八十萬者無一金之負中貴人
李彦更税為租而妄言無行之徒縱勇以僥進有皇甫
生者建言伊陽天荒地亡慮數千頃可屬民肆耕其中
歲得錢以千計可二百萬時朱勔方乖主其言已乃傳
詔屬公公騐之皆磽瘠不毛之地嘆曰此伊陽背脅疽
根也奏斥其妄事遂已奉先軍士因刈麥恃衆而剽有
毆人至死者捕繫獄連逮六十餘軰獄具當論死會公
攝府事公曰可殫誅耶殺人者死如律令誅三人而釋
其餘一府稱其平五年除陕府西路計度轉運副使未
行進直秘閣再任六年朝廷拜免大臣易置諸路使者
公例罷為提點南京鴻慶宫靖康以還天下多故凡三
請祠觀遂告老紹興五年七月守本官致仕積官至右
中奉大夫職直秘閣爵文安縣國男食邑三百戶十三
年五月乙酉感微疾若將寐者遂瞑享年八十心醇氣
和渾渾不見圭角而長于治劇遇事奮發勇不自恤吏
牘盈前迎見立解拔根擿節無所漏商功計利不以一
毫加賦於民而明于開闔斂散之節術科别戶分有倫
有要可為後法以故尤為當世大人所器擢于郡丞進
領六路遂超其匹議者不以為過建炎之亂縣官財屈
而民重囷兵賦最為當務之急而公卷懷利器編手袖
間旁觀血指汗顔之斵不復為世用遂老于家可為天
下惜者也公娶孫氏吳國夫人弟彦卿之女尚書職方
員外郎夷甫之孫以公貴封令人有賢聲年七十二紹
興八年十一月辛丑以疾卒葬于縣之修竹鄉福全村
官上原上後六年公沒諸孤以遺令奉公柩合葬于令
人之墓即其年八月丙午也三男子曰寬右從政郎臨
安府昌化縣令曰宰右迪功郎監行在編佑局曰案右
從事郎監秀州都鹽倉四女適右朝奉大夫知登州梁
慶祖右從事郎莫佋右朝奉郎通判衡州陳祐進士謝
邦直其歸莫氏者再適右修職郎洪時孫男五人祐昌
世昌夀昌士昌阜昌女三人壻進士胡公望餘尚幼華
亭據江瞰海富室大家蠻商泊賈交錯于水陸之道為
東南一大縣北馬南渡所過燔滅一空而華亭獨亡恙
公歸休十五年除地舍東築一堂居之䟽鑿池沼累石
為岩阜松竹蒼然得林壑之勝幅巾藜杖徜徉其中親
客過逢擊鮮置醴吹竹彈絲歌呼樂飲窮日夜不厭不
談世事不問家有無怡怡如也友諸弟甚篤遇郊祀恩
分薦弟侄時公之子猶有未仕者館[婺-矛+牙]妹拊孤甥視遇
宗族交鄰里鄉黨恩教甚備不為翕翕然久而加親故
屬纊之日搢紳士大夫内外屬人與常所往來哭之盡
哀無一人怨覿視吳國為祖姑公令人之從子也為兒
童時立先大夫側聽公談既壯又從公周旋至于今老
矣寬等謂知公始終大節宜莫如覿來徵銘銘曰
世遠道散士失職兮毁瓦畫墁志謀食兮吏鉗紙尾進
刀筆兮曰此當署莫能詰兮西秦東越望兩國兮孰瘠
孰肥匪忻戚兮視廕以偷不謀夕兮矯矯朱公表獨立
兮髯然低几吾黨直兮櫛風沐露戴星出兮蹈河履薪
不焦溺兮老奸宿頸吏屏息兮機張鍵閉吁莫測兮摶
風九萬我奚適兮止或尼之道絶塞兮投袂而起全吾
壁兮築室反耕老空寂兮一寐而蛻反其宅兮凜然如
生尚不沒兮銘以著之此其躅兮
宋故左中大夫直秘閣知蘄州軍州事郗公墓誌銘
建炎丁未秋八月錢塘戍卒夜中起為變因守將殺轉
運使據城以叛書聞詔遣將吏捕誅行次嘉興衆大讙
盡甲以出逐其帥領辛宗道者又叛所過焚掠州縣官
吏逃匿莫敢誰何當是時左中大夫郗公以通直郎知
常州無錫縣無城郭甲兵守戰之具而衆奄至公跨一
馬挾以二卒直抵賊中大言曰車駕幸東南先驅且至
知之乎皆曰不知也公曰若等幸無他轉禍為福于此
在矣衆相視矍然斂兵不敢動公即日具酒肉糗糧勞
送出境縣以無事士民感悦相與傳載其事書之石以
示子孫俾世世無忘公之德公諱漸字子進姓郗公大
名府臨清縣人聰明敏博疆記善屬文政和間州縣學
推行三舍論士之秀者而公裒然為諸生冠同郡李釜
嘗以文詞冠天下高自標致少許可讀公文喜而稱之
顧謂里中諸老曰忽見驌驦一骨于此下駟中非十駕
所能追也居有頃試禮部有司書其等為第一遂收其
科賜上舍出身授迪功郎博州聊城縣主簿公雖試吏
而朗練已如素官部使者班教條辨争訟决稽壅悉以
屬公公一出輙持數檄眡事劇易揆日淹速次苐裁遣
無留事甫期歲連以最升承直郎夜行遇盗刃傷公敗
面朝廷聞之轉通直郎知無錫縣是歲靖康元年也兩
議恩遷承議郎言者䜛公李公罷相歸公率僚吏迎謁
道上治盛具張聲樂逆其至一方騷然入之法除名久
之公上書自言曰宰相罷歸次鄕縣縣令佐郊見禮也
設欲具燕飲綱常為天子宰負貴張甚非一縣令所能
折簡而呼也可見言臣者之妄矣上是其言詔復故官
磨勘轉朝奉郎通判常州隋司徒陳大帝常以隂兵助
破黃巢廟食一方至于今不廢歲時合數百千人設大
祭會祠下是日社中馬逸闔城驚呼以為寇至有狂走
溺死者州將洶懼不知所為公叩閽入見曰此必訛言
也褫冠帶就坐笑語如平日有頃州人已按堵矣公遇
事至于皇遽怵迫之中多類此功次遷朝散郎李成寇
江州就差江南路招討使隨軍幹辦官寇平進官二等
遷朝奉郎大夫明受勤王幕府上功再遷左朝請大夫
吕頤浩建言鄱陽置監牧馬除公提舉饒州孳生監牧
事馬性利高寒而鄱陽地卑暑濕馬連斃公負殿免所
居以歸辟允江南東路宣撫使司書寫機宜文字兼提
點營田公事改除參議官宰相議大征都督諸路軍馬
又兼都督府隨軍轉運判官軍還知江州未赴差淮南
西路宣撫使司參議官宣撫拜樞密使又改樞密行府
參議于是積官至中大夫除直秘閣知宣州公曰至南
北解仇遂息肩矣無錫吾之桐鄉也盍往家焉上䟽請
宫祠得提舉白州明道觀凡再任買田築室營一樓于
舍東高明壯麗望西山草木歴歴可數間常從所往來
飲酒歌呼若將終焉秩滿知蘄州纔數月遇疾卒于州
之正寢實紹興二十二年七月丁酉也享年六十有二
公少力問學獨步場屋文章深厚有氣如其人東平吕
公吉甫鎮北門月詣學按所第諸生試文署板揭之公
率常中首選東公平曰郗君之文豈止一名第他日必
顯于時東平通儒大夫三朝之望公以一布衣延見命
席與鈞禮學者欣慕雖常衮遇歐詹不能過也屬時多
故寇盜充斥公挺身入叛卒數百人中視羣偷若狐豚
然不用尺箠驅之出境一時將相聞其名争欲扳以自
助入參議畫出將漕輓治邊臨戎屯田積粟勤勞二十
年所涖皆有名迹遂為當世功名之士位上大夫著籍
中秘封臨清縣開國男食邑三百戶而議者以用不及
其才為公恨郗公故高平金鄉人東漢御史大夫慮四
世生鑑為管司空侍中人惜孫超皆號名臣世遠族分
有籍于大名者不如始所以徙曾祖昌祖文父寶皆不
仕寶以公貴贈右通議大夫母王氏贈碩人所生母張
氏贈令人妻同縣傅氏封令人前卒河朔陷覆衣冠多
走死公治次舍分廪稍館三族之無歸者生養死葬恩
敬甚篤里儒聞逢者嘗授公學其子流落行卜道中公
與之遇館留于家不可斥厚幣贐遣喜過所望而去市
書數千卷迎師教子皆彬彬焉以文行世其家五男子
曰宗簡右廸功郎監渾州南嶽廟曰嗣武右從事郎江
州彭澤縣主簿曰紹先右從事郎徽州歙縣主簿曰景
平通侍郎餘一人尚幼宗簡亦前卒矣一女適右迪功
郎湖州德清縣尉李端友孫男女八人男曰重營登仕
郎諸孤以其年十二月壬午舉公之柩從傅氏令人葬
于無錫縣開化鄉長泰里黃墓之原上紹興初余守臨
安抵罪遷嶺表敕所屬發吏卒護送公時佐常州無半
面之雅一再過余傷屯悼出陳義慨然坐客皆驚竦又
選取吏卒之謹厚者三人而遣後二年余歸宿田里而
公已出為世用貽書勞苦如平生歡歲時問饟既久而
益厚也蘄春之别余自計先公生十歲多難早衰齒髮
缺壊見無復日矣不謂公棄而先也悲夫嗣武等書公
世系爵里卒葬歲月來請銘銘曰
猗歟郗公河岱之英早以文鳴吐辭為經一世儒先相
視嘆驚策名為吏日以有聲于時興戎喋血千里豺狼
塞路磨牙厲齒公探其穴視若羸豕一言啟悟折其脊
尾徐行驅之不用尺箠訛言朋興狂走驚仆守將震怛
方食失箸公獨巋然屹若砥柱笑言未卒按堵如故功
大名播慕者興起將相侯王迎門躧履待置一榻絶席
異禮條變畫竒效于屈指大塗九軌始驟而馳富貴方
將履險若夷不究于行止或尼之中道而隕誰主誰尸
西山之北樹之松櫟鬱鬱佳哉可置萬室公所息焉車
過必式
宋故左朝散大夫直秘閣致仕王公墓誌銘
公王氏其先望著太原曾大父璡大父仁諒家常州之
無錫縣以財傑一州為大姓父軾通奉公魁偉有智略
有貲財築室舍旁儲書數百千卷千里迎師教其子種
德藝善所為過絶人號里長者未幾公以進士起仕三
朝為世聞人天子䟽恩大賚四海以及朝士大夫之親
凡累十二封至通奉大夫而無錫王氏遂稱于天下公
諱岡字夀基通奉公之中子也少時已嶷然自立讀書
著文出語驚人他生不敢齒既冠得太學上游所為文
章讀之曰吾可以一試矣則贏糧往從之閉戶治書未
嘗嫚嬉燕遊以棄一日積七八年遂大發于文清淳温
麗不見圭角如其貌然有司第所試言書其等為第一
元符三年解進士褐主睦州清溪縣簿以通奉公喪去
職三年召詣都堂除編修國朝會要所與故資政殿學
士蔡靖並命有忌公進者䜛公為太學生時餞鄒新州
詔下逮獄斥居自訟命遂止差充台州州學教授改通
利軍積勞遷從事郎充京畿提舉學事司主管文字俄
徙京西北路秩滿用舉者改宣教郎是歲政和四年也
除睦親北宅宗子小學博士北京國子司業三舍法罷
改判國子監代還通州揚州建炎三年權發遣江南東
路提舉茶鹽未赴除尚書金部員外郎召見擢御營吏
司參議官四年請宫祠主管江州太平觀紹興二年召
為尚書比部員外郎樞密院檢討諸房文字遷左司員
外郎公早以文藝游場屋為名進士故終徽宗朝五更
内外學官之選而未嘗任事于時建炎初乘輿狩維揚
詔以守臣吕頤浩兼戶部侍郎頤浩既居中不復省府
事揚大州也豪吏大家喜犯法號難治會王室東遷諸
將兵暴集官事滋出矣公始據案見吏民于千兵萬馬
之中與之辨施舍分别可否䟽為一書日詣頤浩白遣
之無留事州人不知自公出也頤浩德之他日入相公
亦召為尚書郎意公復助己公循道守官不為翕翕然
心平氣和自得理所言者以宣誤恩不厭天下公議請
稍損其太甚者詔屬左右司領之謂之討論頤浩當國
時有所貨舍公輙持不可曰管仲奪伯氏駢邑三百飯
蔬食沒齒無怨言何謂也法者天下公共之法也大臣
行法與衆棄之尚誰怨前日論中絀三官且至乙矣輙
貸不問今日後如丙如甲公秉國鈞于天下具瞻之地
不平謂何而怨始有所歸矣頤浩矍然素敬受公不以
為懟公之遇事時有弛張蓋如此公嗜書自幼學至老
雖舟車鞍馬行役間未嘗棄而不讀尤長于易嘗著論
以黜先儒之謬晚年深明春秋左氏之學考質諸侯卿
大夫功罪以推見當時得失理亂之故傳經為說反覆
貫穿切于世務之要一日奏事殿中上曰屢讀卿奏指
據經義皆本春秋之旨又曰吕頤浩治維揚有狀繄卿
之力天語一聞衆謂公且光顯矣居亡何又引疾丐去
除直秘閣主祭臨安府洞霄宫六年提舉台州明道觀
顧謂諸子曰吾起白屋仕四十年三入尚書為郎佩服
至五品更十六官而不挂(闕)
嗚呼公之巧足以中人之眉弗卓鷙以為竒善刀而藏
之公之智足以察淵之魚弗皦皦以明汙韞匵而藏諸
知我者希有畜弗施奉吾身以歸為後人之貽
宋故右承議郎吴公墓誌銘
王荆公自丞相府得請歸鍾陵鍾喜為詩又出新意集
古人句以資一時朋酒燕笑之適而以屬吳顯道者凡
十餘辭余生晚不及識顯道矣味其言則魁壘辨博蓋
世之豪而官不踐卿相之位名氏不列于太史之書此
何故及是左奉議郎知興國軍陳君最為書以右承議
郎吳公官世行治來請銘而顯道蓋其父也顯道江右
知名士早從歐陽文忠公游與其弟子經俱以文學稱
天下與荆公曾魯公有連二公相繼當國族姻之賢皆
不得與寒畯齒當是時太學陳于等䟽言吳某學成行
尊願得為國子師俾學者有所矜式荆公終以親嫌寢
其書不報于是江淮間又争欲以為師不遠千里執經
帳下率常數十百人所至輙以詩書禮易開悟後學磨
礱成就以為士君子之器甚衆而仕不充其志以沒顯
道生三子而公為中子諱慤字德穀少詳敏已能讀父
書而傳其學屬文辨麗俊雅有家法屢試于有司輙不
售荆公越國夫人公諸姑也荆公薨越國以遺奏任公
調巴州軍事推官歲滿監秀州糴納倉以最遷黃州黃
岡縣令不赴監潭州南獄廟遂請老以右宣教郎致仕
實紹興十二年也公既得謝退處一壑不御冠裳不詣
城府間從常所往來幅巾藜杖徜徉川谷間極欲而後
返福艾尊榮考終大耋見其子臬擢進士第由尚書郎
立柱下為右史今為左朝議大夫知楚州而吳氏浸大
矣公資孝友慈祥樂易不立崖岸恢然長者也兄官遠
方病沒以喪歸公力貧辨葬送事寡嫂拊諸幼恩敬甚
篤公在秀時歲大饑民墊于水詔州縣發廪粟賙之為
吏者視遇無狀流逋紛然老弱相枕籍欲死部使者檄
公代往公為治次舍視燥濕進淖糜旦旦撫之蓋活數
千人云一夕夢至一官府有大吏據案謂曰是嘗食餓
者當獲夀祉之報已而果然享年八十二以子貴封右
承議郎妻宜人彭氏有賢操喜讀書尤熟西漢史能言
二百年間君臣理亂成壊之故燕居如齋據一室列羣
經于前諸子以次受業日夜鐫切凜如嚴師之坐其旁
已中程然後解顏一笑以至浮圖老子之書隂陽卜筮
之說章通句解雖專門名家有不逮其聰眀過人如此
凡三命得今封于是縉紳嘆慕以為教子者當以宜人
為法紹興十四年九月八日終于子臬之官舍諸孤護
喪次毘陵其年十二月二十六日公亦遇疾不起明年
二月某甲子合葬于常州宜興縣清泉鄉李庄村原上
三男子棐承節郎次今楚州也次㮤舉國子監進士早
卒女適進士江邃孫十人男灼煇煥炤燦炳右迪功郎
兩浙轉運使摧促行在物斛官女適右宣教郎權監登
聞檢討章鍔進士楊好問承務郎胡濬右迪功郎管鍔
餘未行曾孫男女七人吳氏世家鄱陽五季兵亂徙撫
州之金溪以儒名家凡五世為望姓曾大父敏故尚書
都官員外郎大父藩故不仕父頤即顯道也詳定一書
司敕令所刪定官贈通直郎元豐中從荆公于金陵遂
官焉今又為金陵人銘曰
金谿徂遷兮自鼻祖奕世名儒兮望南楚石鍊五色兮
天可補呌閽欲上兮闖九虎幡然脱中兮挂神武索身
歸卧兮環一堵東阡南陌兮澹容與樵漁争道兮莫適
主秀眉皓髮兮須鬛古委蛻若遺兮夢栩栩有子簮筆
兮侍帝所富貴鼎盛兮沛莫禦萬室旁圍兮一丘土贈
印追榮兮系天祖
宋故左承議郎權發遣和州軍州事傅公墓誌銘
余政和間蒙恩校中秘書而傅公冲益亦以編修九域
圖志寓直省中與余為同舍郎相好也當是時海内無
事天子輯瑞應興禮樂以文太平蒐攬天下儒先宿學
一時髦俊知名之士列于儒官學省以待任使冲益居
間儀狀魁偉面目嚴冷不妄笑言落落難合即之久而
後稍稍出其所有于屬辭紀事議論相可否之際愈出
而愈無窮其學自六經太史氏百家諸子浮圖黃老之
書無所不讀其文自歌詩賦頌表箋傳序箴銘紀誌亦
無所不工而彊直任氣負所學未嘗以一言徇人故徘
徊于小官益自重無躁戚徽宗皇帝召見言治道中上
意擢為尚書郎行宜用矣而遇疾不起悲夫公沒後二
十五年當紹興十二年公之子承事郎知太平州繁昌
縣事鞏始集公詩文為二十卷具詩抵公之交孫覿求
文識公墓余不敢辭遂次其語為銘公諱諒友冲益其
字也姓傅氏其先自光州避廣明之亂徙閩中今為興
化軍仙遊縣人曾祖偁不仕祖滋贈朝奉郎父楫朝散
郎充龍圖閣待制仕徽宗為中書舍人以清明直諒聞
天下累贈少師公以紹聖元年舉進士賜出身主蘇州
吳縣簿歲滿陞瀛州防禦推官鄭州州學教授遭少師
喪去位卒喪除辟雍錄又丁母越國夫人憂憂除為詳
定九域圖志所編修官未幾例罷書局調宿州蘄縣令
蘄故多盗公嚴保伍之令使相推逐盗不敢發發輙得
無所漏御民一以寬簡聽訟如家人無疾言厲色縣大
治諸公交薦之改宣教郎再除九域編脩官是歲政和
四年也五年車駕幸秘書省遷奉議郎六年除尚書祠
部員外郎俄改膳部七年遇疾請補外以承議郎知湖
州未赴八年正月十日卒于京師年五十二嗚呼崇寧
初鉤黨之禍作異時元臣故老之子若孫門生故吏昏
姻之家皆被禁錮少師既下世大臣猶以嘗任事于建
中靖國間請置籍中徽宗記其忠獨不聽公少師家子
益務晦藏不問權貴人所舍闔戶著書澹然無求若隠
于吏者讀書一過目輙領其要論古人成敗事當否如
出于其時文章閒麗可著乎典册以施朝廷詞語精深
可列于歌頌以薦郊廟而不自標飭以求聞于世宰相
華原鄭公深知之薦其才可用徽宗亦悵然追懷甘盤
之舊延見問勞甚寵于是名寔暴耀賢冠一時將遂施
傳所學世其家而公病矣治命載其柩從少師以葬諸
孤卜以其年十一月某甲子葬于常州宜興縣善權山
之原去少師墓若干步妻孺人方氏監察御史家之女
生二子曰庠曰鞏孫男三人公素貧恥言利既死槖中
無留貲以歸庠少年有竒操護公喪浮汴涉淮間關二
千里以遺令歸葬冡土未乾而庠得疾又死鞏尚幼也
其家益貧老妻幼子幾不能自存更十五年鞏始及禄
迎其母以養廉直有父風所涖皆有迹公祉所施庶幾
在此銘曰
讀公之文蔚若武庫魁竒偉麗九鼎千鼔聽公之詩隠
若大吕震越渾鍠歌周頌魯胡不畀之天子之所帝制
坦然常楊燕許頌詩穆如奚斯吉甫百千償一齎恨入
土天造茫茫孰知其故吾豈艸木與之俱腐遺書爛然
昭映千古
宋故顯謨閣學士左大中大夫汪公墓誌銘
建炎紹興間大盗據中原羣惡亡命相嘯聚為寇于是
環四海為盗區矣天子慨然仗一劍出入兵間禁暴除
殘拯溺弔凶于戎馬蹀血之餘以建中興之烈當是時
顯謨閣學士左大中大夫新安汪公為中書舍人翰林
學士一時詔令往往多出公手凡上所以指授諸將感厲
戰士訓飭在位哀閔元元之意具載誥命之文開示赤
心明白洞逹不出戶牖窺而天威咫尺坐照萬里學士
大夫傳誦以比陸宣公居亡幾何權臣樹黨除不附己
者公亦抵罪斥居永州積十二年更四赦不得還閒遇
勝日幅巾葛履登西山循鈷鉧潭入愚溪立湘沅沈文
以弔古人而自肆于山水年益高文益竒詩益工華妙
精深與柳儀曺相望于數百載後文章格力與之相上
下何其盛也公既沒諸孤護喪歸葬且致公治命屬余
銘余與公游四十年知公為審乃序而誌之系以銘公
諱藻字彦章姓汪氏饒州德興縣人曾祖震太常丞贈
光卿祖宗顔尚書都官員外郎贈中大夫考榖奉議郎
贈少傅妣越國夫人陳國夫人皆陳氏公自童幼已卓
越有大志學舉子業既成得春秋左氏西漢書讀而好
之銳意欲與之並年甫冠徒步游太學有司苐其文屢
出諸生上中崇寧二年進士乙科瓊林賜晏酒半上方
賜永狀元霍公端友屬公表謝授紙筆立就如素習一
坐驚嘆調婺州觀察推官方待次除宣州州學教授丁
少傅公憂憂除官制行授從事郎荆南府掌書記不赴
改江南西路提舉事司幹當公事代還至京師會徽宗
親製君臣慶會閣詩羣臣和進喜事者集錄為一卷
公適見之擬和一章屬詞用韵句法清新出衆作之右
即日傳布諸公喜稱之除九域圖志所編修官改宣德
郎遭陳國夫人之喪免喪除秘書校書郎遷著作佐郎
再遷符寶郎是歲政和八年故相王黼頃與公為太學
同舍生不相中比當國黜公通判宣州州將俗吏公益
不樂上書請宫祠得提點江州太平觀寓家晉陵八年
終王黼之世不用累轉朝奉郎博學強記自六經百家
太史氏之籍先儒箋䟽傳注之書兵家族譜方言地志
星經歷法佛老之衆說與夫萬里海外殊方異域荒怪
之序錄無不記覽山隂賀鑄方回知名士也亦寓晉陵
聚書萬餘卷公日從之游多得所未見者凡伏臘衣食
所需盡以筆札供而錄蔵之其為詞章明于道德逹于
世務指事析理引物託喻馳騁古今貫穿經傳該備衆
體蓋數十萬言自成一家公在江西徐俯師川洪炎洪
芻有能詩聲自負無所屈一日師川見公詩于僧壁嘆
曰此吾輩人也率二洪詣舍上謁既去公曰騷人墨客
撚鬚琢句以鳴其不平耳烏足尚也至是數年卒以大
手筆稱天下金華勸講石室紬書典册施之朝廷樂歌
薦之郊廟鴻文碩學暴耀一世人知其名家有其書而
詩律高妙興寄深遠亦非近世詩人之所能及淵聖登
極召見為屯田員外郎旋改禮部進太常少卿起居舍
人今上踐阼轉朝請郎召賜中書舍人賜三品服大駕
狩維揚詔中書後省試澤州進士何烈烈對策稱臣臺
䟽論烈非所宜言公與滕康衛膚敏三舍人俱罷為集
英殿修撰提舉江州太平觀明年復召為中書舍人擢
給事中兵部侍郎兼侍講直學士院公草高麗答詔上
顧輔臣稱公得代言之體久之麗人謝表至上復稱公
直拜翰林學士以所御白團扇親書紫誥仍兼綰黃
麻似六經十字以賜搢紳榮之累轉朝議大夫公自登
侍從屬時多故感懷恩遇凡所建請皆當世要務嘗論
䟽大將擁重兵高位崇秩子女玉帛已極富貴之欲而
根據盤互浸成外重之勢陳所以待諸將者三事後十
年卒如公策又言宣和諸臣交通貴幸一時誤恩官有
至銀青光禄大夫者臺諫極論方就鐫裭詔墨未乾而
建炎恩宥有當甄復盍依祖宗法至中大夫而止論駮
數人國論以為允又言太上皇元符以來至上建炎之
元並無日歷可謂闕典古者有國必有史有史必有官
漢法太史公位在丞相上天下計書先上太史公副上
丞相自唐至本朝亦以宰相監總國之重事願留聖心
上欣納翌日輔臣請擇所付上曰無以易藻矣尋除龍
圖閣直學士知湖州頒日歷如故公蒐攬闕文參稽衆
論遠至閩蜀數千里外近在寓公寄客之家或具公移
或通私書旁搜博采遠近畢至分設科條以類註觧纔
十二三移知撫州歲餘罷為提舉江州太平觀會翰林
侍讀學士范冲䟽言曰歷國之大典比詔汪藻纂集更
涉歲月稍見功緒書未成而中止積久散逸後益難措
手矣方今就問可降詔令依舊纂集為一書俾三朝文
物著在方册非小補也于是有旨復命公許辟官屬二
員賜史館修撰餐錢辭不受書成凡八百册上之上遣
使賜茶藥二銀合進官二等加中大夫除顯謨閣學士
知徽州公前後與六州先惠愛重名教有古循吏之迹
唐顔魯公嘗為湖州刺史公建言昔章聖皇帝幸亳次
睢陽親屈帝尊臨見雙廟旌巡遠異代之忠以風厲天
下顔真卿叱叛臣李希烈而死廟食吳興距行殿不能
百里宜蒙褒異以增忠臣義士之氣詔從之賜號忠烈
詔下公大治祠屋書榜揭之郡有籍錄朱勔窗戶數十
種丹漆之光可鑑僚吏請為州治樓觀之飭公曰吾葺
魯公祠可用也輪奐一新州人大悅徽州學舍敝小方
議改築公嘗為文記鎮江府學之成州將程邁以白金
致餽謝公報曰比葺郡學費無所從出而餉金適至已
付諸生今并賜矣又斥帑餉之贏續之落成為一方壯
觀轉左大中大夫十二年知泉州殿前司大校蒐選禁
卒之抗健者移州具資糧遣送者曰州並海常宿兵數
百所以備非常留不遣馳奏驛聞大校怒以語侵公免
符下乃已移知宣州閱月改鎮江府鎮江自經建炎之
亂歲輸上供米率不知數轉運使按視計食粟之在存
者尚負數萬盡扄鑰而去軍食不繼官吏憂窘不知所
出而公適至命破鐍給之遺書使者曰官軍張頥待哺
米在廪中而不予之食羣黔飢餓而亡聊雖錮南山猶
有隙也輙以便宜開發老守重得罪不敢辭會言者讒
公而罷論奏不已落職永州居住更七八年感風痺乞
致仕不許竟卒于永州寓舍寔二十四年六月癸未也
享年七十六積官至左大中大夫爵新安郡開國侯食
邑一千五百戶寔封一百戶公沒後二年復顯謨閣學
士官其二子公性樂易不假藩飾以峙聲名至居官任
職則矯矯然不徒為諾然者也不喜殖財榮貴幾三十
年無屋廬以居有田陽羨亦不足以卒歲而嗜書學古
老且病猶不去年大當梁師成用事小人朋附目為隠
相武人吳可者師成許以能詩至出入卧内公罪符寶
可過公致師成意曰聞名久矣幸不鄙過我禁從可拱
而俟也公謝不往客曰吾曺望隠相之門如在天上召
而不往何公曰若使吾與可輩為伍耶守湖日朝廷和
糴米六萬餘斛公視六縣民力所堪鐫三之一而上書
自劾詔勿問居歲餘戸部被旨降水錢復糴數萬斛歲
適大稔物估相當如數而辦例造一官公曰吾嘗以减
糴待罪幸蒙恩貸今豈可復受賞耶三辭卒不拜海舶
次泉闍婆國王附送龍腦數百兩為公夀公郤之或曰
異國之王因舶商致方物修故事不可郤也公飭送公
帑一銖不取公于辭受類如此亦以故遂多齟語于世
始公在太學與王黻有纖芥後黼入相嫌恨不除竟坐
廢斥而言者指公為黼黨黜居永州累赦不宥卒厄于
窮裔以死雖然朝愠暮喜乍賢乍佞初若一鬨然曾未
轉盼已如潦水之歸壑而高文大册垂世傳後與古作
者並烈于圖書之府聖主親覽追錄故侯復還舊物得
喪相除孰與公多公之文有深溪集六十卷行于世後
集若干卷裔夷謀夏錄三卷青唐錄三卷古今俗雅字
四十篇公尤工大小篆得李斯陽冰用筆意先配淑人
趙氏今配淑人莊氏亦前卒葬于常州宜興縣陽蔡後
塢二十五年十二月乙酉諸孤奉公之喪合葬于二淑
人之墓子八人男曰恬右從事郎曰悟右宣教郎新差
知婺州金華縣丞曰恪右承事郎曰憺曰懍曰憘並右
承務郎曰愇未仕女適右迪功郎莊珪孫男女十三人
男曰文舉巖舉臯舉賢舉女適右奉議郎嚴康朝進士
莊霆莊霈餘尚幼新安汪氏之徙鄱陽蓋已久矣自曾
祖至公四世皆以儒學中進士第而公遂以文章大顯
于時德興田園悉推予其兄以郊祀恩任其弟之子怡
而公子至今有未仕者元豐己未少傅公為泉之晉江
丞而公生後六十三年公刺泉入境恍然悲喜太息曰
城郭是矣昔陳秀公生于鎮江後建鎮江節築大第居
焉寔公始生之所山川之靈鍾為人英古今所傳不可
誣也銘曰
赫赫吾宋崇雅右文藩飾萬物如歲之春治具炳然監
于二代儒先酋酋光明碩大偉歟汪公德配先民學窺
聖域文嫓皇墳芸省讐書螭班珥筆論經石渠坐五十
席代言西掖視草北扉渙發大號雷動風馳持槖剖符
出使入侍今之名臣古之循吏風流儒雅慈惠之師六
州之氓途詠而思誰私黨仇乃讒乃逐投畀荒裔一斥
不復斗野之南光氣燭天埋藏不沒至寶在焉擾擾萬
生趨死一軌百鍊之英有化無死巍巍昂昂命世之儒
流傳海内公有遺書銘公于石石磨可磷公名不磨為
萬世凖
鴻慶居士集卷三十四
