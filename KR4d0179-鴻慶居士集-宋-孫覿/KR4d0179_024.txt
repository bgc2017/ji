鴻慶居士集卷二十四
宋孫覿撰
外制
謝克家除吏部侍郎
朕惟名器不可假人爵祿所以厲世流品清濁各有攸
歸不次而用賢能雖一日九遷不以為疑積日而聚勤
勞則差之毫釐勢有不能得迺者官不宿業吏採其柄
賢愚同滯賕謝紛然敷求哲人以靖流弊具官某事朕
初載以直諒聞首斥姦諛不憚彊禦代言兩掖追還正
始之風給事東臺茂著論思之效薦揚滋久譽處深休
天官四銓綱目猥并往貳太宰益脩厥官手疏盤錯之
煩力去留難之吝時惟稱職汝往欽哉
給事中譚世勣除禮部侍郎
宗伯典朕三禮實兼伯夷后䕫之事國有大疑罔不責
成然姦諛便文俗學是古不有君子其何能國故雖籩
豆司存之守而有樽俎折衝之功具官某為老成人以
儒術用代言西掖辨麗有作者之風給事東臺練達通
當世之務服休兹久考績應遷進陟文昌位次八座必
能據經持議奉大典常玩敵人于甘寢秉羽之間制功
臣于碎首擊柱之際則上下相守而國自安永肩一心
以稱朕命
左諫議大夫徐秉哲除給事中
朕以天下之事付之二三大臣同寅協恭左右厥辟而
中書政事之本東臺論駮之司耳目股肱共為一體誅
賞羣吏翊贊萬幾出號令于片言關盛衰于百世必有
論事回天之力見于還詔批勅之間則人無間言以至
大治具官某履道純固秉義直方兩朝名臣六任言責
息邪距詖不憚權強壊植散羣如救焚溺召從西省給
事東臺任參黃散之問罕見責成之重無縱詭隨以干于
正毋事矯激以協厥中時乃之休嗣有褒寵
侍御史范宗尹除諫議大夫
朕承至尊獲奉宗廟選建羣辟綏靖地方而宵旰之憂
懼不下究則芻蕘之議壅于上聞開受直言優養正士
極陳古今治亂之迹坐見輿衡紳帶之間知無不言職
固當爾具官某昔奉大對名振京師愛君發自至誠排
姦綽有餘力憂深思遠皆慟哭流涕之辭心醇氣和無
迂闊難言之語召從憲府進陟諫垣佇聞嘉獻以對休
命宜因施置予奪之際救之于未失深明吉凶禍福之
先論之于無事兹惟稱職時乃之休
吏部侍郎馮澥除禮部尚書
崇寧之初權臣擅政盜用名器倡導邦朋誣害忠良蔽
昵私黨士無特操靡然從之有能奮大節以犯羣邪之
鋒建崇議以抗流俗之表投閒寘散一斥不還肆朕纂
承延登法從進位宗伯罔有間言具官某經術邃深器
資宏毅十年流落志氣不衰名寘諫垣首開正論入陪
經幄屢告嘉猷進陟天官未究其用典朕三禮僉曰汝
宜庶幾變色之間自有折衝之效据古持議恢張四維
使敵國不敢謀而四方莫予侮服我休命永肩一心
監察御史秦檜除左司誎
漢博士秩六百石得與丞相議可否今司誎七品官亦
為天子之争臣慨然委軀徇國之忠固無位卑言高之
懼爾頃由省戸擢任風憲力陳治道分别忠邪進不求
當世之名退不畔平生之學延登諫省蔽自朕心佇聞
正大之言共濟艱難之業
殿中侍御史胡舜陟除侍御史
朕惟朝廷一時治亂之機實在人主聽言得失之際蓋
仁人之利一言而已則大儒之效百世可知有事于斯
當識朕意具官某温文而毅直諒不回責難罄臣子之
恭陳義見儒者之勇進由三院擢自臺端治忽所關寄
任尤重汝其安義肆志無憚權強俾人主無為而日尊
天下聞風而興起時惟稱職汝往欽哉
著作郎宋齊愈除監察御史
朕綏靖四方選建羣辟中外執事膂力畢陳如牧萬馬
于冀北之郊制其銜勒疾徐應節無泛駕之患此予責
任風憲之意也爾聞望之美發自妙年儒術之優見于
已試召對便殿占奏詳華斷自聖心擢為御史維持邦
憲紏逖官邪俾小大之臣宿業向方無敗度犯禮以干
于正是所望焉
御史臺檢法王侯除監察御史
朕綏靖四方選建羣辟中外執事膂力畢陳如牧萬馬
于冀北之郊制其銜勒疾徐應節無泛駕之患此予責
任風憲之意也爾學問精博智慮疏通名習憲章通達
國體屬此疆場未寧之日任予耳目所記之官或吏墮
而不處或民冤而無告利澤或難于下究休戚或壅于
上聞毋諱有司悉以告朕
太子舍人洪芻除左諫議大夫
士不羞貧賤然後可以共爵祿不畏強禦然後可以任
言責故大人為能正已而鄙夫不可事君矧予左右諷
諫之臣當用廉退無求之士具官某志大而有遠略器
博而無近用十年流落端靖不回挺然孤忠白首一節
肆朕纂服召自遠方閱時未幾薦更衆職進率諫垣之
屬延登法從之聯竚聞嘉猷以對休命毋悼後害無諱
有司毋同于流俗毋迪上以非先王之典以稱朕意
監察御史元當可司諫
忠臣愛君樂告以善固人主之所欲聞然志大論高才
疎意廣則相盼于按劍之間而儒者之功遂不見于世
以爾議論不撓風節有間蔽自僉言擢登誎省毋甚高
論今令可行如五穀可以療飢針石可以伐疴蓋卓然
有可用之意乃稱朕意
國子司業黎確除殿中侍御史
昔周昌強直敢言由御史大夫為諸侯相叔孫通習于
寢廟由太子太傅復徙奉常忠臣愛君義無所擇如有
用我而豈徒哉以爾孝弟稱于閨門行義信于朋友横
經學省士論偉然擢升憲臺助予政理朕之用汝蓋頼
其言扶遏忠邪明辨得失嗣有褒寵以答爾庸
校書郎胡唐老除殿中侍御史
朕惟君子小人不可並進于朝稂莠不除行將害稼薰
蕕雜處終必為臭必有善善惡惡之士非其種者鋤而
去之以爾端靖不回莊重有守事君以道非法不言任
予耳目之官庶幾得聞天下利害之實爾其深識朕意
盡行平日之言悉意以陳毋悼後害
左司諫李擢除太常少卿
朕初嗣服權臣懼誅汲引私人亟躋政路交通詭秘愚
眎朝廷爾時一二言責之臣首發其姦疾趨競前排沮
不撓䜛邪得志導諛日聞敷求正人莫如用舊具官某
養氣剛塞秉心端亮事朕艱難之際屢陳社稷之言屏
惡昭姦效見今日召還諫省進貳容臺重以旋觀歷試
之祥以待不次非常之用益堅素守嗣有寵章
左司諫李會除秘書少監
朕綏靖四方眷求多士惟中秘蔵書之府實一時籲俊
之躔植杞梓于名堂薦璠璵于清廟異時將相皆出此
途具官某氣質恢弘志節剛大任朝廷之言責以天下
為自憂首斥姦諛不憚強禦奉身而退廉靜無求風節
凛然老而彌篤召還諫省擢寘道山祇服寵章益隆雅
望懷鉛抱槧博觀未見之書潤色論思行有非常之用
御史中丞徐秉哲可開封尹
漢治京師分别三輔本朝開封獨置一尹物衆地大獄
市紛然自非彈劾積威之餘孰能一變流弊之俗具官
某才高政事之選名在文學之科三列諫垣四更御史
危言正色不憚權豪之宗激濁楊清可立貪懦之志輒
自憲臺之峻擢司京邑之繁治忽所關委寄尤重毋牽
流俗毋諱有司毋使功名減于平昔服我休命光昭前
聞
開封府程振除刑部侍郎
君子法之原所以關盛衰之運獄者民之命所以寄生
死之權任法而不任人則惟法之從而殺不辜任人而
不任法則惟人之聽而釋有罪朕若稽古允執厥中必
有忠信慈惠之師體予惻怛哀矜之意則人法兩用罔
有間言具官某碩大光明之姿得古人之全雄深雅健
之文鼓天下之動早發紓于賢藴浸服采于禁塗天官
四銓邦畿千里楙著嘉績蔚有能稱必能禁格吏謾發
紓無告勿緩深故之罪勿輕縱出之謀汝往欽哉惟刑
之恤
秘書少監李樸除國子祭酒
學校所以明倫善俗而人才之盛衰風俗之隆替實繫
一時帥師之官故北方之人皆見許行而大悦而六館
之士亦畏何蕃而不為好惡相師捷若影響具官某文
辭辨麗有聞于時志行直方不流于俗頃坐微累一斥
十年超自遠方典領中秘易寘學省僉曰汝宜夫義理
人心之所同不必諄諄而後喻障江河非一簣之力莫
若引而置之莊嶽之間勉行所知追配前哲
資政殿學士馮澥尚書左丞
朕脩身承列聖之統虚已聽四輔之言而天下靖民敵
未悔禍匹夫横議以訕上羣寇長驅而亂華謀臣猛將
有致身效命之意而不見于功名仁人君子有忠憤感
激之操而不救于患難思得兩朝耆艾之老共圖兩朝
開濟之勲國其庶乎予何疑者具官某慷慨大節名動
朝廷正直敢言偏儀侍從罄忠嘉而來諗悼國勢之陵
夷循三命之恭力辭樞筦驅一乘之傳深之邊廷身任
安危義同休戚是用延登左轄進貳文昌凛然大臣憂
國之忠輔以古人責難之義尊奬主柄宣導王靈四方
懷德而畏威百姓回心而向道力行所學以底太平
延康殿學士南道總管張叔夜可資政殿學士
帝王之制所寶惟賢儒術之衰不適于用朕率是道申
勸百工遴簡真賢圖畫大治才兼將帥之選名在文學
之科凛然中興之功兹見大儒之效具官某高文奥學
碩大光明偉望英姿宏毅開濟薦更中外懋著賢勞供
奉兩朝白首一節屬王室之在難執干戈而造朝抗孤
忠以鎮横潰之衝挺一身以犯犬羊之衆可謂仁者之
勇尤高國士之風是用擢升書殿之華增重藩臣之寄
老謀幹國緩帶臨戎兼資文武之全共注安危之寄尚
有巨用以俟顯庸
兵部員外郎司馬樸可右司員外郎
具官某盛德之士百世興起國有巨室天下慕之楚相
已沒而想像于伶優詼笑之餘中郎未亡而坐見于虎
賁言貌之際矧予天下之大老實為一代之宗臣風烈
固存典型具在既推行其德業以稱朕懷人念遠之心
又錄其子孫以諧汝崇德象賢之意擢升郎省未究其
能延寘宰僚庶盡其用勉服朕訓光昭前聞
路廓可虞部郎官
具官某尚書郎天下之高選也晉宋迄唐率用第一流
為之本朝釐正官名尊重郎位異時卿相多出此途爾
以才能薦更任使詳練政事究通物情則山川虞衡之
司鳥獸魚鼈之治宜所優為者汝往欽哉
少府少監鮮于可左司員外郎
君子難進之節所以伸道人主責實之政在于知人既
考所譽于以試之間又聽其言于行事之實雖復堯舜
何以尚之以爾廉靖不求強毅不撓閹臣擅國薰灼四方
抗一節而不回遭三黜而愈厲肆朕纂服延寘周行侃
侃自將靖共匪懈擢升宰屬朕不汝私益尊所聞以永
終譽
詹太和水部郎官賈在思主客郎官
具官某等尚書政事之本也天下有大疑法理之士州
縣之吏不敢專必上之朝而關決於六曹之長爾為郎
亦有事于其間矣或以才諝聞或以文學進各共乃事
勿但書紙尾而使吏操其柄也
張氏陳氏可封孺人
婦人張氏等熙事告成慶覃四海貴老尚齒邦法有常
眷予六世之遺民時乃百年之故老克庸秖德以裕
厥躬肆疏湯沐之封式燕家庭之喜
張果落致仕西道副都總管
京師首善不以強兵屬時承平軍政隳壊肇開四鎮總
制萬兵如衆星之拱北辰百川之會東海外總齊于千
列中翼衞于一尊布宣道德之威共注安危之意具官
某器資強毅識度精明以肅敬褆身以忠忱衞上踐更
衆職屢以能聞起于閒廢之中分總兵防之重汝其激厲
將士以鼔三軍之氣申嚴紀律以制四方之強永肩一
心寬予憂顧
朱聖非直龍圖閣東道副都總管
朕分道置師一衞京師總制萬兵環列三輔無事則養
威厭難有猛虎在山之防有事則卷甲而行無市人烏
合之衆故兹慮始爰屬能臣爾以儒學發身以忠義許
國踐更衆職屢以能聞進升延閣之華分總戎防之重
汝其訓練軍實著之風聲疲癃老疾不得冗食于其中
而勇夫悍卒無矯蹇不用命之意汝之責舉矣尚之哉
中書侍郎何梁資政殿學士提舉醴泉觀
君子者法之原允迪隆儒之效大臣者民之表丕昭厲
世之規時予股肱實首風俗屢上蕃宣之請懇辭機務
之煩宜疏寵章以詔羣辟具官某博大高明之學追配
古人雄深辨麗之文鼓動當世徧議侍從參秉國鈞屬
時訪洛之謀實預扶衰之義方深荷注共底丕平數露
封章願還政吏朕念君臣相與之際固無纖芥之嫌而
明哲保身之難宜申大雅之志升華秘殿功矢神庭進
露門之讀于禁中示巖石之瞻于天下留以自近庶其
輔予得賢則能為邦家朕無媿知人之哲乃心罔不在
王室汝勿忘告后之猷祇迪訓言益綏慶譽
尚書右丞陳過庭除中書侍郎
朕以天下大器屬在眇躬兩湖雄兵聲振三輔民言不
靖有朽索馭六馬之憂國步方難如抱火厝積薪之懼
不有君子孰成厥功具官某體道精深秉義莊直學貫
六經之藴為時儒者之宗器涵九德之純有古直臣之
烈屬紹休于洪緒益尊顯於老成擢升憲府之嚴進貳
文章之轄正諫而守死節屢陳社稷之言惇德而難任
人宜示中外之服蔽自朕志延寘西臺益惇大政之元
式慰沃心之望單于畏漢相之風采必有萬里折衝之功
齊人歸魯國之侵疆庶幾三年有成之效服我休命永
肩一心
兵部尚書孫傳除尚書右丞
天下大器置之欲遂其安王公尊賢求之惟恐不及朕
紹隆聖緒康濟艱難眷求百揆四岳之臣圖畫二帝三
王之治必有任斯民之責者庶幾選于衆而得之具官
某洪毅直方聰明敏博學問邃以經術告自得之淵深
功名見夫緒餘行所知之光大事其初載蔚為名臣延
登八座之從進陟五兵之任師尹之望巖巖具維石之
瞻王臣之公蹇蹇厲匪躬之節是用擢升右轄進貳中
臺朕欲解絃而更張固非濟水之能食畏與在位同協
厥中往既一心服我休命
中書舍人耿延禧除龍圖閣直學士
唐元和中選宗室四品一人使回鶻于萬里海外而以
博士通經術者為之貳朕初嗣服申講大國之好親王
奉使而副以左右侍從之良選任之艱視唐為重矣具
官某疏亮雄博清明沖淳典學足以擅多聞英辭足以
鼓羣動潜宫之舊義同艱難往馳一介之書脩復兩朝
之好惟孝子慈親之義豈不遲遲去父母之邦而丈夫
許國之忠初無刺刺顧婢子之語擢自詞垣之邃進升
内閣之華幹予心膂之憂靖予干戈之難毋忘勵翼嗣
有寵章
范宗尹除集英殿脩撰提舉西京崇福宫
忠臣愛君有犯無隠聖主御士觀過知仁昔唐太宗破
高麗悵然嘆鄭公之已亡而歸其遺忠魏武帝勝烏蠻
翻然悟諫臣之愛已而獨見褒賞夫上有戰勝攻取之
略而不自矜其功下有失言過舉之責而不得罪于上
君子有所恃矣治道于以興焉具官某聲名發自妙年
儒學見于已試徧更言選以直諒聞度越稠人不次而
用中緣論事免所居官人才實難不忍終棄細書秘殿
訪道真祠朕推其恕務全終始之恩汝慎厥脩以恢遠
大之業服我休命永肩一心
刑部侍郎宋伯友除徽猷閣待制與郡
内閣寶侍上應奎璧丹書炳煥日月爭光延登一時髦
後之英增重千里名城之寄具官某強毅不撓風力自
將以忠清持天下之平以明恕司萬民之命薦揚滋久
發問罕休入參侍從之華出殿藩維之重助予正理綏靖
一方除去煩苛發紓無告佇聞報政嗣有寵章
樞密馮澥資政殿學士太子賓客
爵祿所以磨鈍而端方無求之操處富貴不能淫刑賞
所以御威而剛毅特立之資蹈禍難而不慄眷予耆哲
時乃真儒正色立朝忘軀徇國踐艱危而無甚難者履
高位而若固有之具官某宏博有任重之才直方有養
義之氣踐更華近備罄純忱屬疆場之多虞抗精忠而
益厲慨然單車入不測之境欲以片言折無厭之求風
采著聞貪懦興起方崇登于宥密用注意于安危陳意甚
明抗章自列夷險莫能踰可久之德寵利不可變無欲
之剛載陞秘殿之華入侍儒闈之邃式隆雅望增重本
朝庶伏猛山林之中遂折衝樽俎之上往服休命移煩
訓書
秘書丞何常特授承議郎
舜以九載而黜陟庶官周以三歲而誅賞羣吏褒善錄
最序進厥位示天下至公之法不可以廢也爾以學問
終身于承平之日又以忠義戮力于艱難之時有司
第勞進官一等夫仁人志士為善不求其報區區一賜
何足以言在法應遷往祇厥服
耿廷禧允康邸參謀補子義若承務郎
侍從之臣宣勞萬里持一介之傳脩兩國之好雖人臣
之義不以家為恤而願省其私朕何敢後以爾能自拔
于賢關禮義之地又挺生于大臣忠孝之門俾試一
官以為爾寵益思勉勵以稱恩沐
鴻慶居士集卷二十四
