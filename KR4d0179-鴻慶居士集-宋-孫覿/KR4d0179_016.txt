鴻慶居士集卷十六
宋孫覿撰
啟
回王倅賀正啟
桑田蕪漫忽揚東海之塵蒲柳衰殘已迫西山之景壯
心空在來日幾何履兹潜陽出治之辰舉有除書布新
之喜恭惟某官乘時顯晦玩世徜徉歌生民嗣歲之興
應大有自天之吉朋簪四合風流栢葉之觴句法一傳
妙絶椒花之頌每興懷于故友久編籍于遺氓速墜函
封增光莫齒雍容坐上那聞櫪馬之鳴骯&KR1507;門旁自笑
桃符之換
二
椒盤嗣歲儺鼓送寒兹惟萬寶趨新之時獨見故人求
舊之意恭惟某官秉心直諒蓄德輝光儒雅吏師風流
别駕日行黃道盍趨鵷鷺之行風振紫山高琢鸎花之
句恭承嘉惠重以好辭賦谷風之三章慶陽春之一曲
欲回殘槁復被青黃老病摧頽莫預董秦之奉悲歌慷
慨空傳武宗之詩感愧交懷占言難盡
回向倅賀正啟
四序更端二儀交泰接千載題期之盛宜羣公受祉之
多恭惟某官明哲保躬儒雅飾吏順履天正之吉密迎
神貺之休椒頌傳聲莫預一觴之薦鋒車趣召佇觀三
節之趨
回張倅賀正啟
天德更端人正肇序清臺課上元之歷方呈珠璧之祥
絳人推甲子之年遂軫泥塗之辱伏遇某官高文起廢
妙語噓枯大聲追木鐸之音絶唱儷陽春之曲屬介頌
椒之慶載賡伐木之詩眷兹衰朽之餘被以青黃之飾
高懷落落曲敦耐久之情老語諄諄但有流年之感
回平江趙倅賀正啟
日薄西山已迫桑榆之晚眷回北斗又觀椒栢之新兹
蓋伏遇某官德厚鎮浮道直矯枉惟下里炎凉之態每
形於令尹三仕三已之間而故交久要之情獨見於翟公
一死一生之後敢圖衰薾猶被頋存垂褒華衮之章加
賁綈袍之舊老冉冉而將至空驚嗣歲之興物欣欣而
向榮已被春先之暖
回強守賀正啟
太史書元上經揲泰三朝謹始萬寶趨新恭惟某官魯
國真儒漢京循吏特逹李將軍之勇一諾可重于千金
好絶張公子之詩百金固輕於萬戶蓋聲氣相求于一
道故升沉靡間于殊途殆兹歲序之更獨見人求之舊
賦椒盤之頌莫瞻列炬之光分棠樹之隂亦預春班之
澤
回莊守賀正啟
五勝代興既周必復一元更始以故為新賢德所臨春
祺攸介恭惟某官碩大光明之傑循良慈惠之師二千石班
春占土牛而得歲五百年住世摩銅狄以興嗟加以履
運中興逄辰交泰一城嘉色欣欣上旄羽之塵四野春
聲藉藉動袴襦之詠其為占頌難盡名言
回趙倅賀正啟
暮景飛騰自遂桑榆之暖風光流轉又驚椒栢之新署
新桃以禦不祥掀槁壌以求如願未能免俗且復效顰
伏遇某官順履昌期寵綏故友一言起廢奮百蟄于坯
土之中老物增華茁九芝于枯槎之上
回汪倅賀正啟
蓋茆容膝面壁觀心不知晦朔之遷但覺暄寒之異圖
鬱壘之象莫驅五鬼之窮進屠酥之杯豈恨一翁之後
兹蓋伏遇某官收憐衆棄矯拂羣庸方當嗣歲趨新之
時獨見懷人求舊之意疾風拔木勁草之立巋然烈火
流金韞櫝之藏自若重遺緘翰中貺頌言蒲柳餘齡方
受(闕)之託瓊瑰妙語空留十襲之藏
回錢賀正啟
頽齡餘幾見謂陳人端月載臨尚修故事門符執厲方
懷鬱壘之求齊釀先春遂辭臺駘之&KR1090;恭惟某官威風
惠氣舒惨一方大册鴻文斧藻萬物著槿帽而撾羯鼓
桃杏驚開叩羽弦以召黃鐘川池凝涸肇履三正之吉
大均千里之釐固舒從公共分一日况復如我獨有二
天莫副願言但深欣頌
二
四序密移物無終否三徵浸大福有朋来恭惟某官躬
成明之姿撫休嘉之運九歌由勸每懷天保報上之心
衆正彙興共享既醉六平之福逢辰兹始稱壽宜先自
憐幽屏之餘莫預駿奔之數獨無高論進輸投虀之忠
尚有寸誠堪賦頌椒之什其為欣誦莫盡名言
三
夏時御正周歷更端首三統以承乾交二儀而盡泰恭
惟某官介藩均佚秘殿紬書順履三朝親逢一旦日月
十二會巳符榮宫之占春秋八千年宜介大椿之夀方
修慶牘遽墜嘉音雖涸轍垂枯久後卧龍之起而孤根
欲朽空觀萬木之春
回江隂趙守賀正啟
門垂葦索盤頌椒蕃星回斗野之杓春入練江之色恭
惟某官才高帝胄名著吏師與庶民共楚臺之風得賢
者樂齊宫之雪道載土牛之出遥知卿月之臨門閴櫪
馬之喧空想德星之聚方納履新之慶尤深懷舊之私
黃絹占詞白衣載酒渴心不轉莫預西園飛蓋之遊食
指可占詎有北海空尊之嘆其為欣頌莫究名言
回晉陵黃令賀正啟
周星既復端月初臨核桃梗以厭天節土牛行以戒農
事恭惟某官獨高政事之選衆推慈惠之師治千乘之
賦而辨多多勖百吏之課而書上上愛履三朝之吉茂
迎百順之嘉藉藉郡氓唯懼瓜時之及諄諄一老空懷
芹獻之心
回沈守賀正啟
銅渾觀象歲籥代終玉燭宣和春元茲始恭惟某官躬
行古道心存端方比上聖解絃更化之初應君子連茹彙
征之吉逢辰有俶錫美惟休黛耕省耜盍致九推之助
脂車入覲更䟽三接之榮
回周守賀正啟
魯經書五始之元漢儀紀三朝之會繄萬寶化生之日
兆羣賢彙進之祥恭惟某官哲謀肅乂之才正直端拱
之德親逢聖旦方興見晚之嗟節順王春宜介朋來
之祉自憐老去寔聳遐瞻千指蒙休竊比棠隂之舍一
觴獻壽莫持椒頌之盤
回平江胡司法賀正啟
璿璣驗中星之見以紀王正象魏布端月之和以前民
用恭惟某官識洞隂陽之蘊氣凝天地之中妙語舂容
暖于布帛大篇舒卷燦若烟雲適臨元吉之辰宜集善
祥之慶重勤大貺遠墜嘉音問輿人之紀年敢冐復陶
之寵賦阿戎之守歲空驚暮景之斜
回鎮江劉都統賀正啟
四序平分歲星更始三陽彙進卿月高升恭惟某官門
第山西之豪時望斗南之傑磊落掀天地一丸泥可封
百二之關叱咤生風雲半段鎗可破十萬之衆爰介春
祺之慶猥先故物之求緹騎鼎來函書拜辱渴心不展
空懷賀厦之私輿論可占行有築壇之拜但深欣頌莫
究名言
二
炎正嗣興接千齡之統王春肇序登四海之圖惟時百
戰之多宜受朋來之祉恭惟某官鞭笞犬羊之衆號漢
飛將軍駕馭貔貅之師為唐大都督名書鍾鼎勲載旂
常逮兹熙旦之期益茂春祺之介倚爪牙之衛久外總
于師干咨帷幄之籌盍坐圖于廟勝其為欣頌莫究名
言
三
歲律嗣興陽明彙進山無紀歷旦驚寒暑之更容有疑
年重起泥塗之歎恭帷某官高情奈久偉量鎮浮長鳴
司風雨之晨特操厲冰霜之節愛履三正之吉方取新
厭故之時獨占一紙之書皆悼屈傷屯之意拜嘉甚寵
懷惠靡忘肅肅初筵莫賦椒聲之頌區區微贅但分芹
獻之甘欣慶之私占言難盡
四
周星既復端月嗣興一元資萬彙之生諸福會三朝之
慶恭惟某官竒龐福艾碩大光明謀初百中而妙若穿
楊善後萬全而勢如破竹履端兹始錫羨有初建大將
軍之旄行占郭令中書之考聽輿人之頌盡歌魯侯三
壽之詩瞻頌之私敷宣罔罄
五
藏冰北陸四序歸餘迎氣東郊一元更始恭惟某官執
干扈殿嵓之峻建牙分戎閫之雄千載逢辰三朝受祉
桃弧棘矢山林無魑魅之逢栢葉椒花壑谷有吾公之
樂眷言幽屏遠墜珍投原田每每敢有圖新之願綈袍
戀戀空懷求舊之私瞻頌之懷敷陳莫罄
六
履三朝之會方占參尾之中登四海之圖今在斗牛之
次有開令序允屬休辰恭惟某官肇履春元密膺帝賚
總戎㫋之重有嚴帥閫之雄聯貂冕之華宜視公槐之貴
名偕日起道與時亨壽福而藏行致百朋之錫老衰而
耄又經一歲之時
七
治歷以觀天象式序三辰作經以謹王正蓋尊一統恭
惟某官器深而博行直而方六竒淵秘感鬼神一節英
明貫金石三微紀月欣糓旦之親逢四德體元宜春祺
之恊應爰擁師干之重久資戎翰之良疇敵愾之勲已
紀雲臺之象總嚴凝之護行資武帳之籌
八
星紀初回春祺紹至三陽朋進一德上行恭惟某官沉
雄宏毅之姿竒龐福艾之相奮空弮而扼虎亢絶藝以
屠龍入護中宸作朕心膂出膺外閫為國爪牙履兹潜
陽出滯之辰宜介小往大來之吉元戎十乘可擬金城
百雉之崇衮服九章行應台躔六符之象
九
玉歷頌正象魏布法千歲之日于此求端一旦之逢自
今作始恭惟某官盛德介百福之祉勞謙忘千乘之尊
悼故老之遺已迫桑榆之晚暮納履新之慶宜同草木
之欣榮跽誦拜嘉占詞叙感明月空塵于大貺陽春莫
儷于好音欣頌之私占言難盡
回無錫馮宰賀正啟
魯經表首事之年漢儀紀朝正之月木行履運金奏宣
時恭惟某官齒德為老成人愷悌為風化首親逢熙旦
坐擁龐禧更桃符于兩戶之間所閱多矣飲屠酥于衆
稚之後而壽莫量焉重勤一騎之臨函拜朋來之辱
嘉言慰藉溫然如勞酒之醺老語真醇蕞爾真祭魚之
獻
回莫守賀正啟
考音聲而太簇鳴候昏旦而中星見羣剛浸長諸福朋
來恭惟某官道大而時升德成而日進耆艾省臺之望
風流藩翰之良桃梗效靈藹千門之佳氣土牛占歲喧
四野之春聲凡附託于一㕓舉涵濡於九里遠馳緹綺
辱貺函書椒盤頌花雖莫預阿戎之集屠蘇送暖豈復
憂范叔之寒欣頌之私占言難盡
回宜興陳宰賀正啟
北斗回杓歲星始見東郊載耒農扈將興恭惟某官愷
悌宜民忠嘉許國未展雲霄之步先安枳棘之栖進服
邇僚師言惟亢親逢熙旦賢路方開盍紆畫繡以䟽三
接之榮更為春酒以介千齡之盛其為欣頌莫喻名言
與莫守賀正啟
桃符逐厲俄驚一歲之除椒頌薦聲共慶三朝之會恭
惟某官王佐之學當陪國論承流之寄尚布藩條寅奉
夏時肆頒堯歷進牛鞭而占歲凭熊戟以班春咸欣欣
聞鼓樂之音舉熙熙有登臺之樂東閣之梅紀瑞以開
故歲之花南國之棠交隂留誦他年之愛
與鎮江劉都統賀正啟
一氣不頓進念交泰之難逄四序本平分慶履端之有
俶恭惟某官戰勲出諸將帥之右賀略得古兵家之流
空萬竈之烟已徹秋防之驚按諸營之柳佇瞻春事之
新迨兹榖旦之臨宜奉椒觴之薦柴門寂寂正服老農
夫抱甕之勞幕府潭潭但想大賓客盍簮之盛
回葉守賀正啟
舜璣占七政之齊繄上聖撫辰之盛漢儀講三朝之會
寔羣公受祉之初恭惟某官式古訓以緹身奉天時而
布法束縛羣奸如束濕恢恢無漏網者飬護小民如飬
雛洋洋其得所哉迨兹三陽交泰之初舉有一視同仁
之喜斗回寅柄方行太守之春椒頌辛盤聊效野人之
獻其為欣頌莫罄名言
回郭守賀正啟
天王居正建大號以表年方伯承流履春元而受祉羣
隂消伏萬寶欣榮恭惟某官鍾五百年間氣之英分二
千石名城之寄輿情樂只遥頌藹然屬剛德之浸亨宜
春祺之攸介逢車追召已塗芝檢之書荷槖聯榮行奉
綸緯之直
二
盤誦椒花門書桃梗排羣隂于九地集大慶于三朝恭
惟某官凭熊軾而應木行之辰進牛鞭以騐金穰之慶
掃遺蝗于積雪之下散驚鳥于列炬之中萬室安眠不
聞夜吠午門喜笑以作春聲布寬大之條以廣上恩發
中和之政以尊時令紆丈二之組已載觀嗣歲之欣奉
尺一之書行見履贊元之任
鴻慶居士集卷十六
