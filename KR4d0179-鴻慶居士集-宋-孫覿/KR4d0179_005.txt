鴻慶居士集卷五
宋孫覿撰
詩
龜潭
真源閟仙扄一綫下佛龕來從白馬聚洞作烏龜潭觸
石紬瑟瑟循除走涵涵潄齒類齧雪湔衣真佩藍醉翁
灑面醒衰白照影慙延緣遂清景拄策縱幽探
二
心空閒有味境寂澹無營石鼎脹豕腹幽幽暗泉鳴銅
盤印鳥迹漠漠微雲行起挽枝上紅細傾榼中清提壺
亦勸飲布穀仍催耕悠然獨往願一笑愜平生
罨畫谿行
老牯浮鼻水中歸綵雉應媒桑下飛蘿蔦冥冥山四起
數家雞犬烟樹裏一支新淥漲晴溝楊柳中間擊小舟
罨畫谿頭烏鳥樂呼雨喚風不能休
二
蝶趁花飛争入坐倚空百尺遊絲墮亂山銜日半船明
斷雲載雨前村過蕨芽戴上小兒拳漁市人歸柳貫鮮
罨畫溪頭人語好烹魚煑蕨餉春田
三
沙頭綠暗已藏鴉竹裏猶殘一兩花蝸廬抱柳開新國
燕語窺簾憶舊家春風有信自年年罨畫溪邊柳繫船
陶情滿滿酒如泉醉與長瓶藉草眠
四
翠木蒼藤繚白沙槿籬茅店野人家了無狡兔營三窟
只有黃蜂趁兩衙樹頭獵獵酒旗風罨畫溪邊賣酒翁
銀瓶快瀉清若空令君一笑面生紅
龜潭
稚竹緣崖瘦蒼藤翳樹昏野花渾少態谷鳥自能言獨
曳煙中策來傾月下尊樂哉無與共幽興在桑門
二
蝸舍三間小龜泉一勺甘楞嚴渾不看彌勒久同龕潭
影千峰倒雲梢萬木參岩花自無主紅雨落毿毿
題董令升待制朋谿
先生谿上宅華榜有殊稱已為山作主更與谿為朋高
甍俯流水坐見南山稜濯髮雲破碎湔衣雪崩騰老蟾
駕月來瀲灧一鏡升舉櫂擊空明玉壺響春冰夜久羣
動息一嘯清風興手持修月斧自控赤鯉乘
題莫夀朋内翰所藏東坡畫枯木
龍筋鶴骨老催頽百尺脩圍折巨雷倦鵲飛來空百繞
踏枝不着又驚回
李茂嘉寄茶
蠻珍分到謫仙家斷壁殘璋裹絳紗擬把金釵候湯眼
不將白玉伴脂麻
園中草木
葵花卧雨金杯覆蕉葉欹風羽扇低若信空華俱足幻
何妨伯厚載雞栖
二
翠衿獨倚秋風立絳幘猶含宿雨偏已見異雞無應看
若為矯首尚昂然
題德清縣舍松筠堂菊
籬脚金花玉露團柁叢寒蝶冷相看不隨桃李供春事
且伴松筠到歲寒
餘杭道中觀何人家竹
平生不省問寒温見竹欣然便扣門我是此君風月主
不應更與俗人言
送雪峰化主
行盡千山與萬山青鞋布襪水雲間龍天正統毗那室
乞取凋胡一缽還
山長老寄茶
睡魔迎我入華胥夢境倏然一蝶如不用分燈遣將去
山翁茗盌為驅除
吳江教院首坐索詩賦
石火光中容此身只鑚故紙敝精神如今衰老渾無用
猶有虚名誤世人
送僧慧卓
瓦盂錫杖布行纏風御泠泠意欲仙一片閒雲無倚着
悠然吹墮野人邊
送可珪化主
龍天萬德擁金堂中有維摩六尺狀但遣文殊來問疾
毗那一缽滿城香
復闍黎寄示龍興舉老唱酬書一偈還之
無臺無鏡亦無塵云何去現句文身只有華嚴八千偈
詶對毘那彼上人
題刪定侄畫卷次其韻
青尖簇簇兩春山翠叠峩峩十二鬟彷彿陽臺夢中見
試凴畫手駐君顔
修上人以楞嚴圓覺二經見寄書六言
月標指上自見珠繫衣中可尋卷去與人遮眼却來問
佛徵心
鄭惇老謙老出示三賦
妙絶窺三賦雄才想二豪望驚河伯歎却走李咸逃句
挾青邱大吟翻白雪高定知空驥比猶待九方臯
題隆上人墨梅花
一枝插向釵頭見千樹開時雪裏看愧殺道人三昧手
盡將春色寄豪端
送五侄歸南安
綠髮青衫美少年追風一抹紫鸞鞭十年竹馬兒童舊
洗眼來看立道邊
題因闍黎静節軒
露葉纖纖翦綠瓊三椽瀟洒竹間亭青蓮池上狻猊坐
碧玉壺中翡翠屛曉幌日移光破碎夜忩風過響瓏玲
何人暫脱紅塵履一洗昏昏醉鼾醒
二
蒼雲十畝護禪扄中有金仙不死庭邂逅種桃規作伴
蕭條對鶴兩忘形空華閃閃風中絮浪蕊悠悠水上萍
珍重此君真石友歲寒不改自青青
龜潭
埋没榛蕪不記年穿雲絡石自濺濺柳州莫作愚谿對
乞與佳名到處傳
二
蒔竹流泉占一邱倚笻盡日看鯈遊崎嶇好事無人共
獨飲泉旁自獻酬
三
山空水淨竹娟娟玉爍金沙自炳然宿鷺驚窺潭底月
潛魚翻動水中天
春事
茒棟依林出松扉傍水斜浮蒼圍百叠亂綠翳三义屋
破蝸書壁庭蕪鶴印沙小桃供一笑已着兩三花
二
閒隨白雲行倦倚青松立嚼蕊須鬛香藉草衣巾濕風
從月下生月向杯中吸戴星莫匆匆秉燭要汲汲
三
黃鸝遺好音碧草縈别恨雨擢翠千尋風斂紅一寸持
醪散百憂琢句破孤悶呼童數擊鮮無久諸郎溷
龜潭守塜僧伐去大芭蕉種二松其上賦小詩記
之
粲粲豐肌猶外好便便大腹已中空故衣狼藉三秋雨
破扇飄搖一夜風
二
草亡禾卒太匆匆獨有髯龍在眼中雨折風摧終不死
霜根雪節貫青銅
遊金沙寺寺有陸希聲侍郎讀書堂在頤山上
一龕明滅佛前燈破械猶殘一兩僧說似鴻盤讀書處
試尋幽伴拄烏藤
二
綠笋遺苞半出籬清溪一曲翠相迷古苔稱意環墻滿
好鳥盡情深樹啼
金沙寺端老營大藏殿小詩示之
平生不讀一行經解說如來最上乘但繞禪床行一帀
免教鑚紙侶癡蠅
秋日
豆熟連村雨葉黃秔肥蘸水露莘香凉蟬已抱寒莖槁
凍蝶猶穿晚菊忙
二
雲巘曾稜路遠蒼井梧蕭瑟隕疎黃浪浪一枕芭蕉雨
端為幽人滴夜長
歲暮郊行
殘雪溶溶水波凍山空翠濕衣巾重東家西家酒初熟
南枝北枝春欲動班坐偶隨鷗鷺集意行適與牛羊共
直將萬事付狙公莫浪歡喜踏破罋
臞菴浮天閣
黃蘆吹雪滿汀洲萬里烟波接素秋數點征帆天上落
一輪斜日水中流長橋踏月隨幽伴小閣浮天賦遠遊
便買一舟為泛宅此身何必老莵裘
向伯恭侍郎致政薌林築一堂名之曰企疎晉陵
孫某聞而賦之
銅臭應作么夢屍當得官喁喁魚聚沫戢戢蚋集酸高
人有遠抱一笑視鼠肝水將洗耳用山作拄頰看種芳
茹秋菊搴秀紉春蘭披披芰荷衣采采苜蓿盤三徑偭
真境一瓢非世歡富貴挽不來為我歌考槃
二
且學方回痴莫羨董公健誰合軀七尺浪作青紫楦更
搖乞憐尾仍出吊喪面薌林有老仙早具佛眼見國恩
倘粗酬已責遂焚劵驅除竹馬棄狼藉芻狗踐寥寥漢
二傅千歲一關楗竟日飲無何更補離騷傳
再至龜潭
歲歲來尋罨畫春看山弄水意長新不知流水今何處
只有青山是故人
湖洑上塜繫舟丁山田舍小憩
清溪三百曲一片春風綠茅屋有人家窈窕閉深竹老
去耽田里寓目快親矚風漪卷翠綃雲巘鏤蒼玉尋盟
喚白鷗解佩贖黃犢獨嘯無一人傳聲滿空谷
舟次蜀山遇大風雨
阿香推雷車躡雲捕黃蛇打頭風似箭注面雨如麻篙
師不改色移舟並蒼霞結纜繫桑本小定起復挐畏途
失九折迷津悟三叉誰知一笑中平地有褒斜
讀史
莫羨馬革裹猶堪柳車囚誰令骨作鯁且慕舌為柔自
笑丹心折人言老語偷直將輪覆井仍取帶維舟唾面
我勿拭溺灰汝何尤君看簀中屍起斷魏齊頭
臨安道中
莽莽原野迥練練沙水清逕封面苔滑樹隕風籜鳴小
立聽鳥語深尋見魚行夕陽紅未斂彷彿見參横
二
微流隱復見一曲宛秋蛇柳老蟲書葉湖平鳥篆沙青
鞋踏雨滑烏帽倚風斜何處堪攜手宜城賣酒家
將軍樹
當年樹下遂兒嬉直到將軍衣錦時老榦千年龍化(闕)
廣教寺種玉軒
道人餘淨業種竹抱雲深野色禪忩近秋聲客枕喧持
鉏掀鼠壌插棘護龍孫不放纖塵至清暉自滿門
廣教寺湧翠閣
高夢縹渺冠曾巔一握孤雲尺五天試向堂前參翠栢
要看地底出青蓮
某送妻母章碩人之葬道過紫藤省拜妻祖莊敏
公及妻伯叔諸公之墓題聖因寺之壁
宰樹連山淚葉春纍纍高塜臥麒麟羊曇一慟西州去
華屋生存有幾人
臨安羅氏占春軒
扶疎繞屋樹葱蘢一笑歡迎得此翁燕麥兔葵俱埽地
只栽桃李占春風
寄題宜陽山周氏隱居五首
妙光菴
孤烟抱水村落日滿雲樹亂山如連環楊柳是門處青
繚竹谿灣翠點苔石路鍾魚寂無聲白日掩僧戶苔盌
酌雲腴香篆擢煙縷坐穏不知夕炯炯山月吐
佚老堂
浮生知幾何聞道苦不早過眼電掣雲轉看露晞草匆
匆已解鑣馬鬛翳蓬葆夫君悟無生不待鬚髮皓朝行
青谿曲暮宿白雲道柴門鳥跡絶槁葉風自埽竹間雨
泠泠花上日杲杲坐對五大夫自足休吾老(堂之北有松一本五)
(枝蔣宣卿龍圖名之曰五秀)
柳塘漁舍
老來厭朝市静占五百弓山稜瘦如削水面清若空行
穿萬蓋青臥載一葉紅黃甘千頭奴白鳬五尺童銀刀
貫翠縷象鼻卷碧筩一時百不知漁父真家風幽尋屬
無事散此九節笻空濛水雲裏端坐畫屏中
環翠亭
樵磴盤蒼巘漁磯俯碧潭羣尖清染黛一曲翠挼藍冉
冉松雲細娟娟竹露涵春風萬楊柳綠影亂毿毿
五秀堂
一幹中柴立校柯擁四垂定知三世種已長五孫枝端
是神明力非關雨露私躊躇三帀繞為賦角弓詩(角弓事見)
(左傳)
卓持者手持笻竹見遺書六言
滇池赤藤使者太乙青藜老仙如何一笻九節拄到玉
女盆邊
喜陳紹曾至
雨苔荒逕石風葉擁門衡破甑渠能過虚舟任自横燭
殘無共影谷應有同聲試問門前轍多應是友生
重陽前數日微暑小雨遂凉
小雨送殘暑新凉入郊墟丹葉互明滅玄雲自卷舒行
螘尚移垤盤蝸已伏廬翛翛風響變零落扇恩疎
二
披衣趁雞晨耿耿殘月曙林表霽霞升青紅滿雲樹凉
蟬猶抱葉寒蟲欲壞戶行行繞黃菊狼藉衣上露
崑山道中
歸鳥破烟沒飛泉隔隴分松門挂疎雨樵路蹋行雲獨
往隨漫興高談遺世紛悠然一杯酒可以傲人羣
二
日脚䘖半璧江面横匹素一片黃蘆荻摵摵風景暮閒
枕曲肱眠自琢撚鬚句稍稍山月吐已復草多露
次韻葉首善龍圖見寄
十年流落臥漳濱種秫畦蔬手自親心似疲牛猶喘月
身如病木豈知春試彈長鋏撩公子忽解綈袍值故人
健筆縱横驚老眼恍疑帝所夢韶鈞
吳漢逸家荆谿蓄古書奇器甚富余欲造觀而未
果賦小詩先之
高人卧江海烟雨三家村白眼憎俗徒青山自當門披
圖望千載耿耿尚自存金鑄騕褭蹄漆書科蚪文虬螭
盤六印犧象刻四尊劍包虎皮斑琹漫蛇腹紋猶吐星
芒寒尚帶雷斧痕吾亦望古者昂昂真戴盆儻未倚門
揮應許置榻論從公問奇字載酒過子雲
題删定侄畫卷六言
筆下鑿開混沌眼中見此崔嵬海上神鼇負出天邊靈
鷲飛來
二
水邊兩鵠語時山下一牛鳴地蒼梧翠竹森然長與閒
雲卧起
寄題四明吳勰拙軒
分寸躋攀曳九牛一錐無地拙于鳩穿針結縷非吾事
不上天孫乞巧樓
二
老罷誰當問喘牛羈栖具作寄巢鳩蓋茅一把藏吾拙
便是元龍百尺樓
寄題臨安王氏通幽軒
翠樾兩檐交復紫苔一徑微通雨籜猶含夏綠風苞已
褪春紅
柳
修纖似束楚腰支楊柳春風二月時金地化身千佛眼
錦江新樣十宮眉
雨
山空發清响樓迥落餘飛掩冉花頭重渾酣水面肥喧
豗沉地鏡飄洒淨垣衣數點蒼茫裏飢烏接翅歸
二
淅瀝珠跳瓦淋浪綆縋簷園林春寂寂燈火夜厭厭寒
着衣稜起愁牽酒戶添詩翁獨無事危坐撚衰髯
送僧德最
剥啄動柴荆相看兩眼青詩如雲態度人似鶴儀形妙
斵窺天巧哀彈感夢靈定知花雨裏亂石點頭聽
朱彦直穹石堂
擬把高天補曾將巨海填猶殘如蝸練尚帶祖龍鞭勢
重坤輿壯根剪粤嶠連孤騫摶鷲羽突立冠鼇顛錫號
俄三品論材但一拳誰令此奇偉偃卧獨魁然
小園春事
屋頭喚雨泥滑滑萬瓦紛披土囊發西園春事一時休
繁紅漫亂烟脂雪綠蘿高張翠蓋羽蒼巘中斷青玉玦
不見枝上一點紅千頃桑麻光似潑
二
小園花柳春争發風雨顛狂二三月斷梗梢空轉若蓬
細紅糝逕繁如纈巨看繞屋溜潺潺可厭觸途泥活活
不妨暫柅故人車大似陳公井中轄
夏日田舍
斷塹䟽新碧長林鶩遠揚魚跳蒲葉偃鵲起樹頭昂覓
句投詩社逃禪入醉鄉夢回殘酒裏月可一庭芳
二
麥卧黃雲壠秧分綠錦畦犬來迎客怒鳥去背人啼虺
虺飢雷吼昏昏醉纈迷只疑塵土涰獨自照清溪
夏日京口道中
冉冉征途去耽耽畏日長枕流浣清泚倚樹憩蒼凉蟬
抱風枝响螢升露草光不眠愁獨夜臥看月侵床
二
亭臯一雨過清飈吹面凉雲綻微月吐引杯吸空光獨
詣敞神界冥搜破天荒扣舷歌小海幽意滿滄浪
京口普照寺
敗屋茨生草崩崖蔓老藤布金無長者持鉢有殘僧撥
刺魚跳釡睢盱鼠瞰燈炎炎三伏暑岑絶冷如冰
都統劉侯築新第不居供佛其中號布金庵遣騎
入泉南迎山老主之
羣魔起為祟百堵焮作灰那聞五花葉但見一莓苔將
軍道南宅萬礎蟠金瑰天瑞黃鶴下地湧青蓮開老倦
逃禪去大士問疾來龍天擁猊坐百蠻奮春雷(一莓苔見杜子)
(美詩)
吳門道中
小橋分路各西東寂寂松忩半掩蓬客夢悠揚殘酒裏
一池荷葉雨聲中
魏江道上得小庵解裝小偈
老柳當門翠十尋桑麻一曲窈然深蒼苔滿地無人埽
只有酴醿一架隂
示鶴林山老
應化來江右乘流出嶠南後身逢七七前話續三三坐
見諸天繞來聽二士談更無木上坐只有佛同龕
二
一别三千里重臨十二年霜蒹空老矣雪柏自依然習
氣詩情在真心佛果圓相看無一語趺坐炷爐烟
宜興林尉山父巢仙亭
半篙淥漲狎鷗邊萬點青尖拄笏前水色山容鬭清好
吳中關市有巢仙
二
且可浮沉隨俗裏更將強健鬭(闕)前懸知天上多官府
盍向人中作地仙
鴻慶居士集卷五
