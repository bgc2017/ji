鴻慶居士集卷十九
宋孫覿撰
啟
謝左相除敷文閣待制致仕啟
禮當得謝備罄忱詞詔許辭榮更沾新渥俯膺大貺盡
出鴻私伏念某久去朝行復誰比數仄聆國論尚欲矜
收敢緣涸轍之哀始薦首邱之顧不虞攀分寸有一跌
之敗遂至失毫釐于千里之差永惟顧墜甑之莫追豈
意改敝衣而更造恢張大度開示至公金石之堅自不
移于燥濕駒犢之細茲有待于生成兹蓋伏遇僕射相
公挺四海維石之瞻軫一夫納隍之念眷言末路湮淪
之久收之異議搖奪之中大匠掄材固無遺者小人懷
惠何日㤀之保全樗櫟之餘生加賁桑榆之晚景雖無
東門送車之盛以餞其歸自有西清著籍之榮以華其
老其為欣荷曷可勝陳
謝諸右相啟
鼎席榮煌未擁掃門之篲大鈞坱圠已同在冶之金居
懷自躍之慚奚逭老饕之誚伏念某竄伏三家之市漂
流百謫之身追數同儕久為異物獨餘一老謂是陳人
月明感烏鵲之南飛日夕羡牛羊之下括始露乞骸之
願上勤造膝之陳請長纓以曳單于自嗟老矣抽手板
而付丞相曷曰歸哉兹蓋伏遇僕射相公道大聖人之
徒才高王者之佐軒裳鑪鞴縦横盡落模範之中風雨
帡幪洪纖悉歸并包之度乃眷散材之目每興大耄之
嗟偶還傷于邇聯寔大踰于素望分賜金而盡固已殊
東海之歸驅俗駕而旋恐未免北山之勒其為愧荷曷
罄名言
謝楊参政啟
老去辭榮願受一㕓之寄恩榮得謝更塵兩禁之科寵
過神驚愧深汗浃伏念某才疎識寡政拙心勞曳倒尾
而競尋常䟦前胡以扳方寸百難如此一跌何疑所願
老歸林下為聖人氓敢言復起徒中妨賢者路芻狗已
陳于無所用自甘塗地而不辭土偶既敗而得所歸奚
俟蓋棺而後定兹蓋伏遇參政學為王者之事文推天
下之宗屬國步艱難之初正上心焦勞之日肆疇物望
参秉國鈞冰鑑司平砥石摩鈍眷兹哀懦首預矜收分
大比于鴻庥保餘生於暮齒頋憂患已空矣無復風聲
鶴唳之聞念身名何有焉但起木卒草亾之歎其為欣
荷曷可勝陳
謝葉樞密啟
餘年向盡尚還印組之榮異眷有加重拜芝塗之賜恩
踰始願感激衰悰伏念某頃奉除書復還吏籍便謀謝
事歸宿田廬詎敢邀榮著先路之鞭但欲圖新戒後
車之轍終祈一諾獲遂三休杲應念舊之求更冐惟新
之寵麋鹿繫庖厨之命嘗懼不克終焉犬馬被盖帷之
恩自其今知免矣兹盖伏遇樞密道均平施德大隆寬
無忘微賤以推及下之仁不遺故舊以表厚民之俗憐
王孫而進食哀范叔而賜袍兹所謂古之大臣乃復
見今之君子同寮孰在共睹扶搖九萬里之程故老猶
存獨被陶鎔三十年之後其為欣荷曷可勝陳
謝何内翰啟
悼東隅於失路之初固應自屏仰北斗於盛名之下徒
疎暇瞻竊有意於求通亦何嫌於自厭伏念某比奉璽
書之寵獲辭軒冕之榮初不為笠澤鱸蓴之思亦匪緣
蕙帳猿鶴之怨老加耄及理合歸休殆此歸與固已晚
矣敢謂退飛之鶂尚列前列之龜兹蓋伏遇某官由夫
子之忠恕以推厚下之仁蘊賢人之久大以楙佐王之
業屬時多事正羣臣捐軀盡國之時加惠窮途容一老
擇地謀身之計曲借揚揄之助榮䟽褒奬之恩拜貺以
還過願之始念無復陪諸儒之後扈清蹕于虎豹之中
或尚能從三老之遊賡長謠于牛角之上其為欣荷曷
可勝陳
謝中書楊舍人啟
投考丐閒蒙恩得謝皇明簡照尚綴内朝鵷鷺之班賜
札䟽榮又玷西掖絲綸之重鞠躬拜貺舞手知榮伏念
某濩落無所取材疎愚不適于用移山之迂而力不逮
補天之闕而技以窮氣索于三竭之餘賜危于九回之
後平生許國但有空言老去歸田更叨楙寵曷謂拂衣
之去自同衣錦之還兹蓋伏遇某官文章極潤色之工
議論得知言之要眷兹遺老被遇三朝屬有煩言投閒
一世高辭起廢侔朱弦三歎之音溢美過情儷華衮九
章之服一門榮耀四海流傳豈獨慰百年垂盡之齡遂
足為十襲傳家之寶其為欣荷曷可勝陳
謝侍郎啟
久尸榮禄抗辭仕之章忽冐恩綸進敷文之直敢言知止
但欲圖全伏念某以庠序諸生充崇寕俊造之選以州
縣小吏擢政和詞藝之科預讐中秘之書延對大昕之
寢列省曹之郎屬亞宗寺之卿聯三備憲臺綱紀之司
兩冐學省師儒之首幸遇一旦接千齡之統俄值兩宫
蒙萬里之程望八駿之足而未還攀六龍之髯而已斷
殆今隔世獨有孤臣乃眷先朝簮履之遺俾奉内閣龜
龍之畫餘生易感老淚交流兹蓋伏遇某官博愛推君
子之仁并包廓大人之度頋駑蹇虺隤之質久矣安于
窮陋而磊落光明之傑尚未睹于儀刑自緣聲氣之同亦
玷齒牙之末千鈞借重六琯吹生及是休歸有餘素
願賢哉興歎雖無都門祖帳之光老矣叨榮尚有家巷
賜車之寵其為欣荷曷可勝陳
謝左右史啟
紬書秘殿久冐隆名持槖禁塗載膺楙寵若為老退尚
玷褒崇伏念某簿書小吏之才章句腐儒之學幸緣際
會浸冒寵靈咎謫既盈憂患隨至餘年向盡膂力已愆
固不待易簀之時冀早遂抽簪之願事雖有故寵實非
常方收身寄麋鹿之羣尚通籍厠鵷鴻之列兹蓋伏遇
某官行著民之表則文為國之光華昔號邑中黔今為
柱下史春官遺老久在窮途故因辭仕之初曲借遊談
之助採薇山上已無八公草木之驚聽蛙池中尚有兩
部鼓吹之樂其為欣荷曷可勝陳
謝梁司諫啟
歲月推移已迫暮齒哀殘之境雲天賁冐尚聯華貫清
切之途伏念某久負餐恩容顏易老方忠義之士張目視
若寇讐之日豈貪懦之夫全軀保妻子之時每懷擇士
之嫌尤極履冰之懼彼去馬来牛之何辨奚雙鳬乘雁
之足云肆開寬大之科得逭譴訶之域兹蓋伏遇某官
推心近恕持議適平英明先物之幾博大納汙之量雖
疾邪屏惡稂莠是除而悼屈矜愚藜藿所恃興念固窮
之久曲推善貸之仁涸鮒安斗水之栖以諧所望鎩翮
就一枝之托尚復可求欣荷之私名言莫究
謝杜殿院啟
已去朝行獲返故林之舊隠獨存帝籍尚通延閣之清
班俯拜恩嘉實喻願始伏念某久立争地數蹈危機脱
兔投林敢言擇地驚烏遶樹止欲偷安詎懷于澤之求
但貢歸田之乞止恩佚老細札䟽榮復寘邇聯收之末
路俾還故里度此餘生兹蓋伏遇某官天降之才神聽
其直事君有責難之恭而獻其可與人無求備之意而
矜不能遂令枯朽之餘亦被龐鴻之施奉身而退已無
趙璧睨柱之憂與世相忘詎有隨珠按劍之怒其為欣
荷曷可勝陳
謝察院啟
賦歸来之引學樊遲之圃遂終焉執贄見之儀望夫子
之墻益遠矣匪自通于一介終莫抒於下情伏念某起
自孤生薦叨膴仕備兩禁文章之選綴内朝供奉之班
用過其分而不自重據非其地而不知止致一跌弓撥
矢鈎之後盍三休于鐘鳴漏盡之餘上北闕之書方露
辭榮之乞著西清之籍又䟽佚老之恩兹蓋伏遇某官
以泛愛崇奬士倫以大公輔成世教方當羣臣奔命心
競力争之時乃容一夫便身遠走高飛之計繄斷斷無
能為也是區區何足算焉遂獲退藏率由善貸念莫致
負荆之謝猶當傚横草之酬愧荷之私占言難盡
謝楊待制啟
觧章綬之榮甫廹桑榆之景奉璽書之寵載瞻奎璧之
光仰惟聖人眷頋之隆寔由世論題評之重伏念自投
散地伐樹不容久卧窮門飯䟽無怨強弩射市固亦有
命焉怒劍逐蠅又何其益也蓋數周必復而否不可長
繄平生歸地之初人牛皆喪迨老去歸田之日頭璧俱
還尚容乘大夫軒以叨繼粟之恩詎復跨將軍馬以眩
據鞍之勇兹蓋伏遇某官文高天分名冠儒先春秋富
而推上齒之仁體貌崇而躬下士之禮方踐亨途之始
亟躋禁路之華猥以庸虛適相先後幸收身于末路已
著獲麟之書遂接迹于下陳空愧續貂之詠其為欣荷
曷可勝陳
謝常州知府葉寺丞啟
仕以為貧已久冐軒裳之寵老而辭位更濫居爵齒之
尊愧集滓顔喜過榮願伏念某久從蠖屈不敢求伸迨
此龍鍾乃始告老固已無國學尚齒執醬之餽寕復有
都門送車祖道之榮止欲依刺史之天以瞻守先人之
樹尚寓廣内諸儒圖書之直更叨歲月三老粟帛之恩
兹蓋伏遇某官通才可試于百難操持不回于萬折神
依正直人頌廉平念修贄見于恭梓之初已奉賞音于
憩棠之暇殆兹倖冐又出提攜束馬縣車遂入田父雞
豚之社扣轅擊壌共賡使君襦袴之謠欣荷之私占言
莫究
謝邵提舉啟
出絲綸之命方饕君父不次之恩墜金玉之音兹見朋
友相先之義伏念某流年晼晚病骨虺隤長庚配殘月
于東隅豔豔之初孤鶩伴落霞于西崦冥冥之後缾罄
罍恥尚欲何求車殆馬煩自合知止甫申危懇亟被恩
俞蔀屋延兩曜之光涸轍分九河之潤長安道上故無
革履化鳬之飛通德門中尚有靈杖刻鳩之寵兹蓋伏
遇某官文高作古德重鎮浮曲敦父黨先進之儀蔚為
儒林後来之表高情拔俗皆平生久要之言溢譽過情
非泛愛寒溫之問鄭重百金之諾清平三歎之音稽首
拜嘉撫躬知愧念躬途栖屑嘗賦東郊瘦馬之傷迨晚
歲歸休遂同濠梁遊魚之樂其為欣荷曷可勝陳
謝宫使巫樞密啟
樞庭入輔仰瞻句曲之真仙琳館就閒猥厠梁園之上
客奚恨登門之晚已同傾蓋之交迨褒復之云初知提
攜之有自伏念某久從幽黜但欲退休每歌長鋏之歸
豈吝短檠之棄聖心獨斷國論僉諧疑絳縣老人之有
年念正元朝士之無幾俞音亟下細札十行命秩惟新
賜爵一級著上大夫内朝之籍為故將軍暮齒之光兹
蓋伏遇某官先覺命世之才大受包荒之度平施有權
衡之信揚清極渭涇之分乃眷衰縱亦預題品雖朝菌
之年欲盡而霜松之節未凋堪奉几杖陪西山蠟屐之
遊便恐乘鋒車副東人繡衣之詠其為欣荷莫究名言
謝臨安府知府趙侍郎啟
衰病之陳祈觧金龜之組隆恩不次遂聯玉笋之華俯
深附驥之榮穼結搖旌之戀伏念﨑嶇可笑駑緩無堪
道盡窮途蒙耻不去齒搖髮禿竟死何為雖靡忘葵日
之傾固已廹菌年之盡願謝簮纓之寵俾從田里之歸
鬻駱馬而放楊柳枝亦已久矣持釣竿而拂珊瑚樹于
是終焉兹蓋伏遇某官德配間平政侔張趙騖長途如
歷塊耳真騕褭蹏披大觚若破竹然蓋霹靂手不圖
晚遇獲跂前塵著鞭久已避祖逖之先乘樓固宜在陳
登之下其為欣荷難盡名言
謝明州守韓尚書啟
百罹薦至僅有餘生二去宜休庶全暮齒著籍金閨之
密置身分社之安揆厥所由不敢忘德伏念某凴愚自
信守拙不移已解拘維尚虞機阱日懷惕厲若蹈冰淵
深懼下石推内之溝中每願賜骸考終於牖下命畫工
圖漢䟽傅之迹製大帶書高僕射之詩所慕前修知止
足者庶幾後學遠恥辱焉兹蓋伏遇某官博愛而依于
仁好直而由于義司刑如持衡不自為輕重銓才如冰
鑑而時謂清平惟是九殞顛頓之餘獨玷一言平反之
造迨兹褒復叨不次之恩皆自提攜獲有終之吉順下
風而擁篲詎敢辭十駕之勞修尺牘以陳詞盍先奉一
言之贄其為欣荷難盡名言
謝平江守洪内翰啟
急景凋年已廹西山之暮上恩佚老俾諧東海之歸實
由羣公援手之仁獲遂一老乞身之願感深刺骨愧溢
汗顔伏念某仕歷三朝年逾八秩雖殘息奄奄待盡田
廬而一心惓惓尚存帝室孰是急流勇退踐角巾東路
之言惟有去後見思詠華屋西州之句類騶朱儒無益而
不任事若支離䟽有疾而不受功徒費十東之薪空索
一囊之粟故應辭仕詎敢妨功不圖軫簪履故物之遺
猶進冐爵齒逹尊之寵兹蓋伏遇某官兩京循吏三國
名臣虎觀論經鼇扉視草寓大學士圖書之直聽東諸
侯鼓角之雄猥以庸虚適相先後比還禁路復厠英躔
雖龍猪異閭已不侔而虎鼠同宫亦何間圖齊雲之象
固難并韋郎白傅之賢凝燕寝之香猶堪置枚叟鄒生
之右
鴻慶居士集卷十九
