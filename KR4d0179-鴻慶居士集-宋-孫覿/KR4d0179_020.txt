鴻慶居士集卷二十
宋孫覿撰
啟
賀張參政啟(丙子九月)
伏審崇奬耆明進陪國論寵䟽絶庭臣之右觀言溢海
宇之間恭惟參政學䆳六經之醇名冠萬夫之表文章
雋老道德宗師太公遇西伯而來歸謝傅卧東山而強
起天下之義理所閱多矣民間之疾苦皆親見之以兹
開物成務之資方當經體贊元之任得時則駕莫如今
日當仁不讓豈在他人四方聳岩石之瞻羣生佇大鈞
之播何必埋輪道上奮一怒之快于豺狼自可借箸食
前折千里之衝於尊俎某漂流棄物哀槁餘生側聆置輔
之求倍切依仁之願爰念囚山之久固已蒙解縱之恩
尚未填溝壑之時猶及見經綸之盛
賀宰相啟
伏念大庭作命宰路疇庸五百歲聖賢之生固當大任
一千載明良之合茲會難逄卜獵渭濱兆大公之望授
書圯下為帝者之師豈繄人謀實自天錫恭惟某官文
鳴木鐸武緯珠鈴一飛横絶四海之間獨唱傑出萬人
之上諸大夫負居前之愧明天子興見晩之嗟歷踐邇
聯進司密命改絃更化可謂聖哲馳騖不足之時前箸
借籌獨著道德安疆無競之烈誕敷宸綍正位公槐親
逄大有為極辨之朝爰立不世出非常之輔四海徯謝
公之啟其奈蒼生何一時曕漢相之尊所謂大臣者揚
厲格天之業丕昭衛社之勲彌綸極補衮之功康濟盡
作舟之利千門萬戶拱明堂一柱之崇十雨五風騐泰
階六符之應賜鼓鐘之樂書帶礪之盟世號黑頭公書
郭令之考晩從赤松子登衛武之年天人同休夷夏交
慶某自分陳人退藏之久逖聞上相考慎之初老矣何
為已迫龍蛇之歲躍然自喜詎勝犬馬之私
賀陳參政啟
伏審誕膺顯册進服邇寮帝賚良弼而挺生王佐之才
天降大任而參秉國成之重兹一德明良之會實千齡
旦暮之逄恭惟某官學洞天人精微之原德合言德樞
密之要踐揚兹久譽處罙休肆疇論思潤色之工進陟
經體贊元之任儀刑四海出納萬微丕聞帝圖大釐邦
采迨兹期月肇興王者不世之人奚俟百年已著善人
為邦之效某門墻舊物畎畆餘生猥當三有起廢之初
嘗玷一諾遊談之助逖聞休命爵躍固異常人之情竊
仰高風鳬趨莫陪下士之列
賀王樞密啟
伏審帝夢發祥上心虚佇誕膺顯册進貳中樞竊以章
句之儒類優柔而不武介胄之士亦椎鈍而少文蓋藝
之至不两能而天所賦有偏得惟是文武憲邦之任實
符宥密基命之求端委一堂折衝萬里論兵投筆之後
賦詩横槊之間制挺撻強秦之兵請纓係單于之頸用
宣威于道德式注意於安危恭惟某官躬不世之才佐
大有為之治論詩書於馬上方草奏篇得頗牧於禁中
遂司密命盡古令不可兼之美值聖賢所難遇之時廷
號初傳岩瞻惟允厭未形之難坐籌玉帳之竒建非常
之元行佇衮衣之拜某聞命而喜固異常情愛知之深
實契榮願致小夫竿牘之禮或以為煩懷大臣教載之
恩不能自已
賀賀參政啟
伏審光奉帝綸進司國柄久矣太公之望固有待然幡
然大老之歸云胡不喜恭惟某官道積於躬而可以大
受學䆳於經而不為空言威鳳覽德輝而下翔砥柱障
横流而屹立詎肯餔糟同衆人之醉自欲投醪救千里
之渾故直聲音聞於連章論駮之初而大節創見於萬
金辭讓之際一時獨步四海驚觀上方置中興之輔而
大有為公宜建非常之元為第一義汲長孺立朝而淮
南懼范武子當國而晉盜奔富貴何有於我哉功名乃
其餘事耳固當急流勇退屡掛冠於神虎之門其如岩
石具瞻盍圖像於麒麟之閣某側聞大用倍激懽悰近
者悦而遠者来已見國人之慕貪夫廉而懦夫立終期
天下之清
賀左相啟
伏審宰路疇庸王廷布號三台上承斗極騐泰階六符
之平四輔中秉國維應洪範九疇之叙首冠百寮之表
進司大政之元恭惟某官相公經緯人文彌綸天縡佐
王碩輔命世真儒故元聖作而為天下君則大賢出而
應人間世方淮甸搶擾之際亦民情向背之時妖言日
三四驚譌火夜五六發疾風振海孰知夏屋之帡幪大
浸稽天獨見巨川之舟楫方重不移翊衛一尊調娱適
中表正百度遂司魁柄益聳觀瞻鼎鉉不移增重台衡
之峻槐隂未徙載新命衮之華某側聆誕告之傳莫預
駿奔之列區區小智詎敢持蠡測東海之洋亹亹寸誠
但拄笏望西山之氣
賀右相啟
伏審褒進台司誕揚顯册天佑一德惟尹暨湯運際千
齡生申及甫縉紳胥悦黎獻交欣恭惟僕射沉服相公
清明沖淳剛毅允塞親逄上聖躬在邇途惟文昌萬化
之源上熙帝載而僕射百寮之長下竦民曕果符夢
賚之求亟正鈞衡之拜溉七年之旱方資傅說之霖燠
十日之寒咸向趙衰之日治道清静王路坦平聖心仰
成國勢增重某門墻舊物湖海餘生辱知感甚於脱驂
聞命喜深於折屐衣雖敝而可改嘗叨起廢之恩冠已
推而莫彈但切歸榮之望
賀王樞密啟
伏審誕揚宸綍登冠樞庭聖人作而興旦暮之逄賢者
用而任春秋之責縉紳胥悦黎獻交歡恭惟知院樞密
忠貫日月之明氣塞天地之大方两淮争舟南渡之衆
正九重旰日比顧之時鮫鰐垂涎虎狼䑛掌羣訛横議
百惡嘯凶國步阽危衆心恟懼人耳人耳共懷全軀保
妻子之謀使乎使乎獨見張目視寇讐之憤奮髯抵
几怒髮衝冠捐千金之軀犯三伏之隆暑叱九折之馭
驅萬里之長途神明扶持夷夏驚聳留犁燒酒木夾傳
書曷為兩國至於興戎孰謂一言可以靖國邊烽息
燧城柝收聲遂成銷兵不戰之勲入佐垂裳無為之治
楙膺顯册進陟元功方書金匱之盟式佇鼎司之拜某
久罹擯斥最荷知憐每懷遶樹三帀之依幸會管窺一
斑之覩既見王導夫復何憂得御李膺云胡不喜自緣老
退莫奉周旋登神虎門已上挂冠之請望平津閣空懷
賀厦之私
賀葉樞密啟
伏審對揚休命入秉事樞聖主御圖撫九五中興之運
大賢命世偕二三同德之臣廷渙甫傳岩瞻惟允恭惟
樞密同知訏謨經遠雅量鎮浮好直有叔向之言養氣
得孟軻之勇嬰龍鱗而摩上獨懷蹇蹇之忠冠豸角而
觸邪詎作容容之計萬夫之望想聞於風采一國之慕
具載於歌謠果膺置輔之求式受本兵之寄經術之士
進而名器重道德之威立而朝廷尊天子守四海正樞
筦坐籌之日人主論一相示鈞衡爰立之期某分懷二
紀之餘追惟一日之雅側聆大用倍激歡悰係四方人
物之英舉欣欣起執鞭之慕而一老門墻之舊將駸駸
向填壑之時俯深賀厦之私徒有羨魚之樂
賀左相啟
某啟大庭作命揆路陞車鼎鉉不移首冠九官之右台
符增煥益隆四海之瞻某聞解琴瑟之絃所以正五音
調鼎鼐之實所以齊衆口蓋習治久安之弊而玩歲愒
日之多蟻穿弗填有潰堤决石之憂蔓草不圖為錯節
盤根之患悼折肱之已語顧反掌而奚難戒覆車之轍
則安閒易敗者之棋則勝矣恭惟僕射相公受天下大
任為國元臣屬當宁旰食之初承前人覆餗之後鍊五
色之石而欲試補天之手儲萬金之藥而共推毉國之
士剔除邦蠧而復暏清明救療民瘼而一蘇疲瘵丕冐
惟新之化獨高載造之勲書郭中令之考而與國均休
享衛武公之年而與民偕樂頌言如此輿論所同某枯
朽陳人伶俜末路久託林居之陋側聞廷渙之傳倍深
喜躍之情實謂知憐之素惟宰路播洪鈞之大每懷藜
藿不採之恩而神山隔弱水之遥詎復雞犬同升之望
賀朱右相啟
某啟玉册疇庸金甌獻卜老成人在位朝廷自尊大賢
者得時善類交慶竊以履百年熙洽之運雖章句之儒
坐守而有餘當九重宵旰之憂則聖哲之臣馳騖而不
足惟時用舍實繄安危故委重何啻於萬鈞而幾微不
容於一髮視已陳之迹則因陋就寡烏足以有為逮非
常之元則駭衆驚愚亦難於慮始班君竒策尚謂平平
耿侯大言猶為落落必盡破拘攣之議乃大收閎闊之
功恭惟僕射相公岩岩社稷之臣挺挺帝王之輔爰屬
艱危之寄首膺考慎之求深惟注意之隆實預扶衷之
義崧嶽周邦之翰獨專神柄之雄龜蒙魯國之瞻益壯
坤輿之重不動聲氣斷大事於笑談之頃不作聰明運
沉機於禍福之先稽古道而思有宜於今合衆謀而不
必出諸己兹謂中興之佐實為後事之師某頃被省曹
嘗參文柄窺絶足於羣龍之厩仰高名於千佛之經顧
畿疆有百舍之遥詎門墻無一日之雅側聆誕告益竦
遐瞻屛迹窮閻顧莫下望塵之拜馳書東閣尚能修事
大之恭
賀楊參政啟
某啟王言作命賢落應期參秉政均進陪國論爰契鈞
璜之小式諧負鼎之求竊以一范增繫楚存亡百曺參
非漢輕重惟是保邦之要莫如得士之昌一柱昂霄衆
草不殖八龍入廐萬馬皆空彼斗筲又何算焉蓋樸遫
不足數也恭惟參政名高一代學貫九流精神鍾降嶽
之英志業負耕莘之藴集賢學士環暏而立共觀雄深
雅徤之辭文思天子仄席而求遂得碩大光明之傑出
綸西掖視草北門越從文昌八坐之聯上應泰階六符
之次决大計於立談之頃消羣慝於正色之間載疇上
宰之勲楙建中興之烈某湮淪末路&KR1369;倒陳人屢聞傷
屯悼屈之言每在置散投閒之後所係當軸處中之望
已見於息邪詎彼之公廷煥甫傅岩曕惟允餘年凜凜
顧不獲執贄以望下風老語諄諄猶欲效陳言以頌盛
德
賀葉樞密啟
某啟窮逹栖屑莫望前塵賢路光亨護申舊好比側聆
於大號固因喜倍於尋常偶驟致於煩言詎敢名聞於
左右彌年於此内訟靡皇恭惟知院樞密德大佐王
才高命世夫子之道天下莫能容君子所為衆人固不
識一言悟主千載逄辰首冠樞庭實本兵柄萬州輻輳
而洪河為伯衆山環擁而巨嶽為宗剸治盤錯如振槁
然束縛強梁無結頏者戎情震疊國步奠安兹謂非嘗
之元莫盛中興之烈某追維夙昔嘗奉周旋多難漂流
餘年睕晩分菌之願已弗洎於初心解組之求尚有希
於一諾
賀周樞密啟
某啟北道改轅方趨嚴召東郊彌檝一望光塵阻闊數
百里間去違二三年後比側聆於大號因固喜倍於尋
常偶驟致於煩言詎敢名聞於左右莫修辭於賀厦徒
結戀於搖旌恭惟樞密同知出值聖人之時自任天下
之重鄙俗士囚拘之益示大人各并之公惟一世陳人
自甘永棄而三朝故物未忍遐遺始於援手汲引之勞
申之緩頰薦揚之助方躡尾而上幾作附蠅俄跌足之
顛遂為擲鼠推之理數可謂竒窮殆不自於人為又何
疑於或使豈復有強聒譊譊之志終未忘矜收眷眷之
情彼一匹夫之得失何足云而大賢者之言行固如此
浸彌年載尚軫恩憐苟非妨賢路以徼榮止願首一邱
而待盡市駿馬而收其骨將有俟於真知為浮圖而合其
光尚冀終於大惠
上沈相啟
望平津閣素無輪菌盤木之容伏光範門但有奔軼絶
塵之歎惟是廣厦千萬間之庇有如懸水三十仞之流
靡不包荒自然蒙潤伏念某斗筲氣小鼯鼠使窮病鴟
欲死而瓦礫争先瘦馬不收而鴻雁為伴會介圭之入
覲正鼎席以登庸興衰些逐客之魂矜愚泣窮囚之罪
俾出九幽之壤復延兩矅之光收拭垢汙滅除瘢疻寓
書殿䆳嚴之直賦真庭廩稍之優理合霸休恩容再造
自憐耄矣無復蒼蠅附驥之心猶有待焉尚懷老牛䑛
犢之愛恭惟僕射相公仁均一施善待而曲成物有萬
殊合并而為大雖四海盡沐鴻龐之澤而一夫被特逹
之恩詎敢起無厭之求更欲萌非冀之望所恃幼幼及
人之義每敦親親愛物之慈九仞為山當進一簣百川赴
海猶待盈科仰惟不倦之仁俾獲有終之福予取予求
而不厭固難逃屢凟之誅自棄自暴而弗言又恐貽後
時之悔
答馮解元啟
某啟比緣邂逅獲奉周旋老氣峥嶸挺若倚天之劍高
辭辨麗鏘如擲地之金矯首一卬拊髀三歎恭惟處義
解元長庚毓秀喬嶽儲靈方其在襁抱而指字識之無
纔能越門限而說詩了瑟僴卓爾大圭之質煥乎玄豹
之章五百歲生賢豈偶然十八世為儒迺如此文摛黼
黻追黃絹幼婦之辭韵中宫商儷白雪陽春之曲諸老
生歎驚坐上並舍兒看立道旁大豪願薦女而請昏鄰
翁歎生兒之無益蛟螭非池中物也麒麟肯地上行乎
不圖耄衰垂盡之年復覩俊異非常之傑賦韓公高軒
之過序滕王新閣之成前賢畏後生其來尚矣虛名誤
長者何愧如之拜貺為榮占言難盡
回楊侍郎啟
某啟一區自屛兩地相望雖無孔北海通家可為籍口
猶有孟東野並世相與言詩顧嘗欲割雞陳祝有之辭
但空復瞻烏極懷人之想恭惟宫使待制侍郎蕭散簡
遠人物勝流雅徤雄深文章宗匠奉大廷之對而銀筆
埽三千之牘讐中祕之書而牙籖懸四十之車粤從南
宫起部之私亟進西清從臣之列親逄千載榮動諸儒
麒麟豈地上行乎已展雲霄之步蛟螭非池中物也佇
膺霖雨之求忽緹紆綺之臨特賁函書之辱執謙過矣
陳義藹然固無挾貴挾賢挾勲勞之驕庶幾友直友諒
友多聞之益挺出人羣之表獨高世論之評方春秋鼎
盛之時其年不可及矣而富貴方將之始他日豈易量
哉欣頌之私占言難盡
回楚守王朝議啟
某啟改畀名城盍上得賢之頌喜傳空谷遽聞求友之
聲驛騎鼎来函書拜辱布帛之温飽曲借桑榆之暮
齒增華恭惟知府朝議海内名流山西真種天下竒男
子獨盛一時塞上飛將軍折衝千里揮白羽於萬兵横潰
分崩之際推赤心於羣情向背反側之初大盜革心百
蠻直内方用長鎗大劍收血刃之勲豈如緩帶輕裘致
銷兵之福逖聞新命移牧通都自帷平時仰器業之隆
庶幾殘年見功名之盛其為占頌難盡名言
賀張樞密啟
奉賀庭訪道之遊從吾所好畀樞筦本兵之重舍我其
誰迨兹論言布號之初舉有輿頌得賢之慶竊以百吏
視已成之事但知謹出納之吝以了目前衆人懼非常
之元孰能見禍福之先以規度外洪惟剛徤睿知聰明
之主輔以魁壘宏毅俊傑之臣衛上之忠貫神明養義
之氣塞天地厲特操於一身獨立無朋之際倡大義於
羣臣相顧不發之時輔成本支百世之鴻休永燕夀考
萬年之景祚恭惟樞密同知大任推先民之覺訏謨為
後事之師方其犯雷霆之怒力陳社稷之言豈謂依日
月之光進膺柱石之寄國之興也固有待然天實啟之
於此在矣鋒車迅召聊示樞庭大用之期鼎席久虛行
有宰路登庸之拜某投閒田里越四十年企踵門墻逾二
千里曲惇故舊於同舍遊從之末屢訪死生於孤蹤流
落之餘兹見我公之歸實陪周邦之喜
賀史相啟
威鳳翔千仞覩中天日月之光神龍出九淵值間世風
雲之露揆路秉國成之重樞庭本兵柄之雄式資文武
之全用注安危之意路朝布號寰宇交歡竊以世有用
至弱而為強深居簡出而養之以勇事有冐大害而就
利逆施倒行而權之以人陳平奉太后渝高帝之盟盡
王諸吕實欲安劉蕭何勸沛公固項籍之意趣駕漢中
志在蹶楚故有事犬馬皮幣玉帛雖太王之仁不免
必欲驅蛇龍虎豹犀象惟神禹之智為能恭惟僕射相
公命世耆英受天大任乘晉元帝南渡之後方倚謝安
王導之賢迨唐明王内禪之初粤有宋璟姚崇之輔雖
曰宰相非常之寵實分人主莫大之憂觀兩國衆寡強
弱之形考三朝理亂得失之故投干戈於地固危矣出
虎兕於柙孰禦焉當四方無事弗早圖之未然至一旦
有急遂不能得其所指仰止帝王之佐挺然社稷之臣
處變事而不知其權視國勢而惟審所上不憚斯湏之敬
以定千齡卜世之長勿事尋常之争以待兩河故疆之
復某釐緯不恤杞天是憂堂陛之勢甚嚴而藿食之賤
有同患胡越之壤雖異而同舟之濟無二心遂忘越俎
之嫌願效食芹之獻
謝方侍郎啟
自少多艱已老益困言深兩怒日懼推擠下填壑之虞
憤發一時獨見吹嘘送上天之意蒙恩式叙詠德知歸
伏念某殘息奄然未書鬼錄乞骸久矣尚挂臺評惟公
愠見當路宣言以為有罪尚不許加刑云何無故而致
之必死卒賴奮臂當前之救遂逭投荒不測之誅惓惓
止欲舍坐下之牛駸駸遂亦作水中之蟹俄逄遷怒横
被中傷兹蓋伏遇安撫閣學侍郎擢讒慝之鋒致急難
之義雖蒼狗白衣之態變化無窮而渾金璞玉之姿燥
濕不改殆兹褒復盡出矜存自惟投老無所用之身莫
能報效至於沒齒不能忘之感但有空言(小簡云此文當入家集欲)
(使後之君子見之公於交遊奮不顧身救存患難如此他日當國見危致命固無疑也)
鴻慶居士集卷二十
