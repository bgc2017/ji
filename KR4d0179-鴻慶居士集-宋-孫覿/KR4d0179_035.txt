鴻慶居士集卷三十五
宋孫覿撰
墓誌銘
宋故左中大夫直寶文閣致仕李公墓誌銘
左中大夫直寶文閣致仕李公諱模字茂嘉寔南唐李
氏國除族散有徙常州之無錫縣者公其後也公少孤
事母孝貧無以為養始感憤讀書曰惟是足以亢吾宗
記誦日千言下筆語出驚人既冠束書詣鄉校從崇安
先生受詩時學者數十人與余為同舍生穎異秀發治
經章解句達文詞驟進不類舊常一試遂收其科仕州
縣如素習遇事明辨未嘗讀律令而斷治皆應法尤為
當世大人所器徽宗召見擢部使者歷事三朝涖官五
十年刺八路典四大州秩上大夫著籍内閣遂為一世
功名之士享年七十二以紹興二十三年三月乙未卒
于無錫之私第諸孤以進士陳玿状公世系爵里行治
年壽卒葬之地從父黨乞余銘乃序而銘焉公以崇寧
五年解進士褐調通州司法參軍歲滿升文林郎調江
州軍事判官用舉者改宣教郎知南康軍建昌縣未赴
通判信安軍疏治城塹剏置樓櫓招選禁兵先期而辦
連進秩遷承議郎代還除廣南東路轉運判官陛辭入
對奏言豪民率以田園分寄官廕之官而貧民下戶一
畝之宫數口之聚皆受役力不勝則逃去告賞之法著
于令甲可詔監司督責州縣推行以紓百姓之急又言
吏部注守令不計能否一切以格令從事而貪鄙無狀
居其半偏州下邑窮民無告宜詔大臣更制立法甄别
人品蒐擇材能黜去貪懦以惠天下徽宗韙其書留弗
遣擢太常丞唐宰相李紳短小精悍世號短李嘗隠無
錫之惠山立祠在焉公長不滿五尺而精神滿腹或曰
李茂嘉殆是公垂後身也言者論公年貌未應居禮樂
之司公笑謂客曰吾生壬戌言章尚云乳臭乎差高陽
關路安撫都總管司主管機宜文字河朔盗起亡命嘯
聚所在千百為羣帥欲閉關以虞變公曰奸民竊發當
飭將士以示討除何為遽如許也帥悟即日授甲于庭
令曰具糧糗視吾旗所向軍聲大震羣盗奔潰境内無
一跡除京東西路提舉鹽香茶礬事移河北東路再徙
京東進直徽猷閣知平州改營州又改河北西路常平
公以平營新疆蒙恩進職今易地河朔還所賜告上之
不拜除提舉錯置河北燕山府路糴使公事朝廷餉新
邊歲糴粟麥亡慮三百萬斛率用度牒香藥鈔充糴本
實不持一錢而州縣未堪為民病公曰度牒關鈔大商
賈之輕資也稍下其估售之為增榖價以受糴不使一
吏預其間未幾粟麥坌至三百萬斛無斗升之負而民
不知勞朝廷嘉之進直秘閣除兩浙路轉運副使以餉
邊方頼公也留再任糴使置司在慶源府邊兵大入守
將懦緩不任詔公就節制府事公檄召所屬兵民官吏
皆入保而臨城尉黃諲將部曲彷徉境上獨不至公得
其文書已署敵中年號隂遣壮士執殺之以徇高邑務
官與縣人趙文炳有邪謀文炳踰城數出公捕繫獄騐
治有狀文炳懼誅請以妻子為質斬捕同惡自贖公許
之文炳出而務官者方會其徒縱酒大醉文炳就席伺
其寐刺殺之提九級馳還一府大振人人知公坐視其
旁矣事聞朝廷除公直徽猷閣知慶源府改元河北河
東路宣撫使司參議積功次六遷至朝請大夫建炎元
年除江南東路轉運副使覃恩遷朝奉大夫御營統制
官王亦者駐兵建康謀為變以夜縱火為信公覘知之
馳告守帥弗聽公飭兵將官率所部團民伍伏塗巷中
柵其盗夜半天慶觀火起諸軍噪而出所至不得入遂
斧南門而去遲明訪守帥則縋城宵遁矣已乃除簽書
密院江淮兩浙路制置使吕頤浩兼領建康府頃公提
舉常平頤浩為河北燕山府路都轉運使頤浩以經制
便宜起懷衛二州常平粟輸濟州倉以備軍餉公曰濟
東京也燕山軍士張頤待哺而輦懷衛之粟由京東轉
河北兩路二千里漕之燕山雖三尺童子知其妄矣必
有他圖奏罷之頤浩固不悅也會明受改號官吏讀赦
皆失色獨頤浩怡然自若公曰樞省大臣盍徵天下之
兵以除君側之惡頤浩左右視接以他語公曰王室在
難如救頭然之急公豈應躊躇在衆人殺之頤浩唯唯
方議行而御營參贊軍事張浚檄書至二叛伏誅頤浩
苐功進右丞相公嘆曰羣凶稱亂全軀保妻子之臣握
兵坐視相顧不發幸諸將讐復王淵梟首之禍而因人
成事者遂至宰相而浩聞之益怒秋八月上幸建康詔
公主錢糧黃敦書主橋道大駕次張橋山水暴溢隄齧
橋壊頤浩通劾之公與敦書皆罷丁母永嘉郡夫人憂
卒喪主管台州崇道觀紹興三年除江南西路轉運副
使入對行殿奏言人主欲知天下利害之寔而九重阻
深吾人疾苦壅于上聞則匹夫匹婦有不被其澤者今
者法駕時巡所過郡國延見父老特降清問則守令貪
廉法令廢舉民之休戚事之利害一見勝百聞矣改兩
浙轉運副使五年轉左中奉大夫知鎮江府乘輿幸建
康兩駐京口公每入賜對甚寵進直顯謨閣兩浙路轉
運副使方聞命遷直寶文閣知臨安府比入對上曰臨
安之命出自朕意公頓首謝曰臣與大臣無一日之素
知事陛下而已七年再知鎮江府時都督府統制官种
潜屯江上軍民不相中人情惴恐公次丹陽或勸公軍
騎獨進嚴兵而後入巡尉部千百人執戈以衛公視而
笑曰設有急若輩足恃乎亟去無留乃命老幼數百指
造官涓日視事廷見民吏賓接相佐如平時一府帖然
潜見公至感泣公兩守鎮江屬兵火創殘之後重兵屯
聚其中繕治乘輿巡幸屯舍之所峙千官萬兵供億之
費隨宜區處上下贍足不擾而辦移牧臨安百姓遮道
而泣公舉手謝曰不久當從東已而果然州民罷市空
巷來逆歲大旱公率僚吏禱長山之白龍池香火未收
雲起池中一夕雨足歲稔于是宰相當國官職除授以
苞苴豐儉為左公因退食語家人曰吾跳兵走馬燕趙
之地不自意全歸省墳墓盍少休矣上書請祠宫提舉
台州崇道觀時年五十六意不復言仕矣官左中大夫
職直寶文閣服三品爵隴西縣開國男食邑三百戶公
材高識明長于治劇御吏民不以小法微文佐喜怒以
故崎嶇兵亂反側之中發舒隠詘鉏治強梗聽公一語
而决無後議者慶源被圍敵人檄守將高景雲而口語
藉藉指景雲為奸細衆怒欲起公馳詣景雲所諭其衆
曰朝廷屬我節制府事高景雲無預也檄書具在未嘗
開發索火焚之衆遂定通判許和卿以差通判歸明馬
觀國不相能因倡言觀國交通敵人為内應衆起圍第
欲屠其家公面詰和卿曰艱危如此吾曹未知稅駕之
所公首為亂階行且及矣揮其衆使去曰城中動息我
自知之後公使江東忽見一人衣紫佩金拜庭下公驚
曰吾僚為公耶觀國曰慶源之圍微公一言骨已朽矣
願效一死以報久之敵中檄還北客之落南者觀國在
邊中過公别曰銜恩未報死而有知當結草也涕泣而
出公曾大父勤大父度不仕父景芳以公貴贈右光禄
大夫母朱氏贈永嘉郡夫人妻戴氏封令人有賢行寶
文公起徒走為聞家繄令人之助四男子時澤右宣議
郎新知平江府吳縣事時習右文林郎前江南東路提
點刑獄司幹辦公事時後右修職郎揚州泰興縣主簿
時庸右從事郎新江州觀察推官四女彭慥俞氏從戴
必先張采其婿也從右文林郎采左朝奉郎孫男九人
杞榛柵並登仕郎樞朴桴梯栱餘一人未名孫女七人
諸孤以其年十二月壬午奉公之喪葬縣之(闕)鄉
青山灣公所自卜也公生十四歲而光禄公下世後十
年起家筮仕始迎母夫人就養自佐信安參高陽機幕
奉使典州皆在河朔戎馬内侵大盗羣起將母其間踐
艱乘危數矣若有相之者建炎初將漕江左使奉安車
以還考終大耄哀榮終始遇郊祀恩任兩兄之子時哲
時修者中外宗姻喪死嫁孤力不任者皆倚公以辦公
已免閒闢舍北地營一大圃面西山枕長河穹堂奥
宇曲欄幽榭疏沼沚蓻花竹環之日具酒茗命客吟
嘯其中延接後輩不以爵齒自高與均禮既屬疾曰
河圖七十二數若囈語者即所享夀也崇寧中公婦
翁戴君築大第壯麗為一州之甲縣人數見夢曰李
運使宅也翁除地又獲一金魚以為子孫之祥大喜
翁沒而諸子瓜分不數年卒為李氏北馬南牧一部
長燕人也集羣部舍公第中揭篋見公畫像而驚號
其徒曰李徽猷也皆以手加額問公安在守舍者懼
不敢告蓐炊而行秋毫不犯且大書其壁曰此李徽
猷宅以曉後至者嗟夫始公食貧而為布衣而戴公
以財雄為大姓自崇寧距建炎蓋一世由幽燕抵全
吳僅萬里而公姓氏官稱宫室證兆之應如啐啄無
毫釐之謬世人乃欲以智力取非其有豈非惑歟銘
曰
治道之行文武二柄孰強弗友孰弱弗競孰致予武徙
木以能俯僂循牆若兵在頸孰振予文執鐸以徇嘘枯
吹生析酲愈病矯矯李公德配前修治軍牧民如農一
邱磔其梟狠以殖善柔惠立威振兩取其尤百犬吠聲
衆狙皆怒舉臂一揮掉尾而去三窟狡兔兩端首鼠鐫
切弗喻夾以砧斧文馴武充左右具宜如牢圈虎如乳
哺兒詩書之帥慈惠之師不配其有孰主張之河圖告
終乘雲跨箕嗚呼已矣次有銘詩
宋故右中奉大夫致仕贈少師陳公神道碑
陳氏建安大族自秀公以文學政事累踐大官于嘉祐
治平之間神宗御極進拜右丞相任重道遠望臨一時
德世垂延陳氏益大歷五朝百有餘年公族子弟著仕
籍而以材能處顯者前後蓋相望也公諱豫字由用族
公秀公恩仕秘書省校書郎調封政府陽武縣尉以最
升温州永嘉秦州隴城二縣令隴城並河遇連雨暴溢
官寺民廬水及半扉公私病之公議徙爽塏上書言狀
書下得請去縣里所營高燥地建城市開井閭不日而
就水潦至人去墊溺按堵如故縣人為公生立祠用舉
者改宣德郎知信州鉛山縣丁父中奉公憂卒喪知延
安府敷政縣丁母令人葛氏憂憂除知應天府柘城縣
改同州澄城轉通直郎簽書彰武軍節度判官覃恩遷
奉議郎轉承議郎經略司幹當公事秩滿再除提舉本
路糴買就遷提舉弓箭手公精壮果敢長于斷所涖凡
有名迹西方用兵軍食最先務之急官吏並緣為盗軍
無宿儲士有饑色公問弊知其故出金繒下其估而增
榖賈以受糴不使一吏預其間未幾車輓負擔四方而
至芻粟告具師飽以有功公曰此一時之利未足言又
建請石堡寨旁近地數千頃皆沃壤可據賊衝築一壘
嚴兵塞其道使人肆耕其中歲得粟以紓漕輓之費則
百世之利也詔從之築軍賜號威德陜右歲藉邊民為
弓箭手公蒐選丁壮聯為保伍人得占田多寡有差至
卒馬別給一馬身自督教之人皆精練為諸路之冠當
是時自大將至禆校築堡障扞奸偷斥境上受俘獲大
者增秩小者賜金多公計畫而人不知自公出也公善
知人明于任使嘗言御將士當使過勿拘以文法然後
可使蹈白刃赴水火而不辭杜大中者豪縱不治繩檢
一日抵罪當下吏公惜其材留不遣遺書屬鄰帥善遇
之大中挺身搏賊勇冠一軍遂為名將韓公世忠少年
喜鬭數犯法當伏誅公顧謂帥曰世忠驍悍不畏死寇
至盍令當前斬捕自贖而殺壮士乎帥從之始隸兵籍
每戰先登梟貴將之首以獻遂知名建炎南渡提孤軍
戡大憝手擒二叛威振遠方冊封咸安王時人方之狄
武襄公公四任開塞僅十年由機幕至部使者累攻伐
之遷至朝議大夫議者恨不得公將兵數萬獨當一面
而不究于施設為可惜也八寶恩遷中散大夫自言于
朝曰久任邊州且老矣乞東方一郡自劾得守濟州會
歲大旱飛蝗蔽野所過草木蕭然公即日移告坐齋室
遲眀具冠裳率賓屬徒步出譙門徧走羣祀伏地頓顙
為百姓請命有頃隂雲四合大雨如注却蓋不御徒走
而旋是日也螟蝗一流無噍類歲大熟獲倍他壤徙萊
州不赴請祠得提舉舒州靈仙觀已乃被疾上書謝事
政和七年五月某甲子卒于其子通判沂州機之官舍
享年六十八積官至中奉大夫爵嘉興縣開國男食邑
三百戶明年三月癸酉葬潤州丹徒縣大慈鄉之原後
以子故累贈少師公涖州縣治道尚嚴條教以下人守
之如詛盟不敢犯斷治自己出羣吏坐曹行文書而已
夏秋賦調束芻為人執一牌立閫外刻曰書其上吏不
及門期至而集為文勸耕二十解明白而切于事傳誦
至今以為法輕財樂施喜趨人之急聞有疾痛欲去之
如在已始赴柘城舊令尹遇疾暴卒貧無以給喪事公
為具棺衾以斂已而同僚與邑之賢士大夫皆賻又為
處其費擇送吏與凡行李所須授其孤以行守濟之日
道遇衰絰數人羅拜其前泣曰吾父倅臨淄甫就官而
得疾死護喪次封内貧不能歸聞使君高義故來公惻
然計其費贐遣而去禄賜所得拊養孤婺收恤宗族有
秀公之風郊祀恩以次補諸弟而不願仕者任其子分
田廬公不取推以奉寡婦族子師尹游太學不遂困而
歸見公曰儒冠竟誤人幸今筋力未衰尚堪馳馬試劍
收一戰之勲毛錐子不足恃也公笑曰通塞有命少安
無躁為具装資勉使卒業遂收其科後官至尚書郎族
婦新寡有遺腹子曰璹舅姑憐之命改適而守節自誓
久益困頻于飢寒矣公周其乏絶又教畜其孤進于學
學成試有司一上中之迎其母以養族黨咸嘆以為榮
璹後以才選薦更任使將漕帥邊褒顯其親遂極光寵
公建州建陽縣人曾祖曉祖贄不仕皇考冲以公貴贈
中奉大夫先配令人徐氏賢良奕之孫朝散郎師甫之
女贈某國夫人今配令人馮氏贈少保某之女左通奉
大夫充徽猷閣待制躬厚之妹有訓德淑行為令妻為
夀母中奉公孤立一意委身事國未嘗以家為恤有子
嗣興纂序前聞享有丕祉由令人善相其夫而能教子
享年六十五封咸寧郡夫人後公十六年當紹興四年
十二月乙亥棄世是月壬寅合祔于少師之墓改號瀛
國夫人四男子曰機曰模曰桴曰桶四女武學生翁亶
朝奉郎知南雄州黃達如朝奉郎宗子學博士李弼朝
奉郎朱棫其壻也孫男女若干人公在事五十年不治
貲産既得謝無以歸通判祗奉安輿迎還沂水官下疾
稍侵親客詣卧内省疾且曰公自言有四種生事安在
公指四子曰此是已距今紹興己亥四子者機右朝議
大夫模右朝散郎桴故右奉議郎桶右朝請大夫充敷
文閣待制孫曰岩右登仕郎曰岐右迪功郎曰㞱右承
務郎曰岄左承務郎曰嶧右迪功郎盛矣夫嗚呼君子
種德蓻善積之躬修之家責報于天取必于數十年後
如探諸囊中而敷文公逢辰得路強仕之秋已躋法從
追贈公至少師母夫人進封大國子孫蕃衍簮笏如林
陳氏之興蓋未艾也始秀公葬其母荆國太夫人於潤
之五州山遂家焉秀公薨又祔荆國之次至是諸孤奉
公之喪遂次潤亦卜地五州不能獲一夕夢公刺汝州
擁騎從張呵引如平生黎旦瀛國與諸郎夢皆合而不
曉所謂他日行焦山道中顧見一穴水深土厚曼衍相
屬卜者曰吉問山中人皆曰儂家主人母所卜夀藏也
遂相隨造其家一媪出見曰老婦異時藏骨于是矣忽
夜夢若迎新太守者俄頃一大人衣紫佩金踞胡床而
坐呼老婦前曰此吾居非爾所當有也方悸寤而諸君
適至願奉此地以獻即其日書劵子直問其名則汝山
也遂奉以葬于是諸孤屬待制馮公誌其葬而墓隊之
碑至今無辭以刻敷文公貽書晉陵孫某為之辭某復
曰少師德烈靡不聞敷文鼎貴且大用宜得當世文章
巨公具著顯榮揭諸墓某方負罪屏伏田里非其人也
辭不獲命乃摭誌文終始大節著之而系以銘銘曰
陳世大家發迹秀公於赫少師又亢其宗結髮從軍具
著婉畫儲峙欽然公預其責千箱稛至曳踵赬肩菽粟
如山露積不垣士飽而歌氣作一鼔大袒高驤馮河暴
虎螟蝗坌起彌滿一圻電埽霆驅甘兩應祈左右具宜
文柔武克由初訖終挺身徇國老去歸與駟馬安車有
來治中擁笏垂魚無地可廬可耕可殖田不踰寸種之
以德女視女籝其獲幾何萬金之産孰與予多有嘉者
子特槖入侍紹開厥家戎公是似
宋故左朝請大夫致仕孫公墓誌銘
左朝請大夫致仕孫公諱畋字無逸紹興二十一年八
月戊子感疾卒諸孤卜以明年三月丙申奉公之喪合
葬于宜興縣君山鄉甑山元配蘇氏宜人之墓又以公
歷官行事年壽卒葬日月為書抵族父某請所以誌其
壙者孫氏世家金陵宋興王師下江南公之五世祖諱
潭徙常州之武進縣家焉生六子曰詁與其子立之俱
為明經高行為一州之望里人不敢斥其名號大小先
生以别之於公為高祖次曰諷贈尚書職方員外郎于
覿為高祖故覿視公為同五世祖兄乃序而銘焉曾祖
貫之封朝奉大夫祖昌齡由御史府出典三州提點兩
浙路刑獄轉運使副當是時大夫父尚無恙父子白首
官號曰同佩服皆三品所部十五州安車往來賢士大
夫咸賦詩記其事父昇和州含山縣尉以公貴贈右朝
議大夫母宜人邵氏朝議早世宜人守節自誓三男子
曰畸曰畛與公方在童丱中顧見里巷羣兒徵逐游戲
無一人讀書受學者亟提諸幼還宜興依外氏斥賣簮
珥求師教子夜治絲枲坐其旁勉之既任戴冠遣詣庠
校從先生長者游未幾文藝燦然秀出一時公與畸相
繼占上第起家畛亦貢禮部而以奉旨甘營數百指之
養不果卒業德齒俱尊名善士于是中外宗姻歆慕稱
嘆以宜人教子為法公學尤邃于經危坐覃思至不知
向人所在讀中庸至人莫不飲食鮮能知味則拊案起
立胸中洞然如咽去鯁屬文辭典重不浮而辨于說理
政和二年試上舍第五人中第授登仕郎洄州司工曹
事七年升文林郎除鄭州州學教授宣和四年用薦者
改宣教郎監太醫局熟藥所坐小法貶秩一等六年知
宣州南陵縣丞淵聖皇帝今上登極遷奉議郎紹興元
年以承議郎知臨安府錢塘縣公居官侃侃然謹身奉
職未嘗出一語諂事其上以求悅已在泗州同僚爭進
取忌公名第出其右則訹郡將以聞染公公笑曰一薦
狀于吾何有縱所為不問後將至察其妄首薦公劇賊
張遇兵壓南陵境上吏民驚騷空縣逃去公與令坐廳
事相對終日賊覘知無所掠由池陽路而旋劉光世奉
詔追討聞公名檄主軍饟賊平公有力焉上移蹕錢塘
百役毛起府尹治次舍符縣塢材數千章甚急公請撤
湖上廢寺十數區可不勞民而辨已而千艘浮江而下
尹席益病其隘檄公與仁和䟽漕渠以納之公謂益曰
治溝洫備水旱縣令職也而兵火創殘疲瘵猶未堪事
今遽興河役以稱使過客非急務益慙沮而止戶部侍
郎胡世將言州縣不時之須皆非經數奸吏並緣人不
堪命可支一歲用緡錢米帛若干均之兩稅而盡罷無
名之斂公曰兩稅既增他日謀利之臣暴斂復起自吾
作俑而民益困矣議遂格中貴人詣公請事公不答俄
領皇城司嗾邏卒摘縣吏之受賕者以聞欲併詔送廷
尉卒不得公毫毛罪猶免所居公議藉藉訟公非罪差
建康府糧科院未起改知湖州安吉縣丁母宜人憂卒
喪簽書鎮江軍節度判官就除提舉江南東路茶鹽事
前使者歲除奏課例張空最上之朝增秩賜金無虚歲
比公上計吏抱牘請循故事公驚曰使吾㒺上僥賞耶
一毫不敢欺也具以實奏僚吏驚服每行部延見吏屬
治有狀或得于一言不由介紹皆被慰薦有鬻爵為石
埭尉者屢請貴人書屬公薦公曰石埭不惟汚吾筆而
同薦之士必以會伍為恥矣代還請宫祠歲滿上書納
禄守本官致仕是歲紹興十八年也積官至左朝請大
夫享年七十二公性冲澹寡言笑承上接下心卑氣和
不見愠喜至守一法持一議如山岳然亦不可移奪平
居察人材賢不肖甚詳而臧否不出諸口少孤事母六
十年心意幾微輒逆得之菽水歡然雖五鼎之養不過
也事寡嫂拊嫠妺畜孤甥恩敬甚備廉靖寡欲時問遺
非親友之餽不受嘗困窶矣凡有稱貸不以久近戚疎
必盡償乃已江東代歸某往候公以杜門高卧為終焉
之計某曰兄以晩遇方為世用何遽如斯也公曰弟叔
子勲名逮今照人耳目且云人生不如意事十嘗七八
在世諦中固然頃令錢塘忤中貴人幾陷大罪比使江
左石埭劫請卒不予又觸權要之怒吾懼及屬不去何
待非事高蹇者某太息久之曰非所及也公晩喜讀莊
列佛書晨暮不去手其視得喪寵辱如此蓋所謂得其
所以言者八男子曰仰右從事政郎太平州司法參軍
曰份右修職郎平江府司法參軍曰价將仕郎曰傃右
迪功郎楚州鹽城縣尉曰佐曰偉曰傑曰偕孫男女十
八人男曰庭玉庭珪庭秀庭揚庭詢庭玘庭操庭誨庭
老女適柴餘尚幼公初感風痺卒間自飭後事棺衾之
屬顧謂諸子曰非謂汝等不能辦也苐恐死喪過厚不
副吾平生簡儉之素屬纊之際無一語繆亂某少兄一
歲仕亦並時而學力不足以禦外物數陷危機竟書罪
籍兄材大而氣剛志得行道發明利器豈止一部使者
而意有所不適遂沒紱以歸高風絶塵可為世範書而
刻之豈特以慰孝子之心銘曰
謇謇孫公廊廟具兮發迹儒科踐祖武兮别吭一嗚鴻
鵠舉兮排雲直上天尺五兮酸鹹殊嗜若丹素兮適越
鬻髢薦章甫兮畏途如漆不容步兮蒼茫無形昡海賈
兮滔山觸天疊萬鼔兮屹然中立獨砥柱兮駕言歸與
卧環堵兮瞻彼西山頰笏柱兮流行坎止適其所兮脫
冠不御挂神虎兮笑視金玉若糞土兮家傳一經自鼻
祖兮蟄蟄詵詵豹隠霧兮旁營萬室識公墓兮
宋故左朝請大夫李公靖之墓誌銘
元符末余始著籍鄉校識靖之與其兄宗子學博士相
之為同舍生是時方尊王氏三經字說之學學者數百
人手抄口誦連榻累笥非王氏之書不讀也靖之兄弟
魁壘豪健有氣節強記洽聞不專事舉子業間出東坡
先生詩文為余讀之音節讙亮耳目醒然如挽天河覆
八溟一洗先儒箋注蟲魚之陋而一時諸老先生往往
竊笑其迂遇休告則出從所厚善抵掌劇談縱酒奕博
歌呼竟日而後已真天下之奇男子也後數年余與靖
之同登進士第宦遊四方不相聞又數年余以御史斥
靖之亦由平江後事代還相與握手談笑道舊故以為
樂靖之意氣索然無復故時俊壯邁往之氣而相之亦
病矣余固怪之靖之曰平江大都會而朱勔以窶人子
為蛇豕侵暴一方奴使將佐與之驅除惟恐後吾如彼
何哉已乃脫巾几上怒髮竦立推床大呌又復悵然以
悲自是湛浮里中逾二紀不復有進取意嘗一佐永嘉
郡以避建炎之亂秩滿徑歸築室田間不交人事益復
飲酒時有感遇作為歌詩以自娛戲卒不究所施遂賫
志以沒殁于紹興十一年六月辛巳年六十九諸孤抵
父友乞銘識其葬而以屬余嗚呼余與靖之游四十年
見其盛而悲其衰又哀其死是不可以無銘也靖之隴
西李氏諱端方友今為常州武進縣人靖之其字也大
觀二年賜上舍賜出身注海州沐陽簿用舉者遷通仕
郎又以鹽最改宣教郎調平江府司士曹事抑鬱不自
得歲滿家居久之折資監沂州酒稅不赴遂致仕建炎
初近臣薦其材召赴行在除鴻臚寺丞不拜紹興元年
通判温州八年除知韶州尋請宫祠主管台州崇道觀
積官至左朝請大夫靖之學博而辨屬文辭清麗有典
則而長于詩樂善多愛尤喜誦他人之工者得一言一
句手錄藏之累數十編而探求猶未巳見其人則未始
出一語稱善或問其故則曰吾惡其近于諛也平生故
人去為公卿足不及門不通餽問若不可以親疎者居
官潔修自好顧以所涖皆丞佐不能有所為以自表見
于世至于循道守官則未嘗屈意變節于一人自謂賁
育不能過也朱勔用事負貴驕横士大夫獻讒諛備使
令以濟其惡靖之如避垢汙不忍開眼視之以故出仕
常欲去而無留心惜乎仕不逢時不得使其身一日立
于朝廷之上故文章不大傳于世行義不博聞于天下
而獨為士友所記可哀也己曾祖中立永川零陵縣令
祖士宗贈承事郎父鎮奉議郎贈宣奉大夫妻余氏馬
氏皆封宜人生五子男曰長裔右迪功郎前監渾州南
嶽廟長茂將仕郎女適右從事郎監臨安府龍山稅務
施培次適登仕郎吳萃餘一女在室孫男女二人長裔
長茂卜以其年九月丙午葬于武進縣懷德南鄉朱夏
村之原上靖之晩喜誦佛書不囿于因果名相之說遇
佳處則據榻卧讀之客曰奉佛當如是乎靖之曰福禍
竟何在適其意而已一日忽書辛酉四月某日獲麟于
所居之壁纔逾月遂屬疾不起嘻亦異矣銘曰
猗歟靖之瑚璉之器以抵鵲而毁以腊鼠而棄秦柱睨
而起楚門撞而逝嗚呼已矣與瓦礫異
亡叔墓誌銘
君諱稷字農先姓孫氏聰眀博達有高節大度過人之
材平居抵掌論天下士雖將相大人名號聞四海若未
可吾意蓋欲奮其能以自表見當世而屢試于有司輒
不售建炎初天子東巡守蒐攬羣策片言投匭往往起
徒步至大官君慨然自喜庶幾於一遇而單遊孤立無
黨友之助故卒以無所就以死悲夫將葬諸孤走泣而
圖所以詔後世者乃序而誌之孫氏望富春而世家常
州武進縣諱諷尚書職方員外郎君之曾大父也諱夷
清君之大父也諱志康登州文學贈宣教郎君之父也
宣教生四子長曰穆以儒學起家典兩州刺一路卒官
朝散郎曰稢曰稹皆以行義稱於鄉里君其季也君少
長嗜讀書尤邃于易不守先儒傳注而以莊周列禦寇
浮屠氏之言合於經者佐其說惟原性命道德之理幽
明之故鬼神之情狀迎見立解超騖獨出一時老生宿
儒嘆譽以為不可及文章能傳其學而辨于說理辭義
精確不為空言常一試太學遂超其列會朝廷更三舍
法而君之親老矣三兄相次下世闔門僅千指冠婚喪
祭衣食之具皆屬君嘆曰吾道盡矣遂束書不觀而治
其家間從里長者劇談縱謔以為笑樂性夷曠洞見肝
膽胸中有所懷如茹物不下必盡吐乃已面刺人過盡
言不諱或從旁竊聽他日記疏以為口實君蓋㤀之矣
疎財樂施一語之投捐數千萬無所計意所不合一錢
不分也疾革後事皆有宿戒至屬纊無繆語實紹興四
年九月乙卯也享年六十有一娶強氏生子十一人男
曰好謙好修好大好遯好謀女適右宣教郎新知紹興
府會稽縣事余衍左宣教郎新差權通判無為軍劉彭
年右迪功郎新授太平州蕪湖縣主簿席畸右從事郎
新監温州鹽倉施增左迪功郎新授台州司法參軍祝
求仁餘未行明年九月甲申葬于縣之懷德南鄉鄭莊
原上某君之從子也兒童時出所為文詞見君君喜而
稱之先大人命某師焉中間宦遊四方離合不常而視
諸族子獨親且厚也某守臨安觸罪遷嶺表君曰嘻此
南柯太守夢也一切世間共一蟻垤况身履而親見之
耶于是欣然悟笑遂別别三年蒙恩北歸而君沒矣銘
曰
魏瓠五石大弗能容不龜手藥一戰而封孰哲孰愚秪
繫其逢銘以著之閟此新宫
宋故文林郎梁府君墓誌銘
府君處州麗水梁氏諱固字達夫曾大考健大考納皇
考佐三世無爵位而皇考以詩書教授鄉里為一時學
者所宗凡經講授文辭燦然踐巍科登膴仕多為世顯
人故相太師清源郡王何公則尤顯而名世者也府君
少時已能傳其父學束書游四方聞一善士徒步千里
從之常試一禮部不合既而悔曰吾豈不得已于此而
令達官貴人弄翰墨以窮其所不知耶遂不復有進取
意太師有女穎悟過人讀書通訓詁知大義字畫有楷
法太師愛賢之為擇所從曰里中之賢無逾府君者遂
歸之太師執政奏登仕郎實大觀元年也授吏部架閣
官俄改惠民局久之去為汝州司法參軍以最升從事
郎調陳州節度推官又以功次遷文林郎監在京編估
局方待次以政和四年三月十八日遇疾不起年四十
九夫人嫠居十年安貧守義日夜課諸子以學太師奏
封晉安縣君再封令人二男子曰汝嘉通直郎曰汝諧
未仕四女子中奉大夫直秘閣知濟南府朱琳朝奉郎
通判潭州木輗從事郎常州晉陵縣丞宋瀚其壻也餘
一人在室孫男三人令人享年五十八宣和六年八月
三日卒于京師明年汝嘉舉文林之殯與令人之喪行
次常州卜地于州之南武進縣諏龜視日皆吉遂以其
年十一月十六日合葬于懷南鄉梅莊里之原嗚呼政
和中權貴人擅天下寵煽一時族黨姻婭相牽聮徼恩
幸以進朱輪華轂分據要津而慕羶逐臭相扳而起者
又不可勝數府君亦宰相之子壻也廉靖有奇操更五
官不出州縣筦庫視窮通寵辱接于其前而不置休戚
于心頹然而已通直君積習名教力學問自立既壯益
砥厲以材能自奮于稠人中公卿大夫皆論以為國器
然則府君雖不躬榮禄而傳祉于後克有賢子將大其
家是故不可以無銘也銘曰
賢者必貴仁者必夀孰擅兹器不配其有天不假齡又
將誰咎令龜告祥羽翣南首旁營萬家置此大阜君其
息焉以燕厥後
宋故從事郎凃府君墓誌銘
余聞敷奏以言明試以功堯舜尚矣然以言取人雖孔
子之聖而失之于宰我人心難知甚于知天聖人不得
已而後以言求之拔十得五蓋庶幾焉非悠久可恃以
為不變之法也兩漢之世取士非一途公卿之貴或起
于刀筆或擢于行伍或拔於芻牧或用于販䜿以其文
章策高第如晁董公孫之流蓋亦幾人而已故宣武得
人之盛後世莫及建炎之亂環四海為沸鼎當是時蒐
卒乘治兵賦增濬城隍捕逐盗賊如急焚拯溺之急而
禹行舜趨之狀紛然出於其間往往迂闊可笑凃君子
野精悍有膽略遇事無劇易唾手立就可與共功名而
卒以他選進遂絀于世議而不用以死為可恨也君諱
大向子野其字也姓凃氏撫州宜黃縣人曾祖智祖翊
父固本三世為縣富姓至君始出而求仕宣和末以迪
功郎尉筠州高安縣縣令懦緩廢事州所下書專以屬
君君應之無留事靖康元年冬諸道分兵勤王守將檄
君詣州凡軍興所須資糧扉屨之屬皆倚君以辦軍行
挾一馬率所部先驅人壯其誠兩遇恩循右從事郎秩
滿紹興五年淮西宣撫使司奏辟准備差遣辭不赴十
一年八月丁亥被疾卒于家明年其孤將仕郎駒卜以
四月庚寅葬于縣之待賢鄉龍江原上又屬左奉議郎
國子監主簿王湛狀君官夀世次為書來請願有述也
余紹興初南遷過臨川境上少留曹山佛舍邑之賢士
大夫不余籍轔不遠數百里過余相勞勉于羈寓流落
之中子野其一也子野一日邀余過其家堂戶清深占
林壑之勝聚書千餘卷迎師教其子而寓公羈客滿坐
上擊鮮置醴談燕日以為常無厭怠之色縣大夫時時
詣舍次問所疑里中鬭訟不得其平君一言折衷人人
滿意而去間召吏有所屬則具衣冠抱牘趨而至唯恐
後所舍一大聚落百賈所栖凡市井無頼屠沽駔儈兼并
之豪唯唯聽命不敢輒忤目指氣使歘然響應殆古任
俠劇孟季心之儔余寓宜黃時目睹其如此方時多虞
盗賊半天下區區之言已窮于無所用而材堪治劇如
子野亦卒無所就悲夫君娶張氏生五子男即駒也女
嫁進士鄒宗臯右從事郎監衢州都稅務劉彭老餘二
女在室余去宜黃時駒始九歲穎異不凡有成人之風
後八年君沒里長者以書來悼不幸又稱駒喜學問自
立可寄門戶者也銘曰
魂與陽浮超然遠遊飊逝莫留地載其魄拂龜端策卜
此玄宅龍江之湄逝者如斯其孰能追龍江之阻琢石
其處識君之墓
鴻慶居士集卷三十五
