鴻慶居士集卷十四
宋孫覿撰
啟
回周解元啟
桑榆晼晚自笑陳人雞黍招邀但思故友敢求交一時
命世之傑尚詘體諸生修贄之恭車轍在門文書銜袖
判羣言于三語窺小異於千人公是韓伯休耶莫如一
覩竟識袁彦道否殆愈百聞恭惟某官從之觧元背世
獨馳收人共棄聱牙羣和礧砢交難空傳陽春白雪之
音莫究流水高山之意鄭人腊鼠通國皆然葉公畫龍
識真者少不謂勞薪之感自周投芥之機兩窮相遭一
笑莫逆微言覺後固將俟一千歲之清妙語吹生自足
勝億兆人之詛高情如此俗慮難量偶同氣聲之相求
遂索形骸而㒺閒愧無瓊玖之報珍投但賦角弓以為
永和
回吉州王守啟
擢須賈之髮方從溺簀之誅覽使君之鬚粗識撫筝之
意念孤喑莫能勝一國萬人之詛而寸膠自足制九河
千里之渾兹蓋伏遇某官存錄故交恢大崇惠方伏枕
對懸蛇之俎聊釋耒以自娱而亟書下羅爵之門遂攝
衣而拜辱高義薄雲天之表正聲皆韶濩之音汰溷濁
以揚清奮懦庸而立志張弓挾矢嘗觀白雉之翔戴笠乘
車尚記丹雞之祝窮途易感沒齒難㤀
回趙解元啟
十年賦就早以文名九牧聲馳驟喧楮價有光帝籍遂
秀儒林恭惟君拙解元文章玄豹之姿骨相蒼龍之種
藉累世服冕乘軒之貴而自同于韋布起方丈列鼎鳴
鍾之族而不飽于虀鹽餐秋菊以療飢紉春蘭而為佩
囊螢聚照摘葉記遺故紛然在羣公子之中已卓爾冠
諸老生之上旁觀血指汗顔之斵獨揮却日之戈下視
槍榆空地之卑忽展垂天之羽本初之徒不數自鄶以
下無譏薦目初傳輿情允屬盛服立公門之外孰為魯
國之多儒奏篇陳乙夜之觀又睹漢廷之三道雅遊之
久賀問宜重重紆緹騎之臨遠貽誨函之辱其為欣荷
莫究頌言
洪秀才回啟
五色相宣眩若補天之石一鳴莫應鏗然擲地之金遠
墜珍函亟俯大貺恭惟某人學問得師友淵源之自心
期惟吾黨聲氣之求雖南北之方風馬牛不相及也而
臭味一族磁石鐡猶有間焉計拙幾類于集枯書癖蓋
存乎是古酒舉一尊而共盡待李白以細論詩傳四座
以皆驚聽許渾而有作
回胡粮科啟
三世青箱之學卓冠儒宗一時黃絹之辭具存家法函
書臨授躧履趨迎繆膺先進之恭罙切後生之畏恭惟
某官學窺聖域文掞國華重五十席于講肆之間奏三
千牘于公車之下貴名日起一坐盡傾俊辨風馳萬夫
皆廢家傳衣鉢固應在龍虎榜中世掌絲綸又將集鳳
皇池上猶勞謙于下問欲宏益于多聞聆妙寄于哀彈
雖粗識流水高山之意委殊珍于大貺終莫報明珠白
璧之投感頌之私占言難盡
回除守魏寺正啟
戴望天之盆未快昂霄之覩擁埽門之篲空懷按劍之
疑遽流問以先之繫過聽之誤矣恭惟某官該明古記
允蹈先民訪南國之棠于斧斤殘敗之餘弔峴山之刻
于兵火焚漂之後儒雅二賢之斷風流一代之宗覽故
物以興嗟撫頽基而悼廢鼎新舊觀駿惠前模草木欣榮
山川炳煥重以無窮之托屬于不腆之辭若鸞膠續絃
之竒固未易得也而狗尾代貂之乏夫豈不誤哉承命
靡皇臨書增愧
二
昔從郎吏嘗佐春官遴選之公敢謂陳人尚玷門生私
謝之禮三十年恍如隔世八百氏存者幾人獨見大賢
粗免明月暗投之愧追懷故老可見青雲異日之心恭
惟某官學邃而自得師文高而不近俗雖彤芝九莖之
秀快覩宜先而朱弦三歎之音識真者少有来幣聘出
應弓招三年不鳴固有待然萬選必中夫何疑者重勤
簡記嘗預題評拜貺惕然為禮過矣窺豹孰知其大尚
推子敬之賢見龍而懼其真自笑葉公之陋
回宜黃鄧令啟
自投黮暗莫望高明每想孟嘉之風流固應小異未謝
紫芝之眉宇空有此生遽膺伐木之求大慰望梅之渴
恭惟某官文傳家法學冠儒流居間臨民燕坐得擁紬
之佚正容悟物鶚林懷食葚之甘大啟黌宫作新進造
追蹤千載壮觀一時洋洋絃誦之音藉藉舞雩之詠偉
矣大賢之事業蔚為多士之儀刑猥屬庸虛謬當紀次
賦滕王之高閣輒援筆而不辭續淮西之仆碑但臨文
而自愧
回沈解元啟
每傾遐想未卜前瞻繄國中寡和之音久抱絶絃之歎
而海内流傳之句獨先染鼎之嘗忽聆鈞天之奏合作
于九成欲使屠門之嚼屬饜於一飽歡呼拜賜鼓舞和
榮恭惟公序觧元經術之邃該百家詩律之妙兼七子
高深侔海岳懸牙籖三萬軸于胸中幽妙感鬼神奏錦
瑟五十弦於筆下願屏處窮閻之陋亦剽聞高義之餘
風馬雖不相接于殊方鶼蟨固自有同於舊識遽膺大
貺遠墜雄篇恍如望洋者之眩迷津端若噉蔗然已入
佳境盡發錦囊之秘驚窺金虀之華聯彌明石鼎之詩
便當閣筆讀沈約郊居之賦謂是知音欣頌之私占言
難盡
回葛教授啟
箕斗之虛名偶然過聽珠璧之大貺率爾暗投汗集愧
顔光生暮齒恭惟某官四海譽髦之士一時人物之宗
秉青藜而讀書擁絳紗而授業舞雩高蹈跨祥鵬八極
之遊理窟冥搜襲神龍九淵之會曲敦世舊見謂儒
先發重諾于千鈞溢高詞于兩喜寔大人先生之模範
為小子後進之儀刑豈惟陳人獨膺大貺其為欣荷莫
究名言
回方簽判啟
少狂而妄屢登搏虎之車老退而休遂返屠羊之肆豈
謂幕府文書之暇首訪窮閻貧病之餘拜嘉惕然過聽
誤矣恭惟某官筆探韋編之邃談定肉譜之評出焦
尾之木于爨薪而絙以朱絲起病顙之駒于下馹而靡
之青路雖寒溫未接數日闕然而臭味相求一見决矣
斷絃挂壁已絶意於賞音載酒隨車欲過門而問字即
諧素願預激懽悰
回許解元啟
枌榆故里久已復於民編蒲柳殘年獨未書於鬼錄况
一時之俊重聯瓜葛而兩地之隔如望參辰恭惟某人
學術皆有本原文章自應律吕聞暴公子之義空興見
晚之嗟讀元道州之詩罙切後生之畏首紆高躅申貺
好詞亹亹如炙輠之無窮混混若建瓴之莫禦老矣無
能為也莫助一鳴眷焉何日忘之以為永好
回鎮江劉節度使啟
伏審齋壇授鉞幕府建旄閫寄方隆國勢增重切惟將
相安危之繫良以君臣會合之難高帝嫚士而陸賈陳
詩書之言孝公圖霸而衛鞅談帝王之道鬻冠適越操
琴求齋據鞍拊兩髀而驚操楮感二毛而賦丹心猶在
悼歲月之不留華髮半空悵功名之已晚恭惟某官著
節艱難之際奮身徒步之中始悟意于一言遂收功名
于百戰黃麻誕告皂纛前驅草木之名江山改色逄辰
若此振古無倫孰云千八百諸侯之多見謂三十六英
雄之冠方脩慶牘首墜誨函隋珠分照乘之光為賜厚
矣燕石論投瓜之報何愧如之
回周觧元啟
誌幽堂之石方懷骫骳之慚墜記室之書遽沐褒嘉之
寵溢言過矣愧汗泚然竊以字三縑而製碑米千斛而
作傳立道旁碣豈免愧詞諛墓中人遂非實錄繄大孝
有無窮之慕待斯文為不朽之傳雖兩地相望聞風有
素而兼金不受授筆何嫌伏惟某人挺生孝秀之淵獨
冠賢書之首感風樹而千鍾之養弗汩御祥琴而三年
之愛未㤀將永賁于松楸宜大書於琬琰願匪黃陵之
筆附韓子以知名庶幾峴首之碑思羊公而墮淚
回徐守計議啟
命吕安之駕寧辭千里之行卧陳登之樓何止一床之
間不圖晚接獲預英遊恭惟某官襲一經之訓以傳家
屈千金之尊而下士諸儒談道舍蓋叟于堂中五馬班
春伺陶公于道上眷言貧病已迫衰殘早登相國之門
雖屢擁膝行之篲晚過荆州之願方跪陳贄見之書忽
紆汗簡之光罙極背芒之負高論逼蛟蛇而起立英詞
冠日月以光明陳義藹然勞謙過矣頋老生陳腐之說敢
申拔虀本之規繄流年晼晚之餘但有分棠隂之意其
為欣幸曷䆒頌言
回運使張直閣啟
觧楚囚之冠偶遂乞憐之請抱漢隂之甕兹惟待盡之
時屬開登車攬輿之初空懷擁篲埽門之意恭惟某官
疏通不噐深厚而文乃眷全吴之雄暫付外臺之寄埋
一輪於道上方司三尺之平列萬舸于潭中坐致千倉
之富曲存留落遠墜誨音繆當銀筆之題榮過衮衣之
寵縱軀委命自從魚鳥之求悼屈哀窮莫戴江山之重
回強守奉直啟
凭熊軾而驅方切仰高之慕卧牛衣而泣莫申事大之
恭敢謂漂流契闊之餘尚存撫奄矜存之意恭惟某官
七朝儒學一世吏師萬乘之器晚成千歲之姿難老爰
屬下車之始遽切求舊之先著履懽迎詎知折齒撫筝
歎詠殆欲挽鬚高節邁倫衰貧增氣諸儒談道所願陳
蓋公清淨之言小子學詩猶能賦王褒中和之頌
回莊守右司啟
書名罪籍久謝冕裳竄迹窮閻遂編農圃追南柯之
夢悟破甑之已空瞻北斗之高知戴盆之難望兹蓋伏
遇某官金馬石渠之彦鸞臺鳳閣之英入陪帝席之前
出殿侯藩之重仁風揚扇折中山千日之酲甘雨隨車
溉桑林七年之旱首紓柔翰申貺好辭擲地作金石聲
濕楮皆冰雪語哀憐故物辱在泥塗振拔危蹤援之溝
壑道逢醉尉頋常懷訶罵之虞天惠仁侯詎復興鄙夷之
歎其為欣幸莫究言名
回吴守啟
勾吴泰伯之祠血食如在延陵季子之墓封樹猶存雖
桑田已化滄海之塵而闔閭尚帶松江之水眷此一都
之會介于二邑之間恭惟某官故國之世臣本朝之循
吏昔鼻祖稱冠百王之表今耳孫猶存三譲之風指若
里之社宛然視所憩之棠沃若九芝塗詔三祖過家周覽
四郊皆青毡之舊物獨餘一老翳白首之遺民欣頌之
私占言難盡
與錢守舍人啟
制碧海之鯨一時獨步暗青雲之雉十月争先逮兹叱
馭之初居有望洋之歎恭惟某官文高兩禁學邃羣書
視草北門卧八塼之日剖符南服揚一扇之風秉節尊
塗褰帷問俗扶藜共仰空巷來迎願執鞭從尚作楚囚之
泣許著帽進庶寬性緩之誅欣頌之私占言難盡
賀權守提舉啟
百舍懽迎大慰来思之詠一㕓幽屏未降既見之心恭
惟某官應五百歲大賢之生分二千石刺史之重雖執
鞭之慕固非一日而操篲之見獨後衆人心渴塵生背
寒芒負豈惟燕雀同欣賀厦之成固有鷦鷯獨喜巢枝
之北其為欣悦莫喻名言
賀沈守到任啟
候館占天方騐使星之出斗城分土又觀卿月之引共
興降晚之嗟舉有来蘇之喜恭惟某官東陽世胄北斗
人豪風流追八詠之餘儒雅繼五賢之後三刀夢恊千
騎鼎来仁風授扇而行甘雨隨車而至觧陳蕃之榻誰
為孺子之獨登賦梁王之園豈恨相如之未至
賀周守到任啟
傾北海之尊嘗分光於一日擁東方之騎亦均覆于二天
眷幸會之非常喜餘生之有托恭惟某官先世賢胄今
代人豪公瑾之英烈尚存舊存之風流未冺百年垂裕
千里蒙休輟神館之清資付專城之重寄羣兒爵躍已
大喧騎竹之迎一老龍猶尚能追吹虀之隱即諧瞻拜但切
欣愉
回王倅學士啟
早紆郡紱尚記褚褒半面之薪晚卧民閻真同夢得九
年之謫逃空已久集菀何由笑昨夢之已非悵舊遊之
安在兹蓋伏遇某官孤風立懦大惠哀窮屈别乘於一
障之間訪故交于百罹之後尺書慰藉里俗驚觀雖雁
鶩何有於去来而金石不移于燥濕九霄之路莫瞻鳬
舄之飛翰十襲之藏永秘鵝經之妙墨
回王倅大著啟
盛名之下久矣服膺老病之餘頽然待盡自非素席門
墻之舊豈敢遂陳于牘之私兹蓋伏遇某官躬厚德以
鎮浮墮高文而起廢想鈞天之夢恍聞金奏之音騰織
女之箱絢若星圖之爛闚管詎償于快睹搖旌罙極于
坐馳安用著書賦九年之謫便當搶酒分一日之光感
頌之私占言難盡
回張倅寺丞啟
雲霓之夢久矣方興来慕之謠桑梓之敬缺然未快争
先之睹敢圖挹損尚軫哀庸恭惟某官精神交海内之
宗聲名動天下之宰肆求善類丕闡斯文雖北際南垂
判若參商之異而東傾西應自同肝胆之如屈高誼于一
紙之書訪陳人于三家之市藹藹如雲之態度已立見
于囊中濯濯似柳之風流會意求于坐上其為欣幸莫
究名言
回向倅朝散啟
望切雲之冠居有絶塵之歎操順風之篲尚稽贄見之
恭屬分領于郡條已大懽于輿誦恭惟某官心存泛愛
義不遐遺訪故侯于廢錮之餘追前哲于感興之會
重勤緹騎遠墜誨函十襲珍藏已眩巾箱之富一尊燕
語佇分燈燭之光欣愧交懷占言難盡
回陳倅朝散啟
除書初下見梁木之有依刺字已漫望舍門而未埽空
懷慙于不敏遽馳義以相先恭惟某官愷悌宜民勞謙
下士暫駐松楸之國寕論枳棘之栖别乘鼎来坐龔黃
而共理鈴齋坐嘯仰岑范以蒙成父老歡呼里閭驚聳
據大床而高卧方觀一世之豪下懸榻以起迎敢占諸
公之右
回洪倅學士啟
蓬莱方丈早窺雙璧之連雲夢南州又見一枝之秀頋
服膺之已久念脩贄以無因恭惟某官文中兩科聲馳
九牧倚牛角而獨唱和者幾人跨鯨背以遠遊超然萬
里陳義振哀窮之惠占書以起廢之文末路增光衰顔
動色誦佳句于百寮之上固已習于剽聞識小異于千
人之中獨未先于快睹
回晉陵曹宰到任啟
投畀窮陬僅存殘息追懷故友但有宿心宿聽下風佩
腰章拊松楸之國方圖上日斂手板修桑梓之恭恭惟
某官學冠時髦行為世凖太廟龍文百斛之鼎東序蒲
牢千石之鐘雖一時共推華國之文在三尺猶累長民
之寄鳬鶩之行序進豺狼之路當前起彈柱後之冠自
執太阿之柄佇聞治状俯慰民瞻某晚餘生栖遲末路
托一雷之上幸分河潤之餘墜五雲之書更被衮褒之
寵其為欣荷莫究名言
賀梁守到任啟
四海聲名夙著儒宗之望一時人物獨高政事之科方
啟共理之求允屬承流之寄恭惟某官勞謙下士居簡
臨民哲文王之藎臣豈弟古之良吏擁東方之騎已大
慰于遐瞻憩南國之棠宜少留于高躅覩二天之風采
溢千里之春聲自憐投老之餘獲占分光之地繄大賢
之高致奚俟先遊綴賀客之下陳自慙末至
回沈倅到任啟
坐井而窺那能見大面墻而立袛自書空欲詣元禮而
素無通家之因未識魯山而空有此生之歎居切畫龍
之慕莫申執鴈之恭恭惟某官飬義之氣浩然名世之
才卓爾位上大夫之列盍專右省之車分半刺史之權
尚擁治中之駕不圖過聽之誤遽形流問之光妙語垂褒
朽質增重惟清廟璵璠之器方當待賈之初而窮途枳
棘之栖乃有分光之幸其為欣頌難盡名言
回周主簿啟
望堯階八彩之光親承大問陳漢廷三道之要遂决殊
科士歆稽古之榮朝有得賢之慶伏惟新思主簿妙質
備琳琅之美瑰材挺梁棟之資金虀千萬篇而百神所
司銅柯四十圍而九年莫挽夙富博大淵源之學發為
雄深辨麗之詞切中事情非老生常談陳腐之說工言
治道寔生民一時理亂之機甫上奏篇遂為稱善射東
堂之策雖詔墨未乾校中書之文而徵書可待其為欣
頌難盡名言
回平江守蒋待制先狀
伏審某官剖符南服獨惟蘇州刺史之賢持槖内朝亟
躋甘泉法從之列方郵寄傳命之始寔卿枌瞻望之華
頋敢後于鳬趨將俯申于燕賀苐深喜抃莫罄言宣
回提舉謝少卿啟
入司帝籍蚤觀卿月之升出按藩條又快使星之睹疎
百城之風采馭六轡之光華恭惟某官文作古作者之
風名出見大人之右肅持使節誕布王靈攬澄清之轡
而澄清之路一空挍紅腐之票而雀鼠之軰幾盡平頌
賦政直持宣威已乞外庸即膺大任某逖聞新命倍激
歡悰方脩贄見之恭亟拜函書之辱門雀在望固無千
里命賀之遥河葦可航庶有一日分光之幸
賀莫守郎中啟
雅志倦遊久厭承明之直上恩佚老遂分刺史之符恭
惟某官德配先民材稱循吏握蘭華省共歎郎潜剖竹
名城徒得君重除書甫下輿誦歡騰千騎班春坐愒棠
郊之蔭一㕓受地方修梓里之恭
回江隂運使趙學士啟
名聲籍甚何止百聞文義卓然遂快一睹眷褒揚之非
儗頋衰陋以無堪恭惟某官理窟洞天人精浸之交詞
鋒出筆墨畦徑之外擊尊歡呼自中宫商落楮從横盡
成黼黻何言誤聽遠墜珍投破千金以屠龍久懷竒而
未試挽六鈞而射鼠知利用之甚難深古錦而一窺撫朱
絃而三歎攘支離之臂自喜争先盡渾沌之眉空暫借
重
回武進馮宰到任啟
海寓共推嗟来莫矣里門初下喜聽蛩然念耳熟于百
聞會意求于一睹不可尚矣坐上客儻真是乎又何
疑焉名下士蓋不虚爾恭惟某官朝野著士名之望鄉
閭擅人物之評納萬頃于雲夢胸破大觚于霹靂手方
校官于巖邑已加惠于陳人首墜函書重紆衡蓋琢竒
句于月脇天心之上駕衆說于金口木舌之中遠追二
嗟之音高儷九成之奏周章拜貺衰朽增華函牛之鼎
烹雞固已乖于用大炤乘之珠彈雀空自抵于暗投頌
詠之私占言難盡
回梁倅到任啟
津亭弭幟首紆衡蓋之臨記室占詞又拜函書之辱謙
光委照朽質增華恭惟某官鳴珂里故相之家通德門
大儒之胄收槐坐之劍履而具存袓烈傳鳳池之毛骨
而綽有父風見謂佳公子之賢暫分半刺史之重未展
西極追風之足尚淹南冥擊水之圖題别駕之輿方資
于共理持從臣之槖行副于詳延馳頌之私占言難盡
賀葉守到任啟
縉雲故地昔真仙冠劍之藏金斗名城今天子股肱之
郡建雄殿東藩之屏通殊鄰地道之軺方疇咨選慎之
艱一寔麾鎮臨之始恭惟某官名重文章之選才高政
事之科操龍伯之釣而六鰲連奏神屠之刀而萬牛觧
蕭望之補外姑歷試于百為汲長孺居中佇流榮于三
接某風舊矣試芘云初自惟殘年衰病之餘况復末路
湮淪之久距一舍之阻尚未恥金玉之音仰二天之臨
已大慰雲霓之望
回郭守到任啟
懸車久矣聽履蛩然擁篲膝行固盍展棠郊之謁衝書
贄見又當修梓里之恭衰晚卧疴椎鈍廢禮第聞親政
共激懽宗恭惟某官循良慈惠之師碩大光明之傑學
稽古誼識洞天先觧絃豈膠柱之調奏刀有破竹之易
惟凋郡百孔千瘡呻吟之後亦下田十年九潦饑饉之
餘所恃仁賢揚一扇穆如春之風庶疲癃被五袴燠若冬
之日方裁慶牘已墜珍函三過讀而增衰病之華十襲
藏而益巾箱之富已動千里共戴蘇刺史天尚有一㕓
更為李將軍地
回陳倅到任啟
負耒歸田有愧上床之問臨門墜刺竊欣下榻之迎故
嘗耳熟于百聞今幸目成于一盼恭惟某官太邱盛德
之裔崇寧遺直之家擅海内之名驚坐中之客自任天下
之志衆推分社之均褒崇摛黼黻之章光寵賁衡茅之
陋雖非朱陳昏姻之故素交元方兄弟之賢不謂投老
殘年衰病之身復覩角立特出譽髦之士故結門外之
轍已諧求友之聲賦井眉之瓶庶獲賞音之遇
賀劉守到任啟
辭榮禁路歸老窮閻望長者下風雖未諧一日登龍之
願陪先公高躅嘗叨綴三朝從槖之聯多難深零流年
晼晚柳儀曹之先友今有幾唐正元之朝士已無多豈謂
死生契闊于三十年之際復見老成典刑于二千石之
重恭惟某官抗高明而絶塵瞠若剸盤錯而游刃恢然
分北頋宵旰之憂把一麾而去國付南渡保釐之托擁
千騎以臨州共興来暮之謠咸快争先之睹自惟悼髦
之年乖盡弗泊于駿奔庶幾宿昔之契未忘俯深于燕
賀
鴻慶居士集卷十四
