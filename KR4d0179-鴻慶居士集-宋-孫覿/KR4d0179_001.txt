鴻慶居士集卷一
宋孫覿撰
詩
泊德清龜溪亭遇大雨
崩雲四合千嶂重奔電一掣十里紅土囊叱吸萬竅風
江翻石走昏相蒙疾雷破柱鞭老龍百賈顛沛市井空
銀河倒傾千丈谼魚鼈欲取山為宫洪濤舂天怒相攻
大舸吹簸如飛蓬醉卧掀舞一葉中洗我雲夢芥蒂胸
忽然變滅何匆匆雷公收聲電改容霞舒霧卷縈長虹
紺碧萬頃磨青銅溪邊結網南巷翁白髮黃馘射兩瞳
赤鱗騰出無留蹤刻舟求劍何時逢
湖州天寧寺飲王生
莫鬭蝸兩角且共貉一邱夷踞坐我旁汝豈河南騶割
肉一噉之徐以大白浮噲伍君勿譙笑談起封侯
二
諸家迹便埽得此一老兵江東醉司馬酒中尚求名哀
哉南山萁不平自號鳴慎勿歌烏烏作此老婢聲
宿太湖口
誰令醉尉怒端是丞相嗔交疎白眼見愁絶翠眉顰遲
暮仍三尺黜驚窺四隣還將萬里眼笑索嶺梅春
二
白首對瀧吏辛汗愧逐臣溪山不改色風雨解留人坎
壈知天意漂浮任此身紛紛小兒女何必淚沾巾
餘杭聞出師
國蹙連羣盜時危仗老臣分憂當北顧請幸且東巡肘
足儀三晉創痍又一秦不眠聽野哭愁殺路傍人
富陽道中
渺渺行雲幔溶溶曳水衣雷翻巢墮乳風落網粘飛獨
拄青藜杖来推白版扉平生邱壑趣漂泊寸心違
二
白帽炎州客青裙酒姥家微風搖扇浪細雨落簷花客
舍休占鵩蠻村欲饌蛇會令醒復醉高枕送生涯
桐廬連夕大雨溪漲數十丈徙寓白塔山上方閣
蒼莽川流會渾酣海氣嘘蛟龍改窟宅雷電走空虛殷
地翻坤軸粘天浸日車高僧欲杯渡遊客且樓居壯觀
真難值幽懷亦少舒翩翩一鳥去何必羨知魚
水退
蕩沃波瀾大憑陵意氣粗射潮鮫鰐怒鞭石鬼神驅雲
斷千崖立風行萬壑趨檣烏朝共起水鳥夜仍呼灧灧
紅昇曉霏霏翠撲膚浮楂卧泥滓狼藉滿街衢
胥口
江闊卧人影山長送馬蹄渚蓮紅尚斂沙草翠相迷高
樹藏雲直疎篁壓雨低酒醒渾不記端是武陵溪
釣臺
北塞風塵萬鼓鼙東京社稷一戎衣綠林羣盜驅民去
赤伏真人得帝歸諸老蟬聯蒼玉佩將軍坐鞚紫金鞿
先生此日青霞志一笑淩空拄杖飛
二
故人遺像丹青落蓋代榮名日月懸萬馬羣空冀北野
一蛇獨遊原上田晩浦輕蘋涵落日秋崖老樹立蒼烟
高風自此騎星去千歲光芒夜斗邊
蘭溪津亭病起
離亂紛紛醉尉多將軍獨夜㶚亭過旅巢對鵩占行役
客爼懸蛇卧宿疴雙鬢盡從愁裏白衰顔時向酒中酡
雲翻雨覆湏臾耳未用區區較唯阿
二
風波湧地千漚發創痏鑽皮百箭攻藥裹關心防二豎
謗書盈篋忤三蟲剖瓜女隸方求巧結柳奴星也送窮
笑我平生持螯手未應咄咄左書空
三衢聞都督兵潰常潤間懷舍弟而下
紫荆有信欲開花黃犬無情不到家偶坐厭聞鳥嚄嚄
杯行喜聽雀查查同看明月人千里相望孤雲海一涯
驥子熊兒無患否風雲慘淡鬭龍蛇
月岩寺寺有岩石高數十丈一穴中空如半月狀
號半月岩
老蟇蝕月缺破鏡擲道邊金摳環一夕玉斧斵千年何
人挾寸鉄插羽飛上天但令蝸&KR0008;死重看十分圓
立秋饒陽道中
殘夜山月吐蓐食治野裝策策林響變一葉風隕黃客
路感時節起看鴈南翔秋風捩孤影雲路正茫茫老馬
倦長道解鞍聊緩觴小雨濯鬢鬚欣然愜初涼
二
竒苞照屋角橘柚垂青黃感之勤中懷弓刀戒秋防竄
身楚南極守隸工遮防投鞭得小偈孚席紛在旁虎賁
起偶坐悠然見中郎一醉汩其泥江湖渺相忘
弋陽縣古葛陂也縣有古刹臨大溪相傳云佛圖
澄浣腸故地
古道隂森翠柏行長鞭搖曳紫遊韁佩鳴蒼玉傾瑶席
地布黃金列寶坊仙客杖飛龍有角胡僧腸浣水生光
兩朝人物空冥寞百代風流競淼茫松骨倚天增老氣
溪毛着水渡微香鴉啼鵲噪秋風外千丈藤蘿掛夕陽
過安仁縣權令主簿同蔡尉見訪
莽莽纏兵氣蓬茅庇一邱尚看蒙赤幟不復卧黃紬抱
牘行鳬鶩徵租聚沐猴黃昏更蕭瑟風雨笑鵂鶹
二
投老一浮萍長亭復短亭誰憐仙客去自有故人經世
亂眉多赤情高眼獨青臨分聽苦語令我醉時醒
宿臨川村舍
林壑已秋聲涼蟬又一鳴人間多古意地僻有微行身
老殊方去愁牽百慮生途人夜相語豺虎正縱横(時建昌石)
(陂盜起)
題臨川孝義寺壁
秋風嫋嫋轉庭梧客夢初驚一鳥呼揀盡寒枝棲不穏
獨行殘夜影同孤
二
孤城吹角五更風笑語團圞一夢中戰格連雲家萬里
書憑黃犬若為通
疎山寺次白文林韻
翠幹軒軒迥出林夜風吹籟紫簫音老龍頭角雲霄近
玄豹文章霧雨深末路浮榮炊劍首半生遺恨寄琴心
愁吟獨濺花前淚故國山河百戰侵(白河東人有應為念交侵之語)
二
藜杖匆匆集晚林長廊破壁撼鐘音天涯流落相逢地
杯酒殷勤莫厭深萬里功名飛燕頷千金博飲炙牛心
更聞好句驚人倒一洗蠻烟瘴霧侵
三
黃花翠竹小叢林卧聽南山白石音螘鬭已空遺垤在
蝸跧終戀故廬深掀髯一笑追前謬禮足同參看此心
且向疎山結香火人生莫受二毛侵
疎山長老善清日誦楞嚴維摩二經賦小詩二首
示之
塵漲迷三鹿桑枯厭八蠶徵心渾不見問疾有誰諳坐
待成風斵應湏立雪參欽聞第一義細說後三三
二
彈指三生過傷心一念差試墂天上月為種火中花粗
識禪為味初欣道有牙老師一笑許千刦誤蒸砂
明水寺五代末危全諷據臨川時所建畫像至今
存焉寺旁最高峯有祠屋一區道士居之二首
臺殿何年有千岩紫翠間金仙佛世界羽客道家山骨
朽餘三窟皮存尚一班傷心千古淚相伴兩潺潺
二
愁坐猿啼裏行吟度鳥間翠凋巾上髮紅破鏡中顔老
去經三折真遊付八還無心自来往空羨白雲閒
崇仁縣
萬山攢擁天一笠北風吹雨兩鬢濕饑烏絶叫護巢飛
老蛟怒起拏雲立孤城短日砧杵急騎驢渺渺衝泥入
桑枝倒折機杼空道旁廢井無人汲遺民到今傳舊邑
擊水華鯨浪三汲故物漂流百戰餘客子起坐萬感集
小驛香醪如雪汁一杯快作長虹吸酒醒寂歴照短檠
幽咽數聲鄰婦泣
余南遷次臨川奏廬陵道属聞盜掠高安新淦之
間少留仙遊山道祠是時巖下木犀花盛開漫
山皆大松一峯蒼然終日遊愒其下各賦詩一篇
簷牙啄林抄筆殿浮青紅天風吹泬寥萬籟酣笙鏞木
犀已著花濯濯秋雨中頩姿出素面一洗丹粉空幽香
襲巾袂冷艷淒房櫳迫此芳歲殘一笑當誰共羣仙立
通明矯矯驂鸞龍相隨歸閬苑遺恨寄西風
二
歷歷水中榆地遠連玉京掄材上華屋裊裊黃金莖蒼
宫表獨立垂胡交縵纓根深崖嶠壯勢壓山岳傾萬牛
挽不回老氣空峥嶸夜半風雨會歲晚龍蛇升我来不
忍去繞樹三匝行珍重金石友待我烹茯苓
遣興
亂後煎百慮老去無一欣故人尺書至好語中夜聞坐
久百蟲絶開簾月紛紛長歌又一醉酒醒擊空尊
題華蓋仙亭大松示柳道士
繫舟古巴江曳杖真仙亭金輿簇畫戟玉几羅翠屏堂
堂十八公獨立霜中英魁然十圍大蔭此一蓋青翹翹
雲物外坐閱秋蒂零道人依茅棟蕙帳淒芳馨苓龜倘
可見長鑱斵青冥一食沉我腹敗履插修領
仙遊山九日歎逝
傷心玉案兩眉齊永負黃花九日期萬里炎州嗟我老
百年青唳向君垂俱飛蛺蝶愁看汝醉飽茱萸欲對誰
獨立西風搖短髮一生遺恨一愁悲
二
割肉早歸三伏日傳柑賜飲上元燈那知一慟殊方去
獨向臺高此日登淚濕西風坐眼纈夢回殘夜起(開)稜
孤鸞别鵠知何處泉路茫茫喚不應
達臣議承餉石耳
窮秋客舍風雨淒破釡生魚甑有衣故侯未種東陵瓜
餓夫欲採西山薇歲晚黃金可療飢故園萬里天一涯
未辨登山拾瑶草且復從公茹石芝
山行憩田舍老父出迎以黃柑白酒為餉
藜杖扶来雪滿簪諄諄好語意深深酒傾白墮杯行玉
橘破黃苞坐釘金醉起莫辭田父肘甘餘須識野人心
匆匆不盡扳留意挽袖丁寧更一臨
兩日復往次前韻
寒䔫離離銀線亂(臨川出䔫號銀條)凍醴灧灧玉井深坐蔭庭
松翹翠蓋行穿野菊布黃金犬迎客入喜見尾鵲隨人
語欣會心俗裡淹留怕轑釡驅兒招喚得重臨
曹山寺
石棧梯空一線横路窮臺殿兩參嶸日光淡淡烏飛沒
雲氣茫茫龍隨行道人西歸餘隻履結茅宴坐千岩底
草根瀝瀝暗蟲鳴樹外謄謄青嶂起翠竹掩冉蒼雲屯
老藤蔽虧白晝昏天低尺五雷雨上身強丈六祖佛尊
我老栖栖厭行旅逢人欲問前三語不見高僧錫杖飛
山下空留千斛乳
贈曹山長老了如
一念挂世網平生語儒冠笑看蠅穴紙坐對鮎上竿甍
甍醯醬瓿豈識天壌寬老儒本逢掖詩肩尚儒酸久纏
冠蓋蔓忽作泡影觀堂堂人天師三世一指彈身閒雲
月吐骨老霜松寒我生飽憂患將心覓人安目擊有妙
寄語樂非世歡坐穏且復留火芋分懶殘
送僧妙鑑住廣壽寺
明月不可呼清夜時一出孤光掛海涯皎皎轉空碧道
人一茅把坐睨九年壁磨磚破纏縛驟若老驥逸匆匆
林下逢悵望不暖席錫杖已淩空階庭草如積
明水達老以黃甘茘子土芋為餉小詩答謝
客居莽牢落幽絶無四隣歲窮有衣結日晏甑猶塵偪
仄戎馬間敢厭薪水勤故人情義重采采青泥芹小摘
持寄遠分餘為情親丹茘劈輕圓黃甘破芳辛蹲鴟勸
加餐風味亦可人渺渺山澗曲浩浩水雲晨踞爐有前
諾兩翁對然薪眼纈眩紅綠共此無邊春
次韻王子欽立春
玉手傳絲催歲金換刀剪綵伴春回兵戈滿眼年年在
花鳥驚心日日来芳意漸還三徑草暗香猶認兩京梅
呼童火急供春事凍醴先生灧玉醅
二
歲晚驚呼身已老天涯流落首空回便將酒力推愁去
且放春光入眼来人語嘻嘻爭鬭草宫花閃閃艷粧梅
雪消水暖春江動綠漲蒲萄萬斛醅
東塔
翠竹含風嫋嫋青山照水重重窗戶無人半掩一龕香
霧空濛
二
偶與白雲共出忽隨倦鳥俱還明日重尋舊路桃花流
水空山
遊東塔雨中夜歸
山氣濛鴻衣自濕意行曳杖穿雲入老翠隂森萬竹蟠
浮蒼㶑灧千峯立薢茩幽尋到蕭寺拊掌一笑掀百蟄
酒醒佛火照黃昏坐聽北窗風雨集
二
山色淩寒春尚瘦潭影涵空清可潄漠漠雲行紫翠間
斑斑雨濕黃昏後火炬穿林鳥出巢人語闐門狗窺竇
杖藜有興會重来更待黃鸝哢晴晝
次韻王子欽春望
王孫春望思寥寥冠帶常年盛八蕭花靨重重牆外是
琴心切切酒中招屠龍已破千金産駟馬重歸萬里橋
便解貉裘沽一醉忍看紅藥糝寒條
二
萬木隂中鎖泬寥晨門䟦馬聽蕭蕭故人自欲分茵去
逐客何妨折簡招共對春風班露草却隨明月下溪橋
擊鮮故有諸郎在三尺銀刀貫柳條
鄒次魏黃善長携文見招小詩為謝
鄒郎英妙知名久筆端自有談天口客舍相逄一樽酒
衆星錯落見箕斗高論欲追牛馬走長嘯忽作蛟龍吼
餘子碌碌那得友江夏無雙亦其偶我觀二妙屠龍手
青紫紛紛何足取他年要作中興碑大字磨崖繼聱叟
癸丑寒食曹山飯僧荐章淑人不勝悼往之懷書
于方丈屋壁
川逝日已遠蓬漂久未歸異鄉驚歲換宿草變春暉魂
夢差參是音容想像非遥憐小兒女慟哭紙錢飛
二
草草木皮棺松風生暮寒鶯啼春寂寂螢照夜漫漫夢
裏號三匝愁邊薦一簞想思為君瘦零落帶圍寬
清明日與范季寔諸人過胥澤民别墅小集六言
二首
水滿雙飛白鷺花深百囀黃鸝寒食清明過了一川烟
草離離
二
兀兀三杯夘困昏昏一枕春融酒醒落花風裏夢回啼
鳥聲中
曹山春日
弱柳千絲颺河横一帶圍腰支春作瘦鱗甲雨生肥逐
伴魚兒出爭巢燕子飛匆匆班草地不覺卧斜暉
二
屛擁山入坐珠跳水濺裾香銷塵漠漠日淨竹疎疎身
逢百罹後春殘一夢餘故林千嶂外孤抱幾時舒
壁上人開軒闢地栽花種橘戱留小詩
看雲隨卧起飲水自敷腴秀色共齋鉢寒聲落坐隅未
開花五色且種橘千奴幽事相關處時来近酒壺
春雨
小雨破春昏清風洗瘴氛霏微花上見蕭瑟夜深聞獨
笑關幽事酣歌倚半醺羈懷不堪寫危坐聽爐芬
春晚
花落不容惜猶殘葉底春稀紅閃餘映亂綠鬭尖新飛
絮高度竹遊絲遠趁人窺簾聞好語雙鵲喜津津
二
殘尊斷送春千里未歸身鶯老猶聞語梅酸欲聚顰獨
眠愁警夜起舞聽雞晨行路難如此悠悠且傍人
曹山
露宿風餐兩鬢華故園蕪沒舊生涯聖恩若許求帷蓋
便向東陵學種瓜
二
竹杖芒鞋渾稱身茸茸香草醉中茵舉鞭叱馭何為者
始信王陽是可人
三
毁瓦區區為食謀半生黍炊在刀頭一㕓會入扶犁手
不上陳登百尺樓
鴻慶居士集卷一
