鴻慶居士集卷十七
宋孫覿撰
啟
復官謝沈相啟
上書北闕俯輸螻蟻之微情出綍西垣仰占乾坤之大
造繄浩浩垂精之感實惓惓造膝之成伏念某謀身惷
而愚受性拙而褊自知寡與見謂畸人卒蹈危機為世
大僇強弩射市非我獨也而薄命安所逃腐鼠中人了
無預焉而竒禍乃如此舉有竊鈇之態動成投杼之疑
固已不勝衆椘之咻豈料又生一秦之患遽興大獄首
寘嚴枓輸之鬼薪論為城旦致之必死示以無還自惟
十九歲而羝之乳無期豈謂一千年而河之清可俟晉
馬已老矣空懷伏櫪之思吳牛尚喘焉猶軫駐車之問
兹蓋伏遇僕射相公堂堂社稷之鎮英英人物之宗開
闡大公主張善類凢預平反之筆皆為全人一歸造化
之罏舉無棄物出餘燼於溺灰之後援窮囚於擠壑之
中鸞膠續絃可補黥劓金篦刮膜復睹清明所以示丞
相宰天下之平于以坐王居都城中之大滌除宿負伸
救沉冤收兹不齒之身寘之無過之地戴更生之大賜
亦何殊食馬之恩願垂盡之餘齡猶欲效搏&KR0729;之力
謝万侯相啟
夢得之謫九年嘗有大鈞之問屈平之放三載尚從太
卜之占况兹二紀流落之餘而有一旦遭逢之異伏念
某頓繇學者進二憲臺五號請和戎可紓他時倉卒非
常之變以安國步一章論伏闕必啟異日羣小不肖之
心以召亂階豈因為譊譊異論以冒刑誅姑欲效惓惓
愚忠以禆廟算大臣按劍而怒彼遊魂之衆小醜何爲
諸生舉幡而來謂中興之佐一䕫已足既大違於國是
旋黜守於方州未幾邊塵再犯京闕生民罹塗炭之害
中都萃蛇豕之妖靖康龍沙萬里之遷眀受錢塘二凶
之叛誰為首戎端坐自如獨有言狂衆愠猶在皇天悔禍
聖主厭兵始畫地請和戎之盟亦制辟徵伏闕之士不
辨嚴霜之早固知圖蔓之難某素不才過乃由此兹蓋伏
遇僕射相公三朝雋老一代名臣歷睹羣公朋黨讎復
之非馴致四郊戎馬長驅之禍餘風未殄巨蠧相乘踐
覆車之轍而弗疑抱救火之薪而益肆面謾君父蔑視
同僚方造膝論事而猜忌忽生已反眼為仇而兇怒不
測况於草芥踐踏何嫌重以雷霆縻滅可待側聞爰立
實慰具瞻始以尊君親上仁民爱物之心盡革妬賢疾
能惡直醜正之弊興衰故物加惠窮黎收之納溝必死
之中被以骨肉再生之造餘年索矣稱效茫然班荆履
椒舉之亡固不渝於一諾結草亢杜回之役尚圖報于
九原
謝湯樞密啟
受一㕓之地正窮閻待盡之時賜十行之書有賢路聯
華之寵大鈞坱圠皆被陶鎔暮景衰殘足以榮耀竊以
孫叔敖去椘令尹而無憂色齊管仲奪伯氏之邑而無
怨言孰知古人喜懼哀樂之情豈謂得喪通窮之故某
久罹讒黜辱在泥塗盡褫官資降為皂隸偶不至弭耳
作纍纍之狀亦未嘗變色愠戚戚之窮公伯寮之愬季
孫其如命何臧氏子之沮魯侯不遇天也數固必復事
有好還治道勃興羣賢彙進欣逢一旦感會千齡當軸
處中改弦更化上稽公論下合師言正路宏開羣情胥
悅若梅林之望以慰渴心如屠門之過固自快意更遇
執肉分&KR0903;之賜重叨投醪共飲之仁凢今日之所蒙在
孤生為最幸兹蓋伏遇知院樞密文章華國道德佐王
思天下飢溺而同其憂得英才教育而共其樂謂居上
翳民之休戚當挺身為國之安危故能簡上帝之心出
而任大臣之事永惟許國之義莫如得士之昌追錄故
臣半為異物禄介子弗及矣寧無恨焉封雍齒而先之
固有喜者
謝程參政啟
嚢封奏御方虞冒犯之誅詔紱䟽恩更濫褒陞之典擢
從罪籍賀賁朝紳叨拜恩榮怳如夢寐伏念某有至愚
極陋之累無固身慮患之明名浮而挺災言狂而召怨
一夫誑椘䜛挾謗書衆鬼謀曹遂成竒禍身名破滅僅
齒平生骨肉喪亡惟殘一老每追惟合浦牛衣之泣空
悵望華亭鶴唳之聞偶餘息之尚存信此身之有待上
聖撫域中之大羣公宰天下之平魯一真儒覧輝而獨
下衛多君子拔茹以同升壊植散羣除苛解嬈盡蠲密
網稍出羈囚夫何二紀禁錮之餘亦預一時甄收之數
兹蓋伏遇參政氣充剛大性極高明闢正路而有疾邪
距詖之功鎮頽波而厲激濁揚清之志謂柳士師之黜
豈一身寵辱之足云而阿大夫之烹實公道廢興之所
係出沈冤於無所告攄孤憤於不獲申蓋將使多士皆
歸心焉豈但令小夫獨受賜耳洪鈞所播纖芥無遺不
疑償同舍之金彼誠誤矣晏子觧左驂之贖幸孰甚焉
大惠不貲空言難盡
賀張參政啟
伏審崇奬耆明進陪國論寵數絶羣臣之右歡言溢海
宇之間恭惟某官參政學邃六經之醇名冠萬夫之表
文章雋老道德宗師太公遇西伯而來歸謝傅卧東山
而強起天下之義理所閱多矣民間之疾苦皆親見之
以兹開物成務之姿方當經體贊元之任得時而駕莫
如今日當仁不譲豈在他人四方聳岩石之瞻羣生佇
大鈞之佈何必埋輪道上奮一怒之快於豺狼自可借
箸食前折千里之衝於尊俎某漂流棄物衰槁餘生側
聆置輔之求倍切依仁之願爰念囚山之叉固以蒙觧
縱之恩尚未填壑之時猶及見經綸之盛
謝陳樞密啟
身老百罹久安窮陋恩推三宥俾觧拘維驟起民門載
通吏籍伏念某漂流嶺嶠歸宿田廬乞火於南隣北里
之中拾穗於東阡西陌之上醉尉訶怒窮鬼揶揄臥聽
扊扅桑婦之歌起扣欸乃漁翁之唱年逾八秩星度两
周餘息猶存榮望已絶肆潭茂渥開八餘黎訪千樹桃
而苔生種一頃豆而萁落五雞二母彘已編渤海之氓
三鍾十束薪尚賦支離之禄恭惟樞密文高和寡才大
用難雁塔書名極天下掄魁之選鰲扉視草冠中朝供
奉之班首膺夢卜之求分總樞機之要巍乎社稷之衛
燁然邦家之光將相安危之寄方隆朝廷人物之評所
係一言印可衆論景從致兹衰屛之蹤遂玷明揚之列
雖大人行大公之道不以為恩而小人懷小已之私詎
忘其報
謝韓尚書啟
先哲王之制刑垂萬世不刊之典大司寇之議法哀一
夫無告之辜仰繄善貸之仁悉謂難逢之會伏念某許
身甚拙涉世尤疎自任一介不移之愚久處衆人必争
之地以和戎緩兵為是以伏闕首禍為非狂疎不切於
事情迂闊動乖於時變滑稽玩世但思碌碌以全生骯
髒倚門豈免栖栖而為佞卒罹大謗自抵嚴誅悵來日
之無多悼孤生之已永誰復憐者被以三薰三沭之慈
遂一洗之出於大譴大呵之域兹蓋伏遇詳定判部尚
書以儒雅飭吏事以忠義結主知德大而矜愚器博而
容衆威名烜赫京兆之知發伏如神議論詳明尚書之
心持平若水革去析言皮律之弊輔成救焚拯溺之功
豈圖二紀禁錮之餘首玷一言平反之重自今知免矣
已逃溺簀之誅抑過所望焉俄見廢陂之復窮途易感
沒齒難忘
謝中丞湯公啟
削丹書於秋官之籍繫聖天子獨斷之明齒清議於月
旦之評實卿大夫游談之重伏念某藐然一介蕞爾餘
生(闕)䖝作心腹莫大之憂二竪為膏肓不治之疾固嘗
求福於木居士亦復祈巧於天女孫鬼神惡而天高不聞
蛟龍怒而淮深莫測歘如過隙星紀之換两周悅若披
雲天日之光一睹仁言博矣王路坦然一燈借眀九里
蒙潤補壊墻而翁怒自求非意之誣束緼火而婦還更
冐曲成之造兹蓋伏遇中丞剛大之氣充塞堪輿蹇諤
之聲動搖山岳靖共好直忠憤疾邪哀此窮途已同棄
物掀於淖而濯西江之水傅之羽而培北海之風骨鯁
在咽久從喑噫腦脂去眼復見高明銘佩之私占言難
盡
謝周殿院啟
蚤罹讒慝俾從四罪之誅卒賜辨明復序两甄之列伏
念某自惟孤拙屢致怨憎一哆南箕之成莫障西風之
汙窮途栖屑何止百罹暮齒侵尋唯欠一死屬君相明
良之合會聖賢馳騖之初抗議去讒䟽恩起廢晉屈産
之乘已老復何為哉魯靈光之殿獨存殆非偶爾兹蓋
伏遇殿院忠憤慷慨剛德沉潛公論倚平國勢增重善
救無棄曲成不遺致兹流離放逐之餘亦被收拾哀憐
之數輪囷老榦雖無意於雲霄呃喔長鳴尚不渝於風
雨
謝中書王舍人啟
衆毁盈庭陷以人臣之大慝一言投匭記以天下之至
公伏念某與人無茹肝涉血之仇而所遇有笞地射天
之惡欺君指鹿怙衆嗾獒合為一朋興其凶怒彼越俎
者彈文本自於借秦遂下䂖焉制獄暴興而助桀鑽皮
出羽洗垢索瘢雖云極鍛鍊之工終莫得毫毛之罪微
笑忽生乎偃月疾威不掩於迅霆固自不知其所以然
曷為至於若是極也忽三州之檄同日俱下合諸戎之
卒持挺促行幼女牽衣老妻裹飯旁觀尚為之出涕在
某固難以為心流落三年阻絶萬里旋蒙恩貸歸守故
邱一室蕭然物故幾盡老妻憂死幼女病亡藁葬空山
但餘两塜寸心破碎老淚縦横惘惘可憐奄奄欲盡方
羣小快一時之怒頋一夫之休戚何足言以四海望中
興之心而大臣之舉措乃如此苐莫追於既往豈有俟
於將来不圖餘生復見今日大明傳照衆正上行嘘枯
吹生朽株蒙潤起幽作慝蔀室垂光雖周黎民固以無
遺而絳老人於今獨在悉除過故復冐官榮兹蓋伏遇
侍講中書舍人巖廊柱石之姿宗廟盤彛之器學通聖
域文擅詞宗首膺仄席之思入奉受釐之對論經秘殿
舌有風雷視草西垣筆參造化屬令小子呌閽之日驟
蒙明公援壑之仁自惟無禇公半面之新以何得季子
一諾之重廟堂之上緩頬游揚縉紳之間發憤慷慨謂
两禁舊臣而降為皂隸以百年遺老而辱在泥塗掖起
編氓還畀吏籍凡此遭逄之異豈非宿昔之因大惠不
貲空言莫叙昔也龜(闕)固知寡不勝衆之難今而馬反
為駒亦有老而復壮之理窮途易感没齒難忘
謝凌正言啟
謗焰有爇天之勢何負而獨遭漏泉無擇地之偏卒歸
於一洗繄卿大夫悼屈哀窮之助為愚不肖殘年投老
之光伏念某早觸禍機久嬰罪罟两怒溢惡更謂盗邱
三尺深文謂為黥布固已悟昨非而自屏豈應頌故怨
以求申會上聖之作興當大賢之特起有騅有駓有驒
有駱一空冀野之羣非龍非螭非虎非羆出應渭濱之
卜拔茅彙進推轂相先善類攸歸國人所慕兹蓋伏遇
某官矜愚容衆汎爱親仁哀此陳人未編於鬼籙借之
餘論俾復於官聯未知論報之方但有循涯之愧破甑
固已歸瓦礫何所用之故車猶可備薪蒸未忍棄也
謝凌舍人啟
負罪投閒委孤根於枳棘遊談借重收暮景於桑榆竊
以聖人戒說讒驚朕師之憂君子有淫刑及善人之懼
雜造端之微膚受而流敝之極面謾羣囂吠聲深文刺
骨讒人固不容矣卒自沈於江中酷吏抑又甚焉謂將
反於地下詩書所記古昔皆然某愚不知方動常違俗
早罹羅織之網久從縲絏之拘不自意全適有天幸銜
冤二紀便當飲恨於重泉起廢一朝可謂逄辰於千載
兹蓋伏遇給事舍人論事瑣闥有批勑之風珥筆殿坳
得記言之法仁惟兼濟義在曲成閔兹溝瀆之餘丐以
齒牙之論片言借寵末路增華出之下駟之中服在左
驂之列其為感悅難盡敷陳
謝尚書侍郎啟
除殘去暴共欣湯網之開洗垢滌瑕盡脫椘冠之縶伏
念某已非故我自謂陳人褫簪裳二紀之餘服犂鉏一
㕓之地流年晼晚漏盡鐘鳴病骨支離帽寬帶落忽紆
宸紱加畀朝紳顧影可憐捫心自媿據鞍矍鑠固無著
鞭先路之心奮袖低昂但有擊缶歌田之意兹蓋伏遇
某官高情特逹大節顒卬悼木偶之漂流哀波臣之蕩
汩汙青蠅之思慨然有怒劍之揮割丹雞之盟行矣見
乘車之下
謝榮太守太監啟
窮愁自屏久安寂寞之濱慶賜初行亦預龐鴻之施伏
念某早居爭地卒踐畏途朝辭城南尺五之天夕貶潮
陽八千之路上蔡相君之憾空悲犬耳之黃江州司馬
之歸應待烏頭之白雷行奮地霧披盡天肆開祝網之
恩盡返西山之客兹蓋伏遇知府高情振薄大度矜愚
出名論於月旦之評哀感音於土風之操念泥塗之久
辱仁惟推轂之先悼縲絏之非辜義有觧驂之贖其為
感悅難盡敷陳
謝孟郡正啟
早嬰憲網遂階饕餮之凶忽奉恩綸復序神荼之列伏
念某杜門掃匭固已有年對食吹虀猶懼不免爰起䕫
龍之輔盡投狼虎之讒雖天寬地大徒步自由而道盡
途窮來日無幾更叨恩宥復冐官榮搔鶴髮而彈貢禹
之冠褫龍具而束公西之帶宿心猶在時拄笏以看山
習氣不除尚脫巾而漉酒兹蓋伏遇少師判府信安王
三朝耆德一代臣宗人品極涇渭之分世論倚權衡之
信章子不孝而有孟軻之辨冶長非罪亦由孔子之言
致兹縲絏之餘復被簪紳之寵循涯有靦詠德知歸念
枯椶没藜莠之中偶然未死俾斥鷃翔蓬蒿之下遂得
此生
鴻慶居士集卷十七
