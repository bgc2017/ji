鴻慶居士集卷四十一
宋孫覿撰
墓表
楊國夫人趙氏墓表
楊國夫人趙氏諱紫真太宗皇帝七世孫今少師遠寧
軍節度使兼領殿前都指揮使共國楊公某之夫人左
中奉大夫敷文閣待制提舉佑觀偰左朝奉大夫直顯
謨閣提舉浙西路常平茶鹽事倓之母也建炎天子襲
尊號仗一劍治兵淮海上於時少師以忠勇稱天下出
奉乘輿負羈絏以從入扈殿巖執干戈以衛勤勞夙夜
垂三十年為中興名將夫人者系出熙陵親為天孫作
合公師貴為邦媛三封郡夫人五更大國歲時朔望進
見兩宫翟茀朱幩魚軒象服尊寵無二貴震一時為内
外諸命婦之冠已而得疾不可治詔遣國醫診視馳賜
丹藥問賚之使殆相屬也比薨及葬隠卒崇終賻賜加
等又内出祭文勅太常博士較門如禮於是上自公王
下逮將吏治供帳具牲醴即轝所過祖於道繒樓幔屋
連甍相望數十里不絶生榮死哀致空巷聚觀太息有
出涕者噫嘻盛矣哉曾祖仲林故安化軍節度使武當
侯祖士某故右中奉大夫考不侮故奉直大夫妣太恭
人高氏方夫人在母也祖妣太寧郡宋夫人夜夢一女
子從空而下姿相豐端衣被五色光麗殊常既寤而夫
人生馳往視之與所夢肖焉比長穎悟不凡寡言笑不
類兒女子大夫公顧謂恭人曰吾女生而異此將相之
儔匹勿以與凡子乃第少長之次小字曰五夫人既貴
夫人賜沐曰榮曰福曰漢曰周曰楊凡五國似非偶然
者也夫人歸楊氏時少師猶未著仕籍懷竒負氣以功
名自許不治生産業夫人攻苦茹淡服浣濯之衣如素
貧賤者未幾四方盗起少師提一旅冒矢石戡大憝扞
強敵轉戰賊中未嘗以家為恤者以有夫人為之内也
當是時北馬牧淮甸吴中州縣殘為盗區夫人提攜諸
幼於兵戈焚剽之中周走南北道遇強梗則垂槖示之
以寢其謀遇飢羸則公餱粮與之以同其患蒙霜露踐
荆棘間關百難涉閱數載卒保其家而少師亦還朝典
軍為大將矣夫人於古詩書能通其讀日夜課諸子以
學敬尊慈卑接遇屬人皆盡恩禮平居笑語不聞於外
非朝謁慶弔未嘗出遨羞賓祭治燕飲皆有儀法御媵
妾無疾言厲色笞扑不用而門内肅然故自為婦至為
母自居約以至豐大清慎簡素如一日無小異而得夀
止於四十有四病且革上遣中貴人即卧内問疾夫人
已委頓猶力疾正衣對中使稽首謝神色晏然無一語
之悮以是日薨於賜第之正寝寔紹興二十年之八月
癸酉也夫人有至性嘗視親疾晨夜不解帶至刲劑體
膚和湯液以進王姑秦國太夫人遇盗奔散入蜀積六
十七年不聞問少師逆之以歸夫人調護膳服與夫寒
煖燥濕之候惟意之適秦國曰吾﨑嶇兵亂流落異縣
不自意全投老殘年得孝婦如此雖夕死不恨矣大夫
公旅殯寓汜水佛舍南北阻絶久不克葬會復河南故
地夫人泣曰諸孤方困於貧當屬之我也乃請於少師
飭吏卒具資粮舉其殯以還卜地於臨安靈山之原上
先是恭人避地四眀一日北兵奄至遇禍以沒至是招
魂合祔於大夫公之次夫人歲一再省坟墓悲慟如新
人稱其孝平生無嗜好獨喜黃老學燕坐一室誦度人
黃庭二經晨香夜燈雖大寒暑不廢嘗受道家籙始命
今名以見其志夫人月有俸不以給他費積錢九十萬
盡輦致三茅元符宫營一大殿祝今皇帝千萬歲夀以
報會大饑流逋曳道夫人發粟數千斛分濟之全活者
甚衆又即田園所在收養百餘家至秋熟給道路之費
以遣嫁孤女之無歸者八十三人朝廷錄少師父所忠
孝之節官其子孫五人時偰等尚未命夫人曰吾兒當
力學問由科第以進悉補羣從其輕財好義又如此生
男長即偰次即倓也曰㒜左宣教郎直敷文閣早卒六
女長適右宣教郎直秘閣通判湖州劉正平次適左宣
教通直郎新浙東安撫司主管機宜文字孫俶傑次適
右從事郎監行在文思院上界吴儗皆封孺人次適右
廸功郎新太平州蕪湖縣尉趙汝勤次適右承務郎監
潭州南嶽廟周杞次適將仕郎郭雲適劉氏者名抱元
夫沒學道前夫人三年卒詔贈冲妙鍊師適吴氏者後
夫人四年卒孫男四人文昺右承事郎文暐右承奉郎
文畢將仕郎文會右承奉郎孫女二人尚幼夫人沒後
二年八月甲申葬於湖州武康縣崇仁鄊之金牛山余
嘗觀周南召南之詩自王姬夫人大夫妻汝墳之婦人
漢上之游女肅雍之德窈窕之容知義好禮播於聲詩
皆當時國人為之辭歷數千百年學者誦說至今如前
日事夫人出神明之胄不溺膏粱富貴之習而以恭儉
相其夫亦不專於從如益友夫人歸將帥之家不喜兵
事戰陣之法而以詩書教其子亦不主於愛如嚴師以
故少師恃有内助不復故省其家一身徇國勲名赫然
爵位光大為世稱首諸子皆以文藝發策殿中為名進
士或持槖内朝為法從或通籍延閣為部刺史以至發
庫錢捐廪粟賙窮饑恤孤寡視人疾痛諰諰然欲去之
如在己雖學士大夫有不如讀道書持戒律能信踐之
視生死之變如吹一吷而去雖大善知識有不逮余又
觀漢魏晉宋隋唐以来節婦烈女有一善言一善行猶
大書特書見稱於後世若夫人則賢於人遠矣於是夫
人之葬距今十年少師克惇伉儷之重以夫人瘽身苦
志助成於艱難險阻之時而死生契闊於安富尊榮之
後乃命偰状夫人平生大節世系爵齒卒葬年日月為
一書属予文揭之墓道嗚呼夫人行事可紀者衆矣蔵
於家有傳納諸壙有銘故不盡著惟其以女公子踐難
乘危而能以明哲保其身以君夫人積功累善而能以
福祿燕其後高風絶識淑德懿行卓然自立於一世皆
婦人女子之所難能可垂教立極以為世範者表而出
之以俟史官之訪
宋故樂安先生墓表
樂安先生時諱季中字姓孫氏常州晉陵縣人先生以
文學行義為一州之望里父兄遣子弟受業者率常數
十百人其學自詩書易禮春秋三傳諸子百家箋䟽之
書無不讀自幼壮逮老悲歡疾病寝食行役之間書未
嘗去手而尤深於詩貫穿通治反復上下觧名釋象論
美刺非章通句達自名一家以故學者皆受詩文章氣
質渾厚議論深博推原道德之旨通達世務之要不為
空言三代遠矣唯西漢文辭最為近古手抄數遍往往
通念上自高帝迄於孝平王莽之誅十有三世二百餘
年君臣行事之始終與夫興壊之端得失之迹紬繹論
著追探千載推見善惡之實盖數萬言讀者可以知志
之所存而官止於主簿夀止於五十六命矣夫先生資
沉毅有畦畛言笑不妄家貧窶無一金之儲而潔脩自
好廉靖無求身厄窮四黜於吏部而闔門著書恬於不
遇無愠色平生無嗜好耳目所接犂然有當於心則賦
詩以自見詞嚴義密句法刻深類李商隠其字畫遒麗
楷法得歐虞用筆意雖片紙尺牘属稿記遺未嘗草書
一字嗚呼可謂純明篤厚之君子也政和二年試上舍
賜出身授將仕郎應天府榖熟縣主簿制行換廸功郎
就移寧陵部刺史聞其名皆尊異之再徙廣濟軍定陶
縣主簿權教授軍學於是河决恩異間詔旁近縣調發
丁夫詣河所定陶令率所部欲行而衆洶洶相為怨誹
令慎辭疾檄主簿代已先生即日就道既至受事三日
矣而都水改築永静衆人大譁持鉏挺欲起先生徐諭
之曰汝等有父母妻子無為首禍自取夷滅衆稍定行
次歷亭指取八人械繫縣獄去抵永静竣事言還而先
生亦疾矣代還改從政郎上書告老授宣教郎致仕是
歲宣和元年也以八月六日卒於家孫氏自南唐侍御
史潜貶武進縣令遂家焉於先生為六世祖曾祖元瓉
祖約居皆晦迹不仕父宗伋將仕郎許氏長史夫人凌
氏朝請大夫浩之女亦前卒子男四人幬鑄璹濤鑄遭
建炎之攻剽禍禠衣幬璹濤皆以學行為鄉縣所推能
世其家者女適左從政郎前廣德軍建平縣主簿李薦
孫男女十二人以其年某月某甲子葬於武進縣延政
鄉招賢莊舉凌氏以祔某少時從先生受詩觀道德聽
教誨於左右凡六年先生與進以為可教者也徽宗踐
阼高麗遣使入賀道過常而州將例用迎餞燕勞之書
十餘通以屬先生先生操紙立就某從旁竊觀一二至國
有札喪禮具九牽之一時當遏密樂無肆夏之三之句諷
誦三四反先生問故某曰夏英公使北以表辭行有云
義不戴天難下違心之拜禮當枕塊忍聞異地之音歐
陽公以為辭義精確妙絶一時今先生此文殆過之而
世無歐陽公莫識也他日燕居侍坐則又授章句聲律
之樂某既竊科第未幾試詞學中首選官牒推移進冒
詞垣延登西掖再直北門遂當兩朝大典册世之君子
或以為可與斯文者先生實使然而以仕不知止屢抵
嚴譴以是有愧於先生先生之葬今三十年矣同時諸
生凋落殆盡獨有左中大夫直寶文閣李謨左從事郎
江南東路安撫使幹辨公事孫迢與某三人者尚無恙
先生不遇於世人將冺冺無所傳於後乃論次其終始
而表諸墓
宋故劉府君墓表
永嘉有隠君子諱珪字伯玉姓劉氏倜儻不羈有高世
之行讀書不求甚觧而強記過人間嘗出遨道路所見
仆碑斷碣與名公巨人記遊屋壁間多或千言少或數
百言一再讀輒成誦而不樂求選舉浮湛里中遇人無
貴賤少長戚疏厚薄無不得其歡心猝然以是非利害
加之而莫見其愠喜吴越之俗喜奉佛僧信禨祥至誘
男女昏夜聚為妖有司嚴賞捕莫能禁人有疾病巫史
入門屏醫却藥斷除酒肉一聽於神不敢有觸君賦士
農工商四詩以衛名教而著君臣父子兄弟夫婦之所
當為者一日朝廷下詔令飭州縣毁滛祠君讀詔欣踴
諷誦累數月猶不去口君生於其鄉且老矣而天資卓
越超然獨禁不淪所習豈彼所謂豪傑之士者與不惟
如此廉靖寡欲恥言利而尤喜振人之急惟食以飯餓者
觧衣以衣寒而無衣者儲酒醴以侍好飲而無貲者視
遇傭丐調護孤弱謖謖然如以身受責無厭倦色有鬻
田園者中更兵亂幸君券契之亡請贖而歸之家人曰
券書故在何可得君固與之不校嗚呼君未嘗學佛也
而種德藝善哀窮振乏克己裕人如君之為者此真佛
法也特不好其徒耳君性廣達胸中洞然無窒礙亦不
事表暴為聲章頽然而已晚多作詩治家教子交宗黨
接婚友酧獻往来悲歡欣戚一寓於詩質而不俚諷而
不切可輔世教不為空言讀陳無己詩愛之以咀嚼有
味類唐詩之工者其子正中進士第調常州戶曹掾具
板輿迎君造官君曰吾足不出里門三十年矣安能拔
山浮江從汝於二千里外汝洗手奉職全璧而還為親
榮多矣口占小詩餞其去一夕感微疾酣寝竟日既寤
正身端坐而逝無一言及身後事享年若干實紹興二
十四年十二月己夘也劉氏世為樂清縣人曾大父宗
晟大父熙父文善三世無爵位凡三娶周氏安氏宋氏
生五男子曰端立早卒次曰原次即鎮也左廸功郎洪
州司法參軍曰湛曰沇皆舉進士三女周忠孝毛庭佐
吴仔其壻也孫男女七人諸孤以二十六年十一月五
日舉君之柩合祔於縣之茗嶼鄉山門原安夫人之墓
司法者昔嘗從余遊從叔左文林郎處州州學教授祖
向状君之行来徵銘自建炎南渡後永嘉士大夫以文
學政事之材出為朝廷用者獨盛於一時今府君有子
試吏以材能稱將顯聞於世是故不可以無傳也余老
且病距永嘉有重江之阻文思衰遲不及其葬乃為文
表之墓道亦可詒其鄉里
右從政郎台州黃巖縣令楊元光墓表
紹興八年端明殿學士知洪州李公光召拜參知政事
會稽楊元光作而喜曰吾鄉先生得位必將盡行平日
之言上副吾君倚注之重下以慰中外搢紳之望矣久
之無所聞元光慨然移書鐫誚殆欲痛哭所謂愛人以
德者公省書不以為懟後十年元光為台州黃巖令治
有迹鉏凶狡一境翕然謂提刑獄秦昌時者宰相檜之
猶子怨家得其書書有詆時語又誣以非罪馳告昌時
昌時以聞檜怒逮元光繫廷尉獄飭有司發卒大索元
光萬言書稿於笥中議刺時政語益切檜愈怒獄上入
之法除名徙萬安軍是歲紹興十九年也當是時元光
母年八十諸子未勝衣官籍其家老幼數百指瀕於飢
寒至不能自存而元光兄某官矩亦連坐羈置邕管道
過濱州感瘴死聞者皆為之出涕積六七年秦檜薨天
子親郊一時士大夫竄流嶺海不得歸者至是始用赦
除皆得歸元光行次英州遇疾亦不起悲夫元光諱煒
姓楊氏常州晉陵縣人元光其字也祖晦贈大中大夫
父植左朝散大夫母宜人孫氏大夫公避建炎之亂家於
會稽之嵊縣既沒葬其地今又為嵊縣人元光少時英
爽有大志誦書一過目已通念属文辭敏妙駿發頃刻
數百千言大夫公遇郊祀恩奏任將仕郎調右廸功郎
池州建德縣主簿大資政張公全真帥紹興辟新昌縣
主簿兼尉代還監秀州海鹽縣某鹽場丁大夫公憂憂
除監明州都酒務不逾年監潭州之南嶽廟歲滿遷右
從政郎台州黃巖縣令歲饑流逋滿道元光以便宜發
粟賑之州將大怒方具奏刻會罷去事遂已縣有大渠
納衆水而注之海歲久蕪沒為平地遇雨則水冒田為
患元光率民田渠下者合衆力䟽治之長凡十里廣深
如其故又築斗門以時瀦洩至今並渠之田皆為沃壌
元光疾惡好善出於天性所居官興除利病若嗜欲然
不俟終日在新昌禱雨白鶴祠屢禱不應元光怒曰汝
為神廟食一方而不知其事耶命撤祠屋毁神像犁其
庭而去一邑大驚黃巖俗尚鬼一老巫縣人尊事之人
有疾病禁絶醫藥惟巫之聽元光笞而逐之嘗讀史傳
見大奸佞盗國威福而不即刀鋸之戮者則奮怒立起
拊几大呼大夫公驚問曰汝誰怒耶已而悟笑曰不平
有動於中而為此也天台太守蕭公振亦喜事者每聞
元光無顧忌大語則擊節稱善嘗屢薦於朝不報嗟夫
元光好直而尚氣不量事之可否人有能不能而責其
所不能又遇權臣擅國方以深文峻法除不附己者而
輕犯其鋒一語之過者禍乃如此於是蕭公亦抵罪貶
池陽元光既斥海外在島夷蜑塢中無與晤語者閉戶
讀書飯蔬飲水晏如也已而屬疾書四句偈而絶諸孤
出石刻遺余筆迹宛然如平生寔二十六年八月辛未
也年五十一妻胡氏生六子男曰夢得夢齡夢熊夢說
二女尚幼卜以廿八年十二月丙午葬於嵊縣之清化
鄊福泉北山之原祔大夫公之次母宜人余族姑也垂
老矣哭二壮子諸孤呱呱滿前拊養數載皆能讀父之
書屹然自立可寄門戶者享夀八十七而終夢得等以
馳州司法歐陽建世状誌元光之葬已不及矣乃論次
終始表之墓上又哀其不得位以行其志而死也
宋故何碩人孫氏墓表
碩人孫氏世家袁州之分宜縣朝奉大夫贈大中大夫
何公諱執禮之妻今朝奉郎昌辰之母年七十一以宣
和六年六月甲子遇疾卒於昌辰永州之官舍葬後十
一年寔紹興六年四月庚申昌辰改用今卜舉大中碩
人之柩合葬於新塗縣揚名鄊雙秀里藍東之原又三
年朝奉之從子左承議郎通判婺州許状碩人族姓州
里封號卒葬年月日屬晉陵孫某為銘刻之墓上惟何
氏鼻祖有竒相顧見兩耳始家於新塗州上更四世而
生大中其族浸大矣有諱正臣昌言者以政事文學稱
天下入侍天子出備將帥魁然為一時搢紳之望甲第
數十區丹漆相照大車駟馬充塞里門碩人年二十一
歸大中言笑不聞墻屏居不出堂戶事尊嫜友姊姒以
相其夫而畜養其子上承下御逾五十年闔門欣欣無
怨咎一辭以至沒齒無老幼戚䟽来弔哭者咸盡哀某
南遷道清江館於何氏於是碩人之沒已久而内外屬
人猶追頌不去口可謂賢也碩人以大中故自仁和縣
君三封至宜人昌辰登朝加號令人再命而得今封男
曰昌期右承務郎通判南安軍次即昌辰也次曰昌遇
女適承直郎撫州軍事推官陳大輔孫男三人曰訢曰
詳曰詩女三人適將仕郎謝知幾廸功郎南昌縣尉劉
堯民進士李謨曾元孫男若干人大中以抗直數忤權
貴故官不逹碩人生三子而昌期昌遇皆已下世獨昌
辰無恙亦廉直有父風勇於為義屢蹶於讒而不詘公
御皆歎譽之以為後當以功名顯碩人之報庶幾在此
鴻慶居士集卷四十一
