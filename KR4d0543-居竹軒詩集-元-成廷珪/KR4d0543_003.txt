居竹軒詩集卷三元成廷珪撰
律詩七言
寄湖州烏雅太守時有福建參政之除
萬里中原路未開誰傾銀漢洗氛埃諸公多向江南老
遠使頻從海上來九月溪寒鷗夢熟三山秋暝鶴書回
莫揮白髮新亭泪且醉烏程下若杯
次韻答馮仁伯
閉門風雨過重九却憶同登江上臺獨客詩成扶病起
故人書到拆封開自憐風物随南土誰有文章落上台
黃菊紫萸渾未見興來聊復舉吾杯
甫里先生故宅是時馬縣尹葺其廟
太湖三萬六千頃一代高賢獨此翁故宅有僧茶竈在
荒池無主鴨闌空松陵唱和知誰再茒屋襟期與我同
最愛長洲馬眀府艱危猶自挹高風
周平叔夜宿崇眀寺海雲樓偕羅成之隠君文
長老及盧隠君以沙頭雙瓶為韻各賦詩四
首次韻卷後
滄洲三月住星槎聞訪青原隠者家四老詠歌能玩世
百年聚散若摶沙饑來且食書中粟老去空悲鏡裏花
眀日分攜各努力暮雲回首隔天涯
老去無因接勝遊題詩煩寄海雲樓天空直與海無底
雲起正當樓上頭黑水幾程通直谷青山一髮是瀛洲
高眀境界無塵到撫卷令人咏未休
天台老衲兩眉龐自起高樓枕石杠煮茗别開留客處
論文多近坐禪窗冥鴻散去猶相逐獨鶴飛來不作雙
眀發仙舟上霄漢定傳詩話滿滄江
天水空眀接杳冥老禪三昧解通靈欲將東海為平地
盡捲西江入淨瓶宿靄微分沙鳥白晚風猶帶毒龍腥
他時月夜來相覓笑指狼峯五朵青
邱克莊敞雲樓
君家樓外雲如海五色輪囷掃不開每就月眀簷下宿
更随秋色座中來瓊臺夜鶴迷蹤跡玉女春衣費翦裁
看汝乘將朝帝所舉頭西北是蓬萊
題玉巖上人溪山野趣圖
流水淙淙石齒齒滿庭雲氣欲糢糊白鷗溪上秋多少
黃葉山中路有無十月雨深漁屋破三江風急野航孤
年來難覓幽居處空向晴窗看畫圖
寄越上能仁寺用章俊禪師
幾年卓錫住苕溪一日尋山入會稽蒲室塔曾藏舍利
道林堂已種菩提空中雲氣開樓閣門外湍聲雜鼓鼙
草木變遷吾老矣隔江南望轉淒迷
和周伯温參政九日南園宴集詩二首
步履巉巖若跨鰲望中詩興與秋高西山拄笏東山屐
右手持杯左手螯返照入湖眀塔影斷雲將雨過林臯
松間飲散歸來晚金粉霏霏濕錦袍
范相南園五百秋重來訪古轉多愁啼烏樹老臺空在
飲馬池荒水不流芹泮好從多士樂桂叢誰賦小山幽
諸公高會詩如錦授簡安能接勝遊
嘉興繆同知號菊陂因賦
傑哉霜下轉精神一色中黃不染塵老圃看花迎宰相
秋潭分水候仙人千年東里歸何早九日南陂賞(闕)
在昔神農書上藥至今醫國慰斯民
馬瞿睿夫題張伯雨外史評黃子久畫仙山樓
觀圖
陵谷東南幾變遷瓊臺仍在白雲邊閻浮世上今何日
句曲山前第八天說法久要狂外史揮毫曾識大痴仙
人間俯仰三千歲撫卷題詩一惘然
賀畊叟晚香亭
幽香分得東籬本每候開時九月前晚歲誰從陶靖節
高風獨數傅延年清秋泛酒賓筵盛白髮簮花客帽偏
若個芬芳同老境魏公佳句至今傳
二月十四日風雨孤坐秀州城西僧舍賦此
秀州城西春事微二月苦雨行人稀江湖渺然不可渡
風雨如此將安歸老來口腹胡為累亂後人民今見非
兼旬不得武林信倚杖南望孤鴻飛
送馬令尹任滿
長洲赤子窮無告正頼郎官為撫摩兵後人家猶耒耜
日長官社有弦歌越來溪上波聲小魯望祠前月色多
自古長才須大用薦書元不待常何
題嘉興水西寺爽溪樓寄新仲銘長老
新公邀作爽溪遊為說前朝有此樓雲氣遠開天北極
風光仍在水西頭虚簷古瓦緣蒼鼠曲洞輕波漾白甌
宸翰僅留飛白在烟塵漠漠使人愁
賀長洲縣令尹馬公除樞密院都事
報政期年上考書君才端合應時須三公掾屬多為相
兩府郎官半是儒夜帳論兵銀燭撫春庭稱夀綵衣趨
蒼生久堕巔崖苦定有嘉言贊廟謨
次張仲舉侍讀韻
詞源浩浩倒岷江直筆如公世少雙目下十行千字過
身長九尺兩眉龐世間忠烈應知感地下姦諛豈豎降
老客中吳最蕭索白頭猶爾讀書窗
東饒介之
魯連不為商賈事賀監自是神仙人解紛排難乃豪傑
嗜酒狂歌非隠淪燕雀一生謀水食鳳凰千仞出風塵
太湖之水東作海海上桃花樹樹春
寄張内翰
中原不見舊山河使節仍煩涉海波天末草烟春信早
江南風雨客愁多謝公擬獻中興頌壯士寧忘勅勒歌
萬里相忘成永决白頭蕭索柰公何
題王仲德思誠齋
六鑿相攘總失真一誠無妄見斯人指揮直擬回天地
祭祀還能給鬼神别室蓍龜先兆汝前楹鳥雀自相馴
眀年執玉朝廷上會見尊嚴動縉紳
愛汝端居入静思察機尤在未萌時天人孚感原無間
物我交攻每日持行遠升高應得已齋心浴已固知之
屈伸洞見隂陽理榮瘁休嫌風露枝
賦得落星湖送瞿睿夫任滿之詩
南湖北湖春水多隕石不築神龍窩渚花汀草各無頼
雲影天光相蕩摩天星勸汝一杯酒海月聽我千年歌
斗牛之槎若可待送子八月乘銀河
錢塘謝太守有書見邀作此詩以謝之
一緘遠寄楚狂生上有錢塘太守名堆案幾時疑是夢
焚香三讀見高情五湖風月曾賓主四海交遊總弟兄
少待西風漸涼後六橋荒蘚尚堪行
饒介之有詩見貽次韻奉荅
一夜南風約曉晴看山如在越中行丹藏别室生虹氣
嘯入空巖作虎聲倒澗枯松留古怪懸崖飛瀑漱寒清
神仙若個能千歲吾欲崆峒問廣成
數日南風隂復晴飯餘閒繞綠隂行竹間病鶴褵褷影
池上驚魚撥刺聲老子髩毛如此白道人心迹本來清
能詩誰是周公子學得隂何五字成
賀李左丞再入中書
上公開府馭群英妙算神機屬老成裴度向來歸綠野
謝安重起為蒼生朝廷約法三章舊天地功成百穀盈
不有武功除暴虐豈無文教答升平
萬壑松濤為郜彦清賦
草堂夜夜聽松濤誰挽滄溟壓樹梢雷谷震驚龍換骨
風林摇蕩鶴傾巢玉山月白簫聲雜銀漢天清劍氣交
我與周弘同洗耳乘槎便欲渡三茅
寄周平叔就求蒼耳子
周侯久不通書問夜夜滄江入夢頻五月采來蒼耳子
幾時分送白頭人沙頭酒熟田毛足港上船來海錯新
南北相望千百里老來幽獨倍傷神
再題郜彦清萬壑松濤
秋入空山萬竅鳴山前山後亂潮生不知天籟非人籟
却認風聲似海聲直榦也随羊角旋高枝唯恐鶴巢傾
畢宏韋偃還聽否慘淡經營畫得成
蘇臺晚望
野色蒼茫落照中荒臺扶杖倚秋風延陵百里吳封舊
震澤三江禹迹空濁酒更須澆磊磈黃金不解鑄英雄
側身北望中原近幾處神州正朔同
送謝太守平江省親迴武林就送鵝酒之貺
五馬既秣車載脂上堂欲别還遲遲拜家已得阿母喜
還郡即慰邦人思幾年東閣舊傾盖今日西湖誰賦詩
野翁慙無一字補輒敢籠鵝臨墨池
送張師廉歸富春
讀書不逢萬乘尊獻策豈傍諸侯門放歌蘇臺晚山碧
濯足太湖秋水渾千金未易買駿骨一飯何足哀王孫
風塵拂衣且歸去高卧桐江雲水村
寄題海上積善庵水竹軒
水閣雲廊深復深開軒綠霧常隂隂涼骨濯足月在港
清晝讀書風滿林食笋也勝魚肉味截筒誰作鳳凰吟
清涼更在聲塵外夜夜海潮生妙音
題何永孚瓶齋
井湄須問揚雄酒松下空藏智永書一日挈之來市肆
百年將汝置齋居龍泉舊物魁名在鶴髮仙翁手澤餘
我亦有瓶誰撫玩新詩題罷轉愁予
七月久隂十日甲子復大雨
七月十日甲子雨徹夜簷溜無休時野老驚呼后土濕
秋田仰望皇天慈饑烏覓食亦散漫病鶴顧影空褵□
青泥沒屐不可出蝦菜何以供晨炊
題黃岡賈彦德碧梧軒
賈誼井西梧十尋百年秀發根株深銀床分潤長新葉
翠竹交枝成好音季春花香自零落高秋雨氣相蕭森
何當臨軒坐白石為子再歌孤鳳吟
寄題松江徐君瑞柳堂
稚柳一歲高於母濯濯風流健似人九烈效靈連送客
三眠扶起並留春狀如車盖生來異色比宫袍染更新
入對長楊應未晚馬前飛絮撲香塵
送韓仲讓都司梁溪督兵防秋
今人勲業古人心立馬梁溪恨滿襟兵䜟謾傳山有錫
軍裝端信橐無金風高古壘黃花晚霜落平原白草深
南省相君方倚重邊廷窮虜敢相侵
賀毅剛中長老住承天禪寺詩二首
十刹親題請䟽開法筵擊鼓動春雷自離南楚傳燈後
重為東吳倡道來兩柱承天行日月六鼇從地湧樓臺
靈山諸佛生歡喜散作祥風遍九垓
海上東來轉法輪祖衣傳久色逾新攜將天目山中雨
洒向蛾眉石上塵行道要從無佛處開堂須著有緣人
等閒拈出菩提子百草千花不當春
九月一日寄謝太守
出入侯門五見春每承分粟濟清貧託交獨喜君知我
臨老猶將子累人公論幾時令捧檄私恩有日效扶輪
魚書一札珍藏在白髮西湖願卜隣
謝王左丞鵝酒之惠
深巷曾經顯者過春風披拂到松蘿右軍墨沼籠鵝在
左相官瓶送酒多鄉井未忘生處樂江湖猶賦醉時歌
階墀久不投名刺奈此衰翁老病何
題覺報寺茂元長老白雲窩
白雲窩裡爛如銀不住虚空着幻身趺坐也教龍入定
巢居還許鶴為隣自緣色界閑來往誰與天香作主賓
若問吾家安樂法老夫曾學避秦人
送松江朱煥章之烏程令尹
新除令尹烏程去霜落湖田十月初貂帽錦衣懷印綬
青簾白舫載圖書到官先謁將軍府省俗仍陪太守車
東望吳淞三百里莫因蓴鱠賦歸歟
題元上人怡雲軒
白雲本是山中物暫與山僧作主賓爾解自舒還自捲
我能無喜亦無嗔半間莫惜分餘地一籠猶思贈遠人
句曲有家空在望卜居何日許為隣
王唯賢東里草堂
平安一橋吾舊遊君屋乃在橋東頭晚山得月更宜酒
春水到門還放舟太守詩成寫素壁老夫興發思滄洲
淮南叢桂不得往撫卷因之生遠愁
送黃觀瀾尚書吳伯尚廉使之江西征討
白髮儒臣著武冠公卿相送出朝端恭承斧鉞行天討
喜見旌旗擁夏官直北聲名從此振平南籌策有人看
虎皮會見包戈甲十郡蒼生奠枕安
江西寇盜本王民正頼諸公為解紛使者精忠懸白日
尚書高義抗浮雲喜傳天上旌旗出肯使山中玉石焚
千古魯連高世士尚將談笑却秦軍
送羅成之移居崇眀其子季通亦之本州校官
先生八月乘烟霧妻子同隨海上槎太守賓筵先肅客
廣文官舍即為家波濤浩蕩藏陰火島嶼微茫接太霞
聞說三洲多藥草可能無意到丹砂
送羅季通之崇眀學政
海上孤舟作冷官也知清選重儒冠秋潮好掣珊瑚網
曉日休歌苜蓿盤士子幾家能食禄汝翁早歲已遺安
老人亦有乘桴意僦屋西沙度歲寒
八月三日書所見
青軍黃軍日自鬭西城南城門不開諸侯相對面似土
今我不樂心如灰饑烏在樹噤無語蒼蠅滿案從何來
年衰但願飽糲食意到聊且持吾杯
秋日登甘露寺晚眺
醉裏摩挲望眼開江天寥落暗風埃猶聞西府兵麾滿
不見中原驛馬來今日賈生須痛哭當時祖逖是英才
翩然一笑下山去試看高僧話劫灰
送孔士瞻憲史考滿歸曲阜
素王之後多賢者清稼今為幾代孫能以紀綱持憲法
每將節義答君恩江淮一道風霜肅汝潁三秋霧雨昏
不有俊良當世用可無章疏達天閽
送張眀善歸武昌隨又移家眷入蜀
對酒悲歌泪滿衣楚天摇落又斜暉風塵萬里與君别
江海一舟何處歸老去且留吾舌在愁來長惜壯心違
臨岐不盡平生意沙苑無雲鶴自飛
南安周知事瑞雀
歲歲雙栖傍主人昔年誰與號嘉賓應圖夜半銜環報
不比階前得食馴公幹題詩猶未遠不疑作頌秪如新
東風更得周郎便看爾翩翩上苑春
送廣東帥郎鄭彦昭貢香藥入京詩一首
萬里番禺入貢來過淮一日到蓬萊海中藥草無人識
天上桃花有處栽聖代賓興方重士星郎年少况多才
也知白璧虞卿禮猶在黃金郭隗臺
謝馮仁伯送米與舒鴈
短髮晨梳雪幾莖老來那復愛虚名只憑藥餌扶衰朽
更藉詩篇寫性情天地此心唯報主江淮多事尚聞兵
香粳分得誰相送舒鴈籠來未忍烹
送馬士瞻帥掾高擢
風塵如此送君行念爾才華獨老成軍旅未聞忘俎豆
掾曹多見到公卿滄江日射旌旗影紫閣風悲鼓角聲
玉麈談玄何事業雲臺圖像是功名
静逸處士顧仲庸
環堵蕭然一室寬只除詩酒寄清歡瓶中有粟分寒士
袖裡無書上熱官揚子暮年空識字龐公早歲已遺安
先生獨卧風塵表吾欲相從接羽翰
題周子端惻隠齋
此心隨感與天同念爾斯人水火中拯溺未能空下涕
救焚何以自成功百年底事多殘忍四海於今喜擴充
將見運之於掌上世間無物不春風
吾欲卜居海上未有定止先作詩寄劉子彬
滿目風塵秪自憐輕裝已辦有行纏也知避亂依城郭
更欲移家傍渚田紫步於今無士馬滄溟何處有神仙
桃源只在人間世還許漁郎放釣船
送遆思誠出盱眙教諭
年年送人作校官也知當代重儒冠固因學舍人才盛
自覺戎藩禮數寬一縣士風今日見百年師道後來看
淮山堂上清於水莫遣驚塵到杏壇
和張仲舉博士見寄至日詩
衡門風雪人稀到一箇幽軒竹四圍半子送年將舊酒
諸孫迎歲索新衣驚鴻此日猶南去老鶴何年共北飛
却憶太常張博士天香攜袖早朝歸
題漁樂手卷
江湖如此兩閒人除是玄真與季真長笛自吹皆古調
短篷相並即比隣科頭不異今漁者托迹空聞古逸民
亦有渌陽湖上客買舟來約理絲綸
十一月十四日有感寄江州太守李子威
清朝如此盛公卿何以攄忠答聖眀數月未收蘄水賊
一時誰散武昌兵朱門舊邸空文藻黑夜歸舟有笑聲
獨使狀元賢太守至今猶捍九江城
邊報傳來實失驚妖氛獨不犯湓城義兵一日同生死
信史千年托姓名别戍幾人迴士馬滄江通夜走公卿
九州盡得如公者始信文儒有老成
賦吳陵鳳凰池送陳子成
蓬萊閣前春水生丹邱之鳳雙飛鳴滄波照見雲錦色
碧落散作簫韶聲豈無仙人下刷羽亦有隠者來濯纓
池上於今望吾子一曲陽春歌太平
和張仲舉五月薦櫻桃之作
四月上林蒲笋出玉堂風致一時新也知天上櫻桃宴
不致山中草莽臣皂帽醉歸當此日金盤分賜共何人
吾家一樹紅堪摘取薦春醪莫笑貧
送傅德潤陪將作同知武昌買馬回京
維揚館裡送軺車却筭分攜八載餘天使出求沙苑馬
星郎厭食武昌魚數鞭已報充華廏上冢毋忘過舊廬
老我平生無駿骨可從郭隗借吹嘘
送霍仲臯還京
驛程萬里入皇都還過梁城取别途天下軍需何日了
淮南民瘼幾時蘇求田問舍非良策憂國忘家是壯圖
黃閣相君應有問願聞一語贊嘉謨
送盛克眀辟掾浙省移家吳興
十年三送滄江别此日分攜又不同辟掾遠趨青鎻闥
移家喜近水晶宫勿論後會知何地且念離羣獨老翁
幕府郎君應問訊為言憔悴坐詩窮
和周子通助教同張元禎倡和詩卷子
懶性何堪接貴遊松江之下每科頭不能取友山中社
更欲移家海上州老去生涯清似水興來詩思淡於秋
玉堂傑作難為和白首狂吟秪自愁
寄李子潔憲副時湖北殘破却於太平開司
武昌遺老望旌旗正是諸君報國時令弟九江全死節
眀公南海有生祠臺中妙選邱山重湖北先聲草木知
一道憲綱還舊覩真儒端可佩安危
題崔原亭竹深處予家有竹數竿人號曰居竹
軒原亭城西别墅有竹亦數竿則又號之曰
竹深處予與崔君通家來往所好相同故及
之
居竹軒中也自寬不愁無地著琅玕文公胷次空千畆
李洞門前只一竿天與老夫醫惡俗日憑童子報平安
崔家别墅尤高致遲子歸來守歲寒
經山法城禪師高弟善上人以楚章為號因題
卷後
從向經山禮法城善端開後愈分眀千年楚國非無寶
一個吳僧得此名江月自隨行道影風林猶聽讀書聲
舊家白雪親曾和處處叢林得散行
題丹陽鄒隠君自得齋
天宇清眀淑氣微昔年曾約試春衣傍花隨柳無人識
弄月吟風只自歸達士一生空好飲老夫六十始知非
陶然不得從君樂注目滄江白鳥飛
題陽學訓曹元秉歸溧水
先生武惠之子孫粹然言貌如春温清門為庶忽老大
白首窮經猶討論諸生分題候堂試二膳擊鼓供盤飡
今晨拂衣不肯住興在江南山水村
題蘇文仲中宣使寶善齋
星郎自是魯璠璵寶善稱之信不誣豈與黃金同日語
合登清廟應時須澠池漫詫連城璧滄海空傳照乘珠
何似人中無價者君家先世有三蘇
送婁所性歸溧水
大學小學列六齋先生講席多英才公堂昕鼓會食罷
門榜月錄分題來清時如此教養偹老夫一見心神開
束書胡為賦歸去石田未必荒蒼苔
陳養吾寄韻
我本滄江樵牧人却憐垂老見風塵邊城笳鼓傷心近
野寨旌旂入望新四海正歌垂拱日百年猶憶至元春
艱難未改心如鐵潦倒空悲髮似銀
送尹敬思令尹歸青州并序
敬思令尹早歲從遊中山王京甫之門晚歲
致政歸田閉戶著書重來廣陵倏四十八年
出其所著大學集註有功于後學多矣乃兄
孝思憲僉亦被召可謂難兄難弟詩中故及
之
玉雪丰神未七旬江淮誰識舊儒臣眼空四海歸何早
胷著千年汲愈新從學王門唯此老發揮朱子更何人
青州門外京華近吾欲相從一問津
憲簽被旨方修律令尹歸田獨著書一代儀刑留製作
十章條目補遺餘青州高起耆英社白髮同乘澤下車
不得清風接芳躅可憑短札問何如
七月十日浙省有警懷羅善先掾史後聞使閩
未回
淮楚風塵可奈何南州又復動干戈三山城郭故人遠
八月江湖夜雨多白髮滿頭同老境滄洲何處可行窩
裁書欲問平安否海闊天高雁未過
蔣文甫以其祀親之室扁曰思齋時余方哭母
故及之
老去思親十二時燈前猶誦蓼莪詩烝嘗彷彿歸來也
顔色分眀夢見之問寢不忘晨起早倚門誰念暮歸遲
多君苦行多於我忍聽長原楚些詞
送婁所性迴金陵别業
楚甸驚塵滿客衣古之賢達在知幾山中桂樹我將老
江上草堂君獨歸刁斗連城嚴肅肅旌旗垂野净輝輝
金陵酒熟還相憶莫遣詩筒信使稀
簡江西宋子與令尹楊翼之李斯立二先生
八月涼風催早寒家山空憶路漫漫滄江無處問書信
白日何人生羽翰曉霧瘴天迷故國夜潮流月到長干
諸君莫責王夷甫我輩深慙管幼安
題海陵張孝子傳
孝子張起其父幼失怙恃淮上兵革悲其母
失散三十年行求四方得之濟隂
汝翁早歲值風塵與母分離三十春遠道求之疑隔世
高堂喜極轉傷神干戈滿地方多事骨肉全家有幾人
甚欲題詩歌孝子老懷興感恐沾巾
哭江州太守李子威
將帥愴惶忽棄城孤忠何以獨支撑尚聞傳檄誅狂寇
猶自開倉舉義兵千古報君心未死九江圖像面如生
至今月黑匡盧下彷彿悲風有戰聲
哭湖廣省郎中劉遵道
百年正氣此銷沈空使諸公淚滿襟厚地無人收白骨
皇天有眼識丹心親王兵衛終難倚太尉樓船不可尋
一自岳陽開省後更無消息到於今
哭御史張彦威
平生恨不識張桓烈烈轟轟御史官生有高風驚海内
死無遺憾負臺端盤根錯節於今見孝子忠臣後代看
一片汝陽城下土何人高義葬衣冠
十月一日聞徐州復
黃河不解洗彭城空使羣凶起鬭争一載始通南國貢
三山猶駐朔方兵寄奴故里人何在亞父荒陵土欲平
却憶朱陳好村落幾時烟雨看春畊
王彦芳得月樓
棟宇依稀接廣寒通宵月色好相看人閒塵土無來處
天上神仙正倚欄子晉吹簫秋引鳳常娥飛珮夜乘鸞
興來擬借清光便碧海三山振羽翰
胡雲夫槎山手卷代人作
故山西望白雲飛幾向江樓倚夕暉藜杖只隨浮世在
草堂終待主人歸長開篋笥看華翰不遣風塵上彩衣
今夕羽書連報捷燈花先喜到親闈
送祕書太卿高志道總戎淮西
祕閣儒臣讀武經親承齋斧下清溟魚龍出海瞻卿月
牛斗迴天避將星掃蕩妖氛清社稷指揮能事速風霆
玉堂豈少昌黎筆重刻平淮第一銘
王彦芳逢春塢
雪窗深鎻不曾開却似陽春有脚來瓊樹每從天上見
杏花多近日邊栽任教南國芙蓉怨莫遣東家蛺蝶回
小圃無多閑草木也分生意發枯荄
蓮花鮓為顧從母夫人夀
采花曾入水雲鄉誰有仙人服食方分餉恰如蘆菔味
開包猶帶芰荷香瑶池阿母親曾造畫槳吳姬恐未嘗
更折碧筒來送酒一時稱夀獻高堂
和婁所性見寄韻
想見滄洲白鳥雙寒潮依舊落空江移家有日同春酒
翦燭何人共夜窗欲寄短書心未展每傳佳句意先降
吾家歲晚風流甚雪後冰韲尚滿缸
王元剛竹所
手種新梢已拂雲滿林蒼翠亂紛紛龍蛇影動當窗見
鸞鶴聲來隔座聞東里先生常直造西隣隠者欲平分
滄江歲晚多霜雪與爾知心獨此君
和顧仲庸韻兼謝送米
醉裏高歌若有神山林無處著閒身饑來欲問飡松者
老去猶為乞米人織女機空星化石麻姑酒盡海生塵
洒清溪上梅花發誰共先生醉好春
和黃觀瀾軍前見寄韻兼呈高志道祕卿
干戈久動阻淮濱喜得邊庭捷報真東海魚蝦初入饌
中原桑棗半為薪祕卿船未移渦口左轄軍先入夀春
多少手無兵刅者可憐猶是賊中人
十二月十九日北門書所見
歲云暮矣北風涼獨立高樓望大荒霧氣似塵黃作色
日輪如血赤無光經綸尚有諸公在韜略原非我輩長
憑仗天威驅號令由來和氣致休祥
寄四眀夢堂噩禅師兼簡用堂上人
五山十刹鬱嵯峨獨愛溪堂隠薜蘿淮海故人今有幾
江湖尊宿近無多不聞毛女求詩去每見倭僧問法過
說向梗公重相憶碧雲日暮奈愁何
寄噩禪師四十年前在天寧方文曾求賦毛女
詩
短杖輕袍歸去來水雲多處少塵埃一春海鳥依簷宿
五月溪蓮繞舍開雲外送僧歸日夲月中攜客過天台
衰翁不得瞻圓相猶望新詩托雁迴
送馬易之回四眀
雨水經旬雪復作巷陌春泥斷往來東海祗留詩卷在
南湖誰送酒船迴自慙白髮殷懃别可惜瓊花次第開
我憶慈溪舊遊地不知淮泗有風埃
送季平仲教諭回通州
縣庠官滿將歸日聖代賓興大比年偹榜已聞居第一
前程誰謂隔三千兹晨劍影黃塵外後夜書聲碧海邊
少待秋風叢桂發鹿鳴看爾赴初筵
送曹德輔州判率淮農三百人赴畿内墾田之
行
茱萸灣上發官航農事相催入帝鄉玉雪手標多似舅
風雲意氣已為郎諸公妙筭回天地百穀神功叶雨暘
來歲隨班見眀主定頒鸞誥錫高堂
送劉禹玄州判率農夫多人詣畿墾田
京畿華壤盡提封開闢掄材獻九重使者傳宣來萬里
郎官分職領三農江淮田賦方全免邦國軍需足上供
今日送君歌此曲廟堂無復慮年凶
送清淮叟上人遊五臺
鴈門西畔是靈山山作青螺五髻鬟春日花開殘雪裡
僧房人在白雲間善財參問何時遍文暢嬉遊幾日還
淮海清公更瀟灑早將聞見動禪關
寄廣平太守鄭彦章
湖山阻絶三千里臺閣勤勞十五年黃霸終然為宰相
赤松老矣號神仙洛陽城裡還無屋洺水村中好問田
走也侯門舊賓客白頭不得與周旋
次顧清逸見寄韻
滿目干戈獨損神古之忠義不謀身杜陵白髮空憂國
王衍清談已誤人城郭秪今餘瓦礫村墟何處避風塵
妖氛不到西清上千樹桃花别有春
和婁所性韻就謝寄漢帖二本之詩
兩帖真如白璧雙山靈呵護過滄江不知眀月生春浦
每怪晴虹貫夜窗老去秪留詩卷在愁來寧受酒杯降
竹軒近喜多風致活水栽荷滿石缸
六月十三日聞邊警甚急有感而作
邊風六月作秋聲世事驚心百感生臺閣故人猶嗜酒
閭閻小子亦談兵紅巾似草何時盡白骨如山幾日平
甚欲移家渡江水老來幽獨最關情
寄黃觀瀾經歷時率八衛漢軍屯盱眙
秋滿東南第一山古來賢達幾登攀兩城樓閣西風裏
八衛旌旂北斗間羽扇綸巾君未老麻衣草座我空閒
閉門擬撰平淮頌河上來看奏凱還
送劉澹翁總管歸江隂時年九十歲
曾侍家君接勝遊於今復見舊風流江湖諸老半黃壤
鄉里小兒今白頭車馬在門為客好干戈滿地使人愁
芙蓉城内宜高隠叢桂山中莫久留
和孫行簡夜宿萬夀山經閣詩韻二首
蜀岡縹緲之飛樓風簾霧箔懸高秋雲間五色孤鳳下
木杪幾個哀猿愁書生素有萬言策主人贈以千金裘
滄江坐嘯者誰子碌碌虚名何足收
九曲池邊有秋色水光蕩漾清于苔白雲相邀上山去
眀月更喜随人來一聲兩聲松子落千朵萬朵芙蓉開
老僧悟我静中意不遣階墀留俗埃
送廬山高齋赴南康監郡時兵火之餘在吳城
山開司
公昔騎麟下星渚前身恐是匡廬君孤城遺老窮無告
太守真符喜見分彭蠡帆檣眀夕照吳城旌旆拂秋雲
眀年春殿論功賞傳奏先將姓字聞
送王彦芳之南臺御史
南臺二十四松廳上應微垣執法星定有威名清廣海
豈無章疏動朝廷鐵冠精彩還簮筆寶劍磨礱始發硎
竹下眀年候驄馬也應旌節照林坰
張仲舉博士書來言其老健能夜書小字仍飲
量不減喜而賦此詩錄上
一秋兩得平安報讀罷寒暄喜不勝花底振衣清似鶴
燈前書字小如蠅蛻仙道骨無人識博士官銜此日升
江上蓴鱸好時節豈無清夢到吳興
癸巳九日
今年九日無一錢杞菊滿院秋娟娟閉門不出何所作
抱膝長吟真可憐城東買竹欲移屋溪上種秫空求田
餘生飽喫廣陵飯更擬作詩三十年
送徐州李判官供給役滿歸
千里旌旗接軸轤王師日久費供需秪知天下金如土
豈謂人間米似珠此日論功猶受賞何人報主肯忘軀
詎無執法如公者能上封章亦丈夫
輓王彦達
老來正頼君醫我客裡那知我哭君人世百年修短定
江城一日死生分錦帆涇上誰家屋龍井莊前處士墳
魂魄東西招不得杏花村落雨紛紛
送詩僧立平山住圖山東遐寺
東遐只在海門東二月西橋送遠公眀月不來過竹下
白雲相引到山中早時彷彿三生會何日風流一笑同
少待春暉野花發新詩還肯寄衰翁
東宫典寶監知事史仲文赴京之任賦詩二首
為餞
宫官比日盛才賢寮寀光華得妙年東禁總分清切地
前星偏近紫微天朱研玉斗時開珤香熱金爐曉奏牋
朝覲從容問先世鄂公忠孝是家傳
征車載道馬駉駉更盡沙頭雙玉瓶十月淮南逢小雪
五雲天上望前星龍文符珤連函出鶴禁簫韶弭節聽
鄂國平南好勲業嘉言何處惜朝廷
三月十八日同饒介之馮仁伯張道源王伯純
雅集城東李氏園亭賦此
三月雅集未知還况復夕陽猶在山金刀刻字碧筠上
玉巵行酒青松間三年不見兵馬息一日且放吾儕閑
桃花杏花正無數眀朝更約來東關
饒介之懷古有詩見和復用前韻以答
江水東流去不還幾人不老似青山九洲目斷蒼烟水
萬古魂銷落照間石上鳥啼松樹合水邊人羡柳花閑
更容野客重攜酒為報園翁莫掩關
自笑東園數往還年年詩債積如山身遊紫陌紅塵外
心在青天白日間說劍談玄俱是錯焚香酌酒不如閑
先生自是知幾者莫放聲名動紫關
送謝參軍朝京二首
萬重玉帛會蓬萊先報中吳進表來内使傳宣催引見
舍人當殿拆封開干戈載戢龍顔喜正朔重頒鳳歷回
却袖天香上歸騎定分春色到蘇臺
霜落平原百草乾出門何處望朝端山林白髮相逢晚
風雪滄江欲别難使命豈辭行地遠聖恩還復與天寬
羣公定問君家世能為蒼生遠祖安
次饒介之瓊花詩韻
此花超出萬花羣闌檻真如隔彩雲瓊館曾蒙天一笑
玉簫空負月三分溶溶瑞露通宵下細細香風隔院聞
后土祠前春似夢至今紅袖客紛紛
賦得鐵甕城送楊克眀之淮海書院山長
城郭猶存鐵甕基英雄曾此重藩維天連故國山為壘
地設長江水作池西府尚憑東府壯今人不讓古人竒
津亭我昔經行處目送風帆有所思
送姚節卿攝崇眀判官
畫省歸來驛路長玉荆傳道石田荒一春對酒悲時事
四月乘槎過海洋殺賊豈圖金作印轉官行見繡為裳
孤城民瘼思蘇息回首綸音賜寵光
和李克約東皐雜興四首
一春開遍雨中花幾向東園管物華老去始知身是客
愁來空擬醉為家江樓簾箔飛香霧野寨旌旗絢采霞
曳杖歸來還自笑夕陽原上數殘鴉
芍藥花開江雨晴幾時重作看花行松間攜妓從教俗
竹下留賓也自清一夜春愁無處著三分月色為誰眀
貧家亦有琴堪典好把平生意氣傾
閉戶拙於公是非似與江湖蹤跡稀酒中從令客罵坐
爨下却念兒啼饑松江之鱸固可食沙苑有鳥宜高飛
干戈滿地正如此萬水千山何處歸
李家園内好亭臺老去一春能幾回街頭酒貴我當買
陌上花開君不來長繩難繫白日住清鏡莫掩朱顔催
眀朝有約速相就慎勿打碎玻璃杯
送鄭復初赴白沙蔡宅館
翠竹白沙江上春主人應喜得西賓隣翁送子去就學
野老引孫來拜人夜几看書紅蠟短曉盤供饌白魚新
邊塵不到滄州上我欲相從一問津
送周草窗歸九江
太平宫館化為塵近得麻姑信未真但見江湖同逆旅
焉知天地有間人匡山白髮歸何晚彭澤黃花賞更新
老去苦無超世術干戈滿地獨吾身
送李周南之浙西道
應辟江南肅政堂君才十倍憲諸郎先公向已乘驄馬
多士今還覩鳳凰祖帳曉開山木霽官船夜泊水花涼
三吳民力誅求盡當為眀時振紀綱
送王仲沔御史除安慶府判
謫宦南來莫怨嗟府中争喜判生花中朝正合持衡鑒
御史何曾負國家未忝陽城官有庳全勝賈誼傅長沙
終令國事還公等會見眀廷辨正邪
奉寄余廷心元帥是時出鎮之舒州
保障江淮數十州中流屹立見君侯蒼生幾墮巔厓苦
白髮因分社稷憂蟣蝨竟年生介胄貂蝉今日出兜鍪
玉堂應有昌黎頌刻在龍眠最上頭
輓孫有道處士
廣陵故舊漸消磨白髮傷心奈爾何馬援車猶在鄉里
黃公壚已隔山河百年華屋春風歇八月荒原夜雨多
亂後與君成永訣幾行衰泪洒烟蘿
八月十五日聞真州官民潰竄道路蹂躪而死
者不可勝言黃軍因之剽掠則天長六合等
處莽為邱墟矣
白沙消息苦難真軍事危如火上薪老去未能生報國
愁來只與死為隣豺狼夜嘯逃亡屋貔虎秋驚戰伐塵
悵望天長一條路王師何處渡淮津
閏正月二十日聞泗州盱眙同日失守
野寨蒼茫落照中東征三載未成功黃金似土供兒戲
白骨如山泣鬼雄天狗星流軍府動水犀兵散弩臺空
于今人力消磨盡誰念東南府庫窮
輓郁兼德處士
身閱昇平近九旬至今兼德動朝紳眼前耆舊無多傳
亂後交遊復幾人龍顧青山開宅舍鶴歸華表離風塵
□原來見兵麾息相從靈車泪滿巾
白首其如死别何臨風老淚若懸河耆英社在晨星少
禪智山空夜雨多薤露莫悲人換世桑田曾見海生波
殯宫空對棠棃發更擬重攜濁酒過
寄題西江羅隠君本心齋
江海翩然勇賦歸只從静裡見天機一經斷送休休了
萬事消磨念念非隠几不知流水動閉門常見白雲飛
若為同結齋中友老向蒼山采蕨薇
送淮南省掾王安中北上安中曾為今上說書
秀才
說書妙選近丹墀名姓曾為帝所知主父徒嗟相見晚
長卿毋謂不同時淮南曹事稱仁恕鄴下民謠紀去思
自古長才須大用諸公久待鳳凰池
甲午除夜有懷孟景章
夜窗兒女笑燈前亂世安居又一年隣甕且分藍尾酒
客囊從換折腰錢凍消屋角篔簹雪寒壓爐頭榾柮烟
安得重陪孟東海劇談終夜不成眠
題觀奕圖吳善淵作
仙翁對奕古松根當局機鋒未易論只許兩先饒日月
休將一著賭乾坤滿盤星斗無人測四角關河有路存
樵子歸來柯已爛空山寥落又黃昏
王彦芳繡榮堂
色絲不染胭脂井銀漢繰成五色紋織女機中翻海水
諫官衣上綉春雲清嚴地位人誰到錯綜天章手自分
他日錦歸當白晝江花江草亦欣欣
送澧州王伯顔治中公昔征蠻有功
南荒萬里握戎機共詫君侯奏凱歸出界舊傳銅作柱
過家新喜錦為衣梯航入貢鯨波遠溪洞消兵羽檄稀
今日中原方用武豈無卿相布天威
輓周古善尊師
看罷璚花去不還今聞笙鶴在雲間十洲何處留真迹
萬古無人出此關林下故交同白髮江南舊業只青山
丹經已付無為子月夜猶疑響珮環
沙子中監縣二子善才善慶俱登第因名其所
居之山曰聯桂所以紀瑞也詩以美之
山翁高步月中來移得靈根手自栽仙籍許令諸子折
君家先見兩枝開雙承御宴簮花出並惹天香滿袖迴
自笑淮南謾招隠連蜷偃蹇老蒼苔
桂叢競發山之阿大株小株秋婆娑靈鷲峯頭月色薄
烏龍潭上天香多吳剛持斧不敢近郗詵對策將如何
豈惟二季在仙籍諸孫還見援枝柯
和崔元初秋日舒懷感時叙舊情見乎辭
淮南入幕皆名士邊上從軍總貴遊萬里又勞丞相出
九重獨使聖君憂禾生異畆虚占斗木落空江欲變秋
召伯埭前聽報捷高郵城外解通舟
荔薜墻空雨氣深濕苔滿逕竹森森城中不得三農信
塞上争禁十日隂野佃負薪多未得隣翁乞米數相尋
笙歌飲散者誰子命駕歸來醉墮簮
瀟洒君家錦照堂石泉秋水煮茶香沿池篠簜鞭尤潤
當戶蒲萄葉半黃東館壊垣塵漠漠西城殘照晚蒼蒼
春時數聽尚書履幾送池邊月色涼
贈惟善駙馬野雲亭
萬里飛來廣漠雲隨時舒卷故繽紛風中不見孤飛迹
日下都成五色紋從爾所之占隠者更堪持以獻吾君
眀時用汝為霖雨先向東南洗惡氛
六月二日書所見
干戈滿地起風塵民物凋零府庫貧黃犢烏犍烹作食
雕梁畫棟拆為薪江淮經理須賢俊草澤誅求到隠淪
漫道寬心應是酒老夫三日不沾脣
小軒有菊一本盛開兩花大如酒杯饒介之見
而愛之連賦詩二首因次其韻
菊下呼兒典緼袍相看無酒目空蒿兩花迭出金杯大
數葉輕攅翠羽高就手折來香澹澹滿頭簮得樂陶陶
麴生有意來相覓留得芬芳荐蟹螯
滿逕香風吹客袍却勝秋野醉攅蒿東籬隠者世不冺
南陽老人年最高大白杯中多趣味中黃(闕)内幾鈞陶
莫令雨後荒三徑更趁霜前斫兩螯
安慶大節堂至正十二年既陷武昌江州諸郡
俱各失守時韓功懋總管守安慶指禦有方
江淮頼為屏蔽廷心余帥書大節於堂以旌
武功
戰勝非難守勝難逆圖未伐胆先寒烏知天下無諸葛
始信軍中有一韓當日雷霆歸號令至今烽火報平安
雄文大扁同時出大節名堂後代看
次饒介之述懷佳作
讀書不致卿相事生計或與樵漁同杜門真是守株者
傍人過呼居童翁今晨把鏡野服好有月無酒山瓢空
綠隂滿地鳥聲罷向日獨有葵花紅
千古萬古道理大海内海外車書同青山看世等過客
白髮催人吾已翁干戈三載道路斷斤斧一朝林野空
西軒拭泪付長嘆悵望夕陽天際紅
題太湖李尹所收余廷心元帥書二封
兩函妙墨古所見一代高風人未知用兵不下羊叔子
食粥正如顔太師今日澄清在我輩長江保障非公誰
更煩令尹回州日補入舒人遺愛碑
送拔寔彦卿被召之翰林直學士
天上仙人紫綺裘偶題眀月到揚州日邊使者徵方急
泉下姦臣死亦羞宣室正思前席問淮南誰賦小山幽
玉堂信與人間隔肯為瓊花更少留
夜泊長橋
十丈虹蜺跨碧空行人過此莫匆匆大魚吹浪來船尾
眀月流光出海東根本舊邦脣齒近邊廷諸將腹心同
豐碑屹立書何事特紀當年謝傅功
燈下有感
城郭空虚鳥亂鳴彩旗拂柳夕陽眀山林樂土非疇昔
兵火殘民思太平海燕歸來無舊主野花滿地有餘情
一尊酹月悲歌後搔首燈前百感生
金溪葛氏二孝烈女祠
葛女祠前薦荔蕉藤花風雨急飄蕭翠軿五夜靈氛下
銀穴千年寶氣銷太史已聞書孝烈遺民無復困征徭
絳脣朱袖歸黃土惆悵何人說二喬
居竹軒詩集卷三
