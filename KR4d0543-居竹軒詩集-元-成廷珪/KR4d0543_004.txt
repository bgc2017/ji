居竹軒詩集卷四元成廷珪撰
絶句五言
澹香亭
幽芳不自媚白日淨依依風露已如此山中人未歸
畫枯木
老樹半無葉石根餘野花高秋上河漢用汝作靈槎
墨蘭
能讓吳君子傷讒楚大夫延陵無宿草湘水有新蒲
晚興
多景棲紅樹秋風落白雲捕魚頻得雋驚鷺不成羣
畎畆
畎畆心常白江湖眼尚青悠悠今古路一一短長亭
畫竹
筆間珠樹長不借白雲栽盡日看龍挂空疑有雨來
趙承旨竹石
石間生石笋笋長又成林林下纖纖草王孫去國心
坐雨
行雲都是夢聽雨甚於秋㶁㶁盈階水時時一尺流
居竹軒
定居人種竹居定竹依人新笋甜於肉長竿健似身
題倭僧所畫菖蒲小景四首
海上青毛鶴山中綠髮仙相期采九節同爾夀千年
劍脊秋逾勁鞭根老更繁何堪拜吾竹尚可友溪蓀
昔在嵩高日仙人不可招獨行南澗底采得虎鬚苖
怪石玲瓏白方盆瑪瑙紅倭僧到中國何處挹清風
和饒介之春夜七絶
新月不落地四更猶有光無人防白兔竊夜搗玄霜
澗松如老友歲晚可同襟獨立風塵表悠悠千古心
落日五湖上獨行逢故人有家如隔世無物可通神
我有太古竹青天騎作龍眀當渡江去歸聽廣陵鐘
滄浪波濤闊崑崙世界多吾無縮地法誰有步天歌
酒量尚一斗髩絲餘幾莖辛夷開欲罷何日問歸程
昨夜馬頭雹滿天羊角風吹燈不敢寐愁坐欲書空
題三友軒湯直學求賦三首
古松存古操豈意受秦封歲晚風塵表空山作卧龍
吾亦憐吾竹孤清人未知向來多俗病全得此君醫
古梅如古士歲晚託同襟不作玉堂夢山林深更深
絶句七言
題宋子章竹
黃陵只在斷雲西苦竹叢深望欲迷帝子不歸春又晚
滿林烟雨鷓鴣啼
洞賓出山像
散髮空山只短衣古來豪傑在知機無人識是純陽子
萬壑千巖獨自歸
鄧孝子行卷二首
歌罷河東孝子詩滿堂賓客動嗟咨何由得著斕斒服
一日娛親十二時
哭盡秋天月不眀哀容憔悴欲無生泪痕漬入泉臺石
萬古千秋父子情
徽廟御畫梔子白頭翁
梔子紅時人正愁故宫衰草不勝秋西風吹落青城月
啼得山禽也白頭
客中久雨
水滿行厨欲産蛙苔封老屋亂啼鴉南風十日黃梅雨
開盡冬青兩樹花
送劉將軍致仕歸襄陽
當年鐵馬渡襄江敵國聞風夜納降今日却歸江上去
峴山青滿讀書窗
五月樓船始到家山中無處不桑麻今人却笑東門老
白髮春田獨種瓜
秋塘戲鵝圖
滿塘秋水看蒼鵝草軟沙平奈爾何記得一羣黃似酒
杏花梁上落紅多
春夜
酒兵無力破愁城春盡空山杜宇聲敲缺唾壺眠不得
半簾花影月三更
贈劉生
玉堂官紙白於銀曾為山人寫綠筠絶似瀟湘烟雨外
萬竿濃翠拂秋旻
送僧南歸
門外青山翠作堆好懷能為故人開浮杯不渡清淮水
却過西軒看竹來
芒履猶香楚地花一瓶隨處是生涯不須乞食遊女去
舍利城多長者家
青山白雲圖
不見茅齋舊隠君遶溪烟樹暮紛紛斷橋水滿無人渡
誰向青山管白雲
墨梅
東閣衝寒雪一枝巡簷偏解索題詩何郎老去風情減
羞見疎花照髩絲
夜宿野城
露氣涓涓欲二更小舟猶向月中行前村知有人家近
隔浦微聞犬吠聲
草蟲卷子
蝸名蝶夢總成空絡緯徒知紡績功何似螳螂化蟬去
最高枝上吸清風
鳴蜩織女共驚秋嗟爾微蟲死即休瞋目鬭蛙猶未已
請看粘壁綴蝸牛
正月晦日
問余何事日匆匆把卷題詩轉不工撿歷又看正月過
一分春在酒杯中
畫馬
圉人争喜得驊騮撥入天閑早見收今日有誰憐駿骨
西風沙苑蕨藜秋
送人之武林
白鼻驕騧紫綺裘湧金門外醉瀛洲君家若有平安字
寄在春風第幾樓
題四眀太守丁宴學官卷子
莊嚴七寶供西僧甲第紛紛競割烹獨有四眀賢太守
杏壇春酒宴諸生
武林客舍
窗外青山啼子規吟魂正被酒禁持小樓一夜雨聲惡
落盡碧桃人未知
綠楊橋
長溪春漲碧溶溶烟雨空濛濕采虹何事吹簫度清夜
斷堤楊柳月眀中
清泉寺
何人泉上記清游茶具横陳晚未收木葉盡隨風掃去
萬山清立寺門秋
題高房山墨竹
黃花山主澹遊翁寫竹依稀篆籕工獨有高侯知此趣
一枝含碧動秋風
題張天民移居圖
舊隠荆溪第幾村手栽松檜至今存大茅峯下千年鶴
遲汝重來問子孫
同鄭德眀訪寶曇上人不遇賦此二絶
白雲林下誦經寮隔岸香風遠更飄欲就禅床喫茶處
倩人扶過木長橋
打門來訪寶曇僧松下雲深喚未應誰識三生舊行路
斷崖蒼蘚絡枯藤
題鄧毅夫所藏青山白雲圖
山後山前暝不分草堂無逕覓徵君惟餘玉氣無藏處
散入空青作白雲
高昌王所畫蒲萄熊九皐藏
玉關西去火州城五月蒲萄無數生今日江南池館裡
萬株聮絡水晶棚
雲山小景
我家草堂南澗濱門前不識車馬塵白雲相隨過山去
天地别有人間春
青山白雲圖
溪上長松已合圍草堂無事客來稀濕雲生滿東山路
日暮野樵何處歸
唐眀皇吹簫圖二首
寢殿春深晝漏遲榻前侍立已多時玉簫自按霓裳曲
賜與棃園子弟吹
花萼樓前柳色新東風吹散馬嵬塵錦囊玉管俱零落
誰是終南夢裏人
題蒲塘雙燕圖為劉小齋作
昭陽池館晚風微花落巢空去未歸却是蒲塘春雨闊
年年還傍小齋飛
九月十二日出北郊
官河兩岸土城低旗幟青紅望欲迷萬木千林誰伐盡
數家茅屋野烏啼
竹枝歌
道士莊前秋事多東家西家收晚禾船頭把酒對眀月
打聽夜場人唱歌
喬麥花開如白烟併催農事了霜前晚禾未割豆先熟
雙髻女兒齊下田
題獐猿便面
樹上孤猿樹下獐山林物性各相忘不知萬里中原闊
鷹犬交馳苜蓿場
訪王伯純晚歸
長洲苑内舊池臺白髮山人恰再來無限客愁渾忘却
小樓聽雨杏花開
和饒介之秋懷詩韻
隣甕新篘麴米香夢魂夜夜遶槽床故人不飲今何在
秋盡空山苜蓿長
江風吹盡暮天霞我本淮人來寄家吳門留滯不歸去
開盡西軒白鶴花
夜半金烏海上翔行來夾日酷於霜庭前幾個芭蕉葉
未到秋來一半黃
鐵鏁蒼江第幾關揚州花竹夢中看也知無頼三分月
照見沙場白骨寒
月落未落眀星高宿雲卷盡無秋毫中庭隠几復假寐
候蟲四壁聲勞勞
湖面茨蓴葉半舒湖中新出四腮魚黃金換酒須當醉
莫信黃金可貯儲
鳳凰橋西淮子河年年租吏夜催科秪今田父無消息
豹虎滿天將奈何
氛祲冥冥晚未消浙江三日不通潮令人却憶馮公子
知在西湖第幾橋
彭澤歸來落落然風流不寫義熙年東籬菊種無尋處
老樹荒臺鎻暮烟
横江孤鶴翅如輪一别山林五百春肯借老夫騎過海
方壺圓嶠少風塵
再次韻
花燭銀臺沈水香為郎先暖合歡床小姑納聘山堂上
纏酒紅綃十丈長
横江江水蕩晴霞秋盡夫君不到家閨中小鬟也浪語
陌上聽歌楊白花
寫就安書無便翔寒衣著破過三霜但記送郎初上馬
窄袖短衫穿柳黃
西到長干過幾關附得書來儂自看八疋四川十樣錦
裁作郎衣遮早寒
竹枝歌比柳枝高紅紙烏絲紫兔毫夫壻從軍不識字
殷懃寫去也徒勞
阿翁生兒如阿舒少年不殊同隊魚但見門前有人客
肯信篋中無積儲
老翁買舟西市河去應不求聞達科阿婆牽衣翁且住
下第歸來將奈何
洞庭山嵐猶未消砲車雲起怕風潮勸郎把舵莫放手
水惡須防第四橋
江頭野花紅欲然春去秋來不記年尋得秦皇繫纜石
青沙一色草如烟
鴛鴦湖西湖水涼踏藕採蓮來覓郎郎意莫如菱刺短
妾情只似藕絲長
江南秋熟轉饑寒頭上猶簮列士冠雞犬全家上天去
學仙悔不事劉安
題南竹
洞庭南去竹如雲老葉新梢亂不分帝子不歸風雨惡
深林何處覓湘君
題宫人汲井
轆轤輕轉汲清泠玉碗盛來進内庭别院有人愁似海
眼花落井怨銀瓶
雜賦五首
民間升斗糴倉陳五十青錢一束薪黑潦滿街風雨惡
日中猶有未炊人
農父驅牛曉入城可憐牛賣盡遭烹眀年湖上休兵後
一寸荒田不得畊
破錢羞澁客囊傾菜把青青價稍平却喜來朝知肉味
敢云何處有魚羔
高陽社裡醉復醒于今老友俱凋零街頭酒薄不堪飲
四百青錢沽一瓶
十月一日河上行軍中少年知姓名誰家一兒駕艇子
肯載老夫同入城
哭馬士眀都事
冥冥妖祲黑如雲湖上旌旗亂不分父子四人同戰死
邊庭誰說馬將軍
干戈未定失英雄野寨無人戰艦空三十六陂波浪惡
故人何處哭秋風
題徐仲原所藏王冕畫紅梅
羅浮仙子絳綃裳也欲隨時學艷粧今日北人渾見慣
杏花同色不同香
居竹軒詩集卷四
