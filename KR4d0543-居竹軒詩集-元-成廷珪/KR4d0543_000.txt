居竹軒詩集總目别集類四(元)
卷一
操
古詩七言
古詩五言
卷二
律詩五言
律詩七言
卷三
律詩七言
卷四
絶句五言
絶句七言
(臣)等謹按居竹軒集四卷元成廷珪撰廷珪
字原常一字元章又字禮執揚州人好學工
詩不求仕進惟以吟咏自娱奉母居市㕓植
竹庭院頗有山林間意因扁其燕息之所曰
居竹軒晚遭世亂避地吳中蹤跡多在峯泖
故集中有卜居海上之作後竟殁於松江年
七十餘矣其故人郜肅劉欽搜輯遺藁彙而
刻之廷珪與河東張翥為忘年友其音律體
製得於翥之切磋者為多而聲名亦幾與之
埒劉欽常稱廷珪五言務自然不事雕劌七
言最工深合唐人之體今核其集知欽所言
尚非過譽而七言古詩清華遒麗頗近姜夔
一流亦自琅琅可誦惟五言古詩竟無一篇
似不應全體遺佚或自知非其擅長遂不復
作殆所謂善藏其拙者與乾隆四十二年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
居竹軒詩集原序
成君原常之為詩既博取選唐中州而長之故發乎
情者雖若憤慨思憂與夫婆娑暇豫也而無不深致
其功焉余在廣陵時嘗與周游乎山僧野士之寓或
臨大江眺羣峰或升蜀岡坐茂樹未嘗不詩是作也
其或風日之朝燈火之夕樽俎前而几杖後未嘗不
詩是談也方其索句雖與之論說應答而中實注思
揣練有得則躍躍以喜一字或聱必帖乃已信乎深
致其功也如此間嘗語余曰吾仕宦無天分園田無
先業學藝無他能唯習氣在篇什朝哦夕諷聊以自
娱其閒逸非復求聞於世也仲舉深知我得不薦之
以言而時出以自省乎余誼不容辭以跋涉世故未
能一引筆也今乃不遠數千里緘所作居竹軒稿以
尋宿諾焉遂為書於編曰余學之大氐詩以法為守
以聲為凖以神為用故法貴整嚴法不整嚴則聲為
之散矣而聲貴諧婉聲不諧婉則神為之黯矣而神
貴飛動神不飛動則徒法矣三則猶持衡然首重則輊
末重則軒唯適於稱焉爾若詩亦稱矣固平昔所深許
者也又將焉告輒為正誤五字且錄之而藏於蛻闇之
竹素房河東張翥書
成君原常隠居廣陵養太夫人甚謹因不出求仕其所
與遊多至尊顯亦莫有薦用之者四方士之過淮東或
久留或即去必以君為之依君周旋欵洽曲盡其意於
是藹然長者之譽君好讀書尤工於詩比得其詩一編
其憂時而閔俗憤世而嫉衰及其(闕)也則有凌雲霞入
霄漢糠粃萬物之興要皆發乎至情非有所勉強矯揉
而為之者也李唐之世能詩者最多而工部員外郎杜
公為甚豈非以其忠君愛國之意類詩人之思致君之
詩盖於是歟嗚呼杜氏所遭之時干戈搶攘生靈塗炭
危若綴旒故其言之哀痛迫切殆不期然而然後世能
知之者唯王荆公梅都官而已讀二君子之為賦未嘗
不掩卷而太息若乃憲宗之世命將相平吳元濟于淮
右時則有若柳刺史表上平淮夷雅自以為施諸後代
猶唐之光眀今天子詔遣大臣出討首拔彭城旬日奏
捷以君之才當效柳氏作上之朝廷以配江漢常武傳
示于無窮不既盛矣乎因書以歸之至正十二年孟冬
五日臨川危素書
余嚮在廣陵識成君原常雖居於市㕓而植竹庭院間
綽有山林意趨扁其燕息之所曰居竹日與高人碩士
遊行吟舉觴悠然自得舉世務之可尚可慕者視之若
浮雲唯意於詩五言務自然不事雕劌七言律最為工
深合唐人之體其交游則仲舉張公為忘年友載酒相
過殆無虛日故其詩之音律體製盖有得於仲舉者多
焉擾攘以来飄泊南北復會于吳門與先生游年已七
袠餘矣怡然與常時無異所作之詩視昔為尤進而流
離悲壮之態感慨激烈之情有不能自己者今先生己
殁于雲間其全集未獲盡見姑以所得於吳中并昔年
記憶者若干首乃得先生故人劉君叔讓彙而授之耕
岩刻梓以傳甚盛事也故序其大概於篇首云京兆郜
肅序
古人評詩必觀出處之大節與其所遭之時而後人之
賢否不離於性情文字之間已可見矣大抵治平之時
其聲和而婉顯榮之人其氣舒以安不然則太息於干
戈擾攘之際者多迫切之詞呻吟於牛衣鶴垤之下者
多憤激之態其去温柔敦厚之教益以遠矣何足以垂
於不朽乎往者河東張公仲舉以詩鳴於廣陵追而和
之者有成君原常焉南北之士一時莫不稱讓其後張
公被召入翰林躋顯仕所以黼黻聲猷詠歌所志者其
境順而易而原常栖遲山林繼罹兵革年日以衰身益
以困顧以忠厚之氣發而為和平之聲卒亦與張公相
頡頏所謂逆而難者也余識原常于吳門觀其扁舟往
來於洞庭笠澤之墟逍遥乎雲水之上凡所涉歷一寓
於詩能揣練六朝之情思以入唐人之聲律變化尋常
之言為警拔之句終歸於適其性情勸為忠厚而已夫
豈置一毫窮欎不平之態於其間哉昔孟浩然一失意
於眀皇猶不能忘情於篇什陸魯望在唐之季每寄憤
於煙朝月夕之外若原常者雖不遇而終無憾焉其詩
可傳而其為人可知也丙午歲吳中鄒奕序
居竹軒成先生曩居廣陵與先君友善每侍談論不覺
終日服膺請益積有年矣風塵澒洞各天一方後審先
生寓雲間則已捐館哀悼之餘思先生平昔留意詩什
膾炙四方先生雖亡而有未嘗亡者存焉以余向所誦
記及今收采於友朋者分彙成帙以夀諸梓嗚呼以先
生之才之德而肥遁夷猶吟哦自放樂乎天而不求於
人者先生之志也至若晚年遭亂奔走艱難欝抑謝世
使人若不能無憾者卷中所存莫不鏗鏘珂珮而追躡
風雅與昔賢齊驅則先生又何憾哉謹以諸名公所序
先生出處及贊詩之工妙者刻於卷端因述余所不敢
忘先生者以綴於後中山劉欽謹識
