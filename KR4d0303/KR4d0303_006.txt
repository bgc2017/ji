龍川集卷六
宋陳亮撰
酌古論(二)
苻堅
智者之所以保其國者無他善量彼已之勢而已矣彼
有釁吾亦有釁智者不舉也吾無釁彼亦無釁智者不
伐也至於彼無釁而吾有釁則兢兢自全猶懼其不保
而何敢議人乎苻堅者好大而自忘其醜貪功而不顧
其後者也以有釁攻無釁雖婦人孺子末工賤隸皆知
其不可而堅决為之則安得而不亡哉始堅以氐人之
雄舉三國如拉朽自以為無敵於天下侈心一動遽欲
移師而吞晉晉雖弱中國也秦雖強西氐也自古西氐
之人豈有能盡吞中國者哉率百萬之師東向而俱下
謂可以傳呼而定矣謝玄以數萬應之百萬至衆也數
萬至寡也以至寡當至衆堅輕之不以屑意將横截於
岸而盡𠞰之而晉之數萬自知非敵士致其謀人奮其
勇一以當百百以當萬堅雖有百萬之師焉得而不敗
故嘗謂謝玄提孤軍以當秦蓋亦識用兵之法也然師
次淝水勝負未判玄使人請堅麾兵少退以决一戰堅
命麾退自相蹂踐晉人乘之因以大敗世遂以為秦自
敗而晉偶勝非玄之善堅之不善也使其不退則勝負
未可知也使其分為十道偕發竝至則可以勝歸也吾
嘗籌之此二說者常見其敗未見其勝夫堅之事勝亦
亡敗亦亡蓋不足論而世猶惜其可以勝而不知用之
則吾不可以無論也故為之說曰許退者晉之不幸也
不分者又晉之大不幸也夫夾水而陣一衆一寡寡者
未敢前衆者不肯還晉苟退軍三十里示堅以怯堅必
輕之卷甲疾行趨兵急渡食不暇飽糧不及賫而吾先
以兩道伏兵張左右翼乘其未陣整兵向之麾其東鼓
其西正兵當其前伏兵衝其腹竒兵躡其後三面夾擊
奮力鏖戰此䧟虎法也虎之見人常欲吞之而人先設
䧟穽然後脫身反走虎必來奔趨於䧟穽執戈臨之殺
之必矣使堅而不退則晉之計將出於此而百萬之師
一敗塗地天下之人將以為謀略不世出矣不幸而不
然則人遂以晉為偶勝故曰許退者晉之不幸也大率
百萬之衆分為十道求以攻人必其兵皆精銳將皆智
勇君明臣忠内外無釁始可以勝今堅發諸州公私馬
十丁一兵其精銳何在諸將雖衆人自為志可倚信者
惟一苻融其智勇何有君肆其驕臣獻其諛弱卒數萬
留守關中而根本空虛鮮卑羌羯攅聚如林而蕭墻釁
起晉苟待其既分詔諸道堅壁清野至勿與戰命桓冲
謝玄等提精兵數萬抵襄陽設竒逆擊破其一軍而自
均至金入武關趨長安倍道兼行出其不意搗其空虛
慰撫居民秋毫不犯耆老感思晉德得見官軍欣然相
告簞食來迎不出旬月關中舉定則秦之諸道之兵強
者不顧而自立弱者不戰而自懼而蜀必孤使關中之
兵衝其膺荆楚之兵搗其脇而蜀定矣此斷蛇法也蛇
出其穴横身於路求以噬人吾從其中而斷之徑塞其
穴使之首尾不相救欲進不能欲退不可雖有餘毒將
自斃矣使堅而分為十道則晉之計又將出於此而坐
關東瞰以制天下百里之内牛酒日至大享士卒傳檄
河洛則中原之地可復百年之讐可雪矣不幸而不然
則玄雖乘勝直抵黎陽而不得關中守之不固所取之
地卒没于賊故曰不分者又晉之大不幸也此二策者
天下之勝策也顧玄雖未足以盡知之而堅决無勝理
也世言王猛之將終也叮嚀告戒謂晉不可伐彼亦知
勢之不可雖制竒合變而亦無所用歟
韓信
英雄之士常以多筭勝少筭而未常幸人之無筭也敵
人無算凡天下之有筭者類能勝之豈惟英雄哉故夫
以英雄之才而臨無筭之敵俛首而取之曾不足以關
其思慮而竒謀至計無所自發此非英雄之所幸為也
至若敵人去已不遠籌筭時出其勢足以迫我吾居其
間隨機而應之窘之而愈知費之而愈新愈出愈竒而
沛然常若有餘天下始知英雄之為不可當矣且夫天
下必有好強不可制之敵而後天使英雄之士出佐其
君以制天下之變以息天下之爭使敵無筭則少進有
筭則遂逡巡而不敢前則是勝負之數未可判而天下
之患未可息也是何足以辱英雄之名哉天之所生必
不如是也夫項氏之患蚩尤以來所未有也故韓信出
佐高祖而劫制之彼其所以謀項氏者可謂盡矣不以
其兵與之角而欲先下諸國以孤其勢故一舉而定三
秦再舉而虜魏豹三舉而擒夏說廼欲引兵遂下井陘
李左車說趙將陳餘曰韓信乘勝遠鬭其鋒不可當趙
地阻險願足下假臣竒兵三萬人從間道絶其輜重足
下深溝高壘勿與戰信必成擒矣餘不能用信廼一舉
而破趙世之議者皆曰使左車之策遂行則信必不敢
下井陘下則必為所擒矣嗟夫此何待信之薄哉信而
非英雄則可若英雄也則計必不出此矣且趙不破則
燕不服燕不服則齊未可平齊未可平則劉項之權未
有所分也信之用兵古今一人而已今屈於左車之計
而不能决劉項之雌雄斯亦何取於信哉故吾謂左車
之策行則信亦下井陘趙亦破餘亦擒左車亦就縛請
遂籌之夫善用兵者不内人於死地今餘兵當其前左
車之兵絶其後進退不可可謂死地矣内人於死地而
求人之不出竒謀智者固如是乎且信之精兵已詣滎
陽而所存者皆非素拊循之兵也持是兵而與人戰猶
將自置之死地以决死鬭而况敵内我於死地吾何憚
而不敢入哉吾以是知信之必下也餘嘗言信兵雖號
數萬其實不過數千人知餘兵雖強二十萬其實不過
十萬也今分三萬以與左車則餘所統者不過六七萬
耳吾既下井陘因留數千人扼險以為後拒以防左車
之竒兵廼引兵壓趙壘而陣彼必不肯戰廼命挑鬭彼
又不肯戰廼使辱之彼必又不肯戰何者左車亦嘗告
之也遲之一二日密遣數千人間往伏險戒之曰望趙
軍出而逐我即起據其壁擊其背處分既定乃使人廵
軍大呼曰賊兵斷後不如急歸乃引兵而反彼必謂吾
計已窮士氣已沮而又知左車竒兵實已斷後欲使吾
腹背受敵始可全勝此雖智者亦必舉兵逐我而况餘
貪得忘失之心囂然其未已乎彼既舉兵逐我勢將相
迫迺鼓噪反兵而戰兵在死地人人死鬭而吾之伏兵
又起據其壁擊其背彼腹背俱受敵反不知所以為禦
者矣餘固可以一舉而擒也餘既擒則左車三萬之兵
可以傳呼而潰矣孰謂左車之計果能沮信之兵乎且
夫斷後之兵古之智將固嘗以是而勝也然其勝嘗出
於敵人之不意今左車之計未行而信已覘知之此雖
有天下之至計猶得預為之備而况左車之計乎且善
謀者鬼神不能窺使敵人得窺之則不得為善謀矣推
此言之左車之計可知矣雖然是計也雖非天下之至
計亦一時之良策也惟信為能可以當之他人則愕然
不敢進矣計左車之為人亦足以為軍中之謀主信欲
就之以决疑所以虛心委已而問之豈真以為嚮者之
計足以擒我哉司馬遷班固不達兵機以為信然廼記
於傳曰廣武君策不用信使人間視知之乃敢引兵遂
下從遷固之言則信特幸人之無筭者爾彼豈知廣武
君之策用而信亦敢下兵哉此殆可與曉機者道也昔
者曹操伐張繡而劉表斷其後操隨機應之卒敗繡表
夫繡不下於餘表不下於左車而操之用兵特信之流
亞也以信之流亞猶能敗繡表信獨不能破餘左車乎
從是觀之則吾之說有不妄者矣
薛公
所貴乎謀夫策士者為其能審料敵情以釋人君之憂
也夫人各有心對面相語莫能相測敵人遠在數千里
而欲察其情揣其計之所出此非智者不能為也方敵
人勃然而起人君四顧惶惑茫然未知所措有一人焉
奮身而出言之設為定計使中敵人之所為曉然如目
見其事而言之者使人君得先為之規畫處置而嚮者
之憂一旦釋然此謀夫策士所以為可貴也然而人君
賞之天下推之後世又從而信服之畏其審料之明而
不敢議其言之當否故言雖或過而亦無復有辯之者
矣昔者黥布之背漢也高帝深憂之薛公為三策以料
布而謂布必出於下策已而果然此其智蓋出人數等
矣然而吾觀之薛公謂布出下策則漢無事信矣至言
出上策則山東非漢有出中策則勝負未可知其言不
亦過乎吾之意則曰布出下策則不足敗出中策亦敗
出上策亦敗何以言之古之所謂英雄者非以其耀智
勇據形勢如斯而已也此二者特英雄之末事而仗大
義以從天人之望者乃英雄之所繇起也苟天命人心
已有所歸而吾乃攘袂而起於干戈紛擾之後用下背
上舉逆犯順其名曰盗雖欲耀智勇據形勢而借英雄
之資其能濟乎故凡薛公之上中二策皆英雄之資也
英雄用之則可布用之則所以速其亡耳請遂籌之上
策曰東取吳西取楚并齊與魯傳檄燕趙固守其所
夫吳在布後楚在布左以力取之則誠易也復竭力以
并齊魯則其力疲矣而民心附漢未必為其用也力取
者猶然而欲傳檄燕趙能保其必降乎縱使其迫於勢
而降而民心抑又可知矣漢苟遣一信臣若周勃之徒
持節往慰諭之則燕趙必復為漢用因命勃率燕趙之
兵以收齊魯而帝親率關隴韓魏之兵以與布角布力
已疲一舉必敗布敗則吳楚可不戰而復也吾以是籌
之布出上策亦敗也中策曰東取吳西取楚并韓與魏
據敖倉之粟塞成臯之口夫韓魏天下之中也關隴在
其西齊魯在其東燕趙在其北得韓魏而未得齊魯燕
趙雖欲據敖倉塞成臯顧亦何用哉漢苟遣一二能將
若曹滕之徒率燕趙齊魯之兵合擊其背彼必反兵自
救帝因以關隴蜀漢之兵而夾擊之則布亦何足敗哉
吾以是籌之布出中策亦敗也薛公者明於料敵而不
明於上下之分逆順之理故以英雄之資設為布之三
策而不自知其言之過也或曰司馬懿之料公孫淵石
勒之料劉曜于謹之料蕭繹果如何哉曰懿以棄城預
走為淵之上策謹以席捲渡江為繹之上計皆所以明
其甚不足畏也不足畏之敵彼料之既得矣雖勿論可
也至勒之策曜則有足言者矣曜圍洛陽勒將往救因
料之曰曜盛兵成臯關上計也阻洛水其次也坐守洛陽
者成擒也夫率兵以攻人頓於堅城之下數月不能拔
士氣已沮一旦強援奄至不能扼險以拒之則腹背受
敵不敗何待成臯關天下之大險也使曜能留萬人以
圍洛陽而身率勁兵以扼成臯則勒必不敢進進則乘
高而擊之勝之必矣勒既不獲進則洛陽失據曜因得
優游而坐取之此所以為上計也若其沮洛水則勒亦
未能進然而勒可設為疑兵而潜兵以渡曜能應之則
勝不能則敗此所以為中計也故吾嘗謂曜出上計則
洛陽非勒有出中計則勝負未可知施之布則薛公之
言過矣
鄧禹
善用兵者識用不用之宜而後能以全爭於天下矣夫
戰久勝則兵不可用敵已懼則兵不必用不可用而用
之則挫不必用而用之則勞勞且挫則敵人反得乘其
敝而覆之上損國家之靈下虧一身之名一跌之後前
功盡棄其為患也可勝道哉是故智者戒之也昔者韓
信之用兵也一舉而定三秦再舉而虜魏豹三舉而擒
夏說四舉而梟成安君出竒制勝變化如神兵鋒所加
敵人授首蓋舉無遺策而天下皆知其不可當也然當
此之時戰雖勝而兵已疲矣兵雖疲而敵已懼矣故兵
雖不可用亦不必用也聲恐而氣喝之固足以勝是以
廣武君告以傳檄下燕然後舉兵臨齊信從其說卒以
成功然吾以為廣武君雖不言信之計亦將出於此矣
何者勢當然也夫強弩之末不能穿魯縞勢不可用也
傷弓之鳥可以虛弦下勢不必用也不可用不必用智
者固將不用矣今信之勢何以異此其所以區區咨計
於廣武君者蓋大功垂成不敢不謹也不然則安能百
舉百全而未嘗小衂歟鄧禹起身徒步杖策軍門一見
光武遂論霸王大略陳天下之大計此其胷中固有大
過人者矣連兵西討所當者破既定河東復平關中威
聲響震敵人破膽諸將勸禹乘勝徑攻長安而禹定計
欲待其斃光武迫之使急進兵赤眉西走遂拔長安已
而糧運不繼降者離散赤眉還兵長安復失威名大損
功卒不成論者皆以為禹之計則然而光武實迫之使
敗者吾獨以為不然斯民塗炭皇皇無告奮力拯之惟
恐不及而况吾勝而後沮不進兵將何待也使其既據
長安大張勝氣分慰居民合饗士卒使辯士以尺書風
諭威德則赤眉延岑可指麾而定矣此韓信破趙之勢
也不知出此廼舉敝兵而與延岑合戰敗於藍田可以
止矣且憤其功之不成復收餘卒求與賊戰糧運日乏
屢戰屢敗豈非禹之才略有所不及而亦無謀士以傳
檄之說告之耶吾觀禹之失而後知識用不用之宜者
蓋亦難矣嗟夫禹之敗亦有自來矣禹令馮愔宗歆等
守栒邑二人爭權相攻愔殺歆而反擊禹禹懵然無所
措求計於光武賴黃防而僅能得其首愔歆偏裨也始
不能防之終不能制之敵人固有以窺我矣使其能御
愔歆而不至於相攻則栒邑不搖栒邑不搖則敵人不
能窺而糧運必不乏敵人不能窺則餘黨不降而自服
糧運既不乏則居民降附者日衆長安之功固不在馮
異而在禹矣以此觀之禹實有以取之而光武何罪焉
語曰行百里者半於九十故夫古之智者常盡心於垂
成之際也
馬援
用兵之道不可以常律論也履險者兵家之危事智將
常用之而勝他將常以之而敗勝非險也以有術勝也
敗非不險也以無術敗也勝敗在人而不在險唯險而
後可以見人之能否也且不探虎穴安得虎子冒大險
而後能立竒功險之不冒雖曰有功吾未見其竒也故
夫智者不惡夫履險而惡乎無術多方以誤之此兵家
之至術也聲東而擊西形此而出彼雖在坦地猶然而
况於險乎險者人所易拒也吾欲出此而明以告之則
敵一分兵拒險而吾固將不戰而自沮矣乃若智者之
制事也聲其所必意形其所必趨而忽焉乘險而進則
敵人驚沮而不知其所從來智者不及謀勇者不及鬭
一舉而敗其黨與覆其巢穴而後可以為不世之竒功
也昔者馬援率景舒進擊武陵溪蠻軍次下雋其道有
二一曰壺頭一曰充壺頭則路近而水險充則塗夷而
運遠舒欲從充將以正合也援欲從壺頭將以竒勝也
故援力言之弃日費糧不如徑進搤其咽喉帝遂捨舒
而從援援既進兵賊乘高守險欲前不可欲退不能已
而暑甚士卒多疫卒不戰而自敗嗟夫若援者可謂不
明乎履險之術矣吾以為當聲言從充縱其降口使歸
以告多張疑兵鳴鼓鼙盛旗幟若從充進賊必悉衆出
拒吾密遣輕兵乘舟急進徑自壺頭以掩其無備出其
不意則賊氣喪膽沮不知所以為禦者矣五溪諸蠻可
以一戰而擒也不知出此而明明履險其敗也固宜然
援則失矣而議者方以景舒之計為得是所謂見牛而
未見羊也故從援則必敗從舒則未必勝從吾之計則
發必中攻必克是以韓信之擊魏豹也盛兵臨晉而伏
兵從夏陽襲安邑卒以擒豹曹公之攻馬超也盛兵潼
關而潜兵渡蒲阪取西河卒以破超此則兵家之妙術
而非吾臆說也惜乎援之不出於此始援謀隗囂於掌
握之間擊諸羌於指顧之頃破交趾平嶠南出竒制勝
前無堅敵不可謂非一時之傑也然至此而失豈其終
老而智耄耶光武嘗言伏波論兵與我意合每有所謀
未嘗不用援援此議而光武從之光武亦以為可勝矣
已而援敗復重加罪始不能料其不可而遽從之終不
能少貸其法而重責之嗚呼光武亦不得為無罪也
龍川集卷六
