龍川集卷十八
宋陳亮撰
啓
賀周丞相啓
屬者廷有大號相則眞儒天人知歸中外咸聳緬惟慶
慰厥有英略乃佐興王至於守文之君必也持重之相
兩適相求而相遇一皆入細以入麄洪惟本朝獨異前
古苟在此位無非以儒盡取六經之空言發於一代之
實用人才高下固亦多端聖道始終長繇一日此三代
之所以盛而兩漢之未能純雖使間世而生何異比肩
而立敬惟大丞相國公萬夫之特四國所瞻長江大河
足以流轉墨客光風霽月足以蕩漾英游用德宇之老
成易辭場之後發舊人誰在莫與同升華貫徧儀始膺
爰立歴數紹興渡江以後敢忘建隆立國之初淵源可
推聿先游夏指揮苟定不數蕭曹國有人焉天所命者
某登門雖久參乘莫勝心知累卵之甚危技至屠龍而
何用不圖歲晩遂際經綸寧問時宜悉垂覆蓋
賀洪景盧除内翰啓
伏審進東觀之成書拜北門之眞命當為此官久矣或
進用於下陳顧乃於今得之爰屹成於舊德治朝舉此
公論翕然竊以周置内史之官漢重尚書之選政事考
以法令之貳中外應以義理之文責重望高有四方冊
命之掌職親地密皆一人聽治之餘或廢或興有因有
革翰院起於唐室而官制崇於本朝匪曰私人是為内
相玉堂夜直動則詔王寢殿朝參退而視草以謀王體
以壯國經維時老成作我心膂敬惟侍講脩史内翰襟
期洒落風度粹夷道德文章足以宗師一世器能政理
足以度越羣工羽儀廟朝翶翔禁路百年舊事勒成大
典以無遺千古陳編孰謂聖傳之可秘蔚從人望簡在
帝心睠二難之迭居宜一妙之獨殿固當拜假就使為
眞眷意方隆登庸所屬嘉言善話固已久沃於聖聰至
公血誠行且獨開於天步盡還舊觀足慰具瞻某獲從
門屏之游親睹衣冠之盛一命再命循牆而恭特書大
書秉筆以俟謹再拜遣一介奉啓事詣階墀投納伏惟
台慈特賜鑒念
謝王丞相書
謗如蝟磔莫尋解免之端命若鴻毛敢覬生全之幸非
丞相獨主公道於上則廷尉未為天下之平卒以微生
自歸洪造伏念某性固小異命亦多竒縱居不擇鄉豈
為惡人之道地使行或由徑寧通小吏之金錢不察以
世俗之常情敢望以君子之大道吏文雜治第知鍜鍊
之無端口語横生當信吠聲之可畏所幸聖賢之在上
不使煢獨之向隅雖木索加焉失明哲保身之術然杖
笞免矣皆照臨及物之功還其無罪之軀長我有道之
國此蓋伏遇大丞相國公兩朝耆德間世偉人小物克
勤率以畢公之正一夫不獲曰惟伊尹之辜欲民無冤
繄國有政辭雖自列每嗟獄吏之為尊士不足云亦使
大夫之知免雖微欲報之所尚期未死以前
謝留丞相啓
兵莫&KR0579;於志春秋所以嚴首惡之誅物不得其平法令
所以求顯狀之著厥或司存之疑貳則頌廟論之平章
小人覬其可欺微軀恃以無恐敢言偶幸實頼生全竊
以有萬不同合民命而為國命殺一無罪損王心以違
天心曾是細微之災終累久長之福苟其有少或似所
當明辯於十目之嚴至於了不相千寧肯依違於衆口
之鑠判然生死之異道由此是非之大明伏念某暗於
自知甘於受謗屬饜而已誦說云乎推平生志念之無
他欲尊主庇民而未可嗟晚歲口語之可畏謂殺人伏
法以何疑不圖事狀之皦然猶待詔獄而後定風波洶
湧尚餘勢之未平日月照臨幸容光之無蔽使不及此
其將若何此蓋伏遇大丞相少保國公弼亮兩朝仰成
元老不以紛紜為喜怒不以疑似定刑誅通一身無非
至公豈待仁聲之逹與四海同兹大慶共觀生道之施
朝無失刑人有定嚮恥當吾世成大夫可去之機尚使
爾民信君子必歸之恕事非小補會適洪私不勞有力
之呼無復向隅之泣自頂至踵横嘉惠於不貲鏤骨銘
肌悵餘年之無幾
謝葛知院啓
人小有才未知死所世皆欲殺要豈公心惟愛士出於
至誠則恤刑視其大體門墻舊物螻蟻微生鳴其積冤
納之洪造伏念某少持跌宕久遂闊疎學劒何止不成
徒存逸想讀書非求甚解第采高標漫曰古心不入俗
眼既置身於無用宜取禍以難明下流而致縉紳之見
推從何自取窮居而使衣食之粗足似若無因謂其豪
強處以任俠加虛謗於實事入信語於疑心内揣甚安
譽不為喜而毁不為沮外傳太甚惡欲其死而愛欲其
生醖在平時合成竒禍重以當塗之立意加之衆怨之
鑿空人與千金未能半信家置一喙猶有後言遂煩詔
獄之興允謂事情之審不勝讒者尚及今兹非廟論之
至平蓋殘生之永已此蓋伏遇知院相公以絶人之量
涵蓋世之英闔闢往來歸之無事是非好惡泯於不争
方其為韋布之時固已有公輔之器較藝軼出肯矜衒
於已能奕世嗣興况踐更於時變收天下之小以為大
合人情之異以為同揚歴班行從容廊廟饑溺關於禹
稷指揮定於蕭曹對衆一言羣吏聳聞而加審從旁四
顧同列熟視以生嗟興言有識之知幾安得無故而殺
士為國遠慮欲民無冤當二三大臣之同心何往非福
使億萬斯年之受祜有慶惟刑
謝胡參政啓
竝建豪英獲際不冤之世苟全性命頗思當痛之時雖
以自憐敢不知幸伏念某立志雖廣受才則疎少不如
人所向牆壁老之將至乃罣網羅苟有一跡之可疑豈
逃十目之所指自嗟命薄適值途窮一口傳虛縶路人
而為罪三年置對任獄吏之便文不思訟者之謂誰但
使仇人之逞志鞠之又鞠疑於無疑殺一不辜懼損奕
世無疆之福凡百君子易生私憂過計之心欲究盡於
物情終上干於廟論此蓋伏遇參政相公為國遠慮作
時孚先稱物平施出一代經綸之手議獄緩死佐九重
斷制之仁欲使民瞑目以無言必自我平心而取決拾
一生於九死寧勿藥無妄之災付萬事於大公豈施恩
不報之所有來私謝未泯常情
謝陳同知啓
鹿非産於庖廚繫惟其命盆豈干於日月戴掩其明嗟
哉平人有此竒禍肯茹冤於聖世必白事於羣公卒以
微生自歸洪造敢緣雅故妄出等夷伏念某少覽古書
恐遂流於無用晩更世故始漸見於難通豈求田問舍
之是專亦閉門造車之可驗一毫以上通緩急於里閭
終歲之間僅飽煖其妻子怨之所在明者不知苟有邪
心雖路人亦甘於就縶至遭毒手蓋坐客盡知其為冤
第以當路之見憎况復旁觀之共謗怨家白撰於其外
獄吏文致於其中儼然凶人無一可免置之詔獄凡百
謂何詰其來繇可為驚駭逮風波之既定亦事狀之皦
然多取天地之虚名所宜受罰猶有鬼神之明證終頼
持平國有人焉事無冤者此蓋伏遇樞密相公英姿不
世學力絶人無遺憾於天不求同於俗古心古貌讀前
軰未見之書先覺先知得累聖不傳之學雖泊然於世
念豈得已於時須刑名度數之諸家源流具涉規矩凖
繩之大器本末兼通以典民彝以斷國論方求萬事之
合律不忍一夫之納溝疇昔少年許其託契晩節末路
不啻如新豈敢以冤而自言固已無簡而不聽恍如一
夢盡忘井邑之故吾願以餘年自附門墻之小物
謝羅尚書啓
自頂至踵横嘉惠於諸公與口誓心指殘生於再世雖
施恩不求其報而顧義必知所歸自慚竒蹇之蹤倍費
生全之力伏念某暗於涉世拙於謀身直情徑行視毁
譽如風而不恤䟦前㚄後方進退惟谷以堪驚向也路
人俄而重辟睠木索之皆具寧髮膚之可全苟以疑似
殘其軀豈敢為當塗而自愛至於羅織勦其命亦恐成
聖世之失刑竟不察於人言爰特興於詔獄半毫以上
皆鑿空無據之詞十目之間有左驗甚明之實平心以
察兩造低首而聽一成獄情既眞物論惟允死生異道
天地鬼神之鑒臨骨肉成圍父子夫婦之感泣事係臯
陶之種德心知伯夷之折民申其天休長我王國此蓋
伏遇修史侍講判部尚書英姿不世偉度自天方為布
衣固已有當世之志及持從橐莫不惟大賢之歸内韜
駿發之才蔚負老成之望青天白日有是清明霽月光
風終然洒落軫一夫納溝之念操萬事入律之權小用
經綸大有關繫敢以平生之雅故用為緩急之據依恭
値仁心遂張公道怵惕惻隱知納交要譽之皆非踣斃
沉埋豈繁言蔓詞之為凟僅賖九死莫報萬分
謝汪侍郎啓
孝敬之道素虧罹親非罪營救之誠不至有枉莫伸咎
皆自貽情將誰恤何足以關君子之念不期而逢執法
之平一飯團欒餘生感幸永惟天地之大義莫先父子
之至情不可解於心與生俱出而與死俱入敢有愛其
力無高不即而無幽不求當其處倉惶急迫之中不暇
顧是非利害之實開口而自道說非以為誇逢人而輙
號呼庶其或遇總是可憐之狀出於欲脱之心誠不形
焉人誰念者伏惟某官經綸獨任明允自將赤子入井
之時有烏獲挽綆之力惻然拯溺夫豈為人顧此久淪
乃爾幸會戴天履地獲自附人子之中分死得生無非
拜大賢之賜不知報德之何所但覺拊心而自憐痛定
之餘涕下而已
謝梁侍郎啓
法如江河使之易避人其金玉是以無瑕安有皎而易
見之情乃成久而不决之獄牽連就逮號泣求伸世豈
無冤自嗟太甚伏念某身名不競時命皆非豪於里閭
所得寧幾迫於妻子無策自資孰為龍斷之登羞作墦
間之乞推平生之作計擇禍欲輕及歲晩之多艱轉身
無所重以當途之切齒加之羣小之鑿空衆口莫調但
承虛而接響十目共覩嘆因誤以成訛昭然行道之夫
徒爾迫人於險制獄之設貴得其平事情之孚無過於
實天地鬼神之具在死生禍福之遂分此蓋伏遇判部
侍郎以君子長者之用心識前軰大人之行事有寬無
猛治體所關惟恕故平吏師之表蓋張廷尉之多忤兼
徐司刑之所難肯使要人自行私意無簡不聽尚懼凡
民之有辭以法為公寧敢殺士而無故式長王國具嚴
天威尚以餘年拭目鈞陶之盛誓之再世拊心報效之
期
謝陳侍郎啓
德邁丘山人非土石不敢淺量君子之識而竟失事大
夫之恭罪則奚逃心猶可見竊以遇人於險必動其心
出已之恩何嫌於謝此不易之常理未有知其由來激
者為之動輙過甚越石求晏子而未已叔向置祁老而
自朝第知效顰不悟成拙言念昔者皇皇何以為心所
謂伊人望望若將凂我五年之屈一日而伸徒費號呼
竟繇幸會此蓋伏遇某官置身於繩凖之内臨民有父
母之心寧失不經忍視向隅之泣以其所愛曾微識面
之嫌借其力於一言活人父於九死捐軀未足為報况
一至門執筆不知所云抑萬無地
謝鄭侍郎啓
文致詆欺之法久矣不行生死肉骨之恩今焉創見事
實關於國體道允惬於人心曾是餘年無非大造伏念
某少嘗有志於當世晩乃自安於一㕓身名俱沉置而
不論衣食纔足示以無求人眞謂其有餘心固疑其克
取而况奴僕射日生之利子弟為歲晏之謀怨有所歸
謂可從於勿恤内常無歉豈自意其難明俄而積世之
冤端若從天而下塗人相殺罪及異鄉當路見憎勘從
旁郡恟恟之勢可畏炎炎之熖若何一死一生足累久
長之福十目十手具知來歴之非莫弭人言爰興詔獄
是非錯出眞偽相殽不以大公而竝觀孰從衆證而細
考附法以殺雖百喙以何言出意而行恐單詞而無據
念天下之有冤士蓋古人之所用心坦然周道之平翕
若漢庭之允悉歸繩尺猶有鬼神此蓋伏遇判部侍郎
以獨見之明持甚平之論學期聖祕肯姑徇於俗傳心
與天通寧曲從於世好正色不撓以法自將念曾子之
慨然昔聞斯勇使宣尼而尚在今見其剛純意國家不
遺微小拯匹夫於焚溺懼損萬分辦大事於從容可觀
一節彌綸妙手經濟長才古道今時合為全體正人端
士朗在下風萃之微軀昭厥來世闔門六十口分無免
矣之期行法二百年未有若斯之懿自今以始制命知
歸
謝曾察院啓
上下交攻命危絲髮是非隨定恩重丘山不欲凡民之
有冤肯使殺士而無故公論所在善類知歸伏念某本
無他長恥居人下常想英豪之行事隨乃塵凡頗識聖
賢之用心雜之泥滓宜身名之不競漫衣食之是謀志
念不出里閭下流多謗姓字何干朝著厚禄故人合成
悔尤莫可湔洗雖明知其非罪孰肯昌言但隂覬於加
憐番成私禱第有途窮之哭俄逢陽長之亨此蓋伏遇
察院執事挺然英果篤實之資輔以正大淵源之學嚴
於律已出而見之事功心乎愛民動必關乎治道抱規
矩凖繩之大器愛毫髮絲粟之小才取諸深溝置之平
地扶植正義以恊天心審克詳刑以夀國脉翻然風動
成此岩瞻豈以螻蟻之微生不關念慮終然天地之一
命永感私恩
謝何正言啓
肅此臺綱無非體國求其情實要豈容心方物論之正
騰匪詔獄而莫定持平以聽惟是之歸死則匪伊活之
造次伏念某徒有凌高厲空之志本無應時適用之才
同故舊之戚休乃名任俠通里閭之緩急見謂豪強欲
為飽煖之謀自速摧殘之禍謗出事情之外百喙莫明
變生意料之餘三肱并折友朋私憂其身後兒女環泣
於生前吾道非邪一窮至此男兒死爾正命謂何臺評
欲付之大公天定竟還於無事國是所繫恩私有歸此
蓋伏遇正言執事挺特性資屹然山立優游心事湛若
鏡平盡洗偏阿具知情偽舉一世之端人正士莫之或
先二百年之忠言嘉謨於斯竝建故雖小小亦使昭昭
况螻蟻之微生係天地之一命苟私意皆可致人於死
則聖朝容有倚法之威欲民無冤為國遠慮周道有小
人之視各使適平漢綱無吏治之姦本非過察悵餘年
之何用合四體以為公
復吳氏定婚啓
天所作配固非偶然人各有心未易相向衆以為可誰
其敢違伏承某人從容庠序之間英聲如許而某小女
子跧伏閨門之内女訓謂何豈不願為之有家寧敢自
詭於得士有朋友之詔遂成佳好於斯將幣帛而來亦
脩故事而已凌兢承命倉卒何辭有少答儀具如别楮
龍川集卷十八
