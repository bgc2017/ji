龍川集卷二十四
宋陳亮撰
祭文
祭吕東萊文
嗚呼孔氏之家法儒者世守之得其粗而遺其精則流
而為度數形名聖人之妙用英豪竊聞之徇其流而忘
其源則變而為權譎縱横故孝悌忠信常不足以趨天
下之變而才術辯智常不足以定天下之經在人道無
一事之可少而人心有萬變之難明雖高明之獨見猶
小智之自營雖篤厚而守正猶孤壘之易傾蓋嘗欲整
兩漢而下庶幾及見三代之英豈曰自我成之在兄方
半夜之劇論嘆古來之未曾講觀象之妙理得應時之
成能謂人物之間出非天意之徒生兄獨疑其未通我
引數而力争豈其於無事之時而已懷厭世之情俄遂
罹於末疾喜未替於儀刑何以遭之太惨曾不假於餘
齡將博學多識使人無自立之地而本末具舉雖天亦
有所未平耶兄嘗誦子皮之言曰虎帥以聽孰敢違子
人之云亡舉者莫勝假設有聖人之宏才又將待幾年
而後成孰知夫一觴之慟徒以拂千古之膺伯牙之琴
已分其不可復鼓而洞山之燈忍使其遂無所承耶𦕈
方來之難恃尚既往之有靈
又祭吕東萊文
惟兄天資之高地望之最學力之深心事之偉無一不
具其來未已羣賢凋謝屹然山峙兄又棄去我存曷以
一代人物風流盡矣生也何為莫解此理彼豈無人懼
非書耳昔兄之存衆慕如蟻我獨從横無所統紀如彼
扁舟亂流而濟觀者聳然我行如砥事固多變中江乃
爾三日新婦請從今始念此哽咽淚落如洗巵酒豆肉
非以為禮
祭妻父何茂宏文
嗚呼既以有生安得無死自死自生滔滔皆是生既非
真死亦云妄超出死生是名實相惟彼聖賢其道則殊
不使生死總之為虚生不如生麋鹿與俱死則死矣木
石之枯生事愛敬死事哀戚人道始終一用其極前賢
未辦我任其責責苟在我有死無易昔公少年相父起
家食不厭麄衣不慕華父死我在事靡有他或費或嗇
先志未遐欲知其人視其家道以其餘力發為辭藻兩
登薦書門戶華好迄用有成難弟敏妙家日昌矣而弟
遽亡弟有遺責併此乎當同時孰在彼俊者郎筆硯其
間而視茫茫既老未休心非外慕大耋之嗟莫求其故
縱不尊榮終此大數無寧少留觀我常度唯公平生較
然不欺質直敢前恭儉自持無疾而逝胡寧有疑死生
大矣不足與移某獨何為感念昔者託我以女匪其可
且幸能謀食於道未也晩蒙公知異禮是假言疎意拙
忠故不捨二十年間付之土苴持此丹心對越泉下尚
想音容酒傾淚灑
祭石天民知軍文
嗚呼高才辯智孰與強力為善博學多能孰與藴藉風
流故天下之士有以自負而取名自足而善謀未若無
挾而好修澹然而不忮不求者也嗚呼天下而有若人
則薄劣不能汙纖碎不能留小諒不能表其孑孑鄉原
不能致其綢繆當與一世混流而揚波枝葉婆娑而根
是培屹然而山立翛然而天遊者也嗚呼此吾天民所
以單行於士林之表平平而坦坦容容而休休者乎英
風義槩足以激懦而起偷美意仁心足以律貪而鎮浮
書册未嘗不親而書味厭飫而優柔事體未嘗不具而
事情反覆而咨諏聖賢不傳之學豪傑經遠之猷兼該
衆美而歉然以未善為憂推先一輩而退然與後學為
儔此吾夫子所以嘆任重而道遠而韓子貴於責已重
以周者也嗚呼天民豈復有一事之可憾而不足以乘
一障於遐陬乎樞庭一屬與夫治中别駕乃足以盡其
平生而酧之乎吾不得質諸幽也嗚呼得兄凶問京口
行舟審吾元卿北關渡頭歸未弛儋負薪是尤賢子訃
告我病不瘳日卧于牀自夏徂秋亶其既安困於敵讐
二年之間一半為囚自餘奔走人扼其喉兄喪既終我
頭未抽墓有宿草老淚漸收我雖僅存豺虎是投來飲
我酒尚如生不生死遺憾付之牢愁跡雖易考事終可
羞兄亦慨然歸安此丘
衆祭潘用和文
嗚呼鄰里親戚朋友故舊此人情之至隆而人道之所
繇立也歲時無事杯酒相命劇談滿引恢諧笑謔醉倒
而不相責禮其尤親者則有筆硯文字之好上窮千古
下極目前碎事以致其切嗟琢磨之意此人情之至歡
而人道之所繇成也俄而於朋輩之中奪其一人而去
使其徒回皇四望而目瞪舌彊不知所以為策徒能涕
泪四垂各道其平時悃欵歡愛之淺深以為幽明契闊
之候此人情之至悲而人道之所繇極也平時朋類相
從頽然無所是非於其間使争心消伏而不見惟吾用
和是頼而何以首當此禍耶豈吉凶皆非善惡之謂而
所遭特顧其臨時耶千卷之書獨不如生前一杯酒此
吾徒所以為用和千古之嘆而寂寞身後之名要亦何
足深計耶八人之中惟頥年相若惟恂齒最少同堂合
哭以哀亡者之相去一世不知悲樂憂歡變故何時而
遂已耶生無所取死無所愧哀哀用和致此一酹
祭章孟容文
嗚呼盛衰生死固天地之常經而悲喜哀樂遂出乎其
間者亦情之正也如君父子踵相躡以取科目而先公
遂以才望入御史府登法從蓋可謂一時之盛者及其
以不合得罪罪方釋而死及之君徒小試州縣而亦繼
以死行道之人為之酸幸而感涕而况於君之母兄若
弟若子乎念昔見君纍然在疚撫胷呼天天不我覆余
亦悲哽慙不能救今又幾時來告君訃盛衰相尋如夕
與晝適其甚者與君先後余聞君疾之未病也語其子
以苟不可諱勿用老佛之教以汚我及其臨訣夜分款
語今且死矣遂從吾父所可憾者棺未入土禮壊千載
喪尤非古如君之志聖賢所與君言在耳而子忍負我
欲哭君既行而沮昔君屬子於予何取庶幾幡然而過
可補祭奠柩前英靈鍳否
祭孫冲季文
嗚呼天之生子殆若有意變化倚伏惟人自致是以君
子勉所未至兢兢業業天人之際理之難知乘其所恃念
子之初亦或可避彼其與之以識而偏於才備其能而
嗇於德文足以自見而勞於成名志足以自立而困於
無命子憂其才之不足余獨以德為可貴子方以名為
可求余獨以命為可畏今余不幸而言中使子賫恨而
入地重慈親之憂有幼子之累父必以咎而自歸安在
其子之有罪然皇帝王伯之道聖賢士君子之學平時
樂與子共之者萬事瓦解而余尤不自知其多涕也嘆
來者之未涯傷疇昔之有愧苟子之姓名與我隠顯於
百世之下則或為九泉之慰
衆祭孫冲季文
嗚呼十人之聚則有短長命也不齊固理之常積而至
百胡可較量念昔相從意氣方張禍福之來孰避孰當
而謂如子適是不祥不祥何尤當之可傷相與别子列
以豆觴汝飲滴酒如在吾旁所為學者帝伯皇王追念
此志有淚盈眶爾友咸在爾魂茫茫爾不能飲飲爾以
漿各以意接言不能詳失聲而號痛裂肺腸何以慰子
沒身不忘道過爾墓悵望斯岡千載吾銘歸安其藏
祭宗成老文
亮年十八九時諸公不以為不肖雖大父行父行往往
辱與之游其後又與年輩相若者相與上下其論晩乃
與一時後生相從講畫雖才俊比肩可喜可愕至於動
心怵目無所不有然其厚德偉度要不復前人比以故
尤思與父行游不厭公於其間厚德偉度尤為傑然而
旣親且舊其慕用不一端而足也乃亦竟死耶八十之
親子又方冠一第何為萬事冰泮盛衰相尋百年之嘆
人物藐然寓哀一奠
祭妻弟何少嘉文
嗚呼恩莫隆於姻戚義莫重於朋友民之秉彛士有常
守類而聚之各從其厚聯而合之既厚且久聖賢所謂
捨是則不我於子姻戚也而講論辯說我為子剖子於
我朋友也而患難倉卒子獨我救緩則游從急則奔走
不期而應如左右手我寡兄弟頼子以沒首世俗道薄
頼子以遮醜天胡不仁為此舛繆夜半負舟疾馳恐後
古亦有之顔夭跖夀獨子遭乎亦我有咎嗚呼此其禍
變豈復吾之始慮耶以子之平生亦何以致此荼苦耶
事母能以色飬至於左右之無違事兄不以病替至於
憂喜之無忤敬其弱妻而裏言不用撫其幼妹而恩意
孔煦尚賢睦族以任門戶敬老慈稚爰及行路人為我
役謹其喜怒人食吾利同其欲惡節彼我飾行以内恕
年未三十動有常度仰止聖賢行矣而著胚胎既成軒
豁呈露子之望我亦以此故我困禍患失其故步子抱
不滿交臂而去道之云遠人曷其遽非道弘人歸咎無
所百爾所思豈亦有數我辭非悲我淚如雨有知無知
一息千古
祭徐子宜父文
前賢既遠源流莫繼卓彼諸儒尋廢起墜後先相望曰
同而異歲晏屹然惟公之子非子之能於公實似言取
其信動必以理孝友慈恕儉恭和粹儀刑後來子鍾其
美枝葉扶疎有本如是子登王朝日躋膴仕羣公相敬
資以行志退食從容教忠無愧朱衣銀魚寵褒沓至何
如蒼天成此永喟道之云遠幾人能遂無以考祥曷視
其履公雖遄邁道則自邇盡道為難從公則易進退莫
安死生孰計終天之痛惟子之瘁子曰已哉朋友則未
相與盡哀繼以寬譬嗟乎公哉非以私意庶幾饗之一
觴之酹
祭陳聖嘉父承務文
嗚呼昔我先祖以氣自豪公方錄一縣之事歲時相往
來以同宗故甚相好也我先君與公之子生同歲少同
學而不肖無狀因得叙族屬以自附聞公之喪匍匐哀
慟若已有之比其葬也亦復效薄奠以載其區區之意
非無從而至此也惟公早稱善人晩錫爵命念平生細
大之事莫或自欺雖一死契闊之餘故應無憾有昭靈
識樂舉余觴
祭凌正仲父文
惟君力足以自拔而志念不出於鄉閭才足以資世而
事業止關乎門戶孝友慈愛人無間言規矩凖繩身有
常則富而好禮惠以使人子有一於是乎吾必謂之學
矣居雖異縣心則知君及夫事變之驚悼困於禍患之
奔走意料不到倉卒何關聞君之喪嗟已後時哭君之
柩沮於及境徒有遺憾夫復何言一酹之哀半歲而遣
昔者君之子姓多不見鄙故論君之平生獨為甚詳魂
乎來歆言也無愧
祭王木叔父文
嗚呼父子之恩沒身莫酬四民孰貴士兮好修昔公有
子讀書是謀亦既得仕惟友之求堯夫子復共仕吾州
少望正則又拔其尤我亦登堂厠比英游公居其間意
好綢繆亦有甘旨共此拍浮賓主上下一笑夷猶謂彼
茅容少見未周退與婦言有此客不非子能賢實父之
繇十五年間參差去留進登王朝或死以休或掇巍科
或官遐陬我獨窮甚豺狼是投賢子何為逆風撑舟公
亦厭之一病不瘳嗟乎哀哉逝者如流死生異道窮逹
不侔孰為此者蒼天悠悠未有已時寧有定憂積者厚
矣令子之收鄙文侑奠以享諸幽
祭彭子復父文
嗚呼生稱善人死表於墓曰處士之墓古人務實而不
務設飾所以貽範於其鄉也衆之本教曰孝國人稱願
然曰幸哉有子如此古之人為人子者由微而至著所
以逹其父於天下也如公之父子蓋亦庶幾於無遺憾
矣七品之服以為封千里之寄以為養夫婦相對子女
無缺而相羊於七十五歲之間天之報施亦豈徒然哉
昔公之子初官金華我從之游道義靡他拜公堂上質
實無瑕從容二林相與如家子登朝列公夀方遐我困
囚繫公天一涯死生禍福相去有差晚節末路共此嘆
嗟墓有宿草計程則賖雖死不朽是耶非耶情則至矣
儀匪靖嘉臨風一酹涕淚交加
祭金伯清父文
嗚呼讀書取於庇其身治生取於足其家身苟庇矣有
開其華家苟足矣不導其奢設心措慮造端不差報施
常理為應匪賖故諸子力學勤生統緒既定宜君之暮
年晩景付託良佳何一旦之逝去致有識之咨嗟况於
樂善之不倦重以内行之無瑕夀不應嗇理宜有加天
之蒼蒼其正色耶若伯夷者善人非耶雖倚伏之終在
而變化之周遮念歸怨之何所矢陳辭之靡他追疇昔
之樽酒為今兹之静嘉謂冥漠之如在想英靈之未遐
苟余誠之可享豈多言之為誇既升堂之不見宜有涕
以無涯
祭王天若父母文
嗚呼富夀好德康寧考終此所謂五福而權勢榮華不
與焉蓋五福上下之所通有為人者不可不自勉以待
正命也如君之伉儷雖不至於期頥之夀然富而好禮
平時無甚疾病而以令終先後一年而相從於地下而
又有子以似之其於五福蓋亦庶幾於備矣亮之於君
居雖異郡而壤地相接聲問相通雖不覩其丰標而審
其平生敬其吉德曾未得握手接殷勤而君之耦以訃
來亦嘗為君之子驚悼失聲矣禍患奔走欲一遣慰未
能也而君又以訃聞嗟乎傷哉如君雖可以無憾而人
子之心奪之中道隣壤之敬失之須臾其為傷嗟寧有
窮已一奠併致寸誠孔昭靈其有知我亦出涕弔君之
子惟後是圖
祭王文卿父母文
嗚呼昔我諸兄與其鄉人諸友及從先公游磨礱乎道
義而服膺其家範之懿至今在耳歴歴也及公之身積
愈厚而收愈薄克有賢配以無忘先公之訓惟我一二
人獲與諸子周旋先世之德至是而愈文矣天之報施
意與人合變化倚伏一闢一闔夫婦繼亡有來或遏何
以占之送車雜沓
龍川集卷二十四
