龍川集卷二十五
宋陳亮撰
祭文
祭妻祖母夫人王氏文
嗚呼一婦不織天下必有受其寒者夫人之勤始終若
一豈徒以起家之不可安乎室無妄用則男子無苟
取之心夫人之儉不間於有無豈徒以貧富之不可常乎
至於察人之所不察而閫内之情畢見愛人之所不愛
而一家之勢常平此所以夫不勉而正子不督而賢間
言不却而息長幼不約而親而天下之為人婦為人母
標行義以自見者比夫人蓋猶未足以為賢也生不願
知於人死不見著於史惟餘此心無成有美矧亮不肖
烏知夫人亮實有婦夫人之孫十年登堂誨言在耳因
跡以觀其平如砥昔亮之窮棄不足論夫人撫之綈袍
之温一飽有時解顔以喜感念之恩如實出已年餘八
十德浮於年哭不可留路及九泉
祭姨母周夫人黃氏文
嗚呼昔我外大父六男二女而我先祖妣實外大父之
女弟也故許以女歸我先君而外大父母相繼即世於
其中間六男摧落無餘故我姨母幼育於我先祖妣及
笄乃歸周氏然後黃氏所存惟二女而已我先妣每念
及此輒不欲生歲時祭享遂託於陳氏亮自幼時固已
識我先妣之戚憂常懼力之不足以任其後也未幾我
先妣以盛年棄我諸孤弟妹交託於周氏亦惟我姨母
是撫不獨黃氏之責萃於姨母之一身天下閔凶我姨
母復得末疾猶以藥物自扶每力疾而語亮曰汝克自
立我姊賴汝以瞑目然黃氏於兹盡矣汝母寧無遺憂
乎亮抆淚以告方扶持百年是望毋為是不祥之言然
心亦憂之不圖其遂至此也天乎酷哉天乎痛哉以亮
之不肖懼將遂墜陳氏其能保有黃氏之墳墓而饗其
鬼神以安我母我姨母之靈於百年乎念我姨母如我
母存死而可代敢愛此身今其已矣責將誰分長慟大
號告我後人
祭妻叔母喻氏文
嗚呼念不肖之疇昔嘗受知於夫君妻以其兄之子教
以古人之文雖有孤於此意豈不懷於過恩俄永隔於
生死無所效於賤貧帷胸中之耿耿蓋可質於明神晩
抽頭於禍患幸日暮之晏温事夫君而不及有夫人之
尚存願誕彌之再拜終此禮於千春寧夫人之盛德使
我志之莫伸環親戚而聚弔獨訃音之後聞雖本末
之可察亦長短之易論望新靈而哽噎話往事以酸辛
尚至心之可恃與薄奠而共陳豈多言之自解庶或格
於尊魂
祭林和叔母夫人文
嗚呼欲知其母視子之賢子賢而逹母饗其安富貴尊
榮百福具焉飛騰之初而母棄捐此在人情孰不奭然
况於其子寧望生全孰為此者嗚呼蒼天栽培傾覆倚
伏變遷一往一來如環無端有幸不幸理難槩然必其
在人為之後先吉凶禍福則罔所愆雖愆不僣其終不
偏天人相因繩牽絲連唯太夫人和柔静淵夫婦如賓
烝嘗吉蠲衣不慕侈惡其敝穿食取則足惟其潔鮮七
品之封八十之年康寧考終子孫滿前凡我鄉井三數
衣冠錙銖而較莫我扳援先德如此厥有繇緣子心罔
極曰不其延於今未足視後必填安得彤管大此幽鐫
我辭之悲抑揚周旋有是寸誠薦之薌羶
祭徐子才母夫人文
嗚呼天之運行為有常人之祈望為無已年踰八十身
為命婦康強無疾奄然而逝世之得此其能幾人天之
報施亦不薄矣子有盛名方為時用挈其才具欲飛輒
止高高在上事固難量人之所期豈有窮哉天非獨吝
人非無厭天不如是則不足以言天人不如是則不足
以為人送車千輛祭者數百人交有淺深義有厚薄或
哀或念其情如一行路觀者為之太息死生之際無一
可憾人各有心非力可取地道無成固有終矣安歸於
土惟善惟最
祭葉正則母夫人文
嗚呼昔余識夫人之子於穉年固已得其昂霄聳壑之
氣自其客居永康每一食未嘗不東向悽然有時繼以
淚下曰吾家甚貧而吾母病飲食醫藥宜如何辦又以
勞吾父之心吾將何以為人子余於是時雖未獲登堂
之拜固知夫人之甚慈其子而為之子者固自為可且
余有父不能養余甚有愧焉數年以來夫人之子大放
於古今之書凡聖賢之用心與夫後來英雄豪傑之行
事觀其會通而得其所以與時偕行者於是四海友朋
如夫人之子者可以一二數而天下之人有以觀夫人
之為人母也既而夫人之子又以甲科歸拜其親於庭
併世俗之所謂榮者而並得之人皆謂夫人之疾宜自
是脱然而竟以不救豈世俗之是非休戚一不以攖其
心而繇疾至死一一自有條理耶疾與死非人力之所
可為而所可為者夫人既加於人一等矣常情之遺憾
又何以陳之夫人之前耶然夫婦母子人之至情死生
之際不可以理譬解夫人之子與其父宜何以為心而
朋友之涕亦不自知其潸然也重岡一水寓哀於文匍
匐之救有靦古人
祭趙尉母夫人文
嗚呼三釡及親捧檄而喜仕非為貧亦以養耳孰不生
男其成有幾人曰幸哉有子如此吁嗟夫人亦既有子
人事好乖欲飛屢止千尋之木困嘗在始及其干霄條
達自遂君子知之順變以俟亡者安焉身後無愧賁及
九泉彤管有煒登堂莫及聞風而起歸旐翩翻道出下
里徯之浹旬失之寸晷一奠之敬竟成追致交道之難
難於生死
祭王道甫母太宜人文
嗚呼宜人少從其夫艱勤以起家晩從其子驅馳以遊
宦三年簿領一月朝行而徑膺千里專城之寄板輿之
樂人生亦可無憾羣賢聚朝召命鼎至而遽罹蒼天罔
極之痛喪車之行識者以為大哀人之隱憂子之巨創
交發竝至其胡可言嗚呼人壽百歲獨不可以八十九
十乎貴極人臣獨不可見其子為卿監法從乎天運之
公人心之私苟其相值公私合一厥或參差為此臬兀富
貴之來半道而失終天之恨寧此杪忽某向與令子
為琨逖之相期晩節末路蓋管華之異向跡雖小戾心
實如初追念昔遊幾成一夢值兹凶變共哭三衢趣報
兒曺令陳薄奠指日東望臨風涕零
祭錢伯同母碩人文
嗚呼大家世族垂三百年方其盛時二浙惟錢被兵日
少有此山川尺寸必爭俄而華顛棄如敝屣聖明當天
禄以報功位以象賢著忠令甲吳竇與肩代不乏人母
儀是先睠惟后族和柔静淵女美夙著女訓素閑有德
有容衣此華鮮有禮有節饗夫薌羶齊實吾偶作配其
緣生兒大佳胎教固然兒亦自力取友必端有聞於朝
進服班聯持節分符于蕃于宣風采間見仁愛則專板
輿有教奉以周旋庶幾色養不為變遷天子曰歸赴我
詳延綵戲之樂所居而然子心罔極福無十全登進方隆
忍此棄捐嗟舊封部遺愛在焉豈我一夫為是惓惓弔
死唁生困於拘攣祥除伊邇寧發慰言一奠之誠不懈
愈虔天運參差惟偏非偏
祭樓德潤母夫人文
維靈守寡之操有以參列婦於古先撫孤之仁有以見
夫子於地下所積之厚所收不微板輿東西厦屋終始
年踰八十為人子者寧有滿時命至再三有國家者以
錫類耳雖天報之未殞而人道之有終念一旦之息微
所不忍見追平生之色養詎其克堪此賢嗣之所以創
鉅而痛深而朋友之所以哭哀而涕出舉觴而薦豈曰
無從望堂而登於兹永已
祭鄭景元母夫人文
嗚呼盛衰消長相尋於無窮是非毁譽交發而未定此
世人之所共歎而君子以為有命方夫人之盛年悼其
夫之已竟念二子之何學寧利名之足競嗟長公之山
立儼獨矜於細行蔚羽儀於廟朝樹後學之審訂越仲
子之鷹揚慨砥節於清勁不充詘於崔嵬無幾微於蹭
蹬宜世道之有關詎門戸之私慶以還報於地下謂婦
德其特盛曾歲月之幾何掩風波之交迸彼山立其何
罪躐夫人而目瞑此蹭蹬而不已遂得名於不令矧窮
達之小異豈平生之退聽噫夫人其何為與此變而俱
病雖自古之或然冀天定之能勝不然則盛衰消長是
非毁譽乃足以汨人之正性也耶人欲若浮天理如瑩
物必有對鸞鳳梟獍其順其背或掩或映參差不齊
於終必稱受命於天惟舜也正長公有知告我曰敬其存
謂何盍亦自靖逝者如斯萬事墮甑委曲則巧直情則
徑匪人可欺寧我不佞尊魂如在雖幽不懵揭虔妥靈
斯言有証
祭丘宗卿母碩人臧氏文
嗚呼母子之愛不出於閨門而足以關天地之造閨閫
之懿不出於鄉閭而足以起薄海之敬此其輕重繫之
人而真足謂人者固未易以一二數雖隱德幽光亦將
不期而暴白也一世人物之英百年廊廟之具而碩人
生之豈不有關於天地之造乎三品榮貴之養上壽康
寧之福而碩人享之豈不遂起薄海之敬乎碩人之婦
道固天下之為人婦者所取以為法碩人之母儀而天
下之為人母者雖欲想望其庶幾而不可得使盡發其
平昔之所有則碩人之不朽固不在於言語文字之間
也終天之痛人子之心豈有窮哉宿草之哭封部之人
其哀如此仰惟靈識俯鑒精誠盡以餘悲泄之一奠
祭盧欽叔母夫人文
嗚呼多男之祝聖人不棄則百斯男徽音孰嗣兩姓之
合似續為貴琴瑟既調男多受祉嗟惟夫人尅意絲枲
祭祀酒食既嘉且旨家道用裕人心不貳開厥後來相
導以理一男克立問學自詭聲問昭宣亦母之美或幹
其蠱或尚其事諸男森然分頭竝起百足之蟲不僵其
死死而不亡亦惟有子閫内之懿聞於井里日夫既行
今亦往矣人壽有涯子心罔既死生大變孰可寬譬號
呼蒼天感念終始一哀出涕朋友之義我困于囚義亦
凋悴追作此文尚千萬祀
祭蔡行之母太恭人文
嗚呼以太恭人之盛德而不及竟壽考以成子之養以
令子之純孝而不及登華要以致養其母此朝士大夫
之所共歎嗟朋友之所為流涕而天之所以為天其不
可知者類如此也雖然太恭人之壽及中矣令子亦有
列于朝矣夫君既沒整齊家道母子相與為命以致菽
水之歡者又數年於此矣諸子稍稍自見頭角而為母
為兄者亦庶幾可以無負矣等高下而較之雖太恭人
之母子所以自盡者甚至而天之所以報人者亦不至
於甚謬戾而不可合也五福之難全其來非一日而一
事之稱心亦有以自歸於九泉况其可以自寬者不既
已多乎歸從夫君而兩愛子左右之責當門戸而四兄
弟先後之死者無所憾生者未易畢朋友之救不能
匍匐樽酒之酹有如皦日
祭李從仲母夫人文
嗚呼夫人事夫有禮而不同其老教子有法而不及其
成望有所止而事固難平雖助緝其家始末之可念然
康強以老死生之可驚寒暑不能無代謝弦望不能無
虧盈人生不能無欲有欲不能不爭苟在我有自安之
分則在人無不盡之情終天之痛聖人以三年為斷顯
揚之孝人子以終身為憑恍吉祭之有日必揭虔而妥
靈稽一奠之竒禍乖大義於平生尚時日之可攻儻素
心之易明寓不足於薄少徒黯然於涕零悵音容之已
遠寧謦欬之或聆庶彤管之可恃豈龜蚨之足正
祭郭伯瞻母夫人文
何郭大家里閭相望世有姻連成此吉昌夫人柔淑於
何用彰出從于郭適合于當女功姑置婦職是襄外
餉賓客内謹烝嘗必敬必戒頃刻敢忘宜家宜子拱立于
旁睠惟夫君以志自強藏鏹巨萬詩書是將論德聖賢
結交老蒼無以相之歲月茫茫今其已矣有來感傷吾
事未了付之諸郎兒亦自知若何終喪弔者在門有淚
浪浪
祭凌存仲母文
閨門懿行足以為世母儀死生大節足以配古列婦第
知有子之可恃亦以聽天之所為門戶方興世皆知其
為陽報庭除日美人亦願其以壽終胡不百年究此大
數無寧一夕困於小疴樹欲息而風不停子欲養而親
不待昊天罔極從古難言朋友之哀託文以訴
祭葉正則外母高恭人翁氏文
嗚呼惟恭人生長儒素嬪于勲門匪惟勲門國之戚姻
德尚多有貴無與倫方其盛時震動簮紳中更多事散
而之温大家世族能幾人存粤其存者往往瓜分各求其
配惟德是論恭人宜之豈適王孫亦惟其德相待如
賓自飭以禮自督以勤再立門戸其命維新賢士大夫
以類而親有酒既旨有殽既珍爰多受祉以友輔仁相
夫至此有終則坤云胡不淑遽以訃聞使其夫子號叫
云云恭人甥館第一軰人亮忝交久義同弟昆一奠致
哀詎曰無因恭人饗之以誠非文
祭妻姑劉夫人文
嗚呼夫人有兄女為我婦諸孤是以諉我以銘墓婦德
女美吾辭略具親戚情義亦既悉吐云胡今者猶此驚
嘑所不忍見輀車即路萬事瓦解音容莫覩五十餘年
遂為堆土杯酒從容莫復其處時節問信敬致無所慟
且出涕皆以此故兄女昔者固嘗奔訃余乃不與會葬
之數事有後先歸壽其母遡風而號有淚如雨生必有
死在昔自古哀樂從之人道如許後先相送懼失常度
觴酒豆肉至情所寓門庭徑塗魂猶有據是耶非耶母
亦小駐異時夫人常命兄女遇有海錯惠不妨屢雖小
戲劇未酬前語今亦稍稍以登于爼尚如平生能享此
不千古話說何時可茹
祭妹文
昔吾母十四歲而生我又二年而生汝次兄又二年而
一男不育明年遂生汝自是不復有子比我年二十有
二而吾母以盛年棄諸孤而去未終喪而吾父以罥罣
困於囚繫我王父王母憂思成疾相次遂皆不起三喪
在殯而我奔走以救生者我妻生長富室罹此竒禍其
家竟取以歸吾弟亦挾其妻而苟活於道旁之小舍獨
汝與一婢守此三喪夐焉在疚人不可堪汝左汝右悲
涕横臆見者疾首號呼蒼天竟不我覆余時無策副前
失後大慟欲絶出入貿貿念汝之窮冀以死守雖余亦
復慚不能救異時得脱均此貧富外表之姻母意已久
余欲中變孰任其咎薄力未周成此菲陋汝既畢結余
終面垢吾妻視汝過於女厚歲時存問肯有遺漏天知
地知余心未究見母地下一一可復三載之間禍患輻
湊當路欲殺刑不易受摶手待命大明當晝親故反眼
孰匪我寇汝與吾妻涕泣消瘦歸視我行病輒顛仆余
亦失驚庶天之佑長號而别事亦大謬我遭羅織命落
人手汝既喪夫而子又幼念此計窮病亦宿留天不可
登地無所叩瞑目長往如犬入竇余望網羅如鹿在囿
内外隔絶迷此惡候生死永訣豈曰邂逅汝責未了我
禍亦驟當使汝子稍識香臭死而可忍木亦難就媻姍
勃窣自容宇宙余復何言無與石鬭汝其有知饗此觴
豆
祭徐子宜内子宋氏恭人文
嗚呼婦容罔失宜其家室求我庶士迨其既吉婦德可
親宜其家人夫夫婦婦人之大倫恭人之初兩姓既祉
外事詩書内事絲枲厥德交修相尚以理道德性命施
于女美曰父而舅曰母而姑承顔順志上恬下愉賓客
朋友親族戚疎一有不類則匪我徒祭祀孔豐酒食惟
潔職所當為力兮必竭家道肅穆衆心允愜胡不百年
以及永訣男抛未下女失所依矧姑鍾愛涕淚交頥思
與婦計楚相可為寧忍俱棄命乖所期畿内使節罹此
悲哽有來貴富年不偕永一生辛勤半道乖梗事之難
平有幸不幸言念昔者嘗獲登堂拜母之餘為壽于旁
友好念篤克相無疆再拜遣酹觸事悲傷遭此大變出
淚痛腸魂靈縹渺如在洋洋
祭薛象先内子黃恭人(恭人常誦釋迦摩尼余酹之故書紀)
惟恭人生于巨公之家嬪於名儒之室少不以富貴而
自驕晩不以從容而自佚聽妾媵之宵征撫兒女如已
出小星從參與昴取其有所依嚮而不止於貴賤鳲鳩
居鵲之巢取其拙于更改而不止於均一體地道之無成
致閫儀之靡失率是以行其永廸吉曾和鳴之幾時而
契闊於一日用其于歸之相宜變其弗及之佇泣命也何
言天乎難必為故人而一哀豈平生之永䘏雖薄禮之
匪嘉矧寸誠之敢忽望畫翣之無從庶彤管之有述
祭王丞内子文
嗚呼伉儷雖以義合而相配相求天實為之脩短固有
命存而且感且傷人實當之况其配也於天下為最佳
及其傷也於天下為最慘此長號大慟所以不能自已
而朋友不敢以理相譬解者亦知情之未易奪也嗚呼
天乎人乎是皆不可得而知而死者渙然冰釋生者怡
然理順乃於處變為無憾而人常未易至此雖托契
於夫君豈能保安人之釋然耶情之所窮理之所在一
酹之不敢廢語言之不敢苟者不敢以死者為無知也
安人豈以其言為墮於杳𦕈而不足聽耶情文苟稱安
人其鑒之
祭潘叔度内子朱氏文
嗚呼夫婦至情蓋天所叙死生契闊則亦有數慨我良
朋又失賢婦和氣滿門莫求其故數則靡常非吾始慮
婦德隱然其略可具生長膏粱樂嬪儉素兒非已出同
此孺慕室無間言以及諸姒有姑嫠居足樂遲暮入門生
敬德聲載路云胡一旦使我驚嘑友朋之苦託詞以訴
龍川集卷二十五
