龍川集卷二十一
宋陳亮撰
書
與葉丞相(衡)
亮敬惟相公以碩輔之尊鎮撫坤維經理關隴如聞兵
備甚設大計已定而苦於朝論之不合然内外之事皆
相公所宜通知苟通知乎内外則不合無足怪矣大概
國家之勢未張而庸人之論方勝五十載痛憤之讎未
報而二十年為備之說方出文士既不識兵而武夫又
怯於臨敵大概皆欲委之而為說以濟其妄而已此功
名之事儒者以為難而有志者所同歎也以今日堂堂
中國之大聖天子之明若能相與協力整齊五年使民
力稍蘇國計可倚豪傑動心中原知向紛紛之論便可
以不顧矣奈之何其度日之悠悠也前之悠悠已十年
矣而後之悠悠特未可知孤聖天子坐薪嘗膽之本意
今丞相固有志於此矣要是雜曲時舉虚文相臨未免
悠悠度日而又小人或得乘間正論或以不合使豪傑孤
望而誰與共成此功名哉亮積憂多畏潭潭之府所不
敢登因書尚覬惜分陰以修内政辨正邦以立大計此
固同寮之義而相公之志亦可從是而展矣
又書
亮往者禍患百罹驚憂萬狀不敢復望再齒於人自蒙
知憐始有更生之意家君之故竟於去夏四月十二日
得從白免父子團欒喜甚至泣推原所自相公實全活
之甚欲駢儷數語為門下謝顧無用之辭方經營調度
之時徒亂人聽視敬復不敢而此心已知歸矣但痛定
之餘撫心自失如雨止牆頽嘘過熖熾不復能自禁忽
去秋偶為有司所錄俾填成均生員之數未能高飛遠
舉聊復爾耳豈敢不識造物之意而較是非利害於榮
辱之場不自省悟來秋決去此矣重以三喪未葬而無
寸土可耕甘旨之奉闕然每一念至幾不聊生又羞澁
不解對人說窮愈覺費力就使解說其窮固亦自若也
以相公雅悉其家事故輒拜之相公旦暮歸作霖雨則
窮鱗枯枿自應須有生意西望門牆跂立依依而已
又書
亮自頃拜違鈞表忽焉五載竒窮禍患何所不有獨以
先人受全軀之恩竟銜之以入地朝暮几筵之側每念
崇恩惟知感涕去年溫州進士戴溪行嘗僭拜相府之
書不知竟能一徹鈞視否冒昩之罪不敢逃也臘月間
先人之喪遂見三祥就使亮免喪不死然五年所學之
技大類屠龍技雖成而無所用終何以致先人銜恩入
地之報於門下生死負愧不知所云仰惟丞相豈責報
於亮者自忖之意蓋如此區區必蒙鈞照
又書
亮前月二十六日竊聞旌纛之還便欲匍匐走伏鈞屏
環顧衣服凶惡非事王公大人之禮遲回久之始敢略
見其誠於此書不識丞相謝客之日或許其請見乎庶
可以不易服而進也亮久不見齒於鄉閭出門之日極
少請見之意誠為僭率謹跧伏以聽鈞命亮不任愧懼
之至
與周參政(必大)
亮不獲瞻拜鈞表於今十有餘年尺書之問不到記室
今又兩年矣惟是傾心門下始末長如一日所望致君
堯舜使天下均被其澤而亮也亦與一人之數今蹉跎
漸向暮景志念不出閭里時和歲豐則妻子可保無虞
乃以連年大旱中産之家餬口之不給細民愁瘠如鬼
所不忍見今歲尚頼少稔不爾亮輩亦不可活今春雨
多大似去年氣象又復可疑此正廟堂焦勞之秋也參
政於斯時而不任其責其將誰任之比見所與元晦簡
惓惓於為粥以食餓者又慮其信用之過給散之無節
以亮所見此皆齊其末耳為元晦計則可而非參政之
所先也渡江安靖又五十餘年辛巳之變悔禍如反掌
此非人力所及蓋天下不以是為變故也自淳熙改元
歲事少稔長短相補凡六載而上下安之若以為天瑞
之臻觀此兩歲則其氣象方勞思慮耳論安言計動引
聖人羣疑滿腹衆難塞胷此今古儒者之所同病以朱
墨為法以議論為政此又本朝規模之所獨病也方聖
賢馳騖不足之時而課一時以為功孔光胡廣亦將笑
人衮職有闕惟仲山甫補之猶為平時設耳諸賢彫落
殆盡獨參政與元晦巋然以鎮之參政又方協贊國論
於斯時也而使亮輩憂旦暮之不得食是則為可恥矣
天下大計不逃參政之所思慮經畫亮方甘放棄亦不
當與聞此事縱有所論麤疎茫廣不能自合願參政尊
其所聞而已
與周丞相(必大)
亮不獲瞻望鈞表匆匆又復兩載崇仰之心如水萬折
而必東也窮居野處日與海内之人在陶冶之中而獨
能知其所自今春以年免上禮部本有進拜之便臨試
一病狼狽拖強魂入院僅而不死倉惶渡江兄弟接之
江頭攜持抵家更一月始能噉飯一庶弟竟染病以死
更以妻孥番病意緒惘惘殆不知身世之足頼也方困
頓時亦聞昭布大號晉秉國鈞二十年海内所仰望而
敬祝者一旦遂滿其願非獨一夫欣幸而已仰惟丞相
以命世之才得曠古之學平生經綸老手至是可以展
布而無疑矣主上天日之表本非苟安於無事者皇天
全畀之重百年丘墟之責則北向之志非可與好大喜
功者同日而語也丞相亦豈今日而忘念慮哉亮朴甚
至於起立雖病未即安喜慰無量亦嘗撰為駢儷之語
欲遣一介馳獻因循至今其意之皎然尚頼丞相終察
之今者又聞朝廷非復向來安靜廟堂當亦多事何暇
欵讀士子言語念此意不可不達故卒遣前倘略賜鈞
覽不勝幸甚亮蹉跎遂入晩景技成無用重以多病度
非久於人世者宜可一筆勾斷而耿耿者未易即滅況
在門牆之舊豈便復緘口又不敢縷縷為瀆雖疊楮之
恭亦以為丞相既厭之而不復出也亮至節後以小故
一到浙西取道行都首當俯伏鈞屏以究其平生欲言
而未敢者冒昩瀆尊之罪鈞慈必有以照容之亮下情
惶懼之至
與辛幼安殿撰
亮空閒沒可做時每念臨安相聚之適而一别遽如許
雲泥異路又如許本不欲以書自通非敢自外亦其勢
然耳前年陳詠秀才強使作書既而一朋友又強作書
皆不知達否不但久違無以慰相思也去年東陽一宗
子來自玉山具說辱見問甚詳且言欲幸臨教之孤陋
日久聞此不覺起立雖未必眞行然此意亦非今之諸
君子所能發也感甚不可言即日春事強半伏惟燕處
自適天人交相台候萬福亮頑鈍寖已老矣面目稜層
氣象彫落平生所謂學者又將掃蕩無餘但時見故舊
則能大笑而已其為無足頼曉然甚明眞不足置齒牙
者獨念世道日以艱難識此香氣者不但人摧敗之天
亦僵仆之殆盡四海所係望者東序惟元晦西序惟公
與子師耳又覺戛戛然若不相入甚思無箇伯恭在中
間撋就也天地陰陽之運闔闢往來之機患人無毒眼
精硬肩脾頭耳長江大河一瀉千里不足多怪也前年曾
訪子師於和平山間今亦甚念走上饒因入崇安但既
作百姓當此田蠶時節只得那過秋杪如聞作室甚宏
麗傳到上梁文可想而知也見元晦說潛人去看以為
耳目所未曾覩此老言必不妄去年亮亦起數間大有
鷦鷯肖鵾鵬之意較短量長未堪奴僕命也又聞往往
寄詞與錢仲耕豈不能以一紙見分乎偶有端便因作
此問起居且詢前書達否此便一去不回能尋便以一
二字見及甚幸餘惟崇護茵鼎大攄所蘊以決天下大
計為禱
與張定叟侍郎
亮比詣台屏參謁特蒙與進所以慰藉之意良厚皆非
衰落之餘所敢當既而欲稟辭乃承有意所不料之慼
次且而退徒劇山斗之仰重惟魏國先忠獻以至公血
誠對越天地以崇勲茂德震動華夏為中興社稷之宗
臣平生慕望欲為執鞭而不可得也荆州以絶識純誠
嗣世而作功雖不竟而志實未冺惣其遺烈鍾之侍郎
侍郎遇事風生見善如己出人疑荆州之不亡而忠赤
自將誓不與敵俱生則先魏國為有所付矣近者晦菴
入奏事侍郎適還從班行都父老莫不以手加額不敢
以意分先後亮時實親見之夫子所謂無忝者於侍郎
可見也乾道間東萊吕伯恭新安朱元晦及荆州鼎立為
一世學者宗師亮亦獲承教於諸公後相與上下其論
今新安巍然獨存益締晩歲之好子約以其兄之故亦
相與如骨肉獨侍郎既貴不敢引例以進不謂台慈肯
自貶損亦引接之如故舊使得移所以事荆州者而自
見於門下幸甚過望不可言侍郎行登政地凡可以報
國而光其先者宜不待他人之助然天下大物也豈一
手一足之為烈亮之獲聞於諸君子者倘可繼此而得
進乎固所願也不敢必也
與勾熙載提舉
亮拾殘生於萬死之餘拖延逗遛遂見新春今庶幾不
死安眠善睡於部封之下無非威令風采有以庇存之
仰戴此心無有窮已甚思參覲以聽餘論滿足平生慕
望之心多難畏事雖門之外亦不敢妄出惓惓耿耿之
情未嘗不東望而坐馳敬勒短劄仰候興寢敢祈為國
尊護以即禁林不次之除發其所蘊見於論思斡旋鈞
軸以與天下同此福利亮不任惓惓之禱
又書
亮六月還自臨安道出麾下以手足俱中瘋濕不成禮
度不敢進謁既而嘗略具禀乃辱報翰甚寵及輶車出
按惠然欲屈臨之今之君子或少同筆硯或二十年游
從之舊一旦貴賤少異便如路人其欲作意勉敦平生
契好者終是生硬不出情實旁觀者便得以窺其中之
所存彼亦安之而不顧也郎中負一世之才望漢庭羣
公猶復退避出持使節一路凜然其於部封小夫曾無
一日之雅蹤跡汨沒德又無聞何所取焉而遽欲自忘
其皇華之尊乎豈郎中欲納一世之才高高下下不使
絲髮遺棄亦欲忘其下體而采其葑菲乎此意高矣厚
矣亮幸然適當於此時也不然則田光所謂今太子聞
光盛壯之時不知吾形已不逮也亮少時嘗有區區之
志晩節末路尚不能自别於田閭小孺其他尚復何言
技成而無用且更以取辱亦嘗思與一世豪傑之人審
訂其是非可否既不可載之紙筆相望三百里一出甚
難徒劇此情而已若執事眞以為可與言或使軺出按
台溫道過天台鴈蕩能賜一報當策杖相從於山水間
為十日劇譚之欵庶幾可展布其平生也近有栢屋三
間名曰抱膝葉正則陳君舉為作抱膝吟朱元晦亦許
作之矣執事亦能賜數語以光寵之乎率爾干溷惶恐
與彭子夀祭酒
亮向者得台翰為報之後仰止道誼不任此情班行之
有門下屹然如中流之砥柱而時事日以難典禮日以
異闔朝危懼田野隱憂舉一世之隱憂所當竭其血誠
而共極之蓋不可以頃刻緩者也貴之與差不甚貴賢
之與差不甚賢皆當次第受責不得自恕亮田野小夫
近嘗叨冒一時誤恩猶不敢自安於田里門下以道山
玉府之英而當春秋之責回天之力非有望於二府給
舍臺諫侍從則望之諸賢食焉而怠其事可乎此田文
與吳起論功之時也亮卧不安席食不甘味將從諸賢
而問其平生所講者不暇以貴賤論然病之生也有根
有柢有漸有漬穿經入絡動榮及衞至於滲骨徹髓而
後不可救若於其根而治之可以無智名無勇功治之
於漸漬則藥力亦不重人君以一身而臨天下責於庶
明勵翼動息必知根漸必覺故君子之效力也微而收
功也大若上下皆不覺至於經絡榮衞而藥力猶輕則
無可為藥力重而不能救則其病在不早辨耳今猶及
可辨也諸賢何以追辨之乎願門下肅遵時令精調寢
餗以共扶天地之經無痕瑕可指而還其初不任惓惓
之禱
與范東叔龍圖
亮自頃一望台光蒙所以溫接奬與之意厚甚連歲到
行都自顧蹤跡日以陸沉無顔數詣台屏但時與令姪
少約問訊啓處之詳慰此尊仰初夏嘗一到金陵與章
丈侍郎甚欵相羊泉石間每玩所留字必相與詠頌悵
望良久章丈亦言右司甚遲其來失此良欵尤用怏悒
亮自七八月之交一病垂死今幸苟存殘喘百念皆已
灰滅但尊敬大賢君子耿然猶在
又書
亮竊惟提刑右司西州人物之英一朝簪紳之表文章
議論為時宗工道德風流在王左右禁林兩地漢廷莫
之或先飜然而去不可復駐雖高節凜然而徘徊戀主
之義尚有可思者持節湖外彼民何其幸也族兄君舉
遂獲同寮託契至厚今兹遊處其間樂當不可涯使軺
聯翩得賢仁言仁聞交發並見無從一遊其間睹此盛
事悵仰而已時事反覆無常天運所至亦看人事對副
如何泛泛君子不足承當好運猶庸庸小人不足以究
竟向陰之時人不自力而一委之天豈不殆哉亮一親
戚梁銳為郴陽判官道出麾下義當伏謁渠雖北人今
與亮為隣且三四十年矣亮非敢以一書為之先容倘
賜溫顔垂接孤寒小官生死萬幸渠蹉跎選調不善俯
仰蒞官十四五考而舉者只一二人生硬自信可為一
笑右司加意憐之固其所願而不敢望也亮開歲又隨
衆一到春官包羞至此只欲為遮攔門戶計若更不遂
且當浮沉里閈與田夫野老為伍無所復望於今世矣
新天子龍飛寤寐英賢決非湖外所能久留綸渙一下
鋒車鼎來更冀崇護寢餗終為四海一出素蘊不勝千
萬之禱
與尤延之侍郎
比留臨安二十日不敢數造台屏非欲自取疏外正以
極暑必非樂客之時不敢不識去就耳匆匆告違是夜
便宿退居次早即純江懷仰道誼夢寐以之侍郎又復
兼領劇曹上所委屬眷意日隆東西二府非公莫宜也
鈍滯無庸之人惟當拭目以觀天下太平耳林黃鍾得
郡之明日朱元晦得祠廟堂行遣甚愜人意然元晦日
以老矣世念淡然時賢不應終置也幾仲正則聞欲求
外周丈獨當政柄何以使賢者至此乎君舉邈然與蠻
貊為隣鬢毛斑斑知舊滿前而莫或念之此固其命也
亮衰落至此不復與世人較是非苟可以竊旦暮之安
何氣之足論但不容其安而亦莫念之此其苦殆不可
言耳亮冬仲將復有京口之行道出修門自當請謁未
間敢冀崇護寢餗以對冕旒異常之眷亮不任至禱
與吳益恭安撫
亮一别不謂便如許久中間伯恭遞到婺州所留之文
不得一見為恨前年蕭山道中作一書附梁節推行記
得燈下寫時甚縷縷今亦莫知所說何事也正月間到
臨安又得梁節推書始知己出廣久矣甚念一見深以
不可得為慮臨行纔得與天民促膝共語一日復得君
舉書亦知兄之來參差日子極不多人生會聚之難乃
如此回思向來大醉井亭橋上無一時放手固是人間
樂事也比聞有召對指揮丈夫年踰五十始得一面天
顔自不應復有留藏然有君如此亦不必量而後入也
私以為必有非常遇合日日以冀忽鄭景元相訪未及
寒溫首問此事乃知奏疏甚偉九重所以相期待者亦
甚至然竟不免為邕筦之行吾人所向類多如此上方
侍光堯萬夀豈忍使人八十之親重入瘴癘之鄉乎若
明以為告宜無有不納乃欲待闕到而後乞祠殆不可
曉天民一見遂遇合繼此當平步要津矣天下無不可
為之時無不可乘之勢顧吾儕之命忒煞不是當耳欒
武子所謂不可當吾世而失諸侯此言甚可念也亮已
為枯木朽株矣雖即填溝壑固其分但胷中所懷千萬
更無開口處良以為苦四海相知惟伯恭一人其次莫
如君舉自餘惟天民道甫正則耳此事今已一筆勾斷
云云聞見待邕州對當以情告上不可更待來年當機
不發乃更求哀他人恐他時不無遺恨耳伯恭君舉於
兄極相知但其力不能有所及在臨安亦嘗數數欵語
否三四年來伯恭規模宏闊非復往時之比敬夫元晦
已朗在下風矣未可以尋常論也君舉亦甚别皆應刮
目相待葉正則俊明穎悟其視天下事有迎刃而解之
意但力量有所不及耳渠於亮甚厚其於亮所厚如兄
與天民極惓惓殆未可以科舉士人論此君更過六七
年誠難為敵獨未知於伯恭如何耳徐居厚卓然自要
立脚亦與其他士人不同聞安下處甚相近想時時得
欵語也本朝以繩墨立國自是文法世界度外之士往
往多不能自容即如西事之興滕宗諒張亢小小放手
便為文法所繩惟范文正公力保庇之孫元規滕達道
李誠之皆一世偉人而是非相半世人於兄不能深相
察者固亦其勢也然亮以為齷齪拘攣之極其勢必須
一番痛快而後定今日之淺狹亦極矣兄輩不患不得
少舒其意小小起伏顧且安之無聊頼豈有踰於老弟
者乎亦且磊塊度日想兄亦不待亮縷縷也
與鄭景元提幹
比僕子回辱書為答甚悉子宜兄相約會永嘉邑中又
得前所附教具感相念之意但别去之久終是無任耿
耿訊後暑伏可畏諒惟需次有相台候動止萬福黃巖
人約渠以二十到宅上納錢亮更自有一書今已是過
月必須到彼久矣建康書可便見示也示諭出處之意
甚詳自北而南自南而北皆是緦小功之察者苟其無
與於世事雖到淮堧亦不妨若果有干涉人未饒汝雖
入南中亦不免於云云也亮不能自免者起於向來之
餘波未為人所恕而朋友復助成之耳若數年前已如
兩年來則今兹定免也大率永嘉之論多是相時低昂
終成昔時耳若一成作昔時事業却自無事契兄試思
之尤延之又論罷宜若眼前更無好況然天下事正不
恁他論直到黃河一瀉千里之勢方無捺住處耳這些
光景豈碌碌者所能當人亦貴審於量已亮視此等事
已如耳邊風閒居無用心處却欲為一世故舊朋友作
近拍詞三十闋以創見於後來本之以方言俚語雜之
以街譚巷歌摶搦義理刧剥經傳而卒歸之曲子之律
可以奉百世豪英一笑顧於今未能有為我擊節者耳
并七月三十日已成十一闋并香一片押羅一端祈千
百之夀能為我令善歌者一歌之以侑一觴自舉之而
還以酹我乎不欲專人相擾附德載端便決不浮沉也
未承集間千萬為久大之業厚自崇護
與陳君舉
别久不任懷仰不得嗣音亦復久矣眼前區區遂成因
循乃其心未嘗不在也即日秋高氣肅伏惟需次有相
台候動止萬福亮今年本無甚事但隨分滚過時節亦
殊不覺人生各有幾許日子乃如此虚度甚令人自悼
朋友過此皆言尊兄進德日異一日無不歎服但亮終
以為尊兄向者所有已自足以慴伏一世課進亦非難
事小小得喪殆浮翳耳直須到九萬里則風斯在下地
位方可坐視羣山千萬疊無不拱揖以為吾用雖其背
去者亦固吾坐下物也番來覆去彼直自勞耳一旦風
雲會合雖左右前後亦撈摸不著便可以坐福一世蒼
生若極吾人今日之所有祗足以致人之伏耳其背去
者便無奈他何也足以致吾君一時之喜耳退則為人
一掃淨盡便無一事也雖然此非為一世才人智士論
也非如吾兄有地步人當不信此耳亮與朱元晦所論
本非為三代漢唐設且欲明此道在天地間如明星皎
月閉眼之人開眼即是安得有所謂暗合者乎天理人
欲豈是同出而異用只是情之流乃為人欲耳人欲如
何主持得世界亮之論乃與天地日月雪冤而尊兄乃
名以跳踉叫呼擁戈直上元晦之論只是與二程主張
門戶而尊兄乃名之以正大且占得地步平正有以逸
待勞之氣嗟乎冤哉吾兄為一世儒者巨擘其論已如
此在亮便應閉口藏舌不復更下注脚終念有懷不盡
非二十年相聚之本旨聊復云云更錄元晦答書與亮
前日再與渠書更為詳復一看莫更伸理前說若其論
終不契自此可以一筆勾斷矣道甫直是一夢象先一
見之喜殊異流輩渠作做不詫異恐自此可以穩穩平
進子宜久不得差遣胡為而如此大防平時無惡於人
亦復然信哉時之難也雪梨甜榴各一篰聊以問信石
榴真甜者但苦小耳胡君墓誌甚善亦迥異往時豈其
進類若此耶未有承晤之日千萬為世道厚自崇護至
禱
又書
江頭之約參差一月何意一别遂如許久卧病宿留妻
家又失伺候之期繼得所留字及括蒼書甚悢然也家
君甚以不能少具禮為歉象先遞來去年十月書寬夫
附到正月書書辭欵密周緻愈重相念但其間每以得
失相關警愛我則至矣可得謂之相知耶如我與兄及
天民之相知自以為庶幾莫逆矣凡所謂未能免俗之
事宜皆可以略去獨惓惓於柂樓之說亮於兄言固隱
然在心因書又得猛省此乃正合所望耳妥齋之教良
是今不復用矣甚欲得數語相警策許之而未何也大
抵朋友書寒溫外要當有善相示有過相告使相去千
里常若面對講習庶不為無謂監省魁中本不足多云
世道如此足為吾黨之慶幸甚至於不寐盛名在人久
矣自此遂出其為已者以為人人之望我者厚而伺其
手蹉足跌者亦不少盛名之興古人所戒兄於此念之
熟矣其善處之亮憂患之餘百念灰冷環顧其中自為
且不足天重抑之使之少思其自為之道兄出我處要
歸一是人生豈必其同耶猶記未試前從子充侍郎處
共飲促膝對語幾於達旦平生之懷亦略盡矣今日之
事惟當閉門讀書追往念舊以求其新但三喪未舉朝
暮在目使人肝膽摧裂如不欲生手未把卷心已奪去
奈何奈何今歲不問有無斷當隨力襄奉云云狀頭無
以易兄兄榮歸當決取道下里無更以紹興故人為辭
甚欲得一見面叙此榜得人之盛前此以來所未有兄
横騖於江浙李深卿獨步於七閩一榜而收二虎斯已
竒矣而況象先元賓子宜益之德脩諸君子交發而並
至耶盛事盛事象先家事如何此去能免作館否東陽
郭君力欲屈致此君抗志極可喜往往其家甚有禮象
先不作館則已若猶未免宜無以易此渠亦不敢相迫
雖五月間來無害百里使人來求書其意勤甚因與象
先議之勉為此來幸甚亮方欲專遣人忽有此便廷對
在即天下事大略可覩矣順理而言主於愛君憂國可
也仲舒三策要皆其胷中事緩而切巽而正可為廷對
法此亦對君父之道
與石天民
舟中夜語良欵亦足為别去兩年之慰猶恨迫歸太匆
匆耳入夏來不審客間尊用復何似報過二月二十七
日得旨引見竟以何日對乎所言能開啓天聽否當竟
用三劄對後有何指揮曲折幸一見報士人於被召得
對遂可以伸眉吐氣亦丈夫遇合之會也益恭聞亦得
對當有遇合之理此君蹉跎日以老矣六十以後雖健
者不能以有為殊令人念之亦時相見否專書往問安
訊不知在何處安下君舉之得對只在此幾時對後畢
竟如何想當遂留也使乘以邊壘亦甚好恐渠頗念母
老耳辛幼安王仲衡諸人俱被召還新揆頗留意善類
老兄及伯恭君舉皆應有美除兄於儕輩中最為不立
標準以故不為人所忌他時朋輩終當得兄之力消長
回復雖陰陽未可預判要之不能久久平過兄其愈思
所以自廣自非元惡大憝豈無欲善之心乎王道甫每
言人情不甚相遠此意極可念正則居厚道甫皆前列
但遺恨於肖望德遠應光耳肖望遂不免就銓計何以
堪此相見宜極力開釋之但得綠衫拜親於庭自是人
間第一樂事窮達富貴豈有定準哉自龍興乾道以來
不以科甲用人從癸未數至今榜上三名之在朝不過
三四人吾人本不應計較利害使以利害計之肖望亦
可無憾此一榜收拾之外雖世之以一善自名者大略
不遺獨老僕頑然不為一世所錄尚能杯酒叫呼以度
時節肖望視此真可以無恨亮為士為農為商皆踏地
未穩天之困人寧有窮已乎
與石應之
亮自頃新路口作别匆匆又復一歲不任懷仰之情中
間事變亦既多矣夏秋在建鄴間契兄與仲權召試喜
極至於欲舞真所謂頼有此耳然其責亦不小也古之
君子以渺然一身而能與天地並立者豈周旋上下委
曲彌縫之所能辦哉發其誠心併力一向前面路頭有
曲有直有高有低其勢自是難於直撞耳非有心於避
就也故大略歸於必濟而不濟亦可歸之命矣今以有
心避就之人而欲以一身自為命如是而能濟者無天
可也此直毫釐之差便成無窮之繆契兄亦不可不謹
比見所答策佳甚子約以為悶人亮之說則不然由是
而委曲不已則有心於避就矣由是而發其誠心併力
一向則天人皆助順矣象先有些光景發得不盡雖思
量精審而事去徒作念耳大似桓靈寳之起居注也以
亮揆之契兄光景必當次象先而發浙間非無他人然
光景為慢惟兄勉之無失朋友之望前轍可鑒但平生
所學所謂公私兩字者要當於此著眼使之握匙亂著
亦可笑也已
復吳叔異
亮少之時頗不自量蓋盡與一世豪傑角其短長而窮
其技矣卒之身與事左而後生蠭起十十五五如亂山
之不可一方喟然長歎以為天下之事無有窮時分當
跧伏里閭退聽之而已兩年來精神消縮筋骸不自支
持見世有寸長自異者猶斂衽焉況若左右之有志於
卓然自奮者乎相去三十里不敢有求交之心一旦辱
駢儷之文見寵熟讀一過足以見所存甚遠有以起其
少時不自量之心使亮猶有一寸生氣固將與左右辨
論文字之始末與古人交接之道有不如左右所云者
往復至窮而後已今老矣既無以應左右之求又豈敢
復論到底雖然不敢虚也亮聞古人之於文也猶其為
仕也仕將以行其道也文將以載其道也道不在我則
雖仕何為雖有文當與利口者爭長耳韓退之原道無
愧於孟荀而終不免以文為本故程氏以為倒學況其
止於馳騁語言者固君子所不道雖終日嘵嘵欲以陵
轢一世有識者固俛首而笑之耳豈肯與之辯論是非哉
君子不成人之惡豈願其至此然而彼既不可曉雖與
之辨論如水投石而又甚焉何者水投石不入而止爾
人之難曉必且取辱是以君子不為也均是人也所蘊
固有出人意表者此不可以人論也邵堯夫百代之英
豪其事李挺之一切供僕厮之役猶或不當其意彼胡
為自辱至此必深見挺之有出人意表者苟得入其堂
奥將藉之以與百世爭豪一日之屈百世之伸也子房
不下取履則博浪沙中一俠士爾安能輝映今古使人
疑其為王者之佐哉雖然今之君子何暇及此寸善片
長輒欲與聖賢參列豪傑爭長何暇爭百世事業乎亮
老矣已與一世之君子一切告絶豈復與後生相牽綴
耶誦所聞以答見寵之意不能視所施為報又甚稽緩
乃多事之故而非敢慢也十二日肯與景陽見臨尚得
以奉一笑之適其他置不足論
復張好仁
自頃一見眉宇於行都固知其不凡亦嘗為一二朋友
言之矣所恨匆匆遂有建鄴之役不能求欵以此悵然
左右不倦於見過而有便輒與以書亮又不能一二尋
便以答左右之意何其厚而僕何其疎也既感且愧亮
自十八九歲時即獲與曩者諸老游其後一世賢豪往
往皆不甚鄙棄之雖天資不如人處甚多而所聞見較
亦不甚少要皆無補於其身也一世賢豪殆盡而存者
類牢落無所用況若僕固難乎其免矣左右亦視老馬
而念其少壯之時耶十數年來才俊輩出而篤厚之氣
無遺餘矣有能不侮老不虐困如左右然後可期以遠
到之器禮曰甘受和白受采輕俊浮薄而可以有所受
乎左右以如此之質而從子約游其孰能當之遠者大
者其無以讓他人也久客倦甚姑寄此以謝來辱自餘
尚須續布
復胡德永
亮屬者於象先諸人處獲聞盛名竊知所志甚大所期
甚遠所向甚博所涉甚廣所望於斯世者不一而足也
心知健仰而不獲一見甚以為恨不謂慨然惠劄先之
陳義甚高固增敬歎而期與過厚使人聳然而不知所
答古語有之天地豈不寬妾身自不容人之不能容於
天地間者皆自不容耳非無所容也必如吾夫子而後
可以言無所容彼其道足以位天地育萬物而遇非其
時故無所容耳吾徒方求人育之不暇人不我育便謂
之無所容可乎亮方一切置門外之是非而求其自容
於天地間倘可以免凡今所召皆數年前餘波之所濫
觴也決不敢以是自沮足下自謂涉歴四方無所不見
而猶未覺容不容之理乎既以老僕為可置之交游之
末必應樂聞同異不敢相隨徇以答也時事屢變天意
特未定周年半歲後此話方可平撲耳亮偶身上發熱
兩日不知人近日方稍蘇而弓兵立索書令兒子具紙
筆因而信意直寫亦不復量輕重是非惟賢者察其心
而已跧伏里閈無從一望丰標尚冀為道業自厚行即
非常識擢之寵至禱
復喻謙父
亮素居不得謙父輩相與指畫有疑孰問祗以自愚耳
亮少失師友晩又不學人之所以異於禽獸者幾希此
亮大懼也平時杯酒之戲親舊聚首開口一笑固聖人
所不禁率以為常則失其本心矣亮顚倒錯亂未知所
止所聞之師友者過耳輒忘去謙父其何以救之方圖
敬從下風以請乃蒙挹損賜之教章載其盛文以開不
肖者發緘疾讀語不留行快哉快哉近世之競爽者未
易及也憂患摧落之餘猶為痛躍奮迅者久之留此玩
繹有疑不敢不以請謙父以軼羣之才邁往之氣載是
而往一日千里無難區區之心所願獻於謙父者按轡
徐行鳴以和鸞節以采齊使驥不稱其力而稱其德者
微謙父吾誰與歸二喻肯來此後便郵不乏時惠好音
慰此牢落惟無曰先生云云者幸甚
復黃伯起
自頃一見不能知足下卓然有異於人信矣其老矣及
得所惠書方悵然自失念未有以為答也又以老婦欲
葬其親擾擾一兩月今方息肩又念亮陸沉不為世所
比數其何以重當世之俊秀非不欲謝而不知所謝也
重煩書誨之辱責其不能以禮相往來是則無所逃罪
矣然其心則甚可念也昔之君子生於斯世也有三其
上則以先知覺後知以先覺覺後覺其次則守先王之
道以待後之學者又其次則淑其徒以及其鄉閭故孟
子以為中也養不中才也養不才故人樂有賢父兄也
如中也棄不中才也棄不才則賢不肖之相去其間不
能以寸嗚呼其上者非亮之所當論其次者非亮之所
及論而又其次者亦不能勉焉雖欲勉之而德不足以
取信言不足以取重徒使此心耿耿而止耳以足下之
文推足下之志必當合鄉閭而求以自見於人士之林
者也顧如亮者其何以自補於足下詩不云乎心乎愛
矣遐不謂矣中心藏之何日忘之敬藏來賜而已雖然
有一于此亮方學為老農老圃者也足下肯訪之於畦
壟之間使亮放鋤釋甕班荆而相與坐焉取古人之詩
斷章而詠歌之萬分之一足下聽之而或有感庶乎有
以酬足下見望之始意不然亮猶可以竊愛賢樂善之
名也是則足下有補於亮矣足下其圖之來人立要答
書草草作此不能次第以為謝
龍川集卷二十一
