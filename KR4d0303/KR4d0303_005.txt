龍川集卷五
宋陳亮撰
酌古論(一)
酌古論序
文武之道一也後世始岐而為二文士專鉛槧武夫事
劒楯彼此相笑求以相勝天下無事則文士勝有事則
武夫勝各有所長時有所用豈二者卒不可合耶吾以
為文非鉛槧也必有處事之才武非劒楯也必有料敵
之智才智所在一焉而已凡後世所謂文武者特其名
也吾鄙人也劒楯之事非其所習鉛槧之業又非所長
獨好伯王大略兵機利害頗若有自得於心者故能於
前史間竊窺英雄之所未及與夫既已及之而前人未
能别白者乃從而論著之使得失較然可以觀可以法
可以戒大則興王小則臨敵皆可以酌乎此也命之曰
酌古論
光武
自古中興之盛無出於光武矣奮寡而擊衆舉弱而覆
強起身徒步之中甫十餘年大業以濟筭計見效光乎
周宣此雖天命抑亦人謀乎何則有一定之略然後有
一定之功略者不可以倉卒制而功者不可以僥倖成
也略以倉卒制其略不可久功以僥倖成其功不可繼
犯此二患雖運竒奮鬭所當者破而旋得旋失將以濟
中興難矣人有常言光武料敵明遇敵勇豁達大度善
御諸將其中興也固宜吾則曰此特光武中興之一術
也使其中興止在於此則是其功有時而窮也西都之
末莽盗神器羣雄竝起相與圖之光武因思漢之民舉
大義之師發迹昆陽遂破尋邑百戰以有天下彼其取
亂誅暴或先或後未嘗無一定之略也何以明之光武
自昆陽之勝持節河北鎮慰郡縣破王郎擊銅馬收復
故地凡所以經營河北而取河内為之根本也河北平
河内服自常情觀之當此之時更始闇弱可以西取關
輔疾據其地俯首東瞰以制天下光武乃身徇燕趙止
命鄧禹乘釁西征其意豈以燕趙為可急而關輔為可
後哉吾嘗籌之關輔雖形勝之地而隗囂在隴西公孫
述據巴蜀赤眉羣盜蠭起山東囂述猶虎狼之據穴也
有物以阻其穴則彼不敢騁不然將何所憚赤眉猶長
蛇之螫草也以物而肆其螫則其毒無餘不然將何所
不至光武之未取關輔所以阻囂述之穴而肆赤眉之
螫也故且身徇燕趙使之速定則自河以北民心已一
而吾之根本固矣及赤眉破長安志滿氣溢兵鋒已挫
而鄧禹得乘釁以并關中馮異繼之遂破赤眉而長安
平洛陽固而景弇且定齊矣當此之時天下略平囂述
雖有覬覦之心而不得復騁光武定都洛陽命將討囂
平述而天下遂一矣此其有一定之略而後有一定之
功也使燕趙未平而光武西取關輔則遂與囂述為敵
而赤眉無所騁其鋒矣與囂述為敵則欲徇燕趙而彼
乘其虛赤眉無所騁其鋒則已服郡縣而或罹其毒是
燕趙未可以卒平關輔未可以卒守河北河内未可以
卒保而天下紛紛將何時而一也雖料敵明遇敵勇豁
達大度善御諸將顧亦何用哉吾以是知中興之君略
之不定而僥倖於或成則我欲東而盜據其西我欲前
而敵隨其後智謀勇鬭無一可者今夫道路之人僥倖
而得千金得之於此則必失之於彼何者千金不可以
常僥倖也千金之子則不然致之有術取之有方成之
有次第不終年而其富百倍此光武所以為中興也唐
肅宗起兵靈武不能先圖范陽而急取關中卒使盜據
其穴不能盡取河北裂為藩鎮終唐之世為大患者皆
藩鎮也此無他不能立一定之略則不能成一定之功
中興之不終宜哉吾以是知光武之果不可及也且吾
又聞自古服羣叛驅英豪者無如漢高帝而光武之行
事有高帝之所未能為者二焉光武降銅馬封其渠帥
降者未安將有他變此何異於沙上之謀乎光武勒使
歸營單騎按行示以赤心而降者悉服不必封雍齒而
後諸將安也馮異鎮關中人或言其威權太重恐有異
志此何異於蕭何之事乎光武不信言者而以其章示
異異惶恐稱謝復賜詔慰諭信任愈篤不必繫諸獄而
後明其無他也且使後世人君用此術以成功者多矣
吾始讀高帝之書至此未嘗不竊疑其計之過而未有
所處及得光武二術則欣然而笑曰天下之事未嘗無
竒術而人不能發之光武發高帝之所未能為而中興
之功遠過古人者雖天命抑人謀也
先主
英雄之主所為置私忿而未嘗求復者非以私忿之不
當復而義有大於私忿者也當理而後進審勢而後動
有所不為為無不成是以英雄之主常無敵於天下夫
劉備之荆州孫權假之也權不假之其曲在權備不復
之其曲在備備既得益州權遣使請荆備不以復而天
下皆不直備矣權一舉而襲破三郡再舉而遂梟關羽
何者師直為壯也然備之於羽義則君臣恩猶父子羽
既就戮備不勝忿遂大舉以求復其讐而不知魏者國
家之深讐非特一關羽之比吳者一家之私忿猶有唇
齒之援也此吾所謂義有大於私忿者如斯而已矣備
既舉兵權遣使求和而盛怒不許是怒敵也兵向西界
平地立營而無他竒變是輕敵也怒敵者危輕敵者敗
備之喪師有自來矣且吾又聞之用兵之道有攻法有
守法此兵之常也以攻為守以守為攻此兵之變也攻
專用攻法守專用守法其敗也固宜然守專用攻法攻
專用守法亦焉得而不敗哉備之攻吳可謂專用守法
矣備自秭歸列立數十屯亘七百里將以攻人而計出
於此雖曹丕之庸猶得而笑之而備不知避者豈其果
闇於用兵耶備之意欲示拙以誘吳師待其貪利一舉
蕩之而不知陸遜之持重可以速壓而不可以巧勝也
形之而彼不從予之而彼不取固將制竒合變求為不
可敗而全軍以返廼難於舉動計不復生此固遜之所
輕為也夫善用兵者常避敵之所輕而出敵之所忌是
以進而不可禦何者敵氣沮而吾志得也且夷陵者荆
州之咽喉也得夷陵則荆州可有使備能遣黃權率水
軍以為先驅順流而下掩其未備而備率步兵分進疾
趨夷陵扇動諸蠻招誘大姓按兵而不動命水軍急攻
之臨機設變奮力死鬭彼方支吾未暇而吾率步兵乘
高而進聲東而擊西形此而出彼乘卒初銳而用之彼
亦疲於奔命矣如其能隨機拒守則駐軍而相持固壘
而不懈多張疑兵斷絶險要而實未嘗分廼密遣一辯
士間行至魏以金幣結其貴倖自謂有謀求見魏主魏
主知必召之既入見則泛論天下之事語及吳蜀然後
徐言曰臣嘗私賀陛下竊笑陛下已而又私喜陛下彼
必問曰何以賀朕則對曰武皇帝所以不能吞幷吳蜀
者非力不足而智不逮以吳有長江之阻蜀有崇山之
險而又相為唇齒之援也今天相魏兩雄相鬭以資陛
下進取之機此臣所以賀陛下曰何以笑朕則曰臣聞
敵人開門必亟入之今陛下不亟圖進取而猥信吳人
之和彼急則和緩則去矣投機之會間不容髮此臣所
以笑陛下曰何以喜朕則曰陛下天資神武聖斷易回
苟見其利罔有不從此臣所以喜陛下彼必曰計將安
出則曰蜀地僻險未易卒圖不若遣夏侯尚曹仁出信
陵賈逵滿寵出東關或出皖城或出廣陵東西彌亘直
造長江因蜀之勢大舉攻吳吳亡則蜀失援然後徐舉
而圖蜀天下可一也議者必曰兩虎方鬭當收卞莊子
之功臣以為莊子之術可以刺野走之虎若夫阻穴之
虎則當及其方鬭而急刺其一待其鬭已則斃者猶能
阻穴尚何收功之有哉吳蜀阻穴之虎也臣恐既解之
後勝者張勢敗者阻險桀驁不遜以拒陛下陛下雖憤
怒無所逞其鋒矣機不可失願陛下熟慮之也彼曹丕
素貪功而劉曄亦嘗言此丕既得聞此計必深以為然
而大舉攻吳吳力不能兩拒固將棄夷陵而與我和以
并力拒魏是吾不戰而得夷陵也夷陵得則荆州可圖
矣不知出此而怒敵取危輕敵取敗誰謂劉備為識大
計也故夫以私忿興師而又怒之又輕之者可屢為哉
曹公
善圖天下者無堅敵豈敵之皆不足破哉得其術而已
矣運竒謀出竒兵决機於兩陣之間世之所謂術也此
其為術猶有所窮而審敵情料敵勢觀天下之利害識
進取之緩急彼可以先此可以後次第收之而無一不
酬其意而後可與言術矣故得其術則雖事變日異沛
然應之而天下可指揮而定漢高帝是也失其術則雖
紛紛戰争進退無據卒不免敗亡之禍者項籍是也至
於得術之一二而遺其三四則得此失彼雖能雄強於
一時卒不能混天下於一綂此雖曹公之所為而有志
之士所深惜也公奮身徒步之中舉義兵破黃巾走奉
暹輔帝室深據根本號令諸將於是降張繡擒呂布斃
袁氏破烏桓兵鋒所加敵人授首蓋舉無遺策而北方
略平矣其為患者荆州二劉江東孫氏張魯擅漢劉璋
據蜀而關西諸將紛紛不一此其取之不可以無術也
夫所謂術者當審敵之強弱難易而為之先後以勢度
之璋魯弱而易其勢在所先孫劉強而難其勢在所後
夫荆州至近表又寖弱而有劉備在焉故不若留之以
恣備之所欲為而并魯取璋以孤其勢然則欲引兵西
向而關中諸將適當其前則如之何蓋嘗攷之關西諸
將皆不足畏所可憚者惟一馬超而公制之非其術此
所以卒為邊患而反為璋魯之藩蔽也方騰遂不叶求
還京畿此其勢易服矣騰之家屬盡還宿衞而獨留超
所謂養虎自遺患也公之意豈非以其嘗辟之不就今
雖召之而彼未必肯至耶此亦不思之甚也且超之所
以不就者以父子俱在關西未欲獨至而又辟之甚輕
不肯屑就也及騰旣歸宿衞公於此時能以前將軍召
之待以厚禮示以赤心命綂銳卒常以自隨又使超弟
若休若鐵者領騰部曲而超之果敢喜立功名曷為不
就超旣就則關西諸將舉無足道及熙尚既平厲兵西
向風諭諸將使來合勢則韓遂等必不敢叛縱叛破之
易耳然後并兵自陳倉出散關運竒奮擊以討張魯則
魯可平漢中可有復於此時合張魯之資乘漢中之勢
整兵臨蜀則劉璋震恐不能為計欲召劉備而無所及
備雖至而亦不能禦何者備非素拊蜀蜀人方攝吾之
威必不肯信備而拒守上下異論又不能為用璋備異
志而潜相疑其勢必不足以敵我况荆州用武之國備
必不釋以與人而徑入蜀則璋不得不降也璋降蜀平
分慰郡縣命夏侯淵張郃守之而公親自還鄴整兵向
荆使許洛之兵衝其膺蜀漢之兵搗其脊絶吳之糧援
則荆州破劉備蹙然後大會諸將合饗士卒傳檄江東
責貢之不入命荆州之兵出江陵蜀漢之兵出巴峽合
攻其上流一軍出廣陵一軍出皖城合攻其下流使之
奔命不暇而公親率精兵數萬直抵武昌則雖有智者
不能為吳謀矣周瑜魯肅雖千百輩何害也江東既平
天下一統分封諸將撫慰士卒廼退就臣列光輔漢帝
招賢禮士修明庶政以幸天下雖西伯之功不能遠過
如其不然亦不害為能一天下也彼荀彧智謀百出而
不足以知天下之大計徒見荆州四達英雄之所必争
而巴蜀險阻非圖天下者之所急及熙尚平遂教之南
征荆州責貢之不入而不知大略之士常留所必争者
以餌敵而從事乎不足急者以蹙之也孫權嘗告劉備以
巴漢為曹公耳目規圖益州得之則荆州危而廖立亦
言先主不先定漢中走與吳人爭南三郡三郡既失幾
亡漢中則孫劉之所爭蓋亦可見矣蓋蜀漢者天下之
右臂也江東者天下之左臂也安有人斷其右臂而左
臂能全乎不知斷其一臂而從其中以衝之則兩臂俱
奮矣此曹公所以南失荆西失蜀而孫劉爭雄天下分
裂蓋其失止於留馬超取荆州而患之不可支卒至於
此故夫取天下之大計不可以不先定也且夫曹公未
平徐州而先平兖州未擊袁紹而先擊劉備破張呂而
後圖二袁蓋亦得術之一二然公巧於戰鬭而不能盡
知天下之大計故至此而失亦卒無有以告之者悲夫
孫權
天下之事最為難應者百萬之衆卒然臨之而羣情有
不測之憂坐觀其來而望風請命則懼至於失吾之大
計起而欲拒之則又懼力之不足而反為大患唯英雄
之君為能出身以當之而其氣不懾觀其勢審其人隨
其事變而沛然應之切中機會而未嘗有失此固非僥
倖於或成而畏謹者之所能為也故吾欲拒之則以至
寡當至衆而吾能保其必勝而不拒之則㗖以甘言濟
以深謀而彼必不敢動二者之所為不同而均於有成
效昔者漢高帝之據關嘗欲納項籍矣而孫權之據江
東則舉兵而拒曹公事變不同應之亦異何以言之項
籍劫諸侯之兵西向入秦所當者破勝氣百倍此其勢
固不可拒也而籍之為人勇而無謀氣雖行然而有不
忍之心可下以言則亦何必拒之哉曹公并荆州之衆
東向俱下而輕騎兼進千里趨利復與吳爭長於舟楫
之間此其勢易拒也而公之為人智而多詐其言甘其
心忍一罹其手莫之能救則雖欲不拒不可得已觀其
勢審其人而後可以當大變也當時之人乃教高祖拒
而勸孫權降可謂兩失機矣方帝封秦府庫還軍灞上
其計善矣一惑其說遽命拒關鴻門之役微項伯幾殆
使帝能因籍之來開關延之身往見籍再拜賀救趙之
功作而曰秦為亡道英雄並起章邯舉全國之師出關
擊之驅滅羣英如獵狐兔當此之時邯以為天下易與
耳渡河擊趙偃然不顧將軍整數萬之衆趨救鉅鹿焚
棄輜重身先士卒叱咤生風震呼響應將軍有死之心
士卒無生之氣人百其勇秦軍大潰諸侯觀之心戰膽
栗始知將軍為真英雄膝行而前莫敢仰視敢賀又再
拜謝所以破秦作而曰臣與將軍戮力攻秦將軍渡河
救趙大破秦軍秦之良將勁卒盡於鉅鹿臣得引兵略
地通行無累乘虛入關遂降子嬰憑藉威靈得展尺寸
不然臣何以至此敢謝又再拜請分王之約作而曰臣
自入關秋毫無所取籍吏民封府庫還軍灞上以待將
軍將軍存亡定危救敗繼絶於天下功最多宜為盟主
以幸天下裂土行封加惠於諸侯將軍世居大楚身為
霸王臣願得如約居關中與諸侯比肩錯壤臣事大楚
世為西藩異者擊之非臣之私實將軍之大義敢請彼
籍素不忍可啗以言吾曲意推之則必欣然而受固不
背吾關中之約矣吾得王關中然後收英雄之士合義
從之衆厲兵南向則全蜀可談笑而取抗旌北首則兩
河可指揮而定席捲燕趙電掃齊魯據形勢之雄懾項
籍之氣然後三面竝進以攻之則彼將拱手就縛亦何
至於屢戰屢敗重殘天下之民哉張子房號為知天下
之大計者見其距關不能預為之謀事迫而僅能解之
此豈其慮有所不及耶抑知之而不敢告耶然幸而謝
過之後籍猶使之王巴蜀得乘釁而取關中而爭天下
苟王之於燕趙若齊魯之間則大失機矣天下豈遽為
漢有哉此其成特出於幸也若夫孫權蓋亦不惑於流
議矣審操可拒卒置衆說而斷用周瑜使與劉備叶力
期必拒之遂破孟德開拓荆州非惟免虎口而且有大
功此其臨大變而不懾豈幸也哉權既不懾於孟德而
魏文繼立始曲意事之㗖以甘言效其珍物有求則從
惟恐少拂其意欲待其驕而乘其變其謀深矣不幸而
司馬仲達在魏而其謀卒不獲騁此則遇時之不幸而
非權之罪也夫高帝之英雄非權之所能髣髴而帝之
成實出於幸權之不成實出於不幸故夫天下之事未
可以成敗而定論也
龍川集卷五
