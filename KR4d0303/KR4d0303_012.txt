龍川集卷十二
宋陳亮撰
三國紀年
序
自書契之興代有注記後聖有作而言動之記分矣自
當時之諸侯國各有史一言一動罔不畢載故四方之
志外史掌之天子之言動天下之幾也諸侯之言動一
國之幾也合諸侯之言動亦足以觀天下之變焉有源
有流不可遺也昔者孔子適周觀禮晚而有述焉上古
之初不可詳已著其變之大者易所載十三卦聖人是
也至於書斷自唐虞定其深切著明者為百篇蓋嘗
欲備三代損益之禮以待後聖是故之杞之宋而典禮
無復存者故孔子屡嘆之周封二王之後使各修先王
之禮物庶幾後世有考焉夫豈知其至此極哉於是始
定周禮又刪取周家之詩以具其興亾而列國之風化繫
焉然後古詩之存者無所復用矣初周室東遷而霸
道興當孔子時天下邦君猶知有王而弗克事也故孔
子有東周之志焉魯周之宗國也孔子嘗三得其幾矣
魯用天子之禮樂非周公之心也蓋孔子欲舉而還周
而不克三都之不便於魯久矣大夫僭則家臣竊故
樂與三家共隳之孟氏之不隳非孔子之憂也孔子之
不用奈何其終哉陳恒弑其君告諸天子以及方伯而
討之可以震動天下矣魯君不之聽孔子傷其變之
為也舉其意而寓之春秋春秋事幾之衡石世變之砥
柱也故春秋易之著者也百王於是取則焉漢興九十
餘載司馬遷世為史官定論述之體為司馬氏史記
其所存高矣出意任情不可法也史氏之失其源流
自遷始矣故自麟經以来上下千五六百年其變何可
勝道散諸天地之間學者自為紛紛矣夫善可為法
惡可為戒文足以發其君子小人疑似之情治亂興衰
之迹使来者有稽焉愈於無史矣豈可謂史法具於此
哉先主君臣惓惓漢事之心庸可沒乎魏氏之代漢
也得其幾而不以其道變之大者也孫氏倔強江左自
為一時之雄於是乎魏不足以正天下矣陳夀之志何
取焉漢實有紀其體如傳條章不為書也詔疏不為
志也志曰漢略悲其君臣之志也魏實代漢吾以法書
其詔若疏也有志其臣若子也吳與漢同彼是不嫌同
體也志曰吳略著其自立也合漢魏吳而附之天下不
可無正也魏終不足以正天下於是為三國紀年終焉
嗚呼漢之有魏魏之有晉晉之有劉石讀吾書者可
以知之矣
宗室外戚名儒文士近臣刺史守令
名將猛將高士列女
漢昭烈皇帝
陳子曰諸葛亮言昔先帝敗軍於楚當此時曹操拊手
謂天下已定然後先帝東連吳越西取巴蜀舉兵北
征夏侯授首此操之失計而漢事將成也然後吳更違
盟關羽毁敗秭歸蹉跌曹丕稱帝其君臣反復於天
意人事之際亦可悲哉方漢帝以山陽公賓於魏或
曰崩昭烈撫膺大痛始議舉大號尚書令劉巴主簿
雅茂皆以為示天下不廣前部司馬費詩争之尤切
其略曰殿下以曹操父子偪主簒位故羇旅萬里糾
合士衆將以討賊今大敵未克而先自立恐人心易疑
昔高祖與楚約先破秦者王及已入關猶逡廵不敢當
况今殿下未出門庭耶昭烈以為非是左遷詩部永昌
從事
漢後主
陳子曰以後主之庸而處隂疑於陽之際泰然安之
而不疑雖諸葛亮之足任要豈後世之所謂庸主哉
亮死漢事不可為矣蔣琬費禕亦相繼殂謝漢氏之區
區遺文猶不使之自託地上耶天命果可畏哉
諸葛亮
陳子曰初漢置御史大夫下丞相一等其後有侍中中
書令尚書令往往以宦者為之成帝時始更用士人中興
雖置三公而臺閣實專國命矣昭烈在蜀以國政歸丞
相其侍中中書令尚書令有所謂僕射黃門侍郎者更
為輔導天子之官諸葛亮以大公之道一整綱紀明白洞
達民用其情方連歲出征而平世之文未遑具舉是以
條章多闕非獨注記之失也論者稱其兵出之日天下
震動而人心不憂死生成敗要何足論王者之不作天
猶以為未疏哉
龐統法正
陳子曰天下方亂劉表以同姓坐覬非望如惓惓漢事
者取以駐足何名非義而况於劉璋乎當此時曹氏代
漢之形成矣不取是厚其資也武王代商曰上帝臨女
無貳爾心統正策士也發揚蹈厲之志非太公孰當之哉
關羽
陳子曰余論次羽事至于禁等七軍之沒未嘗不痛恨
於呂蒙也當是時羽威震華夏許下之民負檐而立使
羽捨樊㐮陽乘銳兵徑進雖以曹公之雄豈能禁方張
之勢哉兵挫堅城之下而徐晃得行其志矣諸葛亮不
可出蜀龐統法正之死天真無意於漢哉
魏武帝
陳子曰東漢之衰賢人君子相繼就戮桓靈於是乎不君
矣魏武猶藉漢以令天下豈高光遺澤猶有存者耶法
令不必盡酌之古要以必行蓋當時苦於無政久矣漢
雖終禪而剪除異已不亦勞乎其子文帝有言舜禹
之事吾知之矣參之是時非過論也
魏文帝
陳子曰世以文帝論漢孝文為過賈誼非其失君人之
度余讀其論至於欲使當時累息之民得闊步高談無
危懼之心未嘗不為之三復也於是時吳蜀争帝中國
庶幾乎息肩矣是以在位七年而諡曰文也
魏明帝
陳子曰帝生數歲武帝甚異之曰我基於爾三世矣好
學多識特留意法理口吃少言未嘗接識朝士即位之數
日獨與侍中劉曄終日欵語曄出語人曰秦始皇漢孝
武之儔才具微不及耳其東西征伐大營宫室之意
壯矣要亦何嘗拒高堂生諸人之諫哉
齊王高貴鄉公常道鄉公陳留王
陳子曰余論次魏之本紀睹其維持王室之計矣曹爽
顧足以當斯時乎王凌以齊王受制於司馬懿欲更立
長君其子廣獨曰凡舉大事應本人情曹爽以驕奢失
民何晏虚華不治丁畢桓鄧雖並有宿望皆專競於
世加變易朝典政令數改所存雖高事不下接民習於
舊而莫之從故雖勢震天下同日斬戮名士減半而百
姓安之失民故也今懿情雖難量事未有逆而擢用
賢能廣植勝已脩先朝之政令以恤民為先父子兄
弟並握兵柄未易亾也魏於是不可為矣
荀彧
陳子曰曹公有言若天命在吾吾為周文王矣使充此
言不亦文若之心而天命將安所歸乎不待其定而開
數百千年盜賊之謀死固有輕於鴻毛者何至不容文
若一言乎齊威之心暴白於葵丘之會頼限於周制之
不易裂耳其初管仲豈不知之而不忍天下之無伯也
余論次文若事具有本末蓋明於天下之大勢而通
古今之變者也世徒以智計歸之豈其然哉豈其然哉
荀攸
陳子曰攸隠於智者也可以為智矣攸不能安董卓
之禍漢魏之際豈其心哉以文若之力因事以導之而
卒不能正也攸於是以智隠矣
賈詡程昱郭嘉董昭
陳子曰漢室再亂於賈詡終於董昭至於左右前後
以成魏之霸業者昱嘉之謀為多而曹公尤痛惜嘉
之死也
(始詡察孝廉為郎以病免還至汧道遇叛氐同行數十人皆已就執詡曰我段公外孫也我死汝别埋我我家)
(必厚贖我氐盡殺餘人而釋詡時太尉段熲威震西土而詡非其外孫也詡之智大抵如此)
鍾繇華歆王朗
陳子曰當曹公之末年天下無復為異者矣及文帝山
陽之際雖朗等皆以為魏真受命也是以甘心相之而
無愧色不然身為一時儒宗豈其無恥至此乎然則
吳之自立其亦差強人意也哉
陳登田疇
陳子曰登非自屈於曹公者其心直以為為漢耳疇卒
以志義自免使登及疇時又將安所出乎以如是之資
而使志士思避就之計豈不甚可惜哉
崔琰毛玠
陳子曰天下之厭亂久矣故曹公之興士無巨細咸起
而附之使其聽天命之所歸二子之所以重魏者顧不
多哉
袁渙
陳子曰此皆漢末守志行義之儒也而盡為曹公用彼
其心豈有所利哉始渙嘗慨然嘆曰漢室凌遲亂無日
矣苟天下擾擾逃將安之若天未喪道民以義存惟彊
而有禮可以庇身乎凡諸儒之所以自處者審矣而曹公
亦可謂盛哉
劉暄蔣濟劉放孫資
陳子曰以陳平之智高祖猶憂其詳於避就而緩急不
知所仗也放資遂以社稷輸人尚何疑乎濟徒知專任
之非而不知後日之至此及當其禍卒亦不能有所為
也曄於其間最號為智而竟以智窮智其足恃乎
夏侯玄季豐張緝
陳子曰夏侯太初處死生禍福之際而不動名不虚得
也而遇非其時矣二子之死義乃與太初同命尚何憾
乎
王凌令狐愚毌丘儉諸葛誕
陳子曰司馬氏之禍舉天下皆安之四子者獨以義死
豈惟魏之純臣哉至其發不待事奮不及機逡廵就
圍以冀天下之有變此所以有忠憤而無遠略明於義
而不知其變者也而王廣亦與此禍何其悲哉
嵇康阮籍
陳子曰司馬氏非有大功於魏也乘斯人望安之久而
竊其機耳籍康以英特之資心事犖犖宜其所甚恥
也而羽翼已成雖孔孟能動之乎死生避就之際固二
子之所不屑也
司馬懿司馬昭司馬師
陳子曰以余論次司馬氏之事魏之天下非司馬氏不
能安也民心要何常哉飽食以嬉不知堂厦之為適
負戴而疲勞望婆娑之木而憩焉往往㤀去木固不
可以久也又將安所底止乎余為之掩涕而魏書終焉
吳武烈皇帝長沙桓王
陳子曰武烈自奮於小吏竟摧董卓以彼忠憤何乃進
退俯仰於袁術之手漢末愚儒守文之弊蓋成風矣亦
所以啟桓王之翻然翺翔者哉諸葛亮稱劉繇王朗各
據州郡論安言計動引聖人羣疑滿腹衆難塞胸今歲
不戰明年不征使孫策坐大遂并江東然自古英豪非
履險知難往往不能濟要之成敗禍福亦相生於無窮
哉
吳大皇帝
陳子曰初大皇不直魏武破之赤壁末年始上書稱說
天命魏武笑曰是兒欲頓吾爐火上耶然自是與之通
矣文帝樂其稱臣而遂安之故坐取荆州而植功於魏有
事秭歸而無後憂及吳蜀之勢儼然矣於是通好而絶
魏大皇之稱號也漢衛尉陳震實来大皇與震㰱血
壇上交分天下以徐豫幽青蜀吳兖冀并梁屬之漢
其司州之土以函谷關為界
會稽王景皇帝歸命侯
陳子曰大皇之立國豈有中國之志哉君臣上下畫江
之慮精矣其流風遺澤固足以後亾也雖微歸命侯
之虐寧能更張乎是以君子從其自立以著其興廢焉
張昭周瑜
陳子曰昔吳起與田文論功至主少國疑大臣未親百姓
未附之際吳起屈焉桓王屬大皇於張昭更以周瑜遺
之後瑜馳驅於顛危之際昭遂廢不用何哉江東雖
定而國輕矣余論次其行事使善觀國者有考焉
建安七子孔融陳琳王粲徐幹阮瑀
應瑒劉楨
漢興文章渾厚典雅最為近古武昭以後衰矣獨劉向
揚雄為能自拔也中興班張崔蔡相望於百七八十年
之間寧獨其氣格之非是然其詞意終不近也至若建
安七子之風概似矣又争效其長於曹公父子天固將
以文其業耶及漢魏之際非復數子之所能文也曹
公亦何便於此哉
鄧禹耿弇(附錄)
初劉伯升死光武於漢事惓惓也持節北渡河鄧禹
首建大策遂參密議連兵西征關河響動當此之時
其威略至無前也赤眉延岑獨足嬰其鋒哉帝勑使
進兵連輙敗禹念專任之不稱以疲卒徼戰不已帝賜
詔曰赤眉無榖自當来東吾折箠笞之非諸將憂也
馮異趣往代之禹自来歸絶口不道兵事王郎之亂及
更始有詔罷兵微耿弇不決帝獨兒蓄之耳及平齊無
一不如其言意始壯之而從諸將驅馳常出其後天下既
定帝方偃武修文膠東高密並敦儒學弇故一將也於
是自高帝以来光武最為善保功臣者
諸葛亮(附錄)
曹操以漢天子之令征伐四出為漢功臣孫權秉義稱
藩當是時心雖不可量曹逆節未暴於天下也如孔明言
荆蜀之勢成操之逆心或折不可折則可圖及吳詐取關
羽秭歸又以敗孔明甚恨恨也丕既已易姓玄德中道
而殞屬大事於孔明而及其子焉孔明懼奉先帝遺
詔不謹義不敢即安是以兵出之日天下震動而人心
不憂末年渭濱之師其規為志意遠矣惓惓漢事之
心對越天地鼎足之計非孔明本指也年踰五十而死豈
非天哉初孔明之游學也潁川石廣元徐元直孟公威等
往往務精熟孔明獨觀其大略及耕隆中而龐德公在
焉司馬德操兄事龐公孔明每至龐公家獨拜龐公
牀下龐公不為止孔明為丞相時許靖為太傅靖在中
州有英偉稱兄事潁川陳紀與陳郡袁煥平原華歆
東海王朗等善於是靖老矣愛樂人物風流藹然孔
明親為之拜玄德嘗為孔明言吾周旋陳元方鄭康成
間每見啟告治亂之道甚悉其君臣之間始終可考者
如此
曹植(附錄)
曹操取天下於羣盜之手可以為能矣要何嘗不藉漢
以為名也得間遂取之是猶謂之天乎固植之所不能安
也况使之嗣事哉力不足以周旋於其間苟安而成之若
表而去之皆非其心也自放法度之外於事何所堪立
嫡以長所從来舊矣乃足煩經營耶大業既已濟困頓
廢辱蓋亦安之而不悔然猶惓惓累疏求一出其力
自效抑所謂其兄關弓射之則涕泣而道之者邪三代
衰孔子之學又冺沒而無傳其於君臣父子兄弟之間
失其本心者多矣若植者蓋孔子之謂仁者也
呂東莱答書
某還舍近半月適此酷暑疲頓猶未甚蘇此月二十
五日劉國華葬須往泉溪會之因留明招數日聞月
交乃為入城之行若路過内白幸遣一介至明招問
某所止庶不參差也三國紀年序引及諸贊累日
已詳看用意高深處亦或得其一二但大綱體製
猶有未曉處序云漢曰略魏曰書吳曰略又云魏
終不足以正天下於是為三國紀年終焉不知漢
略與紀年是一書為復是兩書觀三國諸君贊
却似遷固史法每君為紀而系贊於後者而三
國紀年冠以甲子而並列漢魏吳則又似合三國
為一者所謂漢昭烈魏武以下諸贊必不可系於
此既並列三國之年必是通書三國事今每君為
贊必知不系於此後不知系於何處豈三國紀年之
外復叙每君之本末而系以贊耶此皆未曉之大者
也漢昭烈贊論其君臣反復於天意人事之際所謂
妙體本心但費詩之議却似不達時變漢統既絶昭
烈安得不承之非高祖時比也後主蓋亦甚庸所
以安之不疑者乃諸葛公工夫耳武侯贊論以國政歸
丞相甚善但謂漢侍中中書令尚書令皆宦者為之
考之漢書亦不皆如此篇末王者之作天猶以為未疏
哉感慨之意甚長但不若後主贊所謂天命果可畏
辭嚴而義正也魏武贊述来歴甚當但其末舜禹
之事兩語未曉魏文帝兩贊深味詞意予奪甚有
味但文帝贊意頗晦又文帝三駕伐吳謂中國庶幾息肩亦未
協吳武烈贊論漢末守文之弊及啓桓王之翺翔甚妙下三贊
亦然鄙意竊謂吳四贊尤能盡其規摹之所止殆無遺憾也龐
統贊論兼弱之意甚正關羽贊亦穏但來教謂司馬子
長雖高不欲學而諸贊命意及筆勢而往往似之何
耶因便並望見教朱元晦工夫亦謂大概如此耳吳益
恭昨日得桂陽書云見今攝郡却不云攝何郡也某
近日思得著書大是難事方將一意玩索完飬深
求其所未至雖高明之資與駑鈍者不同然考之前
作者亦須待經歴之久歲月之晩然後下筆今及此
暇時序次裒集固亦無害然亦不可不思有餘不
敢盡之語也人回略此上布餘悉俟續禀
龍川集卷十二
