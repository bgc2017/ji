省愆集别集類五(明)
提要
(臣)等謹案省愆集二卷明黃淮撰淮字宗豫
永嘉人洪武丁丑進士除中書舍人燕王簒
位命入直文淵閣陞翰林院編修累進右春
坊大學士輔皇太子監國為漢王高煦所譛
坐繫詔獄十年洪熙初復官授武英殿大學
士累加少保卒諡文簡事跡具明史本傳淮
當革除之際身事兩朝不免為白圭之玷史
又言淮性頗隘同列有小過輙以聞解縉之
死淮有力焉人品亦不甚醇然通逹治體多
所獻替其輔導仁宗從容調護尤為有功雖
以是被謗獲罪而賜環以後復躋禁近迨至
引年歸里受三朝寵遇者又數十年遭際之
隆幾與三楊相埒其文章舂容安雅亦與三
楊體格略同此集乃其繫獄時所作故以省
愆為名當患難幽憂之日而和平温厚無所
怨尤可謂不失風人之旨故特存之以見其
著作之梗概至其退直入覲歸田三稿同編
為介庵集者門徑與三楊不異東里諸集既
已著錄則是可姑置焉乾隆四十三年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
