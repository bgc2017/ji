省愆集卷下
明黃淮撰
七言律詩
乙未暮秋述懷呈諸同志
忽忽流光九月初南冠又是一年餘冥鴻何事罹魚網
羸馬猶堪駕鼓車砧杵凄凉寒信早風霜搖落柳條疎
不緣知己能相慰對景能無歎索居
夜夢二親
雙親鬢髮久成絲千里關河入夢思愛日瞻雲情罔極
下機投杼事堪悲風回過鴈鄉書斷月滿圜扉夜漏遲
臣子立身忠與孝不才深愧負明時
憶院中行
一别詞垣數月餘娟娟脩竹近何如夢魂還憶林間醉
詩句誰從節下書翠色凝煙春院寂清隂籠月夜窗虚
邇來渴想平安報鴻鴈無情音信疎
和韻二首
聲價當年孰與過連城白璧豈終磨客邊况味渾如昨
閒處詩篇復幾何兩鬢雪霜年未艾九重雨露寵還多
緣知燈火寒窗夜清夢時時到鶴坡
屈指年華五十過生平壯志未應磨青雲事業寧無愧
白首功名更若何迢遞鄉關音信杳蕭騷風雨夜寒多
不知舊日西湖路誰復尋梅過雪坡
和友人中秋月詩韻
曾照當年苜蓿盤却於今夕動愁端濁醪何自供杯斝
灝氣多應徹肺肝夜漏無聲天闕迥露華如水井梧寒
更祈早晩承恩詔翰苑明年仔細看
因夢二老親夜寐不成
雲連甌越路途賖翹首高堂暮景斜致孝未成烏反哺
負愆忽訝兔投罝夢魂來往渾無定消息沉浮更可嗟
大節未酬誠可愧皇恩猶待聽宣麻
追和恥庵詩韻
寸心長擬與天游豈料無才齒繫囚千里親庭勞夢寐
故山先隴長松楸喜逢阮籍能青眼自笑馮唐尚黑頭
何日共霑新雨露佩環依舊步瀛洲
丙申正旦(年己五十)
青陽肇序際亨期民物熙然仰德輝豈謂淳于猶繫獄
應憐伯玉已知非九重天闕瞻思切萬里親庭定省違
忠孝兩情何日遂鏡中殊覺二毛稀
重九
愁中節序苦相催可奈重陽今又來叢菊多情頻入夢
濁醪無分且停杯獨醒翻笑陶潛醉高詠空憐杜甫才
未卜明年當此日更於何地好懷開
和樗庵詩韻
何事愁眉鎻兩尖侵尋老態近來添自憐况味如灰冷
誰謂人情似蜜甜獵獵朔風吹短褐蕭蕭落葉響疎簾
且須隨分開懷抱時復長歌一舉髯
言志
六籍窮搜不憚勞喜承恩寵聖明朝一心自擬全臣節
萬死誰知觸憲條垂老雙親俱白髮應門弱子未垂髫
中情無限憑誰訴安得因風達九霄
詠雪
馮夷剪水作冰花幻出人間富貴家簷溜凝寒珠錯落
庭柯壓翠玉交加梁園賦就懽何劇剡曲舟回興可誇
安得登樓窮望眼乾坤一色瑩無瑕
自訟還南京賦
歸來猶未脫南冠羞見蕭蕭鬢影斑今是昨非須改轍
䟦前㚄後敢辭艱鄉書難向愁邊寫親舍時從夢裏還
仰荷聖明同日月愚衷應在照臨間
早過直沽
孤城近海曉光遲遥認歸程望不迷潮水分流船上下
人家相對岸東西市聲喧雜商人集野色荒凉鴈影低
猶記前年留飲處菊花插徧賦新題
夜行
白髮南冠愧楚囚官程日夜促行舟櫓聲搖月鳴鵝鸛
帆影凌空向斗牛客况凄凉時自遣夢魂撩亂苦多愁
遥憐扈從諸仙客賦就長楊寵賚優
和友人韻
廿載論交道義同豈期憂患復相逢笑談殊覺情偏洽
賡和何慙句未工已共丹心明皎日從教白髮老秋風
陽春定擬蒙恩澤簮紱相從拜九重
和韻(曾同往南京復回)
憶昔曾同侍從班豈知今日共艱難舟車遠道風霜早
燈火虚窗夜雨寒夢寐惟應懷魏闕文章未必悞儒冠
於今公論明如日心地無憂體自安
丁酉元正思親
元正三度客邊逢千里親庭夢寐通暮景應添愁鬢白
春杯誰奉醉顏紅喜看雨露生成際都在乾坤覆載中
載舞斑斕應有日休將涕淚灑東風
和樗庵中秋詩韻
寸心自擬石同堅漂泊東西類轉圓喜逢蟾兔光初滿
坐見山河影倒懸對酒興懷同此日聯珂步影屬當年
九重共擬承恩露還作蓬瀛桂籍仙
不寐
客邊最怕寒宵永數盡更籌睡未濃觸目閒情詩易遣
滿懷愁緒酒難攻濛濛殘月穿虚牖獵獵西風送早鐘
百歲幾番朝與暮亨衢何日展微蹤
晩步
抛書徐步出簷楹景物撩人百感并鴈帶夕陽延晩色
樹含凉吹作秋聲艱辛未負題橋志旦暮常懷獻曝誠
自笑鹽車猶伏軛太行誰復顧長鳴
秋暮書懷
極目關山幾夕陽况逢秋暮轉凄凉愁思竹葉浮鸚鵡
寒覓蘆花當鷫鸘報主志存龜左顧思親心逐鴈南翔
折筳擬卜餘生事只恐靈氛也斷腸
暮秋雨中簡同儕
三年同作圜扉客料得閒邊况味同酒到醒時情轉惡
詩因愁處句還工潤侵衣袂催寒雨聲透窗紗落葉風
得失固應關定分相看何必感秋蓬
自勗
往事悠悠是與非此心仰荷聖明知交游况復俱青眼
曠達何須泣素絲近歲鱗鴻多間闊故園松菊半離披
臨風凝竚徒傷感歴涉艱難貴不欺
承友人和余二詩次韻答之
高節稜稜萬仞松交情如酒味偏濃清談敏捷辭鋒出
白戰縱横筆陣攻三載閒情同逆旅幾番歸夢共晨鐘
要知處患應非易先輩遺芳願繼蹤
金蘭久已敦交好堅白何須論異同愧我學如蠡海測
羨君文似錦機工鬢絲縱使三千丈鵬翮終摶九萬風
此去承恩多暇日相期樽酒話飄蓬
用同字韻奉方外交洽南洲
每羨瞿曇舊法宗孤高不與世人同降魔神力歸禪定
破鈍鈐槌屬鉅公杖錫影搖滄海月袈裟香度少林風
幾年暫爾酬緣業却笑浮生類轉蓬
和友人九日感舊詩
謫仙胷次清無邊尋常賦詩如湧泉葛巾自漉槽下酒
綸竿時釣槎頭鯿江楓染霜錦為幄塞鴈書空雲作箋
客中對景良自慰何用感昔悲暮年
承友人再和詩復用韻謝之
慷慨論交心見許艱難相聚意尤濃高才迥出誰能屈
過行應多莫吝攻歸興曾同千里棹客愁還共五更鐘
新詩賡和饒竒句酬謝猶能踐末蹤
承濂泉和章就用韻答之
里閈間關千里隔客邊邂逅片言同子應掃兔才華健
我亦雕蟲末技工襟抱共開滄海量交情期振古人風
且須守道相磨礪豈學區區歎轉蓬
送春
久困沉痾力漸衰艱難藥裹厭頻開丹心未許如灰冷
白日驚看似箭催塵篋尚淹題柱筆落花空負送春杯
聞知天上多恩露不信餘生委草萊
秋隂
年華纔過重陽節天氣渾同釀雪時始信北來寒更早
還知老至體旋衰樽罍正好浮醽醁裘帽猶思飾豹麋
恭喜乘輿遊獵處馬肥弓勁便驅馳
雪
滕六携將六出花先驅屏翳駕雲車爛鋪鉛汞三千界
幻出璚瑶百萬家海宇豐年先有兆乾坤清氣浩無涯
堪憐舊日梁園客賦就能令世共誇
紀夢
幾載睽違侍從班夢中時得覲龍顏光華恍若瞻依近
寵眷猶存指顧間六兆有占應叶吉半生無補故多艱
覺來敬祝齊天夀佇聽綸音出九關
夢友
太丘孫子玉為姿夢裏分明似舊時南郭看花春載酒
西窗剪燭夜論詩幾年傾慕心如渴近日多應鬢已絲
安得鱗鴻致消息先期為我緝茅茨
承表弟敬德相顧詩以志感
多君愛我過同胞患難相周義更高旅館三年歸夢遠
征途萬里寸心勞私情自許松依竹雅操元非藿與蒿
慙愧未能酬令德且將心事付吟毫
屢承諸友惠物又聞酒米之貺詩以志之
心期契合擬金蘭憂患相賙古所難屢遣麴生扶病骨
兼遺玉粒助晨飡通情未敢傳書札銘德應須刻肺肝
安得西窗風雨夜挑燈話舊到更闌
丁酉除夕
愁思殢人如中酒流光過眼競飛梭歲事又從今日盡
衰顏不似向時多寒爐榾柮春生席故里梅花雪滿坡
白髮雙親幸強健不知消息近如何
雪
玉龍驅水下瑶池散作冰花點素蕤帶雨亂飄疎復密
隨風輕颺整還欹竹爐火煖茶翻鼎金帳歌傳酒滿巵
誰似袁安甘寂寞閉門僵卧已多時
已亥人日
纔入新春晝漏長熙然萬象媚春陽俗傳七日為人日
身在他鄉憶故鄉風色漸催花信至柳條輕浥雨痕香
憑誰挽却甌江水散作流波洗别腸
傷春
春風無處不芳菲狴犴深嚴晝掩扉藥裹旋添身轉弱
行囊久澁願多違夢隨飛蝶迷芳草淚逐殘紅送落暉
誰為丁寧兒女輩休教塵汙老萊衣
聞胡學士物故詩以悼之二首
廿載簪纓侍禁垣哀榮終始荷君恩生無慙德塵編簡
死有雄文遺子孫愁鎻玉堂雲黯淡魂飛楚水月黃昏
側聞優詔須封諡行見穹碑照墓門
託官何幸屬斯文交誼如君迥不羣持論肯嫌相可否
傾心殊覺更殷勤薄劣自慙霄漢隔别離誰謂死生分
阻陪執紼情無已涕淚汍瀾洒夕曛
佳人
靜閱光隂惜歲華低頭無語倚窗紗新愁舊恨風前葉
倦態羞容雨後花吟就白頭空自惜織成錦字向誰誇
早知薄命難終愛何必生來願有家
冬至和濂泉詩韻
曉來翹首矚晴霄紫氣多從日下飄破臘葭莩飛玉琯
迎春梅柳媚霜條共誇此日歡方洽未信明年暖尚遥
環珮趨朝天闕曉五雲重覩鳳儀韶
庚子元夕次韻二首
暖翠香風藹玉京鰲峰高與五雲平九重鸞馭從天下
萬朵金蓮徹夜明龍德當陽開泰運恩波如海洽羣生
祥光一道星垣裏照見黃河徹底清
幾度觀燈侍帝京鳳樓南面御街平珠幢寳蓋開閶闔
八彩重瞳仰聖明聲度天風仙樂動香沾春酒臉霞生
客邊賡和尤增感翹首祥雲繞玉清
又賦元夕
翠擁三山壓巨鰲天門燈夕宴通宵陽隨春長乾坤泰
樂與民同霈澤饒香爇沈檀飄瑞靄光搖星斗燦晴霄
瀛洲曾預仙班後猶記清平入鳳韶
聞車駕幸海子閱海東青
清曉鑾輿出近郊彩雲迎日翠烟消龍媒立仗黃金飾
鷙鳥摶空白雪毛政協車攻修典禮賦成羽獵擅時髦
羈臣聞說昇平樂獨倚東風望赤霄
辛丑九日
幾年重九愁中過不似今年思轉愁南浦雲迷鴻鴈字
故園霜冷菊花秋綸音已喜覃恩澤涸鮒誰憐久滯留
破帽不禁風色緊却嫌蓬鬢日颼颼
贈僧雪庭(其僧日本人)
少小曾參不二門談空說法更精勤一杯逕渡滄溟曉
半榻晴分鴈蕩雲巫峽猿聲愁夜月峨嵋秋色澹寒曛
禪心本自無拘礙何事虚名與世聞
壬寅初春
十年蹤迹困沈痾老至其如歲月何風軟應知花有信
雨晴遥覺水增波空憐杜老狂猶在却笑南榮慮尚多
他日得歸尋舊業半江春水一漁蓑
言志
氣壓元龍百尺樓壯懷長擬繼前修半生堪笑隨蓬轉
百鍊羞為繞指柔霜重蒹葭秋易老雨餘風日晚生愁
夢中猶自陪鴛侣五色雲中拜冕旒
感舊
留侍青宫居守時不才何幸被恩私報章稠疊朝偏早
顧問從容出每遲味重醍醐分内醖光聯奎壁賜新詩
于今追憶多傷感欲報涓埃未有期
中秋次韻二首
無情歲月自消磨客裏逢秋感更多白髮蒼顏俱老矣
清風明月奈愁何坡仙起舞留新句李白停杯發浩歌
他日倘能追往迹桂花香裏挹金波
皎皎丰姿玉就磨娟娟秋水好懷多客邊清事應如昨
囊裏新詩復幾何習靜漫成蝴蝶夢等閒猶憶扊扅歌
床頭賸有樽中綠醉飲鯨翻滄海波
中秋次蘖庵韻二首
坐待冰輪出海遲光華此夕更相宜誰知景物撩人處
正是窮途洒淚時玉宇瓊樓坡老句清輝香霧少陵詩
古來才俊多豪邁也向樽前歎别離
讀書何幸際昌期廊廟良材子所宜職典銓曹纔數日
身淹叢棘已多時傷心空負題橋志對景愁吟陟圯詩
試看徂徠松與栢霜枝雪幹晚離離
屏迹
屏迹圜扉八載餘安危不必問何如江淹思苦還能賦
司馬愁深尚著書風度秋聲聞絡緯雨催凉思入郊墟
興來偶向簷前坐滿目閒雲自捲舒
友人依首尾對格賦一律余亦效顰次韻
十年冀北淹塵迹萬里甌東憶故鄉春樹籠雲音信遠
圜扉扄月夢魂長舊時親友多應少負郭湖田半已荒
自愧駕駘猶伏櫪不如鴻鴈得隨陽
次韻
歲月無情空自惜生平多故復何堪雕蟲翻笑成疎拙
集蓼何心較苦甘炯炯丹心惟愛國蕭蕭白髮不勝簮
太行北向持吾駕善御其如楚在南
次韻二首
朝士相知子最深每從公暇即過臨風姿清潤藍田玉
文采光輝麗水金到處清談多讓席有時白戰獨披襟
客邊相聚尤相洽肯負當年故舊心
堪笑年來疾轉深每慙易象戒甘臨窮途力困鹽車軛
行槖貧無月俸金戀闕子牟言在耳思親陸續淚沾襟
中天日月懸光景安得餘輝照我心
次省齋韻二首
遊宦江湖轍已周窮途寥落幾經秋悠悠身世功名舊
納納乾坤日月浮道在淳于終貸罪數奇李廣不封侯
由來得失關前定且復高歌莫浪憂
年來甲子已云周白髮蕭蕭不耐秋思逐孤雲天外遠
身如一葦浪中浮服田曾竭三時力種橘能同萬戸侯
農圃關心何日遂清樽濁酒可忘憂
悼伯兄
蚤歲驚風拆鴈行季方那忍哭元方音容日遠嗟何及
手足情深念不忘同穴無慙憐伉儷承家有託在諸郎
孤蹤自愧多淹滯極目煙雲倍感傷
贈澹齋
管鮑論心百世豪陳雷氣槩漆投膠嗟余久困艱危日
念子能敦道義交周廟樽彝存古制隂崖松柏挺寒梢
由來苦調知音少慎勿逢人作解嘲
日本僧雪庭一旦端坐而逝恥庵賦詩挽之余
亦次其韻(此僧曾住東林又住峨嵋年八十五坐累死於獄)
法音曾演海門潮萬里東歸劒閣遥出水蓮花元不染
凌霜松栢豈云凋機緣久向生前盡杖錫還從劫外飄
回首廬山舊蘭若千峯明月虎溪橋
癸卯新春
纔入新春倍感傷幾回徙倚對斜陽病魔剛遣無時去
詩債頻催率意償簷鵲無情休浪喜野花何處但聞香
東郊多少閒遊子衣馬輕肥樂未央
承舊同僚諸閣老屢遣惠詩以志之
人情疎闊易乖離高義相憐久不衰免使題門如翟尉
多緣知己過鍾期青霄雲翮垂餘蔭隂壑霜松挺故枝
瞻企無由懷似海臨風搔首一嗟咨
中秋次韻
大地山河片影懸冰輪飛上九重天鸞笙度曲來雲表
仙桂飄香到酒邊愧我老懷空自負羨君詩法藹孤騫
明年定在南樓上坐看驪珠出海圓
中秋追和亡友蘖庵去歲所賦詩韻
憶得年來曾待月賡酬相屬總稱宜今宵看月猶前夜
此際懷人異昔時忍聽招魂歌楚些空聞伐木有遺詩
寸心摧拆如灰冷生死那堪重别離
重九次韻二首
紅葉迎霜萬樹酣黃花壓帽髮鬖鬖四時鄉思秋偏切
九日壺觴老尚堪伏櫪霜蹄應暫蹶摶霄風翮早圖南
高懷况復清如許寒月流輝照碧潭
墨突由來不暇黔悠然懷古悶懨懨詩篇漫興休嫌拙
棋局無心亦懶拈風色迎寒梁燕去霜華拂水沼魚潛
細推物理沉吟久不覺斜陽轉後簷
謹和家父寄來自述冬夜二詩韻
承恩簮筆向螭頭薄德終貽父母憂烏鳥私情空繾綣
駑駘倦足尚遲留迢迢雲路如天遠冉冉年華逐水流
忽拜新詩揮淚讀不知離思幾時休
被擁塵氊藉地鋪凝寒慘若在冰壺艱危感歎身飄泊
疎闊深慙學淺膚萬里朔風吹斷鴈滿林霜月泣慈烏
漫漫長夜難成寐愁對殘燈照影孤
用韻敘舊二首
深沈秘閣殿東頭進退從容豈解憂自愛伯陽為柱史
誰誇阮瑀在陳留熙熙化日如春盎湛湛恩波似海流
幾度金鑾曾侍宴中官傳勅醉方休
雲葉銀箋雪色鋪龍香墨汁漬金壺凝霜兔穎犀為管
滴水蟾蜍玉作膚揮洒謾誇騰紫鳳退朝不覺墜金烏
還家更約諸仙侣刻燭聯詩興不孤
用韻遣懷二首
黑髮辭家已白頭江湖涉歴喜兼憂子牟眷魏心何切
賈誼浮湘迹尚留韞玉底須求價售操舟寧肯逐波流
高吟且復開懷抱壯志凌雲老未休
中流失楫懼淪鋪始信千金購一壺已厭風霜摧羽翮
何由芒刺脫肌膚此心自許明如日輿論誰言黑匪烏
但使操持終不易聖情垂眷未應孤
用韻答樗庵老兄蘭室鄉友二首
樗庵舊隱墨池頭心地都無分外憂西墅每因招鶴去
南湖長為看花留詩篇俊麗隂何輩譽望清高李郭流
莫道老來淹駿足稜稜逸氣豈能休
蘭室生春萬綠鋪乘閒相過每携壺拔茅已喜曾連茹
失足殊憐久噬膚愛子美如青玉案嗟予老似白頭烏
升沈此去應難定莫使平生志願孤
再和酣黔韻二首
江湖况味苦沈酣贏得蕭蕭兩鬢鬖伯起四知雖自許
夷吾三北亦何堪莫邪謾說銛為鈍岐路空嗟北與南
誰識當年漁父意滄浪一曲起江潭
得意休誇白勝黔幾回猛省思懨懨謀身多為儒冠誤
對客休將舊事拈萍梗未知何日定山林應待老夫潛
興來坐看雲舒卷風木蕭蕭落短簷
自悼
生來志氣薄雲浮七尺微軀不自謀抱戚噬臍應已晚
沉酣濡首亦堪羞花間朝露晞春日霜後陵苕怯素秋
老眼怕垂楊子淚且須含笑看吳鈎
用蘭室韻為樗庵夀
往歲賓朋擁夀筵文星輝映綵雲邊老身強健尤堪喜
近况蕭條未足憐松挺寒柯存晩節柳含春色待新年
九天雨露覃恩澤還擬稱觴舞袖前
用樗庵韻奉簡草心愚莊二友二首
青年射策向南宫回首俱成鶴髮翁楚水閩山千里隔
暮雲春樹寸心同窮途愧我飄零久畫省多君德望隆
慶澤流芳端有自高門何獨羨于公
生平事業半蹉跎憂患其如老去何幸託斯文清議在
喜聞别駕盛名多鵬程奮迅雲霄翮帝澤汪洋瀚海波
朝罷從容買歸棹到家時節近清和
謝徐恕庵數有贈
贈遺稠疊意逾堅誰似徐卿道義全晚節松筠存雅操
青霄鸞鷟藹孤騫伯牙喜與鍾期遇管子深承鮑叔憐
搔首臨風無限思何時連榻話燈前
七言排律
與節庵論唐人詩法因賦長律三十五韻(附注愚意)
(于下者便于求正也)
逸氣稜稜隘九州(充之以氣)神交思苦入冥搜(濟之以才)洗教凡
骨塵俱淨(去陳腐)挽起詞源水倒流(滌渣滓)隨物賦形均造
化陶情遣興賤包羞(遣興詠懷各極其理)蓮開華岳仙人掌(潔而不汙)
霧鎖元龍百尺樓(高而不露)近日雲霞成五色(文采)澄空月露
映三秋(清新)隂精翕翕奔魑魅(險怪)武庫森森插劒矛(森嚴)萬
頃晴濤翻蜃海(波瀾)千尋飛瀑下龍湫(奔放)孤撐怪石擎天
柱(超卓)秀挺奇松駕壑虬(蒼老)霜冷鐵衣屯紫塞(整肅)雲隨仙
袂下丹丘(飄逸)連城白璧非徒琢(温潤)照乘明珠豈暗投(光華)
器重樽彝兼大鼎(古雅)樂陳琴瑟間鳴球(節奏)半機蜀錦天
葩燦(富麗)一縷春絲繭緒抽(連續)鐵鎖下蟠江水黑(沉着)鯨魚
奮擊崑崙浮(佚蕩)馮驩作客愁彈鋏(凄凉)考叔爭車怒挾輈
(雄壯)紅藥當階迎步障(可喜可玩)滄波噴峽上孤舟(可驚可愕)水晶
沉井形難擬(實處還虚)海市憑虚影却留(無中生有)阿閣呈祥看
鸑鷟(飛騰)康衢縱步騁驊騮(馳驟)正奇合度應須察體制殊
倫總見收(體雖不同各有攸當)共說五車誇業盛誰云七步擅才
優(貴學不貴捷)天然標格元無飾(合自然)自是聲音不外求(中律)
(吕)粤自盛唐推渾厚迄于季代謾雕鎪楊王聯軌方前
邁盧駱長驅亦並遊李白詞鋒曾䧟敵少陵詩句善貽
謀岑參高適相追逐賈至王維迭唱酬格老趣高儲與
孟律嚴義正耿兼劉郊寒島瘦難殊論柳淡韋醇豈易
儔鍊句義山工麗密摛辭用晦尚清脩子昂近古居然
别餘輩爭先未暇周一代文章垂汗簡三千禮樂著嘉
猷驪黃能識同還異軒輊從知是與否(此言初唐盛唐以及晚唐)何
事頽風趨萎&KR1170;漸看姿媚逞嬌羞蜂腰鶴膝徒爭誚鬭
靡誇多總贅疣(此言晚唐以後)要使從容歸大雅須教敦厚更
温柔陽春一曲雖難和也落詩家第二流(詩本性情終歸於正)
五言絶句
追和東里詩韻三絶
與子别來久相思日幾回有時成邂逅多是夢中來
去歲當秋别今年秋未回逢秋能幾度白髮鬢邊來
日晏出西掖鳴珂每獨回感懷如有作應寄塞鴻來
問菊問竹各二首
試問故園菊今年竟若何想經秋雨後零落舊枝柯
試問故園菊霜根今尚存春風一披拂生意滿乾坤
試問窗前竹相違已二秋風聲和月影還似舊時否
試問窗前竹棲鸞會有期丁寧休翦伐留取拂雲枝
花朝
狴犴嚴扃鑰花朝不見花若無牆外柳何以識年華
四時詞
纔聞花信通已覺風力軟寸心元自丹不逐韶光轉
隆暑啓初伏薰風入虞琴安得播餘響滌我煩熱襟
見鴈憶故鄉聞蛩思織婦笑語是誰家聲逐微風度
急霰透疎櫺寒聲雜鳴柝被冷不成眠夜永愁偏覺
憂悶無聊偶誦東方虬昭君怨三絶後二首妙
無以加前一首頗傷於怒予因效顰賦三章非
敢角勝也聊以見志云耳
欲語嬌還怯含顰恥復驚和親能固敵妾不愛微生
馬上琵琶語凄凉不忍聽自知緣薄命誰復恨丹青
北風號永夕寒月照穹廬夢裏聞天語褰衣下玉除
六言絶句
渡淮
客裏情懷易感途中况味偏諳纔過淮流數里人家漸
似江南
雜詠八首
春去秋來候鴈暮還晨往寒鴉愁至不堪着目幾回搔
首長嗟
時往時來警鐸半明半滅殘燈枕上暫成歸夢覺來愁
思偏增
久拚行囊羞澁只從詩債籌量怪殺牆頭楊柳時時擺
動愁腸
夜眠枕冷衾冷曉起風多雨多牆外槐隂泛綠方知節
近清和
抛却青州從事支開老秃中書空詫狂如杜老轉添渴
似相如
天外音書斷絶床頭藥裹頻添咄咄書空作勢時時覓
句掀髯
鶴髮雙親老矣蓬頭稚子癡然想起心迷似醉悲來淚
下如泉
有限青春易過無情白髮偏多此日尚淹塵迹何時重
整漁蓑
感舊四時詩
竹外桃花夜雨風前柳色溪橋某水某丘依舊此情此
意蕭條
最憶炎天佳致時來竹塢乘凉錦鯉旋絲銀鱠碧筩醉
吸璚漿
橘柚千林霜日芙蓉一棹秋波終日心中想像幾回夢
裏經過
罷釣寒江向晩尋梅雪裏初晴同輩年來有幾嗟予老
去無成
七言絶句
聞鴈
今朝纔得見征鴻羇客凄凉意萬重數行若到江南去
好寫平安向遠空
閨中聞鴈代婦作
朝來出閣上簾鈎目斷飛鴻淚暗流自是别離情思劇
不緣秋色解牽愁
聞簫
一枕凄凉夢未休忽聞簫管雜歌謳誰知曲裏聲聲思
都是羇人宛轉愁
嘗蟹
故園霜落暮秋時酒綠橙黃蟹正宜今日持螯仍大嚼
不堪回首起遐思
又聞簫
霜壓危簷冷透氊孤燈耿耿照無眠簫聲若解愁人意
應不隨風到枕邊
憶友二首
一日相違鄙吝萌况經三載曠交情可憐回首雲泥隔
夢裏猶能說舊盟
中年坎壈鬢成絲惟有忠君志未衰知己相憐今鮑叔
何因執手話襟期
暑雨
暑雨連朝未放晴不堪病體困炎蒸何當置我崑崙頂
兩腋清風萬壑冰
伏中苦熱聞立秋將至成絶句催之
聞說新秋次第來先期特地遣詩催要憑嚴令驅殘暑
散作清凉遍九垓
七夕
烏鵲成橋擁翠軒牛郎今夕會天孫休嗟隔歲佳期少
良會人間有幾番
中秋三首
金水平分夜氣寒月輪飛上碧雲端可憐今夜圜扉裏
不比尋常一樣看
萬里長空桂影寒夢魂飛越苦無端可憐今夜高堂上
對影凄凉不忍看
拂拂天風撲面寒滿懷愁緒萬千端可憐今夜深閨裏
月到紗窗和淚看
端午書懷
頻年翰苑逢端午蒲酒生香迭獻酬今日南冠籠短鬢
不知醖釀幾多愁
得寄來白苧衣
鏡裏飛鸞影暫分綠窗燈火幾黃昏寄來白苧如霜雪
點點分明有淚痕
元夕
光搖星斗下晴霄雲擁三山駕六鰲憶得頻年天上看
佩珂歸去月輪高
春晴
流澌解盡雪初晴淑氣融和萬象明次第春風到花柳
早須歸聽上林鶯
悶坐
終朝悶坐太無聊病體何堪肉漸消惟有丹心常耿耿
夢中猶憶紫宸朝
秋夜初睡窗櫺中見月
解衣欹枕未成眠月色穿窗絶可憐憶昔退朝歸去晩
幾回立馬看嬋娟
秋熱
庭梧久矣報新秋餘熱憑陵尚未收安得金風起天末
大驅凉雨滌煩憂
中秋
何處人登庾亮樓癡雲特地妬中秋不堪羇客多愁思
誰道嫦娥也解愁
歸鴉
寒鴉朝出暮還歸飲啄相依不暫離堪歎人生多遠别
不知何日是歸期
重九前一日同儕者舉唐人况復明朝是歲除
之句要余倣此賦之
夢回孤枕夜更長月轉西樓鴈唳霜冷落不禁情思苦
明朝况復是重陽
九日代婦作
深閨寂寞怕逢秋九日相思分外愁羞對黃花彈淚眼
重重簾幕控銀鈎
秋夜
掣鈴擊柝聲相亂擁被披衣夢未成月色相親如有意
夜深猶向隙中明
冬夜思親
廿年宦達為親榮親老那知禍患嬰萬種私情難盡釋
淚珠都向枕邊傾
乙未夏五月初三日夜夢侍朝因追想平日所
見成絶句三十八首
廿載承恩侍九重太平氣象喜遭逢于今夢裏如疇昔
一一分明在眼中
堂堂國體振綱常禮樂昭明冠百王聖子神孫千萬世
繼承鴻業與天長
聖皇勤政日臨朝獨運乾綱正百僚豈但英名邁湯武
尊崇道德繼軒堯
泰壇嚴肅燎煙升環珮聲隨合樂鳴穆穆聖容親祼薦
紫微高拱帝星明
慶成禮畢宴羣臣樂奏鈞天萬舞陳中使傳宣催滿飲
盎然和氣藹陽春
廟社崇嚴祀典尊四時親薦禮彌敦聖誠感格神如在
國祚綿綿福慶蕃
鍾阜龍蟠第一山孝陵遥在五雲間四時有典嚴朝謁
簮紱常陪侍從班
星流華渚御筵開五色祥光燭九垓天樂和鳴仙仗合
侍臣齊進萬年杯
朝廷典禮尊王正玉帛充庭萬國朝殿上侍班天咫尺
五雲深處聽簫韶
黃鍾應律啓初陽中外臣僚賀履長恭聽鴻臚傳制旨
大推嘉慶及多方
内難初平論武功策勲班爵自宸衷充庭金帛如山積
大賚咸知仰至公
車駕清晨幸辟雍親行釋菜振文風儒臣講罷天顏喜
坐賜龍團侍從同
斯文仰荷聖明心詔遣皇華詣孔林園廟煥然新氣象
奎光遥映五雲深
讀卷親曾近御筵導迎黃榜聽臚傳禮官致語羣臣拜
共賀皇家屢得賢
永樂元正春二月南郊駐蹕勸農耕籍田首舉三推禮
稚耋謳歌頌太平
聖德巍巍被萬方遐陬異俗總來王寵錫駢蕃仍宴勞
遠人何幸拜恩光
由來朝政重民時進歴年年有定期分賜百官頒宇内
隂陽不忒歲功熙
仁恩義澤洽民心欽恤時時降玉音朝野歡呼稱萬歲
唐虞盛治屬當今
國家貢賦有常程郡邑均輸不取盈蠲貸屢煩優詔下
要令民庶總安生
先驅傳警到前茅萬乘屯雲獵近郊報道合圍論賞格
又沾恩宴出行庖
金闕鐘聲曙色開香飄瑞氣藹蓬萊前呵傳報人爭避
黑面番奴馭象來
退朝長日御西清内閣詞臣奉詔頻幾度從容承顧問
深慙無術贊經綸
親擁貔貅百萬兵霆驅電掃鬼神驚沙場瞬息如冰解
塞上風塵自此清
笳鼓聲中奏凱歸千羣面縳隘通衢午門前面聽宣奏
大將平南已獻俘
文淵只在殿東頭奎璧輝光日夜浮插架圖書千萬軸
又令軺使出旁求
編摩有詔集時髦隱索旁搜不憚勞大典告成呈進了
中官傳旨賜宫袍
五彩祥雲起太虚流輝高映帝王居堯時未必專歌頌
載筆曾叨太史書
列宿森羅見景星祥光直與月同明太平有象于今見
垂拱無為人自寧
千載龍門徹底清喜逢六合正昇平泰山如礪河如帶
地久天長拱帝京
曾聞麟趾詠周詩郊藪由來罕見之况復遠夷來貢獻
故知德澤遍坤維
斲就穹碑著孝思坤靈兆瑞獻神龜非銅非石天然態
宛似呈書出洛時
黎庶安居遍野桑野蠶成繭動成筐錦被織成供寢廟
緘縢猶自有天香
時清玉燭自調和川岳呈祥瑞應多纔見騶虞儀殿陛
又看列郡獻嘉禾
德馨發聞格皇天二氣沖和出醴泉滿貯金壺叨賜飲
涓流入口可延年
星垂天乳夜光寒甘露凝珠濕未乾清曉寢園供薦罷
内臣擎出賜千官
天閑十二皆龍種風骨稜稜畫不成内苑曾經調習後
牽來時向御前呈
象笏羅袍間繡衣斕斑五采絢朝暉退朝擎出人皆羡
知是金門拜賜歸
頻年飽食大官羊珍品黃封取次嘗覆育恩同天地廣
銘心刻骨誓難忘
丙申南還舟發通州
官舸乘風五兩輕寒流拍岸浪花生張家灣上頻回首
記取南還第一程
臨清道中
野水縈紆野岸廻半川晴雪荻花開舟人指點疎林外
茅屋人家有舊醅
舟次濟寧柳色未改澹齋有詩因次其韻
濟寧南下接通津楊柳冬來色尚新自是聖恩深雨露
坐令枯朽總回春
吕梁洪
嶄嶄亂石矗戈矛狹束狂瀾撼地浮疏鑿尚存神禹跡
萬年不共水東流
晩步二首
閒向庭階步綠苔蕭蕭風葉撲人來客情正是無聊賴
惟見寒鴉日往迴
閒向庭階步綠苔側身南望獨徘徊遥知風雨重陽節
三徑荒凉菊自開
勉子
男兒立志要軒昂莫共閭閻較短長未必儒冠能見悞
燈窗努力繼書芳
春曉
聞說山花爛漫開春光欺我暗相催誰知寂寞傷情處
斜月穿窗夢覺來
暮春
孤館凄凉客思淹忽聞春暮半開簾東風綠遍階前草
何事偏教鬢雪添
中秋不見月
幾處笙歌倚畫樓月華最好是中秋嫦娥只恐傷離思
雲幕重重不上鈎
嘗柑
分得黃柑入口嘗指尖猶帶洞庭霜却思昔日陪春宴
擎出金盤滿殿香
雪
幾度衝寒候早朝錦衣光彩照璚瑶于今客裏愁如積
不共冰花向日消
和省齋冬至詩韻三首
葭飛玉琯藹陽和况是清時雨露多收拾琴書買歸棹
半江春水綠生波
故里交游高誼在亨途宦業盛名多滿懷清思誰能似
月浸寒潭水不波
暮年白髮歎蹉跎蚤歲承恩得意多蓮炬夜然鈴閣雨
綵毫晴蘸鳳池波
用韻簡濂泉
詩法年來孰與過清新好似少陵多雲開華岳飛秋隼
露洗芙蕖映綠波
又用韻簡友人二首
曾聽鄰鷄並曉珂好懷還向客邊多詩才傾寫千尋瀑
雅量涵容滄海波
朝回驄馬玉為珂燕寢凝香得趣多酒量鯨吞翻海月
簟紋龜縐浥湘波
寄來綿衣寬博甚揣情因賦
金剪拈來下手難幾回揮淚拭朱顏遥知腰帶圍頻減
未忍裁教尺度慳
寒夜
朔風吹冷透衾裀鈴柝交鳴聒耳頻展轉無眠愁思劇
却疑羲馭夜停輪
辛丑遇赦後未釋
雨露覃恩煥鳳綸豈知屈蠖未全伸愁來羞看牆東柳
一度春風一度新
見飛絮
莫怪年來鬢易霜柢緣愁裏度春光楊花何事渾無賴
也逐東風過短牆
謹和家父寄來詩韻四首
養親深愧閔曾賢憂患頻煩遠見憐一札書來腸寸斷
哭聲痛徹九重天
䟦涉艱危一病軀幸蒙慶祐未淪徂愁來懶向簷前立
羞見林間反哺烏
讀書寧不志希賢薄劣無成空自憐何日重蒙優詔許
斑斕戲舞樂堯天
每憑魚鴈問鄉閭親舊于今半已殂屈指别來經數載
流光迅速逐飛烏
次韻初春二首
休問前三與後三短襦破帽一征衫今朝鏡裏看衰貌
慙愧蕭條雪滿簪
數九時光已再三東風送暖入青衫恩光擬逐陽和至
南郭看花笑盍簪
見花
乞得花枝洒淚看滿懷愁緒萬千端故園亦有繁桃李
門掩東風暮雨寒
立春次韻
薄霧籠雲凍漸消柳芽凝碧透冰條緣知天近陽和早
便覺風光勝昨朝
憶故鄉
栝嶺東頭是故鄉碧天雲樹思茫茫甌江直與滄溟接
不及羇人别恨長
牆外槐樹
綠泛晴隂過短牆金英爭壓桂花黃一從愁裏看秋色
幾度鄉關舉子忙
鄰家伐去牆外柳戲成一絶
無復柔絲拂短牆空餘烟靄送斜陽鄰家料得多深意
不使春嬌惱客腸
詞
七夕嘲女牛調南鄉子
一葉井梧飄玉宇凉生暑漸消乞巧佳人傳報道今宵
牛女雙星會鵲橋銀漢夜迢迢風露無聲濕翠翹只
恐明朝容易過何勞瓜果庭中遠見招
中秋調臨江仙
雲淨碧天秋似水須臾飛上冰輪山河倒影絶纖塵嬋
娟千里共景物一番新老我此身猶是客蟾宫桂子
曾分今宵見月倍傷神嫦娥如解事休照别離人
九日調蝶戀花
迅速光隂烏兔走寂寞圜扉兩度逢重九夢裏登高還
似舊覺來不管愁眉縐聖德仁恩覃九有白髮青衫
凖擬蒙寬宥歸去高堂重獻夀金樽滿泛黃花酒
元正調清平樂
柳顰梅笑别院東風早鳳吹隔雲聲縹緲應是蓬萊仙
島吾儕久已沉淪持杯試祝東君好趁陽和時節螭
頭共聽絲綸
元夕調臨江仙
憶昔帝城三五夜簪纓曾侍宸遊山移鰲背對龍樓一天
星斗下萬文瑞光浮簫鼓聲中催賜飲歸來月在簾
鈎而今白髮歎淹留寒窗燈影裏飛夢繞瀛洲
冬至調西江月
逗暖梅梢破玉迎長葭琯飛灰羣隂消盡一陽回雲物
今朝獻瑞自歎人生易老那堪節序頻催東風次第
送春來又是一番光采
除夕調鵲橋仙
梅英送臘椒盤迎瑞爭羡屠蘇先酌紅爐畫閣沸笙歌
誰解道羇人蕭索光隂撚指韶華過眼萬斛清愁如
昨明朝試說向東風好為我一齊吹却
正旦代家人調浣溪紗
何事東風太薄情愁邊忽忽換新正柳眉梅靨為誰榮
寳勝羞看腸欲斷同心暗結淚先零何時重整鳳鸞
盟
擬去婦詞調風入松
落紅萬點委蒼苔春事半塵埃滿懷愁緒知多少思量
遍無計安排好似風中飛絮時時拂去還來當年魚
水正和諧兩意絶嫌猜誰知命薄多乖阻簫聲遠零落
天涯破鏡終期再合夢魂長遶陽臺
七夕遇雨調浪淘沙
牛女未成歡别意相關幾回偷把淚珠彈散作一天凉
雨過秋滿人間瓜果謾堆盤夜漏將闌佳人惆悵蹙
春山孤負穿針良會也空倚闌干
北樂府
偶記北樂府詠漁父鸚鵡曲又名黑漆努晁無
咎賡和甚多惜未及樵耕牧因次韻足成四首
元倡詠漁父
儂家鸚鵡洲邊住是箇不識字漁父浪花中一葉扁舟
睡煞江南烟雨覺來時滿眼青山抖擻綠蓑歸去筭從
來錯怨天工甚也有安排我處
次韻詠樵耕牧
儂家少室山中住是箇半鶻突樵父躡蒼苔穿遍疎林
擔上横挑風雨倦來時藉草觀棋柯爛不知回去有幽
人要覓行蹤試聽我歌聲起處
儂家五柳庄前住是箇没牽掛耕父趁春忙短笠輕蓑
耕破一犂春雨到閒時濁酒頻篘一任鄰翁來去醉磨
跎携箇青藜剛走到雲山深處
儂家笠澤磯頭住是箇快活煞村父幾回將牧笛横吹
聲斷楚天秋雨晚來時牛背如舟穩載斜陽歸去掩柴
扉醉飲三杯這的是浮生美處
七夕喜春來二首
凉颷輕約銀河浪靈鵲新成織女橋兩旗關處瑞香飄
歡未了休遣漏聲高
誰言七夕佳期遠爭似人間别意多秋風衰鬢漸雙皤
何日可歸卧白雲窩
秋思醉太平
西風暮鐘夜雨疎桐一聲聲透入夢魂中正鴛衾半空
心猿恨鎖愁誰共神龜兆協占頻中賓鴻聲杳信難通
何時再逢
擬中秋賞月水仙子
月奩初揭鏡光寒雲幕高褰桂影團風簾微動金波亂
遍乾坤清氣滿倚南樓心眼俱寬酒量傾湖海簫聲叶
鳳鸞且盡清歡
中秋自述普天樂
晚風清浮雲淨一輪初上千里同明坡仙俊麗詞庾亮
疎狂興老我凄凉應難並對嬋娟且訴平生三年倦客
幾番歸夢萬斛離情
中秋遇雨疊字醉太平
亂紛紛癡雲驟擁淡濛濛薄霧輕籠浙泠泠蟾宫深鎻
雨聲中悶懨懨嫦娥玉容急煎煎登樓庾亮情難縱意
懸懸開樽李白詩難詠路漫漫吹簫弄玉去難從恨悠
悠更長漏永
九日思親水仙子過折桂令
翠絲風剪綠楊稀纈錦霜凋紅葉飛金錢露染黃花綴
正龍山佳會集望庭闈無限傷悲任淚雨緣腮落將愁
山着意推盼佳期何日南歸盼佳期何日南歸水遠
山遥目斷神馳囓指情深趨庭訓切戲綵心違寄信息
難憑錦鯉對茱萸慵泛金杯暮景休催壯志難摧仰望
皇恩趨拜天墀
立冬朝天曲
曉風嘯空報道冬初動蕭蕭敗葉響寒叢鴛瓦霜華凍
獸炭爐圍羊羔酒共醉笙歌錦帳中病翁固窮冷落了
梅花夢
冬至落梅風二闋
玄冥令廣漠風將大地一陽催動喜雲物書祥奏九重
慶豐年萬民歌頌
愁千種别幾年想故園梅花開遍欲待報平安頻將錦
字傳空望斷碧天邊數行飛鴈
省愆集卷下
