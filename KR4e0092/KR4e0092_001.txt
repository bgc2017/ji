省愆集卷上
明黃淮撰
賦
閔志賦
閔予生之多故兮羌不知其所從肆遐搜而隠索兮究
微末之始終繄髫年之向茂兮即有志於聞道呻呫嗶
而事鉛槧兮夫既從吾之所好奮侯頖而躋辟雍兮謂
青雲平步而可登探蟾窟以擢桂兮翼黃鵠而驂鵾鵬
振璚琚于天衢兮與䕫龍而接武集鳳池而上玉堂兮
曾衮職之莫補仰繼明之垂照兮荷眷遇之日隆賚予
紛其駢蕃兮實千載之奇逢誓輸忱而瀝膽兮覬圖報
於涓滴嗟夙志之未酬兮遽速釁而罹辟懷兢惕而内
省兮豈持操之靡常也何弗良于行兮致顛躓之我戕
也駕指南而之河朔兮遐不虞其所届結蘭茝以泛溟
渤兮亦罔知其攸濟聞德音之煥頒兮咸鼓腹而興歌
嘅涸鮒之枯竭兮猶未沐乎恩波意休復之有方兮契
我龜而燋之招巫咸使考卜兮或開予而導之謂陽舒
陰慘兮皆至仁之流形彼困心衡慮兮庸玉汝於有成
亮食兆之告吉兮亦昭昭其孔彰也味賢哲之遺訓兮
將何修而允臧也重曰孰始而張繄帝力兮孰後而遏
自貽戚兮處困而亨致命以為則兮噫嘻小子庶其無
斁兮
四愁賦(有序)
昔張衡著四愁詩舉四方以寓其所懷江淹作賦以寫
沉鬱之情至今傳誦之走也不才寘叢棘者十年矣涉
歴四時無非窮苦因兼取二君子命題大意成四愁賦
一篇聊以自釋云耳苐以學膚才陋懼有效顰之誚然
而感物興懷託辭見志其義一也辭曰
冲虚子索居屏迹息慮省躬因洞觀夫玄化爰有感於
深衷年與時馳羌景物之不異情隨事變何忻戚之靡
同若乃陽和煦育品彙昭融穠李芳桃耀繁華於朝日
金鞍繡轂醉羅綺於春風轉歌喉之窈窕藹香霧之空
濛蹋鞠鬭雞斯遊未已爭妍索笑其樂何窮我則低摧
喪氣憂悶填胸虚負歲華之遷易那知花信之始終聽
簷外鳴禽空教夢斷見墻頭飛絮始覺春濃嘅窮途之
寂寂奈幽思之忡忡至若蘭雨傳香鷗波漲綠開池舘
以來南薰折荷筩以泛醽醁和白紵之新詞歌采蓮之
麗曲或鳴琴以俯清流或岸幘而倚脩竹扇影風泛兮
齊紈簟紋涼透兮湘玉我則衆穢流腥炎蒸藴毒飛蝱
旋繞遣拂何暇於言談流汙沾濡起居不離乎裀褥紛
然塵垢之侵肌蕞爾竈烟之迷目焉敢恣其趨蹌豈能
頻於盥沐及夫序屬三秋金風扇冷時維殘臘素雪揚
威盼鄉信之沈迷目窮雁字苦凝寒之慘慄體怯鶉衣
漏沈沈兮長夜魂渺渺兮親闈警鐸傳聲兮駭膽而慄
魄殘燈照影兮洒淚而長吁于斯時也爾乃鬭勝誇奇
携朋拉友浥九霄之沆瀣待月南樓翫六出之奇葩張
筵北牖列侍女擁歌姬薦嘉肴稱夀酒婉兮媚物之情
哆兮懸河之口苐恐為樂未央而盛時年貌之不留又
豈知窮愁迫蹙而羈人歲月之易久也嗟夫予嘗究夫
庶物之理萬化之原是非互見得失相沿競侈靡縱遊
觀則流之於放閔阨窮極愁苦復溺之於偏況消長盈
虚實玄機之旋斡而窮通壽夭豈人事之能遷是故陋
巷簟瓢回也不改其樂易簀待盡參乎獨得其傳又若
陸續顛危而不忘乎孝行史遷殘毁而猶校夫陳編韓
退之貶潮陽而侃然正大之氣上干霄漢杜子美走川
峽而懇乎忠愛之情屢見詩篇此皆騰輝於汙簡非徒
誇大於浮言復有至人道偹德全不與時化不為物牽
脗悲喜於一致安性命之自然匪棘匪徐留心澹泊之
域爰清爰靜游神冲漠之天斯其盛矣我願學焉
四言詩
鹿鳴在藪閔已也沉思引咎感物興懷不能自遂焉
鹿鳴在藪魚則川游我居孔棘伊誰之尤魚集于沼
鶯求其友我居孔棘伊誰云偶我陟我岵有足伊阻
我陟我屺有艮其趾憂心孔瘉涕零如雨孰云父母
而不我私豈無良朋能不我遺靜言思之愴矣其悲
襭茝為舟寘彼川流川流滔滔載沉載浮歲月于邁曷
云其休湛湛露斯如膏如飴何草不茂何枿不滋瞻
仰昊天悠悠我思
鹿鳴在藪六章二章章四句四章章六句
奕奕者蘭勵志也逹不離道窮不失義君子優之
奕奕者蘭于彼空谷悠悠我思曷云其榖奕奕者蘭
維芳維馨我有好爵君子攸寧蘭其榮矣繁霜瘁之
静言孔念中心悵而蘭之瘁矣益厚其根我之懷矣
匪善奚敦蘭之瘁矣芳華載揚淑慎其身終焉允臧
奕奕者蘭五章章四句
五言古詩
勵志
習苦方知樂居安鮮慮危燭理既茫昧窮獨將奚為釋
耕待毚兔亡羊惑多岐失得焉可必徒貽達士嗤所存
在耿介隨寓安厥宜操持苟不貳庶以全吾私
釋悶
木枯或載榮水濁良可澄災祥互倚伏聖訓明有徵伊
予秉微尚與物多所攖職業未遑著悔吝坐相仍皇仁
既深廣天鑒亦孔明保此固窮節勿為兒女情
寫誠短古三章
我心如還丹百煉光逾赤願入紫霞漿金尊薦瑶席酌
以奉君王壽與天無極
我淚如迸泉不與泉俱竭願作返哺烏翻飛向吴越傾
情為我啼聲盡繼以血
我氣如長虹凝為百煉剛化為雙寳劍飛精耀寒芒遏
彼南箕舌萬象增輝光
白紵詞
皎皎白紵衣瑩若霜與雪被服穏稱身拂拭光華發物
理潔易汙點瑕即為疵嗟哉墨氏子潸焉泣素絲
采蓮曲
采蓮休采菱菱刺多傷手留取玉纖嬌為郎紉珮玖食
蓮去蓮心心苦難適口誰知苦心中能使根莖秀去年
蓮始衰今年花滿池妾顔宜不宜妾心長自持
擬古十二首
造化毓深仁消息互來往陰凝職歛藏陽煦滋長養終
始相為根于焉昭萬象神聖契天心德刑遂宣朗虞廷
致欽恤百世民所仰
寳劔埋豐城斕斑土花碧飛精上燭天紅光千萬尺森
然叢棘中一朝遇卓識出匣觧飛騰神變良叵測借問
此何如物理有恒則
荆璞藴良質瑕瑜不相掩珠沈萬仞淵光華亦煇閃淑
人重名節跬步恒自檢内顧苟不虧悔厲復何慊區區
墨氏子徒悲素絲染
寅賓啓東作品彙咸昭蘇寒谷有冰條萌蘖何當敷所
處地自偏造化功豈殊回也陋巷士傅說版築徒窮達
安所遇名與天壤俱
丱角粗有知自謂名可期出門道未遠車轄已載脂力
行亮多艱聖訓不我欺浮雲起天末舒卷任所之可望
不可攀佇立空嗟咨
鑽木乃出火火然木已焦掘井湏及泉泉深力轉勞夙
志固有違敢云昧所操睠彼園中葵凉風何飄颻終始
傾太陽匪伊蓬與蒿
羣烏朝出林薄暮復來歸遊子在遠方徬徨竟何依豈
無家室念况懷返哺私俛首不敢視淚下沾裳衣人生
駒過隙擾擾將何為
涼颷振林薄淅淅吹我裳素顔日凋謝緇鬢颯以霜褰
衣步前除沉憂迫中腸饑鷹翻臂鞲老馬悲道傍迫矣
支遁叟懷哉田子方
冶銅鑄明鏡棄置生埃塵驅車陟遠道顛覆摧雙輪鏡
塵尚可拭輪摧尚可易逝水日東流頽陽向西夕懷哉
起遐心彈我牀頭琴
榮辱本樞機聖謨仰尼父貽玷甚白圭抑詩歌衛武諤
諤良我徒諞諞豈予伍調劑靡成飴運規難就矩塞兑
戒不虞于焉絶外侮
耀靈有常度既中必就昃潢潦一勺多易涸亦易溢滿
損聖所戒謙撝斯受益人事紛多岐失足易淪溺回視
七尺軀凜焉抱兢惕
張良從赤松英名照千古汾陽誓許國金章列茅土身
負間世才進退皆得所斥鷃擬鵾鵬雷門持布鼔且復
安其生無為重勞苦
丙申秋繋回南京經歌風臺
姬籙既云訖嬴秦瀆天經漢高按劔起赫然振王靈斬
蛇泣神嫗踣項潰楚兵櫜弓事綿蕝六合清以寧揚鑾
過鄉邑宴會羅簪纓酒酣歌大風氣與山嶽并治安不
忘危卓哉萬古程嗟哉季葉衰蕭墻禍先嬰雜伯有遺
憾王道何由明高臺臨野水日夕悲風生斷礎翳榛莽
荒碑半摧傾舟行不可即悵望心怦怦
戊戌正旦
二儀運神化四序遞遷易歲事復更端王正啓璿歷春
陽日以充品彙各有適而我抱沉痾支離窘故跡履運
亦自慶省躬抱深惕矯首望白雲親庭萬里隔鶴髮映
衰顔莫景桑榆迫矧伊憂患干云何慰晨夕冥觀天壤
内物理有常則衰榮更代謝盈虚互消息傾否亮有期
守道慎無斁
雜詩九首
乾坤妙無迹化機自旋斡秋霜殞勁條春陽啓苞蘖消
息互來往進退相排軋卓哉古君子析理甚明達處困
猶處亨志定不可奪
房宿孕神駒飛騰出西極紫電寒掣雲汗溝赫流赤歴
塊暫一蹶窮年困輿櫪莝秣不充饑逸氣那能抑瑶池
春水波清渭烟草碧顧影舊長鳴浩蕩惟所適
潛魚樂深沼棲鳥戀舊枝物類各有託羈人獨何依微
軀非槁木跬步不可移天道信無忒禍福恒相持塞翁
豈不偉百世知者希
燦燦桃李花離離松與栢肖形居兩間所志將安適豈
不樂華妍民彛有常則䟽越縆朱絃樿杓不采飾遐哉
聖賢心歛袵三歎息
蒿蓬相因依飄飄逐風起風力有時息零落在泥滓蘭
蕙幽且清揚輝被芳沚白露凝為霜華葉亦披靡蒿蓬
何足歎嘅此蕙與蘭蘭衰有餘馥猶足奉君歡
惠風起潛穎秋霜瘁蕃柯懸車屢改轍倏如流電過紛
擾昧平生壯志常蹉跎凄凄朝露歎呴呴勞者歌我生
非無足局促將焉何棄置勿哀鬱哀鬱傷天和
事夫移所天結髮願終老朝花未改容零落同秋草涕
泗沾衣巾沈思惄如擣妾有明月珠朝夕置懷抱慮恐
生埃塵拂拭常自保安得懸君軒照君即遠道
朋友以義合在古理則然信義苟不虧宜同膠漆堅良
人與我違斗杓屢西旋辭色曠不接中心常悁悁如何
反掌間棄我如蹄筌醇酒味不薄春花色易妍誰云一
絲淚能令金骨穿
四海同文軌大道無回曲瑣兮遠遊子岐路自相逐岐
路多荆榛翳翳迷人目彳亍尚多艱傷哉千里足謂爾
爾不信覆謂予言凟俛仰多所懷誰能事休復歌我鹿
鳴詩聊以慰幽獨
己亥中秋
凉颷屏氛翳瑶空迥無迹望舒駕冰輪憑虚碾晴碧桂
樹耀寒芒銀蟾凝素魄映水亂搖金當軒淨懸璧盈虧
信有恒光華羡兹夕北里醉歌鐘南樓縱豪適撫景良
足歡羈人重凄惻凄惻將奈何馳情戀宸極雲漢日昭
回胡為久遐逖稽首願眀月流輝照丹臆
客從遠方來六首
客從遠方來遺我齊紈素拂拭生光輝潔白誰不慕蘭
茝散餘香猶繞來時路什襲謹閉藏不使緇塵汚塵汚
尚可澣但恐色非故
客從遠方來遺我五色線文采擬雲章光華自相炫愧
非補衮才對此徒增羡搔首一長吁中心更躊躇置之
筐篋間復恐應時須
客從遠方來遺我伯牙琴伯牙絶其絃歎息無知音秦
箏既啁哳齊瑟傷哇滛賴此嶧陽桐可以宣我心我心
句不欺豈無鍾子期
客從遠方來遺我歐冶劔光芒照膽寒妖魅肅以歛憶
昔初鑄時比之雄與雌如何中路間雌雄各分飛矯首
望天末雲樹何離離
客從遠方來遺我雙明珠眀以喻妾心圓以敦佳期韜
以文錦段出入與之俱含情一披閱泣淚沾羅襦珠光
恒不滅佳期復何如
客從遠方來遺我雙明璫明璫何足貴惟德在無忘德
音日已遐妾心悲且傷不惜歲華晩所傷鶖在梁我願
君所贈化為鴛與鴦朝夕不相離飛飛遶回塘
冬夜夢會草心愚莊二老友
嚴風砭肌骨慨然起遐思所思誰為情良朋各天涯更
深席未暖彷彿見容儀冰壺貯寒露玉樹臨瑶池文采
相照耀翩然駐驂騑衣我雲錦裳贈我璚琚辭交歡凖
疇昔不悟年歲馳綢繆未及已笳鼓延朝曦四顧閴以
寂中心重凄其人生非金石緇鬢忽已絲忻戚紛糾纏
良晤能幾時漢水既深廣閩山復逶迤素乏長房術何
由豁襟期但願俱壽康德業慎無違側耳聆徽音慰我
渴與饑
謫仙謠
渺渺鬱羅天峩峩列仙職參校洞玄章把握文昌籍雲
霧為襟裾華池𠻳璚液步虚發清嘯流音播無極夫何
嬰垢氛翩然就淪謫清宵霽景澄神光敞虚碧夢逐紫
鸞飛拱侍金輿側玉虚撫其頂告語何奕奕覺來視天
宇鳴鶴在寥閴
初度日承蘭室以詩見慰次韻謝之
初度念庭闈不寐仍逹旦曉起辱新詩爛若珠璣燦慰
釋固多情豈能忘浩歎寄形天地間歲華良有限忻戚
自相循得失詎能間顧慙蒲柳姿徒懷三冬榦行已信
多艱操持冀予費
雜詠二首
汎汎湖中水盈盈水上蘋霖雨激頽波驚風蕩其根華
葉半摧靡猶能播清芬惜哉無輕舟采掇及芳辰可以
供祀事可以薦嘉賓堇茶美如飴蠲潔非所珍
孤竹颭回風偃仆困泥潦屈節交枝柯虚心長自好美
人隔河洲河水漫浩浩褰裳不能涉顧望傷懷抱卉物
雖甚微生意非草草煦嫗待春陽翹然起枯槁
贈婦
與子結髮時百世長相期孰知轉首間十載守空閨寢
食失常度念我寒無衣無衣亦良苦綻裂猶可補庭闈
萬里遥白髮桑榆莫棐也幾弱冠應知應門戶采槃尚
嬌癡未諳循矩度舊業半荒凉甘旨將焉措子能善事
親瑣瑣何足陳哽咽不成章泣涕沾衣巾
代婦荅
陽岡有嘉樹直榦凌雲霓榮華足餘蔭憔悴獨傷悲感
今復思昔長歎淚交頥遠承眷顧言慰我渴與饑賤妾
雖微弱豈敢忘恩私高堂垂白髮晨夕難遽離君心與
妾意彼此同所懷皎皎天邊月圓缺固有時誰言處困
者沈憂滯還期
懷知己
蒲葦滿方澤林霏凝夕陰中有孤飛鴻嗷嗷吐哀音隨
風入人耳悽愴傷我心矻矻窮旦莫離思誰能任自非
乏儔侣勢異升與沉清論久不接何由豁塵襟寄言暇
豫者勿疑朋盍簪
感知己
桃李競春風葩葉交相媚紛紛綺羅子日向花間醉病
栢倚顛崖顔色苦憔悴幽人致深情滋培不忍棄緐華
悦人目宜為世同嗜幽人獨何心棄舊德所忌三北不
為怯知心良足貴易播義所重遑恤害與利悠悠百世
間高風豈云墜停雲起遐思良晤何當遂安得附冥鴻
致我區區意
誦曹子建箜篌引有感
圓象運不息經緯交相持晝夜如循環妙化無停機始
見春華榮倏覩秋葉衰自非賢哲徒疇能究端倪牛山
一何戚箜篌復興悲人生會有常去去夫奚疑
夢遊仙吟
驅車我馬同鼓枻秋濤靜南溟北窮髮超越在俄頃升
降隨長烟飄飄泛靈景金碧擁蛟螭縹緲大羅境東挽
榑桑枝直造蓬萊頂陽烏刷其羽朝光常烱烱西遊宴
瑶池宿酲猶未醒更欲邀嫦娥蟾宫桂香冷折花度弱
水弱流不容梗白鶴遠相迎長鳴延素頸仙賞未云既
埃氛俱已屏振步入紫微迢迢天路永奎璧聚瑶編煇
映祥雲熲昂身捩斗樞揮手執其柄勺彼紫霞津濡我
玉兔穎草就洞玄文字字驪珠並倏爍雷雨交夕陰忽
已暝泱漭澹虚無惚怳超溟涬失脚墮顛崖凛若赴深
井舉聲一悲嘯健步何由騁星宫有仙真霜髯髮垂領
鞭霆駕蒼麟羽衛肅以整顧盼生光輝憫我欲見拯指
麾雙玉童百尺下脩綆奮臂欲攀援豁焉發深省晨雞
未振翼鳴柝尚宵警摩挲揩病目寒燈照孤影
七言古詩
戊戌元夕
昔年忝作詞垣客幾度天門看元夕六鰲駕山海上來
立向龍樓千萬尺一派韶音起半空鸞凰扶輦驂飛龍
宫扇初分仙仗列天顔咫尺回重瞳流光數點金繩走
欻忽燈毬燦星斗一輪明月正當天寳鑑流煇絶纖垢
火樹銀花取次開華采尡耀金銀臺羅幃匝地暖雲合
沈檀爇鼎香風回光祿當筵進璚液簪紱峩峩環列辟
戎夷酋長雜蕃王摠沐恩光侍瑶席樂出棃園部隊分
伶官稽首先敷陳清歌妙舞逞奇絶緐絃脆管相繽紛
黎庶嬉遊溢城闕快覩爭先恣懽悦歎息生來未前聞
何幸昇平身所閱吾皇聖德天與同萬國盡在鈞陶中
禮樂脩明百度舉垂衣端拱躋時雍五風十雨和氣協
年登賦足民安業川后坤靈迭獻祥赫赫光華昭簡牒
樂民之樂古所希皇仁遍覆無偏私開宴張燈當此夕
千秋萬歲長為期愚生寡昧自貽戚回首雲泥成迥隔
清宵飛夢遶蓬瀛落月寒忩正愁寂側聞優詔覃恩波
棄瑕擿垢咸搜羅排雲獻賦會有待作詩先繼康衢歌
圜扉燕
烏衣翩然刷毛羽年年愛逐東風起結巢偏向王謝家
錦雲作隊烟花裏翠幕凝春睡正酣梁間交語何喃喃
曉起多應猒喧聒當軒不肯收朱簾往來無計入華屋
誤向圜扉尋止宿圜扉塵冷風日凄相呼相顧驚且疑
經營何處&KR1335;香泥不入愁門傳世俗愁人便欲從爾卜
無端浪蝶與狂蜂也向簷前弄曉風
念昔遊
春風漸近清明節鹿城西去尤奇絶紫芝羣峰圖畫列
疊嶂層巒千萬折勢若蛟螭初奮蟄下瞰西湖照清澈
西湖萬頃晴波闊波光蕩漾玻瓈滑湖頭柳色青可掇
湖上緐花錦機纈杏梢竹外横斜出翡翠凝香杜鵑血
鸂䳵斕斑鷗鷺潔蜂喧蝶駐鶯調舌青樓簾幕迎風揭
蘭麝飄香玳筵設翠盖雕鞍競膠轕蘭橈畫舫相排軋
鵾絃脆促鸞簫咽歌聲直上行雲遏紅裙女兒纔二八
鈿蝉斜墜堆雲髮玉纖笑把花枝擷背人偷綰同心結
回嚬索笑爭懽悦狂客驚看醉眼熱嗟予好古情偏切
追尋往迹成蕪滅西射堂摧芳草歇思遠樓空怨啼鴂
幾處荒墳横斷碣霧鎖苔痕字殘缺此情難向傍人說
撫掌高吟振林樾雲開遥見金銀刹縱步窮探未應輟
鯨鐘聲自林間發衲子摳趨遠迎謁香繞博山沈水爇
延客蒲團茗甌啜俄復呼童具梨栗還向園中采薇蕨
携壺直造烟霞窟坐看飛流洒寒雪興盡辭歸日已没
不覺參回斗西捩年來自咲成疎拙久向圜扉歎離别
雲樹離離渺天末過眼流光如電掣夜雨孤燈更蕭屑
愁擁寒衾夢飛越洒淚牛山何慘烈塞翁得失難預决
萬斛窮愁如可撤買車便逐南歸轍金尊還醉花間月
長短句
短歌行
男兒墮地人摠喜弄之以璋射弧矢功名富貴湏及時
誰肯齷齪陷泥滓爭知造物有常理得失榮枯互終始
光陰百歲如轉丸紛紛擾擾徒為爾豈不見陌上花隨
風飄泊渾塵沙又不見澗底松霜枝雪榦排晴空不如
探囊且買尊中綠它日招取巫咸為君卜
憶舊遊吟
東風吹香拂瑶草弱柳拖金覆長道錦苞散盡桃李花
新綠含烟搖翠葆雨痕留潤浥輕塵鶯聲喚起都門曉
金鞍壓轡玉驄嬌寳鈿簇車香霧繞繡蹙冰縷纖翠翹
金鳳小飛彈擲雲雲轉低把酒勸花花為悄檀槽象板
雜歌謳買笑調春不知老我非有意慕少年自愛瀛洲
太平好瀛洲羣仙皆我徒休沐亦許同歡娱按轡徐行
過鍾阜飛龍舞鳳相縈紆黃金撲面松花老碧玉流潤
芝田腴山迴路亦轉左折復右趨振衣投策入僧舍碧
梧繞砌青扶疎銅瓶汲澗瀹山茗紺芽和露烹園蔬殷
勤進杯斝紛錯羅盤盂主情重兮客忘疲酒半酣兮
日已晡撫掌歌一曲豪氣凌八區翩然就歸路猿鶴
還相呼世間行樂難同調心閒意愜俱良圖一從回首
仙凡别幾載圜扉鎖寒月紅稀綠暗又清和舊事還從
夢中說感彼雍門言歎息腸内熱長繩難繫西飛輪公
道誰饒頭上雪可憐有足不得騁此心直與雲飛越顧
瞻黃金臺巍峨勢更雄居庸却立千萬仞丹崖翠壑嶻
嶫摩蒼穹羣山昂伏作龍虎天津一道銀河通紫宸肅
天居佳氣常鬱葱何當&KR1587;黃鵠翼飛鴻左浮丘兮右空
同登其臺覽其勝排雲獻賦揮我巨筆如長虹安能終
日摧眉扼腕不得開心胸
墻外柳
墻外誰家春滿林綠楊萬縷搖晴陰風花散亂自來去
作意攪動愁人心豈不見㶚陵橋東二三月好枝早被
行人折又不見吴堤草荒秋露凉枯條空抱蟬聲咽愁
人愁劇心不移年年長與東風期
簾前鳥
簾前鳥鳴何悲昔日曾同鸞鶴侣靈景光中刷羽儀饑
食紫雲英渴飲瑶池水有時發雅音仙韶合宫徵身被
五采章嘘吸成文理飛飛長繞蘂珠宫胡為誤落樊籠
裏樊籠一已閉歲月何悠悠饑渴不復顧愁思無時休
豈不聞雍陶開籠放白鷴凉月滿天歸思促何當釋此
鳥縱意投林麓卑不願逐鷦鷯高不願隨黃鵠桑麻蔽
野綠盈疇處處春風啼布糓
柳絲長
柳絲長搖春愁春愁萬縷多如織容華消爍應難留江
南春正好東風弄和柔紛紛綺羅子往來陌上頭柳絲
綰作同心結迴嚬索咲爭嬌羞誰知同心亦易解盤旋
百結空綢繆離亭二三月行人送離别驪駒曲未終柔
條已先折行人一去歸不歸執手相看那忍訣縱使柳
絲千萬丈折來難繫愁腸絶我與韶華情更慳十年頓
足圜扉間時向墻頭看柳色有手欲折何由攀一心願
作雙飛燕還向春風舊庭院飛飛不離柳絲旁却笑離
人空斷腸
妾薄命
薄命妾薄命妾昔日顔如花朅來頭半雪翻思初嫁時
朝夕承恩私蕙蘭播清馥羅綺生光輝夜夜庭前拜新
月衷情訴與天公知願同比目魚游泳長相隨願同連
理枝百歲相因依豈料衰榮無定在遂令終始成參差
參差良可歎命薄分所宜報德未及已妾心&KR1131;自悲願
夫慎保金石軀好音慰妾長相思
五言律詩
自訟二首甲午秋初入獄賦
地位天光近君恩海水深竟無經濟略空負聖眀心中
歲時同棄南冠雪漸侵沈思時引咎深愧玷儒林
寡識蠡窺海疲才蹇曳輪臨深惟恐懼撫已益酸辛聖
治乾坤大仁恩雨露春自新如有路指日聽絲綸
病暑
負愆將一載嬰疾又經旬自笑相如渴誰憐原憲貧炎
蒸侵瘦骨雨濕透重裀解愠思餘澤馳心向北宸
立秋
久困炎蒸苦忻聞報早秋斗杓方右指大火已西流班
扇行當棄南冠尚未投有懷如宋玉搔首不勝愁
承友人和立秋詩韻復成一律以謝之
新秋金氣應凉雨晝糢糊愁破詩懷好神清肺氣蘇祗
慙孤聖眷寧肯哭窮途更喜承佳製聯篇錦繡鋪
秋熱
入秋旬日後餘熱尚憑陵病體何時減愁懷此日增渴
思金碗蔗清愛玉壺冰便欲凌風去羈留愧未能
憶昨乙未九月一日作
憶昨離家日今朝又一年愁多頭漸白道在志愈堅别
淚秋風裡鄉心夕照邊何當解羅網霄漢載騰騫
秋日遣懷
自歎罹嚴譴深慙負盛時愁牽翻似夢力困始知衰逗
冷霜初試迎風葉易摧亨屯元有定安分復何疑
詠雪
雕刻非因巧飛揚若有憑交輝偏得月鎔液易為冰狂
絮那能擬輕塵莫見陵何須誇六出一白已堪徵
送别
愧我罹憂患那堪子謫居相期情未已為别意何如寒
鴈秋風外山城暮雨餘聖恩天廣大指日望還車
陶情
慮淡心無競神怡物自忘鳶魚關俯仰宇宙信行藏草
色年年綠川流脉脉長陶然有餘樂擊壤頌羲皇
丙申初度日承諸知已設酒肴相慰詩以謝之
忽忽逢初度南冠慘别魂親庭勞遠望客計向誰論力
疾裁詩句攅眉對酒樽何時恩詔下春意滿乾坤
對鏡
常時不對鏡對鏡即傷情自覺衰容惡誰知白髮生松
筠存晚節蒲柳謝春榮喜有丹心在常懷報聖明
聞鵲聲偶成
乾鵲朝羣集喧呼亦動情每於愁裏聽偏向客邊鳴報
喜應難凖填河豈有成何如丹穴鳳儀舞際文明
七月中旬霖雨大作夜分臥處墻頽連榻者先
覺不以聞恍惚中傷鼻出血感何楊諸友慰安
情甚厚詩以謝之
嗟余遭罪釁歴涉故多屯不戒巖墻險寧為知命人倉
皇魚在轍狼狽越依秦賴有知心友相看意甚真
丙申七月離家滿二期
離家踰二載白髮尚南冠吉兆常多夢窮愁豈有端炎
蒸三伏盡風雨五更殘點點思親淚何時枕上乾
六月久無雨獄中病者甚多忽霖雨大作詩以
志喜
久晴思得雨一雨愜羣情病逐炎蒸退凉隨喜氣生九
重舒聖慮四野望秋成趍賀慙無地裁詩繼頌聲
九日偶沽得一壺坐間諸友索余賦此
九日今朝是流光逐轉蓬蕭條鄉邑夢憔悴菊花叢老
覺詩狂減顔憑酒力紅登高思向日落帽任西風
初冬
流光隨水逝衰病與愁兼烱烱丹心在蕭蕭白髮添圜
扉陰氣肅裋褐朔風尖願假陽和力無令久滯淹
除夕二首
羲馭無停策流光日夜催臘隨寒漏盡春逐曉鐘來爆
竹傳餘響屠蘇憶舊醅相看不成寐寂寞擁寒灰
歲事今宵畢羈愁此日深沉痾猶未釋老態轉相侵迢
遞思親夢勤勞戀闕心來春新氣象翹首聽佳音
夢同僚諸閣老
倏忽三年别今宵夢裏逢相看情繾綣慰問語從容豈
謂雲泥隔猶憐道義同覺來揮淚眼燈燼落殘紅
回南京經古城
祠廟臨江渚人家離棗林霜輕冬尚暖水闊晝多陰客
路驚衰鬢歸舟愜素心從今各努力莫使别愁侵
嘗蠏
紫蠏經秋後輸芒向遠沙霜臍猶未飽風味已堪誇香
透橙初熟樽空酒旋賖持螯供一醉歸興遶天涯
暮春
淑氣届清和春遊興已過草晴香霧合花盡綠陰多事
業孤衷在年華兩鬢皤還期解羈紲紫陌笑聯珂
戊戌人日
多謝東風力熙然滿眼春秪憐身是客又見日為人水
活冰初動烟輕柳尚顰草堂嗟寂寞誰復贈詩頻
春雪
誰把冰綃剪安排上苑春封桃霞臉薄禁柳翠眉顰脉
脉侵歌榭輕輕逐舞塵尋芳停棹處錯認剡溪人
秋曉
客情多寂寞歸夢半糢糊愁劇知宵永凉生覺病蘇曉
風凄斷角殘月亂啼烏擁膝思前事深慚負壯圖
冬至
葭琯陽初動梅梢雪未消年華雙鬢改羈旅一身遥未
許甘衰朽何須歎寂寥丹心逐雲物呈瑞絢晴霄
冬夜
抱病何當差興懷總可憐多愁醒似醉不寐夜如年灰
冷消餘燼衾寒怯故綿固窮吾道在肯為别情牽
庚子正旦二首
客思何時釋年華幾度新葵心終向日蓬鬢怯逢春求
貸緹縈切離羣子夏貧一杯元日酒誰為慰䨇親
寒盡愁難盡春歸客未歸鳥聲喧曙色柳眼弄晴暉叢
棘棲身久緐華入夢稀遥思諸閣老環珮集彤闈
憶子二首
癡兒年漸長老我尚孤征久曠趍庭訓徒深䑛犢情書
來心稍慰念及淚還傾舊業南湖曲何時共力耕
弱女吾鍾愛興懷百感并有家雖素願力疾困微生貞
淑無違訓紉縫自夙成客中聞此語陡覺病身輕
春愁
莫年為客久愁思入春深宵柝三更夢歸鴻萬里心看
花能復醉感物易成吟何事東風劣催教雪滿簮
辛丑春日書懷十首
晨風驅宿霧淑氣颺晴曛春過未逾半花開到幾分無
聊常自語有信苦難聞賴有朋知在相看意頗勤
志窮名愈晦道在命何悲得失慙求劍凄凉陋泣岐日
酣花弄色烟重柳顰眉遥想春光好令人喜復疑
半生蒙帝力十載侍楓宸視草分蓮炬宣麻染鳳綸鶯
聲雙闕曉柳色上林春慙愧雲泥隔葵心向日頻
故山甌浦上先隴白雲邊湖水涵春碧松花落莫烟盤
飡寒食雨簫鼓太平年兩地相追憶傷心一惘然
親壽過耆耋庭闈隔歲年班衣塵滿篋衰鬢雪盈顛愛
日孤衷切驚心百感煎癡兒俱幼弱誰為奉周旋
深閨春寂寂孤影思遲遲烏鵲兼憂喜鶯花歎别離洛
城張籍句鄜月杜陵詩久乏鱗鴻便何由寄所思
遥思諸閣老濟濟集彤闈恩寵超常秩奎躔耿夜煇黃
封分内醖春服換羅衣料得多垂念其如信息稀
露凝蛛網濕花落燕泥香蝶影斜穿竹人聲笑隔墻途
窮心自得迹遣境俱忘矯首看飛翮悠然興趣長
涸鮒思甘澤歸鴻翼順風物情資化育生意藹昭融樹
色烟霞外湖光罨畫中故園天共遠時得夢魂通
春聲簷雀噪曉色曙烟收載酒懷同軰尋芳念昔遊湖
山䨇短鬢身世一歸舟夙願行當遂閒雲任去留
壬寅生日感懷
節近端陽日予當初度時劬勞恩罔極憂患事多岐蹤
迹隨蓬梗年華入鬢絲白雲天共遠舉目已先悲
聞柯啓暉談黃蒙進學
客底聞公論悠然慰我思阿蒙方勉學宣遠早能詩載
筆趍鈴閣承恩集鳳池從容多得意不負舊襟期
迹困
迹困心無怍囊慳道未貧周窮常減食補綻勝懸鶉髮
白非關病愁多秪為親清吟聊自遣誰謂轉傷神
九日
九日多陰雨晴明亦可嘉羈人空白髮籬菊自黃花寂
寞題糕字飄零泛海槎來期猶未卜搔首一長嗟
承樗菴蘭室見和再用韻酬之
雅淡推陶令風流屬孟嘉酒酣風落帽詩就筆生花山
色丹陽路潮聲浙水槎同歸應有日話舊倍堪嗟
食粥
汗濡因食粥坐久怯臨風弱體須防疾微生且固窮酒
酣金帳煖茶沸竹爐紅遥想諸朋舊高懷迥不同
贈黃蒙乃兄
半面未相識情深即故知金蘭敦古道松栢挺奇姿屢
辱分佳惠何由致我私盍簮須有日談笑豁襟期
次韻酬友人
詩思池塘草才猷鼎鼐梅淹留清譽在追憶舊懷開雨
後遊山屐花前問月杯此情兼此境幾度夢中來
年老
年老身猶絆心煩趣自偏醉餘常凛若喜後但茫然脩
竹三冬勁精金百煉堅敢云忘自勉且復順吾天
老態
窮途多坎壈老態漸龍鍾酒量休過醉交情只怕濃太
羹無䙝味寒色澹蒼松誰識希夷子齁然偃華峰
憶閒居
憶昔閒居日陶情頗自怡割批風與月驅使酒兼詩求
益千林竹爭雄一局棋飄零吾老矣猶有舊襟期
癸卯端午承樗菴蘭室觴之以酒坐中有詩次
韻謝之
幾番端午節猶未脱塵襟雲樹鄉山夢壺觴故舊心興
懷多感舊吊古謾成吟雲路青霄上薰風入舜琴
偶成
人生七十希十載守圜扉莫景還能幾芳心半已違秋
霜風葉老朝日露華晞俛仰默無語悠然愧昨非
雨後聞蛙聲擬賦詩壇一律
形勢依山澤詩壇屢效奇池蛙喧鼓吹園茗展槍旗花
底蜂衙集槐陰蟻陣移有時酣白戰不許寸兵持
除夕與諸友坐談罷感懷
客裏逢除夕流光又十年屠蘇空老大桎梏尚拘攣強
笑翻多愧窮愁秪自憐老親頭似雪揮淚向燈前
甲辰春和蘭室病中詩韻二首
人事愁中少年華靜裏消青樽誰復醉白髮肯相饒抱
病憐吾子追懽慨昨朝白雲長在望鄉信一何寥
雨聲寒尚滴霧氣濕難消眼底春猶淺愁邊夢更饒湖
山乘月夜杖策看花朝白髮應多感憑誰慰寂寥
用蘭室韻簡樗庵二首
塵榻三年共清談百慮消棋邊機更捷醉後興偏饒短
策看雲度虚忩聽雨朝詩禪曾勘破何必問參寥
自愛春風好何緣鬢雪消顧瞻天闕迥空負寵恩饒狼
狽愁兼病凄凉夜復朝朝端多貴客音問竟寥寥
棐子弱冠成人伊始寄一律以勉之
成人良有望弱冠志方安操履期無忝辭章貴可觀少
陵憐驥子陶令責雍端况我乖離久興思百念攅
偶成
迢遞鄉關遠淹留歲月長鴈杳書難覓春來草自香食
減緣周急愁多苦健忘半生湖海客嬴得鬢邊霜
病起
病起力難任愁來思不禁䨇眸雲霧影兩耳海潮音鄉
國連宵夢忠貞百歲心誰能似鷗鳥隨意自浮沉
五言排律
戊申對雪述懷八十韻
屏翳驅雲合玄冥剪水成先容方集霰次第漸飛霙正
及初陽啓仍看六出呈平鋪疑傅粉密洒訝飄璚撲檻
花無豔行沙蟹有聲悠揚相上下來去解縱横透隙尤
奇絶隨風任使令素虬鱗甲動縞鶴羽毛輕竹壓翻嫌
重松埋更覺清樓臺銀作砌城闕玉為京簷溜瑶簪墜
池冰寳鑑明餘輝搖翠箔皓彩炫金莖遠覩迷珂珮微
消鏤水晶岡巒忘險易稼穡兆豐盈穴潤蟲還蟄巢平
鳥自爭嚴凝須應候忻戚每殊情剡曲扁舟泛孤山短
策行淺斟圍繡縠僵臥掩柴荆柳絮詩纔就龍團茗旋
烹映光勤夜誦破敵遂宵征歴歴前人迹遥遥後世名
追攀增慨歎優劣復誰評顧我猶匏繫徂年倏電傾省
躬諸感集懷舊亂愁嬰鄉曲閒居日江山暮雪晴登樓
舒遠目卷幔傍前楹萬瓦魚鱗矗羣峰玉柱擎梅梢難
辨色鷗鳥謾尋盟漸掃通苔徑餘飄拂采甍開筵氊作
帳禦冷酒為城味美新燒筍香浮旋剖橙蠣房兼炙蠏
菰米勝炊秔煨芋烟凝突調虀浪躍鐺歌喉無黨妓坐
客摠陰鑑難買千金笑寧辭百罰觥追歡多繾綣扶醉
強支撑險韻頻搜句長吟當解酲當軒揮兔穎呵凍染
陶泓振步登詞苑聯班摠國楨辭章期黼黻華采耀簪
纓古道存風雅周官重列卿討論紬石室奏對邇延英
共羡時逢泰私惟業未精珠呈慙瓦礫缶擊愧韶韺黽
勉遵驅策操持慎凖衡寵恩恒眷遇賚予日交并視草
仍多暇颺言許載賡重裀供坐穏文錦賜衣榮獸炭爐
添燄羊羔蜜和餳雕盤金鯽鱠犀筯紫駝羹蓮炬光生
席黃封酒在甖仙音飄律吕清馥播蘭蘅和協鑾諧御
從容祿代耕入朝先曉漏退直爛長庚歡浹陽春暖身
躋壽域亨豈知寒凛冽轉覺氣崢嶸未效涓埃報良深
犬馬誠負愆憐陸續求貸憶緹縈延首雲霄遠離羣鄙
吝萌秋違南浦鴈春隔上林鶯衰鬢看頻改窮冬已屢
更鴟蹲聊假息蝟縮澹無營書籍從抛棄賓朋絶送迎
靜便依管榻思苦對韓檠衣敝緇塵積衾單旅夢驚侵
膚俄起粟砭骨利摧兵尤厭多驕黠攻求集蚋蝱自傷
緣失墜誰復較奇贏空詫懷如海何由飲似鯨蕭條悲
暮景落魄誤浮生跡擬風中葉心同仗外旌遲迴安定
分坎壈昧前程黃耳難傳信斑衣尚在籯思親嗟靡及
戀闕未遑寧恭喜瞻三白行當冀一鳴敢辭筋力倦幸
際泰階平德教覃遐俗仁風洽庶氓昊穹隆祐命坤后
薦嘉禎授簡還能賦輸忱願可貞曉晴遥北望佳氣繞
蓬瀛
壬寅冬至二十四韻是日早雪晚晴
乾坤開槖籥歷象斡璿璣陰極初陽復寒凝暖氣微葭
莩灰已應梅柳雪還飛蠕動回生意根荄孕化機繡紋
添弱線霞采弄晴輝吾道時當長亨途迹尚違厭聞嚴
警鐸愁對鎖圜扉霜瓦饑烏集風簷落木稀目窮瞻鴈
字體瘦怯鶉衣自怪離情惡兼傷獄吏威行囊看漸澁
濁酒負頻揮涕淚酬佳節倉皇送落暉丈夫當許國先
達貴知機迂拙迷前算艱危愧昨非夢魂長繞繞桑梓
故依依臘盡春如海花明錦作圍浮嵐澄夕霽空翠濕
朝霏密竹籠茶臼晴楊拂釣磯敲棋聲剥啄采藥翠芬
菲水涉多衝鷺山行亦采薇香浮村釀熟紅泛鱖魚肥
樂事難中輟餘生或可希鯉庭尋舊業莱服戀親闈佇
聽頒恩詔龍河一棹歸
詠雪三十韻
造化鍾靈祕陰陽迭變遷玄冥司號令滕六振威權瑶
圃花從剪崐山玉就鐫同雲如羃布急霰訝珠圓脉脉
憑危集輕輕透隙穿潤凝酥沁液光泛汞流鉛食葉蚕
聲細翻空鶴羽鮮冰奩緣沼合縞帶逐車旋壓竹枝嫌
重封梅色鬭妍飛璚資雅淡樊素愛嬋娟恍若虚空界
還疑混沌先濕妨蟲戶蟄清覺瘴塵蠲序屬三冬候祥
占大有年豪家誇翫賞洞府會神仙窣地施金帳排軒
列綺筵羊羔兼異味歌管促繁絃火暖爐蹲獸杯行酒
似泉醉忘寒氣重坐待燭花偏疎拙時同棄膏肓疾尚
纏倉惶魚在轍汨没劍沉淵粟起衰容惡絲添白髮懸
窮愁還自遣僵卧復誰憐裋褐猶鶉結鄉書絶鴈傳青
綾餘賜被白㲲憶重氊孤負尋逋屐飄零訪戴船黨姬
寧足羡陶茗且湏煎葵藿孤衷切松筠晩節堅凄凉元
不厭潔白舊相便未墜冲霄志閒吟詠雪篇願因風力
便吹上九重天
癸夘正旦簡同列諸公二十八韻
鳳歷頒王正青陽肇歲功化機潛斡運品彙總昭融瑞
氣浮金殿彤雲繞碧空曉鐘開萬戶黼座儼重瞳聲度
天邊樂香飄仗外風車書歸一統玉帛總來同劔珮趨
羣辟貂蟬引上公嵩呼伸頌祝國祚永尊崇昔綴班行
久均霑寵眷隆退朝雙闕下侍宴百花中内醖和璚液
春旛絡綵絨鸞刀新膾鯉禁臠重胹熊香橘存餘綠仙
桃擘醉紅蔗漿金碗凍湯品綘紗籠湛露歌初合清平
曲未終中天懸日月鳴鳳集梧桐自顧才多慊俄驚疾
在躬迢迢天路遠寂寂暮途窮偃蹇猶顛木飄零逐走
蓬徒懷青眼客漸作白頭翁力薄筋俱困心煩耳半聾
逢時增嘅歎逐物易昏蒙涸鮒須霖雨羈禽戀舊叢仁
恩均覆載民物盡帡幪欽恤嚴三覆詢謀逹四聰刮劘
興廢滯施舍起疲癃吾道時方泰亨途迹可通相期敦
素履努力罄丹衷
省愆集卷上
