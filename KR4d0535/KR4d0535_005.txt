子淵詩集卷五元張仲深撰
五言排律
哀通山尹嚴子儀
靈嶽鍾神秀精英集戬祥儀光耿梧竹昭質重圭璋踵
武名尤盛承家德愈芳澄心嫓冰檗素志厭膏梁鸞鳳
思遐翥驊騮欲遠驤泥塗慚汨没雲路極翺翔旅食京
華舊羈棲歲月長籍通三府掾鬢染兩都霜劍履星辰
上輪蹄輦轂旁坐分光禄酒膳給大官羊扈從時覃澤
叨陪辱寵光自憐為幕客每得與齋郎秩數優衷赤恩
庥降敕黃絳袍從事久紫誥轉除忙未入河陽縣多思
召伯棠莵裘知有計彭澤自相忘井有高人轄門無俗
士韁酒尊開研席枕簟薦園堂念昔交游好論心禮意
臧過從踰上客繾綣洽中腸深儗平生契云胡一夕亡
百年空有約千里尚相望嗣有齊家術囊遺種德方勲
名雖已矣聞譽足揄揚鐫石詩成些澆茅酒作漿佳城
多瑞氣吞哭向斜陽
哀故楊景羲
台州三老宿詞賦獨風流(台州陳剛中施省心楊景羲三先生齊名)沆瀣漙
清曉鋒稜鑠素秋貫通青𤨏籍文與玉堂侔譜自關西
出名慚閣上投才華唐李賀敏捷漢楊修濟濟衣冠舊
蒼蒼氣象優肩輿過鴈蕩税駕住麟洲講解通玄奥陪
從飫勝遊儗為終歲計遽作故園謀高第才騰駿諸郎
氣食牛訃聞三島隔歌斷五雲浮未賦黃金殿先題白
玉樓詞章霑後進德業嫓前儔慟望巾山碧凄凉土一
坏
哀故程敬叔
甬東百家邑人物萃精英近者翔三鳳(鄞薛景春史駒甫程時叔三先)
(生同膺鄉薦時人號為江束三鳳教授花桂發請劄云河東之三鳳重鳴洛下之二程再出)于今數
二程(敬叔時叔兄弟齊名人稱為後二程)讀書時有法(著讀書紀年工程刻行于世)講
貫旦能評自謂才名重毋令出處輕德尊羣老列坐有
五經横往復皆耆舊藏修盡老成省臺交剡薦郡國倚
文衡理性程明道文章馬長卿鯫生慚後進熏炙藉先
聲心地茅長塞牛山木自榮趨陪鄉飲席侍立夜窗檠
晤語傳深秘淵源罄發明坐看年甲改竚覽歲華傾政
喜書三考俄聞夢兩楹昔年堅苦操今日典刑名教授
生前爵郎官死後旌禮存羣弟習樂有一䕫鳴存没俱
無憾修魂慰九京
哀故紀益朋
聖代徵文獻才名即故吾衣冠前古製儀範後人模素
性惟冲淡潛心即典謨妙通皇極奥名貫玉堂儒文采
袁程並(時與袁伯長程時叔齊名)交遊許鄭俱(與許山心鄭景尹交至密)字精當
世趙詩儗近朝蘇庶子趨庭下諸生列坐隅十年承誨
晤合郡盡咨諏鷹隼空摶漢驊騮憶過都勲名終不累
基業足良圖老矣青山樂優哉白髮娛九齡今已邇一
夕遽長徂塜有馴林鹿巢多反哺烏笥藏蛟室錦囊貫
蚌胎珠夢寐常心隕懷思默嘆吁九原不可作空爾東
生芻
哀故單良能先生
南渡衣冠舊傳家具五經智圓車炙輠機敏隼揚翎訓
奉鄒軻母趨隨孔鯉庭索墳心獨領詩禮耳親聆煆煉
金鎔冶鋒鋩劍發硎行方交自寡居陋轍長停驍勇慚
雄信編修慕士寧妙深楊陸奥穎脫邵程扄秘密神嘗
授禪玄識自靈嗟予新造進講貫舊曾聽煦嫗霑時雨
鈞陶藉笵型哲人寧久世梁木仆深坰授受多賢弟傳
承有寧馨百年餘手澤千古想儀刑馬鬛封寒玉麟州
隕德星見知當世少我獨寸心銘
挽大嵩潘子明
徽懿君家秉由来積德門地饒山水富望重里閭尊禮
貎今宜範仁心夙所敦浮名焉肯絆壯節自高騫施予
財無靳傳承業愈蕃片言安泰華衆譽越璵璠序塾賢
才萃齋廬聖像存菑畬儲足膳鼎爼胙餘膰茂蹟鎸豐
礦華題照旭暾不惟来遠邇且復育兒孫誼重通家好
情深奕世婚朱脣歌白苧金炬倒清罇繾綣方符轍幽
明忽異轅青山封馬鬛玉井訝猊蹲征旐西風夢靈輿
夜月魂聲華雖已息嗣葉自重繁茅酒㪺三酹蕪詞些
九原涕零滿衰草聲出不能吞
七言排律
上淛東僉帥董公孟起
幕府宏開地盡頭微垣星拱列元侯職顓方面雄諸鎮
位重名藩貫七州盛代文章凌屈宋太平禮樂屬伊周
六韜久已潛深秘三策于今闡大猷袖帶烏臺霜氣肅
佩聯鸞閣曉聲浮不辭萬里風沙遠肯為三年吏士留
劔戟夜明江徼月旌旗晴擁海門秋德霑荒服謳歌起
威讋遐蕃贊畫優馬繫長楊春裊裊鹿眠閒草午&KR0687;&KR0687;
時歌白雪多賡載滿引清香足獻酬賤子素心如寸草
明公洪度似三洲願持色筆濡膏澤解使孤貞達冕旒
華表會湏榮里閈深恩何止戴山丘中朝柱石歸元老
竚聽臚傳錫玉鳩
哀烏勒哲圖中奉
將軍忠誼冠當世烈烈雄姿不可降自襲簪纓分貴胄
却屯貔虎鎮南邦射鯨滄海探鼉窟摶猛蠻荒擁豹幢
世謂有名矜張王公云盡瘁效愚憃旌旗暮卷秋頒令
徼漠春閒夜吠尨紫誥近登藩閫貳文犀添重虎符雙
政開玉帳民除瘼遽調南柯俗自龐想見孤貞懸日月
幸留遺像衞矛鏦東風惨惨吹征旐落日翩翩照大江
國士仰風咸戴嶽書生有淚灑飛淙尚方曾錫衣冠襲
内府空頒酒拍缸存没有榮無復憾汗青勲業筆如杠
贈致元長律二十二韻
念昔同袍甫十齡追陪日日看趨庭通家有好因隣近
聯璧多才獨爾馨藏器羡君思射隼讀書憐我苦囊螢
路岐南北隨陽雁蹤跡浮沉寄水萍驕馬秋風馳隙電
綵衣春日照屛星未承世禄踰千石最喜傳家有一經
曉起庖烟分别院夜深篝火耿疎櫺材傾國子承天寵
名動京師覺地靈虎豹伏林蒙霧露蛟龍出海挟風霆
每傳箭鏃穿重札已見詞鋒切九冥粉署贊謀縣月鑑
烏臺賈勇發霜硎雄談亹亹如霏屑妙論時時若建瓴
振佩青雲看鵠舉曳裾華省喜鸞停四年草檄淮夷讋
一日揚麾海㝢寧賤子棲遲頭半白故人相見眼終青
自憐作賦誇鸚鵡長記哦詩感鶺鴒堂上慈闈秋寂寂
門前華表曉亭亭仲連排難慚無策平子歸田學閉扄
盜賊猖狓終殄滅黎甿徵斂重伶仃蚤揚露布傳東淛
行看天書出内廷茂蹟擬藏金匱劵豐功應記太常銘
書生抵掌期歌凱起挽天河洗耳聽
挽松江衞立禮
奕世簪纓夙所嘉隠君德義愈堪誇赤心益解當忠國
素志兼承且克家蒐獵書林期汗漫棲遲廬圃謝驕奢
名尊二仲馳江右瑞産雙珠照海涯招轄每留賢者轍
脫驂曾賻故人車光隂迅速風前燭事業浮游水上苴
瞑覺華亭無唳鶴窆看宰木有馴雅斧堂深瘞封侯骨
笥箧珍傳拜相麻遺訓自能光嗣業丐銘行見發潛華
淑人千古終胥憶矯首雲間一嘆嗟
