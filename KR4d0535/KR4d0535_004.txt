子淵詩集卷四元張仲深撰
七言律詩
寒山寺
姑蘇九月荒城路一水迴環客艇多萬里西風吹落日
五更漁火亂滄波江村夜迥傳鐘鼓池館秋深老芰荷
欲問興亡吳越事道人為我發長歌
曹娥廟(用石上詩韻)
淑女貞誠貫九霄身隨父櫬入寒潮一江大浪名長在
三尺孤墳骨未銷嚴祀有儀崇令典素麻宣誥屬熙朝
當年莽操皆臣子慚愧賢娥史並標
次烏繼善城南三首
中原克復近來聞鼓角連天起夕曛杜老有詩如國史
賈生無策奉明君櫻桃入夏千株雨牟麥先秋萬頃雲
獨有村南垂白老曉呼婦子餉初耘
故朝城郭盡空基今日增修又一時於越誰人追范蠡
句吳有客似湘纍杏林煮酒心先醉草閣看山手自支
無限閒情動吟思綠楊為我一顰眉
柳絲槐幄蔭澄波十里横塘翠颯娑荏苒風光春事晚
清和天氣雨聲多園廬近遠連桑柘隴坂高低襍黍禾
鞾帽入城塵土暗故山回首隔烟蘿
鐡釡中蓮(暇日宴金華祥符方丈了堂悟公以鐡釡置蓮方著一花關西楊伯玉徵)
(予賦詩以呈湛菴信公時與者孟志學蕭君祐暨仲深也)
翠擁柔葩濯素商誰分玉井一莖芳根通金氣秋逾盛
雨裛鉛華晚更香埏埴有功潛土脉凌波無步到陂塘
自知鼐鼎鈞陶力不受金莖沆瀣凉
楊廉夫月波樓
飲馬橋頭聽鳴珂飲馬橋下雪始波自從道人琴佩至
想得衡門車馬多樓外青山横獨鶴枕邊柔櫓響雙鵝
我來疑是揚雄宅夜燭藜光諷九歌
奉寄易之在京師
憶君日日共吟哦三載懷人可奈何聲價相隨詩價長
新交應似舊交多春連宫樹鸎花合人在瀛洲歲月過
十里有書如訊問布衣仍舊住城阿
懷嚴侯在廬州
九十春光強半隂蠻風日日振平林海天花柳愁無際
江郭旌旗駐轉深驛騎通宵催調發故人終歲絶聲音
吾生賴有園廬在吟盡黃昏思不禁
去歲風狂薄海涯今朝霪雨轉如麻自緣地僻多啼鳥
不管春深又落花千里荒城宵警柝一年征戍日思家
丘山想有棲遲者獨立衡門數瞑鴉
九日與吳君同舟過越
延陵有客上蓬萊九日相逄暢好懷賴有舟中尊酒在
不知籬下菊花開利名異業同奔走山水無情任往回
解得淵明千古意不謀升斗盍歸來
建德曹德明存中齋
梅花千樹雪紛紛想得衡門閉夕曛地脉陽和今夜復
天根造化一中分空青暗結崑岡髓神汞連光華嶽雲
養得丹成思蛻骨笑騎黃鶴馭氤氲
次勾曲外史西湖感懷韻
一鞭春入曉蕭蕭長記尋詩過叚橋花底鶯聲閒送客
馬頭山影欲凌霄情懷忽爾思前載風物多應似故朝
蹋盡春光生感慨當年王氣逐虹銷
送周養心檢討
江南六月蠶重熟此日揚舲興倍賖滿面炎塵低客帽
一川離思屬荷花功名衮衮人千里世路悠悠日自斜
儗駕輕車尋舊約曳裾多在五侯家
題危太樸檢討借船圖次葉敬常編修韻
獨懷十載竹書光今日追遊越水鄉櫂發錢湖情浩浩
夢迴梵宇月凉凉蓴絲入豉春流滑菰米舂雲晚飯香
内翰新詩費題品定應風物引杯長
酬單孟年韻
買得江魚貫柳條欲譚興廢訪漁樵西齋有酒尋常醉
東閤需賢次第招春盡廣湖孤客老月明小皎(山名)素娥
嬌桃源有路家應近不比天台隔石橋
酬鄭千里見柬韻
碧梧秋入未全飛尚有餘隂護客扉半頃風漪天澹澹
一竿晴旭曉暉暉弱軀秪為吟詩瘦強項多應食肉肥
海角書生心自赤伏蒲無計到官闈
酬族兄潤父韻
長記西湖日日晴畫船齊載管絃聲青青草色裙腰綠
白白梅花粉額明舞倦玉纖歌扇重醉揮銀筆帕羅輕
今年海上多岑寂相對籬根郭索行
鴈
翅老西風絶點瑕秋江難認宿蘆花雪邊字缺銀鈎斷
月下筝閒玉柱斜影亂飛鷗回遠浦陣横宿鷺落平沙
聲聲喚起蘇卿恨為帶吳霜染鬢華
慈湖感懷
十年不蹋慈湖路湖水湖山總舊遊老樹尚能知客意
白鷗元不識人愁漫需菽粟謀盤斝盡使鉏犂化戟矛
築得長城為屏蔽也應飛遁住滄州
慈湖三月風物好客子行吟遣日長斷浦草根科斗黑
隔籬櫩下來禽香家童解事故携酒野鳥辟人低度墻
今夜山中有風雨何妨下榻贊公房
贈方榘之
化城盡屬利名場門外三車日日忙自畏簡書為府史
故知文字重經王天華曉雨蒼雲濕貝葉翻風白晝香
江海紅塵一千丈静邊心地自清凉
贈胡一泉
見說君家住翠瀛蓬萊只在眼中青門前弱水三千頃
屋後長松九百齡别墅溪橋宜客渡斷崖石瀨可人聽
一丘一壑平生願老我茅堂煮茯苓
贈吕季亨
華掖雲開接絳霄簿書參贊見英髦姓名曾隠磻溪釣
笥笈今傳左相刀昭代衣冠稱古昔太平禮樂屬賢勞
願將真孝旌天下解使遐蕃俗盡陶
贈姚明齋
繁霜滿天歲欲單馬鳴蕭蕭百草乾北風吹沙弓膠勁
落日照海旗影寒將軍攝符及瓜代轅門載戈如錦還
太平未可忘武備不妨横槊吟江關
贈張子恭
三載懷人歲月長吾宗神秀鬱相望墻東業在名尤重
(墻東老人乃江隂陸子芳别名公其門人也)冀北羣空馬獨驤已喜黃堂時
振佩暫留烏府一褰裳後期如艤江隂曲共捲青簾泛
雪香(江隂酒也)
答天民韻三首
三春風雨似梅天欲過蘇端履錯然阿閣不聞儀彩鳳
郊關是處有飢鳶秫荒乏釀茶為酒魚熟難賖米當錢
見說卦爻增著述研池滴露費摩編
春歸無路入遥天悵别江雲思惘然蕙帳夜閒悲獨鶴
柳塘水暖浴雙鳶魚供鮭菜難謀酒米比真珠不論錢
海上隂晴猶未卜簷花時復落芸編
朱巖溪上水如天花氣熏人晝欲然山意生成歸草木
春心飛躍見魚鳶酒邊豪句多千首客裏慳囊罄一錢
幾欲携家謀卜築草茅無地得誅編
酬楊彦常韻
霜風日日振平林想有幽人賦藁砧故縣湖山餘瓦磔
異鄉蹤跡歎光隂酒杯擬泛盈盈玉菊蘂還看采采金
喪亂未知同白首百年莫廢友朋心
酬樊天民詩韻二首
龍壑清凉杳靄中溪迴知有釣璜翁衣冠在昔稱江左
文物斯今數浙東海上家家梅子雨林深日日楝花風
一春何事多惆悵琴佩無由得往從
半椽茆屋綠隂中古道多逢傴僂翁萬疊好山春上下
一犂膏雨畮南東稀微夢澤連雲土隠約蓬壺隔浪風
春服既成沂可浴定知童冠得陪從
奉酬陳子善見柬韻併上王良與
獨上危樓百尺強白沙翠竹迥相望西江返照連虹影
南鎮殘山入鴈行薄暮杖藜詩興闊深秋池館酒尊香
客邊清致憑誰遣賴有王家玉雪郎
酬蔣尚之見寄韻二首
世比空門幻六如我曹漫爾羡三餘設羅自信能罹雉
緣木何由可得魚煮字有方踰辟糓賣文無計勝傭書
神交滄海非冥漠豈論心知會數疎
昔年曾記漢相如洛下才名儘自餘尺素每憑南鄉鴈
寸波難育北溟魚勲庸漫爾昭三史事業端知在七書
想得山齋春雨後一簾花雨晝疎疎
游子
游子十月湖上路天寒水落洲渚長北風蕭蕭草木白
沃野莽莽烟雲黃去年小艇走江海此日晚歲愁家鄉
故園幸自好消遣茅櫩春動梅花香
懸根白菊
分得籬東白雪叢為扶秋色曉童童數絲獨耐風霜力
一脉潛通造化功翠擁孤笻殊絶土香溥素豔欲浮空
維持自有神明在相對西風意不窮
城鄞(壬辰夏)
惕勤宵旰每臨軒方面臣隣作屏藩上苑秪知花解語
南州豈信石能言姦雄倔強兵難息郡縣隄防政轉繁
顧我自慙謀用拙坐看株守保元元
題天師畫
空青千仞玉嵯峨點染何曾費墨多不是分雲來華岳
也應洗筆到銀河斜陽屋後深深巷積雪林間小小坡
飛溜一枝蒼澗側令人翻憶考槃阿
登仁王寺江上一覽亭
一上錢塘一惘然百年王氣逐晨烟乾坤浩浩春無際
人世悠悠夢未圓吟盡鶯花歸路遠望兼吳越海門偏
明朝載擬登臨日手拍危闌上九天
青林渡
青林渡頭月影微舍南鴉陣歸提提澄江入夜客喚渡
短艇翦燭閒裁詩田園每為樂事廢鼓角又起殘年悲
十年蹤跡半江海草草杯盤慰别離
題伍光大春山遇雨圖
柴門竹樹春如沐村北村西半夕陽百里山光浮眼底
滿川華氣接雲長杖藜别墅誰家客理釣晴天何處郎
我欲題詩思無限卷圖還憶在瀟湘
泊大洋
十幅蒲颿挂暮秋一汀烟靄結閒愁客懷有似青山亂
歸思多於落葉稠過眼功名如大夢百年身世等浮漚
高堂但願豐甘旨肯為區區食肉謀
謝易之自京回遺余文物七品各賦律詩一首
謝之如左
危太史撰張節婦傳
操守冰霜四十年豈期恩渥出崇天森嚴史筆千人表
典雅文章衆口傳母子素心今始著友朋高誼久彌堅
不惟家乘當珍重要與圖經續後賢
趙子期參政篆光霽扁
古來篆籀數冰斯千載風流想見之當代典刑遺老在
一庭光霽故人知屋梁落月疑顔色翰墨生雲揭宇眉
多謝心交題贈意小齋從此是襟期
李惟中諭德書貞節字額
日日春宫教諭回青雲翳鳳下瑶臺文章有熖纏東壁
翰墨生輝貫上台華表恩光同赫奕高堂節義共昭回
故人驛騎親携送帶得天香輦下來
宣文閣筆
霜毫拔月出句吳分贈多應進貢餘筵閣校經資檢討
管城錫號自中書九重綸綍曾參贊三輔英雄藉薦除
今日茅齋陪硯席且供鉛槧沐方諸
九成宫法帖
唐家宫殿重因循銘刻堅珉自法真一代文章超述作
千年翰墨愈精神龍香浸潤駞油滑兔穎分明蠒色新
為向晴窗每臨寫從今不數衞夫人
至正新銅錢
金工采得首山銅範合全憑橐籥功輪廓迴環函太極
圓方相亞啟鴻濛五銖榆莢非今制隂縵陽文在昔同
母子權行歸至正慳囊已免一錢空
上京紀行詩一卷
世祖龍飛奠兩圻歲時巡蹕重依違千官扈從趨黃屋
三子聯鑣總白衣眼底關山生藻思馬頭楮穎發光輝
詩成京國争傳誦太史遥瞻動少微
題小李將軍金碧山水圖
津塗冉冉湧紅塵何處深山别有春把釣未聞辭漢客
過橋多是避秦人渚蒲短短船頭出雲樹深深眼底新
果使林堂如畫裏千金買宅也為隣
題齊思賢歲寒雙青圖
霜落溪山萬木零畫圖忽爾見雙青徂徠新甫元同譜
馬鬛龍姿每異形離立勢盤三百尺後凋心傲幾千齡
我家蓬島皆蒼翠歸去茅堂煮茯苓
久雨感懷
閉門十日黃梅雨門外黃流數尺強泥淖載塗深沒馬
蒿萊滿地亂踰墻中原義旅驚倉卒蠻海元凶轉陸梁
安得倚天三尺劒掃除氛祲濟時康
客邊宴友呈張孝廉
吳姬歌盡少年非淚滿西湖舊舞衣亂後有山空樹色
春來無日見晴暉荒凉客館蝸牛集狼籍棃花燕子飛
賴有清樽好消遣相逢共立晚風微
武林韓與玉名璵雅與易之在京師交至密至
正十五年乙未歸武林病亡六月聞訃余雖未
獲締交以易之之故數有翰墨附余是年冬十
月朔偕易之暨武林楊彦常鄉中蔣伯威葉孔
昭應成立祭於鄞江義塾約賦詩以挽之
渺渺紅塵翳九區交遊零落似星疎斗山未遂荆州識
翰墨長瞻逸少書京國十年奔走後江城六月訃聞初
知心賴有相如在我亦臨風為哭諸
東吳錢可竹挽詩
隠居結屋近滄浪養得身閒八十強當代躬行周禮樂
平居猶著宋冠裳竹忩入夜琴書潤花逕春深杖屨香
一自九原魂夢遠至今遺跡滿林塘
用蔣伯威韻賀馬易之自京回
故人長是别離難今日論交未盡歡客裏舊氊隨地暖
囊中古劍倚天寒反思旨酒分光禄尚憶和羔給大官
文事固知天未喪太平丞相政桓桓
十載羈棲劍佩偕幾經新火起榆槐海頭詩苦情懷惡
天上人歸氣勢佳行李壓肩珠玉重平蕪眯眼甲兵排
近聞河朔新成記(易之有河朔訪古記黃政卿危太樸許可用三先生有序)快覩應
知客滿齋
宿甬東書院簡汪以敬團結并上徐季言
東風裊裊入麾幢詩客行春度石矼齋舍日斜青佩散
酒杯春泛玉瓶雙沿江義旅齊名柝傍竹人家有吠尨
醉裏不知身是客夢回明月滿西忩
簡楊景仁
成真院中楊道士築得危樓百尺強床頭紅酒留三月
匣内玉琴時一張醉歌青天擊靈璧月下步虚鳴水蒼
草玄增注須當問載酒來時竹葉長
雪舫夜坐
埜人雪舫大如斗中有六尺枯藤床一窗燈火夜淡淡
滿園風雨春茫茫杏花已開江草短燕子未來楊葉黃
湖山秀色可攬結明朝歸去聊徜徉
月殼為陳君從先生賦(高麗石瑠璃可炙燈)
姮娥吹影濯滄浪彷彿天球出斷岡玉斧割雲秋有暈
銀蜍脫骨夜生光沉沉素魄尋幽夢耿耿空規照畫堂
應想廣寒宫殿小清虚曾貯桂花香
題晴川圖
十年不鼓南游柂忽憶君山在洞庭百頃風漪春澹澹
半岩花氣晝冥冥神姑拾翠遺珠珮仙子吹笙振鶴翎
從此披圖思稅駕敢憑一葦渡滄溟
賦池上落梅呈無文枯厓原道
孤標粲粲傍池臺彷彿含章一鏡開紫竹吹殘香影瘦
玉龍戰罷甲鱗摧魚驚荇帶瓊英綴鷗訝波紋雪片堆
縹緲翠瀛星斗亂肯隨流水出天台
龍泉寺(寺乃荆公王安石讀書之地)
石磴盤秋上翠微山腰雲氣濕人衣西風黍稷多遺秉
落日樓臺半掩扉歸舸艤潮吟佩逸寒潭貯月老龍依
昔年想得行霖雨安使蒼生議是非
故鄞尹許具瞻挽詩
江城歲晏露華繁霎擁西風曉戒驂兩縣十年滄海夢
孤墳三尺夕陽魂穹碑紀蹟龜趺重鉅筆題名雁塔存
賴有文章垂不朽五雲日日護重原
莫春感懷
草樹林園日夜新清和庭院静無塵一簾晴景遲遲晝
滿眼風烟澹澹春多病漸於詩律廢看花莫惜杖藜頻
望中物色渾無賴漂泊泥塗任此身
半天星月碧雲流滿眼東風獨倚樓燈火西隣人語夜
江城二月客維舟春深草色愁如海寒澹花枝麥未秋
多謝風光共料理黑頭勲業鏡中羞
慈湖阻雨
我來三日無日晴西風吹雨天冥冥草蟲切切語床下
庭樹葉葉生秋聲千憂盡付杯中物一醉豈容身後名
澹烟薄暮慈湖路疑是山隂道上行
題王良與白沙翠竹圖
半身生世秪飄零長記扁舟過洞庭隠隠龍堆連楚澤
泠泠鳳吹泣湘靈地偏水落星沉草天闊風高翠刷翎
從此携家謀卜築疎簾清簟諷騷經
題昌上人浮碧閣
蕭然欄檻俯滄溟迥絶紅塵眼自明江月壓櫩鰲足重
浦雲扶棟蜃樓輕浪摇山影團空翠烟漲林光薄太清
兩袖高風秋㵿㵿倚欄無語看潮生
竹間見月
琅玕暝立小齋前春老嫦娥此夕圓素魄馭風持節舞
蒼龍入夜抱珠眠妖蟇吐練横林薄翠袖韜光照几筵
彷彿仙遊雲外仗霓裳羽葆下遥天
送僧闡仲猷
雨過經樓翠壁凉散花天女近禪床振衣自入藤蘿去
挂錫貪看水月長碧樹當門玄鶴下紫芝滿地白雲香
時還許結廬山社凖擬清尊使客嘗
送僧褒仲美遊金陵
見說鍾陵隔幾塵龍翔殿閣此時新諸天坐挹金銀氣
一錫行看草木春貝葉何妨寅夕諷梅花不厭往來頻
江南江北猶兵革林下栖遲復有人
挽劉東隠
壽考聞君七十過平生事業老城阿無心種玉虹光滿
有子承家瑞氣多華屋連楹新結構青山闢土近蒐羅
明朝載酒墳頭過一酹滄浪發些歌
挽張明遠
三箧傳家夙所承隠君問學德逾馨才華間世天應賦
人物斯今地尚靈簡册在箱存手澤衣冠入坐想儀刑
平生行業終難閟定有兒孫為乞銘
