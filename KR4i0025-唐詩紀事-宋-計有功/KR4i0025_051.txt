唐詩紀事卷第五十一
白敏中魏扶馬植
崔鉉殷堯藩沈亞之
裴夷直楊敬之房千里
厲元喻亮楊衡
符載王彦威繁知一
楊洵美
白敏中
敏中字用晦武宗欲召用居易德裕即薦敏中文類
其兄而有器識即日知制誥宣宗立德裕貶乃力詆
之五年十三遷至門下侍郎咸通二年以太傅致仕
卒
至日上公獻夀酒云候曉天門闢朝天萬國同瑞雲
昇觀闕香氣映華宫日色臨仙籞龍顔對昊宫羽儀
瞻百姓獻夀侍三公化被君王洽恩沾草木豐自欣
朝玉座宴此詠皇風
敏中方為郎唯李德裕時以國器重之大中初邊鄙
不寧吐蕃屈強宣宗决於致討延英先問宰臣敏中
首奏興師遂為統帥宣宗初覽捷書云我知敏中必
殄兇醜敏中凱旋與同列宰輔進詩
敏中詩云一詔皇城四海頒醜戎無數束身還戍樓
吹笛人休戰牧野嘶風馬自閑河水九盤收數曲天
山千里鎻諸關西邊北塞今無事為報東南夷與蠻
魏扶詩云蕭關新復舊山川古戍秦原景象鮮戎虜
乞降歸惠化皇威漸被懾腥膻穹廬遠戍煙塵滅神
武光揚竹帛傳左袵盡知謌帝澤從兹不更備三邊
崔鉉詩云邊陲萬里注恩波宇宙羣方洽凱歌右地
名王爭觧辮遠方戎壘盡投戈煙塵永息三秋戍瑞
歲遙清九折河共偶聖眀千載運更觀俗阜與時和
王起長慶中再主文柄意欲以第一人處敏中恨其
與賀拔惎為友惎有文而落魄因密令親知述意俾
與惎絶敏中欣然曰如所教既而惎造門左右紿以
敏中他適惎遲留不言而去俄頃敏中躍出見惎於
是悉以實告乃曰一第何門不致奈輕負至交相與
歡醉或語於起起曰我此只得敏中今當更取惎矣
遂以第一人處惎而敏中居三焉
杜牧云今皇帝一詔會兵不日功集河湟關郡次第
歸降因獻詩云捷書皆應運謀期十萬曾無一鏃遺
漢武慙誇朔方地宣王休道太原師威加塞外寒來早
恩入河源凍合遲聽取滿城歌舞曲凉州聲韻喜參
差牧又和敏中詩呈上三相云行看臘破好年光萬
夀南山對未央黠戞可汗修職貢文思天子復河湟
應湏日御西廵狩不假星弧北射狼吉甫裁詩歌盛
業一篇江漢美宣王牧又作河湟詩云元載相公曾
借筯憲宗皇帝亦留神旋見衣冠就東市忽遺弓劔
不西巡牧羊驅馬雖戎服白髮丹心盡漢臣唯有凉
州歌舞曲流傳天下樂閑人
魏扶
扶登太和四年進士第大中初知禮闈入貢院題詩
云梧桐葉落滿庭隂鎻閉朱門試院深曾是當年辛
苦地不將今日負前心牓出無名子削為五言詩以
譏之
李羲叟義山第也是歲登第義山因上魏公詩曰國
以斯文重公仍内署才風標森太華星象逼中台朝
滿遷鸎侣門多吐鳳來寧同魯司寇只鑄一顔回
馬植
敏中之捷植時為相和敏中詩云舜德堯仁化犬戎
許提河隴欵皇風指揮貙武皆神筭恢拓乾坤是聖
功四帥有征無汗馬七關虽戍已殁弓天留此事還
英主不在他年在大中
同華解最利元和中令狐楚鎮三峯時及秋賦牓云
特加試五場莫有至者唯盧洪正請試已試兩場而
植不觧植將家子從事竊笑曰此未可知已而試登
山採玉賦略曰文豹且異於驪龍採斯疎矣白石又
殊於武&KR1109;剖莫得之公大伏其精遂奪解元後洪正
自丞郎將判鹺俄為植所據復以手札戲植曰昔日
華元已遭毒手今來鹺務又中老拳植罷安南都護
又除黔南殊不得意維舟峽中古寺寺前有長堤夜
月明甚見白衣緩步堤上吟曰截竹為筒作笛吹鳳
凰池上鳳凰飛勞君更向黔南去即是陶鎔萬類時
邀問則失之矣後自黔南召入爲大理遷刑判鹽鐵
拜相
植字存之爲李德裕所抑頗怨望宣宗立白敏中當
國凡德裕所不善悉不次用之故植遂相
崔鉉
魏公鉉元略之子也爲兒時隨父訪韓晉公滉滉指
架上鷹令詠焉吟曰天邊心膽架頭身欲擬飛騰未
有因萬里碧霄終一去不知誰是觧絛人滉曰此兒
可謂前程萬里也寶曆三年登第久居廊廟三擁節
旄宣宗嘗謂侍臣曰崔鉉真貴也裴休真措大初李
石鎮江陵辟為戎倅一旦告去既入京華俄昇翰苑
造朝凡三歲石未離荆渚崔既秉鈞衡石馳牋賀之
曰某早拜光塵叨承眷與深蒙異分屢接清言幸曾
顧於厚恩俯見循於末契去載分麾南楚拜節西秦
思賢方詠於嘉魚棲止實慙於威鳳賓筵初啟曾陪
罇俎之歡將幕未移已在陶鎔之下光生隣蔀喜溢
轅門豈唯九土獲安斯亦一方多幸乃掌記李隲之
詞也
鉉字台碩相武宗與李德裕不叶罷復相宣宗除楊
州大都督府長史封魏國公宣宗於太液亭賦詩宴
餞有七載秉鈞調四序之句識者榮之
殷堯藩
元和九年韋貫之掌文衡堯藩雜文黜矣尚書楊漢
公乃貫之前牓門生盛言堯藩屈貫之為之重收是
年登第(既落復收摭言謂之)
三月初三日千家與萬家蝶飛秦地草鶯入漢宫花
鞍馬皆爭麗笙歌盡闘奢吾師無所願唯願老煙霞
曲水公卿宴香塵盡滿街無心修禊事獨步到禪齋
細草萦愁目繁花逆旅懷綺羅人走馬遺落鳳凰釵
(贈都上人二章巳上)
堯藩登第許渾贈詩云幾載聞名翰墨林為從知已
信浮沉青山有雪諳松性碧落無雲稱鸖心帶月獨
歸蕭寺遠翫花頻醉庾樓深尋思一見如瓊樹空把
新詩舊日吟
堯藩從李翺長沙莫府後以侍御官江南姚合有送
堯藩歸同州詩
堯藩為永樂令雍陶寄詩云古縣蕭條秋景晚昔時
陶令亦如君
堯藩有憶江南詩三十章皆蘇杭事樂天詩曰江南
名郡數蘇杭寫在殷家三十章君是旅人猶苦憶我
爲刺史更難忘
堯藩有宫詞云吳宫愛歌舞夜夜醉嬋娟見日吹紅
燭和塵掃翠鈿徒令句踐霸不信子胥賢若問長洲
草荒凉無限年又有館娃宫詩云宫女三千去不回
眞珠翠羽是塵埃夫差舊國久破碎紅鷰自歸花自
開又有暮烟葵葉屋秋月竹枝歌(句)欲射狼星把弓
箭休將荧火讀詩書(句)右張爲取作主客圖
堯藩未第時許渾寄詩云直道知誰用經年向水濱
宅從栽竹貴家爲買書貧就學多新客登朝盡故人
蓬萊自有路莫羡武陵春又詶堯藩云相如愧許詢
寥落向溪濱竹馬兒猶小荆釵婦慣貧獨愁憂過日
多病不如人莫怪青袍選長安隱舊春
沈亞之
字下賢登進士第大和初李同捷反詔兩河諸鎮出
兵反無功乃授柏耆德利行營諸軍計會使亞之以
殿中侍御史為判官諭旨會李祐平德州同捷窮請
降耆乃馳入滄誅同捷諸將嫉其功比奏攅詆文宗
不獲已貶耆循州司戸參軍亞之南康尉張祐以詩
送云秋風江上草先是客心摧萬里故人去一行新
鴈来山高雲緒斷浦迥日波頽莫怪南康遠相思不
可裁亞之吳人元和七年不第李賀以詩送云吴興
才人怨春風桃花滿陌千里紅紫絲竹斷駿馬小家
住錢塘東復東是也
杜牧之贈詩云斯人清唱何人和草逕苔荒不可尋
一夕小敷山下夢水如環珮月如襟
亞之村居詩云無樹巢宿鳥無酒共客醉月上蟬韻
殘梧桐隂繞地獨出村舍門吟劇微風起蕭蕭蘆荻
叢呌嘯同山鬼應緣我憔悴為我發愁思
五月發石頭城步望前船示弟詩云客子去淮陽蹉
跎客夢長水關開夜鏁霧掉起晨凉烟月期同賞風
波忽異行隱帆撼轉瀨指遙墻蒲葉錢刀綠筠
筒楚粽香因書報惠遠為我憶檀郎
李商隱擬沈下賢詩云千二百輕鸞春衫瘦着寬倚
風行稍急含雪語應寒帶火遺金斗兼珠碎玉盤河
陽看花過曾不問潘安
裴夷直
王質傳云李德裕擢為河南尹宣歙觀察使幕府若河
東裴夷直天水趙晢隴西李行方梁國劉蕡皆一時選云
獻蕡書情云白髮添雙鬢空宫又一年音書鴻不到夢寐兔空
懸地遠星辰側天高雨露偏聖期知有感雲海慢相連
同樂天中秋夜洛河翫月二首詩云清洛半秋懸璧
月練船當夕泛銀河蒼龍頷底珠皆没白帝心邊鏡
乍磨海上幾時霜雪積人間此夜管絃多須知天地
為鑪意盡取黃金鑄作波
又云不熱不寒三五夕晴川朗月正相臨千珠競没
蒼龍頷一鏡高懸白帝心幾處凄凉緣地遠有時惆
悵值雲隂如何清洛如清晝共見初升又見沉
李景遜傳云所善蘇滌裴夷直皆為宗閔嗣復所擢
故景遜在會昌時抑厭不遷
夷直字禮卿文宗時為右拾遺張克勤以五品官推
與其甥夷直時為禮部外郎劾曰是開後日賣爵之
端詔聽遂著于令為中書舍人武宗立視冊牒不肯
書出刺杭州斥驩州司戸參軍宣宗初復拜江華等
州刺史終散騎常侍夷直戲唐仁烈詩云自知年幾
偏應少先把屠蘇不讓春儻更數年逢此日遂應惆
悵羡他人
楊敬之
禾黍正離離南園翦白芝細腰沉趙女高髻唱蠻姬
路愧前㟠月梳慚一頷絲鄉人不可語獨念畏人知
(吟敬之客思)
姚合寄楊祭酒云日日新詩出城中寫不禁清光宜
對竹閑雅勝聞琴門戸饒秋景兒童觧令吟雲山持
管盡莫惜别人尋
敬之字茂孝文宗命為祭酒兼太常少卿是日二子
戎載登科時號楊家三喜敬之華山賦最為韓愈李
德裕所稱士林一時傳布霜樹烏棲夜空街雀報眀
碧山相倚暮歸鴈一行斜右張為取作主客國
房千里
房千里博士初上第遊嶺徼詩序云有進士韋滂者
自南海邀趙氏而來為余妾西上京都調于天官乃
乃與趙别約中秋為會期趙極悵戀余乃杼詩寄情
曰鸞鳳分飛海樹秋忍聽鐘鼓越王樓只應霜月明
君意緩撫瑶琴送我愁山遠莫教雙淚盡鴈來空寄
八行幽相如若返臨卭市畫舸朱軒萬里遊(在蜀州萬里橋)
房至襄州逢渾侍御赴引農蕃揚之命乃以情意相
託許到府邸遣人訪之則趙氏却從韋矣渾寄房詩
曰春風白馬紫絲韁正值蚕眠未採枽五夜有心隨
暮雨百年無節待秋霜重尋綉帶朱滕合却認羅裙
碧草長為報西遊减離恨阮郎纔去嫁劉郎
千里以罪居廬陵作所居竹室記云子方窮不能奮
其處于是亦宜矣
千里字鵠舉大和進士也終於高州刺史
馬使君與千里俱貶端州李羣玉留别詩云俱來海
上嘆煙波君佩銀魚我觸羅經國才微甘放蕩專城
年少豈蹉跎應憐旅夢千重思共愴離心一曲歌唯
有管絃知客意分眀吹出感恩多
厲元
元日觀朝云玉座臨新歲朝盈萬國人火連雙闕曉
仗列五門春瑞雪銷鴛瓦祥光在日輪天顔不敢視
稱慶拜空頻
元大和二年進士終於侍御史有子自南登中和進
士第
元有從軍行云邊草旱不春劔花增野塵戰場收驥
尾清瀚怯龍鱗帆色起歸越松聲厭避秦幾時逢范
蠡處處是通津右張為取作主客圖
姚合題厲侍御所居云幽棲一畝宫清峭似山峰隣
里不通徑俸錢惟買松野人時寄宿谷鳥自相逢朝
路宋前是誰知曉起慵
喻鳬
元日即事云歛板賀交親稱觴詎有廵年光悲擲舊
景色喜呈新水柳煙中重山梅雪後真不知將白髮
何以度青春
贈李商隱云羽翼恣摶扶山河使筆驅月疎吟夜桂
龍失詠春珠草細盤金勒花繁倒玉壺徒嗟好章句
無力致前途
浴馬云解控復收鞍長津動細漣空蹄沉綠玉闊臆
沒連錢沫漩橋聲下嘶盤柳影邊常聞禀龍性固與
白波便
姚合有送喻鳬歸毗陵詩云闕下詩名出鄉中賦籍
除又曰吾亦家吳者無因見弊廬杜荀鸖叙雪寄鳬
詩曰比時行逕無人迹唯望音徽問寂寥
鳬毗陵人開成進士也卒於烏程令
顔凋眀鏡覺思苦白雲知(句)滄洲迷釣隱紫閣負僧
期(句)酬難塵鬢皓坐久壁燈青(句)滄洲未歸迹華髮
受恩心(句)右張為取作主客圖
北夢瑣言云鳬體閬仙為詩嘗謁杜紫徽不遇乃曰
我詩無羅綺鉛粉宜其不售也
鳬與方干友善于嘗贈詩云知心似古人歲久分弥
親離别波濤闊留連槐柳新蟇陵寒貰酒漁浦夜垂
綸自此星居後音書豈厭頻
又哭鳬詩云日夜役神多損夀先生下世未終年撰
碑縦託登龍伴營奠應支賣馬錢孤壟隂風吹細草
空牎濕氣漬殘篇人間别更無冤事到此誰能與問
天
楊衡
初隱廬山有盗其文登第者衡因詣闕亦登第見其
人盛怒曰一一鸖聲飛上天在否荅曰此句知兄最
惜不敢偷衡笑曰猶可恕也
隨雲步入青牛谷青牛道士留我宿可憐夜久月明
中唯有壇邊一枝竹(牛宿青)
都無看花意偶到樹邊來可憐枝上色一一為愁開
(樹題花)
竹亭送姪偁云落葉寒擁壁清霜夜霑石正是憶山
時復送歸山客殷勤一樽酒曉月當窗白
寄廬山隱者云風鳴雲外鐘鸖宿千年松相思杳不
見月出山重重
哭李象云白鷄黃犬不將去寂寞空余葬時路草死
花開更幾年後人知是何人墓憶君思君獨不眠夜
寒月照青楓樹
邊思云蘇武節旄盡李陵音信稀花當隴上發人向
壠頭歸
仙女辭云玉笄初侍紫皇君金縷鴛鴦滿綘裙仙宫
一閉無消息遥結芳心向碧雲
孟東野有悼吴興楊衡詩云君生霅水清君死霅水
渾空有骨肉親哭得日月昏大夜不復曉古松長閉
門琴絃綠水絶詩句青山存昔為芳春顔今為芳草
根獨恨冥漠理先儒未嘗言衡與符載者群隱廬山
號山中四友
衡寄徹公云北風吹霜霜月明荷葉枯盡越水清别
來幾度龍宫宿雪山童子應相逐
題山寺云千峰白路後雪壁掛殘燈曙色海邊月經
聲松下僧意閑門不閉年去水空澄稽首如何問森
羅盡一乘
送孔周之南海謁王尚書云泛棹送流萍桂寒山更
青望雲生碧落看日下滄溟潮盡收珠母沙閑拾翠
翎自趨龍戟下再為頌芳馨
符載
載字厚之蜀人有竒才始與楊衡宋濟習業青城山
衡擢第濟老死無成唯載以王覇自許耻於常調韋
臯鎮蜀辟為支使雖曰受知尚多偃蹇臯嘗於二十
四化設醮請撰齋詞于時陪飲於摩訶池載離席盥
漱命小吏十二人捧硯人分兩題緩步池間各授口
占其敏速如此劉闢時為金吾倉曹參軍始依臯焉
載與撰真贊云矯矯化初氣傑文雄靈螭出水秋鶚
乘風行義則固輔仁乃通他年良覿麟閣之中及臯
卒闢揔留務載亦在幕中及闢敗載遂免禍載居廬
山遣三尺童子持數幅書乞買山錢百萬於于頔于
即與之
柳子厚賀趙江陵宗儒啓云伏聞以武都符載為記
室天下立志之士雜然相顧繼以歎息知為善者得
其歸嚮流言者有所間執直道之所行義風之所物
堂堂焉實在荆山之南矣夫以符君之藝術志氣為
時聞人才位未會盤旋固久中間因緣䧟在危邦與時
偃仰不廢其道而為見忌嫉者横致唇吻房給事以
高節特立眀之於朝王吏部以清議自任辨之於外
然猶小人浮議困在交戟凡諸侯之欲得符君者城
聮壤接而惑於騰沸環視相讓莫敢先舉及受署之
日則皆開口垂臂悵望悼悔譬之採珠於海而徑寸
先得則衆皆怏然罷去知竒寶之有所歸也嗚呼巧
言難明下流多謗自非大君子出世之氣則何望焉
瞻望清風若不在天外無任感激欣躍之至(云劉闢房式傳)
(式參謀曰符載似謗也發兵書牒首曰闢副曰)
崔羣送載歸蜀覲省序云旄頭光明垂三十載不習
俎豆化為侯王者十有八九焉由是隱逸憔悴羔鴈
不行蒼山沈沈側陋不顯建中初有峨嵋客符君發
六籍棹三湘深入匡廬絶跡半紀學窺顔子之門閾
文紹陳君之骨鯁逸慕嚴光之垂釣志斆管寧之不
欺結廬熙熙人不知其然也頊予奉命江西三年往
復彭蠡未嘗不詠湖月漱天倪造符君雲扃宿五老
峰下動更晦朔不理還櫂偶丹霄至人白鸖羽客奉
靈芝跪天壇相顧永息乎蓬瀛豈復又縈於塵網頼
君超澹愴興舊遊雖笑語飲食如常終忽忽若居大
夢君家在岷蜀展愛高堂將聖賢典籍充人子幣帛
期所以激衰俗扇清風方伯地君不以厚禮遲吾子
予未之信秋九月楚人歌採蘭以送之
或云載始隱廬山不為章句學正元中李巽為江西
觀察薦其材授奉禮部郎為南昌軍副使繼辟西川韋
臯掌記澤潞郄士美參謀歴恊律郎監察御史卒嘗
以牋叩襄陽樊澤曰故處士孟浩然丘壠頽沒公欲
更築大墓久之未遑誠令好事者乘而有人負公夙
志矣澤乃更為刻碑鳳林山南村寵其墓
王彦威
長安舊俗以不歷臺省出頷廉車節鎮者率呼為麁
官大栾重内而輕外今東京皇城乾元門舊章武軍
鼓角樓也節度使王彦威有詩刻石在其上曰天兵
十萬勇如貔正是酬恩報國時汴水波瀾喧鼓角隋
堤楊柳拂旌旗前驅紅旆關西將坐間青蛾趙國姬
寄語長安舊冠蓋麁官到底是男兒彦威自太常博
士出辟使府至兹鎮故有是句後梁氏建國其石不
知所在薛能亦有謝寄荼詩云麁官寄與真抛却頼
有詩情合得嘗洪文館舊不置學士文宗特置一員
以待彦威為戶部侍郎邊兵訴所賜不時縑皆敝惡
貶衛尉卿俄為忠武節度徙宣武卒
繁知一
樂天除蘇州刺史自峽㳂流赴郡時秭歸縣繁知一
聞居易將過巫山先於神女祠粉壁大書之曰忠州
刺史今才子行到巫山必有詩為報高唐神女道速
排雲雨候清詞居易覩處暢然邀知一至曰歷陽劉
郎中禹錫三年理白帝欲作一詩而不能罷郡經過
悉去千餘詩但留四章而已
沈佺期詩曰巫山高不極合沓竒狀新闇谷疑風雨
幽崕若鬼神月眀三峽曙潮滿九江春為問陽臺客
應知入夢人
王無競詩曰神女向高唐巫山下夕陽徘徊作行雨
婉孌逐荆王電影江前路雷聲峽外長朝雲無處所
臺舘曉蒼蒼
皇甫冉詩曰巫峽見巴東迢迢出半空雲藏神女舘
雨到楚王宫朝暮泉聲落寒暄樹色同清猿不可聽
偏在九秋中
李端詩曰巫山十二重皆在碧空中廻合雲藏日霏
微雨帶風猿聲寒度水樹色暮連空悲向高唐去千
秋見楚宫居易吟四篇與繁生同濟卒不賦詩
楊洵美
荅李昌期詩云三山載群仙峨峨鹹浪中雲衣翦不
得此路安可從我生亦何事出門如飛蓬白日又黃
昏所悲瑶草空蟲聲故鄉夢枕上禾黍風吾道如未
喪天運何時通
洵美登寶曆元年進士第終監察御史
洵美有暮鵶不噪禁城樹衙鼓未殘兵衛秋之句洎
荅昌期詩張為取作主客圖
唐詩紀事卷第五十一
