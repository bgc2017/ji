唐詩紀事卷第二十六
盧象閻防王季友楊賁
張陵王之渙李陽冰蘇渙
劉長卿章八元李穆韋應物
朱放孫逖李紵畢燿
盧象
象題叔徵君東谿草堂云關山十餘里青壁森相倚
欲識堯時天東谿白雲是雷聲轉幽壑雲氣杳流水
澗影生䖝蛇巗端翳梓杞大道終不易君恩曷能巳
鸖羡無老時龜言攝生理浮年笑六甲元化潜一指
未暇掃雲梯空慙阮家子
又云今朝共遊者得性閑未歸巳到仙人家莫驚鷗
鳥飛水深嚴公釣松挂巢父衣雲氣轉幽寂谿流無
是非名理未足羡腥臊詎所稀自惟負真意何歲當
食薇
象自江東止田園移莊慶會未幾歸汶上小弟幼妹
尤悲其別賦詩云謝病始告歸依然入桑梓家人皆
佇立相候衡門裏疇類皆長年成人舊童子上堂家
慶畢顧與親姻邇論舊或餘悲思存且相喜田園轉
蕪没但有寒泉水衰柳日蕭條秋光清邑里入門乍
如客休騎非便止中飲顧王程離憂從此始两妹日
長成雙鬟將及人巳能持寳瑟自觧掩羅巾念昔別
時小未知疎與親今来識離恨掩淚方殷勤小弟更
孩幼歸来不相識同居雖漸慣見人猶默默宛作越
人言殊鄕甘水食別此最爲難淚盡有餘憶
劉夢得董侹詩集序云嘗所遊皆青雲之士聞名如
盧杜(工部甫員外象)高韻如包李(侍郎紵祭酒吉)迭以章句揚於當時
商璠云象詩雅而不素有大體得國士之風曩在校
書名光秘閣其如靈越山多秀新安江甚清蓋東南
之數郡也
竹里舘云江南冰不開山澤氣潜通臘月聞山鳥寒
崕見蟄熊柳林青半合荻笋亂無叢回首金陵岸依
依向北風
送祖詠云田家宜伏臘歲晏子言歸石路雪初下荒
村鷄共飛東源多煙火北澗隱寒暉滿酌野人酒倦
聞隣女機胡爲困樵採幾日被朝衣
贈張筠員外云公門世業昌才子冠裴王出自平津
邸還爲吏部郎神仙餘氣色列宿動輝光夜出南宫
静朝趍北禁長時人窺水鑑明主賜衣裳翰苑飛鸚
鵡天池待鳳凰承歡疇日頋未記後時傷去去圖南
遠微才幸不忘
趙都護晏別云結髮候旌麾元戎復在斯門開都護
府兵動羽林兒黠虜多飜覆謀臣有別離智同天所
授恩共日相隨漢使開賓幕胡笳送酒巵風霜迎馬
首雨雪事魚麗上策應無戰深情屬載馳不應行萬
里明主寄安危
象字緯卿劉夢得紀其文云公始以章句振起於開
元中與王維崔顯比肩驤首鼓行於時妍詞一發樂
府傳貴由前進士𥙷秘書郎轉右衛倉曹掾丞相曲
江公方執文衡揣摩後進得公深器之擢爲左𥙷闕
河南府司錄司勲員外郎名盛氣高少所卑下爲飛
語所中左遷齊汾鄭三郡司馬入爲膳部員外郎大
盗起幽陵入洛師執公脅之從伍中謫果州長史又
貶永州司戶移吉州長史詔拜主客員外郎道病留
武昌遂不起故相崔大傳時爲右史方作鄂以文誌
其墓其詞曰噫公妙年有聲振耀當代翺翔雲路不
虞矰&KR0819;盛名先物易生疵癘三至郎省坐成遺耋蹭
蹬江臯栖栖沒齒見知者恨之
閻防
百丈谿新理茅茨讀書云浪迹棄人世還山自幽獨
始傍巢由蹤吾其獲心曲荒庭何所有老樹半空腹
秋蜩鳴北林暮鳥穿我屋栖遲樂遵渚恬曠寡所欲
開卦推盈虚散帙攻節目養閑廢人事逹命知止足
不學東國儒俟時勞伐輻
防與薛據在終南山豐得寺讀書韋蘇州有城中卧
疾和閻薛二子屢從邑令飲詩云車(作良車一)馬日蕭蕭
胡不住(在一作)我廬方来從令飲卧病獨何如秋風起
漢(江一作)臯開戶望平蕪即此恡(稀一作)音素(表一作)焉知
中密疎渴者不思火寒者不求水人生羈寓(旅一作)時
去就當如此猶希心異跡(心迹異一作從利)眷眷存終始
防在開元天寶間有文稱岑參孟浩然韋蘇州有贈
章然不知得罪謫長沙之故也
商璠云防爲人好古博雅其詩警策語多真素至如
荒庭何所有老樹半空腹又若熊楷庭中樹龍蒸棟
裏雲皎然信也
秋晚石門禮佛云輕策凌絶壁招提謁金仙舟車無
由徑崕嶠乃屬天躑躅淹興景夷猶望新絃石門變
暝色谷口生人煙陽鴈呌平楚湫風急寒川馳暉苦
代謝浮脆暫貞堅永欲卧丘壑息心依梵筵誓將歴
劫願無以外物牽
宿岸道人精舍云早歲參道風放情巳寥豁重息知
心侣遂果巗中諾歛跡辭人間杜門守寂寞秋風剪
蘭蕙霜氣冷淙壑山牖見燃燈竹房聞擣藥願言捨
塵事所趣非龍蠖
夕次鹿門山云龐公嘉遁所浪跡難追攀浮舟暝始
至抱杖聊自閑雙巗開鹿門百谷集珠灣噴薄湍上
水㫪容漂裏山焦原足險峻梁壑未成艱我行自春
仲夏鳥語綿蠻蕙草色巳晚客心殊未還遠遊非避
地訪道愛童顔安能徇機巧争奪錐刀間
與永樂諸官夜泛黃河云煙深載酒入但覺暮川虚
映水見山火鳴桹聞夜漁愛兹川上趣忽與世人疎
無假燃官燭中流有望舒
孟浩然湘中旅泊寄防云桂水通百粤扁舟期曉發
荆雲閉三邑夕望不見家襄王夢行雨才子謫長沙
長沙饒瘴癘胡爲久留滯久別思歡顔承歡懷接袂
接𬒮杳無由徒增旅泊愁清猿不可聽㳂月上湘流
王季友
古塞曲云進軍飛狐北窮寇勢將變日落沙塵昏背
河更一戰騂馬黃金勒彫弓白羽箭射殺左賢王歸
奏未央殿欲言塞下事天子不召見東出咸陽門哀
哀淚如霰
觀于舍人壁畫山水云野人宿在人家少朝見此山
謂山曉半壁仍棲嶺上雲開簾放出湖中鳥獨坐長
松是阿誰再三招手起来遲于公大笑向子說小弟
丹青能爾爲
還山留別長安知巳云出山不見家還山見家在山
前是門前此去長樵採青溪誰招隱白髮自相待唯
伴澗底松依依色不攺
宿東溪李十五山亭云上山下山入溪谷溪中落日
留我宿栢樹依依當主人主人不在情亦足花石出
地两重階絶頂平天一小齋本意猶来是山水何用
相逢憶舊懷
寄韋子春云出山秋雲曙山水巳再春食我山中藥
不憶山中人山中誰余密白髮惟相親雀鼠晝夜無
知我厨廩貧依依北舍松不厭吾南隣有情盡棄捐
土石爲同身
子美爲季友作可歎行云近者抉眼去其夫河東女
兒身姓柳丈夫正色動引經鄷城客子王季友豫章
太守高帝孫引爲賓客敬頗久時危可拔真豪傑二
人得置君側否
商璠云季友詩放蕩愛竒務險遠出常情之外然而
白首短褐良可悲乎至如觀于舍人西亭壁畫山水
云野人宿在人家少朝見此山謂山曉半壁仍栖嶺
上雲開簾放出湖中鳥甚有新意也
季友肅代間詩人也錢考功起有贈季友赴洪州幕
下詩云列郡皆用武南征所從誰諸侯重才略見子
如瓊枝乃知季友曾遊江西之幕
郎士元酬季友半日村别業兼呈李明府云村映寒
原日巳斜煙生密竹早歸鴉長溪南路當群岫半景
東鄰照數家門通小徑連芳草馬飲東泉踏淺沙欲
待主人林上月還思潘令縣中花
岑參潼關使院懷王七季友云王生今才人時軰咸
所仰何當見顔色終日勞夢想驅車到關下欲往阻
河廣滿目徒春華思君罷心想開門見太華朝日映
高掌忽斍蓮華峰別来更如長無心頋微禄有意在
獨往不負林中期終當出塵網
楊賁
賁時興詩云貴人昔未貴咸願顧寒微及自登樞要
何曾問布衣平明登紫閣日晏下彤闈擾擾路傍子
無勞歌是非
賁登天寳三年第
張陵
今日漢家探使回蟻疊胡兵來未歇春風渭水不敢
流緫作六軍心上血
陵天寶間詩人也
王之渙
九日送別云蒯庭蕭索故人稀何處登高且送歸今
日暫同芳菊酒明朝應作断蓬飛
出塞詩云黃沙直上白雲間一片孤城万仞山羌笛
何湏怨楊柳春光不過玉門關
登鸛鵲樓云白日依山盡黃河入海流欲窮千里目
更上一重樓
之渙并州人與兄之咸之賁皆有文天寶間人樂天
作滁州刺史鄭昈墓誌云與王昌齡王之渙崔國輔
聮唱迭和名動一時
送別云楊柳東門樹青青夹御河近来攀折苦應爲
別離多
李陽冰
陽冰阮客舊居詩云阮客身何在僊雲洞口横人間
不到處今日此中行(阮客縉雲之隱者也)
陽冰善篆曾宰當塗太白依之
蘇渙
渙有變律詩云日月東西行照在大荒北其中有燭
龍靈怪人莫測開目爲晨暉閉目爲夜色一開復一
閉明晦無休息居然六合内曠哉天地德天地且不
言世人強喧喧
毒蜂成一窠高掛惡木枝行人百步外目動魂亦飛
長安大道旁挾彈誰家兒右手持金丸引滿無所凝
一中紛下来勢若風雲隨身如萬箭攅宛轉迷所之
徒有疾惡心柰何不知機
養蚕爲素絲葉盡蚕不老傾筐對空林此意向誰道
一女不得織萬夫受其寒一夫不得意四海行路難
&KR0852;亦不在大福亦不在先世路險孟門吾徒當勉旃
杜子美有聽蘇大侍御誦詩之作
高仲武云渙本不平者善攻白拏巴人號曰白跖賨
人患之以比莊蹻後自知非乃變節從學鄉賦擢第
迁御史佐湖南使崔中丞權幕崔遇害渙遂踰嶺扇
動哥舒晃䟦扈交廣此猶蛟龍見血本質彰矣五年
作變律詩十九首上廣州連率李公其意可歎荅曰
漢策紀蒯通說詞皇史錄祖君彦書檄此本所以容
納天善惡必書春秋顯訓名言渙者其殆庶幾乎豈
但不棄彫蠱亦以深懲戒餘子也
渙以哥舒叛伏誅
劉長卿
字文房至監察御史以檢校祠部員外郎爲轉運使
判官知淮南鄂岳轉運留後鄂岳觀察使吳仲孺誣
奏貶潘州南巴尉會有爲之辨者除睦州司馬終隋
州刺史以詩馳聲上元寶應間皇甫湜云詩未有劉
長卿一句巳呼宋玉爲老兵矣語未有駱賓王一字
巳罵宋玉爲罪人矣其名重如此
李嘉祐入睦州分水路憶長卿詩云北闕忤明主南
方隨白雲㳂洄灘草色應接海鷗群建德潮巳盡新
安江又分回看嚴子瀨朗詠謝安文雨過暮山碧猿
吟秋日曛吳洲不可到刷鬢爲思君
高仲武云長卿員外有吏幹而犯上两度迁謫皆自
取之詩體雖不新竒甚能鍊飾十首巳上語意稍同
於落句尤甚此竒思銳穿也然春風吳草綠古木剡
山深明日滄洲路歸雲不可尋又沙鷗驚小吏明月
上高枝又細雨濕衣看不見閑花落地聽無聲裁長
𥙷短蓋王徽之類歟又得罪風霜苦全生天地仁傷
而不怨亦足以發揮風雅矣
過張明府别業云寥寥東郭外白首一先生考滿孤
琴在家移五柳成夕陽臨水釣春雨向田耕終日空
林下何人識此情
餘干旅舍云遥落暮天迥青楓霜葉稀孤城向水閉
獨鳥背人飛渡口月初上鄰家漁未歸鄕心正欲絶
何處搗寒衣
送鄭公歸廬山云潯陽數畆宅歸卧掩柴關谷口何
人在門前秋草閑無機買藥罷不語杖藜還舊筍成
寒竹空齋向暮山水流過舍下雲去到人間桂樹花
應發因行寄一攀(姚合取爲極元集自過張明府別業三篇)
負譴後題于越亭云南天愁望絶亭上柳條新落日
獨歸鳥孤舟何處人生涯投嶺徼世業䧟邊塵江入
千峰暮花連百越春秦臺憐白首楚水怨青蘋草色
無征路鶯聲傍逐臣獨醒翻取笑直道不容身得罪
風霜苦全生天地仁青山數行淚滄海一窮鱗流落
誰相見空憐鷗鷺親(喜此篇楊大年最)
同郭參謀題崔令公庭竹云不學媚清瀾能依上將
壇蒙蘢伭冕過青蒨卷簾看得地移根遠經霜抱節
難開花成鳳實嫰筍長漁竿藹藹軍容静蕭蕭郡宇
寬細音和角暮疎影上門寒阮巷何人在梁薗幾處
殘空餘軒屏側歲晚對任安
送朱山人越中賊退後歸山云越中初戰罷江上送
歸橈南渡無来信西陵自落潮空城垂故桺舊葉發
春苖閭里稀相見鶯花共寂寥
送張扈司直歸越中云時危身赴難事往任浮沉萬
里三江客孤城百戰心春風吳草綠古木剡山深明
日滄洲路歸飛不可尋
陪鄭中丞園林宴諸姪云心遠親魚鳥功成厭鼓鼙
林中阮家醉池上謝公題門徑蒼苔合窗隂綠篠伭
夕陽山向背秋草水東西舊架懸藤老疎籬挣槿齊
風塵不可到唯羡武陵溪
送駱少府云汀洲芳草綠日暮更氛氲舊國無来信
春江獨送君五言凌白雪六翮向青雲空自無機事
沙鷗巳可群
送李中丞之襄州云流落征南將曾驅十萬師罷歸
無舊業老去戀明時獨立三朝盛輕生一劒知茫茫
江漢上日暮欲何之
送嚴士元云春風倚棹闔閭城水國猶寒隂復晴細
雨濕衣看不見閑花落地聽無聲日斜江上孤帆影
草綠湖南萬里程東道若逢相識問青袍今巳誤儒生
章八元
八元題慈恩塔云十層突兀在虚空四十門開面面
風却怪鳥飛平地上自驚人語半天中廻梯暗踏如
穿洞絶頂初攀似出籠落日鳳城佳氣合滿城春樹
雨濛濛或云元白見其詩云不謂嚴維出此弟子
八元歸桐廬舊居寄嚴長史云昨辭天子棹歸舟家
在桐廬憶舊丘三月暖時花競發兩溪分處水争流
近聞江老傳鄕語遥見家山减旅愁或在醉中逢夜
雪懷賢應向剡川遊
酬劉長卿月夜云夜凉河漢白卷箔出南軒過月鴻
争遠辤枝葉暗翻獨謠聞麗曲緩步接清言宣室思
前席行看拜主恩(月空愧子猷過劉云貧家唯好)
韋蘇州送八元擢第往上都應制云決勝文場戰巳
酣行應辟命復才堪旅食不辤遊闕下春衣未換報
江南天邊宿鳥生歸思關外晴山滿夕嵐立馬欲從
何處別都門楊柳正毿毿
高仲武云八元嘗於郵亭偶題數句蓋激楚元以辭
家維大異之遂親指喻數年克賦擢第至如雪晴山
脊見沙淺浪㾗交得山水狀貎也
八元睦州人登大曆進士第
八元新安江行詩云江源南去永野渡暫維梢古戍
懸漁網空林露鳥巢雪晴山脊見沙淺浪㾗交自笑
無媒者逢人即觧嘲
寄苖員外云舊宅平津邸槐隂接漢宫鳴騶馳道上
見月直廬中白雪歌偏麗青雲官早通悠悠天一縫
千里恨清風
李穆
劉長卿之婿也詩寄劉云處處雲山無盡時桐廬南
望轉參差舟人莫道新安近欲上潺湲行自遅(在新時劉)
(郡安)劉荅云孤舟相訪至天涯萬轉雲山路更賖欲掃
柴門迎客遠青苔黃葉滿貧家
長卿又送穆詩云渡口發梅花山中動泉脉蕪城春
草生君作楊州客鴈還空渚在人去落湖翻臨水獨
揮手殘陽歸掩門
狎鷗携稚子釣魚終老身慇懃嘱歸客莫話桃源人
韋應物
周逍遥公夐之後待價生令儀令儀生鑾鑾生應物
其詩言天寶時扈從遊幸事疑爲三衛永泰中任洛
陽丞京兆府功曹天曆十四年自扈縣令制除櫟陽
令以疾辭不就建中二年由北部外郎出剌滁州攺
剌江州追赴闕攺左司郎中正元初歴蘇州罷守寓
蘇臺永定精舍
李肇國史𥙷云開元後位卑而著名李北海(邕)王江
寧(昌齡)李舘陶鄭廣文(虔)元魯山(德秀)蕭功曹(穎士)
張長史(旭)獨孤常州(及)崔北部梁補闕(肅)韋蘇
州其一也應物仕官本末似止於蘇案白傳蘇州荅
劉禹錫詩云敢有文章替左司謂應物也官稱亦止此
郡齋雨中與諸文士燕集詩云兵衛森畫戟宴寢凝
清香海上風雨至逍遥池閣凉煩痾近(正一作)消散嘉
賓復滿堂自慙居處崇未覩斯民康理會是非遣性
逹形迹忘鮮肥属時禁𬞞果幸見嘗俯飲一杯酒仰
聆金玉章神歡體自輕意欲凌風翔(作雲風一)吳中盛文
史群彦今汪洋方知大藩地(盛一作)豈曰財賦強
應物性高㓗所在焚香掃地而坐惟顧况劉長卿丘
丹秦系皎然之儔得厠賓列與之酬唱樂天吳郡詩
石記獨書兵衛森畫戟宴寢凝清香劉太真與韋書
云顧著作来(况也)以足下郡齋燕集相示是何情致
暢茂遒逸如此宋齊間沈謝吳何始精於理意然緣
情體物備詩人之旨後之傳者甚失其源惟足下制
其横流師摯之始關雎之亂於足下之文見之矣
故人重九日求橘戲贈云憐君獨坐思新橘始摘猶
酸亦未黃書後欲題三百顆洞庭湏待滿林霜
樂天與元九書云近歲韋蘇州歌行才麗之外頗近
興諷其五言詩又高雅閑澹自成一家之體今之秉
筆者誰能及之然當蘇州在時人亦未甚愛重必待
身後然後貴之
欲持一瓢酒遠寄風雨夕(句)萬籟自生聽大空常寂
寥還從静中起却向静中銷(聲詠)山深松子落幽人應
未眠(句)舟泊南池雨簾捲北樓風(句)右張爲取作主
客圖
應物寄全椒山中道士云今朝郡齋冷忽念山中客
澗底束荆薪歸来煑白石欲持一瓢酒遠寄風雨夕
落葉遍空山何處尋行跡
應物郡齋雨中燕集顧况和詩云好鳥集嘉樹飛雨
灑高城况與數君子列坐分兩楹文雅一何麗林堂
含餘清我公未歸朝遊子不待情白雲帝鄉遠滄江
桃葉鳴拜手欲無言零淚如酒傾寸心巳摧折別離
方骨驚安得凌風翰肅肅賓天京時况左廷饒州司
士參軍故寓意於詩
朱放(一作倣)
剡溪行寄新別云潺湲寒溪上自此成離别回首望
歸人移舟逢暮雪頻行識草樹漸老傷年髮唯有白
雲心爲向東山月
九日陪劉中丞宴送客云獨坐三臺妙重陽百越間
水心觀遠俗霜氣入秋山不棄遺簮舊寧辭落帽還
仍聞西上客咫尺謁天顔
九日與楊凝崔淑期登江上山有故不往云欲從携
手登高去一到門前意巳無郍得更將頭上髮學他
年少插茱萸
山中聽子規云幽人自愛山中宿又近葛洪丹井西
䆫中有箇長松樹半夜子規來上啼
亂後經淮隂岸云荒村古岸誰家在野水浮雲處處
愁唯有河邊衰柳樹蟬聲相送到揚州
剡山夜月六言云月在沃洲山上人歸剡縣溪邊漠
漠黃花覆水時時白鷺驚船
銅雀妓云恨唱歌聲咽愁翻舞䄂遲西陵日欲暮是
妾斷腸時
經故賀賓客鏡湖道觀云巳得歸鄕裏逍遥一外臣
那隨游水去不待鏡湖春雪裏登山屐林間漉酒申
空餘道士觀誰是學仙人
放字長通襄州人隱居剡溪嗣曹王臯鎮江西辟節
度參謀正元中召爲左拾遺不就
送張山人云知君住處足風煙古寺荒村在眼前便
欲移家逐君去唯愁未有買山錢
送著公歸越云誰能愁此别到越會相逢長憶雲門
寺門前千萬峰石床埋積雪山路倒枯松莫學白道
士無人知去蹤
戴叔倫早行寄放云山曉旅人去天高秋氣悲明河
川上没芳草露中滋此別又萬里少年能幾時心知
剡溪路聊且寄前期
放荅陸澧云松葉堪爲酒春来釀幾多不辭山路遠
踏雪也相過
毗陵留别云別離非一處此處最傷情白髮將青草
相隨日日生
遊石澗寺云聞道幽深石澗寺不逢流水亦難知莫
道山僧無伴侣猕猴長在古松枝
顧况贈放云野客歸時無四鄰黔婁別久桉常貧漁
樵舊路不堪入何處空山猶有人
嚴維贈放云昔年居漢水日醉習家池道勝跡長在
名高身不知欲依天目住新自始寧移生事曾無長
唯將白接籬
孫逖
逖河南人年十五崔齊公日用試土火爐賦援翰立
成甫冠三擅甲科吏侍王丘試竹簾賦降階約拜待
以殊禮其典誥也宰相張九齡掎摭疵瑕沉吟久之
不能易一字公除庶子苑咸(詔草)曰西掖掌綸朝推無
對張說命二子施伯仲之禮江夏李邕自陳州入計
繕錄其集詣公託知巳之分可謂人文之宗師國風
之哲匠也(卿序其文巳上顔真)逖終刑部侍郎
和登會稽山云稽山碧湖上勢入東溟盡煙景晝清
明九峰争隱嶙望中厭朱紱俗内探玄牝野老聽鳴
騶山童擁竹軫仙花寒未落古蔓柔堪引竹澗入山
多松崕向天近雲從海天去日就江村隕能賦丘嘗
聞和歌叄不敏冥搜信冲漠多士期標凖願奉濯纓
心長謠入招隱
奉和左司員外自洛使全京中路先赴長安逢立春
日贈韋侍郎等諸公云拜郎登省闥奉使馳車乘遥
瞻使者星便是郎官應臺妙時放言皇華德弥稱二
陜聽風謠三秦望形勝此中睽友益是日多詩興寒
盡歲隂催春歸日華證
忽覩雲間數鴈廻更逢山上花正開河邊淑氣迎芳
草林下輕風待落梅秋憲府中高唱入春卿署裏和
聲来共言東閣招賢地自有西征謝傅才
楊子江樓云楊子何年邑雄雄作禁關江連二妃渚
雲近八公山驛道青桃外人煙綠嶼間晚来潮正滿
數處落帆還
李紓
字仲舒大曆初李季卿薦爲左𥙷闕德宗時終吏侍
李嘉祐有元日無衣冠入朝詩寄再從弟𥙷關紓
獨孤及見元載求正字元知其所欲迎謂曰誰堪制
誥及心知不我與乃薦紓時楊炎在閣下忌及故也
李嘉祐自蘇臺至望亭驛人家盡空春物增思悵然
有作寄從弟紓云南浦菰蒋覆白蘋東吳黎庶逐黃
巾野棠自發空流水江燕初歸不見人遠樹依依如
送客平田渺渺獨傷春那堪廻首長沙苑烽火年年
報虜塵
戴叔倫寄中書李舍人紓云萍翻蓬自卷不共本心
期復入重城裏頻看百草滋水流歸思遠花發長年
悲盡日春風起無人見此時
畢燿
與獨孤常州唱和嘗贈常州云洪爐無久停日月速
如飛忽然衝人身飲酒不湏疑常州後寄燿云别時
前盟在寸景莫自擲心與白日鬪十無一滿百寓形
薪火内甘作天地客與物無疎親斗酒勝竹帛
燿與杜子美犮善子美贈畢四燿詩云才大今詩伯
家貧苦䆠卑又喜燿除監察詩云大雅何寥闊斯人
尚典刑交期余潦倒材力爾精靈其推重如此
唐詩紀事卷第二十六
