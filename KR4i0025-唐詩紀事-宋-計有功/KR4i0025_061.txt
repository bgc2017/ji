唐詩紀事卷第六十一
聶夷中劉象紀唐夫羅紹威
鄭仁表張林李摶裴廷裕
高蟾宋邕崔塗孫郃
鄭凖章碣于濆
聶夷中
夷中有公子行云種花滿西園花發青樓道花下一
禾生去之爲悪草又詠田家詩云父耕原上田子斸
山下荒六月禾未秀官家已修倉又云二月賣新絲
五月籴新糓醫得眼前瘡剜却心頭肉我願君王心
化作光明燭不照綺羅筵只照逃亡屋所謂言近意
遠合三百篇之正也咸通十二年高湜知舉牓内孤
平者夷中公乘億許棠夷中尤貧苦精古詩夷中字
坦之咸通中爲華隂尉
劉象
鷺鷥詩云潔白孤高生不同頂絲清軟冷搖風窺魚
翹立荷香裏慕侶低翻柳影中幾日下巢辭紫閤多
時凝目向晴空摩霄志在潜修羽會接鸞凰别葦叢
象京兆人天復元年與曹松軰同登第居五花膀
象詠仙掌詩時号劉仙掌詩云万古亭亭倚碧霄不
成竒刻不成招何如掬取天池水灑向人間救旱苖
紀唐夫
開成中執政悪温廷筠擾場屋黜隨州縣尉唐夫送
以詩曰何事明時泣玉頻長安不見杏園春鳳凰詔
下雖霑命鸚鵡才高却累身且飲綠醽消積恨莫辭
黃綬拂行塵方城若比長沙路猶隔千山與萬津
唐夫&KR0865;馬云連年出塞踏沙蓬豈比當時御史&KR0865;逐
北自諳深磧路連嘶誰念靜邊功登山每與青雲合
弄影應知碧草同今日虜平將換妾不如羅䄂舞春
風
羅紹威
唐末襲父洪信爲魏博節度使喜爲詩江東羅隠有
詩名紹威厚禮之與通属籍目已所爲詩号偷江東
集如樓前淡淡雲頭日簾外蕭蕭雨脚風無愧隠矣
紹威形㒵魁偉有英傑氣好招延文學士開館聚書
万卷每歌酒宴會與賓佐賦詩頗有情致羅隠贈紹
威詩云寒門雖得在諸宗棲北巢南恨不同馬上固
慙銷髀肉幄中猶美愈頭風蹉跎歲月心仍切迢逓
江山夢未通深荷吾人有知已好將筆力當英雄
鄭仁表
贈美人云嚴吹如何下太清玉肌無疹六銖輕自知
不是流霞酌願聽雲和瑟一聲
嘗有詩曰文章世上爭開路閥閱山東柱破天仁表
經過滄浪峽憩於長亭驛吏堅進一扳仁表走筆云
分陜東西路正長行人名利火燃湯路傍著榜滄浪
峽真是將閑攪撩忙
仁表豪爽有文嘗以門閥文章自高曰天瑞有五色
雲人瑞鄭仁表傲縱多所陵籍人畏薄之仕為起居
郎為劉鄴所悪貶死嶺外鄴少時投文於仁表父泊
仁表嗤鄙之鄴為相仁表貶死
張林
林擢進士第官至御史爲詩小巧多採景於園林亭
沼云菱葉乍翻人採後芰荷初没舸行時亦佳句也
林言毁佛寺時御史有蘇監察者撿天下廢寺見銀
佛一尺以下者多袖而歸時号蘇捏佛温庭筠遽曰
好對密陁僧
李摶(裴廷𥙿)
僖宗在成都廷裕登第摶以詩賀曰銅梁千里曙雲
開仙籙新從紫府來天上已張新羽翼世間無復舊
塵埃嘉禎果中君平卜賀喜須斟卓氏杯應笑戎藩
刀筆吏至今泥滓曝魚鰓既而復謔之曰曾隨風水
化凡麟安上門前一字新聞道蜀江風景好不知何
似杏園春裴有六韻答曰何勞問我成都事亦報君
知便納降蜀柳籠堤煙矗矗海棠當戸燕䨥䨥富春
不並窮師子濯錦全勝旱曲江高捲絳紗楊氏宅(主時)
(故有比句文寓楊子巷)半垂紅袖薛濤窗浣花泛鷁詩千首靜
衆尋梅酒百缸若說絃歌與風景主人兼是碧油幢
摶登乾符進士第
裴廷裕
廷裕字膺餘昭宗翰林學士左散騎常侍乾寧中在
内庭文書敏犍号下水船後貶湖南卒(斈士人号急梁時姚洎為)
(水船灘頭上)
廷裕偶題云微雨微風寒食節半開半合木蘭花看
花倚柱終朝立却似凄凄不在家
高蟾
詠春詩曰明月斷魂清靄靄平蕪歸思綠迢迢人生
莫遣頭如雪縱得春風亦不消
金陵晚望云曾伴浮雲悲晚翠猶陪落日泛秋聲世
間無限丹青手一片傷心畫不成
鄭谷贈詩云張生故國三千里知者惟應杜子微君
有君恩秋葉後可能更羡謝玄暉蓋蟾有宫詞云君
恩秋後葉日日向人疎
蟾初落第詩云天上碧桃和露種日邊紅杏倚雲栽
芙蓉生在秋江上莫向春風怨未開胡曾亦有下第
詩云翰苑何時休嫁女文昌早晚罷生兒上林新桂
年年發不許平人折一枝時謂蟾無躁兢心後登第
乾符中爲中丞
宋邕(一作雍)
春日云輕花細葉滿林端昨日春風曉色寒黃鳥不
堪愁裏聽綠楊宜向雨中看僞蜀韋糓取此詩爲才
調集
唐末五雲溪人范攄云宋雍初無令譽及嬰瞽疾而
詩名始彰或戲其詩云綠楊宜向雨中看所謂無眼
作有眼之詩
崔塗
春夕旅懷云水流花謝兩無情送盡東風過楚城蝴
蝶夢中家万里杜鵑枝上月三更故園書動多年絶
華髮春唯兩鬢生自是不歸歸便得五湖烟景有誰
爭
蜀城春云天涯憔悴身一望一霑巾在處有芳草滿
城無故人懷才皆得路失計自傷春清鏡不堪照鬢
毛愁更新塗字禮山光啓進士也
感花詩云繡軛香韉夜不歸少年爭認最紅枝東風
一陣黃昏雨又到繁花夢覺時
孫郃
郃古意云屈子生楚國七雄知其材介潔世不容跡
合藏高萊道廢固命也瓢飲亦賢哉何事葬江南空
使後人哀
又云魏禮叚干木秦王乃止戈小國有其人大國柰
之何賢哲信爲美兵甲豈云多君子戰必勝斯言聞
孟軻
郃字希韓四明人與方千友善乾寧中登進士第好
荀楊孟子之書學退之爲文爲校書郎中河南府人
學其文爲錢珝所序詩有仕官類商賈終日常東西
之句
鄭凖
江南清明云吳山楚驛四年中一見清明一改容旅
恨共風連夜起韶光隨酒着人濃延興門外攀花别
採石江頭帶酒逢無限歸心何計是路邊戈甲正重
重凖以文依荆州成中令汭常欲比肩陳阮自作所
業爲三卷号劉表軍書其應舉日詩卷有題水牛云
護犢横身立逢人揭尾跳朝士大笑字不欺登乾寧
進士第有渚宫集一卷
章碣
癸卯歲毗陵登高云流落常嗟勝會稀故人相遇菊
花時鳳笙龍笛數廵酒紅樹碧山無限詩塵土十分
歸舉子乾坤太半属偷兒長揚羽獵湏留本開濟重
爲闕下期
焚書坑詩曰竹帛煙銷帝業虛關河空鎻祖龍居坑
灰未冷山東亂劉項元來不讀書
上元夜建元寺觀燈呈通智上人云建元看别上元
燈處處回廊闘火層珠玉亂抛高殿佛綺羅深拜遠
山僧臨風走筆思呈惠到曉行禪合伴能無限喧闐
留不得月華西下露華凝
邵安石連州人高湘侍郎南遷歸闕途次連江安石
以所業投獻遂挈至輦下湘主文安石擢第碣賦東
都望幸刺之曰懶修珠翠上高臺眉月連娟恨不開
縱使東廵也無益君王自領美人來
碣孝摽之子登乾符進士第碣未第時方干贈詩織
錦雖云用舊機抽捘起樣更新竒何如且破望中葉
未可便攀低處枝藉地落花春半後打窗斜雪夜深
時此時才子吟應苦吟苦鬼神知不知
千濆
辛苦吟云隴上扶犂兒手種腹長飢窗下擲梭女手
織身無衣我願燕趙姝化爲嫫女姿一笑不直金自
然家國肥
古宴曲云雉扇合蓬萊朝車廻紫陌重門集嘶馬言
宴金張宅燕娥奉巵酒低鬟若無力十戸手腁胝鳳
凰釵一隻高樓齊下視日照綺羅色笑指負心人不
信生中國
思歸引云不耕南畆田誤愛東堂桂身同樹上花一
落又經歲交親日相薄知已恩潜替日開十二門自
是無歸計濆字子漪咸通進士終泗州判官
唐詩紀事卷第六十一
