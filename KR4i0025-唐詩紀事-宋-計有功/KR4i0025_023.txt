唐詩紀事卷弟二十三
司馬退之吳筠蘇廣文尉廷匡
王諲陳希烈高適張彪
張子容李之芳崔或孟浩然
岑參
司馬退之
洗心詩云不踐名利道始覺塵土腥不味稻粱食始
覺神骨清羅浮奔走外日月無短明山瘦松亦勁鸖
老飛更輕逍遥此中客翠髮皆長生草木多古色鷄
大無新聲君有出俗志不貪英雄名傲然脫冠帶攺
換人間情去矣丹霄步向曉雲冥冥退之道士
吳筠
筠字正節華陽人舉進士不第天寳初請隷道士籍
玄宗命待詔翰林高力士善浮屠乃短筠於帝筠懇
還嵩山大曆中死會稽剡中弟子私謚宗玄先生筠
見惡於力士而斥故文章深詆釋氏所善孔巣父李
白歌詩略相甲乙事潘師正學鍊養術天寳初遊會
稽與李白隱剡中赴闕薦白俱待詔翰林
覽古十四首云聖人重開濟明道欲救時孔席不暇
暖墨突何嘗緇興言振頽綱將以有所維君臣恣滛
惑風俗日凋衰三代業遽隕七雄遂交馳庶物墜塗
炭區中若棼絲秦皇燎儒術方冊靡孑遺犬漢歴五
葉斯文復崇推乃驗經籍道與世屯同夷弛張固天
意設教安能持
棟宇代巢穴其來自三皇跡生固爲累經始增百王
瑶臺既滅夏瓊室復殞商覆車世不悟秦氏興阿房
繼踵迷反正漢家崇建章力役弊萬人瓌竒殫八方
徇志仍未極促齡巳云亡侈靡竟何在荆榛生廟堂
吾觀采苓什復感青蠅詩讒侫亂忠孝古今同所悲
姦邪起譛害骨肉相殘夷漢儲殞江充晉嗣滅驪姬
天性猶可間君臣固其宜子胥烹吳鼎文種斷越鈹
屈原沉湘流厥戚咸自貽何不若范蠡扁舟無還期
魯侯祈正術尼父從棄捐漢主思英雄賈生被排遷
始皇重韓子及覩乃不然漢武喜相如既徵復忘賢
遺遠世咸爾賤今理共然方知古来主難以效當年
食其昔未偶落魄爲狂生一朝君臣契雄辯何縱横
運籌康漢業憑軾下齊城既以智所逹還爲智所烹
豈若終賤貧酣歌本無營
晁錯抱遠策爲君納良規削彼諸侯權永用得所宜
姦臣負舊隙乘釁謀相危世主竟不辨身戮宗且夷
漢景稱欽明濫罸猶如斯比干與龍逢殘害何足悲
絳侯成大績賞厚位乃尊一朝對獄吏榮辱安可論
蘇生佩六印奕奕爲殃源主父食五鼎昭昭成禍根
李斯佐二辟巨釁鍾其門霍孟翼三后伊戚及後昆
天人忌盈滿兹理固永存方知得意者何必乘朱轓
滅景栖遠壑絃歌對清樽二疎返海濱蔣翊歸林園
蕭灑去物累此謀誠足敦
聖人垂大訓奥義不苟設天道殃頑兇神明佑懿哲
斯言猶影響安得復回穴鮌瞍誕英睿唐虞育昏孽
盗跖何延期顔生乃短折魯隱全克讓禍機遂潜結
楚穆肆巨逆福柄奚赫烈田常弑其主祚國久罔缺
管仲存覇功世祀成詭說漢氏方版蕩群閹恣邪譎
謇謇陳蕃徒孜孜抗忠節誓期區宇靜爰使兇醜絶
謀恊事靡從俄而返誅滅古来若兹類紛擾難盡列
道遐理微茫誰爲我昭晰吾將詢上帝寥廊詎躋徹
巳矣勿用言忘懷庶自悅(意古)
蘇廣文
自商山宿陶令隱居云聞道花源堪避秦尋幽數日
不逢人烟霞洞裏無雞犬風雨林中有鬼神黃公庭
下三芝秀陶令門前五柳春醉卧白雲閑入夢不知
何物是吾身
夜歸華川因寄幕府云山村寥落野人稀竹裏衡門
掩翠微溪路夜隨明月入亭臯春伴白雲歸嵇康懶
慢仍躭酒范蠡逋逃又拂衣汀畔數鷗閑不起只應
知我巳忘機
春日過田明府遇焦山人云陶公歸隱白雲溪買得
春泉溉藥畦夜靜竹間風虎嘯月明枝上露禽棲陳
倉邑吏驚𤇺火太白山人訝鼓鼙相見只言秦漢事
武陵溪裏草萋萋
尉遲斥
李林甫當開元末權等人主幽并人尉遲斥耿槩士
也以頻年不苐投書林甫皆繋刺之說斥有暮行潼
關之作云明月飛出海黃河流上天又觀内人樓上
踏歌曰芙蓉初出水桃李忽無言又塞上曲云夜夜
月爲青塜鏡年年雪作黑山花林甫曰蕭穎士嘗悞
吏部王尚書幾至鞭撲子詩未方潁士吾名復異於
王重欲相干三思可矣匡知見怒惶怖趨出恓屑無
依退歸林墅
王諲
除夜云今歲今霄盡明年明日催寒隨一夜去春逐
五更来氣色空中攺容顔暗裏回風光人不覺巳着
後園梅
元夕觀燈云暫得金吾夜通看火樹春停車傍明月
走馬入紅塵妓雜歌偏勝場移舞更新應須盡記取
說向北来人
諲登開元進士第
陳希烈
奉和聖製三日詩云上巳迂龍駕中流泛羽觴酒因
朝太子詩爲樂賓王錦纜方舟渡瓊筵大樂張風搖
垂柳色花發異林香野老無公事朝臣飲歲芳皇情
被群物中外洽恩光
雲生棟梁間云一片蒼梧意氛氲生棟梁下簾山足
暗開戶日添光偏使衣裘潤能令枕簟凉無心伴行
雨何必夢荆王
希烈宋州人工文章開元中禇無量元行冲卒希烈
與康子元進講禁中天寳中爲相國忠忌之即薦韋
見素代相罷爲太子太師失職無頼祿山盗京師遂
相之肅宗時賜死于家
高適
同顔六少府旅居秋中之作云人傳君昨悵然時獨
坐深齋落木時逸氣舊來凌鷰雀高才何得混妍蚩
迹勞黃綬人多嘆心在青雲世莫知不見鬼神無正
直從来州縣有瑕疵
封丘作云我本漁樵孟諸野一生自是悠悠者乍可
狂歌草澤中寧堪作吏風塵下祗言小邑無所爲公
門百事皆有期拜迎官長心欲破鞭撻黎庶令人悲
悲來向家問妻子舉家盡笑今如此生事應湏南畆
田世情付與東流水夢想舊山安在哉爲銜君命日
遲廻乃知梅福徒爲爾轉憶陶潜歸去来
開元二十六年有從元戎出塞而還者作燕歌行示
予適感征戍之事作燕歌行云漢家烟塵在東北漢
將辭家破殘賊男兒本自重横行天子非常賜顔色
樅金伐鼓下榆關旌旆逶迤碣石間校尉羽書飛瀚
海單于獵火照狼山山川蕭條極邊土胡騎憑陵雜
風雨戰士軍前半死生美人帳下猶歌舞大漠窮秋
草木腓孤城落日鬭兵稀身當恩遇常輕敵力盡關
山未解圍䥫衣遠戍辛勤久玉筯應啼別離後少婦
城南欲斷腸征人塞北空回首邊庭飃䬙那可度絶
域倉茫何所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征
戰苦至今猶憶李將軍
適字達夫滄州人客梁宋間舉有道科哥舒翰表爲
西河從事佐翰守潼關天子西幸適間道及帝河池
遷侍御史後代崔光遠爲西川節度使廣德中召還
爲右散騎常侍永泰初卒適以功名自許而言浮其
術年五十始爲詩即工以氣質自高每一篇出好事
者輙傳布
商璠云適性落拓不拘小節恥預常科隱跡博徒才
名自遠然適詩多胸臆兼有氣骨故朝野通賞其文
至如燕歌行等篇甚多佳句日余所愛者未知肝膽
向誰是令人却憶平原君吟諷不厭矣
古大梁行云古城蒼茫多荆榛驅馬荒城愁殺人魏
王宫舘盡禾黍信陵賓客隨灰塵憶昔雄都舊朝市
軒車照耀歌鍾起軍容帶甲三十萬國步連營一千
里全盛須臾那可論高臺曲池無復存遺墟但有孤
狸窟古地空餘草木根暮天搖落傷懷抱倚劔悲歌
對秋草侠客猶傳朱亥名行人尚識夷門道白璧黃
金萬戸侯寳刀駿馬填山丘年代凄凉不可問往来
唯有水東流
行路難云君不見富家翁舊時貧賤誰比數一朝金
多結豪富萬事勝人徤如虎子孫成長滿眼前妻能
管絃妾歌舞自矜一身忽如此却笑旁人獨愁苦東
鄰少年安所如席門窮巷出無車有才不肯學千謁
何用年年空讀書
邯鄲少年行云邯鄲城南遊侠子自矜生長邯鄲裏
千場縱慱家仍富幾處報讎身不死宅中歌笑日紛
紛門外車馬長如雲未知肝膽向誰是令人却憶平
原君君不見即今交態薄黃金用盡還疎索以兹感
歎辭舊遊更於時事無所求且與少年飲美酒往来
射獵西山頭
張彪
北遊遠酬孟雲卿云忽忽望前事志願能相乖衣馬
久羸弊誰能文與才善道居貧賤潔服蒙塵埃行行
無定心壈坎難歸来慈母憂疾疹家室念栖栖與君
宿姻親深見中外懷俟余惜時節悵望臨高臺
古別離云別離無遠近事歡情亦悲不聞車輪聲後
會將何時去日忘寄書来日乖前期縱知明當返一
息千萬思
杜子美寄張十二山人彪詩云獨卧嵩陽客三違潁
水春艱難隨老母慘淡向時人謝氏登山屐陶公漉
酒巾群兇彌宇宙此物在風塵歴下辭姜被關西得
孟鄰旦通交契密晩接道流新靜者心多妙先生藝
絶倫草書何太古詩興不無神曹植休前軰張芝更
後身數篇吟可老一字買堪貧讀子美詩則彪蓋潁
洛間靜者天寶末將母避亂故子美以詩寄云
彪雜詩云冨貴多勝事貧賤無良圖上德兼濟心中
才不如愚商者多巧智農者多膏腴儒生未遇時衣
食不自如久與故交別他榮我窮居到門懶入門何
况千里餘君子有褊性矧乃尋常徒行行任天地無
爲強親疎
神仙云神仙可學無百歲名大約天地何蒼茫人間
半哀樂浮生亮多感善事翻爲惡爭先等驅逐中路
苦瘦弱長老思養壽後生笑寂寞五糓非長年四氣
乃靈藥列子何必待吾心滿寥廓
張子容
長安早春詩云開國維東井城池起北辰咸歌太平
日共樂建寅春雲静青山樹冰開黑水濱草迎金垀
馬花伴玉樓人鴻漸看無數鶯聲聽欲頻何當桂枝
擢歸及柳條新
九日陪潤州邵使君登北固山云五馬何山椒重陽
出麗譙徐州帶綠水楚國在青霄張幕連江樹開筵
接海潮凌雲詞客語廻雪舞人嬌梅福慙仙吏羊公
賞下僚新豊酒舊美况是菊花朝
送孟浩然歸襄陽詩云東越相逢地西亭送別津風
濤開解纜雪海去愁人鄉在桃林岸山連楓樹春因
懷故園意歸與孟家隣
孟浩然送張子容赴進士舉詩云夕曛山照滅送客
出柴門惆悵野中別殷勤岐路言茂林余偃息喬木
爾飛翻無使谷風誚須令友道存
除夜樂城簡孟浩然云遠客襄陽郡来過海畔家罇
前栢葉酒燈發九枝花妙曲逢盧女高才得孟家東
山行樂意非是競繁華
浩然歲除夜樂城張少府宅云雲海訪甌閩風濤泊
島濱何知歲除夕得見故鄕親予是乘桴客君爲失
路人平生復能幾一别十餘春
巫山詩云巫嶺岧嶤天際重佳期宿昔願相從朝雲
暮雨連天暗神女知来第幾峯
子容乃先天二年進士第曾爲樂城尉與孟浩然友
善貶樂城尉日作云竄謫邊窮海川原近惡溪有時
聞虎嘯無夜不猿啼地暖花常發嵓高日易低故鄕
可憶處遥指斗牛西
李之芳
大曆中子美有夏夜李尚書筵送宇文石首赴縣聯
句云愛客尚書貴之官宅相賢(美子)酒香傾坐側帆影
駐江邊(芳之)翟表郎官瑞鳬看令宰仙(彧)雨稀雲葉斷
夜久燭花偏(美子)數語欹紗帽高文擲彩牋(芳之)興饒行
處樂離惜醉中眠(彧)單父長多暇河陽實少年(美子)客
居逢自出爲別幾悽然(芳之)宇文晁尚書之甥崔彧司
業之孫也
之芳太宗子蔣王惲之曾孫有令譽安禄山奏爲范
陽司馬禄山反自拔歸京師廣德初使吐蕃被留二
歲乃得拜禮部尚書攺太子賓客薨子美哭之芳詩
云江雨銘旌濕湖風井逕秋又曰復魄昭丘遠歸魂
素滻偏盖死于江湖也
孟浩然
孟浩然襄陽人也骨貎淑清風神散朗救患釋紛以
立義灌園圃以全高交遊之中通脫傾盖機警無匿
學不攻儒務掇菁華文不按古匠心獨妙五言詩天
下稱其盡善閑淤祕省秋月新霽諸英聯詩次當浩
然句曰微雲淡河漢疎雨滳梧桐舉座嗟其清絶咸
以之筮筆不復爲綴丞相范陽張九齡侍御史京兆
王維尚書侍郎河東裴朏范陽盧潠大理評事河東
裴揔華陽太守滎陽鄭倩之太守河東獨孤冊率與
浩然爲忘形交山南採訪使太守昌黎朝宗謂浩然
閑深詩律寘諸周行必詠穆如之頌因入奏與偕行
先揚于朝約日引謁後期浩然叱曰業巳飲矣身行
樂耳遑恤其佗遂畢飲不赴由是聞罷浩然不之悔
也其好學忘名如此王士源他時嘗筆讃之曰導漾
炳靈寔生楚英浩然清發亦自其名開元二十八年
王昌齡遊襄陽時浩然疾發背且愈相得歡飲浩然
宴謔食鮮疾動終于南國年五十有子儀甫浩然每
爲詩佇興而故作或遅成行不爲飾動求真適故以
誕遊不利期以放情故常貧名劣繫於選部聚不盈
甔室雖屢空不給自若也(源序王士)
傳曰張九齡爲荆州辟置于府罷開元末病疽背卒
後樊澤爲節度使時浩然墓碑壊符載以牋叩澤曰
故處士孟浩然文質傑美殞落歲久門裔陵遲丘隴
頽沒永懷若人行路慨然前公欲更築大墓闔州搢
紳聞風竦動而今外廹軍旅内勞賓客牽耗歲時或
有未遑誠令好事者乘而有之負公夙忘矣澤乃更
爲刻碑鳳林山南封寵其墓初王維過郢州畫浩然
像于刺史亭因曰浩然亭咸通中刻史鄭諴謂賢者
不可斥其名更曰孟亭
王維憶孟云詩曰故人今不見日夕漢江流借問襄
陽老江山空蔡州
皮日休孟亭記云明皇世章句之風大得建安體論
者推李翰林杜工部爲尤介其間能不愧者惟吾鄕
之孟先生也先生之作遇景入詠不拘竒拱異令齷
齪束人口者涵涵然有干霄之興若公輸氏當巧而
不巧者也北齊美蕭慤芙蓉露下落楊柳月中疎先
生則有微雲澹河漢疎雨滴梧桐樂府美王融日霽
沙嶼明風動甘泉燭先生則有氣蒸雲夢澤波動岳
陽城謝眺之詩句精者有露濕寒塘草月映清淮流
先生則有荷風送香氣竹露滴清聲此與古人爭勝
於毫釐也
明皇以張說之薦召浩然令誦所作乃誦北闕休上
書南山歸弊廬不才明主棄多病故人疎白髮催年
老青陽逼歲除永懷愁不寐松月夜窗虛帝曰卿不
求朕豈朕棄卿何不云氣蒸雲夢澤波動岳陽城因
是故棄
商璠云余嘗謂祢衡不遇趙壹無禄其過在人及觀
襄陽孟浩然磬折謙退才名日高天下籍甚竟淪落
明代終於布衣悲夫予方知命矣且浩然詩文華采
䒠茸經縷綿密半好雅調全削凡體至如衆山遥對
酒孤嶼共題詩無論興象復兼故實又波動岳陽城
亦爲高唱也
建德江宿云移舟泊㷑渚日暮客愁新野曠天低樹
江清月近人
裴司士見尋云府寮能枉顧嘉醖復新開落日池上
酌清風松下来厨人具鷄黍稚子摘楊梅誰道山公
醉猶能騎馬廻
早寒江上有懷云木落鴈初度北風江上寒我家江
水上遥隔楚雲端鄕淚客中盡孤帆天際看迷津欲
有問平海夕漫漫
永嘉上浦舘逢張子容云逆旅相逢處江村日暮時
衆山遥對酒孤嶼共題詩廨宇隣蛟室人煙接島夷
鄕關萬餘里失路一相悲
湖上作云八月湖水平含虚混太清氣蒸雲夢澤波
動岳陽城欲濟無舟楫端居耻聖明徙憐垂釣叟空
有羡魚情
峴山作云石潭傍隈隩沙榜曉夤緣試垂竹竽釣果
得查頭鯿
又冬至過友人云鳥泊隨陽鴈魚藏縮項鯿故杜子
美憶襄陽云吾友襄陽孟浩然新詩句句盡堪傳至
令耆舊無他語謾釣查頭縮頸鯿
題鹿門山清曉因興來乘流越江峴沙禽近相識浦
樹遥莫辨漸到鹿門山山明翠微淺嵓潭多屈曲舟
檝屢回轉昔聞龐德公採藥遂不返金澗餌芝术石
牀卧苔鮮紛吾感耆舊結䌫事攀踐隱迹今尚存高
風邈巳遠白雲何時去丹桂何偃蹇探討意未窮廻
艇夕陽晩
張祐題浩然宅云高才何必貴下位不妨賢孟簡雖
持節襄陽屬浩然
岑參
送王大昌齡赴江寧詩云對酒寂不語悵然悲(愁一作)
送君明時未得用(作不未字)白首徒攻文澤國從一官
滄波幾千里群公滿闕下獨去過淮水舊家富春渚
嘗憶卧江樓自聞君欲行頻望南徐州窮巷獨閉門
寒燈靜深屋北風吹微雪抱被肯同宿君行到京口
正是桃花時舟中饒孤興湖上多新詩潜虬且深蟠
黃鸖(鵠一作)飛未晚惜君青雲器努力加飱飯
奉送李太保兼御史大夫充渭北節度使即太尉光
弼之弟也詩云詔出未央宫登壇近揔戎上公周太
保副相漢司空弓抱關西月旗飛渭北風弟兄皆許
國天地荷成功
宿華隂東郭客舍憶閻防詩云次舍山郭近解鞍鳴
鍾時主人炊新粒行子充夜飢閏月生首陽照見華
隂祠茫蒼秋山晦蕭瑟寒松悲久從園廬別遂與朋
知辭(相知一作)舊壑蘭杜晚歸軒今巳遲
春夢詩云洞庭(洞房一作)昨夜春風起故人尚隔(憶美人一作遥)
湘江水枕上片時春夢中行盡江南數千里
參南陽人文本之後登天寶進士第累爲安西關西
節度判官入爲祠功二外郎虞庫二正郎出爲嘉州
刺史副元帥杜鴻漸表公兼侍御史列於幕府使罷
寓于蜀中原多故卒死於蜀
商璠云參詩語竒體峻意亦新遠至如長風吹白茅
野火燒枯桑可謂逸矣又山風吹空林颯颯如有人
湏稱幽致也
暮秋山行云疲馬卧長坂夕陽下通津山風吹長林
颯颯如有人蒼梧霽凉雨石路無飛塵千念集暮節
萬籟悲蕭辰鶗鴂昨夜鳴蕙草色巳陳况在遠行客
自然多苦辛
至大梁却寄康城主人云一從棄魚鈎十載干明王
無由謁天階却欲歸滄浪仲秋至東郡遂見天雨霜
昨夜夢故山芳蕙色巳黃平明辭䥫兵薄暮遊大梁
仲秋蕭條景拔刺飛鵝鶬四郊隂氣閉萬里無晶光
長風吹白茅野火燒枯桑故人南燕吏籍籍名皆香
聊似玉壼贈置之君子堂
衛尚書赤驃馬歌云君家赤驃畫不得一團旋風柳
花色紅纓紫鞚珊瑚鞭玉鞍錦韀黃金勒請君鞁出
看君騎尾長窣地如紅絲自矜諸馬皆不及却憶百
金新買時香街紫陌鳳城内行人見者誰不爱揚鞭
驟急白汗流弄影行驕碧蹄碎紫髯胡雛金剪刀平
明剪出三騣高櫪上看時獨意氣衆中牽出偏雄豪
騎將獵向南山口城南狐兔不復有草頭一點疾如
飛却使蒼鷹翻向後憶昨看君朝未央鳴珂擁盖滿
路香始知邊將真富貴可憐人馬相輝光男兒意氣
得如此騣馬長鳴北風起待君東去掃胡塵爲君一
日行千里
北庭北樓呈幕中諸公云嘗讀西域傳漢家得輪臺
古塞千年空隂山獨崔嵬二庭近西海六月秋風来
日暮上北樓殺氣凝不開大荒無鳥飛但見白龍塠
舊國眇天末歸心日悠哉上將新破胡西郊絶煙埃
邊城寂無事撫劍空徘徊幸得趨幕中託身厠群才
早知安邊計未盡平生懷
玉門關蓋將軍歌云蓋將軍真丈夫行年三十執金
吾身長七尺頗有鬢玉門關城迥且孤黃沙萬里百
草枯南隣犬戎北接胡將軍到来備不虞五千甲士
膽力麤軍中無事但歡娛暖屋繡簾紅地爐織成壁
衣花氍毺燈前侍婢瀉玉壺金鐺亂點野&KR0755;酥紫紱
金章左右趨問著即是蒼頭奴美人一雙閑且都朱
脣翠眉映月眸清歌一曲世所無今日喜聞鳳將雛
可憐絶勝秦羅敷使君五馬謾踟蹰野草繡窠紫羅
襦紅牙鏤馬對樗蒱玉盤纖手摋作盧衆中誇道不
曾輸櫪上昂昂皆駿駒桃花叱撥價最殊騎將獵向
城南隅臘日射殺千年狐我来塞外按邊儲爲君取
醉酒剩酤醉爭酒盞相諠呼却憶咸陽舊酒徒
武威送劉單判官赴西行營使呈高開府云熱海亘
䥫門火山赫金方白草磨天涯湖沙莾茫茫夫子佐
戎幕其鋒利如霜中歲學兵符不能守文章功業湏
及時立身有行藏男兒感忠義萬里忘越鄕孟夏邊
候遲胡國草未長馬疾過飛鳥天窮超夕陽都護新
出師五月發軍裝甲兵二百萬錯落金光揚揭旗拂
崑崙伐鼓震蒲昌大白引官軍天威臨大荒西望雲
似蛇戎夷知喪亡渾驅大宛馬繫取樓蘭王曾到交
河城風土斷人腸塞驛遠如點邊烽互相望赤亭多
飄風鼓怒不可當有時無人行沙石亂飄颺夜靜天
蕭條鬼哭夹道傍地上多髑髏皆是古戰場置酒高
舘夕邊城月蒼蒼軍中宰肥牛堂上羅羽觴紅泪金
燭盤嬌記艷新粧望若仰青冥短翮難可翔蒼然西
郊道握手何慨慷
天山雪送蕭沼歸京云天山有雪常不開千峰萬嶺
雪崔嵬北風夜捲赤亭口一夜天山雪更厚能兼漢
月照銀山復逐胡風過鐵關交河城邊飛鳥絶輪臺
路上馬蹄滑䁆澹寒氛萬里凝闌干隂崖千丈冰將
軍狐裘卧不暖都護寳刀凍欲斷正是天山雪下時
送君走馬歸京師客中何以贈君別唯有青青松樹
枝走馬川行奉送出師西行云君不見走馬滄海邊
平沙莾莾黃入天輪臺九月風夜吼一川碎石大如
斗隨風滿地石亂走匈奴草黃馬正肥金山西見㷑
塵飛漢家大將西出師將軍金甲夜不脫半夜軍行
戈相撥風頭如刀面如割馬毛帶雪汗氣蒸五花連
錢旋作冰幕中草檄硯水凝虜騎聞之應膽懾料知
短兵不敢接車師西門佇獻捷
輪臺歌奉送封大夫出師西征云輪臺城頭夜吹角
輪臺城北旄頭落羽書昨夜過梁黎單于巳在金山
西戍樓西望㷑塵黑漢兵屯在輪臺北上將擁旄西
出征小胡吹笛大軍行四邊戍鼓雪海湧三軍大呼
隂山動虜塞兵氣連雲屯戰場白骨纏草根劍河風
急雪片闊沙口石凍馬蹄脫亞相勤王甚苦辛誓將
報主靜邊塵古來青史誰不見今見功名勝古人
白雪歌送武判官云北風卷地白草折胡天八月即
飛雪忽然一夜春風来千樹萬樹梨花開散入珠簾
濕羅幕狐裘不暖錦衾薄將軍雕弓不得控都護鐵
衣冷難著瀚海闌干千尺冰愁雲黲澹萬里凝中軍
置酒飲歸客胡兒琵琶與羌笛紛紛暮雪下轅門風
擊紅旗凍不翻輪臺東門送君去去時雪滿天山路
山回路轉不見君雪上空留馬行處
田使君美人如蓮花舞北旋歌云如蓮花舞北旋世
人有眼應未見高臺滿地鋪氍毺試舞一曲天下無
此曲胡人傳入漢諸客見之驚且歎慢臉嬌娥纖復
濃輕羅金鏤花䓗籠回裙轉䄂若飛雪左旋右旋生
旋風琵琶横笛和未匝花門(開一作)山頭黃雲合忽作
出塞入塞聲白草胡沙寒颯颯飜身入破如有神前
見後見回回新始知諸曲不可能採蓮落梅徒聒人
世人學舞秪是舞姿態豈能得如此
參至德中任宣議郎試大理評事攝監察御史左拾
遺裴薦杜甫等嘗薦參識度清遠議論雅正佳名早
立時軰所仰可備獻替之官云
唐詩紀事卷第二十三
