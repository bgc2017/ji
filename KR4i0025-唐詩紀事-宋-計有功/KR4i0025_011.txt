唐詩紀事卷第十一
韋嗣立趙彥伯閻朝隠鄭愔
沈佺期宋之問徐堅盧懷慎
武平一李行言韋元旦
韋嗣立
九日應制云層觀遠沉沉鑾旗九日臨帷宫壓水岸
步輦入煙岑枝上萸新採樽中菊始斟願陪歡樂事
長與歲時深(字得深)
嗣立在省閣與岳州張使君說潭州王都督熊聮事
後承朝譴各東西相别詩云茂先王佐才作牧楚江
隈登樓正欲賦復遇仲宣來黃鵠飛將遠雕龍文為
開寧知昔聮事聽曲有餘哀
昔時陪二賢纓冕會神仙一去馳江海相逢共播遷
無因千里駕忽覩四愁篇覽諷歡何已歡終徒愴然
嗣立中宗時為大學士制云詞林佇秀學海資英苟
非鴻儒孰副推擇守大府卿韋嗣立金籯襲慶玉鼎
生才浴德澡身居中履孝保淳懿之道綜虛明之識
前言往行獨運襟靈徤筆通文孤標望實果升臺閣
常典樞機誠亮險夷政敷匡益自出入中外周旋䆠
遊夕郎歸其峻寵冬卿美其成務官曹内殿朝野旁
求宜參右署之榮俾接金閨之彥可修文館大學士
兄承慶長夀中與嗣立相代為鳳閣舍人長安三年
承慶代嗣立為鳳閣侍郎頃之又代為黃門侍郎四
職相代時謂大郎罷相二郎拜相中宗授嗣立黃門
侍郎制曰芝蘭並秀見謝石之階庭騏驥並驅有劉
山之昆季又曰近者命於鸞渚巳擢鴈行纔出芝扃
奄歸蒿里永言荆樹坐折連枝眷彼常山空餘一鳥
俾遷榮於皂蓋宜襲寵於黃樞
嗣立㽵在驪山鸚鵡谷中宗幸之嗣立獻食百轝及
木器藤盤等物上封為逍遥公谷為逍遥谷原為逍
遥原中宗留詩從臣属和嗣立並䥴于石請張說為
之序薛稷書之李乂詩略云樞掖調梅暇林園種槿
初入朝榮劒履退食樂琴書地隱東巗石天廻北斗
車旌門臨&KR0772;窱輦路属扶疎沈佺期詩略云水堂開
禹膳山閣獻堯鐘皇鑒清居遠天文睿奬濃武平一
云三灮廻斗極萬騎肅鈎陳地若遊汾水畋疑獵渭
濱趙彦昭云廊廟心存巗壑中鑾輿矚在㶚城東逍
遥自有蒙莊子漢主徒言河上公張說序亦云嵐氣
入野榛煙出谷魚潭竹岸松齋藥畹虹泉電射雲木
虚吟恍惚疑夢間關忘術兹所謂丘壑道政龍衣冠
巢許也
開元中嗣立自湯井還都經其龍門北溪别業忽懷
驪山之勝嘗有詩云幽谷杜陵邊風煙别幾年偶來
伊水曲溪嶂覺依然傍浦憐芳木尋崕愛渌泉嶺雲
隨馬足山鳥向人前地合心俱静言因理自玄短才
叨重寄尸禄媿妨賢每揖掛冠侣思從初服旋稻粱
仍欲報歲月坐空捐助岳無纖芥輸溟謝末㳙還晤
北轅失方兹南澗田時張說崔泰之崔日知在東都
皆和焉先一日太平公主上官昭容題詩數篇故張
說詩云舞鳳迎公主雕龍賦婕妤
趙彦伯
九日應制云九日報仙家三秋轉翠華呼鷹下鳥路
戲馬出龍沙簮挂丹萸蘂杯涵紫菊花所願同微物
年年共辟邪(字得花)
張亶來自朔方軍中宗迓之宴于桃花園應制曰紅
萼競燃春苑曙芊茸新色御筵開長年願奉西王讌
近侍慙無東朔才
彦伯為洪文舘學士
閻朝隱
送金城公主生舅重親地君臣厚義鄉還將貴公主
嫁與褥檀王鹵簿山川闊胡琴道路長廻贍父母國
日出在東方
人日大明宫應制云句芒人面乘兩龍道是春神衛
九重綵勝年年逢七日酴䕷歲歲滿千鍾宫梅間雪
祥光徧城柳含煙瑞氣濃醉倒君前情未盡願因歌
舞自為容
宴安樂公主新宅云鳳凰鳴舞樂昌年蠟燭開花夜
管絃半醉徐擊珊瑚樹巳聞鐘漏曉聲傳
鸚鵡猫兒云鸚鵡惠鳥也猫不仁獸也飛翔其背焉
嚙啄其頤焉攀之緣之蹈之履之弄之藉之蹌蹌然
此為自得彼亦以為自得畏者無所起其畏忍者無
所行其忍抑血属舊故之不若臣叨踐太子舍人朝
暮侍從預見其事聖上方以禮樂文章為功業朝野
歡娱強梁充斥之軰願為臣妾稽顙闕下者日萬計
尋而天下一統實以為惠可以伏不惠仁可以伏不
仁亦太平非常之明證事恐久遠風雅所缺再拜稽
首為之篇
霹靂引豐隆鳴猛獸噫氣蛇吼聲鸚鵡鳥同資造化
兮殊粹精鷫鸘毛翡翠翼鵷雛延頸鵾鷄弄色鸚鵡
鳥同禀隂陽兮異埏埴彼何為兮隱隱振振此何為
兮綠衣翠襟彼何為兮窘窘蠢蠢此何為兮好㒵好
音彷彷兮佯佯似妖姬躧步兮動羅裳趍趍兮蹌蹌
若處子廻眸兮登玉堂爰有獸也安其獸也其忍觜
其脇距其胸與之放曠浪浪兮從從容容鈎瓜踞牙
也霄行晝伏無以當遇之兮忘味搏擊騰擲也朝飛
暮噪無以拒逢之兮屏氣由是言之貪殘薄則智惠
作貪殘臨之兮不復躍由是言之智惠周則貪殘囚
智惠犯之兮不復憂菲形陋質雖賤微皇王顧遇長
光輝離宫别館臨朝市妙舞繁絃雜宫徵嘉喜堂前
景福内和歡殿土明光裏雲母屏風文彩合流蘇斗
帳香煙起承恩宴盻接宴喜高視七頭金駱駝平懷
五尺銅師子國有君兮國有臣君為主兮臣為賓朝
有賢兮朝有德賢為君兮德為飾千年萬歲兮心轉憶
九日應制云九九侍神仙高高坐半天文章二曜動
氣色五星連簮紱趨皇極笙歌接御筵願因吹菊酒
相守百千年(字得筵)
中宗立春遊苑應制云管籥周移寰極裏乘輿望幸
斗城闉草根未結青絲縷蘿蔦揂垂綠帔巾鵲入巢
中言改歲燕銜書上道宜新願得長繩繫取日光臨
天子萬年春
送唐永昌赴東都詩曰洛陽難理若棼絲推破連環
定不疑鸚鵡鳥道長安樂回首一顧一相思
授著作郎直學士制云朝隱夜光成寶朝陽擢秀文
高一變藝㧾三端承顧問於鸞掖賞圖書於麟府頃
属播遷獲返班序方來石室分曹已參於著述金門
直事俾崇於伸奬可修文舘直學士
朝隱字友倩趙州欒城人性滑稽属辭竒詭為武后
所賞景龍時為著作郎先天中為秘書少監坐事貶
通州别駕卒
鄭愔
上幸薦福寺令賦詩云舊邸三乘闢佳辰萬騎留攔
圖奉葉偈芝蓋拂花樓國會人王法宫還天帝遊紫
雲成寳界白水作禪流鴈塔昌基遠鸚杯睿藻抽忻
承大風曲竊預小童謳
三會寺應制詩云鳥籕遺新閣龍旗訪古臺造書臣
頡往觀跡帝羲來睿覽山川匝宸心宇宙該𣑽音
隨駐輦天步接乘杯舊苑經寒露殘池問劫灰散花
將捧日俱喜聖詞開
陪幸昭容院獻詩四首
地軸樓居遠天台闕路賖何如遊帝宅即此對僊家
拂座金壺電池搖玉酒霞無云秦漢隔别訪武陵花
堯詞姑射近漢苑建章連十五蓂知月三千桃幾年
鶯歌隨鳳吹鸖舞向鵾絃更覓瓊妃伴來過玉女泉
宫掖賢才重山林高士難不言辭輦地更有結廬歡
池棟清温燠巗䆫起泫寒幽亭有仙桂聖主萬春看
槎流天上轉茅宇禁中開河鵲填橋至山熊避檻來
庭花採菉蓐巗石步莓苔願奉蘿圖泰長聞錦翰裁
陪幸長寧公主庄云公門襲漢環主第稱秦玉池架
祥鱣宇山吹鳴鳳曲拂席薜蘿垂廻舟芰荷觸平陽
妙舞處日暮清歌續
望春宫迎春應制云晨蹕凌高轉翠旌春樓望遠背
朱城忽排花上遊天苑却坐雲邊看帝京百草香心
初罥蝶干林嫩葉始藏鸎幸同微藿傾誠早願比盤
相應候榮
送金城公主云下嫁戎庭遠和親漢禮優笳聲出虜
塞簫曲比秦樓貴主悲黃鸖征人怨紫騮皇情眷億
兆割念俯懷柔
早朝云瑞闕龍居峻宸庭鳳掖深才良寄天綍趍拜
侣朝簪飛鳥看來影喧車識駐音重軒輕霧入洞戶
落花侵聞有題新翰依然想舊林同聲慙卞玉謬比
託韋金
寒外三篇
塞外蕭條望征人北路賖邊聲亂朔馬秋色引胡笳
遥鄣侵歸日長城帶晚霞斷蓬飛古戊連鴈聚寒沙
海暗雲無葉山春雪作花丈夫期報主萬里獨辭家
荒壘三秋夕窮郊萬里平海隂凝獨樹日氣下連營
戎旆霜疑重邊裘夜更輕將軍猶轉戰都尉不成名
折柳悲春曲吹笳斷夜聲明年漢使返湏築受降城
陽鳥南飛夜隂山北地寒漢家征戍客年歲在樓蘭
玉關朔風起金河秋月團邊聲入鼓吹霜氣下旌干
海外歸書斷天涯旅鬢殘子卿猶奉使常向節旌看
愔字文靖年十七進士擢第神龍中為中書舍人與
崔日用趙履温李&KR1957;等託武三思權熏炙中外天下
語曰崔冉鄭亂時政(雍也冉祖)或曰初附來俊臣俊臣誅
附易之易之誅託韋庶人後附譙王卒被戮
人日侍宴大明宫云瓊殿含光映早輪玉鑾初蹕望
初晨池開凍水仙宫麗樹發寒花禁苑新佳氣徘徊
籠細網殘霙淅瀝染輕塵良時荷澤皆迎勝窮谷稀
陽猶未春
哭郎著作云詩禮康成學文章賈誼才已年人得夢
庚日鳥為灾書草藏天閣琴聲入夜臺荒階羅駁蘚
雲座滿塵埃白馬賓從散青烏隴隧開悲凉門舘下
懷舊幾遲廻
秋閨詩云征客向輪臺幽閨寂不開音書秋鴈斷機
杼夜蛩催虚愰風吹葉閑階露染苔自憐愁思影常
共月徘徊
唐永徽以來唱桑條歌云桑條韋也女韋也神龍時
逆韋應之愔作枽條樂詞十首以進擢吏侍
愔樂府採蓮曲云錦檝沙棠艦羅帶石榴裙綠潭採
荷芰清香日稍曛魚鳥争唼喋花葉相芬氲不覺湘
州暮菱歌處處聞
胡笳曲云漢將留邊朔遥遥歲序深誰堪牧馬思正
是胡笳吟曲斷江山月聲悲雨雪隂傳書向蘇武陵
也獨何心
折楊柳云青柳映紅顔黃雲蔽紫關忽聞邊使出枝
葉為君攀舞腰愁欲斷春心望不還風花衮成雪羅
綺亂班班
夜遊曲云漢室歡娱盛魏國文雅遒許史多暮宿應
陳從夜遊西園燕公子北里召王侯詎似將軍獵空
嗟亭尉留
年少行云穎川豪横客咸陽輕薄兒田竇方貴幸趙
李新相知軒蓋終朝集笙竽此夜吹黃金盈篋笥白
日忽西馳
沈佺期
幸太平公主南庄詩云主第山門起㶚川宸遊風景
入初年鳳凰樓下交天仗烏鵲橋頭敞御筵往往花
間逢綵石時時竹裏見虹泉今朝扈蹕平陽館不羡
乘槎雲漢邊
九日臨渭亭云御氣幸金方憑高薦羽觴魏文班菊
蘂漢武賜萸房秋美銅池色晴添銀樹光年年重九
慶日月奉天長
陪幸韋嗣立㽵云台階好赤松别業對青峰茆室承
三顧花源接九重虹旗縈秀木鳳輦拂疎笻逕直千
官擁溪長萬騎容水堂開禹膳山閣獻堯鐘皇鑑清
居遠天文睿奬濃巗泉他夕夢漁釣往年逢共榮丞
相府偏降逸人封
白鹿觀應制云紫鳳真人府班龍太上家天流芝蓋
下山轉桂旌斜聖藻垂寒露仙杯落晩霞唯應問王
母桃作幾時花
上已陪駕渭濱云寳馬香車清渭濱紅桃碧柳禊堂
春皇情尚隱垂竿佐天瑞先呈捧劒人
陪幸五王宅云北闕垂旒暇南宫聽履廻天臨翔鳳
轉恩向濯龍開蘭氣承僊帳榴花引御杯日從金穴
吐雲是玉衣來池影搖歌席林香散舞臺不知行漏
晚清蹕尚徘徊
安樂公主㽵云皇家貴主學神仙别業初開雲漢邊
山出盡如鳴鳳嶺池成不譲飲龍川粧樓翠幌教春
住舞閤金鋪借日懸景從乘輿來此地稱觴獻夀樂
鈞天
人日大明宫應制云拂旦鷄鳴仙衛陳憑高龍首帝
庭春千宫黼帳杯前夀百福香奩勝裏人山鳥初來
猶怯囀林花未發已偷新天文正應韶光轉設報懸
知用此辰
望春宫迎春應制云芳郊綠野散春晴複道離宫煙
霧生楊柳千條花欲綻蒲桃百丈蔓初縈林香酒氣
元相入鳥囀歌聲各自成定是風灮牽宿醉來晨復
得幸昆明
晦日滻水應制云素滻接宸居青門盛祓除摘蘭諠
鳳野浮棗溢龍渠苑蝶飛殊嬾宫鸎囀不疎景移天
上入歌舞向儲胥
送金城公主云金牓扶丹掖銀河属紫閽那堪將鳳
女還似嫁烏孫玉就歌中怨珠辭掌上恩西戎非我
匹明主為公存
餞唐永昌云洛陽舊有神明宰輦轂田來天地中餘
邑政成何足貴因君取則四方同
早朝云閶闔連雲起巗廊拂霧開玉珂龍影度珠履
鴈行來長樂霄鐘盡明光曉奏催一經推舊德五字
擢英才儼若神仙去紛從霄漢廻千春奉休歴分禁
喜趨陪
曝衣篇云君不見昔日宜春太液邊披香畫閣與天
連登華灼爍九微映香氣氛氲百和燃此夜星繁河
正白人傳織女牽牛客宫中擾擾曝衣樓天上娥娥
紅粉席曝衣何許矄半黃宫中梁絳河裏碧煙上雙
花㐲兔畫屏風四子盤龍擎斗帳舒羅散縠雲霧開
綴玉垂珠星漢廻朝霞散綵羞衣架曉月分光劣鏡
臺上有仙人長命錦中有玉女迎歡繡玳瑁筵中别
作春珊瑚䆫裏飜成晝椒房金屋寵新流意氣嬌奢
不自由漢文宜惜露臺産晉武湏燒前殿裘(脫字中間疑有)
九日應制云御氣幸金方憑高薦羽觴魏文頒菊𦵔蘂
漢武賜萸房去鸖留歌吹歸鴻識舞行臣歡重九慶
日月奉天長(字得長)
和晦日駕幸昆明池云法駕乘春轉神池象漢廻雙
星移舊石孤月隱殘灰戰鷁逢時去恩魚望幸來岸
花緹騎遶堤柳幔城開思逸横汾唱歡流宴鎬杯微
臣凋杇質羞覩䂊章材
白鹿觀應制云四郊秦漢國八水帝王都閭閻雄理
閈宫闕壯規模貫渭稱天邑含歧實奥區金門披玉
館因此識皇圖
主第夜宴云濯龍門外主家親鳴鳳樓中天上人自
有金杯迎甲夜還將綺席發陽春
張燕公說嘗謂佺期曰沈三兄詩湏還他第一佺期
字雲卿相州人除給事中考功郎受贓劾未究會張
易之敗遂長流驩州稍遷台州錄事參軍入計召見
拜起居郎兼修文直學士侍宴為弄辭悅帝賜牙緋
尋為太子詹事開元初卒(時佺期流向嶺外生歸身佺期廻波樂詞云廻波爾)
(笏未復牙緋名已蒙齒錄袍)
魏建安後訖江左詩律屢變至沈約庾信以音韻相
婉附属對精密及之問沈佺期又加靡麗回忌聲病
約句凖篇如錦綉成文學者宗之號為沈宋語曰蘇
李居前沈宋比肩謂蘇武李陵也
酬蘇味道夏晚省中云並命登仙閣分霄直禮闈大
官供宿膳侍史護朝衣卷幔天河入開牎月露微小
池殘暑退高樹早凉歸冠劒無時釋軒車待漏飛明
朝題漢柱三署有光輝
和楊再思春夜宿直云西禁青春滿南端皓月微千
廬霄駕合五夜曉鐘晞星斗横綸閣天河渡瑣闈煙
花章奏裏紛向夕郎飛
和崔正諫登秋日早朝云鷄鳴朝謁滿露白禁門秋
爽氣臨旌戟朝光映冕旒河宗來獻寶天子命焚裘
獨負津陽議言從逮禮遊
巫山高云巫山高不極合沓竒狀新暗谷疑風雨隂
崕若鬼神月明三峽曙潮滿九江春為問陽臺客應
知入夢人此詩范攄以為佺期之作而顧陶以為張
循今記於此
宋之問
芙蓉園應制云芙蓉秦地沼盧橘漢家園谷轉斜盤
徑江廻曲抱源風來花自舞春入鳥能言侍宴瑶池
夕歸途笳吹繁
三會寺應制云六飛廻玉輦雙樹謁金仙瑞鳥呈真
字神龍吐浴泉淨心遙證果睿想獨超禪塔踴香花
地山圍日月天𣑽音迎雨徹空樂倚雲懸今日登仁
夀長看法鏡圓
薦福寺應制云𣑽筵光聖邸遊䂊覽宏規不改靈光
殿因開功德池蓮生新步葉桂長昔攀枝踴塔夜中
見飛樓海上移聞韶三月幸觀象七星危欲識龍歸
處朝來雲氣隨
陪遊苑遇雪云紫禁仙輿詰旦來青旗遙倚望春臺
不知庭霰今朝落疑是林花昨夜開
餞許州宋司馬云穎郡水東流荀陳兄弟遊偏傷兹
日遠獨向聚星州河潤在明德人康非外求當聞力
為政遥慰我心愁
謁禹廟云夏王乘四載兹地發金符駿命終不易報
功疇敢渝先驅惣昌會後至伏靈誅玉帛空天下衣
冠照海隅旋聞厭黃屋更道出蒼梧林表詞轉茂山
阿井詎枯舟遷龍負壑田變鳥芸蕪舊物森如在天
威肅未殊玄夷届瑶席玉女侍青都奕弈扃闈邃軒
軒文衛趨氣青連曙海雲白洗春湖猿嘯有時合禽
言長自呼靈歆異蒸糈至樂匪笙竽茅殿今文襲梅
梁古製無運遥日崇麗業盛荅昭蘇伊昔力云盡而
今功尚敷揆才非美箭精享愧生芻郡職昧為美邦
空寧自誣下車霰已積攝事露行濡人隱冀多祐曷
惟霑薄駈
詠海云肅事祠春溟宵齋洗蒙慮鷄鳴見日出鷺下
觀濤鶩地闊八荒近天廻百川澍筵端濟空曲目外
唯雰霧暖氣物象來周遊晦明互致腥匪玄享䄄滌
期靈煦的的波際禽泫泫島間樹安期今何在方丈
蔑尋路仙事與世隔冥搜徒巳屢四明背群山遺老
莫辨處内撫良自慨弱齡忝恩遇三入文史林兩拜
神仙署雖歎出關遠始知臨海趣賞來空自多理勝
孰能喻留檝竟何時待徙倚歲云暮
浣紗篇贈陸上人云越女顔如花越王聞浣沙國微
不自寵獻作吴宫娃山藪半潛匿苧羅更蒙遮一行
覇勾踐再笑傾夫羌艷色奪人目效嚬亦相誇一朝
還舊都靚粧尋若耶林鳥驚入松網魚畏沈花始覺
冶容妄方悟君心邪欽子秉幽意世人共稱嗟願言
託君懷儻類蓬生麻家住雷門曲閣高陵飛霞淋漓
翠羽帳旖旎綠雲車奉風豔楚舞秋月綿胡笳自昔
專嬌愛翫襲惟矜奢逹本知空寂棄彼猶泥沙永割
偏執性自長薰修牙携妾不障道願止妾西家
中宗幸薦福寺獻詩云香刹中天起宸遊滿路輝乘
龍太子去駕象法王歸殿飾金人影牎搖玉女扉稍
迷新草木遍識舊庭闈水入禪心定雲從寳思飛欲
知星劫遠初拂六銖衣
立春日侍宴内殿出剪綵花詩云金閣裝新店瓊筵
弄綺梅人間都未識天上忽先開蝶繞香絲住蜂憐
艷粉回今年春色早應為剪刀催
陪幸公主南㽵詩云青門路接鳳凰臺素滻宸遊龍
騎來澗草自迎香輦合巗花應對御筵開文移北斗
成天象酒近南山作夀杯此日侍臣將石去共歡明
主錫金廻(及此作都為冠之問薦福寺昆)
明河篇云八月凉風天氣晶萬里無雲河漢明昏見
南樓清且淺曉落西山縱復横洛陽城闕天中起長
河夜夜千門裏複道連甍共蔽虧畫堂瓊戶特相宜
雲母帳前初㲹濫水精簾外轉逶迤倬彼昭回如
練白復出東城接南陌南陌征人去不歸誰家今夜
擣寒衣鴛鴦機上疎螢度烏鵲橋邊一鴈飛鴈飛螢
度愁難歇坐見明河漸微沒巳能舒卷任浮雲不惜
光輝讓流月明河可望不可親願得乘槎一問津更
將織女支機石還訪成都賣卜人蓋之問求爲北門
學士天后不許故此篇有乘槎訪卜之語后見其詩
謂崔融曰吾非不知其才但以其有口過爾之問終
身耻之(齒疾口過)
武后遊龍門命群官賦詩先成者賜以錦袍左史東
方虬詩成拜賜坐未安之問詩後成文理兼美左右
莫不稱善乃就奪錦袍衣之其詞曰宿雨霽氛埃流
雲度城闕河湜柳新翠苑樹花初發洛陽花柳此時
濃山水樓臺映幾重羣公拂霧朝翔鳳天子乘春幸
鑿龍龍門近出王城外羽從淋漓擁軒蓋雲蹕纔臨
御水橋天衣已入香山會山壁嶄巗斷復連清流澄
澈俯伊川塔影遥遥綠波上星龕奕奕翠微邊層
巒舊長千尋木春壑初飛百丈泉綵仗蜺旌遶香閣
下輦登高望河洛東城宫闕擬昭回南陌溝塍殊綺
錯林下天香七寳臺山中春酒萬年杯微風一起祥
花落仙樂初鳴瑞鳥來鳥來花落紛無已稱觴獻夀
煙霞裏歌舞淹留景欲斜石間猶駐五雲車鳥旗翼
翼留芳草龍騎駸駸映晩花千乘萬騎鑾輿出水静
山空嚴警蹕郊外喧喧引看人傾城南望属車塵嚻
聲引颺聞黃道王氣周廻入紫宸先王定鼎三河固
寳命乘周萬物新吾皇不事瑶池樂時雨來觀農扈春
詠省壁畫鸖詩云粉壁圖仙鸖昂藏真氣多騫飛竟
不去當是戀恩波
韋善心為郎中善剖决之問善詩時謂戶部二妙之
問字延清汾州人與佺期允濟媚附易之及敗貶瀧
州參軍事逃歸復附三思景龍中謟事太平公主安
樂公主權盛復往諧結太平深嫉之中宗將用為中
書舍人太平發其贓下遷越州長史賦詩流傳京師
睿宗立以獪險盈惡詔流欽州賜死
徐堅
送金城公主云星漢下天孫車服降殊藩匣中詞易
切馬上曲虚繁關塞移朱帳風塵照錦軒簫聲去日
遠萬里望河源
餞許州宋司馬云舊許星車轉神京祖帳開斷煙傷
别望零雨送離杯辭鷰依空遶賓鴻入聽哀分携與
秋氣日夕共徘徊
餞唐永昌赴任東都云郎官出宰赴伊瀍征轉駸駸
㶚水前此時長望新豐道携手相看共黯然
餞考功武員外學士使嵩山置舍利塔謌云伊川别
騎㶚岸分筵對三春之花月覽千里之風煙望青山
兮分地見白雲兮在天寄愁心於樽酒愴離緒於清
絃共握手而相顧各㗸悽而黯然(宗時作巳上中)
堅字元固西臺舍人齊𣆀之子属文典厚楊再思每
日為鳳閣舍人樣中宗時為給事中明皇改麗正書
院為集賢院以堅充學士不為章句之學而窮覽治
聞綿歴四朝以謹厚稱
送張說廵邊應制云至德撫遐荒神兵赴朔方帝思
元帥重爰釋股肱良累相承開池深籌協子房寄崇
專斧鉞禮俻設壇場&KR0911;鼓喧雷電戈劒凛風霜四騏
將戒道十乘啓先行聖錫加常錫天光曜寵光出郊
開帳飲寅餞盛離章雨濯梅林潤風秋麥野凉燕山
應勒頌麟閣佇名楊(開池字疑)
堅卒張說挽歌云才美臨淄北名高淮海東羽儀三
省遍漁獵五車通玉殿孤新榜珠英落舊叢徒存一
寳劒何處訪徐公
盧懷慎
九日應制云時和素秋節宸豫紫機閑鸖似聞琴至
人疑宴鎬還曠望對平野潺湲俯暝灣無因酬大德
空此媿崇班(字得還)
懷慎靈昌人開元初與姚崇同相時譏為伴食然能
清儉以直道始終
武平一
駕幸温泉詩云秦王登竭石周后襲崐崘何必在遐
遠方稱萬㝢尊我皇順時豫星駕動軒轅雄騎交馳
道清笳度國門廻輿長樂觀校獵上林園行漏移三
象連營惣八屯旌搖鸚鵡谷騎轉鳳凰原絶壁蒼苔
古靈泉碧溜温參差開水殿&KR0772;窱敞巗垣豐邑蹤猶
在驪宫跡尚存煙松銜翠幄雪逕遶花源侍從推玄
草文章召武賁深仁浹夷夏洪造溢乾坤謬忝王枚
列多慙雨露恩
景龍四年正旦賦栢樹詩云綠葉迎春綠寒枝歴歲
寒願將百葉夀長奉萬年歡
興慶池云鑾輿羽駕直城隈帳殿旌門此地開皎潔
靈潭圖日月參差畫舸結樓臺波搖岸影隨橈轉風
送荷香逐酒來願奉皇懽常不極長遊雲漢幾昭回
白鹿觀應制云玉府凌二曜金壇駐六龍綠旒懸倒
景羽蓋偃喬松玄圃靈芝秀華池瑞液濃謬因霑舜
渥長願奉堯封
送金城公主云廣化三邊静通姻四海安還將膝下
愛特副域中歡聖念飛玄藻仙儀下白蘭日斜征蓋
没歸騎動鳴鸞
宴安樂公主新宅云王孫帝女下仙臺金牓珠簾日
夜開遽惜瓊筵懽正洽唯愁銀箭曉相催
餞唐永昌云聞君墨綬出丹墀䨥舄飛來佇有期寄
謝銅街攀柳日無忘粉署握蘭時
正月八日立春内出綵花賜近臣應制云鑾輅青旂
下帝臺東郊上苑望春來黃鶯未觧林間囀紅蘂先
從殿裏開畫閣條風初變柳銀塘曲水半含苔斦逢
睿藻先韶律更促霞觴畏景催是日中宗手勑批云
平一年雖最少文甚警新悅紅蘂之先開訝黃鶯之
未囀循環吟咀賞歎兼懷今更賜花一枝以彰其美
所賜學士花並令插在頭上後所賜者平一左右交
插因舞蹈拜謝時崔日用乘酣飲欲奪平一所賜花
上於簾下見之謂平一曰日用何爲奪卿花平一跪
奏曰讀書萬卷從日用滿口虚張賜花一枝學平一
終身不獲上及侍臣大笑因更賜酒一杯當時嘆美
中宗宴安樂公主新宅應制云紫漢秦樓敞黃山魯
館開簪裙分上席歌舞列平臺馬既如龍至人疑學
鳳來幸忻聮棣萼何以接鄒枚
人日西臺觀打毬應制云令節重遨遊分鏕戲綵毬
驂驔廻上苑躞蹀繞通溝影就紅塵沒光隨赭汗流
賞闌清景暮歌舞樂時休
平一名甄以字行武后時畏禍隱嵩山中宗雖宴豫
嘗因詩規誡然不能卓然自引去明皇時終亦彼謫
雖謫而名不衰
李行言
秋晩度廢關云秦郊平舊險周德眷遺黎始聞清夜
柳俄見落風泥物色來無限津途去不迷空亭誰問
馬閑戍但鳴鷄山月寒彌淨河風曉更凄贈言楊伯
起非復是關西
景龍中中宗引近臣宴集令各獻伎爲樂張錫爲談
客娘舞宗晉卿舞渾脫張洽舞黃麞杜元琰誦婆羅
門呪行言唱駕車西河盧藏用效道士上章國子司
業郭山煇請誦古詩兩篇誦鹿鳴蟋蟀未畢李嶠以
詩有好樂無荒之語止之行言隴西人兼文學幹事
函谷關詩為時所許中宗時為給事中能唱步虛歌
帝七月七日御兩儀殿會宴帝命為之行言於御前
長跪作三洞道士音詞歌數曲皃偉聲暢上頻嘆美
韋元旦
正月七日宴大明殿詩云鸞鳳旌旂拂曉陳魚龍角
觗大明辰青韶既肇人為日綺勝初成日作人聖藻
凌雲裁栢賦仙歌從宴摘梅春垂旒一慶宜年酒朝
野俱歡薦夀新
安樂公主山庒云銀河南渚帝城隅帝輦平明出九
衢刻鳳蟠螭陵桂邸穿池疊石寫蓬壺瓊簫暫下鈞
天樂綺綴長懸明月珠仙牓承恩争既醉方知朝野
更歡娱
望春宫迎春應制云九重樓閣半山霞四望韶陽春
未賖侍蹕妍歌游㶚涘留觴罷舞出京華危萍競捧
中街日戲馬争銜上苑花景色歡娱長若此承恩不
醉不還家
送金城公主云柔遠安夷俗和親重漢年軍容旌節
送國命錦車傳琴曲悲千里簫聲戀九天唯應西漢
月來就掌珠圓
餞唐州高使君云桐栢膺新命芝蘭惜舊遊鳴臯夜
鸖在遷木早鸎求傳擁淮源路罇空㶚水流落花分
送遠春色别離憂
早朝云霞維芳月季宸極衆星尊佩玉朝三陛鳴珂
過九門挈壺分早漏㐲檻耀初暾北倚蒼龍闕西臨
紫鳳垣詞庭草雖視温室樹無言鱗翰空爲忝長懷
聖主恩
中宗立春遊苑應制云㶚涘長安常近日殷正臘月
早迎新池魚戲葉仍含凍宫女裁花巳作春向苑雲
疑承翠帷入林風若起青蘋年年斗柄東無限願把
瓊觴夀北辰
中宗時興慶池侍宴應制云滄池漭沆帝城邊殊勝
昆明鑿漢年夾岸旌旗䟽遠道中塘簫鼓振樓船雲
峰四起迎宸幄寳樹千重入御筵宴樂已深魚鳥詠
承恩更欲奏甘泉
主第夜宴云主第新成銀作榜賓筵廣宴玉為樓壺
觴既卜仙人夜歌舞疑停織女秋
元旦京兆萬年人與張易之姻属易之罷貶感義尉
舅陸頌妻韋后弟也元旦憑以復進終中書舍人
唐詩紀事卷第十一
