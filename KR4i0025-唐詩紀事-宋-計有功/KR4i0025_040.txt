唐詩紀事卷第四十
范傳正薛存誠賈島馬異
張登包吉長孫佐輔李正封
崔護張又新陸復禮柳公權
陸鴻漸王季則王公亮徐牧
陳存
范傳正
謝真人過舊山云麾盖從仙府笙歌入舊山水流丹
竈缺雲起草堂關白鹿行為衞青鸞舞自閑種松鱗
未立移石蘚仍斑望路煙霞外廻輿巖岫間豈唯遼
西鶴空歎令威還
鮑溶人日陪宣州范中丞傳正與范侍御宴云人日
春風綻早梅謝家兄弟看花來吳姬對酒歌千曲秦
語留人酒百杯絲柳向空初宛轉玉山看日漸徘徊
流光易去歡難得莫厭頻頻上此臺
傳正元和十二年廉問宣池遷李白墳於青山之陽
為銘曰嵩岳降神是生輔臣蓬萊譴真斯為逸人晉
有七賢唐稱八仙應彼星象唯公一焉晦以麴蘖暢
於文編萬象奔乎筆端萬慮泯滅乎樽前卧必酒甕
行唯酒舡吟風詠月席地幕天但貴適其所適不知
夫所以然而然至今尚疑其醉在千日寧審乎夀終
百年謝家山兮李公墓異代詩流同此路舊墳卑庳
風雨侵新宅爽塏松栢林故鄉萬里且無嗣二女從
民永於此猗歟琢石為二碑一藏幽隧一臨歧岸深
谷高變化時一存一毁名不虧
傳正為宣歙觀察頗事華侈憲宗知之代還拜光禄
卿好古性情悍初自整飭官益逹用度益奢傾貲貨
市權貴驩私公府如家帑亦幸素有名不敗云
薛存誠
暮春自南臺丞再除給事中仍是本廳几榻杖履宛
然如舊云再入青瑣闈忝官誠自非拂塵驚物在開
戶似僧歸積草漸無逕殘花猶灑衣禁垣偏日近行
坐是恩輝
盧綸同存誠登栖巖寺云衰蹇步難前上山如上天
塵泥來自晚猿鳥到何先萬壑應孤磬百花通一泉
蒼蒼此明月下界正沉眠
存誠字資明河中人登正元進士第和易容物而當
官毅然不可奪元和末為御史中丞卒
賈島
字浪仙范陽人初為浮屠名無本能詩獨變格入僻似
矯艷於元白來洛陽韓愈教為文去浮屠舉進士終
普州司戸島久不第吟病蟬之句以刺公卿或奏島
與平曾等為十惡逐之詩曰病蟬飛不得向我掌中
行折翼猶能薄酸吟尚極清露華凝在腹塵點悞侵
睛黃雀并烏鳥俱懷害爾情大中末授遂州長江簿
初之任屇東川守者厚禮之島獻感恩詩曰匏革奏
終非獨樂軍城未曉啟重門何時却入三台貴此日
空知八座尊羅綺舞間收雨點貔貅闘外卷雲根逐
遷属吏隨賓列撥棹扁舟不忘恩自長江遷普州司
倉方干自鏡湖寄詩曰亂山重復疊何路訪先生豈
料多才者空垂不第名閑曹猶得醉薄俸亦勝耕莫
問吟詩苦年年芳草平島至老無子因啖牛肉得疾
終于傳舍
延康吟云寄居延夀里為與延康隣不愛延康里愛
此里中人人非十年故人非九族親人有不杇語得
之煙山春
望山詩云南山三十里不見踰一旬冒雨時立望望
之如朋親虬龍一掬波洗蕩千萬春日日雨不断怨
殺望山人天事不可長勁風來如奔隂淫一已掃浩
翠寫國門長安百萬家家家張屏新誰家最好山我
願為其鄰
朝飢云市中有樵山此舍無朝煙井底有甘泉釜中
乃空然我要見白日雪來塞青天立聞西牀琴凍折
兩三絃飢莫詣他門古人有拙言
再投李益常侍云何處初投刺當時赴尹京淹留花
柳變然諾肺腸傾避暑蟬移樹高眠鴈過城人家嵩
岳色公府洛河聲聮句逄秋盡嘗茶見月生新衣裁
白紵思從曲江行
王建寄島詩云盡日吟詩坐忍飢萬人中梘似君稀
僮眠冷榻朝猶卧驢放秋田夜不歸傍暖旋收紅落
葉覺寒重着舊生衣曲江池畔時時到為愛鸕鷀雨
裏飛
島詩有警句韓退之喜之其渡桑乾詩曰客舍并州
三十霜歸心日夜憶咸陽如今更渡桑乾水却望并
州是故鄉
又赴長江道中詩曰策杖馳山驛逄人問梓州長江
那日到行客替生愁晉公度初立第於街西興化里
鑿池種竹起臺榭島方下第或以為執政惡之故不
在選怨憤題詩曰破却千家作一池不栽桃李種薔
薇薔薇花落秋風起荆棘滿庭君始知皆惡其不遜
島為僧時洛陽令不許僧午後出寺賈有詩云不如
牛與羊猶得日暮歸韓愈惜其才俾反俗應舉貽其
詩云孟郊死葬北邙山日月星辰頓覺閑天恐文章
中斷絶再生賈島在人間由是振名(退之詩或曰非)
送長安惟鑒法師云講經春色裏花繞御床飛南海
幾回渡舊山臨老歸觸風香損印霑雨磬生衣雲水
路迢逓往來消息稀
題杜司戶亭子云牀頭枕是溪中石井底泉通竹下
池宿客未眠過夜半獨聞山雨到來時
題李欵幽居云閑居少鄰並草徑入荒村鳥宿池中
樹僧敲月下門過橋分野色移石動雲根暫去還來
此幽期不負言
哭栢嵓和尚云苔覆石牀新吾師古幾春寫留行道
影焚却坐禪身塔院關松雪房門鏁隙塵自嫌雙淚
下不是觧空人(乃是燒殺活和尚也永叔云焚却坐禅身)
哭孟郊云身死聲名在多應萬古傳寡妻無子息破
宅帶林泉塜近登山道詩隨過海舡故人相予後斜
日下寒天普州有岳陽山島葬於此唐安程錡從事
倅岳陽有詩曰倚恃才難繼昂藏皃不恭騎驢衝太
尹奪卷誤宣宗馳譽超前輩居官下我儂司倉舊曹
署一見一心忡
唐末舉子李克恭有詩曰一一玄微縹緲成盡吟方
更爽神情宣宗謫去為閑事韓愈知來已振名海底
也應搜得净月輪常被翫教傾如何未隔四十載不
遇論量向此生
夜半長安雨燈前越客吟(士句贈吳處)島嶼夏雲起汀洲
芳草深(句)秋風吹渭水落葉滿長安(句)山鍾夜度空
江水汀月寒生古石樓(句)舊國别多日故人無少年
(句)右張為取作主客圖
李洞過浪仙舊地云鸖外唐來有(句)星長江東注冷
滄溟境搜松雪仙人島吟歇林泉主簿廳片月已能
臨榜黑遥天何益抱墳青年年誰不登高第未勝騎
驢入畫屏
姚合寄島云寂寞荒原下南山只隔籬家貧惟我並
詩好復誰知艸色無窮處虫聲少盡時朝昏鼓不到
閑卧益相思
浪仙寄友人云一日不作詩心源如廢井筆硯為轆
轤吟詠作縈綆朝來重汲引依舊得清冷書贈同懷
人詞中作苦辛
島赴舉至京騎驢賦詩得僧推月下門之句欲改推
作敲引手作推敲之勢未决不覺衝大尹韓愈乃具
言愈曰敲字佳矣遂並轡論詩久之或云吟落葉滿
長安之句唐突大尹劉栖楚被繋一夕放之
馬異
送皇甫湜赴舉云馬啼聲特特去入天子國借問去
是誰秀才皇甫湜呑吐一腸文八音兼五色主文有
崔李郁郁為朝德青銅鏡必明朱絲繩必直稱意太
平年願子長相憶
貞元旱歲云赤地炎都寸草無雨川水沸煮虫魚定
應燋爛無人救淚落三篇古尚書
暮春醉中寄李干云歡異且交親酒生開甕春不須
愁犯夘且乞醉過申折草為籌筯鋪花作錦䄄嬌鸎
觧言語留客也慇懃
異河南人與盧仝結交荅仝結交詩云有鳥南翔
口銜一書札逹我山之維開緘金玉煥陸離乃是盧
仝結交詩此詩峭絶天邊格力與文星色相射長河
拔作數條絲太華磨成一拳石莫嗟獨笑無往還月
中芳桂難追攀况值亂邦不平年廻陵到谷如等閑
與君俛首大艱阻喙長三尺不得語因君今日形章
句羡獮猴子着衣裳悲蚯蚓子安翅羽上天不失察
我為遼天失所將吾劔兮切游泥使良驥兮捕老鼠
昨日脱身卑賤籠夘星借與老人峰抱鋤築地芸芝
术偃蓋參天舊有松我與松兮保身世臥居居兮起
于于潄潺潺兮聆嘒嘒道在其中可終歲不教辜負
堯為帝燒我荷衣摧我身回看天地如砥平鎠刀剉
骨不辤去卑窮君子今明明俛首辤山心慘惻白雲
雖收戀不得看雲且擬直須臾疾風又卷西飛翼為
報覃懷新結交死生富貴存後凋我心不畏朱公散
君意須防劉孝摽以膠投漆苦不早就中相去萬里
道河水悠悠山之間無由把袂攄懷抱仝吟文能治
奥成蘭薰不知何處清風夕擬使張華見陸雲
張登
招客遊寺云江城吏散倦春隂山寺鳴鍾隔雨深招
取遺民赴僧社竹堂分坐静看心
小雪日戲題絶句云甲子徒推小雪天刺梧猶綠槿
花然融和長養無時歇却是炎洲雨露偏
送王主簿遊南海云平生推久要留滯共三年明日
東南路窮荒霧露天曠懷常寄酒素業不言錢道在
貧非病時來醜亦妍過山乘䗶屐涉海附樓舡行矣
無為限宗門有大賢
上已泛舟詩云令節推元已天涯喜有期初筵臨泛
地舊俗祓穰時枉渚潮新上殘春日正遲竹枝遊女
曲桃葉度江詞風鷁今方退沙鷗亦未疑且同山簡
醉倒戴莫褰帷
劉夢得有楊州春夜與李端公益張侍御登叚侍御
平仲同會水館對酒聮句詩登始以巾褐就辟歴衛
佐廷評登貞元中為河南士曹遷殿院為漳州刺史
坐公累受劾感疾卒權載之序其文曰清河張登剛
潔介特不趍和從俗循性属詞發為英華自江南士
椽滿歲計相表為殿中侍御史董賦江南無何授漳
州刺史居七年坐公事受劾吏議侵誣胷臆約結感
疾不起君疾卑讇細人白黑太明矯枉憤厲往往過
正故其賦有云鶡必闘而知斃龍雖屠而不馴又云
賤而榮兮跌而喪痛一世之紛淪皆所以感憤頓挫
放言叙心兆憂賈禍常必由之二十年間數免希遷
志力相盩斯亦從古才士之所患也道雖由已感於
知已名不加人成必因人此登之語也
包吉
字幼正潤州人登進士第為諫議大夫坐善元載貶
嶺南劉晏奏起為汴東兩稅使貞元中為詩寄劉長
卿云波瀾喧衆口藜藿静吾廬喪馬思開卦占鴞懶
發書叙其遷謫之狀也
父融與賀知章張若虚張旭號吳中四士
酬于侍郎湖南見寄云桂嶺千崖斷湘流一派通長
沙今賈傅東海舊丁公章甫經殊俗離騷繼雅風金
閨文作字玉匣氣成虹翰墨時無侣丹青夙在公(恩主)
留左掖人望積南宮巧拙循名異浮沉顧位同九遷
歸上略三已契愚衷責謝庭中禮悲寬塞上翁楚材
欣有適燕石愧無工山曉重嵐外林春苦霧中雪花
翻海鸖波影到江楓去禮頻逄信回帆早掛空避賢
方有日非敢愛微躬
贈廬山白鸖觀劉尊師云蒼蒼五老霧中壇杳杳三
山洞裏官手護崑崙象牙簡心推霹靂棗枝盤春飛
雪粉加毫潤曉潄膏瓊冰(聲去)齒寒漸恨流年筯力少
唯思露冕事星冠
嶺下臥病寄劉長卿云唯有貧兼病能令親愛疎歲
時空放逐身世付空虚脛弱秋添絮頭風曉廢梳波
瀾喧衆口藜藿静吾廬喪馬思開卦占鴞懶發書十
年江海隔離恨子知予
長孫佐輔
擬古詠河邊枯樹云野火燒枝水洗根數圍孤樹半
心存應是無機承雨露却將春色寄苔痕
别友人云愁多不忍醒時别想極還尋静處行誰遣
同衾又分手不如行路本無情
德宗時人第公輔為吉州刺史佐輔往依焉佐輔有
傷故人歌妓云愁臉無紅衣滿塵萬家門戶不容身
曾將一笑君前去悞殺幾多回顧人右張為取此詩
作主客圖
南中客舍對雨送故人歸北云猿聲啾啾鴈聲苦卷
簾相對愁不語幾年客吳君在楚况送君歸我猶阻
家書作得不忍封北風吹斷階前雨
杭州秋日别故友云相見又相别大江秋水深悲歡
一世事去住兩鄉心浙瀝籬下葉凄清階上琴獨隨
孤掉去何處更同衾
代别後夢别云别中還夢别悲後更生悲覺夢俱千
里追期難再期翻思夢裏苦却恨覺來遲縱是非真
事何妨夢會時
荅邊信云征人去年戍遼水夜得邊書字盈紙揮刀
就燭裁紅綺結作同心荅千里君寄邊書書莫絶妾
荅同心心自結同心再觧心不離書字頻看字愁滅
結成一夜和淚封貯書只在懷袖中莫如書字固難
久願學同心長可同
對鏡吟云憶昔逄君新納聘青銅鑄出千年鏡意憐
光彩固無瑕義比恩情永相映每將鑒面兼鑒心鑒
來不輟情逾深君非結心空結帶結處尚新恩已背
開簾覽鏡悲難語對面相看孟門阻掩匣徒慙雙鳳
飛懸臺欲效孤鸞衰昔日照來人共許今朝照罷自
生疑鏡上有塵猶可拂君恩詎肯無廽時
山行書事云日落風䬘䬘駈車行遠郊中心有所悲
苦去穿黃茅茅中狐兔窠四面烏鳶巢鬼火時獨出
人煙不相交行行近破村一徑欹還坳迎霜聽蟋蟀
向月看蠨蛸翁喜客來坐客來羞厨庖濁醪誇撥螘
時果仍新苞相歡對寒爐呼兒爇枯梢性朴頗近古
其言無斗筲憂歡世上并歲月途中抛誰知問津客
空作揚雄嘲
古宮怨云窗前好樹名玫瑰去年花落今年開無情
春色尚識反君心忽斷何時來憶昔粧成候仙仗宮
璅玲瓏日新上拊心却笑西子嚬掩鼻誰憂鄭姬謗
草染文章衣下履花粘甲乙牀前帳三千玉皃休自
誇十二金釵獨相向盛衰傾奪欲何如嬌愛翻悲逐
侫諛重遠豈能慙沼鵠棄前方見泣船魚看籠不記
薰龍腦詠扇空曾秃鼠鬚始喜類蘿新託栢終傷如
薺却甘荼院深獨開還獨閉鸚鵡驚飛苔覆地滿箱
舊賜前日衣滴枕新垂夜來淚恨多開鏡照還悲綠
髻青娥尚未衰莫道新縑長絶比猶逄故劔會相追
李正封
洛陽清明日雨霽云曉日清明天夜來嵩少雨千門
尚㷑火九陌無塵土酒綠河橋春漏閑宫殿午遊人
戀芳草半犯嚴城鼓
詠露云霏霏靈液重雲表無聲落霑樹急玄蟬灑池
凄皓鸖流塵清遠陌飛月澄高閣霄潤玉堂簾曙寒
金井索佳人比珠淚坐感空綃薄
唐文皇好詩大和中賞牡丹上謂程脩已曰今京邑
人傳牡丹詩誰為首出對曰中書舍人李正封詩天
香夜染衣國色朝酣酒時楊妃侍上曰粧臺前宜飲
以一紫金盞酒則正封之詩見矣
夏遊招隠寺暴雨晩晴云竹栢風雨過蕭疎臺殿凉
石渠瀉奔溜金刹照頽陽鸖飛巖煙碧鹿鳴澗草香
山僧引清梵幡盖繞廻廊
禪門寺暮鍾云簨簴高懸于闐鍾黃昏發地殷龍宮
遊人憶到嵩山夜疊閣連樓倚太空
退之正封從軍有晩秋郾城聮句詩正封云從軍古
云樂談笑青油幕燈明夜觀碁月暗秋城拆遂為警
策正封字中護終監察御史
崔護
晩雞云黯黯嚴城罷鼓鼙數聲相續出寒捿不嫌驚
破紗窗夢却恐為奴半夜啼
山雞舞石鏡云盧峰開石鏡人說舞山鷄物象纖無
隠禽情目自迷景當煙霧歇心喜錦翎齊宛轉烏呈
彩婆娑鳳欲栖何言資羽族在地得天倪應笑翰名
者終朝飲敗醯
沈存中云唐人以詩主人物故雖小詩莫不烻揉極
工而後已所謂旬鍜月鍊者信非虛言小說護題城
南詩其始曰去年今日此門中人面桃花相映紅人
面不知何處去桃花依舊笑春風後以其意未全語
未工改第三句曰人面秪今何處去至今所傳有此
兩本惟本事詩作秪今何處在唐人作詩大率如此
雖有兩今字不恤也取語意為主耳後人以其有兩
今字故多行前篇(筆談)
護舉進士不第清明獨遊都城南得村居花木叢萃
叩門久有女子自門隟問之對曰尋春獨行酒渴求
飲女人啓關以盂水至獨倚小桃柯佇立而意属殊
厚崔辤起送至門如不勝情而入後絶不復至及來
歲清明徑往尋之門庭如故而戶扄鎻矣因題去年
今日此門中之詩於其左扉
護字殷功正元十二年登第終嶺南節度使
張又新
郡齋三月下旬作云春事日已歇池塘曠幽尋殘紅
披獨墜初綠間淺深偃仰捲芳褥顧步愛新隂謀春
未及竟夏初遽見侵
三月五日陪裴大夫泛長沙東湖詩云上已餘風景
芳辰集遠埛綵舟浮泛蕩綉轂下娉婷棲樹廻䓗蒨
笙歌轉杳冥湖光迷翡翠草色醉蜻蜓鳥弄桐花日
魚翻榖雨萍從今留勝會誰看畫蘭亭
五月水邊柳詩云結根挺涯涘垂影覆清淺睡臉寒
未開嬾腰晴更軟搖空條已重拂水帶方展似醉煙
景凝如愁月露泫絲長魚悞恐枝弱禽驚踐悵别幾
多情含春任攀搴
時號又新張三頭謂進士狀頭宏詞勑頭京兆觧頭
又新嘗作廣陵從事有酒妓每致情焉後二十年罷
江南郡舟道廣陵適李紳鎮淮南又新方懼其讎已
而又遇風漂沒二子紳憫然復書曰端溪不讓之辞
愚罔懷怨荆浦沉淪之事鄙實憫然宴遇殊厚前所
謂酒妓者猶在席又新以指染酒題盤上為詞曰雲
雨分飛二十年當時求夢不曾眠今頭白重相見
還上襄陽玳瑁筵李即命妓歌以送酒
又新與楊虔州善揚妻李有德無容又新求婚於揚
曰得美室足矣揚曰但與我同好定諧君心又新既
成婚殊失望乃為詩曰牡丹一朵直千金將謂從來
色最深今日滿欄開似雪一生辜負看花心(作惜看一)
又新字孔昭薦之子附逄吉罷貶汀州刺史又附李
訓訓死復坐貶終左司郎中
陸復禮
正元八年宏詞試中和節詔賜公卿尺詩云春仲令
初吉歡娛樂大中皇恩貞百度寶尺賜羣公欲使方
隅法還令規矩同捧觀珍質麗拜受聖恩崇如荷丘
山重思酬分寸功從兹度天地與國慶無窮
是歲復禮第一人李觀裴度次之
柳公權
公權武宗朝在内庭上常怒一宮嬪久之既而復召
謂公權曰朕怪此人若得學士一篇當釋然矣目御
前蜀牋數十幅授之公權略不佇思而成一絶曰不
分前時忤主恩已甘寂寞守長門今朝却得君王顧
重入椒房拭淚痕上大悦令宫人上前拜謝之
文宗時充翰林學士從幸未央宫苑中駐驆謂公權
曰我有一喜事邊上衣賜久不及時今年二月給春
衣訖公權前奉賀上曰可賀我以詩宫人迫其口進
公權應聲曰去歲雖無戰今年未得歸皇恩何以報
今日得春衣上悦激賞之
文宗夏日與諸學士聮句曰人皆苦炎熱我愛夏日
長公權續曰薰風自南來殿閣生微凉五學士属和
帝獨諷公權兩句辭清意足不可多得乃令公權題
於壁上字方圓五寸帝視之嘆曰鍾王復生無以加
矣公權字誠懸卒於太子太保
陸鴻漸
太子文學陸鴻漸名羽其先不知何許人景陵龍盖
寺僧姓陸於堤上得初生兒收育之遂以陸為氏及
長聰俊多聞學贍辞逸恢諧辨捷性嗜茶始創煎茶
法至今鬻茶之家陶為其像置於煬噐之間云宜茶
足利至大和中復州有一老僧云是陸僧弟子常諷
其歌云不羡黃金壘不羡白玉杯不羡朝入省不羡
暮入臺唯羡西江水長向金陵下來鴻漸又撰茶經
三卷行於代今為鴻漸形因目為茶神有售則祭之
無則以釡湯沃之
皇甫曾送鴻漸採茶相過詩云千峰待逋客香茗復
叢生採摘知深處煙霞羡獨行幽期山寺遠野飯石
泉清寂寂然燈夜相思一磬聲
吳門有辟彊園地多怪石鴻漸翫月詩云辟彊舊林
閬怪石終相向
權載之送陸太祝赴湖南幕詩云不憚征路遥定緣
賓禮重新知折柳贈舊侣乘藍送此去嘉句多楓江
接雲夢(太常寺太祝不就職按鴻漸自太子文學徙)
王季則
魚上水云北陸收寒盡東風觧凍初冰消通淺溜氣
變躍潜魚應節似知化楊鬐任所如浮沉非樂藻㳂
泝異傳書綴網時空久臨川意有餘為龍將可望今
日愧才虚
季則登元和進士第
王公亮
魚上水詩云春生寒氣減稍動久潜魚乍喜東風至
來看曲岸初出冰朱鬛見望日錦鱗舒漸覺流澌近
還欣掉尾餘噞喁情自樂㳂泝意寧疎儻得隨鱗化
終能上太虚
公亮登正元進士第長慶初上兵書十八卷自司門
郎中為商州刺史制云茂於學精於文文學之外有
折毫刜鍾之用自佐戎律領郡符持憲為郎皆稱厥
職命以為商州以尔精敏當自得中
徐牧
臨淵羡魚詩云清泚濯纓處今來喜一臨慙無下釣
處空有羡魚心退省時頻改謀身歲屢沉鬛成川上
媚網就水寧深頳尾臨波裏朱鬚破浪潯此時儻不
漏江上免行吟
陳存
穆陵路詩云西遊匣長劒日暮湘楚間歇馬上秋艸
逄人問故關孤村綠溏水曠野白雲山方念此中去
何時此路還
寓居武丁館云暑雨飃已過凉飈觸幽衿虚館無喧
塵綠槐多晝隂俯視古苔積仰聆早蟬吟放卷一長
想閑門千里心
送劉秀才南歸詩云鳥啼楊柳垂此别千萬里古路
入商山春風生㶚水停車落日在罷酒離人起蓬戶
寄龍沙送歸情詎已
存大曆正元間詩人
唐詩紀事卷第四十
