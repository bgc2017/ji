唐詩紀事卷第一錢塘洪楩校
太宗高宗中宗
帝京篇序云余以萬機之暇遊息藝文觀列代之皇
王考當時之行事軒昊舜禹之上信無間然矣至於
秦皇周穆漢武魏明峻宇雕墻窮侈極麗征税殫於
宇宙轍跡徧於天下九域無以稱其求江海不能贍
其欲覆亡㒹沛不亦宜乎余追蹤百王之末馳心千
載之下慷慨懷古想彼哲人庶以堯舜之風蕩秦漢
之弊用咸英之曲變爛漫之音求之人情不爲難矣
故觀文教於六經閱武功於七德臺榭取其避燥濕
金石尚其諧人神皆節之於中和不係之於淫放故
溝洫可悅何必江海之濱乎麟閣可翫何必山陵之
間乎忠良可接何必海上神仙乎豐鎬可游何必瑶
池之上乎釋實求華以人從欲亂於大道君子耻之
故述帝京篇以明雅志云爾
秦川惟帝宅凾谷壯皇居綺殿千尋起離宫百雉餘
連甍遥接漢飛觀迥凌虚雲日隱層闕風煙出綺䟽(一其)
巖廊罷機務崇文聊駐輦玉匣啓龍圖金繩披鳳篆
韋編斷仍續縹帙舒還卷對此乃淹留欹案觀墳典(二其)
移步出詞林停輿欣載宴琱弓寫明月駿馬疑流電
驚鴈落虚弦啼猿悲急箭閱賞誠多矣於兹乃忘倦(三其)
鳴笳臨樂舘眺聽歡芳節急管韻朱絃長歌凝白雪
威鳳肅來下玄鶴分成列去兹鄭衛聲雅音方可悅(四其)
芳辰追逸趣禁苑信多竒橋形通漢上峰勢接雲危
煙霞交隱映花鳥自參差何如肆轍跡萬里賞瑶池(五其)
飛盖去芳園蘭橈遊翠渚萍間日彩亂荷處香風舉
桂楫滿中川絃歌振長嶼豈獨汾河曲方爲歡宴所(六其)
日落䨇闕昏廻輿九重暮長煙散初碧皎月澄輕素
褰幌翫琴書開軒引雲霧銀漢耿層閣清風搖玉樹(七其)
歡樂難再遇芳晨良可惜玉酒溢雲罍蘭肴陳綺席
千鐘合堯禹百獸諧金石得志重寸隂忘懷輕尺璧(八其)
建章歡賞夕二八盡妖妍羅綺昭陽殿芬芳玳瑁筵珮
移星正動扇掩月初圓無勞上玄圃即此對神仙(九其)
以兹遊觀極悠然獨長想披卷覽前蹤撫躬尋既往
望古茅茨約曠今蘭殿廣入道慮高危虚心誡盈蕩
奉天竭誠敬臨民思惠養納善察忠諫明科慎刑賞
六五誠難繼四三非易仰庶待淳化敷方嗣云亭響(十其)
帝製帝京篇命李百藥並作既上詔曰卿何身老而
才之壯齒宿而意之新乎
正月臨朝云條風開獻節灰律動初陽百蠻奉遐書
萬國朝未央雖無舜禹跡幸欣天地康車軌同八表
書文混四方赫奕儼冠盖紛綸盛服章羽旌飛馳道
鐘鼓震脩廊組練暉霞色霜戟照朝灮晨宵懷至理
終愧撫遐荒
秋日垂清光賜房元齡詩曰秋露凝高堂朝光上翠
微參差麗䨇闕照耀滿重闈仙馭隨輪轉靈烏帶影
飛臨波無定彩入隙有圓暉還當葵藿志傾葉自相依
賦得白日傍西山詩曰紅輪不暫駐烏飛豈復停岑
霞漸漸落溪隂寸寸生藿葉隨光轉葵心逐照傾晚
煙含樹色棲鳥雜流聲
賦得花庭霧詩云蘭氣巳薰宫新蘂半粧叢色含輕
重霧香引去來風拂樹濃舒碧蘩花薄蔽紅還當雜
行雨髣髴隱遥空
詠小山詩云近谷文縈蘂遥峰對出蓮徑細無全磴
松小未含煙
弱柳鳴秋蟬詩云散影玉階柳含翠隱鳴蟬微形藏
葉裡亂響出風前
早鴈出雲鳴詩云初秋玉露清早鴈出雲鳴隔雲時
亂影因風乍含聲
秋日翠微宫詩曰秋光凝翠嶺凉吹肅離宫荷疎一
蓋缺樹冷半帷空側陣移鴻影圓花釘菊叢攄懷俗
塵外高眺白雲中
春日望海詩云披襟眺滄海憑軾翫春芳積流横地
軸䟽派引天潢仙氣凝三嶺和風散八荒拂曉雲布
色穿浪日舒光照岸花分彩迷雲鴈斷行懷卑運深
廣持滿守靈長有形非易測無源詎可量洪濤經變
野翠島屢成桑之罘思漢帝碣石想秦皇霓裳非本
意端拱且圖王
召侍臣賜宴守歲云四時運灰琯一夕變冬春送寒
餘雪盡迎歲早梅新
洛水云春蒐馳駿骨緫轡俯長河霞處流縈錦風前
漾卷羅水花飜照樹隄蘭倒插波豈必汾隂曲秋雲
發棹歌
冬日臨昆明池詩云石鯨分玉溜劫燼隱平沙柳影
水無葉梅心凍有花寒野凝朝露霜天散夕霞歡情
猶未極落景遽西斜
賦得浮橋詩云岸曲非千里橋斜異九星暫低逢輦
度還高值浪驚水搖文鷁動纜轉錦花縈遠近隨輪
影輕重應人行
入潼關詩云崤函稱地險襟帶壯兩京霜峰直臨道
冰河曲遶城古木參差影寒猿斷續聲冠蓋往來合
風塵朝夕驚高談先馬渡偽曉預鷄鳴弃繻懷遠志
封泥負壯情别有真人氣安知名不名
春日玄武門宴群臣詩云韶光開令序淑氣動芳年
駐輦華林側高宴栢梁前紫庭文珮滿丹墀衮紱連
九夷簉瑶席五狄列瓊筵娱賓歌湛露廣樂奏鈞天
盈樽浮綠醑雅曲韻朱絃粤余君萬國還慙撫八埏
庶幾保正固虚巳厲求賢
又置酒坐飛閣詩云高軒臨碧渚飛簷迥駕空餘花
攅漏檻殘柳散雕櫳岸菊初含蘂園梨始帶紅却慮
崐山暗不共盡杯中
冬宵各爲四韻詩云雕宫靜龍漏綺閣宴公侯珠簾
燭𦦨動繡柱月光浮塵起將歌發風停與管遒瑣池
任多士端扆竟何憂
尚書詩云崇文時駐步東觀還停輦輟膳玩三墳輝
燈披五典寒心覩肉林飛目看沉湎縱情昏主多克
巳明君鮮滅身資累惡成名猶積善既承百王末
戰兢隨歲轉
詠司馬彪續漢志詩云二儀初創象三才乃分位非
惟樹司牧固亦垂文字綿代更膺期芳圖無輟記炎
漢承君道英謨纂神噐潛龍既可躍術兔奚難致前
史殫妙詞後昆沉雅思書言揚盛跡補闕興洪志川
谷猶舊涂郡國開新意梅山未覺杇榖水誰云異車
服隨名表文物因時置鳳戟翼康衢鑾輿揔柔轡清
濁必能澄洪纖幸無棄觀儀不失序遵禮方由事政
宣竹律和時平玉條備文囿雕竒彩藝門藴深致雲
飛星共流風揚月兼至類禋遵令典壇壝資良地五
勝竟無違百司誠有庇我皇承暇景談叢引衆祕討
論窮義府看覈披經笥大辯良難仰小學終先匱聞
道諒知榮含毫孰忘愧
出獵詩云楚王雲夢澤漢帝長揚宫若時因農暇閱
武出轘嵩三駈陳銳卒七萃列材雄寒野霜氛白平
原燒火紅琱戈夏服箭羽騎綠沉弓佈獸潜幽壑驚
禽散翠空長煙晦落景灌木偃嚴風所爲除民瘼非
是悅林叢
冬狩詩云烈烈寒風起慘慘飛雲浮霜濃凝廣隰冰
厚結清流金鞍多上苑玉勒騁平疇旌旗四望吞罝羅
一面求楚踣争兕殪秦亡觧鹿愁獸忙投密樹鴻驚
起礫洲騎歛原塵静戈廻嶺日收心非洛汭逸意在
渭濱游禽荒非所樂撫轡更招憂
李詩云玉衡流桂圃成蹊正可尋鸚啼綠葉外蝶戲
晩花心麗景光朝彩輕煙散夕隂暫頼暉章側還眺
靈山林
賦得櫻桃詩春爲韻云華林滿芳景洛陽徧陽春朱
顔含遠日翠色影長津喬柯轉嬌鳥低枝映美人昔
作園中實今來席上珍
春池柳詩年柳變池臺隋堤曲直廻逐浪絲隂去迎
風帶影來疎枝一鳥哢半翠幾眉開瑩雪臨春岸參
差間早梅
臨池柳詩云岸曲絲隂聚波移帶影疎還將眉裡翠
來就鏡中舒
竹詩云貞條彰曲砌翠葉負寒霜拂牖分寒影臨池
待鳳翔
詠飲馬詩云駿骨飲長涇奔流灑絡纓細紋連噴聚
亂荇遶蹄縈水光鞍上側馬影溜中横飜似天池裏
騰波龍種生
帝嘗作宫體詩使虞世南賡和世南曰聖作誠工然
體非雅正上有所好下必有甚臣恐此詩一傳天下
風靡不敢奉詔帝曰朕試卿尔後帝爲詩一篇述古
興亡既而嘆曰鍾子期死伯牙不復鼓琴朕此詩何
所示耶敕禇遂良即世南靈坐焚之
正觀六年九月帝幸慶善宫帝生時故宅也因與貴
臣宴賦詩起居郎請平宫商被之管絃命曰功成慶
善樂使童子八佾爲九功之舞大宴會與破陣舞偕
奏於庭
正觀二十年秋帝幸靈州破薛延陁時廻紇諸部遣
使入貢乞置官司上爲詩序其事曰雪耻酬百王除
凶報千古公卿請勒石於靈州從之
高宗
九月九日云端居臨玉扆初律啓金商鳳闕澄秋色
龍闈引夕凉野静山氣歛林疎風露長砌蘭虧半影
巖桂發全香滿蓋荷彫翠圓花菊散黃揮鞭争電烈
飛羽亂星光柳空穿石碎弓虚側月張怯猿啼落岫
驚鴈斷分行斜輪低夕影歸旆擁通莊
七夕宴玄圃云羽蓋飛天漢鳳駕越層巒俱歎三秋
阻共叙一宵歡璜虧夜月落靨碎曉星殘誰能重操
杼纖手濯清瀾
又云霓裳轉雲路鳳駕儼天潢虧星凋夜靨殘月落
朝璜促歎今夕促長離别後長輕梭聊駐織掩淚獨
悲傷
過温湯詩温渚停仙蹕豐郊駐曉旌路曲回輪影巖
虚傳漏聲暖溜驚湍駛寒空碧霧輕林黃疎葉下野
白曙霜明眺聽良無巳煙霞斷續生
太子納妃太平公主出降詩云龍樓光曙景魯館啓
朝扉艷日濃粧影低星降婺輝玉庭浮瑞色銀牓藻
祥徽雲轉花縈蓋霞飄葉綴旗
雕軒回翠陌寳駕歸丹殿鳴珠珮曉衣鏤璧輪初扇
華冠列綺筵蘭醑申芳宴環階鳳樂陳玳席珍羞薦
蝶舞䄂香新歌分落素塵歡凝歡懿戚慶叶慶初姻
暑闌炎氣息凉早吹疎蘋方期六合泰共賞萬年春
太平公主武后所生后愛之傾諸女帝擇薛紹尚之
假萬年縣爲婚館門隘不能容翟車有司毁垣以入
自興安門設燎相屬道樾爲枯當時群臣劉禕之詩
云夢梓光青陛穠桃藹紫宫元萬頃云离元應春夕
帝子降秋期任奉古云帝子升青陛王姬降紫宸郭
正一云桂宫初服冕蘭掖早升笄皆納妃出降之意也
中宗
立春日游苑迎春云神臯福地三秦邑玉臺金闕九
仙家寒冰猶戀甘泉樹淑景催臨建始花綵蝶黃鶯
未歌舞梅香柳色巳矜誇迎春正啓流霞席暫囑曦
輪勿遽斜
九月九日幸臨渭亭登高作云九日正乘秋三杯興
巳周泛桂迎罇滿吹花向酒浮長房萸早熟彭澤菊
初收何藉龍沙上方得恣淹留(字得秋)時景龍三年也
御製序云陶潜盈把既浮九醖之觀畢卓持螯湏盡
一生之興人題四韻同賦五言其最後成罰之引滿
韋安石得枝字云金風飄菊蘂玉露泫萸枝
蘇瓌得暉字云恩深荅效淺留醉奉宸暉
李嶠得歡字云令節三秋晚重陽九日歡
蕭至忠得餘字云寵極萸房遍恩深菊酎餘
竇希玠得明字云九晨陪聖膳萬歲奉承明
韋嗣立得深字云願陪歡樂事長與歲時深
李迥秀得風字云霽雲開晚日仙藻麗秋風
趙彦伯得花字云簮挂丹萸蘂杯&KR0636;紫菊花
楊廉得亭字云遠日瞰秦埛重陽坐灞亭
岑羲得涘字云爰豫矚秦埛昇高臨灞涘
盧藏用得開字云萸依珮裏發菊向酒邊開
李咸得直字云菊黃迎酒泛松翠凌霜直
閻朝隱得筵字云簮紱趨皇極笙歌接御筵
沈佺期得長字云臣歡重九慶日月奉天長
薛稷得曆字云願陪九九辰長奉千千曆
蘇頲得時字云年數登高日延齡命賞時
李乂得濃字云捧篋萸香遍稱觴菊氣濃
馬懷素得酒字云蘭將葉布席菊用香浮酒
陸景初得臣字云登高識漢苑問道侍軒臣
韋元旦得月字云雲物開千里天行乘九月
李適得高字云禁苑秋光入宸遊霽色高
鄭南金得日字云風起韻虞絃雲開吐堯日
于經野得樽字云桂筵羅玉俎菊醴溢芳樽
盧懷慎得還字云鶴似聞琴至人疑宴鎬還
是宴也韋安石蘇瓌詩先成于經野盧懷慎最後成
罰酒
幸秦始皇陵賦詩云眷言君失德驪邑想秦餘政煩
方攺篆愚俗乃焚書阿房久已滅閣道遂成墟欲厭
東南氣飜傷掩鮑車
十月帝誕辰内殿宴群臣聮句云潤色鴻業寄賢才
(帝云)叨居右弼貴鹽梅(李嶠)運籌帷幄荷時來(客宗楚)
職掌圖籍濫蓬萊(劉憲)兩司謬沗謝鍾裴(崔湜)禮樂
銓管效塵埃(鄭愔)陳師振旅青九垓(昭趙彦)忻承顧問
侍天杯(李適)銜恩獻壽栢梁臺(蘇頲)黃縑青簡奉康
哉(用盧蔵)鯫生侍從忝王枚(李乂)右掖司言實不才(懷馬)
(素)宗伯秩禮天地開(薛稷)帝歌難續仰昭回(問朱之)微
臣捧日變寒灰遠慙班左愧遊陪(上官婕妤)帝謂侍臣曰
今天下無事朝野多歡欲與卿等詞人時賦詩宴樂
可識朕意不湏惜醉大學士李嶠宗楚客等跪奏曰
臣等多幸同遇昌期謬以不才策名文館思勵駑杇
庶禆河嶽既陪天歡不敢不醉此後每遊別殿幸離
宫駐蹕芳苑鳴笳仙禁或戚里宸筵王門巹席無不
畢從
長寧公主韋庶人所生下嫁楊慎交制曰駙馬都尉
楊慎交分榮戚里藉寵公門恭肅著於立身恪勤效
於從政鳳凰樓上宛符琴瑟之歡烏鵲橋前載恊松
蘿之契宜分覃茅土式廣山河造第東都府財幾竭
又取西京高士廉第左金吾衛廢營合爲宅作三重
樓築山浚池帝及后數臨幸置酒賦詩群臣属和故
李嶠長寧公主東莊侍宴詩其末云承恩咸巳醉戀
賞未還鑣崔湜云席臨天女貴杯接近臣歡李適云
願奉瑶池駕千春侍德音李乂云地出東郊廻日馭
城臨南斗度雲車徐元伯云鳳扆憐簫曲鸞閨念掌
珍
公主之生也帝誕日而公主滿月李嶠詩云神龍見
象日仙鳳養雛年大寳來天正明珠對月圓祚延金
篋裏歌奏玉箱前今日宜孫慶還參祝聖篇
登驪山高頂詩云四郊秦漢國八水帝王都閶闔雄
里閈城闕壯規模貫渭稱天邑含𡵨實奥區金門披
玉館因此識黃圖帝自題序末云人題四韻後罰三
杯日暮成者五六人餘皆罰酒
劉憲詩云驪阜鎮皇都鑾遊眺八區原隰旌門裏風
雲扆坐隅直城如斗柄官樹似星榆從臣詞賦末濫
得上天衢
蘇頲云仙蹕御層氛高高積翠分巖聲中谷應天語
半空聞豊樹連黃道秦關入紫雲聖圖恢㝢縣歌賦
小横汾
武平一云鑾輿上碧天翠帟拖晴煙絶崿紆仙逕層
巗敞御筵雲披丹鳳闕日下黑龍川更覩南薰奏流
聲入管絃
景龍四年正月五日移仗蓬萊宫御大明殿會吐蕃
騎馬之戲因重爲栢梁體連句
帝曰大明御㝢臨萬方(曰皇后)顧慙内政翊陶唐(公主曰長寧)
鸞鳴鳳舞向平陽(主曰安樂公)秦樓魯館沭恩光(主曰太平公)
無心爲子輙求郎(茂曰温王重)雄才七步謝陳王(官曰昭容上)
當熊讓輦愧前芳(崔湜曰吏部侍郎)再司銓管恩可忘(郎鄭著作)
(曰愔)文江學海恩濟航(武平一曰考功員外郎)萬邦考績臣所詳
(朝隱曰著作郎)著作不休出中腸時上疑御史大夫竇從
一將作大匠宗晉卿素不属文未即令續二人固請
許之從一曰權豪屏跡肅嚴霜晉卿曰鑄鼎開嶽造
明堂此外遺忘時吐蕃舍人明&KR0662;獵請令授筆與之
曰玉醴由來獻壽觴上大悅賜與衣服
唐詩紀事卷第一
