唐詩紀事卷第二十五
徐安貞崔惠童崔敏童劉晏
劉灣薛據劉眘虚張廵
張繼張謂梁肅柳渾
孟雲卿
徐安貞
畫襄陽圖云畫得襄陽郡依然見昔遊現山思駐馬
漢水憶回舟丹壑常含霽青林不換秋圖書空咫尺
千里意悠悠
安貞始名楚壁應制舉三登甲科開元中爲中書舍
人集賢學士帝屬文多令視草終中書侍郎在中書
省久李林甫用事或言計議多所參助云或云安正
天寶後以林甫之故避罪衡山岳寺李北海遊岳識
之因戲曰峴山思駐馬漢水憶廻舟暮雨衣猶濕春
風帆正開抑能記否因同載北歸至長沙謂守者曰
瀟湘逢故人若幽谷之覩太陽不然委頓巗穴矣
崔惠童
宴城東庄云一月人生笑幾回相逢相識且㗸杯眼
看春色如流水今日飛花昨日開
尚明皇晉國公主
崔敏童
宴城東庄云一年始有一年春百歲曾無百歲人能
向花中幾回醉十千沽酒莫辭貧
敏童惠童昆弟也
劉晏
明皇御勤政樓大張樂羅列百技時教坊有王大娘
者戴百尺竿竿上施木山狀&KR0801;州方丈令小兒持綘
節出入於其間歌舞不輟時劉宴以神童爲秘書正
字方十歲帝召之貴妃置之膝上爲施粉黛與之巾
櫛帝問宴汝爲正字正得幾字晏曰天下字皆正唯
朋字未正得貴妃復令詠王大娘戴竿晏應聲曰樓
前百戲競爭新唯有長竿妙入神誰謂綺羅翻有力
猶自嫌輕更着人因命牙笏及黃紋袍賜之
晏八歲獻頌泰山行在帝命張說試之說曰國瑞也
即授太子正字公卿邀請旁午號神童晏字士安
劉灣
字靈源彭城人天寶進士天寶之亂以侍御史居衡
陽元結送王契佐卿入蜀序曰與佐卿去者有清河
崔異與次山住者有彭城劉灣相醉相留幾日江畔
出塞曲云將軍在重圍音信絶不通羽書如流星飛
入甘泉宫倚是并州兒少年心膽雄一朝隨召募百
戰爭王公去年桑乾北今年桑乾東死是征人死功
是將軍功汗馬敗秋月疲人卧霜風仍聞左賢王更
欲圍雲中
即席賦露中菊云衆芳春競發寒菊露偏滋受氣何
曾異開花獨自遲晚成猶有分欲採未過時勿棄東
籬下看隨秋草衰
元次山作劉侍御月夜讌會序云兵興以来十一年
矣獲與同人懽醉逹旦詠歌取適無三焉乙巳歲彭
城劉靈源在衡陽逢故人或有在者日夕相會第寬
遠遊始與諸公待月而笑語競與諸公愛月而懽詠
夜久賦詩言懷於戲文章道喪蓋亦久矣時之作者
煩雜過多歌兒舞女且相喜愛系之風雅誰道是耶
諸公嘗欲變時俗之滛靡爲後生之規範今夕豈不
能道逹情性成一時之美乎次山詩曰我從蒼梧来
將耕舊山田踟蹰爲故人且復停歸船日夕得相從
轉覺和樂全愚爱凉風来明月正滿天河漢望不見
幾星猶燦然中夜興欲酣攺坐臨清川未醉恐天旦
更歌促繁絃懽娛不可逢請君莫言旋
薛據
出青門往南山下別業云舊居在南山夙駕自城闕
榛莾相蔽虧去爾漸超忽散漫餘雪晴蒼茫季冬月
寒風吹長林白日原上沒懷抱曠莫伸相知阻胡越
弱年好棲隱鍊藥在巗窟及此離垢氛興来亦因物
末路期赤松斯言庶不伐
西陵口觀海云浙江漫湯湯近海勢彌廣在昔胚腪
凝融爲百川長地形失端倪天色潜滉瀁東南際萬
里極目遠無象山影乍浮沉潮波忽来往孤帆或不
見棹歌猶響像日暮長風起客心空振蕩浦口霞未
收潭心月初上林嶼幾邅廻亭臯時偃仰歲晏訪蓬
&KR0801;真遊非外奬
據與王摩詰杜子美最善子美有喜薛三據授司議
郎詩云文章開穾奥遷擢潤朝廷又有寄薛三郎中
詩云與子俱白頭役役常辛苦雖爲尚書郎不及村
野人天未厭戎馬我軰本常貧子尚客荆州我亦滯
江濱聞子心甚壯所過信席珍賦詩賓客間揮灑動
八垠乃知蓋代手才力老益神其略如此
據自永樂主簿陟縣丞復選宰陟縣劉長卿贈詩云
棲鸞往巳屈馴翟今可嗣此道如不移雲霄坐應致
縣前漳水綠郭外晉山翠日得謝客遊時堪陶令醉
高適淇止寄據云故交負靈竒逸氣包謇諤隱軫經
濟具縱横建安作
據開元中自恃才名於吏部參選請授萬年錄事諸
流外官共見宰執訴之曰赤錄事某等清要官今被
進士奪去某等色人無措手足矣遂罷
商璠云據爲人骨鯁兼有氣魄其文亦不自傷不卑
不逹故著古興詩云投珠恐見疑抱玉但垂泣道在
君不舉功成歎何及怨憤頗深至如寒風吹長林白
日原上没又窮冬時短晷日盡西南天可謂曠代之
佳句也
㩀河中寶鼎人中書舍人文思曾孫父元暉什邡令
開元天寶間據與第播揔相繼登科終禮部侍郎
省署開文苑滄浪學釣翁據之詩也子美懷據詩乃
云獨當省署開文苑兼泛滄浪學釣翁
據古興云日中望雙闕軒蓋楊飛塵鳴珮初罷朝自
言皆近臣光華滿道路意氣安可親歸来宴高堂廣
筵羅八珍僕妾盡錦綺歌舞夜逹晨四時自相代誰
能分要津巳看覆前車未見攺後輪丈夫湏兼濟豈
得樂一身君今皆得志肯頋憔悴人
初去郡書情云肅徒辭汝穎懷古獨悽然尚想文王
化猶思巢父賢時移多讒巧大道竟誰傳况是疾風
起悠悠旌旆懸征鳥無返翼歸流不停川巳經霜露
下乃驗松栢堅回首望城邑迢迢間雲煙志士不傷
物小人皆息妍感時唯責已在道非怨天從此適樂
土東歸知幾年
劉眘虚
去年上策不見收今年寄食仍淹留羡君有酒能共
醉羡君無錢能不憂如今五侯不待客羡君不問五
侯宅如今七貴方自尊羡君不過七貴門大夫會應
有知巳世上悠悠何足論(喬林贈)
青瞑南山色君與緇錫鄰深路入古寺亂花隨暮春
紛紛對寂寞往往落衣巾松色空照水經聲時有人
晩心復南望山遠情獨親應以脩往業亦唯立此身
深林度空夜煙月資清真莫歎文明日彌年從隱淪
(閻防贈)
九日送人云海上正搖落客中還別離固舟去未巳
遠送新相知流水意何極滿樽徒爾爲從来菊花節
早已醉東籬
江南曲云美人何蕩漾湖上風日長玉手欲有贈徘
徊雙鳴璫唱歌隨綠水怨色起春陽日暮還家望煙
雲横洞房
登廬山峰頂寺云孤峰㽜萬象秋氣何高清天際南
郡出林端四湖明山門二緇叟振錫聞幽聲心照有
無界業懸前後生徒知真機静尚與愛網并方首金
門路未遑參道情
暮秋楊子江寄孟浩然云木葉紛紛下東南日煙霜
山林相曉暮天海深清蒼瞑色空復久秋聲亦何長
孤舟兼微月獨夜仍越鄕寒笛對京口故人在襄陽
詠思勢今夕江漢遥相望
海上云日處歸且遠送君東悠悠滄溟千萬里日夜
一孤舟曠望絶國所微茫天際愁有時近仙境不定
若夢遊或見青色石孤山百丈秋前心方杳眇此路
勞夷遊離別惜吾道風波敬皇休春浮花氣遠思逐
海水流日莫離歌後永懷空滄州
鄭處誨明皇雜錄云天寶末劉希夷王泠然王昌齡
祖詠張若虚張子容孟浩然常建李白劉眘虚崔署
杜甫雖有文章盛名皆流落不偶
商璠云慎虚詩情幽興遠思苦詞竒忽有所得便驚
衆聽頃東南高唱者十數人然聲律婉態無出其右
雖氣骨不逮諸公自永明以来可傑立江表至如松
色空照水經聲時有人又滄溟千萬里日夜一孤舟
道自白雲静春與青溪長時有落花至遠隨流水香
開門向溪路深柳讀書堂幽映每落日清輝照衣裳
並方外之言也惜其不永天年隕碎國寶
王昌齡宿京江口期眘虚不至詩云霜天起長望殘
月生海門風静夜潮滿城高寒氣昏故人何寂寞久
巳乖清言明發不能寐徒盈江上罇又送眘虚歸取
宏詞觧云天清聞海鸖遊子引鄕盻聲隨羽儀遠勢
與歸雲便青桂春再榮白雲暮来變遷飛在禮義豈
復淚如霰
孟浩然九日於龍沙寄劉大眘虚云龍沙豫章北九
日挂帆過風俗因時見湖山發興多客中誰送酒棹
裏自成歌歌竟乘流去滔滔任夕波
張廵
守睢陽日嘗賦詩曰接戰春來苦孤城日漸危合圍
侔月暈分守效魚麗屢厭黃塵起時將白羽揮裹瘡
猶出陣飲血更登陴忠信應難敵堅貞自不移無人
報天子心計欲何施
又夜聞笛云岧嶤試一臨虜騎俯城隂不辨風塵色
安知天地心營開星月近戰苦陣雲深旦夕更樓上
遥聞横笛吟
廵謝金吾將軍表云想峨嵋之碧峰豫遊西蜀追綠
耳於玄圃保壽南山逆賊禄山殺戮黎獻羶腥闕庭
臣被圍四十七日凢一千八百餘戰主辱臣死當臣
效命之時惡稔罪盈是賊滅亡之日
廵祭纛文曰太一先鋒蚩尤後殿蒼龍持弓白虎捧箭
祭城隍云眢井鳩翔危堞龍攫皆文武雄徤志氣不
衰真忠烈士也
廵字廵鄧州人博通群書爲文章不立藁以忠義死
睢陽
張繼
閶門即事云耕夫占募逐樓船春草青青萬頃田試
上吳門看郡郭清明幾處有新煙
清明日自西午橋至瓜巗村有懷云晩霽龍門雨春
生汝穴風鳥啼官路静花發毁垣空鳴玉慙時軰垂
絲學老翁舊遊人不見惆悵洛城東
洛陽作云洛陽天子縣金谷石崇鄕草色侵官道花
枝出菀墻書成休逐客賦罷遂爲即貧賤非吾事西
遊思自強
春夜皇甫冉宅對酒云流落時相見悲歡共此情興
因樽酒洽愁爲故人輕暗滴花垂露斜輝月過城那
知横吹曲江外作邊聲
安公房問法云流年一日復一日世事何時是了時
試向東林問禪伯遣將心地學琉璃
高仲武云張繼員外累代詞伯積襲弓箕其於爲文
不雕不飾及尔登第秀發當時詩體清迥有道者風
如女停襄邑杼農廢汶陽耕使者乘軒去諸侯擁節
迎火燎原猶熱波搖海未平此興深矣
繼字懿孫襄州人登天寶進士第大歴末檢校祠部
員外郎分掌財賦於洪州送郄紹充河南租庸判官
云齊魯傷心地頻年此用兵女停襄邑杼農廢汶陽
耕使者乘軺去諸侯擁節迎深仁佐君子薄賦䘏黎
甿火燎原猶熱波搖海未平應將否泰理一問魯諸生
感懷云調與時人背心將静者論經年帝城裡不識
五侯門
伉儷歿於洪州劉長卿哭張員外云白簡曾連拜滄
州每共思撫存怜稚齒歎逝頋身衰自此辭張劭何
由見戴逵獨聞山吏部流涕訪孤兒
楓橋夜泊云月落烏啼霜滿天江楓漁火對愁眠姑
蘇城外寒山寺夜半鐘聲到客船(之無常鐘繼志其此地有夜半鐘謂)
(爲詰病非也異耳歐陽以)
張謂
負薪老翁往北州北望鄕關生客愁自言老翁有三
子两人巳向黃沙死如今少男新長成明年聞道更
徵兵定知此別必零落不及相隨同死生盡將田宅
借鄰伍且復仱俜去鄕土在生本求多子孫及有誰
知更辛苦近傳天子尊武臣強兵直欲静胡塵安邊
自合有長策何必流離中國人(老翁荅代北州)
送盧舉使河源詩云故人行役向邊州疋馬今朝不
少留長路關山何日盡滿堂絲管爲君愁
同諸公遊雲公禪院云共許尋鷄足誰能惜馬蹄長
空淨雲雨斜日半虹蜺簷下千峰轉窗前萬水低看
花尋逕遠聽鳥入林迷地與喧卑隔人將物我齊不
知樵客意何事武陵溪
送青龍一公云事佛輕金印勤王度玉關不知從樹
下還許到人間楚水清蓮淨吳門白日閑聖朝湏助
治切莫愛東山
哭護國上人云昔喜三身静今悲萬劫長不應歸北
斗多是向西方舍利衆生得袈裟弟子將鼠行殘藥
椀蟲網舊䋲床別起千花塔空留一草堂支公何處
在神理竟茫茫
麓山精舍送莫侍御歸寧云何處堪留客香林隱翠
微薜蘿通驛騎松竹掛朝衣霜引臺烏集風驚塔鴈
飛飲茶勝飲酒聊以送相歸
乾元中謂以尚書郎出使夏口沔州牧杜公觴于江
城之南湖謂命李白標之嘉名白目爲郎官湖云謂
同王徵君湘中有懷云八月洞庭秋瀟湘水北流還
家萬里夢爲客五更愁不用開書秩偏宜上酒樓故
人京洛客何日復同遊
玉清公主挽歌云學鳳年猶少乘龍日尚賖幼封千
戶邑忽駕五雲車地接金人岸山通玉女家秋風何
太早吹落禁園花(之女代宗)
謂登天寶二年進士第奉使長沙嘗作長沙風土記
云巨唐八葉元聖六載正言待罪湘東
商璠云謂代北州老翁荅及湖中對酒行並在物情
之外衆人未曾說耳亦何必歷遐遠探古跡然後始
爲冥搜謂湖中對酒行云夜坐不猒湖上月晝游不
猒湖上山眼前一罇又長滿心中萬事如等閑主人
有黍百餘碩濁醪數斗應不惜即今相對不盡歡別
後相思復何益茱萸灣頭歸路賖願君且宿黃翁家
風光若此人不醉參差辜負東園花
謂大曆間爲禮部侍郎典七年八年九年貢舉
梁肅
肅字欽之世居陸渾蕭復杜佑交薦辟終右𥙷闕崔
恭序其文以肅文雖多而無適時之用故以皇甫士
安比之
肅贊四皓云秦失其鹿豪傑並逐鸞鳳何依白雲深
谷英英南山采采紫芝漢以劒起吾誰與歸栖心化
元澹泊無爲禮物雖至先生默而惟彼貞名確不可
轉儲皇不安我德用顯大君是驚惠位是寧四公屈
身天下和平弋者何思鴻飛冥冥
柳渾
正元中牡丹多渾詩云近来無柰牡丹何數十千錢
買一窠今朝始得分明見也共戎葵不校多(雜爼見酉陽)
渾字夷曠不樂拘檢爲正元宰相
孟雲卿
宋郊詩云徘徊宋郊上不見平生親獨立正傷心悲
風来孟津大方載群物生死有常倫虎豹不相食哀
哉人食人豈知逢世運天道亮云云
又云太虛流素月三五何皎明光耀侵白日賢愚迷
至精四時更變化天道有虧盈常恐今巳没須臾復
更生
雲卿河南人元次山送孟校書往南海云雲卿與次
山同州里以辭學相友少次山六七歲聲名滿天下
知巳在朝廷及次山之年何事不可勿愛羅浮往而
不歸也
雲卿鄴城懷古云朝發箕水南將尋北燕路魏家舊
城闕寥落無人住伊昔天地屯曺公獨中據群臣將
北面白日忽西暮三臺竟寂寥萬世難長固雄豪安
在哉衰草霑霜露崔㟴長河北尚見應劉墓古樹藏
龍蛇荒茅伏狐兔永懷故池舘數子章連句逸興驅
山河雄辭變雲霧我行覩遺跡精爽如相遇斗酒將
酹君悲風白楊樹
古挽歌云草草閭巷喧塗車儼成位冥寂何所須盡
我生人意北去路非遠此別終天地臨穴頻撫棺至
哀反無淚爾形未衰老爾音猶童稚骨肉安可離皇
天若容易房帳即虚張庭宇爲哀吹薤露歌若斯人
生盡如寄
別離曲云結髮生別離相思復相保何知日巳久五
變庭中草渺渺天海途悠悠吳江島但懼不出門出
門無遠道遠道行既難家貧衣服单嚴風吹積雪晨
起鼻何酸人生各有戀豈不懷爾安分明天上日生
死誓同歡
傷懷醻故友詩云悄悄晨鷄翔浙浙草上霜人生早
艱苦壽命恐不長二十學巳成三十名不彰豈無同
門友貴賤易中腸驅馬行萬里悠悠過帝鄕幸因弦
歌末得上君子堂衆樂互喧奏獨余被笙篁坐中無
知音安得神洋洋願因高風起上感白日光
古離别云朝日上高臺離人怨秋草但見萬里天不
見萬里道君行本遥遠昔樂誠難保宿昔夢同衾心
憂夢顛倒含酸欲謝訴轉轉傷懷抱白髮年巳深征
行去何早寒暄有時謝顦顇難再好人皆筭年壽死
者何曾老少壮無會期水深風浩浩
高仲武云孟君詩祖述沈千運賊中十首又漁獵陳
拾遺詞氣傷古怨者之流如虎豹不相食哀哉人食
人方於七哀路有飢婦人抱子棄草間則雲卿深矣
懇雖效之於陳沈纔能昇堂猶未入室然當今古調
無出其右者一時之英也余感懇君平生好古著格
律門論及譜二篇以攝其體綂
雲卿與杜子美元次山最善
群物歸大化六龍頽西荒(句感懷)安知浮雲外日月不
運行(句苦雨)孤兒去慈親孤客喪主人莫吟辛苦曲此
曲誰忍聞可聞不可說去去無期別行人念前程不
待參辰没朝亦常苦飢暮亦常苦飢飄飄萬里餘貧
賤多是非少年莫遠行遠行多不歸(行悲哉)右張爲取
作主客圖以雲卿爲高古奥逸主
唐詩紀事卷第二十五
