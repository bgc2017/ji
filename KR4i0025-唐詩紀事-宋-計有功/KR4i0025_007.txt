唐詩紀事卷第七
高正臣崔知賢韓仲宣周彦昭
高球弓嗣初高瑾王荗時
徐皓長孫正隱高紹郎餘令
陳嘉言周彦輝高嶠周思鈞
劉友賢于季子東方虬駱賓王
盧照隣王勃(勔勮)楊烱田遊巗
高正臣
晦日置酒林亭詩云正月符嘉節三春翫物華忘懷
寄罇酒陶性狎山家柳翠含煙葉梅芳帶雪花光隂
不相借遲遲落景斜
晦日重宴云芳辰重遊衍乘景共追隨班荆陪舊識
傾蓋得新知水葉分蓮沼風花落柳枝自符河朔趣
寧羡山陽池
正臣廣平人官至衛尉卿習右軍書法&KR0790;宗最愛其筆
晦日宴高氏林亭凢二十一人皆以華字爲韻子昂
爲之序曰有渤海之宗英是平陽之貴戚發揮鳳臺
而嘯侣幽贊鷄川而留宴又曰冠纓濟濟多延戚里
之賓鸞鳳鏘鏘自有文雅之客
晦日重宴八人皆以池字爲韻周彦暉爲之序上元
夜效小庾體詩六人以春字為韻長孫正隠為之序
崔知賢
晦日林亭云上月河陽地芳辰景望華綿蠻變時鳥
昭曜起春霞桺搖風處色梅散日前花淹留洛城晩
歌吹石崇家
上元夜效小庾詩云今夜啟城闉結伴戲芳春鼓聲
撩亂動風灮觸處新月下多遊騎燈前饒看人歡樂
無窮已歌舞達明晨
韓仲宣
晦日林亭云欲知行有樂芳罇對物華地接安仁縣
園是季倫家桺處雲疑葉梅間雪似花日落歸途遠
留與伴煙霞
晦日重宴詩云鳳苑先吹晩龍樓夕照披陳遵已投
轄山公正坐池落日催金奏飛霞送玉巵此時陪綺
席不醉欲何為
上元夜效小庾體云他鄉月夜人相伴看燈輪灮隨
九華出影共百枝新歌鍾盛北里車馬沸南隣今宵
何處好惟有洛城春
周彦昭
晦日林亭云勝地臨鷄浦高會偶龍沙御柳驚春色
仙笻掩月華門邀千里馭杯泛九灮霞日落山亭晩
雷送七香車
高球
晦日林亭云温洛年灮早皇州景望華連鏕尋上路
乘興入山家輕苔網危石春水架平沙賞極林塘暮
處處起煙霞
弓嗣初
晦日林亭云上序春輝麗中園物候華高才盛文雅
逸興滿煙霞參差金谷榭皎鏡碧塘沙蕭散林亭晚
倒載欲還家
晦日重宴云年華藹芳隰春溜滿新池促賞依三友
延歡寄一巵鳥聲隨管變花影逐風移行樂方無極
淹留惜晩曦
嗣初咸亨二年第一人登第
高瑾
晦日林亭云試入山亭望言是石崇家二月風光起
三春桃李華鶯吟上喬木鴈往息平沙相看會取醉
寧知還路賖
晦日重宴云忽聞鶯響谷於此命相知正開彭澤酒
來向高陽池柳葉風前弱梅花影處危賞洽林亭晩
落照下參差
上元夜效小庾體云初年三五夜相知一兩人連鑣
出巷口飛轂下池漘燈下恰似月人面併如春遨遊
終未已相歡待日輪
瑾士廉之孫登咸亨元年進士第
王茂時
晦日林亭云勝踐尋良會乘春翫物華還隨張放友
來向石崇家止水分巗鏡開庭枕浦沙未極清泉賞
參差落照斜
徐皓
晦日林亭云綺筵乘暇景瓊醑對年華門多金埒騎
路引璧人車蘋早猶藏葉梅殘正落花藹藹林亭晩
餘興促流霞
長孫正隠
晦日林亭云梅晩屬煙霞遨遊重歲華歌鍾雖戚里
林藪是山家細雨猶開日深池不漲沙淹留迷處所
巗岫幾重花
上元夜效小庾體詩云薄晩嘯遊人車馬亂驅塵月
灮三五夜燈熖一重春煙雲迷北闕簫管識南隣洛
城終不閉更出小平津
正隠序上元之遊云九谷帝畿三川奧域交風均露
上分朱鳥之躔泝洛背河下鎮蒼龍之闕多近臣之
第宅即瞰銅街有貴戚之樓臺自連金宂美人競出
錦幛如霞公子交馳雕鞍似月同遊洛浦疑尋税馬
之津争渡河橋似向牽牛之渚實昌年之樂事令節
之佳遊者焉
高紹
晦日林亭云嘯侶入山家臨春翫物華葛絲調綵水
桂醑酌丹霞岸柳開新葉庭梅落早花興洽林亭晩
方還倒戴車
紹爲考功郎中
郎餘令
晦日林亭云三春休晦節九谷泛年華半晴餘細雨
全晚澹殘霞樽開疎竹葉管應落梅花興闌相顧起
流水送香車
餘令定州人博學擢第授霍王元軌府參軍事從父
知年亦爲王友元軌每曰郎家二賢皆入府不意培
塿而松栢爲林也改著作郎卒
餘令善畫唐秘書省内落星石薛稷畫鶴賀知章草
書餘令鳳相傳爲四絶元和中韓公武爲校書郎挾
彈中鸖一眼乃謂之五絶
陳嘉言
晦日林亭云公子申敬愛携朋翫物華人是平陽客
地即石崇家水文生舊圃風色滿新花日暮連歸騎
長川照晩霞
晦日重宴云高門引冠蓋下客抱支離綺席珍羞滿
文場藻翰摛蓂華彫上月柳色藹春池日斜歸戚里
連騎勒金羈
上元夜效小庾體云今夜可憐春河橋多麗人寳馬
金為絡香車玉作輪連手窺潘掾分頭看洛神重城
自不掩出向小平津
武后時酷吏也中宗神龍中詔酷吏陳嘉言等其身
巳死自垂拱已來枉濫殺人有官者並令削奪開元
中御史程行諶奏酷吏來子珣等二十三人情狀尤
重子孫不許與官陳嘉言魚承曄皇甫文備傅遊藝
四人情狀稍輕子孫不許近任
周彦輝
晦日林亭云砌蓂收晦魄津柳競年華既狎忘筌友
方淹投轄車綺筵廻舞雪瓊醑泛流霞雲低上天晩
絲竹帶風斜
晦日重宴云春華歸柳岸晦景落蓂枝置驛銅街右
開筵玉浦陲林煙含障密竹雨帶珠危興闌巾倒戴
山公下習池
彦輝登咸亨五年進士
高嶠
晦日林亭云飛歡寫春望開宴坐汀沙積溜含苔色
晴空蕩日華歌入平陽第舞對石崇家莫慮能騎馬
投轄自停車
晦日重宴云駕言尋鳳侣乘歡俯鴈池班荆逢舊識
斟桂喜深知紫蘭方出逕黃鶯未囀枝别有陶春日
青天雲霧披
嶠為司門郎中
周思鈞
北門學士思茂之弟也武后時為太子文學劉禕之
賜死在獄上疏自陳臨誅洗沐神色自若自捉筆為
表詞懇哀到思鈞帳嘆其文后惡之貶楊州司倉參軍
和高氏林亭晦日文宴云早春驚柳襚初晦掩蓂華
騎出平陽里筵開衛尉家竹影含雲密池紋帶雨斜
重惜林亭晩上路滿煙霞
重宴又云綺筵乘晦景高宴下陽池濯雨梅香散含
風柳色移輕塵依扇落流水入絃危勿顧林亭晩方
歡雲霧披
思鈞以中書舍人卒子瑛為單父令瑛以女適武就
生靖安丞相元衡
劉友賢
晦日林亭云春來日漸賖琴酒逐年華欲向文通徑
先游武子家池碧新流滿巗紅落照斜興闌情未極
步步惜風花
已上並高氏林亭之客外陳子昂張鍚王勔解琬各
載其門
于季子
漢高祖云百戰方夷項三章且代秦功歸蕭相國氣
盡戚夫人
詠雲詩云瑞雲千里映祥輝四望新隨風亂鳥足汎
水結魚鱗布葉疑臨夏開花詎待春願得承嘉景無
令掩桂輪
季子登咸亨進士第
東方虬
詠春雪云春雪滿空來觸處似花開不知園裏樹若
箇是真梅
陳子昂寄東方左史脩竹篇序云文章道弊五百年
矣漢魏風骨晉宋莫傳然而文獻有可證者常觀齊
梁詩彩麗競繁而興寄都絶每以永嘆昨見明公孤
桐篇骨氣端翔音韻頓挫光英明韻有金石聲遂用
洗心收視發揮幽鬱不圖正治之音復覩於兹
虬武后時為左史嘗曰百年後可與西門豹作對
駱賓王
帝京篇云山河千里國城闕九重門不覩皇居壯安
知天子尊皇居地里崤凾谷鶉野龍山侯甸服五緯
連影集星躔八水分流横地軸秦塞重關一百二漢
家離宫三十六桂殿隂岑對玉樓椒房窈窕連金屋
三條九陌麗城隈萬戶千門平旦開複道斜通鳷鵲
觀交衢直指鳳凰臺劒履南宮入簮纓北闕來聲明
冠寰宇文物象昭回鈎陳肅蘭戺壁沼浮槐市銅羽
應風廻金莖承露起校文天禄閣習戰昆明水朱邸
枕平臺黃扉通戚里平臺戚里帶崇墉灼金饌玉待
鳴鍾小堂綺帳三千萬大道青樓十二重寶蓋彫鞍
金絡馬蘭䆫繡柱玉盤龍綺柱璇題粉壁映鏘金鳴
玉王侯盛王侯貴人多近臣朝遊北里暮南鄰陸賈
分金將讌喜陳遵投轄尚留賓趙李經過密蕭朱交
結親丹鳳朱城白日暮青巾繡幰紅塵度俠客珠彈
垂楊道倡婦銀鈎采薪路倡家桃李自芳菲京華遊
俠盛輕肥延年女弟雙飛入羅敷使君千騎歸同心
結縷帶連理織羅衣春朝桂樽樽百味秋夜蘭燈燈
九微翠幌珠簾不獨映清歌寳瑟自相依且論二八
千金是寧知四十九年非古來榮利若浮雲人生倚
伏信難分始見田竇相移奪俄聞衞霍有功勲未厭
金陵氣先開石槨文朱門無復張公子㶚亭誰畏李
將軍相顧百齡皆有待居然萬化咸應改桂枝芳氣
巳銷亡栢梁高宴今何在莫矜一旦擅豪華自言千
載長驕奢倏忽搏風生羽翼湏臾失浪委泥沙黃雀
徒巢桂青門遂種瓜黃金銷鑠素絲變一貴一賤交
情見紅顔宿昔白頭新脫粟布衣輕故人故人有湮
淪新知無意氣灰死韓安國羅傷翟庭尉已矣哉歸
去來馬卿辭蜀多文藻楊雄仕漢乏良媒三冬自矜
成足用十年不調幾遭廻汲黯薪逾積孫弘閤未開
誰惜長沙傅獨負洛陽才
世稱王楊盧駱楊盈川之為文好以古人姓名連用
如張平子之略談陸士衡之所記潘安仁宜其陋矣
仲長統何足知之號為點鬼簿賓王文好以數對如
秦地重關一百二漢家離宮三十六人號爲筭博士
帝京篇曰倏忽搏風生羽翼湏臾失浪委泥沙賓王
後與徐敬業興兵楊州大敗逃死此其䜟也
宋之問貶黜放還至江南遊靈隠寺夜月極明長廓
行吟曰鷲嶺鬱岹嶢龍宮鏁寂寥句未屬有老僧點
長明燈問曰少年夜久不寐何耶之問曰適偶欲題
此寺而興思不屬僧請吟上聮即曰何不云樓觀滄
海日門對浙江潮之問愕然訝其遒麗又續終篇曰
桂子月中落天香雲外飄捫羅登塔遠刳木取泉遥
霜薄花更發冰輕葉互凋待入天台路看余渡石橋
遲明更訪之則不復見矣寺僧有知者曰此賓王也
詠月云忌滿光先缺乘昏影暫流既能明似鏡何用
曲如鈎
賓王義烏人七歲能賦詩武后時數上疏言事除臨
海丞鞅鞅不得志棄官去徐敬業亂以為府屬敬業
為檄武后罪后讀但嘻笑至一杯之土未乾六尺之
孤安在矍然曰誰為之或以賓王對后曰宰相安得
失此人敬業敗亡命不知所之中宗時詔求其文得
數百篇
賓王七歲詠鵝云鵝鵝曲頂向天歌白毛浮渌水紅
掌撥清波
盧照隣
結交少年場云長安重遊俠洛陽富才雄玉劒浮雲
騎金鞭明月弓闘鷄通渭北走馬向關東孫賓遙見
待郭解暗相通不受千金爵誰論萬里功將軍下天
上虜騎入雲中烽火夜似月兵氣曉成虹横行徇知
已負羽遠征戎龍旌昏朔霧鳥陣卷寒風追奔瀚海
咽戰罷隂山空歸來謝天子何如馬上翁
詠史云昔有平陵男姓朱名阿游直髮上衝冠壯氣
横三秋願請斬馬劒先斷佞臣頭天子玉檻折將軍
丹血流捐生不肯拜視死其若休歸來教鄕里童蒙
遠相求弟子數百人散在十二州三公不敢吏五鹿
何能詶名與日月懸義與天壤儔何必疲執戟區區
在封侯偉哉曠達士知命固不憂
季生昔未達身辱功不成髠鉗為臺隷灌園變姓名
幸逢滕將軍兼遇曹丘生漢祖廣招納一朝拜公卿
百金孰為重一諾良匪輕廷議斬樊噲羣公寂無聲
處身孤且直遭時坦而平丈夫當如此唯唯何足榮
大漢昔云季小人道遂振玉帛委閽尹斧鑕嬰搢紳
邈哉郭先生卷舒得其真雍容謝朝廷譚笑奬人倫
在晦不絶俗處亂不為親諸侯不得友天子不得臣
冲情甄負甑重價折角巾悠悠天下士相送洛橋津
誰知仙舟上寂寂無四隣
公業負竒志交結盡才雄良田四百頃所食常不充
一為侍御史慷慨說何公何公何為敗吾謀適不同
仲穎恣殘忍廢誠良在躬死人如亂麻天子如轉蓬
干戈及黃屋荆棘生紫宫鄭生運其謀將以清國戎
時來命不遂脫身歸山東凛凛千載下穆如懷清風
元日述懷云筮仕無中秩歸耕有外臣人歌小歲酒
花舞大唐春草色薰三徑風光動四隣願得長如此
年年物候新
七夕泛舟云汀葭肅徂暑江樹起初凉水疑通織室
舟似泛仙潢連橈渡急響鳴棹下浮光日晚菱歌唱
風煙滿夕陽
鳳杼秋期至鳬舟野望開微吟翠塘側延想白雲隈
石似支機罷查疑犯宿來天潢殊漫漫日暮獨悠哉
照隣字昇之范陽人調新都尉病去官足攣一手又
廢乃居具茨山下自以為高宗尚吏已獨儒武后尚
法巳獨黃老后封嵩山屢聘賢士已獨廢著五悲文
以自明病既久與親属訣自沈穎水
王勃勔勮
裴行儉在吏部見蘇味道王勮曰二君後皆掌銓衡
李敬玄盛稱王勃楊烱盧照隣駱賓王行儉曰勃等
雖有才然浮躁衒露豈享爵禄者烱頗沉默可至今
長餘皆不得其死
勔晦日宴高氏林亭詩云上序披林館中京視物華
竹䆫低露葉梅逕起風花景落春臺霧池侵舊渚沙
綺筵歌吹晚暮雨泛香車
勃為文先磨墨數升引被覆面而卧忽起書之初不
加點時謂腹藁滕王閣記落霞孤鶩之語至今稱之
其詩甚多如畫棟朝飛南浦雲珠簾暮捲西山雨上
巳云綠齊山葉滿紅曳片芝銷九日云蘭氣添新酌
花香染別衣又詠風云肅肅凉景生加我林壑情驅
煙入洞戶卷霧出山楹去來固無跡動息如有情日
落山水静為君起松聲最有餘味真天才也
勮開元中任中書舍人先是五王出閣同日受冊有
司忘載冊文百官在列方知闕禮勮召五吏執管授
一時俱畢
勃為沛王府修撰時諸王闘鷄勃戲為文檄英王鷄
高宗曰是且交覯斥出府勃既廢官劒南嘗登葛憒
山曠望慨然思諸葛之功賦詩見情為虢州參軍坐
罪除名父福畤以左遷交阯令勃往省度海溺水痵
而卒年二十九勮勔以事坐誅
楊烱
夜送趙縱云趙氏連城壁由來天下傳送君還舊府
明月滿秦川
張燕公贈別盈川箴云杳杳深谷森森喬木天與之
才或觧其禄君服六藝道德為尊君居百里風化之
源才勿驕恡政勿苛煩明神是福而小人不冤畏其
不畏存其不存作誥兹酒成敗之根勒銘其口禍福
之門雖有韶夏勿棄擊轅豈無車馬敢贈一言
炯華陰人永隆二年皇太子巳釋奠求豪俊充崇文
舘學士後爲盈川令說以箴贈行戒其苛至官果以
嚴酷稱不爲人所多卒官中宗時贈著作郎
田遊巗
遊巗云洪農清巗曲有磐石可坐宋十一每拂拭待
余寄詩贈之云信彼稱靈石居然狎遁棲徘徊承翠
巘斌駮帶深溪夕隂起層岫清景半虹蜺風來應嘯
阮波渡可琴嵇僕也穎陽客望彼空思齊儻見山人
至簮蒿且杖藜
宋之問荅云家臨清溪水溪水繞磐石綠羅四面垂
䮍䮍百餘尺風泉度絲管苔蘚鋪茵蓆傳聞穎陽人
霞外潄靈液忽枉巗中翰吟卧復朝夕何當遂遠遊
物外候逋客
遊巗京兆人隠箕山高宗幸嵩山遣薛元超就問其
母帝親至其門帝曰先生比佳否荅曰臣所謂泉石
膏盲煙霞痼疾者敕赴都拜崇文館學士進太子洗
馬裴炎死坐素厚善放還山
唐詩紀事卷第七
