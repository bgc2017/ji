唐詩紀事卷第七十四
僧文秀僧尚能僧棲白僧無可
僧神穎僧懷潜僧應物僧可朋
僧雲表
僧文秀
端午詩云節分端午自誰言萬古傳聞爲屈原堪笑
楚江空浩浩不能洗得直臣冤
秀唐末詩僧也鄭谷喜秀上人相訪詩有它夜松堂
宿論詩更入微之句又次韵秀上人長安寺居言懷
云舊亝松老别多年香社人稀喪亂間出寺只知趍
内殿閉門長侣在深山又重訪秀上人云展畫長懷
吳寺殿宜茶偏賞霅溪泉又寄題詩僧秀公云靈一
心傳清塞心可公吟後楚公吟近來雅道相親少唯
仰吾師所得深好句未停無暇日舊山歸老有東林
吟曹孤宦甘寥落多謝携笻數訪尋秀南僧也而居
長安以文章應制故谷送遊五臺詩云内殿評詩切
身回心未回
僧尚能
中秋旅懷云所畜惟騷雅兼之得固窮望鄉連北斗
聽雨帶西風稼穡村坊遠烟波路逕通冥搜清絶句
恰佀有神功
僧棲白
中秋夜月云尋常三五夕不是不嬋娟及到中秋半
還勝别夜圓清光凝有露皓色爽無烟自古人皆玩
年來更一年
哭劉得仁云爲愛詩名剛到此風魂雪魄去難招直
教桂子落墳上生得一枝冤始銷
送造微上人遊五臺及禮夲師云寒空金錫響欲過
渭陽津極目多來㷳孤城少故人與師雖别久於法
夲相親又對清凉月中宵語宿因
送僧歸舊山云談空與破邪獻夀復塋家白日得何
偈青天落幾花傳燈皆有分化宿獨無涯却入中峰
寺還知有聚沙
曹松薦福贈白上人云才子紫檀衣明君寵顧時講
昇高座懶書荅重臣遲瓶勢傾圓頂刀聲落碎髭還
聞穿内禁隨駕進新詩
李洞贈白上人云險倚石屏風秋濤夢越中前朝吟
侶散故國講流終北地聞巴狖南山見磧鴻樓高驚
雨闊木落覺城空兔滿期姚監蟬稀别楚公淨瓶光
照客柱杖朽生䖝平地塔千尺半空燈一籠祝堯談
幾句旋鴈海潮東
洞又哭白上人云聞說孤窗卧化時首摩羅雨滴空
池吟詩堂裏秋開影禮佛燈前夜照碑賀雪已成金
殿夢看濤終負石橋期逢山對月還惆悵争得無情
佀祖師
僧無可
中秋翫月云蟾宜天地靜三五對階明照耀超諸夜
光芒掩衆星影寒池更澈雲冷樹梢青枉値中秋夜
長乖宿洞庭
金州夏晚陪姚合員外遊金州南池云柳暗青波漲
衝萍復嫰苔張筵白鳥下掃岸使君來洲島秋應沒
荷花晚盡開高城吹角絶騶馭尚徘徊
冬日寄僧友云歛履入寒竹安禪過漏聲高杉殘葉
落深井凍痕生罷磬風枝動懸燈雪屋明何當招我
友乘月上方行
白閤未歸日青門又値春半天傾瀑溜數郡見廬峰
(句)右張爲取作主客圖
秋夜宿西林寄賈島云暗䖝喧暮色默思坐西林聽
雨寒更盡開門落葉深昔因京邑病併起洞庭心亦
是吾兄弟遲回共至今
秋日寄厲玄云楊柳起秋色故人猶未還别離何日
苦少壯豈能閑夜雨吟殘燭秋成憶遠山何當同一
見語默此林間
廬山寺云千峰盤磴盡林寺昔年名步步入山影房
房聞水聲多年人跡絶殘月石隂清便可求居止安
閑過此生
題青龍寺僧房云從誰傳法印不離上方傳夕磬城
霜下寒房竹月圓烟殘衰木畔客住積雲邊未隱滄
洲去時來於此禪
新年作云然燈朝復夕漸作長年身紫閣未歸日青
門又値春掩關寒過盡出定草生新自有林中趣誰
驚歲月頻
贈圭峰禪師云絶壑禪床底泉分落石層露澆高頂
草雪隱下方燈朝滿傾心客溪連學道僧半旬持一
食此事有誰能
金州别姚合云日日西亭上春留到夏殘言之離别
易免以道途難山出一千里溪行三百灘松間樓月
裏秋入五陵寒
姚合送無可住越州云清晨相訪門前立麻履方袍
一少年懶讀經文求作佛願攻詩句覓成仙芳春山
影花連寺觸夜湖聲月滿船今日送行偏惜别共師
文字有因緣
李洞贈可上人云寺門和鸖倚香杉月吐秋光到思
嚵將法傳來穿泱&KR1071;把詩吟去尖嵌岩糢糊䟽卷烟
嵐滴狼藉衣裳瀑布緘不斷清風牙底嚼無因内殿
得名銜
僧神穎
和王季文題九華山云衆岳雄分野九華鎮南朝彩
筆凝空遠崔嵬寄青霄龍潬古仙府靈藥今不凋瑩
爲滄海鏡烟霞作荒摽造化心數竒性狀精氣饒玉
樹鬱玲瓏天籟韵蕭寥寂寂尋乳竇兢兢行石橋通
泉漱雲母藉草縈香苕我住幽且深君賞昏復朝稀
逢發清唱片片霜凌颷
宿嚴陵釣臺云寒谷荒臺七里洲賢人求逐水東流
獨猿呌斷青天月千古冥冥潬樹秋
僧懷濬
秭歸郡僧懷濬不知何所人乾寧初知來蔵往皆有
神驗刺史于公以其惑衆繫而詰之乃㕥詩代通狀
云家在閩山西復西其中歲歲有鶯啼如今不在鶯
啼處鶯在舊時啼處啼又詰之復有詩云家在閩山
東復東其中歲歲有花紅而今不在花紅處花在舊
時紅處紅守異而釋之詳其詩意佀在海中得非杯
渡之流乎出北夢瑣言
僧應物
龍漳云石激懸流雪滿灣五龍潜處野雲間暫收雷
電九峰下且飲溪潭一水間浪引浮槎依北岸波分
曉日浸東山回瞻四面如看畫湏信遊人不欲還
題化城寺云平高選處創蓮宫一水縈流處處通畫
閣晝開遲日畔禪房夜掩碧雲中平川不見龍行雨
幽谷遥聞虎哨風偶與遊人論法要真元浩浩理無
窮應物大中時江南詩僧也與羅鄴唱酬作九華山記
僧可朋
可朋丹稜人少與延讓為風雅之友有詩千餘篇號
玉壘集會題洞庭詩云水&KR0636;天影闊山拔地形高贈
友人曰來多不似客坐久却垂簾歐陽烱以此比孟
郊賈島言其好飲酒貧無以償酒債㕥詩賙之可朋
自號醉髠贈方千詩云月裏豈無攀桂分湖中空賞
釣魚休杜甫舊㞐云傷心盡日有啼鳥獨步殘春空
落花寄齊巳云唯陪北楚三千客多話東郊十八賢
劉公詩話云有詩僧讀洪州滕王閣詩謂守者詩緫
不佳何不除却守云僧能佳乎即吟曰洪州太白方
積翠滿穹蒼萬古遮新月半天無夕陽守異之然南
方浮屠能詩者多矣予嘗見可朋詩云虹收千丈雨
潮弄半江天又云詩因試客分題僻碁爲饒人下着
低不减唐人(話出詩)
孟昶廣政十九年賜詩僧可朋錢十萬帛五十疋
孟蜀歐陽迥與可朋爲友是歲酷暴中歐陽命同僚
納涼於淨衆寺依林亭列樽俎衆方懽適寺之外皆
耕者曝背烈日種耘田擊腰鼓以適倦可朋遂作耘
田鼓詩以贄歐陽衆賓悶已遽命撤飲詩曰農舍田
頭鼓王孫筵上鼓擊鼓兮皆爲鼓一何樂兮一何苦
上有烈日下有焦土願我天翁降之以雨令桑麻熟
倉箱冨不飢不寒上下一般言雖淺近而極於理君
子謂可朋諫而歐陽善聽焉
朋賦洞庭云周極八百里凝眸望則勞水&KR0636;天影闊山拔
地形高賈客停非久漁翁轉幾遭颯然風起處又是鼓濤濤
僧雲表
寒食詩云寒食悲看郭外春野田無處不傷神平原
壘壘傷新塚半是去年來哭人
唐詩紀事卷第七十四
