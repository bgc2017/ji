唐詩紀事卷第二十四
元傑韋迢孟彦深郭受
陶現張偁王昌齡周萬
包融顔真卿丁仙芝李清(詠十二)
韓滉齊澣顧朝陽韋建
元傑
元傑有湞陽果業寺開東嶺洞谷銘并序云隂陽精
氣結爲山嶽者則爲勝爲異爲奥爲閟故萬嶺交峙
而嵩華辨其方群岳斆靈而瀛壺拔其類是知仙居
靈宅其必有黨乎鳴絃之北趾果業之東阜高不百
仞廣纔千畝層巖石室幽谷靈洞殊景異觀秀絶竒
偉雖瀑流之下鑪峰懸磴之躋丹嶠路遠莫覿餘不
知其倫擬焉按寺記云昔有方七千是山鍊金變形
羽服登仙故石座丹竈至今存焉觀其東嶺削成石
瑩如玉岡巒峭竦巖壁重複捫藟而曻如造雲根縹
眇嬋娟似霞衣可攀真氣勝而塵累捐五蓋破而清
機閑蕩然放懷如羽翼之巳生赤城之可接噫境變
志遷若符契之恊從也下臨長川澄波吐瀾烟霞夕
收飛鳥不喧青渺逶迤流注無間西直巨壑連嶂如
屏林靄朝翠巖灮晝清篠漡臧輝杉松下冥虚豁寂
寥&KR0636;風有聲綠嶺未極劃開洞門黛容崢嶸詭狀輪
囷疑伏龍怪鎮含㷑雲又有古木倒傍絶壁盤根網
結掛絡空碧崩崖傍傾援逕下庂羽人幽會此焉瑶
席摶翠壁而直上軋崎嶇於紫氛雙巖屹以中斷奔
屛蹙而成室涵孕精爽澄凝氣源信列仙之攸居豈
塵俗之所止哉嗚呼鸖駕一去鳳簫響絶荆榛蔽路
危磴敗滅跡留人境而舉世莫知地聮精刹而群遊
莫至吁可怪乎其晦藏也元和丙申歲秋八月余以
膠鬲之困寓居精舍再從兄昭肅時假兹邑政便於
人務簡多暇與當寺僧知捷日探道源捷亦好古饕
竒之士也因語故實緬思羽客之玄風以爲靈跡神
蹤精誠必復乃操刃持畚履險道幽挮絶棧而歷巉
巖排蒙籠而登杳藹時更一稔而神居秘躅粲然皆
睹嗟乎芝田玄圃豈遠乎哉天之與人氣通則合客
有顧咨而諗予者或應之曰天之運否泰相濟故善
利稱德下民昏墊人之道行藏有數故棘津蓬累時
惟鷹揚靈物必通道在斯著不然何荒阻千祀㪍焉
而興歟乃爲銘曰鑿石通道兮援木枝仰攀洞口兮
踐竒危奔龍伏虎兮勢狀竒林攅峰倚兮蟠雲螭下
臨隂谷兮神以慄嵌巖兮洞無極老松蕭瑟兮生遠
風興雲霈兮㷑霧黑懸巖排空兮色噴黛堅根網絡
兮層霄外披霓解帶兮羽翼生下眺遥江兮入青靄
世道紛綸兮何足謂朝為榮華兮夕顦顇不如幽谷
兮閱仙經冀接浮丘兮整㷑轡我窺丹竈兮坐山腹
衆峰參差兮隱雲族鑿仙嶺兮望瑶臺朝霞照海兮
錦綺開信赤松之所昇降王喬之所往來道或用晦
兮靈物斯潜殷道未昌兮說築傳巖紛予感此兮勒
銘雲根山既不杇兮與名長存
韋迢
杜子美在長沙送韋員外迢牧韶州詩云炎海韶州
牧風流漢署郎分符先令望同舍有輝光白首多年
疾秋天昨夜凉洞庭無過鴈書䟽莫相忘
迢留別杜員外院長詩云江畔長沙驛相逢䌫客舡
大名詩獨步小郡海西偏地濕愁飛鵩天炎畏跕鳶
去留俱失意把臂共澘然
迢早發湘潭寄子美云北風吹夜雨江上早来凉楚
岫千峰翠湘潭一葉黃故人湖外客白首尚爲郎相
憶無南鴈何時有報章
子美酬云養拙江湖外朝廷記憶疎深漸長者轍重
得故人書白髮絲難理新詩錦不如雖無南過雁看
取北来魚
子美後送魏司直掌選嶺南兼寄迢云故人湖外少
春日嶺南長憑報韶州牧新詩昨寄將
孟彦深
字士源天寶末爲武昌令元次山居武昌之樊山新
春大雪彦深以詩問之曰江山十日雪雪深江霧濃
起来望樊山但見群玉峯林鸎却不語野獸翻有蹤
山中應大寒短褐何以安皓氣凝書帳清着釣魚竿
懷君欲進謁溪滑渡舟難
次山酬云積雪閉山路有人到庭前云是孟武昌令
獻苦雪篇長吟未及終不覺爲悽然古之賢逹者與
世竟何異不能救時患諷論以全意知公惜春物豈
非愛時和知公苦隂雪傷彼災患多姦凶正驅馳不
合問君子林鸎與野獸無乃怨如此兵興向九歲稼
穡誰能憂何時不發卒何日不殺牛耕者日巳少耕
牛日巳希皇天復何忍更又恐鼈之自經危亂来觸
物堪傷嘆見君問何意只益&KR0909;中亂山禽飢不飛山
木凍皆折懸泉化爲冰寒爐近不熱出門望天地天
地皆昏昏時見雙峯下雪中生白雲
次山又有雪中懷孟武昌云冬来三度雪農者歡歲
稔我麦根巳濡各得在倉廪天寒未能起孺子驚人
寢云有山客来籃中見冬簟(上生木)燒柴爲温酒煮鱖
爲作瀋(羹汁尺甚反)客亦愛杯樽思君共杯飲所嗟山路
開時節寒又甚不能苦相邀興盡還就枕
次山作退谷銘曰干進之客不得遊之作杯湖銘曰
爲人厭者勿泛焉乃曰孟士源嘗黜官無情于進在
武昌不爲人厭可遊退谷可泛杯湖故有招孟武昌
詩云武昌不仕進武昌人不厭退谷可正遊杯湖任
来泛湖上有水鳥見人不飛鳴谷中有山獸往往隨
人行莫將車馬来令我鳥獸驚
彦深登天寶二年第
郭受
受寄子美詩云新詩海内流傳困舊德朝中屬望勞
郡邑地卑饒霧雨江湖天闊足風濤杜醪酒熟傍看
醉蓮葉舟輕自學操春興不知凡幾首衡陽紙價頓
能高(又云出五里紙衡陽出五家紙)
子美酬郭十五判官云才微歲老尚虚名卧病江湖
春復生藥褁關心詩揔廢花枝照眼句還成只同燕
石能星隕自得隨珠覺夜明喬口橘洲風浪促繫帆
何惜片時程
受大曆間衡陽判官也
陶現
現彭澤之孫也開元末家崑山泛遊江湖自制三舟
與孟彦深孟雲卿焦遂共載吳越之士號爲水仙省
親南海獲崑崙奴名摩訶善遊水至西塞山下泊舟
吉祥佛舍見江水深黑謂必有怪物投劒命摩訶下
取久之支體磔裂浮於水上現流涕廻棹賦詩自叙
不復遊江湖矣詩云匡廬舊業是誰主吳越新居安
此生白髮數莖歸未得青山一望計還成鴉翻楓葉
夕陽動鷺立蘆花秋水明從此捨舟何所詣酒旗歌
扇正相迎
張偁
辭房相公云秋風颯颯雨霏霏秋絶恓惶一布衣辭
君且作隨陽鴈海内無家何處歸偁天寶至德間人
王昌齡
昌齡字少伯江寧人中第𥙷校書郎又中慱學宏辭
科遷汜水尉不護細行世亂還鄉里爲刺史閭丘曉
所殺工詩緒密而思清時謂王江寧
獨遊詩云林卧情每閑獨遊景常晏時從㶚陵下垂
釣往南澗手携雙白魚目送千里雁悟彼飛有有適知
此罹憂患放之清冷泉因得省疎慢永惟青岑客廽
首白雲間神超物無違豈繫名與䆠
齋心詩云女蘿覆石璧溪水幽濛瀧紫葛蔓黃花娟
娟寒露中朝飲花上露夜卧松下風雲英化爲水光
彩與我同日月蕩精魄寥寥天府空
箜篌引云瀘谿郡南夜泊舟夜聞南岸羌戊謳其時
月黑猿啾啾微雨霑衣令人愁有一遷客登高樓不
言不寐彈箜篌彈作薊門桑葉秋風沙颯颯青塚頭
將軍䥫騘汗血流深入匈奴戰未休黃旗一點兵馬
收亂殺胡人積如丘瘡病驅来配邊州仍披漠北羊
羔裘顔色机枯掩面羞眼眶滴淚深两眸還思本鄕
食氂牛欲語不得指咽喉或有強壯能吚嚘意說被
他邊將讎五世属蕃漢主留碧毛氈帳河曲遊槖駝
五萬部落稠勑賜飛鳳金兜鍪爲君百戰如過籌靜
掃隂山無鳥投家藏䥫劵特承優黃金千斤不稱求
九族分離作楚囚深谿寂寞絃苦幽草木悲感聲颼
颼僕本山東爲國憂光明殿前論九疇簏讀兵書盡
宜搜爲君掌上施權謀洞曉山川無與儔紫宸發詔
懷遠柔搖筆飛箱如奪鉤鬼神不得知其由憐愛蒼
生北蚍蜉緣河屯兵湏漸抽盡遣降来拜御溝便令
海內休戈矛何用班超定遠侯史臣書之得巳不
長信秋云金并梧桐秋葉黃珠簾不捲夜来霜熏籠
玉枕無顔色卧聽南宫清漏長
奉箒平明秋殿開且將團扇共徘徊玉顔不及寒鵶
色猶帶昭陽日影来
西宫秋怨云芙蓉不及美人粧水殿風来珠翠香誰
分含啼掩秋扇空懸明月侍君王(作情啼一)
西宫春怨云西宫夜靜百花香欲落珠簾春恨長斜
抱雲和深見月濛朧樹色隔朝陽
青樓怨云香幃風動花入樓高調鳴筝緩夜愁腸斷
關山不解說依依殘月下簾鈎
送李濯遊江東詩云清洛日夜漲微風引孤舟離觴
便千里遠夢生江樓
楚國橙橘暗吳門烟雨愁東南且今古歸望山雲秋
商璠云元嘉巳還四百年内曹劉陸謝風骨頓盡今
昌齡克嗣厥跡至如明堂坐天子月朔朝諸侯清樂
動千門皇風被九州慶雲從東出泱漭抱日流又獨
飲㶚上亭寒山青門外長雲驟落日東来寂巳晦又
蒼荻寒滄江石頭岸邊飲又長亭酒未酣千里風動
地又京門望西岳百里見郊樹飛雨祠下来靄然關
中暮又奸雄乃得志遂使群心搖赤風蕩中原烈火
無遺巢一人計不用萬里空蕭條又百泉勢相蕩巨
石皆却立昏爲蛟龍怒清見雲雨入又去時三十萬
獨自還長安不信沙場苦君看刀箭瘢又雲起太華
山雲水玄明滅東峯始含景了了見松雪又櫧柟無
冬春柯葉連峯稠險璧下蒼黑煙含清江樓疊沙積
爲岡崩剥雨露幽石脉盡横亘潜潭何時流斯並驚
耳駭目略舉十句則中興高作可知矣予常覩昌齡
齋心詩弔軹道賦謂其人孤潔恬澹與物無傷晚節
謗議沸騰言行相背及淪落竄謫竟未减才名固知
善毁者不能掩西施之美也
放歌行云南渡洛陽津西望十二樓明堂坐天子月
朔朝諸侯清樂動千門皇風被九州慶雲從東来泱
漭抱日流昇平貴論道文墨將何求有詔徵草澤微
誠將獻謀冠冕如星羅拜揖曹與周望塵非吾事入
賦且遲留幸蒙國士識因脫負薪裘今者放歌行以
慰梁甫愁位榮數計禄奉飬每豊羞願得金膏遂飛
雲亦可籌
代扶風主人答云然氣凝不流風悲日彩寒浮塵起
四遠遊子弥不歡依然宿扶風沽酒聊自寬寸心亦
未理長鋏誰能彈主人就我飲對我還慨歎便泣數
行淚因歌行路難十五役邊城三廻討樓蘭連年不
解甲積日無所飱將軍降匈奴國使沒桑乾去時三
十萬獨自還長安不信沙場苦君看刀箭瘢鄉親悉
零落塜墓亦摧殘仰攀青松枝慟哭傷心肝禽獸悲
不去路旁誰忍看幸逢休明代寰宇靜波瀾老馬思
伏櫪長鳴力巳殫少年與君會何事發悲端天子初
封禪賢良刷羽翰三邊悉如此否泰亦須觀
鄭縣宿陶大公舘中贈馮六元二云儒有輕侯王脫
略當世譽本家藍溪下非爲漁弋故無何困躬耕且
欲馳永路幽居與君近出谷同所務昨日辭石門五
年變秋露雲龍未相感于謁亦以屢子爲黃綬羈予
忝蓬山頋京門望西岳百里見郊樹飛雨祠上来靄
然關中暮馳車鄭城宿秉燭論永素山月出華隂開
此河渚霧清光比故人豁逹展心晤馮公尚戢翼元
子仍跼步拂衣易爲高淪跡難有趣張范善始終吾
等豈不慕罷酒當凉風屈伸備冥數
小敷谷龍潭祠作詩云崖谷歕疾流地中有雷集百
泉勢相蕩巨石皆却立跳波沸崢嶸深處不可挹昏
爲蛟龍怒清見雲雨入靈怪崇偏祠廢興自兹邑沉
滛頃多昧簷宇遂不葺吾聞被明典盛德惟世及生
人載山川血食報原隰豈伊駭微險將以循甿揖
飛振吕梁忠信亦我習波流侵巳廣悔吝在所汲溪
水有清源褰裳靡沾濕
過華隂詩云雲起太華山山色玄明滅東峰始含景
了了見松雪羈人感幽棲窗映轉竒絶欣然忘所疲
永望吟不輟信宿百里餘山開翫新月何意昨来心
遇物遂遷別人生屢如此何以肆愉悅(作雲仙山色一)
出郴山口至疊石灣野人室中寄張十一詩云櫧柟
無冬春柯葉連峰稠隂壁下蒼黑煙含清江樓景開
獨㳂曳響答隨興酬旦夕望吾友如何迅孤舟疊沙
積爲岡崩剥雨露幽石脉盡横亘潜潭何時流既見
萬古色頗盡一物由水與世人遠氣還草木收盈縮
理無餘今往何必憂郴土群山高耆老如中州孰云
議外降豈是娛官遊隂火昔所服丹砂將爾謀昨臨
蘇躭井復向衡陽求同疚来相依脫身當有籌數月
乃離居風湍成阻脩野人善竹器童子能溪謳寒月
波蕩漾羈鴻去悠悠(作問疚同疚一)
九江口作詩云漭漭江勢闊雨開潯陽秋驛門是高
岸望盡黃蘆洲水與五溪合心期萬里遊明時無棄
才謫去隨孤舟鷙鳥立寒木丈夫佩吳鈎何當報君
恩却繫風霜頭
從軍行二首云向夕臨大荒朔風軫歸慮平沙萬里
餘飛鳥宿何處虜騎獵長原翩翩傍河去邊聲搖白
草海氣生黃霧百戰起風塵十年履霜露雖投定遠
筆未坐將軍樹早知行路難悔不理章句
秋風馬蹄輕角弓持絃急去爲龍城戰正值胡兵襲
軍氣横大荒戰酣日將入長風金鼓動白露䥫衣濕
四起愁邊聲南庭時竚立斷蓬孤自轉寒鴈飛相及
萬里雲沙漲平原冰霰澁惟聞漢州遥獨向刀環泣
周萬
送沈芳謁李觀察求仕進詩云往日長安路歡遊不
借年爲貪盧女曲用盡沈郎錢身老方投刺途窮始
着鞭猶聞有知巳此去不徒然(■因之此君曾浪迹長)
萬開元末登第
包融
送國子張主簿詩云湖岸䌫初解鸎啼別離處遥
見舟中人時時一回顧坐悲芳歲晩花落清軒樹春
夢隨我心搖揚逐君去
融潤州延陵人歴大理司直二子何吉齊名世稱二
包孟浩然宴包二融宅詩曰閑居枕清洛左右接大
野門庭無雜賓車轍多長者是時方盛夏風物自瀟
洒五月休沐歸相携竹林下開襟成懽趣對酌不能
罷㷑暝棲鳥迷餘將歸白社
顔真卿
吳門有清遠道士同沈恭子遊虎丘詩其辭自商周
歴近代枊二千年来矣鬼神耶隱士耶莫能測也而
辭藻徤俊魯公愛之刻於巖際并有鑑作衞公又次
而和之
清遠道士詩云我本長殷周遭罹歴秦漢四瀆與五
岳名山盡幽竄及此寰區中始有近峯翫近峰何鬱
鬱平湖眇瀰漫吟挽川之隂步上山之岸山川共澄
澈光彩交凌亂白雲翁欲歸青松忽消半客去川島
靜人来山鳥散谷深中見日崖幽曉非旦聞子盛遊
遨風流足詞翰嘉兹好松石一言常累歎勿謂餘鬼
神忻君共幽讃
魯公詩云不到東西寺于今五十春朅来從舊賞林
壑宛相親吳子多藏日秦皇厭聖辰劔池穿萬仞盤
石坐千人金氣騰爲虎琴臺化若神登壇仰生一捨
宅歎珣珉中嶺分雙樹廻巒絶四鄰窺臨江海接崇
飾四時新客有神仙者於兹雅麗陳名高清遠峽文
聚斗牛津跡異心寧間聲同質豈均悠然千載後知
我揖光塵
衛公詩云茂苑有靈峰嗟餘未遊觀藏山在平陸壊
谷有高岸岡繞數仞墻巖潜千丈幹乃知造化意廻
斡資竒翫鏐騰昔虎踞劒没嘗龍煥潭黛入海底崟
岑聳霄半層巒未昇日哀狖寧知旦綠篠夏凝隂碧
林秋不換冥搜既窈窕迥望何蕭散川曉嵐氣收江
春雜英亂逸人綴清藻前哲留篇翰共扣哀玉音皆
舒文繡叚難追彦回賞(實又見虎丘則逾其所聞■褚彦回見凡人所稱常過其)
徒起興公歎一力如再升含毫星斗爛
真卿與耿湋水亭詠風聯句有度琴方解愠臨水巳
迎秋之句
丁仙芝
長寧公主舊山池詩云平陽舊池舘寂寞使人愁座
卷留黃簟簾垂白玉鈎庭閒花自落門閉水空流追
想吹簫處應隨仙騎遊
越裳貢白雉云聖哲承休運伊臯列上台尋思丹徼
遠入貢素翬来北闕欣初見南枝頋未廻歛容殘雪
靜矯翼片霜開馴擾將無懼飜飛幸不猜甘從上林
裏飲啄自徘徊
仙芝潤州曲阿人登開元進士第爲餘杭尉
李清
詠石季倫云金谷繁華石季倫只能謀富不謀身當
時縱與綠珠去猶自無窮歌舞人
清登天寶十二年進士第
韓滉
晦日呈諸判官云晦日新晴春日嬌萬家攀折渡長
橋年年老向江城寺不覺春風換柳條
聽樂悵然自述云萬事傷心對管絃一身含淚向春
㷑黃金用盡教歌舞留與他人樂少年
滉字太冲正元初加同平章事江淮轉運使二年封
晉國公初有美名所與游皆天下豪俊其詩與孟浩
然酬唱云
齊幹
長門怨云營營孤思通寂寂長門夜妾妬亦知非君
恩那不借携琴就玉階調悲心未諧將心寄明月流
影入君懷
澣字洗心定州人開元間與蘇晉蘇頲賈曾韓休許
景先孫逖典詔誥爲代言最杜暹當國表宋璟爲吏
部尚書澣及蘇晉爲侍郎世謂臺選常稱陳希烈苖
晉卿之才後皆大顯
顧朝陽
昭君怨云莫將鉛粉匣不用鏡花光一去邊城路何
情更畫粧影銷胡地月衣盡漢宫香妾死非關命都
緣怨斷腸
朝陽開元間詩人
韋建
泊舟旴𣅿云維舟淮水次霜降夕流清夜出潮侵岸
天寒月近城平沙依鴈宿候舘聽鷄鳴鄕國雲霄外
