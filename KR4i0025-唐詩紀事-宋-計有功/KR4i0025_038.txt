唐詩紀事卷第三十八
白居易
張為以居易為廣大教化主取其讀史詩云含沙射
人影雖病人不知巧言誣人罪至死人不疑掇蜂殺
愛子掩鼻戮寵姬弘恭䧟蕭望趙高謀李斯隂德既
必報陽禍豈虛施人事雖可罔天道終難欺明即有
刑辟幽即有神祗苟免勿私喜鬼得而誅之又取秦
中吟云厚地植桑麻所用濟生民生民理布帛所求
活一身身外充征賦上以奉君親國家定兩税本意
在憂人厥初防其滛明勑内外臣税外加一物皆以
枉發論奈何歲月久貪吏得因循役我以求寵歛桑
無冬春織絹未盈疋繰絲未盈斤里胥廹我納不許
暫逡廵歲暮天地閉隂風生破村夜深煙火盡霰雪
白紛紛幼者形不蔽老者體無温悲喘與寒氣併入
鼻頭辛昨日輸殘税因窺官庫門繒帛如山積絲絮
如雲屯號為羡餘物隨日獻至尊奪我身上暖買尔
眼前恩進入瓊林庫歲久化為塵又取寓意云豫章
生深山七年而後知挺高二百尺本末皆十圍天子
建明堂此材獨中規匠人執斤墨採度將有期孟冬
草木枯烈火燎于陂狂風吹猛熖從根燒到枝養培
二十年方成棟樑姿一朝為灰燼柯葉無孑遺地雖
生爾材天不與尔時不如糞上芝猶有人掇之已矣
勿重陳重陳令人悲勿悲焚燒苦但悲採用遲又取
赫赫京内史奕奕中書郎昨傳徵拜日恩私頋殊常
貂冠水蒼玉紫綬黃金章佩服身未暖已聞竄炎荒
親戚不得别吞聲泣路旁賓客亦已散門前雀羅張
富貴來未久倏如瓦溝霜權勢言尤速瞥若石火光
不如守貧賤貧賤可久長傳語宦遊子且來歸故鄉
又取得意减别恨半酣還遠程之句又人吏留不得
直入故山雲之句又長生不似無生理休向青山學
鍊丹之句又曰髮鑷不盡根在愁腸中之句又與薛
濤云峨眉山勢接雲霓欲逐劉郎北路迷若似剡中
容昜到春風猶隔武陵溪(主客圖巳上皆)
序洛詩序云序洛詩樂天自叙在洛之樂也予歴覽
古今歌詩自風騷之後蘇李以還(為五言詩李陵蘇武)次及鮑
謝徒迄于李杜軰其間詞人聞知者累百詩章流傳
者鉅萬觀其所自多因䜛冤譴逐征戍行旅凍餒病
老存歿别離情發於中文形於外故憤憂怨傷之作
通計今十八九焉世所謂文士多數竒詩人尤命薄
於斯見矣又知理安之世少離亂之時多亦明矣予
不佞喜文嗜詩自幼及老著詩數千首以其多矣故
章句在人口姓字落詩流雖才不逮古人然所作不
啻數千首作一數竒命薄之士亦有餘矣今壽過耳
順幸無病苦官至三品免罹飢寒此一樂也大和二
年詔受刑部侍郎明年就領河南尹事又三年病免
歸履道里弟再受賓客分司自三年春至八年夏至
洛凡五周年作詩四百三十二首除喪明哭子十數
篇外其他皆寄懷於酒或取意於琴閑適有餘酣樂
不暇苦詞無一字憂歎無一聲豈牽強所能致耶蓋
亦發中而形外耳斯樂也實本之於省分知足濟之
以家給身閑文之以觴詠絃歌飾之以山水風月此
而不適何往而適哉兹又以重吾樂也予嘗云治世
之音安以樂閑居之詩泰以適苟非理世安得閑居
故集洛詩别為序引不獨記東都履道里有閑居泰
適之叟亦欲知皇唐大和歲有理世安樂之音集而
序之以侯夫棌詩者甲寅歲七月十日云尔
元微之長慶集序云憲宗皇帝冊召天下士樂天對
詔稱旨又登甲科未幾入翰林掌制誥比上書言得
失因為賀雨詩秦中吟等數十章指言天下事時人
北之風騷焉予始與樂天同校秘書前後多以詩章
相贈答會予譴掾江陵樂天猶在翰林寄予百韻律
詩及雜體前後數十章是後各佐江通復相詶寄巴
蜀江楚閒洎長安中少年遞相倣效競作新詞自謂
為元和詩而樂天秦中吟賀雨諷諭等篇時人罕能
知者然而二十年閒禁省觀寺郵候牆壁之上無不
書王公妾婦牛童馬走之口無不道至扵繕寫模勒
衒賣扵市井或持之以交酒茗者處處皆是其甚者
有至扵盗竊名姓苟求自售雜亂閒廁無可奈何予
嘗扵平水市中(草市名鏡湖傍)見村校諸童競習詩召而問
之皆對曰先生教我樂天微之詩固亦不知予之為
微之也又云雞林賈人求市頗切自云本國宰相每
以百金換一篇其甚偽者宰相輙能辨别之自篇章
以來未有如是流傳之廣者長慶四年樂天自杭州
刺史以右庶子詔還予時刺會稽因得盡徵其文手
自排纘成五十卷凡二千一百九十一首前輩多以
前集中集為名予以為陛下眀年秋當改元長慶扵
是因號曰白氏長慶集大凡人之文各有所長樂天
之長可以為多矣夫以諷諭之詩長扵激閒適之詩
長扵遣感傷之詩長扵切五字律詩百言而上長扵
贍五字七字百言而下長扵情賦贊箴戒之類長扵
當碑記叙事制誥長扵實啟表奏狀長扵直書檄詞
策剖判長扵盡總而言之不亦多乎哉至扵樂天之
官族景行與予之交分淺深非叙文之要也故不書
與元九書云夫文尚矣三才各有文天之文三光首
之地之文五材首之人之文六經首之就六經言詩
又首之何者聖人感人心而天下和平感人心者莫
先乎情莫始乎言莫切乎聲莫深乎義詩者根情苗
言華聲實義上自賢聖下至愚騃微及豚魚幽及鬼
神羣分而氣同形異而情一未有聲入而不應情交
而不感者聖人知其然因其言經之以六義緣其聲
緯之以五音五音韻義有類韻協則言順言順則聲
易入類舉則情見情見則感易交扵是乎孕大含深
貫微洞密上下通而一氣泰憂樂合而百志熙五帝
三皇所以直道而行垂拱而理者揭此以為大柄決
此以為大竇也故聞元首眀股肱良之歌則知虞道
昌矣聞五子洛汭之歌則知夏政荒矣言者無罪聞
者作戒言者聞者莫不兩盡其心焉洎周衰秦興採
詩官廢上不以詩補察時政下不以歌洩導人情乃
至扵謟成之風動救失之道缺于時六義始刓矣國
風變為騷辭五言始扵蘇李蘇李騷人皆不遇者各
繫其志發而為文故河梁之句止扵傷别澤畔之吟
歸扵怨思彷徨抑欎不暇及他耳然去詩未遠梗概
尚存故興離别則引雙鳧一雁為喻諷君子小人則
引香草惡鳥為比雖義類不具猶得風人之什二三
焉于時六義始缺矣晉宋以還得者盖寡以康樂之
奥博多溺扵山水以淵眀之高古偏放扵田園江鮑
之流又狹扵此如梁鴻五噫之例者百無一二焉扵
時六義寖微矣陵夷至扵梁陳閒率不過嘲風雪弄
花草而已噫風雪花草之物三百篇中豈捨之乎頋
所用何如耳設如北風其凉假風以刺威虐也雨雪
霏霏以愍征役也棠棣之華感華以諷兄弟也采采
芣苢美草以樂有子也皆興發扵此而義歸扵彼反
是者可乎哉然則餘霞散成綺澄江淨如練離花先
委露别葉乍辭風之什麗則麗矣吾不知其所諷焉
故僕所謂嘲風雪弄花草而已于時六義盡去矣唐
興二百年其閒詩人不可勝數所可舉者陳子昂
有感遇詩二十首鮑魴有感興詩十五首又詩之豪
者世稱李杜之作才已竒矣人不逮矣索其風雅比
興十無一焉杜詩最多可傳者千餘篇至扵貫穿今
古覼縷格律盡工盡善又過扵李然撮其新安吏石
壕吏潼關吏塞蘆子留花門之章朱門酒肉臭路有
凍死骨之句亦不過三四十首杜尚如此况不逮杜
者乎僕嘗痛詩道崩壊忽忽憤發或食輟哺夜輟寢
不量材力欲扶起之嗟乎事有大謬者又不可一二
而言然亦不能不麤陳于左右僕始生六七月時乳
母抱弄扵書屏下有指無字之字示僕者僕雖口未
能言心已默識後有問此二字者雖百十其試而指
之不差則僕宿昔之緣已在文字中矣及五六歲便
學為詩九歲諳識聲韻十五六始知有進士苦節讀
書二十已來晝課賦夜課書閒又課詩不遑寢息矣
以至扵口舌成瘡手肘成胝既壯而膚革不豊盈未
老而齒髮早衰白瞥瞥然如飛蠅垂珠在眸子中者
動以萬數盖以苦學力文所致又自悲矣家貧多故
二十七方從鄉試既第之後雖專扵科試亦不廢詩
及授校書郎時已盈三四百首或出示交友如足下
輩見皆謂之工其實未窺作者之域耳自登朝來年
齒漸長閱事漸多每與人言多詢時務每讀書史多
求理道始知文章合為時而著歌詩合為事而作是
時皇帝初即位宰府有正人屢降璽書訪人急病僕
當此日擢在翰林身是諫官手請諫紙啟奏之外有
可以救濟人病裨補時闕而難扵指言者輙詠歌之
欲稍稍遞進聞扵上上以廣宸聰副憂勤次以酬恩
奬塞言責下以復吾平生之志豈圖志未就而悔已
生言未聞而謗已成矣又請為左右終言之凡聞僕
賀雨詩而衆口籍籍已謂非宜矣聞僕哭孔戡詩衆
面脈脈盡不悦矣聞秦中吟則權豪貴近者相目而
變色矣聞樂遊園寄足下詩則執政柄者扼腕矣聞
宿紫閣村詩則握軍要者切齒矣大率如此不可徧
舉不相與者號為沽名號為詆訐號為訕謗苟相與
者則如牛僧孺之戒焉乃至骨肉妻孥皆以我為非
也其不我非者舉不過三兩人有鄧魴者見僕詩而
喜無何而魴死有唐衢者見僕詩而泣未幾而衢死
其餘則足下又十年來困躓若此嗚呼豈六義四始
之風天將破壊不可支持耶抑又不知天之意不欲
使下人之病苦聞扵上耶不然何有志扵詩者不利
若此之甚也然僕又自思關東一男子耳除讀書属
文外其他懵然無知乃至書畫棋博可以接羣居之
歡者一無通曉即其愚拙可知矣初應進士時中朝無
緦麻之親逹官無半面之舊策蹇步扵利足之途張
空拳扵戰文之場十年之閒三登科第名入衆耳迹
升清貴出交賢俊入侍冕旒始得名扵文章終得罪
扵文章亦其宜也日者又聞親友閒說禮吏部舉選
人多以僕私試賦判傳為凖的其餘詩句亦往往在
人口中僕恧然自愧不之信也及再來長安又聞有
軍使高霞寓者欲聘娼妓妓大誇曰我誦得白學士
長恨歌豈同他妓哉由是增價又足下書云到通州
日見江館柱閒有題僕詩者復何人哉又昨過漢南
日適遇主人集衆樂娛他賓諸妓見僕來指而相頋
曰此是秦中吟長恨歌主耳自長安抵江西三四千
里凡鄉校佛寺逆旅行舟之中往往有題僕詩者士
庶僧徒孀婦處女之口每每有詠僕詩者此誠雕蟲
之戲不足為多今時俗所重正在此耳雖前賢如淵
雲者前輩如李杜者亦未能忘情扵其閒古人云名
者公器不可以多取僕是何者竊時之名已多既竊
時名又欲竊時之富貴使已為造物者肯兼與之乎
今之迍窮理固然也况詩人多蹇如陳子昂杜甫各
授一拾遺而迍剥至死李白孟浩然輩不及一命窮
悴終身近日孟郊六十終試協律張籍五十未離一
太祝彼何人哉彼何人哉况僕之才又不逮彼今雖
讁在遠郡而官品至第五月俸四五萬寒有衣饑有
食給身之外施及家人亦可謂不負白氏之子矣微
之微之勿念我哉僕數月來檢討囊篋中得新舊詩
各以類分分為卷首自拾遺來凡所遇所感關扵美
刺興比者又自武德訖元和因事立題題為新樂府
者共一百五十首謂之諷諭詩又或退公獨處或移
病閒居知足保和吟翫性情者一百首謂之閒適詩
又有事物牽扵外情理動扵内随感遇而形扵歎詠
者一百首謂之感傷詩又有五言七言長句絶句自
一百韻至兩韻者四百餘首謂之雜律詩凡為十五
卷約八百首異時相見當盡致扵執事微之古人云
窮則獨善其身逹則兼濟天下僕雖不肖常師此語
大丈夫所守者道所待者時時之來也為雲龍為風
鵬勃然突然陳力以出時之不來也為霧豹為冥鴻
寂兮寥兮奉身而退進退出處何往而不自得哉故僕志
在兼濟行在獨善奉而始終之則為道言而發眀之
則為詩謂之諷諭詩兼濟之志也謂之閒適詩獨善
之義也故覽僕詩知僕之道焉其餘雜律詩或誘扵
一時一物發扵一笑一吟率然成章非平生所尚者
但以親朋合散之際取其釋恨佐懽今銓次之閒未
能刪去他時有為我編集斯文者略之可也微之夫
貴耳賤目榮古陋今人之大情也僕不能遠徵古舊
如近歲韋蘇州歌行清麗之外頗近興諷其五言詩
又高雅閒澹自成一家之體今之秉筆誰能及之然
當蘇州在時人亦未甚愛重必待身後然後人貴之
今僕之詩人所愛者悉不過雜律詩與長恨歌已下
耳時之所重僕之所輕至扵諷諭者意激而言質閒
適者思澹而詞迂以質合迂宜人之不愛也今所愛
者竝世而生獨足下耳然千百年後安知復無如足
下者出而知愛我詩哉故自八九年來與足下小通
則以詩相戒小窮則以詩相勉索居則以詩相慰同
處則以詩相娛知吾最要率以詩也如今年春遊城
南時與足下馬上相戲因各誦新豔小律不雜他篇
自皇子陂歸昭國里迭吟遞唱不絶聲者二十里餘
樊李在傍無所措口知我者以為詩仙不知我者以
為詩魔何則勞心靈役聲氣連朝接夕不自知其苦
非魔而何偶同人當美景或花時宴罷或月夜酒酣
一詠一吟不知老之將至雖驂鸞鶴遊蓬瀛者之適
無以加扵此焉又非仙而何微之微之此吾所以與
足下外形骸脱蹤蹟傲軒鼎輕人寰者又以此也當
此之時足下興有餘力且與僕悉索還往中詩取其
尤長者如張十八古樂府李二十新歌行盧楊二𥙿
書律詩竇七元八絶句博取精掇編而次之號元白
往還詩集衆君子得擬議於此者莫不踊躍欣喜以
為盛事嗟乎言未終而足下左轉不數月而僕又繼
行心期索然何日成就又可為之歎息又僕嘗語足
下凡人為文私於自是不忍於割截或失於繁多其
間妍媸益又自惑必待文友有公鑒無姑息者討論
而削奪之然後繁簡當否得其中矣况僕與足下為
文尤患其多已尚病之况他人乎今且各纂詩筆粗
為卷弟待與足下相見日各出所有終前志焉又不
知相遇是何年相見是何地溘然而至則如之何微
之微之知我心哉潯陽臘月江風苦寒歲莫鮮懽夜
長無睡引筆鋪紙悄然燈前有念則書言無次第勿
以繁雜為倦且以代一夕之話也微之微之知我心
哉
唐紀紀事卷第三十八
