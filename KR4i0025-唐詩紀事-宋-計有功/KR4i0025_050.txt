唐詩紀事卷第五十
封敖鄭薰王軒
宋雍李摯韋澳
段文昌姚向温會
李敬伯姚康張正元
楊嗣復炙轂子楊厚
劉夘伯王觀陳上美
侯列崔樞陳彦博
郭良驥崔嘏李景遜
唐球
封敖
敖為池州刺史題西隱寺云三年未到九華山終日
披圖一室間秋寺喜因晴後賞靈峯看待足時還猿
從有性留僧坐雲藹無心伴客閑勝事儻能銷歲月
已拚名利不相關
敖字碩夫冀州人雅為李德裕所器武宗時詔慰邊
將傷夷者曰傷居爾體痛在朕躬劉稹平德裕進太
尉制曰言皆予同謀不他惑皆敖為之終尚書右僕
射才高而少行檢故不至宰相
鄭薰
贈鞏疇詩序云九華處士鞏疇擅玄言之要通易老
其於淨名僧肇尤精達余在句溪時重其能車幣而
致之及到官舍再說易一說老氏將兒姪軰執卷列
坐而傳之老氏畢業而寇難作與鞏各散去不知其
何之存耶亡耶余既休居洛師鏁扉獨靜已卯冬十
一月半雪中有客扣柴門樵童視之走復曰鞏處士
遽下榻開關執手話艱苦鞏背簦笈草履杖靈夀下
笠且咍笑曰聞公恬養淡逸不屑於榮悴故以玄來
助成之升榻解四書即易老淨肇也明日講肇
論階前多偃松高桂冰凍墮落有琴瑟金石聲理致
眀妙神骨超爽自謂一時之遇日與故人為徒又意
兹樂之難諧也遂成二十韻贈之詩云密雪松桂寒
書窗導餘清風撼冰玉碎階前琴磬聲榻靜几硯潔
帙散縑緗明高論展僧肇精言資鞏生立意加玄虚
析理分縦横萬化悉在我一物安能驚江海何所動
丘山常自平遲速不相閡後先徒起爭鏡照各妍醜
秤稱分重輕顔容寧入鑑銖兩豈關衡藴微道超忽
剖證音泠泠紙上掣牢鍵舌端搖利兵圓澈保真性
客塵排妄情有住即非住無行方是行疎越捨吴典
朱絃鄙秦筝淡薄貴無味羊斟慙大羹洪遠包乾坤
幽窅潜沉冥㒺煩跬步舉頓達萬里程廬遠尚莫曉
隱留曾誤聽直須持妙說共詣毗耶城
薰字子溥為宣歙觀察使前不治薰以才力自將牙
將素驕共謀逐出之奔楊之後分司東都懿宗時為
左丞薰端勁再知禮部引寒俊士類多遺老號所居
為隠嵓自號七松處士云
大中八年掌文誤以顔摽為魯公之後以苐一人處
之士子嘲曰主司頭腦太冬烘錯認顔摽作魯公鄭
谷有故少師從翁隱巖別業亂後榛蕪感舊愴懷之
作即薰也詩云風騷為士人風俗作清塵密行稱閨
閫眀誠動晉紳周旋居顯重内外掌絲綸妙主蓬壺
籍忠為社稷臣大儀墻仞峻東轄紀綱新聞善嘗開
口推公直為身立朝鳴珮貴歸宅典衣貧半醉看花
晚中飡煑菜春晴臺隨鹿上幽野約僧隣理論知清
越(僧公甚称之清越江左詩)生徒得李頻藥香沾筆硯竹色染衣
巾寄鸖眠雲叟騎驢入室賓(張喬跨馿延於門下咸通中舉子乘馬唯)近
將姚監比(雅後孤卿一人而已自姚監祕合主張風)僻與叚卿親(成式奥故少常)
(徵孤卿為前序學辛勤章句及)葉積池邊路茶遲雪後薪所難留著
述誰不秉陶釣喪亂時多變追思事已陳浮華重發
作雅正甚湮淪宗從今何在依捿素有因七松無影
響(自號七松處士孤卿植松七枝)雙淚益悲辛猶喜于門秀年來屈
併伸(登進士科級也班即孤卿姪孫)
王軒
軒少為詩頗聞淇澳之篇遊西江泊舟苧蘿山下題
西施石曰嶺上千峯秀江邊細草春今逢浣沙石不
見浣紗人
軒登大和進士第
宋雍
范攄云宋雍初無令譽及嬰瞽疾其詩名始彰盧員
外綸作擬僧之詩僧清江作七夕之詠劉隨州有眼
作無眼之句宋雍無眼作有眼之詩詩流以為四背
或云四倒然辭意悉為佳致盧公詩云願得遠公知
姓字焚香洗鉢過餘生清江詩曰唯愁更漏促離別
在明朝劉隨州曰細雨濕衣看不見閑花落地聽無
聲雍詩曰黃鳥不堪愁裏聽綠楊宜向雨中看
李摰
正元十二年摰以宏詞振名與李行敏同姓同甲子
同年登苐俱二十五歲又同門摰嘗有詩曰因緣三
紀異契分四般同
韋澳
字子斐以宏詞登科懿宗時為邠寧節度使坐事罷
鎮以祕書監分司東都嘗戲吟云莫將韋監同殷鍳
錯認容身是保身此句聞於京師權倖尤怒之
叚文昌
古栢文云是草木有異於草木則靈武矦祠前栢夀
千齡盤根擁門勢如龍形含碧太空散霧虚庭合抱
在於旁枝駢梢葉之青青百尋及於半身蓄風雷之
冥冥攅柯垂隂分翠間眀忽如虬螭向空爭行上承
翔雲孤鸞時鳴下蔭芳苔凡草不生古色天風蒼蒼
玲玲曾到靈山老栢縱横亦有大者莫之與京於惟
武侯佐蜀有程神其不昏表此為&KR0876;斯廟斯栢實播
芳馨長慶二年六月題
文昌字墨卿有別業在廣都縣之南龍華山嘗杜門
力學于此俗謂之段公讀書臺長慶初朝議文昌少
在西蜀諳詳利病詔授劔南節度使有邑人贈詩曰
昔日騎驢學忍飢今朝忽著錦衣歸等閑畫虎驅紅
旆可畏登龍入紫微富貴不由翁祖致文章生得羽
毛飛廣都再去應惆悵猶有江邊舊釣磯
文昌還別業有尋龍華山寺廣宣上人詩云十里惟
聞松桂風江山忽轉見龍宫正與休師方話舊風煙
幾度入樓中郭震亦有題龍華山詩曰昔年曾到此
山回百鳥聲中酒一杯最好寺邊開眼處叚文昌有
讀書臺(詩話出古今)
文昌父鍔為江陵紏文昌長自諸宫客遊成都韋南
康與奏釋褐為賓從後劉闢逐作外邑高崇文收蜀
召復舊職指其椅曰此猶不足與君坐文昌遽請歸
闕至興元西鵠鳴驛有僧倚巴山之隈有前識謂文
昌曰去日既逢梅蘂綻來時應見杏花開至京屢外
擢自相位拜劔南節度西至鵠鳴僧已物故杏花方
盛
文昌客荆州從事劔南帥幕其後相穆宗罷相鎮蜀
再相文宗罷相帥荆南復鎮蜀太和九年卒
文昌鎮蜀有題武擔寺西臺詩云秋天如鏡空樓閣
盡玲瓏水暗餘霞外山明落照中鳥行看漸遠松韻
聽難窮今日登臨意多歡語笑同
文昌晚夏登張儀樓呈院中諸公詩云重樓窗戶開
四望歛煙埃遠岫林端出清波城下廻乍疑蟬韻促
稍覺雪風來併起鄉關思銷憂在酒杯
姚向
和登武擔寺西臺詩云開閣錦城中餘閑訪𣑽宫九
層連晝景萬象寫秋空天半將身到江長與海通提
携出塵土曾是穆清風
向奉陪叚相公晚夏登張儀樓詩云秦相架群材登
臨契上台查從銀漢落江自雪山來儷曲親流火凌
風洽小杯帝鄉如在目欲下盡徘徊
向爲節度判官時長慶二年也
温會
登武擔寺西臺詩云桑臺煙樹中臺榭造雲空眺聽
逢秋興篇辭變國風坐愁高鳥起笑指遠人同始媿
才情薄躋攀繼韻窮
晚夏登張儀樓詩云危軒重疊開訪古上徘徊有舌
嗟秦策飛樑駕楚材雲霄隨鳳到物象為詩來欲和
關山意巴歌調更哀
會以殿中侍御史為安撫判官
楊汝士時掌管記和西臺詩云清淨此道宫層臺復
倚空偶時三伏外列席九霄中平視雲端路高臨樹
杪風自憐榮末座前日别池籠
又和張儀樓詩云從公城上來秋近絶纖埃樓古秦
規在江分蜀望開遠山標宿雪末席本寒灰陪賞今
為忝臨歡敢訴柸
李敬伯
登武檐寺西臺詩云臺上起凉風乘閑覽歲功自隨
台席貴盡許羽觴同樓殿斜暉照江山極望通賦詩
思共樂俱得詠時豐
晚夏登張儀樓詩云層屋架城隈賓筵此日開文鋒
摧八陣星分應三台望雪煩襟釋當歡遠思來披雲
霄漢近暫覺出塵埃
敬伯試大理評事為觀察廵官
姚康
晚夏登張儀樓詩云登覽值晴開詩從野思來蜀川
新草木秦日舊樓臺池景搖中座山光接上台近秋
宜晚景極目斷浮埃
登武擔寺西臺詩云松逕引清風登臺古寺中江平
沙岸白日下錦川紅疎樹山根淨深雲鳥跡窮自慚
陪末席便與九霄通
康試尤武衛倉曹參軍為觀察推官
康禮部試早春殘雪云微暖春潜至輕明雪尚殘銀
鋪光漸濕珪破色仍寒無柳花常在非秋露正團素
光浮轉薄皓質駐應難幸得依隂處偏宜帶月看玉
塵銷欲盡窮巷起袁安
魚縱云水府乘閑望圓波息躍魚從來暴泥久今日
脫泉初得志寧相忌無心任宛如龍門應可度鮫室
豈常居掉尾方窮樂遊鱗每自舒乘流千里去風力
藉吹嘘
康字汝諧南仲孫也登元和十五年進士第大中時
為太子詹事開成時曾以贓敗
張正元
冬日可愛詩云寒日臨清晝遼天一望時未消埋徑
雪先暖讀書帷属思光難駐舒情影若遺晉臣曾比
德謝客昔言詩散彩寧偏照流隂信不追餘輝如可
就廻燭幸無私
東野聞夜啼贈張正元云寄泣須寄黃河泉此中怨
聲流徹天愁人獨有夜燈見一紙鄉書淚滴穿
正元登正元五年進士第
楊嗣復
丁已歲八月祠祭畢因題臨淮公舊碑詩云齊莊修
祀事旌旆出郊闉薙草軒墀狹塗墻赭堊新謀猷期
作聖風俗奉為神酹酒成拗澤持兵列偶人非才膺
寵任異代揖芳塵况是平津客碑前淚滿巾
楊汝士和云古栢森然地修嚴蜀相祠一過榮異代
三頋盛當時功德流何遠馨香薦未羌敬名採國志
飾像慰甿思昔謁從征盖今聞擁信旗固宜光寵下
有淚刻前碑
臨淮公武元衡也元和初元衡鎮蜀嗣復為節度推
官後二十七年嗣復鎮蜀時大和九年也汝士為東
川節度使故相唱和汝士曾為蜀帥叚文昌掌管也
炙轂子
牡丹詩云牡丹妖豔亂人心一國如狂不惜金曷若
東園桃與李果成無語自成隂
松詩云寒松聳拔倚蒼岑綠葉扶疎自結隂丁固夢
時還有意秦皇封日豈無心常將正節栖孤鶴不遣
高枝宿衆禽好是特凋羣木後護霜凌雪翠踰深
竹詩云庭竹森疎玉質寒色包葱碧盡琅玕翠筠不
染湘娥淚班籜堪裁漢主冠成韻含風已蕭瑟媚漣
凝渌更檀栾此君引鳳為龍日聳節稍雲直上看
炙轂子王叡也元和後詩人
楊厚
早起云星漢轉寒更伊余索寞情鍾催歸夢斷鴈引
遠愁生危壁蘭光暗疎簾露氣清閑庭聊一望海日
未分明
厚正元間詩人
劉郇伯
早行云鎮静人猶寢天高月自凉一星深戍火殘月
半橋霜客老愁塵下蟬寒怨路傍青山依舊色宛是
馬卿鄉
郇伯與范鄼郎中為詩友范曾得一句云歲盡天涯
雨久而莫屬郇伯曰何不曰人生分外愁范甚賞之
出北夢瑣言
王觀
早行云鷄唱催人起又生前去愁路明殘月在山露
宿雲收村店煙火動漁家燈燭幽趨名與趨利行役
幾時休
觀大曆正元間人
陳上美
咸陽懷古云山連河水碧氛氲瑞氣東移擁聖君秦
苑有花空笑日漢陵無主自侵雲古槐堤上鶯千轉
遠渚沙中鷺一群頼與淵眀司把菊煙郊四望夕陽
曛
上美登開成進士第
侯冽
冽金谷園懷古云金谷千年後春花發滿園紅芳徒
笑日穠豔尚迎軒雨濕輕光軟風搖碎影翻猶疑施
錦帳堪歎罷朱紈愁罷鶯吟澁啼容露綴繁慇懃問
前事桃李竟無言
冽登元和六年進士第
崔樞
賜耆老布帛云殊私及耆老聖德賑黎元布帛忻天
賜生涯作主恩情均皆挾纊禮異賁丘園慶洽時方
泰仁沾月告存寧知酬雨露空識荷乾坤擊壤將何
幸徘徊望九門
裴垍舉宏詞崔樞考之落第及垍為宰相擢樞為禮
部笑謂樞曰聊以報德也終於秘書監
順宗時有詔曰古之所以教太子必茂選師傅以輔
翼之法於訓詞而行其典禮左右前後㒺非正人是
以教諭而德成也給事中陸質中書舍人崔樞積學
懿文守經據古夙夜講習庶恊于中並充皇太子侍
讀
陳彦博
恩賜魏文正公諸孫舊第以導直臣云阿衡隨逝水
池舘主他人天意能疇德雲孫喜庇身生前由直道
殁後振芳塵雨露新恩日芝蘭故里春勲庸流十代
光彩映諸鄰共喜升平代從兹得諫臣
前定錄云彦博元和中與謝楚同為廣文生夢一官
司列几案上有尺牘如金字者問之曰眀年進士之
名見其名在三十二從上二人皆李姓而無楚名明
年果如夢二李即李頋行李仍叔也時元和五年明
年楚於于尹躬下擢第
白居易為翰林學士奏云今日奉宣令撰李師道請
收贖魏證宅還其子孫甚合朕心允依來奏者臣伏
以魏證太宗宰相盡忠輔佐以致太平在其子孫合
加優䘏事關激勸合出朝廷師道何人輙掠此美伏
願明勑有司特以官錢收贖使還後嗣以勸忠臣則
事出皇恩美歸聖德憲宗深然之其後有司以為詩
題試進士
郭良驥
自蘇州至望亭驛有作云南浦(蒲菰)遶白蘋東吳黎庶
逐黃巾野棠自發空流水江燕初歸不見人遠岫依
依如送客平田渺渺獨傷春淮中迴首長洲苑烽火
年年報虜塵
觀詩所載疑李錡叛時事也
崔嘏
嘏字乾錫邢州刺史會劉稹反歸朝授考功郎中中
書舍人李德裕之謫嘏草制不盡書其過貶端州刺
史
施肩吾與之同年不睦嘏舊失一目以珠代之施嘲
之曰二十九人及第五十七眼看花元和十五年也
李景遜
景遜字後巳贈太尉憕孫也大中中進御史大夫威
肅當朝為大夫三月蔣伸輔政宣宗盡書羣臣名内
器中禱憲宗神前射取之而景遜名不得乃見宰相
自陳考深當代即拜西川節度使景遜好奬寒士如
李蔚楊知退所善蘇滌裴夷直
寄華州周侍郎立秋日奉詔祭嶽詩云關河豁静曉
雲開承詔秋祠太守來山霽蓮花添翠黛路隂桐葉
少塵埃朱轓入廟威儀肅玉佩昇壇步武回往歲今
朝幾時事謝君非重我非才
自大中至咸通相白敏中次畢誠曹礭使相羅劭權
崔相㥀由戲曰可以歸矣近日中書皆藩臣謂畢白
曹羅皆藩姓也始自蔣伸景遜在蜀聞報曰不能伏
事斯人也遽託疾離鎮有詩曰成都十萬戸抛若一
鴻毛(瑣言出北夢)
唐球
球有詩名如臨池洗硯云恰似有龍深處卧被人驚
起黑雲生又有漸寒沙上鷺欲暖水邊村亦佳句也
球居蜀之味江山方外之士也為詩撚藁為圓納之
大瓢中後臨病投瓢於江曰斯文苟不沉没得者方
知吾苦心爾至新渠有識者曰唐山人瓢也接得之
十纔二三其題有處士隱居云不信最清曠及來愁
已空數點水泉雨一溪霜葉風業在有山處道成無
事中酌盡一樽酒老夫顔亦紅贈行如上人云不知
名利苦念佛老岷峨衲補雲千片香焚篆一窠戀山
人事少憐客道心多日日齋鍾罷高懸濾水羅題青
城范賢觀云數里緣山不厭難為尋真訣問黃冠苔
鋪翠點山橋滑松織香梢古道寒晝傍綠畦薅嫩玉
夜開紅竈橪新丹孤鍾已斷泉聲在風動瑶花月滿
壇
贈僧云曾聞半偈雪山中貝葉翻時理盡通般若常
添持戒力落义誰筭念經功雲間曉月應難染海上
虚舟自信風長說滿庭花色好一枝紅是一枝空(上已)
(亭客話詩見芳)
球生於唐末至性純慤篤好雅道放曠疎遠邦人謂
之唐隱居或云王建帥蜀召為參謀不就今以其故
居為隱居寺
北夢瑣言曰球詩思遊歴不出二百里
李洞贈唐山人云長鬚長似髮七十色如黧醉眼青
天小吟情太華低千年松遶屋半夜雨連溪卭蜀路
無限往來琴自携(球否也不知是)
唐詩紀事卷第五十
