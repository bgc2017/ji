唐詩紀事卷第四十六
劉言史劉猛李餘李涉
劉昭禹孫昌胤嚴休復朱慶餘
劉軻獨孤鉉張燦楊虞卿
楊汝士張志和
劉言史
竹裏梅云竹裏梅花相並枝梅花正發竹枝垂風吹
緫向竹枝上直似王家雪下時
春過趙墟有作云下馬邯鄲陌頭歇寂寥崩隧臨車
轍古栢重生枝亦乾餘漆見風幽燄滅白蒿微紫
槿新行人感此復悲春
初下東周贈孟郊云鸖老耳更工龜死殼亦靈正信
非外㳂終始全本情童子不戱塵積書就嵓扃身着
木葉衣養鹿兼㹀耕偶隨下山雲荏苒失故程漸入
機險中危思難泰行十髮九縷絲悠然東周城言詞
野麋態出口多累刑因依漢元寮似羇細輕泠竈助
新熱静砧與寒聲清斷蓬在門欄豈當桃李榮寄食
若蠧虫侵損利微生固非拙為強懦劣寂療并素堅
冰蘗心潔立保賢貞修文返正風刊字齊古經慙將
衰末分高棲喧世名
過春秋峽云峭壁蒼蒼苔色新無風晴景自勝春不
知何樹幽崖裏臘月開花似北人
長門怨云獨坐爐邊結夜愁暫時思去亦難收手持
金筯垂紅淚亂撥寒灰不舉頭
樂府新詞云花顔鬢髮一何偏綠槐香陌欲朝天仍
嫌衆裏嬌行疾傍鐙深藏白玉鞭
噴沫團香小桂條玉鞭兼賜霍嫖姚弄影便從天禁
出碧蹄聲碎五門橋
廣州王園寺伏日即事寄北中親友云南越逢初伏
東林度一朝曲池煎畏景高閣絶微飈竹簟移先灑
蒲葵破復搖地偏毛瘴近山毒火威饒裛汗絺如濯
親床枕並燒墮枝傷翠羽萎葉惜紅蕉且困流金熾
難成獨酌謠望霖窺潤礎思吹候生條旅恨生烏滸
鄉心繫洛橋誰憐在炎客一夕壯容銷
言史與孟東野友善詩中有貝州召郊之作又有金
陵瀟湘之遊廣州贈北中親友詩盖言史平生所經
歷處東野哭言史詩云精異劉言史詩腸傾珠珂取
此為抛擲飛過東溟波可惜大國謠颺爲四夷歌常
於衆中會顔色兩切嗟今日果成死葬喪之洛河
言史送婆羅門歸本國詩云刹利王孫字迦攝竹錐
横寫吒蘿葉遥知漢地未有經手牽白馬遶天行龜
兹磧酉胡雪黑大師凍死來不得地盡年深始到船
海裏更行三十國行多耳斷金環落冉冉悠悠不停
脚馬死經留却去時往來應盡一生期出漢獨行人
絶處磧西天漏雨絲絲
瀟湘遊云夷女采山蕉緝紗浸江水野花滿髻妝花
新閑歌曖廼深峽裏曖廼知從何處生當時泣舜腸
斷聲翠華寂寞嬋娟没野篠空餘紅淚情青煙冥冥
覆杉桂崖壁麥天風雨細昔人幽恨此地遺綠芳紅
豔含怨姿清猿未盡鼠切汩水流到湘妃祠北人
莫作瀟湘遊九疑雲入蒼梧愁
放螢怨云放螢去不須留聚時年少今白頭架中科
斗萬餘卷一字重回重照見靑雲杳眇不可親開囊
欲放增餘怨且逍遥還酩酊仲舒漫不窺園井那將
寂寞老病身更就微䖝借光影欲放時泪沾裳衝籬
落千點光
觀繩伎云泰陵遺樂何最珍綵繩冉冉天仙人廣揚
寒食風日好百夫伐鼓錦臂新銀畫靑綃抹雲髮高
處綺羅香更切重肩接立三四層著屐背行仍應節
兩邊圓劒漸相迎側身交步何輕盈閃然欲落却收
得萬人肉上寒毛生危機險勢無不有倒掛纖腰學
垂柳下來一一芙蓉姿粉薄鈿稀態轉竒坐中還有
沾巾者曾見先王初教時(公席上作潞府李相)
買花謠云杜陵村人不田穡入谷經谿復緣壁每至
南山草木春即向侯家取金碧幽豔凝花春景曙採
來移得將何處蝶惜芳叢送下山尋斷孤香始回去
豪少居連鳷鵲東千金使買一株紅院多花少栽未
得零落綠娥纖指中咸陽親戚長安里無限將金買
花子澆紅濕綠千萬家靑絲玉轤聲啞啞
王中丞宅夜觀舞胡騰云石國胡兒人見少蹲舞罇
前急如鳥織成蕃帽虛頂尖細㲲胡衫雙袖小手中
抛下蒲萄盞西顧忽思鄉路遠跳身轉轂寶帶鳴弄
脚繽紛錦靴軟四座無言皆瞪目横笛琵琶遍頭促
亂騰新毯雪朱毛傍拂輕花下紅燭酒闌舞罷絲管
絶木錦花西見殘月(武俊也王中丞)
皮日休劉棗強碑文云歌詩之風蕩來久矣大抵喪
于南朝壞于陳叔寶然今之業是者苟不能求古於
建安即江左矣苟不能求麗於江左即南朝矣或過
為豔傷麗病者即南朝之罪人也吾唐來有是業者
言出天地外思出鬼神表讀之則神馳八極測之則
心懷四溟磊磊落落真非世間語者有李太白百歲
有是業者彫金篆玉牢竒籠怪百鍜為字千練成句
雖不追躅太白亦後來之佳作也有與李賀同時有
劉棗強焉先生姓劉氏名言史不詳其鄉里所有歌
詩千首其美麗恢贍自賀外世莫得此王武俊之節
制鎮冀也先生造之武俊雄徤頗好詞藝一見先生
遂加異敬將署之賓位先生辭免武俊善騎射載先
生以貳乘逞其藝如野武俊先騎驚雙鴨起於蒲稗
間武俊控弦不再發雙鴨聮斃於地武俊歡甚命先
生曰某之伎如是先生之詞如是可謂文武之會矣
何不一言以讃邪先生由是馬上草射鴨歌以示武
俊議者以為禰正平鶯鵡賦之類也武俊益重先生
由是奏請官先生詔授棗強今先生辭疾不就世重
之曰劉棗強亦如范萊蕪之類焉故相國隴西公夷
簡之節度漢南也少與先生遊且思相見命列將以
襄之髹器千事賂武俊以請先生武俊許之先生由
是為漢朝相府賓冠隴西公日與之為笔宴其獻酬
之歌詩大播于當時隴西公從事或曰以某下走之
才誠不足汚辱重地劉棗強至衆必以公賓劉於幕
吏之上何抑之如是公曰愚非惜幕間一足地不容
劉也然視其狀有不足稱者諸公視某與劉分豈有
間然哉反為之惜其夀爾後不得巳問先生所欲為
先生曰司功椽甚閑或可承闕相國由是椽之雖居
官曹宴見與從事儀等後從事又曰劉棗強縱不容
在賓署承乏於椽曹詘矣奚不䟽整其秩相國不得
巳而表奏焉詔下之日先生不恙而卒相國哀之慟
曰果然止椽曹然吾愛客葬之有加等墳去襄陽郭
五里曰柳子關後先生數十歲日休始以鄙文稱于
襄陽襄陽邑人劉求高士也嘗述先生之道業嘗咏
先生之歌詩且歎曰襄之人只知有浩然墓不知有
先生墓恐百歲之後埋滅而不聞與荆棘凢骨溷吾
子之文吾當刊焉日休自存既摭實錄之何愧嗚呼
先生之官卑不稱其德宜加私謚然棗強之號世巳
美矣故不加焉是爲劉棗強碑
劉猛
元微之樂府古題序云詩訖于周離騷訖于楚是後
詩之流爲二十四名賦頌銘贊文誄箴詩行咏呤題
怨歎章篇操引謠謳歌曲詞調皆詩人六義之餘而
作者之旨由操而下八名皆起於郊祭軍賓吉凶苦
樂之際在審聲以度詞審調以節唱句度短長之數
聲律平上之差莫不由之准度而又區别其在琴瑟
者為操引採民甿者為謳謠備曲度者揔得謂之歌
曲詞調斯皆由樂以定詞非選詞以配樂也由詩而
下九名皆属事而作雖題號不同而悉謂之為詩可
也後之審樂者往往採取其詞度為歌曲蓋選詞以
配樂非由樂以定詞也而纂撰者由詩而下十七名
盡編為樂府等題除鐃吹横吹郊祀清商等詞在樂
志者其餘木簡仲卿四愁七哀之軰亦未必盡播於
管弦明矣後之文人達樂者少不復如是配列但遇
興紀題往往兼以句讀短長於歌詩之異劉補闕云
樂府肇於漢魏操仲尼學文王操伯牙作水僊操齊
牘沐作雉朝飛衛女作思歸引則不於漢魏而後始
亦以明矣况自風雅至於樂流莫非諷興當時之事
以貽後世之人㳂襲古題唱和重複於文或有短長
於義咸為贅媵尚不如寓意古題刺美見事猶有詩
人引古以諷之義者焉曹劉沈鮑之徒時得如此亦
復稀少近代惟詩人杜甫悲陳陶哀江頭兵馬麗人
等凢所歌行率皆即事名篇無有倚傍餘少時與友
人白樂天李公垂軰謂是為當遂不復擬賦古樂府
詩數十首中一二章咸有新意予因選而和之其有
雖用古題全無古義者若出門行不言離别將進酒
特書列女之類是也其或頗同古義全創新詞則因
家止述軍輸捉捕請先螻蟻之類是也劉李二子方
將極意於斯文因為粗明古今歌詩同異之旨焉
月生十五前日望光彩圓明滿十五後日畏光彩瘦
不見夜光色一罇成暗酒匣中苔背銅光短不照空
不惜補明月暫無此良玉(句月生)自念數年間兩手中
藏鈎於心且無恨他日為我羞古老傳童歌連淫亦
兵象夜夢戈甲鳴苦不願年長(句苦两)朝㧧一把白夜
淚千滴雨可耻垂拱時老作在家女(曉句)
張爲作主客圖取猛月生十五前等句以孟雲卿爲
高古奥逸主而以猛爲入室
元微之酬劉猛見送云種花有顔色異色即爲妖養
鳥惡羽翮翦翮不待高非無剪傷者物性難自逃百
足雖健健商羊亦翹翹伊予狷然質謬入多士朝任
氣有愎戇容身寡朋曹愚狂偶以直靜僻非敢驕一
爲毫髮忤十載山川遥爍鐵不在火割肌不在刀險
心露山岳詖語翻波濤六尺安敢主方寸由自調神
劒土不蝕異布火不燒雖無二物姿庶欲效一毫未
能深蹙蹙多謝相勞勞去去我移馬遲遲君過橋雲
勢正横壑江流初滿槽持此慰遠道比之爲舊交
李餘
張爲作主客圖以孟雲卿爲高古奥逸主以餘爲入
室取其句云長安東門别立馬生白髮(句)霽後軒盖
繁南山瑞煙發(句)嘗憂車馬繁土薄聞水聲(句)
餘登長慶三年進士第蜀人也張籍送餘歸蜀詩云
十年人詠好詩章今日成名出舉場歸去唯將新誥
牒後來爭取舊衣裳山橋曉上蕉花暗水店晴看芋
葉光鄉里親情相見日一時携酒上高堂
賈島送餘及弟歸蜀云知音伸久屈覲省去光煇津
濟逢清夜途程盡翠微雲當綿竹疊鳥離錦江飛肯
寄書來否原居出甚稀
又送餘往湖南云昔去候温凉秋生滿蜀鄉今來從
辟命春物遍涔陽岳石桂陽雪野帆堆渚檣若尋吾
祖宅寂寞在瀟湘
李涉(有坡詩同刻有王蕊花在石夲作李涉鎮江鸖林寺)
醉中贈崔膺云與君兄弟住嶺故與君相逢楊子渡
白浪南分吳塞寒綠楊深入隋宮路隋家文物今雖
改舞館歌臺基尚在煬帝陵邊草木深汴河流水空
歸海古今悠悠人自别此地繁華終未歇大道靑樓
夾翠煙瓊墀繡帳開明月與君一言兩相許外捨形
骸中爾女楊州歌酒不可追洛神映箔湘妃語白馬
黃金為身置誰能獨羡他人醉暫到香爐一夕間能
展愁眉百世事君看白日光如箭一度别來顔色變
早謀侯印佩腰間莫遣看花鬢如霰
題鸖林寺僧室云終日昏昏醉夢間忽聞春盡強登
山因過竹院逢僧話又得浮生半日閑
春晚遊鸖林寺寄使府諸公云野寺尋春花巳遲背
嵓唯有兩三枝平生携酒猶堪醉為報春風且莫吹
岳陽别張祐云十年蹭蹬為逐臣鬢毛白盡巴江春
鹿鳴猿嘯雖寂寞水蛟山魅多精神山瘧困中聞有
赦死灰不望光隂借半夜州符喚牧童虛教衰病生
驚怕巫峽洞庭千里餘巒陬水國何親疎由來真宰
不宰我徒勞歎者懷吹噓覇橋昔與張生别萬變桑
田何處說龍蛇縱在没泥塗長衢却為駑駘設愛君
氣堅風骨峭文章真把江淹笑洛下諸生懼刺先烏
鳶不得齊鷹鸇岳陽西南湖上寺水閣松房遍文字
新釘張生一首詩自餘吟着皆無味策馬前途須努
力莫學龍鍾虛嘆息
晚泊潤州聞角云孤城吹角水茫茫風引胡笳怨思
長驚起暮天沙上鴈海門斜去兩三行
涉嘗過九江至皖口遇盗問何人從者曰李博士也
其豪首曰若是李涉博士不用剽奪久聞詩名願題
一篇足矣涉贈一絶云春雨蕭蕭江上村綠林豪客
夜知聞他時不用相廻避世上如今半是君
涉至楊州一女子拜且泣問之曰宋態也故吳興劉
員外之愛姬(白也劉全)劉李有昔年之分涉因贈詩曰長
憶雲仙至小時芙蓉頭上綰靑絲當時驚覺高唐夢
唯有而今宋玉知又云陵陽夜醼使君筵解語花枝
在眼前自從明月西沉海不見常娥二十年
涉渤之兄纖人也早從陳許辟憲宗時為太子通事
舍人投匭言吐穸承璀冤狀孔戣知匭事表其姦逐
為峽州司倉參軍始戣見其副章詰責不受涉乃行
賂詣光順門通之故戣極言涉姦險欺天請加顯戮
大和中為太學博士自號清谿子
張為作主客圖以孟雲卿為高古奥逸主而以涉入
室取其句云但將鍾鼓悦私愛肯以犬羊為國羞(句)
尼父未適魯婁倦迷津徒懷教化心䊸欎不能伸
一遇知巳言萬方始喧喧至今百王則孰不挹其源(句)
六歎云漢臣一没丁零塞牧羊西過隂沙外朝憑南
鴈信難回夜望北辰心獨在漢家茅土横九州高門
長戟分王侯但將鍾鼓悦私愛肯以犬羊為國羞夜
霜寒雲卧冰雪嚴風獨刃垂旌節丁年奉使白頭歸
泣盡李陵衣上血
春山三朅來云釣魚朅來春日暖松溪不厭舟行緩
野竹初栽碧玉長澄潭欲下靑絲短昔人避世兼避
仇暮棲雲外兼悠悠我今無事亦如此赤鯉忽到長
竿頭汎汎隨波凢幾里碧莎如煙沙似砥瘦璧横空
怪石危山花闘日禽爭水有時帶月歸扣舷身閑自
是漁家仙
山上朅來採新茗新花亂發前山頂瓊英動搖鍾乳
碧䕺䕺高下隨崖嶺未必蓬萊有仙藥能向鼎中雲
漠漠越甌遥見裂鼻香欲覺身輕騎白鸖
採藥朅來藥苖盛藥生只傍行人徑世人重耳不重
目指似藥苖心不足野客住山三十載妻兒共寄浮
雲外小男學語便分别巳辯君臣知匹配都市廣長
開大鋪疾來求者多相悞見說韓康舊姓名識之不
識先相怒
劉昭禹
經費冠卿舊隱云節高終不起死戀九華山聖主情
何切孤雲性本閑名傳中國外墳在亂松間依約曾
棲處斜陽鳥自還
昭禹字休明婺州人也少師林寬為詩刻苦風雪詩
云句向夜深得心從天外歸
集首懷華山隱者云先生入太華杳杳絶良音秋夢
有時見孤雲無處尋神清峯頂立衣冷瀑泉吟應笑
干名者六街塵土深
嘗與人論詩曰五言如四十箇賢人著一字如屠沽
不得覓句者若掘得玉合子底必有盖但精心求之
必獲其寶在湖南累為宰字後署天榮府學士嚴州
刺史卒于桂州幕中有詩三百首
孫昌㣧
淸明詩曰淸明暮春裏悵望北山陲燧火開新熖桐
花發故枝沉冥慙歲物歡宴阻朋知不及林間鳥遷
喬並羽儀
和司空曙劉眘虚九日送人云京邑歎離群江樓喜
遇君開筵當九日泛菊外浮雲朗詠山川霽酣歌物
色曛君看酒中意未肯喪斯文
柳子厚與韋中立書云古者重冠禮將以責成人之
道是聖人所尤用心者也數百年來人不復行近有
孫昌㣧者獨發憤行之既成禮明日造朝到外廷薦
笏言於卿士某子冠畢應之者咸憮然京兆尹鄭叔
則怫然曳笏却立曰何預我耶廷中皆大笑天下不
以非鄭尹而快孫子何哉獨為所不為巳
昌胤登天寶進士第
嚴休復
楊州唐昌觀玉蘂花拆有仙人遊悵然成二絶云終
日齋心禱玉宸䰟銷目斷未逢真不如滿樹瓊瑶蘂
笑對藏花洞裏人
羽車潜下玉龜山塵世何由覩愛顔唯有無情枝上
雪好風吹綴綠雲鬟
元和中見一女子從以二女冠三小僕直造花所佇
立良久命小童折花數枝謂黃冠者曰曩有玉峯之
期自此可以行矣行百許步遂不復見休復有詩元
微之和云弄玉潜過玉樹時不教青鳥出花枝的應
未有諸人覺只是嚴郎卜得知
樂天詩云嬴女偷乘鳳下時洞中潜歇弄花枝不緣
啼鳥春饒舌青瑣仙郎可得知
朱慶餘
慶餘遇水部郎中張籍知音索慶餘新舊篇什留二
十六章置之懷袖而推贊之時人以籍重名皆繕錄
諷詠遂登科慶餘作閨意一篇以獻曰洞房昨夜停
紅燭待曉堂前拜舅姑粧罷低聲問夫壻畫眉深淺
入時無籍酬之曰越女新粧出鏡心自知明豔更沉
吟齊紈未足門人貴一曲菱歌敵萬金由是朱之詩
名流於海内矣
中秋月詩自古分功定唯應缺又盈一霄當皎潔四
海盡澄淸静覺風微起寒過雪乍傾孤高希此遇吟
賞倍牽情
題薔薇花云四面垂條密浮雲入夏清綠攅傷手刺
紅墮斷腸英粉着蜂鬚膩光凝蝶翅明雨中看亦好
况復值初晴
送韋校書赴浙東幕云丞相辟書新秋關獨去人官
離芸閣早名占甲科頻水驛迎舷火山城候吏塵湘
邊寄家處到日倍榮親
慶餘名可久以字行登寶應進士苐滿酌勸僮僕好
隨郎馬蹄花時愼行李莫上白銅堤(句)
又題王侯廢宅云古巷戟門誰舊宅早曾聞說属官
家更無新燕來巢屋唯有閑人去看花空廐欲摧塵
滿櫪小池初涸草侵沙繁華事歇皆如此立馬踟蹰
到日斜
右張為取此作主客圖
姚合送景餘越州歸覲云鄉書落姓名太守拜親榮
訪我波濤郡還家霧露城海山空外遠鏡水世間清
何計隨君去鄰牆閑此生
張籍送慶餘歸越云東隣歸路遠幾日到鄉中有寺
山皆遍無家水不通潮聲蓮葉雨野氣稻苗風州縣
知名久爭邀與客同
劉軻
軻為僧時葬遺骸夢一書生來謝持三雞子勸食之
嚼一而吞二後精儒術任史官退之欲為文贊之會
貶不就
玉聲如樂詩云玉振能旋止人言與樂并繁音忽巳
闋雅韻詘然淸珮想停仙步泉疑咽夜聲曲終無巽
韻聽罷有餘情特逹知難擬玲瓏豈易名崑山如可
得一片佇為榮
摭言云軻慕孟軻為文故以名焉少為僧止于豫章
高安之南果園復求黃老之術隱於廬山既而進士
登苐文章與韓柳齊名
軻上座主書曰軻本沛上耕人代業儒為農人家天
寶末流離于邊徙貫南鄙邊之人嗜習翫味異乎沛
然亦未嘗輟耕捨學與邊俗齒且曰言忠信行必果
雖夷貊行矣故處邊如沛然貞元中軻僅能執經從
師元和初方結廬于廬山之陽日有芟夷畚築之役
雖震風凌雨亦不廢力大耨或農圃餘隙積書牎下
日與古人磨礱前心歲月悠久寖成書癖
樂天云廬山自陶謝後正元初有符載楊衡軰隱焉
今讀書属文結茅嵓谷者猶一二十人其中秀出者
有彭城劉軻開卷慕孟軻為人秉筆慕楊雄司馬遷
為文軻志不息異日必能跨符楊而攀陶謝矣
軻字希仁元和末登進士苐卒于洺州刺史與吳武
陵並以史才直史館(彭城劉軻否不知為僧者是)
獨孤鉉
日南至云玉曆班窮律凝隂發一陽輕暉猶惜短桂
影叱偏長晷度經南斗流晶盡北堂乍疑周戶耀可
愛逗林光積雪消微照初萌動渺茫更昇臺上望雲
物已昭彰
鉉登元和進士第
張燦
寒食遣懷云繁華泣淸露(悄悄)落衣巾明日逢寒食春
春風見故人病來羞帶楚西去欲迷秦憔悴此時夜
靑山歸四隣
璨正元元和間進士也
楊虞卿
過小妓英英墓云蕭晨騎馬出皇都聞說埋冤在路
隅别我巳為泉下土思君猶似掌中珠四弦品柱聲
初絶三尺孤墳草巳枯蘭質惠心何所在焉知過者
是狂夫樂天夢得皆有和章
樂天云人間有夢何曾入泉下無家豈是歸墳上少
啼留取淚明年寒食更霑衣
夢得云但見好花皆易落從來尤物不長生鸞臺夜
直衣衾冷雲雨無因入禁城
虞卿醉後善歌掃市詞又有小妓攻琵琶虞卿死遂
辭去樂天哭虞卿詩云何日重聞掃市歌誰家收得
琵琶妓
虞卿字師臯虢州人佞柔善諧麗宗閔僧孺相穆宗
引為右司郎中宗閔倚之時號黨魁為京兆尹以罪
貶虔州司戶參軍死
楊汝士
唐名族重京官而輕外任汝士建節後詩云抛却弓
刀上砌臺上方樓殿翠雲開山僧見我衣裳窄知道
新從戰地來又云而今老大騎官馬羞向關西道姓
楊
寶曆中楊於陵僕射入覲其子嗣復率兩榜門生迎
於潼關宴新昌里苐僕射與所執坐正寢嗣復領諸
生翼兩序元白俱在賦詩席上汝士詩後成元白覽
之失色詩曰隔坐應須賜柳屏盡將仙翰入高冥文
章舊價留鸞掖桃李新隂在鯉庭再歲生徒陳賀宴
一時良吏盡傳馨當時䟽廣雖云盛詎有兹筵醉綠
醽其日大醉歸謂其子弟曰吾今日壓倒元白(刑侍時為)
開成中汝士以戶侍檢校尚書鎮東川時樂天以太
子少傅分洛戱代内子賀兄嫂曰劉綱與婦共登仙
弄玉隨夫亦上天何似沙哥領崔嫂碧油幢引向東
川又云金花銀椀饒兄用罨畫羅裙任嫂裁嫁得黔
婁為妹婿可能空寄蜀茶來
裴令公居守東洛夜宴半酣公索句元白有得色時
公為破題次至汝士曰昔日蘭亭無豔質此時金谷
有高人白知不能加遽裂之曰笙歌鼎沸勿作冷澹
生活元顧曰樂天所謂能全其名者也
汝士鎮東川其子知温及苐命妓張宴人與紅綾一
疋詩曰郎君得意又靑春蜀國將軍又不貧一曲高
歌紅一疋兩頭娘子謝夫人
汝士字慕巢牛李待之善開成初鎮東川時嗣復鎮
西川乃族昆弟對擁節旄世榮其門終刑部侍郎
張志和
漁父謌云西塞山前白鷺飛桃花流水鱖魚肥靑蒻
苙綠蓑衣斜風細雨不須歸又云釣臺漁父褐為裘
兩兩三三鮓艋舟能縱掉慣乘流長江白浪不曾憂
又云霅溪灣裏釣魚翁舴艋為家西復東江上雪浦
邊風笑着荷衣不歎窮又云松江蟹舍主人歡菰飯
蓴羹亦共飡楓葉落荻花乾醉宿漁舟不覺寒又云
靑草湖中月正圓巴陵漁父掉歌連釣車子掘頭船
樂在風波不用仙
憲宗時畫玄真子像訪之江湖間不可得因令集其
詩上之玄真之兄張松齡懼其放浪而不返也和荅
其漁父云樂在風波釣是閑草堂松逕已勝攀太湖
水洞庭山狂風浪起且須還
志和字子周婺州人母夢楓生腹上而産志和十六
擢明經肅宗時以事貶南浦尉不復仕居江湖自稱
煙波釣徒著元真子兄鸖齡恐其遁世為築室越州
東郭與陸羽往還憲宗圖真求其歌不能致李德𥙿
稱志和隱而有名顯而無事不窮不達嚴光之比云
唐詩紀事卷第四十六
