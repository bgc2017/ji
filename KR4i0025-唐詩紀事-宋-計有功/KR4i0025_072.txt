唐詩紀事卷第七十二
僧法宣僧中窹僧子蘭僧靈澈
僧靈一僧清江僧廣宣
僧法宣
和趙郡王觀妓應教詩云桂山留上客蘭室命滛妖
城中畫眉黛宫内束纖腰舞袖風前舉歌聲扇後嬌
周郎不相顧今日管絃調(觀間人法宣正)
中窹
儀鳳中青城翠圍山下有王僊柯得道蜀州僧中窹
以詩贈之云瞻思不及望仙兄早晚昇霞入太清手
種一株松未老爐燒九轉藥新成心中已得黃庭術
頭上應無白髮生異日却歸華表柱得教凡俗並聞
名自是復隱後山更不復遇
子蘭
飲馬長城窟詩云游客長城下飲馬長城窟馬嘶聞
水腥爲浸征人骨豈不是流泉終不成潺湲洗盡骨
上土不洗骨中冤骨若不流水四海有還魂空留嗚
咽聲聲中疑是言
秋日思舊山云六咸言上國繁華豈謂帝城羈旅十
點五點殘螢千聲萬聲秋雨白云江上故鄉月下風
前吟處欲去不去遲遲未展平生所佇
襄陽曲云爲憶南移人移家大堤住千帆萬帆來過
盡門前去
太平里尋兵部裴郎中云不語凄凉無限情荒階行
盡又重行昔年住此人何在空見槐花秋草生
贈行脚僧云世界曾行遍全無行可修炎凉三衲共
生死一身休片斷雲隨體稀疎雪滿頭此門無所着
不肯暫淹留
貪誡云多求待心足未足旋傾覆明知貪者心求榮
不求辱
觀棋云拂局盡㳙時能因長路點頭初得計格手遲
待無疑寂默親遺景凝神入過思共藏多少意不語
兩相知
僧靈澈
生於會稽本湯氏字澄源與吳興詩僧皎然遊(然皎)薦
之包佶李紓以是上人之名由二公而颺正元中遊
京師緇流嫉之造飛語激動中貴人浸誣得罪徙汀
州後歸會稽元和十一年終于宣州劉夢得曰詩僧
多出江右靈一導其源護國襲之清江揚其波法振
㳂之如么絃孤韻瞥入人耳非大音之樂獨吳興晝
公能俻衆體澈公承之至如芙蓉園新寺詩曰經來
白馬寺僧到赤烏年謫汀州云青蝇為吊客黃犬寄
家書可謂入作者閫域豈獨雄於詩僧間耶
初到汀洲云初放到滄洲前心詎觧愁舊交容不拜
臨老學梳頭禪室白雲去故山明月秋幾年猶在此
北戸水南流
元日觀郭將軍早朝云欲曙九衢人更多千條香燭
照銀河今朝始見金吾貴連馬縱横避玉珂
九日和于使君思上京親故云清晨有高會賓從出
東方楚俗風烟古汀洲草木凉山清來遠思菊意在
重陽心憶華池上從容鴛鷺行皎然亦賦云霽景滿
水國我公望江城碧山與黃花爛漫多秋情搖落見
松柏歲寒比忠貞歡娛在鴻都是日思朝英
柳宗元韓漳州書報澈上人亾因寄二絶云早歲京
華聽越吟聞君江海分逾深他時若寫蘭亭會莫畫
高僧支道林又云頻把瓊書出袖中獨吟遺句立秋
風桂江日夜流千里揮泊何時到浙東又聞澈上人
亡寄侍郎楊文云東越廣僧還姓湯幾時瓊佩觸鳴
璫空花一散不知處誰採金英與侍郎
權載之送上人廬山回歸沃州序云吳興長老晝公
綴六義之清英首冠方外入其室者有沃州澈上人
心冥空而無迹寄文字故語甚夷易如不出常境而
諸生思慮終不可至其變也如風松栢韻冰玉相扣
層峰千仞下有金碧聳鄙夫之目如不敢視三復則
淡然天和晦於其中故暏其容覽其詞者知其心不
待境靜而靜况會稽山水自古絶勝東晉逸民多遺
身世於此夏五月上人自鑪峰言旋復于是邦予知
夫拂方袍坐輕舟泝沿鏡中靜得佳句然後深入空
寂萬慮洒然則嚮之境物又其稊稗也鄙人方景行
企尚之不暇惡敢以離羣為嘆
澈與劉夢得友善夢得送僧仲端東遊末句呈澈云
一旦楊眉望沃州自言王謝許同遊憑將雜意三千
首寄與江南湯惠休
權載之酬以詩代書見寄云蓮花出水地無塵中有
南宗了義人已取貝多翻半字還將陽燄諭三身碧
雲飛處詩偏麗白月圓時性本真更喜開緘銷熱惱
西方社裏舊相親
載之月夜宿澈上人房云此身會逐白雲去未洗塵
纓還自傷今夜幸逢清淨境滿庭秋月對支郎
劉長卿送師云蒼蒼竹林寺杳杳鍾聲晩荷笠帶殘
陽青山獨歸遠
長卿酬師相招云石澗泉聲久不聞獨臨長路雪紛
紛如今漸欲生黃髮願脱頭冠與白雲
澈於東林寺寄陳丘二侍郎云年老心閑無外事麻
衣坐草亦容身相逢盡道休官好林下何曾見一人
張祐題澈上人舊房云寂寞空門支道林滿堂新板
舊知音秋風吹葉古廊下一半䋲床燈影深祐又寄
師詩云老僧何處寺秋夢遶江濱獨樹月中鶴孤舟
雲外人榮華長指幻衰病久觀身
呂温在道州戲贈云僧家亦有芳春興自是禪心無
滯境君看池水湛然時何曾不受花枝影
僧靈一
新泉詩云泉源新湧出洞徹映纖雲稍落芙蓉沼初
淹苔蘚文了將空性淨素與衆流分若對青霄月冷
然夢裏聞
劉長卿和云東林一泉出復與遠公期石淺寒流處
山空夜落時夢閑聞細響慮澹向清漪動靜皆無意
唯應道者知
與亢居士青山潭飲茶云野泉烟火白雲間坐飲香
茶愛此山岩下維舟不忍去青溪流水暮潺潺
送陳允初居麻源云欲向麻源隱能尋謝客縱空
山幾千里幽谷第三重嵓宇寧湏葺荷衣不待縫因
君見往事爲我謝喬松
送人得蕩子歸倡婦云垂涕憑回信爲語柳園人情
知獨難守又是一陽春
高仲武云自齊梁已來道人爲文者多矣少有入其
流一公乃能尅意精妙與士大夫更唱逓和不其偉
歟泉湧階前地雲生戸外峰則道猷寶月曾何及此
靈一大曆正元間生也
酬皇甫冉西陵見寄云西陵潮信滿島嶼没中流越
客依風水相思南渡頭寒光生極浦落日映滄洲何
事揚帆去空驚海上鷗
溪行即事云近夜山更碧入林溪轉清不知伏牛地
潭洞何縱横曲岸烟初合平湖月未生孤舟屢失道
但聽秋泉聲
重還宜豐寺云載過招隠寺重會息心期樵客問歸
日山僧寄别詩野雲隂遠甸秋水漲前陂勿謂頻來
此吾今不好竒(姚合取爲極玄集酬皇甫冉以下三章)
酬皇甫冉將赴無錫雲門寄别云湖南通古寺來往
意無涯欲識雲門路千峰向若耶春山子猷宅古木
謝敷家自是長俱隠那云相去賖
靜林精舍梁武隠所有鍾磬古物云靜林溪路遠蕭
帝有遺蹤水擊羅浮磬山鳴于闐鐘烟傳三世火樹
老萬株松無復烟霞色空聞昔卧龍
雨後尋天目山問元駱二公溪路云昨夜雲生天目
東春山一雨幾回風林花併逐溪流下欲上龍門通
不通(取為中興間氣集無錫下三章高仲武)
自大林與韓明府歸郭中精舍云野客中舟檝相携
復一歸孤烟生暮景遠岫帶春暉不道還山是誰云
向郭非禪門有通隠喧寂共㤀機
陳羽送靈一上人云十年勞遠别一咲喜相逢又上
青山去青山千萬重
岩維哭靈一上人云一公何不住空有遠公名共說
岑山路今時不可行舊房松更老新塔草初生經論
傳緇侶文章遍墨卿禪林枝幹拆法宇棟梁傾誰
復修僧史(知應)傳已成
靈一宿天柱觀詩云石室初投宿仙翁幸見容花源
隨水遠洞府過山逢泉湧階前地雲生戸外峰中霄
自入定非是欲降龍
皇甫冉小江懷靈一上人云江上年年春草津頭日
日人行借問山隂遠近猶聞薄暮鍾聲
靈一自青山詣於潜道中呈元八居士云苕水灘行
淺潜州路漸深參差遠邊色迢逓野人心凍澗冰難
釋秋山日易隂不知天目下何處訪雲林
錢起寄靈一上人初歸雲門寺云寒山白雲裏法侣
自招携竹逕通城下松門隔水西同期沃州去不作
武陵迷彷彿心知處高峰是會稽
僧清江
夕次襄邑云何處成吾道經年遠路中客心猶向北
河水自歸東古戍鳴寒角疎林振夕風輕舟唯有月
那與故人同
病起云身世足堪悲空房卧病時卷簾槐雨滴掃室
竹隂移已覺生如夢那堪夀不知未能通法性詎可
見支離
宿嚴維宅簡章八元詩云佳期曾不遠甲第即南鄰
惠愛徧相及經過豈厭頻秋光林葉動夕霽月華新
莫話羈栖事平原是主人
贈淮西賈兵馬使云破虜功成百戰場天書親拜漢
中郎應門旌旆春風起對客絃歌白日長階下闘鷄
花乍拆營南試馬柳初長由來楚蜀多同調感激逢
君共異鄉
九日菊花韵應制云可訝東籬菊能知節候芳細枝
青玉潤繁蕊碎金香逸氣浮朝露濃滋帶夜霜泛杯
傳夀酒應共樂時康
僧廣宣
李益重陽夜集蘭陵居與宣供奉聮句益云蟋蟀催
寒服茱萸滴露芳酒廵明刻燭籬菊暗尋芳宣云新
月知秋露繁星混夜霜登高今夕事九九是天長
九月十五日夜宿鄭尚書絪東亭望月寄杜給事云
霜天晴夜宿東齋松竹交隂愜素懷迥出風塵心得
地可憐三五月當階清光滿院思情見寒色臨門咲
語諧霄漢路殊從道合往來人事不相乖鄭絪奉酬
宣上人九月十五日東亭望月見贈因懷紫閣舊遊
云中年偶逐鴛鸞侣弱歲多從麋鹿羣紫閣道流今
不見紅樓禪客早曾聞松齋月朗星初散苔砌霜繁
夜欲分一覽綵牋佳句滿何人更詠惠休文
中秋夜獨遊安國寺山亭院步月李益遲明至寺中
求與聮句宣云九重城接天花界三五秋分一夜風
行聽漏聲雲散後遥聞天雨月明中益云含凉閣近
通仙掖承露盤高出上宫誰問獨愁圍外理清談不
與比霄同&KR0680;
李益與師携癭樽歸杏園聯句云千畦抱甕園一酌
癭樽酒唯有沃州僧時過杏溪叟(益李)追歡君適性獨
飲我空口儒釋事雖殊文章意多偶(宣廣)
王起於會昌中放第二榜宣以侍寄賀曰從辭鳳閣
掌絲綸便向青雲領貢賓再闢文章無枉路兩開金
榜絶冤人眼看龍化門前水手放鶯飛谷口春明白
定歸台席去鶺鴒原上共陶鈞起和云延英面奉入
春闈亦選功夫亦選竒在冶只求金不耗用心空學
秤無私龍門變化人皆望鶯谷飛鳴自有時獨喜向
公誰是證彌天上士與新詩
劉夢得和云禮闈新榜動長安九陌人人走馬看一
日聲名徧天下滿城桃李属春官自吟白雪銓辭賦
指示青雲借羽翰借問至公誰印可支郎天眼定中
觀元微之和王侍郎酬宣上人詩云渥洼徒自有權
竒伯樂書名世始知競走墻前希得雋高懸日下表
無私都中紙貴流傳後海外金填姓字時珍重劉繇
因首薦(同判觧頭及第進士李景述以)爲君送和碧雲詩
宣會昌間有詩名與劉夢得最善宣寄在蜀與韋令
公唱和詩劉荅云碧雲佳句久傳芳曾向都城住草
堂振錫長過長者宅披文猶帶令公香一時風景添
詩思八部人天入道場若許相期同結舍吾家本自
近柴桑
退之有廣宣上人頻見過詩云三百六旬長擾擾不
衝風雨即塵埃久慙朝士無禆補空愧高僧數往來
學道同年何所得吟詩竟日未能回天寒古寺遊人
少紅葉窗前有幾堆
樂天别宣上人云上人處世界清淨何所似侣彼白
蓮花在水不着水性真悟泡幻行潔離塵澤修道未
幾時身心俱到此嗟予牽世網不得長休止離念與
碧雲秋來朝夕起
宣以應制詩示樂天時詔許上人居安國寺紅樓以
詩供奉樂天有詩云道林談論惠休詩一到人天便
作師香積筵承紫泥詔昭陽歌唱碧雲詞紅樓許住
請(聲平)銀鑰翠輦陪行蹋玉墀惆悵甘泉曾侍從與君
前後不同時
李益贈宣大師云一國沙彌獨解詩人人道勝惠休
師先皇詔下徵還日今上龍飛入内時看月憶來松寺
宿尋花思作杏溪期論因佛地求心地祇說常吟是住持
唐詩紀事卷第七十二
