唐詩紀事卷第三十六
黎逢閻濟美裴交泰劉皂
黎逢
小菀東望宫池柳色詩云上林新柳變小苑暮天晴
始望和煙密遥憐拂水輕色承陽氣暖隂帶御溝清
不厭隨風弱仍宜向日明垂絲遍閣榭飛絮觸簾旌
漸到依依處思聞出谷鸎
韋蘇州任京兆工曹日有荅貢士黎逢詩云彌月曠
不接公門但驅馳蘭草忽有贈持用慰所思不見心
微密况當相見時
逢氣貎山野及第年初場後至便於簾前設席主司
異之誚其生疎必謂文詞稱是專令人伺之句句來
報初問云何人徘徊曰亦是常言既而將及數聮莫
不驚嘆遂擢第
逢登大曆十二年進士第
閻濟美
濟美大曆九年春下第將出關獻坐主張謂詩六韻
曰謇諤王臣直文明雅量全望鑪金自躍應物鏡何
徧南國幽沉盡東堂禮樂宣轉令遊藝士更惜至公
年芳樹歡新景青雲泣暮天唯愁鳳池拜孤賤更誰
憐謂覽之問失第之因具以實告謂深有遺才之嘆
乃曰所投六韻必展後效明年濟美自江東繼薦就
試東都謂復主文雜文巳過繼欲帖經濟美辭以不
能謂曰禮闈故事亦許作詩贖帖遂命天津橋望洛
城殘雪題濟美曰新霽洛城端千家積雪寒未收清
禁色徧向上陽殘既而日勢巳晚詩未就謂云只㩀
見在將來一覽稱賞遂唱過盧景莊謂曰前足下試
蜡日祈天宗賦以魯丘對衛賜則子貢也乃作駟字
誤矣方悔之明日謂曰天寒急景諸君文卷不成未
可以呈宰相請重錄送納既而索舊卷則駟字上朱
點在焉易卷之意蓋有在也到闕謂揖濟美曰前日
春間遺才所投六韻不敢暫忘幸副素懷矣濟美紀
其事曰前朝公相許與定分一面不忘美哉
濟美正元末歴福建觀察為治簡易以工部尚書卒
濟美元和初刺華州劾華隂令柳澗贓罪韓愈使過
華上䟽理澗留中不下詔御史按得澗贓狀以愈妄
論復為國子博士
裴交泰
長門怨云自閉長門經幾秋羅衣濕盡淚還流一種
峨嵋明月夜南宮歌吹北宮愁范攎曰近日舉場詩
尤新章孝摽對月云長安一夜千家月幾處笙歌幾
處愁有類乎裴交泰交泰正元間詩人
劉皂
長門怨云宮殿沉沉月色分昭陽宮漏不堪聞珊瑚
枕上千行淚不是思君是恨君
皂正元間人也
韋莊載皂長門怨云淚滴長門秋夜長愁心和雨到
昭陽淚㾗不學君恩斷拭却千行更萬行
唐詩紀事卷第三十六
