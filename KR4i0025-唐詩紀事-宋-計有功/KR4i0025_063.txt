唐詩紀事卷第六十三
方干劉駕王駕衞凖
詹雄顧非熊司馬圖秦韜玉
潘誠胡駢高駢潘緯
武瓘于鄴路德筵翁承贊
韓垂
方干
早春云運行元化不參差四極中華共一時正氣纔
隨灰律變殘寒便被柳條欺水融太澤陽春覺草綠
根塵夜雨知不信風光疾於箭年來年去變霜髭
越州使院竹云莫見凌雲飄粉籜湏知礙石作盤根
細看枝上蟬吟處猶是笋時䖝食㾗月送綠隂斜上
砌露凝寒色濕遮門列仙終日逍遥地鳥雀潜來不
敢喧
除夜云玉漏斯須即逹晨四時吹轉任風輪寒燈短
燼方燒臘畫角殘聲已報春明日便爲經歲客昨朝
猶是少年人新正定數隨年减浮世惟應百遍新
干爲人質野每見人設三拜曰禮數有三識者呼爲
方三拜爲人脣缺連應十餘舉遂歸鏡湖後十數年
遇醫補唇年已老矣鏡湖人号曰補唇先生鏡湖西
島閑居詩曰寒居壓鏡心此處是家林梁燕欺春醉
嵓猿學夜吟雲連平地起月向白波沉猶自聞鍾角
栖身可在深又云無人如不容吾自縱天慵落葉憑
風掃秋粳任水舂花朝連郭霧雪夜隔湖鍾身在能
無事頭宜白此峰又感懷云至葉不得力到今猶苦
吟吟成五字句用破一生心世路屈聲滿雲溪冤炁
深前賢多晚逹莫怕鬢霜侵于爲詩如鸖盤遠勢投
孤嶼蟬曳殘聲過别枝齊梁已來未之有也
孫郃哭元英方先生云斗失文星落知是先生死湖
上聞哭聲門前見彈指官無一寸禄名傳千万里死
着紙衣裳生誰念朱紫我心痛其語淚落不能已猶
喜爲補闕揚名獻天子
干師徐凝干常刺凝曰把得新詩草裏論反語曰村
裏老餘杭守謂干苦冷曰未能應卒因夜燕以飛字
韻&KR1179;賦之干詩立成曰間世星郎夜燕時丁丁寒漏
滴聲微琵琶絃促千般調鸎鵡杯深四散飛遍請玉
容歌白雪高燒紅燭照朱衣人間有此榮華事爭遣
漁翁戀釣磯唐末宰臣張文蔚中書舍人封舜卿奏
名儒不遇者十有五人請賜一官以蔚冥魂干其一
也干寄李頻云山木又搖落望君還不還軒車何處
去雨雪滿前山思苦寒星動鄉遥釣渚閑明年見名
字唯我獨何顔又有題桃花塢周處士别葉云細泉
出石飛難盡孤燭和雲濕不明何事懶於嵇叔夜更
無書扎荅公卿又貽天目中峯客有枯井夜聞隣果
落廢巢寒見别禽來之句張爲取作主客圖
吳融贈干詩曰把筆尽爲詩何人敵夫子句滿天下
口名䀨天下耳不識朝不識市曠逍遥閑徙倚一杯
酒無万事一葉舟無千里衣裳白雲坐卧流水霜落
風高忽相憶惠然見訪留一夕一夕聽吟十數篇水
榭林蘿爲岑寂拂旦捨我亦不辭携笻徑去隨所適
無處覓雲半片鸖一隻
僧可朋贈干詩云盛名傳出自皇州一舉參差便縮
頭月裏豈無攀桂分湖中剛愛釣魚休童偷詩藁呈
隣叟客乞書題謁郡侯獨泛短舟何限景波濤西接
洞庭秋
僧貫休贈詩云盛名與高隱合近謝敷村第子已得
桂先生猶灌園投綸侵海分得句覓雲根白日昇天
路知君别有門(李頻也弟子謂)
僧虚中悼干云先生在世日祗向鏡湖居明主未廵
狩白頭閑釣魚烟莎一徑小洲島四隣疎獨有爲儒
者時來弔舊廬
孫郃元英先生傳曰先生新定人字雄飛章八元即
先生外王父也廣明中和間爲律詩江之南未有及
者始謁錢塘守姚公郃公視其貌陋初甚侮之坐定
覽卷駭目變容而歎之先生一舉不得志遂遯扵會
稽漁於鑑湖與鄭仁規李頻陶詳爲三益友弟子洪
農楊弇釋子居遠先生卒弇編其詩請舍人王贊爲
之序贊序云張祐升杜甫之堂方干入錢起之室云
劉駕
吳中懷古云勾踐飲膽日吳王酒滿杯笙歌入海雲
聲自姑蘇來西施舞初罷侍兒整金篦衆女不敢妬
自比泉下泥越鼓聲騰騰吳王隔黃溪難將角東地
更學會稽栖
上已云上已曲江濱喧於市井路相尋不見者此地
皆相遇日光去此遠翠幕張如霧何事歡娱中易覺
春城暮物情重此節不是愛芳樹明日花更多何人
肯回顧
駕與曹鄴友善工古風鄴大中時擢第不出京候駕
登科同去
馬上續殘夢馬嘶而復驚心孤多所慮僮僕近我行
(句)只恐塞上山低於沙中骨(句)蒲帆出浦去但見滴
邊樹不如馬行郎馬跡猶在路大舟不相載買宅令
妾住莫道留金多本非愛郎冨(句)右張爲取作主客
圖
王駕
司空圖喜王駕小儀重陽相訪云白菊初開卧内明
聞君相訪病身輕罇前且撥傷心事谿上還隨覓句
行幽鸖傍人疑舊識殘蟬向月噪新晴擬將寂寞同
留住且勸康時立大名
僖宗幸蜀駕下第還蒲中鄭谷以詩送云孤单取仕
休言&KR1179;早晚逢人苦愛詩後有次韻王駕校書結綬
見寄之什云直應歸諫苑方肯别山村勤苦常同業
孤單共感恩駕夏雨詩云非惟消旱暑且喜救生民
天地如園林似却春洗風清枕簟換夜失埃塵
又作豊年望田夫笑向人
駕字大用河中人登大順進士第仕至禮部員外郎
自稱守素先生與圖谷相爲詩友
衞凖(亦作单)
莫言閑話是閑話往往事從閑話來(句)何必剃頭爲
弟子無家便是出家人(句)有張爲取前句作主客圖
凖大歷五年登進士第
詹雄
塵飛遺恨盡花落古宫平(城句洛陽古)紅粉笙歌人代遠
月明陵樹水東流(堂句銅雀)右張爲取作主客圖
顧非熊
寄費冠卿云先生九華隠鳥道隔塵埃石室和雲住
山田引燒開久閑仙客降高卧詔書來一人深林去
人間更不回
長安清明言懷云明時帝里遇清明還逐遊人出禁
城九陌芳菲寫心轉万家車馬雨初晴客中下第逢
今日愁裏看花猒此生春色來年誰是主不堪悲悴
更無成
非熊滑稽好凌轢在舉場垂三十年長慶中登苐劉
得仁賀以詩云愚爲童稚時已解念君詩及得高科
晚須逢聖主知成名歸茅山項斯送以詩曰吟詩三
十載成此一名難自有恩門人全無帝里歡湖光愁
裏碧嵓影夢中寒到後於松月何人共曉看非熊大
中時自盱貽簿弃官隠茅山
非熊况之子曰叚成式云况始喪子年七十况哭之
曰老人喪愛子旦暮哭成血聲逐斷猿悲跡隨飛鳥
滅老夫已七十不作多時别後再生子七歲其兄戲
批之忽曰我尔之兄何故批我乃叙前生事歷歷不
誤即非熊也
姚合送非熊下第歸越詩云失意尋歸路親知不復
過家山向城遠日月在船多楚塞數逢㕍浙江長有
波秋風别鄕老還聽鹿鳴歌
賈島寄非熊詩云知君歸有處山水亦難齊猶去瀟
湘遠不聞猿狖啼穴通茅嶺下潮滿石城西獨立生
遥思秋原日漸低
司空圖
圖與李生論詩云文之難詩尤難古今之喻多矣而
愚以辨於味而后可以言詩也江嶺之南凡是資於
適口者若醢非不酸也止於酸而已若醝非不醎也
止於醎而已華之人所以充飢而遽輟者知其鹹酸
之外醇美者有所乏耳彼江嶺之人習之而不辨者
宜哉詩貫六義則諷諭抑揚渟蓄淵雅皆在其聞矣
然直致所得以格自竒前軰諸集亦不專工於此矧
其下者耶王右丞韋蘇州澄澹精緻格在其中豈妨
於道舉哉賈閬仙誠有警句視其全篇意思殊餒大
詆附寒澁方可置才亦爲體之不備也矧其下者哉
噫近而不盡然後可以言韻外之致耳愚幼嘗自負
既久而愈覺缺然得於春早則有草嫩侵沙長冰輕
著雨消又人家寒食月花影午時天又雨微吟足思
花落夢無憀得於山中則有坡暖冬生笋松凉夏徤
人又川明虹照雨樹密鳥衝天得於江南則戍鼓和
潮暗船燈照鳥幽又曲塘春盡雨方響夜深船又夜
短猿聲减風和鵲喜靈得於塞下則有馬色經寒慘
鵰聲帶晚飢得於喪亂則有驊騮思故第鸚鵡失佳
人又鯨鯢人海涸魑魅棘林高得於道宫則有棋聲
花院靜幡影石壇幽得於夏景則有地凉清鶴夢林
靜肅僧儀得於佛寺則有松日明金像苔龕響木魚
又解吟僧亦俗愛舞鶴終卑得於郊園則有遠坡春
早慘猶有水禽飛得於樂府則有晚粧留拜月春睡
更生香得於寂寥則有孤螢出荒池落葉穿破屋得
於愜適則有客來當意愜花發遇歌成雖庶幾不濱
於淺涸亦未廢作者之譏訶也七言云逃難人多分
隙地放生鹿大出寒林又得劍乍如添徤僕亡書久
似憶良朋又孤嶼池痕春漲滿小欄花韻午晴初又
故國春歸未有涯小欄高檻别人家五更惆悵迴孤
枕猶自殘燈照落花又甲子今重數生涯只自憐殷
勤元日日欹午又明年皆不拘一槩也盖絶句之作
本於詣極外千變万狀不知所以神而自神也豈容
易哉今足下之詩時軰固有難及儻復以全美爲上
即知味外旨矣
與王駕評詩云末伎之工雖蒙譽於賢哲未足自信
必俟推於其類而后神躍而色揚今之贄藝者反是
若即醫而靳其病也唯恐彼之善察藥之我攻耳以
爲率人以謾莫能自振痛哉且工之尤者莫若彼於
文章其能不死於詩者比他伎尤寡豈可容易挍量
哉圖幼生上好文雅風流特盛沉宋始興之後傑出
於江寧宏肆於李杜極矣右丞蘇州趍味澄夐若清
沅之貫逹大曆十數公抑又其次焉力勍而炁孱乃
都市豪沽耳劉公夢得楊巨源亦各有勝會閬仙無
可劉得仁軰時得致亦足滌煩厥後所聞逾𥚹淺矣
然河汾蟠鬱之炁宜繼有人今王生者㝢居其間沉
清益久五言所得長於思興皆乃詩家之所尚者則
前所謂必推於其類豈止神躍色揚哉經亂索居得
其所錄尚累百篇其勤亦至矣吾適又自編一鳴集
且云撑霆裂月劼作者之肝脾亦當吾言之無怍也
王禹偁五代史闕文云圖字表聖自言泗州人有俊
才咸通中登進士第雅好爲文躁於進取頗自矜伐
端士鄙之從事使府洎登朝驟歷清顯巢賊之亂車
駕播迁圖有先人旧業在中條山極林泉之美圖自
礼部員外郎避地焉日以詩酒自娛属天下版蕩士
人多往依之互相推奬由是聲名籍甚昭宗反正以
戸部侍郎召至京師圖既負才慢世謂已當爲宰輔
時人悪之稍抑其銳圖憤憤謝病復歸中條與人書
䟽不名官位但称知非子又稱柰辱居士其所居在
㑗貽谿之上結茅屋&KR1179;曰休休亭嘗自爲亭記云云
(史旧文已上梁)謹案圖河中虞卿人少有文采未爲鄉里所
称會王凝自尚書郎出爲絳州刺史圖以文謁之大
爲凝知入知制誥遷中書舍人知貢舉擢圖上苐頃
之凝出爲宣州觀察史辟圖爲從事既度江御史府
奏圖監察下詔追之圖感凝知已之恩不忍輕離幕
府滿百日不赴闕爲臺司所劾遂以本官分司久之
召拜礼部員外郎俄知制誥故集中有文曰戀恩稽
命黜繋洛師於今十年方忝綸閤此豈躁于進取者
即曰史不詳一至扵是圖見唐政多僻中官用事知
天下必亂即棄官歸中條山尋以中書舍人召拜礼
部戸部侍郎皆不起及昭宗播迁華下圖以密迩乘
輿即時奔問復歸還山故其詩曰多病形容五十三
誰怜借笏趁朝參此豈有意於相位邪河中節度使
王重榮誑圖撰碑得絹數千疋圖致于虞卿市中恣
鄕人所取一日而盡是時盗賊充斥獨不入王官谷
河中士人依圖避難獲免者甚衆昭宗東迁又以兵
部侍郎召至洛下爲柳㻮所沮一謝而退梁祖授禪
以禮部尚書召辭以老病卒時年八十餘又案梁宝
大臣如恭(庿諱本字犯)翔李振杜曉湯涉等皆唐朝舊族
本以忠義立身重侯累將三百餘年一旦委質朱梁
其甚者贊成殺逆唯圖以清直避世終身不仕梁祖
故梁史拾圖小瑕以泯大節者良有以也裴晉公赴
敵淮西題名華岳之闕門大順中圖以一絶紀之云
岳前大隊赴淮西從此中原息鼓鼙石闕莫教苔蘚
上分明認取晉公題題休休亭之楹曰咄諾休休休
莫伎倆雖多性靈悪頼是長教閑處著休休休莫莫
莫一局棋一爐藥天意時情且料度白日偏催人快
活黃金難買堪騎鶴若曰尔何能荅曰耐苦莫柳傑
爲相臣僚多被放逐圖爲監察御史尤加畏㥀昭宗
郊禮畢上章懇乞致仕曰察臣本意非爲官榮可驗
衰羸庶全名節上特賜歸山其詔略曰既養高以傲
世類移山以釣名心也惟樂於漱流仕非顓於食禄
匪夷匪惠特忘艾正之朝載省載思當徇遯棲之志
宜放歸中條山詔辭乃傑之文也時多以四皓二疎
譽之惟僧虚中云道装汀鸖識春醉野人扶言其操
履撿身非傲世者也又云有時看御扎特地挂朝衣
言其尊戴存誠非邀君也
退栖云官遊蕭索爲無能移住中條最上層得劍乍
如添徤僕亡書久似憶良朋燕昭不是空憐馬支遁
何妨亦愛鷹自致此身繩撿外肯教世路日兢兢
華下云日炙旱雲裂迸爲千道血天地沸一鑊竟自
烹妖孽堯湯遇災數災數還中輟何事姦與邪古來
難撲滅
僧舍貽友人云笑破人間事吾徒莫自欺解吟僧亦
俗愛舞鶴終卑竹上題幽夢溪邊約敵碁舊山歸有
阻不是故遲遲
長安贈王沄云正下搜賢詔多君獨避名客來當意
愜花發遇歌成樂地留高趣權門讓後生東風閑小
駟園外好同行
下方云昏旦松軒下怡然對一瓢雨微吟足思花落
夢無憀細事當碁遣衰容喜鏡饒溪僧有深趣書至
又相邀
黃巢䧟長安孫樵赴岐隴授職方員外詔書曰行在
三絶以常侍李隲有曾閔之行圖有巢由之風樵有
楊馬之文故也
秦韜玉
對花云長與韶光暗有期可憐蜂蝶却先知誰家促
席臨低樹何處横釵帶小枝麗日多晴疑曲照和風
得路合偏吹向人強道渾無語幾勸王孫到醉時
貧女云蓬門未識綺羅香擬托良媒益自傷誰念風
流高格調共怜時世儉梳粧敢將十指誇纖巧不把
雙眉闘畫長每恨年年壓金線爲他人作嫁衣裳
貴公子行云階前莎毬綠不捲銀龜噴香挽不斷亂
花織錦柳撚線粧點池臺畫屛展主人公業傳國初
六親聮亂馳朝車闘鷄走狗家世事抱來皆佩黃金
魚却笑儒生把書卷學得顔回忍飢面
韜玉字仲明京兆人父爲左軍軍將韜出入田令孜
之門又與劉曄李嵓士姜垍蔡鋋之徒交遊中貴各
將兩軍書尺僥求巍科時謂對軍解頸僖宗幸蜀韜
玉以工部侍郎爲令孜神策判官小歸公主文韜玉
准勑及第仍編入牓中韜玉以書謝新人呼同年曰
三條燭下雖阻門闌數仞墻邊幸同恩地
潘誠
棧踏猿聲暮江看劍影秋(蜀句送人遊)僧老白雲上磬寒
高鳥邊(句)心已同猿狖不聞人是非(句)三月獨立看
花月只欠子規啼一聲(句長安)行人渡流水白馬入前
山(句)秋深雪滿黃金塞夜夜鴻聲入漢陽(句)右張爲
取作主客圖
胡駢
經費拾遺舊隠詩云林下茅齋已半傾九華幽逕少
人行不將冠劍爲榮事只向烟蘿寄此身松竹漸荒
池上色琴書徒立世間名白楊風起秋山暮時復哀
猿啼一聲駢唐末進士也
高駢
駢鎮蜀日以南詔侵暴築羅城四十里朝廷雖加恩
賞亦疑其固護或一日聞奏樂聲響知有改移乃題
風筝寄意曰夜静絃聲響碧空宫商信任往來風依
稀似曲才堪聽又被移將别調中旬日報到移鎮渚
宫
駢好爲詩雅有竒藻其言懷詩曰恨乏平戎策慙登
拜將壇手持金越冷身掛鐵衣寒主聖扶持易恩深
報效難三邊猶未靜何敢便休官
又二妃廟云帝舜南廵去不還二妃幽怨水雲間當
時珠淚垂多少直到如今竹尚班
又雪詩云六出花飄入戸時立看修竹變瓊枝逡廵
好上高樓看蓋盡人間悪路岐
聽歌詩云公子邀歡月滿樓佳人揭調唱伊州便將
席上秋風起直到蕭關水盡頭
又寄僧笻竹杖詩云堅輕笻竹枝一枝有九節寄與
沃州僧閑步秋山月
光啓三年駢鎮淮海三月看花駢與諸從事詩其末
云人間無限傷心事不得罇前折一枝蓋亡滅之䜟
也及被幽辱計口給食自五月至八月外圍益急遂
及於難
駢字千里崇文孫也生於長慶之首卒于光啓之間
家世禁衞頗修飭折爲文學與諸儒交硜硜談治道
兩軍中人更稱譽之号落雕侍御赴安南却寄台司
云曾驅万馬靜江山風去雲廻頃刻間今日海門南
面事莫教還似鳳林關
步虚詞云青溪道士人不識上天下天鶴一隻洞門
深鎻碧牎寒滴露研朱點周易
題羅浮别業云不將真性染埃塵爲有烟霞伴此身
帶月長江好歸去博羅山下碧桃春
聞河中王鐸加都統云煉水燒鉛四十年至今猶在
藥爐前不知子晉緣何事只學吹簫便得仙(不平如此其驕傲)
潘緯
中秋月云古今逢此夜共冀泬寥明豈是月華别祗
應秋氣清影當中土正輪對八荒平尋客徒留望璿
璣自有程
琴云客來鳴素琴惆悵對遺音一曲起於古幾人聽
到今盡含風靄遠日泛月烟深風續水山操坐生方
外心
湘南何涓瀟湘賦緯古鏡詩天下傳之或曰潘緯十
年吟古鏡何涓一夜賦瀟湘登咸通進士第
武瓘
九日衛使君筵上作云佳晨登賞喜還鄕謝宇開筵
晚興長滿眼黃花初泛酒隔烟紅樹欲迎霜千家門
戸笙歌發十里江山白鳥翔共賀安人豐樂歲幸陪
珠履侍銀章
瓘登咸通進士第唐末宰益陽
勸酒云勸君金屈巵滿酌不須辭花發多風雨人生
足别離
感事云花開蝶滿枝花謝蝶還稀唯有舊巢燕主人
貧亦歸灌初投卷於知舉蕭倣見是詩賞其有存故
之志遂放反第
于鄴
孤雲詩云南北各萬里有雲心更閑因風離海上伴
月到人間洛浦少高樹長安無舊山徘徊不可駐漠
漢又東還
蝉詩云江頭一聲起芳樹已難留聽此高樹上遥知
故國秋應催風落葉似勸客回舟不是新蝉苦年年
自有愁
鄴唐末進士也
路德延
德延儋州巖相之猶子數歲嘗賦芭蕉詩曰一種靈
苗異天然體性虚葉如斜界紙心似倒抽書詩成翌
日傳於都下會儋州坐事誅故德延久不能振光化
初方就舉擢第又爲感舊詩曰初騎竹馬詠芭蕉嘗
忝名卿誦滿朝五字便容趍綘帳一枝尋許折丹霄
豈知流落萍蓬遠不覺推迁歲月遥國境未安身未
立至今顔巷守簞瓢天祐中授拾遺會河中節度使
朱友謙領鎮辟掌書記友謙甚禮之然德延浮薄動
多忤物友謙解禮德延乃作小兒詩五十韻以刺友
謙友謙聞而大怒乃因醉沉之黃河詩曰情態任天
然桃紅兩頰鮮乍行人共看初語客多憐臂膞肥如
瓠肌膚軟勝綿長頭纔覆額分角漸垂肩散誕無塵
慮逍遥占地仙排衙朱閣上喝道畫堂前合調歌楊
柳齊聲踏採蓮走堤行細雨奔巷趁輕烟嫩竹乘爲
馬新蒲折作鞭鸎雏金鏃繫猫子綵絲牽擁鶴歸晴
島驅鵝入暖泉楊花爭弄雪榆葉共收錢錫鏡當胸
挂銀珠對耳懸頭依蒼鶻褁䄂學柘枝揎酒殢丹砂
暖茶催小玉煎頻邀籌箸掙時乞繡針穿寶篋挐紅
豆粧奩拾翠鈿戲袍被按褥尖帽戴靴氊展畫趍三
聖開屏笑七賢貯懷青杏小垂額綠荷圓驚滴沾羅
淚嬌流汚錦涎倦書饒婭姹憎藥巧迁延弄帳燕綃
映藏衾鳳綺纏指敲銀使鼓筋撥賽神絃簾拂魚鈎
動筝推鴈柱偏碁圖添路畫笛管欠吹䥴惱客初酣
睡驚僧半入禪尋蛛窮屋瓦採雀遍樓椽抛果忙開
口藏鈎亂出拳夜分圍榾柮朝聚打鞦韆折竹裝泥
鷰添絲放紙鳶㸦誇輪水碓相教放風旋旗小裁紅
絹書幽戴碧牋遠鋪張鴿網低控射蠅弦詀語時時
道謠歌處處傳匿牎眉乍曲遮路臂相連闘草當春
逕爭毬出晩田柳傍慵獨坐花底困横眠等鵲前離
畔聽蛩伏砌邊旁枝粘舞蝶隈樹捉鳴蟬平島誇趫
上層崖逞捷緣嫩苔車跡小深雪履㾗全兢指雲生
岫齊呼月上天蟻窠尋逕&KR1263;蜂穴遶階填樵唱廻深
嶺牛歌下遠川壘柴爲屋木和土作盤筵險砌高臺
石危跳峻塔塼忽陞隣舍樹偷上後池船項橐称師
日甘羅作相年明時方任德勸尔减狂顛
翁承贊
蕭蕭風雨建陽溪溪伴維舟見亞齊一軸新詩劍潭
北十年曰識華山西吟魂惜向江村老空性元知世
路迷應笑乘軺青瑣客此時無暇聽猿啼
右承贊詩承贊字文堯閩人唐末爲諫議大夫使福
州至劍浦見舊識僧亞齊贈此章
承贊乾寧進士也
唐語曰槐花黃舉子忙承贊有詩曰雨中粧點望中
黃勾引蝉聲送夕陽憶得當年隨計吏馬蹄終日爲
君忙
韓垂
垂唐之詩人也題金山云靈山一峰秀岌然殊衆山
盤根大江底影掙浮雲間雷霆常間作風雨時往還
象外懸清影千載長躋攀其詩偶爲庸僧所毁江南
時李鍾山留一絶云不嗟白髮曾遊此不嘆征帆無
了期盡日憑欄誰會我只悲不見韓垂詩(建勲也鍾山公)
唐詩紀事卷第六十三
