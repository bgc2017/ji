唐詩紀事卷第四十一
白行簡章孝摽施肩吾鮑溶
孟簡李程張簫遠許康佐
許堯佐張南史徐凝朱畫
侯喜蔣防
白行簡
春從何處來詩云欲識春生處先從木德來入門潜
報柳度嶺暗驚梅透雪寒光散銷冰水鏡開曉迎郊
綺發夜逐斗光回淑氣寅中變新聲雨後催偏宜資
律呂應是候陽臺
在巴南望郡南山云臨江一嶂白雲間紅綠層層錦
綉班不作巴南天外意何殊昭應望驪山樂天和云
返照前山雲樹明從君苦道似華清試聽腸斷巴猿
呌早晚驪山有此聲(在忠州時樂天)
九日作云隆慮意何如窮荒九日初三秋異鄉客一
紙故人書對酒情無限開緘思有餘感時空寂寞懷
舊幾躊躇鴈盡平沙迥煙銷大漠虚登臺南望處掩
淚對雙魚
行簡以濾水羅賦得名其警句云焦螟之生必全有
以小為貴者江漢之流雖大盡可以一貫之又曰夕
掛于壁如滿月之在天曉用於人狀圓荷之映水
行簡字知退敏而有詞元和二年登第為度支郎中
寶曆二年卒
行簡小字阿怜樂天同宿湖亭詩云潯陽少有風情
客招宿湖亭盡却廻水檻虚凉風月好夜深惟有阿
怜來
行簡恩賜章服樂天以詩寄之云吾年五十加朝散
尔亦今年賜章服齒髮恰同知命歲官銜俱是客曹
郎(緋俱是主客都官予兄弟年五十賜)榮傳錦帳花聮萼彩動綾袍鴈
趁行大抵着緋宜老大莫嫌秋鬢數莖霜
章孝摽
孝摽元和十三年下第時軰多為詩以刺主司獨孝
標為歸鷰詩留献侍郎庾承宣得詩展轉吟諷庾果
重典禮曹孝標來年登第詩云舊累危巢泥已落今
年故向社前歸連雲大厦無捿處更望誰家門戶飛
孝摽及第除正字東歸題杭州(驛云樟亭)樟亭驛上題詩
客一半尋為山下塵世事日隨流水去紅花還似白
頭人初成落句云紅花真笑白頭人改為還似且曰
我將老成名似我芳艷詎能久乎及還鄉而逝或曰
前有八元後有孝摽皆桐廬人復同姓而皆不達矣
李紳鎮楊州請孝摽賦春雪詩命題於臺盤上孝摽
唯然索筆一揮云六出花飛處處飃粘䆫拂砌上寒
條朱門到晚難盈尺盡是三軍喜氣銷
孝摽及第後寄紳曰及第全勝十改官金鞍鍍了出
長安馬頭漸入楊州郭為報時人洗眼看紳以一絶
箴之曰假金方用真金鍍若是真金不鍍金十載長
安得第一何須空腹用高心
孝摽大和中山南東道從事試大理評事
明日鑾輿欲向東守宫金翠帶愁紅九門佳氣巳西
去千里花開一夜風(題無)右張為取詩為主客圖
歸海上舊居云鄉路遶蒹葭縈紆出海涯人衣被蜃
氣鳥跡印塩花艸沒題詩石潮推坐釣槎還歸舊窗
裏凝思賞煙霞
長安秋日云田家無五行水旱卜蛙聲牛犢乘春放
兒孫候暖耕池塘煙未起桑柘雨初晴歲晚香醪熟
村村自送迎(莊又元集右二詩韋)
施肩吾
肩吾洪州人元和十年登第以洪州西山羽化之地
慕其真風高蹈於此為詩奇麗著百韻山居詩才情
富贍如荷翻紫盖搖波面蒲瑩青刀插水湄又經粘
薜荔龍鬚軟雨壓芭蕉鳳翅垂
又贈邊將詩曰輕生奉國不為難戰苦身多舊箭瘢
玉匣鎻龍鱗甲冷金鈴襯鶻羽毛寒皂貂擁出花當
背白馬騎來月在鞍猶恐犬戎臨虜塞柳營時把陣
圖看
又上禮部侍郎陳情云九重城裏無親識八百人中
獨姓施弱羽飛時攅箭險蹇驢行處薄冰危晴天欲
照盆難反貧女如花鏡不知却向從來受恩地再求
青律變寒枝
又贈友人下第閑居云花眼綻紅斟酒看藥心抽綠
帶煙鋤皆輕巧之極
惜花云落盡萬株紅無人觧繋風今朝芳徑裏惆悵
錦機空
隋曲有疎勒鹽唐曲有突厥塩阿鵲塩或云關中人
謂好為塩故肩吾詩云顛狂楚客歌成雪媚頼吳娘
笑是塩盖當時語也今杖鼓譜中尚有炎杖聲
效古興云金雀無舊釵緗綺無舊裾唯有一寸心長
貯萬里夫南軒夜虫織已促北牖飛蛾遶殘燭秪言
衆口鑠千金誰信獨愁銷片玉不知歲晚歸不歸又
將啼眼縫征衣
夜宴曲云闌釭如晝賈不眠玉爐夜起沉香煙青娥
一行十二仙欲笑不笑桃花燃碧䆫弄嬌梳洗晚戸
外不知雲漢轉被郎㖽罰屠酥盞酒入四肢紅玉軟
肩吾有年來如抛梭不老應不得之句又及第後過
楊子江詩云憶昔將貢年抱愁此江邊魚龍互閃鑠
白浪高於天今日步青草還來經此道江神也世情
為我風色好右張為取作主客圖
張籍贈詩云世間漸覺無多事難得空名未着身合
取藥成相待喫不須先作上天人又送肩吾東歸云
知君本是煙霞客被薦因來城闕間世業偏臨七里
瀨仙遊多在四明山早聞詩句傳人徧新得科名到
處閑惆悵灞亭相送去雲中琪樹不同攀
鮑溶
岐路詩云北風送微寒徒侣勤遠程憂人席不暖殘
月馬上明飃飃岐路間長見日初生重嶂曉色淺疎
猿寒啼清人間多岐路常恐終身行廽見四方人車
輪無留聲空谷亦堪隠下田非懶耕古人有遺訓飽
食非親縈我生禮義鄉少小見太平聖賢猶羈旅况
復非其名
長城作云蒙公虜生人北築秦氏冤禍興蕭墻内萬
重防禍根城成六國亡宮闕晵千門生人半為土何
用空中原奈何家天下骨肉尚無恩投沙擁海水安
得不久翻乘高惨人魂寒日易黃昏枯骨貫朽鐵沙
中如有言万古驪山葬誰知野火燔
秋暮山中寄李益端公云舊事與日遠酒花仍舊香
前年綉衣客此節過此堂侍臣不自高笑觧綉衣裳
眠雲有餘態入鳥不亂行我恐雲嵐色損君鞍馬光
君言此何言且共覆前觴古人重一笑買日輕金装
日盡秉燭遊千年不能忘君言此何言明日皆異鄉
明日非今日山下道路長一從山下去天地再炎凉
此期果難得夢君馬玄黃
許渾過鮑溶宅有感云寥落故人宅重來身已亡古
苔殘墨沼深竹舊書堂秋色館池静雨聲雲木凉無
因展交道日暮倍心傷
溶登元和進士第與韓愈李正封孟郊友善
溶有途中句云躍馬非壯歲報恩無高功斯言化為
火日夜焚深衷又上太原王尚書云天王委管籥開
閉秦北門頂戴日月光口宣雨露言又秋懷句云萬
里岐路多一身夫地窄右張為主客圖取溶為工用
博觧宏拔主
孟簡
惜分隂詩云業廣因功苦拳拳志士心九流難酌挹
四海易消沉對景嗟移晷窺園詎改隂三冬勞聚學
駟景重兼金刺股情方勵偷光思益深再中如可冀
終嗣絶編音
元和中簡將試詣日者卜之曰近東門坐即得之矣
既入即坐西廊迫晚忽得疾隣坐請與終篇見其姓
即東門也乃擢上第
簡字幾道德州人元和中為戶部侍郎以贓貶後以
太子賓客分司卒尤工詩尚節義
簡擬古云劒客不誇怨主人知取心但營纖毫義肯
許千萬金勇則看鷙擊憤來聽虎吟平生貴醻德刃
敵無幽深
李程
程正元中試日五色賦破題云德動天鑒祥開日華
其卷已黜揚於陵質之主文吕謂於是已落重收
詠冰壺云琢玉性惟堅成壺體更圓虚心含衆象應
物受寒泉温潤資天質清真稟自然日融光自散雪
映色逾鮮至鑒功寧宰無私照豈偏明將水鏡對白
與粉闈連拂拭終為美提携佇見傳勿令毫髮黑遺
恨綴成篇
程字表臣為翰林學士日過八塼乃至時號八塼學
士寶曆二年為相最為帝所重曰高飛之翮長者在
前卿朝廷羽翮也
張蕭遠
履春冰詩云一步一愁新輕輕恐䧟人薄光全透日
殘影半銷春蟬想行時翼魚驚躍處鱗風虚難駐足
岸闊怯廻身豈暇踟蹰久寧辞顧盻頻願將兢慎意
從此赴通津
觀燈云十萬人家火燭光門門開處見紅粧歌鍾喧
夜更漏暗羅綺滿街塵土香星宿别從天畔出蓮花
不向水中芳寶釵驟馬多遺落依舊明朝在路傍
蕭遠元和進士登第與舒元輿聲價俱美(糠言出廣)
秦雲寂寂僧還定盡日無人鹿遶牀(句)日暮風吹官
渡柳白鵶飛出(頭石)墻(句廢城)
雙雙白燕入祠堂(女祠句乳石洞)玉右張為取作主客圖
張籍有弟蕭遠雪夜同宿詩云數卷新遊蜀客詩長
安僻卷得相隨草堂深夜携琴宿說似青城館裏時
許康佐
白雲起封中詩云英英白雲起呈瑞出封中表聖寧
依地逄時豈待風浮輝迷皎潔流影忽冲融自叶堯
天美誰言漢日同泥金光乍掩檢玉氣俄通猶願非
煙瑞亭亭不散空
元稹酬許五康佐詩云猿啼三峽雨蟬報兩京秋珠
玉慙新贈芝蘭忝舊遊他年問狂客須向老農求
康佐以中書舍人為翰林侍講學士與王起皆為文
宗寵禮帝讀春秋至閽弑吳子余祭問閽何人耶康
佐以中官方彊不敢對帝嘻笑後問李訓訓曰國君
不近刑人以為輕死之道帝曰朕近刑人多矣得不
慮哉訓曰列聖知而不能遠惡而不能去陛下念之
宗廟福也於是内謀翦除矣康佐終於禮部尚書
許堯佐
堯佐金谷懷古云石氏遺文在凄凉見故園清風思
奏樂衰草念行軒舞榭蒼苔掩歌臺落葉繁断雲歸
舊壑流水咽新源曲沼殘煙歛叢篁宿烏喧唯余池
上月猶似對金樽
康佐諸弟皆第進士而堯佐最先進又舉宏詞為太
子授書郎八年康佐繼之
堯佐正元十六年與燉煌張宗本滎陽鄭權皆佐征
西府後位諫議大夫卒
張南史
陸滕宅秋雨中探韻云同人永日自相將深竹閑園
偶辟強已被秋風交憶膾更聞寒雨勸飛觴歸心莫
問三江水旅服徒霑九月霜醉裏欲尋騎馬路蕭條
幾處有垂楊
送朱大北遊云歲暮一為别江湖聊自寬且無人事
變誰為客行難郢曲怜公子皇州憶伯鸞蒼蒼遠山
際松樹獨宜寒
南史好弈碁其後析節讀書遂入詩境李端哭之云
諫草文猶在圍碁智不如高仲武云張君弈碁者中
年感激苦節學文數年間稍入詩境如已被秋風教
憶膾更聞寒雨勸飛觴事與物力俱矣
南史字季直幽州人以試參軍避亂居楊州楊子再
召未赴而卒
錢起贈南史云紫泥何日到滄州笑向東陽沈隠侯
黛色睛峰雲外出縠紋江水縣前流使臣自欲論公
道才子非關厭薄遊溪畔秋蘭雖可佩知君不得少
停舟
徐凝
范攄言樂天為杭州刺史令訪牡丹獨開元寺僧惠
澄近於京師得之植於庭時春景方深惠澄設油幕
覆其上會凝自富春來未識白先題詩曰此花南地
知難種慙愧僧閑用意栽海鷰觧憐頻睥睨胡蜂未
識更徘徊虚生芍藥徒勞妬羞殺玫瑰不敢開唯有
數苞紅萼在含芳只待舍人來白尋到寺看花乃命
徐同醉而歸時張祐傍舟而至二生各希首薦白曰
二君論文若薕白之闘鼠穴勝負在於一戰也遂試
長劒倚天外賦餘霞散成綺詩試訖觧送凝為元祐
次耳祐曰祐詩有地勢遥尊岳河流側讓關又題金
山寺詩曰樹影中流見鍾聲兩岸聞雖綦毋潜云塔
影挂青漢鍾聲和白雲此句未為佳也凝曰美則美
矣争如老夫今古長如白練飛一條界破青山色凝
遂擅場祐歎曰榮辱糺紛亦何常也遂行歌而邁凝
亦鼓枻而歸自是二生不隨鄉賦矣白又以祐宫詞
四句皆數對未足竒也後杜牧守秋浦與祐為詩酒
友酷吟祐宫詞以白有非祐之論常不平之乃為詩
以高之曰誰人得似張公子千首詩輕萬戶侯又云
如何故國三千里虚唱歌詞滿六宫杜盛言其美者
欲以苟異於白而曲成於張也故牧又著論言近有
元者喜為淫言媟語鼓扇浮囂吾恨方在下位未能
以法治之斯亦敷佐於祐耳潘若冲郡閣雅談云凝
官至侍郎多吟絶句曾吟廬山瀑布鱠炙人口又題
處州縉雲山黃帝上昇之所鼎湖蓋黃帝鑄鼎處也
有池在山頂詩云黃帝旌旗去不廽空余片石碧崔
嵬有時風卷鼎湖浪散作晴天雨點来自後無敢題
者凝送馬向游蜀云遊子去咸京巴山萬里程白雲
連鳥道青壁逓猿聲雨露經泥坂煙花望錦城工文
人共許應記蜀中行
送李補闕歸朝云駟牡歸城闕雙鳬去海門還從清
切禁再沐聖明恩禮樂中朝貴文章大雅存江湖多
旅逸獻替欲誰論
問漁叟云生事同薸梗機心在野船如何臨逝水白
髮未忘筌
樂天薦徐凝屈張祐論者至今鬱鬱或歸白之妬才
也余讀皮日休論祐云祐元和中作宫體詩辭曲艷
發當時輕薄之流能其才合譟得譽及老大稍闚建
安風格誦樂府錄知作者本意講諷怨譎時與六義
相左右此為才之最也祐初得名乃作樂府艷發之
詞其不羈之狀往往間見疑之操履不見於史然方
千學詩於凝贈之詩曰吟得新詩草裏論戲反其辭
謂村裏老也方干世所謂簡古者且能譏凝則凝之
朴略榷魯從可知矣樂天方以實行求才薦凝而抑
祐其在當時理其然也令狐楚以祐詩三百篇上之
元稹曰彫虫小技或奬激之恐害風教祐在元白時
其譽不甚持重杜牧之刺池州祐且老矣詩益高名
益重然牧之少年所為亦近於祐為祐恨白理亦有
之余嘗謂文章之難在發源之難也元白之心本乎
立教乃寓意於樂府雍容宛轉之詞謂之諷諭謂之
閑適既持是取大名時士翕然從之師其詞失其旨
凢言之浮靡艷麗者謂之元白體二子規規榱臂觧
辨而習俗既深牢不可破非二子之心也所以發源
者非也可不戒哉
青山舊路在白首醉還鄉(公句别白)試到第三橋便入千
頃花(句)高景争來草木頭一生心事酒前休山公自
是山人侣携手醉登城上樓(公句荅白)右張為取作主客圖
朱晝
贈友人古鏡云我有古時鏡初自壊陵得蛟龍猶泥
蟠魑魅幸月蝕摩久見菱蘂青於藍水色贈君將照
心無使心受惑
喜陳懿老示新製云一别一千日一日十二憶苦心
無閑時今夕見玉色玉色復何異紅明含羣德有文
如星宿飛入我胷臆憂愁方破壊懽喜重補塞使我
心㒵全且非黃金力將攀下風手願假仙鸞翼(見詩予欲)
(寄誠於此人孟郊故)
賦得花藤藥合寄穎陰故人云藤生南海濱引蔓青
且長剪削為花枝何人無文章非才亦有心割骨聞
余芳繁葉落何處孤貞在中央願盛黃金膏寄與青
眼郎路遠莫知意水深天蒼蒼
晝元和間進士
侯喜(劉師服軒轅彌明)
韓退之石鼎聮句詩序云元和七年十二月四日衡
山道士軒轅彌明舊與進士劉師服衡湘中相識師
服在京夜抵其居宿有校書郎侯喜新有能詩聲夜
與劉說詩彌明指炉中石鼎曰子能為我賦此乎喜
即援筆賦之彌明繼焉詩曰妙匠斵山骨刳中事煎
烹(服師)直柄未當權塞口且呑聲(喜)龍頭縮菌蠢豕腹
脹膨脝(明彌)外苞乾蘚文中有暗浪驚(服師)在冷安自足
遭焚意彌亨(喜)謬當鼎鼐間妄使水火争(明彌)大若烈
士膽圓如戰馬纓(服師)上比香爐尖下與鏡面平(喜)秋
苽未落蔕凍芋彊抽萌(明弥)一塊元氣間細泉幽竇碩
(服師)不值輸寫處焉知懷抱清(喜)方當洪炉然益見小
器盈(明彌)睨睨無刃跡團團類天成遥疑龜負圖出曝
曉正晴(喜)旁有雙耳穿上為孤髻撑(明弥)或訝短尾銚
大似無足鐺(服師)可惜寒食毬擲在路傍坑(喜)何當出
灰灺無計離瓶甖(服師)陋質荷斟酌狹中貴提擎(服師)豈
能煮仙藥但未汚羊羹(喜)形模婦女笑量度兒童輕
(明弥)徒尔堅重性不過升合盛仍似廢轂仰側見折軸
横(喜)時於蚯蚓竅微作蒼蠅鳴(明弥)以兹飜溢愆實負
任使誠(服師)常居顧盻地敢有漏泄情寧依暖熱弊不
與寒凉并(明弥)區區徒自效瑣瑣不足呈(服師)廻旋但兀
兀開合唯鏗鏗(喜)全勝瑚璉貴空有口傳名豈比俎
豆古不為手所撜磨礲去圭角浸潤著光明願君莫
嘲誚此物方施行(弥明作也四韻並是)始師服援筆題首句授
喜喜綴其下云云道士笑曰子詩如是而巳乎即袖
手竦肩傍北牆坐謂劉曰吾不觧世俗書弟子為我
書吾句因高吟龍頭豕腹一聮初不似經意詩旨有
似譏喜二子相顧慙駭欲以多窮之道士不用意益
切竒出不可附說皆侵劉侯二子思竭不能續道士
曰章不可不成命劉把筆唱出四十字為八句讀畢
謂二子曰此皆不足與語此寧為文耶吾所聞子皆
不足聞也二子驚惋自失
蔣防
春風扇微和詩云麗日催遲景和風扇早春暖浮丹
鳳闕韶媚黑龍津澹蕩迎仙仗霏微送畫輪綠搖宫
柳散紅待禁花新舞席皆廻雪歌筵暗送塵幸當陽
律候惟願及佳辰
望禁苑祥光詩云嘉瑞生天色葱籠幾效祥樹搖三
殿側日映九城傍仙霧今同色卿雲未可章拱汾疑
鼎氣臨渭比熒光豈並春風舊俄同聖夀長微臣時
一望短羽欲翺翔
冬至日祥風應候詩云節逄清景空氣古二儀中獨
喜登高日先知應候風端呈光舜化表慶盛堯聦况
與承時叶還將入律同微微萬井逼習習九門通遶
殿炉煙起殷勤報歲功
杜賓客永豐里新居云退蹟居三逕辞榮繼二疎聖
情容觧印帝里許懸車已去龍樓籍猶分御廩儲風
泉輸耳目松竹助玄虚調護心常在山林思有餘應
嗤紫芝客遠就白雲居
元和中李紳及防薦龐嚴為翰林學士李逄吉誣紳
罪逐之出嚴刺信州防刺汀州于敖封還詔書搢紳
意伸其枉曰于給事犯宰執之怒申龐蒋之屈不亦
善乎奏下乃論貶嚴太輕衆嗤譟防作連州廖先生
碑銘云長慶末余自尚書司封郎中知制誥翰林學
士出守臨汀尋改此郡
唐詩紀事卷第四十一
