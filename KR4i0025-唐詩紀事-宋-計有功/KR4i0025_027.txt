唐詩紀事卷第二十七
于逖姚係趙微明李泌
禇朝陽蕭昕張朝暢當
暢諸獨孤及皇甫冉皇甫曾
李幼卿趙驊賈邕劉舟
長孫鑄房白元晟劉太冲
姚發鄭殷少野鄔載
于逖
獨孤及李白皆有詩贈之蓋天寶間詩人也
憶舍弟云衰門鮮兄弟兄弟惟两人飢寒各流浪傷
感念我身夏期秋未來安知無他因不怨别天長但
願見爾身茫茫天地間萬類各有親安知汝與我乖
異同胡秦何時對形影憤懣當共陳
野外作云老病無樂事歲愁悲更長窮郊日蕭索生
意巳蒼黃小弟髮亦白两男俱不強有才且未逹況
我非賢良幸有杇鈍姿野外老風霜寒鴉噪晚景喬
木思故鄕魏人宅蓬池結網佇鱣魴水清魚不來歲
暮空彷徨
姚係
係送周愿判官歸嶺南云早蟬望秋鳴夜吟怨離聲
眇然多異感值子江山行由來重義人感激事縱橫
往復念遐阻淹留慕平生晨奔九衢餞暮始萬里程
山驛風月樹海門煙霞城易綃泉源近拾翠沙溆明
蘭蕙一爲贈貧交空復情
京西遇舊識兼送往隴西詩云蟬鳴一何急日暮秋
風樹即此不勝愁隴隂人更去相逢與相失共是亡
羊路
韋蘇州送係還河中詩云上國旅遊罷故園生事微
風塵滿路起行人何處歸留意芳樹飲惜别暮春暉
幾日投關郡河山對掩扉
送陸渾主簿趙宗儒之任云山中眇然意此意乃平
生常日望鳥嘷遥對洛陽城故人吏爲隱懷此若蓬
&KR0801;夕氣冐巗上晨流瀉岸明存亡區中事影響羽人
情溪寂値猿下雲歸聞鶴聲及兹春始暮花葛正明
榮會有携手日悠悠去無程
楊參軍庄送宇文邈云秋雲冐原隰野鳥滿林聲愛
此田舍事稽君車馬程離堂慘不喧脉脉復盈盈蘭
葉一經霜香綃爲贈輕燈光耿方寂蟲思隠餘清相
望忽無際如含江海情
五老峰大明觀贈隱者云雲觀此山北與君携手稀
林端涉橫水洞口入斜暉頗覺鸞鶴邇忽爲煙霧飛
故人清和客默會琴心微丹術幸可授青龍當未歸
悠悠平生意此日復相違
趙微明
思歸云爲别未幾日去日如三秋猶疑望可見日日
上高樓唯是分手處白蘋滿芳洲寸心寧死别不忍
生離憂
回軍跛者詩云旣老又不全始得離邊城一枝假枯
木步步向南行去時日一百來時一月程常恐道路
傍掩弃狐兔塋所願死鄕里到日不願生聞此哀怨
詞念念不忍聽惜無異人術倏忽具尔形
李泌
奉和聖製重陽賜會聊示所懷云大唐造昌運品物
荷時成乘秋逢令節錫宴歡群情俯臨秦山川高會
漢公卿(韻欠一)未追赤松子且泛黃菊英賡歌聖人作
海内同休明
奉和聖製中和節曲江宴百寮云風俗時有變中和
節惟新軒車雙闕下宴會曲江濱金石何鏗鏘簮纓
亦紛綸皇恩降自天品物感知春慈恩匝寰&KR0801;歌詠
同君臣(韻欠一)
泌字長源相德宗以上巳九日皆大宴集而寒食上
巳多同時欲以二月名節泌請廢正月晦以二月朔
爲中和節因賜大臣戚里尺謂之裁度里閭釀宜春
酒百官進農書以示務本帝乃著令與上巳九日爲
三令節中外皆賜緡錢燕會
鄴侯家傳云泌賦詩譏楊國忠曰青青東門柳歲宴
復憔悴國忠訴于明皇上曰賦柳爲譏卿則賦李爲
譏朕可乎
禇朝陽
五絲詩云越人傳楚俗截竹競縈絲水底深休也日
中還賀之章施文勝質列匹美於姬錦綉侔新叚羔
羊寢舊詩但誇端午節誰薦屈原詞把酒時伸奠汨
[泳-永+羅]空遠而
朝陽登天寶進士第
蕭昕
臨風舒錦云麗錦疋云終䄡䄡展向風花開翻覆翠
色亂動搖紅縷散悠颺裏文廻照灼中低垂疑步障
吹起作晴虹旣與丘遲夢深知卓氏功還鄕將制服
從此表亨通
昕字中明再中博學宏詞科初爲哥舒翰掌書記翰
敗儳道走蜀肅宗立奉誥冊至行在代宗狩陜昕由
武關從帝德宗出奉天昕時爲工部尚書年八十餘
步至奉天後兼禮部尚書知貢舉以太子少師致仕
張朝
小長干行云憶昔深閨裏煙塵不曾識嫁與長干人
沙頭候風色三月南風興思君下江陵八月秋風起
看君發揚子去時悲如何見少别離多湘潭幾人到
妾夢常風波
又云昨夜狂風度吹折江頭樹淼淼暗無邊行人在
何處好乘浮雲往佳期蘭渚東鴛鴦綠浦上翡翠錦
屏中自憐十五餘顔色桃花紅那作商人婦愁水復
愁風(有之未知誰是二詩太白集中)
江行風云壻貧如珠玉壻富如埃塵貧時不忘舊冨
罷多寵新妾本富家女與君爲偶匹念汝一何深中
門不曾出妾有綉衣裳葳蕤金縷光念君貧且賤易
此從遠方遠方三千里發竟悔不已日暮情更來空
望去時水孟夏麥始秀江上多南風商賈歸欲盡君
今尚巴東巴東有巫山窈窕神女顔常恐遊此方果
然不知還
朝丹朝人大曆時處士
暢當
南充謝郡客遊澧州留贈宇文中丞云僕夲濩落人
辱當州郡使量力頗及早謝歸今即巳蕭蕭若凌虛
衿帶領銷靡車服率然來涔陽作遊子鬱鬱寡開顔
默默獨行李忽逢平生犮一笑方在此秋情寧風日
楚思浩雲水爲語弋林者冥冥鴻遠矣
韋蘇州寄當詩云寇賊起東山英俊方未閑聞君新
應募籍籍動京關出身文翰場高步不可攀青袍未
及解白羽插腰間昔爲瓊樹枝今有風霜顔秋郊細
柳道走馬一夕還丈夫當爲國破敵如摧山何必事
州府坐使鬢毛班(被召從軍問以子弟)
李端贈當詩并序云余少尚神仙且未能去友人暢
當以禪門見導余心知其是而未得其門因寄詩以
咨焉少喜神仙術年來久蹉跎壯志爲一累浮生事
漸多衰顔不相識歲暮定相過請問宗居士君其奈
老何
當河東人正元初爲太常博士後以果州剌史卒與
弟諸皆有詩名
宿潭上云夜潭有仙舸與月當水中嘉賓愛明月遊
子驚秋風
又云青蒲野陂水白露明月天夜中秋風起心事坐
澘然
别盧倫云故交君獨在又欲與君離我有新秋淚非
關秋氣悲
平阿舘赴郡云晨興平阿館見月沉江水溶溶山霧
披肅肅沙鷺起奉恩謬符竹伏軾省頏鄙何得施放
山愧迎小郡吏寥落耕俗地征途清冥裏德綏乃吾
民不得將庶矣禽姦非性能多愍會衰齒恭承共理
詔常懼墜諸地
居山居酬韋蘇州見寄云孤茅泄煙處此中山叟居
親雲寧有事耽酒詎知余水定鸖翻去松欹峰儼如
猶煩使君問更欲結環廬
登&KR1295;鵲樓云迥臨飛鳥上高出世塵間天勢圍平野
河流入斷山
偶宴西蜀摩訶池云珍木鬱清池風荷左右披淺觴
寧及醉慢舸不知移蔭竹簟光冷照流簮影歌胡爲
獨羈者雪涕向漣漪
當詩平淡多佳句如釣渚亭云花發多遠意鳬鴈有
閑情遲暉耿不暮平江寂無聲天柱隱所云荒徑饒
松子深蘿絶鳥聲陽崕全帶日寬障偶通耕山居云
水定鸖翻去松欹峰儼如又寒林苞晚橘風絮露垂
楊湖伴聞漁唱天邊數鴈行皆有遠意
暢諸
早春詩云獻歲春猶淺園林未盡開雪和新雨落風
帶舊寒來聽鳥聞歸鴈看花識早梅生涯知幾日更
被一年催
獨孤及
字至之洛陽人時號獨孤常州夏中酬于逖畢燿問
病見贈云救物智所昧學仙願未從行藏兩乖角蹭
蹬風波中薄䆠耻降志卧痾非養蒙閉關涉兩旬羈
思浩無窮鸑鷟何處來雙舞下碧空離别隔雲雨惠
然此相逢把手賀疾間舉杯欣酒濃新詩見久要清
論激深衷高館舒夜簟開門延微風火雲赫嵯峨日
暮千萬峰遥指故山笑相看撫號鐘聲和由心清事
感出氣同出處未易料且歌緩愁容願君崇明德歲
暮如青松
賈員外處見中書賈舍人巴陵詩集覽之懷舊代書
寄贈云海岸望青瑣雲長天漫漫十年不一展知有
關山難適逢阮始平立馬問平安取公詠懷詩示我
江海瀾暫若歸武庫森然矛戟寒眼明遺頭風心悦
忘朝餐大駕今返正熊羆扈鳴鑾公遊鳳凰沼獻可
在筆端繫越有長纓封關祗一丸冏然翔寥廓仰望
在羽翰嘉會不我與相思歲云殫惟當䄂佳句持比
青琅玕
題思禪寺上方詩云谿口聞法鼓停撓登翠屏攀雲
到金界合掌問禪扄鬱律衆山抱空濛花雨零老僧
指香樓云是不死亭眇眇干越路茫茫春草青遠山
噴百谷繚繞馳東溟目極想何在境照心亦冥騞然
諸根空破結如破瓶下視三界狹但聞五嶽腥山中
有艮藥吾欲隳天形
觀海詩云北登渤海島廻首秦東門誰尸造物功鑿
此天地源澒洞吞百谷周流無四垠廊然混茫際望
見天地根白日自中吐扶桑如可捫迢迢蓬萊峰想
像金臺存秦帝曾經此登臨異飛翻揚旌百神會望
日群仙奔徐福竟何成羡門徒空言唯見石橋足千
里潮水㾗
及與薛華于逖畢燿友善安定梁肅叙其文曰天寶
中作者數人頗節之以禮泊公爲之於是操道德爲
根本揔經籍爲冠帶以易之精義詩之雅興春秋之
褒貶屬之爲辭故其文寬而簡直而婉辯而不華博
厚而高明論人無虚美比事爲實錄天下&KR1006;然復覩
兩漢之遺風善乎崔公祐甫之言曰常州之文以立
憲誡世褒賢遏惡爲用故議論最長其或列于碑頌
流於詠歌峻如嵩華盛於江河若贊堯舜禹湯之命
爲典爲誥爲謨爲訓人皆許之而不吾試論道之位
宜而不陟惜哉
皇甫冉
字茂政玄晏先生之後張曲江深愛之謂清潁秀拔
有江徐之風大曆二年迁右𥙷闕
冉題巫山云巫峽見巴東迢迢出半空雲藏神女館
雨到楚王宫朝暮泉聲落寒暄樹色同清猿不可聽
偏在九秋中
冉少室昇仙歌云紅霞紫氣甚氤氲絳節青童迎少
君忽從&KR1045;下昇天去空使詩人禮白雲
高仲武云皇甫冉𥙷闕自擢桂禮闈遂爲高格往以
世道艱虞避地江外每文章一到朝廷作者變色於
詞場爲先軰推錢郎爲伯仲誰家勝負或逐鹿中原
如菓熟任霜封籬疎從水渡又裛露收新稼迎寒葺
舊廬又鷰知社日辭巢去菊爲重陽冐雨開可以雄
視潘張平揖沈謝又巫山詩終篇皆麗自晉宋齊梁
陳周隋巳來採掇者無數而𥙷闕獲驪珠使前賢失
步後軰却立自非天假何以迨斯恨長轡未騁而芳
蘭早凋悲夫
送韓司直云遊吳還適越來往任風波復送王孫去
其如春草何岸明殘雪在湖滿夕陽多季子留遺廟
停舟試一過
宿嚴維宅云昔聞玄度宅門向會稽峰君住東湖下
清風繼舊蹤初秋臨水月半夜隔山鐘世路多離别
良宵詎可逢
途中送權曎(驊或作)云淮海風濤起江關憂思長同悲
鵲遶樹獨作鴈隨陽山晚雲和雪汀寒月滿霜由來
濯纓處漁父愛滄浪
西陵寄一公云西陵遇風處自古是通津終日空江
上雲山若待人汀洲寒事早魚鳥與同新南望山隂
路吾心有所親(爲極元集姚合取四詩)
獨孤至之叙其文云五言詩之源生於國風廣於離
騷著於李蘇盛於曹劉其所自遠矣當漢魏之間雖
以朴散爲器作者猶質有餘而文不足以今揆昔則
有朱絃疎越大羹遺味之歎歴千餘歲至沈詹事宋
考功始財成六律彰施五色使言之而中倫歌之而
成聲緣情綺靡之功至是乃備雖去雅浸遠其利有
過於古者亦猶路鼗出於上鼓篆籕生於鳥跡也沈
宋旣没而崔司勲顥王右丞維復崛起於開元天寶
之間得其門而入者當代不過數人𥙷闕其人也
冉題裴周新園云東郭訪先生西郊尋隱路久爲江
南客自有雲陽樹巳得閑園心不知公府步開門白
日遠倚杖青山暮菓熟任霜封籬疎從水度窮年無
牽綴往事惜淪悟惟見耦耕人朝朝自來去
送元盛還潜山云深山秋事早君去復何如裛露收
新稼迎寒葺舊廬題詩即招隱作賦是閑居别後應
相憶嵇康懶寄書
秋日東林之作云閑看秋水心無事卧對寒林手自
裁廬阜高僧留偈别茅山道士寄書來燕知社日辤
巢去菊爲重陽冐雨開淺薄將何稱獻納臨岐終日
自遲廻
送韋使君赴昇州云中司龍節貴上客虎符新地控
吳襟帶才高漢搢紳泛舟因渡臘入境便行春何處
歌來暮長江建業人
送李錄事赴饒州云北人南去雪紛紛鴈呌汀洲不
可聞積水長天隨遠色荒林極浦足寒雲山從建業
千峰起江自潯陽九派分借問督郵纔弱冠府中年
少不如君
皇甫曾
寄中書王舍人詩云腰金載筆謁承明至道安禪得
此生西掖幾年綸綍貴東山遥夜薜蘿清風傳漏刻
星河曙月上梧桐雨露清聖主好文誰爲薦閉門空
賦子虛成
送孔徵士云谷口山多處君歸不可尋家貧青史在
身老白雲深掃雪開松徑疎泉過竹林餘生負丘壑
相送亦何心
烏程水樓留别云悠悠千里去惜此一樽同客散高
樓上帆飛細雨中山程隨遠水楚思任青楓共說前
期易滄波處處通
張芳見訪郊居云林中雨散早凉生巳有迎秋促織
聲三徑荒蕪羞對客十年衰老愧稱兄愁心自惜江
籬短世事方看木槿榮君若罷官携手日尋山莫筭
白雲程
雲林邕上人云春山臨一室獨坐草凄凄身寂心成
道花開鳥自啼細泉松磬裏反景竹林西晚與門人
别依依出虎溪
送中丞還京云罷戰廻龍節朝天見鳳池寒生五湖
道春及萬年枝邵化多遺愛胡清巳畏知懷恩偏感
别墮淚向旌麾
贈霈禪師云南嶽瀟湘沅吾師經利涉身歸沃洲老
名與文公接靜教傳荆吳道緣止漁獵觀空色不染
對境心自愜室中人寂寞門外山重疊天台積幽夢
早歲歸負笈
高仲武云昔孟陽之與景陽詩罔慙厥弟恊居六品
載處下流今侍御之與𥙷闕文辭亦爾體制清潔華
不勝文然寒生五湖道春及萬年枝五言之選其爲
士林所尚宜哉
曾字孝常爲殿中侍御史天寶中兄弟踵登進士第
名相上下時比張氏景陽孟陽云
尋陸處士云幾年人不見林下掩柴關留客當清夜
逢君話舊山隔城寒杵急帶月早鴻還南陌雖相近
其如隱者閑
哭陸處士云從此無期見柴扉對雪開二毛逢世難
萬恨掩泉臺返照當空久孤城吊客回漢家偏訪道
猶畏鸖書來
送人作使云上將還專席雙旌復出秦關河三晉路
賓從五原人孤戍雲連海平沙雪度春酬恩看玉劒
何處有煙塵(篇姚合取爲極元集尋陸處士詩以下三)
曾與劉長卿犮善曾過長卿碧澗别業詩云謝客開
山後郊扉出去通江湖十年别衰老一樽同反照寒
川滿平田暮雪空滄洲自有趣不復泣途窮長卿和
云荒村帶晩照落葉亂紛紛古路無行客寒林獨見
君野橋經雨斷澗水向田分不爲憐同病何人到白雲
曾又寄長卿云南憶新安郡千山帶夕陽斷猿知夜
久秋草助江長鬢髮應成素青松獨見霜愛才稱漢
主題柱待田郎長卿和云離别江南北汀洲葉再黃
路遥雲共水砧迥月如霜歲儉攸仁政(親臨郡姑藏相國)年
衰憶故鄕佇君宣室召漢法倚張綱
盧綸哭曾云攀龍與泣麟哀樂不同塵九陌霄漢侣
一燈冥寞人舟沉驚海闊蘭折怨霜頻巳矣復何見
故山應更春(郎哭曾故云時同李包二)
李幼卿
近日霜毛一番新别時芳草兩廻春不堪花落花開
處况是江南江北人薄䆠龍鐘心懶慢故山寥落水
奫淪緣君愛我疵瑕少願竊仁風寄老身
幼卿字長夫隴西人大曆中以右庶子領滁州别業
在常州義興曰玉潭㽵在滁州時以書託獨孤至之
獨孤以詩寄云日日思瓊樹書書話玉潭知同百口
累曷日辦抽篸又至之題玉潭云碧玉徒強名冰壷
難比德唯當寂照心可並奫淪色幼卿所謂故山寥
落水奫淪者也
蕭穎士樂聞人善以推引後進爲巳任如李陽冰李
幼卿皇甫冉陸渭軰由奬目皆爲名士滁州迨今有
庶子泉以幼卿得名也
趙驊
送晁補闕歸日本國云西掖承休澣東隅返故林來
稱剡子學歸是越人吟馬上秋郊遠舟中曙海隂知
君懷魏闕萬里獨搖心
驊字雲卿擢開元進士第嘗䧟陸山貶晉江尉建中
初爲秘書少監與顔眞卿蕭穎士等善其子宗儒
賈邕
蕭夫子赴東府門人送者十二人劉太眞爲之序云
先師微言旣絶者千有餘載至夫子而後洵美無度
得夫天和頃東倭之人踰海來賓舉其國𥙿願師於
夫子非敢私請表聞于天夫子辭以疾而不之從也
退然貧居述作萬卷去其浮辭存乎正言昔左氏失
於煩糓梁失於短公羊失於俗而夬子爲其折衷王
公交辟拒而不應從官三年始參謀於洛京家兄與
先鳴者六七人奉壷開筵執弟子之禮於路左太眞
以文求進以無聞見舉而不恡爲大子羞春雲輕隂
草色新碧皎皎疋馬出于青門吾徒喟然瞻望不及
賦詩仰餞者自相里造賈邕巳下凢十二人皆及門
之選也
邕得路字云子欲適東周門人盈岐路高標信難仰
薄䆠非始務綿邈千里途徘徊四郊暮征車日云遠
撫巳慙深顧
邕天寶九年李暐侍郎下登第
劉舟(冉一作)
得適字云大名掩諸古獨斷無不適德遂天下宗官
爲幕中客驪山浮雲散覇岸零雨夕請業非遠期圓
先再生魄
天寶十六年陽浚舍人下登第
長孫鑄
得離字云大德詎可擬高梧有長離素懷經綸具昭
世猶安卑落日去關外悠悠隔山陂我心如浮雲千
里相追隨
天寶十二年陽浚舍人下登第
房白
得還字云夫子高世跡時人不可攀今子亦云幸謬
得承温顔良策資入幕遂行從近關青春㶚亭上此
去何時還
天寶十三年陽浚侍郎下登第
元晟
得引字云吾見夫子德誰云習相近數仞不可窺言
味終難盡處喧慮常澹作吏心亦隱更有嵩少峰東
南爲勝引
晟河南府進士
劉太冲
得淺字云吾師繼微言贊黜在墳典寸禄聊自&KR1269;平
生官情鮮逶遲東周路春草深復淺日遠夫子門中
心曷由展
天寶十二年陽浚舍人下登第
姚發
得草字云天生良史筆浪跡擅文藻中夏授參謀東
夷願聞道行軒翫春日餞席藉芳草幸得師季良欣
留篋笥寶
天寶十二年陽浚舍人下登第
鄭愕
得往字云斤溪數畝田素心擬長往翳君曲得引使
我纓俗網風塵豈不勞道義成心賞春郊桃李月忍
此戒征兩
天寶十二年陽浚舍人下登第
殷少野
得散字云官閑幕府下聊以任縱誕文學魯仲尼高
標嵇中散出門時雨潤對酒春風暖感激知巳恩别
離魂欲斷
天寶十六年陽浚舍人下登第
鄔載(不預此會)
得君字云策名十二載獨立先斯文尔來及門者半
巳昇青雲青雲豈無姿黃鶴素不群一辝芸香吏幾
歲滄江濆散職旣不羈天聦亦昭聞雖承急賢詔未
謁陶唐君薄俸還自急此言那足云和風媚東郊具
物滋南薰蕙草正可摘䂊章猶未分宗師忽千里使
我心氛氳
天寶十三年陽浚侍郎下登第
潁士留别二三子得韻字云二紀尚雌伏徒然忝先
進英英尔衆賢名實鬱雙振殘春惜將别清洛行不
近相與愛後時無令狐逸韻
鄔載有文名與錢起友善起同載旅寓關中起有詩
云文士皆求遇今人誰至公靈臺一寄宿楊柳再春
風更惜忘形友頻年失志同羽毛齊燕雀心事阻鴛
鴻留滯慙歸養飛鳴恨觸籠橘懷鄕夢裏書去客愁
中殘雪送歸鴈韶光葉斷蓬呑悲問唐舉何路出屯蒙
又送鄔三落第還鄕云郢客文章絶世稀常嗟時命
與心違十年失路誰知巳千里思親獨遠歸雲帆春
水將何適日愛東南暮山碧關中新月對離樽江上
殘花待歸客名官無媒自古遲窮途此别不堪悲荷
衣垂釣且安命金馬招賢會有時
劉長卿過鄔三湖上書齋云何事東林客忘機一釣
竿酒香開甕老湖色對門寒向郭青山送臨池白鳥
看見君能浪跡予亦厭微官
唐詩紀事卷第二十七
