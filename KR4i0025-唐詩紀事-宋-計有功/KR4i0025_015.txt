唐詩紀事卷第十五
王灣魏知古許景先姚崇
姜皎姜睎王岳靈楊顔
鄭繇張諤趙仁漿張暈
金昌緒蘇晉張九齡崔國輔
王灣
奉使登終南山詩云常愛南山遊因而盡原隰數朝
至林嶺百仞登㟴岋石壯馬徑窮苔色步緣入物竒
春狀改氣遠天香集虛洞策杖鳴低雲拂衣濕倚巗
見廬舍人戶欣拜揖問性矜勤勞示心教澄習玉英
時共飲芝草爲餘拾境絶人不行潭深鳥空立一乘
從此受九轉兼是給辭處若輕飛憩來唯吐吸閑襟
超已勝廻路倏而及煙色松上深水流山下急漸平
逢車騎向晚睨城邑峰在野趣繁塵飄䆠情緝辛苦
久爲吏勞生何妄執日慕懷此山悠然賦斯什
閠月七日織女云耿耿曙河微神仙此會稀今年七
月閠應得两廻歸
灣登仙天進士第開元初爲滎陽主簿馬懷素欲校
正群籍灣在選中各部撰次後爲洛陽尉商璠云灣
詞翰早著爲天下所稱最者不過一二遊吳中江南
意云海月生殘夜江春入舊年詩人以來無聞此句
張公居相府手題於政事堂每示能文令爲揩式又
擣衣篇云月華照杵空悲妾風響傳砧不見君所有
衆制類咸若斯非張蔡之軰未見覺顔謝之彌遠乎
江南意云南國多新意東行伺早天潮平兩岸失風
正數帆懸海日生殘夜江春入舊年從來觀氣象唯
向此中偏
麗正殿賜同宴用天前煙年四韻應制云金殿忝陪
賢瓊羞忽降天鼎羅仙掖裏觴拜鎻闈前院逼青霄
路厨知紫禁煙酒酣空抃舞何以荅昌年
秋夜寓直即事懷贈蕭令公裴侍郎兼通簡南省諸
友人云聖主萬年興賢臣數載升古靈傳岳秀宏量
禀川澄畿甸舉長策風霜秉直䋲出車遥俗震登閣
滿朝稱賦簡流亡輯農安政理憑還家新長幼廵隴
舊溝塍忠梗大勲立寰瀛墮業懲焚香兼御史懸鏡
委中丞旟隼當朝立臺騘發郡乘司徒漢家重國典
穎川徵雲路俄平入台階忽上陵秉鈞調造化宣綍
慰黎蒸金省方秋作瑶軒直夜凭中書贈陳凖右相
簡王陵三傑賢更穆百僚歡且兢摇懷及賓友計曲
辦淄澠閶闔暝隂散鈎陳爽氣凝月深宫樹轉河近
禁樓冰卑吏夙駈策微㳙效斗升望麾霄繼火書板
曙懷蒸彼此雖流眄規模轉伏膺惠將霄漢隔勞或
歲時矜位重恩寕濫才輕攝不勝林巒甘獨往疵賤
苦相仍敢忘銜花雀思同附驥蝇平生逐鳥雀何日
似蒼膺
晚春詣蘇州贈武員外云蘇臺憶季常飛掉歴江鄕
恃功曹椽初離華省郎貴門生禮樂明代秉文章
嘉璧位先進洪儒名重揚援從姻戚貶豈失忠信妨
萬里行驥足十年睽鳳翔廻遷翊元聖入拜佇為良
别業對南浦群書滿北堂意深投轄盛才重接筵光
陋學叨鉛簡弱齡許翰場神馳勞舊國顔展别殊方
際晩雜紛散殘春衆物芳煙和疎樹滿雨續小溪長
旅拙感成慰通賢顧不忘從來琴曲罷開匣為君王
晚夏馬升卿池亭即事寄京中二三知已云忝職畿
甸淹濫陪時英後才輕策疲劣勢薄常駈走牽役勞
風塵秉心在巗藪宗賢開别業形勝代稀偶竹澆清
渭湄泉流白渠口逡廵期賞會揮忽變星斗逮此乘
務餘因而訪幽叟入來殊景物行復洗紛垢林淨秋
色多潭深月光厚盛香蓮近折新味瓜初剖滯拙懷
隱淪書之寄良友
奉同賀監林月清酌云華月當秋滿朝英假興同淨
林新霽入窺院早凉通碎影行筵裏搖花落酒中清
霄凝爽意併此助文雄
觀插筝云虛室有秦筝筝新月復清絃多弄委曲柱
促語分明曉怨凝繁手春嬌入慢聲近來唯此樂傳
得美人情
魏知古
知古深州人相睿宗薦洹水令吕太一蒲州司功參
軍齊澣内率騎曹參軍柳澤密尉宋遥左𥙷闕袁暉
右𥙷闕封希顔伊闕尉陳希烈後皆為聞人
玄元觀尋李先生不遇詩云羽客今何在空尋伊洛
間忽聞歸苦縣應想入凾關未作十年别猶應七日
還神仙不可見寂寞返蓬山
奉和春日途中喜雨應詔詩曰䂊遊欣勝地皇澤乃
先天油雲隂御道膏雨潤公田隴麥霑逾翠山花濕
更燃稼穡良所重方復悦豐年
春夜寓直鳳閣懷群公詩云拜門傳漏晚寓省索居
時昔重安仁賦今稱伯玉詩鴛池滿不溢鷄樹久逾
滋夙夜懷山甫清風詠所思
先天初為侍中從獵渭川獻詩曰嘗聞夏太康五弟
訓禽荒我后來冬狩三驅盛禮張順時鷹隼擊講事
武功楊奔走未來去翾飛豈暇翔非熊從渭水瑞翟
想陳倉此欲誠難縱兹遊不可常子雲陳羽獵僖伯
諫漁棠得失鍳齊楚仁恩念禹湯邕熙諒在宥亭毒
匪多傷辛甲今為史虞箴遂孔彰手詔褒之
知古卒宋璟歎曰叔向古遺直子産古遺愛兼之者
其魏公乎
許景先
常州人先獻賦李迥秀見之歎曰是宜付太史後與
齊澣王丘韓休更知制誥張說曰許舍人之文雖乏
峻峰激流然詞旨豊美得中和之氣天寶間以吏侍卒
陽春怨云紅樹曉鸎啼春風暖翠閨雕籠薰繡被珠
履踏金堤芍藥花如吐菖蒲葉正齊藁砧當此日行
役向遼西
送張說廵朔方應制云文武承邦式風雲感國禎王
師親賦政廟略久論兵漢主知三傑周官統六卿四
方分閫受千里坐謀成介胄辭前殿壺觴宿左營賞
延頒賜重宸賜出車榮龍武三軍氣魚鈐五校名郊
雲駐旌羽邊吹引金鉦振旅方稱德安仁更克身佇
觀銘石罷同聽凱歌聲
姚崇
享龍池樂章云恭聞帝里生靈祉應報明君鼎業新
旣叶翠泉光寶命還符白水出真人當時舜海潜龍
躍此日堯河帶馬廵獨有前池一小鴈叨承舊惠入天津
又云帝宅王家大道邊神馬潜龍涌聖泉昔日昔時
經此地看來看去漸成川歌臺舞榭宜正月柳岸梅
洲勝往年莫疑沙上春雲少祗為龍飛直上天
龍池興慶宮池也明皇潜龍之地張九齡撰龍池頌
刊石興慶宮玄宗以為不稱更命嗣澤王璆為頌建
花萼樓北初睿宗五子賜弟隆慶坊號五王宅明皇
為太子製大衾長枕將與諸王共之睿宗喜甚明皇
先天後盡以隆慶舊邸為興慶宫而賜憲薛第於勝
業申岐第於安興環列宫側天子於宫西南置樓西
曰花萼相輝南曰勤政務本
張曲江有和姚令公哭李尚書詩姚亦時有述作然
少見於世
口箴云君子欲訥吉人寡辭利口作戒長舌為詩斯
言不善千里違之勿謂可復駟馬難追惟静惟默澄
神之極去甚去泰居物之外多言多失多事多害聲
繁則滛音希則大室本無暗垣亦有耳何言者天成
蹊者李似不能言爲世所尊言不出口冠時之首無
掉爾舌以速爾咎無易爾言亦孔之醜欽之愼之可
大可久欽之伊何三命而走愼之伊何三緘其口勉
哉夫子行矣勉旃書之屋璧以代韋絃
李德裕舌箴序云余宿於洞庭西夢與中書令姚公
偶坐如舊相識問余曰君見僕所作口箴乎余對曰
去歲居守東周於公曾孫諫議郃處覩金石之刻遂
莞爾而笑曰孫子猶能藏之又曰余感姚公之夢乃
爲舌箴云
姜皎
享龍池樂章云龍池初此出龍山常經此地謁龍顔
日日芙蓉生夏水年年楊柳變春灣堯壇寶匣餘煙
霧舜海魚舟尚往還願似飄飄五色影從來從去九
天間
又云龍興白水漢興符聖主時乘運斗樞岸上芊葺
五花樹波中的皪千金珠慘環昔聞迎夏啓發匣先
來瑞有虞風色雲光隨隱見赤雲神化象江湖
皎長安中為尚衣奉御明皇在藩邸識其有非常度
委心焉及即位授殿中少監出入卧内開元十年為
祕書監坐洩禁中語流欽州道死
姜晞
龍池樂章云靈池縈迴邸第前浴日&KR0636;春寫曙天始
見龍臺昇鳳闕應如霄漢起神泉石匱渚傍還啓聖
桃李初生更有仙欲化帝圖從此受正同河變一千年
又云乾坤啓聖吐龍泉泉水年年勝一年始看魚躍
方成海即覩龍飛利在天洲渚遥將銀漢接樓臺直
與紫微連休氣榮光常不散懸知此地是神仙
晞登永隆二年進士第
王岳靈
聞漏詩云建禮含香處重城待漏臣徐聞傳鳳詔曉
唱辨鷄人銀箭殘將盡銅壺漏更新催籌當午夜移
刻及三辰杳杳從天遠泠泠出禁頻直宜殘漏曙肅
肅對鈎陳
岳靈登開元進士第天寶十年為監察御史撰張惡
子廟碑
楊顔
田家云小園足生事尋勝日傾壺蒔𬞞利於鬻纔青
閴已無四隣因野竹日夕採其枯田家心適時春色
遍桑榆
顔登開元進士第
鄭繇
失白鷹詩云白錦文章亂丹霄羽翮齊雲中呼暫下
雪裏放還迷梁苑驚池鶩陳倉拂野鷄不知寥廓外
何處獨飛棲
開元初經慈澗題詩云岸與恩同廣波將慈共深涓
涓勞日夜長似下流心
繇鄭州人登嗣聖元年進士第開元時歧王範愛儒
士繇與劉廷琦閻朝隠張諤皆遊其門飲酒賦詩相
娛樂子審有詩名終於袁州刺史與杜子美善
張諤
九日詩云秋天林下不知春一種佳遊事也均絳草
從朝飛着夜黃花開日未成旬將衡栢樹頻驚馬半
醉歸途數問人城遠登高併九日茱萸凡作幾年新
諤登景龍進士第岐王範好儒士與閻朝隠劉廷琦
鄭繇等飲酒賦詩駙馬都尉裴虚已善䜟緯坐私與
範游徙嶺南廷琦貶雅州司戶諤山茌丞然明皇於
範無間也
趙仁奬
令乘騘馬去丞脫繡衣來仁奬送上蔡令潘好禮拜
御史詩也或訝其假手蓋仁奬住王戎墓側善歌黃
麞景龍中負薪詣闕云助國調鼎即除臺官中書令
姚崇曰此是黃麞耶授以當州一尉惟以黃麞自衒
宋務光嘲之曰趙仁奬出王戎墓下入朱博臺中捨
彼負薪登兹列栢行人不避騘馬坐客惟聽黃麞忽
一夫負兩束薪曰此合拜殿中人問其由曰趙以一
束拜監察此兩束合授殿中
張暈
遊棲霞寺云躋險入幽深翠微含竹殿泉聲無休歇
山色時隠見潮來雜風雨梅落成霜霰一從方外遊
頓覺塵心變
潤州延陵有包融儲光羲曲阿有丁仙芝緱氏主簿
蔡隠丘監察御史蔡希周渭南尉蔡希寂處士張彦
雄張朝校書郎張暈吏部常選周瑀長洲尉談戭句
容有殷遥硤石主簿樊光橫陽主簿沈如筠江寧有
右拾遺孫處士徐延夀丹徒有江都主簿馬侹武進
尉申堂溝十八人皆有詩名殷璠次為丹陽集暈開
元進士蕭穎士同年生也
蕭穎士有張暈下第歸江東詩云俱飛仍失路綵服
邇清波地積東南美朝遺甲乙科客愁千里别春色
五湖多明日舊山去其如相望何
金昌緒
春怨詩云打却黃鸎兒莫教枝上啼幾廻驚妾夢不
得到遼西(爲唐類詩顧陶取此詩)
昌緒餘杭人
蘇晉
晉中宗戶部尚書珦之子數歲知爲文吏侍房穎叔
秘書少監王紹宗曰後來之王粲也先天中爲中書
舍人杜暹當國表宋璟爲吏書晉齊澣爲侍郎世謂
臺選
過賈六詩云主人病且閑客來情彌適一酌復一笑
不知日將夕昨來属歡遊於今盡成昔努力持所趣
空名定何益
丞相少傳拜職天子作三傑之詩以宴命晉序云惟
聖寶賢以齊皇極有若左丞相燕國公右丞相廣平
公太子少傅安陽侯皆生人碩德皇國元老道著廊
廟績宣華戎由是懋其成功錫以元圭咨日于朔擇
時千秋俾對命王庭受職公府見群屬楫庶寮禮官
辨章掌舍陳次瞽工備樂侑饔獻蒸六卿拜下以成
儀三事自天而來賀秩秩賓序暉暉旅醻玉緯垂文
南風和雅頌之變金漿降醻雲天光飫酌之宜宰德
貴和盡莊敬具瞻之範群情尚洽預周旋宴語之歡
方將一心天工戮力帝載寢黑山之柝包青海之戈
雲雨賢才水火菽粟日詠魚藻歲陳由庾頥殷趙之
年留魯陽之景爰命在宴乃賡載歌時左相張說右
相宋璟太子少傅源乾矅同日上官命宴于東堂明
皇賜詩曰赤帝收三傑黃軒舉二臣故序及之
送張說廵邊應制云方漢北周年興王合在宣亟聞
降虜拜復覩出師篇圻父萬邦貳英猷三略傳筭車
申夏政茇舍啓戎田嚴問盟胡苑軍容濟洛川皇情
悵關旆詔餞列郊筵路接禁園草池分御井蓮離聲
軫去角居念斷歸蟬三捷豈云永七擒良信然具寮
誠寄望奏凱秋風前
張九齡
在郡秋懷二首秋風入前林蕭瑟鳴寒枝寂寞遊子
思窹歎何人知官成名不立志在歲已馳五十而無
聞古人深所疵平生去外飾直道如不羈未得操割
效忽復寒暑移物情有固然身退毁亦隨悠悠滄海
渚望望白雲涯露下霜且降澤中草披離蘭艾若不
分安用馨香為
庭蕪生白露歲候感遐心策蹇慙遠塗巢枝思故林
小人恐致寇終日如臨深魚鳥好自逸池龍安所欽
掛冠東都門採蕨南山岑議道誠愧昔覧分還愜今
憮然憂成老空爾白頭吟
感寓云蘭葉春葳蕤桂華秋皎潔欣欣此生意自爾
為佳節誰知林棲者聞風坐相悅草木有本心何求
美人折(白曲江云桂華秋皎潔妄矣叚成式云桂花三月生黃而不)
幽林歸獨卧滯慮洗孤清持此謝高鳴因之傳遠情
日夕懷空意人誰感至精飛沉理自隔何所慰吾誠
魚遊樂深池鳥棲欲高枝嗟爾蜉蝣羽薨薨亦何為
有生豈不化所感奚若斯神理日微滅吾心安得知
浩歎楊朱子徒然泣路岐
孤鴻海上來池潢不敢顧側見䨇飛鳥巢在三珠樹
矯矯玲木巔得無金丸懼美服患人指高明逼神惡
今我遊冥冥弋者何所慕
吳越數千里夢寢今夕見形骸非我親衾枕即鄉縣
北蝶猶不識川魚安可羡海上有仙山歸期覧神變
抱影吟中夜誰聞此歎息美人適異方庭樹銜幽色
白雲愁不見滄海飛無翼鳳凰一朝來竹花此可食
漢上有遊女求思安可得䄂中一書札欲寄雙飛翼
冥冥獨不見耿耿徙緘憶紫蘭秀空蹊皓露奪幽色
馨香歲欲晚感歎情何極白雲在南山日暮長太息
九齡在相位有謇諤匪躬之誠明皇旣在位久稍怠
庶政每見帝極言得失林甫時方同列隂欲中之將
加朔方節度使牛仙客實封九齡稱其不可甚不叶
帝旨他日林甫請見屢陳九齡頗懷誹謗于時方秋
帝命高力士持白羽扇以賜將寄意焉九齡惶恐因
作賦以獻又為鷰詩以貽林甫曰海鷰何微眇乘春
亦暫來豈知泥濘賤只見玉堂開繡戶時䨇入華軒
日幾廻無心與物競鷹隼莫相猜林甫覧之知其必
退恚怒稍解
九齡洎裴耀卿罷免之日自中書至月華門將就班
列二人鞠躬卑遜林甫處其中揚揚自得觀者竊謂
一鵰挾兩兔俄而詔張裴為左右僕射罷知政事林
甫視其詔大怒曰猶為左右丞耶二人趍就本班林
甫目送之公卿不覺股慄子美八哀詩曰相國生南
紀金璞無留礦仙鸖下人間獨立霜毛整矯然江海
思復與雲露永寂寞想土階未遑等箕穎上君白玉
堂倚君金華省(書郎玄宗在東宮舉天下文章之士九齡登進士第應拔萃登乙科拜挍)
(齡對策高第親加策問九)碣石歲峥嶸天地日蛙黽退食吟大庭
何心託榛梗骨驚畏曩哲鬒變負人境雖蒙換蟬冠
右地恧多幸(知右相李林甫惡之引牛仙客以傾之侍中冠加貂蝉九齡為相以文雅為上)
(罷遂)敢忘二疎歸痛迫蘇耽井紫綬映暮年荆州謝所
領(至是子諒以妄陳休咎上親加詰問令於朝堂决初九齡為相薦長安尉周安周子諒為監察御史)
(荆州大都督府長史者久之殺之九齡坐引非其人左選)庾公興不淺黃覇鎮每
静賓官引調同諷詠在務屏詩罷地有餘篇終語清
省一陽發隂管淑氣含公鼎乃知君子心用才文章
境(有集二十卷九齡善属文)散帙起翠螭倚薄巫廬並綺麗玄暉
擁牋誄任昉騁自我一家則未缺隻字警千秋滄海
南名繫朱鳥影歸老守故林戀闕悄延頸波濤良史
筆蕪絶大庾嶺向時禮數隔制作難上請再讀徐孺
碑猶思理煙艇
九齡字子壽曲江人輔明皇為賢宰相旣卒明皇每
用人必曰風度能若九齡乎張說論其文曰如輕縑
素練實濟時用而窘邊幅
柳子厚叙楊評事文集云文有二道辭令褒貶本乎
著作者流蓋述於書之謨訓春秋之筆削其要在於
高壯廣厚詞正而理備謂宜藏於簡冊也比興者流
蓋出乎虞夏之詠歌周之雅頌其要在乎麗則清越
言暢意美謂宜流於淫誦也唐興以來稱是選而不
怍者梓潼陳拾遺其後燕公文以著𫐠之餘攻比興而莫
能極張曲江以比興之隙窮著作而不克備其餘各
探一偶相與皆馳於道者其去彌遠文之難兼斯甚矣
中書舍人姚子顔狀其行曰公所得俸祿悉歸鄕園
先得賜物上表進納其清約如此常賦詩曰清節往
來苦壯容離别衰有以見公之情也公以風雅之道
興寄爲主一句一詠莫非興寄時皆諷誦焉
明皇送張說廵朔方賜詩云命將綏邊服雄圖出廟
堂說應制詩有從來思博望許國不謀身之句張嘉
正云山川看是陣草木想爲兵盧從愿云佇聞歌林
杜凱入繫名王徐知仁云由來詞翰首今見勤燕然
皆取制勝之義獨九齡詩云宗臣事有征廟筭在休
兵天與三台座人當萬里城朔南方偃革河右誓楊
旌又曰威風六郡勇計日五戎平山甫歸應疾留侯
功復成大扺取旋師偃武之義宋璟詩云以智泉寧
竭其徐海自清亦有深意也
釋皎然讀曲江集詩云相公乃天啓人文佐生成立
程正頽靡繹思何縱横春杼弄緗綺陽林敷玉英飄
然飛動姿邈矣高簡情後軰驚失步前脩敢争衡始
欣耳目遠再使幾慮清體正力已全理精識何妙昔
年歌陽春徒推郢中調今朝聽鸞鳳豈獨蘇門嘯帝
命鎮雄州詩流㩀上游才兼荆衡秀氣助瀟湘秋逸
蕩子山匹怪竒文暢儔沈吟未終卷變態紛難數耀
耳代明璫襲衣比芳杜愔愔聞玉聲窹寐在靈府
崔國輔
少年行云遺却珊瑚鞭白馬驕不行章臺折楊柳春
草路傍情
魏宮詞云朝日點紅粧擬上銅雀臺畫眉猶未竟魏
帝使人催
長信宫云長信宫中草年年愁處生時侵珠履迹不
使玉階行
怨詞云妾有羅衣裳秦王在時作為舞春風多秋來
不煁着
古意云歸來日尚早却欲向芳洲渡口水流急回舟
不自由
子美獻三賦國輔于休烈每稱述焉子美有留贈集
賢院崔于二學士詩云欲整還鄕旆長懷禁掖垣謬
稱三賦在難述二公恩太白有送崔度自幽燕還吳
詩云故人禮部員外國輔之子也國輔明皇時應縣
令舉授許昌令集賢直學士禮部(外員)郎坐王鉷近親
貶晉陵郡司馬
商璠云國輔詩婉孌清楚深宜諷味樂府數章雖絶
句然古人不能過也
雜詩云逢着平樂兒論交鞍馬前與酤一斗酒恰用
十千錢後余在關内作事多迍邅何處肯相救徒聞
寶劔篇
古意云淨掃黃金階飛霜厚如雪下簾彈箜篌不忍
見秋月
湖南云湖南送君去湖北送君歸湖裏鴛鴦鳥雙雙
他自飛
香風詞云洛陽黎花白如霰河陽桃葉生復齊坐惜
玉樓春欲盡紅綿粉絮粧啼
對酒吟云行行日將夕荒村古塜無人迹蒙籠荆棘
一鳥吟屢唱提壺沽酒聲古人不逹酒不足遺恨精
靈傳此曲寄言世上諸少年平生且盡杯中綠
唐詩紀事卷第十五
