唐詩紀事卷第四十三
竇參郭士元于良史舒元輿
李諒李賀呂温呂恭
叚波古何元上羊士諤馮宿
柳宗元吳武陵邵眞崔膺
衛象李宣遠熊孺登崔立之
郭遵韋紓
竇參
謫江表久未歸有詩云一自經放逐徘徊無所從便
爲出山雲不隨飛去龍名豈不欲保歸豈不欲早苟
無三月資難適千里道離心與羈思終日常草草人
生年幾齊憂苦則先老誰能假羽翼使我暢懷抱
湖上閑居云避影將息隂自然知音稀向來深林中
偶亦有所窺飛鳥口㗸食引鶵上高枝高枝但各有
安知宜不宜止止復何云物情何自私
高仲武云參詩祖沈千運比於孟郊尚在廊廡之間
然萬丈水聲落四時松色寒又人生年幾齊憂苦即
先老羽翮未齊而力巳具
參字時中爲人矜嚴悻直果於斷初爲萬年尉失囚
貶尉江夏代同舍人罪人義之相德宗與陸贄不平
以姦賄貶死於邕州
郭士元
題劉相公三湘圖云昔别醉衡霍爾來憶南洲今朝
平津却兼得瀟湘遊稍辨荆門樹依然芳杜洲微明
三巴峽咫尺萬里流去鳥不知倦遠帆生暮愁涔陽
指天末北渚空悠悠枕上見漁父坐中常狎鷗誰言
魏闕下自有東山幽
塞下曲云寶刀塞上兒身經百戰曾有百勝心竟未
嫖姚知白草山頭日初没黃沙城下歌聲發蕭條夜
靜邊風吹獨倚營門望秋月
贈韋司直云聞君感歎二毛初舊友相依萬里余烽
火有時驚暫定甲兵無處可安居客來吳越星霜久
家在平陵音信疎昨日風光還入戸登山臨水意何
如送張南史云雨余深巷靜獨酌定殘春車馬雖嫌
僻鸎花不棄貧蟲聲粘戸網鼠跡印床塵借問山陽
會如今有幾人
高仲武云士元員外河岳英竒人倫秀異自家形國
遂擁大名右丞巳後與錢郎更長自丞相已下出使
作收二公無詩祖餞時論鄙之两公詞體大約欲同
就中郎公稍更閑雅近於康樂如荒城背流水遠鴈
入寒雲又去鳥不知倦遠帆生暮愁又蕭條夜靜邊
風吹獨倚營門望秋月可齊衡古人掩映時軰又暮
蟬不可聽落葉豈堪聞古人謂謝眺工於發端比之
於今有慙沮矣
士元字君胃中山人寶應中選畿縣官詔試中書補
渭南尉歷拾遺郢州刺史
送彭將軍云雙旌漢飛將萬里授橫戈春色臨關盡
黃雲出塞多鼓&KR0911;悲絶漠烽戍隔長河莫断山陽路
天驕巳請和
送孫頠云悠然富春客憶與暮潮歸擢第人多羡如
君獨步稀亂流江渡淺遠色海山微若訪新安路嚴
陵有釣磯
宿杜氏江樓云適楚豈吾願思歸秋向深故人江樓
月夜夜千里心落葉覺鄉夢鳥啼驚越吟廖廖更何
有断續空成碪(南史詩姚合取爲極元集送彭將軍以下二章并贈張)
于良史
良史爲張徐州建封從事每自吟曰出身三十年髮
白衣猶碧日暮倚朱門從朱汚袍赤公因爲奏章服
焉
春山夜月云春來多勝事賞翫夜忘歸掬水月在手
弄花香滿衣興來無遠近欲去惜芳菲南望鍾鳴處
樓臺深翠微
冬日寄李贊府云地險朝陽滿天邊宿霧收風兼殘
雪起河帶斷冰流北闕馳心極南圖尚旅遊登臨思
不巳何處得銷憂
閑居寄薛據云隱几讀黃老閑齋耳目清僻居人事
少多病道心生雨洗山林濕鵶鳴池舘晴晚來因廢
卷行樂至西城
高武仲云良史工於清雅工於形似如風兼殘雪起
河帶斷冰流吟文未終較然在目
舒元輿
大和九年誅王涯等仇士良愈專恣文宗惡之雖登
臨遊幸未嘗爲樂或瞠目獨語左右莫敢進問因題
詩曰輦路生春草上林花滿枝憑高何限意無復侍
臣知一日看牡丹或吟曰拆者如語含者如咽俯者
如愁仰者如悅吟罷方省元輿詞不覺嘆息泣下霑
衣
李翺在長沙嫁韋中丞愛姬所生女之流落者元輿
自京馳詩贈翺曰湘江舞罷忽成悲便脫蠻靴出綘
帷誰是蔡邕琴酒客魏公懷舊嫁文姬
元輿㜈州人與李訓善同相文宗專附鄭注詭謀謬
筭日與訓比敗天下事二人爲之也
元輿授監察御史時坊州刺史汪浰黷貨御史大夫
温造署元輿往訊之於坊州按獄有詩云中部接戎
塞頑山四周遭風冷木長瘦石磽人亦勞牧守苟懷
仁癢之時爲瘙其愛如赤子始得無啼號奈何貪狼
心潤屋沉脂膏攫摶如猛虎吞噬若狂獒山秃逾高
採水窮益深撈龜魚旣絶跡鹿兔無遺毛氓苦稅外
緍吏憂笑中刀大君明四目燭之動秋亳眷兹一州
命慮齊墜波濤臨軒詔小臣汝往窮貪饕分明舉公
法爲我緩窮騷小臣誠小心奉命如煎熬飲水不待
夕驅馬凌晨臯及此督簿書游詞出狴牢門牆見狼
狽案牘問腥臊探情與之言變態如姦猱直非旣巧
飾僞意乃深韜去惡猶農夫稂莠須耘耨恢恢布疎
網罪者何由逃自顧孱鈍姿利噐非能操六旬始歸
奏霜落秋原蒿寄謝守土臣努力清郡曹須知聽甚
卑勿謂天之高
橋山懷古云軒轅猒代千萬秋渌波浩蕩東南流今
來古往無不死獨有天地長悠悠我乘驛騎到中部
古聞此地爲渠搜橋山突兀在其左荒榛交鏁寒風
愁神仙天下亦如此况我蹙役同蜉蝣誰言衣冠葬
其下不見弓劒何人收哀喧呌笑牧童戱隂天月落
狐貍遊郯思皇墳立人極車輪馬跡無不周洞庭張
樂降鸖涿鹿大戰摧蚩尤智勇神天不自大風后
力牧輸長籌襄城迷路問童子帝鄉歸去無人留崆
峒求道失遺跡荆山鑄鼎余荒丘君不見黃龍飛去
山下路斷髯成草風颼颼
八月五日中部官舍讀唐歷天寶已來追愴故事云
將尋國朝事靜讀柳芳歷八月日之五開卷忽感激
正當天寶末撫事坐追惜仰思聖明帝貽禍在肘腋
楊李盗吏權貪殘日狼籍燕戎伺其便百萬奮長戟
兩河連煙塵二京成瓦鑠生人死欲盡揳業猶不息
肅宗傳寶圖寇難連年擊天地方開泰鑄鼎成繼述
萬國哭龍衮悲思動蠻貊自此千秋節不復動金石
悲風楊霜天繐帷冷塵席零落太平老東西亂離客
往往爲余言嗚咽淚雙滴况當近塞地哀吹起邊笛
撫机觀陳文使我心不懌花萼笑繁華温泉樹客碧
霓裳煙雲盡梨園風雨隔露囊與金鏡東游驚波溺
昔聞歡娛事今日成慘慼神仙不可求劒蠒苔文積
萬古長恨端蕭蕭泰陵陌
坊州按獄蘇氏㽵記室二賢自鄜州走馬相訪留連
數日發後獨坐寂寞因成詩寄之云十年一相見世
路信多歧雲雨易分散山川長間之我銜鳳闕恩按
獄橋山陲君在龍驤府掌奏羽檄詞相去百餘里魂
夢自相馳形容在胷臆書札通相思煩君愛我深輕
車忽載脂塞門秋色老霜氣方凝姿此地少平川崗
阜相參差誰知路非遠行者多云疲君能犯勁風信
宿凌欹危情親不自倦下馬開雙眉相對坐沉吟屈
指驚歲時萬事且莫問一杯欣共持陽烏忽西傾明
蟾掛高枝卷簾引瑶玉滅燭臨霜墀中庭有疎蘆浙
浙聞風吹長河卷雲色凝碧無瑕疵一言開我懷曠
然澹希夷悠悠夜方永冷思偏相宜眉睫無他人與
君閑解題陶然叩寂寞更請吟清詩得意且忘言何
况竹與絲頃刻過三夕起坐輕四支明朝告行去慘
然還别離出門送君去君馬楊金羈廻來坐空堂寂
寞無人知重重碧雲合何處尋佳期
李諒
蘇州元日郡齋感懷寄越州元相公杭州白舍人云
稱慶還鄉郡吏歸端憂明發儼朝衣首開三百六旬
曆新知四十九年非當官補拙猶勤慮遊䆠量才巳
息機舉族共資隨月俸一身惟憶故山薇舊交邂逅
封彊近老牧蕭條宴賞稀書扎每來同笑語篇章時
到借光輝絲綸暫厭分符竹舟檝初登擁羽旗未知
今日情何似應與幽人事有違(四年也時長安)
樂天和李中丞元日寄詩兼呈微之云領郡慙當潦
倒年鄰州喜得平生友又云憑鶯傳語與李六倩鴈
將書寄元九莫嗟一日日催人且貴一年年入手
樂天草諒泗州刺史制云諒自澄城長訖尚書郎中
間再爲州牧三宰劇縣苦心䘏隱仁恕及物操刃决
滯砉騞有聲諒後爲京兆尹
諒字復言微之有酬復言元日郡齋感懷詩云臘盡
殘銷春又歸逢新别故欲沾衣自驚身上添年幾休
繫心中小是非貴富祝來何所遂聰明鞭得轉無機
羞看稚子先拈酒悵望平生舊採薇去日漸加余日
少賀人閑閙故人稀椒花麗句開重撿艾髮衰容惜
寸輝苦思正直酬白雪閑觀風色助青旂千官仗下
爐煙裏東海西頭意獨違(正旦童稚俗云祝富貴鞭聰明皆)
李賀
高軒過云華裾織翠青如䓗金環壓轡摇玲瓏馬蹄
隱耳聲隆隆入門下馬氣如虹云是東京才子文章
鉅公二十八宿羅心&KR0909;元精昭昭貫當中殿前作賦
聲摩空筆補造化天無功龐眉書客感秋蓬誰知死
艸生華風我今垂翅附冥鴻他日不羞蛇作龍(皇甫退之)
(而出命賦此詩操觚立成湜聯騎造門賀揔角荷衣)
賀以詩謁退之時爲國子博士已送客解帶門人呈
卷旋讀之首篇鴈門太守行云黑雲壓城城欲摧甲
光向月金鱗開却援帶命邀之其詩云黑雲壓城城
欲摧甲光向月金鱗開龟聲滿天秋色裏塞上燕脂
凝夜紫半卷紅旗臨易水霜重鼓聲寒不起報君黃
金臺上意提携玉龍爲君死(守行鴈門木)
李商隱作賀小傳云京兆杜牧爲李長吉序狀長吉
之竒甚盡世傳之長吉姊嫁王氏者語長吉之事尤
備長吉細瘦通眉長指爪能苦吟疾書最先爲昌黎
韓愈所知所與遊者王參元楊敬之權璩崔植爲密
每旦日出與諸公游未嘗得題然後爲詩如他人思
量牽合以及程限爲意常從小奚奴騎距驢背一古
破錦囊遇有所得即書投囊中及暮歸太夫人使婢
探囊出之見所書多輙曰是兒要當歐出心始已耳
上燈與食長吉從婢取書研墨疊紙足成之投他囊
中非大醉及弔喪日率如此過亦不復省王楊軰時
復來探取寫去長吉往往獨騎往京洛所至或時有
隨棄之故沈子明家所餘四卷而已長吉將死時或
晝見一緋衣人駕赤蚪持一版書若太古篆或霹靂
石文者云當召長吉長吉了不能讀歘下榻叩頭言
阿㜷(呼太夫人云長吉學語時)老且病賀不願去緋衣人笑曰帝
成白玉樓立召君爲記天上差樂不苦也長吉獨泣
邊人盡見之少之長吉氣絶常所居䆫中勃勃有煙
氣聞行車嘒管之聲太夫人急止人哭待之如炊五
斗黍許時長吉竟死王氏姊非能造作謂長吉者實
所見如此嗚呼天蒼蒼而高也上果有帝也耶帝果
有苑囿宮室觀閣之玩耶苟信然則天之高邈帝
之尊嚴亦宜有人物文彩愈此世者何獨番番於長
吉而使其不壽耶噫又豈世所胃才而竒者不獨地
上少耶天上亦不多邪長吉生二十六年位不過奉
禮太常當時人亦多排擯毁斥之又豈才而竒者帝
獨重之而人返不重耶又豈人見會勝帝耶
飛香芝紅滿天春(樂句上雲)酒酣喝月使倒行(句)蹋天磨
刀割紫雲(句此硯)右張爲取作主客圖
杜牧之序其文集云賀字長吉元和中韓吏部亦頗
道其歌詩雲煙綿聯不足爲其態也水之迢迢不足
爲其情也春之盎盎不足爲其和也秋之明潔不足
爲其格也風檣陣馬不足爲其勇也瓦棺篆鼎不足
爲其古也時花美女不足爲其色也荒國陊殿梗莾
丘壠不足爲其恨怨悲愁也鯨呿鼇擲牛鬼蛇神不
足爲其虛荒幻誕也盖騷之裔理雖不及辞或過之
騷有感怨刺懟言及君臣理亂時有以激發人意乃
賀所爲無得有是賀能採尋前事所以深嘆恨今古
未嘗經道者如金銅仙人辭漢歌補梁庾肩吾宮体
謠求取情狀離絶遠去筆墨畦逕間亦殊不能知之
賀生二十七年死矣世皆曰使賀且未死少加以理
奴僕命騷可也
呂温
字和叔一字化光禮部侍郎渭之子正元中連中兩
科德宗召爲集賢校書後爲治書御史坐王叔文貶
道州改衡州年四十而殁有子安衡
温和張舍人聞琴云迢逓天上真寂寞丘中琴憶爾
山水韻起子仁智心凝情在正始超想疎煩襟凉生
子夜後月照禁垣深遠風藹蘭氣微露清桐隂方襲
緇衣慶永奉南薰吟
贈友人云南山雙喬松擢本皆千尋夕流膏露津朝
被青雲隂負雪出深澗摇風倚高岑明堂久不創雲
幹何森森匠意方雕巧時情正誇淫生材會有用天
地豈無心
道州觀野火詩云南風吹烈火熖熖燒楚澤陽景當
晝連隂天半夜赤過處若彗掃來時如電激豈復辨
蕭艾焉得分玉石蟲蛇盡爍爛虎兕出奔廹積穢一
蕩除和氣始融液堯時旣敬授禹稼斯肇迹遍生合
穎禾大秀兩歧麥家有京坻詠人無溝洫慼若悟焚
如功來歲終受益
衡州早春云碧水何逶迤東風吹春草煙波千里曲不
辨嵩陽道又云病肺不飲酒傷心不看花唯驚望鄉
處猶自隔長沙
劉夢得序其文曰蚤聞詩禮於先侍郎從梁肅學文
章勇於藝能咸有所祖年益壯志益大遂撥去文學
與雋賢交重氣槩覈名實歆然以致君及物為大欲
每與其徒講疑考要皇王覇強之際臣子忠賢之道
出入上下千百年間詆訶角逐疊發連柱得一善輙
盰衡擊節揚袂頓足信容得色舞于眉端以爲按是
言修是理合乎心而氣將之昭昭然若揭日月而行
孰能閼其勢而爭天光者嗚呼言可信而時異道甚
長而命窄精氣爲物其有所歸乎又曰和叔生少遇
君而卒以謫似賈生能明王道似荀卿始學左氏書
故其文微為富豔夫羿之關弓唯巴蛇九日乃能盡
其力而廽注鷃爵亦要中於尋常之間非羿之手弓
有能有不能所遇然也後之逹解者推而廣之知余
之素交不相索於文字之内而已其序如此是以夢
得元微之柳子厚悼呂衡州詩并誄皆以温功業未
濟為辞
夢得詩曰一夜霜風雕玉芝蒼生望絶士林悲空懷
濟世安人略不見男婚女嫁時遺草一函歸太史旅
墳三尺近要離朔方徒歲行將滿欲為君刊第二碑
微之詩云氣敵三人傑交深一紙書我投冰瑩眼君
報水憐魚䏶股唯夸瘦膏肓豈暇除傷心死諸葛
憂餘
又云望有經綸釣虔收宰相刀江文駕風遠雲皃接
天高國待球琳噐家藏虎豹韜盡將千載寶埋入五
原蒿
又云白馬雙旌隊青山八陣圖請纓期繫虜枕草誓
捐軀勢激三千壯年應四十無遥聞不暝目非是不
憐吳
又云鵰鶚生難敵沉檀死更香兒童喧市井羸老哭
碑堂鴈起沙汀暗雲連海氣黃祝融峯上月幾點北
人喪
子厚作誄云元和六年八月日衡州刺史東平呂君
卒君由道州以陟為衡州君之卒二州之人哭者逾
月湖南人重社飲酒是月上戊不酒去樂會哭干神
所而歸君之志與能不施于生人知之者又不過十
人世徒讀君之文章歌君之理行不知二者之於君
其末也萬不試而一出焉猶為當世甚重使君幸得
出其什二三巍然爲偉人與世無窮其可涯也
温孟冬蒲津開河亭作云息駕非窮途未濟豈迷津
獨立大河上北風來吹人雪霜自兹始草木當更新
嚴冬不肅殺何似見陽春
温有偶然作云悽悽復汲汲忽覺年四十今朝淚滿
衣不是傷春泣又曰中夜兀然坐無言空涕洟丈夫
志氣事兒女安得知可見以其志也
呂恭
呂温春日與李六景儉及苐恭聮句景儉云始見花
滿枝又見花滿地温云且持增氣酒莫滴傷心淚恭
云深誠長鬱結芳辰自妍媚景儉云笑歌聊永日誰
知此時意温又有同恭歲暮寄晉州李協律詩其略
曰伊我抱微尚仲氏即心期討論自少小形影相差
池此來胷中氣欲耀天下竒雲衢兩沛艾煙閣雙萎
蕤幾年困方枘一旦失多歧道因窮理悟命以盡性
知皆失志之狀也
呂渭四子温恭儉遜柳宗元誌恭墓云以為賢豪絶
人又云恭之妻裴延齡女也
叚洪古
洪古澧州人呂温守道州時洪古客焉洪古奉陪郎
中使君樓上夜把火看花詩云城上芳園花滿枝城
頭太守夜看時為報林中高舉燭感人情思欲題詩
温荅叚秀才云盡日看花君不來江城半夜為君開
樓中共指南園火紅燼隨花落碧苔
温送叚秀才歸澧州云湘南孤白芷幽託在清潯豈
有馨香發空勞知處深推賢路已隔賑乏力不任慙
我一言分負君千里心寸義薄聮組片誠兼敵金方
期踐冰雪無使弱思侵
何元上
呂温知道州時元上居此州謂之何處士
元上有所居寺院凉夜書情呈温云庾公念病宜清
暑遣何僧家占上方月光似水衣裳濕松氣如秋枕
簟凉幸以薄才當客次無因弱羽逐鸞翔何由一示
雲霄路腸斷星星兩鬢霜
温荅云意氣曾傾四國豪偶來幽寺息塵勞嚴陵釣
處江初滿梁甫吟詩月正高新識幾人知杞梓故園
何歲長蓬蒿期君自致青雲上不用傷心歎二毛
温又有送何山人之容州詩云匣有青萍笥有書何
門不可曳長裾應須定取眞知者遣對明君說子虚
羊士諤
小園春至偶書呈竇郎中孟員外云松篠雖苦節冰
霜慘其間欣欣發佳色如喜東風還幽抱想前躅冥
鴻度南山春臺一以眺逹士未解顔偃息非老圃沉
吟閟玄關馳暉忽復失壯歲不得閑君子當濟物丹
梯難共攀心期自有約去掃蒼苔班
酬西川獨孤侍御見寄云百雉層城上將壇列營西
照雪峯寒文章立事須銘鼎談笑論功耻據鞍草檄
青油推徤筆曳裾黃閣聳危冠雙金未比三年字負
弩空慙知者難
亂後曲江云憶昔曾遊曲水濱來春長有探春人遊
春人靜空池在直至春深不似春
順宗實錄云元年六月貶宣州廵官羊士諤為汀州
寧化縣尉士諤性傾險時以公事至京遇叔文用事
朋黨相煽頗不能平公言其非叔文聞之怒欲下詔
斬之執誼不可則令杖殺之又不可遂貶焉由是叔
文始大惡執誼士諤受知李吉甫又最善呂温薦為
御史嘗爲資州刺史
張為主客圖以樂天爲廣大教化主士諤為入室取
其句云風泉留古顔笙磬相遺音(句歴山)桂杇有遺馥
鸞飛安可待(句)塵沙藹如霧長波驚飈度鴈起汀州
寒馬嘶高城暮銀釭倦秋館綺瑟瞻永路重有携手
期清光倚玉樹
士諤望女几山早歲有卜築之志云望女山頭春雪
銷路傍仙杏發柔條心思欲去知何日惆悵廻車上
野橋酬蕭使君出妓夜讌見送云玉顔紅燭忽驚春
微步凌波拂暗塵自是當歌歛眉黛不應惆悵為行人
郡樓晴雪云霽色朝雲盡亭高露亦晞褰關臨曲檻
蕭瑟換輕衣地遠秦人望天晴社燕飛無功慙歲晚
唯念故山歸
息舟荆溪入陽羡南山遊善權寺呈李功曹云結䌫
蘭渚曉紫嵓上連崗晏温值初霽去遶山河長獻歲
冰雪盡細泉在路傍行披煙杉入激瀾橫石梁層門
表精廬飛甍切雲翔冲襟得高步清眺極遠方潭嶂
積佳氣荑英多早芳具觀澤國秀重使春心傷念遵
煩促途榮利騖隙光勉君脫冠意共匿無何鄉尋山
家云獨訪山家歇還涉茅屋斜連隔松葉主人聞語
未開門繞籬野菜飛黃蝶
馮宿
宿字拱之婺州人爲裴度彰義判官徐州張建封掌
書記歷工刑二侍郎
宿尹河南樂天夢得以詩送之宿酬云共稱洛邑難
其選何幸天書用不才遥約和風新草木且令新雪
靜塵埃臨歧有愧傾三省别酌無辞醉百杯明歲杏
園花下集須知春色自東來(公杏園宴會每春嘗接諸)
柳宗元
宗元種柳戱題云柳州柳刺史種柳柳江邊談笑為
故事推移成昔年垂隂當覆地聳幹會參天好作思
人樹慚無惠化傳
南澗中題云秋氣集南澗獨遊亭午時廻風一蕭瑟
林影久參差始至若有得稍深遂忘疲羇禽響幽谷
寒藻舞淪漪去國䰟巳遊懷人淚空垂孤生易爲感
失路少所宜寂寞竟何事徘徊秪自知誰為後來者
當與此心期
漁翁云漁翁夜傍西巖宿曉汲清湘燃楚竹煙銷日
出不見人欸乃一聲山水綠廽看天際下中流巖上
無心雲相逐
子厚與楊誨之書云吾年十七求進士四年乃得舉
二十四求慱學宏詞二年乃得仕及爲藍田尉走謁
六官堂下與卒伍爲列益學老子和光同塵雖自以
為得然巳得號為輕薄人矣及爲御史郎官自以登
朝廷利害益大雖戒礪益切卒不免為連累廢逐(厚子)
(於柳州物人立廟羅池䧟王叔文之黨迁謫卒死)
雪詩云千山鳥飛絶萬徑人蹤滅孤舟蓑苙翁獨釣
寒江雪(不侔矣東坡居士云視鄭荅亂飄僧舍之句)
子厚死三年愚溪無復曩時矣劉夢得聞之賦三絶云
溪水悠悠春自來草堂無主燕飛廽隔簾惟見中庭
草一樹山榴依舊開(一其)
草聖數行留壊壁木奴千樹属鄰家唯見里門通德
榜殘陽寂寞出樵車(二其)
柳門竹巷依依在野草青苔日日多縱有鄰人解吹
笛山陽舊侶更誰過(三其)
吳武陵
貢院樓北新栽小松詩云拂檻愛貞客移根自遠峯
巳從芳草没終不任苔封葉小初臨雪鱗生欲狀龍
承春濯雨露得地近垣墉逐吹風微動含煙色漸濃
時廻日月照爲謝小山松
武陵有文而強扞嘗爲韶州刺史贓罪狼籍勑令廣
州幕吏鞠之科第少年殊不假貸持之頗急武陵不
勝其忿題詩路左佛廟曰雀兒來逐颺風高下視鷹
鸇意氣豪自謂能生千里翼黃昏依舊委蓬蒿
尋貶潘州司戶卒時大和八年也(觀察吳為副因宴或云李㴾為桂管)
(乃悟其太過釋之故武陵詩云大醉渤命衙校米蘭梟之明日)
武陵信州人爲大學博士大和初薦杜牧於崔郾抆
第五人登第初李愬節度唐鄧武陵薦李景儉王湘
徤智沈敏可表以自副時號知人
邵真
尋人偶題云日昊不復午落花難歸樹人生能幾何
莫厭相逢遇
眞爲李寶臣成德軍掌書記後從李惟岳之叛與田
悅李正巳拒命真諫之惟岳寤使真作奏復爲將之
所沮德宗詔張孝忠朱滔合兵討大敗之悅嬰城惟
岳召真議歸順悅遣扈岌來責惟岳且欲斬真
惟岳懼斬真以謝焉其後王武俊表其忠贈戸部尚
書
崔膺
感興云富貴難義合困窮易感恩古來忠烈士多出
貧賤門世上桃李樹但結繁華子白屋抱關人青雲
壯心死本以勢利交勢盡交情巳如何失情後始歎
門易軌
膺博陵人性狂少長於外家不齒及長能文作道傍
孤兒歌以諷外家張建封愛其才以爲客夜中大呌
驚軍衆欲食其肉建封藏之明日置宴監軍曰某有
請請崔膺建封曰如約逡廵建封又曰某亦有請却
請崔膺坐中皆笑乃獲免膺賦别佳人云壠上流泉
壠下分断腸嗚咽不堪聞常娥一入月中去巫峽千
秋空白雲(涯詩或云崔)
李涉醉中贈膺詩云與君兄弟厈嶺故與君相逢楊
子渡白浪南分吳塞雲綠楊西入隋宮路隋家文物
今雖改舞館歌臺尚基在煬帝陵邊草木深汴河流
水空歸海今古悠悠人自别此地繁華人未歇大道
青樓夾翠煙瓊墀綉帳開明月與君一言兩相許外
捨形骸中爾汝楊州歌酒不可追洛神映箔湘妃語
白馬黃金爲身置誰能獨美他人醉暫到香爐一夕
間能展愁眉百年事君看白日光如箭一度别來顔
色變早謀侯印佩腰間莫遣看花鬢如霰
衛象
古詞云鵲血琱弓濕未乾鸊鵜新染劒花寒遼東老
將鬢成雪猶向旄頭夜夜看
傷李端云才子浮生促泉臺此路賖官卑揚執戟年
少賈長沙人去門捿鵩灾成酒誤蛇唯余封禪草留
在茂陵家
叚成式云大曆末禪師元鍳住荆州陟岵寺道高有
風韻人不可得而親張璪嘗畫松於齋壁符載贊之
象詠之時號三絶悉加堊焉人問之曰無事疥吾壁
也其徒有殺物命者弗之責有高行者亦不稱或怪
之乃題詩於竹曰大海從魚躍長空任鳥飛乃知象
大曆間江陵詩人也
李宣遠
并州路作云秋日并州路黃榆落照間孤城吹角罷
數騎射鵰還帳幕遥臨水牛羊自下山征人正垂淚
烽火起雲間
近無西耗云遠戎兵壓境遷客淚横襟烽候驚秦塞
囚居困越吟自憐牛馬走未識犬羊心一月無消息
西看日又沉
宣遠正元進士登第
熊孺登
至日荷李常侍過郊居云賤子守柴荆誰人記姓名
風雲千騎降草木一陽生禮異江河動歡殊里巷驚
稱觴容侍坐看竹許同行遇覺滄溟淺恩疑太嶽輕
盡搜天地物無諭此時情
和竇中丞歲酒喜見小男兩歲云更添十歲應爲相
歲酒從今把未休聞得一毛添五色眼看相逐鳳池
頭
劉夢得送湘陽熊判官孺登府罷歸鍾陵因寄江西
裴中丞詩云射策志未就從事府云除篋留馬卿賦
袖有劉引書忽見夏木隂恨然憶吾廬復持州民刺
歸謁專城居
樂天洪州逢孺登詩云靖安院裏新荑下醉笑狂吟
氣最麁莫問别來多少苦低頭看取白髭鬚
孺登鍾陵人登進士第終於藩鎮從事
崔立之
南至隔仗望含元殿香爐詩云千官望長至萬國拜
含元隔仗爐光出浮霜煙氣飜飃飃縈内殿漠漠澹
前軒聖日開如捧卿雲近欲渾輸囷洒宮闕蕭索散
乾坤願倚天風便披香奉至尊
退之贈崔立之評事詩云崔侯文章苦敏捷高浪駕
天輸不盡曾從關外來上都隨身卷軸車連軫朝爲
百賦猶欝怒暮作千詩轉遒緊詩意殊憫其窮
立之登正元進士第
郭遵
南至日隔仗望含元殿香爐詩云冕旒親負扆卉服
盡朝天暘谷移初日金爐出御煙芬馨流遠近散漫
入貂蟬霜仗凝余白朱欄映轉鮮如看浮闕在稍覺
逐風遷為沐皇家慶來瞻羽衞前
遵登正元進士第
韋紓
南至日隔仗望含元殿香爐云抗殿䟽元首高高接
上玄節當南至日星是北辰天寶戟羅仙仗金爐引
瑞煙霏微雙闕麗溶洩九州連拂曙祥光滿分晴曉
色鮮一陽今在曆生植願陶甄紓正元進士也
唐詩紀事卷第四十三
