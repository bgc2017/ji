唐詩紀事卷第四十二
王涯令狐楚張仲素
王涯
獻壽詞云宫觀参差列九重祥雲瑞氣捧階濃微臣
欲獻南山壽遥指南山對衮龍
遊春詞云曲江絲柳變煙條寒谷冰隨暖氣消纔見
春光生綺陌已聞清樂動雲韶
經過柳陌與桃蹊尋逐春光著處迷鳥度時時衝絮
起花繁衮衮壓枝低
秋思云綠軒凉吹動輕衣夜聽更長玉漏稀月渡天
河光轉濕鵲驚秋樹葉頻飛
宫連太液見滄波暑氣微消秋意多一夜輕風蘋末
起露珠飜盡滿池荷
從軍辞云髦頭夜落捷書飛來奏金門着賜衣白馬
將軍頻破鏑黃龍戍卒幾時歸
塞下曲云辛勤幾出黃花戍迢逓初隨細柳營塞晩
每愁殘月苦邊秋更逐斷蓬聲
年少辭家從冠軍金装寶劒去邀勲不知馬骨傷寒
水唯見龍城起暮雲
平戎辞云太白秋高助發兵長風夜卷虜塵清男兒
解却腰間劒喜見從王道化平
塞虜常為敵邊聲巳報秋平生多志氣箭底覓封侯
從軍辞云戈甲從軍久風雲識陣難今朝拜韓信封
日斬成安燕頷多竒相狼頭敢犯邊寄言班定遠正
是立功年
隴上行負羽到邊州鳴笳度隴頭雲黃知塞近草白
見邊秋
閨人贈遠花明綺陌春柳拂御溝新為報遼陽客流
芳不待人
遠戍功名薄幽閨年貎傷妝成對春樹不語淚千行
形影一朝别煙波千里分君看望君處秪是起行雲
戴勝飛晴野凌澌下濁河春風樓上望誰見淚痕多
春江曲搖漾越江春相將看白蘋歸時不覺夜出浦
月隨人
家寄征江岸征人幾歲遊不如潮水信每月到沙頭
乘曉南湖去參差疊浪横前洲在何處露裏鴈嚶嚶
塞下曲三戍漁陽再渡遼騂弓在臂劒横腰匈奴欲
似知名姓休傍隂山更射鵰
獵馬千羣鴈幾雙燕然山下碧油幢傳聲漠北單于
破火照旌旗夜受降
朔雪飄飄開鴈門平莎歷亂卷蓬根功名耻計擒生
數直斬樓蘭報國恩
隴水潺湲隴樹秋征人到此泪雙流鄉關萬里無因
見西戍河源早晩休
隂磧茫茫塞草腓桔橰烽上暮煙飛關河北望天連
海蘇武曾將漢節歸
漢宛行二月春風變柳條九天清樂奏雲韶蓬萊殿
後花如錦紫閤街前雪未銷
廽鴈高飜太液池新花低發上林枝年光到處皆堪
賞春色人間緫未知
春風澹蕩影悠悠鸎囀高枝鷰入樓千步回廊聞鳳
吹珠簾處處上銀鈎
閨思云洞房今夜月如練復如霜為照離人恨亭亭
到曉光
涯字廣津博學工屬文梁肅陸贄異其才元和中為
相又相穆宗至文宗時李訓敗遂及禍
令狐楚
宫中樂云楚塞金陵靖巴山玉壘空萬方無一事端
坐大明官
雪霽長揚苑冰開太液池宫中行樂日天下盛明時
柳色煙相似黎花雪不如春風空有意一一麗皇居
月上宫花静煙含遠樹深銀臺門已閉仙漏夜沉沉
九重青鎻闥百尺碧雲樓明月秋風起珠簾上玉鈎
遠别離云楊柳黃金穗梧桐碧玉枝春來消息断早
晩是歸時玳織鴛鴦履金裝翡翠簾畏人相借問不
擬到城南
遊春辞云曉遊臨碧殿晩日上春亭芳樹羅仙苑晴
山展翠屏一夜好風吹新花一萬枝風前調玉管花
下簇金羈
長相思云君行登隴上妾夢在閨中玉箸千行落銀
牀一半空綺席春眠覺紗䆫曉望迷䑃朧殘夢裏猶
自在遼西
年少行云少小邊城慣放狂驏騎蕃馬射黃羊如今
年老無䈥力猶倚營門數鴈行
家本清河住五城須憑弓箭覓功名等閑飛鞚秋原
上猶向寒雲試射聲
弓背霞明劒照霜秋風走馬出咸陽未收天子河源
地不擬回頭望故鄉
霜滿庭中月滿樓金樽玉柱對清秋當年稱意須為
樂不到天明未肯休
從軍行云荒鷄隔水啼汗馬向風嘶終日隨旌旆何
時罷鼓&KR0911;孤心眠夜雪滿眼是秋沙萬里猶防塞三
年不見家却望冰河闊前登雪嶺高征人幾多在又
擬戰臨洮胡風千里驚漢月五更明縱有還家夢猶
聞出塞聲暮雪迷青海隂霞覆白山可怜班定遠生
入玉門關
塞下曲云雪滿衣裳冰滿鬚曉隨飛將發單于平生
志氣今何在把得家書淚似珠
邊艸蕭條塞鴈飛征人南望盡霑衣黃塵滿面長須
戰白髮生頭未得歸
思君恩云小苑鶯歌歇長門蝶舞多眼看春又去翠
輦不經過
紫禁香如霧青天月似霜雲韶何處奏祗是在昭陽
雞鳴天漢曙鶯語禁林春誰入巫山夢唯應洛水神
王昭君云錦車天外去毳幕雪中開魏闕蒼龍遠蕭
關赤鴈來仙娥今下嫁驕子自同和劎戟歸田盡牛
羊繞塞多
望春辞云高樓望見一花開便覺春光四面來曉日
晴雲知次第東風不用更相催
雲霞五采浮天闕梅柳千般夾御溝不上黃山南比
望豈知春色滿神州
楚久為太常博士詩云何日居三署終年尾百寮世
傳之立春後言懷招李庭衙推云閑齋夜擊唾壺歌
試望夷門奈遠何每聽塞笳離夢断時窺清鑑旅愁
多稍驚霄漏丁丁促已覺春風習習和海内故人君
最老花間鞭馬更相過
節度宣武酬樂天夢得云蓬萊仙監(天樂)客曹郎(主客劉為)
曾枉高車客大梁見擁旌旃治軍旅知親筆硯事文
章愁看柳色懸離恨憶逓花枝助酒狂洛下相逄肯
相寄南金璀錯玉凄凉劉詩云曾經謝病客遊梁今
日相逢憶李王少有一身兼將相更能四面占文章
白詩云馬頭拂柳時回轡豹尾穿花暫亞槍誰引相
公開口笑不逢白傳與劉郎
楚自翰林學士拜相子綯自湖州召入翰林為學士
間歲拜相渭南尉趙嘏獻詩曰鶚在卿雲冰在壺代
天才業奉訏謨榮同伊陟傳朱戸秀比王商入畫圖
昨夜星辰為劒履前年風月滿江湖不知機務時多
暇猶許詩家属和無
正元七年杜黃裳知舉微服訪名士於尹樞樞言子
弟有崔元略孤進有林藻令狐楚其年樞冠榜試珠
還合浦賦藻賦成夢人謂曰何不叙珠來去之意既
寤改之黃裳謂藻曰叙珠來去如有神助是年楚第
五藻第十一
楚字殼士德棻之裔與李逢吉善元和末為相敬宗
逐李紳楚自宣武節度徙天平入為左僕射開成間
卒楚遊義興寺寄上李逢吉相公云柳宫無事詣蓮
宫(住此寺相公久)步步猶疑是夢中勞役徒為萬夫長閑遊
曾與二人同鸞凰飛去仙巢在龍象潜來講席空松
下花飛頻佇立一心千里憶梁公
遊晉祠上李逢吉相公云不歴晉祠三十年白頭重
到一凄然泉聲自昔鏘寒玉草色雖秋耀翠鈿少壯
同遊寧有數尊榮再會便無緣相思臨水下雙淚寄
入并汾向洛川
張仲素
聖神樂云玉帛殊方至歌鐘比屋聞華夷今一貫同
賀聖明君
海浪恬丹徼邊塵静黑山從今萬里外不復鏁蕭關
九陌祥煙合千春瑞月明宫花同苑柳先發鳳凰城
宫中樂云網戸交如綺紗窗薄似煙樂吹天上曲人
是月中仙
翠匣開寒鏡珠釵掛步搖粧成祗是曉更漏促清霄
紅果搖池實金盤露井冰甘泉將避暑臺殿水光凝
月彩浮鸞殿砧聲遶鳳樓笙歌臨水檻紅燭乍迎秋
竒樹留寒翠神池結夕波黃山一夜雪渭水鴈聲多
春遊云煙柳飛輕絮風榆落小錢濛濛百花裏羅綺
競鞦韆
騁望登香閤争高下砌臺林間踏青去席上意錢來
行樂三春節林花百和香當年重意氣先占闘雞場
春閨怨云雪盡萱抽葉風輕水變苔玉關書信絶又
見發庭梅
裊裊邊城柳青青陌上桑提籠行採葉昨夜夢漁陽
桂魄初生秋露微輕羅已薄未更衣銀筝夜久殷勤
弄心怯空房不忍歸
太平辞云風俗今和厚君王在穆清行看採花曲盡
是太階平
聖德超千古皇風静四方蒼生今息戰無事覺時長
遊春曲云萬樹江邊杏新開一夜風滿園深淺色照
在綠波中
上苑何窮樹花開次第新香車與絲綺風静亦生塵
送春辞云日日人空老年年春更歸相歡在樽酒不
用惜花飛
塞上曲云天驕遠塞行出鞘寶刀鳴定是酬恩日今
朝覺命輕
卷旆生風喜氣新早持龍節静邊塵漢家天子圖麟
閣身是當今第一人
贈遠云當年只是守空帷夢見江山覺别離不見鄉
書傳鴈足唯看新月吐蛾眉
厭攀楊柳臨青閣閑採芙蓉傍碧潭走馬臺邊人不
見拂雲堆畔戰方酣
閨人思云愁見遊空百丈絲春風惹斷更傷離閑花
落徧蒼苔地盡日無人誰得知
秋夜曲云丁丁漏水夜何長漫漫輕雲露月光秋逼
暗虫通夕響征衣未寄莫飛霜
碧䆫斜月藹清輝愁聽寒螿淚濕衣夢裏分明見關
塞不知何路向金徽
秋天一夜静無雲斷續鴻聲到曉聞欲寄征衣問消
息居延城外又移軍
博山沉燎絶餘香蘭燼金檠怨夜長為問青青河畔
草幾回經雨復經霜
天馬辞云天馬初從渥水來效歌曾唱得龍媒不知
玉塞沙中路苜蓿殘花幾處開
躞&KR3117;宛駒齒未齊樅金噴玉向風嘶來時行盡金河
道獵獵輕風在碧蹄
緱山鸖詩羽客驂仙鸖將飛駐碧山映松殘雪在度
嶺片雲還清唳因風遠高姿對水閑笙歌憶天上城
郭歎人間幾覺霜毛潔殊知藻質班迢迢煙路逸奮
翮詎能攀
砌臺即今攃攃臺也仲素詩云寫望臨香閤登高下
砌臺林間踏青去席上意錢來
仲素字繪之建封之子憲宗以仲素叚文昌為翰林
學士韋賢之曰學士所以備顧問不宜專取辞藝罷
之後終中書舍人
右王涯令狐楚張仲素五言七言絶句共作一集號
三舍人集今盡錄於此
唐詩紀事卷第四十二
