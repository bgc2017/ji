唐詩紀事卷第二十二
任華鄒象先賈至違述
裴耀卿解彥融儲光羲孫翃
梁知微沈千運魏萬元結
張均李嶷萬齊融宋鼎
崔頌
任華
雜言寄李白古來文章有能奔逸氣聳高格清人心
神驚人魂魄我聞當今有李白大獵賦鴻猷文嗤長
卿笑子雲班張所作瑣細不入耳未知卿雲得在嗤
笑限登廬山觀瀑布海風吹不斷江月照還明余愛
此兩句登天台望渤海雲垂大鵬飛山壓巨鼇背斯
言亦好至於他作多不拘常律振擺超騰旣俊且逸
或醉中操紙或興來走筆手下忽然片雲飛眼前劃
見孤峰出而我有時白日忽欲睡睡覺歘然起攘臂
任生知有君君也知有任生未中間聞道在長安及
余戾止君巳江東訪元丹邂逅不得見君面每常把
酒背東望良久見說往年在翰林胷中矛戟何森森
新詩傳在宫人口佳句不離明主心身騎天馬多意
氣目送飛鴻對豪貴承恩召入凡幾迴待詔歸來仍
半醉權臣妬盛名群大多吠聲有勑放君歸隱淪高
歌大笑出關去且向東山爲外臣諸侯交迓馳朱輪
白璧一雙買交者黃金百鎰相知人平生傲岸其志
不可測數十年爲客未嘗一日低顔色八詠樓中坦
腹眠五侯門下無心憶繁花越臺上細柳吳宫側綠
水青山知有君白雲明月偏相識飬高簾卷閑可見
不可攀莊周萬物外范蠡五湖間又聞訪道滄海上
丁令王喬時還往蓬萊經是曾到來方丈豈唯方一
丈伊余每欲乘興遠(尋相)江湖擁隔勞寸心今朝忽遇
東飛翼寄此一章表胷臆儻能報我一片言但訪任
華有人識
雜言寄杜拾遺云杜拾遺名甫第二才甚竒任生與
君别來巳多時何嘗一日不相思杜拾遺知不知昨
日有人誦得數篇黃絹詞吾怪異竒特借問果然稱
是杜二之所爲勢攫虎豹氣騰蛟螭滄海無風似鼓
蕩華嶽平地欲奔馳曹劉俯仰慙大敵沈謝逡廵稱
小兒昔在帝城中盛名君一箇諸人見所作無不心
膽破郎官叢裏作狂歌丞相閤中常醉卧前年皇帝
歸長安承恩闊步青雲端積翠扈遊花匼匝披香寓
直月團欒英才特逹承天睠公卿無不相欽羡只緣
汲黯好直言遂使安仁却爲掾如今避地錦城隅幕
下英寮每日相就提玉壺半醉起舞捋髭鬚乍低乍
昂傍若無古人制禮但爲防俗士豈得爲君設之乎
而我不飛不鳴亦何以只待朝廷有知巳巳曾讀却
無限書拙詩一句兩句在人耳如今看之惣無益又
不能﨑嶇倚朝市且當事耕稼豈得便徒爾南陽葛
亮爲朋友東山謝安作隣里閑常把琴弄悶即携罇
起鸎啼二月三月時花發千山萬山裏此中幽曠無
人知火急將書憑驛吏爲報杜拾遺
高適贈任華云丈夫結交須結貧貧者結交交始親
世人不解結交者唯重黃金不重人黃金雖多有盡
時結交一成無竭期君不見管仲與鮑叔至今留名
名不移
摭言載華告辭京尹賈大夫書責其恃才傲物又與
京兆杜中丞書責其始以文章見知而終不相顧上
御史嚴大夫牋以爲失在於倨闕在於恕欲其遇士
誡於倨撫下洪以恕可以長守富貴與庾中丞書云
公幸以文章見許以𥙷衮相期公頃謂李太僕曰任
子文詞可謂卓絶負冤以久何不奏與太僕丞然公
之相待何前緊而後慢耶華本野人常思漁釣尋常
杖策歸乎舊山非有機心致斯扣繫但以今之後進
皆屬望於公公其留意焉
鄒象先
象先尉臨漁蕭穎士自京邑無成東歸以象先同年
生也作詩贈之來年蕭𥙷正字象先寄詩重述前事
云六月度關雲三峰翫山翠爾時黃綬屈别後青雲
致蕭荅云桂枝常共擢茅茨冀同薦一命何阻脩載
馳各州縣壯圖悲歲月明代耻貧賤回首無津梁祗
令二毛變
賈至
岳陽樓宴王員外貶長沙云極浦三春草高樓萬里
心楚山晴靄碧湘水暮流深或謂朝中舊同爲澤畔
吟停杯試北望還欲淚沾襟
侍讌曲云雲陛褰衣裳丹墀覆綠楊隔簾粧掩映向
席舞低昂鳴珮長廊靜如冰廣殿凉餘懽劒履散同
輦入昭陽
馮昭儀當熊云白羽插彫弓蜺旌動朔風平明出金
屋扈輦上林中逐獸長廊靜呼鷹御苑空王孫莫諫
獵賤妾解當熊
早朝大明宫云銀燭薰天紫陌長禁城春色曉蒼蒼
千條弱柳垂青瑣百囀流鸎繞建章劒珮聲隨玉墀
步衣冠氣接御爐香共沭恩波鳳池裏終朝默默待
君王(岑參同和王維杜甫)
自蜀奉冊命往朔方途中作云胡羯亂中夏鑾輿或
南巡衣冠䧟寇戎狼狽隨風塵豳公秉大節臨難不
顧身激昂白刃前濺血下沾巾尚書抱忠義歴險披
蒼榛扈從出劍門登翼岷江濱時望揖侍郎公才摽
縉紳亭亭崑山玉皎皎無緇磷頋惟乏經濟扞牧陪
從臣永願雪會稽一劍清咸秦太皇時内禪神器付
嗣孫新命集舊邦至德被遠人捧冊自南服奉詔趍
北軍覲謁心載馳違離難重陳策馬出蜀山畏途上
緣雲飲啄叢箐間棲息虎豹群嶇﨑凌棧危惴惴慄
心神峭璧上嶔岑大江下沄沄皇風扇八極異類懷
深仁元兇誘熟虜肘腕生妖氛明主信英武威聲嚇
四鄰誓師自朔方旗幟何&KR0813;紛鐡騎照白日旄頭拂
秋旻將來盪滄𬈑寧止蹴崑崙古來有迍難否泰長
相因夏康纉禹績代祖復漢勲干後各勤王驅馳拱
紫宸豈惟太公望往昔逢周文語謂三傑才公業獨
殊倫感此慰行邁無爲歌苦辛(帝日先天誥命乃父帝傳位至譔冊進藁)
(典出卿父子之手可謂継美矣為之辭今兹命又爾爲之兩朝盛)
至字幼鄰曾之子也肅宗時爲中書舍人坐小法貶
岳州司馬在巴陵有詩寄朝中犮人云江南春草初
羃羃愁殺江南獨愁客秦中楊柳也應新轉憶秦中
相憶人萬里鸎花不相見登高一望淚沾巾寶應初
召復故官大曆中位右散騎常侍卒
李白寄至詩云賈生西望憶京華湘浦南遷莫怨嗟
聖主恩深漢文帝憐君不遣到長沙
韋述
晚度伊水詩云悠悠涉伊水伊水清見石是時春向
深兩岸草如積迢遞望洲嶼逶迤亘津陌新樹落疎
紅遥原上新碧回首瞻洛陽遽有長山隔烟霧猶隔
家風塵巳爲客登涉多異趨往來見行役雲起早巳
昏鳥飛日將夕光隂逝不借超然慕疇昔遠近亦何
爲歸來存竹帛
送張說上集賢學士應制云修文中禁啓改字令名
加台坐徵人傑書坊應國華賦詩開廣宴賜酒酌流
霞雲散明金闕池開照玉沙掖垣留宿鳥温樹落餘
花謬此天光及啣恩醉日斜
述純厚長者澹榮利任史官二十年典掌圖書餘四
十年天寶間爲國子司業充集賢學士禄山亂抱國
史藏南山臣賊賊平流渝州爲剌史薛舒所困不食
死
裴耀卿
耀卿爲宣州剌史日張九齡經當塗界以詩寄之又
有江上使風詩寄耀卿云江路與天連風帆何淼然
遥林浪出沒孤舫鳥聮翩常自千鈞重深思萬事捐
報恩非徇禄還逐賈人船
耀卿和當塗詩云茂先寔王佐仲舉信時英氣覩衝
天發人將下榻迎珪符肅有命江國遠徂征九派期
方越千鈞或可輕高帆出風迥孤嶼入雲平遄邁嗟
于役離憂空自情飾簮倍早歲接壤厠專城曠别心
彌&KR0942;宏規義轉傾徒然限飢渴况乃諷瑶瓊
再酬使風見示云兹地五湖隣難哉萬里人驚飈翻
是託危浪亦相因宣室才華子金閨諷議臣承明有
三入去去速歸輪
解彦融
鴈塔詩云崢嶸徹倒景刻峭俯無地勇進攀有緣即
嶮恐迷墜窅然喪五藴蠢尒懷萬類實際罔它尋波
羅必可致南山繚上苑耆樹連巖翠北斗臨帝城扶
宫切太清飡和禆日用味道懿天明緣野冷風浹紫
薇佳氣晶馴禽演法要忍草藉經行本願從兹適方
知物世輕
此詩開元八年清河傳巖題于鴈塔
儲光羲
古意云秋風肅天地太行高崔嵬猿狖清夜吟其聲
一何哀寂寥掩圭蓽夢寐遊蓬萊琪樹遠亭亭玉堂
雲中開洪崖吹簫管素女飃䬙來雨師既先後道路
無纖埃鄙哉楚襄王獨好雲陽臺
胚渾本無象末路多是非逹士志寥廓所在能忘機
耕鑿時未至還山聊採薇虎豹對我蹲鸑鷟傍我飛
仙人空中來謁我勿復歸格擇爲君駕雲霓爲君衣
西近崑崙墟可與世人違
王維待光羲不至詩云重門朝巳啓起坐聽車聲要
欲聞清風方將出戸迎晩鍾鳴上苑疎雨過春城了
自不相顧臨堂空復情
光羲兖州人登開元進士第又詔中書試文章歴監
察御史禄山亂䧟焉賊平貶死
商璠云儲公詩格高調逸削盡常言趣遠情深挾風
雅之道得浩然之氣述華清宫詩云山開鴻蒙色天
轉招搖星又遊茅山詩云山門入松栢天路涵空虚
此例數百句略見荆陽集不復廣播常覩儲公政論
十五卷九經分義䟽二十卷言博理當實可謂經國
之才
新豊道中作云西下長樂坂東入新豊道雨多車馬
稀道上生秋草太隂蔽皐陸莫知晚與早雲雷杳冥
冥川谷漫浩浩詔書植佳木(有詔重果二十八年)無言桃李好
自頋無此容歸從漢隂老
泊舟詒潘少府云行子苦風潮維舟未能發宵分卷
前幔卧視清秋月四澤葭葦深中洲烟火絶蒼蒼水
霧起落落疎星沒所遇盡漁商與言多楚越其如念
極浦又以思明哲(後浦時潘在)常若千里餘况之異鄕别
田家即事云蒲葉日巳長杏花日巳滋老農要看此
貴不違天時迎晨起飯牛雙駕耕東菑蚯螾土中出
田烏隨我飛羣合亂啄噪嗷嗷如道飢我心多惻隱
顧此兩復非撥食與田烏日暮空筐歸親戚更相誚
我心終不移
田家雜興三首云春至鶬鶊鳴薄言何田墅不能自
力作黽俛娶鄰女旣念生子孫方思廣園圃閑時相
顧笑喜悅好禾黍夜夜登嘯臺南望洞庭渚白草被
霜露秋山響砧杵却羡故年時中情無所取
梧桐蔭我門薜荔網我屋超超兩夫婦朝出暮還宿
稼穡旣自種牛羊還自牧日時懶耕鋤登高望川陸
空山足禽獸墟落多喬木白馬誰家兒聯翩相馳逐
楚山有高士梁國有遺老築室旣相隣向田復同道
粮糒常共飯兒孫日更抱忘此耕耨勞媿彼風雨好
蟪蛄鳴空澤鶗鴂傷秋草日夕寒風來衣裳苦不早
同王十三維偶然作四首云野老本貧賤冐暑鋤瓜
田一畦未及終樹下高枕眠荷蓧者誰子皤皤來息
肩不復間鄕墟相見但依然腹中無一物高話羲皇
年落日臨層隅逍遥望晴川使婦提蠶筐呼兒傍漁
船悠悠泛綠水去摘浦中蓮蓮花豔且美使我不能
還
仲夏日中時草木看欲燋田家惜功力把鋤來東臯
顧望浮雲隂往往誤傷苖歸來悲困極兄嫂相共饒
無錢可沽酒何以解劬勞夜深星漢明庭宇虚寥寥
高柳三五株可以獨逍遥
浮雲在虚空随風傷卷舒我心方處順動作何憂虞
但言嬰世網不復得閑居迢遞别東國超遥來西都
見人乃恭敬曾不問賢愚雖若不能言中心亦難誣
故鄕滿親戚道遠情日疎偶欲陳此意復無南飛鳬
北山種松栢南山種蒺藜出入雖同趣所向各有宜
孔丘貴仁義老氏好無爲我心若虚空此道將安施
暫過伊闕間晼晚三伏時高閣入雲中芙蓉滿清池
要自非我室還望南山陲
孫翃
張曲江在洪州有郡南江上别孫侍御詩云雲障天
涯盡川途海縣窮何言此地僻忽與故人同身負邦
君弩情紆御史騘王程我安駐離思逐秋風翃時以
監察御史奉使洪州酬云受命議封疆逢君牧豫章
於焉審虞芮復爾共舟航悵别秋隂盡懷歸客思長
江臯枉離贈持此慰他鄕
梁知微
知微自潭州入朝張說宴别於岳陽以詩送之云遠
涖長沙渚欣逢賈誼才江山疲應接風日復晴開又
云月餘偏地賞心盡故人杯其末云夢見長安陌朝
宗實盛哉知微奉别燕公詩云華容佳山水之子厭
承明符竹迃小郡江湖被德聲三年計吏入路指巴
丘城鳬舟纔結纜騶駕巳相迎别離他鄕酒委曲故
人情孤嶼早烟泊長波晚氣清辛勤方遠鶩勝賞屢
難并廻瞻洞庭浦日暮愁雲生燕公有送知微渡東
海詩云今日此相送明年此相待天上客星廻知君
渡東海曁送入朝至洞庭山又作云巴陵一望洞庭
秋日見孤峰水上浮聞道神仙不可接心随湖水去
悠悠蓋心存魏闕之意也
知微嗣聖初登進士第
沈千運
山中作詩云捿隱别無事所願早離塵不辭城邑遊
禮樂拘束人邇來歸山林庶事皆吾身何者爲形骸
誰是智與仁寂寞于閑事然後知天眞咳唾驚榮華
迂俯相屈伸如何巢與由天子不得臣
贈史修文云故人阻千里會面非别期握手於此地
當歡返成悲念離宛猶昨俄巳經數期疇昔皆少年
别來髮如絲不道舊姓名相逢知是誰曩遊盡騫翥
與君仍布衣豈曰無其才命理應有時别路漸欲少
不覺生涕洟
感懷弟妹詩云今日喜氣暖東風杏花拆䈥力又不
如慙嘆澗中石神仙杳難凖中夀纔滿百近世多天
傷喜見髭鬢白藜杖竹樹間宛宛舊行跡豈知園中
主却是園中客兄弟所存半空爲亡者惜冥寞無再
期哀哀望松栢骨肉能幾人年老漸疎隔性情誰免
此而我何不易唯願得𡭗軰相看慰朝夕平生只巳
矣此外盡非逸
濮上言懷云聖澤優賢良草澤無遺匿人生各有志
在予胡不淑一生但區區五十無寸禄衰退當弃捐
貧賤遭時讟恓恓去人世迍質日窮逼不如守田園
歲晏望豊熟壯年失宜盡老大無䈥力始愴前計非
方貽後生福兒童新學稼小女未能織頋此煩知巳
終日求衣食
元結篋中集序云風雅不作幾及千年近世作者更
相㳂襲拘限聲病喜尚形似且以流易爲辭不知喪
於雅正吳興沈千運獨挺於流俗之中強攘於巳溺
之後窮老不惑五十餘年凢所爲文皆與時異故朋
友後世稍見師效能似類者有五六人於戲自沈公
及二三子皆以正直而無禄位皆以忠信而久貧賤
皆以仁謙而至喪亡兵興于今六歲巳長逝者遺文
散失方阻絶者不見近作故編於篋中者凡二十二
首云
王季友代人贈千運云相逢問姓名復存别來無子
今有孫山上雙峰長不攺百姓唯有三家村村南東
西車馬道一宿通舟水浩浩河中磊磊十里石河上
游游㲹種稻平坡古塜背我拆滿田主人舊是客舉
聲酸辛問同年十人七人歸下泉分手如何更此地
廻頭不去淚澘然
張籍過千運舊居詩云汝北君子宅我來見頽墉亂
離子孫盡地屬隣里翁古木被丘墟蹊路不相通舊
井蔓草合牛羊墜其中居辭天子書放意任禮躬一
生不自力家與逆旅同我如星辰餘生於繳瘖聾方
將旌舊閭百歲不可封嗟其未積來巳爲荒林叢時
當無知者莫能敦此風浩蕩意無覩我將安所從
魏萬
君抱碧海珠我懷藍田玉各稱希代寶萬里遥相燭
長卿慕閵久子猷意巳深平生風雅人暗合江海心
去秋忽乘興命駕來東土謫仙遊梁園愛子在鄒魯
二處一不見拂衣向江東五兩挂淮月扁舟隨海風
南遊吳越徧高揖二千石雲上天台山春逢翰林伯
宣父敬項託林宗重王生一長復一少相看如弟兄
惕然意不盡更逐西南去同舟入秦淮建業龍盤處
楚歌醉吳酒借問承恩初宫買長門賦天迎駟馬車
才高世難容道廢可推命安石重携妓子房空謝病
金陵百萬戸六代帝王都虎丘踞西江鍾山臨北湖
湖山信爲美王屋人相待應爲𡵨路多不知歲寒在
君遊早晚還勿久風塵間此别未遠别秋期到仙山
右魏萬贈太白詩也
太白送萬還王屋序云王屋山人魏萬自嵩宋㳂吳
相送數千里不遇乘興遊台越經永嘉觀謝公石門
後於廣陵相見美其愛文好古浪迹方外因述其行
而贈以詩云
萬後名顥上元初登第始見白於廣陵白曰爾後必
著大名於天下無忘老夫與明月奴因盡出其文命
顥集之
元結
㫪陵行序云癸卯歲漫叟授道州剌史道州舊四萬
餘戸經賊巳來不滿四千太半不勝賦稅到官未五
十日承諸使徵求符牒二百餘封皆曰失其限者罪
至貶削於戲若悉應其命則州縣破亂剌史欲焉逃
罪不應命又即獲罪戾必不免也五將守官靜以安
又待罪而巳此州是㫪陵故作㫪陵行以逹下情詩
曰軍國多所須切責在有司有司臨郡縣刑法競欲
施供給豈不憂徵歛又可悲州小經亂亡遺人實困
疲大鄕無十家大族命單羸朝食是草根暮食乃木
皮出言氣欲絶意速行步遲追呼尚不忍况乃鞭撲
之郵亭傳急符來往跡相追更無寬大恩但有迫促
期欲令鬻兒女言發恐亂随悉使索其家而又無生
資聽彼道路言恐傷誰復知去冬山賊來殺奪幾無
遺所願見王官撫養以惠慈柰何重駈逐不使存活
爲安人天子命符節我所持州縣忽亂亡得澤復是
誰逋緩違詔令蒙責固所宜前賢重守分惡以禍福
移亦云貴守官不愛能適時頋惟孱弱者正直當不
虧何人釆國風吾欲獻此辭
賊退示官吏詩序云癸卯歲西原賊入道州煞掠幾
盡而去明年賊又攻永州破邵不犯此州邊鄙而退
豈力能制敵歟盖蒙其傷憐而巳諸使何爲忍苦徵
故作詩一篇以示官吏詩云昔年逢太平山林二十
年泉源在庭戸洞壑當門前井稅有常期日晏猶得
眠忽然遭世變數歲親茂旃今來典斯郡山夷又紛
然城小賊不屠人貧傷可憐是以䧟隣境此州獨見
全使臣將王命豈不如賊焉今彼徵歛者迫之如火
煎誰能絶人命以作時世賢思欲委符節引竿自剌
船將家就魚麦歸老江海邊
杜子美和元使君㫪陵行序云覽道州元使君㫪陵
行兼賊退後示官吏作二首志之曰當天子分憂之
地效漢官良吏之日今盗賊未息知民疾苦得結軰
十數公落落參錯天下爲邦伯萬物吐氣天下少安
可待矣不意復見比興體制微婉頓挫之詞感而有
詩增諸卷軸簡知我者不必寄元也詩曰遭亂髮盡
白轉衰病相嬰沉緜盜賊際狼狽江漢行歎時藥力
薄爲客羸瘵成吾人詩家秀博釆世上名粲粲元道
州前聖畏後生觀乎㫪陵作歘見俊哲情復覽賊退
篇結也實國禎賈誼昔流慟匡衡常引經道州憂黎
庶詞氣浩縱横兩章對秋月一字皆華星致君唐虞
際純朴憶大庭何時降璽書用爾爲舟青獄訟久衰
息豈唯偃甲兵悽惻念誅求薄歛近休明乃知正人
意不苟飛長纓凉飈振南岳之子寵若驚色阻金印
大興含滄𬈑清我多長卿病日久思朝廷肺枯渴
大甚漂泊公孫城呼兒具紙筆隱几臨軒楹作詩呻
吟内墨淡字欹傾感彼危苦詞庶幾知者聽
蘇源明薦結於肅宗時思明攻河陽帝將幸河東召
結詣京師結上時議三篇乃攝監察御史發宛業軍
屯泌陽全十五城帝善之代宗時侍親歸樊上後拜
道州剌史民樂其教還京師卒始號猗玗子後稱浪
士又曰漫郎更曰聱叟
張均
九日巴丘登高云客心驚暮序賓鴈下襄州共賞重
陽節言尋戲馬游湖風愁代柳江雨暗山樓且酌東
籬菊聊祛南國憂
岳州西城云水國何遼矌風波遂極天西江三汜合
南浦二湖連危堞臨清境煩憂暫豁然九圍觀掌内
萬像閱眸前日去長沙浦山横雲夢田汀葭變秋色
津樹入寒烟潜穴探靈詭浮山揖聖仙至人今不見
迹滅事空傳
巴丘春作云日出洞庭水春山挂斷霞江涔相映發
卉木其紛華湘戍南浮闊荆關北望賖湖隂窺魍魎
丘勢辨巴蛇島戸巢爲舘漁人艇作家自憐心問景
三歲客長沙
岳州觀競渡云畫作飛鳬艇雙雙競拂流俄装出色
變急掉水華浮土尚三閭俗江傳二女遊齊歌迎孟
姥獨舞送陽侯鼓發南湖汊標爭西驛樓並驅常詫
速非畏日光遒(傳疑俄装字)
岳州晚景云晚景寒鵶集秋聲海鴈歸水光浮日去
霞彩映江飛洲白蘆花吐園紅柿葉稀長沙卑暑濕
九月未成衣
送梁六自洞庭山作云巴陵一望洞庭秋目見孤峰
水上浮聞道神仙不可接心隨湖水共悠悠
奉和燕公山城云郡舘臨清賞開扄坐白雲訟虚棠
戸曉觀靜竹簷曛懸榻迎賓下趍庭學禮聞風傳琴
上意遥向日華紛
燕公岳州别均云離筵非讌喜别酒正消魂念汝猶
童孺嗟予隔遠藩津亭拔心草江路斷腸猿他日將
何見愁來獨倚門
均丞相說之子也說最衷愛其情見於岳州别均之
作說爲左相知官考均時任中書舍人特注之曰父
教子忠古之善訓祁奚舉子義不務私至於潤色王
言彰施帝載道參墳典例絶功常恭聞前烈尤難其
任豈以嫌疑敢撓綱紀考上下均能文爲大理卿禄
山盗國爲僞中書令免死流合浦
流合浦嶺外作云瘴江西去火爲山炎徼南窮鬼作
關從此更投人境外生涯應在有無間
杜子美贈太常張卿云方丈三韓外崑崙萬國西建
摽天地闊詣絕古今迷氣得神仙迥恩承雨露低相
門清議衆儒術大名齊軒冕羅天闕琳琅識介珪伶
官詩必誦䕫樂典猶稽徤筆凌鸚鵡銛鋒瑩鸊鵜友
于皆挺拔公望各端倪通籍踰青瑣亨衢照紫泥靈
虬傳夕箭歸馬散霜蹄能事聞重譯嘉謨及遠黎弼
諧方一展班序更何躋適越何顛躓遊梁竟慘悽謬
知終畫虎微分是醯雞萍泛無休日桃隂想舊蹊吹
嘘人所羡騰躍事仍暌碧海真難涉青雲不可梯顧
深慙鍜鍊方小辱提携檻束哀猿呌林驚夜鵲棲幾
時陪羽獵應指釣璜溪(乃贈張垍或疑此詩)
李嶷
淮南秋夜詩云天淨河漢高夜閑砧杵發清秋急如
此離恨應難歇風亂池上螢露光竹門月君與共遊
處勿作他鄕别
商璠云嶷詩鮮淨有規矩其少年行三章辭雖不多
翩翩然俠氣在目也
少年行云十八拜林郎戎衣從漢王臂鷹金殿側挾
彈玉輿傍馳道春冰起陪遊出建章
侍獵長揚下承恩更射飛塵生馬影滅箭落鴈行稀
薄暮隨天仗聮翩入瑣闈
玉劒膝邊横金杯馬上傾朝遊茂陵道暮宿鳳凰城
豪吏多猜忌無勞問姓名
萬齊融
上巳綠潭篇云春潭滉瀁接隋宫宫闕連延潭水東
蘋苔嫩色&KR0636;波綠桃李新花照底紅垂菱布藻如
鏡麗日晴天相皎映素影顥顥對蝶飛金沙礫礫窺
魚詠佳人祓褉賞韶年傾國傾城併可憐拾翠㧾來
芳樹下蹋青爭遶綠潭邊公子王孫恣遊翫沙場水
曲情無猒禽浮似楫羽觴杯鱗躍疑投水心劒金鞭
玉勒騁輕肥落絮紅塵擁路飛渌水殘霞催席散畫
樓初月待人歸
梁肅作越州開元寺僧曇一碑銘云師與賀賓客知
章李北海邕禇諫議庭誨涇陽令萬齊融爲儒釋之
遊莫逆之友李華為潤州鸖林寺徑山大師碑銘云
菩薩戒弟子故吏部侍郎齊澣故刑部尚書張均故
潤州剌史徐嶠故涇陽令萬齊融道流人望莫盛於
此以二銘觀之齊融盖開元以來江南樂道之士也
于休烈傳云與會稽賀朝萬齊融延陵包融齊名齊
融止於崑山令越州人也
宋鼎
鼎明皇時剌襄州云張丞相(齡九)與余有孝廉校理之
舊又代余爲荆州余攺漢陽仍兼按使巡至荆州故
贈之詩曰漢上登飛幰荆南歴舊居已嘗臨砌橘更
覩躍池魚盛德繼微眇深衷能卷舒義申蓬閣際情
坦廟堂初郡挹文章美人懷燮理餘皇恩儻昭亮豈
厭承明廬
九齡有酬宋使君詩云時來不息意宿昔謬樞衡翊
聖負明主妨賢媿友生罷歸猶右職待罪尚南荆政
有留棠舊風因繼祖成高軒問疾苦蒸庶荷仁明衰
廢時所薄祗言僚故情
崔頌
張曲江在荆州有晨出郡舍林下詩云晨興步北林
蕭散一開襟復見林上月娟娟猶未沉片雲自孤遠
叢蓧亦清深無事由來貴方知物外心時頌爲郡司
馬和云優閑表政清林薄賞秋成江上懸曉月往來
虧復盈天雲抗眞意郡閣晦高名坐嘯應無欲寧牽
濟物情
唐詩紀事卷第二十二
