唐詩紀事卷第四
王珪禇亮虞世南蔡允恭
許敬宗劉孝孫魏徵楊師道
岑文本李百藥來濟長孫無忌
杜正倫馬周李義府陳子良
杜之松崔善為王績
王珪
詠漢高祖云漢祖起豐沛乘運以躍鱗手奮三尺劒
西滅無道秦十月五星聚七年四海賓高抗威宇宙
貴有天下人憶昔與項王契闊時未伸鴻門既薄蝕
榮陽亦蒙塵蟣虱生介胄將卒多苦辛瓜牙驅信越
腹心謀張陳赫赫西楚國化爲丘與榛
詠淮陰侯韓信云秦王日凶慝豪傑争共亡信亦胡
爲者劒歌從項梁項羽不能用脫身歸漢王道契君
臣合時來名位彰北討燕承命東驅楚絶糧斬龍堰
濉水擒豹潜夏陽功成享天禄建旗還南昌金千荅
漂母錢百酬下鄉吉凶成糾纆倚伏難預詳弓藏狡
兔盡慷慨令心傷
珪字叔玠相太宗母李最賢老杜詩有我之曾老姑
爾之高祖母謂李也
禇亮
字希明錢塘人警敏工為詩正觀中為散騎常侍武
德四年太宗為天策上將軍宫城西開文館下教以
杜如晦房元齡于志寧蘇世長薛收禇亮姚思廉陸
德明孔穎達李玄道李守素虞世南蔡允恭顔相時
許敬宗薛元敬蓋文達蘇勖並以本官為學士收卒
以劉孝孫補之使亮為贊
奉和詠日午詩云曦車日亭午浮箭未移暉日灮無
落照樹影正中圍草萎看靡稱葉燥望疑稀晝寢慙
經笥暫解入朝衣
燭花詩云蘭徑香風滿梅梁暖日斜言是東方騎來
尋南陌車靨星臨夜燭眉月隠輕紗莫言春稍晩自
有鎮開花
賦得蜀都詩云列宿灮輿井分土跨梁岷沉犀對江
浦駟馬入城闉英圖多覇跡歴選有名臣連騎簮纓
滿含章詞賦新得上僊槎路無待訪嚴遵
秋鴈云日暮霜風急羽翮轉難任為有傳書意翩翩
入上林
秋享送文舞用舒和歌云御扆合宮承寶曆帝圖重
館奉明靈偃武修文九圍泰沉烽静拆八荒寧
祀五方用舒和歌云笙歌籥舞蜀年韶鷺鼓鳬鐘展
時豫調露初迎綺春節承雲遽踐蒼霄馭
樂府詞云高臺暫俯臨飛翼聳輕音浮灮隨日度漾
影逐波深迥瞰周平野開懷暢遠襟獨此三休上還
傷千里心
奉和禁苑餞別應令詩云大藩初錫瑞出牧邇皇京
暫以綠車重言承朱邸榮舒桃臨遠騎垂柳映軍營
惠化宣千里威風動百城禁蘌芳嘉節神襟餞送情
金笳催別景玉管切離聲野花開且落山鳥哢還驚
微臣夙多幸薄官奉儲明釣臺慙作賦伊水濫聞笙
懷德良知久酬恩識命輕
和望月應魏王教詩云層軒澄皎月流照滿中天色
共梁珠遠灮隨趙璧圓落影臨秋扇虛輪入夜僊所
欣東館裏預奉西園篇
虞世南
和鸞輿頓戲下詩云重輪依紫極前耀奉丹霄天經
戀宸扆帝命扈仙鑣乘星開鸖禁帶日下虹橋銀書
含曉色金輅轉晨飈霧澈軒營近塵暗苑城遥蓮花
分秀萼竹箭下驚潮撫已慙龍幹承恩集鳳條瑶山
盛風樂抽簡薦徒謠
侍宴應詔詩云芬芳禁林晩容與桂舟前横空一鳥
度照水百花燃綠野明斜日青山澹晚煙濫得陪終
宴握管類窺天
奉和詠日午詩曰高天淨秋色長漢轉曦車玉樹陰
初正桐圭影未斜翠蓋飛圓影明鏡發輕花再中良
表瑞共仰璧輝賖
奉和月夜觀星應令詩曰早秋炎景暮初絃月彩新
清風滌暑氣零露淨嚻塵薄霧銷輕縠鮮雲卷夕鱗
休灮灼前曜瑞彩接重輪緣情摛聖藻並作命徐陳
宿草誠渝濫吹噓偶搢紳天文豈易述徒知仰北辰
又春夜詩云春苑月徘徊竹堂侵夜開驚鳥排林度
風花隔水來
凌晨早朝云萬瓦霄灮曙重簷夕霧收玉花停夜燭
金壺送曉籌日暉青鎻殿霞生結綺樓重門啓應路
通籍引王侯
詠舞詩云繁絃奏淥水長袖轉迴鸞一雙俱應節還
似鏡中看
賦得吳都詩云畫野通淮泗星躔應斗牛玉牒宏圖
表黃旗美氣浮三分開覇業萬里宅神州高臺臨茂
苑飛閣跨沉流江濤如素蓋海氣似朱樓吳越自有
樂還似鏡中遊
賦飲馬長城窟云馳馬渡河干流深馬渡難前逢錦
車使都護在樓蘭輕騎猶銜勒疑兵尚解鞍温池下
絶棧澗道接危巒拓地勲未賞亡城律詎寬有月關
猶暗經春隴尚寒雲昏無復影冰合不聞湍懷君不
可遇聊持報一飡
賦鸖云飛來䨇白鸖奮翼達凌煙俱棲集紫蓋一舉
背青田颺影過伊落流聲入管絃鳴儔倒景外刷羽
閬風前顧步已相失徘徊各自憐危心猶警露哀響
詎聞天無因振六翮輕舉復隨仙
賦結客少年場云韓魏各竒節倜儻遺名利共矜然
諾心各負縱横意結友一言重相思千里至綠沈明
月絃金絡浮雲轡吹簫入吳市擊筑遊燕肆尋源博
望侯結客遠相求少年垂一顧長驅背隴頭燄燄戈
霜動耿耿劒虹浮天山冬夏雪交河南北流雲起龍
沙暗木落鴈行秋輕生徇知已非是為身謀
怨歌行云紫殿秋風冷彫甍落日沉裁紈悽斷曲織
素别離心掖庭若改晝長門不惜金寵移恩稍薄情
疎恨轉深香銷翠羽帳絃斷鳳凰琴鏡前紅粉歇階
上綠苔侵誰言掩歌扇飜作白頭吟
門有車馬客云陳遵重交結田蚡擅豪華曲臺臨上
路高門抵狹邪赭汗千里馬繡轂五香車白鸖隨飛
蓋朱鷺入鳴笳夏蓮開劒水春桃發綬花輕帬染回
雪浮蟻泛流霞逢恩借羽翼失路委泥沙
擬古云塗山烽候驚弭節度龍城冀馬樓蘭將燕犀
上谷兵劒寒花不落弓曉月逾明凛凛嚴霜節冰壯
黃河絶蔽日卷征蓬浮天散飛雪全兵值月滿精騎
乘膠折結髮早驅馳辛苦事旌麾馬凍重關冷輪摧
九折危漢有西山將年年属數竒爟火發金微連營
出武威孤城寒雲起絶陣虜塵飛俠客吸龍劒惡少
縵胡衣朝摩骨都壘夜解谷蠡圍蕭關遠無極蒲海
廣難依沙鐙離旌斷晴川候馬歸兇河梁已畢燕山
旆欲揮方知萬里相侯服有灮輝
顔師古隋朝遺事載洛陽獻合蒂迎輦花煬帝令袁
寶兒持之號司花女時詔世南草征遼指揮德音敕
於帝側寶兒注視久之帝曰昔傳飛燕可掌上舞今
得寶兒方昭前事然多憨態今注目於卿卿才人可
便嘲之世南爲絶句曰學畫鵶黃半未成垂肩嚲袖
太憨生緣憨却得君王惜長把花枝傍輦行
世南越州人仕太宗帝每稱其有五絶德行忠直博
學文詞書翰也既卒帝曰世南於我猶一體拾遺補
闕無日忘之蓋當代名臣人倫凖的今其云亡石渠
東觀中無復人矣
蔡允恭
允恭在隋時奉和出穎至淮詩云久倦川涂曲忽此
望淮圻波長泛淼淼晚迥情依依稍覺金烏轉漸見
錦帆稀欲知仁化洽謳歌遠路歸
允恭荆州江陵人工為詩在隋時煬帝有所賦必令
諷誦遣教宫人允恭耻之授内史舍人固辭繇是疎
斥隋亡歸唐正觀初除太子洗馬卒
許敬宗
奉和正日臨朝云天正開初節日觀上重輪百靈滋
景祚萬土慶惟新待旦敷玄造韜旒御紫宸武帳臨
灮宅文衛象鈎陳廣庭楊九奏大帛麗三辰發生同
化育播物體陶鈞霜空澄曉氣靄景瑩芳春德暉覃
率土相賀奉還淳
奉和七夕應制云牛閨臨淺漢鸞駟涉秋河兩河縈
别緒一宿慶停梭星模鉛裏靨月寫黛中娥奈許令
霄度長嬰離恨多
又應制婺閨期今夕娥輪泛淺潢迎秋伴暮雨待瞑
合神灮薦寢低雲鬢程態解霓裳喜中怨漏促別後
怨天長
七夕賦詠云一年抱怨嗟長別七夕含言始能歸飃
飃羅襪灮天步灼灼新粧鑒月輝情催巧笑聞星靨
不惜呈露解雲衣所歎却隨更漏盡掩泣還弄昨霄
機
敬宗字延族杭州人太宗時檢校黃門侍郎高宗時
中書令在唐史姦臣傳
劉孝孫
詠笛詩云凉秋夜鳴笛流風詠九成調高時慷慨曲
變或凄清征客懷離緒鄰人思舊情幸以知音顧千
載有高聲
早發成臯望河詩云清晨發巗邑車馬走轘轅迴瞰
黃河上倘恍屢飛魂鴻流導積石驚浪下龍門仙槎
不辨處沉璧想猶存遠近洲渚出颯沓鳬鴈喧懷古
空延佇歎逝將何言
孝孫荆州人正觀六年遷太子洗馬未拜卒
魏徵
正日臨朝應詔詩曰百靈侍軒后萬國會塗山豈如
今睿哲邁古獨灮前聲教溢四海朝宗别百川鏘洋
鳴玉珮灼爍耀金蟬淑景輝雕輦高旌楊翠煙庭實
超王會廣樂盛鈞天既傾東日戶復詠南風篇願奉
灮華慶從斯萬億年
出關作云中原初逐鹿投筆事戎軒縱横計不就慷
慨志猶存杖策謁天子驅馬出關門請纓係南越憑
軾下東蕃鬱紆陟高岫出没望平原古木吟寒鳥空
山啼夜猨既傷千里目還驚久逝䰟豈不憚艱險深
懷國士恩季布無二諾侯嬴重一言人生感意氣功
名誰復論
徵字元成魏州人相太宗致太平天下既治懼帝喜
武功嘗賦詩曰終藉叔孫禮方知皇帝尊帝曰徵言
未嘗不約我以禮徵亡帝賦詩曰望望情何極浪浪
淚空泫無復昔時人芳春共誰遣
太宗在洛陽宮幸積翠池宴酣各賦一事帝賦尚書
曰日吳翫百篇臨燈披五典夏康既逸豫商辛亦流
湎恣情昏主多克已明君鮮滅身資累惡成名由積
善徵賦西漢曰受降臨軹道争長趣鴻門驅傳渭橋
上觀兵細柳屯夜宴經栢谷朝遊出杜原終藉叔孫
禮方知皇帝尊帝曰徵言未嘗不約我以禮
楊師道
字景猷清警有才思正觀十年拜侍中參預朝政後
為太常卿每與文士宴歌詠自適帝見其詩為擿諷
嗟賞後賜宴帝曰聞公每酣賞捉筆賦詩如宿成試
為朕為之師道再拜少選輙成無所竄定一坐嗟伏
春朝閑步詩云偃沐乘閑豫清晨步出林池塘籍芳
草蘭芷襲幽衿霧中分曉日花裏哢春禽野徑香常
滿山階筍屢侵何湏命輕蓋桃李自成隂
又初秋夜坐應詔詩云玉琯凉初應金壺夜漸闌蒼
池流稍潔仙掌露方圑鴈聲風處斷樹影月中寒爽
氣長空淨高吟覺思寒
賦終南山用風字韻應詔詩云眷言懷隠逸輟駕踐
幽叢白雲飛夏雨碧嶺冠春虹草綠長揚路花疎五
祚宮登臨日將晚蘭桂起香風
詠硯云圓池類璧水輕翰染煙華將軍欲見遠見弃
不應賖
詠飲馬應詔詩云寶馬權竒出未央雕鞍照耀紫金
裝春草初生馳上苑秋風欲動醉長楊鳴珂屢度章
臺側細蹀經向濯龍傍徒令漢將連年去宛城今已
獻名王
詠弓詩云霜重麟膠勁風高月影圓烏飛隨帝輦鴈
落逐鳴弦
還山宅詩云暮春還舊嶺徙倚玩年華芳草無遥徑
空山正落花垂藤掃幽石卧柳礙浮槎鳥散茅簷静
雲披澗戶斜依然北泉路猶是昔煙霞
彈鳴琴詩云北林鵲夜飛南軒月馭進調弦發清徵
蕩心祛𥚹恡變作離鴻聲還入思歸引長歎未終極
秋風飄素鬢
又詠琴詩云久擅龍門質孤竦嶧陽名齊娥初發弄
趙女正調聲嘉客勿遽反繁弦曲未成
詠笙詩云短長插鳳翼洪細摹鸞音能令楚妃歎復
使荆王吟切切孤竹管來應雲和琴
詠舞云二八如回雪三春類早花分行向燭轉一種
逐風斜
又詠飲馬應詔曰清晨控龍馬弄影出花林躞蹀依
春澗聮翩度碧潯苔流染絲絡水潔寫調音一御瑶
池駕詎憶長城陰
賦隴頭水云隴頭秋月明隴水帶關城笳添離別曲
風送斷腸聲映雪峰猶暗乘冰馬屢驚霧中寒鴈至
沙上轉蓬輕天山傳羽檄漢地急徵兵陣門都護道
劒聚伏波營於兹覺無渡方共濯朝纓
正日臨朝應詔云皇猷被寰宇端扆属元辰九重麗
天色千門臨上春
岑文本
字景仁鄧州人中書侍郎顔師古以譴罷太宗曰朕
自舉一人乃授文本侍郎專典機要
奉和元日臨朝云時雍表昌運日正叶靈符德兼三
代禮功包四海圖踰沙紛在列執玉儼相趨清蹕喧
輦道張樂駭天衢拂蜺九旗映儀鳳八音殊佳氣浮
仙掌薰風繞帝梧天文光七政皇恩被九區方陪瘞
玉禮珥筆岱山隅
奉述飛白書勢詩云六文開玉篆八體曜銀書飛毫
列錦繡拂素起龍魚鳳舉崩雲絶鸞驚遊霧疎別有
臨池草恩霑垂露餘
李百藥
字重規定州人隋内史令德林子也翰藻沈鬱詩尤
其所長樵厮皆能諷之
正月臨朝應詔詩云化曆昭唐典承天順夏正百樂
警軒禁三辰揚旆旌充庭富禮樂高讌齒簮纓獻壽
符萬歲移風韻九成
少年詞云始酌文君酒新吹弄玉簫少年不歡樂何
以盡芳朝千金笑裏面一榒掌中腰掛冠豈憚宿迎
拜不勝嬌寄語少年子無辭歸路遥
郢城懷古云客心悲暮序登墉瞰平陸林澤窅芊緜
山川鬱重複王公資設險名都拒江隩方城疑北門
溟海窮南服長策挫吳豕雄圖競周鹿大蒐雲夢掩
壯觀章華築人世更不競西師日侵蹙運圯属驅馳
時屯恣㪣朴莫救夷陵火無復秦庭哭鄢郢遂丘墟
風塵俄慘黷狐兔時遊踐霜露日霑沐鈞渚故池平
神臺層宇覆陣雲埋夏首窮陰慘荒谷帳矣洲壑遷
悲哉年祀倏雖異三春望終傷千里目
百藥七歲能屬文聞中書舍人陸乂嘗過其父德林
有說徐陵文者云刈瑯琊之稻坐客並不識其事百
藥進曰傳稱鄅人藉稻注云鄅國在瑯琊開陽縣人
皆驚喜云此兒即神童百藥幼多疾父母以百藥爲
名名臣之子才行相繼四海名流莫不宗仰藻思沉
鬱尤長五言雖樵童牧子亦皆吟諷及懸車告老怡
然自得穿池築山文酒譚賓以盡平生之志年八十
五先是和太宗帝京篇手詔曰卿何身之老而才之
壯齒之宿而意之新乎子安期永徽末遷中書舍人
自德林至安期三代掌制誥安期孫羲仲又爲中書
舍人(賓錄出譚)
來濟
楊州人父護兒濟正觀十八年初置太子司議郎高
其選以濟為之永徽中為相世謂護兒兒作相世
南男作匠是也
濟出玉關絶句云歛轡遵龍漢銜悽渡玉關今日流
沙外垂涕念生還
太宗餞中書侍郎來濟詩云暖暖去塵昏㶚岸飛飛
輕蓋指河梁雲峰衣結千重葉雪岫花開幾樹粧深
悲黃鸖孤舟遠獨歎青山別路長聊將分袂霑襟淚
還用持添離席觴
長孫無忌
無忌嘲歐陽詢形狀猥陋云聳膞成山字埋肩畏出
頭誰家麟閣上畫此一彌猴詢應聲曰索頭連背暖
漫襠畏肚寒祇緣心渾渾所以面團團大宗笑曰詢
殊不畏皇后耶
太宗嘗謂唐儉酒杯流行發言可喜是時天下初定
君臣俱欲無為酒杯善謔理亦有之高宗雖不君然
亦深察事機當時諸王鬭鷄王勃在沛王府戲為文
檄英王鷄帝見之大怒曰此殆交結之漸即日竄㪍
以太宗之賢杯酒一時之樂何足為後世戒及其弊
也中宗詔羣臣曰天下無事欲與羣臣共樂於是迴
波豔辭妖冶之舞作於文字之臣而綱紀蕩然矣創
業之難也一觴一詠足以肇亂况其甚焉者哉
杜正倫
相州人工屬文嘗與中書舍人董思恭夜直論文思
恭歸謂人曰與杜公評文今日覺吾頓進顯慶初為
相
侍宴北門詩云大君端扆暇&KR0790;賞狎林泉開軒臨禁
籞藉野列芳筵參差歌管颺溶洩羽旗懸玉池流若
釀雲閣聚非煙湛露晞堯日薰風入舜絃大德侔玄
造微物荷陶甄謬陪瑤水宴仍厠栢梁篇闞名徒十
月鄒辯詎談天既喜灮華旦還傷遲暮年猶冀升中
日簮裾奉肅然(疑以傳疑闞名徒十月)
馬周
凌朝浮江旅思詩云太清上初日春水送孤舟山遠
疑無樹潮平似不流岸花開且落江鳥沒還浮羈望
傷千里長歌遣四愁
周字賓王博州人嗜學善詩春秋天資曠邁武德中
補州助教不治事刺史達奚怒數咎責周乃去客密
州趙仁本高其才厚以資使入關留客汴為浚儀令
崔賢所辱遂感激而西至長安客常何家正觀五年
太宗召之後為中書令
李義府
遥叙封禪詩云天齊摽巨鎮日觀啟崇祠岹嶢臨渤
澥隠嶙控河沂建岳誠為長升功亮在兹帝猷符廣
運玄範暢文思飛聲緫地絡載化撫乾維瑞策開真
鳳禎圖薦寶龜東后方肆覲西都道六師肅駕移星
苑楊罕馭風司沸鼓喧平陸凝蹕静通逵汶陽馳月
羽蒙陰驚電輜巗花飃曙輦峰葉蕩春旗石間環藻
衛金壇映黼帷仙階溢秘秬靈險耀祥芝三始貽遐
貺萬歲受重釐菲質陶恩奬趨迹奉軒墀觸網淪幽
裔乘徼限明時周南昔已歎卭西今復悲
詠鸎鵡詩云牽弋辭重海觸網去層巒戢翼雕籠際
延思彩霞端慕侣朝聲切離羣夜影寒能言殊可賞
相助憶長安
高宗朝義府常賦詩曰鏤月為歌扇裁雲作舞衣自
憐迴雪影好取洛川歸有棗強尉張懷慶好偷竊名
士文章乃為詩曰生情鏤月為歌扇出性裁雲作舞
衣照鑑自憐迴雪影來時好取洛川歸時人為之語
曰活剥張昌齡坐吞郭正一
義府初遇以李大亮劉洎之薦太宗召令詠烏義府
曰日裏颺朝彩琴中聞夜啼上林如許樹不借一枝
棲帝曰與卿全樹何止一枝
義府擅殺寺丞畢正義王義方彈義府疏云臣聞履
霜堅冰積小成大請乞重勘當畢正義致死之由雪
冤象於幽泉誅姦臣於白日對(叱伏)義府不退義方三
叱上既無言義府趨出義方乃讀彈文義府善柔成
性佞媚為心昔事馬周分桃見寵後交劉洎割袖承
恩生其羽翼長其灮價因緣際會遂階通達不能盡
忠端節對敭王休策蹇勵駑祗奉皇眷而反憑附城
社蔽虧日月請託公行交遊群小貪冶容之好原有
罪之淳于恐漏洩其謀殞無辜之正義雖挾山超海
之力望此猶輕迴天轉日之威方斯更劣此如可恕
孰不可容金風戒節玉露啟途霜簡與秋典共清忠
臣將鷹鸇並擊請除君側少益鴻私碎首玉階庶明
臣節伏請付法推斷以申典憲
義府其先瀛州人與來濟俱以文翰顯時稱來李永
徽六年爲相王義方庭劾之帝隂德義府故貸不問
爲抑義方逐之俄進中書令後以罪流振州朝野相賀
陳子良
詠雪云灮映粧樓月花承歌扇風欲妬梅將柳故落
早春中
七夕看新婦隔巷停車詩云隔巷遥停幰非復為來
遲只言更尚淺未是渡河時
得妓詩云微雨散芳菲中園照落暉紅樹遥歌扇綠
珠飄舞衣繁絃調對酒雜引動思歸愁人當此夕羞
見落花飛
新宫詞云春色照蘭宫秦女旦䆫中柳葉來眉上桃
花落臉中拂塵開扇匣卷帳却熏籠衫薄偏憎日帬
輕更畏風
子良吳人與蕭德言庾抱同為太子學士正觀六年卒
杜之松
和衛尉寺柳詩云漢將本屯營遼河有戍城大夫曾
取姓先生曾得名高枝拂遠鴈疎影度遥星不辭攀
折苦為入管絃聲
之松正觀中為河中刺史荅王績書云辱書知不降
顧艱恨何已僕幸恃故情庶迴高躅豈意康成道重
不許太守稱官老萊家居羞與諸侯為友延佇不獲
如何竒跡獨全幸甚幸甚敬想結廬人境植杖山河
林壑地之所豐煙霞性之所適蔭丹桂藉白茅濁酒
一杯清琴數弄誠足樂也此真高士何謂狂生僕憑
藉國恩濫尸貴部官守有限就學無因延頸下風我
勞何極前因行縣實欲秪尋誠恐燉煌孝廉守琴書
而不出酒泉太守列鐘鼓而空還所以遲迴遂攬轡
也僕雖不敏頗識前言道既知尊榮何足恃豈不能
正平公之坐敬養亥唐屈文侯之膝恭師子夏雖齊
桓德薄五行無疑雎夸人一來何損蒙借家禮今
見披尋微而精簡而備誠經傳之典略閨庭之要訓
也(以傳疑雎夸人疑)
崔善為
吕才序王無功文集云君河中有渚田十數頃又有
隠士仲長子灮服食養性君遂結廬河渚正觀中京
兆杜之松清河崔善為繼為州刺史皆召之君曰奈
河坐召君平耶
荅無功冬夜載酒鄉館詩云頒條忝貴郡懸榻久相
望處士同楊鄭邦君謝李彊詎知方擁篲逢子敬惟
枽明朝蓬戶側會自謁任棠
荅無功九日詩秋來菊花氣深山客重尋露葉疑㴠
玉風花似散金摘來還汎酒獨坐即徐斟王弘貪自
醉無復覓楊林
善為貝州人武德中歴尙書左丞諸曹吏惡其聽察
嘲其短傴曰崔子曲如鈎隨例得封侯髆上全無項
脑前别有頭高祖勞之曰齊末姦吏歌斛律明月高
緯昏不察至滅其家朕雖不德幸免是下令求謗者
謗遂止卒於秦州刺史
王績
晩年叙志示翟處士正師云弱齡慕竒調無事不兼
修望氣登重閣占星上小樓明經思待詔學劎覓封
侯棄繻頻北上懷刺幾西遊中年逢喪亂非復昔追
求失路青門隠藏名白社遊風雲私所愛屠博暗為
儔解紛曾覇越釋難頗存周晩歲聊長想生涯太若
浮歸來南畝上更坐北溪頭古岸多磐石春泉足細
流東隅誠已謝西景懼難收無謂退耕近伏念已經
秋庾枽逢處跪陶潜見人羞三晨寧舉火五月鎮披
裘自有居常樂誰知身世憂
建德破後入長安詠秋蓬示辛學士云遇坎聊知止
逢風忽未歸孤根何處斷輕葉強能飛辛荅云託根
雖異所飄葉早相依因風若有便更共入雲飛(辛氏不知)
(錄於此之名今)
古意云幽人在何所紫嵓有仙躅月夜横寶琴此外
將安欲材抽嶧山幹徽點崐丘玉漆抱蛟龍唇絲纏
鳳凰足前彈廣陵罷後以明灮續百金買一聲千金
傳一曲世無鐘子期誰知心所屬
竹生大夏溪蒼蒼富竒質綠葉吟風勁翠莖犯霄密
霜霞封其柯鴛鸞食其實寧知軒轅後更有伶倫出
刀斧俄見尋根株坐相失裁為十二管吹作雄雌律
有用雖自傷無心復招疾不如山上草離離保終吉
寶龜尺二寸由來宅深水浮遊五湖内宛轉三江裏
何不深復深輕然至溱洧溱洧源流狹春秋不濡軌
漁人遞往還網罟相縈藟一朝失運會刳腸血流死
豐骨輸廟堂鮮腴籍籩簋棄置誰怨尤自我招此否
餘靈寄明卜復來欽所履
松生北巗下由來人徑絶布葉捎雲煙插根擁巗穴
自言生得地獨負凌雲潔何時畏斤斧幾度經霜雪
風驚西北枝雹隕東南節不知歲月久稍覺枝榦折
藤蘿上下碎枝幹縱横裂行當縻爛盡坐共灰塵滅
寧關匠石顧豈爲王孫折盛衰自有時聖賢未嘗屑
寄言悠悠者無爲嗟大耋
桂樹何蒼蒼秋來花更芳自言歲寒性不知露與霜
幽人重其德徙植臨前堂連拳八九樹偃蹇二三行
枝枝自相糺葉葉還相當去來䨇鴻鵠栖息兩鴛鴦
榮蔭誠不厚斤斧亦勿傷赤心許君時此意那可忘
彩鳳欲將歸提羅出郊訪羅張大澤已鳳入重雲颺
朝栖崐閬木夕飲蓬壺漲問鳳郍遠飛賢君坐相望
鳳言何深德微禽安足尚但使雏卵全無令繒繳放
皇臣力牧舉帝樂簫韶暢自有來巢時明年阿閣上
春日詩云前旦出園遊林華都未有今朝下堂來池
水開已久雪被南軒梅風催北庭柳遥呼竈前妾却
報機中婦年灮恰恰來滿甕營春酒
績字無功絳州人兄通大儒也績誕縱與李播吕才
善大業末仕為六合丞嗜酒不任事因解去居河渚
間與仲長子灮友以周易老子置牀頭他書罕讀也
著五斗先生傳醉鄉記無心子傳豫知終日自誌其
墓自號東臯子
唐詩紀事卷第四
