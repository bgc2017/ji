唐詩紀事卷第六十五
袁郊盧延讓裴說張爲
韓偓曹松杜荀鸖孫棨
王鐸鄭綮胡玢楊淑
平曾繆島雲
袁郊
月詩云常娥竊藥出人間藏在蟾宫不放還后羿遍
尋無覓處誰知天上却容姦
霜詩云古今何事不思量盡信鄒生感彼蒼但想燕
山吹暖律炎天豈不解飛霜
露詩云湛湛騰空下碧霄地卑濕處更偏饒菅茅豐
草皆霑潤不道良田有旱苗
雲詩云楚甸嘗聞旱魃侵從龍應合解為霖荒淫却
入陽臺夢感乱懷襄父子心
郊咸通時爲祠部郎中有甘澤謠九章與温庭筠酬
唱庭筠有開成五年抱疾不得預計偕詩寄郊云逸
足皆先路窮蛟獨向隅是也
郊字之儀滋之子也昭宗時爲翰林學士
盧延遜
延遜吟詩多著尋常容易語如送周太保赴浙西云
臂鷹徤卒懸氊帽騎馬佳人卷畫衫又寄友人云每
過私苐邀看鸖長着公裳送上驢然於數篇見境尤
妙有松寺云山寺取凉當夏夜共僧蹲坐石階前兩
三條電欲為雨七八个星猶在天衣汗稍停牀上
扇茶香時撥澗中泉通霄聽論蓮華義不藉(覺眠松牎一)
又苦吟云莫話詩中事詩中難更無吟安一个字撚
断數莖鬚險覓天應悶狂搜海亦枯不同文賦易為
著者之乎
又贈僧云浮世浮華一斷空偶抛煩惱到蓮宫高僧
解語牙無水老鸖能飛骨有風野色吟餘生竹外山
隂坐久入池中禪師莫問求名苦滋味過於食蓼虫
曾献王建詩有栗爆燒氊破猫跳觸鼎翻後建冬夜
與潘峭平章邊事旋令宫人燒栗俄有數栗爆出燒
繡褥時建多疑嘗於爐中燒金鼎命二妃親侍湯茶
而已是夜宫猫相戲悞觸鼎飜建良久曰栗爆燒氊
破猫跳觸鼎飜憶得盧延遜卷有此一聮乃知先軰
裁詩信無虚境來日遂有六行之拜(拜工部自給事中)翰林
學士吳融獨重其作盛稱於時且云此子語不尋常
後必垂名楊大年云延遜詩至今存人亦有絶好之
者其播人口有旅舍言懷云名紙毛生五門下家僮
骨立六街中蜀路云雲間閙鐸騾䭾至雪裏殘骸虎
拽來懷江上云餓猫臨鼠穴嚵犬䑛魚砧八月十六
日夜云只訛些子緣應耗沒多光寄人云吟安一个
字撚斷數莖鬚冬夜云樹上諮諏批頰鳥牎間壁駮
叩頭虫哭人云漸竆頑僕慵看馬著慘佳人暗理筝
狐衝官道過犬刺店門開租張相每稱之餓猫臨鼠
穴嚵犬䑛魚砧成中令每稱之栗爆猫跳之句王建
愛之盧曰平生投謁公卿不意得猫狗力延遜始投
贄吳子華子華讀至不同文賦易爲下者之乎笑曰
上門悪罵來
本朝楊億在翰苑嘗召對上言及延遜詩曰臂鷹
徤卒懸氊帽騎馬佳人卷畫衫似此淺近亦自成一體
延遜字子善范陽人光化初登第從事朗陵雷滿敗
歸王建僣位授水部外郎卒於刑部侍郎師薛能爲文
裴說(裴詣)
唐舉子先投所業於公卿之門謂之行卷說只行五
言十九首至來年秋賦復行舊卷人有譏之者說曰
只此十九首苦吟尚未有人見知何假别行卷哉識
者以爲知言說天復六年登甲科其詩以苦吟難得
爲工且拘格律嘗有詩曰苦吟僧入定得句將成功
又贈僧貫休云揔無方是法難得始爲詩又云是事
精皆易唯詩會却難遭亂故宦不逹多遊江湖間有
石首縣詩云因携一家住嬴得半年吟深閨乍冷鑑
開篋玉筯微微濕紅頰一陣霜風殺柳條濃烟半夜
成黃葉垂垂白練明如雪獨下閒階轉凄切秪知抱
杵搗秋砧不覺高樓已無月時聞寒鴈聲相喚紗牎
只有燈相伴幾度齊紈又嬾裁離腸恐逐金刀斷細
想儀形執牙尺回刀剪破澄江色愁捻銀針信手縫
惆悵無人試寬窄時時舉袖勻紅淚紅牋謾有千千
字書中不盡心中事一半慇懃寄邊使此說聞砧詩
也說終禮部員外郎說與詣俱有詩名詣唐天祐三
年登第終於桂嶺假官宰字而已同在湘江說詩云
吟餘潮落岸水高經杜甫墳說云擬掘孤墳破重教
大雅生詣云名終埋不得骨便朽何妨景同而語意
俱别寔爲䨥美說旅行聞寇云寸步邊多事將行間
四隣深山不畏虎當路却防人無事助明代何門銷
此身空慙兩行淚飄洒向紅塵
洛中作云莫怪苦吟遲詩成鬢亦絲鬢絲猶可染
詩病却難醫山暝雲横處星沉月側時冥收不堪得
一句至公知
中秋月云一歲幾盈虧當軒重此期幸無偏照處剛
有不明時色靜雲歸早光凝故宿遲望吟吟未足皎
皎下疎籬
棋云十九條平路言平又嶮巇人心無筭處國手有
輸時勢迥流星遠聲乾下雹遲臨軒纔一局寒日又
西垂
喜友人再面云一别幾寒暄迢迢隔塞垣相思長有
事及見却無言靜坐將茶試閑書把葉飜依依又留
宿圓月上東軒
張爲
秋醉歌云金風䬃已起還是招魚翁携酒夫姥岑自
彈嶧陽桐脫却登山履赤脚翹青笻泉聲掃殘暑猿
臂攀長松翠微泛罇綠苔蘚分煙紅造化處術内相
對數壺空醉眠嶺上草不覺夜露濃一夢到天曉始
覺一醉中皎然夢中路直到瀛洲東初平把我臂相
與騎白龍三留對上帝玉樓十二重上帝賜我酒送
我敲金鍾寶閣香歛苒琪樹寒玲瓏動葉如笙篁音
律相怡融珍重此一醉百骸出天地長如此夢䰟永
謝名與利
爲唐末江南詩人與周朴齊名如到處即閉戸逢君
方展眉最有詩稱
爲作詩人主客圖序曰若主人門下處其客者以法
度一則也以白居易為廣大教化主上入室楊乘入
室張祐羊士諤元稹升堂盧仝顧况沈亞之及門費
冠卿皇甫松殷堯藩施肩吾周元範况元膺徐凝朱
可名陳摽童翰卿以孟雲卿為高古奥逸主上入室
韋應物入室李賀杜牧李餘劉猛李涉胡幽正升堂
李觀賈馳李宣古曾鄴劉駕孟遲及門陳潤韋楚老
以李益為清竒推正主上入室蘇郁入室劉畋僧清
塞盧休于鵠楊洵美張籍楊巨源楊敬之僧無可姚
合升堂方干馬戴任蕃賈島厲元項斯孽夀及門僧
良乂潘誠于武陵詹雄衞凖僧志定喻島朱慶餘以
孟郊爲清竒僻苦主上入室陳陶周朴及門劉得仁
李溟以鮑溶爲博容宏拔主上入室李群玉入室司
馬退之張爲以武元衡爲瓌竒美麗主上入室劉禹
錫入室趙嘏長孫佐輔曺庚升堂盧頻陳羽許渾張
蕭遠及門張陵章孝摽雍陶周祚袁不釣
杜光庭載毛仙翁事云仙翁名干字鴻漸元和間劉
禹錫李紳白樂天軰皆贈詩至大中戊寅五十餘年
矣是歲張爲薄遊長沙不汲汲隨計獲女奴於岳麓
下惑之歲餘成羸疾仙翁一見曰子妖氣邪光浹遍
肌骨苟不相值殞於旦夕也以一粒授為於香炉焚
之郁烈之氣聞百步魅妾一號而斃乃木偶人也又
吞以丹砂和黍者三疾遂瘳為作詩别之曰羸形感
神藥削骨生豊肌蘭炷飄靈煙妖怪立誅夷重覩日
月光何報父母慈黃河濁衮衮别淚(澌流)澌黃河清
有時别淚無收期為後入釣臺山訪道而去
韓偓
偓父瞻開成六年李義山同年也義山有餞韓同年
西迎家室戲贈云籍籍征西万戸侯新緣貴婿起珠
樓一名我漫居先甲千騎君翻在上頭雲路招邀回
綵鳳天河迢逓笑牽牛南朝禁臠無人寄瘦尽瓊枝
爲四愁偓小字冬郎義山云嘗即席為詩相送一座
盡驚句有老成之風因有詩云十歲裁詩走馬成冷
灰殘燭動離情桐花万里丹山路雛鳳清於老鳳聲
偓字致堯今曰致光誤矣自號玉山樵人
苑中云上苑離宫處處迷相風高與露盤齊金階鑄
出狻猊立玉柱雕成翡翠啼外使調鷹初得按(外案五坊)
(始能禽獲之得案使以鷹集初調習)中官過馬不教嘶(駿以進謂之過上乘馬必中官)
(馬)笙歌錦綉雲霄裏獨許詞臣醉似泥
六月十七日召對詩云清暑簾開散異香恩深咫尺
對龍章花應洞裏尋常發日向壺中特地長生長忽
凝槎犯斗歸來兼恐海生桑如今冷笑東方朔唯用
詼諧侍漢皇
與吳子華侍郎同年玉堂伴直懷昔叙懇因成長句
兼呈同年云往年鸎谷接清塵今日鼇山作侍臣二
紀許諧勞筆硯一朝宣入掌絲綸(久困名場予與子華俱)聲名
烜赫文章士金紫雍容冨貴身綘帳恩深無路報語
餘相聚却酸辛
賜宴日詩云玉銜花馬踏天街詔遣追歡綺席開中
使押從天上去外人知自日邊來(門齊人司進狀辞是日在外四考排)
(二人押出赴宴中使)臣心淨比漪漣水聖澤深於㶑灔柸才有
異恩頒稷卨已將優禮及鄒枚清商迥向黎園降妖
妓新行峽雨廽不散通霄離禁直晚來殘醉入銀杯
醉着云万里清江万里天一村桑柘一村㷑漁翁醉
着無人喚過午醒來雪滿舡
即日云書墻暗記移花日洗瓮先知醖酒期須信閑
人有忙事早來衝雨覓漁師
春恨云殘夢依依酒力餘城頭批頰伴啼烏平明乍
捲西樓幕院靜初聞放轆轤
并州云戍旗靑草杜榆關雨裏并州四月寒誰會憑
欄潜忍淚不勝天際似江千
偓天復初入翰林其年冬駕幸鳳翔偓有扈從之功
返正初上面許偓為相奏云陛下運契中興當復用
重德鎮風俗臣座主右僕射趙崇可充是選乞逥臣
之命授崇天下幸甚上喜歎翌日制用崇暨兵部侍
郎王贊為相時梁太祖在京素聞崇之輕佻贊復有
舋馳入請見於上前具言二公長短上曰趙崇是偓
薦時偓在側梁主叱之偓奏曰臣不敢與大臣爭上
曰韓偓出尋謫官入閩故䆫外日光飛野馬案前筠
管長蒲盧謀身拙爲安蛇足報國危曾捋虎鬚滿世
可能無默識未知誰擬試齊竽
香奩集和魯公之詞也惟其豔麗故貴後嫁其名於
偓凝平生著述分為縯論遊藝孝悌疑獄香奩籝金
六集自爲遊藝集序云予有香奩籝金集不行於世
凝在政府避議論諱其名又欲後人知故遊藝集序
實之此凝之意也沈存中云
曹松
天復初杜德祥主文放松及王希羽劉象柯崇鄭希
顔等及第年皆七十餘時号五老牓時内難新平首
求孤貧人德祥以松等塞詔各授校書郎制曰念尔
登科之際當予反正之年宜降異恩各膺寵命
松字夢徵舒州人也學賈司倉為詩此外無他能時
號松啓事爲送羊脚狀
松别湖州上主人云門繋釣舟雲滿岸借君幽致坐
移旬湖村夜呌白蕪鴈菱市曉暄深浦人遠水日邊
重作雪寒林燒後别生春不辞更後醒還醉太一東
峯歸夢頻
李肇國史補云曲江大會此爲下第舉人迩來漸侈
靡皆為上列所占向之下第舉人不復預矣所以逼
大會則先牒教坊請奏上御紫雲樓簾觀焉時或擬
作樂則為之移目故曹松詩云追遊若遇三清樂行
從應妨一日春勑下後人置皮袋例以圖章酒器錢
絹實其中逢花即飲故張籍詩云無人不借花園宿
到處皆携酒器行其皮袋狀元錄事同點撿闕一則
罰金曲江之宴行市羅列安僅為之半空公卿家率
以是日揀選東牀車馬闐塞莫可殫述
松及苐勑下宴中献坐主杜侍郎詩云得召丘墻淚
却頻若無公道也無因門前送勑朱衣吏席上銜杯
碧落人半夜笙歌教泥月平明桃杏放燒春南山雖
有歸溪路争那酬恩未殺身
春日長安書事云浩浩看花晨六街楊遠塵塵中一
丈日誰是晏眠人御柳舞着水野鶯啼(春破)徒云還
楚客猶自惜離情
晨起云曉色教不睡卷簾清氣中林殘數枝月髮冷
一梳風並鳥聞鍾語欹荷隔霧空莫徒營白日道路
本無窮
弔北印云山下望山上夕陽明又曛無人醫白髮少
地着新墳歲代殊相遠賢愚旋不分東歸聊一弔乱
木倚寒雲
松有詩云憑君莫話封侯事一將功成万骨枯可謂
諳世故矣
杜荀鸖
荀鸖有詩名號九華山人大順初擢第授翰林學士
主客外郎知制誥序其文爲唐風集或曰荀鸖牧之
微子也牧之會昌末自齊安移守秋浦時年四十四
所謂使君四十四兩佩在銅魚者也時妾有姙出嫁
長林鄕正杜筠而生荀鸖擢第年四十六矣
溪興云山雨溪風卷釣絲瓦甌蓬底獨斟時醉來睡
着無人喚流下前溪也不知
春宫怨云早被嬋娟誤欲粧臨鏡慵承恩不在貌教
妾若為容風暖鳥聲碎日高花影重年年越溪女相
憶採芙蓉
荀鸖曾得詩一聮云舊衣灰絮絮新酒竹芻芻韋莊
曰我道印將金鎻鎻簾用玉鈎鈎即京兆太拜之祥也
贈僧云利門名路兩何憑百歲風前短熖燈只恐爲
僧心不了爲僧心了揔輸僧
時世行云夫因兵死守蓬茅麻紵裙衫鬢髮焦桑柘
廢來猶納稅田園荒盡尚徵苗時挑野菜和根煑旋
斫生柴帶葉燒任是深山更深處也應無計避征徭
又云八十老翁住破村村中牢落不堪論因供寨木
無桑柘為點鄉兵絶子孫還似平寧徵賦稅未曾州
縣略安存至今鷄犬皆星散日落西山哭倚門
荀鸖擢第時危勢晏復還舊山田頵在宣州甚重之
頵起兵隂令以牋問至梁太祖許頗厚遇及頵遇禍
梁祖表授翰林學士主客員外郎中知制誥恃勢侮
易搢紳衆怒欲殺之而未及天祐初卒
顧雲序其詩曰大順初皇帝命小宗伯河東裴公掌
邦貢次二年遠者來隠者出異人雋士大集都下於
群進士中得九華山人杜荀鸖拔居上第諸生謝恩
日列座既定公揖生謂曰聖上歉文教未張思得如
高宗朝射洪拾遺陳公(宗廣諱名犯文)作詩出没二雅馳驟
建安削苦澁僻碎略淫靡淺切破豔冶之堅陣擒雕
巧之酋帥皆摧犝折角崩潰解散掃蕩詞場豁淸文
祲然後有戴容州劉隋州王江寧率其徒揚鞭按轡
相與呵樂來朝於正道矣以生詩有陳體可以潤國
風廣王澤故擢以塞詔意勉為中興詩宗生謝而退
明年寧親江表以僕故山偕隠者出詩三百篇見簡
其雅麗疑越之句能使貪吏廉邪臣正父慈子孝兄
友弟悌人倫之紀備矣其壯語大言則决起逸發可
以左攬工部袂右拍翰林肩吞賈喻八九於&KR0909;中曾
不蠆介情動於中則極思冥搜神遊希夷形瓦枯未
五聲勞於呼吸万象貧於抉剔信詩之雄傑者也美
哉裴公知人之爲不誣矣於戲旌别淑慝史臣之職
僕幸得為之叙錄視其人齒尚壯才力未尽謳吟之
興方酣俟其継作得如周頌者目之爲唐風集荀鸖
初謁梁王朱全忠雨作而天無行雲梁曰此謂天泣
知何祥請先作無雲雨詩乃賦曰同是乾坤事不同
雨絲飛洒日輪中若教隂都相似争表梁王造化
工梁悅之
孫棨
題妓王福娘墻詩云移壁廽牎廢幾朝指鐶偷解博
蘭椒無端闘草輸隣女更被捻將玉步搖鄭谷寄臺
院孫端公棨詩云才拙道仍孤無何捨釣徒班雖沾
玉笋香不近金炉雨露瞻雙闕㷑波隔五湖唯君應
是念曾共伏靑蒲(諫垣曾同)棨贈妓人云綵翠仙衣紅玉
膚輕盈年在破瓜初霞杯醉喚劉郎賭雲髻慵邀阿
母梳不怕寒侵緣帶寶每憂風舉倩持裾謾圖西子
為粧樣西子元來未得如
題北里妓人壁云寒繡衣裳餉阿嬌新圖香獸不禁
燒東隣起樣裙腰闊剰蹙黃金一兩條
王鐸
鐸字昭範重德名家位望崇顯率由文雅非定乱才
鎮渚宫為都統以禦巢寇洎荆州失守復把潼關黃
巢差人傳語云令公儒生非我敵請自退避無汚鋒
刃於是棄關於隨僖宗播迁於蜀再授都統收復京
師大勲不成竟落都統後有詩其要云黜詔已聞來
闕下檄書猶未遍軍前亦志其中也
罷都統守鎮滑州作云用軍何事敢迁延恩重才輕
分使然黜詔已聞來闕下檄書猶未遍軍前腰間尽
解蘇秦印波上虚迎范蠡船正會星辰扶北極却驅
戈甲鎮南燕三塵上相逢明主九合諸侯媿昔賢看
却中興扶大業殺身無路好歸田
鐸為侍御史于興宗守綿州登越王樓以詩寄朝士
鐸和云謝眺題詩處危樓壓郡城雨餘江水碧雲断
雪山明錦綉來仙境風光八帝京恨無靑玉案何以
報高情
鐸謁梓潼張惡子廟詩曰盛唐聖主解靑萍欲振新
封済順名夜雨龍抛三尺匣靑雲鳳入九重城(宗幸時僖)
(云春内必還京蜀人情術士皆)劒明喜氣随雷動玉壘韶光待賊平
惟報關東諸將相柱天功業頼隂兵
判度支蕭遇和云靑骨祀吳誰讓德紫華居越亦知
名未聞一劒傳唐王長擁千山護蜀城斬馬威稜應
掃蕩截蛟鋒刃俟昇平鄼侯爲國親簫鼓堂上神籌
更布兵(神故二公賦詩時僖宗解劔贈)
鄭綮
古今詩話曰相國綮善詩有題老僧詩云日照四山
雪老僧門未開凍瓶粘柱礎宿火烬炉灰童子病歸
去鹿麑寒入來常云此詩屬對可以衡秤言輕重不
偏也或曰相國近爲新詩否對曰詩思在㶚橋風雪
中驢子上此處何以得之蓋言平生苦心也
綮字藴武大順後王政微綮每以詩謠託諷中人有
誦之天子前者昭宗意其所藴未盡因有司上班簿
遂書其側曰可禮部侍郎同中書門下平章事綮本
善詩其語多俳諧故使落調世號鄭五歇後體至是
省史走其家上謁綮笑曰諸君誤矣人皆不識字宰
相亦不及我俄聞制下歎曰歇後鄭五作宰相事可
知矣立朝無復故態纔三月去位
綮刺盧江將去别郡人云唯有兩行公廨淚一時灑
向渡頭風其滑稽類此
胡玢
玢不知何許人嘗隠廬山苦心於五七言桑落洲一
篇云莫問桑田事但看桑落洲數家新住處昔日大
江流古岸崩欲盡平沙長未休想應百年後人世更
悠悠
又月詩云輪中别有物(寕有土改云桂根)光外更無空玢山與
李騰簾問江西弓旌不至
楊牧
字藏之吴人呼爲神童兄發戲令詠蛙即曰兔邊分
玉樹龍底耀同儀會當同鼓吹不復問官私
又令詠筆仍賦鑚字即曰雖匪囊中物何堅不可鑚
一朝操政事定使冠三端
吴人造門請詩觀者壓敗其墻牧嘲曰爾幸無羸角
何用觸吾藩若是升堂者還應自得門
平曾
曾謁華州李固言不遇因吟一絶而去曰老夫三日
門前立珠箔銀屏晝不開詩卷却抛書袋裏正如閑
看華山來
曾恃才傲物竟殁於縣曹薛平僕射出鎮浙西主禮
稍薄曾留詩以諷之曰梯山航海幾﨑嶇來謁金陵
薛大夫毛髮竪時趍劒戟衣冠儼處拜冰壺誠知兩
軸非珠玉深愧三縑䘏旅途明日過江風景好不堪
回首望勾吴薛聞曾出境遣使追還縻留數日又献
絷白馬詩曰白馬披鬃練一團今朝被絆欲行難雪
中放去空留跡月下牽來只見鞍向北長鳴天外遠
臨風斜控耳邊寒自知毛骨還應異更請孫楊子細
看河東公曰若不留絆行軒即得觀其毛骨遂以殊
禮相待
唐以府元被絀者九人曾其一也曾長慶二年同賈
閬仙軰貶謂之舉場十悪曾後謁固於蜀幕中皆名
士曾輕忽無所畏遂獻雪山賦李覽命推出不旬日
再獻鯸魚賦曰此魚觸物而怒翻身上波為烏鳶所
獲奈魴鯉之何李覽之遂不至深罪
繆島雲
島雲少從浮圖其詩尤尚竒險至如
四五片霞生絶壁兩三行鴈過疎松又抛芥子降顛
拂拂折楊枝灑醉惺惺
廬山瀑布曰白鳥遠行樹玉虹孤飲潭皆夐出前軰
開成中常遊豫章武宗朝淮勑反初名甚喧然
唐詩紀事卷第六十五
