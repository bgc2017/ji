唐詩紀事卷第四十七
謝良輔鮑防杜弈丘丹
嚴維鄭槩陳元初吕渭
范燈樊珣劉蕃賈弇
沈仲昌李祐李播蕭靜
崔子向李逢吉楊乘
謝良輔(長安十二詠因載他詩於其後自良輔至沈仲昌有相會作憶)
憶長安十二詠云憶長安正月時和風喜氣相隨獻
夀彤庭萬國燒燈青玉五枝終南往往殘雪渭水處
處流澌
又云憶長安臘月時温泉彩仗新移瑞氣遥迎鳳輦
日光先暖龍池取酒蝦蟇林下家家守歲傳巵
狀江南十二詠云江南孟冬天荻穗軟如綿綠絹芭
蕉裂黃金橘柚懸
太白與良輔遊涇川陵嵓寺詩云乘君素舸泛涇西
宛似雲門對若溪且從康樂尋山水何必東遊入會
稽良輔登天寶十一年進士第(爲團練所殺德宗時刺商州)
又狀江南十二詠云江南仲春天細雨色如煙絲爲
武昌柳布作石門泉
鮑防
憶長安十二詠云憶長安二月時玄鳥初至禖祠百
囀宮鶯繡羽千條御柳黃絲更有曲江勝地此來寒
食佳期
狀江南十二詠云江南孟春天荇葉大如錢白雪裝
梅樹青袍似葑田
防雜感詩云漢家海内承平久萬國戎王皆稽首天
馬常銜苜蓿花胡人歲獻蒲萄酒五月荔枝初破顔
朝離象郡夕凾關鴈飛不到桂陽嶺馬走皆從林邑
山甘泉御果垂仙閣日暮無人香自落遠物皆重近
皆輕雞雖有德不如鸖
防字子慎襄陽人正元初為禮侍策賢良方正得穆
質裴復柳公綽歸登崔邠韋純魏弘簡熊執易世美
防知人防於詩尤所感發以譏切當世與中書舍人
謝良弼友善號鮑謝
送薛補闕入朝云平原門下十餘人獨受恩多未殺
身每嘆漢家兄弟少更憐楊氏子孫貧柴門豈斷施
行馬魯酒郍堪醉近臣頼有軍中遺令在猶將談笑
對風塵
杜弈
憶長安十二詠云憶長安三月時上范遍是花枝青
門幾場送客曲水竟日題詩駿馬金鞭無數良辰美
景追隨
丘丹
憶長安十二詠云憶長安四月時南郊万乘旌旗嘗
酎玉巵更獻含桃絲籠交馳芳草落花無限金張許
史相隨
狀江南十二詠云江南季冬月紅蠏大如鯿湖水龍
為鏡鑪風氣作煙
韋蘇州秋夜寄丹云懷君属秋夜散步詠凉天山空
松子落幽人亦未眠
丹和云露滴梧葉鳴秋風桂花發中有學仙侶吹簫
弄明月
蘇州又贈丹云跡與孤雲遠心將野鸖俱那同石
氏子每到府門庭
丹和云久作煙霞侶暫將簮組親還同禇伯玉入館
忝州人
蘇州聽江笛送陳侍御云遠聽江上笛江上笛若君
還愁獨宿客更向郡齋聞
丹和云離樽聞夜笛寥亮入塞城月落車馬散悽惻
主人情
蘇州送丘員外還山詩云長棲白雲表暫訪高齋宿
還辭郡邑諠歸泛松江渌結茅隱蒼嶺伐薪響深谷
同是山中人不知往來躅靈芝非庭草遼鸖委池鶩
終當書里門一表高陽族
丹酬云側聞郡守至偶乘黃犢出不别桃源人一見
經累日蟬鳴念秋稼蘭酌動離瑟臨水降麾幢野艇
纔容膝參差碧山路目送江帆疾涉海得驪珠棲梧
慙鳳質媿非鄭公里歸掃蒙籠室
蘇州重送丘二十二還臨平山居云歲中始再見方
來又解携纔留野艇語已憶故山棲幽澗人夜汲深
林鳥長啼還持郡齋酒慰子霜露凄
丹和云賣藥有時至自知往來疎遽辞池上酌新得
日中書步出芙蓉府歸乘觳觫車猥蒙招隱作豈愧
班生盧此丹述懷之作
丹隱臨平山與韋蘇州往還韋有詩贈丹云高詞棄
浮靡正行表鄉閭未真南宮拜聊偃東山居
中元日鮑端公宅遇吳天師聮句云道流為柱史教
戒下真仙(維嚴)共契中元會初修内景篇(防鮑)遊方依地
僻卜室喜墻連(輔謝良)寶笥開金籙華池漱玉泉(弈杜)怪
龍隨羽翼青節降雲煙(青李)昔去遺丹竈今來變海田
(蕃劉)養形奔二景練骨度千年(輔謝良)騎竹投陂裏携壺
挂牖邊(槩鄭)洞中嘗入靜河上舊談玄(初陳允)伊俗笙歌
遠蓬壺日月偏(珣樊)清騾薊訓引白犬伯陽牽(丹丘)法受
相君後心存象帝先(渭呂)道成能縮地功滿欲昇天(淹范)
何意迷孤性含情戀數賢(筠吳)
鮑防代宗時以御史大夫歷福建江西觀察使吕渭
大曆間為浙西支使大曆末貶歙州司馬觀十二月
詩與中元聮句皆在江南時事也詠江南而憶長安
其意可見矣
嚴維
憶長安十二詠云憶長安五月時君王避暑華池進
膳甘瓜朱李續命芳蘭綵絲競處高明臺謝槐隂柳
色通逵
狀江南十二詠云江南春季天蓴葉細如絃池邊草
作逕湖上葉如船
維字正文越州人與劉長卿善長卿對酒寄維云陋
巷喜陽和衰顔對酒歌懶從華髮亂閑住白雲多郡
簡容垂釣家貧學弄梭門前七里瀨早晚子陵過維
荅云蘇躭佐郡時近出白雲司藥補清羸疾䆫吟絶
妙詞柳塘春水慢花塢夕陽遲欲識懷君意朝朝訪
檝師(州司馬時劉為睦)
維作越之諸暨尉劉隨州以詩送云愛爾文章逸還
家印綬榮退公兼色養臨下帶鄉情喬木映官舍春
山宜縣城應憐釣臺石閑却為浮名
維留别云中年從一尉自笑此身非道薄甘微禄時
艱耻息機晨趍本鄉府晝偃故山扉待見干戈畢何
妨更採薇
題靈一上人院新泉云山下新泉出泠泠比法源落
花纔有響濺石未成㾗獨映孤松色難分衆鳥喧唯
當清月夜觀定此禪門
送薛尚書入朝云卑情不敢論拜首入轅門列郡諸
侯長登朝八座尊凝笳臨水發行旆向風飜幾許遺
民泫同懷父母恩
哭靈一上人云一公何不住空有遠公名共說岑山
路今時莫可行舊房松更老新塔草初生經論傳緇
侣文章遍墨卿禪床枝幹折法字棟梁傾誰復修僧
史應知傳巳成
長卿送維赴河南充嚴中丞幕府云久别耶溪客來
乘使者軒用才榮入幕扶病喜同樽山屣留何處江
帆去獨飜暮情辭鏡水愁夢識雲門蓮府開花萼桃
源寄子孫何當舉嚴助偏沐漢朝恩
維贈别云早見登郎署同時跡下僚幾年江路永今
日國門遥文變騷人體官移漢帝朝望山吟度日接
枕話通霄萬里趍公府孤帆恨信潮康時知巳老聖
代耻逃堯
長卿蛇浦月下重送云秋風䬃䬃鳴條風月相和寂
寥黃葉一離一别青山暮暮朝朝寒江漸出高岸老
樹猶依斷橋明日行人巳遠空餘淚逐歸潮
維重别云月色今霄最明庭閑夜久天清愁静多年
左宦殷勤遠别深情溪臨脩竹煙色風落高梧雨聲
耿耿相看不寐遥聞擊拆山城
長卿七里瀨重送云秋江渺渺水空波越客孤舟欲
榜歌手折衰楊悲老别故人零落已無多
維重别云新安非故枉帆過海内如君有幾何醉裏
别時秋水色老人南望一狂歌
錢起送維尉河南云蕙葉青青花亂開少時趍府下
蓬萊甘泉未厭楊雄賦吏道何勞賈誼才征陌獨愁
雲蓋遠離筵只惜暝鍾催欲知别後相思處願植瓊
林向栢臺維終校書郎
鄭槩
憶長安十二詠云憶長安六月時風臺水榭逶迤朱
果雕籠香透分明紫禁寒隨塵驚久衢客散赭汗滴
瀝清驪
司空曙寄槩詩云倦枕欲徐行開簾秋日明手便笻
杖冷頭喜葛巾輕綠草前侵水黃花半上城虛銷此
風景不見十年兄
狀江南十二詠云江南孟秋天稻花白如氊素腕慙
新藕殘粧妬晚蓮
陳元初
憶長安十二詠云憶長安七月時槐花點散罘罳七
夕針樓競出中元香供初移繡轂金鞍無限遊人處
處歸隨
僧靈一有送元初卜居麻源詩云欲向麻源隱能尋
謝客蹤空山幾千里幽谷第三重嵓宇寧須葺荷衣
不待縫因君見往事為我謝喬松
陳孫移耶溪舊居呈陳元初校書云雞犬漁舟裏長
謠任興行即令邀客醉巳被遠山迎書笈將非重荷
衣着甚輕謝安無箇事忽起為蒼生
呂渭
憶長安十二詠云憶長安八月時闕下天高舊儀衣
冠共頒金鏡犀象對舞丹墀更愛終南㶚上可憐秋
草碧滋
狀江南十二詠云江南仲冬天紫蔗節如鞭海將塩
作雪山用火耕田
渭正元十一年知貢舉撓悶不能定去留寄詩前主
司曰獨坐貢闈裏愁多芳草生仙翁昨日事應見此
時情
中書省柳久枯死興元二年車駕還柳再榮謂之瑞
柳明年渭以為禮部賦題德宗甚惡之
渭字君載河中人德宗時為禮部侍郎與裴延齡姻
家擢其子上弟出為潭州刺史卒
范燈
憶長安十二詠云憶長安九月時登高望見崑池上
苑初開露菊芳林正獻霜梨更想千門萬戶月明砧
杵參差
狀江南十二詠云江南季夏天身熱汗如泉蚊蚋成
雷澤袈裟作水田
樊珣
憶長安十二詠云憶長安十月時華清士馬相馳萬
國來朝漢闕五陵共臘秦祠晝夜歌鍾不歇山河四
塞京師
狀江南十二詠云江南仲夏天時雨下如川盧橘垂
金彈甘蕉吐白蓮
劉蕃
憶長安十二詠云憶長安子月時千官賀至丹墀御
苑雪開瓊樹龍堂冰作瑶池獸炭氊爐正好貂裘狐
白相宜
狀江南十二詠云江南季秋天栗熟大如拳楓葉紅
霞翠蘆花白浪川
蕃登天寶六年進士第
賈弇
狀江南十二詠云江南孟夏天慈竹笋如編蜃氣爲
樓閣蛙聲作管絃
弇登大曆進士第柳子厚先友誌云弇長樂人善士
也爲校書郎卒
李益送校書賈弇東歸寄振上人詩云北風吹鴈數
聲悲况指前林是别時愁草不堪頻送遠白雲何處
更相期山隨匹馬行看暮路入寒城獨去遲爲向東
州故人道江淹巳擬惠休詩
沈仲昌
狀江南十二詠云江南仲秋天鱏鼻大如船雷是樟
亭浪苔為界石錢
仲昌登天寶九年進士第蕭穎士送劉方平沈仲昌
秀才同觀所試雜文云山東茂異有河南劉方平臨
汝沈仲昌以郡府計偕之尤當禮闈能賦之試餘勇
待賈未始踰辰吾徒相與登羣玉咀遺芳目臨雲外
思入神境佳哉樂乎意數子之出幽谷而漸于陸矣
李祐
袁江口懷王司勲王吏部云京華不啻三千里客淚
如今一萬雙若箇最為相憶處青楓黃竹入袁江
唐宗室也大曆元和間江南錄事參軍纂之子
李播
見志云去歲買琴不與價今年沽酒未還錢門前債
主鴈行立屋裏(人醉)魚貫眠
播登元和進士第
播以郎中典蘄州有李生携詩謁之播曰此吾未第
時行卷也李曰頃於京師書肆百錢得此遊江淮間
二十餘年矣欲幸見惠播遂與之因問何往曰江陵
謁盧尚書播曰公又錯也盧是某親表李慚悚失次
進曰誠若郎中之言與荆南表丈一時乞取再拜而
出
蕭靜
三湘有懷云柳絮飛來别洛陽梅花落後到三湘世
情已逐浮雲散離恨空隨江水長
崔子向
上鮑大夫云行盡江南塞北時無人不誦鮑家詩東
堂桂樹何年折直到如今少一枝(元時人鮑防正)
送惟詳律師自越之義興云陽羡諸峯頂何曾異剡
山雨晴人到寺木落夜開關縫衲紗燈晃看心錫杖
閑西方知有社未得與師還
子向正元以前為監察御史終南海從事裴鉶傳竒
云子向之子煒正元中人居南海
李逢吉
送令狐秀才赴舉云子有雄文藻思繁齠年射策向
金門前隨鸞鸖登霄漢却望風沙走塞垣獨憶忘機
陪出處自憐何力繼飛翻郍堪兩地生離緒蓬戶長
扄行旅喧
和嚴揆省中宿齋遇令狐員外當直之作云致齋分
直宿南宫越石盧諶此夜同位極班行猶念舊名題
章奏亦從公曾驅瓜士三邊靜新贈髯參六義窮竟
夕文昌知有月可憐如在庾樓中
望京臺上寄令狐華州云祗役滯南服頽思屬暮年
閑上望京臺萬山蔽其前落日歸飛翼連翩東北天
涪江適在下為我久潺湲中葉成文教德威清遠邊
頒條信徒尔華髮生蒼然寄懷三峯守岐路隔雲煙
奉酬忠武李相公見寄云直繼先朝衛與英能移孝
友作忠貞劔門失險曾縳虎淮水安流緣斬鯨黃閣
碧幢惟是儉三公二伯未為榮惠連忽贈池塘句又
遣羸師破膽驚
酬致政楊祭酒見寄云初還相印罷戎旃獲守皇居
在紫煙妄比鄼侯功蔑尔每懷疎傳意悠然應將半
俸霑閭里料入中條訪洞天十載别離那可道倍令
驚喜見來篇
逢吉與令狐楚有唱和詩曰斷金集裴夷直為之序
云二相未遇時每有所作必驚流軰不數年遂壓秉
筆之士及入官登高益復隆高我不求異他人自遠
逢吉卒楚有題斷金集詩云一覧斷金集載悲埋玉
人牙絃千古絶珠淚萬行新
楊乘
甲子歲書事時上黨用兵討賊云竪子未鼎烹大君
尚旰食風雷隨出師雲霞有戰色犒功椎萬牛募勇
懸千帛武士日曳柴飛將競執馘喜氣迎捷書懽聲
送羽檄天兵日雄強桀犬稍離坼賊臂既巳斷賊喉
既巳搤樂禍但鯨鯢同惡惟肘腋小大勢難侔逆順
初不敵違命固天亡恃險乖長策蠆毒久萌牙狼顧
非日夕禮貎忽驕狂䟽奏遂指斥動衆豈佳兵含忍
恐無益鴻恩既巳孤小效不足惜腐儒一鉛刀投筆
時感激帝閽不敢干恓恓坐長畫
南徐春日懷古云六代驕奢地三春物象繁靈湖通
漲海天塹隔中原曉渡高帆駃隂風巨艦翻旌旗西
日落戈甲夏雲屯豹變資陳武龍飛擁晉元風流前
事盡文物舊儀存邪侮嘗移潤忠貞幾度冤興亡山
兀兀今古水渾渾露暖蜂偷蘂鶯啼日到軒酒腸堆
麴蘖詩思遶乾坤愁夢全無蝶離憂每愧萱形骸勞
大塊玉石任炎崑出處寧由巳升沉未足言且應中
聖樂坐起任昏昏
建鄴懷古云故城故壘滿江濆盡是干戈舊苦辛見
此即須知帝力生來便作太平人
吳中書事云十萬人家天壍東管絃臺榭滿春風名
歸范蠡五湖上國破西施一笑中香逕自生蘭葉小
響廊深映月華空樽前多暇但懷古盡日愁吟誰與
同牓句云自怜乖拙兩何如晝泥琴聲夜泥書數拍
胡笳彈未熟故人新命畫胡車
乘甲子年書事乃會昌四年討劉稹也張為作主客
圖以白樂天為廣大教化主而以乘為入室之上
乘宣宗大中初登第官終殿中侍御史楊維直四子
發假收嚴發以春為義其子以柷以乘為名假以夏
為義其子以照為名收以秋為義其子以鉅鏻鑑為
名嚴以冬為義其子以注涉浻為名皆以文學登苐
時號修行楊家與靖恭諸楊比於華盛
唐詩紀事卷第四十七
