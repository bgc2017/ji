唐詩紀事卷第三十一
竇叔向竇常竇牟竇羣
竇庠竇鞏常建李約
柳中庸郭鄖韋處厚權德輿
張薦楊於陵許孟容崔邠
馮伉潘孟陽武少儀鄭常
鄭轅韓濬王濯張莒
張叔良
竇叔向(五子常牟羣庠鞏)
叔向字遺直京兆人代宗時常衮為相用為左拾遺
内供奉及貶亦出爲溧水令四子登第羣以處士隱
毗陵韋夏卿薦之朝德宗擢爲左拾遺代武元衡爲
中丞薦吕温羊士諤爲御史李吉甫以二人躁險持
不下羣怨吉甫伺吉甫隂事幾爲憲宗所誅羣與兄
常牟弟庠鞏皆爲郎工詞章爲聮珠集行於時義取
昆弟若五星然
常字中行登第隱居二十年終國子祭酒
牟字貽周終國子司業
庠字胄卿終婺州刺史
鞏字友封元稹節度武昌辟爲御史中丞充副使雅
裕有名于時平居與人言若不出口世號囁嚅翁卒
於武昌
叔向寒食賜恩火云恩光及小臣華燭忽驚春電影
隨中使星輝拂路人幸因榆柳暖一照草茅貧
端午日恩賜百索云仙宫長命縷端午降殊私事盛
蛟龍見恩深犬馬知餘生儻可續終冀答明時
酬李袁州嘉祐云少年輕會復輕離老大關心揔是
悲強說前程聊自慰未知携手定何時公才屈指登
黃閣匪服胡顔上赤墀想到長安誦佳句滿朝誰不
念瓊枝蓋嘉祐以詩送叔向并寄其弟紓云自歎未
霑黃紙詔那堪遠送赤墀人老為僑客𥚹相戀素是
詩家倍益親妻兒共載無羈思鴛鷺同行不負身憑
尔將書通令弟惟論華髮愧頭巾故叔向詩有瓊枝
之句
竇常
常任武陵寒食日次松滋渡先寄劉員外云店花榆
夾曉風前雲際離離上峽船江轉數程淹驛騎楚曾
三戶少人煙看春又遇清明節筭老重經癸已年幸
得住山當郡舍在朝常詠十居篇
常初登第常道茂云二十年後出官後五度奏官勑
皆不下即攝職久之至大曆十四年及第即二十年矣
北固晩眺云小園芒種後梅天風雨凉露蠶開晩簇
江燕遶危檣山趾北來固潮頭西比長年年此登聎
人事幾銷亡
途中立春寄楊郇伯云浪迹終年客驚心此地春風
前猶去馬澤畔耦耕人老大交情重悲凉外物親子
雲今在宅應見柳條新
七夕寄懷云露盤花水望三星髣髴虛無降匹靈斜
漢沒時人不寐幾條蛛網下風庭
竇牟
元日喜聞大禮寄四學士六舍人云有事郊壇畢無
私日月臨歲華春更早天瑞雪猶深玉輦回時令金
門降德音翰飛鴛別侶叢植桂為林粉澤資鴻筆薰
和本素琴禮成戎噐下恩徹鬼方沉麟爵來稱紀官
師退絶箴道風黃閣静祥景紫垣隂壽酒朝時獻農
書直夜尋國香煴翠幄庭燎赩紅衾漢魏文章盛堯
湯雨露霃密辭投水石精義出沙金宸扆親惟敬鈞
衡近匪侵長駈千里駿清唳九霄禽慶賜迎新服齊
莊棄舊簪忽思班女怨遥聽越人吟末路甘貧病流
年苦滯淫夢中清瑣闥歸處碧山岑竊抃聞韶濩觀
光想韎任大哉寰海晏不筭子牟心
牟秋夕閑居對雨贈別盧坦云燕燕辭巢蟬䖻枝窮
居積雨壞藩籬夜長簷溜寒無寢日晏厨煙濕未炊
悟主一言那可學從軍五百竟徒為故人駿馬朝天
使洛下秋聲恐要知
竇羣
黔中書懷云萬事非京國千山擁麗譙佩刀看日曬
賜馬傍江調言語多重譯壺觴每獨謠㳂流如着翅
不敢問歸橈
竇庠
陪留守韓僕射巡内至上陽宫感歎云愁煙漠漠草
離離太液鈎陳處處疑薄暮毁垣春雨裏殘花猶發
萬年枝
竇鞏
代隣叟云年來七十罷耕枽就煖支羸強下床滿眼
兒孫身外事閑梳白髮對斜陽
永寧小園寄接近校書云故里心期柰別何手移芳
樹憶庭柯東臯黍熟君應醉梨葉初紅白露多
寄南遊弟兄云書來未報幾時還知在三湖五嶺間
獨立衡門秋水闊寒鵶飛去日㗸山
自京將赴黔南云風雨荆州二月天問人初雇峽中
船西南一望雲和水猶道黔南有四千
南遊感興云傷心欲問當時事唯見江流去不迴日
暮東風春草綠鷓鴣飛上越王臺
放魚云金錢贖得免刀㾗聞道禽魚亦感恩好去長
江千萬里不須辛苦上龍門(時也武昌)
宮人斜云離宮路遠北原斜生死恩深不到家雲雨
今歸何處去黃鸝飛上野棠花
新營别墅寄兄云懶性如今成野人行藏由興不由
身莫驚此度歸來晚買得山居正值春
樂天與微之書云君興有餘力且與僕悉索還往詩
中取其尤長者如張十八古樂府李二十新歌行(也紳)
盧楊二秘書律詩(巨源貞與)竇七(也鞏)元八絶句博考精掇
編而次之號元白往還詩集衆君子得擬議於此者
莫不踊躍歡喜以為盛事
常建
清晨入古寺初日明高林竹徑通幽處禪房花木深
山光悅鳥性潭影空人心萬籟此都寂但餘鍾磬音
(山寺院題破後禅)
江上調玉琴一絃清一心泠冷七弦遍萬木澄幽隂
能使江月白又令江水深始知梧桐枝可以徽黃金
(琴興江上)
夢太白西峰云夢寐昇九崕杳靄逢元君貴我太白
岑寥寥辭垢氛結宇在星漢宴林閉氲氛簷楹覆餘
翠巾舄生片雲時往溪谷間孤亭晝仍曛松峰引天
影石瀨清霞文括目緩舟趣霽心投鳥羣春風又搖
櫂潭島花紛紛
宿王昌齡隱居云青溪深不測隱處惟孤雲松際露
微月清光猶為君茅亭宿花鳥藥院滋苔紋(余)亦謝
時去西山鸞鸖羣
歐陽永叔云吾嘗愛建竹逕通幽處禪房花木深欲
效其語作一聮久不可得始知造意者為難工也來
青州得一山齋不意平生想見而不能道以言者乃
為已有於是益欲希其髣髴竟爾莫獲一言
丹陽殷璠撰河(英岳)靈集首列建詩愛其山光悦鳥性
潭影空人心
商璠云高才而無貴位誠哉是言也曩劉楨死於文
學左思終於記室鮑昭卒於參軍今常建亦满於一
尉悲夫建詩似初發通莊却尋野逕百里之外方歸
大道所以其旨遠其興僻佳句輙來惟論意表至如
松際露微月清光猶為君又山光悅鳥性潭影空人
心此例數十句並可稱為警策一篇盡善者戰餘落日
黃軍敗鼓聲死今與山鬼隣殘兵哭遼水思既邈苦
詞又警絶潘岳雖云能叙悲怨未見如此章句也
昭君墓云漢宮豈不死異域猶傷沒萬里䭾黃金蛾
眉為枯骨廻軍夜出塞立馬起不發憤恨丹青人墳
上哭明月
弔王將軍墓云嫖姚北伐時深入強千里戰餘落日
黃軍敗鼓聲死常聞漢飛將可奪單于壘今與山鬼
隣殘兵哭遼水
送李十一尉臨溪云泠泠花下琴君唱渡江吟天際
一帆影預懸離別心以言神仙尉因致瑶華音迴軫
撫商調越溪澄碧林
李約
汧公勉之子也為兵部外郎與主客外郎張諗同官
每單床静言連旦不寐故約贈韋徵君况詩曰我有
心中事不向韋三說秋夜洛陽城明月照張八
歲日感懷云曙氣變東風蟾壺夜漏窮新春幾人老
舊曆四時空身賤悲添歲家貧喜過冬稱觴唯有感
歡慶在兒童
觀祈雨云枽條無葉土生烟簫管迎龍水廟前朱門
幾處看歌舞猶恐春隂咽管絃
過華清宫云君王遊樂萬幾輕一曲霓裳四海兵玉
輦昇天人已盡故宫猶有樹長生
從軍行云看圖閑教陣畫地静論邊烏壘天西戍鷹
姿塞上川路長唯筭月書遠每題年無復生還望翻
思未別前
柵濠三面闘箭盡舉烽頻營柳和煙暮關榆帶雪春
邊城多老將磧路少歸人殺盡金河卒年年添塞塵
候火起鵰城塵沙擁戰聲游軍藏虜幟降騎說蕃情
霜落彪池淺秋深太白明嫖姚方虎視不覺說添兵
約雅度簡遠有山林之致在潤州得古鐡一片擊之
清越又養一猨名山公月夜泛江登金山鼓琴猨必
嘯和曾佐庶人李錡幕至金陵屢讃招隱寺摽致一
日庶人宴寺中明日謂曰予嘗稱招隱之致昨日遊
宴何殊州中約曰某所賞者疎野耳若遠山將翠幕
遮古松用綵物褁羶腥涴鹿跑泉音樂亂山鳥聲此
則實不如在叔父大廳也性又嗜茶能自煎曰茶湏
緩火炙活火煎活火炭火有熖者曾奉使行陜州硤
石縣東愛渠水清流旬日忘發梁武造寺令蕭子雲
飛白大書一蕭字約自江淮竭産致歸洛中匣於小
亭號曰蕭齋
約城南訪裴氏昆季云相思起中夜夙駕訪柴荆早
霧枽柘隱曉光溪澗明村蹊蒿棘間往往斷新耕貧
野煙火微盡無烏鳶聲田頭逢餉人道君南山行南
山千里峯盡是相思情野老無拜揖村童多躶形相
呼看車馬顔色喜相驚荒圃鷄豚樂雨牆禾莠生欲
君知我來壁上空書名
柳中庸
江行詩云繁隂乍隱洲落葉初飛浦蕭蕭客舟帆暮
入寒江雨
夜渡江云夜渚帶浮煙蒼茫晦遠天舟輕不覺動䌫
急始知牽聽笛遥尋岸聞香暗識蓮唯看去帆影常
恐客心懸
李端司馬於瓜州寄中庸云懷人同不寐清夜起論
文月魄正出海鴈行斜上雲寒潮來灔灔秋葉下紛
紛便送江東去徘徊只待君
又江上別中庸云秦人江上見握手便沾衣
中庸子厚之族御史并之弟也與弟中行皆名有文
咸為官早死
叚成式酉陽雜爼載中庸善易嘗詣普寂公公曰筮
吾心所在也柳曰和尙心在前簷第七題復問之在
某處寂曰萬物無逃於數也吾將逃矣嘗試測之柳
久之矍然曰至矣寂然不動吾無得而知矣
郭鄖鄖
寒食寄李補闕云蘭陵士女滿晴川郊外紛紛拜古
埏萬井閭閻皆禁火九原松栢自生煙人間後事悲
前事鏡裏今年老去年介子終知禄不及王孫誰豈
一相憐
李公垂云常州建元寺在郡東郭松扉竹院各在㟠
阜每歲寒食里人洒掃經過之所大曆中詩人郭鄖
賦寒食詩當時以為絶唱嘗在兒童即聞此詩因和云
江城物候傷心地遠寺經過禁火辰芳草壠邊迴首
客野花叢裏斷腸人紫荆繁艷空門晝紅藥深開古
殿春歎惜光隂催白髮莫悲風月獨沾巾
皇甫冉送鄖詩云纔見吳州百草春巳聞燕鴈一聲
新秋風何處催年急偏逐山行水宿人
鄖大曆貞元詩人也
韋處厚
盛山十二詩韓退之序云韋侯昔以考功顯曹盛山
僻郡奪所宜處納之惡地以枉其材韋侯將怨且不
釋矣或曰不然夫得利則躍躍以喜不得利則戚戚
以泣若不可生者豈韋侯之謂哉韋侯讀六藝之文
探周公孔子意又妙能為辭章可謂儒者夫儒者之
於患難苟非其自取之其拒而不受於懷也若築河
堤以障屋霤其容而消之也若水之於海冰之於夏
日其玩而忘之以文辭也若奏金石以破蟋蟀之鳴
䖝飛之聲况一不快於考功盛山一出入息之間哉
未幾果有以韋侯所為十二詩遺余者其意方且㠯
入溪谷上巗石追逐雲月不足日為事讀而詠歌之
令人欲弃百事往而與之游不知其出於巴東以属
朐䏰也于時應而和者凡十人及此韋侯爲中書舍
人侍講六經禁中和者通判元司馬稹爲宰相洋州
許使君康佐爲京兆忠州白使君(居易)爲中書舍人李
使君(儉景)爲諫議大夫黔州嚴中丞謩爲秘書少監温
司馬造爲起居舍人皆集闕下於是盛山之十二詩
與其和者大行於時聮爲大卷家有之焉慕而爲者
將日益多則分爲別卷韋侯俾予題其首
隱月岫云初映鈎如線終䘖鏡似鈎遠澄秋水色高
倚曉河流
流杯渠云激曲縈飛箭浮溝泛滿巵將來山太守草
向習家池
竹嵓云不資冬日秀為作暑天寒先植誠非鳳來翔
定是鸞
繡衣石榻云(御置為温侍)嵓巉雪中嶠磊落標方峭勿為
枕蒼山還當礎清廟
宿雲亭云雨合飛危砌天開卷曉䆫齊平聮郭柳帶
繞抱城江
梅谿云夾岸凝輕素交枝漾淺淪味調方薦實臘近
又先春
桃塢云噴日舒紅景通蹊茂綠隂終期王母摘不羡
武陵深
胡盧沼云䟽鑿徒為巧圓窪目可澄倒花紛錯秀鑑
月静&KR0636;冰
茶嶺云頋渚吳商絶蒙山蜀信稀千叢因此始含露
紫英肥
盤石磴云繚繞緣雲上璘玢甃玉聮高高曾幾折極
目瞰秋鳶
琵琶臺云褊地難層因崕遂削成淺深嵐暲色盡
向此中呈
上士缾泉云(師置為柳律)綆汲豈無井㒹巗貴非浚願洗
塵垢餘一雨根莖潤
權德輿
三雜詩云婉彼嬴氏女吹簫偶蕭史彩鸞駕非煙綽
約两仙子神期諒交感相顧乃如此豈比成都人琴
心中夜起
陽臺巫山上風雨忽晴曠朝雲與遊龍變化千萬狀
魂交復目斷縹緲難比况蘭澤不可親凝情坐惆悵
淇水春正深上宫蘭葉齊光風兩搖蕩鳴珮山中閨
一顧授横波千金呈瓠犀徒然路傍子怳怳復悽悽
侍御從舅初免職歸東山寄以詩云靡靡南軒蕙迎
風轉芬滋落落幽澗松百尺無附枝世物自多故達
人心不羈偶陳幕中畫未負林間期感恩從慰薦循
性難縶維野鸖無俗質孤雲多異姿清泠松露泫照
灼巗花遲終當税塵駕來就東山嬉
江行四首云曉風搖五两殘月映石壁稍稍曙光開
片帆在空碧(右曉)
孤舟漾暖景獨鸖下秋空安流日正晝淨綠天無風(晝右)
古樹夕陽盡空江暮靄收寂寞叩船坐獨生千里愁(晚右)
猿聲到枕上愁夢紛難理寂寂深夜寒清霜落秋水(夜右)
德輿字載之元和中為相其文雅正贍縟動止無外
飾其醖藉風流自然可慕
楊嗣復序其文集曰正元中奉詔考定賢良草澤之
士昇名七十七人及為禮部侍郎擢進士第者七十
有二鸞鳳𣏌梓舉集其門登輔相之位者前後十人
載之送陳秀才應舉序云陳侯工詩賦長波清瀾浩
浩不窮屯田柳郎中為予誦其佳句曰地偏雲自起
日暮山更深及獲其卷又有過於是者(名今載於此不知陳氏之)
和潘孟陽廻文絶句云酒杯春醉好飛雲晩庭閑久
憶同前賞中林對遠山
張薦
德宗時薦作秘書監權載之以離合詩贈之云黃葉
從風散暗嗟時節換忽見鬢邊霜勿辭林下觴躬行
君子道&KR1412;負芳名早帳殿漢官儀巾車塞垣草交情
劇斷金文律每招尋始知蓬山下如見古人心
薦和云移居既同里多幸陪君子引雅重當朝弓旌
早見招植根瓊林圃直夜金閨步勸深子玉銘力競
相如賦間闊向春闈日復想光儀格言信難繼木石
強為詞
薦和潘孟陽迴文絶句云遲遲日氣暖漫漫雪天春
知君欲醉飲思見此交親
薦字孝舉唐史有傳
崔邠
和權載之離合詩云脉脉羡佳期月夜吟麗詞諫垣
則隨步東觀方承頋林雪消艷陽簡册漏華光坐更
芝蘭室千載各芬芳節苦文俱盛即時仍並命翩翻
紫霄中羽翮相輝映
字處仁時為中書舍人唐史有傳
楊於陵
和權載之離合詩云校德盡珪璋才臣時所揚放情
寄文律方茂經邦術王猷符發揮十載契心期晝遊
有嘉話書法無隱辭信兹酬和美言與芝蘭比昨來
恣吟繹日覺祛蒙鄙
時為中書舍人唐史有傳
許孟容
荅權載之離合詩云史才司秘府文哲今超古亦有
擅風騷六聮文墨曹聖賢三代意工藝千金字化識
從臣謠人推仙閣吏如登崐閬時口誦靈真詞孫簡
下威鳳系霜瓊玉枝
時為給事中唐史有傳
馮伉
和權載之離合詩云車馬退朝後聿懷在文友動詞
宗伯雄重美良史功亦曾吟鮑謝二妙尤增價雨霜
鴻唳天匝樹鳥鳴夜簟思客縱横早擅希代名息心
欲焚硯自&KR0804;陪羣英
時為給事中唐史有傳
潘孟揚
和權載之離合詩云詠歌有離合永夜觀酬荅笥中
操綵牋竹簡何足編意深俱妙絶心契交情結計彼
官接聮言初並清切翔集本相隨羽儀良在斯煙雲
競文藻因喜翫新詩
春日雪以廻文絶句呈張薦權德輿云春梅雜落雪
發樹幾花開真湏盡興飲仁里願同來時未四十為
戶部侍郎唐史有傳
武少儀
和權載之離合詩云少年慕時彦小晤文多變木鐸
比羣英八方流德聲雷陳美交契雨雪音塵繼恩頋
各飛翔因詩覩瑰麗傳野絶遺賢人希有盛遷早歛
風與雅日詠贈酬篇
時為國子司業
鄭常
寄邢逸人云羡君無外事日與世情稀地僻人難別
溪深鳥自飛儒衣荷葉老野飰藥苖肥疇昔江湖意
如今憶共歸
謫居漁陽至白沙阻雨題驛云漁陽知近遠見說過
湓城雲雨經春客江山幾日程終隨驚鳥去祗待海
潮生前路逢漁父多慙問姓名
送頭陀上人自廬山歸東溪云僧家無住着早晩出
東林行道非真相頭陁是苦心持齋山果熟倚錫野
雲深溪寺誰相待香花與梵音
高仲武云常省静婉靡雖未洪深已入文流翻翻然
有士風故錄之
鄭轅
清明賜新火詩云改火清明後優恩賜近臣漏殘丹
禁晚燧發白榆新瑞彩來雙闕神光煥四隣氣回侯
第暖煙散帝城春利用調羹鼎餘輝燭縉紳皇明如
照隱願及聚螢人
轅大曆九年進士
韓濬
清明賜新火詩云玉騎傳紅燭天厨賜近臣火隨黃
道見煙繞白榆新榮耀分他室恩光共此辰更調金
鼎膳還暖玉堂人灼灼千門映煇煇萬井春應憐聚
螢者瞻望獨無隣
李端送濬及第歸江東覲省詩云登龍兼折桂歸去
當高車舊楚楓猶暗前隋柳已疎月中逢漢客浪裏
得卿書見說江邊住知君不厭魚
濬大曆九年進士
王濯
清明賜新火詩云御火傳香殿華光及侍臣星流中
使馬燭燿九衢人轉影連金屋分煇麗錦茵熖迎紅
蘂發煙染綠條春助律和風早添爐暖氣新誰憐一
寒士猶望照東隣
濯登大曆九年進士第
張莒
元日望含元殿御扇開詩云萬國來朝歲千秋覲聖
君輦迎仙仗出扇匝御香焚俯對朝容近先知曙色
分冕旒開處見鍾磬合時聞影動承朝日花攅似塵
雲蒲葵那可比徒用隔炎氛
柳子厚先友碑云莒常山人登大曆九年第大中時
官吏部外郎
張叔良
長至日上公獻壽詩云鳳闕晴鍾動鷄人曉漏長九
重初啟鑰三事正稱觴日至龍顔近天旋聖曆昌休
光連雪净瑞氣雜爐香化被君恩洽恩霑士庶康不
因稽舊典誰得紀朝章
叔良登廣德二年進士第
唐詩紀事卷第三十一
