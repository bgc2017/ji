唐詩紀事卷第七十五
僧虚中貫休僧齊已殷七七
許碏許宣平裴修然
僧虚中
寄中條司空啚侍郎詩曰門徑放莎垂往來投刺稀
有時聞御禮特地掛朝衣嶽信僧傳去天香鸖帶歸
他年二南旨無復更衰微(作開聞一)
又云逍遥短褐成一劍動精靈白晝夢仙島清晨禮
道經黍苗侵野逕桑椹汚閑庭肯要爲鄰者西南太
華清
啚贈虚中云十年華嶽峰前住只得虚中兩首詩言
得其意趣也
虚中宜春人也遊瀟湘山水與齊已尚顔栖蟾為詩
友住湘西粟城寺潭州烏氏子希振侍中好事每出
迎納於詩閣虚中好燒火烟昏彩翠去後又復粉飾
又題馬侍郎池亭云嘉魚在深處幽鳥立多時
聽軒轅先生琴云訣妙與功精通宵膝上横一堂風
冷淡千古意分明㘴客神䰟凝巢禽耳目傾酷哉傷
紂世曾不遇先生
芳艸云綿綿芳草綠何處動深思金谷人亡後沙場
日暖時龍鱗蔵有瑞風雨洒無私欲採蘭兼蕙清香
可贈誰
善卷壇云耕荒鑿原時高趣在希夷大舜欲遜國先
生空歛眉五溪清不足千古美無虧縱遣亡淳者何
人投所思(傳疑亡淳字)
經賀監舊居云不戀明皇寵歸來鏡水隅道裝鸖汀
識春醉釣人扶逐朵雲如吐成行鴈佀驅蘭亭名景
在蹤跡未爲孤
贈屏風岩栖蟾上人云嵓房高且靜住此幾寒暄鹿
齅安禪石猿啼乞食村朝陽生樹罅古道透雲根獨
我閑相覓凄凉碧洞門
泊洞庭云槐柳未知秋依依舘驛頭客心俱念遠時
雨自相留浪沒貨魚市帆高賣酒樓夜來思展轉故
里在南州
僧貫休
姓姜氏字德隠婺州蘭溪人錢鏐自稱吳越國王休
以詩投之曰貴逼身來不自由幾年勤苦蹈林丘滿
堂花醉三千客一劍霜寒十四州萊子衣裳宫錦窄
謝公篇詠綺霞羞他年名上凌烟閣豈羡當時萬戸
侯鏐諭改為四十州乃可相見曰州亦難添詩亦難
改然閑雲孤鶴何天而不可飛遂入蜀以詩投王建
曰河北河南處處災惟聞金蜀少塵埃一瓶一鉢垂
垂老萬水千山得得來秦苑幽栖多勝景巴歈陳貢
愧非才自慙林藪龍鐘者亦得親登郭隗臺建遇之
甚厚建二年召令誦近詩時貴戚皆㘴休欲諷之乃
稱公子行云錦衣鮮華手擎鶻閑行氣貌多輕忽稼
穡艱難緫不知五帝三皇是何物建稱善貴倖皆怨
之休與齊已齊名有西岳集十卷吳融爲之序卒死
于蜀
休每得句云只堪供養佛故懷贈武昌棲一云凮清
江上月霜洒月中砧得句先呈佛無人知此心
休工篆隷初在荆州成中令問其筆㳒曰此事湏登
壇而授詎可草草言之成怒逓放黔中因為病鸖詩
曰見說氣清邪不入不知爾病自何來
赤旃壇塔六七級白&KR1341;蓞花三四枝禪客相逢只彈
指此心能有幾人知石霜問云如何是此心休不能
荅石霜云汝問我荅休即問之霜云能有幾人知
唐末寇亂休避地渚官荆帥高氏優待之舘于龍興
寺會有謁宿話時政不治乃作酷吏詞以刺之云霰
雨灂灂風吼如斸有叟有叟暮投我宿吁歎自語云
太苛酷如何如何掠脂斡肉吳姬唱一曲等閑破紅
束韓娥唱一曲錦叚鮮照屋寧知一曲兩曲歌曾使
千人萬人哭不惟哭亦白其頭飢其族所以祥凮不
來和風不復蝗兮蠈兮東西南北遂離荆門立趋井
絡上蜀主陳情之詩
春山行云重疊大古色濛濛花雨時好山行恐盡流
水語相隨黑壤生紅葉黃猨領白兒因思石橋日曾
與道人期
晚泊湘江懷古云烟浪濛秋色高吟佀得隣一輪湘
渚月千古獨酲人岸濕穿花遠風香禱廟頻只應䛕
佞者到此不傷神
天台老僧云獨住無人處松龕嶽雪侵僧中九十臘
雲外一生心白髮垂不剃青眸笑更深猶能指孤月
爲我暫開襟
寒夜思盧山賈生云山兄詩僻甚寒夜更何爲覓句
如頑㘴嚴霜打不知石膏粘木履崕栗落冰池近見
禪僧說生涯勝往時
雪夜寄友人云皓彩中霄合開門失所從何年今夜
意共子老孤峰氣射燈花落光侵壁罅濃唯君心佀
我吟到五更鐘
苦熱云松桂晝不動陽烏飛半天稻麻傾結實沙石
欲生煙毒氣仍干扇高枝不立蟬舊山多積雪歸去
是何年
途中逢周朴云東西南北路相遇共興衰世獨無知
已子從何處來菊衰芳草在程遠宿烟開儻遇中興
主還應不用媒
題嶧桐律師院云律中麟角者高淡出塵埃芳草不
曾觸幾生如此來壑風吹磬斷杉露滴花開如結林
中社伊余願一陪
言詩云經天緯地物動必是仙才幾處覓不得有時
還自來真風含素髮秋色入靈臺吟向霜蟾下終湏
神鬼哀
休糧僧云不食更何求自由終自由身輕嫌衲重天
旱爲民愁供器誰將去生臺蟻不遊會湏傳此術歸
去老林丘
觀地獄啚云峨峨水劍閣有樹不堪攀佛手遮不得
人心似等閑周王應未雪白起作何顔盡日空彈指
忙忙塵世間
山居五首云休話喧譁事事難山翁只合住深山數
声清磬是非外一箇閑人天地間綠圃空階雲冉冉
異禽靈草水潺潺無人爲向君王道岩桂枝高正好
攀詎是言休即便休清冷孤㘴碧溪頭三間茆屋無
人到十里松關獨自遊明月清風宗炳社夕陽秋色
庾公樓修心未到無心地萬種千般逐水流
心心心不住希夷石室巉岩白髮垂惜竹不除當路
笋愛松留得礙人枝焚香開卷雲生砌卷箔冥心月
在池無限故人頭盡白不知頭白又何之
自古浮華能幾朝逝波終日去滔滔漢王廢苑生秋
草吳主荒宫入夜濤滿屋黃金機不息一頭白髮氣
猶高豈知物外金仙子甘露天香滴毳袍
翠竇烟巖畫不成桂香瀑沫雜芳馨撥霞掃雪和雲
母掘石移松得茯苓好鳥傍花窺玉磬嫰苔和水汲
金瓶從他人笑從他笑地覆天翻也只寧
經東林寺云白薝蔔花露滴滴碧苾芻草雨濛濛田
地更無塵一點是何人合住其中
夜夜曲云蟪蛄切切風騷騷芙蓉噴香蟾蜍高孤燈
耿耿征婦勞更深撲落金錯刀
古意云乹坤有清氣散入詩人脾聖賢遺清風不在
惡木枝千人萬人中一人兩人知憶在東溪日花開
葉落時幾擬以黃金鑄作鍾子期
僧齊已
僧齊已有詩名住襄州謁鄭谷獻詩云高名喧省闥
雅頌出吾唐疊巘供秋望無雲到夕陽自封修藥院
别下着僧牀幾夢中朝事久離鴛鷺行谷覽之云請
改一字方可相見經數日再謁稱已改得詩云别掃着
僧床谷嘉賞結爲詩友還人詩卷云李賀李白遺機
杼散在人間不知處聞君收在芙蓉江日聞鮫人織
秋浦金梭劄劄文離離吳姬越女羞上機鴛鴦浴烟
鸞鳳飛澄江曉映餘霞輝仙人手持玉刀尺寸寸酬
君與珠璧裁作霞裳何處披紫皇殿裏深相覓
後唐明宗太子從榮好作歌詩高輦軰多依附之觀
碁詩云看他終一局白却少年頭
齊已中秋詩云東林莫礙漸高勢四海正看當時路
從榮果謀不軌唱和者言陟嫌疑皆就誅惟齊已得
荆帥高令公匿而獲免
中秋月云空碧無雲露濕衣衆星光外湧清規東樓
莫礙漸高勢四海待看當路時還許分明吟皓魄肯
教幽暗取丹枝可憐半夜嬋娟影正對五侯殘酒巵
早行云舟子相呼起長沙未五更幾看星月在猶帶
夢魂行鳥亂村林迥人喧水柵横蒼茫平野水慚愧
遠峰名
詠鴈云瀟湘水暖全迷鶴邏逤川寒只有鵰誰向孤
舟憶兄弟㘴看連鴈渡横橋
詠鸎云何事經年閟好音暖風催出囀喬林羽毛新
刷陶潜菊喉舌初調叔夜琴怕雨並栖紅杏密避人
䨇入綠楊深曉來枝上千般語佀共桃花訢舊心
夏日草堂作云沙泉帶草堂紙帳卷空床靜是真消
息吟非俗肺腸園林坐清影梅杏嚼紅香誰住原西
寺鍾聲送夕陽
寄方干處士鑑湖舊居云賀監舊山川空來近百年
聞君與琴鶴終日在漁船島路深秋石湖澄半夜天
雲門幾回厺題徧好林泉
寄錢唐羅給事云噴噴嘔䜛書無人誦子虚傷心天
佑末搔首懿宗初海樹青叢短湖山翠點疎秋濤看
足否羅刹石邊居
戊辰歲湖中寄鄭谷郎中云白髮久慵簮常聞病亦
吟瘦應成鶴骨閑想佀禪心上國楊花亂滄洲荻笋
深不堪思翠蓋西望獨沾襟
劍客云拔劍遶殘罇歌終便出門西風滿天雪何處
報人恩勇死尋常事輕讎不足論翻嫌易水土細碎
動離魂
歸鴈云塞門春亦暖連影起蘋風雲夢千行厺瀟湘
一夜空江人空舉網虜將又虛弓莫失南來伴衡陽
樹即紅
東林作寄金陵知己云十八賢真在時來拂榻看已
知前事遠更結後人難泉滴勝清磬松香掩白壇憑
君聽朝貴誰欲猒簮冠
山寺喜道士至云閏年春過後山寺始花開還有無
心者閑尋此境來鳥幽聲忽斷茶好味重廻知住南
岩久冥心㘴綠苔
老將云破虜與平戎曾居第一功明時不用武白首
向秋風馬病霜飛草弓閑鴈過空兒孫已成立膽氣
亦英雄
聞貫休下世云吾師詩匠者真箇碧雲流争得梁太
子重為文選樓錦江新塜樹婺女舊山秋欲去焚香
禮啼猿哭阻修
豋祝融峰云猨鳥共不到我來身欲浮四邊空碧落
絶頂正清秋宇宙知何極華夷見細流壇西獨立久
白日轉神州
贈孫生云傳家詩自君别是繼詩人道出千途外功
争一字新寂寥中影迹霜雪裏精神待折東堂桂歸
來更苦辛
邊上云漢地從休馬胡家自牧羊都來消帝道渾不
用兵防草上孤城白沙飜大漠黃秋風起邊鴈一一
向瀟湘
行路難云下浸與高盤不爲行路難是非真險惡反
覆作峰巒漆媿同時黑朱慚巧處丹令人畏相識欲
畫白雲看
觀水云范蠡東浮闊靈均北泛長誰知遠烟浪别有
好思量故國門前急天崕照裏忙難收樓上興渺漫
正斜陽
聽李先生琴云仙子弄瑶琴仙山杉月深此聲含太
古誰聽到無心洒石霜千片噴空瀑萬尋何人傳指
㳒携向海中岑
寄陸龜蒙云萬卷功何用徒稱處士休閑歌太古石
醉聽洞庭秋道在誰開口詩成自點頭中間欲相訪
尋便阻戈矛
自題云禪外求詩妙年來鬢已秋未曾將一字容易
謁諸侯掛夢山皆遠題名石盡幽敢言梁太子傍採
碧雲流
聽泉云落石幾萬仞冷聲飄遠空高秋初雨後半夜
亂山中秪有照壁月更無吹葉風㫺曾廬岳聽到曉
與僧同
宿簡寂觀云萬壑雲霞影千峰松桂聲如何教下士
容易信長生月共虛無白香和沆瀣清閑尋古廊畫
記得列仙名
觀燒云獵獵寒蕪引乘風勢不還放來應有主焚厺
到何山熖入空濛裏烟飛蒼莾間石中有良玉惆悵
但傷顔
齊已本姓胡名得生詩名多湖湘間與鄭谷爲詩友
殷七七
殷七七名文祥周寶舊於長安識之及寶移鎮浙西
七七忽至寶禮貌益勤每醉吟曰琴彈碧玉調爐飬
白硃砂稱造逡廵酒能栽頃刻花鶴林寺杜鵑花云
貞元中外國僧自天台鉢盂中以藥養其根來植於
此寺僧飾花院或見女子遊花下或謂花神也一日
寶謂七七曰鶴林寺花天下竒絶嘗聞能開頃刻花
可開於重九乎曰可乃前二日往鶴林寺宿中夜女
子謂七七曰妾爲上玄命下司此花非久即歸閬苑
今與道者開之來日晨起寺僧訝花漸拆至九日爛
爛漫後經兵火其花遂亡
許碏
碏遊江淮間常醉吟曰閬苑花前是醉鄉拈翻王母
九霞觴群仙拍手嫌輕脱謫向人間作酒狂
碏自稱高陽人少爲進士累舉不第後得道於娥眉山
許宣平
新安人也常掛一花瓠及曲竹枝醉則歌曰負薪朝
出賣沽酒日西歸路人莫問歸何地穿白雲行入翠
微好事者題于壁李白自翰林出東遊覽詩嘆曰仙
人也
裴修然
唐道士裴修然楚州刺史思訓之子為人詼諧強學
不成一名好詩酒善丹青觧絲竹開元中嘗夜醉卧
街犯禁乃為詩曰遮莫鼕鼕動湏傾滿滿杯金吾如
借問但道玉山頽官不罪之也出張彥遠名畫記
唐詩紀事卷第七十五
