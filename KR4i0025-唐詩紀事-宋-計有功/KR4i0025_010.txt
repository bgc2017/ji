唐詩紀事卷第十
趙彦昭崔日用李乂盧藏用
馬懷素薛稷劉允濟李元紘
李嶠蘇瓌蘇頲
趙彦昭
上幸薦福寺令賦詩云初地龍飛後金身佛現時千
花開國界萬善累重基北闕承行幸西園属住持天
衣拂舊石王舍起前祠刹鳳迎琱輦幡虹駐綵旗同
霑小雨潤仰詠大風詩
九日臨渭亭云秋豫凝仙覽宸遊轉翠華呼鷹下鳥
路戲馬出龍沙紫菊宜新壽丹萸辟舊邪湏陪長久
宴歲歲奉吹花
安樂公主入新宅詩云雲物中京曉天人外館開飛
橋像河漢懸牓學蓬萊北闕臨仙檻南山送壽杯一
窺輪奐畢慙恧棟梁材
人日清暉閣應制云出震乘東陸憑高御北辰祥雲
應早歲瑞雪候初旬庭樹千花發階蓂七葉新幸承
今日宴長奉萬年春
侍宴韋嗣立庄云賢族唯題里儒門但署鄉何如表
嚴洞宸翰發輝灮地在兹山曲家憐郃水陽六龍駐
旌罕四壯耀旂常北斗臨台坐東山入廟堂天高羽
翼近主聖股肱良野竹池亭氣村花澗谷香縱然懷
豹隱空愧躡鵷行
白鹿觀應制云雲驂驅半景星蹕坐中天國誕玄宗
聖家尋碧落仙玉杯鸞薦壽寶筭鸖知年一覩灮華
旦忻承道德篇
登驪山寓目應制云皇情遍九垓御輦駐昭回路若
隨天轉人疑近日來河看大禹鑿山見巨靈開願扈
封鑾駕常持薦壽杯
人日翫雪應制云始見青雲干律吕俄逢瑞雪應陽
春今日廻看上林樹梅花柳絮一時新
七夕應制云青女三秋節黃姑七日期星橋度玉珮
雲閣掩羅帷河氣通仙掖天文下睿詞今宵望雲漢
應得見蛾眉
慈恩寺九日應制云乘秋節登高出𣑽宫皇心
滿塵界佛跡現虚空日月宜長壽人天得大通喜聞
題寶唱受記莫由同
立春日侍宴别殿内出綵花應制云剪綵迎初候攀
條寫故真花隨紅意發葉就綠情新嫩色驚㗸鷰輕
香誤採人應為薰風拂能令芳樹春
人日侍宴大明宫應制云寶契無為屬聖人琱輿出
幸翫芳辰平樓半入南山霧飛閤旁臨東野春夾路
穠花千樹發垂軒弱柳萬條新處處風光今日好年
年願奉屬車塵
悼右僕射楊再思詩云兩揆光天秩三朝奉帝熙何
言集大鳥忽此喪元龜坐歎公槐落行聞宰樹悲壑
舟今已去寧有濟川期
彦昭字奐然甘州人少豪邁風骨秀爽景龍中為相
以權幸進後御史郭震(震也非元)劾暴舊惡姚崇惡之貶
江州别駕卒
崔日用
正月七日宴大明殿詩云新年宴樂坐東朝鐘鼓鏗
鍠大樂調金屋瑶筐開寶勝花牋彩筆頌春椒曲江
苔色冰前液上苑梅香雪裏嬌宸極此時飛聖藻微
臣竊抃預聞韶
望春宫迎春應制云東郊草物正薰聲素滻鳬鷖戲
綠汀鳳闕斜通長樂觀龍旂直逼望春亭光風遥豔
蘭英紫淑景依遲柳色青渭浦明晨脩禊事群公傾
賀水心銘
送金城公主云聖后經綸遠謀臣計畫多受降追漢
策築館許戎和俗化烏孫壘春生積石河六龍今出
餞䨇鶴願為歌
宴長樂公主新宅云銀燭金屏坐碧堂只言河漢動
神光主家盛明歡不極才子能歌夜未央
餞唐永昌云洛陽桴鼓今不鳴朝野咸推重太平冬
至冰霜俱怨别春來花鳥若為情
慈恩寺九日應制云紫宸歡每洽紺殿法初隆菊泛
延齡酒蘭吹觧愠風咸英調正樂香𣑽遍秋空臨幸
符天瑞重陽日再中
日用為御史中丞賜紫是時佩魚湏有特恩亦因宴
命群臣撰詞日用曰臺中鼠子直湏諳信足跳梁上
壁龕倚飜燈脂汚張五還來囓帶報韓三莫浪語直
王相大家必若賜金龜賣却苗兒相報賞中宗亦以
金魚賜之
立春遊苑應制云乘時迎氣正璿衡㶚滻煙氛向曉
清剪綺裁紅妙春色宫梅殿柳識天情瑶筐綵鷰先
呈瑞金縷晨鷄未學鳴聖澤陽和宜宴樂年年捧日
向東城
上宴日日用起舞自歌云東舘揔是鵷鸞南臺自多
𣏌梓日用讀書萬卷何忍不蒙學士墨制簾下出來
微臣眼看喜死其日以日用兼修文館學士制曰日
用書窮萬卷學富三冬日用舞蹈拜謝日用滑州人
中宗時武三思宗楚客權寵交煽日用多所結納才
辯絶人能乘機反禍取富貴韋氏平遂為相嘗謂人
曰吾平生所事皆適時制變不專始謀然每一反思
若芒刺在背云明皇時日用猶被寵眷帝賦詩宴遊
多預酬唱送張說廵邊應制云吉日四黃馬宣王六
月兵擬清鷄鹿塞先指朔方城日用有才辯惟是姦
佞耳中宗時七日應制云曲江苔色冰前液上苑梅
香雪裏嬌亦佳語也
李乂
陪幸臨渭亭詩云青陽御紫微白雪下彤闈浹壤流
天霈綿區灑帝輝水如銀度燭雲似玉披衣為得因
風起還來就日飛
送沙門元奘等還荆州云初日承歸旨秋風起贈言
漢珠留道味江壁返真源地出南關遠天廻北斗尊
寧知一柱觀却啓四禪門
芙蓉園應制云水殿臨丹籞山樓遶翠微昔遊人託
乘今幸帝垂衣澗篠緣峰合巗花逗浦飛朝廻曲池
地無處不灮輝
陪幸韋嗣立㽵云樞掖調梅暇林園種槿初入朝榮
劒履退食偶琴書地隱東巗室天廻北斗車旌門臨
&KR0772;窱輦道属扶疎雲罕明丹谷霜笳徹紫虛水疑投
石處溪似釣璜餘帝澤頒巵酒人歡頌里閭一承黃
竹咏長奉白茆居
景龍四年正旦賦栢樹詩云勁節凌冬勁芳心待歲
芳能令人益壽非止麝含香
陪幸長寧公主㽵云紫禁乘宵動青門訪水嬉貴遊
鱣序集仙女鳳樓期合宴簮紳滿承恩雨露滋北辰
還捧日東館幸逄時
陪奉五王宅云家住千門側亭臨二水傍貴遊開北
第宸睠幸西鄕曳履迎中谷鳴絲出後堂浦疑觀萬
象峰似駐三光草向瓊筵樂花承繡扆香聖情思舊
重留飲賦雕章
三會寺應制云睿德揔無邊神臯擇勝緣二儀齊法
駕三會禮香筵漢闕中黃近秦山太白連臺疑憲鳥
日池似刻鯨年滿月臨真鏡秋風入御絃小臣叨下
列持管謬窺天
薦福寺應制云象設隆新宇龍潜想舊居碧樓披玉
額丹枕導金輿代日興灮近周星掩曜初空歌清沛
筑𣑽樂美何書帝造環三界天文賁六虚康哉孝理
日崇德在真如
人日清暉閣應制云上日登臺賞中天御輦飛後庭
聮舞唱前席仰恩輝睿作風雲起農祥雨雪霏幸陪
人勝節長願奉垂衣
安樂公主山庄云金輿玉輦背三條水閣山樓望九
霄野外初迷七聖道河邊忽覩二靈橋懸泉滴滴依
虹箭清吹泠泠雜鳳簫向晚平陽歌舞合前溪更轉
木蘭橈
白鹿觀應制云制蹕乘驪阜廻輿指鳳京南山四皓
謁西岳兩重迎雲幄臨玄圃霞杯薦赤城神明近福
地何必往蓬瀛
登驪山寓目應制云崖巘萬尋懸居高敞御筵行戈
疑駐日步輦若昇天城闕霧中近關河雲外連謬陪
登岱駕忻奉濟汾篇
望春宫迎春應制云東城結宇敞千尋北闕廻輿且
四臨麗日祥煙承罕畢輕荑弱草藉衣簮春商重沓
雲巗近河渭縈紆霧壑深謬接鵷鴻陪賞樂還欣魚
鳥遂飛沉(春商恐是春字誤)
春日遊苑喜雨云仙蹕九成臺香筵萬壽杯一旬初
降雨二月早聞雷葉向朝躋密花含宿潤開幸天承
澤遍無使日光催
興慶池應制云神池汎濫水盈科仙蹕䊸餘步輦過
縱棹洄㳂萍溜合門軒眺賞麥風和潭魚在藻供遊
詠谷鳥含櫻入賦歌寄語乘查溟海客匝頭來此問
天河
宴安樂公主新宅云牽牛南度象昭回學鳳樓成帝
女來平旦鵷鸞歌席上方宵鸚鵡獻酬杯
餞唐永昌云田郎才貎出咸京潘子文華向洛城願
以深心留善政當令強項謝高名
餞唐州高使君云淮源之水清可以濯君纓彼美稱
才傑親人佇政聲歲寒疇曩意春晚别離情終歎臨
岐遠行看擁傳榮
餞許州宋司馬云展驥旌時傑談鷄美代賢暫離仙
掖務追送近郊筵地慘金商節人康壁假田從來昆
友事咸以佩刀傳
慈恩寺九日應制云涌塔臨玄地高層瞰紫微鳴鑾
陪帝出攀橑翊天飛慶洽重陽壽文含列象輝小臣
叨載筆欣此頌巍巍
和晦日駕幸昆明池云玉輅尋春賞金堤重晦遊川
通黑水浸地派紫泉流晃朗扶桑出綿聮樹𣏌周烏
疑埋海處人似隔河秋劫盡灰猶識年移石故留汀
洲歸棹晚簫鼓雜汾謳
人日侍宴大明宫應制云詰旦行春上苑中憑高御
下大明宫千年執象寰瀛泰七日為人慶賞隆鐡鳳
曾騫搖瑞雪銅烏細轉入祥風此時朝野歡無筭此
歲雲天樂未窮
奉和三日祓禊渭濱云上林花鳥暮春時上巳陪遊
樂在兹此日欣逢臨渭賞昔年空道濟汾詞
乂爲紫微侍郎與蘇頲對掌綸誥明皇曰前有味道
嶠朕今有頲乂皆號蘇李時宰輔子將授太廟頲草
詞久不就曰以遵仲尼之問而未能續乂曰何不云
宜採方山之能頲伏其敏
乂字尚真趙州人年十二工屬文薛元超曰是子且
有海内名沈正方雅識治體時稱有宰相器初為黃
門侍郎開元初姚崇為紫微令乃薦為侍郎外託引
重實去其紏駮權畏又明切也未幾卒於刑部尚書
兄尚一尚正俱有名同為一集號李氏花萼集(終清尚一)
(博州刺史源尉尚正)
盧藏用
幸安樂公主西㽵應制云皇女瓊臺天漢潯星橋月
宇創山林飛蘿半拂銀題影瀑布環流玉砌隂菊酒
香隨鸚鵡泛簫樓韻逐鳳凰吟瑶池蹕駐思方久璧
月無文興轉深
餞唐州高使君云餞酒臨豐樹褰帷出魯陽蕙蘭春
已曉桐栢路猶長祖逖方城鎮安期外氏鄕從來二
千石天子命惟良
餞許州宋司馬云國為休徵選輿因仲舉題山川襄
野隔朋酒㶚亭暌零雨征軒鶩秋風别驥嘶驪歌一
曲罷愁望正凄凄
慈恩寺九日應制云化塔龍山起中天鳳輦迂綵梳
牽畫刹雜珮冐香萸寶葉擎千座金英漬百盂秋雲
飃聖藻霄極捧連珠
主弟夜宴云侯家主第一時新上席花年不惜春珠
缸綴月那知夜玉斝流霞畏底晨
宋主簿鳴臯夢趙六未及報而陳子云亡追為此詩
荅宋兼貽平昔遊舊云暮川罕停波朝雲無留色故
人琴與詩可存不可識識心尚可親琴詩非故人鳴
臯初夢趙蜀國已悲陳感化傷淪滅䰟交昔未申冥
期失幽報兹理復今晨前嗟成後泣巳矣將何及舊
感與新悲虛懷疇昔時趙侯鴻寶氣獨負青雲姿群
有含妙識衆象懸清機雄談盡物變精義觧人頥在
隂既獨善幽躍自為疑踠彼千里足傷哉一尉欺陳
生冨清理卓犖兼文史思縟巫山雲調逸岷江水鏗
鏘哀忠義感激懷知巳負劒登薊門孤遊入燕市浩
歌去京國歸守西山跂幽居探元化立言見千祀埋
沒經濟情良圖竟云已坐憶平生遊十載懷嵩丘題
書滿古壁採藥遍巗幽子微化金鼎僊笙不可求榮
哉宋與陸名宦美中州在亡一暌阻岐路方悠悠自
余事山海及兹人世改傳聞當世榮皆入古人名無
復平原賦空餘隣笛聲泣對西州使悲訪北邙塋新
墳蔓宿草舊闕毁殘銘為君成此曲因言寄友生默
語無窮事凋傷共此情
藏用字子潜幽州人初隱終南少室二山中時有意
當世人目為隨駕隱士晚乃徇權利司馬承禎將還
山藏用指終南曰此中大有佳處承禎徐曰以僕視
之仕宦之捷徑耳藏用終黃門侍郎
馬懷素
慈恩寺九日應制云季月啓重陽金輿陟寶坊御旗
横日道仙塔儼雲庄帝蹕千官從乾詞七耀光顧慙
文墨職無以頌時康
中宗立春游苑應制云玄籥飛灰出洞房青郊迎氣
肇初陽仙輿暫下宜春苑御醴行開薦壽觴映水輕
苔猶隱綠緣堤弱柳未舒黃唯有裁花飾簮鬢相隨
聖藻狎年光
興慶池侍宴應制云積水逶迤繞直城含虛皎鏡有
餘清圖雲曲樹連緹幕映日中塘間綵旌賞洽猶聞
簫管沸歡留更睹木蘭輕無勞海上尋仙客即此蓬
萊在帝京
正月七日宴大明殿云日宇千門平旦開天容萬象
列昭回三陽候節金為勝百福延祥玉作杯就暖風
光偏着柳辭寒雪影半藏梅何幸得參詞賦職自憐
終乏馬卿才
安樂公主山㽵云主家臺沼勝平陽帝幸歡娛樂未
央掩映琱䆫交極浦參差繡戸遶廻塘泉聲百處歌
傳曲樹影千重舞對行聖酒一霑何以報唯忻頌德
奉時康
望春宫迎春應制云綵眊琱輿俯碧潯行春御氣發
皇心搖風細柳縈馳道映日輕花出禁林遍野園亭
開帟幕連堤草樹狎衣簮謬參西掖霑堯酒願沐南
薰觧舜琴
送金城公主云帝子今何在重姻適異方離情愴宸
掖引路遶關梁望絶園中柳悲纏陌上桑空余願黃
鶴東顧憶廻翔
宴安樂公主新宅云鳳樓&KR0772;窱凌三襲翠幌玲瓏瞰
九衢複道中宵留宴衎彌令上客想踟蹰
餞唐永昌云聞君出宰洛陽隅賓友稱觴餞路衢别
後相思在何處祗應闕下望仙鳬
餞唐州高使君云外牧資賢守斯人奉帝俞淮南膺
建隼渭北斬分符坐歎煙波隔行嗟物候殊何年昇
美廻看北城隅
餞許州宋司馬云穎川開郡邑角宿分躔野君非仲
舉才誰應題輿者憫憫琴上鸖蕭蕭路傍馬嚴程若
可留别𬒮希再把
懷素字惟白潤州人師李善武后時爲監察御史李
迥秀歛賕諉法懷素劾罷之轉禮部外郎開元初爲
昭文館學士
薛稷
送金城公主云天道寧殊俗慈仁乃戢兵懷荒寄赤
子忍愛鞠蒼生月下瓊娥去星分寶婺行關山馬上
曲相送不勝情
安樂公主山庄云主家園囿極新規帝郊遊豫奉天
儀歡宴瑶臺鎬京集賞賜銅山蜀道移曲閣交映金
精板飛花亂下珊瑚枝借問今朝八龍駕何如昔日
指仙池
望春宫迎春應制云九春風景足林泉四野雲霞敞
御筵花鏤黃山繡作苑草圖玄㶚錦爲川飛觴趁醉
心廻日走馬争先眼着鞭喜奉仙遊歸路遠直言行
樂不言旋
宴安樂公主新宅云秦樓宴喜月徘徊妓筵銀燭滿
庭開坐中香氣排花出扇後歌聲逐酒來
餞唐永昌云河洛風煙壯市朝送君飛鳬去漸遥更
思明年桃李月花紅柳綠宴浮橋
餞許州宋司馬云令弟與名兄高才振兩京别序聞
鴻鴈離章動鶺鴒遠鵬追翰墨勝地寫丹青風月相
思夜勞望穎川星
慈恩寺九日應制云寶宫星宿劫香塔鬼神功王遊
盛塵外眷覽出區中日宇開初景天詞掩大風微臣
謝時菊薄綵入芳叢
秋日還京陜西十里作云驅車越陜郊北顧臨大河
隔河見鄕邑秋風水增波西城咸陽途日暮憂思多
傳巗旣紆鬱首山亦嵯峨操築無昔老採薇有遺歌
客遊既回換人生能幾何(得之陜郊篇謂此作也杜子美云少保有古風)
稷善書畫畫蹤閻立本書師禇河南時稱買禇得薛
不落節
稷字嗣通毋魏鄭公女也為中書舍人與從祖兄曜
更踐兩省俱以辭章自名睿宗立自少常數日拜中
書侍郎參知機務歴太子少保以翊贊功恩絶群臣
竇懷正誅稷以知本謀賜死萬年獄
劉允濟
詠琴詩云昔在龍門側誰想鳴鳳時雕琢今為器宫
商不自持巴人緩疎節楚客弄繁絲欲作高張引飜
成下調悲
允濟字允濟河南人少與王勃齊名垂拱四年明堂
成奏賦述功德除著作郎遷鳳閣舍人坐二張昵狎
除青州長史以内憂去官服除召為修文館學士既
久斥喜甚與家人樂飲數日卒
經廬岳廻望江山想洛川有作云龜山帝始營龍門
禹初鑿出入經變化俯仰憑寥郭未若兹山功連延
並巫霍東北䟽艮象西南距坤絡宏阜自鬱盤高標
復廻薄勢入柴桑渚隂開彭蠡壑九江杳無際七澤
紛相錯雲雨散吳會風波騰鄢鄂跡隨造化久利與
乾坤博肹蠁精氣通紛綸潜怪錯石渠忽見踐金房
安可託地入天子都巗有仙人藥二門幾迢逓三宫
何儵爚咫尺窮杳冥跬步皆恬漠才驚羽翰幽居靜
龍蛇蠖明牧振雄詞地華殊灼灼盛業匡西夏深謀
贊禹亳黃雲覆鼎飛絳氣横川躍佐曆符賢運人其
茂天爵禮樂冨垂髫詩書成舞勺清輝靖嵓電利器
騰霜鍔遊聖挹衢樽隣幾恭木鐸牆仞包武侯波瀾
控文若旋聞刈薪楚遽都升葵藿稷卨郭圖良平
公輔略重臣資出守英藩諒求瘼䂊章觀偉材江州
訪靈崿陽岫曉氛氲隂崕暮蕭索潜伏屢鯨奔雄飛
更鷙搏驚&KR1702;透煙霞騰猿亂枝格故園有歸夢他山
飛賞樂帝鄕徒可遊皇溪終旅泊景物觀淮海雲霄
望河洛城闕紫微星圖書玄扈閣神功多粉繢元氣
猶斟酌丞相下南宫將軍趍北落横簮並輝蟬烈鼎
俱調鸖四郊時迷路五月先投龠池榭喧瓊管風花
亂珠箔舊遊勞夢寐新知無悅樂天寒欲贈言歲暮
期交約夜琴清玉柱秋灰變緹幕風雲動翰林宫徵
調文籥言泉激為浪思緒飛成繳千里輝珠璣五采
含丹艧鐘鼓旋驚鷃瑾瑜俄抵鵲竊價慙庸怠叨聲
逾寂寞長望限南溟居然翳東郭(時推此詩為當)
李元紘
綠墀怨云征馬噪金珂嫖姚向北河綠苔行跡少紅
粉淚㾗多寶屋粘花絮銀筝覆網羅别君如昨日青
海鴈頻過
相思怨云望月思氛氲朱衾懶更薰春生翡翠帳花
點石榴裙鷰語時驚妾鶯啼轉憶君交河一萬里仍
隔數重雲
元紘字大綱京兆人開元中為相務峻崖檢抑奔競
夸進者憚之宋璟曰李公引宋遥之美黜劉晃之貪
為國相家無留儲雖季文之德何以加之
送張說上集賢學士元紘應制得私字云碩儒延鳳
詔金馬被鴻私饌玉還丹禁牋花降紫墀御恩傾旨
酒鼓舞詠康時暫纂群書緝逾昭盛業丕接筵欣有
命搦管愧無詞自驚一何幸太陽還及葵
李嶠
三會寺應制云故臺蒼頡里新邑紫泉居歲在開金
寺時來降玉輿龍形雖起刹鳥跡尚留書竹是蒸青
外地仍點墨餘天文灮聖草寶思合真如謬奉千齡
旦忻陪十地初
又陪幸臨渭亭詩曰同雲接野煙飛雪暗長天拂樹
添梅色過樓助粉妍光含班女扇韻入楚王絃六出
迎仙藻千箱荅瑞年
送沙門元奘等還荆州詩云三乘歸淨域萬騎餞通
莊就日離亭近彌天别路長荆南旋杖鉢渭北限津
梁何日紆真乘還來入帝鄕
幸太平公主南庄詩云主家山第接雲開天子春遊
動地來羽騎參差花外轉霓旌遥颺日邊廻還將石
溜調琴曲更取峰霞入酒杯鸞輅巳辭烏鵲渚簫聲
猶繞鳳凰臺
送張亶赴朔方應制云玉塞徵驕子金符命老臣三
軍張戍旆萬乘飾行輪猛氣凌玄朔崇恩降紫宸投
醪還得士辭第本忘身露下鷹初擊風高鴈欲賓方
銷塞北祲遂静漠南塵
薦福寺應制云應詔開香域嬰林降綵旃還窺圖鳳
宇更坐躍龍川桂轝朝群辟蘭宫列四禪半空銀閣
斷分砌寶繩連甘雨蘇燋澤慈雲動沛篇獨慙賢作
礪空喜福成田
陪遊苑遇雪云散漫祥雲逐聖廻飄飄瑞雪遶天來
不能落後争飛絮故故迎前定早梅
剪綵花應制云幸聞年欲至剪綵學芳辰綴綠竒能
似裁紅巧逼真花從篋裏發葉向手中春不與時光
競何名天上人
人日清暉閣應制云三陽偏勝節七日最靈辰行慶
傳芳蟻升高綴綵人階前蓂候月樓上雪驚春今日
銜天造還疑上漢津
安樂公主山庄云黃金瑞牓綘河隈白玉仙輿紫禁
來碧樹青岑雲外聳朱樓畫閣水前開龍舟下瞰鮫
人室羽節高臨鳳女臺遽惜歡娛歌吹晚揮戈却使
耀靈廻
人日大明宫應制云鳳城景色巳含韶人日風光陪
覺饒桂吐半輪迎此夜蓂開七葉應今朝魚猜冰凍
行猶澁鸎喜春驚弄欲嬌愧奉登高搖采翰欣逢御
氣上丹霄
春日遊苑喜雨詩園林春正歸入苑弄芳菲密雨迎
仙步低雲拂御衣危花霑易落度鳥濕難飛膏澤登
千庾歡情遍九圍
送金城公主云漢帝撫戎臣絲言命錦輪還將弄機
女遠嫁織皮人曲怨江山月粧消道路塵所嗟穠李
樹空對小榆春
九日應制云令節三秋晚重陽九日歡仙杯還泛菊
寶饌且調蘭御氣雲霄近乘高宇宙寬今朝萬壽引
宜何曲中彈(字得歡)
正月中宗上清暉閣遇雪嶠賦詩云千鍾聖酒御筵
披六出祥英亂繞枝即此神仙對瓊圃何湏轍跡向
瑶池
七夕應制云靈匹三秋會仙期七夕過查來人泛海
橋渡鵲填河帝縷昇銀闕天機罷玉梭誰言七襄詠
重入五絃歌
嶠字巨山為兒時夢人遺雙筆自是有文詞十五通
五經二十擢進士第與駱賓王劉灮業齊名相中宗
其仕也初與王勃楊盈川接中與崔融蘇味道齊名
晚諸人沒獨為文章宿老一時學者取法焉
嶠汾隂行云君不見昔日西京全盛時汾隂后土帝親
詞齊宫宿寢設厨供撞鐘鳴鼓樹羽旗漢家四葉才
且雄賓延萬靈朝九戎栢梁賦詩高宴罷詔書法駕
幸河東河東太守親掃除奉迎至尊導鑾輿五營將
校列容衛三河縱觀空里閭回旌駐蹕降靈場焚香
奠醑邀百祥金鼎發食正焜煌靈祗煒燁攄景灮埋
玉陳牲禮神畢舉麾上馬乘輿出彼汾之曲嘉可游
木蘭為檝桂為舟櫂歌微吟綵鷁浮簫鼓哀鳴白雲
秋歡娛宴洽賜群后家家復除戸牛酒聲明動天樂
無有千秋萬歲南山壽自從天子向秦關玉輦金車
不復還珠簾羽蓋長寂寞鼎湖龍髯安可攀千齡人
事一朝空四海為家此路窮雄豪意氣今何在壇場
宫館盡蒿蓬路逢古老長歎息世事回環不可測昔
時青樓對歌舞今日黃埃聚荆棘山川滿目淚沾衣
冨貴榮華能幾時不見只今汾水上惟有年年秋鴈
飛天寶末明皇乘春登勤政樓命梨園弟子歌數闋
有唱歌至冨貴榮華能幾時以下四句帝春秋衰邁
問誰詩或附李嶠因凄然涕下遽起曰嶠真才子也
及其年幸蜀登白衛嶺覽眺良久又歌是詞復曰嶠
誠才子也高力士以下揮涕久之嶠有三戾性好榮
遷憎人陞進性好文章憎人才華性貪濁憎人受賂
(有鋪曰白衛鋪今其名見於此利州昭化縣之南境與劒門相接)
張亶自朔方入朝中宗於西苑迎之從臣宴于桃花
園嶠歌曰歲去無言忽顦&KR3537;時來含笑吐氛氲不能
擁路迷仙客故欲開蹊侍聖君趙彦伯曰紅萼競然
春苑曉芋葺新吐御筵開長年願奉西王讌近侍(無慙)
東朔才又一從臣歌曰源水叢花無數開丹跗紅萼
間青梅從今結子三千歲預喜仙遊復摘來明日宴
承慶殿上令宫女善謳者唱之詞既婉歌仍妙絶樂
府號桃花行
皮日休松牎錄云中宗常召宰相蘇瓌李嶠之子進
見時皆童年帝謂曰汝等各以所通書取宜奏吾者
言之頲應曰木從繩則正后從諫則聖嶠二子亡其
名亦奏曰斮朝涉之脛剖賢人之心帝曰蘇瓌有子
李嶠無兒
蘇瓌
九日應制云重陽早露晞睿賞瞰秋磯菊氣先薰酒
萸香更襲衣清切絲桐會縱横文雅飛恩深荅效淺
㽜醉未宸暉
興慶池侍宴應制云金闕平明宿霧收瑶池式宴俯
清流瑞鳳飛來隨帝輦祥魚出戲躍王舟帷齊綠樹
當筵密蓋轉緗河接岸浮如臨竊比微臣懼若濟叨
陪聖主遊
瓌字昌容武功人以正立朝相中宗睿宗陳當世利
病甚多
蘇頲
送金城公主云帝女出天津和戎轉罽輪川經斷腸
望地與析支隣奏曲風嘶馬銜悲月伴人旋知偃兵
革長是漢家親
興慶池應制云降鸖池前廻步輦棲鸞樹杪出行宫
山灮積翠遥相逼水態含青近若空直視天河垂象
外俯窺京室畫圖中皇歡未使恩波極日暮樓舡更
起風
宴安樂公主新宅云車如流水馬如風仙史高樓十
二重天上初移衡漢匹中憐歌舞夜相逢
餞唐州高使君云春日奏對時東風搖蕩夕浩然思
樂事飜復餞征客淮水春流清楚山暮雲白勿言行
路遠所貴專城伯
九日應制云并數登高日延齡命賞時宸游天上轉
秋物雨來滋降鸖承仙取吹花入睿詞微臣復何幸
長得奉饒私(字得時)
頲字廷石幼敏悟一覽至千言初除左司禦率府曹
參軍吏侍馬載曰古稱一日千里蘇生是矣長安中
為中書舍人時瓌同三品父子同在禁筦榮之開元
中為相(世為名宰相綽威瓌頲四)
寒食宴于中舍兄弟宅云子推山上歌龍罷定國門
前細駟來始覩元昆鏘玉至旋聞季子佩刀廻晴花
處處因風起御柳條條向日開自有長筵歡不極還
持綵勝詠南陔
和晦日駕幸昆明池云炎曆事邊陲昆明如鑿池䂊
遊灮後聖征戰罷前規霽色清弥宇年芳入錦披御
杯蘭薦葉仙仗柳交枝二石分河寫雙珠代月移微
臣此翔詠恩廣自無涯
瓌初未知頲一日有客詣瓌候於客次頲擁篲庭廡
間遺落一文字客取視之乃詠崐崙奴詩云指如十
挺墨耳似兩張匙異之良久瓌出與客淹留言詠以
其詩問瓌何人豈非足下宗庶之孽也瓌備言其事
客驚訝之請瓌加禮收舉必蘇氏之令子也瓌稍稍
親之有人獻兔懸於廊廡瓌召令詠之曰兔子死蘭
彈將來掛竹竿試將明鏡照無異月中看瓌覽詩異
之由是學問日新文章蓋代及帝平内難日夕制詔
駱驛無非頲之所作時稱小許公
人日侍宴大明宫應制云䟽龍磴道切昭回建鳳旗
門繞帝臺七葉仙蓂承月吐千株御柳拂煙開初年
競帖宜春勝長命先浮獻壽杯是日最靈知竊幸群
心就捧大明來
頲幼年有京兆尹過瓌命詠尹字曰丑雖有足甲不
全身見君無口知伊少人
韋嗣立拜中書令瓌署官告頲為之詞薛稷書時謂
三絶
東明觀道士周彦雲欲為其師立碑謂瓌曰成某志
不過煩相君諸子五郎文(也頲)六郎書(八分詵善)七郎致石
瓌大笑口不言而心服其公
長安盛春遊頲製詩云飛埃結紅霧遊蓋飃青雲明
皇嘉賞以御花親插其巾上時榮之
望春宫應制云東望春灮正可憐更逢晴日柳舍煙
宫中下見南山盡城上平臨北斗懸細草偏承新輦
處輕花微落奉觴前宸遊對此歡無極鳥哢聲聲入
管絃
扈從明皇出雀鼠谷應制云雨施廵方罷雲從訓谷
廻密途汾水衛清蹕晉郊陪寒着山邊靜春當日下
來御祠元鳥應仙仗綠楊開作頌音傳雅觀文色動
台更知西向樂宸藻恊鹽梅(惟此一篇明皇時作頲詩盡是中宗時作)
唐詩紀事卷第十
