唐詩紀事卷第八十一
毛仙翁贈行詩
裴度云爰自荆州鼎成黃金道息封固真粹教不流
傳代歴泰漢言者怪闊先儒以為繫風捕影誰抵其
實琅邪論衡詳之矣予嘗以為斯言之未盡其臧否
也及見仙翁勃違前聞且嗇神胎元抱和含真默然
道風煦然如春追柱穉色將數百歲光隂自駛寒暑
不易鑪鎚之間物無不化養之在我得之自然加以
熊經鳥伸玄蔵城府閉合默識孰窺崇墉當今勢位
壓山河器業横覆載皆面嚮傾就誠屇乎辭度不知
先儒誰談其無乎得食馬肝者豈爲知味耶啚鬼神
者易爲工耶不復知總總化昭而已仙翁將去追遺
雲縱苟非造物者不能以識裴度述
僧孺云僧孺見仙翁兄深仰其爲真人也僧孺讀史
傳嘗病仙者能上升鄙見也斯不然僧孺聞胡國西
胡㳒至其將歿之日必大會族黨州里衆其人齋其
食人則飄飄而發地焉數百里外而墜窮谷中國中
人咸謂曰化予焉知非胡國之幻乎今兄不離世間
而出世間浩蕩乎嗜慾之境蹂&KR1011;乎人情之圃三事
五侯躬擁篲于門獲禮仙翁者爲榮不獲禮爲羞况
䨇眸炅然紅膚若花迅駭無羈疎步飄飄然予安謂
其非至人乎昔昌黎韓公侍郎掌國裴李二相府皆
命世之大賢與兄文字不曰師則曰丈予又焉測兄
之壽耶嵇君著養生一篇以中才用心養其性命斯
爲勝矣腥者吾食諸稔者吾食諸&KR0629;於我者食諸又
不測兄之立妙也至於煑鍊金石妙至先覺若指乎
掌不爲能事賄利軒冕故無不明於心劉郎之骨非
凡目所測大和三年秋九月偶拜遇兄於夏口眷予
塵俗授之玄記又約僧孺爲道弟所訝真步超遥白
雲無繫要他日爲拜會之資僧孺抽毫以叙離恨題
文曰别志且用契異時之語焉
李翺云紫霄仙客下三山因救生靈到世間龜鶴計
年承甲子冰霜為質駐童顔韜蔵休咎傳真籙變化
榮枯試小還從此更教塵骨貴九霄雲路願追攀
令狐楚云宣州渾是上清宫客有真人貌佀童紺髮
垂纓光細髯緣頷綠葺葺壺中藥物梯霞訣肘
後方書縮地功既許焚香為弟子願教年紀共椿同
李程云茫茫塵累愧腥膻強把蜉蝣望列仙閑指紫
霄峰下路却歸白鹿洞中天吹簫鳳去經何代茹玉
得幾年他日更來人世看又應東海變桑田
李玄閔云不知仙客占青春肌骨纔教稱兩旬俗眼
暫驚相見日疑心未測幾時人閑推甲子經何代笑
說浮生老此身殘藥儻能沾杇質願將霄漢永為憐
韓愈云仙翁姓毛氏名于姬與韓為族愈末年為弟
也相識於湖陽逆旅叙宗焉察其言不由乎孔聖道
不由乎老莊教而以惠性知人爵禄厚薄壽命長短
發言如駛駟囁嚅持疑於脣吻間即信乎異人也若
古之許負軰不足言哉然兄言果有證期愈自與袁
州從表州除國子祭酒後主兵部事續拜京兆尹又
改吏部郎中若如言即掃廳屋候兄一日勸笑質亦
不杇之名也酒酣留詞走筆而成不能采其文章之
要也時元和十四年己亥四月十六日族弟門人韓
愈序
崔郾云存亡厺住一壺中兄事安期弟葛洪甲子已
過千歲鶴儀容方稱十年童心靈暗合行人數藥力
潜均造化功終待此身無繫累武陵山下等黃公
王起云冰霜肌骨稱童年羽駕何由到俗間丹竈化
金留秘訣仙宫嗽玉叩玄關壺中世界青天近洞裏
烟霞白日閑若許随師去塵網願陪鸞鶴向三山
李益云玉潤溶上仙氣深含光混俗似無心長愁忽
作鶴飛去一片孤雲何處尋
鄭澣云至道無名至人長生爰觀繪事似挹真形方
口渥丹濃眉刷青松姿本秀鶴質自輕道德神仙内
藹心靈紅肌綠髮外彰華清色如含芳貌若和光胚
渾造化吐納隂陽吾聞安期隱見不常或在世間或
遊上蒼猗歟真人得非後身寫此仙骨久而不磷皎
皎明眸瞭然如新藹藹童顔的然如春金石可並丹
青不泯通天臺上有見常人俗士觀瞻方悟出塵君
子圖之敬兮如神
楊於陵云先生赤松侣混俗遊人間崑閬無窮路何
時下故山千年猶孺質秘術救塵寰莫便冲天去雲
雷不可攀
楊嗣復云天上王郎騎白鶴肘後金壺成妙藥暫遊
下界傲五侯重看當時舊城郭羽衣葺葺輕似雪雲
上䨇童持絳節王母親縫紫錦囊令向懷中蔵秘訣
令威子晉皆儔侣東嶽同尋太真女搜竒綴韵和陽
春文章不是人間語藥成自固黃金骨天地齊兮身
不歿日月宫中便是家下視崑崙何突兀童姿玉貌
誰方比互髮綠髯先彌彌滿朝將相門弟子隨師盡
願抛塵滓九轉琅玕必有餘願乞刀圭救生死
元&KR0876;云余廉問浙東歲毛仙翁惠然來顧越之人士
識之者相與言曰仙翁嘗與葉法善吳筠遊於稽山
迨兹多歴年所而風貌愈少盖神仙者也余因得執
弟子之禮師其道焉余嘗見圓冠方領之士讀道書
疑其絶聖智弃仁人謂斯書不足以經世理國殊不
知至人無兼受智人又無烖非大樂同天地之和大
礼同天地之節其可臻乎上德宜乎大道之致華胥
終北之化熙熙然也又以徐市文成之事謂方士之
流誕妄於世不足以為教也殊不知峒山高卧汾水
凝神怡心傲世藐然物外至五侯不可得師友也若
然則徐市之莠不足以害嘉糓文成之誕不足以停
大教今我仙翁真風遺骨玄格高情冥鴻孤鶴不可
方喻蓋峒山汾水之儔也一言上道合止于山亭三
日而南棲天台謂余曰入相之年相候於安仁里余
拜而言曰果如仙約燃香柫榻以俟雲駕焉杼詩一
章以為他日之志也
仙駕初從蓬䲧來相逢又說向天台一言親授希微
訣三夕同傾沆瀣杯此日臨風飄羽衛他年嘉約落
鹽梅花前揮手超遥去目斷霓旌不可陪
沈傳師云安期何事出雲烟為把仙方與世傳只向
人間稱百歲誰知洞裏過千年青牛到日迎方朔丹
竈開時共稚川更說桃源更深處異花長古四時天
崔元略云莫將凡聖比雲泥椿&KR0818;之年本不齊度世
無勞大稻米昇天只用半刀圭人間嗟對黃昏槿海
上閑聽碧落鷄旌節行中令引道便從塵外蹈丹梯
柳公綽云桃源千里遠花洞四時春中有含真客長
為不死人松高枝葉荗鶴老羽毛新莫遣同籬槿朝
榮暮化塵&KR0680;
白居易云仙翁已得道混跡尋岩泉肌膚冰雪淨衣
服雲霞鮮紺髮綠並緻齠容花共妍方瞳點玄漆高
步凌非烟幾見桑田變莫知龜鶴年所憩九霄外所
遊五嶽巔軒昊舊為侣松喬難比肩每嗟人世人役
役如狂顛孰能脱羈鞅盡遭利名牽貌隨歲華換神
逐光隂遷唯余負憂譴憔悴湓江壖衰鬢忽霜白愁
腸如火煎羈旅坐多感徘徊私自憐晴眺五老峰玉
洞多神仙何當憫湮厄授道安虚孱我師惠然來論
道窮重玄浩蕩八溟闊志泰心超然形骸得無束得
喪亦都捐豈識椿&KR0818;異鄉知鵬鷃玄丹華既相付促
景定當延玄功曷可報感極唯擎拳霓旌不可駐又
歸語罷倏然别孤鸖遥天賦詩叙明德永
續步虚編
李紳云憶惜我祖神仙主玄元皇帝周柱史曾師軒
黃友堯湯混跡和光佐周武周之天子無仙氣成武
康昭都瞥爾穆王粗識神仙事八極輪蹄方逞志鸖
髮韜真世不知日月星辰幾回死金鼎作丹丹化碧
三萬六千神入宅仙兄受術幾千年已是當時駕鴻
客海光悠容天路遠春風玉女開宫苑紫筆親教書
姓名玉皇詔刻青金簡桂窗一别三千春秦妃鏡裏
娥眉新忽控香虬天上去海隅劫石霄花塵一從仙
駕辭中土頑日昏風老無主九州事奪無時休八駿
垂頭避豺虎我亦玄元千世孫眼穿望斷蒼烟根花
白鳳竟冥寞飛春走月勞神昏百年命促奔馬疾
愁腸盤結心摧崪今朝稽首拜仙兄願贈丹砂化秋骨
劉禹鍚唐長慶元祀壬寅秋九月止鄂州官舍時風
勁秋寒掩關無事月晦前三日有異客毛仙翁至禹
錫攝袵見之晬容秀目精貌輝然初莫之測坐久語
及裴相國晉公韓祭酒文公皆爲方外之交嘗有述
序今因請焉齋心拭目盡得披諷知仙翁之道非人
間人也拜請延奋奉以師禮欣然見許止余所止凡
七晝夜師之異者故不可窮其大㩁裴韓二公具述
矣不能復書其察人吉凶貴賤壽夭或假寐自生死
雖百年之變窮通修短皆俊發利詞指陳毫厘無疑
忌語堅意真聞之者失色則果然符契于意其神授
乎其智知乎至於金火飛伏之道鍊魂御氣之訣吾
又莫得而窮之矣嗟乎禹鍚之生蹇厄以至羈沉遇
師之目謂其有人爵之望可至人臣則鄙誠豈敢企
望但師之道多隱晦人不能盡知况仁義惻憫時
又甚焉真乎出世者也今將適桃花溪訪秦人追羽
客臨風再拜謹志大略以俻他日之約其年九月二
十九日門人劉禹錫述
禹錫時赴和州於武昌縣喜再遇十八兄仙翁因成
絶句武昌山下蜀江東重向仙舟見葛洪又得案前
親禮拜大羅仙訣玉凾封
張仲方云毛仙翁毛仙翁容貌常如二八童幾歲頭
梳雲鬢綠無時面帶桃花紅眼前人世閱滄海肘後
藥成辭月宫方口綉眉編貝齒瞭然炅炅雙瞳子芝
椿禀氣本堅強龜鸖計年應不死四海五山長獨遊
矜貧傲富欺王侯靈通指下甎甓化瑞氣爐中金玉
流定是烟霞列仙侣暫來塵俗救危苦紫霞妖女瓊
華飛秘法處心傳附與隂功足隂功成羽駕何年歸
上清待我休官了婚嫁桃源洞裏覓仙兄
杜光庭云毛仙翁者名干字鴻漸得久視之道不知
其甲子常如三十許人其齠容穉姿雪肌玄髮若處
子焉周遊湖嶺間常以丹石攻疾隂功救物受其賜
者不可勝紀大中戊寅歲進士張為薄遊長沙落魄
數載以詩酒自得不汲汲於隨計一但值女奴於岳
麓山下若豪家之青衣焉奔而歸之張遽感焉歲餘
寢成羸疾尪瘠骨立待時而已毛翁自海陵來泊于
道族即張所止也請謁之者逡廵盈門皆曰尊師十
年二十年一屇于市人仰其惠猶夏乏隂冬日之陽
也蒙其澤者多矣顧見張愍之曰子妖氣邪光浹遍
肌骨苟不相值殞於旦夕也吾有鮑南海丸可數百
步張之魅妾長號一聲蹷然而斃因共視之即木偶
人也心下至足肌肉如人心上至頂猶木偶之狀衆
共異之弃于江中師曰此魅逝矣子之性命可全形
骸可保也又以丹砂三粒其狀黍米命張吞之旬月
之間肌豊力倍&KR0629;疾都瘳師忽告厺不言所之張遂
為詩别焉其略云羸形感神藥削骨生豊肌蘭炷飄
靈烟妖怪立誅夷重覩日月光何報父母慈黃河濁
滚上别泪流澌上黃河清有時别泪無收期自是别去
莫知所適江湘間至今以為口實張進士亦南入臺
山訪道而去今覩朝彦贈仙翁文集果符長沙之事
裴晉公度牛公僧孺令狐公楚李公程李公宗閔李
公紳楊公嗣復楊公於陵王公起元公&KR0876;當代之賢
相也白公居易崔公郾鄭都尉澣李公益張公仲方
沈公傳師崔公元略劉公禹鍚柳公公綽韓公愈李
公翺當代之名士也望藹寰區名動海島或師以奉
之或兄以事之皆以師為上清品人也或美其登仙
出世或紀其孺質嬰姿或異其蔵往知來者或叙其
液金水玉霞綺交爛組綉相宣蓋玄史之盛事也自
元和泊太中戊子五十餘年容色不改信非常人矣
竒章公獨以上昇為疑者乃拘教守常未逹神仙之
深旨矣夫仙之上者骨肉昇飛與天無極又九天之
上無何之鄉為極陽之都神仙之府也世之得道者
煉隂而全陽隂滓都盡陽華獨存故能上賓于天與
道冥合則黃帝駕龍而騰躍子喬控鶴而飛翔赤松
乘雨而飄飄烈寇馭風而上下史簡昭著又何疑焉
所云胡國胡法將終之事是設幻化之誣詞謗神仙
之輕舉者有是焉耳嘗試論之真一既判元精肇分
清氣為人謂之三才皆禀於妙無成於妙有人之生
也參天而兩地與氣為一天地所以長存者無為也
人所以生化者有為也情以動之智以役之是非以
感之喜怒以戰之取捨以弊之馳騖以勞之氣耗於
内神疲於外氣竭而形衰形凋而神遊以至於死矣
故曰委和而生委順而死率以為常也脩道之士黜
嗜慾隳聦明凝然無心沈然無味收視反聽萬慮都
冥然後虚室生曰吻合自然觀化之初窮物之始浩
然動息與道為一矣與道為一則恣心所之從心所
欲是非不能亂勢利不能誘寒暑不能變生死不能
