唐詩紀事卷第十六
王維王縉裴廸崔興宗
王維
集異記載維未冠文章得名妙能琵琶春之一日岐
王引至公主第使為伶人進主前一進新曲號鬱輪
袍并出所為文主大竒之令宫婢傳教遂召試官至
第諭之作觧頭登第
祿山之亂李龜年奔於江潭曾於湘中採訪使筵上
唱云紅豆生南國秋來發幾枝贈君多採擷此物最
相思又清風明月苦相思蕩子從戎十載餘征人去
日慇懃嘱歸鴈來時數附書此皆維所製而梨園唱
焉
維年十七時九日憶山東弟兄云獨在異鄉為異客
每逢佳節倍思親遥知兄弟登高處遍插茱萸少一人
祿山大會凝碧池梨園弟子欷歔泣下樂工雷海清
擲樂噐西向大慟賊支解於試馬殿維時拘於菩提
寺有詩曰萬戶傷心生野煙百僚何日更朝天秋槐
落葉深宫裏凝碧池頭奏管絃後有罪以此詩獲免
寧王憲貴盛寵妓數十人有賣餅之妻纖曰明媚王
一見属意因厚遺其夫求之寵愛逾等歲餘因問曰
汝復憶餅師否使見之其妻注視雙淚垂頰若不勝
情時王座客十餘人皆當時文士無不悽異王命賦
詩維先成云莫以今時寵難忘異日恩看花滿眼淚
不共楚王言座客無敢繼者王乃歸餅師以終其志
出本事詩
或說維詠終南山詩譏時也詩曰太一近天都連山
接海隅言勢熖盤據朝野也白雲回望合青靄入看
無言徒有其表也分野中峰變晴隂衆壑殊言恩澤
偏也故人投處宿隔水問樵夫畏禍深也
維善畫破墨山水嘗自制曰當代謬詞客前身應畫
師不能捨餘習偶被時人知
維字摩詰為給事中遇禄山反賊平下遷太子中允
三遷尚書右丞喪妻不娶孤居三十年母亡表輞川
第為寺終葬其西寳應中代宗語王縉曰朕嘗於諸
玉座聞維樂章今傳幾何遣中人往取縉裒集數百
篇上之表曰臣兄文辭立身行之餘力當官堅正秉
操孤直縱居要劇不忘清淨實見時軰許以高流至
於晚年彌加進道端坐虛室念兹無生乘興為文未
嘗廢業詔荅云卿之伯氏天下文宗位歷先朝名高
希代抗行周雅長揖楚詞調六氣於終篇正五音於
逸韻泉飛藻思雲散襟情詩家者流時論歸美誦於
人口久鬱文房謌以國風宜登樂府眎朝之後一夜
將觀石室所藏歿而不杇栢梁之會今也則亡乃春
棣華克成編錄聲猷益茂歎息良深
商璠云維詩辭秀調雅意新理愜在泉爲珠看壁成
繪一字一句皆出帝境至如落日山水好漾舟信歸
風又澗芳襲人衣山月映石壁又天寒遠山靜日暮
長河急又賤日豈殊衆貴來方悟稀又日暮沙漠陲
戰聲煙塵裡詎肯慙於古人也
送晁監歸日本國云積水不可極安知滄海東九州
何重去萬里若乘空向國唯看日歸帆但信風鼇身
映天黑魚眼射波紅鄕樹扶桑外主人孤島中别離
方異域音信若為通
送丘為云憐君不得意况復柳條春為客黃金盡還
家白髮新五湖三畝宅萬里一歸人知禰不能薦羞
稱獻納臣
獵騎云風勁角弓鳴將軍獵渭城草枯鷹眼疾雪盡
馬蹄輕忽過新豐市還歸細柳營回看射雕處千里
暮雲平(此詩家射鵬之手也更擇其極玄者自送晁監以後三詩姚合極元集云)
藍田精舍云落日山水好漾舟信歸風翫竒不覺遠
因以尋源窮遥愛雲木翠初疑路不同安知清流轉
偶與前山通捨舟理輕策果然愜所適老僧四五人
逍遥蔭松栢朝𣑽林方曙夜禪山更寂道心友牧童
世事問樵客瞑宿長林下焚香卧瑶席澗芳襲人衣
山月映石壁再尋畏迷誤明發更登歷笑謝桃源人
花紅復來覿
西施篇云豔色天下重西施寕又微朝仍越溪女莫
作吳宮妃賤日豈殊衆貴來方悟稀要人傳脂粉不
自着羅衣君寵益嬌態君憐無是非當時浣沙伴莫
得同車歸寄言鄰家子效顰安可希(未詳又字)
淇上别趙仙舟云相逢方一笑相送還成泣祖席忽
傷離荒城復愁入天寒遠山静日暮長河急觧纜君
已遥望君猶佇立
李陵詠(十九時年)云漢家李將軍三代將門子結髮有竒
策少年成壯士長驅塞上兒深入單于壘旌旗列相
向簫鼓悲何已日暮沙漠陲戰聲煙塵裏將令驕虜
滅豈獨名王侍既失大軍援遂嬰穹廬耻少小蒙漢
恩何堪坐思此深哀欲有報投軀未能死引領望子
卿非君誰相理
渭城朝雨裛輕塵客舍青青柳色新勸君更盡一杯
酒西出陽關無故人維送客詩也
王縉
縉字夏卿河中人與兄維俱以名聞舉草澤文辭清
麗科上第相肅宗
縉九月九日作云莫將邊地比京都八月嚴霜草已
枯今日登高樽酒裏不知能有菊花無
別輞川云山月曉仍在林風凉不絶殷懃如有情惆
悵令人别
贈曇壁上人云林中空寂舍階下終南山高卧一床
地回看六合間浮雲幾處滅飛鳥何時還問義天人
接無心世界閑誰知大隱客兄弟自追攀
遊悟真寺云聞道黃金地仍成白玉田擲山移巨石
呪嶺出飛泉猛虎同三逕愁猿學四禪買香燃綠桂
乞火踏青蓮草色搖霞上松聲泛月邊山河窮百二
世界滿三千梵宇聊憑覽王城遂眇然㶚陵纔出樹
渭水欲連天遠縣分朱郭孤村起白煙望雲思聖主
披霧憶羣賢薄䆠慙尸禄終身擬尚玄誰言草庵客
曾和栢梁篇
送孫秀才云帝城風日好况復建平家玉枕䨇紋簟
金盤五色瓜山中無魯酒松下飲胡麻莫厭田家苦
歸期遠復賖
裴廸
過曇興上人山院云不遠㶚陵邊安居何十年入門
穿竹徑留客(曰或)山泉鳥囀深林裏心閑落照前浮名
竟何憶從此願棲禪(未詳畎字聽)
廸初與王維興宗俱居終南天寶後為蜀州刺史與
杜甫友善(姓崔興宗)
廸與王維訪逸人不遇賦詩云恨不逢君出荷蓑青
松白屋更無他陶令五男曾不有蔣生三逕任相過
芙蓉曲沼春流滿薜荔成帷晚靄多聞說桃源好迷
客不如高卧盻庭柯
維詩云桃源一向絶風塵柳市南頭訪隠淪到門不
敢題凢鳥看竹何湏問主人城外青山如屋裏東家
流水入西隣閉戶著書多歲月種松皆作老龍鱗
王維輞川集云餘别業在輞川山谷其遊止有孟城
坳華子岡文杏舘斤竹嶺鹿柴(聲去)木蘭柴茱萸沜(上潘)
(切水流也去音匹半)宫槐陌臨湖亭南垞(茶音)欹湖柳浪欒家瀨
金屑泉白石灘北垞竹里舘辛夷塢漆園等與裴廸
閑暇各賦絶句云
維孟城坳云新家孟城口古木餘衰柳來者復為誰
空悲昔人有
廸和云結廬古城下時登古城上古城非疇昔今人
自來往
維華子岡云飛鳥去不窮連山復秋色上下華子岡
惆悵情何極
廸和云落日松風起還家草露睎雲光侵履跡山翠
拂人衣
維文杏舘云文杏裁為梁香茅結為宇不知棟裏雲
去作人間雨
廸和云迢迢文杏舘躋攀日已屢南嶺與北湖前看
復廻顧
維斤竹嶺云擅欒映空曲青翠漾漣漪暗入商山路
樵人不可知
明流紆且直綠篠密復深一逕通山路行歌望舊岑(廸)
鹿柴云空山不見人但聞人語響返景入深林復照
青苔上(維)
日夕見寒山便爲獨往客不知深林事但有麏麚迹(廸)
木蘭柴云秋山歛餘照飛鳥逐前侣彩峰時分明夕
嵐無處所(維)
蒼蒼落日時鳥聲亂溪水緣溪路轉深幽興何時巳(廸)
茱萸沜云結實紅且綠復如花更開山中儻留客置
此芙蓉杯維
飄香亂椒桂布葉間檀欒雲日雖廻照森沉猶自寒(廸)
宮槐陌云返逕蔭宮槐幽隂多綠苔應門但迎掃畏
有山僧來(維)
門前宮槐陌是向欹湖道秋來山雨多落葉無人掃(廸)
臨湖亭云輕舸迎上客悠悠湖上來當軒對樽酒四
面芙蓉開(維)
當軒彌滉漾孤月正徘徊谷口猿聲發風傳入戶來(廸)
南垞云輕舟南垞去北垞淼難即融浦望人家遥遥
不相識(維)
孤舟信一泊南湖水岸落日下崦嵫清波殊淼漫(廸)
欹湖云吹簫凌極浦日暮送夫君湖上一廻首青山
卷白雲維
空闊湖水廣青熒天色同艤舟一長嘯四面來清風(廸)
柳浪云分行接綺樹倒影入清漪不學御溝上春風
傷别離(維)
映池同一色逐吹散如絲結隂旣得地何謝陶家詩(廸)
欒家瀨云颯颯秋雨中淺淺石溜瀉跳波自相濺白
鷺驚復下(維)
瀨聲喧極哺㳂涉向南津汎汎鷗鳬渡時時欲近人(廸)
金屑泉云日飲金屑泉少當千餘歲翠鳳翊文螭羽
節朝玉帝(維)
縈渟澹不流金碧如可拾迎晨含素華獨往事朝汲(廸)
白石灘云清淺白石灘綠蒲尚堪把家住水東西浣
沙明月下(維)
跂石復臨水弄波情未極日下川上寒浮雲澹無色(廸)
北垞云北垞湖水北雜樹映朱欄逶迤南川水明滅
青林端(維)
南山北垞下結宇臨欹湖每欲採樵去扁舟出菰蒲(廸)
竹里舘云獨坐幽篁裏彈琴復長嘯深林人不知明
月來相照(維)
來過竹里舘日與道相親出入唯山鳥幽深無世人(廸)
辛夷塢云木末芙蓉花山中發紅萼澗戶寂無人紛
紛開且落(維)
綠堤春草合王孫自留翫况有辛夷花色與芙蓉亂(廸)
漆園云古人非慠吏自闕滛世務偶寄一微官婆娑
數株樹(維)
好閑早成性果此諧宿諾今日漆園遊還同莊叟樂(廸)
椒園云桂樽迎帝子杜若贈佳人椒漿奠瑶席欲下
雲中君(維)
丹刺刺人衣芳香留過客幸填調鼎用願君垂採摘(廸)
李頎聖善閣送廸入京云雪華歛高閣苔色上鈎欄
藥草空階静梧桐返照寒清吟可愈疾携手暫同歡
墜葉和金磬飢烏鳴露盤伊川惜東别㶚水向西看
舊託含香署雲霄何足難
崔興宗
興宗為右𥙷闕時和王譙勑賜櫻桃詩云未央朝謁
正逶迤天上櫻桃錫此時朱實初傳九華殿繁花舊
雜萬年枝全勝晏子江南橘莫比潘家大谷梨聞道
令人顔色好神農本草自應知
喜群公訪林亭云窮巷深林常閉關悠然獨卧對前
山今朝忽枉嵇生駕倒屣開門遥觧顔
王維詩云綠樹重隂蓋四隣青苔日厚自無塵科頭
箕踞長松下白眼看君是甚人
盧象云映竹時聞轉轆轤當䆫只是網蜘蛛主人非
病常高卧堵蒙籠一老儒
王縉云聲名不問十年餘老大誰能更讀書林中獨
酌隣家酒門外時聞長者車
裴廸云喬柯門裏自成隂散髮䆫中曾不簮逍遥且
喜從吾事榮寵從來非我心(為處士時號興宗)
又王維有崔九往南山馬上口號與别云城隅一分
首幾日還相見山中有桂花莫待花如霰
裴廸云歸山深淺去湏盡丘壑美莫學武陵人暫遊
桃源裏
興宗留别云駐馬欲分襟清寒御溝上前山氣景佳
獨往還惆悵
王維與興宗寫真詠云畫君年少時如今君已老今
時新識人知君舊時好
王維送興宗遊蜀云送君從此去轉覺古人稀徒御
猶回首田薗方掩扉出門當旅食中路授寒衣江漢
風流地遊人何歲歸
唐詩紀事卷第十六
