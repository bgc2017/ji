同文館唱和詩卷三
宋鄧忠臣等撰
晁補之
風雲日夕改秋氣襲堂闈映葉無蜩響依叢有蝶歸官
壺催賜酎鄰杵急成衣留滯真何補蓴鱸興又違
氣入中秋勁更傳五夜長青燈蛾舞急白日鴈啼凉羇
旅生應慣淹留久却忘吟詩酬鄧子畢昴出東方
前世諸生選平居數路開鄉閭自相與巖穴亦時來射
雉空亡矢為蛇更奪杯千金曾市骨聊用作龍媒
余幹
零露沾明砌凄風入邃闈添愁蟲勸織驚夢鳥催歸哀
調孤吹笛寒聲遠搗衣飄蓬雖已久今夜覺分違
引類憑先進搜材及寸長隔簾愁晝暝隱几怯秋凉化
力人難測機心我已忘封侯良可待誰有不龜方
簾幕深常閉門庭閴未開愁將河女隔喜見月娥來騷
客吟冰柱仙官醉玉杯蹇修那可得笑齒竟誰媒(此神仙會)
(合之事乃鬼谷子遇靈妃見遊仙詩)
商倚
氣候逢秋晏蛩鳴入戶闈簷空看雀鬭天闊暮鴉歸風
急飄庭葉寒光著客衣重陽故人境(一作意)應念賞心違
門深廛市遠幽寂興何長徑菊晴披豔窗風晩逗凉聖
經閒裏醉塵鎻夢中忘更苦年來病時看肘後方
旁舍回廊接重簾晝日開鳴蟬隨雨退疎鴈拂雲來吟
興降難韻羇懷寄淺杯驚飈漸凄緊又欲作寒媒
柳子文
虚廊空白月燈火閉重闈思苦詩難繼更長夢易歸徒
勞爭墨榜須信有朱衣(朱衣吏事見登科前定錄)萬事前期定升沉
不爾違
一一聽宫徵銖銖較短長品題分玉石得失異炎凉中
的非無術知音豈易忘魚龍頭角老變化更何方
萬戶爭看榜三年此一開異時千載遇此日四方來價
重連城璧珍逾羽化杯山梁欣有獲置網豈須媒
李公麟
樹乾風索索霜葉到書闈枝並鷦鷯宿牀吟蟋蟀歸幽
人知坦履游子念縫衣暗喜還家近承顔慰久違
莫以多為贅須知寸有長掄才何濟濟顧我獨凉凉雷
雨龍皆起江湖魚兩忘攀依聊假手賢立本無方
今朝庭鵲喜燈為一花開側指皂囊去轉頭驄馬來新
橙家斫鱠殘菊客浮杯樂事連休日須憑酒作媒
耿南仲
敗葉掃還飛秋容肅粉闈青錢如已選白璧會須歸燕
坐書横案孤吟月滿衣還同潘散騎魚鳥性都違
大軸累千箱鳬中見鶴長靜臨窗几讀爽入肺肝凉誇
咤爭求勝疲勞忽自忘由來京邑貢正合冠多方
藹藹儒冠至恢恢賢路開才須金鑒别人自玉山來謝
密書千卷嵇康酒一杯如君富術業當與雉為媒
曹輔
空庭秋色晩風露入重闈白髮已無數故山猶未歸江
湖千里月砧杵萬家衣把鏡西風裏低徊志願違
鄧子詩成癖苦吟秋夜長江山得竒秀風月借清凉郢
曲高難和騷人興未忘從君乞餘教換骨有僊方
驄馬何時到重闈計日開迎門稚子笑載酒故人來休
沐猶三日狂歌且百杯祥麟秋苑靜更約看龍媒
天啓有少年真喜事之句用其韻和
鄧忠臣
慷慨論邊事飄蕭動禮闈貴須金印綰老要玉關歸食
酪便榆塞鳴鐃慣鐡衣懸知雄辯在志願未應違
蔡肇
百萬防秋去軍容凜將闈請排雲鳥出盡獵犬羊歸老
息隂符讀慵便直裰衣鄧侯多衮興時命不予違
詩呈同院後至諸公
鄧忠臣
秋日同文館飛章待報回絲綸先日降鵷鷺忽朋來諸
彦俱精鑒微生亦濫陪紛紛五千牘誰定冠倫魁
柳子文
秋日同文館中官押入回西風初雨後明月為人來藻
鑒憑君許賡歌媿我陪相逢已忘寢坐見斗移魁
(闕)向
秋日同文館英遊賜與回搜才推藻鑒明試副招來玉
麈聞餘論金尊喜屢陪歸安期早晩斗柄指天魁
曹輔
同文秋已半簾幕燕初回議論皆先覺衰遲愧后來文
衡那敢與談柄且容陪誰掘豐城劍光鋩徹斗魁
李公麟
秋日同文館凄風動九回亂雲收暑去一雨送寒來猥
與英躔接慚非藻鑒陪雍畿兹籲俊元祐看新魁
蔡肇
文書汗牛馬棟宇切昭回剸玉君曾試吹竽我亦來鑒
精真有賴詩妙不容陪只憶歸山去霜畦斸芋魁
張耒
驄馬嘶將近天門報欲回妻孥憐别久鄰里問歸來左
學徒仍在(嘗官太學)西城宴許陪(官得與聞喜宴)腹毛何足問竒捷
看渠魁
聞慎思話舊隱用回字韻
晁補之
聞在豪塘隱松林日百回當年鹿何往異世鶴歸來未
許茅齋並終朝蠟屐陪丹留杉不死夜氣看星魁(慎思家臨)
(相豪塘晉陶淡隱此山嘗養一白鹿蓋乘鶴仙去藏丹於杉今大十餘抱矣)
詩呈同院
鄧忠臣
秋日同文館論交手重攜胡秦常恨邈李杜豈堪齊尚
喜新知語閒思舊句題十年勞夢想同直集英西
(闕)益
秋日同文館文編亦共携升沉都莫問榮辱已能齊酒
美何妨醉詩成強自題從容約歸日訪子省闈西
同文館唱和詩卷三
