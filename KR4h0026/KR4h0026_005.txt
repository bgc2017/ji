同文館唱和詩卷五
宋鄧忠臣等撰
與文潛誦詩達旦慎思有作呈二公
晁補之
神交千古聖賢中尚想銅山應洛鐘傾蓋十年唯子舊
知音一世更誰逢天如蟻磨駸駸旦談似繰車亹亹從
鄰榻鄧侯那不共擁衾百首興方濃
次韻重九之什
商倚
英豪獻策廣庭中問辨紛紛似叩鐘名奏九重書密上
士欣千載運親逢鶯鳴定獲喬林樂鳳舉應容衆羽從
盛世文章由此變坐看風俗反醇濃
昔年此日故園東爛醉牛山到暮鐘(牛山在菑州城東二十餘里)已
往光隂那再得如今羇旅又重逢淵明把菊情雖厚子
美登臺願莫從(杜甫九日詩云抱病起登江上臺)且看羣書欹枕卧病
多仍負酒杯濃
次韻慎思貽二公誦詩
蔡肇
卧聽高齋落葉風清詩交詠想晨鐘故人厚意論千載
正始遺音僅一逢膠漆初期在俄頃雲龍莫恨不相從
芸房深鎻秋香冷鬱鬱蔥蔥佳氣濃
張耒
西城永夜靈鼉鼓北寺五更青石鐘九牧何時官事了
三英聊喜故人逢(館同舍鄧晁蔡二公)甲寅定處君無讓躞蹀歸
時我請從欲却睡魔通夕語明窗茗粥不辭濃
八弟預薦慎思兄以詩為慶復次韻并寄八弟
晁補之
吾弟平生辛苦同匹雛志舉百鈞鐘自慚操瑟向不斥
勸使力田終有逢青眼故人欣捷報白頭老母喜占從
書林倘預西城集釂子酣酣杏正濃
九日考試罷聞無咎天啓二弟薦名因用前韻以
紓同慶之懷(闕名)
朱墨沉迷萬卷中斗筲那得變千鐘風流不似臺南戲
牢落政如江上逢閣筆文書聊撥棄到家車馬數過從
阿連已與甘泉奏歸拜萱堂喜更濃
慎思兄别墅在長沙白鶴山晉陶淡舊居淡事見
本傳今其居有大杉可十數圍蕃茂特異世傳淡
藏丹其中用前韻謹賦
張耒
千年騎鶴老仙翁因是山川秀氣鍾桃洞自宜無客到
吳門應合有人逢巖前舊隱孤杉老壺裏真遊白鹿從
近有蓬萊讀書客卜居還占翠嵐濃
同舍問及故山景物用鍾字韻詩以答
鄧忠臣
吾廬高對玉池峯日聽諸天奏鼔鐘(敝廬四環皆名山佛宫道宇相去率)
(不過六七里)海外鶴歸青嶂覺洞中花落碧溪逢翻經夜對
高禪請採葉晨邀老圃從說與羣仙如畫出紛然歸思
亂雲濃
蔡肇
白鹿真人歘御風青杉手種大如鐘還丹未化神應護
道骨相期子合逢萬里且看騰踏去一樽聊喜笑言從
攒峯列壑休南望曉榻秋隂分外濃
晁補之
玉泉飛落白霞峯散入山田畝十鐘鄧子結廬真世外
陶公脱屣更誰逢鶯啼春竹風煙近龍起秋堂雨雹從
誰使山人空蕙帳蓬萊金殿興方濃
曹輔
洞庭湖外白雲峯醉卧虚堂聽曉鐘澗草巖花無日歇
仙人玉女有時逢脂車石路君能去蠟屐秋風我願從
欲藉神方變華髮黃精苗盛菊香濃
余幹
煙霞曾是踏諸峯翻作清歌笑玉鐘幾代孫經桃塢隔
千年壇憶華山逢美才方赴鳴騶召逸興何由税駕從
我亦江鄉成阻闊西風歸意浩然濃
商倚
先生家住翠微峯萬卷詩書酒一鍾壁掛葛巾無客到
雲藏古洞有仙逢溪邊晩釣呼鷗伴花底春吟引鶴從
只恐舊山歸未得帝恩朝夕露濃濃
耿南仲
草廬高卧對千峯白眼誰能顧萬鍾仄席不因天子詔
藏詩未許世人逢他年社禝勲如立歸老煙霞志會從
五柳一松應好在月明空自結隂濃
感興復用鍾字韻戲呈同舍
鄧忠臣
五年湘水聽霜楓長樂初聞此夜鐘遼鶴亦知華表在
仙碁猶許爛柯逢蓬山道藏聊為戲石室真游久欲從
便擬作歌招隱去人間得意不須濃
慎思屢以佳篇見貽且俾屬和而衰老困於強敵
輒為詩以謝之兼簡無咎文潛天啓
曹輔
鄧侯清骨如冰瘦少日文章苦用心賦罷吹噓因狗監
詩成傳誦到鷄林陽春白雪無凡曲流水高山有至音
更唱自存三益友老來衰病廢長吟
漫興成章屢蒙子方寵和更辱贈句輒用奉酬
聲名辭藻競駸駸不負平生許與心鳴鳳自須諧玉磬
野麋祗合戀雲林清新每喜羊何和冥默初聞雅頌音
不是南冠厭拘縶楚人元受楚風吟
蔡肇
曹公長劍一杯酒鄧子孤雲萬里心神駿莫辭觀馬廐
深沉久合寄書林禮闈聯事幾三月詞客悲秋共一音
獨有何郎詩思苦空階點滴伴清吟
奉報子方佳句
晁補之
曹子金門等陸沉壯年裘馬四方心檄傳白羽從沙井
詩寫紅巾遍武林兵甲胷中無敵國絲桐世外有知音
(雅浩不能彎弓持矛胷中所懷踰于兵甲)相逢不飲何為者祗作寒廳擁鼻
吟
同文館唱和詩卷五
