白石道人歌曲卷三
宋姜夔撰
慢
霓裳中序第一
丙午歲留長沙登祝融因得其祠神之曲曰
黃帝鹽蘇合香又於樂工故書中得商調霓
裳曲十八闋皆虚譜無辭按沈氏樂律霓裳
道調此乃商調樂天詩云散序六闋此特兩
闋未知孰是然音節閒雅不類今曲予不暇
盡作作中序一闋傳於世予方羇遊感此古
音不自知其辭之怨抑也
□□□一□□□□□□□□一□□□一□□一□
亭臯正望極亂落江蓮歸未得多病却無氣力況紈扇
□□□□□□□□□□□□□□□□□□□□□
漸疎羅衣初索流光過隙歎杏梁雙燕如客人何在一
□□□□□□□□□□□□□□□□□□□□
簾淡月彷彿照顔色幽寂亂蛩吟壁動庾信清愁似
□□□□□□□□一□□□一□□□□□□□□
織沈思年少浪跡笛裏關山柳下坊陌墜紅無信息漫
□□□□□□□□□□□□□□□□□□
暗水涓涓溜碧漂零久而今何意醉卧酒壚側
慶宫春
紹熙辛亥除夕予别石湖歸吳興雪後夜過
垂虹嘗賦詩云笠澤茫茫雁影微玉峰重疊
護雲衣長橋寂寞春寒夜只有詩人一舸歸
後五年冬復與俞商卿張平甫銛朴翁自封
禺同載詣梁溪道經吳松山寒天迥雪浪四
合中夕相呼步垂虹星斗下垂錯雜漁火朔
吹凛凛巵酒不能支朴翁以衾自纏猶相與
行吟因賦此闋蓋過旬塗藁乃定朴翁咎予
無益然意所耽不能自已也平甫商卿朴翁
皆工於詩所出竒詭予亦強追逐之此行既
歸各得五十餘解
雙槳蓴波一蓑松雨暮愁漸滿空闊呼我盟鷗翩翩欲
下背人還過木末那回歸去蕩雲雪孤舟夜發傷心重
見依約眉山黛痕低壓采香涇裏春寒老子婆娑自
歌誰答垂虹西望飄然引去此興平生難遏酒醒波遠
政凝想明璫素韈如今安在唯有闌干伴人一霎
齊天樂(黃鍾宫)
丙辰歲與張功父會飲張達可之堂聞屋壁
間蟋蟀有聲功父約予同賦以授歌者功父
先成辭甚美予徘徊茉莉花間仰見秋月頓
起幽思尋亦得此蟋蟀中都呼為促織善鬭
好事者或以二三十萬錢致一枚鏤象齒為
樓觀以貯之
庾郎先自吟愁賦凄凄更聞私語露濕銅鋪苔侵石井
都是曾聽伊處哀音似訴正思婦無眠起尋機杼曲曲
屏山夜涼獨自甚情緒西窗又吹暗雨為誰頻斷續
相和碪杵候館迎秋離宫弔月別有傷心無數豳詩漫
與笑籬落呼燈世間兒女寫入琴絲一聲聲更苦(宣政間有)
(士大夫製蟋蟀吟)
滿江紅
滿江紅舊調用仄韻多不恊律如末句云無
心撲三字歌者將心字融入去聲方諧音律
予欲以平韻為之久不能成因泛巢湖聞遠
岸簫鼔聲問之舟師云居人為此湖神姥夀
也予因祝曰得一席風徑至居巢當以平韻
滿江紅為迎送神曲言訖風與筆俱駛頃刻
而成末句云聞珮環則協律矣書以綠箋沈
于白浪辛亥正月晦也是歲六月復過祠下
因刻之柱間有客來自居巢云土人祠姥輙
能歌此詞按曹操至濡須口孫權遺操書曰
春水方生公宜速去操曰孫權不欺孤乃撤
軍還濡須口與東關相近江湖水之所出入
予意春水方生必有司之者故歸其功於姥
云
仙姥來時正一望千頃翠瀾旌旗共亂雲俱下依約前
山命駕羣龍金作軛相從諸娣玉為冠(廟中列坐如夫人者十三人)
向夜深風定悄無人聞珮環神竒處君試看奠淮右
阻江南遣六丁雷電別守東關却笑英雄無好手一篙
春水走曹瞞又怎知人在小紅樓簾影間
一萼紅
丙午人日予客長沙別駕之觀政堂堂下曲
沼沼西負古垣有盧橘幽篁一逕深曲穿逕
而南官梅數十株如椒如菽或紅破白露枝
影扶疎著屐蒼苔細石間埜興横生亟命駕
登定王臺亂湘流入麓山湘雲低昂湘波容
與興盡悲來醉唫成調
古城陰有官梅幾許紅萼未宜簮池面冰膠牆腰雪老
雲意還又沈沈翠藤共閒穿徑竹漸笑語驚起卧沙禽
野老林泉故王臺榭呼喚登臨南去北來何事蕩湘
雲楚水目極傷心朱戸黏雞金盤簇燕空歎時序侵尋
記曾共西樓雅集想垂楊還裊萬絲金待得歸鞍到時
只怕春深
念奴嬌
予客武陵胡北憲治在焉古城野水喬木參
天予與二三友日蕩舟其間薄荷花而飲意
象幽閒不類人境秋水且涸荷葉出地尋丈
因列坐其下上不見日清風徐來綠雲自動
間于疎處窺見遊人畫船亦一樂也朅來吳
興數得相羊荷花中又夜泛西湖光景竒絶
故以此句寫之
閙紅一舸記來時嘗與鴛鴦為侶三十六陂人未到水
佩風裳無數翠葉吹涼玉容銷酒更灑菰蒲雨嫣然搖
動冷香飛上詩句日暮青蓋亭亭情人不見爭忍凌
波去只恐舞衣寒易落愁入西風南浦高柳垂陰老魚
吹浪留我花間住田田多少幾回沙際歸路
又
謝人惠竹榻
楚山修竹自娟娟不受人間袢暑我醉欲眠伊伴我一
枕涼生如許象齒為材花藤作面終是無真趣梅風吹
溽此君真恁清苦須信下榻殷勤翛然成夢夢與秋
相遇翠袖佳人來共看漠漠風烟千畝蕉葉窗紗荷花
池館別有留人處此時歸去為君聽盡秋雨
眉嫵(一名百宜嬌)
戲仲遠
看垂楊連苑杜若侵沙愁損未歸眼信馬青樓去重簾
下娉婷人妙飛燕翠樽共欵聽艷歌郎意先感便攜手
月地雲階裏愛良夜微暖無限風流疎散有暗藏弓
履偷寄香翰明日聞津鼓湘江上催人還解春䌫亂紅
萬點悵斷魂烟水遙遙又爭似相攜乘一舸鎮長見
月下笛
與客攜壺梅花過了夜來風雨幽禽自語啄香心度牆
去春衣都是柔荑剪尚沾惹殘茸半縷悵玉鈿似掃朱
門深閉早見無路凝竚曾遊處但繫馬垂楊認郎鸚
鵡揚州夢覺彩雲飛過何許多情須倩梁間燕問吟袖
弓腰在否怎知道悞了人年少自恁虚度
清波引
予久客古沔滄浪之烟雨鸚鵡之草樹頭陀
黃鶴之偉觀郎官大別之幽處無一日不在
心目間勝友二三極意吟賞朅來湘浦歲晚
凄然步繞園梅摛筆以賦
冷雲迷浦倩誰喚玉妃起舞歲華如許野梅弄眉嫵屐
齒印蒼蘚漸為尋花來去自隨秋雁南來望江國渺何
處新詩漫與好風景長是暗度故人知否抱幽恨難
語何時共漁艇莫負滄浪烟雨况有清夜啼猿怨人良
苦
法曲獻仙音(俗名大石)(黃鍾商)
張彦功官舍在鐡冶嶺上即昔之教坊使宅
高齋下瞰湖山光景竒絶予數過之為賦此
虚閣籠寒小簾通月暮色偏憐高處樹隔離宫水平馳
道湖山盡入尊俎奈楚客淹留久砧聲帶愁去屢回
顧過秋風未成歸計誰念我重見冷楓紅舞喚起淡粧
人問逋仙今在何許象筆鸞牋甚而今不道秀句怕平
生幽恨化作沙邊烟雨
琵琶仙(黃鍾商)
吳都賦云戶藏烟浦家具畫船惟吳興為然
春遊之盛西湖未能過也已酉歲予與簫時
父載酒南郭感遇成歌
雙槳來時有人似舊曲桃根桃葉歌扇輕約飛花蛾眉
正竒絶春漸遠汀洲自綠更添了幾聲啼鴂十里揚州
三生杜牧前事休說又還是官燭分烟奈愁裏匆匆
換時節都把一襟芳思與空階榆莢千萬縷藏鴉細柳
為玉樽起舞回雪想見西出陽關故人初別
玲瓏四犯(此曲雙調世別有大石調一曲)
越中歲暮聞簫鼔感懷
疊鼔夜寒垂燈春淺匆匆時事如許倦遊歡意少俛仰
悲今古江淹又吟恨賦記當時送君南浦萬里乾坤百
年身世唯有此情苦揚州柳垂官路有輕盈換馬端
正窺戸酒醒明月下夢逐潮聲去文章信美知何用漫
贏得天涯羇旅教說與春來要尋花伴侣
側犯
詠芍藥
恨春易去甚春却向揚州住微雨正繭栗梢頭弄詩句
紅橋二十四總是行雲處無語漸半脫宫衣笑相顧
金壺細葉千朵圍歌舞誰念我髩成絲來此共尊俎後
日西園綠陰無數寂寞劉郎自修花譜
水龍吟
黃慶長夜泛鑑湖有懷歸之曲課予和之
夜深客子移舟處兩兩沙禽驚起紅衣入槳青燈搖浪
微涼意思把酒臨風不思歸去有如此水況茂陵遊倦
長干望久芳心事簫聲裏屈指歸期尚未鵲南飛有
人應喜畫闌桂子留香小待提攜影底我已情多十年
幽夢略曾如此甚謝郎也恨飄零解道月明千里
探春慢
予自孩幼從先人宦于古沔女須因嫁焉中
去復來幾二十年豈惟姊弟之愛沔之父老
兒女子亦莫不予愛也丙午冬千巖老人約
予過苕霅歲晚乘濤載雪而下顧念依依殆
不能去作此曲別鄭次臯辛克清姚剛中諸
君
衰草愁烟亂鴉送日風沙回旋平野拂雪金鞭欺寒茸
帽還記章臺走馬誰念漂零久漫贏得幽懷難寫故人
清沔相逢小窗閒共情話長恨離多會少重訪問竹
西淚珠盈把雁磧波平漁汀人散老去不堪遊冶無奈
苕溪月又照我扁舟東下甚日歸來梅花零亂春夜
八歸
湘中送胡德華
芳蓮墜粉疎桐吹綠庭院暗雨乍歇無端抱影銷魂處
還見篠牆螢暗蘚階蛩切送客重尋西去路問水面琵
琶誰撥最可惜一片江山總付與啼鴂長恨相從未
欵而今何事又對西風離别渚寒烟淡棹移人遠縹緲
行舟如葉想文君望久倚竹愁生步羅襪歸來後翠尊
雙飲下了珠簾玲瓏閒看月
解連環
玉鞭重倚却沈吟未上又縈離思為大喬能撥春風小
喬能移箏雁啼秋水柳怯雲鬆更何必十分梳洗道郎
攜羽扇那日隔簾半面曾記西窗夜涼雨霽歎幽歡
未足何事輕棄問後約空指薔薇筭如此溪山甚時重
至水驛燈昏又見在曲屏近底念唯有夜來皓月照伊
自睡
喜遷鶯慢
功父新第落成
玉珂朱組又占了道人林下真趣窗戶新成青紅猶潤
雙燕為君胥宇秦淮貴人宅第問誰記六朝歌舞總付
與在柳橋花館玲瓏深處居士閒記取高卧未成且
種松千樹覓句堂深寫經窗靜他日任聽風雨列仙更
教誰做一院雙成儔侣世間住且休將雞犬雲中飛去
摸魚兒
辛亥秋期予寓合肥小雨初霽偃卧窗下心
事悠然起與趙君猷露坐月飲戲吟此曲蓋
欲一洗鈿合金釵之塵他日野處見之甚為
予擊節也
向秋來漸疎班扇雨聲時過金井堂虚已放新涼入湘
竹最宜欹枕閒記省又還是斜河舊約今再整天風夜
冷自織錦人歸乘槎客去此意有誰領空吟得今古
三星炯炯銀波相望千頃柳州老矣猶兒戲瓜果為伊
三請雲路迥漫說道年年野鵲曾竝影無人與問但濁
酒相呼疎簾自捲微月照清影
白石道人歌曲卷三
