白石道人歌曲卷二
宋姜夔撰
令
小重山令
賦潭州紅梅
人繞湘臯月墜時斜横花樹小浸愁漪一春幽事有誰
知東風冷香遠茜裙歸鷗去昔遊非遥憐花可可夢
依依九疑雲杳斷魂啼相思血都沁綠筠枝
江梅引
丙辰之冬予留梁溪將詣淮而不得因夢思
以述志
人間離别易多時見梅枝忽相思幾度小窗幽夢手同
攜今夜夢中無覓處漫徘徊寒侵被尚未知濕紅恨
墨淺封題寶箏空無雁飛俊遊巷陌算空有古木斜暉
舊約扁舟心事已成非歌罷淮南春草賦又萋萋漂零
客淚滿衣
驀山溪
題錢氏溪月
與鷗為客綠野留吟屐兩行柳垂陰是當日仙翁手植
一亭寂寞烟外帶愁横荷冉冉展涼雲横卧虹千尺
才因老盡秀句君休覓萬綠正迷人更愁入山陽夜笛
百年心事惟有玉闌知吟未了放船回月下空相憶
鶯聲繞紅樓
甲寅春平甫與予自越來吳攜家妓觀梅于
孤山之西村命國工吹笛妓皆以柳黃為衣
十畝梅花作雪飛冷香下攜手多時兩年不到斷橋西
長笛為予吹人妒垂楊綠春風為染作仙衣垂楊却
又妒腰肢近(平聲)前舞絲絲
隔溪梅令(仙吕調)
丙辰冬自無錫歸作此寓意
□□□□□□□□□□一□□□□□□□□一□
好花不與殢香人浪粼粼又恐春風歸去綠成陰玉鈿
□□□□□□□□□□□□□□一□□□□□□
何處尋木蘭雙槳夢中雲小横陳漫向孤山山下覓
□□一□□□□
盈盈翠禽啼一春
阮郎歸
為張平甫夀是日同宿湖西定香寺
紅雲低壓碧玻瓈惺愡花上啼静看樓角拂長枝朝寒
吹翠眉休涉筆且裁詩年年風絮時繡衣夜半草符
移月中雙槳歸
又
旌陽宫殿昔裵徊一壇雲葉垂與君閒看壁間題夜涼
笙鶴期茅店酒夀君時老楓臨路岐年年強健得追
隨名山遊遍歸
好事近
賦茉莉
涼夜摘花鈿苒苒動搖雲綠金絡一團香露正紗廚人
獨朝來碧縷放長穿釵頭罣層玉記得如今時候正
荔枝初熟
點絳唇
丁未冬過吳松作
燕鴈無心太湖西畔隨雲去數峰清苦商略黃昏雨
第四橋邊擬共天隨住今何許凭闌懷古殘柳參差舞
又
金谷人歸綠楊低掃吹笙道數聲啼鳥亦學相思調
月落潮生掇送劉郎老淮南好甚時重到陌上生春草
虞美人
賦牡丹
西園曾為梅花醉葉剪春雲細玉笙涼夜隔簾吹卧看
花梢搖動一枝枝娉娉嫋嫋教誰惜空壓紗巾側沈
香亭北又青苔惟有當時蝴蝶自飛來
又
摩挲紫蓋峰頭石下瞰蒼厓立玉盤搖動半園花花樹
扶疎一半白雲遮盈盈相望無由摘惆悵歸來屐而
今仙迹杳難尋那日青樓曾見似花人
憶王孫
番陽彭氏小樓作
冷紅葉葉下塘秋長與行雲共一舟零落江南不自由
兩綢繆料得吟鸞夜夜愁
少年遊
戲平甫
雙螺未合雙娥先斂家在碧雲西别母情懷隨郎滋味
桃業渡江時扁舟載了匆匆歸去今夜泊前溪楊柳
津頭梨花牆外心事兩人知
鷓鴣天
己酉之秋苕溪記所見
京洛風流絶代人因何風絮落溪津籠鞋淺出鴉頭韈
如是凌波縹緲身紅乍笑綠長嚬與誰同度可憐春
鴛鴦獨宿何曾慣化作西樓一縷雲
又
予與張平甫自南昌同遊西山玉隆宫止宿
而返盖乙邜三月十四日也是日即平甫初
度因買酒茅店並坐古楓下古楓旌陽在時
物也旌陽嘗以草屨懸其上土人以屨為屩
因名曰挂屩楓蒼山四圍平野盡綠隔澗野
花紅白照影可喜使人採擷以藤糺纏著楓
上少焉月出大於黃金盆逸興横生遂成痛
飲午夜乃寢明年平甫初度欲治舟往封禺
松竹間念此遊之不可再也歌以夀之
曾共君侯歴聘來去年今日踏莓苔旌陽宅裏疎疎磬
挂屩楓前草草杯呼煮酒摘青梅今年官事莫裵徊
移家徑入藍田縣急急船頭打鼓催
又
丁已元日
柏綠椒紅事事新隔籬燈影賀年人三茅鐘動西窗曉
詩髩無端又一春慵對客緩開門梅花閒伴老來身
嬌兒學作人間字鬱壘神荼寫未真
又
正月十一日觀燈
巷陌風光縱賞時籠紗未出馬先嘶白頭居士無呵殿
只有乘肩小女隨花滿市月侵衣少年情事老來悲
沙河塘上春寒淺看了遊人緩緩歸
又
元夕不出
一昨天街預賞時柳慳梅小未教知而今正是歡遊夕
却怕春寒自掩扉簾寂寂月低低舊情惟有絳都詞
芙蓉影暗三更後卧聽鄰娃笑語歸
又
元夕有所夢
淝水東流無盡期當初不合種相思夢中未比丹青見
暗裏忽驚山鳥啼春未綠髩先絲人間别久不成悲
誰教歲歲紅蓮夜兩處沈吟各自知
又
十六夜出
輦路珠簾兩行垂千枝銀燭舞僛僛東風歴歴紅樓下
誰識三生杜牧之歡正好夜何其明朝春過小桃枝
鼓聲漸遠行人散惆悵歸來有月知
夜行船
己酉歲寓吳興同田幾道尋梅北山沈氏圃
載雪而歸
略彴横溪人不度聽流澌佩環無數屋角垂枝船頭生
影算惟有春知處回首江南天欲暮折寒香倩誰傳
語玉笛無聲詩人有句花休道輕分付
杏花天影
丙午之冬發沔口丁未正月二日道金陵北
望淮楚風日清淑小舟挂席容與波上
□□□□□□□□□□□□□□□□□一□□□
綠絲低拂鴛鴦浦想桃葉當時喚渡又將愁眼與春風
□□□□□□□□□□□□□□□□□□□□
待去倚蘭橈更少駐金陵路鶯吟燕儛算潮水知人
□□□□□□□□□□□□□□□□□
最苦滿汀芳草不成歸日暮更移舟向甚處
醉吟商小品
石湖老人謂予云琵琶有四曲今不傳矣曰
濩索(一曰濩弦)梁州轉關綠腰醉吟商湖渭州歴
弦薄媚也予每念之辛亥之夏予謁楊廷秀
丈於金陵邸中遇琵琶工解作醉吟商湖渭
州因求得品弦法譯成此譜實雙聲耳
□□□□□□□□□□□□□□□□□□□□□
又正是春歸細柳暗黃千縷暮鴉啼處夢逐金鞍去一
□□□□□□□□□
點芳心休訴琵琶解語
玉梅令(高平調)
石湖家自製此聲未有語實之命予作石湖
宅南隔河有浦曰范邨梅開雪落竹院深静
而石湖畏寒不出故戲及之
□□□□□□□□□□□一□□□□□□□□□
疎疎雪片散入溪南苑春寒鎖舊家亭館有玉梅幾樹
□□□□□□一□□□□□□□□□□□□□
背立怨東風高花未吐暗香已遠公來領客梅花能
□□□一□□□□□□□□□□□□□一□□□
勸花長好願公更健便揉春為酒剪雪作新詩拌一日
□□□□
繞花千轉
踏莎行
自沔東來丁未元日至金陵江上感夢而作
燕燕輕盈鶯鶯嬌軟分明又向華胥見夜長爭得薄情
知春初早被相思染别後書辭別時針線離魂暗逐
郎行遠淮南皓月冷千山冥冥歸去無人管
訴衷情
端午宿合路
石榴一樹浸溪紅零落小橋東五日凄涼心事山雨打
船篷諳世味楚人弓莫冲冲白頭行客不採蘋花孤
負薰風
浣溪紗
予女須家沔之山陽左白湖右雲夢春水方
生浸數千里冬寒沙露衰草入雲丙午之秋
予與安甥或蕩舟採菱或舉火罝兔或觀魚
簺下山行野吟自適其適凴虛悵望因賦此
闋
著酒行行滿袂風草枯霜鶻落晴空銷魂都在夕陽中
恨入四弦人欲老夢尋千驛意難通當時何似莫匆
匆
又
己酉歲客吳興收燈夜闔戸無聊俞商卿呼
之不出因記所見
春點疎梅雨後枝剪燈心事峭寒時市橋攜手步遲遲
蜜炬來時人更好玉笙吹徹夜何其東風落靨不成
歸
又
辛亥正月二十四日發合肥
釵燕籠雲晩不忺擬將裙帶繫郎船別離滋味又今年
楊柳夜寒猶自舞鴛鴦風急不成眠些兒閒事莫縈
牽
又
丙辰歲不盡五日吳松作
雁怯重雲不肯啼畫船愁過石塘西打頭風浪惡禁持
春浦漸生迎棹綠小梅應長亞門枝一年燈火要人
歸
又
丙辰臘與俞商卿銛朴翁同寓新安溪莊舍
得臘花韻甚二首
花裏春風未覺時美人呵蕊綴横枝隔簾飛過蜜蜂兒
書寄嶺頭封不到影浮杯面悞人吹寂寥惟有夜寒
知
又
剪剪寒花小更垂阿瓊愁裏弄粧遲東風燒燭夜深歸
落蕊半粘釵上燕露横斜映髩邊犀老夫無味已多
時
白石道人歌曲卷二
