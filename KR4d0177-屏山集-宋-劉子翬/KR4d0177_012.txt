屏山集卷十二宋劉子翬撰
詩
法石見李漢老參政
我識今朝李翰林十年隔絶飛寸心素書每逢雙鯉得
雲路欲倚長梯尋翰林昔參建炎政想見中興人物盛
方圓齟齬不足論角巾雅有江湖興玉堂草詔褫兇魂
丹陛陳謨發天聽介圭便合趣公還只今密勿才稀并
自憐隨牒東南奔假道因得登龍門怪余髯面益老矣
一笑問勞情彌敦僧坊蕭蕭遠闤闠豈料飄零獲清對
牛行(公舊居名)尚憶王相宅曩日交遊幾人在濁酒青燈夢
寐間九州四海烟塵内區區王事今有程暫見復别難
為情長亭喚馬一悽斷璧月曉墮桐花城
歸田
聲色家有穽軒裳仕之囚冥行不知迷今將返吾廬愛
慕洗餘習清虚樂孤遊亭亭隱仙巖迎人入雙眸稻色
黃莾莾溪光碧油油佳樹殘照滿高穹亂雲流乍參樵
牧羣辭氣不婉柔性有書史癖時逢甲兵休斯懷倘遂
全曩志不必酬
省拱辰山
豺狼已烟銷言歸省先塋豈無消息至怵惕意自驚兵
戈道孔由不折寸草莖神物隂有護兇威肅其獰敬瞻
壠闕雲墮淚眶睫盈如承慈穆顔如聞謦咳聲道餘孤
風存澤本遺愛成昔我罹禍苦結廬傍佳城哀慕寧有
極忽忽時序更慚愧舊巢烏常遶松柏鳴
士特贈筆
書成癡傳成癖平生識字真無益筆扛鼎思湧泉何如
蹶張強弩弦管城雅貺情雖重感此囏難拙於用君不
見翠華南渡江江路八百里胡兒飲馬鏡湖邊不逢漢
兵胡自止只今城闕多旌旗報國擬將雕面兒長星吐
彗南掃北轉禍為福須乘時虎頭心事不能已勸君莫
弄毛錐子
諭俗十二首
故園喪亂餘歸來復何有鄰人雖喜在憂悴成老叟為
言寇來時白刃穿田畆驚忙不知路夜踏人屍走屋廬
成飛烟囊橐無暇取匹夫快恩讎王法誰為守艱難歷
冬夏遷徙徧林藪深虞邏寇知兒啼扼其口樹皮為衣
裳樹根作糧糗還家生理盡黑瘦面如狗語翁翁勿悲
禍福較長久東家紅巾郎長大好身手荒荒戰場中頭
白骨先朽
西村人漸歸撑住燒殘屋東村但蒿萊死者無人哭昔
兹號富穰被禍尤殘酷二三里中豪喪亂身為僇遺骸
悵莫掩飢鳶啄其腹豈無平生時意氣凌鄉曲錐刀剝
微利舞智欺惸獨錦囊收地劵奕葉相傳續只今鄰叟
耕歲歲輸官榖爾曹何顓愚人生固多欲
何州無戰争閩粤禍未銷或言殺子因厲氣由此招蠻
陬地瘠狹世業患不饒生女奩分貲生男野分苖往往
衣冠門繼嗣無雙髫前知飲啄定妄以人力僥三綱旣
自絶餘澤豈更遥王化久淘漉刑章亦昭昭那無䑛犢
慈恩勤愧鴟鴞冤報且勿論茲義古所標
愚氓擾潢池艱難亦常態簪紳有包藏事異吁可怪豺
聲久伺亂鯨戮終何悔游言張兇熖巧諜移機會初如
卵殼微跐踐悉糜碎養成羽翮雄飛掣韝繩外剪鉏淹
歲月螫毒彌疆界向來詰端由罪白不容蓋南冠囚載
路東市誅其最隆寬俗與新僥倖汝勿再
野人厭羹藜家有庖丁刀徒誇批導手肯念耕稼勞隱
然肉山雄畏彼尺箠操春泥卧寒野夜月犁東皋辛勤
力以盡轂觳禍豈逃誰無惻隱心鮮能勝貪饕盖帷猶
示恩况異犬馬曹
扇馬嚴内仗貂璫侍宸閽哀哉里閭間刀閹逮雞豚放
麑識忠藎母卵著格言矧利肥甘軀絶其孳息源難消
愛欲心物物天性存逆情氣必戾順化生乃蕃誰開口
腹謀無乃傷仁恩
粤人多悍驕風聲亦惟舊兒童僅勝衣挾箠相格鬭藝
精氣益横質化心忘陋家饒喜稱俠世亂甘為寇豈伊
天性然習俗所成就吾聞互鄉童翺翔聖賢囿隱豹弄
斕斑攻駒發馳驟佩觽爾何知義方得無謬
村南井欲乾曉汲盈瓢濁飲濁不足言奈此田畆涸咿
啞龍骨響煥爛陽烏虐良農無他營辛苦事東作春苖
何葱芊秋刈何稀薄我雖食有餘念彼心不樂乞靈走
羣祀晩電明霍霍屯膏竟未施天意自難度
震雷霹枯松頑龍失其據浮雲三日雨盈畆復他注商
羊舞未休旱魃消何遽稍寬人心切仰荷天恩布稻畦
褭連顛挼穗給朝飫菜畦擢新萌蕩滌死羣蠧歲儉民
怨咨時豐家悦豫青青寒莠色亦復貪雨露
茲鄉山水佳昔乃為盗窟吾廬已煨燼荒草牆兀兀牆
東大梨樹惟此為舊物火燒枝葉盡老本更竒崛衆鳥
罷高棲空庭失清樾鄰兒利薪㸑往往肆戕伐豈知昂
霄勢長養自毫末寒堤孤碓在廢圃鳴泉出衡茅且經
營霜霰莫倉猝
未須葺吾廬且復修吾倉求安當卜居求飽當聚糧營
生力有限先此計頗長去年稻盈畦避寇不得將新芽
雨後白卧穗霜中黃鰥惸有飢色寇釁餘稻糧解衣易
升斗糠粃隨風揚休嗟昔艱難喜茲歲豐穰鄰翕為人
耕貯粟不盈箱溪頭廩與囷纍纍已相望
縣牆挂德音盡弛今年租旄倪發懽謠助達和氣舒皇
恩施甚厚疲瘵望少蘇吁嗟吏舞文詔紙墨未渝借貸
盡白著勾稽窮宿逋掊克倘歸公民貧猶樂輸量權徵
倍耗夤緣竊其餘寧逢盗剽攘厭聞吏追呼盗姦久必
戢吏姦無由鉏雷霆不言威肉食忍自誣故態勿狃習
窮閻勿侵漁勿謂天聽高勿謂黔首愚
清江行
漁翁一棹老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜闌酒渴潄寒流月照蘆花上蓬背
聽詹溫之彈琴歌
鳴琴藝精非小道可惜溫之今已老玲琅一鼓萬象春
鐵面霜髯不枯槁自言寡知音求我為作歌號宫韻角
可聽不可狀錦腸繡舌空吟哦吾意其一氣之清濁兩
曜之晦明山河之結融雷霆風雨之震驚包羅具七絃
開闔造化由人心又疑夫堯禹之躬行丘軻之立言瞿
𣆀之同歸百家諸子之紛然更歷千萬古此意不滅絲
桐間滌除浮慮清蕩摩愁襟開琴之氣象廣如此欲媚
俗耳知難哉寒缸燒涸夜向闌罷琴歸矣我欲眠夢跨
冰輪出瑶海一笑碌碌瀛洲仙
鵝峯居士以地黃遺病翁因為作引
君不見咸陽之原涇渭之間靈苖叢生綠芊綿春風莽
莽膠晴烟天馬嚼齕黃金涎渴噴清浪香浮川年深駿
足宵騰邁目有神光破昏昧方經誇異倘不誣伊人服
之功必倍君家種藥南山隅紫花褐實連庭除長鑱斸
掘動雲壤婉婉盡拔生龍鬚飲之清醥觀其德宛如君
子彌溫克浮沉詎恤世論量蒸曝益見中腴澤我年三
十號病翁空齋藥杵聲瓏冬未能醫國慚君賜舊書且
讀蠅頭字
萊孫歌
屯田詞考功詩白水之白鍾此竒鈎章棘句凌萬象逸
興高情俱一時耆卿骨朽士特死澗谷錯莫無晶輝後
生俊秀何其寡吾宗喜有萊孫者雙瞳點漆面如水一
見使我心神寫讀書已通經學賦已知律只今年十三
吐氣成五色驪珠出海夜生光突笴流弦追莫及人材
有價誰能私不妨乃翁聊譽兒囊中彩筆今付汝往繼
二妙聲名馳
夢仙謠(并引)
劉致明夢與七客遊仙胡原仲與焉其事甚異致明
清修純實非夸誕人也因為作謠以記之他時二人
凌虛誦此謠當懷所謂病翁者耶
鵝子峯前波色清劉郎看山無俗情癯儒自昔有仙骨
夜夢體飛如葉輕雲中不識朝天路雙童導我凌空去
側身度巖隈盤盤復回回翛然意往形不礙石窟蘚竇
俄天開乘槎夜泛牛女渡鞭鸞曉入金銀臺花深不逢
人時聞佩環聲仙翁睡起方結襪見客坦易無崖垠擊
蒙冀垂矜叩妙獲一言七情汩心心憒昏窒欲如水澄
其源臼中㕮咀藥手撮仍見分旁有泠泠泉三潄乃盡
吞駐紅却白非難事貪生慮死真愚計當時同遊七姓
俱但記古月成胡字塵緣未斷不得畱海風吹過蓬瀛
洲覺來忩戶冥濛曉玉鏡晶晶墮松杪
雲際會劉致中
紅綃千樹桃雪縠萬株李柘葉青青如鼠耳横山渡口
浪成堆認得劉郎船子來物情時事不須說且喜新歲
同&KR0742;杯少年鼻哂輕流俗斂銳收豪今碌碌敝裘常帶
客塵緇雙鬢不如春草綠東風吹愁入我心使我嘯嘆
成悲吟問君底事久畱此曷不聯鑣歸故林
懷舊歌
黃茅生烟暗村落浩歌無復當時樂鄰家酒熟逆鼻香
一醉乾坤墮冥漠尋芳屢過垂玉軒义魚夜上浮清閣
鬭牌擊鼓多伎倆我獨旁觀惟大噱驚烽入座歡難保
幸得身存他勿道吾宗潛武卧空棺袞臣兄弟埋荒草
當時醉舞向花下綠鬢朱顔各鮮好隙駒風燭尚須臾
數子凋零不待老死生細事從渠夭莫學兒女相哀憐
一忩容膝可終隱寇盗擾擾今連年王師誅鉏有漏網
死灰熖熖猶思然憂煎過計秪自惱且但努力耕吾田
夜過王勉仲家宿酒數行為作此歌
遥林帶雪迷村疃伶俜一馬行無伴故人家住丁坂頭
停驂邂逅成清欵犯寒知我猶空腹地爐然薪架紅玉
花瓷湯酒欲生香竹外庖厨聞刴肉夫君不有中饋賢
咄嗟辦此何神速酒酣意氣悲荆棘尚憶朱甍舊時宅
豺狼得志竟何成至今人骨如霜白亂離少有闔門在
漂蕩俄驚五年隔數畆荒田已失耕一間茅屋仍畱客
客情主意懽難盡短臘窮冬春欲近明朝分手更愁人
且覆清觴莫畱賸
夏日吟
君不見長安公侯家六月不知暑扇車起長風冰檻瀝
寒雨重櫩䆳屋晝生隂反易天時在談吐又不見五陵
富豪兒炎天多快意雪縠曳輕明珍盤嚼甘脆蛾眉皓
齒發清歌灑酒筠枝集蠅蚋何如野客歌滄浪萬事不
理心清凉流金鑠石未為苦勢利如火焚中腸
萊孫求墨并以詩與之
何年老烏龍排山折其角漁人網得之澄淵起雷雹異
物世常猜神光夜潛覺流傳歲月深質槁紋斑剝漆簡
射晶熒玄圭靡雕琢孰謂喬松煙能成此堅確晴忩試
墨池雲霧生掌握只恐化蜿蜒飛騰入冥邈萊孫真可
兒句法有家學贈汝囊中珍慚余鼻端斵
劉致中惠瓜
炎熇氣如焚塊坐惟兀兀劉侯惠甘瓜胸次瀉溟渤豐
膚素浪浮翠理霜刀刜因思少年時窺園步清樾百金
酬地主熟蔕香可揭鄙懷須一快聊效野人齕種瓜雖
賤工愛護渠敢忽薅芸治其煩灌漑滋其竭自然子母
繁翠蔓相連結種瓜誠有道養民豈無術噫余夙昔知
此意未及物
白水見梅憶士特
去年看梅時中郎共開樽今年看梅時獨招中郎魂悲
歡聚散誰作惱擬欲問春春不言
送謝中瑩
相别夢悠悠相逢懽草草送君躍馬臨長道十年顦顇
向塵埃一叚精神摧不老
與純臣原仲溫其煑魚羹
眾賓會高堂嘉魚脱重淵雙鰓尚呀呷綠藻仍牽連厨
人起揎袖刀杌鳴鏗然斷尾頳縠碎批鱗玉花翩雲雷
蓊深釜清泉已遥傳投蔥裂素絲裁薑落金錢陶甌舉
筠箸更覺真味全細紋松江鱸縮頸槎頭鯿吾儕但知
飽美惡無棄捐何論調羹手聊復試小鮮
餘柑
炎方橄欖佳餘柑豈苖裔風姿雖小殊氣韻乃酷似騂
顔澁吻餘髣髴清甘至侯門收寸長粉骨成珍劑猶聞
雜蜜草少轉森嚴味竒才用不專雖用何殊棄端如效
苦言逆耳多嫌忌棄果事可傷違言德之累悦口易逢
知感茲發長喟
打魚歌
西溪觀魚仍開樽鳴榔隱隱沉烟村吾人豈有竭澤意
澒洞四際魚龍奔驚潛初見穿亂藻亟遁轉覺迷深源
向非驅廹羣黨聚罩䍡徒使波濤渾巨鱗足供數客飽
銀刀𤨏碎不足論吁嗟神物未變化暴骨砧杌寧非冤
江湖萬里厭游泳失地斗水能為恩臨流解網意亦厚
誘以芳餌仍争吞因悲搖尾向數罟豈異俯首縻華軒
慨然投簪起太息歸思已逐冥鴻鶱
潭溪十詠
悠然堂
吾廬猶未完作意創此堂悠然見南山高風邈相望賓
至聊共娛無賓自徜徉
海棠洲
煌煌海棠洲錦樹臨清灣常恨灣頭風吹花走潺湲潺
湲去不息花亦無由還
醒心泉
藤蘿撥不開石竇一鏡明攜瓢酌清甘漻然瑩心神我
病不能酌時來聽泠泠
懷新亭
茅簷入竹低曠野時寓目寂寂農家春新秧滿田綠何
時稻登場秋山響蓬樸
宴坐巖
青青椃樹林下蔭蒼蘚石幽人宴坐時懷抱忘其適不
見暮樵歸寒山雨中碧
山館
春林遶舍青門館終日静吾心樂有餘所寓皆勝境更
鑿庭下池溶溶浸山影
凉隂軒
北忩何所見疎竹雜遥岑凉颷思有無虛簷動蕭森此
興何由盡移床入翠隂
橘林
木奴困新移憔悴雪霜侵呼童剪其顚割愛慮已深會
待春氣回青枝補故林
蓮池
蓮池一畆餘瀰瀰吞衆流花繁不近堤欲往無方舟不
及池中魚隨波自沉浮
南溪
聊為溪上遊一步一回顧悠悠出山水浩浩無停注惟
有舊溪聲萬古流不去
兼道攜古墨來墨面龍紋墨背識云保大九年
奉勑造長春殿供御龍印香煤旁又識云墨
務官臣庭邽監官臣夷中臣子和臣卞等進
蓋江南李氏物也感之為作此詩
長春殿古生荆薈猶有前朝遺物在錦囊珍重出玄圭
雙虬刻作蜿蜒態枯皮剝製弄幾刓斷玦精堅磨不殺
吾聞李氏據江左文采風流高一代當時好玩不獨此
器用往往窮奢汰徵工選技填御府不惜千金為賞賚
治兵唐推英衛精治民漢許龔黃最惜哉取士不知術
妙手獨得庭邽輩眞主驅馳八極中荒王逸樂孤城内
汗青得失更誰論尤物競為人寶愛嗟余視此眞糞土
事有至微猶足戒投文欲往弔江流幽魂未泯應慚悔
入開善
雙童肩竹輿兀兀如乘舟及茲朝暑微遠訪招提幽蒼
山望中横清泉脚底流所歴已殊勝况乃窮林邱僧房
在在凉逢迎足茶甌岸幘幽鳥鳴横琴素烟浮倦借一
榻眠吾生復何求薰風溪上來虛簷散颼颼開懷若傾
倒忽去不可畱人間苦炎熱物外常清秋功名非所期
聊尋赤松遊
寄茶與二劉
然松煑鼎山泉冽槍旗一水分優劣鳳餅推開雪照人
花瓷啜罷甘潮舌大劉談天紫髯張小劉逃禪清興長
會須酌此同翺翔或凌剛風九天上或泛弱水三山傍
劉兼道獵
劉侯好獵親馳逐指呼雙犬如奴僕朝衝唐石亂雲來
暮聽潭溪流水宿何如着鞭走大梁我亦與子同翺翔
今年獵叛醢彭越明年獵胡羓德光
屏山集卷十二
