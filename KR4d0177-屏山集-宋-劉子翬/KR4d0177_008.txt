屏山集卷八宋劉子翬撰
啓
賀魯漕除直秘閣啓
伏審拜寵楓宸升華芸閣屬公朝信賞之日增外臺待
節之榮某官夙受眷知特膺時選方六龍之南駐視百
粤為近籓恊濟軍需實煩心計事尅期而取辦固非一
端下不擾而告成斯為盡美休功藹著優渥宜頒清遊
始歴於瀛洲迅召行趨於天闕某言念崇墉之邇俯慙
趨謁之遲面賀無因心馳徒切
到任與張守啓
恭承朝命來佐郡符當大賢懷紱之初屬賤子弹冠之
日叨恩有自託庇惟新某官操履端脩器資閎遠有慷
慨憂時之志抱縱横應變之才早拜寵於楓宸仍踐更
於棘寺釋之持議可重振於家聲由也片言實兼資於
儒雅猷為藹著委任彌隆一麾臨荔子之邦千里被棠
隂之化舊深仰德今幸依仁飛誠輙見於手書展禮將
期於面覿
謝鄧倅啓
桑梓之封疆密邇久託為鄰萍蓬之蹤跡蹉跎未仰德
表撝謙不間瑶翰先臨仰慙推恕以待人詎敢設辭而
文過恭惟某官詩書雅胄簪槖名家才猷擅當世之竒
議論發古人之奥屢專煩劇益藹聲華旋擢佐於郡符
念未偕於人望士元試政已觀展驥之能景倩還朝行
起登仙之嘆某退藏舊隠政竊餘輝脩誠輙見於手書
載贄終期於面覿
賀李丞相年啓
伏以履而後泰易推爻象之占正次於王史謹春秋之
法某官三朝實德間世宗工申申燕居雖暫安於湖海
几几赤舄終行歸於巖廊履此休辰宜膺殊福某一去
門闌之久薦觀歲籥之更莫獲稱觴徒增善頌
賀李丞相冬至啓
史書雲物紀麟筆之五年復見天心驗犧經之七日某
官精忠許國巨業濟時遇事見哲人之難以身任天下
之重險夷一節出處兩全商鼎鹽梅夢昔形於帝賚周
詩袞繡人咸跂於公歸履兹長至之辰宜納朋來之慶
某職居佐郡禮廢稱觴輙布露於尺書莫趨陪於丈席
賀新憲啓
光膺宸詔榮領憲權當抱鼓之屢鳴恨繡衣之來晩某
官當朝雅望濟世通才披淵衷特逹之知屬要路踐揚
之夕猷為藹著委寄彌隆當兹多事之時出領持平之
任論刑推恕冤伸畫地之囚稔惡必誅威慴潢池之盗
方依鴻庇尚阻鳬趨徒引領於行臺敢馳誠於尺牘其
如祝頌曷慶敷宣
賀謝參政啓
顯奉明綸入參大政人惟求舊宜居輔弼之聯民具爾
瞻益見廟堂之重某官襟懷玉粹識量淵深騰聲譽於
妙齡揭儀表於當世涵泳聖賢之道臻厥大醇發揮盤
誥之文極於深厚久翺翔於禁從暫偃息於侯籓辰告
屢聞民謠藹著世屬艱危之運朝思開濟之臣帝曰俞
哉誰如公者趣賜鋒車之召峥膺宗伯之除位高而色
彌恭才大則任斯重果符睿㨂擢貳政機忠讜在朝可
沮淮南之議威名繼世佇收淝上之勲恊濟中興益觀
遠業某儒宫晩學海郡微官當整旆之來歸獲望塵而
贄見屢陪末席欵奉清言側聞宸命之頒實倍常情之
喜長裾可曳莫趨元禮之門闌短幅交馳深愧子雲之
筆札
回耿龍圖啓
伏審高軒壓境方竊喜於望塵專价踵門猥先蒙於折
簡禮乖常分愧集微躬某官識量淵深風神粹美道術
逢原而自得聲名欲隠而彌彰秀發妙齡顯躋華貫風
雲際運熙朝獨步於要津父子傳經後學飽聞其餘論
久翺翔於禁橐暫均逸於祠宫壯猷壹鬱而未施雅志
雍容而有在艱難避地仲宣聊寓於荆州密勿綢繆賈
誼行歸於宣室瞻承伊邇慰懌何量
賀宣撫李相公啓
拜命行朝宣威南裔輿情均慶否運潛消竊以黠虜不
庭兵無虛歲中原失御禍徧九州方困憑凌靡皇經理
眷乃長沙之地莾為羣盗之區天誅以遠而未加兇熖
莫懲而愈肆阻湖湘而自固據城邑以相殘固欲安之
每軫淵衷之念其誰任此僉云舊德之宜某官佐佑三
朝儀刑百辟總戎疆場遠過於長城决策廟堂匪資於
他相念艱難而守節不變處進退而唯道之安久均逸
於殊庭爰專征於外閫兼制嶺南之地更分麾下之兵
幕府肇開坐致英髦之集戎旗所指遥知氛祲之清乘
兹破竹之機孰壓建瓴之勢益隆勲業再任鈞衡固中
興不拔之基為四海更生之福某猥居官守側聽除音
知公論之攸歸竊私喜而不寐徒得君重諫密簡於帝
心無以公歸願亟符於民望
賀翟參政啓
顯奉綸恩入參機政人心胥穆國勢增隆竊以季梁在
隨強敵聞而不伐王導輔晉有識知其無憂歴觀世道
之興衰實係人材之用舍天其靖亂時則得賢某官造
道閎深挺材剛特飛英聲於四海結睿眷於三朝鼇禁
再登共識王言之大虎符屢剖獨推治行之高持橐有
年挂冠未老起佐多艱之運薦膺求舊之圖三聘肯來
人快争先之覩一言默契上興見晩之嗟益聳民瞻進
陪國論經濟諒行於素志扶持立底於昌期某未覲光
儀逖聞明命進由儒術竚觀致位之榮(闕)寧愧
書門之誚
謝李參政舉知己啓
夙荷見知常許成風之斵遽蒙論薦過形推轂之言揆
實無堪近名增愧竊聞君以任人而逸國由得士而昌
矧兹多事之時尤資羣策之助洪惟上聖務濟丕圖念
皇祖之貽謨閱近臣之奏藁謂孟軻之言一善如宋王
何若陳襄之引羣賢有温公者遍咨邇列咸舉所知慨
嘗膽以思危頼同心而底治想其風采方傾惓惓如饑
渴之懷辱在搜揚宜得犖犖真英雄之士如某者自守
拙直無他技能早惟經笥之躭晩悔儒冠之悞夤(闕)末
宦奔走四方嘆州縣之受恩敢囏難以辭事豈期慰薦
俯及庸虛某官黼黻皇猷權衡士類雅抱每存於謙挹
清流皆喜於攀依品題所加名譽增重攬英髦而列上
仰副旁招置愚陋於其間恐塵清舉出於過覆何以仰
承某敢不蚤暮以思視履惟正途雖窮而益勵時苟至
而則為奮不顧身誓不羞於前烈伸於知己輙自見於
一言
賀吕相公啓
伏審某官顯奉制函入持魁柄凡搢紳有識之士莫不
傾耳拭目以俟復平之期若閭巷無知之民亦皆延頸
跂踵而起更生之望蓋以狄人之内侮實乘中國之久
安二聖蒙塵累年於此至尊嘗膽惟日以之思得非常
之材叶贊中興之治某官閣下氣鍾英特德藴忠忱學
博綜於古今識徧周於夷險值艱難之厄運荷密勿之
深知肱股之力為多社稷之功莫大旄頭盡落無復彗
於紫薇羲馭再升遂安行於黃道薦膺圖任益罄謀猷
用能身任安危不以賊遺君父將壇暫建捷奏交騰周
公東征既有四國是遒之詠宣王北伐可無萬邦為憲
之臣還冠邇聯適觀遠業人神必將開泰夷夏咸以歡
呼整頓乾坤實頼經綸之手光輝竹帛載惟雅頌之音
某久託帡幪猥叨齒記念先公之在日嘗辱交遊偕同
産以登門仍加慰薦况遇旁招之日適兹自效之秋其
為歡欣實倍倫等
到任與祖漕啓
守拙杜門久卧桐孫之圃叨恩佐郡朅來荔子之邦仰
由推挽之私更記帡幪之庇某官道窮閫域文富波瀾
持身凛剛毅之風接士見温恭之色早冠天庭之第獨
深宸扆之知旋駕税於杏壇薦參籌於槐府清聲藹藹
要路駸駸獨當艱棘之時出領轉輸之寄蓋六龍駐蹕
地益重於全閩而四牡觀風恩獨榮於故里俯憐疎逖
曲賜吹噓某敢不益勵操脩恪勤職守匪悦干時之譽
庶迯竊禄之羞
賀漕侯郎中啓
睿恩中發使指外移顧休寵之惟均視光華之益遠某
官材推英特識妙機深早馳譽於簪紳久踐揚於中外
暫輙荆襄之節來持閩部之權易地皆然無施不可登
車攬轡夙有志於澄清爾界此疆固靡聞於惡斁即觀
奏計别竚圖功某自揣疎庸方祈覆護阻趨門而面賀
徒伏紙以神馳
賀新漕徐學士啓
光奉宸恩遠將使指軺車壓境列郡趨風某官德宇閎
深才鋒淬礪夙著清朝之譽薦膺當宁之知擢自州符
峻持漕節屬宼攘之甫定念兵食之猶繁餽餉連年豈
有紅朽之粟流移失業更多白著之科事固從權民實
重困經畫政資於善計艱難庶底於昌期某託庇之初
效官有守輙脩辭於慶牘莫旅進於賓墀
賀新任梁提舉啓
光奉宸綸出將使指重摘山之寄委增衣錦之榮觀某
官材應時需識周事變騰一時之妙譽結當宁之深知
適兹艱難屢司繁劇巳懋飛芻之績更宣持斧之威事
有甚難每責成於倉卒才無不可故所至而優游暫弭
節於周原行召還於宣室某效官有守趨賀無因嘗叨
半面之知喜託二天之庇
賀知泉州通交代啓
萬里還期殊乏觀風之效一麾得請俾為將母之行已
蒙吹借之私更忝交承之幸恭惟某官氣涵剛大學造
精微皇皇王國之羽儀抑抑士林之軌則早逢盛際薦
歴要途譽望甚隆共仰卿才之美行藏自信益知吾道
之尊頃借重於侯藩復就移於使節上心簡在輿論攸
歸攬轡登車暫展澄清之志簪筆持橐行趨禁近之聯
某夙荷愛知尤深願頌門闌伊邇即諧道舊之懽景仰
匪遥顒企告新之政
代與趙提舉啓
提舉博士器資凝遠業履光明清名夙冠於士流古道
益尊於師席身膺臨遣增重使華幹山海之羡饒供國
家之調給政資儒雅庶逹經權休聲已著於外臺召節
行歸於中禁
代與江給事啓
宫使給事學窮損益知逹經權早登清要之途特注顒
昂之眷優游𤨏闥備殫獻納之忠偃息藩方綽有循良
之譽久兹均逸未副僉俞
代與李丞相啓
巖石具瞻久仰威名之重龍門阻越未親顏色之温敢
通咫尺之書少布腹心之藴恭惟宫使僕射相公道推
先覺望重本朝孟荀為儒者之宗伊吕乃聖人之偶羯
胡外侮艱危永賴於壯猶炎運中興螭廷首登於一相
運化鈞陶之上救民水火之中險阻薦更忠誠自信出
處動四方之耳目話言為今日之典謨卓爾元勲渙乎
百世暫均休於祠館俄借重於侯藩周公居東既有四
國是遒之詠宣王北伐可無萬邦為憲之臣佇冀衮衣
之歸式符寰海之望某猥以凡末誤膺使令雖智力之
自殫嘆事功之難立荏苒歲月之久蹉跎毁譽之間
代賀范參政啓
肅聞明命登用真儒國是所歸人心胥悦恭惟某官秉
心端慤履道深醇皇皇天陛之羽儀侃侃士林之凖則
頃從𤨏闥進直北扉雖驟膺神聖之知實久繫中外之
望審成敗安危之會罄論思獻納之誠伍符尺藉異太
阿之倒持悍將強藩無四牡之項領由播告之旨不匿
故遠近之聽咸孚是宜益聳民瞻越陪國論真才既不
次而用素藴必度宜而施裁議於中何愧唐朝之内相
指縱有自終為漢室之宗臣某奉祠屏處聞報後時望
兩地之深嚴莫脩慶禮承二天之庇奬彌劇懽情
屏山集卷八
