屏山集卷七宋劉子翬撰
表
代直閣南劍謝表
枌社引嫌方趨嚴召鐔川易守驟拜恩除力小知難寵
深極懼伏念臣猥以凡末誤蒙使令敢懷擇地之安思
效捐軀之報自昔宼攘之役禍流建劍之間瓦礫相望
坐待流移之復新陳未接日虞餉餽之空稍鉏復出之
姦與變惟新之俗五月詎聞於報政兩州遽沐於更符
地悉凋殘任均勞劇考其已試固知五技之窮責以後
圖庶補東隅之失恭惟皇帝陛下乘光武中興之運先
孝宣共治之良憫時囏難軫念黎庶謂遐陬習於為亂
豈德意壅而未宣以臣閩人諳其土俗使之奉行條教
或能安集流離曷副旁求祗深兢惕臣敢不博詢利疚
袛導隆寬勸勉農桑俾復歸於飽煖解除苛嬈冀少飬
於瘡痍
代賀天申節表
赤伏彰符方協興王之運猗蘭肇慶欣逢誕聖之期專
效嵩呼仰增鴻筭恭惟皇帝陛下囏難嗣統寅畏御圖
兵雖用而不殘德遂加於無外歸仁孰禦初同亶父之
去邠脩政益勤終美宣王之攘狄天申福佑人沸謳歌
臣迹滯偏州夢聞清蹕瑶觴獻壽悵莫綴於朝行金鑑
納忠願少俾於淵聽
代寶學白州謝表
幕府贊襄初無善狀公朝慎罰止棄遐荒咎積驚心感
深流涕伏念臣受材謭薄逢世艱難痛黠虜之亂華悼
先臣之死節頃因人乏出佐戎行雖誼切君親常藴枕
戈之憤而敵忘彼巳終懷負職之愆黽勉五年召還萬
里既久隳於成績宜薦致於煩言謗欲誰分孽由自作
晉師討敗難逃先縠之誅虞典從輕姑示三苖之竄兹
蓋伏遇皇帝陛下廣天地涵容之德收雷霆震讋之威
謂臣誤國雖多察臣初心可諒肆垂大惠特賜微軀敢
不念往知非雖窮不怨身縻瘴海此生尚覬於生還夢
繞沙場效死寧忘於死所
代寶學漳州謝表
十罪併聞分己甘於誅殛五年兩謫恩尚許其全生聞
命疾趨拊躬流涕伏念臣猥才凡下臨事闊疎誤被選
掄浸塵班列昔參戎幕已無裨贊之勞再奉籓條又乏
循良之效志力雖期於自竭功名常嘆於數竒不移匪
石之心果獲羸瓶之咎釁愆已積雖擢髮以難陳章疏
交彈顧噬臍而何及兹蓋伏遇皇帝陛下堯仁廣覆湯
網宏開念臣顛沛於戎行心惟盡瘁謂臣數更於宥典
特與從輕臣敢不怵惕以思屛營自守投閒置散已叨
善貸之恩補劓息黥庶幾改過之善
代寶學謝復宫觀表
負罪至深甘從永棄疏恩甚渥許遂生還盡復文階仍
叨祠館荷寵光之雜沓驚涕泗之横流伏念臣頃以𤨏
材誤蒙器使雖臨難不求苟免效死捐軀而籌邊非其
所長終成誤國孟明之恥未雪樂羊之謗已盈疎遠易
離愛憎相半責五載曠瘝之咎固無所逃騰一時萋菲
之言亦已大甚衆欲擠之必死臣敢保其餘生禦魑魅
於遐荒觸炎㬢而就道危機自踐沒齒何言豈期流落
之蹤更沐甄收之惠兹蓋伏遇皇帝陛下仁不忘遠道
唯至公善貸且成恩每深於含垢寧僭不濫網或漏於
吞舟致此迂愚亦蒙昭洗臣能不佩韋是戒食蘖知艱
在畎畆不忘我君願希前哲執干戈以衛社稷圖報他
時
代張丞相辭免不允謝表
渙號已孚愚誠莫達處非其據愧溢於中竊以古稱論
相之難朝以得人為重况屬艱危之會尤須輔佐之良
豈惟料勝以折衝亦在安民而和衆有王導濟時之志
能舒朝廷之憂懷謝安鎮物之情坐致淮淝之捷以今
多事特異前聞鏖兵殆困於連年駐蹕靡聞於定所邦
之阢隉念底定之猶難狄固貪惏肆憑凌而未已倘失
疇庸之任益乖恢復之圖如臣者起自書生謬承天奬
拔賤跡於羈單之日識孤忠於喪亂之秋偶際風雲得
階塵露入同宥密初無借箸之竒出總戎機更昧干城
之略既辜注倚宜速譴尤召還方邇於清光爰立遽膺
於異數息黥補劓顧往咎之何追經體贊元豈薄材之
能強恩私甚渥報塞謂何兹蓋伏遇皇帝陛下道廣輿
圖仁深覆被謂臣材雖至陋察臣事不辭難敷告外庭
誕揚顯册處以鈞衡之地委之調御之宜責任如斯孱
微曷副臣敢不益思自勵期稱厥職守一節之精忠造
次於是廓九土之氛祲死生以之
代翁殿撰遺表
傳薪熖息將隨化於大鈞易簀氣微願輸忠於半藁伏
念臣受資朴訥奮跡單平風猷輙慕於古人詩禮僅傳
其家學初霑世賞方傴僂以循墻繼竊科名遂夤緣而
隨牒未更繁冗已玷清華無一介之先容辱前朝之異
遇編摩書局黽勉郎曹參陪三老於賢關領袖羣英於
秘府官箴恪守歲籥易流傳癖書癡性雖安其所好客
嘲賓戱時或歎其夕淹但直道以事人恥曲學以阿世
至乃東州懷紱淮部乘軺敢圖擇地之安惟勵匪躬之
節屬中原之雲擾當陛下之龍飛趣歸行所之班俾典
奉常之職綿蕞之儀未就蒲柳之質已衰一返家園五
更祠館朝有著而廩有給叨冐為多壯也仕而老未休
絲毫無補今則已嬰沉痼難羡反生重念臣自幼讀書
即知論古憤張禹臨終之請惟訴私情喜史魚絶命之
言猶存忠諫操其悃愊灼見正邪雖真偽或混於平昔
之時而隠微必發於死生之際臣今憊矣心切戒之敢
伸奄奄之言仰凟高高之聽伏惟皇帝陛下日新聖學
躬攬權綱中華之服裂五千天惟授德列聖之基垂一
百民實歸仁誠既洞昭禍斯潛弭豈待期期之夕克全
復復之功臣即棄明時莫瞻盛舉未草浯溪之頌定愧
懷鉛倘平伊洛之戎固欣含受
劄子
論時事劄子八首代寶學泉州作
江北
臣竊論今日國家大計莫先戰守二策因險為守則守
易固因守為戰則戰必克自古倚長江之險者屯兵據
要雖在江南而挫敵取勝多在江北故吕蒙築濡須塢
而朱威以偏將郤曹仁之全師諸葛脩東興堤丁奉以
兵三千破胡遵之七萬轉弱為強形勢然也今日淮甸
雖置守師而無堅壁無聚糧或營一師之市或聚烏合
之徒敵人一至則冰散瓦解千里蕩然長江之險舟楫
之利固已與敵共之虛聲所摇人情騷動此由江北籓
衛之不立也臣欲乞將淮甸郡縣不必盡守故城各隨
所在擇險據要營置寨栅守以偏將敵來仰攻固非其
利若欲長驅深入則我綴其後二三大將浮江上下為
之聲援敵之進退墮落吾計中朱威丁奉之勲固可圖
也江北籓衛既立陛下移蹕建康觀時待釁以定中原
此萬全之策也
荆襄
臣聞善奕棋者不争邊角之隅善立國者必強腹心之
勢若今日國家暫保江左形勢之地若緩而甚急者荆
襄是已荆襄西通秦蜀東連吳會北據漢沔昔人以為
用武之地故三國戰争皆出於此得之者強失之者弱
自喪亂以來莾為盗區國家多事未遑經理亦幸敵人
棄而不顧殆天以資我也今千里空墟固難卒守臣謂
宜將荆襄合為一路增重帥權暫治公安益兵聚糧為
戰守計分遣别將渡江據險置栅募民耕種積以歲月
更為後圖一者貫通秦蜀無斷絶之虞二者控扼上流
如首尾相應三者窺闞中原有卷席之勢是一舉而獲
三利也今不早圖萬一敵人先之則主客不侔利害易
轍復欲争之固已難矣欲望陛下沉機獨斷亟詔大臣
講論措置先事慮事以強立國之勢
禁衛
臣竊惟藝祖削平僭亂聚天下精兵以強京師取太原
兵以為龍衛取幽州兵以為神武左右員僚本藩鎮廳
頭也左射拱聖本諸州騎兵也忠節之軍升自川陕虎
翼之軍選自江淮凡此之類不可悉與皆總於三衙訓
練精閑故能坐制四方如臂運指自南渡以來禁旅凋
耗勁兵驍騎分隷諸將沿江戍守蓋救紛解急支吾目
前未暇長顧遠慮也昔周瑜拒魏而吳王提重兵以為
後援鍾會伐蜀而文帝率師十萬屯長安二主豈不知
指撓目顧端拱仰成哉蓋尾大不掉末大必折其所防
者深也今三衙兵雖稍收集而寡弱未振欲望陛下遠
鑒吳魏居重馭輕之術近法藝祖以中制外之權選徒
蒐卒益增禁衛仍擇腹心忠亮之臣分為統帥則威聲
所憺非獨折衝禦侮亦所以強本固基為社稷久長之
計
守江
臣聞善固圉者不顯為必守之形善勝敵者不示以可
乘之利所以消禍亂於未萌沮姦謀於將發也竊讀舊
史見六朝之守國也皆輕戍江北重戍江南因險而守
因守而戰内強根本外鎮邊陲敵來則出驍將合銳兵
先事而逆擊未便則清野鄙據要害伺間而後動故北
兵遷延乏絶畏首畏尾往往狼狽亡遁大約皆此謀也
昔陶侃不城邾其說謂設險禦寇政以長江隔江而城
非三萬人不守引敵致禍實此之由若虜有可乘之會
又非所資侃非失形勢也緩小利以全大利也蔡謨諫
止諸鎮北移其說謂時有否泰道有屈伸須養威待時
虜若送死敵之有餘棄江遠進亦吾所短謨非畏怯也
知用其所長也何承天論守邊之計謂斥堠之交非耕
牧之地曹孫相持江淮之間所居各數百里宜堅壁繕
兵以待敵來承天非泥古也事有可法也侃之練事謨
之見遠承天之燭機審利害於當時垂龜鑑於後世臣
竊見比年以來虜頻盗邊肆兇搶掠淹畱冬春雖王師
驅逐屢挫其鋒而兇熖未熄猶輕南向蓋今日形勢事
宜略與古同夫雷動風馳不難於必勝形格勢禁實本
於沉機願陛下詔帷幄之臣稽六朝重戍之謀考三千
慎守之策固本保邊隂消戎詐庶幾不動聲色疆場妥
安我既出於上策矣彼猶貪冐南來是符堅淮淝之轍
復尋宋武燕秦之役可舉也
舟船
臣竊惟長江之險雖本天設實由人用拒敵之方不特
防隄岸塞險隘而已維檣艦據津流則其險十倍飛棹
檝冐風濤則其險百倍東南立國戰守之利無出於此
伏見廵省以來暫駐吳會雖有守江之名而無用險之
實船艦率皆草創水軍不甚練習且海船入江則顛沛
不行步兵乘水則惴慄失措官司奉行措置姑欲畢事
而已陳利害者以為常談習游泳者以為末技未思臨
機對敵何以取勝故向來邀羯虜於長江攻羣盗於平
湖戰多不捷職此之由竊攷六朝舟楫之制名字雖不
同要之大艦利於控扼若五牙艨&KR0008;之類是也小舟利
於走集若金翅油船之類是也大艦有飛樓有拍竿有
長櫓屯兵走馬可容西北勁兵以當衝要小舟欲輕快
追逐須擇吳越水工輕果善沒者負船鑿艦出入湍流
見之若神敵人所以魂驚膽墮也昔李氏水軍敏銳周
人莫當孫權浮江萬艘魏人畏遁用我之長乘彼之短
此制敵之上策也欲望下詔講求舟艦大小之制南北
士卒之宜嚴械之用訓練之方專委統帥以備強敵
南兵
臣伏覩朝廷向來數調諸路禁兵沿邊戍守多即逃亡
議者便謂南人脆弱終不堪用臣昨知泉州日嘗呼逃
卒審問其由皆言非怯懦畏敵亦非勞苦思歸只緣撥
屬諸將南北人情不通非禮役使横加箠辱未嘗預聞
金鼓之事衆情憤憤遂皆潰散凡推驗十數人供荅略
同因知逃亡非其本心况南人素號剽悍春秋吳越之
覇六朝晉宋之捷不聞資兵於他境取材於異代今猶
古也豈獨不可用哉特用之不得其術耳自今諸將之
兵雖足戰守無仰於此然國家養兵額衆費大不應艱
難之際使無缺食比年以來訓練亦精士氣思奮臣愚
欲望調各路禁兵自遠及近更番出戍别立統帥不隷
他營分屯險隘不當虜衝連營締壘張大形勢使之耳
聞目覩漸熟征戰秋出春歸不戀鄉土歲月積久習以
為常緩急調發人情不震可以集事
吳蜀
臣聞擊首則尾應擊尾則首應擊中則首尾俱應此昔
人論一陣之勢也臣竊謂一國之勢亦然兩國相持雌
雄未决能盡用其力者強不能盡用其力者弱盡其力
者其力合也不盡其力者其力分也戰者力常合守者
力常分上下一體者力常合遠近異謀者力常分此必
然之理也國家自南渡以來保有吳蜀而羯胡侵擾殆
無寧歲往年數窺梁淮故江左稍安比年頻犯江淮故
未入蜀境醜虜之衆棄其所長梯巖險冐濤江蹈必死
必亡之地而我未能收其功者蓋彼無畏首畏尾之虞
而得全用其力也昔三國鼎峙吳蜀為異邦然當時所
為謀困曹魏者常萬里尅期表裏相應况今二方一統
力不應分竊見金房荆襄境壤相望乃西南之交吳蜀
之會也若虜廹近江淮陜蜀之兵當稍循金房而南若
窺全蜀則江淮之兵當稍循荆襄而北批亢擣虛互為
聲援以分虜勢庶幾狂狡之謀不敢輕動動而乘之萬
全之舉也
募兵
臣聞衆不可已楚兵所以威晉多而益辦漢將所以成
功竊見金虜叛&KR0576;數窺淮甸諸將驅攘奮擊雖獲酋渠
殱醜類捷音係道然鏖兵酣戰殺傷殆相當也似聞諸
營闕額往往逐急招填不暇銓擇多出於傭僱厮役之
流未必皆勇悍驍雄之士平時可以充數緩急恐難當
敵臣聞自昔戰争之時裒兵益衆固非一途或取之内
郡如蕭何發關中卒以補兵缺漢威復振是也或取之
盗賊如諸葛恪取丹陽勁民深加慰撫籍為甲士是也
或取之逃亡無賴如馬隆募洛陽勇士無問從來立標
簡試自成一軍是也欲乞明詔諸將應兵闕許申陳於
諸路選募况荆粤之人尚氣喜鬭困於閭閻不得其欲
或多椎埋犯法販私為姦久之探丸弄兵遂為劇盗若
加收籍使之勇於公鬭非惟強兵而威敵抑亦弭禍而
安民是一舉而獲二利也
代張丞相辭免劄子三首
一
承命兢惶心顧靡措伏念臣頃以罔功自招物議分甘
屏棄沒齒無言仰蒙天度包容龍光不替更於流落深
軫眷慈而臣循省未幾遽蒙環召琳館旣叨於優逸經
筵獲持於穆清懇切未陳心猶有待豈意悞恩遽及擢
位宰司自揣庸陋曾無一可灼知輿論孰以為宜伏望
陛下察臣誠衷亟行追寢庶幾孤跡終遂保全上不累
於眷知下得全於素守
二
比罄忱誠未蒙開可再念臣勤勤之懇非敢飾辭誠以
當軸處中之任實安危治亂之源苟非其人國家何頼
今陛下宵衣旰食思濟囏難英俊并驅猶恐不及以臣
疲懦雖欲竭慮畢精終恐無益况臣五技之窮見於已
試強顏素餐謗議必盈高位疾顛可不深戒伏望陛下
護其所短用其所長勿以反汗為嫌惟以得賢為急許
臣且奉殊庭安其愚拙則毫髮之間或得盡其區區
三
温詔屢頒靡容遜避深惟陛下所以推擇之慎眷倚之
深加於微臣者可謂至矣且臣非不知寵榮之可慕事
功之當勉然而義有未安不能但已蓋與其招尤速累
自訟於他時不若守分安愚懇祈於今日在臣之請猶
為有辭伏望陛下擴天地之包容垂日月之臨照矜其
誠懇曲賜聽從庶俾危蹤得全無過之地臣之萬幸
屏山集卷七
