屏山集卷十四宋劉子翬撰
詩
題大義泉
移笻山未深切骨寒無那蜿蜒瘦蒼虬脚底飛騰過幽
亭護石池庭事不敢涴虛中涵月净冷面從雲呵(去聲)欲
槌玄璧試恐觸方諸破平生泉石癡屢此箕踞坐重來
照清癯白髮添箇箇凡心未痛浣老氣日以墮緬懷大
義風絶唱寧無和悚然聽琮琤耳觀為之大
同范智聞五月十四日夜賞月
微風净郊原暮色含清夏層巔月欲上烱烱木葉罅豐
姿一髮虧爽氣千豪射流光不著地黃抺溪西舍翩然
釋矯飛雲浪鱗鱗化常恐螺䯻青失此驪珠挂竒觀天
所吝老眼得屢借不嫌神太清跣立高梧下故人肯畱
連一笑偶良夜濁醪勿虛杯庭縞醉可藉
向元伯寄爇香陶爐有心清聞妙之語
鄱江細壤如凝脂陶成小爐圓净姿色含三秋玉沆瀣
韻壓六尺金狻猊明忩澹澹浮薰起故人警余良有以
心清聞玅遊無方萬石只在吾家傍(元伯居萬石鎮)
感白髮
兒時坐澗石散髮如浮烟風驚綠鬅鬙意欲凌飛仙那
知二毛見倏忽到老邊蒙紗猶鏟彩獵鬢強呈鮮星星
倘未已遂恐華吾顚騎省歎遇合郎潛感迍邅萬古寄
一轍長歌悲昔賢流光不假借志抱何由宣餘齡事可
知已矣寧非天窮通各有待憔悴孰使然凄其槁梧畔
惕若明鏡前靈膏豈能湼薅拂事可憐惟應幽室處一
猛放萬緣嘗聞衛生要心白髮自玄
同吳居安入開善四首
遊松庵
虚廊附山翔泉聲小庵閉齋餘恣行遨剥啄忻屢至午
隂遇蘭芳夕照坐松吹徜徉無所為聊盡今日意
宿省軒
夜空合一寂擾擾息萬勞幽懷耿不寐孤燈側殘膏稍
知山雨來聲在横林高凄然却成夢夢泛秋江濤
過報德庵
循溪踏危矼路入篔簹塢森森翠櫺間一幹横清雨茶
煙日月静石壁軒扉古盡兹北山旁小勝無遺取
出山
日日冬氣昏霜風不䥥面回輿始見山數點寒中現我
行得勝友笑語生華絢如何劍峯南咫尺不常見
次韻茂元獨速歌
大兒行文學蘇黃暗潮無聲走茫茫小兒分題擬甫白
手抉蟇頤取冰魄自成機杼誰如君悲歌乃有可憐色
曉來春歸薺葉新青女摧之良不仁那知妙齡氣如許
一睨辟易驚千人我亦歸為村裏翁接花成條欹屋紅
跣行肯追蹀&KR1923;步杯飲不羨琉璃鍾相逢他事不發語
醉面徹日承谿風君不見豐碑模糊立峴首又不見繐
帷虚斟百眉侑何如吾儕見在身有口猶堪著醇酎陶
陶兀兀未全非赫赫炎炎豈長有硯峯絶頂撫孤松伊
誰及此蒼髯夀
張巨山賦蠟梅因成四首
取名慕横枝要自同風格雖微調鼎味宛有金鉉色
渾疑蠟作花貌野中抱幽冷香不盈階意盡仍一流
尖萼破微霜明犀透清暾不有朱紫繁那知中色尊
今日尋此梅危行石澗東花神欲宣令萬鐸懸春風
和李似之秉燭觀梅詩
凍色沉萬象晴巔露皚皚通宵月觀夢夢破東風來小
立値芳氣微尋見寒肧我病亦呼客沙邊久徘徊恍然
驚老眼一枝印清杯應知塵意盡故向癯儒開謫仙愛
逃禪兹心政難灰覘新不待晨燒燭寒巖隈草木有含
章發揮要天才頼公管領春筆端起潛雷
行夫寄黃山榧子有詩因同來韻
老坡文中哮闞聲凜凛常如對英峙琅然諷詠興凌雲
瞠若追攀顙流泚玉山妙唱久寂寥可與言詩有之子
裁牋遠餉風露新坐我千尺黃山底初挼玄縠出冰霜
小嚼清香泛忩几已輕魏帝昵蒲桃肯許唐賢魁綠李
極知人口無正味苦淡甘酸各矜美不輕眞識為品題
此物初筵幾不齒青菁有用拔蒿萊白粲無酬腐糠粃
士懷瓌瑋勿自神邂逅飛沉同一理子才超矣會曄然
外澤中真期是以味果固已驅煩邪味道更須淪骨髓
劉道祖江程萬邱順甫講易孟子拾其意為二
十韻
吾初讀七篇未領躍如義晩而窺大易稍解寂然意乃
知平放著的的目前事盡心則無餘窮神忽超詣以斯
印羣書拈出句句是君臣父子間運量周旋際體之則
光明雜物了無累偉哉此陳編孔孟心所寄有如撞洪
鐘合響入迢逓言高聽者聵不絶僅如綴幸茲良友集
一發萬古秘眞長富辭原百折無畱勢文通秉文均裁
度取中制宛邱坐忘言袖手豈深閉鄙懷頓為空快若
掃長篲旁觀二三子耳剽咸愕眙誘之循循然活處潑
潑地氣質雖有拘學問欲如蜕時乎不再來過此恐少
味大書鑱坐隅以起衰惰氣
韓幹畫馬闕四足龍眠榻而全之
吾聞兩臂天下重馬失四蹄將底用平生想似萬里逝
對此惟心惻然動得非曾落駑駘羣踠脫泥塗良已勤
又疑逸氣厭拘係絶蹯徑欲超浮雲諦觀事乃不爾劇
破練丹青老無色軒昂自有尊足存顧盼一株隂山碧
韓生筆法妙此圖龍眠榻出了不殊斷鼇自昔徒聞說
續鳬雖工計已疎何如染作滄江遠要看追風蹴微雲
次明仲矼字韻詩
頖宫德厚仍信矼北扉筆力談笑扛重圭疊璧凛羣視
不使東甌成陋邦日邊時見召仙李林下那容棲老龐
故園此日成勝聚歸夢不泛瀟湘江萬畦流泉裹雲屋
一點遠岫低吟忩客來有酒輒均醉長嘯手拊高梧幢
挽蔬唯便玉本脆碎鯉屢惜銀鋋雙伊余於世眞長物
掃迹自分逃崆谾驟揄揚之則過矣豈有骨相當竒厖
左提右挈倘聞道一了快若船下瀧極知魯衛兄弟國
邾小尚許趨風降嶤嶤岌岌正壁立濤瀨未敢輕舂撞
寄致明兼簡余時升
篔簹有利材要自為本觀綠虬挾春怒穴土氣已完達
士審所施窮士審所安癯劉燭人鏡偽態了莫干常吹
噓二余傳以摩雲翰大余㩦書來一見意已殫似為殊
勝搖胸中衮濤瀾皴膚褫厚襲枵腹拾衆殘那知藝圃
遊宇宙自爾寬黃間跳鏃易省括眼要端幸公調護之
無使困所難鵝峯横几上晩翠深作寒徜徉有真樂未
應悔儒冠
次韻明仲
祝融散仙在西溪此老平生無町畦一日不見十日恨
綠稻渺渺吞幽思細紅時澆壘塊胸跣行笑逆泠然風
意消萬事如燎髮小醉扶頭須半月叩梧林谷為呼號
隱几乾坤有超越自憐頑鈍不可鞭挽之欲置名流邊
長言為我澡袢暑灑目萬綫琮琤懸
入白水懷士特溫其
曉山隨意開夏氣含露澄扶笻過巇嶮飛仙亦凌兢松
濤净可潄嵐煙起如蒸巨崿轉鼎鼎危塍上層層悠然
瞻眺地髣髴記昔曾是鄉雖窮深泥泥秀色凝高扉静
相對招邀足嘉朋讌席覆大斗吟忩曄華燈于今安在
哉骨冷喚不譍軒軒鸞鳳遊驚颷失飛騰豈伊黃壤恨
興言鯁煩膺含章不震輝憔悴非所應雖微三字顯要
許二豪稱余衰怠好修故態了不懲倏爾念離索終焉
愧瓌能噫嘻長風來躊蹰素蟾升及時痛自策迅彩不
可憑
胡明仲潭溪三日飲
潭溪梧竹堆無地浮高蔭暑中猶未佳袒膊俯清深急
雨翳幽芳空山落啼鵀村醪得舊燒時果出寒沉醺然
三日醉是鄉絶呵禁巖風故吹醒逾逸嫌太甚人生唯
一真擾擾萬緣滲斯遊不屢尋老境恐遂寢窺樽有餘
波捫腹猶可飲澹蟾如曉色渺渺長空浸當夏景過清
浮雲忽飛譖酣歌金石號慷慨君獨任㑭余酬對之袛
作寒蟬噤吾唯善咍臺忘形卧相枕
有懷
溪石磊磊出溪光失溶溶呼童理新堰小駐萬折東素
杙競駢立蒼皮堆已重誰裁一道天忽墮顧眎中遠渌
送鳬鶩餘兹上杉松微波且勿摇照我澹有容炎曦為
變色爽氣排高空懷哉所親愛此適未遽同徜徉孰為
伴惟有溪頭風時來翻素書頗似驚我慵騷騷復策策
涉獵味正濃久而寂無聲無乃意自融却泛碧滄浪鱗
鱗散遺蹤我亦隱几酣那能辨雌雄
早飲
柴椽百枝蔭方塘高梧老柳著兩行輕烟曳組適寒碧
芙蕖釀出秋風香宿酲縈胸殊未快衝之欲引天潢𣲖
戱投小餌向深淵錦鱗忽見空中挂篘清鱠雪更作豪
坐客狼狽已半逃嗚鳴叢歌猶未徹兀睡聽作蜩蟬號
次致明泉石軒詩韻
天懷迥與塵囂背蓬萊屢踏金鼇背閑披白袷過清湖
爽氣涵空渺無外澹然愛此一泓竒散髮逍遥潄華滋
尚嫌林影太凋薄斜陽射破碧琉璃遥知宣室虚前席
良裘固非一狐腋他時歸夢想南飛瓌詞已為磨崖石
借致明玉槌事藥復以小者易去因而銘之
潤色瑳癯身橢飛石塵供藥裹以小代大無不可汝雖
眇乎寔磊砢摩頂至踵轉衰我彼方歸卧畱莫果魁梧
之才用則左㗲然長嘆口侈哆
寄魏元履
世情事虚文十幅了一書片言倒肝腑子獨不佞余班
班眼中秀學膽誰似渠平生幾兩屩踏破牛斗墟小言
謁侯門大言呌天都歸來闢存室默坐追亡逋床頭著
韋編盤礴萬古初時拈紙上語破的妙有餘已甘酬對
難舌本噤不舒矧余在半流所見方糢糊蝸涎不自潤
詎敢相霑濡人生強多知於己固已疎睫邊遺太極意
上町六虚獰猿縶尚跳况乃拊檻呼是神非吾神滓穢
政可奴嘗聞不遠復佩作三字符煌煌杏壇春一枝明
清湖蜂蝶未全知佳處自不孤惟子先著眼時來採芳
腴何當共叩微歸性有順塗
新涼
新涼為招客勝集非預圖前峯雨未散泠風遶吾廬披
襟沐清駛合席隨霑濡定知喧譊中欲此一快無興來
擴以酒草具來須臾田翁偶過我添杯坐其隅為言秋
暑劇稻畦日凋疎寧辭抱&KR1805;勞僅給園中蔬喜兹甘澍
足普潤無遺墟遥山莽難分綠浪搖虚徐我病不任耕
歲收仰微租蒙成每自愧一飽便有餘連觴使之釂醉
語雜呌呼野人無他腸我輩恐不如
吳傅朋遊絲帖歌
園清無瑕二三月時見遊絲轉空闊誰人寫此一叚竒
著筆春風吹不脫紛紜糾結疑非書安得龍蛇如許癯
神蹤政喜縈不斷老眼只愁看若無定知苖裔出飛白
古人妙處君潛得勿輕漠漠一縷浮力遒可罣千鈞石
睠余弟兄情不忘軸之遠寄悠然堂謝公遺髯凛若活
衛后落鬒摇人光翻思長安夜飛蓋醉哦聲若南山外
亂離契闊三十秋筆意與人俱老大政成著脚明河津
外家風流今絶倫文章固有機杼用戲事豈足勞心神
(傅朋王逢原外甥也)
次友石臺詩韻
清湖嵇玉山縹緲飛雙屐泠風隨處流三伏無赫赫未
成玄圃遊聊醉端川宅憶昨陪初筵杯搖劍峯脊杉篁
漏疎櫺雲氣縈長帟主人意彌厚不吝園蔬摘我亦洞
幽懷涸此一泓碧至歡召融融叢慮消刺刺聽君誦九
流浩若崑崙擘摩天俊鳶飛響澗驚魚擲分攜今幾時
浮埃翳瑶席有如爛柯翁萬古逢一奕醉鄉梯磴坐坐
覺乾坤窄兹行不果從兀兀恨滋劇未應柳源近終作
桃源隔畱詩友石臺光動嶙峋石正令謫仙來著語無
以易強吟意悠哉追風了無迹
胡明仲羅養蒙為悠然集追用前四疊之韻
筠州喜陪笑語新鑾坡自來清湖濱更招明月作三客
此外正復難其人瑶觴十飛才小醉追逐牢愁出肝肺
吾儕邂逅非作豪常恐眞歡來不繼更闌已番四疊歌
却喚輕舟浮綺羅一聲横笛不知處荷氣苒苒風頭多
玉山未倒誰之恥霜露霑衣聊且已維舟落月界平潭
翠亂紅披扶不起
十七日集清湖
石堤蟠素虬捍此百尺灣臨灣喚客飲四座搖潺湲殘
歊紅蕩析凛若超塵寰却愁涼吹多奪我酣醉顔時方
雨聲斷草木凄餘澘潤氣騰晩水浮嵐撲秋山領略得
妙趣心遊勝躋攀那知百年憂共樂此日閑篝燈夜分
歸危塍轉彎環芊芊稻苖風綠亂不可删不礙一月流
水丸走其間慇懃傍扶輿宛若送我還
曉起聞明仲謁家叔嘗過門追已無及繼讀觀
霧長句因次原韻
公才凛若干將鑄膽落詩流失輕倨弄毫邂逅即揮竒
造化玄機悉披露凌晨訪客忽飛笻雙澗徐穿碧交互
笑聲只在竹林東夢破急追無復處是時秋霧正含空
潤氣一解驕陽怒霏霏半掩景賢峯翳翳全没邨中樹
初疑争先摩玉壘驚塵漠漠桑乾渡又如懷渴望梅林
細雨濛濛江左路煩公一吐胸中豪與此氤氲角馳騖
可憐南山玄豹姿終以斑斑作身悞何如霧隱長暗然
豈用毛采夸夭嫮霑濡稻壟更澘珠聯絡松崗尚横素
南箕忽哆遂雄吞顧眎怳若南柯寤向來昧昧六合間
日月山河但如故世緣所遇孰非虛不具眞眼那能覷
醯雞&KR1805;裏有全癡陷虎機中惟一悟我雖不獲從斯遊
兀坐深觀亦同趣况知陶令有名酒未覺許詢無勝具
便思追逐胡公墩恐激長言又生怖願低筆力許我陪
韓孟才懸亦聯句
觀胡文定公手墨因求别本
溫溫文定公至道夙所欽神超雖緬邈餘英壯儒林正
容閱眞翰默默流至音不事八法竒天成寫幽襟有如
瀚海鴻隨波自浮沉又如太虚雲舒卷杳莫尋乃知晉
魏還筆端有哇淫棄藁競韞藏非將玩球琳庶幾字畫
間可以求其心清伊一派流滙作萬丈深溝渠有暴盈
淟涊時見侵投膠了不難公以獨力任我慚步趨晩悠
然寄孤吟流風在目前著鞭要駸駸願分墨本餘刻之
蒼崖隂大塊有動搖斯文無古今(公帖云世間一切如流水浮雲所過者化)
(不足畱胸中)
寒中偶書
寒從何處來凛色照閩楚挹之霜松下清澹不成雨豪
生小病之一笑窺寰宇天轉隱江湖吾心正如許
病中追賦遊武夷
建水日夜淺清灘自迢迢漁舠愕已無忽點净練遥老
身寄其上兀若棲危苕松風知我狂隨舷助傾搖探幽
神益新得快意自消長林翠洞口微雲粉山腰那知碧
虚遠一葦卧可超不須換吾骸吾慵登岧嶤病中追餘
觀所得絶富饒
病中賞梅贈元晦老友
梅邊無與談賴有之子至荒寒一點香足以酬天地天
地亦無心受之自人意韜白任新和風味要如此
次韻致明聽琴(病中作)
病翁不咄咄琅然寄枯琴倘無枯琴寄孰表吾之心忘
形豈知病道在寧復今龍蟠老樟下觱發搖長音
過鄴中
逐鹿營營一夢驚事隨流水去無聲黃沙日傍荒臺落
綠樹人穿廢苑行遺恨分香憐晚節勝遊飛蓋想高情
我來不暇論興廢一點西山入眼明
屏山集卷十四
