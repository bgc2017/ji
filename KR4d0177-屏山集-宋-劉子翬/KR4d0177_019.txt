屏山集卷十九宋劉子翬撰
詩
徑山寄生子作道服三首
旋裁山蠒作山衣更着芒鞋白接䍦自笑支離風貎野
紆朱紆紫不相宜
遠信慇懃到草庵却慚衰病豈能堪聊將佛日三端布
為造青州一領衫
粲粲休誇綺與紈紉蘭製芰亦良難此袍徧滿三千界
要與寒兒共解顔
清泉亨老寄鼓枕二首
團團鼓枕樣新傳竹簞繩床得飽眠耳界若聞聲外意
不湏撾擊也鏗然
蘧蘧一覺直千金雅贈徒知感激深莫道林間高臥穏
憂時亦有枕戈心
贈總上人兼簡無求居士二首
雙徑山中一衲衣曳笻遠遠叩巖扉愧無白璧黃金贈
擕取清風滿袖歸
多謝徽州吳使君新詩問勞意何勤無求已得心空樂
更作無心出岫雲
會蔡子思張叔獻二教授
膠庠夙昔記追随物變時移萬事非曉闕風烟胡騎滿
夜窗燈火故人稀中郎秉德無瑕纇平子談經有旨歸
獨我衰遲愧朋友蹉跎已覺壮心違
次韻挹山亭張子猷絶句
鶴駕騰空春復秋淡烟寒日鎻林邱夕郎自是金門客
更莫臨風思遠遊
䆳老寄龍涎香二首
瘴海驪龍供素沫蠻村花露挹清滋微参鼻觀猶疑似
全在爐烟未發時
知有名香出海隅幽人得得寄吾廬明窗小爇跏趺坐
更覺胸懷一事無
次韻温其元日詩
曉來飛雨挾風顛洗出韶容換故年花動一紅明屋角
山寒亂碧到樽前病如夜鶴孤還警老似春蠶飽即眠
賴有故人開寂寞錦嚢詩句許時傳
吕丞相挽詩
黃髮三朝老勤勞險阻中十年流馬策一日斷鼇功迅
掃乾坤静扶持廟社隆璜溪今寂寞髣髴見英風
次韻明仲遊北巖
雲巖藏勝絶何路不潛通信步迷時遠冥心樂處同亂
松風索索懸瀑雨濛濛陶謝多清興招邀有遠公
李丞相挽詩三首
委質艱難際精忠日月昭引裾堯浸縮斷鞅虜氛消顧
盼安諸夏風聲動一朝南遷誰辨謗公論付芻蕘
文武中興相名高北斗南茂弘恢遠量安石暢元談六
策陳丹扆三休寄夢庵(公所居有夢庵)人亡今孰頼憂國意如
惔
賓榻勤初設詩筒辱屢傳一嗟雲霧隔坐閱歲時遷埋
玉俄成恨乘風想已仙終當挽行紼長慟繐帷前
無諸策題問顔亡絶好軻沒無傳
孔林黃玉化飛埃一派淵源有自來具體好時心似谷
厲辭傳處口如雷聞聲盡是緇帷客見色無非古市槐
却訝文公迷聖戶不知靈鑰有人開
次韻黃宰一源亭二首
聞說催耕步澗幽田家喜氣共春浮仁聲似水潛漸物
不作驚人洶洶流
賓榻浮塵拂不開胸中豐恨結崔嵬幔亭雲散天全露
猶想雙鳬化舄來
翁仁山受恩歸以詩相訪因次其韻
寒階響葉終日静剥啄欣聞人叩關一聽清言風灑座
幾回幽夢月沉山遺珠未許留滄海老驥終聞在六閑
獻策明光豈無用人心久矣厭多艱
題王巖起樂齋三首
數叢脩竹擁齋居興味翛然樂有餘午枕睡酣窗寂寂
清風來去自翻書
怪底愁端生不已勞心逐事事無窮陶然一點冲融趣
只在清虚淡泊中
我亦雲根結小房年來與世略相忘定知可蛻紛華事
不及絃歌氣味長
寄巨山
分擕六換禁城煙夢也慵飛到日邊綵筆尚懷貂可續
冰銜時許鴈遥傳紫薇院静君宵直綠苧村深我晝眠
會向急流歸亦好雙笻同訪幔亭仙
寄題觀瀾亭二首
遥知壓水創新齋百里寒聲席下來准擬杖藜秋夜去
同看月湧斕銀堆
未合滄溟勢不休噴雲齧石幾經秋雄心戱欲相吞吐
一縱詞瀾筆下流
遊密庵致明有喜雨詩次原韻
雨氣經巖上僧窗暗復明溪流生急響松吹助狂傾䆉
稏無邊潤蘧蒢一味清仁心樂同飽擁鼻發吟聲
次韻熊叔雅七言
只今漂蕩賈長沙來往三山躡緯霞馬上新詩猶憶友
枕邊幽夢不離家風驚枯葦連汀雨霜着寒楓滿樹花
却記梁園初識面干戈豈料落天涯
題石井二首
玲瓏巖穴巧如刳中貯滄浪百斛餘衰懶自憐遊世久
襟懷未及汝常虚
道經蘭若偶停鞭客裏逢幽意惘然一把綠蘿蒙石竇
夢魂翻憤醒心泉
登鵝湖妙峯亭次韻
偶向妙峯亭上望一襟寒色近春分晴風吹散天全露
吹盡江南江北雲
題吳若愚一經堂
老矣惟書愛未消喜聞新塾出塵囂軒窗近水來無厭
絃誦因風聽忽遥遊藝定知輕拾芥正心端欲似耘苖
一經教子誠為樂家世從今未寂寥
寄如愚珙二首
别殿遥聞駐六飛天顔咫尺引儒衣吾家亦有臚傳喜
叔姪聯名賜第歸
鴈塔蟾宫盡假途要湏行實副名譽六經堂上歸來日
飽讀平生未見書
次韻朱喬年送山老住三峯二首
已愛雲山信脚行撩人詩句更增情直湏吏部尋盟日
急遣雙魚一寄聲
平生耳裏三峯寺况識峯頭新主人借我一笻扶病去
月林松吹度綸巾
朱喬年同傅茂元見訪
校書蘭臺昔名士懷望會稽今望郎忽驚風采照戶牗
便覺肺腑流冰霜手談逼剝屢争局眼視咍臺時對床
山林情話政可樂只恐雲路雙雕翔
寄題黃應亨東明齋二首
青藜不復來人世好學如君自少雙賴有羲和鞭日轂
曉紅常照讀書窗
齋居雅意與誰論會見依光沐寵恩慚愧野人欺我懶
相招炙背坐松根
寄題清軒二首
聞說名軒寄遠情得非遊世厭營營丈夫出處渾無累
只要心源一點清
中郎言語妙天下曾向軒中記舊遊一尺翠珉揮染罷
冰輪夜轉屋山頭
有感三首
八葉炎圖茂千齡聖主昌農桑開漢域禮樂煥周庠宴
粲三登樂謳吟七閏長徽名辭鏤玉盛舉冠前王
運屬宣和末干戈變故仍倦勤脩内禪流澤啓中興睢
水千麾集胡沙八駿騰尺書傳諱日寰宇淚如澠
孝感柔強敵和盟定一朝龍輴來瀚海鶴駕返神霄歌
吹仍祠禹羹墻若見堯稽山同峻極從此百神朝
和黃德欽韻贈公路二孫
佩韘趨蹌正妙年階庭蘭玉固天然人間百藝皆由學
惟有讀書知子賢
謝致中瓜二首
萬言不直一杯水才似謫仙良可嗟顧我小詩偏發市
年年博得蕭屯瓜
病翁癡絶端可笑文墨骫骳誰得稱故人分甘聊爾耳
更向詩流說我能
詹君則賦光璧堂詩拉余同作
幽行已辦百枝扶况有溪山近故廬水碧山花都幾許
道人着眼恰無餘
李佐國擕致中贈别詩來戲成二首
星郎絶筆版曹卧懶翁病翁稀綴文豈料詩壇今再鼓
蕭屯賴有故將軍
贊皇吟毫不可掣交游酬荅被惱深贈言排狠入吾里
以鄰為壑君何心
次韻白水雪梅二詩
閩雪少曾棲瓦白怪來浩浩擁寒濱戒嚴故作敝裘厄
淡彩潛催幽幌晨眼觀醉中迷有色心華淨處照無垠
摇松旋拾晶熒煮已覺肥生齒頰津
豪氣無根老自摧尚留餘習愛尋梅苦寒扶病也湏去
薄暮微吟垂欲開静納長芬風外塢醉臨高白水邊臺
無言自得幽貞意莫吐肝腸錦繡才
原仲致中寄雪梅二詩再次前韻
一雪度臘寒不春風光淡然溪谷濱清湖讀易月當午
烏石掛廬梅照晨未借流膏耕沃野聊乘爽氣欵蒼垠
嗣音風雅愧辭竭安得筆飜雲漢津
飯了意行忘遠近翛翛老眼入疎梅愁邊賞味平生劇
亂後横斜幾度開勝韻撩詩頻呫囁冷香熏夢破咍臺
莫將花客輕題品自有渠儂十倍才
橙子四首
尚懷細雨初移日著子已見清霜澘絶憐面有貴人色
偶致吾儕樽俎間
橙虀細縷風韻勝我不痛飲那知音何如金丸走衾枕
三月夢遊薝蔔林
自從天籞守吏散老樹零落煙雲凄今朝我為作知己
小摘秋風黃欲齊
花瓷泛密小劑供極有痛快鏖邪功生枝滋味雖可口
流品故應甘下風
寄巨山
故人浮家檇李傍為愛脩竹分僧房霏霏玉塵夢千里
剡剡銀鈎書數行極知神潛鼻端白秪恐喜動眉間黃
烟波莫久費吟筆好繪日月增天光
次韻傅茂元二絶
濠樂亭前花已披馬軍送酒故來遲只恐春雨卷春去
紅染芳郊一徑泥
酒興何如畢吏部詩情已過鮑參軍醉吟自足了一世
肯羡飄飄出岫雲
居仁報李季言論養生之益
平生外騖已知非木枕藤衾老可依春半風光唯掩戶
病邊懷抱自忘機不知静守綿綿息何似閒随栩栩飛
欲寄勤渠問仙李元關底處是真歸
次居仁韻
是身如樹槁窮冬一點心花自閉封久矣吹嘘存泛愛
偶於遲暮得相從頗聞妙用縱横是深愧真源左右逢
白雪黃芽計雖下可能無意起龍鍾
送致明之高沙三首
忽驚風袂去翻翻老子吟毫強更援底事幽懷却成惡
鵝峯一點入離樽
不夢清淮鬢欲凋因君行色意飄飄鐡頭船子舊遊處
三尺霜鱗鏡面跳
棠棣隂中更唱和嘉賓助勇氣如雲勢孤屢欲拱降手
恐辱高沙小使君
次韻新鄉諸公雪詩二首
臘裏天宫未得閒重隂先殿晩來寒數絲綽約流空際
一陣繽紛糁夜闌已傍餘光窺蠧簡更消清液試龍團
杜門自覺心神瑩老去追随只強歡
貪行璀璨意無寒不管飛花着鬢斑一叚清光貽老境
十年勝覧在家山遥知物外徜徉樂肯放毫端造化閒
寸鐵不擕當百戰欲申前令愧辭艱
大年三月書來許訪敝廬繼聞阻雨已歸近聞
復有來意以詩温之
畫沙筆妙言猶在折角巾欹興已窮不見此豪春色晩
至今遺恨雨聲中詞華端是補天手謔浪故存高世風
聞欲尋盟石峯下人生能費幾枝笻
分茶公美子應預為白曬之約
夢裡壺山尋二妙不因荔子鬢絲華聊分茗盌應年例
故有筠籠來海涯鮮苞尚想妃子笑槁面何取西施羓
老饞惟作耐久計一瞬紅紫真空花
竒仲德華第二轉語皆有旨趣致中乃謂僕操
兩可於其間戲成長句
不可無詩絶盍簮雜然嘲玩寄嘉音唯阿似是摸稜手
虚静初無照物心蓮蕩遠隂波面合堇峯横翠雨中深
頗能逐勝此來否一笑又成梁甫吟
寄致中因温前約
故山歸路豈云賖憶對春風餞物華尚口乃窮憐反舌
以年當廢惜殘花勤渠載酒傳非誤倉卒回輿事偶差
今日重來綠槐夏已拌纈面醉君家
原仲紅釀甚佳嘗有十壺之約小詩發一笑
廣文挾書門戶閉廣文置書樽罍開但欣引人著勝地
豈暇問客從何來走浪畦風初綠稻屑塵村雨欲黃梅
十泓琥珀今餘幾壘塊非澆不可摧
居仁與季言論養生方往叩之而原仲詩有金
花充膆之語乃知致中妙用如此近舍皇甫
遠取居易豈不迂耶以詩請事
紫微談道渺無津逸步超然嘆絶塵但向函關迎老子
不知鄭圃有真人數絲雪髮神彌瑩一點金花意自春
莫謂子衰難語此胸中勇氣尚輪囷
致中詩戲論詩棋酒輙次原韻
只應心醉六經醇自是陶陶晉魏人每向幽居横素榻
惟容我輩岸烏巾毫端空有千題巧枰上原無一着真
要得坦然懷抱穏煩君澆潑乳泓春
屏山集卷十九
