屏山集卷四宋劉子翬撰
論
漢書雜論下
或曰武帝不冠不見汲黯此足稱者余謂君臣相與在
貴以誠心不在貴虚禮也武帝以黯為社稷之臣是非
不知黯也黯進言未嘗一聽畫策未嘗一用弘湯之阿
諛順旨皆超躐見用至謂黯為甚戇謂黯為不學謂黯
為妄發卒見斥逐則不冠不見是虚禮也後拜黯為淮
陽太守欲借其威重以靖宼也黯不受印綬強予之曰
吾今召君矣此紿黯欲令之淮陽也黯居淮陽十年竟
不召也高祖騎其項而問周昌據牀而見酈食其可謂
亡禮矣然其計策行其身名顯故高祖雖有嫚侮之譏
而英雄樂為之用者蓋其誠心相與不責以虚禮也武
帝力征匈奴主父偃嚴安徐樂引危亡之事諫之甚切
帝曰公軰皆安在何相見之晩也悉拜為郎然征伐竟
不已又包南山民田為上林苑東方朔陳三不可帝拜
朔為大中大夫給事中賜黃金百然遂起上林苑蓋武
帝知受諫為人君之美故不吝爵祿以旌寵之也然有
賞諫之名無受諫之實何益於治乎孔子曰法語之言
能無從乎改之為貴此之謂也
哀帝為定陶王從傅相中尉入朝成帝問之對曰令諸
侯王朝得從其國二千石傅相中尉皆國二千石也問
中山王不能對帝乃賢定陶王時哀帝年十七元帝即
位時年二十七矣不省召致廷尉為下獄竟殺蕭望之
以此言人君一日二日萬幾豈可不練逹世務也哉元
帝好儒宣帝曰亂我家者必太子也漢業自元帝而衰
知子莫若父信矣
杜欽說王鳳曰王章所坐事密天下不知章實有罪而
以為坐言事也宜因章事舉直言極諫則流言稍釋疑
惑著明鳳行其策史稱欽補過將美皆此類也且王章
上封事指言鳳專權蔽主宜廢勿用鳳乃䧟以大逆章
死不以罪天下冤之欽為鳳謀主言無不聽也不能救
章之死又為此謀蓋惡誣善天下果可欺耶欽姦人之
雄也初鳳專權欽嘗戒之又令鳳乞骸骨及王章上封
事鳳稱疾篤欲遂退當是時劉氏王氏之禍幾觧矣欽
乃力說鳳起視事竟殺章欽内結鳳心而外取虚名故
其謀反覆如此元帝舉直言欽專指後宫謂外戚親屬
無乖剌之心隂為鳳地谷永之流也而機險過之史臣
責永而恕欽且謂浮沉當世好謀而成非夫浮華博習
之徒所能窺也其然豈其然乎
張湯杜周酷吏也皆子孫榮顯侯爵數世史稱湯雖酷
烈及身蒙禍其推賢揚善固宜有後此牽合之論也湯
深刻排䧟流毒一時其稱引一二掾史何足掩其過伐
安世延年之德器自應綿遠未必由湯與周舜之帝禹
之王豈必自瞽鯀耶
公孫宏徒步數年至宰相封侯於是起客館開東閣以
延賢人一時稱焉然不聞有所引薦也一董仲舒卒擠
排之何賢人之能得耶若所招延唯謟諛軟美之士則
宏之客館與屈氂之奴婢室無以異也
史稱賈山自下劑上鄒陽枚乘游於危國然卒免刑戮
者以其言正也審如是則比干諫紂子胥諫吳皆不免
刑戮者豈其言不正耶君有明暗寬暴由其所遭有幸
與不幸也
太史公以儒墨隂陽名法道德為六家較其短長而論
其指要劉子曰夫儒何所不通哉不通非儒也其論墨
者曰強本節用人給家足之道也孔子曰與其奢也寕
儉有子曰百姓足君孰與不足易曰節以制度不傷財不
害民則墨家之長吾儒之為也其論隂陽家曰叙四時
之大順不可失也孔子曰行夏之時易曰變通莫大乎
四時又曰君子以治歷明時則隂陽之長吾儒之為也
其論法家曰尊主卑臣分職不相踰越不可改也孔子
君在踧踖如也君命召不俟駕而行易曰君子以辯上
下定民志則法家之長吾儒之為也其論名家曰其正
名實不可不察也孔子曰必也正名乎又曰惟名與器
不可假人又曰如有所譽者其有所試矣則名家之長
吾儒之為也其論道家曰使人精神專一動合無形澹
足萬物孔子曰造次必於是顛沛必於是易曰以此洗
心退藏於密又曰無思無為寂然不動感而遂通天下
之故則道家之長吾儒之為也以是觀之則五家之長
吾儒通之明矣其論儒者之短則曰以六藝為法六藝
經傳以千萬數累世不能通其學當年不能究其禮故
曰博而寡要勞而少功是以跡論儒也孔子曰一以貫
之又曰予欲無言然則所謂六藝者果可以病儒哉論
儒之跡而不論儒之道非知儒者也不蔽於一偏不滯
於一隅以之治世以之脩身無不可焉兹所謂通儒也
若曰殊途而同歸百慮而一致則紛紛之論不發亦可
昌邑王賀廢宣帝即位心内忌賀詔山陽太守張敞謹
備敞見賀察其言語跪起不常敞即奏曰故王清狂不
惠由此知賀不足忌若賀者可謂無道之主非清狂不
惠者也賀憂不免張敞之來故於言語跪起之間陽為
顛蹶以免禍也初霍光廢賀時令賀受詔賀曰聞天子
有爭臣七人雖亡道不失天下觀此應對豈清狂不惠
者耶賀雖昏於治國亦善於保身其得終其天年抑有
由也
丙吉為丞相掾吏有罪臧終無所案騐後因以為故事
且吏不敢為姦臧者畏刑法也刑法不加彼何憚焉姦
臧之吏蹤跡詭秘幸而一敗又獲善脫蠧國害民多矣
賞罰之柄詔王馭臣相之職也治遠自近掾吏之姦臧
不案欲責百司郡縣之廉可乎
丙吉馭吏嘗從吉出醉嘔丞相車上吉容之後赤白囊
至馭吏刺知虜入雲中代郡以白吉曰二千石有老病
不任兵馬者宜可預視吉召曹案科條其人會帝召問
吉具以對宣帝稱其憂邊思職吉歎曰不先聞馭吏言
何見勞勉之有掾吏由是益賢吉夫丞相百僚之表也
馭吏嘔車其傷體貌甚矣且時方多警邊郡二千石長
吏可不預知耶老病不任可不預擇耶倉卒之間偶得
馭吏之言而見勞勉又何足賢噫吉漢之名臣兹不足
以貶其盛德史臣載為美談亦已陋矣
趙充國罷騎兵屯田欲不戰以破先零其計得矣然湏
遲以歲月以待其敝而宣帝責成甚速遂詔别將辛武
賢等出擊斬獲數千其餘盡降先零之破雖充國計畫
已定然當時多言武賢出擊之功或使充國見宣帝言
屯田不戰先零必破策之上也用兵則有勝有負負則
其患滋多後勿輕戰未為失也繼乃罷遣武賢更不論
賞此則過矣使之率三軍冐萬死既已成功安可不賞
故武賢深恨充國告其子卬他事卬自殺充國亦罷遂
為世讎蓋作不順而施不恕也夫争功招禍自古多矣
余獨於充國惜之
史稱雋不疑學以從政臨事不惑遂立名跡始終可述
疏廣行止足之計免辱殆之累亦其次也余觀不疑為
政初亦尚嚴賴賢母之訓故不至殘酷耳其議論容飾
頗近豪俠然不疑誠竒才考之當世其倫匹尚多也西
漢士大夫持禄保位習以為風廣受獨行止足之計名
重一時廉頑立懦後世猶想其風采焉其人非不疑之
所能先也以游夏之文學冉季之政事宰貢之言語列
於四科不得先顔閔之德行聖人之意深矣
元帝欲御樓船薛廣德免冠曰宜從橋詔曰大夫冠廣
德曰陛下不聽臣臣自刎以血汙車輪陛下不得入廟
帝不悅張猛曰乘船危就橋安聖主不乘危帝曰曉人
不當如是耶乃從橋噫廣德刎血之言誠過矣然廣德
不先發此言以激上心則張猛之言未必見聽也事君
有犯無隠廣德有之然元帝亦可謂能納諫矣
武帝任車千秋一言寤主何哉智有餘也武帝惑於鬼
神故千秋訟太子之冤託以白頭翁教臣言武帝亦曰
此高廟神靈使公教我也武帝晩年多病尤信巫蠱之
說衛太子傅曰久之巫蠱事多不信上知太子惶恐無
他意車千秋復訟太子冤是千秋逆知武帝有悔恨心
故乘間而開說也不然千秋為高寢郎當追捕太子時
何不言耶因其悔恨之心挾以鬼神之事故一言寤主
豈非智有餘耶傳中亦言千秋敦厚有智千秋無他施
為所謂有智者豈當時史臣亦微見此意耶
薛方蒋栩之流漢高士也附於他傳僅見姓名東方朔
一傳幾萬餘言攷其所載皆滑稽戲弄不經之談孔子
曰辭逹而已矣亦盍翦其繁蕪乎
蕭望之自諫官出為平原太守望之上疏曰選經術之
士以為内臣外郡不治豈足憂哉此有激而言非通論
也
史稱元帝優游不斷蕭望之謂中書本用宦者非國舊
制欲退宏恭石顯更置士人元帝謙遜重改作議久不
定此優游不斷也後恭顯譖望之請召置廷尉請免為
庶人即免為庶人請詘之牢獄即詘之牢獄又何勇决
耶蓋由聽受不明故忠直之言難行䜛昵之言易入也
三長史譖殺張湯武帝後殺三長史恭顯譖殺蕭望之
元帝竟不加罪此人君之所以貴英斷也望之既死帝
為之却食涕泣哀慟每歲時遣使祠祭無所不盡其至
焉生不能用又殺其身既死乃為此紛紛何耶哀公誄
仲尼子貢所以譏之也
魏相為揚州刺史考案郡國守相多所貶退丙吉與書
曰朝廷已深知弱翁治行方且大用矣願少慎事自重
相心善其言為霽威嚴相所貶退皆當耶不可已也失
之過耶箴之可也不當以朝廷方見用而為慎事之計
也以丙魏之賢猶如此况其下乎後之人慎事自重而
致身榮顯者率遵此言也
班固謂平當逡廵有恥又謂當持禄保位被阿諛之譏
孔子曰行已有恥又曰巧言令色足恭左丘明恥之丘
亦恥之若審阿諛烏得謂之有恥乎當為相纔數月觀
其不受侯而過於公孫宏稚圭之流矣
高祖召田横至尸鄉自殺其客二人亦自剄高祖驚以
横客皆賢也盡召之其徒五百人聞横死皆自殺於是
乃知田横兄弟能得士也余謂史溢美之言也五百人
時在海中聞横死懼而逃散耳或有與横同死生者亦
不過數人海上遼邈因遂傳以為皆死未可知也横竄
海中其徒五百人若果能皆為横死則方其盛時據三
齊之地所得死士可勝論哉以横兄弟之賢得死士如
此之衆夫孰能當之然横兄弟亦屢與諸侯兵戰矣未
嘗一勝則所謂死士者皆安在耶史臣蓋欲成田横得
士之名因世俗之傳遂實其說
袁盎雖引義慷慨然捭闔之士也嘗謂文帝有高世之
行三且曰陛下至代邸西鄉讓天下者三南鄉讓天子
者再夫許由一讓陛下過許由四矣方漢大臣誅諸吕
迎文帝帝與宋昌决策而來豈有許由之志哉再三之
讓姑欲謙謙盡力耳盎乃謂過許由之讓四何諂諛之
甚耶文帝甘受其言使庸庸之君豈不張其驕心哉書
曰有言遜於汝志必求諸非道帝王以此觀人則邪與
正豈不洞然耶
張良至圯上見老父授以一編書乃太公兵法也初老
父與良約五日平明與我期比良往父已先在怒曰與
老人期後何也又五日鷄鳴往父又先在又五日良半
夜往有頃父來喜曰當如是兵法曰先發者制人後發
者制於人老父之意良默得之故未傳兵書而先許之
也
張良所畫計策高祖用之以成漢業及招四皓以安太
子則高帝亦堕其計中矣良欲從赤松子遊蓋婉其辭
以脫世網所謂鴻飛冥冥弋人何慕焉高祖與雍齒有
故怨嘗欲殺之後諸將欲反用張良計乃封雍齒王陵
坐與雍齒善亦最後封噫以高祖寬仁大度猶未能於
此釋然乃知不念舊惡亦是難事韓信王楚召辱己少
年令出跨下者以為中尉曰此壮士也觀此則信豈庸
庸武夫耶
有告韓信反者高帝初欲發兵陳平勸帝偽遊雲夢信
必郊謁即執縳之此計亦適行耳據韓信傳高祖且至
楚欲發兵自度無罪欲謁上恐見擒是信已明知高祖
欲擒之矣使信决策發兵以襲高祖事固不測也或說
信斬鍾離昧楚亡將漢捕之甚急信初匿之今發之是
自暴其罪也以此求免難哉噫信誠無他然高祖卒疑
之者豈兩雄不並居耶韓信料敵制勝可謂明矣而不
知高祖之疑已是天奪其鑒也高祖兵敗成臯自稱漢
使晨馳入信軍信未起即入卧内奪其印符麾召諸將
易置之信乃知獨漢王來大驚則高祖疑信之跡彰矣
及封齊王會垓下項羽死高祖襲奪信軍徙信為楚王
則高祖疑信之跡又昭昭矣信殊不覺故武涉蒯通之
言如水投石焉初謂漢王親信我不奪我齊既奪齊又
謂我無罪既見縳始知漢王畏惡其能遂稱疾不朝嗚
呼何信知之晩也奪軍徙地出其不意相疑甚矣三尺
童子亦湏覺悟而信不知信豈暗昧至此哉天奪其鍳
也
項羽引兵欲渡烏江亭長艤舟待請羽急渡羽不渡乃
戰死蓋是時漢購羽千金邑萬戶亭長之言甚甘羽疑
其欺已也羽意謂丈夫途窮寧戰死不忍為亭長所執
故託以江東父老之言為觧爾使羽果無東渡意豈引
兵至此哉羽至東城才二十八騎與漢兵戰斬二將殺
數百人漢軍披靡使羽盡用其衆决死垓下豈易當哉
所以去垓下者猶冀得脫也乃為田父所紿䧟於大澤
羽知人心不與已安知亭長不出田父之計哉此羽之
所以戰死也
武帝之時異人并出史臣方之版築飯牛斯言過矣公
孫宏倪寬之儒雅專事阿諛皆佞人也張湯趙禹之定
令多務嚴急皆酷吏也李延年倡優善歌乃許之恊律
桑宏羊剝民聚斂乃許之運籌至如嚴助張騫之徒皆
啓唱邊事以資進取在堯舜三代之時不免乎流放竄
殛者也尚何才之足云惟汲黯蘇武一時傑出而武帝
疏遠之肆其私心禍流四海則以朝無人也史臣之言
過矣
爵禄者人主之柄也褒貶者史官之柄也史官之柄與
人主相為權衡以勸善懲惡孔子作春秋後之作史者
取法焉莫尊於丞相陶青劉舍相也不得立傳莫貴於
通侯扶柳吕成侯也不得立傳嚴彭祖不為宰相李廣
不封侯當時惜之然皆有傳焉孟眭以議郎立傳江公
以博士立傳蘇武以典屬國立傳嚴安以騎馬立傳賈
山鄒陽之徒以諸侯之客立傳不以爵禄之崇所以勵
善也春秋澶淵之會卿當書以其無信不書召陵之盟
屈完不當書以其賢故特書蓋此意也佞倖貨殖何以
立傳希恩冐利之人苟一時之榮非求名於萬世也史
必立傳所以懲惡也春秋書三叛人名蓋此意也此史
官之柄與人主相為權衡而勵善懲惡也
班固作漢書惟紀最為嚴密事皆詳載於傳而撮其要
書於紀固自名之曰春秋攷紀其言有深意焉余嘗攷
之吳王濞約六國舉兵齊王後悔背約城守濟北王為
其郎中令劫守不得發兵濞敗遂得不誅班固書曰皆
舉兵反何以書皆舉兵反初意皆反也戾太子斬江充
矯制發兵武帝詔劉屈氂捕斬反者班固書曰太子以
節發兵與丞相劉屈氂大戰長安何以不書反初無反
意也張湯凌折三長史長史發湯隂事湯曰謀䧟湯者
三長史也遂自殺武帝盡誅三長史班固書曰張湯有
罪自殺何不書䧟湯湯有罪也弘恭石顯奏蕭望之不
悔過請詘於牢獄塞其怏怏心望之自殺有司奏望之
有罪請絶其爵邑班固書曰中書令弘恭石顯譖望之
令自殺何不書有罪恭顯譖之也太子矯制不書反而
書以節發兵譏武帝惑巫蠱而致亂禍也望之自殺不
書有罪而書譖譏元帝信閹宦而殺其師傳也凡此之
類不可殫舉固自謂春秋攷紀者豈以得春秋之意耶
班固作史贊非獨詳於紀善也又重美之非獨略於記
過也又婉其辭其記善也雖小善必錄其記過也非大
過不書文帝之仁言儉德贊中總列十數條嘆曰嗚呼
仁哉於景帝贊又曰至於孝文加以恭儉於武帝贊又
曰文景務在養民非詳於記善又重美之乎武帝之窮
兵奢侈其贊曰雄材大略不改文景之恭儉詩書所稱
何以加焉非略於記過又婉其辭乎元帝之號令温雅
成帝之穆穆之容皆見稱述者不以一失廢其他長也
故曰雖小善必錄吕后之寵産禄景帝之殺晁周皆略
而不言者不以小疵玷其全美也故曰非大過不書
史讃諸帝皆稱述獨高祖贊推其世系運統而已無所
稱也蓋以高祖之盛德大業不假言而自著亦非一二
言可贊也故贊衛霍不言征伐之功贊相如不論文章
之美其他則片善寸長贊皆言之有餘易見不足難知
故也
高祖輟洗受言吐哺銷印其從諫若轉圜也至於廢太
子則雖得百張良無益文帝身衣弋綈慎夫人衣不曳
地其儉無以加也至寵鄧通則賞賜輙鉅萬併舉銅山
與之何相戾哉蓋惑於所愛雖聖主賢君猶不能自免
也及四皓入見而嬖姬舞泣申屠一言而弄臣碎首此
二帝所以稱賢聖哉
屏山集卷四
