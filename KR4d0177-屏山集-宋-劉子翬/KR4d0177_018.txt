屏山集卷十八宋劉子翬撰
詩
汴京紀事
玉璽相傳舜紹堯壺春堂上獨逍遥唐虞盛事今寥落
盡卷清風入聖朝
朝廷植黨互相延政事紛更屬紀年曾讀上皇哀痛詔
責躬猶是禹湯賢
聯翩漕舸入神州梁主經營授宋休一自胡兒來飲馬
春波惟見斷冰流
内苑珍林蔚絳霄圍城不復禁芻蕘舳艫歲歲銜清汴
纔足都人幾炬燒
空嗟覆鼎誤前朝骨朽人間罵未銷夜月池臺王傅宅
春風楊柳太師橋
御路丹花映綠槐曈曈日照五門開五王欲與民同樂
不惜千金築露臺
神霄宫殿五雲間羽服黃冠綴曉班詔許羣臣親受籙
步虚聲裏認龍顔
宫娃控馬紫茸袍笑撚金丸彈翠毛鳳輦北遊今未返
蓬蓬艮嶽内中高
篤槈清香步障遮并桃冠子玉簮斜一時風物堪魂斷
機女猶挑韻字紗
萬炬銀花錦繡圍景龍門外軟紅飛凄凉但有雲頭月
曾照當時步輦歸
雲芝九幹麥雙岐盍有嘉生瑞聖時玉殿稱觴聞好語
時教張補撰宫詞
橋上遊人度鏡光五花殿裏奏笙簧日曛未放龍舟泊
中使傳宣趣鄆王
天廐龍媒十萬蹄春池蹴踏浪花飛路人爭看蕭衙内
月下親調御馬歸
盤石曾聞受國封承恩不與倖臣同時危運作高城砲
猶解捐軀立戰功
梁園歌舞足風流美酒如刀觧斷愁憶得少年多樂事
夜深燈火上樊樓
倉黃禁陌夜飛戈南去人稀北去多自古胡沙埋皓齒
不堪重唱蓬蓬歌
河漢如雲掃泬寥登東寒鐵響清宵竹窗驚破高人夢
門外駸駸萬馬朝
輦轂繁華事可傷師師垂老過湖湘縷衣檀板無顔色
一曲當時動帝王
寄尚明學士
短褐沉潜不近名只今長樂鄭康成酒中賢聖無多酌
琴裏宫商一再行翰墨放懷新水石烽烟回首舊蓬瀛
四愁不為思君作懷抱何因得暫平
讀韓子蒼吕居仁近詩
詩人零落嘆才難二妙風流壓建安已見詞鋒推晉楚
定應臭味等芝蘭鴻軒意氣慚交吕鳳躍聲華敢望韓
咫尺煙塵不相見他時惆悵隔金鑾
題將軍巖
昔年棲險人何在髣髴樓臺杳靄間事去長空飛鳥沒
時清宴坐一僧間霜秋石壁黃金樹月夜雲濤碧玉灣
杖策時来訪竒絶漁樵幽興自相關
遊武夷山
回薄湍流漾翠岑夷猶一舸縱幽尋幔亭落日笙簫遠
毛竹連雲洞府深似有碧雞翔木杪誰將丹鶴寫巖隂
神仙可學非身外多少遊人浪苦心
致中惠瓜
瓜疇暑雨亂花飛美質蠲煩喜及時蘇并筠籠香發越
金刀玉手翠離披侯家昔見連阡盛賈肆徒誇厚貎竒
珍重故人多少意臨風宛若對冰姿
得天台命二首
奉祠得請向天台清夢先尋紫翠堆借問劉晨今在否
雲間應見耳孫來
暖風環佩滿芳洲貝闕珠宫憶舊遊此日劉郎心似水
桃花空遶暮溪流
遊密菴三首
半參樵徑繞危岑彷彿精廬若可尋怪底扶笻筋力徤
暖風晴日送登臨
病身偏與静相宜着意悠悠定自癡兀坐南窗了無語
篆花縈處一星移
幽興無邊未遽窮泉聲随屐下寒空一秋夢桂仙洲碧
盤礴才能半日中
訪原仲山居
寂寂臨湖屋湖風為掩門鳥聲幽谷樹山影夕陽村好
事長留客雖貧亦置樽平生枯淡意去此欲誰論
與致明對榻
勝會嘗連榻還欣與子同一燈寒夜永殘夢雨聲中道
舊驚身老談元了性空卜鄰今有約泉石興何窮
登原仲茅亭
茅簷聊徙倚落日見樵蘇過鴈飛何急寒山遠欲無劇
談容漫叟逸興慕潜夫寸禄甘華髮人生底事愚
送瓜與胡原仲
呼兒急走送筠籃敵暑惟應此物堪一握青瑶含秀潤
滿襟寒雪沍清甘搔園底用修鄰怨剪棘聊應益盗慚
他日倘收遺瓣種離離虎掌偏山南
菊
青叢馥郁早抽芽金蕊斕斑晩着花秋意秪應宜淡泊
化工可是惜鉛華輕煙細雨重陽節曲檻疎籬五柳家
暮醉朝吟供採摘更憐寒蝶共生涯
黃彦逹之衡山有詩畱别因次其韻
窮臘冰霜千里客此行何事更間關永懷契闊徒酸鼻
無力吹噓秪厚顏鉛槧一嚢身計拙烽煙匝地世途艱
曳裾端向龍門去清夢猶應憶故山
懷遠
樓北樓南煙岫遮水光秋色澹無涯風驚枯葦連汀雨
霜着寒楓滿樹花故人悠悠絶雙鯉别恨耿耿聞悲笳
索居懷抱向誰寫古調一吟青鬢華
梨
尚想飛花照綺疏離離秋實點烟蕪丹腮曉露香猶薄
玉齒寒冰嚼欲無舊有佳名留大谷誰分靈種下仙都
蔗漿不用傳金椀猶得相如病少蘇
築室
旋剪荆榛出舊蹊架巖鑿壁啓幽棲已通鄰圃盡栽竹
更搭飛橋南過溪蓮社昔誇廬阜勝漁舟空向武陵迷
宦遊若勝歸田樂肯把軒裳換一犁
絶句送巨山
二年寄跡閩山寺一笑翻然向浙江明月不知君已去
夜深還照讀書窗
送原仲
惆悵回車不可攀故廬猶得及春還遥知去路風烟好
看盡閩山看越山
致中惠瓜因成二絶句
故人夙有瓜畦約走送筠籃百里間翠甒瓊罌纔一握
極知風味勝黃斑
蔗漿溜溜香浮玉蘇米沉沉色弄金那似甘瓜能破渴
一盤霜雪沍清襟
勸六四叔卜居
便合誅茅隠舊陂亂來吾里獨熙熙年豐禾黍侵山土
地僻杉松傍澗欹涉世有求俱瓮筭歸田得計莫狐疑
竹林杖屨從兹始二阮風流倘可追
贈王周士
逐客初從瘴海歸平生未識想英竒致身不負管城子
報國聊將雕面兒舌在壮懷猶未已窮途俗眼少相知
虎頭合是封矦相笑挽天河會有時
杖藜
亂後惟憂死無心問歲華故園依草莾今日見梅花閩
俗嘗三飯僧房但一茶海瀕猶未穏更擬訪仙槎
有懷十首
滿空寒雨雜飛煙湖上先生擁褐眠借問茅齋容客否
夜燈相伴讀韋編(胡原仲)
結茅同隠水雲間何日柴車不往還憶得松林長嘯罷
歸時明月徧秋山(劉温其)
山空墜石咽寒溪雨濕浮雲晩更低不見蕭屯劉處士
年年清夢遶瓜畦(劉致中)
當年册府仰才華一跌青雲萬里賖白首却來蓮社裏
幅巾緇褐誦楞伽(鄭尚明)
風驚枯葦白花浮欲下横橋晩更畱惆悵不逢吳季子
一溪寒水帶煙流(吳公路)
青錢學士妙文章便合含毫侍帝傍寂寂閩山餘舊隠
憶君時到讀書堂(張巨山)
松底柴門盡日關主人西去幾時還長鑱委地黃精老
時有寒猿嘯硯山(傅茂元)
馬蹴浮埃去路長相逢端欲問行藏未饒赤壁風流在
且向何家醉碧香(周元仲)
翁侯滿腹是精神三謁金門計未成却跨蹇驢遊霅上
秋風雄劍匣中鳴(翁德功)
曾訪高人上翠峯至今清興逐松風籃輿夢想行山處
白葛花開細雨中(密菴)
山寺見牡丹
倦遊曾向洛陽城幾見芳菲照眼新載酒屢穿卿相圃
傍花時值綺羅人十年客路驚華髮回首中原隔戰塵
今日尋芳意蕭索山房數朵弄殘春
送六四叔之茶陵
底用匆匆便據鞍離觴縱滿不能懽瀟湘萬里客愁遠
鶗鴂一聲春事闌此去宦遊當益顕時來功業自非難
似聞幕府資竒畫好借雄風弄羽翰
蕭屯訪致中
曉色隂晴久未分亂山何處是蕭屯荒荒日轉漁樵路
靄靄烟生桑柘村勝地逢春聊駐馬主人好客為開樽
平生夢想歸田樂正喜吾儕得踐言
李似表見訪
石磴荆藩隠薜蘿豈知迢逓枉鳴珂交游耐久如君少
邂逅成懽此夕多千斛敢求身後傳(時似表兼史)一樽聊和
飲中歌雲鵬欲舉那畱得南浦傷心又綠波
致明擕酒來雲際
有客擕家釀敲門訪病翁一春寒食過幽寺晩晴中嫩
竹扶簷綠殘花蓋地紅牢愁賴君破歸意莫匆匆
次韻六四叔蘭詩
疎疎綠髮覆清潯漠漠微香起夕隂無復風流追九畹
空餘煙雨暗深林誰分秀色來幽室獨寫遺聲入素琴
還似高人遠塵俗争輝玉樹亦何心
讀李忠愍文集
英姿直節想堂堂不忍偷生向擾攘二帝蒙塵方幸虜
六臣奉璽更朝梁身輕欲抗豺狼怒名在終同日月光
曾與先君共褒錄拊編交感淚浪浪
同詹明誠傅茂元遊晞真舘有詩因次其韻
橘柚垂紅古觀秋歸途邂逅得尋幽晴沙散策随山遠
夜月回船信水流勝處無詩端可恨他時有酒更來遊
相倍二妙平生友老矣襟期共一邱
入白水次韻劉温其詩
南山北山舊經行諸劉相看如弟兄一枰圍棋果敵國
五字琢句真長城濁醪麤飯有餘樂小几疎簾何太清
我來徑醉未歸得卧對屋角巖泉傾
宿士特山堂懷似表
襆被重來宿山堂故宛然池清秋過月林静晩生烟仙
李朝雙闕詩翁閟九泉無因訪存沒搔首暮山前
過致思新齋
酷愛鵝溪水潺潺傍馬流落梅寒崦静啼鳥暮村幽我
病今朝已君家有酒不新齋最竒絶猶得少淹畱
約致明入開善不至二首
喬松翠竹鎻禪關乘興時來興盡還懊恨劉郎招不得
瘦笻獨自入寒山
偶臨沙岸立多時淡淡烟村日向低幽事挽人歸不得
一枝梅影浸澄溪
宿回向寺
清秋聊命駕細雨獨行山淺淡烟雲裏回還紫翠間病
多新覺老心懶舊能閒宿徧山南寺何曾興盡還
次韻趙清獻隂字詩
石磴雲房隠澗隂昔年清獻此清吟鳳池人物終難繼
花縣風流直到今三尺翠碑遺墨在一林寒竹暮煙深
平生景仰高名久敢負他時直愛心
次韻温其種竹詩
種竹應湏我輩人茅簷對此可忘貧欹風帶雨看無厭
淡夜寒梢畫不真青女侵凌餘瘦節籜龍盤屈更分身
會裁一管招鳴鳳千畆何湏羡渭濱
次韻温其見寄長句
拂衣歸去隠巖扄世事悠悠亦飽經午夢溪聲摇戶牖
夜吟花影轉廂營已甘衰病安堯壤豈有聲名動漢廷
好事髯翁每見過幅巾藜杖喜逢迎
周元仲將出山有愁别園林後夜春之句因作
此詩以留之
山館春來特地幽岸巾何日不同遊花随石壁高低發
水遶茅簷左右流叵我三杯真性適咍臺一枕萬緣休
山中樂事端如許為底周郎不肯留
伯勝文本袖詩見訪輙成長句奉酬盛意
懶逐交遊戶晝扄客來曳履亦逢迎舊知吾里多豪雋
親識君家好弟兄瓜芋滿畦聊卒歲琴書一榻寄平生
驊騮歷塊終千里俗眼悠悠未可輕
呂尚書挽詩二首
昔在賢關日雄飛接俊髦家因登第起名為諫君高荷
槖論思舊牙旗出入勞傷心肥水變遺恨激秋濤
國步多囏棘忠誠誓翼扶據鞍方矍鑠罵賊已含糊義
在光惇史人亡失壮圖因公感家世憤氣欲吞胡
和邱斯行牧牛頌
軟草豐苖任滿前蒼然觳觫卧寒烟直饒牧得渾純熟
痛處還應着一鞭
夜凉
茅舍蕭蕭暑雨餘夜凉清若在冰壺一窗月上杉篁影
便是人間水墨圖
寄題鄭尚明煮茶軒三首(六言)
過耳颼颼未歇装懷憒憒俄空他日寕逃冰厄會湏一
訪髯翁
黿鼎從渠染指麯車絶念流涎猶有清饞未已茶甌日
食萬錢
一點春回枯枿萬家譟動寒墟鳳餅龍團玉食傷心半
入穹廬
寄題陳良臣頤軒四首(六言)
七事疑生何晏三爻夢感虞翻獨養靈龜不昧有人高
卧頤軒
啼鵑底用流血渴水猶貪飲河勿謂山雷象淺人生口
禍常多
竒峯一疊兩疊亂澗清流濁流那識高人勝處閴然心
地能幽
道醇泮宫識面德潤梓里知名相從固應未晩畏君難
弟難兄
胡文定公挽詩三首
今代儒林伯聲名舊藹如不為簮紱累常樂燕閒居悟
主承三接尊王著一書天胡奪遺老素業未全攄
有意扶名教躬行語默中楷模陶士器藥石補天聰衡
嶽隣新卜伊川道已東傳經知有子接武大明宫
奕葉論深契平生仰大儒淹留趨絳帳寂寞奠生芻忽
見摧梁木悲歌碎玉壺尺書垂奬意提耳愧朱愚
屏山集卷十八
