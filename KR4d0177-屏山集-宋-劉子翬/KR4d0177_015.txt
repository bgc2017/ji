屏山集卷十五宋劉子翬撰
詩
金陵懷古
荒城莽莽蔽荆榛虎踞龍蟠迹已陳赤壁戰爭江照晩
青樓歌舞鳥鳴春十年王氣雄圖盡一疊寒笳客恨新
折屐風流猶可想只今高卧豈無人
會兵
羽檄西來趣會兵秋風胡虜更縱横烽明石嶺塞垣迥
馬渡分河波浪生使者漫傳蘇武節君王頻幸亞夫營
百年信誓明如日何事紛紛起戰爭
别安子允
得酒猶堪慰倦遊長亭直為故人留煙塵幾處兵猶鬭
風雨一年春又休尚記虎頭初擲筆終憐猿臂未封侯
離歌唱落榆關月可是君心耐得愁
望楚
客浦舟凝滯凭高識楚鄉有愁關眺覽何地不凄凉草
木詞人怨江山覇主亡悠然獨搔首暮靄一星光
井泉
石井水濺濺寒砂暎碧鮮雨聲添溜急天影入波圓曉
汲連山寺春耕潤野田杖藜三嚥罷毛髮更蕭然
巖桂
凉颸振遠村寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
園蔬十詠
茭白
秋風吹折碧削玉如芳根應傍鵝池發中懷灑墨痕
芋
分得蹲鴟種連根占地腴曉吹黏玉糝深椀啖糢糊
韭
肉食嘲三九終憐氣韻清一畦春雨足翠髮翦還生
瓠
溉釜熟輪囷香清味仍美一線解瓊瑶中有佳人齒
芥
葉實抱芳辛氣烈消煩滯登俎效微勞乍食驚頻嚏
菘
周郎愛晩菘對客蒙稱賞今晨喜薦新小嚼冰霜響
波薐
金鏃因形製臨畦發永嘆時危思擷佩楚客莫紉蘭
子薑
新芽肌理膩暎日淨如空恰似勻粧指柔尖帶淺紅
蘿蔔
密壤深根蔕風霜已飽經如何純白質近蔕染微青
苦益
雖無適口味暖益功稀比菜苦不登盤言忠多逆耳
次韻盧贊元喜雪
六花初逐曉風繁五袴那憂歲晩寒杖屨客迷村徑遠
笙歌人在小樓看也知近郭梅先動只恐行春路未乾
授簡梁園休惜醉銀臺列燭妓圍寬
府會次士特韻
夜宴芙蓉苑華榱燭影光使君頻會客侍女慣新籹劇
飲不勝醉論詩非所長倚欄霄漢近宫殿鬱相望
士特贈别次韻
客舍愁分袂梅花小雪前夜看牛渚月春别剡溪船麗
句光行色悲歌慘别筵後期相約處雙闕五雲天
訪士特舉和六四叔詩因次韻
聞道歸舟泊淺沙藍輿出郭日初斜新傳賦詠來梁苑
舊識芝蘭向謝家遣興只憑樽有酒感時愁見樹飛花
相逢未欵還相别回首長亭鬢欲華
分韻賦古松得青字
風韻颼飀遠更清蒼髯瘦甲聳亭亭連根欲鬭巖巒力
一蓋常涵雨露青曾暎月明留鶴宿近經雷霹帶龍腥
衰殘愧我無仙骨願採流膏慰暮齡
六言二首
鼎食鼎烹謀拙山南山北興長片夢彭殤夀夭一枰楚
漢興亡
黃卷篋中昆友白醪杯裡聖賢我願長閑足矣人憐獨
處蕭然
池蓮四詠分韻
葉
郁烈香浮雨團圞綠蔭波近堤千葉亂知有畫船過
花
孤紅低暎岸併艷遠連汀露浥層層展風披葉葉零
藕
密藴羅文細明含玉色清冰盤時薦美刀惹斷絲輕
子
分房圓戢戢弄色翠娟娟摘實憐空菂方知雨露偏
雨歇
雨歇長虹淡欲收疎疎寒靄暮依樓西風滿院催搖落
已覺梧桐不耐秋
新灣
苒苒寒生水面煙吳歌唱罷月微偏停橈又向灣前宿
一夜西風浪打船
汴堤
參差歌吹動離舟宫女張帆信浪流轉盡柳堤三百曲
夜橋燈火看揚州
天迥
天迥孤帆隠約歸茫茫殘照欲沉西寒鴉散亂知多少
飛向江頭一樹棲
葉集之舉士特唱和因次韻
漂泊分攜後囏難會面時夜燈初獻酒春草舊題詩遊
宦君雖厭才名衆所期不應如倦翼寂寞戀南枝
銅爵
金碧銷磨瓦面星亂山依舊遶宫城路人休唱高臺曲
臺上而今春草生
中渡
渡南渡北是長亭沙上行人立馬情回首若無煙樹隔
只應猶望見高城
江上
江上潮來浪薄天隔江寒樹晩生烟北風三日無人渡
寂寞沙頭一簇船
送曾彦思減罷赴闕
馬首成南渡西風木葉疎去程烟雨外孤館别離初未
試平戎策空懷逐客書漢皇方問賦誰復薦相如
過楚懷王廟
割據銷殘運并呑息戰塵遺民猶憫楚三戶欲亡秦念
昔懷王立潛圖霸業新降顔欣接士薄伐屢窺隣慷慨
心何壯囏難勢未伸干戈憐暴骨玉帛更和親末路人
多詐輕謀禍及身單車行凛慄伏甲變逡廵鹿走章臺
下龍沉渭水濱素棺歸慘淡故老恨酸辛歲月今何在
興亡跡已陳愁隂生古廟翠蔓鎖重闉有客投清酹臨
江憶放臣聽䜛雖主惑多難亦時屯憤氣摩星斗哀詞
動鬼神飄零瓊玉佩寂寞蕙蘭春毁譽千年定窮通一
死均招魂嗟已矣抱石想漂淪戀戀空回首行行欲問
津潸然憂國泪今古獨醒人
雙廟
無復連雲戰鼓悲英風凛凛在雙祠氣呑驕虜方張日
恨滿孤城欲破時幽鳥自啼簷際樹夕陽空照路傍碑
平生不作脂韋意倚棹哀吟兩鬢絲
一樹
一樹梅開早清香襲客衣夕陽簫鼓散半是折殘枝
偶步
偶步忘歸遠心閒逸興增山深知有寺路盡不逢僧
離居
馬嘶何隴暮有意念離居去路經秋雨行裝一擔書窮
知身計拙病覺世緣疎曉枕殘歸夢飜然憶舊廬
有感
抱石親征澤潞時艱難猶想舊開基官軍不守河陽渡
回首橋山淚欲垂
程嬰墓
停車莽蒼認孤墳烈烈英標尚想存已脱遺孤安趙氏
更輕一死報公孫荒林雀噪風常急古道人稀日自昏
惆悵九原如可作欲憑楚些為招魂
晩宿
石瀨分流小霜林間樹紅暮橋横隠約寒鍛響丁東
畫船
隠約菱歌斷斜陽水面移美人貪照影不覺畫船欹
宫亭湖
近湖黯黯氣常寒指點宫亭渺莽間素色夜浮全楚月
綠光春浸十洲山醉思天末騎鯨去老怯風頭聽鴈還
柔櫓聲中知禹烈愧無椽筆畫孱顔
安仁道中
汩汩復汩汩著鞭鷄一號老身緣底急長路只徒勞石
亂春溪惡山深曉月高村沽得微醉猶足張餘豪
酴醿
顛風急雨退花晨翠葉銀苞照眼新高架攀緣雖得地
長條盤屈總由人横釵素朵開猶小撲酒餘香韻絶倫
唯有金沙顔色好年年相伴殿殘春
夜坐
客裡驚秋晩慵眠但曲肱夜闌深院雨人過隔牆燈遠
思千端惡寒威一倍增夢孤渾易破哀柝故登登
靖康改元四十韻
肉食開邊釁天驕負漢恩隂謀招叛將喋血犯中原飲
馬江河竭鳴笳宇宙喧氛埃纏帝座猰㺄吠宫垣鼓銳
梯飛壁彎強矢及門黔黎驚瓦解冠蓋盡星奔走轍秦
城地浮航楚峽村畫堂空鎖鑰樂府散嬋媛夜詔聞傳
璽春王記改元三辰光盡匿四海浪横飜伏閣惟羣彦
興邦在一言雉城期必守虎旅更增屯龍困雖憂蟻牛
羸尚覆豚謀成擒頡利義可絶烏孫堅壁師彌老窮兵
火自燔鈎魚猶假息幕燕暫游魂懇欵情先露誅鉏黨
實繁横磨非嗜殺下策且和番割地煩專使要盟脇至
尊賜弓垂拱殿畱宴玉津園回騎桑乾北游軍廣武源
驅馳無立草剖斵露空墳太子悲秦粟明妃泣漢軒敵
情終未測隣好久宜敦晉趙封疆遠金湯阻固存短衣
求李廣長嘯得劉琨御極朝儀盛臚傳詔語温神霄分
别仗法駕引雙轅内柳東風軟宫花麗日暄閭閻多喜
氣簫鼓送芳樽運契天同力時危禍有根覆車宜自戒
曲突更深論落拓江南士飄零塞北籓蚤嘗專翰墨晩
厭屬櫜鞬拔劍還摩壘懷書擬叩閽蹉跎謀不遂感激
氣潛呑野迥寒烽照樓高暮雨昏望鄉心恍惘憂國涕
潺湲仄席勤諮訪垂紳樂引援鵷鸞方競集短翼待騰
騫
春雨
暝色春朝雨滋榮喜及時雲昏遙莫辨地渴久方知柳
岸遊車歇濤江釣舸移拒寒須把酒病骨况支離
瀑布
路窮巖瀑挂爽氣淨塵紛溜險時依壁源高半隔雲入
池驚練盡觸石聽雷分接勝多幽侣笻聲破蘚紋
海棠花
幽姿淑態弄春晴梅借風流柳借輕初種直教圍野水
半開長是近清明幾經夜雨香猶在染盡胭脂畫不成
詩老無心為題拂至今惆悵似含情
策杖
策杖農家去蕭條絶四隣空田依壠峻斷藳布巢勻地
薄惟供稅年豐尚苦貧平生飽官粟愧爾力耕人
送杜季習四首
結廬空谷抱沉憂底事軒車肯為留千里問塗良獨苦
似君須向古人求
聞道華亭已解圍親朋消息未全知君歸為遣書來報
細說從初喪亂時
寂寂家園草覆階亂兵飛箭入樓臺丁寧莫斫湖邊柳
盡是劉郎手自栽
搖落難堪更語離曉風吹月上征衣送君直到長亭去
隻影愁尋舊路歸
劉處士墳山禮亭
風馬雲車悵莫尋祠亭空鎖古原隂豆觴三獻禮經事
霜露四時人子心世盡浮雲同渺渺名高拱木共森森
平生積善身徒老賴有家兒敵萬金
喜誅大將
自提烏合衆南北久跳梁避事幾危國專權擬僭王然
臍誅未快擢髮罪難詳膏血汙砧斧何曾灑戰場
疊嶂
益遣歸心快愁霖喜乍晴樹隂迎馬合波影照人清不
見雲山路時聞樵斧聲暮雲偏有意相伴隔溪行
梅花
玉骨綃裳韻太孤天教飛雪伴清癯林寒疎蘂半開落
野迥暗香疑有無庾嶺風光仍似舊漢宫鉛粉莫相汙
驚心不必臨空樹一白流空春便徂
和李巽伯
浦樹冥茫裏雲山淺淡中客愁生遠望春意入晴空酒
憶相如病途憐阮籍窮慇懃桃葉句欲和愧難工
野步
野步忘歸遠春心不自休管絃非老伴風雨定花讎柳
暗深深路溪寒小小樓謝娘歌白紵此意可忘憂
李伯時畫十古圖鄭尚明作詩詩詞多振絶因
為同賦
王猛捫蝨
劇談世事灞河濱竒骨瓌姿兩絶倫却訝秦無豪傑至
坐中捫蝨定何人
高陽長揖
胡牀二女執巾裾長揖高陽舊酒徒不是蒼皇能輟洗
溺冠何異昔坑儒
霍光取璽
此郎守節固堪論漢璽飄飄亦僅存周勃取將迎代邸
霍光持去授皇孫
馮媛當熊
婕妤下輦辭榮日馮媛當熊效死時帶礪稱忠惟一傳
宫闈著節有雙姬
李密迓太宗
海内羣雄逐鹿時虬髯一見識英姿牖窺已嘆尚書婦
野拜仍驚柱國兒
明妃出塞
羞貌丹青鬭麗顔為君一笑靜天山西京自有麒麟閣
畫向功臣衛霍間
張釋之諫文帝
擾擾椎埋徧九原因山獨有覇陵存孝文儉德雖天縱
亦賴忠臣效一言
醉山簡
倒載山公豈酒狂羣兒拍手峴山旁汗青等是虚填耳
不把雲臺喚酒鄉
武帝問日磾
漢朝人物盡英竒武帝招延盛一時拒諫不能容汲直
託孤何至問胡兒
明皇覽鏡妃子翦鬟
不復青銅照瘁顔耄荒從諫若移山只將女子論賢否
陶母當時亦翦鬟
送原仲之荆南
風急塵埃滿漢關送君行處路漫漫不知爭戰幾時定
常恐别離相見難三徑舊遊松竹老五湖新隠水雲寬
交朋日覺知音少綠綺從今莫浪彈
和士特南浦詩
羽檄分兵控上流時傳烽火過隣州樓船半渡旌旗曉
胡馬欲來江漢秋淝水投鞭真浪語幄中借箸有竒謀
吾儒雅有康時意不把詩輕萬戶侯
屏山集卷十五
