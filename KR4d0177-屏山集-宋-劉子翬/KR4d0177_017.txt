屏山集卷十七宋劉子翬撰
詩
次韻蔡學士巖桂
才應摛藻大明宫戲詠巖花屬意工酷愛清香凌鼻觀
更欣佳句愈頭風移來已覺池臺勝賞處何當杖屨同
不解小山招隠意巖幽歸夢遶青叢
得冲佑命
幾年歸夢水雲間猿鶴重尋已厚顔慚愧君恩猶竊禄
官銜新帶武夷山
與温其對榻
細雨南窗夜青燈對榻眠升沈嗟薄宦聚散忽流年失
路誰推轂他時看着鞭竹林須欵集君亦暫流連
和士特栽果十首
桃
手種桃花滿北山花紅艷艷照春灣不知何代兒孫老
却見漁舟乍往還
李
仙枝移傍小巖幽答遝名推第一流曾向清波湛寒碧
甘瓜五色但輕浮
梅
園林漸見綠隂濃漠漠輕煙細雨中底事望梅能止渴
好將清影暎高峯
橘
南北由來地氣偏凌寒松栢但蒼然踰淮種橘今為枳
豈比中人性易遷
櫻桃
一樹含桃火爍空而今春獻隔離宫只應壯士憂時淚
洒向枝頭點點紅
石橊
庭榴結實墊芳叢一夜飛霜染茜容萬子同胞無異質
金房玉隔謾重重
橙
橙橘甘酸各效能南苞錫貢不同升果中亦抱遺才嘆
有客攀條氣撫膺
枇杷
萬斛金丸綴樹稠遺根漢苑識風流也知不作清時瑞
朽腐那關故主憂
來禽
粲粲來禽味獨奢孤根誰徙向天涯好尋青李相遮映
風味應同逸少家
椑柿
秋林黃葉晩霜嚴熟帶甘香味獨兼火傘頳虬浪褎拂
風標那似邑中黔
與原仲至交溪橋
倦憩春橋午回環翠碧重亂溪流背海新柳色欺松厭
市常思野為官不及農喜逢湖上客談話得從容
山源
汩汩山源水分流去若馳有聲知尚淺得勢轉徂卑葦
棘連荒浦魚蝦聚小泜起予湖海興惆悵念前期
春望
杳杳盡寒色乘高望更迷曉晴山氣上春漲野橋低幽
鳥啼無伴閒花發欲齊幾多沈寂景醉筆為提撕
書齋十詠
筆架
刻畫峰巒勢尸功翰墨餘鎖窗閒晝永高卧數中書
剪刀
錯落雙刀合晶熒百鍊光剪裁皆在手終不露鋒鋩
喚鐡
號令行惟信人誰不我承舉烽諸國叛敲鐡小童譍
紙拂
拂兒雖草創日用最相親莫遣維摩室潛生庾亮塵
圖書
慚非蘇子佩聊置簡書間尺牘予慵理何勞汝汗顔
壓紙獅子
鎮浮須假重刻石作狻猊偶以形模好兒童競見知
界方
抄書防縱逸界墨作遮闌妙用誰能識心端筆自端
硯瓶
小瓶防硯渴埏埴自良工懷抱清誰見聊憑一滴通
燈檠
伐木收竒幹安燈創小檠勿誇能自照得助益高明
榰案木
匠餘留片木榰案定欹傾不是乖繩墨人間地少平
有酒
誰家好事許相過有酒何妨醉面酡兄弟偶同詞舘逸
林泉偏傍故園多晨鐘屢趁伊蒲飯晩艇時聽欸乃歌
莫遣是非來到耳只應憨睡奈閒何
過東陽
小箔鳴機幾萬家時清猶想舊繁華樓臺夜映雙溪月
簫鼓春迷後坂花回首十年真夢寐停驂四顧但風沙
却過蕭寺無人語獨對枯林數暝鴉
題蓋竹廟
雙猿嘯月寒巖幽陳侯故家官渡頭隂隂老木旗旌暗
渺渺驚灘雲霧流九旅已荷本朝渥三鴈更忻同日侯
我來瞻拜想遺直嘆息此道今悠悠
遊北巖
濺濺小水暗通池熠熠高花亂出籬知有精廬潛寂寞
更忻蠟屐共襟期茗芽未辨三湯試麥餅先嘗十字炊
幾許幽竒待知己品題政在一篇詩
訪原仲
布衣自昔有遺才白首窮經隠澗隈門掩青山朝暮色
客來濁酒兩三杯鴻冥豈復驚塵網鶚薦虚聞達帝臺
我亦放情依一壑雲間杖屨喜相陪
北風
鴈起平沙晩角哀北風回首恨難裁淮山已隔胡塵斷
汴水猶穿故苑來紫色䵷聲真倔強翠華龍衮暫徘徊
廟堂此日無遺策可是憂時獨草萊
同原仲茂元致和入開善
寒聲蕭蕭霜葉秋石路磽确穿林幽雲横遠岫若平斷
風約小溪如倒流偶經名藍亦終日喜有勝士同兹遊
移床果茗咄嗟辦曳杖欲歸仍更留
原仲温其彦藻彦符致明集敝廬
清樽勸客且留連亂後相從亦偶然三徑生涯鄉社裏
一秋心事菊花前向來憂喜皆陳迹老去光隂逐斷弦
懷抱故人今有幾只因情話可忘年
過天竺寺
一徑聯鏕去身疑在畫圖林隂穿欲盡山靄近還無下
榻聊盤礴裁詩屢囁嚅道人留客意片月出雲孤
山館偶題
水遶山堂竹映橋偶來塵意已潛消最憐曉日浮波影
滿壁煌煌玉電搖
悠然堂和致明絶句
清霜一夜倒蒹葭放出湖光徹遠沙漠漠浮煙收欲盡
晩風輕浪蹴銀花
雜題四首
積雨生秋意浮隂放晩晴鐘聲寒野迥橋影小溪清
殘霞銷暝色新月長圓輝黃落樹滋本夜眠人息機
簷溜停清瀉林聲息怒號水浮秋色遠山帶夕陽高
宿鴈猶驚渚昏鵶已着林野平雲散亂江動月浮沈
道中
微風收宿靄細路遶平皋石亂春溪急山寒曉月高鳥
聲時出樹花氣欲侵袍行役兼清賞驅馳未覺勞
次彭資深韻
林下相從多勝友誰如吾子妙才華曳裾所至成師席
射策由來有世家意氣胸中千里駿文詞筆下九光霞
郵亭一見傾懷抱投分金蘭不足誇
奉酬少稷道舊之什
少日胸懷輙自竒與君談笑叩天扉南宫試藝聯裾出
上苑尋芳結騎歸亂後交遊今孰在向來心事已多違
雙魚忽得平安信回首家鄉夢欲飛
宿雲際偶題
榖雨都無十日閒落紅棲草已斑斑曉煙未散屋頭樹
春漲欲浮天際山翠蓋縈風沉遠坂漁舟驚浪落前灣
鐘聲認得林邊寺歲歲籃輿獨往還
贈詹朝倚
之子詞鋒孰敢爭他時雲路定飛騰客懷未免悲彈鋏
文社遥知喜得朋舊隠生涯三徑菊夜窗絃誦十年燈
長篇寄我情何厚欲和陽春愧未曾
雪
曉天冥漠霰初飛皓皓山顔復水湄莫遣瑤林生染汙
却憂雲路隠巇危寒侵夜褐樽前覺春入晴簷枕上知
憶得梁園探花早十年淚眼看旌旗
隆祐太后挽歌辭三首
三朝欽母訓四海被仁風倉卒垂簾政艱難取日功仙
遊暌懿範孝慕慘皇衷寢隧休華飾靈輀必返嵩
諡易徽名正恩加戚屬優素心潛道妙盛化秉坤柔握
璽終存漢為梁實配周願書班馬紀萬古播芳猷
儉約身為率憂勤夀豈延鐘殘長樂夜目斷永陵烟歸
馭應奔月餘勲賴補天傷心南渡日一棹溪江船
徐大著挽詩二首
韋經傳素業漢策射巍科史擅三長譽書讎九寫訛甑
塵終寂寞雲路久蹉跎迅景崦嵫廹知君恨獨多
方同傾蓋樂遽起絶絃悲道向清朝屈心惟靜者知阻
修綿酒奠誰續錦嚢詩宣室空思賈凄凉又一時
次韻劉憲詩二首
吾宗三鳳久心降一見端如渴飲江好客襟懷真絶倒
封矦骨相自耆龐知名夙昔慚驚座袖手雍容笑斵窗
豈謂詩盟容我輩啞鐘無韻若為撞
已築高城受虜降盟言端的有如江翠華回蹕清馳道
繡指觀風絶犬龐凱奏花鄉初卷甲詩成草聖屢題窗
還朝有策裨聰聽納諫那憂以杖撞
次韻温其雪
侵凌臘尾近春前凍色冥冥不見天一洗氛埃終自潔
暗催花柳為誰妍單衣窶巷無朝爨垂箔高門有醉眠
聞道江頭消息好玉旌瑤幟滿樓船
次韻原仲幽居
貴賤營營各有謀柴門晝掩靜幽幽讀書無效空千卷
學稼雖勤少一邱感慨舊餘王粲賦棲遲今倦長卿遊
幔亭莫失春風約我亦身如不繫舟
次韻原仲竹
夕煙浮野圃春竹過鄰牆石澗深深影風軒遠遠凉禪
心敲有韻翠袖倚生香不有冰霜勁蒿萊到汝長
書事
三年玉帛走稽山萬騎凌江稍北還絶塞風煙連魏闕
千官戎服立朝班皇圖鳳歷謳歌裏紫色䵷聲倔強間
露布更傳原上捷王師早晩下潼關
客路
客路經春雨淹留未得歸徑泥黃染屨林霧白侵衣直
氣何由吐愁心只欲飛東風如解事吹夢落漁磯
哭吕居仁
暝目荒山裏攜家萬里來旅塋猶借地兒哭不勝哀裂
甑妖難測藏舟事可猜大賢應有後天道信悠哉
贈詹道人
道人山北住鄉曲舊知名語妙初疑簡神藏久益清夜
衾寒楮白歸舄兩鳬輕心靜皆仙境何勞欵玉京
燕子
燕子何光彩飛飛引衆雛營巢終老草解語只含胡賀
厦恩非淺焚宫禍亦殊寥寥鴻鵠志嗟汝豈能俱
秋意
又見庭梧一葉飛物華心事兩差池百年未半老相逼
四序平分秋獨悲過岸山川雲漠漠殘燈院落雨絲絲
客懷料理須杯酒哭向窮途定自癡
屏跡
屏跡山樊避世喧晩風落日靜柴門寒泉遶竹通幽圃
小徑穿田入别村散策微吟霜葉脱鈎簾宴坐碧雲翻
閒中興味知何晩絶口名途不更言
哭士特二首
自古才難得斯人又早亡青蠅頻去國白首嘆為郎不
覩遺書奏徒懷挂劍傷楚魂招不得南斗夜無光
世緒風流遠鄉評譽望清苦心幾傳癖老筆擅詩名已
訝祥占鵩終憐夢泣瓊五峯雲外碧一慟見交情
讀士特詩集
誰將家集到書帷故喜風騷擅一時快讀秖愁雌霓誤
流傳不但落楓竒唱酬濫許聯東野叙引仍欣得牧之
生死窮途天不恤虚名安用日星垂
燕子
燕子營巢得所依銜泥辛苦傍人飛秋風一夜驚桐葉
不戀雕梁萬里歸
下灘
亂石槎牙瀉怒濤滿船性命等鴻毛莫誇好手翻成誤
寄語舟人穏着篙
絶句五首
目送孤鴻獨倚樓晩風吹淚更横流蕉花落處蠻烟碧
六十三程是白州
雙魚來自瘴江濱一讀家書一愴神見說炎荒風土惡
可無神物護忠臣
干戈擾擾恨何窮南北東西任轉蓬世事不堪長齟齬
胸中賴有氣如虹
喜聞歸騎已揚鑣載酒相迎不憚遙我是武夷東道主
便同蠟屐上岧嶤
竹遶茅簷水遶階東風漸欲放春回丁寧紅紫休争發
待取山南刺史來
寄蜀二首
盜隔枝江遠人來蜀道稀亂離非復昔富貴不如歸戎
馬心何壯家山願莫違阿圓從小慧解嘆白雲飛
有客傳歸信愁懷得暫寬兒童占鵲喜鄰里借書看離
蜀秋方半浮湘歲欲闌柴門頻洒掃夢想見征鞍
野墅
野墅驚秋晩殘年忽忽過海潮通井淺林日到窗多酒
盡鄰翁餉詩成稚子哦人生行樂耳軒冕奈余何
秋宵
秋宵如許永兀坐思悠哉手誤挑燈滅情長鼓瑟哀清
號生竅穴皓色轉崔嵬醉覺雄心在流光且莫催
春圃六言絶二首
侯騎不侵南海好山多近吾廬醒歌醉眠任我朝奏暮
召從渠
南堂面山已勝北檻俯澗仍幽千巖莫非石友萬壑總
是清流
屏山集卷十七
