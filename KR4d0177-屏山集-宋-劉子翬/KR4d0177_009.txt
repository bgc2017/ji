屏山集卷九宋劉子翬撰
祭文
祭翁殿撰文
堂堂老成國之龜玉進則光朝退斯美俗天其靳耶奪
之何速嗚呼哀哉維公之質嶽重海滙學窮古書道通
聖門本朝取士科張甲乙偉人巨公皆此途出公亦欣
然飛聲騰實賢俊之關圖書之囿孰游其間惟德之懋
公亦欣然来為領袖懷紱承流乘軺光遠時以外移為
仕之蹇公亦欣然屢膺臨遣愠色三已榮輕九遷浮雲
卷舒何往不安公亦欣然老於祠官惟公行藏曰有義
命物智時機無心而應蘂笈探玄麟經纂聖得意忘年
怡然處順惟我小子與公同鄉交舊年契奕葉有光晩
獲從公素心始償見必我留宴笑坐旁公雖病矣神氣
内強袖手不言色惠滿堂大化密移遠遊不復壽格睟
容悶於一木楚些徒招秦詩莫贖設醴陳殽文以相之
誠可達幽公其亮之
祭翁郎中文
嗚呼文人才士天所惜耶幸而有之何多厄耶將理有
乘除而物無兼得耶抑人定者勝天而造物不能與之
争力耶嗚呼孰謂我邦遐荒陋僻人物之竒而有士特
自謂兒時已驚超逸士友咸曰是必將耀乳虎之闌班
奮雛鸞之羽翼也游宦平生聲華籍籍倚堅而摧履坦
而踣所圖則多十不酬一士友為之說曰大器晩成彼
銳進速騰固旋敗而亟失也濬海崇山筆無勍敵才者
疾其勝已不才者疾其輕已白首窮年流離竄斥嗚呼
今者死矣曩說不讎皆拂膺而為之太息也然而士特
之文角立傑出羅萬象乎筆端煥丹青乎胸臆他人缶
鳴我則雷驚他人杓盈我則川溢生乎以此潤身死乎
以此垂名造物之遺士特者厚矣彼窮達信黃粱之夢
壽天同白駒之隙也失之錙銖者泯泯如彼得之丘山
者永永如此較輕重於斯言則九原可以自慰士友可
以亡戚也
墓銘
致仕祝君墓誌銘
紹興三年三月六日致仕祝君卒五月六日葬金相山
之原其孤可久来請銘祝君余之父友也其孤又余姊
壻也来請銘以舊姻之故也而不辭所以終我祖我父
之惠好也正議公曩遊學時忠顯公侍君之諸父深相
交結傾盖遺縞不足諭也正議曰他日無忘祝氏忠顯
公既達結昏貤爵光其子孫君亦以此通班朝著示不
忘也今君之死余又銘之以申前志以敦外姻以昭潜
德以慰孝思也有是四者斯可為銘君諱祐字彦將信
州鉛山縣紫溪人也曾祖虞祖仁覇父世昌君少時刻
勵思自奮致而宦學齟齬皆不得其志焉初任吉水縣
歲饑多盜捕獲填圄吏白君曰正盜之罪法應受賞君
曰道殣相望官弗加恤又忍峻刑而資吾進身耶盡釋
之白郡守賑給之境内多全活後任福州福清縣主簿
監建州寳瑞場當路者薦其堪事君曰僕僕不已又將
何求遂挂冠而歸自是脫略世紛寓意於酒朝醺暮酣
不見醒客時與賓友獻酬盡歡或悠然獨酌賦詩長嘯
所居有林泉之勝君躡履曳杖倘佯雲間人識之曰此
醉仙也君在燕間寵光時至可久立功西域乞回賞以
授君牙緋朝廷許之青紫侁侁環戲膝下鄉黨以為榮
觀君寬仁樂施湍川為梁如已思濟病者與藥如已獲
瘳晩歲絶粒益幸酒美疢遂臻臨絶之際所以訓勵其
子孫者皆厚德之言也悲夫君享年六十有六娶周氏
生子二曰可久武功大夫貴州刺史主管潭州南嶽廟
曰可大承信郎二女長適進士黃敷次適余翬孫男三
人孫二人彭年松年皆將仕郎皆尚幼
銘曰是非喧喧以醉為籓名奔利馳以醉為歸蹈世紛
而不染葆天光而自熙所謂德全於酒者惟君為庶幾
積厚不施嗚呼噫嘻
墓表
處士劉公墓表
劉公居建之潭溪九世餘二百年矣其初京兆萬年縣
人唐僖宗時有為將軍者歲久名逸五季亂子諱庸者
南遊獵較於此愛其形勝因家焉今推為始祖以其近
而可攷也皇考忠顯公曩使關中嘗訪京兆劉氏僅有
存者某雜著譜牒諸書劉氏陶唐系也自元王交封楚
居彭城支𣲖最衍今九大族并出元王之後唐史譏言
劉悉出彭城非也京兆劉氏廼九族之一周有石州刺
史懿隋有上柱國韶唐史有民部尚書文静自文静子
樹義而下未詳其繼惟我始祖之居潭溪也蕩拓焚拂
以啟山林二世而廬室完三世而田疇闢庸生光位光
位生玉玉生文廣文廣生朝議公太素於是崇禮文篤
經術謹遊從厚風化是載是循久而弗怠識者知其後
之必大也公諱民覺字莘材朝議次子也恪紹前脩濃
薰泛挹早自知名正奉遊學時普寧暨夫人老矣公常
留侍以故不遑科舉之事夫人年九十六而卒公始終
孝養敬不弛顔既葬結茅罄哀鄉評尚之耋老聚而請
曰非公孰為吾黨指南公據師席二十餘年毓英導秀
多所成就忠顯之守會稽長樂也嘗迎公就養二郡江
山大有佳處公從羽流衲子逍遥物外時忠顯公欲請
於朝官之公曰衰朽那復有此意若欲亢宗則夫二子
在盖其恬曠自適世網莫之能攖也公為人淳樸謙厚
温温然常以和畀人人皆樂親之内藴雖深若不叩擊
似不能言者紹興改元寇作里中騷動公時已卧疾扶
輿適上饒慈氏寺以其年十一月十五日卒享年八十
四公娶吴氏司業著之妹也一女適進士吴敏脩孫男
子翇子&KR0034;子翌以紹興三年八月乙巳歸葬於壽口之
原吴氏後公十二年卒享年八十一又三年乙丑十一
月乙酉合葬焉壽口潭溪皆在崇安縣開耀鄉云畢事
叔父命某為文表墓姑紀其實以曉方来非敢私親而
侈也
辭曰谷變陵遷山摧石泐死而不朽兮潭溪老人居此
室
處士祝君墓表
惟我皇祖宣奉公以道術為東南儒宗著錄之士悉皆
名流君嘗受業焉盖挹學海之波瀾潤詞林之枝葉者
也時皇考忠顯公在膝下與同研席者甚衆雅竒君因
定交焉君業成遊上久之會親疾慨然嘆曰竭力為養
是亦孝也何必三釡耶拂衣而歸自是克勤幹蠱祈寒
燠暑無巨細必親人以為難君安而行之君天資孝友
遇人以誠内和而外剛士無賢否皆樂親之而有所憚
或有缺行惟恐聞於君君聞而愧切之必改也君隠耕
餘數十稔攻苦食淡家貲遂豐然於貧窶時亦賙貸有
足大者至於拓險徑造飛梁稍便於人傾橐不吝晩歲
即遊岸鄉造别宇幅巾杖藜將終世焉俄以疾終時建
炎三年八月五日也君生喜學已雖不達訓子弟益勤
厚禮館置名儒故祝氏為學者皆有師承而子卣稱最
卣屢擢薦翺翔國學識者謂將大君門必自卣而君猶
不亡也君諱奕字彦思姓祝氏信州鉛山人曾大父虞
大父仁覇父世昌初娶余氏終娶周氏四子曰中正曰
天與皆早亡曰卣曰鹵一女適進士傅衮孫男女八人
君享年六十有七三年十月二十二日葬於邑之芭蕉
塢卣来請文某視君為丈人行雖遊宦契闊猶及識君
也然安能窺君之所存哉以宣奉公道術之奥忠顯公
名德之重而君從之遊且欵密焉是必有大過人者因
攷君行實涕泣而表於其墓曰嗚呼君之賢可稱也哉
又可悲也猶幸其有以少慰也君之平生顯然可知者
固可書也書之人故信之其賢已可稱而未盡也以君
之才未盡見於設施驟而書之無所攷焉人誰信之懼
人之不信而不書則君之所藴終無得而聞焉此又可
悲也古之士抱才埋沒而後世知其賢者是或論其師
友或觀其所以許與者或跡其為之傳記者因得以信
之也後之覽斯文者由是而求君之所藴焉則其賢可
盡知猶足少慰也嗚呼君之賢可稱也哉又可悲也猶
幸其有以少慰也夫
熊氏令人陸氏孺人墓表
建炎己酉歲余兄侍郎從戎川陜時余嫂熊氏已嬰病
明年冬十一月十一日卒侍郎書来曰聞汝嫂訃彌劇
傷悼曩常憂其疾也屬吾在行不得視其棺殮故以是
為恨也吾歸而葬之慰夫亡者又明年春三月二十七
日余室陸氏病卒侍郎書来曰國事未濟懷恩則虧義
棄成則失武一集吾私二疵深矣何以歸乎時方艱虞
塗殯非策汝嫂汝婦可共塋窀穸相地惟吉涓日惟良
送終之禮惟盡則猶吾歸也於是葬於建州拱辰山開
善寺之東原熊氏建州建陽人故朝奉郎安行之女也
慈懿知書年二十為侍郎之配生二男五女長男珙承
務郎女恩娘尚幼餘皆早亡封令人享年三十六以紹
興二年十月十七日葬陸氏家越州左丞佃之孫奉直
大夫寘之女謙淑能琴年十八歸余生一女失之享年
二十四先熊氏六十二日而葬畢事復於侍郎兄仍刻
文以表之辭曰熊氏居左陸氏居右異穴同邱辭詔厥
後
屏山集卷九
