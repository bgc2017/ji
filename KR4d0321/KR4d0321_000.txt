安晩堂集别集類三(宋)
提要
(臣)等謹案安晚堂集十二卷宋鄭清之撰清
之初名燮字文叔後改今名字德源安晚其
别號也鄞縣人嘉定四年進士寳慶初以定
策功累官太傅左丞相卒謚忠定事迹具宋
史本傳所撰安晩集本六十卷宋時刊於臨
安此本所存僅第六卷至第十二卷但有詩
而無文較原目僅十之一考王士禎蠶尾集
有安晩集跋亦稱僅古今體詩第六卷至第
十二卷則康熙中巳無完本矣士禎但謂其
詩多禪語而不言其工拙今觀所作大都直
抒性情於白居易為近其咏梅咏雪七言歌
行二十首亦頗有可觀且清之為相擢用正
人時有小元祐之號在南宋中葉猶屬良臣
不但其詩為足重固不容以殘缺廢也乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
