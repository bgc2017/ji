懷麓堂集卷五十九
明李東陽撰
詩後稿九
七言律詩
孫司徒饋雪酒與衍聖公崔郎中共酌
玉堂茶鼎不須烹已譲江南雪酒清一種竒香非世有
六花新釀隔年成晉書光憶貧時映郢曲歌傳醉後聲
剛是兩郎留賞地敢將冰比玉風情
湛編修若水冊封安南
聖朝荒服盡冠纓嶺外交南舊有名文字不隨言語别
道途長共海波平一家兩被周封命六載三回漢使旌
天上玉堂非遠别故鄉重慰倚門情
偶夢得一詩止記末句覺而感之足成一律正
德辛未十一月九日也
平地紅塵起白波直從青兖到黃河幾州村落人烟少
千里川原殺氣多漢帥屢傳師出令邊兵先試凱旋歌
白頭中夜長憂國何日蒼生免荷戈
數日後再夢一劄有天兵所至㒺不克捷之文
叠前韻以自慰
北風吹浪不成波賊騎乘冰欲渡河甸服以南烽火衆
天兵所至捷書多心懸五夜趨朝夢耳聽三軍擊斗歌
已喜文臣能敵愾須教武庫戢干戈
地震齋居國賢侍郎以詩来自通州次韻一首
獨坐空堂别院深可堪無酒更無琴雙垂短雪衰年鬢
寸結寒燈半夜心露禱似聞天上語遠書如聽谷中音
朝来整笏趨朝地鐘鼓樓高月未沈
崔甥後借紅梅病起次舊韻二首
新花還發舊年枝一種春風兩見之醉眼似曾相識後
芳心多在未開時若逢孟老偏宜雪恨少林逋别賦詩
病裏絶憐無客到有誰傾倒共深巵
誰借江南玉樹枝崔郎風格似宗之休憐客路春深地
猶及花神酒半時羞比杏桃吟鄭句不勞冰雪禁歐詩
愁来春興都無幾盡日相看不滿巵
喜雨叠前韻簡䆳庵
老年風骨歲寒枝人意花情兩得之病後朱顔還誤酒
春来好雨正逢時花緣别久應思主我為愁多彊賦詩
寄謝東隣楊太宰肯將涓滴共開巵
䆳庵以詩来訂花朝之約次韻趣之
休論東閣與西涯城市山林總未賒已喜孤根回暖地
可將竒賞負詩家心雖鐵石能無賦畫恐丹青却累花
明日此花還此客有人争向玉堂誇
䆳庵擕酒就梅再叠前韻
有客遥從楚水涯擕来新釀不須賒花朝且共長安節
雪夜全勝處士家錯訝仙丹紅似雪翻憐醉眼白扵花
君才正合稱三絶併與詩人一處誇
叠前韻與崔郎
庾嶺南頭灞水涯長安春望眼中賒須知水部郎官興
不在玄都道士家癖愛苦吟呵凍筆醉移清賞落燈花
向来花主真誰是好事翻從地主誇
聞䆳庵自得紅梅再叠前韻
載酒尋梅興未涯移栽仙館路何賒冰霜晩節元同調
桃李春風别是家三弄已聞琴入操五更應夢筆生花
芳隣擬卜千金價老朽從今莫浪誇
近日紅梅倡和頗多當職思其外之時有好樂
無荒之戒再叠前韻以識吾過并簡諸君子
不愛風葩與露枝此花心緒我知之老當萬木俱凋後
愁對孤燈半結時多事不勞須載酒有懷應憶舊題詩
相看只合無言坐小泛清茶當一巵
大江南望渺津涯水涉山行路總賖内苑移栽雖得地
北來漂泊似無家閒愁未解雙眉縛老恨從添滿眼花
留却一枝還舊主任將春色與人誇
有菊為醫士盛燁作
幽人種花花滿家此花之外更無花懶隨桃杏爭春色
且共參苓閱歲華青眼舊憐携綠酒白頭低受插烏紗
不須更酌南陽水自引香泉灌藥芽
走筆次成國病中見寄韻
病起如聞春酒香老來猶作綵衣郎方傳靈藥從人乞
手雪仙桃奉母嘗五月嘉辰懷往事四更清夢繞朝行
嗟予亦抱文園渴漫倚高歌到夕陽
五月七日(正德壬申)
曾上鑾坡侍玉堂朝衣親惹御袍香傳宣煖閣(在奉天門後)
天顔近奏事平臺(在中左門東)午漏長化國有人悲短夢幽
都無地仰餘光從容顧命分明語一日傷心淚萬行
聞河南捷
山東羣盗復河南血戰中原萬蟻酣守似墨城誰却九
捷如曾杼尚疑三潛行不覺關山隘屢餌深防將士貪
剛道羣兇真授首又聞舟檝下江潭
聞狼山捷用前韻
北風吹捲洞庭波飛舸還經孟瀆河今日勝兵方有筭
向來遺孽本無多中宵驛使傳書捷兩岸歡聲入棹歌
聞說西南猶轉戰幾時甘雨洗天戈
楊少卿廷儀歸省成都石齋閣老以長卷見屬
請紀其事少卿予己未所舉士也
五色文韋使我驚十年京國愛君情袁卿奉職先郎署
蘇轍傳家有父兄城上花明新衣錦橋邊人指舊題名
誰言蜀道如天遠萬里星槎自在行
易檢討舒誥歸省長沙院中例贈
行盡星沙更月橋始知天上有歸橈宫衣尚帶香烟濕
仙佩還隨玉露飄已向江山開壽域細將文軌說中朝
西來青鳥南飛鶴萬里雲霄路未遥
吳禮部克温來自南京靳充道學士賦詩會别
次會予家用韻一首
淹留不厭腐儒飡風度惟君世所難茶笑陸生親設具
碁如吳起慣登壇聊將短日供長話漫以新詩續舊歡
莫向南船驚朔吹曉晴沙路雪初乾
成國省墓北澤山奉贈一首
二王祔葬六陵東丘壠成行列上公千里疏陳朝闕後
十年心切望雲中河山帶礪君恩遠俎豆春秋祀事同
地下有靈應暫笑郎君今又作元戎
七言排律
春寒二十韻
軟紅香裏見車塵剰取餘寒在水濱飛霰有時還著面
微霜何力尚欺人湖波欲動清猶淺草色初回綠未勻
捲盡簾櫳無燕雀閱殘冰雪但松筠吳牛月下琉璃薄
胡馬風前苜蓿新作態簷花如怯語多情堤枊似含顰
朝衣試換應嫌早市酒從酤莫厭醇賜擬宫恩傳漢燭
别憐歸思遶江蘋山墻地坼蟲仍蟄海國天高鴈始賓
辟愛火犀曾貢粤歌傳土鼓漫吹豳哦詩轉覺吟肩聳
澼絖難醫病手皴未放韶光過九十肯抛長夜守庚申
瓊樓玉宇騷人遠舊穀新絲野客貧甲士夢驚曾徹骨
緯嫠心苦更傷神綈袍范叔誰相戀大被姜郎且共親
萬厦直須酬老杜重裘幸免作窮陳年華草草催雙鬢
宦跡悠悠寄一身愁引凍泉分浙瀝怕登高閣看嶙峋
每慙温飽謀生拙一任炎凉過眼頻從此願持鄒衍律
遍教隂谷是陽春
壽鶴溪潘先生八十
越山雲氣欝崔嵬家住天南紫翠堆溪上鶴飛知客到
籬邊蝶過識花開繁苔滿地時嗔掃野服隨身更懶裁
静撚吟髭還得句健抛竹杖獨登臺抗顔正對横經席
袖手旁看作郡才矍鑠尚能驅左馬幽閒且可種三槐
初心道德終無負末路功名㡳用媒孤賞最宜樓有月
舊貧剛免甑生埃空羣冀北人猶羨捷徑終南世敢猜
甲子數休論絳縣神仙居不在蓬萊堂成綠野千年後
節近清秋一日纔堪寄興惟林下竹未忘情是嶺頭梅
絲蘿愛托青松樹海水憑添白玉杯歌罷琅璈如許和
願從江鴈得書回
聖駕視學有述
翠華重匝護金根鑾駕從容下玉閽一雨隔霄清輦路
五雲先曉覆橋門中天地迥乘龍御在廟心勞想駿奔
禮樂百年昭象設衣冠三代藹雲孫拜瞻共識師模重
坐講方知聖道尊履上仙班星只尺耳聞天語玉清温
鳳團賜茗公卿貴雞舌分香侍從恩敢謂文章非國運
故知籩豆有司存休風合遣羣方動盛事仍兼往代論
從此六經功久大須將覆載比乾坤
生日䆳菴太宰貺以長律用韻自述并答雅懷
莫將箕斗問星躔花甲周時又五年抱病每憐唐杜甫
謝官方慕漢韋賢頭多白髮生新種坐秪青氊是舊傅
豈謂詩書非閥閱縱居城市也山川義方獨守韓公訓
仁里三懷孟氏遷恩許曲江蒙燕賚禮開東閣誤招延
黃扉忝職經綸重玉几親承顧命專犬馬有情難報主
鈞衡無力可回天同心論議思金斷末路功名笑瓦全
已愧元方曾有季却悲顔路早亡淵空驚節序忙於我
頗怪聰明不及前欹枕欲眠頻覺警杖藜將步轉愁顛
如過漆室遥聞歎誰為蒼生倒解懸况值劬勞傷短日
敢耽荒樂醉長筵鏡中勲業今衰矣夢裏江湖更渺然
大義曷能迯覆載餘生何以謝陶甄家藏筆法猶存譜
手按琴徽錯記絃公退久違鰲禁直友聲先和鳥鳴篇
錦衣肉食非吾樂蘗操冰心豈自堅惟聽玉皇宣放勅
願從平地學神仙
䆳菴太宰先生初度疊前韻奉壽
兩翁星命不同躔後甲先庚僅十年天禄閣中慙我老
文僖門下識君賢聰明德祖才無敵清白關西世有傳
藩府早時通姓字地靈隨處託山川東堂漢試曾三捷
外制唐官始一遷滇騎北來經海嶽晉軺西去歴鄜延
龍駒萬匹飛驤滿虎旅千羣節制專夙夜在公長體國
行藏自我亦由天纓冠義切煩趨赴鼎釜生餘藉保全
寶劍直應光射斗明珠何止媚藏淵班行迥絶星辰上
人物分明藻鑑前寒士力能吹羽落蒼生手可救崖顛
秋風梓里頻勞夢陽月桑弧此再懸已荷投桃敦友誼
寧辭伐木共賓筵童時鬢髮今皤矣醉後心情各醒然
合志豈能忘括羽相逢多道出陶甄公庭坐遣平如水
大道從知直似絃臺省疏傳金鏡策山林興寄白雲篇
中朝儀表衣冠盛後代勲名竹帛堅願與八荒同壽域
不妨官府是神仙
懷麓堂集卷五十九
