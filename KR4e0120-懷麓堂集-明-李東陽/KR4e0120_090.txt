懷麓堂集卷九十
明李東陽撰
文後稿三十
誌銘
明故太常寺卿致仕進階榮祿大夫林公墓誌
銘
内閣置中書舍人領制誥詔勅冊寶奏䟽封草書篆之
事地清職秘其貴者乃至三品顧不恒得若林公以成
累官太常寺卿加正二品祿進階資善大夫致仕會今
天子登極恭上兩宫尊號恩再進階從一品為榮祿大
夫盖歴事四朝五十餘年年八十有一而卒遭際之盛
僅一再見而已公諱章以成字也世為杭之錢塘人曾
祖居義以上皆不顯祖仲英考森皆以公貴贈諫議大
夫太常寺卿祖妣鍾氏母張氏皆贈封淑人公幼而敏
悟藩司以大書薦於朝景泰初授中書舍人遂直内閣
與衡陽謝伯寬並價遷禮部儀制員外郎天順初文簿
叢沓會有大典禮事出倉猝方稽據故實公預具籍册
無所遺失李文達公殊愛之超遷禮部儀制員外郎成
化二年九載秩滿遷山東布政司左參議寄祿順天府
朝謁仕事皆如故三年預修英廟實錄成擢太常寺少
卿十二年秩再滿進為卿以父喪服闋弘治初秩又滿
始有加祿之命四年憲廟實錄成時資勞愈積而限於
格例於是祿再加而官不復進中間若大明一統志續
通鑑綱目諸纂述事必預預必有賜金幣楮鏹酒饌及
諸時物多至不可數後以母喪服闋遂上䟽請老始有
進階之命顧以二子皆仕就養居京師累閱歲於是階
亦再進衣鶴腰玉以歸歸未幾而卒公考妣及妻之喪
皆賜葬祭并其生所置壙皆出異數盖雖曺省卿佐苟
非稱事應例亦有終其身而不得者斯亦可謂難已公
生於宣德五年十二月十二日卒於正德五年二月二
十二日是年某月某日啟壙合葬其地曰金鍾山
之陽公素孝謹親疾必籲天請代母老迎養於官每公
暇不去左右友弟睦族急人患難其居官慎重不洩非
疾病未嘗一日不入朝書法遒勁尤精鑒賞博聞習見
能道先朝臺閣事歴歴可聽云乃為銘銘曰錢塘之墟
山水環礴鍾竒結秀造物有作非物之作人亦孔卓或
以行舉言揚藝擢公生其間自見頭角貎臞而茂骨清
以確如嵓斯松如嶼斯鶴既梁既桷頫仰臺閣不矰不
繳往返林壑斯人斯丘永以終樂
封阜國太夫人王母段氏合葬墓誌銘
正德庚午十一月十二日王母阜國太夫人卒上震悼
遣中官致香幣楮鏹奠於城東賜第命禮部諭祭者十
有四工部給米布諸物治凡葬事皆如制慈聖康夀太
皇太后哀痛不自勝慈夀皇太后暨中宫皆有奠賻使
者道相屬勲戚公卿以下咸往弔其諸子卜以辛未二
月二十一日啟都城西玉河鄉阜國公壙而合葬焉乃
奉吏部右侍郎兼翰林學士靳君充道狀請予銘按狀
太夫人姓段氏世為南京望族實誕我太皇太后憲宗
皇帝既登極正位中宫公官於京師累封榮祿大夫後
軍都督府右都督於是有夫人之命後長子源封瑞安
伯進為侯太夫人始加今封太皇太后在孝宗皇帝朝
已進重闈太夫人恩禮加厚每入宫輙畱養踰月其家
居子姓甥婿歲時燕會蠎衣玉帶以次上夀太夫人春
秋雖高而聰明康健一一為之盡觴無不意滿一時大
家鉅室稱福夀者莫之敢望太夫人懷謙抱和貴不忘
勤富不忘儉一錢尺布不忍輕費每旦焚香禱家廟教
子孫習詩禮親書史接賢大夫士夜則帥諸婦治女紅
或漏下數刻乃已臨終忽呼家人取舊賜蠎衣服之既
又麾之曰是非送終服也盖其年至八十有九而耿耿
不亂如此可謂賢矣於戲我國家以仁孝治天下推恩
睦族施於外戚必仰體慈志厚於所生自孝廟以来暨
今上皇帝率用是道若王氏兄弟並躋五爵官封禄養
極庭關之奉而敦詩悦禮屏奢去傲滿而不溢君臣交
盡自昔為難阜國之教固始自蒙養而順守終善以延
於無窮者謂非太夫人之訓不可也銘曰翼翼舊都大
江之東巍巍聖母靈秀是鍾匪惟國禎家慶則有天實
屬之亦假其手桓桓阜國家始用昌温温夫人不顯其
光德稟純和氣分清淑儲休召祥亦孔之篤椒房之馨
奕葉沾沾封誥煌煌甲第潭潭衣有命服賜有玉食四
十七年靡間朝夕先帝至孝今皇至仁老老之義由親
逮尊生有寵章沒有賻䘏從夫而終永奠幽室
明故榮禄大夫後軍都督府都督同知郭公墓誌銘
都督郭公彥和世出武胄雅好文事厥妣朱太夫人暨
厥配李夫人之葬皆徵予銘比公卒厥子琮復以治命
請且奉戶部侍郎喬希大狀予於公以朱氏故有婣好
知之為詳有與狀互發者乃叙其事以為銘公諱鋐彥
和字也初嗣指揮使住彭城衛成化乙酉以廣西荔浦
功進都指揮僉事己丑中武舉進同知月加俸二石贊
畫團營方略掌旗鼓號令名遂起丁酉領五軍營右哨
戊戌備倭揚州諸府政尚鎮静海道以寧丙午充漕運
參將弘治戊申寄祿錦衣衛壬子充副總兵鎮廣西永
安諸路獞賊流刦府江公首議用兵分路進勦俘斬甚
衆乙夘進署後軍都督府都督僉事佩漕運印充總兵
官鎮淮安以廣西功實授俄復進都督同知降勅奬勵
賜白金綵幣給誥命階榮祿大夫自復入淮熟練漕政
悉官兵利病條貫便不便曲為區畫借京倉銀為般剥
費以代市息浚通州官河二十餘里置減水壩用淺船
般運以代陸輓歲各省數萬緍故雖專且久而官士愛
戴不少替正德丁夘召還京師奉朝請佐理都督府事
踰年乃卒昔人以轉輸功上戰代謂兵食必相須乃克
有濟公先兵後食歴試皆效其所謂食雖非赴急應變
然持恒保大為國家遠久計功實倍焉而論者猶歉其
弗克盡用以沒此其人亦可知已公事母孝謹迎養嶺
南桴鼓之暇不廢定省自奉簡約雅好慕士大夫下上
論議圍碁雅歌閱古書名畫蕭然如書生云公生某卒
某葬某謹為之銘曰東巡海徼窮三吴南盡百越踰蒼
梧左節右鉞麾且驅但有號令無喧呼執俘獻馘多壯
圖江淮之間財賦區億兵兆粟萬舳艫前參後帥紛卒
徒茨粱矗地相撑扶論功校績已有餘豈以旦夕争錙
銖古稱宅相事有諸平隂之澤世不渝承家有子讀父
書刻石紀德昭謀謨堂封合葬如来胥公生全歸死不
孤彼不死者歸来乎
句容知縣劉生德機墓誌銘
有傳劉生德機病者予曰德機質厚不宜病又有傳其
死者予曰德機氣局甚偉不宜死既乃於喬侍郎希大
得䆳菴楊先生報哭曰噫真死矣盖德機以内弟學於予
又學於䆳菴䆳菴以都御史致政居鎮江德機實在鄰壤
得氣疾劇往就醫忽病瘍卒於丁夘橋别業䆳菴為制
棺斂為文祭之甚哀越數月喪至西郊葬於四里原世
墓劉氏出順天之順義世居京師有名籍德機諱釗德
機其字少從父至新昌歸父喪哭至嘔血為京學生試
久不售成化丙午予主考京闈德機聞命即引嫌不就
試弘治乙夘乃得舉又詘禮部己未予冄涖春試復不
就又三試皆北謁選吏部乃得知句容縣則正德戊辰
也會歲大侵徭稅沓至詢民疾苦極力撫慰每京府牒
下曲為申告至罹督責不少變民恃以為命争相慕悦
道路騰播流聞京師部使者察其能致旌勞焉盖自為
諸生三十年始得一命既壯長益練習世故故所試輒
效使假以時歲當大有所就而不意其遽止也悲夫德
機每見予所為文雖寸紙隻字不輕棄擲今其死雖不
吾屬吾知其待予銘以瞑也銘曰由豐而約志若可樂
在仕而憂維民之瘼胡負之卓卓其成落落其施未博
咎豈在學彼不死者惟文章是託我銘劉生以慰冥漠
亡女衍聖公宗婦墓誌銘
嗚呼吾女其竟至此極也吾女年十八嫁於孔氏嫁十
有一年比歸寧已病纔兩月遽沒於此痛哉吾家故多
難繼娶於贈太師成國莊簡公之女今封一品夫人朱
氏生二女及一子兆同皆夭惟吾女一人吾女眉目清
湛翛然玉立意其非凡兒匹諸貴家多議婚盡却之弘
治丙辰前衍聖公南溪先生有子聞韶方冠屬其弟衍
聖公東莊先生來議于京陳都憲玉娶於孔氏與二公
通家又視予為知已首為請曰是宣聖六十二代大宗
子也簡雅而文予謂族大非耦且以遠故未應太宰屠
公朝宗輩十人懇予不置予要以三事曰吾女尚幼必
三年後成禮禮必從儉孔氏子必令讀書皆應曰如約
乃許之庚申東莊以聞韶至納徵之日少師守静焦公
實相禮焉吾女素孝謹戀不忍别其兄兆先憐而送之
既至奉舅姑食必親饋繼嫡姑袁夫人暨其姑江夫人
竒愛之東莊卒聞韶既襲公爵而南溪又卒吾女居喪
哀毁屏服飾相祀勤恪處諸妯娌和遜有節接婣戚無
驕色婢僕數十指馭之皆有恩端居一室雖名園别墅
未嘗一至屢娠弗字自置媵妾人以為難比字一男輒
不育其得疾亦以此恒念違遠父母泣涕無虚日或慰
之曰夫人為聖門宗婦爵重族盛宜莫與比復何憾吾
女曰貴富非不敢望但獲恒侍膝下死不瞑矣雖百方
解之不能得甲子重建闕里廟成予奉勅代祀畱其家
十餘日乃返其母亦嘗還之還後愈益戀慕比歸雖病
強笑語慰予及卒吾母麻太夫人哭之甚哀有歲制棺
輒以予之殯斂皆如禮時聞韶適有疾請暫寓京療治
上命醫診視遣中使賜酒肉蔬菜物及以喪告請再假
數日上為憫惻復特遣禮部官祭於殯行人祭於家仍
給驛護喪令有司治葬事吾女未給封誥而得此盖異
數也吾女性朗慧其母口授女孝經及名物之書意領
頷答皆略能默記手寫家信作蠅頭字或為韻語多思
歸之詞聞者悲之念兄之孤女手製衣囊歲再三致至
買女婢給之其歸寕凡七至屬纊之際父母及夫皆在
焉盖其恩誼篤至若亦有隂相默會者獨念其二姑弗
獲終養為終身恨嗚呼痛哉吾女年二十八生成化某
年卒某年葬於孔林南溪墓之右銘曰孔氏世爵為大
宗子亦有宗婦式相廟祀代六十二婦氏維李巖巖闕
里生則歸之鬱鬱孔林死則棲之歸獲其配棲得其所
女靈在兹永奠終古
明故資政大夫太子少保禮部尚書兼翰林院
學士贈太子太保諡文裕白公墓誌銘
國朝父子官至尚書者不過數人南宫白公其一也公
諱鉞字秉德考選至舉正統壬戌進士官至資政大夫
太子少保兵部尚書贈榮祿大夫少傅謚恭敏恭敏公
之為浙江布政也公生於杭成化庚子舉京闈第一甲
辰舉禮部廷試第二人及第授翰林院編修弘治戊申
同修憲廟實錄以内艱去癸丑同考禮部丙辰秩滿遷
侍讀己未充經筵講官壬戌復同考禮部今上在春官
充講讀官癸丑修大明會典成進侍講學士賜宴禮部
尋修歴代通鑑纂要公亦與焉甲子考南畿鄉試乙丑
以登極恩進學士加從四品充日講官丙寅開經筵賜
白金綵幣車駕視太學賜坐彝倫堂丁夘命教庶吉士
署掌院事擢禮部右侍郎日講如故尋改吏部遷左侍
郎賜御製蟠龍諸詩賜纂要進尚書己巳賜玉帶庚午
復命兼學士入内閣專典誥勅掌詹事府事以寧夏平
賜賀功金牌加太子少保居月餘以疾卒年五十有七
上悼惜不置贈太子太保諡文裕遣官諭祭勅有司治
葬事公以公卿子習聞朝廷典故加之問學博涉強記
詞翰清美見稱於時而久職文字典禮無甲兵錢糓之
寄故以此終其身成其所為名其為人重厚政尚寬簡
不為骫骳之行瑣屑之節值所難處寧稍為遜避而未
嘗遂失乎正其居家惇孝養與其兄錦衣千戶鑌弟國
子生銓及銳鈁相友愛遇婣戚有恩上下交際不為諂
瀆有長厚之風焉其所著有怡靖稿若干卷公以某年
月生某日卒辛未某日葬於南宫某原予與公同官久
矣乃為銘銘曰世紹科第家為公卿我自得之匪祿蔭
是膺兄翹弟華業擅文武我以文試匪甲胄為伍士則
有學惟經史子曰我所以仕固其在此官則有職惟天
地人曰帝有命我曷敢弗寅進敷講帷入掌綸誥凡所
施用皆文之教禮有賜葬行有易名一之謂難矧不忝
厥生父曰恭敏子曰文裕惟千百禩以永終譽
封武定侯夫人郭母栢氏墓誌銘
武定侯郭公諱良既卒之四年當正德辛未三月二十
四日夫人栢氏繼卒其子嗣武定侯勛以喪告且乞假
襄事上遣禮部官諭祭令有司啓壙合葬於是卜以五
月十一日窆焉嗣後乃告於予曰先公之喪辱惠之銘
兹吾母不敢他請乃據以銘柏氏太保定蠡縣望族純
懿有内則父母慎擇配久之得武定公公喪父當嗣以
年幼例給侯祿優養於家比長族人有争襲者撓之遂
罷侯封授郡衣指揮僉事祿不足夫人輒以奩具佐之
恨不逮舅養事太夫人許氏備極孝敬食必甘旨衣必
輕毳務得其歡乃已暨諸族黨雖幼且賤亦施禮遇未
嘗以貴盛加人公素好客夫人每見意治具不俟咄嗟
而辦公亦以是奓名弘治癸丑公被簡涖衛事親交咸
賀夫人獨曰祖爵未嗣憂方大耳丙辰公勘獄湖南夫
人脱簮珥以充行槖公曰官有廩餼安用此夫人曰君
素不妄取獨不為意外計乎辛酉許太夫人請於朝下
廷臣議謂榮國公之功不可忘公乃得襲并給封誥夫
人曰為郭氏婦勤苦三十年而得此死不恨矣甲子公
奉命統軍營兵捕近畿劇盗所謂靠山王者獲其黨數
十人夫人曰玉石俱焚自古難免人命至重未可忽也
夫以女婦而能為此言顧不難哉銘曰武胄之貴惟勳
與戚一之既希矧可兼得郭自開國為公為侯世婣帝
家貴鮮與儔亦有嘉儷出於戚里内和外肅是謂嫓美
晨滌暮甘中有家饋春蘋秋蘩上有廟祭子職是共亦
惟婦賢世有恒道貴家所難生本從夫亦從其死其從
不死亦既有子我銘君侯亦銘夫人公有家傳系以斯文
翰林院侍讀學士徐君舜和墓誌銘
嗟乎舜和已矣舜和才甚敏氣勃勃不少降骨堅聳而
神若有餘皆不宜死而竟至此也舜和姓徐氏諱穆舜
和字也世為吉安吉水望族幼時日記數千言十歲受
易學十八廪食為縣學生十九舉江西鄉試第二入國
學已有名弘治癸丑予考禮部得其文竒之賜進士第
二授編修嘗以親老引疾歸再閱歲己未同考禮部得
一卷予時再出典試事力主之以寘榜首遂魁大對乃
今諭德倫伯疇也癸亥秩滿遷侍讀與修歴代通鑑纂
要宋元論斷多其手出乙丑復為同考得今編修董文
玉為首暨諸名士尤多今天子嗣位命充正使賜麒麟
服頒正朔於朝鮮及境譯告國王不郊候迎詔不遵跪
舜和援古義稽今制反復辨析皆如議王屢遣陪臣代
質疑義剖析不遺凡所餽獻悉拒弗納其人皆愧服不
置焉與修孝廟實錄撰述必當充經筵講官敷說有體
戊辰以外艱歸時逆瑾扇虐惡諸翰林不為禮屈聞舜
和才諷以顯職不為應比書成例進秩恡不肯或嗾之
謂文士不習世故擿所同忌者十餘人陞調諸部屬俾
擴充政務舜和雖憂居猶不免得南京禮部員外郎庚
午闋服未至改南京兵部瑾既敗諫官以為言請復舊
制舜和始復為侍讀今年命清理武官黃籍會肺病未
差力疾入治事旋復大作比内閣以翰林春坊多闕員
乃䟽其有資望者請以次陞補舜和名在疏中報至歎
曰命也翼日遽卒其子永年請於朝下吏部謂已得允
命且䟽其次所當得特予為侍讀學士亦異數也舜和
事親孝與其兄順美友而恭性不喜殺聞哀鳴聲輒不
食至所交際乃骯髒不下博極羣籍於凡國朝故實兵
民利弊四方地里險易俗尚之薄厚以至人情物態常
變真偽不同之故若指諸掌公堂廣坐言議英發略無
諱避顧非其人則噤不出一語語必悔之其所自負挟
奮欲一試而幾會屢失久而不振然其退其進名義甚
正校其所自得亦已多矣為詩文雅贍有思致不蹈畦
逕人以為難有南峰稿若干卷舜和生成化戊子正月
九日卒於正德辛未五月十一日卜以某年月日葬某
山之原舜和之葬父也嘗徵予銘兹且葬永年揣其志
若非予文不瞑者實介倫董二君及易檢討欽之以請
乃誌其性行履歴而系以銘銘曰躍之鏗然鑄之凝然
擊之錚然噫是何聲也一試而缺兮再試而折兮倏爾
而没兮名之曰干將終不可滅兮
國子生潘元謹墓誌銘
國子生潘君元謹者鶴溪先生之子吾友南屏太史之
族弟也年四十有一而卒先生傷之手書畀南屏以屬
於予曰吾子不顯且弗夀若葬而無銘其何恃以瞑予
嘗一再見元謹亦聞而悲之乃按南屏狀為銘元謹諱
實元謹其字生而沉静不外露言若不能出口服食儉
素絶不為時好補景寧縣學生早得家學試有司屢弗
利先生自進士累官知興化府致仕家居元謹禮侍色
養代理家政無外内鉅細舉就條緒睦姻厚族尤重祠
墓歲必修葺凡先生義所欲舉方有指授則已辦矣先
生晩益韜戢卜居山中去家數里許元謹日一往見先
生固止之乃增拓堂宇以娱適其心自是喜懼交集日
不去左右比以年當貢戀不忍别先生曰此汝身事且
吾幸健毋效兒女子戚戚為也乃行廷考既當赴南雍
道清河得疾至揚州卒於興教寺之邸正德戊辰七月
某日也葬某山原元謹好周人急訓導黃某得危疾為
視湯藥比死經紀殯斂資其喪以歸邑人有被誣為礦
盗者將竄入他郡亦為白之俾得復業有族子為鄰邑
人毆死其人以賂求免拒弗納論者謂其得父風概使
得沾一命必能濟物而竟止此惜哉銘曰身以親仕志
豈在祿親實命我我其敢弗勖籍既登矣名既升矣將
歸寧矣吁其亡矣既教之仕復望其止其亡不死亦既
曰有子所慰親者庶其在此
明故太保保國公墓誌銘
正德辛未八月二十日太保保國公卒上聞而悼之特
贈太傅遣中官賜寶鏹二萬緍命戶部給米五十石布
亦如之禮部諭祭者十有四工部給棺槨凡葬事皆如
禮制其子麒將葬於昌平北澤山世墓卜以某年月日
從事奉陜西按察副使聶君瑄狀来請銘按狀公姓朱
氏諱暉字東暘其先河南夏邑人也考諱永嗣伯爵威
望著聞前後八佩印征荆襄延綏建州諸賊累功陞撫
寧侯遂進封保國公賜號奉天翊衛推誠宣力佐理武
臣特進光祿大夫右柱國太師兼太子太師追封宣平
王諡武毅三代皆追封為公弘治壬子公以胄子授錦
衣勳衛弘治丙辰嗣公爵己未命統神機五千營兵馬
庚申孝廟簡黜京營提督官兵部會薦可代者以公名
上上親御便殿召内閣臣面議親書手勅命總三千營
兼掌右軍都督府事辛酉命持節册充榮王妃納徵正
使是歲敵犯延綏命佩征苗大將軍印總諸路兵討之
深入河套擣其巢會夜大霧苗遽驚遁獲舊勅二道及
兵器牛馬諸物斬首三級别部兵亦斬首百餘以捷聞
上降勅奬勵班師之日值當升殿特御奉天門見之壬
戌閱視京營官癸亥命提督十二營仍兼總三千營事
甲子孝肅太皇太后崩命督治山陵及别建饗廟會以
災變辭優詔弗許復佩印出勦宣府大同邊寇亦有斬
獲還入居庸關上遣中官以牛酒犒軍賞賚甚厚尋加
太保今天子即阼命侍經筵充正使行皇后納徵禮其
所奉命若代祀郊廟社稷山川諸神其所受賜若蠎衣
玉帶繡春刀皆出常格而金幣寶鏹食飲之類弗計也
戊辰以疾告公具䟽乞致乃許焉蓋再閱歲乃卒距其
生正統戊辰正月十一日年六十有四公長身美髯器
宇凝重寡言笑人莫測其藴性素孝謹武毅享爵久公
已逾五十出侍賓客猶執子弟禮凡韜略紀律戰陳之
事多所聞習嗣爵僅三載即登大帥屢授節鉞敭歴中
外諳練日深更化之初方隆用舊而公竟弗起矣銘曰
惟國有爵維公暨侯伯乃其亞實超品流公父嗣伯為
侯為公公嗣厥封允惟父風虬髯長軀公有竒骨内掌
營伍外總節鉞河曲之墟莾為敵區公擣其虛靡堅弗驅
凱還於朝意氣增重端居廟堂武偃弗用勳名始終亦
孔之艱皇實命之其歸則天高門巍峩下有駟馬簮纓
蟬聯請視來者
懷麓堂集卷九十
