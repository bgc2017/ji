懷麓堂集卷八十二
明李東陽撰
文後稿二十二
誌銘
明故嘉議大夫詹事府詹事兼翰林院侍讀學
士贈禮部右侍郎陸公墓誌銘
弘治乙卯三月八日詹事陸公卒朝廷賜葬祭如制長
子含章來自家復援前比以請特贈禮部右侍郎含章
乃奉程公所著狀乞予銘墓蓋予與公同史局同講事
又並命考禮部會試契分殊厚三十餘年於兹矣嗚呼
孰謂遽銘公之墓哉公少有盛名成化乙酉以府學生
舉南畿鄉試第一連擢禮部高第廷試第三授翰林編
修英廟實錄未成引疾歸肆力問學其父郎中公得謝
南曹公乃北上分勘通鑑綱目暇則應制賦詩數蒙賜
楮鏹會修宋元史續綱目分領元史丁酉書成賜金幣九
載滿則遷侍講再閱月仍以修史功陞右春坊左諭德
今上在春宫侍講讀庚子主考京闈鄉試癸卯丁郎中
公憂讀禮既益大肆於學未輒出弘治戊申今上詔修
憲廟實錄公被徵至則以侍從舊勞陞右庶子兼侍讀
充經筵講官尋奉命日直便殿講讀辛亥實錄成陞詹
事府少詹事兼侍講學士復兼領玉牒事癸丑主考會
試甲寅以日講勞特陞詹事兼侍讀學士僅閱月而病
閱歲而卒年五十有四而已公姿貌秀偉識趣超詣見者
謂當遠到公亦重自待必欲大有施於時埋光剷彩不
自淺露而鋒穎隠出若莫能制其所受職纂述精確論
說明暢校閱詳慎舉無遺力退而為文縝密峻潔力追
古作而不輕應接有求之積歲卒不可得者然所著已
累百數十卷蓋其發情感物之作為多志尚修潔晚益
劘礪喜談節義嘗念宋刺史姚等十八人死難言於有
司立忠義祠祀之君子謂公於是有遠識焉公諱簡字
廉伯一字敬行號冶齋又號龍皋子考諱愷舉進士累
官南京戶部郎中妣徐氏繼母蕭氏俱封宜人祖諱淵
南樂縣學教諭贈南京戶部郎中妣李氏封太宜人曾
祖朝宗以父命後表叔金彦名氏遂仍其姓公既仕乃
復陸姓世居常之武進徙自浙蓋宣公裔也公父從教
諭公居奉化實生公自公父及叔父怡愉先後舉進士
為郎署至公益顯公娶同邑池氏先公卒繼鳳陽姚氏
封宜人子八人某某女四人適某某含章奉公及姚宜
人柩卜是年某月某日合葬於某山之原程公所著為
狀者也銘曰
文以竒勝恥弗已出持堅敵強孰我能屈中所自負觸
事硎發有銛弗施飲志而没若在冶金久乃成質器之
實堅恒百斯一成斯棄斯嗟彼造物謂天墨墨孰爾揚
揚公名在人公没不滅
明故資德大夫正治上卿太子少保南京兵部
尚書謚莊懿張公墓誌銘
公諱鎣字廷器姓張氏累官至太子少保南京兵部尚
書階至資德大夫正直上卿封至祖考妣廕至其子卒
諡莊懿遣官諭祭賜葬於華亭車墩之原公在正統末
舉進士景泰間初命為監察御史方其北戎内寇承敕
往北畿河南山東西清理馬政密雲譌言有不軌者公
受密命往察且撫定之按宣府大同有都御史子犯法公
案其罪並劾其父罷之以宣府將佐多冗請分置獨石
諸邊歸總諸道奏牘事繼承勅巡臨清案治豪猾餘黨
悉散天順間再命為江西按察司副使風裁清肅吏不
敢欺三命為按察使有贑州賊作亂公預捕獲功賜白
金綵幣四命為陜西左布政使督運遼餉用不告乏五
命為都察院右副都御史巡撫寧夏城皆土築始甃以
甎導河流以溉屯田若干頃嘗帥兵行邊與賊戰歸所
擄男婦及牛羊器械賜敕褒諭戎四叛王師出固原公
劾守將致變者寘之法時寧夏屬地多永樂所置降兵
朝廷慮其為變公受密勅撫之如密雲間遭父喪起復
巡撫河間諸府值久旱給民牛種俾不廢業復承勅考
稽戎籍王師出宣府催督軍餉如陜西巡撫大同斬首
寇奪兵械築城浚壕清理屯種復被褒諭如寧夏六命
為刑部右侍郎七命為左侍郎江西有大獄連引千餘
人公奉命會官往勘皆得實八命為尚書法意平恕侍
經筵讀進士卷賜酒饌楮鏹會朝廷遣内臣錄囚公與
之察情可矜疑者奏釋若干人復賜楮鏹加以羊酒九
命加太子少保以母喪去服闋今天子御極即其家起
之改南京兵部參贊軍務秩如故公以國家根本重地
政尚簡靖兵民悦服蓋自筮仕以來歷三朝四十有六
年更十有一命年七十有二而卒其始所樹立所施措
舉克自遂而終以厚重持之不弛不折老而不變可謂
難矣公長髯偉幹襟量夷坦與人謙讓不事矯飾不以
富貴加人人以是稱之公卒於弘治某年月日乙卯某
日乃窆公先世本揚州人從宋南渡居華亭祖原壁父
璚鄉貢士累官淮府紀善俱贈資政大夫太子少保刑
部尚書祖母岳氏母吳氏俱贈夫人配衛氏累封夫人
子二長㫤國子生次某女一適某孫二女孫二㫤奉南
京兵部郎中孫君行狀來請銘乃叙而銘之銘曰
舊都在南帝屬羣輔公為尚書實贊留務世際重熙武
偃弗服本兵壯強城府肅肅公在北陲摧堅折衝公在
西曹詰姦制兇斂厥鋒銛歸於大體内寧外清循治之
軌垂紳正笏越五六年華不外襮實則茂焉國有大臣
先朝是遺胡天弗䘏遽爾長逝九峯之原實維帝畿山
遶水迎以綏公卿穹碑峩峩過必下馬我銘其幽以俟
來者
明故都察院右副都御史唐公墓誌銘
公姓唐氏諱瑜字廷美其先晉陽人在宋有曰子方者
為御史中丞高祖諱英國朝洪武初為上海税課局大
使始居松江大父諱以忠弗仕父諱昭累封中議大夫
贊治尹衢州府知府母張氏繼母沈氏皆封恭人公器
宇凝重失恃時纔九歲事繼母如所自出十五遊邑庠
以尚書舉正統丁夘鄉試登景泰辛未進士第拜南京
禮科給事中趙都督者有罪公劾寘於法甲戌京師饑
分地給食活者甚衆天順丁丑以繼母喪歸辛巳擢知
衢州府詢察利病惟民所便其俗健訟示以廉明民無
敢欺者縣有孔氏别族為民所奪以私財贖其租使供
祀事其子孫德公圖像於家廟並享之石塘洪浮橋壞
為舟以利病涉癸未年疫為文禱於神雨大作沴氣遂
消甲申洎成化丁亥數値旱禱雨輒應民勒石紀其事
有李延者為媒匿人聘金粥二子以償不足又市其妻
公聞而歎曰民窮而犯法畏法而棄妻子典守之過也
贖歸之龍游張福戕吳氏四人事覺以諉金氏已誣服
公疑其枉别置於獄以甘言誘之又始得實乃釋金而
罪張民相驚稱之曰神有為士者賦十詩頌之將去有
千人詣朝乞留不得老稚攀送至不能行後民立生祠
及去思碑於府學辛夘進湖廣左參政分按荆襄置廪
積穀値歉發若干斛鈎房流民當散歸者公給餼解繫
俱獲生還甲午荆湖水溢民四出逃溺公發舟載䀋米
給之襄河為患作隄障之民名其堤曰唐公堤京山舊
無城公始議修築土亦賦十詩如衢州乙未擢山西布
政使取道省遂居父喪丁酉改雲南右布政使尋復遷
左布政使奏立祠祀王忠文公名禕正土官宗𣲖以定
傳襲憫邊兵貧米價貴則給以米賤則易以銀時悉告
便蒲蠻弗靖親為榜諭皆聽命辛丑以大臣薦巡撫湖
廣壬寅薦河南癸夘薦貴州甲辰薦本藩乙巳薦兵部
左侍郎皆弗果為御史所誣封及再世丙午遷都察院
右副都御史巡撫甘肅訓練調度若素習兵事者以其
俗輕生特嚴法制出戰者䘏其家死事者請賜以祭奉
命與御史錄囚多所平反詔使至諷織細毳充貢獻費
至數倍公執不從復有武臣被黜者競為隂中遂坐劾
以去時論惜之弘治壬子以建儲君詔復故官致仕甲
寅某日疾革奄然而逝夀七十二配尹氏封恭人先卒
子六某某女五俱適名族孫十二乙夘某月某日葬公
於周涇之陽公生而秀偉喜怒不色見事親終慕待羣
從子弟有恩尤善吟咏所著有學吟稿拙菴集滇南雜
稿若干卷藏於家公在雲南陳偹邊五事在甘肅陳時
政兵偹各五事及凢所請事宜前後五十餘卷多見施
行論治者皆稱之銘曰
仕有失得詎不謂命有失若得亦詎非正世豈無得匪
求則競厥終孰多公有遺慶慶不在大公族斯盛盍觀
厥成以俟天定
封孺人柴母蘇氏墓誌銘
都給事中柴君昇衰絰而拜吾庭其色墨以悲察其意
若有所欲言叩之曰昇不幸有母孺人之喪將歸葬惟
禮制弗合是懼又懼潛德之弗白為人子羞故奉狀請
銘諸給事君感其孝皆為助請其狀則左給事李光昭
所著也予每見柴君論事抗慨激發氣勃勃不可屈及
幽居執禮恂恂若不自容亦為之感之曰有美在人而
吾弗克成之人情乎乃為叙及銘孺人姓蘇氏世居濟
南商河處士某之女歸於柴氏為封給事中廷美公之
配柴蓋南陽内鄉望族去商河千數百里公叔父斯馥
嘗為驛丞于德州公考景州判斯馨實遣公從時公方
弱冠驛丞為擇娶商河與德比境聞孺人之賢始禮聘
焉叔母譚氏御下甚厲獨于孺人婦親而女育之公歸
内鄉景州公尚家食暨太孺人賀氏喜曰吾弟能于吾
子得吾婦使吾自擇無以越此矣賀暴疾孺人衣不解
帶夜則禱于神祈以身代景州之仕也公挈孺人以從
未幾景州卒孺人奉賀歸養愈篤然亦念叔氏恩不敢
忘會驛丞謝事譚病痬危甚孺人事禱如賀病時連遭
兩舅姑喪葬祭皆如禮公有異母弟文玘方六齡女弟
加初皆孺人撫育公母兄文夫婦早卒遺孤一文玘夫
婦遺一子兩女又撫之俾有家室自餘家務非公命不
敢行而綜理詳密恒助所弗暇内教尤肅子昇雖甚愛
督令就學小有失必訶責之不少貸隣姥或諫之曰吾
不欲使驕縱他日類鄉里兒也昇舉進士拜工科給事
中進都給事中考最被勅命封公及孺人孺人生于正
綂某卒某年六十是歲某月某日葬于某山之原銘曰
有子如此必有母也雖父教則然必有輔也才斯成斯
固其所也曷其報之名以遺爾後也
明故資善大夫南京戸部尚書致仕贈太子少
保潘公墓誌銘
嘗觀蒙翁岳先生遺文稱潘公之賢且謂公在吏科一
官二十年為巧宦者所譏笑其守不變予用是慕公比
入朝籍未幾而公為南京大常以去厥後敭歴出入又
二十餘年以尚書致仕歸又九年以夀終跡其履歴無
媿乎所謂大臣者予於是益服公之知人公子儉奉翰
林江侍讀文瀾狀來請銘是固宜銘按狀公姓潘氏諱
榮尊用其字也先世出河南固始唐季從王氏入閩有
為龍溪簿者始居漳歴宋元入國朝族益蕃碩祖某
祖妣某皆用公貴公起于縣學生正綂甲子舉鄉貢
戊辰登進士第被簡為吏科給事中景泰壬申遷右
給事中甲戌歸省遂丁外艱天順甲申進都給事中
復以内艱去成化庚寅擢南京太常寺少卿丙申進南
京戸部侍郎右戊戌奉勅督南京儲糧尋改都察院右
副都御史仍領其事辛丑以左侍郎召入會尚書缺權
署部事甲辰陞南京戸部尚書丁未今上登極公上疏
乞休致其為少卿再乞休不許至是上以其詞意懇甚
許給驛歸仍月給米二石歲給輿隸四人終其身其卒
以弘治某某夀七十有八矣訃聞贈太子少保遣官諭
祭命有司營葬事丁巳某月某日窆于某山之原公丰
儀偉特性寬厚不屑屑為苛細居家孝友與人交底裏
洞見而在公謹慎其為進士犒師廣東出納明允為給
事中論停起復抑奔競數事時論韙之充荆蜀二府冊
封副使又充琉球國冊封使慎不辱命為少卿薦享儀
物必致精潔為都御史禁倉庾諸弊省軍士般剝諸費積
羨米數萬斛以偹賑濟為侍郎疏抑權幸之撓法者减
兩浙償補鹽課人皆稱便時漕河淤滯承命往督漕
舟無後期者為尚書政尚寬簡惟䘏下養民是念其
于營利澹然無所戀著卒克辭官謗免時毁以保其身
云公配林氏累封淑人贈夫人先公卒側室温氏生子
四某女二孫九公卒之八日温氏哀頓成疾死焉故附
書之銘曰
士仕而出譬行路然有之必歸實鮮厥全居易由正庶
幾罔愆不我失義命也則天明哲保終于公有焉公際
宦途弗驟以顛身計以十歲計則千階陟二品三朝載
遷崇名顯資不愧為賢思危去盈未倦輒還某水某山
我廬我田有子及孫以娛目前夀考終命式歸九泉是
曰大歸匪歲與年載啟手足永辭冰淵有穴孔深有築
孔堅公靈在兹世守弗諼
明故昭勇將軍錦衣衛指揮使劉公墓誌銘
憲宗初設武舉命兵部及諸總戎校天下應試者若干
人彦方劉公騎步射及所答策皆中格遂得首選迄今
二十餘年中格者散布中外多不甚顯而公官至錦衛
指揮使夀終于家若科舉之法所謂拔十得五以彼校
此其難尤甚如公者今亦已矣惜哉公諱良彦方其字
永平盧龍人祖諱某從文皇靖難白溝之戰以功授永
平衛百戸考諱斌嗣以討賊功遷武城後衛副千戸正
綂乙巳寇犯京師公以胄子守德勝門以功授總旗景
泰乙亥徙都督白公玉征湖廣五關諸蠻功最多擢百
戸天順辛巳曹賊亂名亦在功籍進副千戶成化丙戌
為太監王公定所薦從征廣西征雞冠諸山苗寇遷正
千戶庚寅始與武舉擢署指揮同知月加俸三石令分
領奮武營數隊總戎薦其端謹達事可任將帥久之未
用也然論武事者必稱焉丁酉錦衣衛官缺兵部簡于
衆以公名上命署衛事日親任每郊祀必扈蹕或留直
禁衛累賜飛魚蟒衣佩刀及通鑑綱目諸書己亥勅督
都城渠道修金水河賜金帛文綺諸物壬寅與法司勘
獄江西歸亦有羊酒之賜蓋自筮仕至是守不變名益
日起遂直授指揮僉事仍署同知乙巳勅督捕京城内
外盜賊弘治戊申今上錄捕盜功直授同知辛亥賜誥
命贈祖及父如其官祖妣及妣皆淑人丙辰復累捕盜
功特陞指揮使未幾卒上遣禮部臣諭祭于家公器宇
魁碩言論鴻暢涉書史及韜略事親孝謹父沒弟儉
嗣世官悉以産業讓之所交皆一時英俊意欲立功萬
里外中不獲所願殊不樂既能自拔起名譽致位通
顯才望兼積然亦老而且病矣識者猶以為未盡其用
云公生某卒某年七十二娶王氏贈淑人繼魏氏封淑
人子四某女三適某卜以日葬公城東西洋壩之原奉
吾友工部左侍郎曾公克明狀來請銘予乃據狀以銘
之曰
今之錦衣右金吾身先導駕夾陛隅公長六尺美且都
在帝左右承宣呼顧盼光出重瞳餘出領璽勅司邦涂
外掃四野空鼪鼯公歸退食華堂居高談大嘯緩步趨
問公能武還能儒聖朝武偃無外虞公惜不得當匃奴
年踰七十壯者如公懷有物鬱不舒斂而歸之返厥初都
城東原平且腴刻名著績吾豈誣後欲知公此其符
明故中憲大夫雲南按察司副使致仕石公墓
誌銘
嗚呼公吾同年進士也以按察副使卒于家吾聞而悲
之其子監察御史玠翰林檢討瑤皆歸襄事奉白侍讀
秉德狀請予銘按狀公姓石氏諱玉字大器世居真定
之藁城曾祖諱永祖諱友智考諱麟山西臨晉教諭贈
監察御史嘗署縣事坐累謫廣東英德為河泊使卒于
官遺腹生公母徐孺人携以歸勤苦鞠育誓不二志後
被旌為節婦公痛不逮父取遺書讀之始習禮補縣學
生改學易御史賞其文名遂蓋一郡天順己夘舉京闈
鄉貢甲申登進士第成化丙戌被簡為御史監通州倉
摘抉姦蠧聲驟起辛夘出按江西九江李指揮者誣執
十七人為盜送巡江御史獄既上公憐其非盜自往趣
對即日解其梏縱之監鄉試事綜制嚴密簾内外無敢
言私者癸巳擢山西按察僉事戊戌遷副使丙午進按
察使前後十五年所决疑獄無慮百數事涉利害不巧
為避忌其在大同值西北用兵躬督餽餉未嘗告乏咸
寧海之捷以勞賜玉幣若干平陽飢民死徙過半刑部
侍郎何公喬新奉勅往賑公承檄分治徧歴州縣衝冒
疫病病且憊或請暫歸大原不可小愈輒力疾從事所
活甚衆杜侍郎銘邊都憲鏞陳御史英亟薦于朝久始
進秩當道有弗悦者仍以副使徙雲南平陽人遮拜道
旁曰是活我者皆攀泣不忍釋公慰諭而去至則以公
務上京師遂歸藁城未幾遂謝事時玠瑶已舉進士後
玠歴知縣瑶為庶吉士至今官人謂公抱藝負氣卒闕
其所施以沒而二子以才擕顯于時公亦可以無憾哉
公性質直意氣磷兀不能下物雖居官久家無贏貲亦
以儉自律不少變睦處宗族若從弟石州同知斌從子
吏部主事確皆經指授教子尤嚴恒曰吾以孤遺自底
成立持憲二十年未始壊法汝輩生長温飽繼有官禄
若所就如吾非志士也此其行與教可知已公生某卒
某年六十有三某月日葬宜安社徐村之原配趙氏封
孺人以瑶恩進封恭人子五女三銘曰
有鶚摩空翼倦而止何斯人斯國之豸史中憲執法外
臺振紀中更險夷誰尼誰使自我制命能進能止其進
與止于我弗愧匪天則誣報以賢子報寧我責固物之
理我所未竟庶其在此刻銘示後請究終始
封恭人黃氏墓誌銘
恭人黃氏河南右參政王君德潤之繼配也德潤初娶
于李氏為吏部尚書秉之女卒贈孺人繼娶于孔氏為
宣聖六十一代孫某之女未及封又卒恭人實再繼焉
其始封以御史貴曰孺人再封以知府貴乃曰恭人知
府秩在外非預旌異者不獲推恩恭人之封蓋特命也
恭人實歸德衛指揮同知某之女年二十三歸王氏德
潤方為御史于南京時已再悼亡内政久無主恭人恭
順自將動止無違禮歲時家祀必躬事烹滌客至亦如
之薪米出納及婣黨慶弔往返之節皆其手制德潤
每在公恭人令僮僕謹愿者主關鑰朝晡饋食外門庭
閴然無敢私出入者及知湖州恭人以其地素饒富疑
謗所集顧宅後有桑百株盡伐之曰毋興後日養蠶之
念也蓋德潤以清儉守官業而恭人實佐成之李恭人
有子四人曰崇儒崇仁崇文崇獻皆習儒業恭人每督
之勤及病疾則曲為調節或掣去書卷不俾過勞曰身
在乃可言學也又側室子三人曰崇讓崇有崇素恭人
自有子一人曰崇儉女一人適榮選皆教之無間然焉
德潤既陞參政恭人問歸自河南子崇久已舉進士為
翰林庶吉士授戸部主事崇獻繼舉又繼為吉士崇儒
亦舉鄉貢恭人皆及見之比崇儒罷試禮部德潤適以
公務道其鄉而恭人遂以疾卒年僅四十鄉之人方寵
榮之又悼其不夀以死相與為德潤弔崇文輩在京師
將奔喪泣請于予曰吾兄弟生不幸蚤失恃母實煦濡
羽翼之今幸獲升斗之禄圖有以報德而養已弗逮非
得先生銘以永其傳其何以慰吾父之悲德潤及崇文
在禮部皆予所舉士而崇文在翰林又奉詔受學于予
于其父子間知其悉嘉其世受文行又美其内則之懿
銘安可辭恭人卒于弘治丙辰五月二十四日某月某
日葬于某山之原與李孔皆同壙銘曰
葵可拔桑不可植彼夫之則此婦之德藥以助勤書以
節神彼母之仁此繼母之恩為婦為母是謂無負終以
貽爾後
明故奉天翊衛宣力武臣特進榮禄大夫柱國
宣城伯贈宣城侯謚壯勇衛公墓誌銘
昔在英宗收攬天下才武之士自公侯伯逮于行陳兼
收博采罔有遺者正綂之末遠邇雲集宣城衛公實在
山東勤王茂樹勲績歴事累朝進封伯爵南北效用以
老謝事夀考令終回視曩時諸傑挺然若後凋之松柏
而今亦已矣兹不重可惜哉公諱潁字淙正世為松江
華亭人祖諱炳當元季以鄉兵歸高皇帝從征伐長行
隊考諱青代役授蘇州衛百戸從文皇帝靖難累官山
東都指揮僉事平妖賊數百輩上謂其有古名將風
英宗即阼進左軍都督府都督僉事有子十一人公行
居次母周氏夫人獨異公曰是當興吾家公兄頤已承
嗣為濟南衛指揮使卒無子公竟代之蓋正綂戊午也
己未上京師太保成國公朱竒其貌選領山東漕兵又
改領京營番上兵甲子朱公又試其騎射謀略薦之朝
擢山東都司署教指揮僉事己巳之變應詔入衛尚書
于公謙以公名薦實授僉事進都指揮同知武清侯石
亨又薦之擢後軍都督府署都指揮事領右哨兵時廷
臣有異議者公從守議請募死士調諸番兵以壯根本
是冬敵率大衆突入公帥兵邀擊于黃花鎮白羊口又
分守西直門連戰累日又承勅副石亨總京營諸兵以
功實授僉事敵既退進都督同知賜蟒衣玉帶又與都
御史俞士悦稽兵籍收散卒遺械景泰壬申帥兵出駐
宣府癸丑召還復督諸營兵天順丁丑英宗復辟進左
都督掌前軍都督府事兼領禁衛日給酒饌賜寶刀
白粲諸物與兵部會閱禁兵冬錄迎鑾功封奉天翊衛
宣力武臣特進榮禄大夫柱國宣城伯食禄千一百石賜
誥劵追封三代戊寅佩平羌將軍印鎮甘肅己夘抵河
西敵大至議者謂不宜輕動公奮曰不力奪賊氣城何
能守鼓行而前連十二戰破走之會廷臣議封爵有所
釐正上以公方膺邊計特仍其舊辛巳公破諸番于凉
州都督毛忠在敵圍公冒矢石往救全師而還甲申西
寧番拖沙作亂公帥衆深入擒斬俘獲共千七百餘人
馬牛羊二萬有竒器械甚衆又請立儒學建廟置田教
人醫藥皆舊所未有者西人至今德之不衰憲宗即阼
召公還成化乙酉命掌左府事調前府丙戌錄河西功
加歲禄百石賜世襲伯爵佩征敵前將軍印鎮遼東能
飭軍伍遠斥候常若敵至守邊數年無所失上降勅奬
諭己丑公以疾請召還京第壬辰命視後府事尋命守
偹鳳陽丁酉調掌南京後府軍事協練京營兵兼令督
習水戰連上疏請老辛丑復召還奉朝請後十有七年
為弘治戊午正月二十八日卒於正寢年八十八矣上震
悼輟視朝一日賜棺槨一具米百石布百疋寶鏹萬緡
命有司治葬遣官諭祭者十有三皇太子及親王皆祭
如制仍贈宣城侯諡壯勇蓋優典云公廣顙豐頰謦
欬如洪鐘且言論英發而意氣直遂更沉實有謀折
節下士曲遵矩度老益更事歛不世用雖達官貴人不
復延接坐享富貴以終天年然深居燕坐聞四方警報
則抵掌扼腕若有馬伏波之志者蓋其性然也公先配
嚴氏早逝封伯夫人又繼金氏生三子長璋當嗣官卜
月日葬于山之原兹復奉翰林編修顧士庶狀請予銘
河西之捷我外舅蒙泉岳翁嘗製薄伐凱旋圖贊予
因得而觀之壯公之功後又以外舅成國公莊簡故乃
聯姻婭接公之言貌益信其賢不誣并據以銘銘曰
武功之爵五等斯極惟公父子再世而涉公起萬戸為
萬人敵内衛京邑外捍羌敵摧堅破勁靡績弗成乃
錫伯爵封于宣城旅矢彤弓皇有大賜金書鐵劵國有
明誓長自正統以及弘治八十八年夀考令終軫恤耆
舊上廑帝衷帑物有賻幽堂有封贈侯定諡以表公功
維時熙平公戢弗出少當其勞老享其逸名我自取亦
我能匿持所遺者以歸造物公子公孫守而勿失
明故通議大夫兵部左侍郎兼都察院左僉都
御史贈兵部尚書李公墓誌銘
弘治丁巳宣府大同有警兵部侍郎李公承勅往經略
邊務歲垂盡公在宣府疾作戊午正月二日遂不起守
臣給驛歸其喪上聞訃悼惜特贈尚書遣官諭祭戒有
司治葬事其子昆奉春坊中允張天祥狀請予銘墓予
公隣比雅相善即弔于郊乃叙而銘之公諱介字守貞
後改字守正萊之高密人祖諱遜陜西都指揮使經歴
有善績考諱傑舉鄉貢累官至太倉衛學教授以學行
聞皆贈兵部左侍郎公年十一能屬文從父之睢又居
太倉聞見日博成化乙丑舉山東鄉貢教授君即解官
歸曰吾有子矣己丑公舉進士改翰林庶吉士為文
章雅健有法辛夘擢四川道監察御史癸巳丁外艱
服闋改河南道按兩浙䀋課舉利祛弊内有弗便者欲
中之攟拾無所得還掌道事考覈詳實都御史以諸
道奏牘委之每率諸寮論事或至觸忤不為變九載超
擢大理右寺丞丁未遷右少卿今上登極代祀東岳諸
神遷左少卿再遷都察院左僉都御史巡撫宣府練兵
蓄粟為攻守計未幾召入佐院事清簡自律不事苛
刻時稱得體辛亥扶母栗太淑人喪歸道所過州縣
賻祭悉弗納服將闋會院佐員缺朝廷留以待公癸
丑復視事甲寅擢兵部右侍郎尋遷左侍郎日佐卿長
籌畫兵政雖書簿填委從容判决未嘗廢事三載有北
巡之命仍兼左僉都御史以行時已遣中官武臣練京
營兵待報𠞰敵言者謂非文臣不可上即以督軍事付
公公疾新愈亟上道至則敵已遁去公徧歴賊堡宣上
威德倡勇策懦風裁卓卓稽鎮兵隠役者得萬二千人
復募丁壯萬五千籍伍訓戰以俟征調聞大同屯租歲
給牛具銀數十兩實不為官用而邊兵逋馬價方苦笞
掠因奏請給之易置將領必詢衆議獨念大同有廢墻
在境外請大修復以禦敵衝前後所上二十餘條寒夜
呵筆手為皴裂猶草奏不輟事且竣未輟而卒公脩髯
偉觀言動不苟養母孝事兄甚謹教諸弟尤力範簡皆
舉于鄉禮際周至見貧乏者不恡賑給雖在官久沒之
日家無贏財論者亦以騐公之賢云公生正綂乙丑某
月某日年五十四配杜氏洧川主簿鑑之女封孺人先
公五年卒贈淑人葬縣西陸家莊之原是歲某月某日
公杜淑人祔焉公惟昆一子繼舉進士歴刑禮二部主
事有父風孫二李自宋居高密十二世矣有為西臺御
史者譜失其名里人指其世墓猶稱西臺李氏今公亦
以御史顯殆古所謂復始者歟銘曰
惟時生才惟國攸重文武兼任南北並用或以辭藝或
以才勇公生青齊世本儒業蚤遊吳會氣攬靈傑公在
翰苑翹舒秀發公在臺寺秉國之法為右中丞弹壓姦
黠為少司馬贊揚征伐帝命北巡公在邊徼握機制動其
令不擾内修外偹克壯天討奚必折衝乃見竒效弗試
之藝有辭曷摛弗授之政有才曷施匪公則賢孰有孰
宜天實用之而止于斯帝念舊臣優恤有制贈官正卿
實表勤事公藏在地公神不死刻石紀功國有太史
亡弟東溟壙誌銘
嗚呼吾弟乃遽至此極也吾同父兄弟四人東山東川
出先母劉淑人今弟東溟乃今母麻太淑人出也劉母
早棄養山川次弟俱夭及吾父見背時吾弟尚幼今其
年纔四十而已而遽死也哀哉吾弟生秀而敏吾父教
以書法輒能領解予教以舉子業有端緒矣屬病羸乏
因念二仲皆劬書致疾遂不力就又不欲使與齊民齒
乃隨例輸粟獲賜冠服為義官旋復謝去應選入四夷
館習書譯庶幾得一命以為太淑人歡忽大病幾殆遂
喪明越六七年以酒得疾百方療之竟不起嗚呼痛
哉自吾弟之業屢易而弗卒吾不能彊而教之知其
孱故也既苦病廢飲食居起惟意是適而吾弟能戒
知其託焉以自放也臥不言病病不言死知其懼吾傷
也不以子女屬吾知其不待吾屬也嗚呼尚忍言之尚
忍言之吾既失怙又失二仲今行且老矣而吾弟又舍
我以去吾何為其情耶吾弟娶吾劉母之黨為孔氏生
二子兆延兆蕃皆幼女三人其一殤也吾弟喪之一月
吾率吾子兆先祖于小西門祔于吾父之墓之右墓之
後吾弟實執畚插以從比吾父加贈為禮部侍郎告墓
之禮吾弟亦扶疾往赴悲感伏地仆而復興者屢矣嗚
呼寧知其遽相從于此也痛哉然是墓也去舊塋三里
而遠二仲不得從吾弟死而葬于此亦可以少慰矣吾
弟字容之生天順己夘三月十六日其死以弘治戊午
四月十四日五月六日乃葬哭而識之銘銘曰
墓有父汝不孤矣家有母養在吾矣有兄在堂無懷爾
雛矣
懷麓堂集卷八十二
