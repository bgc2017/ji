懷麓堂集卷五十七
明李東陽撰
詩後稿七
七言律詩
送衍聖公聞韶襲封還闕里
夜来佳氣繞門闌曉聽郎君已拜官魯郡山川歸舊國
孔林蘋藻薦新盤田無公稅堪為養家有遺書正好看
從此雲霄是平地道途長為報平安
贈闕里孔聞禮(南溪聖公次子)
少年文采動公卿剩說尼山有俊英千載衣冠三氏學
五更鐘漏九重城極知東嶽瞻雲意酷似西堂聽雨情
寄謝南溪溪上水幾時容我棹舟行
方石先生祖母趙節婦沒已五十年方石以禮
部侍郎誥請移為旌表為詩紀事奉次二首
鳳函飛度越江遥江上離鸞恨始消故國山川增秀拔
舊家門戶起蕭條詩書澤遠傳三世雨露恩深浹四朝
從此貞心長不死九泉披豁見層霄
路接清風嶺未遥(清風嶺台州事)舊鄉遺俗豈全消百年始報
生成德六館重開節義條星小竟隨孤月照江清恥受
惡溪朝先生不為彛倫起兹事何因徹九霄
又二首
故家華胃本非遥薄俗真堪鄙吝消始信忠臣元有訓
誰言孝子不同條(謝高祖孝子諱温良)隂晴到底天須定江漢何
心海自朝多少窮嫠委溝壑夜臺無力叫重霄
思山夢嶺路非遥(謝有思山改會緦又山名大夢皆世墓)舊事多從話裏消看取
霜松高萬丈任他風柳弱千條絲綸命許兼先代(謝始欲移所得誥命)
(詔併與之)竹帛名應載本朝昨夜文星連婺女共將光彩動青霄
次李白洲六十自夀韻
宦情元不困詩魔白戰猶聞夜枕戈南去扶搖無限路
北來安樂有行窩孤松歲晩心能壯叢桂秋深影漸多
自愛黑頭雙鬢在每呵青鏡手親磨
送焦守静先生使襄府
丹書玉節又南行一日龍光起四瀛新使早占唐李郃
舊恩猶識漢桓榮三朝委質君臣義兩世通家父子情
應向别筵懷往事曲江花底拜年兄
懸車舊第卷為寶慶謝太守公子業題次方石
韻二首
山頭牛背穏如車猶記當年謝事初地僻有時窮嶺嶠
家貧無計問田廬屋梁落月分明在霄漢晨星次第疎
因過竹林談舊隠幾聲清嘯一長歔
仕塗隨地有摧車野服何人得返初老去功名皆外物
舊時山水是吾廬達能玩世心非放清足傳家計未疎
屋不可瞻烏可愛天涯一見一欷歔
愛日樓為錢郎中榮作
白日紅顔映鬢絲百年心事此樓知生憎暮色經簷短
每恨晨光出海遲寸草有春猶物類長安雖遠未天涯
綵衣催進長生酒莫待高庭樹影移
榮夀樓為仲僉事本作
百尺高樓肯構新郎君家有白頭親駢羅合敞長生宴
升降全輕未老身潑眼湖光堪釀酒卷簾山色似娛人
豸冠驄馬朝天路夜夜憑闌望北辰
病中言懷八首
三年病後強趨朝又擁重門卧寂寥夢繞千山心不定
枕欹雙臂力全消籠燈月暗疑無影園雪風稀未滿條
睡起忽然忘握髻不勝愁鬢晚飄蕭
瓦爐初冷更添香更漏沉沉月轉廊身老病隨年共至
愁多心與夜爭長塵編倦掃時防蠧壠樹新移尚怯霜
自笑閒情緣底在向來公事已全荒
身病何如目病難極知昏眊勝衰殘愁來強閣東門淚
老去從欹杜甫冠新酒縱篘仍斷飲好書雖借懶開看
枕邊莫道無餘事猶有詩成字未安
門掩疎籬雪滿池夜寒惟有病先知冰輪影薄當窗近
竹葉聲稀到枕遲三徑業荒秋去後十年心苦夢醒時
一身經濟元無術醫國如今合付誰
返櫂湖南路已微買田陽羡事多違老看天地餘生少
遠别江湖舊伴稀靈囿藻深魚尚在故林松暝鶴還飛
天寒歲晚無聊賴吟倚高樓送落暉
東歸重下潞河船猶有江山未了緣望遠真窮滄海際
登高空指泰山巔流光轉眼清秋過往事經心白晝眠
寂寂閉門多病裏始知遊賞是神仙
高梁橋北畏吾村壠樹成行石獸蹲豈謂驅除非舊主
始知封表是君恩愁來霜露情多感老去烟霞癖尚存
已辦輕車隨欵段挂冠須向國西門
幾回班召入彤扉又向經筵勸講歸温語問時勞睿想
霽顔開處識天威相如病久經旬卧汲黯身長與願違
萬里雲霄雙倦翼側看鸞鵠讓回飛
郊壇分獻得夜明
夜色燈光遠近中廣寒元是水精宫九重閶闔隨高步
萬里山河入半空歌罷樂聲還徹外拜時人影盡朝東
高明願託無私照四海長瞻配日功
慶成宴次焦少宰韻二首
南郊禮罷及辰良春殿筵開愛日長神貺已沾頒後胙
宫衣猶帶祭時香旌旗簇擁千人隊衮繡分明五色光
乾飲滿斟皆聖語共將涓滴報吾皇
共隨經幄輔元良玉署金鑾歲月長學士幾陪天上宴
侍郎還立案頭香遷宫地隔新曹省賜坐身沾舊寵光
應是老臣偏感事碧桃曾見醉先皇
次李白洲留别韻二首
少日相忘汝與吾老來俱已變頭顱家貧尚有千頭橘
身健何須九節蒲酒興不輸詩力壯野心偏向世情粗
上東門外應回首誰為疏郎作畫圖
俯仰平生不愧吾肯隨弘景歎頭顱歸心白憶霜前鴈
别意青憐水上蒲唐代百篇希世有漢廷三尺本君粗
亨衢不隔安車路回首風雲是壯圖
奉送梓宫至土城哭而有述
郭外宫車駐復行萬方臣妾共吞聲驚颷慘似升遐日
落景深留返照情千載再逢真隔世百身能代敢偷生
清塵望盡猶翹首願作飛雲繞去旌
過小西門懷舊壟有作
古城西北氣蕭森舊路蒼茫不易尋手種青松今易主
耳聞烏鳥更關心山堂尚憶風霜破野徑猶虞鹿豕侵
遥指故原新樹裏晚風吹淚濕衣襟
畏吾村先墓忽枉劉司馬見過感而有詩
滿地悲風起白楊壠頭斜日半荒凉巨卿白馬期能到
范叔綈袍義可忘話舊略教肝膽盡憂時同感鬢毛蒼
我來君去何匆促猶有官曹債未償
奉迎神主觀御容哭而有述是日復大風
園陵北望路迢遥夜候禪宫坐寂寥已向人心占夢寐
更從天意識風颷目瞻遺像山河秀淚滴空原草樹凋
神御入城當午霽不堪重拜闕西橋
和方石先生留别韻二首
宦情今日為君微别卷詩成強自揮歐冶金嗚孤劍躍
海天雲盡一鴻歸行蹤得與浮萍似塵世休言大夢非
何物人間堪更比向來風槩十分巍
客心鄉路轉依微回首風塵袂一揮已起謝安還復卧
未秋張翰忽先歸桃源再入花應在赤壁重遊事恐非
試向畫圖占夀考老來詩骨更崔巍
倫脩撰文敘頒詔安南便道省親
藩邦地重極炎洲詔使名高出狀頭一代風雲龍虎會
百年郊藪鳳麟遊殊方盡處聞天語舊屋歸時記海籌
採得民風兼國俗玉堂青史待刪脩
正德丙寅正月二日雪
三冬臘雪已無期兩日春風尚及時朝士攬衣驚起早
都人勒馬愛行遲年華過眼人須惜帝力如天物不知
却訝桑林纔六事也能照格應商祈
徐侍讀穆頒詔朝鮮
六龍飛御九重天天上文星下海堧萬物發生新雨露
累朝封錫舊山川鸞書共識中華字鳳歷初開正德年
珍重登高能賦手玉堂青簡待同編
初開經筵紀事(正德元年二月二日是日開講大學)
曾侍宫筵入桂坊又開經幄引鵷行春秋義重初元歲
大學書陳第一章講罷天顔猶咫尺朝回日色半蒼凉
兼金綵幣皆恩澤四表同瞻聖德光
親耕籍田紀事(二月十五日時陪祀先農且預九推之列)
短犂長策共分曹白石壇空碧殿高七奏耳聞神聽遠
三推心識聖躬勞伶人曲按新翻譜御酒恩沾舊賜袍
帝業艱難民事苦愧時筋力助分毫
沈編修燾册封安南
玉堂書史暫休衙銀漢星辰早泛槎已向夏壇分赤社
更從周雅賦皇華主恩前後重頒詔使節從容兩過家
今日贈詩他夜夢紫微枝上月鈎斜
題許給事天錫駐節寧親圖
黯淡灘頭舟若飛安南國裏使臣歸宫恩滿載黃封酒
官樣新裁白澤衣天上兩星當戶動人間寸草自春暉
咨諏本是皇華職隨意周原四牡騑
贈闕里孔以昌
魏闕威儀見兩朝漢雍經史聽圜橋烟霄舊路星河近
草樹新恩雨露饒已向雲仍占聖澤還從伯仲識風標
分明闕里墻東地何日尋君再舉鑣
聞劉東山司馬致仕之命是日得謝方石祭酒
到家日所寄詩感而有作
越客書來自海濱楚鄉重見拂衣人名如洛社非同里
詩到梁州各有神萬里雲霄俱税駕兩山風月自為隣
試將出處論心事慚愧官曹一病身
十年兩度送君歸聽說鄉山興欲飛歲久兒孫頭角變
日長賓客往來稀平橋着板通樵徑老樹盤根作釣磯
強欲相從無舊業定於何處解朝衣
陳司空之南京例贈二首
簿書叢裏日紛龐四十年來老鬢雙水部官高聯八座
石城形古鎮三江秋波艤棹花迎客曉夢趨朝月在窗
兼喜故園衣錦地幾多髦稚擁歸幢
泮水芹香共幾秋曲江花底復同遊君從北省移南國
我已紅顔變白頭舟檝地經生道路畫圖人識舊風流
明年夀骨應全健預寫詩篇當酒籌
木齋先生將登舟以詩見寄次韻二首
十年黃閣掌絲綸共作先朝顧命臣天外冥鴻君得志
池邊蹲鳳我何人官曹入夢還如昨世路論交半是新
仄柁歌帆何日定茫茫塵海正無津
暫從中秘輟絲綸同是羔羊退食臣偶為庭花留坐客
豈知宫樹管離人杯餘尚覺情難盡棋罷驚看局又新
極目春明門外路扁舟明日定天津
石封君徐節婦輓詩二首次沈仲律提學韻
試問元方與惠連故家風範尚依然曾同姓字題金牓
不見功名到白顛身後子書能讀父古來人定可勝天
當庭種得梧桐樹直待巢成鳳已鶱
不羡徐家有二雛眼看一一上雲衢九原再作心無愧
萬里生還事可吁敢謂榮名堪比養故知隂教不相誣
嗟予談虎神傷處却恐神傷虎不如
魯編脩鐸頒詔安南
命使炎邦帝選才狀元剛去省元來車從北斗杓前指
詔向南天盡處開史局事嚴應暫輟宫袍恩重許新裁
歸裝不載官中物自寫黃封作夀杯
石學士珤之任南京
黃金臺上玉為堂剛送羅生又石郎四海豪英唐意氣
兩都風物漢文章舊傳衣鉢吾空老世業箕裘子最良
可與語人今漸少不勝南望立斜陽
題義聲貞則二卷為林知府世遠父母作
三十浮生一夢餘義聲先已動州閭門高鄧尉堪容馬
家富唐侯剩有書歲久佳城雙璧掩恩深令子一官如
褒章兩字同華衮夜夜虹光照墓廬
貞則堂高世所傳栢舟風節故依然道傍綽楔行人駐
天上絲綸内史宣老去深恩猶襁褓生平遺澤尚桮棬
舊家本是瀧岡後長記辛勤教子年
儲都憲静夫在南曹時嘗取鶴鳴詩義名其園
曰檀園又取杜少陵渼陂詩義名其軒曰淨
拭軒比再入南京請各賦一首
山林城市兩相忘退食官曹白日長正愛庭隂深覆綠
却嫌階葉亂堆黃窺園董子心仍在掃室陳蕃志且償
今去行臺還種栢可應重和伐檀章
紅花碧葉照清池長憶東曹坐對時縱有塵埃無地著
絶無雕飾有天姿年華過眼頻經幾風景撩人更屬誰
官署不同心賞在也應重和少陵詩
孝宗皇帝禫祭有感
病羽無心逐鷺行偶因祥禫憶先皇三年淚盡蒼生血
萬古名齊日月光天上神靈龍變化廟中音樂鳳趨蹌
無由執紼橋山路空負西陵一瓣香
王永嘉獻臣恩養堂王自御史謫海南以詔例
量移今職
曾是中臺執法臣親從天上捧絲綸一身去國將三載
萬里還家有二親手種椿萱堪比夀歲供魚笋未為貧
河陽縣裏花無數秪得東風一半春
守静先生得曾孫席間奉賀一首
家書何止問晨昏報道靈芝更有根已喜一門為太史
最難三世見曾孫直教簡册書香遠轉覺鄉邦行數尊
從此小同稱大阮衣冠盛事好重論
元日看牲復命紀事一首(己巳歲是日有廟牲節食之賜)
履端新制未傳宣復命先承黼座前名秩正當華盖殿
封題猶是戊辰年豈應衰老仍供職敢謂精誠不愧天
歸到玉堂重拜賜可將恩海報微涓
郊壇分獻再得夜明
塵土全消半夜風冰輪初徧廣寒宫分壇位出星辰上
萬象光懸宇宙中燔氣入雲烟縹緲佩聲和樂響丁東
神心豫悦天顔喜願佐憂勤保聖躬
懷麓堂集卷五十七
