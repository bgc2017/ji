懷麓堂集卷三十
明李東陽撰
文稿十
記
遊西山記
西山自太行聯亘起伏數百里東入於海而都城中受其朝
靈秀之所會屹為層峯滙為西湖湖方十餘里有山趾其涯
曰甕山其寺曰圓靜寺左田右湖近山之境於是始勝又三
里為功德寺洪波衍其東幽林出其南路盡叢薄始達於野
乃有玉泉出於山噴薄轉激散為谿池池上有亭宣廟巡幸
所駐蹕處也又一里為華嚴寺有洞三其南為吕公洞一竅
深黑投之石有水聲數步不可下竟莫有窮之者又二十里為
香山樓宇堂殿與石高下其絶頂勝甕山其泉勝玉泉又二
十里為平坡寺俗所謂大小青龍居之迥絶孤僻其勝始極
而山之大觀備矣成化庚寅四月之望刑部郎中陸君孟昭
與客十人遊之晨至于功德寺有寇生者亦載酒從勸
客數行僧食客蔬食已復上馬南至于玉泉求觴斝不
得又不可掬飲相顧爽然良久方别道取饁者瓦桮還
飲之又南至于華嚴有俗客數輩不顧徑去又西南至
于香山坐而樂之曰美哉山乎而不得在西湖之旁造
物者亦有遺技乎或曰其將靳於是或曰物固然爾造
物者何容心哉因相與大笑望平坡遠弗至乃循故道歸
過甕山登之孟昭復大饗客飯僕芻馬日昃乃返進士
奚元啟預號于衆曰至一所須一詩成不者且省罰罰
依桃李園故事然竟無罰者孟昭曰維西山實勝都邑
不可闕好事者之跡然官有守士有習不得巖探窟到
于旬月之頃取適而止無留心于兹蓋有合于弛張之
義者不可以不記乃起揖客請授簡于執筆者
惺惺齋記
聖人之道邈乎不易入也其入必以敬敬豈易言哉謝
上蔡常惺惺法蓋其近者也夫惺惺者欲人不死其心
心不死則可以入道矣夫心本虛靈而理斯具而事斯
應其具無不善應無不可寔同厥初既而貿貿焉昧昧
焉如醉之湎如夢之魘如疾之眩顛倒錯逆罔知其極
者其心死也于死不死之間不能以髮故古之聖人有
盤之銘丹書之戒以警其心懼其死于一髮也不死則
聖死則狂一髮之生死甚微而聖狂之相去遠甚人可
以不常惺惺乎予之志於道久矣恒内顧曰吾存也一
不善焉行也一不可焉吾何為者于時蓋翻然而興泠
然而省湎者若滌而醒魘者若警而悟疾者若藥而釋
有人之所不與知者吾之心固不死也及其因于所應
而守之不力則不能無湎而魘而眩而不自知者此予
之所病也嗚呼予其有感于惺惺之言夫有以名齋者
泰和陳處士善敬甫其子給事中鶴請記于予予曰處
士之志予同也其顧者省病者懼也然亦有與予異者
處士隠者也其於事不多接或者其無所擴之也嗚呼
惟理無所不存惟事亦然固有所當為者也其不得為
者固其所得知也者董五經者近乎知矣然不能擴其
心于萬變或與予之所謂知者不同苟不能擴其心而局
于小明也而曰我惺惺我惺惺則禪者亦惺惺也其於
道益遠矣吁其誠可懼也夫其重有所感也夫
半村記
半村湯原靜居于蘇之楓橋橋東距州城數里許㕓&KR0146;
相比至是而極極則為平田方湖曼衍暎帶彌望無際
而其居適當其交因自號曰半村半村昔嘗游尚書晞
顔楊公之門工琴解詩旁及醫術用是往來江湖淮泗
間而極于京師雅好文事凡名大夫士鮮不識者予曩
見于奚進士元啟家其於元啟蓋中表之䣊也元啟卒
其孤不能舉半村為治後事殫財與力予謂其好義者
心愛重之既又因刑部主事顧天錫來詣予請記其所
謂半村者去年予南經蘇夜泊橋下憶張繼題詩處徘
徊久之時半村又客于外求其居不可得也既還京師
宿負未釋半村以詩來者再足及門者多至不可數予
甚愧之癸已之夏持卷告别予不得置也笑而問曰夫
仕與隠殊塗而異尚二者不惟不能合或據其地以相
訾謷故擊磬之音昔人所惑招隠之詩後世反之其勢
然也人有在吏為隠居山中以宰相稱者是將安所取
衷哉子之居村郭之交也出則為士為官處則為農為
圃有所慕斯進之矣有所歛斯晦之矣今子以半村自
名而不著其志將為河内之老自處于可否之間乎將
為漆園之吏置其身于才不才之間乎不然則將用則
行舍則藏所謂學顔氏之所學如吾徒者乎半村憮然
作曰噫澂將去矣書予言以遺之
冰玉齋記
泰和羅先生明仲嘗作冰玉之齋其名寔因其曾大父
德安府君君平生以清白著東里傳稱其有冰玉操者
也明仲少有志於古孔孟之學近慕先世之賢乃摹濓
溪明道伊川横渠涑水康節晦菴像于圖别錄前人所
為七賢行實于帙揭之于齋而名之曰冰玉每仰而思
曰不如是不足為此祖之孫況古人乎齋既成以告其
友李東陽者使為記予乃言曰天下之德莫大乎無妄
德而無妄可以言至矣夫冰淆于水則離玉間于石則
疵寒煖不相入瑕瑜不相掩故中貞而外潔凝聚為形
質而發越為光輝今持玉以示人雖奴隸知其為至寳
持冰以示人雖嬰孺亦知其為寒彼所謂冰與玉者亦
將受之而無愧此無妄之至也君子之學積中而盎外
蘊之為道德發之為文章措之為事業皆明對天地幽
通鬼神仰質前聖俯俟來哲中無留情外無靦顔縱不
能無疑于一人而必信于天下縱不能無疑於當時而
必信于後世彼小人者掩覆藏匿惟恐其不深鋪張夸
耀惟恐其不彰及其計窮智極幾微倉卒之際蓋有頳
面泚顙而不能自已者故可以欺天下而不能欺吾之
一心可肆意於四海之外而不能自安於閨庭之内故
人能無疑於嬰孺奴隸而自免于頳與泚也則可以言
至矣書稱惟幾易贊退藏于密孔氏之徒皆稱慎獨自
古聖賢未有舍此以有成者冰玉之義其盡于是乎若
明仲者雄談博辯而人不以為狂高志遠慮而人不以
為迂孤履危行而人不以為異自是以往精義以約之
定力以持之何所不至哉雖然中人之志苟有所感激
或可當大事處大難而精粗外内終始不變者雖聖賢
亦以為難故君子貴乎重且遠也故以明仲為有餘力
而易焉者吾不敢也予辱從明仲久所恃以為冰玉者
甚至凡予所執論固皆其緒餘而於其名齋重有感焉
蓋學必有所入而後成然非相與警策砥礪之或至于
委靡沉溺而不自覺此明仲之名齋與予之記皆不可
闕也請書于其齋與同志者共覽焉
聽雨亭記
靜觀子既闢北軒作亭其南綴于後堂之桷其高可仰
也亭之前襍植羣卉而性獨愛荷置二盆池種者常滿
尤愛雨雨至衆葉交錯有聲浪浪然徐疾疏密若中節
會靜觀子閒居獨坐或酒醒夢覺凭几而聽之其心冥
然以思蕭然以遊若居舟中若臨水涯不知天壤間塵
鞅之累為何物也因自題曰聽雨亭客有過者問之曰
天下之物有聲者皆可聽何子聽之專也靜觀子曰夫
聲物皆有之然其矯揉而為之者弗貴其為聲也今夫
風雷雨雪禽蟲草木皆自然而成聲吾則適之然取之
也無窮遭之也不恒以不恒之遭應無窮之取雖日僕
僕且不給吾何適于聽故吾於所遭者取之其所弗遭
遭焉而不吾適者吾弗暇也客曰夫雨人固知聽之荷
之為物其華可玩其馨則可臭也今子必盡舍之舍之
而取其聲敢問何擇靜觀子曰人在目為視在耳為聽
在鼻為臭皆殊遭而異用以其所用應其所遭苟不為
之節其為煩且困抑甚焉故君以適吾聽而已安能效
人之目以為視效人之鼻以為鼻哉客曰視聽與臭均
也今子以靜觀自名而顧動於聽吾恐子之目太逸而
耳似勞其何以均之靜觀子曰君子有主乎其中無累
乎其外故恒以物適情而不以情徇物是吾之靜未始
廢觀而聽亦未嘗勞也客爽然自失曰善哉子之聽也
可以觀德矣予不佞不能為臧三耳之辯今當登子之
亭玩其華采其馨且食其實子如不暇則願以假我靜
觀子不能拒乃笑而許之因書于亭壁以為記靜觀子
吳姓字汝賢翰林修撰莆人也
守貞堂記
守貞堂者安福張敷賢氏所作也敷賢之先處士淵洌
娶于吳數年而疾疾且革屬敷賢于吳曰我病且死乃
不終殄于天幸今有孤焉我即死汝其無愛一日之力
以為我張氏保此孤也吳泣曰天矜君而予之孤其將
有成乎君之言實與孤俱存吾何敢死之惟終身焉夙
夜是圖君無患焉處士卒吳竭力治葬葬既躬績織以
食其孤及敷賢壯娶而生子吳猶未衰蓋二十有二年
于今矣敷賢念母之德輒流涕曰某不幸不及父事頼
母而後行煢煢昵昵以至于有今日有婦與子以永宗
祀幸不於先君之遺業是墜皆母之德天之報也乃作
堂奉母而居名之曰守貞以識不忘既又曰吾能識母
之德不能使暴于天下無以稱為子謀于其從兄鄉貢
士公美公美以其言告其兄車駕郎中公實以請於子
曰願有記予嘆曰鳴呼人疾痛愁思必呼天其悃愊哀
懇有不容偽者然此非足以動天也惟守之以正則天
必應之坤之六三曰貞曰有終婦代夫終正也喪夫之
道非死則守之觀吳孺人非不能死即死無所益乃能
勤苦淬礪歴寒暑饑饉之變其難奚啻百死卒終先君
之志成其子之身若孺人之言則哀且誠矣其守則可
謂貞矣天之為報昭乎在此繇是以迓祉廷作垂休于
後之人寧有既也乎若孺人者表之以為世則可也予
與公實同舉進士入翰林甚厚其所居地與予茶陵比
堪甚邇且親故知其家世甚許公實之先御史公實死
國事今又有貞母者出乎其族何其多賢也予又聞孺
人實學士與儉先生從女禮義之教固於是乎在因并
記之以告其後之人
東莊記
蘇之地多水葑門之内吳翁之東莊在焉菱濠滙其東
西溪帶其西兩港旁達皆可舟而至也由凳橋而入則
為稻畦折而南為果林又南西為菜圃又東為振衣岡
又南為鶴峒由艇子浜而入則為麥丘由竹田而入則
為折桂橋區分絡貫其廣六十畮而作堂其中曰續古
之堂菴曰拙修之菴軒曰耕息之軒又作亭于桃花池
曰知樂之亭亭成而莊之事始僃總名之曰東莊因自
號東莊翁莊之為吳氏居數世矣由元季逮于國初隣
之死徙者什八九而吳巋然獨存翁少喪其先君子徙
而西既乃重念先業不敢廢歲拓時葺謹其封濬課其
耕藝而時作息焉翁仲子原博以狀元及第入翰林為
修撰獲以其官封翁朝士與修撰君游者聞翁賢多為
東莊之詩詩成而莊之名益著修撰君以謂予曰幸君
子之識之也夫人之業未有不勤成而侈廢者翁之為
東莊也承往敝而修之懇悃劬瘁歴數十年然後備亦
既艱矣而翁又遵道畏法雖處富貴泊然與韋布者類
則所以保其業者豈苟然哉易曰幹父之蟲有子考無
咎厲終吉由是觀之翁之業雖百世可知也吾又聞翁
積而能散衣寒食餓汲汲若不暇則兹莊也寧直以自
樂為燕游而已今修撰君科甲重朝廷文章望天下愛
民憂國恒存乎心而見乎眉睫則推翁之心以達之天
下又豈直足以保其私業為兹莊山水之重而已邪然
君子論家業之艱考世德之有歸信文獻之不可無者
必自兹莊始作東莊記
祁陽縣學重修記
古之論學者有三其上為道德其次則為事功又其次
則為文章凡以為世道計者挾此以仕雖其所施不同
然皆足以澤天下及後世其弊也則專事進取不知其
所以仕乃或因而假之若芻狗然既有所得則委置不
復顧而古之所謂學者蕩乎無有矣論學之政者亦三
其大則正倫理厚風俗其次或教其政事或課其辭藝
皆能有所成就然必居之以館舍養之以廩禄齊之以
號令條格使有所繫而悅其心有所據而致其力有所
警動感發而成其業然後為可其弊也則修節目而棄
本根或又茫然無所為坐視其委靡頽墜而莫之救則
其為教亦蔑矣人必賢聖然後不待觀而為善不待懲
而不為惡今學校遍天下而賢聖不時出則學之不修
豈非為教者之責哉泰和蕭公自南京刑部主事為湖
廣按察僉事慨然以風紀為任成化甲午至永之祁陽
覩其學舍敝陋集縣官師儒而問焉曰兹學也肇宋歴
元復于國朝洪武之初蓋百有餘年于今矣公與吾徒
二三子實任其責其無所與讓乃命知縣吳謙董厥事
訓導熊威佐之會籍程物而後從事伐木于林鑿石于
山取則于官丹堊髹采不賦而集工師役徒弗相而邁
凡室以間計為明倫堂者七為書齋者各五為會講之
堂會饌之堂者皆如齋之數為號房者二十為庫者若
干凡門為靈星門為戟門為學門者各一凡費以銀計
者若干以榖計者又若干始以十一月某日終以十二
月某日月一匝而成蕭公乃臨而觀之則告于羣屬曰
學之政有廢有興政有本末事有先後順理者為善治
具舉者為全功爾諸君其黽勉倡厲使爾政與兹學俱
新也衆皆曰敢不夙夜惟公之命則又告于諸生曰仕
不患無名患學之不成不患不能學患不知所以學爾
諸生歸而求之洗濯磨淬入聖賢之域庶幾爾業與兹
學其俱新也衆皆曰敢不夙夜圖惟公之命退則相與
議曰兹惟公之嘉志偉績不可以無記於是教諭王冕
具書牘訓導楊玉上京師以請于予惟吾德侯之盛舉
隣邦之美政與諸君之有志乎教與學也皆可書已為
之記而歸之俾刻于學宫以詔于後之人公名禎字彦
祥予同年進士也
紹興府學鄉射圃記
射藝類也君子之所不可闕故可以正心志可以習容
體可以立德表行其道大矣賓主有分比耦有數終始
有節勝有孫負有罰其儀著矣鄉射則以習禮樂燕射
則以通上下賓射則以接往來大射則以擇士而與于
祭而其制重矣降于後世國典不立學校之政不修故
儀文散闕而其為道漫然莫之究其用之者不過戰鬪
爭敓之資爾噫豈非職教化者之責哉我太祖高皇帝
稽古建學令諸生以暇日習射其制甚密歷歲既久名
存實廢比年知建昌府謝侯士元始用古禮行時制凡
春秋朔望皆有射其後知蘇州府丘侯齊繼之提學御
史戴君珊圖下南畿諸學又繼之成化乙未戴君之從
兄琥自南京御史知紹興府初政之暇寔倡兹禮遣諸
生二人往習于蘇既又與其寮佐蔣君誼輩參互考訂
無戾于古乃闢圃作堂于府學之後山隂會稽二縣學
皆會焉將事之日禮物咸備笙鼓翕繹降升有容諸生
在位皆起肅興讓薰為至和怠者作肆者飭彬彬蔚蔚
不知為禮之至于此也訓導孫君先輩率諸生作而言
曰惟侯克復古禮茂昭文教其功甚矣苐侯著美政當
顯擢擢且去其勢必弛弛則沮後恐隳前功某甚懼之
若礱石勒圖建于兹石為文以紀歲月庶幾不墜圖既
成蔣君適以公事至京師則以諸君之意屬予記古之
論禮者有本與文文有因革損益時異而代不同然皆
本乎心術基乎德行由是以教則薰陶革易不勞而化
由是以學則涵濡浸漬入乎善而不自知其感動變化
之機不容以髮故不有關雎麟趾之意則周官之法度
亦不能行也鄉射之禮儀禮所載其文甚備戴侯博學
雅操施于有政可謂知本矣由是持循蹈履以輔德成
業以不負國家建學立教之意成賢侯之教者其責必
有所在諸君勉乎哉苟徒儀文度數而不求其實則雖
日執經史談道義以為美觀無益乎世也而況於射乎
若秉彛好德人心所同有倡乎其前有和乎其後來者
之弗繼非諸君患也於是乎書
成齋記
刑科都給事中長洲陳君名瑄字玉汝自號曰成齋蓋
自諸生時已然及官京師所寓輙揭名于齋予顧而問
曰何義也玉汝曰此某之字西銘之說也予曰有是哉
夫所謂玉汝于成者貧賤憂戚之謂也今子登巍科為
顯官遭天子明聖諫行言聽敷陳宣布之澤及乎天下
名揚而志遂天下之事無所拂乎其中矣是惡待此而
後成邪玉汝曰某蚤失怙家中艱黽勉就學學必窮日
夜磨砥刻厲久而後有得焉生不慕富貴自叨官職以
來懼我責之不易稱展轉刺促求分寸之益而不可得
蓋未嘗一日安於心將念成之艱而卒思所以自玉之
也予曰嗟乎成之義其大矣哉世之揚聲振華者謂之
成名舉政事樹勲業者謂之成功涵養培積得於心而
不失者謂之成德其成也亦惟其志力所至以為等若
身之有窮達榮辱吾所以成者不繫焉故富貴福澤本
天所以厚吾之生而貧賤憂戚乃所以玉我于成厚我
者不為私成我者不為虐惟無愧其所厚而不負乎其
成也斯可矣記曰玉不琢不成器人不學不知道成之
義其固在兹乎傳又謂成已將以成物乃性之德人之
所有事也非功與名之謂也蓋至是而成之道盡世之
濫窮者每自棄于成君子之達亦未必不益乎身以為
成物之資也所謂生憂患而死安樂蓋為恒人言之者
豈盡然哉予始得玉汝場屋間如其人不止文字之懿
及其律身奉職危思遠計以大賢君子自鑒蓋其成亦
不于功名止也予固將相之有未可以䛕言贈者因記
于其齋詩有之他山之石可以攻玉予之言未必非斯
齋之助也
春濡菴記
知衡州府徐君孚既謝事居黃巖始修墓事墓在縣東
三童鄉凉棚山西原衡州之曾祖考提舉諱某祖考諱
某考贈蒲州知州諱某各以世葬而其兄某某皆祔焉
衡州結菴為四楹去墓南數十步歲春秋率子姓合祭
其中名之曰春濡菴成以書附吾同官謝君鳴治屬予
記其略曰吾之為兹菴者凡以吾祖考也登兹菴而不
可得覩春雨之濡秋霜之降怵惕悽愴其能已乎中邪
然秋隂之歛而歸者其鬼不可求春陽之發而伸者其
神或可得而接吾之心有感焉此菴之所以名也鬼神
之理塞乎天地而祖考之氣通乎吾之身隂而歛陽而
伸者浩乎其無間也然必有所自而感亦必有所在而
待故君子七月戒三日齋或求諸陽或求諸隆祭之道
也人之終體魄降而魂氣升所謂發揚昭明焄蒿悽愴
者神而已故隂微而陽著即其著而求之蓋庶乎感之
之易也若以神為陽陽專在春也而求之可乎且人子
之於親也終身而慕顧其感也有時其祭也有節亦豈
特秋露春雨之間哉祭義曰大孝尊親其次不辱其次
能養死之祭生之養也是人子之報其親者又豈特羶
薌爼簋之間而止哉衡州舉賢科牧大郡有政事才封
秩命數延于先世不辱其親矣又能敦典盡物慎名與
義其亦不悖乎禮矣後之登兹菴而祭者非其子孫邪
使徇名而忘義已愧於兹菴而況其親邪衡州於墓次
預營一竁為歸全計蓋亦孝之事也子孫之所當知也
故并記之以告其後云
約齋記
應天府尹天台魯公懋功少時其先都憲戒使常自檢
束以澹泊安靜為事公拜而識之既壯成學舉進士授
吏科給事遷南京太僕少卿以至京尹出入中外幾三
十年懷念先訓懼自放逸以陷于過名其居曰約齋間
以告予曰幸為我記之以識不忘比予校文南畿公寔
主聘薦周旋閱月寅恭如一日見其衣服輿乘不事華
飾與之言藏衷先見而訥若不能出口及觀所著堂壁
記皆憂民為國檢身奉職語知公&KR1029;&KR1029;非竊禄苟位者
其名約也固宜乃言曰賢哉公之能約也夫約放之反
也君子者必檢身内必有所養外必有所制若規焉彠
焉惟所在而莫敢或過故貴則恐至於侈富則恐至於
驕樂則恐至於縱逸則恐至於惰非惟富貴逸樂然也
雖貧且賤亦然才太高則銳必養之以晦意太廣則疎
必斂之以實功太盛則危必守之以謙言則不躁動則
不迅惟約之守而不敢或肆如是則大可以至於道而
小亦可以免過孔子曰以約失之者鮮矣故曾子守約
孟子求放心程子所謂鞭辟近裏著已者皆此道也然
人之情多玩於久而官或怠於成故雖強制於旦夕已
惰於持久之餘素守於平居已逸於倉卒不備之際其
雖如此若公之約宜尤有甚難者蓋士起於窶賤幸而
不為居養所移易則易以守世禄之家鮮禮滅義者雖
古盛世亦不能無今先公官大臣都厚禄能以是訓其
子而公承藉優裕能以是承其父此今世之所寡聞而
僅見者也而況持之於久而守之於成者又豈不甚難
矣乎賢哉公之能約也公於是矍然起曰吾欲子之規
予也而反予譽予曷敢以承然亦曷敢不勉使吾老而
不愧於子之譽則於先公之訓也無負耳矣請書之遂
書以為約齋記
懷麓堂集卷三十
