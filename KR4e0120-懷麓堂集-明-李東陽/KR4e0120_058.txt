懷麓堂集卷五十八
明李東陽撰
詩後稿八
七言律詩
恭進孝宗實錄紀事一首時雨中霽駕迎實錄
入奉天殿方陞座前此所未有也
寶册雲輿次第登殿頭飛雨過觚棱衣冠夾陛班初引
衮舄迎門座始升五載音容思玉几萬年功德付金縢
三朝史筆今重載欲報先皇恐未能
西苑焚稿紀事(五月二十五日在海子西岸事畢尚膳供宴是日入西苑門望)
(南臺登廣寒殿過芭蕉園而還)
史家遺草盡成編太液池頭萬炬烟天上六丁元下取
人間一字不輕傳先朝故事非今日内苑清遊亦勝緣
却上廣寒雲霧裏禁城東指是文淵
秋日出郭崔甥有詩因次韻
直從亭午坐斜陽却借南薰作晚涼沙路試看騎馬快
(是日試賜馬)玉堂剛謝攬衣忙移將壠樹和雲種抍得園葵
帶露嘗四十六年公事裏向來塵夢一何長
哭内弟劉釗三首
忽聞哀報已沾衣回首長天送落暉别後肝腸吾弟盡
到時舟檝汝兄歸平安兩字書空在去住三生事總非
欲與親交同舊感向來門下客全稀
宦路多年改鬢毛豈應容易着青袍民貧况值饑荒後
政拙誰知撫字勞遺恨可能忘骨肉歸舟猶恐限風濤
空山落木傷心地欲為招魂賦楚騷
兩因圍棘誤登科(釗嘗以予主考引嫌不入鄉會試各一次)一去長江委逝
波官好不嫌州縣小家貧翻恨子孫多思君豈但三秋
隔老我平添兩鬢皤寂寂閉門愁病裏有誰情話一來
過
松露周太保與王端毅太師楊䆳菴都憲皆有
詩贈喬希大太常題卷一首
石渠丰采重如山松露清風尚可攀堂上草玄親問業
朝中玉笋舊聯班片言價出千金上一日心勞百過間
老我相思不相見摩挲亦為解雙顔
松露再召復致政將歸留話用前韻
白馬翩翩走碧山青雲逸駕許重攀遠從西晉來千里
同簉中朝第一班詩興直凌飛鳥上歸舟仍在急流間
多情話别留歡地猶是當年夢裏顔
松露夀七十再用韻一首
并州西隔太行山百尺丹崖豈易攀却望故鄉還憶賈
恨為仙馭不同班風雲運合逢天上山斗名應滿世間
細數百年從七十漫將靈藥駐紅顔
聞孔氏女至
南風吹送北河舟有女東來慰白頭病裏心情無那老
别來風景又經秋鵲聲報日書先到雨脚乾時淚始狀
預想離程還在眼難將一笑解千憂
與衍聖公夜話
漫以平安慰别離星槎動是隔年期文章義豈千金重
骨肉心應兩地知留住每愁冰合早出游常恐夜歸遲
須看闕下重逢日莫忘燈前共話時
劉太宰入閣後省墓例送一首
東曹地近入黃扉盛事今無夀古稀天禄閣中藜火動
相州堂上錦衣歸新頒綸綍封三世舊種松楸過十圍
恩詔秪應教暫去及時勲業肯心違
豐諭德原學掌院南京例贈一首
玉亭元向玉堂開修竹隂隂對古槐夢裏山川吾老矣
望中騶馭子行哉青錢選出知文價石室書成見史才
東向越山時駐馬白雲應肯渡江來
泉山書院詩
甘泉山下挹清風得似滁陽有醉翁嵐氣每隨天早晚
水聲長遶屋西東千尋峭壁瞻依地萬頃平田灌溉功
二物古來堪比夀願登巉嶻寫琤琮
城南姚氏園餞劉太宰與諸史部晩會歸得三
首
不到城南又隔秋偶因送客駐行騶枝稍宿雨衣猶濕
樹底斜陽席未收豈謂東曹非舊約須知下界有仙遊
壁間漫作題名記聚散終同水上漚
園上高亭園下池秋來風物兩相宜紅衣落盡蓮初實
碧葉凋殘樹總垂江左故人傷别久(䆳菴嘗憩此園)省中仙客
怪來遲病回已覺詩情減却為情多強賦詩
書趙寺正式輓詩卷
下哭亡兒上老親向來無地不悲辛身從執紼衝山雨
手為抄詩付梓人今日我來翻弔汝故園書到轉傷神
白頭竟作殊方别地下相逢恐未真(其父封君後七日卒于家)
守静先生夀七十五加少師等秩以詩陳賀一
首
榜下衣冠笑兩翁晨星落落幾西東每輸夀骨年年健
且愛官䘖字字同舞袖裁成新樣錦庭花開勝舊時紅
古稀餘算從頭數五賦豳詩七月風
補壽白太夫人次卷首轆轤韻
壽筵芳酒出黃封九日春光半未窮東閣衣冠前度客
北堂圖畫舊時容眼看喬木年年大手種蟠桃樹樹紅
報道郎君重賜玉藍田佳氣晩還濃
孟冬五日冒雪出城簡邵國賢都憲喬希大侍
郎崔世興員外
十月朝時擬出城總因公祭輟私情一冬風景初逢雪
數里關河不計程旋拂朝衣乾更濕未占天意雨還晴
相看莫問悲歡事不是當年向子平
次䆳菴韻二首
一官心事苦難償筋力空驚六十強病後漸看留客少
老來翻愛作書狂南園折柳逢秋色北郭看山帶夕陽
數月閒情今兩度餘生消得幾回忙
丈夫弧矢志終償精力君應較我強定遠功名那用達
子陵風態且須狂東遊闕里瞻文廟西上金山望岳陽
回首漢家營牧地夢中猶覺簿書忙
出郊
雨後蒼苔入徑深放朝聲裏得追尋好風晴日中元節
白露清霜半夜心城外看山猶舊色井邊移樹已秋隂
公家事在何時了莫怪癡兒淚不禁
憂旱二首(正德五年齋居作是歲有旨致齋九日)
鈴索聲低别院深每從窗牖問隂晴五風十雨清朝事
七戒三齋聖主心平野烟雲春澹澹禁城鐘鼓夜沉沉
天瓢莫道無多滴一滴須教比萬金
不向田苗試淺深先勞礎石驗晴隂黃塵赤日村村路
側枕疎窗夜夜心江鴈影稀看欲盡林鳩聲遠聽俱沉
清風明月非無價好雨從來不論金
喜雨二首疊前韻
出門黃霧隔城深下馬玄雲匝地隂莫道蒼生空有望
誰言造化本無心庭前翠竹飛還舞水面遊魚躍更沉
擬效坡翁重作記上天今已雨黃金
誤占元日到春深百日都無十日隂五月逢秋農父望
六年憂國老臣心盆荷色淨塵初洗庭樹聲收日已沉
縱使田園生意足翻令土價直黃金
哭方石先生次林待用都憲韻二首
海天江樹晩依依一别平生萬事違公論底須他日定
宦途剛得幾人歸閒看物態雲千變老謝功名手一揮
猶記玉堂風月地至今東壁有餘輝
六年不見先生面數月猶煩兩寄書病裏詩篇心不廢
老來江海氣全除塵生滿地空懸榻腹痛何時許過車
宦況為君灰欲盡東風何事強吹嘘
聞劉東山遇赦值河西道梗未得歸次前歲所
寄雪中過六盤山韻
百折危途寸步間向來空乞一身閒愁心正擁藍關雪
苦句猶傳飯顆山病後形容應漸瘦老來歸路轉多艱
洞庭風景依然在為問扁舟幾日還
此詩再閱歲久不和是日得東山公赦歸重經
六盤山韻因憶元白梁州之句悵然感之再次
一首
浮世功名夢覺間夢時何似覺時閒南來已踏千重浪
西去還經萬疊山我病不堪思往事公才猶可濟時艱
詩成漫憶梁州句一夜神交信往還
雪月夜觀水精碁戲作
雪月光中夜未闌楸枰亂落水精寒情貪白戰停杯久
眼入空明下子難長怪官曹無暇日偶從愁裏得竒觀
撚鬚呵手非吾事聊復燈前凭几看
亡女生日
十年辛苦住天涯每恨逢生不在家今日賀筵翻弔客
舊時歸路有靈車夢中匏實空題字(女沒時其母夢一匏裂為二上有子)
(分二字)身上宜男枉佩花自撚瓣香澆麥飯日斜燒紙到
昏鴉
食柑䆳菴宅有感
一枝初寄洞庭舟落爪餘霜散不收弱女憶時緣病渴
故人别後已駕秋空將舊恨埋黃壤更有鄉心上白頭
歸共細君還向說燭痕和淚與雙流
除夕
獨吟孤坐總傷神誰伴長安守歲人卦數已周無那老
年華初轉又逢春思親淚盡空雙眼哭女聲高徹四鄰
還向燈前添舊草擬從新歲乞閒身
借得紅梅一株盆花盛開偶與䆳菴太宰輩觀
之漫賦一首借梅者崔甥世興
休勞比客問南枝綠影紅香信有之滿坐光風流轉地
半窗晴日上來時煖貪春睡濃如酒冷笑霜髭白為詩
今日定知誰是主客來聊與倒芳巵
喬希大宗伯將赴南京例贈一首
耻隨桃杏比芳穠面目雖同格不同酒興判教三日醉
病顔輸盡十分紅頻開戶牖延春日旋設團屏護晚風
獨有離人心正遠折時須更向江東
諸公過西莊聯句走筆次韻
一春花信苦多風勝會真憐一笑同愁劇老懷兼抱病
憂深時事敢論功杜陵醉後身猶健司馬才高賦更雄
對客揮毫休我羨衰顔不似舊時紅
再次一首
一從桃杏領春風澗草巖花處處同載酒似憐花有約
催詩却笑雨無功釣心偶向閒邊發棋力翻於醉後雄
餘興不隨芳事了盆梅猶自待人紅
得東山翁到家書再用前韻二首
數畝茅堂水石間此身方得是真閒吟髭白可供新句
老眼青猶識舊山年至尚餘精力健家貧偏覺歲時艱
梧桐自有安棲地不似空林倦鳥還
莫論天上與人間纔得閒時始是閒郢客調應歌下里
謝公家自有東山憂時更覺江湖遠閱世方知道路艱
當日賦詩無送者天教夫子竟生還
益高亭為何生子元作(亭取韓文山益高水益駭之義)
衡山南去路孱顔萬文丹梯尚可攀望盡楚峰還越嶠
定知天上與人間當窗列宿長圍繞拂地流雲自往還
多少洞庭湖上客盡從清瀉聽潺湲
五月初七日(正德辛未)
六年揮淚泣遺弓萬國傷心此日同龍去鼎湖還作雨
馬嘶沙苑尚思風碧桃宴已歸天上玉几言猶似夢中
曾是白頭香案吏不勝凝望朵雲紅
西莊遇雨
每逢佳景即登臨百度曾無一度隂今日我來翻愛雨
舊時人去轉傷心空堂五月炎蒸盡野色千家草樹深
最是晩來沾濕地不勝涼思滿衣襟
中秋獨坐
客去西堂話已終自隨巾屧步凉風輕隂冉冉來天際
澹月沉沉出海東戰後兵塵新恨滿别時兒女舊愁空
一朝兩報三軍捷莫道歡顔是酒紅
次日疊前韻柬䆳菴
百年心賞故難終人負佳期昨夜風豈有好詩生眼底
誤疑明月在鄰東花能再發人將老客不頻來酒未空
今日定知何似景斜陽先愛晩山紅
九日崔郎小會
共坐西軒納晚凉滿城風日愛重陽苔因雨積猶餘綠
菊為霜遲且未黃病裏山林心轉癖老來兒女意偏長
向時憂樂誰先後莫問江湖與廟廊
生日有感
六月九日多欝蒸我生初度未相仍黑頭漸白白且盡
碧山欲歸歸未能閉門絶客祗僚友竊禄作官猶斗升
獨把一杯還自壽瘦軀衰病恐難勝
懷麓堂集卷五十八
