懷麓堂集卷八
明李東陽撰
詩稿八
七言古詩
艾光禄所藏畫龍
墨池雨漲春水渾翻綃潑練紛吐歕波濤澒洞烟霧昏
中有靈氣吐復哼化為鱗甲如山嶟葛陂之子延平孫
焦臺雷澤皆弟昆昂頭奮角倨且蹲一嚇顛走百孟賁
怒眥倒射搏桑暾身闖震宫排艮閽蹴踏月窟蟠天根
東游暘谷西掠崑憑丘躐閬山為髠霆車電幟喧作屯
朱芒閃地烈熖燉前驅鰌鯶後鯨鯤肯與鰷鮪同甖盆
頃刻變化茫無痕四海盡被沾濡恩是誰畫者稱專門
腕未操筆氣已吞登堂驀見駭欲奔以手熟試稍可捫
葉公老死空遊魂神物化去精靈存龍飛在上九五尊
公今為雲正絪緼願隨沛澤彌乾坤彼丹與青安足論
題沈啟南所藏郭忠恕雪霽江行圖真蹟
洛陽老狂眼雙白揮毫醉呼聲裂帛手持造化奪天工
頃刻雲烟變朝夕有時點染入毫忽决皆未須論尺寸
平看側睨部位勻叠見層分了無隔更聞篆厺書絶倫
二物殊科乃同格前身合是顔平原骨蜕空山兩無迹
(世傳忠恕尸解事與魯公正同)君看雪霽江行圖杳若張帆向空碧沙
明水淨天地闊遠樹平川晴歷歷兩舟供載百物具細
者銖藏鉅山積老稚相看宛有情傭工僕夫皆受職世
閒畫手自有數此狂一去難再得宣和舊物出内局書
題瘦筋印方石風塵澒洞河洛空流落江南歲三百天
球河圖廟不守微物猶關世因革富家珍襲何足論終
作貧兒一朝食姑蘇沈郎亦好竒袖裏黃金輕一擲定
知仙筆可通神恐有六丁隨霹靂桓伭竊取吾所笑一
月為君頻拂拭還君頗覺未忘情摹本為予君莫惜
朱中孚秋官竹園書屋歌
桂陽縣南多竹園朱家種竹秀且蕃根如蟠龍葉翥鳳
上蔽倒景回清暾南池水清綠於染影帶晴江春冉冉
中林斷處忽青山門外筆峰秋數點竹園老翁長愛詩
讀書教子鬢成絲臺驂郡駕日相逐澗雨巖風無改時
栢臺成臣霜雪姿南歷嶺海西豳岐十年襟袍畫圖見
萬里平安書札知秋曹郎官清比竹身著青袍佩蒼玉
竹林在園書在屋如此傳家殊不俗君家未貧貧亦足
有園可居書可讀我家湖南子鄉曲無竹無居但空谷
歸當坐子青石床淨洗胷中塵萬斛
劉尚質南樓題王舜耕山水圖
溪聲潺湲雜林壑山勢蜿蜒去還郤浮雲欲起未起時
半在溪頭與山腳入空高鳥飛欲盡背屋斜陽慘將落
更無剰地與閒人縱有紅塵何處著南畝老翁雙鬢斑
筆法頗似高房山少年豪宕老疎放往往醉墨留人間
平生畫癖兼山癖一見此圖三歎息愧我不如樓上人
日日開窗看秋碧
林侍御孟仁所藏王舜耕山水圖
青山雨過行雲濕高者在田低在隰溪風飄搖正無力
巖巒忽開中壁立翠微依稀入空杳叢林崢嶸石戢戢
山根細路無人行空庭生苔土花濕江南江北定何處
擬欲從人問州邑載酒疑逢好事來泛舟恐有漁郎入
心知圖畫本虛幻頗為塵襟豁羈縶粉墨人間孰與留
乾坤此老何嗟及烏臺鐵冠高屹屹山亦可動水可激
坐將冰雪灑炎荒六月高堂風摵摵
題沈啟南所藏林和靖真蹟追和坡韻
湖亭路繞梅花曲石硯年年洗芳渌湖光照眼花絶塵
此老當時面如玉詩應獨步難同調字豈必工終不俗
城東蒼頭持卷來一夜起看三秉燭我從書法得相法
骨秀神清臞亦足有如辛苦學神仙火冷空山斷葷肉
遺編舊事已陳迹五百年來登鬼籙水流花落兩無情
誰能更和西湖曲石田詩人亦清士居不種梅翻種竹
他時併作隠君論何似周蓮與陶菊
題畫鷹送羅緝熙南歸
大鷹猙獰爪决石側目高堂睨秋碧小鷹倔㐲俯且窺
威而不揚豈其雌雌雄起㐲各異態意氣相看出塵壒
獨立羞將衆羽羣高飛怕有浮雲礙山寒木落天始風
日色慘淡川原空人間狐兔自有地慎勿反擊傷鵷鴻
畫圖彷彿是誰作宛似懸韝臂間落高堂匹練長風生
萬里炎荒盡幽朔我生竒氣空嶙峋揮毫對此不無神
送渠羽翼朝天去亦是雲霄得意人
張侍御世周所藏山水圖歌
秋山日落川氣黃樹影下映寒潭蒼叢篁入林豁蒙翳
石角路轉山東崗茆堂對山復面水高者可屐深可航
閉門郤掃動經月落葉委地苔覆牆豈無山客跨欵叚
亦有孺子歌滄浪吾生早覺簪組累十年丘壑成膏盲
畫圖彷彿見此景褰裳欲渡川無梁空堂五月熯如火
使吾鬱塞廻中腸安得盤蛇一片石坐醒殘醉生餘凉
君今持節行萬里要遣霜雪清炎荒請看窮谷冣深處
或有隱逸藏聲光揚清激濁付公等吾欲拂衣辭太倉
墜馬後柬蕭文明給事長句并呈同游諸君子
我在黃門夜燕歸徑驅徤馬疾若飛馬蹄翻空身墮地
豈獨塵土沾人衣徒行郤叩黃門宅主翁醉睡驚倒屐
東軒大床許借我筋骨屈強眠不得二郎擁臂下中庭
左曳右挈蹣跚行西鄰乞藥走僮僕東家貰酒來瓶罌
大郎慰問不停口以手熨抑重復輕黃門對床臥答語
獨夜沈沈何限情黃門朝回我起坐南屏潘郎跨驢過
西臺驄馬隨東曹復有同官兩寮佐周郎哭子涕未乾
聞疾赴予如拯墮羣嗟衆唁增我憂獨喜南屏向予賀
憶當墮馬城東阿前有深渠後坡陁置身隙地不盈丈
或有神鬼相撝訶兹行未必不為福對酒盡醉且復歌
詩成臂病不能寫黃門徤筆如操戈庭空客散日在戶
夜踏肩輿代徐步道逢東曹送我歸舉袂郤之猶返顧
入門強作歡笑聲實恐衰顔驚老父閉門穏臥病經月
幸是閑官寡書簿高吟朗諷猶舌存欹坐看書書屢誤
故人入坐時起迎拄杖徐行轉愁仆黃門父子時過問
愛我情多豈予助平生骨肉欣戚同世上悠悠幾行路
宦途夷險似有數墮馬為君今兩度作詩病起謝黃門
各保千金向遲暮
文敬墜馬用予韻見遺再和一首
我馬西行東客歸歸心落日爭紛飛長安城中一掌地
顛倒鞭鞚隨裳衣君時别向中書宅兩日吾門斷雙屐
寧知此厄忽相遭怪事驚從武昌得東曹舊僦尚書庭
當階跛曳止復行曲身正自憑几杖伸臂強可持杯罌
拳如崔家獨足鷺風雨不動垂絲輕誰其賞此句獨苦
吾荷武昌無限情面當軒前花下坐病足蹣跚為花過
詩才與病應力爭酒興鄉心復相佐歸來病劇吟愈工
作勢猶疑馬前墮故將竒事發高懷衆口慰君君自賀
憶當散髮林中阿掃石自坐青盤陀肩行板輿步笻竹
左麈右箑隨麾訶風檣浪檝見亦慣倉卒不廢歗與歌
誰令冠履執羈策頓覺平地生鋋戈安樂窩中長閉戶
萬事茫然人推步如何物理異人情墮甑有時猶却顧
羊家臂折登三公塞上髀傷歡老父定知時運迭乘除
或者神靈司籍簿南人漫作知章嘲北客善騎寧免誤
嗟予亦是長安人二十年來幾顛仆向來病臥苦岑寂
劇飲豪吟賴君助言酬德報理則然况是前車覆同路
世間墮者亦無數共說郎官好風度即看走馬向亨衢
莫待驅馳歲云暮
文敬擕叠韻詩見過且督再和去後急就一首
苦欲留君君又歸翻然上馬力欲飛與君未罄連夕話
復遣僮僕牽君衣問君墜臥城東宅病足幾時能著履
倉皇不肯戒前車道上泥深行豈得君時坐笑當空庭
笑予亦怯泥塗行有如醉者醉初醒戒客不遣操罇罌
當時我悔不子戒我足子肩誰重輕世閒豈獨我與子
慎勿局促傷高情黃門筵中客滿座回首光隂如鳥過
宦途顛蹶亦有之不見黃門已州佐人言官重不如身
我身幸全何害墮自斷吉凶皆付天不須重問梁邱賀
聞君此語唯復阿如病得醫逢扁陀亦知身世等夢幻
實恐名教遭譏訶孫臏刖足尚酣戰幼輿折齒還高歌
何如樂正一傷足憂心抱痛如創戈君方大笑復出戶
五十漫勞嗤百步試教鮑老復當場豈免狐疑更狼顧
昔聞達奚走奔馬曾說此兒還此父吾曹豈是馳驅才
自合儒官守文簿前言戱君君不知極辨為予無乃誤
今宵且作風月談莫更塵途論興仆君歸我坐時獨吟
頗覺詩成少神助知君此興正不淺却似輕車隨熟路
歌長韻險亦有數我已三賡君兩度急須走筆償我逋
莫道詩來天已暮
得文敬雙塔寺和章詔之不至四叠韻奉答
問君朝回胡不歸西馳急腳走若飛云承部檄籍戎伍
歲給纊帛頒冬衣浮圖東望瑜伽宅尺地西垣懶迴屐
祗應官事了癡兒怪底可人招不得想當岸幘坐公庭
東曹號令方風行直窮妙思入權度豈有暇日消盤罌
棲遲鞅掌自有地向來笑口未可輕閒官飽食太倉粟
使我刺促難為情埋頭日向書堆坐歲月都將病中過
久知筋力負馳驅我已愧子郎官佐今年墮馬復病目
目病雖輕不如墮并抛筆硯委塵埃且免墓諛兼厦賀
兩旬面壁西簷阿禪心不動如祇陀門前索文如索債
遜謝不敢加嗔訶官稽私負兩不辦為君重和墮馬歌
興來作字大如掌眼暗僅辨點與戈塵多路長不出戶
繭足還思墮時步淖險真停疋馬迎情深屢枉高軒過
臥無小吏驚報衙行愛嬌兒解隨父擬借東曹度支手
記取玉堂風月簿從知身病是閑時病裏不閒誠大誤
嗟予病起身亦徤又被君詩壓將仆我兼二病君但一
寧不少留為我助知君尚有逸駕才我馬虺隤當避路
七擒八克古有數白戰共君今幾度我歌又竟君不來
欲效魯陽揮日暮
若虚詩來欲平馬訟五叠韻答若虛并柬文敬
佩之
馮郎墮馬長安歸身病在床思奮飛我時病墮忽兩月
幾度為渠驚倒衣邵郎近墮橋頭宅右足獨拳愁躡屐
三人墮馬渠最傷畢竟墮同誰失得西涯書屋東曹庭
詩筒絡繹東西行本緣詩墮不為酒玉山自倒非金罌
馮郎談虎色獨變開口不問重與輕吾宗白洲不墮馬
亦作墮語真多情喧爭浪謔兩當坐頗覺風流非罪過
向來曲直未分明旁引諸家為證佐訟當坐人不坐馬
勝負在詩寧在墮馮郎欲作旁觀人負汝何悲勝何賀
白洲老吏直不阿手持三尺無坡陀欲令虞芮成禮讓
不遣秦越相譏訶不然徤訟化勍敵祇恐吳儂圍楚歌
南山一判不可改昨夜東壇聞止戈詩家紛紛各門戶
爾我不須分跬步世門夷險自有途騄駬駑駘竟誰顧
古來相馬獨孫陽有子分明不如父白洲乃欲賣我馬
郤付東隣酒家簿人雖千慮有一失我馬雖駑亦應誤
君看三馬二馬良馮馬冣良先我仆白洲有馬誇徤彊
縱免墮傷為盜助詩成我亦判渠歸良馬勿與駑爭路
佳辰美景亦有數莫遣閒情嬲襟度急呼邵李招馮郎
下馬共醉西涯暮
體齋宅賞蓮席上得十字
池上雨過芳塵浥池上花開衆賓集回風忽覺翠旂翻
倒影真疑彩雲濕越浦新粧水底明漢臯遺佩空中拾
剪裁似欲煩并刀涴染郤愁翻墨汁根非異種難同調
身在後時終獨立已當佳麗國三千不羨艷陽春九十
桂苦蘭辛祇自憐桃紅李媚何嗟及酒如戀客傳不停
花似解詩催更急坐看烟蓋晴裊裊欲採露房秋戢戢
我狂不去當重來鯨飲碧筩三萬吸
書蒙翁老先生書畫卷後
蒙翁書法天下豪坐驚風雨隨波濤有時意匠入幽𦕈
力與造化爭纖毫仰觀千年俯一世紛紛弄筆皆兒曹
書家論定價亦定須識我翁人品高戲將水墨灑縑素
如飫梁肉甘醯糟殘山剰水世莫覩流落數紙青蒲萄
一登翁門遂隔世齒頰未獲沾餘膏如遊神山見石髓
頃刻再往不復遭莆田鄭郎得寶藏明珠雜佩金錯刀
摩挲兩眼百過讀使我涕淚盈青袍三年留玩一朝去
久假似覺歸心勞泰山東頽日西墜欲往從之中鬱陶
詩成起立歲將暮空庭短髮風蕭騷
戲贈王古直
王郎詩窮人共知王郎書法窮於詩亦知二者關造化
學成便有窮相隨腰金拖玉自有相安用效此伎倆為
長安塵中走僕僕面皮皴皺瘦且黧出門信腳自來往
酒醒不記東君誰囊無百錢有數紙碼瑙照案堆琉璃
問渠寶此亦安用寒不可絮飢可糜渠言俗士豈解此
肥肉火酒甘如飴十年遠遊得竒貨恨不歸詫婦與兒
功名事業付杯酒尚復與子爭毫釐世間巧拙各萬狀
看渠非黠還非癡揮毫贈君莫浪喜我詩不是瓊琚辭
題衍聖公所藏范堯山水圖
高山隆隆石磊磊長流奔湍轉深匯杈枒老樹生古枝
上有懸菌贅成瘣凌兢石路難容車&KR0712;舟欲渡江無涯
騎驢過岡驢腳跛行客關山應苦嗟大行岧嶤劍門遠
不是天台還閬苑世閒平地能幾何萬里江山隘雙眼
良工此畫誰與傳北人云是范華原風多歲久縑素裂
隠隠斷墨塵埃間尼山孫子簪纓客坐愛清風灑堂壁
平生幽賞幾人同嗟我尚抱山林癖岱嶽峯高泗水深
向來瞻望空至今登高作賦非吾事不盡乾坤仰止心
徐用和侍御所藏雲山圖歌
何人醉寫雲山圖浮雲澒洞山糢糊空明射地日漏影
稍覺林樹開扶疎平原蒼莽不知處忽有細路通榛蕪
茅堂枕山半閣水卷幔正對前峯孤幽人深居不出戶
縱有鄰舍無招呼低頭把卷苦吟諷語暗不辨楚與吳
中流棹歌似相答欲斷未斷聲嗚嗚雲多水闊望不見
知是滄洲舊釣徒長安六月晴復雨若非塵土還泥塗
城中見山如見畫剛可髣髴求形模山猶可見水莫涉
尺潦豈足容長艫十年舊遊憶南國歲月催人非故吾
鸚鵡洲前漢陽樹此景此詩今有無因君此圖意披豁
更欲買棹游江湖
題應寧所藏馬敬瞻山水圖
空堂宿霧衣巾濕展卷看圖向庭立高峯巃嵸樹蒙葺
雨氣山光滿川濕中有扁舟一釣翁手把綸竿頭戴笠
欲渡真愁野水昏將歸更恐溪風急渠雖不語吾亦解
已覺良工竟先入練川老子舊名流三十年來邈誰及
今時畫工強解事枉秃霜毫翻墨汁舍人耽詩復愛畫
斷素遺縑總收拾向來卷帙堆比山後得此圖尤什襲
嗟予對此開鬱悒如熱者濯渴者汲詩成畫法兩無聊
空對西山高岌岌
觀懷素自序帖真蹟柬原博太史
吾鄉上人老藏真揮毫作字精入神金書石刻世已少
况乃縑素隨風塵大江東南天萬里流落數顆驪龍珍
百尺高門若深海腰絙欲入茫無津吳公好古得竒貨
傳借數手來鄉鄰後堂開扄許坐我展卷故覺情相親
嗟予生晩見亦晚三十六年空復春蘇黃二老尚莫覩
猶喜未乏前生因向來摩本已酷似昔見其影今其真
臨池對影不自陋塗抹欲效西施顰願擕紙墨就几格
亟往不避僮奴嗔餘光東壁幸不惜且復照我西家貧
請君勿返連城璧留待他時慕藺人
賀靖逸諭德得孫
崑山良田多種玉玉子纍纍歲仍熟風流雍伯已千年
年少玉郎今姓陸陸郎二十清且温太史之子封君孫
向來娶婦復生子頭角雖殊風骨存錦䙀繡被光照面
氣如長虹眼如電清向徐卿坐上看美於潘岳車中見
一齡倏忽還再齡漸教能笑復能行已從坐客識竒物
更與名家占德星登堂賦詩賀太史人生有孫勝有子
皆言有子萬事足見子作翁何不喜同年徤者傅與陳
有孫不逮高堂親我親幸徤子尚少四世如君今幾人
白頭封君年七十如麟振振螽蟄蟄會看太史得曾孫
重見高門車馬集
讀柳拱之員外嚴宗哲主事楊應寧舍人倡和
和長句戲次韻一首
詩壇森嚴陞復楯白戰雄心氣難忍西鄰有客興亦酣
睥睨重圍目雙眕居然地隔如秦越或者神交同白稹
故知宫角本諧聲復恐圓方不相準向來蹇鈍費鞭策
已分駑駘謝騋牝灰餘萬念偶一生腐木經秋發孤菌
諸君才力各強徤東飛俊鶻西飛隼擬隨磅礴共盤旋
弱羽真愁向空隕霜天閉門坐不出背擁寒爐曲成蚓
強呼凍墨吟小詩力困冰毫如荷盾枯腸夜渴吻亦乾
綆短缾空誰為引回首不如年少時滿堂坐客誇聰敏
韓公道德日已負后山精力空應盡逢場作戲亦偶然
不覺詩成為韻窘文章同時不易得三傑古稱吳富尹
君今並是湖南英鄉邑吾猶限封畛閑官未免鉛槧累
戶外催逋時接軫長歌終曲誰使子歌罷獨吟還自哂
山水圖
鵝溪練色如江色幻出山青興雲白山前雜樹豈知名
雲際高樓不論尺幽泉無聲深谷窈下作寒潭浸空碧
祇應車馬隔塵氛但有扁舟繫沙側溪頭老漁何處歸
手持輕櫓背斜暉草堂欲到恐未到日暮山雲空濕衣
西巖兩翁共巾屨應在深山更深住南溪芳草北溪花
遙指平生釣游處山林此樂予未知褰裳欲去將安之
請看坡老人中景只在王維畫裏詩
周原已母孺人壽詩分題得笄
憶年十五頭始笄二十嫁作梁鴻妻自從結髮事夫子
每以盥櫛隨鳴鷄晝行顧影夜照燭舉步不出閤與閨
多情愛笄恐笄墜舉案直與雙眉齊夫年七十頭總白
白髮尚可勝梳鑱郎君宦游得歸省會以甘旨充鹽虀
鳳冠珠翟有時降笄也未可抛塵泥戲將拈取示兒道
此物見爾從孩提願翁長徤姥亦徤鶴形鮐背牙齒鯢
更看此物作家寶歲歲分賦長生題
送傅元秀才赴舉江西
鳳凰巢穴麒麟種竒物常為世傾竦傅生才調出名家
一不為希百非冗亦知性質有天解曾憶當年角初總
早從書泒得源流復向詞宗繼支統後來英俊豈易得
我已為子神飛動十年遠作東南游腹有江山浩奔洶
試凌逸氣脱塵凡立見孤標謝荒茸翻然赴敵翰墨場
百萬人中看賈勇會將長策獻明庭誰謂一時非賈董
未論秋薦與春闈金馬玉堂堪接踵晉陽授簡辭當習
毛義登堂檄須奉有才未免為世用藥裏參苓方在籠
厭隨時輩學奔趨肯向鄉邦衒華寵古道終教德器成
今人祇解功名重臨岐欲别無所贈頗覺塵襟劇頰壅
情深義重極憐渠我語雖多未為氄
送文宗儒太僕還南寺
豐山東面瑯琊北官寺臨山枕溪側泉甘石冷花柳香
幼出春華與秋色東吳才子洋州裔清比琅玕長數尺
錦囊秀句壓騷人玉麈雄談驚坐客誰令散地容渠懶
儘有餘才供世劇十年溷跡老風塵三載高飛未云極
問君何曹似是馬丞不負君人自惜知君自抱憂國心
豈為承平倦芻櫪南方一匹累數金方且按圖為驥索
州官縣吏盡日輸營下老兵曾未識書生經濟須實用
誰為吾民苦區畫聞君獻納有嘉言肯避傍人嗔越職
朝聞吏部書上考恥以徵催買資格嗟予竊禄本無能
誤向雲霄問泉石
徐春官暮山雜詠分題得蛟溪夜月
蛟溪昨夜風雨惡月光下照溪水濁老蛟照月如照鏡
郤卷蜿蜒露頭角平沙星星石鑿鑿璇宇沈沈淨如濯
雲烟變滅氛䘲消衹有空明映寥廓廣寒宫殿水中開
碧海魚龍天上躍團團桂影落虛圓縱使吳剛無斧斫
鱗甲空驚漢水鯨羽毛不渡銀橋鵲已看毛骨生森爽
頓覺心神向開廓山中杖履不成眠坐待空林纖月落
題陸寬瘦竹卷
江南陸郎瘦於竹種竹城東玉河曲未論千尺勢能長
剛道兩竿軒也足耻隨桃李鬪芳腴祇共松杉伴幽獨
茅茨可柰霜雪冷韋布不受風塵辱平生幽賞底須憂
愛此清風不盈掬絶勝長安酒肉徒醺花殢月空迷復
近從畫竹得篆法坐對凉隂刻寒玉終教筆硬可通神
且賞骨多能勝肉江左詩翁太瘦生(金本清太僕號太瘦生)墨竹
篆書皆絶俗莫言汝瘦不如渠好為名家繼清躅
題畫二首
霜枯古樹秋䬃䬃枝間老猿罷騰踏戲將長臂撲游蜂
半似相欺半相狎岡巒高下路東西由來異類不同棲
應憐野徑穿花去不作空山抱樹啼君不見場中有菓
房有蜜共趁園林好風日丁寧慎勿采桃花留結山中
千歲實
元猿倦向青林坐聲斷長空碧雲破林間疎網落蜘蛛
正向連蜷掌中墮絲輕臂軟如不勝欲掣未掣還騰騰
極知物性解人意應向畫圖觀世情由來異類有強弱
幸是相逢不相虐猶勝虚堂萬縷絲無數飛蟲掛牆角
畫山水
山家住在雲深處眼見雲來復雲去朝隨爽氣入空山
夕變浮嵐掛高樹蒙茸草色迷東西石路﨑嶇高復低
槿花成籬竹為障中兩幽人屹相向芒鞋鐵杖烏角巾
白頭雙鬢何繽紛來時似帶林霏濕坐久不知山日曛
門前落葉仍多掃故人相期苦不早杳靄疑無遠寺鐘
喔啞忽有中流櫂危橋雨過苔應滑後圃花殘人未老
若耶雲門未可登天姥匡廬夢空到乾坤浩蕩真無極
詩話一燈青未了絶勝王郎興盡時扁舟載雪山隂道
畫禽
高棲野雀低飛燕長在峯頭與溪面竹雞啼徹雨初晴
山腳泥深路如綫崖根老樹回餘青樹間雙鵲閒無聲
祇應識得山中樂無復人間送喜情
又
天風夜號山木折石上飢禽啄乾雪忍凍寒鴉得並棲
數聲啼落前溪月銀塘波冷雙鴛鴦忽憶春風蘋藻香
鶺鴒似解游人意碧水清霄路共長
懷麓堂集卷八
