懷麓堂集卷五
明李東陽撰
詩稿五
五言古詩
和沈地官時晹遊城西朝天宫韻
歲晏冰雪至閉門戒深冬窮隂結贔屭寒氣開鴻濛豈
徒罷遊謁客至出亦慵牀頭抱膝卧布被圍熏籠沈侯
心神霽顔色如春融十日不一見何以寫我悰朅來城
西遊杖舄誰與同仙蹤躡樓觀帝樂聞笙鏞巍巍三珠
林中有萬歲峯俯聽塵世喧衆竅號秋蛩仰睇逐餘景
流歌遡長風邈哉虚無教古昔聖所攻君懷度支計惜
此繪畫功疇哉百川障頓使狂瀾東皇明統六合聲教
通蠻戎兩京鬱相望城闕何葱葱龍盤萬嶺合虎踞千
山重我昔往觀之湯池帶金墉君時在南署邀我回青
驄周旂絢日月漢掌開芙蓉層臺與列署照耀當虛空
逢僧問兜率訪道疑方蓬壯懷益磊磈陋目開昏蒙至
今腸腎間尚覺百彙充適遭明良運感激惟寸忠堯門
闢賢俊舜法除奸凶孰云閭閻幽上與廊廟通君王垂
衣坐百職分卑崇峩冠謬通籍立在明光宫願為千尺
蘿附君百丈松君今已彊仕我亦非兒童及時不努力
倏忽成老翁閒官遠書簿夙夜不在公校讐費年月官
長多涵容美醖亦可戀大庖幸相供文章本非職篆刻
徒為工班超晩投筆猶得班羆熊吾憐功名遂非慕萬
戶封不然赴林壑此興頗亦濃買田種桑稻躬耕課奴
僮緬思太行愿斂退真吾宗知君負經濟我力非寅恭
論功愧不逮内省面發紅誤將鉛刀鈍欲比鏌鎁鋒狂
言試傾倒拍塞已滿胷君方賈餘勇逸氣凌崆峒紛然
萬丘垤盡在塵埃中勲名唾雙手禄食輕千鍾平生四
方志慷慨隨桑弓遊觀匪獨樂樂事豈易逢歌以報君
意我懷安可窮
與李中舍應禎同飲時晹邸歸疊前韻
我昔與君别京華三見冬遠遊隔江海離思沈空濛相
逢問衷曲欲說已復慵吾生苦多難憂患為樊籠柔腸
結成寸意氣慘不融哀琴與斷瑟曲罷傷遺悰嗟子亦
何為所遭良獨同微霜降平地響應豊山鏞一語再三
歎對坐蹙兩峯君為空中鶴我作牆下蛩孤鳴比咽調
各自悲秋風愁城正突兀險絶難為攻幸當樽俎間賴
此麯蘖功李侯君鄉彦來自東鄰東劇飲慕太白清談
勝王戎當筵列盛饌豈論麥與葱山殽百種雜海錯千
盤重閉門謝俗客不遣窺垣墉解我腰間魚縶我櫪上
驄芳詞吐珠玉醉臉開芙蓉仰視天宇高坐覺浮雲空
興狂欲起舞兩袖如旋蓬向非地主賢感激安所蒙酒
酣出詩句卷帙粲已充得非黃山谷或者蘇文忠初如
決洪水勢蹙崇伯凶又如驟天馬霧鬛天池通如登巨
鰲背足躡三山崇珠光照海月下徹馮夷宫我乃路傍
蒿不如山上松亦不如李桃餘姿媚兒童向來忘得失
我已效海翁狂言久閉口一發偶為公起辭屢被肘顧
我少從容自言有枰碁可以為子供勝欣敗亦喜有技
豈必工君看敵國手峙立如貔熊誰云一丸泥可作萬
雉封李侯掀髯笑謂我此味濃推手覆君局餘歡付蒼
僮古來風流事多出文章宗如何嵇阮流棄禮蔑敬恭
桓桓卞將軍怒頰為之紅至今想風采齒舌生寒鋒寧
將瀲灧杯滌此磊磈胷國賦出吳會王師在崆峒頻年
值水旱力盡經營中微官竟何事簮佩隨朝鐘平生幾
丁字愧彼兩石弓笑談一開口塵世真難逢從兹戒耽
樂樂事慎勿窮
齊山書舍詩(進士王允達讀書處也允達待制忠文公之曾孫義烏人)
浙東文獻裔吾見忠文孫讀書金華郡結屋齊山村舉
頭瞰青嵓儼若先公存文章與節義實並兹嵓尊齊山
乃支派拱立如諸昆景行在瞻仰極力窮攀援藏修三
十載獻策承明門上書乞鄉校奉祀修蘋蘩銓曹不為
覆告諭複且温幽懷耿中夜夢與山靈言松楸我廬墓
桑梓我田園烟雲護我扉風月主我軒吾方效王事再
拜酬深恩終焉丘壑心不愧鶴與猿山靈辴然去夢覺
日已暾朅來登我堂感我思欲鶱卓哉先賢後典刑我
所敦斯文孰砥柱浩蕩狂流奔老成不可作此意更誰
論
和蕭封君鳳儀遺詩四十韻(鳳儀吳人早卒有生辰感興詩其子)
(工部主事奎藏于家)
世運迭推代昔聞桑海三萬物若久存金石或未堪君
看垂髫子老鬢雙䰐鬖終焉山丘葬豈論黠與憨東吳
有蕭子結髮稱竒男昂霄出塵壒氣與虹蜺參少年不
自耀外斂中包含置身向經史出入同秋蟫分隂每自
惜癖性久愈耽詞鋒極淬礪理窟窮搜探文如南山豹
空谷凝雙耽光如蒼精龍盤屈在一函又如鯨鯤輩海
底深波涵生當聖明時未獲雨露覃秋姿折蒲柳晚色
凋樟楠流光不少待䂀馭無歸驂生乏軒冕榮死寧丘
壑慚寂寥虞山下數尺封如龕有井勿多汲井竭因泉
甘有玉勿頻磨玉折難成簮竒才固不夀聞者心為惔
當年懸弧宴綠笋羅黃柑華裾亂雲日舞褎迴烟嵐溪
魚出越笱隣酒傾吳壜餘商發古調哀響流江潭永懷
奉母日衣綵隨輿藍劬勞念罔極往事空遺談色養苦
不逮敢於微禄貪軻機忍復斷路米誰為擔歌成轉悽
惻肝腑攅戈鐔是時夜正黑狐星暗天南落月噭嵓狖
悲風嘯林甝蒼黃三十載蔓草荒寒菴官曹繼清白舊
業惟缾甔屈建祭無芰嗜好豈不諳坡翁寳畫板身自
盟瞿曇君有孝子誠而無流俗酣貽謀在文字况乃青
於藍遺編襲蜀錦異楮開倭蠶夀公身後名可以齊鏗
聃
陳王汝所藏朱澤民畫
睢陽書家流作畫如作草松根石崚嶒健筆凌絶島垂
蘿飄人衣盤石坐不掃鳴琴聲差差石籟風稍稍君看
蕭散姿稱彼林下老遺縑百年内嵐氣濕不槁陳郎湖
海情得此恨不早我生不學畫入眼分醜好嘗觀耆舊
傳歎息風流少此意君獨知丹青安足道
寄題謝寳慶逸老堂得乞字
寓形大塊間俯仰孰非物復為物所累轇軋何終訖君
昔守湖南馳驅奉綸綍晨興必簿訟夜坐猶佩韍民憂
與國計我抱恒鬱鬱居愁嵐霧蒸路駭江飈&KR0146;秋霜復
春露歲月胡太倏遥憐使華返歸念朝衣拂孤桐載還
輕五柳栽始菀天台峻宜登滄海清可袚鍾阜休移文
鑑湖安用乞逸驥方脱銜冥鴻不受罻天時迭推代物
理有伸屈達人諒宜然吾道豈云茀行藏二十載夢覺
徒髣髴萬事付三緘高談不如吃心閒力愈健百疾謝
攻熨曠懷浩無涯勁氣老猶仡思君遠莫覯佇彼高風
屹起望赤城霞文光正輝蔚
和謝于喬修撰雲山圖聯句韻兼懷沈仲律
俯仰天地間吾人有高興圖畫亦偶遭詩壇乃前定屏
當廣座設壁與長縑扃幽懷惋百結醉眼豁雙懵沃埜
平若掌横波急如絙頽雲澹將沈瀚海寒欲凌中峯儼
尊長衆壑分婢媵羣坳訝空豂百折愁絶嶝包羅引地
絡混沌洩天孕烟横似張幃露濕同覆甑嵓葩綻將然
谷鳥呼若醒憑虚敞軒闥眺遠失梯凳塵消埜馬沒地
濕晴蜺蒸江光晃無垠石籟差可聽得非茱萸沜或者
柴桑徑洗耳幽澗泉清心遠林磬閒貪野芳採飽厭山
殽飣流光難把玩富貴安足凭樂事希狂曾明時豈愚
甯求之不可得何以攀逸乘流水宿有期幽蘭杳誰贈
吾生尚驅逐兹意方蹭蹬憶當風日佳樂此賓主勝幽
期予獨負往劵真足證重披意俱新未接神已凝雄誇
鳳樓手規制皆略稱苦憶豸冠翁風流遠猶賸玩賞在
樽罍淹留謝韀鐙多才復愛客吾語非子佞努力青雲
期交盟豈虛訂
竹岡别業
崇岡何逶迤叢竹蔚交翠下有幽人居蕭然絶蕪穢繁
隂坐層遝落葉時一墜緬懷塵外遊及此林下醉從來
泉石性不愛軒冕貴呼酒酬此君與子終晩歲媚哉東
園華寂寞有餘愧平生貞晦情兹物乃其類欲作招隠
歌羞為宦途說因君憶林壑未免形骸累炎天增鬱蒸
中夜不得寐遠睇天東南凉秋起遐吹
題瀛州圖送陸翁東歸
閉門六月雨堆案多詩書陸君索我詩僮僕走且呼麾
之不肯去堅卧庭前除一朝再三至我已愧此奴空堂
展圖畫倦眼開糢糊層樓挾翥鳳倒景凌飛鳬翠羽色
婀娜金支光有無依微動天籟彷彿聞笙竽不知何方
境乍可留須臾昔逢滄洲子云是登瀛圖如聞六合外
復有真蓬壺吾方困炎溽頗欲超寰區自嗟塵凡骨或
與神仙殊君家老仙客被服雲霞裾仰視園中人飄颻
豈其徒當擕方平子共解雙明珠垂竿拂海月舉手招
天吳吾能操几杖欲往不得俱惟將作詩意目送歸江
湖
師召席上餞邵文敬戶部使淮安得作字
玄雲鬱重隂霖雨久逾大平田偃頽波萬彙同一挫纍
纍黍穗落百畝不盈箇淮陽舊宜麥未足供甑磨稊稗
價亦增誰能問粳穤官租苦未給生理安可作城市多
游民山林有遺餓流離及溝壑去住總無奈地連兩畿
邇業恐千家破近聞恩詔下已放今年課漢臣發諸廩
唐法通百貨王事須賢勞地曹有良佐名辭鴻臚籍檄
自尚書座行哉車馬艱詎免泥塗涴東南民力竭要使
皇仁播官雖問升斗職豈在揚簸平生翰墨場珠玉生
咳唾簿書劇裁決餘暇得酬和羣情恣幽眇品類入搜
邏德澤乃膏腴文章比糠莝舉世輕迂談兹言我當坐
偶託平生交因君識吾過君當策勲伐極力起貪懦聊
因贈行什預卜還朝賀
題李源西城草堂
魏公中山裔家有綱紀臣李姓源其名廣顙而長身歴
事及胄子登堂拜夫人魏公肅家政鉅細必見詢公少
嗣封爵朝謁隨楓宸禮官引班次甲乙頗失倫布衣入
東省直造尚書門鬚髯奮如戟畫地請具陳中山國佐
命配享高帝神功勲與歲月粲若羅星辰雖言尺寸階
要使白黑分尚書不能答胥隸不敢嗔遂令魏國籍迥
絶諸公塵向非三寸功曷使大義伸兹事尤卓絶流芳
播前聞今年過七十景迫桑榆鄰公恩賜休假始得辭
昏晨買田種桑稌卜築西城闉功成斂身跡此意亦近
真餐素夙所恥爽然思爾羣題詩草堂壁俯仰意無垠
題聽琴圖寄天錫
幽齋落日晩援琴寫我煩絃疎不成調但有古意存一
絃三歎息自謂和者難自從别君來山高水潺湲衆好
諧莫送置之不復彈曲看畫中人頗與吾意關題詩寄
遠道慰此平生歡
題王維詩意圖
平田渺成湖仲夏月多雨汀鷺濕不飛林鶯澁還語村
烟多乞鄰饁餉常及午柴門無鎖鑰出入隨杖屨白鷗
似相識亦足忘爾汝王丞詩家流畫格亦天與君看百
代遺摹搨尚如許吾生慕丘壑偶此繫冠組試問松下
翁幾人同出處
送錢先生致仕得臆字
成化己亥冬公來自南國維時龍興節奉表宸旒側入
朝未浹辰具疏寫衷臆臣年七十二鬚髮不復黑乞身
謝圭組歸老東南域願為南極星中夜常拱北時當太
平世聖夀千萬億臣雖在畎畝永荷陛下德聖皇眷耆
舊曰汝予輔翊古稱老成人豈獨賴膂力吾當奬休退
卿意誠悃愊加官號冡宰名位班九棘貤封及三世兹
典尤絶特公章再入省請解尚書職臣方避華要而敢
蒙顯陟王言重丁寧公意增感刻願書歸榮字堂扁揭
華織昭代垂憲章鄉人有矜式公卿睹盛事道路眼為
拭江山佳麗地從此生顔色公夙梁棟資先朝手親植
文章夷夏滿姓字兒童識帝惜漢馮唐天留宋蘇軾出
入四十年終焉布衣極雲鵬忽税駕斂彼高飛翼仕路
豈不多屈指難再得菲材出門下久此玷榱杙再拜送
公歸臨風遠相憶
夜飲王世賞餞别乃兄婺源丞中宣得小字
高堂粲華燈移席散清醥天寒羣鵲飛月出衆星眇我
馬東南來風鬉疾於鳥羣公各登壇白戰已先佻吹竽
終濫齊會食慙後趙王君簮纓家世遠風流紹文章醉
鄉後意氣雲臺表仲氏方嚮庸丞哉未為小賢勞念驅
馳及此公事了南都山水麗晚歲冰霜少詩腸正百結
况復離心繞留連感中夜明發待清曉江天渺思君但
見孤鴻矯
除日追和坡詩三首
餽歲
官曹接居鄰欣戚每相佐古人重交際末路頗近賀箱
盈綵繒積豢出豚羊大晨閽已將迎夜僕不得卧侯門
倉廩溢委藉紛四座寧知貧家食不自供甑磨禮豈使
之然盛極乃為過千載東坡翁詩成幾人和
别歲
暮聞歲將别去矣不復遲呼酒持餞之可餞不可追歲
來莽何從歲去茫無涯但恐慷慨顔不如年少時誰謂
歲去留不與我瘠肥聊同騃豎喜勿學癡翁悲歲去固
莫留歲至亦莫辭回看故吾在努力幸未衰
守歲
君看守歲法如畫有足蛇蛇足不可添歲行寧可遮舊
歲如可守奈此新歲何聊為坐終夜杯酒成讙譁朝衣
尚未整櫪馬且未撾吾非杜陵翁歎此暮景斜高堂椒
花頌歡樂勿蹉跎惟應一日養欲與三公誇
上元後一日亨父席上得合字
長安佳麗地冠騎紛馺遝時維上元節塵壒騰四踏華
風藹春温香霧疑夜合魚燈照空明獸炭隠殘㷈侯門
道路擁金翠有遺鈒街衢兒女喧老稚相噂沓官閑常
閉戶吾性頗耐雜忽聞好事邀詩興翩已颯高堂列盤
饌解帶方滿榻肥烹飫庖羊錯薦繁海蛤更深席屢煖
歸袂每被拉春光僅九十轉眼過半百當時曲江遊庚
癸驚再匝佳兒喜在抱何必勝佩韐語長意未窮賓主
同一嗒悲歡勿重道且放陳遵閤
哭午兒
今日復何日忽此涕淚垂骨肉能幾何此淚來無時兒
生不滿晬遂作終身期若非天屬緣誰遣夢我羆憶汝
初生質冰華粲瓊枝筯力不及兄清澈似過之嚴翁撫
兩孫足慰二子思婆擕母復抱傳玩争欣嬉吾弟蚤淪
沒後生者難追分支繼中絶亦以存孤嫠孰謂既死身
不能庇一兒空齋坐無語一感百念隨豈不達死生我
哀心獨知登堂慰顔色已矣不復悲餘情或未釋昨夜
夢在兹
寄題南京太常劉先生清風亭
崇臺敞華構傑閣開巃嵸靈飈下虛亭萬籟聞天聰過
松含浙瀝戛竹鳴琤琮清池逆素浪碧草翻幽叢神仙
足官府中有瀛洲翁坐絶簿書勞門無車馬蹤振衣木
葉下一嘯千山空長安舊塵土極目東華東起看十二
樓迥在高寒中君王垂衣坐禮重古秩宗懷哉夙夜心
上與明神通平生陳無已再拜曾南豐上界接高躅南
都懷昔逢兹亭實名勝有意相追從臨朝送山甫作頌
慙清風
避雨于喬夜歸翌日得師召詩知宿亨父宅戲
次其韻
我留謝君飲君主張侯宿還因越溪釀更慕吳粳粥纓
蓑掛凉雨袍笏謝炎燠曉起聞叩門開緘見心曲同遊
二十載聚散難預卜朝飡太倉飯暮引玉堂燭悲歡同
一初少壯如兩轂世故勿苟談此身聊自足文章亦劇
戲勿謂遭我毒他時究淵源請檢歸田錄
久旱
昔旱或踰時今焉倏經歲三冬無一白五月熯猶熾火
雲堆若山赤日光射地風伯誰使狂雷師空作勢草根
枯欲盡井水涸難繼春麰無復論秋穀不得藝焮陽動
成火乖氣復為厲奪攘半幽燕流徙窮晉魏蒼生爾何
辜氣數偶相值静言求其端幽遠安所致仁愛理則然
乾封豈天意恭聞桑林禱聖主方惕勵明廷戒臣工犴
獄理冤滯微官亦何為展轉勞夢寐端居愧素餐奮迅
嫌出位憂心劇惔焚中熱不可制區區一寸丹耿耿天
下計誰將天瓢水極力起凋瘁西成未愆期及此百物
遂雲漢且勿歌豐年頌當製
困暑次韻白洲
高堂遞晴隂炎熇氣呼闞燔同洪爐然溽入厚地黯繁
星夜方搖淫雨晝仍濫炎光石成燋暝色山帶黶羲輪
燄赫赫雷轂聲轞轞龜拆行在田濤翻坐平檻占風想
乾鵲吠日驚蜀㺌彼浴空羨鳬吾冠不如&KR2222;甘泉冷將
濯惡木繁可斬惔心甘獨勞炙手竟誰犯周扇懷仁風
陶忩仰清範雖無簿書煩頗覺飡食減顰為窮兒愁怒
作壯士喊亦有歲寒交綈袍義思范豈無雪夜訪杯酒
情意湛天時手中環世事波上艦晚尋東籬菊秋種南
山豏思君正執熱有袂不可摻
春草圖為黎本端作
出郭登平岡東原土新沃濃烟開萋迷見此千里綠縈
紆綠長隄葱舊滿幽谷芳情競為榮遠意如有屬時光
迭代謝物理相剥復屈子騷莫陳江淹賦誰續吾人荆
楚秀舊住東山麓娟娟名家子被服蘭與玉君無植桃
李桃李眩我目君無踐荆棘荆棘傷我足眷兹君子心
風薰雨為沐培根去蕪穢及此繼芳躅
送孔憲副公鏞之廣東
孔君本書生領職在方憲置身嶺海間越絶遠侯甸維
時實多警盜賊滿州縣蛇吞與豕齧道路血相濺被圍
在空城百里無一援忠義激肝腸身微命如綫檄同巴
蜀諭騎比汾陽見一言關福禍凶黨皆革面終焉抱勞
謙功成不自衒銓曹守常格誰復論最殿山川接東廣
民俗固所便重任須老成君才久諳練揚清激其濁坐
使南溟奠衆力苦莫支知君有餘羨昔逢劉職方開口
不容先復有太史吳作詩如作傳王事誠獨賢愧子長
筆硯誰云識君晚猶及都門餞
問津圖
周道失其砥多岐正紛紜皇皇乘桴意環轍何殷勤迷
路入楚蔡停車問耕耘問沮沮不語問溺溺不云方將
騁雄辯上可凌高雲遂令仲由勇逸氣摧三軍夫子憮
然歎彼狂竟不聞豈知聖人志一飯不忘君民胞物我
與鳥獸非吾羣寧同辟世士高舉懷清芬時哉聖不偶
萬古遺斯文彼耕獨何為幸免汙塵氛嗟嗟功名輩耽
嗜成酣醺吾官亦飡素愧此心如焚惟賢古希聖老大
窮朝曛吾津在洙泗敢謂茫無垠
體齋止酒用陶韻因疊韻問之
昔予病止詩病頗為詩止君今病止酒此病相表裏君
嘗勸我詩我以止報子欣聞覆杯戒及此勿藥喜詩魔
固難伏酒興亦易起吾從止詩法深悟酒中理釁端或
由人君意方罪已力絶非世情德將斯善矣病源今始
塞慎勿問其涘請書止酒詩永作刑牲祀
送徐用和之鎮原
惻惻重惻惻與君各南北昔作同心人今為遠行客燕
山望秦關道路修且棘平生舊驄馬十步九欹側長風
吹征衣黯淡塵土色莽莽天地間胡為此行役功名豈
不念所志在憂國此意良獨知多言竟奚益
借扇一首戲書方石扇還之
借扇不必佳所貴在及時鬱然暑溽際愛此風披披我
豈乏此物篋笥偶不隨中流一失船萬斛將奚為古人
忍凍死不恨囊無衣暑豈不可忍憐君非挺之我當還
君扇君當還我詩我詩若不還郤問借者誰
送成憲教諭
駐屐登崑山移舟汎秀水依依向雲樹戀戀别桑梓風
物藹宜人方言猶在耳青氊本舊業仕路得新軌置身
名教間寄興絃歌裏所得良亦多吾生聊復爾誰哉功
名輩隴蜀方未已
董尚矩以畫禽索詩留予家閱月間假予所持
倭扇意若欲相易者既而返扇索畫則贋扇也
予既失扇又不敢留畫其計甚拙因憶坡老與
王晉卿以仇池石易韓幹馬事頗相類竊步其
韻一篇題于軸而并歸之
雨霽開新圖幽禽滿庭綠天機自流轉俯仰萬態足或
鳴高其吭或啄擁其腹前軒羨抑揚後穉憐局蹙塵心
謝樊籠野性逐耕牧遠睇回青霄英風起川瀆董君好
事者愛畫比珠玉而我非詩雄因君愧雌伏且留西閣
賞終擬東鄰卜許田及秦地魯趙空馳逐吾家鳳尾扇
渡海自暘谷知君熊掌心二物皆所欲吾方混真贋寧
敢論直曲郤笑王右軍籠鵝何太速
懷麓堂集卷五
