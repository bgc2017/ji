懷麓堂集卷十九
明李東陽撰
詩稿十九
五言絶句
西涯雜詠十一首
海子
海子西入城中與龍池連高樓沙口望正見打魚船
西山
磐石傍幽谿羣峰坐回首靜愛白雲來蒼苔濕衣久
響閘
春濤夜忽至汨汨溪流滿津吏沙上來坐看青草短
慈恩寺
水繞湖邊樹花垂石上藤常來寺前坐不識寺前僧
飲馬池
立馬春池上沙水清可憐溪翁熟予馬汲罷不須錢
楊柳灣
沙崩樹根出細路縈如棧垂柳隔疎簾人家住西岸
鐘鼔樓
月黑行人斷高樓鐘漏稀城中聞夜警邏吏不曾歸
桔橰亭
野樹桔橰懸孤亭夕照邊閒行看流水隨意滿平田
稻田
水田雜花晚畦雨過溪足老僧不坐禅秋風看禾熟
蓮池
秋風吹芰荷西塘涼意早獨負尋芳期苦被詩人惱
菜園
西園芳意濕不聞春雨聲野人閉門睡園中青菜生
廣福觀
飛樓凌倒景下照清徹底時有步虛聲隨風渡湖水
畫禽二絶
江柳著風多沙頭一燕過相遭兩不定無力奈春何
又
歲晚羣芳盡空林野啄稀安能學鸇雀直作傍人飛
畫竹二首
山風與溪竹共作一林秋行人休更往前路有鈎輈
又
旭日照珊瑚秋風碧海枯只愁龍化去不敢鬪齊奴
三緘圖
舊說三緘者長疑此義偏空齋默坐後須信古人賢
雜畫四絶
雪滿千山路茅堂只數椽幽人與脩竹相對不知年
又
春岸桃花開江頭夜來雨借問垂釣翁中流深幾許
又
荷擔歸來晚山深畏日斜城中望烟火不敢宿山家
又
樹寒風起早江靜月來遲此句中宵得幽情欲語誰
便面小景二首
江闊水烟通孤帆勢入空舟人意不極日暮更呼風
又
江雨夜生苔柴門傍水開溪翁自有興不為野人來
題畫二首
官柳何青青低垂覆江岸日暮無人行風吹幾枝斷
又
垂釣臨中流携琴過前浦應笑山中人長年著書苦
雜畫四絶
客來叩我門門前秋葉落山翁長在家不放湖邊鶴
又
稚子牽衣泣隣翁答語喧歸人定何處風物似羌村
又
地僻長宜靜郎潜亦愛貧貧家不釀酒自有問竒人
又
畫師好畫鬼極力窮幽深世亦有真鬼畫形難畫心
分金圖
四海多瓦礫兩心同一金金尚不可破誰能離此心
雜畫四絶
入谷聽幽泉依稀隔雲注欲觀泉出時須向雲深處
又
黃葉荒村路閒門車馬稀隔籬山犬吠莫是遠人歸
又
出郭望前山溪行夕照間詩成無和者獨跨蹇驢還
又
月黑山更昏江深雪無影中夜櫂歌聲幽人夢初醒
白頭翁畫
莫道春風好春風易白頭君看花裡鳥亦有世間愁
六言絶句
出城四首
塞雁衝寒獨廻柴門傍暖初開青到城頭柳色東風昨
夜歸來
洪慈寺裏人醉主事墳前草生世路悲歡如此舊遊何
處忘情
田間白屋高低渡頭芳草東西幽禽隔樹雙語瘦馬嗅
青獨嘶
水遶平沙遠村鳥啼雙樹名園西涯野客多興十日春
寒閉門
便面小景
綠盡平川渺渺青含遠樹依依芳草原頭雨過夕陽江
上船歸
七言絶句
布榖
春雨園林布榖聲聲聲不住勸春耕雙旌五馬誰相問
此物頻來似有情
戴勝
園中少婦把桑歸掩袖低眉半落暉羞見山禽頭似錦
繭絲繰盡不成衣
題畫
十日雨多不出門今日出門雲霧昏扁舟欲往恐無路
何處青山江上村
馬上口號
早朝騎馬赴長途詩骨衝寒細欲無此夜小齋風雪裡
有人高枕卧江湖
偶成四絶
幽薊以南無片雪蕭然田野盡荆榛未論來歲春苖熟
且免荒村凍殺人
京城百萬開新糴官價空低市價高聞道逹官多大屋
轉輸無乃役夫勞
東安野老携兒至歲暮相逢惨澹中剰說前年好生事
渚芹溪橡不曾空
三日不食賣牛犢十日不食兼賣屋惟有懷中數歲兒
明朝各自東西哭
春在二首
睡足東忩眼倦醒城中塵土晝冥冥風光隔眼不相見
春在西涯舊草亭
㕍去平江烟水空短蒲脩竹自成叢東風一片滄浪夢
春在瀟湘細雨中
畫鶴二首
舊載仙人白玉笙即隨淪謫下瑶京空山試舞前溪月
記得霓裳拍裡聲
嫋嫋秋風竹上生十年毛羽未全輕簫聲莫向中宵動
瑶草沙中月正明
和李若虚秋官韻二首
蕭條歲晚無生計草樹春來一遍新隴上耕牛能幾箇
望春春至却愁春
歲歉何煩更出師厭聞烽火報關陲腐儒憂世成何用
和得西曹數首詩
畫鷹
寒重青林殺氣多歸來健羽戢雙戈前山日墮冬天黑
雪裏妖狐夜渡河
延平劉郎中廷信所藏紅梅三首
美人家住越江城翠袖紅顔最有情猶是江南無雪地
雪中看得更分明
莫種西湖淺水濱水清花艷各傷神春光不與花相妬
花到開時却妬春
玄都寂寞花無主劒浦芳菲樹亦香顔色似同風格異
劉郎非是舊劉郎
陵祀道中次韻答周松露亞卿四絶
曾于秋夕奉明禋又向西陵擁佩紳私禫幾時還國禫
極知為子愧為臣
萬方同日荷尭仁舊事凄凉敢重陳恩寵最先奔走後
(東陽龍飛初科進士臨送祥祭皆不與)未勝餘恨欲沾巾
兩度西垣辦北&KR1019;病回剛過一秋強重來(闕)興
為有南宮老侍郎
畏寒那免借重裘已向陳郎愧昔遊誤使同袍羡光彩
瘦僮羸馬不勝愁
會稽雜詠(用貞先翁嘗遊會稽有倡和卷用貞藏于家)
塗山
山頭龍氣鬱岧嶤山下梯航萬國遥千古中峯在霄漢
至今猶受衆山朝
曹娥江
死隨枯骨葬江濱報德真憐女子身千載斷碑空過眼
當時亦有姓曹人
菲泉
黃屋蕭然四野清菲泉從此亦嘉名酒池春水三千斛
不洗周王萬國兵
靈鰻井
山川寂歴不知夜風雨冥冥人獨行却有老鰻生水底
怪來潭樹作秋聲
禹穴
江南禹穴竒天下司馬文章實似之頗憶江山有神助
滿忩風雨坐題詩
蕺山
蕺蕺秋風古井邊英雄遺跡到今傳吳亡越覇須臾事
辛苦空山二十年
沉釀川
買斷平川十里春富人常醉醒人貧相逢莫道清如水
錢到波間亦有神
戲題畫扇
漠漠天隂催日短冥冥詩思入花遲山童野鶴随人意
問到春寒兩不知
黃鶯
柳花如雪滿春城始聽東風第一聲夢裡江南舊時路
隔溪烟雨未分明
雙㕍
歲晚長林共落暉野寒吹雪夜侵衣伯勞雙燕俱無賴
腸斷春風各自飛
班鳩
積水寒蕪遍野田惱人幽鳥隔深烟不須更喚溪頭雨
麥爛蛾飛又一年
周評事墓山二首
高臺雲散古城西潮落空江月向低此夜慈烏應繞樹
羽毛寒盡不成棲
漠漠横塘野水春暗烟重樹失江津山中寒食風和雨
吹落蘋花不見人
題趙仲穆挾彈圖二首
東風挾彈小城春遊騎飛韁不動塵道上相逢休借問
衛家兄弟霍家親
落盡金丸萬鳥空花間立馬傍東風王孫醉筆飛揚甚
人說風流似魏公
讀漢史
綠囊方底殿屏東密使潛書晝夜通落盡仙桃春不管
更教雙燕舞西風
題畫
水藏沙縮不聞湍雪滿空山獨樹寒誰見玉龍天上戰
至今頭角倚江蟠
虞美人
按劍孤營落日昏楚歌聲裡漢兵屯當時國士無存者
獨有虞姬不負恩
燕
繡戶珠簾有路岐别時嫌早到嫌遲主家只解憐毛羽
涴盡雕梁不自知
嚴子陵
一代巢由賴此翁世間元自有三公偶教識得君王面
白首猶煩到洛中
太公
白首蒼生意未忘起扶衰老為殘傷也知戰伐非吾事
不殺軍中叩馬郎
張子房
博浪椎車亦壯哉圮橋納履太低回當時不用黃公術
老去終為赤帝猜
王子猷
平生愛竹手頻栽江上人家一徑開縱是無心已成癖
葛巾芒屨為誰來
李太白
醉别蓬萊定幾年被人呼是謫神仙人間未有飛騰地
老去騎鯨却上天
范忠宣
天下蒼生望哺深君家父子總關心麥舟亦是區區事
薄俗猶能慨古今
周濂溪
不是芳菲解泥人自家生意總來真當時只許程明道
道得前川句裏春
蘇子瞻
兩國山川一戰功子瞻詞賦亦爭雄江流自古愁無限
落木長天萬里風
題柳邦用蒲石圖
瀟瀟風雨入江多白石青蒲倚櫂過長憶幽芳不能采
美人今去意如何
夏太常墨竹
白髮先朝老夏卿酒酣隨筆意縱横空梁月落仙臺迥
猶聽清秋玉佩聲
讀文山集附錄
狀元忠義古今傳野史何如舊史全刪述總煩胡學士
姓名猶記丙申年
畫竹
漢臯亭上起秋風夜逐湘靈下楚宮曉入碧雲看不見
墮鈿遺佩各西東
林郎寒鴉圖二絶
萬里長空倦羽翰野風殘雪歲將闌紛紛燕雀高飛盡
獨宿空林一夜寒
斷堤疎柳不成行上有寒鴉帶夕陽十載丹青那更得
烟波江外老林郎
海鷹圖
漫雲如水浪如山屹立中流砥柱間莫怪眼中無燕雀
暫時飛到即飛還
送吳汝賢歸省莆田
畫船簫鼓越溪行十載青山憶送迎咫尺鄉關心萬里
白雲飛盡海邊城
夜深歌酒動江樓春入高堂鬢裡秋一日承歡寧易得
十年身在鳳池頭
題張儀制所藏杜甫嘉畫(時杜已没多年矣)
聞說當年杜陵老老來詩畫滿江干青林白屋蕭條在
每到東曹一借看
華表鶴圖二首
城頭華表切雲低千歲無端得重棲莫道鶴言非物怪
山君元不問昌黎
城郭人民果是非千年誰見鶴曾歸都來一覺人間夢
錯向黃冠問縞衣
懷麓堂集卷十九
