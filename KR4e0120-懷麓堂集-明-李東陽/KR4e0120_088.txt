懷麓堂集卷八十八
明李東陽撰
文後稿二十八
誌銘
明故工部尚書進階榮禄大夫致仕贈太子太
保曾公墓誌銘
公與予同出湖南同籍京衛入京學同舉進士第前後
四五十年交最稔去冬公訪予病弗果見為之悵歎以
去今春予始入覲而公已病越數日遂不起其子沄以
治命乞銘嗟乎予竟不獲與公面訣而遽銘耶公姓曾
氏諱鑑字克明舉景泰丙子鄕薦其舉進士以天順甲
申試政刑部通州民十餘輩坐盜獄且具公辯其誣人
惑之後果得真盜乃大服初命為主事尋以父喪闋服
改工部督造供應器物綜理甚精改吏部騐封遷稽勲
員外郎母喪服闋再入騐封進郎中奏擬精核人無訾
議成化丁未擢通政司右通政專領武官誥籍弘治庚
戌遷太僕寺卿馬政修舉壬子擢工部右侍郎督易州
山厰薪炭事剸治經畫事集而人不擾乙卯召還轉左
侍郎修倉庾葺宫掖充唐府册封使庚申拜尚書修諸
禁門社稷壇及京城垣陴凡涉公帑民力者時執藝以
諫上嘗召至便殿趣造戰車公言泒辦不可亟請以舊
所積榆槐木為之又嘗問工匠缺乏公歴陳災傷逃徙
之故皆見嘉納正德丙寅修盧溝橋隄製内殿龍毯百
餘特賜玉帶若白金綵幣等物不可殫紀前後所得勅
誥贈封其二代及妻者凡四命廕其子二人既病亟具
䟽乞休上念公勤慎勉從所請進階榮禄大夫令有司
月給米三石歲給輿隸四人命下而公已卒矣訃聞上
悼惜贈太子太保遣中官賜寶鏹萬貫為賻遣禮部官
賜祭者再仍令有司治葬事如制云公温純樂易不事
矯飾雖風雨寒暑不廢朝謁官事未畢繼之以夜性敦
孝友兄弟同居白首無間言族里窮急力為周施而自
奉簡約不為禄位所移易部吏少俊者教以舉業且為
給膏火費後舉鄕貢者二舉進士者一皆德之終身下
至僕隸亦感慕無飲怨者是亦可謂難已公生宣德甲
寅六月二十三日卒於正德丁卯閏正月八日得夀七
十四以三月二十四日葬於都城南五基之原其配陳
夫人合焉公初娶於陳生子洪側室滕氏生子沄今為
國子生公遺事尚多尚書李公時器有狀銘不能悉也
銘曰卿有六署公居其三幼學壯行老且益諳工曹最
繁公所終始世歴累朝歲幾四紀夙興夜寐心矢靡他
日累月積歲計實多盡瘁而生得正而斃亦有餘恩為
身後地凡器之類銳必先折公戢其鋒有用無缺凡物
之生早必先萎公歛其華有實之理公不言功皇則念
之公不責效天則騐之孰傳厥宗家有介子孰最厥名
國有太史
明故太子太保南京兵部尚書致仕贈少保王
公墓誌銘
今年春上釐正舊典特嚴贈卹公安王公適以訃聞吏
禮二部最公功行既遣官諭祭命有司治葬事復特贈
為少保盖公為尚書以平蠻功加太子少保以致政加
太子太保至是凡三加而公不及見矣公自憲宗朝為
大理評事累遷右寺正奏讞精覈嘗奉勅錄四川囚活
百餘人勘陜西藩府大獄不避權貴擢四川按察副使
孝宗朝改陜西復為四川按察使其分巡川東發廪賑
饑又請官銀十萬兩為糴費民賴以不死者甚衆有貴
州苖弗靖已徵兵進勦公獨謂不煩師力卒從其議比
長憲有滯囚累千人應手而决先後凡四入蜀民習政
教去之日老稚遮道不忍釋孝宗朝遷南京都察院右
僉都御史兼督巡江官校例出巡捕公奏令御史偕行
以防掊克總督京儲出納明允會貴州巡撫官闕朝廷
特勅公往黜藩臬不職者數人土官子皆令就學以消
獷習入長大理多所評駁嘗與兩法司擬定問刑條例
行之復入南京為戶部尚書其所綜制如督儲時加法
為詳其督師貴州也值米魯之亂勢甚熾特命公兼左
副督御史統本鎮及楚蜀廣東西諸路官軍土兵十二
萬分四道以進雲南兵亦來會扼其歸路賊先送所没
内臣於軍及戰北窮走首惡就斃擒斬賊徒五千二百
級俘其屬千二百人還所掠男婦五百餘人破其寨箐
千餘區燬其倉屋十倍其數獲其牲畜又三倍之赦諸
脇從且立故酋之後以統其人上賜勅奬勞召還京師
道引疾乞休弗許既陛見賜白金綵幣尋改南京兵部
參贊留務秩之始加也論者以為未稱其功而公求去
益切三歲間章十二上乃得請上賜勅給驛月給廩粟
歲給輿隸卹典之備復有俟於後云公諱軾字用敬世
為荆望子五貢舉鄕貢士賞縣學生先卒贊亦舉於鄕
資以文廕補國子生貞以武功授總旗賜冠服公生正
統己未九月二十日其卒以正德丙寅十一月十六日
葬以丁夘某月某日其地曰某山之原公篤孝友撫孤
姪有恩簡直無偽持論常近厚自奉儉約不避勤勩所
陳利弊無慮數十條多見采納歴官四十餘年人無訾
議至交章騰薦其病在告又趣起治事所領兵刑錢榖
皆劇務所至有聲績而貴州功尤偉予與公同出湖南
又同舉進士故贊以治命奉兵科左給事中鄒君文盛
状來請銘銘曰有苖西南匹婦為孽潜嘘虐燄如燎斯
烈帝簡公才往授之鉞坐帷定計分兵擣穴如竹斯破
應時解節苖民歡忭如水濯熱公來何遲公去何猝公
歸獻馘帝甚喜悦論功在廷公不自伐辭章叠上勇退
幾决如藏太阿有用無缺功名始終指詎多屈史有特
筆必先大節我銘公行以厲來哲
明故封徵仕郎禮科給事中李君墓誌銘
泉之晉江有李封君者諱杲字世白兵科左給事中貫
之父也以子初命值聖天子御極上兩宫尊號恩封徵
仕郎禮科給事中錫以勅命鄕之人榮所被命兼賢則
君之之義皆稱之為封君封君云君初學春秋不樂為
科舉業然專用教子講解程課倍於外傅貫既舉鄕貢
無他兄弟不忍出求仕君㩦上京師試禮部弗利而歸
教益至越數年貫始得進士入翰林為庶吉士每念君
不置將引疾歸省君聞之曰奈何以我故廢業復間關
北來留官邸諭以守身蒞政之法閱數月乃去去則屢
致書申告戒亹亹不厭其誨廸周悉盖如此故能成子
之名貤其身大顯其家君子曰固宜君敦本篤行蚤失
怙恃鞠於繼母陳氏事之四十餘年曲盡孝飬陳至今
康樂無恙事前母兄㫤如其父君平生好義舉縣有六
斗門瀦水溉民田可千頃一日盡决縣簿董修治役漁
其利功弗時就君衆讓之為所窘民閧甚將甘心焉君
曰吾固民也其無所與校乃止君輕利好施值歉歲則
蠲佃租之半傭人老羸者均其直鄰黨有貧者輒周之
刻意古學涉獵羣籍先逹博雅並加推讓羣子弟皆取
則焉君生景泰某年正德某年卒年僅五十七惟貫一
子有行與藝偉然遠器也女四人適某某皆縣學生工
科都給事中許啟衷閩人也嘗奉使道晉江獲見君豐
容雅度言温而氣充殊禮重之比還朝貫亦以使歸則
聞君已捐館因狀其行貫奉以請銘狀稱君所居有松
數十株惟意所好因自號愛松故予誌以爵舉而銘以
號著終君志也銘曰居視所與物亦有焉彼愛者松惟
物之賢中貞外堅不與外妍排風傲霜以歲以年善者
好之如此松然發為枝柯其高蔽天後寒而凋名則固
存封以識之永矢弗諼
封太孺人趙母胡氏墓誌銘
編修趙生永既喪其父文林翁獨奉母胡太孺人以居
越三年永舉鄕貢九年舉進士被簡為翰林庶吉士又
二年授今官未考績聖天子嗣位恭上兩宫尊號以恩
被勅命於是贈翁如其官而封母今號又二年當正德
丁卯太孺人年七十一以夀終永衰絰來請曰先生既
銘吾父寧獨為吾母靳予愴然感之乃據其所自著狀
為銘胡之先出湖廣沔陽太孺人生而簡重和惠聞講
說前代故事涉女德者輒能領解嘗有相工至其母欲
見之謝曰吾聞女子行必擁面奈何輕以示人相工曰
無俟面矣年二十一禮歸趙氏文林翁諱貴為繼室姑
年幾九十太孺人佐夫致飬倍於恒品食必手製湯藥
必嘗而後進翁先娶吳氏遺四女太孺人視若已出鞠
育周至比長擇宦族歸之翁久未有嗣太孺人為置二
媵德常下逮已而自生子永其長也翁置塾延師羣鄊
子弟與之共學每躬課所業欲給錢以勵勤者太孺人
曰勸之以利非所以訓也請以紙筆充費翁曰吾慮不
及遽從之永之學於予也太孺人實佐翁翁將易簀指
永示之曰此汝責也及卒太孺人哀毁踰制雖一茶必
以薦念與翁勤家久始致豐裕至是獨綜内政凛如嚴
君戒永曰汝之業汝父之遺望也我幸不死獲見汝之
立庶幾報汝父於地下自是每語及輒泣下沾襟永用
是厲學砥行揚親亢宗增飾堂構光於往世母之教固
不可誣哉銘曰為夫代終而保厥豐教子既庸而饗其
封生無憾容沒有遺寵九原其逢寧不曰孺人之功乎
明故封翰林院編修徐君墓誌銘
有談吉水徐封君之賢者禮部侍郎費君子充曰君諱
晉字廷亮以字行夙敦孝義羣從昆弟類以豐裕相勝
君父處士公獨守故業無所增拓顧樂為施予母高孺
人尤慈煦見饑寒困迫如切其身族子失怙恃育而室
之凶歲或鬻粥以飼餓者君每承命必竭力行之逋不
能償者焚其劵人或以為難則應之曰麥舟不俟命而
發矧既命乎君子曰善飬志者剛直負氣見媕娿淟涊
之人殆欲唾之當廣坐中非非是是無少假借用是為
人所憚或以賈怨無他兄弟中外侵暴屢遭頓抑竟不
為所屈或被卵翼後黨附仇視者待之如初及諸子成
立家寖盛皆革面求納又待如初其人卒自慚悔若無
所容盖其内有涵蓄不過為忮刻又如此晩益韜戢世
故不一掛齒頰因自號曰闇菴著志也平居足不至公
府鄊飲禮請僅一赴後不復往婣戚請託語涉官府輒
顰蹙搖手謝之一布袍十稔不易既以子穆貴被錫命
非令節嘉禮不服綺繡勤勵自策夜卧蚤作卒以為常
少習經業喜接章逢士下逮庸人孺子見之無不意滿
若是者屢屢言之盖以穆為予禮部所舉士雅相知厚
故耳熟焉君生某年月至某年月夀七十乃卒葬於某
山之原其封曰翰林院編修階文林郎故人稱之曰封
君乃按狀以銘銘曰庶以親著卿以子名前千百年曰
此徐氏之英也封君有子太史有父身所為教以貽於
後後千百年其亦曰無忝於徐氏之胄乎
封翰林院編修可閒顧翁墓誌銘
予嘗序可閒顧翁事又表厥考遺善處士之墓比翁卒
厥子清來請銘翁之興况既序之詳矣兹撮其行實為
銘復序以系之按顧氏本江南著姓盖自晉已然居華
亭者若干世翁曾祖秀一以行稱祖文理考顯皆力本
修行而父德尤著所謂遺善處士者寔生翁翁亦不仕
治家政及子貴曰吾可以閒矣始有是號後以子官受
封人猶以號稱既老乃復翁之翁戟髯魁幹顧步有威
意度闊略而中屹屹負志操處士舊業為外兄沈氏所
侵弗與校翁曰是先世所遺者其惟我責乃白於官盡
反其所侵議者謂處士能讓而翁善守兩賢之家有遠
役沈度其憚行要重賂為代翁奮自往卒事還費省十
三四自是鄊隣無敢侮者相戒曰顧氏有子矣樂赴人
之急勇不避難觧忿釋憾拜於門者踵相接與人言不
逆詐雖至親過必面折然不留於心明日有善又稱之
故人畏而不怨治生無詭遇鬻貨有弗善直以告人雖
弗售弗計貸不能償者或因以乞之盖其勤勵儉節寖
致優裕寔未嘗朘剥為利故凡有興作衆懽趨之回視
他姓固有強而弗赴者因益以騐翁之賢翁雖無官守
恒憂人之憂比值歲旱與鄊大夫禱雨徒步走烈日中
遂得疾疾且革謂諸子姓曰吾今年七十三與吾父同
夀死不恨獨不及清歸歸則以吾言諭之以終吾教云盖
清之就外傅也每夜歸翁必課所業清舉解元進士為
翰林編修翁來視於官及歸始被封清遷侍讀以母喪
歸翁乃訓以官事其所謂終教者以此清再入朝在講
筵史局方以學行嚮用而翁弗待矣翁以正統某年月
日生正德某年月日卒是年九月十三日葬墓在縣之
修竹鄕吉麗橋處士墓以厥配陸孺人先翁卒且葬虚
其半壙至是乃合亦治命也翁生清及某某孫某某按
狀汪編修抑之所撰次而清所自創孺人亦著姓昔所
謂顧陸者與翁嫓德其葬别有銘兹不悉序也銘曰立
爾卓不摧以弱守爾樸不鍥以薄不刻不斵寧我為璞
亦寧我為木不棟以桷我稼我穫其苖孔碩有德與齒
矧有封爵我憂其劬亦饗其樂我所自取若手諸槖惟
厥子攸託述其匪作
戶部郎中徐良佐墓誌銘
今年春良佐手二軸請予書洞庭岳麓詩辭曰廷用出
先生門十五年矣而寸紙隻字未嘗有獲知久厭詞翰
諒不為知者靳予方辭謝良佐意懇甚趣僮僕具筆墨
必得乃已予自禮闈得良佐後每聞能官聲不意其酷
嗜此殊以為訝越兩月良佐忽遘疾疾急屬其友易吉
士舒誥欲得予銘數日遽卒不益可訝也夫嗚呼不亦
可痛也夫良佐姓徐氏諱廷用良佐字也世居吾長沙
之醴陵祖某有隠德考某某縣丞縣丞君仕不顯嘗指
良佐曰是必亢吾宗比弱冠遣為縣學生稍長學驟進
同輩者多屈為弟子成化丙午舉鄕貢其舉進士當弘
治癸丑越二年丁卯授戶部江西司主事督都城商税
通州倉儲及内監諸場芻秸事皆劇務良佐夙夜勤勩
力拒請託貴戚僕隸有牟利撓法者輒舉按之庚申丁
外艱闋服癸亥改陜西司甲子都御史閻公仲宇承勅
治宣府大同邊儲謂非才識練習者莫佐其事訪於衆得
良佐名特奏請以從時芻糧闕乏悉力區畫令不煩而
事集歸遷廣東司員外郎正德丙寅進河南司郎中凡
歴四司皆繁甚比為正郎躬領庶務益殫志慮而官長
信任寮佐敬服無少訾議識者皆以遠大期之然愈自刻
厲敦尚儉素食飲衣馬不加於舊既在告猶手削奏犢
矻矻不稍置獨念母老欲圖終飬竟不獲自遂以殁年
四十有二而已銘曰固則執之約鮮失之止或尼之吁
天誰詰之年之嗇矣塗之阨矣維子之克矣家之澤矣
衡山之巍兮椘水之瀰兮生斯葬斯兮嗟兮其全歸兮
封太宜人何母李氏墓誌銘
封太宜人李氏於故刑部郎中何君商臣為元配於今
兵部郎中孟春為母以君主事初命封安人孟春初命
雖不過主事而例從夫貴又以獨存例封今號及見其
子為今官以卒卒五十有八初太宜人歸於何氏年甫
十有九事祖姑鄧安人姑廖宜人備極孝飬喪葬皆如
禮成化辛丑君舉進士太宜人攜二子從至京師弘治
辛亥君錄囚南畿厥考廷彦公致雲南按察司僉事君
遣婦子歸飬於家太宜人事其繼姑李宜人如其先姑
癸丑孟春舉進士旋遭君喪乙卯以母命娶於歐氏丙
辰擢居兵部之職方太宜人就飬於官越三年得疾癸
亥按察公喪孟春以嫡孫承重正德丙寅復任丁卯李
宜人喪再承重歸太宜人手足半痿又弗良於言孟春
意揣色候饑飽寒煖隨事致請太宜人必頷焉盖非公
事不敢離左右嘗考牧三邊數閱月既見則喜見於面
雖在哀疚恒恃以自適己巳湖南多盜鄕民多走徙孟
春奉太宜人野避者一入城者五重貽親憂復奉以北
上比補武選未一月舍館甫定而太宜人疾革時其少
子孟旦及崔氏女皆先夭惟孟春在側云李與何皆郴
州望族太宜人黔江教諭通之女生景泰壬申六月六
日卒於己巳九月十有四日君葬於劉仙嶺太宜人今
葬於何山十里而近從吉卜也女之職大扺婦勞而母
逸太宜人少勤饋爨暨膺禄飬又困於牀褥出則涉舟
車之險殆不能一日安乎其身孟春少劬問學不任家
務既失怙又值母病形影相依倚聲氣相煦嫗慈孝之
懿有人所甚難者比其再至文益竒才氣益充拓方將
自見於用而又抱憂戚以去君子盖深哀之予雅有一
日之長尤知且厚乃為其母銘與其父之銘並傳焉銘
曰郴去京幾萬里一從夫三從子官為家古有是全而
歸更何俟惟母德在堂所葬有銘亦近禮我為文銘再
世以其餘昭内懿生同居死異地魂必之藏在此
大理左寺正趙生訓夫墓誌銘
趙生訓夫既寢疾予往視之生蹙然曰式病劇且歸歸
幸獲終飬惟違遠門下甚恨予憮然感之越數日果上
䟽乞致仕比命下以手書告訣其父且遺囑請予銘初
生介柳中書文範見予未遇時後直内閣為官屬因學
詩文於予久且習與吾子兆先交最稔悼其死手錄其
遺稿以傳兹惡得無情哉生諱式訓夫字也生少聰穎
異凡兒學舉子業尤工楷書從徵仕君宦淮閩間弱冠
將入郡學以父命綜家務始棄舊習徵仕既歸休日服
孝飬徵仕謂之曰國家求賢路廣汝無擇仕且無以我
故自畫生上京師以儒士隸禮部印局需次未至弘治
庚戌尚書耿文恪公廪於官甲寅少師徐文靖公始薦
領書翰事試中書舍人三年乃得真授凡朝廷寶册制
誥詔勅經筵講章榜文試錄多其手出預修大明會典
加正七品禄修玉牒賜銀幣修歴代通鑑纂要亦有賜
歲時所賜酒饌扇袋諸物及御製詩皆郎署所不預嘗
頒孝宗覃恩詔及孝肅太皇太后哀詔於兩畿諸郡閣
直出使前此所未有九載秩滿遷大理左寺正加從五
品禄其視常格亦加一等云生明敏清辯博聞而逹尚
多事遊宦歴覽山川形勝識民情事變使卒業科第决
不至汨没既以藝舉專事書牋益精鑒賞真行篆隸旁
及繪畫芙蓉松菊竹兔之類種種清絶每應制揮寫刻
時立辦遠近購請無虚旬日碑板摹刻後先輝映評隲
品第有指不能多屈尤擅越調酒酣對客撫几歌吟綽
有風致生没後士大夫家殆為絶響予於是盖永歎焉
生生景泰某年某月日卒以正德某年葬於吹臺山竹
臯之南疾革時族戚為治後事集諸鄕宦緘所藏書畫
諸物待其子君澤來畀之君澤亦析其貲以遺幼弟皆
可謂不負者銘曰有穎在囊不探而脱見爾豪拔試爾
硎發持以嚮用孰爾鋒遏匪武斯競乃文之蔚彼崛而
突胡奄而忽維中書君未老而折才孰爾予命孰爾奪
嗟哉趙生飲志而没
明故推誠宣忠翊運武臣特進光禄大夫柱國
慶雲侯贈宣國公諡恭和周公墓誌銘
孝肅貞順康懿光烈輔天成聖太皇太后既崩之五年
為正德戊辰其中弟太保長寧伯彧卒越明年己巳二
月十日伯弟太傅慶雲侯壽亦卒上屢為震悼輟視朝
一日贈長寧為侯諡榮禧贈慶雲為宣國公諡恭和逓
進一等遣禮部官諭祭命有司治葬事焉公姓周氏壽
其諱字永齡世居京之昌平曾祖諱德清祖諱福山皆贈
某官考諱能贈某官諡榮靖妣甄氏贈寧國夫人生女二太
皇太后其次也繼配高氏亦贈寧國夫人實生公公少竒俊
不凡性度詳雅寡言笑讀書通大義天順癸未襲榮靖初
命為錦衣衞副千戶尋進左軍都督府都督僉事成化乙
酉進都督同知丁亥賜誥劵封慶雲伯辛丑進慶雲侯
弘治戊申加太傅盖自爵命以來日益貴盛其所被賜
不可勝紀公禮賢下士雖接幼賤亦假以辭色終太皇
之世不敢恃恩澤為驕縱雖例不治事嘗奉使藩府印
記戰馬皆以勤慎見稱朝請之暇必躬蒞家塾課諸子
書史筆畫未嘗輕出門戶客至刺入非親舊不輕引接
以為常縉紳簮弁之徒或有不識其面者焉然則太皇
蔭覆之仁累朝報本推恩之孝於公見之而膺奉持守
不危不溢以衍於無窮者公之賢亦可謂無負耳矣公
生正統壬戌六月八日壽六十八卒之年三月二十八
日窆於昌平鸞臺山祖墓之次公以治命屬二子奉狀
徵銘銘安可辭哉銘曰霱彼慶雲為瑞於天地有封邑
嘉名應焉鍾靈藴和亦有人瑞寧國之子聖母之弟若
雲從龍自下而升而朝布韋而暮簮纓五爵之二三公之
一一門兩封此實誰匹歴事三朝餘四十年我皇眷之
惟親惟賢榮名寵光越有終始生斯葬斯於帝之里鸞
臺之鄕裕陵是望山環水朝靈氣攸藏穹碑峩空上有
文字公子公孫來者是視
懷麓堂集卷八十八
