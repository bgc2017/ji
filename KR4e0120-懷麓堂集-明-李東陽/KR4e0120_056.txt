懷麓堂集卷五十六
明李東陽撰
詩後稿六
七言律詩
應制啟沃詩十首
欽蒙皇上遣太監載義傳示聖意命臣等各撰詩十首用
寓啟沃臣等聞命驚惕謹擬十題撰成七言律詩各一首
繕寫進呈伏望萬幾之暇俯垂電覧臣等不勝榮幸之至
敬天
理氣流通自古今每從人事識天心災祥有應皆仁愛
日月無私並照臨直以精誠昭上下敢於茫昩託高深
願將敬德祈周命先獻君王兩字箴
法祖
盛代龍飛定兩都分明武烈配文謨極知聖祖憂勤意
盡是邦家久遠圖禮樂萬年周制作山河一統漢規模
焚香敬讀皇明訓如見艱難創業初
勤政
大禹猶聞惜寸隂秪應無逸是良箴晨朝屢省千官奏
昃食頻勞四海心聖世怠荒非過計國風勤儉有遺音
只今苑囿無巡幸敢學詞臣賦上林
務學
自古興亡一鑑如由來治道此權輿遺蹤往跡千年事
長晝深宫兩卷書宸翰有光同象緯講筵無日不唐虞
請看聖學從家教蒙養如今有正儲
任賢
治體分明在一身股肱元首義俱親求才自合資金礪
愛國還須付玉人千載風雲逢聖作一時魚水見情真
臣心欲效慙無力勉為吾皇贊化鈞
納諫
忠言元不為身謀大海真能納衆流始信適情皆佞口
須知逆耳是嘉猷虞廷屢有陳謨拜漢室頻聞下詔求
試看古來青史上直臣明主一時收
節用
君王儉德小民知往代流傳盡可師階土僅存三尺制
露臺真惜百金貲豐凶豈必歸年歲出納惟應付有司
擬效魏徵陳十漸敢忘更化改元時
愛民
圓顱方趾是同胞眼見昇平樂稚髦秪恐顛連非舊業
極憐辛苦盡秋毫東南財力徵輸竭西北軍儲餽餉勞
願向天瓢分一滴徧將恩雨灑蓬蒿
恤刑
民命須關獄重輕我皇於此最畱情真看筆底災祥判
要使人間曲直平法遇變時仍守舊罪當疑處每求生
覆盆恐有幽隂地離照終教仰大明
講武
百年至治擬華勲安不忘危舊所聞周代守成方詰武
漢廷習射本稱文營兵夜静千山月苑馬晴看五色雲
佇看王師清紫塞秋高無復射鵰羣
寄題姜貞菴夀藏
和得司空谷裏詩早從塵世脱天羈紅顔白髮有歸處
山月江風無盡時地下莵裘人未老樹頭華表鶴先知
君看五馬經行路已築漳南太守祠
病起述懷
一病經春似隔年三章請老未歸田極承優詔丁寧語
又拜威顔只尺天夢裏黃扉驚再到局中青簡待重編
惟餘一寸丹心在猶繞紅雲向日邊
夀太宰尹公八十
三朝舊德聳冠裾曾是昂藏一丈夫老眼閱人猶水鑑
壯心憂國更江湖年高合受隣翁拜身健時嗔稚子扶
七十二泉堪釀酒不知能給夀筵無
哭青谿倪太宰先生
握手藤牀肉未寒重來不覺淚汍瀾山川一代英靈盡
人物三朝作養難班史舊編家繼有山公新啟世傳看
平生愛國憂民意仕路誰堪話肺肝
房山山房相墓道中紀事八首
乞得君恩暫撥忙許從西郭看林莊千年丘壠或天意
百里山川真帝鄉地遠有時驚斥堠歲終何處問耕桑
私懷未了憂官事默默無言秪自傷
太行西下水朝東聖代提封一掌中形勝千年今古在
車書四面往來通垂虹影卧長橋日嘯虎聲傳衆壑風
俯仰乾坤雙望眼不知身世是樊籠
歴盡重岡始見山石門高處不容攀塵蹤誤落心期外
舊路遥疑指顧間老樹傲霜猶硉兀斷溪流雪尚潺湲
十年兩度經過地不共遊人一解顔
舊遊長記此山曾又宿慈光寺裏燈吹斷野風猶蒼莽
踏殘岡雪更崚嶒人聲滅盡惟聞鳥民戶凋餘秪見僧
不是行春還問俗宦情離思兩無憑
曉日鳴鐘出寺遲峰巒詰屈路逶迤輕輿傍險頻勞下
健馬乘高不受騎出甕酒當秋熟後隔村雞報午炊時
老親穉子何曾到一句詩成一淚垂
望遠登高數里程雪消風煖愛新晴緣崖健婦如猱捷
荷擔羸僧似鶴輕直以榮枯占地力還從嚮背識山情
前岡恐有牛眠處倦馬臨溪駐復行
下馬西林一瓣香古槐隂裏拜幽堂百年戰伐中興地
兩世恩封異姓王寳劍有光衝夜斗石麟無影卧斜陽
錦衣公子能留客白飯青芻意正長(時憩英國張公先墓)
出城三日兩衝風輿馬歸時日過中地遠極憐僮僕苦
愁多非為路途窮陶松歲晚門誰候謝草春遲夢亦空
病眼不禁雙淚冷自欹烏帽解紗籠
哭傅白會郎中用體齋見慰韻二首
秋來哭子正酸辛恨入通家意更真寄我尚題前月信
惜君猶是後生身江山荏苒年華盡夢寐分明笑語親
因與大蘇談舊事半床風雨兩愁人
登科猶記歲逢辛曾見趨朝畫裏真應與傅巖為後裔
定知何遜是前身文章飾吏誰兼美兄弟論交我最親
月落屋梁秋署冷憶君還似夢中人
東山先生有兩廣之命奉寄一首
聽漏西堂黯不眠憶君如在夜燈前可堪環堵三年病
又上南州萬里船縮手未閒終坐巧踰垣欲避轉愁偏
行藏在我今須識縱不由人也屬天
王古直輓詩次方石韻二首
漫浪乾坤有歲年不知官府更神仙吳山越水重來地
明月清風未了緣五夜詩篇還獨賞(嘗問古直云何以消夜答云夜半時)
(起將自所作舊詩念一念耳)一時諧謔盡堪傳從今脱屣無遺累免
賣蘇家二頃田
自將詩卷祭殘年斷送平生賈浪仙久客耳通南北語
故人心結死生緣(古直聞方石來曰吾事濟矣踰年而卒方石為殯殮葬之)文章豈
必千金價姓字聊應一代傳不用莊名題萬柳(方石欲與之萬)
(柳莊不果)本知滄海是桑田
再哭青溪
海内衣冠失老成夢中精爽尚平生杏園醉後千花擁
柳院歸時一字行舊事蒼黃空過眼暮年幽獨轉傷情
不須更作三同會又聽城西薤露聲(時體齋亦已捐館)
哭體齋傅宗伯先生(是日倪公祖奠畢於傅公會歛)
哭罷青谿又體翁素車匍匐走西東白頭搔盡渾成雪
淚眼啼多不受風翰苑才高經百戰南宫官重說三同
傷心更是江樓鴈各自分飛落照中(體齋已喪弟故云)
再哭體齋疊見慰哭子韻
公來慰我極酸辛我哭公來意更真山斗正懸天下望
簿書長繞病中身(公病殆猶手削奏案)一門和氣芝蘭共四海交
情管鮑親定與青谿重握手九原之下復何人
送吳學士克温之南京
玉堂風月每平分北客南來又送君千里山川非遠别
兩都詞賦舊能文亭邊野興隨修竹江上歸心駐白雲
二十年前曾此夢不勝吟望立斜曛
送羅司業允升之南京
金陵王氣還雙闕璧水文章重六經官好况當初攝篆
(時祭酒缺司業始復設)門高曾憶舊趨庭(允升父嘗為南京助教)烟隨草色
連天遠雨過山光撥眼青多病秪今思藥物擬從新籠
問參苓
卜樹村新莊約方石先生不至次韻四首
浴沂真樂許同尋過眼春光次第深病裏有官虛歲月
老來無夢不山林天教剩地堪容膝我愛清泉好洗心
却恨可人招不至空將短札代長吟
路繞湖堤不費尋野人遥指蓽門深平田水足元通澮
獨樹隂多自作林看竹偶逢曾識主買田先了欲歸心
不知風月還多少消得先生一醉吟
偶從僻地得幽尋門掩疎籬一徑深風定落花還作陣
雨多遺果漸成林百年遊賞浮生夢兩世經營舊主心
更憶老親兼稚子不勝哀思與微吟
老樹盤空過十尋綠隂繁護古亭深村炊幾處日當午
牧笛一聲風滿林逝水如斯真在眼浮雲於我更何心
房山險絶今辭盡贏得西湖漫浪吟
夀祭酒羅先生七十次所寄韻二首
登第同年事憲皇看君射策勝穿楊兩都賦出争傳漢
九老圖成正憶唐舊日才賢多鼓鑄老來神采尚飛揚
也知憂國懷人意不問寒暄問雨暘(來詩云燮調事業須公等卧看南山)
(記雨暘)
十年不見先生面忽枉西江第二詩郢客高詞慚寡和
杜陵新贈怯輕為多收野秫貧堪醉久服山芝老不饑
萬里雲霄三月近報書猶恨鶴飛遲
松窗屠公輓詩
老健全輕玉帶圍餘歡猶及綵衣歸乾坤樂事古來幾
湖海耆英公後稀滿坐芸香留宿雨半窗松影下斜暉
樹頭華表高墳在時有行人指翠微
次李白洲侍郎督復西涯舊業韻二首
面對青峰俯碧流三間矮屋一重樓山高合拄王郎笏
水闊堪容范蠡舟詩客苦曾逢戴笠釣心閒不在垂鈎
舊時風景如重到日日慈恩寺裏遊
招提南畔石橋邊水色山光淨可憐送隠預勞盤谷序
得歸何必洞庭船總多壇樹宜春服不信樓鐘攪夜眠
寄謝汝陽三斗客未妨來作飲中仙
慰東山劉司馬哭子次謝祭酒韻二首
十日朝回不出門兩翁孤坐各黃昏炎風朔雪蕭條過
舊恨新愁次第論問業有詩空鯉退破懷無計且鯨吞
此籌可但輸君恨老眼猶堪對子孫
定省何人夜候門客堂無語一燈昏三生過眼真疑幻
萬事從頭莫更論愁對燕山身獨老恨深雲夢氣須吞
君情似覺全勝義我已無兒况有孫
張尚絅侍郎輓詩
卧病經秋藥裹中入春鄉思太匆匆十年心苦移家地
兩世名成教子功遼海幾時歸去鶴塞書無復寄來鴻
因懷詩酒過從處一夜高情笑語空
弘治癸亥二月四日雨中再代視牲紀事一首
宿靄全消輦路塵遠將天語問犧人郊壇二月稀逢雨
使命三回尚及春龜卜有期先後易駿奔無地往來頻
聖躬已豫思蠲潔願達平安上紫宸
次陳德卿顧士廉喬希大韻三首
兩年春興總相孤百感重來更鬱紆舊事有形歸夢泡
浮生無處問方壺馬猶識路人何在土未成墳草又枯
四海極知同父子不知還似此情無
祗樹林開日正中玉泉澌下水還東十年丘壠瞻依近
百里川原眺望空敢謂并州非客舍極知嬴博有遺風
良辰好景多相似只對愁人便不同
看盡朝暉又夕陽舊時風景更難忘鳥情空解憐山色
草淚猶知泣露光豈謂幽明分骨肉敢將窮達論文章
從今不作江南夢秪合辭官老帝鄉
南屏遷翰林典籍白洲有詩次韻二首
束帛丘園滿路光十年詞苑尚回翔籖題徧檢書千卷
誥草頻揮墨萬行名重豈須還甲第地高何必更巖廊
浮雲過眼真餘事不向官階較短長
幾年淵底愛珠光一日雲端羡鳥翔白雪調應高鳳沼
青袍名已動鵷行交遊有道懷金石薦達無能恥廟廊
同是感時憂國者向來情話夜何長
復畏吾村舊塋志感十首
舊壠蕭條二畆秋眼中無地著松楸比隣價許千金直
老我心餘一念休未愛林居添野意直開神道想靈遊
幽堂手澤依稀在細認蒼苔幾涕流(時於明堂得劵石乃先考手書方向)
(始定)
原頭高冢鬱巃嵸我祖殷勤手自封四世禮宜昭穆序
百年心苦歲時供開雲旋闢墻東地帶雨新移屋後松
說到九泉應一頷願從遺跡想音容
行盡房山復樹村三年岐路幾銷魂山占水卜無時定
鬼護神訶此地存假手經營煩舊主白頭瞻拜有孤孫
西園宰木東原草猶是春風長養恩
白頭遺姊說當年(有鄒氏表姊年七十餘能道葬時事)聽到殘燈各黯然
地許精靈先後合天教骨肉死生全流光老至偏成感
舊事疑多敢浪傳今日重來如夢裏壠頭新樹墓前田
兩年清淚不成乾三尺孤墳欲葬難千載抱孫心敢負
九泉將母意須安情知季札猶懷土義比文公合去官
今日一杯重酹汝可將頑健詫加餐(兒東行道中有詩云報道癡頑今健)
(飯不須傳示教加餐)
五父衢邊淚滿巾舊愁未盡轉成新九原可作真疑夢
三鼎空踰不逮親骨肉竟同歸復地衣冠非是顯揚身
心長夜短清無睡坐久村雞又報晨
今夕何夕宿城西燭影下照茅簷低茶烟颺空月冉冉
竹露灑地風凄淒髮能幾許白且盡心向此時荒欲迷
總為劬勞德未報老來無事不悲悽
舊冢新塋次第成盡將心力付平生經旬命鍤隨高下
半夜推窗看雨晴今日山川增秀麗向時狐兔大縱横
小西門外休回首蔓草殘烟也繫情
愁來不覺淚澘澘枕上詩成鬢已斑信有神交還夢接
爭知地下與人間弔餘宿草人空到望斷孤雲鳥不還
又是雨餘花落後有誰携酒共登山(後四句五月二十九日夢中作覺後)
(續成之時夢見吾兒若不欲聞吾詩者意苦甚盖自是斷不復作矣三十日識)
都城西下石橋東十里川原四面通僧飯午鐘洪慶寺
洞簫凉月静虛宫鄰多雞犬知村近祭有田園及歲豐
兼是白頭歸老地未論丘首得相同
曾司空七十
童丱相隨已白顛看公先到古稀年門臨御苑朝偏近
位重官曹席每專暇日不妨留客醉多情兼喜抱孫眠
華筵緩奏長生曲欲借南風起舜絃
楊給事篪父母夀詩
鄭公鄉里世稱賢陶母家聲衆所傳欵段車輕猶舊路
屠蘇酒熟又新年庭栽桂樹還生子地近桃源不問仙
五色宫袍千歲酒門前須繫省郎船
一舫齋詩二首
十畆青山八九椽卧遊聊以屋為船星槎有路疑秋泛
波浪無聲攪夜眠東海添籌非浪語南華飄瓦亦同篇
也知白髮詩人興不在蘆花淺水邊
木蘭為柱桂為椽陸地從來别有船縱飲直疑騎馬坐
無愁何必對江眠七重漫擬歐公記萬厦還歌杜甫篇
聞道銀河通碧海恩波元自斗牛邊
懷麓堂集卷五十六
