懷麓堂集卷八十五
明李東陽撰
文後稿二十五
誌銘
明故資政大夫南京工部尚書贈太子少保諡
文僖董公墓誌銘
今天子右文圖治每軫念舊學侍從之臣倪文毅傅文
穆二公䘏典特異比董文僖公訃聞命有司祭葬如制
而特贈為太子少保文僖其賜諡也按董氏世居贛之
寕都曾祖諱子平隠于鄉祖諱吉義贈南京禮部右侍郎
考諱時謙累贈翰林院編修右春坊右庶子而加贈如
其祖妣某氏贈淑人妣温氏封太孺人贈宜人加贈亦
如之公諱越字尚矩生五歲失怙為母氏所鞠及弱冠
極力供養以其暇學舉子業補府學生生天順己夘舉
鄉貢試禮部輒不利卒業國監攻苦力學雖敝巾垢服
名隠隠起儕輩間成化己丑進士及第初命為編修乙
未戊戌皆同考禮部時稱得人丁内艱歸用禮襄事舉
先世舊業讓其兄睦處宗䣊不以貴加人人無問疎戚
貴賤皆樂與之親有訟者懷金以請笑而却之亦不怨
也九載考最進侍讀癸卯典京闈鄉試甲辰值東宫講
讀丁未充經筵講官尋以登極恩進右庶子兼侍讀會
朝廷頒朔于朝鮮特命公奉使賜麒麟服以行至則宣
德意正王度餽贈無所受居三日而還乃作賦以紀國
俗他所題詠尤多國人鋟諸梓以傳弘治己酉典試南
畿辛亥修憲宗寔錄成擢太常少卿兼侍講學士壬子
進日講敷奏明暢義歸于正上每為注聽久之賚與尤
數癸丑擢南京禮部右侍郎公博古典習聞夲朝故事
而職務清簡無由自見大夫士議禮者多取決焉三年
考績京師時其子天錫已舉進士留累月乃去拜南京
工部尚書凡上供服器藩王張其暨都城内外土木之
費日旁午不絶公應之綽然有餘平生為文章歌詩典
雅優裕無煩雕琢至是尤不廢著述積所得為圭峰稿
若干卷壬戌七月五日以疾卒詎其生宣德辛亥二月
十六日夀七十有三葬以癸亥某月日其地曰某山之
原娶温氏母族也世有内行子四長天叙賜冠服其次
為天錫又次天糓以蔭為國子生天申縣生生公翛眉
長身骨格清聳雄談徤步老益強力而性行恒固量度
優遠識者謂為夀考之相不意其遽至此然較諸恒筭
所及亦已多矣矧子姓蕃衍其賢且貴若天錫者又克
肖如此哉予與公同在翰林同校國史直講筵相視甚
厚比有哭子之戚公屡致弔慰訃至之後盖由有遺音
焉天錫以治命請予為銘其狀則南京戶部侍郎鄭公
廷綱所著也銘曰謂成之艱久若易然東隅桑榆惟
公有焉謂壽之緜而不其延坦途摧車抑又誰愆
虧盈益謙天道則有栽培傾覆人所自取數或弗值
理則可守其所未竟以遺爾後古有論世匪祿壽為
公則令聞如璋如珪亦有良嗣為裘為箕公無憾哉
公世在兹
明故通議大夫刑部左侍郎張君墓誌銘
刑部左侍郎張君諱錦字尚絅糸出河南太康籍子岷
游于秦安卒于華將葬于秦皆陕地盖張氏居太康已
久自君高祖諱敬仕元為參知政事防禦鄜延在國初
以卒戍故居岷至君為五世君在秦安為縣學生岷為
衛學生其居華以謝病故其歸岷以治命而葬則朝廷
所命有司所治也君舉成化乙酉鄉貢己丑進士試政
刑部見稱為才有冨民坐法當死權貴請貸不得則與
執政者搆君君欲發其姦乃已署山東司主事署員外
郎鞠訊明審錄囚山東平反甚衆署郎中事益精明決
獄無滯因會他司失官金尚書屬君按之疑主吏鞫之
不承遣人紿其家得金示之遂服罪畿郡災君用廷薦
往賑先條奏便利至則平糴勸貸分遣良吏饘丐乞
嫁娶掩骼埋胔游惰者給牛種督之耕築行塘隄千二
百丈以定水患所活不可勝紀有邏校誣棗陽武邑二
縣民為盜皆據理直之方山慶成二王府有大獄奉命
往治遷大理右寺丞再奉命治岷襄二府獄情罪皆協
累遷右少卿憲廟知名鳳陽有重獄特命之往今上即
祚時為都察院右副都御史巡撫宣府直枉除弊兵民
畏服劾罷中官武將之守偹不職者間登陴望見武帥
家假山甚麗怪之其家聞之遂自撤去邊報猝至或欲
請官軍適朝廷遣中使就議公附奏以為不必遣竟亦
無他請立萬全左衞龍門所學置天下武學歲貢額皆
舊所未偹也丁父憂服闋巡撫保定諸府兼督紫荆諸
關未行遷官再勘隂陽府獄有貴臣為都御史秦公紘
所劾贓以萬數怙勢求免公卒正其法丁繼母憂服再
闋方復任未幾遽疾作辭俸不許乃請告特給驛歸且
令病愈有司以聞其為上所簡任如此其卒也特令翰
林為文遣有司即其家祭之公少有異質生窮邊無師
友從釋氏學旋習老子又讀儒書始盡去舊習獨冠儒
冠不避譁笑攻苦力學竟以所得取高第鄉之以儒顯
者自公始其為人敦孝友重廉節早失恃事父甚謹撫
諸弟無間言憫窮赴急或假貸為賑䘏其在官勤政
強幹不為事窘章奏明暢動數千百言久典刑獄尤
精法比而能以寬恕將之服念懇愊每至騐諸夢寐
歷佐臺省前後十五年資望俱積而不及大拜以沒
論者盖深惜之然其所自立亦可謂卓犖不羣者矣
所著有松壑小稿宣政錄張氏宗譜若干卷藏于家
公生于某年月某日卒于某年月日年六十二歲葬
于壬戌某月日其地曰某山之原祖諱文信考諱善皆
贈通議大夫都察院右副都御史祖妣陳氏妣趙氏
皆贈淑人配劉氏封淑人有内助子四潛其長也舉進
士為戶部主事以學業世其家孫一之榘公以予嘗
與試事相視殊厚又遺潛受學于予故潛請予銘狀
則按察副使王應韶所著應韶守岷聞其父老言公
事甚悉予參以舊所知無弗合者悼而為之銘銘曰
經律並用中古已然同功異途兼之實難公階賢科式
司邦臬載參廷平獨秉憲節入躋省地在六卿列情法
並濟羣疑百結游刅其間有用無缺既試之繁亦任之
久為省為臺公所固有而終弗然抑又誰咎少鮮更事
老多怠成此人之恒豈惟彼刑有賢若公孰虧厥盈天
實為之非人弗能人孰不亡公有遺名有論公世盍徵
吾銘
贈太子太保鎮遠侯顧公合葬墓誌銘
公姓顧氏諱玘字文度其先出長沙湘潭元季遷揚之
江都世有宦籍曾祖諱成歴事太祖太宗仁宗三朝累
功至奉天翊衛推誠宣力武臣特進榮禄大夫柱國後
軍都督府右都督鎮遠侯追封夏國公諡武毅祖諱統
普定衞指揮使早卒贈太子太保鎮遠侯考諱興祖嗣
侯鎮貴州入掌右軍都督府事總神機營領南京留務
勲望甚著加贈太子太保嫡母王氏母魯氏皆封太夫
人公生有異質博涉書史尤閑武略每閱古將傳輒感
慨自許期立功萬里外與兄翰相友愛翰當嗣而卒其
子嗣侯又卒公以次宗當嗣又輒卒年四十有二而已
公為人性度謹順服食儉節而喜接士大夫游宴終日
雖費無少恡及鄉黨有急則周之貸弗能償者不責也
人謂其習養素善使仕有官守必能撫䘏士卒得其死
力而竟弗及用以沒至于今惜之配太夫人韓氏濬陽
衞指揮勇之女婉㜻有則既歸公賓禮交至每佐公治
甘脆曲致孝養遇妯娌無間言生子溥及淵以其少孤
嚴示教戒晚總家政内外截截臧獲數百指皆受職聽
令而飲被恩德無弗給者溥既嗣侯始獲以其官贈公
而太夫人封焉比鎮湖廣太夫人寔就禄養每一服一食
必嘆曰此君賜也汝父弗逮吾與汝共饗之汝不可不
圖報稱若是者屢屢言之溥以貴州征蠻功加太子太
保增給歲禄再貤錫命時武臣加保傅無追贈例僅一
再見耳久之溥被召入掌中軍都督府事總十二營兼
督三千營軍務踰年太夫人年六十有五而卒論者謂
太夫人代終裕後克成有家質諸其夫可以無愧而公
之賢于此又可徵已溥以母喪哀上予假一月且賜賻
米布遣官禮諭祭令有司營葬域于是公之墓兆品數
始得如制溥復具疏乞扶柩治葬上以兵戎重務不欲
俾去左右特慰留之而遣其弟洲給驛以行時洲為錦
衣衞千戸其行也亦異數云溥念公葬未有銘兹奉兵
部何員外孟春狀請予銘予以成國朱公輔之故與有
姻連知侯清慎有猷略足稱賢將因獲聞公及夫人之
德稔矣乃并為銘公生某年月日卒某年月日葬于某
月某日太夫人生某年月日卒某年月日某月某日合
葬其地在南京德安門外卷阿之原孫七某某銘曰
顧出貴州内徙南服系分小宗世封大國公躬弗承公
則子公祖有蔭公兄有祀賜弓授鉞曰子斯才公躬弗
逄以貽後來龍章鳳函天子有誥公躬弗沾沒饗其報
亦有母德實嫓實延公澤弗諼沒則有年舊都有原曰
有世墓公歸實全夫夫婦婦公子既貴公孫後蕃公德
有徵其在公門
明故資善大夫禮部尚書贈太子太保諡文穆
傅公墓誌銘
初公以足疾在告上遺醫診視兼賜蔬米羊酒諸物乞
辭印不許請停俸亦不許凡值時節朝賀奏表箋方物
請不署名亦不許久之再乞休致上若曰卿學行端慎
才望著聞方切倚任宜善調挕以副眷懷甚勿固辭比
訃聞上震悼諭所司曰瀚侍朕講學久可特贈太子太
保諡文穆仍遣官加祭給驛護喪治葬事賜寶鏹萬貫
為賻盖聖天子篤念舊學于賢且勞者尤厚近倪文毅
公及公䘏典皆夐出常格倪公之卒天下共慟之而公
復繼踵以沒予與公同年交最厚方與公經紀倪公後
事不謂其遽至此既銘倪公忍不為公銘耶公姓傅氏
瀚其諱也字曰川以府學生舉天順己夘鄉薦登甲申
進士第入翰林為庶吉士成化乙酉丁内外艱歸戊戌
授檢討己丑奉命教内館憲廟見古帖隻字百餘函走
中使令公編次公為韻二律頃刻而就乙未同考禮部
校閱精確得今吏部侍郎王公鏊為省元丙申侍經筵
丁酉秩滿遷修撰戊戌兼司經局校書東宫講讀丙午
秩再滿遷左春坊左諭德兼檢討充講官考順天府鄉
試其解元則今羅編修玘也丁未奉命教庶吉士業以
今上登極恩擢太常寺少卿兼侍講弘治戊申親耕籍
田幸太學皆以職事從太廟祧祫皆預議進直日講儀
度雍雅詞義懇到上每為注聽焉辛亥憲廟實錄成以
纂修功進太常卿兼侍讀學士壬子掌院事乞歸省墓
命馳驛亟還特賜寶鏹銀幣癸丑再教吉士擢禮部右
侍郎時倪公為尚書公寅恭奉職並稱為賢丙辰皇太
子冠諸王婚及郊廟諸祀事多所贊相轉左侍郎請限
度僧道減十七八己未知禮部貢舉嚴為範防中更變
故卒不失正時東宫出閣講學朝廷方慎簡官僚公用
廷薦兼學士掌詹事府事仍值日講適修大明會典統
副統裁官庚申拜尚書掌部事時保定有獻白鴉者公
言祥瑞不當奏斥遣之陕西守臣得玉璽乞頒示天下
公歴考傳記形制篆刻皆不合且言我朝自有璽可傳
萬世無所事此乃寢不行他如修政弭災諸疏剴切不
阿多類此尤勤政務每力疾視事屬纊前一日猶削祠
祭稿心計手畫必求其當乃已盖其性然也傅氏本出
吾長沙之湘潭唐末徙臨江之清江宋南渡再徙新喻
曾祖禕原顯鄉稱為樂全處士祖諱汝器考諱邦本皆
贈通議大夫禮部右侍郎祖妣劉氏妣簡氏皆贈淑人
配李氏繼胡氏並有内行贈封皆淑人子二長元以蔭
補國學生舉順天府鄉貢文行有父風次完以蔭肄中
書舍人孫一選府學生曾孫二公生某月日卒某月日
年六十八歲是年某月某日葬于某山之原李淑人祔
公清眸豐頷神采益發孝誠終慕仲弟曰茂季潮皆所
教育潮繼舉進士累官工部郎中卒于南畿公聞訃驚
蹶足遂增劇李淑人病不置媵妾卒不議繼者數年故
人貧病必加賑䘏死為棺殮歸其喪與人交儀必過厚
值所傾信終身不二聞有善則樂道之其識量弘裕尤
人所不易及者博學強記為詩文峻整有格書法亦遒
美為時所重有體齋集若干卷藏于家其遺事見王吏
部所著狀者不具載銘曰古秩宗職惟清且寅國朝多
賢公哉其人公身不汚中自檢擢非法勿動繩循矩度
峩冠垂紳夙夜在公一事弗終我心忡忡操是三者其
所受職匪公弗戡公弗我克世有負乘率為寇敺公慎
厥居綽乃有餘納忠閑邪公在講幄發潛誅諛公在史
局翰林儲才如古宅俊公其人哉周有攸藴生才實難
其始自天有才弗終抑又誰愆人之存亡惟國攸係我
銘非私以永公世
明故資政大夫南京刑部尚書贈太子少保翟
公墓誌銘
今之三法司各有職洛陽翟公歷兩京為御史為寺丞
為都御史以至尚書徧居而歷試前後三四十年予所
及見指不能數屈可謂賢且勞矣公既卒天子念其勞
遣禮官諭祭工部營葬事特贈為太子少保蓋亦䘏之
加一等云公諱宣字廷瑞成化癸巳為浙江道監察御
史巡禁城及通州倉及濟寧以南河道所至有聲接應
天徽州諸府至寧國廉知有二豪虐燄甚熾有司庇之
莫敢發公事竣且去忽厲聲曰吾若再至倉陳兒不毁
倉評小官不拆船罪且死府縣皆連坐衆相顧駭愕于
是二豪者皆屏跡後復業改行焉改山東道掌道事兼
總諸道奏牘名益起甲辰監吏部會試綜理有法尋擢
南京大理左寺丞詳駁惟允丁未擢都察院右僉都御
史巡撫山西兼督鴈門諸關内輯外捍務勤夙夜逆賊
王良李鉞潜遣人出境搆敵患且作公馳至忻州道阻
賊衆即督官兵擒之或請報捷公慮及無辜執不可以
常奏上降勅奬勵加俸一級邊儲折銀民因輸納多流
徙失業公奏减大半歸者相屬弘治辛亥遷右副都御
史入理院事愼不失體陳䘏刑革弊數條上以其深切
時務多賜採納丙辰進右都御史庚申遷刑部尚書皆
在南京寬嚴中適每斷大獄必審覆未嘗苟决人皆以
長者稱之間疾作具疏乞休上若曰瑄老成練達力精
未衰宜善調攝以副委任後再具未上而卒蓋其履歴
之大者如此公初以經學名累舉得進士為奉化知縣
數年以政績被徵雖公若晩達竟臻顯用公弟瑛舉進
士官至南京大常寺卿贈及二代公獨歉其未伸本報
後以都御史貴贈其祖考妣而下秩顧加重君子稱為
孝而平居承志致養友弟訓子念舊故䘏孤獨諸凡義
舉皆餘事也公先世居鹿邑元季始遷洛陽以醫名者
九世曾祖伯嘗為醫官祖罍國朝永樂間徵至南都因
家焉考諱觀被選為皇太孫伴讀後為太醫院御醫供
奉内局醫不責報有德在人配潘氏封夫人賢而克相
子五鑾銓銳鑑鋹銓繼舉進士為大理右寺副鑒以蔭
為國子生孫五公生某月日卒某月某日葬聚寶門外
某鄉之原予與公同舉天順甲申進士又與瑛舉于鄉
知公度量弘裕蒞事詳愼謙厚不伐壯老如一日稔其
賢遥哭其喪又感銓之踵武繼志力圖不朽其孝亦可
嘉也乃按狀為公銘公著有静菴庭訓藏于家其為
縣民有去思之碑其省墓大夫士有瑞芝連理之詠
傳于時皆不及載乃銘之曰公出中原生帝鄉身長
六尺偉且強壯年角俊千人場分符百里一海邦人
道枳棘棲鸞凰乘驄冠豸何軒揚殿前正笏聲琅
琅手持三尺無低昂坐遣秋殺回春陽出秉憲節巡
藩疆束縛狗鼠驅犬羊北臺南省峩穹蒼星軺霧蓋
隨翺翔聖明在位治具張公輩分曹居廟堂公才恢
廓氣渾龐少淹若負老則償彼造物者非茫茫有弟先
貴子後昌一門四世貤封章高原賜塜兩相望後千百
年此其藏
明故贈通政使司左通政王公合葬墓誌銘
贈通政司使左通政王公封太夫人張氏皆以子敞貴
被錫公之卒也敞方為諸生及舉進士為給事中為參
議皆獲以本官贈父而母以太孺人進封太宜人凡五
品封者四品制不封敞援近制乞移其所得誥于是公
贈今官階至中憲大夫而太恭人封焉公權厝久敞既
貴乃葬于東山崇禮鄉之原暨而太恭人以壽終朝廷
遣官諭祭恩禮加重敞將歸合葬念公銘表未備請并
為銘以納諸幽蓋公卒十有七年而後克葬又十有六
年而後克合其緩也若有所待云公諱忠字以誠陜之
西安人也祖諱國祥考諱寧洪武初徙居南京占籍錦
衣衞公少習經史大義尤工楷法素孝友父喪終慕奉
母甚謹性好施值隣族貧者或傾嚢給之公極意承順
略無靳色母安其養年至八十有七而卒兄疾革公問
所欲曰吾生不能給汝今且死敢以兒女望汝乎公泣
曰吾兄之子猶子也某不敢負後撫其子政及二女皆
為婚嫁有二姊一嫁于林氏家中衰衣食殯殮皆其手
出一嫁葉氏早寡并育其子于家戚黨俞教諭春有遺
孤亦留為娶婦一門三姓同㸑而居人以為難公性本
嚴毅不苟合而厚倫尚義乃如此初事舉業奪于家政
則以付敞曰汝為我成之忽遘疾卒時成化己丑閏二
月二十三日年五十有二而已娶袁氏甫期而卒繼娶
于張是為太恭人夙閑禮度奉姑外不敢與姒齒居恒
以儉勤佐家公甚賴之公卒二甥者皆去太恭人獨專
閫政慈勤撫下老不自佚少子敔早逝教敞尤切敞自
有禄秩迎養京邸十有餘年太恭人每夜五鼓輒起使
入朝與二三隣嫗談笑為樂比其婿葉森為京衞武學
訓導歲時燕會於婿婦女舉觴稱壽太恭人年益高而
動履裕怡然若居其鄉大夫士登堂而拜者相與談羡
至為歌詩頌之年八十有三而卒是為弘治壬戌年四
月二十有七日其葬以某月某日孫二某某嗚呼王氏
再世失怙而母皆老壽以成其子之賢至是尤顯然其
培植之厚儀型之正於公之德不亦益可騐哉敞之舉
于鄉予實典試事見其居官雅飾而有文其奉母婉㜻
非公事未嘗去左右嘉其孝銘不復辭狀出翰林學士
王公德輝德輝敞同年進士稔聞内教又稱康修撰海
之先與有世契海就試必寓其家館糓慰藉曲被恩意
其道母之德尤詳并據以銘乃為之銘曰有封若堂隆
外虛中繼封君之藏合窆其旁載飾以崇繼太恭人之
光揚名亢宗越有令子身所委祉庶其在是維恭人之
教繼君之志生養死葬子職是敦死贈生封維天子之
恩維大史有銘君與恭人其永存
南京國子監監丞贈翰林院編修文林郎濮君
墓誌銘
君姓濮氏諱琰字延方其先居太平當塗之王濮村蓋
與王氏並望故其稱云爾世業醫曾祖貞祖觀皆供事
大醫院考鏞正統間被召進藥有奇騐後歴秀吉二王
府良醫致仕歸君生有異質知孝義良醫公謂之曰醫
非通儒書弗精矧醫利物有限而儒之用不窮成吾志
者必汝也乃以家政屬長子琳遣君就學君兩藝並進
尤䆳經術甫弱冠聲動都邑累試京闈弗利成化癸夘
始得舉再上禮部中乙科丁未授曹州學正條教精密
士經指授得科第者視昔加多弘治丙辰九載考最陟
萊州府學教授如在曹州自己酉至戊午歴典福建山
西浙江河南鄉試事凡所校閱人無異議用薦擢國子
監助教檢身率物雖生徒贄物亦屏弗納祭酒謝方石
先生而下雅重之壬戌擢南京國子監監丞既至旬日
疽發背遽卒十月十有一日也年五十有九子韶為翰
林院編修値霈令得推恩時君在官例不封至是韶以
封請朝廷贈君如其官階文林郎而君不及見矣君配
鄒氏常德府學訓導某之女子韶以解元舉進士為庶
吉士擢今官次䪧孫一訓戊午之詔令巡撫巡按官薦
天下學識有才行者予之京秩顧又弗薦薦者皆僅得
國學而止論者謂奉行之未至以為憾君再遷地雖遠
職稍加重若可以少信前出者而不獲一試以没又將
誰咎乎然君之教成其子之名而卒饗其貴其後尚未
可量固在兹哉韶奔喪歸卜以癸夘某月某日葬君于
某山之原奉顧編修士廉狀介吾甥貢士崔傑請予銘
予亦舊嘗識君乃為作銘銘曰觀教人者必于其子匪
弗能遠教所攸始言有易教以弗率故苟其率之奚必
外傅吁嗟濮君是子是父身弗自取于子斯畀子報父
德行業是似吁嗟濮君是父是子君名弗衰君教在
此
明故福建布政司使左布政使李公墓誌銘
公姓李氏諱琮字義方其先處之景寧人也祖諱信籍
錦衣衞校尉考諱貴授官為百戸公生京師天順壬午
年舉鄉貢甲申登進士第成化丙戌授南京吏部主事
丁亥署郎中丁酉改南京刑部壬寅擢知平陽府庚戌
擢湖廣布政司左參議癸丑擢山西按察使戊午擢福
建左布政使辛酉閏七月十九日卒于官年六十其子
扶柩歸癸丑三月十七日葬于都城東茨渠之原其配
封宜人石氏先葬至是乃克合石生一子欽側室吕氏
生三子鉉鉞鈺公為人簡默易恬無疾言遽色事繼母
以孝聞居官勤愼在吏部已習律法在刑部有丘司務
者坐贓當罷孫千戸坐殺人當死廉其枉皆辨出之在
山西斷决尤多在福建値歲饑極力拯救民甚安之其
在平陽饑甚人相食計口發粟多所全活城中乏水公
引洪洞水入城以省汲費又溉田數千頃垣曲盜作聚
一千餘人拒殺官兵勢甚熾衆議欲進勦公告于都御
史葉公淇曰民苦饑耳請撫之乃携從者五六人冐雪
以往賊迎見曰是李府尊也遂下山羅拜擁入寨中公
召其酋六十餘人諭以利害皆感泣聽命事遂定比去
民涕下不忍釋至繪其像事之在湖廣施州夷殺其土
官因作亂公調兵五千擣之擒賊之首三十還所擄男
婦二千人追所掠印五顆朝廷錄其功賜綵幣楮鏹者
再此二事尤勇决奇偉出常恒遠甚而公退讓不伐人
鮮克知之故資序累滯凡四十年而僅至牧伯竟不入
朝遽以没即是以觀則卑官僻地之在天下者雖有奇
功異績孰從知之亦孰能舉而用之顧可勝嘆哉公葬
既卜監察御史費君鎧淵父也為狀公行公弟禮部主
事璋暨欽請予銘予既哭公于位乃為銘而先序其事
于其奇者特詳焉銘曰賓于鄉策于廷我與子同名敭
于外居于中子名弗我同少為刑官老為藩侯維其政
之優生而榮行死而全歸維孝其無虧生于斯邦葬于
斯原維予文其永無刊
岳孺人周氏墓誌銘
我外舅蒙泉岳翁有二室周孺人者後翁三十三年年
七十三而卒是惟弘治癸亥二月二十五日翁無子宋
夫人子亦久逝孺人嘗生一子曰祖授五歲而天二女
一適監察御史李經夫婦皆早世一適尚寶司卿李㺹
孺人常依其女以居起居出入更相為命越三十餘年
病且篤翁從子坪迓之歸㺹留弗釋坪遣其子梁日再
至孺人幡然曰歸葬于家禮也乃強舁蓋至家一日而
屬纊時伯姒陸孺人年九十哭之甚哀曰周氏有孝行
不可使遂冺吾見士大夫家女婦死則有銘盍圖之于
是坪及&KR0008;奉状請于予予于岳事聞之稔矣自吾妻
之亡惟孺人母子在感念今昔為之愴然以悲初翁
為翰林編修孺人實歸于岳以佐宋夫人饋事翁自翰
内閣為權勢所搆謫甘肅宋夫人以法從戍太夫人又
老且病孺人與陸孺人侍湯藥親為扶掖頃刻不離側
雖穢器亦手自浣拭紉績盡廢身無完衣太夫人感之
病且革口授遺教數百言大半皆孺人事令其孫婿庶
吉士王璒書之以貽翁翁延母德所謂哭訃關内受遺
柩前者也嗟夫婦人之德視所從而能化斯可以為善
汎觀博訪固不難乎其人翁之盛德大節著在天下無
容議矣予見孺人㢲語和色如恐傷人宋夫人晩歲同
寡每引而與並席禮均兄弟亦必有感之深者故家風
範宛然在目而人事之凋落乃爾悲夫翁墓在順天之
漷縣其地曰岳家窪宋夫人已合葬今孺人亦祔是歲
三月十八日窆焉銘曰蒙岳之封有名無窮維千萬年
孺人其永從之
懷麓堂集卷八十五
