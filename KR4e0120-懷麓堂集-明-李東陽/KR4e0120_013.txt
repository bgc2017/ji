懷麓堂集卷十三
明李東陽撰
詩藁十三
七言律詩
幽懷四首
雨深門巷半蒼苔十日幽懷鬱未開剛道官閒忙又錯
偶教身健病還來酒杯尚藉驅除力詩債慙非應答才
猶有舊堂堪繫馬水邊鷗鷺莫驚猜
坐看幽意滿青苔雨徑烟扉濕不開藥裹半封塵未掃
棋聲欲定鳥還來為園每課山僮業弄筆先憐稚子才
我瘦不緣詩思苦騷人相見勿頻猜
牆根老樹碧生苔門捲疎簾一半開巖影乍晴雲欲散
雷聲忽動雨還來長堤隔水疑無路瘦馬衝泥念不才
朝往暮歸緣底事秪須形影自相猜
懶携行杖踏莓苔寂寂殘樽對雨開開口秪應心獨語
閉門休問客誰來幽居有道堪藏拙巧宦逢時亦自才
試問白頭冠蓋地幾人相見絶嫌猜
林屋養高(王編脩濟之乃翁以光化知縣家居受封濟之歸省分題得此以所居洞)
(庭山有林屋洞天之勝故云)
隠君新拜此系泥牋許住東南一洞天老去折腰羞作縣
醉中因酒得稱仙門高剰有栽槐地年好多收賣橘錢
為報五湖風月道秋來須載彩衣船
送黃汝脩舉人還太平(文選郎中世顯之子)
京國趨庭見少年别來風度已凝然亦知梗槩非流俗
未論簪纓有世傳坐上好書消歲月江南歸夢繞山川
桃溪太守今前輩長在春風几杖前
題敷五菊屏
先生深臥菊花叢曲几圍屏杳窕通本為紅塵辭俗眼
豈因多病怯秋風交情盡付炎凉外身計聊憑吏隠中
相過不嫌憔悴質秪應風味與君同
用沈仲律提學韻奉邀一首
行囊又掛佛堂燈可是緣詩尚愛僧江上踏泥三日屢
城南衝雪兩人曾别來事與流年異病起吾慙飽飯能
西望草堂三百步敝鞍羸馬到須登
夜坐有懷仲律
草堂寒日下虚簷露白風清此夜兼坐榻有塵僧為掃
客囊無計歲將淹詩成骨與山爭瘦老去心將玉比廉
還似鶴林蕭散地未容巾屨學陶潛
再次燈字韻
布袍書卷擁寒燈興味蕭條頗似僧愛酒獨從醒處得
戒詩惟有病來曾幽棲借屋山人許再拜升堂稚子能
好是五湖烟水地幾時舟檝渺然登
用韻贈林蒙菴和仲律(時蒙菴以車駕郎中謝病將歸漳州)
病來三月不窺簷老去心應吏隠兼萬里江湖甘獨往
一官書簿苦相淹還尋陋巷貧中樂解使貪夫去後廉
獨立乾坤雙道眼靜看魚鳥到飛潛
與仲律飲鳴治宅用原博韻
偶陪驄馬遊三日復到城南意惘然山色見如逢舊友
菊花開不厭殘年幽居地接東陵近愛客心知北海賢
猶識舊堂曾下榻隔樓風雨賦詩眠
飲士常新居和席上聯句韻
寂寞官曹似隠居清風時動一床書花應旋種欄將滿
客不頻來席尚虛詩好忽驚傳錦字酒狂真欲換金魚
多情愧有東鄰卜已辦城西欵段車
送程克勤諭德歸省尚書
楊脩家世本公卿庾信文章自老成館閣盡推良史筆
君王親記講官名金函玉扆丁寧詔去馬歸舟日夜程
却倚三台看北斗鯉庭鸞掖正含情
戊戌冬至節初赴朝天宮習儀(翰林舊不習儀是歲有新旨學)
(士而下俱令依常參官習儀)
朝天宮闕路逶迤帝遣儒臣下赤墀禮重叔孫綿蕝地
恩同文德押班時五更清漏聞雞早十里紅塵恨馬遲
館局幸多閒歲月敢言筋力是吾私
寄莊孔暘二首
買斷溪南十頃烟還家無復夢朝天身如元亮歸田日
詩似東坡過嶺年蓬島謫來仙骨在釣臺高處客星懸
十年未洗江塵耳誰聽清風石上絃
背郭誅茅草蓋堂邊江種柳樹為牆舟中夢醒聞春雨
樓上詩成坐夕陽南紀壯遊餘歲月北扉遺草舊封章
清時例有逃名客見說嚴陵本姓莊
韓貫道黃門見示雪中遊泥鰍寺詩和韻一首
宛轉新詩出袖間宦情幽事總予關山迎舊路如相約
雪到今年始放慳地僻不妨禪客夢歲豐先動野人顔
空慙突兀東齋坐如聽車聲帶月還
齋居和世賞編修韻
半夜開門雪滿坡清吟無奈玉人何人間路與紅塵隔
天上春隨翠輦過靈吹下時神語寂瓊樓高處曉寒多
笙簫本是虞廷樂不為秋風起棹歌
文明黃門携大廟東宮郊祀慶成諸作見過和
韻一首
織翠華箋共到門袖中烟霧尚氤氲龍筵地與天顔近
鶴駕班隨輦路分禮重圜丘春載覩歌成清廟夜還聞
鳳池雨露雖同沐似隔蓬山一片雲
次韻原博新廬有作
卜築堂高迥出曹牖風牀雨睡能牢鴟夷不語聊相伴
褦襶多情豈見撓迂叟樂應須水竹醉翁心不在山醪
萬間廣厦君當見似說蒼生屬望勞
若虛餽匏瓜仍叠前韻奉謝
野意相看總不賒園匏雖大亦稱瓜青叢摘罷烟仍濕
翠籠擎來日半斜吟有舊題成左劵酌無清酒愧西家
郎曹興味清如此絶勝春風諫議茶
曰川餽無花果答絲瓜之贈叠前韻
翠籠珍果望還賒報我眞應愧木瓜采掇恐沾秋徑濕
傳看不覺夜燈斜飽知實德非虛語脱盡浮華是大家
異物清詩兩竒絶渴心何必建溪茶
楊武選輓詩(楊名仕偉文敏公之孫謫台州通判卒于途其妻建安朱氏遣使乞)
(詩)
十載長安夢未醒離堂風雨思冥冥書隨洛下舟中犬
身逐台南水上萍衛國精靈應寂寞郭家池館半凋零
寡妻稚子銜哀意誰作張圓死後銘
大雨次柳邦用韻二首
雨聲吹送滿城秋委地頽雲濕欲流環堵不藏原憲病
窮途誤作阮生愁燒殘官燭晨猶暗落盡庭花晩更幽
此夜兒童如見月直應狂喘似吳牛
風伯何時許放慳雨師今日不辭頑虛疑九道乾坤合
坐遣雙籠日月閒滿地瓜田惟足水幾家茅屋尚依山
官曹况切懷人意一夜清詩強破顔
士常得男叠前韻奉賀
慶協充閭事不賒嘉期先報及時瓜門深賀客車應滿
喜極題書字半斜周雅祝辭新故事李膺名姓舊通家
東樓若許吟詩到聯盡軒轅石鼎茶
饋瓜楊維二編修以桃見答叠前韻
手種丹桃歲月賒感君投我勝投瓜來疑度索山城遠
去恐天台石磴斜已託神仙棲壽域敢教兒輩惱鄰家
餐餘便有通靈意不待盧仝七盌茶
饋瓜曾文甫編修以冬瓜見答叠前韻
晚花秋蔓野堂賒不道冬園别有瓜未遣階苔封徑合
肯緣籬竹掛簷斜後時豈敢為君惜多子還應勝我家
預報明年湯餅會嘉期須及雨前茶
若虛夜饋瓶棗叠前韻
異代神仙事不賒如瓶丹棗勝如瓜多情饋客詩兼遠
急脚携筐步半斜内苑不勞方朔射西鄰還切少陵家
白頭正有分甘興先向高堂一薦茶
汝賢饋西瓜及㯽榔叠前韻
漢使西還道路賒至今中國有靈瓜香浮碧水清先透
片逐鸞刀巧更斜飽德未忘蒙正饐為園翻愧老樊家
因君解取南閩俗更說㯽榔可代茶
九月八日與謝于喬諸公遊朝天宫有作
細草蒼苔石路重偶從西郭問仙蹤亭如逋叟長留鶴
徑似陶潛但有松塵世百年能幾見洞門今夜不須封
謝家屐齒應無恙擬上蓬山第一峰
是日和王世賞韻
厭見秋城捲暮沙還回仙路出西華清憐竹笋宜供飯
醉插松枝且當花閣苑烟霞非昨夢蘭亭山水似君家
新詩未穩還催就紙背横書字盡斜
和馮佩之韻
百尺樓臺四面同烟霞深鎖洞門中虛窗地迥猶含日
破帽情多不受風萬里碧雲秋興遠一番凉雨夜愁空
秪應今度來差早明日花開定滿叢
和謝于喬韻
疲驂舊路不勞牽十載重遊意惘然丹竈藥成雞已化
石牆陰冷鹿猶眠仙蹤下與塵埃隔野色西來島嶼連
不似玄都易搖落秋來還有看花天
九日遊慈恩寺叠前韻
偶從農父問田塍又向禪家話葛藤久宦北南俱是客
頻來賓主更誰僧行憐馬上尋詩慣坐憶湖邊見月曾
到此暫抛塵土累敢言清世獨無能
九日和王世賞韻
石門惟許白雲留我亦何心戀此遊竹裏行厨烟未午
水邊蕭寺葉先秋行貪覓句忘吹帽醉去登高不上樓
詩景滿前誰會得野僧多是遠公流
九日和謝于喬韻
鶴翻風樹曉猶狂頗似任翻臥竹房石底片雲猶宿潤
竹間殘雨尚餘凉桔橰亭古荒秋草鐘鼓樓高送夕陽
猶有丹丘餘興在坐來今昨兩相忘
和李若虛韻
芋區瓜圃地相聯仄徑多從斷岸邊鄰曲望疑沽酒市
兒時憶上打魚船年華未改先驚暮風景重來不及前
更說農家少生事一番秋水没湖田
和屠元勳韻
杖屨城南得得來寺門今日許重開溪流過雨蘋生岸
林影翻風竹映杯我醉不辭桑落酒僧高長住貝多臺
吟風賞月當年事莫作三生石上猜
題徐氏含暉堂
家住層峯叠浪中水光山色動簾櫳紅塵地少多逢石
畫棟雲輕不受風陶徑菊松今古在米船書畫往來通
濯纓誰和滄浪曲我亦無心謝此翁
再遊慈恩寺留僧瑢畫卷
軟沙幽草接芳洲舊路重來問石頭名似曲江題後到
身如房琯夢中遊山迎傑閣層層見水繞長橋曲曲流
吾祖汝師俱寂寞相逢茶話坐消憂
韓都憲公雍輓詩
早騎驄馬出烏臺萬里風雲亦壯哉嶺海威名天下重
廟廊謀箕古人才寧知晩節終泉石豈料英䰟閟草萊
京國少年思識面楚歌聲斷使人哀
諸生有作紅葉詩者愛其末句戲為補之
碧樹凋餘老更紅強將顔色慰飄蓬濃霜未著愁先醉
返照初回望欲空唐苑情多何足問吳江句好更誰工
晩來蟻穴無歸路應恨蕭蕭匝地風
醉楊妃菊次韻亨父
誰采繁花席上題偶將名姓託唐妃日烘花萼醺時面
雨換華清浴後衣隔坐似邀秦國語揮毫未放謫仙歸
欲從顔色窺生相已落詩家第二機
後園種菊經月忽見數花用亨父韻并呈城東
賞菊諸君子
幽花種得偶相忘步轉南簷却背堂但有芳心寧擇地
更無佳客亦宜觴登臨憶負重陽雨採掇愁沾昨夜霜
滿袖餘香試披拂晩來風力正悠揚
蘇人織蒲為茵二片置牀倚間藉背及足甚宜
冬寒凌季行以書見惠道經敷五太史輒為所
留聊作小詩報季行并柬敷五
輕蒲一簇軟如花巧織重鋪意未華吟處迥宜孤背倚
坐來温愛兩趺加未沾南國佳人惠已落東瀧野叟家
幸有題封三十字慇懃留向手中誇
冬日對菊用陳玉汝韻
搖落霜空萬木飛一枝無奈賞心微未成老圃應須學
若在南山便合歸人道秋香非昨夜天留晩色共斜暉
陶翁可是忘機者猶自含情待白衣
與王世賞重遊朝天宫是日病臥待諸公不至
石徑苔深步屧空菊花開遍去年叢重遊誤落秋風後
舊事都消夜雨中已覺地偏非世界却憐身病是樊籠
諸公只隔瀛洲路未遣丹丘鶴夢通
和世賞韻
偶陪寒日坐空庭飯有胡麻藥有苓霜菊多情留暮色
風禽無語墮疎翎階前藉草衣全濕石上題詩酒盡醒
莫笑山公歸太早秪緣多病想幽扄
楊應寧母安人受封詩
老去逢恩不自知半生勤儉鬢成絲家如夫子長存日
身似郎君未貴時拜憶登堂晨賀早醉沾開閣夜歸遲
百年桑梓瞻依地一度生辰一獻詩
送韓貫道湖廣參議提督武當諸宮觀
神仙官府意何如親見分符上紫虛山擁帝宮三十六
地屯兵衛五千餘人言才大難為用我愛官閒好讀書
臨别與君堪一博肯將青紱換緋魚
謝邵地官汝學餽陶鼎次韻
感君攜贈出南裝别路相看似故鄉詩客品題新定價
野人摶埴舊傳方茅柴火底春風軟骨董羹中滋味長
秋去冬來幾寒暖且將麤糲送年光
汝學席上賦陶鼎叠前韻
山家形製樸無裝伴我頽然入醉鄉人境最宜林下一
丈筵何羨食前方不辭地僻江湖遠却愛官貧歲月長
幾見雪堂明夜火擬從東壁借餘光
王仁輔見和雪後西華聯句用韻答之
磴雲梯雪迥分層玉殿琱闌次第登敢向内園誇壯麗
似聞南客想炎蒸淡交情在貧應識白戰才高老定能
蛺蝶飛來誰解道當時獨有呂翁曾
再次王仁輔雪後韻
雪堂高聳玉樓層驢背寒多不奈登夜飲略教杯有酒
晨炊誰問甑無蒸長安病臥袁郎老野寺吟行賈島能
應恐出門無覓處沙頭記取屐痕曾
再次仁輔韻
曉風殘雪上階層謝朓樓頭客未登紙帳不知寒日出
硯池初覺暖雲蒸關心遠道妻孥隔作伴空齋杖屨能
斗酒綈袍吾欠此贈君空有笑言曾
分題得孔林送張廷芳廵按山東
孔林喬木蔽高空岱嶽西來泗水通萬古山川神陟降
百王封秩禮尊崇詩書世豈坑焚後俯仰吾猶覆載中
却羨東廵張侍御得先瞻拜仰遺風
徐用濟秋官和雪詩次前韻并柬仁輔
雪風吹透褐衣層望盡高臺不可登滿地茶烟猶帶濕
幾家藜火尚餘蒸江湖意氣山人老詞賦風流漢署能
塵土滿胷消不得瓊琚欲報兩無曾
再次陶鼎韻答用濟諸君
重爐高蓋擁層裝規製居然自一鄉豪客休嫌下箸處
仙家不用辟寒方味兼小市盤餐别坐共嚴城漏水長
却有好詩如拱璧摶工何意敢爭光
仁輔屢和雪韻而方石不至再用前韻督之(是時)
(仁輔館于方石官舍)
雪裏幽懷百感層相逢聊復話年登帳中綠酒香應醉
鑱底黃精濕未蒸王子扁舟無興到謝家新句有人能
詩壇定與屏風隔夢裏高歌達未曾
李世賢侍講一産二子用瓜祝韻賀之
同官同姓跡非賒異事還應協我瓜池鳳水深相對浴
海桃枝重不勝斜緜緜周雅詩人頌衮衮徐卿積善家
留取秋菹薦春酒向來真愛一甌茶(向饋瓜世賢答云謹當醃漬為菹以)
(俟他日湯餅之會今不敢以薦茶也)
再和仁輔韻(是日雪將再作)
雲擁高城雪意層蒼天欲問恐難登山家未報來牟足
海國還聞瘴癘蒸勝事園林誰合閙豐年歌頌我猶能
王郎更趿何門履十二街頭遍已曾
方石堅臥累日忽與仁輔聯句見答始悟其為
合從計賦此挑之
門掩高坡最上層(方石所居名高坡巷)徑深泥滑苦難登歌殘白
雪無餘調夢醒黃粱第幾蒸季子合從元有計亞夫堅
臥豈無能何當再接星堂戰頭上同雲黑未曾
仁輔以詩見欵復用前韻并柬方石
雪裏降城百二層素車今日愧君登力勍豈謂心能怯
顔赭空驚汗欲蒸謀楚似聞王翦老禦秦猶有謝安能
無端又作衝寒戰袖手惟應巧匠曾
雪再作再叠前韻聊用自詠
睡起空階薄霰層高堂片雪已先登鄭橋路隔新風景
馬館寒空舊燠蒸(馬融嘗在史館燠蒸如坐甑思隂山層冰)清物秪餘陶鼎
在晩交惟有竹君能孤吟寂寞無人和時問門前客到
曾
次韻答時雍
誰是乖崖一字師須將得失寸心知君才絶我寧論倍
世事於人大忌隨是玉也須懷卞氏有金休把鑄鍾期
十年道義相看地猶落殘葩與剰枝
次韻答若虛
雪外樓高碧瓦層江南江北望中登寒愁夜壘軍聲亂
暖憶春湖水氣蒸酣飲縱教豪客醉凍吟輸却腐儒能
西堂杏酪清堪比獨坐懷人此意曾
立春後一日席上次若虚韻
地近彤樓御氣邊苑花宮柳意先傳三冬閏月留餘日
兩度春風共一年庭淺恨無投轄井酒窮須辦典衣錢
瓦杯陶鼎能留客未愧烹肥與擊鮮
再用韻促諸秋官和章
雪堂開卷坐分層自掃西階待客登盟在豈應寒似水
心煩長使熱如蒸驅車路熟朝停慣刻燭才多夜坐能
獨有東鄰老同姓為予談笑解圍曾
讀楊尚寶叔簡漷縣懷蒙泉岳翁詩有感次韻
門戶凋餘秪弟兄憶公於此最傷情囊空始信生前計
棺蓋從他世上評古墓回車誰腹痛遺文在篋我心驚
(楊時語及家集)符臺老友今頭白幾向荒村問縣名
賀周原已得男再用瓜祝韻(原已匏庵外甥)
宜男嘉祝未云賒吉兆今符第幾瓜西海又傳桃實大
東樓初記斗杓斜桓郎未必無佳客王氏從來有外家
聞說賀筵多異品尚方新賜小團茶
題王允達中書所藏宋仲珩草書卷後
蘿山令子華川裔前後清朝兩舍人幾世通家同骨肉
數行遺墨在風塵典刑尚及吾非晩文獻猶存子未貧
江水舊多元祐鬼恐驚風浪出通津
徐用和御史墓山八韻
金山埋玉
金山四面擁佳城玉樹埋時不復榮靈氣百年還造化
巖巒千古閟光精名同郭璞江心墓恨比何充地下情
欲採生芻無處奠亂沙衰草正縱横
玉屏耀金
玉屏開日耀金精下見扶桑海色明綵翠搖空光不定
丹青照眼畫難成羊郎晚可移床對王子朝宜拄笏行
猶有舊題詩在壁十年風雨綠苔生
岡鳳翔雲
岡頭晴翠拂雲開幻作丹山鸑鷟胎五色宛從天上降
一靈真向藪中來盛時川嶽皆為瑞奕代文章可比才
應是思鄉還感舊可能重上鳳凰臺
璧池浸月
古墓前頭月一池璧紋浮動不成漪半空影落秋毫見
午夜光生老蚌知犀火不勞温嶠照錦袍誰賦謫仙詩
舊遊回首傷心地乂是烟愁雨暝時
筆架明星
筆架山形竒且牢上與列宿如相遭光華照地夜初白
蒼翠插空秋正高大年登樓手可摘杜甫上天詩更豪
鄉人翹首望山斗我亦念之心孔勞
冠峯湛露
危峯高聳似峩冠草樹蒙蘢露未乾袍笏儘消狂客拜
風塵不受世人彈羽幢朝嶽雲中降鼇首當空海上看
下有白頭未死地石門空枕夜臺寒
圭田秋穫
臺府官清只俸錢十年祭有大夫田人閒耒耜秋風裏
路遶桑麻夕照邊見說承家須主祀况聞憂國願豐年
平泉花樹真何物猶辱先人戒子篇
茅屋時思
報德難忘寸草私多愁長廢蓼莪詩也知春雨秋霜意
猶似晨興夜寢時種得松楸成古墓採將蘋藻薦新祠
欲憑此恨東歸海江水無情去不知
懷麓堂集卷十三
