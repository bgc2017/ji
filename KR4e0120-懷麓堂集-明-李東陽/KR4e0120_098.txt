懷麓堂集卷九十八
明李東陽撰
文續稿八
哭子錄
哭兆先次體齋傅先生韻
少日生兒極苦辛生時成幻死時真光隂倏爾過雙眼
形影孑然只一身秋榜定誇攀桂手暮歸愁對倚門親
哀歌不用存遺稿祇恐他年累故人
次韻答方石謝先生
生平在乙怕逢辛此語荒唐却近真江海縦然能比恨
乾坤空大不容身文章自與箕裘别骨肉誰兼道義親
欲抱此情那向說先生原是虎傷人
再次體齋先生哭兆先韻
飛凰别後有新雛五色文章衆所無八翼門高還自折
九原聲斷不容呼揮毫對客才空俊躡屐登山興已孤
檢點舊書三萬卷百年辛苦為誰圖
竹几藤床一病身向来魂夢已成真浮名在世飜為累
造物何心也妬人買地南邦空習隱望雲東岳苦思親
不應又作吞聲别老淚無多不沾巾
因兆先病中韻答方石體齋二先生
兩日愁多白盡頭誰教骨肉轉成仇哀歌激切長侵夜
弱質凋零可待秋覽勝獨廻東郡馬憶歸空買洞庭舟
不知死訣非生别猶悔當年誤遠遊
雪裏商山半白頭豈知山與雪為仇詩腸思苦難禁夜
病骨寒多不耐秋九陌風花空匹馬五湖烟月自扁舟
文章不藉雲霄力剛得江山助遠遊
圭峯董司空寄扇兆先欲焚之柩前以代掛劍
且侑以詩因感其義次韻奉答
空江落木夜紛紛遠道書来正憶君白髮有情憐顧况
青雲無路歎劉蕡交期聚散三生隔世事盈虧兩字分
聞道藥籠無棄物願從殘稿拾遺文
一握清風萬里來故人遥在鳳凰臺多情欲共香魂語
什襲猶煩老手開竹淚有斑和露滴燎烟無力被風迴
不知地下還知否地下如知亦可哀
和王古直哭兆先韻二首
漫道人琴一夜亡哀絃誰寫故人章才如卞玉元名楚
命比童烏不姓揚華表城頭真浪語干將地下有龍光
畫圖指點趨庭事恨殺多情杜古狂(杜堇愳别號古狂嘗為兆先作領菴圖)
極知世事如春夢不信人生有晝遊今日眼看埋玉樹
當年心許撞烟樓空勞掛劍來吳季翻悔藏書似鄴侯
多少西湖湖上水一時和淚共東流
次陳都御史韻八首
夜臺聞哭聲哭遠聲漸邇誰知握手悲翻甚倒衣喜痛
定兩無言燈前黯相視我時餌湯藥僵臥方擁被憶别
亦須臾神交豈疑似笑談勞記憶意態極摹擬共期魚
龍化未愛鸞和峙朅來經月病愁緒結不理慰藉有深
辭通家二三士哀歌感今昔高誼一生死死者恐弗聞
生者猶在此忘情固非義情劇乃為累有淚欲成河東
流浩無涘
其二
向時科舉業有戒在歌詩寧圖目前捷秘彼胸中竒遺
文不多得往事何能追幸當英俊場猶得親驅馳雖非
盡精力庶以輸情私今我忽觸目讀之但嗟咨一讀廢
宵眠再讀忘晨炊三讀輟掩卷起立向階墀平生趨庭
事所得僅如斯他日蓼莪篇誰當歌父兮
其三
振衣思崇岡濯纓受清沚渠生不出戸有興諒非邇如
聞解吾意直欲遠城市歸與志不遂輾轉勞夢寐買田
復卜居此計方未已渠在我不歸渠亡我安恃為官累
妻孥世路紛皆是渠雖未知道臭味頗予似登高忽不
見望遠如有俟猶恨獨歸遲青山負雙履
其四
文章若山斗跬步勞攀躋道德若漁獵終焉費筌蹄長
塗不易至志士恨每齎吾子獨何為超然出羣迷如居
百物市貴不數象犀如觀大海津怪不駭鯨鯢傷哉不
復見永矣含悲悽
其五
交情若市易世路如棋枰空歌伐木篇幽谷無丁丁吾
兒託英俊意氣千鈞輕心當斷金石興豈躭杯觥父行
友鄭莊長者過陳平文成衆所貴名在汝不爭賢哉西
臺彦重此骨肉情譬如喬松枝下有葛藟縈脉脉青雲
外誰當和友聲
其六
幽人甘固窮達者不諱死物理多偏頗吾生有涯涘喪
明亦真情顧為達者訾誰哉能不憂矯枉非具美俯仰
天地間何獨無父子角觪與豚犬往往不相似吾才豈
足多吾家合遺祉未論骨肉親嗟嗟失佳士
其七
蒙翁喪四子豈復為人父盛年氣飛揚永路身齟齬於
我得外孫代為詩書主終焉亦凋謝我與翁為伍人言
孫似翁文字足繩武鬱如千尋柏嘉種出新甫未登廊
廟用先罹釡斤苦痛爾不翁如我心酸欲剖
其八
傍架檢我書就床理我琴書殘有遺香琴斷無餘音傷
哉歲月邁默坐整我衿萬事勿復道繁憂劇難任塵帙
汚我目哀緒傷人心心目兩無用不知盲與喑
次顔士廉編修韻六首
青陽忽改歲白日慘不光生死復幾時幽明渺相望哭
聲徹九地矯顧遍八荒閉門讀哀誄卷帙動盈箱勞君
贈襚情念之徒徬徨
其二
閒雲不作雨死水無生萍嗟嗟薄命人未壯目已瞑榮
華能幾何奄忽成凋零至意渠獨領嗚哀我親聆耿如
黃城燈初心尚晶熒念之不能忘水天終吾齡
其三
念彼平生交切磋多箴言如君合師交相視猶弟昆居
然入室久艾蕭化蘭蓀植弱以為強磨光發其昏一朝
遽淪落此意將誰論
其四
文章各異尚得失動相齬學古者猶然豈獨論藝舉當
其得意時感激中自許自渠淪没後慵復事毫楮擲筆
罷哀吟空堂正風雨
其五
塞翁既馬失臧穀俱羊亡有子不及成無者同惋傷死
生亦大事父子乃天綱誰將蓼荼毒置我甘脆腸魂氣
無不之遺體先歸藏他日治田時歸來但茫茫
其六
短衣立長松我夢忽見之平生舊恩愛宛爾不復疑形
骸獨委棄魂魄相因依勸君勿說夢使我聽欲癡夢者
有覺時死者無還期死生亦夢覺高論何崔嵬因君復
深悟千秋竟同歸
次韻答海釣二首
秋風一夜起關城哀調驚傳耳為傾四海交游誰骨肉
兩家父子盡平生來鴻去鴈年年事白日青燈字字情
猶記綵衣趨侍日幾回當客誤呼名
少日才華滿帝城衣冠四座一時傾去來今事總成夢
一十七年空此生老有箕裘誰繼業病中骨肉轉傷神
不知精力緣愁減猶向深山問藥名
李白洲侍郎屠元勳都憲有詩弔兆先次韻奉答
空懷樽酒試論文今日高軒又過君燕市價高誰更問
楚招聲斷不堪聞搆成舊屋驚風雨種得新松恨斧斤
自古人才何敢預祗將科第惜劉蕡
次錢與謙修撰韻(兆先嘗從學與謙)
有口莫問天天道長悠悠有石莫填海海水何時收閉
門掩青鏡無言搔白頭靜觀得物理定勝非人謀書香
既有亭懷麓亦有樓平生堂搆心付此土一抔憶當童
丱歲經史實研求方期成豹變竟抱龍蛇羞往事勿復
陳兹生遽長休空來束芻弔永負擔簦遊
次韻答邵國賢提學五首
話别存亡異論交父子真書來剛慰我讀罷轉愁人世
事經雙眼宗祊在一身他年重握手相對各沾巾
其二
累月君聞訃經年我得書傳疑終作信凝望總成虚歲
月呻吟裏江山涕淚餘閉門無弔客愁坐廢冠裾
其三
節改成新歲吾衰更老親遠書煩故舊哀調起比鄰駐
馬瞻雲日聽雞問寢晨此情抛未却時復上心頻
其四
擬學全家隱常為出世談壯心猶夙昔歸計失東南誼
重思鄰卜情多勝館驂江湖空滿地無處着茅菴
其五
遂有他年卜真成觸事悲藏書餘舊篋封竹剰空枝白
髮三千縷愁心十二時悲歌聊當哭何意復吟詩
次何員外子元韻二首
舊業銷沉筆硯中半生何但坐詩窮假山石減峯全瘦
落葉聲稀樹已空豈謂形神非夢幻浪誇頭角自兒童
淵明貴子君休笑我已無心效此翁
東野詩從死後昌祗今誰在復誰亡人間夢筆非無兆
地下修文信有郎牛斗幾時衝劍氣簡編何日繼書香
閉門只合蕭然坐十日愁多雨正滂
又一首
回首黃粱是夢中直從斑白記兒童兒童過盡還斑白
獨立蕭蕭樹底風
次王主事叔武韻五首
回風捲飛花愁緒紛欲起白雪無餘聲青雲有遺止客
來強銜杯客去空覆簋春寒衣袂薄夜久燈焰死從師
思問道歸妺期在此意氣夙徒勤終焉竟安恃承歡與
服養𤨏𤨏焉足紀往者已復非來者寧可俟
其二
隙地苦無多書齋不盈丈向非通家客誰與散幽况憐
渠隔光景老我稀半行愁看假山雪宛在危峯上憶觀
聫句時此興何由忘誰將悶懷鬱轉使悲歌放兀坐比
書空咄咄成悲愴
其三
輟君思友篇聽我哭子詩君情固未已我恨猶多遺皇
天不祚善降禍良亦竒省躬或自致暗室空獨知三遷
不出都生長竟于斯斯干有嘉詠遂作終身悲
其四
都來一寸心中有九回腸腸中何所有萬恨復千傷迨
歲若偪仄逢春亦徬徨漢儒有遺女僅可補書亡尹侯
有令子空使履晨霜古今本殊科事變亦靡常渠生詎
非壽已勝同兒殤
其五
多君義斷金顧我心匪石每聆慰藉詞日夕無厭射苦
調少懽悰明珠疑暗擲秋憐丹桂凋閔憶黃楊色磨礱
漸光彩長養空羽翮平生愉惋容儼若親几席朅來蹉
跎計尚未成窀穸所嗟身淪没安用名輝籍
次石檢討邦彦韻三首
中歲意不適衰病相侵陵還思後生人命薄如春冰閒
居讀古賦援筆寫大鵬趨庭比授簡巾襲累數層因懷
江海興勇欲辭罛罾兹謀竟落寞斷墨空殘藤開緘見
渠名益使痛恨增擁爐夜不寐坐待朝陽升
其二
荒郊有蔓草大道無幽蘭蹄&KR0008;有停潦長江無回湍渠
生亦得地都市非林巒半生長養心付此指一彈痛定
忽復痛仰天但長嘆每逢故舊人宛作骨肉看感物泣
楚玉傷時詠齊紈悲哉勿重道老淚空成瀾
其三
庭梧葉盡脫慘澹落日黃鳳雛忽飛去哀調鳴孤凰左
盤右辟抑復揚宛若戱綵在我傍視之不見轉茫昧燭
影坐炤如人長愁多夜深不得睡強起傍戸立欲僵蠨
蛸掛壁塵滿床床頭古劍無精光開緘檢書書在簏哭
聲應山山為瀑噫氣長噓衡岳雲淚痕徧洒湘江竹東
南地缺天西傾人生安得長豪英古今成敗類如此我
獨痛恨何時平由來生死同朝夕轉使歡娱成悼惜方
將一髮擁千鈞空教二子埋雙璧每嗟杜牧難開口欲
種淵明五株柳斷送年光豈在多依棲世路那能久暫
時自遣還自哀冷風似覺魂歸來誰當為築歸來臺無
人解和白雲調有士不酬黃金杯石郎石郎惟子可語
此君看宿草生蒼苔
懷麓堂集卷九十八
