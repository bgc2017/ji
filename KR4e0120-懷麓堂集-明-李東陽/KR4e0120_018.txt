懷麓堂集卷十八
明李東陽撰
詩稿十八
七言律詩
癸丑春闈試畢次韻知舉倪侍郎先生二首
公道如天望眼開片雲無地著羣猜千鈞用盡能辭力
萬木掄餘始見材枕為聽更寒自警門因看月夜頻推
虛慚淺薄持衡地十度懸科五度來
夜燈人靜不成眠親聽王襃頌得賢聖代文章真盛矣
少時情興轉翻然麟凰徧藪元多瑞奎壁分宮亦並躔
南省東堂嘉話裏幾人同事復同年
陸貢士筌以伯兄冶齋學士校藝春闈避不入
試將歸常州詩以送之
杏園花夢晚相迷又向東風駐馬蹄冶外有金元自躍
竹邊多鳳且分棲春光逐路生新草江水隨潮入舊溪
得失漫須看目睫天留名姓榜前題
祈雨齋居
日日風霾夜夜隂小堂何地豁幽襟花遲别苑春全盡
井渴空缾水更深玉署幾驚欹枕夢赤霄徒有望霓心
桑林禱罷仍翹首宵旰勤勞恐未禁
送進士歸省
眼見宮袍换錦衣偶從文字託光輝宵辭禁漏銅龍盡
曉散朝行白鷺稀千里馳驅才始見一生温飽志全非
定須不學長安孟秪向春風得意歸
寄莊定山
六峯東面一江横此老逃名竟得名山屋到秋驚雨破
野舟經日任潮生消愁物已杯中辦得意詩還枕上成
三十年前携手地寺門斜月晚鐘聲
寄吉安顧太守天錫(天錫嘗為族祖希蘧先生修永新墓且刻遺集)
百年交誼此何勤骨肉誰教異姓分郡有殘編存故老
野多荒草認空墳山頭迥立千年表峽口寒封十丈雲
從此思君應不忘更披新刻見遺文
送楊志仁憲副之山東
歇馬長安坐曉涼憶君曾接舊鵷行北來宮殿千門月
東去關山滿路霜柳氏家傳唐訓法班生世有漢文章
竹林花徑經年别應向春宵夢玉堂
送馬員外金謫判廬江
春明門外報離筵忽為題詩意惘然暑去清風剛拂面
雨來新水欲勝船誰將白璧横官道信有黃楊厄閏年
從此思親兼戀闕定依南斗望中天
送同年汪憲使希顔之貴州(汪嘗以希蘧府君遺墨見遺)
憲節東來日未曛使軺西去復離羣佳期不負秋城雨
别思先停晚樹雲月裏虧盈天自定世間夷險路平分
故家遺墨勞珍贈愧乏千金可報君
次韻送李天瑞二首
莫問潮陽路幾千兩州山水鎮相連重來京國無知者
卻望江湖更渺然賈傅少能為世計後山貧不受人憐
雲霄剩有回翔地北鴈南鴻又一年
兩疏金門一月餘使&KR0724;重檢舊圖書亦知廊廟心仍在
奈有山林癖未除戒酒不從花底醉愛舟多在水中居
禁林風雪懷人夜已覺輕寒薄綺疏
送薛吉士給養病
十五年中兩校文多才頻見出人羣金門漏永平明入
玉署書聲半夜聞别夢幾回欹枕月歸心一片渡江雲
須知館閣儲賢地可見詞章是策勲
雪夜追次坡翁韻四首
物華隨地歛穠纖始識玄冥號令嚴祗樹未春花作雨
觧池初夜水生塩粧疑淡掃時窺鏡舞恨低飛不過簷
漫向蒼生占喜色凍愁先到兩眉尖
放朝聲裡散晨鴉閒取詩題賦雪車陸海平翻千頃浪
江梅亂落滿城花幾人標格如江令何處交情有戴家
不盡高樓看爽氣擬尋樵跡認山义
賦形隨意極毫纖白戰壇空未解嚴過眼幻疑看石髓
入茶清不讓羹塩紅塵舊夢迷香陌白屋新愁擁破簷
卻望五門天上峙登高無路擬城尖
凍雲飛盡北臺鴉曾辱東坡小駐車潁水聚星他夜戰
玉堂微霰幾回花孤吟信可成詩案險句争傳出道家
絶勝江南無雪地斜陽空立路三义
正月四日受郊戒復陪廟享是日飲福受胙皆
免
曉聽綸音出殿東午陪親祀入神宫齋期已先庚三日
輦路遥清巽二風禮異冠裳隨地改望高宗廟與天通
恭聞飲福新停觶精意同歸陟降中
郊祀賜文綺有述
金吾衛士夜催朝門外承恩賜錦袍裁就巧隨宮漏盡
拜時紅近朵雲高須知左右齋明地不負東南貢篚勞
經幄史臣頻荷寵駿奔今日愧重遭
正月七日郊壇分獻得山川
山川羣祀一壇分複道東來萬燎熏盡有精靈禆海嶽
豈無功澤比風雲禮當人日天須應制出今王古亦聞
從此八方歸禹奠願將微意託餘芬
送侍讀學士曾士美之南京
薦章頻見出文淵重上春風建業船官好舊銜加兩字
書成新史又三年西江使客多鄉信北院移文秪俸錢
莫道鳳樓閒老手要看詞賦滿山川
屠都憲朝宗宅柬諸同席(屠所居予舊屋也)
諸曹冠蓋簇成雲上席叨承禮不羣舊屋有知應笑我
高堂多慶已慙君太牢胙美頒時薦南曲聲高醉後聞
橋梓一門春色裡栢臺餘蔭許同分
屏風燈青谿先生席上作
真于剪刻露天機暗處生明識者稀春步轉迷絲作障
夜遊翻訝錦為衣曾聞雲母分班坐頗記金蓮出殿歸
同是玉堂年少客晚從東壁借餘輝
戴松厓亞卿席上觀屏風燈用青谿宅韻
丹青組織不同機製出方燈樣轉稀熾炭煖回雕玉地
繡雲暗動紫烟衣嬌兒解事憐春賞醉客多情惜夜歸
莫向東曹誇步障有人持錦鬪光輝
上元後十日會冶齋觀梅值雪限韻二首
有約移尊玉署東小梅疎雪賞心同輕颺晚色還隨袖
淺著春寒未滿叢娛客漫須琴有調催詩卻笑雨無功
休論臘日三回白且勝元宵萬點紅
片雪斜飄别院東此花風致偶能同飛從貝闕三千丈
占慣春風第一叢剪刻似經詞客賦栽培多荷主人功
相逢欲鬪空明色正對金杯臘酒紅
篁墩先生奉命同教吉士有詩見貽次韻奉答
詞林盛事久相仍師席逢君喜不勝文望斗高人正仰
誨言珍重我先承清班白玉墀頭地舊業青藜杖裡燈
同是感恩思效日直從鄉榜記賓興(篁墩同壬午秋試)
次丹山屠都憲韻
煖風晴雪散瑶天又向朝回宴集賢碧樹春隂高比蓋
玉堂冰溜大于椽規程永樂千年制(庶吉士之選前甲申最盛)衣鉢
文安兩派傳(予拔選時保齋劉先生奉命領教賞敷其所舉士也)剛道陽春無和
者丹山山上有詩仙
再用韻自述二首
列宿光分共一天姓名先後託羣賢清風重檢書千卷
舊業曾占屋數椽聖代渥恩慚我負詞林故事許人傳
欲將勤苦酬清逸又被官曹說地仙
中年進學似登天轉覺文章畏後賢悔送隙光飛過鳥
記栽堂樹小如椽科場次第門生出教旨丁寧閣老傳
眼底功名非實地任誇千佛與羣仙
送許吉士天錫養病
一點文星傍紫微士林方此佇光輝工詩不為唐科選
卧病非同漢令歸舊友愛聽談玉署老親驚見著朝衣
文場講席周旋地道義重來幸不違
體齋先生夀六十
傍人不信已稱翁祗愛朱顔點碧瞳一紀夀高先過我
六曹名重幾如公賓筵酒熟春初半使節山回日正中
莫訝多情頻致祝老來向止說三同(予嘗有三同詩贈)
中元送篁墩先生謁陵
暫辭經幄下山郵獨愧官曹有去留天上羣仙歸袖領
月中諸帝相神遊雲深輦路蒼崖合風落離宮錦樹秋
試問未安新學舍舊名曾護碧紗不
寄答李白洲憲長(聞其體肥過昔數倍)
海北天南氣鬱蒸置身如在玉壺冰壯心不分緣詩瘦
老手兼誇作吏能買地墝墟山有業寄書寥廓鴈無憑
多情省樹休勞問歲月空慚雨露仍
送王德潤參政還河南(其子崇文亦予禮部所舉士)
星朝初下紫微垣不為多情豈贈言兩世科名看放榜
一時冠蓋送歸藩庭前槐老隂重合江上棠成樹已繁
還向耆民宣聖德萬人扶杖繞行軒
送盛郎中洪歸省崑山
省郎飛步躡仙梯駟馬門高綽楔低春煖舊山多玉種
歲寒芳樹有鸞棲封章一一題名字歸夢時時繞路蹊
今日聖恩教暫去望君長傍五雲西
天津八景
拱北遙岑
百尺高樓拱帝廷北山秋望入空冥太行西帶城烟碧
碣石東連海樹青吟客放懷朝拄笏使遊翹首夜占星
監司正屬埋輪地一夜朝天夢幾醒
鎮東晴旭
五夜城頭聽早雞海東紅日上雲梯飛烏曉颭朱簾影
舞燕晴翻畫棟泥千里帆檣天遠近萬家村市屋高低
客來不用愁風雨無數風光入品題
安西烟樹
安西門外碧參差綠樹層烟曉更宜縹緲不知天盡處
霏微疑是雨來時林間暝色聞鐘杳野外寒光見日遲
睡起鈎簾看午霽一川花鳥正離離
淀南和風
層軒南向坐薰風極目平疇遠近同萬里黃雲吹不斷
一天翠浪卷還空阜財正藉驅煩力飽士新成偃武功
殿閣微涼天上句擬將餘興續坡翁
吳粳萬艘
長江西上接天津萬艦吳粳入貢新漕卒嘯風前後應
篙師乘月往來頻千年國計須民力百里山靈護水神
秸銍古來先甸服萬方無處不尭仁
天驥連營
危闌一曲俯平川萬驥聯營下九天沙地雨肥青苜蓿
日華晴散錦連錢使宛枉作開邊計歸華真傳定鼎年
白髮奚官無一事太平天子罷遊畋
百步平潮
海門晴雪浸金鼇日道沾來湧暗濤望極遠空知岸闊
卧欹殘夢覺船高遥疑夢澤相吞吐不似胥江枉怒號
時有海舟随下上往來沙口不辭勞
海門夜月
海門東望極空明月裏山河影乍晴萬里滄波天一色
數聲靈籟夜三更水精宮閟魚龍冷白玉城高鸛鶴輕
不用扁舟泛寥廓且看竒絶盡平生
七言排律
徐州新洪詩(有序)
洪舊名百步洪水峻石險自古為然工部郭昇
騰霄鑿石平岸厥功告成請以是詩刻之石
山根忽斷水横來誰見當時禹鑿開此地獨當南北險
濟川多難古今哀叢叢怒石迎船起拍拍驚濤打岸回
䌫卒不眠愁上下篙師無力正摧頽千年鬼斧遺天巧
百里山靈伏禍胎已仗中朝天子命兼煩東省使君才
沙沉鐵鎖蛟龍避電轉雷車晝夜催直到中流無齟齬
却看高浪失崔嵬寒泉出甃人爭引垂柳邊河手自栽
賈客不須虞覆溺暍夫終免卧蒿萊岩收傅築功難繼
海著秦驅事可猜莫置豐碑芳草處恐教文字没蒼苔
送梁廷美黃門之陜西參政
秦中天府舊金湯聖代提封寄一方西去地連沙漠盡
北來城帶海山長分符望重諸侯伯參政官煩給舍郎
關塞五年三出將閭閻多事屢經荒隨車少婦勞牽輓
失穴殘胡尚陸梁共倚訏謀裨社稷早聞憂國有封章
芝蘭莫遣蒙蕭艾貔虎終教制犬羊充國屯田長在漢
士安租調總歸唐朝廷拔擢君何沗朋軰交遊我未忘
離别此時無限意酒酣分手脱絲韁
與時用陪士常話别聯句翌日士常見和因叠
前韻
客去蕭然卧北忩興來誰復倒餘缸鐘聲坐覺催寒漏
燈影長憐伴夜釭徐榻正懸懷舊侶郢詞初變憶新腔
憂時每念丹心獨抗世寕教白眼雙敢謂文章非沗竊
未看民俗盡敦龐名場有紲身仍繫宦海無風浪亦撞
交重雷陳真不減才非元白已全降孤藤幸託千年樹
一葦終期萬里江望裏停雲心脉脉曲中流水恨淙淙
還家莫歎關山隔聞說絃歌似魯邦
再叠前韻送士常
亂葉回颷坐打忩幾時清話擁寒釭歸期好趁殘冬雪
離思先縈昨夜缸鄉樹影稀遥辨色胡笳聲斷不聞腔
重岡路折羊腸九尺紙書回雁足雙南望關山真設險
北來風土舊含龐詞爭趙穎錐全脱氣壓增門斗易撞
人傑有靈君不沗交遊無用我先降秋風騕褭將辭市
春水芙蓉正憶江西壁可容窺末照東流從此識歸淙
千金學得屠龍技未遣青袍滯一邦
寄題松江曹封君屏山别業(刑部員外郎時中之父)
江上山圍碧玉屏九峯深處一峯青風低桂子香垂屋
水足桃花浪擁汀謝傅園中開别墅司空谷裡見新銘
(曹嘗自作夀藏)蘭橈力短歌仍緩鶴氅寒多酒易醒月滿舊遊
隨夜燭日高幽夢繞晨扄行時載藥非因市靜裏占蓍
或有靈月旦里評勞衮鉞春秋鄉燕仰儀刑傳家剰有
樊侯漆教子親將伏氏經名自中朝天子命身為南極
老人星山中吏隱從來别不似揚雄舊草亭
無塵舫
瀟灑城西屋數椽端居長在木蘭船東華塵土翻疑夢
南國江湖别有天燈火對床懷夜泊巖巒欹枕憶朝眠
囊空剰有圖書載地僻都忘里巷連明月在庭知浪靜
遠山移坐覺風偏行隨樹影如開䌫坐扣闌干却代舷
歐老再逢須作記李膺如到合登仙吳橋宛對霜中宿
剡水真從雪後還聖世已無浮海念高情誰和濯纓篇
萬間廣厦何由見見說君才好濟川
題青巖隱居記後(青巖者王文忠公子充讀書之所也公為翰林待制死事)
(雲南後若干年其曾孫汶舉進士持青巖圖視予公所為記義門鄭長史楷所書公伯子)
(綬之詩與仲子紳之文皆在焉)
青巖西面接嶙峋聞道先生舊隱淪二水夾流通澗谷
兩山高起隔風塵唐川地古猶稱越(唐有華川縣廢公始號華川)元
世兵餘合避秦(公隱在至正年)墅似羊曇非乞舅(記云依外家傅氏而居)
居緣孟母不求隣長懷龍卧歌梁父豈學羊裘老富春
書詔早傳行在所(天兵至婺公首以徵見)衣冠生及太平辰紀言
右史親沾命(公嘗為起居注)仗節南荒竟委身白髮鄭公鄉里
在青氊王氏子孫貧家聲六代科名出國典先朝諡法
新(公諡在正統間)今日醉鄉還有記當時嵩嶽豈無神曾披汗
竹開金匱擬束生芻弔玉人遺像雅篇俱在眼斗山瞻
望敢辭頻
城塘書屋為邵吏部日昭作
陽羡峰高荆水深草堂風物靜蕭森層軒不礙浮雲色
曲徑遥通野岸潯自引溪泉教作澗旋移隣竹看成林
憐花肯信兒童折愛樹時防鹿豕侵身在儘餘容膝地
囊空頻散買書金門無俗客城中駕坐有清風石上琴
仰止高山誰獨步跫然空谷有餘音卦探羲氏隂陽畫
詩和尭夫首尾吟臺省正逢推轂日江湖空憶挂帆心
王郎舊業今何有十載庭槐滿地隂
黎滄隱觀趣樓
龍峰峰下俯江流上有元龍百尺樓叠嶂遠從巴樹擁
巨濤平蹙楚天浮芳村花柳春風遍晚歲桑麻暮雨收
汀鳥下時雲片片渚鱗行處水悠悠樵歌出徑遥通谷
釣舸廻溪却繫洲或有幽人來問字更無豪客為停舟
陶園未涉先成趣蘇酒多藏不待謀逹士豈知名教樂
大官終有廟廊憂百年天地容吾老千里江山憶此遊
忽省故園迷處所鑑湖東畔瀼西頭
鏡川楊先生宅賞蓮得蕖字
不駕城東欵叚車偶來池上看芙蕖盈盈素質秋波外
濯濯紅香夜雨餘照影宮粧新入鏡遡風仙步欲凌虛
誰言畫手工能貌自笑酡顔醉不如二女江頭裙染茜
六郎天上錦為裾耻將脂粉同傾國却有文章為起予
太華峯高唐客詠若耶溪近越人居身閒與世論清濁
心在隨時作卷舒幾日物華驚又變百年情賞幸相於
留連不覺詩成晚起向金蓮燭下書
雪和佩之韻上元後一日
天風吹雪下鼇山天上仙郎白玉顔雲母屏風春卷幔
水精宮闕夜開關光疑素月鴉初動路繞層空鶴乍還
冰溜墮簷真欲滴風花滿樹若為攀詩才絶妙君堪比
酒價從高我未慳淨掃柴門無好客草堂幽處不勝閒
雪不止叠前韻
漫將春雪比冰山日薄風稀漸改顔怯勢已銷紅獸炭
欣貧猶擁舊柴關無情竟作凌空去作態猶能拂袖還
積淖有時妨䟦涉乘危何力任躋攀人情自覺多時厭
世事長于好處慳莫怪雲師大驅逐向來贏得一冬閒
長至祀陵紀行
九重霜露重三時盛代官曹有令儀南陸正回羲馭晷
北軺仍遣漢陵祠身辭左掖爐烟裏路出西郊野水湄
已少游塵輕撲面更無飛雪亂侵肌居民小市多新集
勝國荒城秪斷基耕罷疲牛驅再作蹶餘羸馬墜還騎
徧觀禾圃知秋熟稍憩茅簷覺午移别苑場空猶苜蓿
孤村樹老自棠梨因過古渡傷心切為送停雲駐足遲
歲晚萍蹤懷故侶境偏芹館赴幽期詞林舊邸經年在
諫議高名後世遺莫厭車&KR1019;頻去住載看堂構幾興衰
松風入夢長驚枕槐月窺人直到帷絳帳廣文停夜酌
白頭老將具晨炊傳教騶隸齊廻節逢著樵夫屢問岐
高歴翠微時縹緲俯穿青逕轉逶迤千尋紫殿琉瓈合
百尺銀橋螮蝀危暗昩敢忘蘧瑗禮寂寥深感杜陵悲
神宮久閟仙遊跡御製親題聖德碑龍脉蜿蜒岡勢繞
獸形猙猛石工竒山腰列雉圍成郭巖竇諸泉滙作池
廬宿坐殘紅榾柮屐登梯盡碧參差中官啟戶鳴金磬
都尉升階奠玉巵林迥側聞豺兕靜天低下闞斗星垂
光遥爟火依稀見氣隱葭灰次第吹虎拜憶從三舞蹈
駿奔甘效獨驅馳行囊競與歸途急旅榻真於睡思宜
霽景忽開雙倦眼閒情或上兩顰眉黃樓作賦思携客
紫塞論兵念守夷珠刹富填捐施主土墻貧擁負暄兒
香濃蟻甕聊供醉寒近貂裘竟不知每愧謀猷禆獻納
僅將筋力付娱嬉朝趋未報鳬飛信庭覲先陳鯉退詩
二紀兹行今十度春寒風物合分誰
送董生天錫還寧都
瀟灑詞垣玉樹風夜堂烟暑坐來空未論聳壑過房相
且賞清談似阿戎别苑芳苕鳴翡翠舊巢歸鳳識梧桐
庭趨正在聞詩後雲望翻於駐馬中少日方言諳薊北
去時鄉夢隔湖東衡廬地遠千峯接章貢城分二水通
故老見須驚丱弁大人去尚憶羆熊摽梅實在星垂戶
林桂花開月滿宮報得泥金非浪語奪回幖錦是竒功
通家屢辱常相拜先為題詩賀若翁
懷麓堂集卷十八
