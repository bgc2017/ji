懷麓堂集卷九十三
明李東陽撰
文續稿三
北上錄
校文睪即事呈洗馬羅先生明仲
同下天墀奉玉音南畿多士正如林升沉敢謂皆由命
俯仰終教不愧心望入劍樓秋氣遠力窮珠海夜濤深
明明天意君應識萬里晴空無片雲
揭曉後次韻答何穆之王德潤二侍御并京尹
魯公懋功
藝苑名書次第開懽聲動地逐人來烏臺御史能持法
京兆賢侯本愛才已見王畿多秀士不須文體見新裁
極知君命如山重親向虞廷拜往哉
鹿鳴宴有作
花覆紅顔酒半酡秋風來聽鹿鳴歌萬年宫闕興王地
一代文章貢士科淺薄敢將身作鑑聖朝眞用禮為羅
秪應前後青雲路同在清朝白玉坡
重謁孝陵有述
龍虎諸山會車書萬國同星躔環斗極王氣繞江東地
湧神宫出橋分御水通丹爐晨隠霧石馬夜嘶風日月
無私照乾坤仰聖功十年瞻望地雲樹欝葱葱
南京六部都察院通政司大理寺翰林院國子
監太常寺尚寶司鴻臚寺諸公會宴于禮部有
述呈翰林院諸寅老
北闕皇華載寵榮南都賓禮重公卿三年賢俊登庸日
一代臣僚燕饗情已荷吾宗為地主(時李公立之為禮部侍郎)兼勞
長者避門生(太常少卿劉公予座主是日避不至)詞林故事從來重薄劣
猶煩齒姓名
過太常楊公垣西草堂次韻明仲
關西門館閉芳池過盡紅塵總不知君住正當山好處
我來剛及雁歸時藜床稳可供殘夢草閣清宜檢舊詩
不用鵝群留坐客主人瀟洒似羲之
與諸秋官登鷄鳴寺睡起作
獨向亂山深處宿不勝空翠濕人衣幽堂習靜看僧定
高閣憑虚見鳥飛夢裏行蹤來更去醉中風景是還非
歌聲緩逐鳴珂散又送凉颷竹外歸
登五顯廟瑞芝亭
五雲祠下衆山低三秀庭前望欲迷鬼斧鑿空通鳥道
魯戈揮日駐雲梯青廻細澗潺湲合碧繞高城睥睨齊
三日壯遊心未倦城南風物尚能題
南會諸友餞别承恩寺席上作
挑盡文場五夜燈一身幽事屢相仍松根地僻藏孤寺
山色年多閱幾僧却恨扁舟歸去早誤疑雙屐到來曾
殷勤記取同遊處醉裏啣杯别未能
與何王二侍御登報恩寺塔絶頂
塞鴻飛盡渺雲濤古塔來登興正豪極目乾坤萬餘里
俯身江海一秋毫中台地接銀河近南國山連紫氣高
年比舊遊今更壯徧梯雲路不知勞
登雨花臺
層樓望盡復高臺畫裏金陵面面開山色遠從城上見
江流如在霧中來將歸漸近登高節欲賦慙非對客才
却倚南山看北斗漢槎天上幾時廻
過朝天宫(冶亭故址)
城外諸山碧繞宫曲廊深院錯西東冶亭人物名猶在
閬水仙源路或通隠隠蜃樓明海日翛翛鶴氅堕天風
瑶臺貝闕三千里如在紅雲一朵中
謁將軍祠
廟中遺像儼丹青下馬来看淚欲傾異代興亡今又古
一門忠孝死猶生清談不救山河圯大義終將日月爭
獨有聖朝隆祀典年年香火石頭城
興隆平侯張公宣城伯衛公遊靈應觀
小有天高豈易攀珠宮元不隔人寰潭龍抱霧晴猶黑
庭鶴梳風午正閒過嶺松聲聞淅瀝捲簾山色見孱顔
青童兩兩清如玉緩聽仙歌滿樹間
登清凉寺後臺
虎踞關高鷲嶺尊西山環繞萬家村城中一覽無餘地
象外空傳不二門人世百年同俯仰江流中古此乾坤
南都勝槩今如許歸與長安父老論
與翰林舊寅長遊靈谷寺
松蘿為徑石為門絶頂方知上界尊靈谷應聲來地底
清泉流潤入雲根諸天路與雲程隔異代宫餘刦火存
賴有南都諸老在玉堂風月許重論
題魯京尹所藏雙鷹圖
霜風摵摵空林響朔氣隨空入蕭爽兩鷹意氣殊絶群
俯視平川如一掌伭雲著樹凝不飛野日照地寒無輝
雙身欲下不肯下似覺深山狐兔稀丹青落手翩欲活
韝上驚看錦絛脫江湖浩蕩烟水深萬里陽臺渺天末
時維八月炎暑空兩鷹角立如爭雄周旋九紘隘八極
此意豈在風塵中知公有才非搏擊我意亦欲辭樊龍
秪應共逐鵷鸞去去上丹山十二重
走筆題成國朱公子廷贊畫樓二絶
碧瓦雕甍面面新門前畫戟擁朱輪我公元是詩書將
奕世風流不乏人
層樓哭兀倚雲攀百尺闌干四面山好是金陵佳麗地
應知天上與人間
留題南京貢院
院宇森嚴絶四隣暮堂燈火自相親公明合是無私地
夙夜惟存匪懈身南客不堪猶夢寐北歸何意此逡廵
壁間擬作題名記愧有清風繼後塵
九月八日登石城泊龍江驛何王二侍御携酒
餞别聯句
龍江驛裏兩回來(璟)江上孤帆渺未開(東陽)我輩敢留臨
别話(舜省)先生原是濟時才(珣)當筵送酒啁啾雀(璟)繞逕
尋詩雜遝苔(東陽)攀送無能心悵怏(舜省)遠隨雙節到金臺
(珣)
是日莊孔易司副自江浦來會夜宿江上次明
仲韻
黑髮相逢是壯年别來心事轉茫然如何綠酒孤篷話
正在黃花九日前笑我遠同江浦雁看君清比定山泉
江流恨不歸西北回首荒城萬樹烟
九日渡江
秋風江口聽鳴榔遠客歸心正渺茫萬古乾坤此江水
百年風日幾重陽烟中樹色浮瓜步城上山形繞建康
直過鎮江更東下夜深燈火宿維揚
後登舟賦(有序)
成化庚子秋九月八日予與洗馬羅君明仲校文畢事
歸自南都越一日重九放舟龍江風帆東下顧而樂之
命酒相酌明仲援筆為登舟賦予輒隨韻和之甫六韻
而舟至儀眞未暮也明仲乃歌以卒章予後和之為後
登舟賦云振袂出郭憑虚馭舟遡泬寥之爽氣浮浩溔之
長流感上日之芳節陳故人之佳饈眎遥川與碧樹杳
秋色兮相繆九月載臨繁霜肅止平原莾其在望芳草
萋兮未己憂王事之靡遑卜歸期而暫喜縱鵬運于九
程記鴻心于一紙當是時也木葉下秋䖝鳴潦水落寒
泉生路迤邐以云邁與山川而偕行將宿畱以盤礡渺
不知其為情想夫栗里遊遨龍山嘯詠曠士忘形逹人
知命慨往古兮塵編撫流光兮青鏡彼造物者之悠悠
亦何心于動靜吾嘗南陟衡岳西經鄱陽東望滄海北
瞻太行或違志于衆樂或後時于群芳念四美之莫具
諒兹遊之孔臧覽大塊兮茫茫瞬千里于一日快孤帆
之高張與飛鳥兮爭速奮壯志之昂藏舉高歌以相屬
豈必乎衡門之下能寄意于松芒乃賡載歌曰維古金
陵佳麗地兮鍾靈孕輝寔天意兮群芳九州𤨏屬計兮
石城巉巉江洩洩兮壯哉兹遊歌以為識兮
望龍潭驛
谷口斜通驛山根半入江磴雲朝拂翠岩雨夜聞淙水
靜帆來穏天空鳥去雙何時羈泊地幽思繞離釭
歸夢
搖落三秋地驅馳四牡歌路長心不競身懶事偏多對
酒杯應淺教書字恐訛老親兼稚子俯仰意如何
風過召伯高郵寶應三湖
地折山平野烟深水抱城湖天四面闊風舸一時輕鸛
鶴飛揚意魚龍出沒情相看總自得吾亦愛歸程
賦得白兔山送費司業廷言歸鎮江
郡入丹陽境山傳白兔名乾坤開葬地神鬼護儲精月
窟奔仍返雲根卧始驚塵埃辭穢滓星斗避光晶牛卜
陶公兆蛇歸竇母塋兹言聞故老異代得眞評吾子山
川秀今時雨露榮賜歸看晝錦憶别向春明弔古尋刀
約題書付管城驛亭南望久江海夜含情
淮上作
浦口烟光隔岸横参差樓閣未分明長淮水急如貪海
周甸山廻似抱京漂母墓前秋草綠楚王城上暮雲平
西風忽斷高歌起坐扣船舷待月明
霧
溪霧曉冥冥秋隂覆遠汀離心渾易醉鄉夢苦難醒野
漲迷新綠遥山失舊青起看晨旭散舟子正揚舲
桃源道中
水落洲㾗在田荒壠地存塵沙百里眼烟火數家村買
榖人爭市催租吏打門我行猶續食何用答君恩
宿遷道中
此地仍多水居人說往年平田翻白浪破屋帶荒烟黍
糓無餘種魚蝦不問錢如聞部使者又下九重天
過直河驛待明仲舟不至
直河西下直如絃水淺沙深不受船不見孤帆見雙鳥
背人飛堕夕陽邊
隠隠青山帶落暉河流東下我西歸故人舟楫來何暮
莫遣溪風吹客衣
邳州卽事有懷都憲張公
道經下邳城城小民復貧停舟問官吏未語眉先顰季
夏月既望泗水東南奔河水出西北狂瀾互相吞蒙山
水東注决齧蒼崖根群流一浩渺勢欲陵高旻川流失
故道散入農家村叠岸頽磊砢平田蕩奫淪瀰漫極千
里連延踰兩旬居人有逋徙津吏無譏廵丁男不自保
况復論雞豚耆民髮半白自謂耳不聞憶昔尚沉墊適
予南使辰幸將一葉舟避此千丈渾歸歟歲云暮水去
菑猶存移燈屢更僕坐為韓將軍回頭指屋宇半是波
濤㾗此事信咄咄相逢漫云云張公都臺老憂國何倦
勤移文戒州縣獻納朝丹宸願言布皇德幽谷回陽春
蒼生正翹首愼勿埋雙輪
呂梁洪二十韻
呂梁天下竒濤石動森磢槎牙引微路鏜鞳墮深響周
廽百里間尺地無寸壤天開與鬼鑿兹事眞惚恍江淮
實襟帶燕薊乃喉吭人云百步險此地兼倍兩冬乾苦
焦涸夏潦愁泱&KR1071;憑高瞥而下跬步不得上光隂在瞬
息性命寄篙槳馳驅費千夫雇直縻萬鏹北人駭奔湃
欲語舌已強寧甘車馬勞未倦風塵想南人慣舟檝觸
險生技癢置身當中流舟與水爭長吾生好竒勝寓目
堪一賞心神晝軒豁毛骨秋䬃爽遠遊向湘漢舊路說
疇曩朅從南郡來王事分鞅掌平生忠信心利涉隨所
往高歌遡天風壯志方慨慷
見月二絶
月色四千里我行三見之此回重見月是我到家時
又
野宿秋雲瞑溪行曉霧寒歸心與明月夜夜到長安
夜泊徐州懷陳秋官宗噐(時有文逋未償因以謝之)
兩岸青山水急流故人曾此鎮方州十年尚記畱徐榻
半夜虚回訪戴舟醉裏山川述白下秋來風物憶黃樓
莫言潦倒無文思堂上歸心正白頭
徐州洪蘇墨亭書坡老石刻後(有序)
郡守蘇軾山人張天驥詩僧道潛月中遊題名
十六字在徐州百步洪岸石石半入水水落隠
隠見沙渚間篙師漁人不能識而崖石險絶又
非大夫士所能暇尋閱者故于世無傳焉成化
壬辰予過徐放舟洪下畏險岸行偶見此字嘗
為詩記之又八年庚子予與洗馬羅君明仲校
文南畿歸工部主事尹廷用實理洪事邀坐蘇
墨亭則此石已為君所伐致置之亭壁矣因與
明仲各賦一詩遺尹君留之亭中
我昔彭城初泊舟岸行百步觀洪流手披荒蘚看古石
上有坡翁舊時刻沙衝水齧四百年字畫半减丰神全
我行見此三嘆息此物乃在風塵間冬曹尹君眞好事
自掃巉巖鑿蒼翠山靈助喜河伯愁白日驪珠照平地
孤亭素壁高巃嵸登堂見字如見翁山人在前僧在後
尚憶扁舟遊月中崖端刻頌唐宗業水底沉碑杜預功
直將談笑為故事似與百戰爭豪雄高才直節古今少
片石價比千金同由來一代不幾見况我異世懷高蹤
憑君一榻數千本徧使四海揚清風
將至來溝驛道得家報八月十五日生女明仲
呼酒見賀有詩次韻
日日南鴻望北音封書聊慰别離心多情念我骨肉喜
爛醉直教杯酒深未能賸勞湯餅客也須頻散洗兒金
憑誰誤報中秋夜桂子青青月滿林
金溝淺
金溝溝上水如金一寸歸舟一寸心欲借天飄三尺水
行人泥雨更愁深
沛縣懷古
小縣蕭條野水濱當時遺跡尚風塵山中白帝先降漢
天下黔黎正苦秦五載衣冠朝北面三章號令憶西廵
南畿亦是今豐沛莫作凄凉弔古人
聞潘時用復以病不終試及觀順天鄉試錄知
蕭生鳴鳳王生佩俱落二生皆時用高弟吾所
畏愛者并紀以詩
手閱賢書次第評故人零落更無名生年過我今非少
物論于今久未輕身病且教強徤在愁多應為别離生
蕭郎不共王生起不盡彈冠結綬情
榖亭閘得劉時雍職方書
兩月家書一字難故人珍重達平安老親别後身猶徤
弱女生時歲未闌舊事匆匆那暇說長途草草若能看
平生骨肉如君少杯酒何時共合懽
聞湖南大熟
聞道湖南熟書傳郡國遥桑麻隨地足亢旱隔年消政
喜征科拙天教雨露饒腐儒憂國願何補聖明朝
魯橋驛送明仲之曲阜二首
聖代崇周禮儀型在孔林宫墻數仞地瞻&KR1381;百年心靈
氣尼山會恩波泗水深獨慚奔走後無計接冠簮
又
並命辭雙闕同遊徧兩京異鄉翻送别歸路復兼程莫
戀江山好眞愁歲月并孤舟客尚可可念倚門情
過金德潤秋官次李秋官若虚韻因寄陳武選
德修
九月孤帆下大江秋來高興正難降空傳白雪歌春調
誰共青綾擁夜缸塵裏行騶當路滿沙頭鳴槊載舡雙
因君為謝陳兵部莫怪無詩空倒釭
得李秋官若虚署秋官元勲邵戸部文敬聯句
見寄次韻二首
憶别秋風湖上亭故人相望若晨星河流眞似九腸曲
山色宛如雙眼青空谷有歌聞伐木異鄉何處嘆流萍
相逢若問南行事遠道洪波次第經
千里故人持寸札旅愁無限一時消天涯歲月偏驚晩
夢裏山川不憚遥薊北秋風歌杕杜江南夜雨聽芭蕉
孤舟寂寞誰相問手把新詩盡日謠
夜過仲家淺閘
日維乙未月丙戌青天無雲月東出舟人喧豗夜濤發
翻沙轉石紛出没是時水淺舟在地牐門崔嵬晝方閉
牐官醉睡夫走藏倉卒招呼百無計民船棄死爭赴牐
檝倒檣摧動交碎舟人號咷乞性命十里呼聲振天地
我生兀坐驚舂撞攬衣而起心徬徨同行無人僕隸散
獨與船月相低昂攀崖陟磴不得上咫尺如在天一方
流行坎止信有數向來蔑視淮與江霜風欺人衣袂薄
呼童酌酒累數觴燈殘酒醒牐亦過北斗墮地天茫茫
觀趙村閘
素浪衝風雪亂花水流應似客思家歸心若與渠爭急
秪覺歸心一倍加
濟寧夜泊懷明仲
荒城臨野泊危石繫官船木葉驚秋思灘深攬夜眠坐
當鳴柝後歸及授衣前寂寞同心話空彈白雪絃
濟寧舟中會沈提學仲律有作復値濮武庫用
昭遂續長句(時二君皆以憂歸江東)
北風吹沙河水黑我舟自南君自北舟人呌閙語不聞
舉首推篷兩相識君時卸帆我回舵欵語留連日還夕
世路驚聞九折坂夢魂似隔三生石長安城中舊時社
擊節高歌氣相射君今慘澹凋朱顔一唱不和三嘆息
聚散悲歡信偶然誰能預定明朝籍與君分手各珍重
莫遣塵埃沱顔色平生道義千黃金肯向長途暗抛擲
兵曹濮君亦同志強把高歌慰幽寂我歌未竟君欲行
海樹江雲杳相憶
望開河驛懷明仲
小市千家集長河兩𣲖分野烟秋㸑冷漁榜夜歌聞鷺
宿溪邊草龍歸海上雲高城木葉下離思轉紛紛
安山驛待明仲不至畱壁上
黃葉溪頭落秋風古驛亭候門無小吏留客但虚廳短
日催行李遥天隔使星前呵夜恐到卧傍枕邊聽
聞明仲至
忽報行旌至城東一騎塵寒燈作花夜旅館欲歸人未
覺追懽易翻疑夢寐眞歸期今始定屈指到初旬
孔紳文公翺兄弟送明仲舟中却贈一首
孔門舊說多佳婿羅子名高侍從官吳地山川回使節
魯鄉人物仰儒冠同袍義重懷三益遠道情深見二難
今日送行誰是客詩成各放酒杯乾
晩望
平川十里晩隠隠帶斜陽山色畫濃淡鳥聲歌短長濯
纓漁父詠擊楫壯夫狂客意眞殊此吾將朝帝鄉
雨泊周家店
溪雲壓船船不行兩脚墜地天冥冥川迷谷暗不知路
獨艤孤村何處汀銅鉦無聲夜不發寒燈輝輝燄猶活
魚蝦跳躑隨沙濤船底水聲時潑潑人言野泊愁刦奪
我舟蕭然屣堪脫踞床擁被但坐睡咫尺眞同卓錐地
夢䰟[危瓦]臲穏復驚急雨鳴濤轉奔沸更深夜長不得曉
枕籍淋漓滿衣袂鷄鳴漏盡了不聞殷殷譙樓鼓聲閉
行厨火濕寒無炊朝來盥櫛不復施披衣暫過别船去
強以慰藉生懽娛篙工嗟咨䌫夫泣牙齒戰擊肩過賾
汝曹狼狽竟何事今我尚兔寒與饑卜築休居要衝地
生身莫作夫家兒衝寒觸熱不自保况乃困頓遭塗泥
三升官粟僅自給萬間廣厦何能為誰當排空呌閶闔
下遣風伯驅雲師青天無言日復暮仰視列宿光離離
七里灣
昔過南望湖乘濤下瀧口前有萬斛舟風帆霎南走蒼
黃忽相値篙柁驚失手我舟觸回磯倔伏傷厥首兩曹
奮交搏怒噭波爭吼置身羣喙中曲直勞析剖喧囂久
乃定日入天漸黝今行七里灣百步折過久風舟杳然
至勢復相踏蹂我舟輕似葉彼勢頽比阜&KR0008;舷半摧轢
蕩若初未有我時當窗看兀坐但株守脱身毫釐間寄
命魚龍藪他舟遠莫捄揚袂屢揮肘同行無骨肉慰我
實良久欵我以佳話醉我以醇酒所遭信多竒内省非
自取明神或予相終吉乃無咎居安貴思危處世當不
苟作詩寄兹行亦足銘永久
戴家灣遇僉憲劉廷珪留飲和嚴戸部宗哲一
絶
畫船蘭棹一時開千里歸心未易裁不為江山頻駐節
前途只有使君來
嚴宗哲置酒臨清舟中夜話聯句
畫船銀燭照金罍珍重能勞地主來人物一時歸水鑑
聖明四海在春臺天涯故舊還青眼白下從遊總俊才
岐路匆匆談不盡譙樓更箭莫相催
留别嚴宗哲兼柬潘憲副廷璽
萬家烟火靜深村野色蒼蒼曉霧昏津口月明人喚渡
城中燈影吏開門多情不厭移衾枕餘夢猶疑戀酒樽
更謝東廵潘豸史為予溪上駐行軒
武城懷古
野驛東連魯荒城北帶河遠山藏雨暗老樹得霜多古
邑今如此貧民奈汝何使舟棲泊近側耳聽絃歌
舟子
柔櫓隨風送長繩掣水飛往來舟不斷行止意無違習
久兒童慣身勞生事微篙師吾念汝應道不如歸
雨行德州道中五絶
櫓聲吚軋水悠悠卧逐溪船下穏流村曲縱滛非古調
也能驅逐客中愁
官船結屋小如堂野宿溪行亦自妨猶勝周家店前雨
夜床狼籍滿衣裳
溪雲寂寂雨沉沉暝色當窗坐午隂九十秋光渾送客
今朝偏感别離心
雨點隨波散復圓大如杯斝小如錢無端又逐回風起
亂撲篷窗半入船
南風須雨北須晴此語荒唐亦近情今日北河南下路
衝風衝雨也須行
撥悶
霧雨朝仍暗衾床晝復眠買魚來近市乞火過隣船病
覺休文瘦杯辭左相賢歸程却幾日眞以日為年
十月一日
浦樹蒼茫合孤村路不分霧濃山潑黛風蹙水生紋落
景催詩句餘寒藉酒醺京城還舊俗灑淚憶高墳
連窩驛憶亡弟東川(侍家君歸湖南時川實從焉)
憶昔携吾弟同舟侍綵衣青山不改色遊子獨言歸夜
雨堂西暗孤雲舍北飛因過舊時路為爾涕頻揮
兀兀
兀兀江湖夢飄飄隨所之胡為尚岐路聊復此襟期燭
短詩難就舟搖字半欹長安塵土地不敢厭驅馳
裏河道中即事
十月官河道晨風與夜霜山川正搖落民物半凄凉隔
岸人招淺沿村吏踏荒屢豐如可頌吾欲獻君王
獨坐柬明仲
雨晴風亦定天宇淨無塵樹裏鴉翻月船頭犬吠人世
途甘自拙交義更誰親獨坐孤篷底悠悠任此身
河燈
火裏蓮花水上開亂紅深綠共徘徊紛如列宿乘時出
宛似流觴順水來色界夲知空有相恒河休嘆刦成灰
憑君莫話燃犀事水底魚龍或見猜
冬日
水氣寒初重山靈曉未收煖烘船背日清潄枕邊流野
泊眞無事身安不外求書囊隨酒榼聊以代遨遊
題蕭給事文明所書扇後
故人迢逓隔關河紈扇書成奈别何萬里清風襟袖遠
五更孤枕夢魂多高情敢逐凉颷棄好句還隨夜月歌
猶恐塵埃深涴染就床時為拂輕羅
流河驛懷謝寶慶先生兼懷鳴治侍講
林下春風迥絶塵天涯舊路獨傷神長船載酒官河夜
芳草懷人楚水春應學杜陵尋北郭兼逢小阮作南陵
嗟予忝出皇華使猶向河邊詠伐輪
夜過靜海憶戴提學廷珍
月明滄海夜潮空又向扁舟憶戴公河上旌麾三日駐
江南書札幾回通十年操與冰霜似四海交誰骨肉同
西望咸陽更西路有人奔走避行驄
夜泛
百里渡河路風帆自在行舟人寒不寐驛吏夜相迎對
燭頻看影逢村懶問名卧驚雲海色簫鼓動天明
直沽憶亡弟東山
楚舟回泊地嗟爾遠相迎喜極翻成泣身亡竟隔生肝
腸吾弟盡歲月幾回更此水如歸海終當會此情
聞彭侍講敷五喪已過直沽追弔不及悼之以
詩
欲奠生芻竟不成匆匆一哭便長行誰知海内分南北
遂向人間隔死生舊宅已更燕市主歸船空問吉州名
從來道義交遊好不盡同年榜下情
過丁字沽
十月南風不受呼須將短日赴長途僧鐘已及午時飯
官舫纔過丁字沽新月此回眞見汝故鄉何處尚遲吾
關河百里南來雁欲問平安有字無
與明仲晩酌
樹色烟光晻靄中亂村沙草路西東潮生野岸滄波闊
日落高原野燒空上國程期三日近故人杯酒幾回同
官曹漫有登臨興却怪江山觧惱公
舟中雜韻十首
去日星初火歸期水欲冰天時與人事來往日相仍
又
岸上牛曳䌫水中舟負芻如何先物智不及後時須
又
水淺眞無力風來不自謀順風行逆水依舊是安流
又
陸夫困陸走水夫愁水行一般辛苦地却是兩般情
又
漁子為夫婦孤舟即是家問渠居泊處浪起日西斜
又
民船輸官稅官清税始平官船載私貨邏吏不知名
又
水多長苦穫雨少又妨耕亢地偏宜濕低田却愛晴
又
陌上揮拳手田間佩犢郎時平安用此空結少年場
又
遠客憐童僕中年感弟兄江湖非浪迹骨肉乃眞情
又
夜久饑腸急詩成強耐看吾詩方苦硬雖煮若能餐
蒙村
雨暗蒙村夜灘多路轉仍雁聲他浦月人語隔船燈久
客思家甚高歌對酒能傳聞明月霽吉語且須憑
蒙村阻風憶京師諸友
溪葉蕭蕭隴樹空倦行還此繫孤篷路窮下水復上水
吹盡南風更北風歲晩江湖心尚在夜深閶闔夢先通
故人多在雲霄上應逐鳴珂過苑東
次傅太史曰川贈行韻
使星遥望玉堂天不道君猶羡我仙近日樓臺春似海
阻風舟楫夜如年因將舊事逢人說轉覺高情與世懸
猶有送行詩卷在一時投贈許誰先
次李吉士士常贈行韻
玉堂仙侶待含香聞道君才欲擅場天上久回南望眼
江頭初載北歸航高樓對酒吟秋月背郭看山步夕陽
寄語通家還結社不勝瞻闕更思鄉
過漷縣奉懷外舅蒙泉老先生
我公高義出人寰親見平生慷慨顔靈氣百年還赤縣
佳城千古閟青山田園有業秋風老奠掃無人夕照間
執紼至今餘恨在使軺西望又空還
夜宿潞河驛
帝城東下接通州古郡墻高對驛樓屋角帆檣三面繞
望中烟火萬家稠中華使者塵隨節南海倭兒布裹頭
我去我來凢幾月他年重此記曾遊
通州道中
百二河山拱帝州十年重作北京遊大行西去連天表
碣石東來盡海頭五服封疆終貢禹萬年玉馬盡朝周
長安咫尺紅雲裏明日天墀拜冕旒
懷麓堂集卷九十三
