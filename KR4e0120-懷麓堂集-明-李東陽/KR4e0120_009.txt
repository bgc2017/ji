懷麓堂集卷九
明李東陽撰
詩稿九
七言古詩
馬博士所贈王少參劍閣圖為少參子公濟進
士題
岷岷山高連劍閣峽門中開如鬼鑿盤渦濺沫紛欲躍
石勢迎流鬭還郤驅車入山山路惡水行孤舟陸雙屩
古來蜀道難於天信美不及還家樂揮毫作圖圖者誰
東吳老翁生好竒胸嶓萬壑筆三峽或有神助非人為
昔從此地值竒客直以賞識酬心期江山無情歲月改
頭白再往失路岐王郎年少今已壯仰睇丹梯隔青嶂
遺縑斷墨空塵埃我已為子神悲愴酒酣作歌歌始放
我懷崚嶒聲跌宕君不見江風捲地山蹴空誰復壯游
如兩翁
送周原已院判之南京席上得别字
金陵山水真竒絶我昔南游遍車轍歸來夢想隔塵埃
翼未高飛肘先掣與君有約各分署三歲兩曹惟一缺
羨君此去若登仙欲往不得心内熱如遭炎蒸坐深甑
擬踏隂厓齧寒雪君今况得故鄉歸我是北人猶愛說
停君酒杯聽我歌我歌未終君暫輟折桂橋邊衣錦行
雨花臺上登高節古聞騎鶴上揚州得未為艱失為觖
太常陳卿我同志官府神仙非濫設因君寄語須自珍
莫道玉堂天上别
題畫送武陵楊處士
洞庭湖西芳草新武陵溪南花滿津山深水曲不知處
燕語鶯啼春復春紅塵晝斷車馬跡時有松風掃白石
三尺孤琴一老翁布衣芒屨無人識君來遠作長安游
君去還歸溪水頭山林鍾鼎各有分俯仰乾坤安所求
賞花夜歸圖
江南三月花滿城城南城北堪游行馬啼衝曉踏春去
日暮歸來空復情溪橋繫馬紆春步綠遍蒼苔舊時路
醉眼低迷楊柳烟春衣坐濕薔薇露重門曲檻花隂隂
李徑桃蹊深復深手持紅燭候歸路應見兒童知賞心
賞心自少今已老每憶花枝被花惱寄語高林宿鳥知
明朝莫更催歸早
鄧程番遺愛圖
貴州有府名程番天子命置新流官鄧侯佩印出九寺
五馬遍歴千巑岏諸夷異姓十七種始識漢節瞻衣冠
喜有錫賚怒有罰頃刻號令隨毫端坐令府藏足貢賦
野少刦掠無飢寒鄧侯去郡民擁道力挽飛櫂廻奔瀾
舟行欲動掣不動咫尺如度百丈灘攀轅臥轍古亦有
夷夏之治孰易難誰圖綵筆遺冰紈彼夷之酋宋與安
侯名去比雪山重遠道未覺行囊單侯今出佐六州伯
舍舟躍馬復據鞍明年持此向齊魯應有東人為聚看
麥舟圖
江東故人半零落江頭石郎淚雙閣三喪未葬家苦貧
舉世今無魏州郭睢陽范郎方少年相看不語意茫然
江舟載麥五百斛揮手付之如一錢歸來侍立庭闈畔
白髮聞之為一莞亦知父子本同心若待庭趨嗟已晩
君不見慶州飢民曾告荒使君自發常平倉
四禽圖
樛枝老樹幽巖裏山鷓雙棲掉長尾高鳴俯搦勢不停
似向春風矜瓜觜山頭錦鷄金作冠身被五采成斑斕
遠從紅日霽時見更向碧山深處看人言此物真絶特
同是山禽不同格休將綠水照毛衣祇恐桃花妬顔色
又
空山雨過枇杷樹黃顆纍纍不知數金衣公子正多情
驚墮金丸欲飛去海榴花殘紅子新沙上鳬鷖來往頻
每從水淺花深處遙見隔花臨水人山禽關關水禽語
脈脈幽期似相許莫負天晴日暖時一春江上多風雨
又
碧林紅葉驚飛鳥江上秋風下來早雁去鴻辭烟水空
蒹葭落盡芙蓉老原頭鶺鴒如有知應憐歲暮得同棲
枝間戴勝聲不住應憶春園初降時山林動物各有託
野雉分明出叢薄見說豐年少網羅低飛不及高飛樂
又
江南山深冬日䁔湖冰無澌湖水滿幽林晚徑斷人行
落盡梅花春不管山荼花發爭芳菲翠翎蠟觜相光輝
烟生錦嶼寒猶戀雪滿銀塘夜未歸疎林落羽紛零亂
回首青霄各分散溪上鴛鴦獨有情春來冬去長為伴
狻猊圖
狻猊何來自西域黃金為睛鐵為額回頭一嘯長風生
萬騎千人杳無跡雲巖雪竇深如許冐險窮幽始能得
胡兒飬得性氣馴遠向中原貢王國縣官給驛天使迎
聖主親臨賜顔色朱籠鐵鎻紅氍毹詔許深居苑城北
苑中百獸安足論虎豹聞之皆屏息先朝舊物嘗有此
白首中官說宣德祇向人間看畫圖嘉名剰有兒童識
周王有道百度正虞帝無心七旬格自古昇平樂事多
謳歌亦是詞臣職
柬陳玉汝
吳杉製器五尺強棬如胡椅長如床方藤細簟曲木枕
意匠頗覺吳工良高眠穏坐兩不妨坐非箕踞眠非僵
由來萬物各有用一物兩用無遺長夜來我在元龍宅
醉臥此牀呼不得歸來展轉不成眠夢想猶疑在床側
吾家老父年七十此物何由置堂室祇因為樂勝潘輿
恨不可懷如陸橘平生有口不慣乞與子在情寧在物
正是黃香扇枕時高堂待此無蒸鬱
觀畫蘭有感作(時林主事俊張經歷黻相繼謫官)
春風吹香出芳林叢蘭開傍西巖隂幾回欲采意不適
路轉溪廻山更深虚堂披圖對幽襟忽如攬衣度﨑嶔
杏壇尼父去已遠湘江屈原空獨沈我方揮絃坐微吟
微吟未成日將晩冰霜欲來侵九畹蘭兮蘭兮竟誰管
劉道亨編修雙鷹圖
大鷹昂頭小鷹俯殺氣森森動林莽朔雲捲地塵不飛
萬里乾坤同一睹野風蕭蕭日將暮罷獵歸來勢猶怒
獨向林間振羽毛空山落葉誰能數平原紛紛走狐兔
燕雀之輩安敢侮縱使長飢不附人須知特立難為伍
海東青去已多時塞北赤毛生更稀郅都城在餘荒草
劉表臺高空落暉畫師好手亦無敵酒酣徤筆疾若飛
霜毫素練出髣髴金眸玉爪生光輝翰林主人負竒骨
雖有搏擊無由施會看竦翮入霄漢不與凡鳥爭雄雌
外舅成國朱公壽六十
金陵城闕蟠龍虎老將提兵舊開府由來家世本公卿
親得君王賜圭組錦袍玉帶明琱戈坐鎮四野無嗔訶
已看鍾阜山增重復遣長江水不波清油幕擁旌旗盛
細柳營聞笳鼓靜民歌清淨曹平陽身繫安危郭中令
江草江花春復春華堂麗景逐時新端陽節後凡幾日
壽俊圖中第一人(時南都諸公卿有壽俊會圖詩)玉壺貯酒玻瓈色紅
裀簇地麒麟織于氏門閭有子孫平原庭舘多賓客緇
衣武公元好賢鄂國將軍不愛錢聊將書卷度長日肯
買歌兒供暮年嗟予舊是通家子塞雁江雲意千里願
公眉壽比岡陵永作干城鎮南紀
題畫
平川雨溢波不流兩車渡水軒若浮車輪載重軋巨牛
牛力尚可行人愁後車在水前在丘欲進郤顧且復休
山途野店阻且修日云暮矣不得留胡兒徤馬雙絡頭
肩載糗槖無戈矛得非遺寇居邊州或者俘獲隨官郵
窮廬不作風雪囚道路雖險無離憂聖朝有道鋒鏑收
胡我赤子非仇讐誰哉更起籌邊樓
又
風林不定驚枝裊上有修翎兩山鳥溪邊獨鷺短絲垂
影落晴波秋淼淼鴛鴦鸂鶒似爭春錦毛繡翼相鮮新
寒烏數點寂相背頗學山翁避貴人山鷄兩翼花如剪
未勝鵝羣嬌宛轉曲水亭前路有無黃陵廟下湖深淺
窮崖老樹猿倒懸彼何色者白與元山中麛子未生角
錯立不知誰後前世間飛走各有性詩人自古歌魚鳶
莫將藻繪作物假此物自是無聲篇
觀泉圖
空山落葉無人管長林蒼蒼秋日短飛泉百尺墮空濛
下注寒潭作清淺淅瀝如聞帶雨來飄搖忽被風吹斷
憶向山中初聽時乍近郤疑身在遠幽尋僻探始得之
毛髮蕭騷不容綰鸚鵡江洲竟趯翻匡廬瀑布誰分剪
世間竒勝自有地應恨入山來已晩十年雙袂京塵滿
亦欲相從為一浣安得圖中二老翁芒鞵竹杖長為伴
東山圖
謝公昔臥東山麓山中無日無絲竹美人笑捧如花顔
飲酒賦詩歡不足古來同樂必同憂公能不為蒼生謀
征西司馬亦何事猶使桓兵窺上流賊兵在郊公在墅
天下江山個中睹老温病死強秦奔一代功名荷天與
太平宰相固云云清言非罪還非勲四郊多壘一身樂
吾憶冶城王右軍
米元章拜石圖
南州怪石如竒士士有好竒心欲醉平生兩膝不識地
石也受之無愧色著袍擁笏當石前禮而不荅貌益虔
呼為石丈丈不語回視諸峯盡兒女當時觀者笑且嗔
眼中見石不見人嗟君好潔已成癖無乃冠屨沾泥塵
古來玩物必喪志况爾物役忘其身惟石巖巖瞻赫赫
一州雖小寧無民宋家只合米博士誰遣出刺無為軍
君不見漢家留侯拜黃石石亦可拜不可昵千載英風
石並高猶憐誤落神仙迹
謝謝方石石鎮紙
風簷細楮飄如葉惱亂閒愁千萬叠試將觚石置我前
坐鎮浮浮成妥帖誰其贈者方石翁瘦骨與石將無同
石形可碎理不曲此語吾傳東海東向來遺我枰棋製
規石為圓豈翁意亦知此石如此心不謂心同肯予致
我家嬌兒不解事徑往取之如劇戲僅辭塗抹向詩書
豈有規模守文字古來問學須磋磨要令平直無偏頗
觚哉觚哉久不見摸稜之輩何其多願兒寶石終比德
慎勿委棄牆東阿還持此石問汝伯别有矩彠當如何
張東白惠椰壺走筆代簡
嶺南椰實高千樹大者如瓢小如注良工斵剔成形模
外實中空寡疵窳青金為飾堅且良磨礪圭角藏精光
誰言曲直異從革二物相成豈相克青黃竟作犧尊災
汙抔古矣非時哉有容耻與升合校無垢頻經洗滌來
翰林人物西江老退食開壺日傾倒擕之贈我不自惜
人好更看壺亦好我雖強飲不滿鍾愁城百尺難為攻
先隨俎簋作時薦後許盤筵為客供覆杯斷飲亦未易
獨有夜戒無終窮
悼鸚鵡一首東閻允德吉士
翠籠高絓層軒舉中有珍禽解人語顧影頻迴席上燈
梳翎郤避簷前雨左旋右轉百態足忽見昂藏為傴僂
聲名價重出比鄰婉孌情多向兒女耳娛目翫能幾時
珠沈綵碎隨塵泥玉環不繫芳魂住繡闥猶疑曉夢遲
應憐握粟不自飽吻渴腸空誰得知虚令賓客生顧盻
頓覺楹障無光輝憶昔擕来隴山客萬壑千巖幾朝夕
都將嫵色慰多愁轉使歡聲成太息因思異物難豢養
頗似竒才遭挫抑君不見鹽車千里駒長飢至死無人
惜
悼竹
園南舊植千竿綠高者如牆大如屋風狂雨急牆屋翻
幹折叢低共傾覆忽驚舞罷鴻門會怒斗紛紛碎蒼玉
復似驪山墜石餘數百書生葬阬谷初疑鳳羽墮當空
更訝籜龍身在陸翠落瓊飛不復完頓使泥沙汙人目
憶昔新移近水隈瘦骨稜層不盈束晨澆恐被風日燥
晩護幸免霜雪酷十年長養成亦艱一旦摧頽勢何速
我時夜半驚水至崛起倉皇問僮僕彼騃不識人意勞
衹顧囊衣與甑粟觀裏桃花何足論堂前柟樹猶堪錄
無家更欲買山林有徑誰當伴松菊前軒好竹只數個
頗覺幽懷看未足春來擬欲探萌芽蒼苔慎勿迷芳躅
重修黃鶴樓
黃河水落黃樓起彭城城東土勝水彭城郡守告成功
蛟龍失勢蒼生喜朝來暮去亦偶然不似元光歌瓢子
酒酣樂作賦者誰共說彭城好兄弟郤從憂患著聲績
千載信之為賦史近聞河伯漸失職直下彭城更東指
縣官水卒徒自勞宵衣南顧星軺駛是時劉守當郡寄
仰視兹樓半傾圮當庭一叱百吏隨木石排空屹山峙
東垣土色象中央克制生成或其理軒窗開敞天日霽
百里江山皆席几清朝燕賀多詞客誰復賦之如轍比
徐山高高徐水下萬古乾坤奠周砥何年駐節許重游
還為山靈豁雙眥
借榴一首贈方石
桃溪老人愛花樹家在萬花溪上住白頭重入紫薇垣
官舍今無種花處買花不識城市途園中看花非我徒
畫圖剪綵盡成幻空有愛花猶故吾吾家海榴四五株
意欲借之如借書自言花借不在好僅取數尺青扶疎
牆根老枝不盈掬欲借真慙少粧束風披雨浥漸成隂
縱遣無花看亦足城西官陌無塵埃呼童把送休遲徊
花根歲暮幸勿返還我詩逋十韻來
題黃子敬編修所藏登瀛圖
編修黃子敬家藏瀛洲圖吾外舅蒙翁三跋在
焉蓋子敬之先公為翁同年進士而翁又其郡
大夫也予刻類博稿舊草中得二跋歎遺文不
可盡見悲歌當哭於此有不得已云
晉陽城上龍乘雲日角照地成龍文大開文館集賢俊
幕府諸僚才出羣層樓儏閣麗霄漢左圖右史窮朝曛
瀛洲萬里入平步俯視人世皆塵氛龍飛上天御八極
十有八人為羽翼廟堂台鼎何足論半是凌烟畫中客
晉陽一家家化國回視門庭為國敵盡將文學變戎功
誰辦河汾太平策紛紛世上功名徒至今摩畫瀛洲圖
衣冠猶存歲月改粉墨散落隨江湖翰林黃郎家在莆
莆翁史筆令董狐由來詞翰類博奕人道我翁多相謨
願君寶此為故事黃閣清風無世無
劉戶部所藏張汝弼草書
南安太守東海翁歸來兩袖乘天風眼前萬事不挂齒
睥睨六合稱書雄横揮直掃百態出或舞鸞鳳騰蛟龍
一從篆隸變行草世間此藝難為工自言早學宋昌裔
晚向懷素逃形蹤公孫大娘不識字物藝乃與書法通
顔家屋漏古釵腳縱使異法將母同古人逝矣不復見
此翁豈在今人中江南紙價幾翔踊白金綵幣隨青銅
家藏萬紙付兒輩誰謂此翁歸槖空何人愛者司徒公
舊得此卷來吳淞願公寶此勿輕棄留看書舡夜半虹
送李惟正主事使淮
淮山蒼蒼入烟樹中有東曹舊分署郎官捧檄下層霄
疋馬暫從沙上駐漕舟百萬如屯雲材官武士紛成羣
榜歌調苦隔溪聽籌唱聲高半夜聞向來書簿何膠擾
郤道郎官愛文藻燭底寒更夢短長筆端餘興詩多少
古來王事貴馳馳壯夫豈必雕蟲為休言玉郎衝星夜
不及瓊林宴月時
左闕雪後古栢下有作
長安城中雨成雪退食衝寒過東闕蒼然古栢勢横空
數尺盤拏成百折玉龍戰罷纏碧綃流涎噴沫疑不飄
仙人掌上露初凍五老峯頭冰未消飛花拂面吹還轉
步屧穿林印猶淺鶴氅衣輕動欲翻水精簾重寒初捲
風骨昂藏夐出塵儼如佩玉抱長紳須知世有後凋質
元是仙家不老身
畫馬歌
唐家内廐多飛龍五花隊簇金芙蓉奚官引鞚供飼秣
退朝牽過明光宫絲繩百丈鎻長柱宛轉霧鬛隨風塵
銀牀玉缾汲宫井俯首下飲如渴虹氣噴為雲血成汗
意象矯矯騰高空當時監牧最得寵襁褓小兒皆錄功
丹青畫史極摹狀尚以骨肉分雌雄空將盛事作粉飾
萬騎不到三川東千年粉墨出舊譜乍可髣髴開元中
今皇有道華夷通歛武不耀兵戈鋒祇應神駿飽芻菽
長在天閑十二重
送仲維馨院使還淮南
雙環雜佩搖丁東少年通籍明光宫每逢天子賜顔色
長與大夫歌退公舊懸腰帶黃金重新送宫壺白露濃
人道相如歸晝錦誰言張翰憶秋風秋風未動江花老
思向東原賦春草千金寧為買書貧萬事不及還家早
巢中徤翮長雙成鏡裏慈顔看轉好况當朝省盛才賢
且向山林樂熙皥淮南江北湖水傍門前綽楔高如堂
舊書舊隠故無恙某水某丘安可忘采將芹葉思君獻
斫得江魚念母嘗我亦臨風惜分手碧雲高處望回翔
苦熱行(辛亥六月十七日)
炎天火熾金初㐲赤日南行到南陸誰將槖籥鼔洪爐
熇氣長嘘滿川谷高雲當空屹不動大者如山小如屋
渴虹下飲溪無言野雉成蛟入藏麓重波煮海石欲爛
鬼斧赭樹山應秃玉堂去天纔一蹴不見剛風起鴻鵠
人間路跼騏驥愁萬蚋千䖟競喧逐極知寥廓是仙遊
始信祝融真吏酷我時擲筆出史局十步天墀九回躅
暫辭書簿日紛紜豈免冠屨相縳束騎行扇擁且莫當
道有頳肩隨赤足歸來岸幘高林下旋汲清泉潄寒玉
煩心展轉不得眠中夜起坐呼僮僕安得大瓢水一掬
頓洗歊塵三萬斛
題清明上河圖(上有先提舉䟦)
宋家汴都全盛時四方玉帛梯航隨清明上河俗所尚
傾城士女揭童兒城中萬屋翬甍起百貨千商集成蟻
花棚柳市圍春風霧閣雲窗粲朝綺芳原細草飛輕塵
馳者若飇行若雲虹橋影落浪花裏捩舵撇蓬俱有神
笙歌在樓遊在野亦有驅牛種田者眼中苦樂各有情
縱使丹青未堪寫翰林畫史張擇端研硃吮墨鏤心肝
細窮毫髮夥千萬直與造化爭雕鐫圖成進入緝熙殿
御筆題籖標卷面天津一夜杜鵑啼倏忽春光幾回變
朔風捲地天雨沙此圖此景復誰家家藏私印屢易主
嬴得風流後代誇姓名不入宣和譜翰墨流傳藉吾祖
獨從憂樂感興衰空弔環州一抔土豐亨豫大紛彼徒
當時誰進流民圖乾坤頫仰意不極世事榮枯無代無
漕運參將郭彦和鎮蘇松時有巨舟張東海名
曰海天一碧為賦長句
將軍昔鎮東南紀獨駕樓船向江水天光蕩漾海微茫
一碧乾坤秋萬里畫椽繡閣高如堂朱簾綠浪相悠揚
魚蝦不動蛟龍喜笳鼔無聲歌吹長杜甫恍如天上坐
坡老休夸海中過雲影真疑錦繡開汰痕莫擊琉璃破
巨鼇戴山空崔嵬陽侯撼地無喧豗凌風不作蘇門嘯
泛斗還從漢使回君不見清淮上與黃河接中有漕舟
千萬葉將軍亟去來勿遲聖朝正值河清時
三壽圖歌
監察御史祁門謝廷獻得南極圖寓歸為父封
君壽請為長句時其伯叔父皆在焉
何人妙作南極圖極星晃耀當南狐化為老人長骨顱
翩然凌空一鶴孤剛風為舉雲為扶俯視六合皆泥塗
下有二翁儀貌都仰天翹首若有呼仙凡異路心則孚
頗覺殊相非庸夫茫茫塵海難乘桴誰更有人如此夫
新安謝氏黃綺徒伯年七十顔不枯繡袍白簡高帽烏
如星有芒鶴有雛封章帝降來江湖李也與翁同範模
布衣韋帶相蕭疎禀形鍾氣非二初情深不間爾與吾
此圖此景世豈無持以髣髴猶其粗郎君得此踰瑶玞身
立玉階入金鋪南飛一曲酒滿酤恨不舉翼如輕鳬當
筵索筆徵詩逋魯歌三壽理不誣五星作贊後有蘇吾
才不能奈此乎
題夏仲照墨竹横卷蓋陳緝熙先生故物也
崑山夏老能筆耕開雲種玉看崝嶸千條萬葉入霄漢
世間艸木空有名來持琅玕呌閶闔坐使燕石無光晶
北人貴竹如貴玉直以高價酬丹青衡開文幅直踰咫
不見枝梢見根柢恍疑湘浦推篷行䬃雨驚飇過雙耳
九疑山高望不極影落洞庭清徹底靈籟時來天樂風
釣竿不動珊瑚水珊瑚水冷魚龍藏此翁一去魂茫茫
江山有神故物在環珮無聲涼夜長東吳老子圖書散
南國諸生思未忘重向玉堂修竹譜須將僵竹記篔簹
送張侍郎文淵區處哈密
文皇御極開西裔坐使諸胡作藩蔽哈密王封最長雄
錦袍金印華文字百年職貢輸玉馬所貴在誠非物貴
有番土魯誇狡強讐深怨結鐫肝腸攻城奪印擄王毋
憤叱敵兵如驅羊叩關訴吏急水火羽書夜報驚朝堂
先皇赫怒將效力降勅切責昭刑章漸收殘兵住甘肅
官為造屋頒衣糧部長哈尚秩分閫薪亦可卧膽可嘗
旁邀八衛合萬騎復仇雪耻還封疆孤居城角自偵邏
兵力雖弱志足傷番來結盟駐城下哈尚下城如下馬
當時料敵無柳渾又見孤身横艸野十年辛苦一朝失
頓覺雄豪氣喑啞諸人𤨏𤨏安足論身是中朝拜官者
令皇馭世九宇清彼番悔禍來輸誠歸城納印貢異物
氛翳歛退回光晶聖朝有道繼絶世復以故爵稱嘉名
番兵習貪再挑釁掠取萬馬歸空城城危兵衂衛不守
逆順翻覆相虧盈皇威載奮若雷電勅遣兵卿下前殿
輕裘緩帶隨肩輿不用金鍪擁銅面籌策胷中兵甲生
指麾坐上風雲變不愁跋涉經秦隴幾慣馳驅歴周甸
直省辭家世所難臨岐解螫人皆羨甘州城外河周遭
玉門關上冰山高營平圖略本常事定遠功名非彼曹
空庭搗穴豈不易可忍赤子塗脂膏閉關郤使法亦有
重念王業經營勞根盤節錯器亦利古來經濟須人豪
君行萬里慎自愛莫待春風吹戰袍
題畫
誰家結屋臨山水水閣山亭兩相峙卷簾嵐氣撲衣來
側耳松聲半空起迴巖掩樹無東西墮溜平田高復低
溪魚直下不受餌林鳥驚飛還暫棲幽人只愛山中好
有腳不踏長安道懶為花開數出遊猶嫌葉落頻教掃
城中赤日飛黃塵此景此圖空可人朝來一雨差快意
欲駕扁舟江上津
學士栢
翰林後堂有二栢竹巖柯先生所種也東陽承
詔受業今三十年栢已鬱然而先生棄諸生久
矣間出題課諸吉士戈陽汪俊抑之有一日百
匝行樹底之句悵然感之因衍為一篇以識不
忘
我行樹隂日千匝雨葉風枝自蕭䬃惟有諸生識我情
傍人不解空嘲狎我見先生種樹年我身尚短樹及肩
枝蟠江山地可縮手幹造化天無權瓊臺翠閣何森爽
院柳庭花敢爭長芘蔭長留六月隂盤迴直與孤雲上
材堪五鳳難為用根到九泉終不枉零落青袍幾故人
琮琤玉佩空遺響當時院長文安公柯亭劉井相西東
百年遺愛豈獨此此樹欲比人中龍樹猶如此我何似
已愧斑白非兒童名收榱桷有先後壽比金石無終窮
下堂再拜想顔色仰面正拂長髯風
竹林七賢圖
中原勝地衣冠藪魏晉風流動人口竹林有客稱七賢
千古閒情一杯酒應從晩歲看冰雪不向京塵醉花柳
霜枝入鬢助蕭騷風籟鳴絃和清瀏官曹懶入步兵厨
琴調誰傳廣陵手隄防不為此曹設極目頽波正東走
魏國江山晉版圖林泉舊迹空回首山公雅論終無用
餘子紛紛竟安咎新亭灑淚復何人將相徒懸印如斗
丹青點染半形似遺像猶煩辨誰某長歌弔古意茫然
九原有作君知否
雪用坡翁聚星堂禁體韻
塵沙壓盡園無葉一月長安三見雪登高望遠極空明
天上人間兩竒絶吟髭欲撚冰先斷凍指未動絃應折
輕憐衣袂逐風揚淺訝屐痕隨步滅西岡徑滑猱難度
北海波寒鰲未掣真疑地骨高比山始信天機織成纈
寧將巧技爭圖畫且勝高談霏鋸屑倏前忽後同積薪
乍有還無不盈瞥神遊隔世虚勞想妙入忘言誰解說
歲寒交誼轉寥寥獨有庭松如屈鐵
釣魚圖為葉司徒公題
兩舟同行如結鄰兩翁相對各垂綸絲長水遠意不極
俱是江湖閒散身倏無忽有時交詫咫尺烟波不相借
稚子牽絲似有情前村問酒先論價江淮以南罾罟多
瀟湘向上皆風波公家正住魚龍窟我興郤在滄浪歌
滄浪歌長秋日短野水寒天迷近遠酒醒高堂看畫圖
黃蘆瑟瑟江風滿
牡丹孔雀圖為瓊山岑生作
海南風日暄且妍牡丹花開如火然花間孔雀雙旖旎
似與植物相矜憐竒毛晝炫日五色下照清潭影千尺
棲息應勞擇地心盤旋似惜冲霄力江花澗艸秋復春
風翎露翼空繽紛已看翡翠讓光彩復道鶢居非我羣
眼中世態爭好醜此物於人故非偶衣錦先憑戲綵身
射屏正得穿雲手北人見畫復憐才此花此鳥何竒哉
上林剰有梧桐樹拭目看隨紫鳳來
送平江伯陳公總督修河兼柬劉都憲時雍
黃河西來忽東决張秋舊堤先受齧奔波赴海勢不停
百里漕渠一時泄官舡賈舶如山壅河底沙乾日欲裂
九重南顧回舜瞳三命中朝持漢節陳公舊是恭襄孫
奕代簪纓萬人傑爭誇將種非凡材復道家傳有真訣
兵符夜檄鯨鯢走將令書驅雷電掣指揮能事天地回
坐計功成同解結時方六月霖雨多地苦沮洳况炎熱
民窮到骨聲徹空忍使鞭笞汗成血極知國計須元氣
乍可因時治癥噎比聞水發舟已通暫遣丁歸待農輟
三犀永作洪濤鎮一蟻不潰金隄穴古來大事當遠圖
豈論竹頭兼木屑慣從前史鑑興衰已聽高談能激切
湖南中丞久奉使頗覺憂勞成耄耋因公寄謝平生交
自愧官曹容逸拙
四禽圖
鸜鵒色不如鸚鵡強向筵前學人語網羅西下隴山空
毛羽雖佳不如汝鐵衣金觜雙雕楹世間無處無弓繒
試聽内苑籠中語空誦彌陀六字名
又
珊瑚出海海見底誰掣長竿臨海水黑風驅霧卷冥濛
化作禽飛向空起北人未熟南禽名嶺外方言如鳥聲
由來珍異非國寶須識君王郤貢情
又
金堤柳色黃於酒枝上黃鸝嬌勝柳歌聲宛轉色娉婷
種種春光無不有春來何遲去何速回首紅顔憶騎竹
急須擕酒聽黃鸝莫待楊花眯人目
又
春山潑黛青淋漓山際春禽雙畫眉山光物色兩濃淡
苦欲問春春不知古來尤物皆成怪誰遣山禽入圖畫
西京京兆今不歸林郎為了風流債
題魚
安成劉郎家畫魚意遣素練澄江如長安屏障半不虚
誰其好者彭中書手提鉅軸尋丈踰低撑側挂妨我廬
風軒露坐方卷舒赤鯉忽躍來庭隅揚鬐奮鬛當天衢
波濤脱盡勢欲孤獨立似有神明扶桃花浪暖三月餘
咫尺變化還須臾雷車晝擊電夜驅前騶後從何紛拏
魴鱮擁衛鱣鮪趨左引鯊鰷右鱖鱸回頭下顧若有呼
𤨏𤨏之輩真臺奴水有菱荇岸有蒲倏忽隱見如有無
馮夷海若空睢盱翻若糞瓠遭泥塗昔當洪流在唐虞
微禹赤子其魚乎達人大觀無古初清濁奠位分堪輿
天飛淵躍理不誣彼潑潑者如斯夫文江不與龍門俱
其上或有銀潢瀦鍾靈毓秀信有諸中書令祖風骨殊
鰲頭望重冠蓬壺散作霖雨蘇焦枯鯨飛天上遊帝都
瞬息歲月同朝晡鱗宗介族多簪裾中書亦是瀛洲居
烱如驪龍生掌珠如麟有角鳳有雛共為周瑞環郊郛
予生少作龍門徒臨風感事重鬱紆此祖此孫情所於
翩然對此興欲徂豈謂城闕非江湖碧海思掣青珊瑚
揮毫對客非故吾魚乎魚乎嗟此圖
題鴈送鄧宗周憲副
黃蘆&KR0609;&KR0609;鳴秋雨北鴈南征度江渚羣分旅逐各有情
側晲回看似相語啄者自啄飛者飛忽然長呌入斜暉
片時殘夢斷還續千里關山歸未歸誰令歲序多反覆
轉使道途成骨肉水有菰蓴原有粟猶勝鷦鷯一枝足
我家舊在湘江東十年秖住京塵中送君無限思鄉意
昨夜南樓聞朔風
送徐復齋還宜興
徐翁來自江東南烏紗白髮風毿毿登堂拜兄報弟禮
滿坐和氣回春酣兄酬弟勸雜鄉話吾輩之樂樂且湛
吾宗老稚數百指或有囷積無儲甔杜陵破屋隨長鑱
萬間廣厦猶空談范家義田久不置比郡尚覺仁風覃
少年慕古老亦諳况有禄俸餘温甘兄才廟堂足經濟
弟力自與田園堪分田命僕課耕穫笑指庾廪高巉巉
留餐豈止樹間飯斛贈不待囊中探坐令骨肉異塗路
饑者有食寒者襤遺澤猶應溉枯涸清風斷可驅頑貪
弟為遺叟居江潭兄為元老峩冠簪始知吏隱各有樂
俯仰不愧三才參翁年未衰筋力健水可方艓陸可驂
明當報成向兄賀大笑共吸鯨杯三
懷麓堂集卷九
