懷麓堂集卷八十七
明李東陽撰
文後稿二十七
誌銘
明故吏部尚書致仕贈特進太保諡恭簡尹公
墓誌銘
吏部尚書尹公旣致仕十有八年卒於家上聞訃嗟悼
遣官諭祭勅有司治葬事仍贈特進太保諡恭簡賜之
誥命褒舊績也公姓尹氏諱旻字同仁世為歷城宦族
公七歲知讀書稍長下筆數百言正統丁卯舉鄉貢第
一連擢戊辰進士簡入翰林為庶吉士己巳授刑科給
事中景泰間値國多事屢有建白皆傳正義天順丁丑
遷左給事中英廟見其儀觀魁偉音吐洪暢欲大用之
尋擢通政司右參議轉左參議己卯旱代祀海岱禮成
而雨庚辰持節封安南國王盡却餽遺國人斂服辛巳
王師有事於陜西公出總軍餉有白金綵幣之賜壬
丁母艱癸未驛召至京師擢吏部右侍郎成化己丑
左侍郎歷王李姚崔四尚書皆曰代此位者必公也壬
辰漕河壅滯公往督官運事遂集癸巳勅拜尚書命侍
經筵戊戌加太子少保賜玉帶麒麟服己亥加太子太
保累進階至光祿大夫勳柱國甲辰加太子太傅公久
掌衡鑑博采公議不為私撓天下翕然稱之有姦吏李
孜省者貴幸用事憾公甚搆成大獄再削職以尚書歸
公不自辯列惟引咎自責而已今上御極孜省既伏法
乃吐實於官諸黨惡者罷黜殆盡而公壽考終命竟膺
褒䘏非獨復其故物而恩禮有加焉然則世之以仇怨
相傾擠竭計盡勢而不為後地者亦何益哉公素負學
識善斷大事尤精鑒強記每經銓注雖稠人小吏閱數
年猶識其名時料人壽夭成敗歷歷多竒中故其退也
大夫士屢䟽薦欲起之而公亦老矣惜哉公生永樂壬
寅五月二十八日卒以弘治癸亥九月十七日子龍己
丑進士前翰林侍講先公十年卒孫繼祖以公恩廕中
書舍人予與公居鄰每挹公風度聆其言論未嘗不歎
服焉比聞公喪慨耆舊之不可復見而繼祖以遺命具
疏奉狀請予銘是惡可辭銘曰赫赫英祖簡修進良燕
翼厥謀以詔憲皇翹翹尹公行譽言揚給舍獻替銀臺
出納聲名猋馳意氣山拔亨衢在前靡適非達天曹峩
峩公實任之端居廟堂進退百司絜短校長左右具宜
翕受敷施惟帝所用手操權衡與世輕重北馬羣顧南
金品貢二十四年既久且專手所植樹其高蔽天棟梁
桷榱百材萃焉盛名難居造物所忌城門魚殃崐崗玉
碎少行老歸綽有餘地人才實難矧惟老成曰篤不忘
天王聖明爵以酬勞諡亦稱情天之定矣人之勝矣君
子有性不謂命矣九原有知公可瞑矣
河南按察司副使致仕陳君直夫墓誌銘
吾友陳君直夫舉進士拜南京貴州道監察御史三年
丁外艱服闋改陜西道又三年丁内艱再改河南道皆
在南京遷江西按察司僉事二年致仕歸十餘年南京
兵部尚書張公悦薦其志行可大用乃起為福建僉事
督理屯田又二年復乞致仕時倪文毅公為吏部尚書
特擢為河南副使都御史林君俊舉以自代不果入再
乞致仕廵撫都御史孫君需請留之廵按諸御史交薦
之又二年竟致仕去君子觀其進退之際可以知其人
矣直夫鯁介寡合雖生長都會而有山林性氣不能與
物湛浮遇節義廉潔士傾心嚮慕稍不合輒蹙頞而起
若將凂乎其身家素窶奉親志養常俸外一無所取居喪
非義賻輒辭弗受屏居舊鄉去府治遠足不至公室人
以請託至必峻却之久亦無復至者惟事兩兄嫁其女
撫妻之孤弟建祠堂以合族他無所好非所當赴雖故
舊強之不屈也其蒞官政務公與愼在南臺力操風紀
嘗上疏請止中官取花木捄言事之不得其職者在江
西持法甚謹在福建清屯田在河南賑饑民皆悉心綜
治不苟應故事顧其所拂意者恒多雖黽勉就職而志
常在退其去也盖有遺用焉若其經業精貫博涉史籍
使得當督學之任必大有興作世之用違其才每如此
是豈獨為直夫歎哉然直夫之所自處則可謂不失也
已直夫諱壯自號古迂浙之山隂人生正統丁巳其舉
進士以天順甲申卒以弘治甲子十一月十三日乙丑
某月某日葬黃龍兴山之原予與直夫同京産又同甲
第雅相知厚予久叨仕籍直夫每致書札無一褒譽語
至相稱謂雖老必以字未嘗效時俗舉爵號故予銘直
夫亦以字庶其有知尚能諒予且以為其子終治命云
銘曰抗世孤立不西以東執德之恒以與始終衆鬨而
嚻我若弗聰行我者天藏我在躬縱不大施弗喪厥衷
吁嗟直夫其古人之風乎
明故贈文林郎翰林院修撰顧公墓誌銘
比歲崑山大夫士有斯文會諸耆宿有延齡會皆以桂
軒顧公為長縣官舉鄉飲亦為賓會詔賜高年冠服廵
撫都御史為之致命於家暨其子鼎臣狀元及第授翰
林院修撰報未幾而公卒復會詔賜京朝官誥勅時鼎
臣方以憂去上特予之於是公獲贈如其官階文林郎
而不及見矣公之孫監察御史潜亦嘗為翰林庶吉士
故鼎臣暨潜奉左庶子毛憲清狀請予銘墓毛盖其鄉
人故知之特詳云公諱恂字維誠桂軒其所自號也生
而秀整敦確學舉子業有成禮部主事吳相虞愼許可
見公於塾器愛之請於耕樂翁内為壻時吳方游宦南
北有母老無他子弟家政悉以屬公公年未二十即力
為營治不避勞勩内無私蓄業寖裕然未始廢學雖居
㕓闠書卷不去手母沒痛不獲養哀毁特甚感時觸事
輒聲為謳吟久漸成帙葉文莊公為感而題之禮部既
卒公始出居於外時父耕樂已老奉養備至喪葬無違
禮仲兄及寡姊皆高年家居亦禮事焉族黨有貧者時
致粟帛見里中後進必勉使為善多所成就有弗孫者
恬然應之弗校也教子孫必以詩書禮義仕者為忠居
者為孝親賢遠姦敬老慈幼言亹亹不厭故潜積學礪
行督京畿學政人服其公鼎臣雖未試而器識材局論者
以為不負其選皆公訓也公為詩興致和適所著有鰲峰
稿五卷啖蔗餘甘西湖紀遊各一卷藏於家公生永樂戊
戌六月二十五日卒於弘治乙丑五月二十六日壽八十八
是歲某月某日葬於縣西鹿城之原銘曰盛德之世民多
老夀恊氣攸萃事亦非偶公年實高踰八望九踰九者誰
公有嚴父惟兄及弟叢生並茂如彼松栢其凋獨後匪惟
考終惟德攸好惟子幹父惟孫念祖公澤不匱名不可朽
贈中憲大夫太常寺少卿兼翰林院侍讀靳君
墓誌銘
贈太常少卿兼翰林侍讀丹徒靳君以成化壬寅五月
五日卒葬於焦石山之麓越二十有四年當弘治乙丑
十有一月朔日厥配封太恭人范氏卒於京師其子貴
以喪告上特遣官諭祭命有司治葬事貴懼舊壙弗稱
改卜於果山之原以丙寅某月某日遷父柩奉母而祔
且念潜德久弗白徵同官費子充狀請予銘予稔知貴
且見其居喪禮而哀銘惡忍辭哉公諱瑜字廷壁正統
丙寅以鎮江府學生應貢入南京國監授温州府經歷
温兵民錯處吏率不盡法君確守峻制不枿牙角知府
周琰器之曰此非一幕才也凡督捕機宜若征輸水利
先屬他官者悉改屬之應手而辦有千戶訟民家已聘
女為妾以賂請君暴賂於衆女卒歸所聘府倉例有賂
君獨不受餌姦無所於宿君貎不甚揚人易之至是聲
傾一郡周益禮重稱為先生而不名每出輒令攝篆君
積粟僃賑舉墜補敝初若非攝事者瑞安平陽二縣界
有海塘田苦風潮君築治完固民利之名之曰靳公塘
民有恃險拒捕者官將處以大逆君憫其愚親莅所在
譬曉之其人感悟歸罪家得不坐海盗忽熾君以計擒
其魁餘黨遂散通判闕君適入覲温人投牒吏部請君
或諷令少事關節君正色拒之事竟寢觧官移家居十
有餘年温人道鎮江者必問安否大夫士還往慶弔若
親戚然至於今不衰且其為人孝友好施予尊賢禮士
教子尤篤按察僉事丁玉夫遣貴受學丁後果有重名
盖其厚積薄發才弗究於用乃以成其子之賢而顯其
家固在兹哉太恭人同里名家女也慈惠朴厚事姑謹
甚久弗育為君置媵君義弗内竟遣之未幾得貴貴既
進士及第迎養於官非公事未嘗一日不在側如是者
終其身太恭人性亦好義所施棺具無慮數十計偶弗
適聞貴有所賙䘏輒為之加一餐云貴以學行累被簡
擢直講儲宫以登極恩進今官以兩宫尊號恩進今封
比又有日講之命太恭人皆及見之壽至八十有八得
正而斃禮合而葬其於君盖有光焉銘曰事有幸會寧
幕無倅彼賄進者自貽伊愧意或値悖無進寧退彼戀
位者亢不知悔彼得其外我得其内矧惟我餘天有錫
類我所生者於我終代既盈我虧亦發我晦持此絜彼
獲詎非倍由初質今若取諸貸若田既秋功在一溉謂
天弗明安所置喙惟魄有藏於彼江介遷斯祔斯曰有
令配載徵厥祥來者未艾
贈通議大夫通政使韓公墓誌銘
贈通議大夫通政使韓公諱傑字仲彦及封太淑人蘭
氏通政使鼎之父若母也公以鼎貴初用皇太后徽號
恩贈禮科給事中再用考績例贈通政右參議移封例
贈右通政比新天子登極加命今秩則兩宫尊號恩也
太淑人始封太孺人累封太宜人太恭人以至今號命
下乃卒且合葬於是朝廷遣官諭祭令有司治葬事仍
給驛歸其喪而公與有榮焉公祖諱槃起家鴻臚寺序
班終吉州吏目父諱尚敬贈如公官公生而天質秀穎
少失怙居鄉無師傅自識文字通大義律已應務默合
理道孝睦勤儉非義不苟取顧喜賙施貸不能償償不
及數者輒為棄責鄉之人德之曰公有隂德他日必大
貴富然竟不沾一命暨其子之成而不及見矣太淑人
蚤閑内則吏目之在吉也公實從行聞其賢以祖命聘
之公雖宦族而世襲清苦與寒士無異太淑人躬井臼
為養祖姑以下皆安之吏目卒歸槖蕭然姑久卧床褥
太淑人侍湯藥夜未始帖席悒悒如不欲生姑念之曰
真孝婦也比卒舅及祖姑皆繼卒太淑人連舉三喪情
禮兼備人稱之如其姑之稱公既卒太淑人日事紡績
衣食其家不以煩其子故鼎得專學問以底大成聲績
累著致於九列太淑人就祿養被命服怡然終其身古
稱婦德不外見太淑人以壽且顯大夫士還往相傳播
至形謌詠故其事加詳云通政君嘗督河安平得太淑
人壽詩成卷適予以祀事東返請為序比被召領易州
薪炭場務以喪告於朝復請予銘禮恭而意傷辭弗獲
乃按禮部侍郎王公德輝狀為銘銘曰慶山之陽有田
孔良既畎既疆有菑弗荒有婦饁我力復協我有子我
播亦復穫我古有耕道亦有種德以小喻大不遠維則
生雖弗榮沒則已哀老弗及偕卒同厥歸始則同勤終
則共逸為勤孰名逸則永畢有封若堂若所胥宇九原
不亡可質斯語
明故封中憲大夫太常寺少卿前陕西按察司
副使劉公墓誌銘
封中憲大夫太常寺少卿劉公約之文恭公之子也舉
進士歴大理右寺副累遷右寺丞出補延平府同知進
漳州知府擢陜西按察司副使歸及其子棨為尚寳司
卿陞階從肆品以考績例得誥進公今階今天子登極
公以致仕恩當復進階而棨以東宫正字恩進今官以
兩宫尊號恩當復給誥則又以移封例回所得誥封公
為今官命已至而公卒朝廷遣官諭祭如例而特勅有
司治葬事蓋公以世業繼顯科為要官中道蹉跌久弗
大振而晚歲遭際皆竒特出常格如此云公諱瀚約之
其字别號樗菴少為蘇州府學生景泰庚午領南畿鄉
貢卒國子業有名其舉進士在天順丁丑試政禮部頒
詔至揚州府府餽金二鋌公峻拒弗納列郡皆相戒勿
餽縉紳繪却金圖賦詩頌之其為大理在天順成化間
讞駁詳慎嘗奉勅錄京畿及江西重獄平反四百餘人
出賑河間諸府饑民籍名給粟者十五萬其為同知八
年專理戎籍多所釐正鄰郡愬訟者踵相沓為知府得
專制鉏強抑暴民甚安之部使旌於朝章至八九上為
副使益持憲體會邊徼多事督餉不乏資望日積而遽
致事以去西安府餽金為贐却之曰不聞致仕與在任
同耶時弘治己酉也居鄉十七年足不至公室歲鄉飲
有司禮為大賓其平生服履孝義與人交際無諛詞妄
語精法比達政體善古文歌詩而終身不自伐纊未屬
呼諸子孫至前連舉孝弟忠信四字訓之猶懇懇不置
其卒以乙丑十二月二十二日壽八十有一矣配吳氏
有内行先公二十餘年卒累贈恭人子男十一棨其長
也為中書舍人直内閣預經筵國史事以慎敏稱每欲
歸省不可得比卒乃請予銘禮也吏部侍郎王公濟之
方修郡志列公名宦當藉是以傳銘惡足恃哉銘曰儒
臣之子為刑法家内守外臺厥績孔嘉理同事殊父有
遺教其所為教維甲科是紹亦有遺恩匪我自取所弗
自取維以貽我後維詞及翰亦詎非儒還以錫予其祖
風之餘乎
明故資德大夫正治上卿都察院左都御史贈
太子太保諡恭簡戴公墓誌銘
都察院左都御史戴公既寢疾遺囑其從子兵馬副指
揮星曰不得以䘏典累朝廷已而禮部稽據典制以聞
上再賜諭祭令有司治葬事而給驛遣官護歸其喪監
察御史楊儀等數十人以公督學所造士合詞上請特
贈太子太保諡恭簡蓋於禮加隆焉公諱珊字廷珍其
先宋錢塘令士先自婺源徙浮梁祖諱嗣安以子昇貴
贈陜西布政司右參議考諱冔嘉興府學教授皆以公
貴累贈南京刑部尚書公以縣學生舉天順壬午鄉貢
甲申登進士第成化丙戌試四川道監察御史服闋乃
授職壬辰督學南畿凡考校必以文藝占器識有請謁
者孫不色拒而終一無所撓羣士帖服至無後言戊戌
遷陜西按察司副使仍專學政政如南畿地加廣雖遐
陬僻壤未嘗不到修古聖賢祠廟或增秩祀典聞民間
孝節事亦奏旌其門甲辰擢浙江按察使令尚清肅丁
未遷福建右布政使弘治戊申轉左布政使勤教養通
財賦情法兩當論治體者必歸之己酉擢都察院右副
都御史撫治鄖陽諸府豪右多窟流聚為利公刻日令
首罪民所闢田多匿税略償所費而設其餘嚴練兵伍
自製為營陣法蜀盗野王剛越境入竹山平利諸縣守
臣畏罪莫敢發公請合湖陜兵誅其首惡縱其脅從千
餘人事遂定時偉其功公不自伐也辛亥召入為刑部
右侍郎乙卯轉左侍郎嘗會勘荆府不法事皆得實時
羣疑交訌朝廷是公議卒行重典丙辰拜南京刑部尚
書讞獄尤謹庚申復召為左都御史公益自檢律務持
風紀雖簿書之細必極精覈嘗與吏部考察京朝官者
一考天下述職者再孝宗皇帝親鞫大獄諸司震悚公
從容應對時有所開析天威頓霽上知公清慎每廷宣
面問至移晷刻引疾求退必優詔勉留命醫賜食間有
慰諭若家人父子然者公不覺感泣上亦為之動容童
前後六上留益力公遣其妻若子先歸以身待命乙丑
新天子嗣位公不敢輒言去力疾視事疾再作竟不起
卒之日為十二月二十三日距其生正統丁巳三月七
日壽六十九娶夏侯氏累贈夫人繼吳氏累封夫人子
晴國子生公廕也正德丙寅吳夫人挟晴來扶柩歸以
是年某月某日葬於某山之原公德性和粹中耿耿不
苟合而洞達無城府奉職守法不為物撓而意常近厚
祿仕四十餘年家無餘貲壹意官守雖尊官高年猶手
削章牘辰入酉出窮寒暑不變敭歷中外所至有聲績
學政尤著身既没人至今道之不衰所著有松厓稿數
卷公在同榜中夙見知厚常謂予曰子必銘我其治命
亦屬太子太保閔公以及於予嗚呼是安可負哉乃哭
而銘之銘曰昔我孝宗咨訪耆碩公長中臺時聞造膝
公秘不洩曰我后之德公簡帝心帝監公直公所執法
躬就繩墨其有弗率則惟我職無曰棘棘或爾默默我
法弗忒曰我無遺責世有碎玉亦鮮完璧惟公始終有
美無擇惟帝嗣位惟父臣是式臺評廟議亦懋爾績古
亦有言天壽平格有平若公壽弗臻極惟所遭値及所
樹植令名在兹永耀金石
明故福建按察司僉事致仕進階朝列大夫蕭
公墓誌銘
海釣蕭公既寢疾附戸部郎中王君藎告訣於予未幾
其子鳴鳳哀疏至則奉治命請予銘予為之泫然以悲
蓋自壬子之秋别於城南僧舍十五年於今矣嗚呼予
乃竟為公銘耶公諱顯字文明號履菴更號海釣以山
海衛學生舉天順己卯京闈第二成化壬辰乃得進士
第甲午擢兵科給事中有武臣中官怙勢求賞者公批
奏尾駁其功坐是賈怨弗恤也涿州有巫矯邪神自東
方來京城男女爭負土為築祠宇公抗章劾之并禁私
剏菴觀等數事言極剴切留不報外間傳言禍且不測
忽召至左順門令中官諭遣之人始知其事後數日詢
之則巫已逐矣然權幸人嫉之不置辛丑遷鎮寧州同
知時方作草書手閱朝報付其子趣治装仍終數紙乃
罷鎮寧非人所居其俗每獻饋流官納則喜拒則疑公
孫謝理諭皆敬服無敢怨者越八年為弘治戊申稍遷
同知衢州府勾稽戎藉所得隐丁甚衆越三年辛亥擢
福建按察司僉事承勅領屯田事勸督交至民相率輸
納歲無留逋又一年以萬壽聖節入賀刑部尚書白公
昂欲有所薦擬親戚有力者亦樂為之援公不復顧戀
上疏徑歸歸數日而命下乃治别墅與騷人使客游衍
其間有乞書千文者秉燭終卷遂得目𤯝而賦詠不輟
乙丑今天子即阼以恩進朝列大夫正德丙寅十一月
二十六日乃卒纊未屬猶憂及時事且口占對句課其
孫其至死不亂如此距生宣德辛亥十二月十一日壽
七十六公德性醇篤不妄言笑早失怙恃終身孝慕事伯
兄文清甚謹撫其孤引鳳為之婚娶比死又厚葬之交
友尚意氣久而不變當官盡職視患難若所當得至於
幾先勇退順時正命尤士君子所難雖所藴蓄未盡見
於世顧以劉文安公為主司而得易魁以三原王公為
吏部而得薦為方面則其人可知已山海本用武地舉
科第工詞翰皆自公始公詩清簡有思致所著海釣集
鎮寧行稿歸田稿若干卷其為書尤沉著頓挫自成一
家卷軸徧天下傳至外國後來者殆鮮及云配喬氏繼
馮氏子五孫三羣從孫為諸生者尚數人喬孺人之葬
予嘗為銘今公與兩孺人合葬於某山之原則丁卯閠
正月十六日也銘曰孰得之難弗患失耶孰進之難退
乃亟耶將理有先難後則獲耶抑數有終信而始則誣
耶不然何壽其身而復世其澤耶觀德者盍以世而不
以日耶
明故朝列大夫南京國子監祭酒羅公墓誌銘
天順甲申廷試進士憲宗皇帝在諒闇制辭從簡以治
國平天下之道為問泰和羅公璟對以為孝乃萬化之
原願舉此推之以成聖治上深納之賜及第第三人與
吉水彭公教太倉陸公鈛皆天下選也彭陸皆不壽以
没公獨考終於家而今亦不可作矣惜哉公字明仲其
先有伯壽者為元盧溝簿被旌為孝子曾祖子理國初
為德安同知繼娶陳夫人即少師楊文貞公嫁母也挈
家戍西安文貞言於上為蠲其籍得公祖賓廉以歸公
父進善從文貞居夢鶴而生公額有赤誌可寸許文貞
曰此鶴相也當貴且多壽公未弱冠文貞已卒讀其家
所藏書文思溢發廵撫侍郎楊公寧竒之遣入縣學初
仕為翰林編修修英宗實錄成化丁亥書成遷修撰嘗
上疏言六事上優詔答之慈懿皇太后之喪屬有異
議公上疏言宜合葬裕陵又與諸學士合章以請乃
得俞命壬辰同考禮部奉命校通鑑綱目癸巳修續綱
目甲午充經筵官丁酉書成擢司經洗馬戊戌孝宗進
學東宫簡侍講讀庚子主考南京凡所校閱暨精當而
是科得人尤多癸卯以母喪去丙午闋服上京師忽調
南京禮部員外郎中外駭愕莫知其故後李孜省獄詞上
乃知為所中或云鄉人有弗合者構成其事而公不自
辯也弘治初三原王公為吏部薦為福建按察副使專
督學政政尚寬簡程試外恒以義理為教士類悦服癸
丑召為南京國子祭酒方將大有施設時已沾疾猶力
起治事丙辰考績京師至河西疾作乃具疏乞致仕遂
得請癸亥七月二十六日卒距其生宣德壬子某月某
日壽七十二禮部為請於朝上眷公舊學特賜諭祭命
有司治葬事云公端雅諒直志識不羣博學高論動以
古人為凖平居不事詭激而崇奬節義汲汲若不暇視
天下事皆所欲為中値困阨累歲再陟稍克振拔而公
亦病矣為文務簡勁詩亦脱綺靡有冰玉稿若干卷蓋
其所自號因取以名其所編錄若五經旁註周易程朱
異同刻於福州予與公同榜又同在史局為道義交恒
念公之退不能薦死不能弔以為公負公卒之五年子
燧以治命奉狀來乞銘乃為銘以補葬禮之闕公墓在
白泉山之原其葬以甲子十二月二十九日至是五年
矣銘曰濟辯以博孰我鋒遏守正以約亦孰我志奪惟
其人之卓乃命之閼九原是託惟斯丘之樂孰斯人之
能作
懷麓堂集卷八十七
