懷麓堂集卷十五
明李東陽撰
詩稿十五
七言律詩
體齋賞蓮次韻廉伯宫諭
後堂深閉小盆池池上花開客已知索賞故將狂作態
被留真以醉為期三年約伴人應少五月來看事亦竒
不似城東千葉主有花無酒任人嗤
送張天瑞福建參議
樹擁層城水帶沙八閩南望是天涯民連越徼還殊俗
官似秦藩郤近家今日閭閻須撫字舊時臺省見才華
詩成不及都門駕秪為孤吟對日斜
徐竹窗挽詩
身是江南隠者流手開瓜圃接田疇縱無負郭寧求相
自有東門豈藉侯不受紅塵欺我眼誰教白髮上人頭
阪陂陂下多春草一夜西風滿地秋
大雨亨大詩屢至疊前韻
急雨雄詞欲鬭淙未論陸海更潘江傾殘峽水聲猶壮
挽盡天河句未降敢謂中流堪比障故知行潦不宜艭
高歌忽斷浮雲外猶有晴虹照夜缸
碧筒酒次韻柬傅曰會中書
翠嶢深處碧為筒照見池頭一丈紅别有清風來地主
巧將甘露奪天公香隨綠蟻應潜度心入靈犀已暗通
我不負花還負此不勝餘興繞堂中
少保商先生夀七十
白頭歸老荷君恩一代勲名衆所尊自古年華稀七袠
本朝科甲重三元海中仙子長生籙洛下先生獨樂園
怪見台光映東壁郎官又侍紫微垣
送焦孟陽侍講子瑞還南陽(時孟陽歸省不果)
翁歸未得遣兒歸歸着襴袍當錦衣南極一星方照地
北山羣梓又成圍晉陽授簡書應在司馬題橋志不違
九日菊潭潭上水定和新酒夀重闈(焦大父九日初度)
題黃日升貢士東樓卷
勝地於人似有期層軒直覺與東宜杜陵西閣憐花冷
庾亮南樓恨月遲近市塵埃元不到背山風景郤成竒
十年著得凌雲賦秪恐君王未便知
徐用和御史席上偶成
雨後凉生别院東午窗殘暑坐來空水光倒射簷頭日
絃籟時鳴樹底風南國騷人方作賦西臺御史正乘騘
文逋未覺驅除盡暫得幽歡此會同
次韻答王世賞夜雨感懷
何處吟詩成不寐夜窗殘夢雨來時清聞木葉隨空遠
暝覺山鍾到枕遲千里關河游子恨一年生事窶人悲
萬間大厦君須作不用歸心繞故籬
體齋西軒觀玉簮花偶作
小園紆步玉堂隂堂下花開白玉簮浥露餘香猶帶濕
出泥幽意敢辭深冰霜自與孤高色風雨長懷采掇心
醉後相思不相見月庭如水正難尋
西山十首
日日車塵馬足間夢魂連夜到西山近郊地在翻成遠
出郭身來始是閒雲裏盪胸看縹緲溪邊洗耳聽潺湲
秋風忽散城頭雨先為遊人一解顔
日照西山紫翠生雨餘秋色更分明蜃樓出霧東浮海
雉堞連雲北繞城舊識郵亭猶問路漸多僧寺豈知名
十年幾度登臨約不盡平生吏隠情
石橋沙路轉逶迤青草園林白露時遥望好山頻駐馬
緩尋流水細吟詩梅間客到題名久雲裏僧閒出定遲
也識醉翁非愛酒筆囊茶具自相隨
背倚危峰俯碧流上方臺殿出神州鍾聲過院日初午
琴響入空山更秋騎馬客尋青草渡采芳人在白蘋洲
乾坤不盡東南眼復欲憑高一上樓
長為尋幽愛遠行更於幽處覺心清祗園樹老知僧臘
石壁詩存見客名望入樓臺皆罨畫夢驚風雨是秋聲
人間亦有無生樂化外虛傳舍衞城
野寺林深一徑通講經臺下見生公心於簮組元無累
興到山林便不同坐愛鳴絃清石上仰看飛鍚堕雲中
諸峯絶頂香山路振袂須乘兩腋風
千仞高峯十丈臺坐看秋色轉悠哉水流澗石叢中響
雲度山墻缺處來洞口花深無路入巖根樹老更誰裁
匡廬句好終難和愧殺當年李白才
古松成蓋竹成隂十載重來感客心鳴葉繞空天籟遠
飛流堕地水聲深湖山勝槩此菴足城市幽期何處尋
出寺高歌重回首似聞空谷有餘音
竹籬花徑繞山開盡日無人覺往來且學山翁遊綠野
休傳御史出烏臺乍逢野客名相問慣識僧門手自推
應愛帝城風物霽詩成不為黑雲催(徐用和同遊)
十里平川一掌如穏騎羸馬當輕輿山家犬睡門初掩
僧寺人歸榻已虛遠興直窮高處望豪吟多在醉中書
長安飽食真無事郤憶江淮意有餘(時淮南大旱)
中秋飲汝學宅次韻(是日微隂)
對月銜杯莫問天人間誰是謫來仙三千界裏應同大
十二回中此最圓天柱峯高秋雨暝廣寒宫遠暮雲連
追歡不盡東樓興猶有清光入閏年
見山樓題常熟陳亞參卷
虞山青近海東頭正對元龍百尺樓半世閒身剛得隠
四時佳景更宜秋屐曾躡後猶餘齒簾為看來懶下鉤
倚遍曲闌人不見斷雲飛鳥共悠悠
慈恩寺偶成
城中第一佳山水世上幾多閒歲華何日夢魂忘此地
舊時風景屬誰家林亭路僻多生草浦樹秋深尚帶花
猶有可人招不得詩成須更向渠誇
送太常楊公還南京次韻(時楊公掌尚寶司事)
菊花時節共登臺南寺曾為北客陪醉後音書難屢寄
别來詩卷定頻開吳船最穏纔經月燕酒雖醨亦滿杯
今日送君如送我可能無意暫徘徊
哭女菱
夜堂嬌語坐生嚬眉目分明畫裏身誰遣一朝為骨肉
極知千古共埃塵回頭尚覺呼名誤入想猶疑見面真
漫撫哀琴不成調他年空憶辨絃人
喬師召編修輓詩二首
禁林仙籍久通名我里君門數送迎身病每勞分藥裹
官閒時復對棋枰北堂萱草三年夢東國鱸魚萬里情
可是得歸歸便了竟將勲業負平生
菊徑松園春復春醉中光景病中身生存遺業分諸弟
死有餘恩戀老親富貴不成空骨相文章無用祗埃塵
玉堂今夜薇花月曾照當年伴直人
雨中種竹
石欄沙路雨聲乾為欠蕭蕭一兩竿深帶土膏從地底
暝移茅屋過江干方於辰日依時種影待晴天拂翠看
試倚蓬窗聽疎密布袍沾盡不知寒
茅屋松聲
草閣斜臨野水隈松聲時過石窗來飄蕭忽散飛空雨
犖确長驚殷地雷清和鳴絃生白石遠隨行杖出蒼苔
詩人聽此難成寐醒盡虛堂昨夜杯
夜窗聽雨
瀟瀟殘雨入深更半灑疎窗半拂楹芳草池塘應有夢
落花庭院不勝情聽疑野寺昏鍾遠望憶江船夜火明
明日曉晴須出郭葛衣藜杖一時輕
柳岸垂綸
釣魚磯上晩風多拂拂垂楊渺渺波行過酒家來别岸
坐移林影下前坡聊將短日供長線又見新條綰舊蓑
老去秪應家在此不須盤石更垂蘿
糝徑楊花
漠漠楊花帶遠天舞如輕雪糝如氊徑當僻處隨人到
風向多時著意偏地濕似沾前夜雨日斜猶照隔溪烟
春光到此真須惜莫愛床頭沽酒錢
經廢道院
偶從樵客看棋回回首仙宫跡已頽歲久荒碑横蔓草
日長飢鶴啄蒼苔空聞河上仙翁去不見山隂内史來
更說前朝封禪地玉符金祕有人開
除夕書懷(壬寅十二月時已買太僕巷屋)
夜坐高堂席屢移老親歡在秪嬌兒貧堪苜蓿堆盤少
病覺屠蘇到手遲生怕鶯花催客老早看冰雪與春辭
明年又卜新居去應憶城南守歲時
次韻寄答若虛二首
懶向江湖問楫師江南江北兩相思鳩巢近報移來宅
鴈札遥傳寄到詩城市行蹤嗟我在山林性格祗君知
如今舊社無新興不似星堂夜戰時
西郊雲氣滿林端郤怪長安雨易乾溽暑中人貪睡久
軟塵欺面覺行難星霜道路天涯隔冰雪形容夢裏看
翹首望君君不見月明無限海波寬
馮佩之秋官得男用瓜祝韻(時佩之自江西使還)
佳音南報驛程賖千里歸期正及瓜噴案早占釵玉墜
(佩之往歲詩云有人笑倒玉釵斜)就床親正錦䙀斜西京舊德于公第
江左清風絡秀家若遣皇華能再返此郎應已觧呼茶
次韻寄答方石二首
玉河楊柳幾春風回首長安是夢中别鴈有時傳塞北
愁雲昨夜起天東應懷野客歌招隠肯效文人作送窮
我病欲攻無藥石愧將交誼託微躬
藝苑詞垣二十年離情不似十年前綠波南浦江淹賦
白雪西山杜甫篇醉裏功名心尚在老來山水性俱偏
春風漫作金陵夢郤望天台更渺然
齋居日待諸同官不至
三日齋居到每先病餘欹坐不成眠硯池曉滴薔薇露
土銼春回榾柮烟滿座清風陶穀茗半庭遲日李程甎
玉堂官况從來冷不為詩情减少年
再經西涯
新築湖堤面面平亂橋欹岸失縱横輕鷗著水驚還去
老馬緣溪戀復行舊日鄰家今幾在别來光景共誰争
匆匆不盡逢僧話剛說無生便有情
次太子太傅余公登鎮朔樓韻三首
邊城勝槩拱皇都傑閣東來眺望孤落日平沙隨地遠
澹烟飛鳥入空無中原將帥歌周伐北土山川盡禹敷
欲識老臣經濟略武侯營陣有新圖
鼓角聲高起畫簷坐來霜鬢幾莖添三邊戍久衣重换
二月寒多草尚&KR0655;胡地牧情嗟易變漢家兵食恐長淹
知公不似征西帥醉下南樓月滿簾
北來風物感重遊又上孤城百尺樓白骨川原遺舊恨
荒田禾黍動新愁華夷地仰威名重臺省官兼位望優
從此黃河南下路不教胡馬飲長流
昌平學宫和劉諫議祠韻
誰為君侯續舊祠眼中人事幾推移登科士有同朝愧
憂國心惟異代知長路屢曾經此地高風真足壯吾詩
不須感慨深懷古風雨催人鬢易絲
送左行人使琉球
鯨波淼淼接天遥海國塵空瘴癘消貢賦遠通中服地
册書元自大宗朝南船去日占風信(凡使海國以冬至日開洋)北闕
歸時望斗杓(海舟惟視北斗為的)但使行囊無薏苡嶺頭銅柱不
須標
聞世賞太史誦夏提學正夫後園席上二首次
韻分柬
回廊欲盡到還通十笏書齋一徑東坐久幽花猶帶雨
酒醒高樹忽生風鄉園近接官仍近館舍同遷地不同
聞道詩筵多好客夜來磐際有飛鴻
浙東冠蓋屢追隨三日深杯醉不辭踵接尚慙登第晩
神交長恐渡江遲觀中桃樹誰應種笛裏梅花可奈吹
一見好詩還技癢欲顰無力效西施
再疊答夏提學
十載江湖夢寐通使車重綰寺門東未傾李白金尊月
先坐王郎玉麈風楚刺漫來何日到郢歌工後幾人同
相逢莫更飄然别指爪須留雪上鴻
到處惟應筆硯隨私逋官籍恐難辭耽詩癖在身長瘦
學道心勞歲恐遲已飽東方猶漢粟未逃南郭尚齊吹
向來堊質緣君减斤斧何因得重施
次夏提學韻二首
詩家餘韻遠相沾不見高軒駐短簷花落每教空掃徑
客來長為誤窺簾僧門漫說三生改人世難逢四美兼
若遣錦囊隨綵筆草堂風月價須添
衣袖歸時雨盡沾卧聞凉葉響虛簷鳥情幽寂將依樹
苔意夤緣欲上簾静裏秪應閒尚在病來長與懶相兼
讀書自笑成何事細取蟲魚幾字添
世賞席上次韻夏提學
坐久莓苔欲滿庭屐痕猶帶雨時青京塵晝斷車馬迹
山色晚開雲霧屏鸚鵡籠深空望眼鳳凰巢近有栖翎
相思只隔西垣夜長怪東堂夢易醒
謝王世賞移竹次韻
俗居無計避塵氛西郭濃隂遠見分幸有竹看休問主
苦無鄰乞竟煩君天應不愛城頭雨地許長留石上雲
十日肩輿猶未過曉風簾箔又斜曛
厓山大忠祠詩四首
國亡不廢君臣義莫道祥興是靖康奔走耻隨燕道路
死生惟著宋冠裳天南星斗空淪落水底魚龍欲奮揚
此恨到今猶不極厓山東下海茫茫
汴城杭郭總丘墟三百年來此卜居海内山河非漢有
嶺南民物是周餘行宫草草慈元殿講幄勤勤大學書
辛苦相臣經國念有才無命欲何如
北風吹浪覆龍舟溺盡江南二百州東海未填精衞死
西川無復杜鵑愁君臣寵辱三朝共運數興亡萬古讎
若遣素王生此後也須重紀宋春秋
宋家行在日南遷胡騎長驅百萬鞭潮海有靈飜佑賊
江流非塹枉稱天廟堂遺恨和戎策宗社深恩飬士年
千古中華須雪耻我皇親為定幽燕
送平江伯陳公漕運還淮安二首
賢勞三世服王家千里山川路道賖周甸土中南北貢
漢河天上往來槎晨揮玉麈風生座夜拂銀燈劍有花
聞說江淮多故老風流皆作祖侯誇
朝廷漕運仰南東百里官河屬會通勝國封疆還薊北
西山泉𣲖出城中舟車坐惜千金費畚鍤虛勞累歲功
猶有腐儒憂國念欲將經國問元戎
遇雨後送鏡川楊先生謁陵次去秋見憶韻二
首
春祠秋祭總期程陵典分官次第行苦雨途窮憐我拙
停雲詩好荷公情倦遊丘壑心還在歴盡波濤夢亦驚
今日不堪還北望樹頭風鶴有餘聲
聞說登臨興渺然秪應幽賞勝孤眠遥知水涉山行地
正及花明柳媚天塵世年華須自惜詩家風景更堪憐
閒官亦有遊春夢緩逐鶯聲送馬鞭
再經西涯
拂樹穿雲二里堤綠隂深處鵓鳩啼背城古路車塵少
隔岸人家酒幔低清愛野僧來紫衲醉扶童子當青藜
相逢郤恐知名姓不向慈恩寺裏題
送鄧大參宗噐之山東
談笑蒼生在掌中使君才是出羣雄縣分南國絃歌滿
郡領西夷節制通鏡裏雪添新鬢白殿頭雲擁舊袍紅
循良故是藩侯事莫道齊邦本上功
次柳文範中書閣直賞雪韻三首
雪滿園林物不知賞心郤與雪相期窺簾詠絮誰稱絶
煮石烹茶未當竒玉宇空寒高易到碧窗清響静還宜
柴門擬學昌黎閉贏得王郎鳳沼詩
貝闕瑶壇路不分眼看飛雪亂如雲高城暝帶朝鴉色
小苑斜披獵騎羣冰溜響簷醒短夢冷花吹面拂殘醺
自應瓦礫難為質故乏瓊瑶可報君
遥從天上雪中來不信人間滿戶埃積久漸看隨地起
舞餘飜愛逐風回楚江蓑笠孤舟客吳地園林半樹梅
莫向此時誇此景有誰吟對玉堂杯
世賢雙生一子夭死慰之以詩
城東瓜熟子離離長向西園記送時正愛春風聮蔕好
坐愁寒雨一枝垂人生得意難為樂造物何心亦妬竒
從此柯條終遠大為君重誦古綿詩
每從竒骨辨頭顱知是徐卿第二雛屬對早能通四六
讀書何但識之無渥洼水遠神駒化阿閣巢深彩鳳孤
聞說生男重有兆夜來呼彩得雙盧
齋居東青谿先生
玉堂冠佩託英遊老大相看尚黑頭後植庭松柯葉改
舊題詩壁姓名留仙人掌出雲初散太乙燈來夜轉幽
惟有清歡并姓語多情難為故人酬
謁陵憩清河舊館有感
路出沙堤向草堂北歸曾此駐行装風前熱火烟生面
夜半開門雨到床今日閭閻宜富庶舊時僮僕尚蒼黃
人生剩有悲歡地何必他山與故鄉
過沙河有感
幾家茆屋住荒洲風景凄然感去秋沙壅斷橋還舊路
水藏深澗有橈舟虎談在耳神猶動魚葬傷心骨未收
對此不堪懷故侣野烟溪日重回頭
重宿劉諫議祠有感
曾照荒燈宿古祠祭餘山路獨歸遲誰教夜雨移床後
正值秋風破屋時豈謂人生非夢幻極知平地有欹危
感今懷古無窮意只許前朝諫議知
昌平城北道中有感
十里溪橋野色分平沙不動水沄沄聽餘空谷猶聞鳥
行到深山不見雲勝事園林看入眼迷途風雨憶離羣
城隂舊路元非遠夢覺齋廬日未曛
賦得西湖送張公實少參歸浙江
路指三天轉六橋盛時風景勝前朝無山不繞湖邊寺
有水皆通海上潮部使隨星馳漢節騷人乘月弄吳橈
因君郤省會遊地醉倚高樓望泬寥
初赴郊壇看牲
奏書初出太常卿隔日分官次第行騎士擁塵隨輦道
犧人投牒報牲名樓臺地遠稀聞漏燈火門開夜到城
歸向玉堂題笏記坐聽金鑰待天明
慶成宴初預殿坐
大官分胙出郊牛又向宫筵侍冕旒瞻拱正當天北面
班行初坐殿東頭斟來琥珀杯頻滿舞罷狻猊隊始收
正是君臣修省日感恩無地答神休
鍾御史同追輓詩
少海驚波竟隕身豸冠曾觸驪龍鱗生無赭色居臺省
死有丹心質鬼神五夜虞淵終日見百年宰木再回春
南宫戅老英靈在地下惟應兩故人
雪後早朝
六日長安雪滿城五更鍾鼓一時晴水精宫冷雲猶凍
鳷鵲樓高月正明朝馬不嘶金勒静院燈無影玉堂清
秪應天上寒如許怪底人間夢不成
郊祀前一日齋居候駕
石橋瓊尺倚雕闌樹裏行宫接泰壇盡地龍顔瞻九陛
兩班鵷步引千官旌旗滿路春雲擁鼓角連城曉氣寒
為報雨師休灑道香塵先已避鳴鑾
初預郊壇分獻得南海
南海分壇位嚮東石門深鎻象龍宫歸虛下有通靈地
廣利中含濟物功萬里炎威驚變雪一春佳兆喜占風
儒臣詔許供牲幣愧有微誠佐聖躬
鏡川楊淑人夀詩
鹿嗚歌裏和桃夭白首相看似一朝清俸屢沾三世業
内班新綴兩宫朝門臨杜曲天相接膾出蓬池手自調
為報平反終有喜夀顔春酒任紅潮
祀陵懷青谿學士
君居禁署應思我我在山城更憶君藥裹自煎巖下水
緘書誰寄隴頭雲歸鴻影落當空見警鶴聲高半夜聞
長恨兹遊不同賞一年春色又平分
鏡川翰長以劉諫議祠詩見託竟忘代致以詩
謝之
曾勞詩卷付蒼頭一笑空嚢竟莫收忘事師丹猶少壮
致書殷羡敢沉浮誤驚神物空中化郤愧明珠暗裏投
已向荒祠留素壁重來須待碧山秋
喬主事歸自西山聞南屏隠甕山皛菴漫寄一
首
静倚巖扉自詠詩豈知朝市有人知山林入後應嫌淺
蹤跡看來頗近竒滿目塵埃須笑我一川風月合分誰
蒼苔白石湖邊路亦欲相尋未可期
懷麓堂集卷十五
