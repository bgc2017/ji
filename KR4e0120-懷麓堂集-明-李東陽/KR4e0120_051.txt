懷麓堂集卷五十一
明李東陽撰
詩後稿一
古樂府
靳克道少卿所藏杜&KR1576;男朝母乳姑二圖請題
其上為賦古樂府二首
下帷哭穆伯上堂訓文伯不聞民勞逸先問土肥瘠后
可織母可績爾食爾禄我服我力保我家祀成爾德朝
朝朝母得母憐一朝責子令子賢文伯賢穆伯祀敬姜
之名名不死靳家此母復此子杜郎作圖如作史
右朝母篇
母乳兒兒無齒尚可飴婦乳姑姑無齒亦可餔兒本姑
所生一氣通吸呼水有報本獺林有返哺烏人可以不
如鳥乎靳姑老生齯朝笋暮復魚千年乳姑意理一事
則殊母有兒姑有婦昔見崔山南今聞靳京口
右乳姑曲
猫相乳行
監察御史四明陸君美之仲兄文亨素友義與
君美少相依文亨每同堂而食撫其諸子恩義
䔍至而外無間言嘗各畜一猫猫各産三子皆
銜至堂中乳之每一猫出一猫必為代乳若一
無間然者人以為友愛所感君美既貴感其兄
之義請記其事於予予非韓昌黎氏無能為說因
為樂府作相乳行俾其鄉之人歌之以傳於無窮
猫相乳據如許但知母子恩不復我與汝猫相乳世希
有但食乳哺甘不知誰是母陸家兄弟本同胞提孩挈
稚相為勞和氣感動成薰陶吁嗟乎人生胡不如此猫
示用兒效玉川子作
夜坐苦不樂作詩示用兒用兒爾何來來自東南陲自
言廣西人州縣已忘遺但知姓李氏世業本巫醫家有
三頭牛有田可耘耔當年貴州蠻作亂勞王師夜聞狼
兵到勢若虎與貔我爺被殺死血肉交淋漓我娘亦被
賊存亡未可期官師簡少俊閹割隨俘纍用兒年十三
廣顙身尫羸生來左目翳幸免殘膚肌紅船載白粲驛
遶來京畿兵曺奏名籍給配在有司臣愚本無功恩與
公侯齊用兒亦何物御筆蒙親批彤廷頓首謝髫丱歸
提擕煮羹為女食縫帛為女衣役不忍汝勞過不忍汝
笞居遣用兒侍行令用兒隨殷勤語子姪慎勿凌虐為
丁寧戒僮僕疾病相扶持緬想先皇德欲報何能追賜
生尚必畜况此非豚雞今皇兩僮賜本出思恩夷岑梁
年十一吳也二歲差渠視汝為兄汝可弟視之班行若
鴻雁戲弄吹塤箎渠小不足責汝長教所宜用兒爾來
前訓女好言詞清晨早必起日暮眠當遲操畚掃廳堂
汲水澆園畦客來俸茶菓客去收書棋有口莫吃酒酒
醉死路岐有手莫做賊做賊送頭皮人生無貴賤但問
所從誰長為官人奴勝作撞與黎用兒爾誠騃告汝汝
不知垂頭睡莫對吾自吟吾詩
慈母圖(孟氏)
將上堂聲必揚夫戒雖嚴不如母訓長惟禮有經家有
綱惟母所愛情可忘生不逮父義有方君不見斷機之
教何其剛
孝子圖
大兒視母如視父兒罪當笞母當恕小兒視母如視兄
往復轉轉難為情卧層冰得雙鯉兒身雖勞母心喜亦
知慈孝同一理惟人有心天有耳君不見大兒官貴為
三公小兒胤嗣傳江東兩兒為劇戲滿堂坐客皆垂淚
長短句
鐵拄杖行
國初廬陵諸老好竒者持鐵拄杖採詩林谷麟
原王子譲先生盖其儔也我希&KR0146;府君時以流
寓還往其間子讓諸孫雲南按察副使世賞能
道其事因託物寄興以著通家之義云
江西水中一枝鐵磨光成精錯成節江頭詞客採詩還
拄徧淡雲與山月吾宗遺老詩家流杖藜來自湖南州
道逢此物兩叩擊鏗金戞玉聲相酬鐵精化龍入江去
回首溪山但烟霧文章逸史見諸孫指點當年採詩處
杖兮杖兮物雖去矣名猶存青毡豈獨王家門願君節
比杖兮心比鐵善保六尺千金身
靈夀杖歌
吾聞武當之山四萬一千丈半在天根半在上不知三
十六宫何處稱絶竒産出靈株非一狀蛟螭蟠拏露頭
角熊經樹顛虎山脚根盤節錯相糾纏含風飽雪經炎
寒九年洪水之水浸不殺十日之日暴烈何其乾梯懸
磴接跬步不可上誰采青璧紅琅玕見之羨者不容口
錫以嘉名曰靈夀爪之不入行者有聲金可同堅石同
久吾家此物舊所有神與相扶鬼為守自從病足跛
曳不得前已覺山林落吾手一病經旬不出門此杖
手中嗟猶存下牀欹側立不定此時託子以為命不願
四體無微疴但願謝病歸山阿左扶右策夾以二童子
下可涉園徑上可凌坡陁願載萬木截萬杖窮崔隂谷
生森羅靈兮夀兮此物倘可致宜遣四海赤子頭雙皤
華山圖歌為喬太常寺作
嗟哉此山吾不知其幾千丈兮但見巍然屹立乎天中
中有三峯聳拔而直上部位離立西南東諸峯羅列在
其下有似老長随兒童縱令立表以識不得筭雖有記
里之鼓難為功我聞上古之世開鴻濛沙木盪汨相結
融融者為泥滓結者為石為山峯石堅山積理亦爾試
看崛拔斬削别有造化之神工山名五嶽此其一特出
似異衡與嵩天門重重隔烟霧鐵鎖緣厓引長路摳衣
欲進苦不前十步行時九回顧山腰流泉如瀑布仙掌
撑空若承露虎踞龍蟠各有形鸞騫鶴舞紛無數置身
中峯頂極目乾坤莾廻互秦關蜀徼阨塞豈足論遥指
扶桑最高樹噫吁&KR1077;自有天地兮即有此山萬物代謝
兮山巋然古人今人到者相接踵誰復騁步窮其巔我
生好古厭塵俗險絶獨慕昌黎韓昔年南遊復東眺二
嶽咫尺不一攀有客西来詫我以大觀歌聲上徹秦雲
端畫圖指點向空廓已覺天上非人間喬生喬生如此
好竒者世不可以多得安得與子遍歴千㠝岏
寄題惠山第二泉
江神夜泣山林嘯帝遣神工鑿山竅飛流出地聲灑空
泉水下與中泠通江邊老弱不知姓手著茶經親鑒定
金山之外更無泉坐令匡廬瀑布空高懸地官侍郎(邵寳)
(國賢)心似水平生品泉如品士(國賢在許州嘗作品士亭)似云江水不
同清此山自得青金精(世傳泉以錫故清)尋山浚泉發清瀉元
是江南好竒者山高水絶詩亦竒鳴金噴玉無停時我
山曾過泉不酌夢枕崚嶒潄瀺灂我歌泉和兩知音吁
乎誰哉更識泉齋心(國賢嘗號泉齋)
懷麓堂集卷五十一
