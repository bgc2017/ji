懷麓堂集卷六十
明李東陽撰
詩後稿十
五言絶句
雜畫二首
種樹自何年幽人不知老不愛松色竒只聽松聲好
野樹兼天暝山鐘度水遲詩僧不出戶頭白少人知
又一首
仰面看飛鳥彎弓意轉遲馬頭雙獵犬惆悵立多時
芙蓉
濯彼秋江上脩然風霜姿世間無一物惟有謫仙詩
西園秋雨
竹
秋雨爛百草青青脩竹林解使秋聲爽還令秋色深
椿
舊樹已十圍舊宅今易主新樹日以長秋霜復春雨
檜
雙樹出墻頭亭亭雨高蓋雨色愛青葱天聲聽靈籟
榆
柳外春烟碧桑邊暮景斜退朝無一事風雨送年華
桃
種樹乘春雨開花待曉風一年還一樹隨意滿園紅
李
名果出吾家移栽自海涯要看花勝雪先放雨催花
芍藥
秀色春前發濃隂雨後看持杯賀花相先我得休官
木槿
花開不及暮根老却宜秋天機何處在須向靜中求
蓼
的的垂紅雨蕭蕭映碧流吳江誰解剪剛得數枝秋
繡墩草
野草不繡地青青常覆盆風朝還雨夕留客意終存
苔
豈不愛佳客客來殘我苔西園十日雨三徑不曾開
藜
藜新尚可蒸藜老亦堪煑明年幸強健拄杖看秋雨
後西園秋雨詩
予往歲秋雨中嘗即西園植物各為小詩十二首
今年病告累月幽懷莫伸復即所見得十首
雨來催我竹十日忽成林笋出無人見蒼苔深更深
右竹
雨色澹西莊風光戀北堂存亡各異地憂樂兩難忘
右萱
去年長比人今歲高過屋好雨東南來依稀滿庭綠
右槐
畫省和雲植幽庭帶雨看會辭雙闕迥歸託一枝安
右紫薇
買種已經年貪看亦云久未惜雨沾衣應防刺傷手
右荼䕷
芳華曜朝陽餘景駐晩色縱是雨成霜白頭心更赤
右葵
一月一花開花開應時節未須誇雨露慎與藏冰雪
右月桂
未摘霜前實先看雨後花名應出西海顔豈論東家
右榴
風花晴可憐雨實秋更好日日望江南終當此中老
右望江南
春草萎欲黃秋草萋更碧莫太倚春光方當讓秋色
右草
七言絶句
虢國夫人早朝圖
掃罷蛾眉上馬遲君王剛及退朝時侍臣記得丁寧語
莫遣長生殿裏知
菜
誰寫西園數葉菘露華清曉濕蒙茸玉堂夜半蘇郎渴
此味無因獻九重
兔
蘼蕪原上眼迷離好是空山獨坐時老去獵心翻欲動
似嫌孤隼下來遲
菊花
寒影蕭蕭照墨池西園晩色正相宜蒼頭黑髮秋風裏
應是陶翁未醉時
蓮花
不見峰頭十丈紅别將芳思寫江風翠翹金鈿明鸞鏡
疑是湘妃出水中
芙蓉
輕紅澹白兩堪憐妙意皆從畫史傳不用秋江照顔色
也知標格是天然
梔
抽黃嫓白總稱才誰遣山梔入畫來似為詩家少知己
杜陵吟罷不曾開
水僊
澹墨輕和玉露香水中僊子素衣裳風鬟霧鬢無纏束
不是人間富貴粧
牡丹
綵毫和露寫名花紫豔分明出魏家應是洛陽歸夢遠
緇塵紅土半京華
題禇臨蘭亭後二絶
晉代書家失典刑河南别自有蘭亭寧知千古風流興
只在山隂酒未醒
晉帖唐臨太未遲還從點畫認鬚眉向來賞極翻成恨
不見當年運筆時
何敬仲墨竹二絶
奎章博士本書家畫法翻將上品誇鐵鎖銀鈎誰解道
人間空夢筆生花
莫將畫竹論難易剛道繁難簡更難君看蕭蕭秪數葉
滿堂風雨不勝寒
子昂畫馬
家家龍種墮燕山猶在秋風十二閑千載畫圖非舊價
任他評品落人間
觀泉圖為衍聖孔公作
松根東望思悠哉濕盡春衣滿地苔七十二泉雲霧裏
可能持贈一泉來
春園雜詩十四首
三月三日佳麗辰五十五年衰病身閉門一枕午時夢
江草江花無數春
病來無力與春爭看盡花開草又生莫道東君不識面
舊紅新綠也關情
墻隂老槐生古苔棘籬花逕參差開分付兒童莫謝客
病中那有俗人來
桔橰亭邊非我家城南小園繰水車直恐此身終是客
門前有地不栽花
木槿花開紅作屏庭前莓苔滿地青綠隂深處不知曉
啼鳥一聲幽夢醒
手插河邊楊柳枝眼看成樹復成絲不見雪花飛滿地
豈知春去已多時
野鶴昂昂不受馴家鶴依依鳴向人應悔城中食烟火
不如天外離風塵
庭下獼猴如小兒攀花折果不停時為憐野意厭羈馽
放著林間高樹枝
三年種竹不滿地長怪墻高多夕隂縱使難成也難老
莫教移却種花心
夜來一雪忽成雨雨過西山青入樓聽人騎馬看山去
又作思山一種愁
徑草園花隨意春野情偏與物相親養得山家短角鹿
盡日閒行不觸人
剛道假山如畫圖畫圖還是假山無若見此山真面目
縱非南國也西湖
房山山房山下頭十年不到水空流園童捉魚自煑喫
只道山中無釣鈎
慈恩寺前花滿洲看花長記小年遊春光撩人不知老
夜夜夢到水西頭
木筆
泚露和烟曉未乾多情獨自倚闌干春風為報真消息
不似江郎夢裏看
蜀葵
羞學紅粧媚曉霞秪將忠赤報天家縱教雨黑天隂夜
不是南枝不放花
黃葵
不隨紅紫鬭紛華别有風流出畫家誰解人間真正色
秋來交付與黃花
玉簮
昨夜花神出蕊宫綠雲裊裊不禁風粧成試點池邊影
秪恐搔頭落水中
春草圖二絶
江南春草綠如烟多在東風十日前還憶謝家池上見
對床聽雨賦詩眠
渚蘭汀草亂春愁病裏何心更出遊獨立斜陽溪上望
采芳人在白蘋洲
四牛圖
丙吉問牛
不問僵屍問喘牛春來多少廟廊憂爕調知是三公職
只許當年曲逆侯
劉寬還牛
笑解轅驂緩步歸野人多事轉相疑司徒喜怒元無迹
牛去牛來兩不知
牛弼殺牛
徒步歸來了不驚車前流血任縱横一牛自與秋毫重
得似人間骨肉情
李密掛牛
倦來不作帶經鋤掛角歸時日未晡道上達官應借問
傳中曾讀竇融無
濟醫馬圖
王郎愛馬癖成癡病馬情多手自醫馬病秪應醫便得
不知醫癖更須誰
黃子久山水
子久丹青仲舉詩百年風物兩稱竒分明一片江南景
醉後相看醒不知
劉松年山水二首
九曲闌干十丈泉隔溪幽樹轉蒼然携童莫道尋師晩
猶在秋山落照前
醉倚孤蓬坐不眠夜凉吟向泬寥天松隂正好看明月
分付兒童莫放船
刻絲牡丹二絶
組織兼成刻畫功好花芳蝶共春風摩挲舊物尋遺事
不是唐宫也宋宫
鄒碧堆紅間淺深都將一賞付分隂誰知造化無雕刻
費盡人間巧匠心
書歐陽公手帖後二絶
醉翁長恨作書難道是撑船上急灘畢竟晚年多自得
儘留風韻與人看
宋代家書自不孤當時只許蔡君謨若將晉法論真印
此老風流世亦無
寒山拾得圖二絶
閒向青山掃白雲青山那得有紅塵白雲飛散紅塵盡
山色長如清淨身
㸑松燒竹自為徒炊罷吟詩對竹爐應是禪家風味别
世間烟火氣全無
王孟端山水圖長卷二絶
畫竹休將竹史看王猷家自有江山空庭莫訝千尋影
萬里烟波咫尺間
高下青山遠近村清江處處繞柴門鑑湖一曲消多少
須問君王再乞恩
蒙翁蒲萄次韻二首
采采西林白露團一時清賞故人歡蕭條四十年前事
又向誰家卷裏看
西土蒲萄别樣團謫居聊此寫清歡荔支香水誰高下
且與詩人一例看
法酒一尊奉致二泉都憲侑以小詩
玉露金莖下九天風情猶記十年前莫言天上無多滴
欲鬭人間第二泉
使回聞欲封寄江南蓋將以為北堂之壽再致
一語情見乎詞
行厨新甕不開封留向高堂手自拱若比江東懷橘意
洞庭春色定誰濃
捕魚便面為厚齋閣老題
漁家生事苦難勝盡日江頭未滿罾回首不知天已暮
晩風吹浪濕鬅鬙
饋萱䆳菴太宰侑以一詩
雨後宜男色更深采來新自玉堂隂紫葵紅藥標題遍
可忍黃花獨苦心
成國内弟有憶陶鼎詩見寄次韻二首
列鼎朱門非我事楚人家自有泥鐺如何南國三年别
猶記西堂一夜羹
朝回閉戶無佳客獨對陶家老瓦鐺忽向春風起秋興
江東何處有蓴羹
題沈啟南畫二絶
蔓草叢花滿世間石田胸自有江山君看絶頂孤眠處
萬仞高風未可攀
欲向高臺一振衣恐驚黃葉徧山飛不如抱膝還高卧
閒倚長空送落暉
題李伯時蓮社圖二首
誰寫廬山十八賢白頭居士老龍眠藥囊經卷隨行杖
如在香爐瀑布前
蓮社風流隔市朝共將身跡混漁樵陶翁心事無人識
聞道攢眉似折腰
恭題景陵御筆花鳥圖後二絶
文華殿裏日從容花鳥閒情藻繪中莫向人間問開落
碧桃天上幾春風
花滿平川穀滿田眼中風物總堪憐高飛俛啄皆生意
猶憶先朝大有年
題崔甥畫卷(有序)
禮部郎中崔甥世興得中書焦㻞家畫卷十幅皆
正統天順間一時名筆内有予詩十首䟦一通皆
書警齋而字畫圖印絶不類疑其偽也間以質予
予筮仕時實有此號及諦觀其詩漫不知為何等
語也因念弱齡穉作忽忽四十六年而卷什完整
如故且跋云每幅空其半以俟他日更為之今焦
氏以錦衣貴族已就凋落所藏書畫亦散佚不守
而予復見之獨非有所俟而然乎世興以為竒請
踐前語乃各次舊韻填諸紙空復識其後而歸之
且以原韻并跋各附于稿後亦庸以自考云爾正
德壬申二月七日西涯李東陽賓之識
不見春風轉綠蘋山中那識歲華新試看剥啄門前客
莫是坡翁夢裏人
行盡青溪見白蘋中林蘭若晩鐘新不因犬吠疎籬
下空谷誰知更有人(警齋友圖右訪)
谷口長松澗底藤石橋山路晩登登囊琴斗酒來何暮
空負寒齋昨夜燈
斷岸垂崖百尺藤柴門無徑有誰登孤舟十里山頭
客共話西齋一夜燈(警齋友圖右訪)
遥向秋江遡碧空晩風凉月共開篷數聲長嘯三更話
多在千山萬木中
櫂歌歸去水連空十里青山一釣篷同是滄浪濯纓
客相逢醉殺月明中(警齋舟圖右漁)
江上秋風生白波孺子解唱滄浪歌歌長日短不知暮
回鴈峰頭烟水多
荻花江上水增波萬里秋聲入櫂歌十二樓臺何處
所滿天鴻鴈夕陽多(警齋水圖右山)
紛紛紫陌任紅塵轉眼新花換舊人何似水邊兼雪後
老年還是少時春
翠袖娟娟不受塵水邊長伴一閒人多情只有孤山
月猶照西湖十里春(警齋梅右墨)
萬紫千紅漫作羣一枝端可拂青雲不緣風格高如許
誰遣坡翁記墨君
獨立風霜意不羣勁扶蒼翠入青雲天涯歲晩相逢
地惟有清風得共君(警齋竹右墨)
衆芳搖落盡堪憐多在江南歲暮天獨有孤根隨晩節
老來相對不知年
白石幽篁也可憐况逢枯木半參天江干歲暮無人
地露泣烟愁定幾年(警齋木圖右古)
鵲聲人語共分明夢覺高堂了不驚報道乘龍消息好
怪來終日傍門楹
青春毛羽獨分明盡日相看總不驚踏遍殘枝君莫
惜好將春色到簷楹(警齋鵲右雙)
渺渺平沙落鴈斜夢魂疑在水西涯多情不似江南雀
猶向沙頭啄柳花
水淺沙寒日易斜數聲遥在楚天涯哀歌忽斷秋風
起落盡寒蘆兩岸花(警齋鴈右蘆)
休論澗碧與山紅雨簇風翻定幾叢欲向春光題品遍
老來詩思十分慵
石竹山丹紫間紅刺䕷黃菊兩三叢春心也羨東園
蝶百遍相過思未慵(警齋草圖右花)
今年夏予在史館中書舍人焦廷粲亦有事于館中
持所藏畫卷十幅請予題編閱之暇輒命筆為八絶
而止越數月廷粲復以卷抵予家請識歲月披而閱
之則嚮所為者皆應答語甚不滿意始欲為長句續
之而俗事纏縶弗果也廷粲使凡幾至則又為二絶
歸之仍每幅虛其半以俟他日興到當復為之耳成
化丁亥十月晦警齋李東陽題
戲嬰圖
都將白日付青春戲舞閒行意態貞聞道棘門還細柳
潢池空有弄兵人
東湖圖
湖水東頭孺子亭十年人地兩相靈憑誰為酌湖中水
一洗人間醉夢醒
商山圖
行盡深山覓紫芝不應名姓有人知閒來共說人間事
楚漢分明一局碁
遊春圖
三月江頭花滿枝春光物物總宜詩杜陵野客猶多興
不是潜行痛哭時
海日圖
浴日亭前水不流長空滉漾與雲浮坡翁只解中宵過
虚詫平生萬里遊
懷麓堂集卷六十
