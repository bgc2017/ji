懷麓堂集卷四十二
明李東陽撰
文稿二十二
誄祭文
倪文僖公誄
成化己亥三月十八日南京禮部尚書致仕倪公以疾卒天
子悼念舊學特贈太子少保諡文僖遣使者諭祭命有司治
葬事嗚呼予小子昔在童稚嘗辱愛扵公及與公子舜咨同
舉進士在翰林稱後進獲瞻下風奉餘論者二十餘年矣悲
悼感慕宜不在諸大夫士後獨材力卑&KR2451;懼不足振耀潜德
而公固有無所待於予者乃竊據古義為詞以遺舜咨請歸
以誄公誄曰嗚呼哀哉堪輿孕精山川效靈公出河汴乃生
舊京竒材異表嶷然天成目掣流電氣吐長虹揚芬曜華為
國之光頖宫育材翰苑登秀海鯨力翻天馬神驟經帷儲宫
公在左右規周矩旋義講仁究金縢玉函刊舛除謬發為文
章水湧林茂羣芳畢求百貨爭購北有太岳祠命肅將
旱禱而雨天徵其祥其祥維何公子是名出使朝鮮載
揚載宣禮卻淫樂詩陳雅篇壯哉兹行遼海有編京府
選士文衡在公有勢若敵公當其鋒中堅如山不畏擊
撞姦屈不逞藴為禍宗戎車北轅遷於上谷山林廟堂
七載來復載直詞垣載編實錄巍巍南宫兩振華躅春
卿位正以長羣屬惟皇眷念老且彌篤公來告疾遂反
初服始亨中屯宜饗終福嗟彼蒼者胡奪之速嗚呼哀
哉公在朝廷如珪如璋天子之眷士林之望公在邊夷
為麟為鳳聲名風馳國體山重公在關徼百險不回可
抑者身志則莫摧新亭有原公在冥漠神游氣行下上
寥廓江山流峙俯仰如昨九原莫歸逝者誰作嗚呼哀
哉公族既茂公子既賢秘書有涵太史有遷匪公肇之
孰開厥先諸生在門樸斵為才各適時用小桷大榱匪
公師之孰詔後來嗚呼哀哉玉軸丹書文犀繡麟寶鏹
金鋌醖美食珍賚賜絡繹罔非渥恩宫保贈秩文僖議
謚工官治葬儀曹降祭維此備典孰謂常制生何憾言
歿有餘賁大運無端人生有涯金石何堅草木何萎其
亡其存非夭非耆公名則昌公澤則施幽冥有知聞此
誄辭嗚呼哀哉
祭朱文鳴文
君生丙辰我夘在丁我丱我角君冠兩纓思樂泮水言
趨其庭肩随步徐我弟君兄壬午之歲館於老氏左圖
右書搜章摘字疎燈眀檠茂竹窗翠狂歌其中此興誰
制秋空踔飛遠翼雙厲我以無能先登進士屈蠖之伸
較於一試翰林文字刑曹簿書我在散地君勞其軀城
東之居地僻且孤狂奔疾馳僕隸怨呼過我輙入頭垂
氣蘇曾不幾何愈瘁而枯我詠君詩鐵面高顱嬉笑鼓
掌我刑汝圖此言雖戲實為君虞屋折其梁爾夢之符
憂以告我我言其誣曾不幾辰君卧於廬五日一札十
日一車我力不繼情親勢疎訃來告言此事有無憶君
之形蒼崕古栢憶君之行清冰苦蘖三年主事不給朝
夕病根蔓纏負劵山積然猶弗足乃至此極天之生才
百不得一有人如此何奪之疾我嗟吾曹滔滔不歸君
其去矣孰使予悲我之疎頑視友如師君其去矣孰與
予規君愛我文手不罷持銘雖不工我敢負之我病我
目實勞所思張棺不舉范弔何遲子駕有日永從此辭
平生之交在此一巵
代人祭文鳴文
峩冠方裾長揖廣趨在戶倒屣出門候車今我來斯蹇
不下除深杯曲盤載笑載歡撫掌歌呌江懸海翻今我
来斯不聞語言謂君生邪爰寢爰柩謂君死矣如左如
右孰云非夭不盈四十孰云君貴不滿一秩三年抱病
一旦而劇人之云亡天意誰識君有父母老懷實驚妻
號於房面垢首荆隻踊雙躃兒啼在庭有来賓親十舊
五朋言薄其奠肉肥酒清君不来兮我哭呑聲
代人祭夏太常文
吴江之東廬山之峰衣冠所鍾如公之拔絶踔厲孤騰
乎其中垂髫接丱從師於難顛蹶頓撼濱死而不散卒
離於窮春秋三傳舉子之冠蜚英踏俊遂上第於南宫
入翰苑之清峻班華直禁豁雲霧而開重瞳舊名曰昶
登日其上蓋天下之為昶者皆識夫宸翰之蛟龍當是
時朝紳野服鯫生老宿林立而山簇者莫不後踵而先
容公居其側揮翰濡墨迅灑横擊不知意之所適也而
不失乎冠冕佩玉之風陳文東之楷法王孟端之墨竹
吴仲圭之泉石皆博取而兼工中書主事出陟入侍五
朝四擢而卿九寺遂以是終青春臺閣白首丘壑人孰
得以兼樂者而公亦自慶其遭逄風臺月渚禽魚竹樹
下上回薄翺翔而容與不知歲月之春冬三子之似十
有六女之壻安問疾視離拜而羅跪者或不識行次之
卑崇山頽川逝不知老之將至也猿啼鶴唳走耆宿而
號兒童昔人謂人生如夢利害何較如公者曾不滿夫
一覺而况乎草木之與沙蟲吾嘗逹觀於斯知造物者
之莫之為也而亦何憾乎公公乎公乎而今不可以作
矣吾知涕淚之何從
祭外舅蒙泉先生文
嗚呼人有不易得世有不可無故君子有所任以為重
物論有所藉而不虚愚嘗觀于古之人或不滿夫一歎
及其至也何止乎涕淚之與欷歔在朝廷則廟堂若增
而高在關徼則山嶽若增而重在鄉邑則文物若增而
都如公者勢不可以多得而今亦已矣又安用此乎堪
與愚嘗論公之心狀公之行而不可得也蓋能誦古人
之書矣文起八代之衰道濟天下之溺忠犯人主之怒
勇奪三軍之帥如是而後舉公之節槩如雷霆之為威
而雨露之為澤如龍虎之為猛而鸞鳳之為祥如是而
後盡公之規模然公之直知者或以為僻公之儉不知
者亦或以為汚豈愚識之未臻與抑所謂情者將人人
殊也鳴呼其在天下者不敢知愚之痛其莫予紓也方
愚之未見固畏其風格高厲進而復郤者屢矣及其見
也不知夏日之既晡論書法必窮漢晉之源論文章必
極馬韓之趣論理數必探河洛之圖愚生也晚考德問
學無所底定如瞶者之於聽盲者之於途孰意公之有
意於愚也門墻之託方以為終身幸别而復合者曾不
過一再見之餘病不侍於牀紖不越於野而窆不哭於
墟愚於公之愛可以為辜矣公之文多既逸之藁公之
門無可屬之孤此愚志之不敢忘而力不可疆而驅也
平生名節其所以報公者庶其在此公其有以鍳愚之
區區也邪
祭學士柯先生文
國必有老成繫天下之輕重世必有公論别天下之浮
沉然老成不在年位之高而在才德之稱公論不恃衆
人之口而恃士大夫之心故見李司隸者傾龍門之高
見韓荆州者失侯封之貴見歐陽内翰者歎宫闕之壯
華山之峻河水之深而况託師生之分聆道德之音者
乎此愚於公所以憤懣抑鬱而涕淚沾襟也當夫名冠
甲第辭雄玉堂愚於此時固已識公之文章秉章綰鑰
衡度精確愚於此時固已窺公之材略山静川澄冰清
玉瑩杜苞苴之門辭起復之命愚於此時則又見公之
德行若是者非愚之私也盖天下之所知而公論之所
歸也故金縢石室之秘人莫不以為宜絲綸臺閣之選
人莫不以為遺及其降司成之召也方藉以為重而憂
哀累歲徘徊而未至也皆憾以為遲詎謂公一蹶而至
於斯也嗚呼悲夫泰山之高瞻者不知其為勞梁木之
壊造物者不自以為悔此人情之所同而天道之不可
頼也千里之辭一觴之酹又豈特區區門墻之愛而已
哉
蒙泉翁禫祭文
嗚呼痛哉公棄館舍三年於今日月既邁山高海深矯
矯遺像遥遥德音吁嗟蒼天實勞我心嗚呼痛哉人各
有能道義文辭下及書數工農卜醫有一於此我則宜
師惟公德全左右矩規一旦而歿云何不思嗚呼痛哉
惟人求師有取斯獲遐方僻壌窮野幽窟九原與歸曠
世相發惟公我師恩則骨肉云胡不思一旦而歿嗚呼
痛哉始公之亡摧腸裂肝往来倉皇莫知憂端痛定益
痛於理則然我之思公以歲以年或過門墻或登几筵
耳續遺事手披舊編浩氣旁塞幽懷永歎如泉斯堙如
蔓斯延糾結沈鬱終焉罔宣嗚呼痛哉公門巍巍孰駟
而出公廟奕奕孰尸其室孰傳公訓其簡秩秩孟春之
日既禫而吉公主將祔使我心怵既酹我清亦薦我苾
我辭有窮此恨何極嗚呼痛哉尚饗
祭蕭文清文
疇昔之歲君来京師仲氏我友言通其私登君之堂朝
塤莫箎燕我樂我不我棄遺君歸於東病不自持訃来
告言將信將疑我懷若人心如渴饑嗚呼哀哉惟君起
家克幹克紀既構乃室亦婦厥子賓有几席祭有豆簋
惟仲作宦躋崇陟美光於前人以及伯氏亦有禄賜以
佐甘旨夀有歌頌病有藥餌胥成孔艱永訣何駛凡人
之情莫如兄弟孰合而生孰奪而死天之弗仁以至於
此嗚呼哀哉君德既茂而志亦專而年壯彊而質樸堅
宜昌而折疇不哀憐况彼同氣於人亦然我有芻酒以
寫我虔道遠莫致空言是傳庶幾有知以慰九泉嗚呼
哀哉尚饗
祭錢都督士英墓文
嗚呼哀哉公胡為乎来哉佳城蓊鬱不如堂宇之閡富
翁仲森嚴不如騶隸之趨走胡厭綺繡之華而委身乎
衾槨飫膏粱之美而鍾情乎籩豆是將孰豐其前而又
孰閼其後也公德之容兮玉質金相公澤於家兮山高
水長胡爵不及五等而止年不過三紀而亡將嘉木異
草風雨易乎中斨或竒物秘寶雷電為之下將是宜其
始為人間之盛而終必還造物之藏也而又何傷乎公
身不死家有令子公業不淪家有能臣吾將幽以洩其
鬱而眀以慰其神歎宿昔之無由而斯言之莫我聞也
噫孰使予過公之墟弔公之墓而寄悲思於荒閒之濱
也邪
祭劉姥楊氏文
姥有令女寡於潘門生子而孤實惟外孫曾不幾時寡
死孤存天屬潘祀於姥之身保抱鞠育曰惟姥恩孤既
壯大有行與文有屋以居潘祀再敦姥家既喪而子亦
貧孤實奉姥載晨載昏婦執紉㸑兒嬉女忻一闥之外
孰非塗人姥老而病我呻我顰棄我而逝天胡弗仁孤
報姥德志鬱不伸姥不待孤而况吾親我曹通家如弟
如昆弔而不傷古義則云今日之弔實傷我神既奠我
旨亦薦我芬有孤在旁孰謂弗聞嗚呼哀哉尚饗
同年祭張亨父文
嗚呼天乎既喪敷五胡又奪我亨父也是胡生之之艱
而奪之之屢也謂天生之何轗軻困頓視其死而不捄
謂天奪之抑又孰從而予也嗚呼亨父行足以絶俗才
足以空羣抉六義之竒秘抽百氏之紛紜當其鉥心劌
目出鬼入神傲睨一世前無古人蓋縱之可以轢唐及
漢而卑之猶足以掃元季之遺塵也世豈易得如君者
哉嗚呼亨父方其始仕也神采逸發而憂患摧其勢志
氣堅勁而疾疢纏其體七年而始拜十有七年而一徙
職編纂而功不施乎館局班侍從而名不徹乎旒扆人
方惜君之淹而詎意哭君之死也嗚呼亨父我等與子
同登薦書而官同曹而志同趨朝行與遊夕讌與嬉其
言嘻嘻其意于于其離而合也吾方以為暮及其合而
離也寧不假我乎須臾甲申之選在翰林為獨盛十有
一人者乃喪其二矣又孰為之乘除也耶嗚呼亨父昔
在京師僦屋以居辛勤拮据以有此屋廬昔在壯齓孑
然一軀載繼而昏以有此二雛奈何居未暖而鬻兒未
齓而孤賀者未還而弔者已入其門矣嗚呼亨父惟物
之生類百其殊孰歉孰盈何黠何愚君之宫階甲第視
敷五為未足引而續之則已有餘矣君而有知固可以
少慰亦孰使予流涕慟哭太息而欷歔也耶嗚呼哀哉
尚饗
祭彭民望文
嗚呼老葵而止于斯生無以為存而死無以為歸有禄
也而家不得以為飬有家也而身不得以為棲君於此
時雖欲為無名之士不識字之人而亦不可得而為也
然則學何為而博詩何為而竒舉何凴而捷聞何藉而
馳彼造物者何所厚而予又何所靳而不施邪嗟今之
交如手翻覆惟我與子義則骨肉然而濟難銘死吾不
如孔易致賻啓殯吾不如宗器著狀買石吾不如元玉
妻婺居於家而吾不能贍子游學于外而吾不能淑乃
徒絮酒為儀悲歌當哭挂徐劍而傷心返橋車而痛腹
是將何助乎君而亦何慰乎僕也我堂子居我陌子遊
魂乎来乎其在故邱山川悠悠道阻且修爾孤之還宛
乎吾送子之輈也數千里之外九原之下其有感於予
之誄之也邪
祭謝生興仁文
嗚呼謝生而止是邪何生之難而死之易邪昔汝少時
從父于官卓汝頭負長汝羽翰飫汝以經史飾汝以衣
冠學與歲而俱增習與性而相安其生也可以為難矣
及夫病不浃一旬年不踰二紀摽梅之咏徒興鳴鹿之
歌將起趨庭之訓未終屬纊之言在耳遂使功名之軌
半道而還顯揚之心飲恨而死其死之易也一至此耶
嗚呼汝祖之孝汝父之賢業則必傳慶則必延謂宜在
汝而又弗綿木方植而已蠧田欲秀而無年吾曹在父
稱執於軰則先感聚散於今昔之頃寄悲歡於存歿之
間緘辭致奠於數千之外蓋不知吾涕之澘然也嗚呼
哀哉尚饗
祭李士常文
嗚呼哀哉荒郊多風隂埃蔽空君来自南倏何匆匆君
本北人畏暑如烘抵觸歊霧匪有厥躬寧不憚寒冐此
隆冬有知無知幽眀孰通嗚呼哀哉車行張供薄餞茲
土由春歴秋長路伊阻靈輀後載飛旐前舉溘焉相逢
寂寞我覩古亦有言人生逆旅中有不齊存亡出處幽
懷鬱鬱哽咽誰語嗚呼哀哉蒙泉翁門有士如雲我識
君賢逸莫與羣婣聯交通我弟君昆維月之夕與風之
晨燕我會我倡和並陳揚𣙜時務討論典墳箴我礪我
匪惟昵親十有餘年獨往孤存嗚呼哀哉君本能文謂
我亦頗連篇累牘不厭為夥我銘君墓莫知其可掇君
鉅行遺厥細瑣我不君䛕君寧愧我摛毫未成有淚交
墮嗚呼哀哉君配再聚煢煢孰依有子三人&KR0561;&KR0561;比歸
兄號于庭弟泣于岐復有羣從載攀載隨我非塗人寧
不君悲君沒何鄉君歸幾時豈謂兹辰酹此一巵關山
邈矣歲月如馳執紼而送永從此辭嗚呼哀哉尚饗
同年祭陸鼎儀文
嗚呼昔者識君於二百五十人何其壯也振響乎文藝
之場蜚英乎霄漢之上抱國史之多才為詞林之宗匠
固已揚一時之光而負天下之望也既而再徙官秩三
歸故廬徊翔容與於宦籍者二十年餘際龍飛之新運
騁驥足於亨衢邇絲綸之密地陳啟沃之嘉謨而疾疢
攖其志意造化斂其形軀當宁臨軒而嗟悼士林掩涕
而欷歔是其關氣數之升降與家國之盈虛者又不知
其何如也嗟君之學兮文華道根嗟君之志兮山陵海
呑盖將仰視古人為必可企及而俯念斯世之同羣彼
夢想之莫遂徒聲名之與存此天下之所共惜也而况
乎同年之誼異姓之親吾方睇滄洲之落景問吉水之
迷津悲逝者之不復嘆斯人之共淪蹇芻束之無由而
兹言之莫我聞也嗚呼哀哉尚饗
祭周原已院判文
嗚呼菊田何識予之晚而别我之遄衣冠之會風月之
壇幾日幾年而遽至于斯也病不唁于堂喪不弔于次
而葬不送于阡存歿之恨吾曹且然而况衰顔白顛生
劬死憐孰繼身後孰娱目前今日之事哀胡可言孰予
之才弗使其延弗永其傳吾將先以致吾憾而後以詰
乎天嗚呼菊田尚饗
祭樸翁先生黎公文
嗚呼昔奉先君之命撰杖屨以從公也導我幼穉開我
晦蒙誘我以力學教我以固窮榖我以三飯乘我以一
&KR1042;此誠父子之愛而猶得見長厚之風也厠官翰林復
為公徒示我以廉角造我以範模謂形迹不可以不慎
而富貴不可以力圖蓋於撫事酬物雖不能盡得其妙
而尚可以彷彿其粗也南都之行吾曹孰依三年易邁
再見無期睹筆札之遺誤知年力之既衰恨湯藥之不
親悵車塵之莫追知幾勇退固君子之所有事而瞻望
感慕久而不能舍者則後生之實馳我伸辭以告哀哀
胡可陳
禫祭告先考文
惟禮有三年之喪國有二十七月之制雖哀慕罔極而
制不敢踰祥既經時勉從&KR0941;事追惟去歲有纂修之命
屬以憂居抱病苦之衷曲承渥恩特予優詔喪制告畢
遺體漸平忍死於砭&KR0778;之餘期畢力於銜橜之下瞻望
靈爽實不知所以為懷俯仰覆載心焉如割涕淚嗚咽
哀何可言謹告
冬至告祠堂文
節序流邁載惟冬至思慕恩德哀何可言且夏秋之交
雨水為厄祠宇漏濕神無安主徙易他室閱時累月興
言及此夢寐不寧兼以後垣傾圯增建新屋繚如長藩
苟以完固此蓋先考之志久始獲遂而起居不逮遺憾
終天謹因時祭用伸虔告靈爽如在幸庇佑之尚饗
祭謝生興毅文
嗚呼毅也何爾兄之夭而爾復繼也何爾子之殤而於
前輩學者之於師此公之去如龍翔鳳翥而不可縶公
之沒如山頽木壊而不復支登公之堂弔公之子就位
而慟哭遡風而長號者亦豈足以盡區區之私也哉
祭李都憲母文
嗚呼恭人其賢乎蓋自後天以来身奉巾櫛以周施也
江洛之行以歲以年治家有儀教子有編詩書之聲不
絶于耳綺縠之物不至於前及夫棘寺之錫烏臺之命
鸞飛鳳翥蔚乎其相宣也人以為勤儉所致如屋之於
構穫之於田殆將收晚景於桑榆酬往勩於朱鉛雖八
&KR1030;之夀已多而猶有遺憾於天也疇昔之歲辭頌以恭
祝者亦孰知為弔哭之地在瞬息之間乎故或朝籍相
通或里巷相連於令子者皆不能不為之愴然也恭人
其賢乎嗚呼哀哉
祭黎夫人文
昔在髫丱我遊黎門樸翁我師與父同恩誨我廸我我
饔我飱有饋在中曰惟夫人翁載朝籍我追後塵二十
年餘我子翁孫我壯失怙衰絰在身翁来京師弔我實
勤翁歸幾時内訃是聞翁子至止彼酸我辛二年不弔
於禮則云我則骨肉豈惟戚欣翁子南邁爾亦逝也何
爾父之厚德而天弗之庇也有是哉予言之而不能既
也嗚呼尚饗
同年祭吳汝賢文
丁未之歲君去南邦官為大夫手握印章二紀之詘一
日之昌曾不踰年君病在床孰使訃我使我涕滂緬憶
疇曩載翺載翔中更事端聚散存亡吾曹三哀彭陸及
張君實繼此云胡弗傷君夀非夭君胤亦長何以弔君
君有高堂養則弗終豈無顯揚國有譽望代有文章欲
以慰君君魂茫茫嗚呼哀哉尚饗
懷麓堂集卷四十二
