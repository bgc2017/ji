懷麓堂集卷十一
明李東陽撰
詩稿十一
七言律詩
横塘春水
君家住在横塘北長見洲邊春水生窈窕斜通山澗曲
分明直與釣磯平比隣鵝鴨應無數近渚鳬鷖亦有情
明日看花到南岸小舟搖蕩不須撑
團墩秋月
庾亮樓前月正明謝公墩上雨初晴清光照我雙吟鬢
此夜懷人萬里情隔竹流螢看不見繞枝羈鳥宿還驚
天涯一望鄉心切腸斷秋山笛裏聲
梅澗
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城
和寄莊孔易
同向詞垣直禁林每因公暇得招尋看花出郭春遊遍
刻燭留詩夜坐深世路風波無定所天涯時節忽驚心
松林步屧歸來晚相憶空齋只獨吟
雪中懷張亨父
寥落城西生事微朔風吹雪灑人衣園林黯淡花將盡
海國飄零雁未歸防病只須知藥餌忍寒仍自闢柴扉
無因得見滄洲子獨坐燈前夜話稀
鱅溪四景為汪刑部希顏作
蓮谷棲真
蓮花谷口見深宫聞說山靈住此中鐘鼓過村春不雨
旌旗翻日晝多風揶揄鬼化千年樹傴僂人扶再拜翁
自笑乖慵違俗久也隨兒女問年豊
屏嶂凝烟
衆山烟霧有無中翠壁青屏面面同草樹叢生春冉冉
峰巒欲散雨濛濛高樓正合蒼茫坐細路深愁窈窕通
醉眼忽驚無定所亂霞殘照各西東
斗潭浸月
最愛碧沙潭上坐幾看凉月可憐宵山中草樹秋蕭瑟
水底魚龍夜寂寥素女不眠愁把鏡鮫人無語臥吹簫
謫仙醉醒歸何處石上孤魂倘見招
芳村夜讀
蕭條城市不聞喧杳杳書聲若箇村空谷響餘虛籟遠
一燈深處夜堂昏月斜孤枕長驚夢雪打寒忩早閉門
此夜客中渾不㤀隔鄰南語教兒孫
答明仲次韻
平生高興入秋天白戰曾驚在我前詩為價高投屢惜
席因年長坐常專南華老子空談白西蜀詞人罷草玄
怪底相逢語言别夜來藜杖有青烟
答奚元啓四首次韻
溪上柴門映水關比鄰鵝鴨自知還老年正坐詩中瘦
塵世惟應病裏閒醉愛客來仍換酒夢驚春到強登山
比來肺渴今安否何日相逢觧我顔
詩老龍門晝不關東壇西社幾人還看君秃筆何曾住
笑我高眠盡日閒實怕行塵多似雨更憐官馬瘦如山
無因一見春風面笑把清詩對病顔
重簷寂寞閉雙關俗客來敲到却還寒燈照影獨自坐
童子無語對人閒筆床書架此間屋側屐短筇何處山
自笑迂疎久成癖可能羞縮向人顔
小市春叢不到關鄰家兒女賣燈還幽人獨坐兩峰靜
啼鳥不來雙樹閒酒伴有期思白社俸錢無地買青山
春風萬里江南意夢裏梅花強破顔
答陸克深次韻
浮雲如雪亂春晴却怪行時路未平杜老霧中眞潦倒
韓家花裏較分明星奴不逐窮詩鬼風伯空勞訟雨情
忽有清詩慰愁寂疎燈細字與誰評
竹林别墅
竹根茅屋兩三間大阮風流尚可攀林暝參差隨落照
野凉蕭瑟動秋山騷人載酒春相過稚子分泉夜獨還
從此不經州縣路滿城桃李為誰顔
春寒二首
漠漠春寒尚不歸朔風二月捲人衣山中宿草深藏凍
塞外秋兵稍出圍身病懶朝翻起早世途無事失防微
城東十里郊亭在把酒看春此意違
十日沙頭數雁歸瘦軀仍却換冬衣天清晝閣先聞漏
寒重霜林未觧圍北地人烟隨路别東園草色傍春微
高城匹馬衝風急書社蕭條事不違
自笑
鼓角聲寒不出樓一燈無語照春愁蒼茫却醒并州夢
寥落眞停漢水舟事偶隨人翻自笑句非知己戒輕投
閉門只合昏昏醉強飲無過一盞休
奉送樸庵先生歸湖南省墓
冉冉青衿白鷺行十年趨走向門墻文章北斗心長在
杖履春風坐不忘宮省樓臺通翰苑洞庭山水過瀟湘
故園只隔孤帆外有意扁舟擊草堂
送周梁石知廣德州
州居地僻簡逢迎作宦從前懶近名盡日鳴琴清里訟
一春騎馬看村耕曲江芳草年年路南國甘棠樹樹情
人說中朝官總好我今無補愧昇平
西山和許廷冕劉時雍汪時用三兵部韻五首
望斷胡塵忽此山五雲長拱帝宸閒龍門北去遥奔海
虎陣西來直跨關敵騎昔聞乘間入秦兵近報凱歌還
職方遂有觀風賦健筆無勞太史刪
鑑泉鱗石照無泥細草清蒲意欲齊寂寂坐溪看雨到
亭亭駐勒近鶯啼社中詩友驚頻換湖上山名問不迷
興發便須呼筆札酒酣敧側雁行題
春流曲折去還來細路縈廻合更開落落幽人愁未到
日斜歸鳥併相催秪園紺老雙林樹古洞青緣半壁苔
紅袖碧籠俱寂寞新詩讀罷重憐才
幾家烟火隔林微林下相逢盡衲衣老樹欹危當野徑
片雲輕薄駐巗扉金床寶刹無年歲碧海紅塵有是非
可待白頭成歛翼高林未倦已知機
半嶺香臺石磴斜諸空縹緲送天花新開塔寺雄西郭
舊賜經幢出内家避暑亭前泉帶雨回龍殿下水明霞
太平天子無廵幸頭白山僧誦法華
送王侍御用之廵按湖廣
帝遣臺臣出北州繡衣青蓋擁行騶傳詞禁闕雙龍曙
攬轡高城匹馬秋吳地青山當楚斷洞庭春水入江流
故園東下無多路使節歸來是晝遊
秋雨答鳴治次韻
客情搖落竟難收砌草墻花亦自秋月盡俸錢隨例給
雨荒書屋借人修哀歌莫倚王郎醉短髮聊同杜老羞
馬上誦詩渾不㤀為君歸詠水西樓
竹軒為徐以道先生作
城裏青山竹外扉先生於世本㤀機賢如阮籍非耽酒
興比王猷只布衣秋杖倚風高葉下夜忩聽雨一燈微
蒼茫歲晚交游别歎息林塘舊事稀
寄張亨父
芳草西郊懶駕車故人東海忽傳書篇章斗酒期空到
野宿山行計恐疎江上放舡春水發燈前弹劍夜堂虛
身名豈合終疎放辛苦窮年問卜居
齋夜董尚矩編脩出金橘菖蒲煎見餉和韵二
首
小試春盤百顆香齋燈燕坐及新嘗園林舊採黃金實
風味猶清白玉堂千載帶酸僧有恨三更罷渴我能㤀
應勞愛客頻沾灑清夢無因到石床
蒼山何處斸雲根露採風乾色尚存新製有方傳素手
清齋無意上芳樽材堪藥物還多賴名到詩家必細論
慚愧直廬三日臥蜜盤香筯屢過門
郊行戲效東坡吃語
荆扃棘徑俱交加澗葛膠結兼菰葭劍歌擊角叫急景
車轂過岡經幾家郊居近稼價减榖江館隔朞歸及瓜
感今激舊更矯顧關騎驚劫驚孤笳
過朱文鳴舊宅
生死論交竟惘然獨堪羸馬過門前黃金劵後書空散
華館賓餘榻正懸觧事小童悲識面承家稚子望增年
懷君剰有停雲句腸斷驚風為絶絃
送金德潤主事就飬南京
南曹地僻迥無塵上䟽多應為老親官有簿書還告沐
饌兼魚筍足冬春浦中碧草空離恨江上青山是舊隣
雙闕五年同奉引豈能無意送車輪
中元陪祀山陵有述
石徑巗扉入杳冥峰巒層複坐分屏天遺劍鼎神靈宅
地識河山表裏形虎衛旌旗晨擁陛龍宫燈火夜開扃
十年兩度陪鵷侶清廟歌成得再聽
黃土道中李員外同年留宿
雨澹荒溪野水昏蕭條鞍馬入空村平沙問渡逢漁子
深樹聞鐘隔寺門白飯青芻非舊主細泉嘉果得名園
東曹一榻分燈意夜下虛庭白露繁
邢遜之先生輓詩
壁水蓬山共歲華南宫地位切雲霞金函一上迎鑾䟽
玉節三隨奉使槎賈傅有才終積釁荗陵無病獨還家
行人落日襄陵道隴樹悲風起暮鴉
古劍次韻
望斗樓空紫氣高古來神物待人豪化龍浪說歸閩水
斬馬誰能借漢曹海内書生輕學武山中良冶半為陶
千金不買公孫舞猶恐書成損鬢毛
松江曹翁松趣軒
松江地盡草堂孤江上松林野徑餘聽繞泉聲風䬃沓
步斜庭影月扶疎青山舊伴長留鶴白髮窮年自著書
日暮逢人問京洛五陵花柳意何如
馬上
玉珂朝散紫宸班馬上詩成按轡還近侍有名聊作伴
史才無用合教閒狂過相府慵通刺貧住京華亦愛山
淺薄未酬升斗在漫將心事付朱顔
立春日車駕詣南郊
煖香和霧繞蓬萊彩仗迎春曉殿開北斗舊杓依歲轉
南郊佳氣隔城來雲行複道龍隨輦霧散仙壇日滿臺
不似漢家還五畤甘泉誰羡校書才
送李太常之南京兼呈座主劉少卿先生
侍從親承舊賜袍宦途遷轉十年勞來經劍閣丹梯險
去識鍾山紫氣高北闕遥瞻當夜斗南陵分薦及春桃
文章座主今劉向相見無煩寄彩毫
送開州陳同知
十年塵土暗青袍作宦今看改鬢毛南國才名非汨沒
北州民力正煩勞貧憐范叔惟塵甑貴識王祥有佩刀
春興不隨公事了絳紗籠月坐揮毫
晴洲釣者為兵部尚書程公作
一曲晴洲勝浣花尚書不似野人家溪頭雨過雲隨日
浦口鷗來水動沙詩興平生在泉石宦途憂國換年華
江南舊宅經遊地分付春風管釣槎
哭葉吏部
幾日風塵眼正昏忽聞哀報起開門聽餘空谷聲猶在
望盡中流浪始奔菉竹清風東署遠甘棠遺愛北州存
祗今耆舊摧殘甚那復能招此老魂
九峰書屋和曹時和韻
江上草亭新卜築已聞揚子著書成每逢社日聊隨俗
久住青山却有餘霜入晚松經歲老雨繁春笋過鄰生
小堂若許臨江閣杖履無煩疋馬迎
哭竹嵒梅先生
早將名姓託文章長憶春風坐玉堂師席久虛唐祭酒
門生終哭宋歐陽家無舊草留封禪國有遺憂在廟廊
一代幾人今更幾為誰成就却摧傷
送文宗儒知永嘉和曹時中主事韻
永嘉地僻還依海西到金華路復東孤刹著山浮水上
暗潮乘夜入城中分封正合歸賢令述作君兼有古風
已辦牛刀供小試須知不數簿書功
和顧天錫九日病起韻
幾年清俸藉為郎病起空齋落日黃歲月半消書卷裏
鄉心偏近菊花傍門墻地僻秋生草砧杵城高夜擣霜
聞說簿書催更急未應瀟灑伴詩囊
送錢醫官歸鎮江
退食初回鵷鷺羣小齋詩卷坐斜曛官閒翰墨翻為累
歲晚江湖又送君鄉社衣冠猶近古故家醫術更斯文
金山寺裏鄰僧在應共孤亭望海雲
潘時用秋試病不終卷諗之以詩
一日長楊賦未成歸來臥病使人驚王嬙只隔君王面
李廣偏違塞上兵惱我不堪勞夢寐惜君非是愛科名
羽毛獨立秋風外不盡雲霄萬里情
送高按察致仕歸黃巗得雲字兼柬謝愚得
宦遊江海未逢君萬里乘驄舊所聞臺樹忽驚烏鳥夢
野心先赴白鷗羣人傳漢史東門畫我愛秦碑小篆文
歸向山中從謝傅定知塵世有浮雲
寄殷孝光表兄
風雨蕭蕭過北門夜堂燈火共清樽十年舊札寒暄少
兩世通家骨肉存江北地高鴻雁遠山中樹老桂花繁
别來無限青霄路何處相思是夢魂
和答鳴治見寄韵(悼亾後作)
獨坐寒燈如夢寐泬寥空館㕍聲殘光陰隔眼三生易
塵事傷心一笑難白雪冰絃懷舊侶藥囊詩卷託微官
秪將顔色隨甘旨漫拂新雛弄羽翰
送祁郎中順奉建儲詔使朝鮮
聖代山川盡海隅朝鮮東面一藩如冠裳舊入周王制
文字全通漢詔書千里威儀瞻使節萬年臣妾荷宗儲
兹行大抵關風化四牡歌成意有餘
送李士儀歸宣府兼柬鄭克脩(士儀士常兄也)
壯年丰采動人羣坐愛清風滿舊聞郤是詩書還有種
繆家兄弟不如君移床夜散城東雨䟦馬朝停塞上雲
因憶鄭虔遷謫久不勝吟罷立斜曛
齋夕尚矩編修出金橘菖蒲煎餉客疉前歲韻
二首
搖落江南幾樹香由來北客未頻嘗栽成雨足新苔徑
摘罷風低舊草堂朝省故人春共賞江湖幽夢夜難㤀
枯腸坐覺清如水不待銅缾繫井牀
千歲嵩山石上根舊時風味此猶存堪隨杞實和仙餌
不學蓴絲戀酒樽秋逐贑船江上到春勞楚客坐中論
盤餐幸有明朝約匹馬朝回正過門
和明仲脩撰舜咨侍讀克勤侍講慶成宴坐上
聯句韻(是日以私服不與)
長憶春筵賜坐時禁門同陟殿東墀杯分綠醑傳宣遍
舞換朱衣出隊遲日月正瞻龍衮象風霜齊肅豸冠儀
鈞天不是人間樂回首青霄隔路岐
送蔣宗誼推官還紹興兼柬戴太守廷節
夜拂干將看斗牛送君何處獨登樓江東路轉家應近
天上槎回歲已秋雅興不隨山水放竒才端合廟廊收
文章太守勞相問又聽絃歌到幾州
西山雜詩七首
下馬溪橋散步行暑風絺紵入林清村殽野飯匆匆發
碧水青山面面迎踏盡平堤憐草綠到來幽谷見雲生
西湖勝事年年别幾日愁多不出城
幽巗脉脉細泉通百里宸遊是夢中樹底遊魚時見日
石間驚浪或兼風神靈尚憶蛟龍宅枯朽猶含雨露功
聞道官河新水足欲題書札問元戎(時會通新河成)
路繞山根斷却連亂藤深竹寺門前貧憐白屋蒸藜餉
倦愛清溪枕石眠載酒欲呼狂客醉留詩聊結野僧緣
深山六月無炎暑一坐西風萬樹蟬
路入西巗小洞天碧牀青磴許夤緣山中歲月空寒暑
世上緇黃亦化遷崖蘚剝餘猶有字石泓陰處欲通泉
相逢擬就湯休宿野性從來不觧禪
望盡孤雲入杳冥翠微深處一茅亭高臺地迥秋先至
古榻僧閒晝亦扃詩思更隨流水遠醉魂還為碧山醒
憑虛試徹凌雲調應有遊人下界聽
數頃湖田一半荒野人門巷日蒼凉鳩啼遠樹雲初合
龍卧深潭雨自藏幾處犂鋤當暮急誰家稉稻及秋嘗
蒲團竹几隨緣坐獨愛山僧午夢長
潭影蕭蕭碧樹寒一亭山色俯潺湲疎林隔寺聞僧語
落日登臺見鳥還塵事豈知明日異吏情應識野人閒
丹厓翠壁潘郎興長恨巉巗不共攀
雨睡得鳴治詩次韻奉答
十日長安陰復晴滿庭幽草亂愁生青綾夢蝶晨猶戀
紫陌聞雞夜亦驚顧影獨憐身似客對門應覺路難行
亦知散事非眞隠猶有詩人憶姓名
祈雪齋居以病不赴雪後和鼎儀韻
禁廬通直愧無能伏枕偏驚歲月增好事每勞詩作貺
壯懷兼與病相凌熏爐夜永青綾暗水殿風高碧瓦層
惟有闕垣殘雪在憶君終夕望西稜
鳴治自齋居以詩來問風火之警次韻奉答
疎燈殘漏五更初回首驚塵入夢餘已愧焦頭為上客
始知容膝是吾廬垂堂尚憶千金重處世兼防百慮疎
賴有高情通問訊數詩清切慰愁予
送秦武昌廷韶
鳳凰臺上題詩去鸚鵡洲前建節行萬里山川佳麗地
六年江漢别離情悠悠曉夢塵隨馬漠漠春寒雨帶城
好種甘棠三百樹他時留詠漢公卿
和秦武昌赤壁懷古韻
楚雲荆樹擁嵯峨一棹曾衝萬里波時代不同嗟我晚
江山如此奈人何地從割據終全盛天遣文章為不磨
聞說宦遊兼弔古鶴樓東下水聲多
閏月二十七日再罹風火之警睡起叠鳴治前
韻
宿火重驚夢覺初浮生今得静觀餘八千劫外竟何物
三十年來惟此廬甑未破時猶却顧虎曾談後豈全疎
北忩依舊清風在未必羲皇勝宰予
送孔公璜三氏學錄
泰山東望入層雲闕里門墻夐不羣六十代來孫又子
二千年後我逢君虞廷禮樂新籩豆魯壁絃歌舊典墳
兩縣師模三氏學薦書先傍九霄聞
和鳴治韻寄乃叔愚得太守先生
楚江離思入芳年同泛滄浪一葉天藥裹自開緣我病
詩題偏得荷公憐已知昨夢非今日未必相逢是偶然
獨恨嵇康無一字可應曾著絶交篇
三月十九日師召邀飲適得家報生孫衆客喜
甚即席聯句書于堂壁歸叠前韻二首
我始生男君已孫且須傾倒共開樽風流頓合推前軰
弈葉還應大此門驥子幾時開道路散聲終日傍簷閽
從今阿囝稱郎罷更把方言仔細論
曉盤湯餅薦槐芽載酒同過内史家三世早知書有主
一翁眞喜鬢無華夢中識面如曾見醉裏逢人或自誇
我亦居然大父行為渠翹望海東涯
次韻答邵戶部文敬前後得七首
忽枉東曹第一詩夜呼紅燭看烏絲郎官白璧元增價
翰苑明珠久見遺伐木每懷鳴鳥意投桃先愧鄙人私
張顛自有銀鈎筆不似公孫舞劍時(邵善草書是日作楷)
一代文章數首詩幾人贏得鬢成絲閉門頗笑陳無已
憂國誰憐杜拾遺滿座圖書嗟我病十年心賞荷君私
憑君直欲追風雅須到周南未變時
閣吏催成應制詩御香初散雨如絲西垣地切層霄半
秘府書存百代遺通集久懷明主賜負暄終抱野人私
多才獨愧東曹彦未有賢勞答盛時
城南風日總宜詩滿地楊花十丈絲五夜鐘聲應有恨
十分春色去無遺山川尚憶登臨晚樽酒長懷晤語私
白雪調高空悵望一樓殘雨夢醒時
來往郵筒不斷詩君才眞似繭中絲詞華彷彿三王後
字畫分明兩晉遺得失寸心元自許品題今日豈吾私
吳江落木何須道渾勝當年未見時
春興無端久廢詩愁心終日亂如絲才疎頗覺非同調
韻險頻勞為拾遺時語未工猶好古官逋多負敢論私
疎毫短札匆匆甚又是西垣上馬時
葛巾芒屨坐題詩秪欠江邊一釣絲藥檢舊囊書欲遍
夢回春枕事多遺人情更與新年别草色寧知要路私
獨在捲簾深處望西山無數雨晴時
齋宿和鳴治韻
禁城鐘鼓報春遲作宦頻驚節序移藤几竹床三日臥
茗甌詩卷十年期倉皇不負黃公意淺薄終慚鮑叔知
共愛開軒坐明月好雲多事莫相疑
又和王世賞韻
西垣香火奉嚴誠坐久空忩白漸生方朔歲年猶飽飯
子雲詞賦竟虛名天臨華蓋春星近月照方諸夜水清
忽有仙郎傳妙句彩雲東望獨含情
送李宗衡還閩分題得淮浦聞鴻(戶部員外時望之弟)
淮上春深水接烟遥聞别㕍下平川雲移遠樹猶回馬
風斷高城正繫舡杳杳北天誰作伴迢迢南夜不成眠
江湖不隔歸時夢消息應勞萬里傳
謝蕭文明惠榛子
野簇蹊叢滿地垂飽霜經雨亦多時長疑塞外隨車遠
錯恨山中結子遲竹籠舊封勞夜到茗芽香盌入春宜
知君情比投桃重不愛瓊瑶却愛詩
吳御史父封君輓詩
布衣肯受州縣郡白首不逢紈綺羣漢家循吏舊有傳
淮南小山誰製文西臺仙籍記芳桂北闕聖恩懷美芹
歲晚江湖憶耆舊哀鴻獨叫空江雲
雨和金尚德郎中韻
亂雲深樹雨聲稠委巷頽垣共積流平地階除三尺水
暑風絺綌滿城秋兒童入市還高價薪米論家豈壯憂
賴有比隣通問訊相過一見定無由
懷麓堂集卷十一
