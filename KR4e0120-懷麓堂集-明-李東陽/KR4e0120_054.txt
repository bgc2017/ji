懷麓堂集卷五十四
明李東陽撰
詩後稿四
五言律詩
種竹
種竹復種竹屋西還屋東都城十日雨長安一林風宿
土得餘潤團隂分小叢高秋想鳴珮側耳向晴空
小園即事
過雨東園暮畦蔬架已瓜分恩到僮僕沾潤與鄰家學
圃非吾事憂時且歲華有懷成獨坐欹側岸烏紗
假山成戲作二首
疊石危峯起盤根古樹成竇留雲宿處溪待水流聲意
匠疑天巧林居見物情退朝先拄笏爽氣忽然生
有意尋丹壑無錢買白雲岡巒纔數疉城市已平分遠
可遊松子清宜隱竹君山成謝岩叟題壁為書勲
次韻送衍聖公孔聞韶
孔衣清尚絅衞竹美如圭經學親傳魯韶音想在齊海
觀知水術嶽望有山梯遠道須珍重扶持仗老奚
崑山毛翁百歲詩
種菊南山下秋風百度花乾坤此間氣江漢復誰家管
榻經重蔽陶冠已十加海籌仍不一桑陸看量沙
竹坡
種竹前坡滿其如秋興何迥含山氣爽低礙夕陽多有
地留冰雪無心鬭綺羅錦衣歸稚子洗耳聽鳴珂
次韻答方石先生二首
五載詞垣病三回命使臨乾坤無報德江漢有歸心岐
路分南北功名慨古今微涓能幾許恩海向來深
其二
温詔勞三諭威顔仰四臨老妨扶病力拙苦濟時心世
遠方思古吾哀恐自今故人高義在藥石敢辭深
山行十首(丁亥十三日)
遠寺無烟火晴空見羽毛水光浮日動秋氣出林高城
市身仍係江湖興本豪馳驅亦王事元不是賢勞
又
十月交仍淺千林落未空雨苔留徑碧霜李綴枝紅(有李)
(名十月紅)使客瞻天近田家說歲豊大康思外職吾欲咏豳風
又
寳刹開湖面清泉潄石根僧田不入税甲第漸成村壁
有題名在亭因駐蹕存勝遊非我事休暇亦君恩
又
獨宿荒山裏悠然自寢興犬聲山樹葉人影佛堂燈室
静閒教掃峯高倦憶登詩成思二妙遥在碧雲層(衍聖公兄弟宿香山)
又
路闢天門險根蟠地軸深入山雲霧合出寺鼓鐘沉意
遠窮千刦民勞豈萬金平生不到處感慨一登臨
又
風露蘭山(山名)冷幽宮夜不扄地應藏劍舄天為洩精靈
遠樹聞清籟遥山列畫屏人生一俯仰塵夢幾時醒(時有事於甘懿王園)
又
翠微(山名)深不斷迤邐到香山(山名)大谷呼頻應尋源去却
還夕峯明滅外暗霧有無間預與山林約禪房定不關
又
鑿翠開虚牖分清出小池高風去月近深樹得霜遲院
靜時聞梵燈明夜看棋登臨原有意邂逅本無期
又
平明登絶頂萬象極秋毫入谷境逾窈緣崖山轉高法
門空色界塵海任風濤不識經營費猶嫌跋涉勞
又
路入金山口峯巒兩派分亭臺中使宅松栢主家墳社
古村村静僧鐘寺寺聞我今猶禄食俯仰更何云
憲宗皇帝輓歌詞十首
廣殿臨丹闕重闈麗紫霄康寧過六紀熙皥見三朝月
窟瞻猶近飈車望已遥萬方同洒涕痛極轉成謠
其二
海宇瞻依共宫闈奉養尊舊恩長樂殿遺戒濯龍門宋
室新儀陋周原古制存欲知流澤遠聖子復神孫
其三
月有重光象川無再逝波人間瓊珮遠天上玉樓多幻
界三千隔韶光九十過感恩兼戀德空有淚如河
其四
鳳掖承歡地龍樓問寢辰感恩方愛日厭世已離塵地
隔黃泉夜山空碧殿春裕陵松栢在瞻望總傷神
其五
慶積傳宗遠年高閱世深憂民終夜念保國一生心顯
耀成三象遺言重萬金鬱葱佳氣裏陵樹晩沉沉
其六
舊業山河壯餘恩雨露饒羣臣思社飯命婦憶晨朝暗
月留鸞鏡悲風引鳳簫丹旌看不見雲路轉迢迢
其七
壽已稀年過身將五福兼休光彌宇宙遺澤到洪纖山
折鐘初應籌空海漫添試看幽僻地清淚灑窮簷
其八
北郭車塵遠西陵樹色重池棲華表鶴雲逐鼎湖龍命
使三時奠空山半夜鐘他時奔駿地冠佩相追從
其九
紫殿春方寂玄宫夜正長幽泉沾竹淚哀壑奏松簧玉
几心悽愴瑶池事渺茫乾坤終古在俯仰恨難忘
其十
桂兔秋逾好軒龍晩更輝兩朝天下養千古世間稀眼
見新宫起神從别殿歸不須論往事一涕一沾衣
太皇太后發引鼓吹詞
應天長
天風吹斷瑶池夢落月高城笳鼓動綵雲迎青鳥送袞
紼一聲天下慟上林霜露重空使泣鸞啼鳳試看水朝
星拱此情誰不痛
孝宗皇帝輓歌詞十首
其一
此日真何日隂雲掩上台晦明天色變嗚咽水聲哀舊
恨齊山嶽遺恩遍草萊萬方同一慟痛哭隱成雷
其二
聖德同天縱皇圖與日升乾維中斷絶坤軸乍欹崩輦
蓋辭雙闕山河護六陵生成真罔極攀送竟何能
其三
恭已同虞帝祗台比夏王内廷無女謁外囿絶禽荒富
有天和養終期歴數長彼蒼何弗弔民物共悲傷
其四
聖道通三極王言似六經面開天日表書作虎龍形杞
國天方墜華胥夢不醒萬年金匱在遺訓炳丹青
其五
鶴髮承顔日龍樓問寢辰兩宫同奉養九廟極精禋孝
可通金石誠能動鬼神徽稱高萬代垂憲及千春
其六
畎畆蒼生念閭閻白屋情覽章時數日露禱必深更歲
旱憂疑獄天寒憫戍兵尚遺寬恤詔朝野共吞聲
其七
極意窮幽隱虚懷仰治平近臣常造膝閣老不呼名道
合君臣義恩深父子情化機元不偶天意竟何成
其八
玉几終宵坐彤闈徹曉通孫謀思祖訓家教託儲宫天
語叮寧際龍顔髣髴中此身真隔世地下倘相從
其九
海宇熙平日乾坤夢幻間虹流始苹渚龍臥已橋山堯
蓂驚新换湘筠憶舊班翠華天上去無路可追攀
其十
靈駕歸何處茂陵西更西日輪埋地軸雲路隔天梯月
迥鳴鑾静闈空班仗齊玄宫松栢裏瞻望轉悽迷
孝宗皇帝發引鼓吹詞
應天長
太平天子龍飛運二十年來如一瞬大舉行笳鼓振萬
里山河終古恨王陵佳氣近為報宫車來信縱到海枯
山隕此哀何日盡
雪後
十里城隂路肩輿緩步行好天晴更碧積雪夜偏明病
覺官情减老於人事輕交親不可棄聊與盡生平
西莊獨詠得四首(六月二日)
城市多炎鬱園林剰得秋雨晴山骨見庭曉露痕收野
汲嘗新井溪行涉淺流獨吟還自酌幽賞為誰酬
又
夏日長如水良辰古亦難酒醒思枕石沐罷想彈冠露
草侵衣濕風泉冰齒寒詩成無刻處方擬種琅玕
又
長日似兩日可人無一人濁膠濁亦醉村語村還真開
落花相代青黃麥未勻那知老將至六十又生辰
又
望遠宜新霽歸遲待晩凉嶺雲隨鳥盡溪樹繞堤長獨
立憑誰語幽懷祗自傷乾坤無盡日俯仰意難忘
題屠司寇元勲小像
仕路逢青眼朝簪上黑頭唐科龍虎出周藪鳳麟遊待
漏彤樓晩分司粉署秋科名隨禁籍從此達宸旒
其二
一自登科後青袍已换緋百官同虎拜三見六龍飛笏
記分明語天顔咫尺威班行與道路顧盼有光輝
其三
躡步登高省埋頭入簿書午風鈴索静斜日吏行疎漢
法持三尺于門擁駟車公餘多逸興詩筆幾曾虛
其四
舊影清風在深衣古制存水流花引路客至鶴迎門文
采弓裘盛鄉邦爵齒尊東門還洛社盛事兩堪論
題米南宫真蹟卷贈䆳菴太宰先生
地坼山根斷天空海氣開乾坤此勝概冠佩幾重來揮
灑如篇翰風流寄酒杯為渠連夜夢飛遶妙高臺
其二
懷古心猶壯探竒卷屢開眉顰嗟我老匵韞待公來寄
遠難憑鴈論文重舉杯他時臨賞地歸坐月中臺
偶得南宫多景樓詩一首筆墨清潤盖得意書
也因憶䆳菴博古好學而此詩此景又其所卜
居地舉以贈之復追前韻二首書于卷後予遊
江南常登此樓目擊其勝及䆳菴既定居而陽
羡之田已棄坐月亭中無我足跡他日展玩間
未必不憮然太息也正德辛未六月望日孔氏
女卒已閱歲錢郎中榮自錫山以詩來慰憶自
亡兒之喪弔輓者屢次十至而今僅得此悵然
感之因次其韻二首以自慰
浮生如有寄老淚忽無時豈謂東門恨翻為永叔悲(歐祭)
(女文云於家有一日之愛兮于汝有終身之悲)望深猶駐目話久或停巵為謝
同心客詩來慰所思
軒蓋寧親日輀旌送女時未歸先恨别既樂轉成悲遠
道無時紼荒林有酹巵幽魂如不死應起望雲思
病起理髮次李羣玉韻二首
一病身仍瘦三旬髮始梳雪疑襟袖滿風怯紙忩虛亂
枕抛書後衰顛入鏡初倦餘方起坐剛愛客來疎
又
病髮猶堪理憂心不可梳民勞看已甚兵捷報常虛潦
水成冰地田家望雨初我生嗟可尚醫國計還疎
聞雨
快雨劃殘夢起聞簷漏聲炎蒸五月盡愁病一時輕地
喜收麰麥天教洗甲兵老農幸未死饑眼望秋成
種竹二首
種竹動經歲竹來人未知分從根定後移趁雨凉時愛
葉看書卷憐蓀望早遲歲寒方善保風雪漫相疑
又
種竹幽堂下凉生暑氣微愛長過我屋看綠上人衣坐
久月初出夢回風漸稀一竿如可釣吾欲問漁磯
中秋獨坐有懷䆳菴太宰
坐久夜方寂望深秋更高霧奩開月鏡塵海静風濤憂
國頭空白懷人意轉勞汲生猶卧病何力謝官曹
九日遇雪聞䆳菴見過以詩趣之
節近逢花早秋深見雪稀風情兩竒絶衰病少光輝抱
寂仍欹枕登高未拂衣有懷方不寐剡棹莫空歸
又
雪幔朝慵卷風軒午乍開冐寒花競發望遠客能來病
有東籬興詞荒下里才呼童頻掃徑不敢惜蒼苔
五言排律
桂巖書院為戴給事銳題
傑搆成新築嘉名滿舊文靈巖通地脉仙桂發天芬國
運興炎祚邦鄉解魯紛川原開莾蒼弦誦接朝曛扁象
濓溪揭山疑岳麓分家門大小戴經籍古今文谷冷思
吹黍池香憶采芹義方規再拜仁里德頻薰五世宗相
續三遷意獨勤學田多稔歲廟祀藹餘焄氣象曾瞻孟
師資本重汾冠裳皆秩秩禮樂漫云云野服朝宜浴庭
膏夜屢焚長流終碧海平步忽青雲妙質歸陶冶良材
謝斧斤詞林先擢秀諫院早題勲身許南金價名空北
馬羣有生能念祖無飯或忘君學道心猶壯憂時髮半
&KR2487;剡舟如可載吾欲問江濆
當進大明會典禮畢有述
聖祖開基日神孫繼志成文哉周典制貽厥夏和鈞啓
籥納青簡函書獻紫宸命傳綸綍手官重股肱臣執玉
朝宗地冠裳報主身願俾經國理無處不堯仁
棲翠為刑部曹員外鏷父作
山遠平分翠樓高迥得秋暝隨歸鳥至清與故人留地
僻塵稀到雲輕棟欲浮林光新雨淨湖影夕陽收短笏
頻支頰重簾不下鈎畫姿疑淺着詩境入冥搜吏服終
同隱村居且當遊百年渾對此何必泛扁舟
懷麓堂集卷五十四
