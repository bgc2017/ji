懷麓堂集卷四十四
明李東陽撰
文稿二十四
墓表
高祖戊七府君墓表
成化壬辰之春曾孫封翰林院編修淳將歸謁曾祖考處士
之墓于茶陵玄孫東陽實自翰林請于上以從曾孫淳乃具
述曾祖本末授于玄孫東陽使撰次其辭刻石京師載而歸
表之墓道以示于凡為宗族隣里鄉黨者其辭曰嗚呼惟我
李氏出自臨洮譜傳為唐西平忠武王之後王第十子曰憲
為觀察使始居江西江西之八世諱餘在宋為茶陵州同知
留居中洲傳十三世為我曾祖考處士諱某行戊七時有諱
祁元元統初進士及第鄉人稱為状元者盖族兄弟也状元
既避地居江西永新諸族兄弟若一源若高清若尚賓若我
曾祖考皆居茶鄉茶陵之族益廣國朝洪武初惟我祖考處
士諱文祥始以戎遷京師寔生我先考處士諱允興以
及于淳于澤澤今為金吾左衛所鎮撫淳生不及祖考
祖妣賀之存尚能道曾祖時事曰吾舅為人敦樸謹厚
德浮于言其行吾則不能詳然人皆曰是長者也其世
居則不能詳然人皆曰是李狀元之族也其墳墓吾能
知之地曰荷木坪泉曰光泉水曰芝水去中洲五里而
近先考之將沒也召淳等命之曰吾父母葬京師吾力
不能歸吾死其從之然汝輩慎無忘茶陵淳等泣而謹
識之淳伏念生賴先世積累有以至今日惟我曾祖考
養不逮祭不造亦惟我同姓父兄保護之勤二三耆舊
左右望助之力是賴于數十年靈有攸宅亦有攸待維
桑及梓夙夜之所不能忘也嗚呼享其澤而不知其所
自出者非人也知人之所自出而不感且動焉者非人
之情也無踐我封無翦我樹無圮我基址以成我之志
于不替者是深有望于我後之人于我宗族于凡我鄰
里鄉黨也謹拜手稽首而表之曰此我曾祖考處士李
公之墓是歲夏四月丁丑曾孫封翰林院編修文林郎
淳玄孫翰林院編修文林郎東陽立石
明故贈文林郎南京陜西道監察御史陳公墓
表
吾友南京監察御史陳直夫之葬其父居蘭翁也徵行
人司副莊君孔暘為之銘既又以為銘載幽壤非建石
表墓將無以焯于今後以書屬予予與直夫游既同學
又偕舉進士知翁行甚悉雖不佞然亦不得辭翁為人
質直峭厲不為物挫少代父戍交趾矻矻走數千里竟
莫為達僑居廣西還籍京師營一室祇能蔽風雨而意
氣侃侃對客談辨窮日夜不休教子嚴甚未嘗過假辭
色比直夫取科第得一官稱貸以行養不腆僅足為朝
夕費然猶戒之曰無以我故受汙辱名凡常俸外有例
可取者棄弗用卒之日幾無以為葬葬甚薄而直夫猶
能却非義之賻至以咈人而不䘏君子固難直夫然益
知公教之所及如此也直夫為御史思舉職不苟與人
合其合必以義嗤笑怒罵集于其身而不為動且日以
益甚然直夫每臨事輒蹙然曰某不肖吾父君不肖吾
父君予固多直夫之賢然亦見翁之不可及也昔漢孫
性為親受汙辱而其父不欲陳萬年教子以諂而子不
受命觀其所從違而教與繼者皆可知矣殆揚雄所謂
有是父有是子無是父無是子者非邪由是而觀則父
子同德如陳氏者其亦可謂之難非邪雖然翁之賢微
直夫則卒老閭伍人無知之者欲章章然焯于今後未
必可得得不得固非翁所知然考德論世君子所不可
闕者予故表之以為世勸公諱簡字文澈别號居蘭翁
紹興山陰人也以直夫貴贈如其官三子長雄次勇次
直夫名壯翁以成化己丑三月四日卒于南京是年九
月二日返葬于山陰其地曰黃龍尖山之原葬之六年
徐孺人卒又一年乃祔别有表
明故兵部武選員外郎郭君墓表
成化乙未春二月壬午兵部武選員外郎郭君卒戸部
郎中李君漢章君知己也狀君行以授其子仁俾乞予
表墓仁既歸以其年四月丁酉葬君城武杜村先墓比
復走京師來徵文而李君為速予日不置予既哀仁之
孤又感于李君交友之誼乃為之辭曰君諱璽字文瑞
姓郭氏兖之武城人父諱浩贈承德郎兵部武庫主事
嫡母劉母賈皆贈安人君少失怙養母甚孝事諸兄謹
與人不意合負意氣勤問學學成舉天順甲申進士奉
詔入翰林為庶吉士拜工部營繕主事風岸卓卓監局
諸工掾多出入曹省無所憚至相與抗禮君方坐治事
有譟于側者君執而笞之其人有所愬中君以法竟下
詔獄坐贖人皆危君君固自若也成化丁亥丁賈安人憂
去庚寅改兵部武庫主事會武選員外郎闕吏部謂非
彊有力者弗任乃擢補君君家無私謁曹事有不能決
者往往以一言定之人服其能甲午君得疾冬益劇乃
上疏乞歸命未下而卒年四十有一配劉封安人生二
子仁仕側室崔生一子儒卒之日家無餘貲鬻舍價劵
而後返葬自公卿而下知君者皆嗟悼不置云夫材與
氣二者恒相為用然論士者必先氣而後材故雖有庖
丁之刃郢人之斤苟非其氣足以蓋物未必不歛手縮
臂趦趄而自失其不能者弗論也郭君平居議論洶洶
無諂辭佞色居官未嘗阿意所事其所奮激雖横罹刑
罰不少抑故臨事處職皆能有以遂其勝于脂韋耎脆
視人之顔色以為進退者亦遠矣使天假之年君又充
拓之不暇其所建立固可限哉初君居翰林而志在曹
署既得劇地乃日以益顯向使君局文事乃蚤死豈得
遽以自見稱良吏若是藉藉也嗚呼予固歎夫宅材者
苟處非其職鮮有能盡其用者也夫既具材負氣且得
官以為用而又不得盡以死士之用于世亦甚難矣哉
初予與同為庶吉士者十有八人其既卒者河南杜大
勉大興王器之及君為三人大勉在翰林輒病歸卒于
家予知之弗能詳大抵朴厚士也器之予同學生其人
篤厚和易而中介介有分别勃然嚮于義拜南京戸部
主事卒于官昔王荆公表征處士墓及其友二人况三
君者皆同仕有名籍誠不宜使沒沒故予因郭君附論
之君而有知其不以予言為然者吾弗信也
明故處士謝公墓表
有孝子之孫節婦之夫曰處士謝公諱乾字性端台州
黃巖人也孝子諱伯遜嘗刲股愈母疾奉母避亂僃極
勤苦鄉以孝稱子厚睦有隠德寔生公公讀書識大義
與鄉名士陸修正鮑原弘湯朝宗為文字友陸貧甚公
特置塾禮之終其身及其子猶然公性剛峭與人寡合
遇事不可輒面折不曲為假借竟以是得禍卒年三十
有一而已節婦趙氏出宋宗室系歸于公生一男甫晬
二女皆幼公卒時節婦年二十有九有欲奪其志者節
婦聞之斷髮自誓謀稍沮節婦歎曰彼所利者財爾財
不去禍終未殄乃盛奩具以嫁夫之幼妺曰是固吾所
厚者聞人有貧乏及橋梁道路當葺治者因以給之數
年貲亦衰外議始息年七十有三乃卒媵嚴閏者少節
婦十歲節婦初寡憐其少欲嫁之嚴泣曰閏兒獨非人
哉卒不去後節婦十有七年卒人尤異之曰節婦之能
範其家如此公子胤有五子鐸鐃鎛鑑銳鐸舉進士歴
翰林編修侍講以編修貴貤父封侍講君既壯鄉大父
行己少不能悉公行節婦之育也猶及見焉時有司欲
以節婦事上節婦聞之辭既沒例又不得旌然鄉之人
皆稱為節婦無異辭夫人之有德惠節義必尊官重地
大行而顯施或不幸而涉患歴難出乎人之所不能為
者其名乃著然德在身而安危窮達繫乎時故天下未
嘗無德而鮮有名古之臣稱臯夔逢干以婦稱者非太
任后姒則共姜之徒也其間淪沒而不傳者豈少哉故
名者君子有之而非所賴以為賢也謝氏之孝以疾病
離亂著節以孤婺著皆出乎所不幸不然則閭閻閨壼
之間蓋亦難乎其為名矣若處士公生治世未嘗顯仕
非託乎所謂孝與節者雖賢孰得而知之哉然婦之道
無成有終其在家教有不得而專者予于節婦蓋益見
處士之賢然亦以徵孝子之教未泯也論君子之澤者
必以五世世世而承之則可以至於無窮今謝氏自孝
子而降五世矣節婦之後僅三世而侍講君出焉文章
行義之懿固若是盛也今使天下論東南世族知有謝
氏之孝與節者自君而益著則所以承休紹祉引于無
窮者當不自今日始耶予與君同舉進士入翰林麗澤
厚且久其家教世澤類能言之節婦既合葬之二十有
三年君將刻石墓道以遺子若孫謂予宜為文謹偹述
節婦事遡厥德源以著處士之行作墓表
裴定州墓表
予嘗慨天下守令不能以皆才才矣或不能久于其地
或攀轅願留上疏請借以至于左右頌德皆有不能已
于民者而况才而去去而不幸以死豈徒其民思之凡
為天下慮者蓋不能恝然于懷也予遊于天下不數往
往得人焉于士大夫耳入而心識之去年吾友太常傅
公道裴定州之才定州君亦嘗以名姓通予比君子繼
芳以墓石請則於君之沒已閱歲矣嗚呼惜哉君姓裴
氏諱泰字道亨山西靈石人也舉鄉貢為國子生知博
野縣適歲饑民且徙君籍諸富室留三年之積盡糶其
餘市價不踊其發粟以十家為甲按籍均給有撓法者
令相舉察下不得欺民流至其地日為給糜暨秋乃餼
之歸嘗修縣城唐河决躬登埤救之民緣所種柳得不
死因築堤堰相接五十餘里自是諸水皆不决六年以
上考遷知定州王師西征供億不匱境多盜置旌善紀
惡二簿以示懲勸弗格者輒緝擒之朝廷嘗詔有司里
積榖二千石定所積獨過其數用以賑饑給種所活為
多唐磁沙三河常沒其旁田君鑿渠築堤加博野之半
尤重文教所至輒修廟學博野舊有二程子祠特請於
朝著在郡祀定有韓魏公祠亦增飭之皆有文存焉其
政蹟鑿鑿可紀錄若此都御史御史屢旌于朝當被錫
命既奏而君去之未命而卒故其民思之大夫士亦多
賦之翰林侍讀王濟之有銘吏部喬主事希大有狀蓋
濟之實傅其子繼芳希大則繼芳友也故得其詳云爾
君卒于弘治某年葬于縣南翠峯之麓三子長某次某
某皆縣學生女四嫁者二義官張鵬縣學生張&KR0008;其婿
也
明故奉議大夫雲南按察司僉事致仕邵先生
墓表
東陽髫時籍順天府學為生靜齋邵先生典教事俯見
甄奬訓厲特至及先生以按察僉事致政歸旋棄館舍
而東陽不能一拜哭于几筵之下心竊愧之越二十有
二年先生之子莊為工部主事扶太宜人喪歸念先生
墓石宜表請為不朽計又三年莊改授刑部而文尚未
刻嗚呼東陽寧忍為先生沒哉先生姓邵氏諱玉字德
温其先寧波慈谿人也四世祖承事郎馮二府君徙居
鄞曾祖組乙祖予文考敬先先生為縣學生舉宣德十
年鄉薦正統元年登禮部一榜授汝州學正歴遷南寧
河間二府學教授合九年考最吏部遷順天始以京秩
入流品會朝廷命大臣令薦可為按察督天下學校者
先生用兵部尚書焉公昂薦超擢雲南僉事兼督貴州
未幾墜馬傷足遽謝事以去居十有餘年乃卒先生生
某年卒某年某日葬鄞之清道鄉高車頭之原先生學
本諸經博涉史傳為文章典雅有法氣象嚴毅行甚謹
不苟為酬接其為教必先孝弟忠三者期以磨濯士行
為天下用在順天雖不久任諸生思之至今繼教者皆
莫及焉在雲南不遐遺其人凡所按試冐險阻窮歲月
未嘗色倦三應聘為考試官山東西俱號得士而江西
得故侍讀彭公教為解首若今學士張公元禎禮部侍
郎傅公瀚董公越祭酒羅公璟皆時名士鄉榜之盛無
與為比信天下之良有司也嗟夫作人選士之典在國
家為最重今倚席以教定額以試曰是足矣求才稱其
職竭志力以圖于成者幾人哉閱世寖久歎人才不易
得前輩之不可復見奈之何不為先生悼也謹以是表
諸墓先生在順天設饘粥以捄饑民在山東有士子囊
金求舉斥弗納在山西作誓心詩以見志在雲南見道
傍羣婦稱夫死戍攜幼而啼饑者督有司錄其籍廪于
官此其懿行善政在人耳目者因附著焉先生娶莊氏
生子康及女二人次娶宋氏後復娶太宜人莊氏性孝
謹舅老失明奉養于官手製饋饌又養寡母趙并夫黨
陳嫗終其身鄉人妻從戍者病甚殆為之館榖待其差
而遺之有市首飾者直百金先生曰汝欲之乎曰使婦
飾百金為之夫者難乎其為廉矣生子莊以母氏名舉
進士為今官不忝家學以恩詔進公階奉政大夫修正
庶尹封母為太宜人女亦二前莊氏祔先生墓例不得
封今太宜人亦合祔于左故又附書之
明故封承德郎太僕寺寺丞章公墓表
人之行可傳于世者惟文是賴其所謂文史冊之外亦
惟傳狀銘表為著其弊則辭浮于實或執情揜義至以
為實行者累君子蓋每難之行豈可易而傳哉太僕寺
丞章君忱介吾劉内弟釗以考妣墓表為請其族貢士
君傾亦為速予稽厥事行則錢文通公實銘厥公封太
僕公厥妣安人之葬則子婿胡參政謐為銘錢銘書孝
行未悉胡又主女德勢不詳及公故君有不得己于兹
者雖貢士亦以為然夫使其辭無溢美又無遺憾非獨
孝子之私其親者則其為行可知已公章氏世居會稽
寶山諱珙字用信曾祖考諱黼祖考諱昇俱以公季父
敬貴贈嘉蒙大夫禮部右侍郎曾祖妣孟氏祖妣湯氏
俱贈淑人考諱敏妣唐氏公季子也性至孝每昧爽詣
寢室問飲食及所指使俟命乃退考病風扶護不倦及
病喘痰塞或口就吸之妣老疽發背夜必籲天祈以身
代死事二兄某某無間言從弟璠璟瑄繼入朝籍家寖
盛公不為貴挾居鄉以善先物至為平鬭訟然未嘗私
議人過善殖生業有餘羡亦以給人正統間歲大祲發
積貸貧嘗冬夜乘舟聞中流呼號聲視之溺者也亟援
之歸覆以衣與之酒而甦其他修圮橋平淖塗人賴以
濟者甚衆其為學確乎不變論詩一本義理及論人賢
否事成敗無不中者蓋公之重于鄉如此安人徐氏亦
邑鉅族少習班氏女訓五歲喪父哀不自勝事姑湯藥
不手假姑每舉以為諸婦式子能言輒置膝上口授詩
書及見成業於公遺教實亦有助焉然則不謂之嫓德
其可哉子四長愷次即太僕君忱起進士知臨城縣能
惠教其人去而見思次忻懌皆側出公墓在某山高原
以天順戊寅閏二月二十七日葬以成化丙戌十一月
二十二日祔焉距公之葬九年迨今又十四年矣嗚呼
公行以孝重而沒倏焉適與先府君合予故悵然感之
又為之黯然以悲故雖僃羣錄附内行而於此特加重
焉其亦孝子之意也夫
族高祖希蘧先生墓表
東陽少時側聞族高祖希蘧先生蓋吾李氏近自宋茶
陵州同知慶遠府君至先生乃復顯先生之名鄉人不
敢斥稱為狀元至于今雖旁邑猶然東陽稍壯乃克稽
據家集知為李齊榜進士第二人而鄉以高第故特稱
此殆其俗然也及屢見先生書蹟圖印乃知其號希蘧
又號為危行翁又按諸書知先生始應奉翰林文字以
母老就養江南授婺源州同知遷江淛儒學副提舉今
閩本一統志于永新流寓書遼陽提舉者蓋傳刻之誤
元江淛所刻宋史有提調官名氏可證也及以母憂解
職歸茶陵值元季亂不復出入國朝力孫徵辟隠永新
山中為俞統制子懋所館至梓其集以傳其卒也葬永
新雷公峽去茶陵界三千里夫人某氏祔焉其子自立
府君之子某始歸茶陵居中州之北坪成化壬辰東陽
從先考學士公歸訪其裔孫某者見先生手錄易詩傳
及諸族所藏大書數幅獨深嘆慕乃摹其遺像且為文
祭于其墓圖有志表之然未敢易也越十有八年弘治
己酉在先公某聞先生之裔不安厥居遺蹟蕩逸莫知
所在因追念清風大節能大彰于世區區不肖之私亦
有未竟者以為私愧竊嘗觀遺文而有得焉先生當元
之亂慨然欲效一陣以死而不可得蓋見諸余廷心之
序又以為委質事人不可終負蓋見諸王明妃之詩及
我國朝混一區宇校諸前代廢興不可律視顧堯舜巢
由志各有在抑亦天下之不可無者則昭德紀行以貽
來世豈獨為不肖之私哉况其墳墓在他邑而子孫不
幸莫得而守之則凡為吾族蒙聲望沾教澤者雖欲不
惓惓于斯可得哉吾友顧侯天錫方守吉安因以先生
墓為託是實先公遺命因循玩愒獨不及其存而圖之
嗚呼痛哉永新地雖異省實吾比境守望相接婣戚相
屬樵牧之不忍犯者殆不待于斯言然不肖之私自不
能己于言也先生諱祁字一初固所當諱而有不敢諱
者竊附臨文之義雖得罪于君子亦有所不避云
周氏先墓碑
右軍都督僉事周君賢葬其考贈驃騎將軍右軍都督
僉事公徵予銘墓既又念先世之葬皆未有銘復以書
來乞文將刻石墓道予以既為銘辭書再至君夫人之
弟翰林庶吉士李君士常強予不置曰都督君意也非
獨於厥考為然予不得辭周氏墓在宣府城東十里曰
跑沙原窆而葬者三世其一為曾祖考宣府右衛指揮
僉事諱益其一為祖考贈驃騎將軍右軍都督僉事諱
瑀其一為驃騎公諱暹其先出黃州黃岡入國初有諱
文者為公曾祖考自武昌内附樹功行陳間起家百戸
再遷為千戸歴興武黃州驃騎和陽四衛而至大同益
始遷宣府右衛進指揮僉事及公凡三世世居及葬皆
在宣府周氏之世德遠不能詳然其業弓矢甲胄其志
忠勇勤力上教下習皆克稱任使取聲譽驃騎公之行
予聞諸士常其為人謹畏勤黽謙恭不伐居官交友不
騁氣陵物御士卒未嘗用喜怒為誅賞既老謝事日閉
戶危坐非課田治圃未嘗輒出家貴富又壽考莫能禮
抗益歛孫不為侈肆人以為難都督君奉命分藩茂著
聲績以能振祖父之烈其所繇來遠矣今之官惟武胄
為世業然承平久文治日益隆弓矢韜略之業官不時
練家不時肄名存而實愒惟邊塞地出戰入守武家子
弟往往習騎射諸形勢其業不弛若謀識材器相為盛
衰者則存乎人焉北邊之巨鎮曰宣府宣府之世將曰
周氏周氏自禆屬以至副將凡五世蓋以業顯固其教
習使然然環宣府之鎮地數百里帶甲數千百家能若
是者蓋一二見而已豈不難哉古者鄉大夫祭則有廟
葬則有墓有事而去其國邑則入告于廟出告于墓而
後行蓋繼志述事未有不先乎此者今都督君出守懷
來諸衛去其廟與墓甚遠然方奉天子恩命内陟閫幄
旁行天下不得守其官邑故封墓築舍刻石紀德以與
國家之盛相為無窮者固今日事也乃為紀其世系名
德為文而復繫以銘銘曰周出姬姓氏以國分代歴春
秋漢乃有聞居黃寔繁世遠莫陳我明誕興如龍斯雲
為千戸侯累徙在邊徂北自西居于上谷封戸十倍食
指數百蔚為鉅家照耀南服桓桓都督四世乃發煌煌
錫命光被前閥盧矢彤弓金鎧兜鍪登場一呼左羆右
貅孰不堂構或圯或丘或子而孫不箕不裘赫赫周侯
人莫爾儔侯有祠廟高祖及禰侯有墓兆昭穆濟濟春
蘩秋芰侯有薦禮立孝盡制實自侯始有碑麗牲銘者
太史
懷麓堂集卷四十四
