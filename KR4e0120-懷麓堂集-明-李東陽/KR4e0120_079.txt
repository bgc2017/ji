懷麓堂集卷七十九
明李東陽撰
文後稿十九
碑銘
明故贈光禄大夫柱國少傅兼太子太傅禮部
尚書武英殿大學士謝公神道碑銘
弘治己未先皇帝覃恩臣下今少傅謝公於喬之祖直
菴公始贈資政大夫太子少保兵部尚書兼東閣大學
士祖妣余氏贈夫人越六年乙丑今天子嗣位於喬以
輔導功進今官及恭上兩宮尊號又獲以其官加贈祖
為光禄大夫柱國少傅兼太子太傅禮部尚書武英殿
大學士祖妣為一品夫人制得樹碑神道於喬乃自述
事狀以屬東陽憶與於喬同在翰林入内閣稔聞公之
志行才略卑官小試厄於横逆卒以終老暨其子資政
公之賢然又弗顯而魁名重位正言直道偉然以學行
勲業顯於天下者乃於其孫見之向非抑遏屈鬱之久
且深亦惡能一發至此哉是則天道慶善之公徵諸聖
天子崇德報忠之典皆足以為世勸文而銘之宜也按
謝氏之先本台州臨海人宋季有行長二者徙紹興餘
姚之東山鄉公生而閎偉洞達孝友直義尤多聞識宣
德庚戌浙江布政司辟為從事長遇事敢言布政諸公
多折節從之進隷兵部尚書鄺公埜素嚴重寮屬無當
其意者凡章奏出公手則不覆視比旅試内廷混在常
等鄺道公才行力爭之乃置優格柰侍郎享掌寺事挾
中貴勢陵蔑官屬公每正色拒之為所搆陷吏部尚書
王文端公知之奏調福建布政司都事會沙賊鄧茂七
作亂刑部尚書薛公希璉出鎮委公軍餉先是輸費三
倍且弗繼公收積水次召業舟者使運之量予之直約
有損則均其償皆樂為用民不倍歛軍食亦足承檄守
松溪政和賊保官臺山為窟合處州賊掠平陽諸縣公
以計招其黠者用其謀誅首惡宥其脅從還所掠婦女
童穉若干人賊遂平又奏政和地廣難制請割其二里
及福安一隅置壽寧縣薛公上其功進禄二級御史應
顥薦公可大任吏部以資淺格不行適薛公劾巡按御
史許仕達併及其素不謹事許京居嘗與公鄰疑事出
於公中以危法大理卿蕭公維禎察其冤將為申辨公
念日者言年四十六當失官歎曰命也不復自列旣免
歸奉母嚴氏以居悉舉家政付其子徜徉山水間效仲
長綂樂志論作寫情說以自况葺譜合族而周其貧乏
延師置塾教子孫皆立身應事之方鄉人有過雖衆所
憚者必加面斥然聞一善則奬譽不釋口尤篤舊故布
政使黃澤在浙公嘗以諫忤後被罪力為排解旣而官
其鄉尤厚待之參政俞士悦待公國士後謫戍遼陽屢
遣使慰訪友人俞漢遠客死為棺歛歸其喪嘗買一幼
女旣而知為宦家子女育之比長為嫁良族平生好學
卷帙不去手為詩文下筆立就多不存稿雅不喜浮屠
凡世俗邪妄之說一無所惑自謂以剛直得禍因號直
菴人亦以是稱之壽六十七嘗自制壽藏於雞籠山先
墓成化癸巳九月二十九日卒再踰月而葬夫人余氏
同鄉處士安之女温懿端慤事舅姑孝敬備至處娣姒
常倍任其勞公貧時恒以儉取足姑老不就禄留養於
家躬事紡績至老不倦其治家寬而有制為教亦然羣
從子姓數百指撫之甚周鄰黨之婺婦病媪待哺者不
下十數家有火警舍其家而來赴者甚衆嘗遘危疾女
婦多涕泣請禱願以身代至於逮下之德尤為婣族所
慕效云壽七十六某年月日卒越三月而合葬子一諱
恩孫五於喬其長名遷鄉貢廷試皆第一八命至今官
次選早卒次迪舉進士累官兵部員外郎清愼有祖風
孫五長正次丕皆有文行不失世守丕廕國子生舉順
天鄉貢第一進士及第授翰林編修以祖命為選後其
所為贈以此銘曰謝以國氏自周申伯歴漢中微至晉
乃發由安曁玄將相勲閥有鄉東山公蓋其裔公曰無
徵寧遠毋偽公自作祖綽有餘地公才實多可貢可科
卑官畏途既蹶復蹉直不徇物竟嬰禍羅人不足尤天
其謂何公家有教公子惟肖載堙弗宣天稔其報巍巍
公門公有聞孫出應瑞世為鳳為麟上補帝衮為龍為
山志行道施有澤在人風采凝峻蔚為名臣兹固間氣
亦惟慶源其源維何公自作祖世苟有濟豈必在我贈
官賜秩視祖如父計功報直亦固其所發潜闡幽於義
斯可刻銘神道以耀終古
明故兵部尚書致仕進階光禄大夫贈太子太
保諡襄毅項公神道碑銘
公姓項氏諱忠字藎臣其先世本汴人宋南渡有曰秀
者徙浙之嘉興曾祖永原隠不仕祖邦歷孝感吳江
同安三縣丞及父衡皆贈資政大夫都察院左都御
史公生於吳江正統七年舉進士授兵部主事遷員外
郎十四年扈從北狩陷敵中以智自拔而歸進郎中景
泰某年擢廣東按察司副使嘗按部高州諜報賊携男
婦數百刦村落部將請發兵公曰流賊無携家理慎無
恐及訊其俘果皆良家被掠者盡釋之四年征瀧水賊
以功加從三品禄丁外艱服闋改山東按察使天順某
年擢陜西按察使值歲饑亟發廪給民不待報所活萬
訃丁内艱軍民詣闕借留者幾千人詔起復公某年
以大理寺卿召借者再至乃改都察院右副都御史
巡撫其地洮岷諸番作亂公帥兵撫捕遂降其衆成
化元年寇犯延綏公與寧遠伯任夀奉命禦之戰屢捷
寇遽遁去西安水多鹵宋渠久廢公開一渠三十里又
鑿涇陽鄭白故渠溉田七萬頃民立生祠祀之二年敵
人摩囉歡入寇公提督軍務與彰武伯楊信禦之寇復
遁三年召還佐院事四年固原土胡穆蘇據石城殺
我邊將將窺陜公總督軍務與都督劉玉討之伏羌
伯毛忠戰死我軍遽退公即陣斬一千戶以徇衆乃
定適彗出台斗人情恟懼公屹不為動據要害以困
賊廷議請益兵詔以問公公謂兵不須益惟坐困可斃
相持百餘日公單騎抵賊寨諭以福禍脇從者稍稍出
降其逸出者皆縱使去以孤其黨賊窮甚每突圍薄我
大小三百餘戰皆却之禽其愛將楊呼哩公曰是可用
也解所服金鈎賜而遣之約為内應卒禽穆蘇斬首
七千六百俘獲二千六百有竒因奏便宜四事為經
久訃五年遷右都御史六年京畿大水公巡視順天
河間永平三府多發官廪又勸分得米十六萬銀布
牛具各萬餘所活尤衆荆襄賊李胡子者本劉千斤餘
黨倡流民為亂公復總督軍務乃遣人持榜入山招諭
其負險不服者縱兵搜捕凡發遣還鄉者百四十萬編
戍者萬餘斬首二千餘級獻俘於朝者百餘人仍獻便
宜十事詔暫畱撫治進左都御史盖自南北用兵以
來論功遷秩者至是而再降敕奬諭者五賜白金綵
幣者六會有星孛於天田言者謂荆襄殺戮所致公
再䟽自列言為國任怨未嘗妄殺因乞骸骨上温詔
慰公且召之還後荆襄三十餘年芽孽不作跡其摧創
之力未必非綏撫地也十年拜刑部尚書尋改兵部公
曉暢戎務簡賢屬以自輔圖大展所藴十三年錦衣衛
百戸常瑛者挾中貴為詗察屢興大獄至擅執京朝官
中外重足莫敢正言其非公奮筆具疏草倡諸公卿
奏之瑛坐謫戍邊朝野稱快而其黨競仇公不置又有
千戶吳綬先在軍中撓法為公所黜時亦用事極力搆
公欲寘之死公廷辯慷慨不少屈僅坐落職以去久之
陷公者次第皆敗上洞察公枉復兵部尚書致仕今上
登極及建儲恩再進階光禄大夫吏部侍郎彭公韶巡
視浙江特薦公可用而公年已至亦不果起夀八十二
卒於正寝弘治十五年八月十一日也上遣官諭祭命
有司治葬事贈太子太保賜諡曰襄毅錄其孫鏞為
嘉興守禦千戸皆異數云生二子長經舉進士歷南京
監察御史為太平知府有父風次綬累官蘇州衛指
揮僉事守禦嘉興側室朱氏生子四縉纘繕繼公以
十六年某月日葬象賢鄉之原鮑夫人祔公剛果沈毅
遇事敢為不惑羣議故能臨敵制勝累著勲伐及排擊
兇暴身犯大難中雖顚阻終暴白於天下而先帝知人
燭物之明今天子報功崇德不遺舊臣之義亦可仰見
於此矣乃叙其行業之大者而系以銘銘曰昔在英廟
賢俊輩出甲科繼登盛者壬戌有十尚書公蓋其一掄
才校功公在甲乙入典刑獄出長師律廟堂中嚴疆圉
外謐識機應變捷在倉卒持堅握彊勇定羣怵公身兀
兀其氣屹屹摧姦堲讒公有直筆公心鐡石寧折毋屈
彼繁有徒如鬼如獝野燐宵熠潜形晝匿隂霾盪滅仰
見白日乃困而亨匪滿斯溢壯當其勞老饗其逸何以
雪之生有階秩何以錫之没有褒䘏天王聖明君子貞
吉視彼徼幸疇得疇失惟天生才大者丞弼胡成之艱
而奪之疾惟士用世必先委質行孰我使止就我尼其
間利鈍豈我能必公志旣畢公澤未訖公功在焉來者
是述
明故贈光禄大夫柱國太子太保刑部尚書閔
公神道碑銘
太子太保刑部尚書閔公朝瑛為監察御史時嘗獲封
厥考竹深公如其官階文林郎贈厥妣嚴氏為孺人為
都察院右都御史時公已棄飬則如其官贈之階資政
大夫而妣為夫人曁其祖考妣皆然弘治癸亥始贈公
今官階光禄大夫勲柱國妣為一品夫人曁其曾祖考
妣皆然公念父德久弗白兹假寵於朝制得建碑神道
則以同年友請予銘公行具兵部尚書孫公原貞所撰
墓表孫為進士嘗使浙採圖史為尚書又統兵鎮其地
與公晤接得其賢為深東陽生晚獲與太保公同舉進
士與聞世德義亦有不得避也按閔之先本汴人從宋
南渡至臨安徙居烏程之晟溪今湖州屬縣也元季兵
燹譜逸不可考公曾袓諱某敦雅去俗為後進師表稱
牧齋先生祖諱性考諱綬皆富善好禮為萬石長惠加
於鄉公諱節字以度竹深其所自號少失恃克自樹力
學通經籍工古今詩體每家居尊祖合族訓督子弟義
敦舊故傭佃者厚議其直貸不能償者折其劵值歲饑
解槖以周餓者給婚喪不舉者甚衆性易直人有過必
加面斥而非理相犯者不為校鄕之人無遠邇疏戚必
以長者歸之曰閔公厚德其後弗昌者吾弗信也嚴夫
人諱貞字淑澄子六孫六曾孫九自某以下及諸曾孫
皆公所不及見而來者尙未艾云予聞江南多鉅家望
族而貴富不兩得若子孫綿衍久而彌盛者指不能一
再屈意福祉為造物所靳非積行累善宜無所能致竹
深公躬服德義不見用於時厚積大發固其宜也太保
公以才行為三朝耆宿百僚冠冕揚顯之道於斯為極
論者徒見其恩所由起而培植啟迪之善鮮克聞之然
則勒銘紀德雖緩至今日而具美備載若有所待而然
者後之人尚亦有徵哉銘曰浙有封君家始由盛世歴
三紀王三錫命其命維何御史尚書宫保載陟階穹禮
殊山林廟廊韋布簮組旣晦而彰名徧天下誥增舊秩
廟飾新主有宗曁婣改聽易睹朝書暮詩我實教之生
榮沒昌我實召之若田在耕旣稼而穫若桑於蠶旣績
而織以小喻大乃物之則此地之宜矧種斯德維德之
效有倍斯百有瓞斯綿由曾逮玄弗娛目前以慰九泉
刻銘匪稽以徯厥全百世之下鬱哉斯阡
明故贈通議大夫南京禮部右侍郎馬公神道
碑銘
西充馬公諱覺照其字曰悟明其號曰圓山居士其贈
官曰通議大夫南京禮部右侍郎其先出果州其祖元
保寧路鎮撫月滿始遷西充其父愈音號龍門居士其
子鐸號虹橋居士為國子生三世不顯皆以號行及其
孫廷用始舉進士累官南京翰林院侍讀學士獲贈其
父及為禮部右侍郎乃贈其祖論者謂馬氏之顯自公
始云公性朴厚與物無競且樂施予少喜浮屠法鄉人
有小訟輒為開導不煩官府而退者往往有之嘗患舊
塋卑濕躬相吉壤遷其祖若父於青草溝之陽廬於墓
左負土植樹三年而後去有白鳩巢於墓木人以為孝
感所致從兄庸為税課司使卒於荆州公負其遺骸歸
葬之撫其孤不異已出蓋其家居所自盡者如此間遊
江湖下瞿唐過金陵北走燕薊觀兩京宫闕臺署衣冠
文軌之富慨然歎曰名教中固自有樂地也旣抵家盡
屏舊好遣子鐸為科舉業及孫廷用甫髫丱為擇傅就
學步送於三百里外家雖貧膏火筆札之費不絶於道
廷用攻苦力學舉鄉貢報未至而公卒公娶淑人朱氏
勤儉有則善綜家政遇中表族婣並致親睦廷用之為
編修也猶及見焉公生於永樂某年卒以成化某年墓
在岳店廟之東淑人祔焉鐸所卜地也公子二鐸其長
次曰鑑孫五長廷惠授將仕郎廷用其次曾孫十金龠
皆舉進士金累官廬州府知府龠吏部考功司主事仝
國子生企義官玄孫三蓋其子姓之盛如此而以女稱
者不與焉馬氏居西南僻地世以農隱圓山公用儒學
為教再世乃發至以父子登甲第内列曹省外領州郡
文學政事先後相輝映而敦朴易直之風固未改也是
其深培厚積理實有自致者豈直虧盈屈伸之數固當
然哉然則公之名已逹之朝廷籍之有司見諸辭命典
册之間由是而託文字刻金石以昭來世固孝子之志
亦史氏之所有事也侍郎君追慕先德久有待於今日
者謂予為翰林舊寮特述事狀請銘於神道之石乃為
銘銘曰西充之隂有山紫崖或若五馬從空西來有壤
可居有原可薶生斯葬斯曰維馬氏龍門圓山是父是
子載營載遷相望伊邇圓山有子惟孫是似子堂未構
孫幹其蠱旣錫其父貤及於祖龍章鳳函下照林莽山
若增高地若增膴彼陬豈遐若在畿輔九原有知公掌
可撫穹碑巖巖金書石劖掛於新阡有來必瞻晦極而
彰理則可占太史作銘以發爾潜
明故贈通議大夫都察院右副都御史畢公神
道碑銘
贈都察院右副都御史畢公為教諭時以其子亨為吏
部主事棄官就封後累封至都轉運使及亨為副都御
史聞公喪歸自甘肅值今天子恭上兩宮尊號恩贈公
今官給正三品誥命制得遣官諭祭有司治葬事恩數
備矣畢氏族望濟南之新城曾祖諱慶甫祖行二以行稱
世有隠德考諱鐸贈如公官公諱理字文義生而魁偉重
厚穎敏内發居鄉無師傅學禮經自得奥旨為縣學生累
試弗售天順己夘次當貢有伊某者親老且貧甚憐而讓
之遂領山東鄉薦庚辰中禮部乙科授鳳陽懷遠學訓導
懷遠久乏科第公擇少俊十餘輩躬督教之自是舉者先
後得二人以母喪闋服改保定束鹿舉三人秩滿考最遷
開封西華教諭西華乏士如懷遠而舉如束鹿之數父喪
服再闋改彰德安陽安陽多貴宦子不帥教公益嚴條
格其舉者有加焉盖公以篤志實學操矩彠為身教故隨
厥所至類能有所成就四縣之士啣感恩德雖越地累
歲視之若父母然其鄉黨後進經講授者多舉進士為顯
官如御史孫敬于璧布政使李延夀此尤可指數者也
晚號敬齋學者因稱為敬齋先生自致政歸以泉石詩酒
自娛縣官禮請為鄉飲大賓者幾二十年年八十有一而
卒生洪熙某年卒以某年配高氏生同鄉有懿德孝敬
勤儉少老如一日視側室若同氣撫育諸庶無異已出累
封至淑人以今弘治丙寅某月日合葬於吳公山之原太
淑人亦賜祭焉子五亨其長舉成化乙未進士累今官以
廉能稱於時次成䕫龍孝成龍皆縣學生孫五長昭弘治
己未進士累官工部員外郎識者曰不愧其父自公以禮
學教於家用是取科第者三世矣都憲君以予同朝久
嘗接公風範昭又予禮部所舉乃奉吾友左副都御史
楊君應寧状請銘公神道而以母德附焉禮也銘曰教
士得第國課其最其所得者為遷陟地計功報直維有
司事矧有遺教及鄉子弟匪我職者功實兼倍天則課之
錫以繁祉其祉伊何曰有賢嗣維子父述維孫祖似教
實自我成之在天天道國法若符契然貽我身後擊我
目前官我能棄敢幾報焉校彼自得不盈一間匪流斯
長曷泝厥原父教既著亦維母賢我銘畢公以耀九原
明故資政大夫都察院右都御史贈太子太保
左都御史史公神道碑銘
公姓史氏諱琳字天瑞在憲宗廟舉成化丙戌進士為
工科給事中擢江西布政司右參議遷左參政孝宗朝
歴遷左右布政使擢都察院右副都御史巡撫保定諸
府兼督鴈門諸關歴工部左右侍郎兼左僉都御史經
略邊備以秩滿進右都御史提督軍務署院事今上皇
帝以提督功贈太子少保左都御史未幾又以卹典加
贈太子太保凡閱三朝四十年官十命其卒也給驛傳
遣官護喪治葬事賜祭者再及加祭亦如之蓋其始終
遭際之盛如此可謂難矣初公為給事時言事有體為
參議時平鞏昌番賊修安定會寧諸路邊備督甘凉軍
餉事皆集以家艱闋服改福建有求開銀礦者公力沮
之為參政時豪家多怙勢庇盗每為禁治袁吉二府饑
發廩賑貸全活甚衆贑盗攻城邑殺官吏督兵勦之獲
七百餘人梟其首惡脇從者皆釋不問為布政時藩府
歲禄多倍取民困輸納請自所司類輸之始大稱便為
廵撫時定均徭優戍卒開小河以殺滹沱水勢復眞定
保定二府柴夫舊額大明諸川果園皆居民世業嬖臣
怙寵者奏取以備供應公力言不可以數千人之命供
一已之奉辭甚激詔遣官覈實果如公言乃止為侍郎
時嘗以災異言止織造惜供應諸事為經略時言募軍
丁禁盗賊省中官差遣諸事多行之為提督凡三命始
赴宣府大同值敵退會兵食為後計後敵寇榆林率偏
師先往曁大帥至共謀覘敵酋所在夜潜師搗其巢賊
聞礟驚遁毁其廬帳而還以捷聞賜勅褒諭副以銀幣
寶鏹入朝言便宜事加詳弘治乙丑新遭大喪國事方
劇適宣府失利遽命出師公與大帥分駐宣府大同大
同諸路斬獲以百計捷再上褒諭如初特命中官迎勞
於關賜賚甚厚下曁部曲並加犒賞殆近歲以來所未
有也今年丙寅為正德紀元正月十二日以疾卒自居
九列前後請老十餘疏輒得温旨勉畱其在新政尤多
眷注而勲業未究卒齎其志以没悲哉公性本孝友其
先世居浙之餘姚元市舶大使應炎為宋防禦使張疇
子去史為張姓七世矣公始請於朝復舊姓事其祖處
士府君諱仲昇考教諭府君諱才甚謹皆累贈如其官
顯其家賙恤親黨不遺餘力其為人坦夷宏豁不設崖
岸意常近厚人以故多親愛之平居不事作業家無餘
貲然終其身未嘗以屑意也號一拙而實多藝能戲作
墨竹自謂天解尤好談兵於諸推步占候醫藥之術靡
不通涉比見熒惑犯執法謂人曰是必有當之者已而
左都御史戴公廷珍卒曰未也不踰月而公亦卒乃撮
其大者為銘銘曰有偉一人生南東長軀廣顙聲洪鐘
蚤占骨相非凡庸溺水不死驚羣童殿前射策回重瞳
諫垣啟沃開宸聰關閩楚地三藩雄力折強暴蘇疲癃
手操憲節廵畿封入貳邦土官冬工豸冠象簡乘青騘
出門按劍氣如虹部曲百萬皆貔熊三邊四顧多狼烽
啣枚夜搗穹廬空五年再出威權同北走上谷西雲中
胡來如雲去若風公歸獻捷明光宫臺評廟議坐雍容
武戢不用文治隆扶搖萬里方上翀六月一息何匆匆
稽山鏡水精靈鍾公往歸之可長終神無不之感必通
或者尚在燕然峰
明故中憲大夫太常寺少卿兼翰林院侍講學
士楊君墓碑銘
國朝廕錄之典惟大臣有之然不甚顯其顯者必其才
足以應選舉膺任使資累序積乃得之而亦鮮矣若學
士楊君知休固其人哉君諱時暢知休其字世望西安
之咸寧曾祖諱惟敬祖諱森皆累贈資政大夫戶部尙
書考諱鼎舉鄉貢會試皆第一廷試第二歴翰林侍講
官至資德大夫正治上卿太子少保戶部尙書贈太子
太保諡莊敏君其伯子也少美丰姿能問學莊敏公為
侍郎例得廕子君以讓其弟時逹旣舉進士授翰林院
檢討修憲廟實錄以勞遷修撰充經筵講官今上在儲
宫君以廷薦侍講讀改春坊右贊善九載秩滿進左論
德以修大明會典勞遷侍講學士續修玉牒以登極恩
進太常寺少卿兼職如故復以兩宮尊號恩進階中憲
大夫預修孝廟實錄初開經筵復充講官其在成化時
尚未顯越弘治正德間多所歴試史職之外會試為同
考廷試為受卷彌封讀卷凡儒臣所有事無弗與者自
餘若分獻郊壇陪饗太廟清理武官貼黃預觀籍田從
幸太學賜坐彜倫堂恩禮尤渥玉牒之進君按宋制於
正殿登受亦前所未有也其所被賜若冠服金幣寶鏹
珍饌諸物不一而足卒之日上追念舊勞特命官致祭
營葬給驛歸其喪其長子依澤先以祖廕為太學生至
是改命肄中書舍人業出身仍許其仲子依江補廕為
生蓋莊敏雖以勲績聞望顯於時代而在翰林未久輒
擢故編摩講讀之務所以遺君者猶多而廕錄相續又
逓為序進固公以文學遭際明聖有足自致實莊敏之
澤未艾也君為人内敏外重意常近厚倫誼尤篤莊敏
之歸卽欲終飬不果乃請侍以行張氏姊寡而無子飬
之終身後被旌為節婦譚氏妹有遺女為嫁名族諸弟
旣失怙並加誨導時敷為兵部員外郎時逹為順天府
經歴時敷卒育其孤於官及君之喪羣從環列伏哭皆
如禮亦以見故家風範如此云依澤將樹碑墓道奉左
庶子毛憲清狀請予銘君同在院署久予弗能恝也因
掇其行實之槩為序銘曰惟莊敏公昔事英祖肇登甲
科終致台輔老歸其鄉弗䆒厥施教成於家有子似之
孰其似之曰維伯子為名進士為世太史越在憲宗曁
於孝廟今皇嗣基臣職是紹經業有門周彖羲爻史法
有傳鉞貶華褒講幄敷陳藝苑甄擇有一於斯皆公遺
則有笏堆牀有里鳴珂仲叔之間孰與伯多譬室與田
將穫將構而成弗終抑又誰咎惟卹有典兆域是營奕
世遺恩二子是庸咸寧之墟先公所藏君往從之百世
勿忘
懷麓堂集卷七十九
