懷麓堂集卷六十二
明李東陽撰
文後稿二
序
送耕隱徐公還宜興詩序
東陽舊從少傳謙翁徐先生獲聞厥祖大守府君及厥考漁
隱翁之賢近始獲識其叔父耕隱公則知為府君之中子也
蓋府君有子五人漁隱父子世為大宗公之生僅長先生一
歲與同庠塾同筆硯既習舉子未有以試也及見先生以進
士及第入翰林則盡棄其業不復求仕惟守故廬治先墓
以力田教子為事遊不出百里旅不過信宿雖密邇南都足
跡不一至世之所謂公卿大夫非執麾秉節方巡而禮訪者
未始與接也暨先生歷省曹入臺閣踐孤卿之位以一品誥封
及三世公與有榮寵而斂退自若不欲以門閥輩行加於人
人獨自念遭盛時生貴族而未嘗睹宫闕之壯麗都市之繁庶
軌文玉帛之盛大乃買舟北上以償夙昔顧其練袍角
帶長揖緩步雍雍曳曳猶有山林之風焉時先生方重
倫睦族置義田修家乘推所以事父者以及於公懷思
數年而輸之一旦禮義之交驩心腑之相託無所不用
其極者君子蓋兩賢之公既閱月翻然南還輿馬之送
集於門杯俎之張羅於野風颿月耀容與而歸播明聖
之休風談升平之盛事舉平生之所未見而一慊於懷
豈非天下之至樂哉由是而敦率子姓化行鄉黨巋然
為老成人則固不必登華陟要得志行道如先生者然
後為賢也抑又聞公以明年正月初度夀躋七十時乎
歸哉其所以享色養於庭闈施禮節於階戺娛心志而
延歲年者殆亦有在矧陽羨之田足以種穀荆溪之水
足以釀酒高居腆奉隨所欲而無不遂然則公亦何求
於世而天下之物烏足以累其中耶議者以為江南文
獻地詩歌文字之作可以陶情而適志或其所不能無
好者夫贈人而以其所不好猶不贈也於是分曹而賦
之合館閣之彦若干人文一篇成軸以餞公且為公夀
而東陽序其首
送國子助教羅君致仕序
泰和羅君舜臣舉天順己卯鄉貢有聲場屋間明年庚
辰上禮部得乙榜乙榜之士例年二十五而上不得辭
教官君時甫二十三輒拜青田縣學教諭青田舊乏科
目而教諭例必舉二人乃得升秩君所校士連得舉九
年以成績告擢安慶府學教授教授所舉例必得四人
而安慶士亦不常有君又以績告乃内遷國監歷兩京
再命以至今官時其子欽順進士及第為翰林編修同
在朝籍居京第不數月其次子欽德欽忠又同舉於鄉
薦書至君曰吾可以休矣即上疏乞致仕致仕例以七
十為限君之年僅六十耳夫取之廉者其子必輕進之
難者其退必易觀人之始可以知其終也今之仕者苟
有所避或減年以幸其免苟有所顗或減年以幸其畱
充其念自少至老而不能變蓋患得者未有不患失焉
者也乃或矯情制欲有所激而為之而日改月易銷鑠
委靡以終予不自振殆亦多矣如君之廉取易退慎始
而保終者幾人哉且官之責任有大小輕重而人之才
力亦不同彼汲汲於進者雖其力有所不勝猶強勉負
荷至於顛躓僨敗終無益乎其身而後已其有謙抑斂
括寧使吾之有餘而不使人以我為不足竟以成其功
而保其終如君者又孰得而孰失耶况君子之道將以
成物物不能以必成必吾之時與地有所得為而後可
遂其所不得為者弗與也君由邑及郡隨所得教皆能
竭心力著功效則其去也不可謂非成功而退亦豈忽
於恒事以為簡果於肥遯以為高者可例論哉然則君
之賢其可以觀矣予考禮部得欽順之文竒其才及在
翰林聞君之賢而未始見也君之行與其子同官者編
修徐舜和輩送之國門而請予以辭故書之
東瀧遺稿序
吾友東瀧彭先生既捐館從子禮部郎中桓輯其遺詩
文若干篇手錄成帙將刻梓以傳而請序於予予輟涕
終讀為之凄然掩卷以悲曰先生之文固止此哉蓋先
生始以經學魁天下名翰林高才博識肆為豐溢奔放
之辭雜文歌詩衮衮不竭及讀禮之餘日就超詣則由
博歸約斂華就實益為簡潔峻絶出羣之作觀其志直
欲追古作者故雖一時快意適興之所為瞬息信宿已
自不滿片紙斷墨不悉存錄今所輯者僅十二三而止
然知者於此亦可以觀矣先生耿介明决每權衡人物
論國家天下事慨然思有以大施於世使之遇盤根肩
重負必能振厲風節楊勲績於無窮其於制作蓋略見
之矣顧為嫌忌所中疾疢所困年僅踰四十官不過六
品編摩考授之外無由自試所恃以不朽者惟文耳而
文又弗盡其藴則世之知先生者豈非僅得其粗也哉
且自唐宋以來狀元之選特為隆重考德校業良有難
乎其人如先生者名實校副方為時望所屬而不幸止
此大夫士無問識不識皆為悼嘆不能置然則天下固
知其人而况其文乎文之傳者以人不以官先生之文
宜不待乎科第而後顯官不暇論也先生諱教字敷五
吉水人東瀧其所自號天順甲申狀元官至翰林侍講
文之散於四方者尚多他日庶有續焉
洛陽劉氏族譜序
洛陽劉氏族譜太子太保禮部尚書兼武英殿大學士
晦菴先生所自作也劉氏始自開封之大康元有諱聚
者生二子長諱敬祖為樞密知院次諱紹祖為順德路
總管總管二子長諱玉次諱榮榮值世亂不復歸大康
從月翟依舅氏於洛陽入國朝始占籍以居二子長諱
寬次諱亮舉鄉貢士累官三原縣學教諭四子長胤次
先生名健次信次偉先生二子長來早卒次東舉進士
今&KR0008;所由起始祖而下得五世而大宗之派莫知所在
羣從子姓緦以上纔數十人蓋自草昧以來戎馬交&KR0008;
中原文獻類多喪失先生嘗聞之曾大母僅得其世系
名爵又於宦轍所經搜訪遺跡亦間有所得懼其久而
益忘乃用歐陽氏例為譜圖而傳之且引於其端既乃
視東陽屬為序竊惟古者諸侯有國卿大夫有家皆以
佐天子治天下家之有譜猶國之有典籍也典籍不具
不可以為國具而不實其弊顧有甚焉者惟家亦然自
世本不作譜局不置而天下之宗法遂廢其為譜者或
又傅會冒妄慕華貴而諱寒畯君子以為不足信則并
其實者疑之譜之所以傳信而反召疑則雖無作可也
此所謂弊也且姓之難辨者惟劉與李言李者悉出隴
西言劉者悉出彭城舊有是弊矣唐劉知幾撰譜學者
服其博宋河南劉燁十世之譜具存此其最著者也而
今皆不可考已况其他乎先生以實學篤行生明聖世
為大臣元老方使朝信道工信度史信事以施實政於
天下族譜之修亦移忠教睦之端也東陽在館閣從先
生後獲聞緒論於姓氏之辨尤嚴故其為譜惟斷自所
知雖大康之近寧闕焉而不敢及其嚴如此然譜之所
為重必先賢而次貴若教諭公之厚德善教固將有傳
焉况先生官至一品贈踰二代所以望天下而祖後昆
者又恢乎其有餘地使冒妄之徒雖世累千百惡足以
相輕重哉東陽恒患吾譜之難欲修之而未敢作於先
生之譜有感焉於是乎書
送太子少保南京吏部尚書倪公序
禮部尚書青谿倪公蒞部事十年將以二品滿三載矣
間嘗念金陵舊鄉不得歸會南京兵部尚書闕吏部暨
諸大夫臣議以為國務所繫聞望才力惟公是稱時在
議列避不署名名既上上意若曰是惟予禮官之長式
克佐朕以洽神人宣教化不可使去左右故不果已而
南京吏部又闕上洞察公情知其樂於南也意又若曰
兹惟予祖宗根本地是官也實長寮不可以簡遠是忽
乃命公且念公青宫舊學勞績久弗錄特加太子少保
以行時僅浹旬而先後異命大夫士之仕於朝遊於京
師者聞公去無問識不識皆駭且惜之及見加官之詔
於是曉然知聖意所在又相與榮公之行無異辭焉夫
所謂大臣者必其身足以任天下之事如大車之載大
川之濟有餘力而無遺憾然後為能非若分一職領一
務苟可以塞其責而止者之為也今官冠於六卿儒者
之極也秩至於官保蓋公孤之亞出乎常格之外者也
得之而人不以為過又從而惜之今之兩都皆宫闕所
在臺省之並置百辟之所具瞻者未始有異也而論者
猶疑其在彼而不在此豈可以強而致哉蓋公以世臣
家學礪志砥行名於翰林入侍經幄敷對宏暢為講官
第一出理曹務引據精確不為羣疑所奪及其表儀朝
署謀猷廟堂風采玉立論議英發才者讓其能賢者服
其善皆隱然倚以為重雖咸釋之有弗能已者亦豈非
夫人之至情也哉或以為君子之處劇曹居近地惟所
欲為而未盡遂則憂患生焉乃若赴逸而舍勞脱繁而
就簡去人之所不足而我之有餘者固存又加以山川
之佳麗鄉里之榮耀公私大小兩遂而兼全其在公者
謂非天下之至樂不可也於戲公之心在天下雖處江
湖之外固不能忘乎朝廷之上顧豈若獨行一節偶有
所激而姑為彼孑孑者哉夫苟不失其樂而存其所有
餘則隨厥所處皆足為國家天下重吾苐恐優逸之時
未久而憂勞之日尚殷兹所以為公惜者方以為公望
也抑以期公之未盡遂於天下者終有時乎盡也公之
行金谿徐公等以贈言屬予予不佞不能效尹吉甫式
遄其歸之頌而韓昌黎無疾其驅之什尚能為公誦之
以期其來於戲公其有感於予言也哉
送張兵部還南京詩序
予辱張公公實交三十餘年合而離離而合者數矣自
弘治辛亥至今凡七年公始自南京兵部考績京師晨
夕會晤旬再浹輒復言歸予於其行竊有感焉惟我同
年舉進士者二百五十人同入翰林為庶吉士者十八
人所謂一百五十人者升沉榮辱莫可得而齊也方今
仕兩京為列卿不過十三人而吾十八人者不過四人
而止可謂難矣然今之所謂列卿不過數十人數十人
者而吾得其四焉又多而至於十有三焉亦可不謂之
盛耶且予所謂盛者非冠紱輿馬之謂也勲績之交輝
譽望之相聞官之評物之論必在乎此而不能舍而之
彼者萬得一人焉則謂之傑千得一人焉則謂之俊俊
與傑不可以常得而吾同舉者如彼而所得者如此也
此所謂盛也試以考績之制論之分曹而處受職而任
稱則最負則殿者皆然也今公歷副都御史至侍郎閱
再命而為一考臺之與部邈乎若不相為謀顧公之為
臺也巡山右移陜西其所總者雖在刑憲實兵戎之務
也以三載之勞足之以兩月之近所考之職宜不以部
而以臺臺與部相合而其績成矣况所謂兵者又其為
郎官為大夫之所嘗分治而素習者乎然則明廷之奏
聖天子之命其最固有大焉者又非獨以官評物論為
也吾十八人者若劉戶部時雍傳禮部曰川皆嘗者三
載之績而近時倪禮部舜咨來自南曹其所考者皆禮
之績猶部之於臺也若公之清裁重價交輝並暎稱之
天下皆可以無媿其為難且盛又可知也惟予之謭薄
疏陋據非其地無績之可書者於公兹行寧不大有所
感哉古之君子同學則相勉以德同仕則相期以業然
則公之行亦非獨予二三人者之私也於是閔都憲朝
瑛曾工部克明王大理用敬皆餞而賦之予與公又嘗
同舉於鄉也故為之序
送倪吏部考績還南京詩序
今年夏青谿倪先生以禮部尚書加太子少保改南京
吏部予嘗為詩及文贈之先生尚書幾三載至南京考
績上京師既陛引得旨令復舊職以去其行也翰林諸
先生之同在講幄者及六曹諸公卿太學兩儒師之同
出翰林者各賦詩為餞是日予朝退先往待先生未至
感而有詩既乃得諸詩讀之益有感焉兩京之制曹分
而秩應苟官與品相埒皆可以積歲而計類績而考先
生由北徙南自禮遷吏合兩月而為三載固宜且先生
典秩百神助祭九廟掌朝儀知貢舉敷宣教化綱提而
緒舉見之乎章牘記錄之文今雖以吏名官而其所考
者皆禮之績也若遠邇繁簡之間殊地異勢足優裕之
樂而無事心剸裁之擾政有餘力而績無所與施此先
生之去而來來而去吾輩之所為天下惜者誠非特交
遊燕笑之私也然吏部之職實百司殿最之所關羣議
日直之所恃以先生之賢為具瞻表率非徒泥守常法
坐鎮雅俗亦隱然為畱都天下重况聖天子眷經幃舊
學之勲念儲宫保傅之職恐墨突不黔而曹裝已趣如
予向所云者予及諸君其無以惜為也請以是終未盡
之說南曹諸卿大夫出自翰林者今猶有四人焉讀是
詩亦寧不感於言也夫
封右諭德靜樂王先生八十夀詩序
士之仕者必有爵秩以為身榮或不得仕而有子能仕
則亦封及其身二者皆不可以兼得有一於此斯可矣
然仕必壯而後成及有子而仕仕而封則其年亦老而
或有不能待者故非仕之難封之為難若既仕而復封
封而至再年雖老而未艾者豈不誠難乎哉如靜樂王
先生其人也先生居楚之洞庭年二十五始知學篤志
力行自殊流俗以國子生需次吏部知襄陽光化縣數
年棄官歸其鄉時其子濟之已進士及第入翰林以編
修貴封先生越二十餘年以諭德貴再封今濟之超拜
少詹事兼侍讀學士而先生之夀實八十二封錫之寵
蓋未艾也方先生強仕時惓惓以養民守官為事襄陽
之地流移所聚議者欲盡殱之以為功而光化獨畱不
遣諸縣有疑獄悉從重論而光化獨多所平反用是忤
當道寧棄其官而不顧此當時巧宦躁進者之所譏笑
及夫蚤發先萎急行窘步覆轍踣足相尋於道路之間
而獨從容暇逸饗其樂於生惡可已之地是其敦厚之
基仁愛之澤所自為地者不亦既多矣乎夫仕之樂成
於休致知休致之樂者仕雖榮不復以累其心若封錫
之榮則其所樂者固在也况年齒之高筋力之健足以
饗之而不負哉聖天子方興賢勸孝長仁夀之風以弘
熙洽之化而濟之以文行被簡侍經幄輔儲宫爵秩之
登進錫命之稠叠皆由此進則先生雖不獲聘車於途
禮杖於朝而撰几之奉燕毛之會飾之以綸綍章服之
寵豈獨為一家之嚴君一鄉之宿望而止哉予嘗遊閬
門臨大湖扁舟獨擢會不得與高人士如先生者徜徉
容與於江風山月之下及與濟之官翰林蓋嘗分題賦
詩為六十夀今二十年矣而先生封益加夀益高在朝
諸卿士賦而夀者日益衆濟之乃以序屬予予故不得
而辭云
會試錄序
今上御極之十有二年為弘治己未天下士會試於禮
部者三千五百人上命臣東陽臣某為考試官暨諸執
事慎簡備集如制先是癸丑之試臣東陽實與試事嘗
盡觀天下之文今乃獲再至再觀其所謂文者校諸曩
歲有加焉為之目眩心動累日不置擇其純以俟宸斷
得三百人其限於制額而不能悉取者蓋亦多矣乃相
與嘆曰文之盛一至此哉夫文之在人實關乎行在天
下則政治繫之我國家天造之初氣化渾厚歷數十年
漸以宣朗又數十年而條制之精明典儀之賁飾已極
故文之於科舉亦然洪武永樂之制簡而不遺質而成
章通於今日屢出屢變悆趨於盛然議經析理細入秋
毫而大義或略設意造語爭竒鬭博惟陳言之務去而
正氣或不充若必如是而後可以為文則其議論識見
見諸猷為著於事業布於朝廷天下者視前輩何如也
故文之極盛亦識治體者之所慎也是寧獨士之責哉典
教之官惟程課是急司考校者操尺寸以臨之而於大
且正者鮮加之意故其為法雖精而顧不能無弊亦勢
使之然也昔人有言先王質文相變以濟天下質敝則
佐之以文文敝則復之以質聖天子方法祖宗監成憲
挈一世之文而毆之以復於舊意向所示蓋自求真才
始諸士子錄於有司藉是以進尚以其素所學者躬體
而踐之俾官有定守言有確論功有著業不獨於文之
純而止要其成自朝廷達於天下無所往而弗效則斯
文者庶幾實用乎世而非徒盛也且唐虞之代敷奏考
言期於底績漢之制策往往見之於行唐宋以科舉取
士而韓愈陳顥者出焉其闢邪輔正明聖道開來學之
功乃世之所以為重文之實用固如此國朝教試既純
乎經文之盛又將復而之古若二子者豈無其人臣不
佞與有以人事君之責今日之事亦禆益聖治之端也
其敢不慎以求之苐媿無陸贄歐陽修之明終未免遺
才之憾爾
章恭毅公年譜序
贈南京禮部尚書章公恭毅之卒也既有狀有誌有神
道之碑哀輓之詩其子伭應為南京給事中時嘗自為
年譜一帙以屬於予請為序比以陜西參政入朝復申
前請予弗能讓也夫天將昌國家之運必有忠貞鯁亮
之臣出為世用以播其勲業即不得用亦發為讜言正
論使天理頼之以存人心恃之以不死名教立而命由
長其進其退固天下所視以為重而况死生之際哉當
景泰時顛危甫定而邦本遽搖於是有章公者以儀制
郎中言復儲事坐與鍾恭愍公同通下錦衣衞獄備極
考訊又與廖恭愍公莊同賜杖鍾竟死廖亦遠謫而公
獨在縲絏幾死者亦數矣天順初特擢為禮部侍郎成
化中請老致仕而去方其職在一司秩不過五品開口
攘臂論國家大計雖身困言屈一時天下皆知有所謂
名義所謂風節以至於英祖之光復憲皇之顯紹神功
聖德鏗鍧炳耀於天地間而公之身及際其盛後雖遠
處南國亦隐然為天下重微公輩二三人則名義風節
皆未可知而天下之事去矣是豈非天之有意於國家
億萬載靈長之祚而然哉觀入獄之時有黃霧四塞之
警屬纊之夕有山頽石壊之異彼天下之人紛紛藉藉
羣生而旅盡者固不得而與也故書生以志其始書卒
以志其終其間履歷論言患難寵榮之故皆備書而不
絶兹譜也誠不可以不作也士之披覽前史見忠臣義
士起敬興慕必考其世行而求其為人况出本朝生近
歲風聲義槩之所動耳目之所繫者固是而求之豈不
足為廉貪立懦之地哉譜之作殆非為一家計也公奏
疏載國史文章著家集族譜但存其名不復錄庶他日
得以互見云公諱綸字大經温之樂清人正統己未進
士
學士栢詩序
翰林後堂之後有雙栢焉學士竹嵒柯先生所植也先
生當天順甲申奉詔授諸吉士業東陽辱在十八人之
例後三年為成化丁亥先生實掌院事乃植兹栢其初
僅三尺強耳及先生以少詹事終制於莆被召不起而
卒越三十年栢已踰二丈鬱然對峙其風致不減於昔
而幹格有加弘治癸丑東陽為大常少卿兼侍講學士
踵先生故事乃以此題課諸吉士於是顧清士廉輩二
十二人賦一歌感舊懷賢各極思致東陽亦悵然感之
續為一章以畢未盡之志欲彙書成帙遺先生之子中
書舍人宗文因循荏苒又六七年二十人者亦已物故
復多散處僅得十有幾篇勒為卷嗚呼人與物之相須
也尚矣物固因人而重人亦藉物以傳經史所載不可
縷數我先生以清才直道簡帝衷負時望而不竟於世
不朽之業庶於文章見之其追蹤昔賢啟廸來學遺風
餘韻亦有寓乎兹栢者然則後之君子固將因人以重
其物睹物以思其人而况出乎其門者耶東陽不足道
也彼十九人者文學行業幸引而伸之則東陽於先生
可以不負於兹栢也無媿色矣姑序其詩以俟其未備
者他日尚補錄云
夀都憲閔公七十詩序
太子少保都察院左都御史閔公朝瑛夀七十同年進
士之在朝者各賦詩一章會賀其家謂東陽宜序首簡
自分曹限職以來朝著無私語道途不並驅惟慶賀之
事則有會會未有以夀舉即有之亦未有聯章彙帙如
今日之盛者蓋夀至七十古人所希不可無會會亦不
可以無賦有之者實自今始將以為例也昔在憲宗御
極之初吾同舉者二百五十人年之少長地之遠近固
雜然殊也荏苒至今三十六七年存者不過五之一存
而仕者不過十之一仕而在朝者又不過數人其間階
秩之崇卑顯晦職務之繁簡勞逸又有莫能同者公起
西浙出入内外臺歷河洛楚粤燕薊之墟累南北曹正
佐領兵刑風憲之職以至今官可謂甚勞階二品兼兩
秩率羣屬以糾百司將滿九載甚要且久而其年甚高
公之夀固天下所望實同年之重也古者大夫七十有
引年之制亦有賢而不得謝者公初度前十日上疏懇
辭天子以其端慎老成方切倚任優詔慰畱之公之檢
身持法正而不激明而不刻悆久而不為變故命下之
日輿論翕然咸以為宜夫風紀之崇重朝章之繁縟法
令之詳密民情國計之深且遠新進之士雖雋才精識
未易周知而遍舉必累任之歷試之則其激揚操縱興
革予奪乃能中理而不失其度朝廷之所諮議寮屬之
所視傚士民之所瞻望皆必頼之然非涵養之純持守
之定者則雖久而無所於賴是亦誠難其人若有之宜
足為天下重而未可以輕釋如公是也然則公之夀豈
獨吾同年之私賀而止哉夫惟不為私賀則今日之會
之賦之盛如此者非侈也宜也東陽在同年最少今亦
既頒白矣而樸劣無似徒念平生附託交與之情同舟
共濟之誼期勉祝頌之心有不異乎諸公者乃為辭以
先之其詩則以齒為次如前所序云
成國太夫人夀七十詩序
弘治庚申三月二十九日實我外姑成國太夫人設帨
之辰朝之元臣鉅卿學士大夫與其子成國朱公輔相
還往者賦詩若干篇以寓頌禱而東陽誼不敢後乃序
其簡端夫所謂世臣大家者雖其功德所自樹立亦必
有夫内助之賢而後家政成有隂教之善而後家法正
其扶掖啟誘之功隱不外見而徵諸夫若子則不可誣
然非高年遐夀偕始終閱少長亦有不能遂者故令妻
夀母詩家頌之聖人取焉豈非以得於家者誠難乎哉
初太夫人歸我外舅大師莊簡公聞東平武烈王之遺
範逮事平隂武愍王親執饋饗稱賢宗婦及公嗣爵被
封歲朝宫闈禮奉家廟&KR0146;闥之内敬同賓友從居畱都
者三十餘年官有常祿門無私賂寧壹之治靜專之化
太夫人之於公猶公之於官也今嗣公孝謹清儉承顔
養志斛粟疋帛必禀命而後用識者謂其器業所就將
無忝祖考以保於有家二孫麟鳳亦率遵矩度從子羽
林指揮輅感其鞠育義均子事下逮臧獲皆聽令議職
罔敢有違越者蓋不異乎公之存而太夫人動履之康
適福祉之深厚日殷歲積裕乎猶有待於後又以見其
家之方昌也然則賢且夀如太夫人者求之乎勲閥之
間殆未見其比而况其餘乎夫以賈則頌以夀則禱感
乎情而形之乎言此大夫士之所有事太夫人通文字
達辭義嗣公於捧觴之際取是詩而侑焉未必非悦志
養夀之一助也且太夫人實少保胡忠安公之女厚德
雅教得之閨門者為多忠安年至九十夀偕諸弟嘗以
夀愷名其堂母夫人張氏亦踰八十東陽皆及見之慕
為盛事今太夫人與其女弟陽武侯太夫人年略似近
而友愛篤至聯輝而繼美福澤之盛其亦有所自而然
哉故因序是詩而并及之
雲谷遺芳集序
新建之熊氏有世德焉至雲谷封君乃顯君諱源字仁
山雲谷其所自號以子桂初命贈太理寺左評事用是
揚於朝廷聞於四方顯其家文儒墨卿交譽迭贊賦詠
有作頌禱有作哀輓有歌而李白洲都憲之銘張東白
學士之表尤詳且備桂乃彙而藏之釐為三卷名曰雲
谷遺芳集蓋於是有家乘焉夫名之在天下惟鄉黨耳
目所逮有不容偽然必善者之好而後為賢故汝南之
評非許劭不能任猶必月一易之者誠以老少之戒殊
始終之不易保也且言之毁譽以時文之褒貶以世銘
表之作出於蓋棺事定之後而東白白洲非獨一許劭
比者其稱君惠足濟物義能除害皆據事紀實事涉鄉
人不善者至斥其名姓不少避其可徵而信也較然矣
若祖父之於子孫處者則遺之以安仕者則遺之以清
此皆君子之澤其道可久籯金一經之喻乃時人所羨
慕未足深論至積隂德為長久計是涉於有為其言雖
是而意則非說者以為非司馬文正公語也君有八子
分經而教科第之名揚爵秩之登進封誥之褒錫雖非
其所要致而取必者而平反之惠撫字之績皆君之訓
熊氏之澤獨非雲谷之所遺乎今徽人視其守若視其
父母又推其盡以及所生亦有為之撰述者然則君之
名與君之澤其益顯也夫
白洲詩集序
白洲李先生詩集若干卷知府熊君桂刻於徽州以書
抵予曰是詩之傳非先生莫可與屬者予惡得以不敏
辭哉先生少有能詩名其為辭峭拔矯健不犯塵俗不
蹈襲前人陳迹或對客揮毫或聯白叠韻新意竒語間
見層出迫之而不以為難引之而不知其所窮當其興
况所寄羣紛衆慮一不以嬰其心然官劇曹理重獄庭
無畱案圄無滯囚耳目所逮有羨慕而無訾議固未嘗
以此而廢彼也其亦可謂難已及敭歷藩臬出入臺省
前後數十年往復數千里江山之助固不俟論而學校
之繩榘牧字之惠澤敵愾之鋒力間於是焉發之校之
巖居窟處枯槁窮瘠之士殆不可同日而語然放情邱
壑模象景物則不待以侍郎謝病都憲請老而後得也
非其身固有之其能然乎昔裴中立以御史大夫出掌
是柄而官屬燕飲不廢詠歌白樂天為刑部賓友倡和
殆無虚日綠墅之堂香山之社卒以鳴當時傳後世然
則所謂詩人少達而多窮者豈天下之定論哉蓋亦有
兼之者矣若先生負抱遭際兩得其盛弛而能張憂而
能樂豈山林所得而久閟亦豈廟堂可得而終滯者耶
予與先生夙相知厚為文章道義交過從倡和動窮日
夜或沿流忘歸或燃絮繼燭亦嘗有脱習遠俗而為之
者今乃得盡觀其詩而有感焉顧是編嘗拾於煨燼之
餘兩浙以前類多遺帙當有求而補之者且先生身尚
健興益豪後所續得未可以卷帙計也比予解組之後
方喜盍簮而先生復别我以去然則徽州雖不吾請固
將有以張之况其請之勤耶徽州先生門人予禮部所
舉士郡治卓異有不止於政通人和者此蓋其餘力云
懷麓堂集卷六十二
