懷麓堂集卷八十一
明李東陽撰
文後稿二十一
碑碣銘
明故陜西寧州知州贈光禄大夫柱國少傅兼
太子太傅吏部尚書劉公神道碑銘
漢之守令多久任至長子孫或十餘年或二十餘年然
不數見在我先朝法令近古其最久者時則有若陜西
寧州知州劉公盖三十二年然後去前此未之有也公
生於洪武某年登鄉甲科三十三而為縣三十六而為
州七十而致仕至八十四而卒又五十一年贈今官於
是寧州之名益加顯公諱綱字文紀其先自漢更始時
居潁川有曰元者避亂居嵩南至建武初占籍於鈞州
今河南開封府地也唐以下譜逸不可考公高祖諱某
曾祖某祖某考某贈如其官公生而孝友敦確有幹局
初為縣得延安府之邑俗號難治教法並舉頌聲大作
及為州州人聞公威名皆色懼公至則曰久敝之地刑
非所先乃因俗為治不專繩墨民翕然樂之民未識樹
藝教以播種民未知學問教以詩書植善鋤惡習為之
變既又均賦役置屯田簡兵練武百廢俱振以内艱去
代者已至民不忍釋公詣闕請留太宗曰民既念綱可
令起復乘傳之任而别用代者公心喪蒞事未嘗輕用
罰而民不忍犯經鞫問者退無異詞嘗署按察司事旬
日間屢釋冤獄州有龍尾湫時出光怪遠近聚觀公伺
其光動手射之應矢而滅既而洩其水乃巨黿也怪遂
息間行野中值横石為虹馬驚不度公諦視之蓋狄梁
公碑范文正公所撰者也即起竪之為建祠焉其他善
政多不可殫紀此其異者耳間又嘗丁外艱考績者殆
十數皆以州人奏留而官亦不調仁宗朝特賜璽書表
異及四品章服嘗至京師上親召問勞以酒饌時人榮
之英宗朝以老乞休章數上乃得致仕去之日哭聲振
野州舊有六君子祠祀狄公以下嘗為刺史者民生祀
公其中改名七君子祠及家居遺問踵至其卒也有裹
糧致弔者焉其得民心如此公配某子某孫三長為光
禄大夫柱國少傅兼太子太傅吏部尚書宇舉成化壬
辰進士累今官材行勳績偉然時望為今天子所簡任
其贈三代以此公葬于某山之原少傅公既貴欲遵典
式立石墓道以昭不朽自述公狀請予銘予惟世之論
有後者必曰位不稱德君子固未嘗責報于天而理有
不能違者夫積久而發發必大公以平生所學專施于
一方官不過郡守再世而少傅公出焉又以言事被謫
越數十年然後顯不可謂不難矣今舉甲第者三世在
仕籍者四人文武並用中外相映方承而未艾有家之
盛鮮克過之是不足為為善者勸哉銘曰
陕之西疆有州曰寧爰有賢守来侯其氓氓有素願侯
實營之氓有外侮侯則攖之三十二年政舉人存不食
而飽不衣而温氓之戴侯我父我昆氓之頌侯侯子侯
孫侯子既善侯孫乃發内秉政柄外著功伐文揚武揭
其聲烈烈莫為之後有播誰穫一郡雖小其名則長沒
為三孤身後之光嵩洛之間有河湯湯公澤斯流百世
勿忘
明故資善大夫太子少保吏部尚書致仕贈太
子太保許公神道碑銘
有居大官當重任仕而人望之退而人慕且薦之沒而
人惜之若不盡其用者是惡可強合幸得蓋必有所由
致即是而觀不待接其言攷其世其人可知也若河南
許公固可誣哉公諱進字季升舉成化丙戌進士擢監
察御史出按甘肅山東風裁卓卓都御史陳鉞附大監
汪直啟釁遼東為御史強珍所劾公亦率諸御史論之
珍被逮謫戍公與凢劾鉞者皆奪俸三月選山東按察
司副使監鄉試事有欲私貴家子者執不從東昌有武
官子懷金挟一儒生飲于酒家是夜被殺有司疑生所
為備極拷訊生誣服公徧閱商歷見酒家以殺之翼日
買布數疋訊之遂伏辜弘治戊申遷廣西按察使未上
擢都察院右僉都御史巡撫大同贊理軍務上邊事數
條比邊入貢驕詐百出公嚴為節制遂不得逞武邑王
驄沐不律公奏置于法降為庶人又奏大監石巖巖誣
公擅用旗熾降知兖州府甲寅遷陕西按察使寇犯西
陲復命公為左僉都御史巡撫甘肅吐魯蕃世仇哈密
遣部酋逐其王入據其城久不復公與都督劉寧輩出
調齊勤罕都諸夷為聲援冒雪夜進城中人從亂者餘
八百登臺自保公諭使下或欲盡屠之公不可乃止丙
辰以功遷右副都御史巡撫陕西不屈權貴召入為戶
部右侍郎刑部主事鄭岳下獄不以罪公䟽白之彗見
公會奏修省數事庚申寇入大同復命兼左僉都御史
提督軍務與平江伯陳公銳出師進勦陳以無功獲譴
或因以累公遂令致仕歸數年廷臣論薦者數十䟽乙
丑今天子即阼召為兵部左侍郎督團營兵馬進尚書
賜莽衣三襲正德丙寅公上疏請勤聖學戒遊逸改吏
部尚書賜玉帶加太子少保方逆瑾擅政事多齟齬時
傳公議瑾寖不能容乃以署員外郎再署郎中者誣為
非制謫令致仕又以公嘗薦雍泰為失當除其名而怒
猶未解又捃其在大同時嘗藉軍丁出銀僱役後為典
守者所尅故苛為稽察因以中公幾至不測事未結而
瑾敗朝廷用言者復公官仍致仕而公已卒矣乃贈公
太子太保遣官諭祭命有司治葬事焉公器宇魁崖負
抱甚偉論議胸出若無不可為者法尚嚴峻凡有請託
多拒不行見者敬而畏之顧性孝謹嘗被庭訓撻指出
血後每舉指示人輒感泣不已事二兄禮敬不替家素
饒而自奉儉約至于老猶然所著有憲臺奏議平番始
末東崖稿東崖者其所自號也公生某卒某葬于城南
石觜山之北麓娶某生子某繼夫人高氏生誥舉進士
擢戶部給事中改翰林院檢討調全州判官讃亦舉進
士擢監察御史改編脩調臨淄知縣公高祖某曾祖某
祖某皆以公貴贈如其官其上世譜逸莫可考一日于
塋域隙地得許五公墓誌稱隋楚州刺史法光唐譙國
公裕左相國師有五世為同州刺史八世為宋端眀殿
學士簡其子東遷長安又四世為金兵馬都元帥威西
征過靈實愛其風土始居焉又再世為元百戶玉則五
之考也于是許氏之世系燦然復完人皆異之公且葬
誥至京師奉禮部右侍郎李公希狀請予銘銘曰
陕重周甸地分東西西有名關山川崛竒代生偉人出
為世用屹屹許公有威有重肅肅内憲嚴嚴外臺有劇
必折靡強弗摧赫赫天曺百官是統震撼擊撞有震無
恐仕我已我其機在人不怨不尤在我者存明揚在廷
嘉遯于野既老而傳非徒夀者膏之沃矣有曄其光維
源之深其流則長物則有然于人為大我最公名昭于
一代
明故通議大夫禮部右侍郎管國子監祭酒事
致仕贈禮部尚書諡文肅謝公神道碑銘
吾友方石先生謝公卒且葬既閱歲予始得銘神道之
石非忍為慢重之也公諱鐸字鳴治别號方石台之大
平人少為縣學生天順己夘舉鄕薦第二甲申登進士
第入翰林為庶吉士乙酉授編修成化丁亥預修英廟
實錄成陞從七品俸乙未秩滿遷侍講仍加從五品俸
戊戌以家艱去既免喪謝病居數年弘治初臺諫部屬
言事者交薦之會以修憲廟實錄徵乃起供職庚戌擢
南京國子監祭酒辛亥致仕歸薦者以十數特擢禮部
右侍郎管國子祭酒事命吏部遣使即其家起之公再
辭不得道得疾徑歸復請而敦迫日益急乃行至京師
辭所加職以本官治事亦不許居二年辭至再癸亥修
歴代通鑑纂要命為潤色官疏又五六上復乞歸養疾
乃許命給驛以行命有司俟病愈聞奏正德戊辰吏部
例上其名會權姦用事恐其復起遂仍致仕某年月卒
蓋公出處履歴之槩如此可謂得其正矣公為編修時
嘗奉旨校勘通鑑綱目上疏言神宗喜通鑑理宗好綱
目而不能推之政治因勸求賢講學以史冊質經傳窮
義理則大本立而萬末自隨矣為侍講撰經筵講章必
盡所欲言者在南監時動以身教每嚴約束禁諸生班
見禮捐皂役錢以沛僚屬籍膳夫餘錢于官購東西二
書樓以度鏤板上䟽請增楊龜山從祀而黜草蘆吳氏
餘若擇師儒慎科貢廣載籍復會饌均差遣論列尤多
在北監請增號舍修堂室又謂廟門衢面多狭斜以為
䙝慢買其地而廓之又買官廨三十餘區居學宫以省
僦直皆出夫皂雇役餘悉藉為公用諸生貧困者亦有
給死者請京府致賻給驛歸其喪又别祀叔梁紇曾晳
顔路孔鯉配之以全倫義而議黜吳氏者尤切皆不果
行凡所建白皆師古義持獨見未始有徇俗希人之意
雖尊官要地忌者不能無而輿論所歸若出一口其辭
則相率請留其去則争為論薦如輸粟納馬諸途素為
所抑者亦連名薦之前後所上辭疏朝廷每優詔慰荅
至停禄以俟命僅予告歸既其沒也特贈為禮部尚書
謚文肅遣官諭祭令有司治葬事始終極備皆平生意
望之所不及信公道之在天下固亦不可冺者公孤介
寡合性氣屹屹嗜義如渴見不善若將凂然家居孝友
自違養後輒無意仕進少從從父寶慶知府世脩學師
事終身及玉城山人世懋早卒並集其詩刻之其父贈
禮部侍郎世衍嘗出祭田二十畆公買田代之而以其
田分諸弟及供家塾間以葬族之貧者又買田以益弟
姪數亦如之又修宗譜搆墓廬為合族計其高祖孝子
温良遺行久弗白至公始表著之祖母趙氏以節死後
公以侍郎考績請輟所得封誥移為旌典詔特表為貞
節之門仍予誥命以至鄉郡諸先正遺文善行皆輯錄
以傳與南京工部侍郎黃公世顯為知己始終不負婣
黨知識困乏者皆有周卹然實無長物惟節俸入為之
其居常第疏食醴飲而已為詩精鍊不苟力追古作當
所得意殆忘寢食又尚理致謹體裁考訂評隲多前人
所未及所著有桃溪籍續真西山讀書記伊洛淵源續
錄伊洛遺音并四子擇言元史本末宰輔㳂革國朝名
臣事略尊鄉略赤城新志及詩集論諫錄螘忱稿汲綆
餘誠歸夷雜錄緦山集祭禮儀注若干卷謝氏出晉康
樂公後經略使鞅至今若干世公配陳氏繼孔氏宣聖
五十七代孫皆贈淑人公三子某某次興寅孫一必祚
公生某卒某夀七十六必祚以書告哀曰非先生文吾
祖且弗瞑嗚呼公天下士也予故先序其出處之大者
後及其詳而系以銘銘曰
君文獻地山水盤結鍾靈聚英代産人傑謝出申封從
晉東轍峩峩東山支編諸越巉巉方巖逮宋乃發石生
其間百碎無屈維文肅公矯矯風節言論鏗聳行操孤
潔文必己任教必身率羣疑衆咻莫我能述事有難繼
弗我遑卹力有餘步寧我無蹶其所未竟付諸造物好
德考終生也無缺鄉賢有錄公自編帙信史有筆公所
刪述公名孔彰允繼前哲
明故光禄大夫太子太保禮部尚書致仕贈特
進右柱國太保謚文端周公神道碑銘
昔在英宗復辟之日登眀選公儲養俊哲以敷遺于後
時太原周公實領國史越三朝四十餘年洊歴諸曺官
至一品再謝政事以功名終君子謂其遭際之盛出處
之善胥得之矣公諱經字伯常公舉天順乙夘鄉貢庚
辰進士入翰林為庶吉士壬午授檢討成化丁亥修英
宗實錄成進編修己丑同考禮部會試丙申直講經筵
秩滿進侍讀丁酉考南京鄉試戊戌改春坊右中允日
侍皇太子講讀辛丑莊懿公致仕居南京公乞往省命
給驛賜道里費且速其来講御製文華大訓皇太子每
起立拱聽内閣大臣或以為勞謂公宜跪請坐聽公不
從竟得如禮甲辰丁莊懿公憂服闋弗調或諷使圖進
取計公峻郤之孝宗登極超擢太常寺少卿兼侍讀弘
治戊申命直日講修憲宗實錄未成己酉擢禮部左侍
郎兼議政蒞事必傳經義若郤西域貢獅毁黃村尼寺
為先朝盛德事皆公與左侍郎倪文毅公贊成之辛亥
改吏部遷左侍郎一日有中官諭旨欲以通政司經歴
高禄為參議公獨承諭執不可退與尚書王端毅公上
疏論之靈夀人獻大眀川民田于太監李廣戶部駁議
弗得公謂諸司宜會奏尚書耿文恪公屬公具草上之
事遂已乙夘諸司以災異言事吏部請早視朝勤聽政
節侈費省遊素止貢獻而斥樂戲一事尤急亦出公手
後有蹤跡為此草者以問耿公公曰宜以實對耿曰吾
為尚書不宜他諉時論蓋兩賢之丙辰拜戶部尚書諸
王府多奏欲自領河泊所賜税罷其官公言國體非便
且民力不能堪乃止有中官織幣南京奏給長蘆鹽八
千引鬻于兩淮仍給淮䀋價銀二萬兩公言鹽䇲本以
濟邊且各有分地若公許越境則私販必多官鹽反滯
命止長蘆之鹽勿給浙江守臣亦請給竹木銀鈔税為
織費公又言關征非舊且浙地大水民困徵役先暫停
織造從之每委官鹽税必諭以愛節民力課入多者則
與下考大同缺馬尚書馬端肅公請給折糧銀就市之
且戒警糧官毋得沮格既傳旨公言糧馬各有職不宜
侵奪且引祖訓六部不許相壓之文為據詞甚激上為
改命兵部以馬價銀充用給事中魯昂以財用匱乏請
令諸藩公帑積貯及均徭羨銀盡輸大倉公言用不足
者蓋以織造賞賚齋醮土木之故若一切節省自宜少
裕必能盡括天下之財恐非藏富于民之意又有旨取
大倉銀三萬兩為張燈具公言不可以小民膏脂供耳
目之玩乃一命以眀年内帑藏額補還之内靈臺奏增
灑掃卒宜當給月廪公言禁地非外人所得入不過為
守者私役耳疏再上竟寢之清寧宫災方議脩建兵部
欲調山東民夫七千餘人公曰今歲歉民貧不可使遠
去鄉井也請以本都羨銀就京師雇役為之外戚張氏
有河間賜地數百頃欲并其旁近民田千餘頃得之且
乞畆加税銀二分公言河間多沮洳比因久旱貧民即
退灘地耕之遇潦輒沒即畆加税將貽無窮之害且王
府賜田例畆税二分而此獨加税人將謂朝廷待外戚
與宗親異矣又聞憲宗妃家亦有私田與民田比一切
奪之彼亦無以為業人又將謂朝廷待張氏與他外戚
異矣疏三四上後又以雄縣地獻為東宫莊者上因公
奏皆抵之罪一時近戚貴幸有所陳請公一裁以法皆
斂不得妄肆有中官及部屬以言事獲罪與同官上疏
捄之聲稱藉甚而怨謗亦日深庚申以灾異事乞休致
詔許之加太子太保賜勅給驛令有司月給米三石歲
給輿隸四人命下廷臣皆相顧失色争上疏留之不得
自是數年中外請留及復起者多至八十餘疏前此未
之有也公歸摘勅詞二字為保完堂嘯傲其間今天子
嗣位特起為南京戶部尚書公辭以疾會丁繼母憂未
上戊辰服闋改禮部又辭上降勅遣使即其家起之至
京疾作寓都城外上遣人慰問賜玉帶及通鑑纂要以
示寵異比蒞事數月疾復作累疏乞休乃許之復賜勅
褒諭推封三代月廪輿隸視昔有加焉至眀年公以疾
卒上震悼輟視朝一日贈特進光禄大夫右柱國大保
諡文端命工部治葬事禮部諭祭者九公年七十有一
以是年某月日窆于彭村之原配韓氏陕西按察司副
使仕琦之女慧而知學先公五年卒已賜葬至是而合
子四人長孟以蔭為右軍都督府都事次曾舉進士累
官尚寶司少卿皆有世守次齊早卒公鄉試時有甘露
降于學縣之松學者因稱為松露先生公亦以自號少
穎敏而莊重寡言笑繼母性嚴急奉事惟謹及遇諸弟
友愛曲至母弟綸早卒撫其四孤皆登仕藉少時受學
于吳布政繹思吳既謝事歲致衣一襲銀十兩終其身
其友蔡知府霖卒申御史論罷官皆貧甚並致優恤久
不厭其敦尚義氣類如此為詩文及書麗而有則自為
小官已忘世用日侍莊懿公習聞天下事矢志清散兩
薦為内閣不果入其為尚書簡在屬吏親為裁决剸煩
應變略無稽滯而秉政執法不為權勢所撓尤人所甚
難者予與公同官久比以孟曾請銘神道因撮其行業
之大而于戶部獨詳焉墓銘出少傅新都楊公者尤備
可互見也銘曰
國有世臣實稱濟美其最貴者尚書父子施何耿王維
白及倪公蓋其一他莫與齊麥有兩岐芝有三秀矧人
有生得物之厚惟家之昌惟國之光氣運攸繫亦靡厥
常兩都四曺公際其盛令終令歸公受其正父曰莊懿
子曰文端代有美謚夫人則難亦有難者祖孫科第公
居其間有創有繼一品雖榮公不為華七十誠希公不
為遐胡進之難而退斯易所不朽者非世禄謂大行之
西有生若人百世而下其永有聞
眀故贈奉直大夫尚寶司少卿崔君墓碑銘
吾甥崔尚寶傑泣告予曰傑早失怙恃銘弗備禮惟先
考平生苦志䔍行矻矻勤子教而弗觀厥成茲竊與錫
命按制得樹碑墓道非我外舅誰可為不朽託者乃自
述事狀縷縷數千言予覽而哀之按崔氏本蘇州吳縣
人君父諱仲祥永樂間自永平盧龍衛改籍錦衣隸内
監工作生二子君其次也諱忠字景忠十餘載能楷書
内監掌書記者竒之以告其長遂勒令供事值正統乙
巳事尤劇小大悉辨監官出使者必挈以從成化癸巳
以勞授工部文思院副使乙巳遷大使君素抱智識久
益精鍊凡工徒錢糓動以數百心計手籍不遺銖寸尤
習文移體式嘗使山西前威寧伯王公見其奏曰此老
吏筆也又嘗過河南建王府佐監官出納所省半常數
比歸官吏部諸君多致贐悉孫辭之一時中外共事者
多藉以起家君獨畏法痛自檢制人以急来赴則曲為
調護亦不受報大監黃公順老更事殊愛君如左右手
比卒哭為失聲裒銀米為賻復念之不置書其名于公
署曰俾後来知有此人蓋君雖窮約不顯施其所自試
亦略略可見已君性雅潔食不兼味服止布帛一鞾至
十年祭必致腆遇婣戚必從厚乞其門者不使空返事
外祖父母至分俸為養内弟有負劵輒棄之其人至齎
愧以沒而君弗計也顧不苟合族子有自殘者絶不使
見族女將為尼即勒歸嫁之嘗手錄舉業數百篇遺傑
謂之曰吾本慕學為人所抑弗克竟吾志是惟汝責傑
謹識之不敢忘配宜人許氏常之武進人家隸尺籍生
于京師厥考重擇配二十七而始家事姑謹姑亡君在
外或閱四三年宜人獨撫子女雖歲時未始歸省謂傑
曰我初歸汝父家甚乏後漸饒裕今益落中間不過十
數年好光景猶如白駒過隙耳汝勉圖之吾不及見矣
因指其女曰汝知汝父之所以囑汝者乎傑亦謹識之
不敢忘君卒以弘治某年日年五十七宜人卒以壬子
某日後君三年合葬于城南西郊亭之原傑舉乙丑進
士初授禮部主客主事以才行聞調兵部職方三載考
最時已署儀制員外部例得贈君為兵部主事階承德
郎比歴郎中遷尚寶少卿復以考最贈君階奉直大夫
宜人自安人實再命焉君二子長俊早卒女適周寬其
嫁也傑實成之傑以父命娶于彭而卒吾子兆先請以
吾女繼之初封安人今加封為宜人君四孫某某幼子
良吾女出也銘曰
往役之義不為屈身身所得為與仕者均生未從學暗
合道軌豈弗終仕亦既教子易簀有言授簡有辭九原
可生還以報之報之維何既載科籍錄有家狀命有封
錫矧有大者有行有名行則不辱名則孔揚我弗知君
亦惟子故後二十年刻石君墓
封翰林院編修文林郎王君墓碣銘
弘治戊午天子覃恩臣下永嘉王君祚以其子翰林院
編修瓉貴獲給勅封如其官階文林郎又明年君夀終
館閣諸學士而下以瓉故遥致祭賻用大夫之禮周編
修朝振以鄰郡産狀君行瓉奉以請銘碣于墓道亦禮
所得備云君諱祚字怡遠生而醇謹朴直簡言慎行事
親能左右永順出入扶掖比老尤力奉諸兄情理兼致
旁逮族黨務相為輯睦常以孝弟聞于鄉善交際言若
恐傷人有犯者直受之略弗與校或忿争不相下求直
于君君有言輒帖服以去郡邑廉其賢曰是可屬公家
事藉為耆老事有難理必委之無弗辨者年既高則禮
致鄉飲置諸賓位蓋自壯至老未始有仕進意惟教子
讀書服田畆曰士四民之首其次莫如農外此者吾弗
知也及瓉進士及第擢官侍從又遺書戒以積學勵行
故瓉美文翰以恪慎稱于官焉君既屏家務放懷自適歲
藝秫釀酒雜種柑橘茭蔗以給燕飲植梅名軒以供吟
詠時選勝地挈榼擕客鼓琴奕碁為樂或登近海樓閣
觀潮望月累日夜弗厭若不與世故相涉其寵錫夀祉
雖理有自致實未嘗預卜也君生某卒某王氏本温著
姓曾祖夀大在元為福建提舉每雪後視里有不舉火
者輒周之祖元弘為千夫長入國朝初定田賦嘗請减
鄉税鄉人德之考文煥號環庵居士前知府何公文淵
著牧民備用嘗稱其名君之賢固亦有自哉銘曰
維温有田一歲三穫彼地之沃伊人之力藉令再易當
倍其息維人亦然在理無忒王實著姓代有隂德若培
益深若稼將穡斂數世之積于子是責終食其報禄養
封錫君弗自耀曰先人之澤我銘在碣来者必式
懷麓堂集卷八十一
