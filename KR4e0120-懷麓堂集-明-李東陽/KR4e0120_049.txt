懷麓堂集卷四十九
明李東陽撰
文稿二十九
誌銘
退庵處士趙公墓誌銘
予舊居西涯與退庵趙翁同里先公年與相若時歲相還往
既遷城西時時念之翁以其子永學扵予先公實見命焉先
公之喪翁每為助及經理諸葬事不厭纖悉且為相吉壌邇
厥先墓曰庶幾他日相從扵地下也予用是念之不忘嗚呼
孰謂翁亦棄我去耶翁本臨淮武家祖仲良以伯父勝貴贈
明威將軍長陵衛指揮同知考諱雲從兄扵官遂為京師人
翁失怙與兄某承奉母賀氏以居甫弱冠輒共任家政遠涉
湖海為陶倚術既負藝識儕類歸服家日裕視兄為多兄卒
禮事寡嫂婚從子三人一人為僧别搆庵居之獨念得嗣晚
義給貧困折券棄責將為後地踰年而永生又數年後得子
㫤翁曰永也敏可使就學俾事舉子業將用儒顯蓋於
此有遺望焉病且革強執予手意有所屬也將屬纊其
家問之曰得無念永乎乃泫然隕涕而絶方予之未至
也以所名子通沾賈事頤指手授克獲其力人亦以見
公之能云翁初娶吳氏生女四人適某某繼娶胡氏生
永㫤及二女適某某翁生某卒某夀七十六墓在都城
西北傅家莊之原舊以族葬吳窆其右方至是永㫤啟
竁内公柩祔以吳而半虚焉既得卜於某日永號泣請
曰非先生銘孰以慰吾父者乃為叙及銘銘曰吾父之
葬實鄰翁墟吾神不孤翁與為徒翁生我娛翁死我吁
我情所於銘其舍諸曷其訪翁墓祀之餘
喻孝婦墓誌銘
有服衰杖桐乞為其母氏銘者介指揮張文仲以請予
辭曰女德類弗著勉為之非吾意也張曰兹有孝行其
諸異乎世之為婦者敢因以請問其姓名則吾友司務
喻以正之兄以善之子心固已許之誦其狀為訓導仇
東之所著蓋喻氏一孝婦也因歎曰嗟乎近乃有斯人
哉世之稱為子者尚不克自致於親况婦姑哉誠有是
雖不吾請吾固將傳之按孝婦姓王氏諱真其先出浙
之仁和永樂間徙實京師為順天大興人考諱貴母陳
氏喻本南昌望族以尺籍隸京以善其少也方擇配孝
婦歸焉事姑韓謹甚韓嘗病亟藥弗效孝婦計無所出
瞿然曰嘗聞老醫言人肉療竒疾非此不可即潛入幃
中剪左股肉為糜以進韓食已爽然而甦曰吾已分死
不救何醒之亟也孝婦匿不言韓察其有痛狀詢家人
得之泣曰新婦乃至此乎天道亦甚邇願新婦他日得
婦如新婦也鄰黨歎息或為泣下以善以内行不自暴
有司者莫能旌之然人多稱為喻孝婦云孝婦年六十
三卒某日葬大興東郊下馬社先塋之次子一曰春嘗
捐貲給邊授階七品孫一初孝婦之嫁也喻業中落以
善始起廢成裕孝婦稱内政實與有力及富不妄費一
錢惟享祀必洗腆撫臧獲務俾暖飽無怨言此其餘事
云銘曰昔有崔婦登堂乳姑姑視吾婦汝報不孤喻婦
實難彼崔弗如彼以其力我以吾軀惟天弗誣有子克
家有狀足徵我銘匪誇
眀故封大中大夫陜西布政司左參政梁公墓
誌銘
崞為縣在代州邊地多武尚鮮有以儒顯者自直軒梁
公以子景貴封徵仕郎兵科給事中再封大中大夫陜
西右參政其配某累封至淑人及見其子為都御史鄉
有識者皆感奮曰賢哉梁公乃以子致貴如此皆遣子
弟就儒業多至若千人比公卒無大小疏戚皆會弔齎
咨涕淚以為公實啟我今不可作矣時都憲公方承勅
廵撫湖廣歸奏於朝計襄事期迫不克久滯都邑預囑
其甥丁戶部紳請予銘刻石公諱資字叔敬直軒其别
號也曾祖某祖某考某皆寓儒於農公通六藝能為五
七言近體詩每見前賢格言善行必興慨慕恒歎後進
士曰讀書不求實踐猶不讀也性質直無他嗜口不談
勢利尤不信釋老喪家有問禮者輙云佛老法語人過
及改悔則又為奬振之故雖被斥責亦不為憾且賴以
自直達官貴人多折位勢為禮貌若都御史李公祝秦
公綋每詢兵農政務語必移日而一不及私二公退曰
梁先生吾之石洪温造也&KR0008;不能言口授以詩輙成誦
知非凢子俾舉進士竟以是成其在兵科為給事中戒
以清慎始貤錫命為參政益舉職左都御史余公子俊
而下階旌之吏部下御史覆實命始再錫副都御史雖
要顯秩不過三品錫不改命然鄉之人皆以都憲禮尊
之無異詞公益遜避若未始有者蓋終其身不變也尤
嗜義婣戚婚葬視力為給旁及鄰里多飲惠沐澤焉夀
八十有三忽疾革召子孫具湯沐澡衣曰吾今日稍倦
殆將歸矣問以後事不答越明日乃逝是為某年月日
配史氏賢而同封累號曰淑人先公卒子二長琮義官
璟其次也孫五枋楫及某某曾孫七淑人葬某原公卒
之年某月某日啟竁而窆以淑人祔嗚呼古者文質並
用乃稱君子世降俗薄識者病之梁公以經學顯實由
父教都憲尹敦雅不浮慎守恒執不為勢位所移易其
於家訓蓋有徵焉公其賢哉生有譽望沒有銘誌以貽
後人非侈也銘曰梁望西徼顯於封君維君有封維子
有勤我遡求之由枝逮根越三世以降種德以芸久乃
有穫自貽厥身屹屹西亭位隆望尊彼稗與莠曾何足
與倫我最其德以刻銘之
明故鎮國將軍都指揮同知王公墓誌銘
王氏出鳳陽潁上為世族元山東行省右丞榮入國朝
内附洪武初授神萊衛百戸遷密雲中衛副千戸子禮
嗣從大宗靖難遷指揮僉事子宣嗣實生公諱榮字士
華五歲而孤正統改元嗣指揮僉事署衛政分領邊伍
名漸著天順壬午用薦承勅鎮密雲古北口諸路公申
號令利械器閱實兵旅分前後次日嚴備守憲廟即阼
賜白彩幣敵入寇公出龍王谷追三百里俘男婦八人
斬首九級捷聞擢署都指揮僉事所統官軍士賜官賞
有差成化癸巳敵甫入公出大水谷追四百里斬首五
級遂拜受都指揮僉事甲午復追敵古北口三百餘里
斬首十七級歸所掠牛羊以百類遷都指揮同知躬閱
要害置窖窩弓釘盤諸器賊近輙受窘以去其所鎮地
西東五百里長城萬餘丈皆壘石為之水至輙敗修築
無寧歲公煉為石灰填土為甃重治之城因不圯復以
地廣難備請移闕東北姜毛谷諸隘地增城堡遠斥堠
前後至二十五年境内寧謐朝議偉之會有嫉公者媒
孽其短遂謝事居五年卒弘治某年月日也夀六十葬
城東五里原先墓予聞邊將與大將異才而所處亦異
宜公所負抱無愧所謂邊將者用不競施而滿見沮厄
豈不惜哉公娶夫人孟氏繼夫人朱氏子五人某某孫
三人某光禄典簿李君廷器為勲請銘自為著行狀并
道其終始之概如此銘曰關城翳翳為國東嚴屹屹王
公手扼其隘寇至輙退我擊其背彼既失勢莫我敢肆
孰能挫公敵不在外公不自媿曰我寧退官我自取亦
復我棄孰謂公棄公澤在世
楊君丁宜人合葬墓誌銘
吏部右侍郎楊君文懿之配宜人丁氏扶公喪歸鄞朝
廷方遣官治葬宜人亦卒其子按察副使茂元任湖廣
合葬於堂洞山之原公行既有銘而宜人事未及載茂
元乃具書請於公弟翰林侍講帷立速不置予以公故
不敢辭宜人公同縣人也父諱瑄正統間舉鄉薦未仕
而卒時宜人甫四歲從母樓育於縣南王氏王氏翁諱
宗遂頗讀書尚義氣見宜人夙端慤不苟貲笑口授孝
經小學慎為擇對公以諸生赴試間過翁翁與語驚曰
此名世才也遂以宜人歸之宜人出富家而楊氏世素
儒食指數百藜菽苦弗繼宜人脱簮珥躬織作以佐養
且給公游學費雖涉疲悴了無懟色人以為難景泰庚
午公發解浙江眀年舉進士以翰林庶吉士丁父憂連
遭大父母喪宜人承公意治後事甚備事姑張夫人寒
暑不易節見稱孝婦既闋服從公於官天順壬午以編
修貴封孺人迎張張弗至每製新衣及致珍味封襲以
歸成也戊子從公歸覲日具冠帔自堂下上食及治葬
如喪舅時己亥以侍講學士貴拜宜人命及公遷少詹
事始得通籍中禁預兩宫朝賀屢荷錫賚公為吏部二
子及諸弟皆舉進士布列京署家極顯宜人猶勤内政
躬課諸婦習女事每客至庭戶輙聞織紡聲家人勸少
休則曰我固樂此且以為子孫法耳蓋至於老不變耳
弘治某年月扺家以積憂成疾某日卒夀六十有四少
公一歲三子茂元其長乙未進士累今官次茂貞早世
次茂仁丁未進士刑部主事皆有文孫七女孫三某月
日合葬焉嗚呼文懿公以家學名天下其子姓羣從蒙
養童習皆是物也及其漸積涵洽以底於大成豈獨庭
訓固亦有内則哉是宜銘宜人之德以為公祔銘曰羃
羃深閨左書右詩為女中師嚴嚴廟宇朝鉶暮吕為大
夫宗婦少而劬劬老而於於我儉我勤孰我或渝以迪
以遺皆夫君之餘其餘伊何台爾鼎爾我力弗既庶其
在此雖復有此惟夫君是似夫君是似我死其無媿
封孺人張母姚氏墓誌銘
都察院右副都御史張公敷華以湖廣布政使拜廵撫
山西之命歸安福省母姚孺人至黃州得訃亟奔治葬
事事且集以例告守制於朝會廣東參政伍公孟賢在
京師因請著事以屬東陽為銘以掩諸幽時其先御史
公諱洪死國難以遺衣冠葬於官山原已四十有三年
至是合葬禮也初張氏世居安福之梅溪為著姓而姚
氏亦望於杉溪兩溪同里二氏之為婣婭不絶孺人父
諱某氏母某生而敏慎禮辨内外雖屬姻戚罕有一見
其面者涉書史能解列女傳恪奉婦職姑疾踰年躬進
湯藥葬祭無違度御史公既取進士有官守劾姦糾慝
不復顧家孺人獨任内政不貽外慮公按蜀有患其摧
剥者挾賄入京師為中傷計而官邸清肅無所投隙竟
厄不行正統己巳公扈從至土木不克歸孺人日夜號
慟聲徹衢巷後朝廷進錄死事貤恩封孺人左右進命
服服以拜賜已而泣曰未亡人以遺孫故不能死誠不
忍服是遂終身不復服擕孤南歸日勤苦為業遣就外
傅嘗指公所誦書諭之曰此汝家世業汝父以汝軰遺
我汝弗子我即弗能母他日何用見汝父於地下後敷
華以公廕為國子生繼舉進士累官布政使歴浙江湖
廣孺人皆就養於官意甚樂然雖貴夀時親女事婢僕
效職僚屬家亦有化者焉居湖三年忽思歸歸數月病
革前數日謂諸孫曰汝父已得都御史行省我矣蓋其
神爽不亂如此嗚呼古恒以忠臣烈女相配謂委贄與
致命之義同也御史公不辱於國而孺人不玷其身以
成其家亦庶幾此婦不媿此臣也其固有所視傚然哉
孺人夀八十生某卒某葬某子三某某女二適某某孫
四某某因為銘曰夫死國難婦死夫婦雖後死死不孤
孤者既壯榮弗枯先咷後笑非我圖圖用不辱為道餘
報歸地下同歡娛夫乎不愧汝與吾朔魂楚地歸來乎
彼鬟弗終隳厥初朝擁荆髽暮羅襦生如繁葩死泥塗
誰復此景收桑榆我徽懿行厥子於銘哉銘哉卒不誣
外姑宋夫人墓誌銘
嗚呼悲夫我外姑宋夫人之喪外舅蒙翁岳翁無一息
之胤其伯氏處士公亦已夀終從子許又客於外病且
革家具蕭然無以供後事者自脫簮制棺為月制制甫
畢而纊屬决於是伯陸氏為治喪從子均垣墉從孫子
戸林及標格楫梁桂集相與奔走扶柩歸漷縣相於公
墓東陽謹著銘刻石以内諸幽嗚呼我蒙翁之盛德大
節所以遺其家者乃至此哉夫人陜之咸寧人世有顯
者夫人生而莊肅知書能琴精女事厥考前知州翁擇
婿得翁曰此天下士也遂歸之舅氏府君指揮公家甚
盛姑劉夫人性嚴奉飬惟謹正統末翁進士及第歴翰
林編修修撰受知英宗以天順初元入内閣言曹石二
家必反因得禍戍肅州夫人實從居五年宥還京師憲
宗即祚翁被召復為修撰出知興化府夫人畱京師翁
既致政當成化壬辰卒後二十年夫人夀七十有二乃
卒蓋公素篤孝友夫人志協力相不遺其憂翁竭節盡
職不復顧私夫人貴不外溢處難不内懟翁重義博愛
䘏人之孤拯人之急曰汲汲不暇夫人惟所命猶恐弗
給若恒事常職未嘗略有德色及孀居處獨拮据掇葺
矻矻終其身而門閥屹立聲望不墜居常談翁所履歴
及閨闥間語皆慷慨激烈得其義榮非負丈夫器識者
殆不及此故公卿舊故多致盡敬里黨諸子皆有所傚
法焉夫人其賢哉夫人生子四人俱殤女六人某某内
德㜯歸東陽為繼室為外孫者一惟東陽之子兆先而
已嗚呼吾妻之亡兆先生甫四月夫人間謂東陽曰吾
欲見吾外孫之有婦也乃聘於吾友潘君時用之仲女
夫人實相成之東陽繫朝籍不及赴葬遣兆先執紼行
以某曰葬夫人以編修貴被封曰孺人今稱夫人致私
敬也銘曰婦德不必同惟厥從福履不必隆惟厥終厥
終伊何夀則希有厥從伊何名以不朽嗚呼天乎竟何
咎
封太安人楊母張氏墓誌銘
東陽與楊應寧為知己二十年獲拜其母太安人數矣
應寧為按察司僉事提學山西太安人卒於官邸應寧
書來徵銘曰一清俟此以葬因屬其門人禮部主事喬
寄為狀翰林庶吉士閻价華繼刻石京師寓而歸先公
之喪應寧方以書弔我慰我今遽有是託予復惡能無
情哉按太安人姓張氏大父為湖廣九溪衛安福所官
世居澧州太安人時為處子方少閑内則應寧先公娶
張繼劉皆早世念嘗為澧州判官聞太安人家範甚習
乃繼聘焉及歸劉安人遺女甫晬病幾死親提抱同卧
起求良醫善藥而愈之公自厲為清白吏佐以勤儉及
同知化州從居十年服飾皆嫁時物處同輩金綺炫赫
中晏如也州有劇寇城且陷僚屬家皆襁兒女為走計
太安人遣人覘公方乘城治戰具曰無憂也治家事如
常時諸家恒視以為重卒無他變公本雲南人既謝官
占籍巴陵太安人脫簮珥易布粟以為日應寧應竒童
薦奉公及太安人上京師及承詔讀書翰林舉進士公
始棄養後拜官中書舍人三載考最例得給公勅命進
階儒林郎太安人封六品號從夫貴也應寧滿九載待
次疏乞歸雲南省祖墓留太安人居鎮江既修祠合族
還始置田買屋宇為常業太安人實指畫之應寧得山
西命重勞起居欲乞終養太安人不許許就養至則體
不通應寧不敢數出廵太安人轍使行至平陽得病報
馳還司太安遂不起是為弘治戊申五月二十五日夀
六十有三太安人敦重簡言笑祀事必恪禮處姻族馭
臧獲無疾言怒色慈而能教京曹賓友以應寧故造訪
踵接必豐饋食或聞應寧飲笑過度必婉語戒之山西
學政久貤應寧力剗宿弊有無賴子挾勢撓抗索治之
幾斃杖下太安人聞之愀然曰法固當爾顧人命亦至
重爾父嘗言刑曹務平恕竟爾忘之耶應寧之文行一
時樹立卓卓雖出父訓亦太安人教也初同知公病革
念不能歸雲南巴陵僅係空籍而劉安人女適鎮江胡
宗允擬卜居鄰未果太安人實命應寧葬於鎮江丹徒
大山支之原始吕縣籍兹以九月六日啟竁而祔又嘗
念應寧壯未有子命以雲南族兄續次子紹芳告公祠
堂為冢嗣此二事皆功於楊氏故特誌之銘曰孤城岌
岌桴鼔親執我從夫者以死殉急翼翼重闈命服有儀
非子斯才孰我克馳我相夫勤誨子以慈而饗厥終孰
謂弗宜其饗幾何勤則多有我廉其取以遺我後九原
有知不我心負孰能我銘吾子之友
眀故廣西布政司副理問致仕葉公墓誌銘
吳江地多水坎不能葬者必築甃石冢於其上其工累
數千百計凶事既不豫事多至倉猝不克固以為常患
味蓴葉公既老自營圖夀蔵曰吾得從司空圖游足矣
乃相吉壤於殿宇圍之原方事封築未竟而卒其子紳
益築之踰年而後舉成先志也公諱芳字子春世居吳
江之汾湖湖多蓴亢姓所嗜故以為號會大父仲賓九
江府倉大使父蕙母鄭氏公性篤而敏善記誦尤工屬
對習詩經舉子業為縣學生御史彭公勖孫公鼎督學
政每試必置優等試鄉闈屢科不利以年當貢同學有
徐文玉者母年老遂讓之又二年乃貢禮部入國監以
例歸寧時怙恃既失與其配居刻屬為業又十有五年
授廣西布政司副理問志存公恕賀縣卒四人樵於谷
皆坐滛罪久不决公疑之廉得實止罪其二二人獲免
時稱為明當川民林姓者以荒歲轉徙其田為富民所
業比歸不克復他官言田久無主非富民存之亦為他
人有矣公獨謂田本林産今其故主在惡得言無乃取
其大半歸之富民以白金賂公欲盡得之公叱不聽在
官幾九載無公私過藉以老乞歸廵撫都御史朱公英
素善器使不輙聽懇乃得釋居家教禮義雖底富盛二
子皆登科籍恒欿然不以驕人鄰有為不孝者呼而切
戒之卒自感化鄉人稱之公年七十有六生某卒某卜
葬某子四紳其長舉於丁未進士為戶科給事中有名
孫七公夙勤子教念嘗詘於科目欲償取於後及見其
子之成曰吾不憾矣今天子即阼紳奉使南服期得歸
覲弗及歛例復命於朝乃返襄事因奉狀請予銘且自
述其葬地始末如此給事中例有封勅必滿三載始得
拜姑銘此以俟諸他日銘曰汾湖葉公古逹者年未髦
期廵於野後十年餘葬兹土身所自營非手假生怡死
安此其所生有令名沒不腐樵牧之輩安敢侮
明故南京工部尚書劉公墓誌銘
公姓劉氏諱宣字紹和一字應召其先世家南昌有諱
君造者住南昌為吉州推官始畱居安福祖諱尚勤考
諱祖昭俱贈太常寺卿公八歲而孤長値家難力就學
受春秋於禮部侍郎李公紹正統丁卯春父戍盧龍徒
步至京師冬無纊手足皸裂忽凍死道上有老嫗飲以
羹始甦夏常中暍有逓夫以熱土覆臍摘園瓜食之乃
復進己巳北使假貢獻圖窺伺公上疏言不可信宜豫
為備後六師失利公從武官守天津密贊戎事或誘之
逃或畱妻以女皆弗聽事定乃反景泰庚午例得校藝
京闈廵撫都御史鄒公來學竒公才曰子必為解元聞
者皆笑比試果一登第一名頓起辛未會試第九舉第
二甲進士簡入翰林為庶吉士壬申授編修癸酉代祀
北鎮丙子修寰宇通志成遷修撰天順戊寅歸省母彭
淑人迎養於官庚辰同考會試壬午典京闈鄉試人服
其公甲申憲宗即祚命充經筵講官丁亥九載秩滿擢
春坊右諭德尋以英宗實錄成遷右庶子庚寅擢南京
太常寺少卿上疏請增置太廟寳座更造進鮮服定樂
舞生名數圖畫功臣諸廟數事多見采納丙申丁母憂
己亥還任壬寅進本寺卿兼掌國子監事修正條教䘏
病賻死士類咸悦服琉球國遣子弟就學公據例請給
薪米衣服撫之加厚學者奉束脩金公辭弗受丙午召
入為吏部右侍郎學者復申前請事聞命公受之公在
吏部每留意人才政務畢舉丁未旱代祀北岳北鎮祀
畢而雨弘治戊申今上皇帝特進左侍郎庚戌進南京
工部尚書剗姦弊稽出納償官逋數千而羡倍之辛亥
某月卒夀六十七公事母孝待寡嫂以禮鞠女兄有恩
性耿直好折人過人亦以此重之尤熟本朝典故能歴
數公侯世系成化初禮議慶成宴坐尚書姚公䕫詢公
公歴舉舊制某官坐某所姚據以上奏行之至今為文
務理勝所著有冲澹集蔵於家配王氏累封淑人子三
長秉常以公廕為國子生次某某某月日葬上遣官治
葬弔且賜祭云東陽公京闈所舉士也故秉常來乞銘
東陽其忍銘公亦何敢不銘銘曰六卿分職兩曹並舉
公居南曹實掌邦土天子曰咨作我肱股乃身在外心
實予輔諸吏奉法羣工信度天子曰都是咸在汝公在
吏曹為衡為權公在大學有身有言文為國華公在詞
垣由終遡初亦㒺不賢天之培之以歲以年國有耆舊
若龜筮然胡生之艱而弗其延我叙公行揚幽賁玄誥
命有章諭祭有文君恩在兹過者式焉
懷麓堂集卷四十九
