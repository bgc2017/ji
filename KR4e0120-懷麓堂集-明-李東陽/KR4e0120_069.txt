懷麓堂集卷六十九
明李東陽撰
文後稿九
表
代襲封衍聖公謝表
孔子六十二代孫襲封衍聖公臣孔聞韶弘治十六年
九月初六日欽奉恩命襲封衍聖公爵臣聞韶誠惶誠
恐稽首頓首上言伏以道崇先覺褒揚每荷於明廷禮
正大宗封爵竟歸於世胄仰值右文之盛俯慙接武之
難負重奚堪臨深莫喻兹蓋伏遇皇帝陛下天衷純粹
聖學淵微紹惟精惟一之心傳守不愆不忘之古訓隆
師重傅窮六經制作之原崇德象賢具百代彛章之美
粤自前漢肇牲牢之祀後周極茅土之封逮及本朝益
增舊典銀章玉帶班超一品之階左羽右干祭備八佾
之舞以至分田賜第建學設官朝則豐館餼之儀代則
謹承傳之序弟兄繼命事同宋世之蒙虛父子沾恩光
徧魯山之橋梓矧廟貌方新之日正車書大會之辰臣
聞韶早厠黌宫粗通章句執豆籩以行禮樂非曰能之
竭忠孝以事君親是所願也伏冀皇風雍穆至治馨香
岱視三公世世居東而享德嵩呼萬歲年年拱北以來
朝
重建闕里廟成謝表
襲封衍聖公臣孔聞韶弘治十七年正月修建祖廟落
成欽蒙御製碑文遣官祭告者臣聞韶誠惶誠恐稽首
頓首上言伏以禮必積百年而後興事有曠百世而始
見是蓋政關治體好本民彛凡在斯文式均慶戴若乃
餘波賸澤沾被子孫其視恒情何啻百倍竊惟闕里祖
廟肇自前朝列聖以來累加修葺比歲欝攸示戒煨燼
無遺伏遇皇帝陛下天啟聖衷道符先揆顧宫墻之舊
地實海宇之具瞻爰勅有司重加修建集四方之公帑
閱五載之程期材幹堅良工製精密廟貌嚴整輪奐偉
然既不替於前規復恢張於新制足以妥靈昭佑崇德
報功極天下之大觀亘古今而不再者也又有奎章睿
藻降自重霄石刻金書垂之萬代出容臺之香幣備郡
邑之粢犧特遣重臣遠稱殷禮衣冠畢集宅里增輝臣
聞韶甫襲官封方嬰服制念君命重於家事而祖廟尊
於父喪易服以迎拜天顔而敢後趨朝而謝率族姓以
偕行伏願聖學緝熙儒風丕振家詩書而戶禮樂益弘
世道之光天日月而地山川永賁人文之化徒深祝頌
曷罄名言
代衍聖公賀登極表
伏以運合風雲萬物覩龍飛之象心傾江漢千官肅虎
拜之儀華夏交歡臣工胥賀恭惟皇帝陛下睿資神授
聖德天成堯仁蕩蕩以難名周道平平而有極問安視
膳養已備於兩宫出閤授經學必根乎二典當文軌大
同之世正謳歌畢至之辰隆凖重瞳共識吾君之子黃
童白叟幸為斯世之民方五百年氣數之常承六七作
聖賢之後一人有慶亘古希逢臣聞韶系出尼山書傳
魯壁深恩罔極荷圭組於先朝景命維新拜冕旒於當
宁伏願皇綱振舉王政敷宣仰更化之初薄海聞風而
丕變叨象賢之末舉家與國以咸休
初開經筵謝宴賚表
伏以聖道在六經為政必先於論道君心理萬事講學
乃所以正心蓋自虞廷闡精一之傳商宗承遜敏之戒
辟雍拜老禮重於漢家崇政說書官專於宋代願治者
用臻至化好文者亦致小康肆我皇明益隆盛典英廟
九齡而伊始憲皇二紀而成終追先帝十八載之間貽
聖子億萬年之訓恭惟皇帝陛下天資首出聖德躬行
能自得師守一祖六宗之法取人為善合九州四海之
公家傳心學於儲宫日御講帷於便殿聿當元祀誕啟
經筵信明君之大有為在今日乃急先務登延儒碩列
侍公卿臣等非仁義不陳夙秉孟軻之敬無慢遊是好
敢為帝舜之箴天本高而聽則卑雲方上而澤已降白
金綵幣式頒九府之藏鶴醖鸞羞兼賜八珍之品竊念
班叨振鷺跡幸從龍噓螢爝以助羲娥心知無補輸涓
塵以裨海嶽分所難辭伏願聲入心通言以道接不為
聲色貨利移其志不以寒暑夙夜間其功占奎聚於五
星共識文明之有象效嵩呼於三祝永祈聖夀以無疆
進歷代通鑑纂要表
伏以世有古今史册鑒興衰之迹聖無先後文章昭作
述之光事或因舊以為新體則似輕而實重司存纂輯
道切規箴寧辭寸晷之多圖效萬分之一洪惟孝宗建
天明道誠純中正聖文神武至仁大德敬皇帝陛下德
運堯文聖躋湯敬求多聞於古訓發涣命於羣臣謂先
儒綱目之書本明正統顧上古帝皇之世未粹成編下
逮宋元尤多卷帙盈箱充棟寔繁四庫之藏旰食宵衣
豈有三餘之暇親分義例預錫名稱寒暄閱二載之期
朱墨更數人之手攀龍髯而莫及捧麟簡以增悲不敏
是慚無功可錄兹蓋伏遇皇帝陛下英明出類剛健居
中上同舜哲之重華下軼啟賢之繼道實錄方修于金
匱餘功載續于汗青非徒撮要以刪繁抑亦要終而原
始政必稽其得失行必著其忠邪詞雖省而事已該人
既往而言獨在慱采諸家之斷略致商評間陳一得之
愚代為講說法多從舊理貴折衷不求敝力于難知務
期開卷而有益肇呈首帙進讀經幃漸底終篇告成寢
廟臣等或躬承神授或續奉宸音心徵河嶽之涓塵識
陋海天之蠡管治鑑開英皇館局而成于神宗之朝政
要本貞觀君臣乃輯于開元之世矧兹庸劣詎免稽遲
幸惟往責之粗償敢詫前時之未有伏願聖不自聖益
弘作聖之功新又日新茂著知新之效考治亂存亡之
故為賞刑黜陟之規主善為師豈謂借才于異代建中
制事用能垂裕于後昆
重建大明會典表
伏以有謨訓以貽子孫垂萬年之燕翼觀會通以行典
禮昭百世之鴻規蓋非天子則不考文然惟孝者為善
繼志粤自結繩政代契託書傳象魏法陳理同家喻制
備于周官之後經存于孔壁之餘漢模略定乎三章唐
式僅頒乎六典會要作於宋而光嶽弗完經世紀於元
而彛倫斯斁肆天心之厭亂屬聖主之開基俊德神功
彌綸宇宙宏綱大法敷賁臣民文皇紹綂於昌期列聖
承休於奕葉政由俗革道與治同中間或斟酌以隨時
大抵皆後先而合節顧夫簡編禳浩條貫繁多彼宿儒
老吏亦不暇詳豈僻壤遐陬之所能徧故慱學貴乎知
要必會極然後可歸欲圖文獻之足徵須及典刑之尚
有昔我孝皇之志實惟英廟之遺上遡累朝仰稽烈祖
謂一代開基之制在諸司職掌之書或更定於暮齡或
增修於繼世發石室金滕之秘徵兩京百府之藏儀文
每據乎舊章義例特施乎宸斷命官分局開六館以編
摩類事歸曹備百年之損益蓋自洪武戊申之歲迄於
弘治壬戌之秋既絜領以提綱亦刪繁而就簡體之重
者雖微必錄令之善者雖寢亦書庶幾愛禮以存羊非
敢按圖而索駿文取達而不勝乎質信可傳而寧闕其
疑制異典墳宜於今而不泥於古法殊紀傳敘其事而
不錄其名標題榮華衮之褒序簡煥雲章之錫告成雖
久刊布未遑恭惟皇帝陛下煥有堯文緝熙湯學兵民
利弊以次罷行禮樂章程悉加釐革特令臣等重訂是
編當卷帙之粗成荷奎文之載賜獻諸天府副在有司
期言之而必有行庶習矣而無不察譬則麗空之宿一
舉首而在目中合轍之車不出戶而通天下臣等才輕
襪線識小甕天功不厭詳貫惟仍舊拂塵埽葉深知校
閱之難測海窺天詎免遺忘之失伏願上念宗祧之重
大下知稼穡之艱難主善為師任賢立政惟一心之克
協罔庶獄之攸兼不愆不忘率祖考憲章於有艾可久
可大配乾坤德業於無疆
進孝宗皇帝實錄表
伏以君明臣良極一代治功之盛父作子述垂萬年簡
策之光行道者必待其人觀政者則存乎史春秋世遠
變紀傳以編年實錄書存在祖宗為故事粤自起居罷
註編撰設官九建歲元五開史局堯言如見具瞻典冊
之可尊夏禮足徵豈但和鈞之有則欽惟孝宗建天明
道誠純中正聖文神武至仁大德敬皇帝道通三極行
備五倫伭默躬修誠明内藴禮隆郊廟尤嚴祧祫之儀
養極宫闈每謹晨昏之節愛人材不輕於廢棄䘏民情
恒切於咨詢講筵勤經史之功苑囿絶畋遊之好翼翼
文心之不已巍巍舜德以難名虎步龍行識太平之天
子河清海宴知中國有聖人方當善治之將更尚有遺
恩之未盡一朝厭代萬國傷心恭惟皇帝陛下剛健體
乾聰明首物得聖功於豫教昭文命於誕敷謂孝在顯
親必有揚名之實謂人惟建事可無師古之規乃命臣
東陽等發秘府之緘縢給尚方之筆札曹分類析綱舉
目張於凡禮樂刑政之施以及名物度數之等經因革
者詳而弗厭關勸懲者細亦不遺是曰是非曰非豈得
專于獨見疑傳疑信傳信庶以備于將來恭成孝宗敬
皇帝實錄二百二十四卷寶訓十卷合目錄凡例總二
百三十六冊臣等學愧三長力窮寸晷管窺雖小隨所
向以皆天勺量成勞亦何由而盡海義例勉遵於指授
勲華莫罄於揄揚伏願繼體守文任賢圖治監于成憲
確乎家國之蓍龜貽厥孫謀遠矣河山之帶礪
歷代通鑑纂要凡例
一纂要之法編年敘事一以通鑑綱目為主而周威烈
以前則參用前編大紀諸書宋以後則用本朝續綱目
貫穿成書備古今數千年之事以成一代之典
一編年以君為主甲子書於本年之上其年有事則書
無事則不書元年雖無事亦書高辛以前事載籍不詳
則不書年略凖前編以前後為序
一高辛以前事惟明白正大者則書疑者略之其怪誕
茫昧者不錄
一凡事有關治亂善惡足為勸戒者則書皆用舊文節
纂成篇其大者雖詳不厭若凡人之進退恒事之成敗
並不悉載
一凡相臣始命及罷黜去國及卒皆書以考治亂
一經史異體二帝三皇事載於經惟以事舉及辭之關
於事者餘不敢溷錄
一五帝稱帝三王稱王唐虞書載夏書歲商書祀周以
後書年(唐天寶至德亦書載)皆從其實
一周事載春秋者皆書列國事關王朝及天下之故者
則書餘不悉載其爵號名稱皆以前編為凖並從舊例
一纂要用編年體不書時月惟關係事重(如踐阼及月朔日食非時)
(雨雪之類經史可考者)則書之
一凡正綂書帝號於元年之上其非正綂及無綂者則
分書於甲子之下正綂之世自周東遷以後有列國者
其始建及繼世及國亡皆書餘不詳註以從簡便
一夏桀五十三歲乙未下註云是為商湯十八祀至商
湯别為卷仍書十八祀不再書乙未而註云即夏桀五
十三歲商紂倣此
一事係綱目其提要疑誤與朱子凡例不合者本朝成
化間略加考訂與舊本不同今多從之係續綱目者亦
多從其舊其係前編者多所更易一以朱子凡例為凖
一事係續綱目者乃本朝成化間奉旨纂修義例皆從
舊但加省節
一事有首尾並見遠者註云見某君某年近者則從重
歸併以初後等字别之
一事有原文太繁者略節其冗字長語而不失本意有
原文未備散見他書者間為補入而不改其舊亦不復
標識
一事有經先儒論斷綱目以來而關係治亂及切于時
宜者仍存其舊其未來者間亦補入詞繁者並從省節
各著姓名或未經論斷而尤大且急者别為論說以代
講讀及有所考訂釐正者亦附其下以臣等謹按别之
一每代之後必有總斷以歷年圖為主類加省節而商
以前宋以後則補之
一凡竒字發聲及隱義僻事略加音註各附於本字本
句之下以便考閱
大明會典凡例
一會典之作一遵勅旨以本朝官職制度為綱事物名
數儀文等級為目凡有籍冊可據者先後具載其因革
損益間與見行不同者亦存其舊(如五軍都督府斷事官之類)
一本朝舊籍惟諸司職掌見今各衙門遵照行事故會
典本職掌而作凡舊文皆全錄而諸書所載事有相關
者亦並錄之若大明律已通行天下尤當遵奉故於刑
部照職掌律令條律分類備載而服制圖則附於禮部
一凡事有綱有目於目之中又有分類多不能悉舉則
各以類書而總註其後曰已上某事(如已上文附之類)或註於
本目之下曰某事附(如鐵券附之類)其類註有不盡者依諸司
職掌例各註於本條之下
一事類綱目一依諸司職掌其後所增益職掌所未載
者則增立之隨事比類各附於本條之次(如改調之類)
一凡纂輯諸書各以書名冠於本文之上采輯各衙門
造報文冊及雜考故實則總名之曰事例而以年月先
後次第書之或歲久卷籍不存不能詳考者則止書年
號(如洪武初之類)又不能詳則止書曰初曰後洪武初草創未
定及吳元年以前者則總書曰國初其無所考見者不
敢臆說寧闕而不備
一事例出朝廷所降則書曰詔曰勅臣下所奏則書曰
奏准曰議准曰奏定曰議定或總書曰令或有增革減
罷者則直書之若常行而無所考據者則指事分欵以
凡字别之其事繫於年或年繫於事者則連書之繁瑣
不能悉載者則略之
一本朝設官大抵用周制雖文武並置而政事皆歸文
職故諸司職掌所載衙門惟六部都察院通政使司大
理寺及五軍都督府斷事官其文武官制則分見於吏
兵二部今會典義當從備故文武衙門各有職掌者逐
另開具(文職如宗人府之類武職如五軍都督府之類)敘其建置沿革及所掌
職事而事必歸之六部
一衙門官職品級有定於諸司職掌之後者今仍書職
掌舊文而各註其下曰後改為某衙門(如太常寺後改大理寺之類)
某官(如儀禮司正後改為鴻臚寺卿之類)其另開衙門則直書後所定名
而註其下曰舊為某衙門(如鴻臚寺舊為儀禮司之類)官職有增添
改革者皆備見品級資格並存其舊而增書後所定於
本品之下(如都給事中增於正七品之類)
一六部分職而體綂本同故於吏部總書建置沿革各
衙門有沿革同者則書曰諸衙門悉同其各部諸司建
置同者止書於吏部文選司之下更不複出
一五軍都督府及六科體綂皆同而分掌有異故於中
府吏科總書建置沿革其職掌之異者分書於各府各
科之下同者則總書於後
一官制衙門諸司職掌所載具有次第今另開衙門以
此為凖惟詹事府職掌未載後因左右春坊司經局無
所綂屬而設故增於三品之列而以坊局系之儀禮司
已改鴻臚寺陞四品衙門添設官屬故於禮部存其舊
而另開於四品之列上林苑監職掌亦未載今增於五
品之列
一諸司職掌所關衙門皆今之南京後兩京並置以北
京為政令所出故事例悉載於是而南京衙門各開於
後其見行事例有不同者則别書之
一衙門官職各有綂屬者皆互也(如都司衛所互見兵部五府之類)其
文移有互相管攝者各分書其帶管衙門(如戶部十三司帶管衙門)
(之類)後又更易不同者各列於後(如見今帶管衙門之類)
一各衙門事有相關者皆互見惟舉其重者詳書其餘
則略不必互見者止書曰見某衙門(如致仕條下事例見考功司之類)
其目同而事異者則各書之(如戸部兵部皆有賞賜之類)
一事有各司掌行與舊不同者今仍據諸司職掌書而
註曰今歸某司(如文選司吏條下舊隸本司掌行今歸驗封司之類)於本司則增
立條目而註曰今歸本司(如驗封司吏條下舊隸文選司掌行今歸本司之類)
一戶口賦稅等項數目則例諸司職掌所載後有增減
不同者各書於原數之後
一儀注依諸司職掌例各具於本事之下惟先定者備
書間有損益止書所損益者於後(如朝賀條下洪武三年奏吏之類)其
同少而異多者别書之
一郊社等項圖式諸司職掌所載者存其舊有未備者
則補之(如在京大祀殿之類)若冠服花樣等項散見於律例榜冊
者皆具列以示一代之制(如文武品官冠服之類)
一在外衙門布政使司及府州縣列於戶部圖志條下
按察司綂於都察院故列於本院刷卷條下寺監及倉
場驛遞巡檢河泊等衙門名目各以類附例其名目皆
同者不復備列
一土官衙門屬吏部者列於府州縣之次屬兵部者列
於衛所之次
一詔勅誥旨等文不能悉載止書其事惟制辭冠辭致
詞樂章等項常行而舊所未載者依諸司職掌例書之
一凡各衙門職掌事重及新增者於綱目之下略敘大
意以見始末
一會典文字主於行事務從質實凡有司行移字樣悉
因其舊其籍冊紀述曾經潤飾者亦用本色字樣易之
以便遵行
闕里誌凡例
一宣聖遺像世傳不同今取諸書所載行教小影凭几
乘輅及司寇像冠於卷首而府縣山川林廟諸圖附焉
一宣聖著述在六經言行在論語天下後世所共誦法
不煩表見其族系生卒履歷惟見傳紀諸書者多牽合
附會莫可據信惟司馬遷史記世家獨為近古今謹據
其說續以十三代褒成君霸而下以至於今世爵世職
之次第而世表姓譜諸篇則以總其綱於前云
一祖庭廣記所載誕生瑞應固不敢盡信然皆出家傳
世傳已久亦不敢盡削其尤誕者則附註其下
一林墓廟宇自漢以來代有增飾其地里歲月制度沿
革皆備書而啟聖尼山諸林廟及襲封宅第學校戶役
附焉
一聖門弟子自顔魯而下固傳道通藝之士若後世從
祀自孟子而下或遞相授受或代有發揮亦皆羽翼六
經有功於聖門者取史記弟子列傳并歷代褒贈并附
於後而顔孟二氏獨詳焉
一尊崇典禮若諡號章服祀典歌章歷代興行有增有
缺至我國朝始極完備稽其詳悉而以給田免役科貢
之典附之
一歷代之君義同師表多有詔誥祭贊等文而御製碑
文則惟我朝列聖始有之謹考次世年備錄於卷事關
顔孟諸賢者皆附之而孔氏累世爵職封贈諸文又附
之
一歷代賢臣名士造謁林廟碑記祭告題詠之作皆所
以表尊崇識修建紀遊歷有慕於聖道各以類分而繁
瑣者不能盡錄
一歷代修廟襲爵奏疏表章皆事實所在存者錄之而
虛其左方以俟諸無窮焉
一歷代爵職及宗人之賢見於歷代史傳者不待錄其
有墓誌碑銘等文皆出名筆亦孔氏世家遺澤故并錄
之
一孔氏舊多譜乘今止存祖庭廣記謹掇其大者并按
孔氏實錄孔子編年素王記事孔庭纂要等書采輯附
類以成此書而其繁者不盡錄
一元朝母后公主間有遣祭致獻於禮不合碑碣雖存
並不錄
一舊誌事有瑣細文有煩擬不係聖門輕重者悉從刪
去
懷麓堂集卷六十九
