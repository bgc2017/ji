懷麓堂集卷八十九
明李東陽撰
文後稿二十九
誌銘
眀故通議大夫吏部左侍郎兼翰林院學士掌
詹事府事張公墓誌銘
嗟乎東白公已矣公姓張氏東白其所自號竟以號行
天下皆知有張東白者而今已矣嗟乎公五歲精爽過
人書過目成誦其父松亭翁名之曰文魁寧靖王召見
令作儷對韻語大加賞歎書元徵二字賜之因易名元
徵松亭携入閩觀者塞道公至考亭拜朱晦翁遺像輒
有志所謂道學者松亭謂曰彼儒先曷嘗不由科舉進
邪乃入南昌縣學為生都御史韓公雍竒之曰此人瑞
也復易其名曰元禎字之曰廷祥天順己卯舉鄉貢庚
辰試禮部得詩魁英宗每掄材必兼膂幹公貎癯然若
不勝衣李文達公特簡為翰林庶吉士劉文安公奉詔
授業見其文矍然以驚壬午授編修考校精覈歲貢士
鮮入格者癸未同考禮部得太倉陸釴為省元人始未
信後果有大名憲宗即阼上䟽請行三年喪復言講學
聽治用人厚俗四事預修實錄書法不苟時同官多不
合者成化丁亥謝病歸示無復仕進意名益重從之遊
者四遠而至藩臬郡縣至者未始不往見見則憮然自
失諸言事者累薦起之不果居二十年值孝宗即位弘
治戊申召修實錄至則以舊勞遷春坊左贊善上勸行
王道䟽幾萬言入侍經筵己酉考南畿鄉貢辛亥書成
遷南京翰林侍講學士癸亥念母老復謝病歸越五年
戊午召修大明會典為副總裁至復遷翰林學士掌院
事孝宗隆其名特置日講兼侍東宫講讀數月以母憂
去壬戌擢南京太常寺卿癸亥召修歴代通鑑纂要改
太常卿仍兼學士侍日講甲子命掌詹事府事乙丑考
會試即奉詔授吉士業一日忽上䟽請讀太極圖西銘
諸書上亟索内閣得之盖有意大用未幾而龍馭上賓
矣今天子繼統以侍從恩擢吏部左侍郎仍兼學士加
從二品俸勅為實錄副總裁自是數病病必連月屢上
䟽乞致仕優詔弗許正德丁卯滿三載未奏十二月晦
日卒公少侍父疾籲天請代喪禮尚古事母色養惟赴
召時不及躬斂憾之終身遇二弟有恩嘗建一莊歲置
租二百石以濟族䣊以四百石貸鄉民有司為給帖書
籍其於書務博涉尤好探經傳賾隐多所獨得一時談
理學者數人各樹門戶而公岸然不為下作易詩春秋
語要四書集要太極圖說要綱目近思錄家語解要皆
未脱稿為詩文始務竒崛勇脱蹊徑晚就平實若出二
手然類為人所重莫為軒輊論議揭揭尤深嫉惡至不
可近及再入宦途益寬厚雖後之寒士亦與抗禮顧或
為貶抑要其中容有所見賢者之不可測固如此天每
艱於生才才者未必用有如公者豈易得哉豈易得哉
公生於正統丁巳某月日年七十乃卒其子詣予請銘
公亦豈易銘哉銘曰木生在山久乃益堅輦致於途蹶
萬牛以顛貢之明堂將棟將梁忽内蠧以傷孰其生之
而卒棄厥良人材實殊公負其有惟厥攸負曰可與大
受與不在天受不在予夫苟不自愧遑䘏其餘維文之
絶維名之揭彼利達者疇巧疇拙地靈人傑惟鄉邦之
哲百世之下山不泐水不齧兹惟張東白公之穴
明故錦衣衛掌衛事都指揮使贈榮祿大夫右
軍都督府都督同知葉公墓誌銘
公姓葉氏諱廣字大用世錦衣衛為總旗公少孤賴母
范夫人鞠成之俾學書藝既代役識者曰是非行伍中
人領東厰緝訪事詳慎不泄成化八年以功擢試百戶
涖本所事屢奉勅出勘重獄所在餽贐悉辭弗納江西
藩臬賦詩贈之遼東武臣奏其地有金鑛珠池公奉命
往勘躬涉境外察其姦事遂寝東人德之至今領本衞
緝訪事事必核有劇盗詔捕甚急或隂跡所在以告公
曰盗固有罪待其自犯爾何得為邏者後自訪得之有
校尉緝越城盗公疑之執不變公曰若殺此人後獲真
者奈何不數日真者果獲二十一年實授為百戶明年
遷副千戶理鎮撫司刑鞫讞精密有姦婦掣毒假婢手
中其夫概坐死公以婢不知情辯釋之有校尉誣執平
人為盗反坐執者都察院守者相仇殺逮繫百餘人戶
部進内藏銀數失實繫者亦衆皆止坐罪者自餘平反
縱釋多至不可計弘治五年擢署指揮僉事明年本衛
缺員兵部薦其名時孝宗簡在已久御文華殿親閱之
命涖衛事實授為僉事總都城溝涂事人不敢犯出勘
寧化王府疑獄務存大體勘大明川投獻地卒歸於民
督捕中外盗賊獲數千百人而鄭村壩賦尤劇數年累
遷都指揮僉事北山賊稱靠山王者勢甚獗方發官軍
出捕比至則公已遣官屬擣其巢滅之一日矣上偉其
功遷都指揮同知又勘外戚莊地及藩府儀賓獄皆集
事而還今皇帝正德元年進都指揮使掌衛事凡郊祀
耕籍視學經筵諸大禮無弗預者減役從省浮費政令
一新官屬皆改視易聽總緝紡事尤極慎重戒諭官校
必以天道國法為說詞義懇切人多感動盖隱然有隂
德焉八月二十五日卒於正寢距其生正統三年七月
二十三日夀至七十朝廷特贈榮祿大夫右軍都督府
都督同知命禮部諭祭者三工部治凡葬事皆異數也
公器局魁碩敏而能斷遇事不苟動先自律威貸旁午
屹然不為動自壯至老未嘗少易又能體悉羣情不過
苛刻用是獲於上下交口贊譽翕然同辭其卒也尤悼
惜不置云銘曰有偉丈夫奮起朝列在帝左右職掌麾
節使旌孑孑出徧藩臬命不我辱物不我湼嚴嚴詔獄
法象斯設鞫明察幽靡枉弗雪衝颷激濤盤根錯節如
檝得濟如觹解結隨不失正剛不至折功名始終竟保
完潔高門嶻&KR1110;永樹閥閱外有佳城幽光不滅
明故武定侯郭公墓誌銘
郭公存忠自錦衣衛指揮僉事襲封武定侯越七年卒
上輟視朝一日命禮部諭祭者三勅有司治凡葬事皆
如制公之為僉事也嘗試武舉有名然未甚顯會錦衣
闕員兵部以公數人名上孝宗御文華殿親閱之見公
儀觀秀整進對明暢命涖衛事每侍衛扈從必以目屬
焉嘗參預廷鞫總都城溝涂事兼督工修治充殿試執
事官出勘長沙衛獄詞涉藩府歸奏稱旨其為侯也僉
右軍都督府事領京營牧馬勘薊州牧場地捕北山賊
屬若干人敵寇大同命充右參將尋命簡京營兵别部
以俟公易置旗鼓嚴為肄練勇氣增倍後不果行乃上
邊務六事累數千言都御史陳公道韓御史春交章薦
之各極稱譽亦未及試也公雖生故家値業中落嚢無
餘貲惟積書數千卷凡天官時日戰守攻圍之法悉有
指授以至堪輿醫卜罔不究心公暇則詠詩作書開園
蒔花尤好竹以賓竹自號大夫士過者談論窮日夕不
厭也事母致孝友誼尤篤貧而死者為具棺斂人以是
賢之獨其中所藴蓄弗克大展齎志以沒識者又以是
惜之公生景泰甲戌某月某日卒于正德丁卯六月十
六日年五十四其葬則十月三日也子勛奉公治命請
予銘銘曰郭有封國在高皇世一門兩侯侯者再繼仲
繼以恩伯繼以功三紀之後歸於大宗翼翼京營嚴嚴
督府既衷壯猶亦佐耆武維時恬熙兵斂弗耀志在邊
疆身則廊廟謂公既試而有遺才公子公孫繼繼其来
附於先公是謂無忝幽光百世昭不可揜
明故山東莱州府知府進階亞中大夫致仕李
君墓誌銘
君姓李氏諱楘字從質其先望於隴西元季有諱成者
居鳳翔國朝永樂中徙河間之任丘考諱溥登陜西鄉
薦累官山東東昌府學教授贈儒林郎光祿寺丞生四
子君其長也生而凝重不浮儒林公䆳易學歴湖蜀秦
魯間多所造就因以授君君補縣學生提學閻御史禹
錫賞所為文試必居首遊從至四十餘輩任丘士多業
儒傳易者實自君始成化甲午舉京闈戊戌登進士知
上海縣賦訟叢沓持以鎮静和而不狎每有鞫問人稱
為明以外艱去民遮道攀送有下泣者服闋被徵擢光
祿丞越六年當弘治壬子遷少卿六年戊午擢知莱州
府值歲屢歉撫煦凋瘵理疆界均力役捕刦盗六千餘
人時勾稽屯地戎衛欲移患於民或議牧馬於莱又有
獻地於衡藩者皆力爭以免招徕流徙與屬縣期約視
多寡為殿最旬月内復業者至數千人民稍饑輒發粟
施粥活者尤衆暇則修葺學舍集諸生勵以行業莱人
為刻石頌德焉越八年不調君以子時已舉進士為翰
林編修乃上䟽乞歸吏部言其恬退可嘉宜進秩以示
勸特陞山東布政司右參政致仕明年得疾就醫京邸
數月歸又明年病劇時亟欲歸省會孝廟實錄告成有
日又朝廷將行黜陟之令君手書止之自制棺斂處分
家務曰無以為我兒累也時憂甚弗暇他卹亟具疏以
請踰月乃獲命比抵家君已逝七日矣君夙敦孝慕每
見儒官輒加禮遇曰吾父嘗為是也世所遺田宅悉讓
諸弟羣從子女皆為婚嫁處已愼密澹然無所利有治
事才而為寬厚所掩又恥自衒故鮮有知者時亦用家
學顯才器甚偉所進未可量歸省事尤汲汲若弗逮竟
弗躬治命其志尤可哀也自狀父行以墓銘告銘曰駕
於亨衢既蹶復驅弗摧我車颿彼中流倏退以休式完
我舟尺蠖之屈冥鴻之揭非我失得彼逐逐者其欲其
舍無一非我得不在身有天者存以遺我後人
封孺人彭母李氏墓誌銘
婦職視所從為貴賤然事在兩值或兩值而一貴者蓋
亦有遺寵焉彭母李儒人之封實以大理寺正君諱銓
初命為評事其子縉累官禮部員外郎秩加顯而封號
未及進故仍稱孺人而以先封故不得稱太制也李氏
出襄陽舊族與彭為郡望孺人之父諱濟以國子生為
同安縣丞有惠在人寺正君之父贈評事真朴翁諱某
聞李氏女賢聘以冢婦同安亦耳熟寺正君之才簡於
諸生謂為偉器議是以克合孺人孝敬勤儉皆出天性
服食麄糲而奉祀修饋必豐潔婣里窮乏有須輒應俯
接卑幼無不意滿以去内外賢之生縉未彌月出事井
臼手為杵所傷裹以供役翁責羣幼弗代孺人謝曰婦
職固是也寺正君舉鄉貢擢進士第既授官孺人貴不
廢業寺正君嘗賑饑齊魯間蠲逋發陳招集流徙夙夜
不暇給孺人畱京邸勤家政内外截截君子以為有内
助焉寺正君還朝道卒孺人哀毁幾不能生既歸葬壹
意教縉市織紡為膏火費縉繼舉進士授莱州府推官
孺人實就頥養每訊獄聲徹屏幃輒為廢食飲縉歸必
問之故往戒之曰汝父之為是官恒自慮獲譴及出賑
活人多甚吾知其必有後也汝無亦為後地乎縉被召
為兵部武選司主事孺人復至京邸後數年改禮部冄
命至今官而孺人歸已老不復出矣正德三年戊辰五
月八日卒於家夀七十有四子三人縉其長縉予禮部
所舉士也勤慎奉職不愧其父其徵銘也甚懇而哀吾
是以銘銘曰得於夫者以成其子優學為仕平反為理
復為禮官内則之軌惟所從故以與終始有藏在兹百世
無毁
蕭芝菴墓誌銘
芝菴蕭君来自南實以子昂居京師就養五年乃卒已
而厥配潘孺人亦卒昂將歸合葬奉兵部郎中李君源
狀請予銘按狀蕭氏本蜀望仕宋居河南從南渡寓於
閩國初有伯亨者嘗被召以疾辭不起賜歸錢塘給薪
米數十戶終其身是為君祖子敬號善寧居士隱於鄉
是為君父君諱鑑字克明芝菴號也生而端慤長益謹
厚寡言笑不喜戲劇遇事輒奮欲自立時家中落晝為
蠱幹夜歸誦讀不絶口業寝就裕事親志養婚弟嫁妹
為從子置田宅育諸甥如己子友有黃佐者同貿於外
各市官鹽若干引至洞江黃舟壊鹽盡覆君公所有予
之黃負金為所窘君亦代之償黃謝曰微公佐死久矣
分水縣學生郎啟親喪不能葬君貸以漆山田十畆并
其劵折之杭州衛百戶杭華代職京師貧不自活君給
以衣食復資而遣之其他周困振乏者尤衆晩好醫書得
其窔奥以疾告者雖天寒暑必赴酬以金幣輒辭曰吾
豈為利計哉鄉人無長少䟽戚皆以號稱之曰芝菴長
者也孺人同邑橘泉處士之女有淑質慧敏精女事能
讀列女傳諸書比歸禮佐孝養治内無違則君喪哀甚
忽夢君因大慟幾絶越數日竟不起惟昂一子以名醫
被徵入太醫院供事内局比以進藥功擢御醫命下君
已卒七日而孺人猶及見焉明年庚午三月三十日合
葬於西湖嫠井之原故為銘銘曰蕭出内江始遷洛陽
由閩逮杭廼居錢塘其業經書其術岐黃父教之良矧有
義方老家於官全歸其鄉子職之勤矧惟顯揚龍泉之
原山迴水長居也同堂窆也同藏有存不亡百世勿忘
明故封奉直大夫翰林院侍講學士劉公墓誌
銘
封翰林院侍講學士劉公諱規字應乾舉成化己丑進
士知浙江餘姚縣以父喪闋服改知湖廣麻城縣被簡
為監察御史左遷廣西鬱林州判官孝宗皇帝登極復
叙遷為江西新淦知縣以母老上疏乞歸養例弗許時
其子春已為翰林編修會上兩宫尊號恩當封乃棄職
就封秩為編修階文林郎暨今上皇帝登極復以兩宫
尊號恩進封侍講學士階奉直大夫夀七十三卒正德
三年九月十四日也公性剛介不為物撓在餘姚出納
興革心計力作聞海堤圯亟為修築患里甲苦供役手
自籍記令里日出米二石餘則均於次日日省數倍重
興學士經奬勸者多有名於時每賑饑必審實里戶高
下以次給之民獲實利治獄必先矜恤隨事斷决不輕
械繫而往往得其情狀病勢家請託每客至延坐後廳
令羣吏左右侍皆莫敢出口以去然亦無怨也按察蕭
僉事禎有戚屬出入為需索公械送於蕭蕭謝之遂用
是知公麻城差易治治又加昔故不勞而辦為御史覈
湖廣貴州軍儲又按山東雖擿發姦伏而務平恕每慮
囚獄疑者必從宥法劾參政張盛為所詿補外未嘗色
悔焉痛早失怙事母每飯必躬侍建家祠修世譜周贍
貧族至老不倦蓋其居官不苟得而家積穀粟益饒裕
其為義舉以此尤嚴子教每語之曰居者為孝仕者為
忠又語其仕者曰爾輩各有職職異而理同爾其識之
長子春舉解元進士及第累官至學士賜四品服以學
行聞台亦舉解元進士歴吏部員外郎今為泰州同知
孫鶴年復舉進士彭年舉鄉貢士科第之盛鮮與為比
其次曰静年大年嘉年延年光祖繼祖萬年皆宜人鄧
氏出學士君在講筵史局方嚮用聞訃將歸卜以明年
某月某日襄事奉狀請予銘銘曰邑不我詘臺不我矜
旋復棄之封君是稱科以三世教以一經矧有世守有
行有名公名固存奚俟兹銘
光祿寺少卿致仕進階朝列大夫李君墓誌銘
去年冬予會抱犢李光祿南屏潘太史遂逸張西臺於
家三君者並京産潘張皆予婣家李君亦少同筆硯張
氏之好實與成之故也時李君已病歸遂劇越數日手
書抵予若欲為永訣者既又以韻語屬予銘墓比再遣
人候之則已逝矣予既與遂逸會哭春初有事於城南
是夕夢焉乃悲而銘之李氏世居徐之沛縣後徵至京
師隸錦衣衛籍君諱紳字縉卿其自號曰抱犢山人生
而朗潤數歲能屬對人争誦之嘗與予從監察御史岐
山展先生遊並被甄賞君長子三歲顧淹一舉舉成化
乙酉鄉貢連擢丙戌進士授行人司行人數奉使足跡
遍天下聞見益博九載考最遷戶部員外郎郎中贈其
父道明員外郎封母周氏為太宜人並受誥命其所領
司最劇書簿立辦時貴戚方盛有所干請力為摧抑尚
書李公敏薦為光祿寺少卿意氣勃發遽罹猜忌會考
覈京朝官以浮躁淺露例調知山西之忻州忻君所嘗奉
使地不欲往上䟽乞致仕再上未允復䟽曰郡縣之職
非循良豈弟者弗稱兹以浮躁淺露之名而責其循良
豈弟之政盖亦難矣既得請榜於坐曰五斗懶將雙膝
屈三章乞得一身閒論者賞其志亦惜其才之不盡見
也君舊居城南徙禁禦之西偏已乃復故業間歸沛置
屋數楹歲取僦直忽燬於火又無他貿易歲費且不給
持以勤儉未嘗見言面喜讀道書手自抄錄至盈箱篋
或訝之笑而弗答與客觴詠投壺象戲或雜以諧謔文
采逸發獨不及官府事予叩之琅琅可聽使得再試未
必不嶄然穎脱也今天子登極詔進階朝列大夫至是
卒嘗為友索草書久弗致纊未屬三日以幅楮抵予必
得乃已交接之際盖至死不易云銘曰少而同袍壯而
同朝分官異曹獨老於韜豈才弗能實命不遭觴子於
堂弔子於郊銘以葬之以全我交
贈淑人孫母錢氏墓誌銘
戶部尚書孫君志同之父之喪予嘗為作銘及母錢氏
喪銘弗及備意有所待也越十有九年自述行狀二千
言以請予讀既歎曰世所述先德有能詳且實若是者
乎按錢氏出鎮江丹徒祖忠謫戍湖廣始居安陸與孫
同里閈父廣於素菴翁雅厚遂許聘其子資政公孟恕
逮事舅姑並致孝敬體素弱始不習勞聞姑戒躬率婢
使至窮日夜舅老病嗽晨起須茗飲淑人每夙興製茗
姑喜肉炙躬執炊㸑暑必近火自始嫁至垂老饗饋如
一日親喪以舅姑在不敢過哀私居縞素定省必易服
從事公性嚴肅雖細事必稟而後行有所怒則為寬解
家法不置乳母生五子六女皆自抱負紉綴至得婦乃
已素好潔祭饗器必自滌每澣絺葛立夏日中以手熨
抑俾燥濕得所用不殄物衣雖久不垢敝裁翦繒錦不
遺餘質積至數千片輳合補葺五色間錯粲然成文公
弟妹七人處以和嫕不失辭色外睦兄姊孤且貧者遇
之尤厚以暨諸婣戚皆然鄰婦死無棺假以佳木鄉黨
患難亦周之以成公志公嘗謂曰吾婚嫁粗畢夫婦當
偕老脱我得多筭則願分以益汝無相先後錢少公一
歲後一年卒皆夀六十有一錢始封安人進宜人贈恭
人淑人至夫人而公亦加贈如志同官資政者尚書階
也戶部以郎中歸省而公喪在弘治甲寅歲踰年而夫
人亦卒是為乙卯正月十有一日十有二月二十有九
日合葬雞籠山之墓異棺同槨乃戶部所親製以義起
者盖於是寡遺憾焉嗟夫女德不外見若戶部之孝且
文能自紀述則雖謦欬跬步之細皆身教也由是叙銘
之以與父德並傳顧不可哉銘曰有子如此無問其母
以柔濟剛惟嚴教之輔惟德是似質固其有有潜弗彰
澤故能久惟桮棬在口若書在手同堂合壙終獲其所
我銘封石若徯其後
懷麓堂集卷八十九
