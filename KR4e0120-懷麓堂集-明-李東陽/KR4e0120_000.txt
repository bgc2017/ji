懷麓堂集别集類五(明)
提要
(臣)等謹案懷麓堂集一百卷明李東陽撰東
陽有東祀錄已著錄東陽依阿劉瑾人品事
業均無足深論其文章則究為明代一大宗
自李夢陽何景明崛起弘正之間倡復古學
於是文必秦漢詩必盛唐其才學足以籠罩
一世天下亦響然從之荼陵之光熖幾燼逮
北地信陽之派轉相摹擬流弊漸深論者乃
稍稍復李東陽之傳以相撑拄蓋明洪永以
後文以平正典雅為宗其究漸流於庸膚庸
膚之極不得不變而求新正嘉以後文以沉
博偉麗為宗其究漸流於虛憍虚憍之極不
得不變而務實二百餘年兩派互相勝負蓋
皆理勢之必然平心而論何李如齊桓晉文
功烈震天下而霸氣終存東陽如衰周弱魯
力不足禦強横而典章文物尚有先王之遺
風殫後來雄偉奇杰之才終不能擠而廢之
亦有由矣其集舊板已燬此本為
國朝康熙壬戌荼陵州學正廖方達所校刻凡
詩稿二十卷文稿三十卷詩後稿十卷文後
稿三十卷又雜稿十卷曰南行稿曰北上錄
曰經筵講讀曰東祀錄曰集句錄曰哭子錄
曰求退錄凡七種其詩後稿本十卷張鴻烈
跋作二十卷筆誤也前有正德丙子楊一清
序及東陽自序然自序為擬古樂府作不為
全集作後人移弁全集耳乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
懷麓堂集原序
古之人所以名世而不朽者有三立德立功立言是已
今天下政化出於一六經四書之旨如日麗天固無俟
於所謂立言者其見於著作若紀述鋪叙之為文詠歌
吟諷之為詩可以考見得失垂世鑒戒而興起其善端
大則用之朝廷施諸天下以鳴一代之盛謂非古者立
言之遺意哉今少師致仕西涯李先生以扶輿間氣挺
生於重熙累洽之朝弱冠入翰林已負文學重名金梓
所刻卷帙所錄幾徧海内大夫士得其片言以為至寳
後進之士凡及門經指授輙有時名中年益深造遠詣
比掌帝制登政府則又衍而為經綸黼黻之文稽古代
言以定國是變士習禆政益化有非文章家之可名言
者矣且文至今日而盛而弊亦隨之故聯篇累帙盈天
壤間皆是物也其能追古名家超然自立於世者蓋亦
不數數見已自餘作者各挾所長非無足取彙而閱之
樂恣肆者失之駁而不醇好摹擬者傷於局而不暢近
或習為瘦辭硬語使人不復可句以是為古所謂以艱
深文淺近者文之弊一至是可慨也先生高才絶識獨
步一世而充之以問學故其詩文深厚渾雄不為倔竒
可駭之辭而法度森嚴思味雋永盡脫凡近而古意獨
存每吮毫伸紙天趣溢發操縱開合隨意所如而不踰
典則彼旬鍛月鍊以求工者力追之而不可及也譬之
大人君子冠冕佩玉雍容委蛇於廟堂之上指麾百執
事各任其職未嘗有叱咤怒罵之威而望之者起敬即
之者傾心至其衆體具備無所不宜探之而益深索之
而益遠則如大河之源出於崑崙至於積石又至於龍
門底柱既乃吞納百川以達於海涵浴日月頃刻萬變
而不知其所窮嗚呼至矣孔子曰有德者必有言先生
孝友天至其素行金完玉粹名滿天下而自視欿然位
極人臣而樂善如不及履常應變恒介介不易守蓋其
文章與功業並懋斷有以立於世者而謂其不本之德
不可也先生嘗自輯其詩文凡九十卷總名之曰懷麓
堂稿詩稿二十卷文稿三十卷在翰林時作詩後稿十
卷文後稿三十卷在内閣時作外有南行稿北上錄以
及經筵講讀東祀集句哭子求退諸錄則附於全稿之
末以皆雜記故不入卷中徽州守熊君桂先生禮闈所
取士間從所知得副本乃謀諸同知王君仲仁輩刻之
郡齋走書京師索余序予辱先生知與四十年多所規
益每有撰述輒為指摘疵垢不少隠顧庸惰不立少而
學焉老而未能測其谿徑况望窺其室堂哉然平生企
向之懷得托姓名於不朽以為幸而熊君汲汲公善之
心亦不可以不白故僭為之言先生所著别有燕對錄
藏於家及密勿章疏文字甚多人不及見予承乏内閣
始得窺見之若致仕以後詩文則别為續稿他日當自
有傳之者正德丙子秋七月朔光禄大夫柱國少傅兼
太子太傅吏部尚書武英殿大學士知制誥兼經筵官
石淙楊一清撰
