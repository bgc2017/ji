懷麓堂集卷二十九
明李東陽撰
文稿九
序
賀陳君朝用遷福建左布政司序
古者命官必專其長而衆其佐湯始並相右伊左虺漢初亦
置二相右相陳平位第一而周勃居其次武帝以劉屈氂為
左相而虛其右以待四方之選皆先右而後左其後以左為
尚盖歴唐以来皆然宋多並置而王曾罷相復入不可得左
而僅得右則左之為重可知已國朝因勝國行省之制而損
益之布政使而下及參政參議皆有左右夫謂之使即古所
謂牧伯者而猶並置其慎且重可知也顧今之官必秉章綰鑰
乃足以展布心力而莫之抗雖所謂右使位均勢敵者不免
猶有所遜故使而至於左則極矣無錫陳公朝用為福建右
布政使時與左布政使戴公廷珍同年並位皆以賢能著聲
譽閩之人蓋兩宜之猶謂公居右使不足以展其用適
戴公擢都御史以去公即繼之時公賀萬夀聖節于朝
中道而得命入朝而後謝大夫士之出閩産者既預相
賀而又以賀公曰吾閩方失一賢牧又進一賢牧也又
曰公之賢也而始得以自遂也予亦公同年故預聞之
乃歎曰夫士起布衣官至二品領一藩之寄至是而極
然寮佐之所咨聽官屬之所仰承士民之所倚賴以為
命者惟賢而已苟非其人雖在其位猶將指而議之若
未任而願既得而幸有不能已者是孰強之然哉公官
兩曹閱二紀慎守勤莅始終一致殆養之素矣於是而
施焉其志力所至可據以為效者亦可冀矣且官至布
政則内而公卿臺省皆發軔之地公雖歛退謙抑之不
暇亦獨知天下民士之望之無窮乎夫為天下言之則
閩之地有不得專者是方憂其位之極而不徒以賀為
也因以諗諸閩士以為如何
送南京國子祭酒謝公詩序
董子稱王者以教化為大務蓋天下之人才風俗皆於
是關焉州庠黨序多收並畜不能當百一之選選而出
者大則科小則貢皆于國監乎教之而天下皆視以為
式是國監者教化之原也祭酒雖不與政而政由以出
非百司庶府分一職領一務者比必其人足以作人厲
俗以成教化然後為稱中世以後世每視為閒官漫不
加意而為之者亦或不知所以為重天下固未嘗無美
才善俗顧未必出於薰陶作育之間治之不古若無惑
矣或以為名籍所隸格令所及人多而日寡雖有善者
宜無所用其力夫所謂教必躬行實踐不專在乎言語
文字之粗若講授稽覈不過諸博士職而整肅懲戒之
具一監丞足矣亦惡以祭酒為哉國朝肇置監學宋公
訥創制立法為聖祖所知著之勅諭載在史册非後生
晚進所得而測也在英宗若李公時勉清直不阿恩義
所激士或以身代難不為避陳公敬宗嚴重有體士之
裹糧負笈由北方而南學者亦或有之其他名師碩士
踵高躅而延餘光者蓋亦多矣比南監告闕吏部簡于
館局謀于臺閣以請于朝得黃巖謝公鳴治公在翰林
歷編修侍講二十有七年病謝家居者三之一及以史
事被召書將成而有是命於是朝野交賀稱為得人無
異辭焉蓋公之學必本六籍動必循軌度雖藏脩退學
違遠功利未嘗不以人才風俗為意其取諸身而見諸
所為教者可知已聖天子建極之初謁廟幸學示所尚
于天下其所以奬恬厲直于教化本原之地者于公之
升豈不足以窺聖治於萬一哉今日之命非為公賀殆
將為世道慶也然則仰承休命遠駕前哲上進于昔之
人躋國家教化於隆古之盛公之行寧不思所以為天
下重哉諸老先生而下以翰林故事皆賦詩贈之謂某
為同年進士命為序其事如此
陸孝子詩序
有傳金陵陸孝子事者國子生仁甫之子鳳其母葉病
否甚鳳憂懼莫知所出間隠几夜卧夢一老翁謂之曰
非人肉不可愈鳳異其言翼日焚香籲天置刀盌上忽
躍然有聲乃手制左臂肉一臠為羔以進母食而甘之
否浸愈旬日而差昔予南行館仁甫時尚未有子聞其
子之孝心喜且異之未幾仁甫以貢上禮部詰之得其
事加詳諸卿士聞者多為賦詩不踰月而成卷嗟乎刲
股之事昔人論之詳矣大扺善之者謂以身報德為孝
疑之者謂毀體輕生為非孝予則以為當原其心苟其
心誠且迫譬之捄焚拯溺寧赴湯蹈火以求益于事不
得與以死傷生者比君子於此固當有取焉且天下之
語誶色忤食稻衣錦者何限不彼之責而責此無亦自
比于不孝設淫辭而助之攻乎故鄠人之對說者以為
非韓昌黎所作或曰彼見其時習而成俗故矯而為之
辭其言聖人所未先為不可以立法垂訓則雖非韓出
亦理之不可易者也顧為天下計者不必使人皆有是
行而願人之皆有是心苟有是心擴而行之無所往而
不為孝也此詩之所以作也若神異之迹不必深求然
揆之動天地感鬼神之義亦有不可得而誣者鳳之祖
庭玉君履善貽福而仁甫績學弗試猶有待于後今則
有美才至性若鳳也者天寧不諒其心佑助其身以成
其孝之大哉詩稱是事雖不必據以為訓而亦足以為
事之證也姑為采其義而并序之
夀舅氏參將劉公七十詩序
我舅氏劉公自甘肅參將請老歸京師越五年當弘治
癸丑夀七十渥顔皤髮如初歸日而若又過之至當筵
對客論兵老壯地勢險易夷狄之情偽歷歷如指掌竟
日夕不少倦蓋其同里而居同時而仕並峙而俱存者
十不能一見也當公為參將承制握兵柄上埒元帥下
統羣屬攻守操縱無所不得志乃幡然思歸有留之者
則曰吾承世職為羽林一千戸南北征伐觸寒暑冒矢
石取尺功寸級至都指揮同知官累二品歲禄數百石
不為不足矣身在天西南去家萬里重闕險道車敝馬
憊而不得至不及身之強力挈家東歸為菟裘之圖以
終吾年他尚何俟乎既至買屋城東北隅析諸子各占
一第有勸止之者則又曰吾五子七孫少長不一聚則
相恃以逸散則各奮以勤旦夕之愛固不若終身計也
此二事皆公所藉以有今日且將引于無窮焉昔班定
遠立功西域乃上疏乞入玉關遂還東都陸太中既得
免解使裝分五子為生產常乘安車駟馬從賓客往過
十日而更二人者皆以夀稱書之史册為後來故事公
功成勇退無纖髮係戀意而又深憂遠計安其家以及
其子孫其近之與且人之志氣多以蚤暮為強弱精明
優裕愈老愈壯如公者雖無意乎南越之使而任尚之
戒猶可為後生法頌功祝夀固君子所不能已也公子
雄代為羽林指揮使唯準雉集孫格皆被恩例賜冠服
將以公七十初度拜夀于堂東陽念先學士公絲蘿之
好先宜人桮棬之澤無以為報德地敢不率婦子執觴
犖祝百千歲夀於几席間哉大夫士能歌頌者多賦而
相之凡若千什東陽謹再拜為獻并書于其首
可閒堂詩序
有稱可閒翁者華亭顧君良玉居城西瑁湖之南自厥
考遺善翁授簡任事以髫丱應門戸晨夕劬勩不遺餘
力生業既給有丈夫子三人孫四人今年五十有八矣
而伯子清領鄉解連得進士為庶吉士與君友者皆羡
而謂曰君之志遂矣其亦可以閒矣因稱為可閒翁君
亦以名其堂且自號云君仲子慎上京師以告清清之
反同游翰林者皆慕君為人又喜其得嘉號也相率為
可閒之詩以質于予予惟人之志氣必有所用亦必為
之節而後可恒禮曰老而傳端木叔氣幹將衰棄其家
事鄭事成告子以老歸以家政閒居以安性于史稱之
故士大夫委質于朝苟非繫安危關休戚者尚以時致
政而去況于家乎今見金旦攫執籌夜計雖有子孫不
能自逸曾馬少游向子平之不逮亦何怪乎勇退之難
也君年近指使氣幹疆力未可以言老而孤超遠脫無
遲徊係累意其識見之所到志趣之所寄蓋加乎人一
等矣使君家未裕而遽自求逸固不克成幹父之譽非
其子之才服王事承世業引于不墜則雖欲栖遲而處
偃仰而樂奚可矣且於君之可閒而知有未可以言逸
者出必有陳力輸悃之勤居必有几杖之選車牛之服
乃兄以代終而成業臣之於君猶子之於父也然則愛
之以勞亦獨非遺以安哉清以竒才脫穎場屋聲動館
閣間方有事乎世用而仲季之養亦有資焉君當是時
優游伴奐居山林之高而詠國家之盛天下之樂殆無
以相易者矣彼羡與慕者雖其居之不同而情惡有弗
同者哉予以文字知清又相與周旋鉛槧之事而規厲
期待有大乎此者為取是詩而序之詩作于弘治癸丑
冬十二月計以明年春正月二十六日及君初度寓慎
歸與季子勤延夀則不專祝頌而義亦備矣
送體齋傅先生省墓詩序
體齋傅先生之省墓天子眷其誠曹省羡其才儒紳墨
士歌其盛而友朋兄弟之私不與焉蓋先生在憲宗朝
舉進士入翰林歷檢討修撰諭德掌司經事二十年不
敢歸耿耿之懷將發復止及一更化以來進侍日講分
纂先朝實錄寅入未出寢食不暇又四五年累遷至太
常卿兼侍讀學士進掌翰林事惟時書既奏功講事亦
暫輟及上疏請告歸省其先公墳墓于鄉言累數百意
甚懇天子崇古好儒方隆聽納而敦尚孝理重遂其情
乃命有司給驛傳亟令還任且賜金幣為道里費其視
具寮常制限年而後許勘實而後覆一切付諸有司之
手而朝廷若不與焉者異矣於是公卿以下咸謂先生
為主司精鑒擇能得賢俊為講官敷對明暢能陳說仁
義以開聖聰益治化為史臣筆削嚴謹能闡功德誅姦
諛以昭示來世成一代之典其文學足以華邦國論議
足以禆政事亦非常材恒品近之不為益遠之不為損
者所能髣髴也故凡操觚秉翰者多發為長歌演為巨
篇言去留則有皇華杕杜之興論遇合則有鳳凰梧桐
之比至于友聲神聽舉德補缺以相贈遺相勸戒其為
賦益詳焉用諸鄉閭播諸天下信一時之盛也今之所
謂餞贈者未始不託於文章歌詠之際先生之所謂贈
亦嘗有若是其盛乎哉東陽少且劣獲以名姓從先生
後自科第官署及凡職務無一不同晨朝夕燕日相游
處亦未始有時月之間德義之所薰肝膽之所照情意
之所漸浹不啻非所謂東西南北之人而止既與館閣
諸先生賦之及先生之弟中書舍人曰會以畫圖請又
賦焉然猶有不可已者故於曹署臺諫諸君發之因得
以盡其詳如此云
送傅工部曰會督稅荆州序
朝廷之制財用商賈之稅分領于戸工二部戸主財糓
工主材木材木出于東南其務雖簡而利亦饒出川蜀
者稅于荆州出徽歙者稅于蕪湖皆置局設吏以司出
納第吏卑而弊積乃檄部屬一人分司而稅踰年而代
所以示專也及其既久責愈專而事愈難此其故何哉
蓋國所以理民而亦有取給于民者低昂盈縮交送于
銖兩寸尺之間不在于此則在于彼欲兩全之而卒不
可得今材木之産有限而工役之費無窮故雖月累地
積而行商之嬴息未聞歲計籍報而有司之出納不備
下上之際不惟不相濟而又若有相病者何怪乎其難
也夫在易之卦損下益上謂之損損上益下謂之益語
有之百姓足君孰與不足百姓不足君孰與足於此二
者酌而處之則寧少羡餘之利而不可使商賈有失業
之憾寧負稽緩之咎而不可使朝廷受厚歛之名此實
設官分職之本意而所好之善常寓于所令之中者也
若偏見私意如函矢之不相謀旁觀坐視如秦越之不
相䘏亦何貴乎責之專如此哉然猶有甚者苟漁獵之
巧歸于權勢之家狗鼠之姦入于吏胥之手則其為弊
寧不益甚矣乎故以稅事為簡且易而不加之意非通
於政者也新喻傅君曰會為工部都水員外郎出督荆
州之稅有難色焉或者謂曰會為進士以文學繼家業
為中書以詞翰名侍從其於財糓經理之細非惟其所
不習且不屑焉其所為難者殆以此也及過而别予論
及兹事言累數百不休蓋曰會博涉史籍歴居曹署飫
經乎山川道路之遠財貨出納之弊盤結乎胸中欲一
剸理之而慮未有以遂其志也予固知曰會之賢有出
乎流俗者不必如或者之所謂而止也且天下之稅皆
出于民商者四民之一耳使凡司稅者皆知國用之不
可闕而不敢虧知民力之不可窮而不敢竭至于不得
已而處則權其緩急而不妄行以逆施又推而至于天
下之政皆然其於治也不難矣曰會之行予安得不有
所感哉曰會之伯兄體齋先生予知己友也故曰會於
予必盡其辭而予於其同鄉大夫士之請亦不能已於
贈云
送吏部侍郎周先生使秦詩序
吏部右侍郎太原周先生有秦府郡王妃册封之命翰
林舊寮咸以為秉嘉禮封長藩出首曹而稱正使關於
朝廷天下甚重相與賦為歌詩以送旌節而東陽獲接
先生最久乃得而序之國朝册封之制凡衆子皆為王
王之衆子皆為郡王而其元配皆為妃降制之日天子
衮冕御正殿百官朝服以侍是之謂嘉禮高皇帝封子
二十餘人秦在晉上文皇帝所兄視者故封在大國形
勝物産天下莫加焉是之謂長藩凡遣使武具勳戚文
具卿佐以俟簡命文臣之中部屬官比吏以下各一人
又必有侍從郎署以為之貳節必躬捧班必前拜燕必
先坐是之謂首曹謂正使而先生兼得預之豈非天下
之具美哉古之所謂使必其辭令行操皆足以不辱然
後為賢春秋戰國尤此焉重今天下一家九族一體分
藩胙土者皆秉魯從周麟趾之化采蘋之教治于遠邇
為之使者雖有子産之辯晏嬰之智無所用之先生碩
學清操卓為名流其在翰林勸講經幄惓惓以孝弟為
說載筆史局分掌禮館朝廷大典式多其所書及佐禮
部封册賀慶之事又其手出此既試而已效者自足以
宣德意陳典章繇是以往非特所謂不辱君命者而言
語儀度殆不必論也且先生之少親迎于陜韓侯之蹶
里在焉太原乃其先尚書莊懿公嶽降之地先生及其
子弟發解之鄉宗族耆壯尚林林其盛使節所至風聲
所動榮顯不足論其所以敦孝興義為天下觀者蓋亦
多矣若察州縣以衡鑑天下之才諏閭閻以黼黻廟堂
之治皆使之所有事而遠遊之篇登高之賦取之乎山
川風物之勝者則先生之餘亦豈惜為諸公和哉
倪文僖公集序
文一也而所施異地故體裁亦随之館閣之文鋪典章
禆道化其體蓋典則正大明而不晦達而不滯而惟適
於用山林之文尚志節遠聲利其體則清聳竒峻滌陳
薙定以成一家之論二者固皆天下所不可無而要其
極有不能合者故君子觀人之文不必識其面聞其論
議親見其所施為而其器識材用之稱乎此或宜乎彼
斷斷乎其可别已是雖殊世異代操吾說以求之無所
不得矧耳目所接風聲義槩之在天下方盛而不可泯
者哉東陳辱青谿倪先生舜咨為同年交最深獲見其
先文僖公樂與天下士誦公所為文舊矣公居南京有
火厄手掇舊稿數帙以出青谿復力檢得之雖頗散佚
尚多不能盡錄公既没青谿乃取公所自編訂者為三
十二卷刻梓以傳東陽始得而備見之作而歎曰我國
朝掃除荒亂奄有六合光嶽之氣全得于天自高皇時
宋學士景濓諸公首任制作而猶未得位文皇更化楊
文貞諸公函起而振之天下之休養涵育以暨英廟之
初富庶之效可謂極盛矣而劉文安諸公出焉逮于憲
廟其用猶未已也時則有若文僖公相與先後揚厲其
名大著其在景泰間應制賦詩中官常立俟以進自餘
碑板金石之文雲涌川溢沛不可禦嘗奉使朝鮮即席
命筆略不搆思國人皆縮頸吐舌駭歎不能已及歸梓
其作為編至于今存焉蓋公之雄才絶識學充其身而
形之乎言典正明達卓然館閣之體非巖棲宂處者所
能到也故雖中歷巇險晩登通要不得盡見于用而其
於典章道化關一代之盛以為後觀者如此豈非不朽
之事哉昔孫盛作晉春秋傳之外國後有購者於遼東
得之宋孫甫作唐書甚自珍惜嘗火後歸問其書他不
復顧斯文出處與此正同然二氏之書卒不見于世者
謂其子孫不足以繼之也公修英廟實錄未及終青谿
繼入翰林以成事告校諸前代其班馬氏之風乎且青
谿為學士為禮部侍郎尚書趾美承閥當代所僅見行
業之著其於公益有光焉後世稱江東倪氏之盛者殆
不獨文之為重而文其徵也是固不可以不傳已公諱
謙字克讓學者稱為靜存先生已未進士及第官至南
京禮部尚書致仕卒贈太子少保文僖其賜諡也文有
玉堂稿百卷上谷稿八卷歸田稿十二卷南宫稿二十
卷通為卷百七十則裒為家集青谿與其弟工部主事
阜覃共藏之而遼海編别行于世云
雙瑞詩序
太子太傅戶部尚書兼武英殿大學士宜興徐公為少
詹事兼侍講學士時以太夫人喪廬墓于瑞雲山側朝
夕號慟悲不能勝乃有二白鳩栖隴樹未幾復有二白
鴈游洑溪之上徊翔哀鳴若感若慕累數月不去鄉人
異之今少詹事陸君廉伯目為雙瑞流聞縉紳能詩賦
者皆與有作久而益富比得而盡觀之竊惟人之身與
天地同體故心正氣順感而成祥小者關一家大者繫
天下不可誣也若鳩鴈之色以白為竒其數皆偶人竒
一物並集馴久而不去其竒尤甚古稱禽鳥得氣之先
而孝為行之首感召符合豈偶然之故哉公氣和德粋
文足以華國量足以容物固天地所儲育為天下用而
純誠至孝又足以格高明動幽遠豐功偉烈於此有徵
焉蓋自還朝以來歷禮曹階選部荐著勳績至入内閣
在天子左右操造化之柄以對時育物二十年間功澤
所被和氣所召將使簫韶之鳳儀于虞廷越裳之雉貢
于周郊所謂家國一機心孝同理益于是乎驗矣夫徐
憲之白鳩以孝稱張九齡并以忠著其為應固有小大
而公瑞實倍之移忠之孝固一代所具瞻者也況晚生
後學蒙陶鑄之德得於觀感之餘者其可不攘袂開口
為天下先哉弘治癸丑進士之為庶吉士者二十人各
擬為詩篇成而未敢獻間以質予予方奉命領教事諭
之曰凡朝廷所造就諸老先生所教育者惟忠與孝也
體諸身形之言取之乎繩轍模範之間固而輩所得為
者又何讓乃序諸卷端以遺公之子元楷輩請相與藏
之而公亦不得而與云
懷麓堂集卷二十九
