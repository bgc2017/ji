懷麓堂集卷三
明李東陽撰
詩稿三
長短句
清樂詩為天台楊允昌作
台之山石孱孱我登其巇可以振我衣台之水石齒齒
我行其沚可以洗我耳山水之區我田我廬朝樵暮漁
式嘯以遊天壤之間有鳶有魚我樂我清匪物與謀悠
悠化機動靜無舍我清我樂誰知我者有懷若人莫招
爾來欲往從之室是遠而我歌此詩知者和之
捕魚圖歌
貧家捕魚多用罾富家捕魚多用網貧家不如富家利
一網得魚長數丈江花夾岸江水深此時尺魚如寸金
岸高罾小扳不足漁歌哀咽愁人心家家賣魚向江浦
大船小船不知數大船魚好多得錢小船悠悠竟朝暮
長沙遊子思故鄉安得坐觀江水傍買魚沽酒對明月
我雖不飲強舉觴我家海子橋西住中使饋魚長比箸
居民未識忍獨嘗自倚闌干放教去吾生有興不在魚
披圖見畫已有餘無家無業豈足問但願四海赤子同
鮮腴
答羅明仲草書歌
草書之妙誰絶倫我欲從之羞效顰平生兩手硬如鐵
空有苦思凌風雲羅夫子君不聞草書在意不在文十
年摹寫未必似偶然落筆還通神人道張顛看劍舞公
孫大娘出誰門始知驊騮别有骨世上豈復曹將軍羅
夫子君不見陳士謙温元善芙蓉顔色楊柳姿能使市
上黃金賤今人好尚乃如此有眼何須辨真贋羅夫子
眼如電生來四十年閱遍圖書五千卷向來得我書贈
我一匹錦繡緞吾觀少陵有詩史看君之詩宛相似包
羅巨細成大家上窮伏羲下元季秋薑冬桂老愈辣翠
竹青松寒不死君詩在格不在辭肯與時人鬭紅紫吾
觀草書亦如此羅夫子君莫疑眼中磊落非君誰紫陽
之書冠今古其大如斗小者巵蟲書鳥跡不復識見此
再拜真吾師君今長驅我戈倒縮手不搏生蛟螭長安
城西紙貴賤吾欲買斷防君嗤
題丁御史同年墨竹走筆長句
淛江之東縣新昌乃在千巖萬壑之中央側身重足恐
無路五步一澗十步岡君家茅堂此卜築白石叢抱青
篔簹西接林薄南通塘低者出地高出牆江南此物賤
如草買種不費鍤與筐野生石迸小如指一夜風吹還
尺強烟鋤雨櫛歲屢改舊葉换盡新梢長青苔白石淨
如掃吳紵越羅生雪霜脱巾箕踞坐其下野叟林夫相
與狂吹洞簫飛羽觴鳴玉琴舞霓裳隂風䬃䬃左右至
耳熱不受秋山涼醉中恍惚無定所顛倒萬籟隨宫商
忽妬壯士入沙場鐵騎夜蹙隂山疆不聞鼓角動但見
矛戟森開張忽如仙人來帝傍翠環金節聲鏘鏘不聞
鸞鶴叫但見雲中雙鳳凰蛟龍起舞鬼陸梁復如扁舟
渡瀟湘九疑山前鷓鴣泣二女聞之雙斷腸是時騷人
醉半醒孤棹萬里回滄浪十年宦遊隔江海此興落落
何由償深知良工心獨苦愛畫不減青琳瑯往時王孟
端近者夏太常二公之畫世所藏此物胡為在君堂君
心自有百鍊剛見此意氣俱飛揚烏臺退食宴佳客看
竹不礙肩輿郎我當擕琴載雙鶴坐子林間青石牀
怡雲樓歌為樂清鮑翁作
登高樓飛甍畫棟參差浮上摩青空入倒景下瞰巨壑
通長流浮雲何悠悠層巖列岫散復收隨風冉冉不盈
寸頃刻變幻不可求盪胸引步却回首日夕坐倚可以
忘君憂雲來不作西郊雨君亦長居東海陬人生幾何
時胡為滯此山之幽世事恍惚無定所白衣蒼狗誰為
謀感茲遯跡向巖窟少年有意今白頭浮雲兮歸來與
爾散漫終林丘
題程亞卿所藏劉進畫魚
劉生亦是丹青豪近來作畫無此曹平明退直呼濁醪
半酣脱却宫錦袍戲將秃筆作鱗介已覺四壁生風濤
風濤洶湧向何處岸闊江空起煙霧東風一夜吹水渾
翠鬛紅鬐不知數桃花柳絮時吐吞輕繫亂荇交繽紛
圓光倒射日成西滅影下没天無痕羣嬉若共衆芳狎
遠逝忽與洪波奔千形萬態極幻化倉卒逢之安可論
就中鉅者稱赤鯶卓犖頗似鯨與鯤仰窺河漢若咫尺
俯視江海如甖盆嵓巒變風雨作走天吳驅海若流雲
掣電同揮霍噴沫浮漚滿寥廓鋒鏑參差見齦齶劍戟
崢嶸露頭角直遣飛騰動鬼神寧誇震撼傾山嶽若非
溟渤即洞庭不然豈得通幽靈幽靈汗漫入恍惚始信
丹青有竒骨劉生劉生良已工誰其愛者司徒公華堂
錦軸粲盈丈髣髴坐我龍門中龍門高高幾許葉公畫
龍龍出走此物胡為在庭宇知公自是人中龍會向人
間作霖雨玉如意金叵羅激高堂揚練波文王在沼民
共樂君子有酒吾當歌我生解詩不解畫潦倒不覺雙
顔酡吁嗟乎吾當奈爾丹青何
送張修撰養正擢僉都御史北巡
君不見居庸山高石磊磊西來太行走東海誰遣重城
叠嶂居其間萬古神功荷真宰南則龍樓鳳闕高巑岏
北則諸州列鎮相鈎環胡沙舊路通龍門馬營獨石俱
藩垣聖朝疆域過前古俯視朔漠之地皆中原坐開明
堂撫寰中帝遣良臣鎮茲土滿朝冠蓋瞻風雲出塞旌
旗擁貔虎張君能文復能武胸中武庫森戈矛筆下詞
鋒走風雨平生恥學儒生酸氣作虹霓向空吐朝遊玉
堂暮烏府平步青雲若廷廡手持媧皇五色之瓊瑶仰
睇高天為天補豸冠白簡凌秋霜都城滿路生輝光共
道臺臣出中秘不比御史尚書郎衣冠此事亦希有先
朝以來重紀綱北門鎻鑰付公等城塹萬仞同金湯東
北諸部尚未降狼烟羽檄遥相望地接雲中入河外猛
士夜起提干將當令關城三百六十里亭障雖有道路
無豺狼吁嗟乎居庸真險不可當雄才逸氣直與山頡
頏諸候有道四夷服聖德浩蕩被八荒麒麟高閣摩空
蒼巖廊屹立中昂藏金書鐵劵何煇煌君乎早歸來毋
為滯此天一方
壽豈堂歌(泰和羅悦善先生以餘杭教諭致仕年七十其子璧為紹興教授從子明)
(郵札來索是詩)
羅先生晩翠之子德安之孫清談玉雪顔春温文貞公
學行世所尊先生年二十遊其門兩家子姓諸弟昆衣
冠器業朴且敦嗟哉典刑今尚存先生六經飫千古中
年作官向吳楚當時弟子數百人三十年來半臺府先
生朝投章暮解組箕裘之子能繼武吾復何為走塵土
有田可耕有溪可漁先生之廬左琴右書豈徒玩風月
亦以忘形軀北堂老嫗頭總白筋力矍鑠不與兒童殊
向來東遊復西客夢寐得返山林居山中之樂樂只且
人皆不足我有餘嗟此不飲將何如登廟廊望江海誰
其作歌歌壽豈先生諸郎我寮宷尊前桂酒綠正濃籬
下菊花黃可采方當再拜祝眉壽不得登堂共斑綵願
同七十還歸來門外竹林青未改
蔣御醫黃頭月桂圖
一月一花開開時月常好黃頭少年何翩翩每見花開
被花惱紅顔繡羽紛葳蕤暖風吹春春力微芳心豔影
莫相妬共保春光在遲暮君不見江花欲落江水深憑
仗黃頭過江去
三星圖歌壽致仕馬太守(給事中中錫之父)
三星何光華回光下燭黃門家精靈在天光在地化作
人形與人類福星雍容豐且都翩然騎鶴乘紫虚祿星
高冠盛華裾浮雲為馭鸞為車壽星古貌長骨顱渥丹
為顔雪鬢鬚金縢玉軸藏秘符下主人壽無沈瘉森然
萬象中見此三丈夫天高路遠不可呼三星三星真有
無仙翁皎皎人中星福祿而壽身康寧儼如星辰在丹
青問翁福開金罍坐華屋兒孫紛紛如立竹問翁祿象
簡緋袍佩雙玉人生五馬貴亦足況有天書照林谷問
翁壽今幾何筋力強健頭雙皤人生七十古未多翁今
況是一紀過三星在天一星在堂四星煌煌為國之光
下有文昌星炳然居其傍冠裳偉風度云是黃門郎紫
微垣高天咫尺下照后土成禎祥聖明在位世壽昌翁
百千歲長無疆年年願授長生簡寫我玉薤青琳琅
送王公濟歸武昌歌
武昌何雄哉高藩巨鎮天為開舜遣神功下疏鑿始見
長江大漢衮衮從空來連山崩騰若奔馬三十六磯水
如瀉平川渺渺原茫茫瞥視孤城如一瓦英雄割據三
千年聖代乾坤盡陶冶翬飛井絡周沓乎其間不獨帆
檣往來者吾嘗南遊吳西入楚登胭脂望鸚鵡夜月山
横赤壁坡晴沙日射黃金浦是時懷故鄉弔前古吳周
黃晉陶庾姦如曹瞞猥黃祖餘子碌碌安足數方今脩
文復偃武家詩書士冠組地靈人傑真快覩予獨無能
愧鄉土王君磊落人中豪十年書劍隨遊遨撫揮七怨
動流水點染萬象歸秋毫有時縱筆作詞賦出入經史
窺風騷豈徒文思比唐勃應遣頌聲如漢褒南宫四舉
不一薦駿馬未脱鹽車勞君今拂衣去京闕瀛海浩蕩
蓬山高高歌向空空宇闊白日鼓枻凌風濤昔作鳳朝
陽今為鶴鳴臯擕手欲止之江流正滔滔丈夫離别各
有志不學世上兒女聲嗷嗷贈君明月為鈎虹作線歸
向江頭掣巨鰲
滄海謠壽秦廷贄秋官母七十
東南何所有海與天河通天河散作億萬𣲖下界九土
分衡從江淮河濟作四瀆長流赴海皆朝宗尾閭洩氣
石沃水其下無底歸虚空上來磅礴接混沌周環八方
此其東東乃扶桑出日之所在金烏三蹠浴影乎其中
蜃氣朝浮萬家市鰲背夜戴三山峯千年老魚化為龍
層波叠浪藏龍宫鮫綃織窗霧氣白蚌甲吐月珠光紅
黿鼉喧呼鰍鱔舞復有三百六十鱗朋羽族紛追從咸
陽西來男女童有船不進遭回風王母西池不盈勺敢
以淺眼窺方蓬霞冠雲帔不可以髣髴俯視寰宇空塵
蒙巫山老婆年七十家居近海圓丘同挹瓢為漿釀為
酒海水照見雙青瞳烹魚炮鱉薦芳錯蛟涎香霧飄蒙
茸世人有眼不得見但見琅函寶軸名姓照耀金泥封
西曹郎君美風度皎若出海珊瑚叢攬衣望海欲東遊
須臾鞭石成長虹三神之山不老之藥倘可得願教一
粒千歲歲歲無終窮
滄浪吟
滄浪水清且閒朝持長竿去暮踏輕舟還江湖悠悠厭
奔走獨掛漁罾向溪口水面遊魚不避人江間白浪空
回首細草平沙帶綠蘋微風不動波粼粼忽如青絲颭
紅鱗低頭坐睡了不聞亦知在興不在物江村水市徒
紛紛滄浪水清不濁耳可洗纓可濯江南風景殊不惡
耕田不如捕魚樂我家住在瀟湘東長向滄浪憶釣翁
借問磯頭舊江水春來幾度桃花風
謝謝方石惠石棋子
天台山高東走海結為方巖石磊磊仙人巨斧劈石碎
斵出象棋三十二猶恐世人不識雲篆書刻作西京後
來字朱填墨寫部類分坐開兩壘成三軍裹藏尚帶烟
雲氣變化或驚蛇鳥羣仙人白頭朝帝閽持以贈我同
瑶琨空堂無人石枰響病骨先秋覺蕭爽杜陵畫紙那
可著火餘冷玉差能彷君不見越山老樵枯木柯看時
渾少别時多世間成敗等局戲何必燕然刻石高嵳峩
不如坐共一枰晚仙人不留將奈何吁嗟乎仙人不留
將奈何
送邵國賢還治許州
許州太守西南來五馬雙旌何壯哉入門長揖向座主
元是南畿選擢之英才憶君醉下瓊林宴獨向中原領
州縣使節宣恩處處周停軺問俗村村遍州當要路多
舟車居民十室九已虚亦知聽訟事非急任道催科政
不如我方閉門讀古書聞渠此語重欷歔名途利徑人
競趨誰復有心如此歟京城六月淫雨餘漂没禾稼傾
民廬坐令神州赤子百萬軰啼饑忍凍塞路衢翰林儒
官不涉事飽食端居豈吾意萬間廣厦何必論我屋沮
洳恐無地吾聞杞憂天嫠輟緯抱牟心揮賈涕敢言民
社非我圖耐有閒情為君計大河南北多荒田三年水
旱相纏綿江流轉徙無定所直指梁汴窺藩垣誰將隻
手障百川向來議者塞與遷問君此策竟安出自言地
疎官復小有口不敢如河懸茲州自古無水患亦有平
原沃壤遥相連古稱苛政猛於虎或者有患如水然息
爭止暴是君事百姓方頼太守賢賜金贈秩豈足為子
望望子不在文章傳
平湖十詠為過郎中太僕作
武湖春色
春來武湖綠春去武湖深清波帶碧草幽鳥啼芳林寧
獨知春來與春去長在武湖湖上住
案山曉翠
遠山青青玉案氣漫漫開爽旦君不見樂遊原上易黃
昏夕陽雖好空魂斷
三寺雨鐘
朝鐘晴昏鐘雨朝鐘滿空山昏鐘遥遥不知處山僧報
客客不來又逐溪風過溪去
六橋晴市
六橋東西南北水橋為村水為市昨日雨多今日晴高
樓翠幔紛縱横搖湖船卧明月歸來夢作杭州客
東田社鼓
日之出東田東鼓填填走社翁刲肥羊擊壯豕舞復歌
社神喜但願年年好風雨儂衣有桑食有黍長迎社神
擊社鼓
西浦漁罾
儂家住西浦兒童識罾罟罾高岸闊秋水深湖上魚鰕
賤如土待我他時歸挂罾功成自買扁舟去
南村書堆(村舊住張氏)
南村書屋書滿車南村書聲聲滿家讀書不作村學究
身為郎官印如斗如今秪合稱書鄉不獨書堆人姓張
北原牧唱
北原草青牛正肥牧兒唱歌牛載歸兒家在原牛在坂
歌聲漸低人更遠山蒼茫水清淺
霍氏行祠
霍將軍誰遣汝廟食吳山下揚靈旗耀靈馬神遊四方
適余野霍將軍武且神驅逐厲鬼鞭風雲生能安邦死
能福吾民壯哉將軍死猶存
魯公古墓
荒荒高原鬱鬱古墓誰其葬之侯姓魯君看佩銅章繫
青組有酒誰澆墓傍土彼獨何人民亦何心嗟哉魯侯
名至今
山水圖為曰會中書題送體齋先生
洪都山高章水深五湖為帶江為襟臨江郡城瞰空碧
上有玉笥凌千尋下有渝川一道清徹底雕甍畫棟光
沉沉誰其居之傅巖後天遣山川毓靈秀四山幽鳥啼
深春萬點濃花亂晴晝吾嘗挹羣芳披衆皺躡雲根覘
天竇書聲出谷秋籟鳴璧彩穿林夜光漏樵童牧豎不
敢溷跡乎其間獨有仙風折長袖仙乎仙乎飛絶塵一
住京華三十春蓬山弱水豈不樂望裏鄉關天外身鸞
書驛騎隨車輪倏忽三尺如有神謫仙夢寐本為幻季
卿圖畫元非真何如錦袍金帶佩雙玉解使中原識鳳
麟君家兄弟如兩謝猶有惠連居鳳舍天涯去住各關
情雖涉江山不相借借君彩筆賦君詩仙乎早和凌雲
詞瓊林玉樹遠在萬里外誰道弟寒兄不知
孤鴻怨題東吳張節婦卷張自云飛鴻且不再
匹况於人乎
翩翩天上鴻一死不再匹今人鳥不如有匹奚但一生
為比翼死獨棲寧忍孤飛過别枝養雛成翮老相似猶
憶當年初奠時妾心獨知人不識仰視飛鴻指白日
熨帛圖
熨帛復熨帛一日能幾匹貧家日短富日長同是一般
辛苦力貧家莫歎熨帛勞猶勝家貧無帛熨
懷麓堂集卷三
