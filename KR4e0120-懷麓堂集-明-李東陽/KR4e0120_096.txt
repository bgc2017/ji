懷麓堂集卷九十六
明李東陽撰
文續稿六
東祀錄
請書刻御製碑題本
題為公務事先該巡撫山東都察院右副都御史徐源等
奏闕里孔子廟修建落成續該禮部題乞御製碑及遣官
祭告等因奏聖旨是遣尚書李東陽祭告欽此除欽遵外
臣竊惟修建孔廟朝廷重事而御製祝文及遣祭祝文尤
陛下隆師重道之盛心是宜刻之金石以昭示萬世但本
廟僻在一方恐無繕寫楷書之人不能揚厲宸章有孤恩
典臣奉將使命事體相關乞令制勅房中書舍人喬宗齎
捧前項御製文字往彼書寫上石仍乞帶領工部文思院
副使閻傑就彼鐫刻事畢之日即令回京該部施行照例
應付廪給脚力便益等因奉聖旨都准該衙門知道欽此
代祀孔廟有述
我皇重孔教廟祀嚴春秋睠兹闕里災有命事崇修憲
使告成功封章達宸旒儒臣奉明祭吉日夙已諏靡盬
信王事瀕行罹國憂蒼黃變凶吉兩月停余輈閏夏氣
暄熱往哉難久畱黃扉地親切使命渺無由向非重道
心詎敢息與游朝辭魏闕下暮宿張灣頭發軔方草草
計程勿悠悠江湖與廟廊自古相爲謀
憂旱辭
黃塵赤日無南北平田見土不見麥秋麥垂垂盡枯死
春麥雖青不滿咫秋田種少未種多田家四顧無妻子
官河水淺舟不行漕舟不載南舟名河西鈔關坐不稅
大倉粳稻何時至一春無雨過半夏貧民望雨如望赦
安得一雨如懸河坐令愁怨成歡歌我行雖難柰樂何
天津
玉帛都來萬國朝梯航南去接天遙千家市遠晨分集
兩岸沙平夜退潮貢賦舊通滄海運星辰高象洛陽橋
河山四塞喉襟地重鎮還須擁使軺
夜過滄洲二絶
滄瀛直上海門深南北流來自古今牧馬尚談今日事
買牛須見古人心
野凉溪樹晚蕭颼淺挂輕帆沂急流獨坐船窗清不睡
聽風聽水過滄洲
弔顔魯公詞
平原之疆漢侯所邦慨叛孽之突起值唐廷之弗綱列
城失勢以風靡長途眯目而塵揚穴有首鼠轍無怒螳
彼二十有四郡豈一士之可望乃有循吏出守忠臣作
防旣炳見乎先幾復潛鋒於外攘練周兵於邱甸峙魯
遂於芻糧方其開筵饗士灑涕沾裳威振虎豹氣吞豺
狼屹砥柱之中立任奔流之湯湯破衆醜之心腹扼中
原之喉吭隱犄角之交應與常山而爲雙當是時也飽
宴安之酖毒嬰富貴之膏盲釁起褒姒禍延金張爭射
利以賞國孰扶顚而救傷如公者狀貌不達於蔽旒足
跡不登於巖廊而乃身任國紀義存天常悲舉世之莫
變信斯人之孔臧及乎姦相譎使強藩脇降年旣老而
益壯辭不煩而愈昌指山河而誓死與日月而爭光稽
往牒之具載想英風之未亡瞻廟貌之依邇恨束芻之
莫將莽川陸之旣暮見高原兮蒼蒼
將至德州徐都憲仲山来迓是夜微雨
說旱談荒夜不眠曉來衝雨各開船不辭飄灑沾衣袂
且愛依微入野田雲好不應風作祟路長真以日爲年
無端又屬淹畱坐醉下蓬窗一黯然
次日大雨至夜喜而有作
打窗鳴雨喜來過坐聽歡呼雜擢歌沙口渡喧人語亂
柁樓風急水聲多塵心散渴真消得農事雖宜柰晚何
七十二泉雲霧裏可能流潤入官河
至安平鎮減水石壩有懷劉司馬長句
黃陵江頭河水黃衝沙走石聲礌琅北趨平原下廣澤
直使運道無津梁坐令漕舟百萬若□壅賈船徒紛龐
帝遣臺臣出治水水性硉兀難爲降千金作塌萬夫力
頃刻下墮輕毫芒臺臣焦思廢食寢夜夢神禹授以玉
簡青琳琅水行在導不在障豈以水石爭濤瀧地靈順
軌水怪伏河遂南徙歸徐方因高爲陵下爲澤復有石
壩磊犖長如岡豐功偉績不可以數計此乃餘力非末
強憶昔文皇建都向燕薊中導汶泗通漕綱尚書朱公
富經略世上但識陳恭襄瑄武功徐公有貞何人亦奇
士盛以勳績爲文章四十餘年復一決歎此之績安可
忘帝命儒臣分書刻金石此記正屬臣東陽使船東來
一登眺風日颷爽炎天凉是時臺臣入兵省我在江湖
思廟廊但願此岡不墮河不徙縱有帶礪無滄桑
過汶上訪思聖堂
東入齊魯疆始見聖跡存曰兹中都地宰此社與民大
哉堪輿門何者非吾人平生轍環志且復先鄉鄰損也
不宰費顧此逃權臣跡殊本同義於道諒有聞見賢且
思齊希聖復何云徘徊古祠下感慨傷心神
望闕里
闕里分明聖域開魯邦遺趾豈蒿萊衣冠夾路清風引
香帛盈門好雨來天外遠山皆拱護眼中新廟已崔嵬
兹行合是平生事況有文章出上台
新廟告成事
巖巖岱岳新廟有作爰經爰度惟舊規是若載增載拓
以光於前略新廟旣搆其輝孔昭如輻斯輳如越斯茂
若繪若繡惟功之懋厥有加於舊惟天降災鬱攸是崇
惟斯文之恫惟帝降命有嚴厥工惟中丞之風監司之
功廟祀俾俶帝命孔肅曰此大事我其可弗告粢牲册
祝言輔臣是屬臣拜稽首臣曷敢弗恪廟旣新止禮旣
殷止聖靈降鑒饗吉蠲止天右斯文實享厥屯如貞斯
元如冬斯春惟國有明祀於千萬年
右新廟五章一章六句二章七句一章八句
一章十句
謁尼山廟有述
迢迢魯城路望望尼山峯坤靈在其西(坤靈洞名)顏母(山名)在
其東周原敞弘地中有文宣宫年深歲復改上雨兼旁
風蒼黃設俎豆俯仰思儀容周旋入寢殿榱棟半已空
丹青剝像貎暴露炎埃中因之起深痛蹙額面發紅荒
苔臥石柱隱隱雙雕龍乃知前朝事規制本穹窿興替
會有時闕里方尊崇紛紛緇黃輩各自傳其宗琳琳映
貝閣勢若爭雌雄吾曹衣冠士此涕詎無從昨逢中臺
彥(徐都憲盧侍郎)感舊傷遺蹤惜哉不共到獨此心忡忡他時
按部後爲我迴青驄
謁顔廟
至德不世出所居必有鄰依依闕里東見此陋巷行天
資本純粹況乃沾陶甄禮樂以爲邦克復以爲仁當時
七十子此道鮮有聞行藏亦時可不道周公貧傷哉宣
尼慟此涕復何人公封與廟配俎豆垂千春古祠久荒
敝廢井尚未堙泂酌代明祀冷然洗心神舊第入環堵
纓冠見雲孫因之訪孟廟鄒嶧東嶙峋遙瞻孔林在且
薦清溪蘋
曲阜紀事
天下衣冠仰聖門舊邦風俗往來敦一方烟火無菴觀
(本縣僧道不入境)三世絃歌有子孫城郭已荒遺址在書文半
滅古碑存憑誰更續東遊記歸向中朝次第論
謁孔林
墓古千年在林深五月寒恩沾周雨露儀識漢衣冠駐
蹕亭猶峙(宋真宗亭)巢枝鳥未安(世傳鳥雀不入林)斷碑深樹裏無
路可尋看
周廟(祀周公也)
淤於庠薦於庭坐於廟堂孰使我冠裳兮或飽而飫或
煖而舒或佚而娛孰安我起居兮孔道之傳兮周祀之
綿兮魯封之存兮曷以不永年兮
右周廟三章章四句
謁少昊墓
古稱少昊氏云是五帝先册典旣茫昧氏名僅流傳建
都魯城東遺址有軒轅至今高原上陵樹鬱成阡豐碑
不刻字遺恨宣和年(宋徽宗造碑甚鉅值金亂不果立)國朝重明祀香
帛隨纁玄(時制每三年一祭)我來訪舊跡幸未迷榛菅四顧林
莽間野意但蒼然停車問父老相對兩無言
會東池有懷東莊聖公
半簾斜日罷登樓夢醒重來是舊遊山雨尚含青竹暝
水風先動碧河秋望重東嶽疑千里興比南溪欠一舟
好事主人無在者十年心賞爲誰酬
過曲阜孔永道見壁上詩志痛一首
欵語清茶去復畱敗牆殘墨重回頭無端又作春聲歎
拭目西風兩淚秋
泛南池有懷南溪聖公
輕舟别浦路迢遙危石虚亭影動搖雲去好山爭入座
雨來新水欲平橋多情畱客空杯酒舊事傷心但柳條
今日我來還我去小山叢挫竟誰招
望嶽
偶上奎文閣來觀泰嶽峯半空翻碧浪平陸走蒼龍紫
愛沾嵐濕青憐潑黛濃長源隨迤邐高樹助蒙茸幢節
迎還送戈矛擊更衝烟霞變明晦雲雨驗豐凶混沌天
初闢精靈地所鍾分疆書禹貢肇域紀堯封挹淺臨滄
澥憑虚揖華嵩行尊宜作太名重合稱宗外歛神無迹
中涵德有容廟嚴王者象植古大夫松北闕身長繫東
軺境暫逢崖躋愁月觀谷嘯想風從聖主勞心切儒臣
樂事慵饔飡慙驛廩輿從憫官慵歲旱當憂國民勞恐
病農我方頤一笏誰共手雙筇日月蹉跎易溪湖隔限
重奮飛翰鳥翼飄泊信萍蹤濯日思晞髮凌秋憶盪胸
酒闌多爽氣凉思脫惺鬆
祭尼山廟文
維弘治十七年歲次甲子五月庚寅朔越二日辛卯具
官李東陽奉勅代告闕里廟庭成事之後恭謁尼山謹
率中書舍人喬宗以牲醴香燭之奠昭告於先師大成
至聖文宣王曰聖人之生必當貞元之運禀川岳之精
岱宗之麓有山曰尼洞曰神靈者吾夫子之所生也仰
惟德合元化道存六經集羣聖之條理開萬事之太平
者實吾人所賴以有成也薦享之禮報答之義達上下
遠邇而無間者天下之同情也瞻我闕里有嚴廟庭屬
重建之舉爲代告之行蓋統於專命而不敢以附託爲
私榮也故踰三日之祭而不遠數十里之程瓣香之獻
少牢之薦亦惟以致愚誠也若乃幼而學壯而行爲子
而孝爲臣而忠嚴出處之分慎始終之節以質於幽明
者方竊有忘焉而懼未之能也萬冀聖靈其幸鑒之庶
幾無負於心盟也謹告
祭南溪公文
維弘治十七年歲次甲子五月庚寅朔越三日壬辰具
官忝眷李東陽欽奉朝命祭告於闕里聖廟越旣竣事
乃克以剛鬛柔毛庶饈之奠致祭於故衍聖公南溪先
生親家之靈曰予昔弱歲與公同朝邈乎其未始接也
粤自冰玉羅洗馬之好濟寧之邀竟回舟於興盡空命
駕於神交旣而德卿陳提學惠我以柯伐東莊賦我以
桃夭仰聖門之蔭澤挹令子之丰標書不越月望不崇
朝公蓋嘗有意於子矣謂在潞水之瀕都越之郊及乎
新廟有奐我車載膏奉王言於綸綍戒邦禮於牲牢瞻
宫牆而再拜歴庭舘而同遨曾不幾時而公不我畱也
諒四美之難具嗟萬物之既凋知此事之非偶嗟吾生
之不遭徒許心於挂劍猶戀德於綈袍已矣乎丹書玉
節不可以久駐空痛哭而還䮽嗚呼尚饗
祭東莊公文
前與公交義則鄰曲後與公親情則骨肉公實爲之豈
必天屬新廟旣揚代祀孔肅中更歡戚屢變寒燠公實
啟之天竟從欲我來何遲公去何速入公之筵不聞篪塤
坐公之庭不聆言笑默默蒼天悠悠九泉我來有期公
不少延我之思公昔公之行贈有篇帙今公之没葬有
銘刻公性所嗜公心可質我之來思久願永畢公乎有
知鑒我芬苾尚饗
代告闕里孔子廟記
弘治甲子春正月重建闕里孔子廟成蓋自己未夏六
月以災告上旣命學士臣李傑往告卽下山東巡撫巡
按曁布政按察諸臣議重建焉前僉事臣李宗泗規畫
略定今僉事臣黃繡綜理周畢而巡撫都察院臣徐源
實綜之輪奐閎偉髹繪輝赫皆加於舊而告成事者臣
源及監察御史臣陳隣也事下禮部尚書臣張昇等以
爲是數百年之曠典請加崇建以昭示天下上親製碑
文祝詞命太常具香帛有司備品物卜曰御正殿傳制
特遣臣東陽自内閣行祭告禮會有孝肅太皇太后之
喪旣釋服卒哭上未忍悉從吉典乃避殿賜勅以行臣
東陽奉命惟謹以閏四月丁夘陛辭祭未至於廟時臣
源實方迓於境衍聖公臣孔聞韶方在父喪聞命踧踖
易服迓於郊曲阜知縣臣孔彥士扶疾迓於驛甲申遂
致齋越三日丁亥乃祭中書舍人臣喬宗亦奉命有事
於廟右通政臣韓鼎以督河至御史臣陸儞以巡撫至
臣盧珝以清軍至左布政使臣曹元按察使戈瑄署都
指揮僉事臣申寧以三司長至左參議臣冐政以分守
至僉事臣袁經以分巡至副使臣陳鎬以提學至而臣
繡同在皆陪位分獻東哲則臣宗西哲則臣元東西廡
則五經博士臣顏公鉉臣孟元啟聖王殿則三世學錄
臣孔公璜孔氏之族無遠近小大來會者以數百計前
日時雨連降及期而霽禮成之後星月朗耀神人歡暢
歌工舞佾奉器執事之臣下逮胥隷僕從皆欣欣然如
雲之從風水之赴壑有不令而集者臣東陽乃退而歎
曰於戲人性之善惡豈不信哉夫自情蕩性鑿之後雖
積歲累月嚴刑峻法以驅之使入於聖賢之域而不可
得也及乎入聖人之鄉觀聖人之所爲居接其子孫族
姓見其禮聞其樂而以想像其形容卒然之間怠心與
躁心釋而不自覺蓋凡卑且賤者皆然而大夫士之貴
而賢者不待論也然則天理之在人心者曷嘗一日而
忘哉聖人之教固因其所明而導之使復其性而吾夫
子之删述六經垂法萬世其功所以爲大不可一日而
忘者也且褒崇之典雖於聖人無所加損而與世道常
相爲重輕故大牢之祀肇開漢業展拜之禮宋道興焉
我國朝太祖高皇帝封爵奉祀建學置官逮我獻宗純
皇帝增樂舞八佾籩豆十二天子之禮至是始備重熙
累洽蓋有由然聖天子登極視學以來益加崇重是役
也至集天下之財聚數年之力又輟論思輔導之職詔
旨諄切禮意深厚出乎常格所以視天下德意指其向
方一轉移振作間而應者固若是速也夫明乎祭之義
則可以治國使天下知孔子之當祭則知其道之當行
爲臣必忠子必孝無不復其性者擴其端而充之將不
自今日始乎臣不佞敢紀成事以告來世若闡揚道德
以彰教化則金章宸翰昭如日星有目者所得共覩臣
曷敢贊一詞哉榮祿大夫太子太保戶部尚書謹身殿
大學士知制誥經筵史官會典總裁臣李東陽拜手稽
首謹記
重建孔子闕里廟圖序
闕里孔廟之重建也其經費所出爲竹木之稅舟船之
稅麥絲之稅及公帑之藏其名物之籍木則市之楚蜀
諸境石則取之鄒泗諸山瓴甓鉛鐵則官爲之陶冶丹
堊髹漆則集之於商斲削搏裁雕琢繪餙之工則徵之
京畿及藩府之良者而夫役則雇之民間而官予之直
若食焉巡撫之官始則都御史何公鑑巡按若御史高
君崇熙布政若王君汧按察則陳君璧督工之官則參
議程君愈僉事李君宗泗其後皆更代不恒至都御史
徐公源御史陳君璘僉事黃君繡而以成告廟之制中
爲大成殿十楹崇八丈邃有竒廣倍其半爲左右廡百
餘楹後爲寢殿八楹前爲告壇又前爲奎文閣楹視寢
數崇略與殿等又前爲門四重中爲橋三殿之左爲家
廟後爲神厨前爲詩禮堂爲神庫又前爲燕申門殿之
右爲啟聖王殿後爲寢前爲金絲堂又前爲啓聖門前
左右爲齋室室之外爲快覩仰瞻二門與觀德毓粹二
門而四又左右爲鐘鼓樓與角樓而六閣之前後爲碑
亭各四前四亭則本朝御製而祝勅諸文皆附焉惟壇
及樓及中門仍舊其餘或創或益並從新制材幹堅厚
搆締完整象設端偉繪餙華煥悉臻其極蓋一代之盛
典天下之大觀皆備於此是李君所經畫而黃君實成
之工始於弘治庚申之二月落成於甲子之正月始建
之命衍公聞韶已嗣爵御史陸君儞盧君翊及布政曹
君元按察郭君瑄等皆來會齋祭旣畢達觀於新廟東
陽乃前揖徐公曰是惟都憲之賢令行事集以成此功
也又揖董君而前曰是惟僉憲之達於政勤於所事夙
夜匪懈以成此功也皆孫弗敢居又揖衍聖公而進之
曰是惟先師道德之深澤聖天子崇儒重道之盛心更
新圖遠方始自今日而式克成之尚慎守祇奉以無負
於吾君無忝於爾所生也聞韶曰敢不於斯言是圖東
陽旣紀祀事黃君將爲廟圖别勒於石以示久遠因復
爲序之而藩憲郡縣及凡有事於廟者則書其名氏於
後云
詩禮堂銘(有序)
闕里孔廟之東有詩禮堂蓋舊名也按察黃君繡重建
兹廟嘗聞故衍聖公弘泰言金章宗謁廟時爲行幄以
駐蹕比去有司請撤之章宗示畱孔氏爲延賓齋遂止
勿撤近燬於火今移而東數武許加崇廣焉因爲銘以
遺衍聖公聞韶俾識之銘曰惟孔有庭聖訓攸在父立
子過其徒是賴其訓維何維詩及禮手所删定教自家
始聖不可作庭名固存萬世是師矧惟子孫有齋延賓
金所駐蹕在昔有然矧我今日新廟旣闢斯堂亦遷有
來繩繩世守勿愆
金絲堂銘(有序)
金絲堂舊在孔廟左廡之東東直井前直詩禮堂嘗掘
地得石刻知爲孔子故宅蓋世所傳魯共王聞金石絲
竹之聲者也故歴代之樂器藏於其間比者廟燬而堂
獨存新廟之闢堂地皆入左廡金絲則移轉而西與詩
禮堂正相直東旣各爲篆額復爲銘金絲之銘曰惟孔
有宅曰維聖門魯共何人欲壞更存維壁有書四代之
文維堂有聲八音是聞此事茫昧書則真有有堂載新
宅固其舊聞樂知德斯言已久金絲在焉名不可朽昔
堂在東今堂則西欲究厥初視我銘詞
悼手植檜次匏庵先生韻
孔庭盡烈火廟貌倏更新嗟哉古檜燬僅見孤根存槎
岈横高堂突兀撑重門禮記嘗及漢官封未汚秦所貴
手親植不與萬木羣翻會衆芳茂蓊鬱如雲屯枯荄發
餘燼往代有遺文(晉永嘉三年枯死隋義帝元年復生唐乾封三年枯死宋康定元年復生)
旦夕或可期今古何當分雷聲久絶響五月始一聞矧
兹時雨降遠邇皆覃均仰高復好古一日累數巡發育
豈無地栽培方有人何年重彌蓋翹首看嶙峋
題袁僉事松壑圖卷
高松盤拏如攫雲哀壑動地空中聞秋聲怒呼夜濤湧
勢若萬馬驅千軍陰風蕭蕭山鬼泣水底長鯨作人立
老子横揮似有神紛紛畫史何嗟及東臺鐵冠金石腸
攜來兩袖皆風霜官船五月不知暑擲筆停杯聽山雨
題袁僉事石田山水卷
偶逢湖南客却話江東路笑指畫中山知是乘驄處
題徐都憲水村竹屋卷
藹藹水中村灑灑屋上竹廛居遠城市屣脫去塵俗朝
看碧山爽夕看晴波淥江湖有襟帶冠履無拘束昔聞
東吳老本出南州族封非渭川戶乞豈江湖曲溪山舊
業在圖史清風續華躋歴臺省雅尚在陵谷夢寐三十
年此封還此屋官塗復傾蓋佳話時秉燭指點入丹青
依稀過江麓感今復懷舊歲月如轉轂倘遂江湖遊鄰
哉我當卜
題徐都憲椒園茅屋卷
南園種椒椒實紅中堂覆茅茅葉重疎香細影入簾戶
千樹萬樹皆春風堂前不種閒花草衹愛椒花得春早
庭檜應同手植成江柟枉被風吹倒人家何獨無此堂
豈有喬木參天長願君朝葺堂茅夜灌樹長記先翁醉
遊處
過天津聞京師大雨
水急知山雨天昏識海雲寵開青草色歡動白鷗羣露
禱心須應平安報屢聞向來家國念聊與慰憂勤
漷縣祭蒙泉翁外舅文
維弘治十七年歲次甲子五月庚子朔越二十一日庚
戌具官門生李東陽代告闕里歸過漷縣謹以瓣香斗
酒之奠遙祭於我外舅蒙泉先生岳公之墓曰公之進
退惟道升降公之存亡惟世重輕四海之外百年之内
孰不知所謂蒙泉先生也東陽夙自髫丱獲瞻門庭遇
我以國士賓我以舘甥道義之感文章之記其在天下
者非一人之私情也然而生不侍於膝死不送於塋心
許於南都之使天畱於闕里之行當是時也公女旣折
吾子亦傾慨萬世之更變傷二姓之凋零痛通家之骨
肉想不死之精英顧官階祿秩已過公之倍屣而風節
勲業曾不及公之畸羸不勇退以奇脫猶蹈常而守經
此難與世俗者道將永質於幽冥杳佳城之莫卽終飲
淚而吞聲
歸至張家灣舟中作
使節南行又北旋眼中風物轉堪憐麥苗枯盡初逢雨
河水重來始放船野哭時時聞鬭殺山通處處起顛連
燈明月暗蓬窗底細寫封章達九天
復命題本
題爲公務事先因闕里孔廟落成該禮部題奉勅遣臣
前往祭告續該臣題准令中書舍人喬宗前往恭寫御
製碑文并遣祭祝文上石等因臣欽遵弘治十七年閏
四月初七日起程本月二十三日前到闕里致齋二十
七日行祭告禮隨即督令奏帶文思院副使閻傑鐫刻
碑石各已完備五月初六日該巡捕都察院徐源督工
按察使僉事黃繡等樹立訖臣看得所建廟宇規制閎
偉工作精緻而金章睿藻大書深刻誠千年之曠典一
代之偉觀足以上妥聖靈光昭儒道傳之後世永永無
窮臣事畢之日遵奉勅旨星馳回京復命除將前項御
製文字各一通摹搨前來另行裝演進呈外緣係奉勅
公務事理謹具題知弘治十七年五月二十六日
通達下情題本
題爲通達下情事臣備員内閣叨任腹心左右輔導乃
其常職比者欽承使命遠涉川陸有所聞見不敢緘默
謹披肝瀝膽爲陛下言之臣自閏四月以來經過裏河
天津一帶適遇天時亢旱風霾屢作夏麥枯死秋田未
種運舟不至客船稀少曳纜之夫身無完衣荷鋤之命
面有菜色極目四望可爲寒心臨清安平等處盜賊縱
横殺人劫財者在在而是傳聞青州劫奪尤甚各該地
方官員隨捕隨發各處回賊百十成羣白晝公行出沒
無忌又聞南來人言淮揚各府十分狼狽或掘食死人
或賤賣生口流移搶掠各自逃生運糧官軍搬壩剝淺
艱辛萬倍人心惶惶莫知所措以至江浙浙東荒歉之
地方數千里朝廷雖差官賑濟減耗折糧折東補西得
不償失且民戶消耗軍伍空虚官庫無旬月之儲俸糧
有累年之欠夫以東南財賦所出一歲之荒已至於此
北地貧薄素無積累今秋再歉則將何以堪之國家承
平富庶百有餘年一時之荒尚不堪處設有不測又將
何以處之言及於斯可爲痛哭臣本愚庸生長都邑曩
於成化年間省祭原籍公幹南京再經此地始知民生
愁苦之狀州縣凋敝之由以今校昔十倍於前則臣雖
久處官曹日理章疏猶有不得其詳者仰惟陛下聰明
聖知卓冠羣倫而居於九重之上深宫之内小臣百執
事知之不敢言言之不敢盡細微幽隱之故豈得而盡
聞之又豈得而盡信之哉臣嘗訪之道路詢之官吏皆
言糧草稅課歲有常額而冗食大衆國用無經差役頻
繁科派重疊木植顏料百凡之物歲無虚月内廡錢糧
交納使用更無紀極京城修造前後相仍做工軍士累
力陪錢每遇班操寧死不赴勢家巨室田連州縣徵科
過度請乞無厭親王之國供億之費每至二三十萬修
齋挂袍開山取礦作無益以害有益者間復有之加以
貪官酷吏肆虐爲姦民力困窮嗟怨交作天災迭降固
有由然他如遊手之徒號稱至親名因附搭鹽船聲言
各處馬頭起蓋店房網羅商稅國家建都於北仰給南
方商賈驚疑大非細故織造内官縱使羣小採打閘河
官吏趕捉買賣民居騷擾動地又臣所目擊者在塗如
此在彼可知若此之類未易枚舉臣聞天下之患常在
於上下之情不通今閭閻之情郡縣不得而知也郡縣
之情廟堂不得而知也廟堂之情九重不得而盡知也
是皆起於容隱成於蒙蔽容隱之端其禍甚小而蒙蔽
之禍甚深大壞極弊皆由於此臣旣盡知而不盡言恐
陛下終不得而知也臣竊以爲今日之生民疲敝已深
而國用之匱乏已極若事事而蠲之則不可盡免時時
而給之則不可勝給臣請以所見喻之節用度如閘河
然節一分則上有一分之益廣儲蓄如源泉然積一分
則下有一分之利惟在聖心一轉移之間而已臣在山
東伏聞陛下以災異屢見戒飭羣臣痛加修省特降綸
音令内外各衙門開查弊政遠近歡動稱頌聖明以爲
太平之幾端在於此臣竊念往時詔旨頒降章疏畢陳
而事關内府貴戚每爲掣肘如去年内戶部等衙門後
府等衙門今年兵部等衙門會奏事件及吏兵二部查
奏傳奉乞恩各一本皆經時累歲不賜施行臣恐今次
所開又成故紙如聖諭所謂虛應故事者則民情何時
而慰天變何時而彌乎伏望陛下廓離照之明奮乾綱
之斷查照前項節次奏本催督今次開具事情凡民情
時弊有當興當革者詳加採擇期在必行乞望躬行節
儉力省浮費惜無名之官賞停無益之工作以先天下
以慰生民則變歉成豐轉災爲福可以延宗社萬萬年
之休矣臣燮理無狀匡輔罔功凡臣所陳弊政皆臣之
責除另行具奏辭避外今將通達下情謹題請旨弘治
十七年五月二十六日奏聖旨卿所言深切時弊足見
憂國至意事當施行的著各衙門查議明白開具來說
欽此
紀行雜志
弘治甲子四月丁卯陛辭奉勅賜酒饌而行部院諸公
卿餞於崇文門外同年諸公又送於大通橋東館閣諸
先生餞於三忠祠府寺諸卿丞又餞於前至深溝諸門
人官屬暨諸鄉舊分餞於廣惠寺癸丑諸門生餞於糕
米店時中書舍人喬生宗亦奉旨有事於廟其弟太常
少卿宗暨諸故舊偕餞於前而諸親尤厚者又餞而前
乃别暮至張家灣巡撫山東都御史徐公源已遣舟來
迎宿於舟中戊辰大風午始定乃放舟夜至漷縣已已
過和合驛看郎中良輔張主事邦瑞來迓夜至河西務
庚午過楊村驛得風行至暮風横行尚未至丁字沽數
里遂野泊至辛未兵備施副使槃來迓過天津又與商
張舟送過楊青驛夜過靜海縣壬申過流河驛又過青
縣都御史王公沂遣人自真定來迓又過興濟縣趙主
事名鶴張主事名天相來迓夜過滄州巡鹽王御史愷
來會癸酉過磚河驛又過新橋驛夜過族兄訓導經甲
戌過連窩驛又過良店驛孔知縣華公自寧津來會清
軍盧御史翊崔參政巖皆來迓是夜徐都憲來迓遂同
舟達旦乙亥微雨旋復霽毛參議珵楊僉事壽皆來迓
過德州巡按陸御史儞以書來迓漕運都御史張公縉
都督郭公鋐皆遣人自淮安來迓又過故城縣馬(缺)
中錫方家居會於舟中錢御醫宗甫先寓京師予延諸
闕里視故衍聖公南溪先生疾至已弗瘳歸畱故域子
訪之不及見而去丙子過甲馬營驛大雨過武城縣又
過渡口驛兵備李副使善守備劉都指揮金方郎中璘
王主事鉉徐主事璉童主事器王主事納誨及鎮守臨
清朱大監雲皆冐兩來迓喜甚謂自春以來未見此雨
丁丑晚至臨清史郎中學夏主事昇吳進士便次第來
會李知府舉曹通判鏷皆來迓是日得江編修俊檢討
偉書戊寅過東昌至魏家灣閘管河通政使韓公鼎及
袁僉事經皆來迓己卯過安平鎮登減水石壩觀往歲
奉勅所撰記石刻項郎中甘明林進士廷皆來會是夜
宿安山驛因與韓通政談南旺湖水淺運舟泊塞不得
進乃決議陸行庚辰過東平州進訪帝堯墓墓在州城
東北二十里及冉子墓在東十里皆遠弗能至過新橋
驛宿汶上縣訪思聖堂蓋中地宣聖所爲宰故名有元
人記石刻喬中書舍人搨之聞有王彥章祠不及赴是
日提學陳副使鎬修廟黃僉事繡次第奉迓辛已過新
嘉驛闕里司樂典籍管勻來迓曲阜孔知縣彥士道得
疾不及見冐參政政及衍聖公聞韶先迓至濟寧弗值
至是皆來迓夜宿兖州府壬午朝魯府賜饌於承運門
設樂辭簮花又辭東門郡王鄒平王長子遣人請見皆
辭不赴癸未孔氏學錄公璜顔博士公鉉孟博士元畢
主事昭次第來迓晨至闕里雨衍聖公方在父喪易服
率族人及顏孟子孫迎香帛祝文於三里舖行五拜禮
遂前導至於奎文閣禮如初因謁宣廟巡撫巡按清軍
及三司府縣學官諸生皆陪位出會於詩禮堂宿於南
池先是李御史良以書自淮楊來迓不值畱書而去甲
申遍觀廟宇皆新構窮極壯麗共致瞻羨觀魏漢以來
諸碑刻半已剝落前後古木數百株猶森聳如故觀手
植檜已燬枯根可二三丈相與歎惋久之是夜遂致齋
乙酉觀書御製碑文字可一寸殊整健韓通政來會遂
登奎文閣望泰山及尼防鳧驛諸山丙戌雨習儀於詩
禮堂遂省牲丁亥行祭告禮喬中書宗分獻東哲曹布
政元獻西哲顏博士鋐獻東廡孟博士元獻西廡孔學
錄公璜獻啟聖王殿是夜雨霽禮成月東出衆情忻懌
是日會宴於詩禮堂不用樂戊子徐都憲率衆請紀祀
事致幣却之謁顏子廟見其傾圮大甚歎惋久之觀顏
井相傳爲陋巷舊址今有亭存焉出訪顏博士家比謁
孔林拜瞻三世墓莫能辨方向上各有石碣大字宋所
立也因西過南溪東莊二聖公新墓哭焉歸謁周公廟
頗閎麗亦黃僉事所建也巡撫而下皆陪位是日宴衍
聖公府孔學錄代行酒己丑則韓通政曹布政戈按察
申都事皆辭去徐都憲會於公館夜會於東莊公子聞
詩家五月庚寅朔謁廟過曲阜縣訪孔知縣彥士族長
希瑾輩至承泗宅見兆先所題壁慟哭而返陸盧二御
史會於東池辛卯謁尼山聖廟行釋菜禮喬中書袁僉
氏陪位衍聖公及其弟聞詩聞禮聞善皆從見殿宇敝
陋寢殿尤圮塑像皆暴露風日中因憶舊歲兖州嘗求
修廟記而壞弛如此悵恨不能置遂訪坤靈洞深不過
數尺求宋楊奐東遊記所載石床石枕者無有也過顏
母山衍聖公往登焉歸言酌聖井水甚清冽宿其新莊
望孟子廟及嶧山遠不能赴壬辰歸闕里祭南溪公晚
祭東莊公與其諸子哭盡哀是日陸盧二御史皆辭去
癸巳將謁廟辭徐都憲及黃僉事來告碑刻將完卜以
己未立於新廟請畱觀之是日陳副使辭去始議修闕
里志林主事文煥來見甲午端陽節廟祭來致胙孔氏
請遊南池以朝廷免宴辭不赴乙未觀立御製碑畢事
而雨會於詩禮堂是日徐都憲率衆來致賀幣却之丙
申戒行雨復作黃僉事請作廟圖序不果行徐都憲等
約遊泰山以朝廷尚在哀戚不敢赴丁酉廟以仲夏時
祭來致胙徐都憲等餞於詩禮堂復致幣又却之戊戌
雨謁廟辭徐都憲等邀觀達泉即左傳所載者岸有石
石刻二大字因過孔承貴竹園園内有新泉及濯纓泉
鉅竹萬竿高下曲折水聲㶁㶁出蒙翳間蓋孔氏一勝
地也歸衍聖公餞於家己亥雨平旦不止遂啓行徐都
憲等餞於三里舖及已乃霽過兖州不入魯王遣長史
來邀重會辭不赴暮至濟寧孔公翰聞京師閏月丁丑
雨蓋乙亥奉旨祈雨三日而應林主事送過長溝龍員
外霓來見韓通政復自張秋來迓南旺水淺不可行至
是汶水至加一尺許夜至開河驛辛丑衍聖公送至安
山驛乃辭去徐都憲袁僉事復自東平來會是夜至安
平鎮壬寅會韓通政公鋐遂行晡又雨夜過東昌癸卯
過臨清徐都憲朱大監等會於公舘却花及樂甲辰王
徐董王四主事及李副使送至渡口驛夜過故城馬都
憲及錢御醫會於舟中是日聞劉謝二公謝位不允聞
尚書某公鍾致仕乙巳冐參政黃僉事送至德州陸盧
二侍御及二司遣學官來致書請修闕里志徐都憲韓
通政袁僉事送至良店驛盡境而别得南屏潘公辰及
族子嘉敬書夜風雨驟至宿連窩驛是日聞提學陳御
史在覇州丙午黎御史鳳見於舟中夜過興濟縣丁未
過流河驛訓導族兄復來會得崔生傑書夜過靜海縣
戊申過天津衞至丁字沽始得水夜宿楊村驛己酉聞
京師大雨商郎中鍾主事送過河西務是日聞陳御史
擢浙江提學副司使已赴京矣庚戌過漷縣欲謁外舅
蒙泉岳公墓以道濘不果遣劉主簿釗致祝文香燭辛
亥宿張家灣趙主事復來會壬子過通州李(員)外金輩
來迓過深溝諸親舊次第來迓至京宿西朝房癸丑劉
謝二公會於朝房甲寅復命賜酒饌如初丙辰遣内官
賜羊酒寶鈔
代襲封衍聖公謝恩表
孔子六十二代孫襲封衍聖公臣孔聞韶弘治十六年
九月初六日欽奉恩命襲封衍聖公爵臣聞韶誠惶誠
恐稽首頓首上言伏以道崇先覺褒揚每荷於朝廷禮
正人宗封爵竟歸於世胄仰值右文之盛俯慚接武之
難負重奚堪臨深莫喻兹蓋伏遇皇帝陛下天衷純粹
聖學淵微紹惟精惟一之心傳守不愆不忘之古訓隆
師重傅窮六經制作之原崇德象賢具百代彝章之美
粤自前漢肇牲牢之祀後周極茅土之封逮及本朝益
增舊典銀章玉帶班超一品之階左羽右干祭備八佾
之舞以至分田賜第建學設官朝則豐館餼之儀代則
謹承傳之序弟兄繼命事同宋世之蒙虚父子沾恩光
編魯山之喬梓矧廟貌方新之日正車書大會之辰臣
聞韶早厠黌宫麤通章句執籩豆以行禮樂非曰能之
竭忠孝以事君親是所願也伏冀皇風雍穆至治馨香
岱視三公世世居東而享德嵩呼萬歲年年拱北以來
朝臣無任瞻天仰聖激切屏營之至謹奏表稱謝以聞
代衍聖公謝修廟遣祭表
具官臣孔聞韶欽蒙聖恩命工重建闕里祖廟及御製
碑文遣官祭告謹率族人孔訶等上表稱謝者臣聞韶
誠惶誠恐稽首頓首上言伏以禮必積百年而後興事
有曠百世而始見是蓋政關治體好本民彝凡在斯文
式均慶戴若乃餘波剩澤沾被子孫其視常情曷啻百
倍竊惟闕里祖廟肇自前朝列聖以來累加修葺比歲
鬱攸示戒煨燼無遺伏遇皇帝陛下天啟聖衷道符先
揆顧宫牆之舊地實海宇之具瞻爰勅有司重加修建
集四方之公帑閱五載之程期材幹堅良工製精密廟
貌嚴整輪奐偉然旣不替於前規復恢張於新制足以
妥靈昭佑崇德報功極天下之大觀亘古今而不再者
也又有奎章睿藻降自重霄名刻金書垂之萬代出容
臺之香幣備郡邑之粢犧特遣重臣遠稱殷禮衣冠畢
集宅里增輝臣聞韶甫襲官封方膺服制念君命重於
家事而祖廟尊於父喪易服以迎拜天顏而敢後趨朝
而謝率族姓以階行伏願聖學緝熙儒風丕振家詩書
而戶禮樂益弘世道之光天日月而地山川永賁人文
之化徒深祝頌曷罄名言臣下情無任瞻天仰聖激切
屏營之至謹奉表稱謝以聞
南溪賦
西涯子寓於南溪之上公事旣竣賓客旣散清颷徐來
旭日始旦春服漸成烏紗微岸方衆景之駢列忽羣憂
之一絆沿堤而步則蒼蘚繡地丹櫻燒林野食呦鹿園
鳴變禽繁華曜其陽叢篠蔭其陰松移徂徠之峯石出
大湖之潯境已曠而復幽路將窮而轉深乘舟而泛則
泓碧長曳汰痕圓暈虚亭倒影下入無朕菱穿荇繞倏
遠疑近飛羽夾翔游鱗作陣俯空鑑以窺明激輕清而
拂潤雖非浮海之大觀亦得風雪之真韻登城而眺則
面引鳧嶧背負岱宗左拱尼阜之巉巖右瞻文廟之寵
聳古泗北枕清沂南帶達泉出乎其側汶水繚乎其外
深池曲竇下與溪會復有平疇萬區大澤千里高原隱
伏廣路長迤天羃羃以四布雲飛飛其如駛思兩儀之
旣闢見萬象之流峙乾坤渺其無際靈氣宛其攸止不
然則一溪兮幾何吾寧獨羨乎此偶遇孔氏之父老過
而問曰美哉溪乎其源可得而知乎父老曰此周封之
遺墟漢國之故地也其前則兩觀之門其後則靈光之
基也地以人勝事隨代更逮我故公而南溪是名滲漉
汚濁沉停清泠塞者疏而爲通涸者瀦而爲盈防危有
隄臨深有凭培舊植以爲堅綴新葩以爲榮斯溪也乃
冠裳之所咸集軒冕之所必經詞林侈以爲盛事海内
想聞其風聲矧伯仲之其美與東莊而並稱余嘗覽薊
遊燕檣吳纜楚忽使軺之東邁弭余節兮鄒魯魯之山
兮嶔峙魯之水兮漣漪匪王事之在躬余胡爲兮此溪
窺聖途之浩蕩望學海之津涯歎時乎之不再觀逝者
之如斯惟德澤之汪濊配宫牆之崔巍家與國而咸休
名與諜而俱重吾固知金石之足恃託文章以爲期於
是衍聖公揖而進曰嗚呼此先君子之志也先生幸爲
我賦之余曰嘻有是哉乃呼墨援筆書於堂壁徘徊日
夕蓋三宿而後出也
懷麓堂集卷九十六
