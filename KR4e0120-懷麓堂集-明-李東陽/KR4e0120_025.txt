懷麓堂集卷二十五
明李東陽撰
文稿五
序
周原已字序
御醫姑蘇周君始名京字原畿及被薦部檄以經徵故又名
經今年始更名曰庚然未有字也其舅氏翰林修撰吳先生
原博字之曰原已盖以舅氏之稱已習故因其聲之近者為
之也夫庚之扵五行其属為金庚者堅強之貌象萬物庚庚
有實又釋為更變革之義也已之属為土屈曲包容象萬物
避藏之形物之象藏則歸土土所以藏也五行之理有生有
尅生原扵所飬而尅原扵所制己者庚之所由生也然而洪
範五行土居金後禹稱六府亦以木土從金盖言形則微而
後著言用則制而後成推十千之說則先已而後庚者言里
也故曰理紀扵已復更扵庚盖非己則無以為庚而至扵已
亦有不得不庚者天下之理過中則變自甲乙至于戊
巳而終天地生物之意于是焉而窮窮而後變故庚者
秋冬成物之氣自生而成者所謂庚也夫既知其所原
而又知其所變天下之事豈有不成者哉以之為學則
守而化以之為德則誠而明明而動動而化以之為功
業則久于其道而天下化成庚巳之義亦于是焉備矣
予又聞諸易之㢲曰先庚三日後庚三日夫丁寧于事
之先而揆度于事之後則其為變也其容以苟乎哉原
已雅善古文歌詩而志不離道思有以進于古夫名與
字亦更之一事由是而日新之其成也孰禦焉予與原
博故託交原已而得其賢于庶吉士陳君玉汝為詩乃
序而贈之
贈御醫錢宗嗣序
丹徒錢宗嗣以醫名江南名徵京師為郡太守所薦隸
太醫院籍穎脫儕輩禮于公卿下及里巷皆爭為延接
尋被選供俸内局以姓名見錄上遂擢官為御醫蓋特
命也夫醫之言意也脉絡有道氣候有數土地有宜藥
餌有法不以意推之則數者牴牾而不能相通故張仲
景之論方術說者謂其不宜于東南陶隱居之論藥物
說者謂其獨謬于西北郭玉之治病每盡法于貧賤而
自謂不能于富貴張子和以攻擊為法朱彦修謂其可
施于有餘而不可施于不足夫專門名家者猶不能盡
天下之藝今蠡測株守槩而施之以有限之法應無窮
之疾未精其所已知而取必其所不能噫嘻亦難矣然
必通髖髀之理而後可以為庖明尺度之分而後可以
為梓諳坐作攻守之法而後可以為將不知夫天下之
常者豈復能與于變哉宗嗣之學吾嘗聞之矣于其書
未始不讀而能推以意形色證候之大起居飲食之細
參究互用摘抉攻伐巧發奇中者往往有之故其在物
議君子謂之不愧其名在國事君子謂之不瘝其官然
宗嗣宜有進于此者蓋南歴江湖北登川陸貧諳藜糗
之味而貴識膏粱之性見愈多則試愈習其視居一鄉
試一邑者功殆相百也人之材藝亦係于所用如此哉
予嘗病天下之藝未復于古而醫為甚宗嗣其有意乎
吾將望之矣大夫士之德宗嗣者皆喜其得官中書舍
人楊君應寧其尤厚者謂予于宗嗣亦不薄請有以張
之于是乎書
壽羅母陳太宜人七十詩序
太子洗馬羅先生明仲之母封太孺人陳氏以今年四
月九日初度壽躋七十而明仲適以五品滿三載再膺
太宜人之命大夫士與明仲遊者為頌禱之詩若干篇
予同年進士在翰林者十有餘人凡為翰林官僚之屬
又二十餘人而親在京師者惟明仲及予二人而已于
是摳衣執爵操觚翰之役以從賀事不敢在諸君後乃
僭而序之初羅氏與楊文貞公異姓同居明仲之先封
君實綜家政太宜人禮均諸婦居京師賜第幾二十年
封君既棄飬侍楊太夫人于泰和數年而還羅氏及明
仲以翰林修撰歸省迎飬而來又十有一年于兹矣夫
士仕于朝雖有父母之飬不得顧或就飬于官而風氣
土俗之異亦有不相適者太宜人之再上京師也舟安
坦途油然如赴其家既其久也子姓之蕃育婣戚之交
親怡然如居其鄉官封色飬優游泮渙于榮名壽域之
下盖人之所僅有焉者也夫文貞之學實成于母教官
秩之贈有祿不逮飬之憾焉雖寵遇極一時勲名滿天
下而父母之飬乃有不能自遂者若明仲之弘材舊學
方益隆孝敬以輔導儲德又將以登華陟要贊聖天子
休明之治而太宜人之壽足以待之安知其功業不能
上嫓文貞而家慶過之也予從明仲久顧才與地皆出
明仲下喜其家慶之美而以遠且大者期之若懿德雅
行太宜人所以致福于天者則詩人頌之禱之之義已
備予雖能言豈有加于諸君哉
送蕭履菴詩序
予辱履菴蕭先生文明為忘年交時履菴尚未第而其
清詞妙論横絶時輩每入較藝輒為有司所抑而韜晦
涵蓄未嘗作不平語及取進士為諫官悃愊忠懇孳孳
奉職惴惴焉惟負國與民是懼雖勢位烜赫未嘗挾以
為驕其所交際傾寫披露言可質情可信雖窮逹離合
事異時殊而恩誼多至久而不變以予觀之蓋二十年
猶一日也比者擢佐鎮寧當遠涉荒服萬里外命下之
日即飭妻子治行具怡然就道若赴東西隣者于是一
時大夫士隱然知其賢益信其平生而與託私好者亦
不敢戚惋效兒女子態為履菴恥及賦詩以道其行予
惟君子之於天下必有常志定力然後能居常處變而
不失其正故素冨貴則行乎富貴素貧賤則行乎貧賤
素患難則行乎患難苟中無所主則隨事觸物皆為所
動利則趨害則避豈復知有罪我者哉故觀人者必于
其忽微而知其久遠于其平居無事之時而騐之于倉
卒不偹之日履菴之賢吾得之深矣或者乃謂今之諫
官雖貴且近而責任甚難舍此就彼宜若釋重負之為
快者是豈吾履菴之心哉臣之于君子之于父有職焉
無所用而不盡有命焉無所往而不受此則履菴之心
推是以往雖躋廟堂登台輔其視今日殆無以異也履
菴其賢哉履菴伯子鳴鳳夙敦孝飬其鎮寧之命實操
几杖以從事婉容順志無矯彊抑欝可憐之色履菴誠
賢哉觀其所為教則益可知矣贈履菴者多及其父子
間事予故彙序之而贈鳴鳳者尚多則别為卷云
寄鶴溪潘先生詩序
鶴溪潘先生歸自莆陽既闋服遂馳奏于廷請致太守
事葺舊屋數楹徜徉溪上作招鶴之辭以自寓好事者
傳之京師予嘗與客五人會于其從子時用獲其辭讀
之客于先生無問識不識嘗傾慕風采欲倚歌和之而
調高興遠不可復續乃為聮句十四章而各和一章以
寄其遐思大夫士聞而慕者亦各和其一合和章如聮
句之數與予所和末章有不能盡于先生者又叠為一
章既乃彙而書之為一卷嗟乎隱與仕之相遠也久矣
詩思在山雖盛世之言亦不欲聞接輿歌而過雖聖人
欲與之言而不可得吾曹以城市之迹乃欲與高人遺
老酬酢乎山林之間其不為先生笑乎先生之學在于
行道濟時取科第歴郎署以至一郡蓋嘗焦思瘁力惟
恐一職之或隳一民之不被其澤功成而去亦其時然
耳先生豈果于忘世者哉或者以為士之出而隱者亦
必真見夫外内輕重之辯而後能形之乎其言如四皓
之紫芝歌陶淵明之歸去來辭皆出于其所自述是故
被簮組而談布韋者亦難矣予嘗接先生言又見其所
為書翰皆將扵是焉求之先生之志與行雖非予所及
亦不可不謂之知也而又何傷乎或者又以為韓退之
序李愿歸盤谷蘇子瞻記張天驥放鶴亭當仕而論隱
蓋其見實有超乎彼而後能然先生之賢過愿與天驥
遠甚而今之世亦無所謂韓蘇云者詩之作安知其不
為偽也是固知先生之粗亦豈知吾慕先生者之深哉
觀山者必仰其為高望海者必嘆其為大不以未至而
廢慕也彼山與海者何心哉若曰是徒仰且嘆而弗躋
弗涉無所益乎慕此則吾所愧乎先生者而亦不敢以
自廢也詩因是辭而作故多稱鶴溪事云
城南登高詩序
成化庚子九月九日工部主事蕭君漢文登高城南會
者翰林修撰吳原博陸鼎儀侍講李世賢檢討張亨父
庶吉士陳玉汝兵科給事蕭文明兵部郎中陸文堇戶
部員外郎白宗璞邵文敬御醫周原已鴻臚簿凌季行
紹興推官蔣宗誼分杜牧齊山詩二句為韻各賦一詩
春坊諭德張啓昭監察御史翟時用不至各補一韻詩
成次第登卷卷留亨父未錄而亨父卒漢文乃補作一
篇以寓悼歎明年季行又卒時宗誼改金華世用廵雲
南文明出為貴州州佐而漢文亦有雲貴提學之命欲
追前約而未得也乃授卷屬予序之是日也予使歸南
都汎江東下因與羅洗焉明仲覽山川之形勝歎朋儕
之遥隔為詩賦以寄意諸君在京師亦念及予予歸一
年而諸君聚散迭異至有不可作者古所謂二難四美
信乎其不易得也孟嘉龍山之文不得于世蘇子瞻慕
而補之此猶曠世相感興同而情異謝無逸誦潘邠老
滿城風雨之句慨其不作續為三詩交遊生死之誼雖
欲己之有不可得者矣漢文之于亨父固亦有不可已
者夫抑吾聞牛山之泣晏子以為方恤民事何暇及此
新亭諸賢覽景流涕王導謂當致力王室有官與民者
固不宜以外物為欣戚也今諸君遭盛世居顯位而漢
文亦職風化激揚萬里外是固夙夜勤勩之不暇又惡
光景時物之足傷乎然朋友交際始于晤語談笑之情
而極于箴規輔翼同心僇力之義則固有不能恝然于
此者乎予于漢文諸君之詩其亦有不可已者夫
朴菴詩序
朴菴者今太子少保工部尚書萬公所自號也公家固
有朴大數十圍高可三四十尺公曰吾愛朴朴合吾性
且先世以朴遺我我曷敢不識因號曰朴菴越數年朴
燬于火公益植數百株以存故物及官遊京師歲屢易
官屢遷其所植朴皆暢茂如故朴而蔭覆所及不啻數
十倍公曰是亦不可以不識也乃徵同朝大夫士為詩
若干篇而屬予序之夫朴木之質者也華不為桃李效
不為杉梓馨不為蘭桂而高可仰廣可蔭堅可倚巍峩
蓊欝獨守而長存有君子之道焉世之人多貴華而賤
質故朴不用于世而其名莫之或傳然則非性同而質
類雖強之使好亦有所不能矣公自先朝至于今日膺
異寵都重位可謂盛矣而服食䟽簡居室儉固不忘窮
約之志其將為天下之大朴乎孟子以喬木論世太史
公以種樹比德萬氏之朴蓋世守矣及公身致崇顯以
茂其家而蔭其鄉由今暨後其勢有不可遏者則兹朴
之燬而復茂也亦以彰公之功乎今天子開明堂治天
下登賢選材小大畢集而公方為楩楠為松栢為梁為
棟乃以朴名其身而教其子孫則其守益堅而澤愈遠
矣且物之植于人者天實成之榮瘁開落有莫之為而
為者公之滋榮暢逹承雨露傲霜雪愈老愈茂如兹朴
也顧非天之所成乎使公端居職守藻華歛實全其天
和而不變則所以遺子孫蔭鄉邑者亦多矣
中書舍人徐君壽六十序
一菴徐君維正居江隂世有族望以書拜中書舍人直
文華殿未幾得告家居乃成化辛丑壽六十十二月二
十九日初度實今歲之除夕也其子鄉貢士元獻以予
南畿所舉士方歸自省試擬于是日置酒會客以為親
歡且將捧觴豆操几杖祝百千歲壽則預馳書于予請
為辭以壽一菴戒其使曰必得命而後返使者再歴旬
日足及門者十數竟不得辭予聞古有三皇之世或一
人萬八千歲或四人合四萬餘歲是壽者時為之也南
陽之民或至百三十歲青城之民或見五世孫是壽者
地為之也劉弘以隂德延二十四歲孫泰以隂德延至
九十餘是壽者天為之也廣城子保精至二千二百老
子修道德至二百黃眉翁吞氣至九千是壽者人亦可
以為之也然則將安取衷哉時不可及己地不可求已
存乎天者恒然而人亦與焉吾所謂人非所謂若人者
也隂德陽報固理之常然不可必得亦非人之所自必
者吾于其近且實者取焉孔子答魯公曰智者壽蓋寢
處不時飲食不節佚勞過度則疾乘之居下忤上嗜慾
無厭而求不止則法罹之少以犯衆弱以侮強忿怒而
不量力則鬭戕之三者皆非所以為壽而智者不為故
壽是非人所得與乎然予又聞之王元之曰民之壽與
否係君之政教君德尚儉民心返醇則不罹乎法我國
無外使民不爭則不戕乎鬭調律歴正節候五氣斯順
兆民克寧則不傷乎疢三者皆所以為壽由是言之則
壽者君為之也今以簞食壺酒與人則終身不能忘惟
天德帝力廣大莫測故有終身囿之而不知者苟能知
之則所以靈承而順受者必有其道矣一菴生明盛時
居畿甸内目不識敲朴之具耳不聞金革之聲榮名顯
秩安居腆飬于山林之下而又恬雅康靖吉修而慶積
以饗其所謂壽是得乎天者也亦得乎君者也飬其壽
而無害焉者也若元獻之奇才妙質取甲第躋顯榮者
沛乎莫禦則一菴之所當得者豈獨壽哉元獻之所請
者以壽故予之祝一菴也亦以壽且附論之而推其所
當得者如此
送憲副李君提學浙江序
今年天下提學憲臣闕者五六人吏部以次簡擬可任
者例以二人上奏請親擇焉最後擬二人為浙江憲副
則兵部郎中劉君時雍刑部郎中李君若虛而受命者
則李君也浙江天下首藩憲副視僉佐秩加重故簡之
尤嚴命既下朝論翕然稱為得人蓋雖未命而士望之
屬君也久矣夫國家置提學之官兩畿則任御史諸藩
則任按察皆以憲臣為之蓋教誨有師儒統領有郡縣
猶懼其或弛也而是官設焉倫理名教欲其惇明風氣
習尚欲其陶鑄綱紀法令欲其振舉文章學藝欲其程
校進賢黜惡勵勤懲惰恬退有奬奔競有罸責之周而
任之重矣苟專事校試章程而句校則侵師儒之職務法
力尚刑罸毛吹而濕束又偏于刑獄之官本末鉅細兼
舉而就任之然後善于其職又必本諸身而為之有德
矣而後可以為表率有藝矣而後可以為硎範私不我
出而後可以杜人之干謁過不我蹈而後可以懲人之
罪咎凡天下之事皆然而責周任重者之為急也君識
見超絶學問宏邁練政務精律例于凡曲直利弊皆燭
照數計乎其間而又清謹廉靜重名節忘勢利底裏洞
徹久而不變是其中之所存既足以教令乎人矣然則
領大藩膺峻秩當天下之所謂重任者非君之宜而誰
宜哉今之論是官者或謂其為剰員泛秩無與乎學較
之務此雖過論或亦使之然者君其竭志致力以彰朝
廷簡命之明符銓曹擬擢之當愜士大夫屬望之厚使
天下益信是官之不可無而任之者不可不得其人也
則君之行豈特為兩浙重哉予君之知己也因君諸僚
佐以言見屬故為公論道之君契分之深情誼之篤則
形諸詠歌載諸卷帙與凡所與遊者共之以畢吾私云
而他人祖誣也遠不具論斷自唐開元思貞始其言曰
思貞與宋璟同官刺史有直聲子二憶愔愔以學士領
史職今浙龍祐粤東莞吳吉州楚漢川皆𣲖也家茶陵
者後唐不振馬氏割據長沙雄飛奉命討之封衡山伯
遇田而居田火田嗣後岳武穆討曹成時彦德以牛酒
犒師武穆義之扁其堂為一經堂其孫伯正仲正成進
士官翰林再世褎然亦成進士至謙孫以觧元擢上第
有虛心集宋史擬管行世請于朝賜明經書院入元惟
嶽成進士復孫漕舉為紫薇院學錄子正紀又與劉坦
齋同科世未遠而系弗克衍譜之修不容後僭攀一言
不朽余乃喟然曰余聞余祖希蘧府君與尹復孫交最
深尹之與李蓋不啻江左王謝淮北崔盧鄭也世婚姻
不啻太原王清河崔隴西李也誼不得辭雖然尹之先
立德立言立功悉數之難盡也今日者承歡服勞則教
之忠冠娶妻必告也喪祭有制也明有禮樂幽有鬼神
出有事業處有著述天下國家皆一經駐脚也余既篆
尹氏譜叙(為漢瓊作)
家譜非古也古者巨室大族系有圖上之太史太史藏
之故本紀世家皆有可考而副藏于家漢魏以來書不
闕矣迄晉尚門第顧陸朱張匹也猶下之入唐貞觀修
氏族志山東著姓例降一等主婿主妃皆取勲臣家不
議其族然魏元成房梁公李英公皆盛與為婚左右之
由是舊望不减逮姓字錄改矣謂之勲格婚有禁矣仍
老不嫁弊自上者其流及下蘇氏譜所由作也亦猶行
古之道也余奉命南還功德由舊歸溯其源不敢忘也
時里婣尹漢瓊修家譜乞余序余曰余讀史按尹氏之
先出自少昊食采于尹因氏焉䟽仡有間矣余將說從
何起抑聞之楊本虞叔之後為弘農郡而揚子雲吹律
以揚别于楊自别一族為天水郡龍門司馬氏叙列古
聖仁賢衆矣傳志書表備矣及族之仕于秦晉衛趙者
字號爵諡皆不載今譜何例之斷乎瓊頓首曰否否留
為劉不聞漢祖士會理為李不聞唐祖廷堅謂遠者祖
尹氏四大字復過一經堂進父老詢明經書院舊址天
之于斯文也文之在兹也書曰紹衣詩曰聿修文武吉
甫萬邦為憲在其後之人也予樂弁數言以觀譜之成
賀諭德程先生長子蔭武序
春坊左諭德程先生克勤既以尚書公之喪歸休寧朝
廷特贈公為太子少保謚襄毅遣官賜祭營葬葬既畢
克勤入謝朝廷念公舊勲復許官其長孫壎為錦衣衛
百戸得世世代壎克勤長子生六年矣刑部員外郎謝
君文安及同鄉大夫士謂不可無辭為克勤賀屬予序
之夫古者文武一道居廟堂則訏謨于其内臨戎授鉞
則折衝于外惟功所在而致報焉諸侯世國卿大夫世
家父子相繼不絶其祿歴代以來世殊而制或異我國
家定亂以武致治以文文臣則祿其身而大者蔭其子
孫惟軍旅之功無小大皆得世代不徒世祿而又世其
官其念兵革之艱而祿戰伐之功甚重然武臣不得以
與文治之臣則内有兵部而外有總督參贊皆得以兼
戎務焉故勲績顯著者或與于五等之爵而其子弟與
勞勩者皆得稱武秩比甲胄之士功益多而報亦重矣
若錄舊臣既沒之功蓋先朝已行之賞以蔭再世而傳
無窮者又豈尋常恩數之所及哉尚書公始以經學取
進士居諫垣歴内寺外藩出領風憲入位台輔其在正
統末捍敵都城景泰中督餉廣寧破松藩夷寇天順初
廵撫遼東成化初督四川貴州軍務平山都長叛夷而
最後參贊南京留務謀謨獻納宣威力平暴亂者實兼
文武之功生有寵没有恤朝廷之報其身者至矣克勤
舉奇童登甲第官國史直講經帷兼侍儲極其弟克儉
以公蔭國子生詩書禮義之澤亦可謂之盛矣而公之
子孫亦未有以軍功蔭者固有待壎乎鄭桓公之子武
公繼為司徒善于其職于是乎有緇衣之風召康公之
孫虎克平淮夷于是乎有江漢之推古之所謂世國世
家者蓋如此今克勤材望兼隆廟堂台鼎恢乎其有餘
地而壎也又將有事于帷幄閫鎮之間其為陳氏之武
與虎也可冀矣予又聞太公治齊舉賢而上功其後乃
失之強周公治魯尊尊而親親其後乃流于弱是豈貽
謀者之過哉家之有訓猶國之有憲也今克勤父子相
承文武並繼以延先世之澤而壎又將向學聞禮以文
事飭武功如古所謂矢文德洽王國者則公之業寧有
偏而不舉者耶予與克勤飭舉京闈又同在史局甚厚
嘗拜其先公于堂又喜其子之獲一命不可以不書也
且克勤娶于少保李文逹公之女壎所自出今文逹公
之子士欽蔭秩尚寳而仲子士敬又以武功特拜錦衣
百戸與程略相似予于是仰嘆聖天子之殊恩名臣世
家之盛事皆世之所僅有者而適于二氏見焉故並書
之
滄洲詩集序
詩之體與文異故有長于記述短于吟諷終其身而不
能變者其難如此而或庸言謔語老婦穉子之所通觧
以為絶妙又若易然何哉若詩之才復有遲速精粗之
異者而亦無所與係杜子美以死徇癖語必驚人斗酒
百篇者方嘲其太苦而秦少游之揮毫對客乃不若閉
戸之覓句者為工也是又將以為易耶以為難耶蓋其
所謂有異于文者以其有聲律風韻能使人反覆諷詠
以暢逹情思感發志氣取類于鳥獸草木之微而有益
于名教政事之大必其識足以知其深奥而才足以發
之然後為得及天機物理之相感觸則有不煩繩墨而
合者詩非難作而亦不易作也滄洲張先生于文無所
不能而尤工詩縱手迅筆衆莫能及及其凝神注思窮
深騖遠一字一句寧闕焉而不苟用晩乃益為沉着高
簡之辭而盡歛其峭拔奔洶之勢蓋將極于古人而不
意其遽止也蘇之詩在國朝必稱焉太史李廸合天下
而言亦未見决然有以過之者使先生生同時居同地
與相馳逐殆未知其稅駕之所而皆不壽以死寧不為
天下惜之哉先生尚論古人雖唐以上猶有所擇予以
一時一郡論之殆非其志亦姑就其所云者云爾若其
恬澹寡欲之心端居自守之操官雖久而不究于用天
下之所為惜者豈止是哉予與先生同年進士又同官
甚厚先生之卒其孤璉尚在襁褓求其遺詩不可得後
靜逸陸先生取諸其從子獻以留子家而靜逸亦卒因
與謝方石吳匏菴二先生錄其若干篇為十卷文太僕
宗儒以付其所部成府判桂刻于淮安書成屬予序因
為題其篇之首先生名泰字亨父號滄洲累官翰林修
撰卒時年四十有五
懷麓堂集卷二十五
