懷麓堂集卷九十四
明李東陽撰
文續稿四
北上錄
明故封太安人舒氏墓誌銘
今年秋予奉詔校文南都既撤棘聞友人沈君仲律母
喪在殯往弔其家時仲律以按察僉事提學山西未反
也予歸過濟寧遇諸舟中與居留一夕仲律戚戚強答
語殊不釋既乃言曰吾母之葬不可無銘銘非吾子固
不可今日之會殆天以子假我也予不得辭因問狀仲
律嗚咽後強語其概予次第其言為叙及銘母姓舒氏
性聰慧識字義年三十歸贈禮部主事君某為繼室生
二子鐘即仲律舉進士歴南京禮部主事鎧亦舉進士
拜南京兵部主事及其先室子長山知縣鑑視愛均一
封君没二十年獨綜家政教子成業以鐘貴封太安人
平居無疾病年八十一夕卒是為成化庚子某月某日
卜以某月某日葬于某山之原仲律言止此予不能益
也獨憶仲律曩歲嘗迎養山西及其弟鎧官南京始奉
母歸鎧卒仲律以母故乞歸不許乞終養又不許居嘗
不樂竟以憂返天其弗遂孝子之心固若是甚哉仲律
學識高雅志操修潔尤篤孝養觀母教者宜于子乎徵
故予獨掇其大者著之銘曰弔母乎江之東銘母乎舟
之中刻而納之山之宮吁嗟乎安人其永終
金陵何氏墓圖記
金陵何氏墓在南都安德門外二十里黃泥圖之原今
百戸鎮所置以葬其祖考妣者也何之先為松江上海
人始祖勝洪武間從軍而没曾祖興代役以功擢留守
後衛百戸祖費嗣官死事沙漠祖母杜年甫二十有九
守節不二二子海甫九歲亮甫七歲海以疾不任官事
居幹内蠱亮為攝嗣者三十餘年鎮實海子名在世胄
復承故職而杜安人固在食其禄年六十有八而終鎮
乃卜吉始兆奉祖衣冠合葬于兹兹維天順甲申某月
某日越八年成化壬辰某月某日弟鑑亦祔葬焉故何
之有墓自留守鎮始為之也墓遠都城鎮以官守弗得
以時省視乃命工繪圖以藏其家示其子若孫以識不
忘庚子之歲予以南都試事還朝而鎮寔以留府公務
北上鐸舟相先後因述墓事請予為記意勤甚不可辭
乃掇其顛末書于卷端使凡為何氏後者瞻視窀穸顧
懷本原念其身所自出業所由起夙夜黽勉以圖不辱
庶幾事死如生之義非徒宅兆簠簋為觀美之具如世
俗所尚也鎮弟鑑鏞亮之子鋼鍈皆克家來者盖未艾
云
明故贈工部郎中楊公合葬墓誌銘
公楊姓諱復榮其先陜西鳳翔府鳳翔縣人考諱賢娶
于李氏生公晩故名復榮李卒繼娶霍氏為故工部右
侍郎瑄之姑實鞠成公公生穎慧得父書法讀書好禮
力孝友圖家政誓不廢業鄉人皆曰楊翁有子矣娶符
氏符亦巨族或稱内助生子恭恭生十月公喪十有三
年母符亦卒比弱冠祖考妣皆先後即世煢煢孑立乃
依母黨于岐山岐山亦鳳翔府地遂定居為今籍恭力
學圖仕為岐山縣學生舉天順己卯鄉試登天順甲申
進士拜行人司右司副贈公官及母為孺人九載遷工
部郎中理畿内山東河道事復以其官贈公再贈母為
宜人又六年材譽益著諸大臣薦于朝拜通政司右通
政領職如故蓋楊氏自公祖考而下世皆孤傳及通政
君始大顯人又曰楊公有子矣初公及宜人及公考妣
之卒皆旅于符氏攅而不葬者若干年通政君念少孤
弗克禮葬恒切自痛既顯乃上疏乞歸買地治兆合葬
祖考妣為一室并遷公及宜人合葬為一室祔焉先期
一月予奉詔典南畿試事歸遇于河君予同年進士也
乃述事略徵予銘將刻石臨清載之西歸予方北上留
弗得君遣使從予舟至天津乃畀之還公卒某葬某某
月某日宜人卒于丁卯某月某日今葬地為某山以成
化庚子某月日予銘以十月四日銘曰生也同堂死也
異室興言孝思使我心怵誰復襁我而弗壯我九原有
知寧不望我岐山之陽實隣舊疆公之孝思天徯其藏
我銘兹丘永世無忘之
懷麓堂集卷九十四
