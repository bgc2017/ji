懷麓堂集卷十四
明李東陽撰
詩藁十四
七言律詩
元日早朝
萬仗攢空簇綵旃杳聞人語隔香烟城頭日共雞聲起
天上春隨斗柄旋荒服五圖皆禹貢華封三祝更堯年
侍臣獨立瞻華蓋長記分班黼座前
賀歲次韻若虛秋官
撲面塵多眼亂花春來心事劇如麻九衢路塞車馬集
七貴門深雲霧遮長怪僕夫遺刺字每勞閽吏指鄰家
長安舊俗年年在又是晨雞與暮鴉
元夕和若虚韻
十里樓臺月色邊御河東畔闕西偏杯盤入市多新俗
兒女看春憶少年紫陌塵香千騎合玉堂官冷一燈懸
江南風物君休戀自有宮柑入袖傳
聞王仁輔買魚瓶俗所謂泡燈者賦此嘲之
買得長安市上春玉壺清水貯金鱗却看塵土疑無地
未掣波濤亦有神眼底功名聊比幻杖頭風月且教貧
西堂燈火元宵夜又向東風作旅人
仁輔遺鶴燈若虚有詩因次韻
不逐飈車與電輪偶來飛遶帝城春塵埃誤落空中影
烟霧虛疑夢裏身千歲有丹應化骨九臯無唳亦驚人
于公舊價休勞送自有山翁為卜鄰
仁輔魚瓶遂壞意甚不釋叠前韻慰之
白髮華燈一夜春江南江北兩窮鱗飛騰有地歸塵土
訶護無錢役鬼神物以泡名終合盡家隨身在更何貧
清詩素壁猶堪玩休羨揚州鶴上人
李貫道學士輓詩
青霄健翼幾徊翔蜀水燕山道路長司馬舊遊題柱晩
子瞻新命攬衣忙亦知機巧非公事可獨文章與命妨
南省北扉燈火夜向來清話正難忘
送羅大理大常擢廣東僉憲
目極蒼梧嶺外雲大江南下海西濆殊方貢賦諸夷接
十郡山川五嶺分漢尉官高驄馬出楚鄉家近雁書聞
即看萬里澄清地野虎城豺浪作羣
西湖草亭詩
淮陽城外西湖好漫說杭州更潁州雲裏亂山堆寺出
雨餘春水入田流官閒了却坡翁事家在無煩范蠡舟
詩卷畫圖遊子意幾回春夢遶芳洲
方石將謁陵愧齋席上贈别一首
百里郊原眺望通又騎羸馬逐溪風官清屢伴詞林幕
(方石嘗與馮孔目同行今復與方孔目往)地僻休過泮水宫(昌平學有翰林行館今廢)啼
鳥落花春早晩亂山殘雪路西東因君却憶中元事(中元)
(予與愧齋同往)何限高情笑語中
送尚書黃公之南京戶部
早聽仙履下星辰帝遣南曹屬重臣財賦國湏根本地
衣冠公是老成人雲連闕角千山起日暖江頭萬樹春
應向栢臺逢舊吏更多魚鳥避行塵
陳玉汝得孫歸功瓜祝用舊韻賀之
祝子生孫喜更賒始知為瓞勝為瓜擬分座上金錢滿
來看風前玉樹斜詩學早傳韋孟業德星偏聚大丘家
佳期忽與春爭到正及雷鳴二月茶
林亨大脩撰得第四男用舊韻賀之
莫謂三山道路賒(亨大三山人)人間仙果不論瓜筵前會客
犀錢散醉裏題詩蠟炬斜三鳳豈須誇薛氏八龍今已
半荀家他時細說熊羆夢夜榻留連到幾茶
三月六日曰川宅賞接杏綠萼梅限韻
三月長安見此花東君猶戀北人家清香有月還疑暗
老態無風也自斜縱飲不辭杯盡白苦吟應直鬢雙華
青枝綠萼依然在憑語詩人莫誤誇
環翠軒
幽人舊住秣陵莊石徑巖扉閟草堂空霧濕衣春冉冉
野禽啼樹月蒼蒼老於江海遨遊倦閒覺山林興味長
莫向東華更東去馬頭塵土又斜陽
送趙良輔知宿松
銀臺門下見銅章前後清朝共寵光意氣古稱燕慷慨
科名今此漢賢良山多黍稌知秋熟縣有絃歌愛日長
十五年前同輩少杏花陰裏憶升堂
陸參政孟昭輓詩
高才耻作書生酸開口論事如翻瀾直遣胷中九雲夢
從教世上一邯鄲清風庭館賓客散(陸有清風館)落月屋梁
魂夢寒我亦生平舊青眼詩成不見但長歎
送汪祀丞歸鳳陽
園陵分祀職清專况是名家一姓聯祖似王陵元有母
官如茅氏總登仙(汪二兄一為指揮一為奉祀)山川地識蛟龍氣雨
露恩深草木年沛上小兒今白髮當時歌曲可能傳
原博席上用擊鼔催花令戲成一詩
擊鼓當筵四座驚花枝絡繹往來輕鼓翻急雨山頭脚
花閙狂蜂葉底聲上苑枯榮原有數東君去住本無情
未誇刻燭多才思一遍須教八韻成
息巷(&KR0792;縣王陽仲夀藏)
掃開蒼翠鑿孱顔自作堂封更堵環頗似王樵為繭室
不勞齊景泣牛山悟來物理誰稱達脱盡天羈始是閒
記取平生行樂地寧論地下與人間
送陳昌舉會試畢還無錫
春風得意早還家不待長安滿路花已覺青袍同晝錦
却看銀漢有星槎江湖廊廟皆心事城市山林且歲華
珍重平生治安策漢庭湏召賈長沙
送徐生下第歸
誤落多才與世譏暫將幽寂掩光輝草玄亭上侯芭在
(亨父門人也)白璧山中卞氏歸江雁過雲寒雨暝渚花飛雪
晩風稀庭闈别有三公養未必華簪勝彩衣
次韻答若虚秋官聞恤刑詔有作
西曹忽枉恤刑詩我在閒官亦自疑正恐災祥非獨致
敢言繁簡不同司心中自許神明鑒筆底真看造化移
今日治安還有象賈生癡淚莫深垂
送太倉俞良臣之安州學
青山騎馬入安州回首京華是舊遊豈謂功名非適意
漫將詩酒坐消憂渚芹香濕還經雨岩桂花遲總待秋
借問婁江今幾𣲖秪應同向海東流
次韻答攸縣陳翁鉞
十年衡嶽雁書遲縱有高懷說向誰花下一壺狂李白
江頭三弄老桓伊清風坐裏時生腋黃色歸時正滿眉
尊俎肯留今日燕為君重詠白駒詩
送吳江陳知縣
曾踏長橋望太湖至今魂夢繞東吳波濤歲久魚龍化
雲霧天空島嶼孤千里風塵長送客幾人冠蓋此分符
賢勞未有登臨興不道官閒一事無
雹
黑雲驅物忽城東萬雹飛來勢繞空和氣不成三日雨
威稜兼助一番風山中蜥蜴真成祟海底蛟龍誤奏功
久旱不堪逢此厄幾時禾黍報年豐
次韻楊應寧久旱三首
三復來詩百感侵寂寥雲漢有遺音終風漫挾揚沙勢
畢宿空懷好雨心坐待庭苔封蟻蛭夢驚潭樹作龍吟
原田已恨冬無雪更入新年恐不禁
萬里長空晦復明夜窗推枕晝還驚真堪夏日流金石
不見天河洗甲兵耕穫有期空盡力流離無地可聊生
綠衣年少誰言事已識君王駐輦情
驕陽五月漸生陰病渴人方起上林周稼有風還自熟
商郊雖旱豈妨霖貧增賈客時時價苦盡農家粒粒心
杜甫不勝憂國願向來眞與海波深
送陳翁歸攸用前韻一首
衡門門下好棲遲此意悠悠欲語誰風靜漁歌聞款乃
夜凉書館聽唔咿涑川二老皆黃髮馬氏諸郎總白眉
却憶賦詩相贈地不應相送更無詩
送蕭履菴之鎮寧二首
郡佐初傳給舍名尚疑朝報未分明方驚作客天涯地
况是思君病裏情暫喜山川經野甸若為風雨住江城
春明門外陽關路細數郵籖第一程
杯酒平生幾故人送君南去獨傷神冰霜不改孤臣操
天地能容萬里身未論華戎風俗異直教夷險路頭真
東風合是無私物瘴草蠻花也自春
送履菴子鳴鳳侍父南行次韻
爾家門第足清風十載交遊父子同辯論有才驚阮籍
吹嘘無力送揚雄山橋樹老還多節林桂花開未滿叢
應有宦遊兼色養旅情鄉思一時空
觀仁輔林黃門宅看蓮詩戲次其韻(林舊為庶吉士)
老去愁多秪為花不堪風雨更泥沙買栽自笑貧無地
臥看誰憐醉是家江上路遥隨夢到袖中詩好向人誇
詞林舊侶風流在許贈繁香壓帽紗
次邵東曹借屋詩韻
宦路無心定卜居又從官邸駐行車園花不礙東鄰蝶
御水潛通内苑魚白石生雲當戶滿綠苔經雨上垣初
辛勤合似韓京兆十五年來末有廬
次韻秦武昌見遺之作
使君清鑒徹秋毫誤識山雞比鳳毛閉戶吟鳶慚我拙
入門下馬讓公豪文章竟作雕蟲技歲月能消繼晷膏
見說詩壇高數仞空將目力送劉曹
邵東曹墮馬傷足次武昌韻
十年雙足躪詞場我亦憐君墜後傷歴塊敢誇千里俊
乘船却笑四明狂扶顛老僕空隨路學仆嬌兒更倚堂
應似崔家亭下鷺獨當秋雨向寒塘
寄潘興化先生次韻二首
分曹去後抗章前六載塵途事惘然忙裏簿書無暇日
老來林壑有深緣清風盡掃淫祠籍遺法猶存廢寺田
略試平生經濟手聲名已許郡人傳
髫丱曾趨組綬前重來公已鬢蒼然風塵望隔還山路
杖屨慚無學道緣遂有冥鴻歸碧落舊聞仙鶴産青田
明時未合逃名盡不惜文章與世傳
廷韶文敬聯句見寄叠前韻一首
日長秋館罷抽毫自在閒庭落麈毛忽有詞章傳二妙
敢將名姓託三豪心清乍可鳴金鏑肺病何因潄玉膏
身欲奮飛無羽翰始知塵路隔仙曹
鷦林書巢叠諸君韻二首
小結書林數尺巢閒將露翼倚烟梢居寧擇地心常樂
力不凌雲世所嘲賀厦漫勞飛燕雀綴枝聊可藉㼋匏
周靈魯瑞非吾事休說鵎門與鳳郊
幽棲無意託聲名小榜軒居亦近情四海於身皆俯仰
一枝隨分且飛鳴山林舊侶心猶在風雨中宵夢不驚
讀罷莊生齊物論始知天地有鵬程
寄都憲桂陽朱公二首
帝命臺臣鎮五戎豸冠兼帶虎符雄廟堂出入謀謨在
嶺海華夷節制通攬轡孤城懷舊志獻俘雙闕見新功
風霜合遣為霖雨天下蒼生正憶公
鄉里長懷仰止私不才先已荷公知敢言元禮通家舊
豈恨荆州識面遲丸蠟屢傳封後藥綵毫今見寄來詩
欲知父子同朝地雲母屏前賜坐時
再叠鷦林書巢韻二首
詞林别館建深巢已避雲間第一梢鼴鼠分同堪共適
蠧魚心苦漫相嘲飛騰豈必岡千仞飲啄聊應水一匏
若遣丘園隨野性未論東郭更西郊
卜築無材懶近名暫將微物寄幽情略同莊子為言寓
敢效張華託賦鳴縱有樊籠何足累更無繒繳底湏驚
羽毛欲作填河報路隔天橋尚幾程
無錫殷氏婢守節秦武昌廷韶有傳識之以詩
婦家名節本從夫殷氏分明一女奴少有清風辭外侮
老將遺業付諸孤文章郡守能為傳忠義鄉人定作模
試問衣冠塗炭地不知曾汗此顔無(無錫有忠義鄉)
賦得玉泉送王元勳還南京席上作
九曲峯前一派過誰將壯士挽銀河天池倒浸空中影
地脈潛通洞底波(泉南有華巖洞洞有竅其深無底)詩骨照来先見瘦
醉顔醒後不成酡因逢玉兔泉邊客(南京有玉兔泉)欲鬭清泠
奈遠何
文敬聞仁甫在予坐以詩見詫因次韻并柬仁
甫
不厭緇塵染素衣此翁身跡信依依酒狂不作高陽醉
吟苦從教飯顆譏猶有舌存非是拙更無家在莫思歸
何湏重訪東曹隱(文敬號束曹隱者)風月西壇興未稀
文明生日以龍尾硯為夀并致一首
我持龍尾溪頭石來夀鳳毛池上人清愛石將人比德
夀看人與石為鄰長留天地詩家事坐鎮浮澆靜者身
記取翰林揮翰客年年來此頌芳辰
戱效原博坡書辱詩見遺因次韻
坡老書名重雪山勁如戈鐡轉如環心同好古生差晩
力欲追君鬢恐斑聊以師模歸有若敢將文行比顔般
狂言戲作皆吾過頼有新詩為訂頑
原博詩來戲予還故步再次韻
醉後揮毫力拔山玉堂觀者堵如環換羊價重街頭帖
畫虎心勞紙上斑得趣豈須優比孟改繩翻愧拙於般
也知真外皆成假莫大分明點與頑
三叠韻答原博
坡書新價踊如山碔石何堪報玉環榻遍吳牋猶送錦
搦殘湘管半無斑文心捧處慙施女筆陣圍時困楚般
(楚鬭般伐宋圍緡)石底老蟇如可學爬沙雙手不辭頑(有評蘇書謂石)
(壓蝦蟇者)
原博和章不至四叠韻督之
書家風采屹如山拙匠紛紛但坐環可信龍豬元異骨
誤疑雞鶩本同斑鄭師乍許三降楚墨守終能九却般
聞道純綿深裹鐡定藏鋒力待堅頑
原博詩有雪堂獨立語五叠韻謝之
種柹臨書葉比山空驚歲月轉如環雲間天馬誰爭步
水底山雞自照斑敢謂逄蒙曾學羿豈知蔿賈不容般
蘇門七字君湏入我已無心起懦頑
西莊清隠
山林舊隠不知年北墅西莊次第遷桃李春風花縣外
金銀夜氣寶峯前家貧有業存書卷官在無心乞俸錢
若向水邊逢孺子可能重和濯纓篇
送李提學若虛侯僉憲公矩一首
十載同官别更同一朝分送兩青驄湖南使節經江右
浙上行船過泖東面帶冰霜生朔氣手栽桃李待春風
他年冠佩還朝地誰奏天曹第一功
遊白秉德西園次韻二首
行逐溪流過野亭望疑山色繞空冥池魚自躍非因餌
園蝶還飛不受扄傍渚幽花憐寂寞舞風疎柳愛娉婷
郎君門地清如水不待平泉石已醒
欲采黃花泛綠杯勝遊幽意兩徘徊門連甲第三家近
節過重陽六日纔高厦捲風飛燕雀短垣經雨上莓苔
松林步屧多餘興馬上新詩取次裁
送黃廷威戶部還南京
承恩寺裏勞相送宣武門前復送君北地黃花開較晩
南都綠酒夢猶醺也知錢穀能禆國漫有文章為策勲
羇旅未勝鄉里話雁行飛斷楚江雲
送陳繼昭秋官還南京
早聞天闕載星軺越客遊吳路未遥千嶂隔空還共月
兩江分海亦通潮沙堤樹繞青驄過畫省詩成蠟炬消
見說聖朝書訟少幾人清社許招邀
史千戶生輓詩
舉世無端奈死何誰能生作葬時歌漫勞莊子憂螻蟻
且勝藤州臥薜蘿墓木又生人未老湖亭不動水空波
史官今日書名姓已附他年達士科
和張都憲謁黟國公祠韻(平江陳恭襄侯追封于黟)
將壇三世仰先登廟祀中朝覩載興賓館久辭朱履客
影堂時掃白頭僧樓中舊匣藏秋劍河上行旌見夜燈
猶有姓名傳吏卒勲勞不愧史官稱
周原已席上賦十月菊
布袍蕭索不勝凉坐愛芳心共日光何用門前看五柳
始知秋後有重陽故園栽處田應熟(原已尊翁號菊處原已號菊田)小
市開時藥正香自古交期須歲晩相過不敢避風霜
送呂進士卣之大名推官
清時休但愛閒官錯節須從利器看我愧孫陽曾相馬
君如仇簿暫棲鸞交情覆手炎凉易世路於人俯仰難
至境不關儒者事百年留取寸心丹
送孫進士治知臨淮(臨淮鳳陽舊城)
千里長淮繞縣東兩城佳氣往來通封移舊地同周鎬
世有遺恩比漢豐今日兵戈皆耒耜當時父老更兒童
循良合是昇平事要錄書生撫字功
送蔣宗誼推官之金華
北來南去幾星霜又見分符出帝鄉三入越山身更遠
重遊京國夢難忘也知吏法兼詩老未必才名與命妨
臺省秪今湏俊傑看騎驄馬問豺狼
次韻體齋病起見寄二首
長隨待漏入金門宦况詩懷得細論劉向有才方漢閣
杜陵多病且江村防身戒久同持律愛國情深比負暄
此境定應閒處識幾時傾倒向清樽
坐倚孤笻臥擁衾重門未放野寒侵疑蛇已辨杯中影
病鶴長懷海上心詩劵負來應未釋方書驗後懶重尋
燈前細認銀鈎筆不待平安報好音
夀彭詹事先生五十次諸翰林韻(宴後數日復兼學士)
彭鏗家世本神仙異代長生復此筵朝罷文鵷班始散
宴回青鳥信方傳東宫地近恩兼渥南陸天長景正延
記取八千從半百是公重到玉堂年
雪二首次韻彭武選性仁
冉冉瑶姬駕玉軿墮翹遺佩各飄零遥從天上諸空界
巧出人間萬幻形洗墨池冰看又合衆星堂夜坐還扄
美人獨立高寒外似隔蓬山數點青
造化無端類轉軿晩將恩澤慰凋零淺深欲試千林色
高下皆随大地形羽士天壇宵擁節龍宮冰海晝開扄
君心自與豐年應漸覺春迴苑樹青
雪後飲胡彦超冬官歸叠席上韻二首
馬蹄衝雪叩君門坐愛飛花撲酒尊簾未捲時先作陣
屐曾來處已無痕寒簷葉落蛛絲墮老樹巢傾鶴夢翻
今夕定知何夕是好風明月未堪論
醉歌聲裏夜筵收雪滿空齋擁敝裘歲事正勞商禱旱
邊心應識漢防秋山林地僻留清賞江海盟寒憶舊遊
坐聽蕭蕭成不寐短窗疎竹未能休
雪晴和應寧諸君韻二首
雪後餘寒滿素縑坐看庭彩動星蟾紅塵迥與東華隔
貝闕高疑上界瞻牆外經過知馬跡城頭指點見山尖
聚星堂上多勍敵白戰通宵恐未厭
冰溜無聲欲墮簷雪花何力更窺簾山橋路滑車猶險
村市寒多酒正甜甲第好開雲母障貧家空照水精鹽
眼看珠玉囊中盡却怪詩人大未廉
傅曰會舉進士次汝賢文敬韻二首
曾聽干將躍冶聲又看歐劍發精英鄉邦望裏論家世
藝苑書中識姓名御墨親題金榜字宮恩新賜玉壺清
為君喜極湏雄飲力盡西江萬里鯨
上林芳樹倚雲高長笑高蟾詠碧桃白戰早收天下捷
春遊不學少年豪兩蘇才擬當時重二宋名同舊史褒
應共玉堂詞翰手鳳凰池上對揮毫
齋居和舜咨侍讀院署見寄韻二首
數點殘星帶碧寥五雲城闕路迢遥乘高直欲登樓坐
望遠空勞舉袂招何必關山成别夢幸將名姓託清朝
天涯回首相逢地楊柳秋風白下橋
綠槐庭館坐春風十九年前此興同未老身猶書卷裏
不眠人在漏聲中大鵬南去雲連海羣鶴西飛月繞空
燈火憶君連夕話不勝幽思滿齋宫
立春日力齋席上作
雪後餘寒尚滿城東風花柳正含情春盤淺送青絲色
晝漏遥傳玉箭聲杯酒秪供閒歲月文章應减舊聰眀
西臺驄馬東關路又愧賢勞百里行
送范秋官以貞謫鳳翔判得真字(吏部擬謫廣南特改兹郡)
早聞長策動楓宸十載郎官謫命新家遠漫為秦嶺客
恩深不作播州人一身且向閒時病萬事還從定後真
蕭索郡齋山樹裏坐看黃葉漸回春
次韻白宗璞員外使密雲途中遇雪
薊門春雪尚能花却望邊城路更賒應律未回燕谷煖
舞風還濕漢旌斜青山骨聳如爭瘦白雪詞工欲鬭葩
此夜宮綾寒不寐未知清景屬誰家
和楊學古先生東閣趺坐韻四首
院直初歸柳外途玉堂高坐擁雙趺應同禮席開函丈
豈有禪心到給孤聚訟漫勞今日議如尸誰見古人模
亦知戱笑皆文字聞說公才似長蘇
金馬門深入禁途紅塵無地著高趺仙人露下秋莖白
太乙燈來夜影孤禮樂百年周制作文章一代漢規模
休勞鉅筆稱燕許誰似張公可配蘇
名家簪紱是前途兩世青雲共接趺金冶外看雙劍躍
木山中見一峯孤韋賢經學真傳授揚子文章古範模
衣鉢更多門下士向來江浙似湖蘇
目極邯鄲步裏途獨慙無力繼前趺瞻依地近公長許
汲引心勞我尚孤望道若洋徒自歎學文如虎未成模
百年幾見非虛語幸是陳郎早識蘇
得匏菴觀造雨䈳詩輒次韻
結構親勞較短長棟材應不棄餘良平分屋角三重溜
巧借簷陰二尺凉闥外青山猶可送簾前紫燕莫愁妨
從今穏作城東客雨笠烟蓑不用將
次劉時雍獄中遣懷二首
歴盡悲歡幾歲年始知安樂是神仙途危自喜肱猶在
嫁晩非關貌不妍貝錦有詞難劇辯圜扉無事且孤眠
眼中同調知應少莫更高吟白雪篇
蓬萊通籍屢經年暫謫人間七日仙翼折豈妨陶夢吉
頰傷翻益鄧粧妍休勞吏報催晨謁却有詩情攪夜眠
世事閱來今已熟不湏重問解牛篇
送許珵之南雍
驛亭紅樹夕陽舟十載相逢說舊遊同學故人多擢第
異鄉孤客且登樓庭前夜合頻經雨江上芙蓉可待秋
會有蛟龍藏璧水幾時雲霧起滄洲
送李進士㺬還西寧(㺬明遠都督胄子)
幡戟門前綽楔高郎君身已著青袍龍墀有地陳三策
虎帳無心學六韜歸蜀漫誇題柱早入關空說棄繻豪
太行雲外東西路去國懷鄉兩意勞
佩之饋石首魚有詩次韻奉謝
夜網初收曉市開黃魚無數一時來風流不鬭蓴絲品
軟爛偏宜豆乳堆碧盌分香憐冷冽金鱗出浪想崔嵬
高堂正憶東鄰送詩句情多不易裁
與佩之詩有誤筆以書見問叠前韻
嘉魚詩罷客筵開多事詩人獨未來憶釣每看江雪畫
聞歌如隔海雲堆釜中舊業空愁屢濠上高談亦近嵬
愧有惡詞兼誤筆一時叢雜待君裁
謝原博惠笋叠前韻
翠籠青笋一時開為有清風竹巷來(原博居脩竹巷)池鳳羽毛
應比秀籜龍鱗甲漫成堆襪材有派分洋谷䙀錦無心
鬭馬嵬莫笑北人曾煮簀久從湘客問烹裁
佩之惠笋乾自稱玉版老師謂原博冬笋為吳
山少俊叠韻奉謝
玉版山深石路開東軒真被籠盛來飽諳南國烟霞味
不入長安酒肉堆老覺禪心終苦淡瘦看詩骨共崔嵬
叢林年少休相笑脱却緇衣更懶裁
饋佩之新笋用前韻
客路逢師眼為開長安塵土去還來題詩肯附嘉魚什
作供先辭怪石堆自覺冰姿殊秀爽笑渠霜骨老崔嵬
西曹漢吏持三尺高下應勞手自裁
謝于喬送楊梅乾無詩用前韻奉索
深夜柴門闔更開楊梅香送滿甖來霜乾淺帶層冰結
紅爛紛成萬粟堆坐愛春盤裝磊落憶從秋樹採崔嵬
莫教俗却先生饋佳句重煩答後裁
饋柑于喬世賞用前韻
凍地經寒裂欲開南柑初載北車來霜随玉爪冰絲落
日照金盤火齊堆高價敢論燕市踊遠林還憶楚山嵬
也知黃陸當時傳健筆應勞太史裁
和侍郎尹公留别韻三首
南都曾聽八仙歌(諸公有八仙會)欲和高風奈遠何紫禁朝天
清夢繞青雲回首後塵多禇虞制作唐貞觀王謝風流
晉永和而我未忘山水地送君吟鬢欲成皤
詞源滚滚正無涯况有勲名為國華江漢地通朝海路
星河人識上天槎迴看仙步離塵遠老覺君恩與歲加
莫賦春明門外别金陵元是帝王家
瀛洲無地不登仙吏省儀曹次第遷從此略施經國手
向來閒却著書年亦知憂樂能關世自卜行藏豈問天
歸路不湏馳傳急似聞宣室正求賢
懷麓堂集卷十四
