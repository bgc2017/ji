懷麓堂集卷四十八
眀李東陽撰
文稿二十八
誌銘
明故征西將軍鎮守寧夏都督僉事周公墓誌銘
公諱璽字廷玉姓周氏其先本永平遷安人伯祖亨洪
武初内附授燕山護衛指揮使賜田宅因家東安祖斌
永樂間以靖難功當擢都督讓于兄彧考諱英宣德間
坐累謫戍開平衛累功擢都指揮同知寄禄府軍前衛
成化丙戌以老謝事公代為指揮使辛卯征北邊以功
擢署都指揮僉事用薦領十二營號令尋統五軍右掖
戊戌勅充右參將分守陽和庚子與威寧海功進都督
揮同知調大同副總兵辛丑以黑山墩功進都指揮使
壬寅以黑石崖功署都督僉事癸卯北邊伊斯瑪音大
舉入寇分兵三千守懷仁賊逼夏米莊中軍失利公還
兵内援夜忽值賊營時賊乘勝勢甚銳公大呼属將士
曰今日之事有進無退退則無遺類矣衆爭奮無不一
當百銳弩齊發呼聲震天地賊少却良久復突入短兵
接公臂中流矢令左右拔其簇督戰益急與其子鵬及
死士數軰斬獲十餘級會遊擊將軍劉寧兵至合為一
營中軍潰卒多來歸兵勢乃振賊既退失律者皆得罪
錄公功進都督僉事甲辰改充總兵官鎮代州兼督鴈
門三關弘治戊申移鎮陜西庚戌命充總兵官佩征西
將軍印鎮寧夏甫一歲議修邊備為遠久計偶得疾召
諸子曰吾生獲佩印分閫分已足無所復望獨未嘗大
破北邊為朝廷報抱恨死矣氣就絶忽大呼曰好殺好
殺遂瞑是為辛亥七月十五日年止四十有二生子四
長鳳蚤卒次鵬以從征功累官錦衣衛指揮僉事次鴻
次鵠公醇雅有禮度中亦負氣涖事斬斬尤精騎射知
兵習戰近時論邊將者必指屈焉奉二親謹甚迎養大
同比喪遣諸子還葬都城東今所袝墓是也其名曰魏
村社之原予雅聞公賢公之卒錦衣衛指揮同知劉公
彦芳持狀為徵銘予又聞鳳卒時其妻都督王君賓之
女號泣不食死詔旌所居曰貞烈之門公之風又于是
乎在銘曰漢出雲中動以萬騎公兵三千力折胡勢宋
睨西夏屹為外虞公提全軍坐鎮強胡惟公才賢適際
斯盛以守則固以戰則勝惟天子聖俾我兵是競惟古
將才必鍊乃成公在三陲久益有聲天弗假年疇不興
戚曰此豈易得而奪之亟有巋東原公歸其間公靈在
邊為河為山偉哉公名雖死其勿諼
朝邑縣學訓導致仕張公墓誌銘
成化乙巳夏六月二十二日朝邑縣學訓導致仕張公
卒于澤州自甲辰之秋山西大饑人相食餓莩蔽野歴
冬及春厲氣交作死者復相繼時公年已七十有二其
卒也亦以厲云嗚呼傷哉公諱翔字騰遠世為澤人考
諱某母宋氏公生而聰慧果毅工書善記誦入州學為
弟子員問學勤厲雖大寒暑必正衿披誦未嘗色惰事
親志養産不踰中人而奉養必備親疾必憂形于色奉
三兄謹甚不命之坐則侍立終日家中析公所取田廬
未嘗有所擇兄泰夫婦繼卒以遺孤屬公公撫若已出
為娶婦至長子孫不使異産父喪嘗市木為棺而逋其
直偶行雪中躡得一物視之乃白金一錠求其主不得
遂酬木直鄉人異之曰此孝徵也凡喪具服制皆用考
亭禮以至于冠昏交際皆然公以詩舉于鄉屢不利以
例貢禮部始授學職至朝邑歎其學政久弛身先訓率
必敦本實次及文藝亦嚴立程格終始不變於是科第
踵接九載有成績當陟以老乞歸家居惟課子孫讀書
史申眀孝弟間以訓鄉後進勸善戒惡其言悃愊懇到
聞者悦服皆稱為鄉先生焉公嘗慕薛文清公之學遣
子澤就學河津舉進士知武安縣實就養教以官事澤
以廉能著政譽徵入為河南道監察御史蓋父師之教
為多公子三長澤次漢次某初張氏墓在河西金岡嶺
今卜遷于州城郝家莊之原以是年某月某日葬御史
君奔喪將歸介其鄰武學生徐君鏞來購銘予聞御史
賢按所自著狀得公行且悼其值時厲以死雖夀宜傷
也盖於是深有感焉乃作公銘銘曰生也逢時夀考且
康老不逢年卒以疢終古有養老于鄉于庠國典具存
而公則亡吁嗟乎張公
焦生邦重墓誌銘
焦生瑾字邦重侍講學士守静先生孟陽子也卒于京
師先生哭之慟至忘食寢予先生同年友義均兄弟聞
生死悼歎不能置與諸同年為文弔之及歸葬泌陽先
生自書其性行歲月授予屬銘予尚忍辭哉生始名恩
榮盖先生舉進士為翰林庶吉士生生京師報至家時
有司方建綽楔榜曰恩榮先生之父封編修公遂以名
既長乃更今名生四歲喪其母吕孺人先生以編修歸
省實擕生以從既還朝公及祖母某孺人留不遣七歲
病癖藥之愈公令羣兒嬉聚以悦生生每凝坐不一視
公異之稍長授以詩書不數過輒成誦公曰此可教也
遣其兄琦擕致京師就外傅沉默自持雖師友問答不
過數語先生疑以為鈍及考所業則未嘗不通平居言
若不能出口及誦書史見古人事行試令辨曲直賢不
肖時當人意為舉子義輒合渠度書字亦清勁同學者
皆自謂不及不妄取予不濫與人接嘗謂其弟黃中曰
吾見同游有狡詐者彼自謂得計詐豈能欺人徒召憎
耳汝資性過我但恐為此軰所移易汝其戒之嘗侍先
生獲觀程眀道秋日詩邵康節大易吟退書之几格反
覆諷誦若有所得也生嗜學欲速就積勞成疾見其父
憂形于色輒強顔慰之曰兒病行愈大人幸盡心職務
勿以兒為念踰年益憊先生謂曰兒脱不諱俟汝兄弟
有二子者為汝繼不殄汝後生但飲泣其繼母郭及兄
瑞問之皆不答私謂其姑曰我無他囑但勸我父勿哭
我也成化乙巳六月二日卒年二十有一聘胡氏縣學
生繼之女待年久之竟未及娶以死予同年家子弟若
侍講東瀧彭先生子彬方石謝先生子興仁今南京太
常少卿愧齋先生子罕皆敏而早卒予連喪二弟山川
慟而成疚故于生感之尤深嗚呼吾又忍銘哉銘曰嗚
呼焦生胡質斯弱而志斯強踴躍振迅倔起而莫之攖
也稼未穫而稿樹未實而傾天實摧之豈人弗能吾為
汝銘以釋汝靈以慰汝父兄嗚呼焦生
眀故文林郎河南道監察御史李君士常墓誌
銘
成化乙巳春三月士常以御史廵河南東陽與倪學士
舜咨諸公出餞城西僧舍士常意眷眷不忍别冬十月
聞廵撫都御史報則士常已不起矣東陽與舜咨驚愕
相弔既又與婣友潘時周會哭以書訃其兄士儀士儀
悲慟欲絶遣弟繕及從子穆迎喪遣子稷來告哀徵銘
東陽得書哭失聲及喪歸道京師寓諸郊數日東陽與
諸友往哭奠之乃為銘畀穆歸俾葬焉嗚呼吾忍銘士
常哉士常姓李氏諱經别號力齋其先鳳陽臨淮人也
曾祖諱濟元季以鄉兵歸國累功授廣信衛正千戶祖
諱庸陕西都指揮僉事考諱徵萬全都指揮僉事始居
萬全兄士章署都指揮僉事世有勲望士常幼端重如
老成人為都司學生刻志問學夜或睡輒以手自批其
額頬舜咨父尚書公謫戍萬全士常寔受學有名諸生
間葉文莊公為廵撫賞愛特厚薦于我外舅蒙泉岳公
為壻公時知興化府得葉書曰與中不吾負亟報許之
士常游蒙泉門久學益進御史林貴實閻子與督學政
咸見器許甲午舉鄉貢戊戌登進士第奉詔入翰林為
庶吉士辛丑拜河南道御史奉勅廵山海諸關二年政
令眀肅歸掌道事覈京官稱負尤嚴慎不苟及廵河南
令有司毋貸市物而稽其直聞者皆相戒莫敢肆時歲
大凶上疏言懷慶諸府民父食子兄食弟骨肉親黨相
噬死徙十六七雖蒙赦宥宜大肆蠲䘏庶他變可彌又
與廵撫會議諸賑䘏事未及報益憂懣簿訟填委不遑
寢食冐暑至洛陽疾作復有公事當詣汴猶閱案過夜
分乃行至則益甚語已不可辨猶隠隠言捄荒事九月
二十一日卒屬纊時廵撫及布政按察諸公皆臨視知
開封府張九雲治含斂棺槨官給驛傳復遣使護送以
歸十二月二十九日葬泡沙原祖塋之右士常天性孝
友又習世訓居喪蔬食三年兄弟雍穆晝聚處堂上暮
乃歸寢兄出未返過期不敢飯閨壼和敬迭為賓禮叔
母寗寡而守節終身母事兄士章子指揮同知稽及穆
及兄純子程秀皆早孤視若己出或親為講授繕庶弟
也遺腹于外及長謀歸之為娶婦焉士常赴義如渴勇
不計力人有善推誠嚮慕意氣所屬歴歴出肝肺守官
清儉家指既衆俸不給或稱貸為旦夕計及遇文人墨
客竟日延欵與相倡和所得詩賦至累篋笥猶酷好不
厭自出翰林為御史雖極通要而非其好竟憂勞以死
嗚呼悲哉士常娶于岳賢而早卒封孺人繼娶王為即
墨知縣時佐之從女封孺人生三子秩和稢皆幼士常
善楷書恒曰吾兄書法過我謂士儀士儀乃自書此銘
曰以慰吾弟東陽為篆盖亦士常意云銘曰官高任艱
君子之憂曰貴曰富匪我攸謀彼籍勢者為身為家官
而已矣遑䘏其他君居御史不樂其華我職弗遑而暇
為夸孝廉儉勤君行則有斂焉弗張君子之守廸而獲
咎豈理之常人則何尤悠悠彼蒼我銘士常百世不㤀
封宜人喬母路氏墓誌銘
兵部郎中喬君廷儀既葬樂平長夀山越七年成化丁
未七月六日君配宜人路氏卒于京師故第子宗宇軰
扶柩歸卜明年正月某日啟竁而祔以予嘗著君銘知
族系家範頗悉請誌祔事及宜人懿行庶有所互見者
嗚呼先君之殯也宗昆弟慰我相我意勤甚今日之事
予惡得無情哉乃強援筆為誌及銘路與喬同出樂平
族故望宜人營膳所丞仲室女在襁褓間為怨家所毒
幾死母孫禱于神而甦因異之少精女事通孝經列女
傳諸大義未笄有縣令主其家從者亡金五十兩懼欲
自引决宜人偶得諸后圃白其母還之郎中君從厥考
工部侍郎公試京師營繕重其秀且文遂受聘焉既歸
晨夕饋食湯藥暨諸時祭皆精洗有度事姑王淑人及
庶姑高烈婦&KR0548;曲承順善成其懽郎中君肄舉子身以
勤相夜夜鼓始休漏未盡必夙興以待比舉進士官兵
部封安人又進封宜人雖寢貴服用皆故物從子憲宣
失怙恃撫之有恩宗宇幼手教字畫稍長遣就業每嚴
誨戒及宇舉進士授禮部主事戒加切每朝有吉禮宇
典儀制例得賜幣宜人必斂容曰此君賜也宜人何修
以報宇將造朝必起坐詢早莫出乃就寢故宗宇皆有
名士大夫間自侍郎公以下三喪宜人皆歸治葬已復
就養益綜家務雖無贏貲食指數百皆受給處側室陳
寗三十年略不為形跡至同食飲視庶子宜宸容未始
有異侍郎公當蔭國子生宗以長以讓宜宜人喜曰兒
能爾固善尤樂施予族姑子張戎貧不能娶給以金帛
永清馮德成者有急質女求貸貸之金并其女歸之從
子僕劉温廢疾被出宜人憫其窮為之娶而遣之聞有
籠烏于市者粥而縱之以為常其多至數千焉平居温
厚容忍簡言笑婢僕軰未嘗見喜愠色戚黨女婦凡一
接無不意滿卒之日多感慕泣下曰今安復有如喬宜
人者邪銘曰有夫克肖婦佐之孝有子如夫維母之撫
從人者艱實恃以久為所從助乃謂能婦亦謂能母生
從厥居死從厥封我銘郎中繼銘宜人以備始終
封宜人朱母黃氏墓誌銘
予少與崑山朱儀中交甚厚獲拜其父奉直公及母黃
宜人宜人之喪儀中將覲自太原未行得訃至京師乃
自述事狀請予銘曰以此累吾友也是宜銘宜人之先
蘇之長洲人處士仲光之女朱在隣邑族相望又俱籍
京衛故宜人歸于公宜人事舅姑甚謹凡侍疾居喪如
居官省時家寢饒食指益衆相公蠱幹雖澣衣敝物不
忍棄睦處姊姒均視羣從翕無間言下逮臧獲小有過
務掩覆之皆飲德焉儀中始自黌塾歸宜人必詰所業
視勤惰為憂喜比舉進士官兵部教使清白奉職以承
父訓日勤勤不置以主事貴封安人以員外郎進封宜
人儀中為郎中坐累謫常德同知改知德慶又内徙同
知太原道京師乃請就養宜人不肯行又閱歲而卒距
儀中至僅兩月耳儀中痛身在遠貽其母之思以没且
弗及含斂曰吾乃以此累吾父也復念其兄縉在蘇尚
未歸又數月乃葬蓋宜人卒以某年葬以某日其地在
城南十里河之原舊以族葬地且陿乃闢其旁遷壙其
中而右虚焉禮也銘曰有子翹矣愛亦勞矣養弗酬矣
嗟無繇矣訓則勿違行則勿隳維子斯才以成母儀維
宜人之宜兮
華編修伯瞻墓誌銘
嗚呼伯瞻乃止是耶伯瞻質偉氣充才勃勃不可遏其
志所期甚遠且大舉進士財三年官一命年二十有四
而止悲夫初伯瞻從其父廷佐君居京師時未冠學于
楊䆳菴應寧與太原喬宇希大並價予見伯瞻書勢已
逼人私喜吾湖南後來之傑盖其在此及伯瞻舉鄉試
第一連得進士入翰林為庶吉士汪寅軒傅體齋二公
奉詔授業大見甄賞每閣試與稿城石珤邦彦相甲乙
授官為編修予又喜曰此天所以玉其成也予與廷佐
君同鄉又䆳菴知己友故伯瞻視我厚至是又同署日
益密每有作未始不出見見輒加進一二載間遂脱舉
子習得古人蹊徑詞簡意達粲然成章予嘗以聞諸劉
文安公者告之謂為文必先博而後約收斂太早則其
地無所容伯瞻以為然然執不變意者天將速其成故
使至是哉使天果有意焉則斯人者胡不姑涵育長養
俾大有所就之為愈也予益以慨人之才不易得且不
易成也悲夫今年春廷佐君以常州知府入覲歸伯瞻
已病秋益劇卧不見客予數往乃彊見之怪其神苶然
比得告猶函一卷具書致予曰巒且别願得手書數通
以歸書未成而訃報予既往哭之念無以慰其志者乃
據邦彦所著狀為銘屬希大書而刻之又自書于卷中
以畀其家藏焉償舊諾也伯瞻姓華氏巒其名世居蘄
州以州學生舉生成化某年卒弘治某年葬于州之某
原娶王氏子女各一人皆幼銘曰吾黨得之吾曹得之
而遽失之吁天誰詰之
奉議大夫刑部郎中何君墓誌銘
君姓何氏諱說字商臣世為彬州人祖諱義堅合州同
知贈戸部主事父廷彦雲貴提學按察司僉事君少從
按察公遊學京師赴湖廣試御史樊君英竒之比卷拆
且盡得其名謂衆曰此不可使小就寧勿取後數年成
化庚子果得解元連擢辛丑進士第久之授刑部主事
侍郎建昌何公嘗監試湖廣雅器君見所属獄案曰吾
謂子文士耳乃能是也嘗勘獄順義有兩豪爭地事涉
中貴人剖析無所避遷員外郎時何公為尚書令總諸
司奏牘校閱精敏山西有亂民御史以謀反奏獄且具
君閱卷曰反罪當孥此不過假佛惑衆雖潛表通胡不
果至乃謀叛叛止死耳竟用其議活數十百人及遷郎
中階奉議大夫嘗奉勅錄囚南畿凡錄六千人上讞三
千餘疏多所平反揚州有毒藥殺人獄君析其疑數端
果邏人有隙者所搆奏釋之廣德有饑民貸谷不得而
羣奪之者連四百餘人皆坐死君矜其情許自首使償
谷且杖遣之皆泣拜而去歡動州境還朝名愈彰莆田
彭公為尚書益重之旁攝他司事鉅細無弗集者弘治
癸丑刑部災君坐本司下都察院獄詔降一等補外君
在獄已沾疾得命出一日未調而卒惟其子進士孟春
在側大夫士聞者皆悼君賢弗克夀且竒孟春才哀其
摧毀骨立又貧甚貸而將事右諭德劉君道亨為著君
狀孟春予禮部主舉以君沽命且受學焉哭告予曰微
先生孰可屬吾父者嗚呼予安用為君慰哉君父按察
公舉己丑進士累階奉政大夫致仕以恩加修正庶尹
子二其次孟旦女一君年四十有三卒于某日卜用是
年某月日葬某山之原君清謹重厚不訐人過遇事有
力母喪廬墓有芝生于旁人以為孝感云銘曰惟湖南
地三世進士自何氏始亦云竒事家用易學受父授子
科必丑歲歲必周紀君舉在辛先已後癸君獨中阨如
澤斯沛孰停其原孰導其委天實為之請究終始
明故兩淮都轉運鹽使司知事周君墓誌銘
君姓周氏諱澄字原潔其先自道州徙巴陵塘源居數
世曾祖諱國才祖諱桂芳考諱思恭妣傅氏生四子君
其長生有竒質受書鄉塾兼通法律有用世志未遂也
湖廣布政使司嘗缺知印知印者主印記出入役雖勤
不與諸從事伍君以名為府縣所薦黽勉就役而非其
好有為布政者雅器許之或諏以政務亦稍稍自見授
廣州府倉大使當藩臬交會出納繁夥勤會計慎勾稽
宿姦斂手不得肆則相扇為浮詞構以罪按察分司不
能直君具疏愬諸朝下御史按察姦狀事乃白秩滿丁
内艱服闋遷浙江上虞縣主簿地衝要多賦訟君以習
律故皆剖析得理部使有大獄久不决則以委之嘗攝
餘姚縣事餘姚故接境民聞君至輒相率共賦役不督
而辦參政何宜檄領京儲兌運事舊時悍卒多怙力侮
民民代補耗虧為所困君悉意規畫益嚴為約軍民皆
稱便何嘗與論水利至夜分不寐歎曰能官也浙東海
溢上虞尤甚工部侍郎李公顒築堤海上君承檄受任
與有勞效九載將去父老合詞請留于御史及布政按
察例以未報政不許比上吏部考入優格復丁外艱服
闋擢兩淮都轉運鹽使司知事署泰州及淮安二府分
司兼掣淮安鹽貨嘗攝篆事事皆集諸場戶白于都御
史張公瓚再被奬諭聲益振然亦坐劬瘁得疾成化癸
卯八月翔卒于官年五十有九有司用例具舟歸其喪
乙巳某月某日葬珠冠山先塋之次娶某氏子四長質
次貴次賢次賓君葬未有銘貴在京師聞母喪將歸地
陜不合葬啚别為銘内君墓乃奉柳貢士大綸所著狀
介李貢士永敷以請于予嗚呼今之人或負才挾智位
小不稱志已不屑致力或躓重泥遠名浮而實喪雖貴
且顯亦奚以為哉君歴三職二十年官不過八品矻矻
窮日夜竟以勤死計其所克濟亦已多矣是可錄為有
職者勸銘曰匪甲科是塗而辟于蕃弗正寢是終而死
于官然則生距非榮而死寧弗安後五年而得吾銘庶
以為永觀乎
懷麓堂集卷四十八
