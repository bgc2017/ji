懷麓堂集卷四十
明李東陽撰
文稿二十
箴銘贊引題䟦
悔箴
言以醫戒行以患懲嗟此之人孰可與成戒則必持懲
則必作有狂而聖或其可學
成齋箴
惟天生物物不相有惟人性同無或薄厚中戕末摧疇
執其咎形踐者聖質變者賢成已成物責斯盡焉凡我
同胞覆燾必均一物不成如手足弗仁樞機在躬先本
後末一德不備如身常飢渴居必仁宅行必義路志則
必專執則必固惟四勿為惟五弗措曰吾弗能是謂自
畫曰人莫已若是謂自賊勖哉君子成爾令德式瞻爾
堂式警爾心君親有訓師友有箴君子勖哉無廢寸隂
止齋箴為汪希顔同年作
止乎止過則邈不及則邇學止乎中人止乎聖彼顔弗
孔猶不可以竟聖有方道無徑顔之希塗則正止而止
而其未底而不可以已而
筆銘
魯叟獲麟漢吏興術絶爾于經假爾于律嗟哉管城孰
工孰拙用之者人慎爾勿忽
紙銘
以白受緇文斯生也以方受割用乃成也制于物而為
功亦何病其形也
艾齋銘
人非聖不能無過過矣而弗自知知之弗能改改之弗
能力然後其過成焉予之過多矣嘗取其尤大者六端欲
作銘以自戒未能也文選黃公之子鄉貢進士汝修有志
於學名其居曰艾齋其父執方石謝先生為說而汝修請
予銘予不能銘汝修因取所自警者為告若汝修之過其
同異多寡盖自能知而擇之奚盡待扵予言哉銘曰
惟人弗明惟害之萌明而弗彊其過乃成若莠于田匪
耘弗登孔戒克己顔德以貞狂克作聖曲能有誠力致
于艱既倍乃勝豈不易知實難厥行予有六去去惰去
輕去玩去謔去忿去矜志則有餘予力未能予復何愆
而艾是名家有庭訓鄉有典刑有其一言百我兹銘歸
爾攸居往服爾膺愼爾出入戒爾寝興君子勖哉靡言
不徵
丁氏半山亭銘
潜川丁君繼仁隱士也作亭于銅山之半名曰半山亭
其子鴻臚序班鉷乞予銘諸石縣之近區若槽山之奸
雄冶父之神怪龍湫之虚幻皆君子所不談麟山之風
致亦未足深論彼半山者王荆公之故名也荆公争謝
公墩時議者謂其習氣所發使其有知未必忘情於地
下予為君識之以貽其後人使知兹亭為丁氏故物君
之心非有所競而人亦莫得而競也銘曰
廬之潜川有山曰銅有亭厥中作者丁公雙甍夾飛層
簷闞空繩平度均不可以上吐吞嵐霧凌薄蒼莽俯臨
平豁仰抗高爽羣竒羅列萬象森朗連山逶迤如屏如
牆長江垂帶溔溔茫茫喬林長堤曲澗方塘晨暉夕隂
往來其傍西望槽山魏武所駐姦雄一顧乾割坤據金
卯故墟旋為典午河山猶在俛仰千古歐冶遺山鳴金
既躍張干雷邪光彩淪落幻術莫究九原不作僧有伏
虎龍湫是於龍亡虎逝此事長吁亦有龍眠麟山故蹟
丹青窈𦕈千載泉石山峙川流歲月若奔歸視吾山吾
亭固存我居我游我燕我飱終我齒髮貽我子孫昔有
半山粤惟安石謝墩王寺名同代隔我來君去誰主誰
客平生英氣所遇成敵終焉一歸誰失誰得今有半山
若蹈陳迹彼豪有知此憾誰釋物各有主古人則云往
者勿追來者有聞富貴難恃虛無莫陳不朽有圖惟德
與文汝亭不欹汝山不磷我銘在兹垂千百春
寓齋銘為博士陳後作
寓形太虛物各有處人亦物耳顧為物寓身寓于世意
寓在物視厥所寓可以觀德少遊東南壮居帝京藏修
息游于畫是名朝毫暮縑是究是營體物之妙以發我
情我情匪畱聊以寓我苟以為寓奚所不可古亦有言
隨寓而安優哉游哉以歲以年
莫職方曰良得晁無咎墓中硯為之銘曰
名以文致死殉以器後三百年誰發其秘惟名與器神
不輕畀兹幸在子吾於子乎試
柳舍人硯銘
堪輿肇判沙水交泊後千萬年結為玄玉視其質黯爾
而光叩其聲詘然而足琢以成器必藉乎昆吾之刀寶
而傳家不毁於季孫之櫝補天五色得非女媧氏之所
遺乎郤陣千軍當與中書君而並錄也
鐘硯銘
古有鐵硯兹有石鐘在類雖殊於象則通乃藝之華匪
樂之宗觀物者盍舍諸條理之外而求之制作之中乎
瑶池夜月硯銘
鑿深為池修山為月湛玄雲之隂開穎兔之窟人間天
上見此二絶缾泉日注毋我池竭池竭尚叵毋使我月
缺松華桂魄千載不沒
臨江周逸庵處士畫像贊(卷中有張廷祥編修傳曰川檢討文)
周子觀國實登我堂曰世有令德臨江之望視我以遺
像夸我以鉅章色飬志順生娱死傷謂世鮮克孝君篤
不忘朝經暮書教子義方學有名秩官無槖囊捐貲賑
貧辭不受賞謂世利是競而君不有其藏壮遊江湖老
歸故鄉謂君于于而衆攘攘國有褒錫家有祀享不顯
其存其名則彰我辭匪誣沿傳摭張後千萬年式昭耿
光
張汝弼小像贊
俯首凝顧其神在内發為文章不采而繪外探物化中
含道腴諷刺諧謔皆文之餘奉上不謟寧我為簡合交
不汙寧我為疏君子觀士慎其所趨有弗君如匪華則
諛君貌五圖兹惟其肖贊者數十孰際其妙君得我辭
掀髯而笑
朴庵蕭封君像贊
魁梧傑竒貴人之儀樸厚静堅夀考之資胡人事之定
而天道之違贈典在國公貴則有慶延于家孰謂非夀
是不在其躬而在其後人亦有言為冶為弓賢哉黃門
豈惟父風朋友之義視公如翁九原可興杖屨其從
都閫李公像贊
公起秦州為千戶侯克旅克猶永昌是遷維邦巨藩關
隴之間西征北徂摧羌滅胡勢雄萬夫玈矢彤弓天子
錫公惟公之功功高望尊公子公孫倬哉公門公氣渠
渠公容于于若武而儒公神上征燁燁厥靈孰為公形
冠纓佩琚公在堂居見者必趨
中書舍人王允達像贊
行若不違衆言若不出口朴不外飾儉無苟取其藉也
可立其據也可久是無愧乎文獻之鄉忠賢之後觀其
目不重肉戒能世守此雖細事亦今之所僅有也
西社别言詩引
谷鶯遷木情已應於友求隂鶴鳴臯聲必傳於子和矧
伊人矣不如鳥乎瞻彼白洲實吾華胄劍光衝斗煥南
國之文章筆陣横霜聳西臺之義槩代鷹骨爽冀馬羣
空胷蟠雲夢之九吞皆决岱宗之一覽登壇賈勇氣奪
三軍對客揮毫名傾四座羡楊穿之獨妙愧歜食以同
耽春墅烟花夜堂燈月冥心探物山川無地以逃形險
語通幽神鬼有時而破膽雪車競怪石鼎爭豪雖角力
於雌雄竟忘形於爾汝十五年之會晤夢也何疑四千
里之暌違眷焉將邇慕路回之言贈念元白之神交越
海吳江載星槎於漢節廬山蠡澤輝晝錦於韓鄉顧兹
壮遊欣我同志唐臣五術兼采風謠漢法六條旁行郡
縣盖已布棠恩於周頌又將詠芹樂於魯詩夫豈徒哉
無非事者匪游觀之是玩諒聚散以何心觸物興懷感
時言志欲發倚歌之興先慙授簡之才爰萃羣言釐為
兩卷
周原已席上題十月賞菊卷
東籬掃徑慨花事之將闌西社傳書念瓜期之未晚百
年易過九日重遭惟菊為隐逸之稱而冬乃閉藏之令
挺孤芳於獨茂脱衆屣於羣紛視蒲柳之望誰先比松
柏之凋匪後神農嘗藥著靈品於方書屈子餐英播遺
芬於詞苑物非遠取類實羣分闢地成田八世守柴桑
之業(周氏世以菊號原已號菊田)揮毫作賦一鄉傳甫里之風君惟
有之是以似之我則知者不如樂者敢將幽意用託微
馨懷彼隰之皇皇詠初筵之秩秩貯之以數仞之華屋
得其所哉佩之以五色之錦囊永為好也念菲葑之無
下愧糠粃之在前未揭齋楣先題簡首
柳通判考滿旗帳詞代廣平府作
六品郎階已拜三回之命兩年郡駕兼書九載之勳寮
宷增輝閭閻出色恭惟别駕柳君衣冠望族詞賦雄才
秀掇瓊林價高金部分司漕路操出納之平衡揭榜公
門剗夤緣之宿弊名移新檄步輟通班弭節南陽旋
車北甸省耕問嫁視民飢由已飢斷獄明刑處官事
如家事念朱歧之靡定感墨突之未黔方偉績之告
成屬喬遷之在佇分襟誼重永懷與子偕行卧轍心
勞皆欲從公于邁蓋季路之别有處而何武之去見
思望騶奴如登仙久矣吾其衰也取青紫如拾芥沛
然誰能禦之醉留貪公瑾之醪持贈乏繞朝之策齊
州鶴去長隨綠綺琴邊燕市駿來合置黃金臺畔
載歌雅曲用託微情
與潘南屏納徵啓
天道立隂陽著六經而為易人倫首夫婦在五禮以
稱嘉孰主張扵無聲無朕之中而品節扵有本有文
之際恭惟先生淵源舊學經濟遺才海底珊瑚不受
紅蜺之釣雲間鸑鷟寧歸翡翠之羅虚慚倚玉之姿
久結斷金之契今夕復何夕參商無會面之難吾翁
即若翁兒女重通家之誼每羡凌雲之健筆遥傳詠
雪之希聲顧門屏無射雀之才豈霄漢有乘龍之望
念蒙泉丈人之愛爰及屋烏挹蒲陽太守之風緬懷
溪鶴偶雖齊大敢為一旅之辭諾以季聞已荷千金
之約惟幾乃吉之先見而敬則幣之未將詎云筐篚
之多儀少效潢汙之可薦禮從宜風從俗幸沾仁里
之薰車同軌書同文况沐聖朝之化稽陳編於往哲
在古則然衍福澤扵後昆自今其始菲陳是愧海納
為祈謹啓
跋馬義婦傳卷
馬德明之婦盧請代夫病于天德明愈而盧死說者
或以為天之死之者厚之也蓋以助名教也或曰偶
然也或曰不如周公之誠且至是以死也吾鳴治辨
之曰黔婁非周公也天非薄黔婁也是數說者皆已
屈扵鳴治而亦不著其斷何哉予以為君子於前但
當取其代死之心而不必責其應否于天於後但當
憫其死之不幸而不必求其所以死之故如斯而已
矣奚必泥拘拘之迹以尋諸茫茫之境哉不然則此
惑終不觧
題趙子昂書茅屋秋風詩後
右杜子美茅屋秋風詩賀給事克恭所藏云趙子昂
書今按此書累有俗筆當非子昂真蹟無疑嗚呼讀
是詩者可以興矣書不足論也唐室中興瘡痍未復
子美以一布衣衣不蓋兩肘食不飽一腹不愁朝夕
凍餓死填溝壑乃嘐嘐然開口長嘆為天下蒼生計
其事若迂其志亦可哀矣使開元之世海内富庶邊
塵不生唐之君與相能以子美為心豈有成都之禍
哉豈惟開元古之人皆然嗚呼漆室婦死狂人病子
之誚半天下孰可與言是計者哉君卧病環堵間展
卷呻吟之下尚有味于予言哉
書許魯齋辨說後
明仲先生嘗讀許文正公遺書見其辨說歎曰是足
以箴吾病也要予書一通置之坐隅辨之失盡於此
說不得已而已與得已而不已者均之為未善辨不
辨可不可之間耳天下之人有若予之愚闇非強辨
莫能喻又明仲之必不可棄者明仲若遂閉口則吾
曹何賴焉予方恐其辨之未至而何已甚之有矯枉
過直君子不為惡醉強酒大賢所戒在眀仲擇之而
已
題栝蒼陳氏畫
畫技之微者也其用不過充玩好資議論而已及其
至也亦足以攘造化之巧逹幽明之際感發心志流
通精神畫亦未可少或放其為道摹擬肖似而極扵
變化千形萬状不可窺測上下數千百年變而為數十
百家其所為所見亦有不同而同歸扵妙而已予生
不習書手不能舉筆運紙而凡為位置高下皆不能
外乎吾心口不能指摘年代辨閱名氏而凡為妍媸工
拙清濁雅俗皆不能逃乎吾目平居未嘗費一錢之
購無寸紙尺素之藏凡持以求題識者無虛旬日至
輙懸之齋閣坐卧其間後先相代而吾家未嘗無畫盖
吾之扵畫猶元亮之扵琴子瞻之於酒也栝蒼陳汝同
氏居京師家藏書畫數百卷汝同嘗遊於江湖及歸而
其家燬於火先世之古物無復遺者汝同每痛之一日
得山水圖一卷請于予曰吾將以此蔵於家然不可無先
生識之予嘉汝同之好事遂書扵其顛志汝同之續藏
者實自此圖始
䟦鶴山魏先生書真蹟
修撰吴君原博所藏鶴山先生手書云得之吴江虞氏
虞本僕射允文之後故與魏通家書稱提刑眷丈者盖
其先世也按宋史理宗寶慶元年李全亂楚州制置副
使許國走死五月全襲彭義斌而敗六月義斌死于嚴
實復失京東州縣此云全往恩州不知所為及鼓發許
喪必有勝負則此書當在二三月間作也初寧宗時史
彌遠用事鶴山與真西山冄召還朝嘉定十七年累遷
起居舍人上疏言君臣上下同心一德則平居有所禆
益緩急有所倚仗今則面從而腹誹習諛而踵陋天下
之患有不可窮者而彌遠始不樂所謂上下不交之說
蓋此疏耳是年寧宗崩理宗即位鶴山進起居郎以疾
求去正祠請事至是為李知孝所劾彌遠猶外示優禮
改權工部侍郎又力求外任始以十二月出知常德府
越二日又為朱端常所劾奪秩貶靖州遷官之命鉗市
之辱若合符節其出處大計固已預定非苟然者觀其
稱西山之賢有東南人物凋落之歎則其慨然自附於
濓洛諸賢之意端可想見可謂一代偉人也已然其獻
納之餘錄本遠寄汲汲以未逹為歉似與程明道秘密
諫草之意不合此何見哉或其憂世憤時之志鬱而不
伸固有不得已於知已者亦未可知也嗚呼理宗號為
崇尚儒碩而真魏二賢貶逐不暇則其為治可知矣自
鶴山去國後國勢日蹙一再傳而宋亡觀於此書其亦
有所感哉
䟦韓給事所藏張汝弼草書卷後
張汝弼嘗自評其草書以為大者勝小者予謂英雄欺
人每如此不足信也及觀韓黃門此卷則其大字果勝
賢者固不可測耶
䟦馬柳之所藏二帖
此帖書法真得屋漏痕意當是山谷真筆無疑吾蒙泉
翁極通書法省所題識意亦可見古稱名家者固有定
價不可易也馬君善書其寶此固宜而刑禮部題此若
疑非真蹟不可曉也
子昂臨右軍十七帖非此老不能為此書然觀者掩卷
知為吳興筆也大扺效古人書在意不在形優孟效孫
叔敖法耳獻之嘗竊效右軍醉筆右軍觀之歎其過醉
獻之始愧服以為不可及此其形體當極肖似而中不
可亂者如此能書者當自知之
䟦張汝弼書蒋玉山既醉軒詩卷
醉與醒異趣而同適醉者常訾醒者為拘醒者常病醉
者為縱屈原曰衆人皆醉我獨醒李太白云但得醉中
趣勿為醒者傳此皆有託而謂非真語也蓋次公見謂
醒狂不害為賢梅聖俞每醉輙乂手温語蘇子瞻乃以
為非善飲者人之趣固若是異哉事或出於偶然或成
於有意是不可執一論也張駕部飲酒不過中人而書
此軒及卷若甚醉者其興致風態固出一時要非有意
論者蔓引波漫各極其趣蔣君其有擇乎此邪然世之
文章事業疲志憊力者常患於冺没而一時一事或以
傳播是固有幸不幸而亦繫乎其人此卷之傳其賓主
之美槩可想見醉不醉不必論也予亦不能飲者書此
以附吴陸二太史之說
䟦陳愧齋送傅曰會詩序
方山謂予曰曰會之來講毛詩於師召先生者數月故
其贈序師召獨慨然為之予未始信也及觀序中有論
詩知學之語乃知其言不誣師召門生數百人不必躬
自指授䫫能有經學以顕固有一及講席而再魁文場
者用是可以為曰會賀雖然韓退之抗顔師一世而李
翺獨岸然不為下又安知今日無豪傑如習之者出邪
書鷄壇清話卷後
今年予作止詩詩以自戒鼎儀以來來約曰止詩亦欲
止今春欲止今春止未真止取止詩來止我止詩合寄
止詩人予請援張汝弼故事以隻鷄斗酒為罰竊計數
日後必有縛鷄載酒而至者鼎儀固未嘗止亦不承盟
越兩月予病起遊火德觀為鳴治師召所督得聯句四
章鼎儀聞之折簡告罰予謂罰我固當不宜獨先若君
本不承盟予亦無獨盟之理鼎儀執不置乃以鷄酒往
受罰焉初鳴治師召之見督也曰第為之即有議君後
者吾二人實任其事至是果以猪紅三斤蛤蜊數十相
助明仲聞之曰此佳會也盡却他故赴之而亨父亦為
鼎儀所致凡六人鼎儀乃盛為席以樂客於是分韻賦
詩劇飲盡醉所謂勝負賞罰者皆不能辨亦不必辨也
越數日眀仲夜歸乘醉作序其文雖工事或未合予掇
其顛末以書扵後俾好事者有考焉
跋謝氏家藏墨跡卷後
吾友謝君鳴治視予家藏墨跡卷乃其從父愚得先生
世修故王城先生世懋筆也愚得致事歸自寶慶王城
以科舉往來江浙間鳴治亦嘗以省覲還鄉里離合往
復凡為書及詩若干通其二通則愚得與黃文選世顯
論致仕書及王城與鄺黃巖載道詩十首鳴治皆歸而
藏之王城論詩一字隻句必相鍜鍊雖數千里外答問
不倦愚得當鳴治筮仕時以名節問學相勉督拳拳不
容口他如作郡之方略分縣之利害出處之節彝倫之
義無所不備蓋自近世科舉之學興父兄師友之教能
及此者鮮矣謝氏之多賢其固然哉愚得之再赴寶慶
也予方南歸遇於流河驛至金陵愚得留江上十日乃
同舟西邁别于長沙之滸王城予嘗序其遺詩而不獲
見蓋於是俱有感焉昔范文正與姪帖以身不營利為
訓陳焞得之銘于坐以自警私淑之益予得之鳴治者
多矣而况乎親炙之者哉而况乎世守而永慕之者哉
因為題其卷首而歸之
書賀氏先蹟後
姑蘇賀氏本貧蓋自大理公已然至乞蠶糓于鄉先生
此其手帖也公之子復庵處士某及其孫感樓先生美
之家益貧感樓教授鄉塾僅足供朝夕稍以其餘為耕
穫貿易計歲增月拓前後積數十載始充然有餘貲焉
予聞不仁者不可以久處約約而無所守苟有才智雖
匹夫可以為富大理公竟以貧死其守可知感樓世守
先訓食必其力故其起家亦若是難也知大理之所以
貧與感樓之所以富則其繼與守也其容以易乎哉世
之人富者恥貧其祖貴者恥賤其父揜匿&KR0034;詡無所不
用其極感樓方惓惓此帖比之無恤之簡則所以儆其
身以示其子孫者固亦有道矣感樓得此帖於採蓮涇
俞氏其子解元恩上京師出以示予予感其起家之難
而慮其處樂之不易也書之以告其後人
跋謝氏逸老堂詩卷後
逸有二義書曰作德心逸日休以道言者也又曰不敢
自暇自逸以欲言者也君子蓋有擇焉愚得先生作郡
湖南時賦訟之外雖細事小役亦夙計夜會寢與食有
所不暇然謀身無蹊徑與人無厓谷田廬妻子之計無
所累乎其心固未始不逸也及其功成志遂引身而退
徜徉容與於山林之下似若甚逸然而修宗譜築祠亭
建義學議鄉約作敦彜會見諸詩歌文字間者無虛歲
則其心與身亦未始逸也是先生之逸不以欲樂而以
道寧豈非古君子之心哉先生素多病能愼言語節飲
食得頤養之道自歸黃巖聞其風神健爽視曩昔益倍予
甚喜之昔有若問宓子賤曰子何瘦焉曰憂官政也子
貢問子夏曰子何故肥曰吾出見紛華富貴而悅入聞
夫子之道而樂二者心戰戰勝故肥今先生無政之憂
有道之樂康寧夀考蓋其所當得者此予所以喜也或
者乃謂先生居江湖志廊廟初不以進退壯老易其志
夫使其道足以勝欲則所謂憂者豈足以害其樂哉先
生所居有逸老之堂予從大夫士為詩因鳴治以達先
生素不予鄙聞予言必曰吾姪知我非其友莫宜為此
言也
懷麓堂集卷四十
