懷麓堂集卷八十
明李東陽撰
文後稿二十
碑銘
明故贈中憲大夫太常寺少卿兼翰林院侍讀
費君墓碑銘
贈中憲大夫太常少卿兼翰林侍讀費君諱璠字叔玉
以子宏貴累贈如其官時其卒且葬已六七年矣宏既
得誥命將樹碑墓道乃奉湖廣按察僉事姚君文灝狀
復自述行實請予銘且謂盧於陵連舜賓皆以處士得
文章而顯嗚呼若是則予惡敢當顧君之賢當不在盧
連下故叙而銘之初公父奉訓府君蚤孤失學有五子
各授之業珣字伯玉舉鄉貢士瑄字仲玉舉進士累官
貴州布政右參議璵字季玉為義官瑞字幼玉亦舉鄉
貢公其叔子也當伯玉蚤世府君亦棄養仲玉已遊縣
學以母嫂寡弟妹皆稚委君家務卒國學業以成其名
府君止一弟有嬴貲悉付之其没也無私藏焉君入給
家費出應公役勤苦百狀久而貲益饒外侮沓至隨事
扞遏強暴者更為屈服曰費氏有人矣君痛弗逮父養
以母王太恭人多疾躬習湯液儲善藥以備之逮事繼
祖母張孺人晨夕候問手其肌膚寒燠飢渴類不後所
欲曾祖妣王孺人墓為盗所發遺骼散落灌莽中一一
掇拾内諸故槥禮事兄嫂幼弟病親為扶掖至察其穢
器弟嘗沾醉濡首奪其杯擲之其感勵有成亦以此後
歸自京師病益甚冒暑迎之失於揚州聞已至鎮江反
渡而南則知尚在瓜洲日暮風甚舟人請少俟君曰吾
弟忍死待我遑䘏其他亟欲渡而北及見握手語數刻
而絶撫其孤寯尤篤聞有盗警亟叩寢閤抱之出寯猶
未寤也理家四十年下上輯睦如一日晚與仲玉定家
規至今行之其為人英儁而善檢飭自謂有三不惑每
歲荒輒減價出糶有笋舟覆於潭為漁者所得家僮利
其賤市之蓋自是不笋食者數月故鄉人德之最深嘗
病殆為之社禱者數百人非公事不至城府母黨有請
託者業已得賄以母命強君君代償所得竟弗為動君
通堪輿家學葬二親於金相之原配余恭人先卒别葬
於楊梅尖而君葬於天柱峯皆所自卜地也君世家廣
信之鉛山曾祖諱廣誠祖諱榮父諱應麒以仲玉貴封
奉訓大夫兵部員外郎子三人其長宏也狀元及第在
講筵史局蔚為時望於是天下稱之曰費氏有子矣次
完縣學生次審早卒孫幾人孫女幾人長許宜興吳驥
今翰林侍讀學士克温子也銘曰費氏五玉玉總良其
一韞匵山中藏平生執德不毁方人有譽重無疵傷沽
哉沽哉價莫償寧為横棄官道傍恥以泣獻封陵陽種
為玉子森成行前如藍田後崑岡如揚瑤琨雍琳琅中
最貴者登玉堂為璧為瓚為珪璋為世物瑞為國光佳
城有埋厥壤黃寶氣融液天無霜後千百年闕精芒生
芻欲奠遠可將貞珉著德永不忘
明故嘉議大夫南京都察院左副都御史陳君
玉汝神道碑銘
玉汝姓陳氏諱璚玉汝字也世為蘇之長洲人舉進士
為翰林庶吉士擢兵科給事中歷遷刑科都給事中大
理寺左右丞左右少卿兩京都察院左僉都御史以左
副都御史致仕南京卒於家玉汝居官謹飭不事矯亢
言必據理法在諫垣封駁惟允孝宗蒞政初妖僧繼曉
既就逮法司擬以常典玉汝與同官暴其罪乃伏法有
妖人惑衆通寇奏令巡撫憲臣禁絶弊源因請置天下
社學以端蒙養則邪慝不生有中使手擊尚寶官於朝
具狀劾之彭城伯為幸臣誣奏為辨其非罪當道欲令
以齒頰報怨則謝弗能雖以召怒弗卹也在理寺最久
詳讞為多在南臺兼督操江兵上自九江下至沼海歲
再巡歴過其家必奏焉而後入周府莊地與屯田相錯
奉勅往勘歲久籍去軍衞不能直因兩具以請中旨歸
之府而議者弗察乃著屯田十二難以著志復勘吉府
獄下上無間言再入南臺會海賊為孽與巡撫官議先
撫諭首惡出降業已許不死發戍嶺南後賊黨大肆更
化初方議勦捕而玉汝已沾疾謝事去矣禮部以訃聞
上遣官諭祭命有司治葬事丁卯十一月某日瘞於隆
池山之原子四鎡鑰鍵鍭孫八濤早世次淳津汸渶泓
洵汭玉汝位不稱行若為造物所詘及歸子姓蕃碩
至不能猝辨乃作頷孫之堂亦衣冠盛事云初玉汝為
生從吳文定公為古文歌詩弗屑程試試京闈有司錄
其論以傳予同考禮部初試已落之榜時策問涉僻事
闔場莫能記惟此卷備舉不失一字遂寘上第入翰林
為諸老先生所器許而選授不及雖得要地每公暇未
始廢學所著有成齋稿使歸有二上錄三上錄其詩清
簡有思致文亦如之玉汝謂予為知己以文字友甚習
故鎡以治命走京師迄銘神道予悲而銘之銘曰吳文
獻地文定其首陳君視之義則師友鄉評以行省試以
文有言孔揚吾得其人其人維何玉以比德琢汝器汝
為圭為璧木天石渠有圖有書何以用之校閱之餘諫
垣有議樂司有比隨所歷試亦足致理經與律判中
世已然一之謂難而况其全人亦有言清則弗要二不
可兼一不為少志所弗屑若或強之所未竟者莫或廣
之知人實艱惟我與子既錄其生復銘其死
太原王氏柳林世墓碑銘
柳林阡者太原王氏世墓也王之族系出周靈王太子
晉代有顯者而譜燬於兵無所考見元有子實處士居
邑西之蠶石生二子長處士均圯次良仕元知潞州兼
管本州諸軍興學勸農事有惠在民老而無子以兄子
伯聚為後至正之亂故家大族焚掠殆盡伯聚自山蓁
别墅亦襁負子女避亂於外及國初肇定版籍始卜居
柳林家復振永樂間歲歉嘗出粟貸貧餓活數百人後
有歸直取劵者則既已焚之矣鄉人德之夀百餘歲二
子長寅舉鄉貢士仕鳳陽真定二府通判有廉能聲擢
知隴州以老致仕而卒三子永吉永泰永昌皆以耕讀
為業次安質直好義舉人德之若其父然夀至八十有
九二子長永夀舉鄉貢士累官資政大夫正治上卿南
京工部尚書巡撫湖廣提督軍務有平寇功行業聞望
為一時所重贈其祖若父皆為資政大夫工部尚書次
永亨有大志折節讀書亦以鄉貢士知昌黎縣遷知隆
慶州性嚴毅未嘗苟取比致仕歸無嬴貲人以古先生
稱之以子瓊恩授封誥進階奉直大夫協正庶尹夀至
七十有二今瓊累遷戶部右侍郎文學志操於前有光
而贈錫之典盖未艾也若其先塋舊傳邑西柳谷南之
蠶石者久失其處而其子孫皆散亡弗祀潞州以下始
葬柳林之南二里許則伯聚之所遷序以昭穆至今不
紊尚書公之卒朝廷賜葬於邑西店頭之原其子孫皆
祔之别自為序蠶石之阡瓊近已求得之將圖修葺以
廣祀事獨柳林之墓幾二百年最久且盛而未有表識
之者蓋於此深致意焉惟王氏居土厚水深之地宗族
蕃衍閱代累世皆能以忠厚樸質為業故夀富榮顯年
有過百齡官有登六卿者蓋其所禀厚而習與養之善
也至其墳墓所在兵荒轉徙之餘猶秩然不失其序而
修治秩祀禮亦有加焉仁孝之澤自是其有窮乎養生
送死王政之大端而公卿之家佐政以化民者其責尤
重是不可以不識也戶部君念潛德弗著自述事狀介
喬禮部希大請予文刻於麗牲之石且以備家乘之傳
乃銘以系之銘曰鬱彼柳林山崔巍巍兮葬其下者塜
纍纍兮惟州有侯相厥宜兮爰復爰處歸流離兮數窮
則通福履綏焉侯子侯孫曾玄隨兮其生維斯葬亦斯
兮昭穆序列儼庭闈兮翼翼卿佐皆穹躋兮由枝逮根
雨露滋兮維柳之隂若彼槐兮繄彼在谷復弗迷兮禮
有小宗繼别為兮體魄在焉魂何之兮自西自東往復
來兮刻石紀德峩豐碑兮
明故中奉大夫廣西布政使司右布政使伍公
神道碑銘
廣西右布政使伍公卒於家其子湖廣右布政使符具
書寓公從子進士箕上京師介翰林庶吉士張鰲山請
予銘神道之石越數月其孫工部主事全來速銘予與
公同榜相知好音問久弗逹聞訃哀悼不忍辭伍氏世
居吉安之安福元季有性中者以鄉兵扞州里生於洪
武國初以春秋舉進士為臨清縣丞是為公高祖處士
諱述經者為公曾祖知樂清縣贈監察御史諱冕者為
公祖封刑部員外郎諱體祥者公考也公諱希淵字孟
賢少敏悟季父御史驥竒之言於刑部公俾與從弟希
閔同受世業一日塾師請辭曰吾不能為二子師也天
順己卯公舉鄉貢癸未試禮部彭文憲公以春秋宗一
時適主試事擢公為第四人經義梓行者不竄一字甲
申登第二甲進士授刑部四川司主事未踰年尚書以
為能令勘獄北畿歸輒稱旨有大臣薦為按察僉事例
以資格弗許遷員外郎進陜西司郎中决南畿重辟及
錄浙江繫囚多以開釋復薦為大理寺丞不果有中貴
臣銜命讞獄尚書以下皆噤莫敢抗公執論侃侃麾之
不肯退坐是賈怒尋以詿誤出為廣州府同知會後山
有劇寇承檄與按察使陶魯分路進捕多所擒獲勾稽
軍籍陳便宜二十事御史而下列郡行之民相與語曰
非伍貳守幾不可為郡矣傳間京師遂擢知府事公益
自展布事無劇易務力為之嘗相水作陂堰多積穀為
儲蓄置保伍使民自相扞衞徵科差役必審定丁戶凡
所規畫有至今存者獄訟尤所素習辭察面折庭無留
案興學表善取鄉先逹遺文刻於郡齋時集諸生稱說
經史以風厲之登上第為顯官者踵相屬每部使舉郡
縣能吏必為稱首一月間吏部連擬雲南按察副使及
湖浙參政皆不果弘治己酉九載考績王端毅公為吏
部方欲進用而巡撫都御史請還公舊治乃擢廣東右
參政諸路習聞公名皆安其教令不敢犯乙卯遷廣
西右布政使取道歸省遂丁刑部公憂繼母劉宜人亦
喪家居數年公亦謝事不復仕而子符已進雲南右布
政使為用事者所中就理浙藩既而用事者敗始得白
歸比有後命公已屬疾踰旬而卒公寬厚豁逹不設崖
谷而中有介辨解紛治錯皆談笑為之雖專城牧長若
不盡其用者事繼母甚孝謹撫二弟遺子女皆底成立
官所入俸廪為奉養賓祭費餘輒以分子姪暨諸婣族
賻喪結婚不可勝紀學士大夫謫嶺南為所周恤者或
祠而祝之廣人過其鄉不遠百里必通問候其交際之
得人深如此公生正統某年卒於正德某年葬於某山
之原子六皆踐世職有聞於時孫五長全舉正德戊辰
進士授今官次仝會倉令蓋自臨清及御史君而下舉
進士者一人鄉貢者一人族望名第之盛亦世所鮮見
云銘曰維廣東西維國鉅藩比壤殊俗政通實難公官
其東長郡參省十年再遷維西牧是領繭絲之能保障
之功政體則然匪才弗同維古有云以經飾吏甲科之
儲刑曺之試政久乃成世亦曰爾有明弗涉則命之使
鄉有文獻家有範模公德不孤來者其圖之
明故湖廣布政使司左布政使劉公神道碑銘
吾湖南有藩臬之長曰劉公諱喬字述憲吉之萬安人
也其先出河南祥符宋季曰功甫者丞萬安家於官曾
祖昭祖俊英皆贈刑部尚書考尚書公諱廣衡為累朝
名德公其次子也成化丙戌登進士第知湖之歸安歸
安壯縣公應手剸折獄無滯囚苗死澇而鄰邑早不可
植公教民市其苗植之穫再倍每東作躬歷田野徒步
入里社問民疾苦默詢其家豐嗇人資不肖賦税獄訟
率視此為據吏不得售其姦禮葬喪俗士家以佛齋致
饋却弗内富民送葬妓樂數十則罰以示戒癸巳召為
河南道監察御史按廣西荔浦徭叛檄藩司守臣平之
柳慶田三府多警凢所指畫動中機會還按京畿稽諸
司卷籍無所縱壬寅擢福建按察副使發慝摘伏屬吏
畏服有大俠私番射利盤結下上莫能制亟斷遣之弘
治戊申以外艱闋服擢湖廣按察使持法甚謹庚戌用
刑部尚書彭惠安公薦遷右布政使辛亥轉左布政使
則壹尚寬簡盡除苛厲人或訝之曰牧道固是也會修
三王府極力綜治民不告怨勘諸府獄事皆得理蓋自
筮仕至是勤勩舉職未嘗少逸間代祀南嶽力疾以往
還至簰洲卒子四玉奎璧璜玉本季弟之子也初公未
有嗣故子之後舉進士累官御史紹公行業以考績給
誥命公當進階而所司失據僅授中奉大夫公之葬也
僉都御史林待用為銘玉間請予銘諸墓道予省墓過
浙聞人道歸安政績甚悉知公久矣兹於義有不容辭
者乃為銘銘曰有湖在南楚邦是瞻藩臬之間有牧有
監有賢實多來者踵接前過後績功施惠浹仡仡劉公
有言有功植我善柔蘇我病癃星霜六周亦距非久民
無訾謷譽則多有我居北方顧懷舊邦曷其徵之於我
父兄父為尚書子為柱史何斯人斯是父是子汗竹有
傳甘棠有詣麗生有碑邦人之思
明故贈光禄大夫柱國太子太保吏部尚書兼
武英殿大學士焦公神道碑銘
吾友少傅焦公孟陽始入内閣加太子太保吏部尚書
武英殿大學士特賜誥命封三代獲贈曾祖全德公如
其官又為光禄大夫柱國如其階勳欲樹碑神道以昭
潜德乃屬諸東陽而歲代綿隔事行無所據惟述其祖
光禄公之言曰吾父事親能竭力共養與人和厚有令
聞於鄉又常謂芳輩曰予幼時吾父以為可教每擕以
自隨方值草昧士未有定業家不蓄書教小學四書皆
以手畫地口授耳命旋為講解不一存筆跡故人無知
者嘗中夜語予曰元季之亂南北擾攘強暴四出蕩無
統紀者幾二十年中原人民自為吞噬死鋒鏑者踵相
接即不死則死於道路溝壑之間幸而存者不十一而
子生其時未嘗去廬舍墳墓居與鄉人樹栅相保宗戚
百餘家皆藉以無事遂能存亂後之身以承先世之蔭
以遺爾曹殆若非偶然者今又值聖天子光復古帝王
禮樂之化爾生斯時宜學以待用則以忠信仁義修其
身以淑諸人人而進退之際尤所當慎爾其識之亦以
教爾子孫予謹識之不敢忘用是官不過九品年僅踰
四十而即退耕於野以成先訓然察吾父之意不獨在
予實有望於爾後之人爾後人者不可以不知知之不
可以不勉也芳聞曾祖語意於吾祖者僅僅如此他莫
能悉也東陽乃起而歎曰嗟乎歐陽氏徒以一婦人數
語而表德於先世取徵於後代矧父祖孫曾問學德業
相授受若是其明且遠哉蓋天地之道虧盈否泰循環
而無窮自開闢以來一治一亂至於元季否亦極矣我
國朝掃除戡定休養喣育百四十餘年日趨於盛於是
乎有重熙之世以一家言之積德累善閱世歷代而不
試試亦不顯既久而得今少傅公又出於翰林之儲養
州郡之敭歷愈久而後大發焉乃以耆德碩學尊官重
望簡於朝廷耀於天下於是乎有三孤之貴三世之封
雖其渟蓄培植有足自致而遭逢會合於千載一時之
盛固亦非偶然者哉然則公之高識遠見至今而始信
而其為人亦從可知己公諱成全德其字世居南陽之
泌陽有曰義者仕元為萬戶抗志不合棄官而歸其後
遂相率不仕云銘曰維國之初如日方曉維桐柏之隂
宿彼靈鳥其章弗耀維九苞是荷有雛翩然覽德而下
倏還故棲亦戢其羽維予孔似維孫實旅其儀楚楚其
行舉舉復有名孫出於治世維時之靈亦維邦之瑞紛
彼羽族實拔其萃衆雛從之趾美方繼以今校昔何顯
何晦維古有聞莫克見之考跡審象於書於詩維國之
初代亦遠而見其子孫宛爾其儀取物以德闡義以辭
匪鳳斯銘維斯人之碑
明故光禄大夫柱國太子太傅吏部尚書致仕
贈特進左柱國太師謚端毅王公神道碑銘
自古凡治朝盛世必有恢弘博大之臣布列廊廟陳昌
言著偉績顯於天下播在史册以傳不朽然不可遽得
求什一於千百得焉亦足矣自我英宗皇帝旁求賢哲
其所敷遺閱憲宗孝宗累數十年時則有若王端毅公
固其人哉公諱恕字宗貫陜西三原人也正統戊辰舉
進士為翰林庶吉士授大理寺左評事景泰間遷左寺
副條刑罰不中六事上之朝擢知楊州府屢辨疑獄歲
飢發廪不俟報且給醫藥多所全活作資政書院教羣
子弟科不乏人天順間遷江西右布政使楊人為立石
頌德廣賊寇贑州公帥兵勦平之遷河南左布政使成
化間擢都察院右副都御史撫治南陽諸府南陽豪争
礦殺人公獲其魁餘悉解散以内艱去會襄陽盗起詔
公起復會兵搗其巢走之及劉千斤輩作亂公亦會王
師勦平之大帥欲縱兵搜山公不可因下令曰擅殺者
斬復榜示流民諭使復業民為建生祠繪像事之乞終
制不許尋奉勅巡撫河南遷左副都御史歲旱蝗上疏
請崇儉去奢以回天意入朝言時政六事遷刑部左侍
郎丁外艱服闋改刑部巡治漕河成言弭災數事未幾
而蠲租之詔下矣改南京戶部再改左副都御史巡撫
雲南進右都御史以地切交趾言禦夷方略劾鎮守中
官諸不法事没其部下所得金寶輸之京師勲臣世帥
亦為斂戢所役官軍土民皆還部業使人至夷方無敢
索賂勢家假驛傳般私貨者皆自雇役於是聲震遠邇
改南京都察院參贊畱務兼督巡江尋改南京兵部尚
書考選官屬不受請託為同事所忌命兼左副都御史
巡撫蘇松諸府會江南地震乞歸不許言内外官收納
過重請為禁革光禄寺歲供白粲概及庖人賤工請為
分别泒買物料織造綵幣及貢獻禽鳥花木請為節省
又請免常州夏税六萬餘石以羡米還之又以補諸府
戶口䀋鈔六百萬貫又以水旱災請免秋糧數十萬草
半之以宫田賦重減耗米十餘萬發廪賑饑民令減價
糶穀又同行賑貸以戶計者幾二百萬以口計者有加
焉有中官以買書收藥為名搜括遍江南千戶王臣者
為之助惡公累疏言之上乃命械繫中官泉臣於市而
中官亦誣奏公及知府孫仁仁就逮公又力捄之得免
又請罷内降官數人又以京師地震乞辭位不許尋復
改南京兵部尚書仍參畱務聞秦晉飢言便宜十事聞
林俊張黻之謫乞還其官因請罷永昌寺役加太子少
保言政令必信不宜數改語尤激旋落太子少保以尚
書致仕孝宗在東宫已聞公名既登極首降勅召之改
吏部尚書加太子太保階榮禄大夫臺諫劾巡撫及藩
郡官奉旨黜革公以為不得其職連疏乞休皆不許南
臺薦公可入内閣上曰朕用蹇義王直故事委恕吏部
若有謀議亦無不聽乃已弘治初從耕籍田預九推禮
視學命下公請釋奠用爵用三獻分獻官致拜上許分
獻行拜禮公又爭之乃於孔子加幣用太牢改獻為奠
至日分奠鄭國亞聖公侍經筵偶議不合辭印乞休上
曰君臣之間恩同父子各陳所見何嫌何疑可視事如
故乃起就職屬有疾上命醫診視遺中官賜酒米諸物
南京給事中周絃御史張昺奉命點軍為畱司所奏出
補外公論捄之未得命臺諫交奏以為老臣言當聽絃
昺乃得改南京别任徵王奏知陞鈞州為府晉王乞為
世子别設典膳皆論止之知州劉概與御史湯鼐言涉
狂誕當道欲坐以死御史李典多枝罪人至死亦坐重
辟公皆論救乃從末減山西叛賊王良等既伏誅或議
除其黨千餘輩公以為脅從宜免議始定又請老詔大
風雨雪免朝又免午朝復以慧見自劾求退不許進階
光禄大夫勳柱國封三代有旨令中官會選御醫公執
不可夀王冠充副使都御史秦絃以總督兩廣軍務奏
安遠侯柳景不法坐致仕去公極言絃當用乃起為南
京戶部尚書大賢院判劉文泰者奏公不當令人作傳
議者以為有所受公具自列乃下文泰獄降御醫公又
乞休盖自蘇松以來前後疏十餘上乃賜允命給驛還
鄉有司月給米二石歲給夫役二人賜寶鏹三千貫居
十有三年聖天子登極詔賜牢醴遣行人存問於家復
加米及夫隸數倍於昔且賜璽書有嘉猷入告語公復
上疏言數事正德戊辰某月某日卒於正寢夀九十有
三矣訃聞上震悼贈特進左柱國太師賜諡曰端毅遣
官諭祭者九令有司給棺椁治凢葬事公墓在西園尚
書府君墓次其所自卜地也子曰承祚為義官有丈夫
子五人承祜南京前軍都督府經歷早卒承禄義官承
祥順天府通判承禋亦為義官承裕舉進士累官吏科
都給事中孫十三人某某公平生好學博涉經籍至老
不倦所著有漕河通志介菴奏議石渠意見經籍格言
行於世承裕予禮部所舉士因奉戶部尚書劉公用齋
狀來請銘是惡可不銘銘曰巖巖華嶽雄鎮秦封靈秀
攸萃為人中雄端居廟堂進退不辟高舉長步直言正
色奮翼而起排雲厲空紛彼羽族瞠其下風羣疑紏紛
中有定括南山可移三軍可奪用我則出舍我則還外
若可撓其中浩然秉彛在躬弗枯弗失其所餘者以還
造物拄車守閭世豈無才持以大用匪違則乖滔滔江
流中有砥柱頽波狂瀾不見其處功名始終自古謂難
我所自立其成則天國史有書鄉賢有祀公銘不隳公
墓在此
明故正議大夫資治尹南京工部右侍郎徐公
神道碑銘
弘治乙卯公以都察院右副都御史巡撫湖廣一日忽
有中旨遷南京工部右侍郎公聞命駭愕亟上疏言臣
平生不敢自他途以進乃今名不薦於廷臣銓不由於
吏部臣之心跡何以自明乞收新恩以全晚節因以疾
告先皇帝優詔答之乃就職又再疏請老弗許戊午獻
績於朝疾遽作又請乃許給廪驛而歸言事者往往起
公不果癸亥三月七日卒夀七十三遺戒子孫勿乞葬
祭甲子歲未盡一日窆於鳳凰山姚塘之原後馮御史
允中按南畿表公名行為請䘏典朝廷乃遣官諭祭命
有司治兆域嗚呼觀公之終可以知其始矣公在成化
丙戌舉進士為工科給事中諸中使欲領郊關抽税公
與同官言不可遂遣諸給事往蒞意因以窘之會公在
遣中摭拾無所得乃止乙未擢湖廣布政司左參議値
兵荒後加意撫䘏民賴不徙有中使採竹笋諸物責非
所産地公移文止之甲辰秩滿遷河南右參政陜西饑
當運粟數萬石民苦遠公請出粟易銀畀之弘治戊申
進右布政使遷左布政使有藩府承奉司制置吏公勒
停之會計財賦謂費用寖廣歲入且弗給乞少節京運
以寬民力庚戌河徙開封有奏遷藩會者公條陳不可
事亦竟不行辛亥遷都察院右副都御史巡撫河南旱
溢交作公請減秋税省織造折䀋課有藩府據魯山民
業公承命會勘議歸之民戶部督積逋急公以災變請
緩其事有言官請割漢中鄖陽䕫州諸府别置布政司
公亦言不可鄰境民來就食發粟賑之所活甚衆尤重
名教令歸德修微子祠彰德建西門豹祠洛南祠范文
正又令諸州縣學秩賢哲無文者公名益彰而忌者日
益甚再乞歸不許於是有湖廣之命兩河士民夾道攀
送哭聲聞數十里布政有羡銀三千兩舉以為贐公一
無所納至則有中使載私鹹百艘抑市於民為公所持
比去乃得市云公器宇凝重不事矯飾而中所操執介
介不苟雖優仕不倦問學自輯所為詩文奏牘若干卷
藏於家修家規以合族子弟雖頒白無敢肆者其高年
令德蓋非特一郡之望也公姓徐氏諱恪字公肅蘇之
常熟人祖德賢考納皆贈都察院右副都御史子四綎
先卒次綰次縜縚綰上京請銘刻於神道之石曰治命
也予與公久同朝每見公奏牘輒歎羡不置重其為人
乃為叙及銘銘曰國有四維廉乃一士而弗廉曷自律
觀德之隅如彼室徐公手持法三尺威來如山氣不屈
深言遠計心在國羣猜衆忌不我䘏避嫌遠恥如有激
毋我身貴隳我節臺高省嚴出復入身雖廟堂志巖穴
旋亦棄之如屣脱乘堅驅良虞顛躓蠅營蝸爭竟何物
公怌謙沖斂不伐康寧考終多類錫天實成之豈人力
吳山之原閟元宅家有胤系廟有食後千斯年保貞吉
懷麓堂集卷八十
