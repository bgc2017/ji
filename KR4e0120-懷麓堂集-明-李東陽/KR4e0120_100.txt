懷麓堂集卷一百
明李東陽撰
文續稿十
求退錄
奏
奏為陳情乞恩懇祈休致事臣年六十四歲入仕途者四十
七年在内閣者十六年越自先朝至於今日具本辭免者二
十餘次誤蒙先皇帝及陛下厚恩簡命委託勉留曲諭至詳
至切用是扶衰力疾強效驅馳顧駑劣之才綿薄之力誠不
足以動物術不足以救時比者司禮監太監劉瑾專權亂政
貽害軍民陛下洞照奸謀奮施乾斷明正其罪以慰人心中
外臣民萬口稱快臣竊念備員内禁事體相關凡票本擬旨
撰寫勅書或駁下再三或徑自改竄或帶回私宅假於他手
或逓出謄黃逼令落底真偽混淆無從辨白臣等雖委曲匡
持期於少濟而因循隐忍所損亦多荷蒙淵衷明見謂不與
内閣相干然玉毁櫝中亦難辭責理宜罷黜更復何言
伏望陛下高明鑒察特降俞音放歸田里遂臣初志别
求賢俊俾贊機衡則臣雖未盡犬馬之勞亦免積丘山
之咎矣臣無任懇悃激切之至正德五年八月十六日
奉聖旨卿以宏才碩德佐政先朝嘉謀嘉猷播在天下
先帝顧命輔導朕躬劉瑾專權已正其罪今覽卿奏知
劉瑾將票本擬旨再三駁下徑自改竄或帶回私宅假
手他人又逓出謄黃逼令落底百端蒙蔽卿委曲匡持
朕已悉知宜安心辦事不允所辭凡劉瑾所行亂政着
各衙門逐一查改該部知道欽此
奏為辭免恩命事正德五年九月二十日節該欽奉手
勅寧夏叛逆事情内閣輔導重臣運籌合議大功既成
宜加恩典少師兼太子太師吏部尚書華蓋殿大學士
李東陽加特進左柱國廕他男一人做尚寶司司丞賞
銀一百兩紵絲四表裏欽此臣聞命之餘震驚無地竊
惟論功行賞固朝廷之盛典竭忠盡職實臣子所當然
顧恩恒易於滿盈而職每難於稱塞臣備員内閣久切
曠瘝累乞退休未蒙俞允官資祿級已極人臣自揣庸
愚略無寸補近者西藩弗靖上軫淵衷自命將出兵以
至班師獻馘地方平定民物底寧皆由陛下聖武神謀
運用於上内外重臣各邊將士效力于下臣等奉行宣
布不過言語文字之間何功何勞而濫受官賞如臣者
求退反進辭少就多省已捫心倍增悚愧至於廕子之
制尤為慎重臣老而無子止有繼子李兆蕃年方二十
先已蒙恩入監自有出身若復冒殊恩驟陞華秩尤恐
年輕力弱弗任驅馳非徒貽名噐之羞抑且招士林之
誚臣之罪咎日益彌深凡此數端無一可著伏望陛下
俯察愚誠非為虚讓並收嚴命以待有功臣感荷曲成
勉圖後報叨冒之愆庶可少逭於萬一矣臣不勝(云云)
正德五年九月二十三日奉聖旨卿以名德重望輔導
累朝忠勤勞勩功業茂著近者寕夏叛逆運籌合議致
有成功官廕賞賚禮不為過不允所辭該衙門知道欽
此
奏為陳情乞恩再求休致等事臣於本月十八日奏乞
休致仰厪德音曲加慰諭未賜俞允臣拊心内省實不
自安竊惟人臣事君固當竭死生之力尤當謹進退之
節臣見今六十四歲歴事列聖四十七年參預機務一
十六年才疎力薄當退一也多病早衰當退二也久玷
班行多竊俸禄當退三也但顧命之重責任方殷大義
所關亦非得已蓋聖質方以庶事未定則不敢言退藩
臣倡亂邊境未寧則不敢言退大姦未除弊政未革則
不敢言退用是懷憂抱愧含垢納汙雖因事累辭終不
獲果於自遂幸遇陛下聰明日進政令一新天下之人
延頸望治太平之幾正在今日臣若貪位戀祿玩歲愒
時及此不圖更復何待頃聞南京監察御史張芹奏臣
當劉瑾專權亂政之時不能力争及陛下任用得人潛
消禍變却又攘以為功冒膺恩廕緣寕夏事平伏承陛
下遣司禮監官傳示聖意欲加恩典臣極力苦辭幾至
垂涕及手勅既下加臣特進左柱國廕臣男為尚寶司
丞臣隨即具本懇辭竟不獲命黽勉拜受本非素心但
寵禄之頒過踰涯分傳聞遠外實駭羣情其言禮貌之
屈否衆所見聞攘功之有無已蒙聖鑒若不能早退又
不力辭此二端者切中臣病况臣揣已量力見可知難
盛滿之懼己非一日安敢以衰老之身蒙叨冒之罪上
以玷陛下知人之明下以貽士林未備之議哉伏望聖
慈察臣愚悃許臣致仕將臣男兆蕃收回成命令其照
舊以監生聽選出身徐圖補報則優禮舊臣之恩曲成
萬物之德臣舉家父子咸知感佩於無窮矣臣無任悚
息激切之至正德五年十一月二十四日奉聖旨覽卿
奏具悉至情卿輔政有年精思純謹中外共知屢次引
疾求退先帝及朕為天下事重曲加慰留近來大姦既
去朝廷圖新治理委任方隆豈可偶因人言固求休退
吏部便往諭朕意大臣義當體國宜勉起供職不必再
辭賞功推廕係是舊典李兆蕃己錄用了也不准辭該
衙門知道欽此
奏為老病乞恩休致事臣於去年十一月内三次具本
乞休累辱温旨勉留諄至臣感恩懷愧無以自容猶欲
上訴懇誠適遇陛下恭上兩宮徽號禮殷事重竊念受
恩累朝職在述作因循勉強又閱歲年續以朝覲科舉
政務頻仍命將出兵事體關涉訖無寧處豈暇言私但
衰老益深疾病交作五月以來鼻衂脾瀉痔漏下血或
委頓一時或纏綿累日積成虛耗愈不能支開註門籍
在家調治閉戶退思捫心内省問其官則三孤之官也
問其祿則一品之祿也問其職則論思輔導百職之所
萃也今神思荒落不能效謀慮之勤精誠未孚無以為
感格之地無其實而虚冒其名受其職而不稱其事乃
龍鍾於踰六望七之歲而不知止棲遲于十有七年之
久而不知退未嘗不汗流浹背而食不下咽也自今以
往臣若留一日則增一日之愆當一事則多一事之咎
寧不為貪冒之魁以貽明聖之玷哉用是備瀝愚衷再
申前請伏望聖慈憫臣衰病燭臣肺腑丐臣骸骨以盡
餘生則臣於未死之年即荷更生之賜也臣不勝惶恐
激切之至正德六年六月十三日奉聖旨卿忠誠體國
輔導累朝功烈譽望天下共知比來多事之際發謀出
慮周詳老成况神志精明述作議論尤為國華在任一
日有一日之益出處進退關係天下重輕近因屢疏辭
免朝廷已有旨再四勉留宜體朕諄切至情亟起視事
以慰衆望乃見君臣同德之義不必再辭吏部知道欽
此
奏為老病陳情仰祈天鑒懇乞休致事臣自揣衰病不
能任事累歲乞休輒荷恩旨慰諭勉留諄複切至不一
而足其大者一則曰先帝顧命輔導朕躬一則曰義雖
君臣情猶父子一則曰卿之出處關係天下重輕捧誦
之際至于感泣無所逃於天地之間竊伏自念陛下所
以遇臣者如此其重所以責臣者如此其深若但玩愒
歲時虚糜廪祿以顧命自諉而無匡正之功以輔導為
名而乏謀猷之益則陛下亦將焉用之哉臣之官股肱
耳目之官也臣之責股肱耳目之責也手足痿痺則元
氣為之不仁視聽壅蔽則全體為之不具是臣之官失
職而責無由以塞也臣自請告以來病勢纏綿精力消
耗蹣跚於戶庭之内輾轉于牀褥之間深思遠憂無所
不至臣老而無嗣隻影自随宗祀之責惟臣是任然此
臣一身一家之私者猶不足言也仰惟陛下春秋鼎盛
福履隆長紹統有年前星未耀乃祖宗億萬載社稷之
寄天下臣民億兆人覆燾之情其所關係誠為重大昔
在孝宗皇帝親憑玉几涣發綸音早定大婚永圖至計
臣面承顧命夙夜于衷比之恒常情實倍萬責任之重
無過於臣臣所當言亦無有急於此者若復因循隱默
苟利目前恐衰病日深一旦溘先朝露生平無以副陛
下倚毗之望他日無以見先帝在天之靈誤國之罪萬
死莫贖用是不避威嚴敬披肝膽伏冀陛下上念承傳
之重俯懷翊戴之勤高拱穆清深居禁密朝奏以時飲
膳以節保聖躬於康樂延嗣續於蕃昌仍望憫臣衰朽
之質理難久長察臣忠懇之言止於如此容臣休致以
盡餘生則臣身雖退猶臣之進尚當伏跡山林仰瞻魏
闕頌聖主無疆之壽慶皇家不拔之圖臣無任傾心瀝
血俟罪祈恩之至正德六年七月二十一日奉聖旨朕
覽卿奏深用惕然具見元臣忠愛至情卿受遺先朝輔
導朕躬見今天下多事正宜同心佐理何忍舍朕求去
朕因卿言當上念承傳之重及臣民翊戴之勤卿亦宜
強起視事副朕倚毗至願以仰答先帝顧命之意不必
再辭吏部知道欽此
奏為陳情懇乞辭免恩廕事近該臣等累次辭免恩廕
奉聖旨着吏兵二部會看續奉聖旨改廕六品文職臣
等仰窺聖意俯悉下情謂匪軍功難承世職曲加裁處
俾受文階尚有愚誠冒干天聽臣等竊惟廕叙之典非
特有文武之分抑亦有厚薄之等比因羣盗肆惡徧歴
諸方出入四五年間荼毒數千萬衆主憂臣辱安敢辭
勞天佑人歸僅成克捷即今奸兇甫定凋瘵未蘇雖率
土之歡豈免向隅之泣若燕齊河洛之安靖以為臣等
之功則川陜湖貴之縱横復是誰歟之過推恩廕子誠
所未安且以六品之華階何可一日而驟致用是懇乞
天恩並收成命使臣等安心於旦夕庶猶可圖報於將
來臣等感恩佩德過於受廕萬萬矣臣等不勝惶恐激
切之至正德七年十月初十日奉聖旨朕以卿等勞勩
特廕武品堅情不受今改文秩又動章聞可不必再辭
該衙門知道欽此
奏為陳情懇乞辭免恩廕事臣等再承恩廕累具辭章
曲荷綸音不蒙賜允若心無所愧豈敢固違但理有未
安終當懇訴竊惟事有常職故任事者無侵官恩有常
格故受恩者無愧色臣等所居之官論思輔導之職也
目不識兵馬之數耳不聞金鼓之音足不履行陣之地
身不冒矢石之險若文書之經由論議之關涉與戰伐
攻擊坐作進止者同功而例論推恩以及家是以平居
本分之勞冒格外非常之賞况臣等或已蒙廕錄不可
重沾或方歴歲年未經久試捫心揣分實不能堪所有
前項恩廕臣等終不敢受伏望聖明俯從愚請並收成
命以慰憂惶使臣等照常格守常職以圖報稱於萬一
臣等不勝感激之至正德七年十月二十四日奉聖旨
卿等累奏辭免特允所請該衙門知道欽此
奏為老病懇乞休致事竊念臣體質羸弱本自天生幼
小之時不敢自期壮長中年以後衰病相仍年日益增
病日加甚腰膝疼痛眼目眵昏家居入夜則步不能行
班行遇風則立不能定縱使朝參公座不過勉強支持
每當具奏乞休實是哀鳴懇訴未蒙鑒察曲荷涵容顧
今年連閏之月一十有三而在告之辰已過其半雖卑
官薄祿猶為曠職素餐况臣叨登一品之階兼給兩官
之俸非但難於報稱亦將累積愆尤况今歲暮祫享不
能陪列正旦朝賀不能随班郊壇大祀不能看牲分獻
而深居飽飯偃仰在床用是寤寐不寧食不下咽再三
籌度展轉思惟臣之狼狽實不知所以自處也仰惟陛
下天地之量於人無所不容日月之明於物無所不照
伏望宥其既往而矜其所不能特降綸音許臣休致則
進退之際全晩節於始終俯仰之間託餘生於覆載臣
之感恩荷德與齒髮而無窮矣臣不勝懇迫激切之至
正德七年十二月二十九日奉聖旨卿累朝名德學行
才猷中外推重受先帝顧命輔導朕躬竭誠盡忠功在
社稷比年以來節次引疾乞休朕未能舍卿屢遣官敦
勸暫起視事兹乃固申前請情詞懇切朕閔勞以政勉
從所請寫勅諭意賞銀伍十兩紵絲四表裏以表眷懷
着有司時常存問月給米八石歲撥人夫十名應用仍
廕子姪一人做中書舍人該部知道欽此
奏為謝恩事昨該臣具奏乞恩休致節該奉聖旨勉從
所請寫勅諭意賞銀五十兩紵絲四表裏以表眷懷着
有司時常存問月給米八石歲撥人夫十名應用仍廕
子姪一人做中書舍人欽此竊念臣自弱冠以來至於
今日叨蒙累朝列聖作養拔擢之恩簡任顧託之命天
高地厚不可名言蓋嘗委質鞠躬少圖報稱而才疎識
淺莫效涓埃曠職素餐久而益甚况孱軀薄質晚歲衰
齡非敢忘死而後已之心亦嘗聞不能者止之戒用是
屢干聰聽懇請歸休每荷眷留輒增愧懼幸回天鑒特
賜允俞而又寵以璽書錫之金幣人夫食米給在有司
廕子錄官俾延世賞恩深禮縟實倍常倫感戴之餘曷
勝欣忭伏願聖躬保重聖壽隆長德政日新邦家鞏固
臣幸得優游隴畆瞻望太平非惟飲德於餘生抑且銜
恩於身後永永而無窮也臣見今腰膝疼痛行步艱難
不能躬謝殿廷面辭黼扆不勝懷慙負咎惶悚激切之
至除望闕叩頭外謹具謝恩正德七年十二月三十日
奉聖旨覽卿所奏足見老臣惓惓忠愛餘意朕已具悉
該衙門知道欽此
奏為謝恩事正德八年正月十三日該光祿寺差典簿
廳錄事李宗禮齎揭帖内開司禮監太監蕭敬傳奉聖
旨頒送慶成宴卓面一張鴛鴦飰一分酒五瓶臣竊念
優閒私第衰病餘生無扈從奔走之勞蒙眷注記存之
寵恩深禮特夐出前聞慚懼有加報酬無地與闔家而
共戴誓没齒以難忘緣臣一向氣血虚弱腰膝疼痛不
能趨朝行禮除扶病望闕叩頭外謹具本謝恩正德八
年正月十四日
奏為謝恩事正德八年四月十五日欽蒙皇上遣内臣
頒賜勅諭一道新鈔三千貫銀五十兩紵絲四表裏衣
服一套到臣私第絲綸涣汗豈徒一字之褒金幣輝煌
遠過百朋之錫是蓋施恩於不報之地惟當感德於未
死之年愧懼交并名言莫既緣臣自致仕以來一向腰
膝疼痛行步艱難不能趨朝行禮除扶病望闕叩頭外
理合具本謝恩正德八年四月十六日
懷麓堂集卷一百
