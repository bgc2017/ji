懷麓堂集卷九十一
明李東陽撰
文續稿一
南行稿
留别京中諸友
近奉絲綸出九天遠從閶闔望羣仙雲霄别路八千里
江漢歸心二十年舊壠松楸還楚地故人詩話滿吴船
微官未敢輕言思不待秋風擢已旋
張家灣旅宿用潘時用韻却寄一首
閉戶端居長抱癖乘舟南去欲登仙壮年俛首惟長劍舊事
傷心為别舡杳杳關河勞夢寐匆匆杯酒各風煙情將弱柳春
無賴意入停雲暮已傳萬里江山名勝地百年心事遠遊篇清
溪短櫂催將發旅館初燈試不眠路隔紅塵燕市境望窮青
草洞庭天雲開極浦西山出露下高城北斗懸身在乾坤嗟
獨健道存膠漆願終全暫時分手君須記疋馬斜陽古寺前
舟發張灣宿河西務
蒼茫正合塵中眼縹緲真乘水上舟江月海雲疑是夢
畫圖詩卷坐消憂沙邊細浪隨鷗鳥樹裏青山入柁樓
行盡驛亭三百里五更風急住灘頭
楊村阻風
春風東來河水渾驚沙走石天地昏舟人喧呼怒濤湧
海若戰鬭羣龍奔前船咫尺不得上去路倉皇安可論
床欹几側坐未穩乘月夜過蒲溝村
直沽夜泊
二水斜通海孤村合抱城夜窗明月過春浦暗潮生憂
國身將遠還家夢不驚留懽有親舊羇旅見真情
舟次奉新驛得戴侍御同年書知于前驛相待
漫得二絶
月出高樓生野烟斷堤疎柳驛門前美人只在雙塘外
海口潮來好放船
又
一櫂江南本舊期宦途多事獨棲遅東風幾度停舟意
惟有春潮日夜知
放船
月出風亦静卧聞雙櫓鳴起看林巒過始知我舟行輕
鷗逆素浪幽草迎人生清暉散宿靄遠日增春明風帆
疾于鳥頗快青雲程豈不惜行路懷歸意先征浮雲西
北馳默然傷我情
東南風
黃沙濁浪排長空十日五日東南風前船暫開後還却
闕岸回灣隨處泊篙師有力不自持回帆轉柁無停時
君不見大船安穩如屋裏小船下上隨波起出門萬里
誰復知咫尺悲懽不相似平生漫說行路難行路之難
乃如此却笑悠悠陌上人兩脚踏地猶悲迍
宿流河驛遇寳慶謝太守
仰止懷先達相逢即舊知别離曾有贈舟檝本無期細
語春燈暗高歌暮角悲從君問前路江海得吾師
早發滄州
片帆輕舸發滄州野樹離離散不收兩地離心河上草
一燈殘夢渚西樓塵生曉市人煙集雲擁春城水氣浮
我欲憑高問歸雁瀟湘何處可維舟
清明二首
舊壠蕭蕭楚水頭每逢寒食憶松楸匆匆便作江南客
又是并州一種愁
又
原南草色動春晴又是離家十日程旋摘田蔬供野飯
晩風河上過清明
桑園阻風
離家凡十日九日住風波山色依篷轉灘聲雜樹多晝
床無穩卧夜劍且悲歌不有承顔樂其如羇思何
望德州
竆林蒼蒼一望平落日始到德州城山色離京不復見
河流到海無停聲邏人擊鼓朝暮急舟子刺船來往輕
與客相期隔素月停燈坐待東方明
泊故城與戴侍御謝寳慶夜酌喜而有作
逆流衝長風岸渚成百折舟行落日暝篙櫓力已竭同
袍烏臺彦待我心切切結交重然諾此道久已絶偶逢
賢太守論舊語不輟烏臺冰霜姿官好不自熱周旋共
觴酌燕坐齒爲列相顧問起居停杯聽予說自從違京
邑道路屢危臲欹帆却撑駛長纜阻牽掣復聞南河水
淤淺不過轍黃沙捲驚塵千里地欲裂雨師何大懶風
伯無乃䙝我舟未妨遲農事長苦觖懷蓍問蒼天心亂
不可揲二公濟世者慷慨憂不歇峩峩南州蓋矯矯中
臺節方將承明威庶用掃氛孽許國同肝腸匡時仗豪
傑閒官愧升斗兹計予已拙且復盡君觴倉皇慰離别
泊武城姚尹顯求詩率爾有贈
寂寂離亭坐不眠偶從柱史識君賢劉蕡慷慨陳言日
宓子風流作縣年風雨繫船春樹底河橋分手夜燈前
武城千古絃歌意一度懷人一惘然
臨清二絶
十里人家兩岸分層樓高棟入青雲官船賈舶紛紛過
擊鼓鳴鑼處處聞
又
折岸驚流此地回濤聲日夜響春雷城中煙火千家集
江上帆檣萬斛來
浦橋得淺
落日荒村無犬聲風沙兩岸斷人行須為繫纜空林下
坐看前溪春水生
望東昌
水淺無登牐沙乾有短蓬河源還濟北民俗自齊東地
渴今春雨帆欹昨夜風蒼生不可問吾亦嘆途竆
張秋
河流舊有患自古重隄防創始固不易居守乃其常昔
聞張秋水汎溢非能當沙沉鐡磊磈石走波昂藏人言
徐都憲此功不可忘歴年既久遠衝急隨摧傷東山伐
木石西府𣲖丁粮遥遥版築聲杳杳道路長由來重漕
運值此年歲荒居民勿嗟怨王事固靡遑金堤潰蟻穴
此戒良亦彰寄言後來者未可崇燕康
馬船行
南京馬船大如屋一舸能容三百斛高帆得勢疾若風
咫尺波濤萬牛足官家貨少私貨多南來載轂北載鹺
憑官附勢如火熱邏人津吏不敢詰争狃鬪捷轉防欺
倏去忽來誰復知乘時射利習成俗背面却笑他人癡
他人雖癡病亦樂明朝犯令爾軰縛官家號令時復傳
津吏如今更索錢
濟寧二絶
擾擾舟車此要衝地連淮北控山東龍王廟轉潺湲下
太白樓高睥睨通
又
濟水東來泗水連郡城深處有人烟湖心曉色平臨岸
閘口春濤穩下船
歌風臺
風急高城湧暮波昔時臺榭此山河鹿當秦楚黃塵合
龍出芒碭紫氣多海内英䧺休戰伐里中耆舊得經過
功成坐失蕭牆計遺恨當年猛士歌
徐州洪
山根槎牙石插水蹲螭鬭虎隆隆起胥濤鯨浪中崔巍
百步九折勢不回歘如萬馬乘風來奔雷䟦電逐恍惚
夸父不得相追陪是時旱涸尚如此何况泛溢凌空頽
州中徐人作齊語指畫喧呼若風雨一夫麾旗百人拒
瞬息風帆不知處南人懽笑北人懼予亦爲之髮雙竪
吁嗟此險天下雄形勢怪詭誰能竆長流淤濁不盈丈
豈有神物藏其中但見巨石如蟠龍大書刻自東坡翁
筆力險絶如此洪似覺造化争竒工我生好古來幸早
三月水落波濤空復聞百里有吕梁洪波巨石相昂藏
世間夷險無定所此地何獨非康莊人生一身須周防
百年行止思垂堂豈不愧彼千金郎嗚呼豈不愧彼千
金郎
白楊行
路經白楊河河水淺且渾居人蔽川下出没無完褲俯
首若有得昂然共騰懽停舟問何爲蹙額向我言始知
沙中蜆可代盤間飡此物能幾何歲荒乃加繁吾人未
溝壑生意諒斯存倉皇爲朝夕豈不念丘園邊河種官
柳一株費百錢茫茫江淮地千里惟荒田十歲九不雨
摧枯固其然况復苦迎送誅求到心肝生當要路衝雞
狗不得安嗟我獨何爲聽之坐長嘆微心不盈寸引此
萬慮端民風古有賦歴歴誰能宣悲哉白楊行觀者幸
勿刪
浦望
暝色投林久移舟更趨程遠烟生浦望斜月逐溪行漸
觧殊方語偏增故國情萍蹤何處定明日楚州城
過黃河
清口驛前初放船長淮東下水如弦勁催雙櫓渡河急
一夜狂風到海邊
夜過邵伯湖
蒼蒼霧連空冉冉月墮水飄飄雙鬢風恍惚無定止輕
帆不用檝驚浪長在耳江湖日浩蕩行役方未己羈棲
正愁絶况乃中夜起
揚子灣
揚州久枯旱河水縮不流千夫力未強曳纜用巨牛漕
州百萬斛擁塞如山丘將軍令不行軍士蹙額愁躋攀
不可上安能問歸舟民船及賈舶瑣瑣不足籌誰爲水
車計轉汲春江頭微涓注巨壑豈足禆洪流須知此天
意亦得參人謀坐視固非策煩驅轉爲仇亢陽必終復
理數亦可求庶幾沛甘雨洗我蒼生憂
揚州懷古
日出蕪城曉望空萬家樓閣水烟通地當楚越帆檣動
鎮壓江淮枕臂䧺民物盛朝還禹貢亂離前代說隋宫
瓊花觀裏花無數寂寞荒臺野草中
揚州與戴吕二侍御同觀八仙花有作留察院
春風不見廣陵花忽到行臺御史家九曲闌干隨月轉
兩行環珮倚空斜品題自稱仙為骨搖落誰知歲有華
莫遣風霜浪摧折高秋須待楚江槎
風江野泊偶步江上無主竹園呼酒招戴侍御
謝寳慶彭民望同飲
江上人家柳繞墻更多修竹傍林塘不教野老知名姓
且共樽前一度狂
江上望金陵
海雲浮動碧崔嵬渺渺孤帆望雨開吴楚青山從此斷
東南王氣渡江来龍盤却作千年樹鳳去空餘百尺臺
而我獨慙觀國士兩都猶數孟堅才
南京謁孝陵有述
禮樂千年會征誅四海空商周終愧德唐漢敢論功鳳
歷歸真統山龍繞舊宫秋風霸陵樹落日鼎湖弓萬國
謳歌在餘生覆載中小臣瞻拜地江漢亦朝東
登報恩寺塔
古磴穿雲到石窗樓臺四面隠旌幢北臨廣路斜通郭
西隔平原俯見江萬里乾坤蹤跡半百年風雨鬢毛雙
向來作賦軀全瘦獨有凌雲意未降
登雨花臺
臺高欲上雨濛濛虎踞龍盤在眼中萬古青山還路下
一丘黃壤自江東謝公着屐何曾到梁武談經亦已空
好是五陵歌酒地年年芳草坐春風
遊靈應觀
珠宫不見潭底日碧澗俯通林外渠市上人稀午烟静
山中草生春雨餘仙翁丈室煑清茗溪叟尺盤束白魚
縹緲雲樓不可上吾當駕鶴凌空虚
遊雞鳴寺
諸山盡是鍾山脉聞道雞鳴更有靈岡勢斜分龍虎脊
巖光深閟鬼神扄風含落日松聲迥雨帶平城草色青
東郭吏人催上馬暮寒吹面酒初醒
采石登謫仙樓
江天日暮雨蕭蕭城邊野亭春寂寥浮雲東來蔽江色
明月墮地誰當招我懷古人坐不寐鯨背之子神仙標
風鬐露鬛事恍惚豈有赤脚凌青霄舉杯問天天不語
予亦沉吟俯江渚縱有神仙亦妬才不然豈謫來中土
昭陽殿前牝雞午老鳳低飛入簾戶網羅横空鎩其羽
燕雀之輩安足數平生豪氣隘九衢寸地未可容公軀
有才如此不得意自千非一誰當吁杜陵野老憐才客
思君不負青山色千古波濤百尺深至今猶恐蛟龍得
英雄一去俱陳迹楚水吴山眼中碧鳳去龍飛不復還
仗劍悲歌竟何益
長江行
大江西來是何年奔流直下岷山巔長風一萬里吹破
鴻濛天天開地闢萬物茁五嶽四瀆皆森然帝遣長江
作南瀆直與天地相周旋是時共工怒觸天柱折遂使
后土東南偏女媧補天不補地山崩谷罅漏百川有崇
之叟狂而顛坐看萬國赤子淪深淵帝赫怒罰乃罪神
禹來乘四載驅大章走豎亥黃龍夾舟稳不驚直送馳
波到東海朝離巴峽暮洞庭九𣲖却轉潯陽城縈行南
徐萬餘里更萬餘里通蓬瀛君不見黃河之水天下上
其大如股空縱横長淮清濟出中境曷敢南向争權衡
千流萬𣲖瑣瑣不足數雖有吐納無虧盈下亘厚地上
摩高空日月出没蛟龍所宫竒形異態不可以物象但
見變化無終竆或如重胎抱混沌或如灝氣開穹窿或
如織女抱素練或如天馬馳風騣空山怒哮飽後虎巨
壑下飲渴死虹或如軒轅鑄九鼎大冶鼓動洪鑪風或
如夸父逐三足曳杖狂走無西東或如甲兵宵馳聚嘯
滿山谷或如神鬼晝露萬象出入虚無中吁嗟乎長江
胡為若兹雄人不識無乃造化之竒功天開九州十有
二山南北並峙江流其間堯舜都冀方三苗尚為頑魏
帝倚天嘆征吳但空還吁嗟乎長江其險不可攀古來
英雄必南鶩我祖開基自江渡古來建國惟中原我京
坐制東南藩始知天險不足恃惟有聖德可以通乾坤
長江來自西極包人寰環帝宅□來何為為觀國汎吳
濤航楚澤笑張騫悲祖逖壯神功歌至德聖德浩蕩如
江波千秋萬歲同山河而我無才竟若何聊為擊節長
江歌
小孤山
山當極浦峯全峻江到寒磯勢却回獨立木門風不斷
片帆揮手謝高臺
與謝寳慶擬登匡山至九江阻雨程韻
瀑布懸青壁香爐出紫林謫仙千古句謝朓一生心野
樹連天暝春江拍岸深我來兹郡晚風雨罷登臨
江南雨和寳慶韻
地濕蛇蟲聚山深草樹多野雲通晦朔春雨亂江沱薊
北無全麥關西有荷戈此時枯槁甚相望隔懸河
呼風謠
江南舟子能呼風呼西即西東即東羣咻逓嘯響徹谷
天風下來呼轉速船頭三老催呼急風來衆人皆起立
愚民習俗我所笑舟人相矜不殊調莫呼風人生順逆
由天公君看萬斛下江舸朝朝灘上呼風坐
江中怪石
突兀山城抱此州江間怪石擁戈矛隨波草樹愁生罅
駭浪蛟龍却避流豈有岧嶤能砥柱秪多衝折向行舟
憑誰一試君山手月落江平萬里秋
江雨次韻
四月雨溟溟長空瀉未停遠江深正白老樹濕能青蜃
氣朝仍結龍宫夜不扄離人自無頼况是枕邊聽
曉發蘄州次韻
城曉遅吹角高雲濕未開驚波風不定危石岸將頽青
入無竆草黃低欲墮梅江湖苦留滯遊宦耻凡材
道士洑夜泊次韻
野宿驚初定殘燈慘向明市船南北語邏舍短長更巖
轉隂風急江空夜雨鳴壯年輕别甚腸斷此時聲
回風磯
怪石峥嶸與岸平洑流驚浪劇縱横向來頗狎江湖險
未覺回風浪得名
江上聞蛙
野曠天空月正明水田青草亂蛙鳴江頭十日瀟瀟雨
禁得離人此夜情
過黃州
江上兵回列炬空都將成敗付東風千年赤壁無尋處
辛苦英雄一戰中
登武昌觀音閣
此地已多暑未登先怯寒逕危妨躡屐江激動凭欄渚
築因山易風帆失勢難漢陽深樹裏何處是長安
江上奕棋與寳慶
江上陳兵二壘同都將一笑定雌雄烏林得計周郎捷
淝水乘驕謝傅功蕉底夢回風雨散橘中人老歲年空
一枰歛盡斜陽色獨立青山在眼中
小君山
武昌西望楚江灣翠黛盈盈隔水看極目洞庭應不遠
舟人說是小君山
登岳陽新樓
突兀高樓正倚城洞庭春水坐來生三江到海風濤壯
萬木浮空島嶼輕吳楚乾坤天下句江湖廊廟古人情
中流或有蛟龍窟卧聽君山笛裏聲
謝寳慶洞庭圖湖中作(時謝公乞歸不得請將還治寳慶)
湖南鉅郡稱岳陽樓前大湖春水長周回九江帶七澤
顛倒萬象隨三光洪濤巨浪拍山動風雨却灑炎天涼
君山遠在湖中央蒼梧不來斷人腸南尋汨羅不知處
屈子墮地䰟茫茫謝公弔古心慷慨予亦從之渡沅湘
平生壯遊天地闊老大不覺鬚眉蒼商颷南來振南岳
孤櫂未許還滄浪畫圖彷彿今皆是江海風期殊未忘
揮毫賦者誰最強前有應魁後孔暘二子之名滿天下
豪氣直欲隘八荒嗟予有辭不敢吐今人笑笑二子狂
眼中同眺似公少且復盡醉君山傍
江上聞蟋蟀
四月江天聞蟋蟀船窗夜短不勝長春蠶未了催秋織
世事相尋有底忙
至長沙送别謝寳慶
湘水天下碧衡山千古靈我侯東南來攬高濯其清此
地既佳麗斯人亦豪英五馬豈不貴棄之一羽輕兹謀
既不遂所志豈在名湖南近凋瘵嘆息為蒼生近聞都
臺牒列縣須廵行贈君衡湘篇匪為遊冶情
與錢大守諸公遊岳麓寺四首席上作
衡岳地蟠三百里羣峯將斷復崔嵬嵓間古刹依山轉
谷口晴雲滿樹來北海書存誰問價少陵詩罷獨憐才
扁舟已謝長江險又是匆匆一度回
又
路轉村回一掌平水田沙樹繞溪行居人尚說潭州守
書院猶存岳麓名荒蕪舊基俱寂寞斷碣殘篆失分明
錢侯亦有招賢意潦倒無能作頌聲
又
危峯高瞰楚江干路在羊腸第幾盤萬樹松杉雙徑合
四山風雨一僧寒平沙淺草連天在落日孤城隔水看
薊北湘南俱在眼鷓鴣聲裏獨凭欄
又
政簡官閒訟亦消我公多暇得相招長沙地濕天將暑
岳麓山深路未遥歸磴淺留芳草屐離舟深繫木蘭橈
他年便作甘棠地白石青松漫寂寥
錢太守招遊開福寺不赴奉答一首
潭州城北楚江邊此地招提父老傳十里青山斜鳥外
滿庭芳草閉門前題詩自足騷人興愛客深知太守賢
多病屢慙招不起故園花柳為誰妍
燕長沙府席上作
郡庭開宴倒銀缸綺席朱簾玳瑁忩愧我孱軀真倚玉
看君雄飲欲吞江西陽影墮仍浮水南曲聲低屢變腔
既醉不知豪已甚題詩那有筆如杠
燕長沙衛席上作
千里山川控帶通郡城高枕大江雄廣庭歌管今辰宴
好雨東南昨夜風朝組少年叨上客戎門高誼見諸公
明朝又是江樓别興在殘杯落照中
競渡謠
湖南人家重端午大船小船競官渡彩旗花鼓坐兩頭
齊唱船歌過江去叢牙亂槳疾若飛跳波濺浪濕人衣
須臾懽聲動地起人人争道得標歸年年得標好門戶
舟人相驚復相妬兩舟睥睨疾若仇戕肌碎首不自謀
嚴訶力禁不得定不然相傳得瘟病家家買得巫在船
船船鬭捷巫得錢屈原死後成遺事千古傳訛等兒戲
衆人皆樂我獨愁莫遣地下彭咸知
浮居戶
江南人家船為屋白髮長年水中宿生男不識徒步勞
生女赤脚隨波濤江湖東西貨貴賤朝遊楚州暮吳縣
滿帆四面往復還慎勿恃爾凋朱顔江頭昨夜風浪惡
胡不歸來種田樂歸來無田生亦足
長沙竹枝歌十首
三十六灣灣對灣人家多住白茅間直過洞庭三百里
長沙城北是彤關
又
南船北船滿洞庭蕭公祠前牲酒馨二妃枉作君王后
君看君山山自青
又
汨羅江頭春水生汨羅江上楚歌聲人間若觧三閭苦
水底魚龍亦有情
又
馬殷宫前江水流定王臺下暮雲收有井猶名賈太傅
無人不祭李潭州
又
江頭彩旗耀日明船上撾鼓不停聲湖南樂事君記取
五月五日潭州城
又
潭州城邊多野田黃茅白葦遠連天莫言楚國無生理
畆地如今倍值錢
又
湘江女兒愁落暉湘江江上鷓鴣飛行人試看君山竹
竹不成斑君始歸
又
戎門旗節擁南臺軍士南邊戍未回紅巾小兒齊擊鼓
知是官船江上來
又
湘江水深天下清何如隴頭秋月明離人到此不得醉
况是高樓吹笛聲
又
長沙少年無奈春青衫白面不生塵勸君莫向湘潭住
江燕銜泥觧涴人
長沙道中
風帆遡洪濤千里勢不歇暮登長沙岸始與大江别夢
䰟猶洶湧行步方嶻&KR1110;城南路逶迤十步九曲折重岡
互起伏老樹交糾結朝行惡蛇影夜踏愁虎穴冥冥鬼
燐出杳杳人蹤滅時維仲夏月行役遭苦熱嵐蒸毒霧
消日熇焦原爇葳蕤拂塵纓宛轉嘶汗驖招搖袂獨舉
示險旌先揭亭長憩息屢僕倦驅馳迭薪當野逕樵蓐
向招提設惟知朝復暮豈暇餔與餟故墟亦孔邇旅抱
聊自悦遊南厭水陸憶坐换時節永懷千金戒幸免竆
途跌歸時寧憚遥吾當汎蘇浙
荷木坪二十韻(高祖處士府君墓)
恭言奉明詔祭告返鄉國路入茶溪深居人𦕈蕭瑟兹
坪我所志先壠舊封殖荷木生其傍松江瀉其北從戎
始北征家蒙隨蕩析吾祖懷故居臨終涕沽臆遺言在
孫子夙夜常警惕高秋下霜露展轉不安息還歸實父
命錫類荷君澤良臣展樽爼再拜掃榛棘縣令具牲醪
諸生走冠幘伯叔在我前子弟侍我側燎白薦馨香樹
碑紀名德安能耀泉冥庶用表里宅巢枝羈鳥性宦海
流萍迹古人重水木興豈在泉石眉山有遺恨潁水非
仁澤糾結勞寸心驅馳嘆行役微官念靡盬戾止遑宴
息明發登長途徘徊更悽惻
雷公峽二十韻(族高祖提舉府君墓)
我家有遺譜云自洮州發茶陵世繁衍樹德為耕垡有
宋三百年歴元未衰歇公生實天挺少小負竒骨策試
登甲科詞林力不竭一官佐提舉蹤跡徧吳越有母還
故鄉興言採薇蕨兵戈滿天地瞻拜阻宫闕避亂入永
新孤身任飄突希蘧表微意志比蹈溟渤皇明始革命
蒐訪盡巢窟平生用世策垂老不自伐簪纓豈予事丘
壑成永没大節幸不虧遺文為余闕(提舉有青陽先生文集序行于世)
尤多金石篇碑板勞剞劂卓爾稱鉅儒巍然聳高閥秋
風動雷峽孤塜高峍兀不才愧苗裔今旦事參謁倉皇問
故地散亂訪遺碣有筆贊幽光兹言敢終訥
六月九日初度諸族父兄皆會感而有作
京國辭家萬里行故園今日暫逢生方言觧共兒童說
杯酒能勞父老情地濕暑風清野樹夜深涼雨過山城
天涯異物還甘旨隨意樽前舞袖輕
得家書聞舍弟病二首
關山迢逓隔蒼茫忽報家書起欲狂猶恨匆匆語言少
應須一字九迴腸
生年嬌小最憐渠瘦骨稜層我不如别後逢人雙淚眼
疎燈細字若能書
茶陵竹枝歌十首
溪南溪北樹縈迴洞口桃花幾度開楓子鬼來天作雨
雲陽仙去水鳴雷
楊柳深深桑葉新田家兒女樂芳春刲羊擊豕禳瘟鬼
擊鼓焚香賽土神
銀燭金杯映倚堂呼兒擊鼓膾肥羊青衫黃帽插花去
知是東家新婦郎
綠鬢荆釵雙髻螺青裙高係小紅鞾阿㜷舊是茶城女
教得娃兒能楚歌
拍拍東風燕子寒卷簾花絮若為看夜深兩脚何曾睡
春水平于養鴨欄
儂餉蒸藜却插田勸郎休上販茶船郎在田中暮相見
郎乘船去是何年
春盡田家郎未歸小池涼雨試絺衣園桑綠罷蠶初熟
野麥青時雉始飛
白紙黃墳野草生柳烟榆火照清明楚娥不識鞦韆戲
兩兩沙頭接臂行
渚蘭汀芷不勝春極浦遥山豈觧顰誰在長安殢花柳
山中閒殺採芳人
溪上春流亂石多勸郎慎勿浪經過莫道茶城水清淺
年來平地亦風波
盈女生日(時其母亡一年矣)
習笑應全觧逢生也自歡長安閨裏月誰抱倚闌干
過永新十八灘
禹跡何曾到多應閟草萊危灘天上下驚浪耳邊回野
泊無時定船歌半夜催厫城不可住虺蜴暗徘徊
吉安府
山勢西來斷江流北去平萬家深樹裏聞是吉州城
聞揚州潮漲
五月金陵江水平揚州郭裏見潮生殊方消息逢人地
遠客悲歡此夜情且喜帆檣無阻滯莫教魚鱉太縱横
漕州百萬東南計早晩元戎達上京
發南昌宿東湖口
落日豫章城歸帆第幾程草中南浦色樹裏北禽聲旅
宿依津處郵籖報客名東湖不能渡風雨坐天明
滕王閣(舊閣淪于江今名西江第一樓云)
滕王高閣罷崔嵬誰築西江第一臺雲雨不收歌舞地
文章空嘆古今才豐城夜氣聞龍起彭蠡秋風見雁來
幾欲乘槎問牛斗不知平地有三台
水碓
村舂不自力杵臼清溪裏兹事余所聞經過親見此初
觀未全觧諦視得深旨長輪周其旁機括中齒齒急流
相低昂日夜方未已蕩激勢則然設施固其理古人重
制器法象随所擬此物豈其餘末流弊宜爾雖多造作
勞亦復天機使人言機害事抱甕者誰子剖斗折其衡
吁嗟聖人死斯民至理足勤儉誠可喜觸事感我懷作
詩究終始
舟人有採蔬者問其名曰連理菜感而有作
汀人採芳至物好名亦好所恨舟中人不如沙中草青
草青于蘭秋風白露寒餘馨坐盈把三嗅不能飡
弋陽雨晴
暑伏秋先至天隂日易低沙㾗平草樹雨脚見虹霓席
坐攤書滿船更聽鼓齊葛溪三百里川路隔東西
廣信道中
旅泊逢初雁山城昨夜秋雨深南澗水風急上灘舟取
捷非無地垂堂且自謀江潮迂拙甚吾得及安流
過玉山
扁舟隨所適兹地復躋攀雨久未妨旱路竆方見山斷
橋人獨去高嶼鳥孤還東望臨安郡潺湲一水間
過子陵釣臺
嚴陵祠下揚帆處不見當年垂釣臺巨石倚空江葉下
冥鴻衝雨朔風回明時合重巢由節濟世非輕管葛才
莫道羊裘非隠物山川不礙去能來
過錢塘江
人道錢塘險高秋坐穩流地分吳越語山帶古今愁野
闊潮聲壯天晴海氣收誰家水犀手不射會稽仇
蔣宗誼府推期遊西湖為郭侍御所招不果
興在西湖淺水濱繫舟東郭問行頻南臺忽漫傳初簡
樽酒翻成愧故人蘿繞孤山諸逕合雨晴天竺數峯新
莫言行李倉皇甚猶是江湖汗漫身
西湖曲五首
湖波綠如剪美人昭青眼一夜愁正深春風為吹淺
又
不信湖中好儂身别有家翻愁歲華盡不敢採蓮花
又
風落平沙稻霜垂别渚蓮西湖三百畆強半富兒田
又
草碧沙明際花紅試雨初官船盪素槳驚散一雙魚
又
莫唱西湖曲湖邊歌舞稀儂家年少日遊冶誤芳菲
弔岳武辭
苦霧四塞悲風横來羲景縮地下枕蒿萊坤輿外折鼎
足中頽大霆無聲枯孽槁荄鐡騎騰突狼烽崔嵬龍困
沙漠鱗傷角摧齊仇九誓楚戶三懷姦相賣國忠臣受
猜積毁銷骨遺禍成胎命迫十使功垂兩淮盟城不耻
借寇終諧重器同劇羣光共咍髮竪檀冠潮標伍骸氣
奪羣醜殃流宋孩英雄已死大運成乖䰟作唐厲形空
漢臺天不祚國人胡為哉壯士擊劍氣聲殷雷日落風
起山號海哀樹若可轉江為之回乾坤老矣嘆息雄才
嘉杭道中四首
遠樹依稀極浦清溪宛轉長橋紅裙女子朝汲白髮村
翁暮樵
煙籠近浦沙白雨急長溪水渾一夜江頭潮滿釣船撑
到柴門
綠樹孤村水旁茅屋在水中央岐路寧知車馬生涯半
是舟航
秋風燕子人家細雨漁翁釣槎日暮長安何處萋萋芳
草天涯
風雨嘆(吳江縣舟中作)
壬辰七月壬子日大風東來吹海溢峥嶸巨浪高北山
水㡳長鯨作人立愁雲壓地濕不翻六合慘澹迷乾坤
隂陽九道錯白黑烏兔不敢東西奔里人蒼黃神屢變
三十年前未曾見(正綂甲子年)東村西舍喧呼遍牒書走報
州與縣山豗谷洶豺虎嘷萬木盡拔乘波濤洲沉島滅
無所逃頃刻性命輕鴻毛我方停舟在江臯披衣踞床
夜復晝忽掩青袍涕雙透舉頭觀天恐天漏此時憂國
况思家不覺紅顔坐凋瘦潼關以西兵氣多胡笳吹塵
塵滿河安得一洗空干戈不然獨破杜陵屋猶能不廢
嘯與歌世間萬事不得意天寒歲暮空蹉跎嗚呼奈爾
蒼生何
顧天爵送至州舟中走筆有贈兼寄天錫
訪君周山廬送我具區浦留連未終日中道成間阻人
生萍蓬爾聚散靡定所安知瀟湘纜繫此滄江湖同袍
古人義倏忽棄如土感激聊共陳誰能問羇旅
蘇臺曲五首
秋水光于黛新粧愛日斜隔溪深不語孤櫂入菱花
又
草深香徑合花冷屧廊空惟有吳宫水春城四面通
又
樓臺春後掩環佩月中行莫上西門望寒潮昨夜生
又
國亡身亦虜却載五湖槎借問西施女何如張麗華
又
張王舊時宫零落數枝柳不是春風生芳菲誰能久
與趙夢麟諸人遊甘露寺
澗篠巖杉處處通野寒吹雨墮空濛垂堂路繞千年石
老鶴巢傾半夜風淮浦樹來江口斷金陵潮落海門空
關書未報三邊捷萬里中原一望中
送方司訓之贑州
度嶺沿溪十日程半生心事此功名從今不作思家夢
月調風弦夜夜聲
遊金山寺
楚纜吳檣萬里還夢䰟長在水雲間地當好景多逢寺
江到中流合有山鶻嶺高秋增突兀龍宫深夜鎖潺湲
謝公無限登臨興不為蒼生暫觧顔
長向名山憶所逢偶來南國問仙蹤潮深夜落江心寺
雲氣朝浮海上峯玄浦樓臺通日月石壇風雨護蛟龍
詩成却笑張公子觧道中流兩岸鐘
懷麓堂集卷九十一
