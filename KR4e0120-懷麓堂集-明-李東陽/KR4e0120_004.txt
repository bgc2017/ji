懷麓堂集卷四
明李東陽撰
詩稿四
五言古詩
貞則堂詩
黃巖謝編修鳴治大母趙氏有貞德其媵嚴閨
兒從之終身
憶昔歸夫君君家妾鄉邑所期在偕老中道百憂集男
孤二女弱妾年未三十饑寒幸相保生死在呼吸衡門
畏宵啟行露被田隰危言動盈路俯仰身岌岌揮刀斷
我髮解槖散我粒本圖絶窺覦亦用拯窮急肝腸向人
盡磊磈不自戢皦若天日晶幽聞鬼神泣平生舊箕帚
忍棄不再執圭玷尚可磨衣敝尚可緝委質自當年君
門豈輕入一婢老相從白首供㸑汲艱難備萬狀不離
扃與&KR0146;此曹豈解事居處視所習感激自不移疇能彊
維縶民彛本同賦貴賤無等級男兒失所事俯首忍羞
澀衣冠乃傾頽於此望何及天台中峯秀偃蹇衆山立
節婦孝子家高風遠相揖請歌栢舟篇以繼蓼莪什
答陸鼎儀誨言
少年被纓冠側身羣賢後狂悖寡自持多言衆所咎繁
辭劇無益欲制已出口有時雜詼諧觸冒遭詆詬雖言
不為虐於德實云疚三復白圭篇令人重顔厚愧無請
益辭負我直諒友陸君多雅懷指我以瑕垢翻然為起
敬竦立斂雙肘退之喜嘲狎籍諫終不受才高使之然
嗟我實未有書紳古人戒敢不佩左右感子期重陳終
焉愧瓊玖
題賀克恭給事家墨竹時賀謝病居遼
野竹生高原青青不受寒歲暮雪霜苦芳心寧獨憐但
恐朔風至孤根詎能安移來舊茅屋僻遠意自閒護以
十丈籬繚以三重垣秀色常可保逍遥任吾年永懷不
得見書札若為傳相逢畫圖裏一笑已無言
贈彭民望三首
莊子作詩苦飢腸無停迴胸中錦繡字字字不輕裁君
詩驚滿座氣與滄溟開酒酣疾伸紙下筆無嫌猜莊子
壯君志君亦愛其才我居二子間形穢不自哀願從雙
飛翼聊與相徘徊
其二
我屋雖蕭條欣與子同居嘉辰與永夕觴詠得相俱而
胡好出遊十日九跨驢明月照萬里停雲在庭除入門
坐我牀探我囊中書讀之莞爾笑謂我興有餘我詩世
不好見者擲道隅君情倘相契贈比雙明珠
其三
我家水西涯性本愛幽僻與君數擕手興至忘所適溪
行緣縈紆野酌散愁寂倦來倚樹坐舉目見山色山色
忽已改離别復幾載移居在城南咫尺隔江海夜來春
風至芳意思共採道逢舊鄰人茅堂復何在
再贈三首用前韻
吾愛李太白金鑾供奉回釣船坐明月宫錦賜新裁騎
鯨忽不見懷抱向誰開舉杯問青天恐被浮雲猜明月
千載恨謫仙千古才古風坐掃地此事亦堪哀我非能
詩者君意莫徘徊
其二
吾憐賈浪仙寂寂長安居藜羹與糲飯婢僕日相俱出
門寡儔侣獨跨短尾驢年年祭詩卷忽忽歲仍除濁醪
不過牆故人但空書粱肉者誰子斯人食無餘古來風
流士棄置天一隅荆山有抱玉滄海有遺珠
其三
吾憐孟東野詩思老愈僻一吟雙眉皺見者意不適偶
逢韓昌黎傾倒慰孤寂君才不須猜而我有愧色我詩
調屢改清苦近一載君詩十年前散落滿湖海永懷苦
雨夕聯句意可採三復鬭雞篇斯人今安在
與劉時雍
客從方巖來戒我作詩疾君來索我詩謂我意所適深
言中竒病二子皆我益還從適處得便向疾中釋而我
亦何心悠悠自朝夕
與姜用貞二首
叢蘭絶低小隠約幽巖姿崇岡有高松下影迴薄之小
大固異質託交乃其宜君本老成人我生良已遲情親
若兄弟年數兩相遺相逢即傾蓋久已不復疑我歌貧
交行試問和者誰
其二
節過人事簡駕言適我廬一茶啜未終童僕促迴車攬
之不肯住答我有所趨十朝不一見為我惜須臾昨夜
夢君來相見但躊躇翻思夢中言展轉一字無
春至
兒女喜春至競為桃李顔主人坐中堂對食不能餐寡
妻問何為良久方出言東鄰不衣褐西舍無炊烟農家
望春麥麥種不在田流離徧郊野骨肉不成憐嘉辰忽
不見城市轉蕭然高樓雜絃管此事十年前
讀書
新歲草木茂去陳茁其初人生天地間而與此類殊生
年日已長問學日已疎扣之無所有安用七尺軀劉公
笑歐九軾軰當何如況我所得者滄溟之一盂躬行聖
所貴記誦乃繁蕪自古識字人嗟嗟揚子雲
土室
土室暗無光重關閉深壁客來語始辨坐久自生白語
畢各自還誰能問形迹朅來中宵夢坐我羲皇側太羹
及玄酒此味久已識古人戒屋漏所貴無愧色我心非
槁木豈不念朝夕默默方自知多言竟何益
題陶知州所藏萱花圖
歲晏風雪至叢萱不能芳餘馨不盈把繫在羅襦裳縈
迴寸草心婉孌愛日光豈不念舊鄉關山各異方少壯
遠遊子此憂安可忘
九日柬敷五
九日忽相過胡不駕我車幽懷屬有託苦無故人書林
壑費躋厲城市多湫淤世事屢不適吾心恒鬱紆城西
有精舍曠野臨通衢茂林對脩竹足以寧形軀君行倘
未遂匹馬不相呼
畫禽二首
濯濯隴山鳥雕籠雙翠襟欲以懷春意報此主人心哀
哉寡儔和寂寂飲孤音
鸜鵒爾何煩形巧不及舌吾方怪其煩有喙莫敢說雝
雝在何樹此鳥衆所悦
十一月二十七日夜夢樓居風雨中得句云卷
簾看風樹時亡妻亦在側覺而有感續成一章
高樓坐連牀遥碧俯平渚卷簾看風樹葉落沙上雨飄
飄輕襟散披歷層軒舉寤寐平生歡咫尺得晤語相逢
隔晨暮倏忽無定所積雪徧中庭鍾情徒延佇
送李士常
岧岧居庸關北望上谷城道路阻且長送子百里行肅
肅朔風厲悠悠暮川平宵裝櫪馬秣午飯村雞鳴男兒
志弧矢萍梗空縱横懷哉父母邦況此骨肉情相贈無
長劍低頭愧友生
其二
古人重友道君子慎其微難交乃終好苟合生禍機與
君夙傾蓋意氣兩不違但覺多畏憚愧無受益資終然
出肺腑久矣不復疑我生寡知識視友如嚴師君今豈
易得棄我忽若遺往哲諒可作來日猶當追與君各黽
勉白首以為期
其三
蒙翁棄人世斯文似中絶雖無老成人典刑在羣哲吾
宗本竒士少小負高節勢傾三軍前慷慨氣不折昂然
借前驅逸駕誰敢掣側足風塵間長途畏中跌所居亦
孔遠覯止復言别從之不可得回首肝肺熱
其四
聖賢日益遠載籍亦多門漢儒事訓詁字義舛且繁考
亭得真秘辭逹意已傳躚躚場屋士戰訟爭紛紜遺言
已糟粕況復揚其塵設科重經術此弊尚虚文誰能斡
元化吹醨使其醇知君學古者肯效諸生顰雖居文藝
場實究道義根斯人捨我去吾道竟誰論
其五
民彜日淪喪此事古所傷悲哉賈太傅舉世笑其狂聖
人重名教始自室與堂吾儒尚蔑棄況彼聲利場遥遥
關塞隅見此鄒魯鄉閨庭巡禮範伯仲同馨芳詩書起
庠校戎馬壯邊疆由來忠孝門永耀竹帛光聖朝富勲
業科䀻須賢良願子出努力毋為久淹藏
吳原博修撰醫俗亭
吳君天下士愛竹比良友平生益者交意豈在杯酒亭
居衆鞅絶林卧清風久十年别江南吟諷常在口嗟吾
寡留玩性本厭塵垢願招肩輿郎徑造羲皇叟此物生
已遐斯人亦希有託君多病軀藉此鍼石手茲意予所
投君當報瓊玖
大雨有感
積雨盈我庭流水入我屋移牀就牆東豈為避煩溽瓶
罌互雜遝出入泥汨汨我病不得眠喧呼惱童僕弱抱
增百憂端居繭雙足所思室豈遠咫尺限谿谷高歌寡
酬和曲罷意轉促窗紙風蕭蕭虚簷度鳴竹柴門晩當
閉日入坐秉燭
曲江韶石題廣東黃瑛卷
曲江通長谿巨石平若掌浮雲盪空寥野望豁疎莽崚
嶒見孤高尋丈得餘廣跡非禹鑿後代出秦封上虞皇
昔南巡旌旆息茲壤乾坤來清風絲竹振遺響鳳儀方
炳煥龍化驚惚恍江山無推遷人世同俯仰黃生好古
流少小慕通儻窮幽極遐方況乃接鄉黨朅來幽燕客
尚結江湖想文章藉流傳此志吾所賞平生懷古心踔
厲非技癢高歌未終曲深夜神獨往送子天東南何時
税歸鞅
送朱博士還考亭得業字(文公十世孫也)
紫陽足苗裔乃在閩與歙建寧見諸孫歴世方十葉名
從東曹薦譜自前朝牒温然大雅姿欲語還若怯士林
羨翺翔再拜斂冠袷先公百世師高步不可躡後生亦
何知頌美不容喋平生慕道心望海愁寸涉典刑在雲
仍既覯中所愜翻然愧相從内顧赬我頰崇儒實令典
主器非浪攝榮名恐難居世美不自挾勗哉有明訓無
廢六經業
送顧天錫員外審刑山西
聖人作元命所憂在黎元唯刑弼予教刑措教乃醇彤
廷降明勅天語如春温謀謨内朝佐簡命諸曹臣巡行
徧幽側書簿窮紛紜吾儕江東彦奉使山西藩夙興念
委託夕惕懷艱辛豈不羨甄擇負重難為身人情與世
故出入茫無端由來生死機乃在筆削間勗哉古人訓
明察生哀憐罪疑戒唯重觀過斯知仁況奉欽恤詔正
當蠲滌辰坐令日月光可以照覆盆鋤禾去稂莠慎勿
傷其根一夫或失平上與和氣干周家衍靈運于氏興
高門爾心諒勿貳孰謂天道惛平生重名義一飯皆君
恩王事誠靡盬賢人羞素餐區區友朋誼感激傾肺肝
軺車有期返離别安足論
予病中頗愛作詩舜咨以詩來戒者再未應也
偶誦陶淵明止酒詩自笑與此癖相近因追和其
韻斷自今日為始成化丁酉春正月十日
平生抱詩癖雖病不能止還同嗜酒客枕藉糟丘裏作
銘示深戒厚意勤教子蕭然百玩餘此技差獨喜如以
酒醒酒愈醉不得起今將詩止詩無乃非物理應酬與
吟詠何必分彼已雖無役志勞有玩斯喪矣狂瀾去莫
追來者方無涘擬學賈浪仙焚詩以為祀
入春絶不作詩清明後三日與鳴治師召遊大
德觀為二公所督甚苦得聯句四首已而悔之
因用止詩韻以自咎先是諸同年皆有和章為
說不一鳴治獨持兩可之說至是竟為所沮云
淵明愛酒翁晩歲方暫止始知山水興不在壺觴裏後
來不飲人效顰乃蘇子吾詩亦何解似獨有深喜一戒
踰七旬此念灰不起羣公各雄辨未究同異理三占從
兩卜頗覺吾喪已惜哉九仞功一簣今已矣陶蘇雖止
酒所止皆有涘擇例偶不精遺蹤愧前祀
時用得詩見和似怪予破戒者用韻奉答
幽居觀物化有始終必止人生亦氣類出入樞機裏偶
落簪組間誰是巢居子筆札常繞身豈獨性所喜願為
委地葉更逐狂飈起一攘本何心百步乃其理多言秪
害道為仁竟由已紳書亦徒然臍噬嗟晚矣吾生尚多
闕萬壑此其涘勿厭箴規言雞壇有明祀
初予止詩鼎儀有約同止予援張汝弼故事以
隻雞斗酒為罰鼎儀固未嘗止及予破戒乃和
韻見索再叠前韻并雞酒答之
與君同止詩拙者最先止至今雞酒劵尚在詩筒裏吟
聲日不絶負約常在子病中未遽往顧劵每自喜君方
掩耳卧十撼九不起三緘偶一吷乃輒相料理多言竟
無益寧使人負已我雞固當擕我馬今秣矣明晨自公
出遲予金明涘願託鶴林翁清風播來祀
予破戒時頗念鼎儀之約鳴治師召許為代罰
既有成約再用韻邀三公同赴
人皆止我詩君意方止止詞鋒苦相督置我重圍裏平
生雞酒期吾愧金閨子(鼎儀號金閨逸臾)君同觀棋法勝敗俱
可喜門首索雞吏堅坐訶不起其辭雖未直頗亦持一
理釁機自君發安得終彼已前言亦戲之吾意今決矣
買雞南市栅沽酒西橋涘且復醉茲辰是非付千祀
曰川會諸同年用韓昌黎園林窮勝事鐘鼓樂
清時二句分韻得時字因效韓體
念我三同友夙多豪俊姿南宫同甲第翰署同文詞功
業復同志希臯慕龍䕫官曹有燕會亦以存箴規唯君
與張子前後傷分睽歸衢振天翮鵷鳳已滿池爾來又
十載歘見星霜馳維春暮三月和風蕩如飴高堂敞楹
戺列案堆盤匜觥籌逓交錯墨卷開淋漓坐席各有序
酒行不用辭中披見肝膽外枿無藩籬我懷久屈鬱如
以結就觽如鷹掣絛旋如驥辭銜羈又若萬里冰流飈
盪空澌經冬抱深癖不得窺簷楣咫尺乃如此況居天
一涯開圖見諸老云是先朝遺三楊二王軰風采猶當
時我初歛容立已乃再拜之感今復懷舊歡樂無易茲
君生在單閼我處一紀差佳兒勝冠帶字畫解倔竒人
言頗類我我書詎宜師渠自有父風外人那得知爾曹
已少壯我豈猶童兒從此老鉛槧虚名竟何施不如且
飲酒我飲不滿卮初心抱虛警筋力當及斯前賢勿復
道恐為爾軰嗤
經筵聞講中庸有述呈諸寅長(是日王學士講戒謹恐懼章)
龍飛御八極虎殿開羣經禮樂煥明制冠裳粲充庭大
哉中庸理純粹復至精微言盡幽渺至治通神靈内存
戒懼功外有位育能宋儒闡名義孔學昭儀刑煌煌精
一傳千歲如日星默契入玄化沖居澹聰明聖心仰熙
緝吾道方施行微官竊臣從列侍隨公卿恭聞聖賢訓
内顧惕若驚天顔不盈丈帝鑒無留形雖無獻納權恐
有玷辱情古來致君術感格須至誠庶幾涓埃力或使
海嶽增作詩戒同志敢謂此地榮
五月十三日山弟亡辰夜間不寐哭而有詩
今日復何日日永夜亦長夜長不得寐起坐心彷徨去
年今歲間倏忽異存亡生同為兄弟死獨歸山岡呢呢
笑語聲隠隠燈燭光開緘得遺稿理篋見故裳此物久
已塵誰遣在我傍我病人廢食萬外中攢戕老親不汝
悲悲即恐我傷汝婦不敢啼嗚嗚咽空房我亦念衰老
含悲茹肝腸誰無骨肉親而獨此禍殃三年四衰絰行
路為酸傷難將百丈繩繫此白日光白日有明滅我哀
那可忘
鼎儀宅分韻送其兄武儀還崑山得倪字
君家好兄弟恩義兩不睽豈唯舉止似語笑皆天倪我
本通家友三年負招擕留歡極酣樂飽德無嫌懠涼秋
入庭樹風露忽已凄昔作鳳和鳴今為鴈分棲悠悠滄
江上道路阻莫躋到門見桑梓登堂頌黃鯢人生重骨
肉至樂諒不齊送君東城去蔓草青萋萋
擬古出塞七首
平明集帥府有令事西征官軍二萬衆列騎分團營我
身雖短小名次當先行征南競投籍征北多埋名男兒
在節義臨難敢偷生本圖報恩私功名何重輕
又
總戎戒行旅器仗貴堅完典衣買刀劍胡地多苦寒公
家例頒與私債復相干兒出貧尚可親老無盤餐燈前
背面啼強語逹夜闌雞鳴鼓角動上馬各據鞍
又
潛行始出境面别情實難逢人語妻孥堂上有舅姑軍
行視旂旐聞向黃河曲相顧問姓名同伴為骨肉星分
良鄉㸑月傍井陘宿民貧苦供給縣官告不足掾吏飽
肥羊馬飢奴無粟營門號令肅雞狗不敢挶起居有常
節幸得免笞辱
又
河曲二千里外險中廣夷胡兒十萬騎倏忽路無岐邊
軍戒輕入壯士氣不持帷幄計深密功成在何時糧儲
日不繼淹留懼愆期邊疆古有患上將重興師吾知荷
戈祋生死長相隨
又
邏騎朝出塞胡來屢衝突我軍摧其鋒殺氣滿川窟將
驕聞裹瘡戰勝多白骨兵家貴萬全豈足較毫髮千金
買首功百金紀勲伐京軍得先陞邊卒長獨没卑情思
上達疎賤不得謁日暮獨無言岧嶤見宫闕
又
休營息軍士鳴角卧清曉傳聞遣麾下獻捷雲臺表朝
廷屢西顧此事繫不小賞賚慰勤勞奬諭激忠孝再拜
受璽書酬恩古來少開邊固非計境土當自保駐馬立
轅門佇聽班師詔
又
頻年討北寇往歲征南蠻七年六出師師出無空還將
軍盡封侯鐵劵誓河山白衣領蔭襲立在執戟班先朝
麒麟畫位次迥莫攀功疑古惟重此義故不删君恩實
浩蕩感泣徒澘澘諸公固當爾而我獨何顔
蘭舟詩送丘蘇州南歸
幽蘭出山澤移植秋風時清芬寡流媚借問愛者誰使
君來南國舟檝長相隨狂飈逐驚波霜雪憔悴之羣芳
競岐路顔色爭紛迷蕭榛動盈把此物棄如遺愛惜復
愛惜洗根濯其泥攬舟泝長江歸去兩不疑載歌蘭舟
篇獨與和者期
偶成
狄青在廣南寇盜盡削平首功數十萬獨遺智高名豈
無金龍衣肖似難可明功疑古惟重之子乃獨輕由來
古名將事主貴忠誠近聞章州牒強半皆良氓孟軻有
明訓善戰服上刑此軰竟何事吁嗟安足評
梓庭為徐生作
南國足喬木北山多俯枝高堂偉華觀之子美風儀弱
歲抱竒植磊落非衆姿山川毓靈秀霧雨含春滋龍盤
勢屈鬱鳳宿羽逶迤中有錦繡文外有正直規孤根信
寡匹大匠乃良師物生固有地材用亦有時願子自愛
惜少壯以為期
懷麓堂集卷四
