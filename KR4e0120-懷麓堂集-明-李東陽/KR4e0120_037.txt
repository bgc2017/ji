懷麓堂集卷三十七
明李東陽撰
文稿十七
雜著
讀唐史三十一首
蘇子謂唐高祖起兵不待建成元吉之至為太宗之謀借隋
吏以殺兄弟也吁焉有是哉當是時建成之惡未著又無一
日之隙太宗縦有利天下心亦未必若是烈也及其後舉乃
迫于勢而始不能以理處之然太宗固可與為善使房杜諸
人能以聖賢之心諫之其事亦未可知也盖興大事扵羣疑
之間其勢固有不容緩者舉兵于内召子于外亦如是而
已矣君子觀人固當平其心不可設機穽以幸物之中然
自處者必求其全毋有所虧玷以自賈其横議也使太宗
無臨湖之釁則建成雖死于隋吏亦孰得而疑之哉
徐世勣既降唐以竇建德獲其父盖也復降于建德此
固同于徐庶而賢于王陵矣及觀于建德知其勢必無
成而可以託其身以為富貴之地者惟唐也遂忍棄其
父而歸唐羣臣請殺蓋非建德猶有君人之度則蓋已
死矣及事唐而至于高宗富貴旣極則觀其無能為而
可以保其身以為子孫之地者惟武氏也又忍棄其流
涕齧指之言以成武氏之禍非狄仁傑張柬之輩出而
扶持之則唐已絶矣嗚呼忍哉夫勣為子而忍其父固
徐庶之不若為臣而忍其君則又王陵之罪人也故苟
志于富貴無所不忍矣
有請去佞臣者曰願陛下與羣臣言陽怒以試之太宗
曰朕以至誠治天下耻前代帝王以權數接其臣卿策
雖善朕不取也夫不取其言乃善其策是固有以中其
心而又惡其名故陽却而陰納之豈真有所謂誠哉觀
其密使左右賂令史而欲殺之又陽怒程名振之不拜
以觀其所為則正中請者之言而自戾其言如此類者
多矣觀人不于所勉而于所忽不于所言而于所行信
哉夫人知過而不改其患甚于不知不知則猶有所待
知而不改則亦已矣太宗之言有聖賢不能過其行或
常人之所不為正坐是哉
賞罰天下之大柄臣民所視以善惡者也于可不可之
間不能以髮而况䙝而亂之乎長孫順德以受贓見劾
太宗賜絹數十匹以愧之胡演不可太宗曰彼有人性
得絹辱于受刑如不知愧一禽獸耳殺之何益是所謂
䙝而亂之也夫罰之不可以賞猶賞之不可以罰也且
孫伏伽張玄素皇甫德參皆以論事得賞孔穎逹以諫
太子得賞常何以薦士得賞張藴古以獻箴得賞長孫
順德以受贓得賞斯可以類乎必以為功可疑也親可
議也而赦之赦之斯可也何假于賞而愧之哉又曰如
不知愧殺之何益夫罪小不忍殺罪大又不足殺是終
免于罰也或曰漢文帝之於張武嘗為之然則文帝非
耶曰是固不可以訓然文帝所為多出於誠猶過乎厚
者也太宗者非慕名徇欲而姑為是縱脫云乎哉予懼
後世操賞罰者皆假此以徇其私故舉以為戒曰是不
可以訓也
傅弈可謂獨見之士也上高祖之疏斥蕭瑀之議答太
宗之言皆以闢佛為事毅然有不可犯之色終太宗之
世異端不至於大盛而蕭瑀率坐是以貶或者弈有以
啟之乎然其說亦不能大行如韓愈氏之光明於世愈
之言曰高祖羣臣材識不遠不能深知先王之道古今
之宜推闡聖眀以救斯弊以為恨是弈之謂也然則使
愈生於太宗之世其庶幾乎曰亦如是而已仁義不眀
於上教化不行於下而欲制強敵于口舌文字之間難
矣哉此歐陽氏本論之所以作也
侯君集滅高昌坐贓下獄岑文本曰命將出師主於克
敵苟其克敵雖貪可賞李廣利貪不愛卒陳湯盗康居
財二主皆赦其罪封侯賜金太宗乃赦君集吁太宗於
此失刑矣夫征伐以已亂也而縦其貪是生亂也何取
乎功且廣利之於宛湯之於康居君集之於高昌皆窮
兵黷武于所不必伐之地所謂率土地而食人肉罪不
容於誅者何功之有彼固使之不以其道又縱其貪而
赦之失不已甚哉厥後廣利死降湯死罪廢君集死反
皆其君不能正其罪以折其驕縱之心以啟之也元帝
不足論彼武帝固太宗之所慕而文本使效之是見其
君之過不塞其源且决之壅以溢也高麗之役太宗豈
獨任其過哉故君子惡喜功者惡徇私以生亂者惡利
口之覆邦家者
賈充負弑君之惡秦秀乃以其立嗣不明請惡其諡而
武帝改號為武封德彛與弑隋煬亦賈充耳唐臨乃以
諫廢隱太子請追其諡而太宗改明為繆夫有所諱而
予之者私也有所憾而奪之者亦私也賈充固武帝之
所諱而秦秀假小罪以攻之故其從也難然使秀舉其
弑君之罪如陳泰之對司馬昭則武帝不得而諱之矣
封德彛亦太宗之所憾而唐臨乘小釁以攻之故從之
也易然使太宗正其從逆之罪如高祖之責德彛則唐
臨不得而惑之矣卒使二人者負天地所不容之大惡
以終其身又不能正名定罪於旣死之後予未嘗不切
齒于斯焉嗚呼諡之不當其罪者亦多矣此特其著者
耳然猶出於臣下之議而惡諡之餼羊猶存後世之諡
議不及於廷而惡諡遂廢徒以高資顯秩皆得美稱是
不特為虚器反以累先王立諡之美意矣
太宗之立晉王治說者或以其不立吳王恪也而罪之
夫治於此時無片惡寸過舍之何名恪雖才固不得以
庶長先之矣太宗獨憂其不類己而欲立類己者且所
謂類何以乎太宗悅魏王泰以為類己也幾乎奪嫡又
嘗壯武才人馭馬之對其意豈不以為類己也又博觀
羣臣之中惟李勣為類己也而託之孤卒使勣助武氏
以成其不類己者之禍故太宗啟嗣世之禍有二而失
晉王不與焉曰妻巢妃也用李勣也其父殺人報讐其
子必且行劫而况教之以盗而又以大盗輔之何所不
至哉周之成康非有齊聖之才而成守文之治者文武
貽謀之善又有周召宏畢之臣以夾輔之也高宗固中
人以下之質然使太宗不貽之禍胎而禇柳來韓之徒
扶持之不暇雖不極治亦不大亂若曰高宗固不克終
者則予末如之何也已矣
甚矣聖人之言深而遠也坤陰始凝則憂其馴致姤女
始壯則戒其勿取愚者孰不以為迂以為未必然也惟
未必然而然此聖人之言所以深且遠也高宗立武才
人為后其惡不足言已以利害言之彼雖至愚豈不知
愛其國家武氏之禍古所未有也天下之女禍莫甚於
褒姒妲已而極於吕后褒妲未嘗自取之吕氏自取矣
亦未至改姓易世也故韓瑗亦以為褒妲之流而宗廟
不食之諫不能入也其禍乃出於古之所未有者焉武
氏之再入宫也雖豫藏禍心不過奪嫡至於吕后極矣
乃至改姓易世亦出於所不意者蓋由高宗之胚胎醖
釀非一朝一夕之故則亦有偃然自以為當得者矣天
下之事出於聖人之言有愚者皆能知之而智者或不
免以為迂以為未必然以至於敗者多矣而况知其然
而為之者乎予又不得不為中宗玄宗幸之也
易曰開國承家小人勿用甚矣小人之不可與共事也
事成則挾功以覬賞而君子亦不得不賞之賞之而其
欲不厭則怨懟生焉及其厭也則憑倚怙肆必至於凶
國害家而後止然則曷若絶之于先乎唐玄宗誅韋后
何假乎一婦人之謀而太平公主與焉遂使其竊勳盗
柄以成殺儲廢帝之謀將發而後敗予於是復為張柬
之危之也及其誅太平也何假乎一宦者之力而高力
士與焉遂使其蠱上亂下至於播蕩傾覆僅免其身於
瀕死之際予於是豫為僖昭危之也讀唐史者得不痛
恨於玄宗也夫
太宗作帝範十二篇以教太子姚崇以十事諫玄宗皆
謹始之道事之大者也而女寵不與焉豈其父有所諱
於其子其臣有所昧於其君斯何見之疎也其後高宗
玄宗皆以女寵召禍再危唐室其以是夫嗚呼其所言
者旋已棄如遺塵過如飄風則雖太宗諄諄以是而教
姚崇諄諄以是而諫吾無望乎二君雖然父之於子臣
之於君則不可不周思極慮以内之無過之地也小畜
之攣如家人之嗃嗃吾因之重感於斯焉
事有不可無悔者有不可悔者悔非君子之得已也知
之未周也行之未安也而悔生焉聖人以人不皆周知
安行也故不得已而予之悔若其所能行者而自暴自
棄以陷於大惡則有不可得而悔者矣賈充悔弑君而
自憂傳諡於將死之日高歡悔弑君而敬事魏主者終
其身然其惡卒不可悔也太宗之内巢妃充其惡與弑
君者均之為亂常敗紀無赦耳矣故善悔過者莫如太
宗殺盧祖尚而悔殺張藴古而悔殺張亮而悔悔責皇
甫德參悔踣魏徵之碑然無一言悔於巢妃之後者知
其不可悔也聖人恐人之沮於遷善也故開悔之門予
亦懼人之狎於改過也故立不可悔之戒亦聖人之意
也然則何以免於悔乎曰慎
禇遂良來濟韓瑗死武氏之立狄仁傑不死武氏之簒
君子謂遂良守經仁傑近權然觀遂良之仗節見太宗
納諫之效數年之士氣未衰觀仁傑之成功見太宗致
治之效數十年之人心未去此亦不可得而誣也顧其
所處猶有不同者若易地而觀則仁傑必能直諫於將
立之時遂良未必能成功於旣簒之後故為遂良死者
難而易為仁傑生者易而難邵子謂任天下之事不若
死天下之事死天下之事不若成天下之事是也然臣
子不幸而當此能為仁傑則為之不能則必為遂良乃
不失正苟徒畏死而貪名幾何其不為李世勣許敬宗
也已
有宰相之道有宰相之體有宰相之才姚崇有宰相之
才者也宋璟有宰相之體者也其於道槩有所未聞然
則孰為近曰璟為近何也以其剛也孔子曰剛毅木訥
近仁崇也用諂以濟其寵任詐以行其志其平生大節
惟反正一事耳而又涕泣於遷宫之際是不得不於崇
疑之也予故曰有宰相之才云爾璟也執義而不屈物
守法而不徇情至使武后令張易之往謝之而玄宗知
王毛仲之不可致可謂剛矣然獨不與反正之事豈張
柬之之義有所不及歟抑偶不值其間歟使璟在杌上
無畱肉矣仕於武后之朝者其大節皆繫於反正之一
事不然其何以自觧于前日之事乎是不得不於璟惜
之也予故曰有宰相之體云爾雖然唐之宰相知道者
寡矣有臣如宋璟者亦何以多議為哉
君子之去小人恒難小人之擠君子恒易何也君子惟
公言正論不可則止而根盤蒂結于君心者不可猝拔
故未聽而先疑之小人之於君子欲揚而攻之則畏公
議而不敢發及窺君心之微知其陽親而隂厭之也則
為曲邪詭秘之計乘其罅而中之其為言似緩而實急
似遠而實近似公而實私使聽之者隱然有以動於中
而不疑則其志行矣然使其君無厭賢之心則其言亦
安得而入哉故優人設為旱魃之辭而宋璟見逐張九
齡直言牛仙客之不可用而仙客卒代其相二君之於
兩賢其厭之深矣人主恆言皆欲退小人進君子及君
子常為小人所勝而不自知哀哉
張九齡諫用牛仙客是也其對玄宗之言非也夫九齡
豈不知仙客所以不可用者盍推本而極言之乃屑屑
於資格門第文辭之末顧欲以臺閣誥命之地勝之是
啟李林甫何必辭學之言而益屈於玄宗有何閥閱之
問也且此說若行萬一有大賢出于草茅之下欲薦而
拔之其何以自觧乎故宰相之言不可不慎也
胡氏之論高力士曰力士苟能為明皇忠計者密主張
九齡而去李林甫左右王忠嗣而去安禄山論功較績
夫孰與讓此於力士固無責焉以當時得譽於士大夫
而無疾惡之者故不可不辨也予曰不然力士所以能
恭謹者安知非矯情干譽而實用以自張大乎哉且當
是時張九齡輩旣去則當時朝廷豈有卓然稱士大夫
者而何疾惡之有縱使其能進賢退不肖以終其身而
劉季述韓全誨之徒不免出于末流之下啟弊之罪不
可逃也而又何功績之有况九齡忠嗣果賢將相也則
亦安肯出於其門哉若使陰受其薦而不自知是罔賢
才而用之無一可也誠使其善為計有間則辭曰臣有
間廷之役不敢與國事臣雖不負陛下臣死之後必有
負陛下者毋使後世謂宦官與國事始陛下然後為忠
也然則孰與視其失而不捄乎曰寧失賢才于一時不
可亂紀綱於百世
玄宗當播遷之際昏耋既極無尺寸之策决於一走使
肅宗不從父老之留天下非復唐有矣然唐之存亡繫
於太子之留不留而不繫於卽位與否肅宗以儲君討
賊天下誰不應之夫玄宗嘗有高枕之言既沮於官中
之請及傳後軍之命又已於馬上之辭是時楊氏既誅
長安未保誠無樂乎為君雖靈武之報不行而寶册之
使必至使肅宗直以遺大投艱之義流涕西向再拜受
命于馬嵬之下較之遜避於咫尺之間而掩襲於遲疑
之後猶之可也嗚呼李泌未至而李輔國在傍彼肅宗
者何以及此哉故其卽位也未嘗不以為當然而其矯
情固遜至于三四而不已者亦其心有不安矣泌之言
曰家事宜俟上皇不然後世何以辨靈武即位之意則
其臣有所不安矣廣平王俶之言曰陛下未奉晨昏臣
何敢當儲副則其子有所不安矣欲免於後世之公議
得乎為人臣子而不通春秋之議者必陷簒弑之罪彼
肅宗固不待西内之隙吾無以末减云爾
昔人謂壞唐者三女寵也姦臣也宦官也惟玄宗兼有
之中宗有女寵而無宦官敬宗有宦官而無女寵然皆
身死賊手恨貽來世若玄宗者内有楊貴妃高力士外
有李林甫楊國忠彼林甫國忠之於貴妃力士也株連
蔕結狐媚狗合左巢右窟牢不可破職是三者可以亡
矣而又有安禄山者闖乎其間林甫能制而不制乃養
之以自翼國忠不能制而欲制之乃激之以自快玄宗
者岌岌乎當敗局而據危巢豈翅寄生孤注之類哉然
則不死於數人之手幸也有國家者觀乎此可以慄慄
乎其畏也已
李泌之術高矣肅宗欲使倓為元帥泌懼其偪也諫而
歸之俶及欲以俶為太子則勸其待上皇之至而又使
俶自辭之張良娣之將立也又勸止之俶有惡於良娣
則又勸其監建寧之禍及其迎上皇復位也知其不來
又請作羣臣表而上皇始至肅宗襲位之後上皇還京
之前嫌隙未至於大露者皆泌之功也蓋泌有過人之
術故其言皆委曲深到足以深中人主之機而奪其情
彼固能料肅宗能用已於艱難之際而極言之也及良
娣輔國結構既成建寧既死而肅宗彊勉承順者將有
不終之漸既不欲與其名又恐不免其身故雖以先朝
故舊不及見上皇之至一旦决欲去之無疑也然固未
能忘情于功名之際故以德宗之猜忌元載之凶嫉出
而周旋其間進退不以介意卒老於相位者其亦有以
深中乎德宗而料元載之不能害己也乎及觀其用則
定太子保功臣論宰相乃其所持以為正而談神仙稱
禍福乃其所挾以為竒者故其術雖高而學或未粹矣
肅宗治從逆之黨以六等議刑不忍之過也春秋之法
人臣無將將必誅禮曰臣弑君凡在官者殺無赦子弑
父凡在官者殺無赦豈有受他人之爵而為之臣子者
而吾復從而君之哉李峴之議是畏人之附賊而屈法
以誘之乃益狎其附賊之心也
人君進君子退小人則治進小人退君子則亂一小人
退而一小人進則其為亂益深矣代宗惡李輔國之強
使人殺之而程元振進元振既黜而魚朝恩進朝恩既
誅而元載進雖其竭力剗除而旋已受弊中唐之世能
果於退小人者莫如代宗而進小人之數者亦莫如代
宗要其初皆以微勞小惠不忍而用之故小人有所恃
而為惡其後皆以狎昵近習之故與之謀而去之故小
人無所懲而為善剛者不為也人君之德以剛徤為主
不剛而能成治者未之有也
君臣之疑生於偪而成於譛非明哲之君察之未有不
至於禍敗者也郭子儀以子愛之故受昇平公主之譛
何其危也而代宗處之雍容廣大無纖芥之疑此太宗
所不免者而代宗能之卒保護功臣以為唐室之砥柱
其美不可誣矣是時魚元之徒方欲肆其忌嫉乘釁而
動使與聞其言安知不從而媒孽之乎此子儀有不賞
之功而無震主之威則其不受疑於代宗也固亦有道
矣
理亂之機豈不危哉唐高祖太宗之世上下相維内外
相統召之無敢不至令之無敢不從故雖以高宗之昏
懦武氏之濁亂而天下莫有觧體者紀綱存焉耳自玄
宗啟禍祿山遺患力士遂失萬乘之尊雖幸而不失舊
物而天下之豪奴悍婢已有輕天子之心矣而况以肅
代之容緩繼之乎故不終玄宗之身遂有挾禁兵以行
劫遷之計為軍將而擅廢置之權者於是稱兵犯闕踵
接京師入室更衣變生肘腋再振再蹶以至於求為匹
夫而不可得然則紀綱之壞不於人君而誰壞之哉故
理亂之機不可不慎也
甚矣迂腐之人之不可用也田悅有衆七萬欲拒朝命
未有以劫其心也洪經綸為黜陟使直以一符罷其四
萬使悅藉以激其士劫其心而其勢遂熾此乃高歡假
以興冀唐公假以興晉陽者而經綸實以遺悅何其戾
哉經綸之心非不善也本以制藩鎮而適以助姦本以
重朝廷而適以賈怨人之不可不學也如此孔巢父之
殺其身於李希烈也其亦近是乎
盧杞因李希烈之逗遛說德宗暫罷楊炎而復用之其
姦不足破矣縱使其非姦也而德宗從之豈人君之度
哉德宗已有除炎之志故既罷而復聽殺之也及懷光
拒命以杞為辭德宗從而罷杞則杞所教罷炎之故智
實以姑塞其意而徐復之也非陸贄輩力爭之則杞誰
可止乎胡氏謂杞因懷光而去則權不自天子出是已
然苟使其前迷後悟以心誠去之則亦何可避此嫌而
隱忍以稔其患哉
諸葛武侯敗於馬謖之遺令而戮謖以謝衆郭汾陽敗
於史抗等違渾瑊之令而赦瑊以收功皆是也武侯之
言曰四海分裂兵交方始若復廢法何用討賊則其戮
謖也豈得已哉謖不戮則將帥必不用命而王雙張郃
之首不可斬武都隂平之地不拔矣且武侯能泣廖立
死李平於身歿之後則謖之見戮也容復有餘憾乎謂
武侯用謖之過則可謂戮謖之過則非也若汾陽之敗
非瑊之罪史抗諸人之罪也抗等諸人不可勝誅而瑊
又必可以收功者也此乃一時之事不可以為法若一
切行之則猾悍者皆起其䟦扈之心其所以容之者乃
所以殺之也書曰威克厥愛允濟愛克厥威允罔功軍
旅之法當以是為正
段秀實之死於朱泚也胡氏謂其見幾不敏不能執羈
靮以從君負材抱忠草草而死嗚呼豈其然哉豈其然
哉德宗之出也變生於倉卒非有明皇之詔也何幾之
可見乎惟陸贄王翃輩數人追及於咸陽而諸王公主
不及從者尚十七人蓋是時得間者先出後時者見陷
去住之幾間不容髮其事有不可知者矣且秀實之於
盧杞白志貞孰忠且智杞志貞能之而秀實固有所不
能邪陜州之役秀實尚能使白孝德不終日赴援于數
百里之外而其身不能從君避難于咫尺之間乃端居
待死于其第又不待辨而明矣不得已而隱忍見賊以
圖奉迎之計又不得已而用間以尼追襲之兵是時無
秀實則以德宗之狐疑朱泚之凶黠而又有盧杞百口
之保幾何不墮其計中德宗之得趨奉天誰之功也及
其智窮勢急攘袂奮笏擊賊流血以死豈其所願哉故
責秀實之死與責張廵者何異不得不辨也
德宗多疑而信吐蕃如父子信乎疑者之必貪貪者之
必愚也渾瑊素稱良將何乃蹈其機而不悟乎瑊身受
其任者也亦避德宗之疑而不敢辭耳使瑊辭之則張
延賞之譛不在西平而在瑊矣然則可乎人臣秉忠信
以事上必為國家計而不䘏其身如西平可也必不得
已則駱元光焉違命以從宜亦可也
張延賞之譛李昇也德宗以問李泌泌發其間太子之
謀請罷昇宿衞以遠嫌夫間太子者延賞耳陰謀既得
詰而去之復何嫌之有哉乃罷吾之宿衞以自觧於離
間之人是愛太子不如愛小人也居人父子之際不可
以言嫌德宗未有嫌太子之言而泌以遠嫌告之是啟
之也他日昇黜而太子幾危得非延賞為之乎昇誠可
去使其與延賞俱罷亦庶乎無此患矣
咸陽人上言見白起請為國扞西陲德宗贈起以官人
君之愚未有如此事者自老人結草之說興於左氏而
後世有以謝玄之捷為蔣子文之功者有稱白衣老父
之言而立老子廟者有稱李靖求食而立廟者有稱玄
元皇帝降于朝元閣而求其像者豈惟德宗哉李泌謂
將帥立功而陛下褒贈白起其言甚簡而明然直以事
論之不能辨其理之誣以格其非也不立廟而葺其故
構去三公而贈尚書五十與百步之間耳嗚呼泌自稱
奉道又方以鬼神幸于德宗雖欲格之猶將不能而况
未必知之乎
懷麓堂集卷三十七
