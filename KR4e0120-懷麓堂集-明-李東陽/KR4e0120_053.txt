懷麓堂集卷五十三
明李東陽撰
詩後稿三
七言古詩
恭題御書藥方後
文華殿頭風日晴御書和墨雲烟生聖皇洒翰動盈案字字盡
作蛟龍形瑶箋向日光如拭中有古方三四袠卷冊真從大典
傳貽謀遠自文皇出禁廬侍直多名醫班聯拜賜當彤墀嚢中
妙得君臣秘紙尾親蒙姓字題承恩捧下黃金闕如揭中天行
日月小試人間癘氣消深藏夜半紅光發古来用藥如用人牛
溲馬渤皆通神古来醫人如醫國病未察形先察脉我皇一念
通炎皇要開夀域歸平康願推萬念及萬物直遣四海同虞唐
赤壁圖為衍聖公題
磯頭赤壁當天倚下有山根插江底江風不動江水深
曾駕扁舟問蘇子憶昔揮毫對酒時俯視塵寰雙脫屣
掀髯一笑萬壑空夜呌蛟鼉泣神鬼江山再到已不識
異代興亡知更幾吳強魏走了莫聞萬古乾坤如此水
天遣斯人作勝觀賦成却解驚人耳絶代文章不數公
諸家圖畫空相似誰將意象入寥廓坐覺天涯來尺咫
不信人間有卧遊高堂素壁波濤起東莊先生好古客
謂我作詩如作史三十年前舊品題山高水落依稀是
老去方懷為國憂少時誤作談兵喜卜居未遂頭已白
不向東邦定南紀為公後作赤壁歌莫笑風流非賦比
成國公家槐樹歌
東平王家足喬木中有老槐寒更綠拔地能穿千丈雲
盤空郤蔭三重屋憶昔二王初種時高門駟馬相追随
五朝恩露簮纓重四世威聲艸木知世間植物因人瑞
培植根深乃天意向日長留宿鳳巢排霜故作蟠蚪勢
舞袖飛花遶北堂屯隂列戟森成行壁忩雨過看秋霽
紗帽風低坐晚凉古來匠石匪廊廟堂中絲竹應同調
馮氏空傳大樹名王公豈待三槐兆木夭老朽舊通家
樹猶如此我堪嗟願公人好樹亦好長共河山閱歲華
題陶成艸蟲圖效李長吉
枝頭野花團小紅碧影間日金玲瓏蜂鬚捲花香入空
舞蝶欲去回芳風平原織遍青蒙茸涎蝸篆地鳥跡同
獨蜢怒擲如強弓輕葉暗響驚鳴蛩秋蟬翼薄江綃重
殘聲悉入虛無中丹青手奪造化工活潑潑地惺鬆鬆
世間藻繪難為功江南但識孫艸虫五月五日多纖穠
都人競闘芳菲叢慎勿持向東城東
韓大沖西成歸樂圖為陳侍郎德卿題
老妻驅騾騾過坂阿㜷騎牛牛力緩丁男負荷前後随
長林蒼蒼日將晚山童慣識來時路山下耕田山上住
耕時愛濕收愛晴剛道今年好風雨秋場滿糓衣成霜
家雞正肥村酒香窮年勤苦一朝樂愁散兩眉如解縛
官租未了仍私逋眼前且復為歡娱古來農事今亦如
何人畫此西成圖君不見長安脱粟軍亂呼荆湖米至
方市沽此畫此時曾有無
風雲際會圖為木齋閣老題
會稽山頭多白雲天風吹作絪緼春須臾變化滿崖谷
夐出人間離垢氛倏來忽往渾難定後逐前驅若相命
有色皆成五繡文何心解與千峯競東巖漸隠西巖出
綠樹青林互蒙密浦極光浮水市烟天低影漏茅簷日
風耶雲耶兩不疑遥空絶島無窮期亦知莊海扶搖地
不似陶山持贈時雲飛上天風為翼俯視齊州九烟碧
去馬來牛不復論龍從虎嘯方相得畫家畫此興正濃
此興不與山林同願公大旱作霖雨長似今年作歲豐
王孟端墨竹長卷為孫太常志同題
太常丰采清如玉醉倚閒庭吟翠竹試將水墨為傳神
貎得此君真面目疎枝衆葉紛瀟灑雨散風稀聲簌簌
恍聞環珮下層霄忽訝旌旗出深谷九龍山下去已遠
彭城一𣲖誰當續笑看江南没骨花嬌紅豔紫皆塵俗
蔣家三徑今無主零落湘湖纔一幅我王愛竹復愛詩
擬畫篔簹賦淇澳夢魂彷彿無處所不是長沙定安陸
詩成揮手謝青卿莫道燕歌非郢曲
題徐主事廷用所藏畫鶴時徐歸省長沙
江沙翠竹搖森爽老鶴當空堕清響萬里金天閶闔風
長夜一聲神獨往濯盡紅塵舊羽衣方知碧落無矰網
飛當雪落更身輕舞向月明應技癢岡頭彩鳳湏同調
世上凡禽空夢想拔地錐看一日成沖霄翮是千年飬
玉珮疑随子晉笙錦袍合稱王恭氅何人粉墨得此本
直為山林助高賞詩成剛附鶴南飛歸報青田紫芝長
石城雪樵圖為李侍郎世賢賦
姑蘇城北虞山側石城崚&KR1828;雪千尺憑高歴險去復還
獨有前村老樵客疎林落葉聞虚響遠徑荒苔斷行跡
仄磴危梯幾處通短衣長帽何人識東華一去三十載
身上塵緇無寸白夢想猶疑伐木聲棲臺不礙看山色
石田沈翁好事者點染吳縑成粉墨老氣横随筆底生
神交豈恨天涯隔會稽太守多豪興灞水幽人抱詩癖
有約重烹學士茶為君細掃松間石
與張都憲公實話别長句
烏臺豸史巡江淮漕舟百萬東南來吳粳如山積燕市
九陌白日紅塵開手題笏記報天子當軒一顧重瞳迴
天教今歲足豐稔人道此公經濟才文皇廟算恭㐮績
坐遣官軍飽供億年深役重苦不支百孔千瘡誰為塞
古稱錯節湏利噐公縱欲辭寧可得蒼顔驚見老風霜
手妙忽傳轟霹靂羣猜衆閧了不知但惜兵資與民力
城狐潜蹤社鼠走胝足頳肩方一息公來意氣凌雲霄
公去還聞山嶽搖長烟盪空日照地冠盖滿路随干旄
與公臨别話疇昔三十七年魂夢勞公今勲業不自負
我獨竊禄慚清朝願期晚節共金石莫使青銅空二毛
畫馬二首
健馬奔泉如渴虹活馬洛水如遊龍竦身作勢跳原地
仰首噴沫生長風倦思滚塵痒磨樹似是馬身逼馬語
莫將意態問丹青天機正在忘言處
前馬奔騰後馬逐沙苑東來西江曲相遭意氣兩不平
踏盡長堤春艸綠奚官一騎高如山金環玉勒聲珊珊
會呼羣駿出雲霧同立春風十二欄
題劉式所藏山水圖時廷式募兵寧夏還復任
巡撫
賀蘭西來山作屏黃河東迴水為城層峯入空鳥雀避
濁浪捲池魚龍驚平疇沃野不知數圃亦可種田可耕
大開閫幄集將士中有十萬屯邊兵中丞昔奉西秦使
指點山河識形勢風日千年古戰場冠裳一代今王制
遠道關心夜聽笳高原駐目春停轡時聞狐豕相出沒
别選貔貅為扞衛秪應身自作長城水色山光為增氣
繡衣驄馬重遊地蓬矢桑弧少年志他日歸朝檢畫圖
為子細說防邊事
憶昔行贈黎參議本端
昔年我在文僖門門前多士如雲屯文僖先生子視我
我視諸郎猶弟昆登華涉峻豈自致九原再拜先生恩
郎君年少各已壯置身共在青宵上過眼星霜四十周
大郎出守還歸葬二郎忽作雁孤飛别我欲去情依依
滇南道路風塵遠楚國經過耆舊稀存亡異轍方同調
一家父子皆金緋關西清白本世德(黎本楊姓)冰蘗孰謂儒
生非題詩贈君聲激烈九月京城滿城雪白玉堂中白
雪歌黃金臺上黃花節衡山峯高湘水冽此時此景真
竒絶超都歴塊從今始萬里長途非暫蹶努力功名穹
壌間丈夫自古輕離别
王孟端竹長卷
九龍山翁興豪放手執蜿蜒青竹杖酒酣怒擲江中流
化作一龍長數丈一龍躍起一龍随倏忽羣龍駭奔浪
穿沙觸石連雲霧頭角森森各相向其間小者稱籜龍
鱗甲蜕盡風神同人道此翁善劇戲造化乃在指掌中
君不見九龍山翁云何許九龍山上多風雨素壁空堂
枝影寒夜半無人作龍語
題胡馬圖贈楊都憲應寧
國初以來重戎馬分曹置官牧于野平原極目沙艸青
中有長槽連大厦二十四監參差開數百萬匹聯翩來
風鬐霧鬛起平地一一盡是凌雲才諸番况復開茶市
玉篆金碑作符契官茶價重番馬肥不遣公家有遺利
公家利去歸私門地力盡棄天無恩圉人不死死道路
縱有馬至空名存去年鐡騎聞聲入我士雖強馬不給
破敵摧鋒不要論飛塵絶漠何嗟及聖皇西顧垂宵衣
都憲承恩入帝畿由來考取在經濟亦有官兵勞指揮
極知君命如山重復道公才似泉湧三千騋牝數非多
百萬貔貅氣增勇西番風紀稱師模南郡禮樂歸文儒
眼前時事有至急馬政雖一非其祖世間萬事無終極
撫卷為我三嘆息他日功成獻馬圖因公更問平胡策
畫鷹
卑枝詰屈高枝舉小鷹低回大鷹怒殺氣森森動碧寥
千山落葉紛無數雲霄意槩風霜姿傲睨六合無雄雌
夢迷東海未歸路興在秋原初下時吁嗟乎巢清羽兮
元有肉莫遣鵷鸞空側目
王德輝侍郎母壽八十詩時德輝奉使歸省
鑑湖綠水光如黛堂上長眉動光彩侍郎身着錦衣還
滿眼物華春不改珠冠翠羽高玲瓏輕身緩杖何從容
北魚南笋味相似越舞燕歌調不同玉堂珍饌黃封酒
問娑還憶長安否客至猶懷斷髮心老來閒却和熊手
君家瑯琊忠孝門母今有子復有孫願婆高壽兒亦壽
重慶堂前春復春
鍾欽禮雲山圖為史都憲天瑞題
江南畫史誰耑門會稽老鍾清且温圖成長練置急雨
彩筆滅盡風神存陽崖隂谷半明翳上有烟雲時吐吞
深林蒼鬱石磈磊野火不斷天無痕當時得意每自許
傲睨耻受王公尊勾餘拙翁喜墨竹二者異法雖同論
謂渠畫格自有𣲖房山之子南宫孫手持此圖自東海
海色尚帶扶桑暾千巖秋聲萬壑樹咫尺不辨東西村
幽亭野集昔誰子似有賓主無琴樽問之不答若莞爾
物外别自成乾坤我生愛山復愛竹對此病目開餘昏
君看巖谷最深處好著數箇蒼筤根
長安舊第行壽劉檢討瑞母七十其父用行終
東山僉事予同年進士也
長安舊屋郎官宅四十年前老賓客同年兄嫂稱通家
轉頭歡笑成咨嗟東遊齊山西入蜀遥在舊鄉思舊屋
承家有子安用多還讀父書登父科千金買屋幾易主
為指當時斷機處大倉稻熟官酒香猶是平生冰蘖腸
屋長安居酒長醉願婺百年復千歲
客有談仲僉事與立賑濟鄉民事聞而義之且
嘉其能與立將赴河南韻以為贈客乃費子充
贊善也
濰陽城中人食人部使北來勞憲臣廣西監司私賑貧
問渠元是揚州民身倡義士傾倉囷民吾同胞矧吾親
監司拯難不愛身手斡疫氣回陽春前行後随若次鱗
但有給與無譏詢彼氓千愁復萬辛喜極不覺號蒼旻
患非在寡而在均聖言在耳識已真西江大史來細陳
我忽聽之雙眉顰今年監司朝紫宸問之不答但逡巡
明朝别我黃河濱我欲往送河無津南軒井法濟鄉鄰
意以一髮懸千鈞願子演此為經綸監司發軔當兹辰
為渠重賦車轔轔
林良聚禽圖為馮御史執之題
枝間啅雀聲啁哳江頭浮鴨嘴唼&KR0689;誰教乾鶴報新晴
似道山前泥滑滑日暮欲往行人愁亦有山禽雙白頭
年芳物性若反覆惟有無情江水流君不見嶺南林郎
舊時筆落墨殘縑渺蕭瑟酒蘭風雨罷披圖臺上烏啼
月東出
題趙子昂射鹿圖
高秋出獵長城下碧眼胡兒騎剗馬弓如月滿箭星流
已似千山毛血灑馬前逸兔或可脱山下老麋身欲赭
彼貪但為口腹謀不見巴西放麑者吳興王孫燕薊客
酒酣興發時潑墨極知紈綺足風流忘却河山限南北
噫吁嚱薛郎未掛天山弓披圖仰面來天風
劉學生家藏贈行詩畫(公諱世衡廣陽人)
剡藤四尺花如雪詎向都亭贈離别黃扉閣老坐題詩
薇省仙翁去持節冰顔玉骨兩無瑕平生交誼如此花
絶勝東閣郎官興不似西胡處士家仙翁老去花猶在
奕葉書香長不改時看雨露發根荄肯受塵埃蔽光采
故物争傳畫有靈相逢莫道花無情剛羨廣平能作賦
久知光禄喜調羹調羹作賦皆能事解識當年贈時意
藻繪休憐五色文瓊瑶不傳千金字玉堂學士仙翁孫
百年文獻今猶存要將事業前賢比留與雲仍後代論
張主事潜奉使闕里紀之以詩兼柬衍聖公
漢家天子臨雍日孔氏雲孫應世出關西後士東曹郎
奉使南來馬行疾長安雪後開新霽炫冕山川豁蒙密
經心道路遠逶迤翹首殿庭高崒嵂百年盛典聞襃䘏
萬古遺經重刪述極知禮樂超唐宋冕十二旒庭八佾
平生仰止在宫牆真見升堂還入室杏壇絃誦忽三千
童冠舞雩思六七顔祠孟廟皆吾黨近者數弓遥者馹
會陪圭組導衿裾歸向虛庭拜天秩
題衍聖公所藏畫竹因憶闕里南國之勝故篇
終及之
高堂四壁歌舞起戞玉鳴金奏清徵摩挲素練往復還
似有秋風生爪指古來寫竹如寫神倉卒應接皆天真
想當磅礴向空廓已覺意氣超風塵我家舊傍瀟湘住
滿地清隂不歸去每聞圖畫即江湖長怪西窗隔烟霧
闕里墻東縣令家名園種竹不種花蹊回徑折入蒙翳
下有泉水無泥沙長流㶁㶁穿林響短髮蕭蕭助森爽
舊路無因縮地看新梢定見參天長孔客南遊興未償
此時此景故難忘擬刻琅玕三百字為渠題寄墨君堂
夏太常墨竹卷為屠都憲元勲題
太常作畫如作書銀鈎鐡畫交扶疎試將醉筆寫秋色
便覺紙面開江湖濃隂匝地雲烟濕黑雨灑空翻墨汁
硯池深夜籜龍飛麟角向人皆起立玉堂學士觀揮毫
復道人間有鳳毛中書君頭老不秃元是中書畫中竹
君不見九龍山人王子猷百年書畫餘風流唐臨宋帖
世已少此畫此書今幾秋
用山艸亭為王侍郎民望題時王致仕歸
華容之南洞庭北明山岧嶤倚天碧峯迴路轉高復深
下有東曹侍郎宅侍郎昔在山中居三間艸屋一牀書
門前花樹歲開落簾際烟雲時卷舒扶笻上山石嶻嶭
泛舟入湖水空闊醒看庭月挂松梢醉愛江風起蘋末
朝走燕齊暮入秦朅來關塞随風塵丹心用盡髮半白
三十八年秋復春亭從别後誰為主山若有情應解語
别君年久望君歸俯仰乾坤同逆旅南山之樂北山勞
問君定是何山高有人新向東山去且共相過醉濁膠
題朱元暉雲山圖卷送木齋先生致政同歸
謝君家住東山東山頭雲氣長青葱山人善畫者老鍾
(名欽禮)横圖三尺懸堂中予為作歌有古風雲山變幻態
不同吾家有圖圖更工工部筆法如南宫烟毫雨墨淡
復濃山有萬疊雲千重宛若綠水浮芙蓉林深樹密行
無蹤有眼不辨柏與松幽泉隠耳鳴琤琮咫尺似覺香
爐峯由來畫與書法通外極秀發中藏鋒米般夜半光
如虹予心愛之手所封幾年什襲随巾籠公歸别我行
匆匆持贈不比華陽翁為公撫卷歌雲龍四方下上將
烏從停雲靄靄雨濛濛遥當海徼瞻方蓬仙丹一去如
凌空稽山鏡水多兒童復道東山有謝公身為雨露禆
天功出岫入岫何從容蒼生之望安可窮吁嗟乎蒼生
之望安可窮
茅山艸亭為餘姚謝生正作(亭在汝仇湖之上餘姚縣約有五十)
(餘里)
澄湖四面平如鏡湖上一山如鏡柄小亭孤絶冠山顛
影落虛明波不定朝看海色開羣暝夕愛嵐光閃餘映
包含萬象入空寥上有鳶飛下魚泳樵徑﨑嶇或可通
漁歌欸乃遥相應中有儒生讀古書誅茆伐木披荒磴
山擬句曲豈三仙亭比杜陵争一勝誰遣湖來作汝仇
莫言墩去非公姓山中無事聊習静席上有珍方待聘
溪雲澗月供揮灑春鳥秋花入吟咏烟霄意氣江湖興
鐘鼎山林豈天性從此功名奕代傳茅山合與東山稱
贈王提學雲鳳
我思古初制文字篆籕之餘散分寄漢魏隋唐作者多
後來俗學空姿媚昔從小篆得古法降作隸書差自拔
周葅楚芰心自甘持以語人如嚼蠟太常喬卿筆清健
後習隸兮先學篆使節新從晉地回名山古廟書題遍
柏臺外史蘭亭孫骨力苦硬如松根搜竒索隠極茫昧
斷石遺墨何繽紛旁枝並集不遺力點畫無釋隸與分
分徑不刻中郎石比篆聊同許氏文聲離韻協皆成帙
字或孤存或重出自作意匠指良工宛轉銀鈎鐡為筆
渠年有十今但一從此蒐羅願終畢平生好古心獨勞
更謝羣疑遠相質栢臺西去書滿車我欲留之三嘆嗟
書成珍重許寄我先為摩挲老眼花
錢塘江潮圖為喬少卿希大作
錢塘江頭江倒流中有潮聲號萬牛堆銀如山雪如屋
遠見滅沒當空浮千峯將頽樹欲秃海若股栗天吳愁
來船歡忻勢自下瞬息千里無滯流去船乘危貴得正
力盡一過且復休躋攀分寸偶失手頃刻下飽黿與鰌
由來咫尺不自覺遠望不敢凝雙眸客來未到膽已落
借問同還見得不何人起笑欲起舞越東老翁搔白頭
羣兒招呼或助叫倏忽過耳風颼飀逹士遐觀得竒賞
七澤五湖同一漚天道虚疑月盈缺世情妄假人恩仇
復將險巧作戲劇鄉里少年誇善泅潮來潮去亦何意
人間萬事良悠悠我時渡江不相值空對燕客談杭州
壯懷高興兩莫愁三十五年秋復秋誰將妙思入畫本
似與造化争雕鎪酒酣月落不知處夢醒尚作江南遊
題楊妃出遊圖
沉香亭前春日裏海棠睡足風吹起玉驄䭾醉出華清
頭上綠雲嬌不理内人宣索已多時金鑾供奉來何遲
有誰並轡復顧笑不是秦姨定虢姨階頭奚官執羫走
問渠合似安郎否不然那得近前行祗計籠禽随喫狗
君不見馬嵬坡下蛾眉愁可憐白骨埋荒丘柳絲難綰
芳魂住應從君王萬里遊
題胡山春曉圖
湖船着水平無坷蓬上使篙蓬下坐山光四面錦屏開
橋影中天綵虹卧輕鴉繞樹拂千點老鶴呌空時一箇
宴客遥將綺席随遊人不惜青鞋破江南風物今餘幾
看畫題詩兩無那却恐湖山畫不真他年自買扁舟過
鷺鷥圖
平湖影動波光滿白鷺絲長羽毛短舞風梳雨未騰寒
落却蓮衣秋不管引步昂頭高復低凌虚欲舉意還遲
穿花隔水時隠見花底遊魚知未知崔家池上多秋信
碧艸長天迷遠近何似王維畫裏看水田漠漠青無盡
鷓鴣圖
鷓鴣啼處春江綠日暮凄風吹苦竹相呼相唤不停聲
萬恨千愁啼未足有時格磔還鈎輈此聲欲斷無時休
風低不渡三江水竹冷先驚八月秋我家舊在湘南住
猶記曾聞鷓鴣處不似雲安有杜鵑聲聲道不如歸去
懷郴竹為何郎中孟春作
郴州形勝天下稀千巖萬壑勞攀躋山高地峻水清駛
此語吾信韓昌黎何郎少年美文藻直似賞識隨標題
偶逢燕人作楚語某水某山皆不迷黃岑(山名)山深入雲
霧楚越藩籬此門戸五嶺中分隔雨晴諸峯忽變成朝
暮蘇仙(山名)恍惚無定所何公(山名)流傳豈其祖有泉如燕
(泉名)復如潮(泉石)與月盈虚社來去編磬(石磬)懸鐘(石鐘)似有聲
竒形怪狀紛無數吾祖昔聞先此州吾家近住茶溪頭
扁舟三日不一到空負平生作壯遊
紫林書屋
一林霜樹明如綺落日餘霞半山紫下有茅齋八九椽
書聲忽送秋風起天宇澄清鴻雁高窗前墜葉時飄蕭
秀看丹桂天邊發志比青松雪後凋十年擢第登朝省
幾向山林憶鄉井匣裏雙龍試一鳴空中獨鶴聞聲警
君不見衡鶴峯頭雲正開洞庭舟上客初回歸時好種
琅玕實管領丹山彩鳳來
七駿圖
誰哉畫此七駿圖風格雖同毛骨殊回頭卧者若有呼
行者迤邐求其徒聳身並立兩不語意氣雲霄似相許
閒思嗅塵痒磨足進步欲前仍躑躅君看最後一馬驄
雙瞳耀日尾梳風長驅如山屹不動舉首一顧千羣空
平原無人青草長隨意西郊自來往一飽能忘雨露恩
十年未斷風塵想天閒十二雲錦多空驚歲月易蹉跎
試教一日馳千里月窟崑崙奈爾何
漁舟圖
空江䬃䬃鳴高樹落葉随風渡江去晴波淼淼接天遥
目斷飛鴻無盡處江村漁翁家在船懸罾結網自年年
船頭老婦引篙立篷底嬌兒抱櫓眠舉罾見魚魚尾活
滿眼浪花時潑潑烟雲影滅向中流款乃聲來起天末
農夫把耒商踏車人生無處非生涯每從勞逸殊好惡
江南無如釣漁樂君不見洞庭湖邊青艸多慈恩寺前
生白波濯纓濯足兩不遂誰和滄浪孺子歌
聚禽圖
西塘日落秋波綠兩兩鴛鴦水中浴野鳬似雁忽西東
落翠棲紅亂人目鳴鳩愛雨鵲愛晴宿者自宿行者行
惟有白鷗忘世事朝來暮去兩無情
子昂畫馬卷
翰林學士真天人平生書畫皆通神自言少小嗜毫素
寸紙遍作雲烟痕老來意態盡物理畫馬欲過曹將軍
此圖似出西城種骨法傳竒氣軒聳將身跳地跼不前
矯首見人驚欲踊燕家死馬猶堪賣况此風神解飛動
在野湏教一顧空登臺未覺千金重崔郎愛畫復好竒
向來得此信且疑為樂指點是真跡老我聰明非昔時
圖窮忽見銀鈎筆忽訝驪珠海中出江南偽本今已多
入眼自湏公甲乙世人得者惟見一至寶逢時故難匹
從此高堂展玩頻明窗淨几無長日
題夏珪山水圖
江天雪暗江雲黑不辨溪南與溪北江風洶洶山木號
怪石飛泉怒相射柴門不關艸堂靜去馬來車兩無跡
波濤澒洞川氣昏亦有扁舟遠行客中流無帆撓不進
船底差差浪花白欹篷反舵苦不持雨笠風蓑半無力
衝寒冐雪者何人咫尺相看不相識疑是山隂訪戴翁
山裝水載何匆劇似聞軟語相慰藉豈有幽歡共愁寂
問渠此去去何之却恐欲歸歸未得畫師本抱山林癖
手製生綃開水墨横揮直掃百態生不獨溪聲與山色
君看歲暮江湖裏如潄寒流枕高石對客披圖酒半醒
空堂五月無炎赫
太原宋生灝手刻先君字法手稿贈之以詩時
生已授廣平通判矣正德三年十二月三日
太原宋生得心畫點染毫端付金石寶賢堂(晉府)上古名
書一一親曾手翻刻秋闈累舉不一薦三入長安人未
識喬卿篆刻初入室數紙西來搨新墨嗟予相字如相
馬肯向驪黃辨顔色吾家府君妙楷法晉帖唐書飽探
索殘篇斷楮空塵埃生也見之三嘆息摹朱勒石不辭
勞細入秋毫大盈尺炎天汗浹衣沾濕晚歲冰霜肉縐
折當其腕指所至時意匠心師兩無跡長安俗工不解
意僅有形模少風格逢生不早亦非遲猶及儒生頭半
白湏知絶代有名家兼為私門存手澤五百楊梅豈待
年三千薦法空論直生今作倅當畿府方以文章為吏
飾他日編成却寄渠書中定有長相憶
寄壽封君楊留耕先生
峩眉山頭雲氣濃錦宫城上花枝紅地靈人傑應時出
往歲吾識留耕翁一從獻策明光殿三世科名眼中見
鸚鵡洲前驄馬蹄鳳凰池裏騏麟現一品封高七袠稀
烏紗玉帶明緋衣祗疑天上神仙是若比人間富貴非
誰信今人不如古片玉一枝安足數蘇氏竒峯僅有二
竇家芳樹纔稱五太史文章秘閣勲少年狀元才出羣
眼看是父復是子此語吾傳揚子雲白頭憂國心尤切
剛道成平好時節已見西川洗甲兵更依北斗瞻京闕
玄霜彩筆泥金箋為君興寄西南天願山不童花不老
一歲一賦長生篇
題雙鳳圖為崔甥
梧桐枝上曈曨日共指丹山鳳凰出文采天教五色呈
或赤如朱黑如漆族無大小皆稱長聲有雌雄同應律
阿閣巢深始飬成虞廷獻瑞期難失池上竒毛信有雛
世間凡鳥空成匹極知耳目非常見聊假丹青為幻質
點染真疑造化功品題合稱詩人筆聖朝有道萬物遂
郊有四靈何但一己看國士多羽翼復道郎君好家室
為渠拂拭還愛惜飲以玉泉飡竹實會湏把酒對新圖
坐我高堂聽鳴瑟
東坡煎茶圖(次坡韻)
君不見玉川兩腋清風生又不見黃家竹几車聲鳴東
坡别有煎茶法一勺解使千金輕江南雷鳴二月二己
識山人采芳意東京貢院試一煎汴中那有中泠泉翰
林老仙出西蜀醉掃蠻烟寫珠玉詩成吻渴腸亦飢長
鬚拂紙揚修眉知公此興不獨樂蘇門六子長相随請
看畫策題詩手猶似當爐運筆時
墨梅一首
江邊老樹根如鐡枝上繁花亂成雪千葩萬蕊一時開
剛值江南好風月川迴谷轉山路微春來無處無芳菲
行遲似愛影在地坐久不知香滿衣江南此景看不足
江北見之如見玉丹青紙上漫成塵桃李擔頭空過目
平生知己孟與林招之不來勞我心看花載酒不知處
灞雪蕭蕭湖水深
題杜古狂畫壽張封君為禮部員外繼孟作
杜狂作畫如寫神朱顔皓髮真仙人持杯向空坐白石
傲睨城市無風塵飛來素鶴如青鳥似報丹書下蓬島
為言仙籍己通名却望雲端拜天表烏紗束帶宫錦裳
始知身是尚書郎高門多客車馬集春宴隔城鐘漏長
一從西陌移家住猶記城東買書處春官桃李足新隂
暮景桑榆有佳趣仙耶官耶兩不知且看此畫復此詩
郎君再拜起謝客歲歲來共長生巵
題蟠桃圖壽邵淑人為國賢侍郎作
春光如畫還如織枝上仙桃紅欲滴醉日醺風始釀成
倚雲如露真消得度索山頭錦作堆玄都觀裏多蒼苔
東方小兒強解事誰遣上樹偷三回司徒清鑒時爭羨
天上人間兩曾見内殿初聞侍宴歸北堂再覩東風面
種樹何如種德難物華人傑總稱賢願栽千本壽千歲
不作尋常幻畫看
山水圖為魯司業題
九風肅肅溪水急溪上高亭暮來集空中落葉灑衣裳
蒼苔滿地無人拾深山野客忽相過向來塵事何其多
短言長語未終日回首白蘋生碧波
予莊詩
荆溪之莊誰所廬荆溪主人稱是予荆溪野人不識渠
有眼道是延陵吳自言家世荆溪住宅相本出南州徐
買田自釀北海酒引水欲活西江魚古來陵谷如翻手
俯仰應懷昔人有澗艸巖花不計春過雲飛鳥猶回首
自别兹莊二十秋四時風景一時收共看錦服明清畫
莫遣青山笑黑頭莊哉莊哉不我負自我得之非外求
君不見張公古洞空傳信蘇公獨山誰所命秪今那有
張蘇家空餘往事令人嗟天壌之間孰非我莊以予名
無不可萬間廣厦幾時成留取高名向江左
懷麓堂集卷五十三
