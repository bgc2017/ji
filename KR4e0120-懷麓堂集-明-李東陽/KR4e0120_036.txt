懷麓堂集卷三十六
明李東陽撰
文稿十六
傳說
楊南里傳
先生楊姓諱實字誠之别號南里浙人也先世居寧海始祖
廣仕唐為兵部尚書五子皆仕吳越有相國巖者徙慈谿九
世孫濓號大隐大隐十二世孫雲號南湖始居鄞遂為鄞人
又四傳至先生先生幼多疾書慌惚不能記六七歲時忽若
有得隨所授輒應口成誦初補縣學生提學憲司竒其才改
補郡學正統辛酉舉鄉薦登禮部乙榜拜安福訓導安福舊
文獻地弟子最盛先生嚴楷式列條教恩令大行教諭闕總
學政者三年番試諸生躬自程校示賞罰奬勵不倦人始憚
其煩後益樂至胥勸相鄰邑龍泉學官闕復奉郡檄往署八
月而還先生在安福九年事無鉅細皆精慎不苟一時人
士出所造就多顯聞于時縣官歲行鄉飲凡耆老無賢
不肖以名皆與先生曰此非制禮意也乃命諸生聲其
不德黜數人尋有廵撫大臣道安福學官諸生倉卒不
時謁耆老被黜者乘間以他事中先生遂落職諸生訟
其冤不得繼以泣廵撫亦頗悔之次日諸生具狀聮署
將復走愬先生止之曰使吾無愧二三子者足矣官得
失命也既歸鄞日奉親養暇則與諸大夫觴詠為樂遇
名山勝地輒澹然忘歸或問以往事不答也成化戊戌
有母喪哀毁疾作旣又北走京師徵銘士夫間時其子
文卿已舉進士為兵部主事先生寓官邸疾再作未幾
卒己亥十一月四日也年六十有六文卿歸其喪葬于
某山時先生父某以高年被命服年九十餘尚無恙
太史氏曰吾聞楊先生教先踐履論古事必設以身處不
漫為誕說觀所論鄉飲事誠耿耿不苟合者其所飬可
知也噫官非郡縣無賞罰黜陟之柄徒以口舌執議匹
夫結釁至終身不復用故當大事者不以身任天下之
怨而欲有所為難矣哉
喬烈婦傳
烈婦高氏者工部侍郎樂平喬公諱毅之側室也公夫
人王氏既卒高事公謹公遘疾湯藥必躬視日不甘食
夜不就寢每稽顙于天祈以身代公疾革顧謂之曰吾
殆不起吾子孫必克自立獨汝年少又無子奈何高泣
曰公脫不諱妾固當死從公地下耳公卒哀毁殊甚引
繩欲自經為家人所掣不得死乃取平生華飾投諸火
示無生意於是防者日嚴公子兵部郎中鳳扶柩歸高
抵家悲號益甚聞者愴惻竟以間縊死柩旁年三十有
三而已死之日適朝廷遣山西布政使胡欽祭公喪胡
聞其事嗟嘆不置知縣劉義以狀聞請表其節以厲為
人婦者下禮部移御史及布政按察覆實如義言詔旌
其門曰貞烈後寶坻王子玉為知縣卽邑中隟地構祠
祀之祠亦名貞烈彰國典也予嘗觀中書舍人楊應寧
所著祠記聞高事為詳郎中君既卒其子縣學生宗進
士宇請為傳立石于祠以詔其子孫故書之
太史氏曰世稱慷慨殺身易從容就義難信夫臨事值難氣
激而義動雖中人之質盖有視死如歸者矣及事勢稍定情
得以自施美利在目甘言在耳無重賞以誘於前無嚴
刑重法以驅其後其不逡廵退縮自恕而不覺者豈不
鮮哉世固有相約赴難不終夕而已倍者况積日閱月
愈久而不變者哉吁身為人妾命不錫朝不與心誓身
决以求必死之為慊乃亦有以小官末職自諉不力於
君父之難者何哉丈夫耎懦不立則喻諸婦人揆之高
氏殆婦之不逮遠矣
都御史朱公傳
公姓朱氏諱英字世傑其先為廣州節度使徙居郴州
桂陽縣大父攀麒陽朔縣主簿父思諫皆贈資政大夫
都察院右都御史公少孤補縣學弟子通詩書易三經
正統乙丑與族兄克寬同舉進士授監察御史己巳閩
浙亂起銀冶間公與諸御史承勅分守州縣比至大軍
尚駐金華公徑趨處州聞土木之難乃取道慶元揭榜
諭賊招老弱被害者又計獲巨賊若干人有中使報黑
面大王統衆三萬欲劫所捕賊議欲偕走公不可徐使
人覘之而令所司尸賊于市竟無他變景泰改元公還
朝論處中便宜五事下諸司議行外戚汪都督令縦家
人侵民産時林莊敏公為給事中公與交章劾之詔奪
産以給民又劾中官善增姚廣恃寵暴横皆下詔獄壬
申詔風憲官被訐者無論結不結皆補外蓋大臣有私
怨于御史周鑑王豪族人誣奏勘覈未報欲因事逐之
公上章極言非是特賜采納且勅諸司詳看詔格故王
周得免而用事者忌公亦深未幾遷廣東布政參議道
桂陽省母胡夫人夫人閱其歸槖惟賜銀十兩喜曰兒
居官如此吾無憂矣舊廣民避役各假額外隸從身以
賄免公至悉遣之與都御史揭某議軍猺法限以十歲
一役九休至于今不廢癸酉鄉試有都指揮為子求舉
公叱弗許錄屬郡囚壹意伸雪及專撫治斗峒賊楊通
擁衆流劫勦平之賜綵幣寶鏹又招賊黨百餘將臣欲
處以軍法公陳辯數四止誅首惡數人葉文莊公廵撫
二廣興革進退諏公為多嘗入賀歸遇知新塗縣李舟
知南海縣趙莊各囊白金以贐公却之後二人以贓敗
受贐者俱坐累公獨不及天順間有採珠之役中官督
責甚急公獨筦布政事故緩之以俟廵撫會議因疏乞
召還民賴以無擾二廣嘗會兵勦賊文莊屬公督察奸
弊參將范信會勦大藤峽至廉攢間誣鄉民為賊黨欲
殲之公馳赴其壘凡所獲無辜皆審實縦去信忿不能
成功月餘未退會文莊間使至公亟請班師民始脫血
刅又有告廣州丰湖民作亂者公知其冤亦力爭以免
潮賊羅劉寧等屢挫官軍公會兵平之獲被擄者數千
公别置營以處女婦已而各還其家新會有閒田爭不
决公以給貧無田者遷右參政聞母喪還桂陽成化乙
酉改陜西更守延綏甘凉凉州及西寧官藏被竊所司
委罪主者至皆誣伏公訪獲真盗遂眀其誣滿四寇固
原官軍失利大將以下皆獲罪都御史項忠奉命往討
檄公餉事且詢進止計賊平被賞擢福建右布政使再
遷陜西左布政使均徭定法兩省便之甲午擢都察院
右副都御史廵撫甘肅首陳安邊十事大略欲練兵積
糧興屯種桑諸番既又陳徙居戎簡貢使謹烽堠防姦
細諸事又以歲議陳八事所舉武官如王璽劉晟皆為
時名將乙未總督兩廣軍務兼廵撫民卒遮道留者不
絶諸將或私致饋盡却之廣方不靖將臣每張其勢以
邀功伐凡動大衆必檄遠州刻期輸輓民道死半鋒鏑
公下令撫輯有梗令者始構首惡誅之要害所在芻粟
皆豫或因糧於寇故兵民咸息盗亦無敢肆亂者廣西
立山徭賊嚮順請置永安州以其子世吏目餘黨皆為
編氓立山實大藤盗衝自是莫敢越境後山惡少間聚
出掠有利其田者風所司以亂聞或請屠其鄉公移兵
臨之語其良民執羣兇以獻誅止數十所活亦以萬計
田州岑氏有内亂公諜諭族屬俾除世讐皆感泣共殺
首惡傳首軍門於是諸郡徭徸率聽命還業數歲間增
戶四萬三千口十五萬他如天河荔浦潯融間諸盗以
次行戮未嘗妄殺上每加慰勞下勅奬勸者六特升右
都御史加從一品祿交趾侵老撾諸郡且立營柵於龍
州外境議者謂彼謀内寇詔諸鎮設備且詢公公奏安
南小國不過與老撾爭隙地耳姑諭之若果不自量致
討未晩上用公言交人感畏修職貢不弛新會貢士陳
獻章隱居養母公累䟽起之授翰林檢討給事中林榮
行人黃乾亨使滿剌加國溺於海公奏錄其子各一人
兵部尚書缺廷臣首薦公上以二廣重地未可輕代公
乞歸展先墓已即還鎮璽書召入掌院事未幾考績上
遣中使賜羊酒寶鏹尋加太子少保乙巳星變公陳八
事又以關陜饑請移甘肅餘糧以賑再請京師出粟賑
諸郡就食者皆從之乙巳公疾上命醫給内餌且賜酒
饌七月十二日卒上遣中使賜萬緡贈榮祿大夫太子
太保命有司營葬子五某某孫某所著有澹菴紀年誠
菴奏稿任真子集若干卷
太史氏曰廣東西地自大藤之捷民物凋敝府藏空竭識者盖
深憂之吾聞朱公涖政專事儲蓄數年間所積金為兩數十萬
流徙還業者四十餘萬以脇從獲免鋒鏑者不可勝紀其有功
于國家甚厚傳稱君子能國仁人利溥豈不信哉方入長内
臺議彌災策時曹分條集公所陳或為秉筆者所沮楊
中書一清上記說之公即命肩輿徑造議所力伸前說
雖未悉施其所負亦壯矣予於公得其大者二焉故特
著之
化州同知楊公傳
公姓楊諱景字某雲南安寧人也事母以孝聞性狷介
不妄取少補州學生舉永樂癸卯鄉貢卒業國子拜霸
州判官專領馬政政久弛逋課絫數歲官急徵馬數益
耗公歎曰養馬者民也民困馬何由息乃與民約悉縱
使就業期年而馬足會遭母喪民數百輩詣闕請奪情
留公不得皆涕泣去服闋改澧州力益舉劇有卒失牛
誣民吳姓為盗州為成獄公疑之陰遣人置牛郭外縱
之歸牛經卒門奔民家入其笠中卒乃服罪合九載秩
滿民請留部使者六七至例不得復留擢化州同知峒
夷亂賊千餘將攻城會久兩城寖壞民謀走徙號聲震
天地守將夜縋城以遁公令曰吾在此毋恐時城中民
兵不滿三百公激以義且示福禍皆願盡力乃撤故倉
木以蔽城缺又縛稿人被衣鎧置城上以疑賊賊夜至
攻甚急有三人緣堞上擒斬以徇賊知有備乃引去歐
都督信在高州聞警以兵至則賊已遁歐大驚歎書守
忠二字遺公而置守將於法公益治城練兵寇屢至無
所獲遂不敢復犯民皆曰活我者楊公也方賊亂時有
按察官夜至城下守城將啟關内之公執不可按察怒
曰汝寇我耶公謝曰今日之事城為重明日果聞有異
服自稠人中遁去者按察方欲報公愧而止公每獲賊
既鞫實必誅而後報或曰法不當爾公曰脫有不虞奈
何既而鄰郡縛賊者皆墮賊計人益服之化俗尚鬼有
廣西羅姓者客死民譌傳為神祠事之公毁室斧其像
妖遂息天順庚辰以老乞致仕道巴陵貧不能歸因占
籍焉子一清舉竒童入翰林登進士第而公卒家益貧
不能歸巴陵一清乃葬公鎮江北拜中書舍人獲勅進
公階儒林郎封公配張氏太安人時公已卒若干年矣
太史氏曰世恒謂處常易處變難其非然哉夫自取舍
至於利害以極於生死皆有際分有所嚮必有所擇矣
苟縱意恣欲簞豆無所擇而望其赴難徇義蹈死而不
顧惡有是理哉予與中書君游聞化州事壯公所為及
詢其恒居細行固若是濯濯也嗚呼居小官處僻地能
嚮義辟利確然不為變不可謂不難矣故著之若化州
事灼灼在人耳目者固皆難之豈俟論哉
五宜高公傳
公高姓諱眀字上逹號愚軒後更號五宜廣信貴溪人
也未冠時嘗刲股愈母疾以孝聞景泰辛未舉進士拜
監察御史諫造龍舟廵都城九門稅鈔劾崔主事敗法
監内庫并督五城兵馬事有戚指揮者為大臣所怨坐
死辯釋之徐州民越訴贓吏例當戍公議戍例為誣訴
設今所奏實不過當杖制可著為令州又以妖言十餘
人具反獄以聞公訊無反狀止坐本律按河南宣滯理
枉禁賦河徙退地黜吏不舉職者六十餘人監丙子鄉
試得人為多會西北有警餉不告乏内廵畿郡入總三
法司奏牘天順改元率諸御史劾兵部尚書陳汝言怙
勢亂法下獄死聲益振忽午刻臺囚五十餘人劫獄走
衆相顧駭愕公馳片紙報九門毋出行者使號諸途得
卒百餘襲捕之庚辰劾天下述職官御史趙明為號首
實出公筆辭頗激上詰主筆者公請獨任不以累趙都
御史寇公深素重公從容言累年彈文奏章皆高明手
出幸不以細故為罪上曰是能御史也置不問吏部擬
公為山東按察使上謂李文逹公賢曰高眀宜内任又
謂寇深曰明可都御史未幾遷太理寺丞稽武官貼黃
御史鍾同景泰間諫復儲事下獄死屍久不獲公究得
之率諸同年買棺治斂屬鍾子啟歸葬焉憲宗即阼擢
南京都察院右僉都御史政令清肅時滛雨為災極言
内自宫禁外至邊陲皆有隂盛陽微象又請塞納馬納
粟諸倖途薦郎中何宜等可用朝論韙之揚州鹽寇作
守兵失利勅公督捕公造巨艦名曰籌亭往來江南北
躬督卒伍會遣中官及錦衣衛校卒五千人籍首惡家
公慮變起館糓之不使出戸閾分遣御史督兵禽滅九
百餘人盡得之中六十餘劫獄復入江為盗公伺賊出
沒伏蘆洲乃以官兵蹙賊入蘆中伏起禽之亦不遺一
人又並江高山置邏堡為久計有中官鬻私鹽又擅執
儀真指揮卒閧不可解公撫卒令勿譁籍鹽入官乃劾
舉如法覈南京諸曹不職者三十人清四十八衞軍政
理兩淮鹽課劾戸部及諸廵撫官縱法狀陳利害十餘
事多見施行公念二親老弟又夭死再乞致仕不許乞
終養許之旣免喪閩上杭盗起勅起公往捕公力疾上
道督兵勦賊錄賊俘四百餘人誅首惡四十餘悉輕坐
海濱民矯令募亡命恣不軌公慮興大獄止坐妖言律
誅之旣又析上杭溪南里置永定縣衆多其功公盡以
推將士會疾作不入報疏乞骸骨納勅符以去上察其
懇誠特許致仕歸居縣北創早閒亭鑿白鷗湖結薌溪
社諫官國子生交章起公竟不起自述銘并輓章為卷
成化乙巳九月十九日忽不樂書對句曰平生無一事
欺天至死全百骸歸地遂卒年六十有四上遣官諭祭
後三年今天子命有司治壙蓋異數也所著有愚軒稿
糊壁集及南臺籌亭稿多散失惟終楚征閩二錄藏于
家子鵬遊京師請傳公行以傳公壻鄭御史惟桓有狀
太史氏曰高公初乞歸疏稱無才一宜退有疾二宜退
親老無昆弟三宜退及以治盗徵謂宜再起功成疾作
宜再退其號五宜以此昔孔戣有二宜去司空圖有三
宜休皆斂退事史傳所稱載嗚呼勇退固難事然退而
出出而復退其出不徇物而退不為矯情者蓋尤難焉
君子論士必先大節矧其才卓卓有治效可指述哉故
公雖名位未極功澤不徧施揆厥終始稱國之大臣可
也
王古直傳
王古直名佐字仁輔後去車為甫古直其所自號以號
行世居台之黃巖今分太平縣地也少為詩及行草漫
遊京師有鄉人坐事者古直候諸官官并捕候者詢其
孥甚急古直甘侵辱竟不言所在入刑部獄獨暴立烈
日不與衆囚伍李主事廷美異之檢衣帽間得柯學士
諸詩問之曰爾能詩耶使賦日影詩成縱之歸長揖而
出獄吏皆大笑然右直亦自是得名與今侍郎黃定軒
侍講謝方石友善嘗主方石方石以憂去主林給事克
冲克冲使海國主王員外存敬存敬亦出使主定軒子
主事汝修然亦不恒在卒然求之莫得也旅食三十年
無僮僕不置釡甑有大籠五六惟詩畫數百幅中貯壺
酒晨出飲一再勺已復鐍之以去上元節京師燒穤汁
為瓶以貯水畜魚旁映屏燭通明可愛俗呼為炮燈古
直買置謝館日玩弄為兒戱一日誤觸碎意拂然不樂
曰吾平生家計在此今蕩盡矣方作章書値掾吏至曰
遽敗吾興羣掾欲毆之或俾自為計古直曰我固當毆
毆則吾名益彰一日遇諸塗竟被毆獨袖手承之以歸
亦不以屑意也或勸使仕大言曰我來為爵祿圖邪盍
科舉乎則笑曰安得以少年處我嘗在酒所歎曰此亦
功名事業也顯靈宫道士請主師塾館餼甚厚閱月忽
辭去曰安能矻矻操朱墨坐几案間乎克冲之使欲與
俱不果或問之故曰彼不吾彊吾安能為彼行邪自古
大賢聞人不渡海者何限海豈必渡然後為快也其性
氣屹屹不肯為人屈類此然意度率直内不為蹊徑遇
所會意欣然忘去人亦以此樂之為說者曰方石先生
嘗云天地如許大中間可喜可歎可怪可笑事何所不
有可勝道哉沈按察仲律嘗値古直詢其邑里名跡不
置古直曰公不須問大抵竒怪人也其亦善自道耶周
官稱四民班固表人物列九等魏晉以來中正第九品
予雅知古直然不能目其為何如人也作王古直傳
仲節婦傳
仲節婦鄭氏揚之寶應人也祖克明某州府同知伯父
仲體南京戶部郎中世有顯者父仲宣母楊氏節婦以
父命許嫁同縣公旺未行連失怙恃挈弟妹四人以居
弟宏尤穉弱躬為撫鞠年二十四始歸歸不逮舅事姑謹
視巾櫛至親井臼七年喪其夫有子女各一自屛膏沐
矢不貳適日侍姑側凡所欲輒迎與之會姑疾累數月
扶掖搔抑未嘗手暇或夜禱於天請以身代姑惻然感
之曰願吾婦得婦亦若是是我所以報也姑卒時伯氏
大醫院判㫤在京師仲氏德廣商於外節婦獨具衾斂
舉凡葬事皆中禮院判公歸泣曰吾母之喪吾兄弟存
没緩急皆弗克與濟愧汝多矣拜且謝之節婦曰所以
忍死不嫁者非姑與子邪今日之事婦職也曷敢言謝
季氏德陽生子萱母病不能乳節婦乳抱卧起若已出
既孤又子育之愛不弛教子蘭拜中書舍人歴尚寶司
卿右通政今為太醫院使節婦始封太孺人又進封太
宜人養於官有白其事者下禮部覈實詔旌其門曰貞
節節婦今年七十有五矣嘗謂蘭曰我儒家女也汝荷
國恩弗克取科第吾於吾孫取之孫三長本次棐皆舉
進士棐今為禮部主事次相女一適某識者謂蘭以才
賢致官位奓聞譽其子又顯揚之以亢厥宗微其母之
節勢不及此故節婦雖貴盛有秩號其他善行亦皆可
紀述而人獨稱為仲節婦盖舉其重者云
太史氏曰易稱恒其德貞婦人吉又曰安節吉旌門之義其
取諸此非邪予與仲節婦子交稔矣盖嘗拜節婦扵堂見其
強健龐厚不色惰屹然有嚴君風殆所謂從一而吉者也
承上而得其道者也其興家規貤國恩有以哉今旌門
之制亦嚴矣年有限案有覆更人累歲而後得報報者
不百一猶或名實交戾聞見不相凖窮簷僻縣乃或有
之而弗見于世皆不免于君子之憾予所目擊如節婦
者寧不為國典重哉故及節婦之存傳其事俾其子若
孫藏于家亦以播諸鄉國庶足為薄俗之一勸云爾
奕說
吾嘗觀于奕矣奕之初本無情也卒然而合之疆分類
别擊取攘劫若有得失乎其間者及其地交意偪主于
必勝其勢莫肯先却焉故或役心命志如蛛遊蜩化而
不自知其勝者施施然若闢土地而朝秦楚不勝則赬
面戟指無所不至今之言奕者必以適以適而反自勞
則不若縮手而旁觀者之為適也勞與適相遭非智者
不能卒辨至扵覆圖斂奩則其所謂勝負者始茫乎其
不可攬然後勞亡而逸見其甚者猶或以夸之乎人或
者悵怏欝結愈不可釋嗚呼此又何哉古之不善奕者
曰蘇子瞻其言曰勝固欣然敗亦可喜則是知不工于
奕者乃得奕之樂為深人之逹于是者可與言奕也世
之善喻世者必以奕以奕觀世鮮有不合者也
張翺漢翔字說
太倉張用良之子曰翺字漢翔以商遊於京師職方郎
中陸君文量其姑之夫也稱漢翔少得家訓敏而克肖
既用禮冠齒成人於鄉黨而未究其有字之義以請於
予予因職方君嘗識其諸父用美河間通判用光知鉅
族子志於為義可以與之言也乃為說曰高飛曰翺布
翼曰翔凡鳥之性皆然易曰本乎天者親上此之謂也
然於飛之中又有高下遠近之不同必極于天者而後
為至為鳥而不極于天非鳥之至也為人而不極於高
且遠不可以為人也人可以不如鳥乎夫鳳翺翔四海
鶴飛薄雲霄鴻鵠一舉千里其飛不同其為高且遠一
也故士之志於世用者能如鳳之於岡鶴之於甸則為
之不能則為鴻為鵠要之不失於卑近而已然又有說
焉周禮士執雉庶人執雞工商執鶩雞鶩不能飛雉雖
飛不過尋丈而比德取義顧有攸存然則鳥固有不必
飛而貴者今漢翔商服而士習當守分遵制如其所執
乃欲使之翺翔雲漢之間不已過乎蓋物固有分分不
可過而求故斥鷃之卑無羨乎扶搖之九萬及其志力
所勉則卑可以為高近可以為遠故鳩之飛不過榆枋
及其奮迅自致則可以極於數千丈之表漢翔勉乎哉
古之人固有舉於海市魚鹽之間者苟能崇德廣業由
此而進固不害其為世用如其未能亦可立身亢宗為
一鄉之善士雖在儕輩亦羣雞之鶴也漢翔勉乎哉
陸儀莊甫字說
太倉陸君文恢之子儀少孤其伯父職方郎中君文量
育於官而教之既長為據古禮肅賓備服誦辭而冠之
字曰莊甫而未有說其義者文量乃屬于予曰儀敏而
慎可以與之進也予曰人之有威儀猶室之有隅也德
修於内則容莊於外然容不莊則易慢之心入而為德
累故修德者必於是愼焉古之人慮人之或忽乎此也
故冠之纓弁以為之觀瞻被之裳衣韍韐以為之章采
從之以車鸞佩玉之音以為之節度周還有規折還有
矩頭目手足有其容坐立登降揖譲酬勸有其法以防
制而衛養之使心不外蕩則德不容不修於内矣故儀
禮之繁至於千百抑戒之作論威儀者累五六言孔子
稱君子所貴乎道三而容貌居其一儀之不可不敬也
如此是惡可以其微而忽之哉然或服美以為華色莊
以為泰鵜梁有不稱之耻夏畦有諂笑之病則顧役於
外而德益蔑矣故君子耻服其服而無其容耻有其容
而無其辭耻有其辭而無其德德之不可不敬也又如
此夫且禮始於冠冠而後服備服備而後可以正容體
齊顔色順辭令以成禮禮儀備而後可以成人冠之辭
曰敬爾威儀淑慎爾德此之謂也莊甫之冠蓋亦聞是
辭矣然則緣辭以逹禮名顧而義思則其儀也莊乎不
乎其本於德而為之乎必有以自考矣
懷麓堂集卷三十六
