宗伯集别集類五(明)
提要
(臣)等謹案宗伯集十卷明孫繼臯撰繼臯字
以德無錫人萬歷甲戌進士第一人歴官至
吏部侍郎當陳太后梓宫發引時神宗稱疾
不肯送繼臯疏争忤旨及三殿災大臣自陳
皆慰留獨繼臯致仕去後追贈禮部尚書此
編題曰宗伯集從所贈官也凡雜文九卷詩
一卷第二卷末有其子源文跋語稱其父生
平不敢自居於名以故諫草都焚篋中祇存
辭疏十八又求得其三其留中者無從覓稿
即其他著述亦多不存今所刻碑銘志傳之
文皆源文雜得之其子若孫暨朽緘敗扇與
行於世者云云故集中所錄多應制及酬贈
之作然當繼臯之時士習佻而文體亦弊七
子之風未艾三袁之焰方新或棘句鉤章或
矜竒弔詭操觚者出此入彼大抵隨波而靡
繼臯詩文獨雍容恬雅有承平臺閣之遺風
亦可謂不移於俗矣乾隆四十五年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
