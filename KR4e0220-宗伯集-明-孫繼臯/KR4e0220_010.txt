宗伯集卷十
明孫繼臯撰
詩
秋日早朝
聖主能勤御臣心敢避痾風傳天上漏雲集曉來珂鵷
序鳴鐘列龍光接陛多日臨千月莢烟覆萬年蘿彩簇
新齊仗衣單舊賜羅冠裾高蹈舞鳥雀並謳歌香散螭
頭鴨車迴鷺口鵝遥瞻紫微裏隠隠翠華過
棗軒述懷疊前韻
休沐堪除累乘閒學養痾北窗聊伏枕南陌自鳴珂静
愛琴尊潤清憐雨露多焚香邀紫翠晒藥入藤蘿碧草
縈湘帙朱花剪絳羅石苔隨意長山鳥任情歌舞罷非
調鶴書成豈換鵝客應看竹至敢擬問竒過
送吴鴻臚改官舊都
君才長合侍明光乞得新恩指鳳皇戀主幾人仍奉母
移官隨分只為郎關城柳對三山月驛路楓凋一夜霜
我亦周南留滯者歸心早已到江鄉
送黃翰長奉使河陽
使節飄颻出建章宫袍綽約動輝光天臨二室金函固
日吐三花玉葉長北極風雲驅入洛中原詞賦盛游梁
須知聖主勞供奉莫遣軺車滯故鄉
送余太史使東藩
玉節金函出漢宮清時乘傳幾人同天臨海岱河山古
地接青徐日月中授簡故應操白雪搴帷猶自起雄風
承明共入真憐汝一水心將夜夜東
送李鴻臚解官還苻離
不緣華髮謝朝簮雲白山青自素心天語曾傳三殿出
主恩偏向五湖深人歸雎水逢春暮家近淮陽接桂林
最是陸沈吾已久因君鄉思一沾襟
東門路
東門路垂楊樹年年只解送行人不管風光遞來去我
生良苦亦以休白髮豈為青春謀請看橋下長流水日
夜潺湲何處留
答鄒繕部病中贈余棗軒新成不能過賞之作
不是戀簮裾風塵暫結廬苔深長者轍竹引故人書夜
月寒相照秋花晚更疎天涯同病在乘興意何如
留錢徵君思歸
那堪秋色裏容易别愁生朝市非君意鄉原是客情天
寒一水闊木落萬山清是處宜高隠何須嘆轉萍
得玉酒船漫賦
愛此璠璵質偏宜託酒船直須釀滄海長醉白雲邊載
月浮金谷乘風度綺筵美人何處隔引滿一鳴舷
寒夜管山人攜具過訪分得肥字
周南留滯未能歸江畔鱸魚幾度肥歲晚驚心羇宦薄
天涯乘興故人稀林光引月過閒幔夜色將寒上敝衣
君亦萍蹤流落久一尊何限思依依
解錢徵君自嘲以入賀長至故
幾年披髮學垂綸此日摳衣謁紫宸莫以素心翻自詫
金門元有隠淪人
陽歸仙仗覺春浮野服何人見冕旒自是無心能玩世
故山猿鶴未應愁
含元殿下五雲新觀闕中天日月親聖主可知能得士
巢由今已共稱臣
長至
六管葭灰動新陽到玉除履祥元老獻雲物史臣書氣
應和風轉衣添弱線初自憐留滯者猶復待吹噓
小至集斗室分得知字
蚤解浮生理經時一以悲年華催鬢短風景覺陽遲心
豈寒灰熱愁將弱線絲宦情兼旅思猶喜故人知
秋盡日雨
一自客咸秦愁看落木頻秋隨暮雨盡寒入敝裘新金
馬吾堪隠雕蟲老更親最憐窗外竹蕭瑟故人隣
送管山人游山東
綠酒黃花此送君高城遠雁不堪聞隨風若到天門觀
為寄峰頭一片雲
不唱人間行路難飄零早已客長安獨憐一片并州夢
夜夜關山月裏寒
九月燕山乍雪霏客行何處授寒衣遙知一水通吴楚
莫學王猷漫興歸
當年五嶺屐痕斑五嶽從今次第攀游遍寫將圖畫裏
梅花一夜滿名山
立秋日病
伏枕仍今夕開軒乍已秋高梧片葉落大火一星流楚
塞砧初動齊紈扇欲收因思故園鱠強起賦登樓
咏西内白鸚鵡
慧質馮誰賦竒毛祇自憐黃冠蓮蕊散白羽雪花妍詎
有還山夢能言度隴年宮門盈尺地不到聖人前
集顧秘書一枝舘得西字
一枝今見鳳曾棲門外誰當叔夜題獻賦晝趨金殿裏
開尊秋滿玉河西寒花自媚蘭臺草暮靄遥分秘閣藜
痛飲不辭疲擊柝沉冥吾已醉如泥
送陸生還吴(生能吹簫度新聲)
豈為風塵說劍難薄游無意戀長安天垂碧野孤亭出
路入青山獨馬看酒傍柳花江店晚潮翻雲樹海門寒
春歸度盡相思曲紫玉聲中夜月殘
戲調浦進士
朱閣層層綺戶開今時碧玉號多才相逢乍問郎年少
幾度章臺折柳來
十二樓中吹笛聲梅花落盡不勝情夜深忘却公車詔
笑指燈前暗結盟
春風面面翠鈿新一片蘭心好自親明日探花曲江院
知君遥屬意中人
下却高樓欲别難如花容貌倚欄干懸知簮紱無多日
雲雨翻將夢裏看
寄題錢山人園居
明月招我飲白雲披我衣莫言生事少鎮日灌園歸
右伐檀齋
藤花白雪香繽紛蔭林樾誰當問字來踏破瑶臺月
右香雪館
日落罷玄草長廊一徘徊山月出未出幽人來不來
右待月廊
川原何繚繞開閣吞八九為問閣中人望見長安不
右曠視閣
除夕喜浦大性初至為作長句
别君亦以久見君一何難相思兩天外各指流雲端歲
暮關河匹馬遲朔風獵獵向人吹可憐執手重逢處正
是天涯除夕時丈夫聚散亦常爾蓬轉萍飄安足儗但
令意氣無所惜管鮑於今竟誰是我生與子良已竒束
髮傾盖蒼顔期家徒四壁只大醉醒來一笑傍兒嗤去
年鄉書挂名字秋江桂樹雙瓊枝石渠金馬漫相失明
月夜光空爾疑邇來聞君大努力文成班馬無顔色三
年端合高飛鳴一飽寧勞置胸臆勸君解輕裝為君拂
長劍燭花寒復殷明星夜方湛殷勤會面夢耶真慘澹
魂銷可具陳莫惜尊前一杯酒明朝又是隔年人
壽陳石溪先生
起草名傳建禮闈東山歸去倍恩輝雲霞彩簇新承誥
薜荔香生舊賜衣酒下黃封知禁液人從白玉見清徽
武夷應有神仙會夜夜羣星集少微
集王鴻臚宅
停策玉河邊清歌盡日妍最憐林是竹真有酒如泉山
月淡未出野花紅欲然相看興不減何必晉人賢
送内兄曹二還湘潭親舍
憐君竟漂泊騎馬出長安去國關雲暗思親楚水寒功
名塵世幻道路古今難莫以無家嘆還期振羽翰
其二
歲晏爾何適情親淚滿裳片雲山下舍孤劍槖中裝風
急洞庭白月明關路蒼澤蘭如可採為寄說行藏
獨坐
獨坐空齋静悠然太古心日來亭己午雲過總成隂山
鳥亂鳴樹和風微動琴平生寥落意因以憶長林
題錢生册(從其長公徵君請)
宫墻花發映垂楊白馬青衫滿路光遊遍晉陵人共指
少年經術是錢郎
岸岸流鶯樹樹啼春晴風日錦標齊最憐天畔池塘夢
盡逐芳菲襯馬蹄
解說天門秘九關廣寒高處幾人攀君今踏得芹宮月
千丈丹梯在此間
不知衿佩未為榮自是雲霄第一程賦就金門明主召
青袍不解悮儒生
送茹懋集山人還鄉二首
辭家日以久歸騎逼微寒作客風塵倦依人道路難行
歌勞陟屺持贈托紉蘭别去空相憶深杯此夜殘
文章難自貴貧賤況天涯歸客惜芳草離人對菊花浮
雲迷漢闕飛雪犯平沙可有并州夢關山路正賒
送李山人
故人驄馬客春盡一書來分茗供幽事論詩得異才林
塘堪下榻風雨且深杯苕水逢新漲孤帆何處開
夜集得年字
逢君懷舊事把酒惜流年為問閶門道垂楊幾處眠青
山不在郭風雨且開筵好作平原飲鶯花春正妍
贈楚孝子無學居士
百里雙親隔夜臺三春寸草折寒灰傷心易老乾坤窄
歸骨重埋道路哀宿伴空山思轉劇淚沾新塚夢初回
遥知周匝松楸外兩兩青天弔鶴來
管山人攜具棗軒同錢徵君分得年字
為愛風林竹高陽度酒船蟬聲連薄暮花氣入流年片
月窺人出雙星帶客懸寧辭永夜酌一醉阮生賢
雨霽有懷錢徵君
去住各何意交情中路分長安一夜雨漂泊倍思君樹
靄澹初日城隂低暮雲雁書那可問空自惜離羣
其二
戶外雨不歇憶君初到時青山一以隔華髮總堪悲世
事酒杯過閒情鷗烏知離居未可道含意為裁詩
有懷管山人建初
盡日風雨急黯然千慮侵不知江海客何處酒杯深萍
水居難卜雲霄陸可沉思之嘆離索一為賦愁霖
夏日史民部飲斗室
畫省風流獨見君散衙驅馬慰離羣總緣六月歌成雪
遂使雙龍氣薄雲坐久凉颸供命酒更闌花色照論文
當尊慷慨元吾輩不向高樓問夜分
夏日同諸子集顧光禄分得屏字是日為光禄誕
日
風塵玄草見君亭尊酒千花照歲星禁署聲華頭未白
中朝冠蓋眼逾青雲浮北闕高金掌日落西山列翠屏
以我相從諸子後非才偏自學沉冥
夏日卧病得詩十首
客久堪誰過官閒穏自慵琴書供病色花竹散塵容晝
杳滄洲夢時尋白鶴蹤東方有高隠吾意倘相從
其二
會心那在遠小築見幽情過雨宜花事當風忽鳥鳴青
山供卧起白日廢逢迎懶病依然慣非高吏隠名
其三
幽居無俗事小徑即花源薜荔春常在軒忩月每存焚
香惟晏坐對客只清言更愛看山色新開傍竹門
其四
不淺煙蘿興塵中亦掩關詩情消白日病骨傲青山野
鶴焚香下閒雲散帙還浮名將薄宦吾意有無間
其五
偶爾成幽賞居然得隠心月簷松樹迥門徑棗花深竊
禄從賓戲論詩許客尋浮生元不薄何必定抽簮
其六
伏枕違丹掖端居坐紫微頗憐官舍寂未覺吏情非乳
燕窺懸幕鮮雲護賜衣還思散直處鐘月遠微微
其七
偃蹇供常病栖遲隔故鄉檢書槐月曉移枕竹風凉翠
管虛中禁金莖足上方聖朝無羽獵未敢奏長楊
其八
萬事堪高枕官衙況薜蘿閉門玄草歇開牖白雲過竹
翠晴猶濕荷香晚更多陸沉翻自愛不復厭婆娑
其九
乞假辭朝謁耽幽學隠淪病翻思客至閒不厭官貧高
樹團晴靄穠花戀晚春物華偏在眼肯惜酒杯頻
其十
官閣暑猶寒生涯寄藥欄風塵吾意嬾歲月主恩寬短
髮牽叢桂同心憶采蘭小盤甘苜蓿時復一加餐
送文文學讀書虎丘之梅花樓
黃金誰復起燕臺白雪千春事可哀易水風寒高士去
吴門秋早大江來不緣蓴菜勞歸棹自愛梅花照舉杯
垂老飄零君莫問窮愁今見著書才
其二
漢廷寥落滯雄文燕市悲歌忽送君調裏寒光迴夜雪
行邊真氣動秋雲巨源交態疑中散山令才名視右軍
江閣梅花應好在可能吟向鳳城聞
雨中同丁黎二計部歐博士顧王二鴻臚秦顧二
中翰分得言字
良晤一何愜爽然秋興存同來粉署客共有滄洲言木
落雁鴻勁庭空風雨繁猶憐握手晚未敢厭清尊
送丁少鶴計部奏最還南都
酇侯績奏未央宮聖主親嘉轉餉功廿載驅馳官總拙
三朝籌畫計逾工霜清畫角襜帷外月冷丹楓驛路中
君莫自憐郎署長漢家根本兩京同
管建初山人從黃太史游嵩少諸山賦贈
名山千古欝相望著屐歸來鬢未蒼二室玉花飛翰墨
中嵩雲氣濕衣裳高僧訣向峰頭授太史書宜石上藏
十載尚平游岳夢逢君先為乞瓊漿
送華三還南
浮名那足戀風雨問歸途客淚三年盡鄉心一雁徂衣
將裁薜荔帆欲挂蘼蕪明鏡刀頭夜霜華鬢有無
其二
彈鋏竟何意挂帆秋滿船艱難為客倦慘淡逐人憐世
路浮雲外鄉心落日前西風吹易水因爾一潸然
丙子春夢得一聯足成一絶
落日船頭浪春風江上山家園幾千里却向夢中還
冬日顧光禄管山人過集分得春字
黃雲慘白日綠鬢悲青春尊畔菊花老夢中梅萼新浮
沉薄宦拙出處貧交真莫負天涯會同為歲暮人
彗經旬不滅
十月彗星見亘旬光丈餘銀河不用掃天意欲何如避
殿君王詔登臺太史書杞人憂國淚占夜幾躊躇
顧光禄管山人軒忩坐月分得生字
冬夜月仍滿入林疎影横霜清薜茘色雁度關山情對
酒興難盡披裘寒更生故園叢菊在寂寂照殘英
送管山人之臨清
行人歲暮返而汝獨孤征總慣無家别非輕作客情層
冰岐路仄落月大堤平莫上高樓宿應多哀雁聲
其二
客久復行役將因慰所親燕齊俱異路冰雪未歸人水
涸魚龍苦江寒豺虎新賤貧何足問君自慎風塵
小至
今日日以短明日日以長長短互相催一隂與一陽浮
雲亂白日倏忽東西翔百歲苦易盈何況生難量金貂
豈不貴朱綬豈不揚榮華等朝芳夕散紛以戕南山有
松桂冰雪交青蒼當忩讀古書可以終徜徉
二
徜徉豈不好乞身苦不早江湖莽荆棘豺虎伏中道長
星亘璧月光芒下欲掃羣公上封事天子夕露禱小臣
解憂國涕淚亦盈抱以兹坐蹉跎安能不終老
三
老至會有時吁嗟亦何為吾年未三十鬢髮冰霜欺寒
灰半夜動客心難自吹轉念線欲添翻令愁欲絲去住
兩躑躅風光正遲遲明發書雲物豐年以為期
精衛
精衛精衛朝銜西山木暮銜西山石去填東海頭東海
常年流吁嗟東海之流有時盡只恐西山一日化為海
水何時收
送狄明府之官交河
郎官新出宰早晚下滹沱古渡層冰壯荒城積雪多君
才元慷慨民俗亦悲歌預想鳴琴暇能無劍客過
應制題春景圖
春草接堤平晴湖抱檻明遠山花作障紆岸柳為城樹
杪疎籬出流邊古渡横依依嵐翠積冉冉野烟生地似
桃源勝人疑剡曲行披圖皇覽洽一慰豫游情
人日同李明府張上林顧光禄萬吉士管山人集
沈太史宅得妃字
雪後西山帶落暉天涯尊酒暫相依人逢七日遺新勝
客為經年感敝衣何事周南淹太史却憐漢苑妬明妃
春風吹遍千楊柳塵世滄江有是非
正月十一夜同陳明府諸君集王鴻臚彦貽宅分得
江字即席作
燈火動春光酣來月過忩世情悲白髮吾意憶滄江肯
惜金尊百難逢玉舄雙何年五株柳共繫釣魚艭
又得潮字
歲序何磅礴宦情轉寂寥相逢不醉飲其奈此良宵夜
筑當風壯春燈帶月驕鄉心與羇思同入大江潮
送張殿讀之南司成
幾歲談經傍日邊新恩仍許石頭傳衣冠太學諸生候
禮樂中興聖主年幄帳春風花半拂橋門夜月璧雙圓
師臣講席多同異不似揚雄只儗玄
題雲水竒蹤卷(為鍾丈人)
興以名山發游因汗漫竒偶隨流水去時與白雲期高
士吾能傳如君世所師肯同垂釣者名姓使人疑
送徐光禄挂冠還荆溪
白首輕微禄清時早乞身挂冠辭漢月歸棹及王春世
事深杯得閒情倦鳥親無勞買山隠家在五湖濱
送談參軍免官還吳
孤帆落日去何遲細草長烟滿路岐燕地故應銷駿骨
漢宫元不妬蛾眉千花黯黯春辭幕片月盈盈夜堕巵
最是主恩寬放逐五湖容易乞垂絲
花朝後一日王彦貽黃清父姜固孟同集棗軒分
得歡字
月引談天興春留卜夜懽柝聲沉遠戍花信怯餘寒夢
自依温樹游堪理木蘭平生去住意寥落為君彈
二月十五日雨中同黎參議歐博士顧典客顧舍
人沈進士黃文學永上人集王鴻臚宅得風字
相逢春正中為客幾春風細雨飛觴白穠花落燼紅世
情吾自厭狂態爾誰同不見芳菲色年年沒漢宫
送顧廷評汝和奉使滇南
金函飛詔出彤墀玉節乘春四牡馳五尺風煙秦道路
千山草木漢旌旗天威合下蠻夷拜使指無煩老父疑
異日詞臣能奏賦甘泉元有碧雞祠
送黃清父
西南天萬里送爾欲沾巾漢月行行遠蠻風一一新雨
涼鴻雁晩花暖碧鷄春珍重王陽馭衡門望老親
奉使宛洛初出都門
奉使分桐葉承顔御木蘭建侯家法舊將父主恩寬冠
蓋星辰動河山帶礪磐季原吴是族佚使史為官風細
迴清吹湍鳴瀉遠瀾皇華歌未竟回首憶長安
阻風河西
持節出都門駕言遠行游山川莽迴互道路良阻脩狂
風從東來烈烈吹我舟長年戒輕進停橈避驚流周南
尚云遙曷為此滯留童僕穏晝眼予也靡及憂上下眺
原隰何以爰咨諏魚龍莫深猜王命建中州庶以將事
心殷勤抱吴鈎
楊村道中遲韓侍講
輕帆颺淺浦日夕涼風吹不見同行侣悠然空爾思沙
平鷗鷺立檻静水雲移可似金堤畔相攜入直時
晩行
畫舫輕於葉飄飄日暮行星隨龍節度日傍雉城明岸
樹風全入汀潮晩更生無須嘆勞役晝夜總王程
甲馬營驛
當年趙祖生當王甲馬營中滿室香千年王盡香亦歇
甲馬古營化為驛我來泊此愁阻風津頭一望平原空
鳴蟬高樹聒人耳衛水勞勞西復東古今成敗那可說
雲輕飇馳白日烈身上黃袍詎有無袖中禪草終磨滅
吁嗟營驛竟何常蘼蕪萬里春茫茫
晩行呈建初山人
千檣夾岸集如雲一葦中流鼔吹聞月吐東風來海色
風搖南浦動波紋王程乍向青徐度使節遥從宛洛分
可是客星高傍斗天邊鸞鶴故為羣
舟行苦熱
亦解舟行好其如却暑難人非游洛竝節似渡瀘看夢
失千山雨樽虛十日寒何當兔園雪薄洒使臣冠
發臨清
我行向宛洛道路何逶迤冠盖耀林落車馬紛以馳王
事豈不勞顧盼生光輝永言無辱命庶以揚鴻徽
飯彰德
停軺飯山店日午蟬聲繁小可忘勞役依然思故園野
田瓜菓熟村巷犬羊屯風俗猶存古吾將試采論
宴同年吴明府衙齋
風雲昔日滿長安冠蓋相逢卜晝懽出郭柳將飛舄去
停軺花似曲江看行邊對酒星辰聚别後論心歲月難
自是冰壺清浸玉坐來煩暑覺生寒
夜入開州
王程千里騖行軒四牡宵馳鼓角昏前路旌旗緣樹引
滿城燈火綴星繁風煙魏闕心逾迥詞賦梁園念獨存
自昔侍臣勞采納敢將飛傳負中原
經北邙山
朝望北邙山暮行北邙道山空不見人原上多青草憶
昔當年送葬時衣冠車馬紛紜隨珠襦玉匣哀不足歌
聲薤露何其悲一朝京洛風塵改轉眼豪華不相待塜
畔狐狸晝穏眠隧前羊虎亦安在凄凉往事事已休生
憐萬古一荒丘青春不隨綠樹歇白日空照黃河流人
生有生會有死死生聚散亦常爾況彼勳名與富貴直
視浮雲等流水吁嗟乎吁嗟乎王侯將相無代無胡不
試看北山隅
自洛入少林寺
行行渡洛水冉冉入雲林東指三花樹西來一葦心鶴
歸緱嶺寂龍卧鏡潭深此處千峰亂高僧偈可尋
謁初祖
雲開初祖殿清磬禮香筵座擁三花淨燈明幾葉禪山
屏圍積靄石室瀉流泉欲問西來意松風一洒然
面壁洞
一葦何年渡千春此洞存身留片石現道與孤峯尊曲
磴隂雲覆層崕古雪翻西來本無意相對亦忘言
謁二祖
古殿依晴嶂慈雲對夕禪衲從初祖授燈自上方懸大
法還誰悟真空不可傳惟餘洞中雪寂歴洒諸天
煉魔臺
盤紆登絶巘斜日在松蘿此地空臺古天風吹煉魔潭
虛龍亦定境寂虎頻過蹇我多塵障其如出世何
嵩陽宫漢封將軍栢
蒼龍為榦石為紋鼎立亭亭傲白雲麟閣勳名今已盡
獨留人說漢將軍
玉檢金泥事惘然蒼崖翠柏自年年不知異日甘泉樹
可在仙人雨露邊
奉冊新野王殿下禮成敬紀
玉節來丹禁金符下赤藩大封周典禮衆建漢明恩舊
寵山河在新盟帶礪存瑞煙迎綵仗佳氣襲朱旛句儼
臚傳肅儀森羽衛屯威嚴扇影動拜舞佩聲繁太社
風雲壯中原日月尊叨為奉册使願獻東平言
立秋日劉明府邀登天中塔絶頂
靈標高倚碧霄中極目蒼茫眺望雄地現火珠燈晝夜
天臨多寳樹西東凉風一葉來桐栢落日千山起雁鴻
仙舄從君衝欲去驚心時序有飛蓬
鍾鎮平遷官南刑曹賦此貽之
帝寵新聞下鳳皇明光舊殿許含香十年不調勞為令
三仕何人薄拜郎流水未須悲遇合白雲差可寄行藏
漢家自重艱難地況復秋風是故鄉
天柱峯謁玄帝
霏煙侵曉闢天門絳節隨風謁帝閽觀日黃金晴自捧
壇星白晝静堪捫梯懸絶壑千盤細嶺入中峯一柱尊
解說瓊芝宜獻夀將因玉笈叩真源
宿太和宫
齋宫清切帝天居獨瀝玄心契道初沆瀣暗零巖漏永
星辰低宿石簷虛千峰月静聞璈奏半榻宵深檢玉書
坐待晨光臨欲發靈風先引紫霞裾
下太和
天闕長風吹珮環乍離玄鑰即人間鸞皇自跨真仙駕
虎豹深扃上帝關詎有飛翰生白日誰將靈藥駐紅顔
重來不負名山約乞得峯頭沆瀣還
確山道中有懷吳真陽
秋烟渺渺動蘼蕪落日懷人一雁徂總為河陽花色近
轉令天畔月明孤青山縣郭知多少紫氣關門定有無
愁絶不堪頻撫劍恐驚風雨夜深呼
君山
岸花江草幾迴新十載重來跡已陳座迥諸天當落日
閏逢三月尚餘春潮從來往流今古世亦浮沉嘆此身
不見當時珠履客空勞彩筆賦詞人
送許令公應朝
絃歌初輟鼔頻催天子明堂左个開春見諸侯車總集
月朝仙令舄還來疇庸物采元殊等課績聲華自上才
聞道延英親賜對為陳民瘼滿蒿萊
其二
平輿龍起與雲驤葉縣鳬飛到上方萃玉向尊周典禮
賜金重見漢循良春風騎入青門柳期月人歌紫陌棠
屈指嚴程征旆轉花間迎竹有輝光
惠山
五里山程一水通布帆無恙信東風何年松老隂堪藉
幾樹梅殘粉未空月吐寺門窺髮白燈圍峰塔影波紅
病餘此度纔乘興半惜春違伏枕中
閩中
溪淺石可渡山程問主人淹留愁霧雨漂泊動星辰嵐
氣當樓入鄉音逐路新吾生原旅寄拚付酒家緡
道蔡訪張周田先生
秋來握手大河隂落落風塵片語深才子中原名獨久
詞人千里動相尋西南老借安危計歲月頻驚去就心
道是張華能識劍雙龍傳說到如今
贈王赤江太學
我本倦游人閉關慕文淵客從何方至叩門向我言黃
鵠絶四海蠅營不離藩一身寄大塊那能守丘樊五岳
五卷石鬱然並稱尊尚子胡卑卑局促嫁與婚我今仗
劍游極目浮雲奔吳楚安足多逝將覽乾坤聽子神游
王覩子魂疑翻修子以羽翼助子以騰鶱子如窮八極
遲我於崑崙
其二
君本青雲姿結束游兩都彩筆何翩翩一見傾其徒文
雄命自蹇十年困為儒豈無凌雲氣不與狗盜俱勖哉
慎所投袖中有明珠
其三
在昔王先生相逢渤海守一言動人主名滿諸公口君
今千里至所托亮不偶主人諸侯貴投分況已久毘陵
視三輔盜賊幸無有將無帝威靈變化君知否長河暗
風雪凌冰挂枯柳衝寒趨府去斗酒聊為夀仁者贈人
言願君無相負
其四
客從遠方來贈我以澤蘭問君何為爾聊結同心懽相
遇故不易相知良獨難我有綠綺琴援之為君彈流水
發清音高山入雲端永言無相負離别非所歎
過苕上值病目宿震澤道院
行客偶維棹花宮坐晏如未能遺世事聊得借樓居野
潤春煙薄川長夕照虛乾坤雙病眼取次檢方書
其二
苕水望不遠蘭舟行復停偶然留信宿端以合沉冥澤
近多風雨樓高逼斗星中宵未成寐危坐讀黃庭
儀封道中
草草出門去那知成遠游風塵難自料徒御總含愁有
夢依鄉樹無書報野鷗歸心指河水日夜向東流
銅瓦箱
官衙古渡口親舍白雲問河勢浸銅瓦泉聲夢錫山斷
垣苔蘚碧深院落花斑獨有松梢月殷勤照客顔
其二
不是貪微禄其如畏簡書驅馳嗟世路俯仰媿閒居野
曠羣山出天長萬柳疎春壺那得問花事牡丹初
淇水道中同事吴大行自蜀來會
銜詔同時下鳳皇金符玉策照河陽分攜記得關雲白
會合驚看路柳黃益部星迴車並入延津龍起劍雙翔
采風吾已慙周史賴爾封書達建章
吕翁祠
長松落落草芊芊共指仙翁大道邊底是世人呼不醒
紛紛車馬拜祠前
仙翁何日夢邯鄲夢盡榮華午未殘我已塵中三十載
勞勞方嘆路行難
黃沙占路春風吹白日真仙出世時夢覺可知還是夢
人間留却吕翁祠
送鮑京兆出守延平
京兆風流擅何勞佐牧行試龐明主意借寇郡人情白日
雙龍起清秋五馬迎懸知訟庭寂歌暮滿山城
送趙進士謁選
通籍六年久蹉跎未拜官賦閒君意嬾予告主恩寬世
路積薪似長安索米難此行期果達吾亦遂彈冠
送王博士自江隂還安東
西風江郭暮送送木蘭船人以傅經去官因久冷還諸
生攀絳帳野老贈青錢想到淮南北唯多大小篇
和顧南陽夏日游太平寺詩韻
寺想清凉勝尋僧逐放參鐘傳香塔外花散講堂南入
社高賢得逃禪嬾性堪不知無量法塵世幾能諳
豫讓橋
西風肅肅水蕭蕭千古人稱豫讓橋死去肝腸明白日
生前俠烈動青霄肯令友識心偏苦請得君衣恨未消
多少臨流國士淚忠魂寂寞不堪招
照眉池
君王當日愛蛾眉照見蛾眉是此池一自深宫春草没
空餘纖月下清漪
送周計部餉邊
大漠平連薊北天向來前箸急籌邊將軍已佩通侯印
使者仍輸太府錢幾處鼔鼙閒落日何年烽火避甘泉
君行會有匡時略試問金城塞下田
雷大將軍詩(將軍少年備階州從棧道行嘗堕絶壑人馬俱無恙又夢三箭從天半躍)
(入懷中已任寧夏時署中有龍起云)
天留飛將到於今堕壑曾經動羽林(羽林大將軍星也)腰下雙
龍雷煥劍夢中三箭薛公心風清幕府旌旗肅日落轅
門鼓角沉一自承恩還鎮後肯令北騎復南侵
送周保寧之官
星符西向錦官分萬里秋高棧道雲竹馬解來迎太守
謳歌争喜似吾君(君尊人嘗别駕茲郡)陽春試屬巴人和暮雨何
當楚客聞定有新銘摩劍閣風流為政雅能文
夀陳松谷相公
乞歸當日髮猶玄黃閣勳猷舊格天衰健幾勞明主問
姓名長許遠人傳鳩文賜杖元非老麟彩為袍儼是仙
石室有人能繼業漢廷家世重韋賢
送許山人還句吴
楊花飛盡水悠悠君到江南麥正秋倘記故人離别處
遠煙芳草不勝愁
送華三還鄉省覲
寧親肯自惜五月動歸鞍扇枕庭幃近披裘道路難片
雲隨處白長日計程寬我亦辭家久因君淚不乾
送秦文學還鄉十二韻
作客君應倦懷余每獨尋春風才入夏舊雨幾逢今薄
宦隨鳴玉窮交慕斷金才微慙彩筆命蹇念青衿太學
諸生貴中年奈老侵聲名同舍遜杯酒異鄉深往事空
燕骨羈人對越吟雄雌雙寳劍山水一瑶琴偶爾思親
席翛然追故林晝行愁暑毒天遠望商參不盡停雲淚
難為落日心遄歸亦匪晏秋至欲抽簮
送吴縣陳令公應朝
朝天此去筍為班雲擁征車不可攀人自楚才操白雪
官從吴苑領青山綰銅花縣窺潘鬢輯玉楓宸識舜顔
解道延英還賜對察眉寧惜籲民艱
重送華三
離心不可道楊柳自依依五月行人少孤帆何處歸烟
霞生計得風雨宦游非想爾還家後中宵浣素衣
被謗獲雪感恩難言聊賦二首用當出涕
回首風烟莽畏途驚魂堪向九閽呼一文肯許金錢送
萬死甘從斧鉞誅事定浮名鄉黨在時清公道廟堂扶
終慙蹇劣生無補徑寸貞心欲化珠
自從束髮濫朝簮細數君恩一一深微服頗馮三獻玉
空囊肯愛四知金篋書貝錦誠何意白日青天是此心
元老只今憐國士雲霄北望涕難禁
送中表紹堂南還
君來以我故君去若為情曉帳猶懸月春程尚聽鶯三
年拜母淚匹馬趁人行不淺投林興因君問耦耕
蒙恩省覲發京
恭承紫詔辭三殿却望金門隔九天歸去晨昏親舍近
向來日月主恩偏寒柯落葉關河晩短劍輕囊道路便
戀闕趨庭無限意將因壽酒祝堯年
送陳穉登游南雍
江南江北桃李花金陵游子初離家眼中相識盡相送
腰下新懸是莫耶
一諾千金與萬金頭顱未老義何深信陵已遠平原死
持向何人一片心
石頭城下大江迴陵廟春深紫氣來彩筆動搖雲五色
兩都新賦待君裁
山中謠
芙蓉湖邊楊柳斜家家啼鳥村村花水面歌兒搖畫舫
陌頭游女渡香車
參差樓閣映山開往往舟船疊鼔催樹下花隂游子避
朱旗皂蓋使君來
黃公澗前春水聲碧山社裏有啼鶯流觴按曲縱横坐
選勝探竒偪仄行
船船擊鼔與鳴鑼岸岸青帘紫障多翻盡江南行樂曲
居人猶唱水荒歌
春暮同朱光禄華鴻臚顧謝二徵君陳逸人泛五
里湖
五里湖流棹綠蕪郎官千載事堪符波連大澤迴天鏡
樹罨青山坐畫圖檣底鶯聲春欲盡席邊鷗侣暖相呼
遺榮不淺他年興乞得君王一曲無
同登寳界山絶頂望太湖
扶策登臨到上方重湖如練與天長千年禹貢猶山澤
一帶吴都是水鄉雲漢幾人驂鶴馭風波無恙釣魚航
春來大有浮家興回首飛蓬更渺茫
立夏日同楊錢二孝廉浦進士黃公澗觀泉遇王孝
廉攜美人文如文如擅新聲賦十三韻
春歸已昨日讌賞未應休以我能行樂諸君總好游暖
宜裁白苧晴不載青油路愛雲山近溪連夏木稠襟懷
容嘯傲勝槩復清幽逸興縱横並良緣邂逅投中賢行
濁酒何客坐飛流公子思黃歇佳人命莫愁柳疑迴舞
態鶯劇轉歌喉珮可同心解花因比貌羞桃源成誤入
竹徑許淹留及暮猶持燭乘風且放舟當尊肯惜醉轉
眼易逢秋
戱為元方送文如
淚滴何如江水深江潮來去日相尋亦知不是長離别
其奈朝朝暮暮心
沼花惟有荷花紅卿比荷花又不同愛得花開將結子
再三珍重五更風
代文如答王郎
欲上蘭橈意轉遲别君生怕憶君悲蘼蕪一日閶門路
却似千山萬水隨
雨雨雲雲不偶然朝朝暮暮謝君憐干行别淚堪成血
愁殺看花又杜鵑
四月朔日同浦進士蔡戶部二年兄飲
今夜逢君話相看鬢有星三秋懷月桂十載悵雲萍興
嬾違簮筆歌狂愛拊瓴春風不待客唯擬醉無醒
陸華甫自新都歸陽羡别業枉顧惠山
踏遍滄江一布衣故人相見白頭稀身如陸羽嘗泉至
家近張公指洞歸穀雨過時宜茗椀松雲長日在荆扉
逢君愛問山中事塵世浮名有是非
同王鴻臚顧進士楊王二茂才譚陸二徵君賞蔣
氏杜鵑花甚盛因作短歌
濯錦江邊杜鵑鳥血淚聲聲啼不了春魂化作江南花
花開如血流紅霞枝盤十層高一丈自從何處移君家
我來懽賞日未夕花下一時羅衆客翠幕朱闌興不孤
金尊綠蟻傾須百曾聞此花在潤州鶴林寺中天女游
重九之日忽爛漫楚天失却寒雲秋仙葩異種何常有
閬苑蓬萊帝命守俗殺人間桃李花海棠睡足差可偶
向君高歌進君酒一年三百六十日幾度對花開笑口
君如不飲更漏殘月落城頭萬楊柳繁華易謝君知否
古栢詞夀虞母
古栢森森護邑閭風霜歴盡影扶疎共傳夀母長年似
只恐貞心栢不如
青桐為榦石為根萬歲千秋此樹存生在南山深澗底
移來長傍北堂萱
大樹千年飽雪霜無論地久與天長新枝早已凌霄漢
還為君王起栢梁
題秦茂才效雲林扇景
遠山疎樹小亭孤搨得雲林烟景圖為問先生獨往意
如今倘許畫人無
四月十二日秦太學邀同趙吏部飲衍澤堂達旦坐
有陳李二姬堂為余故讀書處
城中何年赤虹起秦氏一門被金紫甲第雲連兩河峙
風流更見諸公子我是金門老太史亦有南宫少進士
予告同辭天上薇得閒且采山中芷秦君高堂繡文梓
秦君張筵列錦綺折簡相招意獨勤未曾下車先倒屣
銀壺貯酒琥珀漿玉盤行鱠金絲鯉半酣解却羅衣起
起視當階明月光似聞薌澤氤氲至忽報美人離葯房
綠珠碧玉誇雙艷翠袖紅裙一樣裝夜如何其夜未央
合尊促坐醉不妨低鬟淺笑初成目小口新詞欲斷腸
一曲鶯聲慢再曲梁塵亂三曲天星墜如雨鵾鷄不聞
日已旦主人無用獨留髠深杯在手業無算童僕不嗔
但顧笑昨日客來今日散日出易暮暮易晨誰將綠鬢
駐青春請思窗下同君讀轉眼今為十載陳
林御史築堤成有紀
儆予連歲軫皇情四載親勞使者行蕪草晴搴隄勢固
麥苗春秀水痕平東南載起全吴命上下仍輸大禹征
聞道河渠書已就定知深計為蒼生
載酒山中招沈太史莊黃俞三山人安太學向王二
茂才祝王二徵士飲分韻得流字
青雲李郭幾同舟天禄曾經與校讐長為故人愁歲晏
偶逢詞客盡風流閒居落魄耽杯蟻畏路關心羡海鷗
獨向交游仍意氣感君疇昔脫吴鈎
雨中送沈太史不及
萍蹤太無定去去復何之風雨舟難上乾坤路總疑采
芳愁遠道視草憶同時悵望成輕别空吟伐木詩
雨中飲錢惟一小齋
一室晤言好誰為覆手炎宦清貧亦得交澹貴無嫌單
裌春風換深杯夜雨淹頻過吾望汝次第檢牙籖
送施嶼南比部恤刑畿内
金科玉節去翩翩多少銜情拜馬前明主自親三輔地
使君身是萬人天幾回丙夜停丹筆合有陽春曜紫淵
預想平反偏稱旨垂衣風動四方傳
入山有感仲山師隠居
夫子傳經日何人不及門云從綘帳隔空此青山尊源
正河汾廣春深桃李繁誰尋各言志感遇共酬恩
山中懷友人
十年叨禁近夢落五湖邊此日山中住居然静者緣清
隂花覆地大壑樹參天却憶同懷子萋萋生暮烟
山中
山中無棟宇小屋但誅茅境僻人煙少林深虎迹交暗
泉通石竇炎日避松梢寂寞元吾事披襟誦解嘲
其二
渡湖山色好此路即滄江避世誰知漢居人或姓龐巖
花鮮亞石水竹淨當忩采藥兼垂釣長容繫小艭
觀稻
仲夏山中來山田才插秧今來涼風至稻苗舒且長借問
田間叟歲倘在金穰田叟前致辭皇天德難量自從東作
齊不慳水與漿車床卧東壁車斗閒前場稂莠既已除螟
蟊亦潜藏瀰瀰平疇綠鬱鬱遙相望再過八九日午風稻
花香消長理庶有救此連歲荒感君殷勤問為君竭中腸
不愁無佳穀數口亮不妨但恐刈未了催租吏下鄉
山中七夕口號
七月七日天氣涼一年一度雙星翔城中女兒鬭佳節
齊潔瓜菓薰衣裳深深祠拜何夭姣乞向天孫賜餘巧
去年針眼線皆穿今年穿線還多少争憐競巧望天河
橋沉駕去悵如何湖濱野人拙不避僵卧空床揜薜蘿
黿頭渚游眺同蔣文學王茂才
渚勢欲吞湖湖流歸舊吴天浮一黿出山挾萬龍趨浪
急懸厓動風顛繫艇孤持竿堪此地漁釣本吾徒
山中
山中栽松樹山下種荷花荷芳映綠水松老蟠青霞徙
倚結幽想攀折惜年華上山復下山日暮未還家
其二
朝朝上山去不記山中路偶逢樵採人言從石梁渡信
策入孤雲鳥歸西日暮下山不見人長歌撫松樹
劉崐山以重九日舉子貽此為賀(劉楚人)
縣齋秋色照懸弧夢裏熊羆悅自符崑岫故應輝片玉
冰壺今見出明珠高陽裔遠繁芳芷九日人生繫紫萸
君是慈君誰不頌新謠併入鳳將鶵
夀朱芹溪
家住梁溪上門前野水迴但知芹菜美不記桃花開漸
老垂玄髮逢人倒綠醅年年春宴罷雲裏鶴飛來
題一竹卷
會心不在遠寄興不在多寒忩一个竹歲晩奈君何日
出鳳飛來夜深龍化去無言一竿小託根得其處
送陸文學北上應舉(陸曩以貢上太學孝子子也)
馬首春雲片片繁送君北上帝城尊文齊二陸才人後
家表三吴孝子門游向月宫新侣得貢升天府舊名存
長安風物應如昨次第清朝好拜恩
答劉子玄孝廉
以我趨朝日逢君待詔年大名時輩避高唱國人傳往
迹浮雲散離心亂柳牽書來足慰藉猶隔孝廉船
其二
君昔罷公車余尋下石渠雲天不可望月旦近何如薄
宦堪中隠明王好子虛殷勤卒大業青鬢莫令疎
其三
别來頻歲換書到及春寒落月勞相憶因風勸強餐寸
心國士盡端綺美人看廷薦吾慙汝儒冠何處彈
夀李惠峯文學八十
曾奏賢能不受官風雲無意托高翰猶龍自昔元尊李
非虎人今未離磻老去江湖雙屐遠醉來天地一杯寬
長生何用求丹訣三月桃花歲歲看(誕辰在三月故云)
朱竹
亦是檀欒池上枝何緣殊色汚胭脂輕隂却訝繁紅藉
勁節難隨大綘移結實定為朱鳳食騰空堪作赤龍騎
多應血染湘妃淚賦客梁園總未知
送朱郡理入賀萬夀
千里朝天羽騎催龍旂夾向殿門開中秋月過呈金鏡
大海潮生獻玉杯呼徹嵩高元老贊讌分宫禁近臣陪
因君百拜瞻雙闕曾是雲霄侍從來
少沂曾丈惠書雲閣詩次韻酬之
幽棲早與世情疎豈有才名耀石渠爽氣自來支笏後
玄心偏會報鐘初高天好去騎黃鵠大海何當釣白魚
彩筆勞君頻問訊新詩已付赫蹏書
和曾少沂泊舟綠蘿菴韻
明月蛾眉若個邊憐君歸思在秋先官程半借祇園樹
客夢長迴棧道烟入眼花枝何冉冉留人燕子故翩翩
終知沈陸成高隠不羡金貂滿座蟬
送王大行起家北上
楊柳尚堪折挂帆秋色過長悲讀禮盡專對誦詩多拜
闕仍持節趨朝及賜羅槎浮吾憶汝夜夜望星河
贈田司𣙜
棄繻君自少年人持節今看控大津河上帆檣千里色
關前草樹萬家春恰憐西望青山好可有東來紫氣真
歸奏明光知不遠肯言精算盡商緡
過成山人因贈
席門君自揜乘興一相過老去才名大人來問字多巷
深秋草長城近午烟和貧賤閒身得無勞學醉歌
湖心亭坐月
湖心亭子裏客到月初來楊柳秋先落芙蓉夜倒開醉
疑凌襪去夢想弄珠迴渺渺波千頃臨流詩可裁
大佛頭寺
香閣俯清泠禪扉静不扃雲連天目紫山對佛頭青雁
聚秋成塔龍降晝聽經下來湖日晩飛磬杳冥冥
西湖楊柳枝詞
西湖十月烟水平游船兩兩趁風輕不知春滿桃花岸
多少女郎連袂行
西湖十月暖風吹游客乘船醉不辭日落波停山揜黛
却憐西子罷籹時
湖邊無數古禪林盡是遊人與布金日晩西山鐘磬發
隨風遠近到湖心
江南十月早寒催楊柳千條葉半摧閒殺六橋堤上路
月明不見踏歌來
清湖道中曉起即事
早起看江色多愁霧雨侵水容清照鬢萍梗暗傷心旅
食齎糧遠人家遶樹深雙鷗爾何意飛傍一浮沉
江行
風色挂帆好舟人倚棹歌江光如綠酒不飲奈君何樹
密全浮嶂鷗翻恰趁波此方居可卜吾欲問漁蓑
其二
不作南游計那知遠客情灘争水碓疾風疊布帆輕地
勢連閩越山容幻雨晴行行殊未巳烟樹總前程
其三
遵江泛輕舸江淺輓仍推帆影流雲度灘聲驟雨來川
原寒自澹鉦鼔暮相催借問天邊雁南飛幾日回
代内
君昔遊長安儂記長安路君今問閩天閩天何處度在
家夏日短出門冬日長雨雪難預期誰為添衣裳
答
南行江水清不比渡黃河青山兩厓間隠隠輕舟過去
時挽逆流且喜東風便歸來水應駛無風好放船
旅懷
不見閩天路依稀度越鄉心將潮共折身與雁俱翔漸
遠方言異多愁客鬢蒼況逢桑梓暮回望思何長
五月砧聲
清砧切切搗更殘葵葉榴花不忍看昨夜瀟湘風雨惡
閨中五月已先寒
日長無意理金徽夫婿從軍不暫歸關塞路遙人最遠
傷心五月搗寒衣
暮砧聲斷火雲收力盡深閨淚暗流誰道玉門寒信杳
妾心何日不如秋
題清湖主人壁
溪淺不可渡山程問主人淹留愁霧雨飄泊動星辰嵐
氣當樓入鄉音逐路新吾生原旅寄拚付酒家緡
曉度仙霞嶺關
仙霞古峻嶺早起拂巖行地想留丹竈人疑到赤城關
寒飛鳥隔山曉宿雲平閩海籃輿外蒼茫遠度情
哭施龍岡先生
夫子持衡日吾生弱冠年品題千古遇文字萬人傳薄
技慙知已明時失大賢茫茫白日暮何以問蒼天
其二
太守來雄郡諸生滿學宫論文多暇日為政美清風除
目投荒遠傷心閱數窮潸然國士淚飄灑斷雲中
其三
諸侯能闢館多士盡升堂會想如雲盛恩思化雨香凄
凉陵谷事辛苦黍禾場聖主新文治今看倍有光
其四
行服心何苦含哀罷食新生榮悲宦薄死孝慰從親寢
侍空長夜原扃不再春蕭蕭松栢路相向哭門人
其五
才大翻媒忌名高却累身神龍元不世鬼蜮爾何人宰
木枝應長殘經業故貧流言空半白皎日對沾巾
苦旱
善病堪高卧何當歲大祲雲興萬戶望露禱一人心有
待疑天意無聊想陸沉祇憂雞骨瘦何以厭桑林
謝汪伯玉柳杯之贈二首
黃玉深深貯紫霞美人將寄自天涯應知陶令門前柳
好與閒人醉菊花
河橋楊柳鬱青青折盡長條送遠行剖得枯癭仍佐酒
陽關一曲一傷情
烏夜啼
烏夜啼啼不足今年天旱無粟何處銜來哺母饑母饑
母饑忍否看看月沉楊柳
長干曲
妾本長干女愛在長干住何事嫁商人愁風復愁霧與
君返長干妾安君亦安十指百不難莫愁饑與寒
贈李參軍兄弟自鳳陽棄官歸四明
挂冠何日返荆扉攜手雲林世所稀家在淮南搴桂去
身同賀監乞湖歸池塘夢是王孫草荷芰裁為隠士衣
多少五陵裘馬客秋風閒却釣魚磯
題季參知園
未老能辭禄為園不出城石頭攢樹合湖水應潮生仙
梵隣僧送春衣野客迎鶯花新歲夢雞黍隔年情杯酒
占星聚笙歌渡月明頻過倘不厭吾亦薄浮榮
遙和吴止菴侍御登登州蓬萊閣看海上月出
君上蓬菜閣何如躡五城霜威消蜃氣月彩傍窗明貝
闕層波隠琅璈半夜迎將無生羽翰汗漫友盧生
其二
仙人不可望君到即蓬萊月出巨魚避天寒青鳥來波
紋迎檻入斗柄拂簷迴海晏登臨見澄清賴上才
送王自吾轉運兩淮
早晩下揚州公除不可留到官心似水為客鬢先秋煑
海功何鉅看山興易酬軍儲待鹽筴辛苦為分憂
送許素行游上谷(應蕭大中丞之約也)
酒催絃促鼔紛紛都下衣冠盡送君開府祇今能辟士
出關何以學從軍牙門騎馬春隨獵玉帳論兵夜勒文
檄罷幕中推上客一時才子正如雲
送徐仰亭學博調官易州
士固各有志官何不可為傳經且易水吾道況明時俗
古悲歌壯堂春講誦遲河陽花縱好桃李亦枝枝
秋日史思善吳文仲二比部偶集齋中分得山字
玉珂雙並散朝班人識明光奏賦還春雪昨看華屋滿
秋風偏放白雲閒佩將蘭草香同握望得金莖渴共攀
槖筆却憐違别久重來仍是憶青山
寒夜管舍人顧文學過集分得刪字
芳歲不可駐逢君京洛間燈花照酒落詩草對人刪霜
月披林白風烟薄鬢斑相過慰寒色爛醉莫言還
寒夜史吴二比部偶集聯句
偶爾逢休沐(孫)過從共舉觴寒消鳷鵲雪(吴)暖吐狻猊
香人以星為聚(史)官今鷺是行署憐花並入(孫)朝憶玉
同鏘露自分仙掌(吴)雲仍隔故鄉情真吴語劇(孫)愁絶
楚歌狂劍拂霜華切(史)鈎藏刻漏長薄帷微鑒月(吴)新
律乍回陽(孫)温室梅先破(史)名軒棗故芳轄投期肯後
(吴)簮合意難忘藻句騫鸞鳳雄心典鷫鸘(史)乾坤容爾
醉日月向誰忙(孫)
送蔣明府調幕江藩
拜恩隨牒向天涯趨府回鄉道路賒客久總憐芳草色
官閒亦愛紫薇花行經秋水孤煙净坐對寒江落日斜
腰下干將人自見豐城此去有張華
和卓參軍韻送陳邦珽判官忠州
惜别仍為卜夜懽春郊那問漏聲殘身辭鳳闕分符竹
家傍漁磯憶釣竿層閣勒銘他日事横厓叱馭古人看
薄游不少青雲業倚醉無歌蜀道難
謝管山人惠武夷茶
病渴惟高枕誰將茗葉分色餘仙穴潤香供隠人芬啜
似飡丹露烹疑煑碧雲清風北忩下忽見武夷君
送禹江徐丈還海虞分得生字
伏闕聽殘御柳鶯望鄉愁見白雲生哀榮未舍先臣淚
去住難為孝子情輿轉繁花回夜夢馬歸芳草及春程
登樓不醉人將别日出烟霏野樹平
送萬仁甫都諫參政山東
玉節朱衣下九重陛辭春散景陽鐘東方騎擁星為使
四岳官同岱是宗行部風雲迴縹緲放衙薇月伴從容
保釐可道無難事十載天書對御封
其二
建鼔吹鐃滿路輝勳名三十似君稀掖垣人去仍焚草
行省春歸恰對薇旂轉交龍搖海色門閒千騎駐晴暉
令公香遠星辰隔幾向朝班認舊衣
贈管舍人御賜燭筆等物六首時丙戌新正二日
王孝廉邸舍即席賦
燭
寳炬熒熒出上方小臣何幸借餘光一從學士金蓮送
爾亦承恩正未央
香
口含雞舌去朝天朝罷還攜滿袖烟更拜宫中龍腦賜
人間初遍異香傳
墨
淡墨曾攜寫御箋龍函今荷賜來鮮客卿敢問中山事
點點璇霄絳露偏
畫扇
彩扇含風禁裏裁午時宣賜近臣催殷勤捧向同官看
當直何人畫得來
五色絲縧
佳節宫中降五絲宫衣結束彩相宜只因縷縷恩常在
願得年年奉玉墀
筆
賜出仙毫五色霞簮來常得侍金華因君試問臨池意
可似江淹夢裏花
送許山人自上谷還吴
歸路餘春在青帆去渺茫桃花新漲淺楊柳古堤長水
驛看雲澹江亭貰酒香軍城多燕樂明月遠相望
其二
塞曲聞應慣鄉愁久自諳人行上谷路家住大江南水
澁程難算離多酒易酣相逢折花别莫惜滿頭簮
寄壽粤南金封君
老垂白髮弄滄浪休沐人歸自建章星現東方桃正熟
凉生南海茘初香非熊不羡乘車去小鳳重看吐詔翔
家傍十洲仙路近一年花發一稱觴
送金舍人考績暫歸南海省覲
拜恩書績下彤闈却憶庭趨問彩衣冷局十年兼吏隠
炎方五月去人稀船開建業迴潮急路繞虔州落日微
多少同行舊時彦傷心獨自送君歸
江上迷渡
江鄉渺不極風雨況迷津自愛尋山徑何妨問野人潮
迴愁欲暮草濕想餘春敢有飄零色浮雲客裏身
病中憂旱
病兼憂卒歲旱豈為乾封敢望觀濤起何當抱甕從支
離應狗馬變化或蛟龍天意猶難定東南百萬供
霜後見菊
怪汝開何晩嗟余瘦頗同重陽已昨日數朵尚秋風彩
艷微霜借香幽數月通寒英莫輕折留對病懷中
送人還鄉
客久忽不樂曰歸秋色深凶荒數口計遲暮百年心柳
自河橋折花曾谷口尋朱絃莫中闋終曲為知音
送王别駕還朝
咨牧當熙代分憂得望郎讓鄉尊泰伯别駕美王祥為
政追風采勤民感歲荒熏心周撫字蒿目到流亡攝印
頻行縣彈琴不下堂人懽遲剖竹地闢盡栽棠幾度勞
輸輓孤標見激昂檢裝僮僕笑占牘吏人忙清絶心如
水恫深鬢欲霜下車饒擘畫推轂動封章鳳詔看將墜
鵷班望獨翔借恂愁父老攀轍百回狂
贈周中丞召貳南司徒五十韻
熙洽逢明后匡扶仗老臣專征雄斧鉞獨坐肅冠紳建
社尊豐鎬生神肖甫申踐敭觀德業醖藉足天人博物
張華志圖經郭璞珍龍韜樽俎辨鴻寳枕書新文武經
邦手安危許國身畫江勞作鎮比屋跂來巡下令軍容
改恢紘帝臬陳望風奔墨吏就日變黎民何物孤雛似
翻同桀犬狺震驚陵廟逼騷動楚襄隣借箸應無敵提
戈合有神指揮魚鳥列面縛虎豺蹲露布裁丹筆宵衣
慰紫宸殱魁分玉石賞士出金銀警息潢池日懽回澤
國春天疑未厭禍旱苦迫相因忍見中原坼愁看大海
塵商歌激雲漢雩舞畏星辰此際須安輯當機倍苦辛
撫摩宣澤遠痛哭上章頻禁掖中郎節恩波太府緡紛
綸覃禹服浩蕩極堯仁握斗心能運為霖事已真感時
思獻策咨瘼欲沾巾下上規田賦東南籍富貧租庸兩
稅覈積蓄九年臻疏鑿勤溝洫關河稟石鈞河渠書井
井會計錄粼粼填闕師劉晏投壺慕祭遵減騶人化德
買犢俗還淳根本歸磐石綱維挈要津一分寬是惠三
尺法能伸道契當開泰功高為拯屯度支新命重留守
舊都親萬旅雲屯壯千倉露積勻近聞憂發粟誰擬學
投醇兵食由來急豐凶每不倫那堪憐拔距却忘起懸
鶉求謗初傳木思危等厝薪詔書耆老泣鹽鐡大夫詢
鄉月行逾迥民風語易顰鬢蒼周閔恤心赤裕經綸諏
野傷塗血登朝想抗鱗南邦空憶召河内不留怐厦覆
叨帡庇廬居習隠淪若為瞻赤舄無處挽朱輪政化來
鳴鳳儀刑去畫麟惟餘峴首上終古鬭嶙峋
秋日送鄭督使還朝席上分得風字
赴闕及秋風秋筵落照中别看岐路易游憶曲江同財
賦元邦計文章況國工民艱煩手疏歸報大明宫
九日張澄齋大參邀登錫山同諸公分得山字
冠蓋羣公集巖巒九日攀賜萸思漢殿落木愴秋山歲
事凶荒後邊塵隴坂間吾生尚雞骨不醉鬢毛斑
讀楊大諫理荒疏有感
十疏回天足雨霖傳來一讀一沾襟艱危旱後安邦計
辛苦行邊籲闕心恩到陽春迴使節身歸霄漢領朝簮
皂囊更借籌邊急聞說烽烟紫塞深
白鳳汀太學自潁過訪梁溪臨别贈之
爾來秋未暮攜酒翠微行酌此惠泉冷何如潁水清路
遥秋落木節近想餐英撫景兼離思登臨無限情
送吴大之粤南省覲
萬里迎親去揚帆不待秋白雲游子意芳草故鄉愁過
嶺猿啼切趨庭鯉對優綵衣棠樹下為政見風流
同張參知諸公登仙蠡墩相傳范大夫拂衣處得
人字
出郭避塵鞅登臺思古人扁舟一以去消盡五湖春酹
石寒烟破穿林倦烏親功成吾敢望倘許乞閒身
自仙蠡入舟見菊花得南字
十月尚秋色清潭菊影涵船香衆客醉花品野人諳波
動鷗鳬沒天空鴻雁南平生歲寒意潦倒為君談
送魏錦衣恩齋禮玄嶽
桂嶺篸宫宿上真玉書金字押星辰春帆片片焚香過
盡是游仙訪道人
齋心稽首禮玄君帝闕天門度白雲一自靈峰參玉韭
不須重問五千人
呂澄南邀賞櫻園阻事踐園櫻已殘
不見珠林萬樹紅數枝猶自綴叢叢果因後摘嬌晴日
客為遲來醉晩風鶯訝啄殘窺密葉花憐開盡感飛蓬
殷勤野老明年約十八家村一棹通
登君山望江
岸花江草幾回新十載曾游迹已陳坐迥諸天當落日
閏逢三月尚餘春潮從來往流終古世亦浮沉歎此身
不見當年珠履客空勞綵筆醉詞人
壽張企樓
雨餘雲白下輕鷗散髮滄江五月秋身健未須煩進杖
心閒曾是學披裘共占胤子能高戶若箇仙人不好樓
續命恰餘絲縷在年年開宴發庭榴
送孫竹墟之貴溪兼訊姚心庭太守
與君分手出重林五月江寒風雨深命駕自酬千里意
披裘誰識一生心日長客路行堪擬雲起千巖到可尋
寄語休官姚太守避人今隔幾青岑
暑夜同沈飛霞山人攜具朱虛谷舟中分得中字
維舟傍野樹嘉會幾能同月逗層隂出溪廻别港通持
杯談往日移夕欲當風共有雲萍惜狂歌夜正中
題紫蝴蝶花
蝴蝶夢為花花開幻蝴蝶紫艷雙紛翻香心不可拾
答尹春寰真定守
書傳上谷雁來時落日中原慰所思守借一麾更重鎮
名高三輔望襜帷憂邊郡閣親調餉懷古軍城不廢詩
分虎畫麟同日事使君身自繫安危
送梁學博罷官歸泗州
垂老去亦得為儒道固貧不逢歌巷伯相送愴門人講
罷蘇湖日歸餘濠濮春休官事事好魚鳥伴閒身
次龔觀察毅所憂旱且苦催科得雨志喜韻時西
方有警
征賦頻年總不禁忍看雲漢只輕隂孤城五月愁炊玉
一夜千村慰雨金已辦絲竿乘野水却防門巷阻秋霖
洗兵天意猶難問聽說西師淚滿襟
讀觀察南歸藁有贈
漢廷循吏不如君渤海聲名天下聞歸路幾人操白雪
畏途從古嘆浮雲身疑去國非神武恩許移官故惠文
才大可知推轂近羽書西塞正紛紛
壽俞清菴博士八十
傳經兩地領諸儒罷講歸來貌轉臞桃李晩依臺裏柏
(公門人官御史)桑麻老傍社中榆筏曾渡海觀能定履慣登山
醉不扶那羡磻溪後車載申公徵駕待新蒲
送驤宇顧丈按鹺河中
繡衣雄斧簡書催鹽筴軍須急上才驄步暫勞銜命去
虎形争待獻功來傳飛秋色嚴霜度臺俯河流底柱迴
體國憂邊今日事賢良新議屬君裁
送費參軍赴蘭州
警急金城路烽烟接夏州送君愁落日諸將迫防秋破
敵轅門誓論兵虎帳籌臨流懷慷慨結束有吴鈎
題漁溪圖
放艇垂竿狎釣徒春流千頃蕩蘼蕪不知楊子江頭路
也許羊裘物色無
舟行得游字
病眼豁遐矚素心酬薄游川原如往日風氣尚餘秋農
穫知天意軍興費主憂江湖倘無恙吾計足扁舟
和韻送王大歸石沙舊隠
爾祖乘驄去家山榛莽中蕭條歸舊業門巷想清風喬
木留殘柏孤蹤息轉蓬悠哉此避世人或擬墻東
壽李遠沙八十
臘暖江清弄野烟四朝身老鬢猶玄度關早識真人氣
釣渭今同尚父年叢桂兩山供拄笏梅花千樹傍開筵
誰言除夕當明夕柏酒春風歲歲傳
題王母圖壽浦母七十
曾看東海幾生塵壽母臨觴白髮新蓂葉恰餘三十日
(誕辰在正月晦)桃花才換六千春宫歌宴喜疑聞魯臺築懷清
不羡秦三鳳一時看比翼天書青鳥下來頻
旅宿即事
風雨河流急維舟意若何岸崩人住少野泊客愁多宦
迹歌行路鄉心指逝波江南此三月煙景借漁蓑
黃河阻風
黃河建瓴勢溯舟良獨難况此春風顛奔流吼高灘蛟
龍怒相攫烏雀戢其翰孤帆兩岸絶長空浩漫漫所以
去復止端居不敢安翻思昨日程晴靄排青巒篷底坐
對之行穏心何寬因之得宦道拙巧同一觀
三義祠
古城曾不見祠宇大河隂邂逅君臣契艱危戰鬭心神
來鐵馬動祚去赤龍吟結義當年事英靈直到今
古城初見花
曲河西上動經旬只見流沙不見春何處桃花媚村落
艷陽憐殺往來人
沁方初見月
自從揚旆出青林愁雨愁風驛路心今夜河流看月出
流波千頃盡浮金
下邳初見山
好山晴日片帆移忽似江南春泛時但得蓬忩當對此
不妨官舫去遲遲
舟行限帆字
畫舫壓春帆春深換客衫流波迴疊鼓遠翠落千巖草
暗青湖合魚翻白鳥銜官程行自稳不問路仙凡
張湫曉發
官程候曉發川柳拂船低雨過防新漲烟開辨古堤鶯
花看逼夏雞犬欲聞齊多少征人夢萋萋草色迷
郊寺送華舍人芝臺奉使西塞還鄉
城隂花木隠禪扃繫馬人看使節停轉餉已窺秦塞紫
行山猶指薊門青交情夢裏占離合世事尊前感醉醒
惆悵風萍不暫住鄉心今夜逐寒星
送如空游五臺
離垢爾何著情親予意傷辭天去輦轂皈佛向清凉戴
笠關雲白聞鐘嶺樹蒼家山亦淨土相勸早還鄉
送王弘所南還
獨客慘不樂曰歸秋色深白雲游子意青鬢選人心候
雁征同宿寒花去可簮天涯兼歲晏吾亦想中林
送喬二尹之任
不腆一山城分憂借此行枳棲百里寄棠蔭萬家情問
俗應心苦聞泉想政清丞哉去何負儒術本知名
贈馮太史琢菴歸省
冰銜剛署領簮裾詔許寧親下石渠過里殊榮看擁傳
趨庭新慶傍懸輿經曾旃厦勤繙後彩是金緋賜著初
知道乘春甌卜近親承温語在仙居
陳穉登太學聞得孫有贈
南來君是客中身聽說生孫傍小春蘭桂乍憐重茁日
桑蓬偏慰遠游人囊攜寳劍傳堪永代産明珠業不貧
朋好兩家看再世可能星聚比荀陳
巴蜀楊方伯過里為其尊公壽
花誥重宣捧陛聽高賢永夏及趨庭南山酒獻官為岳
益部人占壽是星彩服舞看雙鶴白玄文傳識一牛青
巴江雪浪年年曲似祝長生抱竹坰
壽薛封君
不赴公車慕草玄一經仍付後人賢薛公自愛漿家隠
居士今傳洛社仙花滿碧雞銜誥日霜廻驄馬奉觴年
昆明萬里重霄隔老去翻疑雨露偏
和大宗伯羅公瑞雪應祈之作次韻
南宫齋夜切星辰周闕依稀謁五神精白應祈占歲瑞
穹蒼孚格見皇仁凝同玉露迷仙掌舞學瓊花點相茵
一自上公歌郢後國中誰解和陽春
和少宗伯劉公齎勅入朝遇雪次韻
曙光寒色净霏微五位深垂想舜衣灝氣千門浮御苑
春暉一夜滿皇畿官梅綽約芬華省禁樹蒼茫映粉闈
詔許布新元會近欲因天瑞紀龍飛
贈譚開府年兄省覲
主恩家慶傍潘輿介壽人歸秉鉞初蜀道天遥驅阪馭
楚鄉春暖饌江魚金花誥簇雲霞色玉樹庭森雨露餘
却想高賢會耆艾簮裾詞賦美璠璵
題秋海棠卷
春艷睡不足秋嬌翻靚籹西宫亦天露何必醉沉香
贈李侍御尊公七袠
白髮滄江上三朝百歲人花間留勝事李下識前身經
術高賢嗣才名弱齒臻匣尊鸞誥重庭舞豸袍新玉杖
初傳賜瑶巵不記巡蟠桃呈永日霜橘蔭餘春暮景鷗
盟固仙齡鶴算均猶聞頌嵩岳歡動兩河民
題孫學博行狀冊
宫墻不可望桃李自依依遺行兒能次高風世所師青
氊留講席黃絹待豐碑萬里門人淚春雲想絳帷
夏夜坐月得公字
凉月空庭得清尊此夕同行觴佳節後坐客大江東避
暑思袁紹登樓想庾公相逢各意氣君莫歎飄蓬
長安道
長安道道上行人多五侯七貴紛相過黃金綰印青絲
緺長安道道上行人少滿眼風波平地來對面山川尚
心好人來人去不相知騁智争名無盡期可憐頭白不
醒悟只說天西蜀道危
送沈復吾署教泰州
不去公車籍聊為捧檄行魚鹽通故國桃李艷春城揚
子傳經渡門人載酒迎朋來看勝事片玉久知名
送錢襟泉署教滁陽
紫闕銜恩日青氊抗席初鄉心寬陟屺山色秀環滁亭
古登臨外堂春講誦餘湘靈千載事華服兆三魚
和彭文學翼菴郊居對雪限燈字
客況孤雲薄禪心片雪澄去移東郭履吟傍上方燈路
自青門近杯應白社憎可能抛世鞅與爾聽三乘
陵祀途次作
行役及春晴春遲柳乍縈青巒拄漢出紫甸盪雲平車
馬通馳道橋陵控上京金甌萬年勝垂拱見時清
贈華上林中宇二絶句
拜得新銜隸上林春風管領夾城深柏梁一自詞臣集
應制榮華直到今
貲郎何必漢長卿汝亦凌雲擅大名莫以清時無狗監
幾人曾聽上林鶯
送彭翼菴博士之官崐山
一氊隨牒領青衿儒行才名衆所欽故國江東山似繡
諸生門下玉為林玄亭載酒朋來樂絳帳傳經老去心
薦禰何人慙啟事彈琴空自說知音
夏月同諸子集管舍人新居得歡字
卜築成新趣招邀足舊懽羣英盛璀璨孤秀出琅玕令
節將縣艾同心總佩蘭看雲思結夏歌雪覺生寒席換
情彌洽杯深意未闌薄游無不可詞客滿長安
次韻贈黃琴士
春色閉門深囊琴客解尋朱絃還古調白雪幾知音空
外寒泉響天涯芳草心相期弄巖月吾已謝朝簮
題紫宸宣對册贈管建初舍人
少年天子白衣臣特旨傳呼上殿頻手寫山河盤日月
魂搖宮闕動星辰一時綵筆空當代平地青雲致此身
我亦彤墀曾對字下簾容易望龍鱗
待命有述
棄置元吾道淹留自主恩避人經伏臘羈旅信乾坤撫
枕滄洲近開簾綠雨繁遲遲去亦得二紀傍金門
清源舟中鍾方吉諸君追送因賦
肯惜歸帆憩頻呼别酒斟浮雲客子夢落日故人心岸
樹紛秋色河流雜梵音無官到處好不待住中林
為郭希所贈公賦
中丞嘉績在瀟湘帝以趨庭美義方人比林宗歸式穀
天生召伯付甘棠誥傳北闕雙龍舞仙去重湖九鯉翔
共道至尊優獨坐芝原遙夜動輝光
邊南亭太守考績
三年書績半桑麻領郡風流帝所嘉名高漢室二千石
歌遍江城十萬家到日青郊紛跨竹從天紫誥爛生花
九卿特召尋常事只許棠隂處處遮
贈沈禹門先生
才名蚤歲似相如白髮青衫老著書門對五湖高士宅
家留八詠隠侯居閒情落月酣歌外世事浮雲感慨餘
著屐便思隨杖屨挂冠吾亦解銀魚
吳江夜泊
津亭晩泊客心孤暝色山光乍有無水郭帆檣依雁鶩
人家燈火亂菰蒲天寒雪霰窺雙鬢歲晏烟波隔五湖
城裏歌鐘知幾處錦堂華燭醉氊毺
光福寺看梅雨回泊印玉山
山上梅花湖上舟雨中樓閣鏡中浮蒼茫自愛迴橈住
潦倒何妨載酒游鶯語不聞春半去雲容多幻晩全收
移家便欲謀漁父衰鬢閒心傍野鷗
游玄墓山
古路危梯石徑懸空王臺殿俯諸天燈明震澤千波淨
香供梅花萬樹鮮鷲嶺尚傳持世法龍碑猶記賜詩年
登臨未盡塵心斷欲上繩床問四禪
雨泊用兼字十六句
著履飛揚甚維舟信宿淹山寒花黯黯湖白雨纖纖霑
濕春光度羈栖客思添天應芳賞妬人豈勝游兼去住
慙鷗樂隂晴付鳥占愁來衣帶緩懽動酒杯嚴信使遥
能待吟情晩不嫌何當出紅日香雪亂青帘
游梅潭東西諸山
絶嶺沿湖度筍輿輕隂浮翠雨晴初千林香雪重重破
一路仙雲片片舒漸老春心游轉王催人霜鬢映全疎
歲寒薄有菟裘計欲乞孤芳傍綺疏
夏日穉登元穆諸丈過山堂小集得三字
六月林亭伏日三客來新故坐相參深杯高讌疑河朔
脩竹清川想渭南動地繁隂雲物變映山殘照雨絲含
五湖漸有扁舟興秋到澄波淨蔚藍
趙令公考績
三年嘉績美菰蘆為政風流與衆殊花滿河陽輝墨綬
珠來南海映冰壺春和問俗頻飛蓋月朔朝天幾下鳬
不腆山城十萬戶何人不頌雉將雛
吳司理考績
朱衣丹筆照金昌四海聲華自楚張郢曲乍傳飛白雪
吳鈎新試肅清霜泣車下澤來鴻雁集珮天池待鳳皇
共道政成人作頌採芳多挹芷蘭香
邵司理考績
五夜金科手自翻青春丹筆幾平反庭驚老吏年殊少
郡有神君下不冤召伯甘棠榮滿路于公駟馬儼高門
齊天戴日聞輿誦鳳誥鸞書見主恩
壽吳仰玄(誕在元夕)
草玄亭子白雲關心與巖花谷鳥閒第五名尊驃騎上
於陵身老桔槔閒春祠太乙逢初度晝鍊青陽得大還
白日飛翰容易見銅官玉女本仙山
送西僧妙智上人之峨嵋
來從西域去西川來去從參不住禪却笑東林松樹子
風枝轉換也年年
送談冏簿
離筵歌管動朱旄落日風烟暗寳刀送客不禁攀弱柳
還朝應及薦櫻桃時危勲業空麟閣年少才名自馬曹
老我長林羣鹿豕幾迴吟望五雲高
秋夜與林若撫即席賦得廻字
秋色空堂暮商歌醉幾廻西風響衆壑北斗下深杯世
路多荆棘人才半草萊沉冥無不可衰颯暗中催
對菊得詩字與若撫同賦
秋堂静黯黯霜菊粲枝枝有客狂能就無官醉不辭餐
英嗟物換簮艷覺顔衰籬落風流在長歌彭澤詩
贈若撫
異縣能相過新知好共論五言今大歷十日古平原抱
瑟難諧俗懷珠擬報恩少年饒美業看汝劇飛翻
贈吳雲菴
辭家遠作采真行蹤跡三年滯一城袖有青囊山鬼避
方餘金匱市兒迎姓名尚許寰中識妻子何妨谷口耕
待得丹成生羽翰白雲黃鶴望吹笙
贈吕布衣
老隨萍葉泛滄洲曾佐蓮花幕裏籌上坐談兵空日月
名山采藥自春秋岳樓幾醉仙人酒齊舍休彈劍客緱
不以時違思辟穀帷臣亦伴赤松游
送錢匡廬還德清
孤雲不信客中貧綠綺攜將苕水春却怪年來頻禁酒
匡山白社識前身
九龍夭矯送歸航載得寒泉是槖裝家近吴興明月峽
將泉煑茗一春香
梁溪君住一年無半傍僧寮半酒徒歸去不緣愁歲晏
梅花消息在西湖
瘦骨閒心野鶴形寒烟遠水去亭亭鶯花不負春來約
同買湖船上洞庭
夏日嚴侍御邀同王典客萬中丞王太學諸公飲
其東郭别業
郊扃卜築帶滄浪載酒邀歡朱夏長農事解占梅雨近
客懷偏趁竹風凉遙山影塔看疑並華月浮舟醉不妨
只恐青驄催赴闕空林猿鶴怨秋霜
秋日同王典客顧孫二太學暨諸親故游眺蓉湖
莊二太學有作余亦嗣響
秋原弭棹白雲凉剰石欹桐尚此堂一壑烟霏非舊主
千秋風日自吾鄉芙蓉不斷青湖色薜茘曾縈錦砌香
為惜興衰人盡醉可堪漁笛送殘陽
張去華自華塘過訪山堂留酌分得間字
春明一相失匹馬傍誰還才豈三吴盡名堪二陸間入
門高紫氣把酒落青山世路君應見孤雲好閉關
題劉勲胄廬墓冊(時由青田卜居毘陵遂葬其母)
移家初定揜慈闈忍聽人歌薤露晞哭向空山迷夜月
夢回孤壠暗春暉血枯白日凄殘綵腸絶終天咽斷機
共道象賢還死孝風前雙弔鶴來飛
同萬中丞過華孝廉園看五色葵花
葵開五色錦成行照映琅玕出粉牆激水調冰山閣午
圍碁吹管夏堂凉共推暑飲追河朔不減春游似洛陽
度盡新詞人未散無官真以醉為鄉
壽某夫人五十
方岳朝天日中闈介壽年鶯遷上林後燕喜北堂前偕
老才稱艾餘春轉覺妍帝頒鸞閣誥人詠鵲巢篇女史
鐫銀管仙姝捧玳筵蓂開逢半百桃喜兆三千台宿初
臨婺坤儀雅配乾恩華兼鶴算一品髮猶玄
顧麟洲七十
有官不謁建章宫垂老人欽片玉同麟趾向歌公子瑞
虎頭争羡舊家風星臨華室凉初動月度高城宴未終
明發小山看桂樹天香仙露一叢叢
題衡泌園冊
為園嶺下白雲深嶺下花開香滿林人去函關餘紫氣
地隣韶石足清音姓名久落先賢傳堂構難忘孝子心
遙夜衡門空入夢漢廷春色引朝簮
王華雲太學應趙明府聘校唐詩類苑還海上贈
之
李唐盛詞賦作者總如雲雅道千秋擅王風一代聞網
羅心獨苦讐校力何勤白雪名家盡青藜秘閣分刪詩
尊聖軌觀樂仰前芬重客非關令宗工解屬君藝林開
寳藏騷壘勒元勲書就滄洲去清尊憶論文
舟中漫興
客去渺何許遙空野嶼浮詎乘新漲發不為好山留黍
饁孤村午松醪五月秋哀蟬響高樹寥落一維舟
其二
彩鷁去仍還青林許共攀愁翻因止酒病不礙登山古
寺蒼藤路飛泉白石灣何妨住十日與爾聽潺湲
劉山人送牡丹
匹馬層冰淮上來名花相贈與親栽東風十日看將近
遮莫三春爛漫開
嫩梗泥封不怕寒移來新傍石闌干丹葩綠葉關心待
翠幕金尊著意看
嘉名一一署周藩黃紫還誰數洛陽秀色定知誇絶代
此花真不媿花王
異種傳來百寳裝花開應不比尋常春城定惹游人看
潑却新醅滿甕香
贈倪相士
幾載春風别上林逍遙吾已入山深憑君照膽玄經在
未必能窺野鶴心
送沈孝廉試禮闈
不乏東南美如君弱冠稀人今誇玉樹名已動朱衣朔
雪飄征路文星指禁闈春風上林日騎馬看芳菲
送王弘所典客還朝
依然青鬢好去理舊朝簮驛路逢朱夏征車帶綠隂傳
呼三殿直臨御萬方心山海看難既遥遥聽德音
初入古希會
高會何人許盍簮忘年偏喜荷招尋敢方涑水躋耆俊
竊比山濤在竹林投老總迷霄漢夢得閒同矢歲寒心
從今杖履追陪數谷鳥溪花幾醉吟
夏孟黃思菴太府社集城西别業得寒字
密林長夏集衣冠洛社風流異代看鴛序人歸曾不晩
鷗盟老去許誰寒山連睥睨青臨閣水帶檀欒淨倚欄
盡日從容文酒樂冥冥天外託飛翰
夏五施勵菴同鄉社集得吴字
一雨郊原萬品蘇微寒五月動高梧節臨薦黍猶傳楚
客為思蓴已到吴蠟屐共穿花外徑雕盤從出竹間厨
淹留不惜呼燈坐空谷低回咏白駒
又和醒字
不見龍山九點青層雲挾雨晝冥冥黃蘇麥穗驕翻壠
紅濯榴花艷舞庭息駕此身元汎汎投簮雙鬢任星星
休嗟弔屈明朝事潦倒無心任醉醒
寄沈祁陽復吾
徼邑帶南荆高才綰綬行岳雲扶舄上湘水應琴聲壘
堞初馴雉栽花欲囀鶯政成看驛召黼扆早書名
題曹太守三游冊
一麾抛却老江門蠟屐蘭橈選勝繁白社尋僧繙貝葉
青天呼酒嗽雲根詩題絶壑人間誦跡傍浮漚物外論
我欲從之巴水闊幾回搔首望仙源
壽高臨溪
擲却官榮老歲華門前新繫使星槎瓊花看去惟揚子
玉樹生來似謝家物色磻溪身正健鄉心汾水夢還賒
閒雲坐閱滄桑遍白髮秋筵進紫霞
送華别駕之旴江
黃綬新縈滿路輝風流半刺似君稀岡傳華子來仙吏
人比王祥到海沂問俗定紆花外駕思家應夢竹間扉
分攜無限滄洲意月白江空彩鷁飛
壽王荆翁相公
三朝耆德帝王師七十閒身海岳姿行地神仙元勇退
格天勲業自勤施籌行羣策三垂偃國鞏孤忠九廟知
事定商巖芝轉秀人歸綠野晝偏遲温綸隔歲優存後
茂算清秋誕降時曦景東山綏福履祥光南極接台司
安危直是關皇室衰健還應覘裔夷袖手奈違調鼎夢
察眉誰任改絃為共儀闕下編蒲召未穩丘中辟穀期
龍馬精神逾少壯鳳麟毛趾況英竒魁名符劵承能巧
相業箕裘嗣不疑世篤曾聞周魯舊衮衣前後拜彤墀
壽申瑶翁相師(有序)
相師以八月十有六日壽届七旬體固神王朝
野胥慶臯桑梓晚進夙厠詞苑猥蒙盼睞久荷
陶甄兹伏林莽欣逢初度謹賦七言近體四首
爰因掃舍以佐稱觴極知不工聊展私忭云爾
黃扉請老十年前綠野秋清壽酒傳帝以閔勞優宰執
人於勇退識神仙三朝耆舊元名世一代勲猷自格天
望起蒼生同此日相麻霄漢聽重宣
其二
嶽降生申事已竒嵩呼況接萬年期共言丞相當朝日
偏荷君王賜壽巵明月似懸金鑑在流虹遙拜衮衣垂
定知終宴東山夜清夢如聞湛露詩
其三
曾聞優詔自天來帝為升儲寵上台密疏向關宗社計
孤忠肯受外廷猜赤松老伴留侯謝叢桂閒同隠士裁
卿月臨階人獻壽應知茂苑即蓬萊
其四
一從上相下師垣太息中官擁使旛宣索已聞窮嶺海
轉移誰為正乾坤天扶遺老身仍健人比耆英望愈尊
調鼎更絃須舊德輾蒲加璧待新恩
夏日小園社集分得公字
菟裘聊此地五柳宅堪同瀟灑餘孤賞過從有數公疎
簾全却暑曲沼自生風坐看梧桐晚盈盈月上東
又得攜字
避暑玉壺攜探竒石磴躋林堪六月息人可七賢齊竹
翠迎風細松隂避日低雲霓閔農望一誦渰淒凄
秋仲龔方伯曠適園社集蜀客雷樵陽全真適至
分得先字
蒲柳怯秋先秋風水郭偏過從乘暇日搖落感流年尊
俎同人樂烟霞静者緣暮顔疑可駐野客坐談玄
又得蕭字
水檻秋逾淨晴郊暑未消露荷仍的的風葉自蕭蕭對
酒宜疎豁參玄契泬寥城頭暮吹笛疑有列仙招
送吴求峰徙官合州
西去休歌蜀道難太行曾已歴㠝岏恩深故許仍分竹
才大何妨暫徙官城下雙江通錦浪花間五馬度金鞍
行春問俗懽循吏為政風流漢代看
湖上興福寺
入寺憐幽絶呼尊坐鬱盤共貪佛日好不畏松風寒稚
子收山果殘僧供野餐猶云澗道古停策暝中看
高峰塢卧佛寺
佛卧空山久僧閒白日長予方狎湖海爾却疲津梁地
僻游難到禪栖世可忘誰知此峯外高浪杳茫茫
送華本素之官新鄭
茂宰名家子堤封古國都少年初帶印春日早登途芳
甸栽花易流風贈藥殊懷賢想遺愛下馬醉清酤
送王宜興赴闕
山縣栽花春滿城召除郎位屬春卿雙鳬舊識朝天去
匹馬今為謁帝行候曉含香蘭殿迥深宵起草月階明
仙曹十載曾分席幾聽尚書曳履聲
題祝山人寄亭
草玄人已去天地此空亭老悟生如寄狂疑醉不醒名
題高士傳光失少微星猶有寒山色依然為爾青
題楊五川觀察遺墨
人間曾見署書竒蠧卷殘箋復此詩想像蘭臺供奉日
風流文采更輸誰
其二
六十年來片墨新品題珍重惜詞人不知萬卷樓空後
多少珠璣委路塵
新正十一日施冏卿宅社集次龔方伯韻
雲黯春城夜懸燈定幾家光搖十蓂葉焰吐九枝花簮
盍星初聚杯深雨亦嘉白頭思稚齒疊鼓月中撾
黃太守宅社集余以瘍發不赴時梅漸放
常年怕花落今夕愁花開借問爾何意支離斷舉杯晝
眠貪擁被春望羡登臺不分枝頭玉東風故故催
大玄曹尊師雷樵仙道侣也來游梁溪客萬中丞
所出冊子索題余病中賦贈
青城樵子今何之爾却東游到海湄浮雲來往亦恒事
白日修持知者誰梁溪昔有吴先生明陽洞中餐玉英
丹爐藥臼至今在夜半山中搗月明一從騎鶴上昇去
真人之籙傳其名爾來度人亦訪友望見峰頭紫氣否
芝术經春谷口生蓬萊晃日人間有赤書金簡世多訛
竹杖芒鞋奈爾何不惜真詮扶病骨掉頭攜手入烟蘿
晦日龔方伯社集看梅城南余病不赴
花滿横塘雪滿枝樂遊争趁早春時香山老識風流並
庾嶺人疑月落遲懽劇定知頻進酒興來誰擬獨吟詩
生憐病骨偏消瘦愁聽高樓玉笛吹
春仲毅翁方伯邀同顧太府賈觀察吴光禄沈大
令錢轉運嚴侍御盛陸二山人城南看梅及暝懸
燈樹間絶勝時余病起
瑶林綽約雪千株病起追懽興未孤二月春風何遜閣
半㘭斜日輞川圖城頭列岫排青玉花底繁燈湧夜珠
不惜深杯酬勝賞支離衰骨媿人扶
送陳别駕擢臺幕
黃紙除書下九天康邦功已海圻傳争看父老攀轅日
正及君王易轍年陌上海棠春雨後臺中列栢慶雲邊
恩華此去綱維地彩鷁凌江望若仙
春仲風雨雪寒甚同黃伯傳作分得窺字
冷雨挾風緊昨暄春日遲物情應似此天意總難窺轉
憶冬晴好差憐午雪垂君看落梅處不醉復何為
范東生戚不磷見訪留飲玉蘭花下限懸字
二妙同心者重逢嘆隔年清言坐花下皎皎似相憐白
雪含風舞瑤林嵌石懸酒香君且住休負艷陽天
春仲六日同黃伯傳王元穆諸君山游晚觀錫山
塔燈紀興
五里山城一水通布帆無恙信東風何年松老翠欲滴
幾樹梅殘粉未空月吐寺門窺鬢白燈圍峰塔影波紅
病餘此度纔乘興半惜春違伏枕中
同沈明府顧文學馮茂才諸君汎蓮蓉湖看香船
燈時與錫山塔燈相望因賦
朝玄舊侣集艨艟燈火春湖亂水蓉寳蠟熏天香裊裊
星橋連岸影重重遥光閃塔欺靈鷲沸焰波翻駭燭龍
鉦鼔喧闐人半醉大江西望是篸峰
賈弘菴觀察山園社集玉蘭花下得南字
鶯花二月滿江南選勝開尊此地堪九畹飄香分映玉
羣峯舞黛對抽簮横塘鼔吹喧游棹上界鐘聲禮法龕
人醉瑶林歸路晩還攜茗椀試甘泉
春遊即事
春山攜屐躡雲層花氣晴絲暖欲烝藉草澗邊紅袖女
疏泉竹下翠微僧川原萬頃看迴合陵谷千年感廢興
沾醉不辭歸棹晩數聲長笛月初升
小園社集主賓凡八人是日雨分得衫字
焚魚早署碧山銜舞鶴疑開滴水嵒洞有桃花能自發
門多芳草不教芟春風舊巷宜初服晝雨深堂黯客衫
坐列八公惟此會淮南詩賦滿瑶函
答周元孚尚寳
舊識行邊使曾煩尚璽臣一為萬里客老却半生身皓
日孤懷耿荒烟淚眼親頗聞新雨露沾灑到流人
其二
謫宦爾何久休官我不遲雖然千里隔肯負百年期世
態江河異閒身日月私白雲如可贈亦足慰相思
其三
書來雲夢澤問我五湖波浩渺同明月差池隔絳河闢
畦分雨竹結屋帶烟蘿東下江風便揚帆試一過
送陳猷甫還麻城君以瞽廢
樂府張司業登樓王仲宣病憐新曲好貧戀客居便天
豈摧才士人應識寓賢暫還仍遠適别爾悵江烟
清明日送馮貞白儀部奉使還朝
折柳偏逢插柳辰猗蘭歌向握蘭人金尊别酒三千里
竹箭才名二十春薊闕風烟馳傅入堯天日月轉圜新
南宫舊席鵷鸞地老媿清班珥筆身
榆林杜日章都護自署三教逸史索贈
詞場軍壘萬夫雄舞劍稱詩絶代工綠鬢雅聞豪舉遂
玄心早悟世緣空新題秘記傳三教共識前身並陸通
莫向人間逃姓字燕然終擬勒元功
寄章都護四首
灼然看玉舉風度想伊人不信千秋業今歸百戰身才
名高倚馬雅意薄圖麟談笑西齋夕尊前斷塞塵
右題玉舉齋
公子敬愛客尚書期奈何華燈燦甲館綺席明銀河車
轄每投井羽觴還促波空傳孟嘗俠彈鋏有悲歌
右題投轄館
為園駐烟景人道小江南不乏禽魚趣兼之樹石參邊
春花自發泉古酒同甘徑造那能得逢君竹下談
右題煙駕園
玉塞去天遥花仍杜曲嬌角巾私第日干羽聖人朝門
已施行馬家元擅插貂頗聞求宿將君擬霍嫖姚
右題城南别業
壽袁睎我方伯尊翁
汝南月旦數諸袁蓋世風標爾自尊向以文章雄郡國
不將綸綍傲丘樊微吟花影春縈社半醉江聲夜到門
共指衡山堪獻壽郎君新此建朱旛
黃思老宅集社分得絲字
春城社散已經時夏日尋盟對雨宜似洒山陽思舊淚
(歎吳光禄也)未知河朔納凉期層隂欲堕侵單袷重午纔過
戀五絲光景易流人易老相逢沉飲不須辭
送顧少玄太學遊淮陽
曾聞五月慣披裘底事衝炎賦遠遊豈為淮南招隱士
生憐河朔客諸侯甘羅城古秦雲杳漂母祠空楚水流
日晩烟蘿相送出片帆江岸去悠悠
六月六日大雷雨賈弘老東第新成社集得烝字
治第新成錦樹層况逢雷雨破炎烝翻驚燕雀愁相失
似挾蛟龍怒欲騰幾道西山銀瀉瀑一時南畆綠低塍
醉餘便逐鷗羣去水漲潮平暮可罾
龔毅老南園社集賞佛桑花荷花各咏七言近體
一首
仙艷誰從嶺外移柔條六月綴花竒蒸霞定壓祇園樹
浴日疑分碧海枝朱槿差堪窺色相(譜云花如朱槿)石榴那敢
鬭容姿寄言陌上提筐女莫誤春風摘葉時
右佛桑花
蓮葉平池花亂開橋通宛轉水瀠洄艷呈朝采迷籹鏡
香咽凉颸度酒杯太液似聞妃子笑若耶不見美人來
行歌翻罷江南曲秋老衣裳好共裁
右荷花
七月七日顧雲山太守園亭社集酷暑日下舂而
散因賦
午暑不可耐那能須夕涼空思片雨集怕見雙星翔觴
罷日將閣客歸河未梁問何慵乞巧兒女笑牽裳
贈通州守張聚徵
身都千騎領東方海國行春滿路光人自楚材來郢上
名同漢吏起漁陽重歌麥壠雙岐似舊憩棠隂百里強
共道下車偏得歲却愁天闕去含香
贈顧武陵有感其兄少司馬公
身堪擁褐老心與流雲期驃騎名何減虎頭人自竒彩
毫知轉健斑鬢尚如斯幾度山陽淚看君欲暗垂
贈陳封翁全菴
早將蹤跡寄烟霞燕翼經傳衆所誇令子今為單父宰
賢人曾聚太丘家玄湖九里仙源近紫誥雙龍帝寵奢
自是得全偏得福野夫何處望聲華
送曾吴縣
訟庭芳草傍吴宫驛路征車輯玉同楓陛天高朝正月
花封人遠待春風三年績最謳歌外萬歲聲長拜舞中
讌罷閣門催轉對為陳民力盡江東
丙午十一月内姪張世卿茂才宅桂花盛開因賦
老桂飄香晚更竒重開不怕朔風吹請看璧月臨長至
可讓中秋午夜時
一種天香學士家栽時爾祖侍金華不緣孫子重攀折
那得寒堂再作花
壽張廉水
烟霞曾共列仙期名姓何妨女子知身著布衣行俠遠
肘懸金盒貯方竒閒時采藥腰鐮去醉裏看花荷鍤隨
鴻術自來侔宰相白頭不羡夢非螭
壽丁吏部母(丁閩人)
板輿親御下天閶宫錦萊衣舞未央家近三山桃正熟
筵開八月桂初香霞觴自酌仙人酒水鏡長臨婺女籹
争祝異恩他日在迴班誰不拜高堂
寄酬李宛平内鄉
京兆田郎題柱名相逢我未厭承明幾陪韋杜春同醉
一别荆吴歲屢更丹地不縈歸客夢滄江難忘故人情
尺書傳字來何處愁聽流鶯樹裏聲
送林司理應召北上
幾年丹筆凛秋霜秋水今看是槖裝此去攀轅傾澤國
向來推轂動巖廊訟庭過雨甘棠長諫省生風疏草香
望入五雲誰不羡雝雝鳴鳳待朝陽
送商司理應召北上
征旆秋搖指帝都留鞭垂涕萬人呼亦知待詔公車滿
且掇腰章大府趨聽訟幾年依赤棘陳言何日拜青蒲
太平事業諸賢在安穏閒身狎五湖
中秋後二夜乘月渡五里湖
月出湖波白亂流山勢斜榜人能辨樹仙客擬乘槎宿
鷺驚還定明蟾闕亦華此中幽勝别老去好浮家
湖上生日同丘士行諸友賦
生朝五湖畔繫艇故人俱禮佛投僧舍尋山問野夫病
還餘狗馬閒儘狎鷗鳬村酒聊堪壽秋風吹荻蘆
壽吴興李參知父母(李楚人)
雪廨官梅開滿園金緋稱慶日初暄著書人未離函谷
采藥家元近鹿門栢葉預傳新歲酒薇花高映大夫軒
山城萬口歌恩遍併入春聲介壽繁
社集以龔岳伯故中廢累月矣元夕前一日施冏伯
尋盟焉爰賦一律紀興時嚴侍御初入社
笛裏山陽曲未終燈前里社興還同春蓂應月開將滿
火樹侵星望若空在野歸人曾頌駉入林佳客況停驄
因憐芳夜愁心減一倍衰顔照酒紅
題董太史畫
蒼厓古寺白雲封上有天池寫玉龍想得高人濡墨處
閒心一片挂芙蓉
重九前一日同王元穆山中送吴允兆北遊即席
分賦
老驥自千里曰遊天一方鄉愁緣儉歲别酒近重陽野
霽雲全白山寒菊未黃為懽黯離思相勸慎風霜
其二
晴旭滿秋城秋筵此送行孤帆鄉路遠一劍客囊輕坐
石看雲午浮波待月生詞壇去堪主休冷野鷗盟
送范東生世兄楚遊
移家結客散千金促駕懷人七澤深授得征衣當九月
彈將别緒在孤琴高秋蘭茝寒江色積水菰蘆故國心
回首白雲看不極西風吹夢太湖隂
送邑丞郭漢虹還益陽
上書不達賦歸來空槖何妨載石回臣自當誅曾出位
衆皆欲殺可憐才三年水國將漕苦十月風江拍浪哀
但不負丞休亦得幾枝殘菊媚寒杯
春夜同彭興祖山人集沈茂才宅得隂字
奮雨還誰問方春喜客尋烟霞千里色杯酒十年心公
子憐芳草幽人戀故林醉歸無不可殘月落城隂
過茅孝若留飲同彭興祖作
弭棹聊相慰投車意獨深三年孝子淚十日古人心風
雨空庭急烟霞衆壑隂樂章能自寫思爾近祥琴
送周中丞懷魯晉督河
一疏曾迴大陸沉恩波真共五湖深安邦世仰經綸手
籲闕天臨痛哭心冠弁星流嬌柳色旌旗雲擁閃棠隂
百城何限春耕者釋手攀轅思不禁
其二
更鎮重懸大府章行河此去築宣房臺前舊識朱公栢
陌上新留召父棠夜静蛇龍初匿影春回鴻雁盡隨陽
錫圭正際垂衣日宅揆還看總廟廊
春仲小園社集分得蝦字
遺榮無夢侍金華幽事閒身一壑奢齒分暮年增犬馬
心憐春水長魚蝦數聲黃鳥求偏切十里青山望不遮
社酒漸堪尋勝賞東風早破碧桃花
送黎别駕
三年佐郡此江湄五嶺天遙黯去思按劍尚憐明月在
拂衣還與白雲期康邦績載輿人頌猗畆心悲巷伯詩
酌水送君君自愛重來迎竹看羣兒
題張民部抱關問寢圖
仙郎分署俯滄洲壽母臨觴映白頭雲滿關門頻望氣
萱榮堂背自忘憂香添五夜供温被箸進重闈佐執籌
燕喜鶯遷誰得似寧親體國荷恩優
送張民部吴關得代擢長其曹還朝
及瓜傳詔下新除拜寵雍容領篆初畫省持籌關國計
赤囊飛羽動邊書握蘭却望春暉遠起草頻驚夜漏疎
民力東南君自見憂危還喜誦衣袽
王元禎太學别余久矣一日謁余山堂遂赴留都
試賦二絶句送之
風塵不記别君年烟雨重逢思渺然試問交遊湖海遍
何人能覓孝廉船
太學諸生舊有名青衫彩筆老縱横白門秋榜看題字
荆璧今翻上殿行
送王元禎應留都試得船字
孰使唾壺缺轉憐經笥便時名快晚達行色動秋先紫
氣鍾陵樹蒼烟夢澤船高堂看擢桂老亦倚嬋娟
攝山投岳上人房
停策寺已暝入門山更深月來疑速客雲卧喜投林訪
藥扶衰態巢松寄遠心塵蹤轉自惜老始遂幽尋
和朱蘭嵎太史韻贈萬休上人
山前明月佛前燈石自無言水自澄欲向空門聞妙義
渡江初到踏蘆僧
中林園别范五兄
入林竹翠滴人衣更有垂楊野水圍園比辟疆容徑造
樓同王粲憶將歸夢回幾度生春草歌罷頻應看夕暉
信美總憐吾土遠别君無限思依依
送張孝廉弦所應南宫試
征車軋軋曉聞雞長路風烟去不迷文字早知輝玉藻
姓名新許押金泥春袍綠映宫前柳夜閣青分杖底藜
望望五雲天北極曲江誰拂舊時題
贈蔡觀察遇慶沾恩
玉節朱衣作鎮年金函紫誥荷恩偏江明組練風烟净
闕演絲綸日月懸文武萬邦歸憲式燕貽三世見承傳
牙旗開府新除近雨露重看下九天
其二
頻年普慶國恩紆再世疎榮品服殊赤手向煩支半壁
苦心新得奠三吴鯨波大海全消浸麟閣中朝好畫圖
欲擬清風騰巷頌野人何以賁訏謨
賦得五雲多處是三台送許令公應朝
三台星朗五雲鮮萬國朝正向九天陛擁郎官元列宿
臺書太史總非烟璣衡望裏祥光合環佩聲中瑞靄纏
曳履舊慙曾踐斗隨君心到玉皇前
又送許令公
絃歌初輟鼔頻催天子明堂左个開春見諸侯車總集
月朝仙令舄還來疇庸物采元殊等課績聲華自上才
聞道延英親賜對為陳民瘼滿蒿萊
其二
平輿龍起與雲驤葉縣鳬飛到上方萃玉向尊周典禮
賜金重見漢循良春風騎入青門柳朞月人歌紫陌棠
屈指嚴程征旆轉花間迎竹有輝光
宗伯集卷十
