宗伯集卷九
明孫繼臯撰
誌銘
累封中憲大夫湖廣德安府知府豫吾楊公墓誌
銘
累封中憲大夫湖廣德安知府豫吾楊公雲南按察副
使以忠之父也初副使君擢雲南念公老逡廵欲毋行
公意不懌曰吾健飯也而兒不以時為人主扞疆場古
有叱其馭九折阪者非人子也耶副使君不忍逆公指
黽勉决别蓋去可一歲所而公以不諱聞矣悲夫悲夫
星奔萬里荼苦終天兹副使君所為痛心刺骨者乎既
三年免喪副使君始克葬公於其邑羊區之原以其母
朱恭人來合而手狀使余誌銘其墓按公諱誠字君言
豫吾其自號楊之先陜人自宋徙家吾常故今為常之
武進人祖澯父東亭公經名醫也又嘗不昧人遺金鄉
里以此推為長者東亭公長子諤生而瞶冉冉逼艾矣
而舉公公實慧穎人乃曰此天所以祚東亭公也稍長
受毛詩遂以詩列為諸生先後負笈游薛方山丘雙橋
馮南津三先生之門稱入室弟子又好玩誦理學諸儒
先所論撰多所領會以故其文醇正爾雅似其為人其
人温良樂易似其為文彬乎文質純備君子也顧數奇
數上有司皆不第於是副使君嶄嶄露頭角公撫而曰
吾一經有托矣舉所受之三先生及夙所自得者悉以
付副使君使切磋究之而副使君尋用家學成進士終
不假他師也副使君官主事戶部則以詔恩封公主事
出知府永州則又以恩晉公四品服移德安滿而最則
又晉公今封三錫而都金緋貴五馬蓋不啻身致青雲
上云方公之困諸生間也而東亭公尚無恙然罷矣母
周亦善病公與朱恭人朝夕時其旨甘而進之間為調
湯藥所以扶持萬端而二老人壽皆開八袠以没没之
若干年而副使君之捷至公祠謁不以喜而以悲曰天
乎奈何不令吾父若母見今日事耶潸焉出涕賀者為
動容兄之瞶也凡公私外内事公一切為之盡無或孑
遺且命仲子為之後春秋上冢必旁酹其族祖一杯曰
是嘗卵翼孤童時吾弗忘昔也其天性篤至如此與人
交語温而氣和惟恐傷之人亦以公親已家尠剰縷羡
鏹之積而於内外親往往軫其寒饑佐其吉凶禮以為
常有締肺腑絓罪狀公府者公身為直其冤卒以免他
造請干謁招權顧金錢公弗為也公自副使君貴嘗一
護家臨視之京邸又嘗偕之德安廨訓勑要約惟是官
方民隱之為兢兢己單車離德安絶不欲費轄内一錢
竟公過亦無知聞者夫觸屏拒誨諂過縣置吏事而教
之衰也久矣副使君之號良二千石而皭然不愧為清
白吏子孫也豈不亦有繇哉公雖拜有官封被章服雅
好與其窮交老友婆娑嘯傲於溪雲隴月之間以相娛
樂晩而失朱恭人白首傷離忽忽不自得每初度子孫
羅拜上觴為壽公奉兩尊人像中堂旁像朱恭人欷歔
對之觴却弗御矣則公之澹於物而深於情也素強鮮
疾疾已亟不頽卧衣冠整嚴不怖不戀以正而斃類有
道者是為萬歷丙申七月九日距生嘉靖乙酉十月二
十五日得年七十有二配朱恭人恭人贈也實始封安
人有賢德先公卒公所以思不解子男五長即副使君
以忠娶葉氏封安人語有之山致高雲雨興水致深蛟
龍生士致德福禄凝楊氏世載德至公以經術啓副使
君益培壅滋溉以致於民德施普矣身備錫予之隆而
子孫極蘭森玉立之盛天之所昌安可量也彼乘勢踞
便算財賄以明得意朝而榮華夕而憔悴矣以方公所
享孰多倘亦不能以此易彼歟公之葬也以今年己亥八
月八日而余為之銘銘曰
我聞治田菑畬以親力而逢年嘉穀乃臻公受儒術
一傳崛起興也胡勃世德之以既種而穫亦增而培
三世益蕃高陽多才登原載光龍章有煜我銘新宮
以詔式榖
江西參政吳君配邵恭人墓誌銘
恭人邵氏無錫故浦城令陽湖公德之女而武進今江
西參政容宇吳君之龍之配也參政君之父助教崑麓
先生嶔與浦城公同舉於鄉相得甚歡曰兩家子若女
偶乎浦城公不幸客死國子先生迎歸其喪以參政君
委聘恭人人曰厚哉殯亡友媳孤女恭人生二十年而
歸參政君歸七年而參政君舉於鄉遂成進士又七年
而參政君用主事工部最恭人封安人又十年而卒卒
之年參政君用副使山東最進贈今號又五年始克葬
參政君手事狀以來泣而曰甚矣吾之德吾妻也吾少
而守諸生而獵雋聲吾妻之以組紃佐吾勤也吾仕而
㩁武林行河張秋備兵清源而獵才廉聲吾妻之以筦
鑰佐吾嚴也吾先國子之殁而殯也而吾弗及躬吾先
太恭人絶愛少子而吾幸以色養吾妻之能為孝也吾
甚慈而吾子無廢讀大者諸生小者孝廉矣吾宦而吾
婚子無愆期吾妻之能為愛與勞也甚矣吾之德吾妻
也乃今已矣則又曰吾妻死而吾先太恭人哭之如哭
其女自吾丘嫂以下如哭其同産吾姬妾如泣其所生
邵之宗親徬徨涕洟如奪其所依則内外親之黯然而
德吾妻其又可知也子必銘必子銘而可蓋余覽狀而
賢之夫恭人之事太恭人也析居則從寢興則問燠寒
進匕箸則調飽饑病則嘗藥是不以媳事姑而以母也
恭人即後長姒而貴然貴於他姒最少而雁行而修起
居之節珮環雝然無矜容無翔言是森乎被法之守也
身自官所歸一再擇良家子進之以安於宦而膏沐拂
拭幾女畜之矣市兩美木以安其嫡母胡所生母張於
晩暮而女幾代為子則孝慈惠和其天性也抑聰明識
理道炳大體恭人生而稱令妻殁而哭之皆慟厥有以
夫然而備德而無年壽仁福謙之訓其又何也豈完者
在其夫若子而缺者顧在其身耶其可悲也已恭人生
嘉靖某年月日卒萬歷某年月日墓在西埼之原以今年某
月日葬銘曰
彼修而愚哲斯萎途德則孔腴而命弗俱亦既貴止
亦有雋子留餘介祉其將在此銘石以俟
處士滄江盛君暨配徐孺人合葬墓誌銘
在昔盛王之世家人之燕則歌棠棣焉故其時道化醲
洽風俗醇美家翕戸睦熙如也教而熄也角弓之刺興
而骨肉之恩薄於是姜肱薛包之事世艷之殊尤絶迹
矣夫兄弟之間蓋難言哉微獨其俗偷也亦溺女德焉
形骸離其外讒間離其内日月朘削此天倫也不乖剌
澌滅豈已乎乃今則推賢靖江盛氏盛氏滄江君者五
歲而孤厥兄滄洲翁僅十年長耳當此之時其家赤貧
翁持其弟日夜泣曰天乎孰不為子而孤我兩稚兒耶
雖然我終不令弟死襁褓而我獨生卵翼之甚力迨翁
壯有室而君亦漸長矣君事翁父也而事嫂母也翁之
治生勤身自操作所以拮据萬端而君腁胝佐之翁日
昃弗食君弗敢嘗食翁午夜弗寢君亦弗寢以為常翁
之治生有心計人又忠信廉賈五之又適有天幸所息
皆倍貲暴起而君弗私一竒羡於是君亦壯有室且有
子或勸君盍亦自為計君嚬蹙曰兄能字我而不能字
吾子耶客休矣勿復出口蓋君之子二而翁子四凡六
君病且死執兄手而决吾幸席兄之餘以至今日死不
恨顧吾子安得比兄子脱不諱他日分異必六而可翁
嗚咽不許君瞪目曰兄不欲逝者瞑地下耶取紙筆來
疏遺令給吾子若兄子使奉為成言嗟乎君兄弟起孤
童逐什一非有詩禮教訓也又非有友朋講習之素也
而生無異財殁無渝志彼儼然列士君子之林競小錐
刀或日尋斧焉斯何人哉然君之室徐實從臾君以成
君義每曰姒吾姑也吾弗敢以妯娌進而吾子比伯氏
子即伯氏不六許者吾以死請矣故君夫婦死而江上
之人稱曰盛氏兄弟義人也乃其婦亦令妻也君生平
不慢欺人人亦不慢欺君雖狙獪之豪必曰君長者吾
何忍負絲髮又好行德嘗於逆旅中倒槖中鏹脱邑子
於厄其質行倜儻多此類徐孺人十六而歸君其姒生
女撫之已代姒綜内政劑戚疏賤良皆有法飭賓祭有
禮曰吾姒教我如是柔和靜謙其天性也卒能引義成
夫子志云記有之兄弟睦夫婦和而家肥江島彈丸和
氣盈盈萃盛氏一門而興也勃焉以斯則知賢者特立
不賢者雅化古今人不相及所從來矣君之先本翟氏
自武進徙靖江祖仲美為盛贅遂蒙盛氏仲美生鏜娶
郭君父母也生嘉靖某年月日卒萬歷某年月日君之
子彦等以某年月日甲子用伯氏命葬江隂之毘山而
今年某月日奉孺人柩啓而祔焉禮也彦自為狀以來
而余為之誌銘銘曰
一體而岐百心嶮巇煮豆燃箕吁嗟連枝披枝傷根
側目傷恩匪伊友昆婦言則煩蒸和召祥芝榮露瀼
矧以家張何福不穰毘山隆隆雙魄妥中我銘幽宮
以觀薄風
中殤孫第五女壙誌
女華為余梁溪孫繼臯以德第五女萬歷丁亥正月十
二日余内子曹安人生女京師石駙馬街邸舍余諭德
時也其年九月余持先修撰喪歸女從而南後七年癸
已余即家拜少詹事女又從而北明年甲午安人歸娶
婦女從母南丙申女又從母北明年丁酉余避言謝侍
郎吏部歸女又先五月從母南蓋生十年而往來燕吳
者六焉明年戊戌女遂病毒發齒牙間藥之良已數旁
發數已所謂胃火也腹按之堅若有物病得之食積所
從來久然食益不節肌肉瘦以盡齒牙間火益張竟死
庚子九月八日也年十有四女性㓗嚴甫四歲見妳子
與人語問之其夫也自此卷被卧絶不近妳子長而言
動矩矩然知書自能讀傳記鮮難字始字吳氏厥子殤
今年諾周氏子而女殤世多言山林人閒曠贏有家樂
余已亥哭董氏女不再歲又哭女天於余何如耶余實
饒宿孽殘蝕其骨肉撓苦之耶然余考古志殤女獨韓
柳有彼皆與貶竄會倉卒道死野瘞今誦其文猶痛余
因廢棄女不離帷帟而竟死亦可哀矣女凡有三兄二
姊兩弟余以其死之月二十日庚申葬女先修撰先安
人墓西南數百步為吳縣師家山銘曰
去汝父母來傍汝祖暨汝祖妣汝永寧此
秦母王宜人墓誌銘
宜人王氏故廣西慶遠太守企鳳秦公配也王武進望
族宜人之祖為尚書文肅公父應天經歴文炳娶於徐
生宜人宜人生而早慧微獨妙纂組而已教之詩賦輙
能誦詩賦不忝為女士而太守公實尚書少保端敏公
諸孫倜儻而文雅亦稱佳公子云宜人十五而歸太守
公當是時太守公之父贈公泮應天舉者也業前卒唯
是端敏公暨其配鈕夫人老齊福偕姑張宜人攜新婦
拜堂下珮環鏘然而羞棗栗獻履上壽威儀卒度内外
親嘖嘖太息尚書家女而後乃任尚書家婦也詎與荆
布子同乎哉無何端敏公暨鈕夫人先後捐館舍張宜
人亦棄養鄉俗薄惡頗有修睚眦相齮齕者太守公凡
兩兄弟並孱弱不耐事事皆太守公又以任子三比應
天弗收門第益衰落意不無鬱鬱宜人從容進曰科目
一家物耶而君必欲須此而致身儌上之恩與先尚書
之靈何所不勉焉君往就官矣太守公韙其言謁選得
南京都察院都事晉經歴後府一再被恩宜人晉今封
久之出守慶遠慶遠在西南萬里外於是側室子大學
延杰生數歲矣宜人留曰吾為君撫吾兒飾一媵使偕
行太守公至則奉制府檄討叛猺猝有傳慶遠守陷没
者聲聞甚惡家人驚怖流涕宜人呼太學解曰而父居
平好深計千條百端不應臨敵悖亂取喪敗且粤遼遠
流行之口多失實而宜勿聽已果以捷成其識見超卓
如此太守公自慶遠免歸家宜人更為廣飾媵祝之多
男子而其仲延熹生生五歲而太守公卒卒可十年而
宜人卒宜人孝恭儉慈自其天性名家禮法習而熟其
奉張宜人婉孌篤至所以順適之萬方處妯娌和而莊
閨門之内賓如也足不踰閾雖里媪隣嫗罕覩其面太
守公好客宜人親為治具務鮮腆而自乃食蔬素嫁女
盡力為裝遣而自乃衣澣衣謂宜人殊荆布子哉荆布
子政不能為宜人所為耳然無若為太守公蕃支胤以
篤宗祜者宜人可以見端敏公鈕夫人祠廟矣宜人卒
萬歷丙申距生嘉靖己丑葬宜人華藏之東啟太守公
兆來合焉而使余為之誌且銘余惟宜人年不滿七十
身所經見盛衰豐約之變何其屢更也世言滄桑不虛
耳然宜人弗驕以盈弗讁以摧躬秉令淑以相夫子而
祚無窮古所稱女宗非歟銘宜銘曰
不子而子詩詠葛藟綏爾福履以大受祉五世復始
其將在此
亞中大夫湖廣布政使司右參政瀛滸馬公墓誌
銘
湖廣參政東光馬公將漕渡淮及下邳病卒其邸時萬
歷辛卯閠三月二十八日也漕使者疏言臣允登勤其
官而死宜有卹上下其疏吏部吏部弗為請以寢嗟乎
公死官職耳而規身後榮乎哉厥子紹英等徒跣走千
里逆喪歸以甲午十二月某日甲子葬公金鋪之原而
手狀謁余誌銘其墓余辭焉弗獲久之始克為之以報
紹英使追納諸幽公字尗先號瀛滸其先晉陵州人自
永樂初諱大成者來徙東光故今為東光人大成生進
進生杲杲生封中書舍人堯輔堯輔生工科都給事中
汝松公父也馬氏世受農至都諫公始受儒而仕仕大
光顯立朝居鄉並著風節士林慕稱之母曲孺人公之
失曲孺人才六齡耳昕夕寢興一於都諫公都諫公且
撫且誨以勵公於學而公質特穎異十歲即能屬文十
三推擇邑諸生弱冠科試當都試順天而會持都諫公
服服除公學益超詣文亦益高所知舉酒賀公青雲足
下生矣公亦雅自負不讓也遂以庚午舉順天明年成
進士授山東齊河令甫下車受所訊殺人獄而疑之曰
是老夫婦者酒傭耳人好與之同居而斃之野乎跡之
則二惡少數就之飲而利其槖也立釋同居者捕二惡
少寘之理人稱為神亡何調濰令未上持繼母徐孺人
服服除補河南之泌陽泌陽山瘠民多流徙公為清版
籍裁更繇拊循慰勉甚至方春時和身行田間給牛種
使力作戶口來復者無算邑以改觀明年復調安陽安
陽附郡郭又孔道也事法穰於他縣胥吏因緣為奸不
可詰公釐蠧剔垢所興除便不便一切與百姓更始而
無大籲部使者民間苦養馬甚請折價銀輸縣官部使
者以聞卒著為憲令漳河溢公為收殮其溺者而賑其
孑遺者民歡若更生興文勸學士連茹而起蓋公令安
陽五年為最久而聲實亦最孚以著薦剡不啻數十上
俄用尤異徵拜御史福建道嘗一廵盧溝尋按遼東又
按淮陽四郡遼重鎮公奬率將吏輯睦兵民以威信為
金湯蓄銳樹威雄邊安堵矣淮陽吏民夙號為惰窳公
激揚彰癉凛凛風裁乃寶應一内河實公創議清濬以
却湖險河成有詔紀錄賚金此國漕萬年伐也而公兩
奉璽書率兼學政觀風造士更復竒遘云還掌河南道
戍亥外内計皆與聞然公嚴毋曲庇毋苛求所禆益制
典人才不輕而於大僚貴戚有絓公論者往往露章彈
擊雖觸忤賈怨不為避也竟以此出副使山東備青州
兵公領臺章久衆意公必厭薄外吏不為而公顧曰吾
柱後惠文自若也提衡三郡守三十州縣之長為之覈
軍實備要害平亭獄訟督察盗賊以力為良民扞海岱
之間閭左晏如踰年擢參政湖廣主糧儲當不登公設
法程督賦僅而及額而民力且大詘則議請改折半以
蘇凋瘵公之苦心為調停也而病所從來矣風波霜露
凡三護漕而最後死半道鞠躬竭節畢命官下士大夫
共悲悼之公孝友自其天性痛曲孺人之不逮其長也
都諫公之不見其貴也徐孺人之不逮其封命也歲時
享祀嗚嗚泣數行下事同母兄二畜異母女弟二具有
恩禮族窶且貧置義倉儲粟百石春貸秋斂以為常割
田二百畝捐其入佐之祭而後舉宗無流人無餒鬼也
友朋親戚緩急叩門終不以無為解後亦不責償庶幾
范氏父子之風焉公於書靡所不窺即醫卜星歷率能
抉其奥窔間有所結撰以寄興而已往往削草不存襟
宇凌曠氣局閎遠國家事雖甚艱且鉅其才饒為之其
志亦勇為之而不幸以年奪也惜哉然公所至美聲蹟
去而人謳思之不衰為立像生祠之者比比然也其亦
可以觀公矣公之卒也距生嘉靖戊申十一月十一日
得年四十有四配王邇樞女封孺人子男五長紹英郡
廪生(闕)
徵仕郎中書舍人芝臺華公暨配夏孺人合葬墓
誌銘
中書舍人芝臺華公予告歸三年卒於是公之配夏孺
人卒十年往矣公生則以孺人故為兆於鴨城之原及
是公之子師周將奉其父若母以葬而手安司封希范
所為公狀與所自為孺人狀泣而乞余誌且銘夫傳美
發潛以信來世史氏職也曷敢辭按狀公諱仲亨字起
龍芝臺其號吾無錫之華著晉孝子寶族蕃以著代有
簪紱入我明有諱悰韡者始居鵝湖悰韡生興叔興叔
生宗壽宗壽生守吉守吉生燁燁生奉政大夫謹謹生
學士鴻山先生察又徙居東亭則又著公父也嫡母錢
宜人所生母馮孺人學士先生凡三子長太學伯貞季
禮部主事叔陽而公居仲公生而肌晳望之如璧讀書
課文不強教以習十七補郡博士弟子當是時學士先
生焚魚家居龍門未就之業迫欲有所寄而太學公奉
政公所憐愛也禮部公固竒穎方蘭茁其芽念乘時取
科第以家聲禪獨中男恃耳身繩督之甚甚於束濕薪
而公亦痛自刻勵昕夕佔畢以為常顧數竒再絀應天
試用例游北太學試順天幾得雋矣格一同舍卷罷是
科禮部公弱冠舉於鄉連舉於南宫學士先生不少子
早逹厭也惟是公失利以為恚公出而色喜藉有貴弟
而自傷胡以塞嚴父指下帷揣摩愈益憤奮矢一售自
振不可得而學士先生捐館矣明年禮部公亦夭殁高
門暴摧家政如棼絲公不得復肄經生言而馮孺人且
荏苒廹老公蹶然曰我縱不獲獵一第報先公九原獨
不能儌一命酬母劬耶且决不令吾母荆布而屈他母
蓋禮部公所生母顧前封安人云公裝而謁選人業遇
例得典屬國俄被選入給事武英殿任筆札號為華貫
而公脉脉心動亟假將作差乘傳而南幾以衣冠早慰
慈白而馮孺人之問至矣公跣而奔而後痛可知也服
除如京師給事如故前後滿三歲授試中書舍人又三
歲為真則公假司農差轉餉山海以間過家一省松楸
還而以最聞子恩數如制馮孺人始乃贈今號而後公
悲且喜又可知也惟是公遂以疾請矣公純誠孺慕雖
不克以科第成學士先生志乃所以纘承甚勤初鄉氓
善逋賦窘其長代輸故長賦病有司責逋急按里而追
呼窘甲之首故里甲又病病長賦學士先生嘗於其區
創田若干頃署曰役田歲收其入以佐煩費此百世德
也顧身後不無動公疏以聞奉俞旨得世守焉病里甲
公率羣從凡五百金公職其半復為創田二頃亦署曰
役田歲收其入以佐甲之首而里甲即奔命不言疲矣
兩役田相表裏以福區人而永先澤公之善為孝也於
兄弟最友愛送往事居靡不為之盡宗人齮齕我一切
屏不問異日有以他端扞文罔猶力為解救以免通財
折劵窶於我乎贍死於我乎槥水木原本公所深念也
質庫奴糜千金室再火所蓄積燬以盡而行德市義不
衰歲饑邑議賑無所出公首捐粟千斛以倡諸藏粟家
乃皆争致鍾釡應矣民賴全活部使者為旌門官邸固
薄游公自奉又極約縮而窮交宿好多所收恤居為資
斧行為齎發病為醫禱殁為含殮周兆龍太學絶而屬
公三百金公益千錢歸之其孥其著者也執政大僚多
公通家歡公裹足不一往一弁跡公為楊大司徒所愛
重囊重賕請因語次從容言采礦便幾以聞上公驚曰
此桑孔術也售且擾天下面發赤拒之峻故事内直諸
舍人事巨璫過為貶損公不貶損貞操亮節先見極慮
所處雖閒局散秩隠然有以自重中年頗畜歌兒一朝
幾遣盡獨好為詩詩玄淡不失巖居家法間有行世者
夏孺人亦以公滿考恩贈今稱夏實江隂大族父通政
參議給事文華璜溪公範母徐宜人孺人之歸公其為
懿淑非一而其大者則皆非女婦人能也公屢舉失利
學士先生不勝恚恚且移孺人而孺人安之學士先生
没而侮者狎至公一意遜避孺人曰毋避避乃養患公
初薄貲郎曰勿薄姑老矣姑没為奉厥終唯謹公歸以
無憾後房一乳舉二男子孺人曰吾子也鞠育訓誨以
有成立公御下慈毋論小不當即糜金奴罷償矣火不
戒廢箠矣孺人曰是宜問問則怵以守惠明靜嚴以佐
柔寬而綏厥家女婦而丈夫者耶惜乎一從公京師不
獲偕榮以老而以客死也公生嘉靖已亥七月初四日
卒萬歷己亥二月二十日得年六十有一孺人生嘉靖
丁酉五月十七日卒萬歷庚寅七月十八日得年五十
有四子男二側室陳出長即師周次師召後禮部公余
聞之日中則移月滿則虧公生富貴盛矣物禁太盛學
成而躓一第家日以削有以也夫然公方且損施以為
紹述儉慈恭讓以為貽燕夫物無恒盛亦無久瘁我承
其瘁後將席其盛天之道疑有然者余既采公及孺人
齊德之大者為誌而系以銘銘曰
公貴人耶抱玉而號謂公弗逢居然鳳毛天池霈綸
言錫爾妣世其文儒亦世孝子有淑於室如鳳斯鳴
藹藹齊德何悴弗榮芝原作宮往妥䨇魄刻時貞珉
百世勿斁
懷遠將軍錦衣衛指揮同知管衛事雲津史公墓
誌銘
往嘉靖丙辰倭躪江以南轉逼留都勢恣甚官軍望而
走溧陽故太僕少卿玉陽史公謝吏部主事家居招集
鄉里少年禦之於其邑之舊縣益散家財募勇敢士躡
而敗之浙之平湖焚其巢幕府上功詔即家拜尚寶卿
再晉少卿太僕官一子錦衣百戶世世弗絶人曰家食
不後國臣之忠也功錄不嗇上之厚也後四十二年為
萬歷丁酉倭業墟朝鮮然詭言乞封其實謀内逞朝廷
大徵兵勦之設開府天津為掎角而苦乏軍興太僕公
之子錦衣指揮同知雲津公喟然歎曰海上田若區脱
棄弗耕而括貧民粟以奉屬國非計夫田天津且耕且
守豫門戶厚根本壯聲勢此金城略也開府臣竒其策
疏請以屬公公愈感奮乃於天津並海若直沽諸處身
督亞旅載芟載柞意且奄觀銍艾以紓東方之急而會
倭遁功以弗竟居一歲而公亦已没矣厥子致爵等既
以公喪歸將葬之某阡而以墓中石委余嗟嗟國家泰
寧長無事則已令更有事非公父子誰肯以家殉者余
悲其志為之誌且銘公諱繼書字元秉雲津其號漢溧
陽侯史崇苗裔也故世為溧陽人自侯凡若干傳入我
明而為公之曾祖贈南京刑科給事祚祚生光禄少卿
後後生太僕公際配楊繼陳並以公貴視太僕公爵封
贈皆恭人公陳恭人出也陳恭人之舉公也於義興别
墅有紫雲之祥公生果岐嶷才勝衣已能署墅中兒左
右伍而立行則使呵而前而身都其中以為常稍長善
讀書又美書法又工為舉子義當是時公兄為楊恭人
所生子者業前夭太僕公意不無忽忽至舉公則顔開
曰吾家書香其有繼也夫因以命名云公年甫十六而
大司馬按首功簿而檄當為任子者太僕公北面拜稽
首曰老臣何功陛下至任臣子備宿衛恩寵殊絶不可
虛乃逼公上百戶錦衣非公志也踰年稱使者督木巴
蜀以間歸娶是為馬恭人久之擢其衛指揮僉事遇恩
給綸誥用此俄奔太僕公喪喪畢守故官尋領南鎮撫
司可六年陟同知得僉書衛事錦衣獨其帥親重而諸
僉書名位與頡頏駸貴用事然往往盛衣馬侈得意公
顧跳而締詞臣騷客為詩社雅歌投壺恂恂文儒也京
營大閱公當御公修而白晳侍立甚莊謹上顧問内侍
此何官家安在内侍謹對是溧陽先臣太僕際子用倭
功任錦衣史繼書者也上心器重焉無何賜飛魚服一
時以為榮於是陳恭人卒於邸公哀呼請䘏得旨賜祭
葬仍給驛護喪故事文臣四品無葬上多太僕公軍功
得全給蓋異數也公既葬母起而僉衛事如故而臺臣
有抨公者公遂鮮見任且移疾歸矣初太僕公家居好
行德嘗捐粟二萬斛捄旁郡澇所全活萬人公遭歲大
旱亦捐粟二萬斛又益捐穀萬六千斛佐縣官賑所全
活益衆太僕公嘗割上腴若干畝籍學宮贍貧士公獨
力墾荒穢成田二千畝佃貧民輸逋賦千金已又首義
裒牧馬地之折民間者畝量增田税乃大減有司以著
功令凡此皆後其家而先民瘠其身而肥民以無遏佚
前光公所為善用孝也公之出而田海上也槖幾洗矣
而慷慨赴之惟恐不盡力牛千頭畚鍤錢鏄千具茅蒲
襏&KR0008;之屬千耦所費絶不貲而公弗為儉也事中半而
棄之而公亦弗為悔蹶而曰賴社稷之靈與上之斷鯨
鯢遠竄藩籬不剪斯已大愉快矣吾為而弗功創而弗
卒復何恨乎客間勞苦公公又逡廵言古記有之乘馬
死難男子不為國家勒燕然封狼居胥而僅僅效微力
阡陌間曾足多耶其退讓如此嗟嗟余每偉漢卜式首
奮誅反者孝武下詔褒揚之曰雖未戰可謂義形於内
矣賜爵列侯尊寵至大官公佐賑佐軍力展忠計鮮所
不類式上慕長略軼漢武詎無意進用公惜乎公不待
以死而世亦未能明之者無論遜式弗如以方太僕公
闇䀜没世矣勞臣志士之節異日何以暴於天下豈不
悲哉公然諾意氣於密親窮交植孤焚劵之事甚夥不
著著其徵於國與民之大者令後世有考焉銘曰
仕何以執金吾懷金紆朱惟先臣遺軀謀何以佐石
畫實畝實籍惟先臣遺筴匪謀弗庸我師既同走彼
頑凶為何必功雲車風馬還報地下大啓來者世錫
爾純嘏
馮孺人郁氏墓誌銘
孺人郁氏馮君志忠之配也馮與郁並江隂大姓族蕃
以殷而孺人歸馮君則馮君之父經歴公業用長賦槖
洗矣顧又不勝追呼孺人甫入門語馮君大人無窘乎
妾不腆簪珥在捐以佐乏絶無所愛蓋自是茹荼衣澣
躬辛苦相馮君當戶以安經歴公晩暮以順適繼姑某
歡其心三十年一日也舉二丈夫子而才會孺人有兄
故長樂令文周起鄉書為請於馮君飭二子使就舅氏
學問以時告誡甚具而其仲遂亦以乙酉舉應天凛凛
厲志節即不啻乃舅云孺人晩而好佛禁宰殺喜施捨
若深有悟於慈悲淨明之旨者一日無疾卒萬歷丙子
八月十八日也距生嘉靖戊寅十二月十八日得年六
十有三二子長時良卜以今年某月某甲子扶而葬之
由里東華山新阡而以其父馮君所手列數事來請銘
余惟婦德不出閫晩近世薄主饋宜家之懿以為恒節
而樊然相附麗以偉丈夫之概嘻詘矣馮君父子握三
寸管豈其有所靳於孺人而所手列僅僅止此然孺人
所以為婦為母之道詎不已備乎嗟嗟淵珠石玉雖韞
與藏其光華弗可匿也銘曰
我歌古詩鷄鳴采蘋我思古人斷機擇隣化洽教流
圖史以陳虛實相冒彤管斯曲孰䛕而詘匪榮伊辱
有美令哲孝恭以慈名不踰閾蔚為女師德潛用光
是名古意刻銘貞石警彼塵世
光禄寺大官署監事涘湖吳公墓誌銘
萬歷丙午三月十有八日光禄監事涘湖吳公卒於邑
城之東第厥子鴻臚署丞濟時等奉終事唯謹其仲合
州守澄時後於公之弟光禄署丞訥菴公者也援功令
解見任歸治喪哭公甚痛於是弔者相與嗟異有泣下
者曰監事榮備矣葬而予誌銘其墓按鴻臚狀公諱敷
錫字序所世無錫西鄙閭江人閭江太湖之涘也故自
號涘湖居閭江自諱均聘者始均聘生伯成伯成生元
度元度生師浩師浩生克勤克勤生貫貫生程程生鈍
齋公亨贈翰林編修贈編修生澤峰公情嘉靖甲辰進
士第三人官春坊諭德兼翰林侍讀公父也母楊孺人
公生而楊孺人隕於蓐鞠於其繼戴孺人戴孺人自有
子諱申錫訥菴公也諭德公擢第而公年已十許餘英
氣咄咄廹人諭德公撫而曰是兒殆汗血乎無患不千
里患銜勒不謹耳延明師課督之極嚴公亦惟是父師
之訓為兢兢偕其弟讀書荒齋咿唔聲不絶晝畫虀粥
以餔夜共一布被卧耳諭德公聞而輾然曰吾貧官稱
吾家兒矣如是者九年二十授室為黃孺人又五年而
成郡諸生遂游北雍大司成新鄭高相國諭德公館僚
最契厚者也乃亦竒賞公才子弟云辛酉試順天諭德
公實以是秋主應天試試既竣言者頗有所指摘上雅
重詞臣而難言者落職調外諭德公遽請致其仕公則
肩家督家本農也治田乘屋一切倚辦公之所事中程
當諭德公指諭德公一歲中數往來鄉城間鮮寧居公
數往來侍車船杖屨無所不敦飭懽然色養也辛丑以
諭德命用選人謁吏部得光禄寺大官署監事俄奔其
喪毁瘠骨立杖而後能起乙酉服闋銓舊官故事廟祭
上飲福署官從旁跽受爵公敬慎無愆儀内庭宣索力
折中人角無貶節胥吏進羡鏹面發赤曰此殘商膏血
也無湼操蓋公名家子習見其尊人旃厦從容之度而
又稔聞清白正直守官之箴以故嫺於進止強於職業
澹於貨賄大為官長所器重而不無為僚友所齮齕頃
之挂内訃歸矣歸可二十年合州選茂異供事史局則
喜舉順天則又喜舉南宮益又喜曰今而先諭德伸眉
地下也中間第一哭子乃其季復翩翩欲上公意殊得
而迫古稀產一雛絶憐愛之挾之居城西息交游屏滋味
淡食若將求長生為顧家非熊地者而竟以殉老也公
慨慷重然諾慕魯朱家劇孟之為人好拯人於厄即羈
人賤士望門投公無空手辭者邑舉義率金錢之他富
人不必諧之公必能諧顧公酒巵燕器往往走子錢家
矣性孤峭一語意合剄項可許所不合不足當一盼嚮
在官下諭德公所舉士多顯貴有並列鼎鉉者據客坐
瞋目奮舌爭事得失不少遜或遂拂衣去不顧諸公亦
皆悉公生平不為異也居恒凡絲竹粉黛博塞之娛黃
白男女之事未嘗不濡染然過而不留入而不滓晩而
持空王咒每凌晨暗誦極千遍以為常夫公求長生而
又欲證無生乎哉詩學長慶書法懷素風流文采吾吟
社諸耆儁無不推先公者而公逝矣余獲幸公久竊窺
公赴義如騖似俠終慕諭德公談細小事即隕涕又似
質不貴勢要似倨遇賢人君子雖執鞭所忻慕焉又似
恭任真率常外無飾行要於不欺其意而止世有考德
者其以是觀公可也公之生為嘉靖甲午四月二十日
得年七十有三墓在閭江山之第一灣葬卜某年某甲
子啓黃劉二孺人兆以合而余為之銘銘曰
孰識宰相而於塵埃宮臣之能乃賦歸來以侍以娛
繄公之才孰斯恩勤而以繼絶有美繩武典州竭節
爾愛爾勞繄公之哲在朝則趨曳組鳴環在廟則肅
咫尺天顔小臣何幸鷺立龍攀染指禁臠掉頭東還
既作既述亦既展采德流福綏七十三載一宮雙淑
松楸未改公長妥斯岡氣騰靉
太學斗原陳君暨配談孺人合葬墓誌銘
余友太學陳君穉登與其配孺人相次卒厥子藝之將
以今年某月某日甲子合而祔之祖塋之次而先事持
顧選部所為狀泣請銘嗟乎余其忍銘君耶夫以一青
衿殉命之窮也廹艾而靳其一數之促也夫婦不兩月
而奄然皆盡事之慘也祇一子未覩其有立情之悲也
余其忍銘君耶雖然藉令君生而聲翔没而景滅猶吾
儕友朋之痛也余其忍無銘君之諱爾耕穉登其字前
號斗原陳之先嘉定人國初有諱實者避地徙吾錫之
宅仁鄉居焉遂為無錫人實生廣安同知贈戶部郎中
昱昱生河南參政周仕官得剛直聲周生贈寧鄉知縣
鳳㓗修工詩名載邑志鳳生光州知州雲浦公以忠所
至著聲蹟歴祀名宦君父也母王孺人君生特早慧自
弱齡業茁茁露竒穎稍長禀學光州公光州公言語妙
天下所交知皆海内文章家宗工鉅儒也君趨庭下食
耳目所濡染若日游於雕龍繡虎之場而又好漁獵古
人書書不求要𦕈才得大旨輒棄去然已能抉菁吐華
發為文詞頃刻可千言姿態横生爛有異采余與君髫
而同為諸生未嘗不遜謝自以弗及也顧以余無似不
久倖一第去而君試郡邑利試臺使者即弗利發憤用
例入南太學時新安新建兩相國同為司成最愛重君
已改北名亦噪競蓋邇時博士業格調凡數變類汝南
月旦而君搖筆雅化余猶及見君甲午丁酉兩廢卷風
骨凌厲雖褎然入彀者不必能壓君而君竟蒙刖也豈
非命哉光州公魁壘負竒節義聲流傳而君綽有父風
丁酉試未半所善駱大行暴死棘中出而莫適為經紀
者君倉皇伏尸哭躬為調棺殮齎發之返鄉郡夫自署
門著論而交道之薄久矣君一士子乃能為宦人歸喪
以方古所稱迎喪引柩之朋不尤難能耶其在門内光
州公以君嫡且長也謀畀產半君跽謝曰弟即異母固
皆吾大人遺體也幸以夷於庶光州公殁而所以字諸
庶以成禦侮不啻如其子若女兄弟若母之女兄弟貧
而授室嫠而撫孤又不啻如其弟也城府空洞無掩蓋
無矯飾而與妻孥言亦可與賓客言可與僮僕言亦可
與先生長者言肺腑腎腸握以示無難者文行卓特遠
近慕嚮君卒而其父友通州司馬渡海哭之為失聲君
之為光州公子者足矣談孺人父冠帶儒士勉菴公承
俸母王媪也幼而女於其族之寡姑寡姑者中丞女而
秦方伯冢婦也而方伯實又君姑之夫於是孺人歸君
孺人婉孌端靜動凖禮法逮事王孺人十年事光州公
二十年閨闈相守三十年絶甘分少奉父若母依栖里
閈間者終其身中間佐太學莊襄兩尊人葬治堂構率
不難脱簪珥以給而又能為君廣置媵媵所生女愛之
鈞已子也孝恭慈和政肅而惠所謂孺人之為君婦者
亦已足矣君生嘉靖辛亥卒萬歷已亥得年四十有九
孺人生嘉靖壬子卒萬歷戊戌得年四十有七子男一
即藝之文弱可念余惟光州公遇乖早逹猶不失名刺
史年謝中壽猶積而稱耆君文采節俠亢其家聲而坎
壈困頓遽見其止天不欲君父子間齊名擅美耶顧君
所不朽者在此不在彼概滿留餘以須天定後之收儻
可俟乎余不勝山陽之悲既誌君及孺人懿烈之大者
而系以銘銘曰
有櫃美玉弗逢國工寶劍弗割化為星虹偶然去來
辟彼寄寓榮悴春秋短脩旦暮咄嗟齊德厥亦無年
人琴將亡有先斷絃九原一丘下侍先子靈竒之鍾
岡枝騰紫
勅封承德郎禮部祠祭清吏司主事奉溪周公墓
誌銘
封承德郎禮部祠祭司主事奉溪周公者今湖廣督學
僉事繼昌之父也始督學繇祠部出僉楚臬念公老欲
毋行公勅督學兒鄉者郎尚書曹絶未嘗以身試吏以
身試吏報主恩自今日始兒行矣春和江暖老人行視
湖南廨耳督學君黽勉决别甫上事得今調倉皇出按
部公亦不成行迨秋而病以卒矣督學君解學政奔還
欒心棘腸謀以月日妥公而委余墓中石余謝弗獲則
為按督學君所自狀而為之誌誌曰公諱冠字惟瞻奉
溪其號世吾無錫人也相傳出舂陵宋濓溪先生其孫
以仕浙籍吾錫世有官位不著著其入國朝者為綱運
官均禮均禮生允常天兵壓城函邑篆獻之城以克完
語具陳都諫志允常生澤澤生宗秀宗秀生鼎鼎生奭
奭生漢曰傍溪公之父也母楊實生公公生有異徵當
貴髫則受春秋於其世父所號為彊記敏悟而傍溪公
貧無所具脩脯即毋但脩脯傍溪公父若母老兩王母
愈益老無所具甘毳也公計畫無復之則徙而逐什一
之業然又徒手無以為甚困公始授室樂遽卒再室鄭
安人鄭安人固挾少簪珥以來公顧謂鄭安人若籹而
朝舅若姑以為恭乎寧椎髻操作紓舅若姑朝夕也鄭
安人則立脱其飾畀公請以佐生計會有天幸業漸起
供養無乏絶而傍溪公忘貧矣傍溪公之父若母暨兩
王母以時加匕箸忘老矣如是者可數年重闈兩世壽
皆七八十以終惟是喪葬咸在公公幾代傍溪公子而
公又有弟若妹凡五婚嫁亦咸在公則公幾代傍溪公
父矣於是督學君弱而善文公為延明師督之程藝課
功惟恐其後人也至所以矩押繩束又惟恐其先人也
督學君遂以乙酉舉應天第一己丑成進士為郎繕部
晉祠部以督視楚學所至率精嚴有譽本之服公教云
公之事傍溪公微獨體其意為撫畜諸季㸑無析炊産
無均受而已又能推其意於宗墓葺其夷者曰吾不忍
其餒也於族黨賙其乏者曰吾不忍其瘠也又益廣其
意遇宵溺予絮遇道殣予槥曰吾不忍其暴露也其敦
倫重本好施而樂予多此類然公有德於人公忘之有
怨於公而公亦忘之嘗逼除走吳閶脱人急難其人奉
數金壽公揮棄弗顧里中豪嘗以室廬故齮齕公公終
不修郤布袍蔬食貴而無改度老而無易操有官封矣
從一僮偪仄行道中人不知其顯人父也邑屢賓鄉飲
自稱衰罷不德僅一再赴凛凛德讓嗟乎公豈非樸而
未雕淳而未漓不言而躬行哉足不離闤闠其澹素疑
與古之隠君子同趣名不挂子衿其所佩服意今之儒
者且讓質蓋余繹公行事以方吾先儒林大略似之顧
余堕廢度終無所表豎以慰逝者愧督學君遠甚余誌
公黯然悲心矣公卒萬歷庚子七月七日距生嘉靖己
丑六月二十日得年七十有二子男一即督學君繼昌
娶胡封安人墓在小嶺灣與鄭安人兆合以今年辛丑
九月初三日而余誌其石為之銘銘曰
夫非人子三世吾倚惟孝弟是履夫非人父一經吾
付惟德義是祚何積弗流何種弗收龍章天讐曰褒
爾好修有封者墓有鐫者石長此安魄惟申命用奕
將仕佐郎國子監學錄襟泉錢君墓誌銘
嗟乎傷哉余忍銘吾錢君始君繇州博士晉國子師未
數月聞母喪君驚且號嘔血欲絶忍死奔而南葬母賈
山下遷其父棺來合一小豪以為兹吉壤也思以計攘
之大發難窘君君不勝恚一夕心痛卒萬歷辛丑四月
二十三日也君既卒邑士人大譁何物雞狗雄而凌轢
我冠紳將羣攻之會其人用他端敗斃郡獄事遂解嗟
乎君死恚也哭母且死不死死此一坏土君殆死孝也
余又忍不銘君君諱萬善字惟一别號襟泉世吾錫西
鄙唐村人族故蕃所業耕讀祖浩父林泉公晟庚桑遺
老也年耋以皇儲恩予冠服母馮實生君君少則從其
父受書長而去家廿里許事晉陵錢文學為舉子業錢
嚴師君固新授室不帷帟慕也每聞雞而起夜分而息
以為常蓋三年而業成入邑城邑故憲副嶼南施公方
以名孝廉講業老氏宮從游者甚衆月再考糊名易書
毖於公府君恒在高等丁卯成諸生君之為諸生久畿
試往往落乙卷戊子甫得雋則君齒踰強矣尋又持林
泉公服乙未試南宮名復落乙榜君泫然曰悲夫吾父
之不逮吾升斗也而又不以時效吾母一日養睠彼風
木攬兹春草吾獨非人子歟謁選得滁學正君下車與
諸生約凡數十條劂而布之矩矱森肅窳習為一變臺
使者廉君能數檄以吏事謝弗應嘗一守州篆所收稅
並官紙堂饌錢可百金散而給貧諸生或佐其州橋工
即錙銖不以潤枯槖也臺使者益賢君薦第一俄擢國
子學錄君之範國子如所以範滁士而訓加飭今制六
館先生以次應兩司成教擁高座都講顧鮮有厭心者
君抗顔發齒清詞妙義琅琅聲出金石圜橋聳聽焉君
諸生時治經術絶精所為文不務為高竒而務切理行
又最長者以故邑薦紳家若王太僕吳給諫争延致君
誨其子若孫遠者八九年近亦四五年不相棄捐嘗一
賓檇李吳太宰塾譽髦咸景附得雋後荆南傅方伯藩
山東君塾其廨厥子一孝廉一選貢士君所就也最後
亦講業老氏宮倣其師施憲副故事今高第弟子若孝
廉而下無慮百許人彬彬不乏俊髦云君雖貧歲所席
館榖不薄又良有心計米鹽靡密殁而無以為殮也抑
纍纍多公私逋本之君孝友二老人頗溺因果好施君
竭力奉之布施君母弟三其子若女二老人有所憐愛
君曰於我乎育長而曰於我乎婚嫁葬父不率其弟一
錢奔母喪質一莊友人乃得歸而家以壁立矣嗟乎余
蓋髫而與君友也時則有若浦湛如孝廉沈瀛壺學博四
人者同志同隸邑學官同肄龍城書院為吾師郡太守
閩施先生所賞士然余尤傾心君出就試同載居同賃
虀鹽風雨同旦暮君亦厚嫟余深心隱衷可相握示也
余幸偕孝廉最先第次瀛壺又次為君君固晚逹其精
神強力有過人者臨事果决敢任所擘畫中窽會遇物
夷易杯酒談笑傾其座人天假之年獲監制一道或領
一郡剸割調劑可以見功集事而溘焉殉一氊終也傷
哉君之卒也余急走視君君舉手嗚嗚言惟是先人丘
隴事及此藐諸孤以累子余且諾且掩哭訣而出因追
感疇昔孝廉特早世媿余凉薄寥寥未有以振其後者
今獨何以報君雖然君嘗隂行善歲大祲宗黨來請貸
即瓶粟撲錢可倒以益也中表坐怨家搆阱之盗君以
諸生言郡丞立得雪凡此皆貴富人所奉首匿者而君
勇為之居平未嘗擇一美食慕一袨服有官矣出入徒
步未嘗耀車蓋里門明得意也夫善而慶謙而益古經
訓不犂然具乎儻天道不於君獨茫昧者後死者乃可
以籍手報君矣君卒距生嘉靖乙已正月二十六日得
年五十有七配馮孺人有婦德先卒葬賈山子男六長
映奎禮部儒士卜以今年癸卯十二月二十二日癸卯
葬君邑西南漆塘山新阡不賈山合者穴形斂不克兩
也銘曰
嗟君經術世所師公車奏名何其遲鄉國諸生捧絳
帷委蛇六館官非卑先人一坏攘者誰惟天勝人難
可欺松檟無恙君前辭君死死孝人所悲君多男子
恆苦饑何以遺之德蕃滋魂兮傍親魄此綏我銘貞
石傷鍾期
太學吳君墓誌銘
太學君吳氏諱夢桂字應秋别號懷鵡常之宜興人也
宜興之吳大族君高祖玉以歲薦官至戸部員外郎曾
祖經訓導祖南京禮部尚書贈宫保諡文肅兩世皆以
文肅禮部侍郎特恩贈如其官文肅二子長鵡塘公驥
尚寶司少卿次小洛公驂潯州守君潯州公次子而後
於尚寶公所為號懷鵡用此生而凝静不好弄質又穎
異尚寶公絶憐愛之爰立為後君之為後無何尚寶公
捐館舍當是之時君年才十四擗踊哭泣已稱其喪主
矣稍長攻舉子業十九補邑諸生二十娶於少司馬角
山詹公詹公家山海兩家相望殆三千里而遥實詹公
暱尚寶公同朝才君而字之其女者也君既間關遠娶
遂以例入太學文譽飇起藉藉都人士上甲子試順天
已得雋矣會主者有所爭各言罷厥後凡八試皆罷而
君亦已倦游矣客有風君曷不稱選入謁主爵者乞一
官歸耶君笑不答竟乃用儒衣冠老云君行純密自傷
不及終事尚寶公歲時享祭潸焉泣數行下庶母凌恃
君没齒不以庶且老缺供不以身後人而於所生貶愛
潯州公幾中非法君為損重貲盡力申理以免張宜人
之家落而子姓多赤貧君所以撫之不啻撫其親子弟
也嚴以治身儉勤以治家以先人之遺業饒而不以導
侈朋友死於我乎葬孤寡遺於我乎托歲祲設糜以食
餓者而置槥以揜暴露者其為德於鄉恒不靳也居平
退然有以自下至考論典禮評隲時事鑿鑿中窽會則
君之學術深而世故熟矣夫君庶幾所謂誠與才合者
假令資適逢世其施用也有可觀者而以儒衣冠老也
惜哉然君産世閥即同堂紳笏累葉簮纓而君獨以質
行信於其家而聞於其鄉世所以觀君其又在此不在
彼也君生嘉靖某年卒萬歷某年以其諸父御史安節
君之狀來而余為之誌若銘銘曰
不子而子有赫宗祀死而不死令德是似既繼既承
亦培亦增辟畊而恆穡人乃登芝原夜光魂升魄藏
我銘幽堂以君樂康以爾子孫熾昌
吳母曹孺人墓誌銘
蓋余讀太學吳君桂芳之狀其母也而悲之夫欲以其
母不朽也而不忍以一詞溢也欲身以其母不朽而又
自傷不克如古之賢且隱者以就母名其思深其詞痛
嗟乎斯仁人孝子之用心而母之所以為賢也乎是宜
誌誌曰母曹氏故禮科給事中震華公汝倫之配也給
事公嘗為河南彰德推官滿考封母孺人故今稱孺人
云孺人之大父寅濟陽令父近吳公徵禄吾無鍚泰伯
里喬木望族也孺人幼喪其母朱迨長性度莊靜言動
矩矩近吳公絶竒愛之曰女易不男子耶而會給事公
未壯而失其前配邵孺人孺人乃來為繼當是時給事
公之父贈推官晴江公維孝以高貲聞里中人齮齕之
訟端蝟而起贈公度無以拄也則日夜督給事公讀幾
以高其門若于公而孺人入室而修雞鳴之職篝燈辟
纑以相勵勉未嘗以狎見也贈公性卞急繼姑華太孺
人操新婦嗃嗃孺人登堂而候寢興羹旨甘而進之未
嘗以惰見也於是給事公名滿諸生間矣而都試即弗
售其仲一試而售給事公咄嗟自失孺人從容進曰士
各有時二老人幸慰意少子奈何令不足君所乎已乃
家人子不無生凉燠孺人則又進曰夫大鵬之息也而
斥鷃笑之彼局於見耳給事公笑而曰吾固弗異也後
六年為庚午而給事公舉應天第一人家人子劇喜過
望孺人曰勿讙乃公以自矢久矣給事公歸而孺人顧
相與欷歔累日則猶以不獲及贈公存令一見之為快
也明年給事公成進士隨牒之彰德孺人辭弗從曰君
諸子林立且幼誰為君調其寒饑者給事公居官清諸
所需繒絮醖粲一切於家乎取孺人以時函而輦致之
無闕給事公後果用廉勤無害召入垣而不幸病客死
矣孺人一慟幾絶已乃蘇持諸子泣曰吾難從而父地
下耶顧吾向所以不從而父宦者何也而父已矣惟是
其篋中書具在兒無忘而父所論撰矣稱未亡人身綜
家政益招延良師友為程約劘切而後諸子次第成諸
生也間又勅曰士不患跅&KR1375;患不激發不患不遭時患
不讀書太學受此言也以為絶痛孺人老矣猶手績以
訓勤諸孫一衣履新猶鰓鰓戒無侈以訓儉非時舉先
世艱難及諸齮齕家陵夷衰微狀以訓凡待内外親具
有恩禮閔貧救苦多所收恤蓋孺人晚而好禪所諷内
典能妙契宗旨不第如他女嫗佞佛祈福者没而不怖
不戀嗒然以化云孺人生嘉靖戊戌卒萬歷已亥得壽
六十有二子男五長即桂芳余惟吳氏諸兄弟皆讀書
能文章又皆友恭以讓彬彬賢矣得時則駕安所事隠
而猶以不克就母名如古之孟氏介子者而以自傷也
此慕以養志為孝者也嗟乎人母盡欲其子賢又盡欲
教其子仕而孺人意不難隱孺人於是乎賢於世俗之
為母者矣是宜銘銘曰
母而父百罹艱苦以厥子撫貞而禪根塵兩捐以離
衆緣何為去來本無生滅矧彼榮悴譬如影隙下見
夫子為指真諦亦無暌合一朝永世
任子忠所江君墓誌銘
故任子忠所江君者余同年今廵撫中丞纘石公鐸冢
子也往余備數卿亞君來應京闈試以年家子一再謁
余余與之言文藝器識斌斌不羣余既愛君以間為推
轂不令君知而君顧以德余比於知已乃君累絀不第
以為有待而俄以不諱聞矣悲夫敏才短札獨子安昇
之然乎哉前是中丞公以觀察使者起治易州岳君大
母李太宜人實在行會播事急上親擢中丞公開新府
偏沅即日畀節鉞往君則從子舍倍道北走渡淮犯怒
濤逆太宜人以歸惟是太宜人篤老歸無何棄養君内
傷太宜人而外虞中丞公行間憂勞毁瘠神理都盡而
又廹秋試倉皇趣治裝去道病遄征卒以不起錢吏部
飬廉之狀君也謂為死孝夫王師微中丞公賊不滅中
丞公微君無與將太宜人太宜人生死靡所恃托中丞
公方寸亂矣賊亦不滅然則君無獨死孝亦由之死忠
耶非耶於是中丞公將葬君而余為之誌君諱世卿字
篤之杭之仁和人江氏中丞公而上為提學僉事公圻
為贈尚書侍郎公曉為諡文昭贈宮保尚書公瀾為贈
侍郎參政公玭凡五世皆起家進士至大官於海内無
兩忠孝㓗廉矯矯著風節於海内亦無兩而君之為中
丞公子也母許恭人君在襁褓韶秀可念提學公攜之
官邸口授之書輒憶稍長刻勵問學自六經外旁獵子
史窺其指要十三用舊恩補任子入北雍北雍多才士
然無敢以其長傲君目為畏友十六以新例應試浙闈
沁水劉大司空時視浙闈學得君卷大嗟賞以為鄉校
生弗如一時學士大夫咸以君名家汗血一日且千里
而君前後凡六試率報罷命也君有至性自稚齒持提
學公朞喪已遂持許恭人三年喪哀慕如成人身為中
丞公愛子乃所以事齊栗惟謹中丞公宦游抱小疴君
聞疾走省視不反顧中丞公在告雖小出入不專决異
母弟之母死君為憐恤擁護惟恐傷之不啻其母存也
盛年失耦矢不再娶婦翁死為卵翼其遺腹子以觀厥
成其厚倫敦誼多此類居恆不妄然諾亦不侵然諾宗
黨有不平必為之雪假令非理相干面折不少貶敝袍
芒屨抑抑行道中絶不染貴介子弟裘馬習氣齋頭一
榻鮮古尊彛圖畫之好湖船遇聲伎踉蹌走匿客往往
罷席矣雖素風古格家傳世襲亦其中情恬澹然乎君
之病也自悼弗克儌一第繩五世業其指絶痛既瞑有
急報楚師大捷者君張目慰且恨以卒萬歷庚子六月
十九日也距生隆慶丁卯九月二十三日得年僅三十
四配沈子男六葬以今年某月某日甲子余惟鄧林有
千歲木焉雖層層拂雲不能無披枝然其根蒂深以固
矣故扶疎交蔭榮華不歇君固梁棟材不幸早折乃其
履盈思謙處盛思約所以壅且培有加隆者攀發而旁
擢五葉箕裘不有愛弟在何虞中絶乎余既以慰君且
以慰中丞公而又為之銘銘曰
為大母毁則死為中丞公瘁則死死可矣君所不死
在其弟子後五葉起以續以似以百世更祉
顧母華孺人墓誌銘
孺人華氏故太學曾泉顧公起東配也實處州府經歴
白湖公際亨之女郡諸生蓉峰公木之孫女蓉峰公之
兄為嵩峰公金而曾泉公之父為洞陽公可久洞陽公
仕毅肅兩朝嘗一諫南廵再諍大禮兩被杖北闕下而
嵩峯公諍禮亦有疏兩公同邑同郎戸部同志節相愛
重晚而同謝憲副家居溪莊村墅白首同杯酒而後相
樂可知也於是白湖公有女而賢曾泉公委禽焉是為
孺人曾泉公之嫡母為王恭人而所生母為郁孺人王
恭人自有子操子婦特莊孺人來歸則王恭人已下世
獨洞陽公在而郁孺人身事之郁孺人習王恭人之所
以操子婦者操孺人頗亦急而孺人弗敢貳也曰吾不
逮事吾嫡事吾夫所生猶吾嫡也晨而朝洞陽公問起
居退而候郁孺人以為常洞陽公好客座上恒滿曾泉
公之伯兄為鴻臚後山公其丘嫂沈孺人夫妻日夜共
具極洗腆而孺人相其姒庖湢間惟所指授無乏庤無
闕需蓋洞陽公老矣健匕箸無恙非直其左右善節調
也又非直冢婦能養也厥亦安少婦賢矣久之洞陽公
以壽終而曾泉公析居外則迎郁孺人就子舍養融融
洩洩以方鄉者在翁側時若猶貌事也居恆推郁孺人
指數稱引箕裘弓冶之訓以勉曾泉公於學曾泉公困
諸生久即又捐帑資佐曾泉公南雍游曾泉公少而席
貴盛靡倨傲惡習中丁衰寂志業不隳門閥無改孺人
有力焉孺人所産二子業已長而後房有産子者曾泉
公勅弗舉孺人進曰頼先大人靈廣支庶蕃胤祚厚幸
夫非君骨肉也者而忍自戕為固舉之已為擇乳保擇
良師傅不殊已所出壯而為授室孺人從兄弟女也嗟
乎世衰教熄樛木螽斯之詩不歌於房中毋益多世益
鮮所從來矣孺人而猶當帷笄較哲愚乎哉孺人甚孝
白湖公一日病亟疑不起孺人急走省視請禱致醫藥
揣摩意所欲順適之百方其諸弟愧謝曰吾子職固當
敢累娣孺人唯唯否否夫哀哀劬勞子若女有異耶白
湖公病良已人曰天相孝女也洞陽公廉於官而腴於
家其世業豐也白湖公豪長者嫁女故不薄而孺人鮮
袨衣珍食之奉迨曾泉公没南雍邸孺人一慟幾絶稱
未亡人屏葷肉却紈綺躬蔬布終矣郁孺人常掃一閤
龕大士像事之惟謹孺人亦龕大士像事之惟謹郁孺
人不忍途之人寒饑好施予孺人亦不忍人寒饑好施
予六時淨土方寸福田垂老不倦修然猶韜懿遜烈言
必遡吾姑云孺人今年正七十子若孫彬彬美文學婿
典大州皆須時上百歲觴衿紳流采門屏色動庶幾復
見洞陽公盛時事而忽忽感少疾遽卒萬歷癸卯三月
十八日也距生嘉靖甲午八月十六日子男三道深郡
諸生卜以孺人卒之年十二月二十一日葬之某山之
原與曾泉公合而手其從兄余文學友太學道泰狀來
請銘夫澤州則嘗徵余言壽矣不及以壽而壽兹石示
來禩其益永也銘曰
德咸四福綏五鏡圖史絶今古仰嗣徽俯篤祜號女
宗報夫主睽以合夜不午揚幽潛詔嚚瞽
禮部儒士文巖秦君墓誌銘
余少則聞諸長老邑秦氏其先視萬石君家風云門内
被服孝弟攻詩書之業出則循循退讓望之知為秦氏
子弟也後簪紱蟬聯起甲第相望家門鼎貴甚盛而孝
謹或少衰矣以余所獲交文巖君猶其遺焉君故業舉
子所為文醖藉多致然不得志於有司抑又不得志於
年以死名不挂朝籍身不出閭巷乃其質行有足多者
方髫時祖博士公老且病諸孫子度不起入而爭窺其
槖君獨反袂走曰吾祖病也而因以為利吾不忍見也
卒不窺其槖事父若母惟恐傷之病而呼天請以身代
没而毁幾以身殉女兄弟三皆遠嫁孀者二為卵翼其
藐諸孤孤無父而有父也仳離者一迎之歸以老無家
而有家也從弟死無子邑令用宗人議定君次子為之
子所承産沮洳耳畝不盈三十送往事居肩之絶不吝
弟無子而有子君之子嗣而若弗嗣也大抵君為人愿
朴又最孤介行不恤毁譽惟倫之敦地不擇腴瘠惟義
之趨遭家中落業廢箸轉徙矣猶往往質劵債家然君
重然諾雖晨餔不飽不擔負人一錢也有行金請居問
所知者遽拂衣起曰何乃凂我與人交落落漠漠即見
貴人無所脂韋間偕一二同志行游山間長吟浩嘯以
撥悶寄傲而已嗟嗟以君操修進而求諸古之遺民可
也矧於輓近矧其族士不朽在所立豈其榮膴壽老而
後聞於來兹也乎哉君諱楊字子舒文巖其號裕庵公
洸配楊君父母也祖博士公者諱鉉曾祖詔旌孝子奭
高祖封中憲大夫武昌知府旭而其系則宋國史編修
淮海先生之子湛實以先生葬吾錫粲山而開厥家君
生嘉靖已酉卒萬歷壬申年僅五十有四配蔡孺人子
男三長&KR0008;卜葬以今年三月二十九日祔龍山世墓余
雅名知君為之誌且銘銘曰
藴竒而窮踰艾而終惟命之逢式其孝恭以紹祖風
惟德之豐爾祖在中爾宫其東考銘斯崇
江西瑞州府上高縣儒學教諭致仕清菴俞公暨
配張孺人合葬墓誌銘
清菴俞公解學職歸召其邑諸老生為社會而吾先儒
林在社中烟巒霧波相與婆娑觴咏其間衎衎樂也吾
先儒林前謝且一紀而公卒年八十有六高矣又二年
而公之配張孺人亦卒年八十有九益又高矣偕老而
全福人間伉儷斯為異將葬厥子士允手顧太守雲山
先生狀泣而請余誌銘其墓夫太守公門人言信而余
尤通家子也敢不敬諾按公諱寅字汝明一字汝直初
號春濤以同兄名再更清菴公諸生時南昌萬少司寇來
為令國士遇公為訂交云吾錫俞氏在勝國有福一者
三傳至安一安一生德惠高皇朝徵拜行人使蜀遇賊
不屈死再傳為思恭思恭二子次實齋公讚讚二子次
肖實公孚娶於陸實生公公生有異質又最躭書甫總
角所為制舉義業膾炙人口公世父大參正齋公撫而
曰兹吾家白眉也於是公之從兄廉憲是堂公方舉於
鄉而春濤公已餼於庠序公應大參公教依春濤公講
藝家庭切磋終不名他師然公名幾出兩兄上弱冠隸
博士弟子籍鄉薦紳先生無不虛賓席遣子弟北面請
業爭先布幣為快郡守邑令學使者凡考肄慮無不舉
首公母死萬令君親臨其喪廉公貧賻米廿斛以葬其
見禮重如此而公數奇累試應天皆報罷丁酉之役新
昌呂大司空令溧水有事簾以外私署公魁榜出怪弗
讐則公前兩場都已中程魁其經策場亡慮千萬言錄
人不勝書裂矣嗟乎非錄人為之而天為之哉公尋用
食廪久次貢禮部逡廵可三歲選浙之上虞訓既上飭
矩矱厲功令所以貞教甚備而尤以強執聞嘗一署其
邑篆有主櫃私易官錘漁小民金嘗公以其羡公叱其
羡收按其私錘主獄吏納大辟賂逸之外公主收按吏
還大辟獄摘伏若神遠膩若洗吏民震駭訓經生耶乃
老吏弗如久之擢諭江西之上高公治尚書專門而高
乏傳遂不列於學官公奮曰吾老伏生也不可以當吾
世而失之抗席開講許民間子畢來聽仍為白學使錄
其茂異者而高士有以尚書起家者矣會棘試臺司習
公閎博互檄入省會勾當程式文字聲籍甚法當薦而
獨不能其長令令墨當劾虞公中之媒蘖之百方而公
遂左遷衡國授以去而士衿之感愴可知也公既還里
居羹蓴釀菊以時修香山洛社故事翛然簡遠壽七十
夜夢汪洋中示一南字寤而曰天導我南海游乎裹糧
謁大士蓮花洋登普陀招寶諸山歸途遍覽西湖諸名
勝若將有遺世之志八十江臺聶侍御高舊士也繡斧
東廵登堂引觴祝士林艷為榮維余亦壽之詩云筏曾
渡海觀能定屐慣登山醉不扶又云桃李晚依臺裏柏
桑弧老傍社中榆見者謂實錄公貌脩偉望之如蒼崖
青壁不可狎近而孳孳樂人為善温言巽詞薦寵後軰
又藹如和風慶雲而取與雖纖介必慎以嚴敦倫重本
續先譜葺世墓間為樹碑立傳用詔久遠鄉里惡少往
往齮齕我置弗校其人敗且死亦若弗聞經術行誼軼
乎前修表乎流俗公出而稱人師居而稱鄉先生其無
忝也已張孺人者儒家女也父雲松公鶴母没童而來
歸及事舅笄而婚焉事其姑拮据井臼間定省無缺供
公之所以安於館榖也上虞則從上高則留從以謹中
饋留以育孫子公之所以安於官也公有幼妹於我嫁
弱弟於我婚裝遣聘問取成禮公之所以安於室也而
歲時伏臘宗黨有饋遺緩急來叩門有賑貸公之所以
安於歸也齊德高齒蓋七十年相守如一日以公夫婦
不知人間世屈指可幾許人斯之為異不然乎公生正
德甲戌五月二十九日卒萬歴戊戌十一月二十四日
孺人生正德癸酉閠五月二十七日卒萬歴庚子十月
二十二日子男一即士允卜以今年壬寅某月某日甲
子合而葬之邑龍山之陽公生時所自營兆也竊惟科
目以羅士舉刺以辯官國家擇而用用而又擇蓋其詳
哉公能文章又能其職業乃皆佹奏名而失之也悲夫
世之為公者豈少也哉說者以此則嘆賢書吏剡不必
能盡才才者正多老巖穴耳雖然公之門牆襲公之餘
而顯者多矣其階庭亦將有繹公之緒而興者矣公與
孺人雖九原可也銘曰
一第易耳蹇不吾以世難者壽公壽多有惟公有之
惟孺人似之偕老而怡若唱若隨一丘同歸其永弗
隳
吳母張太孺人墓誌銘
間者吏部臣推擇中外吏之當為省臺郎者銓次言上
而太常博士吳君道行得給事中諸選人候旨北闕下
累月不報而吳君一日奉其母張太孺人之喪以奔號
而曰天乎吾豈急𤨏闥一席地者而以易吾親欒心棘
腸至不欲自比於人子數而久之且葬乃手所自為狀
使余誌銘其墓按張太孺人者贈博士山泉吳公棖配
也宜興之吳望於吾常簪纓若蟬聯而張氏族於其邑
之漳渚世有隠操處士恒母陳實生太孺人太孺人自
其在室時處士公業裒内則諸書誨之間與講解太孺
人輒曉大義稱賢女而笄而歸贈公舅若姑暨王舅姑
幸皆在太孺人雞鳴詣寢門修起居之節無闕儀重闈
一堂即又稱賢婦矣舅兩山公長者畜贈公寬媛媛姝
姝不甚繩約而王舅草堂公持諸孫嚴所以督贈公舉
子業特峻太孺人篝燈絣䌟洸佐宵讀曰無庶予子憎
以故贈公於庠序間得雋聲而贈公不肯事家人産以
為士貴任達彼米鹽𤨏屑不足問也然雅好客至輙具
取咄嗟辦惟是脯糗酒漿太孺人庤而出之無乏供客
意得去佐贈公敬愛客緣太孺人主饋也太孺人所生
二男三女更飾良家子宜子者遣事贈公曰其以昌胤
可於是生吳君太孺人恩勤愛勞不啻如所生子後所
生子壯有室生男矣相繼天而吳君為名諸生掄貢禮
部尋舉於鄉成進士太孺人且慰且愴曰本吾為夫子
飾所接以有此兒也而惜乎吾夫子弗及見也吳君則
迎太孺人太常邸中官於俸賜薄依然蔬水而太孺人
安之秩滿儌太孺人今封幸用翟茀易荆布而太孺人
亦安之留邸可三歲歸歸一歲卒太孺人生而惠和言
色無所疾遽歲時伏臘處妯娌閭黨具有恩禮庾鮮贏
粟槖鮮剰鏹而好施予緩急來叩門量所有貸之不必
責償年踰大耋聰明不衰猶手自縫絍吳君跽請盍少
休曰吾虞夫大寒凍中道旁有僵死人耳信奉佛誦佛
號不去口老病且瞑神氣閒定類有悟云太孺人卒萬
歷庚子九月十八日距生正德乙亥十二月初七日世
壽八十有六子男三長道行墓在邑篠嶺之原與贈公
合葬以明年壬寅正月十六日嗟夫教之熄也樛木小
星之詩不歌於房中而女婦多凶德往往有餒其鬼而
弗悟者太孺人自有子乃肯為贈公樹側室子而天顧
夭其嫡而昌其庶俾爾康爾壽以顯收綸綍翟茀之報
而頷而逮曾玄乃巧為酬者然語不云乎得全全昌詎
不亦休哉吳君起而拜命入𤨏闥立致尊膴愍褒也銘
曰
是惟博士公之封太君來從以永厥終是名女宗愧
彼嚚矇惟爾有子惟帝命方始惟曾玄是似以爾皇
妣世之受祉
上林苑監林衡署錄事李江徐公暨配季孺人合
葬墓誌銘
上林錄事李江徐公諱育德字養之蘇之常熟人也在
宋南渡徐有千十四公者來居邑李墓凡若干傳族蕃
以昌而公之曾祖鯤祖天民並以公世父尚書鳳竹公
拭貴贈司馬中丞而公父為贈光禄鳳塘公侯生三子
而公居季公生而枝指父若母欲勿舉泣而聲喤喤然
卒舉之然公質敏悟幼而劬於書長而為舉子義多所
玄解尚書公絶器之曰此吾家汗血也弱冠成諸生有
雋聲然試應天輒不利隨例入太學又不利公咄嗟吾
青衫敝矣而世鮮能物色我者俟河之清人壽幾何謁
館下辭去於是公有子盡出先世所遺書使卒業而即
家叠竒石為山樹卉列臺榭課小蒼頭度梨園曲客來
投其轄傳觴秉燭往往月西墜始罷酒當是時尚書公
方用宦蹟顯名朝廷赫奕甚盛而公凛凛勅綱紀毋淹
公家賦毋逐里中兒較尺寸短長門屏肅然性伉直意
有所不可面發赤訟言非是事已付東流水不復挂胸
臆窮交末親緩急來叩門終不以無為解即黠者間為
術紿我我弗億也強有力者至為穽窘我而我亦弗校
其人麗於法轉為行金關說名其非辜人尤以為難徐
歸德萬仞公太學中同舍生也兩人深相結誓生死不
相背負歸德卒官公素車白馬迎歸其喪燕人武挾養
生術詣公一見語合客之家三十年死於我乎殯凡此
有以見公赤心白意一日千古非苟為厚而已而公雅
善術家者言琴川河邑營衛也強半壅文廟丙位直闤
闠乖文明之觀公私心病焉會濬河公首先效畚鍤議
樹屏扞宫牆公割要址甃以私財取不日就勇義急公
助光文教其勤如此邑舉賓鄉飲請者再始一赴晚而
應例隸秩上林非公志也公配為季孺人季族於文村
其著猶李墓孺人春溪公萱之女也名家禮法習而熟
入門及事舅若姑實能以時問寢興以安公於學公試
不利能百方譬喻以安公於聲酒而其難者無若公與
仲共煙二十年而妯娌無間言抑調適其猶子婦姑間
無誶語又無若為公樹貳而又為其貳樹所生子如已
子孺人又甚孝母耄且病迎侍奉甘毳終其餘齡顧又
甚慈閫以内鮮嗃嗃聲歲一再飯獄囚積今世因救見
在苦懿德名淑良有非尋常幃笄所敢望者公甫艾而
失孺人而空室不再筮詎獨有惕於踐霜割冰之事哉
厥亦懷賢悼亡之感深矣公生嘉靖庚寅卒萬歷辛丑
得年七十有二孺人生嘉靖戊子卒萬歷已卯得年五
十有二子男三長待賓卜萬歷癸卯二月丁未日合而
葬之昭德之新阡而以余幸有連也手其從兄樂清令
待聘之狀以不朽請嗟乎士之逢世之難也以公其才
僅僅為家尚書所竒賞為歸德君所獨契而世固睨而
按劔耳然公不以落魄近聲酒迨行德義急乎公家雖
闇汶亦有以自耀者不賢而能之乎身没名立子孫彬
彬質有其文公與孺人即九原可也余既為之誌而系
以銘銘曰
匪父母之棄而棄於時匪上林之棲而秩是縻枌榆
婆娑厥施孔多鄉人式歌維閫有淑維一丘卜其永
禔福
承德郎福建邵武府通判見吾陳公暨配徐孺人
合葬墓誌銘
邵武别駕江隂陳公稱寓公吾錫者三十有四年而卒
卒三年而厥子太學必銘等反葬公於其邑之敔山祖
塋啓其母徐孺人兆合焉而以墓中石委余泣而曰此
吾父遺命也蓋余嘗與公夾河而居交甚驩知公不可
辭按公諱力字子相别號見吾江隂之陳在勝國時有
諱坦者仕黃巖令坦生眞一眞一生壽壽生孚孚生芑
承事郎芑生二子長鳳舉正德庚午次太學青田公鶴
公父也母劉孺人實生公公生質秀穎髫則攻舉子業
顧難一諸生以例游南太學再應京兆試不利會邑中
倭家在圍城中公倉皇取間道歸雜諸豪邏行樓櫓間
凡幾十晝夜倭解圍轉掠去幸以城完而公之家強半
破矣公固不任長而任家督戶外内事一切倚辦公鮮
共憂患者公不勝窘則跳而卜吾城東隅以居曰梁之
溪范之港李之臺是中賢者多托跡焉何必江干吾莵
裘哉蓋去故業不啻屣脱云居久之以選人謁銓曹得
斷事萬全都司萬全隸雲中邊軍民夷漢錯居而交梗
公弗為難也務為佚蕩夷易以縻其情以痛裁其積蠧
一士一馬一芻一粟即不得虚冒有挾重賂請者面發
赤白臺察抵罪矣一大辟久不决讞之立决邊人望若
神明公在事可六歲許薦牘無慮數上嘗一從制府中
丞入援一佐互市監西境門一督修邊垣並與被恩賚
尤異數也擢判浙之台州遂持其母孺人服服除起補
福建之邵武邵武所職餉蠲羡却例斂散具有則一署
其郡篆三署其屬光澤邵武建寧篆一清太寧戶口署
篆官政理清戶口更徭平在事亦可六歲許其時分守
大吏為潛江歐陽參知亟推轂陳别駕今之循吏也而
守某且側目竟坐徙王國官矣於是公倦游既一還江
干省墳墓仍來吾城東故居偕二三同好選九龍山下
汲泉煮茗穿雲看竹徜徉嘯咏遇者不知其冠蓋客也
公居平固好行德族子壯而貧恃以室有官恃以宦貿
遷恃以賈所貸而負至累千不問單騎趨留都脱王生
某於戍蹶而墮幾絶不悔湯氏姻甫成拜也其子童而
孤擕歸卒女之不責財凡此皆其鄉長老所嘖嘖悚異
者晚而好行德益甚族無賴子售墓前地他氏公捐貲
以復兄茶丘進士綽楔圯公鳩工以葺先太學亭廣濟
井蘇道渴公增制以飭又繹先太學意於蔡逕途之中
亭五里休負擔者又益繹其意刻醫方四家詔為岐黃
術者其行彌遠其濟彌廣蓋公服孝弟履仁義不有其
家而所崇隆即不忘其先不老於其鄉而所恭敬必於
其桑梓公之賢於人遠矣其徐孺人者父鴻臚簿雲岐
公悦中母華孺人孺人端慧通書數嫺禮法公需次國
門事垂白姑不以順弛恭幾代公子督三子學不以慈
弛嚴幾代公父歲祲倒筐篋佐舍人子急不以儉嗇施
又幾代公行德也禮佛繙華嚴累數寒暑如一日自盛
年已然惜乎不及占榮禄中道捐棄公悼亡懷賢終其
身空室不再偶其亦重繫念也公卒萬歷壬寅五月九
日距生嘉靖乙酉五月十六日得年七十有八孺人卒
嘉靖丙寅十一月八日距生嘉靖乙酉七月二十九日
得年四十有二子男三長太學必銘葬以今年甲辰十
二月十五日庚申蓋公自家食時裒里中交知結六賢
小社以爼豆諸葛武侯關壽亭侯狄梁公張中丞岳武
穆文信公低徊瞻拜若得而執鞭焉所慕嚮偉矣僅僅
銓廳幕官用吏職自表見非其志也雖然公丁熙洽耀
圭組邀治民功爛焉燕雲閩海間然且栖遲佳山水享
有老壽以方六賢所遭遇何如哉訣孺人至四十年獲
相從地下庶兩有慰也為之誌若銘銘曰
天地逆旅去家亦可枯菀寒暑薄宦非左壽予夭汝
等此石火江帶山敔卜葬其妥
華室吳孺人墓誌銘
孺人吳氏上林苑監中宇華公之克之配也吳為宜興
望族孺人之父為潯州守小洛公而王父為禮部尚書
文肅公孺人生而端靜寡言笑授曲禮内則能通其大
義王母林太夫人母張宜人絶憐之曰是賢女也十七
歸上林公華又吾無錫望族也其舅為學博岳西公而
王舅為刑部郎中補菴公孺人入門郎中公暨王姑楊
宜人尚無恙楊宜人嚴操家嗃嗃難事孺人從厥姑莫
孺人上食候寢興婉孌有儀而楊宜人亦憐之曰吾孫
婦賢婦也惟郎中公亦曰吾孫婦果賢婦也上林公少
而負雋聲郎中公望之繩武大業甚厚上林公深自淬
厲讀書别墅不關家内外事事一切仰孺人孺人纖嗇
躬拮据若貧士婦者以安上林公於學而學博暨莫孺
人乃亦曰吾新婦賢婦也於是孺人産丈夫子三而奇
愛其長子瑮純瑮純業成名諸生矣每臺試心搖搖然
虞其不前也至都肄則曰斯有命焉兒勉旃俟時而又
以徵孺人之為母賢母矣夫孺人名家女嫁名家子兩
家方貴盛承藉不薄奩遣亦奢而孺人處之無矜容無
翔聲迨其晚暮業不無搆而削矣槖不無胠而銷矣孺
人雖少望然不旁恚不苛詰斯其於菀枯豐約逆順之
境庶卓然有以自持者孺人所謂尤賢哉蓋余每過南
郭必之上林公上林公必固欵余出其先世所遺名賢
卷冊相品鍳已久出奩遣中所守文肅公賜瓢觴我而
孺人亦必盛為具餉客取咄嗟辦余之習孺人之賢久
矣上林公之游國子拜苑秩孺人實從臾之然不以一
官故迫之仕卒白首相莊以老孺人殆天所篤耶何其
賢而壽也孺人生於嘉靖庚寅卒萬歷丁未得年七十
有八三子長即邑諸生瑮純卜以今年十二月某日葬
孺人其鄉世墓之北而手所自為狀乞余銘銘曰
婦德不揚玉韞珠藏惟美在中其質乃光既美以光
亦壽而康返真寕玄石固川長
廣東廣州府通判玉菴吳公墓誌銘
廣東别駕吳公諱聘字子來别號玉菴凡江以南之吳
大都系延陵而公之先有諱同讓者國初繇江隂徙吾
無錫故為無錫人同讓生福一福一生麟麟生文江文
江生京祥京祥生雲崖公葵博學嗜古以句讀為童子
師邑薦紳咸厚禮之公父也母祝實生公公生而穎異
束髮屬制舉義即不騖浮蔓往往根極理致抉聖賢奥
窔諸老生見之自以弗及也顧弗利有司年二十八楚
蘄馮督學來擢公儒士第一人遂試應天明年豫章胡
督學來於諸生中為第三人晉食廪又十年而楚黃耿
督學賞公行不獨其文也既列高等將非次拔公貢時
當貢者為鄒生芾公固譲某决不敢躐先鄒生卒貢鄒
又十二年公始成貢奉大廷對俄奔雲崖公喪服除謁
選得京武衛學訓公之為諸生治尚書甚精行又甚高
里中學者多師尊之有取科第至大官者至是邑之秦
中丞方給事中遣其子北面受經惟是吳縣相國亦以
幣招公謝相國不赴旬日之間一羸馬蹩躠走給事邸
抗顔踞席考業辯難依然家食時也久之陟南京國子
典籍南雍藏書不乏然苦漫漶公用老宿軄掌故其大
司成為常熟趙少宰雅習公喜而曰此學府也下劄委
校勘公字讐句訂屹屹多所是正而陳書唐書暨玉海
三編勞尤劇芸局倚重焉會歲滿輟而赴吏部考公秩
九品當得本身告幾言部移贈雲崖公例不合泫然悲
心吾先人終布衣地下耶某為子無狀敢濫恩并本身
者置弗請還守典籍如故尋出通判廣州廣絶遠逡巡
欲毋行其門人邑龔方伯從臾之乃行既上則却歲例
杜私謁精力其職以佐太守名蔚起部使者檄監含光
厰税公曰是惟利藪善膩人吾不欲以身試膩固控乃
得免後連視三屬邑篆所致燭奸剔蠧修廢舉墜為美
政非一而其大者南海一死囚繫獄久令數易無以異
也公按爰書廉其非辜立請於臺察寘末减鄉試士束
賓興額請於督學增進示寵異已又捐私錢盛供張壯
其行士彌感奮其秋有白鳳來集城東之高岡羣鳥萬
餘隨之越三日翔去邑人即其地築鳳凰臺以張治徵
譚者方公黃潁川云於是公倦游慨焉太息夫鐘漏微
矣而勞勞夜行邴㬅容何人哉一朝致其仕歸官僚士
民爭相挽留不終日俟也公性至孝為貧諸生事其父
若母甘毳無闕供母祝先逝雲崖公困末疾公晝挾之
行夜伏床下伺喘息或以體温溺器手而進如是十餘
年即慕為黃香者以為難喪二老人淚盡繼以血哀感
行路遇母弟最友愛散財佐乏絶歸而共娛樂適暮齒
怡怡如也生不登孌童之床不入季女之室夫婦相守
白首滋益莊終日言不離右今絶口不談人過失繩束
檢押斤斤不失尺寸然内無城府外無岸谷煦焉飲人
以和雖新進小生一被容接未嘗不以吳先生親已也
再為鄉飲賓清聲便體登降卒度觀者謂不忝鄉祭酒
嗟乎斯可以觀公生平矣公壽七十九卒實萬歷戊戌
五月十二日距生為正德己卯九月十日配廉孺人子
男二長逹祖余惟公學有本原行有坊表偃蹇一第以
老明經致身雖不克竟厥施當年其所詳定書亦足垂
名後世雖不克儌榮於其親其所平反亦將流福於其
子孫不辱不殆以令名終公含笑九原可也於是逹祖
兄弟以今年癸卯十一月某日甲子葬公邑西萬螺山
之新阡其門人顧太學道泰為之狀而余公忘年交也
為之誌若銘銘曰
世爭以奪公守勿越以弗早逹世迷以羈公歸不遲
以樂餘祺鳳兮鳳兮㓗白其羽言象公德巢閣以舞
萬螺葱葱公魄斯藏亦萬斯祀永錫爾光
董母茅宜人墓誌銘
宜人茅氏尚書學士潯陽董公份之婦給事中龍山公
道醇之妻而客部郎嗣成之母也宜人有今封匪夫爵
之以以客部最云宜人之父為按察副使鹿門公坤母
為姚孺人吳興諸士族若華谿之茅梅林之董喬木蔚
相望而尚書與按察兩公又皆以文章名震耀一時驩
相得也以故宜人得歸給事公宜人之歸給事公也而
其姑顧淑人適背養宜人甫成婦便走哭墓下以不先
奉杯羹簋脯為極痛宗黨嗟異有泣下者而後姑吳淑
人來吳淑人生貴雅善病宜人從給事公北事之尚書
公邸中屏氣和顔色候寢興調侍湯藥外舍火戒勿聞
吾姑吾姑不禁怖也火亦尋滅吳淑人聞而心憐宜人
新婦愛我愛我尚書公用詞臣參内直佐銓典邦禮將
入相矣而一日致其仕家所斥田園廬舍頗連旁近縣
内外政事吳淑人則悉筦鑰授宜人宜人晨而持籌會
計丙夜而息諸斂散出納具有程童僕累千指慮亡不
粥粥受要束者尚書公奇其能尚書推轂賢士大夫滿
天下門生故人取苕霅道問起居冠蓋如織東山西第
流連觴豆往往秉燭迫曙光以為常凡燕勞酬贈一切
仰宜人尚書公署牋牘而已給事公之舉京闈淹矣而
籍公車又淹於是客部髫而負雋聲尚書公望之不啻
望歲也益招延四方魁人譽髦切磋其藝凡旦暮共具
春秋都肄戒裝具資斧亦一切仰宜人給事公父子則
亦鼔書篋而已而此五歲間遂各以其業奮先後成進
士一門三世同時被青紫於海内無兩宜人履其盛焉
後五年而給事公以行人選南工科未上得疾卒又五
年客部争立儲削朝籍而癸已之難作先是客部好市
義以前所斥田園廬舍多貧民產不惜損貲以益而奸
民以為此可煽也環里門要索蜂起不可制通國若狂
邑令臺使者不察搆大釁至飛章按劾當是時同難者
為吾師范大司成大司成不勝憤自絞死其夫人守闕
擊登聞上書上以師臣故大震怒有所逮繫下其事所
司而尚書公不待矣客部鬱鬱尋繼之其弟進士嗣招
才通籍俄以櫬還宜人一身當三喪乃亦帷素車撾鼓
郡門呼冤事益解則雪涕戒諸子家破矣遺經固在若
軰讀書勵名檢毋隤先緒也稍稍緝殘敝黽勉十歲許
以老病且亟中夜蹶起曰老婦可以下報先尚書乎趣
駕之家祠力不任卒始宜人在室好觀古圖箴傳記慨
慕其風範故其持家凛凛禀大體尚書公創義倉義居
收其族人以逮其里之貧而無依者宜人實佐其畫董
氏五世皆單傳宜人上堂謁尚書公誦詩而美樛木螽
斯之章以請尚書公仰天謝幸甚斯吾宗祏神靈教婦
言也為給事公置貳産子四並嫡而六宜人撫之一耳
給事公未第時擕家自北歸道病無所從求名醫宜人
刲股羹以進愈迨卒再刲再羹以進不愈則其命也奩
不乏璣翠笥不乏羅綺而經歲郤不御簡儉若寒素殆
其性然善屬文諸子分異各為記弁其端斐然申國家
法云夫宜人之於家不能使滿之不傾而能使破之終
完也於子不能使夭之必壽而能使弱之將昌也於監
奴廬兒不能使悍之悉馴而能使服之不叛也華悴不
改其度亨困不渝其志真有才丈夫之所不及辦而剛
男子之所不易支者宜人之功德於董氏豈微也哉宜
人卒萬歷丙午三月二十三日距生為嘉靖丙申五月
二十一日得年七十有一子男六長客部郎嗣成娶徐
氏封宜人墓在安吉州之東葛山葬以今年丁未十二
月某日啓給事公兆合焉余既以嗣茂等請按二岑公
國縉状傳余所嘗一二耳剽者為誌而系以銘銘曰
夫惟人臣時平委蛇遭世多故才者見竒時乃地道
亦鏡婦德其晦其光良繫所值宜人實才聊用持家
逼而亨屯我心則嗟千秋一室下報夫子神理穆穆
世永受祉
處士以約陳公暨配吳孺人合葬墓誌銘
進士陳君一教甫釋褐母吳孺人卒於里於是其父以
約公卒十七年往矣進士君奔且號曰天乎吾父望孤
教一第如望歲也而不克見也吾母幸見之矣而弗克
享也孤教安所比人子既抵家行服則手次遺行走百
里詣余泣且請曰鄉者吾父之葬也而未有銘也今且
以吾母祔惟是闡幽錫光以昭永永敢丐史氏夫進士
君者余兒子師也文學操行褎然出都人士上意庭闈
間所被服漸摩深矣是宜為之誌公諱某字某以約其
所自號其先永嘉人相傳宋中書舍人止齋先生之後
有倉四者自永嘉徙義興之南湖居焉又若干傳而為
衛輝二守洪甫自湖南贅亳村吳氏遂定居亳村又若
干傳而為耕隠公浦世載耆德埒素封耕隠公之子亳
溪公郁倜儻好施予家以頓落公之父也母孟實生公
公生而穎動止嚴整有法望之知為端士少即工舉子
業然至都肄數見齟齬不獲一隸博士籍而公發憤益
旁涉羣書間以其侘傺牢騷之感發之聲詩詩好陶靖
節興寄瀟遠薦紳學士多推公老宿延致館塾曰陳先
生人師非經師也公誨人一以敦本實厲廉耻為主講
藝之暇往往舉古賢人忠孝節義事灑灑言之淋漓感
慨或至隕涕惟教兒亦然嘗曰文藻春華耳行薄位尊
祇滛人濟惡之具縱讀破萬卷何益所居塾有隣婦夜
窺之旦即徙其處館人請故終不以告其為長者多此
類公秉至性持父喪毁幾骨母困末疾腫潰敗身為抱
扶推燥就濕母没喪之如父遺幼弟妹卵翼之以長擇
所對於我乎婚嫁族有嫠而寠者倡義給日廪用堅其
節他近屬家故饒恡弗與也公至割饔飱佐乏絶宗祠
率頭會斂宗人金息其子為春秋費而主者乾没以盡
公悉鬻其私田代為償曰吾乃不忍吾祖宗餒於不肖子
孫也而公自此槖若洗矣顧公特堅忍即突不烟衣不
𥜗絶不肯開口告人居平不向人作可憐之色邑中曹
大司空號為簡貴公往謁直入踞上坐議論嶽嶽無所
遜大司空深相禮重時人兩賢之公之稱人師不虚耳
吳孺人者故儒家女父諸生燦母杜去亳村可五里而
近始兩家翁雅相善也故孺人來歸孺人歸而兩翁忽
相失讒人搆之幾及於訟公無敢父母背也乃孺人亦
無敢以舅姑懟日夜籲天泣皇恐請罪而久之果皆分
棄前怨還肺腑孺人乃先用勤儉佐公食貧凡送往事
居亢宗收族以礪進士公於成孺人有力焉公卒萬歷
乙酉四月三日距生嘉靖壬辰九月十三日得年五十
有四孺人卒萬歷辛丑四月二日距生嘉靖辛卯十二
月五日得年七十有一子男三次即進士君一教觀工
部政娶曹即大司空識進士君髫時而女以弟之子者
也進士君啓公兆而以孺人來合則今年壬寅某月某
日某甲子嗟嗟自國論不及乎里閭而窮經好修之士
身不脱韋布以老者獨公乎哉幸哉有進士君實奉遺
經以揚於明廷遇何必自躬也孺人病且篤能預為日
决進士君中上第以為前知夫公之必昌後也與進士
君之必耀其先也則夫人而知之矣是宜為之銘銘曰
昔胡以邅弗貴且年懸棺而阡今胡以豐孺人來從
厥子奮庸以約失鮮一經以腆以其緒顯我銘貞石
有來愍冊賁彼玄夕
鄉飲介涇田顧公墓誌銘
顧氏自其叔子選部叔時與其季季時先後成進士起
涇上而其後又皆用言事落職久之相與講學城之東
林四方賢士大夫畢來會望之若伊洛然以為此兩兄
弟者則皆醇儒也而不知其伯氏涇田公最長者質行
可紀云於是公卒四年矣將葬厥子諸生與淑等以選
部狀謁余誌銘其墓選部余友也余故習公重其為人
狀不苐貌公行事直肖公神采矣為之誌誌曰公諱性
成字伯時涇田其號顧於吳為著姓宋將仕郎百七公
者始家吾錫之上舍數傳而諱廷秀者雄於貲好行其
德語具商文毅志再傳而為如月公麟如月公生諸生
友竹公緯耽書家以落友竹公生侍竹公某侍竹公生
贈戶部主事南墅公學凡再徙居涇上公父也余亦以
選部故數侍贈公贈公魁磊超特望之知為非常人其
行義為里人所信嚮母錢太安人生四子公居長初公
為經生言而斐然也而念贈公方食貧治生計良苦仲
又善病心獨竒兩少弟才以為弗如則請於贈公兒終
不忍以兒子軰數口而瘁大人筋力願改業佐拮据贈
公許諾遂稱家督代事延名醫療仲病進藥餌延名師
課兩少弟讀進脩脯一切毋乏絶纖嗇積累而後贈公
能以其家饒也選部領應天解而贈公殁服除儀部蟬
聯舉尋相次舉南宫公則又代兩弟董家政公之為政
有所售産必厚酬直或更數收遽還之不驟責償或主
庾毋取盈佃人逋租纍纍然轉子之錢粟遇歲祲出劵
若干紙手裂之示毋窘樹德市義即不純事封殖而後
兩弟能以其家忘也選部再典銓再逐儀部亦外謫自
惟戅直被嚴譴並謝亡狀而公歡然迎慰之叔不負季
矣季不負叔矣汝伯仲幸不負叔季庭荆池草相問訊
無恙以為愉快而後兩弟益能以其官忘也贈公之殁
也而有遺田三百甽則請於錢太安人大人不津津義
田乎毋瓜分其以贍族便以故族人鮮衣食困者婚且
葬鮮踰時不遂者好為人解紛息争不已為設酒食殷
勤諭免訟為捐槖貲調護以無兩傷而其人不知也以
故里人鮮終訟者仁心為其質孝慈為其性孤介為其
操喪贈公易不勝戚喪錢太安人如贈公老矣歲時上
冡伏地哭如初喪時也與田畯野老同其憂患卜隂晴
籌旱澇虞歲之不登登而為虞公私負躊躇擘畫若其
躬之恤也大雪中一舟沿洄行一人繫焉偵之迫官逋
二金耳公愴然是不死逋死寒饑矣為捐二金其人望
門叩首去終不問誰何也客有函金祈居間者公面發
赤夫夫不知吾兩弟耶兼亦不知乃公拒之峻斯為斤
斤修兩弟名乎哉其所素履以然語有之良玉不斵
醴泉不和其天全也公含醇抱樸與物無競與天為徒
躬仁人君子之行而不見德以兩弟表當世而不見名
夫名公所棄也而德穆乎遠矣嗟乎兹所以為公歟公
生嘉靖辛丑七月十一日卒萬歷乙已正月十三日得
年六十有五配陸孺人子男六與淑邑諸生娶黃氏墓
在涇西阡葬以今年十一月十九日壬寅往余貳禮部
也因選部注一劄椷寄以自附於詩人緇衣之指而公
若將凂焉已邑令來旌門公辭請介其鄉飲又辭而余
乃愧悔窺公淺也則公尚何有身後一片石雖然選部
實屬予為之銘銘曰
孰公拙愚公有令圖濬美家庭有開醇儒其名不章
其德乃腴敦義蹈仁賙貧恤逋以其天全與化俱徂
魄焉斯丘中埋瑾瑜後千百年我銘不誣
侯介婦徐孺人墓誌銘
侯介婦徐孺人者太學子兢次君之配也徐江隂望族
孺人之父為臨洮郡丞漸菴公而母為苗孺人孺人在
門稱愛女其兩親小不懌藉以平有疑事藉以决蓋不
啻女而子矣十七而歸次君次君之父為都諫少芝公
而母為張孺人都諫公居家簡儉張孺人治閫内和以
穆孺人入門不矜尚華侈當舅若姑意間羞甘旨飾衣
履而進之每旦起上堂候起居伺察安否以為愉惕十
九年一日也次君為邑諸生有聲升上舍試輙在高等
然弗即第孺人且慰且勉曰士在所自樹耳淹速命也
次君恃為益友次君口不言錢鏹手不執籌算而孺人
斥嫁時金繒為流轉營殖以佐資用又往往推其餘以
厭宗黨之告緩急者以故人人手加額曰願孺人福而
壽乃年三十五病痢卒矣卒為萬歷庚戌正月九日距
生為萬歷丙子二月二十五日於是次君哭於室曰天
乎何吾妻之賢而弗偕以老乎舅若姑哭於堂曰何吾
婦之賢而弗終事我以安乎其妯娌哭於寢曰何吾姒
之賢而弗視其子若女以長乎下逮臧獲望而哭極哀
即宗黨無不匍匐隕涕色然以駭者曰侯介婦賢婦也
夭矣孺人凡十一乳而育者四男女次君不欲以子荆
之悲而重傷其父若母之心也以卒之年二月二十六
日權厝東郊祖塋之旁將筮吉以葬焉而謁銘於余蓋
余誦詩葛覃服絺綌采蘋湘錡釡樛木縈葛藟雞鳴弋
鳬雁女婦之德奉尊嫜宜室家而止矣豈其騖竒節殊
行以懿淑聞雖無年不可謂非天所厚也為之銘銘曰
胡德之光而閱世弗長而名則芳魄焉斯藏其以爾
遺胤允臧
處士鄉飲賓元樓華公暨配錢孺人合葬墓誌銘
華孝廉祖勤之父處士元樓公卒七年而其母錢孺人
前卒且十六年公生則以孺人故行求高燥地於其鄉
之所謂曹家橋者營窀穸未就而孝廉既并失公益負
土增築如公遺指將以月日之吉成葬先期手所列事
略來請銘而尋復以安吏部狀來略之詞質繹其指絶
痛乃狀又綿密斐亹有致也公夫婦生平懿鑠燦乎備
矣采而為誌誌曰公諱椿枝字壽傳元樓其號吾無錫
華祖晉孝子寶自宗原泉處士家隆亭族衍以蕃入明
多顯仕而其自蕩口徙湖橋者為東郭公之子感岵公
感岵公之子為西樓公諱世楨公父也嫡母鄒孺人所
生母為楊孺人西樓公席先世業故饒而不勝侈好結
客為豪舉以其槖洗又以其産鬻産盡又以其舍旁地
鬻且壁立矣而公生公質清慧稍長一受易習經生言
而貧不耐也去而治田田佃諸宗人距家遠每農事興
以五鼓督廬兒服鎛銍往而身犯霧雨或冒烈日行田
間與傭作分功穫而納課主者家而後有其餘粒也蓋
其困如此當是時西樓公别置貳擁少子謀以莵裘自
老而析公母子宅北偏敗屋中略無意憐之惟是其好
客不衰客來有所趨具輒復呼吾大兒安在往往取嚄
唶辦而西樓公忘貧矣西樓公病疽公罄所有迎醫問
藥食不觧帶而侍所以調護萬端幸以疽平而西樓公
忘罷矣西樓公以壽終公喪之如禮而猶自以儉於木
悒鬱不自得後諸子預為公擇木美公悼往發慟舉室
皆感涕則鄉者附體附棺必於誠信其可推也公又愴
鄒孺人之不逮養也楊孺人之相守而相為命也跽而
曰兒作苦勤母憂有歲矣今者獲效一菽幸甚市甘毳
敬進之毋為加匕箸公亦起舞樂孝養慈享以安晩暮
諸孫曾幾得見重闈百歲云始西橋公雅負債乃其終
頗亦遺少資公畫而三之吾兄弟兩抵債一諸債家來
受償大喜過望不知公固裒私錢隂佐之也而公既清
西樓公逋益務力作拮据其家家大起然有天幸所耕
汙萊即逢旱耕壠坂即澇雖巧歷弗能筭也傾囷糶即
榖貴糶已即賤又若工白圭計然之筴者然以故贏得
厚集所招業幾與先世埒而公特勇義不惜緩急人又
善讓忍負不校於宗黨更篤嘗破劵還老從兄所售田
不責值是兄好貸又好嫚罵罵置不較貸亦終不償不
問也人尤謂難居恆慕范文正義田而虞弗繼著家訓
令歲儲米百石以給近屬之不舉火者曰能者踐迹不
能者師意其可也歲大祲邑令勸富人出粟備賑公首
輸若干斛令遷去猶貽書褒美懲西樓公以汰敗一切
纖嗇無所紛華獨延師課孝廉兄弟盛供具恣所出不
恡於是孝廉舉於鄉會是年公當長鄉賦遽往受役令
示意此可徙署公若弗悟也或蘄孝廉有所關說公咈
然孺子室女而聞媒妁事乎謝弗許孝廉斤斤馭繩墨
名公車良士公之教也蓋公業儒雖不終所涉獵書史
率有會間考論古今人得失事善敗擘肌分理不爽毛
髮善病病痰喘臥起中夜至其綜家政指使僮僕靡不
得其任器物度置皆有法其才辦也遇物甚夷易有強
禦人以病凌轢之從床褥中奮身願予敵其氣壯也嗟
乎以公器略藉令終儒業得當世用鼎謨石畫可勝道
哉而苐以施其家狹矣錢孺人者松壑公女也年十七
歸公松壑公之父為東洲公與西樓公相慕為豪舉孺
人乃字西樓公之業微孺人乃來歸不以其父裝遣薄
為父懟也亦不以家式微為舅若姑懟也公治田孺人
日夜弄機杼績麻枲佐畚鍤公孝養其父母孺人操井
臼調甘旨佐饔飱公病慎筦鑰佐攝公課子續膏火佐
讀而卒乃見其家之豐也老姑之壽也而子之成名也
孺人之為華家婦而比他簪髻之為人婦者哉余以此
則嘆不藝不穫不為不成方公困阨時孱然棄子也而
孺人棄女也計廪廪不終日何温裕敢望而感憤堅志
戮力操作竟之以農業締厥家而以儒業亢厥宗夫世
何常亦在為之而已然公質行姱節屢賓其鄉飲有德
者必昌殆亦天所祚非人力也公卒萬歷甲辰三月十
一日距生嘉靖戊戌三月二十日得年六十有七孺人
卒萬歷甲午十月二十四日距生嘉靖已亥五月十九
日得年五十有六子男三次即孝廉祖勤舉甲午應天
鄉試娶尤墓坐(闕)向(闕)今年已酉三月四日乙酉葬日
也余不忍孝廉之痛其親無窮也而又為之銘銘曰
家有喬木及公而凋以樹以藝卒以家饒北堂有萱
春秋望百孰是萊舞中壽而阨惟壼有淑生同險夷
没同斯丘以罔不綏惟天祚德惟帝求士金書將來
岡樹騰紫
華母陳孺人墓誌銘
孺人陳氏華太學師召所生母也何以稱孺人也太學
之父為中翰芝臺其嫡母封孺人夏也孺人則及接中
翰公者也太學後其季父客部玄谷公矣何以仍稱子
也太學與其伯兄諸生師周實孿生伯不幸夭厥子幼
不成為喪主且客部夫婦没矣稱子或禮所寬也以教
孝也蓋夏孺人江隂之横塘人而孺人其里中民家女
父輔母陸媪初夏孺人艱子謀於其父通參璜溪公請
為中翰公置貳也通參公輾然曰甚善夫芝草何根婿
園芝之祥殆兆是乎陳氏女其可孺人乃來來可一年
産一女又三年一産二男子太學兄弟也當是時中翰
公之父學士鴻山先生春秋高喜得孫而兩特為御皇
祖所賜麟玉坐燕寢出金釧奬夏孺人曰微婦賢不及
此顧不直夏孺人賢也孺人又賢孺人既産子深自避
匿終歲不更侍中翰公而夏孺人乃愈益心憐孺人也
有孺人而徵夏孺人之能容孺人每旦起凡米鹽&KR0949;瀡
盛飭以㓗遇燕享大事夏孺人非孺人不以藉手也有
孺人而徵夏孺人之能勤中翰公自學士先生背養稍
狎聲歌寫湮鬱金錢出入恣主者不問孺人私夏孺人
請以間進藥石塞漏巵而後中翰公瞿然省也有孺人
而徵夏孺人之能規於是太學兄弟英英峙雙玉矣髫
而青其衿同日拜堂下夏孺人傳言拜我亟拜汝母而
孺人踉蹌走弗敢子也已後先為娶婦會夏孺人業捐
館中翰公傳言汝少姑也歲時得具母儀東向朝子婦
而孺人泫然若猶在夏孺人側也弗敢婦也蓋夏孺人
四女其嫁也倚孺人而裝資遣甚具而嫁其所産女特
儉示無欲匹嫡夏孺人執不可乃止此尤恆情所難者
生平無袨飾無私藏澹泊希簡於世鮮所取與或勸之
盍少積孺人唯唯否否身幸用貧女造高門一乳而兩
家宗祀賴以無墜天所以奉老婦侈矣尚安事積嗟乎
盈滿而懼止足而戒亦惟是丈夫倜儻具宏識者乃有
此見解耳則孺人之賢於簪笄者流遠矣孺人哭夏孺
人十年而哭中翰公又二年而哭其伯子憂思傷人侵
尋病脾卒得年六十三二男子一即諸生師周先一年
夭娶周氏贈尚書文恪公女一即太學師召出為季父
客部公後娶吳郡韓氏憲副凝宇公女墓在鴨城新阡
於中翰公乎依葬以今年己酉十二月十三日庚申余
讀太學所為孺人狀而悲其意也曰天乎何吾兄弗狀
而孤狀也則又曰何孤之為吾母子而弗終為子也繹
其指絶痛夫闡幽章懿以耀謙光而慰劬慕吾彤管不
誣也許之銘銘曰
屈節何傷以其家昌得雄而雙宗兆用光生也弗子
殁乃受祉天之所啓世號皇妣歸魄於此其永弗毁
宗伯集卷九
