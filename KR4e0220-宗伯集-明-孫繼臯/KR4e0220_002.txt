宗伯集卷二
明孫繼臯撰
疏
乞恩疏
翰林院修撰臣孫繼臯奏為比例陳情懇乞天恩俯賜
追贈前母事臣由萬歷二年進士除授前職萬歷五年
四月内三年考滿吏部引奏復職臣父孫臣臣母劉氏
妻曹氏俱蒙准給應得勅命臣叨沐鴻恩舉家感戴唯
是前母劉氏實臣父結髮之妻備極艱辛遺澤未冺而
臣祇奉令甲未敢陳乞顯揚一念耿耿難忘茲者恭遇
皇上晉號兩宫推榮羣下臣之微願正獲斯時查得先
年吏部稽勲司署郎中事主事等官張翀等俱以穆宗
皇帝登極覃恩乞贈前母多蒙允給最後凟奏紛然該
部乃有從宜酌議之請意在防範冒濫權衡予奪夫慶
篤於嘉禮之成曠典也恩覃於錫類之指大孝也臣之
遭遇自謂值人子可以自致之時擬於隆慶諸臣尤為
希特而臣伏讀詔書兩京文臣有未考滿而許預給者
有已考滿而許再給者有許移封移贈者有先已移封
移贈而又許補給本身者臣謬荷拔擢列在侍從既幸
躬逢盛美亦欲均沾濊澤况臣考滿在前止儌前母一
贈揆於事體似非冒濫用是披瀝血誠冒昧上請伏望
皇上垂憐至情特勅吏部查照前例將臣前母劉氏一
體追贈則皇上曠蕩之恩益弘而微臣銜結之私愈切
矣臣無任激切悚懼懇祈之至
乞發推擬奏章疏
奏為銓政壅閼日甚冢臣求去益力懇乞聖明深思治
理亟發推擬多䟽以明留賢之實以隆有道之長事臣
惟天立君為生民主天又生賢才為人主用冢宰一官
固人主所倚毗使澄序流品劑量注授以釐百工而熙
庶績者也賢才進政事舉冢宰得其職而天下治矣雖
老且病不當去賢才伏政事廢冢宰不得其職而天下
不治矣雖不老且病不得不去我祖宗朝吏部尚書若
蹇義王翺等臣主一心操縱如志遇大陞除往往非時
召對面相評隲蓋信重如此即我皇上臨御寶極二十
有四年於茲部所推擬亦何嘗不晨奏晨覽夕批夕發絶未
嘗有停閣者有之自今尚書孫丕揚始丕揚柄事且二
年於茲臣佐丕揚亦已一年於茲去年所推擬間依陪
點或著另推停閣之章月不再見其積而至累數十推
不下累數十缺不補則又自今年四五月始夫此累數
十缺者皇上其以為冗散不急之官耶而非也此累數
十推者皇上其以為朦朧非例之擢耶而又非也臣請
熟數之於前而皇上試垂聽焉堂官則有若北之工書
祭酒僕少南之吏侍屬官則有若南北之郎中員外主
事評事經歴重職則有若給事御史大吏則有若布按
二司及府正官内者展采外者宣力大者廷推小者序
遷此其缺可虚耶弗可虛耶惟是初推不下催請又不
下另推又不下單推者不省耦推者亦不省起復假滿
聽降調而補者亦不省向訝點陪為非次今并陪不點
矣向疑傳旨另推者為偶左今并另推旨不得矣需次
長安者林林株守嗟索米之良難待遷遠外者咄咄浪
猜嘆積薪之最苦所懸一缺所淹實不止一人所停一
官所廢實不止一事賢愚同滯上下不交丕揚所守何
官所任何職而令掣肘坐困如此此其心安耶弗安耶
又有甚難緩者行取鉅典也賢良抑而弗徵慮上怠而
下玩是民生之憂也臺省空而弗繼慮下閉而上蔽是
朝政之憂也又有甚不便者文選劇司也郎中聞升而
復親事慮事泥抑見為耽權而弗敢安也未聞命而弗
親事慮事壅抑見為避難而弗敢安也蓋至於是而吏
部之事束手而難為扼腕而莫控矣丕揚用公忠素望
特蒙簡任雖久以足疾卧邸一切缺帖猶手自標注心
乎在公乃乞身則每荷温留啓事則槩從中格任事者
已徬徨去住之介而任人者又以展轉疑信之間夫使
丕揚而寵利人也則可丕揚而秉德不回執塞不變人
也肯虛拘乎哉臣備員佐銓誠不忍見英主在上貞臣
任事而曹事耗廢反至斯極用敢披瀝悃誠仰干廽照
伏望皇上深維為政在人留賢有實悉檢今年四月以
前推擬多疏俯賜批發擢用行取中間有未當聖心者
不惜批示另推仍嚴勅丕揚當此國家多故之秋緊急
用人之際勉出視事上副眷倚庶其展布四體殚竭一
心銓政再新吏治有頼有如慰勉彌篤停閣彌多雖諭
之留實速之去臣未見其可也臣冒昧陳言不勝皇恐
跼蹐待命之至
乞行攀送梓宫疏
奏為古今大綱常必不可虧國家大典禮必不可缺冒
懇聖明扶病攀送母后以光聖人大孝以慰寰海同情
事臣於本月十五日忽禮部接出聖旨朕自閏八月初
旬偶爾痰流注於左足動履不便今大行皇妣引發朕
不能恭行攀送不勝哀慟著遣獻代行卿等還傳示務
要虔㓗敬慎恭誠供事欽此臣再三捧誦再三思維於
所謂痰注左足動履不便者而見聖情之萬不獲已也
於所謂虔㓗敬慎恭誠供事者而見聖心之萬不獲安
也雖然皇上綱常之主而典禮之宗也茲舉而遂皇上
異日必自追悔又必將追咎羣臣不言而以為朝廷無
人臣敢先言之以無貽皇上悔可乎夫皇上大孝聞天
下久矣毋論母后生前極天下養即初逝而成服皇上且
奔且哭哭極哀外廷所聞也上慈謚奏冊寶登降薦獻
戚與禮稱步而過宫門而後登輿外廷所見也蓋天生
大聖人其舉動不愆往往若此矣今只一攀送而以疾
格九仞一簣臣竊為皇上惜之且皇上不出宫眷必不
得帷而至午門神帛朝祖必且降而藉奠獻之手宫眷
即不送其小者也神帛何帛朝祖何事奠獻使何人而
猥令䙝凟不知母后之神靈肯於帛乎馮依否耶列聖
在天之神靈肯於使乎降鑒否耶古人於親喪雖小物
細故必誠必信必躬必親而今却於大處不無虧缺也
臣又為皇上重惜之然而皇上固曰吾困於痰弗良於
行耳臣請有以進今夫禮居喪無沐浴飲酒食肉而有
沐浴飲酒食肉者疾故也皇上誠困於痰弗良於行即
輿而出午門等門掖而成禮何弗可者親之喪達乎天
子在所自致而已事關大綱常大典禮四海觀刑萬代
瞻仰實在茲舉臣不勝狗馬心攄其愚忠惟皇上深思
力行勿之有悔臣冒昧陳言無任皇恐激切待罪之至
籲救欽降六科十三道公疏
奏為歲序更新皇仁在宥懇乞聖慈姑停言官外謫嘉
與更始以隆萬世治安事先是皇上有旨發吏部降調
兩京六科都給事十三道掌道御史餘皆罰俸臣等驟
聞震恐妄意回天會疏請貸而皇上於吏部所開職名
疏内御筆勾出却多至二十三人自都給事中掌道御
史而外不啻數倍隨該閣臣某等伸救未蒙俞允夫皇
上之處言官是罪其不言而非罪其言也是懼之使言
而非扼之使不言也諸臣何辭臣等復何說顧其情似
猶有可矜而其材品亦良有可惜者臣等備位大臣荷
國厚恩敢不畢其愚夫兵部之濫用霍文炳也而言官
不言皇上罪之是也然而么麽武弁蹤跡詭秘諸臣容
有弗聞弗聞則有所疑而弗敢遽言矣張誠之聯姻外
戚倚恃壊法也而言官弗言皇上罪之是也然而老悖
中官依憑城社諸臣容有弗聞弗聞則有所忌而弗敢
輕言矣皇上神聖羣臣莫及見周於四海九州而弗蔽
於几席法行於百司庶府而弗借於貴近一切處分悉
煩聖慮臣等額手仰嘆至明則日月至斷則雷霆大聖
人所作為雖欲望下風佐末議其道無繇也獨念此二
十三人者皆皇上所養育所選拔使分布臺省之班典
司南北之職中間多以賢良徵敏練著者養之數十年
而摧折之一旦拔之數百人而棄之一𤯝言路甚重人
材難得臣等不敢不為朝廷惜也古者孟春之月遒人徇
鐸於路以勸規而召諫也天子迎春於郊以布德而和
令也往哲有之今胡不然仰惟獻春發祥百嘉咸暢惟
茲罪謫諸臣乃獨索然鐫職級辭闕庭而去光天化日
之下曾不得與百獸駢舞二鳥比榮聖朝寬洪豈宜有
此至御史差在遠方自有職事而無端連及南京越在
江表安所睹記而一槩播遷政體人情尤駭觀聽伏望
皇上大霈鴻慈益恢聖度俯收成命姑停諸臣降調咸
與維新以應時令乞惟准照初旨止將都給事中掌道
御史調處餘曲貸免謫以安羣心嚴勅言官自今毋得
有所附和而言有所疑忌而不言違者罪勿宥則上轉
圜而聽下且埋輪而彈上推赤而求下且披丹而獻奸
邪屏迹攻刑畢舉國家億萬年休明之治有頼矣臣等
不勝惶恐懇切跼蹐待命之至
自陳疏
奏為遇灾循省佐銓失職懇乞聖明亟賜罷黜以答天
譴事頃者清寧宫灾皇上悚然降諭引咎責躬尋勅在
廷諸臣痛加修省夫此一諭也成湯之六事不足多而
宋景之一言不足侈矣顧臣以為修省有文有實其實
乃在振淹抑錄廢錮汰闒茸始而汰闒茸乃在臣銓部
始而臣則職佐銓者也臣本單寒誤蒙拔擢積資史局
代匱部僚惟是才不逮人處非其據席貳天卿而不能
比其長以弘登進之路銜兼翰學而不能輔吾君以效
責難之恭何補職司祗叢愆戾臣竊自忖以臣媮惰雖
投閒置散尚羞尸禄矧厠劇曹以臣虛庸雖履順安常
猶懼辱官矧承灾譴臣分當汰臣心甚明伏望皇上特
准罷歸别行推擇庶官與人兩重而人與政一新國之
棄材將以次而登延朝之過舉亦以時而匡正弭灾召
祥回天保命之道度不出此臣不勝惶恐跼蹐待命之
至
覆鄭民部疏
題該南京戶部四川司郎中鄭材奏前事奉聖旨吏部
知道欽此抄出到部送司查議又該本官奏為任滿日
久曠官不寧乞賜裁定以便恪遵事奉聖旨吏部知道
欽此欽遵抄出到部送司隨查部職掌兩京司屬除自
告改南者北俸通理外其曾經被言調南者並無准理
通論之例止查得一欵萬歷十三年七月該本部題准
今後南京堂上官曾經考察被劾改調者俱以後任之
日為始另歷給由不得一槩通理若自行陳請得旨改
調者仍許通理等因節奉聖旨依擬著實行欽此又一
欵遷謫官員或因事詿誤或建議被罪或考察降用酌
量遷謫緣由人品高下照例推陞又查得本年五月内
雲南按察司副使唐守欽陞任員缺該本部將南京戶
部四川司郎中鄭材南京兵部武庫司郎中顧起淹擬
陞未奉允旨已將前缺另推訖又查得鄭材於萬歷十
四年二月以山東濟南府德州德平縣知縣陞戶部廣
西司主事十七年九月陞本部山西司署員外郎主事
十八年五月陞雲南司署郎中事主事二十年二月實
授本月具奏回籍調理二十一年四月起送到部本年
五月除補戶部山西司郎中十二月内該陜西道御史
宋興祖一本為時事激中虚文虛言皆屬無補懇乞聖
明飭羣工修實政以禆天下國家事内論戶部右侍郎
李禎以郎中鄭材疏論待罪乞改别部以全大臣安堂
屬正體統奉聖旨鄭材著調南京用欽此隨調南京戶
部四川司郎中今該前因通查案呈到部看得南京戶
部四川司郎中鄭材奏稱歴任已及九年要得通理兩
京前後實俸赴部給由偶因報陞雲南僉事心有未服
遂乞休致一節為照本部為朝廷用人計其俸并計其
資而為封疆置吏度其材仍度其地向郎中鄭材之調
南也非以告行以挂彈章也故歴任雖九年不得通理
於職掌所載京堂官曾經被劾改調另歷給由者而可
推也然其所以調南也非以罪譴以競時事也前後俸
雖三年不得久淹於職掌所載遷謫官員酌量人品照
例推陞者而可推也去任尚書孫丕揚權於資俸才品
之間而有雲南僉事之擬也惟是材者北産而授之遠
方違其適矣抑孫尚書本善道而疑為薄處迷其指矣
矧當時擬陪者顧起淹也淹亦資深而俸淺者孫尚書
即有意左材而有意左淹乎若夫南京刑部員外鄒元
標其調南也以中旨非由人言其給由也方給由旋以
請告本無成例似難概援但本官材猷素著年力正強
豈得以歴俸自多抗章求去今差事已竣微疾已瘳合
無令本官照舊前去供職其應否給由一節聽南京該
部查例處分本部遇有相應員缺仍酌量陞轉則本官
報主褆身之義庶其兩得而聖朝官人勵世之道亦兩
不悖矣奉聖旨是
催點冢宰疏
題為冢臣再催未蒙點用懇賜早擇以昭公典事先該
本部缺尚書臣等會官推舉南京吏部等衙門尚書等
官蔡國珍蕭大亨衷貞吉李世達堪任前缺屢䟽催請
節奉聖旨吏部尚書員缺着從公再推堪任的幾員來
看欽此臣等隨於本年十一月十八日復會官推舉太
子少保戶部尚書楊俊民少保兼太子太保兵部尚書
石星南京兵部尚書參贊機務周世選原任太子少保
工部尚書曾同亨請旨簡用今又旬日往矣尚未蒙欽
點夫皇上之降旨再推也是所謂勞於求賢惟恐老成
者俊猶有遺於所舉之外者也而不即點用是所謂慎
於用賢惟恐人心物論猶有間於所舉之中者也皇上
之為銓衡計得人斯以勤矣臣等第宜服而候命何敢
輕凟顧冢席久虚銓政多窒頃自奉旨再推以來臣於
内外員缺絶不敢推擬一人以須尚書至而柄事也而
久之未下臣竊自惟念廷推至再賢無敢弗舉明旨孔
嚴舉無敢弗公計兩推堪任諸臣銜名並留御前但望
皇上早賜裁擇點用批發庶公典益昭而羣心咸慰其
於邦治庶有總統臣叨署事不得不冒昧凟請仰惟聖
明省覽施行臣不勝恐懼懇切俟命之至
再催冢宰疏
題為仰乞聖明體陽德簡冢臣以隆至治事日者履長
錫慶陽德載亨君子道長其惟茲時我皇上獨秉陽剛
親調元化法天用賢亦惟茲時矧冢宰首臣邦治所托
一缺三月中外喁喁日望我皇上早擇耆儁俾正銓席
以無遏佚我國家亮工熙載之治不以茲時渙明旨諭
在廷臣則何人長此代署臣前奉命會官推舉堪任吏
部尚書若蔡國珍蕭大亨衷貞吉李世達四員其官蹟
咸疏御前其才品無逃聖鑒第在我皇上沛然一批發
而已冢臣用舍實邪正消長治理隆汚之所關臣用敢
不避煩瀆冒昧申請伏惟聖明垂仁速簡臣無任&KR0548;切
皇恐待命之至
催發選郎疏
題為選郎勢難終缺冒罪懇恩俯賜裁奪事竊惟郎署
小臣調補恒事而我皇上偶寢不報此豈若廷推大缺
為股肱重寄不可旦暮即决者乃臣叨署事再三催請
干瀆宸聽雖聖度如天無所譴訶臣心何安臣罪何逭
顧臣揆之朝常察之政體選郎一官實難終缺蓋天下
官員途有正雜俸有深淺人有賢否缺有優劣其出身
資格考語等第冊籍開報月異歲殊每遇選除堂官不
得親也必該司郎中檢閱的當具呈堂官而後加注擬
焉然而郎中亦不得專也必派委其司之員外郎主事
分頭檢閱總而會之郎中而後呈堂而加注擬焉此一
郎也其官則為朝廷用人之官也不為不要重其事則
皆為吏道剔垢釐蠧之事也不為不細碎他置勿論即
如昨者十月大選臣日夜惴惴慮負我皇上委署至意
督同該司員外郎主事畢力拮据勉而卒役惟是一時
堂司舉皆代庖拮据撐持跼蹐萬狀止緣前推驗封郎
中白所知調補文選郎中員缺日久未下故至此臣目
擊茲苦用敢不避煩聒冒昧申請仰候聖明裁奪如以
此官果難終缺即賜批發將白所知准調文選司典選
供事則銓政有統而臣之署事亦有頼矣臣不勝冒昧
懇祈之至
催發河南巡撫疏
奏為急缺重地撫臣懇恩速賜點用以保泰寧事臣惟
河南為天下之中藩封獨繁物力故詘嚮者民饑相食
聚而為亂賴我皇上捐帑賑貸以克底定頃又聞旱蝗
赤地矣其河南南陽兩府多有礦洞皇上遣官開采原
奉旨著該撫按悉心經畫設法防護毋得推諉務保無
虞而此兩府之間頃又開礦礦徒四集不下數萬斯豈
良民善衆肯帖然為我用者當此灾地創此重役所為
調度彈壓建威銷萌全恃廵撫一官而前撫臣荆州土
業奉旨養病回籍矣臣會同九卿博訪慎選推舉得堪
任撫臣劉士忠鍾化民二員請旨點用日久未蒙批發
夫此二臣者在劉士忠嘗巡按河南素著風采其威名
猶在列郡在鍾化民嘗賑濟河南夙嫻方略其恩信猶
在民心皇上若於此二臣内簡用一員照例請勅令其
前去任事必能殫智畢力為皇上鞏此腹心者事關重
地安危伏惟聖明早賜裁擇容臣等遵奉施行如猶未
當聖心亦願明示作急另推庶於地方不致悞事臣不
勝恐懼懇切仰祈之至
辯䟽
奏為聞言省咎懇恩亟罷改委印務併分䟽推擬事件
以明職掌事本月初一日臣在部辦事忽聞吏科署科
事給事中劉道亨上䟽參臣及臣屬文選司員外郎蔡
應麟候旨兩日未下業已傳得其揭帖大略論臣在科
場則壊科舉法在吏部則壊銓選法而臚列應麟受賄
不法狀甚具臣疾讀一過且駭且媿生平豈有疑行乎
何挂人頰至此臣第當闔門待罪何敢置一吻顧名節
臣所矜也職掌臣所守也臣不上章自理誰為陛下白
臣冤者謹按揭帖徐泰時臣庚辰分考所舉士臣年十
八進學二十四鄉舉五年間貧而餬口不出其邑並無
往蘇州處館董祖錫今復姓崔祖錫臣浙江乙酉所舉
士原籍吳江久居湖州因查冒籍前監臨御史今總督
王世揚查明回奏今都御史衷貞吉時以左布政使提
調可問也並非姻婭臣猶記泰時後場雄博祖錫春秋
勁筆有無關節兩府士大夫在京師者定有公論趙南
星往典京察號為執法旣臣邪汚多端顯詆不肖何置
弗處臣修撰十三年而陞諭德庶子接憂六年而起少
詹事凡通籍二十年而得侍郎一甲人陞官如臣為遲
當起少詹時前輔臣王錫爵歸省在里臣果求起掌院
曷不之朝之輔臣而之家之輔臣耶錫爵能遥制耶又
云少詹之起由鑽求其門生憶是年止有門生顧憲成
一人再入吏部然以七月十七日命下而憲成以九月
二十七日抵國門果門生力否耶有無請求見在四閣
臣亦應有定評至謂臣署印以來鬻官大著臣無他材
能不幸代庖於此危地怨府惟是朝夕惕勵奉公守法
差足自信臣如曾私親故一人甘懸首市曹毋論他搢
紳交游曾受同年同鄉書帕分文决陷屍江海皇天在
上明神在旁擠則擠耳何至并其硜硜拙守而汙衊之
臣死不瞑也若所參蔡應麟事情臣查金華廣州延平
三知府寧陽潘縣丞皆在任未陞有無納賄臣不能知
恩生奚繼善臣批候考定其有無勒賄臣亦不能知乃
部規凡會推京堂多係堂官自行采訪推舉司官止是
承行故陳用賓以巡撫首俸陪推顧養謙以邊材候用
陪推鍾化民以賑荒有譽陪推臣實主之應麟不得弄
也凡推陞京外官司官執俸單呈堂酌擬堂官親注缺
帖故蔡如川劉三樂俸皆及府劉北人偶無北缺蔡南
人得先擬雲南缺也戴燝陳一簡俸先後一月而陳經
總督孫鑛保任雖未覆宜且留戴又紀錄故擬江西也
周詩俸三年外而科目已二十年外原只擬僉事張應
鳳俸可副使京糧考覈該部昨咨過前此亦未敢動也
劉庭芥三年四薦而推南部以疏謫官秦效鵬四年八
薦而推府同茲惟常調王允元劉以忠倪思益三推官
之急選王需北缺劉迴本貫倪乃得贛州監生之上選
單加級捱卯長行序年今見行無改此皆臣與該司擬
議而行之應麟不得專也乃若趙之賓委果除官在先
假文發覺在後蔣應吉陳惟一委果悞籖謄榜在先附
選本依例改正在後已上臣部皆有俸單考語及臣批
監生呈詞等項在案附選本取旨存科果其謬戾止應
論臣果有奸私亦止應罪臣臣墮身坑塹絶意仕進應
麟亦事同甑破不望瓦全臣復何顧戀力為剖析第念
堂司一體職守相關倘應麟受賄有跡是應麟負臣臣
不敢庇若本臣主議而使應麟蒙辜是臣累應麟臣何
敢自欺為此據實分疏仰干天聽伏望皇上亟將臣賜
罷其本部印務或急簡尚書或選委各部院堂上官一
員前來兼署臣與應麟被參情節請如道亨言下九卿
科道官逐一公評恭聽聖明處分施行則臣名雖辱而
臣節少明臣身雖退而臣職不淆矣臣無任隕越恐懼
待罪之至
考滿疏
奏為考滿缺官代題據實具陳恭聽明旨處分事臣直
隸常州府無錫縣人由萬歷二年進士本年三月除授
翰林院修撰四年某月内閣題充會典纂修官八年某
月題管文官誥勅本年八月具奏給假省親吏部覆准
回籍十二年五月起送赴部復除本院修撰本年七月
題會典充纂修官某月題管理誥勅十四年某月題充
經筵講官本年某月九年考滿陞右春坊右諭德兼翰
林院侍讀十五年二月會典成陞本坊右庶子仍兼侍
讀掌管本坊印信本年九月丁父憂回籍守制十六年
十月接丁母憂扣至十九年正月服闋二十年八月在
籍起陞詹事府少詹事兼翰林院侍讀學士充玉牒纂
修官行取來京二十一年五月赴京到任本年十二月
十一日陞禮部右侍郎仍兼翰林院侍讀學士二十二
年二月題充經筵講官四月題充正史副總裁官二十
三年二月改吏部右侍郎二十四年正月陞本部左侍
郎兼官經筵副總裁俱照舊本年閏八月内奉旨署掌
本部印信扣至本年十一月初十日連閏實歴正三品
俸三十六箇月俸滿例應給由臣查得吏部見行事例
九卿堂上官三年俸滿給由過部本部查理明白具題
引奏其本部堂上官考滿咨送同堂代題引奏今臣備
員吏部而尚書兩推尚在候旨右侍郎裴應章亦兩辭
未任孑焉署事代題無官又臣自念曠瘝已久罪戾滋
多俸既及期分應幽黜若復蒙昧居職臣實悚仄不寧
為此將歴俸月日具實奏聞伏候聖明降旨處分施行
臣無任皇恐隕越待罪之至
假印冒官疏
奏為姦徒偽造假文冒選職官事本月十九日准兵部
職方清吏司案呈奉本部送據巡捕參將姚洪等呈前
事等因到部送司案查先奉本部送准吏部咨内稱趙
之賓假文冒選一事已經具題參送而據所口供雕印
造文等事有孫心葵王敬南等犯至替揀替考則麻瘦
人周姓者今皆聞風脱逃此輩若不緝獲正法法紀何
由整頓姦徒何由屏息合咨兵部煩為密囑錦衣捕營
巡緝等衙門多方搜捕必期罪人盡得庶法司得以根
究嚴鞫如律按問肅清選法實在此舉等因到部已經
劄行巡捕營密緝姦黨去後今據該營呈解偽造假文
余杰前來合將原呈招詞相應黏送吏部參處案呈到
部為此除將本犯批候聽處外合咨吏部徑自參處施
行計黏呈一紙内内開京城内外巡捕參將署都指揮
僉事姚洪許大成等呈蒙提督衙門備奉兵部劄付准
吏部咨文内嚴密緝訪孫心葵王敬南等犯事理到營
劄仰各該把總緝訪去後本月十三日據把總周應龍
袁寧呈據軍番王奉李之蕃等公同旗牌官田伏興等
訪獲偽造部印賣選假官犯人余杰等三名到官卑職
等隨即會同中軍官李之仁胡夢士張九德審得余杰
供年二十九歲係福建延平府順昌縣民由吏員授冠
帶私造起選假印文書一套希圖投部冒選見今追出
在官於二十三年二月内有同省人謝應朝以白丁托
杰要假作南京吏部考中回籍起本省聽選印信文書
杰不合依允遂私雕福建布政司延平府順昌縣印各
一顆私造文書一套用印鈐盖親付應朝得銀一百五
十兩有在官知情吳洗挾分銀二十七兩三月内投部
四月分選浙江杭州府臨安縣典史見今丁憂回籍乂
於本年四月内同省人廖汝魁以白丁托杰要假作南
京吏部考中回籍起本省印信文書杰不合依允紏同
見今在法司緣事書辦江興周私雕福建布政司延平
府順昌縣印各一顆私寫文書一套假印鈐盖親付汝
魁得銀一百五十兩江興周分銀四十兩汝魁隨即投
部六月分選河南開封府沈丘縣典史見今在任又於
本年十一月内有鄉親俞以良以聽選經歴應該二十
八年選官托杰在部通同書辦江興周將該司冊庫封
條潤起透開門鎻偷出選簿將俞以良姓名更移在前
敲透印文鈐蓋得銀三十兩至今二十四年八月内選
興州中屯衛經歴見今在任又於本年六月内同省人
李紹卿以兩考托杰要作南京吏部考中回籍起本省
印信文書杰又不合依允遂假雕福建布政司福州府
福清縣印各一顆私寫文書一套假印鈐盖親付紹卿
得銀二百兩八月分選廣平府雞澤縣典史見今在任
又於本年八月内有浙江金華府永康縣人趙之賓以
三考吏要改作選貢監生杰不合通同今脱逃火房黃
燦將該司冊庫封條潤起透開門鎻偷出選簿内應選
監生王之賓洗改作趙之賓仍敲透印文鈐盖得銀七
十兩同夥今脱逃王繼南黃燦得銀二百兩偽造該省
府縣假印文書親付之賓投部十月分選福建晉江縣
主簿見今事犯刑部究問於本年九月有同省人葉茂
晩係選貢監生托杰討吏部給假帖文杰不合依允假
雕堂印一顆仍寫假票一張用印鈐盖得銀十三兩親
付茂晩見今回籍今蒙研審前情不敢隠諱等情具供
到職隨於本犯名下追出雕刀一把當官雕出吏部堂
印一顆應天府印一顆及本犯起送本省府縣假印文
書一套暨審吳洗知情分贓是的家人傅祥供詞相同
各等因到臣據此臣隨查得本年十一月十九日先該
臣部奏參姦犯趙之賓詐冒緣由節奉聖旨這詐犯著
送法司嚴究欽此臣見雕印造文等犯脱逃末獲隨即
移咨兵部轉行巡緝衙門去後今果緝獲余杰等一起
除江興周臣已先期行中兵馬司拘同趙之賓送刑部
聽鞫外查得俞以良係吏員二十一年十一月准戶部
咨加納外衛經歴二十四年八月選除大寧都司營州
後屯衛咨文選簿明白序次應選李紹卿係京衛倉攅
典二十三年二月准戶部廣東清吏司手本收選二十
四年六月揀中選直隸廣平府雞澤縣典史該倉守支
公文及考功司付文具皆明白似無别弊葉茂晩遍檢
選簿並無此名無從根求其謝應朝係考功司考中一
等雜職二十年二月除浙江杭州府臨安縣典史二十
二年七月報丁憂回籍訖廖汝魁係實辦承差十六年
八月選除河南開封府沈丘縣典史二十一年四月陞
代府倉大使訖已上二官原係十六二十等年陞選俱
非臣及見在司官經手管理及查見在公文簿冊又皆
有據但本部銓選官員惟據各衙門起送印信公文今
姦徒余杰雕刻印信假造公文神巧難測恣横無忌至
於如此若非多方密緝姦惡幾於漏網至所供攀前項
各官多與本部存貯簿冊選除年月互異顧既經攀執
恐有别情法應追究除將本部簿冊及戶部原送咨文
等項封候參送辦審外理合具奏伏乞勅下法司將見
獲姦徒余杰等一千人犯應同趙之賓一起一併嚴加
究處其供攀俞以良等弔比公文冊簿一一詳鞫如果
明白無弊不妨昭雪若係詐偽的確仍行原籍原任各
該巡按御史提問如律庶法紀整肅銓政清明而任事
之臣得以寡過矣臣杜門待罪方在辭印不宜陳瀆緣
事屬假冒不敢稽延謹具奏聞伏候敕旨
辯辭疏
奏為辱官曠職義當引决懇恩亟罷以重銓地事臣自
本月初四以來請罷者一請解印者三而俞旨不一下
也據兵部咨一參奸徒余杰等事而京營巡視科臣程
紹遂以為侵職為術籠横猜曲詆推波助瀾不遺餘力
臣竊自嘆臣之身待罪之身也不當辯臣所參事職守
之事也不必辯顧又自念挾詐用術此小人之為而端
人良士之恥也臣雖不肖叨厠九列亦嘗奉教於君子
矣安可無說以處此夫使臣而果挾詐用術有意紿科
臣而緩之疏也必臣有書啓名帖而後可而臣無是也
果托司官轉致必司官曾致堂官口語而後可而司官
無是也非獨此而已科臣自疏固云閉門謝一切客考
察營將至二十日申時始出公署接該營呈詞臣之疏
固亦以二十日申時封上疏中所僉小日可覆按也臣
疏上矣而猶欲緩科疏何為哉大凡緩人而急已者必
其人欲飾罪者也欲攘功者也臣查余杰所攀各官典
史謝應朝係二十年選典史廖汝魁係十六年選二十
一年陞二官非臣入部後事經歴俞以良今年八月選
典史李紹卿今年六月選非臣署印後事且見在公文
選簿及戶部原咨等項確有証據的無那改至監生葉
茂晩并其姓名亦不經見非有罪可飾也臣區區愚心
不過欲為衙門辯誣為此四三小官釋累非有功可攘
也臣既據實奏聞以明人臣勿欺之義而於其明日遍
投内閣本兵巡視科道揭帖以修同事之恭即不意臣
為恭而科道反以為怨其已悮矣吏部官言吏部事巡
視官言巡視事臣考據得實而先言之詎為僣科臣完
畢公事而後言之詎為慢亦各言其職掌耳而詆為侵
越為挾詐用術其已過矣夫挾詐用術臣不但乏此伎
倆實亦無此肺腸故不得不辯也惟是臣兩遭詬辱既
以輕朝廷羞當世之士而解印不報凡臣部推陞急選
大選滿官引奏及一應題覆纖鉅事件無敢擅主暫皆
停滯茲惟臣擔悞大罪臣所以愧恨憂懼仰而呼天亟
願乞身以去伏望我皇上即將臣賜罷以謝人言以重
銓地别選英碩使署印務庶臣獲粗保身名歸見鄉里
臣之幸厚矣臣無任激切屏營待命之至
辭印疏
奏為負罪懇恩速罷臣以重印務事臣於本月初四日
具疏奏為聞言省咎懇恩亟罷改委印務併分疏推擬
事件以明職掌事内辯科臣劉道亨參論事情併乞將
臣賜罷候旨積日未下也臣心甘席藁身比坐芒蓋高
載厚獨臣跼蹐伏念臣之不肖臣亦自知皇上不察畀
以佐銓委以署印即不意尚書兩推未點而右侍郎裴
應章又兩辭未任處既非據去又非情孑焉支撐旦暮
若厲而抨擊至矣已矣臣不獲復事陛下矣第臣身一
日不可再留而臣部印務一日不可無屬以臣一日不
可留之身而虚一日不可曠之部務計他日必又有以
不早解印墮悞銓政罪臣者臣何辭置對也伏望我皇
上速將臣賜罷庶印務有歸而臣罪少逭臣得儌恩出
國門有餘榮矣臣無任皇恐激切待命之至
題明會議疏
奏為奉旨會推懇恩改委事臣於本月十五日伏見邸
報該戶部等衙門太子少保尚書等官楊俊民等題為
奉旨會議倭情事奉聖旨這會議倭情既說朝鮮當救
朕念兵事重大貴圖萬全戰守方略還須詳加計議務
求停當來說樞臣既宜更換就著吏部會同九卿科道
官從公推舉熟練邊務堪任的五六員來看欽此臣莊
誦明綸仰窺睿筭決藩籬之至計務極周詳簡樞筦之
重臣預求熟練煌煌聖謨已足以耀神武伐狡謀矣顧
吏部印信尚臣署掌則會推公典應臣奉行而臣待罪
杜門抱疴請告方當候旨敢復代庖惟是事急燃眉旨
嚴渙汗我皇上如猶慎重冢臣未即點用伏乞於别部
院大臣内欽委一員俾領印務遵照明旨内事理會官
推舉臣前所上病疏另候降旨施行庶國家立見用人
之效而臣亦少寬悞事之誅臣無任懇祈恐懼待命之
至
辭疏
奏為力懇天恩急改印務以重典制事臣於本月初四
日具疏奏為聞言省咎懇恩亟罷改委印務併分䟽推
擬事件以明職掌事内辯科臣劉道亨參論事情併請
亟將臣賜罷仍選委别部院堂上官前來代署候旨旬
日未蒙批發臣自當靜聽處分夫復何言第念臣之身
待罪之身也而臣之印務皇上所委署之印務也臣身
决不可復出而臣部雙月大選係祖宗二百年來大典
制不可以臣暫廢查得大選在二十五日為欽定日期
而前是堂司晝夜拮据剋日辦理無論閱單會單等劇
務即推陞京外官具題須一日截取聽選官一日司審
堂揀一日考舉監一日考三考一日急選官具題一日
定二等雜職官銜一日至二十三日選訖而後二十五
日有事於朝也天下聽選官鱗集輦轂無慮數百人諸
緊事取辦只止旬日而印務未有所屬司官何所禀受
萬一擔悞墮廢異日且復有罪臣不早解印者臣何辭
也臣心丼席藁身苦坐芒當此之時蓋高載厚獨臣跼
蹐用敢據實陳狀冒昧上請伏望我皇上急將臣所署
印務暫借别部院堂上官一員前來代署供此選事臣
靜聽聖明處分施行庶部務不悞臣心少安臣無任激
切恐懼候命之至
辭印疏
奏為辭印久未得旨大選勢難如期請乞明示以便遵
奉事臣於本月十二等日兩疏辭印懇恩改委别部院
堂上官前來兼署代領大選容臣靜聽處分俱候旨未
下今去二十五日欽定選期止六日耳自來大選官員
有缺悉取諸推陞官員具題必列堂銜用堂印臣今被
參待罪義不得視事用印而印務未蒙改委推陞誰為
具題推陞缺不出即欲依期大選安所藉手臣所以自
恨自傷奈何以不肖而被言又奈何以被言故而愆祖
宗舊章悞國家大事也臣用敢不避煩瀆三疏申請今
日之事倘蒙慨賜批發速改印務晝夜督促選期猶可
及也惟皇上命不然而欽改選期俟印務有屬另行補
選是事之窮而政之權也亦惟皇上命統俟聖明裁示
勅臣遵奉臣仍靜聽處分施行臣無任冒罪悚懼候命
之至
再辭印疏
奏為大選期逼立候明旨改委印務事臣於本月十二
日奏為力懇天恩改委印務以重典制事内乞聖明將
臣部印務改委别部院堂上官前來代署容臣靜聽處
分候旨累日未蒙批發竊照雙月大選自祖宗二百餘
年以來未嘗有一朝廢缺而選期在二十五日自皇上
欽定以來未嘗有一選擔悞今以臣之不肖被參而使
令甲少愆欽期頓改臣即身膏斧鉞何以辭於天下即
今時日益促事體益逼凡前期推陞謄缺揀考急選等
項諸緊務俱係堂官掌行而大選具本亦只係堂官列
銜縱司官全設罔與提衡矧僅僅此二主事安所禀式
故印務遲改一日則選事遲悞一日臣心何安臣罪何
底臣所以晝夜杌隉亟請解印非獨臣為逭罪謀良為
國事謀也伏望我皇上俯念大典必不可缺選期必不
可更准將臣部印務立委别部院堂上官一員前來代
署行事臣仍聽聖明處分施行庶臣挂議之身少免悞
國之罰臣無任激切恐懼待命之至
辭疏
奏為哀懇天恩俯憐病苦特准休致事臣於年前陡患
痰厥病症自後眩暈時作醫藥罔效不得已於今年正
月十九等日兩次具疏陳狀懇恩放免俱未蒙批發夫
皇上之尊天也天聽甚高臣分甚卑儻臣病可漸愈力
可漸支何敢累瀆威嚴自干訶譴顧臣氣禀素弱憂患
復深悒鬱之極病來若凑即今虚火炎攻脾土受剋眩
暈不已繼以嘔噦行立旋轉食飲不納盖昔之病在頭
目而今且在膏肓矣醫人咸謂不免官還家靜攝者久
且不治臣身不足惜臣上辜任使下隳職守朝廷亦安
用此病臣為也為此三疏呼天苦丐微命伏望聖慈垂
仁哀憐特准休致使便調理臣所署印信俟得請後容
臣另本請命臣庶幾幸而獲生歌咏太平祝延聖壽與
天無極也臣無任力疾惶悚祈恩之至
辭疏
奏為憂病增劇力懇天恩放歸田里事臣於本月十九
日具奏為曠官感疾懇乞天恩早賜放免以安微分事
緣臣於歲前二十五日痰火陡作一仆幾絶病盖得之
煩憂攻中邪火壯而元氣耗也漸已匝月未見痊可誠
恐病日以深職日已廢徼恩放免而疏上六日未蒙批
發臣第當靜聽明旨敢復陳瀆第臣雖被言印務未解
待罪五十日職守隳廢臣之憂病實本諸此今病勢益
增醫藥罔效每一思慮起輒昏迷眩暈不省人事據牀
倚壁僅而暫蘇夫人有急則籲天疾病則籲父母臣遘
茲危苦而不哀鳴君父之前是上誤國事而下復誤其
身也為此不避煩瀆瀝血申懇伏望我皇上憐臣病困
放歸田里使全微命亟簡名碩畀以印務臣未填溝壑
之年皆歌咏太平之日也臣無任激切恐懼待命之至
辭疏
奏為久病瀕危遵例懇恩俯准休致事臣向緣病暈病
嘔曠官尸禄於前月初十日六疏請罷概未蒙批發是
時臣印未解臣憂轉煩撫枕呻吟何當解印靜攝專意
醫藥幸而少瘥臣一介單寒擢第登華荷恩高厚忍不
竭狗馬力終事陛下今冢臣點用矣印改署矣臣獲靜
攝親醫藥且再旬矣而命數多蹇神氣久銷前疾未祛
變症叠見即今脾胃虚熱痰涎壅盛水糓不受肢體酸
軟孤身旅邸十分狼狽照得令甲朝參官註門籍三閱
月者停俸不支有疾准致仕臣自去冬臘月避言謝事
以迨今兹月已逾三病且非一臣數自悲念臣既遇矣
顧不獲竟尺寸之用依聖明之君臣之恥也然臣既病
矣顧猶縻俸給不停挂銜名不去尤臣之大恥也臣用
敢瀝血披誠引例申請伏望我皇上憐臣謝事已久遘
病已危特准照例休致放還田里臣雖不得進而觀喜
起之交猶能退而修廉恥之節助流聖化維植士風臣
之此去或少禆益臣無任悚懼哀懇待命之至
先大夫生平不敢自居於名以故諫草都焚篋中
止存辭疏十八攀送疏源文得之先源孝遺簏請
發推擬寬降謫二疏歿而覓得之京邸若署篆首
日率屬請升儲公疏救荒疏救曹侍御典刑公疏
特疏條上出閣議凡四三十通部事通行者不與
焉昔時同事耆碩人人能言之業皆留中惜無從
覓稿即其他著述亦多不存若今所刻碑銘誌傳
之文亦源文雜得之其子若孫暨朽緘敗扇與行
於世者耳十不存一挂遺至多拊心涕零伏惟垂
鑒季男源文謹識
宗伯集卷二
