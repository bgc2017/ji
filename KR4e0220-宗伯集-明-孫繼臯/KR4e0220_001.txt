宗伯集卷一
明孫繼臯撰
冊文
昭妃冊文
皇帝制曰朕恭承慈訓式叙彝倫惟王化始於宜家既
肇建中宫之位而壼政資於多助用敷求内職之良名
號攸崇典章具在咨爾劉氏柔嘉為性貞静自持禮度
夙嫺動有珩璜之節言容純備行符圖史之規爰副長
樂之簡掄俾翼坤寧之教範茲特封爾為昭妃象應四
星麗紫垣而耀彩榮先九御煒彤管以流芳服此寵光
迪惟淑慎尚祇勤於夙夜用集慶於家邦欽哉
宜妃冊文
皇帝制曰化先閨闥式資協贊之良禮重宗祧宜廣繼
承之道爰率備官之茂典載頒叙進之明恩光我壼儀
亶惟邦媛咨爾楊氏儲祥令族毓粹中州端良合法相
之徵窈窕副好逑之選徽容有曄已參景曜于軒龍懿
號所加宜亞聲華于䄖翟茲特封爾為宜妃椒塗敷秀
聿昭四德之休蘭殿承芬用佐二南之化尚其祇服勿替
執勤勉遵圖史之規丕衍本支之慶欽哉
誥命
少傅兼太子太傅禮部尚書武英殿大學士張四
維誥命
奉天承運皇帝制曰朕精求理道眷倚名賢冀紹修謨
烈之陸用敷賁基圖之重帝賚予弼官惟其人二公宣
寅亮之勲三載奏奮庸之績宜頒異數以示崇恩咨爾
具官涵經世之才猷抱佐王之道術有奥衍閎深之識
而出以忱怐有端方直亮之操而將之謹恪簡自肅祖
翼我先皇史局宫僚身久依於日月佐銓長翰望雅重
乎機衡洎於朕躬爰立爾相自端尹踐中台之席由秩
宗躋亞保之班爾乃感特達之深知罄生平之積蓄敷
陳堯舜若謂吾君為能殚竭謀猷猶曰我后之德以正
色表儀乎羣辟以和衷參决乎萬幾睠此乾坤之清夷
良由左右之弼直膚功來上朕志允諧孤卿加帝傅之
銜四輔晉佐師之秩茂延世賞申霈廷綸仍授爾階光
禄大夫勲柱國錫之誥命於戲朕方詢事以考言故嘉
乃丕績朕甚尊師而重傅故陟爾穹階尚其肩鼎足以
承君秉丹心而率職唯德唯義道益進于保躬作醴作
羹忠無忘于訓志登閎上治光輔中興欽哉
制曰朕惟樞機之佐夙夜在公固上臣之事君不有其
家亦中閨之有淑相在爾室肆舉懋功之典並䟽從爵
之恩國有彝章今為異數爾具官妻封一品夫人王氏
誕秀高華儷芳名碩柔嘉自性德咸中乎珩璜静正為
儀動一遵夫圖史眷茲内美襄我元僚酬寅亮之崇勲
霈申重之寵命是用仍封爾為一品夫人度表山河增
賁六珈之飾徽揚江漢祗承三錫之榮
制曰自古帝王之佐社稷之臣其出也有為而功德所
被不止一民一物之微其生也有自而善祥所鍾不止
一世二世之積故恩禮特隆於宰輔而寵褒覃及其曾
先爾贈光禄大夫少保兼太子太保禮部尚書武英殿
大學士張寧乃具官四維之曾祖父長者之心仁人其
行曰唯孝友於兄弟有善於身不求聞達於家邦無名
於世百年所積三葉而昌若金作礪而旱作霖允資弼
鉉如水有源而木有本宜霈休綸是用加贈爾具官穹
階峻秩彌彰天錫之隆厚祉餘休益篤雲仍之祐
制曰國家尊禮元僚寵頒異數凡追崇其上世得並逮
于曾闈矧從一居貞亮清白之節保孤永祀開熾昌之
圖在古不磨于今為烈爾贈一品夫人雷氏乃具官之
曾祖母夙禀慈訓來歸德門中道而失所天矢心則有
如日撫一綫之脉更子而孫堅兩髦之儀繄女而士眷
經邦之偉績嘉啓祚之弘功是用仍贈爾為一品夫人
懿範如新誦栢舟而慕義明恩未艾紀彤管以流芳
制曰夫幽潛之士厚積在躬而慶常流於後燮理之臣
弘施在世而源常濬於先故國家申眷于宗工則恩數
特隆于祖考非獨明有始之義亦俾衍無疆之休爾贈
官張誼乃具官四維之祖父天予敦龐力行孝弟與物
無競有仁人長者之風直躬而行無靡麗紛華之習蓄
其善祉開爾聞孫弼予一人如巨川之作楫興於再世
殆高山之出雲宜有顯褒以彰明德是用贈爾如具官
秩崇上佐丕揚祖廟之光恩賁重原永篤相門之慶
制曰夫誦共姜之詩則慕其烈讀令伯之表則哀其情
然共無聞於立孤而李弗有於追顯孰與我奮庸之佐
兼隆夫烝畀之儀亮節彌光鴻名並久爾贈一品夫人
解氏乃具官之祖母早以淑媛歸於哲人違偕老之期
艱難備歴矢靡他之誓志操逾堅既翼子以貽孫肆承
家而秉國懋著上臣之偉績丕揚先世之徽音是用仍
贈爾為一品夫人風教是維為信史必傳之事霑恩斯
渥慰聞孫欲報之情
制曰明王立政不惟其官惟其人積善降祥不於其身
於其子蓋帝賚良弼非偶而天祐善人靡常若乃身居
樞筦之司亦有父逮鼎鐘之養造化所篤朝廷罕儔爾
乃具官之父樸茂居貞慈祥好施誠心直道追三代之
遺風達德高年望百齡之厚祉誕啓禹臯之佐弘敷堯
舜之猷於身親見其成當世隂蒙其賜載疇義訓申錫
恩綸是用封爾如具官杖屨優游為天下之大老簪纓
舄奕極人間之至榮益迓天庥遹觀相業
制曰母之愛子靡弗知勞而身顯則教益彰子之愛親
靡弗知慕而位高則思愈切肆國家有善推之典而臣
子無不盡之情至我輔相之元僚尤極褒崇之異數爾
王氏乃具官之母天予靜貞性含慈惠言為姆訓揚列
傳之徽音行合婦儀肅名家之禮法實相夫而廸子爰
作弼以匡君經綸見機杼之遺調燮餘桮棬之戀宜申
渥寵以報劬勞是用仍贈爾為一品夫人九原焜燿彰
昊天罔極之恩三錫駢蕃慰大孝終身之慕懿靈不昧
明命其承
少保兼太子太保禮部尚書武英殿大學士張四
維并妻誥命一道
制曰朕尊親立愛錫命䟽恩睠茲小大之臣咸被休嘉
之慶矧貳公弼亮式頼忠賢而一德寅恭克襄孝治不
有寵褒之渥曷彰眷倚之懷咨爾具官張四維名世偉
人熙朝宿望有博達淵潛之識而本之忱恂有端方直
亮之操而將以勤恪自服官於史局已夙鬯乎英聲洊
陟宫僚多講幄論思之益升華翰署冠文學侍從之班
旋躋銓部之貳卿克佐建邦之六典先皇帝用以遺朕
俾尹儲闈余一人勞於求賢延登揆路感酬知遇弘宣
承辟之猷殫竭忠貞式展經邦之略運陶甄於鼎鉉罄
謀斷於樞機譽實兼隆勲勞茂著允諧朕志庸示眷酬
四輔晉秩於春官孤卿加銜於殿學茲以覃恩授爾階
光禄大夫錫之誥命於戱三少之官于今己備五臣之
烈自古稱隆卿其勿替初忱于以追蹤往哲股肱一體
朕將賡喜起之歌師保同心爾益效燮調之績敬乃有
位永孚于休欽哉
制曰賚余良弼眷惟名世之賢宜其家人資于好逑之
助恩禮既隆於朝宁光華亦逮于閨闈厥有上彝用章
内範爾具官張四維妻累封淑人王氏克配君子卓為
女師訓服衿鞶肅名家之禮度動遵榘矱揚列傳之音
徽繄茲相業之光昭實頼壼儀之淑慎宜從崇爵申錫
榮名是用加封爾為一品夫人禕翟斯煌祇荷鴻休之
薦被絲綸有赫式嘉象服之維宜
制曰朕惟生賢為國應千載之昌期積善于家衍百年
之餘慶蓄厚者其施遠功盛者其報隆粤有特恩光于
奕世爾張寧乃具官四維之曾祖父性禀醇良行敦孝
友含貞抱璞夙高長者之評委祉儲庥遠篤曾孫之祜
相業方茂先德彌昌頼酒醴麴糵之資重水木本原之
念茲用贈爾具官於戲四世而昌垂令名於不朽九原
可作服峻秩以維新
制曰朕觀圖史所載閨閾之良或恒一德以終身而未
必自于蚤歲或罹百憂以撫子而未必亢于厥宗惟備
美以流芳宜曠世而滋顯爾雷氏乃具官四維之曾祖
母禔身貞淑秉性幽閒顧蚤違于所天誓每嚴于皎日
既鞠孤子復撫孤孫不辭夙夜之拮据用嗣春秋之饋
享睠予輔弼有懷啓祚之功念爾艱貞宜荷追崇之典
是用贈爾為一品夫人懿則如存尚重膺于渥澤嘉名
肇錫庶永庇于雲仍
制曰朕弘敷慶澤崇答臣僚勱相國家既奬其贊襄之
績纉戎祖考宜慰其似續之思爰有顯褒以彰盛典爾
贈通議大夫吏部左侍郎兼翰林院學士張誼乃具官
四維之祖父宅心仁厚秉性樸醇悅禮敦詩德公之遺
安畎畝履仁蹈義太丘之表正鄉閭是開繩武之賢作
我調元之佐惟孫謀之克紹知祖德之垂芳茲特加贈
爾具官申命自天寵數極中朝之盛嘉亨在廟宗祊
延奕葉之光
制曰家有世德流光施及于子孫國有殊恩命秩兼隆
于祖妣禮雖或限于令典義則可起以至情惟我重臣
被茲異數爾贈淑人王氏乃具官之前祖母禔躬令淑
作配善良樹懿範于閨闈遺善祥于胤祚雖貽孫翼子
弗在其身而積功累仁乃昌厥後睠中台之茂績遡奕
世之徽音是用加贈爾為一品夫人榮名並烈祖之光
九原增賁靈爽篤孝孫之祜百世彌昌
制曰孫謀貽燕雖本祖功門閥肇興亦資内德故王母
有介福之寵俾後賢遂報本之思緣情而推惟禮之稱
爾贈淑人解氏乃具官之祖母幽閒夙禀純懿性成矢
志靡他不愧共姜之烈保孤能訓式勤文伯之規傳子
而孫益昌且熾匪頼起家之厚澤曷成體國之崇勲是
用加贈爾為一品夫人天祐宗祊世篤艱貞之節國推
慶渥光昭垂裕之休
制曰眷我邦家碩輔忠孝兼資潤色皇猷茂佐中天之
運瞻依庭訓有懷愛日之誠宜推錫類之隆恩用慰尊
親之至願爾累封具官允齡乃具官之父慈祥樂善醇
樸居貞雅尚清修人共推其長厚高年茂德天乃錫之
壽康篤啓嗣賢躋登鼎鉉調元贊化謨謀本自其家傳
濟美承庥勲業豈殊于已出爰酬善誨晉陟穹階茲特
加封爾具官於戲惟德致福䟽榮特邁乎等倫移孝
作忠詒穀無忘于終始服茲休命益介純禧
制曰朕敷慶羣工推及其母雖緣情而錫類實因分以
致隆有若元僚素承慈訓輔弼之勲既著劬勞之報宜
崇爾贈淑人王氏乃具官之母動合女師儀為邦媛相
夫順正持儆戒以相成治内明章秉靜恭而作範玉成
哲嗣晉位台司黼藻經綸教未忘于機杼鹽梅調燮澤
尚戀于桮棬宜薦褒嘉以彰聖善是用加贈爾為一品
夫人寵章晉錫永貽彤史之芳顯號鼎新用作玄扃之
賁
少傅兼太子太傅禮部尚書建極殿大學士許國
并妻誥命
制曰朕獨炳化原重新政典惟潤色裁成之助屬同心
輔相之賢國憲朝章咸歸黼藻神謨聖烈具載縹緗忠
勩茂隆眷酬滋渥咨爾少傅兼太子太傅建極殿大學
士許國大儒全學名佐上才浩博淵宏涵匡時之道術
端方直亮樹表世之風猷以公望侍經幃弘資啓沃以
老成登宰席益殫謨謀參决弛張身荷天工帝載分明
枉直力回世道人心諳禮樂刑政之宜綜述作文章之
任當朕垂衣端拱實資崇職以董百官繄卿領袖班聯
恒竭乃猷以諧三事勲奏于作弼提衡之日而功多于
尹儲載筆之年斟酌百王名符駿業經綸一代法本鴻
裁是惟致太平之書允禆顧問有如條故事而上行倚
平章可陟位于孤卿兼進班于近殿載敷寵告用答成
勞茲特授爾階光禄大夫勲柱國錫之誥命於戲虞帝
命官百揆兼于大禹周王訓治六官制自姬公尚其虔
秉同寅勤宣令甲惟德惟義以詔王躬是訓是行以扶
皇極欽哉
制曰朕申布典章嘉台臣之潤色永懷圖史慕哲媛之
徽音肆奬答元功咸歸内美而愍揚懿範不愛重褒爾
具官許國妻累贈一品夫人汪氏秉德静莊作逑名碩追
贈佩鳴環之助雅著令儀眷當樞秉軸之勞彌宣往勩
胡弗偕老竟此潛輝絲綸延褘翟之光泉壤閟河山之
度是用仍贈爾為一品夫人榮歆三命埒顯爵于黃扉
化衍二南紀芳華于彤管
制曰國家有大制作應重熙累洽之期臣子有大勲勞
徵積功累仁之效恩特隆于近輔德必遡其曾先爾累
贈光禄大夫少保兼太子太保禮部尚書武英殿大學
士許(闕)乃具官國之曾祖父雅志好修終懷高蹈戢身
而隠徜徉不譲幽人趿履而遊閭里稱為儒者流光四世
而遥實啟鹽梅之佐晉秩六官之首益彰統緒之遺
是用加贈爾具官報崇本始百年善慶猶新祜篤雲
仍三錫恩華未艾
制曰國崇寅亮之勲三孤並秩家叶和鳴之兆五世將
昌宰席恩蕃曾闈慶洽爾贈一品夫人田氏乃具官許
國之曾祖母身持雅操力相清修佐高隠于徵君人稱齊
德播幽芳于列女天與發祥瓜瓞肇以綿延鹽梅倚其
調燮惟啓祚之淵源甚遠肆揚徽之渙汗彌新是用仍
贈爾為一品夫人寵極内階益增華於窀穸福流中壼
恒錫祉于本支
制曰帝王以繼述為達孝而毗德恒待于臣宰執以贊
襄為大忠而顯名恒歸于父偉茲國典美爾庭聞爾累
贈光禄大夫少保兼太子太保禮部尚書武英殿大學士
許(闕)乃具官之父倜儻多奇温良有讓躬萬石之行不出
家而教成賡五噫之歌一出關而身隠是父是子業在
遺經有君有臣政存方策人有技若已有技保我子孫
吾不為吾子必為施于邦國是用加贈爾具官功懋
懋賞相門垂堂搆之光得全全昌禰廟勒鼎彝之伐
制曰朕申令庶官推功上宰嘉其增休于前政則有顯
褒念其禀訓于先慈則加崇䘏爾累贈一品夫人汪氏
乃具官之母幽閒禀性淑慎禔躬隠佐冥鴻德尚垂于
荆布祥開鳴鳳緒克紹于箕裘皇猷藉黼黻之華聖善
餘機絲之誨易三公以一日風木悲深極九我于三年
蓼莪思切是用贈爾為一品夫人丕揚相業報昊天罔
極之恩叠被恩章慰大孝終身之慕
勅命
南京兵部武庫司主事張正鵠父母并妻勅命
勅曰朕晉號慈闈頒綸庶寀所以廣湛恩同休慶也其
有夙搆家艱而已復還朝列明詔具存豈有愛哉爾具
官正鵠策名高第通籍太常陟官留都列屬司馬而恭
勤清敏蔚乎有聞樞籥之司禆益不細茲如詔指授爾
階承德郎錫之勅命爾今改秩秋曹民命是寄尚以詰
戎之慮為敬獄之圖惟爾之能庶朕以懌
勅曰良士好修賢妻善助故禮隆於敵體而恩逮于俱
榮是本彝章亦關勸典爾原任具官妻封孺人周氏毓
貞宦閥嫓德儒門婉有婦儀閑於閫範爾夫以清勤著
譽爾實襄之是用封爾為安人祇承再錫之華益懋相
成之義
勅曰士有富文學砥行立名然無禄早世而其遺胤不
絶如帶此天道之所隠也俾熾而昌若合於損益之理
焉爾生員贈文林郎太常寺博士張桐乃具官正鵠之
父篤志好古慕為純儒而不長厥年遽見其止幸哉有
子起稱部郎愍冊方新庶用以慰茲加贈爾承德郎南
京兵部武庫司主事生也有涯殁而無憾
勅曰朕歲遣使者分行天下覽觀風俗其有閭閻之間
貞婦可褒表者具以事聞旌異如制矧亮節一德迪子
於成居朕郎列者乎則霈恩豈有量哉爾封太孺人諸
氏乃具官之母本以女士歸於儒英中道相捐矢心靡
慝晩沾禄養優游以終爾於往者居者俱無餘憾已茲
贈爾為安人永流彤管之輝長作玄扃之賁
表
百官賀仁聖懿安皇太后表
伏以慈謀協豫式隆主配之求孝理重光載舉尊親之
典侈鴻名於有永垂燕翼於無窮祜篤三靈懽騰萬國
恭惟仁聖懿安皇太后陛下幽閒貞靜光大含弘相穆
考於至寧心存儆戒啓今皇於初服化衍雍熙更勤廟
社之深圖爰命宫闈之肇建擇賢儷聖登太姒而太任
之教彌章治國觀家正長秋而長樂之顔益慰矧兩宫
之嫓美宜五位之推崇穆卜良辰重申大號黃金字燦
宣寶冊以揚休翠羽儀開伏璇宫而展慶增賁彤闈之
奉茂延紫極之禧蓋堯德蕩蕩以難名而舜心夔夔之
愈慄永式家邦之範丕昭史筆之華臣等幸際明昌欣
逢盛美天門日麗拜瞻莫罄於階葵禁籞春遲承藉思
依於輦草伏願福隨德厚壽與名齊養以九州椒寢時
聞乎視膳備茲百順蘭房早遂乎含飴
命婦賀仁聖皇太后表
伏以化基宫閫治内儷治外而稱尊禮重宗祧長樂得
長秋而衍慶盈廷有爛含氣胥懽恭惟仁聖皇太后陛
下貞順夙成肅雍允備雞鳴致儆隂毗穆穆之風樛木
示慈誕發振振之瑞聖躬允資於啓佑母道聿顯其光
華德比珩璜名輝圖史屬者軫帝齡之方茂感風人之
好逑謂萬福之原始諸匹配而二姓之好象彼乾坤慎
選淑媛俾承宸御文王嘉止文母之福履彌綏太姒嬪
京太任之徽音克嗣九有慶中闈之有主六宫仰慈極
之增輝妾等幸際熙辰忻逢嘉禮祇深雀躍莫罄嵩呼
伏願百世本支長奉含飴之慶萬年景命永承思媚之
庥妾等無任懽忭之至
命婦賀慈聖皇太后表
伏以坤維貞靜承乾德以含光婦順明章纘母儀而協
極化宣閨闥慶溢家邦恭惟慈聖皇太后陛下德藴貞
純性涵温惠居惟循夫圖史動悉應夫箴規翼贊功深
類塗山之佐大禹劬勞德茂同慶都之誕神堯長樂尊
崇致養方隆於萬國洽陽嘉止卜祥爰儷乎一人主饋
得賢承祧有頼襲休徵於莞簟表令範於椒蘭縟典告
成徽音克嗣妾等幸叨壼教仰荷慈恩祗深懽忭之誠
莫罄揄揚之悃伏願貺增視膳祉遂含飴蟄蟄繩繩百
世綿本支於有永皇皇穆穆萬年歌景命於無疆
命婦賀中宫箋
伏以紫掖升華肇啓二南之化彤庭渙命遹觀六禮之
成慶溢寰區歡騰臣妾恭惟皇后殿下鍾祥令族毓粹
神都質柔順以俔天德安貞而應地屬聖齡方茂來嬪
有待於塗山乃天意攸鍾作合已占於渭涘肆協神謀
之吉爰徵文定之祥禕翟光華星軒朗潤獻稑穜而相
祀春秋奉九廟之烝嘗羞脯栗以承懽左右致兩宫之
孝養聿章婦順允稱母儀象彼坤維配乾元而載物方
之月彩儷日馭以中天永膺函夏之歸心茂迓長秋之
介祉妾等幸際光華之旦獲從朝謁之班慶忭實深揄
揚莫旣伏願化光壼政道贊皇風慶鍾乎麟趾螽斯穆
穆皇皇益衍無疆之祚和徵于葛覃樛木雍雍肅肅恒
培有美之祥
致語
两宫宴會致語
伏以慶協慈闈寶冊鴻名昭百代祥開壽域瑶圖鶴筭
啓千齡尊崇同宇内之懽心宴樂極人間之盛事正韶
華未老天顔有喜偏宜更化日初長景命無疆預祝最
難逢良辰美景爭快睹綺席芳筵恭惟聖母仁聖懿安
皇太后陛下得一以寧秉德建儀刑之極履正而順濬
猷垂啓佑之圖聖母慈聖宣文皇太后陛下起塗山而
相禹篤生克繼之賢嬪渭涘以興周誕育丕承之聖允
矣兩宫嫓美居然五位承懽恭惟皇上至聖至仁立愛
立敬念百方擁佑恩罔極以齊天思九我劬勞養無方
而愛日適擇儷初成於縟典肆揚休載晉於徽稱普皇
仁下詔彤墀介聖壽稱觴紫極鐘鳴禁裏雙扶鳳輦下
天來彩戲階前百拜龍章呈日麗看宫花一萬樹萬樹
曉風吹遍薦仙實三千年千年春色籹成太液池管取
作瑶池翠管銀璈合奏宜春苑從教為閬苑黃鶯青鳥
俱飛玉露瓊漿寶鼎分將御醖駝峯麟脯琱盤擎出天
廚可知天上神仙從此會安臻福壽端是女中堯舜繼
自今坐閱勲華臣等身處掖庭職叨法部幸沐二南之
化多慚蕩蕩難名聊抒三祝之忱敢擬洋洋足聽御筵
雙敞奉慈闈聖主尊親願不違禁樹千層廻鳳輦宫雲
五色護龍衣鶯聲弄曲歌全澁花氣侵杯酒漸微共祝
含飴還介祉年年長得頌恩暉
謝表
丁丑進士謝恩表
伏以彤墀賜對幸瞻上聖之虚懷玉陛敷言濫被清時
之盛選遇主深慚于蹇劣致身胥慶于遭逢天祐文明
人沾渥澤恭惟皇帝陛下法天行健稽古右文負扆凝
旒德政每勤於昃日細旃廣厦譚經不輟於祁寒普菁
莪之化以作人弘鞀鐸之規而取士人爭磨濯世會雍
熙方允升於大猷乃猶切于清問臨軒而策究心乎國
計民生側席以思加意於官常武備斯盖已治而憂未
治故欲有為以享無為詎期草野之敷陳獲荷楓宸之
採擇臚傳内殿宴啓南宫色燦冠袍特拜尚方之賜榮
頒鏹楮均叨左藏之珍非啻用其言而顯其身抑將循
其名而責其實恩蕃晉錫式增士類之光道協泰交益
顯儒風之振若為稱塞徒有凌兢臣等敢不彌堅初進
之心勉責後來之效先資成信誓終始以勿攜補過盡
忠期夙宵而匪懈庶以明君逸臣勞之義亦庸答天高
地厚之仁伏願純心任賢遜志典學祖虞舜之兢業聿收
亮采之功師文王之緝熙直擬顯謨之盛臣等無任瞻
天仰聖激切屏營之至
庚辰進士謝恩表
伏以聖主右文懿典重臨軒之策清朝通籍隆恩叨賜
第之榮言揚畢慶於泰征禮遇深慚乎晉錫遭逢甚盛
感戴難勝茲蓋伏遇皇帝陛下天啓神明日新聖敬尊
親饗帝體仁孝以綏猷講學親賢本身心而立教備舉
禮文之事弘開俊乂之途謂聖道洩於九疇而皇極妙
於三德歴陳經訓深究化原闡御世之規欲以祛偏陂
好惡求宜民之道思以善正直剛柔賜一日之燕閒垂
九重之清問當神禹敘疇之日切姬王訪道之心方虞
登對之難酬猥荷覽觀而並錄臚傳内殿宴錫南宫色
燦冠袍特拜尚方之貺恩頒鏹楮均承左蔵之珍風雲
之感會非常雨露之沾濡更渥儒風丕振士類增光臣
等敢不堅守先資勉圖後效惟忠惟孝雖温飽以何心
是訓是行庶光華之克覲並贊會歸之化少酬高厚之
仁伏願兢業圖幾儉勤保大五福時斂益培沕穆之淳
風萬邦以貞長享平康之盛治
擬駕幸文淵閣謝表
伏以綸扉地密清華依日月之光法駕天臨儀衛擁風
雲之色惟賢君能有禮下之盛節在儒者以為曠古之
奇逢喜動巖廊光生袍笏恭惟皇上神授當天生知作
聖典學而經帷日御篤商宗思道之誠咨政而便殿時
詢邁殷后訪予之想乾綱獨總釐百度以維新震叠旁
行輯九圍而丕式即號為臯夔伊傅莫能望其下風豈
凡為師保疑丞所得陪其末議何期聖德特溥宸光謂
内閣創自文皇位崇鼎鉉而閣臣首乎羣辟職轉鈞樞
爰從臨御之餘式枉文淵之駕覯翠華之迢逓恍飛動
於雲間驚清蹕之傳呼忽降從於天上望塵瞻拜威顔
咫尺以非遥侍輦從容慰諭再三而特至匪啻誇宸游
之逸豫義存明目達聰雖名矚秘閣之清嚴禮原用上
敬下飛龍顯象初疑帝所之夢游舞獸均懽終荷仙輿
之親駐彼慶歷引輔臣於天章非同賜幸而隆平閱書
史於秘省無取疇咨卓矣清朝昭哉曠典動書左史永
傳泰道之交恩播外廷共慶謙光之照盖聖人之舉動
非常而儒道之遭逢甚盛也臣等位司密勿才乏贊襄
近耿光於九天處慚非據沐恩數於三接榮反為憂敢
不屬冰淵惕厲之心對天日照臨之鑒曰為先後曰為
左右不忘夙夜以孜孜國爾忘家公爾忘私永佩王臣
之蹇蹇伏願聖不自聖謙而愈謙精神交通不獨尊崇
於禮貌廉陛不隔常如接見乎師儒則帝德罔愆行駕
今而軼古皇猷允塞終咸五以登三矣臣等無任瞻天
仰聖激切屏營之至
擬唐以御製金鏡述頒示侍臣謝表(貞觀二年)
貞觀二年某月某日具官臣某等伏蒙聖恩頒示御製
金鏡述謹奉表稱謝者伏以明王制治瑶編洪稽古之
猷聖主覃恩寶訓廣敷言之益妙述既隆於一代虚懷
復切於交修受帙知榮拊躬增媿臣等誠懽誠忭稽首
頓首上言切惟帝王成盛治必資千古之緒言臣子效
微忠恒藉一人之錫類故道詢疇範周王願治惟勤而
歌賡明良虞帝交儆彌切自秦不師古空留壁裏之遺
編迨漢不事書益沿馬上之餘習武帝訪求雖遍那思
鑒以為師宣宗章奏徒勤未見頒之作式事如有待道
不虛行茲蓋伏遇皇帝陛下天挺英資日新帝德布昭
聖武輿圖弘一統之規丕殫皇仁大業奠萬年之固從
諫擴轉圜之量雖小不遺用人妙器使之公無微不錄
蓋愛民亹亹治己軼於先王而望道孜孜心不忘於今
日牙籖晴日麗刻意校讐錦軸彩雲分留心編緝事關
國體撮其要而析其詳道切君身提其綱而悉其目鸞
迴鳳翥誠哉經世之英華璧合珠聯允矣安邦之訓典
鑑取人為善之義踵述而不作之名用命為金鏡之述
以成書爰頒諸近侍之臣以廣惠琅函燦爛曉來閶闔
生寒寶墨淋漓春到縹緗動色捧歸薇省爭看誥訓之
章伏讀蘭臺驚睹典謨之筆將永以傳之世世抑持以
示乎人人是誠天子勸忠之大端夫亦聖人懋德之明
驗也伏念臣位列章縫班聯侍御塵心未拭慚無磨鍊
之才暗質初開愧乏光明之業敢不矢心潤色竭力宣
揚視製如謨儆戒不忘於夙夜對言如鏡開陳無替於
始終於以光聖德於無疆且以煥王言於有赫伏願聖
不自聖謙而又謙謂古人為必可師探意緒於編摩之
外謂古治為必可復挹精神於夢寐之中則四三王六
五帝永為後人著述之端三十世八百年應作奕世明良
之鏡矣臣無任瞻天仰聖激切屏營之至謹奉表稱謝
以聞
擬宋王曾詮錄古先聖賢六十事繪圖以獻上降
詔褒美命禁署月進二十軸仍鏤板印賜近臣
謝表(天聖元年)
天聖元年某月某日具官臣等伏蒙聖恩以輔臣王曾
所獻古先聖賢六十事圖既降詔褒美命禁署月進二
十軸仍鏤板印賜謹奉表稱謝者伏以賢臣翊運瑶圖
弘稽古之猷聖主當陽玉詔廣納言之益睿覽既厪於
宸御王綸復布於臣隣捧帙知榮撫躬增媿臣某等誠
懽誠忭稽首頓首上言竊惟帝王隆德業必師古昔之
聖賢朝廷懋元良恒謹燕閒之禁署雖堯舜禹湯文武
之聖咸自得師即臯夔伊傅周召之賢並言法古日新
時敏卓立芳規廷戒宫嚴丕昭懿範自謨弼之風既冺
而憂勤之治遂衰臨政優游孰揖古人於夢寐坐朝懈
怠誰知敬德於穆清金鑑之錄徒褒千秋何補太平之
書日進五位奚裨况一人雖得於鑑觀而列侍未蒙於
錫類事如有待道不虛行兹盖伏遇皇帝陛下剛健中正
文武聖神問膳問安孝特隆於内寢不畜不殺仁常溢
於遐方中夜止燒羊念念不忘乎茂對滿朝無指鹿人
人咸服其公明盖千古聖賢既以仰躋其駕而一時詮
錄猶然俯納其忠繪成六十圖褒詔恍從丹鳳下月進
二十軸温綸還向紫扉來爰鏤之版以成書更賜之臣
以廣惠牙籖初啓雲排閶闔曉生寒錦軸甫開日映縹
緗春動色坐藜閣而清宵展卷俄驚見於二帝三王捧
琅函而子夜還家欲永傳於千年萬祀此誠臣子逢時
之幸抑亦聖人懋德之徵也伏念臣某等職列章縫班
聯侍御科名濫厠慚非王曾不媿之才圖籍叨承羞負
皇上求賢之意讀經語如聞天語對格言若服聖言敢
不矢志書紳盡心補衮發古先所未發聊闡素心陳今
日所已陳略輸丹悃務續百年之道統用開萬世之太
平伏願聖不自聖謙而又謙得意忘言修德期於罔覺
識心忘象進學底於無疆則治烈嵬峩永作後人之圖
畫奇功卓越應成他日之刻鏤地久天長固金甌於億
載山凝川永綿玉歷於萬年矣臣無任瞻天仰聖激切
屏營之至謹奉表稱謝以聞
擬輔臣以所撰大寶箴註進講賜銀八寶謝表
伏以帷幄敷陳古訓闡責難之益瓊瑶賁錫恩光昭受
善之勤德業起于相規地天占其交泰榮生籖軸色動
簮紳臣某等誠惶誠恐稽首頓首上言竊惟帝王之大
寶曰位位實艱難臣子之效忠以言言何容易慨黃虞
下降皆繇蔑德而亡猗李唐初興特用求言而烈太宗
持籙兢乎若隕深淵藴古獻箴亟矣如罹覆轍俯仰古
今之際覽觀治忽之源原公明之體合照同仁歎逸樂
之流生哀召禍欲其去桀而去紂即宫室飲食聲色貨
利之俱防望其為高而為文故慶賞刑威耳目聰明之
備飭詞不煩而意自足言有盡而心無窮豈獨罄一時
欵欵之忱亦宜垂萬代明明之鑒蓋君道主於憂勤勤
則勞勞則有功而鞏苞桑之固抑國政隳於暇逸逸則
惰惰則不振而貽復隍之虞在古多然于今宜慎恭惟
皇帝陛下英資穎特睿學光明敬天法祖勤民凝圖穆
穆親賢遠奸去佞嗣服昭昭御藻親裁十二事之鴻銘
日揭朝綱獨攬億萬年之大法風行治已躋于至康貞
觀敢望化全流于默運箴訓何禆顧臣之愚猶盛之懼
念拘攣俗學即輔弼之任奚稱而掇拾前聞或芹曝之私
可達遂忘其陋輙註斯箴句析條分㳒略依於訓詁言
詮字釋事咸究其指歸取其明白易知俚詞並採期於
感發生懼已意兼施詎謂資九重天縱之明秪以發一
得愚衷之見寧知進講遽荷殊恩賜出尚方分揚州之
三品頒從内帑集寰宇之八珍開函則合璧連珠燦一
天之星斗入袖則握瑜懷瑾騰百丈之光華疇若予工
能使川呈海現惟德其物應令澤潤山輝彼箴言實始
徒聞束帛之頒乃講解何功過冒奇珍之賜是微臣芻
蕘之遇比藴古特隆而皇上採納之深過太宗甚遠也
臣等阿衡有職作礪無才註䟽卑卑補衮慚無一字恩
私種種許身媿比雙金敢不夙夜謨謀捐糜報稱盟心
以對共圖保泰之猷載寶而朝時被駢蕃之寵伏願以
逸居逸雖休勿休惟危惟微惟精一以執厥中慎乃有
位曰慈曰儉曰不敢以先天下寶惟其賢則德日以盛
業日以昌永奠無疆之歷天不愛道地不愛寶長流至
治之光矣臣無任瞻天仰聖激切屏營之至
策
廷對策
臣對臣聞帝王之繼天以立極也端其本以為學而後
可以立天下之治原審其要以出政而後可以弘天下
之治化何者人君之學非徒以資誦說也凝神於宥密
涵養於穆清固羲皇以來之道統所賴以繼之於無窮
者也本之弗端則其學也為儒生口耳之學而何以造
於天德之精人君之政非徒以飾文為也任君師之責
為治教之宗固羲皇以來之道統所頼以衍之於不替
者也要之弗審則其政也為後世粉飾之政而何以臻
於王道之極惟求端於本而不徒事於口耳之粗則愈
涵泳而愈充周時敏之餘皆實學也聖德所以同天而
至治之原於此乎端矣惟致審於要而不徒事乎粉飾
之具則愈敷施而愈恢廓推行之際皆實政也而至治
之化於此乎成矣學以基政政以顯學道合一而不偏
學務其本政舉其要事不勞而可舉自古帝王不出邃
密之中而道積厥躬萬世稱至學不煩措置之力而事
得其理萬世稱至治者此道行也况出震維新正道岸
誕登之始繼離方早正人心望治之初可不取其所當
急者以為典學之本擇其所當先者以為立政之要也
哉欽惟皇帝陛下弱齒含元岐嶷神授十齡出閣温文
日新正位宸極而玄德愈光委政耆碩而王猷益擴嘉
納帝鑒圖說而披覽不倦一舜典堯謨之式命書四箴
六箴而顧諟不忘一湯盤武几之銘近又渥經筵之賜
嚴覲史之飭蓋學已至矣政已弘矣軼於唐虞三代之
盛矣乃猶不自滿假進臣等於廷俯賜清問首舉商周
之訓次及漢唐宋君臣之事而終策臣等以典學立政
之要慎始篤初之規豈意臣等集先聖之術明當世之
務有足以禆萬分之一者乎而臣非其人也雖然臣愚
學慚稽古志切攄忠敢不披瀝罄竭以對臣聞之君者
天之子也民之主也為往聖繼絶學者其道也為萬世
開太平者其責也故美玉不琢則射斗之光不生寶鑑
不拭則映日之輝不發聖人不學則光天之德不耀甚
矣哉學之弗可已也然不曰壯而好學如日中之光少
而好學如日出之陽嗣服之始學其不尤要乎家而無
政則大夫無以著浚明之勲國而無政則諸侯無以樹
亮采之績天下而無政則天子無以布清寧之化甚矣
哉政之不可忽也然不曰慎厥初惟厥終終以不困不
惟厥終終以困窮嗣服之始政其不尤要乎是故臨朝
願學臨政願治凡為哲后者皆然而始尤重也論學以
輔德論政以輔治凡為良弼者皆然而始尤切也粤稽
諸商太甲高宗善守成者也臣考其初則有伊尹傅說
之誨矣人紀之修風愆之戒非伊之所為訓王者乎遜
志之益聰明之憲非說之所為詔王者乎臣言焉君行
焉此所以終允德而靖殷邦也故終商之世而曰中興
之令主者必推太甲高宗也載稽諸周成王亦善守成
者也臣考其初則有周公之誨矣紹庭上下陟降厥家
非訪落之詩所為作乎稼穡艱難政事勞瘁非無逸之
書所為戒乎臣言焉君聽焉此所以覲耿光而揚大烈
也故終周之世而曰繼述之賢君者必推成王也然學
勤矣而所以典其學者有本政勤矣而所以立其政者
有要三代以後此義不明強學之主誠代有之而記誦
之習興矣光武夜分講經而昧三公之體大宗歲周御
覽而失兄弟之義英宗不廢講讀而暗禍階之萌顧洪
業之建乃出於不事詩書之漢高此其故何也天授之
資固足以創大業而惟其棄焉不學學焉無本此高之
所以止於高也勵精之主誠代有之而粉飾之風盛矣
始皇衡石程書何補於秦之亂文帝衛士傳餐何益於
隋之亡宣宗汗服而不倦何禆於唐之衰顧致理之效
乃出於清淨無為之漢文此其故何也玄默之修固足
以致治平而惟其政之不更立之無要此文之所以止
於文也天啓休明生我皇上日親講幄而進學之志寒
暑不忘日咨輔臣而求治之思細大不廢蓋法天行以
勵學獨超於章句之外憲天道以出政深探夫理道之
原即商周之主不能過之即詩書所稱何以加焉我二
祖八宗之丕緒真足以揚於不墜矣顧臣伏讀聖制有
曰論者謂帝王之學與韋布不同蓋不在章句間也不
知舍章句之外又何學歟又或謂主好要則百事詳所
謂要者果安在歟臣有以見陛下之心望道未見之心
也視民如傷之心也夫帝王之學與韋布不同此程子
之言也所謂知學之本者也主好要則百事詳此荀卿
之言也所謂知政之要者也是故往代之臣各執其見
以陳正始之謨而往代之君亦各因其謨以禆正始之
治如漢自仲舒天人三策之後有王吉變俗之論匡衡
審尚之䟽與夫六戒四儀之陳貢禹節儉之勸陳寵蕩
滌煩苛之議皆為當時學與政設也然而諸君之最著
者不過表章六經臨雍拜老吏多循良治多聰察無他
本與要不在也宋自先天元祐之間吕公著陳十事以
助新政司馬光獻三劄以隆治平與夫熙寧間程顥有
稽古正學定志之說皆為當時學與政設也然而諸君
之最著者不過雅好儒術崇尚文學紹述有聲乂安數
載無他本與要不在也然則本何在乎聞之上學以心
下學以耳欲得其本純心之道不可不講也要何在乎
聞之用人者用天下而有餘自用者為天下用而不足
欲得其要任人之道不可不講也請因聖問之所及而
極論之陛下終篇策臣曰爾多士習先聖之術明當世
之務其為朕折衷衆論究其指歸典學何急立政何先
或古今異宜創守殊軌悉茂明之以副朕慎始篤初之
意臣愚以為人之一心操存舍亡其幾至可畏也況人
君之心百欲攻之一念弗純欲且乘之入焉其係於學
之進退非淺小也必也戒懼於不睹不聞之時慎獨於
莫見莫顯之頃至善為的主善為師不息不移允迪可
期帝王為學之本或者其在是歟譬則水焉清之終日
可見眉睫不過一撓莫辨方圓誠不可以不慎也故曰
日月久照不改其眀星辰久旋不改其度聖人久於其
道不輟其功學至此天下之至學也非裝綴為能品藻
為工矻矻終年者比也人之一身一日二日其事尚難
兼也况人君之一身百責萃之一有弗任則事且因之
以隳焉其係於政之得失非淺小也必也精其擇於任
用之初專其任於簡畀之後不信讒間不責細事惟和
惟一政事乃乂帝王為政之要或者其在是歟譬之御
焉輗軏不具其何以行有其輔之一日百里誠不可以
不審也故曰酒非麯蘖則無與成羹非鹽梅則無與和
君非賢臣則無與治政至此天下之大政也非出納必
躬案牘必親厪厪守法者此也此所謂典學之大本也
立政之大要也然臣又有獻焉純心以為學而任人之
本即存傳曰為政在人取人以身此之謂也任人以立
政而輔學之資有頼經曰朝夕納誨以輔台德此之謂
也顧臣不患陛下弗純心以為學而慮聰明之太過或
以為商周之主不足法而求於學之外焉不患陛下弗
任人以立政而慮英敏之太過或以為商周之君不足
法而求於政之外焉求於學之外則索之愈高而失之
愈遠將有談正道而尚曲學如公孫弘之惑武帝矣求
於政之外則更之愈急而行之愈敝將有口堯舜而心
桑孔如王安石之惑神宗矣此臣愚之過計固然而亦
豈可以弗早戒哉伏願我陛下上畏天地近法祖宗無
以學至矣而騖於高遠無以政成矣而事於紛更無以
深居而好逸游無以物力豐盛而事土木無以海宇昇
平而事遠夷無以安處深宫而狎近習則道德高厚治
化洋溢内恬外熙瑞應祥集虞夏商周不足侔矣况漢
唐宋乎哉臣不識忌諱干冒天威無任戰慄隕越之至
臣謹對
宗伯集卷一
