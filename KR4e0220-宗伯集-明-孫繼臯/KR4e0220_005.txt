宗伯集卷五
明孫繼臯撰
尺牘
答林明府英麓
曩濫棘闈獲親芝宇再從京輦相遘公車而一别忽隔
五秋兩地迥逾千里蓋明公牛刀試邑僻守花封而不
肖雞骨支床薦羈艸土每披交籍想見光儀兹者猥勤
落月之思遠辱非時之貺損俸佐食客義埒分金遺書
慰故人心勞勸駕顧不肖深悲負米甘老前薪幸而妥
先將永托松杉舊壠藉以報上似猶贏桃李明庭第需
仙鳬上國之徵用穏野鹿長林之卧願終美業亟迓明
恩謹謝不次
答陳學博
公讀藝名場夙標赤幟傳經學舍高擁絳帷雖司業之
酒錢自是時分鄭老乃陽城之月俸豈堪致譽陳萇而
載賁華箋仍貽渥貺心勞勸駕疑車馬之在門誼比彈
冠意璫貂之虚席顧不肖常悲負米甘老積薪不通政
府書久矣木天無夢願守先人冢傷哉草土餘生政使
陳人之見收亦須改歲而後發預叨遠餽深感至懷下
拜媿其何名聊酬將兹不腆皎相思其如日敢埒報瓊
紛聚樂之若雲想勤鳴鐸願言報德用迓新除謹謝不
次
答董大宗伯潯陽
嚮攜弱息于往慶門旣憐其稚齒童心未嫻禮法復媿
以貧家薄遣匪稱高華敢望宜人懼弗任婦而我太翁
老伯恕其苟簡轉篤殷勤鑒其真誠曲加體念慰勞稠
疉欵洽留連情文具隆内外胥悅若乃姑視媳若女而
相覆以慈婦以夫為天而相成以敬此家有嚴君之效
而門多和氣之徵也不肖臯喜慰特深感慙尤倍自還
宅里每跂門牆而目𤯝耽延忽踰三月心神潰耗未遣
一書乃我太翁老伯分北窗高卧之凉動東閣豪吟之
興貽以拱璧餉以多珍凝睇獨勞眷思知切不肖臯奉
揚傳示誇以為榮下拜仰瞻食而必飽矣起色方新寸
椷陳謝承顔有待九頓為期
又答
臯艸土餘生木天斷夢而忽聞朝命俾貳宫端自惟凉
德鮮才無當恩數亦知分華割采幸藉寵靈蓋我老年
伯一代逹尊三朝元老海宇偵其衰健卜世之安危廟
堂察其隠揚定人之用舍吹嘘所被枯朽為榮而臯夙
叨肺腑之親每沐齒牙之潤惟誤而推轂施於所不知
肆濫而起家授以所不任十九在外念鵷鸞之會久稀
四十無聞嘆犬馬之齒已長虚生自惜踰分多慙遠勤
勸駕之箋載憶懸弧之度劬勞增其孺慕報效矢此愚
忠敢昧隆知惟深極感尚俟游子成行之日趿履以登
專祈仁人相贈之言書紳以誦謹謝不次
答牛鹺院春宇
臯久甘家食忽荷朝掄豈伊簪履之微曾有衣冠之譽
惟我老公祖獨持國紀兼秉人倫意採諸月旦常推轂
於所不知肆噓以陽春獲濫竽於所不任有心慕義無
路酬知不圖柱後之威嚴載枉臺端之問訊霜廻栢府
宇呈屑玉之竒日過花磚人拜兼金之賜瞻依益邇循
省為榮欣逢攬轡而廵即西賊南倭澄清可待敢不彈
冠而起將北門東觀馮藉彌深庶有時儕彼都人避鮑
氏之驄矢他日報以國士化楊家之雀肅茲展報猝不
宣懷仰冀台慈俯垂鑒察謹附謝
答聶按臺惕吾
惟兹畿甸總隸觀風諸在里紳並蒙覆露而某瞻依更
篤寤寐常勞未遂識韓空知責沈兹者忽勤鼎札遠下
衡門挾栢府之清霜宇霏玉屑賁花磚之永日封寄瑶
華拜賜獨光締盟何幸竊念今西賊東倭吠犬傳烽之
候惟我才人志士聞雞擊楫之時老公祖文武全才經
綸大手繡衣白簡居臺敵寢邪謀鐵面丹心憂國人推
石畫忻逢攬轡敢後彈冠不盡感懷願垂嚴察謹謝
答錢憲副飬庵
通籍廿年偃蹇誠知量已升榮三事遭逢偶際乏人茲
惟聖主一時過誤之恩亦由慈君千里帡幪之庇而老
父母近看除目遠用慰心信而未能久矣愧漆雕之仕
喜而不寐居然許樂正之優爰賁華箋猥頒腆貺珍重
谷君之札搖綵筆以成文殷勤鮑子之知損飡錢而見
餉某躊蹰累息黽勉深維無路仰酬實尠瓊瑶之報臨
風下拜難忘金玉之音聊托緘題載抒感激惟老父母
清冰比節化日同仁三仕一官到處盡沾棠覆九遷一
載非久將遂萍依尚冀鼎調俄膺晉命謹謝併祝
公啓范司成屏翁老師
公車奮跡廿年懷一日之知函丈違顔千里恨三吴之
隔幾勞夢寐獲上興居伏惟老師閣下朝之羽儀人之
模楷傳經比於劉向為帝師亦為國師秉德方之太丘
應人瑞亦應天瑞高文大策總國猷鴻業悉藉以千秋
直道誠心雖時宰要人希得其一字以故中路之風波
不免然而寰區之斗岱彌高惟舊學有若甘盤即名德
不輸君實而人情逐世吏道乖方豈常見齊民月旦之
公何致煩部使秋霜之烈訝滄桑之將變定自驚心思
水木之偏親空多扼腕偶聞羽便為告心勞所望老師
處困而亨以靜制動白衣蒼狗笑浮雲之幻態何常丹
壑青松信挺雪之貞姿不改勿為鄉里小兒所窘益珍
蒲輪待起之身是固門牆下士所期願卜衮服重來之
日生等臨狀不勝拳拳懇欵之至
答顧太史開雍
某幸聯桑梓獲近芝蘭報下金泥彈冠色動訃傳苫凷
投匕心悲誼本篤於通家情復殷於同館顧自几席一
拜迨今竿牘全疎而門下於讀禮之餘示裁書之暇亭
雲愴目未廻攀栢之呼梁月興懷似憶燃藜之侣睠兹
德意敢有遐心尚希乘淵潛隠霧之時究川濟為霖之
業是惟不負先公之義訓亦以仰酬聖主之恩私某倘
猶竊禄風塵庶得分華禁近謹謝不宣
答蔡明府
門下一枝挺秀片玉標竒某幸緣桑梓之恭獲遂芝蘭
之慕每念離鄉詣闕再逐風塵靡由縮地升堂虛勞夢寐
幸辱雲箋之賁疑親霽宇之輝損貺何因感知難報惟
鸞栖鳳舉本非百里之才矧雉伏蝗空已播萬人之譽
佇聞推轂虚法從而徵行慰執鞭奉清言以繹庶藉蓬
扶之助亦章萍聚之榮願殫駿猷用需驛召謹謝併祝
不宣
答汪茂才
曩依丘隴已隔光儀迨返闕廷愈疎音問幾動雲萍之
感每繙月桂之期而公再罹大艱尚紆後舉得書興愴
闕禮為慙惟不肖以廿年之資偶叨登進乃足下以一
日之誼遠用慰存損貺甚隆感知彌激由負乘之羞不
淺肆懸車之夢常殷所望讀禮之暇無怠於讀遺經治
家之心不分於治本業將冲天驚人庶乎有待即榮親
信友亶也非遲謹謝併祝不宣
公與王相國對南
伏惟老先生赤心謀國九廟鑒其精誠黑髮還家四夷
詢其動定而虛瞻北斗未起東山帝心之簡在自真將天
意之治平有待某夙蒙厦覆幸辱牆依誦衮衣赤舄之
詩堪輝日月望黃紙白麻之詔幾跂雲霄俄聞悼亡歎
此嫓德蒙莊自逹鼔盆之意可師洛社非閒調鼎之身
獨重願言抑損用迓吉康薄有公申謹茲私布某臨風
不勝拳拳
答劉侍御在田
不肖自遘家艱久乖生趣再塵朝序虚負歲華届兹桑
梓有事之秋不淺蒲柳先零之感而公以吾一日知已
之愛彌新如彼三秋懷人之思已切遠勤飛牘光佐舉
觴顧不肖學等燭光幾興悲於老大養違鼎食敢為樂
於劬勞麋鹿之性依然行投豐野犬馬之齒長矣何補
明時拜貺增慙酬知倍切更惟清峻靡所報將率謝幸
亮不宣
答劉太守應沙
不肖幸蒙推轂以獲濫竽自惟襪線之才無當冠纓之
路慮遭官謗仰辱君恩詎公勞輕案牘誼溢書函雙魚
遠致殷勤五馬懸知整暇河南第一漢庭治行誰先江
夏無雙楚甸才名久著公自保民如子業焦心賑貸之
施吾將以人事君行藉手循良之績庶其分美因以掩
瑕願殫謀猷用需艱大損貺謹拜訖率謝不宣
答季少司成青城
門下操觚東觀玉堂載其高文振鐸南雍璧沼欽其古
誼美樸棫歸作人之績悵萍蓬隔知已之歡歲報初聞
年華再易猥蒙芳訊深感至懷度黃紙之召非遥驛路
春風有待知絳帳之移漸逼橋門化雨難留謹復不宣
答唐漕院翀宇
惟運道為國家咽喉血脉之所關惟明公為主上耳目
聰明之所寄肆膺特簡爰借將漕懸知繡斧星臨百靈
效順佇見帆檣風駛萬艦如期帝命用光軍儲自足拜
函浣慰臨答瞻馳不宣
答周元戎
紫荆天險實控神京細柳雄軍爰資儒將臂腋托重而
恃力心腹居安而處優伊誰之功尚亦有賴屢當刁斗
之暇猥辱尊罍之貽深知桑梓情多轉悵萍蓬跡遠願
熙鴻伐行借末光率謝不宣
答劉在田
風塵作客歲月磨人感光隂之若馳悵吾生之虚度而
公依然念舊嘉與更新不勝萍梗之思猥佐椒花之酌
德則孔厚時與俱長歎過隙之白駒吾已極支離之恨
羨避人之驄馬公其崇耆定之勲謹謝併祝不宣
答賈操院春宇
惟留都為國家根本之區畫長江雅名天塹惟臺察為
政事紀綱之地開大府允藉人英我老公祖爰起田間
聿來江表霜清豸院官屬仰其威稜風淨鱗波島夷消
其窺伺永奠金湯之固良資文武之才力不數鐵鎻千
尋丹心報國身且作金莖一柱赤手擎天某逖望臺端
幸居宇下欣承榮問喜倍恒情謹復不宣
答查虞臯提學
門下挺秀武林擷英文苑妙年馳譽久趨南省含香大
省掄才遂借西江振鐸帝嘉綵筆士慕繡衣品題業見
殺青陶鑄誰誇隔絳不肖幸承衆美良賀人師願益弘
化雨之施將彌動文星之仰謹謝併祝不宣
答譚蜀撫岳南
不覿清光幾更歲月有懷明德奈阻山川欣承貢箑之
分獨抱濫竽之媿伏惟門下文武具足卷舒惟時揮白
羽以揚靈名高漢相配瑶琴而解愠聲動虞庭爭言金
玉其相早已備四時之氣佇見風煙以淨詎惟貽三蜀
之安某久逐淄塵幸叨素雅風來天末奉揚敢後簮紳
月在懷中珍重疑随劍履謹謝不宣
答梅中丞衡湘
某偶承匱乏謬荷改遷自知才不逮人良媿處非其據
而門下遠看除目深用注心分裘帶之餘閒箋裁五色
借簮裾之渥寵意倍三薰某拜誨知榮酬知敢替久矣
孤忠貫斗早欽絶塞鴻名屹焉一柱擎天立見中樞驛
召庶荷聯履亦慰摳衣謹謝併祝不宣
答周大行弱生
淮隂一别江路千重念讀禮之將周恨封書之未寄兹
者遠承芳訊彌荷至懷情親不隔同心契闊聊同暫面
顧弟處非其據彌增負乘之羞才不逮人轉篤懸車之
計何當屣棄用慰襟聯率復不宣
答孫中丞滸西
竊以安石東山之望久繋蒼生子牟北闕之情毋忘雅
故遠承芳訊深荷至懷伏惟老公祖才識合符文武具
足大斧按部激揚示百辟之刑單車入營指顧定一軍
之變早煩作鎮爰告居廬棲遲更以數年譽望元同一
日游希盤谷應多藉草新題夢到曲江却憶尋茶舊侣
辱以貳銓之耗猥勤尺牘之頒拜教為榮酬知敢替佇
見還中丞之節召起田問行看壯元老之猷敉寧宇内
敢稱推轂庶遂盍簮謹謝併祝不宣
答陸同年
幸托維桑載聯擢桂早同意氣難渝金石之盟自涉風
塵爰示參商之跡頃違闕下似夢難堪忽隔天涯兹游
可念謫居並海河陽桃李誰憐賓幕依臺綠水芙蓉自
别永惟夙好猥辱遥緘弟誦以興懷奉之生色愧縻厚
禄敢忘推轂之恩尚覬良緣庶遂盍簮之想謹謝并以
損貺歸璧不宣
答史少府敬所
不肖未親芝府幸庇棠隂欣傳千家孔邇之歌想見一
郡太平之理自惟媮惰尚缺起居而老公祖分餘閒於
簿書筐篋之間飛遠訊於輦轂衣冠之衆遂蒙芸翰猥
賁萍蹤帡幪真比二天夢寐堪紓兩地感知加額佩德
銘心倘可效其揄揚敢後黃童白叟何當被其容接行
瞻皂蓋朱旛謹謝不宣
答陳學院懷雲
堯階之蓂莢載新狄門之桃李逾茂望鳳城而渺隔邀
驄步以難期乃老公祖遠賁芸箋埒華椒頌遥曕化雨
若坐春風誦義彌深感知曷替謹謝不宣
答畢司理白陽
法星久借雲間幸沾末照淑氣乍廻天上適奏成勞驛
召非遥騶鳴可卜而老公祖特勤記憶遠賁封題恍對
冰壺想見澄心似水幾繙玉律應知枯骨咸春佇參補
衮之班早慰執鞭之願謹復不宣
答王明府
公名家汗血藝圃前茅洵滄海之遺珠偶慳科目去山
城而握篆聊暢生平惟兹君侯下車發軔之初想見氓
庶扶杖載盆之衆公第力追古道孳孳務得民和將頓
起賢聲炳炳頻書上考不乏粉署豸垣之召益揚樞廷
麟閣之光損貺歸璧謹附謝不宣
答陳興化藎菴
海邦作牧五馬稱其風流天闕程功七閩尊其威望佇
看高第徵九列之崇班庶續舊游修廿年之積闊幾勞
夢寐忽辱音書璀璨擬於瑶華綢繆究其環結不殊暫
面良慰同心若夫負纖翼以泰山策疲駑以廣駕豈其
實任誰謂可驅誦以周旋增其媿畏損貺隨例歸璧謹
附謝不宣
答郝江隂聚崧
竊謂河潤百里人仰二天惟江城爲梁溪接壤之區惟
明府為燕市從遊之舊春回化日已傳澤滿隨車路映
福星想見恩流錯繡不肖祗緣趨走未遂起居而老父
母從簿書倥偬之中示箋翰殷勤之雅不肖遥歌孔邇
敢怠中藏願殫令猷用熙鴻烈謹謝不宣
答張州守溟池
不肖夙懷桑梓之恭久切芝蘭之慕幸緣職事獲與選
掄而公以南金大貝之才典東土方州之任雖於選人
已號為異等而於傑士尚視為麤官然公拜命而行捧
檄而喜洗手奉職尋孤琴獨鶴之風實心為民嚮賣劍
買牛之化想見行春露冕應知甘雨隨車兹惟循吏之
遺不沗真儒之用不肖遠蒙芳訊猥荷至懷箋分芸閣
餘清字燦芝燈異采暫時若對疑追五馬清塵何日重
逢終合雙龍紫氣謹復不宣
答陸運長自齋
門下操遠略而服鹽車處利權而貞苦節在部使監司
共高其守凡賢人君子多惜其淹茲者業奏成勞爰書
上考佇見横飛直上漸躋斧鉞之崇亦惟遺大投艱永
勒鼎鐘之烈不肖猥緣職事累荷記存遠辱函書載勤
損貺心盟初服敢分羅衣在笥之珍路指迷津謹拜繡
佛長齋之供願言亮在彌切感慙謹復不宣
答朱長葛惺復
不腆江縣實累賢侯蕞爾葛城乃來仙令銳志想更新
之治誠心見敦故之思拜教為榮酬知敢替佇俟期月
三年桃李隂繁花縣還看一日千里桑榆譽起蘭闈勿
以傷弓怠於製錦損貺隨例返上謹謝不宣
答高憲副青崖
自别春明倏更歲序每緣日隔想見風流快最績之來
聞欽貤恩之下逮勞徵分竹典渥賜金茲臣子之極榮
亦友朋之共契不肖偶緣職事獲厠觀成佇見除書還
欣陟要即節鉞之操非遠將鼎鐘之業可期願殫壮猷
用迓新命損貺敬拜謹謝不宣
答譚中丞岳南
弟空懷素尚久逐緇塵追惟同片玉之科表樹遜雙金
之許而翁丈猥敦夙好彌示同心宫箑分紈搖動恍依
明月天香出袖奉揚真被仁風吹拂良多拜嘉知重謹
謝不宣
答程方伯居左
方岳在瞻久欽名德高山可仰未覿清光欣承貢箑之
分偏抱濫竽之媿伏惟門下文武具足卷舒惟時揮白
羽以揚靈名高漢相配瑶琴而解慍聲動虞廷爭言金
玉其相早已備四時之氣共賀烽煙已淨詎惟貽三蜀
之安不肖虚逐緇塵每慚素食風來天末奉揚敢後簮
紳月在懷中珍重疑陪劍履謹謝不宣
答吳臨川夲如
竊惟化徵馴雉遠分桑梓之榮望隔登龍未遂芝蘭之
慕而書來北闕言自西江戴星自尠餘閒芳訊獨先於
故壤滿歲已臻上考虚懷翻劇於初官雙鳬一鶴雅足
雲霄威鳳翔鸞寧栖枳棘不肖偶承人乏濫貳天曹深
慙衡鑑之司慮辱簮紳之路即看高第晉居補衮華階
庶拜下風克慰更衣積願幸熙永譽用迓徵書損貺隨
例返上謹附謝不宣
答黃司成毅庵
伏念弭旌璧沼振鐸橋門登歌流蘋藻之輝聽講極衣
冠之盛人推稽古士頌得師而門下遥思槖筆之朋猥
示横經之暇遠勤書問亦荷幣將兹惟至懷敢不下拜
今主上方隆廣學弘文之理而門下適秉興賢敷教之
權瞻化雨以維新詩賡薪槱賀為霖其不遠詔許延登
尚冀鼎調用需甌卜謹謝併祝不宣
答杜太守見田
辱以令節馳此芳函歎天涯風俗之同識時序推遷之
異心驚懸艾契感紉蘭拜貺為榮酬知敢替謹謝不宣
答周明府
丈錯采海邦流聲天闕弟早偕擢桂遥想歌棠色喜可
知跡遐為恨而忽來芸牘恍對芝顔深承荒政之苦心
益想窮民之加額佇騰剡薦行副弓招庶慰盍簪不虚
捧檄損貺随例返上謹附謝不宣
答王太守玉沙
竊惟河潤九里故甘棠蔭於其隣人仰二天由桑梓澤
於其德祥瞻下鳳望隔登龍而老公祖蔚以最聞枉其
書訊箋裁郡閣濤聲分鐵甕之清坐想江樓天宇皎玉
壺之潤譽問獨高於五馬恩貤行下於雙龍不肖幸以
職司與觀盛美雖不獲追隨老稚賡來暮之歌其猶將
指點江山展孔邇之慕損貺隨例璧掌記謹謝不宣
答王學博
公文雄彩筆業擅青箱猥煩振鐸之行光萃盍簪之益
隂繁桃李造士多於泮宫念篤枌榆懷人極於雙闕芸
牋遠墜芝宇疑親龍頭應屬老成榮名有待牛耳久司
盟主妙譽先馳冀斆學以相成乘時會而大舉損貺隨
例璧掌記謹謝併祝不宣
答王别駕豐輿
惟門下家承綵筆世美青箱名在詞壇盟主歸其牛耳
謫從畫省驅車輕彼羊腸爰屈高賢左遷雄郡天宇皎
玉壺之㓗不染一塵濤聲分鐵甕之清獨持三尺不肖
潤沾九里覆仰二天蔽隣幸蔭甘棠澤德不殊桑梓祗
緣奔走未遂起居而遠承問訊之隆想見殷勤之誼縱不
獲追隨老稚同賡來暮之歌庶猶將指點江山遥伸孔
通之慕濫竽未巳推轂敢忘損貺隨例璧掌記率謝不
宣
答謝理刑武林
惟吳興為山水奥區夙稱雄郡而門下比星雲顯瑞共
識高賢遠借刑名用煩推鞫金科夜檢萬口以為不冤
丹筆回春一方可使無訟績聞宁扆恩逮庭闈天垣之
驛召非遥皇路之趨呼有待不肖久欽譽問未挹光華
苕霅波澄鳩署之清可想竹梧風細龍門之御將攀猥
辱芳函何當盛意損貺隨例璧掌記率謝不宣
答盧太守龍巖
伏惟分虎畫熊夙推師帥懸魚下鳳雅重扶馮治行真
二千石之良聲名自十六州之最勞徵剖竹典渥賜金
不肖偶厠職司與聞盛美矧緣鄉曲曾忝交知幸荷芸
箋疑親芝宇功能已試於三輔即鈇鉞之借非遥次第
行入為九卿將鼎鐘之銘可俟願終茂業用迓鴻庥損
貺隨例璧掌記謹謝不宣
答張觀察蓮濱
惟菁山為吾師傳衣之地而門下其密親惟白岳為吾
鄉錯繡之區而門下其察使枌榆社接春風似覆棠隂
桃李門遥暮雪疑逢芝宇偶慳御李真媿識韓而門下
輕朱旟按部之勞神交北闕借丹筆治書之暇使發南
郵指倍三薰箋裁五色不肖奉以增媿藏以侈榮追惟
攬轡名高鐵斧乘驄夙樹澄清之烈兹喜建牙事近麟
臺策駿彌徵保障之勲願殫壯猷用迎殊眷即廟社因
之篤祜豈門牆藉以分光損貺隨例璧掌記謹謝不宣
與蔡太宰見麓
惟皇天有意國家惟聖主克知宅俊故雖兩持半載勿
下新綸良由一德三朝獨高舊格爰正統均之席再提
人物之衡水鏡添澄金甌待鞏不肖深慚挂議敢覬分
華心勞聽履之思長懸北斗身决抽簮之計議趁東風
老公祖庶幾併日而趨不肖某猶當望塵而伏願無俟
駕用答臨軒某臨楮不勝瞻依
答譚中丞岳南程左使居左
不肖久混洛塵竟踣蜀道虚疑水鏡抱明月於懷中孰
惜冰紈借清風於掌上空憐憔悴只合棄捐而仁兄渙
采封題分華貢箑惟賢哲之用心自無凉燠在士人之
酬世因悟卷舒伏枕拜嘉撫函珍重雖望紅雲於雉尾
不獲重奉光輝而浣白石於磯頭粗可自完貞㓗敢希
吹拂聊當奉揚謹謝不宣
答杜大守見田
不肖諧時計拙去國身孤乞骸奈隔九關偏格呼天之
奏銷骨况嬰百病每需續命之絲而公深懷廿載之舊
知不廢五辰之故事貽之芳訊佐以黍資敢不拜嘉緣
而感歎三湘競櫂空傳遺恨層波五月披裘誰信貞心
一水古嘗有此今何不然輙因報椷略抒孤憤率謝不
次
與三閣下
某欣遂乞骸悵違握髮家山秋老歸逢開徑之期相舍
天高夢斷埽門之路憶昨風波震恐頼廟堂公道力剖
上前肆今雲水清夷即湖海孤蹤安游物外一去懸車
席寵向來推轂知恩爰拜朔風載瞻台斗惟軍國紛綸
之日正相師旋轉之秋願樞軸永膺赤手共親扶日月
庶藩維不聳閒身亦穏卧煙霞謹謝併祝不宣
與九卿
不肖幸馮福庇獲荷恩休歸及晩秋松菊正舒三徑睡
慵朝日風槐真隔九天追惟割席两曹夙奉上公之履
以迨杜門半歲屢停長者之車感倍恒情緣應異世聊
因還役仰謝守閽共虞國步多艱赤手願親扶日月佇
見藩維不聳閒身亦穏卧烟霞謹祝不宣
與宫坊翰林國子監
不肖幸席寵帡獲蒙恩放秋疎菊徑乍欣初服之還天
斷蓬瀛倍篤同袍之戀永懷至誼疑隔前生敬報歸來
因明感慕惟帝資良弼早承霖雨之求庶人樂太平長
穏烟霞之卧謹謝不宣
答陸中丞仲鶴
不肖解紲風波投竿煙水焚魚陛遠世緣已悟空花羅
雀門閒物態甘同遺核而門下獨深神契彌篤心期分
栢府之餘清書裁五色賁芝函之委潤指倍三薰割廪
孔多轉媿緇衣之好買山不乏兼堪蠟屐之資劍合何
時珠銜有日所願入襄衮扆晉秉樞衡捧日力轉重輪
擎天身為六柱庶樗櫟見太平之澤而菰蘆皆穏卧之
年謹謝併祝不宣
答孫萊蕪屏湖
不肖幸逃世鞅獲遂初衣叢桂可搴聊托跡避人之隠
蓼莪終廢每傷心生我之辰猥辱舊游却憐初度清分
簿領書椷岱岳雲英惠割俸錢錦借河陽花色言欽高
義真荷至榮自惟馬齒暗增蠟屐布帆雅堪送老仍喜
鴻冥漸遠驚波駭電豈復關人第吾知已騰茂異之聲
庶予餘生藉光華之潤願言努力庸慰遐思率謝併祝
不宣
答許同年
竊以名聯擢桂幸同片玉之科會阻班荆久負斷金之
好每歌皎月輙望文星未遂問竒每緣話舊而吾老年
丈懷人歲底發使春前竿牘遥分暫輟詩書之暇篚筐
載錫尚流爼豆之輝深荷至情敢忘高義所願龍頭晚
屬起魁名於絳帳不讓少年庶令驥尾風生沾末照於
青林終輝暮景謹謝并祝
答吳學博
不肖獲遂焚魚久安失馬湖山無恙布帆蠟屐不倦登
臨風月可親石枕竹床儘供偃仰凡人間幻景絶不關
心第天末交遊頗猶縈念深惟修阻難遂合併而公分
臯比之清隂箋裁五色割脯脩之薄俸惠過百朋誰誇
在泮之藻芹堪艷盈門之桃李受而下拜鏤以中藏龍
頭必屬老成不遠雲程消息驥足何妨晩騁終看天闕
游行庶子棄捐亦沾華寵謹謝并祝
答陸明府存吾
不肖涉世寡諧屏居多病門堪羅雀札鮮通魚而公獨
敦一日之知連發兩春之訊深承至意載辱多儀下拜
為榮中藏敢替惟慈君行縣譽滿桑麻庶知已在林光
分桃李所希努力言慰遠心謹附謝薄有不腆具儀柬
答楊侍御意白
憶在徂秋曾來舊雨澤亭日晩深憐畫鷁難留京闕天
高想見青驄共避尋膺特遣往按全遼惟此一時難應
百倍鄉止憂敵憂倭而今且憂閹䜿誅求之太急鄉止
窘戰窘守而今且窘官曹議論之相攻彈壓獨勞驅馳
良苦乃公誼敦一日望斷重雲即磨盾作檄之餘裁書
不廢當散金酬士之後分俸相存人真遵海而南信若
從天而下丘園借賁閭巷增榮所願力持財賦之衡身
作金湯之固繡衣鐵斧遠清絶塞之塵露布鐃歌光振
中朝之烈謹謝并祝不宣
答顧州守
春明一别歲屬頻更新都昔領青衿夙勤注意故國重
開絳帳每荷傳書無忘久要已見高義茲日邊五馬茂
恩乍典方州乃天畔雙魚芳訊先投下里温然道故若
威儀笑語之親承黯爾憂公惟社稷民人之曲軫肯讓
龔黃之理為期月而可觀敢同管鮑之交積歲時而彌
篤猥蒙損貺深媿榮施不肖澤國閒身明時棄物不作
風塵舊夢頗安泉石餘生佇聽顯休用光岑寂謹謝并
祝不宣
答林太守
曩托同曹選地曾欽水鏡邇臨下里炎天恍挹冰壺誦
義方殷含誠未展而門下載飛箋訊兼墜筐將世態悠
悠於不肖如遺核而獨示以久要塵心漠漠於不肖如
空花而尚期之再辱愛踰肺腑榮借齒牙何來長者之
言自識幽人之分顧時政爭趨竭澤惟仁賢咸屬濟川
積方寸而家慶遹臻已兆百男之瑞寬一分而國基孔
固彌徵三老之歌全材推廟社之良砥柱作關河之翰
謹謝并祝不宣
答王節推振宇
公才遴竹箭品埒冰壺夙推東越之英共擬南宫之選
十年空獻策黌宫乍領青氊萬里獨揚旌徼郡還需丹
筆洞庭下木葉遠擲瑶華澤國亂蒹葭疑親玉樹俸分
官廨深知鮑子之情貲付酒家不負陶公之興榮分桃
李寵藉蓬茅惟祥刑操三尺之平蚤聞妙譽况勁節聳
千尋之直愈想高標遲爾内徵慰予私佇謹謝不宣
答葛明府
不肖幸聯桑梓雅習芳名甘老薜蘿難通蕪訊而門下
獨敦古誼不靳先施五色華箋雙南惠重前身知勾漏
今姓落人間舉手見武夷君仕游天上神仙作吏邦國
稱良不肖捧牘分華因風誦義猥荷高賢之昐敢忘知
已之酬謹謝不宣
答朱太守午臺
自公適郡忽已两朞維予懷賢有如一日雖山川間阻
面晤為難而音問頻通心期若對兹承使貺特賁箋書
深知記憶之同遠諗興居之槩會聞新命彌慰久要截
鐙攀鞍想見建水悲歌之切焚香擁幰懸知温陵跂望
之殷璽書徵帝寵之優節鉞佇羣心之屬不肖樗櫟之
質業遂川觀萋菲之談猶煩波及幸公等心知不乏抑
吾儕身隠焉文拜牘分榮臨風誦義謹謝不宣
答徐溧陽十洲
千里通家下榻幸逢徐孺二天接壤舉觴敬累蘇章猶
阻因循尚稽問訊而公屬莅官行政之初偏深念舊當
禦侮折衝之暇不廢裁書久要慙楮墨之温殊禮駭篚
筐之侈下拜因而藉手中藏矢以終身惟溧稱首善之
區争却五千金已聞謳頌惟公抱殊尤之器奠彼十萬
戶乃擅熙鴻願言殫心以慰傾耳謹謝不宣
答王平湖念惺
座擁飛鳬蓬蓽争迎茂宰河傳渡虎枌榆不乏來賢每
跂英風轉思舊雨媿乖訊問欣荷殷勤鞠彼子民簿領
應勞呴沫眷予父友箋書猥示吹嘘燦然文麗七襄共
識名揚製錦卓爾政成三異懸知化美鳴琴青蚨分仙
令之飡錢綠蟻佐閒人之酒債自惟棄物難忘高情尚
希績最循良畏壘深貽大澤爰見榮施雅故通家亦借
餘光努力為期銘心敢替謹謝不宣
答陸令存吾
花縣宣和茂起三年之績萱堂背養長違百載之歡閭
閻乍失慈君道路咸稱孝子抱終天之恨讀禮思深追
一日之知裁書寄遠暫輟哀於苴蒯承分惠於篚筐猥
荷榮施轉慙闕禮關河迢逓蹉跎未展一芻日月居諸
想像空懷寸草願保先人之遺體且慰舊民之去思節
順為期熙鴻有待率謝不宣
答顧州守
不肖犬馬增年蟲魚送日老知將至幸為澤國閒人名
疾弗稱久作清朝棄物而公獨敦高義每念舊游見秋
月以懷人夢落山中叢桂因晨風以發使光搖戸外枯
蓬遺書分君侯退食之閒割俸佐賓客行觴之費下拜
㒺知所報中藏曷敢有忘爰期報政成功早備棘槐之
選因獲藉榮邀寵彌添桑梓之輝謹謝并祝不宣
答賈臨淮
絳帳譚經未撤春風之坐銅章試吏初呈冬日之輝離
情悵縮地為難遠訊欣從天忽下睠惟巖邑幸借異才
察眉籲閭閻疾苦之由力與疲民作主嘘骨明湯沐本
根之重爭言太祖有靈下車已見永圖張琴應多妙用
想花滿河陽之日即異時桃李與有光華期棠敷南國
之年雖不腆薜蘿還沾覆冒願聞來譽彌慰去思謹復
不宣
答吴乳源赤含
五羊天遠難聆韶石之音雙鯉人來又見嶺梅之色頻
承至意不有遐心公試今仙源瑩神吏道除衆庶百年
之蠧弊絶風清執當官三字之符政成譽起剡薦已聞
𫉬上桑祈况頌回天業已同中牟之無蝗何啻似泰山
之有虎誼敦一日雖心煩思職不惜裁書望隔三秋雖
面瘦憂民轉勞分俸禮意賁鹿門之隠榮光穿雀戶之
羅下拜能忘中藏敢替公來何暮想民間倚命方殷汝
用作霖知天上徵賢有待願終美業益殫宏猷謹謝不
宣
答方明府
海邦擢桂名高徵鼔瑟之詩江縣栽花政美著彈琴之
理雅勤嚮往未遂摳趨敢緣姚江一日之知遽談水木
不遠金斗千山之路忽下魚鴻書到從天人疑縮地布
幣明緇衣之好分金佐蠟屐之資寵錫多儀榮施棄物
從茲倚玉能忘說項之頻媿彼報瓊行副識韓之願謹
謝不宣
答錢太守養庵
澤滿江鄉茂宰留二天之庇政成巖郡慈君布兩地之
和久媿投林末由趨府敢希念舊雲霄忽下雙魚猥荷
分華林莽疑逢五馬何殊暫對極慰相思殷勤緣割飡
錢潦倒堪償酒債歲聿云莫春風回蓬蓽之寒日以為
年白露益蒹葭之想惟大計定推異等錫金知獨重幨
帷抑舊民偏戀遺恩建節冀重瞻衮繡遮迎有待仰頌
為期謹謝不宣
答張儀部又白
曩辱徵言深慙引重遥想高堂介壽大椿之日月方長
載惟空谷棲賢叢桂之烟霞好共祗緣修阻難可過從
敢勤千里之思重賁十行之訊珠璣錦繡書裁五色之
華彛鼎玄黃物備百朋之貺精心遠注使指仍嚴下拜
汗顔中藏次骨逼除倥偬率寓空椷練日從容還修報
悃謹謝不宣
答薛明府
逖矣五羊賁然雙鶴懷人萬里華箋徵落月之思作令
孤城皂蓋想行春之盛此地故海濱鄒魯惟公實當代
龔黃政美琴堂即驅鱷還珠何難軼古名書黼扆即乘
驄佩玉立見登朝願展大猷用臻成績何啻花封耀采
永垂慈父之歌亦使梓里分榮遠借陳人之寵所頒損
貺下拜知慙聊寓空椷中藏不替
答楊侍御意白
西臺執法夙欽仗斧之雄南國掄文特借持衡之重以
吾一日獨有二天敢誇平生知已假桃李之榮光實賀
多士得師侈枌榆之盛事比者津途捧袂極知唐突榜
人俄而里巷傳旌轉懼動煩騶馭萍分漸渺芒負如新
忽飛箋來自鳳凰之陽度校藝甫當衝馬之暇遠道恍
親玉案炎天疑濯冰壺載割飡錢堪償酒債自惟菲德
猥辱鴻施所願辨才於甘苦疾徐之間凡枝葉浮華稍
從芟刈庶其收士於驪黃牝牡之外此本根重地永作
楷模惟貞臣純心事君果不第以身乃吾黨藉手報國
亦何必自已并希崇護爰慰逖思謹謝并祝不宣
答方明府
向辱遠存想像每依金斗尚虚良晤依稀似挹冰壺愛
屋上之烏誰肯推恩水木驚門前之雀偏煩賁貺雲林
割廉吏餘錢以佐酒資恰喜春來天上函仙人舊籙以
袪塵慮恍疑身到山中庶勤望舄之思彌篤摳衣之願
空緘志感永矢為期
答耿常熟藍陽
夙欽藻譽不後泰曕幸接花封欣沾河潤自惟嬾惰未
遂參承而老父母猥賁華箋特垂腆貺香承梅萼頒歷
藉以生春暖動椒花授餐佐之卒歲寒灰借色暮景知
榮深媿厚施敢忘明德惟使君之為政與日俱新將隣
國之仰流如風必偃試看衣帶一水非遥行望履綦三
薰有待
答陳烏程端瀛
路隔苕溪玉舄每瞻天上人來花縣瑶函忽墜雲中未
遂執鞭恍逢傾蓋竊惟明公海邦才子巖邑神君戴星
不廢彈琴治高單父禁火仍聞歌袴名軼成都三年兼兩
地賢勞一日佇九天特召深惟樗櫟久擯菰蘆半子情親
儌寵内慙陽橋二天恩大推榮真比屋烏業荷帡幪轉
勤筐篚元黃錯采遥徵製錦之竒清白騰聲彌習飲冰
之操三薰有待九頓為期
答勞當塗金粟
不肖樗櫟閒身菰蘆棄物雖高山共仰久欽綰綬之名
乃荒野終逃空切執鞭之願忽聞使命來自官衙書擬
從天人同縮地趨府爭誇綠鬢親栽滿縣之花入宫偏
妬紅顔轉畏當途之棘世情自爾明德何疑田郎早注
御屏詎必吹嘘送上葉令頻飛仙舄行看詔令徵還識
韓應慰素心說項敢私微力筐篚拜非常之賜瓊瑶慙
不腆之將
答陳安吉
公車久壓名流人推老驥仕軾新煩僻郡帝寵飛熊竊
慕執鞭未遂傾蓋而門下獨標古格不靳先施露冕裁
書論交在形迹之外承筐布幣將意於禮儀之先深荷
久要敢忘永好惟山鄉作牧两浙獨此一州度幕府程
賢百城無先五馬歌棠已遍位棘非遥願殫鴻猷用紓
特召
答張兵憲雲臺
惟公節建海邦甫踰半載以我衡棲閭巷業拜三函兹
届朱明仍勤赤牘光搖綵縷飛箋粲若葵榴譽播素絲
割俸佐之蒲黍深承篤眷良慰離居節序驚心年去惜
年來虛嗟往日雲烟極目江南望江北幸接仁風
答金水部啓心
曩停使節榮分羅雀之門遽隔仙槎影斷飛鳬之路祇
緣促别未遂留懽遥望石頭開署正臨山色近傳除目
注銜光借水衡展采方新熙鴻有待不肖才非用世性
復耽閒已堅榆社之盟不作木天之夢遠承芳訊虛負
至懷
答倪武進六符
月近中秋解識光聯列宿風清百里欣逢壤接二天不
隔素輝幸臨佳節神仙作令前身曾到廣寒佐史同游
後夜定聞清嘯懷人則屋梁動色飛使而甕牖分華五
彩箋呈已見香浮叢桂三更夢斷曾知影借甘棠慈君
普照何私共指當空懸玉鏡野老末光偏被何妨永夕
醉金樽謹因報椷聊抒謝悃不宣
又答
見月懷人方荷久要之訊問年知老載貽初度之榮循
髮增慙銘心志感賴有二天之覆福星不遠花封寧懷
百歲之憂殘日漸低蓬戸賦賡叢桂四方之志已灰詩
廢蓼莪九我之恩難報長犬馬之齒真是虚生狎麋鹿
之羣祇應遯世猥煩記憶敢昧光華
答張雲臺
臘日凝暉暮景感山中之歷晨風借翼先春來江上之
書載承節例之班彌見交情之重官梅遠寄揚州正憶
何郎社櫟虚生漆圃媿同莊叟錦帙分從甲帳猶懸鄴
架之籖金錢割佐辛盤頓益阮厨之酒靦顔下拜鏤骨
中藏
賀葉相公臺山
金甌定相麻宣侈螭陛之殊榮玉鉉登朝鼎召傳鳳城
之盛事紹虞室五臣之烈孚商家一德之交伏惟相公
閣下學本儒宗才優帝佐簮筆而游東觀早富經綸秉
衡而宰南曹彌精品藻雅收公望特簡上心欽褒除使
命之並隆騐夢卜人情之允協憶閩海自楊文敏而後
今始見癸未二輔之同升考留銓由張文毅以來恰將
遇甲子一週而再見氣數之亨非偶人文之萃有時去
踏沙堤知舊侣望塵而拜來曕巖石度羣工班路而迎
未艾掌樞機三握猶看黑髮匪躬謀社稷一生獨矢丹
心推車副虚左之求當軸運處中之畫回天捧日决壅
蔽長諧魚水之歡酌斗作霖蘇疲民不負龍雲之會媿
震澤一閒人已矣敢效彈冠度台陛大知已在焉還餘
望舄謹賀不宣
答耿常熟藍陽
絃歌洽化春風宣被物之和竿牘傳情歲序動懷人之
想花封布令蓽戶生輝老至驚心又見山中歷改客來
開口寧教座上杯空幸分玉食之餘私慰桂薪之感栢
椒藉煖藜藿知恩
答喻宜興養微
青郊轉律嘘枯占淑氣之催赤縣鳴絃撫景藉和風之
入陽回動地寵錫從天喜逢隴上春來驛梅遠寄怕見
山中歷改社櫟瀕衰殷勤猥濫飡錢早見椒盤借色潦
倒堪償酒債爭看蓽戸生輝望二天河潤重新隔百里
泰曕如對登龍有待躍雀為期
答余江隂
一鶴依人三縣爭傳異績雙鳬謁帝九天忽下徵書方
兹促装就駕之初想見截鐙攀轅之衆而老父母特深
記憶留示殷勤寵賁書函榮分資斧不肖夙沾河潤難
忘去後之思遥拜峴碑轉切初來之慕尚願孤忠扶日
月朝陽符鳴鳳之占庶幾高卧穏烟霞晩景遂眠鷗之
適
答張關尹九岳
吳關月出正逢秋色平分漢署風清想見寒光咫尺迫
臨佳節深荷至懷五彩箋裁已覺香浮老桂三更夢斷
縣知影度疎桐意前身曾到廣寒共羡神仙作吏度後
夜定聞清嘯何妨佐史同游飛侍末由注存良厚酒資
遠餉盈盈好醉金樽明德難忘耿耿如看玉鏡
答施世兄麟陽
宫牆爼豆推隆見崇德之遺弓冶冠裳濟美徵象賢之
盛惟吾師之有子卓有父風雖獲士不乏人孰肩公論
猥余綿力久負異恩詎有胸而無心每慙築舍欣一倡
而百和聊慰及門那敢貪天真同得歲龍城在望難忘
立雪之年鱣座重新誓守飲冰之訓是所以報如何為
懷
答曾烏程蘭若
傾蓋定交列宿動山園之彩下車求瘼新陽廻澤國之
和哀飛鴻知謀野方勤凛馭馬度納溝是懼而不廢蒹
葭之想毋忘蓬蓽之歡望秋月以懷人箋裁五色因晨
風而發使惠燦百朋真同改緇分纊之温難寫照膽輸
心之感仁風永拂素履增慙乘饑渴而施恩峴石先傳
堕淚遇盤錯而知利越城猶羡蜚聲
答張戸曹九岳
葭灰應律履長符綵線之占芸馥分箋頒慶荷緇衣之
好寧希節貺猥及衰遲微陽見天地之心君子今看道
長晩歲穏烟霞之卧陳人自喜身閒懷德難忘藉榮非
一歲寒不改敢渝松柏之盟暮景堪依常挹芷蘭之氣
誰傳進襪不後執鞭
答陸令存吾
一官三仕郊迎慰騎竹之歡百里十年巷頌益憩棠之
慕由吏民之相得有素肆怙恃之同情不渝爭傳飛舄
下重天良緣不淺共卜明珠還合浦佳話方新可知近
悅遠來真是駕輕就熟政惟由舊譽克永終猥煩削牘
之勤彌見鳴絃之暇遥分五斗適届一陽律動葭灰從
此欣看道長名題剡薦從前已信功高慎旃百尺之岑
添却萬分之美
答張九岳
歷改山中北望紅光通薊闕春回天上東來紫氣滿吳
關節例遥分榮施累辱折梅寄芳信懸知香動羅浮爆竹
思華年堪歎景瀕蒙谷嗟暮齒幸因卒歲喜寒灰實藉
生恩柳看青眼之舒椒擬赤心之頌
答申相公
㐲念某齒增犬馬身似鷗鳬追歎無聞深孤謬眷而老
先生特垂鼎記猥示賁存寵以如椽榮之在笥某歸幣
拜軸蓬茅揭以生輝改價回春樗櫟因之不朽三生有
幸九頓何期
答陳戶曹蓮湖
交逢傾蓋垂光分玉宇之清惠佐持觴普潤挹璇霄之
彩時惟佳節深荷至懷而不肖偶為白門之游重荷赫
蹏之賚兹榮再賁彌惕私悰五色箋裁已覺香浮老桂三
更夢斷還憐影度疎桐惟公前身曾到廣寒漢署羡神
仙之府媿我斯夕方淹逆旅庾樓虛佐史之班飛侍實
難注存何厚酒資重餉不妨仍醉金樽明德敢忘從此
長依寶鏡
答何南二太史
東寮接武近臣通鶴禁之班南國掄文多士慰龍門之
御自惟中廢久隔清塵敢以舊游仍希末照而門下燕
甫終於歌鹿信已托於征鴻翰札緘情粲矣見芸閣故
人之雅賢書卒業依然還藝林先輩之程升朝重片玉
之科懸市空千金之購朱衣顯異賀桃李盡属陶甄華
衮推榮嗟桑榆猶蒙眷注仙槎下八月曾勤犯斗之占
使節廻雙星轉動登瀛之羡因風布謝作雨為期不宣
答楊常熟太洪
絃歌洽化陽和宣被物之仁竿牘傳情時序動懷人之
想花封布令蓽戶增榮爆竹思華年怕見山中歷改折
梅寄芳訊欣逢天上春來授粲承節例之頻頒蒙潤覺
恩暉之孔邇嘘枮起仆念寒灰漸藉生温去故迎新嗟
暮景幸同卒歲椒擬赤心之頌柳看青眼之舒謹謝不
宣
答商司理調陽
名家夙侈三元箕裘裔美劇郡親持五辟鈇鉞民威遥
欽薦剡之騰具識刑書之慎駕鷺車而問俗質成應滿
閩方坐鳩署以懷人飛訊獨先吳地裁箋燦丹筆字挾
層霞茹蘖凛冰壺俸分五斗真不替三秋之慕尚無忘
一日之知下拜增榮中藏勿斁
宗伯集卷五
