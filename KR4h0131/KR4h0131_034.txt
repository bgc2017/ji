釋文紀卷三十四
明梅鼎祚輯
北齊
文宣帝(姓高氏諱洋字子進渤海蓨人神武帝歡次子都鄴)
詔釋僧稠(僧稠姓孫鉅鹿廮陶人魏末於定州創開歸戒齊天保元年文宣下詔苦相敦)
(喻勑構雲門寺於鄴城居之)
久聞風德常思言遇今勑定州令師赴鄴教化羣生義
無獨善希即荷錫暫遊承明思欲弘宣至道濟斯苦壤
至此之日脱須還山當任東西無所留縶(續高僧傳)
禁祭酒道詔(天保年中釋道二門交競優劣文宣帝令上統法師與道士陸修靜等捔)
(試靜等緘伏乃下詔)
法門不二真宗在一求之正路寂泊為本祭酒道者世
中假妄俗人未悟仍有祇崇麴糵是味清虚焉在朐脯
斯甘慈悲永隔上異仁祠下乖祭典皆宜禁絶不復遵
事頒勒遠近咸使知聞其道士歸伏者竝付昭玄大統
上法師度聽出家未發心者可令染剃(勒續高僧傳作勑)
問釋道兩教制詔(天保五年舉秀才詔問樊遜策對第一廣弘明作問沙汰釋)
(李詔齊書不載)
朕聞專精九液鶴竦玄州之境苦心六歲釋擔煩惱之
津或注神鬼之術明尸解之方或說因緣之要見泥洹
之道是以太一闡法竟於輕舉如來證理環於寂滅自
祖龍寢迹劉莊感夢從此以歸紛然遂廣至有委親遺
累棄國忘家館舍盈於山藪伽藍遍於州郡若黃金可
化淮南不應就戮神威自在央掘豈得為剠若以御龍
非實荆山有攀髯之戀控象為虚瀍洛寤夜光之詭是
非之契朕實惑焉乃有緇衣之衆參半於平俗黃服之
徒數過於正戶所以國給為此不充王用因兹取乏欲
擇其正道蠲其左術一則有潤邦家二則無惑羣品且
積競繇來行之已久頓於中路沙汰實難至如兩家升
降二途脩短可指言優劣無鼠首其辭(廣弘明集)
樊遜對釋道兩教策(遜字孝謙河東北猗氏人歴員外散騎侍郎)
臣聞天道性命聖人所不言蓋以理絶涉求難為稱謂
伯陽道德之論莊周逍遥之旨遺言取意猶有可尋至
若玉簡金書神經秘錄三尸九轉之竒綘雪玄霜之異
淮南成道犬吠雲中王喬得仙劍飛天上皆是憑虚之
說海棗之談求之如繫風學之如捕影而燕君齊后秦
皇漢帝信彼方士冀遇其真徐福去而不歸欒大往而
無獲猶謂升霞倒影抵掌可期祭鬼求神庶或不死江
璧既反還入驪山之墓龍媒已至終下茂陵之墳方知
劉向之信洪寶没有餘責王充之非黃帝此為不朽又
末葉已來大存佛教寫經西土畫像南宮昆池地黑以
為劫燒之灰春秋夜明謂是䧏神之日法王自在變化
無窮置世界於微塵納須彌於黍米蓋理本虚無示諸
方便而妖妄之輩棄家出家藥王燔軀波斯灑血假未
能然猶當克念寧有改形易貌有異生人恣意放情還
同俗物龍宮餘論鹿野前言此而得容道風將墜伏惟
陛下受天明命屈已濟民山鬼效靈海神率職湘中石
燕沐時雨而羣飛臺上銅烏愬和風而獨轉以周都洛
邑治在鎬京漢宅咸陽魂歸豐沛汾晉之地王迹維始
眷言巡幸且勞經略猶復䧏情文苑斟酌百家想執玉
於瑶池念求珠於赤水竊以王母獻環由感舜德上天
錫珮實報禹功二班勒史兩馬製書未見三世之辭無
聞一乘之旨帝樂王禮尚有時而沿革左道怪民亦何
疑於沙汰臣某謹對(北齊書波廣弘明集棄家作苟求波斯作崙生作世愬作嗉轉作)
(囀以周都作但周都眷言巡幸作既疲遊幸錫作賜二班句作兩馬記言二班書事)
廢帝(諱殷字正道文宣長子孝昭簒立廢為濟南王)
僧稠喪事詔(稠乾明元年卒於鄴城雲門寺勑遣襄樂王宣慰)
故大禪師志力精苦感果必然栖心寂默虛來實返妙
業玄風事高緇素運往神遷實深嗟惘資崇有嘉用申
悽敬可施物五百段送千僧供於雲門以崇追福
孝昭帝(諱演字延安神武子廢殷自立)
為僧稠起塔詔(皇建二年)
故大禪師德業高迥三寳棟梁滅盡化終神游物外可
依中國之法闍毗起塔建千僧齋贈物千段標樹芳迹
示諸後代(並續高僧傳)
後主(諱緯字仁綱武成帝長子)
税僧尼令(黃門侍郎顏之推奏請立關市邸店之税開府鄧長顒贊成之後主大說於是)
(以其所入供御府聲色之費税僧尼令曰)
僧尼坐受供養游食四方損害不少雖有薄斂何足為
也(杜氏通典)
劉晝(字孔昭渤海阜城人舉秀才不第竟無仕進)
上高歡書(言佛法詭誑避役又詆訶淫蕩滯惑解但云上書不言上歡)
尼與優婆夷實是僧之妻妾損胎殺子其狀難言今僧
尼二百許萬并俗女向有四百餘萬六月一損胎如是
則年族二百萬戶矣驗此佛是疫胎之鬼也(楊云按大藏律文佛)
(告諸弟子汝慎勿妄度沙彌尼女人恣態難保悦在須臾以後佛生惡意不真菩薩不可妄度據此則尼之醜)
(行固亦佛法所惡也奸僧宄梵托佛倚法而亂人族以損天胎地獄之設彼惡得不自入哉)
向居士
致慧可書(慧可一名僧可姓姬氏虎牢人初名神光久居伊洛博覽羣書善談玄理事達)
(磨於少林得法傳衣為東土二祖有向居士者於天保初道味相師致書通好命筆回示居士)
(捧披祖偈乃伸禮覲密承印記開皇中筦城宰加以非法遂委順焉)
影由形起響逐聲來弄影勞形不識形為影本揚聲止
響不識聲是響根除煩惱而趣湼槃喻去形而覓影離
衆生而求佛喻默聲而尋響故迷悟一途愚智非别無
名作名因其名則是非生矣無理作理因其理則諍論
起矣幻化非真誰是誰非虚妄無實何空何有將知得
無所得失無所失未及造談聊申此意伏望答之(不識形為)
(影本續高僧傳作不知形之是影趣作求涅槃下有者字造談作造謁伏望作想為)
慧可命筆回示
備觀來意皆如實真幽之理竟不殊本迷摩尼謂瓦礫
豁然自覺是真珠無明智慧等無異當知萬法即皆如
愍此二見之徒輩伸詞措筆作斯書觀身與佛不差别
何須更覓彼無餘(傳燈錄真備觀來意高僧傳說此真法幽之理作與真幽理)
邢邵(字子才河間鄚人中書監攝國子祭酒)
文襄皇帝金像銘
妙形難象至理希詮形之所及理亦在焉悟兹空假勞
此蓋纏式圖往秘用結來緣丹青並飾金玉同鑴神儀
内瑩寶相外宣圓光照耀映被無邊靈應肸響感發大
千鍾福旒纊其永如天歸慶怙恃夀等南山凡厥親類
宜其永年歸誠妙覺標志上玄託銘斯在曠刧方傳
獻武皇帝寺銘
惟睿作聖有縱自天匡國庇民再造區夏功高伊呂道
邁桓文雖住止域中而神遊方外影響妙法咫尺天人
曉夜自分不勞雞鶴之助六時靡惑非待壺箭之功永
寄將來傳之不朽辭曰
用分行坐以敦戒行苦罪祈福傲狠成敬萬國咸亨一
人有慶方傳自久是用成詠
景明寺碑
九土殊方四生舛類昏識異受脩短共時德表生民不
救太山之朽壤義同列辟豈濟欒水之淪胥漂鹵倒戈之
勢浮江架海之力孰不曠息相催飛馳共盡泡沫不足成
喻風電詎可為言而皆遷延愛欲馳逐生死眷彼深塵迷
兹大夜坐積薪於火宅負沈石於苦海結習靡倦憂畏延
長身世其猶夢想榮名譬諸幻化未能照彼因緣體兹空
假祛洗累惑擯落塵埃苦器易雕危城難久自發迹有生
會道無上劫代緬邈朕跡遐長草木不能況塵沙莫之比
及日晷停流星光輟運香雨旁注甘露上懸降靈迦衞擁
迹忍土智出須彌德踰大地道尊世上義重天中銘曰
大道何名至功不器理有罔適法無殊致能以托生降
體凡位七覺如遠一念斯至德尊三界神感四天川流
自斷火室不然衣生寳樹座踊芳蓮智固有極道暢無邊
并州寺碑
夫至道密微無跡可覩神功感應有理斯存雖慧日已
照而大夜莫曉香雨時流而深塵未息曠劫悠緬歷代
遐長眇眇世羅無能免其一目汎汎慾網孰敢解其三
面自大教遷流行於中土希向之士烟踊波屬恒沙未
足為言積塵所不能喻皆云出没生死之河浮沉愛慾
之海未有矯然獨悟脱落身名望彼岸而攸往汎寳船
而利涉(並藝文類聚)
魏收(字伯起小字佛助鉅鹿下曲陽人尚書右僕射)
北齊武成帝以三臺宮為大興聖寺詔
門下皇居帝邑揆日瞻星仞雉有常几席斯在雖今古
推移文質代變而成世作範義貴適時朕奄家四海作
孚萬國當陽負扆深存庇甿濟下利物無忘懷抱昭仁
訓俗不遺造次今臨嚮聽朝咸極崇廣宴息之所不足
温華每謂為之者勞居之者逸至於離宮别館有時遊
幸耳目所及聊可忘懷而乃千門洞啓萬柱周架上迫
雲漢下臨雷雨巧極金銅麗殫珠璧眷然長想良非宿
心三臺並列蕪穢自久天保之末經構甫興仍創棟宇
規摹宏博有司過實匠人逞巧氓庶勞止糜費難量既
非殿寢正所便為虚衛之地凝華生白經歴歲年不翦
茅茨事頗逼下卑其宮室有可庶幾顧兹侈麗豈伊寧
處自魏朝失政九域崩離人神無主實求明聖我太祖
獻武皇帝握兹乾紀執斯地綱懸持日月嘯吒風雲紀
忠貞以成務感靈徵而大造爰以克定之初躬圖道場
之業神迹冥果理燭幽明朕嗣膺寶祚永惟家祉仰祇
先志尚竦玄門思展聿修之重念歸喜捨之大肌膚匪
恡國城何寶期濟率土至於圓極可以三臺宮為大興
聖寺此處極土木之壯窮丹素之妍竒怪備於刻削光
華畢於圖彩願使靈心肸蠁神物奔會真覺唯寂有感
必通化為淨土廣延德衆心若琉璃法輪常轉灑甘露
於大千照慈燈於曠劫
北齊三部一切經願文
三有分區四生稟性共遊火宅俱淪欲海所以法王當
洲渚之運覺者應車乘之期導彼沈迷歸兹勝地自寶
雲西映法河東瀉甘露横流隨風感授皇家統天尊道
崇法拔羣品於有待驅衆生於不二所以刻檀作繢構
石彫金遍於萬國塵沙數等復詔司存有事緇素精誠
踰於皮骨句偈盡於龍宮金口所宣總勒繕寫各有三
部合若干卷用此功德心若虚空以平等施無思不洽
藉我願力同登上果(並廣弘明集)
章仇子陁(魏郡人齊武平中為儒林學士)
上後主表(於時崇重佛法造制窮極傾竭府藏悉充福田子陁上疏凡十餘紙帝震怒禁)
(錮經年周武平齊出之)
帝王上事昊天下字黎庶君臣夫婦綱紀有本自魏晉
已來胡妖亂華背君叛父不妻不夫而奸蕩奢侈控御
威福坐受加敬輕欺士俗妃主晝入僧房子弟夜宿尼
室(又云)臣不惶不恐不避鼎鑊輒沐浴輿櫬奉表以聞
(廣弘明集)
馮衮(冀人通經解史齊時奉貢入臺皈依鄴下大覺寺釋惠光道俗來諮口隨說法終於光門)
捧心論
諸行者不得信此無明昏心覓長覓短聽經學問嚴飾
我心須識詐賊覓他過惡不求其長則吾我漸歇特須
分疎勿迷自他我過常起熾然法界他道少過便即瞋
他常須看心自已多過若思量者雖在世間無有滋味
終無歡心以味喪我何由有樂此心將我上至非想還
下地獄常誘誑我如怨家如愛奴豈可學問長養賊心
巧作細作使覓名利造疽妬也故經云常為心師不師
於心八歲能誦百歲不行不救急也(續高僧傳)
釋法上(姓劉朝歌人住相州定國寺周時卒)
答高麗國丞相問法教始末事略(上齊時詔為戒師高句驪國大)
(丞相王高德遣僧向鄴問法教始末叙略云釋迦文佛入湼盤來至今幾年又於天竺幾年方)
(到漢地初到何帝年號是何又齊陳佛法誰先傳告從爾至今歴幾年帝遠請具注并問十地)
(智論等人法所傳上答略云)
佛以姬周昭王二十四年甲寅歲生十九出家三十成
道當穆王二十四年癸未之歲穆王聞西方有化人出
便即西入而竟不還以此為驗四十九年在世滅度已
來至今齊代武平十年丙申凡經一千四百六十五年
後漢明帝永平十年經法初來魏晉相傳至今流布(續高)
(僧傳)
那連提黎耶舍(北天竺烏萇國人終隋西京太興善寺)
法勝阿毗曇心論序(大德優婆扇多釋高齊天竺三藏那連提黎耶舍譯)
今欲解釋阿毗曇心利益弟子故問曰不須解釋所以
者何古昔論師已釋阿毗曇心利益弟子故不須釋答
曰不然應須解釋所以者何古昔論師雖釋阿毗曇心
太廣太略彼未學者迷惑煩勞無由能取我今離於廣
略但先顯修多羅自性是故須釋問曰何故釋毗曇心
利益弟子耶答曰彼中已說不顛倒法相釋不顛倒法
相令彼覺悟真實是故離諸過惡生諸功德得勇猛第
一義利問曰若如是者隨意解釋答曰我當解釋但諸
師造論以吉為初一切吉中三寶最勝是故本師為顯
三寶少分功德故於論初先說此偈(大藏承字函)
釋文紀卷三十四
