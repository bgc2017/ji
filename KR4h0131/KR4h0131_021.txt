釋文紀卷二十一
明梅鼎祚輯
梁(二)
簡文帝(諱綱字世纉小字六通武帝第三子)
上大法頌表
臣綱言臣聞至理隆而德音闡成功臻而頌聲作在乎
奚斯考甫神雀嘉樹或止事乎區中慶昭乎一物猶且
手舞足蹈傳式方來况迺道出百非義高三代而可閣
筆韜詞詠歌不作者也伏惟陛下天上天下妙覺之理
獨圓三千大千無緣之慈普被慧舟匪隔法力無垠躬
紆尊極降宣至理澤雨無偏心田受潤是以九圍共溺
並識歸涯萬國均夢一日俱曉佛法之勝事國家之至
美稽之上古未有斯盛雅頌之作不可闕也謹上大法
頌一首曹丕從征之賦劉坦遊侍之談曾無連類伏兼
悚恧不勝喜悅之誠謹遣狀詔鍾超寳奉表獻頌以聞
臣綱謹啓
大法頌(并序)
皇帝以湛然法身不捨本誓神力示現降應兹土龍顔
日角參漏重瞳衡表連珠文為玉斗自納麓開基天地
之德已布封唐啓跡日月之照先明百揆之序方舜九
河之導均禹尚弘事殷之禮且屈在田之則自五昴朝
飛告赤文之瑞其雨七日受綠色之符神器有歸鼎運
斯集焦門猒棄德之君鮪水發白旄之陣然後受皇天
之睠命當四海之樂推豈假祀蚩尤於沛庭託河冰於
王霸于時鳳鳳(梵音)裂序蒼蒼舛度乃選五石以補之坤
軸傾斜積冰發坼乃緯九藪而正之隂兔兩重陽烏三
足乃定王業以暉之攝提乖方孟陬失紀乃置清臺而
辨之維冠冕於巳頽綴珩珮於既毁自憑玉几握天鏡
履璿璣而端拱居巖廊而淵默於今三十有二載也是
以天德一於上地數二於下復朗參辰不易日月兩曜
如合璧五精如連珠禋宗類昊虔丘禮澤敬行五祀功
被百神川嶽呈祥風煙效祉青雲干吕黃氣出翼聽隃
山之威鳳製大夏之貞筠陽管叶春雌鍾應律上林之
課匪疎相府之占無謬奏六英於若水張咸池於洞庭
秉翟動和天之樂建華宣易俗之奏協律有渢渢之序
典樂致雍雍之節詩書乃陳緗縹斯備蒲輪受伏生之
誦科斗薦魯宅之文蒸栗殺青玉牒石記填委廣内暉
煥麒麟置台命衮法河依嶽建職樹司區雲祥火高山
容與赤黻邐迤色麗文翬章研織鳥諫鼓高懸芻言不
棄肺石通惋書謗橋板草名指佞便辟去朝獸稱觸罪
姦回放黜是以龍翔鳳集河溓海夷露下若飴泉浮如
醴桂薪不斧而丹甑自熟玉臯詎牽而銀甕斯滿河光
似羃樹彩成車氛氳四照暉麗五色神明磊落徵祥布
濩金鱗鐵面貢碧砮之賝航海梯山奉白環之使戴日
戴斗靡不來王太平太蒙無思不服方叔邵虎之臣均
鼙應鼓之將秉龍虎之秘韜握朱玄之異略受脤於廟
堂之上揚威於關塞之下出玉門而直指度金城而奏
策蕩雜種之殘妖匡中原之塗炭北臨地脉西出天渠
昆夷罷患夙沙自服擭犬戎之鹿懸密須之鼓藁街有
受纓之寇詔水觀受降之首四表無塵六合共貫皇德
隆矣太平之風浹乎無外矣天子内韜無生之至慧外
應體乾之弘跡將欲改權教示實道遣方便之說導化
城之迷乃端扆神居吁而言曰若夫眇夢華胥怡然姑
射服齊宫於玄扈想至治於汾陽輕九鼎於褰裳視萬
乘如脫屣斯盖示至公之要道未臻於出世也至於藏
金玉於川岫棄琴瑟乎大壑卑宫菲食茨堂土階彤車
非巧鹿裘靡飾斯盖示物以儉亦未階於出世也解網
放禽穿泉掩胔起泣辜之澤行扇暍之慈推溝之念有
如不足納隍之心無忘宿寤盖所以示物以為仁亦未
階乎出世也紫府青丘陘山漳水敦河上之道文悅岐
伯之章句甘泉啓太一之壇嵩山置奉高之邑碣石刻
羨門之誓不期作交門之歌斯盖止愛久齡事在諸已
篤而為論彌有未弘雖獲巃嵸之禪終墮長生之難徒
階三清之樂不袪八倒之境豈若燃智慧之炬照生死
之闇出五隂之聚升六度之舟浮衆德之海踐不生之
岸於是莊嚴國界建立道場廣行利益開闡佛事驅彼
衆生同濟仁夀引兹具縛俱入大乘九有傾心十方草
靡如憑津濟咸賴歸依曄乎若朝日之開衆華霈乎若
農夫之遇膏雨功德之翼已圓智慧之門必備以為般
若經者方等大法峻極靡際深邃無底籠萬善乎無相
兆九垓而無邊譬猶支川派别入大海而同味衆芳雜
彩到須彌而一色空空不著如如俱會不合不散無去
無來種覺可生允兹佛母羣典弗逮是號經王乃欲震
一音雨法雨示五眼引重昏昭暘紀歲玄枵次星夾鍾
應乎仲春甲申在乎吉日將幸同泰大轉法輪兹寺者
我皇之所建立改大理之署成伽藍之所化鐵繩為金
沼變鐵網為香城照神光於熱沙起清涼於炎火千櫨
嶻孼百栱穹隆紅壁玄梁華榱玉砌三階齊列四注周
流上玉翼而捫天飛銀楹而蔽景虹拖蜿垂承甍繞□
蓮抽井倒冒字臨窗彤彤寳塔既等法華之座峩峩長
表更同意樂之國下鑿白銀之塹傍暉金薄之甎高門
洞啓不因銅馬之飾寳殿霞開無假鳳凰之瑞金輪燭
日妙臨淄之地下層臺累駕邁宛委之空飛夏宇凝霜
溫室含煖雕樓之内滴動而響生洞扉之裏鷦歸而氣
激幢號摩尼旛懸金縷盤徑十丈鈴圍四斛舒七寳之
交枝流八功之淨水地芝候月天華逆風法鼓夜鳴聲
中聞法瓊枝旦動葉裏成音妙德陽之宫麗未央之閫
故銅櫩三丈追嗤井幹玉樓十二遥耻神僊譬彼清涼
之臺同符蘭臺之寺忉利照園之東帝釋天城之北故
以辛壬癸甲綿蠻䨢䨴吁哉其不可狀鏘鏘旰旰瓌譎
雜錯邈乎其不可名於是璧日揚精景雲麗色薰風徐
動淵露微垂後距屯威前茆警列武校星連鴻鐘吐響
運天宫之法駕啓天路之威神百靈扶持千乘雷動六
虬齊軫七斗垂暉雲罕乘空勾陳翼駕超光躡景日被
天迴金盖玉轝豹服鼉鼓&KR0008;驪沃若天馬半漢綠弓黃
弩象飾魚文佽飛案節不勞斬蛟之劒虎賁弢羽豈假
鳴烏之射湛湛奕奕轔轔赫赫出乎大通之門天子降
雕輦之貴行接足之禮頂拜金山歸依月面如聞萬歲
之聲若觀六變之動於是乃披如來之衣登師子之座
均百慮之紛總愍三請之慇懃啓真慧之深宗明度彼
之弘教二諦現空有之津二智包權實之底大乘豁其
靡礙道心究其歸涯因果之攝不運而行真俗莫求弗
動斯到不以二法會乎中道盡佛淵海入佛法藏極修
妬之妙典研龍宫之祕法宣娑婆之奥旨闡衆聖之微
言正水既沾邪難自息慧日普照毒霜並消除黑闇於
四生遣無明於三界巍巍乎若彌樓之在巨海穆穆乎
譬衆星之繞圓月于時天龍八部側塞空界積衣成座
散華至膝三千化穢土之質火宅有離苦之期惡道蒙
休泥犂普息詵詵學侣濟濟名僧皆樂說如辯才智慧
如身子踰乎青目黑齒高彼廣膝赤髭咸符寫瓶之思
並沾染㲲之施如金復冶似玉更雕聞所未聞得未曾
得鬱搖動色請益無勌百司具列簪履相趨豐豹焜煌
華綬苒蒻謂舍衛之集大林之講無以過也將令一一
佛性逢了因而俱出一一佛土咸遣二而除三比夫歌
南風尚黃老臨辟雍講孔宅么麽安足而語哉距于三
月甲辰法席圓滿如來放大光明現希有事雄雄吐色
珠火非儔瞳曈上映丹紫競發榮河耻其祥潤汾隂陋
其暉影掩入殿之紫雲奪鴻門之妙氣昔法華初唱毫
照普林般若聿宣通身盡笑王城之瑞千載更逢豈非
聖主同諸佛身降兹妙相等諸佛力若符契焉猶秉淵
默之謙虚弘懔焉之至誡為而不宰推而勿居以百姓
之心為心非關諸己荷負無倦攝受四生皇太子臣綱
視膳東廂親承大法以為西巡東狩讚頌以興柴山望
祀詠歌斯作况頂開而受露鞠躬而聞道敢述盛德之
形容以為頌曰
玉牒悠夐青史綿長道沿五勝風殊百王商丘命瑱姬
水開黃河澄待聖海謐期皇方天譬地功歸有梁垂拱
南面克已巖廊權與教義製造衣裳九韶革響六樂改
張儀鳳婉婉擊石鏘鏘廣修璧水洞啓膠庠輕軺徵聘
旌帛搜揚蘭臺且富廣内斯藏芸香馥蘭綠字摛章文
功既被武跡斯彰題雕臆鏤舌紫支黃南街請質北闕
來王飛旌集翰勒跡書狼銀車引附黑節招荒文同海
截化普龍鄉西踰月窟東漸扶桑卑宫類禹解網如湯
衢室納異明臺引良善旌弗卷諫鼓其鏜萬符集祉百
神啓祥黑丹吐潤朱草舒芳珠懷鏡像星含喜光液池
下鶴高梧集凰赤羆旦繞素雉朝翔觀玉伯友訪道西
王遊經建木巡指盛唐終非運出豈曰津梁我有無礙
共向圓常玉鑾徐動金輪曉莊紫虬翼軑綠驥騰驤虎
文駐蹕龍驂啓行闌干玉馬照曜天狼玄旄映日翠鳳
晞陽前飛格澤後擁陸梁風移霆掃參差焜煌峩峩寳
座郁郁名香法徒學侣塵沙堵牆慈雲吐澤法雨垂涼
三密不限四辯難量猶兹海寳譬彼山王慧流總被藥
木開芒佛日出世同遣惑霜帝釋歌詠幽祇讚揚空華
競下天琴自張山含影色地入毫光非煙繞氣陸藕開
房澤普三界恩均八方巍巍堂堂為舟為航伊臣稽首
萬夀無疆(揚光重韻)
武帝勅答
皇帝問太子省表并見所製大法頌詞義兼美覽以欣
然
上菩提樹頌啓(并勅)
臣綱言臣聞擊轅小唱有慕風雅巴人淺曲實仰陽春
是以葑葵細葉猶傾朝景爝火微光不能自息伏惟陛
下至德欽明玄猷廣運乃神乃聖道跨軒媯正覺正真
功符圓極常住為樂法喜為甘慈雨被於無垠睿化覃於
幽顯故八風調四氣正天下定海外安弘龍窟之威紹
鷲山之法無為不住實愍蒼生無相乃宣引歸真域製
兹道樹顯比金容使誓願者結因頂禮者增福會途已
一古今誰二伏以器表承露東阿薦銘瑞啓黃龍中山
興頌臣雖不敏實有愚心謹上菩提樹頌一首學謝稽
古思非沈鬱不足以光揚盛德髣髴一隅顧恧芻言伏
紙慙震謹啓
菩提樹頌(并序)
竊以因緣假有衆生之滯根法本不然至人之妙理是
以三界六趣遶業障而自迷八解十智導歸宗而虚豁
是以能仁大師隨緣布道愍燄宅之既焚傷欲流之永
騖託白淨之宫照黃金之色居兹三惑示畫篋之非真
出彼四門驚浮雲之易滅於是佛日啓法雷震設漸教
降權迹三寳現世一道知歸大接羣蒼救兹未度法雨
法水之潤等世界於無邊智燈智炬之光同虚空於莫
限物因難量化緣將息林開白樹日映青枝悲哉六識
沈淪八苦不有大聖誰拯慧橋皇帝體乾元之叡德含
天地之純誠照玉鏡之神握太平之運吞虞孕夏罩漢
籠周御六氣而子蒼生扇二儀而布亭毒緯樂經禮偃
武修文秋荼不設廢九律之嚴科春雨愛生解三驅之
密網固以咸池之靈自失汾水之德知慙少陽懋善於
元真蕃臣燮和於槐衮八凱三座九棘四科之士内宣
王事運策横行專城推轂之將外守封疆一同文軌萬
方共貫穿胷鏤臆之酋短身長臂之師南越鑠石北極
天沙東邁日枝西踰月紀莫不梯峯挂迥越繩度之山
航海跨深汎浮毛之浪奉方入貢進忠請職獻同心之
鳥貢比肩之獸爾乃嘉祥競發寳瑞咸委靈芝潏露月
萃郊園義鳳仁虎日聞郡國如珠如璧既照燭於中畿
若雲非雲亦徘徊於宫雉於是驅黎民於仁夀濟動植
於幽隍歲樂民殷家給戸足斑白不提挈童稚有謳歌
從善如流應風猶草開農務本鑄刃銷鋒紅粒盈箱青
蚨委貫上照天下漏泉天既成矣地既平矣天子乃均
一子愍四先示正行之因標出要之路廣設道場大弘
妙法湼槃寳棹接惑衆於背流慈悲光明照羣迷於未
曉法輪遍乎大千清涼被於小葉故天人舞鳳去照園
而讚善菩薩飛象越香土而來儀五百寳盖騰光自合
十千纓絡懸空下墜龕室莊嚴國界殊特製三時之殿
聳四柱之臺雖漢后望神之宫軒轅待仙之觀曾何足
擬髣髴寳雲儀形等覺於是想成道之初建菩提之樹四
海呈珍百工薦巧雕金鏤碧綴鏡懸珠製似雪山形同
飛盖四布垂隂五面益物名高滿月德踰普覆並豔千
光之樹連英五色之華璧日垂彩玉蔕生煙微風徐動
寳枝成樂儼然妙色蔭此曲枝顯若金山尊如聚月信
女百味之初諸天四鉢之狀散漫祥草連翩青雀伏吐
電之魔却擔山之鬼竒姿瓌質不可勝言此實生善之
妙緣進行之深福當今盛美曩代未聞方應照德不窮
懸諸日月巍巍永樂萬萬斯年敢作頌曰
綿史載觀靈篇眇鏡寳册葳蕤帝圖掩映鳥紀稱祥龍
書表慶九州布德五絃作詠蒸哉至矣有梁啓聖功覆
終古業高受命金輪降道玉衡齊政無思不服有德斯
盛一乘運出五眼清淨禀識康歌昆蟲得性舜厨靈蓮
堯庭神莢豈如道樹覆潤弘浹靡密垂光芬芳委疊時
動百華乍開千葉現彼法身圖兹瑞牒海度六舟城安
四攝惠澤既播淳風普叶休明智境清朗法泉百神嗟
仰千佛稱傳榮光動照玉燭調年菩提永立波若長宣
穆穆明后萬夀如天
武帝手勅
省啓覽所上菩提樹頌捃採致佳辭味清淨仰讚法王
稱歎道樹意思口說乃至手書極得三業之善但所言
國美皆非事實不無綺語過也越敕
上皇太子玄圃講頌啟(時為晉安王上昭明)
竊以舜韶始唱靈儀自舞陳律纔暄風心競萼輕禽短
葉尚識音光沐善歡心寧忘撫抃伏惟殿下體高玄賾
養道春禁牢籠文圃漁獵義河注意龍宫研心寳印雲
聚生什之才並命應王之疋探機析理怡然不倦朱華
景月詎此忘罷屬素藏晚節玄英初氣霜竹浮隂風梧
散葉從容雅論實會神衷綱經生多幸屬此休世躊蹰
奉渥得備磐藩而黏蠅未拔迷象不羈寳没醉衣珠沈
勇額得聞勝善寧忘歌詠謹上玄圃園講頌一首文慚
綺發思闕彫英徒懷舞蹈之心終愧清風之藻冒昧呈
聞追深赧汗謹啓
玄圃園講頌(并序)
竊以寳山峻極駘足未窺慧海遥波輕舟詎泛故以探
沙亂妙類杵迷形百代同昏千年誰啟皇上託應金輪
均符玉鏡低矜苦習續照慈燈鶴樹還春龍泉更曉玄
水躍祥丹陵瀉電功韜火宅意覆雲衢智慧之光猶初
日照忍辱之力如明月珠天成地平遐肅邇睦澤漏無
底化行靡外滄河鏡渌碧海調風停瑞氣於三辰汎祥
煙於五節鱗羽被解羅之澤黎元沐仁夀之慈於是正
化潛通法輪常轉類空境之傳虚猶懸河之寫潤儲君
德彰妙象體睿春瓊視膳閒晨遊心法犍搦管摛章既
㛹娟錦縟清談論辯亦參差玉照夏啟恧德周頌慙風
乃於玄圃園栖聚息心之英並命陳徐之士摳談永日
講道終朝賓從無聲芳香動氣七辯懸流雙因俱啟情
遊彼岸理愜祇園靈塔將涌天華乍落于時藏秋仲節
麗景妍晨氣冷金扉霜浮玉管兹園邃密獨華勝地朱
堂玉砌碧水銀沙鳥鴶䲳於瓊音樹葳蕤於妙葉液水
穿流蓬山寫狀風生月殿日照槐煙綱叨籍殊寵陪奉
塵末預入寳樓竊窺妙簡鳬興藻抃獨瑩心靈敢作頌
曰
皇儀就日帝道昌雲化隆垂拱德曼鴻芬機乘八解道
照三墳巍巍蕩蕩萬代一君(其一)重離照景玉潤舒華七
淨標美三善稱嘉降兹法雨普洽生芽漣漪義水照曜
文華(其二)芳園靉靆天宫類寳析論冥空玄機入道密宇
浮清重閣相藻日暎金雲風搖銀草(其三)肩隨接武握寳
靈珠皆抽四照並掞九衢顧惟多缺徒奉瑛瑜終如燕
石更似齊竽(其四)
昭明太子答令
得書并所製講頌首尾可觀殊成佳作辭典文豔既温
且雅豈直斐然有意可謂卓爾不羣覽以迴環良同愈
疾至於雙因八辯彌有法席之致銀草金雲殊得物色
之美吾在原之意甚用欣懌遲面乃悉此不盡言統報
請武帝御講啓(帝天監中注釋大品躬事講說中大通七年以皇太子奏請幸同泰)
(寺發講摩訶般若經大同七年講金字般若波羅蜜三慧經於華林園之重雲殿詳見蕭子顯)
(陸雲公序)
臣綱臣綸臣紀言臣聞紫宫麗天著明玄象軒臺在嶽
逖聽良書是以道彌隆而禮愈縟德彌溥而事愈泰此
盖彰至治之尊牧生民之本也伏以大光嚴殿侔神垂
則沖天開宇功深大壯事協文明儀辰建極切靈啓構
照燭三光含超百堵咸謂心華所表復非良匠之力神
通所現不藉子來而成實惟淨國固絶董落之禮高邁
釋宫理無鹿鳴之宴竊惟妙勝之堂本師於兹佛吼摩
尼之殿如來亦闡法音伏希躬降睟容施灑甘露油然
慧雲霈然慈雨光斯盛業𨗳彼蒼生履天居而說無相同
真也建佛事而被率土化俗也同真化俗至矣哉一舉
而三美顯豈不大乎與彼陘山之上僊巖之下西都鳳
凰負陽鸑鷟安足同日而語哉敢露丹愚伏待矜遂輕
干聽覽流汗戰懾謹啓
武帝答勅
省啓欲須吾講具汝等意書云一日二日惟日萬機今
復過之年耆根熟氣力衰耗荷此黼扆有踰重負日中
或得一食或不得食周旦吐握未足為勞楚君旰食方
今非切未明求衣聿來弗休晝勞夜思精華巳竭數術
多事未獲垂拱兼國務靡寄豈得坐談須道行民安乃
當議耳越勅
重請御講啓
臣綱臣綸臣紀言一日輕最上聞願垂法雨天鑒凝遠
未蒙降遂預均藥木誠同器水徒美春華還憐秋藿伏
惟陛下德冠受圖道隆言契四三六五不能喻十堯九
舜無以方而秋風動條尚興未息之念一物失所猶起
納隍之仁方留衢室之情未議石渠之講竊以神通所
現一念萬機大權所行應時三密猶處禪寂影現十方
一起道場已為八會豈與吹律之后均熊湘之勞鑄鼎
之君切風雨之務伏願以平等慧行如來慈為度蒼生
降希有事使朝滿一乘情皆十善智珠法炬人人並持
四忍五明家家可望謹冒天威重以聞啓翹誠注仰伏
希允遂使北冀無山豈自高於曩日南陽迴景不獨隔
於當今謹啓(天中記引作昭明誤)
武帝重答勅
省重啓猶欲須吾講說具汝等所懷亦不異前答緣邊
未入國度多之如是等事恒須經計其餘繁碎非可具
言率土未寧菜食者衆兼&KR0833;附相繼賞與未周怨望者
多懷音者少漢世渾并賈誼亦且流慟魏室無虞楊阜
猶云可悲况今爪牙腹心不貳之臣又論道帷幄之士
四聰不聞八達路擁王侯雖多維城靡寄晝厲夕惕如
履霜刃以朽索馭六馬豈足為喻詩不云乎知我者謂
我心憂不知我者謂我何求方今信非談日汝等必欲
爾者自可令諸僧於重雲中講道義也越勅
又請御講啓
臣綱臣綸臣紀言敢藉寵靈頻干聽覽再降神旨未垂
臨燭伏以皇政廣覃天覆悠遠海河夷晏日月貞明洛
水有稱蕃之族藁街有歸命之徒春戈巳戢秋塵不飛
槐棘均多士之詩貂璫有得賢之頌聖德沖謙劬勞日
昃猶以時多禹歎物未堯心百辟慚惶羣司聳蕩臣等
或三善靡聞或一官不效嗜鮑逢宰相之請學儉得參
軍之譏而自以結根天苑竊高前載是以匪懼塵黷復
敢上聞伏願樂說大慈特垂矜許放光動地不以法妨
俗隨機逗藥不以人廢言俾兹含生凡厥率土心花成
樹共轉六塵鏡裏得珠俱開三障於其誠願孰不幸甚
累冒宸嚴倍增戰息謹啓
武帝又答勅
省汝等啓復具所懷汝等未達稼穡之艱難安知天下
負重庸主少君所以繼踵顛覆皆由安不思危况復未
安者耶殷鑒不遠在於前代吾今所行雖異曩日但知
講說不憂國事則與彼人異術同亡易言其亡繫于苞
桑斯則乾乾夕惕僅而後免汝等思之一二具如前勅
越勅
謝上降為開講啓
臣綱啓舍人徐儼奉宣勅旨無礙大慈不違本誓來歲
正月開說三慧經伏奉中詔身心喜躍饑蒙玉膳比此
未踰貧獲寳珠方斯非譬伏以元正慶流大裘禮畢慧
雲續潤法雨仍垂出世洪恩與陽春而布澤俾兹含生
隨藥木而增長歡同萬國福浹九圍豈直愚臣得未曾
有謹宣今勅馳報綸紀具爾相趣無辭上謝謹啓
奉請上開講啓
臣綱言竊以真如無說非筌不悟極果不應注仰斯通
故器有水緣方見圓曦之影藥含長性得墜慧雲之慈
伏惟陛下玉鏡宸居金輪馭世應跡有為俯存利物不
違本誓開導愚蒙驅十方於大乘運萬國於仁夀豈止
冶斤田粟功侔造化疏江決河削成天下智高九舜明
出十堯頻徙鑾蹕降甘露雨天人舞蹈含生利益是以
背流知反迷岸識歸臣自叨預趨聞渴仰無厭一日冒
陳丹&KR0833;伏希復轉法輪未迴聽卑之思尚絶愚臣之願
慺慺寸志重敢披祈伏願將降一音曲矜三請被微言
於王舍集妙義於寳坊聖心等視蒼生猶如一子遂臣
之請即是普被無邊如蒙允許衆望亦足兩肩荷負豈
敢為喻不任下願謹啓事以聞謹啟
武帝答勅
省啓具汝所懷法事既善豈不欣然吾内外衆緣憂勞
紛總食息無暇廢事論道是所未遑汝便為未體國也
越勅
重謝上降為開講啓
臣綱啓丹願懇誠屢冒宸扆實希降甘露雨普被三千
天聽孔邈未垂鑒遂旱苖傾潤豈比自憐暍鳥思林寧
方渴仰近因大僧正慧令伏敢重祈降逮勅旨垂許來
歲二月開金字波若經題殊特之恩曲應愚請稽拜恭
聞不勝喜躍身心悅樂如觸慈光手足蹈舞義非餘習
伏以香城妙說實仰神文潤方雲雨明踰日月能使迷
途識正大夢均朝梵志懼來天魔遥禮提桓所聽而今
得聞波崙所求希世復出其為利益深廣無邊九圍獲
悟十方蒙曉雖復識起初流心窮後念方當共捐五盖
俱照一空巍巍蕩蕩難得為喻臣仍屈慧令續宣此典大
乘普導寔由聖慈伏筆罄言寧宣戴荷不任下情謹啓
事謝聞謹啓
上為開講日參承啓(一作謝開講般若經啓)
臣綱言伏承輿駕臨同泰寺開金字般若波羅蜜經題
照迷生之慧日導出世之長源百華同隂萬流歸海幽
顯讚揚率土含潤臣身礙已來望舒盈闕甘露普被人
天俱萃波若魔事獨在微躬馳係法輪私深尅責不任
下情謹奉啓奉承謹啓
武帝答勅
省啓具之為汝講金字般若波羅蜜經發題始竟四衆
雲合華夷畢集連雨累日深慮廢事景物開明幽顯同
慶實相之中本無去來身雖不到心靡不在善自調養
慎勿牽勞尚有兩旬日數猶奢今雖不同後會未晚也
吾始還臺不復多勅越勅
謝勅參迎佛啓
臣綱啓主書周昂奉宣勅旨曲賚恩參臣即爾到建元
侍奉候法身金山戾止王人勞問榮恩頻疊啓謝無辭
不任下情謹啓事謝聞謹啓
答勅聽從舍利入殿禮拜啓
臣綱啓舍人王景曜至奉宣勅旨曲垂逮問并聽臣隨
從舍利入殿禮拜謹奉秋色照澄預表光瑞臣比身心
得無障惱明陪扈寳函謹鞠躬恭到但不生羽翼無假
神通身升淨土高排閶闔足踐蓮華方兹非喻行躡寳
梯比斯未重誘導殊恩實迴始望顧兹塵縛喜戴不勝
謹啓
謝勅使入灮嚴殿禮拜啓
臣綱啓舍人王景曜奉宣勅旨曲垂勞問并使明入灮
嚴殿禮拜法身謹奉臣粗蒙恩造明守開恭到遂以勞
屢升淨土風積水厚不足為喻微心悚躍上謝無辭不
任下情謹啟事謝聞謹啟
謝勅為建湼槃懴啟
臣綱啓伏聞勅旨垂為臣於同泰寺瑞應殿建湼槃懴
臣障雜多災身穢饒疾鍼艾湯液每黷天覽重蒙曲慈
降斯大福冀慧雨微垂即滅身火梵風纔起私得清涼
無事非恩伏枕何答不任下情謹奉啓謝聞謹啓
謝勅使監善覺寺起刹啓
臣綱啓伏見勅旨使監作舍人王曇明材官將軍沈微
御仗吳景等監看善覺寺起刹事爰奉聖恩曲降神力
命斯執事修兹長表寳塔雲構無待喜園水精特進非
差龍海大龜持泥未足為盛鶖鷺引繩方斯取埓仰瞻
慈渥喜戴不勝俯循宿願私增涕噎不任銘荷謹奉啓
謝聞謹啓
謝御幸善覺寺看刹啓
臣綱言即日輿駕幸善覺寺威神所被金表建立槩泰
清而特起接庫樓而上征既等湛然長均淨土方為佛
事永利天人頂荷之誠臣百恒品不任下情謹奉啓事
謝聞謹啓
武帝勅答
汝所營建慈悲寳刹諸佛威神不營多功纔欲運力即
便竪立幽顯欣仰我亦隨喜不得與汝同共瞻拜此以
為恨耳越勅(並廣弘明集)
答同泰寺立刹啓
竊以寳塔天飛神龕地踊豈惟昔代復見兹辰嘉彼百
靈欣斯十善雖復紫煙旦聚比此未儔朱灮夜上方今
知陋(藝文類聚)
謝勅賚錢并白檀香充法會啓
臣綱啓傳詔奉宣勅旨以臣明法會垂賚錢二十萬白
檀薰陸機香各十斤黃紙詔書先開泉府青雲好氣次
集桂宫貨重文龜芳踰麗草散金廡下止及軍吏積榖
充家纔班親族未若資此良田方開五盖入兹法度長
出四流假詞敬祖尚慙難述借辯君卿猶知非謝不任
荷戴謹啓事以聞謹啓
謝勅賚苦行像并佛跡等啓
臣綱啓舍人顧康奉宣勅旨以金銅苦行佛并佛跡供
養具等賚使供養伏以六年道樹超出四魔千輻足輪
德圓萬善故能聞見悟解逢遇袪塵天聽恩隆曲垂奬
被謹修飾櫩宇齋潔身心翹仰慈光伏待昭降千唱四
辯尚不宣心輕毫弱簡豈能陳謝不任下情謹啓事謝
聞謹啓
謝勅賚銅供造善覺寺塔露盤啓
臣綱啓主書陳僧聰奉宣勅旨垂賚銅一萬三千斤供
造善覺寺塔靈槃是稱那陽之珍寳亦昆吾之珤燥濕
無變九布見竒寒暑得宜六律成用况復神龍負子灮
斯妙塔金鳥銜帶飾兹高表函谷恥其詠歌臨淄恧其
祥應陽燧含景還譬日輪甘露入盤足稱天酒辭林本
闕心辯又慙徒戴重恩終難陳謝不任銘荷之誠謹奉
啓聞謹啓
奉阿育王寺錢啓
臣綱言臣聞八國同祈事高於法本七區皆藴理備於
湧泉故牙牀白繖無因不覩金瓶寳函有緣斯出伏惟
陛下懸天鏡於域中運大權於宇内三有均夢則臨之
以慧日百藥同枯則潤之以慈雨動寂非巳行住因物
無能名矣臣何得而稱焉故以照灮赤書則前史之為
瑞珥芝景玉嗤往代之為珍難遇者乃如來真形舍利
照景蜜瓶浮灮德水如觀鉤鎖似見龍珠自非聖德威
神無以值斯希有天人頂戴遐邇歸心伏聞阿育王寺
方須莊嚴施用萬金檀豐十藏寳陳河府泉出水衡比
丘持土大厦方搆羅漢引繩高塔將表不勝喜抃謹上
錢一百萬雖誠等散華心荷不盡而微均滴瀝鄙甚鄰
空輕以塵聞伏啓悚汗謹啓(並廣弘明集)
謝勅賜解講錢啓
無勞磁石之大金貨猥臻非遊玉壘之川銅山可見舒
王濟之埓猶覺有餘假劉寔之繩穿而不盡慧輪究竟
爰降曲私福田成滿仰由慈被榮灮獨照自均若木負
恩知重竊譬蓬萊
謝賜放生錢啓
殊澤隆厚造次被蒙重彼八銖珍斯九法赤仄成采出
自水衡之藏紺文委貫忽積銅扇之裏謹長充放生用
濟含識發弘誓願等供無邊效彼薄拘均兹流水方使
怖鴿獲安窮魚永樂(並藝文類聚)
謝勅賚栢刹柱并銅萬斤啓
臣綱啓傳詔吕文強奉宣勅旨賚臣栢刹柱一口銅一
萬斤供起天中天寺九牧貢金千尋挺樹永曜梵輪方
興寳塔夏羞神鼎晉恧相風使福被域中功禔無外臣
以庸愚禀承勝善樂受遍心恩灮動色銘荷之誠無詞
啓謝不任頂戴謹奉啓謝聞謹啓(禔一作提誤)
謝勅賚納袈裟啓
臣綱啓殿師吳苖奉宣勅旨垂賚鬱泥細納袈裟一緣
分同妙葉界寫長塍拂石慙華裁金非重是曰新染厥
惟田服方使幽貞芳杜恥緝芙蓉僊客排雲羞裳飛羽
穢食凡軀無明暗識叨恩每重荷澤難勝不任銘戴之
至謹奉啓事謝謹啓
又
臣綱啓蒙賚鬱泥納袈裟一緣荀鍼秦縷因製緝而成
文魯縞齊紈藉馨漿而受彩初開篋笥便覩舍衛田疇
不出戶庭坐視南山塍陌竊以三銖輕暖稱美服於淨
居千金巨麗得受用於迦葉而湛恩特被萃此愚躬霜
降授衣曲澤便及喜溢心涯如從空中所墜忽不自知
更謂寳支所出采襮四色事非離世鉤蘭兩葉殊澤實
隆不任荷戴之至謹啓事謝聞謹啓
又
臣綱啓宣傳左右俞景茂奉宣勅旨垂賚鬱泥真納九
條袈裟一緣精同織縷巧均結毳邁彼良疇成斯妙服
雖復貴比千金輕踰二兩無以匹此洪恩方斯殊賚臣
卧疾累旬未堪行踐不獲即被新染陪侍寳坊塵緣穢
體愧荷相集不任慙悚之至謹啓事謝聞謹啓(並廣弘明集)
又
蒙賚鬱金泥細納袈裟一緣忍辱之鎧安施九種功德
之衣慙愧八法(北戶錄注)
答湘東王書(元帝)
暮春美景風雲韶麗蘭葉堪把沂川可浴弟召南寡訟
時綴甘棠之隂冀州為政暫止褰襜之務唐景薦大言
之賦安汰述連環之辯盡游翫之美致足樂耶吾春初
卧疾極成委弊雖西山白鹿懼不能瘉子預赤丸尚憂
未振高卧六安每思扁鵲之問静然四屋念絶修都之
香豈望文殊之來獨思吳客之辨屬以皇上慈被率土
甘露聿宣鳴銀鼓於寳坊轉金輪於香地法雷驚夢慧
日暉朝道俗輻湊遠邇畢集聽衆白黑日可兩三萬獨
以疾障致隔聞道豈止揚僕有關外之傷周南起留滯
之恨第十三日始侍法筵所以君長近還未堪執筆敬
祖前邁裁欲勝衣每自念此愍然失慮江之遠矣寤寐
相思每得弟書輕痾遣疾尋别有信此無所伸
又
十八日晚於華林閣外省中得弟九月一日書甚慰懸
想秋節淒清比如常也州事多少無足疲勞濠梁之氣
不異恒日差盡怡悅時有樂事游士文賓比得談賞終
宴追隨何如近日注漢功夫轉有次第思見此書有甚
饑惄吾蒙受菩薩禁戒簉預大士此十二日便於東城
私懴十七日旦蚤入寳雲壁門照日銅龍吐霧紅泉含
影青蓮吐芳法侣成羣金山滿座身心快樂得未曾有
昨旦平等寺法會中後無礙受持天儀臨席睟容親證
拜伏雖多疲勞頓遣剃頂之時此心特至心口自謀併
欲剪落無疑馬援遣蝨之談不辭應氏赤壺之諷僧璡
典議不異昔日竟日問璡殊均子路探鉤取名名曰因
理皇情印可今便奉行昨晡後方還所住徐摛庾吾羌
恒日夕鏡遠在直時來左右但不得倜儻殊異盤下之
時稍習節文欲避酒泉之職尹王相去既爾伸款對臨
汝侯比多屬疾來宫小稀其間信使差得其簡曄兼詹
事暕為洗馬時伸話言數語論辯句之侯東撫復成離
闊衡山九嶷尋應引邁臨岐有歎望水興嗟但吾自至
都已來意志忽怳雖開口而笑不得真樂不復飲酒垂
二十旬次公醒狂自成無理知耆艾數信述吾經過適
憶途遵江夏路出西浮日月易來已涉秋暮而韋述有
長沮之弊必笑之菑術異葛仙形均荀序弟復資其糧
餼特為經營轉禍為福事均北叟分别已來每增慨憶
歎因月積想逐時旋每有西郵事同撫䏶相見之期未
知何日瞻言玉嶺静對金關懷勞之深未常彌歇善自
保惜及此不多綱疏
與廣信侯述聽講事書
王白仰承比往開善聽講湼槃縱賞山中游心人外青
松白露處處可悅竒峰怪石極目忘歸加以法水晨流
天華夜落往而忘反有會昔言王牽物從務無由獨往
仰此高蹤寸心如結謹白(尺牘節入晉人誤)
與廣信侯重述内典書
王白闊絶音旨每用延結風嚴寒勁願比怡和伏承淨
名法席親承金口辭珍鹿苑理愜鷲山微密祕藏於斯
既隆莊嚴道場自兹彌闡豈止心燈夜炳亦乃意蘂晨
飛况兄慧思弘明本長内教今陪十善之車開八正之
路流般若之水洗意識之塵以此春翹方為秋實王每
憶華林勝集亦叨末位終朝竟夜沐浴妙言至於席罷
日餘退休傍省攜手登臨兼展譚笑仰望九層俯窺百
尺金池動月玉樹含風當於此時足稱法樂今卷帷之
部乘傳一隅聞慧雨滂流喜躍充遍徒挹懸河無伸承
禀空無所有不瑩情靈緣癡有愛自嗟難拔兼下車已
來義言盖少舊憶巳盡新解未餐既慙口誦復非心辯
永謝瀉瓶終慙染㲲是則慈雲既擁智海亦深影末波
餘希時灑拂但暌違轉積興言盈瞼願加敬納言不宣
意謹白(慧思一作思理挹作仰由作伸是則作况勝尺牘用闊絶音旨至怡和四語以每憶華林集)
(接前為一書又以伏承淨名法席至足稱法樂為一書而中復有差互)
廣信侯答王心要書
廣信縣開國侯蕭映惶恐死罪信至奉誨清言兼紙文
彩巨麗慰喻綢繆比日寒霜慘切伏願興居和悆民富
重殷無過仰損下官智昏識闇學淺人凡遂得擁卷琁
階親奉教義耳餐甘露心承制說天恩淵深叡情廣奥
三明一鑒釋滯義於久迷四辯既陳闡難思而頓解豈
漢皇夢迹而梵響復弘雖晉帝留心而微言始見每至
夕趨瓊筵晨登朱陛不曾不憶芳林勝集玄圃法座殿
下曳舄寳雲或從容而問道拖裾博望乍折角而解頤
于時謬齒末筵預聞清論親奉話言數陪顔色至於今
者講席殿下限同分陜謬頒天奬猶及下官誰不欽仁
寧無戀德傾心東注恒以係仰為先下官蒙蔽久已仰
慕雖聞妙義愚心難啓方欲馳騖枌鄉訪疑下席忽逢
令旨垂覓波餘尋讀戰皇俯仰慙恧庶為恩謼少泰下
情正當慈雲智海翻以仰屬謝瓶慙㲲實歸庸菲下官
惑緣既積塵累未消近攝衛乖方遂中途感疾不得餐
承究竟闢開末品徒自剋責終關緣運不審比日何以
怡神披閱儒史無乃損悆下官每訪西郵備餐令德仰
承觀矚於章華之上或聽訟於甘棠之下未嘗不文翰
紛綸終朝不息清論玄談夜分乃寐春華之客登座右
而升堂秋實之賓應虚左而入室文宗義府於焉總萃
惟此最樂實驗兹辰下官昔游梁苑曲蒙眷顧今者獨
隔清顔久暌接仰傾心已結興言涕欷惟冀音旨時錫
沾及伏願珍重尋更下承曲奉恩誨用深銘荷映死罪
死罪
與慧琰法師書(元帝金樓子云余於僧中重招提琰法師)
五翳消空韶灮表節百華異色結綵成春道體何如恒
清宜也對玩清虚既在風雲之表游心入理差多定慧
之樂弟子俗務紛糺勞倦特深睠然北嶺欽賢巳積會
遇之期庶必可僝有緣之儔事等饑渴佇望來儀一日
三歲想思弘利益理當無爽指遣此信無述寸衿綱和
南
又
旦來雨氣殊有初寒攝衛已久轉得其力雖他方法界
略息化緣祇洹之裏恒有晤對眷佇之深無時不積久
因倩師頻述方寸不知巧笑之僧頗為津及不耳前昨
已來徵事義聚龍象畢同應供皆集慧炬開心甘露入
頂聞之善謔特盡歡怡想味之懷轉復無極昔幼年經
聞制旨受道日淺北面未深雖異禪那事同華水今改
西下特蓄本心訪理質疑屬在明德不謂般若留難現
疾未瘳問津無地歎恨何已伏承與駕尋幸伽藍冀於
此時得一覯止辯論青豆之房遣惑赤花之舍追往年
之宿眷述即日之寸心此事必期冀非爽指遣兹承問
佇有還書綱和南
弔道澄法師亡書
省啓承尊師昨夜湼槃甚深悲怛法師志業淹明道風
淳素戒珠瑩淨福翼該圓加以識見冥通心解遠察記
落雨而必然稱黑牛而匪謬服膺者無遠近蒙益者兼
道俗弟子自言旋京輦便伸結緣豈謂一息不追奄至
乎此然勝業本深智刀久利必應游神實地騰跡淨天
但語其乳池啟殯香棺入室不入空心于何不慟但如
來降生之迹因此而入泥洹正當其生住滅靡有定相
先聖後賢何其形響推校因緣未始有例上人等並在
三歲積始終稟道宜應共相策勉弘遵舊業使道場無
斷利益不墜所襚物輙如法供養奈何奈何
為諸寺檀越願疏
菩薩戒弟子蕭綱歸依十方盡虚空界一切諸佛歸依
十方盡虚空界一切尊法歸依十方盡虚空界一切聖
僧積習長夜輪轉覆灰末劫易危煩流難拯不樹兩門
豈修二翼常恐虚蕉染惑永結駚河愛藤懸網長垂苦
岸敢承三寳覺悟之力於幽顯前發宏誓願今願為武
當山太平寺并此鎮望楚白塔同安習善延明頭陀上
鳳林下鳳林廣嚴等寺皆盡形夀永為檀越雖七寳四
事多謝往賢一念片言庶符般若方類不滅之燈終非
起煙之蜜以此功德仰福皇帝春宫家國内外咸同此
善乃至天龍八部六道四生普皆蒙福
為人造丈八夾紵金薄像疏
比丘某甲敬白竊以慧日潛影慈輪罷應業逐惱飄愛
隨情熾徒愍衣珠抱名珍而弗悟眇歎葉金惑空言而
啼止自非表兹勝業樹彼妙緣何以去此心堂移兹身
窟故水精龍塔永愴恨於遺髭明鏡石龕獨徘徊於留
影某甲久發誓願遍為六道四生造夾紵丈八佛像一
軀年月巳流因緣易奪常恐暫有之身忽隨畫水還無
之報飇爾電灮今便建立誠心遂兹本誓使聚月見容
金山表迹見形善發聞名惡捨拔六根之痛惱去五燒
之焚灼但四寳屢空七財多匱仰雙蓮而獨慨覩萬字
而無由儻能薄離五家微捐四事結此冥慈共成因果
則素㲲之功非唯昔世散華之報方驗來緣語善無奢
在言多恧謹言
為人作造寺疏
郢州某甲敬白竊以布金須達表精舍於給園影石仙
人造伽藍於離越莫不事表區中心憑真外但四纏惑
惱去善源而無滌五濁重蠒非慧刃而安揮故以愍彼
濕薪傷兹滴器今於郢州某山為十方僧建立招提寺
縈負郊原面帶城雉枕倚巖壑吐納煙雲重門洞啓未
創飛行之殿步櫩中霤猶寡密石之功嚴飾之理難階
瓶鉢之資已罄道俗儻能微留善念薄奬勝緣則事等
觀香義同錫乘昔人修檀手雨七寳前賢薄施掌出雙
金福有冥移言無多遜謹疏
與僧正教
此州伽藍支提基&KR0844;雖多設莊嚴盛修供具觀其外迹
必備華侈在乎意地實有未弘何者凡鑄金刻木鏤漆
圖瓦盖所以仰傳應身遠注靈覺羨龍瓶之始晨追鵠
林之餘慕故祭神如在敬神之道既極去聖兹遠懷聖
之理必深此土諸寺止乎應生之日則暫&KR0844;形像自斯
已後封以篋笥乃至葉服離身尋炎去頂或十尊五聖
共處一厨或大士如來俱藏一櫃信可謂心與事背貌
是情非增上意多精進心少昔塔裏紅函止傳舍利象
頭白繖非謂全身夫以畫像追陳尚使吏民識敬鎔金
圖範終令越主懷思匹以龍阿尚能躍鞘方之虎兕猶
稱出柙况復最大圓慈無上善聚聞名去煩見形入道
而可慢此雕香藴斯木櫁緘匿玉毫封印金掌既殊羅
閱久入四天又異祗洹掩戶三月寳殿空臨瓊階虚敞
密帷不開非仲舒之曲學紅壁長掩似邠卿之避讎且
廣厦雲垂崇甍鳥跂若施之玉座飾以金鈿必不塵靄
日姿虧點月面琉璃密窗自可輕風難入龍鬚細網足
使飛鷰不過兼得虔敬之理必崇接足之心彌重可即
宣勒永使准行(並廣弘明集)
慈覺寺碑序
竊以易表含貞記稱厚載龍星啓曜璧月儀天是以河
外黃雲沙傍崩鹿故能發緯伊緒重闡劉系亦有觀津
美於西漢扶風盛彼東京未若樊沔之邦宛葉之境休
祥茂祉獨繁前跡莊姬流譽之所烈后業興之地南陽
稱其何氏新野猶曰鄧家逖彼遐蹤復履今慶䝿嬪金
聲早振淑範增徽才實母師行為女楷窮兹四德洞彼
六經温明内湛慈慧天發綱綴慶璇枝聯休紫漢幸得
諐無負斧任重東藩實以契闊言提綢繆善誘事具從
居義深則眄而叨恩作牧釁結幽祇一訣椒慈長違寳
幄風枝弗静陟屺何期祗奉儲訓謬兹刊撰道長業大
遺範事隆嗟油素之可捐懼故老之難述(天一作暉眄作川業興作)
(興業蹤作宗從作徙)
神山寺碑序(簡文又有秀林山銘一名神山唐類函作王&KR0708;神僊寺碑誤)
天地始終諐長不極劫數沙塵寂寥誰辨雖鐵界銅圍
如影如幻補石擎金隨生燄滅獨有鷲岳靈境淨土不
燒螺髻金質聲聞難覩故髮塔喜園流名天上耆山鵠
苑布跡人中自非莊嚴妙土吉祥福地何以標兹淨域
置此伽藍皇太子殿下幾圓上聖智周物外澄明離日
照影春星長歌安勝表察書之獨見馳道迴車騖班輪
而不絶
湘宫寺碑銘
自真人西滅洎羅漢東游五明盛士並宣北門之教四
姓小臣稍罷南宫之學超洙泗之濟濟比舍衛之洋洋
是以高簷三丈乃為祀神之舍連閣四周並非中官之
宅雪山忍辱之草天宫陁樹之花四照芬吐五衢異色
能令扶解說法果出妙衣鹿苑豈殊祗林何遠皇太子
蕭緯自昔藩邸便結善緣雖銀藏盖寡金地多闕有慙
四事久立五根泗川出鼎尚刻之罘之石㟭峨作鎮猶
銘劒壁之山矧伊福界寧無鐫刻銘曰
洛陽白馬帝釋天冠開基紫陌峻極雲端實惟爽塏棲
心之地譬若淨土長為佛事銀鋪曜色玉礎金灮塔如
仙掌樓疑鳳凰珠生月魄鐘應秋霜鳥依交露幡承杏
梁窗舒意蘂室度心香天琴夜下紺馬朝翔生滅可度
離苦獲常相續不盡歸乎道場
善覺寺碑銘
盖聞在天成象倬彼雲漢在地成形嵩高惟嶽蒼蒼幹
運靈槎猶且去來巖巖峻極巫咸可以升降穆䝿嬪宿
植達因已於恒沙佛所經受記莂有緣娑婆降跡斯土
行邁英皇德降華跗河南望浮雲之瑞新野表升天之
祥灮前絶後建兹福地乃于建康之太清里建善覺寺
焉大通元年龍集己酉有令使立碑文未獲搆譔居諸
不息寒暑推移軒耀夙傾前星次掩歲在諏訾始得補
綴何言之陋何事之隆竊等仲由空悲負粟之哽復異
桓良終無維山之日永言纏纂獨咽丹心銘曰
效彼毗城建斯福舍四柱浮懸九城靈架重欒交峙迴廊
遥迓掩映花臺崔嵬蘭榭陽燧暉朝青蓮開夜(並藝文類聚)
秀林山銘
神山本名秀林山或稱辰山在華亭西北二十餘里&KR0844;
九峯第四僻左一方雖非巨麗未經標品而自古神仙
往往託迹實震旦之靈阜也余以機暇結駕游衍覽兹
佳勝睠焉有懷乃作銘曰
閣號天井山稱地維碧雞金馬越瀆梁池懷靈藴德孕
寳含竒此亦仙岫英名遠摛昔有鷲窟不燒淨土邁彼
高蹤搆兹法宇引葉成帷即樹為柱石砌危横崖楷斜
竪白巘途遠丹源路深長林萬頃偉木千尋竹裏看博
松間聽琴捐氛蕩累散賞娛襟
梁大寳元年歲次庚午春三月十五日題寫
大愛敬寺刹下銘
夫波若真空導大生於假域湼槃有岸引未度於無邊
應此十千現兹權實隨方攝受孰能弘濟皇帝照盡神
源心凝寂境深慈降跡下答蚳蝝握鏡斷鼇經綸世阻
故能天地貞觀日月重灮業曠四弘功侔十力惠雲旦
聚浸澤灑於遐外法炬夜明揚灮燭於梵頂因心孝愛
道契神明昭事誠享曰隆哀敬金車答瑞追德慶於虞
年甘露登祠比嘉祥於漢日既而理局遥圖事稽終典思
所以功超域外道邁寰中廣樹大緣增隆勝善事等淨
名齊方便於圓極跡均妙掌襲兩寳於冥因乃於鍾山
竹澗奉為皇考太祖文皇帝造大愛敬寺焉惟兹神嶽
勢負龍形均太華之四成狀彭門之雙起曲澗推移激
水精之浪清風窈蕩散雲母之行顯帶皇邑標地德之
慶雲彌望帝躔矚神居之敞麗昔鴈泉之願真如所騭
鷲形之岳大聖攸居創此伽藍同符往跡以普通三年
歲次壬寅二月癸亥朔八日庚午建七層靈塔百旬既
聳千龕乃設漸山啓基踰於禁霖國土金刹長表邁於
意樂世界珠幡轉曜寳鈴韻響聞聲者入道見形者除
累仙衣梵帶去鴈塔而來遊天香風笙辭鶴城而下集
靈祗叶贊有識歸依四將五龍翹勤翼衛八臂三目頂
戴護持雖復劫盡恒沙衣消巨石儼如常住妙相長存
作銘曰
朕哉睿聖至矣炎精功昭鳳紀德契雲名冥符七覺爰
極四生儀形懋典道駿有聲皇心閔睇理篤天誠八萬
神搆二四雲并懸梁浮柱沓起飛楹日輪下盖承露上
擎玉函藴色珠髮韜明花窟炎聚石影灮輕天下欽仰
幽願贊成法舟斯濟惠海方清淨界無毁金地永貞(文苑)
(英華作大生一作羣生祠祀願作顯)
吳郡石像銘
盖聞軒后之圖載浮河洛秦王之璧更湧滄溟昭覃之
洲乘清源而西泛蓬萊之岫逐安流而南徙况夫道由
慈善應起靈覺是以無方之迹隨機示現無緣之力因
物成感晉建興元年癸酉之歲吳郡婁縣界淞江之下
號曰滬瀆此處有居人以漁者為業挂此詹綸無甄小
魪布斯九罭常待六鼇遥望海中若二人像朝視浮沉
疑諸蜃氣夕復顯晦乍若潛火於是謂為海神即興巫
祝同往祈候七盤圓鼓先奏盛唐之歌百味椒漿屢上
東皇之曲遂乃風波駭吐灮景晦明咸起渡河之悲竊
有覆舟之懼相顧失色於斯而返又有受持黃老好尚
神仙職在三洞身帶八景更竭丹款復共奉迎尊像沉
軀沒而不見經歴旬日遐邇俱聞吳縣華里朱膺清信
士也獨謂大覺大慈將宏化迹乃沐浴清齋要請同志
與東靈寺帛尼及胡伎數十人乘船至滬瀆口頂禮歸
依歌唄贊德于時微風送棹淑景浮波雲舒盖而未移
浪開花而不噴雖舟子招招弗能遠騖而靈相峩峩漸
來就浦仰覩神像嶷然雙泛非因鷁首詎假龍橋豈藉
銀連寧須玉軸背各有題一名維衛一名迦葉於是時
衆踴躍得未曾有復懼金僊之姿非凡所徙試就提捧
豁爾勝舟指燕宫而西歸望葑門而一息道俗側塞人
祗協慶膺家住近通玄寺迺孫權為乳母陳氏之所立
也亦一邦之勝地胥山之神塔迺遷像於此寺武夫數
百咸不能勝共怪曰朱膺帛泥二人之力而能捧持不
覺為異今人工甚盛確乎不移此必精神弗能致也乃
復竭心同時稽顙然後乃動至自舟中故知據井夜飛
實無以異石不能重有覺憑焉後有外國沙門釋法開
來稱彼國衆聖所記云東方有二石像及阿育王塔若
能恭往禮覲滅無量罪免離三塗禮已而去中大通四
年歲在壬子臨沙汝靈侯奉勅更造銅灮二枚其一高
九尺其一高八尺五寸銅邁丹陽恥論劉向之術匠選攻
金無俟嵇康之鍜既鐫既鎪是磨是銑曄如灮定湛似
日輪亦當遠照三千普瞻色像遥覩十方俱聞說法豈
止惜命小鳥欣入影中重罪衆生還逢愛日而巳哉吳
郡僧正慧法師深修五定淨持七支於三寳中盡力宏
護立摩尼之勝殿製飛行之寳塔至於莊嚴妙色寔有
厥勞昔魯聖云亡尚追儀於有若楚臣殞世亦託似於
優旃放勲之後更圖長樂之畫文命之君不(闕)稽命之
禩或傳諸往牘或布在前言或贊述盈耳或夀宫虚置
况遠追應身近規靈迹不銘不勒何以稱揚乃為銘曰
巍巍天像堂堂最勝慧日獨圓無生永證愍此魚鈎傷
兹螺孕乍動慈舟時延寳乘留住待緣獨有傳應傳應
伊何寳兹靈像履冰晨遊凌濤夜上七衆有憑九垓咸
仰照此真容開斯俗網于輪足起萬字胷書身横五分
衣刻三銖嗟爾末俗心王所驅顙浮水沬命役馳駒宜
宏希響必盡勤劬覩相塵滅聞聲惑袪湛然神跡長處
全吳(蘇州府志)
釋迦文佛像銘
至矣調御行備智周滿月為面青蓮在眸
釋迦文佛像銘
心珠可瑩智流方普永變身田長無沙鹵
梁安寺釋迦文佛像銘
帝為知仰皆規面象敬模螺髮式圖輪掌信根有五覺
枝云七仰福靈祗上生兜率
彌陀佛像銘
玉蓮水開銀花樹落惟聖降神拯彼沈漠
式佛像銘
影生千葉花成四柱塔象單留龕童雙舞
迦葉佛像銘
慧雨自垂仁風永扇照曜白毫半容月面惡因有滅善
燈無變
維衛佛像銘
灼灼金容巍巍滿月永被人天常留花窟
同泰寺故功德正智寂師墓誌銘
峯頽木朽波逝江潭山川若此人何以堪亦生亦滅如
壑如舟千齡俱盡萬古誰留惟兹大士才敏學優幼捐
蹈火早去吞鈎法雷能響懸河必酬辯士可匹妙德難
儔
宋姬寺慧念法師墓誌銘
電逝生危舟沈道滅石拆亡儒星開殞哲是曰人龍亦
號僧象慧氣素昭英賢夙上善渡愛河能褰欲網如彼
高山法徒斯仰如彼澄波不測深廣
甘露鼓山寺敬脱法師墓誌銘
岌岌緣假昏昏大夢六塵遠飛四流長控猗嗟大士慧
舟法棟早擅人龍夙標威鳳善堂間構燈王布席辯河
流水辭峯積石寂寥兩樹悠漫三泉神明何託暗石空
傳
湘宫寺智蒨法師墓誌銘
嗟爾名德超然有暉五塵夙離三修允依戒珠靡缺忍
鎧無違智燈含景慧駕馳騑若韜山金如苞海寳德邁
西河聲踰東道伊寺傾盖于彼朱方不期而遇襄水之
陽掩此方墳悠哉泉下鬱鬱翠微遼遼平野薪盡火滅
歸真息假
淨居寺法昂墓誌銘
篠簜含聳蘭蓀表質甘露已凝智泉斯溢頓轡中衢息
棹脩渚隟陋白駒藤緣黑鼠同志酸傷交朋哀楚
錫杖銘
妙飾嘉灮遊聖振灼排空霧轉騰雲鳳躍永異玉神長
踰金錯(並藝文類聚)
莊嚴旻法師成實論義疏序
夫事秉文辭理通氣象涉之者尚迷求之者或躓是以
問玄經於揚子且云不習奏古樂於文侯猶稱則睡歷
校清臺夀王之課不密氣現斗牛南昌之地或爽况乎
慧門深邃入之者固希法海波瀾汎之者未易自使河
濟混淆魔塵紛紏皎皎毒霜童童苦樹善田之苖不吐
意華之彩詎發無常之樓互起闇室之火無暉是以餐
蜜挫糟俱珍異論持牛卧棘競起邪宗自佛日團空正
流蕩垢手擎四鉢始乎鹿園之教身卧雙林終於象喻
之說含生弗等開塞之義因機感受不同淺深之言或
異處處散說本應根緣有不次第各隨羣品金棺已掩
旃檀之炭無追乳池且涸白㲲之灰斯盡迦葉入定歡
喜智滅末地之報已終優波之身且謝於是五部横流
八乾起執尋源既舛取著尤别四相乃無常之刀三聚
為苦家之質習續不斷稱為集諦無有為體介然可求
等智能斷羅漢猶退豈啻千里之舛義起毫釐三豕之
書謬符晉史北轅趨郢木末搴蕖譬乎服子論丘利害
不識膠柱鳴瑟燥濕無變自佛滅之後八百餘年中天
竺國婆羅門子名訶梨跋摩梁云師子鎧四種圍陀在
家必習三品慧藏入道彌通師事達磨沙門事均反啓
於是歎微言之已絶傷頽風之不振抗言動論以朱紫
為先發意吐詞必涇渭由已於是標撮領會商㩁異端
刪夷浮詭搜聚貞實造百有二品以為斯論成則據文
實則明理舉成對壊稱實形虚欲令毗曇外道二途皆
廢如來輪主兩理兼興若夫龍樹馬鳴止筌大教旃延
法勝縈縛小乘兼而總之無踰此說故華氏之王於兹
頂戴樓佉外道結舌無辭百流異出同歸一海萬義區
分總乎成實豈止鼓腹湼槃旗靡轍亂雞鳴真諦喪精
掩色多歴年所復寡英才粤我大梁炎圖啓運皇帝含
天包地之德春生夏長之仁以本誓願率化斯土梵輪
常轉三寳現前甘露聿宣四部無厭有莊嚴旻法師羽
儀鸞鳳負揭灮景深以通志神以知來其跡同凡其源
莫則故以心包四忍行合三空慧比文殊玄如善吉總
持均阿難之德樂說有富樓之功思媚我皇起予正法
宣弘此論大盛乎京師負笈争趨懷鉛來遠無勞冠軍
之勢自傾衛客固有華隂之德人歸成市擬儀舍衛起
邁泗洙西關自恥南宫不競湘宫寺智蒨筆札之功不
殊法汰之報安石清辯之妙何止道林之折子猷凡如
十卷勒成一部法師大漸深相付囑豈直田生之亡獨
卧施讎之手馬公之學方由鄭氏而陳其義云
八關齋制序
夫五宅易昏四流不泊業動心風情漂愛燄自非識達
真空照靈珠於難曉神緣妙境蓄慈根於未化無以却
此四魔登兹十善今列筵肅静高宇閒邃香吐六銖煙
浮五色目對金容耳餐玉韻無容使情緣異染形不肅
恭類倚於鴛宫同力於羊角宜制此心蛇袪此醉象立
制如左咸勉聽思謹條八關齋制如左睡眠籌至不覺
罰禮二十拜擎香爐聽經三契一出不請刺罰禮十拜
二出過三契經不還罰禮十拜三鄰座睡眠維那至而
不語者罰禮十拜四鄰座睡眠私相容隠不語維那者
罰禮十拜五維那不勤聽察有犯制者不即糺舉為衆
座所發覺者維那罰禮二十拜擎香罏聽經三契六白
黑維那更相糺察若有阿隠罰禮二十拜七聽經契終
有不唱讚者罰禮十拜八請刺無次第罰禮十拜九請
刺白黑刺有誤者罰禮十拜十
唱導文(在藩作)
夫十惡緣巨易惑心途萬善力微難感靈性是以摩鉗
赴火立志道場薩埵投身必之妙覺衆生積染流浪不
歸苦海易沈慈波空蕩渴愛與生死共門無明與結網
同路各趣百非纏兹四苦人思戮力昭彼三明是以如
來因機致化如大醫王隨病施藥當今皇化之基格天
網地扇仁風於萬古改世季於百王覆載蒼生慈育黎
首天涯海外奉道餐風抱嗉吹脣含仁飲德民無賢肖
愛均一子衆等宜各克己丹誠澄心慊到奉為至尊敬禮
娑婆世界釋迦文佛歡喜世界旃檀德尊水精刹土月
電如來寳明世界山海慧佛奉願聖御與天地比隆慈
明與日月齊照九有被康哉之澤八方延仁夀之恩玉
燭之美日著遐方擊壤之歌遍聞天下敬由心起五體
所以外恭情發於中六識所以單到故一善染心萬劫
不朽百燈曠照千里通明憑法致安積善延慶今日幸
遇兹訓誘豈得不罄竭心途奉為皇太子敬禮東方寳
海南方燈明西方無量夀北方相德奉願離明内映合
璧外和玉震雲浮金聲海鏡日朝顔色四善流風既擅
温文之德實著監國之重蒼生飲德有識餐仁燮和内
化事炳周經讃德含章訓高惇史故以配正奉天表七
教於仁德宣風緝惠闡六服於温慈各宜攝心奉為貴
嬪歸命敬禮五十三佛三十五尊當來賢劫千見在百
七十奉願月相與萬善同休金聲與四時並祐興七覺
以炳照冏十智於常樂閨守奉仁宫儲欽德暉同疊璧
煥若崑瓊盖聞嵩高惟嶽作屏皇家宗子維城克固磐
石所以戚均魯衛任等蕭曹三台正席坐而論道九棘
勤王恪居連事宜各運心奉為臨川安城建安鄱陽始
興豫章又南康廬陵湘東武陵諸王家國戚屬六司鼎
貴歸命敬禮舍利形像菩提妙塔多寳踊現釋迦碎身
奉願心鏡凝深身清岳峙克隆帝祉永茂皇枝衆各一
心歸命三寳三界異術五道分逕天人植業各歸一果
鬼神牽報事炳冥途十善華果既乖正力五濁煩心彌
多惱累雖復聰明正直三牲之祀未虧隂陽不測六根
之滯猶染衆等宜各露誠逮為天龍八部護塔善王乃
至修羅八臂摩醯三目盡為敬禮尊經正典清淨波若
究竟湼槃法華會一之文淨名不二之說願一切善神
永斷無明長遵正本卧處寳宫坐甘香積帝釋淵廣泛
般若之舟淨居深沈駕牛車之美澤及三界明照四天
大悲拔苦事炳前經弘慈與樂義高名訓是以靈權降
迹出沒不同菩薩位懷顯晦多術無邊劇惱扇八苦於
修途有縛纏情繞六趣於危道金鎻玉牀猶念解脱雕
珠飾綺不及塗中至如飄颻熱風滄浪冰水暗室千重
黑城百仞鐵輪碎骨銅柱焦腸傷出刀峯横抽劒鍔如
斯衆苦尤為險脆一息不追則萬劫永别刹那暫斷則
千代長離相與共託閻浮泡生幻處危脆之質有險蜉
蝣風電之馳誠難可駐况復三相併蹙二鼠攢危毒箭
惡蛇尤為可畏庶憑正法拔兹累染長享百福永斷六
塵對至無強唯佛可恃今為六道四生三途八難慈悲
懇到一心遍禮十住菩薩三行聲聞禮救世觀音獻盖
寳積西方大勢東國妙音四辯淨名二土螺髻珠頂善
宿彌勒文殊金剛藏解脱月棄隂盖常舉手十大弟子
五百羅漢願囹圄空虚疾惱消息城中百縣方外千城
凡在幽執一同寬蕩人協覆蛇俗化匡蟻類服鴆之不
死同拔劎之無傷舍生不縷轉死自温渭橋日飽翳桑
無餓打塞三塗填碎地獄破魔兵衆壊生死軍閻羅發
十善之心牛傍啓五戒之業如魚少水若鴈窮林一聽
法音即捨穢質人運五體歸命三寳
千佛願文
盖聞九土區分四民殊俗昏波易染慧業難基故法身
寂鏡有照斯感滌無明於欲海度蒼生於寳船或輕慈
導捨薄笑牽悲曲豔口宣斜灮頂入自鹿樹表灮金河
匿曜故像法衆生希向有形雖千聖異跡一智同塗弟
子某甲久沒迷波長流苦沫不生意樹未啓心燈而盖
生一念敬造千佛雖復無上無為極相難辨非空非有
妙智誰觀而紺髮日灮蓮眸月面庶可長表誠敬永寄
心期
四月八日度人出家願文
弟子蕭綱以今日建齋設會功德因緣歸依十方盡虚
空界一切諸佛歸依十方盡虚空界一切尊法歸依十
方盡虚空界一切聖僧竊聞湼槃經言身如畫水隨畫
隨合是身不淨九孔常流凡夫愚人常行味著愚癡羅
刹止住其中又如瑞應經言沙門之為道也捨家妻子
捐棄愛欲斷絶六情守戒無為其清淨得一心者則萬
邪滅矣一心之道謂之羅漢聲色不能染榮位不能屈
難動如地以免憂苦故知出恩愛獄薄俗為難善來比
丘其福深重弟子以此因緣今日度人出家願一切六
道四生常離愛欲永拔無明根削遣闇惑心修習般若
慧足踐輕輪之光口說懸珠之辨被忍辱鎧秉智慧刀
乘菩薩車坐如來座結纏披解頂相灮明戒因清白後
報尊重所有果業皆悉勝出受持法藏為佛真子一切
道行皆悉能行一切大誓不休不息仰願十方盡虚空
界一切諸佛仰願十方盡虚空界一切尊法仰願十方
盡虚空界一切聖僧咸加證明又仰願十方盡虚空界
一切諸天仰願十方淨虚空界一切諸仙仰願十方盡
虚空界一切聰明正直守護一切善神又願今日見前
幽顯大衆咸加證明今日誓願使弟子蕭綱得如所願
滿菩提願一切衆生皆悉隨從得如所願
六根懴文
今日此衆誠心懴悔六根障業眼識無明易傾朱紫一
隨浮染則千紀莫歸雖復天肉異根法慧殊美故因見
前境隨事起惡今願捨此肉眸俱瞬佛眼如抉目王見
淨名方丈之室多寳踊塔之瑞牟尼鷲嶽之灮彌勒龍
華之始常遊淨土永步天宫耳根闇鈍多種衆惡悅染
絲歌聞勝法善音昏然欲睡聽鄭衛滛靡聳身側耳知
勝善之事樂之者希滛靡之聲欣之者衆願捨此穢耳
得彼天聰聞開塔關鑰之聲彈指謦咳之響諸佛所說
悉皆總持香風淨土之聲寳樹鏗鏘之響於一念中怳
然入悟鼻根過患彌復頑嚚耽染六蘭流連百和鬱金
易著簷蔔難排雖復一薰一蕕叶性難遣空中海上彌
不自覺至如雕罏在彼翠霧飛煙識染相牽彌生織累
所以蝍蛆甘帶自謂馨香烏鵶嗜鼠不疑穢惡今願捨
此鼻根得彼天受振裳躧步跨栴檀之迥林提囊拭鉢
捧香積之寳飯長離穢濁永保清昇舌根障重染惡尤
深毒刺争興惡蛇競起既貪五黃六禽之旨又甘九鼎
八珍之味所以焚山破卵涸水枯鱗黿臛不斟有染指
之過羊羹不及致入陣之苦雖復鴝䐿鹿胃猶不稱甘
鳳肺龍胎更云不美雖羅鼎俎未必皆嘗在彼衆生於
命巳酷或復閒朋亂友破俗傷真變紫奪朱反白為黑
所以讒言三至曾母投杼端木一說越霸吳亡故知三
寸之舌未易可掉駟馬既出於事難追願斷煩惑入清
淨境既同阿難乞乳之譏又等淨名寂默之致餐禪悦
之六味服法喜之三德形恭心到永趣菩提身根頑觸
唯貪細軟質體塵礙不重戈矛莫不愛我輕他陵人傲
物縱此裸蟲不羈醉象六塵四倒自此而生五盖十纏
因斯而致所以象簟清潤遨遊於夏室重衾狐白温煦
於冬房結駟廣厦動静必安鷁首翠樓去來有託所以
三業之過出自機關四大假成豈有真我願捨此畫瓶
得彼金色淨寳珠之法飾照瑠璃之慧體長歸五分永
等十身意識攀緣其罪山積險同夢幻譬若猴猨懸鏡
高堂一念難静走丸索上百慮先馳至如二十五有紛
繞不息九十八使驚騖無巳所以灰心滅智行拔於三
乘風禪露飲道高於六度今願斷此意根祛累斯盡心
當恬怕洞照無生一切衆罪悉滅俗門三界異途歸之
真域懴悔巳竟誠心作禮
悔高慢文
弟子蕭綱又重至心歸依三寳竊聞禮稱弗慠表洙泗
之遺文經云不慢驗踰闍之妙典故一遇恒神陵伽尚
生餘習上賓天帝淮南猶有誤辭亦有才曰隠淪調唯
高俗猶足坐痺晉君立前齊主况復道隆三學法兼五
衆如過前殿似出北門而不密室致恭遺弓接足敢藉
勝緣願起弘誓從今日始乃至菩提於諸出家悉表虔
敬方欲削除七慢折制六根賓頭下步庶無厥咎耆達
棄車方思景慕幽顯大衆咸為證明(並廣弘明集)
釋文紀卷二十一
