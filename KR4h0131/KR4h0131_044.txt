釋文紀卷四十四
明梅鼎祚輯
無名氏(一及此下序記竝未詳作者經論律第以世代為次)
(後漢姚秦)(吳宋)(東晉後魏)(苻秦隋)
四十二章經序(後漢)
昔漢孝明皇帝夜夢見神人身體有金色項有日光飛
在殿前意中欣然甚悅之明日問羣臣此為何人也有
通人傅毅曰臣聞天竺有得道者號曰佛輕舉能飛殆
將其神也於是上悟即遣使者張騫羽林中郎將秦景
博士弟子王遵等十二人至大月支國寫取佛經四十
二章在十四石函中登起立塔寺於是道法流布處處
修立佛寺遠人伏化願為臣妾者不可稱數國内清寧
含識之類蒙恩受賴于今不絶也(出三藏記集)
佛說興起行經序(一名嚴成宿緣經後漢外國三藏康孟詳譯)
所謂崑崙山者則閻浮利地之中心也山皆寶石周匝
有五百窟窟皆黃金常五百羅漢居之阿耨大泉外周
圍山山内平地泉處其中泉岸皆黃金以四獸頭出水
其口各繞一匝巳還復其方出投四海象口所出者則
黃河是也其泉方各二十五由延深三厥劣一厥劣者
七里也泉中有金臺方一由延臺上有金蓮華以七寶
為莖如來將五百羅漢常以月十五日於中說戒因舍
利弗問佛十事宿緣後以十五日時將本弟子說訖乃
止如是至九往所以十問而九答者以木鏘之對人間
償之欲示人宿緣不可逃避故也又阿耨泉中非有漏
礙形所可周遊雖有阿難為如來所接也所以殷勤告
舍利弗者欲化諸龍故也(大藏與字函)
法句經序(吳)
曇鉢偈者衆經之要義曇之言法鉢者句也而法句經
别有數部有九百偈或七百偈及五百偈偈者結語猶
詩頌也見佛見事而作非一時言各有本末布在衆經
佛一切智厥性大仁愍傷天下出興于世開現道義所
以解人凡十二部經總括其要别為四部四部阿含佛
去世後阿難所傳卷無大小皆稱聞如是處佛所究暢
其說是後五部沙門各自鈔衆經中四句六句之偈比
次其義條别為品於十二部經靡不斟酌無所適名故
曰法句夫諸經為法言法句者猶法言也近世葛氏傳
七百偈偈義致深譯人出之頗使其渾漫唯佛難值其
文難聞又諸佛興皆在天竺天竺言語與漢異音云其
書為天書語為天語名物不同傳實不易唯昔藍調安
侯世高都尉弗調譯梵為漢審得其體斯以難繼後之
傳者雖不能密猶尚貴其實麤得大趣始者維祇難出
自天竺以黃武三年來適武昌僕從受此五百偈本請
其同道竺將炎為譯將炎雖善天竺語未備曉漢其所
傳言或得梵語或以義出音近於質直僕初嫌其為辭
不雅維祗難曰佛言依其義不用飾取其法不以嚴其
傳經者當令易曉勿失厥義是則為善座中或曰老氏
稱美言不信信言不美仲尼亦云書不盡言言不盡意
明聖人意深邃無極今傳梵義實宜徑達是以自竭受
譯人口因循本旨不加文飾譯所不解則闕不傳故有
脱失多不出者然此雖辭朴而旨深文約而義博事均
衆經章有本故句有義說其在天竺始進業者不學法
句謂之越敘此乃始進者之鴻漸深入者之奥藏也可
以啟蒙辨惑誘人自立學之功微而所包者廣實可謂
妙要者哉昔傳此時有所不出會將炎來更從諮問受
此偈等復得十三品并校往古有所增定苐其品目合
為一部三十九篇大凡偈七百五十二章都凡一萬四
千五百八十字庶有補益共廣聞焉(大藏所字函部出三藏别有四無)
(下四部二字衆經作采經或曰作咸曰復得作重得往古作往故)
首楞嚴三昧經註序(東晉)
首楞嚴三昧者晉曰勇猛伏定意也謂十住之人志當
而功顯不為而務成蓋勇猛伏之名生於希尚者耳雖
功高天下豈係其名哉直以忘業宗而稱立遺稱故名
遺訓三千敷典誥羣生瞻之而弗及鑽之而莫喻自非
奇致超玄梵可以應乎聖錄所謂勇猛者誠哉難階也
定意者謂迹絶仁智有無兼忘雖復寂以應感惠澤者
蒼生何嘗不通惠以仁智照以玄宗所以寂者未可得
而分也故其篇云悉遍諸國亦無所分於法身不壊也
謂雖從感若流身充宇宙豈有為之者哉謂化者以不
化為宗作者以不作為主為主其自忘焉像可分哉若
至理之可分斯非至極也可分則有虧斯成則有散所
謂為法身者絶成虧遺合散靈鑒與玄風齊蹤員神與
太陽俱暢其明不分萬類殊觀法身全濟非亦宜乎故
曰不分無所壊也首楞嚴者沖風冠乎知喪洪緒在於
忘言微旨盡於七住外迹顯乎三權洞重玄之極奥耀
八特之化筌插高木之玄標建十准以伺能翫妙旨以
調習既習釋而知玄遺慈故慈洽棄照而照宏也故有
陶化育物紹以經綸自非領略玄宗深達奇趣豈云究
之哉沙門支道林者道心冥乎上世神悟發於天然俊
朗明徹玄映色空啟于往數位敘三乘余時復疇諮豫
聞其一敢以不敏係于句末想望來賢助刪定焉
漸備經十住梵名并書序
波牟提陀晉曰一住維摩羅晉曰二住
波披迦羅晉曰三住阿至摸晉曰四住
頭都耶晉曰五住阿比目佉晉曰六住
頭羅迦摩晉曰七住阿遮羅晉曰八住
抄頭摩提晉曰九住曇摩彌迦晉曰十住
漸備經晉曰十住名
第一住名悅豫第二住名離垢
第四住名興光第四住名輝耀
第五住名難勝第六住名目前
第七住名玄妙第八住名不動
第九住名善哉意第十住名法雨
漸備經十住行
第一住(今亡)第二住說戒行事
第三住說十二門五通事第四住說三十七品事
第五住說四諦事第六住說十二因緣事
第七住說權智事第八住說神足變化事
第九住說神足教化事第十住亦說神足教化事
漸備經護公以元康七年出之其經有五卷五萬餘言
第一卷說一住事今無此一卷今現有二住以下至十
住為十品
漸備經十住與本業大品異說事委悉於本業大品不
知何以曀於涼州昔涼州諸道士釋教道竺法彥義斯
二道士竝皆博學以經法為意不知何以不集此經
亦不聞其有所說始知博聞之難其人興顯經且亦是
大經說事廣大義理幽深乃是衆經之美望辭敘茂贍
眞有奇聞而帛法巨亦是博學道士昔鄴中亦與周旋
不知何以復不集此經又不聞其言博聞強記信難有
護公出須賴經雖不見恒聞彥說之張天錫更出首楞
嚴故當應委於先者元康七年十一月二十一日沙門
法護在長安市西寺中出漸備經手執梵本譯為晉言
護公菩薩人也尋其餘音遺迹使人仰之彌遠夫諸方
等無生諸三昧經類多此公所出眞衆生之冥梯大品
出來雖數十年先出諸公略不綜習不解諸公何以爾
諸公才明過人當能畱心思研心以為至業者故當極
有所得先出諸公故恨太簡於文句殊多可恨大品頃
來東西諸講習無不以為業於文句猶不同覺其轉深
但才分有限思尋有極幽旨作非短思所盡然文句故
可力為方欲研之窮此一生冀有微補漸備經恨不得
上一卷冀因緣冥中之助忽復得之漸備所說十住位
分衆行各有階級目下殊異於衆經方欲根悉研尋之
如令茫茫猶涉大海不知第一住中何說彼或有因緣
信使君不可不持作意盡尋求之理大品上兩卷若有
可尋之階亦勤以為意護公出光讚計在放光前九年
不九年當八年不知何以遂逸在涼州不行於世尋出
經時乃在長安出之而都不流行乃不知其故吾往在
河北唯見一卷經後記云十七章年號日月亦與此記
同但不記處所所以為異然出經時人云聶承遠筆受
帛元信沙門法度此人皆長安人也以此推之略當必
在長安出此經梵本亦言于闐沙門祗多羅所賫來也
此同如慧常等涼州來疏正似涼州出未詳其故或乃
護公在長安時經未流宣唯持至涼州未能乃詳審泰
元元年歲在丙子五月二十四日此經達襄陽釋惠常
以酉年因此經寄牙市人康兒展轉至長安長安安法
華遣人送至牙市牙市人送逹襄陽付沙門釋道安襄
陽時齊僧有三百人使釋僧顯寫送與揚州道人竺法
汰漸備經以泰元元年十月三十達襄陽亦是慧常等
所送與光讚俱來頃南鄉間人留寫故不與光讚俱至
耳首楞嚴須賴竝皆與漸備俱至涼州道人釋慧常歲
在壬申於内苑寺中寫此經以酉年因寄至子年四月
二十三日達襄陽首楞嚴經事事多于先者非第一第
二第九此章最多近三四百言許於文句極有所益須
羅經亦復小多能有住處云有五百戒不知何以不至
此乃最急四部不具於大化有所闕般若經乃以善男
子善女人為教首而戒立行之本百行之始猶樹之有
根常以為深恨若有緣便盡訪求之理先梵本有至信
因之勿零落(此文多有脫誤)
阿毗曇心序
釋和尚昔在關中令鳩摩羅跋提出此經其人不閑晉
語以偈本難譯遂隠而不傳至於斷章直云修妬路及
見提婆乃知有此偈以偈檢前所出又多首尾隠沒互
相涉入譯人所不能傳者彬彬然是以勸令更出以晉
泰元十六年歲在單閼貞于重光其年冬於潯陽南山
精舍提婆自執梵經先誦本文然後乃譯為晉語比丘
道慈筆受至來年秋復重與提婆校正以為定本時衆
僧上座竺僧根支僧純等八十人地主江州刺史王凝
之優婆塞西陽太守任固之為檀越竝共勸佐而興立
焉(竝出三藏經集)
法顯傳自記遊天竺事後序
是歲甲寅晉義熙十二年歲在壽星夏安居末迎法顯
道人既至留共冬齋因講集之際重問遊歴其人恭順
言輒依實由是先所略者勸令詳載顯復具敘始末自
云顧尋所經不覺心動汗流所以乘危履嶮不惜此形
者蓋是志有所存專其愚直故投命於不必全之地以
達萬一之冀於是感歎斯人以為古今罕有自大教東
流未有忘身求法如顯之比然後知誠之所感無窮否
而不通志之所奬無功業而不成成夫功業者豈不由
忘失所重重失所忘者哉(大藏兵字函)
沙彌十戒并威儀序(失譯人名今附東晉錄)
夫乾坤覆載以人為貴立身處世以禮儀為本君臣父
子非禮不立防邪止姦非禮不禁和國崇㛰非禮不定
遜悌鄉邑非禮不通師徒朋友非禮不敬吊喪問疾非
禮不行昔先賢垂範永以為軌則喪祭之儀世務之急
是以信行之機旦夕之要今世浮遊或輕或重或深或
淺不諧法則以致譏論(大藏叔字函)
戒因緣經鼻奈耶序(苻秦堅案歲壬午秦主苻建元十三年)
阿難出經面承聖旨五百應眞更互定察分為十二部
於四十九年之誨無片言遺失又抄十二部為四阿含
阿毗曇鼻奈耶三藏備也天竺學士罔弗尊焉諷之詠
之未墜於地也其大高座沙門則兼該三藏中下高座
則通一通二而巳耳經流秦土有自來矣隨天竺沙門
所持來經遇而便出於十二部毗曰羅部最多以斯邦
人莊老教行與方等經兼忘相似故因風易行也道安
常恨三藏不具以為闕然歲在壬午鳩摩羅佛提賫阿
毗曇抄四阿含抄來至長安渴仰情久即於其夏出阿
毗曇抄四卷其冬出四阿含抄四卷又其伴罽賓鼻奈
厥名耶舍諷鼻奈經甚利即令出之佛提梵書佛念為
譯曇景筆受自正月十二日出至三月二十五日乃了
凡為四卷與往年曇摩侍出戒典相似如合符焉於二
百六十事疑礙之滯都謏然焉上聞異要煥乎可觀焉
二年之中於此秦邦三藏具焉然世尊制戒必有所因
六羣比丘生於貴族攀龍附鳳雖貪出家而豪心不盡
鄙悖之行以成斯戒二人得道二人生天二人墮龍一
入無擇明恃貴不節自遺伊慼向使中開家子遇佛出
學雖不能一坐成道何由如此之困乎然此經是佛未
制戒時其人所犯穢漏行多既制之後改之可貴天竺
持律不都通視唯諸十二法人堅明之士乃開緘縢而
共相授耶舍見囑見誨諄諄人可使由之不可使知其
言切至乃自是也而今以後秦土有此一部律矣唯願
同我之人尤愼所授焉未滿五歲非持律人幸勿與之
也(大藏兄字函)
四阿含暮抄序
阿含暮者秦言趣無也阿難既出十二部經又採撮其
要逕至道法為四阿含暮與阿毗曇及律竝為三藏焉
身毒學士以為至德未墜於地也有阿羅漢名婆素跋
陀抄其膏腴以為一部九品四十六葉斥重去複文約
義豐眞可謂經之瓔鬘也百行美妙辨是與非莫不悉
載也幽奥深富(缺一字)行之能事畢矣有外國沙門字因提
麗先賫詣前部國秘之佩身不以示人其王彌第求得
諷之遂得布此余以壬午之歲八月東省先師寺廟於
鄴寺令鳩摩羅佛提執梵文佛念佛護為譯僧導曇究
僧叡筆受至冬十一月乃訖此歲夏出阿毗曇冬出此
經一年之中具二藏也深以自幸但恨八九之年始遇
斯經恐韋編未絶不終其業耳若加數年將無大過也
近勑譯人直令轉梵為秦解方言而巳經之文質所不
敢易也又有懸數懸事皆訪其人為注其下時復以意
消息者為其章注修妬路者其人注解别經本也其有
直言修妬路者引經證非注解也(大藏籍字函章章注出三藏作章注)
僧伽羅刹所集佛行經序
僧伽羅刹者須賴國人也佛去世後七百年生此國出
家學道遊教諸邦至揵陀越土甄陀罽貳王師焉高明
絶世多所述作此土修行道地經其所集也又著此經
憲章世尊自始成道迄于淪虚行無巨細必因事而演
遊化夏坐莫不曲備雖普燿本行度世諸經載佛起居
至謂為密今攬斯經所悟復多矣傳其將終我若立根
得力大士誠不虚者立斯樹下手援其葉而棄此身使
那羅延力大象之勢無能移余如毛髮也正使就耶維
者當不燋此葉言然之後便即立終罽貳王自臨而不
能動遂以巨絙象挽未始能搖即就耶維炎葉不傷尋
昇兜術與彌勒大士高談彼宫將補佛處賢劫第八以
建元二十年罽賓沙門僧伽跋澄賫此經本來詣長安
武威太守趙文業請令出焉佛念為譯慧嵩筆受正直
慕容作難於近郊然譯出不衰余與法和對檢定之十
一月三十日乃了也此年出中阿舍六十卷增一阿舍
四十六卷伐鼓擊柝之中而出斯一百五卷窮通不改
其恬詎非先師之故迹乎(大藏宜字函)
尊婆須蜜菩薩所集論序
婆須蜜菩薩大士次繼彌勒作佛名師子如來也從釋
迦文降生鞞提國為大婆羅門梵摩渝子厥名鬱多羅
父命觀佛尋侍四月具覩相表威變容止還白所見父
得不還巳出家學改字婆須蜜佛般湼槃後遊教周妬
國槃奈園高才蓋世奔逸絶塵撰集斯經焉别七品為
一犍度盡十三犍度其所集也後四品一犍度訓釋佛
偈也凡十一品十四犍度也該羅深廣與阿毗曇竝興
外國傍通大乘特明盡漏博涉十法百行之能事畢矣
尋之漭然猶滄海之無涯可不謂之廣乎陟之瞠爾猶
崑岳之無頂可不謂之高乎寶渚極目厭夜光之珍巖
岫舉睫厭天智之玉懿乎富也何過此經外國升高座
者未墜於地也集斯經巳入三昧定如彈指頃神升兜
術彌妬路刀利及僧伽羅刹適彼天宫斯二三君子皆
次補處人也彌妬路刀利者光炎如來也僧伽羅刹者
柔仁佛也茲四大士集乎一堂對揚權智賢聖默然洋
洋盈耳不亦樂乎罽賓沙門僧伽跋澄以秦建元二十
年傳此經一部來詣長安武威太守趙政文業者學不
厭士也求令出之佛念譯傳跋澄難陀禘婆三人執梵
本慧嵩筆受以三月五日出至七月十三日乃訖梵本
十二千首盧也余與法和對校修飾武威少多潤色此
經說三乘為九品特善修行以止觀逕十六最悉每尋
上人之高韻未嘗不忘意味也恨闚數仞之門晩懼失
其宗廟之美百官之富矣(大藏集字函作出三藏經集富矣富也)
達摩多羅禪經序(姚秦)
夫三業之興以禪智為宗雖精麤異分而階籍有方是
故發軫分逵途無亂轍革俗成務功不待積靜復所由
則幽詣告微淵博難究然理不云昧庶智統可尋試略
而言禪非智無以窮其寂智非禪無以深其照然則禪
智之要照寂之謂其相濟也照不離寂寂不離照感則
俱遊應必同趣功玄於在用交養於萬法其玅物也運
羣動以至一而不有廓大象於未形而不無無思無為
而無不為是故洗心靜亂者以之研慮悟徹入微者以
之窮神也若乃將入其門機在攝會理玄數廣道隠於
文則是阿難曲承音詔遇非其人必藏之靈府何者心
無常規其變多方數無定象待感而應是故化行天竺
緘之有象幽關莫闢罕闚其庭從此而觀理有行藏道
不虚授良有以矣如來泥曰未久阿難傳其共行弟子
末田地末田地傳舍那婆斯此三應眞咸乘至願冥契
于昔功在言外經所不辯必闇軌元匠孱焉無差其後
有優波崛弱而超悟智絶世表才高應寡觸理從簡八
萬法藏所存惟要五部之分始自於此因斯而推固知
形運以系廢興自兆神用則幽步無跡妙動難尋涉粗
生異可不愼乎可不察乎自此以來感於事變懷其舊
典者五部之學竝有其人咸懼大法將頽理深其慨遂
各述讚禪經以隆盛業其為教也無數方便以求寂然
寂乎惟寂其揆一耳而尋條求根者衆統本運末者寡
或將暨而不至或守方而未變是故經稱滿願之德高
普事之風原夫聖旨非徒令其長亦所以救其短若然
五部殊業存乎其人人不經世道或隆替廢興有時則
互相昇降小大之目其可定乎又達節善變出處無際
晦名寄跡無聞無示若斯人者復不可以名部分既非
名部之所分亦不出于其外别有宗明矣每慨大教東
流禪數尤寡三業無統斯道殆廢頃鳩摩耆婆宣馬鳴
所述乃有此業雖其道未融蓋是為山於一簣欣時來
之有遇感奇趣於若人捨夫制勝之論而順不言之辯
遂誓被僧那至寂為己任懷德未忘故遺訓在茲其為
要也圖大成於未象開微言而崇體悟惑色之悖德杜
六門以寢患達忿競之傷性齊彼我以宅心於是異族
同氣幻形告疎入深緣起見生死際爾乃闢九關於龍
津超三忍以登位垢習凝於無生形累畢於神化故曰
無所從生靡所不生於諸所生而無所生今之所譯出
自達摩多羅與佛大先其人西域之㒞禪訓之宗搜集
經要勸發大乘宏教不同故有詳略之異逹摩多羅闔
衆篇於同道開一色為恒沙其為觀也明起不以(缺一字)生
滅不以盡雖往復無際而未始出於如故曰色不離如
如不離色色不離如色則是如如不離色如則是色佛
大先以為澄源引流固宜有漸是以始自二道開甘露
門釋四義以反迷啟歸途以領會分别陰界導以止觀
暢散緣起使優劣自辨然後令原始反終妙尋其極其
極非盡亦非所盡乃曰無盡入于如來無盡法門非夫
道冠三乘智通十地孰能洞玄根於法身歸宗一於無
相靜無遺照動不離寂者哉(庾伽遮羅浮迷譯言修行道地大藏榮字函)
雜阿毗曇心序(宋)
如來泥洹數百年後有尊者法勝於佛所說經藏之中
抄集事要為二百五十偈號阿毗曇心其後復有尊者
達摩多羅覽其所製以為文體不足理有所遺乃更搜
採衆經復為三百五十偈補其所闕號曰雜心新舊偈
本凡有六百篇第之數則有十一品篇號仍舊為稱唯
有擇品一品全異於先尊者多羅復即廣引諸論敷演
其義事無不列列無不辯微言玄旨於是昭著自茲之
後道隆於世涉學之士莫不寶之以為美悅於宋元嘉
三年徐州刺史太原王仲德請外國沙門伊葉波羅於
彭城出之擇品之半及論品一品有緣事起不得出竟
至元嘉八年復有天竺法師名求那跋摩得斯陀含道
善練茲經來遊揚都更從校定諮詳大義余不以闇短
厠在二集之末輒記所聞以訓章句庶於覽者有過半
之益耳(出三藏經集)
正法念處經序(後魏般魏婆羅門瞿曇若流支譯)
夫域中之名四等道之所生萬殊名蓋衆名之假生非
有生之實然則脩促共盡小大同期而金字綠編緗文
素篆分途列道門張戸設既昧斷惑之境未接息言之
路詎能探神測妙苞總無邊有聖將應靈因曠遠志遺
髮膚施單城國及繁星駐綵夕馬騰空出四門以結念
屬三疚而圓果十力在巳八解俱照智兼一切慈洽萬
方既而法吼傍震甘露降灑鷲山祗樹之下鹿苑連
河之地衆出恒沙徒繁林竹反窮迷於升極啟重昏於
燈炬雖鵠林興慕檀薪巳燃教義不忘風聲逾被壽陵
仰丹素之工清臺寫金玉之質水骨流輝園閭加等遺
契餘旨薄傳前載幽宗絶唱方備茲辰使持節大將軍
領中書監攝吏部尚書京畿大都督渤海王世子高公
道風虚邁神衿峻遠負日月於中衢擊雷霆於上路德
表生民作舟梁於夷夏器含羣物制天淵於廟堂殊流
共委酌而不竭異軫同鶩仰以知歸黃扉南闢鈴閣東
啟則有高士通才幽人偉器懱其漢爵之重鄙其南岳
之遊曳裾高步自得門下俱申前趣之禮竝應却行之
眷蓋以書奏多方術呈異等或披卷而止或一貫獨得
每留神釋典洞叩玄門以夫照壁瀉瓶遺文必舉非徒
九部寧止十二逷矣西方路超百宿精力苦心不憚重
&KR0008;故能法藏流行異文俱湊爰有舍城妙說時將感通
法螺良藥響授斯在從善業之本極身念之際標品有
七明義者五至如違俗絶世託想菩提眷彼天人深嗟
鬼畜鑒茲因果冥心是緣篤誠修行又悟前旨載懷依
仰形殊理一大覺下臨昭然獨曉四攝六通網羅羣智
贊揚妙德事屬斯文直以風殊俗舛詞翰乖絶傾耳注
目隔若山河將恐靈教有虧玄旨多墜有婆羅門人瞿
曇流支比丘曇林僧昉等竝鈎深索隠言通理接延居
第舘四事無違乃譯明茲典名正法念處起自興和歲
陽玄黓終於武定淵獻之年條流積廣合七十卷微言
不昩宏之在我大崇覺典克宣靈迹此乃濟四部於法
橋涮六塵於定水心殷業重無德而言雖龍樹不追馬
鳴日遠申法尊道夫豈異昔所以緇素擊節雅俗傾首
義有存焉永法三界云爾(大藏非字函)
大乘唯識論序(一名破色心論天親造魏國沙門統菩提流支譯)
唯識論者乃是諸佛甚深境界非是凡夫二乘所知然
此論始末明三種空何者為三一者人無我空二者因
緣法體空三者眞歸佛性空我空者我本自無但凡夫
之人愚癡顚倒於五陰中妄計為有何以知無凡夫依
心識妄想分别於五陰因緣法中見我為有然此我想
於五陰中實不可得若爾般若觀此五陰中一二離二
實體不可得猶如兔角若有此我於一中住者應於一
中見應於異中見應於和合中見云何一中無我者以
有常無常過故若有我與五陰一者五陰無常我亦應
無常復有我欲與陰一者我是常故陰亦應常我若與
陰二者一邊即同前無常一邊即同前常若離二邊者
此亦不然離於二邊别相不可得是故實無人我如是
知者名入人無我空因緣法體空者謂諸色等因緣法
以隨俗因緣起云何隨俗因緣起世人見牛起於牛想
不起馬想見馬起於馬想不起牛想色等法中亦復如
是見柱起柱想不起色想見色起色想不起柱想如薪
火相待無實薪以離於薪更無實火以離於火更無實
薪於薪更無實火以離於火更無實薪於薪更無實火
能作薪因以離於火更無實薪能作火因而見火說假
名薪見薪說假名火以相待成故如是能成所成而不
離能成因而有所成不離所成因而有能成如彼薪火
能成所成亦實無是名因緣法體空眞如法空者所謂
佛性清淨之體古今一定故經云佛性者名為第一義
空所言空者體無萬相故言其空無萬相者無有世間
色等有為法故無萬相非是同於無性法以其眞如法
體是故經云去八解脫者名不空空是故不同無法空
也若如是觀是名解眞如法空
唯識論言唯識者明但有内心無色香等外諸境界何
以得知如人目有膚翳妄見毛輪揵闥婆城等種種諸
色裏無前境界但虚妄見有如是諸衆生等外諸境界
故言唯識若爾但應言破色不應言破心此亦有義心
有二種一者相應心二者不相應心相應心者謂無常
妄識虚妄分别與煩惱結使相應名相應心不相應心
者所謂常住第一義諦古今一相自性清淨心今言破
心者唯破妄識煩惱相應心不破佛性清淨心故得言
破心也(大藏都字函)
合部金光明經序
金光明經者教窮滿字金鼓擊於夢中理極眞空寶塔
涌於地上三身果備酬昔報之無虧十地因圓顯曩修
之具足所以經王之號得稱於斯將知能宏贊人其位
難量者也大興善寺沙門釋寶貴者即近周世道安神
足伏膺明匠實曰良才翫閱羣經未嘗釋手可謂瞿曇
身子孔氏顏淵者焉然貴覩昔晉朝沙門支敏度合兩
支兩竺一百五家首楞嚴五本為一部作八卷又合一
支兩竺三家維摩三本為一部作五卷今沙門僧就各
合二讖羅什耶舍四家大集四本為一部作六十卷非
止收涓添海亦是聚芥培山諸此合經文義宛具斯既
先哲遺蹤貴遂依承以為規矩而金光明見有三本初
在涼世有曇無䜟譯為四卷止十八品其次周世耶舍
崛多譯為五卷成二十品後逮梁世眞諦三藏於建康
譯三身分别業障滅陀羅尼最淨地依空滿願等四品
足前出没為二十二品其序略云曇無䜟法師稱金光
明經篇品闕漏每尋文揣義謂此說有徵而讐校無指
永懷寤寐寶貴每歎此經祕奥後分云何竟無囑累舊
雖三譯本疑未周長想梵文願言逢遇大隋馭㝢新經
即來帝勑所司相續翻譯至開皇十七年法席小間因
勸請北天竺犍陀羅國三藏法師闇那崛多此云志德
重尋後本果有囑累品後得銀主陀羅尼品故知法典
源散派别條分承注末流理難全具賴三藏法師慧性
沖明學業優遠内外經論多所博通在京大興善寺即
為翻譯并前先出合二十四品寫為八卷學士成都費
長房筆受通梵沙門日嚴寺釋彥琮校練寶珠既足欣
躍載深願此法燈傳之永劫(大藏食字函)
妙法蓮華經添品序
妙法蓮華經者破二明一之指歸也降神五濁宏道三
乘權智不思大悲難極先設化成之迹後示髻珠之本
車雖有異雨實無差記以正覺之名許以眞子之位同
入法性歸之於此昔燉煌沙門竺法護於晉武之世譯
正法華後秦姚興更請羅什譯妙法蓮華考詳二譯定
非一本護似多羅之葉什似龜茲之文余撿經藏備見
二本多羅則與正法符會龜兹則共妙法允同護葉尚
有所遺什文寧無其漏而護所闕者普門品偈也什所
闕者藥草喻品之半富樓那及法師等二品之初提婆
達多品普門品偈也什又移囑累在藥王之前二本陀
羅尼竝置普門之後其間異同言不能極竊見提婆達
多及普門品偈先賢續出補闕流行余景仰遺風憲章
成範大隋仁壽元年辛酉之歲因普曜寺沙門上行所
請遂共三藏崛多笈多二法師於大興善寺重勘天竺
多羅葉本富樓那及法師等二品之初勘本猶闕藥草
喻品更益其半提婆達多通入塔品陀羅尼次神力之
後囑累還結其終字句差殊頗以改正儻有披尋幸勿
疑惑雖千萬億偈妙義難盡而二十七品本文且具所
願四辨梵詞遍神州之域一乘祕教悟像運之機聊記
翻譯序之云爾(開元釋教錄大藏蓋字函)
緣生經并論序(大藏華字函亦載云緣生論序)
原是一心積為三界癡流漫遠苦樹鬱高欲討其際難
測其本理極實相之門筌窮假名之域五因七果十有
二分緣生之法總備於此凡則迷而起妄聖則悟以通
靈下似兔浮上如象度大哉妙覺淵乎洞盡十地與雙
林俱暢聞城共稻芊咸敷至若此經獨苞彼例彼所未
說此乃具演攀緣為首對治為末總則一十一門别則
百二十問其旨微而密其詞約而隠經之綱目攝在茲
焉并有聖者鬱楞迦附此經旨作論顯發其論也遍取
三乘之意不執一部之筌先立偈章後興論釋偈有三
十故亦名三十論也大業二年十月南賢豆國(舊名天竺者訛)
(也)三藏法師達摩笈多與故翻經法師彥琮在東都上
林園依林邑所獲賢豆梵本譯為隋言三年九月其功
乃竟經二卷論一卷三藏師究論閒明義解沈密琮法
師博通經論兼善梵文共對葉本更相扣擊一言靡違
三覆逾審辭頗簡質意存允正比之昔人差無尤失眞
曰法燈足稱智藏願窮後際常益世間云尒(大藏敢字函違華)
(字函作遺)
藥師如來本願功德經序
藥師如來本願經者致福消災之要法也曼殊以慈悲
之力請說尊號如來以利物之心盛陳功業十二大願
彰因行之宏遠七寶莊嚴顯果德之純淨憶念稱名則
衆苦咸脫祈請供養則諸願皆滿至於病士求救應死
更生王者攘菑轉禍為福信是消百怪之神符除九橫
之妙術矣昔宋孝武之世鹿野寺沙門慧簡已曾譯出
傳世流行但以梵宋不融文辭雜糅致令轉讀之輩多
生疑惑矩早學梵書恒披葉典思遇此經驗其紕繆開
皇十七年初獲一本猶恐脫誤未敢即翻至大業十一
年復得二本更相讐比方為楷定遂與三藏法師達摩
笈多并大隋翻經沙門法行明則長順海馭等於東都
洛水南上林園翻經舘重譯此本深鑑前非方懲後失
故一言出口必三覆乃書傳度幽旨差無大過其年十
二月八日翻勘方了仍為一卷所願此經深義人人共
解彼佛名號處處徧聞十二夜乂念佛恩而護國七千
眷屬承經力以利民帝祚遐永羣生安樂式貽來世序
之云爾(大藏惟字函)
釋文紀卷四十四
