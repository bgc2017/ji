東萊集卷十一宋吕祖謙撰
墓誌銘
金華戚如圭母周氏墓誌銘
門内之治女美婦德母道三而有一焉既足自附女史
具是而始終衷者實維金華戚君楊之夫人周氏夫人
戚君同縣人生七年而喪其父屬睦寇陷郡城母杜夫
人提以匿林藪亂定又喪其母於是祖母老矣家人懼
傷其意撤几筵不能如期夫人與伯姊飯必先祭見者
為涕下蚤夜祖母側油油亹亹不少懈已而祖母沒無
所歸鞠於母家弟贅劉氏復偕夫人依焉卑身祗飭劉
氏媪愛之過所生褚囊鍵閉一以諉夫人為擇嘉對以
歸于戚君戚君惇學自持夫人以簡淡相之益恊姑高
夫人臨諸婦甚嚴凛凛如奉槃水猶莫能當其意夫人
始盥饋拜堂下高夫人一見大說遊處獨進夫人與俱
時有所不樂愀然危坐卻肉不御小大側足旁睨無敢
出一語夫人差甘鮮伺顔色而共之高夫人每為舉七
箸居無何高夫人忽得風痺疾竟其身卧起皆須夫人
蓋歸戚氏十有八年而戚君卒四子一女皆幼田財數
十畆族黨憂不能濟夫人攻苦食淡身處其勞而佚諸
子於學米鹽薪芻之問不至其耳方未就外傅孝經論
語率夫人口授稍長每反面必問其所與遊善士也則
笑語異他日否則神色輙不怡故多以謹恪聞蠶事起
自課甚苦諸子晨省夫人已僕僕筥箔間夜分誦習怠
且寢壁後絡織猶未絶也絲入有經口衆不足於衣則
又縷絮緝絁以佐其闕天暑汗浹背不休諸子更勸夫
人少紓其勤夫人曰吾職也吾敢廢職而嬉下至麻枲
蔬茹料理靡密老農圃者不能加資慈祥雖呼指婢僕
如恐傷之歲時祭享前事或病自力戒具旁舍人曰夫
人病意是祭闕矣昨暮爨下有聲乃能強起乎季年長
子以進士入官間一歲次子亦遊太學閭里相謂夫人
當喜不自勝瞷之泊如也以淳熙元年二月己夘終于
寢年六十有二五月戊戌祔于縣之東陽鄉午塘塢戚
君之兆曾祖餘慶祖&KR0776;父彦昭子如圭迪功郎新紹興
府嵊縣尉次如玉如璧如珵女適進士周天麟孫女一
尚幼夫人晚時觀書輙能舉大義嘗讀上蔡謝良佐氏
語錄顧諸子曰既不為禄利復不求人知斯所謂問學
者耶夫人期諸子者蓋如此銘曰
震風凌雨集初齡百憂所堅湔明冰厥逑既輯琴譜鳴
饁空案墜書哭聲四雛未翼巢欹傾手梭足機口授經
翩翩相顧騫脩翎可以下報午塘君
大梁張君墓誌銘
靖康之難中原衣冠屑播蕩析之餘其變何可勝道主
鄉論者要當哀其不幸而體其不得已乃若張君者始
雖失業終自封殖以芘其宗則於可哀之中又有可書
者焉君諱勰字邦和自其遠祖諫議大夫惟則繇澤州
高平徙名數于京師祖復古通議大夫父珪朝請郎母
劉氏封安人君生而喪其父總角﨑嶇兵間又喪其母
已能悉力歛藏嚴飭久益困寄食婣戚忽感憤不持一
錢掉臂出門周旋四方頫拾仰取數航海歴交阯勃泥
諸國其貨日湊則曰吾向也不難自屈懼填溝壑隕先
人宗祀耳今可止矣於是買田婺州郭外教其子以學
同宗有漂泊江淛者往來必周其乏女無歸者或為資
遣故人以窮歸君忻然發槖無纖嗇態北客多稱之異
時公卿家子膚理豐腴以裘馬自喜及失倚離勢大不
能致人小不能致於人雖欲名一技以活身枵然無有
以君視之不既賢矣乎君晚節浮湛里閭吐納自養暇
則為人道夷夏土風物産濤波島溆魚龍雄竒之變衮
衮可聽蚤歲徑贑吉境上天大雪失道夜投何人家棟
宇閎麗如王侯第卧未安聞牖外嘈嘈語且泣雜五方
之聲起窺之則數十女子羣處一室纍然若囚繫旦私
問於鄰鄰人吐舌曰君何從見耶主人翁歲歲剽掠子
女鬻之遠郡累貲且鉅萬矣亟閉口勿語且并禍我君
上謁請見徐以利害禍福曉譬之初愕不答久乃領解
比復過其門有指以語君者曰是翁去歲遇異人遂盡
舍故業所掠皆護致付其父母畏事自守一鄉以安歎
咤不休不知乃君也君亦不自言而去以乾道九年十
月九日終于家年五十五淳熙元年六月庚申葬于金
華縣赤松鄉糝嶺娶董氏生三子長垓承信郎次蚤夭
次未名六女長適進士董濱老次適右迪功郎閻燾以
嫠歸餘未行垓嘗從予游於君之葬以銘來請銘曰
朔氛漲天兮邑屋墟海濤沃日兮萬貨區巫陽下招兮
歸其居出入阡陌兮僮騎都歲時伏臘兮道往初北幕
南飄兮來坐隅噫後之人兮思拮据蚤夜敬戒兮持門
閭
金華汪仲儀母王氏墓誌銘
譜學昏議不相為謀而相為用昔者氏族之學嘗行矣
南有王謝北有崔盧品第甲乙聘娶一失其班則俗以
為大耻放乎末流乃或挾以相市於是氏族反為昏姻
病及其既衰則又混為一區由卑援高者厥咎僣厥罰
常辱厥妖婦乘夫由高耦卑者厥咎貪厥罰常驕厥妖
夫虐婦眡鄉者之患未知其孰先後也以吾觀於州閭
之嫁娶不外慕不遠求族望既稱情義亦通宜其家而
蕃其後者常必由之尚氏族者誠若是亦何負於世乎
言金華之門閥者汪與王為顯姓夫人受氏於王出適
於汪汪王之睦有自來矣蓋予所謂族望稱而情義通
者也自初盥饋訖于終勤儉自律未嘗袨服冶容内外
親以窶謁者隨多寡及之曰彼以親親之道來空行空
反吾恧焉聊以致吾心耳其誨諸子則曰汝曹第專意
經史毋以貨販爾志婢妾童奴拊循一以和厚條理家
事方有緒而夫人則死矣壽甫五十一實乾道九年十
二月癸未葬以淳熙元年八月甲申其鄉惠日其原九
里曾祖本贈宣教郎祖登承議郎累贈特進考師古夫
曰浩子曰仲儀仲儼仲侃仲偁仲僖女六長以疾在室
次適曹著次適曹莊次適時伯茂餘未行時氏婦後夫
人七月亦卒孫男四女二仲儀嘗從予游先葬請識乃
銘之曰
鈞其匹燕其宗相其原安其宫
喬德瞻墓誌銘
吾友喬拱德瞻質甚茂貌甚和志鄉甚正從前輩游深
繹默味蓋非易其言者其事親油油然若不足也其奉
兄惓惓然左右之欲不違也其處宗族鄉黨惕惕然恐
恩意之或不孚也其講習將求盡乎此其踐行亦既深
知其難矣方用力於是也乾道九年十一月一日以疾
卒年二十有九妻樓氏後百二十日亦卒以淳熙元年
十月五日葬于東陽之西山崗裏原曾祖應祖瓘考松
母杜氏二子豫臨銘曰
莫之為而為者其天乎苖而不秀者有矣夫嗚呼
淳安盧君墓誌銘
新定之有淳安壯縣也淳安之有盧氏聞家也君諱大
經字子權於諸盧為尊老年七十有八以乾道九年九
月十三日終于家明年改元淳熙十一月二十三日葬
于縣之翰林村始予為新定校官君之季子實綴弟子
員後其叔介季以見既因弟而見其兄叔季游居數年
益習其家庭之訓復因子以得其父及是以銘來謁乃
論其可載者著之蓋君少入郡庠三舍法未罷當升名
大司成吏方析錙銖於貢法疑典教者導君自理君曰
以訴得貢吾耻之且友人劉南武第居次不若以就南
武遂不自言久之數詘於有司盡棄科試業歸輯其家
疆畎垣屋塒圈陂澮無細大皆釐飭遇其暇時繙史賦
詩以自適聚族雖衆閫内外不鍵而嚴交際意所不合
憤憤色上面至所傾鄉則掀髯談噱連日夜不休其質
易大氐若此晚歲召諸子立堂下命之曰汝震汝雱毋
遠遊以紓吾勞汝琰汝琯毋懷安以成吾志既授以職
㗳然宴坐絶口不掛外事從容自頥竟于耄耋庶幾善
佚其老者曾祖文照祖慶孫父哲母宋氏娶亦宋也四
子五女監應山稅楊九思進士徐孝祥迪功郎段子亨
進士方伷張百之其壻也五孫長曰樞餘皆幼銘曰
間之燕之麋壽綏之基之堂之既右翼之有鬛者丘于
彼中林納詩其藏匪今斯今
義烏陳錫母朱氏墓誌銘
烏傷陳生踵門言曰錫也執經坐下生養死葬之節槩
嘗有聞今也不幸母之喪功衰既御矣大懼不克終大
事為師友羞我家君卜稽於陳氏之祖考粤甲午十一
月壬寅食百用既戒獨幽堂之銘有其石而闕其辭敢
稽顙以請予進之席問其世曰系朱氏曾祖績祖存考
逢生十有九年歸于家君名則登也問其後曰男五肇
將仕郎仲仁進武校尉集將仕郎次乃錫又次鎰女二
長適詹允恭次適葉松孫男六若古若麟若虚若川若
訥餘未名女五長適朱大明次適楊烈餘尚幼問其行
曰母氏資勤儉佐家君理内事自始饋至髮有二色猶
不怠於訓子尤篤婣婭隣里大抵不失其驩心問其壽
曰六十有四其沒實乾道八年九月十八日問其葬曰
金華縣之龍盤原於是次第其語而繫以銘曰
疇旉而綿兮曷晻而泉兮維以章其阡兮
分水王君墓誌銘
君諱日就字成德姓王氏新定分水人也君少以俠氣
蓋里中嘗夜獵從騎四出即獸無在者有畜犬嗚嗚銜
衣箠之不卻且導且前公獨怪之亟隨以歸明日覆視
其處左右虎跡縱横乃歎曰犬人畜也猶知愛其主吾
奉父母遺體不自愛可乎於是解(闕)斷(闕)盡謝獵徒閉
戸紬架上書閱之領略其大指不為(闕)繞章句學讀史
至三國二晉豪傑輙擊節不能自已遇其意適或為人
誦之音節清厲聽者咸竦中年失明傳家政於其子堅
坐晦默餘二十載時從方士語以自虞若其吐納屈伸
之術蓋薄之不深信也嘗病鄉鄰貧者死無所藏表隙
地畀之今五十餘冢矣將沒命子孫以薄葬正衣冠泊
然而終享年六十有六實淳熙元年八月二十二日以
其年十二月八日葬于縣之柳栢鄉金堂源曾祖思應
祖僎考綝娶方氏前公卒二子琪太學生偊鄉貢進士
十孫男六長中孚次中實餘未名女四曾孫男女三皆
幼分水之王中興以來淳則清範仍世不隕遂為東南
望族君雖不試以其概見一二推之殆非浮沉閭巷者
予不及識君而中孚中實皆從予遊退抑惇飭衆皆目
之意其必有所自予是以知君之教信行於其家也銘
曰
是何人斯一榻欲冰孰知其初長雄五陵支牀之龜摩
雲之鶚二蟲得失誰厚誰薄
金華汪君將仕墓誌銘
役重事也於朝廷為大議於郡邑為大政於編民為大
命求諸故府弛張廢置之變悉矣異時或以義役為請
有司方持之而閭里稍相與約上不違縣官律令而下
以全其族黨之歡其意美甚然合散作輟靡克堅定以
予耳目所及言之久而不敗者獨金華西山為然是鄉
也蓋有人焉其姓名字曰汪灌慶衍(闕)基創而紀綱之
者也始君以役之病民聚大姓謀曰吾鄉之人非父兄
則子弟顧閧於役隳恩弛義為耆老羞職是嚚競者追
胥科繇之憚耳率為里正一歲長短相覆亡慮費三十
萬吾儕盍自實其貲為三等定著役之差次於籍衆裒
金以畀當役者役之先後視其籍金之多寡視其等他
日戸有升降則告於衆而進退之焉名雖役而實仰給
於衆尚何憚衆雜然稱善即日立要束無違者既又以
裒金之煩也則衆割田百畆庾之約成登其書於縣而
各藏其副於家歲三月鄉衆咸會擊豕釃酒舊里正以
田授新里正成禮而退自紹興己巳迄于今幾三十年
西山役訟不至於公門往歲郡守吳公芾嘉君之為號
其鄉曰循理里曰信義以風其餘於是君之名與鄉皆
顯君資廉直急人之難不避風雨鄉有大事如經界如
隅官令長皆倚君以辦歲惡飢民羣剽為政者請君畫
且調兵君曰此直丐升斗以紓死片紙可致聞兵出則
窮而搏矣乃遣廵檢與君俱君止廵檢於家獨以數十
輩持符逮之至暮皆集已而吏覬賞將悉論以死君伏
太守廷曰是曹束手隨檄未嘗扞格今棄信而就功後
復無凶歲乎且灌實召之守感悟亟解散其獄黥者財
二人君義著於鄉大抵若此其舉義役所以倡之而和
諭之而孚待之而堅且久也君少以貲補將仕郎卒以
乾道九年十一月十六日壽六十有七葬以淳熙元年
十二月十九日兆於其鄉之烏石屏山曾祖文岳祖濬
考宗逹娶郭氏男五大任大亨大度大明大聲女五長
適迪功郎江州德化縣尉徐庭玉次適項嶔而卒次適
曹結次適時之望次適孟龜年大度大明久從予游先
窆謁銘銘曰
循理之鄉信義之里惟名之今其自君始亦既始之曷
又終之瞻彼墓門毋或替之
通判沅州劉公墓誌銘
淳熙二年秋七月甲辰朝奉郎通判沅州軍州事賜緋
魚袋劉公及其夫人趙氏合葬于婺州武義太平鄉之
清溪原其孤剛中先期請曰吾父吾母携持小子至於
湖水之地沅水之旁而大棄之纍然孤身東望故鄉數
十里乃負乃載乃陟乃降更一寒暑而匶克逹于家躬
臿肩畚袚除榛翳乃規乃墾乃塗乃甃又一寒暑而葬
克安于兆惟是識竁之銘苟有辭以質諸幽剛中死且
不朽予游公父子間舊矣其何可辭公諱邦光字國華
曾祖政祖仲申將作監主簿考繪贈通議大夫妣何氏
累贈太碩人公少嘗舉進士一上不第妻父廣陵侯任
以官主邵武之光澤簿土俗多盜枹鼔鳴尉巡檢悉所
部奔命邑虚無備姦俠睥睨公與令議籍材勇蠲其徭
役縣兵或盡出俾之扞防居者始得奠枕徙處之遂昌
令始視事閱楊氏訟母子兄弟更忿䦧更數政不能决
公親以酒酌其母喻以天性之愛皆感悟數年之訟一
朝而平用薦者改秩知湖州長興縣歲惡發圭田之粟
為民先趙夫人亦脫簮珥為粥以食餓者邑人紀之終
事沅州安静不擾殁而有餘思焉其卒實乾道九年十
月二日趙夫人蓋懷王宗暄之曾孫濟國公仲訦之孫
而廣陵侯士礝之女也雖出公族能自屈卑服婦事婣
婭無違言母文安郡章夫人嫠居旁郡夫人奏芳鮮問
寒燠凡可娛其老者無不用其極以郊恩封孺人前公
一歲正月十二日卒一男剛中一女適奉議郎新通判
無為軍梁梲孫男一女四銘曰
劉為温人其徙則婺八世其昌迎天之祜駢青聮紫覃
延厥宗公居其間别駕治中沅江之祖民夷罷市清溪
之會里人是記維禰相望儷實同藏於窆有石款詩在
旁
金華曹君墓誌銘
君諱曄字彦華姓曹氏東陽金華人也其先避五季之
亂自桐廬徙焉曾祖伯夔祖君寶考熙皆不仕君少愿
慤居閭里畏事自守與人交曲有恩意不忍岸獄之苦
夏置湯沐冬市薪炭輸之歲以為常卒以淳熙二年三
月八日享年六十有八是歲九月二十八日葬于婺女
鄉盤龍嶺之原其配施氏袝焉三子曰起宗曰紹宗曰
世昌一女孫男女凡四皆幼君篤意教子起宗世昌皆
從予游將葬拜哭請銘銘曰
出入里門順而祗兮納子於庠儼履綦兮令龜獻兆告
厥時兮我作斯銘燕其歸兮
東萊集卷十一
