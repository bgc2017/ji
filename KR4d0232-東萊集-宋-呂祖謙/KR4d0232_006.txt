東萊集卷六宋吕祖謙撰
記
台州修城記
臨海郡南東西三方岸江湖秋水時至北限大山蹙不
得騁怒齧堤足生聚廪廪恃城以為命距海餘百里逋
亡剽俠之所曹惡歲輙睢盱洲溆睥睨郛郭徼警者不
敢㢮柝故閉修之政在是郡為首務蓋所以遠菑害銷
姦萌非徒區畫封表備侯邦之制也慶歷之水幾不為
郡元章簡公絳來守而城復立宣和中盗發仙居闖虛
罙入肉薄欲登時則有戸掾滕君膺帥厲吏士圉以方
略寇不為患父老紀焉乾道九年里旅不戒於火延及
郡城堵隤甃阤徑踰無禁害氣來格民譌不寧間一歲
太史趙侯汝愚自信徙鎮暇日循行廧落屬丞掾而告
之曰置守所以衛民顧屏蔽廢撤若是其何以待不虞
土功於古雖有常律傳春秋者復出啓塞從時之例豈
非城闉之啓塞實有邦之大紀隨時築治有不得而已
者耶况壯城之卒月粟歲帛凡以為此益其大而寬其
程宜無不可於是軍事判官蘇延壽受役要司輂輦金
糓之稽兵馬都監胡勝督栽廵功察其勉與不勉者命
羣有司各保其所奠地守傅衆力埤增卑薄塗塞空郄
環城諸門作新者四曰鎮寧曰興善曰豐泰曰括蒼脩
舊者五曰崇和曰靖越曰朝天曰順政曰延慶起淳熙
二年六月癸酉訖閏九月某日絫日積工凡九千九百
有八大抵取具於壯城之籍間民願即工者厚醻之不
欲勿彊會其數視役兵財十之一鍜斵鏝塈黝堊之工
畀僦直如其素醪醴之饋勞來之問相及於道其材瓦
石甓之用積若干萬若干千若干百錢以貫計米以石
計者合若干千若干百有竒維侯憂民急病之意既逹
於下而精知周慮又足以綜理之故公無羨費人無留
力工無餘技役事首尾歷再時版臿並作觀堞堀興而
近郊之甿初未嘗釋壠畆也始侯之至詔奉計最朝十
月報政之期甫半歲而贏或謂是邦特侯假道休沐之
地繕營之鉅者必姑存以須後乃獨於入國阡陌未習
之時驟舉力政百年之蹟還於指顧邦人德其賜而樂
其成請書勞於石抑不知因事而功見已事而迹泯一
壘培之緒業於侯何有哉至於不以久暫易意眇然長
慮於耳目之外以無負於寄諉識此者蓋亦鮮矣遂書
以諗台之君子
撫州新作浮橋記
撫之谿故無橋乾道初元知州事陳侯森始作浮梁以
通往來淳熙二年秋七月甚雨淫潦漂航斷笮無一存
者吾友趙景明適為此州復新之以書請曰蒙試郡未
幾而橋毁約已嗇用不敢賦諸民造端以十月戊寅告
具以十一月丁丑部使者周侯嗣武實佐其費而屬役
於知臨川縣江霖橋東西相維其脩百文聮舟為梁合
五十有四艘願記其成以諗來者予報之曰橋梁郡政
之一也子不忍涉者之病政以時舉亦庶乎長民者之
心矣然城闉之近易察也水潦之害易知也道路之謗
譽易聞也至於不矚之地未形之患弗能自逹之呻吟
慨嘆昔之君子惴惴焉惟此之畏子尚戒之哉蓋心不
在民固負於師帥父母之名慮不能周四封則亦無以
亢一方之任所存者篤所綜者博其開塞建置繼此而
講者則有次第矣是橋也特發政之始邦人將惟子之
視焉無是心而有是政者否也有是心而無是政非制
於上而不騁則壅於下而不流也撫去吾州且千里孰
臨子上孰承子下吾皆不能知獨以橋役言之有部使
者勸相佽助以啓厥功有縣令奔走服勞以集厥事以
是而觀子之州上下之際輯矣為子之所為其何所憚
亦何所諉乎邦人匪徒子之視將惟子之望且責也遂
次其語以遺撫人俾立石水厓以俟
秀州陸宣公祠堂記
古者建學先聖先師各因其國之故國無其人然後合
他國而釋奠焉由漢以來先聖先師之位雖定於一然
郡邑先賢亦往往祠于學官猶古意也唐史載陸宣公
贄蘇州嘉興人石晉時吳越王元瓘奏以嘉興置秀州
城東橋以宣公名者先老相傳公所生之地郡學故有
公祠今郡守直顯謨閣吕侯正已復緝而新之維秀陪
翼行都典治為天下劇侯獨置將迎期會之煩表公以
風厲多士其亦知本務矣初公事德宗入翰林為學士
方禁旅四出伐叛公深以根本為慮論居重馭輕之勢
至熟悉也未幾涇卒内訌迄如公憂奉天艱難之際雖
號親近而志實不大紓職在書詔因得具著天子悔過
罪已之意聞者流涕人心已離而復合以使事抵李懷
光於立談頃拔李晟之軍已而平賊泚收長安獨晟軍
是頼官守所及觕見一二已足以再造唐室苟帝以國
聽焉其所成就何如哉起建中歷貞元垂二十年離合
從違之變繁矣確乎其不移温乎其不懟亹亹乎其不
厭所積之厚豈世所易窺耶晚節為相經世之業出之
固有次第始建白臺省長官各舉其屬議輙見格然綱
條本末具載於章奏者尚可覆也既貶忠州闔戸人不
識其面專以方藥自娛蓋畏天命畏大人負罪引慝於
幽閒隱約之中其志念深矣雖德宗雄猜忌刻猶勞問
有加非公之忠敬有以發之邪彼謂避謗不著書殆知
公之細者也秀維公里雋彦林立公之精藴列於鄉論
者舊矣故於祠宇之成誦所聞以質其中否焉
泰州修桑子河堰記
淳熙元年夏六月泰州東部潮大上敗捍海堰詔州與
兩使者參治維堰初作於文正范公首起海陵尾屬鹽
城衡兩縣間百餘里及是半圯於水有司繕築未幾以
訖工聞獨桑子河以南逕如臯境繚許氏莊後皆文正
規略所未及春夏霖雨海汐暴興田廬冒沒版籍日耗
詔以諉今魏侯侯不以造端立始無前橅可襲為憚慨
然閔民病之不可宿凡土功之政令與其具修悉蒐悉
講發命以四年十月乙酉甫半月堰成其袤三十有五
里其崇尋有三尺趾廣二丈四尺積工一十有七萬郡
人擁府門讙賀又走書蘄記侯弗能禦昔史起引漳水
以溉鄴追咎西門豹之遺利杜預將橋大河或者以商
周所都歷聖賢而不作殆必難立二者之論胥失也斯
民之生理無極而陵陸川浸之勢屢遷顓守陳迹者既
不足與合變至於因時建置雖由已出然前人仁心仁
聞經啓區畫之餘業蓋有以起之矣侯名父子逮見前
輩習於羣公先正之源委一旦身履其迹而手賦其功
宜所樂為者用能先事不惑已事不矜以興泰人之長
利以終文正公之遺緒以助成明天子實邊之大計後
之為政者將於此乎攷侯名欽緒歷陽人涖役者海陵
尉朱棣督護者知如臯縣耿漢知海陵縣穆沂
白鹿洞書院記
淳熙六年南康軍秋雨不時高卬之田告病郡守新安
朱侯熹行眡陂塘並廬山而東得白鹿洞書院廢址慨
然顧其僚曰是蓋唐李渤之隱居而太宗皇帝驛送九
經俾生徒肄業之地也書院剏於南唐其事至鮮淺太
宗於汛掃區宇日不暇給之際奬勸封殖如恐弗及規
摹遠矣中興五十年釋老之宫圮于寇戎者斧斤之聲
相聞各復其初獨此地委於榛莽過者太息庸非吾徒
之耻哉郡雖貧薄顧不能築屋數楹上以宣布本朝崇
建人文之大指下以續先賢之風聲於方來乎乃屬軍
學教授揚君大灋星子縣令王君仲傑董其事又以書
命某記其成某竊嘗聞之諸公長者國初斯民新脫五
季鋒鏑之阨學者尚寡海内向平文風日起儒先往往
依山林即間曠以講授大師多至數十百人嵩陽嶽麓
睢陽及是洞為尤著天下所謂四書院者也祖宗尊右
儒術分之官書命之禄秩錫之扁榜所以寵綏之者甚
備當是時士皆上質實下新竒敦行義而不偷守訓故
而不鑿雖學問之淵源統紀或未深究然甘受和白受
采既有進德之地矣慶歷嘉祐之間豪傑並出講治益
精至于河南程氏横渠張氏相與倡明正學然後三代
孔孟之教始終條理於是乎可考熙寧初明道先生在
朝建白學制教養考察賓興之法綱條甚悉不幸王氏
之學方興其議遂格有志之士未嘗不嘆息於斯也建
炎再造典刑文憲浸還舊觀關洛緒言稍出於毁棄剪
滅之餘晚進小生驟聞其語不知親師取友以講求用
力之實躐等陵節忽近慕遠未能闚程張之門庭而先
有王氏高自賢聖之病如是洞之所傳習道之者或鮮
矣然則書院之復豈苟云哉此邦之士盍相與揖先儒
淳固慤實之餘風服大學離經辨志之始教由博而約
自下而高以答揚熙陵開迪樂育之大德則於賢侯之
勸學斯無負矣至於考方志紀人物亦有土者所當謹
若李濬之之遺跡固不得而略也侯於是役重民之勞
賦功已狹率損其舊十七八力不足而意則有餘矣興
廢始末具於當塗郭祥正所記者皆不書
重修釣臺記
由東陽江而下逕新定郡五十里得嚴陵瀨蓋專因嚴
先生遯世不屈耕釣於富春山後人因以名其瀨也孫
吴析富春為桐廬是瀨亦來屬焉顧野王輿地志曰桐
廬縣南有嚴子陵漁釣處石上平可坐十人名為釣壇
即今之釣臺也獨兩臺對峙野王所不載蓋亦觕言之
耳明道二年范文正公自右司諫守是邦始築屋祠先
生而為之記瀨之旁白雲源乃唐詩人方處士故廬文
正公之遊釣臺也嘗絶江訪其舊蹟以其象寘祠之左
文正公沒郡人思之遂侑食於右坐焉歲祀浸遠此意
弗嗣淳熙五年侍郎蕭公出鎮道祠下慨然曰國家稽
用唐武德舊典姓是州曰嚴則先生之祠乃名教之首
頽圮若是可乎顧急於民瘼未暇也居二年政成化洽
以餘力新之時某病廢卧旁郡公以書見諉記其成固
辭不可乃復於公曰方王氏移國以光武之大志先生
之高氣相與共學夫豈區區呻吟佔畢之末哉漢官威
儀既復薄海内外臣子之責皆塞矣亦何必奮臂其間
哉沒身丘&KR0676;固先生之素尚也帝睠焉有懷俾以形旁
求於天下得非在廷諸臣奉令承教之不給未有當帝
意者邪三聘而至車駕即日幸其館勉其相助為理所
以處先生者不薄矣匪徒屈萬乘之重為故人之光寵
也先生雖以巢由自命視一世若不足以凂之觀與侯
覇尺牘劘切之意見於言外豈於帝惓惓未能忘邪浩
然而歸使人主有終身瞻望不及之嘆施及後世賓友
耆俊遂為家法士之聞風興起者堅節正操見危授命
項背相望其有益人之國與朝夕獻納雲臺之下者未
知其孰多孰少也枝必類本響必報聲使先生微有意
於傲世立名一再傳之後且將為西晉之清虛矣而東
京之俗久而益勵名檢之外綜理幹略亦往往高出後
世泝其流而尋其源則建武之高節孰可訾邪至於節
義之弊變為亢激特上無建用皇極之君均調消息之
爾非造端者之過也後先生且千年文正公來主斯地
祀典始舉曠百世而相感者固自不常遇耶今公作牧
復大葺祠宇以續前人之緒繼自今以往泝沿下上者
款門而心開升堂而容肅風清樾濯寒泉哦山高水長
之詩致足樂也則公豈專為一邦勸哉祠之前則羊裘
軒其東則客星閣招隱堂岸江立表以識路繚山作亭
以待憩或革或因面勢位置各有思致皆受成於公以
非大指所存故不詳列公名燧字照隣臨江人也主其
役者司戸參軍吴桂
序
戴衍字序
己丑之夏予將有餘干之役舟既戒謀休檣息纜之地
篙師舉手東其指曰道雙溪三十里靈洞在焉盍趣櫂
以逋午暑予款其名久適與心會戚友尊稺蘄共載者
八九人舟尾炊未熟已就岸相與屐巇燧闇目隨步改
大巧巨麗皆前人之所未品竣事念勝游之不可虛也
屬昭武李仲南大䟽偕來者里繫次其齒識壁間吾友
戴衍景杜班在八仲南倚筆請曰睎古鄉賢著名字以
示不忘固多前比然祁公言論風旨猶相接若兼氏而
書東行西行者或援避賢郵以病靈洞壁則何如戴子
瞿然謁予更其字予嘗讀易矣需之既濟曰需于沙孔
子象之曰衍在中也天下之至險莫如水水與泥際而
泥復與沙際繇沙望水其險浸已遠矣履深淖而並驚
瀾雖縱臾使疾驅且不敢至於磧平如砥萬轡一馳獨
能柅方奔之足於險未迫之時夫豈徒哉是中非躁迫
者所能駐舒徐容與久在此而不前殆必博大廣衍綽
有餘地者也易象既言衍而踵以在意者將眎所居以
占所養歟在南曰橘在北曰枳失其所在則名去之心
不在廣莫之鄉而強以衍自許疇諾之哉貌示間暇嗜
利逞欲以蹈大險如晉之衍蓋辱其名矣洗此名之辱
者惟吾子是託故以在伯侑子名子其勉之毋躁毋迫
毋厭淡泊無失子之真在則口是名於席筆是名於牘
俯仰皆無愧也子其勉之在伯志士也所自期者遠甚
故予不敢置孔子而言他
洪無競字序
武川佛廟領於祠官者四十有二曰明招則予松楸所
託也率三歲科詔下邑士相與為曹依僧坊以專肄習
明招林麓閟䆳棲研席其間者視旁寺為多雞一鳴絃
誦之聲與鍾梵交於戸庭日旰休帙岸巾曳屨相追於
松隂予時往參焉問以後進之秀或枚數以對屈其指
未三四而得洪褎然名予固私竊識之佗日童奴持謁
入望其刺端若洪其姓者取而眡之乃疇昔松隂所談
者也予亟迎之門興俯醻酢惇慤淳靖雖中朝故家名
子弟生長禮法中足未嘗涉外閫者猶不能過焉出其
文甚澤而暢充其科者也既數面稍浹予試開之學洪
子慨然有志浸喜從予游語次顧視几上前日刺猶未
漫因舉以諗洪子曰子志古而科目是羨非名也盍歸
而謁諸親無何洪子復於予曰吾親命以無競更故名
而虛其字以待敢請予歎曰羣童相呼而趨果餌攫拏
者既屬厭而袖手者猶未沾齒自垂髫之時競者固已
居其右矣束髫而冠其競愈大隃指聲利之標而輩逐
之退縮不競者閭巷至相傳以為諱子之親獨取彼之
所諱者為子名意者患苦囂競將還子於無求之地乎
世路日狹一有所求四向荆棘然尚有一途平寬廣博
游之無禁行之不窮驅馳疾徐惟意所適舉世莫與競
子往而求之孰禦焉敬以求仲副子名并序其語以問
發軔之期道逢策馬競進尤子之多求者其與俱來
李仲南集古錄序
觀物者必於其會缾水知天下之冰堂下之隂知日月
之行理則固然然未若廣川大陸會三光五岳之氣闓
明闔晦轇轕降升一㩜而盡隂陽舒慘之變也堙罍沉
鼎頽趺仆碣布濩於莽蒼之濱餘款墜刻流落人間財
以侑几案娛賓客而止耳自歐陽文忠公始合而輯之
和者踵武靖康之後皆有錄無書吾友昭武李丙仲南
父講肄論述之餘采擷裒積越二十年而天下閒碑名
蹟舉集其門起夏后氏竟五季著錄千卷百世之消息
滿虛歛然具見於緗帙之上愈遠愈簡愈簡愈真天摹
神畫不落雕斵太古之遺風可挹也文雖日縟體雖日
備而渾灝之氣實行乎其中三代之損益可知也下此
則廣者狹者淳者漓者肆者拘者有萬不同蓋莫不與
時偕也雖其搴羣絶輩號為獨出一時反復觀之要亦
不能出也書在六藝為末於其萃聚則有大者焉物之
會其可觀也哉予嘗有幽憂之病胷次偪側往從仲南
父引卷徐展鼎鼐之潤篆籀之光映發左右爽然神解
竊意古人不必親相與言者殆如是固未易苟以玩物
訾之也其他如正歷紀定世繫刊疆域之誤砭官制之
舛存容典之舊禆凢將之缺尚非一條在取之者如何
耳至於聚散之相尋也珍怪之無涯也晤賞之不可遂
而極也心思之不可囿而滯也仲南父則既知之矣
大事記序
司馬子長年表大事記蓋古策書遺法獲麟以上既見
於春秋經周敬王三十九年以下今采左氏傳歷代史
邵康節先生皇極經世司馬文正公稽古錄資治通鑑
目錄舉要歷輯而廣之意所未安參稽百氏頗為增損
書法視太史公所錄不盡用策書凢例云起春秋後訖
于五代分為(若干)卷通釋(若干)卷解題(若干)卷合(若干)
卷
銘
陳同甫厲齋銘
參政周公名陳亮同甫之室曰中陳子事斯語而知其
難更榜以厲厲也者所以用力而擇乎中也其友吕某
為之銘
泝流之舟挽之猶遲下坂之車柅之猶馳木火金水燥
濕不齊有習有積有居有移亦能用力蘄適厥宜凡此
數者蓋隂乘之潜有所贅默有所虧是過不及察之甚
微凛乎其嚴岌乎其危匪曰設戒理則如斯不將不迎
不留不處敬而無失大中之矩
陳同甫恕齋銘
實理難精實德難居實責難(闕)實病難除實知其難於
人則寬惟實惟寬惟恕之端天地變化草木蕃蕪蹟厥
實然可求其故陳子作齋侑坐有勒匪尚其通亦尚其
塞
贊
薛畏翁真贊
今衣冠古風節室如冰衾如鐡佩所聞穉暨耋見汲公
無愧色
從祖父楊帥真贊
兩鬢憂邊先白寸心為主常明申許衣冠盛事江淮草
木知名(申許一作汝潁)
辭
潘自厚字辭
括蒼潘景憲叔度名其子自厚謀字於其友吕某某復
之曰冠而字周道也弁服未加而字是圖豫也後世先
禮而冠蓋有先冠而字者矣眎名考義莫恊身甫申之
以辭竢講冠禮而用焉其辭曰
令月吉辰秩簋蠲尊乃加爾服諗厥本根繄人生厚百
世一原遷厚居薄夸毗嚚昏孰塹爾衢孰鍵爾門反身
而誠爾本爾存相彼狐貉大摯聿温邇服逖遺義用不
敦相彼鱻薧大饗聿飱厚於小體跖弟蹻昆厚於大體
堯牆舜藩衆萬錯陳旁薄昆侖何物非體不合而渾身
斯繹斯爾名式尊曰伯身甫永矢弗諼
東萊集卷六
