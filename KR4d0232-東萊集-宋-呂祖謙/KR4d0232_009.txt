東萊集卷九宋吕祖謙撰
行狀
故左朝散郎徽猷閣待制提舉江州太平興國
宫江都縣開國子食邑五百戸致仕贈左通議
大夫王公行狀
曾祖汝能故任尚書都官郎中贈尚書工部侍郎
妣蔣氏贈清源郡太君母氏贈雲安郡太君查
氏贈滎陽郡太君
祖寶臣故任殿中丞贈左正議大夫妣周氏贈吴
興郡太君
父幾故任朝散大夫尚書主客員外郎贈左金紫
光禄大夫妣曾氏贈魯郡夫人吳氏贈建安郡
夫人
公諱居正字剛中其上世故蜀人王師之開蜀孟昶舉
其族朝京師太祖悉官昶故臣公之高祖與焉道維揚
樂其土風因徙名數揚之江都自曾大父至皇考傳三
世皆有列於朝名蹟班班在士大夫間公生十六年而
孤太夫人春秋高一以家事倚公辦而嗜學益力兼書
夜不息嶄然見頭角去游太學太學諸公聞聲争交驩
初熙寧中王荆公安石以新義(闕)天下其後章蔡更用
事槩以王氏說律天下士盡名老師宿儒之緒言餘論
為曲學學輙擯斥當是時内外校官非三經義字說不
登几案他書雖世通行者或不能舉其篇秩公勉以親
命屈意場屋心獨非之未嘗肯作新進士語留落不耦
餘十年黨友䥴說公盍少自貶公嘆曰此天窮我非人
為也一第自有時心之是非可改耶久之建安黃公齊
為大司成得公所程試驟許以王佐才屢置前列明年
大比黃公同知貢舉欲擢公文首選以風示多士共事
者議不咸奏名猶在第二賜上舍出身是歲宣和三年
也解褐未幾服太夫人喪築室墓左䟽食水飲盡三年
里人始識古喪禮免喪調饒州安仁縣丞荆南府府學
教授大名鎮江兩帥交牒辟公教授府學皆無所就太
上皇帝即位詔部刺史二千石雜舉所知以禮勸駕公
家居維揚部使者上公名應詔書公謝卻之郡遣别駕
從數十騎踵門強起公公卧不應改徽州州學教授未
赴召命兩下辭疾不前丞相高平范公宗尹公同年進
士也為上言公直諒孝友當今無輩於是復有旨趣召
甚急公至行在所與范公相勞苦且曰始與公言云何
時危如此公位宰相不亟出所學拔元元塗炭中尚誰
待某避寇﨑嶇陽羨山谷間分死溝壑勉出見公一道
此意耳范公矍然失席曰宗尹知罪矣賜對便殿公奏
昔人有言君以為難易將至矣今日之事朝廷皆曰難
則當有易為之理然國勢日益弱敵勢日益驕何耶蓋
昔人於所謂難則強勉以為之今以為難而不復有所
為以待天意之自回強敵之自斃也臣觀宣和之末有
識之士固已袖手竊嘆以為難而不可為者十五六及
至於靖康則陛下以為與宣和孰難靖康之末以為難
而不可為者十八九及至於建炎則陛下以為與靖康
孰難由此言之今日雖難於前日安知他日不難於今
日也盖宣和以為難故有靖康之禍靖康以為難故有
今日之憂今而亦云則臣有所不忍聞矣且條仁宗聖
訓十事以獻上甚悅明日諭宰相曰如王某人材歲月
間得一人亦幸矣改承奉郎太常博士紹興元年除禮
部員外郎上將宗祀明堂有司疑於嚴父之文議不時
定詔用皇祐故事合祭天地並配祖宗公立議曰古之
帝王非肇造區夏者皆無配天之祭聖宋崛起非有始
封之祖太祖則周之后稷配祭于郊者也太宗則周之
文王配祭于明堂者也皇祐宗祀固宜以太祖太宗配
當時蓋拘嚴父之說故配帝并登真宗其後英宗朝孫
抃請專配以近考司馬光吕誨爭以為絀祖進父神宗
皇帝亦謂周公宗祀在成王之世成王以文王為祖則
明堂非以考配明矣今主上紹統自真宗至于神宗均
為祖廟獨躋則患無名並配則同祫饗請合祭昊天上
帝皇地示於明堂奉太祖太宗配詔禮部議是隆祐太
后升遐討論冊禮公言國朝追冊母后皆由前日未及
尊稱太后蚤儷宸極蒙垢紹聖退處道宫按元符三年
五月復太后為元祐皇后詔書徽宗皇帝受命欽聖獻
肅皇后復冡婦之意明甚崇寧初權臣悖禮以卑廢尊
是太后隆名(一有定位二字)已正於元符而不在於靖康變故
之日也謂宜專用元符詔書明指姦臣沮格之意告天
地宗廟乃不果冊撫州守言甘露降圖以聞公請卻其
圖勿内臺臣繼公劾守奪其州間一歲進太常少卿兼
修政局參議官起居郎上方鄉規諫公次前世聽納事
為集諫十五卷以開廣上意詔以時務徧訪羣臣公獻
䟽數千言其論省費尤詳曰宋興一百七十三年矣自
朝廷至四方百司庶府朝夕之所行蓋一百七十三年
彌文之事也今天下幅裂海内鼎沸陛下所居曰行宫
所至曰行在而於一日二日少駐蹕之頃以數路數十
州土地之所出欲盡為向者一百七十三年之事不忍
暫有所廢革臣竊以今日為能奉行祖宗之故事則可
謂之知時變則不可也夫不知隨時以省事而乃欲隨
事以省費故今日之事例有减半之說究其實未始不
重費而徒示人以弱臣請以一事而言之國初輿地之
廣人材之衆歲放進士不過數十近者陛下親策士于
庭釋褐命官近四五百人此其費亦大矣然御試之日
臣備員考官遇夜有司給燭半挺曰此省費也嗚呼其
省費之術亦已拙矣他事大抵類此臣願詔大臣計百
事之費而論定之若曰興衰撥亂之事也則為之禦寇
備敵之事也則為之任賢使能捄恤百姓之事也則為
之不在此等而涉秋毫之費者一切姑置勿論則費省
國裕矣䟽奏識者許其剴切以右文殿修撰知婺州州
貢羅舊制歲財萬疋崇寧後希進者增其數以市恩至
五倍民力大屈建炎中詔蠲其二萬八千著為定制閱
四歲主計者格前詔建白責歲輸一切視崇寧之舊公
三上章未報遣僚屬詣政事堂言狀大臣方持其議計
司督趣郵傳旁午公置其檄不行掾吏震㮚交謁更諫
公曰吾願身坐之不以累諸君也呼吏為文書付曹曰
即有譴諸君盍以此自解公復手䟽五不可以聞上感
悟亟如公請免符下里愉戸懌驩若更生異時公歸自
永嘉塗出婺空一郡之郭東迎父老拜車下曰公去八
年吾州免二十三萬縑矣轉運使移州共御爐炭下其
式膚理非若胡桃鵓鴿不中程公報之曰炭之期限則
諾彼民以炭自業者率居深山窮谷中安知所謂胡桃
文鵓鴿色耶上方躬簡儉以新改風俗臣下顧以浮侈
敗之不可佗日還朝從容為上誦其語上曰朕服御膳
羞未嘗問精粗况附火取温煖而已豈較炭之文色耶
嚴地陿仰給鄰壤歲漕婺粟以贍之舟楫卒徒資用皆
嚴主辦起皇祐訖建炎以為常嚴人輙請令婺旁縣民
家載粟致之嚴紓輓運勞公曰民賦已重加以道里費
是兩也且未有籍婺而輸嚴者言於朝復其故徙知饒
州未至郡以太常少卿召發半道除起居舍人居數月
除中書舍人兼史館修撰秩左通直郎服三品大將張
俊戍江上遣卒至彭澤縣卒故縣吏也負俊勢侵辱其
令令郭彦參械之獄俊怒訴於上詔為罷彦參公言彦
參不畏強禦無罪俊又陳有田在諸郡丐免征徭公言
兵興以來士大夫及勲戚之家科敷與編戸等蓋欲寬
民力均有無使貴賤上下同力一心共濟國事况將相
之臣乃不能體此乎除目有自中出者公言近習請託
進擬不自朝廷所繫不輕因錄皇祐詔書以進上皆嘉
納其餘捄弊禆闕所還制勑甚衆如論平江檢澇官吏
不當劾和州新被兵宜除其貢絹事多施行遷兵部侍
郎兼直學士院公頓首辭曰臣愚不足以兼二事願盡
力佐司馬竟不拜直院之命北邊解嚴詔百官各以疆
事對公力言防江之備不可撤上采其策公一意憂國
出入禁門以人主為知己排權掎貴亡所避同列皆嚴
憚公出其下車駕之親征也公實扈從次平江羽檄狎
至柄臣或進退保計上顧曰如王某必不肯為其為上
所敬如此眷禮日加且將授以政異意者皆側目視公
公畏讒之就連拜章請郡上不得已除徽猷閣直學士
知饒州入辭上諭以即大用復曰台州陳槖治郡有迹
吾難其繼者無以易卿遂改命知台州言者以危語中
公上記其忠纔下除徽猷閣待制至郡未幾提舉江州
太平觀屏居括蒼者三年上念公未嘗置公弟駕部郎
居修以職事對上曰卿兄某今安在行大用矣中書舍
人劉大中侍上論制誥上曰如王某極得詞臣體侍御
史蕭振論守令賢否上舉公守婺日免貢羅御爐炭事
曰守臣愛惜百姓皆如此朕復何憂廷中皆意公且復
用起知温州始秦丞相之參知政事也甚善公間而論
天下事意銳甚既為相所言皆不讎公疾其詭言於上
曰檜嘗語臣中國之人惟當著衣噉飯共圖中興時臣
心服其言謂有志於中興者要當如此又自謂使檜為
相數月必有以驚動天下今施設乃止於是願陛下以
臣所聞問檜使行其平昔之言秦丞相慙怒前好盡矣
及是秦丞相專國公自知不為所容在温半年亟以目
疾請祠歸陽羨避謗深居時事一不掛口客至清坐竟
日談訂經史而已書祠官之考十有二游心事外人莫
能窺其際秦丞相晚節權益張尤畏惡善類大誅譴以
立威嶺海間纍繫無虛郡雖公闔門託疾猶奪徽猷閣
待制公等視榮辱晏如也紹興二十一年十月二十八
日以疾終於里第享年六十有五累官左朝散郎爵江
都縣開國子食邑五百戸明年夏五月甲申葬于常州
宜興縣清泉鄉孫墓村楊塘塢公没之年秦丞相薨太
上皇親攬萬幾甄闢淑慝還公故職以直前謾且詔予
一子官用子登朝贈左通議大夫公氣節高亮儀觀豐
碩聲音滿堂其學根極六藝深醇閎肆以崇是闢非為
已任自其少年已不為王氏說所傾動慨然欲黜其不
臧以覺世迷於是稽參雋義鈎索聖緼摧新學詖淫邪
遁之辭迎筆披靡雖老於王氏學者莫能自解龜山楊
先生時與公會毗陵出所著三經義辨示公曰吾猶舉
其端以告學者而已欲鬢櫛而毫緝之未遑也非子莫
成吾志者公愈益感厲首尾十載迄以成書為毛詩辨
學二十卷尚書辨學十三卷周禮辨學五卷辨學外集
一卷靖康建炎以來朝廷懲創王氏邪說之禍罷配享
仆坐像更科舉法置春秋博士弟子員國論略定然餘
朋遺黨合力詆沮所以摇正道者萬端賴太上皇持之
堅既不得逞則隂挾故習候伺間隙識者懼焉會故相
韓儀公忠彦請諡公時贊奉常引儀公熙寧初闢近臣
坐講之請以定諡且謂自是君尊臣卑猶天地定位不
可改易雖淫辭曲說厚誣天下謂天子有北面之儀君
臣有迭賓之義天下卒莫之信實有大功於名教宜諡
曰文禮盡發王氏之謬以警在列讀者皆竦而韓氏子
乃以故事未有以禮義(闕)以謂公
公不為改其在兵部以事請對上因及王安石新學為
士大夫心術之害公進曰臣側聞陛下深惡安石之學
久矣不識聖心灼見其弊安在敢請上曰安石之學雜
以覇道取商鞅富國強兵今日之禍人徒知蔡京王黼
之罪而不知天下之亂生於安石公對曰禍亂之源誠
如聖訓然安石所學得罪於萬世者不止於此為上陳
安石訓釋經義無父無君一二事上作色曰是豈不害
名教孟子所謂邪說者正謂是矣於是請以辨學為獻
上許之公序上語繫於辨學書首先時名公卿斥王氏
者輩出猶不能辟至公上辨學而楊先生三經義辨亦
列於秘府二書相經緯孔孟之本指始明士皆回心向
道如水赴壑天下遂不復宗王氏蓋太上皇帝表章聖
學之功而公與龜山先生諸賢之助也公他所著書有
春秋本義十二卷論語感發十卷孟子疑難十四卷文
集十卷西垣集五卷兵民條例一卷公俸禄入門班昆
弟字孤幼無留者兄居安蚤世差擇良士以其女歸之
郊祀任弟居厚以官逮公亡季子猶布衣云娶馬氏贈
碩人二子曰復右承議領通判臨安府曰從右承事郎
湖州長興縣丞五女長適右朝奉郎幹辦行在諸司糧
料院仲兟次適右文林郎保寧軍節度推官韓亢次適
將仕郎傅公本次適左從政郎信州玉山縣丞孫璉次
適右承奉郎朱咢孫男五人曰椿槢柟植棠孫女一人
尚幼公位禁從當書于史碑于隧謹撰次爵里族系壽
年行治上太史氏副在私家以竢立言君子謹狀
東萊集卷九
