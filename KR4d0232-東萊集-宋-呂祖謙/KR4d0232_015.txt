東萊集卷十五宋呂祖謙撰
紀事
入越錄
淳熙元年八月二十八日自金華與潘叔度為會稽之
游辰後出旌孝門五里至關頭南折入會稽路二里桐
樹嶺八里東藕塘城東陂塘此為大溉田甚博他時夏
秋之交輒涸今歲雨澤以時田不卬水秋深猶瀰漫也
十五里含香民居頗成聚落道旁野塘木芙蓉初發映
水殊有思致十里義井五里上下倉十里孝順鎮十里
自驛路北折入香山路五里宿杭慈潘氏莊凡行七十
里是日凝陰不開風襲人已有力始御裌四山雲氣滃
然岡巒出没申後微雨夜遂大二十九日早冒雨行二
里小鳳林寺涉溪屈曲稻塍間泥淖没屨五里苦山二
十里梅口邸舍蠲潔勝官道蓋行賈避義烏市征往往
出此十五里香山林壑稍邃八里下稠巖景德寺寺屋
可百年繪事皆朴質飯于小軒方池叢竹皆有趣然稍
蕪矣七里唐口自是復出驛路老梧離立道旁濯濯如
青玉榦又二里宿逆旅凡行五十九里晡後雨方歇所
歴大抵匆匆不能詳也三十日早發二里石斛橋溪流
潺潺崖旁大石如屋橋西走浦江道也度橋而北十里
石牛有樓臨路樓下牖戸亦明敞主人留小語云創以
待使客非其居也所謂石牛者道下塘卧石若牛水滿
不可見五里洞井居民依小坡植雞冠花數百本冠距
低昂大類尸鄉祝雞翁舍雲薄見日已而大霽十里新
界自石斛橋道出兩山間少曠土至此山圍始寬秋稼
極目黃雲蔚然過義烏東陽浦江永康四縣巡檢寨婺
越界焉五里邵家灣觀五指山其巔石如駢拇然近視
不若遠望飯民家舍後水竹可步逢驅羊行賈者數百
蹄散漫川谷風毛沙肋頓有汧隴秋色五里涉楓江土
俗諺云第一揚子江第二錢塘江第三楓江蓋甚言其
水波惡實小溪耳聞春夏頗湍悍今僅至脛而已南岸
有覆斗山山形正方若斗覆五里興樂槿花夾道室廬
籬落皆整五里界牌隴平坡淺草隱隱起伏環山城立
真監牧地也五里牌頭市道分為兩北道出漁浦度浙
江入杭東道入越輪蹄擔負東視北不能十一市傍斗
子巖巖旁獅子山首昂背偃略類狻猊五里寒熱阪五
里宿硯石村凡行六十五里屢愒逆旅墻壁横斜多市
儈牓帖大要皆尤人語斯其所以為市道與悚然久之
九月一日晨霧上横隴東嶂出日金暈吞吐少焉全璧
徑升晃耀不可正視升數尺韜於雲絢采光麗因蔽益
竒非浮翳所能揜露稻風葉皆鮮鮮有生意五里里湖
五里蔡家塢五里桐木嶺五里諸暨縣入縣北門人煙
猶蕭疎縣方築社南垣兩松樛枝小異里許至市自縣
治前東折度下橋橋屋半圯矣並大溪行流甚壯其源
一自東陽一自浦江一自孝義至街亭合流逕縣城又
逕蕭山浮橋入浙江縣東陶朱山頗雄自入新界已巋
然見之出縣東門山益遠川原益曠田萊多荒蓋沮洳
不宜稼而然五里放生橋道左女貞新葉生黃綠間錯
如行閩粤茘枝林五里馬秀才店店旁小室隨事蒔花
草馬久罷舉矣三里雙橋畈二里烏石其南入剡百里
而近十五里苦李橋溪磧頗清淺木陰扶疎百餘步入
山徑五里至新店灣復得平地五里栗橋登栗嶺五里
冷水望東嶺神祠縹渺雲間下坂稻穟垂黃際山數十
里平鋪如拭洋洋乎冨哉豐年之象道中所未見也五
里宿楓橋鎮前歲析諸暨之十鄉即鎮為義安縣今年
五月廢凡行七十里薄暮小雨二日辨色發楓橋陰風
薄寒十里乾溪溪橋櫸柳數百株有十圍者過橋繞山
足行十里古博嶺嶺左右皆叢篠五里洪口有别徑入
明自楓橋而上美竹佳樹相望近洪口曲折循小溪水
聲㶁㶁風物漸佳十里含暉橋亭天章寺路口也遂穿
松徑至寺寺蓋晉王羲之蘭亭山林秀潤氣象開敞寺
右臂長岡達橋亭植以松檜疑人力所成者法堂後砌
筒引水激高數尺堂後登階四五十級有照堂兩旁脩
竹木犀盛開軒檻明潔又登二十餘級至方丈眼界頗
闊寺右王右軍書堂庭下皆杉竹觀右軍遺像出書堂
徑田間百餘步至曲水亭對鑿兩小池云是羲之鵝池
墨池曲水乃汙渠蜿蜓若蚓必非流觴之舊斟酌當是
寺前溪但歲久失其處耳由曲水亭穿小徑涉溪復出
官道數里買舟泛鑑湖湖多堙為田所存僅如溪港然
秋水平岸菰蒲青蒼會稽秦望雲門諸山互相映發城
堞樓觀跨空入雲耳目應接不暇入水門過南堰歴府
學天慶觀至禹跡寺門捨舟外氏寓舍此寺拜外祖母
温國錢夫人伯舅叔舅温國八十一矣氣貎視聽纔類
五六十人與叔度同館於書室三日游外氏園有梅坡
月臺菊潭杞菊堂竹隱蒲澗橘洲因寺廢地葺治之十
六七成矣最勝者梅坡遶亭皆梅前對蒲澗橘洲野水
灣環島溆掩映如在江湖而竹隱一逕深幽階庭清閟
亦其次也又過義恩師院院與杞菊堂鄰十年前嘗識
之午後自園後門穿僧庵度小橋轉三兩曲至圓通寺
舊乃興福寺子院去歲廢興福入圓通合二為一埽地
更新面勢端直殿廡華敞殿後猶未畢工循舊路復穿
園中歸園後邊河岸木成陰舅氏云此即蜀榿木也植
之方數年往時表裏無障蔽今不復見道上車馬矣杜
子美所謂飽聞榿木三年大信然是日薄陰四日飯
已侍伯舅同叔度詹季章(徽之)泛小舟出南堰繞城緣
鑑湖訪蘇仁伸計議(師德)於偏門外皆前日初至所歴
也(闕)頗穩愜砌下瑞香兩
本面皆丈餘仁伸蘇子容丞相孫致仕閒居年垂八十
道前輩事亹亹不厭出舊書數種管子後子容手書慶
歷乙酉家君面付猶蘇河陽所藏也紙尾銘欵云惟蘇
氏世官學以儒何以遺後其在此書非學何立非書何
習終以不倦聖賢可及其曰書秩銘戒者子容所識其
曰先公銘戒者銘語亦同盖子容之子所識也紙背多
廢牋簡刺字異今制者末云牒件狀如前謹牒如前輩
所記署銜多杭州官稱子容云知府舍人乃知杭州時
也歸舟煙雨晻靄游大能仁寺閎壯光麗甲於會稽重
殿複閣金碧相照寺吳越錢氏所建頽廢久矣新於今
主僧常坦之手二十年前見坦於此寺方為板下僧相
與步敗簷毁垣間慨然有興作意具道規模次第果不
愆其素有志者事竟成如此然益知民力之困也五
日義恩師約飯偕者蘇仁仲伯舅叔舅潘叔度詹季章
丁茂才(松年)七六表弟槩中食開霽晴光發窗心目頗
快飯罷復陰晚步過寺橋歴沈氏李氏園皆荒蕪獨脩
竹猶森然六日偕石天民(斗文)潘叔度自寺橋直道
過郡庠道傍多流水喬木殊不類㕓市教授廳後環碧
亭小愒環亭皆水敗荷折葦秋思甚濃石應之(宗昭)高
應朝(宗商)亦繼來遂自直舍入學夫子殿居中脩廊廣
庭長松錯列講堂榜以明倫後有稽古閣制作皆雄偉
而閣下尤勝疎達開豁擁墻密竹如雲晚冒雨歸七
日雨不可出過詹季章位小閣因重屋樓板其間縱三
弓横半之南北取屋山為明遠山竹樹歴歴如畫蘆簟
仰承穹窿若船背幽潔極可愛名以越舲其狀真類小
舟也八日早過大中戒珠寺王右軍故宅也屋多人
少頗牢落門有兩池亦稱右軍鵝池墨池略無意趣政
如天章者皆後人彊名之耳殿後地漸峻石應之寓居
在焉遂與應之登雪軒軒占卧佛殿右偏湖山聚落皆
來獻狀以宜於觀雪得名今雖不與雪值然霧雨空濛
亦竒觀也寺後即蕺山蕺菜名圖經云越王嗜蕺嘗採
於此九日早雨少止侍伯舅同潘叔度詹叔章汎舟
赴蘇仁仲飯舟經卧龍山下竹洲柳岸略如苕霅卧枝
拂水尤竒飯罷登舟中涂小泊步游西園郡圃也其北
飛蓋堂下臨大池其中集春堂四隅各一亭東春榮西
秋芳南夏陰北冬瑞其南揚波堂面城水木幽茂兩小
亭對峙東曰逍遥西曰裴回園之西即曲水先入敷榮
門右轉至右軍祠穿脩竹塢遂登山山蓋版築所成繚
繞深邃曲逕回復迷藏亭觀乍入者惶惑不知南北山
背有流杯巖鑿城引鑑湖為小溪穿巖下鍵以横閘激
浪怒鳴過閘遂為曲水長廡華敞榱棟椽柱皆塗斵象
竹遶以清流甃以蒼石犬牙參錯殆若天成俯砌琢石
為礅流杯至礅傍輒自近岸蓋廡中為三井吸水勢使
然曲水之上激湍亭惠風閣規橅若都下王公家山頂
崇峻庵其脅騁懷亭面亭依山為巖壑然皆塗塈不可
支久下山右遶至清真軒刻桷象栟櫚平階茶䕷架甚
茂第為蔓草縈亂刺眼耳曲水乃前守史丞相(浩)所鑿
往年見其新成今竹樹皆成陰而亭榭稍稍圮剥矣復
登舟還禹跡十日午後同叔度汎舟過南堰出門穿
鑑湖支港斜雨入蓬衣袂沾濡七里獨山野橋煙樹可
畫出山口港漸狹又七里道樹捨舟步田間泥潦没屐
一里許至堅密庵拜外大父墓庵屋纔八九間窗檻幽
潔夜分四山風雨翛然始聞秋聲十一日晨起冒雨
躡屐登舟入城至能仁寺赴常坦師飯七六弟在焉遂
過報恩光孝寺寺後飛來山即圖經所謂怪山也傳云
自琅邪飛至其說不經其巔有塔采絢甚華塔下有鰻
井乃小石竅自唐以來神之謂鰻能時出祅祥近世不
復見矣井故依山㘭坡陁有古意近僧甃使就整遂無
可觀濮安懿王祠廟寓此寺有園令領吏卒守之主僧
明哲往歲嘗識之新昌設蜜术湯甚清美晚還禹跡
十二日雨不可出借圖經尋近城名山須雨霽徧游晚
石應之來宿十三日過午雨止諸葛壽之(千齡)高應
朝石應之孫季和(應時)約往丁氏園遂同汎舟至新河
步入園園多海檜但綰結閼其天性後墻皆密竹軒楹
太敞宜夏不宜冬宿東偏小室會宿者叔度應之季和
十四日自丁氏園偕叔度夀之應朝應之季和登舟出
五雲門入鑑湖湖面獨此為闊隆興初吳給事(芾)浚湖
未一二尺多得古棺皆刳木為之蓋漢末鑿湖前冢墓
也然後知古人為湖特因地勢築堤堤立而湖成不待
深疏鑿也今自五雲門重堤隱然達於曹娥五六十里
民間謂之省塘此乃故湖隄湖田之民每毁堤以決積
水故堤缺而湖廢異時有意復湖者第脩完省塘則盜
湖之田不待廢而自為陂濼矣自湖尾入若耶溪過後
漢鄭弘廟傳所記樵風蚤暮迎送舟楫采薪者云至今
猶然半里石帆山山横若張帆又數十步秦始皇酒甕
乃山脚兩石粗類甕盎又一二里艤舟游龍瑞宫方士
謂之陽明洞天穿松徑數百步至宫宫後三峯翔舞飛
動勢若覆壓大略如栖賢望五老特欠其二耳中峯乃
會稽山祠官春秋用事焉由西廡循山逕觀龍見壇其
旁即禹穴乃大石中斷成罅殊不古殆非司馬子長所
探也又數步飛來石老木槎牙石壁如削緣磴道至錢
秀才庵遂自東廡出院院皆扄閉獨遇一客道士云緜
州人復登舟徑鑑湖湖天夕照水村漁屋皆被光景日
所入諸山如在金霧中天下絶境也暮泊告成觀宿于
明遠堂下小室十五日晨謁大禹祠
入閩錄
淳熙二年三月二十一日早發婺州二十五里馬海廣
教寺三十里湯塘入衢州龍游縣界十五里宿小龍
游是日陰潘叔昌實偕行
二十二日十里湖頭三十里龍游縣三十五里宿安仁
是日陰時見日晚雨
二十三日三十五里衢州謁汪尚書遂館於超化寺哭
婺倅舅徧到外氏諸位見曹守(總)聞人伯卿祝汝昭
汝玉張孟遠是日早雨辰後止晚蒸溽未至衢二十
里下道數百步有石巖寺巖頗敞然氣象庳陋
二十四日留超化是日雨時作時止見汪監稅(築)舍人
之子也
二十五日早發衢州出通道門三里晉殷將軍浩廟塑
像猶作書空狀四里仁尖二里晉殷將軍墓墓在道
左無樹林上有小石屋鄉名慶墻舊云殷墻避諱易
為慶蓋往者殷將軍故宅墻垣猶存九里十八里市
八里詹家橋八里栢靈橋七里後溪浮橋一里後溪
市二里入江山縣界土俗穫稻留稈餘束為把藏之
飯甚有味有以養之故也自此至建皆然二里石龜
山五里吉溪溪橋頗長有馬驛五里平坦市十五里
宿白肚屋前溪渚甚勝是日早雨辰止時見日
二十六日五里江山縣五里煙蘿洞洞穴隘甚亂石如
羊馬其東嶽廟廟後突星山與騎石山相望皆竒峭
一里東折入仙霞路十里清湖渡渡旁麗坦徐誠叟
書院在焉今為周氏居渡溪即山觀略有水石十里
三石山四里長臺路口路通處州四里檀町七里鎮
安都十五里江郎山三峯拔起數百丈中斷如劃天
下竒觀也山下靈石廟廟庭老樟輪囷度其圍二丈
八尺過江下市遊祝氏園見其主人(大舉)四里宿麥
嶺自婺至此皆平土過此以往重山複嶺漸類閩中
是日陰夜大雨
二十七日五里鐵爐岡五里紅橋渡五里長流四里三
坑五里楓嶺十里仙霞嶺磴道屈折數里甚峻左右
皆童山榛茅極目五里桑園嶺四里梅嶺二嶺間林
壑頗勝三里礲溪自此路皆並溪時有佳處三里大
千嶺六里宿柳樹見福州潘進山(子嘉)十里三石山
四里長臺路口路通處州四里檀町七里鎮安都市
十五里江郎山三峯中斷如劃真竒觀也山下靈石
廟老樟輪囷數百年物過江下市游祝氏園主人名
大舉四里宿麥嶺自衢至此皆平土過此以往重山
複嶺風物漸類閩中(是日隂夜大雨)
二十八日五里相亭自此路皆並溪時有佳處十五里
小千嶺下嶺半入建寧府浦城縣界五里小楓嶺過
嶺望浮蓋山甚雄秀石筍石人石鐘石牛羅列其巔
五里茗坑自此復行驛路五里前漢馮郎中廟蓋馮
唐也無碑版不知始所以立二里梨嶺其高次於西
霞三里嘯客墓林麓幽茂四里构木鋪三里回向寺
十里山坊十里魚梁嶺五里宿沙溪面山臨流水木
清華終夜聞溪聲進士徐良肱來謁(是日晴晚雨)
(前闕)非嶺也七里井欄源六里大湖嶺上有靈泉菴
四里大湖市五里西館五里蔡家洋二里清河橋三
里濮村宿遇新歸安張丞(體仁)同年也是日晴邂逅
李將仕兄弟(儼侃)福州人皆往赴銓試
四月初一日三里轉山頭入五夫路三里陂頭水齧道
多斷絶二里洪源柵五里竹源山徑縈紆澗水交流
聲如怒雷一里梨嶺繚繞五六里所歴諸嶺此為最
高嶺脊崇安縣界下嶺過雙松一兩曲澗石如磴數
十級懸瀑甚竒十里溪源橋始至嶺足民家編杉皮
障日朴質可喜二里上嵐林巒秀潤小山石瀨點綴
曲有思致半里上嵐橋一里上嵐嶺二里會仙橋二
里(闕)嶺二里開善寺七里至五夫訪朱元晦館于
書室是日晴
初二日見劉監廟(珫)充甫劉撫屬(玶)平甫范仲宣(瑄)徐
周賓(大老闕)作(恪)是日晴
初三日游劉氏園前枕溪後即屏山亭榭高下十餘而
悠然堂最勝遂之報本菴菴旁兩崖束溪如峽同游
者朱二劉范潘是日晴
初四日游密菴距五夫七里菴乃僧道謙所廬曾大
父遺像在焉謙没餘二十年菴前數十步清湍亭古
木四合泉石甚勝繞澗百餘步晝寒亭面瀑布菴亦
幽(闕)晚遂宿菴中同遊者朱二劉范潘徐而劉范徐
皆先反是日晴
初五日自密菴歸五夫見王春卿(炎朝)是日早晴晚雨
初六日(後闕)
此錄所以紀武夷之游鵝湖之集盖一時之盛
也舊錄散軼求之未獲往嘗得初藁一紙於叔
昌丈既刻之矣比復从宋正父(自適)得此本比
前所刊贏七日而猶非全書是可恨也姑再刻
以附此卷俟得完本當續補之若斯游之梗槩
則見於年譜云
庚子辛丑日記
淳熙七年庚子
正月戊寅
一日甲寅初編大事記起周敬王三十九年晴
(立春)二日四十年陰夜微雨
三日四十一年微雷
四日脩讀詩記唐無衣陰時見日
五日四十二年晴
六日有杖之杜葛生晴
七日四十三年元王元年晴暖如中春
八日采苓秦車鄰晴暖甚
九日二年三年晴暖
十日駟鐵晴暖未後雷小雨晚陰風
十一日甲子四年五年陰時見日午小雨
十二日小戎蒹葭陰薄寒
十三日六年七年八年小雨午後晴暖
十四日終南黃鳥自四更大雨欲曉漸微終日
陰風夜晴
十五日貞定王元年至五年晴
十六日晨風無衣渭陽權輿晴寒
(雨水)十七日貞定王六年至十三年晴暖
十八日陳宛丘東門之枌晴暖
十九日貞定王十四年至十九年晴暖
二十日衡門東門之池東門之楊晴風
二十一日甲戌貞定王二十年至二十七年早小
雨陰
二十二日墓門防有鵲巢月出株林陰午後雨
遂入夜時作時止
二十三日二十八年至考王九年陰時見日極
暖酉後雨簷溜終夜有聲
二十四日澤陂檜羔裘欲曉雨止林塘膏潤畦壠
滲漉晴
二十五日十年至十五年晴晚風夜寒
二十六日素冠隰有長楚匪風晴
二十七日威烈王元年晴
二十八日曹蜉蝣陰晴不定
二十九日二年三年陰
二月己卯大
一日候人晴暖
二日甲申四年早晴晚陰
(驚蟄)三日鳲鳩晴和桃杏盛開
四日五年至八年晴
五日下泉豳七月序自四更雨終日時作時止
六日九年十年晴
七日忌祭早晴申後微雨
八日七月一章微雨
九日十一年十二年晴和
十日七月二章晴夜雨
十一日十三年至十七年欲曉雨止紫荆盛開
鮮明陰晚風遂入夜
十二日甲午七月三章四章雨寒
十三日十八年陰寒時見日遠山有雪
十四日七月五章晴
十五日十九年至二十二年早晴已後陰寒
社十六日七月六章晴稍和
十七日三十三年至安王元年晴和
(春分)十八日七月七章晴午後陰
十九日二年至四年晴
二十日七月卒章雨暖申後晴初夜山風翛然
隨以驟雨
二十一日五年至十年雨後新綠可觀晴暖二
更後雷雨
二十二日甲辰鴟鴞欲曉雨止辰後復作風寒微
霰北山有雪
二十三日十一年至十三年晴寒
二十四日東山一章陰寒
二十五日十四年十五年晴
二十六日東山二章陰寒時見日
二十七日十六年十七年陰暖
二十八日東山三章晴暖
二十九日十八年至二十年晴暖夜雨
三十日東山卒章五鼓雨欲曉止時陰時晴蒸溽
三月庚辰大
一日二十一年陰蒸溽
二日甲寅破斧陰寒暖不齊
三日二十二年陰酉後大雨半夜止
(清明)四日伐柯九罭早陰風辰後止
五日二十三年陰早雨辰後止
六日狼跋早雨辰後止陰午後晴
七日二十四年二十五年終日雨
八日正小雅晴極暖綠陰初成
九日二十六年烈王元年已後雨午止蒸溽夜雨
連明
十日鹿鳴辰後雨昏時止
十一日二年三年陰晴不定寒
十二日甲子四牡陰
十三日四年五年陰辰後晴
十四日皇皇者華晴筍生
十五日六年晴和
十六日常棣序晴和
十七日晴暖二更後雨以陸子壽見過輟課
十八日常棣一章五更雨驟欲曉止陰晴不定
(穀雨)十九日作張十五丈祭文晴和
二十日七年晴
二十一日常棣二章至四章雨
二十二日甲戌治射圃晴
二十三日顯王元年晴
二十四日常棣五章至卒章晴
二十五日二年晴
二十六日伐木一章晴初熱
二十七日伐木二章晴
二十八日伐木三章晴
二十九日讀宗法晴熱晚大風雨昏後止
三十日讀宗法陰風濕熱
四月辛巳小
一日讀宗法陰雨時作時止
二日甲申顯王三年四年晴
三日天保序陰
(立夏)四日五年自四更雨已後止
五日天保一章晴和
六日六年清和
七日天保二章三章陰時有雨酉後雷雨終夜不
息
八日七年早雨辰後晴
九日天保四章至卒章早濕熱午雷雨申後晴晚
復雨中夜止
十日八年晴清和
十一日采薇一章二章晴和
十二日甲午九年十年晴
十三日采薇三章四章晴和
十四日十一年晴熱
十五日讀宗法陰時見日濕熱晚微雨
十六日采薇五章晴
十七日十二年晴熱
十八日采薇六章晴午後熱
(小滿)十九日十三年晴通夕煩暑
二十日出車一章雨濕熱晚冷
二十一日十四年雨冷
二十二日甲辰出車二章晴
二十三日十五年晴
二十四日出車三章晴
二十五日十六年晴
二十六日出車終篇晴
二十七日十七年晴
二十八日枤杜一章二章晴
二十九日十八年晴熱
五月壬午大
一日讀宗法溽暑雨時作時止
二日枤杜終篇雨或作或止
三日甲寅十九年陰時見日
四日魚麗一章陰二更後雨
五日二十年欲曉雨止陰時見日
(芒種)六日魚麗終篇陰燈後雨遂終夕
七日二十一年細雨時見日午後晴
八日南陔白華華黍由庚申晴熱
九日二十二年隂晴不定濕熱
十日南有嘉魚一章晴夜微雨
十一日二十三年二十四年雨時大時小時作時
止
十二日南有嘉魚終篇崇丘雨午後止夜小雨頃
之
十三日甲子二十五年晴熱
十四日南山有臺辰後雨午止申後復雨簷溜終
夜有聲
十五日讀宗法雨已後止晚晴
十六日二十六年晴和申後熱
十七日由儀蓼蕭一章陰時有雨申後雷雨遂終
夜
十八日二十七年雨不止溪漲晚雨止
十九日蓼蕭終篇早復雨晚益大
二十日作釣臺記雨晨夜不息
(夏至)二十一日二十八年雨時作時止申後晴
二十二日湛露晴溽暑晚小雨
二十三日甲戌二十九年晴熱
二十四日彤弓晴熱清風時至晚雷雨昏後止
二十五日三十年晴晚小雨即止
二十六日菁菁者莪陰晴不定時有微雨溽暑
二十七日三十一年三十二年晴熱
二十八日六月序早陰凉午後晴熱
二十九日三十三年晴熱
三十日六月一章早陰凉已後晴熱
六月癸未小
一日讀宗法晴時有雲
二日三十四年晴熱午後陰凉
三日甲申六月二章三章晴時有雲
四日三十五年陰昏後雨夜分止
五日六月四章雨午後晴
(小暑)六日三十六年上晴熱
七日六月終篇晴熱
八日三十六年下晴熱晚驟雨即止
九日采芑一章晴午時有雨
十日三十七年早晴已後陰
十一日采芑二章晴時有雲
十二日三十八年三十九年陰凉
十三日甲午采芑三章陰午小雨時見日
十四日四十年薄陰申驟雨
十五日讀宗法陰時時雨夜雨
十六日采芑四章陰雨凉燠不常
十七日四十一年至四十三年晴熱
十八日車攻一章二章晴熱申後陰凉
(初伏)十九日四十四年晴熱
二十日車攻三章四章晴熱甚
(大暑)二十一日四十五年四十六年晴熱
二十二日車攻五章六章晴熱
二十三日甲辰四十七年晴熱極
二十四日車攻終篇晴熱午有雷
二十五日四十八年慎靚王元年晴熱申後雷震
陰晦小雨即霽
二十六日(闕)
二十七日二年三年晴熱
二十八日吉日終篇晴熱晚小雨
(中伏)二十九日四年晴熱
七月甲申大
一日讀宗法晴極熱
二日鴻鴈晴熱
三日五年晴熱晚大雷雨有雹燈後止
四日甲寅庭燎晴熱夜風雨久之
五日六年晴熱晚大風雨
六日沔水晴熱
(立秋)七日赧王元年晴熱
八日鶴鳴晴熱
九日二年晴極熱
(末伏)十日祈父晴熱
十一日三年上晴熱
十二日白駒晴熱
十三日三年下晴熱
十四日甲子黃鳥晴時有雲微凉
十五日讀宗法晴熱夜稍凉
十六日四年晴熱早晚凉酉後驟雨
十七日我行其野晴熱
十八日五年晴熱
十九日斯干一章二章晴極熱
二十日六年晴熱
二十一日斯干三章至五章晴熱
二十二日七年晴熱
(處暑)二十三日斯干六章七章晴熱
二十四日甲戌八年上晴熱
二十五日斯干終篇晴熱
二十六日八年下晴熱
二十七日無羊一章二章晴熱
二十八日除期服晴熱
二十九日九年陰申後雨簷溜有聲食頃止夜時
有雨
三十日無羊終篇沉陰晚時小雨
八月乙酉小
一日讀宗法陰
二日十年上晴新凉
三日節南山一章二章晴
四日甲申十年下陰微雨四更後稍大
五日節南山三章四章雨或大或小
六日十一年晴時有雲
七日節南山五章至七章晴
(白露)八日十二年十三年晴熱
九日節南山終篇晴風
十日十四年晴
十一日正月一章至三章陰
十二日十五年晴時有雲
十三日正月四章至六章晴
十四日甲午十六年晴
十五日讀宗法晴
十六日正月七章至九章晴
十七日十七年晴
十八日正月十章晴時有雲
十九日十八年陰晚微雨
二十日正月終篇陰晚小雨二更後遂大通夕簷
溜有聲
二十一日十九年雨時作時止
二十二日十月之交一章二章陰夜雨
(秋分)二十三日二十年二十一年雨時作時止
二十四日甲辰十月之交三章四章申後大雨遂
終夜
二十五日二十二年二十三年辰後雨止午後晴
二十六日十月之交五章六章晴
二十七日二十四年二十五年晴
(社)二十八日十月之交終篇晴
二十九日二十六年晴木犀盛開芙蓉初發
九月丙戌大
一日閱醫經雨終日夜
二日雨無正一章二章三章陰
三日二十七年雨終日夜
四日雨無正四章五章雨辰後止陰時見日
五日甲寅二十八年晴
六日雨無正終篇晴
七日二十九年晴
八日小旻一章晴
(寒露)九日三十年晴夜分雨
十日小旻二章欲曉雨止陰
十一日三十一年晴
十二日小旻三章晴
十三日三十二年晴
十四日小旻四章晴
十五日甲子讀醫經晴
十六日三十三年三十四年晴
十七日小旻終篇晴
十八日三十五年三十六年晴
十九日小宛一章至三章陰冷
二十日三十七年三十八年晴
二十一日小宛終篇晴
二十二日三十九年四十年陰
二十三日小弁一章二章雨申後晴夜雨
二十四日四十一年四十二年晴晚小雨
(霜降)二十五日甲戌小弁三章四章自五更雨已後
止夜雨
二十六日四十三年至四十六年陰風
二十七日小弁五六七章陰時見日
二十八日四十七年至五十年晴
二十九日小弁終篇晴
三十日五十一年至五十四年晴暖菊花盛開終
夜風
十月丁亥小
一日作書辭官晴
二日巧言一章晴
三日五十五年晴
四日巧言二章晴
五日甲申五十六年晴稍暖
六日巧言三章晴黃花如散金
七日五十七年陰
八日巧言四章晴庭有落葉
九日五十八年五十九年晴
(立冬)十日巧言終篇晴
十一日秦昭王三十二年至五十五年陰
十二日何人斯一章至四章陰
十三日五十六年孝文王元年早略見日沉陰夜
月明
十四日何人斯終篇晴
十五日甲午閱醫經晴
十六日莊襄王元年至始皇元年晴
十七日巷伯一章至四章晴
十八日二年至五年晴暖
十九日巷伯終篇晴暖
二十日六年至九年晴暖
二十一日谷風陰時見日昏小雨
二十二日十年至十三年晴暖
二十三日蓼莪一二三章晴暖
二十四日十四年至十七年自五更小雨時作時
止
(小雪)二十五日甲辰蓼莪四章晴
二十六日十八年至二十一年陰
二十七日蓼莪終篇自昨夜雨時作時止設圍
爐反照
二十八日二十二年至二十五年晴微霜
二十九日大東一章二章晴晡後冷
十一月戊子大
一日忌祭晴寒辰後陰
二日二十六年晴寒
三日大東三章晴
四日二十七年晴
五日大東四章五章晴暖
六日甲寅二十八年至三十三年晴暖
七日大東終篇小雨陰晦夜雨
八日三十四年至三十七年小雨晚晴
九日四月一章二章晴
十日二世元年晴
(大雪)十一日二世二年晴暖
十二日二世三年陰雨遂終夜
十三日義帝元年苦寒陰晦有雪片
十四日漢高帝二年陰寒
十五日三年四年晴寒
十六日甲子四月三章四章晴寒
十七日四月五章晴
十八日四月六章晴
十九日四月終篇晴暖
二十日北山一章二章晴暖
二十一日北山終篇陰酉微雨
二十二日閱祭禮陰
二十三日閱祭禮陰
二十四日閱祭禮陰微雨
二十五日閱祭禮晴
(冬至)二十六日甲戌家廟成時祭補大事記霜晴晨
光葱曨風氣清澈
二十七日無將大車霜晴風寒
二十八日補記霜晴
二十九日小明一章霜晴
三十日補記晴寒
十二月己丑小
一日讀宗法晴寒
二日小明二章晴寒
三日補記晴寒
四日小明三章晴寒
五日補記晴
六日甲申小明四章晴頗暖
七日補記晴
八日小明卒章晴寒
九日補記晴
十日鼓鐘
十一日補記晴寒
(小寒)十二日楚茨一章晴寒
十三日補記晴寒
十四日楚茨二章陰寒
十五日補記晴寒
十六日甲午楚茨三章晴寒
十七日補記晴寒
十八日楚茨四章
十九日補記晴寒
(臘)二十日楚茨終篇晴寒
二十一日補記晴寒
二十二日信南山一章二章晴寒
二十三日補記晴寒
二十四日信南山三章四章晴
二十五日補記晴
二十六日甲辰信南山終篇晴
(大寒)二十七日補記晴
二十八日補記晴
二十九日補記晴寒
淳熙八年辛丑
正月庚寅大
一日戊申讀論語晴寒
二日甫田一章晴寒
三日漢高帝五年上陰微飄雪
四日甫田一章自昨夜大雪林麓欄檻高下一色
辰後止
五日五年下陰晦時有雨夜雪
六日甫田三章早雪止藏雪申後雪復作晚止
七日甲寅六年上陰晴不定
八日甫田終篇陰晦晚大雪遂入夜
九日六年下早雪止琳琅觸目陰
十日大田一章晴瓦溝餘白臘梅盛開
十一日七年霜晴已後陰
十二日大田二章陰寒
(立春)十三日八年陰時見日
十四日大田終篇晴時有雲
十五日閱歐陽公集晴風
十六日九年晴風
十七日甲子瞻彼洛矣一章晴
十八日十年上晴
十九日瞻彼洛矣終篇晴
二十日十年下日烘臘梅香甚
二十一日裳裳者華序晴夜大風
二十二日十一年上陰風
二十三日裳裳者華晴
二十四日十一年中晴夜小雨
二十五日桑扈晴和夜風
二十六日十一年下陰寒
(雨水)二十七日甲戌鴛鴦陰
二十八日十二年上陰寒時時小雨
二十九日雨木冰頍弁一章午後雪終夜不止
三十日十二年下早晴申後雪遂終夕
二月辛卯小
一日頍弁二章大雪晚小止復作
二日惠帝元年二年大雪日夜不息
三日頍弁三章大雪日夜不息
四日三年四年早雪止未後晴
五日車牽一章至三章陰晴不定
六日五年六年輕陰餘雪可觀
七日甲申忌祭晴
八日七年高后元年晴
九日車牽終篇晴園梅盛開
十日二年三年
十一日青蠅陰晴不定夜小雨
十二日四年五年細雨時作時止
十三日賓之初筵一章陰晚晴
十四日六年七年晴和
十五日讀論語晴和晚大風
十六日八年上晴和紅梅開
十七日甲午賓之初筵二章晴暖
十八日八年中陰暖甚晚小雨
十九日作番陽王安母墓表欲曉大風雨終日滂
沲晚晴
二十日八年下晴
(社)二十一日賓之初筵三章陰時有雨
二十二日文帝元年晴
二十三日賓之初筵四章霜寒晴櫻桃花開
二十四日補記晴杏花開聞春禽
二十五日賓之初筵卒章晴和
二十六日補記晴和桃花開
二十七日甲辰致齋晴風時有雲
二十八日時祭陰午後晴雜花多開晚雷雨遂入
夜
(春分)二十九日補記陰雨
三月壬辰大
一日讀宗法晴紫荆花開晚雨
二日二年上晴
三日魚藻晴
四日二年中晴
五日采菽一章或晴或陰夜小雨
六日二年下陰
七日采菽二章陰雨
八日甲寅諸葛誠之行輟課陰雨夜晴
九日采菽三章晴寒李花開
十日三年陰晚雨
十一日采菽終篇陰雨
十二日四年五年陰雨
十三日角弓一章至四章陰時見日
十四日六年晴暖海棠棃花盛開夜雨
(清明)十五日讀知言陰晚小雨
十六日七年晴時有雲
十七日角弓五章六章晴聞蛙
十八日甲子八年早晴辰後陰雨遂終夜
十九日角弓終篇陰雨
二十日九年十年晴夜小雨
二十一日菀柳或陰或晴
二十二日十一年上晴漸熱綠陰初成夜雨
二十三日都人士序陰時有雨午後雨益大遂終
夜
二十四日十一年下晴
二十五日都人士一章晴真珠花開
二十六日十二年晴百葉桃開
二十七日都人士二章晴
二十八日甲戌十三年陰雨
二十九日都人士終篇陰雨時見日
(榖雨)三十日十四年晴竹間蕙開
閏三月小
一日閱醫經晴荼䕷薔薇開
二日十五年陰晚晴紫竹筍生聞子規
三日采綠陰午後雨遂終夜
四日十六年細雨
五日黍苗陰作荼䕷架
六日後元年陰種蓼花時見日筋竹笋生晚雨遂
終夜
七日隰桑雨
八日甲申後二年晴濕熱
九日白華一章二章陰種芭蕉
十日後三年四年雨晚晴夜復雨
十一日白華三章四章或陰或晴
十二日後五年晴夜雨聞鸎
十三日作邵武游玠母墓誌晴
十四日後六年乍雨乍晴
(立夏)十五日閱醫經晴時有雨
十六日後七年輕雷小雨
十七日白華五章六章陰小雨
十八日甲午景帝元年陰時見日
十九日白華終篇陰新荷生
二十日二年上晴時有雲
二十一日緜蠻序陰時見日
二十二日二年下陰晴不定小雨
二十三日緜蠻陰時見日
二十四日三年上晴初熱
二十五日瓠葉晴除圍爐
二十六日三年中晴熱夜雨
二十七日漸漸之石終日雨
二十八日甲辰與范元章黃英甫諸人會飯輟課晴
熱
二十九日黃幾先行輟課晴熱
四月癸巳大
一日讀正蒙陰時有雨
(小滿)二日三年下晴極熱
三日苕之華晴熱夜太雨
四日補記雨午後止
五日何草不黃陰晚雨
六日補記時時雨
七日文王序陰夜雨
八日補記晴夜雨
九日甲寅文王一章二章陰夜雨
十日補記大雨如傾
十一日文王三章四章晴晚陰
十二日四年陰時時雨濕熱
十三日文王五章晴
十四日五年六年晴熱蜀葵開
十五日閱醫經晴午微雨
十六日七年中元年晴開東窗
(芒種)十七日文王終篇陰
十八日中二年上陰雨夜大雨
十九日甲子大明一章陰時有雨
二十日中二年中晴
二十一日大明二章或陰或晴
二十二日中二年下早大雨已止未後晴
二十三日大明三章晴
二十四日中三年早晴辰後陰凉
二十五日大明四章陰時時雨
二十六日中四年五年雨
二十七日大明五章六章雨
二十八日中六年後元年大雨如傾遂終夜萱
草開
二十九日甲戌大明終篇早雨辰止午復雨
三十日林伯和來輟課
五月甲午大
一日讀論語大雨致齋
(夏至)二日時祭早雨止辰後復作遂終夜
三日緜一章陰時時雨
四日後二年三年武帝建元元年快晴
五日緜二章晴未後雷雨治藥
六日綿三四五章晴熱
七日綿六章晴熱
八日建元二年三年晴午後小雨
九日甲申緜七章晴已後陰
十日建元四年五年終日雨
十一日緜八章大雨
十二日建元六年雨
十三日緜卒章大雨
十四日元光元年二年陰雨夜月明
十五日讀易辰後日出晚雷雨
十六日元光三年晴濕熱
(小暑)十七日棫樸晴晚小雨
十八日元光四年晴熱晚雨
十九日甲午旱麓一二三章晴熱
二十日元光五年晴舶趠風至
二十一日旱麓終篇晴熱
二十二日元光六年晴熱
二十三日思齊一章晴熱
二十四日陳正已行輟課晴熱
(初伏)二十五日思齊二章三章晴熱
二十六日元朔元年晴熱
二十七日思齊終篇晴熱
二十八日元朔二年晴熱
二十九日甲辰皇矣一章晴熱
三十日元朔三年四年晴熱夜大熱
六月乙未小
一日讀近思錄晴大熱
(大暑)二日元朔五年晴熱黃葵開
三日皇矣二章晴熱
四日元朔六年晴熱
(中伏)五日皇矣三四章晴熱申風雷微雨飄洒秋
蟲鳴
六日元狩元年晴熱晚薄雲小雨
七日皇矣五六章晴熱
八日元狩二年三年晴熱晚雨簷溜有聲食頃
止
九日甲寅皇矣終篇晴大熱池蓮始開夜驟
雨頃之
十日元狩四年晴熱
十一日靈臺一二三章晴熱
十二日元狩五年晴熱蓼花開
十三日靈臺終篇晴熱夜尤熱
十四日元狩六年元鼎元年早驟雨終日陰夜月
明
十五日讀近思錄晴時有風
十六日元鼎二年三年晴熱
十七日下武朝霞晴熱
(立秋)十八日元鼎四年晴熱
十九日甲子文王有聲一二章晴熱
二十日元鼎五年早陰已後晴
二十一日文王有聲三四章欲曉驟雨頃之終日
陰昏後小雨
二十二日元鼎六年晴熱
二十三日文王有聲終篇晴大熱
二十四日元封元年晴熱晚驟雨虹見
二十五日生民一章晴熱
二十六日元封二年三年晴熱
二十七日生民二三章晴熱
二十八日元封四年五年晴熱
二十九日甲戌生民四章晴熱午後小雨
七月丙申大
一日讀論語晴熱
二日元封六年太初元年二年晴熱
三日生民五章晴熱
四日太初三年四年天漢元年晴熱
五日生民六章晴熱
六日天漢二年至征和元年晴熱
七日生民七章晴熱虹見小雨
八日征和二年三年晴午後陰小雨
九日生民終篇自五更大風陰午後時時小雨
十日甲申補記十一年晴午小雨
十一日行葦一二三章晴時有雲步月墻東水
竹幽茂
十二日補記十三年晴熱
十三日行葦四五章晴熱
十四日補記十七年晴熱
十五日讀書經晴熱
十六日補記十年晴熱
十七日行葦終篇晴熱
十八日補記二十三年晴熱豆花開
十九日既醉一二三四章晴熱
二十日甲午補記一年早凉晴初夜小雨
二十一日既醉終篇陰午後雨久之
二十二日補記十一年陰凉
二十三日鳬鷖陰時時雨秋意翛然木芙蓉開
二十四日補記一年晴早晚凉午熱
二十五日假樂晴
二十六日補記二年晴晚陰
二十七日公劉一章陰
二十八日
觀伯恭病中日記其繙閱論著固不以一日懈
至於氣候之暄凉草木之榮悴亦必謹焉則其
察物之勤蓋有非血氣所能移者矣比來不得
復見伯恭固為深恨然於此得竊窺其學力之
所至以自警省則吾伯恭之不亡者其誨我亦
諄諄矣三復㳅涕敬書其後云淳熙壬寅新安
朱熹
東萊集卷十五
