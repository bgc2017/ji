東萊集卷十二宋吕祖謙撰
墓誌銘
嚴陵方君墓誌銘
桐君所廬下上數十里間言臺者以嚴遵言石者以郭
文言山者以戴顒其蹟皆隠者之遺迹其緒或沒不見
獨白雲原唐末方處士干始居之後出而枝葉最蕃一
原數百家聮譜合牒衣冠人物之盛邦人紀之至於里
居之良雖事業無所試厖然秀眉集享全福彼其中盖
可占也君諱元恪字幾先少游郡庠已而舍業歸養惇
儉經緝以厚其生既衍既盈則推以覆被其族而覃其
鄉閭飯饑薪寒槥死藥疾旁及橋梁涂路之屬力之所
逮者未嘗有愛焉故祕書監元若於諸方為長望臨搢
紳遴於許可顧獨樂君之淳固恩意篤備異日干戈搶
攘中朝名士往往來依祕監嘉時令節杯酒流行談賞
諷詠聽者皆傾君頽然在席漠乎不以槩意人亦莫能
輕重淺深之也紹興己卯詔賜高年爵授承務郎久之
復用恩增秩(闕)郎賁以銀緋於是君年八十矣命服
在躬子孫(闕)簮笏成列耳目膚革視前日既無所損
而光耀(闕)處之夷澹視前日亦無所加也如是康寧
者又十一年年九十有二以淳熙二年七月癸巳終于
家曾祖仁拱祖舉中考玠娶陳氏先卒二子伯曰行之
(闕)郎仲曰望之一女歸吳寘孫八人炳迪功郎南(闕)
司戶參軍次煊煜煥炤烜焞煒女孫七人迪功郎建
康府上元縣尉鄭克從政郎平江府府學教授(闕)正
朝奉郎新知江州范端臣王璞錢膺王中實其婿也季
者在室曾孫男五女七男之長者曰楶曰㮤餘未名女
之長者適沈宏祖次適詹孝述餘未行玄孫女三人尚
幼葬以其年九月辛酉銘曰
坐閱六朝不出戶庭雲來四世陪導緌纓弔壯北(闕)唁
殤東坰大耋一丘休哉永寧
分水徐君墓誌銘
廣川穹谷之間羣然而居熙然而游生無爵死無諡灝
灝乎太古同風改其鄉之舊封之表之斵琱以銘之無
乃放於文而沒其質乎惟孝子慈孫哀其親之志盖無
終窮欲託於辭以發其中心之至痛固非所以為文也
自予屏處里閭四方之士或不鄙辱從予游有徐生文
虎者來自嚴之分水相與居者數年今年春衰杖款門
出其考之世系拜且泣蘄得銘予以游居之舊不可卻
乃次第其本末以遺之歸君諱時乂字亨仲曾祖寶祖
宗永父舜元皆不仕分水地陋而瘠山居其九而田居
其一故其民大抵行賈銖裒釐積堇堇自足君幼嘗愛
書中遭家難雖輟業從其俗而於昆弟厚薄多寡一無
所計趣其子從師友講習甚篤至課試利不利則未嘗
深督過之也與鄉人處無違言其沒也弔者皆有戚容
壽七十有一實淳熙二年八月四日是歲九月二十八
日葬于縣南湧泉巖娶丁氏三子長文淵次即文虎文
富二女將仕郎沈俊彥進士俞哲其壻也銘之作後其
葬盖一年銘曰
葬以其鄉銘以其子泉洌麓深尚安於此
劉梧州墓誌銘
梧州刺史劉公食祠官之祿於里中暇日子孫侍左右
公命之曰大夫七十而致事禮也吾賴先人餘澤服王
事者五十年以爵以齒幸濟登兹若免於官謗以朝大
夫秩老于家豈小子實能吾先祖先父其嘉相之汝趣
為我具章皆頓首曰諾如大人命章上詔報可賜一子
官以寵其歸同邑若旁邑之姻連世舊舟于水車于陸
湊門趨賀樂飲旬日乃罷自是遂深居不出静養恬適
又數年乃卒壽七十有四實淳熙二年正月晦日其年
九月丙午葬于婺州武義縣泉溪西山學士原其孤以
公之閥閱行治來速銘謹按泉溪劉氏系出温之荆溪
其徙於武義距公盖八世矣公諱墉字叔翰曾祖仲思
祖升承事郎贈中奉大夫考滂朝請郎知建昌軍贈光
祿大夫妣湯氏贈齊安郡夫人公蚤以光祿䘏典入官
歴温州樂清縣尉監潭州南嶽廟福州錄事參軍知徽
州歙縣通判蘄州軍州事主管台州崇道觀除知梧州
未上復請還崇道觀積官至朝請大夫其在樂清每行
部輿衛胥史鞵屨糗粻一主辦於已不以煩里正邑人
紀之福大而獄繁歙小而民瘠公書獄予生而拊民必
依惠職用不墮佐蘄兩攝黃守始至老校旅拜庭下曰
旄穉旦暮餒死惟公哀之眎其劵不朌者且朞公蹵然
不安亟發庫金益以私帑尫瘠以蘇歸自蘄春無復當
世意比告老領祠官者四焉少嗜書晚歲猶展玩不置
每得名章俊語輒欣然忘食資和厚不與物忤居鄉無
貴賤皆得其驩心沒之日弔客及門哭之必哀初娶胡
氏繼室王氏朝議大夫昇之女封宜人三子長晫迪功
郎紹興府上虞縣主簿先卒次紹迪功郎處州青田縣
主簿次續將仕郎一女適朝散郎通判婺州林信厚孫
男三人成孫傳孫豹孫銘曰
前望不跂後顧不庳平進之轍未驅而止其止曷以以
其樂易風于後人勿墜勿替
永康陳君迪功墓誌銘
陳在婺為右族名數布於七縣其譜或通(闕)籍
永康之前黃者不知於婺何别也盖傳(闕)得高
安府君而前黃之陳始為儒家邑人紀焉公諱持字守
之質厚而慤蚤以事母聞隆於兄弟白首無違言邇之
里閭遠之郡國所交耋稚良楛不同一接以恩意年十
三入郡庠下筆亹亹諸生皆畏避之意氣甚盛已而靖
康之難其父赴京師捍禦沒不反家事益落遂連蹇不
耦紹興開太學故時儕輩強之行公勉為出即綴弟子
員往來二十年竟無所遇晚以累舉恩授迪功郎筠州
高安縣主簿或謂鈎校朱墨殆非老人所宜而公耆事
樂職蚤夜不怠若欲少自見者諸公稍稍知之代還未
及調官以淳熙二年八月十一日卒於家嗚呼公方少
時心壯力強謂天下事直差易耳年運而往更涉險難
僅得一官欣然俯首就之姑以少償其鉛槧之勞曾不
得須臾以死盛衰之變可勝道哉公雅能自寬婆娑嬉
遊無憔悴留落態暇則為詩文自娛至老不輟有左氏
國類二十卷遂志齋錄十卷筠陽雜著二卷以其年九
月二十四日葬於朱旺距所居五里曾祖諱援祖諱賀
考諱知元承節郎公享年七十有二娶蔡氏敦武郎秉
圭之女前公十五年卒今祔公葬子男一人次臯女一
人適進士曹源孫男五人長曰充餘尚幼予雖未及識
公而公之從孫亮相與友實來速銘銘曰
髧如髫如孫篋之初閱五星終甫從走趨不酢其勤臥
起于于命也奈何保於其墟
金華曹君將仕墓誌銘
國朝之開吳越凡板授之秩皆命以王官金華之曹有
以司錄從其主朝京師者未及頒爵而卒子孫因不仕
推其譜繇司錄而下三傳曰隨四傳曰介五傳曰韶六
傳而得公公諱佃字耕道少游郡庠貢法猶未罷既升
於辟廱矣睦寇亂東南亟舍以歸已而仍歲執大喪公
為人閒澹其隨羣輩上下徒欲虞其親自是遂絶意進
取闔門以書史自適且數十年今天子即位下赦令在
貢籍久故者予初等官欲得祠祿者畀之毋拘以吏部
格公於是例補將仕郎始命一御冠裳拜於庭退則褐
衣如它日同等多已受祿或謂公盍亦自言公謝不答
異時朝路戚友力能得之者甚衆屢以諗公卒亦不能
強也季年神觀平粹瞻聽疏徹道學校舊聞京輔遺事
語端絡繹無窮聽者忘倦内外親伏臘燕聚黃髮鳩杖
皤然在位長少訢訢就列皆視歸於公弟順之風興焉
元配汪氏次配時氏其先夫亦汪也死於寇獨遺二穉
女公為置後悉授以先君之財二女亦皆得其所從當
是時郡縣新被兵條綱未立乏祀之家彊弗友者並緣
姻連或更劵劑以自利故人以公為難公雖不試於事
經界之興也吏駭於創見莫知所為公與為甲長令以
公儒者倚屬之公亦樂為之盡故視旁邑力半而功倍
焉其沒以淳熙二年八月丙辰享年八十有五一子次
何一女適承議郎新通判建寧府王渙其孫女復適渙
之子楷五孫著莊芑蒙芬曾孫六尚幼以其年十月乙
酉葬于赤松鄉沙溪原時夫人前公八年卒實同兆異
域銘之曰
畸於其出退之所繇(闕)也嗇於其祿齒之所繇蕃也有
崇彼丘其亦莫之干也
永康王君墓誌銘
始予官太學日從四方之士遊于永康王頤者一再見
氣下而語温予洒然異之退質之同舍生雜然許其修
謹無異辭自余還金華於永康為旁縣益習其為人他
日衰絰踵門拜且泣曰頤不孝將奉考妣之喪歸于吾
邑白眉山之原昊天㒺極亡以自致昔者敦化之席頤
幸有位焉敢扳此義問銘於門下乃序次而述之君諱
恬字道夫其先來自天台距今七世矣曾祖利用祖自
然父有朋世為儒家以惇飭相授子弟拱立父兄側竟
日不敢跛倚長者對客其亞雖髮有二色猶奉匜洗爵
奔走執事里中諸儒皆自以為不及也君就學未幾不
忍尊老親井臼之勞亟廢業以專子職出入阡陌與物
少忤質樸和厚不知世間有鈎譎廋謔事自少至老以
畏謹持門戶府縣之庭無履跡焉家雖貧遇人急難時
弛服輟食以周之歲入甚微或意君長者奪攘無所忌
君果不校其友尤之君曰吾豈以尺寸地敗宗姻恩義
哉娶同縣吕師傳之女亦與君恊德服厪婦事不擇劇
易繼母嫠姊窮無依迎致饋養沒身不衰實生五子頤
穎顗頎碩一女適進士劉鼎男孫女孫合六人皆幼盖
君壽六十有五卒以淳熙元年十二月十日吕夫人壽
五十九卒以乾道七年八月三日其葬以淳熙二年十
二月五日銘曰
其生也足不出乎里其死也葬不出乎鄉敦然太樸帥
彼民常是謂吉人之藏
金華時君德輔墓誌銘
婺之羣室以地繫姓者皆其聞家清江之時盖其一也
清江於婺為近郊時氏之居百年於此矣君諱汝翼字
德輔為人莊整寡言笑重然諾少孤更幇源之寇餘屋
數椽勤儉自力以封殖其家始而充中而裕末而豐其
所以制節内外臨長族屬約敕童僕者凛凛不可犯子
若孫若子孫之婦酬贈饋問必告朌賦稟給必均闔門
千指無敢私烹炊者歲時鄉閭聚會君在坐謔者為止
譁者為默其嚴憚之若是子孫勝衣冠以上皆使之從
師肄習晨起盥櫛未問家事亟往勞來之在塾者以次
侍各陳其業或當其意欣然為之忘食雖有疾聞絃誦
聲輒拊髀擊節不知病之去體也每言曰吾生而多難
不得極意於書今老矣平生所嗜銷落向盡獨於文墨
眷眷有餘懷兒曹其尚成吾志乎里中俊秀後出新進
皆折輩行與交門臨逵道道上往來者裝齎類逢掖輒
延致之偶得勝士館餼款繹連日夜不厭於禨祥禁忌
無所信嘗大築垣屋鄰人挾方士以進曰是太歲所直
犯之且有大殃君不為輟卒亦無他先墓在舍東數里
歲遠蕪廢君次第經緝自始祖而下十餘冢甓甃榱桷
髹堊相照春秋帥其族洒掃終其世不怠君沒以淳熙
元年七月二十五日享年六十有五明年十二月初七
日葬于循理鄉九里原曾祖則祖理考煥娶邵氏三子
鎬錡錝二女邵晏陳褎其壻也孫男七澐源淇演溱灋
潚女長適陳之望餘尚幼予與君兄之子鑄皆癸未進
士自錡以下多從予游晚始識君則既病矣猶危坐相
對指授顧役皆中品式時氏之昌也有以哉銘曰
既圮而升將隊而興飭家以嚴子孫繩繩勝復合(闕)靡
所止戾尚承其初之銘之視
林安之墓誌銘
自予與永嘉陳君舉傳良游每道其學者林安之居實
不去口歲在壬辰安之始來婺相與共學其冬以病歸
間二年復自温來會甚瘠且憊形貌非復昔人而志愈
強識愈明其學亦非復昔人也予憂喜參半别去餘月
君舉以書赴曰噫安之死矣哀甚不能執筆其為我銘
之盖安之之為人隆於師友一日不見則惝然若有所
亡至其合堂同席心融意浹身之休戚年之蚤莫鄉閭
之遠若近皆不暇知病益侵尚講貫繹繹不休獻疑者
納忠者代之憂者動之以危語悲辭者日交於前安之
盖自如也士而有志於學者盖鮮亦既有其意矣怵焉
輒移撓焉輒止莫大於死生莫切於疾疢疴痛之賊其
體膚及是而猶不舍業使充其志庸可限其所至耶安
之以淳熙二年十月十九日卒是歲十二月二十日其
父母兄葬之于其鄉年實三十有四銘曰
若是而不可謂之成耶彼挑達者竟何成也若是而可
謂之成耶夫豈自以為成也哀哉
邢邦用墓誌銘
羣獻精微之緼質文始終之緒天典民彝之統紀合而
系之曰人衆則昌寡則悴咸無焉則晻昧而不章道之
無窮也善之難擇也氣質之參錯不齊也有從事於斯
固未可必其至苟其弗措則亦安知其必不至也故鄉
是焉者毋問其久近淺深皆可為斯文助不幸奪之毋
問其久近淺深亦皆可為斯文惜也况其志浸確而其
行事既有可見者乎此予於邦用之沒哭之而不能已
也邦用姓邢氏名世材其先青州人中徙汴紹興間始
家會稽邦用為人重實幼孤事母以孝聞母亡事其兄
如父動息必咨拊教諸弟經紀族姻恩意篤備既舉進
士得官盡棄故學徧從先生長者游深思力索有所未
達憤悱見於辭色退則汲汲求踐其所聞出為南康軍
司戶參軍適歲大祲日夜條畫方略告上官雖半用半
不用迄無尤其出位者郡檄攝令都昌下車亟發常平
倉粟贍饑民隨自劾部使者始怒已乃薦之朝盖其惻
怛發中故雖數而不見為瀆迫而不見為訐度越規矩
而亦不見為干名采譽也秩滿遷從政郎婺州金華縣
丞未上卒於家年三十七實淳熙三年三月二十八日
其年八月十二日葬于山陰縣温泉鄉光相塢之原曾
祖諱榮祖諱臯父諱佐妣陳氏初娶和氏先卒再娶曾
氏子男三人淳淑湛淑為叔父世元後女四人尚幼予
於邦用有連而相與講學非一日知之為深邦用平生
它可紀尚衆顧其自任者厚非蘄以此自名故獨論其
所存以告來世千載之下尚有哀其志者銘曰
昆侖旁薄浩無際兮端車正轍隨所至兮命之不融志
則詣兮體魄攸降塈斯竁兮
潘朝散墓誌銘
自建炎省方吳會二浙之民漸王澤為近谿臯谷陬往
往化韋褐為簮組其士大夫家仕者亦蕃於初一門之
内或四三或六七或累十數而未止也衣冠之盛固人
所喜道至於爵秩雖未甚通顯而遵畏涯分不失前人
靖厚淳質之緒尚論風俗者亦將有攷於斯焉公諱好
謙字伯益一字損之松陽人松陽之潘自復州使君宗
回以進士起家而族浸大公實其子已而以祖命為壽
昌縣丞後壽昌於復州伯仲也生三年知書偏傍復州
暇日陳金石刻阿保劒之於旁或摘問之通者大半稍
長益嗜文史恂恂馴飭不敢以氣加人生十有七年壽
昌沒旁郡已能護匶還里哀毁動行路結廬墓次竟祥
禫乃復初尉麗水與鄉縣封畛相入以職則迕舊故以
情則廢䋲墨公一接以和而官事亦不懬歴泉州司理
參軍福建安撫司准備差遣監戶部激賞酒庫糴場通
判鎮江府京口江淮間都會大軍所壁雜五方之俗號
難治前是為貳者每諉事於其長廩食無所預公始至
慨然曰是豈不足行志邪在我前者相導而彌縫之在
我後者尉接而推掖之庶其有濟久之不得伸則又慨
然曰吾幸有故田廬亦何為久於此亟移病僚屬挽之
不能止數年復通判紹興府未上卒於家官訖朝散郎
壽訖五十有九其歲月日淳熙二年四月己卯也公雖
入官四十餘年臥家之日三之二其去麗水去糴場去
京口皆請祠禄以歸樂閒淡乃如是廉靖畏事在官未
嘗以私故役公皂廛居地産之珍終更猶不知其名物
松陽小邑易雄伯甿隸謼嘂庭下縣吏輒為之動色公
秩郎位要銀艾乃獨凌兢若有所懼夏秋必趣家人具
所輸絲必練治粟必精鑿毋以盬惡煩有司曰吾先人
之訓不敢改也居處簡樸游宴闊希輿馬服用無所紛
華曰吾先人之舊不敢加也縣政中失里閭長短薄厚
舉不以挂口曰吾先人數以是厲子弟不敢隊也天雨
雪勞賜並舍貧者歲有常其尤厚者月有秩年凶民流
則間發囷氾給之曰此誰非吾先人之族姻者吾力及
焉不敢愛也噫若公者其所謂遵畏涯分不失前人靖
厚淳質之緒者邪曾祖諱幹祖諱珂宣州涇縣主簿累
贈朝議大夫考諱宗說嚴州壽昌縣丞累贈朝散郎妣
毛氏贈安人先娶陳氏贈祕閣修撰東之女贈安人初
朝廷錄陳公睢陽之節官其子弟若壻而公與焉再娶
閭丘氏朝請大夫泳之女封安人子男子四景連迪功
郎監戶部激賞中酒庫次景夔次景尹次景達子女子
五長適宣義郎兩浙東路提點刑獄司幹辦公事鄭愿
中蚤卒次適進士葉近餘在室孫男女四人尚幼沒之
明年八月甲申葬于縣之布和鄉蘭灣其孤以臨川陸
九淵之狀來謁銘盖公晚歲篤於教子余雖未及際公
景夔景尹皆越數百里遣從余游歲時還書絡繹未嘗
不屬其子也且謀徙家於婺以便其學嗚呼此意厚矣
其可忘哉銘曰
布和之原蘭被其厓有車之萃則克宅之維出不絿維
居不盭維傳不躓施于來裔
東萊集卷十二
