東萊外集卷一宋吕祖謙撰
策問
問名正言順大義之所以立也内修外攘大業之所以
成也表大義於天下一日而白至於經綸大業則内外
先後未嘗無其序焉劉石俶擾神州陸沈繇晉氏以來
明君哲輔慨然有志於中原者史不絶紀庾亮之將鎮
石城也郗鑒以為資用未備不可大舉禇裒之徑赴彭
城也蔡謨憂其經營分表疲民以逞商浩之復謀再舉
也王羲之謂雖有可喜之會而所憂乃重於所喜是三
者迄無成績終不能出旁觀者之所料意者名不正耶
言不順耶抑亦先後陵節而戾經綸之序耶温之枋頭
安之步丘裕之長安幾成而敗既濟而覆追數其過蓋
必有所在下至到彦之檀道濟王元謨沈慶之之流雖
長短多寡之算不足煩前籌之箸然尚論古昔者亦不
得而廢也孱儒腐生玩歲愒日者固不可與論恢復之
略鳴劒抵掌志吞狼居之北莫不壯其快然横挑強敵
敗人事者又未必非此曹居兩者之間而咨至當之論
將何施而可
問方鎮在唐與國迭為升降蓋其始列鎮於邊置將以
統之至永徽而始有節度之名至景雲而始有節(闕)
于開元文武迭用不久任不兼領不遥授尾大不
掉之患尚未見於天下自天寶分置十道節度馴致漁
陽之變議者固追咎林甫之任蕃將然武德以來邊陲
戍守城鎮守捉小大相維餘百年而無變者其制要當
深考而十道之分鎮輿地封略要必有失形格勢禁之
宜者無徒曰禄山非池中物而已也安史既平而藩鎮
之禍方始雖僕固懷恩養寇以自封然此大事也子儀
光弼軰曾無一言乎建中之元威令幾振其所以失田
悦於孤窮之中者釁端果安在而羣叛相仍同時有四
王一帝之僣又誰致之也奉天息兵之詔始返都邑遽
欲食言陸敬輿蓋懇懇言之汴水之變歲月未幾耳乃
選懦姑息而又煩敬輿之諫人心勇怯何其不同也憲
宗以英武起衰弊元年平夏末年平山東謀畫攻戰之
詳皆當條舉其間如淮蔡一役宿兵數年劒門之險則
不如闢長江之阻則不如錡彼易而此難其故何也河
朔再失議者每恨蕭俛軰不用劉總之策藉令盡如其
策所制者盧龍一道而已王庭湊史憲誠相挻而起又
將何以禦之耶督師于外者亦前日平淮蔡之裴度也
師老財弊終於講解何前智而今愚邪澤潞之役李德
裕許河朔世襲以安其心此權一時之宜可也使德裕
而久得政長守此言根盤絡連何以為國若異時有所
更置彼將執右劵以責我矣德裕之智豈不慮此蓋必
有說存焉自大中以下則既無譏矣我藝祖之興天造
神斷丕變區夏一時藩臣如符彦師向拱王景十數軰
皆前代倔強難制者奔走聽命無敢後先至於太平興
國之初支郡遂罷而諸鎮皆歸於環衛矣兩朝開闢之
大略圖回之密機經畫錯綜之本末先後願因論唐深
究其所以然
問晉氏之東衣冠人物蔚然萃於一時清標勝致觴詠
談賞無益於治亂之數者皆置不論獨取其關盛衰者
與諸君論之王茂洪芟草萊立社稷號為江左夷吾而
坐視處仲之驁悖弗慮弗圖及再經蘇峻之釁可以懲
矣乃尚持遵養時晦之論何耶庾元規以元舅同國休
戚顧專方面之威自外制内使居中者不忍則將何以
繼之溫太真再造王室焯乎不可揜然辭京尹詆錢鳳
正歟譎歟陶士衡屏翰武昌議者方之孔明孟德彼折
翼刺指之傳信乎否也戴若思號名士河南之行量能
推賢之義安在商深源係蒼生望至為元子所發咄咄
書空迄不能有所為何其衰耶劉真長一時名流皆推
下之試迹其實禆國益民者有幾卞志正甘受瓦石之
譏當其歲寒視諸公何如也且車騎避權徇國其與謝
安石未知其孰先孰後曾謂料將揣敵反出郗嘉賓下
耶興公羲之自放丘壑若不預世故者遷都之諫道勝
之論何其切於事情也觀其所由視其所以蓋必有定
論盍枚數而著于篇
問天子六卿諸侯三卿體統相承所以綱維天下之治
也自伯禹作司空一見於虞之書而六事之咨再見於
甘之誓孟津牧野周之正朔將班矣猶曰司徒司馬司
空不敢有加焉是制也蓋虞夏以來共之約之為百豐
之為二百張之為三百六十是特緝其目疏其流而於
大節則未之或改也四代官制至周官而備立政之作
反復致意於常伯常任準人求於天地四時之官漫不
知其何職𤨏𤨏如擕僕綴衣阪尹之屬則亦缺焉周官
成於周公之手而立政亦公親筆也公自立之而自二
三之何耶三公下兼六卿諸侯亦或入為之在宣王詩
王命卿士太師皇父是皇父與太師兼卿士矣則未知
於六卿果何居也東遷之後虢鄭皆嘗為之(闕)
父子世為周司徒(闕)指卿士為司徒也邪十月之交既
舉卿士矣繼之曰番維司徒是兩官也六卿倡九牧清
其原於上列國之三卿受其委於下教化政事之倡固
有和之者矣餘三職其誰受之先儒論傅其伍以三卿
之屬大夫兼太宰司寇之事就如其說曾謂為國以禮
常伯之職乃不能以一大夫兼之耶夏父弗忌為魯宗
伯見於左氏則先儒之說又未可信矣羽父求太宰臧
氏為司寇使六官果卿之屬大夫則翬也必不降心求
之而臧孫之聘會春秋所書曷為例於三家無所輕重
邪借曰東遷之後諸侯廢置自如傳載孔子以司寇相
魯名不正則言不順命官非先王之故孔子肯安之邪
宋襄公泓之戰大司馬諫司馬子魚復諫同時而二司
馬何也晉士蒍為大司空則既與聞國政矣文襄之後
司空司馬不得列於卿而參於輿帥候正之間其軒輊
何意也太師太傅天子三公晉既僣有之而趙宣子成
晉國之政乃授太傅陽子太師賈佗行焉其班爵亦少
卑矣漢氏中葉取諸侯三卿之名而位之三公抑又何
所祖述也至諸侯王國則置傅相中尉皆二千石而命
於天朝豈三卿之苖裔邪官師之升降治道之開塞係
焉盍相與求其說
問至治無象至亂亦無象治與未治實相遠而形相近
者也蓋文景無可書之事而中世之君亦無可書之惡
房杜無可載之功而具員之相亦無可載之過果何道
而辯之耶寬大似疎闊簡易似縱弛安静似緘默函覆
似冗濫優游似怠荒精審似猶豫見其似而不得其真
則其害有不勝言者矣畏其似而併棄其真則其害亦
有不勝言者此論治體者所當辯之於早者也差之毫
釐固將以可憂為可喜以可戒為可師非是錯處而美
惡易位矣故願與諸君論之
問學之不講聖人之所憂也講學烏乎始當自孔孟之
門始孔孟之所講蓋嘗闚其略矣聞之與達也政之與
事也性習之近遠也禮樂之先後也聖智之終始也仁
義之内外也毫釐之際未嘗不精言而明辯之反復紬
繹則猶有未判然者四十五十而無聞夫子前日方以
厲後學及對子張之問遽奪聞而與達夫子亦言乎政
事之判舉其端而未嘗言其委定哀之間誅賞號令具
載於春秋試取而枚數之抑孰為政孰為事也習之相
遠不待訓詁而可知性而曰相近其於一本同源之旨
果無可致思者耶質勝文者野也文質彬彬者君子也
夫子舍其全而從其偏或曰將反周之文而用夏之忠
是耶非耶譬之金玉則智始而聖終譬之巧力則聖至
而智中此一章耳以智為尚則害前說以聖為尚則害
後說抑猶有並行而不相悖之論乎否也告子義外之
說其與義以方外奚辨孟子置仁内而不言或者告子
既知仁耶則未有知仁而不知義也彼長而我長之彼
白而我白之斯言也蓋堅白同異之祖孟子累章辯析
歴舉玉雪羽馬人五白之說借其矛而伐之而其技窮
名物之同異可得而考乎夫精義所以致用要必章條
部區洞達通貫然後可以言學其毋以物色牝牡不知
為解
問周公作君奭之篇歴數成湯至于文武厖臣碩輔功
烈之盛以勉召公夫立乎成王之世而望商周之間元
老所傳耳目所接宜其無毫釐之不盡也然高宗舉傅
說於版築之中置諸丞弼三篇之書光明閎肆蓋所謂
明良千載之遇而周公獨曰在武丁時則有若甘盤率
惟兹有陳没傅說之名而不稱何耶維師尚父佑文武
以興周詩之所歌孟子之所稱六韜之所載諸子百家
之所述不可誣也而周公論昭文王昭武王之臣徧舉
虢叔散宜生泰顛南宫括之屬而不列太公於其間抑
又何也聖人之言抑揚去取為有深意周公豈欺我哉
問兵食大政也以水佐攻者彊以水佐耕者豐蓋水者
兵食之司命而江淮者抑又水之居也疏而為川匯而
為陂屏而為坊堙而為埭竒正出焉勝負判焉穰歉權
焉列於史牒者遽數之不能終其物試簡其二三策論
之吳子夫差城䢴溝通江淮此自南通北之道也考其
地形所謂射陽湖所謂末口所謂廣陵韓江流之源委
勢之高下名之遷易論進取者皆不可不稽魏文帝以
舟師自譙循渦入淮寒冰舟不得入江此自北通南之
道也考其地形所謂精湖所謂廣陵故城何所經歴何
所通滯何所開遏論守禦者皆不可不察芍陂之田曹
氏故迹也墾闢之略瀦蓄之方彊畎之數可得而講乎
濡湏之塢孫氏重地也城之南北岸之東西洲之中外
可得而論乎齊垣崇祖之守夀陽欲堰淝水以自固議
者以自有淝水未嘗堰難之崇祖不顧終以取勝梁武
帝堰淮水以灌夀陽浮山之役功力視崇祖不啻百倍
也魏人謂終當自壞未幾竟如所料夀陽一地在齊可
堰在梁則不可堰料於前者拙料於後者工豈天時不
齊而地利有改耶抑主客殊勢而攻守異便耶跨江被
淮堰埭相望雞鳴召伯西陵柳浦之屬其興其廢𤨏𤨏
蓋無足議若海陵之堰則范文正公之所參(闕)近而可
攷者也其堤隠然首尾百五十里興創之歲月議論之
異同版築之規畫灌溉之廣狹蓋略可見舉一以例百
亦治水學者之經始也具以質言無為虚論
問闢邪說正人心孟軻氏所以承三聖也自春秋之世
異端寖出至於戰國極矣稷下之盛自名其家者蠭起
孟子獨與楊墨辯夫豈餘子瑣瑣不足數耶申商刑名
之學行於秦老莊虚無之說放於晉勝廣淵勒之際生
民之類幾盡使楊墨得志其禍亦何以加此孟子置之
若不聞者意安在乎均之為異端也墨氏兼愛施猶及
人楊氏為我意專私已朱蓋尤下於翟孟子乃謂逃墨
必歸於楊逃楊必歸於儒反近楊而遠墨何也當是時
嘗親與夷之辨矣指泚顙之端何以遽能使之憮然自
失然彼夷之所謂施由親始視伊尹立愛惟親之論抑
何異乎後之儒者有言楊墨塞路孟子辭而闢之然後
廓如也東西都間儒墨並稱時出於名士之口唐韓愈
乃推尊孟子功不在禹下而孔墨相為用猶自筆之書
安在其為廓如也此猶可也史遷謂孟子獵儒墨之遺
文遷固非知孟子者然何以得此聲於後世耶老莊末
流合吐納符覡丹石衆技為一區其參錯殽雜之由豈
無可攷而身毒之釋則晚出於永平之後者也厥今楊
墨之害既息釋老之徒方張說者或謂釋近墨老近楊
嘗試祖孟子之遺說而闢之果能折其鋒耶抑猶未也
諸公長者之論有曰修其本而末自勝所謂修者科條
次第政當講也有曰以予觀於儒釋事事是句句合然
而不同所謂不同者毫釐之際政當辨也有曰道與吾
道同教與吾教異道與教又若之何而區别之也至若
傅奕之排釋氏則謂中國(闕)夫模象莊老以文飾之信
如是說則二氏本一家耳試併論之
問漢監秦弊弛挾書律六籍次第列於學官大都小邑
師生講肄弦歌之聲四聞然論者既以發策決科之學
目之蓋嘗觀夏侯勝黃霸皆坐議廟樂繫獄霸既在縲
紲乃欲從勝受經勝辭以罪死霸曰朝聞道夕死可矣
吁當是時霸豈有策之可發科之可決乎身被重劾旦
暮即刑猶汲汲欲有所聞吾不知所聞者復何事也勝
竒其意遂授以經繫再更冬講論不息勝之所授果霸
始所欲聞者歟抑猶未也小用之則出治潁川大用之
則相宣帝名蹟振耀一時意者尊所聞之效歟諸君與
勝易地而居承霸之問將何以授之
問年之貴於天下也久矣五帝憲三王乞言養老之典
紀於書傳形於聲詩洋洋乎盈耳計算見效至於頒白
者不負戴於道路何其盛也周室之東是禮浸廢尚齒
敬老之義浸不復聞以洙泗之間親被聖人之化仲尼
尚有魯道衰之嘆況非禮義之邦耶然仲尼親發是嘆
而杖叩原壤之脛與夫四十五十無聞之言若與此意
大不相似聖人之抑揚操縱未必無說也以東漢後周
屢舉養老之禮而桓榮于謹之徒終不能示天下以孝
弟之義彼西都之孝文未嘗恢授杖執醬之鴻儀而習
俗敦厚耆耋黃耉懽然嬉戲殆若童稚意者是禮之興
初無益人之國耶信如是則書傳聲詩之所以稱果何
謂也盍深求其說
問古之制邦用者量入以為出約於出而豐於入固非
治世之事其入至一二而其出不啻倍蓰十百則亦理
之所無也成周畫千里之畿以地計賦所入固有彛矣
按其所出之目錯見六職未易條舉其體大用鉅三焉
祭祀也賓客也官師輿隸之奉供也一歲之祭槱燎貍
沈疈辜肆獻並列交作取天官之屬舍其卿士大夫府
史胥吏之徒猶三千六百有竒以一例六殆踰數萬千
里之入抑何以贍之至於賓客之費則尤不可以理推
者邦中之賦以待賓客郊甸縣稍關市山澤之征皆不
與焉先儒謂其賦二十而一地最狹而賦最輕入之鮮
者莫若此也及按賓客之籍侯服歲一見甸服二歲一
見以至於男於采於衛於要至疎且遠者也大抵六歲
略徧焉推掌客所載等之王國置其公侯伯禮之重者
姑以子男論置其饔飱餼物之重者姑以禾米論其一
見也出入三積其一積也米三十車車為米二十四斛
禾三十車車為禾三十束成周撫封蓋千有八百國輻
湊麕至嘗試均之於六歲歲以三百子男國計之為斛
者六十四萬有竒為束者八十一萬上之為公侯伯加
之為飱饔餼費固不可勝計以區區邦中二十取一之
賦待之是納升勺之水而泄之以尾閭也然未聞以不
足為慮可不深求其故耶漢氏度官用以賦民文帝除
民田租景帝三十税一山海舟車之利皆未領於縣官
所入不既鮮矣乎方是時京師南北軍之屯皆仰給大
農而吏禄之差三公月三百五十斛中二千石月百八
十斛二千石月百二十斛下至百石吏猶月十六斛自
佐史至丞相具員凡十三萬二百八十有五月之所廪
蓋踰百萬斛此猶經費之有秩者也匈奴間歲盜邊陳
武之出卒十萬張武之出車千乘騎十萬吳楚七國之
叛至發三十六將軍天下之震動如此其他廵幸之役
禱祠之費束帛之賜不為無事抑安所取此計臣不以
闕告既甚可疑而都内貫朽太倉粟腐復大可疑在周
疑不足者也而不聞其不足在漢非有餘者乃至於有
餘求其說而不得盍推其本末源流以對
問風俗之變國勢之隆替寓焉昔者夏商周迭王忠質
文之推移在聖門則有成說而齊魯之先公亦前卜後
世之弊於報政之初觀人之國者蓋必於此焉占之漢
高帝徒步撥天下之亂其恢廓大度寬仁長者固將以
洗秦人鍥薄苛刻之風再傳文景醇厚之治有加於初
而誶語併倨之陋習尚錯見於流涕太息之疏元狩之
君網密刑嚴翼以巧詆深刻之吏風俗宜益趨於弊矣
而文物並興金聲玉振意者整齊風俗果在彼而不在
此耶孝宣中興厲精總核凛不可犯黃龍五鳳之間雖
技巧工匠亦咸精其能前日醇厚之風一變於剛明肅
給之政威靈所被猶將十世頼之子元孫成乃以萎弱
失其柄何耶東漢自周黨嚴光之召清風高節震耀四
海馴至末流甘陵之釁魚貫就戮迄無補於勝敗之數
豈建武敦崇奬勵者固欲其至此耶其後建安七子風
流醖藉談笑閒雅視李杜諸公行行自表者韋弦有問
矣㢮張舒卷果協於時而適於義耶嗚呼漢有天下餘
四百年風俗屢變終莫能定於一豈亦天下之勢自有
相激而不可知歟其亦可以長守而後世不能舉偏補
弊而莫之守也願聞其說
問歲之有上下天地消息盈虚之理也以三十年之通
制國用論則甚正而不能紓旦夕之憂臯夔稷契易地
而立漢唐之朝制作未及定培養未及成急民之病要
當自有方略必不闊視而坐談九年之蓄也平糴歛散
之法後之作者將有取焉見其出於管仲李悝望其名
而遽少之非識時務實者也漢耿夀昌言於宣帝請名
義倉曰常平使榖賤增價而糴貴則减價而糶蓋有意
售管李之遺業矣蕭望之争議容可諉以儒者不通世
務至元帝卒罷之望之之言果酬似未可以書生少之
也東都興是倉劉般以為外名利民内實侵刻明帝却
其議而立之或者有所獨見非般所能與乎魏晉以降
廢興不常豈無所以然者永明擬常平之制出上庫諸
郡錢數千萬市其糴按其目不徒曰米粟而布帛絲蠟
之屬皆在焉是果夀昌之舊乎其意且何所屬也隋開
皇中置倉備水旱轉相灌注若衛之黎陽華之廣通洛
之河陽而陜之倉獨名以常平豈歛散之制專行於陜
而不行於他郡乎是可疑也常平市糴之本在玄宗時
取諸客戶在德宗時取諸茶漆在憲宗時取諸地税在
文宗時取諸回易自唐而上不知於何取之猶有可攷
乎否也開兀修常平法淮浙劒南諸道以下濕不堪貯
積討論貯儲之方益精而地氣不能病也其策可得而
講乎國朝自淳化舉常平之政而嘉祐中下廣惠之制
利益博法益詳矣熙寧改制出使者時歛散一時在廷
之議具存因革損益之宜不可不三復也建炎紹興以
來詔令為常平而下者相踵使名雖仍舊貫而參繹潤
色則非二二條矣亦可得而悉數乎盍博考折衷以佐
計司之餘議
問酒有𣙜非古也妹土之誥萍氏之譏文帝之詔皆害
之懲而匪利之奪也在漢中葉漁民財而奉邊費(闕)
東萊外集卷一
