東萊集卷四宋吕祖謙撰
啓
代倉部知黃州謝宰執啓
點近臣之薦牘内愧疎庸佩邊壘之守符外分憂顧俯
微躬而怵惕仰洪造以歸依竊觀雲夢之南州素屬江
淮之要地黃堂勝槩傳王杜之風流赤壁威聲慕曹劉
之雄烈會啓恢圖之運實當控扼之衝疏亭障以制襟
喉遠烽燧以明耳目輯寧封部儲峙芻粮拊凋瘵而民
氣蘇嚴賞罰而士心奮有此數者當求通濟之才豈無
他人獨預蕃宣之寄如某者稟資甚薄涉世多竒費日
月於簿書窘風霜於郵傳錐處囊而立見自愧無聞金
躍冶而不祥益思難進﨑嶇末路踸踔窮途肆法宫軫
共理之良而從橐受舉賢之詔遽塵論奏偶成誤墨之
蠅濫被選掄豈稱乘轓之鹿叨逾若此報效闕然此蓋
伏遇某官名世真儒際天奥學冠壓羣公之表典司大
政之元遠至邇安罔間重輕之勢出長入治兼收鉅細
之能凡畀付於郡條必參稽於輿誦於何椎鈍亦費陶
鎔某敢不力務中行勉求實效措諸事業願師三折肱
之醫畏此簡書莫伸九頓首之禮
代倉部知黃州謝從官啓
岸江之壤條教用希被邊之州憂虞實重曾是迂疎之
質膺茲推擇之餘庀事有初撫躬無所竊以填拊凋殘
之俗輯寧荒遠之區參稽前聞具載成績衞文大布馬
遂至於三千羊祜輕裘田爰開於八百克綏疲瘵於變
冨強闕然近世之亡稱邈矣風流之不繼怯者拘小文
而牽制誕者張空簿以浮夸井邑荒凉版圖湮墜豈特
威權之素奪正唯勞來之不先匪求循吏之能孰還平
世之舊如某者秉心椎魯降命竒窮才能不及於中庸
名實未加於上位問羊問馬既乏於政聲學箕學裘又
頽於世業敢(闕)邇列誤玷薦書嚴虎落以扞城任當禦
侮佩魚符而臨衆責在長民合是兩端萃於一已凌兢
拜命黽勉效官靖言忝冐之由實出帡幪之庇恭惟某
官留意人物盡忠國家樂拔茅連茹之多舉無遺善思
采葑下體之略恕不求全凢宣化以承流必集長而去
短故斯孱陋亦玷使令某敢不外飭營屯内齊封部形
格勢禁庶成襟帶之勲仁漸義摩敢望袴襦之詠
代倉部知黃州通張魏公啟
仰夫子之門墻夙有依歸之願瞻元戎之旌纛獲承節
制之尊敢以丹誠寓之緗簡恭惟某官佐王碩輔命世
真儒先知覺後知傳斯文之正統小德役大德為善類
之宗盟扶日轂於慶霄握斗樞於宥府入則贊一日萬
幾之務出則專五侯九伯之征震疊龍荒焜煌麟閣處
消息盈虛之變適行藏進退之宜肆琴瑟之更張首弓
車之聘召獻言申戒避寵就閒羽檄交馳舊疏果符於
龜策璽書狎至陪都載綰於麟符當虞舜之四巡延晉
文之三覲運籌坐勝聚精會神錫鈇鉞以撫師總江淮
而分陜落氊裘之危膽沸鶡弁之歡謠旗幟精明鼓角
讙亮國家再造高鴻烈於汾陽天地重開翊丕圖於建
武冠鈞衡於廊廟下膏澤於幅員若智若愚以禱以頌
某荒蕪晚學蹭蹬孤蹤每原念於衰宗嘗屢投於化冶
志勤事左心親地疎誤分邊壘之憂幸效轅門之役雖
迹遥履舄莫伸罄折之恭然氣激肺肝竊效鍾鳴之應
代倉部知池州謝宰執啟
考課邊城訖無善狀承流澤國復出洪鈞既諏日以涖
官敢寓書而徹聽竊以朝廷之上每以休息生養為心
郡邑之間宜以還定安集為事矧池陽之都會實江表
之要衝如虎如貔旁穆萬屯之聚載芟載柞俯綏千耦
之耕承里閭艱食之餘當師旅勞還之後欲畀拊循之
任必求通達之材如某者名迹湮微性質固陋偶襲箕
裘之緒久安州縣之勞頃佩左符往守孤壘屬遽書之
馳騖紛疆事之繹騷顧當地勢之必爭適會敵鋒之不
至幸終更而去彼荷新渥以來斯爰考唐朝有杜牧把
麾之舊其臨秋浦亦齊安解組之餘雖後先遷徙之偶
同顧今昔風流之非匹退思僥倖之極盡出陶成之私
恭惟某官經緯皇猷彌綸王度權衡有信揣輕重而得
宜坏冶無心俾小大而為用近柬周行之彦遠咨共理
之良何此孱庸亦容忝冐某敢不蠲除民瘼和輯師屯
歌小雅鴻鴈之詩敢忘勞來讀西京循吏之傳益務慰
安庶幾一得之愚或有萬分之補
代倉部知池州荅教官啟
並玉關而出戍已愧罔功朌銅虎以分符洊膺因任方
愧馳書之緩乃蒙墜翰之先伏惟某官心醉六經學關
百氏赫奕詞林之譽從容泮水之遊自幸衰蹤獲聯王
事雖費日簿書之末無預師儒然移風俎豆之間冀資
郡政風飈載厲燈火可親願益厚於節宣庶導迎於休
寵
代倉部通吉州交代錢吏部啟
州戟相望夙託門闌之舊擁麾歸覲復承榘矱之(闕)接
武有期拊躬載抃恭惟某官德隆民表識貫邦(闕)賾陰
陽消長之原極文武弛張之用河山帶礪騂毛傳百世
之盟彝鼎烝嘗膰脤襲五王之慶尚矣典章之未替蔚
然文獻之可觀早涉要津浸敷華問大邦維屏澤久浹
於侯藩太微積星望夙高於郎位越從閒燕申命拊循
衡經律以參稽權恩威而並用魯公報政方當入輔之
年楚尹告新其在合符之日某昔勤展對今幸規隨瞻
遐躅以益高策羸軀而自愧受雄劇浩繁之責竊有懼
焉承漸摩綏輯之餘則知勉矣氣和青律日靖黃堂願
毖護於節宣用寧承於眷倚
代倉部通吉州胡邦衡侍郎啟
避蓋公之舍夙願趨承倚韓子之門尚虞麾斥敢陳尺
牘恪布寸誠恭惟某官名冠倫魁學窮根柢貫大忠於
日月際浩氣於堪輿早抗危言力扶正論帝臣蹇蹇豈
容藜藿之干王道平平忍使荆榛之塞風波萬里金石
一心逮鼎鬯之承堯首弓旌而聘尹屹中流之砥柱坐
閱頽波澹欲曉之長庚獨高衆宿浸勞(闕)
汲直於淮陽未孚輿論見賈(闕)柬宸衷共
期三接之餘亟奉四鄰之拜某素深慕用茲幸瞻依秣
馬膏車已遡風於墻屏墨筆操牘先展敬於緘縢
謝單諫議舉自代啟
伏准照牒舉充自代者深嚴諫省未嘗一通竿牘之勤
焜燿奏函乃有再出門闌之幸洊膺睠奬彌切兢慙竊
以遇合之難古今所共不求而得者始號知己無實而
當者亦為欺人雅道浸墮公論益奪材無定品以造請
之疎數為賢愚士失常心以薦揚之多寡為輕重舉賢
或蔽於私昵冒寵罕聞於自量有開耆英力回弊習圖
雋良於公舉未得其真借光寵於寒蹤以明此意謂其
適居逖遠之地偶無營禱之嫌表而出之庶有從者急
於諭俗固靡暇於詳求退以省躬亦不容於輕受既辱
知於絶望之日輒告病於拜恩之辰如某者質本顓愚
學而固滯酬酢未經於世故寧保端方呻吟不出於程
文何名該洽乃如恬退尤出虚傳雖潛匿里閭乏臨政
涖官之考然參稽歲月率居憂待次之年凡賁飾於需
章悉控陳於前牘(闕)慙圍棘已傷鑒裁之明敢料規蒲
重致品題之誤缺然自視稱此實難此蓋伏遇某官道
峻儒宗望隆壽俊每推賢而揚善將正本以澄源入告
謀猷首冠七人之列旁求髦彦衆先三日之瞻曾是孱
庸乃叨甄拔某敢不服膺古訓嗣守家傳永思義命之
常深警悔尤之發於今日褒揚之語不為空言庶他年
進拜之間少無愧色
謝陳尚書舉自代啟
伏准照牒舉充自代者奏入宸闈當拔豪英之萃名傳
朝路乃收固陋之尤共疑鑒裁之明尚有毫釐之誤竊
以略函封牘削之誠而求士款昵之外置門掃階趨之
素而垂情簡慢之中在古所難於今殆絶矧列顧問論
思之地而統雋髦肅乂之盟前席後車皆一時之盛選
東阡西陌多昔歲之雅游曷此需章逮於賤迹論舊則
未嘗識面度德則無所取材過而舉之必有謂矣如某
者少雖志古長未知方繞斷簡以自封睇崇墉而坐隔
弭節燕居之日固願循墻鳴珂法從之辰豈忘投贄始
則以孱懦自薄終則以疵賤自嫌閱日月於丘樊迄參
辰於屏著縱不獲譴斯焉取知曾謂未承謦欬之音屢
借齒牙之論重濡薦剡俯溉枯荄燕馬非生聊示愛竒
之意晉貂難續更懷代匱之慙佩寵既隆循涯以懼此
蓋伏遇某官提衡清議推轂羣儒遜于稷遜于䕫盍憲
虞朝之盛不如農不如圃乃形闕里之謙内切揣量若
為稱塞某謹當益堅拙守毋廢初心博求師友之親力
探典墳之賾深惟公舉本非私謝之時獨有直躬少答
曲成之賜
答詹秀才啟
束書以出將遂遠遊行卷所施宜於先達曾謂㗳然之
几與觀賁若之文伏惟茂才韞積既豐材華方茂江山
草木共助發於英辭門戶詩書俾盡聞於情話顧慙掃
軌虚辱敂關北海尊空誤墜禰生之刺西江水遠徒懷
蒙叟之心
答侯秀才啟
弭棹款扉已起跫然之喜發函開卷驟觀賁若之文荷
意則勤俯躬以怍伏惟茂才先輩久韜賢韞深探詞源
琴書徧歴於四方樽俎久陪於諸彦有如孱陋亦未棄
捐許其氣義之交告以急難之說退循拙守虚辱好音
扣劇孟之門非其任也閉顔淵之戸竊有志焉
中兩科謝主司啟
問津鄒魯未知經術之淵源學步班揚詎識詞章之統
紀揣已初無於一可逢辰乃幸於兼收得之若驚榮不
盖愧竊以自昔廣招賢之路若時開入仕之門衆俊朋
來烝髦輻集略於始進罔拘流品之濁清考以終身徐
待是非之堅定故上無甚重甚輕之弊而下無必貴必
賤之人氣俗敦厖風聲醇厚高弗以此自滿卑弗以此
自慚道降質衰辭繁用寡執筆操牘闊視承明之廬躡
蹻擔簦平步高門之地一升俊造之列即為騰躍之階
指日而須若償所負雖懷經濟之藴墮在冗散之流抗
顔議事為病狂刺口論文為犯分仰望雲漢邈無津涯
異意者方痛詆而力排知己者特熟視而竊歎彼此之
勢既激怨隙之萌遂形間生英豪大振頽靡鄧攸在晉
不去王官而舉孝廉德裕仕唐恥與諸生而從鄉賦夫
豈厭清華之選又非避博雅之名察其所存則亦有說
蓋欲安常業於夸詡之際抑澆風於奔競之餘示以不
爭固將自反惟國朝發進士之舉肆紹聖立宏詞之科
屈宋比肩淵騫接袂然觀抑揚之深意少知闔闢之微
權柳崇儀素號儒宗晚紓武弁韓黃門奮由世禄嘗主
文闈俾於陟降之間莫見厚薄之迹凡名為士當識此
心如某者章句謏聞箕裘衰緒信書滯固幾類魯人之
皋涉世舒遲殆同齊俗之緩妄睎畯軌輒簉詞場千里
驅馳變星霜於郵傳連年膠擾付編簡於塵埃以椎魯
僻陋之資加廢忘扞格之久應敵類夏侯之疏略序事
多馬遷之繁蕪敢夢寐於末行矧覬覦於疊中顧淺繆
如此其極猶且得之謂竒傑必出於斯亦以疎矣論科
目之難尚至鄙賤而益明獨慙駑蹇之蹤上致權衡之
誤此蓋伏遇某官典司文柄培養化源為桷為杗坐致
羣才之用采葑采菲每思下體之遺旁及孱愚亦容忝
冐某謹當服膺古訓尚志前脩書子張之紳力行篤敬
鋤不疑之色深戒驕矜
除太學博士謝陳丞相啟
里閈堙沉久安分守膠庠清䆳驟被詔除夫何逖遠之
蹤猶在選掄之數竊以合烝髦於萬㝢課以度程嗣絶
學於六經司其訓故名掛成均之屬號為儒者之先於
秩雖微所繫實大苟訓迪漸摩之本曾弗玩心則呻吟
佔畢之餘焉能塞責厥職升降視人重輕如某者氣稟
顓蒙志尚疎闊定交鉛槧不知歲月之多借助韋絃未
覺悔尤之寡每因晏豫竊自揣量惟材謭故不足俎豆
英遊惟識眊故不足權衡世變繼以閔憂之積益於寵
利之疎于命義而徼求匪惟失已飾庸虚而衒鬻又復
欺人徒欲粗試於州縣簿領之間曷敢自通於廊廟鈞
陶之上忽冒除書之及罔知拜賜之端意者槩視戚疎
曲加誘掖畀教導之任使預懷蕪廢之慚寬奔走之期
使尚有討論之暇進之以作其怠緩之以俟其成自視
缺然何以領此斯蓋伏遇某官翼宣天縡弼亮皇猷深
惟封殖於丕基疇若招徠於羣獻荆金梁鐡貢九牧以
並登粤鎛燕函列百工而咸在多取或容於舛誤廣求
遂逮於孱愚某敢不紬繹舊聞研思微旨千年蠧簡儻
輸毫髮之勞一世龍門庶答丘山之施過此以往未知
所裁
通柳嚴州啟
奉几杖於雙清久託通家之舊職簡編於半水幸陪屬
吏之餘揆日俶裝指期斂板竊以内外學官之設舉選
昔均遠近闕次之差流冗今極弊云甚矣議者厭之乃
思改命之圖乃下增員之令參其資格既無退絀之嫌
賦以餼牽復免滯淹之嘆矧席帡幪之庇曲容鉛槧之
寒如某者受性顓愚降材椎鈍晚菘早韭夙屏跡於丘
樊朝虀暮鹽偶得官於庠序前顧瓜期之邈方私家食
之安清庶寀於中都占間曹於近甸魏舒襆被固竊自
量孫寳請隣夫何不滿重恃睠憐之素預寬曠敗之憂
恭惟某官德峻儒宗望隆民表温恭有恪歴夷險以不
渝悃愊無華冠蕃宣而獨最每奬成於後輩荷長育之
深誠敢意孱庸亦供指顧某趨承惟邇闓懌倍增貢彝
禮於緘縢顧慚拙訥遡餘光於棨戟彌切戰兢
通嚴州鄭教授啟
宦牒推移闕然覿德郡庠誦說幸矣親仁敢憑竿牘之
傳先效門闌之敬竊以營道同術之謂友聯事合治之
謂僚惟此兩端難乎共貫尊罍嘯詠每多離合之嗟几
案鞭笞豈復漸摩之暇至若有編簡討論之益無簿書
期會之煩允謂難并厥惟至願恭惟某官閎材英發奥
學精微心追游夏之淵源筆掞卿雲之黼黻詞林藝圃
擷百氏之菁華雋軌英躔冠諸儒之領袖小淹泮水行
踐石渠及召駟之未驅尚均茵之少遂某甫茲奉檄行
即升階渴聞教載之餘滌去顓蒙之蔽坐縻廩稍預懷
駢拇枝指之慚日接官曹將丐補劓息黥之賜
通張嚴州啓
伏審温詔起家仁聲先路四封驩動不勝朝夕之思一
世觀瞻獨任春秋之責敬陳悃愊上徹崇嚴恭惟某官
傳世精忠潛心正學彌綸開濟尚期素定於胷中牧養
拊摩夫亦何勞於掌上然君子之誠本無息而儒者之
效久不明在昔諸賢固嘗有志或遠近未孚而奪於時
命或内外未合而窒於物情譏評交興疑信相半思少
伸於此恨顧將付於何人歴訪縉紳咸推墻仞惟魏國
既行而復尼惟衡山有韞而莫施今茲一來任是二責
實繫斯文之興廢豈徒闔境之戚休必將尊其所聞奠
而後發臨事而懼佩洙泗之格言視民如傷奉澗瀍之
遺訓使羣議蔑毫髮之隙則吾道增丘山之崇某久矣
鄉風於焉效役寫拙誠於簡牘敢為駢儷之虚辭委陋
質於斧斤尚賴琢磨之厚賜
除館職謝政府啓
奏薄技於北門所期報罷並英游於東觀乃奉詔除非
據之慚不勝是懼竊惟藝祖於㝢縣汛掃之始大輯羣
書太宗於疆陲警候之時肇新三館王猷未靖戎務方
興屬此多艱騖熊羆於郊野曷其有暇儀鴻鵠於園林
仰窺閎模厥見深指蓋豐功茂烈非不足以曜威靈碩
畫老謀非不足以供指顧至於崇建治本翼扶化基將
為深長久大之規必訪希闊寂寥之地迺輯墳籍迺賓
畯良洗光濯翳於陳腐已蠧之餘改容更貎於習俗共
輕之後若徒盛觀第可飾於太平必有沉幾乃見尊於
英主其用則晦其理則微跳盪馳驅爭效於可知之際
晏談諷詠潛扶於不見之中間劇兩塗弛張一柄於今
之制此意尚存一人厲精綜核於朝百吏竭蹷趨承於
下獨茲儒館特異常僚厚廩廣居終日不離於筆墨雅
游勝踐經年未識於符移匪欲養高而忘考實督之迫
者課每易塞期之寬者責反難酬宜得軼材以充盛選
如某者質則甚滯學而弗專自其少時既奪移於科試
及乎壯齒又堙廢於隱憂竟失全功徒憐初志誤見收
於坯冶辱為役於橋門謭薄内慚疏愚外見置杯易涸
當思濬治之新覆塊已枯盍咎難培之舊怵然自悟惕
若反求甫及終更力祈歸養丐餘閒於定省得畢願於
講磨詔旨甚嚴私悰莫遂思枯材竭不能舒藻而為國
華識眊志凋不能獻箴而達民瘼分於汰斥賁以甄升
階是正之初筵仍編摩之故步賜則厚矣懼亦甚焉百
年儲養之嚴未嘗或濫一夫差擇之誤自此將輕雖佩
鴻知恐累大體此蓋伏遇某官道隆平施義篤曲成巢
閣鸞凰盡出網羅之獲參天杞梓悉由封殖之勤雖如
冥頑亦被光景某敢不藏脩暇日玩繹前聞名輩追隨
庶發難開之蔽斷編展對少償未足之心
答特奏趙狀元啓
黃髮陳篇已快先鳴之聽青衫行卷乃脩後進之恭其
賜則隆於禮為過法有特奏國之舊章謂三歲科選不
足以盡天下之才故九重咨詢常欲多得老成之論静
言其始豈專為恩某人入紓淵謀仰奉大對述先儒之
訓故固後學之罕觀陳前輩之典刑亦近年之未有以
是首選可見上心某有職殿廬無勞衡石頃在父兄之
側粗聞耆舊之餘每思南渡以前恍如天外不意北方
之學復到眼邊
為汪尚書作知平江謝宰執啓
獻納論思每竊憂於累國蕃宣屏翰輒自詭於臨民賁
然書殿之華增此轅門之重載惟光寵實匪故常伏念
某學樸材疎齒衰志落曩召從於蜀道亟冠冐於禁涂
顯秩華資兼諸儒之盛選師言公議負衆正之深期名
實未孚形神交病思均勞於外服庶逃責於餘年曾謂
曲成竟從私願恭惟某官懋隆民極恊建邦經愛惜人
材傷恐加於毫髮扶持善類恩不啻於丘山有如衰謝
之蹤猶在保全之數凡所見州閭之纖悉當盡控聞及
未歸田里之須臾用為報塞
代先君通曾氏定婚啓
蠲豆籩之薦聿脩宗事之嚴躬井臼之勞尚賴素風之
舊既令龜而恊吉將奠鴈以告虔敬致微誠願聞嘉命
答潘氏定婚啓
游從再世既彼此之具知講肄十年亦往來之無間迨
聞嘉命其敢固辭令弟茂才種學之初方求内助某女
及笄之始未習婦儀志尚有加可使效饁田之役進脩
或怠當令獻斷織之規
通潘氏定婚啓
里巷東西久矣論交之舊官曹先後居然託契之深是
惟二姓之驩非繇一日之雅某人少儀未習迨此冠㛰
伏承某人婦禮既閑稱於保傅奉箕帚而來助義益篤
於弟兄操几杖而從游學將求於伯仲
代右司叔父答李氏定婚啓
百年門戸各保家聲二姓婚姻共惇先契某位長女順
承之道肄習未閑伏承某人英妙之稱發聞惟舊既奉
導言之固敢稽報聘之修有若靖康以來非無雅素其
自萊公而下莫不寵嘉
代汀州叔父答李氏定婚啓
北望中原慨想故家之律度南來江國獲依名勝之風
流苟可合二姓之歡何必有一日之雅伏承某人文章
議論固已不凡某女婉娩聽從粗謹所職有來玉帛之
禮式陳榛栗之儀師友淵源之功知所自矣夫婦倡隨
之義將有賴焉
通芮氏定㛰啓
合父兄師友之契疇若高門聯㛰姻甥舅之親敢於他
族問名之始在禮有初某人緒論與聞曾是漸摩之舊
伏承令姪女素風不改諒惟淡泊之安永愧諸生自老
西河之上尚蘄季女肯來南澗之濱
東萊集卷四
