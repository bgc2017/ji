東萊别集卷三
家範三
葬儀
筮宅
既殯謀葬擇地得數處(温公書儀)
伊川先生曰卜其宅兆卜其地之美惡也非陰陽家
所謂禍福者也地之美者則其神靈安其子孫盛若
培擁其根而枝葉茂理固然矣地之惡則反是然則
曷謂地之美者土色之光潤草木之茂盛乃其驗也
而拘忌者惑于擇地之方位决日之吉凶不亦泥乎
甚者不以奉先為計而專以利後為慮尤非孝子安
措之用心也惟五患者不得不愼湏使異日不為道
路不為城郭不為溝池不為貴勢所奪不為耕犂所
及(一本所謂五患者溝渠道路避村落遠井窰)既葬則以松脂塗棺椁石
灰封墓門此其大略也
執事掘兆四隅外其壤(兆塋域也)掘中南其壤(為葬將北首故也)命
筮者(擇遠親或賓客為之)及祝執事者皆吉冠素服(依開元禮素服者但徹去)
(華采之飾而已)執事者布筮席於兆南北向(闕)
主人既朝哭適兆所立於
席南當中壤北向免首絰左擁之(温公書儀按儀禮注免絰者不敢純凶)
命筮者在主人之右筮者東面抽上櫝兼執之(儀禮注韇藏筴)
(之器也兼與筴執之)進南面受命於主人命筮者從旁命之曰哀
子某為其父某官筮宅度兹幽宅兆基無有後艱(參用儀禮)
(温公書儀按書儀為父則稱孤子為母則稱哀子儀禮命筮云哀子某為其父無稱孤子之文今從儀禮儀禮)
(稱為其父某甫古人尚質故稱父字今恐非人子所安止從書儀)筮人許諾右旋就席
北面坐述命(士喪禮不述命既受命而申言之曰述不述者士禮略今從開元禮)指中封
而筮(中封中央壤也)占既得吉則執筴東向進告於莅筮者及
主人曰從主人絰哭若不從更筮他所如初儀(並温公書儀)
祭后土
兆既得吉執事者於其中壤及四隅各立一標當南門
立兩標祝帥執事者入設后土氏神位於中壤之左南
向(古無此開元禮有之)置椅桌盥盆帨架盞注脯醢(或不能如此只常食兩三)
(味)皆如常日祭神之儀(但不用紙錢)告者與執事者皆入(卜者)
(不入)序立於神位東南重行西向北上立定俱再拜告者
盥手洗盞斟酒進跪酹於神座前俛伏興少退北向立
搢笏執詞進於神座之右東面跪讀之曰維年月朔日
子某官姓名敢昭告于后土氏之神今為某官姓名(主人)
(也)營建宅兆神其保佑俾無後艱謹以清酌脯醢祗薦
于神尚饗訖興復位告者再拜出祝及執事者皆西向
再拜徹饌出主人歸殯前北向哭(並温公書儀)
按周禮冡人甫竁遂為之尸正義云先鄭以遂為之
尸據始穿時祭墓地冡人為之尸後鄭據始穿時無
祭事至葬訖成墓乃始祭墓故冡人為尸又云是墓
新成祭后土以此考之則后土之祭古有此禮但鄭
司農以為始穿墓時祭鄭康成以為墓既葬後祭開
元禮蓋從鄭司農之說也
卜日
卜葬日於三月之初(若墓遠則卜於未三月之前)主人先議定可葬日
三日(謂可以辦具及於事便者必用三日備不吉也)執事者布卜席於殯門外闑
西北向主人既朝哭與衆主人(謂亡者諸子)出立於殯門外之
東壁下西向南上闔東扉主婦立於其内主人進立於門
南乃北面免首絰左擁之莅卜者(按儀禮族長涖卜吉服)立主人東
北乃西向卜者執龜東向進受命於莅卜者命之曰哀子
某(書儀稱孤子今從儀禮)將以今月某日(先卜遠日不吉再卜近日)卜葬其父某
官考降無有悔(考上也降下也言卜此日葬魂神上下得無近於咎悔者乎)卜者許諾
右旋就席西向坐述命卜不吉則又興受命述命再卜占
既得吉興告於莅卜者及主人曰某日從主人絰與衆主
人皆哭又使人告於主婦主婦亦哭主人與衆主人入至殯
前北向哭遂使人告於親戚僚友應會葬者(並温公書儀)
按儀禮筮宅無用卜之文卜日無用筮之文温公書儀
參用卜筮今從古禮
啓殯
先喪二日既夕哭請啓期告於賓(儀禮正義按温公書儀墓遠則於發引前一日)
(啟殯則亦當先發引二日既夕哭請啟期告於賓)明旦夙興(儀禮正義)執事者帷其聽
事(帷之為有婦人在焉既夕禮遷于祖用軸注盖象平生將出必辭尊者檀弓曰喪之朝也順死者之孝心也其)
(哀離其室也故至于祖考之廟而後行殷朝而殯于祖周朝而遂葬開元禮無朝廟禮今從周制禮又云既載而祖)
(于庭今人既載遂行無宿于庭者又庭中難施哭位故但祖于廳事喪事有進而無退無廳事者但向外之屋可置)
(柩者皆可也)備功布長三尺(以新布稍細者為之並温公書儀按儀禮注功布灰治之布也正義)
(云商祝拂柩用功布是拂拭去塵也二禮圖云舊圖云功布謂以大功之布長三尺以御柩居前為行者節度又隱)
(義云羽葆功布等其象皆如麾旌旗無旒者周謂之大麾以此攷之則功布啟殯時手執之以拂拭出葬時竿揭之)
(以指麾)五服之親皆來會各服其服(温公書儀)主人及衆主人皆
去冠絰以邪布巾帕頭(參酌開元禮新修)入就位哭(温公書儀)
按儀禮既夕禮云大夫髽散帶垂即位如初注為將
啟變也此互文以相見耳髽婦人之變喪服小記曰
男子免而婦人髽正義云為將啟變也凡男子免與
括髮散帶垂婦人髽皆當小斂之節今於啟殯時亦
見尸柩故變同小歛之時故云為將啟變也云此互
文以相見耳髽婦人之變者髽既是婦人之變則免
是男子之變今丈夫見其人不見免則丈夫當免矣
婦人見其髽不見人則婦人當髽矣故云互文以相
見耳啓後著免後至卒哭其服同矣以其反哭之時
更無變服之文故知同也又按士虞禮云主人及兄
弟如葬服正義云葬服者既夕曰丈夫髽散帶垂也
此唯謂葬日反日中而虞及三虞時其後卒哭即服
其故服是以既夕禮注云自卒至殯自啓至葬主人
之禮其變同則始虞與葬服同三虞皆同至卒哭卒
去無時之哭則依其喪服乃變麻服葛也温公書儀
以謂自啓殯至于卒哭日數甚多今已成服使五服
之親皆不冠而袒免恐其驚俗故但各服其服而已
若從古禮使五服之親皆不冠而袒免誠為駭俗若
從書儀則人子於啓殯動柩之際其服略無所變亦
未安今參酌惟主人及衆主人變服免之制雖鄭康
成亦云未聞(士喪禮云衆人免於房注免之制未聞舊說以為如冠状廣一寸喪服小記曰)
(斬衰括髮以麻免而以布此用麻布為之状如今之著幓頭矣自項中而前交於額上却繞紒也然則鄭)
(康成之說亦不過以意揣摩而已)故止從開元禮
執事者遷靈座及椸於旁側(為將啓殯)祝凶服(非五服者則去華盛之服)
執功布止哭者北向立於柩前抗聲三告曰謹以吉辰
啓殯既告内外皆哭盡哀止(既夕禮商祝袒免執功布入升自西階盡階不升堂)
(聲三啓三命哭注功布灰治之布也執之以接神為有所拂㧍也聲三三有聲存神也啓三三言啓告神也舊)
(說以為聲噫嘻也開元禮祝三聲噫嘻今恐驚俗但用其辭拂芳味切㧍芳丈切)婦人退避於
他所(為役者將入)主人及衆主人輯杖立視啓殯(喪大記大夫哭殯則)
(杖哭柩則輯杖注哭殯謂既塗也哭柩謂啓柩後也輯歛也謂舉之不以柱地也天子諸侯之杖不入廟門)
祝取銘旌置靈座之側役者入徹殯塗及墼(居的反說文曰瓴適)
(也一曰未燒者)掃地㓗之祝以功布拂去棺上塵覆以裌衾(既夕)
(禮祝取銘置于重今以䰟帛代重故置于靈座前)役者出婦人出就位立哭執
事者復設椸及靈座於故處乃徹宿奠置新奠(既夕禮遷于祖)
(正柩于兩楹間席升設于柩西奠設如初注奠設如初東面也不統於柩神不西面也不設柩東東非神位也)
(開元禮不朝祖徹殯設席於柩東奠之謂之啓奠)如常日朝夕奠之儀(並温公書儀)
按今人既斂柩未嘗殯此一節姑存之以待復古禮
者今略倣啓殯之意參定如後
祝凶服執功布止哭者北向立於柩前抗聲三告曰謹
以吉辰啓殯(今人雖未嘗殯然浙中土俗先葬數日鋪設謂之開喪是亦啓殯之意也故祝辭亦)
(可稱啓殯但削去婦人退避役者徹塗之禮)既告内外皆哭盡哀一祝取銘
旌置靈座之側祝以功布拂去棺上塵覆以裌衾乃徹
宿奠置新奠(即啓奠也)如常日朝夕奠之儀(以温公書儀裁定)
朝祖
既行啓奠(新修)役者入婦人退避主人及衆主人輯杖立
視如啓殯役者舉柩詣影堂前祝以箱奉魂帛在前執
事者奉奠及椅桌次之銘旌次之柩次之(未明則柩前後皆用二燭)
(照之)主人以下皆從哭男子由右婦人由左重服在前輕
服在後各以昭穆長幼為叙侍者在末無服之親男居
男之右女居女之左不與主人主婦並行婦人皆蓋頭
(為有役者在前故也役者出則去蓋頭)至影堂前(並温公書儀)置柩於床北首
(新修床即今世俗所用置柩之凳)
按温公書儀置柩於席北首不唯於事不便亦於禮
不合據儀禮既夕禮遷于祖正柩於兩楹間用夷床
是則古禮朝祖置柩於床不於席也今世俗置柩用
凳亦夷床之遺意
役者出祝帥執事者設靈座及奠于柩西東向(若影堂前廹隘)
(則置靈座及奠於旁近從地之宜)主人以下就位(位在柩之左右前後如在殯宫)立哭
盡哀止役者入婦人退避祝奉魂帛導柩右旋主人以
下哭從如前詣聽事(並温公書儀)置床上北首(新修)設靈座及
奠於柩前南向餘如朝祖主人以下就位坐於柩側藉
以薦席如在殯宫乃代哭如未殯之前(並温公書儀按儀禮士喪禮代)
(哭注防其以死傷生使之更哭不絶聲而已)
按儀禮啓殯夙興設盥於祖廟門外陳鼎皆如殯東
方之饌亦如之是陳鼎及饌皆在廟而不在殯所也
遷于祖正柩于兩楹間質明乃奠如初升降自西階
(注謂遷祖奠)是行奠禮在朝廟之時而不在啓殯之時也
然啓殯動柩略無奠祭似於人情未盡故温公書儀
從開元禮設啓奠而朝祖之時不設遷祖奠今且從
書儀(今人無家廟所謂影堂多廹隘亦恐于行奠禮未便)
祖奠
按儀禮既夕禮稱奠者有四葬前一日柩遷于祖質
明乃奠如初所謂遷祖奠也日側乃載布席乃奠如
初者所謂祖奠也賓賵者將命兄弟賵奠可也者(注兄)
(弟有服親者可且賵且奠許其厚也)所謂有服之親奠也葬日厥明陳
鼎饌乃奠者所謂大遣奠也則是葬前一日先遷祖
奠次祖奠次乃有服親之奠温公書儀親賓奠乃在
祖奠之前似未合古今移祖奠在親賓奠之前
執事者具祖奠酒饌如殷奠其日餔時(禮祖用日昃謂過中時今宜比)
(夕奠差早用餔時可也)主人以下卑幼皆立哭(並温公書儀)
按儀禮有司請祖期曰日側主人入祖乃載踊無算
卒束襲正義云將行飲酒曰祖死者將行亦曰祖鄉
柩在堂北首今下堂載於車載柩訖以物束棺使不
動也又儀禮商祝御柩乃祖注還柩鄉外為行始若
從古禮奉柩下堂載於車則去出葬尚經一夕恐亦
難行若全無所變又非祖載之意今參定止用鄭氏
還柩鄉外之說修立如後
役者入婦人避退役者舉柩南首(新修柩止在聽事舊處但改柩首鄉南)
祝帥執事者設酒饌於靈前祝奠訖退北面跪告曰永
遷之禮靈辰不留謹奉柩車式遵祖道俛伏興餘如朝
夕奠儀主人以下復位坐代哭以至於發引
親賓奠賻贈
按儀禮兄弟賵奠(注有服親正義云知非大功以無上者以大功以上有同財之義)
(致賵奠之法賵且奠許其貳賵兼奠)所知則賵而不奠(正義云缺)知死
者贈知生者賻(正義云貨財曰賻玩好曰贈)是古禮非有服親不
致奠今恐有交契厚而難却者故且從温公書儀
賓客欲致奠於其家者以飯牀設茶與酒饌於其庭(闕)
則覆之以幄將命者入白主人主人絰杖降自(闕)
於阼階下西向賓入家人皆哭賓飯立於饌南北向東
上置卓子於賓北炷香澆茶實酒於注洗盞斟酒於其
上上賓進燒香退復位與衆賓皆再拜上賓進跪酹茶
酒俛伏興賓祝執祝辭出於上賓之右西向讀之曰維
年月日某官某謹以清酌庶羞致于某官之靈(中間辭臨時請)
(文士為之)尚饗(凡吉祭祝出於左東向凶祭出於右而西向)賓再拜(應哭者哭)進詣主
人前東向北上上賓止主人哭主人稽顙再拜賓答拜
主人哭而入護喪延賓坐於伍進茶湯送出如常儀祝
納酒饌及祝辭於喪家若奠於轝所經過者設酒饌於
道左右或有幄或無幄(闕於諸喪葬之家只許祭於塋所不得於街衢致祭親喪祭於喪)
(家大門之内及郭門之外亦非街衢也)望柩將至賓燒香酹茶酒祝拜哭
柩至少駐主人至奠所拜賓哭從柩而行餘如上儀奠
於墓所皆如在其家之儀(既夕禮擯者出請若奠入告出以賓入將命如初士受羊)
(如受馬然則古者但具而已漢氏以來必設酒食沃酹徐穉每為諸公所辟雖不就有死喪負笈赴弔常於家)
(豫炙雞一隻以一兩絮漬酒中暴乾以裹雞徑到所赴冡隧外以水漬絮使有酒氣外米飯白茅為藉以雞置)
(前醊酹畢留謁則去不見喪主然則奠貴哀誠酒食不必盛設也自唐室中葉藩鎮強盛不遵法度競其侈靡)
(祭帷至高數丈廣數十步作鳥獸花木輿馬侍女衣以錦綺轜車過則盡焚之祭食至百餘器染以紅綠實不)
(可食流及民間逓相誇尚有肴饌數百噐者曷若留以遺喪家為賻贈哉)其親賓賻贈皆如始
死之儀而不禭(士喪禮始死有弔有赴將葬有賵有賻知死者贈知生者賻賻贈皆用貨財但)
(將命之辭異耳非闕禮圖贈死不及尸尸柩未葬時者然則自始死至葬賻贈之禮皆可行也並温公書儀)
陳器
轝夫陳器於門外方相在前(喪葬令四品以上用方相七品以上用魌頭方相四)
(目魌頭兩目魌音欺温公書儀)
按周禮方相氏掌蒙熊皮黃金四目玄衣朱裳執戈
揚盾大喪先匶及墓入壙以戈擊四隅敺方良鄭氏
注如今魌頭也又按紹興喪葬式方相魌頭深青衣
(即玄衣也)朱裳執戈揚盾古禮方相氏乃狂夫四人世俗
乃用竹結縳為之不應古制今參定魌頭當使人服
深青衣朱裳(冠且用世俗所造方相氏之冠)
戴假面黃金兩目(即世俗所謂面具也)執戈揚盾(近胡文定公之葬方相用)
(人)
次誌石次椁(二物已在墓所則不陳温公書儀)
次明器(温公書儀)
按紹興喪葬格七品明器二十事禮記檀弓孔子曰
之死而致死之不仁而不可為也之死而致生之不
知而不可為也是故竹不成用瓦不成味木不成斵
琴瑟張而不平竿笙備而不和有鐘磬而無簨簴其
曰明器神明之也是則古之所謂明器者乃琴瑟竽
笙鐘磬之屬又禮記檀弓塗車芻靈(注束茅為人)自古有
之明器之道也是芻靈亦明器之類也周禮校人飾
遣車之馬及葬埋之鄭氏注埋之則是馬塗車之芻
靈是則芻靈不惟束茅為人亦束茅為馬也今參定
明器二十事兩琴兩瑟兩竽兩笙(琴瑟竽笙依三禮圖造但略具琴瑟)
(竽笙之形更不比校音律尺寸乃合張而不平備而不和之義)兩鐘兩磬(今法禁銅並依三禮)
(圖特懸鐘磬樣以鐡鑄之但略具形制不必校量制度仍須斟量不可太厚大使一人之力可舉者)芻
靈四(束茅為人用紙依古士冠服)芻馬四(束茅為馬)共二十事每事一
人持之(芻靈芻馬其下並用軸令人牽之)塗車之制不可考又所謂
竹不成用瓦不成味木不成斵亦無名物可考故不
復用
次下帳次上服(上服謂公服靴笏幞頭腰帶温公書儀)
按下帳上服古無其制然儀禮陳器有燕器從器杖
笠之屬則亦可以義起
次苞(但陳所用之苞其脯俟遣奠畢始苞之温公書儀)
按儀禮既夕禮云苞二注所以裹奠羊豕之肉下記
云葦苞長三尺一編三禮圖云以葦長難用截取三
尺一道編之用苞牲體為便易也今參定用二苞其
制並依三禮圖俟葬日遣奠畢以裹羊豕之肉各用
桁輿之桁之制在三禮圖
次筲
按儀禮既夕禮云筲三黍稷麥注云筲畚種類也其
容蓋與簋同一觳也正義云畚器所以盛種此筲與
畚盛種同類故舉為况也又下記云菅筲三其實皆
瀹(音藥)注云米麥皆湛之以湯未知神之所享不用食
道所以為敬今參定用三筲其制並依三禮圖一盛
黍一盛稷(用粟代)一盛麥並用湯略煮亦各用桁輿之
次罋三醯醢屑冪用䟽布(儀禮注罋器其容亦蓋一觳屑薑桂之屑也觳者斛三禮)
(圖云三豆成觳則觳受斗二升)
按温公書儀止言醯醢不言屑又不言所盛之物今
從儀禮
次甒二醴酒冪用功布(儀禮注甒亦瓦噐也功布灰治之布也甒文甫反其制在三禮)
(圖)
按儀禮用二甒温公書儀止用酒一斗盛以瓶今從
儀禮亦用桁輿之(按漢書楚元王為穆生設醴顔師古注醴甘酒也少麴多米)
次銘旌(温公書儀)
次功布(用儀禮新修)
按儀禮既夕禮商祝執功布以御柩注居柩車之前
若道有低仰傾虧則以布為抑揚左右之節其制在
三禮圖今從儀禮(功布即起殯時所用拂拭之布也至葬時揭之於竿)
次靈輿(葬日置魂帛於上炷香其前藏祠版於箱篋置其後返則置祠板於前藏魂帛於箱篋温公)
(書儀)
今參定只用世俗所結綵亭
挽歌不用
按温公書儀禮望柩不歌里有殯不巷歌豈可身挽
柩車而更歌乎况又歌者復非挽柩之人也今從書
儀不用
次大舉飾以畫帷二池不振容畫荒火三列黻三列素
錦褚纁紐二玄紐二齊三采三具魚躍拂池戴前纁後
元轝兩旁黻翣一畫翣一皆戴綏
按喪大記飾棺大夫畫帷二池不振容畫荒火三列
黻三列素錦褚纁紐二玄紐二齊三采三貝黻翣二
畫翣二皆戴綏魚躍拂池大夫戴前纁後玄披亦如
之正義曰帷柳車邊障也以白布為之大夫畫帷者
為雲氣池謂織竹為籠衣以青布挂著於柳上荒邊
爪端象平生宫室有承霤也(荒蒙也謂柳車上覆謂鱉甲也在旁曰帷在上)
(曰荒皆所以衣柳也柳者謂木材將此帷荒在外而衣覆之)振容者振動也容飾
也謂以絞繒為之長丈餘如幡畫幡上為雉縣於池
下為容餙車行則幡動故曰振容雜記曰大夫不揄
絞屬於池下是不振容也畫荒者為雲氣也既云畫
荒又云火三列黻三列火黻既為三列其處寬多宜
在荒之中央則知畫宜在荒之外畔素錦褚者素錦
白錦也禇屋也於荒下又用白錦以為屋也纁紐二
玄紐二者上蓋與邊墻相離故又以紐連之相著用
四以連四旁也不并一色故二為纁二為玄也齊三
采者謂鱉甲上當中央形圓如車蓋高三尺徑二尺
餘人君以五采繒衣列行相次故云五采也大夫齊
三采者絳黃黑也三貝者連貝為三行交絡齊上也
齊上象車盖蕤縫合雜采為之形如瓜分(言齊既圓上下縫合)
(雜采竪有限襵如瓜内之子以穰為分限也)綴貝落其上黻翣二畫翣二
皆戴綏者翣形似扇以木為之在路則障車入椁則
障柩也漢禮翣以木為筐廣三尺高二尺四寸其形
方兩角高衣以白布畫雲氣其餘各如其象柄長五
尺皆戴綏者翣角不圭但用五采羽作綏注於翣首
謂翣之兩角魚躍拂池者凡池必有魚故此車池縣
銅魚於池下若車行則魚跳躍上拂池也大夫戴前
纁後玄戴用帛繫棺紐著柳骨也穿戴於紐以繫柳
骨披亦如之披若索車登高則引前以防軒車適
下則引後以防飜車欹左則引右欹右則引左使
車不傾覆也今參定今既不用車則披無所用此外
悉遵古禮惟省去三貝恐難致也銅魚以鐡魚代法
所禁也紹興格七品轝夫三十二人據古禮用黻翣
二畫翣二今紹興格七品翣二故减從今制紼披在
法雖有據温公書儀今人不以車載柩而用轝則引
披無所施故不復用
士葬儀
去魌頭
大轝帷荒皆用白布不畫去素錦褚
一池在前前纁紐二後緇紐二
揄絞(畫揄雉於絞揄翟也青質掛於兩旁池下無之)
去魚畫翣二
餘如前儀
遣奠
厥明執事者具遣奠(亦如殷奠温公書儀)增用羊豕各一邊(新修)
按儀禮既夕禮苞二注所以裹奠羊豕之肉又儀禮
云苞牲取下體温公書儀苞其脯不應古制今參定
奠禮增羊豕以備苞之用
轝夫納大轝於聽事前中庭執事者徹祖奠祝奉遷靈
座置旁側祝北面告曰今遷柩就輿敢告婦人避退召
轝夫遷柩乃載(載謂升柩於轝也以新索左右束於柩轝乃以横木楔柩足兩旁使不得動摇)
男子從柩哭降視載婦人猶哭於帷中載畢祝帥執事
遷靈座於柩前南向乃設遣奠惟婦人不在餘如朝夕
奠之儀(温公書儀)執事徹羊豕入于苞置于桁
按儀禮既夕禮苞牲取下體注取下體者脛骨象行
今恐臨時斷割為難故全取苞之
史執賻贈歴立於柩左當肩西向祝在史右南向哭者
相止跪讀賻贈歴畢與祝皆退(既夕禮書賵於方注方版也又曰主人之史請)
(讀賵執筭從柩東當前東西面不命母哭哭者相止也唯主人主婦哭祝在右南面讀書釋筭則坐必釋筭者)
(榮其多)執事者徹遣奠(若柩自他所將歸葬鄕里則但設酒果或脯醢朝哭而行至葬日之)
(朝乃行遣奠及讀賵禮)祝奉魂帛升靈舁焚香(既夕禮祖還車不還器祝取銘置於)
(茵二人還重左還厥明奠者出甸人抗重出自道道左倚之既葬還埋重於所倚之處開元禮將行祝以腰輿)
(詣靈座前昭告少頃腰輿退掌事者先於宿所張吉凶二帷凶帷在西吉帷在東南向設靈座於吉帷下至宿)
(處進酒脯之奠於柩東又進常食於靈座厥明又進朝奠然後行今兼取二禮)婦人蓋頭出帷
降階立哭有守家不送葬者哭於柩前盡哀而歸卑幼
則再拜辭(並溫公書儀)
在塗
柩行自方相等皆前導主人以下男女哭步從如從柩
朝祖之叙出門以白幕夾障之尊長乘車馬在其後無
服之親又在後賓客又在其後皆乘車馬(無服之親及賓客或先待)
(於墓及祭所)出郭不送至墓者皆辭於柩前卑幼亦乘車馬
(若郭門遠則步從三里所可乘車馬)塗中遇哀則哭無常凖(若墓遠經宿以上則每舍)
(設靈座於柩前設酒果脯醢為夕哭之奠夜必有親戚宿其旁守衛之明旦將行朝奠亦如之館舍廹隘則設)
(靈座於柩之旁側隨地之宜並温公書儀)
及墓
掌事者先張靈幄於墓道西設椅桌又設親戚賓客之
次男女各異(温公書儀)又於墓西設婦人幄蔽以簾帷(新修)
按温公書儀又於羡道之西設婦人幄南方懸棺而
葬無羡道故改云墓西後言羡道埏道者倣此
柩將及墓親戚皆下車馬步進靈帷前祝奉祠版箱及
魂帛置椅上設酒果脯醢之奠於其前巾之大轝至墓
道轝夫下柩舉之趣壙主人以下哭步從(温公書儀)掌事者
設席於墓南(新修)轝夫置柩於席上北首乃退掌事者陳
明器下帳上服苞筲醯醢酒用飯牀於壙東南北上銘
旌施於柩上賓客送至墓者皆拜辭先歸(至是上下可以其食既食)
(而窆)主人拜賓客賓客答拜(並温公書儀)
下棺
主人及諸丈夫立於墓東西向主婦及諸婦人立於墓
西幄内東向皆北上(新修)以服之重輕及尊卑長幼為叙
立哭轝夫束棺乃窆諸子輟哭視窆既窆掌事者置上
服銘旌於柩上勿以金玉珍玩入壙中為亡者之累主
人贈用制幣玄纁束置柩旁再拜稽顙在位者皆哭盡
哀(既夕禮注丈八尺曰制二制合之束十制五合疏玄纁之率玄居三纁居二或家貧不能備玄纁束則隨)
(家所有之帛為贈幣雖一制可也)匠以塼塞壙門在位者皆還次(温公書儀)
掌事者設誌石於壙中(新修)
按儀禮既夕禮乃窆藏器於旁加見藏苞筲於旁温
公書儀掌事者設誌石藏明器下帳苞筲醯醢酒於
便房以版塞其門今南方土虛若於壙中穿便房則
壙中太寬恐有摧覆之患故不穿便房但設誌石於
壙中其餘明器之屬於壙外别穿地瘞之可也(苞筲醯醢)
(雖占地不多所以不置壙中者恐或致患)
遂掩壙實土(新修)親戚一人監視之至於成墳(温公書儀)
祭后土(旣夕禮無之檀弓曰有司以几筵舍奠於墓左注為父母形體在此禮其)
(神也今從開元禮)
掌事者先於墓左除地為祭所置椅桌祭具等旣塞壙
門告者吉服(亦擇親賓為之)祝及執事者俱入行事惟改祝辭
某官姓名營建宅兆為某官封諡(亡者也)定兹幽宅餘皆
如初卜宅兆祭后土之儀(並温公書儀)
題虞主
執事者置桌子設香爐酒盞注於靈座前置盥盆帨巾
於靈座西南又置桌子於東南西向設筆硯墨於其上
主人立於靈座前北向祝盥手出祠版卧置硯桌子上
藉以褥使善書者西向立題之祝奉祠版立置靈座魂
帛前藉以褥祝炷香斟酒酹之訖執辭跪於靈座東南
西向讀之曰孤子某敢昭告于先考某官形歸窀穸神
返室堂虞主旣成伏惟尊靈捨舊從新是憑是依懷辭
興復位主人再拜哭盡哀止祝藏魂帛於箱篋靈舁上
乃奉祠版韜藉匣之置其前炷香執事者徹靈座遂行
(並温公書儀)
按温公書儀以祠版代主若欲從古制作主其制具
伊川集雜記祭稱孝子孝孫喪稱哀子哀孫是喪禮
不分父母皆稱哀子也
反哭
靈舁發行親戚以叙從哭如來儀出墓門尊長乘車馬
去墓百步許卑幼亦乘車馬徐行勿疾驅(旣夕禮卒窆而歸不驅注)
(孝子往如慕返如疑為親之在彼)哀至則哭及家望門俱哭掌事者先
設靈座於殯宫靈轝至祝奉祠板匣置(靈座出祠)板前藉以
褥主人以下及門下車馬哭入至聽事主人升自西階
丈夫從升如柩在聽事之位立哭盡哀止(旣夕禮反哭入升自西階)
(東面衆主人堂下東面北上注西階東面反諸其所作也反哭者於其祖廟不於阼階西面西方神位又曰婦)
(人入丈夫踊升自阼階注辟主人也又曰主婦入于室踊出即位及丈夫拾踊三注入于室反諸其所養也出)
(即位堂上西面也拾更也古今堂室異制又祖載不在廟中故但反哭於聽事如在日柩在聽事之位反諸其)
(所作也)婦人先入立哭於堂如在殯之位盡哀止(亦目諸其所養)
(也)執事者徹簾帷(婦人已入故也)賓客有弔者(此謂不弔於墓所者檀弓曰反)
(哭之弔也哀之至也反而亡焉失之矣於是為甚殷旣窆而弔周反哭而弔孔子從周賓客有親密者旣窆先)
(歸待反哭而弔)主人拜之賓客荅拜主人入詣靈座與親戚皆
立哭如在殯之位盡哀止(開元禮主人以下到第從靈輿入即哭於靈座今從旣夕)
(禮)宗族小功以下可以歸大功異居者亦可以歸(温公書儀)
虞祭
柩旣入壙掌事者先歸具虞饌(如朔奠)是日虞(檀弓曰日中而虞葬)
(日虞弗忍一日離也注弗忍其無所歸或墓遠不能及日中但不出葬日皆可也)主人以下皆
沐浴(或已晚不暇沐浴但略自澡潔可也)執事者設盥盆帨巾各二於西
階西東南上(帨手巾也其東盆有臺架在盆北主人以下親戚所盥也其西無臺架執事者所盥)
(也)設酒一瓶於靈座東南(置開酒刀子拭布於旁)旁置桌子上設
注子及盞一别置桌子於靈座前設蔬果匕筯茶酒盞
醬楪香爐主人及諸子倚杖于堂門外與有服之親皆
入尊長處坐哭如反哭位卑幼立哭於靈座前斬衰為
一列最在前齊衰以下以次各為一列無服之親又為
一列丈夫處左西上婦人處右東上各以昭穆長幼為
叙皆北向婢妾在婦人之後頃之祝止哭者主人降自
西階盥手帨手詣靈座前焚香再拜退復位及執事者
皆盥手帨手執事者一人升開酒拭瓶口實酒于注取
盞斟酒西向酹之祝帥餘執事者奉饌設于靈座前主
人進詣酒注所北向執事者一人取靈座前酒盞立于
主人之左主人左執盞右執注斟酒授執事者置靈座
前主人進詣靈座前執事者取酒盞授主人主人跪酹
執事者受盞俛伏興少退立祝執辭出主人之右西向
跪讀之曰維年月朔日(温公書儀)哀子某哀顯相夙興夜處
不寧(喪祭稱哀顯相助祭者也顯明也相助也詩云於穆清廟肅雝顯相不寧悲思不安)敢用㓗
牲剛鬛(豕曰剛鬛)嘉薦普淖(嘉薦葅醢也普淖黍稷也普大也淖和也德能大和乃有黍稷)
(故以為號云)明齊溲酒(明齊新水也言以新水溲釀此酒也郊牲牲曰明水涚齊貴新也或曰當)
(為明視謂兔腊也今文曰明粢粢稷也皆非其次今文溲為醙)哀薦祫事(始虞謂之祫事者主欲其)
(合先祖也以與先祖合為安今文曰古事)適爾皇祖某官饗(並儀禮惟改甫為某官)
按温公書儀參用開元禮祝辭今改從古又書儀雖
舉㓗牲嘉薦普淖等名而不設其物義亦未安今參
定於常祭食之外增豕一籩醢一盤黍稷共一盤(稷以)
(粟代)以應剛鬛嘉薦普淖之名明齊溲酒祭奠固自用
酒不必更設香合鄭氏注以為蓋記者誤故不復用
祝興主人哭再拜退復位哭止主婦亞獻親戚一人或
男或女終獻不焚香不讀祝(婦人不跪既酹四拜此其異於丈夫)餘皆如
初獻之儀(士虞禮主人洗廢爵酌酒酳尸注爵無足曰廢爵酳安食也又曰主婦洗足爵酌亞獻尸)
(賓長洗繶爵三獻注繶爵口足之間有瑑文彌飾開元禮止有主人一獻今從古酳為胤繶於立切)畢執
事者别斟酒滿瀝去茶清以湯斟之主人以下皆出祝
闔門主人立于門左卑幼丈夫在其後主婦立于門右
卑幼婦人在其後皆東向尊長休於他所(卑幼亦可更代休於他所)
(常留二人在門左右)如食間祝立于門外北向告啓門三乃啟門
主人以下皆入就位祝立于主人之右西向告利成斂
祠版韜藉匣之置靈座主人以下皆哭應拜者再拜盡
哀止出就次執事者徹饌(士虞禮祝反入徹設于西北隅如其設也几在南厞用席)
(注改設饌者不知鬼神之節改設之庶幾歆饗所以為厭飫也厞隱也于厞隱之處從其幽闇又曰贊闔牖戶)
(注鬼神常居幽闇或者遠人乎贊佐食者又曰無尸則禮及薦饌皆如初主人哭出復位祝闔牖戶如食間祝)
(升止哭聲三啟戶注聲噫歆也將啟戶警覺神也又曰祝出戶西面告利成皆哭注利猶養也成畢也言養禮)
(畢也厞扶未切)祝取魂帛帥執事者埋於屏處潔地(既夕禮甸人抗重出)
(自道道左倚之雜記重旣虞而埋之注所倚處埋之今魂帛以代重故旣虞有主亦埋之)遇柔日再
虞質明祝出祠版置靈座主人以下行禮改祝辭云奄
及再虞又曰哀薦虞事餘皆如初虞之儀(士虞禮再虞用柔日三虞)
(卒哭用剛日注丁日葬己日再虞庚日三虞壬日卒哭葬用丁亥是柔日然則古人皆用柔日邪今葬日旣不)
(拘剛柔日但於葬日即虞後遇柔日再虞又遇剛日即辛三虞又遇剛日即卒哭□甲丙戊庚壬為剛日乙丁己)
(癸為柔日)遇剛日三虞改祝詞云奄及三虞又云哀薦成事
餘如再虞
卒哭
三虞後遇剛日設卒哭祭其日夙興執事者具饌如時
祭陳之於盥帨之東用卓子蔬果各五品膾(今紅生)炙(今炙)
(肉)羹(今炒肉)軒(今白肉)脯(今乾脯)醢(今肉醬)庶羞(如薄餅油餅胡餅蒸餅棗餻環)
(餅捻頭餺飩)米食(謂黍稷稲梁粟所謂飯及粢餻團粽之類)共不過十五品(若家貧或)
(鄉土異宜或一時所無不能辦此則各隨所有蔬果肉麪米食各得數品可也)器用平日飲食
器(雖有金銀無用)設玄酒一瓶(以井花水充之)於酒瓶之西主人旣焚
香帥衆丈夫降自西階衆丈夫盥手以次奉肉食升設
靈座前蔬果之北主婦帥衆婦女降自西階盥手帨手
以次奉麪食米食設于肉食之北主人旣初獻祝出主
人之左東向跪讀祝詞改虞祭祝詞云奄及卒哭又云
哀薦成事來日躋袝于祖考某官(妣云祖妣某封某氏)旣啟門祝
立于西階上東向告利成餘皆如三虞之儀(既夕禮始虞之下云)
(猶朝夕哭不奠三虞卒哭注卒哭三虞之後祭名始朝夕之間哀至則哭至此祭止也朝夕哭而已檀弓曰是)
(日也以虞易奠然則既虞斯不奠矣今人或有猶朝夕饋食者各從其家法至小祥止朝夕哭惟朔望未除服)
(者饋食會哭大祥而外無哭者禫而内無哭者檀弓又曰卒哭曰成事是日也以吉祭易喪祭今具饌如時祭)
(讀祝於主人之左之類是漸之吉祭也)
祔(擅弓曰商人練而祔周卒哭而祔孔子善商注期而神之人情開元禮既禫而祔按)
(士虞禮始虞祝詞云適爾皇祖某甫告之以適皇祖所以安之故置於此)
卒哭之來日祔于曾祖考(妣則祔于曾祖妣喪服小記曰士大夫不得祔於諸侯祔)
(於諸祖父之為士大夫者其妻祔於諸祖姑妾祔於妾祖姑亡則中一以上而祔祔必以其昭穆注中猶間也)
(曾祖考曾祖妣皆以主人言之)内外夙興掌事者具饌三分(妣則具饌二分雜記)
(曰男子祔於王父則配女子祔於王母不配注配謂并祭王母不配則不祭王父也有事於尊者可以及卑有)
(事於卑者不敢援尊祭饌如一祝詞異不言以某妃配某氏耳)如時祭設曾祖考妣坐
于影堂南向(影堂窄則設坐於他所妣則但設祖妣坐)設亡者坐於其東南
西向各有椅桌設盥盆帨巾於西階下設承祠版桌子
於西方火爐湯瓶火筯在其東其日夙興設玄酒瓶盞
注桌子於東方設香桌於中央置香爐注香於其上質
明主人以下各服其服哭於靈座前祝奉曾祖考妣祠
版匣置承祠版桌子上出祠版置於座藉以褥次詣靈
座奉祠版匣詣影堂主人以下哭從如從柩之叙至影
堂前止哭祝奉祠版置於坐藉以褥主人及諸子倚杖於
階下與有服之親尊長卑幼皆立於庭(曾祖考妣在焉故尊長不敢坐)
(前無庭則立於曾祖考位前)以服重輕為列丈夫處左西上婦人處
右東上(左右皆據曾祖考妣言之)各以昭穆長幼為叙皆北向婢妾
在婦人之後位定俱再拜(參曾祖考妣)其進饌先詣曾祖考
妣前設之次詣亡者前設之主人先詣曾祖考妣前北
向跪酹酒俛伏興少退立祝執詞出主人之左東向跪
讀曰惟某年月日(温公書儀)孝子某孝顯相夙興夜處小心
畏忌不惰其身不寧用柔毛嘉薦普淖普薦溲酒適爾
皇祖某官以隮祔爾孫某官尚饗(儀禮惟改某甫為某官)
按温公書儀祝辭適于曾祖考某官隮祔孫某官儀
禮止稱祖盖自所祔之亡者言之則祖也故其文云
適爾皇祖某甫以隮祔爾孫某甫上稱祖下稱孫於
辭為順書儀稱曾祖為奉祭之人言也然既云曾祖
則不得云孫今改從儀禮(儀禮祝辭云用尹祭鄭氏注尹祭脯也大夫士祭無)
(云脯者亦記者誤故削去)儀禮祝辭不稱牲號今從書儀有柔毛
祝興主人再拜不哭次詣亡者前東向跪酹酒俛伏興
少退祝讀曰維年月日孝子某敢用柔毛嘉薦普淖明
齊溲酒哀薦祔事于先考某官適祖考某官尚饗祝興
降復位主人再拜不哭降復位亞獻終獻皆如主人儀
惟不讀祝祝闔門主人以下侍立於門左右不哭如食
間祝告啟門三乃啟門主人以下各就位祝東向告利
成主人以下不哭皆再拜辭神祝先納曾祖考妣祠版
于匣奉置故處次納亡者祠版于匣奉之還靈座主人
以下哭從如來儀至靈座置之哭盡哀止
如作虞主凡書儀稱祠版處並是虞主卒哭祭祔祭
亦當如虞祭增祝辭内所稱物
朝夕奠
成服之後朝夕設奠朝奠日出夕奠逮日(逮日謂尚有日色時)如
平日朝晡之食加酒果
右温公書儀按儀禮燕養□羞湯沐之饌如它日注
燕養平常所用供養也□朝夕食也羞四時之珍異
湯沐所以洗去汗垢内則曰三日具沐五日具浴孝
子不忍一日廢其事親之禮又按儀禮朝夕哭不辟
子夘注既殯之後朝夕及哀至乃哭子卯桀紂亡日
凶事不辟吉事闕焉又按雜記朝夕哭不帷
今參定自成服之後每日日出時設朝奠晚尚有
日色時設夕奠只用常日飲食加酒果(遇有四時之物随朝)
(夕奠設之)每奠則哭(哀至則哭不在朝夕兩奠之限)每奠則必褰帷幔
(按禮記注緣孝子心欲見棺也奠既畢復垂之鬼神尚幽闇也)每三日具沐湯五
日具浴湯並設於靈座之側每遇辰日哭如常(按古)
(禮不辟子卯則世俗所辟辰日亦不當避)每朝夕奠主人以下各服其
服入就位尊長坐哭卑幼立哭祝帥執事者盥手
設饌于靈前止哭祝洗盞斟酒奠之復位皆再拜
哭盡哀歸次(尊長不拜)
朔奠望奠薦新奠
右温公書儀按儀禮朔月奠用特豚魚腊陳三鼎如
初東方之饌亦如之無籩有黍稷用瓦敦有蓋當籩
位注朔月月朔日也又儀禮月半不殷奠注殷盛也
士月半不復如朔盛奠下尊者又儀禮有薦新如朔
奠注薦五榖若果物新出者又儀禮朔月奠皆如朝
夕奠之儀
今參定每遇朔日設盛饌拜哭奠酒並如朝夕奠
之儀(儀禮所載鼎爼牲牢古今異宐但從温公書儀)望日如朝官以上亦
設盛饌如朔奠之儀(按儀禮注士月半不復如朔盛奠則大夫月半當設盛饌)
(奠以官品論之官稱大夫者可比古天子之大夫至於朝官雖卑於古天子之大夫然亦比類古天)
(子之元士禮天子之元士視附庸元士尚可比附庸之君則尊於諸矦之大夫矣儀禮所謂大夫盖)
(通天子諸侯而言諸侯之大夫月半可設盛饌則今之朝官月半亦可設盛饌也)
如遇薦五榖(謂麥熟時則薦麥之類)或薦時果新出者亦設盛饌
如朔望奠之儀(盛饌随力為之但加於常即為盛饌)
右太史在嚴陵為潘叔度定此儀今附見于
葬儀之後
東萊别集卷三
