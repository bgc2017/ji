東萊集卷二宋吕祖謙撰
表
代倉部知黃州謝表
提邊符而乘障愧非禦侮(闕)承
流之寄撫躬跼蹐涖事(闕)輿圖
大一王之統御地分(闕)繄牧守
必得夫循良則黔(闕)介於長淮
雖事簡而俗醇(闕)多名勝嘯詠
之餘參考(闕)共理必柬異能
如臣者樸(闕)化已絶意於紫青
屈首(闕)於論薦遂誤畀於蕃
宣(闕)遇皇帝陛下錫天勇智
(闕)照臨之下乾坤高厚咸歸(闕)
尤謹玉關之戍曾何疎(闕)
條輯寧閭里挈缾守器(闕)
坐縻於廪祿
代倉部知池州謝表
淮壖乘障初無固圉之(闕)甫
祗職業參布詔條(中謝闕)綴官
聯之末投身(闕)散(闕)傳烽而
儆備當戎馬之(闕)張卒獲自
保偶逃龜櫝(闕)之奥區乃江
表之重地(闕)戒兵農雜居則
必洽比(闕)委此盖伏遇皇帝
陛(闕)行之書留神萬國考三
(闕)之蹤亦預使令之列臣(闕)
寧凋瘵之餘咨度弛張(闕)
光同衆戚休敢顧斗升(闕)
代叔父知南安軍謝表
職方之籍甫列附庸公(闕)錫
土誠後敢於籲天(中闕)窮處
廐傳据南北之會(闕)無以追
隨他郡地望卑(闕)復難自愬
秩居人後憂(闕)能甚短折肱
州縣雖險(闕)之已耗晚推遷
於宫牒(闕)稱臨遣此盖伏遇
皇帝(闕)視邦選侯方旁求於召
(闕)凡有識知同歸賁幬臣敢
不布宣詔令遵奉教條尺寸之膚護養何禆於大體斗
升之水涵濡終覬於餘波
代叔父知南安軍謝太上皇帝表
小壘漂搖濫受拊摩之責清都閟邃遠傾就望之誠袚
飾忱辭冒聞淵聽(中謝)睠焉敝邑控彼荒陲大江之南
朝貢雖數千里中興之後生聚餘五十年誰諭民編俾
知帝力如臣者置身冗散游世竒窮蚤厭干戈微悟息
兵之深旨晚觀詔令稍窺更化之閎規誓與疲癃共安
易簡恭惟太上皇帝陛下妙參乾始静賾道原閒燕齋
心自得大庭之館監觀孝治不遺小國之臣太極開先
萬生並育臣幸同遐俗親見淳風雞狗相聞際栗陸赫
胥之盛牛羊考牧皆車攻吉日之餘
代舅曾史君知筠州謝表
九畿星拱並受詔條萬乘天臨誕敷宸指雖陋邦之代
匱亦德意之親承具以聖謨告于裔土(中謝)竊以舜門
穆穆輯瑞以朝諸侯湯網恢恢受球而綴下國思皇盛
旦率履舊章肆勤前席之咨溥及左符之寄腹心屏翰
臂指豪英凡拜賜於朱(闕)觀(闕)如臣者至謭
而拙(闕)久負於家傳(闕)偶逃於官謗長
江右(闕)附城朌竹使以承流已過斗升之量欵楓
宸而(闕)幸瞻咫尺之顔此盖伏遇皇帝陛下濬哲文
明剛健中正下天上施酌民瘼以廣求小紀大綱收主
威而總攬邈在河山之外皆如廉陛之前臣敢不遵奉
章程慰安黎庶惇行教化漸消珥筆之風恪守部封少
效挈缾之智
代舅曾史君知廣德軍謝表
厲精之朝嚴於置守坦明之訓飭以臨民佩天語以在
塗參土風而問俗(中謝)竊以大江之右一障甚微行闕
之旁九畿莫近地輕而責重賦寡而費多指日待糧皆
尺籍伍符之舊無時致餽當大車駟馬之衝紛罷遣之
相仍凛支持之不暇誰與領此厥惟艱哉如臣者受性
顓蒙降材謭薄東西隨牒飽郵傳之風霜旦暮坐曹老
簿書之歲月豈期末路驟試小邦兹盖伏遇皇帝陛下
齊聖廣淵剛健中正輪運輻集合華夏以來王綱舉網
疎總方維而受職矧在封圻之内實同廉陛之前臣敢
不遵奉詔條慰安閭里挈瓶假器誓殫守邑之勤毁瓦
畫墁少答食功之義
代倉部知吉州謝表
竢罪倉曹無裨邦計分憂江國尚玷藩條丁寧臨遣之
榮怵惕拊摩之責庀官甫始拊已載兢(中謝)維是廬陵
介於楚甸土膏而人瘠物夥而俗貧萬室連甍剽奪時
鳴於桴鼓千艘銜尾轉輸日困於舳艫匪時通材疇荷
隆委如臣者賦資謭薄涉世闊疎兩郡民編蔑矣慰安
之效二年省掾居然尸素之慚亟求襆被之行復與剖
符之寄力綿識眊責重事叢惟仰恃於乾坤或俯資於
塵露兹盖伏遇皇帝陛下配天立極繼聖御圖恢舉閎
模網在綱而不紊操持大柄臂使指而必從雖遠在於
江湖猶近臨於軒陛臣敢不布宣詔令懷輯里閭急效
近功忍自謀於寵利深根固本誓勉盡於拙誠
為張嚴州作謝免丁錢表
奏牘既升方虞聞罷免符亟下稍示復除曷賤悃之遽
伸本至仁之易感(中謝)惟嚴為郡介國之隅呻嘆謳吟
宜朝傳而暮達撫摩涵養當月裕而歲豐孰知凋瘵之
餘尚困賦租之重疇先民瘼最甚丁徭自古邦家惟欲
編氓之繁阜于今閭里反憂孫子之衆多皇明豈忍於
遐遺下吏未聞於控告而臣過以謭薄(闕)顧憂鴻鴈
于飛親見(闕)懇懇之誠曾謂瑣
(闕)蒙開可此盖伏遇皇帝陛下監觀邦本恢養治原
制賦欲均期復大禹九州之正施仁有漸姑從文王四
者之先雨露旁流槁乾胥浹臣敬撢厚澤下逮窮民觀
其拜賜之時猶有乞憐之意既勤深恤得少愒於今年
終覬大恩俾盡夷於旁郡
為虞丞相作辭冊寶進封增邑表
至德要道煥丕冊於賁文厚賞薄功下昕廷之渙汗忱
辭既貢淵聽尚高(中謝)竊以尊親者禮之隆養志者孝
之實雖百王之未舉用以揚名必萬物之咸和始為錫
類將增光於鴻業當諉屬於近司如臣之愚受責宜最
所憂吁咈督熙載之庶尤敢意寵嘉錄相(闕)之微效矧
命秩建邦之異數非醻勞懋賞之常科伏望皇帝陛下
稽用邦彝惠綏人欲謂奉承慈極不專典章容物之間
則期望弼臣豈止賓贊擯承之末亟收還於前詔以飭
厲於後勲再用控誠迄期得請
為梁參政作辭冊寶轉官表二首
奏牘升聞婁干聰聽詔函寵答尚閟俞音輒忘難犯之
威敢述終辭之義(中謝)伏念臣志雖許國材不逮人高
位難居久弗勝於指顧厚恩未報姑少緩於乞身若繇
慶典之成重拜明綸之渥既躐崇秩復荒大邦則異時
避寵之言皆為虚語平日惡盈之戒自負初心苟必強
之受而納之貪孰若聽其辭而全其守伏望皇帝陛下
俯矜懇款深體精誠察其累疏之陳非敢片詞之飾九
關霄漢儻籲告之莫通一舸江湖將歸休之繼請
顯冊昭融光于二典需章懇款閟以九關不勝墜谷之
憂嗣上循牆之請(中謝)伏念臣起繇疎賤濫與幾微肆
惟竣事於明禋並奏鴻名於慈極職是討論之重獨出
鼎司凛然繪畫之難莫窮坤載敢圖詔綍槩陟官聯歴
考前聞邈無近比欲展終辭之微志敢循再瀆之常科
崇聽益高奏封復却雖隆威之難犯覬拙守之獲伸伏
望皇帝陛下鑒厥忱誠體其控訴厲弼諧之廉恥用振
四維改慶賜於英材以全三樂曲收成命少穆師言
為虞丞相作辭郊恩表
泰畤均釐澤覃無外路朝敷命寵及罔功不勝墜谷之
憂敬致循牆之請(中謝)竊以大臣之義固非飾小(闕)以
為廉國典之常亦難徇一夫而違衆既郊而賚於古有
稽敢為喋喋之忱辭將貢惓惓之愚慮為臣不易當翼
厥后以思艱惟天無親實監有邦之敬德儻自安於居
寵斯大戾於協恭伏望皇帝陛下寅畏以答天休隆寬
以從人欲與其盡循故事為邦家焜燿之光孰若少抑
近司示君臣兢懼之實庶或上助持盈之治豈徒私逃
招損之危
為梁參政作辭郊恩表
天命匪解載儲滋至之休地道無成彌懼大來之福敢
辭婁瀆尚冀終從(中謝)伏念臣久以瑣材辱於宰枋内
積食浮之愧豈獨危身仰思覆餗之憂將難報國於昭
明祀克相盛時顒若顯承皆羣工之祗肅穆然昭假本
上聖之寅恭顧慙老臣曾何報效廼颺渙汗之號廼增
湯沐之封誠悃雖殫俞音尚閟伏望皇帝陛下俯矜拙
守博采師言紓其負乘之慚裁此告廷之渥雖多邑不
惜固仲尼愛繁纓之心然足欲故亡亦晏嬰辭邶殿之
義
為宰臣作端誠殿賀南郊禮成笏記
(闕)事泰壇揚八鑾而返軫受釐皇邸旅萬玉以充庭伏
惟皇帝陛下對越穆清肅將純嘏本以宸心之(闕)登兹
熙事之成陳安止謨念幾康而昭受進敬之戒監陟降
於顯思
為芮直講作慶王辭增邑表
有命自天被寵靈之特異無(闕)以(闕)多義
所當辭言非敢飾(中謝闕)自量進
依日月之光但私(闕)詩書之(闕)見聞常憂
居養之移易忽驕盈之戒陛下慈(闕)寵數彌加
微横草之效而增邑賦進國封蔑(闕)之稱而兼節鎮
備藩翰是皆厲世摩鈍之具以待(闕)顧於揚庭孚號
之時猥及微陋思盛世豈無父職(闕)寒士而邊外必有
服勞於下僚與其專於戚(闕)均之臣庶籌量至熟
懇請實宜伏望皇帝陛下鑒從欲之仁俾安愚分察由
衷之義姑寢誤恩苟私意之不行則衆心之自服
為芮直講作慶王生皇孫錫名謝太上皇帝表
列第環宫方極奉承之樂周廬設衛載延似續之榮舄
奕觀瞻凌兢佩戴(中謝)竊以東平諸子印猶限於能趨
魯國五名類僅稱於同物疇若覃厖恩於襁褓矧惟錫
美稱於冕旒此盖伏遇太上皇帝陛下高視穆清游心
昭曠巍巍蕩蕩共瞻太極之尊繼繼承承爰篤曾孫之
慶願弼成於幼學用克對於鴻私
為芮直講作慶王生皇孫錫名謝太上皇后牋
温凊承顔慈極夙承於椒屋焜煌發命光風初轉於蘭
芽吉語甫傳微躬載惕(中謝)竊以元氣兩儀之運資始
資生天枝四葉之祥以嗣以續慶流繁衍爵及攜持此
盖伏遇太上皇后殿下德冠河洲化孚宫閫周邦胥喜
惠既篤於曾孫晉錫用蕃福本承於王母願益開於蒙
昧庶仰答於坤元
為梁參政作乞解罷政事表二首
懇款婁聞危衷已竭睠存雖渥鄙守難移盡布精微仰
祈原省伏念臣起於韋布職是機衡進則有未報之上
恩豈容苟去退則有難酬之重責安敢自私使其筋骸
粗可鞭策或以識慮短淺而逢尤悔或以舉措乖謬而
干譴呵亦既冒居皆不敢惜今乃足痾重膇目視茫洋
盖表著之所共瞻而冕旒之所親見如州縣官曹之末
若簿書期會之間小有罷癃隨即汰斥而塊然衰疾据
此崇嚴略貴而問卑置近而治遠恐凡被譴之士皆且
指臣為辭雖欲示恩乃妨責實伏望皇帝陛下曲留聰
聽俯鑒忱誠念臣所陳者繫國體之重輕察臣所求者
匪身謀之安佚特捐祠廪俾解政涂則臣當收召精神
袚除痾疹已誓異時之糜殞不惜捐軀用明今日之逡
巡本非避事
誠悃升聞所期得請温言賜却未即報俞進忘難犯之
威仰籲盖高之聽伏念臣氣昏質弱材薄慮疏聞國論
之幾微坐彌三載問政涂之諉寄何補一毫衝愧相乘
疾疹交作眊然瞻視於文牘而已艱憊矣步趨雖會朝
而猶憚涉冬浸劇與日俱增引大體而(闕)遠猷素非所
及效小勤而躬細務今又不能若復自安可謂無恥洊
歸誠而控愬覬從欲以閔憐公其尸曠之誅豈容善罷
私以奉承之舊尚許免歸怵迫之誠單竭於此伏望皇
帝陛下至明燭隠大度包荒若愛其去而積其愆必難
覆護惟遂其誠而解其責乃盡始終賦以真祠還之故
里則臣憂危既釋衛養可專假其休愒之期少加砭劑
付以煩勞之事敢憚驅馳
為汪尚書作知平江府謝表
隆委難勝期於顛踣鴻私曲被遺以便安分書殿之榮
光借侯藩之壯觀度越常典昭明異恩(中謝)伏念臣際
會兩朝推(闕)三紀爵久踰於始願學浸(闕)於(闕)越從
蜀道之歸亟冠禁涂之邃經惟詞禁史(闕)衡持凌瘁
之孤身萃高華之極選志凋氣餒日慚(闕)守之隳責厚
憂深居有簡書之畏眚災狎至疾疹相乘蘄外假於郡
章覬遠收於朝蹟睠兹茂苑近在脩門置身未外於函
關顧影忍違於文陛此盖伏遇皇帝陛下聖神立極中
正體乾宇萬物以兼容陶成罔間品羣材而並用陟降
無私眇然簮履之微假以蓋帷之施臣敢不播敷詔令
懷輯里閭增主之明廢任莫追於前悔務民之義疚心
尚補於夙愆
為韓尚書作知建寧府謝表
輔郡罔功方籲天而瀝懇潛藩非據乃易地以䟽恩優
假至深凌兢曷已(中謝)伏念臣奮繇平進親受異知參
言語侍從之流遭逢厚甚責獻納論思之效稱塞缺然
假寵清廂分憂近甸拊摩無術幸及於食新全度有加
訖蒙於念舊惟建溪之作屏實代邸之啓封屬此丐閒
眷焉改畀官游未遠驅馳尚記於壯時民力已殫凋瘵
頓殊於前日姑勉圖於綜理恐終負於使令此盖伏遇
皇帝陛下明燭萬微惠綏羣獻本末輕重咸歸統御之
中小大短長不出範圍之外顧如衰鈍亦獲便安臣敢
不上體曲成益思盡瘁土風里俗雖粗識其二三王澤
國章曷布宣於萬一
禮部代宰臣以下進三祖下第六世仙源類譜
仁宗皇帝玉牒畢賀表
天發慶源衍皇支而有永國嚴大典章烈祖於無疆令
日載蠲上儀交舉(中賀)竊以建邦啓土胄本出於神明
扶世導民德實參於化育厚裔苗之憑藉培運歷之靈
長炎宋肇興上通元造昭陵在御專以至仁垂光覃被
於雲來流澤涵濡於億兆厥開真主並輯曠文譜增屬
籍之華牒冠史臣之錄發揮昌緒見大宗小宗之蕃申
載宏綱示特書屢書之重源流綜貫典冊崇成繇宣祖
以來咸星羅於霄極若明道而後實日靖於鴻圖振振
信厚之風皥皥泰和之治銀潢滉漾玉版閟嚴千八百
國之封先乎異姓五三六經之籍展也同符懿鑠厖洪
函生闓懌恭惟皇帝陛下隆恩睦族駿惠紹基帝繫緜
延監枝葉本根之輔皇猷渾灝思規模榘矱之遵式是
丕彝對于華旦臣等參聯庭寀親覩邦祺聖統聿傳陋
柳芳永泰之譜休聲遠繼賡石介慶歷之詩
代宰臣以下進三祖下第六世仙源類譜畢賀
太上皇帝表
清都絳闕固高視於羣生寶系璿源實仰資於太極告
成典冊垂裕仍雲(中賀)竊以顥穹生民濬發皇宗之盛
丕天大律於昭帝繫之嚴顯允熙朝肇開聖統德隆澤
厚命既僕於萬年胄遠族蕃譜方登於六世戚疎區别
昭穆派分雖國論民言不至齋心服形之地然宗盟家
政猶關問安視膳之時爰練日以龜從咸望雲而鼇抃
驩騰需牘慶集叢霄恭惟太上皇帝陛下淵静化元希
夷物始大綱授舜既蕩蕩以無名九族睦堯本親親而
有叙光宅穆清之邃具膺蕃衍之祥臣等幸際休辰與
觀盛事中興功業斯干詠輯於弟兄百世本支陳錫永
觀於孫子
代宰臣以下賀車駕幸袐書省表
東觀書林久徯漢儀之覩西崑策府載瞻周馭之臨嗣
三紀之閎模軼百王之盛節(中賀)竊以斯文崇替與世
降升自我祖宗嚴載籍萃藏之地于時典冊(闕)乘輿游
幸之書從容箴誨之求廣大畯良之聚炎圖再造華省
一新爰親御於右文用仰繩於前武(闕)善繼太極丕
承乙夜牘陳念初載網羅之不易昕朝班入思中興儲
養之有原乃臨三館髦彦之躔乃展列聖圖書之奥帝
暉下矚光榮河温洛之藏天藻昭垂跨過沛横汾之詠
湛露示醇醲之惠承雲宣純繹之音一日萬幾曾靡齋
居之暇九流七略獨煩清蹕之留盖以恢稽古尚德之
風夫豈為飾治樂成之舉聲明布濩慶澤汪洋恭惟皇
帝陛下秩叙邦經裁成王度多聞將求建事既惠顧於
簡編大烹所以養賢復均朌於肴醳士心興起雅道流
行臣等服在具僚身逢昌會第從臣之頌敢揚厲於鴻
休近天子之光請具宣於德意
代宰臣以下謝賜冬衣表
觀天四序斂一歲而成冬稽國九經與羣臣而同體趣
頒商笥下逮周行(中謝)恭惟皇帝陛下丕冒羣工誕敷
洪施當未明求衣之際穆若有懷顧大寒索裘之時凄
其將至乃申舊典以示深仁臣等覆被君恩糜捐邦賦
仰思報上傾星辰拱北之心俯念裕民斥杼柚大東之
詠
代宰臣以下冬至賀表
七政上齊恊璣衡於景至九儀下辨旅圭璧於陽生休
氣函蒙祲容飭備(中賀)恭惟皇帝陛下道原皇極化浹
泰和天地之心玩羲爻而來復日月所照觀周正而徧
頒同軌同文時萬時億臣等蹟汙班(闕)睽陛廉南面
而朝羣臣雖亞歲彝章之舊北鄉而壽慈極實熙朝慶
典之新
代宰臣以下冬至賀太上皇帝表
羲馭迎長歷既傳於大舜魯臺書瑞雲咸望於帝堯凡
厥含生胥為善頌(中賀)恭惟太上皇帝陛下妙參三極
高蹈百王游物之初坐毓滋萌之彙御氣之辨默符亨
長之陽順履休辰備膺純嘏臣等俯偕羣品仰跂太清
本本元元起數載推於一復父父子子並明永恊於兩
離
代宰臣以下賀雪表
皇極之主疇既叙於時寒豐年之冬兆先占於積雪繽
紛六羃賁冒九圍(中賀)恭惟皇帝陛下綏静嘉師財成
元化嚴凝西北斂義氣以方升疆理南東瞻同雲之已
合瑞呈禹甸喜溢堯衢臣等幸際昌辰欣逢休應授簡
而居客右雖慚梁苑之辭為樂而與民同請上齊宫之
對
代宰臣以下賀太上皇帝雪表
蠖濩蜵蜎穆若清都之邃聯翩飛洒暠然豐歲之祥璀
璨宸居昭融休氣(中賀)恭惟太上皇帝陛下默調玉燭
高眡珍臺成性存存雖(闕)觀於虚白為衆父父未庸釋
於黎黔顧圭璧之錯陳睠倉箱而載懌臣邈居下土絶
跂寥天游藐姑之山既瞻冰雪占曾孫之稼豫慶茨梁
代宰臣以下謝賜喜雪宴表
同雲雨雪南山已詠於豐年湛露晞陽北闕載開於華
宴光生觴豆澤浹簪裙(中謝)恭惟皇帝陛下昭受天休
鑒觀民阜醴泉甘露靡容太史之書旨酒嘉肴獨侈農
夫之慶凡陪鎬飲咸識堯心臣等濫列垂紳喜均側弁
一之日二之日既沐洪恩千斯倉萬斯箱行觀嗣歲
代宰臣以下會慶節祝聖道場開啓疏
受命降康本乾坤之純佑祝釐歸福亦臣子之精誠前
占出震之期敬致後天之祝皇帝陛下伏願具膺三樂
誕保九圍合岱嵩衡華之高登崇壽紀接虞夏商周之
統光大皇圖
滿散疏
中興初建於一元是基景命陽月肇先於三統厥啓昌
期天示休符人歸美報皇帝陛下伏願膺圖有(闕)御歴
無疆垂堯舜之衣裳永承慈極復文武之境土坐集駿
功
進功德疏二首
奉玉巵於十月適當誕聖之辰上金鏡於千秋共罄愛
君之志襲邦家之休懿極海宇之頌祈皇帝陛下伏願
翕闢儲祥穆清凝命泰元授筴宣昭億載之符無逸獻
龜跨軼三宗之壽
七政璿璣占瑞肇開於漢朔千秋金鑑獻規思輯於唐
臣率時同宇之誠迓續後天之筭皇帝陛下伏願仰承
帝則俯畏民碞御無逸之篇極嚴恭而得壽對不違之
命本聖敬以滋休
進所編文海賜銀絹謝表
右臣今月四日承中使李裕文宣諭聖旨以臣所編文
海精當賜銀絹三百疋兩者奏篇無取錫命有加既叨
中袐清切之除復拜内府便蕃之錫人微恩厚感極涕
零兹盖伏遇皇帝陛下聖學高明皇猷淵懿粲然衆作
思採摭以無遺蕞爾小臣懼討論之不稱已逃罪戾仍
被眷私抱槧懷鉛曷副右文之意賜金增秩徒慚稽古
之榮臣無任
東萊集卷二
