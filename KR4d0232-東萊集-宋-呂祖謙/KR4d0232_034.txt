東萊外集卷三宋吕祖謙撰
宏詞進卷
隆興元年
建雄軍節度使知潭州荆湖南路安撫使除
檢校少保寧遠軍節度使殿前副都指揮使
制
文昌六府具嚴上將之威太微四門首列西藩之衛朕
憲章乾象祗護帝居疇咨帥閫之良參總殿巖之旅通
班左棘易鎮名都亶孚贊冊之辭用諗庶工之聽具官
機謀明決氣槩沉雄營平奏章實立功而立論好畤經
武亦能畫而能兵躐勇爵以擁旄峻戎容而絶席剖符
作誓夙高帶礪之盟御衆牧人克壯襟喉之勢閱於最
籍錫以命書登是南邦既頼蕃宣之略越在内服曷如
拱扈之親是用釋方伯連率之封貳信臣精卒之柄眎
多儀於夏篆訓諸御於章溝梐枑再重飭帷宫而陪法
駕周廬千列警蘭錡而肅宸闈上霍邑之旄麾出嘉川
之節鉞併蕃徽數用鬯顯庸於戲專面正朝坐制中權
之勁折衝厭難奚勞外侮之攘益厲雄圖毋忘丕訓
皇叔集慶軍承宣使除保大軍節度使知大
宗正事封東平郡王制
周建國以親諸侯用侈宗盟之慶漢置官而序九族是
司屬籍之蕃睠時叔父之賢首我内朝之望博稽輿誦
董正皇支升之上將之壇賜以鉅邦之履飭宣丕號申
詔治庭具官樂易而不流溫恭而有守河間學古入對
三雍之宫沛獻好文爰作五經之論裔襲神明之胄地
依日月之華大路大旂傳鼎彛於故府法言法服蹈規
矩於先王曏疇進律之文顯陟承流之任德齒參劭魁
然祭酒之尊名實兩崇展矣戚藩之冠載念齊家之要
必嚴糾族之權示以褒儀屬兹肅艾是用繇譙城之留
務總鄜畤之成師踐辟疆之班聯式彰清静胙憲王之
封域用答勤勞合集寵光布章物采於戲問雞鳴之寢
朕方形立愛之風誦麟趾之詩爾尚輯惇宗之典若梓
材之來兄弟若葛藟之芘本根其追配於前人亦有辭
於永世
龍圖閣直學士除禮部尚書誥
三后成功首伯夷之降典六卿分職列宗伯之佐王朕
詳延鴻博之流共輯禮文之事孰從折衷必頼耆明具
官秉心塞淵養氣剛大蚤奮迹於畯軌晚蜚聲於顯途
聖域策勲著玉杯竹林之屬詞林發藻紬石室金匱之
書徧儀禁路之華寓直河圖之邃肆討論於墜緒資訂
正於宿儒進長春官式從人望惟刺經作制斯通執古
御今之宜惟統宗會元斯祛黨同伐異之惑往惟勵翼
嗣有褒揚
中書舍人除翰林學士誥
内外演綸之職獨高翰苑之清華左右持槖之臣疇若
禁林之邃密維時盛選屬我鴻儒輟從西掖之聯延入
北門之直具官學窮壼奥文冠倫魁增主之明洋洋晁
董之對發帝之令渾渾虞夏之書休有德聲最於邇列
是用進陟鑾坡之邃深居鈴索之嚴虞侍燕間輔陪遺
忘鬯典謨於三代新瞻聽於四方近天子之光允頼謀
猷之啓沃見王者之志遹觀詔令之發揮往服寵章永
肩素守
戒諭兩淮守令恤農詔
朕觀周宣之治還定安集而劬勞矜寡離散之民咸安
其居中興之業人到於今稱之朕初承基緒兢兢業業
以計安天下深惟兩淮之間瘡痍未平民力大屈流移
交跡轉為愍隸廼眷北顧用震悼於厥心間者太上皇
帝數申飭守令懷輯疲瘵督趣農桑蠲賦省徭以佐百
姓之急臨遣左右侍從之臣分行疆場復調旁近郡耕
牛振業新附所以加惠元元者視周宣有光焉朕臨政
願治仰遵慈訓夙夜不敢忘而邊糴翔貴生齒益落自
占版籍者裁什二三僑居浮寄無所係心勸之勤而應
之怠其咎安在豈下吏未能奉稱而盡地力之教不先
歟將豪奪暴役與東作争而害農者蕃歟夫兩淮吾所
重也異日沃埜上腴為天下最今乃儕於荒遠彫敝之
區幾不為郡長民者獨安取此繼自今其悉乃心銷沮
游末力穡惇本以稱朕安集之意有能帥先墾闢為諸
郡倡者部使者上其名以差受寵若縱弛怠傲不如吾
詔者亦糾劾以聞時則有顯罰不可逭朕言維服尚聽
毋忽
戒諭沿邊修武備詔
朕監前世治邊之策責大指而削小文略近利而規後
效長轡遠馭與豪傑之士共期於繩墨之外肆其封疆
之臣亦越拘攣之見以為公家忠計用能辟地却敵顯
有丕功朕甚嘉之朕不能遠德邊虞未寧重勞士大夫
藐然甚慙廼者臨遣大臣盡護羣帥夙夜為守圉計至
熟悉也而障塞破壊亭堠堙絶吏氣傷沮武備衰減便
文自營毛舉細事以塞責或翫寇遷延宿兵無用之地
或侵欺新附使邊騷然不安或屯聚解弛莫能相壹或
創艾戰闘選耎退縮意者跅&KR1375;之士束於刀筆吏而不
得騁歟將郡國之吏或不足亢一方之任歟抑貨賂上
流吏卒失職下亡所信歟今朕播告之修不匿厥指維
爾將帥牧守其厲鋒鍔展腹心賦車籍馬必戒輓運奉
饟必豐器械必犀利烽燧必精明毋拘常守以失事機
之會功多有厚賞不廸有顯戮尚克欽承以寬朕北顧
之慮則予汝嘉
代宰臣以下賀上太上皇太上皇后尊號禮
成表
堯仁舜孝際授受之昌期地察天明極形容於丕冊四
方來賀萬福攸同(中賀)竊稽上聖傳序之符實貫千載
休嘉之運纂圖儲禁日重光而月重輪養志宸闈乾稱
父而坤稱母大矣承顔之慶溫然歸美之誠雖蕩蕩無
能名豈容擬議而業業致其孝當盡顯揚肦中禁之絲
綸集曲臺之弁冕金聲玉振斷以淵衷璧合珠聯焕為
麗藻赫奕禮文之備昭華容物之陳歴吉日而協靈辰
肅將縟典蜚英聲而騰茂實並受鴻名有識有知以呼
以舞監明皇之至道如彼其卑考順宗之應乾莫能相
尚有開盛旦盡掩前聞恭惟尊號繼御丕圖奉承慈極
于帝其訓輯三紀之睿謨自天降康增兩宫之神筴肆
上儀之具舉紛協氣以横流臣等幸列邇僚欣逢昌會
旅虞階之獸舞合漢殿之嵩呼資始資生既懋顯揚之
報得名得夀永儲錫羨之祥
代提舉國史進神宗哲宗徽宗皇帝國史表
三后在天軼鴻猷於今古百王冠德紀茂實於典謨爰
勒信書上干乙覽(中謝)竊以炎宋開萬年之祚裕陵發
六葉之祥丕顯哲宗於皇徽祖淵神心之相授煒聖烈
之增光載纉武功疊西羌湟鄯之績稱秩元祀踵原廟
丘澤之規紛綸圖牒之符璀璨梯航之貢輯衆髦而建
學嗣養化源憲六典以訓官世嚴朝著前揖商王之躅
俯卑唐帝之橅運啟中興統承丕緒南陽基命建武之
元號重開東觀紬書太初之後闕不錄博延碩學論次
舊聞迨繼照以龍飛甫終編於麟獲視諸故府配五聖
金鐀之藏副在有司為千載石渠之鎮於斯為盛莫之
與京恭惟尊號孝通神明誠贊化育有典有則仰思祖
武之繩記動記言下協孫謀之燕播諸琬琰炳若丹青
臣職總編摩功慙潤色莫測乾坤之藴苐輸鉛槧之勤
述羲農黃帝之書既垂成式由堯舜文王之道願軫宸
衷
唐定襄道行軍大總管破突厥露布
尚書兵部臣靖言臣聞春秋復九世之讐世宗遵而命
將匈奴直百年之運宣帝因以受朝滌蕩平城之憂焜
燿渭橋之謁惟今盛烈跨古鴻猷遵制揚功雪上皇之
宿憤陳師鞠旅空大漠之鬼區日月清明華夷震疊恭
惟尊號勇智天錫聖敬日躋屈羣策於籌帷定一尊於
宸極武王載旆躬戎輅以濯征驃騎揚旌受將臣之成
算同文同軌來享來王矧突厥之鴟張播頡利之凶虐
猖狂甌脱屈強穹廬自鹿失於孤隋益鴟張於絶塞有
開帝統肇舉義旗羌髳佐周濫預稱戈之列貉燕助漢
粗輸致騎之勤恃其鳴吠之勞肆厥飛揚之志二三其
德大棄齊盟千萬為徒長驅醜類漲煙塵於亭堠通烽
燧於郊畿尚示涵容未加懲艾益縱癸辛之惡來窺戊
巳之屯衆叛親離人怨神怒爰奮張於虎旅用蹂踐於
龍城臣等職在戎旃任專將鉞簡竒兵之鋒銳出問道
之空虚扼定襄之襟喉從天而下擣可汗之肘腋擊地
而驚柴紹蹀血於金河李勣搴旗於通漠孝節當常安
之道萬淑臨暢武之區烝徒騰躍以鷹揚小醜遁逃而
魚潰頡利乃收合餘燼包藏禍心外雖效於牽羊内實
懷於首鼠公挾詔使陰拒王師臣等申儆戎行徑度沙
磧太白入月星垂滅狄之祥高鋒彗雲士倍禽王之氣
舉輕振槁破易摧枯頡利委棄鼓旗散亡族帳山空谷
静周章大澤之迷路絶刀摧沉痛窮途之哭措身無所
束手就擒恩融瀚海之冰化解氊裘之俗斯皆明謨先
定睿略遥臨壯藁街侈大之觀軼禹貢要荒之服臣仰
承神指親覩駿功奉西域都護之觴敢忘典禮開參天
至尊之道用暢威靈
唐遼東道行軍大總管平薛延陀露布
臣聞電擊雷震瀚海飲冠軍之馬星流彗掃燕然勒車
騎之銘憺義勇於龍荒紀鴻勲於麟閣厥開昌會克對
前休布大喜於幅員清妖氛於夷貊恭惟尊號布昭聖
武糾虔天刑基王迹於并汾定帝都於關洛一怒以安
天下奮厲皇威四征而綏兆民掃除羣穢璿璣自運寶
歴常新邈鐵勒之封疆有延陀之部落世傳酋長虐始
夷男乘突厥之敗亡據尉揵之險阻會逢休運懷輯遠
人犀甲熊旗燿幽都之部落騂旄虎節荒大漠之山川
當為不侵不叛之臣反肆争地争城之戰公遣度設暴
伐思摩升岱宗之燔柴將封玉檢徹甘泉之烽火遽上
羽書方推轂以啟行已搴旗而報捷自怨自艾來享來
王願聯姻於天家以增華於戎索三星在戶既愆納幣
之期六月出師未正交侵之罪不煩邦憲自觸鬼誅濟
兇狠於多彌致剪屠於回紇蠢兹餘種保彼遐荒欵鳳
闕以歸誠飭虎臣而將命推招擕懷遠之義兼取亂侮
亡之權臣等統率烝徒導揚德意為鵝為鸛整師律以
無譁如熊如羆肅軍容而不犯招徠流散慰拊傷殘薛
延陀首領咄摩支隂蓄豕心潜摇蠆尾敢以傷弓之衆
輙興衷甲之謀臣等振厲偏禆激昂行伍外兵雲合得
以敵攻敵之機驍將風馳有先人奪人之勇速如破竹
易若建瓴長驅名臣當戶之儔盡籍甌脱穹廬之地咄
摩支遁於荒野辱在泥塗雖逃幕府之威終納軺車之
欵氊裘震疊沙磧肅清斯皆聖算無遺廟謨獨運授成
謀於撙爼開遠略於邊陲臣備數行間獻俘闕下左執
律而右秉鉞願先周樂之容東漸海而西被沙共紀禹
功之盛
漢使諭莎車諸國檄
蓋聞天下之大義當混為一惟大漢繼五帝末流接三
代絶業薄海内外悉主悉臣雕題鑿齒氊裘卉服之倫
交臂受事請命下吏唯恐居後間者葷粥氏虐老獸心
奴虜歐役以剪爾諸戎爾諸戎獸駭鳥散蕩折離居遐
萌為之不安世宗武皇帝奮其武怒提干將而叱之蹂
轒輼蕩甌脱遊魂餘種自竄於北方寒露之野於是中
西域而立幕府信臣精卒列屯相望所以擁右爾諸戎
甚厚爾之父子寧而蓄馬蕃者非我其誰使之是我有
大造于西也莎車小醜反易天常賊殺其主惡暴西域
自知罪成與漢吏相恨絶隂結旁近種豪苦虐漢使隔
絶都護歸計匈奴洿辱聚落大為諸國羞陛下赫然欲
誅之意未嘗有忘使者奉隆委將明威建彊漢之節以
鎮撫百蠻親見狂寇桀驁廼選耎畏縮墮先帝所建立
以賊遺君父非人臣之節也用敢盡精厲氣鼓行而西
為士卒先惟爾西域諸國剖符析圭為漢藩輔歲時之
嘉入覲出聘冠蓋交道恩禮篤厚四夷莫不聞今莎車
首敗職約以古法當誅所同憤疾苟挾持兩端久留天
誅隂拱以觀其孰勝則靈旗將回指於爾有邦矣其賦
車籍馬深入霆擊以欽承天子威命鄯善蒲犂獵其南
月支疏勒震其北四面並進類禡厥宗若乃莎車騎君
都尉之屬劫於彊暴不能自還蒙死僥倖以逆執事之
顔行駢首就戮無以自白使者為諸君羞之矧今大漢
兼制八荒覆以威德兵鋒所嚮無不震壊拔姑師之旗
屠大宛之城竿安歸之首陵車師之壘犂谷蠡之庭羈
姑翼之頸皆諸國所親覩此黃帝之兵非人之力天之
福也夫明者起福於無形銷患於未然以區區莎車而
欲抗堂堂之鋒猶踐薄冰而待白日豈不殆哉如能解
散前惡捕斬渠率封爵之科具如甲令苟走險阻耆鹵
掠使西域父子不相聊則使者職在討除分當相直必
草薙而禽獮之盡根株痛斷乃止禍福之原唯人所召
毋狐疑猶豫為知幾者所姍笑檄到咸喻陛下意毋忽
唐河北招討使諭諸郡檄
蓋聞忠臣見危致命唯徇國而不回義士殺身成仁雖
喪元而弗避志吞蛇豕氣薄虹蜺迄成萬世之功率由
一念之烈我國家肇造區夏大拯生民夀富安佚本人
情仰追三代之主仁義公恕統天下俯同七制之君上
際下蟠南洽北暢日中則昃數必倚於虧盈城復于隍
運自分於否泰奄妖氛之充塞來醜虜之憑陵逆賊安
禄山悖虐凶酋腥羶遺孽鳥言夷面始服役於朔陲狼
子野心旋承恩於魏闕陽飾佞䛕之態隂懷窺伺之圖
峻宇雕墻錫中都之甲第高牙大纛總數路之戎師焜
煌御府之珍絡繹内饔之膳示之利器授以大阿騁其
不道之謀肆厥無厭之欲反書既徹逆焰遂張囊血射
天毒更逾於梟獍吹脣沸地衆競集於犬羊震蕩兩都
并吞百郡幕府擁旄分土仗節臨戎守孤壘之空單抗
凶徒之猖獗九河俱潰屹砥柱之中存萬室皆灰巋靈
光之獨在幸英豪之響應連城邑以景從清河擁士馬
之強常山正鯨鯢之戮李郭合從於河朔許張扞蔽於
江淮斬將搴旗紛捷書之踵至執訊獲醜沸告語之交
馳挾泰華而壓鴻毛倒江海而沃原燎滅虜之勣指日
可期惟通都巨鎮之公侯暨精卒銳兵之將率游居之
俠邑里之雄佩玉執圭當懷五世相韓之舊衝冠投袂
必興三戶亡秦之心勉自激昂共為掎角或窮搜其巢
穴或雄制其襟喉或邀擊於前或横衝於後切新都之
舌用執仇讐然郿塢之臍以威姦慝論功行賞舍爵策
勲積甲與山齊永息煙塵之警取印如斗大益堅帶礪
之盟若乃辱在盜區汙於偽爵顧榮之從陳敏夫豈由
衷温嶠之奉王敦蓋非得已其念去危就安之計各乘
轉禍為福之機執厥渠魁潰其肘腋不特捐脅從之累
又將開封拜之科車同軌而行同倫再成樂土弓載櫜
而戈載戢一洗凶墟檄到如章書不盡意
漢太史箴
史官者萬世是非之權衡也禹不能褒鯀管蔡不能貶
周公趙盾不能改董狐之書崔氏不能奪南史之簡公
是公非舉天下莫之能移焉是故人主極天下之尊而
公議復尊於人主公議極天下之公而史官復持於公
議自古有國家者皆設史官典司言動凡出入起居發
號施令必九思三省奠而後發兢兢慄慄恐播於汗簡
貽萬世之譏是豈以王者之利勢而下制於一臣哉亦
以公議所在不得不畏耳漢紹堯運置太史令以紀信
書而司馬氏乃父子纂其職軼材博識為史臣首遷述
黃帝以來至於麟止勒成一家世號實錄武帝廼惡其
直筆刊落其書於戲亦惑矣公議之在天下抑則揚塞
則決窮則通縱能削一史官之書安能盡扼天下之筆
乎竊推官箴王闕之義博稽史氏之本末而為之箴曰
若稽前聖治浹多般記言紀動爰立史官千載之日坐
致尺牘不爵而榮不刑而辱正色立朝是是非非以死
奮筆萬夫莫移降周迄秦鼎傳漢氏若談若遷令于太
史廼紬金鐀序次舊聞本末閎闊裁成帝墳六世躭躭
護前文過刪落編簡俾無或播曰帛可卷曰竹可刊人
心之公終不可謾遠付百年毁譽自定侈大之名播在
民聽惟是史策平如權衡惡弗可損善弗可增德之休
明登我王道雖絶不窺自成典誥造行或惰自親其文
諛辭虚美統紀放紛公議攸存萬古一揆豈兹小臣所
能軒輊迹出於履影出於形反求諸己光流汗青君舉
必書用輯衮職史臣司籍敢告執戟
漢廷平箴
廷尉天下平而廷平者復廷尉所取平也維漢孝宣皇
帝中興炎統原念刑重之弊實秦十失之一廼地節三
年十二月初置廷尉左右平四人秩六百石求明察寬
恕黃覇等以充其職季秋請讞帝常幸宣室齋居决事
獄刑號為平矣夫獄重事也人之死生存亡於是乎在
箠楚之下情實倒置首尾衡決治獄者競以深文峻詆
為功奏當之成鍜鍊周密雖臯蘇復生欲平反之厥路
無繇每歲之冬案牘上於王府者充棟宇汗牛馬時君
養尊於上槩以簿書期會視之漫不可否一以委吏吏
得以出沒變化售其私欲希望風指排抵怨讐彊者以
勢免富者以賄原民用怨讟上干陰陽之和則雖置廷
平之官尚何益哉必如漢宣帝之厲精為治哀敬折獄
然後官不虚設矣竊紬繹建官之指而作箴曰
於赫萬乘三尺所出喜舒怒慘發言成律厥勢雖利厥
理實難哀矜庶獄治忽所關自古在昔相授以仁誰生
厲階虐始於秦有赭其衣有丹其書左鼎右鑊民氣不
蘇皇矣中宗時漢之隆顧瞻苛法震於清衷清原正本
乃立廷平自霸以降揀擇維精惟是廷平刑之司直匪
君之明曷舉其職民之多辟百詐一誠面柔背損陽遜
陰争我心匪鑑妍媸或蔽我心匪衡重輕或戾赤墀議
法會弁如星或此之失咳唾笑嚬秋官蒞刑致辟圜土
在彼之害鈇鉞斤鋸已斷不續已死不生敬之敬之罪
疑惟輕法行自貴赦行自賤允執厥中沒齒無怨至言
不煩貫之以恕廷臣掌憲敢告&KR0591;御
漢靈旗銘
古之帝王必興神物以前民用自有熊氏接萬靈於明
廷設五旗五麾用征不譓震曜萬國然則尚矣惟漢武
帝雄材大略志清六合命將出師徂征多罪雷霆之下
無不隕滅蠢兹南越阻兵稱亂將奮揚武旅致天之討
廼乞靈於大神告禱太一以牡荆畫幡日月北斗登龍
象太一三星命曰靈旗太史奉之以指伐國旗之所指
風雲前驅隆隆獵獵勝氣先見鋒刃未接固已落敵人
之膽矣用能墟其國俘其王竿首北闕為萬世戒然則
建靈旗而前軍旅所以暢天聲壯戎容作士氣豈直禳
禬厭勝而已哉敢追紀其烈而為之銘曰
中宫天極太一常居上帝神兵森列六虚在漢世宗布
昭聖武鉅典駿功戎紀交舉考圖數貢南越不庭爰整
其旅命將徂征廼禋廼祀廼為兵禱肇新鋒旗奉將天
討三辰在上式昭其明史臣司之以先啟行夭矯晻靄
靈風扶旆瀆鬼嶽祗犇走來會舳艫千里虎韔鏤膺士
倍其氣以莫不增星旄雷燭海波如席砰磷鬱律水怪
掃跡蠻蜑落膽墮戟失戈獲其大醜烝徒凱歌抗旌言
還獻功社稷矞雲榮光左承右翼奉時辰牡報以克誠
丹厓龍荒鏡清砥平秦建茸頭實憑巨梓侯今之制軼
於惇史孝文行師鸞旗在前侯今之制與之並傳於惟
神物勅我威命肆勒銘章以鴻厥慶
唐大弓銘
唐太宗文皇帝躬秉威械斬刈四方之蓬蒿創為大弓
長矢度越常制討劉黑闥之役突厥驅其犬羊干我旗
鼓親御弧矢以卻之氊裘之君傳觀其矢震疊種落厥
後餘大弓一長矢五藏之武庫凡郊丘重禮則陳於儀
物之首以侈大武功槧人墨客更相夸燿而不知太宗
之德有超然出於武功之外者蓋嘗諭近臣曰近得良
弓十數以示弓工乃曰脉理皆邪朕以弧矢定四方猶
失之況於治乎廼延羣臣更宿中書内省朝夕詢訪嗚
呼勇蓋天下而守之以怯功被四海而持之以謙大哉
修身之弓誠後世子孫之所當寶也是宜紬繹厥旨以
顯詩之昭示無極廼為銘曰
丕顯太宗肇開有唐氣吞四海弓矢斯張制兹大弨神
武是奮賁育絶髕挽不能寸躬討亂略浴鐵千羣手提
威弧雄入九軍控弦鳴鏑日規為小犇星激電氛祲一
掃左落欃槍右射天狼聲如摧山萬衆莫當名王酋長
傳觀金鏃漢箭有神震疊葷粥武功既抗益戒益勤以
近取譬爰告邇臣朕得良榦謂弓之選諗於工師鑒裁
實舛維是戎器昔所自親猶弗徧察況於羣倫廼延衆
髦燕見紬繹絶力絶德兩臻其極策府舊物百世有煇
人侈其觀我服其規象弭襲藏郊廟薦獻修身之弓與
之俱奠煌煌白羽焜燿丹墀矯思之矢與之並垂威靈
在天餘烈在地播以銘詩用告來裔
東萊外集卷三
