王舍人詩集卷四明王紱撰
送倪知縣克明服闋赴京(峻兵科都給事中卒年六十三)
解綬歸來廬墓側俄然三載廢鳴琴哀情那盡思親淚
壯志難忘報國心馬識京塵嘶晚道人經官驛聽秋砧
恩榮不日除書下好為林泉早寄音
題蔡教諭先生鶴塜卷(名允昇三衢人)
琴罷杏壇長自舞蹁躚何遽永相違漫追坡老舟中夢
誰復丁仙海上歸聲斷夜忩松月在跡存春逕雨苔微
空留泮水蕭蕭塜落日凄風鳥雀飛
夀雪洲(夏權字叔度松江府判官仲實之孫上海縣主簿師顔之子母趙氏旌表節婦)
半百纔過一載餘髩鬚如漆美簮裾富將詩禮傳先業
老向田園樂隠居椿桂隂森環第宅芝蘭萌茁滿階除
况聞賢母冰霜操千古名傳太史書
過趙徵君文鼎隠居(其先世宋宗室趙状元之七世孫諱鉉號雪坡)
只今誰識舊王孫高隠澄江郭外村宗室世傳家譜在
狀元坊建鼎魁存清秋山色横當檻靜夜潮痕直到門
擬得初春重相過索嘗新酒薦河豚
酬華樗林見寄韻(寅可字汝翼)
可笑先生七十餘年時宿習未能除閒身寂寞難忘酒
老眼昏花不廢書半榻秋聲吟細細一樽燈影髩疎疎
幾番欲得相尋去尚恐嫌人識隠居
送楊昂從戍(諱䋲字德昂號静約)
溪口停橈别故人臨行不覺淚沾巾一身囊槖親同旅
滿眼松楸託近鄰蠻洞暁雲晴復雨瘴鄉冬日暖如春
于今聖主多恩澤久屈應知漸可伸
留别雪洲東屏
地好况聞名習禮參差高第映喬柯偶來為客住因久
漸喜居人識較多春暖壺觴陪燕集秋清簾幕聽絃歌
無端漫復西遊去主意勤惓奈若何
夜宿丹陽道中
行李出門纔兩日離情無那便思家初從異縣登平陸
又下輕舟上小車客路晚來投旅店鄉音日復近京華
不眠苦被詩情惱吟落寒燈一穗花
宿天界寺用石庵遊惠山詩韻
木落空山古寺秋尋僧聊遣世間愁塵勞似海何時了
蹤跡如萍著處浮對榻暫同林下宿煑茶閒引磵邊遊
明朝又欲飄然去一幅輕帆過石頭
謝慶夀寺長老惠線香
插向薰爐玉筯圓當軒懸處瘦藤牽纔焚頓覺塵氛遠
初製應知品料全餘地每延孤館月微風時颺一絲煙
感師分惠非無意鼻觀令人悟入玄
歌風臺
黃屋初乘入故鄉悲風曾此醉壺觴固知有國因三傑
復恐無人守四方豐沛到今何寂寞風雲終古自飛揚
荒臺獨上追陳迹空見殘碑傍夕陽
元日早朝
七年從事玉堂閒又值新正立暁班夾道旌旗嚴五輅
充庭犀貝雜諸蠻和風暖入承眀殿瑞靄晴開萬歲山
聖代信然無隠者布衣都得拜天顏
和錢博士先生除夕感懷韻(仲益)
京華住久客囊殫對影蕭然守歲闌酒浸屠蘇憐獨飲
盤堆苜蓿共誰飱家山夢在相思切心事逢人欲說難
年復一年多白髮駐顔何處覓金丹
觀大祀
雲漢昭回月正中聖君嚴祀答蒼穹冕旒肅肅威儀盛
玉帛煌煌典禮崇鹵簿香飄凝瑞靄簫韶聲奏度祥風
百神咸格宸衷喜願祝繁釐萬國同
除夕有感
坐擁寒爐夜不眠漏聲聽徹欲朝天但知舊歲逢新歲
不覺中年又晚年斗轉正臨丹闕近春回應自上林先
幸當昭代慚無補獨立東風思惘然
送朱叔服還江西寫送别圖并詩於上
柳拂東風弄暁寒送君沽酒出長干閒身已遂還家樂
直道方知處世難雲盡匡廬山色好雪消彭蠡水容寬
離情一段歸圖畫留取相思别後看
送張副使赴四川憲司
憲節遥臨白帝城聖心欲慰遠民情豺狼退伏霜威勁
鵰鶚高摶海宇清劍閣日斜驄馬驟錦江春好繡衣眀
遥知到日循行處父老歡呼夾道迎
寄題住長老萬竹深處
萬竿森立翠交加蒼雪紛如天雨花風度微凉侵貝葉
月明清影覆袈裟林深燈暝時聞磬逕裡煙生自煑茶
何日相過參玉版禪關尤恐碧雲遮
牡丹
魏紫姚黃取次栽清和將近始花開羣芳任意參前去
國色多情殿後來簾外日高施帳幄酒邊風暖醉亭臺
東君賦予何多也無限繁華獨占魁
梧桐
近種高梧金井旁重重如盖映彫墻豈惟清廟中琴瑟
佇看朝陽鳴鳳皇得地自憐承暁露知時那肯著秋霜
賢侯公退鈎簾處滿院清隂白晝長
送吳太僕還京(鑑字德清號性泉廬江人)
歲莫金臺雨雪飛匆匆相見即相違年來每憶交遊少
别後休令信息稀馬渡淮船春意早人還京闕暁光微
親朋見問無多及况味依然老布衣
重過小姑山
不到小姑今十年望中風景尚依然廬山金削遥天外
漢水綠浮飛鳥前祠下女巫鳴賽鼔沙頭津吏候官船
登臨重覓舊題處崖石歲深蘿薜牽
黃鶴樓
日暮江天獨倚樓樓高凝望思悠悠仙人不見鶴不返
江水自流山自秋七澤渺茫孤鳥度三湘寥落片雲收
數聲長笛知何處懷抱不勝今古愁
黃牛峽早行
灘下待明船子發起來篷底尚餘酣浪花夾棹捲晴雪
空翠撲人飛暁嵐勝迹登臨多自惬畏途跋涉信難諳
何當長揖人間事老卧林丘頗自甘
月夜過瞿塘
瞿塘灔澦足風波一葉官航抵暮過峽盡頓看江路闊
山開尤喜月明多圖分八陣石猶在柱鎻重關鐵未磨
惆悵英雄俱已矣令人千古獨悲歌
重慶道中苦熱
地近瘴鄉秋暑熱客行長日汗流顋草蒸惡氣薰人醉
馬蹴飛塵撲面來望近驛樓思偃息行當山路苦縈迴
虚懷漫有相如渴深愧應無作賦才
夜發資縣
過雨晚來凉氣好征鞍夜發肯遲留月華炤路皎如晝
風葉滿山渾是秋度水柝鳴津口邏隔烟燈起驛邊樓
驅馳本亦勤王事添得詩情分外幽
暁過雙溪道中
殘月欲低溪水明林香拂拂暁風清鳥從萬木隂中響
人在亂山深處行境異自令心獨賞趣幽翻覺句難成
不知蜀道幾千里一路吟哦到錦城
至成都
京國遠來將萬里士民歡悦共謳吟久欽西伯施仁政
終見東平樂善心江帶錦城花爛漫山横劍閣樹蕭森
只今宗社安如石聖念尤親九族深
題杜工部浣花草堂
浣花溪上草堂前想像當時思惘然髩老風塵多自感
身經喪亂復誰憐懶從江夏誇鸚鵡獨向西川拜杜鵑
知己惟應有嚴武醉言何事又招愆
武侯廟
忠義分眀兩出師令人讀罷想當時躬耕本亦巢由志
襟抱聊將管樂期魚水一時心已合風雲八陣石難移
長星不使營前墜禮樂重興未可知
相如駟馬橋
相如辭賦擬風騷浪迹臨卭逸氣飄犢鼻豈應親滌器
駟車直欲預題橋才名當世黃金重志願凌雲碧漢遥
富貴如何纔滿意白頭吟裡恨偏饒
酬四明王教授彬見贈韻
君才堪作濟川舟愧我無能髩已秋江左家聲渾寂寞
山隂宗譜尚綢繆經横絳帳崇師道裾曳金門久宦遊
正恐相逢又相别玉瓶同擬醉沙頭
再用韻留别
西風江上促歸舟落木啼猿總是秋愧我半生多旅寓
憐君一見即綢繆宦情那肯輕同志鄉語偏饒訪舊遊
别後相思重回首吴雲迢逓海東頭
酬廖紀善去怠贈韻
文采芙蕖映碧灣令人相對意忘還官閒得俸惟酤酒
公退鈎簾只看山簮筆殿頭居紀職曳裾門下出朝班
思君正似仙凡隔瞻望蓬瀛弱水間
再用韻留别
巴渝西上幾千灣纔得停橈又促還歸路漸看京口樹
吟笻難遍蜀中山黃花老我思秋逕白簡憐君綴暁班
會别人生那中料信音湏仗往來間
中秋對月
皎皎冰輪對客圓客心相對兩堪憐清光此夜異常夜
狂興近年非少年弟戍邊城勞别夢兒留鄉井望歸船
一家骨肉分三處應共感懷多未眠
送陳尚賓還靖州
嗟余湖海度年華爾復飄零更可嗟舊業暫歸翻是客
異鄉重到即為家江連雲夢孤帆遠日落衡湘斷鴈斜
後夜月明何處泊相思回首各天涯
舟中暁望都城有懷諸公
煙深孤塔是長干路近都城望眼寬江水今無南北限
山形原作虎龍蟠雲開魏闕朝陽滿月落秦淮暁色寒
遥想此時天上客從容鳴珮列朝端
謝惠皮墩
拜惠仙墩三尺圓漆成文采瘦藤穿最宜箕踞長松下
又好跏趺繡佛前四體但能安即了寸心尤覺靜相便
題詩欲擬瓊瑶報坐對青燈夜不眠
題贈秋林草堂圖
書劍飄飄年復年感侯相見即相憐行藏只說都由已
窮達寧知却在天遠塞關河迷落日故山庭院鎖秋烟
多情猿鶴應貽誚荒却當年種秫田
為黃侍讀賦瑞菊(淮字宗豫永嘉人諡文簡)
秋英特表君家瑞合蒂聯葩色更佳讓國夷齊雙節在
分金管鮑兩心諧霜凝素瓣連環玉風動芳叢並股釵
知是花神意加倍何妨疊日醉高齋
悼松菴性海師(諱普真姓承氏惠山寺住持遷住虎丘五十八歲示寂王學士達善)
(撰塔銘毘陵人)
方外交情師最優尋常相見即相留蒲團對坐聽松雨
茶具同攜瀹磵流丈室獨存禪榻冷一燈空照影堂秋
固知去住皆虚幻顧我能無感舊遊
送陳指揮文懿還常德
將軍先世太丘陳功著當今號虎臣每效忠勤酬聖主
久持威信服蠻人船衝官渡潮聲急馬踏京塵柳色新
聞說轅門臨勝地桃花開遍武陵春
寄以中家兄(時聞喪子依沈甥居)
客忩無事即思兄消息傳來信且驚萬里獨歸悲喪子
一身誰料老依甥田園尚足供庖廩杯酒聊將適性情
安得乞閒尋舊隠白頭相對了餘生
寄錢汝容(默)
衣冠楚楚整容儀吳越雲仍第幾支應役最勤官府事
逢人多誦鬼僊詩秫收南畆時供酒燭剪西忩夜奕棋
愧我塵途歸未得衡門何日共棲遲
送陳孟敷歸吳中兼簡諸友
綠槐官舍澹朝暉回首鄉山子獨歸去路秖愁梅雨滯
到家應喜藥苗肥青樽舊約呼隣酒白苧新裁换客衣
吳下故人如有問每慚泉石久相違
送任大參勉之福建(字近思號薇菴華亭人洪武甲戌進士)
都亭南望路迢迢仗擁雙旌引去軺官拜大參行外省
人推清譽滿中朝風迴海舶珠犀集雨洗閩山瘴沴消
服遠最宜恩信立佇聽嘉政播民謠
題竹
林下蕭然拔俗姿難隨花柳競芳時秋深風雨邀誰聽
歲晚冰霜只自知節帶粉痕龍骨蜕葉隨清影鳳毛披
王猷去後高風遠世眼相看總未宜
題贈潘克誠菖蒲卷
一寸雲根九節生人傳尭韮是嘉名曾聞久服身長健
最喜相看眼倍眀露帶暁光珠滴瀝水涵秋影劍崢嶸
題詩記得池亭上忩几無塵宿雨晴
寄内弟趙叔平
别來不覺又秋風歴想君家在眼中稚子情嬌初學語
慈親年老近加聾新居每對千竿竹先隴應添幾尺松
世業喜聞能復舊休將百萬一梟空
題友竹軒(朱紹善繼求文林人)
梅易飄零松已老此君交久更多情晚凉移榻就林影
秋夜讀書來雨聲勁節豈隨時俗態虚心常結歲寒盟
王猷未必非知己直造敲門肯見迎
寄鄧舜英(槿號篾樓釣者)
素耽書法又耽詩眉宇分眀玉雪姿共樂琴樽欣有弟
獨持門尸歎無兒數間茆屋風生榻千畆禾田水壊陂
惆悵别來渾二載旅忩眀月幾相思
寄潘克誠(號蒲石)
年來潘髩漸成霜滿架牙籖總是方數轉曲欄通鶴逕
一披低屋養花房賢郎盛暑調湯倦童子新晴晒藥忙
聞說家西新買地半栽蔬果半栽桑
寄余彦行(璿號耐聒)
客邊無處寄相思交誼如君更有誰豈獨芝蘭沾我輩
久將詩禮及吾兒齋前曲逕稠桑合門外横橋細柳垂
鄉夢覺來猶歴歴不知何日是歸期
寄古銕先生(允字達可姓錢)
鶴髮童顔九十翁數間書屋住溪東通仙每得懸壺術
遺世長思荷鍤風春暖酒醅浮甕綠夜深丹火伏爐紅
别來高致空懷仰何日從容語笑同
寄德常先生(吴彝號耐辱)
杖藜時復到山城鶴骨清癯步履輕不是里胥催過割
定因官府報開耕黃花遶徑秋霜暁紅稻登場宿雨晴
聞說近看莊子熟滿羣家鴈盡能鳴
寄吕教諭先生(敏字志學號無礙居士)
生平典教老歸休肩背龍鍾雪滿頭聖主特頒新誥勅
朝臣多說舊從遊園池雨歇禽魚靜忩几秋清竹樹幽
昨日有書來翰苑墓銘先欲向人求
寄一瓢余君(時喪母海字朝宗卒年八十絶嗣)
聞君哀毁若為情骨立蕭然髩雪眀井臼秪應勞閫政
簞瓢猶且託門生慈帷慘淡秋燈影破屋凄凉夜雨聲
如此孤貧良不惡輕肥那得免憂驚
寄匡世德
風流應不似當年鏡裏愁看雪滿顛博具更無豪客對
酒杯聊共細君傳久抛租産難供米舊積房奩盡賣錢
肯信多男又多累一身嬴得日高眠
寄浦嬾翁(坦字濬之)
一幅烏紗兩髩絲令人常想舊容儀詩名老去尤推重
藥術年來更絶奇紅杏軒忩春澹澹綠楊門巷晝遲遲
遥知燕處渾無事水浸雕籠浴畫眉
松筠軒
忩戶無塵一徑深古松修竹翠隂森采花為酒落金粉
挑笋作蔬抽玳簮夜月每看祥鳳宿秋風時聽老龍吟
平生獨抱幽人操誰復歲寒同此心
送王經歴
六十難稱致仕年君今獨許樂林泉近臣殿陛宣恩旨
朝士都門列祖筵江帶去程辭建業山迎歸棹入臨川
遥知今歲重陽酒應共比隣醉菊邊
題蒼筤池館(錢塘慧泉翁陳仲明二子德中景中)
軒忩開處小池平翠竹新栽遶徑生洗藥每驚魚躍起
掃苔時放鶴來行凉生清籟秋偏早影動微波月倍明
惹得王猷知此處幾番直造不通名
扈從回京舟中渡江而作
千里樓船江上還狂歌醉舞浪花間今宵對酒莫辭飲
明日到京無此閒落日寒潮揚子渡澹烟衰草秣陵山
壯懷不必悲前古共整鳴珂候暁班
送鄭尚書致仕(沂字仲與浦江人)
曳履南宫雪滿簮尊榮重沐聖恩深名成早遂還山計
身退猶存戀闕心車馬都門爭祖餞盤飡隣曲共追尋
知君孝義傳家久子弟那能惜賜金
用韻元日早朝和鄒先生(緝仲熙)
珊珊珂珮共趨朝綵仗森嚴擁戟旄僊樂奏隨方物表
天香飄及近臣袍風微玉陛春光早露濕金莖日影高
班退又聞催入醼宫花簮帽醉葡萄
和蘇檢討先生除夕前一日齋宿翰林(伯厚)
臘盡重城暮雪殘詞垣齋直坐更闌金蓮光燦青綾夜
寶鼎香飄玉署寒阿閣喜同威鳳宿眀堂遥覩衮龍盤
此身幸際昇平日三策何湏獻治安
贈潘晦初
都門一笑喜相逢典却春衣酒肆中且放襟懷同嘯傲
莫將眉宇論窮通卧龍蟄後今安在良馬羣中久已空
老眼到今無著處醉來江上目飛鴻
送陳指揮赴甘肅
家聲曲逆傳來久計略尤能每出奇寵命近聞陞上將
兵威應見振邊陲屯開瀦野千營列獵過祈連萬馬馳
聖代豈惟修武備要將恩信伏諸夷
題杏花春色卷
年來芳杏種成蹊結得數椽茆屋低草色階除看虎卧
花眀簾幕聽鶯啼暁天白映梢頭月雨逕紅粘屐齒泥
自是董仙風致在漁郎休道武陵溪
暁發通州望京闕作
小雨初晴暁雪開五雲深處見樓臺山連遼海金城固
春滿關河玉輦回星漢共瞻天漸近衣冠重整客初來
欲憑子墨誇雄覽愧乏揚雄獻賦才
别南京
紫禁鐘殘萬馬奔暁隨仙仗出都門送行不盡親朋意
扈從深蒙聖主恩日出海霞紅散綵雨添江水綠生渾
憑高回首瞻鍾阜王氣龍蛇勢獨尊
到北京
纔别南京又北京客途渾是月餘程舟車不覺經行遠
冠珮重叨扈從榮廣陌遍嘶初到馬上林時聽舊啼鶯
解裝且醉都門酒自慶餘生際盛明
和曾侍講禁中聞鶯韻(棨字子啟號西墅甲申狀元)
綠隂疎雨澹朝霞紫禁啼鶯競物華聲度簫韶偏宛轉
地臨霄漢絶喧譁纔穿瑣闥千條柳又隔薇垣萬樹花
佳唱寄來難即和只愁貽笑大方家
和鄒侍講雨後夜坐喜凉有作(緝字仲熙號素菴吉水人)
一雨渾無六月炎御溝流水晚來添近居直院新開第
初試凉衫舊賜縑古鼎香飄風滿席疎簾光射月當檐
夜深不覺吟哦久詩法輸君律最嚴
再和前韻
雨餘瓊署不知炎此夕多君逸興添燈下展書横一榻
酒邊濡翰掃千縑月驚棲鳥爭喧樹風約流螢直到檐
我欲披襟同露坐休將禮法待人嚴
三次前韻
天近都城暑不炎晚來凉氣雨餘添樓臺何處秋横笛
機杼隣家夜織縑吟對篆烟&KR1088;曲几卧看銀漢傍虛檐
翻思褦襶江南日冠服何繇得整嚴
酬朱逢吉先生見寄韻(以真號芝山大理寺丞番陽人)
聖主鑾輿事北巡山川皆被寵光新榮當扈蹕叨清職
忝預絲綸愧昔人丰采未瞻聞譽久緘題先寄見情真
近知松桂凌寒好畢竟均霑雨露春
和曾侍講題新建秘閣韻
帝城東望勢岧嶤阿閣新成逼九霄玉署近臨青瑣闥
粉垣新映赤闌橋夜忩燈火明蓮炬春暖笙歌識鳳韶
誰似相如才獨贍賦成猶覺氣飄飄
新成秘閣聳岧嶤碧瓦朱甍映紫霄翠柳夾栽香輦路
玉欄斜轉御溝橋絲綸絢爛文成錦歌頌鏗鏘韻協韶
定有青藜來照夜虹光高逐五雲飄
題華節婦卷(夫病亟遂自縊華源長之妻鄒氏近仁女也)
偕老曾將百歲期一朝凶變竟何為微軀只合從夫死
大節寧堪使婢知鏡掩青鸞藏鈿匣繯垂白練繫雕楣
于今同穴埋雙柩連理應生墓上枝
挽計生岳胤(中舍鳴鶴之子)
若翁已失平生望對客無言淚滿袪遺墨尚存新著藁
小齋空積舊藏書樓成作記應難測地下修文恐不虛
自古多才偏夭折茫茫造物竟何如
挽張真人(宇初字信甫號無為子四十二代天師)
憶昔瑶京相見日許同仙籍注清班遽聞馭氣遊無極
不復焚香授大還笙鶴逍遥三島上樓臺縹緲九霄間
世人空自藏遺翰邈矣高風不可攀
和祭酒胡先生題種菊韻(儼字若思號頥菴卒年八十二)
佳菊移從何處來髩絲相對共毰毸閒情未得籬邊種
老眼長看客裏開花吐清香飄滿徑根培宿土砌成臺
高風遠慕陶彭澤詩句應湏著酒催
又次聞鴈韻
燈殘孤館獨醒醒斷鴈那堪此際聽老去情懷渾似水
年來蹤跡尚如萍一天霜月飛何處千里關山想寧馨
料得豪家無此况酣歌清夜對娉婷
北京八詠
居庸叠翠
峯巒叠叠樹冥冥黛翠浮光向日横高聳青霄臨北極
遥連紫塞到東瀛路通絶域來番使天設重關壯帝京
四海車書今混一好磨崖石頌皇明
玉泉垂虹
樹杪潺湲落翠微分明一道玉虹垂天潢低映廣寒殿
地脈潜通太液池遥望直從雲盡處近聽渾似雨來時
煑茶不讓中泠水陸羽多應未及知
瓊島春雲
蓬島樓臺金碧暉春雲郁郁更霏霏曾為甘雨從龍去
又向朝陽逐鳳飛玉几爐烟同縹緲彤垣花霧共依違
從來此地多佳氣五色文成繞禁闈
太液晴波
翠浪粼粼帶碧烟瑶臺西畔玉樓前九重地隔人間世
一片秋涵鏡裏天星斗轉時銀漢近芙蓉開處綵雲連
此身已得隨鵷鷺共沐恩波祝萬年
薊門烟樹
雉堞微明散曙霞重重烟樹萬人家輪蹄雜遝香塵暗
樓閣空濛酒旆斜翠柳隂邊棲宿雨絳桃繁處絢晴霞
都人歲歲清明近此地尋春競物華
西山霽雪
雪滿西山繞帝城凴闌清暁看新晴千章玉樹臨風倚
九疊銀屏向日明都市酒香春已近御溝冰泮水初生
天應預報豐年瑞萬姓謳歌樂太平
盧溝暁月
扈蹕重來趣暁裝雞聲殘月樹蒼蒼數峰雲影横空闊
一帶波光入渺茫人語暗喧孤戍犬馬蹄寒踏滿橋霜
望中風景皆詩思况復樓臺是帝鄉
金臺夕照
黃金此地曾延士極目平川夕照斜水遶易城遺霸業
田連督亢屬農家蒼茫暝色烟中樹縹緲晴光雨外霞
千古高臺餘舊址西風殘柳集寒鴉
送周編修復任還南京(功叙)
十載詞林來考績兩京佳麗遍遊觀紀行隨處添新藁
拜命歸時復舊官雨過秣陵山色好潮生楊子水容寬
懸知别後重回首寒樹江雲路渺漫
送李教諭之無錫(孟昭諱湛)
送别都門酒滿巵吾鄊今喜得賢師中朝正值文風盛
後學應蒙化雨施鴈度江淮霜落早馬行齊魯雪晴時
故人相見如相問為說年來髩已絲
仍翠樓為金溪趙公理賦
若翁仙去竟如何手植琅玕已滿坡門口直開三徑入
樓中應待七賢過晝長蒼雪飄簾幕夜靜清風響珮珂
最好年年雷雨後階庭添得錦䙀多
挽穆先生(其子肅雍皆擢指揮)
聞說當年謁至尊布袍藜杖入軍門六韜適遇風雲會
二子皆承雨露恩丘隴豈期身遽殁功勲應與國長存
董公遮道真奇事太史於今可並論
元夕賜宴觀燈應制
紫禁春回景物饒千官陪宴賞元宵樓臺和影來三島
燈月交輝徹九霄錦隊喧時呈角觝翠華臨處奏簫韶
太平氣象年年好萬國謳歌仰聖朝
人間元夕喜天晴况復繁華在帝京鳳輦遥臨雙闕迥
鰲山高聳萬燈明春風車馬填都市夜月笙歌滿禁城
不是吾皇重時令要同黎庶樂昇平
翠聳鰲山對闕開萬燈森列映樓臺初疑星宿薇垣聚
又見神仙閬苑來火線走空飛夜電香車填道動春雷
臣民共樂恩光裏願獻吾皇萬夀杯
望近仙家十二城君王元夜宴瑶京月華且讓燈毬起
春色先從火樹生平地蓬瀛開勝槩半天歌管奏新聲
小臣願獻昇平頌萬歲千秋仰聖明
四友軒為陳考功賦
每愛大夫多晚節復憐仙子占陽春此君既共稱三友
我輩何妨屬四人歴盡歲寒盟已舊生同風致意偏親
幾番詩酒高軒下彼此忘形各任真
送廖教諭再任松溪縣庠
匆匆相送出都城回首松溪兩月程行藁近添新著述
到官仍復舊師生壇開紅杏微風暖池長青芹細雨晴
今歲秋闈攀桂客多應講下占魁名
遊天王寺用修撰王時彦韻(英謚文安)
古寺尋幽竟夕暉敗垣芳草路依微鳥啼空院僧何在
樹老閒庭鶴自歸靜對方池移石坐高臨孤塔看雲飛
平生自信心無著不是衰年始息機
送友人
投老還鄉髩已絲風流誰說異年時數間書屋鶯花繞
千里樓船婢妾隨寶劍每將燈下看玉簫應向月中吹
人生此樂如君少莫笑吴儂拂袖遲
逢武當道士李幽巖用王修撰韻
暫攜笙鶴遠朝天盡道丹成骨已仙巖搆往來馴虎豹
荷衣著破帶雲烟歲周甲子何曾記夜遇庚申便不眠
回首故山歸興好嘯歌風月浩無邊
贈孫碧雲還武當
纔朝金闕便言還自是高風動聖顔身作地仙逢盛世
面承天語住名山重重臺殿空青上六六峯巒紫翠間
料得塵緣無一點此心應只伴雲閒
哭林侍講(誌字尚默號見一居士侯官人永樂辛夘解元壬辰會元榜眼春坊諭德兼侍)
(讀五十卒楊文貞公士竒表其墓)
早登科第占魁名載筆曾同客兩京夜靜玉堂邀看月
春深丹禁坐聞鶯才華未及施經濟交誼寧知隔死生
老我情懷怕傷感不勝雙泪為君傾
送張中書愿中扈從出塞
聖主巡邊馭六師君當扈蹕共稱宜天威震動風雲合
漠野歸降雨露施策馬暁行隨綵仗濡毫夜直近彤墀
人生際遇真非偶况復功名及盛時
胡祭酒索寫洪厓圖依韻奉荅辭之(儼字若思)
纔過中年又晚年筋骸疲憊眼茫然久將清事抛成嬾
忽得佳章喜欲顛珠浦光寒秋見月玉田膏潤暖生烟
便當十襲藏書篋留與兒孫作世傳
纔過中年又晚年一身多病已頽然漫將詩酒愁邊遣
不復毫縑醉裏顛數葉竹梢承雨露一拳苔石寄風烟
若言貌得洪厓景仙跡猶難我輩傳
題何雅言古柿山房卷
山房栽柿久成林手澤傳芳直到今根與芝蘭同長養
葉連椿桂共蕭森霜眀秋色垂朱實雨過春雲結翠隂
每見竒材常輩出應知先德種來深
竹深處為劉孟功題
萬竿森立草堂前門巷迂迴小徑穿席展翠隂留客醉
詩題玉節許僧鐫未秋已覺凉生袂清夜那知月在天
老我情懷怕蕭索却疑風雨若為眠
茅屋為秋風所破有作
西風昨夜起狂顛捲我茆齋屋頂穿紅日迸光來枕上
白雲拖影到床前破鐺煮茗煎明月古硯濡毫蘸碧天
一夜寒忩渾不寐寸心直至斗牛邊
過淮安送周文威歸吳
我昔送君君挈家君今回棹我天涯萍蹤又向幾時會
蒲質共驚雙髩華淮海雨晴潮湧日邊城春暮雪漫沙
江南最是關情處茅屋暖風開杏花
題赤壁圖
當年坡老謫黃州與客曾從此地遊簫舞潜蛟幽壑底
船迎孤鶴斷磯頭半篷月色冰輪暁萬頃波光玉宇秋
三國英雄誰復在一樽還為酹江流
潼川驛宰潘君復任持卷求詩
三年傳舍官如舊來往追隨不厭頻掃逕慣迎天上客
折梅長寄隴頭人驛樓樹暗淮烟暁官棹花明楚水春
待我南歸重經過索茶呼酒莫相嗔
登盱眙
縣郭高臨紫翠間泊舟乘興一躋攀荆揚南望無多路
淮楚西來第一山僧舍逕幽松影合水祠碑在蘚痕斑
登臨不用悲今古渡口寒潮日往還
月篷軒
軒居窄窄小於舟忩戸虛明瞰碧流月色正圓思載酒
波光難定嬾垂鈎不憂平地風波起最喜近人星漢浮
無限滄洲烟水趣謫仙何必跨鯨遊
客中元夕對月
異鄉何處看燈好片月多情對客懸遥憶故人千里共
又看新歲一番圓愁中燈火逢今夕醉裏笙歌記往年
蹤跡漂流難定止舉杯端欲問青天
出塞述懷
欲扣天關杳不通身投荒服遠從戎王孫誰復哀韓信
行伍何繇拔吕蒙風折布稜邊地冷月眀笳吹塞樓空
丹心去去終期報卑下那能得戰功
從役
鶴骨昂藏七尺身年來趨逐困紅塵順時語笑皆非我
在已形骸轉屬人貧窶每遭同輩侮迂疎常畏宰官嗔
獨能枕上番番夢尚與滄波白鳥親
塞上五月見蝶感懷
五月塞邊纔見蝶令人忽動故園情牡丹亭館微風暖
芳草池塘細雨晴花底撲來歌扇小酒邊飛逐舞裙輕
蘧蘧肯作江南夢沙漠應知負此生
九日諸友讌集分韻得將字
塞北秋高思轉傷孤城風雨又重陽杯盤強欲酬佳節
蹤跡還驚老異鄉白髮幾人存故舊黃花何處覓清香
烽塵那忍登高望南國音書絶寄將
寫家山圖贈松江陸宗善
千里家山阻道途昔曾遊處漫成圖青山斷處非三泖
白鳥飛邊是五湖楊柳陂塘茆屋小杏花村落酒旗孤
殷勤寄與同來客此景江南彷彿無
送子南歸二首(孟端謫戍山西大同行都司安東中屯衛二子長默字汝言次恒字)
(汝貞默子孫磚橋住恒子孫錢橋住)
離情於汝倍多愁相顧無言只淚流舊業未知還可葺
邊城猶恐不宜留凍雲衰草横沙磧落月悲笳起戍樓
歎我歸期難預卜好將詩禮襲箕裘
情親不覺泪紛紛頓足牽衣未忍分後累定知殃及汝
中年誰料苦從軍一身弓劍屯青海千里關河望白雲
汝母早亡遺幼弟古來同氣汝曾聞
送曹勉省父後南歸
故鄉南望路漫漫回首嚴親淚眼看未别只言歸思切
臨行猶覺去情難關門月落鷄聲暁塞草霜枯鴈影寒
知汝到家眠未穏又思行李促征鞍
初歸
征衣漠漠帶風沙暫得歸來重可嗟在客每憂難作客
到家誰信却無家解裝羞貰鄰翁酒借榻多分野衲茶
堪笑此身淪落久夢中猶自謫天涯
宿雨源上人山房寫懷(諱法湧姑蘇人住持中天竺)
西風林下髩蕭然轉眼中年近晚年蹤跡自憐飄泊裡
情懷偏愛寂寥邊秋燈茗椀同僧話夜月藜林對鶴眠
自喜拙謀從事簡豈應高尚絶塵緣
次韻詠獨鶴(用西源韻)
昂昂絶俗誰為侣不是高僧即隠君遠水獨歸憐片影
空林清唳憶同羣夢隨坡老舟中月舞罷支郎榻外雲
惆悵我來難近狎飄然猶似避塵紛
酬承天寺幻師病中見寄
語話相投意便親底須交久往來頻半生未得吾忘我
一默方知妙入神大患有身身是患至真無迹迹非真
是非形迹俱忘却可擬當年問病人
白雲深處為陳孟端題
高隠白雲深復深階除晴晝亦生隂山藏暝色迷歸鶴
忩捲朝嵐恐潤琴忽爾去留那有跡飄然舒卷絶無心
道人只自閒怡悦俗客要來難便尋
題遠碧樓
愛爾樓居高百尺每來凴檻極天涯望窮絶嶺一痕斷
坐對遥空四面垂樹抄平湖春雨後烟深芳草夕陽時
才疎未敢追王粲興入蒼茫獨詠詩
重過虎丘馬天雨上人寫畫
世味年來冷似冰名山猶喜得重登百年心事誰知已
半日閒情獨訪僧木葉下時風淅瀝莓苔掃處石崚嶒
寫成一片秋林意應對清吟雨夜燈
送范宗輝歸四明省親
對酒長歌遊子吟酒闌歌罷泪盈襟百年不是逢知己
寸草何繇得遂心烏鳥聚時吳樹晚白雲飛處越山隂
到家拜舞怡親日應說侯門待士深
黃廣文席上詠白甆杯
愁把相逢一笑開廣文今夕試新杯淺深自是甄陶出
製作應從模範來清夜舉時宜問月初春攜處好尋梅
摩挲醉眼燈前看玉質娟娟絶點埃
耳聵自嘲
自喜從今不畏雷是非無較轉癡呆心情要與分眀解
指掌湏教點畫來每事應酬將意測卒時呼喚肯頭迴
偶逢生客初相訪未及交談便指腮
謝吕先生惠幅巾(敏字志學)
烏紗寄惠承高誼兩帶翩翩一幅全製度想從周禮出
風流得自晉人傳寒爐坐守偏相稱暁鏡看來亦自妍
昨夜尋梅到山寺僧言疑是老逋仙
為夏以廉寫松於扇
寵拜秦封未足誇昂霄聳壑勢槎牙掃烟曾見焼成墨
釀酒常思剰采花夜靜風聲驚鳥雀月明林影寫龍蛇
携歸好為而翁夀歲晚相看色轉嘉
題蕭仲和戍成都思親卷(諱箎號蒼崖)
劍閣崢嶸列翠岑東吳一望一沾襟不惟客久懷鄉切
復恐親尤念子深甘旨百年烏鳥志關河千里白雲心
知君近得榮歸好愛日惟憂暮景侵
寄樗林華先生(寅可字汝翼)
先生眼裏雖無子懷抱老年能自開令女素稱閨閣秀
外甥尤具孝廉材一笻吟影梅邊月兩屐行蹤竹下苔
别久令人想高致雪中應擬泛舟來
為夏雪洲舟中屏上寫竹
一剪輕雲落小舟漫將書法效湖州清游便欲邀坡老
雅好還宜載子猷篷底影横湘浦月燈前聲帶海門秋
興來欲作長竿去釣却連鰲訪十洲
贈徐君邦孝(胤戶部侍郎憲字元度之孫)
難後不知何處在客中相見髩絲新此身已老誰知已
舊業如今盡屬隣歸夢幾回膠嶺月借耕十畆練塘春
人生萬事應難料未信長年孺子貧
用韓先生看梅韻述懷(奕字公望吳人號蒙菴)
嗅梅林下看新晴頓覺蕭然俗慮清事往語人猶在夢
才疎于世若忘情雨添江水春無跡雪墮松梢夜有聲
自古人生須適意是非身後托誰明
適閒翁以松蕈風銷見餉以詩戲呈
寄來佳品見高情露菌風銷始識名翠釜煮時雲朵朵
玉纖傳處雪盈盈香甘絶勝牛酥餅嫩滑偏宜豆乳羔
却愛老饕難便飽吟腸依舊作雷鳴
釣詩鈎
好句如璜得者難江天佳趣浩漫漫長吟對酒初投餌
小立支笻勝把竿興逐白鷗揮綵筆思牽華藻出層瀾
只今湖海多風雅不獨名高七里灘
煅詩爐
物情為炭趣為銅始信經營意匠工光熖騰衝天上下
詞鋒淬就劍雌雄推敲句法從精鍊陶冶心雲入混融
雅頌百篇存古製定將槖籥鼓淳風
貯詩囊
吳奴背上日隨行小李當時早得名檃括尋常風月趣
包容今古詠歌情珍珠粲粲光華滿文錦輝輝彩色明
累牘聯篇藏已久未逢刪采向誰傾
送謝長司歸山西守制(勉字公載蒲州人陞大理丞)
左遷花縣居蓮幕故道經行尚避驄正待瓜期登上考
遽聞椿夀告初終松楸望遠愁雲外山水程多淚眼中
更好節哀思為國莫徒傷毁慟蒼穹
趙縣丞以事繫法司乃弟自台州來赴難及獄平
始告歸省以詩送之(縣丞名孝禮字次進)
急難每聞人共勉况君骨肉最情深不惟友愛弟兄義
正欲怡愉父母心花底醉歌忘旅况燈前懽叙話鄉音
到家具慶尤堪美椿桂滿堂生晝隂
送鄭御史致仕歸義門(諱幹字叔恭)
壯年從宦老京華歷仕先朝歲月賖自入憲臺頻攬轡
近承優詔許還家金頒内帑衣裁錦醼錫南宫帽壓花
如此恩榮光閥閱向人稱說信非誇
和曾侍講對雪韻
朔風吹雪送殘冬坐擁貂裘不厭重大地銀鋪千萬頃
遥天玉削兩三峯晴光掩映都城柳暁雪蒼茫禁苑鐘
詩思逼人吟不就漫將濁酒助衰容
對雪再用韻
一天風雪又深冬添得詩人興趣重壓樹只疑花撲地
看山無復翠為峯管絃沸沸青樓酒臺殿盈盈古寺鐘
忽聽陽春歌絶調令人不和若為容
送實即中之杭州都綱
自是人天說法師新承恩命授官資春乘短棹還山去
暁著方袍向闕辭楚甸蒼茫殘雪盡海天空闊片雲遲
諸僧迎候知應久共看松房偃舊枝
哭内弟趙叔平
我昔新㛰子弱齡而翁從戍適當行别離去國不足念
生死託孤深注情萬事轉看皆往夢寸心猶恐負前盟
别來十載不一見老淚寧知為爾傾
送胡直秀才下第歸南京胄監生(直字敬方復姓熊槩之父)
白髮科場未得名鄉閭先達半諸生典文深有披沙恨
失路能無抱玉情夜雨燈忩歸上舍春風花柳别都城
秪今且讓諸年少他日鰲頭屬老成
題凝碧書房為江隂徐孟熙賦
愛爾高齋傍柳陂綠隂長滿讀書帷晚涼燈火秋聲早
晝靜軒忩日影遲略洗竹林通鶴逕遠分潮水入魚池
何當借地相隣住白首同為歲晚期
瑞應獅子詩
西戎獅子進神京粲粲金毛映日明幸際盛時親覩此
絶勝前史但聞名萬方頓使羣妖息一吼能令百獸驚
不是吾皇珍遠物遠人深意慕朝廷
麒麟詩
華夏同春海宇清麒麟先後進瑶京信知和氣多祥瑞
喜見遐方仰聖明聲協簫韶金殿奏步循規矩玉階行
四靈稱首昭仁瑞萬歲千秋享太平
挽胡母吳宜人(學士胡公之母)
身膺五福介期頤出自名門衆所知井臼相夫成顯宦
詩書教子達明時恩榮已拜宜人誥懿行當為女士師
婦道母儀俱不泯文光輝赫墓前碑
題醫訓張良用全安堂卷(有藩府書扁)
醫名猶得動侯王為寫全安墨有光種德豈惟焼藥劵
傳家都是活人方階庭雨後添生意篋籠風前散異香
共喜拜官霑寵渥聖心端欲萬民康
送陳吏部再赴交趾安撫(洽字叔遠毘陵人)
炎荒萬里喜班師又奉綸音向闕辭蠻地既平為郡縣
聖心尤欲撫創痍山川瘴盡風霆肅雨露恩深草木滋
遙想旌旄重到日姓名先慰遠人思
送周經歷之廣東神電衛
落落襟懷自不羈客邊相見即相知幾番官舍同談笑
千里雲帆遠别離拜命正當初夏日到官應值早秋時
年來戎幕應無事對酒投壺日詠詩
贈别經館諸僧
詔集高僧館石渠得陪清論半年餘太官飯設天厨供
法藏文編貝葉書柳外香來知仗近花隂日轉退朝初
告成又復東西别目送飛雲渺碧虛
題風雨竹
楊柳情懷得似渠望秋先已影蕭疎狂風怪雨從教横
直節貞心只自如昔遇軒轅調六吕曾同毛穎作中書
年來雖是無知己志抱冰霜自有餘
送陶給事德温福建閱武
馹騎南征向七閩海霞紅映錦袍新威行甲胄嚴邊備
節秉旌旄識近臣花柳城池烟外暁桑麻村落雨中春
聖心務在安黎庶使者應知慰遠人
寫竹題贈舉人柯啟暉歸南京卒業(暹)
臘盡都城奈别離歲寒人贈歲寒枝恩承雨露應非偶
影拂雲霄自有時耐久情懷交後見出塵標格靜中宜
珊然鳴珮天風響它日相期在鳳池
送陶給事之福建僉事
繡衣榮作外臺臣送别都門遠入閩天上纔承持斧詔
道傍隨有避驄人公庭草綠榕隂午驛路花香荔子春
况是皇華舊遊地困窮應達枉應伸
為項御史題張真人所畫烏臺春暁圖
栢府沈沈春漏長封章書罷動晨光吏聽烏鳥知朝候
人避青驄在道傍花外烟開金殿迥柳邊風暖繡衣香
宦情喜託仙家筆虎踞龍蟠識帝鄉
送上海道會沈練師
一簪華髮羽衣寬世外仙翁亦拜官方朔自應從吏隠
旌陽唯欲濟民安劍横星斗龍光見珮響天風鶴背寒
回首丹房滄海上弱流東去路瀰漫
送吳中書南京復職(均字仲平)
送别都門臘已殘朔風吹雪思漫漫計程中路逢新歲
拜命南京復舊官潮落秦淮江月小帆開揚子海天寬
鳳池諸老應無恙千里憑君一問安
送殷叙賓
聞說黃巖近赤城憐君作宰送君行檄先到縣吏民喜
道便過家閭里榮暁日花明山郭靜秋來禾熟海畬平
郎官百里應星象好察居民疾苦情
送金先生歸金華
令子秘書居禁闥尊冠尤戀故山薇遠違未免長相憶
纔到那知又欲歸白酒香時禾黍熟黃花開後蟹螯肥
扁舟此去真堪羨風便莫教音信稀
寄題清目樓
雙眸久厭黃塵眯遥想斯樓便豁然叠嶂四圍横檻外
飛泉一道落簾前人來晚棹歸村市鶴帶晴雲度海天
聞說主翁能繪事好傳風景客忩懸
送永嘉夏子成服闋還任絳州别駕
别駕喜除前任處依然城郭馬頭看山川重對如歸客
父老遥迎識舊官路入晉疆秋氣早河經淮甸水容寬
絳人南守甘棠在此去謳歌士庶傳
送常士昌之鴈門
匆匆又復上征鞍何日重來叙舊懽去速未能陪奉久
交深唯覺别離難春回上國鶯花早歲暮邊城雨雪寒
兩地相思俱是客好將書札寄平安
送僧歸吴興用楊進士韻
暫將蹤跡寓京畿海鶴江雲處處飛老託孤藤隨作伴
貧收碎帛破成衣吟邊燈影同清夜别後鐘聲隔翠微
愧我浮名苦相伴何緣參謁叩禪扉
元夜玉堂齋宿分韻得星字
元夕正當齋宿夜玉堂春漏隔花聽英才會合那能寐
好句賡酬不暫停萬井笙歌同皓月九逵燈火亂繁星
明朝聖主嚴郊祀佇見嘉徵集四靈
送許可久歸錢塘
桑梓舊居存浙水庭闈新構住京華百年寄寓誰非客
兩地往還俱是家回首白雲離思杳隨人芳草去程賖
料應不久重來此分手暫時休嘆嗟
用韻賦荷花燈
翠芰紅渠照眼新裝成燈火鬭芳春中庭月色涵秋水
陸地花明隔暗塵歸院曾隨金馬客聞歌疑是若耶人
可容一葉乘舟去露髮何妨醉脱巾
述懷
到京誰信寡交親每每懽和却變嗔俯仰順人那盡意
浮塵隨處漫容身樽前強作忘情醉鏡裡俄看老髩新
昨夜夢歸江上路臨風高振客衣塵
奉和少師端午日賜宴詩韻時同纂修羣書於文
淵閣下
位列台階五福昌憐才多見進賢良詔編簡册興文教
宴錫蒲觴被寵光雅量容人皆感德新詩對客即成章
鮿生展拜嗟何晚四海聲名久播芳
功勲尤喜晚年成出語常令四座驚重望固應居國老
謙光猶復禮儒生彤庭宴罷看儀鳳黃閣詩成聽禁鶯
况是太平無事日纂修羣籍贊文明
和陳仲明遊茅山詩(陳善醫目號慧泉)
希夷生愛覓仙蹤采藥華陽洞口風幽徑草香曾宿麝
古潭雲暖舊藏龍丹成寶鼎鉛花碧籙秘琅函印篆紅
歸到人間施妙術每令昏瞀豁雙瞳
送僧瑀楚南住靈巖寺分題得披雲臺
古寺香臺客到稀閒雲無伴待師歸霏霏偏解護禪榻
片片寧堪補衲衣舒卷任緣那有礙去留無著摠忘機
講時應有神龍聽化作遥天法雨飛
分題得彭蠡湖送施員外之南康太守
天開一鑑列雲屏相去南康里許程夜靜灘聲喧郡郭
日長波影動簷楹聯翩鴈陣驚秋早遠近漁歌起月明
簾捲黃堂吟對處君心應許共澄清
閒吟
原來非有亦非無萬化流行共一途先要胸中存見識
還湏事上著工夫陽回大地和風滿影落千江片月孤
得此見成消息了芳菲隨處可提壺
寄示大兒默(字汝言)
年來老境早相尋眼霧昏昏髩雪侵仕進謀身渾斷念
思歸於汝最關心生涯休厭田園薄樂事無如道義深
安不忘危古今戒尋常行處索沈吟
翰林夜讌分韻得隅字
簮纓列坐總文儒綠蟻浮香瀉玉壺爐裊蘭薰横鵲尾
簾垂燈影見蝦鬚賡酬但覺詩情好笑語渾忘禮法拘
醉裏不知春漏促梅花殘月轉城隅
梅花燈
綠萼含芳剪綴成小忩寒照一枝横韶光滿座春先到
疎影當簷月共明結處任教吹玉笛看時難把插陶罌
夜深吟賞渾忘倦紙帳高眠夢亦清
送劉秀才日昇歸江西挈家
通籍金閨步玉堂喜同三載近清光每驚得句近陶謝
復見揮毫逼晉唐公讌屢分光祿酒客庖長飫大官羊
到官好慰妻孥意早謝家山入帝鄉
詠獨鶴
仙骨昂藏難偶俗肯隨鷄鶩共紛紜雲霄路杳非無侣
泉石情高自不羣月下一聲來靜夜池邊孤影立斜曛
有時還向空庭舞滿地書成銕爪文
楮巢為王可貞先生賦(紙糊小閣扁曰楮巢)
林下蕭然人似鶴剡藤蒙密作幽棲高眠可當梅花帳
深掩難容燕子泥忩牖透明雲影薄屋梁生白月痕低
新詩不用裁成卷客到時教就壁題
送金元祺之常州教授
聞君典教吾邦去喜意渾忘送别情當見文風興一郡
定將經術飽諸生杏壇琴靜移花影芹泮吟餘對月明
况有黃堂賢太守公餘應覓鄭康成
送玉林師赴會還閩中
道風高邁素知名詔率同袍上玉京梵教宣揚超古昔
聖恩弘濟及幽明祥雲盡集瑶花舞甘露朝凝寶樹榮
法會已周辭鳳闕浮杯南去海波平
挽彭秀才叙古
一疾如何便永違都門秋色慘斜暉鄉人驚報哀音去
老父來收旅櫬歸别夢尚能聯几硯返魂應解訪庭幃
至今館下多殘翰每見征人淚滿衣
夀王吉士雙親
階下芝蘭綵服鮮堂前旬中重開筵尊翁夀旦中秋後
阿母生朝九月前椿樹倚雲涼氣好萱花迎日暁光妍
賢郎近住瀛洲上眷属應知摠是仙
分翠軒為弘道賦(翟弘道任寧府教授)
隣舍屋頭多種竹知君庭下不湏移月斜送影來虚牖
雨後行鞭過短籬一榻清風難獨賞兩家幽致共相宜
余今亦有王猷癖直造寧論主者誰
新居
近搆行窩殊可愛短籬蓬屋小忩紗休言暫住非真宅
偶得安居即是家雨過近移官寺竹春來唯欠故園花
落成不待賓朋賀新水銅瓶自煮茶
送王知州復任
政績喜聞居上考宦情添得髩毛斑一樽又向江頭别
五馬重看海外還瘴霧未收天欲雨颶風初起浪如山
休言南徼王畿遠文教于今被百蠻
送卓逸民歸淛東迎養
每愧空林反哺鴉庭闈迢逓日西斜暫歸鄉里翻如客
久住京華即是家珍味可嘗光祿饌忘憂還種北堂花
安輿催上休遲滯書法湏君攷謬差
和韻贈徐子銘
忘形不覺往來頻况復情懷久更真稍與遲留常抵暮
縱無酣飲自生春樓前夜色千門月簾外風光九陌塵
滿眼長安名利客如君蕭洒是何人
雨夜宿實上人山房因題于竹石圖
竹忩清夜聽風雨蒲座同僧對一燈自笑身形癯似鶴
誰知心事冷如冰茅庵近漏牽蘿補茶鼎將枯汲澗增
明日天晴過湖去雲山烟樹繞平陵
梁不移先生以詩示其子修撰用次其韻(二子潛混)
渺渺白雲天一隅賢郎瞻望久離居宦遊雖念道途遠
親老肯教音問疎椿桂同芳多雨露芝蘭交映繞階除
緘題新句來京國應向晴忩手自書
居處高閒體自安襟懷誰得似君寬隣家酒熟邀春社
釣艇魚來共暁飡草色池塘看細雨杏花簾幕動輕寒
賢郎近得緘題至對客時時一展看
楮窩
玉堂詞客行窩好繞榻渾將繭紙糊皓彩透明真月窟
紅塵懸隔擬冰壺最宜就壁題篇什不必圍屏寫畫圖
賓退隨教掩忩戶春時唯恐燕泥汙
挽楊諭德尊翁
世難一生多索莫唯將古道樂丘園家庭不獨稱純孝
盜賊猶能感片言三徑草荒飛夢蝶孤墳松老慘啼猿
只今有子逢昭代光顯應知慰九原
長蘆道中晚眺聞明日駕至德州
漠漠長堤起暮烟烟深茅屋數家連燈前人賣當壚酒
月下牛牽上水船官柳蕭條霜落後鄉山迢逓鴈歸先
明朝應候鑾輿近五色龍光動九天
德州早行遇雨
陸路南來第一程暁烟寒樹廣川城僕夫隠隠隨車遠
官騎蕭蕭冐雨行野店杯盤多旅况客途風物總詩情
馳驅不覺天將晚喜見殷勤驛吏迎
挽盛進士衍
姓字登科病已纏忽聞長逝益增憐恩榮纔製新袍笏
志業空遺舊簡編丹旐西風秋色裏白楊孤塚暮雲邊
為言堂上休悲慽恐逐修文在九泉
靜趣軒為顧德潤題
竹樹隂森映短牆蕭然絶俗似僧房出城相去路三里
閉戶獨眠書半牀風暖林花飄几席雨晴沙鳥入池塘
慚余擾擾紅塵客到此猶能百慮忘
哭亡兄
十年遊宦滯京畿幾度緘題問我歸骨肉本期常會合
音容誰料永分違風飄花萼鵑聲切雨暗關河鴈影稀
聞說今朝臨葬日淚痕空滿客邊衣
五月一日欽蒙賜扇上有古人嘉言皆當今名翰
伏讀之餘喜而賦此
新扇初頒拜寵光格言名翰玉成行一時暑氣都驅却
四海仁風得奉揚皓彩照人如月樣微涼拂髩有天香
菲材自愧渾無補喜覩南薰物阜康
和吳中書閣老韻(均)
班列鵷鸞肅羽儀恩頒新扇暁光熹纔臨北闕瞻天拜
便覺南薰遍地吹在手敢忘君父德省心常佩聖賢辭
鳳池閣老能詩客有倡佳章紀盛時
題江雨軒為耦武孟作(諱桓)
江上軒居晴固好雨中風致更相宜秋聲滿屋隠書几
爽氣一簾傾酒巵渺渺莎汀飛鷺下冥冥雲浪去帆遲
諸孫涼夜親燈火絶勝旅篷愁聽時
遊神樂觀期耦君武孟不至明日耦君有詩見寄
遂用韻答之
退直乘閒暫出城岧嶤仙觀壯神京壇邊人擁青鸞帚
花外誰調彩鳳笙齋殿風微香馥郁醴泉雲冷鑑澄清
題詩無限登臨興獨欠君來未暢情
代作送大學士黃靜菴先生拜封歸永嘉
賢郎祿養正宜留底事匆匆買去舟世澤共推家學在
榮封重沐聖恩優一帆烟水離京口兩岸雲山過越州
遥想到家秋正好親朋詩酒樂林丘
送石憲使中美之四川
持斧遠臨西蜀去繡衣榮作外臺臣威行一道霜風肅
恩被重霄雨露新劍閣山川當歲晚錦城花柳待陽春
驅馳好叱王尊馭聖主深懷在遠人
别蓬庵
染翰年年直禁闈此身生計未應微慣聽風雨蓬為屋
小鑿池塘竹映扉在客亦知聊暫泊出門那忍遽相違
山靈不用移文誚滋味依然一布衣
扈從出京
二月陽和駕北巡兩京佳氣藹晴旻寰瀛共仰乾坤大
草木均霑雨露春仗簇五雲常捧日兵嚴萬騎不驚塵
菲材自愧渾無賴載筆叨榮列從臣
二月九日瞻望大駕渡江作
風送龍舟正落潮山形盤踞鬱岧嶤帝圖久已超三代
王氣何曾數六朝檣櫓中流江路迥旌旗夾岸海天遥
只今萬國歌遊豫不獨康衢稚子謠
夜次淮安西關
獨客微吟夜不眠官航初换宿淮堧烟深燈火津橋市
月下帆檣賈客船千里河流長不息兩城更鼓互相傳
含情未得詢陳跡韓信祠荒草滿阡
暁入清河舟中眺望
風帆暁入清河口野岸晴飛白鳥羣水入淮流千里合
路通齊地一支分馳心輦下常看日回首江東已隔雲
試問縣樓應不遠夜來更鼓月中聞
江行得便風快甚民望索詩遂賦
舟泛長江一葦輕棹歌齊發浪花生纔看帆腹添風力
便覺船頭響磵聲涉遠底湏登陸路凴虚真欲上蒼冥
題詩為報偕行客同是鵾鵬十萬程
寄京師諸友
法駕時巡出紫宸從行猶及布衣臣驅馳不覺離情遠
感激惟知寵渥新鄉信到時應歲晚征途隨處逐陽春
兩京宫闕遥相望雲樹沉沉入夢頻
登劍臺望京華作
一上高臺首重回五雲何處是蓬萊帆隨鴈影天邊去
人共春光日下來淮甸煙銷平似掌河流冰泮碧於苔
翠華行幸應非遠佳氣氤氲繞上台
寄同舍余彦行鄉友
髫年交誼在鄉閭老大京華共客居分手又經千里遠
對牀空憶兩年餘春風禁苑鶯聲早暮雨關河鴈影疎
聚散人生那可料平安湏用託緘書
夜泊徐州
樓船今夜宿彭城楚漢當時此戰爭帝業定知歸有道
兵家尤忌出無名廢興舊跡餘山色今古流年逐水聲
感慨獨吟眠未得忍看孤月照人明
王舍人詩集卷四
