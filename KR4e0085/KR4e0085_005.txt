王舍人詩集卷五明王紱撰
靜夜
夜久篆烟凝欲眠方掩扃梧桐忩外月慳到枕邊屏
芭蕉
嫩綠開如扇不禁風雨秋都來渾幾葉作出許多愁
和董校書秋香十詠
種菊
根宜宿土隨疎列可分移只恐人輕觸先教護短籬
灌菊
灌時須趁暁日出露將晞栽後無多日苖添幾葉肥
催菊
種爾酬佳節節過開尚遲縱令遲更好爭似莫愆期
探菊
無日不相訪殷勤直到開一從栽種後籬落幾徘徊
刪菊
秋來菊覆畦青蕊著枝時蕊少花方好渾消三兩枝
折菊
秋來開幾叢宛見晉人風折向東屏笑樽中酒可空
移菊
籬下開雖好盆中看亦宜金錢盈屋裏寕敢富翁欺
翫菊
籬畔醉黃花巾披一幅紗濁醪還自釀何必向隣賖
餐菊
秋菊可飡服落英多晚香不知騷賦後才思有誰強
對菊
濁酒幾番醉黃花千古秋酒香花正好不必漫生愁
題鄒園十詠
容春閣
一醉更無事四時長有花誰知春去盡却獨在君家
水石軒
人生貴自適於焉樂所遇開軒水石間無限湖山趣
涵翠亭
亭前竹色好亭下池水寬平波浸寒影古鏡飛青鸞
秀石
米老拜為丈我復結為友堅貞太古心天地同不朽
方池
齋前鑿方池聊以供滌硯雲影與天光波靜時時見
桂屏
疑是廣寒物金翠何燦燦香風四面圍經霜猶不散
栢屏
香葉多攀結銅柯巧屈蟠蒼龍倚簷外翠壁聳高寒
黃楊
結蓋多川産盤根盛吳中清風記賦筆允矣歐陽公
木香架
柔條架低屋紫心開玉團摘花釀芳醑清香入肺肝
蒲石
愛此九節蒲托根一拳石晴忩風日妍相看眼逾碧
題斗方山水
雨過亂泉流風聲滿樹頭山齋如斗大容得許多秋
題山水
路緣清澗轉門對白雲閒每每看圖畫令人憶故山
松溪書屋
一榻半書卷主翁如此清松風與溪水夜夜作秋聲
題畫
繁露隕黃葉西風起白蘋一聲新鴈過驚却未歸人
晚節
不獨宜烟雨尤能傲雪霜隆冬殘臘裡相伴野梅芳
湘潭暁雲
點點落林花寥寥弄山鳥何處一聲鐘雲峰萬重暁
題畫和俞嘉言韻
小逕没芳草衡門掩落花身閒常嬾出不是薄韶華
又
向晚雨初過南湖水氣凉隔簾有荷芰不必更焚香
又
新開竹下扉地僻往來稀鄰曲東西巷牛羊晚自歸
又
羣峰面面開幾處玉樓臺今夜望溪口有人乘興來
題扇上枯木幽石圖
露彩莓苔碧天香桂子丹多應廣寒夜流影落人間
篷菴(以篷覆故名)
織葦代陶瓦破竹編籬笆顧非城郭宜自是山人家
著存(歲特享先於此)
禄飬既莫逮何由展誠愛隨寓供蒸嘗庶或吾親在
墨君别館(賓客以僕好寫竹多見徵時時揮灑其中蓋用坡翁墨君堂記語也)
湖州有君堂東坡有君館我亦常致君硯池墨花滿
清風林(館前種竹數竿森然成林)
種竹風滿林風清塵自遠芳樽聊獨持非敢慕嵇阮
洗心池(林下鑿小池甚清澈)
寓目尋尺小適意湖海深豈唯適我意將以滌我心
活水源(池之上流也)
池水清不竭正爾源頭活未放入江湖恐成烟浪闊
聽風雨(在林池之側以為賓客宿止之處)
蕭騷復蕭瑟非筑仍非琴天籟本無作澹然千古音
雲窩(㸑室也)
饙氣初鬱勃炊煙復氤氲室中久無婦莫訝陽臺雲
藏暉閣(寢室頗奥因穴其上用蠡甲忩覆之光粲尤甚)
奥室乃環堵忩戸何由施一瓦覆蠡甲天光常下垂
米家船(藏先世所遺法書名畫)
旅泊無長物滿載惟書畫聊應隨處娛未許人攜借
思報(月支廩禄及時有賜賚此之物用之有餘輙藏於)
一飯尚云報况此登金門縷衣與粒食要識皆君恩
玉筍晴雲
聚散不可常飄飄任舒卷山人去莫留影逐孤帆遠
清江碧嶂
清江皎如練列嶂開新晴一段好風景翻成客路情
豐城劒氣
牛斗有佳氣分明見龍光張華固能識神物終難藏
鐵柱寒波
金鐵有斷制角木終見降旌陽利物意千載安兹邦
五老雲屏
匡廬削芙蓉九疊雲屏翠五老惜離人目送斜陽外
九華仙掌
羣峰列如掌傳聞是九華仙人不可見千古閟烟霞
牛渚秋清
牛渚古磯頭謫仙曾醉遊白鷗殘照裏點破一江秋
鳳臺春色
臺上鳳凰鳴朝陽樹色明停舟一登眺春意滿都城
題竹寄浦嬾翁
君家溪水上種竹遶幽棲雨後翠陰合鈎簾聽鳥啼
又
晚節喜長存陽坡大託根年年春雨後生子又生孫
風雨溪居
宿雲暗溪樹新漲没莎渚幽人正酣眠茅堂閉風雨
題畫雙魚
雨晴春色暮花落水初深好共潛游去人多結網心
畫馬
萬疋羣中久已空幾翻嘶向落花風孫陽去後無知已
淪落鹽車阪道中
寫秋林高士圖并題
我昔山中日日閑不因臨水即登山而今役役風塵裏
此趣猶存點染間
塞上雜詠用耦武孟韻(諱桓號訥菴婁江人所著有江雨軒集)
漫天風雪掩穹廬客裏誰來問起居忽報鄉人喜新到
寄來猶是隔年書
地上苦寒非故鄉天明屋底滿衾霜起來欲把吟鬚撚
凍斷渾無一寸長
次韻張真人所畫瀟湘意
翠竹蒼烟兩岸秋扁舟曾憶度湘流偶來琳館看圖畫
彷彿推篷宿雨收
蒼龍掩雨響蕭騷墨沼風生起翠濤想見仙翁揮灑罷
洞庭空闊楚山高
題明皇聽貴妃弄笛圖
笛弄霓裳月正秋三郎側耳復凝眸當年聽諫如聽曲
車駕應無幸蜀憂
題木香五色鳥
彩翮翩翩五色齊惜春猶解惜毛衣恐應花底藏金彈
欵下枝頭又欲飛
題海榴靛甕鳥
曾隨阿母作青衣人世於今幾變移仙駕不來雲路杳
海榴枝上立多時
題桂花士女
沈沈凉夜玉階空獨立含情小苑東明月未來人已倦
薄羅香透木樨風
喜家兄以中自滇南歸
每嘆飄零若轉蓬歸來復喜兩情濃翻思在昔遥相憶
山水幾重雲幾重
寫墨竹遺人
滿几秋陰落硯池漫塗烟雨墨淋漓不工形似難持翫
一種閒情許自知
古木竹石
蒼蒼寒色未知春野石荒苔古磵濱一段閒情誰可共
相知殊是寂寥人
桃源圖
碧嶂排空隔世塵幾家鷄犬自相親種桃底事臨溪水
惹得漁郎來問津
竹
舟子歌殘月欲低一枝蒼翠鳳毛齊幾番風雨打篷夜
夢入楚雲湘水西
題畫贈劉廵檢
柳暗花深犬不驚雨晴村巷綠苔生縣中近日無廵警
挾彈來聽樹底鶯
題士女戱嬰圖
新剪春衫白苧輕宜男花放午風晴兒癡未肯離懷抱
却憶當時弄化生
送友
路極天涯未忍分一重山外一重雲人生自古多離别
江海飄零豈獨君
寫古松圖寄澄江教諭蔡廣文(允昇三衢人)
長年雲氣護竒材鱗滿霜皮蝕古苔只恐化龍天上去
清陰不復覆書臺
題靜照軒
門掩閒庭草色新簞瓢窮巷不知貧東風一夜消殘雪
花柳眼前隨處春
窄窄軒居傍水開北忩凉細夢初回南湖新漲雨聲斷
荷芰觸風香自來
凉雨初收爽氣生竹忩燈火讀書聲夜深掩卷忘言坐
明月滿天風露清
尋常客不到山家松火寒爐自煑茶風雪閉門才十日
不知春已到梅花
送僧懷師古菴住惠山并寫竹枝以贈(真性海徒弟二人懷師古)
(菴懷祖韶石)
泉聲山色古今同師去尤能繼若翁臨别自慚無可贈
一枝聊為助清風
寄鄉人
浪將蹤跡寄京華深負秋香一逕花欲托歸心向潮水
朝朝暮暮過君家
讀齊威王烹阿大夫事有感
齊國能強理若何因封即墨與烹阿唐虞舉措無過此
天下那消賞罰多
花上白頭翁
欲訴芳心未肯休不知春色去難留東君亦是無情物
莫向花間怨白頭
峽中雜詠
兩岸青山夾去程一江秋水片帆輕尋常對畫曾看此
今日分明畫裏行
峭壁一重還一重江流曲折亂山中船頭直望路疑斷
纔到轉灣船又通
平生頗得江山趣肯信江山亦有情自我客行千里遠
船頭無日不相迎
怒浪捲花灘上灘一重山掩一重山無端入峽添狂態
日日題詩未肯閒
崦裏山高多晝陰未昏烟景暗秋林停舟晚飯舵樓底
猶有夕陽明遠岑
峽裏江山總竒絶推篷不厭去帆遲重來恐忘經行處
一處經行一處詩
險固山河幾戰爭陣圖猶自列分明至今江水抱遺恨
嗚咽古今無限情
石轉狂湍吼怒聲客懷清夜夢魂驚篙師著力挽舟上
挾向湍流平處行
蜀道古稱多險艱我來觀水復觀山誰知富貴天然設
身在玉屏金幛間
墨蒲萄
馬乳纍纍滿架秋晚凉曾翦薦新篘幾番月上人歸院
珠帳高懸夜不收
雙梧草堂圖
花落鶯啼春復深雙梧交暎晝沈沈煩君為掃亭前石
待我歸來看綠陰
滄浪濯足圖
入郭歸來欲暮天數峰殘照半溪烟悠然濯足滄浪上
怕帶黃塵上釣船
為江陰趙以清題捕魚圖
潮痕日日到門前供具時時喜斫鮮記得尋君秋色裏
鄰家多是捕魚船
山水小景
溪水涵秋鶴影孤草堂雲冷樹糢糊相逢未遂還山約
空復年來喜畫圖
夜坐
書館蕭條聞夜風閉門孤坐與誰同誰隣有子燈前讀
忘却情懷是客中
寫家山圖寄翰林錢仲益先生
年來三徑已荒蕪漫把歸心寫畫圖落落書聲深竹裏
相過曾記敝廬無
全古圖
物物生成本自然試看天地太初前到頭珍重無殘缺
絶勝殷勤更去全
甲申元日偶成
屠蘇煖就與誰傾幼子客邊聊慰情絶勝年時逢此日
看人兒女拜新正
挽廖檢討先生(敬先吉水人)
不意微疴便殞身詞垣那得更相親朝參舊有金門籍
點檢而今減一人
玉署編書未及完珮聲無復上金鑾可憐殘藁留遺篋
掩卷令人不忍看
丹旐翩翩引夕暉楚江西上片帆飛賜金未及娛親舊
不料家山殁後歸
太史文章表墓阡羣公哀挽集成篇人生百歲誰無死
似此尤堪慰九泉
題卞長史山水圖
蹤跡年來逐轉篷宦情鄉思與君同至今尚憶閒邊趣
十里溪山一短笻
長占烟波卷
野水孤篷伴此生釣絲風颺髩絲輕世間甲子渾忘却
潮落潮生幾月明
逝水滔滔春復秋長年蹤跡寄扁舟五湖風景誰爭得
千古應須付白鷗
寫竹寄梅軒
葉葉風生鳳羽輕冰霜不改歲寒情憑君試向軒中看
比並梅花若箇清
山水圖
年來書劍客長安塵滿青袍髩雪寒回首故園歸未得
好山多在畫中看
又
十年騎馬走西東兩髩秋霜落鏡中安得拂衣尋舊隐
草樓高處聽松風
又
生平野性愛林泉别却林泉已十年肯信而今圖畫裏
有林泉處即欣然
題竹贈潘晦初
燈下歌狂酒半醺興來為爾寫秋雲故人湖海如相問
骨立蕭然似此君
送松溪宰
恩除百里應星辰匹馬蕭蕭遠入閩遥想到官花滿縣
煖風鶯燕萬家春
題荆州劉給事子偉贈行卷
客裏逢君話舊遊醉中曾上仲宣樓君家正近樓前住
風送江聲日夜流
荆州雄據大江濱不到於今二十春邂逅看君贈行卷
眼中無幾昔年人
君本荆南閥閱家偶同遊宦客京華公餘莫厭頻相過
小閣焚香自煑茶
送葉生來省兄歸錢塘(因乃兄中書緣事及至已蒙宥復職)
急難曾誦鶺鴒詩相見如何又别離要把平安早歸報
雙親閭巷立多時
兄弟和同百歲心肯辭千里遠來尋到家親舊應相問
只說君恩海樣深
中秋卧病
今夜中秋月自圓病軀誰復對嬋娟清光深有憐人意
轉入斜忩落枕邊
戱賀俞行之納寵兼簡同舍謝郭二秀才發一笑
粲(行之名用號五松山人江右人)
歡娛良夜喜更長惱殺多情同舍郎枕冷衾寒眠未得
春風只隔一重牆
金猊香冷酒微醒銀燭光殘月正明今夜情懷非别夜
有人低語喚卿卿
新花枝勝舊花枝從此無心念别離肯信秦淮今夜月
有人相對數歸期
題靜樂軒
前溪冰泮綠生波好雨催花向曉過宿酒未醒眠未起
半忩紅日鳥聲多
竹几籐牀小硯屏薰風簾幕篆烟青閒齋幾日黃梅雨
添得芭蕉綠滿庭
秋聲早已到梧桐露氣生凉湛碧空獨倚闌干待明月
紫簫吹徹木樨風
斗帳藏春日醉眠靜中唯與嬾相便尋常甲子無心記
看到梅花又一年
寫竹於慈節堂卷
錢塘張母守節教子咸遂厥志有題其堂曰慈
節一時文士多稱道焉其子輅持卷示予遂寫
墨君以况慈節之貞守復賦小詩以期厥後之
昌大云
堂前慈竹翠婆娑堂上慈親鬢已皤歴盡冰霜當雨露
諸緣應見錦綳多
謝吳中寄惠佳茗(均字平仲)
紙裏重重想自封槍旗葉葉帶春風誰言兩地人千里
清味嘗來搃一同
寄畫題寄偶武孟先生
君在南京我北京江雲塞樹搃關情别來幾度相思夜
孤館青鐙聽雨聲
寫竹贈李大理汝成
汝成大理嘗徵寫墨君僕憒憒中久不能酬迨
兹十年矣適邂逅北京而大理又丁内艱南歸
來别遂寫以償宿負并賦詩以述悲感之情云
憶昔曾同客帝畿十年遊宦子先歸可憐慈母堂前
竹無復清陰映綵衣
為劉孟功寫雙竹
四月廿五日過竹深先生齋居因留予同飯二
子鋼鑑侍側玉如也酒酣遂寫墨君為先生壽
復賦詩以嘉二子云
筍已成竿照眼青兩郎深慰若翁情誰言玉謝階庭下
玉樹芝蘭獨擅名
為鄉人寫碧梧翠竹
舊栽梧竹映吾廬一别於今十載餘清夜幾番歸夢裏
綠陰池館雨蕭疎
寫竹寄俞朝宗先生
與君一别十年餘每見人來問起居盡說丰神清似竹
霜明鬚髮影疎疎
寫竹寄匡世德先生(匡公善音律故以為言)
别來無物寄相思千里聊將玉一枝老去風流仍復在
製成簫管月中吹
寫竹
琅玕節節粉痕香翡翠毿毿鳳尾長退直玉堂新月上
一簾風露晚生凉
霓旌翠葆瑞烟浮禁籞深嚴近素秋如此一枝何處見
月明凉影鳳池頭
鳳凰池上影蒼蒼退直歸來月到牀見說立秋才兩日
不知風露已生凉
為滎陽宰沈彦初寫竹
宜風宜雨又宜烟一度相看一洒然有此信知人不俗
絶勝栽柳向門前
吏散庭空罷曉衙湘簾深暎翠交加清風一榻琴三弄
笑却河陽滿縣花
寫竹送袁文理之官湘陰
一官千里去江南寫贈琅玕酒半酣彷彿蒼龍挾飛雨
散將春意滿湘潭
寫竹送張文惠歸梁溪
退直歸來腕已勞因君燈下又揮毫持歸好向人間說
拾得池頭綵鳳毛
寫竹於沈誠甫來青樓壁(號存耕)
瀟湘江上幾千竿雨雨風風翠欲寒唯此一枝深有意
影隨明月過林端
寫竹題寄華叔端(恪號賓暘)
我昔尋君扣竹扉醉中曾寫竹間詩别來幾度空相憶
多在青燈聽雨時
不到君家已十霜種來修竹倚雲長月明滿地蕭蕭影
想見幽人詠晚凉
題枯木竹石寄馬桓仲(孝常子也)
每憶君家溪水邊排簷竹樹翠生烟好教預掃林間石
待我重來一醉眠
題枯木竹石寄李公實
罨畫溪邊水拍隄繞隄高樹倚雲齊君家正在樹深處
滿地綠陰山鳥啼
題任月山瘦馬圖
千里追風一日還年來老瘦骨如山多情畫史勞傳寫
不在驪黃牝牡間
題鴈
才見南飛又北飛飛來飛去不相違慚余壮歲遊江海
頭白而今未得歸
聲滿衡陽月正明相呼相喚搃關情人當客夜孤眠處
聽此能無憶弟兄
聯翩飛處影横斜暝色和烟暗荻花遠水微茫千萬頃
不妨隨意宿平沙
虞人何用網羅謀萬里高飛且自由肯學雞鳬飽禾黍
一汀菰米楚天秋
題畫
尋源無復見人家兩岸青山帶晚霞莫把扁舟更深入
春流隨處有飛花
汀洲潮落雨初晴獨坐蘭舟酒半醒欲采芙蓉過江去
迢迢秋水數峰青
送大學士黃靜菴先生拜封歸永嘉
幢幢車蓋出都門醼别江亭日未曛歸會耆英風致好
舉杯花下說君恩
綸音褒美拜恩歸父子同榮世所稀不但到家人共喜
舊時泉石總生輝
蕭蕭華髮被恩榮聖主於今重老成只恐東山眠未得
蒲輪非久又相迎
題畫送王服周宰廣濟(冕)
百里郎官應列星此行須用恤民情畫圖寫贈非無意
山要增高水要清
題畫
碧落雲開灝氣清滿山秋籟晚凉生趣多翻笑詩難稳
不覺吟哦到月明
題枯木白頭公鳥
落日西風秋滿林雙飛雙宿轉情深茂陵若使相如見
何待文君指下吟
題畫
落日青山宿雨收高林黃葉晚瀟颼無端驚起沙邊鳥
點破清江一段秋
小喬觀書
雲髻新粧珠翠團杏花零落曉風寒每憐春事傷心處
偷把周郎曲譜看
送朱生回
鴈落烟汀遠樹微扁舟江上送君歸到家正好新醪熟
應向堂前戱綵衣
題竹石
石邊蕭索倚清寒曉色開晴露未乾宿酒半醒初睡起
一林蒼翠捲簾看
孫康映雪
金琖淺斟歡有餘光陰誰解惜居諸家貧每慕孫夫子
雪照山忩夜讀書
山水
亭上相逢興趣幽松聲林影一天秋瑶琴彈罷斜光晚
山自嵳峩水自流
題馬
黑河芳草接平沙不獨龍媒産渥洼萬馬羣中有良驥
莫令長阪困鹽車
王止中先生來視其甥庶子黃君既而還永嘉因
送之
高隠丘園雪滿顱何由巾履到皇都要將眼見賢甥
貴宅相當年信不誣
春水初泮水微茫千里家山一葉航隨處遲留即行樂
計程燈夕過錢塘
到家尤喜及花時想共隣翁對酒巵醉後定知無雜語
繁華應只話京師
寫竹石喬柯圖寄楚南書記
昔東坡居士為佛印别久遂作石子之供禪林
永為佳話今僕為楚南師寫喬柯竹石以寓别
懷不知是同是異楚南見之能為我一轉語否
耶呵呵
别來無處覓巖扉城闕應知到亦稀月冷空山禪寂夜
石龕林影一燈微
松泉師攜至日南所作三香圖訪予翰林命加松
竹厠於其間蓋將以物情之同者為一致耶抑
亦心源之同者為一道耶因命題遂賦如右
冰雪生香飄翠襟歲寒同結弟兄心誰知落落蒼髯叟
尤與此君交誼深
寫竹送張思安僉憲陜西
雪滿關山路不分繡衣驄馬出都門此君豈獨風霜撡
到處應推雨露恩
送宏上人住保寕寺
歸去家山續祖燈飄然别我下蘭陵遥知後夜空江上
月照孤篷坐一僧
寒夜祖上人過寓所(上人字韶石聽松庵僧)
年來多病骨稜層客舍蕭然冷似冰自笑誰能相慰問
燈前今夕有鄉僧
題看山樓
憶别林泉惜未還故人邀坐小樓間抗塵走俗愁無那
一見青山亦解顔
挽筠磵解先生(開先長子倫字大經次子縉字大紳同登洪武戊辰進士)
排難應須譲魯連邦家民物搃安全至今父老思遺德
每對諸孫話昔年
曾承明詔就安車辭謝天顏返故廬已有諸郎膺寵渥
閒情因得伴樵漁
箕裘相繼有遺經不獨家庭桂子榮江右年來登進士
蜚英多是舊門生
哲士云亡道未亡林端阡表起虹光鑑湖東畔文江曲
過客應多式路傍
折楊柳詞
每為多情記别離道傍披拂亂如絲東風也學時人態
偏向柔條恣意吹
題畫
僕向居龍山時為朱希顔寫此幅今幾二十年
矣白首無成盛年難再為之撫卷長慨復題小
詩於上云
憶昔與君皆少年山忩曾為寫蒼煙而今相見頭俱白
看畫題詩一愴然
又題畫
我昔草堂雲磵深與君相近日相尋别來猿鶴今何似
月色松聲夜夜心
寫竹贈友人
雨過南坡翠蘚深幾竿蒼玉弄春陰當年新種纔生筍
聞說而今已作林
題畫
塵容俗状日驅馳猿鶴閒情久别離今日無端看圖畫
從前重憶故山時
千巖萬壑鎻烟霞住處如何祗一家溪水未應渾買斷
可容移棹覓桃花
題菩提葉上畫山水
柿葉收來如紙薄筆端重遍舊曾聞畫圖如此尤竒絶
雅製多應鄭廣文
五湖烟水一扁舟來往忘機共白鷗得興何須好東絹
漫將霜葉寫清秋
題翎毛畫
草色烟光染翠衣暖風晴日一雙飛幾番啼向山忩外
清夢初回曙色微
榖粟叢邊錦羽斑中心多競貌安閒少年不惜千金重
勝負惟憑一鬭間
平田漠漠雨晴時每報農家布榖遲性拙自甘叢薄下
從教别鳥立高枝
原野蕭蕭落木秋芃芃禾黍滿西疇微軀不識南溟遠
蓬藋飛鳴且自由
元日朝回為陳秀才寫竹因題
丹闕鳳來初日上九苞文彩動天顔池頭捉筆隨摹
寫只得雲霄彷彿間
種竹
喜得栽時及早春宿泥獨帶蘚痕新擔頭挑取來城市
一路清風掃俗塵
昨夜春雷始發聲翠鞭應有玉芽生老夫自笑衰年近
尚欲階庭看錦䙀
節間常帶粉痕香玉立亭亭鳳尾長最喜客來吟嘯處
茶煙飛度翠陰凉
節撡堅貞耐歲寒客忩相對結清歡夜深風起珊然響
猶復蕭疎入夢看
翠影生陰雨露新泠泠如玉淨無塵衡門自此休教閉
待取清狂直造人
密葉初抽鳳尾齊紛紛蒼雪點春泥遥知客到應非俗
好句無妨節上題
種竹月餘稍覺憔悴恐有不安意用前韻慰之
東風無處不陽春小草皆承雨露新底事獨含憔悴色
多應不樂近囂塵
不作風聲即雨聲客忩蕭索可憐生憑君切莫懷鄉土
隨處何妨弄錦䙀
春泥過雨落花香根下行鞭想漸長正好崢嶸露頭角
休教俗眼笑凄凉
欲持杯酒慰清寒作底含愁不盡歡當領主翁珍重意
特回青眼為君看
滿城桃李鬭芳新車馬春風紫陌塵君獨胡為存苦節
饑虛休學採薇人
揚州騎鶴理難齊雨後來看兩屐泥相慰固慚無别物
新詩千首為君題
贈余生同倫(字日明)
憶我當時别故邱若翁攜汝送行舟而今十載重相見
子正青年我白頭
寫竹寄王仲淵
幾度相思目斷雲鄉心無那惜離羣殷勤寄語諸親舊
衰貌年來似此君
四時絶句寄題皆山軒
燕飛簾幕日初長面面青山出短牆昨夜春歸風雨送
滿渠流水落花香
嵐光飛翠入簾楹枕簟生凉暑氣清公退日斜新浴罷
坐看峰影過州城
屋外青山畫不如屋頭高樹影扶疎晚來賓退軒忩靜
一榻秋聲夜讀書
雪飛林壑曉初晴坐對琅玕眼倍明却憶夜來清夢裏
滿空鸞鶴上瑶京
為家兄以中寫歸樂圖并賦詩以寄
半生行役走風塵年老還家樂更真遥想歲時懽聚處
可能相念未歸人
寄鄉中諸親舊
幾番相憶強悲歌久客京華奈老何莫怪年來倍惆悵
白頭親舊已無多
寫竹寄趙叔平
君家修竹繞軒居一别而今十載餘聞說錦䙀新意好
舊時根本恐蕭疎
憶故妻
悼亡又是十年餘男已成婚女已歸翻覺而今悲更切
客中穿盡舊縫衣
王舍人詩集卷五
