内簡尺牘卷七
宋孫覿撰
李祖堯註
與蘇守季文
東坡先生道德文章師表百世雖山頽木壞不可復見
(禮記檀弓孔子蚤作負手曳杖逍遥於門歌曰太山其頽乎梁木其壞乎哲人其萎乎既歌而入當戸而坐子)
(貢聞之曰太山其頽則吾將安仰梁木其壞哲人其萎則吾將安放夫子殆將病也遂趨而入夫子曰賜爾來)
(何遲也夏后氏殯於東階之上則猶在阼也殷人殯於兩楹之間則與賓主夾之也周人殯於西階之上則猶)
(賓之也而丘殷人也予疇昔之夜夢奠於兩楹之間夫明王不興而天下其孰能宗予予殆將死也盖寝疾十)
(日而沒)而遺言翰墨典刑具存(詩大雅云雖無老成人尚有典刑)某誦其
書想見平生於今四十年矣至言妙道固非淺陋所能
彷彿而登門庭望堂奥自謂可以少分萬一於其間(公集)
(有答季文書云某讀東坡先生之文竟一篇則心目開通秋陽賦所謂如醉而醒如瘖而鳴如萎而起行如還)
(故鄉初見父兄其樂盖如此也先生以和陶詩属黃門云吾將集而錄之以遺後之君子某致力於斯文五十)
(年矣至是得一言一句輒識其竒趣亦庶幾後之君子之一耶)大全百斛明珠既出紀
次雜亂真贗相半某亦自謂獨識真者黃門之文固竒
矣亦不能亂也(欒城集黃門之文也公集有大全跋尾云大全集紀次無倫真贗相參亦有前)
(後集所不載如老蘇水官九日上魏公送僧智能三詩叔黨颶風思子臺二賦亦附見此集余故兩存之東坡)
(詩文雖黃門之作猶不敢亂况餘子乎但此書改本多誤後人耳目為可惜耳按東坡先生答張文潛書云子)
(由之文實勝僕而世俗不知乃以為不如其為人深不願人知之其文如其人故汪洋淡泊有一唱三嘆之聲)
(而其秀傑之氣終不可沒作黃樓賦乃稍自振厲若欲以警發憒憒者而或者便謂僕代作此尤可笑是殆見)
(吾善者機也故唯室先生云東坡辨黃樓賦非代子由此所謂欲盖而彰之也)不圖衰晚乃得
見公幸甚過望方竢重詣扣所未喻又属大暑不能出
昔孔北海寘虎賁(漢官典職儀曰虎賁中郎將主虎賁千五百人)於座右尚謂
蔡中郎之不亡(後漢史孔融傳融性寬容少忌好士喜誘益後進及退閒職賓客日盈其門常)
(嘆曰座上客常滿樽中酒不空吾無憂矣與蔡邕素善卒後有虎賁士貌類於邕融每酒酣引與同坐曰雖無)
(老成人尚有典刑)而况傳家衣鉢之所在乎(傳燈錄弘忍大師以法寳及所傳袈)
(裟付六祖能居士跪受法衣曰法則既受衣付何人師曰昔達摩初至人未之信故傳衣以明得法今信心已)
(熟衣乃争端止於汝身不復傳也至先天二年八月跏趺而化以十二月十三日入塔有達摩信衣中宗賜摩)
(衲寳鉢方辯塑真道具等主塔侍者尸之云又古今詩話范魯公質舉進士和相凝愛其程文以自登第舊在)
(十三人謂魯公曰公之詞華合在甲選暫屈十三人傳老夫衣鉢可乎魯公謝之後果至宰相人以為美門生)
(有獻詩者云從此廟堂添故事登庸衣鉢亦相傳)
欒城三集黃門手自編次固無遺矣東坡後集或云即
劉元忠所集二十卷則容有未盡也奏議制誥世間所
傳初無定本公家集可以一見乎(公集别載與季文一書云蒙賜書一篋初)
(謂先生遺文之未刻者揭篋乃西臺閣上之文也拜貺欣感雖未能疾讀異時窺見一斑矣以是推之先生遺)
(文蓋未嘗至公所也)比臨川刻荆公詩文(王荆公文刻於臨川)贗本居十之
一而錯謬不可讀江左諸人紀次豫章(黃太史文也學者號曰豫章先)
(生)欲與一時文宗方駕並馳而文多於詩三倍皆可惜也
杜子美李太白白樂天之文為庸俗所亂先生嘗太息
於此(東坡先生答劉沔書云李太白韓退之白樂天詩文皆為庸俗所亂可為太息)如制誥奏
議及二集所不載者願季文速出與天下共之不惟一
新學者耳目庶幾不為庸俗所亂亦先生之志也(東坡先生)
(答劉沔書云世之畜某詩文者多矣率真偽相半又多為俗子所改竄讀之使人不平然亦不足怪識真者少)
(蓋從古所病也)
向來屢獲接奉殊慰宿昔别去公有桐江之役而某亦
省妻母於臨安山中所過輒留秪重午方次村舍大暑
中瘡瘍作厲爬搔次骨(見王荆公詩集)意緒無聊酬答書疏自不
給故於左右之問缺然伏蒙遺書累紙開讀汗下(東坡先生)
(初登第時以書見梅聖俞論貴賤貧富之樂聖俞持示文忠公文忠公答云讀蘇某書不覺汗下)具審
秋暑動止勝常某度暑當卜一欵尚冀面陳
與常守強朝議
某尚未瞻拜遽陳猥懇廹切之扣殊不獲已耳某有沙
田數頃屬晉陵今夏納大麥二十九石而縣引忽科糴
二百三十石驚問其故幹人云十數豪戸計嘱縣胥欲
改屯田為税田與之分受於是六沙人戸閧然訴於縣
庭以為科糴大麥十年矣六沙係屯田故不預今忽承
縣引改作税田不知承受甚處指揮如此知縣無以答
第云此是通判意待新知府來與汝免却比聞乃不然
竊恐又呈禀誤左右之聽所以須至馳告大率縣道徵
歛設有緩急一時之須邑人固當樂輸而不敢後今為
縣三年矣無故作俑(孟子仲尼曰始作俑者其無後乎為其象人而用之也趙臺卿曰俑)
(偶人也用之送死仲尼重人類謂秦穆時以三良徇本由作俑者也大惡其始造故曰此其人無後嗣)為
六沙無窮之害且以某一戸止納大麥二十九石而科
糴二百三十石乃至八倍如此則所用鞭扑(前漢書刑法志曰薄)
(刑用鞭扑注云扑杖也)可勝計哉若蒙朝議為六沙人尸膏血折
其萌芽無令暴吏産禍於一方則公之甘棠也
属者欵門蒙宴勞送將之禮(毛詩鹿鳴篇既飲食之又實幣帛筐篚以將其厚意)
甚寵舟還便當占叙感悰而書債滿前倚門待報詶遣
遂竟此歲辱枉誨存秪益愧恐即日履兹歲元(歲旦古謂之三)
(元者以為歲之元日之元時之元也)台候動止萬福某已返故棲尚冀他
日重詣不宣自接餘論前言往行(易大畜卦云君子以多識前言往行以畜)
(其德)亹亹然如噉蔗(晉顧凱之食甘蔗從尾至本曰漸入佳境)已到佳處唯恐
盡也第以閒劇異宜不敢久勤顧接何時從公數日之
間陪侍玉麈(麈鹿属也其尾可為拂子晉王衍玉柄麈尾又王導長柄麈尾短轅犢車又酉陽雜)
(爼麈尾能留紅色置衣帛中經年不退以掃氊不蠧)傾囷倒廪盡發其秘慰此區
區(唐韓文公集答竇有亮書云雖使古之君子積道而藏德遁其光而不耀膠其口而不傳遇足下之請懇)
(懇猶倒廩傾囷羅列而進也又東坡先生與劉宜翁書云伏料先生知之有素今猶哀之想見聞此欣然拊掌)
(盡發其秘也)
履端不獲面致頌言(春秋傳云履端於始晉劉臻妻元日獻椒花頌)重蒙高文
寵賁(易序卦云賁者飾也音閉)啓讀三返不惟精深華妙獨守家法
而文從字順皆中律呂非近世之時文也(唐韓文公集南陽樊紹述)
(墓誌銘云惟古於詞必已出降而不能乃剽賊後皆指前公相襲從漢迄今用一律寥寥文哉莫覺属神徂聖)
(伏道絶塞既極乃通發紹述文從字順各識職有欲求之此其躅)輙復課數語以報珍
投(回啓具本集)伹有刻畫無鹽之愧(晉庾亮謂周顗曰人盛以君方樂廣顗曰何乃)
(刻畫無鹽唐突西施)
某皇恐馳賜齋釀連日為左右費某飲屠蘇於老幼
之後二十年矣(韻語陽秋云歲時有袚除不祥之具而元日尤多如桃版葦索磔鷄之類是也)
(飲屠蘇酒亦所以祓瘟禳惡而法必自幼飲何耶顧况歲日口號云還丹寂寞羞明鏡手把屠蘇先少年白樂)
(天元日贈劉夢得詩云與君同甲子歲酒合誰先元日飲酒則先卑而後尊自唐以來已如此矣四時月令云)
(進椒酒次第當從小起而董勛告晉海西令云小者得歲故先酒賀之老者失歲故後與酒亦不為無理)更
辱大貺輔以善頌其為欣荷莫喻萬分
與常守徐計議
衰老不堪兒女之債比客去已恍如醉夢中矣雪餘台
候萬福勝否比客過都迎餞良苦第當脂轄送將(淳于髠曰)
(稀膏棘軸所以為滑也又韓文公詩云僕夫起餐車載脂詩弼風泉水篇載脂載牽朱註轄車軸也以脂膏)
(塗其轄使滑澤也)無庸祝之使生四角也(唐陸龜蒙詩云安得雙車輪一夜生四角)
一笑不宣
連日苦河魚之厄(左傳申叔展語還無社曰有麥麴乎曰無有山鞠窮乎曰無曰河魚腹疾)
(奈何註曰麥麴鞠窮所以禦溼欲使無社逃泥水中軍中不敢正言故作隠語)既止復作尚未
脱然久不遣記辱誨問喜愧具審秋暑台候勝常七夕
祈巧於天孫剖瓜插竹兒女紛然(唐柳先生集乞巧文云柳子夜歸自外庭)
(有設祠者&KR0673;餌馨香蔬果交羅插竹垂緌剖瓜犬牙且拜且祈怪而問焉女隸進曰今兹孟秋七夕天女之孫)
(將嬪于河鼓邀而祠者幸而與之巧驅去蹇拙手目開利組紝縫製將無滯於心焉為是禱也)以某視
之殆求福於木居士之類邪(唐韓文公集題木居士詩云火透波穿不計春根如)
(頭面幹如身偶然題作木居士便有無窮求福人)不宣
連夕大風雨木拔禾偃(書金縢篇秋大熟未穫天大雷電以風禾盡偃大木斯拔邦人)
(大恐)屋瓦飛發(後漢史光武紀會大雷雨屋瓦皆飛)是何祥也某有薄田在
江上饘粥於是(注見揚州榮守帖中)適此潮漲聞已潰圍而入始
有卒歲之憂也謾私布之
奉告喜聆連雨台候勝常四姬酒竟欲遣風雨作祟遂
少留然竟不免踏雨而去田舍荒陋春色所不到而連
夕有一笑之適使君班春之所及也
長老彦端者住湖洑金沙已十年精練有行業日持鉢
歛飯以給諸瓢(公與莫内翰云諸瓢坌至而此帖復云以給諸瓢盖以僧童頂為葫蘆耳)補
苴一壞刹(韓文公集進學解補苴鏬漏十證云苴守餘反所以藉履)亦垂就近又營
一大藏一方翕然捐金錢如響應鳩材陶瓦且涓日上
梁矣聞州帖以疾病遣代此必有誤左右之聽者公封
内百餘刹奉佛齊衆不營一毫之私惟此公與資聖老
尼耳(公集載常州資聖禪院興造記云按圖經唐咸通中所營也距今二百餘年頽垣敗宇旁穿上漏數)
(㞑舍其中以刺綉織紝為衣食業清智大師普璿既至始改號資聖云)如光孝而下皆可
取而代也(前漢史項羽傳秦始皇東遊梁與籍觀籍曰彼可取而代也梁掩口曰無妄言族矣)湖
洑士大夫以某墳墓所在熟識其人一狀屬以馳告上
丐俯從少慰輿望
道義流聞服膺(記中庸篇子曰回之為人也擇乎中庸得一善則拳拳服膺而弗失之矣)已
久公方踐高華而某以廢錮待盡於丘園趣舍異路無
從一詣望絶塵而瞠若(注見一卷胡樞密帖)莫喻此心小雨遂凉
共惟台候萬福審已開藩吏民胥慶獨有衰老不獲踵
下客之後必詧此意
某宣和癸卯兩過南都獨被大丞相禮遇之渥具飯置
酒每居客右建炎初又嘗一再見於里第(公集載與丞相徐公帖云)
(道出維揚嘗獲一再見接待音誨便蒙知遇云)追懷曩遇俯仰十五年遂隔幽
顯而公適臨此州盛德之後風烈故存區區欲見之心
固已坐馳矣
與揚州榮守
淮海連帥之重控引百城(秦觀揚州集序曰按禹貢曰淮海惟揚州彭蠡既瀦三江)
(既入震澤底定而周禮職方氏亦稱東南曰揚州其山鎮曰會稽其澤藪曰具區川曰三江浸曰五湖則三代)
(以前所謂揚州者北距淮東南距海江湖之間盡其地自漢以來既置刺史州於是稱揚州者往往推其刺史)
(所治而已毛詩旄丘衛伯不能修方伯連率之職又前漢志曰十國為連連有率)異時(注見五卷湖守)
(趙中大帖)謀帥故事(春秋僖二十七年冬楚圍宋宋如晉告急于是乎蒐于被廬作三軍謀元帥趙)
(衰曰郤縠可云)當有秘殿延閣之寵(前漢劉歆匕略曰武帝廣獻書之路百年之間書積)
(如丘山故外有大中博士之藏内則延閣廣秘室)為一時兵民瞻望之華除書
想已在途朝夕以冀也
某蒙垢自屏名迹湮淪故聲問不接於隸人之聽(春秋左氏)
(傳曰大夫臣士士臣皂皂臣輿輿臣隸也前漢武五子傳曰隸臣耳顔師古注曰隸賤也)屬者(注見四卷)
(平江王守帖)寓書(左傳子産寓書於子西使告范宣子)率意冐陳方極慚懼重
厪報貺敦尚一日之雅(前漢書谷永傳曰無一日之雅左右之介顔師古注曰雅素也)
(言非素夙之交)詞義卓然三復感嘆沙頭薄田饘粥於是(春秋左氏)
(傳第一十正考父鼎銘曰饘於是粥於是以糊予口)三數逋客(前漢武帝紀諸侯逋貸顔師古注曰)
(逋亡也久負官物亡匿不還者皆謂之逋今先生借用逋客二字見北山移文云為君謝逋客是也)席卷
而去(詩栢舟篇曰我心匪席不可卷也又前漢書過秦論曰席卷天下又朱買臣傳曰席卷南裔)人
牛俱亡(東坡先生雪齋詩曰開門不見人與牛唯見空庭滿山雪)曲蒙眷恤申飭吏
卒盡執以歸一方為之竦動自今一飽皆出大惠區區
(注見四卷王平江帖)空言豈勝占叙萬分(前漢書谷永傳曰不能褒揚萬分顔師古注曰)
(言萬分之一又曰報塞萬一又張釋之傳曰如有萬分一)
與無為趙守(按揚無為集序名士彩字端質)
碁客胡源詣鈴下(注見十卷茌右司帖)嘗寓一書已省察否也忽
枉墜教伏審初暑台候萬福鄉大夫行春(後漢書崔篆為建新大尹)
(到官不行縣門下掾倪敞諫乃強起班春)飛蓋紛然(文選魏曹植公宴詩曰清夜遊西園飛蓋相追)
(隨紛然字借用孟子何為紛紛然)託後車者十數(毛詩黃鳥篇曰命彼後車孟子曰後車數)
(十乘)秉燭而後返濡須過客稀少(九域志曰衍廬州無為軍太平興國三年以廬)
(州巢縣為鎮建軍治無為縣属淮南路又吳志云建安十六年吳大帝孫權始自京口徙治秣陵十七年初作)
(濡須塢於河西以拒曹操時操以步兵號四十萬列營出濡須口權以七萬當之十八年權與操相持於濡須)
(行五六里四作鼓吹而旋云)無迎餞之勞必專此一適也不宣
鈴齋吏退交親慶弔之書部刺史錢榖甲兵之問酬應
無餘日矣而存錄之厚高情妙語(支遁詢綽君何如許詢答曰高情遠致弟)
(子早已伏膺漢書君房言語妙天下)拊慰三復(注見五卷莊石同帖)非寒溫之常談
區區愧謝不能喻也
春晩繫舟津亭便趨舍下(杜詩云舍下笋穿壁)審已造朝旋聞按
節江左(前漢書子虚賦曰按節未舒顔師古注曰按節猶弭節也世以江南西路為江右以江南東路)
(為江左也)為公拊髀而喜(前漢書馮唐傳云廼拊髀曰嗟乎又賈誼傳注髀股骨也音陛)而
不果寓一書衰遲廢禮迨今惕然寒令侵嚴伏惟台候
萬福踐長(玉燭寳典曰冬至日南景極長律中黃鐘琯最長故有履長之賀又魏曹植曰冬至獻履)
(所以迎福踐長也)宜介朋來之福(周易復卦出入無疾朋來無咎反復其道七日來復)相
望一涯第切馳頌不宣
鍾陵(按吳志孫權葬蔣陵今縣東北十五里鍾山之陽又徐援釋問略曰建康東北十里鍾山舊名金山)
(漢末金陵尉蔣子文討賊戰亡靈發於山因立蔣使君祠故號蔣山又輿地圖曰鍾山元皇渡江之年有紫雲)
(晨見又王謙之丹陽記曰蔣山其形象龍云)舊國(注見四卷劉侍郎帖)故都江山雄竒
天下絶境(東坡先生與佛印禪師書云冠世絶境大士所廬又九域志曰齊州靈巖荆州玉泉潤州)
(栖霞台州國清為四絶今栖霞在建康之攝山不隸南徐矣)部使者風采震疊百城
(毛詩時邁篇曰薄言震之莫不震疊注云震動疊懼也箋云莫不動懼而服)而有方外之樂
(東坡先生送楊傑次公詩序云無為子嘗奉使登泰山絶頂鷄一鳴見日出又嘗以事過登華山重九日飲酒)
(蓮花峰上今乃赴詔與高麗僧統過錢塘皆以王事而從方外之樂善哉未曾有也作是詩以送之云)一
行作吏(晉嵇康與山濤絶交書曰遊山澤觀魚鳥心甚樂之一行作吏此事便廢)豈復有一
適如公者乎
與鄭大資(名億中字長卿)
某自亡女逝去老幼更病舍弟尤劇幾至委頓比幸小
間又省妻母之喪於餘杭境内兩過姑蘇臺下(注見四卷平江)
(王守帖)壯麗冠絶一時而顯道亦下世(王侍郎煥之字也)望之黯
然(江淹别賦云黯然消䰟)真羊曇西州之路也(晉史謝安與謝玄賭墅顧謂甥羊曇)
(曰以墅乞汝安葬曇輟樂彌年行不由西門路嘗因醉不覺至州門左右曰此西門曇悲感以馬策叩扉詠子)
(建詩云生存華屋處零落歸山丘)亡女葬送種種不集遠日屢改擾擾
遂竟此歲春中當有瞻拜之望(詳見公集中祭女二孺人文)
分賜表勲思春名酒固非田舍翁所宜有(南史宋高祖紀大明中壞)
(上所居隂堂於其處起玉燭殿與羣臣觀之牀頭有土障壁上掛葛燈籠麻繩拂侍中袁顗盛稱上儉素之德)
(孝武不答獨曰田舍翁得此已為過矣)又領海錯五十缶皆水陸之品属
此時序親客來過樽爼暴富(東坡先生與程全父推官啓云兒子到此抄得唐書)
(一部又借得前漢一部欲抄若了此二書便是窮兒暴富也呵呵)豈但一夫區區欣荷
之私
輟賜二漢紀所未見之書也(後漢史荀悦字仲豫獻帝好典籍常以班固漢書文)
(繁難省乃令悦依左氏傳體以為漢紀三十篇)病中無所為日讀一編旬日遂
竟此書文辭議論有可取誠如所喻者但方之溫公通
鑑則不逮矣何如(司馬溫公約戰國至秦二世如左氏體為通志八卷以進英宗悦之命公)
(續其書置局秘閣凡十九年而成起周威烈王至五代上下一千二百六十二載凡二百九十四卷神宗尤重)
(其書以為賢於荀悦漢紀親為製序賜名資治通鑑)
冬序已過半司寒者猶未用事而陽已復矣(冬至一陽來復)偶
記今夏暑雨彌月三伏淒然已而復張可以鑠金石(楚詞)
(招䰟云十日代出流金鑠石)用此占之必不但已便當塞向(注見一卷信安)
(郡王帖)以竢也傳聞山陵園寢卜地於會稽百神朝禹葬
遂復見於今日(墨子曰禹葬於會稽之山既葬收餘壤其上壠若參耕之畝)公奉詔
臨按若進一言用霸陵故事則不必錮南山之石以為
固也(前漢史文帝崩遺詔霸陵山川因其故無有所改以乙巳葬霸陵注云霸陵在長安南地張釋之傳)
(云從上至霸陵上臨厠時慎夫人從上指視慎夫人新豐道曰此走邯鄲道也使夫人鼔瑟上自倚瑟而歌意)
(悽愴悲懷乃顧謂群臣曰嗟乎以北山石為椁用紵絮陳漆其間豈可動哉左右皆曰善釋之前曰使其中有)
(可欲雖錮南山猶有隙使其中亡可欲雖亡石椁又何戚焉文帝稱善又劉向上疏諫延陵制度奢泰亦引此)
(事)
時序如流歲星更始初欲具一書馳慰顧以寒溫之常
談何補於左右及是拜賜疏慢廢禮不能自文也(論語云小)
(人之過也必文)
某不侍坐歲一周矣企踵門墻實勞鑒察即日秋暑氣
候不齊共惟鈞候萬福某衰病日侵百念灰槁(注見六卷與台)
(守曾郎中帖)尚能乘牛車造東閣一觀天下竒士(注見二卷楊樞密帖)
晨夕以冀
某為農十年今復為圃比從舍旁闢地數十畝疏一溝
累土為培塿(左傳曰培塿無松栢說文曰培塿小土山虢言曰冡秦晉之間謂培塿風俗通曰培)
(塿者即阜之類也今齊魯之間謂山之小高者曰培塿)種竹樹環之以玩物之變
秦故候召平(漢書召音邵)種瓜東陵漢興不肯仕遂客於蕭
候而先物之幾獨見於置衛之寵(前漢史蕭何傳陳狶反上自將至邯鄲而)
(韓信謀反關中呂后用蕭何計誅信上已聞信誅使使拜丞相為相國益封五千戸令卒五百人一都尉為相)
(國衛諸君皆賀召平獨弔召平者故秦東陵侯秦破為布衣貧種瓜長安城東瓜美故世謂東陵瓜從召平始)
(也平謂何曰禍自此始矣上暴露於外而君守於内非被矢石之難而益君封置衛者以今淮隂新反於中有)
(疑君心夫置衛衛君非以寵君願君譲封勿受悉以家私財佐軍何從其計上說)某他日尚得
以蒼顔白髮綴東閣之下陳也
伏蒙存錄之厚貶賜誨飭許臨豈敢望也某歸田五年
未嘗一詣城府(後漢史龐公者南郡㐮陽人也居峴山之南未嘗入城府)公他日少
留吳門里第扁舟出境伏謁門下固無嫌也
某乘衰作病忽得浮腫於面目手足之間而疎率少思
不計後患輙進瞑眩(孟子曰若藥弗瞑眩厥疾不瘳)以取一快病去體
而氣索然如憑虛履空不知身世之所在調護(注見五卷秦直)
(閣帖)逾兩月猶未復其故孫子告别扶憊占叙一二尚有
欲言者更竢一信
某識暗才下仕不知止遂觸嚴譴蒙垢累年其甘如薺
(詩谷風篇誰謂荼苦其甘如薺)無可悔者側聆召節行次里門拊髀(注見)
(本卷趙守帖)欲起而衰老多畏屏迹田間竟不獲一望前塵
於道路之側區區此心必蒙照亮
不侍燕几歲行兩周懼涉疎慢殆卜一詣而暑中屢厪
巾履更蒙殊遇可謂欣榮舟還瘡瘍作於下體遇暑益
甚塊坐一榻久不上狀即日鈞候復何如三伏之暑敗
於苦雨終日淒淒已而復張如被焚灼彌月猶未衰止
所冀慎疾(語述而篇子之所慎齋戰疾)以荷徵拜
某日佇徵召如望歲矣然一榻危坐門以兩版叢其間
有與晤語者其自為計則善矣當如蒼生何某度暑欲
候門不知尚及一見否也
辭去之明日入吳門見五馬(韓文辨證云禮天子六馬左右驂三公九卿駟馬右)
(騑漢制九卿則中二千石亦右騑太守有功德者加秩中二千石王成乃有右騑故以五馬為太守美稱又東)
(方朔外傳郡守駟馬駕車一馬行春又衛宏輿服志曰諸侯駟馬附以一馬又南史柳景元兄弟五人並為太)
(守時人語曰柳氏門庭五馬逶迤又謝靈運為永嘉太守常以五馬自隨立五馬坊五馬亭云)縱觀宫
室府庫之盛焚蕩之餘追復舊觀十已七八而姑蘇兩
館宏麗絶一時北客處之當識郡太守體上之人待與
國之意亦一助也(前漢史張良傳顧上有所不能致者四人固請必來來以為客時從入朝)
(令上見之則一助也)
去門牆未久寒暑一變又復歲窮區區感戀寸隂可惜
(晉陶侃曰民生在勤大禹聖人猶惜寸隂至於凡俗當惜分隂)即日冬序晏温(注見上卷張侍)
(郎帖)共惟台候萬福某病瘡瘍久而後復雖云疾病在膚
革之間而面牆塊坐憒憒兩時(注並見前)書郵不繼又以愧
恐
蒙示晁文允法藏碎金(正奉大夫守禮部尚書充集賢院學士判西京留司御史臺柱)
(國賜紫金魚袋翰林學士晁迥後終於少傅四明退朝錄云諡曰文允)亦未見之書也文
允宦成名立宗向佛乘(佛氏之經有大小二乘)又以莊老(莊周著書號曰)
(莊子凡三十三篇老子周柱下史著書八十一篇名道德)儒書會而為一尤喜向子
平富不如貧貴不如賤之說(後漢史向晨字子平河内朝歌人也讀易至損卦喟)
(然嘆曰吾已知富不如貧貴不如賤但未知死生何如耳)一卷之中三復其言信乎
有得於其間也某讀之終篇稍識歸宿之處别具禀叩
子虛言如夫人得疾不可救療執事以嘗護衣篝之故
(韓文辨證云郎官漢置女侍二人執香護衣)殊不釋然計今悼念當少衰否
若猶未也不若推一念於佛僧升濟幽冥以資前路若
區區刻舟記遺(吕氏春秋古人劍墜水刻舟以求)非徒亡益也僭易皇
恐
内簡尺牘卷七
