清惠集卷二
明劉麟撰
詩
七言律詩
頒朔待漏
一統車書又紀年爉燈燒夜對風煙番番月令迎新候
剪剪春風向曉天玉律總頒皇帝朔金蓮嘗賜近臣筵
共期膏澤為民下莫漫心煎感歲遷
已丑科殿試閱卷
宫闕東偏紫閣西九官分局主恩齊明明撫運收才俊
穆穆臨文自品題手詔日中垂藻鑒御書時暝散雲霓
安車打伴南宫宿中使宵傳有御批
天夀山公幹二首
風雨驅車出禁城侍臣辭印暫經營壯遊兄弟今誰健
老去君臣自有情千古威靈如日近九霄香火與雲平
椒房七載恩多少漫别君王向此行
其二
鶴袍病骨兼山役禱祭虔誠欲代天雨過紅門千嶂出
雲歸玉殿九龍眠誅茅闢土憐今日短栢新松擬萬年
聖夀無疆仙馭遠老臣垂涕洒寒泉
分獻北海
氤氲佳氣布遥空肅穆皇禋仰帝宫夕駕鯤鵬珠斗外
夜交溟渤彩雲中幽都宅潤歸神貺玄象無波識聖功
赫赫司徒時並入曲陽飛石泰壇東
顧華玉謫官全州二首
暫屈高賢論未平召歸行見聖明心共憐此夜參辰散
獨向殊方瘴癘生衡嶽長沙才子路澧蘭沅沚故人情
中州父老憂何劇墮淚甘棠有頌聲
其二
遠道新恩意若何到州惟有桂婆娑氣還光岳完名少
天晩才賢謫宦多心逐鴈書廻嶺路香分蘭佩隔湘波
千年屈賈真知已尚想摛詞獨酹過
恒陽餞喬白巖二首
斗柄潛移忽指西蒼凉呈影衆星稀古雲殘柳知誰綠
閑苑流鶯轉自啼日日風雷聞偃稼湯湯霖潦惜沾衣
當年太華峰頭路應與圖南訂此歸
其二
雨昏書劍對秋看衢路冥冥生晝寒時羡叔孫終制禮
人榮疏傅早辭官交深不謂離羣易才大惟憂用世難
一笑浮圖高處别此中猶可望長安
寄李古冲太宰
冋寺論文氣獨雄真才端擬亮天工金淵刻燭春翻蝶
苕水傳觴秋轉蓬展氏道昭三黜後劉楨今在九人中
武夷高並神仙宅謝屐張槎好過從
夀文衡山
人日衝泥獻夀巵追惟舊學老吾師際天丘壑聊揮翰
滿目風雲盡入詩淇澳青青歌竹後渭川瀰瀰得魚時
仁明見說東朝出何事商山久茹芝
題許柳溪太守卷
經書萬卷世生香曳履星辰總雁行列戟門牆猶謹厚
一麾江漢自循良天垂湛露恩難並風繼甘棠業有光
誰繪柳溪溪上柳映空膏雨似鄖陽
春日道中
賤買魚鰕換酒嘗溧陽風物似丹陽疎林細雨開精舍
古岸驚飈遲短航滿飣盤飡逢野老久張衾枕住他鄉
搴帷遠憶西溪叟愁見春鴻有斷行
開新社
搖曳舟車上國來歡遊不許鬢絲催湖心夜月思君並
巖畔春花逐我廻醉有狂歌書草木閒尋往事掃莓苔
江城别社收耆舊轉眼湖南有棄才
卜里
人日驅車向溧陽尋幽擇里静中忙官無苛政民風古
國許蠲租帝澤長星駕獨廻鳬鴈曲釣臺遥亘水雲鄉
鴟夷老去難匏繫鰕莱閒情伴野航
送周司寇
野寺淹流雪滿枝錦帆何意厭春遲千年神劍知離恨
一夕寒燈長鬢絲卿月乍臨南極上法星常照楚江湄
更攜經笥翩翩去碧草溪連處處隨
夢岱屏崔京山
尋君不似夢君頻永夜添香飬道真下榻論文光烱烱
升朝對面禮循循腰横卞玉輕於葉手挽吳鈎絶有神
一咏百篇星漢落虚懷猶避太常人
僧慧過訪
泠泠碧潤轉林霏旭日諸峯散遠輝小立暗香常襲履
緩行空翠欲沾衣高僧偶過分餘静鄉使遥傳訝久違
門有扁舟從箬下清酣長望兩鳬歸
峴山社燕
峴山能醉即香山蔗境誰人識最閑冉冉慈雲生海屋
霏霏紫氣隱禪關千年好事同聲應九老眞風一咲還
寄語元豐諸將相有人圖入會昌間
與蔣石菴
病入新年較轉多光廻腐草竟如何尊踰九老終當避
義重三生強一過露浥金莖人盡醉春融玉燭鳥齊歌
雍容宫保天垂眷八袠揮毫鬢未皤
與陸玉厓
古來明哲重先幾伯玉空知往歲非夜月輝輝開李酌
秋風瑟瑟洒陶衣滄桑只在身前變松菊真從夢裏歸
最憶與君為别處烹羔送酒說漁磯
詠喬桂
醉捻高枝當酒籌少年折此比仙遊今抛世事死前死
不向人間求所求枝葉盡除皆實地高明漸近是吾樓
誰云月窟無門逕短夢能棲最上頭
登觀海樓
乘桴老去笑無功莫以周流歎道窮六街車馬浮烟外
千里鳶魚一鏡中攬勝欲呼今夜月憑虚時遡古人風
報君此去蓬萊路况復朝宗盡向東
平望舟中
鷹脰湖邊送客歸剛談今是又全非鳳凰枝上披雲錦
牛斗聲中賦短衣韓幹慣傳神駿骨嚴陵不下老漁磯
獨憐殊勝僧無事載筆牽裳過虎溪
和蔣石菴司空社韻
風情常繫白鷗堤時序頻驚紫燕泥造物無情人自改
山靈有相道盟齊都將健體酬佳句合把深杯酹此溪
一笑幾時頭轉白煩君莫負手中藜
次白巖山巾韻
古製新傳手自裁滿頭瀟散看雲來欹如孟老元宜菊
折似林宗不受埃鳬履有情從此狎鷗機慣見不相猜
皤然洛社羣公裏黑髮高簪共草萊
同白巖遊蒼巖二首
直窮幽勝幾人來兩壁齊雲繡若堆丹堊横空飛閣起
螭龍擎日梵宫廻僧棲石罅頭顱易花散珠林眼界開
方外閑居為第一掃煙時卧說經臺
其二
巖隂鐡&KR1055;度行雲天樂真從上界聞絶澗俯看雲起處
危梁倒跨石中分醉磨蒼蘚留題遍静倚青松彌蓋勤
五十年來方一到可教三宿又離羣
聞征都勻諷曹中丞
都勻雖固且休征國有訏謨不在兵入井祗須憐赤子
開疆何以及蒼生古稱干羽還能格近用羈縻亦暫寧
我憶麟臺趙充國屯田千載有餘名
恭遇册立中宫
王教開端萬古傳厚哉坤軸上承天洽陽渭涘祥何定
豐水岐山數已先荇莱入歌風穆穆雎鳩有象興翩翩
因憐至聖刑于化須和周南第一篇
甲辰春社
曳履晨征試越羅芳園踐約正春和琴心迭奏臨幽澗
酒意微醺上曲阿張弛總關吾道在風情未必古人多
堯天蕩蕩渾無事擊壤相將起浩歌
送龍致時回金陵
山館梅開又落花歸心日日渡江沙孤舟悵望平湖盡
尊酒流連春日斜與子共分清澗水幾時還入白雲家
好知學道須凝静莫漫都城戀物華
湖上晩渡
老興翩翩只自由皇天賜得五湖舟花開酒美不一醉
水滿月明常獨遊處處登樓頻弔古年年垂釣儘銷憂
有時鼾睡乘流去夜度香山蘆荻洲
投閒
春船載酒隨鷗去曲曲陂塘草自生棹拂浪花迷遠近
忩迎雲月問隂晴常收藥物年年健早蛻塵纓事事輕
一上神樓愁更下始知閒處有勲名
植江蓮
谷口春泉一鏡開深深逕路接層臺幽棲謝客常無事
老興看雲只自來欲著方書酬白髮好將生理付青鞋
多君為我沉疴計玉井芙蓉願早偕
李民育誕日
鬱葱佳氣抱層臺竹裏賓筵取次開隔座笙簧緣岸起
倚天屏障入簾來逡廵送酒客拚醉頃刻能花仙有才
會報赤城丹訣獻光垂南極在霞杯
聞京師建社二首
京國誰開社約新乾坤一脉繫情親盡登耆舊歸仁里
莫遣風流落後塵草草盤飡從古俗班班圖史總天眞
春筵朗月通南極常照江城鶴髮人
其二
古俗淳龐百好空我來開社少人同春來耕鑿王民後
老去衣冠聖澤中翻咲鄉音咻衆楚却沽村酒似新豐
月明烏雀橋邊路照見柴車鶴髮翁
與西溪甘泉聯句三首
幽談不盡坐寒宵懶性真能遠市朝卧向好山猶是夢
飲從鄰叟不須招燈前白髮人俱健身外浮名念已銷
他日里中還結社一溪風月醉蘭苕
其二
折竹聲頻夜已沉夢寒應繞玉山岑溪容隔歲將移棹
草色逢春映盍簪雨暗細評高士傳地深時見古人心
明朝更有南池約吟對梅花思轉深
其三
隔簾風絮正漫漫點壑穿巖好醉看冷色映貂秦嶺上
凍雲浮檻越溪寒低廻玉女凝粧素偃蹇山翁得句難
咲索梅花轉墟曲杳然清夢落江千
寄白巖太宰
蒼巖高處少人行宦不為家去住輕病後形骸皆長物
老前丘壑有餘榮即看彩鷁浮星漢不用朱旗插斗城
寄語早朝鐘鼔客北忩紅日正希昇
李民育别號有竹
灑灑新梢正倚空歲寒門巷幾家同清隂不斷三湘雨
淨色長含萬里風欲借勁枝為椽筆更裁高節製漁筒
狂來直造非無為看竹何須問主翁
夀張水南學士
憶昔論文傍紫微碧桐丹棘共菲菲青宫進講恩常並
玉殿含香願不違道在師儒身漸達人歸啟沃事全稀
遥瞻夀域開天闕却詫文星在近畿
孫太白苕溪草堂
歸藏卜築向澄潭鷗鷺初盟亦未寒硯墨洗雲沉静影
釣絲垂月亂文湍風前遠嘯應輕阮雪裏深居不愧安
有約過來東望劇少微騰彩動秋巒
與吳甘泉登董㠗絶頂
山當天半氣全清影入湖波覺世輕足下過雲應縹緲
此中看月更分明狂來欲賦傾才思醉後重登是性情
却向歸樵時訊問轉疑深麓可逃名
題画
黃石赤松師授遲夢中牽引住茅茨充閭又識曾孫面
賜杖仍過八袠期陶令真陶惟任酒放翁能放不緣詩
含情欲問磻溪叟斷送仙凡一釣絲
夢得九十
晨起常先夜卧遲曾無晝寢亦無詩痴頑正合玄虚妙
辛苦都非利禄時天上歸來無鶴伴谷中剰住有僧知
百年本是囊中物只以徇名損一朞
南野堂用韻似陸柱史
高誼如君迥不鄰晩於夷險見情真當臺持簡久無與
滿閣著書還幾人共引江湖懷往日獨分花鳥向青春
更嗟堯舜方圖理却使山中有逸民
留别孫太初二首
住本無心去亦輕江湖深處更逃名水能廻棹如多恨
山不留君空自清細草長松收健句夕陽朝雨對離情
雲鴻未隔人間路應報紅顔羽翼成
其二
夕燈蛩語上空堂門外芙蓉繫野航高興逐雲先到寺
離心入雁不成行黃花伴客年年雨短髩彫秋夜夜霜
岐路無情人自遠酌中戎馬過重陽
九日
初日輕煙隱薜蘿轉疑詩句在山阿道人不上青峰久
黃葉忽隨霜髩多獨把菊杯迎物候故偏風帽起高歌
川源淨好能無雨如此重陽一謾過
喜聞古冲赴召兼訂殊勝寺之約
明王玄攬與天通論相超然邁古風望惬羣心臨翥鳳
情深共語屬冥鴻最親東出新迎日不改商巖舊夢中
官府神仙恒斷絶言詩何地可追從
静虚院再集
麥田鋪翠寺門開行盡松筠上佛階壺觴擇勝人人醉
香火逢僧事事佳豪吟漸覺隨年薄僻性終難與俗諧
春雷漸覺時驚聽猶有風雲感舊懷
同李半溪春社
山亭共酌卧莓苔燈市纔收花又開皓首屢承同社約
青氊猶記隔江來𣆀翁抱道真空世白也言詩獨擅才
欲把漁竿銷蔗影中阿堂畔有高臺
空明樓
望中樓觀倚天開老恊山林勝事催檻外風雲扶雨過
梁間日月近人來幽尋出世延諸佛逸興辭家近五臺
已卜吾身有仙骨青牙殘醉斗邊廻
五言排律
答李半溪
丹竈非真訣青蚨豈壯圖遠心辭里巷清興落江湖世
網浮雲隔庭幃衆美俱綵服迎詞客華筵走静姝素侯
天富貴黃髮日懽娛有子輕千乘知翁壓萬夫
贈顧華玉
彪炳得之子鬱然滄海精詞華追往哲道範廸羣英雄
章時倚馬聲價日連城簪組已文鐸鉛丹仍短擎郡借
董孤筆鄉歸李劭評鞚發真千里籠收擅八瓊偶遭傾
蓋語遂辱斷金盟載酒論竒字題銘謝大烹移舟乘月
曙揮麈坐參横幕卷霏微雨燈挑長短更一夕持衡去
三秋薦剡成感時精鑒别慎職盡才名燕集歸無幾鶯
遷去有程能將此别意播入古人聲慷慨上世訓徘徊
知已情椽笛隨歌咽匏樽雜淚傾籍籍今安定翩翩老
向平清歡苦未足遠道本難輕自合酬天子何因變友
生惟余儆義範垂死獨牽縈
五言絶句
春日
紅稀天有情綠暗春無興遊子雨中眠夢裏年光盡
看月
滿月昔未滿清輝常恨誰請看虧欲盡正是有情時
賓旭堂述懶
騎馬不如昔尋僧怯上船山中農務息懷抱白雲眠
病中答饋藥二首
坐室延師易登城取藥難感君傳遞至蹴踏試尋山
其二
肺病經冬苦仙丹此日傳若能安枕卧徐問董公年
過王履吉墓二首
歲序嚴凝日仙蹤斷隔時荒途無古劍高塚有新枝
其二
壯歲同遊地今晨獨到時夜臺無健筆殘菊有空枝
題秋江
燁燁有竒色紫雲無數新含咀得至理終屬商山人
寄故人
蒲葦三秋渺雲霞一鴈鳴片帆江海夢無限别離情
種花二首
好事今餘幾頻年不在家老興層臺上擔燈夜種花
其二
舊土新鋪石登臨日幾回若逢雙足老與我看花開
七言絶句
龍津門徑二首
潭水澄清静裏心紫雲常護紫姑神耽遊誰似文夫子
肖出丹丘贈與人
其二
終歲尋真未得真歸舟猶幸及殘春吾家玉女潭如玉
入谷通天自隔塵
寓上興莊
蒼蒼原野思依依咫尺茅峰東與西空齋養性無人共
午夜時聞雞一啼
有竹山居二首
懶殘吟眺過春時芳恨猶傳石上詩天遣風雲常愛護
莫教磨滅共花枝
其二
佳城寂寂長莓苔縱我臨觀日幾廻千載松楸人共老
飛鳬常向月中來
寄聞一山二詠
排山風雨正懷人阻絶江舟自有神池塘春草今晨夢
自插荆花滿角巾
其二
茅屋新營獨貯春自甘清苦作閒人一尊清醑牆頭過
不用陶家漉酒巾
山居二詠
山空睡起鳥音稀平野虚堂萬象輝白髮翁來蒼栢下
一樽徐論桔橰非
其二
十年山館始圍牆竹裏開門筍正長但著小車行得過
不嫌春露濕衣裳
懷溧尹王從喜
記得空堂酌我時角巾清夜雨絲絲道機談罷雙鳬去
秋草芊芊滿路岐
鵝
城南秋草碧於烟無數白鵝隨我船風帆乍舉驚呼散
拍水過溪相對眠
題明妃圖
黃雲白磧戍樓空漢殿音微有鴈通纖纖殘月迢迢夢
猶在昭陽女伴中
山中偶成
林扉過雨曉風開曲逕花香碧澗廻一卷道書尋未得
山禽飛過竹梢來
飛霞閣二首
萬松如蓋擁祥烟百尺名臺聚兩川歲歲春風吹杖履
與君同醉玉樓前
其二
曉日舒情春可憐輕風吹送豔陽天泗洲堂下深杯後
又醉桃花細雨前
上興别墅答李空同學憲四首
當年事事欲探奇老大無成只舊時卧隱空山朝倦起
却囊碁子謝人詩
其二
坐深楊柳水邊枝似懶都忘是昔時寄得詩來如對語
不知雷電滿龍池
其三
孤坐巖扉意若何澄清萬象合天多神明不逐諸魔散
玉露光風轉至和
其四
玉露光風有至和道人何物竟蹉跎如顔尚恨違三月
似孟還須集義多
閒情
道人習性似鳩偏半世無家半住船書畫捲來剛一束
愁風愁雨過年年
樵話軒
春谷草生殘雪際石門人去夕陽時自將數數窮幽秘
只恐隣牆道士知
古意
芙蓉易採波難涉只恐神龜住香葉月斜欹枕夢還佳
道情不亂莊周蝶
慨時
盡瘁空悲亦罔功渭濱老子獨從容當時諸葛成何事
只合終身作卧龍
新築臺登翫
永日登臺當一年不風不雨更忻然門無俗轍身無病
何必飛昇始是僊
逢僧
懷玄默默向誰探小寺逢僧始一參日暮孤舟風浪息
滿蓬花雨自毶毶
題廬山圖
晝錦堂開醉客時蟠桃歲歲與山期楚人欲獻知何物
㩦取匡廬到酒巵
春日偶成三首
日紅方是睡醒時澣濯從容出每遲簾幕乍開春正淺
細吟生理上花枝
其二
春園無客晝常關高閣沉沉便見山燕子倏來還倏去
有時繁語破人閒
其三
竹床深處晝烹茶上有長松下有花魚躍鳶飛池半畞
不須重問玉皇家
道養
莫將朝市笑山林一刻清和抵萬金學到坐忘遺照處
世間何物更關心
夜月爇香
誰寄名香到草堂山童驚爇煮茶忙偶然風定月亦至
一縷輕烟百尺長
渡湖
廣文遺韻留樗散雞犬圖書共一船自說江湖不歸事
阻風中酒過年年
有懷
卧聽溪聲枕簟凉懷人中夜攬衣裳風雷偶作淙淙雨
犬宿雞啼共一房
與聞一山惜别二詠
培塿槁壤藏蚯蚓寂寞寒江走蠧魚公論百年求斷案
送窮文字絶交書
其二
君如陽鳥隨陽至興薄雲天亦苦寒極目字行中斷處
月明蘆荻又江南
與文衡山三首
長烟樹杪見羣山過雨亭前響碧灘暮色牽情不知去
喚誰來共倚欄干
其二
濕雲初斂見横山百道鳴泉落遠灘詩在眼中無客共
興隨飛瀑遠長干
其三
水長平蕪兩岸齊千峰廻合樹高低正憐虚寂存吾道
莫遣時人識此溪
築坦上
秋風誅茅結草廬庭容旋馬地無餘面山臨水足真意
與兒對忩俱讀書
楊松泉水亭
直窮幽勝掃莓苔竹裏虚亭向水開天上重陽且風雨
飛鳬時過五湖來
三月十日飲半溪家
長幼魚魚鼔枻來正愁春盡擬登臺堯夫玩易圖南睡
說夢逢痴亦怪哉
聞馬千里店有衡翁畫可買上有樓未贈先題
夢卜乾坤第一流明王圖治說殷周商巗渭水傳真處
千仞丹崖有似樓
殊勝寺
乍逢琴鶴碧湖來披毼匆匆夕舉杯意得乳羊扳一醉
博公嘲咲下三台
擬於石川舟覩北樓卷
津吏傳呼太宰來米家船裏似樓開陽關唱徹瞻辰卧
南極何年接上台
清惠集卷二
