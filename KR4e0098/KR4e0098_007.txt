古廉文集卷七
明李時勉撰
表
車駕幸太學謝表
泰運宏開光啓雍熙之治重明麗正茂昭經緯之文辟
雍式睹扵告成聖駕特蒙扵臨幸衣冠咸集海宇同懽
恭惟皇帝陛下睿哲文明剛健中正聲教被乎四海道
德冠扵百王聖學緝熙舉經筵之盛典文謨丕顯新胄
監之宏規廊廟煥金碧之輝聖哲儼威儀之雅斯文郁
郁振古罕倫成功巍巍扵今乃見念祖宗曾勤扵龍馭
宜聖明躬睹扵虎闈瓘瓚有容籩豆加飭陳詩書而敷
帝王之訓因富庶而宣教養之方曠世稀逢清時榮睹
瞻依天表聆訓飭之綸音拜舞橋門感作興之恩意是
皆皇上至仁大德聿彰文運之鴻猷斯實國家重熙累
洽化成天下之偉績也臣等粗知章句沗職師儒叨承
寵遇之隆愧乏㳙埃之報天長地久祝聖壽扵萬年日
照月臨仰皇明扵八表無任瞻天仰聖激切屏營之至
陳情乞致仕表
臣草茅賤質樗散微材十六而游泮庠從師講學三十
而登進士釋褐飄纓選入翰林首被文皇之隆眷使居
秘閣博觀先聖之遺書既九年而擢屬秋官未三載而
召與史事自兹七命膺禄秩之益崇歴事四朝沐恩榮
之甚廣叨荷聖皇之寵命授臣掌教之清班受職蒙恩
所當戮力反躬度德實匪其材譬猶下乘之駑駘空負
上槽之菽粟今臣行年七十之上而疾病交侵居任三
紀之餘而㳙埃無補昨者敷陳愚悃懇乞歸休皇上垂
念老臣未賜俞允而愚臣亦戀明主敢遂閒安第以枯
朽之資不堪委任之重昔也徒持文墨議論何曾有益
扵朝廷今焉幸當教育賢才豈能有禆扵聖化正宜堅
葵藿之誠心可惜廹桑榆之暮景形骸潦倒精力衰頽
尋常扵庶務之施行或記一而忘十朝夕扵諸生之訓
誨每語後而遺前言則氣不續聲行則筋不束骨臨政
多怠慮事不精雖使竭犬馬之微勞終莫報乾坤之大
德徒有妨扵賢路終無補扵明時伏望聖慈許其致仕
俾得棲身畎畝全三尺之微軀擊壤康衢祝萬年之聖
壽無任瞻天仰聖激切屛營之至
說
文說
進士劉球求樂既登第將歸過予而請曰吾昔所學者
科目之文也今承命得還鄉以績學扵家將盡棄舊學
而惟新是圖其道何由予曰子之所謂圖其新者其至
扵道耶將惟在扵其外之文耶志扵道則昔之所學者
固無悖焉而文不外是矣如惟事乎其外之文而不究
其實焉則雖學之勤而求之切吾未見其得也夫六經
之所載者皆聖人之言未嘗有心扵為文而文從之者
其道在焉耳讀其書則思所以窮其理誦其言則思所
以行其道由乎仁義之塗而不汨扵利誘之私使其氣
充而理得則其發扵文者自優然而及扵古豈有異術
哉雖然王荆公嘗云文章當先體製而後工拙必知乎
體格變態之高下扵是從而由之則庶不眩瞀而流扵
卑弱不知乎古而能有及乎古盖未之見焉堯舜三代
辭簡而理備渾然深以厚不可尚矣先秦兩漢去古未
遠雄壯博雅未易及也自是而降至扵唐宋作者益衆
然能追蹤乎古人者不過數人耳是皆道明德立之士
其言足以垂世而立教豈偶然哉下至魏晉六朝五代
之間流扵磔裂而純駁相雜者要在慎取之耳至扵今
之所謂時文者特掇科求仕者假是以進焉雖其文體
輕浮疎淺而扵道則未嘗戾也道在是而不戾則由是
而進扵古也不難矣求樂歸而求之吾知其新之所得
者固沛然有餘矣且求樂之先能為古文者若容忩先
生至今人猶傳道之以家學之舊而又以求乎古則進
而至扵古也將自有所不能及矣
易說
南昌涂彦昌作玩易山房為退休所命其子來京師求
子言彦昌善先天數學以人之生年月日推其富貴貧
賤壽夭死生禍福患難如指諸掌其所玩果易之所得
乎昔者聖人之作易也一本諸理因其盈虛消息而知
進退吉凶死生禍福而避就之故常有吉而無凶得福
而少禍後世搜探其奥以推測宇宙古今之運天地隂
陽風霆變化之妙因以及乎人物貴賤貧富壽夭之不
齊此易之緒餘也若彦昌之所玩其古聖人所作易乎
抑後世所探之緒餘也古聖人之所言理也後世之所
探緒餘也數也論理而不論數可論數而不本扵理不
可不本扵理則將涉扵虛無妄誕而無所歸矣故吾欲
與彦昌一論之進退存亡數也知進退存亡而不失其
正者明扵理也易之所言故如此彦昌其以是玩之京
房善易而以欺詐招禍虚中知命而以餌丹求仙由其
知數而不知理也彦昌其慎之哉
琴書說
廬陵彭翔漢年富而聦敏能鼓琴又知讀書好文辭嘗
闢一軒畜琴一張書萬卷來徵予言予聞琴者禁也所
以禁止其邪思以就夫中和之德者也書者著也所以
著聖賢之言而使之求其道也古者聲樂未作伏羲始
制琴以脩身理性反其天真由是聲音起焉聲有宮商
角徵羽被于五絃厥後黃帝之作咸池堯之大章虞舜
之作簫韶禹之大夏湯之大濩周之大武得有所因者
皆權輿扵此古者文字未立伏羲始畫八卦以通神明
以類萬物之情由是文籍生焉易有彖辭有爻辭以斷
卦爻之吉凶至孔子又作十翼而文辭扵是益盛厥後
典謨訓誥之言國風雅頌之什禮樂制作之文褒貶筆
削之旨得有所紀者皆本原扵此故論聲音而不本扵
伏羲之琴韻者非知音者也論文辭而不本扵伏羲之
畫卦者非知文者也然則琴樂之器也書載道之器也
君子無故琴瑟不去扵前詩書不釋扵手非以徇耳目
之欲縱玩好之娱蓋以其有益扵身心者固非尋常外
誘之物之可拒也誠能因是以求之而不怠焉以養其
性情以明其道義則中和之德可成聖賢之域可企而
為君子之歸也不難矣翔漢以是名其軒可謂有志之
士也世恒言有志者事竟成翔漢勉乎哉
化導說
詩書禮樂之化人易易也而或者以為難予不知其何
以然也夫父子君臣夫婦兄弟朋友之倫人之所固有
者不以華夷而有間但其日用由之而不知其自有聖
賢者懼其終不之知則三綱五常之道壞亂極矣不惟
壞亂胥入扵鳥獸之羣而不能變也矣扵是筆之扵書
庶乎有能以之而教乎民使知其道之為已之所固有
者而能盡不至扵鳥獸同羣此古聖賢之用心也今有
能以古聖賢之心舉詩書之所言以教導之彼以其所
固有者而聽乎詩書禮樂之言歡然以由扵其道不煩
鞭朴而自不出扵防範之外者則豈不易哉夫鳥獸産
扵山林其去人也遠矣苟拘而教之其拜舞跪起言語
歌詠莫不如人意者非其性然也教使然也况扵人之
靈扵物者不可以教也歟予友彭冲霄以永樂甲午鄉
貢分教貴州之普安本夷獠之地素不習詩書禮樂之
教冲霄至擇其秀爽者日夕訓誨而督責之不惟其言
語文字之間而又導之以躬行踐履之實未踰年而風
俗大變詩書禮樂之習蔚然可觀視中邦無異學校之
士穎然而出咸欲效用扵時而貴州初未有科貢之設
士無由以進冲霄知其然遂以聞扵朝俾附雲南試使
有出身之望宣德己酉貴州中者果三之一而普安有
預選者由冲霄始也以是觀之世之子弟違綱常悖禮
義而同扵無知之羣而不知自反者豈其罪哉實父師
之不能教使然也夫以無知異類蠻夷遠方盡心以教
之宜若自然况扵中國禮義之俗之易易者乎冲霄考
績天官陞教祁陽交游之士重之皆贈之以言予以冲
霄之教扵普安且如此而况扵祁陽也哉雖然教者貴
扵不倦學者貴扵自勉予故為此言以為冲霄頌且以
為祁陽之士勸也
師友說
宜章彭先生友諒分教蜀之温江既滿入京調安成衆
咸謂予安成人能無言耶予曰然韓子曰師者所以傳道
授業解惑者也夫所以為教者必由扵是而後其教行
其所以為學者必由扵是而後其學進是故為師者道
既充矣而必為人傳之業既廣矣而必為人授之惑既
釋矣而必為人解之彼不吾求也不吾受也不吾問也
是自棄自暴者也絶之可也為弟子者道不足扵已必
扵師而求之業未成扵已必扵師而就之惑未釋扵已
必扵師而辨之彼不吾傳也不吾授也不吾解也是為
已而非為人者也去之可也夫如是則為教者誠而為
學者篤其能相與以有成也必矣若夫為師者靳恡閉
固非有重資厚幣足以動人者未肯一輕示之而輒絶
之為弟子者怠惰玩愒非有誦習可以速成者未肯一
輕從之而輒去之是則為師者不知所以為教為弟子
者不知所以為學其能相與以有成者鮮矣弊邑雖小
而士多好學雖深幽僻遠之地絃誦之聲相聞會處之
際論文賦詠之外不及乎其他故子弟多成其材況學
校有廩餼以養之有師長以教之有有司以勸督之得
專心一志以由扵學而不暇乎他所務則其所以成乎
其材也抑义易矣夫以好學易成之材而又得如先生
者以為之師將見士之彬彬然出扵一時而盛扵往昔
時者無疑矣予故道師弟子之所以為教與學有成與
否以為先生贈者所以激勸乎邑之士子而有望扵先
生以成之先生必有以副吾望也
懷德說
宋太師中書令范文正公之裔孫内臺照磨以珪生九
歲而失所恃既長而失所怙嘗以今之獲授榮名者皆
先德之所致也因扁其堂曰懷德問其義扵予予曰德
莫大乎天地而親之德與天地同天地之德不可名而
親之德亦不可名不可名而以名其堂則堂之所存亦
親之所存也是故時乎春也大鈞團垣淑氣咻和飛潛
動立以息以萃此天地生物之德也處斯堂而大觀之
其能㤀父母生身之德乎時乎夏也二氣動盪景凱扇
燠披拂長養庶類以育此天地育物之德也處斯堂而
反思之其能㤀父母養育之德乎時乎秋冬也霜露團
結風氣烈栗羣動既成品彙亦實此天地成物之德也
處斯堂而内省之其能㤀父母成已之德乎是以升是
堂也肅乎若親之陟降而出入腹我也僾乎若親之言
笑而辟咡教詔也宛乎若察其疾痾而為之摩抑也恍
乎若識其飢寒而為之飲食也懌乎若有所得而喜其
能言也戚乎若有所失而懼其或仆也彷彿乎若獨立
而趨庭之有間也隠約乎若倚閭而望其未至之有憂
也食息也而常若見乎羹墻啓處也而常若見乎几席
以至萃嘉賓于斯聚婣友于斯安樂笑語于斯而吾親
之德亦恒若著存于斯而不能㤀焉然則以珪思親之
意其有已乎昔子路南遊扵楚累裀而坐列鼎而食以
不及養親為感而有風木之悲故聖人稱其能以死事
盡思焉今君以是而名其堂其亦可謂能以死事盡思
者矣雖然親殁矣不可得而見矣雖日具三牲五鼎之
養亦無自而進矣然則果何為而可以洩其思也歟聖
人不云乎立身行道揚名扵後世以顯父母是則親雖
殁而猶不殁也懷其德而致其報孰有大扵此哉方今
聖明以孝治天下善無不錄以珪扵移孝就忠之道維
其時矣
成性說
水之行乎地中流而不息其孰得而名之哉及其泓而
停深而明撓之而不混汲之而不竭扵是名之曰淵然
後人知其為淵而稱之而淵之名始著隂陽五行之理
運行而不已也亦莫得而名焉及其妙合而凝而賦物
也至静而未形至純而不雜扵是名之曰性然後人知
其為性而稱之而性之名始立夫淵之所以為淵也人
知其為淵而不知其為水之所聚也性之所以為性也
人知其為性而不知其為理之所寓也理者衆人之所
同而性者吾心之所獨蓋得扵天之所賦渾淪全具無
少欠缺孔子繫易之辭曰成之者性也其此之謂乎孟
子曰堯舜性之也性之者不失本然之天而已是即所
謂成性也自非聖人則不能無氣禀之偏物欲之蔽而
失其本然之天者也然是理之流行具扵人心者未嘗
滅息苟能以知禮存之而不已也則道義由是而出而
聖人之域亦可馴至矣故曰成性存存道義之門歙之
方以茂以是名其室其知大易之義乎其知孔子之意
乎因其來請予言故申其說以告之
習静說
無錫俞公弁以習静名其軒且以自號徵其義扵予予
聞静非塊然之謂蓋有所主而不妄動者也自天地之
大以至事物之細莫不各有自然之妙當然之則惟能
盡之所以安静而不擾者固其宜也是故天惟静也然
後運晝夜而不息地惟静也然後振河海而不洩山非静
則不能以生草木水非静則不足以鑑萬類人豈異是
哉人以心為主心以静為本天下之事至扵理而止天
下之理至扵善而止知善之所在則心有定向而不妄
動即大學所謂定而後能静者也譬夫蹈東海者必先
知海之所在然後泛江河以趨之而不為斷港絶潢之
所惑適泰山者必知山之所在然後遵大道以求之而
不為曲蹊斜徑之所移求聖人之道者必先知夫道之
所在然後致知力行以探之而不為異端邪說之所亂
則為學之士之所當知也至扵農工商賈莫不皆然農
惟知夫稼穡播種之候故能安扵畎畝而致有秋之望
工惟知夫審曲面勢之宜故能安扵規矩而成斵削之
巧商賈惟知懋遷廢舉之機故能安扵貨殖以致居積
之富使心有所移則或以彼易此不足以居其業而成
其功矣是則天地萬物之妙生人向仰之途莫非以静
而成以撓而廢静之為道其亦大矣哉予聞公弁平生
自處欿然宅心澹泊不務華飾不矜已誇人安扵所履
無分外之求其扵静之理必得之而有素者也為歷述
其言以告之公弁慎毋以吾言為簡直也
冠禮說
徐鎡時用吾友亞卿徐公良玉之子也既冠冬官亞卿
廬陵周公為製祝辭内臺副都海虞吾公又字以勖之
少保戶部尚書東萊黃公復詩以美之士大夫之長扵
詩者皆屬而和之時用集為一卷求予言夫冠禮之始
也而冠醮又人道之始也始而不可以不重故古今重
之時用可不知所重哉方其在童子也人惟童子之視
及其冠也將責以成人之道焉成人之道與童子時夐
異也而自今日始不亦重矣乎時用其亦自念乎其既
冠也其敬慎威儀與童子時為何如人之持已也其恭
遜禮貌與童子時(闕)則其進扵成人之道也自不
容扵少怠也苟怠矣則孝弟忠信之道不立(闕)為
人雖冠與童子何異哉以時用公冡嗣也其冠其醮其
禮秩焉其見扵母兄母兄與為禮見扵鄉大夫鄉先生
鄉大夫先生與為禮蓋為其有成人之道焉其為重也
如此時用可不知所重哉知所重則必兢業以持其身
勤勵以力扵學從容扵進退周旋之際優游扵仁義禮
樂之區而可以為人子可以為人弟可以為人臣可以
為人少者而其行信扵人矣能盡四者之行而信扵人
所以成人也如是而後可以不負尊府重冠而行之之
意如是而後可無媿乎諸公祝之字之美之之情時用
勉乎哉吾深有望焉
未齋說
臨川黎近之大家居時力扵學問蓋欲求古人之心行
古人之道不極其至不已也嘗謂人曰吾承累世詩書
禮義之澤烏可不知所事事以顛墜厥緒哉扵是閉門
讀書謝絶人事凡數載學積而行成或曰若子者可無
媿扵前修無負扵古人矣近曰未也文王大聖人也孔
子大聖人也扵道則曰未之見扵躬行君子則曰未之
有得况扵衆人乎况扵吾之闇劣(闕)者乎乃名其室
曰未齋以示警也及學(闕)名益有聞或曰若
子之學德之成可以出而仕矣近曰未也漆雕開大賢
也韓退之大儒也孔子使之仕則曰吾斯之未能信李
翊求其道則曰愈不知其尤未至也况扵吾之淺才薄
識獨學無成而不可與有為者乎扵是乃退休扵齋潛
心篤志澹然若無意扵人世者及其久也聲譽日以著
扵外卒為知者薦授銅陵丞自銅陵擢令高安所至皆
有聲稱士頌其德美民服其教令人曰若子之為政雖
古循吏何加焉近曰未也昔西門豹之治鄴有令名史
起猶以為未盡扵仁知宓子賤之治單父而民悅孔子
猶以為未足扵大道吾扵二子何能有及焉而敢妄自
誇許以驕人哉扵是飾官舍揭以舊名曰吾將益視以
自警云由是人皆知之大之力扵學而能有始終者作
為詩歌以相勸之來徵予言予惟為學之道其戒在自
暴自棄與夫半途而廢也苟非甘扵暴棄力進而不知
止焉則何所為而不成哉故孔子嘗嘆夫有恒者之難
見若之大其可為有恒者歟有恒者孔子之所未見而
今見之得不可重哉諸公形之扵詩亦所以重之也惜
乎子言不足為之大重姑次第其語以廣未齋之義云
叙引
丹房十詠詩引
姑蘇李敏為大醫院良醫居都城南門外地雖闤闠有
幽雅之趣圖古聖賢自神農至葛洪為丹房十詠將求
士大夫詠歌之持以示予予聞醫豈易言哉昔人有達
則願為良相窮則願為良醫者夫宰相上佐天子理隂
陽順四時下遂萬物之宜而醫之名乃與之並醫豈易
言哉敏志扵古先聖賢之事迨將有齊芳並美者豈徒
玩諸文辭而已哉為賦十詠詩一篇并叙引其前俾續
珠玉者繼焉
遥聞古聖賢妙用無端倪今兹丹房中賦咏分十題其
一首神農以赭鞭草木温凉俱親嘗由是啓醫藥其二
長桑君躬授盧醫方飲以上池水中見身所藏其三孫
思邈捐劑活龍子獻方三十道來自龍宮裏其四葉法
師有鏡如水流照見六腑疾療之無不瘳其五費長房
恒遊汝南市巧遇懸壺公躍入得仙秘其六有桓景竒
士與絳嚢九日飲萸酒疫癘因可攘其七董奉居作室
依匡廬愈疾種五杏歲久成千株其八郴井傍上有蘇
丹橘摘葉置水中能愈萬人疾其九扁鵲石乃出高氏
山用之鍼血脈流注皆安便其十金匱書世謂葛洪造
今昔共流傳自是人間寳側惟醫與相勢位逾天淵究
其恤民隠實則同心田李君蘇臺裔濟利得竒術以兹
住京師揚芬萬家室汛掃煉丹房中列圖與書展圖玩
金碧璀璨生光輝盡是古仙人一一總前哲神聖顯功巧
載籍著遺跡願君味至理造詣窮高深聲華與齊等視
古猶視今慎莫重文詞外觀侈虛飾珍重紹遺芳上醫
可醫國
送陳太守詩(有叙)
四明陳公本深永樂中與予同為刑部屬其後予復
入翰林公陞員外郎膺薦出守吾郡在郡有善政九
邑之民仰之若父母及任滿而去也相率訴扵藩府
留之藩府以達扵朝許之陞其秩正三品還之任以
副民望吁亦榮矣古之人治郡如黃霸邵信臣輩所
以名重當時而傳譽至今者亦不過得民心而已若
公之為政視昔人豈多讓哉其名世傳遠無疑扵其
行賦詩贈之且以道故交之意云詩曰
憶昔在秋官同寅百餘人磊落俱妙年衆中情獨真到
今三十載零落如飈塵相逢各皓首論舊忽悲辛君才
既特達膺薦承殊恩高車駕五馬出守濟斯民千里洽
嘉政萬室熙陽春草木自生遂黎庶咸歡忻九載報政
成鳴珮覲楓宸居民不忍舍封章聿來陳惟皇圖治理
眷顧益以臻秩禄既增厚天語猶殷勤饑羸重引領行
矣毋逡廵民俗固如舊政化當復新恩榮有若此旭日
耀征輪繾綣故交意局促何由申一别會面難有如參
與辰聊取尊中酒酌别來通津徘徊岐路側車馬何繽
紛臨行無所贈眷眷平生親
小瀛洲詩(有序)
少宰抑庵王先生扵所居之寓作退休之室具琴書
其中四壁圖蓬莱閬苑諸神山扁曰小瀛洲蓋寓興
扵高遠也俾予賦詩予為之賦曰
甲第既宏敞齋居愛幽偏徘徊梁棟間宛在蓬壺山蒼
松隠岩岫白日霏雲烟皓鶴天邊來靈飈波上旋偓佺
羨門子羽蓋何翩翩鳳舞吹洞簫龍吟耕玉田我欲往
從之愧無凌風翰一水邈難即引領增慨然
其二
溟海波浩蕩扁舟何所投微茫見島嶼遥識是瀛洲晴
雲覆其上弱水環之流金銀為宮闕瑶草羅層丘仙人
空中下可以長淹留日月自往來不知春與秋餐霞吸
沆&KR1197;終歲無閒愁借問世間人可有此樂否
其三
流塵飛不到几席净如洗銀甕有瓊漿殽核甘且旨客
來啓華筵歡樂殊未巳靈芝滿庭除日出粲霞綺微風泛
清香飄拂忩戶裏因之發高詠落紙雲烟起何必會列
仙削脯餐石髓自非情曠達取適能如此
其四
憶昔唐帝時學士皆翹英同寅十八友宛若登蓬瀛我
皇濬且哲文運勃以興妙選中秘書羅列如天經明公
榜中傑聯步得同升拜官玉堂署出入飄華纓凌晨趨紫
閣日晏居彤庭看花過上苑視草來西清恩渥沛深厚
不减登瀛名奚必羨仙侶鴻飛去冥冥丹丘在人世服
食增遐齡
送樂舞生詩詞(有序)
神樂觀樂舞生禾川戴尚禮將歸扵鄉或勸之曰子
方外之士若行雲流水無室家之戀惟其所寓無適
非安也奚歸之亟耶尚禮曰吾雖無妻子之慮無貲
産之營然亦人耳豈能免祖宗墳墓之思無林泉山
水之好哉諸君不能見憐而反相為訾無乃不可乎
予與尚禮交二十餘載矣追思往時遊觀之樂邈不可
得扵其行也贈之以詞詞曰
豔秋菊兮花滿枝掇芳香兮泛瓊巵送君去兮南歸風
飄飄兮吹衣楚山峩峩兮楚水灕灕水有蒲蓮兮山有
靈芝山中之樂兮何有窮期悵一别兮天之涯月皎皎
兮長相思
像贊
張若金像贊
外貌雍容中心樂易持已無纖芥之邪私接人藹一團
之和氣娛情山水之間適意烟霞之趣居文獻之邦為
簪纓之裔積書嘗滿扵危樓教子遂登扵高第豸冠振
耀之有名鳳詔褒封之必至惟賢惟德宜富宜貴享三
釜之養扵無窮膺九疇之福扵咸偹
李奎御史像贊
夷坦心胷清和姿宇守禮以持身讀書而好古事非義
不為里非仁不處言其文字則人有不如論其操行則
人無不與是以掌教化而賢才輩出職風憲而紀綱振
舉既享榮名復隆清譽是固將進扵顯庸而瑣瑣者殆
未可與同日而語也
拙藏章先生像贊
我用其拙而巧藏焉我藏其拙而巧亡焉彼用其智為
巧之過騁巧實拙媒以賈禍君子之守不務其名嗚呼
先生百世儀刑
金御史父像贊
貌温而氣和性淳而心静優游林泉而扵情有適安處
鄉閭而與物無競教子掇科而居清要之職荷國推恩
而有褒封之命吁此豈非有福有德所以享禄養之榮
而膺永年之慶者歟
侍衛王百戶像贊
儀刑端謹進止從容有儒雅之意趣存忠厚之心胸列
職扵侍衛之司而其名自顯退身扵幽閒之地而其氣
益充瞰西湖之清泚睇天目之高峰或杖屨逍遥扵其
下或舟航游樂扵其中有子孫以供其養有冠裳以華
其躬此所以為太平人物而享福壽扵無窮也歟
文江許處士像贊
其貌臞然其中坦然而其色充然其學也有滿架之詩
書其耕也有繞屋之園田其處心也不險不忮其待物
也無黨無偏一任人情之翻覆不知世事之糾纏優游
林泉之下相將古稀之年有子掇科有孫滿前陶然自
得樂乎其天此豈非太平之遺老而享五福之兼全者耶
孫參政像贊
瀟洒襟懷雍容意氣從師講道必務盡情取友輔仁必
求勝已當文明之盛時望雲霄而奮起登名桂籍可不
負所學佐政薇垣得行其所志聲譽益以著聞儀觀益
以瓌偉殆將享福享壽如山岳之益增而不止扵此也
吳謙與讓像贊
温淳氣質夷坦心胸持身謙抑處事從容當至治之明
時而無利禄之慕以蕭散之高致而居林壑之中有山
水足以資游覧之適有田園足以備朝夕之供處兄弟
而著薛河東之美接賓客而擅孔北海之風臨清流而
賦白石望玄雲而撫蒼松塵俗固莫得以攖其慮而世
之擾擾又安得與之雷同也哉
戴慎誠思像贊
其儀表瓌偉而翛然其心胸寬厚而坦然其言辭簡直
而意氣温然居家庭而以孝友為務處鄉曲而以和睦
為先既無心扵富貴惟樂志扵林泉脩竹蒼松固可與
為侶世情俗慮亦那得而相牽此所以優游扵太平無
事之時享福享壽又何必假昌陽以引年也歟
宜春楊大尹父仲康像贊
存心忠厚處世和平服今人之衣冠馴古人之性情得
遺金而不以自利捐廪粟而不以自矜惟樂乎山林泉
石之幽而不慕乎軒冕鍾禄之榮種竹開蔣生之徑教
子守韋氏之經是蓋治平之遺逸鄉邦之老成惜乎今
不可見矣而徒想望其儀刑也歟
獨孤中郎像贊
觀其貎薾然乎其外探其義充然乎其内蹈規矩而不
渝窮經術而不怠其勵操也確乎堅貞其持心也淵乎
深粹其言從容而有則其行始終而無愧是以歷官三
十餘年無纖毫瑕玷以為之累此豈今世之可倫實古
仁人君子之流輩也歟
武官像贊
心志和平儀容清偉德善之門衣纓之裔隱居求志而
憺若無為仗劔遭時而奮然崛起攻城遇敵而自不顧
身撫降䘏順而人感其惠是以際風雲之會而益進益
鶱受爵命之榮而愈顯愈貴非惟功建扵當時而且福
庇扵後嗣惜乎其今不可見矣徒使後人仰瞻其遺像
增感慨而歔欷
張巨川像贊
魁梧竒偉之資慷慨温和之性處已無愆與物無競父
母兄弟稱其孝友宗族鄉黨嘉其愛敬教子積鄴侯之
書好客開蔣生之徑義周閭里有以蘇困窮之人名達
朝廷足以受褒嘉之命千載聲華一生榮慶吁此豈非
仁人君子宜乎其膺福祉享壽考益增而益盛也
古廉文集卷七
