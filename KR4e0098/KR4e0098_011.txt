古廉文集卷十一
明李時勉撰
詩詞
和答復古先生
茲山稀行跡嘉木自繁隂我嘗愛山行坐來生隱心陽
崖飛清瀑陰谷響春禽會非遺紛慮焉知山水深青苔
雨裏滑石路君獨尋參差惜乖違何以愜往忱茲竭歲
華力相逐歷青岑
旱
孟夏久不雨赤日赫高丘溝澮無蓄水江浦無深流山
田禾未插農老劇增愁掃地設雩祭望雲坐田頭霖雨
不可得密雲終日浮顧此重悽傷俛仰亦何求天瓢有
餘滴孰濟蒼生憂
野老望雲
桑樹春鳩鳴農事起來早仰視天邊雲來往田間道虹
電耀西渚白日行穹昊澗少一綫水田多去年草欲犁
不得雨種苗復枯稿耕穫恒飢苦不耕難自保傷哉罹
此憂欲從首陽老
送解學士布政廣西兼行交趾事時平交趾立郡
縣
閣前冠冕照青春日下除書拜紫宸神武又平南海尉
綏懷遥寄玉堂賓鵷鸞不久違中禁禮樂從今及遠人
何處相思不相見斜陽獨立楚江濱
寄慣窮老人還鄉
塞門迢遞鴈門開疋馬蕭蕭入楚來從此雲蘿成隱逸
不妨水竹久徘徊歸田剰有閒居賦觀國慚無濟世才
自是因君懷舊隱望鄉頻上鳳凰臺
山家春曉
日高照見松窗裏照人春眠猶未起家僮洒掃及中堂
喚起客來供盥洗披衣隨步小窗外楊柳依微鶯細語
皆言昨夜風雨惡綠樹披離花滿地老父庭前掃落花
掃開春徑莫教遮怕有客來尋舊術不妨竹裏引輕車
田家日晚歌
東郊草長牛正肥溝渠水通田可犁老翁向田姑哺兒
新婦廚中炊獨遲歸來對客少閒語但說田家有辛苦
春寒種榖不著泥北風吹麥皆入土里胥徵税不得了
丁男出官多奔走兩月山中去不歸老身那似少年時
春深田家百事急田多草荒犁不及野鹿呦呦滿舊山
隨牛終日在田間縱及收成罷耕作官家無事身始閒
清明
昨日街頭初禁烟今日清明烟火傳家家齊上墳頭拜
更翦荆榛挂紙錢東郊古碑翳荒草近隴纍纍誰洒掃
問著樵夫說姓名子孫繁華難自保輕裘駿馬誰家兒
東阡西陌紛相隨鬭殘蹴踘忽歸去還向高堂縱歌舞
古意寄曾學士二首
百川日夜流浩浩以東注環海幾萬里不見涯涘處混
涵無不容日月自吞吐風波任蕩潏貝錯極生聚萬古
長若斯焉能為量數蛟龍挾雲雨倏忽甘澤布深弘有
如此豈比尋常具
梧桐生崇岡亭亭出雲林一朝樵夫採斤斧來相尋幸
爾爨下餘斵削成素琴粲粲絃朱絲燁燁徽黃金當窗
試一彈悠然太古音清風流水遠白雲蒼山深世無鍾
子期誰能識其心
立雪齋
講學志已篤更欲從明師鵠立在函丈翼翼慎其儀豈
不思退逸進修當此時朔風吹前庭雪落何霏霏凝心
注道妙不覺寒切肌自非素志堅安取青名垂陽風激
高唱兔苑誇嚴辭徒然駭衆聽名教竟何裨揆予慕前
修將殊世俗為軒居既曠達豈徒積書詩勖哉崇明德
賢哲與同歸
白土洞燒丹
閬仙幾年洞中去採藥燒丹是何處乍臨爐鼎聚精神
便覺林巒藹烟霧由來仙骨少塵心丹砂易得成黃金
姹女初凝碧天曉河車欲轉紫霞深深幽好似崆峒裏
炎井龍游虎渡水絳雪晶熒宜可同金砂的皪寧堪擬
騰光燭夜天宇清尋常白日起風霆空山魑魅嘯爭訝
遶林猿鶴時相驚世人曾見洞天啟恍遇蓬山羨門子
刀圭入口可長年何必還餐石中髓知君好古意猶勤
賣藥壺中秋復春不肯吹笙向緱嶺要將仙術濟時人
我亦平生慕仙道神遊八極身已老眼前勝境未得親
遙望蓬瀛鬱懷抱年來多病少見知欲服還丹誰為持
可遣沉痾脱然去放歌為作還丹詩
中溪草堂
雙溪東南來奔流自縈迴朝宗遠勢合浩蕩青如苔中
溪曠望彌原陸十里人烟接喬木比屋常聞絃誦聲高
岡遠見牛羊牧故人昔住横山前宦游辭家經幾年歸
來愛此風景好移居卜築溪水邊數椽粗朴也瀟洒窗
戸臨溪瞰平野屋裏連牀積簡編門前終日留車馬種
松藝竹環碧山蘭舟蕩漾滄浪間雲龍仙人放鶴去浣
花野客釣魚還羨君自是文章伯歸老林泉得閒適問
字人尋揚子居息交誰訪陶潛宅山田八月禾黍收豪
吟縱飲亦何求舞回鴝鵒千峯曙歌罷滄浪萬頃秋由
來勝地多山水如此清幽能有幾開門獨步少塵喧但
見青山白雲起昔聞好是平泉莊一時草木生輝光只
今零落竟何有逢人唯說鄭公鄉
友桂庭
庭前有桂樹託根固宜深鬱鬱蔽灌木亭亭出層岑冬
春不改色當夏團清陰儼立若端士幽貞無邀尋獨比
友直諒悠然諧素襟商飈動金粟芬芳被喬林有時得
醇酣對酌還自斟低枝拂舞袖深翠挹鳴禽歡賞豈有
極因之發孤吟谷風既絶響遼闊誰知音惟有蘭藏馨
可以喻同心
馮主事粉署畫故山讀書處
憶昔少年讀書處野竹蒼松藹雲霧下帷盡日絶煩囂
開帙臨窗得深趣蓽門蓬戸霏巖烟溪壑猶為靜者憐
孔明有意吟梁甫揚子留心草太玄清風最好窮今古
焚蘭映雪甘辛苦十年游息無與倫數畆林泉自為侣
君不見狂俠兒輕裘駿馬紛相馳白日羣遊幾人伴青
樓一笑千金資又不見富家子錦衣珍饌矜豪侈堂上
歌鐘遏曉雲門前車馬如流水但誇意氣恣所為一字
從來都不知羲和西飛花落地昨日繁華今日非以茲
感激志猶勤蹤跡頻年不出門長楊賦就人始羨金榜
名成誰不聞自從作官别鄉井羇思離懷不能屏故令
圖繪坐中看咫尺江上覺寥迥粉署長閒樂有餘朝回
對此形神舒倚檻渾驚蠧魚起臨潭宛見鮫人居大夫
出身事明主報國何心懷舊土却笑吳中張季鷹獨憶
秋風便歸去吾觀馮子好胷襟畫圖幽意頗難尋欲將
蠧簡樹勲業不負當年一片心
大雨水至
暝色凝陰處濃雲翳碧天一時傾暑雨四壁湧春泉直
似鮫人室何如海屋仙聲疑三島近勢覺五湖連可舉
任公釣堪乘范蠡船剥床應及水沉竈故無烟寸步誰
將引丹心自可憐幾時及白日隨地即周旋
白雲書舍
白雲飛繞秦川山山中人與雲俱閒黃金滿籯未足貴
貯書萬卷不為難書日益多心益喜欲把箕裘遺諸子
天上樓成忽見招身後經傳竟誰是丁寧為語結髮人
我死兒存書可親莫言孤寡即消落當知富貴須辛勤
妻賢子孝念遺訓下帷讀書初發憤十載猶聞佔畢聲
九霄忽覩鯤鵬運虎榜春題姓字香簪纓曳紱在周行
烏府爭看新錦繡白雲還憶舊山房山房書在人已逝
慈顔遠隔縈離思一望雲山更愴神獨宿霜臺不成寐
昨來北闕荷恩榮褒封應慰倚門情郎官追贈賁幽壤
晝繡東來别上京上京漸遠雲漸近淛水東頭是鄉郡
昔年猿鶴駭衣冠此日風雲護門徑綵衣舞罷望天門
思將忠赤答君恩焉能久作林泉客還欲離家辭白雲
送人南還
冀北霜寒正授衣西風忽與故交違馬嘶去路多秋草
旆拂離亭滿夕暉客路不堪千里别故鄉今見幾人歸
到家倘遇難兄問薊北雲邊一鴈飛
春雨山中謾興寄憶誠辨戴隱君
回風吹雲雜高樹樹底紛紛作疎雨雨多十日未開門
前頭草色連荒村故人不來老却春山陰獨立愁將昏
憶我初遊上京國君獨看人惜離别鳳臺旅思逐春雲
剡曲閒情對秋月幾日歸來接故園願分隣舍對柴關
訪舊多尋溪底棹看雲不厭門前山山家烟火人來去野
水孤村自成趣仄徑長留松竹陰低檐近引藤蘿霧草
深沙路不堪行遲爾幽居須待晴傳語先題數行字有
窗多聽曉鶯聲
題謝堅千戸行樂圖
將軍一生膽氣雄六韜三略蟠心胷閒來校獵擁貂虎
城西倏忽又城東彎弓走馬如驚電草頭雲外人不見
射鴻彈鴈應弦落殺狐逐兔隨風轉昨聞虎來五里岡
出門飛騎何鷹揚指揮猛士盡踴躍直前殺虎如刲羊
有時嬉遊到鄉里千村萬落爭迎喜挾彈歸來烏欲棲
日落營門暮烟紫自是名家冨貴人何幸遭逢明聖君
豈肯偷閒度時日長懷報國樹功勲
陳百戸熙山莊
一劍功成荷國恩閒居優老信乾坤盡將韜略傳諸子
直買山田向遠村南陌雨晴看稼穡東臯日出放雞豚
客來開閣無餘事共聽樵歌對酒罇
留别復古謝先生
青溪溪色照閒心古樹猶堪落夕陰小徑舊時通隱處
清風長日在幽林閒窗却掃逢人坐村酒常沽不自斟
杳杳青山成别去重尋應惜白雲深
懷舊
橋頭流水漾清漪懷舊傷心淚自垂無地可為埋骨處
平生交誼竟何為
馬修撰挽詩
一日聲名遍天下幾年文彩動朝端揮毫才思如濤湧
對客情懷似海寬常想承恩趨魏闕還思退食出長安
池邊梅閣今猶在窗外青山誰共看
畫竹為侍御韓雍題
渭水過千畆幽居只數竿清陰連野外翠色上雲端不
是全高節如何耐苦寒風霜時淨掃塵俗可能干
候湯總兵不至三首
聞道征驂夜未休今朝可到泰安州遟回欲候論心思
河上扁舟難久留
懸輿歸去一閒身到處相逢非故人千里尋君今不見
滿懷幽思向誰陳
只今相候已如斯别後相逢未有期一去空山千萬里
五雲回首各天涯
山水圖為王給事理題
青山江上起江深欲無路微茫島嶼間亦有人家住日
夕西風來亂捲庭前樹江水皆起立溪雲不能駐小橋
架空鑿盡日無人度惟有江上山萬古吹不去
自鳴藁
贈陳百戸
入門問姓名知我是儒官延我入席坐取茶為我傳勸我
勿深憂謂我且自寬從容意漸密氣和言甚温日落門已
閉但聞鈴鐸喧喚人為掃地鋪榻近牀前舉燈自起照避
溼已就乾中夜復相呼問我眠可安清晨邀我起頮盥同
一盆念此慇懃意豈啻弟與昆白首猶按劍傾盖如舊歡
平生易為感况爾危難間而能脱流俗相與出肺肝浮
雲多變態蒼松知歲寒感激何由報申此平生言
中秋書懷
盡向良宵慶太平圜扉寂寞度寒更愁中偏對燈花落
窗外空憐月影清遙憶家林難作夢時聞禁漏不勝情
至尊萬里興戎馬今夜沙場何處營
中秋望月
共道中秋月輝輝向壁端預愁夜不見故向此時看桂
影纔欲轉露華已自寒那能如舊日歡賞到更闌
送李伯亮
使車昨日到金臺綠水芙蓉花正開圜堵媿勞相問訊
客居夢想共銜杯含愁不聽新鶯語躍馬還從舊路來
料得故交多出餞寂寥離思獨難裁
送人作教官
振鐸南行别縉紳不瞻風采自傷神可堪落日驚殘雨
空擬看花及早春驛路薰風初去客圜垣斜日獨愁人
到家穉子如相問萬里淒涼誰是親
送御史巡按遼東
自從罹難坐園扉每聽烏啼憶繡衣使節乘春歸上國
愁心過雨對斜暉憐分禄米情偏厚媿乏璚瑤願不違
盡道門前可羅雀誰知交誼古來稀
寄恒遜廣文
久别相思見面難今來不得盡交歡九年桃李湘隂滿
十月風霜薊北寒愁思不隨雲影散好懷應與酒杯寬
孤根儻有回春意好待花開共我看
感興偶成
過雨晴峯正好看又驚雲霧罩江干冰壺慘淡清秋月
松徑陰生白雪寒江淨淺流堪濯錦竹深棄籜可裁冠
何人識得緱山路願學吹簫駕紫鸞
胡侍御贈皮裘
新製輕衣直一金能將遺我及冬深誰憐薄命艱危日
獨有平生故舊心夜榻厭燈堪起坐風簷欺冷可行吟
長歌為感祶袍意豈效鍾儀奏楚音
與瀚子
能到圜門裏相看淚泫然愛親渠意切報國我心堅身
老多羸疾家貧少藥錢但令無愧怍生死任皇天
夢長兄
客裏常相夢無如此夢悲為憐居苦地渾似在生時色
慘言猶厲情深淚秪垂不才多違訓深媿負連枝
秋夜見月
高窗正向東初月淡朦朧不見冰輪轉惟看素練通妻
孥千里外羈縶獨愁中悵望清輝裏相思此意同
秋暮見霜
秋暮今朝始見霜客懷嬰此轉淒涼布衣單袷增寒氣
茅屋陰凝背日光草砌蛩聲方寂寂松林樹色更蒼蒼
也知時序功成際不為鄒生獨感傷
九日醉後呈同飲諸公
圜門逢九日清坐得相陪正爾論文際紛然送酒來狂
風吹破帽黃菊泛深杯盡飲斜陽裏題詩媿薄才
九日再酌
幾年佳節留京國今日淒涼處夏臺知己青尊聊共酌
故園黃菊若為開情飛紫禁雲長繞目極瑤臺鴈獨回
興洽暫因愁思失更將談笑盡餘杯
彭疏敬至京不得相見作此遺之
郎官遠去牧南邦倏忽還京使我傷旅館盍簪勞夢想
圜門離思益愁腸春臨花縣先栽樹寒到金臺未降霜
咫尺丰姿瀛海隔苦心不寐夜偏長
征婦怨(三首)
前年征塞北今歲戍邊西幾度占歸信空驚烏鵲啼
獨夜登樓望如聞笳吹聲月明沙塞遠何處是君營
庭前相送處綠樹葉皆飛借問南來鴈秋深夫可歸
雜詩(三首)
幾年種桃李日望成大樹結實未堪嘗爭來摘將去
幾年作鹽梅氣質固無異惟有消渴人偏能識其味
麋鹿食田榖自向田中聚飽來山上眠豈念耕者苦
求何郎中山水圖
故園修竹映松關一曲溪流萬疉山五老天低紅日近
三山臺古白雲閒平村煙樹連空闊遠浦漁舟自往還
無那别來懷夢想憑君寫入畫圖間
在囹圄中遇九日憶長兄
憶别荆庭幾歲華况逢短景陪思家鴈歸遠道書難寄
鵲噪虚簷日易斜夜卧牀幃誰共被曉燃爐火自烹茶
何時得離拘攣苦笑詠寒梅數落花
彭副使琉約過訪候久不至
知有相過處終朝不見來幾回聞犬吠數起把門開翹
首瞻車盖專心拂酒杯徘徊日又夕客思苦難裁
北征藁
夜行關陜中遇雨次早始逹榆林行在所
雞鳴别京邑日落出關門山深路逾險夜黑不待曛崖
壁上崇崒磵水中潺湲虚疑蜀川湧實恐地軸翻﨑嶇
歷險㠋窈窕經屈盤微雨飄然至風勁中夜寒僕夫倦
前進欲留山下眠徘徊望陵谷萬籟俱蕭然豈不念夕
息鑾輅駐我前疲馬顧影嘶月出高林端行行險阻盡
豁焉見平原曠蕩縱游目始覺天宇寬初日照大營百
里戈戟攅行營列侍從喜遂瞻天顔祥飈捲旌旆瑞霧
霏林巒得趁屬車塵安知行路難
懷來
獨立懷來羽樹間淩秋一望意偏閒平原曠衍迷千里
古戍逶迤抱兩山近郭雲連青嶂路傍河人住綠楊灣
如今扈蹕勤征伐奏凱還從此處還
駐蹕土木閱武賜宴諸將
乘輿侵曉度層巒駐蹕平原更覺寬西去連山通代谷
北登峻嶺入長安雲飛斥候清秋遠鳥避軍門白日寒
玉帳前頭因閱武傳宣賜宴聖情歡
二十八日駐蹕雞鳴山之沙城出營閒遊
清蹕駐沙城玉帳淩高丘團營百里靜日已明戈矛田
家惜筋力禾黍尚未收盲飈吹沙塵泱漭烟雲浮晚景
風稍定天宇澄素秋轅門得隨步延目遂夷猶近矚雞
峯秀淨見渾河流去適山水情返值公與侯撝訶盛騶
從意氣赫道周古來說良將不貽明主憂豈伊重高爵
激烈著嘉謀裹革志何壯據鞍心未休一身豈復惜百
代聲名留遲回白日下欲言無與酬俛仰氣益奮把筆
試欲投拔劍坐深夜寒光衝斗牛何當一搴旗兵氣掃
旄頭歸懸藁街邸歌舞頌皇猷銘功在彛鼎彼哉不懷
羞
曉發沙城由東山間道薄暮始達宣府
僕夫促嚴駕曉發鑾輿先避彼雞鳴道迂迴由東山山
險歷層疉路狹經萬盤下山入地底登高上雲端俯視
蹴飛鳥仰望捫蒼天谷崖莽無路下馬相攀緣﨑嶇幾
迴轉猶在數里間旌旗蔽雲日劍戟森林巒憩陰摘山
菓㪺壑漱清泉試看荷戈士飛走輕飈旋邊關雖迢遞
大道亦便便既違澹臺志驅馳固宜然悠悠日將夕始
及見平川未知足力倦飛騎得前奔疾風覺後隨倏忽
達軍門故人喜我至尊酌且相歡願言勵雅操戮力奉
至尊但願師奏凱辛苦馬足論
道傍老婦
道傍老婦七十餘眼中流淚口中呼丁男征戍無生計
婦姑開荒種田地東隣西舍惜犂牛朝朝辛苦在田頭
種成禾黍連山谷秋來望收未曾熟今朝軍馬忽過來
踐食無餘真可哀但使官軍却彊敵免得丁男守烽堠
今年飢苦何足憐明年無事多種田一年耕有三年足
更得眼前見骨肉
宣府(北入大王川由龍門往開平西北由萬全出德勝口往興和)
四面晴山擁翠環孤城正在萬山間平川路入龍門戍
絶塞雲連德勝關扈蹕將軍齊虎衛來朝父老望天顔
書生媿不知兵略懷筆轅門白晝閒
初五日暮雨後雪霽承宣草制有作呈同行諸公
雨殘飛雪浩漫漫積素連山正好看冷透綿衣添更薄
暗飄油幄溼難乾雲開帳殿笙歌靜月落營門劍戟寒
天上傳宣催草制華燈歸送到更闌
沙嶺營中夜坐作
太乙鈎陳到月明連營殺氣夜中横彎弓欲射旄頭落
還從鑾輿出塞行
沙嶺(在宣府之西此由萬全出德勝口往野狐嶺由萬全左入紅堂口往山西)
平沙浩茫茫積嶺長風吹射目星炯炯揚飈烟霏霏草
莽被高阜河水流南崖自從出關來幾日纔及茲四出
環城郭到處長相隨險阻自天設從古已如斯西通白
登道北接狐嶺陲鎮衛列兩戍士卒雄虎貔連營堅守
備敵人焉敢窺聖心猶未寧秋巡動六師豈惟振威武
實欲安黔黎熊羆盡奮發白日雷電飛獨慚劍術疎報
恩將奚為
送林御史還北京
獨持使節出臺端關外人爭識豸冠行在趨朝朝復命
轅門握手夜同歡北征殺氣天邊肅南去霜威馬上寒
歸見故人如有問軍中無事頗閒安
八月初九日初聞鴈
曉侍軍門到夕暉忽驚賓鴈向南飛靜流寒影迷青嶂
遙帶秋聲度翠微作陣豈防矰繳患隨陽寧為稻粱肥
尋常不羨傳書美能使看羊仗節歸
駕發沙嶺度陽河沿邊父老來迎和黃中書韻
鑾輿行處曉風和父老來迎臨大河六師百里迷赤岸
萬馬一飲無清波報主誰知寸心苦臨邊自把長劍磨
定須遠紹甘陳績還遣邊氓聽凱歌
與黃中書入萬全城訪王主事
聯轡徐行入柳陰連雲雉堞噪寒禽人家土屋風霜古
官府門牆樹木深絶塞孤城千里道舊交尊酒百年心
垂鞭信馬歸營去天淨山高日未沉
題黃中書畫竹贈王主事
行營寫竹萬全西翠影翛翛望欲迷客至只疑臨嶰谷
興來渾憶釣璜谿虚心寒歷風霜勁密葉春承雨露低
自是郎官堪比德新詩吟罷為君題
八月中秋日午一時颶風起南北雲陰而中獨見
日南山外雷雨大作須臾而霽
每逢佳節愁陰凝八月十五尤喜晴百里精兵臨塞駐
一時颶風疑海行天中白日臨空淨山外黑雲飛雨聲
轟雷掣電在咫尺倏忽還收宇宙清
楊名堡(堡在萬全西)
楊名舊日說繁華桃樹垂楊繞縣衙自掃邊塵清朔漠
空餘雉堞亂啼鴉連村禾黍猶千畆滿堡人烟有幾家
訪古從容問耆老出門不覺夕陽斜
黃鼠
柘彩凝沙暎日光平原窟宅翳蒼茫拱門豈畏飛鷹搏
入穴還如狡兔藏物類生來形獨異天廚賜出味偏長
好當校獵捐軀日莫遣傍人謾得將
擬題
飲馬窟
飲馬長城窟馬多水不乾無人到關塞甘好有誰看
俠客辭
堂中無復事誓與報君仇一劍成何用空令易水羞
摘瓜辭
辛苦黃臺下秋風瓜蔓多不堪回首望落日獨悲歌
牧羝曲
漠漠黃沙外寒氊抱雪眠此心誰復識白日在青天
商婦詞
十年不到家到家便辭去安得作大石塞斷前頭路
續絃詞
煎膠續斷絃絃好琴音和莫彈别鶴操好鼔南薰歌
夜至萬全城中小寺適寺僧亦自塞上歸
晚來尋小寺直在古城間石路斜通市禪房遠見山夜
中孤客到月下一僧還靜禮無生法空門不記關
九日
插柳樊籬遠似村正逢九日在轅門摘花隨意看春色
倚劍長歌對酒尊醉裏猶懷陶縣宰風前誰憶孟參軍
千官扈蹕承歡宴獨媿無才負聖恩
九日吕尚書送燒酒
葡萄家釀到邊頭九日分將意獨優可是王弘知靖節
不勞庾信問蒲州開壺泛菊香猶遠倚醉題詩興未休
自覺晚來寒氣薄臨風不用襲輕裘
雨中與黃中書圍棋
對雨臨棋局終朝興未闌潰圍嘗蹈險取勢每由寬動
靜懷張說從容憶謝安須令強敵滅賭勝任為歡
自鳴續藁
送黃恒脩還鄉祭掃五首
南還六月别都城獨阻臨溪送客行捲地朔風吹急雨
綠楊何處有啼鶯
薊門昨夜雨如傾潞渚朝來波浪驚自是虚舟能獨往
商船持重不堪行
南行誰喜說南風獨棹扁舟逆浪中夜宿廣陵逢北客
幾人相語此心同
帆轉青原是故鄉頓令桑梓有輝光因君遙憶先塋隔
悵望南天淚幾行
封章激怒九重天亂撲金瓜玉陛前歸到鄉閭親故問
幸留殘喘不須憐
商婦怨(二首)
百歲似相期安知有别離去時兒在腹今已長過眉
憶昔初結髮兩鬢黑如漆但恐君歸來白頭不相識
楊柳枝
章臺大道邊栗里舊門前苦被行人折何如伴醉眠
白頭吟
交頸鴛鴦思鳴琴誓此心如何未終曲已有别離音
桃李樹
託根遊宴地寒樹亦花開獨在淒涼處春風淚滿腮
古意(二首)
落日層樓上當歌忽自悲空令翻白雪此曲少人知
海上望仙山鏘然響珮環如何一水近不遣離人間
流水曲
滄江無日夜脈脈向東注曲岸多洑流好為操舟渡
張百戶惠李
惠來仙李好礧砢出冰盤瑩潔虬珠潤頳紅瑪瑙寒自
應同石髓誰復羡龍肝若遂王戎意如今那得看
齊百戸送冰
夏熱已難度况此居樊籠徽纆削我體炎暑毒我中故
人致清冰高誼誰與同蕭爽逼涼氣頓覺如嚴冬食之
肌骨清煩慮俱消融不聞鳴琴奏怡然對春風沈思艱
危際感激意無窮
李指揮惠桃
仙果何處來採摘瑤池濱香含雨露潤色染臙脂勻結
實自有時豈必三千春方朔狎恩愛田疆罹苦辛王母
何不恡齊相何不仁世情甘近味幽思誰與論感意良
慇懃稍以清形神瓊瑤媿相報述古聊為陳
章郎中送茶
雀舌金芽玉色鮮貢餘獨得大夫憐寄來春日聞雷動
採摘雲林禁火前手閱香逾仙掌草鼎烹味勝惠山泉
玉堂曾是誇風韻何似陶潛樂醉眠
七夕喜晴
盡說窮陰七月多忽驚此夕見明河欲令霄漢星辰會
不遣陽臺雲雨過士女茶瓜爭乞巧天孫機杼暫停梭
可慚獨守潘生拙圜圄詩成只自歌
紀夢
萬里雲開天欲曙紫陌鳴珂早朝去覺來窗外雷電驚
捲地朔風雨如注
與梁指揮飲燒酒
宛勝葡萄釀何須鸚鵡杯入門便相喚到手不教催深
意憐吾渴愁懷為爾開醉時即高卧不省有人來
月下行吟
夜卧不成夢淒涼誰見親起行明月下涼影伴愁人
中夜飲酒
中夜渴欲飲起來還自斟數杯應不醉燈下獨愁吟
夏夜
斗轉銀河仄虚窗瞰遠天夜深明月裏夢繞五雲邊
夏日雨中
黑雲半空來飛雨門前度但聞啼鳥聲不辨雲中樹
十四日晚至陵下
昔從多士侍朝廷嘗對龍顔展寸誠今日共來供祭祀
獨瞻松栢不勝情
天夀山路傍林禽樹
路傍林禽樹朱實亞枝垂行人不敢動山鳥時來窺
路傍棗樹
人家棗園本無路未熱人來偷摘去此中棗樹在路傍
從人往來莫敢取
過晉賢行路皆稱張尹有善政
試問肩輿者應知令尹名饑羸俱樂業兇暴少横行犴
獄無囚繫山村有頌聲誰言漢卓魯前史獨為榮
五兩
日日船南去飈輪忽向東舟人喜相報正是渡江風
謁孝陵
橋陵一别恨歸遲松栢青青似舊時漢室規模長在想
鼎湖雲氣不勝思儀文盡洗前朝弊禮樂終為後代規
對越威靈在天表壯年不遇老來悲
辭陵絶句(八首)
太極纔分有此山龍飛鳳舞擁天關靈宫負扆端居處
正在雲霄杳渺間
蕭森松栢結愁陰白日常懸舊赤心翹首不瞻龍鳳質
空流清淚滿衣襟
昔年端冕在楓宸治化流行疾若神萬國車書歸一統
四方風俗盡還淳
讀書直以古人期記得當年拜命時天地恩深無所報
一登廷閣一回悲
昔日天門侍聖明春回枯朽荷生成鼎湖龍去青天遠
獨抱鳥號淚雨傾
曾從鑾輅出邊陲擄得名王奏凱歸從此沙場無戰鬭
至今遠塞震皇威
少年鳳闕侍龍顔天語從容咫尺間今日玉音何處聽
不勝悲苦望椿山
每遇春秋上謁時傾心只恐到來遲如今歸老辭陵去
回首雲山不盡思
十八日發張家灣
楊柳初青黃鳥鳴長河兩岸綠波平乍從客路看帆影
還想君門聽漏聲七十挂冠雖稱意五雲回首尚關情
深恩未報身先老俛仰乾坤愧此生
連日行舟大東風
長風吹河水倒流對此如何銷客愁半日纔行三十里
幾彎還見一孤舟商船屢過詢名姓驛吏頻來問去留
計日算程關路遠菊花時節到林丘
宿螺山菴
菴屋幽僻靜無譁十里青山一徑斜舊引泉流長遶澗
新移茶樹正開花荒田草合多寒雀曠野林稀少暮鴉
日夕相看誰是伴清風明月與烟霞
去伐遣人送五月菊石菖蒲詩以道意
金錢帶露粲雲光九夏開時分外香若使當年陶令見
賞心不但在重陽
仙家瑤草種初成此日分來獨有情願遣山居塵俗遠
何須嵩嶺說長生
余自城中逢與粟同歸過去伐隱居留宿明日告
别去伐又欲留有不滿之意作詩贈余勉強和之
云
城中逢舊友返路喜追陪欲到壺丘去先過剡曲來春
舒江上柳風度竹間梅留住堪能久無端歸思催
山居病中即事
山居少田種江上旋開荒有病多收藥無醫只檢方雨
餘千嶂淨春暖百花香遊覽無筋力沉吟自可傷
一春淫雨閒居寂寥有懷故人率爾短述
解組歸來初學耕野田數畆不聊生家貧作事難稱意
年老逢人只順情久雨郊園多草色殘春堤柳少鶯聲
何應得有巡撫使為我回轡到山城
久雨
一月雨淋漓山雲拂戶低路岐泥沒馬畎畆水平溪江
上看濤湧林間斷鳥啼新居無覆瓦終夜竟何栖
病中偶成
去年病發到今春春夏炎蒸病又新窗下檢方無驗者
眼前知已有何人通宵藥鼎常存火五月綿衣未去身
不是平生甘寂寞可堪衰疾更長貧
病中去伐見訪
閒居聞我病獨騎遠來看見面深相慰中心便覺寬坐
留菜羹飯好似綺筵歡臨别無為贈濤牋寫肺肝
題蓮(四首)
芰荷開處藹芳馨鸂鶒雙雙應曉晴絶勝金灘溪水上
時來還見繡衣行
鴛鴦飛下水東西十里芙蕖望欲迷只少紅粧隔花語
此間不是若耶溪
飛來白鷺傍紅蓮宛在華峯玉井邊亦有花開逾十丈
可應得見藕如船
頳霞翠霧護蓮房風度晴漪漾日光好是昆明池上見
粉紅墜露散清香
新梢捧日
密葉新梢長結陰亭亭直節出平林誰言解籜初成竹
便有雲霄捧日心
淇園暑雨
碧樹琅玕翠作團不勝酷暑葉聲乾須臾霖雨從天降
信有人間六月寒
渭水秋風
古木脩篁綠蔭稠一川浩浩自東流鏘金戛玉清如許
不為狂風也似秋
老幹淩雲
老樹疎篁自作林蒼藤翠葉歲年深莫言蕭索寒冬裏
歷遍風霜却到今
送劉思清分教惠州
衰老常多病那堪送客行且將京國酒聊慰故鄉情瀘
水秋容淨梅關雪色清惠陽施教日帳下盡羣英
伏日燕餞謝謙牧大尹分韻得揮字
盛時多令節佳會未能違鳴珮趨清禁聯班近紫微大
官應早到方朔豈遲歸華館開朝宴清尊對夕暉運交
金伏火暑赫汗沾衣玄鳥先秋去蒼蠅傍席飛羽觴從
數勸䊵扇不停揮明日南行客歡筵似此稀
送謝謙牧知黔江
京華燕集幾論文作宰南行忽離羣鳴珮自應辭聖主
過家喜得拜嚴君金臺鳬影三秋别巫峽猿聲兩岸聞
自古循良多善政須令黎庶樂耕耘
送謝謙牧還任黔江
作縣三年政有成東來萬里到神京褒書已荷天邊寵
歸棹還從峽裏行暑雨離亭看柳色秋風客路聽猿聲
黔江江上棠陰下多少兒童竹馬迎
益菴為謝謙牧大尹作
端居玩無極悟此造化機日中固當昃月滿輒復虧何
如東大海得此江河歸萬古未嘗溢一水不曾遺鐘聲
自虚出噫氣從空吹所以古聖人德邵心益卑君子契
明義往跡誠所希開軒向前峯那能見崔巍簣積高自
下水流汙成池行矣貴有終姬孔真我師
黔江三瑞(有序)
民安政善實相宜和氣蒸祥正此時瑞麥兩岐真可羨
嘉瓜並蒂亦何竒更看白燕離羣出為顯清名與世知
自昔中牟誇異政由來循吏每如斯
黔江大尹謝君謙牧為政既六年政洽民安邑以無
事百里之間和氣充周蒸為佳祥麥秀兩岐瓜實並
蒂世或有之至於紫燕産雛異色潔白玉立離羣則
未嘗有也豈其清修苦節有以致然也耶昔魯恭為中
牟令有三異政垂譽無窮今謙牧之在黔江能致三
瑞之應如此事雖不同而所以為政之善則無以異
也固將光昭竹帛而後先相輝故為賦此詩而識以
歸之
挽謝處士顔良
幽隱孤城外園林二水間門前數竿竹屋後萬重山座
隔紅塵遠心同白日閒只今那可見烟樹暗柴關
瀟湘竹二絶為謝大尹尊甫尚哲題
論文作賦與吟詩還憶當年游泮時一任京華今皓首
何如蕭散在東籬
又
江邊修竹遶雲林三徑翛翛翠色深何日歸來尋舊隱
看雲坐石話同心
古廉文集卷十一
