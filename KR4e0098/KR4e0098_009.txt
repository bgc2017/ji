古廉文集卷九
明李時勉撰
傳
刑部尚書魏公傳
姓魏名源字文淵其先世居南昌奉新曾祖聞卿祖
庭郁元季避兵至南康建昌温湯遂居温湯父伯恭尚
德樂施公生而穎敏自幼即嗜學年十四吟桂花詩語
驚人既為邑庠生歲乙酉以書經領鄉薦明年第進士
勅還家績學以待用召授福建道監察御史適松江民
有訟知府黃子威擅修橋梁者時工役禁最切命公與
御史朱福往按之至則召耆老詰曰黃知府修橋於民
便乎曰便公顧福曰此事何如福曰擅用人夫自有例
公悟即問耆老木石之費出於官乎出於民乎曰出於
民所用人力知府召役之乎民自趨之也曰民自趨之
即如是是民自修橋也何預知府事而民訟之衆曰民
以修橋事白知府聽之而使吏督其工此人健訟者常
抱握官府以濟其奸知府至不得逞故以此誣之耳公
曰民自修橋知府第不應使吏督之遂以是斷之知府
卒無事而橋遂以成浙東河泊吏瀕海民千餘戶造船
入海捕魚私出外境經月不回者命公往理之比至召
民詢之曰汝等造船下海捕魚乎曰海中有魚非船不
可得魚魚課何從出公曰入海捕魚常業也何緣私出
外境經月不回乎曰瀕海之民貧苦朝不謀夕經月不
回妻子何由存活且巡海官軍不知而吏乃言之公直
其言遂騐無籍者繩之以法餘皆釋不問民大歡悅歲
己丑召詣行在會邊將奏西安三輔諸郡民罹疾疫詔
公巡撫公入關多市藥物選良醫分布郡邑救療之躬
禱華山諸神祠疫疹殄息大駕親征沙漠涼州達民亦
令真巴等知邊衛守備寡弱乘虚作耗邊報至公與三
司集議調兵勦捕衆皆難之此宜馳奏擅調官軍於律
有禁萬一失利奈何公曰若候報發兵賊必大掠而城
池陷矣城陷與擅調罪孰輕重違律調軍罪在御史無
預公等遂移檄發兵仍馳驛奏啓即率師往蘭州料機
處置皇太子得公啓命都督費瓛總兵來太宗皇帝得
公奏亦命都指揮史昭來總兵而賊已散遁公上奏兩
將總兵權不歸一太宗聽之命費瓛鎮守餘悉罷遣之
關中饑民多為盜公先發廪賑之而後以聞盜遂息明
年大饑丐食者衆奏來報公以廪米作粥給行丐者令
有司簿記足食之家人給丐者二俾飼之及奏報遣歸
賑濟凡活數十萬人丁太夫人憂起復改廣西道又以
外艱去奪情起復改貴州道秩滿將赴行在會有言揚
子江盜賊劫掠舟楫不通者皇太子命襄城伯等擇有
智識往捕之或薦公襄城伯等強留之領兵衆以往賊
斂遁不見蹤跡公聞安港巡檢司有所獲盜遽往問之
羣盜何在曰彼聞官兵來俱往常熟矣乃委官舟馳至
鎮得民舟三十艘令軍士俱為商賈狀直詣常熟先遣
三鎮撫往覘賊勢者來報云賊聚衆欲入海遂兼程進
至常熟悉擒獲送京師江上自是無盜賊之警以考績最
陞浙江按察司副使督運至臨清時刑部侍郎缺有薦
公者宣宗曰是往日署都堂魏御史乎曰然遂驛召至
命署刑部右侍郎事河南饑民逃者衆詔工部侍郎許
廓往撫之廓奏民逃不能止願得賢能足為郡縣表率
者為布政使則可矣於是以公為河南左布政使至則
奏蠲逋負罷不急之務禁切有司為害民者於是逃民
悉已來歸參議宋獻没於京理其喪事歸其妻子丁繼
母夫人憂河南連歲荒歉盜賊竊發民多流亡詔起復
公公至河南先時久旱公即禱於壇廟約三日雨沾足
軍民皆歡呼相慶曰此我公帶來雨也時職刑部者或
失於寬緩召公還仍署刑部左侍郎事食從二品禄明
年實授江右有相聚為盜者衆至千餘人詔以都督任
禮為總兵公參贊軍務領兵千餘人先行招撫公晝夜
兼行直抵賊巢穴宣布朝廷寬貸之恩又備榜編告其
黨開諭之賊相率降附取渠魁十四人械送京師餘悉
放遣歸業任公至欲盡取降者殺之曰彼去而復為盜
將若何公曰此則魏某之罪也乃止明年今上皇帝即
位陞刑部尚書明年丙辰上臨軒策士命公為讀卷官
勞以羊酒又明年命公整飭邊務公至赤城先是有勅
令遊擊將軍楊洪與署都督李謙同總邊務總兵官都
督譚廣忌洪功出已右謂勿與同判署由是二人有隙
都指揮杜衡誣奏洪所為多不法命公察其實果誣而
廣揚言洪有反謀遣人讓廣非所宜言廣無以復遂檄
謙移鎮獨石與洪同判署如勅旨乃上言杜衡奸邪謫
廣西行視邊塞有衞所屯堡地方隔間不便守禦者有
統兵備禦相離闊遠不能相援者量地便宜添設衛所
分置堡塞有警則合兵策應無警則各守分地其總兵
官及將帥者貪暴老弱不任事者罷黜之有智勇才略
達於兵政者振舉之其軍士羸老罷弱者汰去之由是
將帥奮勵士卒壯勇邊禦肅然及還命同成國公等整
理兵政得壯士二十餘萬人以進上大嘉奬
贈文林郎四川道監察御史歐陽永端墓表
予與前禮部主事西昌歐陽永俊為同年因識其兄國
子助教永賢其後又識雲南按察副使永和與今浙江
按察僉事廣哲刑部主事廣蕩監察御史洙皆以科第
發身致位榮顯有以見歐陽氏之多賢也洙既膺薦拜
四川按察副使悲其尊府御史君先棄養欲表其德善
於墓而以文屬予予觀御史君之為人又有以見副使
之所以成其德達其才之有所自也故不辭而為文之
曰御史君諱正字永端幼孤母孺人教育之輒能承訓
無違甘辛苦以維持門戶致家業將替而復振事母極
孝養恨不及養其父時祭悲痛如初喪以前母孺人葬
不吉卜吉改葬哀感如生已者其盡為人子之道如此
諸子既知學延明師教之務其成家庭之訓惟孝弟誠
信仁義道德不及時事洙第進士為御史戒以守已竭
忠其盡為人父之道如此持身恭愼不慕榮利不輕至
城府佳時暇日與族兄昆季登臨山水以相娛樂與人
未嘗有争競者多就之質平焉自奉甚薄而待族人賓
客恩意周備性嗜奕客至即出以相欵延雖累日不厭
其處已待人接物又如此宣德庚戌某月某日以疾卒
卒之後八年為正統二年以子貴贈文林郎四川道監
察御史享年五十有六配王氏子男四人長即洙墓在
其鄉某山之原嗚呼君之没已久矣而鄉人猶思念之
傳曰君子不出家而成教於國蓋亦以其行於家之道
可推也今君之道行於家善周於一鄉如此既卒以不
得試以没又不及見其子之貴顯以食其報此所以人
不能忘也而況於其子耶予為書之刻之石樹之墓上
垂之將來所以洩鄉人之思而舒其子之哀也
行人曾君惟珍墓表
正統二年四月十六日行人司行人曾君惟珍没於陜
西韋州之公館訃至北京翰林侍讀學士錢公托其友
之使陜西者為經理其喪以來明年二月旅櫬至自韋
州而其子踐修亦自其家來迎將奉以歸葬於其鄉西
山之原學士公又為其銘之而踐修復求予表其墓按
曾氏郕國宗聖公之裔至西漢末十八世孫不仕新莽
舉族二千餘人渡江而南避地豫章廬陵之吉陽鄉其
後益繁衍撫虔交廣俱有曾氏皆自廬陵徙也宋初有
諱鄷者自虔之興國徙吉水之瀘江鄷之五世孫華生
三子曰卿儒勲分為上下車石壁三族儒為石壁之祖
而惟珍則石壁之十三世孫也生而聰敏弱冠游邑庠
從先生習舉進士為業輒異於人永樂庚子貢入大學
太學諸生皆敬讓之癸卯以書經入試秋闈中其選明
年擢進士第奉詔還其鄉績學以待用宣德己丑召入
朝授行人司行人君質直簡静奉法守職無所避就在
任九年無歲不使於外從容閒雅禮度不失君命不辱
亦可謂賢也矣至是使韋州没韋州去京師數千里其
没也翛然不以介意非其賢能之乎曾祖仲賢祖存遠
父仕勉皆業儒而隱配曠氏繼蕭氏子男四人長即踐
修次踐猷早卒次踐實踐行女二人劉嘉祥羅斐咺其
婿也孫男六人女一人嗚呼以惟珍之賢而為行人之職
人固已惜之於其没也又皆為之慟悼不已何也蓋國
朝最重行人之選自太祖高皇帝以來嘗以進士為之
及滿輒超擢以方面之任至於今日往往去為大官而
惟珍獨不幸不及見其顯融而忽焉以死也豈非其命
也耶豈不可慟也耶予遂表諸其墓使後人知其賢而
其所可慟者在此也
馬主事父墓表
工部主事馬銘踵門請曰不肖孤愚昩無庸忝職地官
屬以齒列士大夫之林實賴先人之訓有以致然也竊
自喜幸際明時資禄以為養而先人不幸嬰疾以没痛
毒何可言於時得今右春坊右庶子周公為翰林侍讀
時為銘其墓不肖孤奉歸喪事服闋還朝改任工部幸
以年勞獲膺褒寵之命得推恩贈先人承德郎工部營
繕清吏司主事榮遇至矣然猶懼先人之德善不暴白
於世以傳永久欲具石表諸其墓願先生賜之文將刻
而樹之庶以慰先靈地下而不肖孤不孝之罪亦或可
以少釋萬一焉予聞其言而悲之因念銘舉進士時予
為秋官主事已與之相識已二十餘年蓋舊人也其請
不可辭於是詢其世馬氏本南海望族君字子立自少
穎悟過人既長又補縣庠弟子員力務學不懈以父母
老圖所以終養者退而家居不復有仕進意事親以孝
聞鄉黨稱之既而曰吾老矣不能有所為矣篤意教諸
子以舉進士為業及銘果第進士為戶部主事喜語人
曰可以不負吾志矣享年六十有二以永樂戊戌殁於
正寢妻宋氏有賢行子男二人長即銘次諒女四人皆
適士族君淳重篤厚其言行為鄉人所信服有忿怒不
平不之官府率求正於君徐以理諭解之莫不歡然以
去由是改行不敢為非義者尤衆也嗚呼君之才可以
用世君之德可以善俗乃自韜晦不獲一展以殁予為
表之使人知君之賢而所以食其報於身者不止此也
息齋王處士墓表
永樂癸卯冬十有一月廿日章之龍溪處士王公没時
年已八十矣有子男二人長昇由進士為安福羅田二
縣令入為大理評事用薦撫州太守所至皆以廉能名
次寓居鄉以善行見稱女二人皆嫁為士人妻孫男幾
人皆讀書世其家人曰此處士積善之所致也處士少
喪父能奮自樹立以紹先業其行事必據理守正不苟
且以徇人而利已其事親孝謹嘗痛其父不逮養時節
祠祀必哀慟焉母没葬祭遵文公家禮不用浮屠鄉鄰
多取則焉樂道人之善有不善者輒不與相接有死喪
患難貧乏不能自存者量輕重緩急以周之里中饑有
以衣衾易粟者謂曰汝留以禦冬吾貸汝粟償不償不
汝計也津渡舟梁廢壊者掇已貲修復之所居之南有
大溪一日自外歸颶風大作見一舟飄蕩中流失楫幾
覆者再亟令強力僕數輩挐小舟往救一舟之人得免
元末兵亂奔竄從兄嫂蘇氏埋銀一合桑園中事平歸
失記其處公一日行園中脚踏穴空銀合見徐取土掩
之呼兄嫂取視果然嫂欲少分以報其德堅辭不受洪
武中郡舉孝廉不就曰吾老矣盡力畎畆以自給暇則
教子讀書學道庶幾有能報國家者我則無能為於是
作一室於其居之偏號曰息耕人故以息耕處士呼之
處士諱舉字宗禮没之後廿年其嗣子太守公來考績
京師求予表其墓古之士有一善之稱者輒傳播於人
而名後世處士之善行如此可使之無傳耶
贈奉訓大夫戶部郎中楊公墓表
地官郎中楊公諶奉戶部主事湘川王信所為其尊府
行狀來請曰先人没已若干年矣初葬鎮原及老母没
命不肖兄弟曰華亭去鎮原五百餘里祭掃為艱我死
必葬我華亭得與汝父同窆尤幸也不肖兄弟於是啓
先人之墓遷柩與老母合葬於華亭今又若干年矣大
恨二親之德善泯泯無聞也欲具石表諸其墓未有為
之者敢以請於先生予曰諶未相交而相知者以其篤
厚慎重練達識時之士故不辭而為之文曰公諱思道
字承輔其先華隂人六世祖時中元平涼府尹始由華
隂徙居咸陽時中卒於平涼葬鎮原子孫留居之平涼
生大元護軍都尉公之曾大父也都尉生圭安西王相
公之大父也王相生國英開城路經歷公之父也公自
幼端重不妄言笑既長從州先生習舉子業累試有司
不第後為知者薦授甘肅省宣事尋選副總帥時元政
已不綱天下騷動李思齊據鳳翔張思道據鎮原公外
禦寇攘内撫流離設奇應敵據關守險賊不得肆然城
守日久内無儲蓄外無應援告急於朝為用事者所沮
公知事不可為輒棄官歸隱於華亭洞山之陽有問者
則曰吾晦跡以待天下之清耳及太祖高皇帝平一海
内欣然曰聖人在位可以出矣遂占籍華亭洪武初詔
天下郡縣皆設學召經明行修之士為學官乃膺薦分
教華亭典教襄陵有成人之績以年老予告歸洪武甲
戌七月七日以疾没享年六十有四配王氏元萬戶高
平王某之女有賢德宣德癸丑正月廿有二日没壽八
十四子男三人長三次宏次即諶女六孫男十三女七
人諶以鄉貢進士擢戶部主事累陞郎中推恩加贈公
奉義大夫秩事部郎中王氏加宜人公有行誼其於財
利泊如也在華亭嘗出郭道拾一遺槖僕請發之不許
立馬少憩遺槖者還尋取以歸之在襄陵次子出得一
金耳璫以歸言於公後有僧云陳丙之子婦所遺者亟
命還之嗚呼公之出處進退取舍之際其賢於人遠矣
而卒不施於用世或惜之雖然以其學成就後進見用
於時者不少其所以利於國家也豈不大矣乎故為表
彰之使過者誦公之利國者大也
容膝先生墓表
先生諱根字古清姓彭氏曾祖宋國子上舍諱六有精
於書法祖築岩父芳遠皆不仕芳遠素落魄不事生產
貧無資往依婦翁任氏故先生自幼鞠於外家性穎敏
志氣不羣嘗見上舍與晉唐人所書曰獨不可學與閉
戶臨習不數年下筆輒出人意表尤善大書然人不易
得至今惟縣額三大字存焉事親孝朝夕極甘旨之養
而自奉泊如也兄弟間友愛甚篤一日以詿誤當逮至
京季弟復安力請代行事既白而卒每語及必流涕里
大姓周氏國叟者無子有二女欲擇婿得先生留贅於
家命長女事焉悉屬以家事事外父如所生及没葬祭
宜於禮兄弟四人父没各分財產先生既居周氏族之
尊行有欲奪其產者輒舉以讓之不較後其人没家日
消落悉售其產傾已資與贖又始終給其家令弟復岩
繼其後周人之急惟恐不及有假貸不能償者焚其劵
晚乃有二子既老搆一齋於其所居之池上曰容膝嘗
誦陶淵明之辭於其中曰吾雖非淵明之匹由其辭以
求其樂則無不同也遂因以為號焉客至輒相與傾倒
極醉而後罷暇則肩輿訪舊或杖屨逍遥於山水間休
休然有自得之意其於紛華市利漠如也一日疾作前
期悉邀嘗所往還者與訣别無一語及家事明日遂卒
洪武癸亥三月七日享年六十有五葬灌橋社背之原
配周氏有淑德後先生二十五年没二子長曰欽務威
次曰鑑務倫四女劉子復夏敏劉成昌劉賓禮其婿也
孫男十三人琇瑮琚琉戊戌進士球瑜瓛璧鄉貢琮璨
理瓏璉女二人適士族曾孫男二十二人女二十七人
玄孫男五人先生既没五十有三年琉自翰林編修遷
廣東按察僉事始狀先生行實請予表其阡聞之先大
夫云先生剛毅正直仁厚士也嘗客遊嶺南至南華寺
後有閣嘗夜見怪人莫敢登先生攜客同登宿其上羣
怪侮客并榻移置閣下先生連三宿皆漠然不敢動先
生蓋剛正之氣足以懾鬼神而况於人乎夜有盜入其
室為家人所獲慰諭而遣之終不言其人退悔不為盜
鄉鄰族黨有争競者輒舉先生讓産事自愧罪罷争者
甚衆嗚呼以此移之官理其功烈豈少哉而卒不及試
浮沉閭里以没獨不可惜也耶予時謹識之今因琉之
請質諸其狀不誣遂并書使歸刻焉過者讀之其亦有
感發者乎
古愚戴先生墓表
古愚先生予友也予嘗與同游縣庠先生長余九年予
以兄禮事之洪武中先生貢入成均擢五軍斷事官左
司稽禮未幾罷官歸而予猶未出仕先生竟坐稽禮時
事發覺謫戍大同之安東衛軍帥待以師禮甚尊重之
然終以不樂得代而還惟以游樂山水為務洪熙中監
察御史胡啓先以才賢薦之先生本無仕進意縣官迫
遣之不得已入朝既至詔下考試之不對復遣赴安東
時安東廢入混元居混元數越月即復歸謂所親曰今
而後人不復留意於我而我亦得以優游林下無虞矣
宣德六年九月二十六日年六十六以疾卒既葬嗣子
難求今太子少保吏部尚書泰和王公為禮部侍郎時
銘其墓暨予致仕歸又求予為其墓表先生既故人而
難又嘗從予游義不得辭遂為其文曰先生諱審字誠
問古愚其别號也既老又號曰慣窮老人姓戴氏其先
丹陽人自叔倫仕唐為御史刺撫州子孫因家撫之金
谿八世至利華南唐招討使又鎮安福遂家邑西之郭
村宋刑部員外郎之邵以軍功著聞於時潭州通判特
立梧州太守重熙開州通判中行彭澤令累世皆以科
第致身榮顯彭澤從曾孫端元道州教授道州生順翁
順翁生常州教授起潜起潜從弟有源先生有源仲子
也起潜無子有源以先生後之貌甚雄偉美髭髯自少
好尚不羣而襟度瀟洒議論慷慨恥與庸衆人語所交
必故家大族儒雅清修有節槩者其崛強粗鄙放曠不
檢之徒未嘗一接識至於敬禮先輩老成惴惴焉惟恐
一毫拂其意歲壬午鄉里惡暴子相聚劫質人欲為亂
先生曰此風不可長也與衆謀捕送縣官不數日四鄰
劫殺盜起環境獨晏然故人舒伯庸年老以幼子相囑
伯庸死教育其子成人又經營田宅以居之而妻之以
女見人有不給者則傾廪周之不恡工為詩得唐人體
製在混元時廣靈王聞其名求與相見辭卻之簡書數
至蓋欲與論詩法也終不往晩年益肆力於詩詩多可
傳其所著有古愚先生集行於世娶楊氏有懿行子男
三人長即難次位次冰冰早卒女四人劉偉獻周孜穀
劉憲高舒彌極其婿也孫男八人量威用善中已會(闕)
曾孫男五人墓在順安鄉江浦之原與其弟誠辨合葬
焉先生孝於父母和於兄弟孝弟之行鄉邦則之平生
未嘗以非禮加人亦未嘗為非禮事其才可以用世知
世之不能用也故每每退托而歸卒以隱約終其身嗚
呼若先生者烏可使之泯泯而無傳哉因難之請姑書
其大槩使勒之墓道之石云
前禮部郎中陳君墓表
陳氏世居蘇之吳縣君諱貴字遵道少孤能自力學入
郡庠為弟子員貢成均居上舍初授兵部職方主事時
選幼軍隨侍宣宗皇帝部以諉君君整治有條紀上官
嘉之既三載調刑部河南司主事先是獄有以避嫌被
逮者衆久不決君至曰以嫌疑斷獄於已既惑枉直何
由辨遂原其情定其罪人心懾服而誣逮者皆得釋秩
滿陞禮部郎中坐累左遷睢州吏目睢民不知學而惰
於耕君下車告於其長曰學校風化之原農桑衣食之
本有司首務乃相與興起學舍而作新之巡行鄉邑見
家居有桑棗墾闢者召至州優禮而奬進之由是人知
向學惰農爭勤於樹藝黃河支流衝激為患害及三邑
力白所司堰其上流其患乃息廨有空宇妖狐據之扃
戶莫敢啓巫因之以射利為妖妄語以惑衆君命撤其
室適同官看病者巫言祟在狐君聞置巫於法其怪遂
絶盜羅皮詐稱朝使下郡錄囚因出繫囚脅從之其黨
段乙潜鬻物於市君過而見之曰彼非商何得有此執
訊具其情興民利去民害多類此故民咸歸心焉正統
五年八月考績上京師卒於北京之寓館享年五十有
七曾祖某祖某皆不仕考諱福以君貴贈承德郎刑部
河南司主事母夏氏贈安人配唐氏封安人子男四祥
祐祺禮孫男女二人没之後一年祥來以喪歸葬因助
教李先生請予表於墓嗚呼遵道之生雖不得志於時
而有惠利及人人感思之死而不忘夫能使人感思之
死而不㤀猶不死也遵道又何憾焉予是以為之文俾
歸勒之石表於墓上而又為之銘曰其進之難世或不
知其没之哀民莫不思人雖云遠其名則垂匪名之垂
惟惠之徽青山綠水其墓在兹後來不知徵此銘碑
行狀墓碣
翰林修撰彭君汝器行狀
君諱璉字汝器以字行姓彭氏吉之安成人其先出唐
廣陵節度使德夫之後子孫來居邑東之石陽宋時有
曰嗣邦嗣興聮中童子科曰孟舒以文章馳名於鄉郡
歷元世弗耀曾祖某祖某父文郁寬厚長者母郭氏君
自幼時已嶄然出衆宗族鄉人皆異之謂君將大其門
既長縣令鄺公聞其聰穎遣補縣學弟子員永樂初元
以易經中江西第三人次年對策大廷登上第遭逢皇
上崇儒重道選授翰林庶吉士與二十八人留秘閣學
古為文章不預政事五年陞翰林修撰六年以母憂去
官時天子將以明年春二月巡狩北京前期選諸廷臣
扈從以行於是召君及家未三月而詔起君至賜以良
馬扈蹕而行至北京一日上至館閣召秘閣諸吉士訊
以韓柳文惟君背誦如流上大奇之賞賫而罷留行在
者二年竟以疾殁於北京萬寳坊之官舍八年九月三
日也享年三十有三君為人沉静簡重狀貌薾然若不
勝衣而勇於為義平居落魄無檢而處事則有條紀好
讀書幼時父遣入社學數年一日忽言於父曰比與童
豎伍誦書倍文不過指行數字無益也今將違膝下擇
所從游父曰童子何用如是且宜識字無妄言乃固請
以行往即鄉先生劉澄清之門先生學廣而才高素輕
慢士聞君在門呼以入問所從來即授以書君授書即
問大義所在數月已能自講說探索不煩於師下筆習
舉子業粲然可觀先生大奇之進之於諸生之上諸生
多年長於君咸易之曰童子耳乃得於先生如是吾輩
反出其下乎約為詩使和以窮之君應聲為和若宿構
然如是者數四卒莫能困於是衆皆伏其難曰先生不
妄與人也十四五時家有役事其父將自往君曰有我
兄弟豈宜使長者自當官乎即請自往父喜曰稚子亦
能了公家事矣伯兄汝舟由洪武甲戌進士為閩清令
君往省焉泊然以居不為紈綺驕貴之習唯尋訪儒生
以相從議論文章為事暇則登覧山川賦咏以自適兄
既以事役作京師君從之極力相助兄歿負骨以歸葬
扵鄉而有司以倒取其戸人隸戍伍仲兄以次當行君
白其父曰有弟豈可使兄從軍乎即奮然以往後卒以
赦免與人交往未嘗大聲厲色然亦無媚悦意博學強
記於書無所不讀及在翰林每承顧問皆引答稱旨其
為文不蹈襲前人亦不甚經意灑然成章尤好為詩清
麗富雅遭逢聖天子在位風厲學者以復於古君於時
優游館閣涵而蓄之暢而發之君山積而水湧莫可禦
止其文章固已貴重於時使其不死而進進不已則豈
止如是而已哉故其死也朝之大夫士與夫在外之人
識與不識皆為之悲傷涕泣且曰斯人豈可死也夫娶
某氏再娶胡氏子二人曰某曰魁女一人皆胡氏出也
君嘗患痎疾凡四年不愈而詩書筆硯不廢或勸其飲
酒則辭以疾有索其文與詩者未嘗或以疾辭予每止
之則曰人之求予文豈以為貴哉求之他而不得則求
之我亦圖其易得耳吾烏乎拒之疾革時持卷軸者猶
在門徘徊弗忍去殁之前數日予宿其第見其終日回
旋室中不得一就枕而未嘗有歎息聲是日及暮忽執
予手就床坐曰吾頃刻間耳便當與君别獨恨不得見
吾父而死也為我謝諸公其必歸我骨故鄉不然則葬
我於斯甚無焚我也時侍講曾君子啓與君比屋而居
曾君來視之曰吾疾如此凡事在不言中耳又謂予寄
語啓先無負平生言訖垂首而睡曰甚佳毋驚我及夜
静一鼓復呼之顧予曰與汝說話不得從容我去矣復
連呼曾君至已不能言矣須臾遂絶予既與諸君哭之
甚哀明日交遊之士數十人皆來會哭合所賻贈得錢
數萬緡以具棺歛翰林學士胡公以言之上上歎息久
之且曰此其秀而文者乃命吏部遣其族之兄孚詢護
以歸將以年月日葬於某鄉之原有遺文若干篇詩若
干篇予所收錄皆可傳也予久辱與君交悲君之賢而
位不及大顯年未及中壽以死死時謂余必得學士銘
我目瞑矣故當揆撰次其行之始終以請銘焉所以成
君之志也謹狀
處士彭敷寬墓碣
君諱性字敷寬姓彭氏吉之安成人其先世居清江祖
龜年宋乾道進士來為安福丞兼連嶺鐵冶事既去留
孫沂居於縣邑之葛州葛州連嶺之傍近地也遂為安
成彭氏曾祖某祖父某父敬宗皆不仕母王氏君兄弟
三人長兄敷文早卒兄嫂誓不他適君事之甚謹次兄
敷恂以文學薦入朝君没後四年始為禮部主事嘗歎
恨其不之見也君倜儻俊邁有志尚讀書識道理善議
論喜飲酒其所言與其所行務欲尚於人不肯屈已在
人下見人之卑鄙猥瑣者側目視之欲與語望望然去
曰我不欲見此等人也人有急求之赴之不計利害貧
窮餓殍者濟之惟恐不及君性躁直於人無少容其為
不善者必斥之不為諱有相争事曲直不辨者君以直
言斷其是非無不讋服而其兄寬和温厚嘗不喜君所
為戒之曰禮以和為貴未聞如此處鄉人也孔子居鄉
黨尚恂恂然况衆人乎君則曰與其和而得人愛莫若
直而使人敬愛則至於慢敬則畏而不敢為不善使一
鄉之人不敢為不善則是我亦一鄉之善士也其好高
議論皆類此雖與其兄性不同而言不合然於友愛之
情甚篤故其兄至今一語之輒流涕也初娶周氏其夫
君喜賓客有過之者必盡歡乃罷至累日不厭或倉卒
無所具周氏必竭力營辦務遂其意然後已及其兄之
來京也乃作修省堂求名人賢士作為詩文置之其壁
間欲勵行以自修省敷恂聞而喜之永樂甲午十月十
日竟以疾卒於家距其生洪武己酉十一月得年四十
有六後娶劉氏亦有賢德如周氏子男二大經大綸女
三人長適梅林劉氏周氏出也餘二人在室者劉氏出
也以某年月日葬里之對門山後七年主事君謂予曰
亡弟嘗慨然有功名之志不幸死矣欲求名於當代之
名能文者追藏之墓中子與吾兄弟交厚也而亡弟之
行子知之願為之碣予因記憶往年家居時君以公事
來縣中途暴雨至舍皆小家不欲止冐雨行數里人呼
曰獨(闕)
哀挽
安慶張通判哀辭
(闕)
此可以觀公之為政矣永樂丁酉以詿誤來北京既得
直適當營建新都留督工於房山庚子三月十七日竟
以疾卒於房山公學問充裕操行正直居家孝弟與人
交意度豁如平生不苟取與故居官多不給孔子曰仁
者壽孟子曰仁者宜在高位若公者非所謂仁者與而
貴不及大顯年不及上壽以死又何與彼之紆青拖紫
而在貴顯之位豈必皆仁者耶而安榮富厚終其身無
虞是果何理哉觀彼有餘視此不足得不可哀也耶然
而俯仰無愧名於當世傳於後世而垂無窮以彼較此
是又可哀也耶且公之死也大官達人四方賢俊之士
洎官司小吏作徒隸之人在房山莫不聞而哀之至於
臨弔哭送視殯葬者以千數嗚呼非其賢能若是乎誠
使得其年與位焉其治效又將大著俾世之蒙其惠者
衆而吾黨之士皆得見其成為之奈何卒不遂而止於
斯其又豈可不哀也耶哀之不已而又重之以辭者見
吾之所以哀公者有非衆人與夫在房山者豈所為哀
而已也其辭曰嗟惟賢明兮學醇德茂位處宜崇兮福
錫宜厚貴不及顯兮而年又天有豐厥付兮而嗇其祐
天惟福善兮終莫能究懷慝蒙穢兮峩峩組綬滛蕩踰
檢兮怡怡黃耉視自有餘兮而人則否彼忽以泯兮我
貽不朽雖死猶存兮又何必壽是奚足哀兮胡疾若疚
假之以年兮大展厥負俾惠施溥兮慶及於後光昭前
烈兮樂我朋友曷我峩冠兮止於再就我悲可任兮淚
如懸溜蒼茫無端兮卒亡無咎辭以志哀兮遺於永久
紹興太守彭公哀辭
紹興太守彭公樂善先生既没之二十四年其孫今翰
林庶吉士麟應始登進士以天台王公俊華所為先生
墓銘其事未備也乃摭拾遺行自為狀欲求當代名人
表諸墓然予於先生之始終獨得其詳焉因記洪武中
先生應詔起於有司所禮予時為邑庠生與縣大夫餞
送先生於城南門外見先生魁岸奇偉容貌端重衣冠
整飾而言論簡直不事矯偽縣大夫亦改容敬之時行
者凡數人獨與先生握手行衆中數十步致語道殷勤
意既别去極望而後返及先生至京師奉旨出守紹興
有善政然後知縣大夫之所以致敬者有以也吾族叔
父思渙嚴毅方正廉介而有為以才薦入朝適先生没
繼守紹興其治大抵循先生之舊而治效亦大著其後
罷官歸與予歷歷道先生時事觀於銘文而不誣嗚呼
先生可謂賢太守也已雖古循良吏不過是也吾嘗以
為先生之善行多矣至若僚友同知李某者先以事役
作京師先生乃能斂俸之餘積及公堂之所收遣人時
賫以資之尤人所難者使人皆先生也則善化豈有不
行風俗豈有不厚哉吾竊感焉思先生而不可見不能
已於言故為辭以紓其哀云其辭曰偉先生其可尚兮
老躭志乎詩書粤抱道以自珍兮終林泉以為娛時維
遭夫聖朝兮乃幡然而改圖爰拂衣以就徵兮憺吾駕
夫安車望天門以陳辭兮陋公孫之曲學皇昭揆於茂
德兮寵專城之顯擢知豈弟以為政兮徒隸耻其鞭朴
仁義孚而誠感兮藹歌謠於郊郭擬隆秩之是臻兮豈
徒嫓乎龔黃何輿情之未副兮朅奄忽以淪亡遺厥愛
於會稽兮民流涕兮淋浪嗟後來之宦達兮騁巧智以
為良藉汚穢而不蠲兮被文繡其揚揚觸吾目而不能
覩兮慨薄俗之可傷彼泯滅而無聞兮跋先生之耿光
託微辭以志哀兮踰千祀其能忘
三衢吳處士哀辭
三衢有處士曰吳公伯恭者孝敬仁愛之士也少喪其
父哀毁不勝其母嘗遘疾醫弗效遂自究精於醫學卒
愈其母疾因以濟於人不計利又能以其所有施與貧
乏無復顧惜教訓子弟必以忠孝為先晩年構亭於金
陵之上以花竹自娛年六十一而卒嗚呼世有不孝於
於其親而貪冒鄙恡不顧人之是非者聞處士之風亦
可以少愧哉而不愧者是不悔而自棄也雖死其誰哀
之故余特為辭以哀處士於既没廿餘年之後者固宜
也然余非獨哀處士也所以為世勸也其辭曰嗟稚齡
而失怙兮聊娛志於詩書托清風於畎畆兮端遐軌於
廣途世既莫予知兮甘澹泊其晏如知孝養於慈母兮
豈獨效夫甘旨曰疾病之在躬兮慮庸醫之靡靡慕軒
岐以究心兮果余衷之獲遂匪子職之獨宜兮於塗人
其有濟念饑羸而無歸兮掇飲食以飼之貸不足而莫
償兮立焚劵以乞之敦禮義以為訓兮藴道德以日裕
娛晩節於林皐兮日優游於杖屨彼勃戾而汚濁兮偭
先人之舉措豈狹斜之是循兮騁堅良於通路嗟紛揉
而莫究兮於先生其可傷粤薄俗之可敦兮感潛德之
幽芳慨音容之已遠兮惟餘韻其難忘
胡參政哀辭
洪熙紹位之年工部給事中廣德胡公廙字致恭九載
任滿陞交阯按察僉事陛辭帝曰汝竟往耶公稽顙而
退明日詔吏部遷都御史公居臺端未幾復有福建參
政之命正統初秩滿至京懇乞骸骨得致仕歸五年以
疾終嗣子英方弱冠走京師謁公卿大夫求為銘誄碑
文哀挽之辭以顯揚其親夫以公之壯也受知先帝未
能久於其位以去及其衰也欲教其子未及見其成以
没是皆可哀也遂為辭以哀之辭曰先皇踐祚欲隆至
治簡選賢德列於庶位公於其時實受主知僉憲外臺
行且陛辭帝曰卿往我心弗豫命公且留陟之顯位曾
幾何時鼎湖雲興遷佐大藩遂以南行既老懸輿以娛
晩節篤意教子期紹先烈朔風颯然吹彼霜林蕭蕭喬
樹忽聞哀音公則已矣而有令器亟圖不朽以垂來裔
埋墓有銘表墓有碑不泯在兹庶泄予哀
蕭處士挽詩序
泰和有處士蕭其姓鵬漢其字者没已二十餘年矣其
從子鎡為翰林編修始疏其德善求諸士大夫作為歌
詩以哀之既積成帙以來告於予曰先叔孝於親友於
兄弟見於禮部侍郎王先生誌其墓者不誣也先人嘗
為山東鹽運副使先叔徑往省之留數月而後歸謂家
人曰吾得盡吾情樂也好學工於詩尤篤於教子必延
致賢者為之師今侍講致仕余先生監察御史任先生
魯府紀善梁先生皆嘗賓其西塾鎡幼失恃召令入塾
凡奉師之禮飲膳之費皆其所給嘗指鎡謂先生曰此
吾從兄子也孤且貧而性質可教幸為我成就之庶以
慰先兄之靈地下先生感其言教誨之益力鎡之所以
幸而成立沗竊科目以有今日先叔之力也嗚呼先叔
視鎡猶子也鎡不得致養之猶父也私心之痛其可勝
言先叔才學行義可以致於用而不得試壽止六十有
二而客死於外此其尤可哀也皆見於諸公之所詠歌
願先生為序之昔有王基者少孤叔父翁拊育之甚篤
厥後仕至豫州刺史以功當封乞分爵封叔子以酬其
德魏史書之垂耀至今編修君欲報處士之恩無所用
其情念惟文字可以托之久遠使人歌而思慕之不忘
其意豈異也哉嗚呼父子相親兄弟相友此彛倫之懿
也古人修之於家行之於國而無不達者由此道也而
後世乃有父子兄弟相視如塗人者亦獨何哉禮教不
明而鄉無善俗也蕭氏本詩禮之裔吾聞孝弟之義見
於父祖子孫三世矣豈非其鄉俗之善者乎孔子曰詩
可以興善者可以感發人之善心然則是編之存非獨
使人諷誦之而有以見蕭氏世德之美殆必將有感發
而興起是亦善俗之一端也故特為之序云
羅侍郎哀挽詩序
正統四年冬致仕工部侍郎羅公没於家明年訃至北
京士大夫莫不哀之而形於言又明年其姪孝感令勉
學以考績來天官求少宗伯臨川王先生為誌其墓輯
諸公哀挽之辭得若干篇為一帙徵予序公名蕭字汝
敬以字行聰明慷慨學問該博智識膽略過人其所為
有人所不能及者嘗奉命往使交阯撫諭蠻夷召鎮將
還京比至廣西黎賊已據交阯城鎮將與中國士民皆
送出境衆謂公不可往副使者亦不欲行公曰吾與君
受命往使交阯未有詔止君而留此可乎鎮將數以言
撼公意沮公行公曰汝受朝廷厚恩鎮撫一方既不能
以死守又不待詔命私與賊和辱國辱身如此猶欲對
人言語是無廉耻人也我豈效汝為哉即日率衆長驅
至關關吏莫敢拒黎利錯愕出迎奉紙筆詣前曰夷俗
不曉禮節公援筆具儀注數百言授之蠻人環視大驚
既入城頒布詔命諭以朝廷恩意開示禍福黎利率衆
拜俯呼萬歲歡聲雷動遣使奉表入朝謝罪又嘗奉命
巡撫陜西多行寬大之政惠利及人甚廣時西邊用兵
將士恒苦食不繼公以為部運者怠於事自往督之先
後緩急秩有條紀方渡河至莊浪遇羣寇無兵援為流
矢所中墜馬寇退輿入驛舍出其鏃卧護部領者務督
運至邊無有散亡者由是邊餉給足將士得有所恃以
成禦攘之功公預有力焉嗚呼是皆人所難能者宜乎
士大夫哀之之至也如此予與公同年進士同入翰林
同為講讀官同出為御史其後予復入翰林為學士而
公則超拜冬官侍郎雖勢位不同而其心之相契則無
不同也公致仕家居予以祭掃還朝過公公時已有疾
杖而候於門曰先生來吾疾亦愈矣輒呼酒笑談如往
昔時無少惓臨别謂予曰文水瀘溪山川相屬舟楫杖
屨相與遊從乎其間蓋有待也予曰此吾志也嗚呼安
知其别未三月而公竟至如此耶然則予心之所感又
有甚於士大夫之所哀者焉往往有使自西來者云西
人思念公不忘言之輒墮淚曰安得有如公者來撫我
耶如使其聞公之没則其哀感之意又有甚於予者予
是以序之使讀是編者知人之所以哀公者不止此也
周長史哀挽序
周君孟簡予同年友也始與其兄今庶子崇述同登進
士第同入翰林為編修又與予廿八人者同讀書中秘
學日益進而仕又不遷凡廿餘年然後得陞詹事府丞
繼陞周王府長史王素知其名得之甚喜所以待之之
意加厚君在王前小心慎密言論歸於正處事必揆於
理不為詭隨不事浮誕王深嘉之王好學於六經義理
精粹古今人賢否得失所以咨問於君者無虚日君響
應無遺王尤敬愛之宣德七年壬子正月朔旦以疾卒
卒之日無以為殯殮具所以殯殮之歸其喪葬之費皆出
於王王哀之慟訃至京師交遊之士亦莫不哀之不已
至形於言者衆也庶子君輯之成編徵予序君為人寬
和簡靜學問優裕為文辭力追古作者勇於為義不計
利害交朋友以信有欺負之者亦不與較求之同時之
士若君者不多見而仕止於是壽止於是嗚呼豈其命
也耶未卒之先嘗以公事至京師人見其羸然若不勝
衣面少顔采步趨舒徐言語氣翕翕若不續皆為之憂
予以為君素孱弱今之來也憂愁思慮道路風霜侵迫
有以致然耳嗚呼亦安知其果若人言也耶雖然世有
富貴顯榮氣燄赫然動人者及其没影滅響絶人無得
而稱之而君之没士大夫歌詠之不忘如此豈不賢於
彼哉然則是編之傳亦可以觀矣
都督曹公夫人李氏挽冊序
(闕)前將軍都督曹公之夫人李氏没其子璘自遼(闕)
奉其喪還京求少保禮部尚書南郡楊先生為誌其墓
葬於玉河鄉之原先塋之次於是士大夫皆知夫人之
賢而有哀挽之作璘輯為一帙求少宗伯臨川王先生
為之引璘來省墓求予序其後惟挽詩之作必其人有
可哀者然後情發乎中而形於言非無所為而為之者
夫人生長富貴之門歸於富貴之家膺褒爵之榮有子
有孫當太平盛治之世安享福禄五十有八年而殁於
正寢亦何所不足而士大夫哀之至如此耶蓋夫人居
事父母以孝聞既歸曹氏為婦為母咸盡其道獨太夫
人未盡終養其心豈無恨耶將軍自掌京衞出任都帥
入居督府奉命鎮撫東北隨所遇得盡心所事以勤勞
國家致聲望之隆者以有夫人主中饋而無内顧之憂
也一旦遽失所助是其心亦豈無所憾也耶夫人在時
一家之間以養以教衣服飲食百物之需莫不足給内
外熙然今而已矣為子為婦為僮馭者遽失依歸又獨
能無所憾也耶夫如是則士大夫哀挽之作不能自已
者豈勉強而為之哉雖然女婦之善不出閨闥若無賢
子孫以圖不朽誰將知之今夫人之行美矣而璘又能
拳拳焉思所以彰之而欲其傳遠也夫人可謂有子雖
死猶不死也予安得不為之序之以副其意耶
祭文
祭柴尚書文
維某年月日翰林學士李時勉以清酒時菓致祭於亡
友兵部尚書柴公叔輿之靈曰悲不見公三月之久慨
想音容在吾左右恍如夢寐忽焉無有嗚呼哀哉公之
為人襟度洒然發言處事無徇無偏識者相親不識忌
焉其屬司馬守官如素不為勢附於人無怨於時或忤
乃承恩命出佐大藩清譽播聞湖山之間雖在朋游不
敢妄干惟岳政弊民幾不保公來守之四郊熙皥洽於
惸孤蘇此枯槁爰陟卿位羽儀朝端席不暇暖奉使往
還竭誠效職事集民安西北不靖命將守備以公廉正
參其軍事公往臨之一輔以義西師桓桓待哺嗷嗷或
失撫摩不服其勞公飽其飢振惰為驍士飽而驍可以
擊寇寇來在邊攻不待詔賈勇争先惟恐或後賞功酬
勞無有所私彼或私之我為正之孰是孰非罔敢或欺
公之將至行正言峻上下諠譊欲相擠擯公執不移久
而自信信著邊鄙名重朝廷勅賜駢羅旌此勤誠復陟
崇班八座之榮召還暫休偏承恩遇乃得上請歸省墳
墓還朝疾作猶眷西路皇乃命醫日望復常久而弗瘳
俾歸其鄉治任未發遽爾云亡嗚呼哀哉我昔與公遘
迍罹獄繫再更冬實同爨宿嘗以有餘周我不足自是
以來契好益深我知公性公知我心言論無猜是規是
箴嗚呼感念疇昔能不慟哭而今而後誰我忠告霜林
衰朽孤立疇依輔仁何望下流之歸瞻仰不及有此勲
烈光耀穹蒼輝映日月炳炳琅琅其猶未及愧我尚存
厚德莫酬撫棺臨祖零淚交流殘年一别萬古千秋
祭聰孫文
維某年月日祖父遣家僮祭於第二孫聰之靈我自歸
省墳墓見汝於諸孫中獨可人意及還朝擕汝以來汝
亦欣然相隨比至京師遣汝從汝姑父編修吳先生學
日夜勤勵不怠姑夫亦愛汝聰慧過人篤意教汝忽遘
疾成痞更數醫而愈往學如初既而疾復作醫以為舊
疾仍舊法治而疾益劇最後醫來始謂内癰生於肺期
三日效三日果效蓋六月廿有九日也七月朔旦我朝
回見汝自起坐床前對案啜粥竊自喜甚明日外癰發
於胸脇間一日夜疼繞腹背醫亦莫知其然竟以是不
復起嗚呼痛哉方疾殆時汝見我憂愁之意形於顔面
曰死生有命公之高年無為我戚戚也我悲不能言頷
之而已汝又數令所親致寬譬語嗚呼言猶在耳而汝
不可見也吾安能以不悲鄉人有善星命來言汝今歲
凶煞相併無吉援終凶若公行善則可以庇祐之嗚呼
安知其果如術者言我之不德卒不能庇祐於汝使汝
未冠而天不及見其成吾又安能以不悲今年春遣汝
叔南還汝亦欲往我命留汝前月遣家累南還汝又欲
往我又留汝前之留汝者欲汝成就所學取功名於當
時以紹前人之跡後之留汝者欲汝便於醫藥務愈汝
疾以玉汝於成嗚呼安知其返以禍使汝至此極也吾
又安能以不悲吾老矣獨居數千萬里外所恃者有汝
在側今汝又棄我而往蕭然一室之内舉目無親災患
疾苦其扶視我者誰耶愁憂無那其慰藉我者誰耶脫
有不諱其為我哀者誰耶興言及此吾又安能以不悲
初携汝來時汝父母歡然送汝以為此行讀書學問必
底於成所以期待顧望於汝者為何如亦安知其至於
此今以汝喪歸汝父母哭汝而汝不知也呼汝而汝不
聞也欲如往昔讙笑話言而汝不可作也所以懷憤怨
恨於我者何如嗚呼我實為之其又何尤雖悲苦困憊
其誰䘏哉我今行年六十有八十數年來哭汝伯祖父
母哭汝伯叔兄弟今又哭汝凡十有四喪心摧肝裂淚
盡眼枯諒非久於人世者祖孫相見可期汝聞我言其
亦悲乎不悲乎韓子所謂死而有知其幾何離使其無
知悲不幾時而不悲者無窮期矣嗚呼痛哉兹有便舟
遣家人顯政扶汝喪歸於故鄉擇善地葬汝江湖舟楫
風波震動汝其安處以往毋驚毋懼尚饗
祭章侍郎文
人之有生孰不有死死而不朽斯以為美惟公之生穎
敏篤誠明經掇科蚤已成名茂膺睿選績學中秘勤慎
不懈卓然偉異遂承寵擢作屬秋官推讞詳明人以不
冤累陞正郎轉職吏部考績司封益有嘉譽先皇垂眷
遷貳春卿副典邦禮惟寅惟清夙夜之間竭誠殫慮曾
幾何時百政具舉皇念交阯夷氓蚩蚩宜付其酋為我
撫之公乃奉使覃敷恩澤遠人讋服一心歸德親藩既
復上章有言詔下三司莫解其棼上以命公持節往理
片言既出判然而弭公之為政可謂曰能餘三十載福
禄宜增宜享壽考以永厥世云胡一疾溘焉傾逝某等
同朝入出亦既相知忽聞訃音能不傷悲惟殽既馨惟
酒既旨奠以告哀靈其鑒只
祭楊少保文
嗚呼士之生也莫不欲成名於世而或不遂所期惟公
以簪纓之胄業詩書藴道德為湘漢之瑰奇士之出也
莫不欲有為於世而或不遇其時惟公以仁義之學掇
高科登顯仕為廊廟之宏材歷累朝而不離於館閣佐
聖主而默贊於樞機大闡皇猷惟其所輔深恤民隱惟
其所施見於外者名愈重心愈下而於禮節無頃刻之
或違行於已者年愈高志愈篤而於操行極始終之不
移當朝之公孤鼎峙而輔弼者實文真文敏與公三人
之是資慨先後以淪没獨公與與蹇蹇竭誠以論思責
任愈重而寵眷不衰政務益勤而纖悉不遺非惟使賢
才布列綱紀振肅而治致於雍熙抑且使禮樂明備聲
教洋溢而化及於四夷從容乎三公八座之間而優游
於論道經邦之宜固當與國同休享壽期頥如何厭世
溘然長辭啓聖心之閔悼罷朝會以舒悲嗚呼死生晝
夜公其自知神遊八表其樂怡怡痛斯文之慨慕徒感
歎而歔欷匍匐往弔魄散神馳一觴永訣誄以此詞靈
爽不昧尚其格斯
祭永懷知州文
嗚呼永懷吾知其為人清慎端恪厲志不羣其居也讀
書學問不與遊俠而為伍其出也循規蹈矩不與奔競
而為倫文章可以掇科而終不預其選才藝可以大授
而終任於牧民嗚呼此非可哀也耶惟仁惟德宜在高
位彼何行義而富且貴繄我永懷乃止於此天耶命耶
莫究其理嗚呼翹企前聞龔黃邵杜寥寥千載誰繼其
武清譽茂勲高視前古瞻望不及獨立誰與少紓予哀
以寫中愫
祭國子監丞李君文
嗚呼朋友之死哭之以情臨君之喪情有不勝昔君嗜
學游於庠序既捷秋闈聲譽益著職教内外成德達才
清名碩望亦何盛哉待物以誠處心忠厚恭領監政潔
廉自守督厲學者無有重輕一任公正士心以寕衆論
所歸宜躋顯貴云胡一蹶竟至不起同寅士子莫不傷
心感念疇昔有淚盈襟白髮慈闈哭君曷已惟其幸者
君多有子愁雲黯慘丹旐飛揚靈車載駕返於故鄉故
鄉伊邇將正丘首曰惟榮名垂於永久臨俎致奠有酒
盈杯一日之别萬古之悲
古廉文集卷九
