山谷外集詩註卷第三
次韻謝外舅病不能拜復官夏雨眠起之什
復官盖熙寕十年
丈人痾卧
兹漢高彪傳公今飬痾傲士固其宜也文選謝靈運詩
飬痾血園中又云卧痾對空林
此道取衆弃
史記白圭傳人弃我取人取我弃引此以言取捨與衆
異耳山谷祭劉凝之文云執盈虚以化物取衆弃而致
夥此乃言用白圭之術
強飯尚可飽
漢貢禹傳生其強飯慎疾以自輔
力田苦常匱
言力學而不遇時如力田而不逢年也
欲從群兒嬉出語不嫵媚
退之詩又不媚笑語不能伴兒嬉戲嫵媚見上
軒窗㘴風凉編簡堪遺墜
漢劉歆傳經或脫簡傳或間編
自安井無禽
昜井卦初六井泥不食舊井無禽注謂井不渫治禽所
不向而况人乎一時所共弃師厚能安之焉
未歎旅焚次
旅卦九三旅焚其次喪其僕注謂次焚僕喪而身危也
師厚幸未至此
夏暑極陽功
舒策陽常居大夏以主歲功
時霖作隂事
記昏義月食則后素服蕩天下之隂事
呼兒䟽藥畦植杖按瓜地
植杖出語杜詩青門瓜地新凍裂
南山雲氣佳北極冕旒邃
爾雅北極謂之北辰礼天子冕十有二旒前後邃延
自欣鬚髮白得見衣裳治
係辝垂衣裳而天下治
山林收枯槁草木洗憔悴砥痔以車來
詩以爾車來莊子禦寇篇秦王有病召醫破癰潰瘡者
得車一乘䑛痔者得車五乘
探珠遭龍睡
禦寇篇又云河上有家貧恃緯䔥而食者其子没於淵
得千金之珠其父曰千金之珠必在九重之淵而&KR0784;龍
頷下子能得珠者必遭其睡也
腹便時蒙嘲
後漢边韶晝卧弟子私嘲之曰边孝先腹便便懶讀書
但欲眠
身退得自恣
莊周傳云其言汪洋自恣以適已
伊憂無下僚骯髒謝高位
伊憂骯髒見上選詩英俊沉下僚
誰能領斯會
文選向秀思舊賦託運遇於領會注云領會冥理相會
好在漆園吏
選詩&KR0238;園有傲吏史記莊子蒙人也嘗爲蒙&KR0238;園吏杜
詩因君問消息好在阮元瑜柳子厚再上湘江詩好在
湘江水今朝又上來
次韻師厚五月十六日視田悼李彦深
元注云去年五月十三日與遊西郊
南鴈傳尺素
古樂府中有尺素書
飛來卧龍城
見上
頗知高卧久忽作田野行湛湛陂水滿欣欣原草榮
歸去來詞木欣欣以向榮泉㳙㳙而始流
日華麗山川
杜詩遲日江山麗
秀色奪目精
高唐賦煌煌熒熒奪人目精
對酒不滿懷攬物有餘清
文選陸士衡詩安寢北堂上明月入我牖照之有餘輝
攬之不盈手謝靈運詩密林含餘清
念昔讀書客遠人遺世情南畒道觀餉西郊留勸耕共遊
如昨日笑語絶平生此事今巳矣賓筵老無成
退之祭文甔石之儲常空於私室方丈之食每盛於(賓進)
猶倚謝安石深心撫[婺-矛+牙]惸
以安石比師厚[婺-矛+牙]謂無夫也左傳[婺-矛+牙]不恤其緯[婺-矛+牙]也何
害巳爲[婺-矛+牙]婦韻書惸憂也
次韻師厚食蟹
海饌糖蟹肥
南史何㣧傳㣧侈於味食白魚䱉脯糖蟹使門人議之
斈生鍾岏曰䱉之就脯驟於屈伸蟹之將糖躁優彌甚
江醪白蟻醇每恨腹未厭
左昭二十八年願以小人之腹爲君子之心属厭而巳
誇說齒生津三歲在河外霜臍常食新
左成十年不食新矣
朝泥看郭索
大玄云蟹之郭索後矧黃泉林逋詩云草泥行郭索雲
木呌鈎周
暮鼎調酸辛
戰國策楚語云黃雀晝遊乎茂樹夕調乎酸辛
趨蹌雖入笑
齊國風云巧趨蹌兮退之詩點綴簿上字趨蹌閤前鈴
風味極可人憶觀淮南夜火攻不及晨
借用晉周顗傳阿奴火攻固出下策
横行葭葦中
雲溪友議曰皮日休螃蟹詩云海龍王處也横行
不自貴其身誰怜一網盡
蘇子美监進奏院用市故紙錢祠神會客以自盗除(名所)
會客皆一時賢俊悉㘴貶逐中之者喜曰吾一舉網尽
之矣此借用其字
大去河伯民
晏子春秋曰齊景公時大旱欲祀靈山及河晏子曰山
以石爲身草木爲毛髮今不雨毛髮且焦身且熱山豈
不欲雨乎河伯以水爲國以魚鱉爲民彼獨不欲雨乎
祀之何益君宜避殿暴露公從之果大雨
鼎司費萬錢
漢彭宣云三公鼎足承君而鼎司字見於文選勸進表
云臣等荷寵三世位厠鼎司又陳琳爲袁紹檄曹䂊州
云竊盗鼎司傾覆神噐晉何曾爲大傳日食萬錢
玉食羅常珍
法言云弃常珍而嗜異饌
吾評楊州貢此物真絶倫
楊雄&KR1036;以爲絶倫
次韻謝外舅食驢腸
垂頭畏庖丁
見上
趍死尚能鳴
退之秋懷詩浮生雖多途趍死惟一軌晉書王武子好
馿鳴世說王仲宣好馿鳴
說以雕爼樂甘言果非誠
莊子逹生篇祝宗人臨牢筴說彘曰汝奚悪死吾將三
月勝汝十日戒三日斎藉白茅加汝肩&KR2385;乎彫爼之上
則汝爲之乎左傳云幣重而言丼誘我也
生無千金轡
老杜後出塞云千金買馬鞍樂府木蘭歌云南市買轡
頭馿安得有此哉
死得五鼎烹
主父偃傳大丈夫生不五鼎食死則五鼎烹耳
禍胎無腸胃
枚乘書云福生有基禍生有胎
殺身和椒橙春風都門道貫魚百十并
昜剥卦貫魚以宫人寵魏志鄧艾傳魚貫而進
騎奴吹一吷
史記任安傳與騎奴同食莊子則陽篇吹劒首者吷而
巳道堯舜於戴晉人之前譬猶一吷也
駔駿不敢争
文選魏都賦曰冀馬填廐而駔駿馬賦云於時駔駿充
階街兮注云說文曰駔壯也
物材苟當用
左傳隠五年凡物不足以講大事其材不足以備噐用
則君不舉又云取材以章物采謂之物
何必渥洼生
漢書礼楽志楽章有元狩三年馬生渥洼水中作
忽思麒麟楦突兀使人驚
朝野僉載云唐衢州盈川縣令楊烱恃才簡傲目朝官
爲麒麟楦人問之曰今假弄麒麟者刻畫頭角修飾皮
毛覆之馿上及脫去皮楬還是馿耳無德而衣朱紫与
此何異
次韻師厚答馬著作屢贈詩
嘗聞馬南郡
後漢馬融傳爲南郡太守
少有技俗韻
陶詩少無適俗韻性本愛丘山
寒灰幾見溺
韓安國傳安國㘴法抵罪蒙獄吏田甲辱安國安國曰
死灰當不復然乎甲曰然即溺之
鎩翮常思奮
文選五君詠詠嵇康云鸞翮有時鎩龍性誰能馴
桐薪鳴竈間
後漢蔡邕傳吳人有燒桐以㸑者邕聞火烈之聲知其
良木因請而裁爲琴果有美音而其尾猶焦故時人名
焦尾琴
劒氣吐吳分
晉張華傳吴之未滅也斗牛之間常有紫氣吳平之後
紫氣愈明華問雷煥是何祥也喚曰寶劒之精上徹於
天耳
多言世益蚩
老子多言數窮
當律心自隠
莊子言而當物則終日言而不盡自隠謂隠度也漢元
帝紀自度曲應劭曰自隠度在新曲文選崔子玉座右
銘云隠心而後動謗議庸何傷注云隠度也
家雖四立壁(見上)仕要三無愠
語三巳之無愠色
會將漁父意往就莊生問
莊子有漁父篇
和答師厚黃連橋壞大木亦爲秋雹所損
溪橋喬木下往歲記經過居人指神社不敢尋柯
用莊子檪社樹意也晉阮脩伐杜樹或止之脩曰若社
而爲樹伐樹則社移樹而爲社伐樹則社亡矣左傳文
七年此諺所謂庇焉而縱尋斧焉者也
青隂百尺蔽白日烏鵲取意占作窠
隋五行志童謠云可怜青雀子作窠猶未成
黃泉浸根雨長葉造物着意固巳多風摧電打掃地盡
太白詩春光掃地盡字本出楊雄羽獵賦軍驚師駭刮
野掃地師古曰皆盡無遺餘也
竟莫知爲何譴訶
漢薛宣傳云譴訶及細微
獨山冷落城東路不見指名終不磨
項羽傳非世所指名也韓文吾立子名百世不磨
次韻師厚病間十首
具錦不足歌
詩巷伯萋兮斐兮成是具錦按實錄熙寕五年五月追
前提點成都府路刑獄司封郎中謝景初两官都官郎
中李杲卿一官並勒停㘴在成都府路踰滥故也今觀
此詩盖必有織成其罪者前集和邢惇夫秋懷云謝公
藴風流詩作鮑照語絲蟲縈諫草筆力挾風雨萬里投
諫書石交化豺虎石交不如謂何人
請陳江漢詩
江漢乃大雅篇名荀子賦篇天下不治請陳詭詩
美人出江漢窈窕世未窺
文選張平子四愁詩序云依屈原以美人爲君子以珍
寶爲仁義以水深雪雰爲小人
折蘭不肯佩告我以蠶飢
温飛卿詩云蠶飢使君馬鴈避將君箭玉臺新詠其略
云秦氏有好女自言名羅敷羅敷善蠶桑採桑城南隅
使君從南來五馬立踟蹰使君遣吏問寕可共載不羅
敷前置詞使君一何愚云云
獨歸豈憚遠三危路如飴
吕氏春秋本味篇云水之美者三危之露崑崙之井大
雅綿詩堇荼如飴
德人更疢&KR0858;術智益灑落
孟子曰人之有德慧術知者恒存乎疢&KR0858;
反身見萬古
孟子曰萬物皆備於我反身而誠樂莫大焉
道不在卜度胸中有鏌鎁老境要志弱
言内剛外柔也吴越春秋干將吴人也闔閭使作剱二
曰干將曰莫耶莫耶(干將之妻)也道德經云實其腹弱其志
注云和柔謙譲不處權也
謝公賦逹生逹生眞可託
莊子有逹生篇
引鏡照青骨驚非曩時人
肇法師物不遷論云𣑽志出家白首而歸鄰人曰昔人
尚存乎志曰吾猶昔人非昔人也
天地入喻指
莊子齊物篇以指喻指之非指不若以非指喻指之非
指也以馬喻馬之非馬不若以非馬喻馬之非馬也天
地一指也萬物一馬也
芭蕉自觀身
維摩經是身如芭蕉中無有堅
程力則已病征財又室貧古來支離䟽粟帛王所仁
莊子人間世篇支離䟽者頥隠於齊肩高於項上有大
役則支離以有常疾不受功上與病者粟則受三鍾與
十束薪
𦵔寒知園秋
賈誼新書曰楚惠王食寒𦵔而得蛭遂吞之
飯白問米賤
老杜云與奴白飯馬青芻又云爲問淮南米貴賤
婦孫勸(甘旨)霜兔頗宜麵
内則云慈以甘旨又云牛宜稌羊宜黍豕宜稷犬宜粱
鴈宜麥
黃花不舉酒佳句餘嫪戀
嫪郎到切退之薦士詩念將决焉去感物增戀嫪
經行宴坐堂
維摩經曾於林中宴坐
鼠跡書几硯
語林曰簡文爲撫軍時所坐牀上生塵不聽左右掃去
見鼠行跡視以爲佳
桃李一春期松栢千歲永經玄事寂寞
楊雄有解嘲云意者玄得無尚白乎又云惟寂惟寞守
德之宅
髮白官閑冷草綠艾如張
艾如張樂府篇名
波淸&KR0558;司影
春秋莊十八年秋有&KR0558;注短狐也&KR0877;沙射人爲灾音或
官韻域或兩音博物志江南溪水中有射工蟲長一寸
口中有努形氣射人影不治則殺人
東里與無趾渠有幸不幸
莊子德充符篇申屠嘉兀者也而與鄭子産同師於伯
昏無人子産謂申屠嘉曰我先出則子止子先出則我
止又云魯有兀者叔山無趾踵見仲尼仲尼曰子不謹
前旣犯患若是矣雖今來何及矣两人皆兀者故誤以
申屠嘉爲無趾東里子産也
病餘兒廢鋤門巷草芊眠
楚詞云遠望兮阡眠陸士衡云林薄草阡眠謝元暉云
阡眠起雜樹
來者何所聞披草足跫然
晉稽康傳康居貧鍜於大樹之下以自贍給鍾會往造
焉康不爲之礼而鍜不輟良久會去康謂曰何所聞而
來何所見而去會曰聞所聞而來見所見而去會以此
憾之言於文帝遂害之文選趙景珍書云披榛覓路蛩
然見上
封侯謝骨相
李廣傳豈吾相不當封耶班超傳此萬里侯相也翟方
進傳小史有封侯骨
使鬼無金錢(見上)夢作白鷗去江湖水黏天
退之祭張員外文云洞庭漫汗黏天無壁前集有詩云
夢作白鷗去江湖水如天莊子曰且汝夢爲鳥而厲乎
天夢爲魚而没於渊南史梁世子方傳嘗著論曰吾嘗
夢爲魚因化爲鳥方其夢也何樂如之
民生自煎熬
杜詩置膏烈火上哀哀自煎熬太白詩名利徒煎熬
煑豆以其㸑
世說魏文帝使東阿王七步作詩不成當行大法王應
声曰萁在釡下燃豆在釡中泣本是同根生相煎何(太急)
居然忘本根
文子云形之與名居然別矣
光隂不供翫
柳子厚與李翰林書云悠悠人世不過爲四十年客耳
前過三十七年與瞬息無異後所得者其不足把翫亦
巳審矣
藏山夜半失
莊子大宗師篇云藏舟於壑藏山於澤謂之固矣然而
夜半有力者負之而走
烏合歸星散
文選晉紀緫論云新起之寇烏合之衆註引𬋩子書云
烏合之衆初雖相歡後必相噬蜀志姜維傳曰星散流
離死者甚衆
因病見不生逹人果大觀
維摩經云我不任詣彼問疾云云諸法畢竟不生不滅
又云法本不生今則無滅逹人大觀見上
開田種白玉
搜神記曰羊公雍伯性篤孝父母亡葬無終山遂家焉
山高無水公作義漿有一人就飲以一斗石子與種之
云玉當生其中種之得白璧五双
飽牛事耕犂雨露非無澤得秋常苦遲猛虎擅文章
語虎豹之鞟猶犬羊之鞟正義曰此章貴尚文章
斑斑被諸兒
上林賦曰被班文文選七命云拉虎摧斑
長松抱勁節唯有歲寒知
見論語
謝公蒔蘭苕
文選陸士衡詩翡翠係蘭苕容色更相鮮
真意付此物惠然風肯來
詩惠然肯來
香爲一披拂
莊子天運篇孰居無事而披拂是
遥知醉吟姿黽勉向朱紱
詩黽勉求之昜困卦朱紱方來杜詩朱紱負平生師厚
初復官得㐮陽倅
榰笻橘柚黃僧屋對像佛
身病心輕安道肥體癯瘦
韓非子云子夏見曾子曾子曰何肥也曰戰勝故肥吾
入見先王之義則榮之出見冨貴之樂則又榮之两者
交戰於胸中未知勝負故癯今先王之義勝故肥
好懷當告誰四墻棗紅皺
退之聮句紅皺曬簷瓦黃團繫門衡
負暄不可献
列子楊朱篇云宋國有田父常衣緼黂僅以過冬曁春
東作自曝於日不知天下之有廣厦隩室綿纊狐狢頋
謂其妻曰負日之暄人莫知者以献吾君將有重賞
捫虱坐清晝(見上)端有真冨貴
樂天詩爲報高盖車恐非真冨貴
千秋萬年後
杜詩千秋萬歲名寂寞身後事以上與師厚贈荅凡十
八篇非同時作後人類聚於此
和謝公定征南謠
漢武平南粤分其地爲儋耳朱崖南海蒼梧鬱
林合浦交趾九真日南凡九郡置交州刺史以
領之唐改交州緫𬋩又改安南都護國朝封其
主爲交趾郡王進南平王神宗王安石秉政献
言者謂交趾可取乃以蕭注知桂州有献策平
交州者輙火其書沈起獨言交州小醜無不可
取之理安石喜乃罷注以起知桂州不能懷輯
又禁交趾與州縣貿昜熙寕八年交趾入寇䧟
欽廉二州遂圍邕州城䧟大守蘇緘死之神
宗以趙卨爲招討使緫九將軍進討旣又以郭
逵爲宣撫使而卨副之逹至長沙督諸將進兵
復邕州遣將拔永安州溪洞悉降交趾乘船迎
戰達破之賊勢蹙乃乞降凡費錢帛金銀粮草
五百一十九萬貫疋两石二廣之民大困此其
大略也李乾德降盖熙寕十年二月時山谷猶
在北京然此詩未必是此時作
傳聞交州初陸梁
楊雄甘泉賦云飛蒙茸而走陸梁
東連五溪西氐差
後漢馬援傳擊武陵五谿蛮夷注云&KR1073;元注水經曰武
陵有五溪謂雄溪㨺(溪西)溪潕溪辰溪悉是蛮夷所居皆
槃瓠子孫在今辰州界南史河南宕昌鄧至武興並爲
氐羌之地
軍行不断蛮標盾
曾子固集中政要策論南蛮云南蛮於四夷爲類最微
然動輙一方受其患大中咸通之間安南之變是也宋
興嘗設廣捷之兵習標牌之器皆以備蛮之爲患也狄
武㐮平儂智高記云賊執大盾標搶又云賊皆翳大盾
翼两標
謀主皆收漢畔亡合浦譙門腥血沸
合浦郡廉州也漢陳勝傳戰譙門中註楼一名譙門上
爲楼以望也
晉興城下白骨荒
晉興郡晉元帝置漢属鬱林郡隋廢爲宣化縣今邕州
也盖寇䧟欽廉邕三州也
謀臣異時坐致寇守臣今日愧包桑
昜負且乘致寇至又云其亡其亡繫于包桑
巳遣戈船下灕水更分楼船浮豫章
漢南粤王傳主爵都尉楊僕爲楼船將軍出豫章下横
浦故歸義粤侯二人爲戈船下瀨將軍出零陵或灕水
或抵蒼梧
頗聞師出三鵶路
通典板楯蠻篇云荆郢蠻大優動断三鵶路注云今南
陽郡向城縣北至臨汝縣
盡是中屯六郡良
漢武帝選天水隴西安定北地上郡西河凡六郡良家
子𥙷羽林以材力爲官名將多出焉見地理志
漢南食麥如食玉
戰國策蘇秦曰使臣食玉炊桂
湖南驅人如驅羊
文選晉紀緫論云優天下如驅群羊注引淮南子云兵
略者避實就虚若驅群羊
營平請榖三百萬
趙充國封營平侯本傳云金城湟中榖斛八錢吾謂耿
中丞籴三百萬斛羌人不敢動矣耿中丞請籴百萬斛
迺得四十萬斛耳
祁連引兵九千里
田廣明爲祁連將軍事見匈奴傳
少府私錢不可知大農計歲今餘幾
漢賈捐之傳論弃朱崖云臣竊以往昔差軍言之暴師
曾未一年兵出不踰千里費四十餘萬大農錢盡又以
少府禁錢續之注云少府主供天子故日禁錢
土兵番馬貔虎同蝮蛇毒草篁竹中
漢嚴助傳發兵誅南粤淮南王安上書諫曰越非有城
郭邑里也處豀谷之間篁竹之中習於水闘又云林中
多蝮蛇猛獸
未論芻粟捐金費直愁瘴癘連營宫我思荆州李太守欲
募蛮夷令自攻至今民歌尹殺我州郡擇人誠見功張喬
祝良不難得誰借前筯開天聦
後漢南蛮傳順帝永和二年日南象林徼外蛮夷攻象
林縣殺長吏交趾刺史發交趾九真二郡兵萬餘人救
之兵士惮遠役反攻其府二郡雖擊破反者而賊勢愈
盛歲餘兵榖不継帝以爲憂明年召公卿百官問方略
皆議遣大將發荆楊兖豫四萬人赴之大將軍從事中
郎李固駮曰云云其不可七也前中郎將尹就討益州
諺曰虜來尚可尹來殺我後就召還以兵付刺史張喬
喬因其將吏旬日之間破殄寇虜此發將無益之效州
郡可任之驗也宜更選有勇略仁惠任將帥者以爲刺
史大守悉使共住交阯募蛮夷使自相攻故并州刺史
長沙祝良性多勇决又南陽張喬前在益州有破虜之
功皆可任用宜即拜良等便道之守四府悉從固議即
拜祝良爲九真大守張喬爲交阯刺史喬至開示慰誘
並皆降散良到九真單車入賊中設方略招以威信降
者數萬人皆爲良築起府寺由是嶺外悉平參同契云
竭力勞精神終年無見功張良傳願借前筯而籌之書
天聦明
詔書哀痛言語切
前漢西域贊遂弃輪臺之地而下哀痛之詔
爲民一洗横尸血椎鋒䧟堅賞萬戶
南粤王傳南粤巳平伏波將軍益封楼船將軍以椎鋒
䧟堅爲將
塹山堙谷窮三穴
史記蒙恬傳始皇使蒙恬通道自九原抵甘泉塹山堙
谷千八百里春秋後語馮煖謂孟嘗君曰狡兔有三窟
南平舊時頗臣順欲献封疆請旄節廟謨猶計病中原豈
知一朝更屠滅天道從來不爭勝
莊子曰天之道不爭而善勝
功臣好爲可喜說交州雞肋安足貪
後漢楊脩傳脩爲曹操主簿操平漢中出教曰雞肋而
巳外曹莫能曉脩獨曰雞肋食之無所得棄之則可惜
公歸計决矣
漢開九郡勞臣監吕嘉不肯佩銀印
漢南粤王趙佗傳大子興嗣立其母爲大后元鼎四年
漢使安國少季喻王王太后入朝賜其丞相吕嘉銀印
嘉反攻殺太后王盡殺漢使者元鼎五年路博得爲伏
波將軍平南粤以其地爲九郡
徵側持戈敵百男
後漢馬援傳交阯女子徵側及女弟徵弍反攻没其郡
拜援伏波將軍與賊戰破之斬徵側徵貳詩則百斯男
君不見往年瀕海未郡縣趙佗閉閞罷朝献老翁竊帝聊
自娱白頭抱孫思事漢孝文親遣勞苦書稽首請去黃屋
車得一忘十終不忍大宗之仁千古無
趙佗傳高帝十一年遣陸賈立佗爲南粤王與剖符通
使高后時有司請禁粤閞市鐡器佗乃自尊号爲南粤
武帝乘黃屋左纛文帝元年使陸賈使粤賜佗書(云云)
聞王發兵於邊爲寇長沙苦之雖王庸獨利乎必多殺
士卒得一亡十朕不忍爲也又云王之号爲帝两帝並
立亡一乘之使是爭也願與王分弃前悪通使如故陸
賈至南粤王恐乃頓首謝願奉詔下令國中去帝制黃
屋左纛因上書云妄竊帝号聊以自娱又云處粤四十
九年于今抱孫焉文帝廟号太宗漢两粤贊云追懷太
宗鎮撫尉佗豈古所謂懷遠以德者哉
寄耿令幾父過新堂邑作
堂邑乃幾父舊治之地&KR0674;博州當是大名解官
經行此地解官是元豐二年歲巳未
呼船凌大河驅馬踏平沙
退之詩遂凌大江極東陬
道傍開新邑千戶有生涯四衢平且直
𡭗雅四逹謂之衢
綠槐隂縣衙問誰作此邑耆舊對予嗟前日耿令君遷民
出拗窊
退之聮句採日漉拗泓
始遷民懷土異端極紛拏
旣遷人氣和草(木茂)萌芽桃李雖不言春風滿城花陵陂青
青麥煙雨潤桑麻自非耿令君大澤荒兼葭
高帝嘗息大澤之陂詩兼葭蒼蒼毛云蒹薕葭蘆也
白頭晏起飯襁褓語嘔啞
見前卷送吳彦詩云伊啞弄文襁
自非耿令君漂轉隨魚鰕豈弟民父母不專司㰸賖
周禮泉府歛市之不售貨之滯於民用者以其賈買之
凡賖者祭祀無過旬日
令君两男兒有得必世家問令今安在解官駕柴車當時
舞文吏
漢張湯傳舞文巧詆
白璧強生瑕
相如傳曰璧有瑕請指示王
令君䄂手去不忍試虎牙
見上猛摩虎牙注
人往惜事廢感深知政嘉我聞耆舊語歎息至昏鴉(見上)
定知循吏傳來者不能加今爲將軍客軒盖湛光華幕府
省文書
漢李廣傳幕府省文書
醉歸接籬斜
晉山簡傳童兒歌曰山公出何許往至高陽池日夕倒
戴歸茗艼無所知時時能騎馬倒着白接籬北史獨孤
信在秦州嘗因獵日暮馳馬入城其帽微側旦而吏人
戴帽者亦咸慕而側帽焉
懷寶仁者病
語懷寶迷邦可謂仁乎
偷安道之邪
左傳宴安酖毒不可懷也又懷與安實敗名
勉哉思爱日贈言同馬檛
見第一卷折柳當馬策注文選馬融笛賦云剡其上孔
通洞之裁以當簻使昜符注云簻馬策也爱日見上
放言十首
語虞仲夷逸隱居放言
廢興宜有命
語道之將行也與命也道之將廢也與命也
得失但自知踽踽衆所忌悠悠誰與歸
檀弓死者如可作也吾誰与歸
吾義苟不存豈更月攘雞
攘雞見孟子
風清聞鶴唳想見南山棲
晉謝玄傳符堅餘衆弃甲宵遁聞風聲鶴唳皆以為王
師至此借風
匣中綠綺琴
文選張孟陽詩云佳人遺我綠綺琴注云傳玄琴賦序
曰齊桓公有琴曰號鍾楚莊王有琴曰繞梁司馬相如
有焦尾蔡邕有綠綺皆名器也
欲抚巳絶絃何時絶鍾謝世年(見上)正聲不可聞千載寂
寞間未有顔叔子安知柳下賢
昔者顔叔子獨處于室鄰之[婺-矛+牙]婦又獨處于室夜暴風
雨至而室壞婦人趍而至顔叔子納之而使執燭放乎
旦而蒸尽縮屋而継之自以為避慊之不審矣若其審
者宜若鲁人然魯人有男子獨處于室鄰之[婺-矛+牙]婦又獨
處于室夜暴風雨至而室壞婦人趍而托之男子閉戶
而不納婦人自牖与之言曰子何為不納我乎男子曰
吾聞之也男子不六十不間居今子幼吾亦幼不可以
納子婦人曰子何不若柳下惠然嫗不逮門之女國人
不称其乱男子日柳下惠固可吾固不可吾將以吾不
可斈柳下惠之可孔子曰欲斈柳下惠者未有似於是
輕肥馬上郎
語乘肥馬衣輕裘杜云馬上誰家白面郎
枯槁林下士
屈原漁父篇顔色憔悴形容枯槁
聲名斵自然
自然見此章華胥注
勢利焚和氣
莊子外物篇利害相摩生火甚多衆人焚和
智人不駭俗同朝皆用亊(物外)有華胥時時夢中至
列子黃帝晝寢而夢遊於華胥氏之國盖非舟車之所
及神遊而巳其國无帥長自然而巳其民无嗜慾自然
而巳云云
蘭楫桂為舟
九歌云沛吾乘兮桂舟又云桂櫂兮蘭枻
大江可遠遊堅車无良馬出門敗吾輈
子厚愚溪對云吾盪而趍不知太山之異乎九衢以敗
吾車吾放而游不知吕梁之異乎安流以没吾舟
一身交万物用我未昜周安得柳下惠窮年与之遊
微雲起膚寸大蔭弥九州
公羊春秋云觸石而出膚寸而合不崇朝而徧雨乎天
下者惟泰山𡭗弥字取弥天之意晉習鑿齒傳時桑門
釋道安与鑿齒相見道安曰弥天釋道安鑿齒曰四海
習鑿齒石林詩話曰舊不解四海弥天為何等語因讀
梁慧皎高僧傳載鑿齒与道安書云夫不終朝而雨六
合者弥天之雲也引渊源而潤八極者四海之流也因
摘其語以為戲耳
至仁雖爱物用捨如春秋晴空不成雨遠岫行歸休
淵明云雲無心而出岫曹子建詩云朝雲不歸山暮雨
成川澤此反其意
何疑陶淵明一去如驚鷗
淵明去官如海上之狎鷗人欲取而玩之則舞而不下
事見列子
黃鵠送黃鵠中道言别離
漢西域傳烏孫公主作歌曰頋爲黃鵠兮歸故鄕文選
蘇子卿答李少卿云黃鵠一别遠千里顧徘徊又云頋
爲双黃鵠送汝俱遠飛
送君不惮遠愁見獨歸時
退之送李員外云飲中相頋色送後獨歸情
羅網翳稲粱
杜詩君看隨陽雁亦有稲粱謀
江湖水㳽㳽行行不相見勉哉冥冥飛
楊子雲鴻飛冥冥弋人何篡焉
蝉聲巳紓遲秋日行晼晚
宋玉九辯云白日晼晚其將入兮
長年困道路驅馬方更遠從事常厭煩
詩黽勉從事後漢書閔仲叔世稱節士注引高士傳云
周黨遺之生蒜仲叔曰我欲省煩𡭗今更作煩耶
歸心自如卷旨甘良未豐安得懷息偃
詩我心匪席不可卷也又云或偃息在床
月滿不踰望日中爲之傾
蔡澤傳語曰日中則移月滿則傾
天地尚乃尔萬物能久盈明德忌曄曄高才貴冥冥
顔延年祭屈原文云物忌堅芳人諱明㓗冥冥見上
忽解扁舟去懷哉張(季鷹)
晉張翰傳字季鷹齊王囧辟爲大司馬東曹椽因見秋
風起乃思吴中菰菜蓴羹鱸魚鱠曰人生貴得適志何
能羈官數千里以要名爵乎遂命駕而歸謝玄暉詩懷
哉謝歡宴又毛詩懷哉懷哉
榨床在東壁
榨玉篇作醡又作&KR3515;仄射反切韻云壓酒具也
病起繞壁行新醅浮白蟻渴見解朝酲
劉伶傳五斗解酲
小槽垂玉筯
李賀云小槽滴酒真珠紅
音響有餘清疾風春雨作静夜山泉鳴
雨作泉鳴以喻槽床滴聲也
安得朱絲絃爲我寫此聲
禮記朱絃䟽越一唱而三歎有遺音者矣史記樂書衛
靈公將之晉至於濮水之上夜半聞鼔琴聲召師㳙曰
爲我聽而寫之
想知舜南風正爾可人情
禮記舜作五弦之琴以歌南風正爾見上
弄水清江曲采薇南山隅
史記伯夷傳隠於首陽山采薇而食之及餓且死作歌
曰登彼西山采其薇矣
當吾無事時此豈不可娱喬木好鳥音
見伐木詩
天風韻虚徐
詩其虚其邪音徐
遐心遊四海
詩而有&KR1839;心陸機文賦精騖八區心游萬仞
萬里不湏臾回首古衣冠荆樊老丘墟
文選月賦曰臣東鄙幽介長自丘樊注引爾雅樊藩也
郭璞曰藩籬也回視古之衣冠者皆老於荆棘之籬丘
壑墟落之間古衣冠謂背時也不隨時俯仰在熙寕間
皆斥逐也
欲付此中意歸翻䖝蠧書
退之詩豈殊蠧書䖝生死文字間
短生(見上)憂不足此道楽有餘
送伯氏入都
貧賤難安處别離更增悲
老杜云乃知貧賤别更苦
經營動北征慈母待春衣
言母欲令待縫衣就乃行孟郊詩慈母手中線游子身
上衣臨行密密縫意恐遲遲歸
短箠驅瘦馬青草牧中嘶送行不知遠可忍獨歸時
見前篇送君不惮遠愁見獨歸時注
大華物華春街柳囀黃鸝
王維詩隂隂夏木囀黃鸝
九衢生紫煙
退之詩子雲祗自守奚事九衢塵三輔舊事云長安城
中八街九陌
到家使人迷知音者誰子
老杜詩伐木者誰子退之詩訏謀者誰子
倦客無光輝王侯不可謁
昜蠱上九不事王侯戰國策蘇秦之楚三日乃得見乎
王談卒辝而行曰楚國之食貴於玉薪貴於桂謁者難
得見如鬼王難得見如天帝今令臣食玉炊桂因鬼(見帝)
秣馬興言歸
詩之子于歸言秣其馬又云興言出宿又云言旋言歸
豈無他人遊不如我塤箎
詩豈無他人不如我同姓又伯氏吹塤仲氏吹箎
陳書北䆫下此自有餘師
孟子歸而求之有餘師
次韻孔四著作北行滹沱
駝褐蒙風霜雞聲渺墟里
渊明詩暧暧遠人甘依依墟里煙
青燈進豆粥
後漢馮異傳光武自薊東南馳時天寒異上豆粥因復
渡滹河
落月踏冰水平生不龜薬纔可衛十指持比千戶封誰能
優劣此
莊子逍遥篇宋人有善爲不龜手之薬者世世以洴澼
絖爲事客聞之買其方百金以說吳王吳王使之將冬
與越人水戰大敗越人裂地而封之能不龜手一也或
以封或不免於洴澼絖則所用之異也
渡河
客行歲晚非遠遊河水無情日夜流去年排堤注東郡
漢東郡治濮陽今澶州所治縣也
詔使奪河還此州憶昔冬行河梁上
文選李少卿詩携手上河梁遊子暮何之
飛雪千里層冰壯
杜詩交河幾蹴層冰裂又云安得赤脚踏曾冰盖取東
方朔神異經云北方有層冰萬里
人言河源凍徹天冰底猶聞沸驚浪
漢書贊張騫窮河源
次韻寄李六弟濟南郡城橋亭之詩(得叟)
客心如頭垢日欲撩千箟聞人說江南喜氣吐晴霓
大白詩意氣素蜺生
伏枕夢歸路子規吟翠微
杜鵑一名子規一名鷤䳏爾雅山未及上翠微
濟南似江南
済南今齊州濟南郡也後又升爲済南府
舊見今不疑洗心欲成游王事相奪移
文選曹顔遠詩田竇相奪移
駑馬恋棧豆
干寶晉紀曰桓範出赴曹爽宣王謂蔣済曰智囊往矣
済曰智則智矣駑馬恋芻豆爽不能用也
豈能辭縶縲
詩絷之維之以永今朝
本無封侯骨(見上)見事又重遲
史記范睢傳穰侯智士也其見事遲漢杜周傳周少言
重遲
徒能多着酒大腹如鴟夷
楊雄酒箴曰䲭夷滑稽腹如大壷盡日盛酒人復借酤
惟思一漁舟載網横渺瀰
退之詩擺掉出渺瀰
矯首歴下亭
矯貢當是矯首諸本皆誤老杜有陪李北海宴歴下亭
詩云海内此亭古済南名士多
朱欄轉清溪春風吹桃李三月自成蹊(見上)翠葉張日幄
文選陸士衡詩云密葉成翠幄
紅英鋪地衣
紅錦地衣隨地縐此南唐李氏宫中歌詞也歐公稱之
此中有佳興不醉定自非
定自見上
况當郡政成野蠒麥两歧
漢光武紀建武二年野蠶成蠒被於山阜張堪爲漁陽
大守百姓歌曰桑無附枝麥穗兩歧見後漢書
與民同觀游
韓文汴州水門記云因而飾之匪爲觀游
永夜不闔扉女墻上金樞
文選海賦大明鑣轡於金樞之穴注云月也金西方也
杜詩云缺月壞金樞
天如青琉璃想子果下歸馬飽生芻嘶
後漢書&KR1070;國出果下馬注云高三尺乘之可以果下行
杜詩云生芻適馬性
和甫得竹數本於周翰喜而和之
初侯一畒宮
記儒行儒有一畒之宮環堵之室
風雨到卧席前日築短垣
國語晉人謂吳曰君有短垣而自踰之
昨日始封植平生歲寒心楽見歲寒色翩翩佳公子
史記曰平原君翩翩濁世之佳公子也
爲致一䆫碧憶公來相居筮吉龜墨食
洛誥云召公旣相宅又云惟洛食注云卜必先畫(龜然)
後灼之兆湏食墨
人言陋如何我自適其適
莊子云適人之適而不自適其適陋如何見論語
白眼見俗徒
晉阮籍傳見礼法之士以白眼對之
醉帽坐欹側(見上)人知爱酒耳不解心得得
莊子不自見而見彼不自得而得彼是謂得人之得而
不自得其得者也
阿堵絶往還
晉王衍傳衍口未嘗言錢晨起見錢謂婢曰舉阿堵物
却盖言將此物去耳後人遂以錢爲阿堵顧愷之傳云
傳神寫照正在阿堵中盖謂目睛也然則目睛亦可稱
阿堵乎盖相傳承誤耳
此君是賓客
徽之傳指竹曰何可一日無此君
清風吹月來&KR0794;甚齒折屐
謝安傳破堅驛書過戶限心喜甚不斍屐齒之折
有節似見聖
書君陳凡人未見聖若不克見
無言諒知默
楊雄觧嘲云知玄知默守道之極
數回長者車猶恨地未僻
杜詩地僻懶衣裳
隂雨打葉時曲肱自夏息心游萬物初
莊子田子方篇老子曰吾游於物之初
何處尋轍迹
老子云善行無轍迹劉伶酒得頌云行無轍迹居無(窒庐)
從來脩竹林乃是逸民國
晉阮咸傳與叔父籍爲竹林之游論語逸民乃夷齊之
属後漢逸民傳盖隠士耳
寄題傳欽之草堂
此詩見秦少游集非山谷所作今不錄
戲荅伯充勸莫斈書及爲席子澤觧嘲
此詩見前集巳有注更不錄
︻山谷外集詩註卷之三
