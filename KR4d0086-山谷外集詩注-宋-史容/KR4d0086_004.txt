山谷外集詩註卷之四
送劉道純
東坡與鮮于子駿簡云故人劉格字道純劉恕
道原之親弟讀書強記辯博文詞粲然而立節
強鯁吏事亦徤君實頗知之而餘人未識也欲
告子駿與一差遣收置門下敢保稱職也旦夕
歸南康軍待闕軾非私之爲時惜才耳
五松山下古銅官
大白遊五松山詩自註云山在南陵銅井西五里按南
陵縣今爲銅陵縣隷池州在唐亦嘗爲銅官縣
邑居褊小水府寬
文選四都賦名都對郭邑居相承杜詩吴吞水府寬
民安蒲魚少嚚訟
周禮聀方氏兖州其利蒲魚
簿領未减一丘槃
文選劉公幹雜詩云沉迷薄領書李善曰簿領謂文簿而記
錄之道純是銅陵簿
胸中峥嶸書萬卷簸弄日月江湖間
退之詩婆娑海水南簸弄明月珠
稠人廣衆自神王
灌夫傳云稠人廣衆薦寵後軰莊子飬生主篇神雖王
不善也世說新語司馬太傳多名士一時雋異庾文康
云見子蒿在其中常自神王
按剱之眼白相看
按剱相眄白眼視之並見上
老身風波諳世味
退之詩吾老世味薄
如食橘柚知甘酸麒麟圖畫偶然耳
漢書甘露三年單于始入朝上思股肱之美圖畫其人
於麒麟閣後漢劉昆傳帝問前在江陵反風滅火後守
弘農虎北渡河何以致之昆對曰偶然耳
半枕百年夢邯郸
見第一卷餞薛楽道詩註
平生樽爼宮亭上
宫亭湖屬江州及南康軍荆州記曰宫亭湖即彭蠡澤
涉世忘味皆朱顔此時阿翁尚無恙
何翁謂劉渙凝之也庐山記云凝之筠州人天聖八年
擢進士第居官有直氣不屑輙弃去卜居落星渚常乘
黃犢往來庐山中
追琢秀句酬江山堂堂今爲蝉蛻去
史記屈原傳蝉蛻於穢濁
五老偃蹇無往還
寰宇記五老峯在江州德化縣懸崖突出如五人相對
大梁城中笏柱頰
大梁城汴京也笏柱頰用王徽之頋西山言爽氣事
頷髭今成雪點斑
退之云若摘頷底髭
青雲何必出公右
漢田叔傳上召見與語漢廷臣無能出其右者
亨衢在天無由攀椎鼓轉舡如病已
杜詩打鼓發舡何郡郎
夢想楼臺落星湾
寰宇記落星石在江州庐山東周廽一百五步高文許
圖經云昔有星墜水化爲石當彭蠡湾中故云落星湾
子政諸兒喜文史阿秤亦聞有筆端
子政謂劉恕道原也外集第五卷有過致政屯田劉公
隱庐山詩亦云憶昔子政在爲翁數解顔元祐八年改
葬道原山谷誌之曰初凝之忿世不容弃官老於庐山
至道原而節愈高又自以源出歆向務追配前人則子
政云者比道原於劉向也其誌又云生三男羲仲和叔
秤才器皆過人和叔以文鳴而秤篤行不幸相継死韓
詩外傳君子避三端避文士之筆端
丹徒布衣未可量
南史劉穆之傳謂所親曰貧賤常思冨貴冨貴必踐危
機今日思爲丹徒布衣不可得也此亦用劉家事
詩書且對藜藿盤穴中生涯識隂雨木末牖戶知風寒(見上)
我今四壁恋微禄知公未能長掛冠
後漢逢萌傳王莽殺其子萌即解冠掛東城門歸將家
浮海
次韻子瞻春菜
按實錄熙寕十年二月軾知徐州又按穎濱集
詩序云熙寕十年二月始會于澶渊相從赴彭
城山谷時在北京始通書并二詩書云竊食於
魏會閤下開幕府在彭門魏即北京彭門徐州
也按東坡集次韻魯直見贈古風二首乃在春
菜之後盖未通問時先和此詩也
北方春𬞞嚼冰雪
北方地寒春初猶食淹菜及寒𦵔
妍暖思采南山蕨
詩陟彼南山言采其蕨
韭苗水餅姑置之
南史何尚之傳帝好水引餅史記趙奢傳王曰母置之
苦菜黃雞羹糝滑(見上)蓴絲色紫菰首白
齊民要術云四月蓴生莖而未葉名曰稚尾蓴第一肥
美葉舒長足名絲蓴五六月用絲蓴周礼魚宜苽注彫
胡也内則蝸醢而苽食注彫胡也苽亦菰
蒌蒿芽甜蔊頭辢
齊民要術蔊菜味辛音罕盱江志云蔊菜生麻姑山及
麻源
生𦵔入湯飜手成芼以姜橙誇縷抹
文選枚乘七發云肥狗之和芼以山膚注引礼記注云
芼菜也謂以菜調和之也
驚雷菌子出萬釘
傳燈錄百文問黃蘖甚麽處來曰大雄山下采菌子來
此摘其字隋楊素傳賜萬釘寶帶借使其字
白鵝截掌鱉解甲琅玕森深未飄蘀軟炊香粇煨短茁
禹貢球琳琅玕今以喻竹召南騶虞云彼茁者葭注茁
出也今言笋初出土老杜云軟炊香飯緣老翁飯一(作粳)
萬錢自是宰相事
日食萬錢見上注
一飯且從吾黨說公如端爲苦笋歸明日青衫誠可脫
六舅以詩來覓銅犀用長短句持送舅氏斈古之
餘復味禅說故篇末及之
海牛壓紙寫銀鈎
海牛犀也前集有詩云海牛壓簾風不開盖用張君房
脞說䔥斈士夢中賦曉寒歌云海牛壓薕風不入前注
偶不及此晉索靖傳作草書狀曰婉若銀鈎
阿雅(元注師奴僧号)守之索自收長防玩物敗兒性
書玩物喪志
得歸老成散百憂先生古心治金鐡
退之孟先生詩云孟生江海士古貌又古心皮日休云
余常慕宋廣平鐡腸石心
堂堂一角誰能折
犀一角獸也漢朱雲傳云五鹿嶽嶽朱雲折其角
兒言觳觫持贈誰外家子雲乃翁師
子雲盖比之楊雄也
不着鼻繩䄂两手古犀牛兒好看取
傳燈錄撫州石鞏慧藏禅師一日在厨下作務馬祖問
曰作什麽曰牧牛祖曰作麽生牧曰一回入草去便把
鼻孔拽來福州大安禅師曰安在潙山三十年只看一
頭水牛牯若落路入草便牽出若犯人苗稼即鞭撻
調伏旣久可憐生如今變作露地白牛常在面前露迥
迥地趕亦不去也
次韻子瞻與舒堯文禱雪霧豬泉唱和
老農年饑望人腹
莊子無聚禄以望人之腹
想見四溟森雨足
文選張景陽雜詩雲根臨八極雨足&KR0904;四溟李善曰四
溟四海也又詩森森散雨足
林回投壁負嬰兒
莊子林回弃千金之璧負赤子而趨
豈聞烹兒翁不哭未論萬戶無炊煙蛛絲蝸涎經杼軸
詩杼軸其空
使君閔雪無肉味煮餅青蒿下&KR1069;菽豈云剪瓜宜侵肌
文選應休璉與廣川長書言禱雨不應其略云昔夏禹
之解陽肝殷湯之禱桑林辭未卒而澤滂沛今者雲積
而復散得無割髮宜及膚剪爪宜侵肌乎李善注云吕
氏春秋曰湯克夏而大旱五年乃身禱於桑林剪其髮
&KR3919;其手自以爲牲雨乃大至&KR3919;音&KR1073;
霜不殺草仍故綠
春秋隕霜不殺草
幽靈奰贔西山霧
文選西京賦臣靈贔屓高掌遠蹠吳都賦巨鼇贔屓首
冠靈山贔音備屓音虚器切奰字乃詩所謂内奰於中
國盖誤寫耳贔字又倒寫當改正
牲肥酒香神未瀆
退之南海神碑云牲肥酒香樽爵净㓗
得微往從董父飡
左昭二十九年蔡墨對魏献子曰昔有飂叔安有裔子
曰董父實甚好龍能求其嗜欲以飲食之龍多歸之乃
畜龍以服事舜
寕當罪繫葛陂渊
後漢費長房傳東海君見葛陂君淫其夫人長房劾繫
之三年東海大旱長房曰東海君有罪吾前繫於葛陂
今出之使作雨於是雨立注
卜擇祠官齊博士
漢武紀其令祠官修山川之祠漢儒林傳五經博士多
是齊人舒堯文時爲教授故云
暴露致告蒼崖顚請天行澤不汲汲爾亦枯魚過河泣
楽府古詞云枯魚過河泣何時悔復及作書與魴鱮相
教謹出入
生鵝斬頸血未乾
莊子說剱篇上斬頸領下决肝肺退之詩一夫斬頸群
雛枯
風馬雲車坐相及
漢礼楽志房中歌云靈之車結玄雲靈之下若風馬
百里旌旗&KR0904;玉花
唐舒元輿序重雪終日玉花攪空
使君義動龍蛇蛰
老杜云意鍾老栢青義動脩蛇蛰
老農歡喜有春事呼兒飯牛理蓑笠
吕氏春秋百里奚未遇時飯牛於秦
博士勿歎從公疲明年麥飯滑流匙
老杜云嘗稲雪翻匙又云滑憶彫胡飯香聞錦帶羹溜
匙兼暖腹誰欲致杯甖
見子瞻粲字韻詩和答三人四返不困而愈竒
輒次韻寄彭門
按東坡集乃熙寕七年冬除夜病中贈叚屯田
時在密州山谷和章乃元豐初
公材如洪河灌注天下半
文選吳都賦䃢碒乎數州之間灌注乎天下之半
風月未嘗攖
終上句洪河之義莊子徐無鬼篇故曰風之過河也有
損焉日之過河也有損焉請只風與日相與守河而河
以爲未始有攖也
晝夜聖所歎
見論語
名世二十年窮無歌舞玩入宮又見妬
女無美惡入宫見妬見邹陽傳
徒友飛鳥散
莊子山木篇孔子問於子桑雩曰吾再逐於魯伐樹於
宋削迹於衛窮於商周圍於陳蔡之間吾犯此數患親
親交益䟽徒友益散何歟李陵傳各鳥獸散猶有得脫
一飽事難諧
亊不諧矣見宋弘傳
五車書作伴
莊子惠施多方其書五車
風雨暗楼臺雞鳴自昏旦
詩風雨如晦雞鳴不巳
雖非錦繍贈欲報青玉案
文選張平子四愁詩美人贈我錦繍叚何以報之青(玉案)
文似離騷經詩窺關雎乱
語師摯之始關雎之乱
賤生恨斈晚曾未奉巾盥
内則盥卒授巾
昨蒙双鯉魚
双鯉事見東坡在彭門答山谷書見集中
遠託鄭人緩
莊子列禦寇篇鄭人緩也呻吟裘氏之地三年而緩(爲儒)
風義薄秋天
謝靈運傳論云高義薄雲天老杜云高義薄曾雲
神明還舊貫
法書要錄庾冀與羲之書云忽見足下答家兄書煥若
神明頓還旧貫
更磨薦禰墨
後漢孔融上䟽薦禰衡
推挽起疲懦忽忽未嗣音微陽歸候炭
漢天文志冬至短極縣土炭孟康曰先冬至三日懸土
炭於衡兩端輕重適均冬至日陽氣至則炭重夏至日
隂氣至則土重
仁風從東來拭目望齋舘鳥聲日日春柳色弄晴暖漫有
酒盈樽何因見此粲
歸去來詞云携幼入室有酒盈樽詩子兮子兮此粲
者何
人生等尺捶豈耐日取半
莊子篇末云一尺之捶日取其半萬世不竭辯者以此
與惠施相應終身無窮
誰能如秋䖝長夜向壁嘆朝四與暮三適爲狙公玩臭腐
暫神竒
莊子知北篇臭腐復化爲神竒神竒復化爲臭腐
喑噫即飄散我觀萬世中獨立無介伴小黠而大癡
退之送窮文曰子知我名凡我所爲驅使令去小黠(大薿)
夜氣不及旦
孟子云云
低首甘豢飬尻脽登爼案
見前食驢腸詩注
所以終日飲醉眠朱碧乱
醉眠當是醉眠玉臺新詠夜愁詩云誰知心眼亂看朱
忽成碧
仰看朱飛雲只使衣帶緩
文選古詩相去日巳遠衣帶日巳緩
先生古人斈百氏一以貫見義勇必爲少作衰俗懦忠言
願回天
唐張玄素傳魏徵歎曰張公論事有回天之力
不忍斆吞炭
譲吞炭
還從股肱郡
漢季布傳上曰河東吾股肱郡故特召君耳
待詔圖書館
東壁二星天子圖書之秘府也東坡爲郡仍直史館
投壷得賜金
杜詩能畫毛廷壽投壷郭舍人西京雜記郭舍人善投
壷每爲武帝投壷輒賜金帛
侏儒餘飽暖寕令東方公但索長安粲
東方朔傳上召問朔何恐侏儒爲對曰侏儒飽欲死臣
朔(飢欲)死臣言可用幸異其礼不可用罷之無令但索長
安米惠帝紀曰爲鬼薪白粲注取薪給宗廟爲鬼薪坐
擇米使正白爲白粲郭舍人及侏儒以比當時附會而
進者東方朔比東坡
元龍湖海士毀譽略相半下床卧許君上床自永嘆
魏志季布傳陳登者字元龍卒後許汜與劉備並在荆
州牧劉表坐與表共論天下人汜曰陳元龍湖海之士
豪氣不除備謂表曰許君論是非表曰欲言非此君爲
善士不宜虚言欲言是元龍名重天下備問汜君言豪
寕有事耶汜曰昔遭乱過下邳見元龍元龍無客主之
意久不相與語自上大床卧使客卧下床備曰君有國
士之名今天下大乱帝王失所望君憂國忘家有救世
之意而君求田問舍言無可采是元龍所諱也表大笑
丈夫屬有念
鮑明遠集中詩云幽居屬有念含意未連詞退之秋懷
詩丈夫属有念事業无窮年
人物非所玩
書玩人喪得玩物喪志
坐令結歡客化爲煙霧散武功有大略
元和姓纂蘇氏自武功徙焉
亦復寡朋伴詠歌思見之長夜鳴渴旦
礼坊記詩云相彼盍旦尚猶惡之注夜鳴求旦之鳥人
猶惡其反晝夜盍音渴
東南望彭門官道平如案
老杜云東屯大江北百頃平若案
簡書束縳人一水不能乱
詩公劉涉渭爲乱注正絶流曰乱
斯文螕秬鬯可用圭瓉盥
書平王錫晉文侯秬鬯圭瓉作文侯之命盥即灌論語
注酌鬱鬯於大廟以降神也東坡和此篇云於我如旣
盥古字通用
誠求活國醫何忍棄和緩
左成十年晉侯有疾求醫於秦秦使醫緩視之昭元年
晉侯求醫於秦秦使醫和視之文子曰醫及國家乎對
曰上醫醫國其次醫人
開疆日百里
詩日闢國百里
都内錢(朽貫)
史記平凖書云京師之錢累巨萬貫朽而不可校
銘功甚俊偉迺見儒生懦且當置是事勿使冰作炭
熙寕五年收復熙州十年交阯納欵銘功當是此等事
塩鐡論冰炭不可以同器渊明詩孰若當世士冰炭滿
懷抱退之聽潁師琴云潁乎𡭗誠能无以冰炭寘我腸
上帝群玉府
穆天子傳群玉之山先王之所謂策府
道家蓬萊舘
後漢書斈者稱東觀爲老氏藏室道家蓬萊
曲肱夏簟寒炙背冬屋暖
嵇康絶交書野人有快炙背而美芹子者欲献之至尊
只令文字垂萬世星斗粲
次韻答堯民
君開蘇公詩疾讀思過半譬如聞韶耳三月忘味歎
見論語班孟堅幽通賦云虞韶美而鳳儀兮孔忘味於
千載
我詩豈其朋組䴡䓁俳玩
楊子霧榖之組䴡女工之蠧矣司馬迁書云文史星曆
近乎卜祝之間固主上所戲弄倡優畜之漢書枚皐言
爲賦廼俳見視如倡
不聞南風絃
礼記舜作五弦之琴以歌南風
同調廣陵散
嵇康傳康將刑東市索琴弹之曰昔袁孝尼嘗從吾斈
廣陵吾每靳固之廣陵散於今絶矣
鶴鳴九天上肯作家雞伴
詩鶴鳴于九皐南史王僧虔傳小兒軰賤家雞借用之
晁子但爱我品藻私月旦
後漢許劭傳劭與兄靖好覈論鄕黨人物每月輒更其
品題故汝南有月旦評焉
官閑楽相從棃栗供杯案
渊明責子詩但覓棃與栗前漢貢禹傳見賜杯案盡文
畫金(銀飾)後漢董卓傳偃轉杯案間
門静鳥雀嬉花深蜂蝶乱忽蒙加礼貌齋戒亊搢盥問大
心更小
杜詩成王功大心轉小此摘其字
意督辭反緩君材於用多舞選弓矢貫
齊國風舞則選兮射則貫兮
聦明回自照
傳燈錄靈居義能曰廻光返照看身心是何物
勝巳果非懦我如相繪亊素質施朽炭
見論語
古來得道人非獨大庭館
列子黃帝篇退而間居大庭之館齋心服形晝寢而夢
遊於華胥氏之國
晁子巳不疑冬寒春自暖繫表知薬言擇友得荀粲
魏志荀彧傳注云粲字奉倩諸兄並儒術論議而粲獨
好言道常以爲子貢稱夫子之言性與天道不可得聞
然則六藉雖存固聖人之糠粃粲兄侯難曰易亦曰聖
人立象以盡意繫辭爲以盡言則微言胡爲不可得而
聞見哉粲曰盖理之微者非物象之所舉也今稱立象
以盡意此非通乎意外者也繫辭焉以盡意此非言乎
繫表者也斯則象外之意繫表之言固藴而不出矣當
時能言者不能屈也
再和寄子瞻聞得湖州
天下無相知得一巳當半桃僵李爲仆
古歌詩曰桃生露井上李樹生桃傍䖝來囓桃根李樹
代桃僵見藝文類聚
芝焚蕙增歎
文選歎逝賦云信松茂而栢悅嗟芝焚而蕙歎
佳人在江湖照影自娱玩一朝入漢宮掃除備冗散
漢申屠嘉傳冗官居其中注云冗謂散軰也如今散官
何如終流落長作朝雲伴
文選高唐賦妾在巫山之陽高丘之阻旦爲朝雲暮爲
行雨
相思欲面論坐起雞五旦身慙尸廩禄有罪未見案
後漢孔融傳丁零盗蘇武牛羊可并案也
公文雄萬夫皦皦不自乱藏榖皆亡羊
莊子駢拇篇臧與榖二人相與牧羊而俱亡其羊問臧
奚事則挾筴讀書問榖奚事則博塞以遊二人者事業
不同其於亡羊均也
要以道湔盥傳聲向東南王事不可緩
孟子民事不可緩也
春波下數州快若七札貫
左傳成十六年鄢陵之戰飬由基蹲甲而射之徹枇焉
椎鼓張風帆相見激衰懦空文不傳心千古付煨炭安得
垂天雲
莊子翼若垂天之雲
飛就吳興舘
吳興郡湖州也
魚饜柳絮肥
孔毅甫雜記云永叔稱聖俞河豚詩云春洲生荻牙春
岸飛楊花河豚於是時貴不數魚蝦以謂河豚食柳絮
而肥聖俞破題两句便說盡河豚好處乃永叔褒譽之
詞也其實不𡭗此魚盛於二月至柳絮時魚巳過矣石
林詩話所言略同
筍煮溪沙暖解歌使君詞撙前有三粲
國語周語曰三女奔密康公公母曰必致之王夫粲美
物也衆以美物臨而何得以堪之
用明發不寐有懷二人爲韻寄李秉彛得叟
秦少游作李公擇行狀云兄布早卒拊其子秉
彛如巳子秉彛盖山谷伯舅之子
竹貫四時清
一作竹節晚逾綠
月通雲氣明
一作月華寒更明
外弟有佳質
一作處
妙年推老成後凋對霜雪
一作到冰霜
不昧處隂晴盛德當如此
一作觀物憶相見
古人畏後生
一作契闊難為情礼器云如竹箭之有筠也如松栢之
有心也二者居天下之大端矣故貫四時而不改柯昜
葉文選石季倫詩傳語後世人遠嫁難為情通典代稱
姑子為外兄弟舅子為内兄弟非典言也異姓之親通
謂之外
在昔授子書髧彼垂两髮
詩髧彼两髦注髦者髮至眉子亊父母之飾
乖離今十年樹立映先逹
退之詩乖離坐難憑世說云共商略先往名逹
清燈哦妙句
一作誦佳句
如酌春酒滑把書念携手惆悵至明發
李陵詩携手上河梁
人生不如意十亊恒八九
晉羊祐傳祐上䟽乞伐吳而議者不同祐曰天下亊不
如意恒十居七八
未見歴下人徒傾歴城酒
秉彛南康軍建昌人時仕於濟南前有寄李六弟詩即
此人也巳見前注
從來親骨肉不免相可不
退之寄岳鄂李大夫詩云少年楽新知衰暮思故友譬
如親骨肉寕免相可否
但願崇亊实虚名等箕斗(見上)
蚤知鵲山亭李杜發佳思彌年听傳誇登覧通夢寐遥憐
坐淸曠落筆冨新製尚因賓客集瀝酒使我醉
往在舅氏旁獲拚堂上箒
記汜埽曰埽埽席前曰拚拚席不以鬛執箕膺擖
六經觀聖人明如夜占斗索居廢舊聞獨斈无新有羡子
𣏌梓材
左傳聲子說楚曰如𣏌梓皮革自楚往也雖楚有材晉
实用之
未曾離矯揉
昜說卦云坎為矯輮釋音云輮如九反又如又反宋忠
王廙本作揉宋云使曲者直直者曲為揉荀子勸斈篇
木直中繩輮以為輪
安詩无恙時斈行超軰㑪
山谷集中有李攄字說云予旣字舅弟李攄曰安詩而
安詩請其說云云
華屋落丘山
文選曹子建箜篌引云生存華屋處零落歸丘山
百憂滿人懷此士如不亡仲子抱竒材不獨典刑在
仲一作叔詩雖無老成人尚有典刑
神明還觀來
集中又有評李得叟詩云孫莘老嘗以得叟詩一軸示
予曰子試爲我評之予曰再過普惠七言石人道中表
字韻國朝以來能者不過一二人而巳退之所謂横空
蟠硬語妥帖力排奡惟此詩足以當之神明還觀見上
少時誦詩書貫穿數萬字
司馬迁貫穿經傳
爾來窺陳編記一忘三二
柳子厚寄許京兆書云往時讀書自以不至抵滯今皆
頑然無復省錄每讀古人一傳數紙以後則再三伸卷
復觀姓氏旋又廢失山谷盖用此意
光隂如可玩老境翻手至良醫曾折足說病廼真意
左傳齊高彊曰三折肱知爲良醫
桃李春成徑(見上)本自不期人
桃李成蹊非與人期而人自至耳
歴下两寒士簞飄能悅親恥蒙伐國問
董仲舒傳爲江都事易王王問曰粤王勾踐與大夫泄
庸種蠡謀伐吳遂滅之孔子稱殷有三仁寡人亦以爲
越有三仁桓公决疑於𬋩仲寡人决疑於君舒對曰昔
魯君問柳下惠吾欲伐齊何如惠曰不可歸而有憂色
曰吾聞伐國不問仁人此言何爲至於我哉徒見問耳
且猶羞之况設詐以伐吴乎王曰善
肯卧覆車塵子旣得此友從之日求新
賦未見君子憂心靡楽八韻寄李師載
同陞吏部(曹往)在紀丁未
山谷治平四年登第歲在丁未
别離感寒暑歲星行十二
歲星十二歲一周天丁未至戊午十二年盖熙寕元年
也山谷時在北京
我慚雞藎榖
大玄第四卷雞藎榖注藎榖進也進食其谷也
子歎天且劓
易睽六三其人天且劓䆁文天剠也剠鑿其額曰天
空餘山梁期
山梁見語
尚不昧初志
會合良難期繫匏各異縣
上見語文選楽府云他鄕各異縣展轉不相見
千里共明月
文選月賦歌曰美人邁兮音塵闊隔千里兮共明月
如披故人面
晉楽廣傳衛&KR1493;見廣曰此人之水鏡見之瑩然若披雲
霧而覩青天
浮雲蔽高秋此豈中心願霧重豹成文
古列女傳陶答子治陶三年名譽不聞家冨三倍其妻
諫曰南山有玄霧雨七日而不下食欲以澤其毛成文
章也犬彘不擇食以肥其身坐而湏死耳
水清魚自見
古楽府豔歌行曰語卿且勿眄水清石自見
齊地榖翔貴
前漢食貸志云榖價翔貴
排門无爨饙
詩浻酌可以饙饎
二仲有甘旨奉親亦良勤原田水洸洸
韻書云洸水涌光也
何時稼如雲无民願歲豐政自不忘君
无民无字誤疑是庶民劉向傳忠臣雖在畎畒猶不(忘君)
古人有成言歲暮於吾子
真誥愕綠華贈羊權詩云所期豈朝華歲暮於吾子
斧揮郢人鼻
莊子徐无鬼篇莊子送葬過惠子之墓顧謂從者曰郢
人堊漫其鼻端若蝇翼使匠石斵之匠石運斤成風聽
而斵之盡堊而鼻不傷郢人立不失容宋元臣聞之召
匠石曰嘗試爲我爲之匠石曰臣則嘗能斵之雖然臣
之質死久矣自夫子之死也吾无以爲質矣吾无與之
言矣
琴即鍾期耳(見上)新詩凌建安
魏志王粲傳粲卒於建安二十二年始文帝爲五官將
及平原侯植皆好文斈粲與徐幹偉長陳琳孔章阮瑀
元瑜應瑒得璉劉楨公幹並見友善
高論到正始
晉衛玠傳大將軍鎮豫章長史謝鯤雅重玠相見欣然
言論弥日大將軍謂鯤曰昔王輔嗣吐金聲於中朝此
子復玉振於江表微言之緒絶而復續不意永嘉之末
復聞正始之音
徒言參隔辰
楊子吾不覩參辰之相比也左傳昭元年子産曰昔高
辛氏有二子伯曰閼伯季曰實沈居于曠林不相能也
日尋干戈以相征討后帝不臧遷閼伯於商丘主辰商
人是因故辰爲商星遷實沈于大夏主參唐人是因以
服亊夏商故參爲晉星
未負石投水
吕氏春秋精喻篇白公問於孔子曰人可微言乎孔子
不應白公曰若以石投水奚若孔子曰没人能取之白
公曰若以水投石奚若孔子曰淄澠之合易牙能知之
白雪非衆聽
文選宋玉答楚王問云客有歌於郢中者其始曰下里
巴人國中属而和者數千人其爲陽阿薤露國中属而
和者數百人其爲陽春白雪属而和者數十人而巳其
曲弥高其和弥寡
夜光忌暗投(見上)古來不識察
文選古詩一心抱區區惧君不識察
浪自生百憂三月楚國淚
卞和巳見上注以言夜光之璧
千年郢中楼
以言陽春白雪
無因杭一葦
詩一葦杭之
濁水拍天流
退之詩海氣昏昏水拍天
河南李茂彦内藴邁俗心濬冲有涇渭一顧重千金
文選任彦昇詩濬冲得茂彦注云傳暢贊曰王戎宇濬
沖爲選官時江夏李重字茂曾汝南李毅字茂彦二人
俱處要職戎以識會待之各得其用彦昇此詩又云伊
人有涇渭非余揚濁清向秀别傳云秀與嵇康吕安爲
支康傲世不羈安放逸邁俗而秀雅好讀書
亊親知色難勝巳又勇沉(見上)外物旣難必求之首陽岑
莊子外物篇外物不可必故龍逢誅比干戮論語夷齊
餓于首陽之下
飄風從東來雨足盡西靡
說苑上之化下猶風之靡草東風則草靡而西西風則
草靡而東老杜云雨聲巳先風散足盡西靡
萬物逐波流金石終自止
說苑叢談云水浮萬物玉石留止
渭因涇使濁菲以葑故毀
並見毛詩
智所無奈何誰能爲樗里
史記樗里子傳滑稽多智号曰智囊秦人諺曰力則任
鄙智則樗里
紛紛車馬客如集市人博彼雖有求來我但快一噱
文選陳孔璋書必大噱也
忽逢媚學子
退之詩蹮蹮媚斈子墻屏日有徒
時亦撼關鑰何當携手期濠上得魚楽(見上)
以同心之言其臭如蘭爲韻寄李子先
往日三語掾解道將無同我觀李校書超邁有古風
晉阮瞻傳見司徒王戎戎問曰聖人貴名教老莊明自
然其旨同異瞻曰將無同戎咨嗟良久即命辟之人謂
之三語掾
談道屡入微
衛玠傳勝日親友時請一言莫不咨嗟以爲入微又云
衛玠談道平子絶倒
閉門長(蒿蓬)
蓬蒿繞宅見上注
誰能賞遠韻大守似安豐
晉庾凱雅有遠韻王戎傳進爵安豐縣侯
流水鳴無意白雲出無心
歸去來詞雲无心而出岫
水得平淡處渺渺不厭深雲行不能雨還歸碧山岑斯人
似雲水廊廟等山林
文選曹子建詩朝雲不歸山霖雨成川澤前漢贊山林
之士往而不能反朝廷之士入而不能出
俗士得失重舍龜觀朵頥
昜舍𡭗靈龜觀我朵頥
六經成市道駔儈以爲師
史記廉頗傳客曰天下以市道交漢貨殖傳節駔儈漢
書吏道以法令爲師
吾學淡如水載行欲安之
莊子君子之交淡如水左傳㐮二十四年子産寓書告
范宣子曰夫令名德之輿也恕思以明德則令名載而
行之楊子法言或問孔子知其道之不用也則載而悪
乎之曰之後世君子
惟有無心子白雲相與期
摧藏裭冠冕
文選扶風歌抱膝獨摧藏昜訟卦或錫之鞶帶終朝三
裭之後漢鄧禹贊裭龍章於終朝左昭九年伯父裂冠
毀冕
寂寞歸丘園一瓢俱好斈伯仲吹箎壎政以此易彼
韓文柳子厚墓志以彼易此孰得孰失
高車擇朱門得失固有在難爲俗人言
司馬迁書云悲夫亊未易一二與俗人言也又云此可
與智者道難與俗人言也
携手力不足七年坐乖離
此詩乃元豐二年歲巳未北京解官後作也在北京首
尾跨七年選詩乖離即長衢
愁思不能眠起視夜何其殘月掛破鏡
古楽府云破鏡飛上天謂月半也
寒星滿天垂明明故人心維斗終不移(見上)窮閻蒿蔓羶
冨屋酒肉臭
礼記冨潤屋漢霍去病傳重車餘弃粱肉而士有飢肉
杜詩朱門酒肉臭路有凍死骨
酒肉令人肥蒿蔓令人瘐欲從鍾鼎食
家語子路曰親没之後累茵而坐列鼎而食史記貨殖
傳洗削薄投也而郅氏鼎食馬醫淺方張里擊鍾鮑照
詩擊鍾陳鼎食方駕自相求
復恐憂患構秦時千戶侯寂寞種瓜後
肖何傳召平者故秦東陵侯秦破爲布衣貧種瓜長安
城東瓜美故世稱東陵瓜
客從濟南來
李子先及前篇李得叟皆在濟南山谷母黨也
遺我故人書墨淡字疎行
杜詩墨淡字欹傾
故人情有餘上言猶健否次問意何如只今意何有思食
故溪魚
古楽府詩云客從遠方來遺我双鯉魚呼兒烹鯉魚中
有尺素書長跪讀素書(書中)意何如上言加餐飯下(言長相思)
吾子有嘉得譬如含薰蘭清風不來過歲晚蒿文間
渊明飲酒詩云幽蘭生前庭含薰待清風清風脫然至
見别蒿艾中
古來百夫雄白首在澗槃
詩百夫之特又考槃在澗
非閞自取重
杜詩云非閞足无力又云非閞故安排
直爲知人難
書在知人惟帝其難之
次韻晁元忠西歸十首
我田失耕耘歲暮拾枯其枯其不可食日晏抱長飢
漢楊惲傳其詩曰田彼南山蕪穢不治種一頃豆落而
爲其
猛虎依山林眼有百步威
退之猛虎行正晝當谷眠眼有百步威
一從梁鴦食風月何時歸
列子云周宣王之牧正有役人梁鴦能飬禽獸虎狼无
不柔馴者梁鴦曰飬虎之法順之則喜逆之則怒夫食
虎者不敢以生物與之爲其殺之之怒也虎與人異而
媚飬已者
聖莫如東家長年困行路公飬爲淹留豈不以食故
邴原别傳曰原遊斈詣孫崧崧曰君捨鄭君所謂以鄭
君爲東家丘也原曰君謂僕以鄭爲東家丘必以僕爲
西家愚夫耶孟子万章下云孔子有公飬之仕
林薄鳥遷巢水寒魚不聚
老杜詩林茂鳥有歸水深魚知聚
孤士似無家轉蓬何由住
說苑魯哀侯弃國而走齊對齊侯曰是猶秋蓬悪其本
根而美其枝葉秋風一起根且拔矣曹子建詩轉蓬離
本根飄飄隨長風老杜云飄零似轉蓬
前有熊羆咆後有虎豹號
文選劉安招隠士云虎豹闘兮熊羆咆杜詩空荒咆(熊羆)
巳出澗谷底更陟山板高五日一併食
儒行云儒有昜衣而出并日而食
十年一緼袍
語衣弊緼袍兼用檀弓所云晏子一狐裘三十年之意
未知歸宿處豈惮鞍馬勞
退之病中贈張藉詩言籍之詞云從此識歸處東流水
淙淙
䴡姬封人子弄影爱朝日
文選疊霜毛而弄影
晉國始得之涕泣甘首疾
詩甘心首疾
憂危與安楽一生誰能必同床食芻豢廼悔沾襟失
䴡姬亊見上
怨句識之推
史記晉世家文公賞從亡者介子推不言禄禄亦不及
隠不復見子推從者懸書宫門曰龍欲上天五蛇爲輔
龍巳升雲四蛇各入其宇一蛇獨怨終不見處所文公
見之曰此介子推也
商歌知寗戚
琴操曰寗戚飯牛車下叩牛角而商歌曰南山粲白石
爛生不逢堯與舜禅短布单衣裁至骭長夜冥冥何時
旦齊桓公聞之舉以爲相
我占(晁氏)賢乃在賦行役
詩父曰嗟予子行役
同遊羿彀中
莊子得充符篇云遊於羿之彀中
儻免非爾力
孟子其中非爾力也
㴞㴞今如此去邦將安適
論語桀溺曰㴞㴞者天下皆是也退之古風云一邑之
水可走而違天下㴞㴞曷其而歸
熱避悪木隂渴辭盗泉水
文選陸士衡詩渴不飲盗泉水熱不息悪木隂悪木豈
木隂志士多苦心
曾回勝母車
鄒陽書里名勝母曾子不入邑号朝歌墨子回車
不落抱玉淚
鄒陽書玉人献寶楚王誅之注云卞和抱其璞哭於郊
詳見上註大白詩抱玉入楚國
晁氏猛虎行繳繳壯士意人生高唐觀
高唐之觀見文選宋玉賦
有情何能已腰垂九井璜
文選顔延年詩有懷誰能已元注云晁詩云安得龍山
潮駕回實河水水從樓前來中有美人淚尚書中候曰
吕尚釣于磻溪得玉璜云云見文選注山谷琴銘云釣
魚而得九井之璜盖用山海經事經云海内崑崙墟在
西北帝之下都高九仞有九井以玉爲檻
耳著明月璫
文選洛神賦贈江南之明璫注云耳珠曰璫
蘭蓀結襟帶芰荷製衣裳
沈休文和謝宣城詩昔賢侔時雨今守馥蘭蓀離騷經
製芰荷以爲衣兮集芙蓉以爲裳
其人雖甚遠其室大道傍當身不著意千載永相望
鄭國風其室則邇其人甚遠古語築室道旁三年不成
太白詩遮莫親姻連帝城不如當身自簪纓(當字作去聲讀)
風雨去家行手龜面黧黑屠龍非世賢
莊子宋人有善不龜手之藥者韓非子晉文公反國及
河令籩豆捐之席蓐捐之手足腁胝面目黧黑者後之
列子年老力弱面目黧黑杜詩會面嗟黧黑屠龍見上
學問求自得
孟子君子深造之以道欲其自得之也
我思脊令詩同飛復同息兄弟無相遠急難要羽翼
小雅常棣云脊令在原兄弟急難角弓云兄弟昏姻無
胥遠矣唐元宗賜讓皇帝兄弟天生之羽翼
人言貧在家殊勝冨作客
楽天詩始知爲客苦不及在家貧唐戎昱詩遠客歸去
來在家貧亦好
雞棲牛羊下(見上)君子亦安息千里求明師營糧從亊役
莊子胠篋篇延頸㪯踵曰某所有賢者贏糧而趣之南
溪始泛云誰謂非亊役
學問非物外室虚生純白
見上前集贈柳某詩云歸來坐虚室夕陽在吾西與此
同意盖謂道在迩而求諸遠也
開田望食麥春隴無秀色深耕不償勤牛耳徒濕濕(見詩)
豐凶誰主張坐令愁煎迫河清會有時
左傳周詩有之涘河之清人壽幾何注逸詩也
得酒洒胸臆
集中有答晁元忠書云未識足下之面因諸昆弟得足
下之詩興托深遠不犯世之鋒永懷善怨鬱然類騷故
追韻寫意於无能之詞又云南來拘窘吏事雖江山映
發心不在焉又云十詩聊報盛意又云承去歲不利秋
官可見詩中之意矣其言南來拘窘吏亊可見在大和
作追韻寫意即此詩也十詩聊報盛意見第三卷
山谷外集詩註卷之四
