皇甫司勳集卷十九
明皇甫汸撰
五言律詩
岳東伯遊天台歸贈
平生山水興聊作越鄉遊海嶠千盤路江城九月秋雲
中訪精舍花裏下輕舟何事懷婚嫁經年獨滯留
歲暮園亭對菊寄子約弟
不緣歸卧久那復歲將陰策足嗟行路驚翰屢遶林鴈
來吳地少雪到薊門深獨有荒臺菊能關池草心
將入魯奉柬諸兄
故國人初返長林意頗同念離驚歲暮從宦媿途窮楚
水寒潮外江城細雨中愁看佩刀去遥向海沂東
子安初製巾服履贈之
何事平原服翻同楚客衣將從東洛隠寧羡尚方歸雲
卧輕偏適山居懶不違因聲報王貢情已昔年非
紫霄峯莊道士房
仙館夕陽際吳宫荒草餘路迷花發後雲白鶴來初醉
客壺中酒謀生柱下書坐深寒月在歸駕欲凌虚
月下念别答子安
歲暮寥天月清輝亦未闌關山無限思尊酒暫為歡乍
缺潮聲落驚飛鵲影寒江程雖易隔莫謂不同看
大石答子安
祖筵臨水後征馬到山時非自耽遊賞其誰奈别離雲
封泉逕杳霜染石苔滋莫道空門樹攀來不係思
滸墅逢岳東伯出山相送
煙水維舟處偏傷首路神却憐乘雪興來送渡江人落
葉催年盡寒尊遣夜頻知君入山後相憶在風塵
贈茅丹徒
晉室皇畿宰風流絶見君鳴絃宓生化飾吏子游文山
色齋中入潮聲政裏聞江干漂泊羽猶得接鸞羣
淮陰至日
過江芳草地晏歲小山游莊叟身同瓠張融宅是舟空
山聞葉下寒水見冰流莫謂窮愁日他鄉祗益愁
江上曉發
霽曉臨江渡微茫寒霧多無由辨深樹祗自見滄波岸
覺帆前是山知磬裏過平生壯遊地今往奈愁何
送子安之太倉
明發辭林卧遐心眷海東荒城春雨外孤棹暮潮中歲
月重來異雲山舊眺同如逢垂釣者一為訪任公
寄王維楨地曹
並是銜新命俱來守舊京時違空往跡事在每關情草
綠長千里江清建業城寄君須自愛己矣負平生
四思詩
余山居寡悰偶思白下之遊因賦四詩
靈谷寺與子安兄施蔡二子嘗同游
昔日同嘉侣靈山訪梵宗雨餘頽寢畫泉遞暝溪鐘迷
路隨羣鹿歸途出萬松遥知草堂月别後笑周顒
燕子磯羣公于此餞别子安入越
祖帳都門道離筵江館時花飛知孟夏燕起計歸期良
友同飈散韶年與電馳滄波流恨處東望幾愁思
牛首山徐公子招遊
公子招歡地牛山勝事存心期惠遠社跡感孟嘗門竹
院留宵榻花巖駐午軒臨溪一相送今日獨誰言
天界寺半峯上人禪誦處
城南多古寺爭得道林居馬過談經後烏來施食餘人
天長示滅花月幾淪虚飛錫何時晤東山欲致書
送王良醫之武岡
白髮微官在滄江别路長看星趨翼軫問水過沅湘採
藥身千里聞猿淚幾行惟應鴻寳訣猶得事淮王
哭子安兄四首
拙宦空牽世沉憂易損年攀荆餘敝宅讓果薦靈筵物
化成千古人亡隔九淵平生佩刀在感贈獨潸然
昔侍尚書省同趨建禮門一朝隨往化何日更飛翻淚
盡堪流血情來詎返魂君苖徒毁筆那復覩平原
同枝憐四鳥析羽在兹辰埋玉開前兆探鐶驗後身奠
芻南國士留樹越鄉人無復池塘夢空餘芳草春
生年同過隙何悟早藏舟喪事門人給遺文使者求山
川俱感涕花月總關愁尚說烏衣勝傷心不忍遊
張公洞二首
兹山靈氣在復以至人傳石壁晴飛雨松門晝鎖煙萬
形疑海市一線引壺天為問蒼苔蹟青騾去幾年
羽客還丹地花丘閱世殊危梁欵漢鑿疊石類秦驅披
霧看衣濕攀巖藉策扶不知斜日在燃燭送歸途
玉泉亭
怪石隨崖豁靈泉出澗幽灌園雙甕在掛壁一瓢留氣
積金扉影凉生玉樹秋塵纓猶未謝延竚媿清流
謁周孝侯墓
地是先朝賜橋猶異代存枯枝交隴樹流水到祠門落
日瞻遺像英風想逝魂蹉跎余亦晩愁向陸生論
董太史過吳門見訪
予告賦閒居多情訪敝廬交因忘世減禮覺候門疎酒
伴芳林下琴心苕水餘還邛寧久滯明主待相如
陪讌董太史于徐少宰碧山故居
北闕高軒下東山别墅開焚魚人已謝羅雀客能來花
竹荒新逕琴尊儼舊臺從知徐董輩同是漢廷才
伯兄季弟往虎丘山莊為仲氏卜葬地
青山舊别業兹地欲藏舟罷旦荒臺在辭春暗水流開
阡異京兆託體共林丘總識溪橋路傷哉可重遊
病中答子約弟覽毘曇之作
生年何自苦棲病每經時高院聞蟬早幽窗度日遲僧
彌諳妙典法護媿玄思欲遣迷方累因君問藥師
寄答華子潛學士
自余辭漢省君亦解文園鴈信猶能達魚焚可重言風
塵江上淚花月夢中魂不及秦淮水西流向國門
人日訪過叟
獻歲逢人日攜羣訪客居葺茅依舊逕灌藥引新渠簾
下君平易帷中叔夜書春風何意早一奉坐談餘
徐公子徙宅秦淮寄贈
榛隠移新宅桑情託舊溪水聲喧戸近山色入檐低地
僻心從遠觀幽物自齊思君夢中路猶識五陵西
送子約弟訪董太史于苕溪因懷殊勝寺舊遊
越國青山外吳江芳草前夜帆看獨往春水悵悠然過
寺迷初地逢橋記昔年還聞倒屣處應得蔡邕憐
題長干主人壁
歲月幾相謝江山重此行青雲違壯志白首歎交情埋
姓非張禄投人似馬卿空令同舍賤爭席在都城
託宿報恩寺
平野新秋入長干舊寺存青蓮非世界綠竹是山門塔
火看生滅鐘聲悟靜喧迷方欲有問慙對遠公言
寄故園兄弟
旅跡原無定塵躬且未寧心將齊塞馬夢屢到原鴒世
事吳宫草年華楚水萍從來堪灑淚郭外是新亭
安隠寺
人天即此路花雨見空臺刹盡南朝建經多西土來碑
荒殘蘚合僧定野棠開了悟身如幻何須訪劫灰
寳光寺
四山棲梵處一徑杳然深歲久惟看樹臺荒半宿禽遠
江横落日寒殿下秋隂獨坐觀冥理寧知靜者心
訪孫孝子永夀兼問養生
為訪幽棲宅因過孝里門支離如有託塞兌已無言掃
榻依松寢安橋接笋垣惟餘枯樹下日夜義烏喧
崇明寺至日答舍弟
僧臘逢長至征途感故陰茒峯帶郭近花井入溪深睎
世無靈氣違時減道心徒煩訪丹藥何日變黃金
長干寺除夕
客歲因僧臘人天感物華繙經迷貝葉頌酒媿椒花裘
敝長千里心飛故國涯隨緣聊住世豈是樂無家
雨
積雨縈情懶長雲引望迷蓋停千嶂外絲散五湖西戲
藻看魚動還林羡鳥棲朝來理輕棹將欲訪花溪
秋日偶成
無那文園病秋來獨未蘇江風驚木落簷日惜陰徂拙
宦同門限勞生學戸樞憤憂何以託惟是著潛夫
送沈二遊越中
提琴謝氛俗抗策訪名山世事興亡後秋心詞賦間石
潭沿月弄天目倚雲攀别有觀濤興枚生定未還
過長兄寓所寄憶
客路嗟相失鄉雲限幾重蘿軒虚夜月竹院換春風淨
理同因果浮生任轉蓬題書遲玄度勞憶在支公
除夕
異鄉逢歲盡一倍旅愁增車從來三署衣香過五陵春
晴傳法鼓夜色引慈燈誰識朝元侣禪棲學老僧
禹量席上追憶牛首之遊
坐憶雙峯賞神驚五載還林猶青嶂外路即白雲間舊
客皆凋喪佳期可重攀空餘風景在感泣似牛山
早春德恩寺
福地回春早名山俯勝多水邊疑見性塵外可除魔徑
仄緣蘿入林深礙竹過從知功德遠無量是恩波
惠應寺胡秀才讀書處
支公禪誦處却有董生帷地僻聞鐘遠林荒下鳥遲持
經殘雪映閉戸白雲垂辛苦精儒行還應靜者知
酬周公瑕七夕見贈
京國俱流寓禪堂獨病棲徒懷七襄詠猶戀六塵迷金
鎖秋聲颯銀河夜色低不堪搖落意脉脉鳳城西
昔訪雲谷于天界兹復會于三藏寺
何顒貪佛日惠遠說經年是果西林徙非離初地禪一
燈銷永夜萬籟淨諸天自惜迷途晚猶思出世緣
章祠部見訪
落落題門後悠悠行路難非君念傾蓋誰此問南冠秋
水同禪寂浮雲任達觀驚飛雙樹下幸有一枝安
柬黃生志淳
作賦渾遊洛持書似謁秦長干連大道淮水是通津月
下花愁客霜前鴈報人為君題贈婦惟有素衣塵
贈張子棨
相見但云晩知君意氣同道能窺一馬文不尚雕蟲定
水忘言外迷方獨醒中清齋聞磬後時復想高風
觀堂
秘閣何年化餘基尚可尋辨灰應悟劫投石不知心挂
衲惟枯樹聽經有舊禽那堪荒草處曾是布黃金
送王子亮卿真州訪蔣憲使
歲暮三山路江通一水津舟寒初載雪榻暗舊生塵靜
夜聞潮慣荒城落葉頻懸知蔣詡宅開徑遲幽人
余叔二人歲方再稔相繼辭代遠承凶問泣賦此
篇
兩年悲骨肉奄忽委荒丘共盡臺空夜先零樹已秋山
經薤草宿人罷竹林遊獨惜平原淚多因歎逝流
余將之白下而黃子言往浙中賦别
探會重遊越干秦再入都花天散雲雨萍跡限江湖牛
渚心千里虹橋酒一壺無言馬首異同是阮生途
木末亭送談二秀才還吳
驅馬憐同役乘舟念獨歸孤亭一眺望千里思翻飛螢
火車生帳秋聲樂子機坐來雙樹下那得繫殘暉
答子約弟七夕見懷
天上歡逢夕人間重别時忽聞牛女詠并入鶺鴒詩悟
辱因超忍牽情未遣思乘杯倘有驗一水乞歸期
過顧司寇息園
華屋生年異平泉死日荒懷人嗟逝水立馬弔斜陽後
進推師表先朝寄典章猶聞江左士揮淚說長康
訪徐公子新居病起慰欵追昔作
第宅逢新徙琴書儼舊存鍾山遥入戶淮水正當門隠
几枚乘發窮途阮籍樽誰憐衆賓客今日散平原
同盛二過永福寺
偶然同素侣來此訪緇流古寺鳴鐘處空山落木秋跡
隨青嶂滅心共白雲留祗隔秦淮水寧知是沃洲
贈汪子嘗從空同遊梁者也
卜宅近仙源晴沙别有村花時遊洛水雪後訪梁園買
笑黃金盡耽詩白髮繁李膺門下客歎息幾人存
虎丘經司直兄墓
昔是青山路今成白馬泉松塵餘涕後樽酒若生前過
客瞻新表鄰僧守舊田祗嗟春草宿非復夢池年
同年姜禮曹攜酒見過
媿我逃禪日煩君載酒情感時驚落葉復故語班荆龍
鮓登竒饌鸞笙度梵聲醉來瞻化塔猶記舊題名
吳純叔解官初還投贈二首
張邴意何如還山喜遂初相邀具尊俎更得耦琴書花
下聊爭席林中任借車幽懷寧用問為謝楚江魚
世網已能辭雲山從所思那知投劾日正及閱耕時海
近羣鷗下庭閒百草滋看君無愠色猶自恨歸遲(歸田賦百)
(草滋榮)
哭隠君陳善二首
楓江西郭路來哭竹林人繐帳空凄雨靈床但黯塵交
疎誰把臂妻老獨傷神詎是於陵後猶嗟仲子貧
嗜酒同劉伯沉江異屈平祗疑中聖去那解汨羅情蔓
草榮虚室行楸偃敝城最能明易理何苦不謀生
題不菴贈長兄
本期行附翼何事早歸驂失路能齊北棲枝已戀南三
同古來惑七異昔人堪羡此聊書座因之遂揭菴
蕉上月
鏡彩看初滿墻陰稍覺稀飄香桂子異拂翠柳條非班
女秋迎扇秦王夜卷衣音書欲有寄題處鑒清輝
聞子約有荆州之役
傳爾銜新命令余緬舊思猿清啼楚夜草綠弔湘時匭
入周官貢香分漢吏司江山遲文藻行擬二騷詞
詠美人花燭次韻
含羞辭柳戸承寵侍蘭床玉以經磨潤花因乍折香住
歌雲動綵戀舞月留光夏夜誰云促春心自許長
荆州六詠送子約
苞匭通周貢輶軒問楚程巉崖天外斷積水霧中明磵
道懸蘿密衙齋對竹清君行非習險心計在持平(右荆門山)
雷送江流駛雲廻石勢重那知百折處别是一提封估
客魚間市鄉書鴈外峯遥心若漢水無夜不朝宗(右鎮流砥)
峽勢環如月清光掛碧巒猿應啼淚易蟾似照離難江
漢明河影關山楚塞寒誰云千里共曾是兩鄉看(右明月峽)
七澤疏雲夢三湘滙洞庭路隨芳草綠窗入遠峯青神
館朝蒸霧仙槎夜犯星懸知賜田者詞賦擬騷經(右雲亭澤)
舊井荒城外清流定幾年名應同讓水澤許並寒泉雀
乳桐陰覆禽來機事捐使君將比德一飲輙投錢(右廉泉井)
南楚風流地名賢昔寓居水花猶泛墨臺草尚留書難
字逢能識遺編校未疎委懷從灑翰公事日常餘(右洗墨池)
贈陳鳴野二首
謝客杜門久因君掃榻頻金装遊俠後縞帶結交新倚
馬知才子籠鵝愧主人若非驚座語何自識陳遵
吳市新逢面嵇山舊隠名思玄題賦就觀舞學書成門
有高陽侣家多燕趙聲更憐仲子意辭爵一何輕
題淮上周將軍園亭二首
風景駐淮東將軍别業雄小山初卜隠大樹不言功架
上披緗帙床頭掛角弓那知金谷夢猶遶玉關中
東陵不好武西第自堪娛香氣多成桂芳陰半是榆散
軍聊踘蹴讌客每投壺莫學藍田卧雲中待亞夫
皇甫司勳集卷十九
