皇甫司勲集卷五十六
明皇甫汸撰
碑表
明資政大夫南京工部尚書贈太子少保何公墓
碑
會稽之墟實維於越禹陵降神克生英哲迺誕何公爰
振休烈身沒名彰宜表豐碣公諱詔字廷綸號石湖越
郡山隂人也少秉淵懿之資長負穎拔之槩嗜學綴文
藻德砥行為諸生冠遂以明經起家解褐登仕通籍三
朝耀組二京歷試郡藩載綏畿甸所在以能稱自分工
署迄拜司空翊世平成典邦水土終始懋焉蓋秦漢以
來司空與太慰司徒參為三事並超九列赤符舉梁素
絲崇衮公無忝已若夫江艘海舸不愆以綜陵工廟役
勿亟而集示儉昭朴昉橋山之制䟽會通漕奏宣房之
績乃增秩賜金錫讌褒璽近代司空未之或有若初出
知永平地隣京輦中官撓法舊莫誰何至則䘏灾零雨
廉枉章電民悦慈母囚畏神君嗣莅于楚郴桂告警議
發窖積用給軍需民既稱便賊亦就殄廣漢之摘姦孺
文之持法宋均之徙蝗龔遂之弭盜殆兼之矣由是參
知西遐則風行百粤稍遷右轄則化偃八閩羣獠内欵
罔不即序可謂祗服忘勞盤錯别利者也雖漢史之采
循吏唐典之咨岳牧又奚讓焉至陟中丞持憲三輔整
肅戎務繁殖黎元糾按鉅豪裁罷冗費關夫敵愾遐方
震懾北門鎻鑰倚公為重亡何徑踐卿佐矣于時識治
者謂公宜居樞筦隠憂者謂公宜任韜鈐剡書交薦柄
用可期而公知足乞骸遺榮反服暫允歸田之請未寢
當宁之眷昊天不弔奪我刑獻海内惜之今上悼焉然
星精雖隕而鳳毛不死矣方其立傾否之朝丁履尾之
日遏劉襄苖克壯其猷突瑾礱宏卒免於禍大雅保身
有如彼既而際亨嘉之會遇攀鱗之代龍蛇互用身名
俱優又如此設天假公洪毗金鉉協贊玉衡盛德大業
詎可量哉至若孝友繕性雝睦成風銜哀毁瘠展親翕
孺教篤韋經宦减仲産守萬石之醇謹幾慧度之纖密
䟽公罕贏餘之儲行父無衣帛之妾考旋月旦籍甚鄉
評凡兹大節以及世美具載亞相陽峰張公之誌司成
涇野吕公之碑彪炳雲煥垂光霄㝢而仲子大中丞鰲
以余中憲先君與公誼為聯榜分則通家屬余甄次遺
絢闡發幽潛稽昔執中為宋名相公侯子孫必復其始
其在中丞公乎公之夫人唐氏先公卒卜兆於容山尋
改卜於西余之陽而合窆焉帝給營葬秩贈宫保湛恩
汪濊寵靈攸妥堪輿家流謂得善地亮哉徵哉辭媿不
腆而事覈則傳矣系曰漢何武居無赫去見思流遺德
明司空承先則良哉稱二千石曰于藩維方伯暨中丞
揚憲職夙夜寅在公直胡憖遺嗟奄忽經西余筮從吉
山蜿蜒水抱一竄玄廬返真宅鏤鴻勲樹道側居永哀
行者泣於萬年長靡極
明鴻臚通事顧公墓碑
嘗讀太史公世家諸篇乃知尚貴尊賢禮之大經也勾
吳著姓有四而顧為稱首今太保惠巖顧公可學紹肅
侯之家聲挺彦先之人望早歲擢科列郎署參外藩遺
榮恬處幾十餘載值皇上求舊搜隠馳安車之徵賜清
燕之接言每當聖意由是寵眷日隆數歲中超拜禮部
尚書晉秩宫保自父率祖及曾咸贈光祿大夫如其官
世祿之家鮮有踰於錫山顧氏者公有弟為鴻臚通事
諱可文字與明别號惠崖同母馬夫人産也粤自宋季
不競民多南奔占籍錫之芙蓉山高祖福五生壽山善
治生富埒吳中明興法網漸密豪猾易梗有俞慎者聚
而構亂邑遭株染父子逮繫雖獲矜釋而門戶傾圮矣
時大父信尚在齠年匪友人錢氏存下泣之仁念把臂
之誼幾不能全至芹軒公某修業而息之稍復其始與
其弟比部泉州公各訓誨其子誦法詩書繼武科第五
世之後莫之與京謂非天道與善之報耶通事君生而
容貌魁梧性姿倜儻馬夫人知非凡兒愛之特甚而芹
軒公聽其任俠亦未嘗苦為繩檢乃棄弟子員授興邸
舍人竟投檄不屑就居嘗敬事長公相與翕孺推衣讓
果有李孔之風太保公從宦遠違曰以二親累君生能
奉養獨勞歿則哀毁共茹輙歎曰有子如弟吾愧多矣
東山既起移書召弟促之如京至得改授鴻臚攜入直
廬縱觀禁籞之麗日所頒大官醪饌退而燕私都人榮
之乃告其兄曰昔吳季札之賢以來聘獲觀周樂為幸
漢蘇卿垂希世之節而位不過典屬國余所叨誠已踰
分尚安覬乎懇辭以歸都人賢之太保笑曰君殆諷余
思少游耳公卿大夫聞而賡為詩以贈并為之壽今彙
為集云雅嗜山水之游兼有花癖嘗築别業於城東結
亭葺榭疊石穿池疎篁夾軒叢菊被徑日邀賓朋觴咏
其中夜或寢處花下不知露之霑茵也又構凝雲書院
繚垣飛陛飾以丹漆置蒲滿砌葱蒨逼人因號為蒲仙
性落魄不事家業嘗曰人非無財之難立而無令名之
為患大丈夫不能策足要津以弘功烈胡與賈人攘攘
逐利爭尺寸於市肆間哉家無長物而好千金之施
義所不平而專趨人之急敦睦洽比無小大親疎多蒙
其惠者嘉靖己未歲旱為虐忽病熱流火之月愈煩躁
家兒汲山中第二泉置几榻間滌之始蘇竭則如故而
體益憊矣因歎曰周詩云我心憚暑憂心如薰安得清
風靈雨俾延餘息哉既望四日而卒卒之日無問知與
不知皆為悲慟聲震里中方在彌留言不及家務曰以
余被華食甘乘肥御豔七十餘年志亦足矣子孫並能
文不墜先業更何身後之戀哉第令移蒲菊數本設水
檻以娛魂魄此與魏武上脯&KR1458;陳妓樂者清濁殊致矣
先配陳孺人繼郁孺人並先君逝長子起經出為太保
公嗣次子起綸為從弟可觀嗣俱官嶺外祗役歸覲躬
視考終二子奚憾哉乃各命一孫斬服行三年喪禮以
義起制由情生君子謂能達權矣太保公敦鞠子之哀
流終鮮之痛手自勒狀不遠數千里請銘於甘泉湛公
葬卜十二月某日懼道阻愆期請余為文以表其墓嗚
呼世如通事君者亦翩翩然佳公子矣嘗擬樂府作調
曲又倣唐音為律詩集行於藝苑雖乏顯位而有令名
宜歌以表之辭曰惟孝與弟行於家太保之言微而匪
誇惟信與義著於鄉無間昆言欲蓋彌彰芳聲籍甚聞
於朝彼都人士式歌且謠積善餘慶垂於後宜爾子孫
克昌以茂恩錫幽隧惠之陽别開宅兆祔以藏表兹潛
德百世永光
明朝列大夫湖廣布政使司右參議吳公墓表
鬱鬱蒼蒼有山曰陽玄廬帝錫永祔寵光此延陵吳仲
子之墓也曷表之公諱子孝字純叔别號海峰晩更龍
峰自延陵而降世為長洲山塘里人生而穎悟絶倫考
文端公愛之甚五歲占對七齡賦詩敏出過庭美由即
席且機辨響捷長於典謁遂使字父謝愆呼友起敬云
李文正程篁墩並為學士一代偉人文端公時為編修
攜以往見咸深器之至弱冠博覽得於兼行玄思成於
宿構將濟世匡時乃著說守以見志焉隨任留都喬司
馬座客常滿至則盡傾王新建門不妄通見輒嗟晩名
益振於諸生間矣壬午舉應天越己丑皇上臨御之八
年也天下士舉於南宫者三百二十人吾蘇十有六人
公為之首及賜第選為翰林庶吉士上方稽古禮文銳
情經術延攬俊乂殷潤皇猷有若吉水羅達夫會稽楊
汝成陳約之西蜀任少海熊叔抑東魯李伯華上黨栗
仁甫江左唐應德公與余十數子者敷緯國之華摛掞
天之藻雖枚馬之輩相得而快甘泉之遊然綘灌之屬
交嫉而興洛陽之譖矣厥後曹給事數相於闕庭王中
郎忤宰於省闥曾楊二侍御批龍鱗而抗萬言視鴻毛
而輕一死其餘敡歴中外蜚英聲騰茂實者莫可勝算
我明得人於斯為盛矣然不克久奉清班超踐崇品命
之所遭亦略相似也先是文端公喜業紹於池毛懼途
迫於鐘漏由南吏部尚書乞骸東歸避賢者路哲哉公
初授台州推官便道過吳獲展家慶圖欲陳情奪於父
命而止居台三載擢廣平通判夫以藝苑之英出為理
官以臺諫之器置為郡尉大乖常格人共駭惜恬不為
意恪供職司折獄平反越號神君典牧蕃息趙稱良吏
豈恥視刑案不對馬曹徒守文墨而不閑吏局者哉文
端公聞之移書嘉勞亡何以廣平最拜為南文選主事
至則堅請侍養竟蒙予告酬其初願孝哉歸乃竭力娱
親大構别業昉平泉以治園擬東山而營墅臺榭亭館
之華林竹花石之盛甲於吳中罔有踰者鄭莊開驛賓
客響臻鄴架儲書子孫絃誦他若賜金樂施懸車許借
雖文端雅量能成其志者公也里人慕其風曰生男當
如吳仲子矣今三賢堂所集後學彬彬向化皆公造焉
壬寅文端公八十有三薨執喪毁瘠恤典加隆備其哀
榮從公請也乙巳起家補禮部精膳主事尋陞光祿寺
丞去羡裁冗著為甲令所减大官之費歲以億計自是
寖有列卿常伯之望以性剛毅介直好面折人過兼之
持論峻激不為脂韋淟涊忌者媒孽其短政府銜之銓
司希旨出為湖藩右參議分守下荆南道提督太和山
公歎曰天台武當世謂福庭靈窟何幸兩為仙吏他日
溘死牖下魂魄當遊二岳間也褰帷行部齋服謁祠暇
則延眺於鹿門致慨於峴首曰龐公叔子獨何人耶太
和歲例出納悉委所司乃稽其贏籍記之權璫歛手錙
銖莫敢私者隂畜憾焉庚戌察吏坐讒免官廉吏可為
而不可為信哉由是浮湘江遵鄂渚下赤壁遡采石而
還如弔屈原懷賈傅諸作辭多不載閉關卻掃葺其先
人之廬觴咏其間家隣虎丘每花辰月夕或杖策攀躋
或操舟沿汎狎魚鳥以留連從林巒而忘返辛壬癸甲
之歲師旅方殷飢饉相踵凡備倭輯盜禦旱防潦臺省
造門咨訪規略多出公議較若指掌賴以輯綏終不自
言家居數載余亦自滇免歸把臂甚驩命酒慰勞相信
益深凡有述造示余商𣙜評定之玉涵集余所選次并
明珠集皆為之序昔左冲假寵於士安沈約邀賞於元
禮其槩一也追昔彈冠京輦策馬交馳聞鷄蹴起當是
時入思論道於東觀出思銘勲於西域乃今徒以雕篆
為伎鉛槧垂聲即使不朽豈余二人之志哉所期共保
玉體俱享黃髮癸亥之春忽染痰疾步履稍囏言語遺
誤竊為憂之七月八日避暑虎丘再宿疾作返舍危坐
揮藥不御申旦長逝矣距生弘治丙辰正月十一日春
秋六十有九天胡不稍假俾臻古稀也悲哉公配顧氏
封安人所生五子長曰尚朴以文端廕應拜京職次尚
儉郡學生又次尚默尚潔尚遜俱太學生潔先公卒孫
男八人亦皆駿發所締婚媾俱鼎族云公善誨諸子逮
孫並為儒流一洗紈習雖竹室别開銅盤異饌將以勵
之而龍翔桂挺方之荀竇友于觀摩之力也小有過差
不為譙讓潛自改省無傷和氣焉公豐頤便腹朗目脩
眉聲如洪鐘每酒酣耳熱引目微盼掀髯宣吐謔浪唾
咳文采煥發聽者咸避其鋒歲時伏臘薦享虔肅至敦
睦宗姻蒙舉火之惠矜䘏孤寡殫分宅之仁人有緩急
力能解紛事有不平慷慨為理奬拔善類揜護瑕疵皆
人所莫能及也所著有說守問馬集仁恕堂日錄玉涵
堂集明珠集防敵論及序記碑銘若干卷行於世重修
宋史殺青未就以俟後人字學虞歐稍變戈法詞宗晁
晏尤長小令下筆輒成倚馬可待得之者列開府之屏
題蕺山之箑照乘揜輝徑尺非寳也卒之時朴承諱自
京數千里徒步來奔蒙犯霜露不浹月而抵帷堂一慟
幾絶孝行若此公其有子哉越明年甲子閏二月十日
偕弟儉等奉公柩權厝於陽山文端公賜塋之側俟吉
乃葬彭徵君狀其事王岳伯著為銘互闡幽光都無遺
絢矣謂余與公最為相知司直兄子復嬪於儉兼有世
睦之好屬余表之夫萬石孝謹公儷其醇太丘長者公
驂其風顔氏義方公迪其訓河陽拙宦公戒其多子長
史才公纂其緒少陵詩律公嗣其響從公游者易名於
蓋棺稽法於史氏諡曰貞毅不亦宜哉系曰延陵亮節
千載以還德徽匪墜季仲之間鴻筆色絲刊石永堅余
表其大揭之名山
明吏部文選清吏司員外郎王君墓表
吏部文選員外郎王君卒其門生陸尚寳師道狀其行
友人王參議庭為之銘足以闡懿生平垂休來葉矣諸
孤謂余與君乙酉同舉於鄉己丑同升於朝交最篤而
知更深也謂表其顯且大者聊補誌狀所未備云君諱
榖祥字祿之惟辛酉君以降而上世嘗頌酉室者適符
其生因題其居而自稱酉室云系出大原晉末徙閩之
福清唐水部棨為世譜載其先大雅慎微皆起進士傳
至八世祖仲舉贈奉議郎始遷吳之長洲生蘋仕宋為
著作郎中大夫生敏精於醫生觀能世其業即君之父
也子孫守其方書往往全活人吳中稱醫家者流必首
王氏云君生而器雅童烏之齡即能屬文樂安之歲選
充縣學弟子員文恪王公一見奇之曰吾宗千里駒殆
此子矣時文待詔蔡孔目尚在諸生中引為忘年交二
王諸袁以才齊名既舉進士改翰林庶吉士先帝疑政
府私樹桃李詔悉罷之乃授工部屯田司主事少宰徐
文敏公乙酉座主也薦調考功尋署文選員外遇正郎
缺朞月不拜謂君明慎銓藻咸當其人力足攝也時太
宰為婺源汪公鋐專伺政府賢不肖一切倒置選法幾
壞君每與忤將中傷君君稍覺乃以母老不便北土乞
歸侍養而忘其有兄不得輒引是例命下予告仍勅按
院覈之遂出貶真定尉棄不拜兄榖禎尚官嶺南郡幕
先有傳其物故者妄也嗟乎為母承譴無忝人子矣時
鄺子汴王子慎中任子瀚唐子順之並以才居吏部不
利為伍君行而諸子亦相繼謝去鄒陽入朝見嫉之言
固不驗耶後周恭肅公故吏部少宰也再召入京謂汪
曰公不足王子者奚故汪曰本部左遷非止一人彼獨
薄尉者非矯耶周笑曰公謬矣員外初以母不便於北
土真定去京師纔數百里獨能安耶既以母老乞歸今
可捨之而身自之官耶是猶欲其出而閉之門也江浙
間寧無散郡可迎養者乎公頷之意終不釋而君亦矢
心不復仕矣亡何太安人背養居喪敦禮以父事兄以
母奉寡姊友睦蓋天性也杜門却掃委懷圖史絶戀紛
華既無塵網之嬰亦無山水之好有田在東郭外課農
自給殷春閱耕迨冬納稼間一往與田父老談笑移日
不知為吏部郎也胡安人亦時往饁之君曰昔介子與
母偕隠龐公將婦以遊向恨失之綿上今幸得之鹿門
矣撫按諸司交相推薦䟽累上未報厥後太宰為甌寧
李公默己丑房考也素重君諷御史特䟽舉君又移書
所司為趣駕終不赴時倭夷構亂兵火戒嚴人皆以墳
墓妻子為念奚暇計爵位哉安人痛姑之亡鬱鬱喪明
君素不畜妾媵躬視家事雖洒削胃脯酒漿之𤨏悉理
周密或以此少之而君恬不恤也君既不出而李公竟
坐讒死世益賢智君矣今上嗣位簡用先帝舊臣君業
已補尉大名至是超拜南京文選主事地近而易即僉
謂由此可立致崇顯而君稱疾堅不就衆為惜之而陸
君由南儀曹起僅遷尚寳君殆有見也郡守永年蔡公
甫下車首書清德表其里枉駕造其廬坐牀笫間相勞
苦君口不能語咄咄書空稽首作謝狀里中嗟歎謂賢
哉蔡侯也隆慶改元丁夘春二月十二日安人胡氏卒
君震悼幾殞五内俱傷又力疾為治喪事痺遂劇非藥
石刀圭可緩息也越明年戊辰九月九日卒七十稀年
未躋二稔耳悲哉先是文待詔方負重名吳人士多因
之起譽君尤所親愛其所否者余安定與黃江夏耳君
為詩冲澹而不尚綺靡文亦典雅有則書倣晉人不墜
右軍大令之風寄興丹青追工摩詰之技篆籀八體並
臻妙品晩抱書癖手自抄錄無間寒暑讐校魯豕略無
脱誤雖大亮之百卷繕寫子孺之三篋刊亡曷過焉今
張燕公陸放翁曾南豐三集南唐書野客叢書手澤猶
存所纂郡學志并著詩文若干卷行于世君性整潔不
為苟簡室中器物置必有恒所衣服巾履雖敝無點膩
可澣足跡未嘗入公府有以事干請者挹其風槩不復
敢言客有詆人短者以他語亂之慙色而去自唐宋以
降數百年遺像封誥璽書之類必加寳護此外無長物
也子男三長仲友國子生次仲恭郡學生季仲序孫男
四婚娶皆名族詳具誌中兹不載君亦可以不死矣是
歲十二月二十八日卜吉祖塋旁仲友等奉二棺合葬
云司勲氏曰若王員外者表署於鄭鄉稽評於月旦勒
有道之碑展季子之墓易名斷諡其在陶趙間乎夫嗇
君者年完君者天夷清而聖臧節而賢嗚呼先生之清
節足以起懦激廉矣靈巖之境横山之巔白楊蕭蕭爰
起新阡灼灼桃隖夫人從焉奮猷樹烈後其考旃
明奉訓大夫知夷陵州蔣君墓表
夷陵刺史蔣君卒其友人徐隠君繗狀其事同年林太
史公樹聲為之銘亦足考裔於往牒流輝於來葉矣元
子太學生宇志猶欲表其墓乃請於司勲氏將以昭潛
德而永孝思志誠可嘉矣夫包山之陽消夏之灣堂而
封者大夫之阡歟君諱球玉字國華别號平邱生其先
自成周時封旦子伯齡于蔣以國為氏傳至漢山亭卿
澄宋戈陽之奇皆以通侯顯子孫散處河洛間高宗時
司樂瑎扈蹕南渡始居毘陵載徙包山遂為吳人云曾
祖渾祖旻父軫皆褐玉韜光因山修業有桑麻橘柚之
饒比素封焉伯父詔武廟時登辛巳進士超拜御史稍
復其始君生而英敏絶倫八歲誦詩書二七善文辭嘗
攜之母家外曾王父翰林蔡公一見器之曰繼侍御者
此兒矣弱冠博極羣書咸通大義補鄉校弟子員試輒
居諸生右里中鉅室爭遣子弟從之遊今上改元庚子
歲當比領薦南畿後屢試春官不第歎曰吾自謂下筆
言妙天下取青紫若俛拾地芥然阨於數奇非文之罪
也裘敝金殫鬢凋顔改不復能與少年馳逐矣且古人
或以推擇垂勲或由辟舉熙績奚必區區一第乎甲子
謁選銓曹先是夷陵缺守荆楚方有戎事地當巴蜀孔
道素稱繁劇難理天官氏廉得君才乃就闕下拜為夷
陵刺史一命而為大夫朱旛皂蓋握銅符而綰銀艾亦
足為榮矣捧檄歎曰豈不懷歸畏此簡書我之謂矣暫
圖將母而後之官未晩也乃戴星叱馭扶疾遄征渡江
愈革竟卒於舟中去家僅百里乃不克死於牖下天乎
命哉年纔五十有六耳宇志嘗遊太學司成而下若博
士掌故咸敬禮之曰是平丘子耶蔣氏代不乏人矣諸
孫並森森秀發君其不死哉詳具志中或曰大夫未嘗
莅官臨民展采錯事曷用表之司勲氏曰昔仲弓以懿
行表鄉萬石以醇謹範族故刑于之化可以御邦孝友
之善是同為政詩書所稱曷戾焉君處晜弟間推財讓
産取老甘瘠家賴舉火戶蒙燔劵者多矣又好為然諾
專務趨人之急包山去城府頗遠湖卒風濤險莫可涉
人有忿爭不聽於邑令而折於君之一言倭夷犯山中
君出數千繦召募義勇授以竒策一境獲安山有津曰
鎮下水潦泥壅舟觸輒覆乃捐槖中百餘金修治之民
免於患以此數端往試一州則其興鄭國之渠弭渤海
之盜空太丘之獄棄高陵之田何有哉而今已矣天不
助楚殱爾父母悲乎夷陵之民聞訃輟春罷市曰祀子
産於東里葬朱邑於桐鄉吾儕小人敢忘兹義乃想魂
流涕而為招曰坎坎伐鼓傞傞屢舞我歌惟些俟侯沱
浦侯之來兮完襦與袴侯之不來兮捨斨及斧生不蒙
其澤兮死願受其祜余既表其事并采其言書於墓石
皇甫司勲集卷五十六
