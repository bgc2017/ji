皇甫司勲集卷十七
明皇甫汸撰
五言律詩
憂居張叟攜琴過訪
謝客卧山林煩君遠見尋年華驚會面雲海結交心流
水夜方靜迅商秋已深霑襟自有淚無俟更聞琴
早春野步奉荅子安
蘭臯廻淑氣蕙圃攬晴芳鮮雲藹戸牖春水生池塘新
望盈新抱流思逐流光徒忻陪玉趾終媿報瑶章
訪終南穆山人隠居
雌守出人間冥棲不可攀噏日憑晞髮餐霞許駐顔檢
方因閉戸采秀遂登山借問壺中秘丹砂定幾還
春霽和子安
東墅春雲歛西巖霽景賖因風疑拂柳着雨似催花潭
皎銜微月江酣帶落霞陶芳非仗酒何以度年華
集子約園亭看梅
幽徑此新除荒亭自可居開忩散花竹列坐藹琴書夕
景移蒼岫春流引綠渠梅花未忍折揮軫待游魚
春雨
金谷寒難破瑶臺雨易滋籠花纖似霧着柳亂成絲香
氣微霑徑泉聲暗落池定愁今夜月不遣鑒羅帷
花朝
虞廷殷仲月吳苑表芳晨故事聊成俗風光半入春無
言桃李色一倍柳條新但恐繁華歇何辭竹葉頻
春日往吳山
塵跡一相謝閒情從此多雲山時自往春水日堪過問
谷迷桃李尋谿遶薜蘿東林倘可借投老亦如何
遊穹窿諸山
楊柳綠初齊桃花紅滿溪風光亂山裏雲日太湖西何
藻非魚戲無林不鳥啼逢津須解問莫遣路相迷
晩泊虎山橋
獨宿山中夜還憐湖上春桃花霞似浪楊柳霧疑塵寺
秘禪棲寂橋廻禊水新明朝觴泛處是否在天津
探歴北峰諸山
春色駐深山年芳十里間松林隨意入花塢恣情攀定
水空思住迷雲不記還物華何以眷幽興自相關
雨齋偶成
幽壑生春色空庭帶雨聲閉門誰與晤獨坐自為情入
洛書難上還卭賦易成無令悲日暮猶欲俟河清
三月十五夜月
南國催春暮西園候月遊似珠沉曲浦如鏡掛層樓影
逐桃花落香兼桂子浮芳輝併可翫詎是减清秋
病中承諸兄弟問訊奉荅二首子浚
花月坐傷春蓬心屬病身閒来看鶴舞静裏學熊伸采
藥懷三秀逃虚媿六塵猶聞枉芳訊何以報情親
子約
藥石未相安春芳忽復闌銷魂驚别易却老覓方難曲
是宜琴弄顔非鏡懶看一承華萼詠眉宇坐来寬
病中子浚兄招賞牡丹
花徑許相攀繁芳逼座間為君扶病骨来此破愁顔適
性寧非逹忘機即是閒醇醪未可謝判飲送春還
奉訊子安
聞爾巖棲處乘雲且弄霞綠勻臨檻竹紅减過墻花觀
妙從無欲全生出有涯因聲寄同病何日遇丹砂
憶遊虎山寺
自識溪橋路常懷釋道林水流精舍曲門閉洞湖隂日
向芙蓉度春從楊柳深未消遊後興還似欲相尋(芙蓉測日)
(見高僧傳)
新霽
澤國偏宜雨山齋復喜晴雲依飛蓋散日吐半規明蘿
逕何嫌密花溪稍覺平還知滄海上今夜月初生
子安自常熟歸道虞山之勝因贈
雅興尋丹壑幽探歴翠微觀泉鍳水德攀石落巖暉靈
梵將塵遠仙源與世違自驚南郭卧言訪北山歸
夏日遊中峰寺二首
向子懷名嶽孫生慕福庭何時將陟遠兹地廼探靈寒
落巖前瀑晴披嶂外屏非因塵是染誰識累為冥
牽世將奚適眈山聊近尋千林夏木秀一徑晩雲深給
苑時游鹿香牀或戲禽言思辭苦熱来此息慈隂
贈王使君健
之子東南美人稱廊廟姿早膺多士選遂承明主私珥
筆趨仙室彯纓入禁墀長卿常侍從摛藻奉如絲
秋原晩眺和子安
林壑本余情歸来趣自生空山迎氣肅槭木帶雲輕坐
惜流芳歇行驚旅鴈鳴還聞歌歲暮聊以寄秋聲
吳溪夜泛
湖山西郭外一往一為情日夕看佳氣雲霞不斷生野
烟隨徑合漁火隔溪明渡口迎歸處猶能認棹聲
謝子約弟惠菊
嘉惠分秋色芳心共歲闌纖英承露潔疎蕊帶雲寒對
酒浮金易興謠報玉難秪應芝室裏長作棣華看
子安兄入虞山因寄
問水乘源去看山入畫遊披衣巖霧積飛蓋洞雲流塵
鞅從兹謝冥筌不外求瑶壇有嘉樹莫作桂叢留
虞山遇陸一宜俯吳二子新同泛因登絶頂作
共愜山中想俱来水上逢尋溪迷萬轉攀壑隠千重雲
氣流巖竹泉聲落磵松窮探不惜暝還陟最高峰
詠虞山倒影
今夜看山色翻從一水中溪嵐乘月吐巖翠合雲空波
淨明葭菼沙寒落鴈鴻臨杯挹仙檜星影亂芳叢
夕讌孫氏園亭
金谷猶良夜花源即往時承君開别館道客向前池歌
散雲輕駐杯長月暗移莫持無限興留作去来思
送吳進士辭縣就教三衢
媿我眈山卧憐君辭邑過共看雙舄舉無奈一氊何旅
跡薊門遠離懷漳水多從来化蜀者豈是讓絃歌
冬夜對月聞敵退
木落但疎林蕭然月色深無愁蟾兔缺祗惜歲華侵霜
露流寒影關山戀故隂漢家新罷戰萬里照歸心
熊叔抑同唐應德入四明弔陳約之憮然作詩二
首
憐君提寳劍東去覓徐君可惜看花伴翻同落葉分淚
傾鄞海月心斷剡溪雲篋内收遺草傳来不可聞
已作浮湘去因為弔屈行風霜萬里客生死一交情白
馬夢中路青松涕外城逢人問勞苦何得不言名
冬日晴眺
江國開晴久風煙逐望勻寒隂漸改故陽氣欲乘新犬
馬驚余齒龍蛇任此身悠然北忩下何意得先春
早春寄台州王維禎
不見天台吏題書問赤城時為花過眼春入鳥關情雅
興看霞起離憂向水生為邦年最少莫惜宦無成
寄唐應德
南國逢新歲東山懷故人棄官如脫屣輕世學垂綸象
外能齊物尊中却累身不知芳草色何似茂陵春
寄王稚卿
一自楚鄉别再逢吳苑春風塵愁作吏江漢遠懷人驛
路梅花發祠堂柳色新將從漁父問湘水隔迷津
早春雪後看雨
雪消逢雨至并是弄春情潤物知何處隨風散滿城園
林無積素山壑有餘清見說花溪裏朝来新水生
雪後山行
寒雲春不散積雪曉来迷山氣涵湖影風光近鳥啼杖
藜行郭外鼓棹入塘西日暮歸何事逢人媿剡溪
山行值雨
茂苑多春雨花源信水鄉端居移物候靜悟得年芳山
合松雲亂湖消蕙雪長思為拙者政耕牧向河陽
十九日雨夜子約卷燈重晏
良夜應難再歡悰詎有央一燈憐棣萼終宴眷蘭芳細
雨頻吹座輕寒半入觴自驚時已過何惜借餘光
上方山樓春眺
翠竹圍香閣金沙引覺途春光臨檻發塵事入門無雲
氣常飛雨山形半折湖衆巖廻合處天外接浮圖
塘上夜泊與吳子新
停舟對親暱把酒話平生花鳥非春事湖山即旅情寒
煙下漁火流水出鐘聲年跡驚心裏能亡念合并
春雨書齋
細雨来春色高雲起夕寒閉門閒有卧牽世若無懽舊
業依松菊光風轉蕙蘭委懷聊散帙山海得流觀
春日從支山入天平
郭外青山路雲深定幾重桃花流一澗竹樹隠千峰塵
世遥相隔仙源信可逢春風變芳草何惜駐遊蹤
憩白雲泉亭
巖穴非無構山茨亦有名行看松色染坐愛石泉清雲
去空僧影春来覺鳥情潺湲一此鑒徒自媿塵纓
春溪晩興
别業懷東墅名山倚北岑川原澄夕霽雲水亂春隂看
竹門從閉迷花路轉尋歸心不及鳥隨意向幽林
上巳日遊楞伽寺
春風祗苑上今日禊堂開駐蓋松隂合張帷柳色来閒
雲忘宴坐定水送流杯向晩溪橋渡何言洛飲廻
過泉上人竹所尋王履吉讀書處
素業依香積芳林託化城偶来乘逸興何處不春情載
酒鶯花下談經象馬鳴王猷安可見空自竹叢生
崑山道中清明
芳辰郊外度煙火曉来微蘿磴通樵徑花洲出釣磯且
因乘月往更得詠風歸莫戀明時去空慚吏隠非
修和觀登彌羅閣
竹院開仙閣花源邇郡城齋心坐来白春色眺餘清不
遇雲中駕如聞空外笙逃虚自有地何必訪蓬瀛
登城西南樓
巨麗表兹地登高懷故都湖山紛若帶樓館綴成圖寫
月猶張樂飛花未泊艫從来歌舞處愁殺夜啼烏
徐子九見訪得聞廸功遺事
昔賢今異物述德最憐君書著人持去言忘世莫聞空
庭吳苑月流寓漢江雲豈學河東婦徒能誦父文
聞蔡比部上書改南署寄憶
卧病貽同好因書報故人悠然芳草意堪老白雲身金
馬西京道瑶華江左春知君方盛飾何以厭緇塵
雨夕重悼張子同子安子約作
細雨空堂暮孤雲冉冉隂逢誰話山水兹夕痛人琴南
國梅花落西原芳草深何須聞楚奏始有淚霑襟
初夏積雨
春去思何如愁霖伴病居未經芳草歇空數落花餘檐
霧難開嶂溪流易合渠杜門誰與晤惟有樂琴書
雨過子約齋中聽琴同子安作
取適家園近来忘風雨中幽忩荆樹引别館竹林通寂
寞身俱是沉冥意頗同雅琴何以託流水正無窮
得張士弘書寄憶
坐憶襄陽守音書漢口来遥心憑夢逹愁緒與緘開草
綠燕公署花飛山簡杯更聞風景日騎馬峴山回
夏日遊虎丘
投跡期方外名山羨水西坐忘因竹逕歸晩失花谿覆
殿炎雲薄移階淨日低深公莫相笑將買一丘棲
虎丘過陳可與故隠居有題壁
憶爾逃禪日冥棲託講臺寧知投跡處竟作捨身回泉
壑人長閟山房僧獨開空廊留畫壁歲久半莓苔
欲遊虎山橋值雨不果
湖山寄情處心往跡仍留風雨連兹夕蒹葭生遠秋雲
中珠樹見天外石梁浮何日逢僧語隨緣老一丘
和子安兄夜坐感秋
北戸鳴螿集西堂落葉過自驚秋興發并入夜情多芳
草萋零露青溪急逝波此時勞憶處萬里見明河
唐子應德自震澤返棹邀余夜晤
吳門煙渚夜来泊泛湖船秋水生衣上巖雲落酒邊遠
遊多世憤小隠謝時牽莫問空山葉相逢悲長年
靈巖
棟宇開靈嶽池臺隠廢宫已看塵劫遠猶想霸圖雄野
霽呈秋色濤喧見晩風從知掛帆意遥在五湖東
入陽抱山訪朱大理
憐君謝朝寺歸守舊林丘芳樹當軒植清泉入戸流焚
車長自暇學圃最宜秋却笑題門者何湏羅雀求
朱大理邀遊大石
振策凌霄上留筵拂石開峰懸疑削出崖斷似飛来雲
氣晴交雨濤聲晝引雷危梁倘可度扶醉隔溪回
贈程子
一泛梁溪棹飄飄不係心雲山家尚隔湖海歲空深叔
夜何忘鍜榮期豈廢琴淮南書總秘莫學試黃金
訪吳隠君
君家湖水上行樹晩成村雲石常垂釣軒車寡候門别
来驚白髮話久費清尊笑我為官傲何如守漆園
除服後九日花下荅子安
對酒一以適聞君歌慨慷市朝身欲隠林薄意猶長撫
已疎成慢逢人醒或狂從知頭白者何自晩為郎
錫山訪傳程二隠君
並是逃名侣林居各宴然人稱南郭隠自喜北忩眠放
棹非乘雪停車似飲泉今朝逢二仲何惜醉花前
十月十五夜月
清漢月仍滿空山歲欲闌入林無葉碍映水覺池寒遠
道心千里高樓思萬端誰能三五夜長及盛年看
正覺寺訪大林和尚
何處堪消世文公可晤言談經傳慧印作禮在祗洹蘿
月閒中磬松風定後幡詎辭雙樹下夜久駐歸軒
坐憶
坐憶唐人唱還驚歲載隂寒雲下幽徑落日到荒林遣
興劉伶酒宣情叔夜琴湘江歸卧處冉冉亦何心
冬日陸宜甫黃聖長見遇
翟家杜門處歲晩益沉淪自貴無知我非關學避人偶
来共言笑宴坐狎情親幾許能相見江城復入春
酬子安廹歲將事行役書情
聞君歌赴洛而我歎遊秦一出江湖遠頻驚歲月新閒
雲歸後意芳草客中春不及稽生嬾長辭當路人
山行
市朝非隠地山水戀吾城霜後楓林改雲邊鴈影明五
湖沿泛意三畝卜居情豈學平原宦徒為世網嬰
過白鶴觀陳鍊師房
青谿即此路宛與世相違桂樹叢生處桃花幾度飛雲
来石牀淨月到洞門微但醉容成醴何須學幻歸
至後
故國一陽後幽棲三載餘尊前鱗運改鏡裏宦情疎榮
逹隨賓戲文章媿子虚河陽惟有拙豈敢歎閒居
杜二挽詞
學道慕長生將留不死名奄隨朝露變愁見夜臺成關
令收遺草園公罷采榮猶言尸解去臨穴覺棺輕
子安新構虎丘山莊題贈
河陽新别業松徑宛然存流水才周舍青山正在門彈
琴忘物累拄杖聽禽言豈必長安道棲遲可避喧
湖上雪後
長湖延眺處掛席隠情遥洞口雲常結崖隂雪未消身
慚從宦侣跡喜混漁樵别後春蘿月山阿易寂寥
東郭山莊
為訪東臯上荒蕪素業存引湖供灌溉葺竹遶籬垣望
歲逢春及移舟到夜昏歸田倘可遂輸稅奉明恩
歲除前一日過竹堂寺
塵世徂年易空門駐日閒看銘支遁座味品釋龍關淑
氣諸天外流芳雙樹間未能除累劫回首媿春還
病中聞子約過修和觀
坐憶仙源裏春風爾獨尋桃花别後路芳草到時心迎
杖聞山犬驚帆見野禽養生如可問念我病方侵
贈金氏
賣卜吳門市餘錢作酒資身同日者隠年忽老誰知簾
下經探秘蓍中語入微多慚大夫後從子欲稽疑
内弟談氏園亭飲餞
昔共懽遊地今成惜别筵關河尊酒外京國日華邊拙
宦非吾願榮名秪自牽含情對花鳥去住易經年
二月十四日金子以余將北征攜酒言别懷往賦
詩
江郭攜尊酒花天贈遠行琴宜謝邛邑裘媿入秦京暫
寄西園賞終多南浦情離懷何以喻絃管厲清聲
天池山泉上飲眺
勝地探難極深山到是緣沉灰迷故劫空水寄流泉坐
石情宜竹看峰影入蓮杯乾還更酌不醉為澄鮮
覺海寺晩登石壁絶頂
荒臺布金處殘宇在雲峰徑以檀欒入丘因窈窕逢桃
花春磵酒蘿月慧門鐘歸路無愁失樵人許客從
清明日再過上方寺留别山僧
蘭若諸天外桃花二月深攜尊初就竹饋食正聞禽落
景銜空水寒煙淨法林休公方怨别媿我去何心
重過天平寺尋僧不遇
空山重到處雙樹隔年芬飛錫遊方去餘香坐自焚忩
通鄰寺塔巖落别峰雲何物堪留晤清泉竟日聞
郡守王公廷招遊大雲菴同用春字
謝守屏紛務韋公訪淨因石門紆畫戟雲逕擁朱輪伐
木聽鶯罷銜花愛鹿馴從兹雙樹下掃榻待行春
同友人徐紹卿集黃淳甫棲霞館言别
偶偕東海士来欵北山居霞館重分榻江門欲戒車情
勞具鷄黍坐喜弄琴書别思何由遣清風奉穆如
和徐子過秪園廢寺有感
伊昔東林近曾逢白社開秪今茂草處猶是散花臺鳥
罷聽經至人無講德来寧知慈苑内亦起雍門哀
皇甫司勲集卷十七
