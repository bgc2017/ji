皇甫司勳集卷十一
明皇甫汸撰
七言古詩
桐君山題贈盧職方江右典試
朝登桐君山下有澄江四遶流潺湲暮謁桐君祠上有
古木一望懸參差昔人採秀山之巔桐蔭未徙凌雲仙
瓊漿石髓世不識丹崖翠壑空年年越鄉自古窮嘉麗
弭節停軺幾留滯嚴陵瀨静秋漲沈香鑪峯寒暝煙翳
盧君揮斤宇内游昨來奉使潯陽舟直躡盧峯探奠服
又從瀑布挹飛流江山能使才華盛况接朱繩與青鏡
登覽何如司馬雄文章自是歐陽正君鳴玉珮上金鑾
桐葉聲銷日已殘鐘鼎山林緣底事不須回首憶江干
送尚醫陳通政南還
東風吹花駐芳甸都門此日開郊宴車馬争來四岸聞
冠裳自結傾城餞借問餞者云是誰為儒十載方為醫
逃名未得潛廬嶽授訣應曾飲上池少年寵食王官禄
白首歸田嘆知足磬折非辭彭澤腰倦飛欲振祁奚䠱
由來出處本難同珮玉鐶金仕已雄君不見男兒讀書
破萬卷至今落落猶泥中
夢二生行(陳與言周詩)
憶昔同心友陳生為之首更憶投分交周子逸且豪陳
生竒余言在耳青雲置身果如此惜爾早世不憗遺九
淵慰爾應無悲周子知我雖相新膠漆不異我與陳睥
睨一世爾自許落落誰忘竹亭語吁嗟二子來夢中鬢
毛不改容顔同風塵慘愴旅服改燈火蕩漾芳尊空綈
袍猶戀當年别覺後使我心悲咽二子一死嗟一生我
欲於子知交情
長沙行送胡子(胡子堯時以給事謫長沙簿同事者劉安也)
賈生昔被長沙謫湘水千年動顔色弔古空勞憶芷蘭
世途久已生荆棘當今天子稱聖君論恩豈復如漢文
垂裳穆穆日南向銳情稽古非謙讓直氣常懸青瑣間
愁雲更鬱烏臺上胡郎胸中書萬言夕方拜官朝叩閽
劉向况有五行傳挺身悟主争繩愆即今亦有長沙行
此去應知聖主情早晩定膺宣室召肯使人徒說賈生
長安十六夜歌
長安十六夜如洗千門萬戶煙花裏閨中少婦夜出遊
陌上行人忽成市粲粲珠鈿映月來翩翩翠袖搏風起
風前月下逞嬌姿愛惜春花能幾時無那蓂荃先落莢
只愁楊柳漸飛絲遊絲飛入黃金地撲牖穿簾果何意
鳳甸常懸禱雪憂鼇山久罷觀燈戲燈光却照五侯家
列炬然膏滿絳紗豈謂鋪金能作埒亦知剪綵易為花
銀花火樹開佳節遂令觀者相環列霍氏門牆有後塵
魏其池館空前轍淒涼往事已為陳恨殺懷春似玉人
莫賤蘭房今夜女故多椒掖舊時親明璫盡結瓊瑶麗
袨服争看錦繡新襦曳&KR0581;時香散靄襪移蓮處暗生塵
香塵冉冉隨芳步共道非煙亦非霧馳目還憐梁下期
冶容又為桑間誤闉闍今已羡如雲夙夜誰當畏行露
鐵鎖遥開天上橋漸臺何必待符招二南倘被翹薪化
四海應回廣髻謠
長安行贈陳子克脩
長安昔日花如綺走馬看花事已矣吁嗟歲月無停晷
回首又值春風起陳生久客長安裏按劍誓將歸故里
嗚呼陳生歸且止古來晩暮多豪士桑弧蓬矢志四方
區區肯效兒女子君不見今燕臺樂劇不賓胡為哉他
年自識公孫對暫時豈為劉蕡哀駟馬車黃金印他時
乘此佩之去花柳迎人故山處
憶昨行贈夏都諫
憶昨天王下手敕辨方經野開蠶室稽古真卑漢未遑
銳情直所周無逸王假還宜照日中聖作何須守明述
君不見洄沿川水映柔桑窈窕郊宫護棘牆玄黃欲獻
夫人繭朱綠聊為公子裳又不見青壇翠幕藹中田縹
駕新從此上旋遂使鰩魚呈瑞象頓令銅雀頌豐年嗚
呼天子勸耕后勸織王業艱難果誰測七月重歌姬旦
詩一朝實賴黃門力嗚呼今之黃門古遺直抗言朝宁
生顔色馬客逢君時已來豈俟吹嘘到上台北郊更起
匡衡論前席遥憐賈誼才男兒志於立功慎自擅掀天
揭日奔雷電退食方依青瑣闈傳宣直至黃金殿稽首
親承玉語温威顔咫尺君王面書錫絲綸龍鳳蟠幣頒
錦繡雲霞炫紆紫圍金未足榮致君堯舜應争羡嗚呼
致君堯舜應争羡
玉河怨
玉河西堤柳青色含煙弄霧金門側水接昆池波欲流
日升翰苑光先得日光照耀九龍開萬騎千官天上回
㐲影迥迷飛絮去珮聲遥雜囀鶯來鶯囀皇州春漸暮
曳珮鳴珂漫如故物態那禁鱗運催人情總為繁華誤
一夜秋風歇衆芳萍水悠悠枉斷腸不見曲眉顰舊黛
祇聞羌笛怨斜陽
題魏時苗返犢圖(宋趙子昂所繪評事應果所藏)
君不見盜泉水不飲長行寧渴死夷齊共餓魯連恥古
來達節皆如此漢室猶能重禮教茫茫海内徵廉士火
德下衰風斯靡昊穹垢氛蔽邐迤魏亦有賢曰時子激
揚異代仍興起憶昔乘車令壽春牝牛自足隨吾貧車
來既空去何有迢迢不染民間塵犢非爾騂育爾土安
用汗我車傍輪褰裳扶杖走相送提兒媚婦多苦辛趙
公本是清白者睠此丹青為誰寫應子收藏今幾年拂
拭素練生雲煙操持豈羡鬱林石慷慨不但山隂錢賦
魚毁象爾何者常使冰壺照眼前
青州行送褚寳令臨朐
君不見茫茫青州本東土吕公封齊姬封魯海岱何如
四塞雄萊夷自是千年撫方輿星粲子雲箴大國風存
史遷語五月報政齊何神古來平易俱近民天子上嘉
更下樂先王之道非沈淪褚子夙著三都賦昨奏明堂
比韶頀天子勞賢眷爾才暫試臨朐豈遲暮芳桃不羡
河陽花甘棠欲滿營丘樹挽今之齊仍為周異代絃歌
盡如故烏臺仙吏青瑣郎有時待爾鳴朝陽隴上曾經
笑鷃雀棘林豈足棲鸞凰迢迢東征出霄漢相送且覆
清秋觴
天風行
有客騎驢何處來高巾短褐俱塵埃自言今晨萬乘出
道傍親睹鑾輿迴龍斿遠拂瑶壇降鳳扇徐承金殿開
文工武僚皆肅穆秉笏鳴珮趨蓬萊先生落落何為者
抱書獨卧蓬蒿下長卿猶陪上林從子雲亦扈甘泉駕
君不見邇來白晝天風高沙飛礫走人呌號出門舉步
動齟齬何如閉門與子且覆杯中醪
明禋歌送朱子隆禧捧詔南邦
天王玉詔宣金鑾黃章粲爛龍麟蟠行人之官捧之出
輶軒直下青雲端惟時朱子意氣盛昨方拜職今拜命
長卿能無諭蜀文仲宣亦有浮淮詠君不見帝主龍飛
今九年夢寐堯舜遑遑焉稽古真卑漢文讓陳疏更遇
匡衡賢聖謨豈俟卿士協况爾龜筮開其先遂使北郊
祀地南祀天朝日夕月東西偏儀文匪徒守宋末制作
直欲凌周前辨方畫野此經始勿亟還應庶民子圓丘
峩峩睿想建帷城日射瑶壇紫君行要俾萬姓知王者
明禋本為爾
長安二月雪後歌
二月欲破春過半六霙猶自飛零亂塵氛四野鬱昏霾
瓊瑶一夜堆璀璨沙柳含煙未吐絲宫花壓雪空成幔
甘澤應懸畎畝思凝寒更起衣裳嘆天意從來未可諶
物華奈爾無由翫君不見寳露新傳楚國來銅盤捧出
龍顔開齋心萬乘躬郊祀稽首千官進壽杯嗚呼古有
災祥說昨冬胡露今胡雪博極真憐劉向才條陳詎職
匡衡訣尚賴金門燮理臣好調玉燭太平春朝中自是
咨虞嶽海内何須憂杞人
塞下曲壬辰仲冬許中丞略地紫荆賦此寄之
旆旌悠悠班馬鳴中丞十月行紫荆易水冰堅夜可渡
隂山雪積雲為平毳幕遥懸徼外落烽火直接單于城
候城獵獵天風高墮指裂面吹如刀草宿寒侵壯士鐵
露下霑濕將軍袍袍袖音書字不滅蘭閨玉筯空啼血
朝廷本望樹功勳關塞那應怨離别天子臨軒試三輔
中丞秉鉞巡行伍落日籌邊上封事衝霜與卒同甘苦
男兒龍額志封侯勒石須盡燕然頭羽書瀚海昨猶急
金繒通和非遠猷玄冬願挾諸士纊紫貂肯獨蒙輕裘
君不見在廷頗牧文臣擅一范能令敵心戰别墅或校
謝安棋理案常披左氏傳鎖鑰由來重北門衣裳自是
垂南面此時月向隴頭明蘆聲吹入漢家營昭王臺上
中丞帳可使門無孺子纓
秋風嘆
秋風淅瀝秋露微為君今夜擣征衣花從金素變鴈向
玉關飛羽書未報捷征夫何時歸總使君身貴寧知妾
顔非忍為麒麟閣棄捐鴛鳳幃
南粤行
南粤由來本受降置亭列障賜稱王丹砂歲歲通勾漏
白雉年年獻越裳曾是金繒忘漢德也因玉帛阻炎荒
炎荒迢遥限疆土君王中葉恢英武校獵誰云漢武雄
安民不讓周文怒昆明習兵深鑿池細柳行營遠勞師
羽檄流星飛甲胄樓船横海蔽旌旗樓船羽檄下繽紛
刁斗銜枚處處聞甲胄夜開魚麗陣旌旗朝合虎賁軍
神謨不戰已威加陀王納欵遂踰沙指顧泰山盟作礪
并吞瀚海化為家馬援功期勒銅柱捐之議寢棄珠崖
珠崖銅柱古如此瘴癘氛祲萬餘里奮身欲屠象郡城
膏血直濺龍門水始知陸賈善行成肯學張騫虚奉使
留滯周南望九重請纓天北恨無從六月凱旋歌薄伐
一朝書奏願登封
淮隂行
君不見王孫未遇釣淮隂相留一飯是恩深知己此心
懸白璧封侯他日報黃金黃金匪為薄聊自意所託咄
嗟蓐食兒揶揄覆羹鑊韓生將略本多竒可憐猶受婦
人知若非仗劍從英主徒然執戟老明時
採蓮曲秋日經濟寧萬水曹招讌池亭作
朱英翠葉儼仙葩繡浦金塘特著花漣漪江畔明秋水
的皪城邊綴晩霞晩霞秋水正芳時桂檝蘭舟處處移
舟移菡萏波間動檝遶芙蕖鏡裏披本緣傾蓋追歡宴
飜作牽裳送别離夫君自是軒冕客不惜瑶尊永今夕
試問看花限北津何如折柳停南陌折柳思應長看花
愁更積醉君羅綺筵為君歌採蓮蓮花萬種出吳閶歲
歲年年狎景光此日荷風迎素扇此時蘿月照新粧可
憐共蔕邀同伴勿願飄蓬在異鄉濟上相逢華已暮菱
歌一曲斷人腸
秋鴈篇寄故園兄弟
虬分銀箭夜鴈度玉關秋隨陽向蘭畤依暖背蘆洲蘆
洲蘭畤總堪棲霧裏霜前陣不迷避繳空聞來塞北傳
書幾見下遼西西去南來鳴噭噭顧侣攜羣更多少也
思映月集通宵也怕因風失清曉風飄析羽遂分行不
及迴翔在故鄉一枝自合同荆樹萬里徒嗟媿稻粱
使迴歌
詔命因山啟地藏珠丘卜在翠微陽黃圖翼翼千峯拱
玄灞悠悠一水長聖世有為昭有象王情無逸恤無疆
惟王制作紛何已土木之功從兹始别館離宫相蔽虧
複道迴軒亘迤邐獻節乘軺遣使臣徵材取木下江津
吳越錦帆懸子夜秦淮寳馬繋青春也知桐梓生南土
也知松柏稱嘉樹一朝際遇棟梁成萬年封植煙霞扈
自甘瓠落本無庸肯隨輪囷託先容夕向綺樓瞻五鳳
曉叩朱閽排九龍九龍金鎖玉關開芙蓉新殿儼蓬萊
横汾初返巡遊駕宴鎬方行慶壽杯共言帝幸多仙從
漢武應憐臣朔來
早朝獻儀曹家兄
南去北來年屢換側望長安倚增嘆五雲還詔入金門
八月乘槎渡銀漢銀漢迢遥秋夜長玉河清淺映明光
却看濟濟夔龍會争羡雙雙鴻鴈翔
結交篇贈張兵憲
昔奉輶軒使因參幕府前今承江海謫持贈結交篇交
情安可見翟門署貴賤金蘭更結此時心瓊枝豈異當
年面旅迹徒嗟兩度來世事那知一朝變也悲昏夜眩
明珠却向西風泣團扇相逢岐路已堪哀况復相思隔
楚臺試問張華敬愛客何如李白獨憐才河干輟棹多
容與城隅張組屢徘徊徘徊南浦意何長見說東山召
繡裳却羡雙鳬入霄漢為傳尺鯉到瀟湘
送張子還廣陵
張子别我黃鶴樓飄然騎鶴歸揚州駕言返吾初服去
安得為此斗粟留君不見嵇生疎散長卿慢不善希世
稱巧宦獻玉明時秖自悲投珠昏夜遭人盼聞說淮南
桂樹芳澄湖一曲似滄浪莫須北闕徵書下自許東山
隠興長
張明府送吳釀戲作短歌
君不見閶闔朱樓十二開酒旗高結綵雲隈誰家寳馬
非留住若箇金貂不換來吏部甕邊狂亦甚文君罏前
嬌可哀此時新釀勞相贈此夕鄉心醉裏迴
皇甫司勳集卷十一
