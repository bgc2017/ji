皇甫司勳集卷三十
明皇甫汸撰
七言律詩
苦熱行
西來赤坂途猶阻南望炎州井尚融水戲欲浮三翼舸
從遊曾侍九成宮閒揮濁酒臨池上仰視明星起夜中
惟有玄思除熱惱美人何處惠清風
訪史恭甫於銅官山中
仙潭如鏡不飛塵花逕深藏洞壑春靈運鑿山因作主
鄭莊置驛遠通賓新題殿角懸金額舊倚忩扉化玉人
聞道太常方禁酒步虛聲裏夜朝真
王守遊越
仙帆遥指武陵西幕府年來静鼓鼙行縣雙旌勞省歛
向山五馬任攀躋湖波已覺秋風颯烽火猶憐芳草萋
韋守郡齊多勝事六橋何用羡蘇堤
送范進士勞軍還朝
早從劒佩接仙班遥捧絲綸出漢關解槖盡頒兵士賞
棄繻爭識使君還鴻飛冀北春前信桂發淮南别後攀
兄弟才名誰得似古來二陸自雲間
九日邀郡守吳山登高
西歴郡峰到上頭諸天下瞰五湖流韋郎治郡多公暇
白傅耽山况屬秋黃菊紫萸開勝會朱幡皂蓋引仙騶
古來風景褰帷處非是尋常落帽遊
王禄之同年六十予少三歲而同產八月聊託青
山之隱相要白首之期
同時謁帝起攀麟早見為郎慶此身介壽喜輸新甲子
養生剛遇是庚申右丞覓句多超悟内史攻書已逼真
秋入香山堪結社幾迴花下特相親
冬日邀蘇若川同黃張二子小集草堂
竹徑寒扉掩白雲漫延三益啟斜曛歸來海内空馳譽
相見江東好論文酒惜公榮畱獨醒花憐陶令贈餘芬
眉山草木今何似猶道彫零半為君
至後子約弟招燕作
同時辭宦伴閒居却羡連枝鵲繞餘隙裏年華那可駐
林間風物已堪書東山絲竹何須廢北海尊罍亦未疎
莫訝日長纔一線春光漸喜到吾廬
庚申除夕寄兒㮊
雨堂燈火夜深時試頌椒花更舉巵陽氣漸迴知歲改
寒隂不散為春遲尚生婚嫁猶嬰念平子愁吟未遣思
借問長安芳草色遊人何事忘歸期
虎丘
名山近接闔城西春雨才收水滿溪幾處笙歌成懺悔
一林桃柳當菩提池邊試劒看虹起石上談經聽鳥啼
莫道空門常習靜麗人無日不攀躋
送張幼于北上
東京養士弘開館西廨憐君别寓居經析高談掌故後
詩成新體建安餘暫修孔相門前刺定得中郎座上書
獨有鄉心千里共淮南秋水報雙魚
聞報
已報旱雲連薊北更看洪水漲江東天高未鍳桑林禱
河决難成瓠子功周制備荒儲九載漢家聞異策三公
小臣亦願輸餘稅却奈歸田歲不豐
送范觀察再入滇中
逢君造次將何適猶指南雲戒使車萬里盤江重到後
五華諸寺舊遊餘跕鳶望處曾題字候鴈來時好寄書
若問當年同宦者為言辭賦老相如
送王侹北上(將為其先公請遺典)
十年歸與白雲期一棹重來問所之物色定逢關吏識
姓名猶有侍臣知花開可是揚州興木落兼多秋水思
若說先朝舊供奉君王應恨不同時
無題
溪通苕水倩芙蓉路似巫山定幾重按出新聲驚麗曲
粧成半額儼花容庾公老興原非淺籍孺柔情未是濃
底恨别離翻太促願教魂夢得相依
壬戌元日
律轉殘年已報春開正倍覺物華新門前楊柳同元亮
谷口鶯花待子真容鬢秪應驚馬齒夢魂誰復問雞人
古來但願生堯世長守箕山幸此身
春雪
春寒何自入羅帷雪滿朝園起更遲朱邸從遊衣濕夜
公車待詔履穿時休論往事傷心素祗為流年惜鬢絲
最是謝家才善擬將同柳絮恨風吹
讀梁比部集寄悼
人生夢幻千年促惜爾才華六代兼曾是多愁吟宋玉
可勝長恨賦江淹故居寂寂門應掩新塚纍纍土乍添
不見茂陵求草去名山空自閟遺籖
燈夕試舞奉酬何孔目
如花檢得舞教成乍遣春宵按曲聲長䄂翻嫌垂手捷
短簮猶怯貼腰輕鮫人絲綴千燈艷雲舞屏遮四座傾
觀罷麗詞誰獨就箇中何遜最知名(水部有詠舞詩)
五日書懷
麥風吹雨晝漫漫信是江城五月寒病起入山思採藥
客來開逕強簪冠銷兵何用靈符厭續命須縈臂縷寬
篋内舊蒙宫扇賜祗應畱作婕妤看
贈何侍御
古來崧嶽誕生申西望雲巖信有神暉暎晝逢衣繡客
動搖時見避驄人封章滿積臺中草抗志深埋都下輪
吳國遺風將欲采對君祗恐不堪陳
嚴公解相還豫章追送淞陵作三首
古來開閣自平津幾見功成得奉身逸老特蒙優詔賜
乞骸何用屢書陳東都飲餞辭供帳南驛乘符速去輪
歸到宜春酒應熟散金惟欲會鄉人
明時扈聖廿年餘始得銜恩謝直廬秀水池臺非舊築
鈐岡花徑是新除縣家歲給山公粟門巷高懸薛氏車
舟泊吳江秋乍冷野人聊為獻鱸魚
今時元相古疑丞宿德朝中久見稱暫免豈淹安石臥
再來應就潞公徵艦陳兵衞遥張幟邑奉郊勞夜舉燈
若訪西湖舊遊寺休將玉帶棄山僧
春日酬子約
喜看春日入新年老大逢時倍自憐綵筆頌椒稱勝事
彫盤行菜慶初筵寒堂積雪消難盡疎柳輕烟散未全
獨有審言詩早就漫將愁思寄春先
春日書懷
憶昔承恩遊宦時上林春色總相宜歸鴉已遂棲枝戀
老驥何因伏櫪悲南國鶯花非壯日東山尊酒是佳期
長安紙價今騰否猶是人傳水部詩
春杪期子約山遊
閉關棲病百無營春暮惟兼風雨聲抗世祗應稱傲吏
少年曾亦喚狂生長辭爵服從吾好靜對鶯花見物情
兄弟古來成二隱西山堪作採嶶行
答匡南王孫
虛左歸來歲月侵侯嬴猶感結交心洪都客散滕王閣
白社誰招慧遠林樂善一春頥玉體題詩千里惠瑶音
忘憂柳色今何似攀折東風恨不禁
送鄭比部文茂還朝(余場中所取士也)
奉使遥看出漢庭平反今已報無刑冤銷旱海霑靈雨
恩到圜扉仰法星雅志自應弘遠業少年誰不羡明經
春風正好桃花發奈贈離枝楊柳青
余遭兵變諸君携具慰勞小集園亭作
先人敝宅近成墟别業猶存三畞餘竹下酒餚勞客載
花間門徑擬親除但令沉飲深衷見莫遣交情病裏疎
臧榖亡羊均是累可須重問士安書
癸亥除夕
生年六十經除夕獻歲重逢甲子春臺内昔叨清憲使
社中今數白頭人競裁綵勝祈多福早辦椒盤頌五辛
陶令還家無長物門前惟見柳條新
早春漫興
春遲今歲因逢閏獨往尋春春望餘日午隂崖初散雪
夜深微雨乍催花星橋已見收燈市山郭頻聞覓酒家
自是金閶嘉麗地不緣兵火减繁華
寄許仲貽同年
冰泮雙魚達帝鄉題書一為問行藏山中歲月相思久
海上烽烟涕淚長縱酒偶忘隣媪舍看花曾記少年場
五陵車馬多豪貴每過城南避子將
余昔作恨詩今復作别詩
蕩子年來輕遠行河梁那復念閨情月明夜識昭關戍
風急寒流易水聲不見紫驑還玉塞尚聞黃鵠餞金城
傷心獨有隋堤柳折盡長條却更生
答真陽周紹稷(楊太史門人也枉訊兼示所刻楊子行戍稿)
滇徼辭官老更休河陽試宰仕初優春前剖鯉傳書至
天上乘鳬佇舄遊想見儀容勞北海猶聞涕淚灑西州
茂陵遺草君收取他日應逢使者求
追悼白貞甫索其遺文
主客風流數樂天儀曹清暇儼如仙彈冠共記趨朝日
撤瑟俄驚歎逝年長吉囊詩空自秘中郎抱論與誰傳
他時漢使如相訪衹恐文姬誦未全
史子示袁州詩亦賦
聞君獨抱感時心說却袁州恨不禁華屋春寒無處燕
沙隄日暮只啼禽尚思禍起驂乘晩猶道恩過賜劒深
詩報茂陵堪下淚莫將吟入雍門琴
劉守遊白嶽時傳婺源之警奉訊
山摽白嶽與雲齊江抱新安一水西獨往振衣朝閟闕
遥瞻飛盖躡丹梯情憐花鳥春堪賞興發烟霞句每題
仙吏暫遊非避世桃源何事使人迷
送張給事瀋府冊封還朝
手持漢節奉恩輝為展周親出禁闈向夕每思青𤨏拜
乘春遥望赤墀歸小山桂樹畱難住上黨揚花别易飛
總有封章焚草盡醴筵休問諫書稀
王百榖示余半偈齋詩因荅
齋題半偈學維摩榻對蕉隂勝碧蘿已辦焚香耽寂坐
無煩載酒問奇過啼殘好鳥春忘却落盡靈花夜若何
為訝右丞傳妙句祇緣詩思入禪多
送范憲副之魯栝蒼人也余昔治其郡
杜門忘却人間世掃徑重迴長者車芳草客程聊信宿
白雲官舍近何如觀風東去聞絃誦報政南來待簡書
莫道外臺非禁地霜威猶是避驄餘
雨中書抱
一春風雨落花稠長日園林坐自幽北海以才蒙謗缺
東京何事恨清流欲除煩惱空塵劫并悟逍遥是浪遊
莫學虞卿頻著作書成猶未解窮愁
王元美讀張幼于紈綺集贈之以詩余亦嗣作
阿士題詩自綺年新將珠玉綴成編共言體出西京後
更道聲從大歷前池上詠鵝思不假席間賦犬句爭傳
同心一見能嗟賞可是王融得我先
訪白儀曹夜遊園亭
當時移宅過江東早歲為園象洛中歸謝玉階年不待
夢疑金谷路遥通遊看花石存先業坐偶琴書見父風
曾是竹林沉飲客夜經壚下憶嵇公
無題
自昔仙姝誤落塵愁中翻怯靜中因吟成桃葉空畱恨
别去楊花可耐春每過舊遊追以慨憑誰顧曲聽其真
寄言宋玉非耽色莫道猶多美婦人
九日結客湖山登高悵無懽悰漫不成詠章憲副
以詩惠訊賦此解嘲
湖山風景控長洲不减龍山九日秋香梵林中居士社
笙歌塘上美人舟自憐白髮身猶健欲詠黃花思未酬
羡爾閉門能覓句臥遊玄想勝來遊
王子往會稽展袁相公墓因有此贈
平津高閣已成秋一道寒泉萬木秋秘器盡頒遺寵在
樵蘇特禁故恩畱碑題黃絹門人撰草積青箱漢使收
非是羊曇行暫誤欲將雙涕洒西州
送劉守備兵維揚
建牙吹角海門東盡道劉琨節制雄時聽高談樽爼上
夜聞清嘯戍樓中已多遺愛畱棠樹别有幽情倚桂叢
咫尺江流纔一水音徽猶得奉餘風
莫憲使補官楚臬繼參梁岳奉贈
聞道除書下紫宸滄江猿鶴戀征輪共憐潘令閒居久
可訝山公薦啓頻湘浦蘭芳違贈遠河陽花色待行春
漢廷典禮須君草詎作梁園授簡人
臘月十二日邀顧給舍張太史吳山人張孝廉小
集張燈戲曰此隔歲元宵也山人賦詩余因奉
答
今冬因閏得春先已覺陽和入舊年銀燭秉將消永夜
華燈試取照初筵月乘珠彩宜爭艷雪映瑶暉似闘妍
不是高才逢季重南皮勝事與誰傳
赤城山房諸子賞雪不赴
吳城無處不飛花别有城南眺更賖水遶横塘成素練
臺臨茂苑盡瑶華殘暉似逐將軍騎寒影猶棲御史鴉
可是梁園辭賦手爭言抱玉已家家
宋憲使見訪之閩
曾記腰章宰邑年忽看持節下江天種成桃樹畱遺澤
折取梅花贈别筵橫海樓船聊自泛悲秋辭賦有人傳
閩中為報烽烟息前席行當賜召還
皇甫司勳集卷三十
