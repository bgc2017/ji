皇甫司勳集卷五十二
明皇甫汸撰
誌銘
明湖廣按察司僉事丹山翁大夫墓誌銘
丹山翁大夫之寢瘵也召其子謂曰即不諱能志我俾
不湮滅者其皇甫郡公乎亡何竟卒孤遴具狀來乞銘
從治命也余兄司直君與大夫蓋同榜雅知素履嘗竊
聞之云按狀公諱學淵字道原别號丹山世為栝州遂
昌人九世祖行秀者丁元末造隠居岱原中五世祖文
一避寇復家城南胡巷岱原地寖為里豪所并祖守寧
尚德不仕父奎即奉政公早篤學以日者言棄去獨抱
詩書付公曰成吾志者子也母潘氏卒繼黃氏有閫德
生子三人長道淵次德淵公其季也德淵早卒公少穎
脱處伯仲間擅聲白眉弱冠補弟子員正德某歲承奉
政公諱倚廬窮經益臻邃討事父兄以孝友聞己夘黃
氏亦卒居喪惇禮合葬於岱原悽然有單露之感歎曰
昔人營冢令傍可置萬家者何心也嘉靖辛夘舉於鄉
壬辰登進士授南京刑部江西司主事畿内鉅猾怙勢
干紀悉繩以法細民誣染一切從貸大司寇白川周公
嘗曰每獄成見署尾有翁某名輒不復覽而廷尉參覆
亦莫有異旨者同舍郎有疑獄多質公為平反由是以
明允稱癸巳恭遇皇上建儲勅贈父如其官而潘氏黃
氏俱為安人云尋以考績取道展墓稍稍復其故業後
署本部廣東司員外江西司郎中又遇皇嗣誕生覃恩
得拜真贈父復如其官母氏皆為安人因建祠以棲靈
妥享輪奐特美綽楔並麗過者望而咨嗟里中為之語
曰生子當如翁季矣事具涇野吕公記中辛丑擢貴州
布政司左參議或以地方介荒裔非大賢之路乃以盤
錯自砥略不動色至則苖夷弗靖中丞治齋范公將陳
撫勦便宜取決於公示以恩信蠻獠皆回心嚮化焉時
廟建方興潘中丞公以大木艱得為恐推以任公公無
少避而材果畢集秋當試士監察檄公入典院事錄成
晉御以語類託諷上怒左遷真定判隸守倒馬關關人
賴以為鎻鑰甫肆閱月移貳邵武常山之氓號泣恨奪
公之速邵武治迹尤多又恨得公晩也甲辰入覲乃就
闕下拜本臬僉事備兵建寧八閩為之斂迹戊申海寇
竊發始建巡視行部詰兵謂公言少戅坐失事抵罪以
聞詔下吏部謂弗讐也乃請改任以釋巡視意己酉遷
湖臬備兵下江防駐節蘄黃間風偃湘漢庚戌蠢苖復
叛三省震讋臺司以公昔在貴陽知地利諳夷情署覈
功罪隂為折衝浹月獲凱皆其指示之力也癸丑歲當
黜陟臺諫例得彈劾有以惠文銜私者中傷之命下奪
公官飄然起曰余昔在貴陽聞伯氏奄忽即思反服居
楚求艾宦情益减每移書與遴治義田掃荒逕以待余
久矣悔不引决竟落謗者之口歸隠别業飲酒高會日
與故舊為平生懽撫兄子踰於己生也或惜其位不滿
德業不充志乃曰余以一介儒生幸際聖明射策發科
歲中超致大夫横金衣繡垂二十年分亦足矣願以遺
榮裕後昆耳時多賢智公者余始莅栝州覽其山川層
巒疊嶂崎嶔崒嵂延亘標峙太史公謂佐命五嶽顧不
然哉且溪流迅澓漰湱濜溳聲聞百里故其人多慷慨
激直之風明興攀鱗崛起若劉文成而下章葉數君子
並以豐功偉烈彪暎史冊翁大夫者亦曠世之選也然
以煩劇之才功烈未弘立遌不容於時潘生所謂拙者
之效非耶閒居數月疾作遴輩多方延治不藥而卒七
月十日也是月也應中丞亦捐館於廣南開府運數適
相值矣距生弘治甲寅六月二十八日花甲一週娶葉
坦劉氏累封宜人男子四長遴次選俱邑庠生次遷次
遂女二淑廉適鄭工淑貴適黃九章亦俱庠生孫男子
四曰元鳳元鶴元鸞元鵬孫女三曰元姬寧姬慶姬並
未婚媾是歲十二月二十有五日襄事於妙高山之新
阡考宅徵吉也銘曰高原膴膴岱之陽丁辰中圮業已
荒後有作者卜世昌肅肅憲臣奮以揚彯纓耀組貢明
堂威夷澤閩乂楚疆抗跡鎩羽迴且翔濬源既深流波
長妙高開阡魄永藏末路云促餘休光
明忠州儒學司訓劉公墓誌銘
劉子亮以楚材舉於鄉累試不第拜雲和令敷文飾政
樹循吏之風余左遷貳栝喜得佳屬云既而持其先人
司訓公狀來乞銘以余昔在水曹忤權承譴員外置為
黃州理官黃人嘗謬頌之且雅知公也按狀公諱大倫
字某黃州黃岡人也曾祖政歴知貴州鎮遠府進階亞
中大夫祖瑛父澄並韜隠不仕母李氏系出望族嗣徽
弘閫公生而沉毅寡言笑即家人未嘗見其喜愠之色
少長業儒有大志流覽羣籍博物洽聞足稱武庫雖夏
月盛暑獨坐弦誦輟扇不揮人或異之曰心静體凉當
自得之非道家玄引釋氏禪定也其砥節若此制事必
由於禮燕私罔或惰行為弟子員時從弟子陷於法乃
以百口請於郡守胡公公為感動立貸之不復推理人
益以此重公祖之將殯也隂陽家者謂支干弗利諸子
不宜登墓公方弱冠叱拒其說褰諸父之衣泣曰安有
父棺即窆而子不臨穴者哉有忌願身當之諸父竟悟
後皆無恙及父之殯也道從河河無梁天且沍寒水復
深濬衆止之公竟徒涉染足疾每隂雨良苦悲泣曰吾
以水故悼其親非智不如葵也以歲貢起家嘉靖某年
春授四川重慶府忠州儒學司訓教鐸頗振士子樂師
歲時餽獻一無所受窮乏者捐俸周之癸巳春遷涪州
彭水縣學教諭距忠州甫三日堅不欲就遂自免歸曰
本非吾志安得戀戀久溷升斗哉上官多賢智公者反
服家園十有三載杜門掃軌以開卷自娱或勸之遊曰
動静由性向懷五岳許耽一丘各從所適也一日忽檢
歷書謂小雪後吾當就寢時疾尚未革至期果奄逝異
哉凡殯殮之具一皆手自裁定子敬如其言遵治命也
昔矯仲彦預知死期陳太丘遺葬卒所皆平生鎮定故
委作不亂公蓋同之矣公生於成化丙申之八月二十
有五日卒於嘉靖丙午十月二十有四日享年若干歲
卜某年月日葬於某丘之先塋公娶同邑封君王公文
奎之女吏部驗封郎濟之女弟也子一即亮女三長適
袁尚相次適陶珽以歲貢授河南裕州别駕季適張業
縣令公濟之子也孫一長統由縣學充國子例貢生曾
孫二如龍如鱗俱稚劉之先係江西饒州鄱陽縣青塘
村人句容公後也有從宦襄陽者因偽漢陳友諒據湖
作釁避地黃岡遂卜家云司勳大夫曰余嘗誦漢詔令
徵廉察孝悉多奇節士若劉公非古所謂孝廉者哉余
居黃每過漢隂望鹿門未嘗不想見尚德息機之風也
至慕達者穢跡於比隣摛藻者乏譽於鄉曲豈名教所
與哉公之大父天順時值歲凶出粟五百石全活千餘
人萬後必大于門可高善慶獲報雲和當超致崇顯亦
會逢其數矣是宜銘銘曰少惇吾行不敢以儒自病晩
效吾官不敢以祿自安免而歸吾息吾機賢哉知止獲
考其死所未究者俟厥子
明中憲大夫廣東提刑按察司副使洞陽顧公墓
誌銘
洞陽顧公卒之明年季子啓東暨冢孫道洪持其外姻
秦子滂狀來乞銘余國之棄臣也雖嫺於文辭烏足以
鐫金石揚芬燿哉先是其兄惠崖公之墓屬余表之獲
詳世裔兹覽狀典而有徵因述其言聊為緣飾之按狀
公諱可久字與新别號洞陽昔越王勾踐封其庶子於
顧因以為氏其在錫者則自晉參軍凱之始也明興有
福五者卜居邑之膠山鄉公之高王父也力田畜藏家
累千金時鉅猾俞寘逞暴作姦福五率其子壽山召義
旅遏之寘懼乃潛奔京師飛文誣詆父子並逮繫久之
寘乃服辜始蒙矜釋歸則盡喪其貲矣壽山子諱信尚
在齠齡賴友人錢氏為魯朱家得不死長從賈人往來
吳門稍稍復其家業是為誠軒公後以兄榮僖公貴贈
柱國太保禮部尚書公之王父也生三子季諱榮章號
筠軒以公貴贈中憲大夫泉州知府娶李氏而生公中
憲父嘗與芹軒伯氏草堂仲氏各訓誨其子每曰吾家
本江東人望纓緌蟬聫安可不思光昭先德而守田舍
翁哉由是諸子克遵義方伯子可學即榮僖公仲氏子
可立是為參議公相繼登進士筠軒頗鞅鞅不豫公曰
富貴要各有時大人第少安母躁焉知後羽一舉不凌
前翼沖霄耶歲在癸甲果連第拜行人時毅皇帝將南
狩偕同官江右熊軾山西孟陽泉南張岳洛中熊榮輩
上書請留略曰陛下輕萬乘棄九重忽垂堂之誡而甘
馳駿之遊縱不自惜如宗廟太后何上怒詔獄廷杖之
左遷國子學正尋以父憂去位值今上入繼大統首錄
諫臣擢居𤨏闥而公尚在苫塊末承恩命亦數矣癸未
免喪起家銓曹將擬前授而錫尹暢子素不悦公亦應
召在京隂譛沮之竟拜戶部員外郎時追崇獻皇議起
羣下聚訟未有折衷公從同官後上䟽與張桂二公殊
不相協復詔獄杖之闕下幸不奪官乃有徽藩册封之
役昔在行人有榮善王弔祭之役兩奉展親而君命不
辱兩遭笞點而臣節不渝君子以為難丙戌出知閩之
泉州以母老乞養䟽上不報歎曰古人迴馭獨何心哉
強承郡檄而泉俗素好嚚訟且怙勢相傾至則作六條
以與民約旬月多回心嚮化者公之折獄也務在得情
而發摘不以為神故民無冤者公之恤灾也賑貸有方
而矯制不以為嫌故民多全活者至於興崇學校奬拔
士類尤多意焉庠生王以寧兄弟就僧舍讀書蒼頭與
行者忿爭輒撲殺之株連兩生公一訊出之止坐毆者
以寧是秋舉於鄉故士多感激奮發由戊子舉者凡二
十有八人上應列宿皆公造也若余同年莊用賓蔡克
廉並以高第顯名僉曰泉守知人哉三載考績上方留
意元元求所謂良二千石者入為公卿銓曹察吏治無
出泉州者將以太常卿召之客有止公行者曰吾母耄
矣忍使不沾寵命而徒為身計乎乃就考得上最母封
太恭人帔震簮翟亦榮矣亡何母卒歎曰向使從客言
不抱終天之恨乎甲午免喪起家補贑州當閩廣荆楚
孔道商醝往來例𣙜其税以充督府軍需墨吏并農販
征之公至白罷之贑民稱便甫三月擢為廣東按察副
使民泣曰天不佑贑遇公之晩奈何不能借公如寇恂
也瀕行主藏吏邀公視其醝羡將以德公乃斥之曰昔
屬令有餽吾幣於途者謝而遣之汝不聞耶三年無染
於泉三月欲汚於贑棄其前操戾之甚矣贑民至今以
為美談公自念兩守劇郡年資特久僅膺常調復領遐
陬兼之備兵瓊海颶風瘴霧意不欲行少宰霍文敏公
廣人也移書趣之不得已褰帷露冕往莅其境飭法振
紀宣布威德黎民惴惴罔敢犯者間乃按行諸郡咨詢
黎倭出沒之處相其阨塞險阻而為之備禦繪為圖說
松林石坂不假躬登絶島中盤宛在心目雖充國之畫
金城文淵之籌函谷不是過焉未幾羅活峝黎出劫為
盜按圖循跡遂窮治之儋厓諸黎五十二部落聞風欵
附境内帖然前此未有也以公之才晉陟卿貳如漢故
事奚所不可竟以讒免惜哉萋斐成貝錦之嗟薏苡起
懷珠之謗皎行易汚流言難察類如此矣昔泉有丘侍
御者縱其家奴搏人於監司之門公按以法雙江聶公
持節按閩猶不能奪使憲臣如公則王者三尺法有不
信於天下者哉觀其齎空囊而度大庾之嶺題數語而
謁曲江之祠此與投犀沉水取石迮舟者奚異其免官
還家也杜門却掃絶交當世屏跡公府慶弔之外雖讌
會亦不多預時汎舟梁谿之上振策惠山之陽以取適
而已性好讀書至老不倦尤好染翰作鍾王書盡得其
髓文必根理不襲陳言尤工於詩解褐即與薛考功蕙
鄭戶曹善夫談初耽李杜乃撰體略晩醉右丞爰輯詩
說唐太史評公詩有幽深之思多自得之趣當矣所著
有在署讀禮温陵虔州珠崖在澗諸集并賦贊誌銘序
記若干卷藏于家瓊管所纂山海圖說迄今用之輒效
傳為軍中指南云丁巳偶感風痺尋差謂長子起孝曰
汝才宜繩吾武累試不第亦命矣曷就選令吾見汝衣
冠也至京授鴻臚署丞暴卒京邸公得訃悼曰使吾子
不克殮形牖下吾過矣吾過矣因慟疾發不捄而卒情
具哭子詩中邑人聞而悲之歲癸亥正月某日堪輿叢
辰家並曰吉圖舉公柩葬於小嶺灣之新阡啓楊王二
恭人兆合焉禮也公生成化乙巳十月卄日享年七十
有七配陽山楊氏贈恭人繼武進王氏封恭人子男三
人長即起孝鴻臚署丞次啓予國子生次啓東縣學生
孫男十一人曾孫男八人云系曰今士之仕也孰不欲
優游以取卿相哉然有至不至者命也與其脂韋睎寵
於世孰若玉碎而垂身後名哉如洞陽公能蒙垢遺榮
殆無憾矣是宜銘矯矯憲臣際風振翼抗䟽繩違越爼
秉直分陜樹聲為邦流澤口可鑠金心匪轉石我有忠
信孚于蠻貊亦有子孫遺之清白惜哉棄捐胡然奄忽
經始嶺灣卜云既吉爰啓新阡迺安幽宅考德懷勳請
視鴻刻
明朝列大夫山東都運同知山泉王公墓誌銘
長洲分教王君振鐸之暇謁余載拜涕泣而請曰常聞
孝子之於其親生不能養死不能葬為終身之憾使葬
不能銘懿美湮沒無聞於後其憾殆有甚焉臯也幸而
叨一命之寄為多士先且遊吳文苑之邦接公大方之
家不靳一言以為先人光是孤之罪也是孤之罪也余
矜其辭發其狀覽誦之歎曰朝列公之行宜銘已君僚
友毆陽司教所述也典麗足徵又曷辭焉據狀公諱景
明字時新號山泉保定清苑人也高祖諱明善曾祖諱
子成祖諱源並隠不仕父諱郁贈奉政大夫府同知如
子官母劉氏贈宜人云公生英敏夙悟知非凡兒奉政
公令就外傅少長從定興李先生遊遂精易學補邑庠
弟子員時督學侍御為儀封浚川王公按試拔公居首
屬以遠器正德癸酉果登順天鄉舉四上春官不第時
嘉靖癸未歎曰今聖天子龍飛于上士咸思攀鱗以赴
功名之會丈夫苟膺一命之寄皆足以行道濟時奚必
一第哉乃拜鞏昌府推官地接羌戎民多質悍可以理
剖而難以法繩公至持以矜恕多所平反時總兵李隆
甘肅奸首也坐法當刑諸司懼有外變欲閟禁中勒令
自裁公力陳曰李所犯非暴諸市曹何以昭國法示與
衆哉由是隴西之民罔不憺公德威者矣丙戌遷本省
太僕寺丞奉勅提調三邊茶馬頻歲交易蕃部往往匿
其名馬數不盈額公厚加餽賚誘其來厩適中秋入賀
聖誕閱所獻多神駒逸驃聖心嘉悦恩寵特優矣庚寅
遷開封府同知專司河道先是通塞弗常漕舟愆期糧
餉告乏公方憂之乃稽程限覈募價不得偽增侵削而
宣瓠之役興焉然勢或不便於臺司公身任其事而業
已構其讒矣會考察之期太宰誠齋汪公惑於臺司語
將不利於公浚川公掌院事力爭之曰倅郡如王某者
剛直自遂不阿取容使以此蒙黜則選耎弗勝任者進
矣竟獲免乃調貳鞏昌士民喜其復來扶老攜幼郊迎
道左曰何幸西土再覩末光丁酉鄉比奉憲檄執事鎻
闈所薦多名士己亥駕幸承天簡命亞相石門翟公秉
鉞西巡至鞏見公與語陳說邊事較若指掌載之隨行
迨還朝上䟽獨薦之尋遷山東都運少使齊魯凋瘁盗
緣為奸公視醝浹月一振而更新之始無廢墜夫刑罰
馬政水利鹽法皆國家大經也凡所歴試克稱厥職以
公之才何施而不裕而位僅止此衆共惜之然向非王
中丞知人抑豈能超致金紫公知止足竟投劾去臺司
苦援不可得此又豈徇祿縻爵之世所多見乎自癸夘
閒居灌園開逕日與二三同好詩酒為娱課誨子孫俾
知務學足跡不入城府兄弟五人公為其仲性敦孝友
伯氏早逝恩撫遺孤宦槖罕積而仗義樂施亦風之倜
儻然也履旋喪神奄忽委化悲哉初娶李氏同邑濱州
博士守宗女也隨至鞏昌公治獄明允諷道實多嘉靖
甲申九月九日先公卒於官舍年四十有一卒之日郡
人懷慈母之嗟若喪妣之痛焉後以公貴贈宜人繼娶
張氏山東平原縣會寧教諭環之女封宜人距生成化
十七年七月十八日歿嘉靖三十三年正月十八日享
年七十有四子五長希臯即分教君次道立道興道顯
道成女五孫男七公之子孫亦既多云先是疾革欲遷
塋所塋在郡城南六十里王磐墅遠祖元翰林學士故
基也今避其諱因名王村云塋先在墅西北至國初明
善公稍遷于南後以地隘冢繁各自經始公則卜吉於
塋之東南二里許嘉靖三十四年十二月十二日希臯
輩奉公柩合李宜人葬焉倬彼王裔肇自太原世躋華
顯貢禹彈冠之日吕虔贈刀之時前史蓋紀之矣明興
中丞公德明者持憲撫三晉茂著勳猷公從兄也自是
科第駿發簪紱蟬聫鬱為望族莫之與京傅文毅公所
譔傳記載在家乘公為理官所全活民命無慮千餘嘗
高門容駟曰後世子孫當有顯者不愧東海于公矣銘
曰誓淮王宗既遥且洪迨兹朝列乘時奮庸漢尚隂德
紹厥餘風隴西之民大造是蒙河流底定别駕之功𣙜
茶市馬天閑已充督醝經國自西徂東爾才則裕胡施
未隆金馬故阡新鬛而封温温宜人宅並考終慶流後嗣
奚必爾躬我銘貞石垂示無窮
明誥封奉政大夫戶部廣西清吏司郎中青山王
公墓誌銘
王子維楨童時以奇聞年未及冠登進士第與余兄司
直君為同榜友余從闕下獲締交焉並嫺文藝為海内
所推迄今三十餘載矣丙辰之歲王子自南安辭守而
余亦由滇中解憲各歸山中為灌園吏者幾十載雖音
驛相聞而光塵難即每懷良覿寤歎未嘗不在陵陽間
也乙丑春正既望王子衰絰不遠千里蒙犯風雪匍匐
造余稽顙再拜泣而語故始知青山公已背養日月有
期手自勒狀請銘于余余閔其柴毁相對而泣少焉把
臂相慰勞嗟乎先人有懿美而不能闡揚是有負於知
己之託使辭溢而近諛事乖而匪覈亦豈深相知者哉
按氏族所載王姓最大其散處太原瑯琊間者最稱繁
衍若漢諫議大夫而下晉太保司徒之屬最多顯者青
山公諱汝猷字宗臯周靈王六十四世孫先自江左徙
新安實茂弘之苖裔傳至唐尚書大獻公璧厥後寖衰
宋紹興問再徙宣城之涇川遂為涇縣人曾祖考子榮
封戶部員外郎祖考達字德孚由成化丙戌進士官拜
武昌守孝廟時考郡吏以天下第一稱有子六人次鏴
字鎮之倜儻有大志娶邑中左知州輔女實生公公生
而隠厚不為凡兒嬉戲武昌公甚器之乃延良師教以
詩書夜誦不輟燃膏達旦就几上假寐巾燼不自覺也
其篤如此左公精於易學嘗著周易輔說行於世公從
而問難恍然有悟端坐一室研味道腴師曰性静可與
為學非子其誰正德乙亥御史張君鰲山來督學覽其
文選充縣學弟子員值家門搆釁族人多亡匿公挺身
赴理抗言庭折無卑庇纖趨上官為之改容向非平昔
志節能服人鮮不株染蔓逮者既而痛父以急原抱憤
溘故苫塊思報執喪三年不事酒肉停柩在堂一夕火
起伏棺號泣天為反風得無恙尋殯宣陽都青山之原
每穿土虎豹悲鳴廬墓踰年芝産冢上公心以為異竟
秘而不言因號青山公示無忘其親云時趙宜人亦能
食糲衣浣相夫於義有鹿門之風焉御史盧煥劉隅相
繼督學移郡邑俾勸駕入試數奇輒不耦余胤緒時為
南京戶部主事監兑浦口先與左公有姻婭戚公因為
道誼交攜二子從之遊尋轉吏部考功郎中北上乃攜
二子師事湛公公方倡道東南由大司成遷南少宰公
居新泉精含探討益邃四方學者如武陵蔣信廣東周
衝永豐吕懷婺源洪源滁州孟津述業響臻相與友善
關中吕柟安福鄒守益亦稱公為江南篤行君子矣二
子雖稚年旁侍竊聽若了悟焉者客皆異之己丑督學
章衮按郡公攜子歸涇辛夘與長子入試廷幹中禮經
第一即維楨也越歲壬辰登進士第授行人司行人奉
例歸娶踰年奉詔江南開讀又踰年奉敕德府每祗役
寧省迪以令猷期樹鴻績敬諾以行甲午督學聞人君
銓奬其孝慈復趣應試亦竟不第而仲子廷傑嗣為縣
學生如京師恭遇太廟覃恩應授封典公曰余豈不能
叨一命之寄以展濟物之志徒以子貴冒榮非夙心也
同榜德清蔡汝楠勸之始克拜命兩奉制詞若異質舊
於儒林鍾祥及於哲嗣多美辭云公恨生不遭時以顯
父母而身為大夫慘然不豫受封三十年非歲時慶享
不以衣冠自炫棲趾青山構草堂數楹絃歌其中非公
事不入城府飄飄然有塵外之想妙契顔齋洞啓𥅆籥
嗇精頤神雖躋耆年色猶少壯蓋恬澹足以養生之驗
也子既入官為良二千石未嘗視家訾稍高于門罕置
䟽産此其槩矣撫弟汝璉敦友于之愛而存故尤篤且
撝謙不欲上人以故里中號為長者歲鄉飲邑令恒以
大賓迎致之宣守羅公汝芳闡道宣化四方環聽者履
滿千悉為館榖無虚日亦雅重公數相問貽公素無疾
甲子八月展墓青山凡少時經行之地遍為探訪欷歔
眷戀久之至北亭莊左手偶感風委頃而返二十四日
忽泄下越四宿呼沐浴更衣者三翼日果卒距生弘治
庚戌十二月十一日享年七十有五二子哭之慟知公
者興斯文喪祝之歎焉配趙宜人先公卒子男三人長
廷榦官至南安守娶左氏先封孺人加封宜人次廷傑
國子生娶朱鶚女季廷盛聘趙女女三人孫男六人文
炯邑廪生次文燁增廣生文美附學生文爟文耿文灼
曾孫男一卒之年廷榦卜以十二月十六日舉公柩權
厝于青山祖塋之次俟吉乃葬圖新兆域云夫青山公
之學專務體認不尚緣飾故其為文亦若厭時格卒不
獲一第非才之罪也然有醖藉能藻鑒至論風俗得失
生民利病較若指掌用其言足以圖治使脱射策而就
旌招其功烈蓋弘遠矣夫仲弓懿範乃誕元方叔師博
綜特秀文考以廷榦為之子公其不死哉是宜銘銘曰
於休先生砥節礪行誦說羲文高談孔孟為世解紛仗
忠與信不有長者俗焉表正苫寢帷堂快讐未果至諴
格穹反風滅火鬱鬱青山幽靈兹妥既産祥芝亦馴闞
虎往諜所載孝感斯徵今人與居先民是程淮水之澨
實流於涇俾昌而熾遹世其興匪位而貴匪爵而尊仁
義允蹈師友淵源芳塵永謝潛德猶存所未究者爰俟
後昆
皇甫司勳集卷五十二
