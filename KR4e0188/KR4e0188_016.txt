皇甫司勲集卷十六
明皇甫汸撰
五言律詩
西禁值雨
油雲翳百常興雨及羣方灑殿黃金濕添池白玉凉柳
邊迷晩翠花際擬新妝頓使煩囂息從霑聖澤長
秋夜
夏晦秋俄代星虚夜忽分鑒帷微露月臨檻淨披雲旅
思隨桐葉鄉心及鴈羣蟬聲雜砧響併是不堪聞
月下柬子安兄奉使將歸
纖月吐簾帷清光到酒巵似分奩鏡影已卜佩刀期桂
惜飛花萼荆憐别樹枝預愁江上夜千里共相思
正陽城樓西角二鷺巢焉
並負青雲翼来眈紫閣棲攀龍窺殿北隨雉卧城西顧
影依霜潔鳴儔侯月迷振雝殊可詠聊此謝塵泥
聞熊叔仁疾
聞有悲秋客秋来屬病身還丹思海嶽行藥傍城闉休
沐違朝謁焚香了性真欲知消渴處惟是著書頻
九日同省&KR1212;歐陽清陳乙俞咨伯登慈仁寺閣值
雨作二首
寳地蟠香閣金天軼化城慈雲當牖綴定水過軒明座
演沙尼梵杯餐楚客英玄探兼節賞併與暢高情
地擬龍山勝天開鳳野雄玉移蘭省散金泛菊尊空鴈
度憑高外猿參習静中忽聞飛法雨真欲御歸風
九月晦日
鴈序逢秋杪鵬霄睇日斜帝階蓂罷葉客館菊猶花信
美非吾土紛廻是物華詎堪霜露變臨水悵蒹葭
送段水曹奔母喪
百年慈景秘萬里訃音傳遠道風霜改輕旗涕淚懸婺
星從夜隕萱草罷春妍無復閒居賦空過題柱邊
臘月十五夜
坐惜青天月能餘此度圓乍来梅蕊下猶滿桂叢前江
浦潮難落關山思可憐催人三五夜含照入新年
發京
仲甫將周命相如出漢廷一朝看改服千里去揚舲鳥
亦思南樹鯤方起北溟鍾山佳氣裏遥見使臣星
過東昌訪包子不遇
王事勞明府侯邦擁使車嘉聲閭里頌芳草郡齋虚過
客慚題鳳懷人為贈魚清揚不可見臨水意何如
清源逢子安兄
鷁首聚江濆鴻飛得鴈羣萍同岐路轉萼共異鄉分漢
殿行看近吳門念獨紛忍隨東逝水遽散北来雲
再過徐君墓
季子秉高誼徐君欽所思吁嗟去住别遽作死生期地
失藏舟處林餘帶劍枝非關一諾重要自兩心知
晩征
落日啟王程凉颸拂使旌六朝嘉麗地千里壯遊情鳥
影山前月江流樹裏聲重来棄繻處關吏詎知名
感舊
玉節將新命金陵覽舊遊秦宫雲似葉漢苑月如鈎萍
跡山重陟蓬心水並流感時叢桂發攀折昔年秋
絡緯吟(卧病聞䖝聲作)
漢宫秋夜静别院錦機張斷續隨砧響凄清雜漏長隠
憂遑恤緯圖報未成章但遣廻文就邊庭遠寄將
贈徐使君
丹地開麟閣朱門接鳳城如何金谷裏别有漆園情叢
桂當忩馥長松蔭戸清解鞍輕射獵披卷學儒生
中秋日遊靈應觀值雨
紫舘凌虛入玄宫泝水開池經龍濯後壇記鶴飛迴雨
即真人洞雲疑神女臺為燃芝炬引不假桂輪来
同鄉諸彦邀遊朝天宫
帝京饒麗地神府出叢霄虚牖金枝綴層壇寳樹彯龍
經逢散帙鶴馭待吹簫仙跡俱成幻鄉心徒自遥
東麓亭候月
人世應難會天都豈易遊蘭尊煩載酒竹徑共登樓雲
抱山河壯霞藏洞壑幽最憐今夜月翻似勝中秋
春日偕程趙二子集霍宗伯園亭覽所註周頌因
賦二首
第列鳳城中園開虎觀東山光懸日近潭水映雲空絳
帳承歡洽清尊命賞同將因二三子歸詠舞雩風
墳圃崇新構台園麗舊京寧知典禮暇别有說詩情竹
下披圖坐花間載筆行一聞頥為解徒此謝匡衡
冬日同宜甫子新游惠山寺濕雲亭
厭世思遐托尋山得再過葉經霜稍薄花散雨全多定
水分泉竇慈雲濕薜蘿攜尊藉朋好捨筏坐嵓阿
金山
百折迴孤島中流起四禪花臺承寳霧香澗瀉珠泉黿
解迎僧梵獅嘗護佛筵寧知潮與月併可悟慈緣
焦山
長江流福地結宇聚僧家忩拂城頭曙峰廻海上霞榛
披非世界萍轉是天涯何日逢招隠隨緣了法華
九日扶侍桂塢登高
桂嶺茱萸節蘭軺綵服遊凉生青女月花滿翠微秋帽
似登龍興尊疑戲馬留晩来香近酒勝採落英浮
冬日寄唐應德因懷横山之遊二首
山館同君别江城歲載隂簪情期更盍屐興憶重臨月
掛松臺寂雲盤竹徑深唯餘流水曲終夜待鳴琴
聞君慕陽羨歲晩竟移家有興堪乘雪忘言學卧霞臨
江擥蕙草迷洞問桃花肯向金門裏微官忝物華
贈思隠傳醫士
投隠藉醫方逃名惠嶺陽書探五色秘藥售萬金良多
病時從問高情久不忘柴車東市裏誰識有韓康
江上夜帆
江水浩無涯乘流拾月華兔来驚鵲渚鷁去&KR1140;龍沙遠
岸微分樹歸帆悉帶霞寧知避暑宴今日在星槎
奉太夫人夜汎揚子
蘿月映芳洲蘭輿在桂舟萬山雲入夜一水鏡為秋惜
别渾忘渡承懽強作遊明朝斷腸處不與共東流
真州送客東歸
孤舟泊江渚萬里眺心長月吐山頭白雲披水面凉海
門潮汎汎吳苑樹蒼蒼為有雙魚贈因君逹故鄉
丁酉夏值邵伯河决舟幾衝溺適凃郡侯治水隄
上爰藉神威遂獲利涉因賦短律用代晤言凃
蓋侍御左遷今官也
掛帆憐水使飛蓋阻陽侯玉祀堪沈馬金隄豈辨牛伏
靈徵上善習險渡中流自慚非謝傅安能不解愁
雨次沛上
帝昔歌風處人今聽雨来寒催豐戌早聲咽楚江迴野
鳥啼荒壘浮雲翳暮臺徒令過周客一灑廢宫哀
秋日二首
玉露零清夜金風戒早秋不堪人北去已是火西流月
皎如迎扇星低似犯舟鄉心軫兹序起坐為悠悠
關山廻素節水月湛清虚暑氣銷蘭酌凉颸襲桂裾露
疑仙掌後葉似洞庭初願得逢南鴈他鄉一寓書
獄館書情
棘館坐如焚蓬心詎可云腸非一夕逝情是百憂紛直
道難容世孤操每離羣從来汲長孺曾揖衛將軍
得黃州命有作二首
十年為漢吏一朝從楚臣感兹承嘉惠况乃及蕭晨情
同哀郢客迹似弔湘人極目衡陽鴈相將辭密親
竄跡未云遠離憂遂不堪從兹謝朝市言往涉江潭斯
地有餘慨昔賢良所諳自應齊塞北詎敢薄淮南
過虎丘訪雲上人兼懷釋秀
僧居苦空寂人世與相違自拂銖衣去誰傳燈梵歸覺
花飄處盡慧草藉来稀獨有聽經鳥依然繞座飛
過半塘寺登閣
寳閣開星劫珠宫擅水鄉入林飄法雨繞陛落天香山
逕尋方近雲霄眺更長忩前金塔影時現玉毫光
殊勝寺留别舍弟
野寺隨林建幽扉面水開上方今夜月千里故鄉臺酒
為聞鷄散帆應逐鴈迴佳期迷後會含意問如来
釣臺
自學堯年隠羞稱帝者師虚聞前席待不遣後車隨灘
是垂綸處星非犯座時祗應鷗與鷺猶此伴荒祠
途中遇周舍人因寄天保給事(時奉皇太后哀詔)
含悲辭玉几將命發瑶京鳳藻銜春思龍江事遠行無
由躡仙駕猶自阻王程會向天台去傳書與步兵
滕王閣遇王道思飲餞
清章流勝跡丹閣儼宏規雲雨知何處江山見往時芳
筵難再合萍水易相思王勃君身是才華復在兹
桃花嶺
曉度桃花嶺花枝併作春源深迷去馬谷暖佇来鶯石
壁生霞早澄江濯錦新傍巖誰獨住曾是避秦人
東林寺
遠公禪誦處精舍宛然開廬嶽當忩見溪流涌杖迴玄
風真可揖幽興渺難裁尚媿浮湘去何年入社来
夜泊江州
潯陽江上夜春月映殘輝風静微聞柝潮廻悉露磯夢
隨吳地盡魂向楚鄉飛豈但琵琶曲能沾司馬衣
承天候駕四首
東幸方過沛南廵乃至衡翠華臨楚地黃屋駐樊城雲
以朝歌白河因夜渡清寧知天子貴别有故鄉情
金輿移舊邸玉輦出離宫侍從多方朔參乘即衛公褉
堂逢德水獵館報春風猶指邯鄲路分明愴帝衷
兹地承嘉惠仙班喜復從天行傳駐蹕月出候鳴鐘禮
樂河間事山川㶚上容由来江漢水何處不朝宗
周王初宴鎬漢武更之回柳向帷城繞花隨帳殿開復
憐豐邑賜功悉代時来尚說恩波在何曾慰郢哀
宿黃陂縣鄉人宋司士攜酒過話
花縣停驂處芹齋送酒来客身俱是寄鄉思若為裁夜
静月當戸秋深露泫臺無言一官冷猶自樂羣材
送劉明府還浙中二首(時因母罷官)
江郡勞承檄都門報罷官雲歸越嶠外雨散楚臺端黑
髮還家早清時行路難誰憐湘水上一夕有波瀾
棄置本非罪看君翻宴如拂衣從此去反服遂吾初松
識歸田徑花攀别駕輿故鄉佳麗地隨意賦間居
孝感道中託宿觀音菴
為客倦秋暮投僧忽夜深臺雲藉草色簷月徙松隂過
去空陳跡歸来違素心此時猿與鴈併是助霑襟
九月廿五日郢中遇雪
歲閠生寒早秋深遂雪飛雲連荆樹密日遶漢江微園
或疑梁是溪將作剡非但令聞妙曲詎惜和人稀
閠月十五送客
清光將閠月併是惜流年蓂枝承處盡桂蕊映来偏賞
異西園後情同南浦前無言一夕阻翻得兩重妍
過古城寄憶熊郡長二首(時以父喪還豫章)
空山嗟獨往古寺惜重来花暗清宵榻藤交隔歲臺春
風難遣駐夜壑易成哀此地王陽馭兹時可復迴
廵岳方南狩朝宗盡北流同来預從事俱幸奉宸遊山
水依然在庭闈不可留惟餘幾馴鳥相伴一荒丘
浮湘作
行役本非意逹情聊自諳波濤𦕈天末風景别江南衡
岳雲為柱湘流鏡作潭徒然表靈異世遠詎能探
雪夜訪王稚欽投贈二首
清時不善宦幽谷遂遺材秪自焚魚卧從人結駟来漆
園寒罷灌竹逕晩猶開更有相忘樂何言興盡廻
倦遊東觀後招隠北山前不與公卿事翻多農圃緣臨
池宜有翰掛壁但無絃余亦懷歸思誰能更待年
閠七夕
情是經年約歡逢閏月催臨粧憐窈窕欲渡思徘徊鳥
訝香車轉鸞驚繡閣開今宵絳河上應不厭重来
寄贈馮子二首(時移守叙州)
無雙江夏士海内自来聞釣倚磯頭月門連漢口雲乞
歸非薄守招隠似離羣莫漫題鸚鵡曺家最忌君
自君歌出守相與别長安還楚因求艾浮湘為紉蘭交
情空歲月世事但波瀾誰惜馮唐晩猶嗟蜀道難
過東山寺訪王岳州(名柄)
聞有蓬莱處因棲鸞鶴羣坐溪看定水登閣藉慈雲清
淨生秋色明光隔世氛從来摩詰興偏解誦靈文
秋思
羇客本多憂江城况屬秋折腰緣斗粟浪跡任孤舟遇
竹啼湘淚逢蘭握楚幽鄉心將逝水日夜只東流
九日聶尉邀余江遊至定光巖登高
鳳刹元侵漢龍宫况倚臺慈燈乘月起福酒薦花開雲
氣空中現江光定裏来還將吹帽興併作泛槎廻
由定光巖歴西竺寺登閣
江上茱萸節山中祗樹林攀巖披霧密登閣倚雲深歸
駕因風御當杯待月臨自傷搖落候空有佩蘭心
皇甫司勲集卷十六
