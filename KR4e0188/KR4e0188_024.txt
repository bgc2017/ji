皇甫司勲集卷二十四
明皇甫汸撰
五言排律
與學仙者談玄因諷以詩
秦王訪方士漢武學神仙安車來海上蜚觀架雲邊寳
鼎藏靈藥金箱出異編日曾陪寢殿時或幸甘泉高掌
朝承露祥光夜亘天從官數遺獻中使每傳宣巨跡逢
難就輕舟去不還徒然聞望氣詎可得延年
閒居簡子安兄
自我謝繁郡同君旋敝廬草芳知歲改花落見春餘江
漢遊来倦雲山病未除門違長者轍驛枉故人書旅跡
從漂梗微材類散樗還邛未有賦徒媿卧相如
簡吳子二首
余昔與吳子純叔獻策遊燕同作登臺之俊分
符仕趙俱為失路之人坐論詩書出驂輿馬心
乎愛矣情豈忘焉迺星流歲月雨散山川長卿
還邛以何言賈誼浮湘而再召悵然懷往率爾
成篇尚期子以嗣音庶起予之寄慨
少年干聖主同日忝嘉招走馬平津道看花御水橋屢
移華省步頻散紫宸朝詎識山川險何嗟歲月遥臨淮
因桂住入楚似蓬飄帝鄉倘可夢天路許相邀
憶昔邯鄲郡同君作吏情花疑在潘縣月似對宣城郭
負恒山遠門流滏水清風塵一以謝年跡兩相驚舄向
雲中舉琴從天外鳴惟餘趙兒女歌裏報瑶聲
九日吳山登眺作
昔數登高節今當故國臺遊龍孟生去戲馬宋公來信
美吳山曲標竒茂苑隈揚帆泛清淺張組歴崔嵬潭影
涵空潔巖霏雜翠迴凌飈知氣肅踐露覺年催旅跡鴻
初至蓬心菊始開誰能對舞袖猶自惜行杯
訪朱子謙諫議不遇
舊日雲霄侣他鄉歲月深轉蓬驚去住鍛羽悵飛沉不
覩春風面空餘流水心言乘木蘭舫来就玉山岑避客
高懸榻逢人媿盍簮徒令歸興盡一謝掃芳林
過何山懷梁二何高士同諸兄弟作
招隠推名嶽棲靈儼故丘人奄隨露盡居尚有雲浮月
寂臺難旦松深寺易秋入林懷二鳳遵渚媿雙鷗嵇夜
杯應化徐君劍若留還疑采薇路䰟魄一来遊
濟上代柬寄李伯華十四韻
當時翟公客爭似李膺門博涉稱該覽高談析衆論奕
從王粲覆碑就禰衡温文藻平原在人倫有道存見知
因筆札交契託琴尊宵館頻分榻春城每駐軒相期薄
膠漆何止儷璵璠歲月嗟留滯風塵阻奮翻孔融歸魯
國賈誼起湘源旅跡徒飄梗憂心欲樹萱山川邈良晤
雲雨斷離䰟鴻鴈三秋盡蒹葭一水繁驅馳疲道路蕭
散慕田園祇恐幽芳歇思君未敢言
南征道中書情二十韻
伊昔干明主相期附俊臣會逢興禮樂詔許奏天人要
路方晞足靈臺果致身官嫌楚尹仕業守魯儒貧詎意
違時好從兹被世屯懷芳嗟靡託投璧忌無因葉縣鳬
將晩河陽樹易春省中疲執戟都下欲埋輪章甫空遊
越貂裘已敝秦醒狂丞相笑長揖列侯嗔受辱先關木
圖功後徙薪恩私蒙日月旅竄困風塵賈誼才猶遠虞
翻枉未伸太行非險道漢水是迷津寵失朱顔盡交移
白首新沈冥頌酒德詼調論錢神倦鳥惟垂翼枯魚或
縱鱗自能存北叟何必讓西賓秋氣看蕭瑟征途事苦
辛平生寸衷在末俗向誰陳
玄武湖供事三首
澄湖一濬後千古見流長映帶羣峯秀沿洄十里蒼蓬
瀛信有地雲水自為鄉魚鑰傳中使星槎倚夕郎幕間
存往蹟鏡裏駐年芳延眺非關戀兹遊詎可常
周王宏策府漢祖重民圖開館收秦日為樓託晉湖輶軒
萬國至負版四方趨戶口今全盛山川代不殊地鄰東
觀密水遶北門紆何幸披玄覽從兹仰聖謨
别島藏丹構中州匯錦陂臺猶習武處苑即樂遊時光
禄陳詩罷鄼侯舊典垂仙源看似練睿牓奉如絲覆檻
多山靄交窗悉樹枝懸知皇業遠應共水無涯
送王兵曹使楚
一尊吳苑酒千里楚雲鄉漢使新乘傳周官舊職方遥
天廬嶽隠春水洞湖長嶺外聞猿泣衡中見鴈翔荒祠
猶傍竹廢宅幾垂楊弔古情難極探竒興不忘停舟驚
草綠解佩贈蘭芳祇為耽辭賦知君滯郢陽
代柬因令弟參軍寄訊楊太史
何事投荒久猶聞賜召遲伏波窮瘴癘定遠老戎麾卉
服居將染瓜期歲屢移鄉心魑魅誚客淚杜鵑知跡學
龍蛇隠恩懷犬馬私清明望京洛晦日眺昆池賦擬還
卭後書成去趙時因聲傳棣萼結想眷瓊枝錦里家連
郭蒼山路斷岐無由行載酒一問子雲竒
諸比部大父出亡不知所終詩以哀之
何處求梅福將誰畫蔡邕遼陽迷返鶴函谷逝猶龍市
上人應識花間客詎逢死生同委蛻汗漫異行蹤歌些
招難及興悲涕易從惟餘述祖德懷筆夢形容
被彈
樂子初遭謗雲卿始被彈諒無曾母察寧免鄭人看積
口銷金易傷心辯玉難傾危迷後誡倚伏昧前端自不
干丞相何曾拜美官傳經翻取累辭邑豈懷安騎省淹
三徙鴒原慨獨歎感時空歲月行路屢波瀾是木聊容
散非冰亦可寒蹐躬憐地厚矯首望天寬域内窮悲阮
河陽拙謝潘從兹避機事永託冥飛翰
春日從叔招遊上方
共倦風塵役俱懷山水遊郊容争媚日湖景獨澄秋細
草横塘路輕帆茂苑舟松深遥辨寺花密屢經丘禪定
聞春鳥機忘見瞑鷗省腰知病起延步惜芳留信有林
中逸何須物外求多慚小阮醉猶得預清流
贈曾地師
早年精地術終歲客江門辨壤因知脉窮河遂識源珠
丘虞塜秘金盌漢陵存訪古遊曾遍通幽業自尊邦君
迎射覆弟子竊書翻豈是亡牛者空思墜馬言
題古沙贈汪氏
自得滄洲趣應知投隠心鷗羣朝復暮鴻跡古還今聚
散因風易盈虛損日深仙源隔水見迷路倚花尋觀化
同河上忘機類漢隂從來謝塵垢惟是託淵沈
過朱義民里
衛兹懷國計卜式上邊輸表里施丹戟題門賜寵符淳
風未凋謝華屋漸榛蕪就食無羣犬巢林有一烏徒令
下馬客感事問田夫
孫生芹談數學
童時聞學易到處有賢名北海聊相訪中郎定早迎人
稱盲子夏自笑隠君平玄理知犧性占書著鳥情囊應
百錢足座可一言傾戰勝能齊物何煩問此生
登泰山
虞后巡宗日秦王幸岳年金輿曾此駐玉檢竟無傳眺
日臨滄海憑虚挹紫煙官松垂御幄女井幻香泉晴書
寒飛雪隂崖下引天神君迷七二塵界渺三千巨跡臺
中見空音畤外宣馬遷文已就願奏聖明前
月潭寺
瘴嶺鬱風煙迢遥路八千羅施稱鬼國兜率見人天幽
洞穿雲際危樓架水邊澄鮮因悟寂照朗自通圓有客
嗟行役逢僧叩業緣皈心無别旨委順即安禪
贈周如斗侍御
聖世宜無外夷方乍有征臺端簡良史江左寄巡行每
念臨軒顧彌興攬轡情封章成妙算優詔許監兵課罪
風霆迅酬功日月明田租蒙半賜閭井若更生取笠猶
殉法鳴絃悉勵精留君同寇借生子擬周名隼擊魚龍
避驄遊士女迎帝將虚右席誰復倚長城膽落因彈劾
幾先絶請盟為鐫秦望石一頌海波平
聞劉子威還自洛陽奉簡
别記殷秋日歸當聿暮時枚生遊似倦陶令去嫌遲試
問山川勝聊陳風土宜銅臺經故寢金谷展荒祠潘縣
猶花發梁園但黍離鬢先凋作素衣盡化為緇余抱傷
弓恨君遭按劒疑因聲附張邴久宦欲何為
寄嚴相公
為問東山傅閒情近若何漢京紅日遠台嶺白雲多高
枕臨泉石懸車在澗阿歲遺中使出日給縣官過朝請
辭雞唱賓從斷雀羅散金無隠賜取酒似酬歌却老身
逾健調元體自和平津門下望章水隔煙波
題錢氏懸罄室
長卿嘗壁立仲蔚亦蓬居今日錢郎舍清風每晏如貧
同懸罄後隠似挂瓢餘誤點屏間筆閒翻案上書客喧
門結駟婦歎釡生魚但謝千鍾餽何須儋石儲
贈胡開府五十
早見成功日仍開介夀年平津將拜閣充國尚留邊海
外傳聲教朝中佇凱旋蘧齡躋半百田客擁三千有美
堪垂後無非可悟前樂懸金石賜侍從綺羅妍令月逢
青女佳期會列仙萸房重薦酒桃核並登筵戲馬餘風
嗣椎牛宴享偏吳山頌維嶽越水詠如川鴻烈誰能紀
微才懼莫宣清宵望南極應喜麗台躔
徐母秦夫人五十
笄字賢聲渥褵歸禮數崇鳴雞戒寢似卜鳳兆占同瑟
徹夫君日機存母氏風承歡百歲半抱恨一生中書斷
因山宰香銷為令公惟餘蘭早秀長得倚萱叢
七言排律(附)
寄題似樓贈房考李時言
建溪百折徑千重上有精廬敞碧峰盡訝樓臺開翡翠
多言閣道倚芙蓉(城名)平臨島嶼偏宜月俯瞰煙霏半在
松仙客好居時獨往大夫能賦幾相從靜中名理虚為
指物外行藏幻是蹤舊日李膺門下士閩雲南望憶登
龍
皇甫司勲集卷二十四
