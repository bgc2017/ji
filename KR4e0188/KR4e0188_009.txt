皇甫司勲集卷九
明皇甫汸撰
樂府
乘法駕
乘法駕者正德壬午武宗晏駕大宗伯毛澄奉
昭聖皇太后懿旨恭迎興王繼序即天子位也
當漢朱鷺
乘法駕出潛邸辭蘭坂臻楓陛握乾符奉慈旨橋中傾
碣呈字從臣觀稽首喜應帝期稱天子泰階升更化始
陋代來劣舂起
乘法駕曲凢十六句句三字
釐廟制
釐廟制者嘉靖甲申追封皇考獻皇帝越數歲
九廟成也當漢思悲翁
典禮成四海謐享祀禋九廟翼考明堂筵太室獻皇躋
烈祖匹故鬼小幽靈假詠孝思歆明德
釐廟制曲凢十二句句三字
秩郊禋
秩郊禋者歲庚寅上可給事中夏言議創建四
郊是歲日南至肇祀圜丘也當漢艾如張
壇畤凖圓方神祗奠南北夕郎奏既俞春卿議僉集睿
想孚筮從鴻圖表景測膋燎迎初陽寅威練嘉日祼獻
戾上公參乘簡元戚八駿夾電馳六龍戴星出天路抗旌
旄雲門間琴瑟殷薦升紫煙告成瘞蒼璧齊幄肅華班
旋塗厲清蹕靈貺展斯今仁孝光自昔
秩郊禋曲凢二十句句五字
宬皇史
宬皇史者歲乙未上命考古金匱石室之制以
藏書寶祖訓也當漢上之回
宬皇史函帝籍金為匱石為室籖彙綈緗部甲乙邇文
華充武庫簡鴻儒讐豕誤於萬斯年守之錮
宬皇史曲凢十句其八句句三字二句句七字
展陵
展陵者歲丙申上以壽陵之役廵遊昌平臣為
都水使者除道西山也當漢翁離
帝眷園寢謁款丘陵馳道旦築行殿宵營亘帷成屋列
幔為城般雲謝巧周日非靈乾行玉輦坤御金輿六宫
婉從萬國賓趨鑾鈴響逓環佩聲徐五臣供帳百辟燕
酺朱明司辰清和肇節草樹蒙恩禽魚騰悦周歴皇畿
軫兹民業遐攬邊關洪思祖烈去遵鸞輅歸泛龍舟山
開陽翠(嶺名)川效安流(源出固安)柔情並暢睿藻揚休枚朔第
頌翊贊王猷
展陵曲凢三十二句句四字
思舊邦
思舊邦者歲己亥上以章聖皇太后喪卜宅原
陵駕幸承天臣左遷黃州獲預從事也當漢戰
城南
南巡紀臚岳東幸緬懷豐白水循往轍丹陵訪故宫江
漢眺吾楚霜露愴宸衷電奔翼八駿雲興扈六龍不有
居者誰監國皇儲旦截馳道出翟相行邊細柳中顧公
鎖鑰青門北晝發邯鄲道夜渡黃河湄軍容肅肅間官
儀豹尾後載班姬隨衛火弗戢漳流半湮憲臣褫爵服
邦侯械以徇旌旗蔽日指樊城簫管具舉叠金鉦父老
稽首遮道迎椎牛置酒宴鎬京山川遍喜色禽鳥逓歡
聲闢朱閽掃青室思履綦存衽席齋心望祀純德(山名)間
周爰園寢悽天顔詔發郢門邁燕關格祖特告鑾輿還
思舊邦曲凢三十二句其十四句句五字十二
句句七字二句句四字四句句三字
海波平
海波平者倭夷間釁辛壬癸甲殆無寧歲越丙
辰司馬胡宗憲受命與司空趙文華盪平之繫
王直俘麻徐等奏功太廟也當漢將進酒
島夷日本稱最雄髠首駢拇炯兩瞳乘舟截險洪濤中
跳梁若蝶聚若蜂揭竿烈炬耀日紅攻城掠邑誰嬰鋒
紅女休織田無農帝命祀海惟司空授脤秉鉞有胡公
狼兵苗卒集江東夜縦巨艦突蒙衝俘海繫直奏虜功
兔窮鳥盡艱厥終
海波平曲凡十三句句七字
更極
更極者歲戊午三殿災帝命新之更奉天為皇
極華蓋為中極謹身為建極也當漢有所思
三殿災雙闕燎天子避寢厭勝以禱朝右个御西清玉
食有減金懸無聲誰其梓慎窺大庭流烏化雀將焉徵
除舊布新承天意司空飭材俾壯麗宅中建極欽哉從
事
更極曲凡十三句其四句句三字六句句四字
四句句七字
遣仙使
遣仙使者歲癸亥上慕神仙之術遣御史王大
任姜儆分道采訪冀遇異人授祕書求長生不
死也當漢邕熙
周穆窮寰宇漢武慕蓬壺東生遊調笑西母讌懽愉顛
既厪纁幣丰亦枉蒲車緩齡韜上藥御氣祕真符臺端
兩侍御將命發天都齊梁歷南楚甌越盡東吳姓名河
上隠物色市中趨金簡探綠籍瓊笈訪丹書曾未三載
還幸與百年俱築館理上士授粲出中厨行聞避驄馬
歸見綰銀魚稽首願玉體壽考永無虞
遣仙使曲凡二十四句句五字
考芝宫
考芝宫者歲乙丑獻廟産芝瑤光映室乃建玉
芝宫以時致享昭孝感也當漢太和
河清社鳴誕聖人握符纘歷靡端不臻天垂卿雲景星
現地出醴泉澤曼衍𨗳禾六穗麥兩岐嘉瓜並蒂連理
枝三足軒翥肉角嬉龜鹿雀兔咸素姿包匭驛貢賮四
馳芝草凝祥處處生獻廟忽産屋之楹瑶光瑩潔秀九
莖銅池芝房惡足稱帝命作宫時享以報子孫千億昌
胤允紹
考芝宫曲凡十八句其十二句句七字六句六
四字
皇甫司勲集卷九
