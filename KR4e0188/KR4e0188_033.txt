皇甫司勳集卷三十三
明皇甫汸撰
七言絶句
奉和子約夏日郊居五首
炎日遥從瘴嶺還新開幽徑竹林間南中六月渾無暑
猶記衙齋對雪山
用世無能恰似樗坐驚啼鳥落花餘邊生僻性惟耽臥
縱使臨池亦懶書
坐倚桐隂岸角巾誰堪裹服起迎賓杜門却笑曹顔遠
何事因疎恨故人
三畝芳園帶草堂一行作吏久荒涼烏衣樂事多清夜
莫向春池夢别長
夢鹿初醒日上遲戲禽偏愛午隂時隠侯新製郊居賦
不遇王筠未解知
新秋月讌三絶句
端居自愛小庭閒皓月流光照酒間試向南枝看宿鳥
莫將離思遶關山
常年月向客中明今夕人歸倍有情底恨烽塵吹海戍
笙歌銷却館娃聲
謝家華萼聚應難月滿西園似舊看昏夜尚思遊秉燭
誰教見月不為歡
十八夜兒楙治酒邀諸父待月始隂仍霽
清夜歡遊忽作隂少時斜月復開林倩教絲竹陶餘興
莫惜兒曹解此心
送朱揮使提兵備禦
牙旗遥指海東雲夜半潮隨刁斗聞充國來邊多勝算
不教幕下久從軍
夜過張子不值
偶隨明月過君家幽徑無人自落花書帙亂抛青玉案
尚餘螢火掛忩紗
次子約答賓
閉戸無營懶自宜逃名漸覺少人知相逢陌上休相問
二陸今非入洛時
柬子約二首
古來齊物賤彭殤余浪長悲十二郎不奈春風如解恨
夜深飛雨助凄凉
東吾達命愛都捐最是憂心易損年頭白逢春能幾許
且收雙淚向花前
題扇
步從洛水凌波夜偶向巫山行雨時趙氏入宮爭見&KR0008;
喬家傾國兩相宜
題梅贈僧
說法臺前凝素暉香霑貝葉冷侵衣老僧面壁渾無語
落盡梅花當雪花
長兄齋中嘗畜白鸚鵡一隻亡後歸之於人哀賦
二首
客到花間問主人隔簾先聽語聲頻今來却作烏衣燕
飛向東家别哢春
塵生忩畔綠隂稀不見籠中舞雪衣何似義烏能戀主
寒枝棲盡尚來飛
閏七夕病中作
花燭人間卜夜難香車天上結重歡嗟余抱病移單枕
非愛雙星欲臥看
題扇
吳苑總為嘉麗地春風况是艷陽時鶯花十里橫塘路
載酒移舟到處宜
黑將軍被放
漢將功成謗易生藍田歸去不勝情青天一片淮南月
猶照當時細柳營
送朱生戍滇
行盡黔中萬疊山昆明特秀五華間漫過銅柱思鄉泣
會見金雞放赦還
題燕
綠裊輕絲巷柳斜朱顔依舊映桃花雙雙慣向春風舞
愛得宫腰似趙家
題蘭二首
月映湘潭弄蕊初清香先自襲衣裾紛紛桃李爭妍夜
一種幽情總不如
小玉盈盈不事粧青樓夜夜舞霓裳欲君記取同心語
解佩臨風贈早芳
北山
羡君棲隱出人羣獨向山齋臥白雲自是松杉堪寄傲
不須猿鶴為移文
次韻送張允清遊武當二首
歸臥東山聊引年始知傲吏已成仙乘槎若遇浮丘子
定好相攜躡紫烟
看君已過古稀年猶欲名山訪列仙可是向平婚嫁畢
不愁岐路有風煙
課小侍習舞二首
小髻盤鴉二七年新教垂手舞當筵夜來何事羅裙皺
祇恐凌雲化作仙
初着霓裳怯尚羞纖腰婀娜不勝柔鶯花容易催春老
莫道盧家忘却愁
元夕燈下觀舞二首
華燈攜自日南來火樹蘭枝夜夜開氤氲翠䄂燈前舉
一片輕雲落楚臺
萬斛璣絲巧織成銀花點點弄春情玉容翻向光中立
何似仙姝隔水晶
戲柬子約
燈市才收春漸饒柳情梅態不勝嬌相攜早辦東山屐
何用持經坐寂寥
題沈周八景圖
瑶臺高起闔城西下瞰胥濤烟草萋歌舞盡隨麋鹿散
月明惟有夜烏啼右姑蘇臺
靈巖深鎻舊離宫香井琴臺輦路通池上花饒西子醉
屧聲時嚮畫廊東右靈巖山
萬笏山頭一逕分半通祠宇半連墳可憐僧舍成灰劫
落盡泉聲見白雲右天平山
太湖風浪晝冥冥烟樹微茫接洞庭船到中秋徐蕩槳
湖中漾出兩山青右太湖
一開茂苑古城隅百里鶯花入畫圖為問海陵何處是
寒鴉飛盡但平蕪右長洲花
吳王宮遶百花洲十里香隨脂水流芳杜盡凋惟鳥雀
飛來飛去候龍舟右百花洲
章郎種樹似劉郎片片開成錦水鄉一自尋源迷去所
不知春色在河陽右桃花塢
橋横古渡帶平沙楓落寒山日影斜舟女莫言估客樂
鐘聲將夢到天涯右楓橋
為僧題畫
誰道空門無世緣畫圖猶自向人傳詩成何限清秋興
恰似休公怨别年
贈董少姬
年才二七美朱顔家住青樓大道間曾記少時行樂處
不堪清夢到巫山
再贈董少姬
玉貌蘭心笑口嫣未盈三五小嬋娟雙成只合仙遊去
故向人間畱可憐
過董氏
不到青樓三紀年章臺柳色半銷烟今來非是江州夜
對却琵琶亦黯然
朱將軍第夏讌二首
海上軍書久不通閒抛鎻甲掛凋弓誰知河朔追凉處
却在營門細柳中
筵開西第午風輕玉映冰山四座清暑氣翻成秋氣肅
蓮歌按出凱歌聲
題花圖贈王郡守徐少府二首
洛陽盡說花如錦蜀郡曾聞錦作潭一自分符來出守
年年春色在江南
茂苑晴洲遶鹿臺芳菲應待錦帆來不須更置催花使
一奉仁風萬樹開
二月二日子約席上翫雪同詠二首
今年逢閏訝春遲積霰凝暉似臘時楊柳何因飛早絮
梅花渾已拂殘枝
飛花綴戶總瑶芳東素纖腰映舞行最是多情何水部
故教羅綺喚春光
春寒歌二首
搖落寧知三月時未逢禁火亦寒炊梅翻六出花成雪
柳濕千條雨作絲
剪就春羅未試衣花間無計覓芳菲鳳樓絶似龍沙夜
征戍何須更憶歸
雨過秦姪賞玉蘭
愛汝庭蘭萬玉開年年一度看花來莫愁風雨消輕粉
暗送幽香入酒杯
題畫寄栗二宣甫
少年折取杏花枝曾共元方走馬時回首長安春色裏
因君一為寄相思
閏午
今年閏月兩端陽共對橊花再舉觴百歲幾迴能遇此
不妨頻繫五絲長
勸舞詞
石家選舞按新聲不惜黃金教始成莫怪楚宫多瘦損
纖腰能得幾時輕
捲燈詞
火市燈街久寂寥幾家銀燭慶元宵纔過三五收華焰
可信韶光疾似颷
子浚庭中玉蘭盛開感賦
香銷玉樹更生春不見當年種玉人莫道有情非草木
半垂未展似傷神
何内翰招讌獲聞聲伎之盛作三絶句
房中樂自舊京傳促柱輕調慢拂絃曲罷周郎那得顧
但聞餘響繞燈前
紅粧喚出夜畱歡翠䄂因霑細雨寒為謝喬家無惡客
不妨歌舞教人看
二月鶯花樂事新更憐羅綺坐生春當杯入手休辭飲
祗恐夫君怒美人
雨餘早起蘭花乍開幽亭可玩遂以一枝貽弟子
約枉詩見投兼報此作
灌園為憶閉關人靜裏無營動亦真折取蘭枝當華萼
佩時須悟贈時因
吳文部園中觀鞦韆四絶句
綵架朱絲盪碧空翩翩雙蝶逐花叢祗知神女能行雨
不道仙姬會御風
乍起花間漸出墻只愁人遠但聞香嬌容願倩風為力
故製湘裙特許長
緊約雲鬟恐髻偏雙鈎玉笋蹴金蓮平明芳徑休輕掃
畱取人來覓翠鈿
女伴年齊二六餘爭先跽巧氣凌虛箇中飛燕身能慣
百遍看來總不如
贈别董少姬
花月長承座上歡關山忽作曲中彈楚雲一散陽臺冷
始悟佳人再得難
虎丘餞别
解道禪機色是空猶將别怨惱休公當筵一掬傷心淚
灑向天花併作紅
虎丘感别
分岐昔上說經臺愁鎻寒雲鬱未開祗樹翻同湘漢竹
淚痕畱處不堪來
送子仁弟遊茅山二首
天外三峰翳白雲人間何處訪茅君容江二月多春水
落盡桃花路始分
洞口松杉蔽隱居玉宸宫闕接清虛相逢道士應須問
茂政年來好寄書
宫詞
禁城柳色藹春暉江上龍舟去若飛典笥預開金鎻待
君王初進五時衣
花朝歎
二月春深煖未迴花時猶未見花開宸遊唐后渾嫌晩
怪得傳教内使催
玉疊梅子約園中新值
玲瓏萬玉琢成花獨掩羣芳色倍華可是天邊瓊樹種
乍移江左水郎家
戲簡吳純叔
長夏園林寂更深思君何事减春心月明閒却秋千影
懊恨墻頭但綠隂
題新紅
春色纔堪擁座中小喬曾亦恨春風臨粧若使羅郎見
定折桃花賦比紅
重贈董少姬二首
玉人重喜醉花前璧月流光夜可憐何事花飛人别去
却因圓缺悟塵緣
舊日啼紅尚清衣可禁沾袂淚重揮江流亦恐愁難浣
願逐寒潮一度歸
山中觀梅二首
四山祗樹總成梅十里幽香護法臺試向鄧林投杖去
何如給苑看花來
乘興觀梅蕭寺間揚州何用遠遊還老僧花下聊趺坐
面壁渾疑對雪山
花下贈妓
折取梅花贈麗人壽陽更覺晩粧新分明羣玉山頭見
人面花枝一樣春
寄贈趙姬二首
爭言飛燕是前身曾記昭陽第一人祗恨塵緣猶未盡
却隨紅粉度芳春
少小名推作狀頭舞腰掌上不禁柔年來通藉金閨者
未必才華勝女流
除夕雪二首
歲暮江城春已過寒雲猶作六花多長安憶得朝元騎
幸借餘光送玉珂
漏聲隨霰聽來稀漸覺青陽歛素暉何事東風渾未起
柳花無頼訝先飛
題竹贈妓
分明弄影碧參差學得江南舊製詞敲斷玉釵聲似恨
粉痕畱取未乾時
送王公子之白下二首
爾抱青箱寓舊京五陵結客總肥輕鄉心却逐秦淮水
猶自東流向闔城
相門有子降王門詎訝當年齊偶尊憶得鳳凰臺上月
渭陽深處照黃昏(公子有姊歸于中山因流寓云)
豫章詞四首送范于中之江藩
滿堂絲竹且停聲試聽關山送客情王勃舊傳滕閣賦
陸機新擬豫章行
秋半湖隄柳未疎鶯花稍减别來初朱輪擁處頻教駐
會有門人託後車
當時盛事數徐陳千載餘風尚未湮君到洪都須下榻
好於清夜遲幽人
衙齋吏散晝長關坐對薇花見鳥還雨後捲簾來爽氣
幾多詩思在西山
題桃源圖
試問桃花幾度新武陵深處舊迷津也知聖世非秦日
移向東都别作春
題陸氏資隠田卷
賣卜城南今幾年囊中猶自少餘餞何如宋玉惟題賦
乞得君王雲夢田
題張仲梅花時居母喪
萬玉參差點作花渾疑雲色映衣麻思君莫道詩全廢
聊倚東風詠白華
二鸚鵡詩
長兄得白鸚鵡一枚鴞身鴿尾有冠如纓而色
黃志曰鸚䳇也客自南海歸者持紅鸚鵡一枚
體差小而趐綠翠羽並奇産焉昔宋顔延之賦
白謝莊賦赤恨未能兼也余欲操筆侈辭方抱
禰生之誡然終不能嘿嘿也為占二絶付司鳥
者歌之云爾
慧性能言冰雪姿玉階曾亦侍光儀年來翠䄂爭承寵
詎是霓裳進舞時
身向炎方萬里歸衆賓誰不訝朱衣漢庭白首為郎者
猶未銜恩得借緋
還扇詞
惋矣汪生悽哉吳媛締蘭心於偕老奄蕙質之
先零密友興哀悼亡成賦慷慨命管託團扇之
幽情出入懷䄂攄卷衣之餘慼暫捐班篋幸獲
楚弓嗟乎玉洞埋骨非去珠之可還香謝返魂
豈遺簮之故在物則偶爾人其奈何
憶昔春華溘露時曾將麗曲寫憂思蛾眉不及齊紈素
一散人間無見期
皇甫司勳集卷三十三
