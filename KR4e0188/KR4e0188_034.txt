皇甫司勳集卷三十四
明皇甫汸撰
頌贊銘
清海奇功頌
若稽古昔重華纂歷爰書猾夏之文祇德握符猶載叙
戎之績蠢兹倭夷弄兵濡沫中奚足為聖朝蠧哉當其
竊發也始逞貪殘卒肆桀驁乃至焚城䘐邑斬將虔史
釁構累年殆無寧歲禍延四省半為丘墟上厪宵旰之
憂大奮赫斯之怒簡命元老授以斧鉞召募習流置為
材官仰藉寵靈式遏寇虐尋就剪滅悉為盪平然民疲
於征遣師困於行間財竭於轉餉力殫於防守得不償
失功僅凖過此其往事之大較也夫日本諸夷僻處海
島洪濤巨浸天之所以限華夏也然浮艎駕艦乘風遡
浪倏往倏來千里一息敵騎之蹶踶不捷於此也跳梁
盤舞且戰且怯邇則刅接遠則火攻匈奴之長伎不銛
於此也議者方軫北顧而忽南圖向非高帝神武察見
狡譎謝欵罷互羅衞布堠而嚴為之防鄞漳之間不胥
而為夷乎迨今烽火稍戢瘡痍甫定而師處生棘田卒
汙萊遷徙之民未盡歸農蕩析之婦未曾還織方且收
骨四郊想魂千里乙丑仲夏風汛忽作閭閻震驚蓋傷
弓之鳥羽落於虛丸遇毒之夫色變於談虎無足怪也
時則有巡按御史洛陽函野温公霜稜所蒞風裁著稱
歲及瓜期圖上剡草方駐節義興羽檄星馳鷹揚電發
乃令總帥郭君為先鋒别駕劉君佐之兵備憲使耿公
將中軍而躬率勇敢彈壓其後玄甲耀日朱旗絳天申
以旦誓刻以宵征有言三沙瀕海賊勢叵測不可輕蹈
者立斬以徇由是三軍股慄拔戟爭趨耳慴於迅雷目
眩於流矢桑蔭未徙而藁首傳矣生擒三十六人斬首
數百級其他沉屍汨羅自相蹂躪而膏野者又莫可勝
記也神哉王師乎竒哉侍御之功乎或曰倭昔崛起民
不知兵乃斬木揭竿烏合蟻聚以此而戰折北不支今
訓練已久器械益利信臣精卒非向之屠販亡賴也長
鎩勁弩非向之鉏擾棘矜也殊不知久安者弛常勝者
驕以驕心而御弛衆父兄緩帶稚子咽哺卒非不練適
以予敵器非不堅操以倒授食非不足齎為盗糧豈可
謂今易而昔難哉矧倭夷之深入我土也不習地形妄
意空藏阽不測之危冒重關之險昧利黷貨幸而距脫
者徒以中國之姦為之嚮導也今則造舟除器非一朝
一夕矣士效智謀師有紀律探知要害覘得虛實即所
就擒者咸髠頂睅目闊足駢指無不一當百者非復雜
以鄞漳愞弱也又豈昔難而今易哉乃使戰無遺鏃返
無隻輪而我民無乘障之勞填塹之苦婦女無繫鞍之
辱嬰兒無貫槊之慘農不輟耕商不易肆靚粧袨服之
遊如故方響棹歌之聲不絶而寇已亡矣伊誰之賜哉
獨不觀之療疾乎已在膏肓投之烏附而愈病者德以
為良醫而不知元氣耗矣孰與切脈望色攻于湊理者
功上也又不觀之救焚乎將在煨燼不避燋爛而赴者
主人引以為上客而不知玉石燬矣曷與曲突徙薪止
燎於方揚者功最也以此觀之今日之功豈减於癸甲
之時乎嚴未遑戒而師已班警未及聞而捷已奏焉於
是天子喜曰破敵神速不以賊遺君父真御史哉一二
執政皆吳產也驩然釋其故鄉之思君臣交慶於廟堂
之上罔不嘖嘖賢侍御者而公則曰聖天子威德遠加
元輔訏謨素定小臣何力之有哉時廵撫大中丞會稽
周公巡江御史新安尹公先以王事祇役於外乃由大
江來奔會於海上殄其餘黨俱蒙白金綵幣之賚郡邑
諸屬各亶乃心衞尉而下悉聽縱指勤勞並可書矣稽
昔裴晉公亦由御史建勳超拜將相公歸上毗天子平
玉衡銷金鏑張樂洞庭之濱放畜長洲之苑江左之民
非公大造而誰哉司勳氏曰玁允于襄吉甫興歌淮蔡
既平宗元製雅不有藻辭盍彰鴻烈迺為頌曰東南嘉
麗吳嬴越饒爰及中葉宼亂是遭軍疲於戍民瘁於徭
褐靡卒歲藿不謀朝十室九罄千里蕭條坐憤棲會寢
思報殽我有黍稷齎為盗糧我有金繪胠為盗裝嗟我
父子驅之海疆雕甍綺棟燼于燎揚帝命元老威武肅
將廓清大憝汔可小康康休亡何妖氛載煽鯨浪飛颿
羽書遞箭聞者禠魄談者槁面桓桓侍御從容應變戴
星出師蒙暑與戰申令六軍寇不可玩遵海而陣遇于
沙穴甲未及擐鼓不成列渡沉其舟逸亂其轍集從天
降散隨飈瞥一日之間三獻其捷不識不知罔奪民業
赫赫膚功實偉實奇折衝于爼制勝于帷勢如破竹算
若發機渠醜既殄餘孽亦夷民安以慶士飽而嘻舍爵
高讌攬轡徐馳謙謙侍御載拜稽首帝德誕敷臣力何
有賓服百蠻天子萬壽昭格上玄靈貺是祐司勳作歌
宣之凱奏勒石海堧永耀厥後
匡靖翊隆頌(有序)
當覽王子淵聖主得賢臣頌而有感於君臣相與豈不
章哉若夫雲龍風虎會逢其適鴻毛巨魚勢乘其便元
首股肱之資腹心腎腸之寄備易而儲難求勞而享逸
稽古盛帝顯王曷嘗不用此術哉我明若蒲州楊公博
弱冠解褐負洛陽之才腰章製錦流東阿之譽遂以循
吏徵拜曹郎僅踰二紀超登三事羣望屬焉在昔世宗
之朝氛祲未寧邊圉多警以公為夏官大司馬以詰
兵戎以勵將士龍旗飛藻鼉鼓樹羽爪牙之任若堯命
羲叔周任祈父由是威震殊俗風偃遐裔凡東寄南象
西鞮北譯罔不獻琛來廷回面内嚮部曲憚其威德君
長識其姓名肅皇帝垂衣裳銷鋒鏑志牒之所未載舟
車之所未通踰沙越漠輸琛納賮者以億計公之力也
逮今上即位海宇乂安以公為天官大冡宰統百官咨
四岳口代天言手握王爵樞斗是司若左雄卓絶於前
山濤莫嗣於後由是舉士歌牧之中辟才琴釣之上凡
内而司府監寺外而藩臬郡邑罔不銓分涇渭藻别朱
紫天下謂其公清時人目以貞固聖天子平玉衡升泰
階凡奔走䟽附先後禦侮濟濟在朝野無遺賢者公之
力也在昔嘉靖己丑世宗御極之八載也銳精圖治稽
古禮文延攬俊哲寤寐幽人設天網以該之築黃金以
招之由是鴻羽漸階振鷺充庭海内去奥離渫持粱齒肥
攀龍附翼以赴功名之會者上下驩然交欣工用相得
也有若文華敷於藝苑治行著於郡邑忠藎攄於臺諫
徽猷宣於藩岳得人之盛首是科云然位不閱於崇品
年不躋於中壽者多矣滁陽奄忽未竟齊安畱滯周南
矧陟台秉鉉非公一人而誰哉垂聲竹帛銘功鍾鼎列
爵殊稱剖符錫壤公曷以臻此哉惟天縱公思啓行翼
咸可也而獨俞咸否也而獨咈策共揆也而獨當力共
奮也而獨克高論廟堂之上而千里若見不越几席之
間而百世可知聖主待公以弘功熙績矣且公西晉世
家也累葉簮纓繼武科第侍御作於前祠部述於後公
奚憂焉宜乎享黃髮渥丹顔天壽平格為國元老兹歲
戊辰甲子始周夏五廿又四日懸弧之辰也天子令宗
伯司馬大官錫讌上尊漬酒宰夫胹饌教坊陳樂衞士
騰舞八座稱觴百寮結駟詞臣賡歌乃有同榜逸史竄
跡虎丘翹首龍門載拜而獻頌曰崧高維嶽峻極于天
中條有岨作鎮蒲川惟嶽降神申甫廼誕條亦毓靈楊
公攸贊姑射異人綽約駐顔公參其術呼吸引年皤首
絳縣甲子胡考公介遐齡永錫難老文武為憲周美吉
甫桓桓楊公實惟其伍將相兼權蜀稱武候奕奕楊公
爰與之儔昔在匡靖司馬受脤蠻方輯柔如民之馴今
迺翊隆為帝冢宰以統百官以均四海廼武廼文多男
多壽何福不臻俾爾單厚秉云不惑震曰遺清功德並
劭身名俱榮
顧孺人頌給事存仁母
牒稱軻母史頌鴻妻赫赫武肅垂範中閨徵士尚德淑
媛與齊始修挽鹿終誡鳴雞哲嗣駿發職司諫議爭廷
犯顔排閽冒忌謇諤不回遐徙曷懟屺岵增勞社稷苟
利賢哉孺人大義實聞爰廸厥子爾獻於君惡不可為
隱焉用文前史所載異代同芬黃門寧親曹家逐子一
旦背損流悲徵仕火燄帷堂反風獲止匪籍慈靈孰昭
懿美
蜀國關侯像贊
矯矯關候史稱虎臣乘時拔跡奮不顧身勇略盖世英
武絶倫生為名將死為顯神火德中微妖氛構亂慷慨
辭曹驅馳翊漢國步斯頻王艱于扞地厚天高精誠可
貫寳刀淬鍔鐡錡嘶鳴笑談雲霧叱咤風霆萬夫莫敵
千里長征正直而壹凛凛猶生雖有弘勲身殁氣燼孰
若我侯靈威不冺貌肖美髯心紆義悃家祝戶禋世劫
共盡
張簿贊(為少宰張公潮作)
矯矯張公被褐懷璧曹侯試掾蕭相發跡小往奮庸奚
假推擇智效一官莫匪王役權閹作威奴使羣吏鼎貴
脂韋鮮不喪氣辭爼遜言投章抗議螳蜋之怒讋彼虎
眥諸司填委貪敗蠧成公在易州砥節惟清時會竒羡
歲出有經誰謂簿寑流其頌聲公拜湖藩遺榮遐引知
後必大高門容軫肅肅宰臣閱崇籍甚本固斯蕃源深
斯濬易氓懷德敞宇崇祠載勒其績載肖其儀曾是要
位湮没罔知苟業斯劭胡秩云卑杜陵庇令按劔詆傳
爰延為長不聞郡縣古人與稽剛亦可見世濟休光天
恒福善
許中丞像贊
西京巨麗闡於憑虛華嶽降神誕自奥區時惟許公奮
庸在位爰奉末光式參下吏歲月云邁山川間之願見
顔色邈若瓊枝嗟吾匪故繄公猶素展圖端拜恍若神
晤湛乎其思晬乎其形若昔待詔掞藻天庭目裂以眴
髮怒而指若上封章攬轡而起春風以披秋陽以晅若
進諸生讐經辯難司馭肅肅鳴鑾噦噦又若持版支頥
數馬而對裘帶閒緩羽檄孔棘若在軍旅坐嘯而策慷
慨登遊從容燕語若攜賓從觴奕别墅公髮雖改乃葆
其真公齒雖宿而思則新既抗玄流載弘雅致威稜所
憺翹緬增氣
陸義姑姊贊
姊事詳載其弟給事粲傳中
烈士殉名偉夫蹈義豈伊女德亦與之比婉娩克斷柔
嘉能制賢哉陸姊在寡而貞乃有哲弟為王諍臣譏彈
時相抗䟽於廷批鱗逢怒竄跡遐徼妻疾彌畱家遭不
造哀哀二雛影形相弔秖役戒言不遑内顧匪我無家
爾家曷附匪我無子爾子曷怙父兮萬里母兮九原耄
矣太姑曷能爾存往鞠往育展誰之恩魯婦存姪齊師
却兵矯矯陸子異代同情險阻備嘗憂戚用成聶姊砥
節傷勇獲咎第五譎善内省實疚急難之刺是圖是究
國曰直臣家曰義姊爭光日月流聲閭里小子執彤敢
告司史
王氏三貞贊(澶州侍御家也)
皎皎常氏弱嬪於王曾未三稔夫溘夭亡遺孤是孕冀
延以昌在襁幾殞籲天乃康精誠之假懿行孔彰清風
激俗澶水流芳肅肅侯妹中丞之裔偕老是期中道奄棄
姑欲見奪指天以誓譬草棲塵無後可恃處情尤難端
操愈勵嗣厥徽音無忝常氏赫赫趙女誕自鼎族荆布
是甘乃厭繁縟降而能聄在饋惟榖良人早殱微胤是
育婉娩柔容竟謝膏沐伊常與侯粲爾賢淑緬昔三仁
君子之貞三良是殘烈士徇名何如三婦慰彼九京率
禮蹈義匪愛其生内德既諒外教實刑刺臣作頌敢告
司旌
讀朱中丞遺烈論贊
蓋聞皎皎者易汙磽磽者易缺豈不信哉余觀朱中丞
遺烈未嘗不廢書而嘆也嗟乎若中丞者可謂強直自
遂者南陽之風者矣自發科起家承麾出守稍遷郎署
載揚憲度歷典藩條所在以能稱其治大較尚嚴察操
下束濕而發摘如神惠逮於單微威行於貴戚以故德
怨恒相半焉至開府兩浙坐鎮八閩官由新置法罔舊
章事聽便宜權得專攝其襄同安雙嶼諸山宼及翦漳
泉甌鄞諸海夷前後數百餘戰斬首千餘級雖營平圖
金城之略定遠恢玉門之勲曷過焉少假歲月聖朝將
賓越裳而賮楛矢矣奈之何豪右不利飛文巧詆黨虐構
舉遂使當宁回鑒於萬里執政過聽於三人禠爵服以
屏居顧妻子而嘆息念塌翼之莫奮悼司鳴之無晨乃
仰藥杯中溘死牖下徒僵尸寓諫抉目觀兵不亦悲乎
卒之後曾不三載而夷患孔熾禍連吳楚毒流閩粤蔓
延烽火幾為丘墟貝錦之夫始靦顔以噬臍切齒於戎
首亦何及哉追論是非折衷功罪當優以廟諡爵其子
孫然不聞理伏波之冤訟深源之枉者豈漢德之少恩
抑天道之爽報也哉贊曰肅肅中丞才猷經世既逢其
時亦履其位致果用剛道家所忌渟海迴瀾長城撤蔽
夕輝可收朝露不待所至蒙利乃身受害前虧厥成後
亦尋敗三復甓餘千載增慨
五旅銘
五旅者皇甫子旅於黃而其居有五也堂曰含暉室曰
枝亭曰友鹿軒曰清風臺曰蘭芳云先是黃令奉御史臺
檄業己為治理官外館矣有餘材焉乃構堂三楹扁曰
含暉取謝詩山水含清暉也前臨大江後枕赤壁山川
信美余讞暇居之未嘗不超然適也暉曰含之豈時當
用晦道尚守黑耶世之抱仁而腴懷義而華者一切以
才短之不識古追琢斧藻曷所指哉而彼堇堇弗語象
恭浚衷而逸行者果皆得為有道之士否耶銘曰上德
守黑良賈深藏其暉允吉君子之光堂之後徧室僅容
膝曰枝莊生所謂鷦鷯巢林不過一枝者也余退食每
端居深念理以遣已情以恕人不知奥窔之在廣莫湫
隘之在昭曠也昔蘇長公被放多就安國定惠間游息
省過而余經歲不再至束縛又可知矣銘曰爾心之寬
爾處而安曲士小知達人大觀堂之前除有支屋欹焉
堪輿家謂弗可也乃構小亭翼蔽之余燕坐憑檻啓疏
二鹿輙麌麌然馴而不擾也余出而有上下之交必矜
持伺察稍慢易弗中履度輙獲罪而余姓又素夷也豈
若二鹿於我相忘哉乃知茂陵長薄麋羣鷗侣有足投老
者矣銘曰委爾形葆爾真無役爾機心厰故有軒曰清
風云曰清風軒者大夫夏廷芝建也毅皇帝時大夫以御
史被謫稍遷同知府事因建兹軒脩竹夾植而臺榭中
峙也余始開徑自含暉通矣江光嵐氣藹然戶牖杜門
謝吏即野人之居不似使君衙舍矣昔長卿慕相如之
風延陵附子臧之節士固有曠世相感者謂非此類也
耶銘曰王者尊賢容衆不失細微則行葦受之爾堅爾
節于時懋之軒臨高臺可以延眺然荒蕪不治皇甫子
芟夷而新之荆菉稍翦叢蘭始被故曰蘭芳臺云或曰
子之來黃寄耳非久當棄此去惡用新之余曰人生代
間皆寄耳奚直黃哉彼赤墀青鎻而紫闥也豈子息所
耶銘曰蘭生幽徑不以無人而不芳君子脩道立德不
以困窮而易其常紛吾有此内美兮奚忝爾楚鄉
皇甫司勲集卷三十四
