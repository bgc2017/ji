皇甫司勳集卷四十二
明皇甫汸撰
序讌送
送家兄赴淛詩序
余兄仲氏建節越鄉戒舟吳渚慕山水之標奇悵土風
之非遠浩然行矣曰余兄弟同氣四人咸以上次之資
希英賢之烈守中才之訓恢世及之猷方其密山同徑
竹林共室晨亡羊於挾策夜聚螢而披翰孰不懷鴻鵠
之舉為燕雀所咍哉蓋具邇蓬蒿之間而志馳雲霄之
表矣迨夫兩兩振翼各各司鳴余與仲氏早承休顧載
忝嘉招驂騑服於兩都聫纓緌於三署志何協也至於
釁啓權璫讒張貝錦竄瑕丘以竢罪浮湘江而發憤跡
何均也是得則攬暉霞矯擬之於二龍失則戢羽泥潛
方之於雙鴈遇則達适之疇表周楨之隆違則褒融之
輩流漢家之痛殆相關焉一旦稍稍叙遷為天子之憲
臣樹東南之偉績羌又莫知余之所之矣伯兮褐玉以
賁園季也奏金而登廟一門之子四方其人求為曩昔
同徑之棲共室之聚可易得乎嗟夫窮達者時也屈信
者命也聚散者數也忻戚者情也情有所感則命在所
安數有所值則時在所委復奚心哉康樂耽遊赴脩畛
而含楚平原于邁臨清觴以興言念此仳離鬱爾敦賞
若其敷政以拙守才以愚規諭之義良友詳矣聊賦短
律敬書末簡
遊牛首山詩引
蓋聞鳳京之郊牛山攸峙奠朱方之嘉麗表赤縣之仙
靈環以名巖之勝帶以巨江之險神臯邇接梵宇弘開
梁朝於此布金宋代因之薦璧凡在官旅靡不登尋幽
壑紛車馬之塗淨域藹衣冠之地閼逢紀歲太皡司辰
中山王孫徐子禹量言攜漢署之英命締祗園之賞入
夏再申淹旬未遂六月三日乘暇如盟始經展眺則烟
霞暢來晩之情卒踐窮探則魚鳥盡忘歸之物舉觴而
凌暱景操管而屬玄篇王謝名流每棲禪於支遁應徐
秀輩亦騁藝於陳思彼各有以也乃炎暑都捐清虚共
適設非尚書期省侯吏呼關則六塵絶常戀之牽一丘
有終焉之志豈特披襟彌日下榻信宿而已哉維時比
部謝紘以抱痾辭笻侯子一元以訟牒妨駕家兄子安
先以擢憲入越同遊者余與施子平叔蔡子子木東南
賓主三四其人彈指而去來成果淪跡而暌合為因則
又倡予者之所以興懷和汝者之所以寄慨也詩若干
首書諸簡册藏之經函
春日談園讌賞牡丹詩序
昔有怡山談公尚德賁園逸情開徑綺構結於雲外清
泉流於鏡中伐綠竹於渭川移丹花於洛汭靈果參差
嘉樹蔥蒨實隠居之特勝别業之最雄也方其樽爼錯
陳賓從駢集酣歌累月宴樂彌旬草色交於茵帟鸞聲
間於絲管一何驩也迨其朝露忽先夜川長往繐帳既
塵履綦罷御新畦靃靡不復芳舊燕徊翔莫能去又何
悲也迺若館甥歎逝座客懷春尋故跡而命駕引麗曯
於初筵曲池未平高臺猶在九原不作聞笛起山陽之
哀萬歲何知彈琴下雍門之泣嗟乎生死者物之所必
至也盛衰者事之所固有也聚散者勢之所恒然也忻
戚者情之所易生也自達人觀之浮世等於逆旅馳光
同於過隙少壯不樂歲月幾何乃知縱酒非荒秉燭有
以也各賦五言傳諸二子
遊仙詩引
吳俗以四月十又四日相傳為神仙降辰是日也乃有
玄都朗建丹府弘開金鑰啓望仙之宫華燈焰禮神之
館九靈教闡則葆樂齊鳴雙童唱導則芝香並引吉士
靚女肅肅戾止黥首稚齒各各齋心袨服照耀於池中
列騎繽紛於洞外步虚肯來謂是吹笙之侣乘風不返
詎非駕鶴之羣遘髯客而將從遇巨人而思即嗟乎白
髮難變懟瓊蕊之何徵朱顔易頽悵石髓之莫識天下
有可以引年者無有哉有可以治身者無有哉聊揚斯
旨用廣諸人
送董侍御使竣還朝詩序
嘉靖四十有五載肅皇帝恭默思道壽考作人甫周于
甲將倦于勤惟時法令滋章科網稍密俗漸以敝政寖
以棘惟是南服師旅之後飢饉荐災凡厥職司苛以無
名之徵擾以非時之役民不堪命久矣乃更慴以虎冠
憺以鷹擊奈之何不胥而為姦訟獄繁而盜賊起也侍
御史洛陽董公堯封宿挺霜稜籍聞風采簡命南巡照
臨我土其始下車也捐無益之費罷不急之徭清詭受
之田警怙勢之族嚴墨吏之刺峻惰游之誅勞來安集
與民休息民若更生焉越歲隆慶改元嗣皇帝即位際
中興之運履銳治之朝渙寬大之詔崇節儉之風公仰
奉德音導迎淑氣銷兵裁餉平賦在宥農夫棲畆紅女
還機室家寧止囹圄遂空盪邪剗蠧與民更始俗乃維
新焉識治者僉謂向也若時之冬陽氣潛藏公行冬令
綏之而不蹙今也若時之春陽氣發洩公行春令煦之
而不傷蓋聞御史之職專務端軌貞度以肅百官以厲
萬民公乃順天慘舒與時消息不獨憲紀是飭而調燮
之寄可司以佐聖天子化裁之治矣賢哉真御史哉吳
民謠曰前有温公後有董公並起河内福我江東温公
者前侍御如璋亦洛産也按吳著清海之績迄今倭夷
不敢東窺於吳温之力也余從鄉大夫之後嘗作頌以
紀其事勒石海堧永慕不忘公之駐節也蠢跡遐竄鯨
波不揚先聲奪其氣而寢其謀也民賴以安堵厥德惟
均奚必俟其來而襄之以斬獲為功哉今上方以外裔
為中國患軫邊疆之憂聽鼓鼙而砥鋒鍔稽周宣薄伐
之猷奮漢文仁者之勇引頗牧於禁庭咨制馭之長策
側席元老止輦至言所以垂綃衣舞干戚審黃石存苞
桑者念亦深矣公行將有訏謀秘計入告我后于内余
等雖逖矣東土之民願聞其梗槩拭目以覩太平尚亦
有利哉驪駒輟響驄馬北轅杞心徒遥芻言莫禆因賦
臺端行一首以申别緒云爾
送大司寇漁石唐公予告還山詩序
下官不佞墜跡昭憲移禁司刑猥聞公以母老上䟽聖
天子特嘉閔焉詔報曰可迺頒傳瑞撰吉啓行道路咨
嗟搢紳歌頌顧非明王之盛治孝子之美談哉歷觀載
記大臣之去政類皆請老引年乞骸歸骨是故留侯哲
矣而毋匪逮存潘令懌矣而仕或未顯若夫身踐台階
手持法衡乃望倚門而思邁勑迴馭以言還豈不光昭
往牒於休來乘者哉舞章服於萊家陳鍾釜於陶饌以
寧慈度以介丕祉風枝不驚叢萱斯茂公行其榮已非
直勇退於急流冥飛於遐曠也下官方為戮幽戶抱痛
圜扉異廣漢之利見悵祁奚之遄歸聊賦五言用申千
里云爾
皇甫司勳集卷四十二
