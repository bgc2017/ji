皇甫司勲集卷二十五
明皇甫汸撰
七言律詩
曉出左掖贈吳純叔同年
珮聲初散紫宸朝仙侣同攜數並鑣緲緲鳳凰迴日馭
翩翩鳷鵲隔雲霄詩成賈至香猶在文似相如渴未消
君署玉堂非忝竊余從蘭省慰招邀
簡周給事祚
東臺雲書鬱微茫獨立臨風寄夕郎青𤨏每移天上拜
黃門真接日邊光漫將令色思瓊樹會有新詩貯錦囊
漢室名儒今侍從好陳清論荅君王
七夕飲張子言偶偕田希古
山館淒清城日闌花開荏苒引杯盤俄傳令節驚秋候
漫喜新逢得地官烏鵲故飛霄漢迥星辰不動露華寒
七襄僅有橋邊度一笑應知人世難
送吳二純叔便道省覲
玉堂仙客錦衣回畫舫輕帆莫漫催入里便趨嘉慶拜
隔江須惠好音来落梅恨早聞吹笛叢菊愁偏照别杯
自古越鄉形勝地赤城霞起即天台
榖日候旨左順門值雪
長安榖日仍逢雪撲殿翻階竟日看豈謂農祥先獻瑞
亦知郊祀近回鑾爐煙細裊麒麟氣扇影輕開孔雀寒
天上封章今更下陽和早已被江干
陳憲使察入賀萬夀節還浙中
使君来獻天王夀親捧龍章拜衮旒建節漫誇唐氣象
鳴驄曾識漢風流謝安屐為蒼生起賈誼書應太史收
北極朝廷終右命西湖山水莫長遊
寄田希古江州
清秋閉戶悲離索京兆田郎望爾賖憶昨獨趨江右命
只今誰對省中花雨餘滕閣朝尋碣月落潯陽夜泛槎
歲序驚心渾蟋蟀煙波回首又蒹葭
九日酌鄭子館欲遊水頭不果
水上何言九日臺城西草堂今好開霜前醉倩茱萸把
雲外愁連鴻鴈來宋館淒凉無客賦楚江遲暮有人哀
不堪殊土飛蓬鬢那遣流光到菊杯
謁悼陵作(庚寅冬十月作)
萬山迴合引仙源紫翠深沉鎖殿門鸞掖昔憐人寂寞
蜃輿今閉日黃昏豆籩更肅霜前禮環珮難招月下䰟
涕淚何須怨金屋歲時不斷是君恩
立冬日早朝值雪
搏風攬霧冬仍見急霰翻霙曉未分銀燭實增光照燿
玉罏猶鬱氣氤氲漫揮鳳藻酬黃竹已辦龍裘想翠雲
安得向来詞賦客揮毫常侍聖明君
送李伯華使寧夏
年来念爾勞王事塞役衝寒兩度違雨露喜迎新使節
風塵愁見舊征衣春先豳谷花應發臘盡函關鴈不飛
到日從容登華嶽憑高一覽漢京畿
庚寅至日飲鄭有度
昨年迎日開閶闔今歲明禋出建章留滯難陪天上從
氤氲真想殿中香吹葭律琯朝浮氣燔燎瑶壇晝閃光
萬乘郊回雲物異子真谷口有和陽
送程惟光之越
黃河冰開春水生河上春風送遠行薊北雲山堪墮淚
越南煙樹亦含情牙檣自起中流鷺粉署空啼二月鶯
到日西湖好吟眺由来水部有詩名
過大興隆寺訪鄺子元
蕭寺尋君春獨過移藩新拜楚江沱千年閣眺題鸚鵡
五月湘行佩芰荷有詔豈嫌宣室晩著書曾比茂陵多
金雲寳露談玄地他日相思當奈何
同鄭子慈仁寺雨中登閣
寳閣蓮扶出上方雨臺煙徑晚蒼蒼雲霄步識争梯健
海嶽懷披倚檻凉妝鏡鳳樓傷異代戲湖龍舸憶先皇
迴簷忽射千門霽淨對西山醉不妨
雨朝周學錄示宫詞六章戲答
臨風吟望憶周郎對雨題詩傍苑墻麗藻異時誇樂府
綺羅何事怨昭陽愁来班女應能賦老去明妃祇自傷
金谷寂寥人可在彩毫拈弄意偏長
過興濟寺作
璇宫玉宇先皇賜福地名都淑女鄉一自經營傳内使
至今供奉禮空王論恩實冠昭陽裏問水虚疑媯汭傍
載過倚舟迴落日暝煙行望柏蒼蒼
定州過開元寺登塔壁間有武宗宸翰
貝殿花飛二月春攀遊那負衆生身翠華象輅来先帝
丹壁龍文護有神塔倚雲霄非世界蓮開燈火自星辰
不辭酩酊歸清夜直擬扶搖向紫宸
暮春雨後病遣
庭閒坐對日仍斜邑小猶堪早放衙已過一春纔見燕
乍来微雨亦驚花桑麻自擬勞民事桃李何緣競物華
正是茂陵多病骨好從勾漏覓丹砂
送李子植卿自圯縣遷和順
可憐潘岳仍懷縣猶憶河陽桃李時年少有才今共忌
風流為政去多思太行日暮鳬堪遠上黨雲迴鴈獨遲
人世别筵那遽促天涯後會渺難期
過龍興寺登大悲閣
寳閣何年起法門金身十丈佛為尊雲移祇樹看俱渺
天近曇花落更繁檻外青蓮開北嶽忩前赤日淨中原
憑高忽望長安路即擬雙鳬此奮翻
人日偕馬李二僚孟吳兩文學并張子過朱氏登
樓
王家種竹開三逕人日留賓擬七賢潘縣桃花晴弄日
漳河柳色淨含煙青春好趁登樓閣深夜猶聞度管絃
自笑微官淹墨綬幾時嘉會召金錢
辭邑晩發
斜日揚帆衛水濱長風吹浪下天津心懸鳬舄辭花縣
夢入鱸魚憶釣綸江畔白鷗晴對客野田黃雀暖依人
疎狂自笑三年尹漂泊猶為萬里身
夏日登廣平城樓贈寇體乾
城東樓閣排雲建極北河山抱日浮身上百層懷更放
眼當三輔望還收媿無辭賦留王勃幸有絃歌駐子游
為問長安何處是莫因殊土憶并州
彭城逢王中舍捧毅皇后哀詔之南邦乍聚遂别
千里軺車天上来百年鸞馭夢中迴漫於萍水聯舟楫
更瀝蘭心向酒杯春漲已平揚子渡夏雲先引秣陵臺
相逢異地情難别為賦長門思可哀
懷歸
故園獻夀親能健春夜開筵興不違兩地離懷人惜别
暫時歡賞客忘歸醉聽錦瑟歌猶度仰視銀河落漸微
今夕月明江上路煙波回首淚沾衣
西苑二首
瑶宫翠殿標雲外珠棟雕欄照水邊花萼御樓唐詎數
露盤仙掌漢空傳啼殘禦宿無凡鳥長出昆明盡異蓮
共道靈臺成不日寧知睿想自經年
萬花遥引綠雲衢一水迴沿紫禁隅月向妝樓懸作鏡
星分太液瀉成珠天門韶濩聞難識海嶽蓬萊望不殊
見說君王頻幸此夜来遊賞倍歡娛
中秋篇
是日先雨後霽孤坐對月感時託興漫爾成篇
朝來細雨落繽紛向晩清光散彩雲自是廣寒貪皎潔
不隨巫峡傍氤氲高樓張宴停杯待别館吹簫度曲聞
玉筯深閨啼少婦關山終夜望夫君
送王少儀給事罷官還楚
憐君得罪出梧垣最是難招楚客魂匹馬鄉關從此别
一尊岐路復何言未須操樂聆鍾子便可為文弔屈原
木落洞庭堪涕淚月明湘浦况聞猿
侍朝頒歷和吕兵曹
君王歷數與天長正朔還宜奉萬方馮相悉傳宣夜法
司分親掌授時章年華預識乘春轉火德從占應運昌
自是玉衡懸象緯賜來金殿倍恩光
冊嬪恭賀
玉冊金函降御墀彩幢華扇引昭儀賜著翟䄖香未散
教乘龍輦寵新移蘭宫夢月瑶光貫桂殿占星紫氣披
正是君王延茂祉會應仙媛助昌期
大祀南郊
天子迎陽禮上玄翠華深駐紫壇前忻逢掃地觀周典
絶勝横汾幸漢年帳殿旌旗寒映月松門燔燎夜升煙
未奉神休陪扈從羞將辭賦奏甘泉
五日立春庭讌
青旂應律轉韶年綵幄迎祥慶賜筵五莢蓂敷堯砌日
千條柳拂漢宫煙琱盤行菜春光泄寳鼎調蘭淑氣傳
獻節已占陽令改銜恩偏在物華先
觀燈篇
華燈芳苡競時新絢鳳蟠螭莫辨真漢室明珠元不夜
秦宫青玉更宜春三殿瑶光承素月六街花氣藹香塵
懽娛何處非銜照願借文園映字人
春日宴夏宗伯第得嘗御賜長春酒兼聞忠禮書
院之勝
學士留懽宴玉堂書生何幸奉餘光華燈不夜猶元夕
御酒長春出尚方東觀雪殘融作瑞南宫雲起結為祥
更聞賜第銜天藻豈數平泉李相莊
馬豎有談武宗時事者感而賦詩
傳聞遺事詎堪悲今日長秋異昔時産出神駒官盡牧
獻来天馬帝親騎千金購賞原非惜萬里長驅為不辭
一自攀龍留劍舄何由陪駿向瑶池
駕謁七陵
按謁陵之禮昉於漢明帝朝于原陵如朝會儀云
法駕琱輿出禁中仙原黼帳結行宫金支羽衛橋山駐
玉椀靈筵隧道通漢主此時親上食小臣何處泣遺弓
更聞雲起悲歌就不是汾遊睿藻雄
駕幸西山
先帝瑶宫起翠微今皇玉輦歴朱扉諸天香靄紛仙仗
百道祥雲繞御衣花影數移幢扇過簫聲遥雜珮環歸
靈池望幸魚龍躍福地銜恩草樹輝
春日聞怡山文人治園因贈
為園更喜逢春早開逕還宜引興深南國小山聊地隠
習池新水足淵沉栽花種柳年年事語燕鳴鳩處處音
自笑玉顔真忝竊無緣金谷日相尋
揚州
朝来投璧渡淮河日暮江門感慨多流水詎隨羅綺盡
春風無復翠華過粧樓明月難留舞楊柳長隄解贈歌
見說小山叢桂早相招兹地隱如何
答陳魯南太史入牛首山作
歸来學士隱城西曠覽人間萬物齊玉笈早探玄訣秘
銀魚已遂碧山棲同僧蓮社經春入與客花巖竟日躋
卧病檢方無上藥倘逢石髓幸相攜
簡蔡孔目羽
高帝投戈宅玉京兹邦定鼎創金城鍾山總是黃圖勝
江水流為玄灞聲隧道松杉原廟在禁宫花草曲池平
欲向西賓訪遺事共言平子賦方成
諸同年邀遊徐氏東園
王家别業帝城隈髣髴離宫天上開仙榜曾看中賜出
名花多自遠移来千山鑿石崤函似百道疏泉太液迴
勝槩不殊金谷裏兹遊欲賦謝潘才
顧公子邀遊清凉寺(陳後主避暑處)
清凉靜域遠煩囂淅瀝天花散雨飄笙磬雲間聞演梵
帆檣江畔見乘潮瑶宫貝殿開三界翠輦金輿駐六朝
更道上方堪避暑一尊河朔正相招
宿茅山道院
逶迤仙徑禮神君縹緲三峯鎖白雲丹洞桃花春正發
星壇瑶草歲常芬山間鍊藥人難識天上吹笙世詎聞
獨宿便思成道去夜深鸞鶴幸来羣
發松至京口作
嘉樹言從南國移君王方有灞陵思根靈合遣烟霞鎖
蓋偃何妨雨露滋聖夀長如千歲實橋山虚扈萬年枝
此日使臣遥拜命多慙草木被恩私
立夏日至虎丘
郭外青山數里遥扁舟探賞過溪橋珠林樹色含雲綴
香磵泉聲雜雨飄鳥狎春光啼處盡僧逢塵想坐来銷
共言招隠堪開社也學翻經懶入朝
首夏偕張李二少府遊赤壁分得坡字
人留勝地臨江上客有高軒得並過雲起楚臺聯石壁
水從湘浦接烟波漫因明月傷千里更遣回風入九歌
自媿清時承遠譴可無辭賦擬東坡
憩四祖寺閱藏經
清凉蕭寺倚城西避暑因來上界棲為乞經文開寳藏
遂探諦語照金篦晨披貝葉生巖石夜誦曇花落水泥
自是遠公容小謝忘言終日對招提
秋日奉謁太宰顧華玉
司空無事晚開衙叢柏霜寒半宿鴉地向河間存禮樂
山從原廟見煙霞閒披圖史常堆案别起樓臺即寄家
流落陸雲方自笑也容門外候張華
郡齋秋思
郡齋忽漫秋風入芳樹先凋一葉梧雲際早看衡鴈起
月明愁聽峡猿呼綘侯不肯容才子漁父無勞問大夫
一自銜恩違省闥何辭飄泊在江湖
皇甫司勲集卷二十五
