皇甫司勲集卷三
明皇甫汸撰
五言古詩
議獄詩
敘曰臣汸始第覿政廷尉右署日取古刑書繹之以
究夫君子盡心焉者繹而有所感輒發為詩爰得二
十六篇紀之名曰議獄云
或曰獄可議乎曰可疇克議之曰士師克議之然則
作是詩者奈何夫詩非議夫今之獄也議夫古以諷
今焉爾君子謂是詩也與政通矣
洪鈞宰玄化大塊敷至仁哲王播彝憲顓蒙葆和真淳
風無世下明德有時湮折民紹虞典儆位麗湯刑堯服
詎可象姬臬聊具陳斯功匪徒懋休命隆所遵
昊天運休命哲王繹玄理春生有載陽秋殺無停晷大
坊嗟久踰湛恩難獨恃豈不戒棼絲奈此回溢水獄吏
苟盈門圄豻遂成市&KR2805;摭熾章程竒請繁法比明允願
時忱遏揚躋世美
士師昉自昔建官表惟能周方位司寇秦亦置廷平夏
謨紀大理漢景崇令名正監列羣辟勾檢革咸寧御世
若御勒佐王詰兹民
惟天齊于民含靈在寰宇流矢悲影風忍與金石伍網
密或易罹文深翻見舞凝脂已為疎刺爇末云苦奔馬
匪善馳我索先自腐
天王位正月飭吏布祥刑昭如日星鑒浩若江河行軌
迹既夷易辭驗亦平亭執秩遂為諐僕區終自傾玉條
有三尺金科無十程懸衡乃國法在鼎非吾民
協民本中則折獄尚慈良稽古列嘉師利見休無疆聖
化孚九服帝德光四方頽風距澆季俗吏等尋常衞顗
惜懸命博士奏施行臯陶惟邁德千載揚芬芳
末路速多訟民生滋不辰菲屨豈徒象赭衣應勿純誰
謂九人髽勝彼一人巾史遷懋文學鬻拳濟忠欽嗟哉
方下吏司鳴遂無晨潔身寶琬琰慎俾就煨塵
南睢重骨立太甲本思庸孟明豈不念秦穆霸西戎井
田與封建赫赫垂鎬豐唐明失懿矩效此肉刑同安得
緹縈氏千載鼓芳風應有鷄鳴調垂仁漢牘中
從橋犯玉輅入廟竊珍環釋之自守法抗節為平反匪
無尚方劍三尺授奚諐張湯視意旨何啻鸞與鸇矯矯
安陵栢異代同勉旃
嗣君遘陽九豔妻煽方處商辛慘炮烙曠世繩其武丕
丕李唐祚不絶亦如縷火原伊向邇持平藉徐杜區區
麟趾格何以飭斯蠱
酬知儷白璧聽訟得黃金豈不黷爾賄道邇理可諶古
人戒威富象齒能毁身何以讞天子惟有至公心
竒衺效嚚訟律案日以繁遂逮見知法復啓告密門大
臣不釋滯主者胡守文君子高五聽臚情或見原匪貴
發摘神要使民無冤
設網本為魚冥冥鴻罹之刑以威小人君子亦嬰徽膏
火徒自煎蘭芳有時萎隆隆翻見絶皎皎易成緇蒙莊
戒崇潁願處才不才鄒生下梁獄三嘆攄幽辭
𤯝災願惟恤泣罪矜不讐迨德睽明慎凝科肆虔劉踊
貴屨自賤崇朝聞噢休列星爛若數逸軫惜方遒遺亡
及三宥孔邇起宗周
古人重向隅何以久坐石安得秦庭中而乃無夜泣苦
此秋荼繁畏彼夏日赫三刺不及訊兩造未遑繹宣公
寶明恕相將止刑辟
機辟徇多變畢弋列重圍終朝不及掩誰謂鳥無知前
方增擊去後已搶揄飛聞幽良殺草懲纖應棄灰我行
石阜中下懸千仞谿豈憚行者苦要俾犯者稀
服駑不若驢藝禾在去秕每每原田中無使滋蔓起文
情及武赦管仲㩁其理君恩自照微偏枯非令美大賂
重南金願遇陶朱子
偶語蒙極刑妖言著為令殺人如薙草我生謂有命區
區鄉校情防川導其性鳶卵無毁傷鳳儀德斯盛
文皇軫民瘼愴念明堂圖遂令五覆奏獄豻有完膚漢
庭致刑措縦囚風不殊後方殘刑逞謂鵲安巢乎
法令惜滋章刑書違啓明﨑嶇難自列川險本人情哲
王允欽恤君子利堅貞盜金匪鄰子時亦致山鳴
明條在議故茂典亦原親法行自近始安得庇兹人居
方陪華屋出乃列朱輪朝等磐石固暮為屠戮身鴻恩
本浩蕩觸德甘主臣
寬身本無仁報怨寧有德匹婦襲不忘何况武夫力矢
勿共戴天安肯同中國先王以民成乃謹調人職書之
未可訓推刃豈遑息春秋大九世臥薪甘膽食
大夫刑弗上北面聊寵珍一德豈不麗四維良可敦造
室引自裁徒宫非等論盤水無劔辱朝堂有杖冤死灰
未及焰獄吏從此尊吁嗟洛陽淚漢文猶寡恩
鱗運各有適後天奉玄理表正謹三微求端戒五始物
肅不可贏道成良自此徹縣日勿舉王者本重死昭昭
象魏間安得干其紀
春秋旨數千裁自聖人心善善豈不懷惡惡良獨深欲
蓋罪彌彰辭繁法以森誰當折漢獄淑問宣至今
皇甫司勲集卷三
