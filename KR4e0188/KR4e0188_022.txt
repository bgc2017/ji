皇甫司勲集卷二十二
明皇甫汸撰
五言律詩
送蔡中丞之大梁二首
聞君歌赴洛暫此駐熊軒昔羨年方少今看位已尊叢
臺連魏寢戚邸半梁園不是夷門客何由慰贈言
臺端勞簡命河内佇宣風置坐同周處名亭次召公鄭
饑行盡給梁獄到應空可是工詩者誰云宦並窮
寄柬王一元美二首
一掬燕城淚聞君返故鄉草間逢鹿擾松際有烏翔宦
憶中郎省辭當七子場名成身見累渾欲棄青箱
聞爾閒居日悲来賦未成候門無雜弔西坐有餘情淮
水流難涸虞丘樹易驚上書恩不貸感江謝緹縈
余有二鶴忽失其一林伯寅得之慨然見還賦此
以謝
一謝乘軒寵棲田意頗同雄飛忽沖漢孤響但悲風翫
目慙支遁冥心託塞翁非君仗高義誰念楚人弓
孫生讀書道院兼示新詩因答
挟策青谿上垂帷晝不開雨忘流麥去霞記種桃来變
幻雲仙宅荒凉偽主臺興公奮嘉藻何異詠天台
送祖叟隨姚太史遊京
為重一言諾因輕千里心青門贈柳色白首念桑隂旅
跡蠅同附鄉書鴈莫沉平生抱琴德行矣惠知音
久雨
政虎聞由昔民魚驗自今五湖成大浸累月示恒隂避
世甘淪棄全身但陸沉何能上封事徒為賦愁霖
景王之藩恭述二首
帝胄宜承序賢王遂啓封珪分勞睿眷笙别愴慈容地
接荆衡勝人多宋景從行看江漢水何處不朝宗
綺歲占淵識冠年仰令儀邑鄰豐起處路即代来時桂
樹新開逕芙蓉舊作池寧知飛蓋賞别有望陵思
送文司教北上
當宁崇儒教持經謁聖君伏生猶未老揚子最能文帳
已同南郡書堪逼右軍還憐竹林後見爾出雞羣
至後徐子見過
戶外久羅雀山中来故人歸田嗟失稔避世笑同塵榻
解南州夜尊浮北海春相看歲云暮坐惜物華新
送項生入京
為問西陵客何時發永嘉路隨天外鴈舟泛雪中花帝
典虞堪並皇圖漢未加行瞻天祿閣載筆振瑶華
春日訪大林和尚
投跡入空境看心媿此身綰巾蒙示結執鏡為宣因石
壁初消雪筠關久滅塵坐来花落盡猶自不知春
黃氏中表邀余兄弟展其先塋
歲久川原改春深雨露思亂杉迷故道荒草沒殘碑往
化成千古榮名自一時寧知渭陽水流恨大夫池
經石湖登治平僧舍
野興臨湖上春光到寺中曲房巖際掩幽徑竹間通閱
水知流止看花悟色空同遊數王謝曾為訪支公
四黃子賦詩送釋印受戒之武林屬余奉同
幻跡無安著禪心任去留杯從一夕渡律向五時修上
竺多精舍西陵近沃洲題詩羡諸謝惜别為湯休
四月十四日
仙家無甲子吳俗紀生辰首夏蓬山會終宵脯棗陳蓂
猶未滿莢月已漸成輪不見懸壺客何由覓異人
齒歎
齒錄非余望形衰祇自傷未須論舌在詎是為唇亡守
默渾無語歡歌漸有妨閨中罕靈藥何得似張蒼
雨省家園
梅雨淹時久桑隂拂夏長乍窺黃鳥换斷掃綠苔荒幻
跡非園客齊心似藥王朝来觀物後失養悟嵇康
悼懋上人
一自過春院鶯花悵别離寧知入定後忽是下生時懷
草人間帖支銘座右辭總諳無盡理那遣有情悲
汪子每書来言還齊雲未果賦此寄之
聞有歸與興如何久滯淫白雲遥引目芳草自知心客
鬢風霜改生涯歲月深移文謝猿鶴早晩北山岑
感事三首同子約作
寵易移宸眷言難悟聖聰幸逢止輦日真見引裾風開
閣人何在題門客已空徒聞賜歸傳詎比餞疏公
長夜猶酣飲平明已見收鷹鸇懷雅志魑魅幸生投勢
殆冰消日恩疎葉向秋成功自有序不去笑穰侯
妨賢應取咎履滿竟成災書上批鱗切辭陳䑛犢哀瘴
煙蒙萬里風采動三臺獨惜平津館他時但草莱
題徐氏雲林草堂
選勝辭金谷探幽慕輞川近郊聊可卜初地不離禪風
景原塵外雲山即眼前徐陵多藻思来草玉臺編
張幼于廬墓
哀壑甘孜守荒庭罷鯉趨涕禽還自擾淚樹已全枯孝
里人題未安車使到無寥寥松際月弔影夜空徂
答陳司教
仲舉多推望吾門早有聲一氊從薄宦六籍引諸生芳
訊銜蘆達新詩掞藻成春風隔相與遥憶詠歸情
天池舊寺
不盡青山路行来豈畏深花間惜春暮雲際愜幽尋峭
石迴巒秀長松夹陛隂金河流梵處非復屬支林
春日虎丘遇何子
江上昔歸去山中今始逢花天重會面萍水舊行蹤幽
意關春鳥禪心報午鐘閒来貪禮佛更喜得何顒
原明菴
猶厭東林擾重開西土幽山光分慧照溪水合慈流塔
影過松院鐘聲下竹樓從兹竟禪理爰淨更何求
悼黃得之
早共聞江夏今誰謁漢京未攄三策對曾草萬言成考
諡由賢媛留喪遲友生頽齡奚恨促不死是榮名
示内弟沈子
沈約郊居興今来吳市中移家因亂日懷土復春風坦
腹牀何在齊眉案已空憑將雍門慨一為寄江東
黃清甫之洞庭訪徐紹卿
湖上乘春棹山中問隠居病閒行藥後興減落花餘客
舍停雲久僧忩鑒月虚向来誰把臂應歎故交疎
悼汪子二首
尚記看花别俄隨落葉傾計疑千里夢交愴百年情鄉
國無重返泉臺豈再明張堪妻子在誰為託朱生
懷歸曾未得委化竟何言城罷燕人泣江迷楚客魂繐
帷非故榻絮酒異歡樽肯惜黃金盡惟餘詩草存
寄莫憲使
不覩魚中素寧知隔歲情一官聊自免萬事若無營髮
為辭劉白書因去趙成思君對煙草江上喚愁生
送吳子北上
顔訓家聲遠韋經世業存鳳毛新沐寵豹尾舊承恩視
草供題翰攀花戀别樽秋風南鴈起書為報青門
送静公受戒還蜀
遊吳兼適越了自得塵觀劍閣千盤險瞿塘五月寒隨
緣朝乞市說法夜登壇西去乘杯别何曾蜀道難
吳純叔挽詞二首
京兆新泉路延陵舊世家經廬聞訴笛登壠起悲笳素
業空遺草浮榮若夢華同時裘馬客淚盡曲江花
年少推江左才高妬洛陽向晨星落落歎逝水茫茫座
為亡琴冷苔因斷履荒楚魂招不返誰與擅詞場
寄張幼于廬所
舊卜徵君冡新題孝子鄉入林逢鹿死遶樹見烏翔坐
處無青草攀時但白楊知君廢莪久揮涕不成章
九日書懷
卧病謝塵事堂隂感迅商懶成中散慢醒學次公狂菊
向籬堪采松依徑久荒不知吹帽客何處醉重陽
贈汪元蠡自虎丘攜茶香歸歙
盧郎今更見荀令古来聞茶向僧齋乞香從佛供分聊
將白雲思静對綠忩熏多少囊金者還家獨媿君
仲冬對月數宴答子約
冬煖因恒霽宵遊及望舒弓形雲際引桂魄露中疎棲
戀鷦鷯後思深蟋蟀餘清光能幾度再滿歲將除
送王子之太學
謁帝速征輪知君久席珍才華追大雅文體起先秦列
館槐隂晝圜橋藻水春聖朝方養士莫作上書人
夜登靈巖
青山行處近白社到来稀城化途猶是臺傾殿已非香
泉流壑冷花雨入林微何事烏棲盡僧船載月歸
始登玄墓
鄧尉開山久輪王結宇深湖光同練水梅樹即珠林客
興乘春霽僧齋過午隂望中枝勿剪無礙是禪心
悼張聚之二首
憲也初非病桑乎竟是災梁空聞燕語門掩見花開繐
帳春風冷藜燈夜雨哀從今斷雞黍那復故人来
居然花月在良友竟無存易下齊山泣難招湘水魂蓬
蒿仍舊舍松柏已新原扶醉因埋骨空思聽婦言
子約患臂奉訊
靜攝應無恙塵勞暫有虧才非類擁腫德或似支離燕
坐停琴後朝霖罷灌時向來觀化意翻訝肘生枝
送張幼于之南都應比
老至惜離羣時来此送君三山吳地盡一水楚江分率
敏工題賦衡思善屬文猶懷壯夫恥直欲樹竒勲
答徐紹卿見懷二首
停雲遥引望良晤近何疎以我丘中想開君湖上書花
飛人别後木落鴈来初祗為懷徐孺長令夜榻虚
芳歲無淹晷空山忽報秋時危平子歎日暮美人愁尺
素勞相憶雲蹤莫可求清輝惟共月猶自遲南樓
送清甫遊京師
少年輕遠别相送欲牽衣記室文章似平原肝膽非草
芳過楚歇花落渡淮稀更有帷堂恨霜時定憶歸
秋日王舍人邀遊支硎山同陸儀曹
同舟叨二客飛蓋此追隨峭石攅雲際疎林著雨時山
秋登更爽寺寂坐相宜何處堪禪悟寒泉獨在斯
哀弟子約四首
兩度悲兄淚今為痛弟流棣華翻委露池草竟成秋襁
内孤兒泣帷中少婦愁獨持遺草去恐有茂陵求
一官聊自免萬事若無營琴綜逍遥罷書詮道德成惠
連嗟令弟法護媿難兄何悟桃園賞重来異死生
稀世才難合憂時病易侵形全應驗玉藥誤為投金捫
雀生前逕啼狐死後林却憐遺令日指季獨傷心
賓館綦方絶靈筵繐忽張臨池留翰在撫座惜琴亡花
晝歡娛盡燈宵涕淚長猶言何水部詩思滿江鄉
季弟子約棄官東歸杜門却掃日延方士研味
道家之旨流覽衛生之經綜琴書以自娛或翰
墨之間作宜其享黃髮而躋上夀也豈意今秋
食鮮疾作伏床第者七旬捐賓客於一旦廣陵
絶響玄草徒存吁嗟悲矣藐兹遺孤艱以投我
悲悼又安可勝痛耶爰賦四詩哀心感者其辭
悽以怨但韻之而不能文之情也因似良友密
親請各賦之歌以永哀聊以泄吾思爾凡知子
約者必不能忘情抑烏能忘言哉
送王維楨還涇陽二首
王君與余為藝苑之交忝通家之誼彈冠仕路
二紀彌殷謝秩還山十年成闊雖音驛數聞而
光塵難即每懷良覿千里馳情乙丑春正上元
節後忽駕扁舟蹈積雪衰絰而来以志銘見屬
乃知厥考青山公辭養久矣相對於悒留欵浃
旬晤言申旦是又悲中之一喜也明將别去聊
賦二詩遍眎諸友凡在同盟無忘占贈云爾
蕭齋避客處解榻遲君時稍覺形容改將無夢寐疑酬
心誰把劍攬涕獨題碑辭乏中郎妙空慙有道知
宦跡一朝謝離心十載還旻天孝子恨風雪旅人顔夜
壑青山裏春帆越水間王裒枯樹在歸憶幾迴攀
二月十三日與楊中丞王舍人陸儀郎姚茂宰集
吳氏園亭
恒隂方浃月寂寞過花辰不造河陽館安知别有春池
臺尚存故畦徑稍更新同是嵇公客當杯獨愴神
雨後靈澱寺觀梅寺乃梁時古刹有銀杏二株歲
久合抱矣
梁代叢林敞齊關澱水賒觀梅乘雨霽問樹識年華佛
供移香淨僧忩影月斜夜深鐘梵起飄處即靈花
妙華菴登樓望太湖
野寺人天外危樓烟雨中三山憑檻接一水挂帆通浪
跡俱成幻浮生併悟空壯遊渾已倦徒自愧長風
虎丘如公房追憶子約
重探支遁室曾記惠連来草色迷春夢松聲起夜哀居
然隨物化何自驗輪迴獨惜題名處殘碑半覆苔
天池遇劉侍御張文學留宿僧房余先返棹
獨往因春興相逢盡宿緣散花初地雨施食午時煙山
月分歸照龕鐙就卧懸無言去與住諦想不離禪
贈陳子修道天池
塵累何能遣空門忽遇君皈心參繡佛戴髮誦靈文唄
落漁山月禪棲鷲嶺雲誰憐叔玄婦書去未相聞
徐翰撰遊齊雲歸因贈
蓬闕雲中嶽花源洞口春幽探歴山水玄覽出風塵太
史遊何壯興公賦更新寧知香案吏今是玉堂賓
春日同諸君虎丘餞别蔡司空分得可中亭
地選香臺勝亭開劍水春月華懸一鏡海氣儼重輪圓
缺看成幻升沉悟是因帝京千里共遥夜悵音塵
奉送再賦
向来遊宦侣試問幾人存暫駐東林駕因㩦南浦尊臨
溪攀柳細遶塔落花繁訝得休公怨誰能不黯䰟
顧姊挽詞二首
化俗推慈範宜家著令猷行齊淑女伴才比丈夫流白
日開新兆蒼梧從故丘曾聞入朝語悟主在無求
褕翟生前寵金蠶死後藏絮風猶擬雪薤露已晞陽骨
化同埋玉䰟銷詎返香淚来開故篋留取彦先章
訪顧朗生不遇
為訪山居勝門前一水分寧知牽世網未果謝人羣滿
徑翳秋草虛忩閒白雲非關乘雪興了恨未逢君
題鍾山送幼于之白下
夜壑鍾山裏千秋劍舄存烟霞餘王氣霜露是深恩鼎
定周王業冠遊漢主䰟相如從此去投賦謁文園
又賦雨花臺
多少南朝寺長干覺路分天花飛晝雨江樹隔重雲禮
塔鐙難滅臨臺日易曛莫因逢淨侣開社欲留君
燈夕答徐子
讌賞宵堪永流芳歲復還驪光疑泛海鼇火若浮山月
滿金枝上花生綺綴間無嗟成白首既醉總朱顔
新建徐文敏公祠季子見招展謁各賦
經始南城地恩開東海祠公車收啓事像寢儼容儀蔓
草成書帶桃花即絳帷將非過庭日猶幸得聞詩
重建雲隠菴
寳刹將傾日琳宫再構年佛餘迦葉地僧乏道林錢遶
塔徵前果沉灰悟宿緣願言功德就来問廢興禪
贈汪子
世事勿復說與君聊自寬感時蕭序改行路太行難明
月流杯暢清風拂劍寒并州何處是且當故鄉看
送朗公講解還越(月溪施錢修塔)
開教逢鳩什談經得馬鳴坐中窺有相言下了無生法
雨和香氣天花落梵聲歸時多寳就刊石為垂名
贈張二守
飾吏更兼文關西迥不羣課登三輔最名向兩州聞慷
慨心傾日飛騰足致雲古来歌政樂今復見張君
送劉守備兵維揚
為邦有令名開府向江城鯨海無傳警狼山佇偃兵歌
同五袴美贈比一錢清獨惜隋隄柳春來綰别情
朱生將子遊太學
世濟由三事家傳自一經帝京初受館客舍尚趨庭槐
晝春飛雨花天夜聚星能令同學羨太宰舊儀型
四周寺訪吳山人
徒步起江東干時義氣雄倚鞍聊作賦投筆未銘功客
歲長途雪禪宵静院風征西旌節盡門下泣何窮
贈異僧如金
幻術傳僧吒神光顯佛圖阽危猶引足冒險似忘軀木
末同猿挂簷間學鳥趨佇看多寳就會有百靈扶
黃清甫自京惠訊兼示新詩寄答
聞爾淹京國將書達故園式微聊永歎長憶只空言落
木兼鄉淚飛花共旅䰟可能懷筆札更向五侯門
立春日同劉侍御集張幼于赤城山房
荏苒驚時序遲迴戀物華隔宵林帶雨拂曙海呈霞隠
跡原南郭辭流屬大家陽春何事早先遣筆生花
次劉守玄妙觀作
吏治聊乘暇仙源此暫過風光延眺迥雲物寄情多徑
密全遮桂谿深半繞蘿陽春何意早先入郢中歌
讀劉侯至日玄妙觀之作因贈
緱嶺郡城隅緣谿路稍迂自公移後乘攬勝駐前驅氣
動吹灰管靈探禮斗符興来聞夢得留詠在玄都
答章憲使
得罪因明主蒙恩念逐臣猿啼嶺表夜花發日南春共
就青山卧俱逢白髮新裁詩渾欲報往事不堪陳
范參岳嘯園讌集寄賦二首
開閣懷先業為園慕隠居官遷四岳後情戀一丘餘野
鶴隨人鳥江鱸饌客魚由来聞嘯父玩世欲凌虚
沈約要題賦王筠會賞心徒然聞勝槩何自奉追尋振
策東臯遠開尊北海深祇應孫阮輩林木響清音
皇甫司勲集卷二十二
