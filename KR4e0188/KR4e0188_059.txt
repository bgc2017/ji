皇甫司勳集卷五十九
明皇甫汸撰
祭告文
祭費文憲宏文
嗚呼元老一旦捐館隕其台星天子震悼國人涕零迺
輟金縣迺給秘器羽儀送哀王官臨視禮也迺有元子
司馬即遠東都工僚設奠酹酒上餔嗚呼哀哉凡台小
子緬在夙齡操觚弄翰綴文繹索將游上蘭即知有公
以弱冠擢第明經起家珪璋其器斧藻其華願見公者
辟彼高山思仰其巔辟彼滄海思泳其涯矣私淑懷賢
窺觀談政誰其優為公也籍甚迺玄髮聯樞赤心司衮
典胄青宫秩宗扃禁尚父周昌阿衡殷靖光輔四君逮
踰五紀日贊謀謨風行化理北門屢遷東山載起鳳矕
標英狼跋遺美時則願見公者辟登諸龍辟附諸驥矣
既而濫翼雲漢睎跡天階疏廣未去文潞復來或揮麈
承顔或珥筆受知契劵猶温典刑未隳木壞而人將安
放鑑亡而帝實勞思嗚呼哀哉胡幸識公胡遽哭公昊
天不弔小子有恫若公者司勲載之洪烈典册備乎徽
章銘德垂於彝鼎世美纘其冠裳我思古人惟杜惟房
史稱藏用不顯其光卒莫能揚惟以永傷
祭盛中丞應期文
天乎痛哉哲人萎矣繄公之降實東南之美矣射策發
科弱冠登仕籍甚水曹踔絶雲署郡績憲猷臬揆藩最
燕京粤服楚邦雍市所戾罔弗乂焉迺志度淵宏悻直
方潔不畏強禦毖躬就列清揚濁撓堅磨白湼夷獠德
綏權寵威懾歴試諸艱利器攸别望夙閎崇行馴覃化
雖絳灌嫉賈而蒼生繫謝故何武留思寇公願借緬公
善在鄉邦則範在鄉邦身在朝廷則功在朝廷足跡在
天下則政在天下凡履台之老薦紳之士司剡之官秉
鈞之貳僉稽首以讓百口以譽而聖天子方軫求舊之
思遺遐之悔胡然奄忽殱我明懿匪人莫容抑天見忌
也耶嗚呼痛哉公之生也天下之人執鞭而企慕焉謂
吳之濱如崧之神矧台小子公同産也又曷勝其登龍
之驩附驥之情哉公之歿也天下之人輟㫪而於邑焉
謂吳之隈若泰之摧矧台小子公同産也又曷勝其承
睫之涕衝襟之哀哉嗟乎玄廬既竄素旌載靡長夜無
由旦而帝鄉不可期已迺指吕梁而興悼擬長沙而抒
辭慨宣房之未就悵彝鼎之已隳束芻于匭升蘭于巵
道遠莫致我心之悲溯風延佇曷來騎箕
祭何司空詔文
嗚呼瞻彼天姥惟嶽降神滙兹若耶惟川濬靈德門慶
族毓秀甄淳篤生俊乂誕發竒英通方奉義漸階賓廷
登夏之箭為周之楨爰厠華省聿劭其猷綴辭嫓遜繹
經擬休一麾出守氓曰循侯載移之藩澤洽化流敡歴
孔艱公為實優漢刑靡謝唐軫非遒帝嘉爾勲迺眷北
顧俾居憲臺往撫畿輔載剖之符載持之斧恒關鎻鑰
滹河砥柱桓桓司空赫赫令譽邁跡古人文武吉甫公
懋厥德克昌後胤有子雄飛聲名籍甚紆朱鐶金嗣閱
崇品懷梓南圖遺榮東引芳風彌煥危星遽殞迺反斯
丘迺安斯寢哲人云逝哀訃遥傳王之藎臣天胡奪焉
棠由政芾碑以淚鐫同升在位協恭有年老成是失悼
憤莫宣陳詞奠饋神其吐旃
祭張司馬邦奇文
玄造宰物吹萬不齊恒予難諶孰隆厥施故淵雲掞藻
而飾治或匱弘舒儒雅而宣力則虧遂乃褫鳳池而興
懟違京輦而喪奇皆才謝經世道罕通時也公弱冠登
仕解褐禁墀出入華清而嘉猷懋著敷揚德教而令聞
四馳陶鑄三省銓筦兩畿贊戎授律齒胄得師文武為
憲天子是毗耀威尊爼晞功鼎彝奄忽委化胡不憖遺
中台夕隕梁木晨摧鴻烈不朽榮名在兹乎或者悼公
齡不躋於大耋位不晉於衮司殱明懿於未究先慈景
而背之則殆非達觀之論而淺之為公悲矣某等服官
南署獲奉光儀今將安放凄其永思
祭周中丞采父文
嗚呼先生奄其亡耶其弗亡耶元子中丞公譽逮承休
爰自岳牧秉憲之章遵彼蜀道臻於滇陽入里展覲既
豫且康黔黎跂轂以炳曜炎徼覩旌而凛霜矧我下吏
咸荷末光憑威徼寵俾西土用乂南夷于襄胡然捐背
馳諱震惶公抱荼疚幾于隕僵嗚呼哀哉先生楚産也
降神于衡誕秀于湘斧藻其德金玉其相發潛昭隠緬
山高而水長若夫試邑從政民曰循良過庭敦教貽謀
式臧每振窮以排難不茹柔而吐剛其篤行也如彼太
邱表正一方其知止也如彼彭澤三逕徜徉手解十惑
成一家言此其不朽者久而彌彰嗚呼先生曷乎云亡
莊生達命荀卿非相先生兼之死生之際亦大矣曾奚
足以介其心乃委順而安常楚俗志怪而尚巫屏紛史
與秘祝惟禱以清夜之香匪求吉宅亦遇佳城靈其攸
妥而魄永藏中丞簡帝晉陟廟廊履綏錫胤厥後克昌
冥報弗爽積善致祥嗚呼先生可為不亡昔我仲氏為
禮曹郎厠中丞之榜末忝通家而莫忘夙懷令問未奉
清揚晨趨開府夕拜帷堂繼慶以弔歛笑為傷蒼梧白
雲瞻楚之鄉陳詞歌些敬酹兹觴
祭座主李公默文
人生代間動嬰時網一切身外咸足為障等彭於殤齊
得於喪名苟不完忠亦胡諒早晞雲陛晩總天曹赫赫
李公未為不遭蘭以薰焚金以毁銷刑不可近義無所
逃莊云委順釋示忍辱軒冕雖華繫若桎梏哲乏大雅
進退惟谷顧訟殷冤習流孔哭魂返甌里道假吳城門
牆之誼嗟予小生昊天不弔冥理焉徵陳辭薦酌飲恨
吞聲
祭顧方伯夢圭文
嗚呼天道無親恒與善人有不然者天其難諶若我姊
壻温温恂恂古稱善士謂非其倫束髮擢科甫冠躋仕
緤組陪京彯纓銓署既總臬司亦領藩貳敡歴多方所
在稱治嗣先之軌秉文之衡談經覺後河洛諸英閩粤
偃化齊魯捐刑德功並立學宦兩成歸不待年超然止
足抗跡幽棲恬心寡慾宜享遐齡胡奪之促追想平生
可為痛哭上既用酬下亦奚負計君所遭未為不遇齊
物彭殤則各有數情忝渭陽實惟親故君有令子出自
吾家所不死者其在兹耶酒匪曰旨羞匪曰嘉靈其來
鑒聊以永嗟
祭林中丞潤文
王紀方流珠徵圓折崧既誕祥閩亦挺傑洵美林公夙
懷英烈穎脱黌宫駿登天闕剖符宰邑操割臨川仁風
遐偃惠化弘宣躬率禦寇隣境獲全像寢爰飾豐碑用
鐫茂簡臺端南巡畿甸抗志澄清封章屢獻武遏江防
文釐闈彦輪擬埋綱驄思避典權相竊弄納子於邪彰
賂干紀實繁爪牙側目瞋視重足怨嗟朝揚于庭夕覆
厥家迺有強藩憑寵怙勢如火燎原弗戢將熾疏入回
天詔出震地宗社永寧剪兹二戾亟超司馭驟閱中丞
妖氛潛殄鯨波不興十郡元元咸乂蒸蒸農棲于畝士
飽馬騰國有藎臣民食其福甫踰強仕胡奪之促慶閭
弔門奄忽倚伏罷市輟相百身可贖欽承令譽幸挹光
儀樞筦位謝竹帛勳垂撫膺展饋裂肝陳詞丘首云邈
箕魂假斯
祭友人周詩文
我友周君抱淵朗之賢懷跅弛之節抗跡垢氛比景英
哲甘遌俗流不省家業言或非義絶不置口心所不平
輟形於色道乖非千金可回造次能振人之急任俠樂
施略無長物詩極研思而未滿其致負恨孟生醫擅神
授而不展其良寓情韓伯睥睨一世遨遊二京卿士大
夫浸滛聞其聲矣然但知君為山人而不知其有國士
之風也余家與君三世締交踰三十年君亦自謂知己
而吳之人孰不為然今既撰述懿行芟輯遺篇可永傳
矣嗚呼生主於我死殯他室生前接杯酒之歡聯衾榻
之好死後乃不克會葬松丘望塗引紼忍愧束芻之賓
騰譏動輪之客哀哉已矣周君代奄辭矣生妻去帷魂
靡依矣悠悠琴川心傷悲矣幽冥路隔見無期矣虞山
匪邈悵焉違矣酸衷不文揮涕馳奠靈而有知庶其來
鑒
祭王吏部榖祥文
幼挺淵姿夙成偉器既發巋科亦遊中秘簡陟銓曹日
隣禁陛懷恃陳情遌權蒙戾遂奪省郎恥為郡吏爵服
遺榮丘園高賁翰墨馳聲丹青餘事三紀于兹曾無愠
悔山公舉知屢召不起文翁欽賢清德題里悉屏垢棼
宜躋遐祉霜露忽零日月云逝未就蒲迎遽隨蘭萎令
問靡湮芳儀潛翳同榜弟兄通家猶子瞻格帷堂敬陳
奠饋夜壑流悲晨星引涕天乎邈斯神其昭只
祭沈僉憲熙載文
學以文藝為戲而竟取高第仕以爵服為玩而聊以晞
世不顧尚書之期復何簡書之畏寧知御史之尊抑何
驄馬之避脱屣滇徼反服丘園絶赤牘於當路摽綠尊
以命軒客偶乏而強飲婦奚知而苦言家無長物杖有
餘錢左挹卓袖右拍伶肩自謝疏傅之産誰請叔敖之
田願為步兵不樂憲職我有子孫遺之清白大閑靡踰
突梯胡益交錯觥籌繽紛履舄擊缶歌烏處褌誚蝨悲
哉斯人奄隕斯疾設醴中山想魂采石萬物如萍千載
一息
祭李邦直母文
懿彼靈修誕兹洪胄彤管嗣徽璇閨挺秀惠問方昭淑
德允懋猗歟相依唐哉王後迺眷南越爰自西平之子
于歸厥胤惟楨式弘閫範益劭家聲宜有顯者莫之與
京軒昂褐玉時潛未曜蟬蛻華榮鵾齊玄造鉛粧罷御
冰壺砥操煢羭在疚鞠育用悼溘我良殱爾孤翳存義
方靡迪柔訓斯温漸鴻要路容駟高門潘令殫化陶母
貽言福履既綏泥章載錫弗遑痛薪胡遽艱棘承睫無
從叩心罔極翠葆悽雲素旌慘日卿子司馭發跡水曹
先哲是景同官曰僚流風匪謝謂天蓋高延竚慈魄來
假香醪
祭倫以訓母文
奕奕倫氏耀德南陬高山景峻洪源衍流既申玄貺復
協神休世及為禮述作恢猷豈伊外刑實惟内贊任以
興周詩人咏歎孟陶啟哲列史炳煥誰謂克昌匪由聖
善良配肇合鉅卿奮庸翩翩五鳳矯矯羣龍敷文緯典
掞藻亮工三朝籍甚四海罕雙玉署清班蘭臺妙選里
表鳴珂司移銓筦輝映二京母遺云遠眷戀堂闈予告
迭返象服鸞章何福不茂鶴髮鯢齒實躋遐壽竇樹偃
芳常眉謝秀天錫慈慶亦孔之厚蒼梧欲從板輿遂傾
賢哉母氏曰余友生朝承凶諱夕戒遄征逖矣用饗悽
其為情
祭孫陞母楊夫人文
名閨誕媛蘭芳玉潔卜諧鳳占縭承鸞結肅肅中丞惟
邦之傑靖忠徇身竟寢藩孽伊誰相之申以大節夫人
知微荼艱茹血天眷藎臣篤生俊哲耀武掞文熙紘纂
業鼎甲巋登旂常換揭銓宰崇班符卿清列繩武者孫
華組嗣紲萃兹一門孝義貞烈家慶斯臻國恥允雪福
履優游宜享耄耋霜奄萱萎星俄婺滅從宦僑京孟隣
雅接母儀式欽傳訃哽咽靈輀南遷備員東臬束帛瓣
香以告以爇潛德幽光千載靡歇
祭徐母王夫人文
赫赫東海時惟徐公尚德秉哲纘穉之風太原有子淑
慎其容以相以勗興我徐宗既奉女教亦閑婦則行不
越閫言不踰閾孝敬有儀喜愠無色化染湖濱嬀汭斯
匹雖殱鳳德實産麟姿彯纓雲陛紲組天墀國史允賴
邦衡是持帝曰介爾福履來綏顯顯徐母承休受祉肅肅
宰臣敷文佐理彼構之言豈渝令美思樂閒居駢列孫
子優游偕隠俾壽而昌胡不滿百九十方將朝捐鏡閣
夕啓帷堂慈景潛繄徽音弗忘諸生在門熟聞聖善敢
告執彤爰采遺絢載酹之觴載陳之奠延佇柔靈歔欷
永鑒
亡妻談氏遷柩文
自爾作嬪迄於委化凡二十有二年中間升沉榮辱得
失忻戚余所備嘗爾與周旋蒙犯霜露跋涉山川相期
偕老中忽棄捐奪我内理孰嗣爾賢蓋棺郡舍歸櫬寢
筵宦遊兵阻日月其遷兹始卜吉於彼上方爰啓新阡
靈輀往即永閟幽泉爾子若婦爾女若孫下逮妾御靡
不悲號涕泣懷德銜恩聚族中外亦皆咨嗟嘆息追慕
芳魂奠饋既設樽酒若存以此思哀哀其可言衷惟神
鑒辭莫能宣
皇甫司勲集卷五十九
