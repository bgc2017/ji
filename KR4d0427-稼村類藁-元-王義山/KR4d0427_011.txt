稼村類藁卷十一
元王義山撰
說解辯雜文
葛宋任古梅說
疎影横斜水清淺暗香浮動月黃昏東山楊公謂此特
詠梅之形體性情則未也高安葛君以古梅名齋有正
人君子之容貌怪怪竒竒古而又古也東山所謂形體
者歟請與論梅之性情窮冬祈寒萬木剥落梅巋然獨
存梅主靜性也未春而花性而情矣桃醉而夭柳柔而
嬌皆受東君造化惟梅雪霜自雪霜特立而獨行發乎
情止乎禮義也形體云乎哉雖然梅與萬古不古之月
同一古也想夫夜半以後月色昏黃萬籟俱閴安知逋
仙不為梅一來與東山辯上一句是形體疎影横斜是
也下一句是性情夫性生之謂也梅之香與生俱生動
處是情浮動情也東山何辭以對
清江鄧幼恭漁樵翁舍說
爭名於朝爭利於市淦川鄧君幼恭以漁樵名舍是付
名利於無心矣嘗怪康節有漁樵爭長之論名利且付
之無心奚爭為彼長而我長之可也清江大山蕭先生
號漁戶長幼恭兼漁樵而兩有之奪大山有是爭也康
節未了之爭請為折衷以漁戸長還大山樵還翁想夫
夕陽在西翁抱樵歸高(闕)鐵鐺爛煮山川樵乎漁云哉
翁與大山俱清江人君子無所爭況鄉人長於兄乎
趙文溪詩序性情說
余讀趙侯文溪吟藁自序首之以吟咏性情余因是而
於詩之大序有感於中庸詩與中庸異旨也比而同之
可乎孔門言詩必兼禮子思中庸一篇多引詩詩與中
庸未嘗不可以互觀也余嘗讀詩大序皆自中庸喜怒
哀樂未發謂之中發而皆中節謂之和兩句發出來未
發之中性也既發之和情也詩總言之則吟咏性情析
言之則由性而情詩三百皆情也情者喜怒哀樂發而
皆中節之謂也未發之時詩之性也既發則情矣詩大
序曰治世之音安以樂其政和亂世之音怨以怒其政
乖亡國之音哀以思其民困中庸以喜怒哀樂言序詩
者言怒哀樂而不及喜蓋言樂則喜在其中即先儒釋
論語第一章悦在心樂主發散在外也大序又曰情動
于中而形於言蓋動處便是情人生而靜天之性也感
物而動則情矣所謂情動于中者也此中也即喜怒哀
樂未發之中中即情也不然作大序者何以又曰發乎
情民之性也若夫發之一字則中庸與詩大序皆言之
然大序言喜怒哀樂則各指其時中庸言喜怒哀樂則
重在於中節且致意於皆之一字蓋一不中節非和也
大序又曰在心為志發言為詩言心聲也心統性情者
也謹毋曰中庸不言心
臨川李鶴雲有竟堂說
有志者事竟成漢光武勅耿弇語也天下事壊于成者
何限志在人若夫成功則天諸葛孔明出師二表所志
何如孔明初心已不敢自必其成鞠躬盡瘁死而後巳
至於成敗利鈍非所能預知李君鶴雲以有竟名堂孔
明不敢必者李君敢必之李君將為孔明笑矣先儒云
志於功名者富貴不足道志於道義者功名不足道李
君無富貴之心志在功名功名不可必也李君移其所
以志於功名者志於道義以竟其成可也雖然道義亦
豈易竟哉李君其勉之
張廷寶字說
玉不琢不成器人不學不知道玉之未琢也璞而已宣
慰張公以珏名子何居雙玉曰珏晉韓來朝皆賜玉五
㲄㲄珏也宣慰公不特以珏名子且以廷寶字之古者
冠而字朋友責也廷寶不字於朋友而父字之用屈平
例字以寶名玉成之意切矣西銘云富貴福澤將厚吾
之生也貧賤憂戚庸玉女于成也宣慰公非貧賤憂戚
之家而能玉成其子廷寶生長於富貴福澤之中而能
自玉其身學之力也雖然學安有止法哉玉之器必假
雕琢而成廷寶入而家庭有父訓出而相與琢磨有良
師益友進進不巳必至於溫潤縝密成器之玉也廷寶
韞匵而蔵他日有持善賈而來者出而為朝廷用所謂
至寶横道人所共取其在身則為圭璋其在宗廟則為
瑚璉五㲄之賜將有如晉韓朝王者矣廷寶之寶天下
之寶也天下之寶天下共之詩云言念君子温其如玉
廷寶器質純粹如玉無瑕而猶待余言何以異於教玉
人雕琢玉哉
贈長沙丁萬里仕說
不識一丁謂之右選中有萬里為此左謀吁屈矣雖然
賀方回武士也劉景文將種也誰敢以鶡弁目之哉長
沙之丁魁天下之丁也豈當與不識丁者伍丁君萬里
以胷中六韜兵法遊蜀閫今乃拘於法而不得調於銓
曺厄哉勉旃近世名公多有此途擢高科者毋曰安用
毛錐子
猶子希文冠說
柳宗元謂古者重以冠禮將以責成人之道焉夫人與
天地並立為三必仰不愧俯不怍然後可與天地並一
毫愧怍人其形耳沐猴而冠耳此儒者冠圓履方所以
象天地其視此身甚重也先儒教人八歲小學十五大
學大學者大人之學也大人者成人之謂也夫子曰吾
十有五而志于學夫子且然大學自物格以至天下平
其序有八而心居中焉心之外為身身之外為家家之
外為國國之外為天下此四者等級不可紊也由心有
所謂意意者心之運動非心之外别有意也由意有所
謂知知者心之識悟非心之外别有知也由知有所謂
物物者心之天理非心之外别有物也貫一心於誠意
致知物格之中此四者不可以等級言也故大學之道
自正心始時維子月陽長隂消汝父以元服加汝將以
成人之道望汝也今汝冠於志學之年正文公所謂大
學之時也伯父不特望汝以科舉之學耳望汝以義理
之學雖然正心未易言也且收放心
易爻辭解
繫辭云易之興也其於中古乎作易者其有憂患乎又
曰易之興也其當殷之末世周之盛德邪文王與紂之
事邪說者謂卦辭爻辭皆文王所作然驗之爻辭則多
文王以後之事升之六四曰王用亨于岐山武王克商
之後始追號文王為王若爻辭出於文王則文王不當
自稱為王矣明夷之六五曰箕子之明夷自武王觀兵
之後箕子始被囚文王亦豈能豫言箕子之明夷哉嘗
聞之左傳曰韓宣子適魯見易象而曰吾乃今知周公
之德嗚呼周公被流言之謗非憂患乎即此驗之爻辭
為周公所作而非文王明矣或曰易更三聖而成書言
三聖而不及周公也嗚呼文王也周公也父子一道也
序父不序子尊父也愚故以爻辭為周公作也
周禮師氏解
三公官不列其職師氏保氏周公不列三公九職者三
公無職也三公之職惟論道經邦燮理隂陽周禮之師
氏保氏鄭注以聖賢兼此官謂周公為師召公為保相
成王為左右也嗚呼三公乃上公九命之職也謂三公
而下兼此官可乎況夫周禮所載師氏之職中大夫為
之保氏之職下大夫為之既曰大夫為之矣而謂周召
兼之可乎
春秋天王求金辯
春秋一書以一字為褒貶也天下之財皆天子所有亦
猶父之財守之於子其用莫不惟命之共春秋書天王
求金若諸侯使之求謂之求可也若致天子之命於諸
侯其謂之求耶胡文定曰遣使需索謂之求輕於求金
下觀而化不致於簒弑奪攘不厭雖然春秋之旨尊君
卑臣豈聖人為魯不為周哉縱天王制用失節多取於諸
侯而欲垂誡即書於周史可也書於諸侯之史則啟其
吝貨而慢君且王祭亦不供矣恐非聖人之意此司空
圖亦嘗曰書天王使來求金者是使來私自求而懲之
也愚故書此以為之辯
周禮冕服之辯
司服載王之吉服祀昊天上帝則服大裘而冕祀五帝
亦如之享先王則衮冕享射則鷩冕祀四望山川則毳
冕祭社稷五祀則希冕祭羣小祀則玄冕是天子之服
也又曰公服衮冕侯伯服鷩冕子男服毳冕孤服希冕
大夫服玄冕見於司服又見於行人又見於典命鄭氏
目以衮冕九章衣五章裳四章鷩冕七章衣三章裳四
章毳冕五章衣三章裳二章惟玄冕衣無文裳刺黻而
已孰知此禮一行君臣之禮服俱亂而非古矣古者天
子備十二章之服以君有盛德備此十二物之象何嘗
為臣下設乎或曰王者通服五冕臣來朝助祭每降王
一等不思王可以服臣之服乎或又謂羣臣少加降殺
亦可服則禹稷契臯陶皆盛德之臣當服之矣驗之益
稷舜之賢臣賢佐其服無文則先王於服從可知矣前
軰謂司服五冕之名獨衮冕有之他不可據也因為之
辯
稼村類藁卷十一
