稼村類藁卷二十一
元王義山撰
牋表疏狀醮詞
代江西運司賀乾會節表
龍御中天正位凝鼎虹流華渚嘉會合乾後慈闈一日
而生罄寰宇三呼之祝恭惟剛健純粹篤實輝光禹立
三年百姓以仁遂舜明四目萬邦惟帝臣時維孟夏之
初節届千秋之候舉仁祖乾元之典合神宗同天之符
皆四月之良辰慶九重之睿筭臣叨持使節阻造朝班
受命無疆惟休正闡握珍符之始廸見冒聞于帝願綿
延歷數之長
代賀夀崇節表
南陸呈祥王母介在躬之福東朝稱夀嗣皇修為子之
恭四海懽聲一團和氣恭惟躬行柔順道體静專充廣
徽音天下仰姜任之懿昭垂慈訓女中有堯舜之稱矧
誕彌俱慶於兩宫而際會適先於一日臣越在外服阻
造大廷會慶殿奉親盛舉祖宗之典華封人祝聖願殚
臣子之忠
代衡州守賀度宗登位表
繼照四方夙啓離明之象出寧萬國時乘乾造之龍兆
姓屬心百靈受職中賀竊以后憑玉几於昭末命之道
揚王遺寶龜正為大歷之嗣服下立生民之命上當洪
造之心穆穆皇皇宜君宜王繼繼承承悉臣悉主恭惟
英姿天縱潜德日昇主鬯東宫仁孝敬恭之益著負扆
南面謳歌朝覲之皆歸天地神祗永有依華夏蠻貊罔
不率臣濫叨小壘阻造大廷拭目望風應但知於如草
舉頭見日嚮尤切於傾葵
賀皇太后表
嗣王時乃新位既臨於南面天下飬之至禮莫重於東
朝萬世無疆四方來賀中賀恭惟躬履節儉德益高明
卷耳求賢審官不替憂勤之至下武貽謀翼子要皆贊
育之功乃今誕受於多方亘古獨尊於聖母宫庭雍肅
海宇謳歌臣邈在南營遥瞻北闕莫聮班尾載修稱慶
之恭惟有旌心備述欣逄之盛
代湖南憲司謝登位赦表
大人繼明萬國覩龍飛之御君子宥罪八荒拜洪造之
恩大哉王言憂以天下中謝竊以舜嗣位而肆赦象刑
以至於無刑成即政而新民曰辟又從而勿辟越我列
聖憲於前人皆於繼體之初先此施仁之務自天而下
如歲之春恭惟禀性寬洪宅憂恭默祖宗以有家全付
率由舊章天地之大德曰生哀矜庶戮甫登寶位誕布
綸音方渙風朝布於九重而解雨夕周於四海瑕穢盡
為之盪滌獄繫母使之滯淹雖在荒陬均蒙曠澤臣謹
已宣揚大號遵奉寬條嘉與疲甿共觀新政衣冠無畫
不圖還上古之淳囹圄既空恍若再成周之泰
謝皇太后表
乾龍御極東朝仰具慶之尊驛馬流星南土被本朝之
化宥過無大惟惠之懷中謝恭惟内輔先皇中興炎祚
青宫蚤建為天下以得人洪業丕承曰吾君之有子肆
頒大號亶謂曠恩臣越在炎荒欣逄盛際受福于其王
母載歌女堯舜之賢好生洽于民心益進皇皥羲之世
代永州冬至節慰表
雲馭登遐方抱烏號之痛土圭測日歘增駒隙之光時
式届於陽生情可勝於隂諒中慰伏惟業業若虞帝嬛
嬛如成王短鄙齊喪釋尚遲於麻冕長逄周至悲莫奉
於瑶觴茂對剛辰倍深哀思臣叨承郡寄阻造班僚想
五更三點之朝尚追思於慶禮膺十有四傳之托願少
抑於冲懷
代永州冬至節慰皇太后表
玉簫聲遠慨天仗之遐昇綉線影長痛霞觴之莫舉一
陽復長三殿咸悲中慰伏惟德嫓媧皇志同太極儷宸
位四十載孰不稱賢祝聖夀億萬年所期同久倏驚南
至頓隔西遊舉天下以衋傷宜皇情之悽愴臣職叨漢
郡属忝周宗文德殿前悵莫伸於賀臆長秋宫裏冀少
抑於慈懷
代賀夀崇節表
南極陸離屬正炎衡之序東朝燕喜聿開沙麓之符慶
溢怡愉歡騰普率恭惟功参太極德被生民由佛地来
同釋氏下生之旦膺皇天眷肇文王以聖之休聖節遄
臻昌期孔熾臣棲身農畝稽首宸廷祝玉隆萬夀之香
晨昏益敬數瑶池千年之實日月彌長
代賀乾會節表
星文聚奎重際泰平之歲日度正畢誕開震夙之期慶
衍無疆歡騰有截恭惟聰明宅下精一執中祖武克䋲
先乾元之節五日母儀是奉後聖崇之宴一朝寔鍾電
繞之祥茂衍嵩呼之慶臣偶叨祠廪阻綴廷班祝玉隆
萬夀之釐敢忘美報進金鑑千秋之錄尚抱微忱
代湖南倉司謝賜歷日表
歷紀龍飛四十春之景運時嚴象授三百六之初旬一
札賜書萬邦承德中謝恭惟化成恒久政察乾文璧月
珠星騐漢史太初之奏箕風畢雨叶洛書五紀之疇王
正又始於建寅休命有開於後甲肆頒日御以肇歲功
臣敢不宣布上恩恪恭臣職楚鄉農事益殫平秩之勞
周廪豐年預謹歛藏之備
代湖南倉司賀明堂慶成表
宣重光於癸亥載舉精禋新萬物於丙辛迄成熙事馨
香一德肸饗三靈中賀恭惟持守太平緝熙純嘏六月
喜雨遄書大有之祥億年敬天爰秩無文之祝青禁聿
司於匕鬯紫壇共奉於璧圭受命溥將歛福敷錫臣屬
縻馳隰阻效執籩多士對越在天逾想駿奔之列率土
各以其職願賡燕享之詩
湖南憲司謝明堂赦表
重屋精禋昭格三靈之饗端門肆眚率由二祖之規大
號載馳懽聲旁洽中謝恭惟配天其澤守位以仁蠲賦
明年益願培於邦本受釐半夜正專鄉於宸躬霈雷雨
之滿盈溥乾坤之曠蕩臣肅將使指叨被德音四十載
措刑將畫衣而不犯六百石察吏敢奉詔以弗虔
代衡州聖節進銀表
虹流華渚載啓昌辰金貢衡陽聿修臣職前件物坤珍
所産常賦後供旅百充庭仰祝瑶啚之慶三千同德遥
瞻玉陛之春
天基節功德疏
堯蓂五筴載符繞電之辰漢岳三呼虔祝後天之算一
人有慶諸佛同名伏願道濟乾坤夀齊箕翼皇綱帝業
常居一統之尊聖子神孫益衍萬年之祜
夀崇節功德疏
四月八日同佛生辰億載萬年為堯文母沗綴祝釐之
職庸殫歸報之忱伏願行地無疆後天不老西桃三千
年而花始實玩景瑶池南溟五百歲而葉方春齊休寶
祚
夀崇節功德疏
景長南陸荷天之休位正東朝介福于毋懽騰宇宙喜
溢宫闈伏願山鞏脩齡川增多祉以天下養嗣皇頻捧
於玉巵極域中尊徽號又新於寶冊
乾會節功德疏
離照重明天臨諸夏乾嘉會合日紀千忱輒攄傾藿之
心仰祝如山之算伏願與天同久如日方升四海九州
悉主悉臣億載萬年為父為母夀齊箕翼之長(闕)
代永州進明堂銀狀
九筵度尺恭逢周祀之嚴三品惟金敢效荆州之貢儀
非及物奉謹供王前件物冶於鑿山之餘等于曰幣之
列四海以職來祭皆共給於包茅萬寶得秋而成願告
豐於多稔
南安郡守到任淨衙醮詞
宅生千里俯求夏屋之安皈敬九天仰竊矞雲之燾此
心不二大造無私伏念臣某奉命分符及期祇戍聿來
胥宇方延見吏民之初躋彼公堂懷震凌風雨之懼内
則欲托燕巢之穏外則欲安鴻宅之離况師旅飢饉之
相仍而撫摩勞來之未易不有宏覆何以奠居爰三肅
於玄壇庸肆陳於清醮伏願上帝臨汝至誠感神與國
同休集四境平安之福及春將母一堂長幼之和
南安郡廳上元設醮詞
治郡罔功倏更瓜戌籲天有請輒控芹誠適元夕之届
期為下民而致禱伏念臣某自叨臨遣粗守廉平方寸
地但存惟思仰不愧而俯不怍一瓣香敬為所期乂用
明而家用康兩年不替於撫摩千里幸歸於安静皆由
帝力匪曰臣能雖京兆止五日之留行將告去然刺史
任二天之托常懼難勝
南安司理院上元設醮詞
帝德好生非得巳而立法人情欲夀盖不幸而罹刑謹
瀝丹忱仰干洪造伏念臣某自叨臨遣粗守廉平徒善
不為徒法不行兩務剛柔之當何敬非刑何守非法一
皆忠厚之推未嘗嚴以三尺之苛惟有寬之一分之心
伏願轉乖沴為和氣化強梗為良民雷雨之動滿盈霈
洪恩而作解天地之間潤澤俾生意之咸豐
稼村類藁卷二十一
