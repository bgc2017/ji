稼村類藁卷十二
元王義山撰
書
上丞相江古心為程大中請諡書(南安司理時)
義山聞堯以是傳之舜舜以是傳之禹禹以是傳之湯
湯以是傳之文武周公文武周公傳之孔子孔子傳之
孟軻人徒知第第相傳而不知堯舜禹後湯以前全是
伊尹接得來湯學於伊尹伊尹以堯舜之道干湯者也
韓愈述道統之傳獨不及伊尹何歟蓋嘗因是而為之
說曰本朝理學自周而程自程而朱人知第第相傳不
知周而後全是大中公接得來然周程諸子皆以講明
理學得諡獨大中公未以諡名又何歟於惟休哉為天
地立心為生民立極為前聖繼絶學為萬世開太平周
程諸子也國初五星聚奎其象為人文之瑞於是濓溪
之濱周子出焉方周子為南安理掾也當是時大中公
攝倅南安見其二子俾北面之親切的當之傳自此始
自是而後通書太極圖始有所授盛哉大中公之為人
父也上以接孔孟於既往下以啟朱張於方來此其功
在天下後世不細蓋吾道之有絶續猶日月之有晦明
故其當絶續之交全在一接之力何者非大中公不生
二程非大中公不識濓溪有是父故子然也有是師故
弟子然也大中公有功於理學雖與伊尹以身自任者
不同然識周子於人所不識之中使千萬世知有太極
圖知有通書非大中公接之而誰接之此義山所以斷
然謂大中公之功不在伊尹下義山壬戌塵忝嘗侍杭
山章先生丈席間親聆義理之訓且喟然以大中公未
諡為博士議郎之闕義山江西晩出學未明理然居濓
溪所居之官竊稽二程乃嘉定間錫諡濓溪則因魏鶴
山有請而諡焉濓溪後二程而諡吁已晩矣二程乃大
中公子傳曰子雖齊聖不先於父謚其子不諡其父可
乎況南安自創道源書院以來像四先生而祠先皇帝
嘗華之以雲章奎畫又置山長以講明是理每朔望郡
太守率僚伍與闔郡逢掖之士深衣弁履濟濟來前而
祠于堂者獨大中公無諡此而不言得罪師友欲乞鈞
詳得與敷奏下太常議肇錫嘉諡以為天下後世為人
父為人子為人師為人弟子者勸將見書之國史曰大
中公錫諡自宰相某當國始其於世教豈小補之哉
上察院章杭山為程大中請諡書
義山嘗記壬戌摳衣丈席親聆師訓謂本朝諸儒皆有
諡獨大中公未有為之請者且以為太常博士之闕後
輪對言之居無何先生歸矣義山佩服師言未嘗一息
忘乙丑再調得闕南安理掾乃濓溪所居之官大中公
遣子就學之所仰恃主張大中公之心門生弟子可進
狂瞽過章貢時嘗與繡使擇齋徐先生言之擇齋憮然
曰發前此所未發之議論勉為之繼而又獻書于古心
先生古心得書喜曰某日由其中而不知未幾古心去
國義山官南安日又致書于賈使長未及奏聞而同列
笑且排其事周使長申言之周極以為然謂此事到手
莫蹉過方為繳申而周以艱去是何大中公多不幸耶
義山竊禄南安數月廳之東廡乃濓溪教伊川明道之
所老吏相傳猶能道前日事先生立緊頭天下事知無
不言言無不行此正大中公竒遇之日亦先生主盟正
學之夙心也大中公自此可以徼福於師門矣將見書
之國史大中公錫諡先生實主張之自當與鶴山為濓
溪請諡同一光耀豈非吾道之幸
上待制劉後村論提綱衍義書
孔子作春秋榮辱列國之君大夫於片言隻字間而天
下之亂臣賊子懼先師朱文公取司馬温公通鑑為綱
目一書表歲以首年而因年以著統大書以提要而分
注以備言其綱則倣春秋而兼採羣史之長其目則倣
左氏而參合諸儒之粹自周威烈而下顯德以前善可
為法惡可為戒者粲乎其備於此書矣然文公既為通
鑑綱目未及為長編綱目何耶豈非為時諱歟孔子生
春秋秉春秋之筆雖曰隠諱以辟患然勸善懲惡不少
假借蓋文公未為長編綱目者以温公未為本朝通鑑
也或曰温公嘗謂稽古錄用春秋意自國初以後亦本
朝史籍之綱是不然蓋稽古錄至於治平而止非若前
代之全史也此長編綱目文公所以未及為某之不敏
讀綱目有年矣妄意以本朝長編舉綱撮要僣為一書
非敢曰綱目續也大概以長編為據而兼取乎他書蓋
自太祖皇帝順人之心兵不血刃市不易肆而天下定
神武所臨海内有截繼以太宗文治列聖守成其取之
也雖無以遠過於前代其守之也則不愧於三王内則
家道正而人倫明其養民也以仁其奉巳也以儉德澤
從厚刑罰從薄外則縣之政聽於令郡之政聽於守守
之權歸於按察按察之權歸於朝廷上下相維輕重相
制藩鎮無擅兵之權郡縣無專殺之威士自一命以上
刑辱不及也故無大臣之誅施及羣生功利無窮此其
宏休偉績所以編之詩書無愧若夫元臣故老之謀猷
忠臣義士之功業則皆表而出之至於亂臣賊子賣國
欺君變法亂紀則亦所不敢隠又取近世尹起莘綱目
發明例以管見書於後名曰衍義某生雖明時不幸而
不得親聆先師之誨晨窗唫哦夜燈舒卷莫非所謂科
舉之文書非不讀也而讀非其書蓬萊道山羣玉之府
豈無李邕願見之想而無由投迹故無書可讀其間錯
亂差謬豈不多乎哉李秀岩謂通鑑綱目條貫甚善今
草本行於世者於唐肅宗朝直脱二年之事亦由門人
綴緝前後不相顧也又自唐武德八年後書天祐之季
甲子並差考求其故蓋通鑑以歲名而文公門人多忽
史學不熟歲名故有此誤噫以文公門人猶不免於差
誤況不及登文公門者乎恭惟先生為一代大人物天
下士之所依皈某曩嘗雅拜門墻辱進春風之座所擬
長編綱要一書嘗略舉金兵誅逆亮於瓜州一條以求
砭訂先生矍然曰此孟子書法也陳平甫備要壁角裏
文字耳子之此書有關於世道大矣勉之某服膺師訓
退而成書凡與陳平甫異者三百餘例謹抄錄所說衍
義上千斤削某雖不獲登文公之門而獲就正於先生
焉是何異親聆文公之教者豈非今日之大遇哉
代徐司戶上參政蔡九軒獻通鑑綱目考異書
某嘗聞著書立言之士其有益於世教者有二焉一曰
經學之士二曰史學之士皆有功於世教者也厥初生
民六經未作也斯時也一忘言之天也結繩而已何有
於書契標枝而已何有乎文籍迨夫書契作矣文籍生
矣分張太和磔裂元氣於是乎有易於是乎有書於是
乎有詩禮春秋聖人亦費辭矣然亦豈得巳哉故夫古
之為經者六後之為經者什百千萬非後世之經什百
千萬也向使五經不火易不卜筮吾夫子之六經無恙
也則夏侯建不必為五經章句劉輔不必為五經通論
許謹不必為五經異義程曾不必為五經通難孔穎達
不必為五經贊義顔師古不必為五經考定張鎰不必
為五經微旨崔郾不必為六經要言樊文深不必為七
經義綱陸德明不必為經典釋文劉鎔不必為經典集
音易一而巳丁寬可以無易說衛元嵩可以無元包崔
篆可以無易體徐鄖可以無周易新義書一而巳桓榮
可以無大小章句衛宏可以無訓旨周昉可以無尚書
雜記王元咸可以無尚書糾繆詩一而巳伏恭可以無
齊詩章句賈逵可以無漢詩異同韓嬰可以無韓詩内
外傳陸璣可以無毛詩草木蟲魚疏禮一而巳戴經可
以無石渠禮論劉歆可以無逸禮鄭元可以無周禮難
張衡可以無周官解說春秋自春秋賈徽可以無左氏
條例鍾興可以無春秋章句何休可以無春秋訓詁高
士廉可以無春秋纂要是雖一家一說一說一漓然不
可謂無功於六經者至若麟筆既絶之後為史氏之學
者又紛紛乎其多矣史記司馬遷作也使史記為全書
則史記索隠何必司馬貞史記章義何必徐廣史記新
序說苑何必劉向前漢書班孟堅作也使前漢為全書
則注前漢書何必顔籕前漢記何必荀悦註司馬相如
傳何必郭璞漢記音義何必崔浩後漢書范蔚宗作也
嘗攷其書則有撰東觀記如薛瑩者有撰東漢補注如
劉昭者有撰續漢書如司馬彪者是蓋不以一人而成
一書也三國志陳夀作也嘗攷其書有撰魏武本紀如
習鑿齒者有撰魏武春秋如孫盛者有撰魏紀如魏澹
者是又不以一人而成一書也晉書唐文皇作也又有
撰晉書八十九卷如王隠撰晉書三十五卷如謝靈運
撰晉書三十二卷如干寶撰晉書十四卷如朱鳳凡此
皆晉史之所引用者南此史李延夀作也而又有撰後
魏書一百三十卷如魏收撰北齊書二十四卷如李德
林撰陳書三卷如傅緯撰宋書五十八卷如孫嚴凡此
皆南北史之參附者隋書作於魏徵而前乎此巳有王
邵巳有張太素唐書作於歐陽修而前乎此巳有韓愈
巳有吳兢五代史亦作於歐陽修也而又有所謂徐無
黨諸君子之立言垂世或相與共成一家之書或相與
訂正一代之事其實皆有功於史學者至於我司馬溫
公之作通鑑也自周威烈而下千數百年間盡取而為
書刪削冗長舉撮機要而凡關國家興衰係生民休戚
善可為法惡可為戒者炳如也書成而胡文定又為舉
要補遺至考亭夫子又别為義例表歲以首年而因年
以著統大書以提要而分注以備言其綱倣春秋而參
取羣史之長其目倣左傳而稽合諸儒之粹亦詳且備
矣某不敏幼受教於父師竊有志於史學嘗聞之先公
云西山守泉時先公從之遊泉士林梅塢考亭之高第
也移書西山曰通鑑綱目一書所謂綱者斷斷乎出於
先師之手而分注之目或委諸生先師平生工夫詳於
四書故未及修改自今讀之一章之内文意不相聯屬
必須檢尋温公故本然後意足明公倘為主盟俾敏博
通明士數人以温公本參校完其闕失明公從而可否
之名曰綱目考異以成先師之志甚大惠也蓋當是時
登西山之門者先公最先諸友西山乃以此書屬之先
公然先公考之未及竟故其考異止二十餘條今某成
是書為卷三十為條千四百餘求以無敢負先公之志
又嘗取鄱陽考亭年譜讀之其說曰綱目一書先師再
加更定而未畢又信梅塢之言為不妄先生學考亭之
學者也必能為某可否之是書止以通鑑正本與門人
所褒之目參校其同異而巳於綱則一字不敢增損殆
猶游夏不能措一辭也近世嘗有著綱目發明者魏文
靖為之序金陵帥上其書且官之以為儒生光寵亦有
以吉本泉本校其去取之不同為綱目考異淳祐丙午
有旨行下寫而蔵之袐書則凡有功於綱目者皆不為
無遇今是書之成其與綱目發明者既不同而其考異
又以温公本為據非徒以吉本泉本校其去取之不同
而已
稼村類藁卷十二
