稼村類藁卷九
元王義山撰
銘贊頌賦
鄭氏義門銘
家人一卦繼之以睽厥睽伊何二女同居正家之道先
刑於妻我有天倫女覆奪之其初一身兄弟怡怡婦言
是用偏其反而唐有張公嘗表門閭大書忍字識者所
嗤既曰天合何忍之為事至於忍其天已漓鄭氏一門
和而不嘻曷齊而家身修而齊
車氏湖山堂銘
有湖無山其湖也獨有山無湖其山也俗車君之堂兼
山與湖挾五車書於斯伊吾少陵云烱如一段清冰出
萬壑置在迎風寒露之玉壺
小暘谷銘
余所居一室如斗大僅可容膝取誠齋小暘谷之名扁
之矣又記之矣或有謂余曰暘一也而有二義隂陽之
陽則總氣類之麗於陽者皆陽也謂之陽則有明之義
洪範曰乂時暘若暘明也以是知書之暘谷謂自幽谷
出而初明之時也日出而暘之小自此而曰昕曰昭曰
旰字皆從日雖然明未有不自小而大者又為之銘曰
維陽之微匪微弗瑩維谷之虚匪虛弗靈在天為晨光
之熹在人為旦氣之清明則著著則形匪今斯今惟大
人能不失赤子之心
龍畫贊(集書句)
帝曰龍天大雷電以風有能奮庸若歲大旱用汝作霖
雨時乃功
虎畫贊(集詩句)
王命虎有力孔武為王之爪牙如震如怒虎拜稽首為
王前驅則莫敢予侮
贈月湖相士贊
此月常明上不在天此湖常清下不在田月湖胸中所
性存焉相法之妙玄之又玄物來則應得之自然富貴
福澤其生也全貧賤憂戚付分之偏月湖何心彼自媸
妍
贈琴士陶雪窗贊
爾祖淵明寄興無弦弦至於無玄之又玄雪窗之琴所
性存焉中有無聲無臭之天
湖南憲臺瑞芝頌
宋景定改元之又明年制詔秘閣直院太監胡公太初
司臬于湖南皇帝曰典獄非訖于威惟良折獄故乃明
于刑之中又明年皇乾報貺發舒休嘉乃季秋九月有
芝産于憲臺之東楹卓哉煌煌九莖之竒三秀之異厥
美未顓按神農本草經青芝生泰山黃芝生崧山白芝
生華山黑芝生恒山赤芝生衡山則芝為衡山瑞也昭
昭矣今是芝也不瑞於山瑞於憲臺之廳不瑞於廳之
他楹瑞於廳之東柱惟東盛温厚之氣震東方之卦也
於時為春於行為木公其以一念之春融而為草木之
春歟公天台人晉孫綽賦天台以五芝含秀為天台瑞
允為盛德之事不可無紀某不敏請撰瑞芝頌以歆豔
斯美乃齋沐拜首而颺言曰
煌煌瑞芝元氣之精不蒔而茂不根而成厥瑞伊何其
莖有九敷華舒榮一莖三秀維漢元封甘泉産芝于時
持刑有臣勝之下暨神爵芝産函德于時持刑有臣定
國憲臺司刑凛凛風霜胡為瑞芝此焉發祥維公此心
慈祥愷悌與物為春萬象生意一民未化公曰徐徐毋
嫉于頑匪虐以威罪疑惟輕惟明惟察公曰無辜我其
審克德政為馨有開必先産祥現竒寶葉輝聯旄倪族
觀動盪耳目孰嫓其祥嘉禾瑞木驩言我公心乎愛民
公曰無之天子慈仁驩言我公廉平其政公曰無之天
子神聖公辭弗有民曰不然天子之德匪公疇宣我聞
漢制塗而為詔璽除匪伊四軰促召又聞仙家食而延
年祝公之夀歲萬有千晉有孫綽天台有賦五芝含秀
休祥呈露公産于台宜表而揚我作頌詩播之瀟湘
贑州嘉禾頌
禾之為瑞昭昭也春秋他瑞不書惟大有年則書無麥
禾則書尚書不載他瑞惟嘉禾則載詩之載芟良耜豐
年生民等作三歎三詠至今讀之有含哺鼓腹氣象志
喜也於惟休哉宋咸淳之明年丹山翁公合守贑越三
月政孚人和有禾毓于境内一穗二米瑞也贑父老以
聞歸其瑞於太守太守不有是年九月上將有事于明
堂公曰此聖賢胥會之徵也此人地肇禋之符也守何
力之有於是文學之士作為詩歌以侈其盛於惟休哉
頌曰
惟天惠民惟辟奉天厥有嘉祥于時産旃於皇鉅宋繼
天立極靈貺斯甄孔曼且碩在昔祥符極熾而亨于時
汝州有嘉禾生汝守臣億拜下稽首表奉以聞天子萬
夀臣億非諛民食所資異乎他祥竒木靈芝於皇章聖
勑天之命先是郊禋有感斯應咸淳天子祀于九筵未
占有孚應在感先彼美者禾瑞于章貢太守謂誰丹山
之鳳一粰二米其名曰秠不種而生竒之又竒我聞崆
峒麥秀且黃孰若兹禾有飶其芳又聞武夷嘗産兹瑞
厥瑞伊何十五其穗曷不于他于武夷之鄉曷不于他
于章貢之邦惟我丹山武夷之秀惟我丹山章貢之守
合二郡之瑞瑞于一時惟我丹山兼而有之丹山之文
周情孔思丹山之政召父杜母曾未報政頌聲洋洋匪
他之祥而禾之祥維時豐年多黍多稌邦人有曰太守
之賜太守不有曰天子聖神天子不有曰惟我有臣弼
於一人同心同德如古伊周臯䕫稷契肆予將祀尚克
相予簡簡穰穰為民而祈有漢元稷降於郡國時則弱
翁總領衆職嘉糓垂垂産於有唐誰其相之曰郭汾陽
主聖臣賢千載一會一再登兹三登曰太於惟休哉乃
賡載歌旅天子之命而作嘉禾
鷄鳴賦
余嘗讀張宛丘鳴雞賦惜其未盡勉學者進道
之意因賦雞鳴
人苦不覺物且有之伊蟲之羽莫靈匪雞文以冠而飾
武以距而為既勇而信以守謂仁而食不違此固五德
之所素有孰若一鳴之不失期方其角徹乎梅花之奏
輪催乎晦魄之熹鼾睡之息尚雷偃寢之枕猶欹莊蝶
兮栩而蘧鄭鹿兮喜而遺神識恍惚物欲昏迷倏聞一
鼓翼而機自動繼聆三呼旦而聲載馳當是時也覺之
則為善罔覺則為惡判乎舜與跖之兩岐嗟呼起而舞
劍者志之小詐而度關者心之欺彼音之翰云胡不思
要知旦氣之清者至晝而不梏操之則夜氣不存者幾
希然則君子於此不惟可以自省乎語默之幾亦足以
自厲於瀟瀟風雨之時也
蝸牛賦
余代庖京庠夏雨生綠校文之暇寓目齋壁見
蝸牛焉有感而賦
天地之間生物何夥至微弗靈無若蚹驘背負而殼形
不類乎禓祼涎界而字識亦幾乎細瑣夫何肆交戰於
蠻觸倚兩角於右左歎服箱之罔功竟粘壁而莫墮顧
爾力兮弗量欲脱身而不可嗟乎蝸牛殆類乎人之升
高而不知休者之自禍也
稼村類藁卷九
