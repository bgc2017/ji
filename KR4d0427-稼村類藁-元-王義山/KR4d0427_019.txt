稼村類藁卷十九
元王義山撰
講義
大哉乾元萬物資始乃統天
盈天地之間者惟萬物有胚胎此者有芽甲此者有萌
蘖此者日發生不巳日長育不巳日充滿流動不巳然
則孰使之然哉元也元其萬物之一初乎是元也於四
時為春於五行為木於四端為仁生生之理無間可容
息故易曰大哉乾元萬物資始資始者資之以始也故
人君體元以居正命曰元命德曰元德其紀正朔則曰
元年其出萬物之上則曰元首其為萬國之主則曰元
后乾以此元而統天人君體此元而統天下噫此元之
所以為大歟嘗因是而推之六爻矣伊川謂乾之初九
潛龍勿用舜側微時也乾之九二見龍在田舜田漁時
也乾之九三君子終日乾乾夕惕若厲无咎舜玄德升
聞時也乾之九四或躍在淵舜歴試諸難時也至乾之
九五飛龍在天舜為天子矣伊川此說竊以為未盡然
也嘗謂乾之六爻唯湯武當之初九潛龍勿用湯在亳
武王在西土時也九二見龍在田湯使亳衆往為之耕
武王觀政時也九三夕愓若厲无咎湯德言足聽聞武
王夙夜祗懼時也九四或躍在淵湯升自陑武王戰于
牧野時也至九五飛龍在天湯武為天子時矣藝祖時
王昭素講乾至九五謂今日正當此爻亦猶是也何以
見湯武當此一爻乾文言釋九四一爻曰或躍在淵乾
道乃革革革命之革也晦翁謂此一革非細有仙凡之
異舜揖遜之時也非革之時也革之時惟湯武當之革
之卦曰湯武革命順乎天而應乎人盖乾道乃革正湯
武革命之時而龍在天則天下利見乎大人矣或曰乾
之大人以飛龍言革之大人以虎變言何也獨不觀之
乾乎乾之卦曰雲從龍風從虎聖人作而萬物覩是以
乾之功用極而至于天下平然萬國咸寧乃可以言天
下平之效有一不寧不可謂之咸亦不可謂之平矣必
帝光天之下至於海隅蒼生萬邦黎獻共惟帝臣然後
謂之咸寧謂之天下平萬國而有一國不為帝臣便不
是咸寧便不是天下平必東漸於海西被於流沙朔南
暨聲教然後謂之咸寧謂之天下平萬國而有一國不
暨聲教便不是咸寧便不是天下平必我咸成文王功
於不怠丕冐海隅出日罔不率俾然後謂之咸寧謂之
天下平萬國而有一國不丕冐便不是咸寧便不是天
下平必自東自西自南自北無思不服然後謂之咸寧
謂之天下平萬國而有一國不服便不是咸寧便不是
天下平必黃支之南大夏之西東鞮北女来貢其珍然
後謂之咸寧謂之天下平萬國而有一國不貢珍便不
是咸寧便不是天下平必舟車所至人力所通天之所
覆地之所載日月所照霜露所墜凡有血氣者莫不尊
親然後謂之咸寧謂之天下平萬國而有一國不尊親
便不是咸寧便不是天下平不特此也天地之間萬國
而有一國不在覆載之内不特不謂之咸寧不謂之天
下平亦不可謂大人與天地合德日月之下萬國而有
一國不在照臨之中不特不謂之咸寧不謂之天下平
亦不可謂大人與日月合明中庸曰今天下書同文車
同軌行同倫噫此乾所以統天歟天且統况萬國乎抑
又因乾元而推元亨利貞四德矣先儒謂貞下起元愚
謂此語猶淺不若云貞中有元盖貞下起元則是貞巳
了元方來絶而續也貞中有元則是貞之往者未過元
之来者已續貞下起元是冬後遇春榖芽上占生意也
貞中有元是冬裏藏春榖種内含生意也試以剝復明
之復之陽生於十一月而復之生則起於十月之半十
月雖為純隂而下半月巳有陽矣非剝盡而陽方生也
盖静中有動正所謂貞中有元也後天圖所以位乾於
亥者盖巳窺造化之藴矣忽然半夜一聲雷萬戶千門
次第開若識無中含有象許君親見伏羲來易生道也
生則烏可已故曰生生之謂易
麗澤兊君子以朋友講習
兊之義何取乎謹按周易麗澤兊君子以朋友講習伊
川釋之曰麗澤二水相附麗也兩澤相麗交相浸潤互
有滋益之象故君子觀其象而以朋友講習互相益也
古今二水相附麗而有真益者莫盛於洙泗不特三千
之徒蒙其澤百千萬世而下且蒙其澤也雖然此師友
講習也大江以西二水相附麗為郡有二臨水與汝水
相附麗於撫撫則有南湖書院章水與貢水相附麗於
贑贑則有濂溪書院吾洪既建東湖書院矣又建宗濂
書堂曰湖曰濂皆水也前乎此時二書院離而不合今
宗濂附東湖相附麗也嘗讀而有感焉詩人長育人材
多以水言水哉水哉何取於水也菁莪之詩曰菁菁者
莪樂育材也君子能長育人材則天下喜樂之矣其二
章曰菁菁者莪在彼中沚釋者曰沚水也菁菁盛貌莪
蘿蒿也君子長育人材如沚之長莪菁菁然也泮水之
詩曰泮水頌僖公能修泮宫也其首章曰思樂泮水薄
采其芹釋者曰泮水泮宫之水也芹水草也樂僖公修
泮宫之水而往觀之采其芹也二詩言長育人材皆取
於水水哉水哉何取於水也然二詩止為長育人材設
有長育而無講習人材雖盛不盛也學校莫盛於三代
士之來游亦莫盛於三代三代之時有不談王道者樵
夫笑之焉有三代之士而無講習之素哉想夫菁莪之
長養泮水之涵泳何往而非講習也然講習二字不可
滚作一處看講是講明習是習熟故士君子之學於易
當講明其潔淨精微者於書當講明其疏通知遠者於
詩當講明其温柔敦厚者於禮當講明其恭儉莊敬者
於樂當講明其廣博易良者於春秋當講明其属辭比
事者而又習射以尚功習鄉以尚齒習其所謂屈伸俯
仰綴兆舒徐者習其所謂升降上下周旋裼襲者立如
齋立時習坐如尸坐時習而又以論語之時習者習吾
之學以坎之常習者習吾之教有講而無習可乎徒習
而無講可乎信乎人不可以無朋友也雖然士君子之
學詎止此哉士君子之學其積也有源其發也無涯自
泉之始達以至於彌滿六合自源泉混混以至於溥博
如天淵泉如淵講習力也今吾於諸友遊於湖溪之上
遐想子在川上之時涵泳乎逝者如斯不舍晝夜底意
思所樂寧有既乎然則樂何在濂溪愛蓮者也蓮之盛
莫盛於東湖濂溪愛蓮說作於宰南昌之日是愛東湖
之蓮也宗濂今與東湖相附麗東湖之蓮又與宗濂共
矣噫露之朝風之夕庸詎知濂溪翁不時為蓮一来耶
嗚呼噫嘻蓮花之君子兮光風霽月之與俱繼自今願
與溪翁共之濯清漣而不妖兮吾何可以不如蓮之潔
兮出於淤泥而不染兮吾何可以不如蓮之節兮亭亭
淨植不蔓不枝兮吾何可以不如蓮之可遠觀而不可
䙝兮牡丹之愛兮衆人之所趨菊之愛兮如淵明者巳
希蓮之愛兮千古一人吾濂溪矧湖濂之士兮相與講
於斯而習於斯使不能自潔以辱吾蓮兮得無愧於此
水胡不曰彼澤之有菡蓞兮伊若人兮有美濂何人哉
兮希之則是
子張問曰令尹子文三仕為令尹無喜色三巳之
無愠色舊令尹之政必以告新令尹何如曰忠
矣曰仁矣乎曰未知焉得仁
子謂顔淵曰用之則行舍之則藏惟我與爾有是夫夫
聖人用舍行藏與天為一也顔子用舍行蔵聽命於天
矣聖賢氣象便有不同處然聖人所謂惟我與爾何耶
聖人以巳待顔子固有惟我與爾之辭學者以分量觀
聖賢不無去聖一間之異孟子論夫子可仕可正可久
可速先儒謂便是毋意毋必毋固毋我底意思張無垢
謂夫子仕止久速如春夏秋冬四時非與天為一乎或
者則曰孟子於公孫丑言夫子仕止久速又於萬章言
夫子速久處仕前一章先仕而後止久速後一章先速
而後久處仕有以異乎嘗思而得之矣前一章所以言
夫子之聖後一章指夫子去齊去魯而言今觀孟子論
夫子去齊去魯一章去齊則曰接淅而行去魯則曰遲
遲吾行也去父母國之道也前一句直下便說可以速
則速言夫子去齊嘗速也後三句却說可以久則久可
以處則處可以仕則仕言夫子去魯之道也去父母國
也不於此乎仕將奚仕哉不於此乎處將安處哉於此
而不可久孰為可久哉夫子之出處何往非天也顔子
則聽命於天矣顔子有王佐才而不得仕為邦之問四
代之禮樂卒無所乎施至於陋巷人不堪其憂回也不
改其樂顔子窮而在下惟天所命也士君子生斯世惟
天所命而安乎其天知命者也嗟夫道之將行也歟命
也道之將廢也歟命也吾惟安吾天而巳子張問曰令
尹子文三仕為令尹無喜色三巳之無愠色舊令尹之
政必以告新令尹何如曰忠矣曰仁矣乎曰未知焉得
仁令尹官名赫赫師尹之尹謹按春秋莊三十年子文
為令尹僖二十三年楚成得臣帥師代陳取焦夷城頓
而還子文以為功使為令尹莊三十年以後僖二十年
以前正子文三仕而巳之時此子文為令尹之始末也
子文楚之上卿執政也其為令尹凡三仕當進而進無
喜色凡三已當退而退無愠色子文若曰君而我用其
進非苟進君而我棄其退當勇退柰何其喜且愠哉先
儒謂用舍無與於巳進退各安所遇曾無幾微見顔面
子文其君子歟嗟乎仕者人之所榮彼有一進而喜心
生焉沾沾自足者淺之為丈夫也子文若曰時行則行
於我何與焉子文仕至於三而無喜色大耐官職也巳
者人之所惡彼一退而愠心生焉悻悻然怒者小之丈
夫也子文若曰時止則止於我奚損焉子文巳至于三
而無愠色寵辱不驚也子文其君子歟善觀子文者不
在於三仕無喜色而在於三巳無愠色仕者人情之所
願欲也仕而喜人情之常也喜而不見於色深情厚貌
者皆能之仕而復已已而復仕人情所甚不堪子文其
柰何哉子文處人情甚不堪之時而甚安之若素所無
者子文以令尹為楚之令尹不以為巳之令尹此其所
以難進而易退者君子也西山云士大夫進為難既進
矣退為難既退矣退而不忘君為難先儒謂子文知有
國而不知有身退而不忘君者也使子路則愠見矣論
語第一章便說出一箇愠字以人不知而不愠為君子
嘗証之易遯世無悶不見是而無悶不見是未有不愠
者易之君子方且樂以行之子文出處與易合子文其
君子歟嗚呼聖人安得不以忠許之然而未也善觀子
文者不在於三已無愠色又在於以舊令尹之政告新
令尹夫行事而可以告人者必其人無愧於心者也司
馬公云某無一事不可對人言者趙清獻公每日所行
事夜必焚香告之天子文以所為之政告新令尹必其
為令尹之時無不可告人者使其不可以告人則不告
矣惟其可以告人俯仰天地浩無愧怍此所以三去三
來有面目以見楚國之人者為其無愧於此心也子文
其君子歟嗚呼聖人安得不以忠許之然而未仁何也
嗟乎仁豈易言哉仁者以天地萬物為一體先儒謂子
文雖喜怒不形物我無間然未得純乎天理之公而無
人欲之私故曰未知焉得仁未知是絶句未知此仁焉
得謂之仁鄭氏謂以知為智非也嗟乎仁豈易言哉使
子文遊聖門為聖門之子文不為楚國之子文則去仁
不遠矣惜乎其未也使子文純乎天理之公而無人欲
之私則可以語仁矣惜乎其未也嗟乎仁豈易言哉然
而聖人不許之以仁而許之以忠何也左氏謂子文為
令尹自毁其家以紓楚國之難聖人不以忠與之而誰
與哉嘗因是而考聖門之所謂仁雍也可使南面冉求
可使為百乘之宰公西華可使與賓客言子路可使治
千乘之賦一門之中宗廟之美百官之富皆在焉聖人
未嘗不許之以仕也然夷攷其時顔子之外惟閔子騫
不仕顔閔之外惟曾子三世不仕西山謂人但知曾點
無仕意不知自點而参自参而元不仕凡三世言未既
有為東坡之歌者曰歸去来兮誰不遣君歸征夫非不
指前路兮胡為皇皇欲何之三逕就荒松菊猶存童稚
候門笑語嬉悦親戚之情話樂琴書以消憂兮但小窗
容膝閉柴扉噫雲出本無心兮其出未為非鳥倦方知
還兮其還毋乃遲不如歸不如歸去細和淵明詩左手
招灌翁高揖謝孺子兮歸歟歸歟歌闋有和而歌者曰
士君子所學何學兮窮之所飬者逹之所施彼荷蕢而
過門兮謂有心乎擊磬果何為嘆鳳德之衰兮又曷曰
来者猶可追此逃世絶人以為潔兮吾惡桀溺與長沮
欲潔其身而亂大倫兮君臣之義如何其廢之猗仕止
久速兮吾夫子所以為聖之時於是二子相頋而笑曰
君請擇於斯二者
稼村類藁卷十九
