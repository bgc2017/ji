稼村類藁原序
既壯宋天子詔郡國解試得小詞科一場江南自吕東
萊真西山後此科不振已久海内之士皇皇然無所師
余不敏竊有志焉私擬凡百篇莫余和者然亦舉子業
耳吕東萊真西山有功於斯道不在是余壬戍始塵忝
其為科目累亦甚矣洪平齋云士方其未仕讀非其書
既仕書不暇讀稍暇課兒書遍覧諸家時有省發輙附
以己說數年後所習似益繁去者復取之取者或復去
覺說之不可於心者尚多於是所存者鮮所謂讀書管
見是也又嘗取宋一經撮其要而書之曰提綱析其目
而粹之曰類纂幾數千萬言嗚呼漢之士雖病於訓詁
然今日置五經博士明日詔諸儒講五經同異有功於
道甚大魏晉以來詞氣猶近古時未有科目也唐人專
尚詞章全是科目壊之獨惟宋諸老窮則著書立言達
則致君澤民有為前聖繼絶學為千萬世開太平之功
蓋於科舉之外知有義理之學義理之外知有性命之
學由乎科目之中而不為科目累也一日惟肖類余讀
書管見為一帙且以宏詞擬藁宋史提綱宋史類纂麗
其後至如詩銘序記贊頌跋說書傳殿策問講義牋表
啟狀誄誌門分而戶析之成三十卷嗚呼余一生刻苦
文字間止如此亦特一家說耳姑以訓吾子孫謹勿以
語人必有取之覆醬瓿者彊圉大淵獻月正元日稼村
王義山元高自序書于東湖寓舍
稼村類藁原序
稼村類藁總目别集類四(元)
卷一
詩
卷二
詩
卷三
詩
卷四
序
卷五
序
卷六
序
卷七
記
卷八
碑
卷九
銘贊頌賦
卷十
跋
卷十一
說解辯雜文
卷十二
書
卷十三
傳
卷十四
殿策
卷十五
策問
卷十六
講義
卷十七
講義
卷十八
講義
卷十九
講義
卷二十
冊文奏劄
卷二十一
牋表疏狀詞
卷二十二
啟事
卷二十三
啟事
卷二十四
啟事
卷二十五
啟事
卷二十六
啟事
卷二十七
劄
卷二十八
祝誄行狀
卷二十九
墓誌銘
卷三十
樂府樂語
(臣)等謹案稼村類藁三十卷元王義山撰義
山字元高豐城人宋景定中進士知新喻縣
歴永州戶曹入元官提舉江西學事退老東
湖之上環所居種蓮名其堂曰君子又扁其
讀書之室曰稼村義山嘗食元禄故江西通
志列其名入元人中是書原刻乃題為宋人
者誤也集為其子惟肖所編凡各體詩三卷
古文雜著二十七卷詩文皆沿宋季平弱之
習絶少警策王士禎以為蕪淺無足取而至
詆為最下最傳然觀義山在湖南時湘潭縣
豪嘗因争田不遂獻之學義山引春秋齊人
來歸汶陽之田斷其非心悅而歸者頗合經
義故集中說經之作亦往往能自出新意如
解周禮師氏職中大夫保氏職下大夫而謂
鄭注稱周公召公兼攝之非又解古者天子
冕服備十二章而謂鄭注九章五章之非皆
頗有根據不同剿襲至表啟諸作清華流麗
織組自然實與劉克莊後村集蹊逕相近固
未可以其他文之骨榦未堅而槩加排斥矣
乾隆四十五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
