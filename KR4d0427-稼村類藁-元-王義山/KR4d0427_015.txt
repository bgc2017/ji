稼村類藁卷十五
元王義山撰
策問
稼村書院(庚午義試)
問科目取士古歟非古也古今言鄉舉里選者必曰三
代科目昉此乎若然則三代未嘗無科目也特不以科
目名耳謂三代無科目何歟考之周禮以賓興者不一
若所謂三物者曰德曰行曰藝是也或謂德不足則取
之以行行不足則取之以藝若然則有德行者固可無
藝有藝者果可以無德行歟所謂德行藝者又皆條而
六之德則異之以知仁聖義中和行則别之以孝友睦
婣任恤藝則析之以禮樂射御書數或謂六德六行六
藝之中得其一者皆可以與鄉里之選舉其說然與漢
興有賢良孝廉茂才等科唐興有明經進士秀才等科
洪惟本朝選舉之法雖不三代而士風淳一則三代也
然而制度沿革有當講明者賢良方正舊以四通為合
格其後又以五通為合格其後有以五通中選者一人
又有二人皆四通而報罷者何待人不廣歟博學宏詞
盛典也舊以三古三今為題其後以四今為題以三古
三今為題謂之大詞科以四今為題謂之小詞科近年
試小詞科非有出身者不可如大詞科則雖無出身任
子亦許試或謂中間有侍從私其子而為之地者何小
詞科反不與試歟觧試舊例並用八月五日鎖院選日
引試由是舉人多冐貫其後諸大學及諸路除四川並
以中秋日試不知始於何年諸路差考官先是從禮部
所請詔諸州隔一郡差以防請托之弊其後有建議者
隔三郡差不知始於何人宗室不差考試熙豐以來行
之其後有請差宗室為試官者或謂淳熙間吏書建此
議胡為至今不盡差歟館職有試其初止詩賦謂非經
國治民之道請改試論策於是詔館職試論一道策一
道胡為至今止試策而不及論歟三歲取士舊例也建
紹間嘗展年矣其後復立為三年定例不知復於何科
進士廷射舊無有淳熙間始行凡中的中帖中垜者推
恩有差不知始於何榜殿試止從初覆考不許詳定别
自立等或謂嘉祐間詳定為之彼果何人耶鎖廳人不
為状元非故事先朝乃翰林學士子先已賜進士出身
後復廷試為第一名不知何人建議以齋郎對策不當
為第一乃賜第二名或又謂皇祐間時宰為之彼果何見
邪宗女夫許赴漕人皆謂始於近年政府之請不知有
因宗女夫所言於孝廟者凡孤遺宗女雖白屋亦許同
有官漕試三十人取一不知創宗女夫之試者誰歟大
學弟子員舊例三歲科舉後混試時未有待補其後有
因就試者多創為待補不知立待補之法者誰歟覆試權
要子弟國初制也中間嘗罷行矣其後又詔兩省臺諫
待從有服親省試合格者命後省覆試今不問權要例
與覆試是歟非歟廷試賜燭舊有之然舊例正奏名賜
燭降一甲餘罰各有差或謂其後有因賜燭而納卷最
後上讀其策嘆其忠讜親擢第一果爾則降甲之說然
歟否歟某科禁懷挾某科置謄錄某科每舉十人為一
保某科給舉人往來公劵某科詔進士律賦並次第平
仄用韻某科禮部秋放榜某科詔臣僚奏薦母得乞進
士及第某科定釋褐狀元恩例比廷試第二人某科始
分甲及賜同出身某科始唱名此制度沿革之大略也
乃歲仲春賓興詔下天下士莫不洋洋然動其心諸君
行將試集英矣某科賜御書某科賜進士詩某科宴瓊
林苑某科詔金吾給狀元騶從七人清道傳呼聽引雙
節此又諸君唱名以後得意時事也綠袍不怕露㾗濕
走入亂紅深處來諸君毋以狀元一時之榮耀自滿雪
中未問和羹事且向百花頭上開諸君當以状元他日
之事業自期邇者申明科舉之制且有歇日之禁凡埸
屋弊例將次第罷去矣設若有司以科舉條例為問當
思所以對
杭州府學(癸酉冬季堂試)
責吏之說何始乎夏商以前未聞也虞廷九官之命不
曰往欽哉則曰往哉汝諧百僚師師百工惟時温乎家
人父子之唯諾雖曰三代攷績而黜幽之典不得已而
見之明盛之朝者不多見於時庶績康庶事熙何往而
非實世道一趍官刑制矣果厚待士夫意歟或謂官刑
之制儆之也非真刑之也始吾讀商書一則曰敢有二
則曰敢有是滛亂巫之風未有也然其亂峻厲而震發
君臣相與之氣象微刻露矣世道奈何哉迨至成周周
官一書其所以懇切訓告者亦甚費辭矣今觀自三事
大夫而下豈真有利口覆邦者豈真有敗謀荒政者豈
真有不學面墻蒞事惟煩者或謂成王過為士大夫慮
也果然歟至周官六典之作其所以待士大夫者又不
古矣今觀一曰治典以治官府二曰教典以教官府三
曰禮典以統百官夫曰治曰教曰禮此任官之常也至
於政典以正百官政者正也必有不正者矣成周士大
夫果有不正者歟其甚也又有刑典以刑百官嗚呼何
忍歟猶幸其以事典終焉事典所以任百官也不終於
刑又從而任之嚴於先而寬於後又何歟漢宣帝諸詔
為吏而下者不一不曰營私則曰欺謾是何漢之吏薄
待其身而上煩人主之叮嚀告戒如此哉皇上自即位
以來責吏之詔屡矣非徒事聲色之化也播告之修不
匿厥旨王用丕欽則下用丕變矣然而瀆亂官常瘝曠
職守者其風猶未殄詔書屢下丕應邈如易曰君子居
室出其言善則千里之外應之誨之諄諄聽之藐藐何
歟豈尚口乃窮歟或謂躬修實踐雖無愧於宫庭而真
意實德猶未孚於天下歟孟子曰爱人不親反其仁治
人不治反其智禮人不答反其敬行有不得者皆反求
諸已又曰至誠而不動者未之有也不誠未有能動人
者也苟誠矣苟反求諸已矣而猶曰吏奉吾語不勤果
在上者責歟抑在下者責歟邇者月正元日出一札以
風天下且於士大夫風俗不滿焉而歸之於無耻周子
曰人不幸不聞過大不幸無耻為士大夫者悚然於聖
天子叮嚀告戒之下夫亦聞過矣而柰何乎恥心之不
生哉古之君子以不能堯舜其君為愧恥者噫彼獨何
人哉夫人為萬物之靈圓顱方趾履后戴皇具五常而
為之體揭三綱而為之倫别四民而為之業秀於其間
者為大夫士析人之圭儋人之爵一以無恥之心行之
則為貪為虐為奔競為讒諂夫亦何所不至哉管子謂
禮義廉恥為四維又曰一維絶則傾二維絶則危三維
絶則覆四維絶則滅柳子厚謂義之絶則廉與恥其果
存歟廉與恥存則義果絶歟審如是則二維也楊誠齋
則斷斷然又以恥為一維謂知恥則知禮義廉矣二者
之說孰是孰非歟夫禮義廉恥之四維與仁義禮智之
四端又果同歟孟子四端不言恥而以義為羞惡羞惡
恥也管子既言義矣而又言恥何贅歟嗚呼恥之於人
大矣哉嘑爾而與行道之人不受誰謂路人而有此見
予唯不食嗟來之食以至於此誰謂餓者而有此語文
人不愛錢武人不惜命誰謂介胄之士而能有此言圓
冠峩如大袍襜如而不能以禮義廉恥維其身者吾惑
焉雖然世不皆若人也籜兮籜兮風其吹女一鼓舞間
當有精白以承休德者願相與講明之有司當以復於
上
杭州府學(甲戌夏季堂試)
於戱自古泰和之盛者厥亦惟曰唐虞成周唐虞成周
之盛莫盛於虞朝虞朝之盛莫盛於九官劉向謂舜命
九官衆賢和於朝今觀九官之外又有四岳十二牧者
焉而四岳十二牧之名不見於經何歟嘗以舜九官周
六官而考之九官之命始於伯禹之宅揆與天官冢宰
固同矣周官自冢宰而下即繼之以地官司徒為民計
也舜自命禹而後即以民食寄之稷其為民計也均矣
然嘗疑之周人自司徒而下以春官宗伯掌禮而舜則
以典禮居五禮可後歟周人以夏官司馬掌兵戎刑用
甲兵也而舜則止於刑而兵不預焉何歟周人以秋官
司寇掌刑居六官之五舜則先刑而後禮刑可先於禮
歟周人以冬官考工居末為技巧工匠而末之此藝成
而下之意也舜則置此官於典禮典樂納言之先百工
之事果可先於禮樂納言之官歟或謂舜之命官皆有
次序非周人設官意也治天下不可以無相故命禹以
宅揆民苦於無食也故命棄以為稷民既富矣不可以
無教故命契以為司徒司徒教民之官也既教之而民
不能皆帥教民不能以帥教不得已而有刑故命臯以
為士凡此者皆治人之先者也先者舉矣則可以治末
矣工者治之末也故垂以共工於是治人之事具則推
而及於鳥獸草木故命益以為虞夫其所以治至於鳥
獸草木則天下治之極矣天下之治極則可以立禮之
時故命伯夷以典禮夫治至於鳥獸草木而又有禮以
節之此功成作樂時也故命䕫以典樂舜猶未敢以天
下為已治而謂吾無過之可言也故命龍以納言而卒
至於無言之可納嗚呼盛矣哉論者以是為舜命官之
次序果然歟然有可疑者伯禹之賢舜知禹也素矣何
待於四岳之薦而後畀之以宅揆之任自咨四岳而後
必至於僉曰然後俞之何歟子夏謂舜有天下選於衆
舉臯陶而不及禹何歟自禹而下相遜者凡四稷契臯
陶䕫龍獨無遜何歟果同寅協恭和衷之意歟殳斨伯
與朱虎熊羆乃垂益所薦者以垂益所薦者至於非其
人舜皆不之用何歟或謂舜嘗以朱虎熊羆為益之助
果何所證歟舜命九官而後即繼之以咨汝二十有二
人以四岳九官十二牧参而計之殆不止二十二人之
數釋者於九官之中獨指禹垂益伯夷䕫龍六人而稷
契臯不與焉果然歟或謂四岳乃一人領十二牧果爾
則以四岳為一人通九官十二牧始合二十二人之數
審如是則釋者果何所見而指四岳為四人又去九官
之三歟或謂禹益垂伯夷皆新命故疇於衆人而後用
棄契臯陶䕫舊為是官特因其已任之職而申勑之果
然歟諸君幸而生於登明選公之時行將仕於時矣願
舉虞朝之所可疑者以告
稼村書院(甲戍秋課試)
大學一書以身心為綱領有主於修身者則曰紫陽不
云乎湏就自身心上做工夫方始應得萬事審如是則
大學之綱領當在身有主於正心者則曰紫陽不云乎
此心之靈苟得其正則無不合於理審如是則大學之
綱領當在心二者果何所折衷歟孟子嘗曰天下之本
在國國之本在家家之本在身此又以身為主而心不
與焉何歟仲舒又謂正心以正朝廷正朝廷以正百官
正百官以正萬民此又以心為主而身不與焉何歟至
唐韓愈原道一篇其言古之欲明明德於天下者先治
其國欲治其國先齊其家欲齊其家先修其身欲修其
身先正其心欲正其心先誠其意是身與心皆無遺論
矣然自誠意而上不及格物致知又何歟至於進學一
觧自春秋易詩以至於書四者偹矣而禮記獨不與何
歟無怪乎愈於大學未詳也本朝自道理最大之言發
於開國之元臣而吾道之脈有所寄迨至仁祖宋興已
七十餘年矣而斯道之在天下既衍而昌既沃而光日
以鴻厖自天聖五年賜進士中庸篇寳元元年賜進士
大學篇而後周程張之學始出盛哉仁祖之有功於斯
道也迨至理皇又從而表章碩大之而理學又大明於
天下雖然理學一源固得於我祖宗闡明之功然大學
入門學者之所以用工者自心始乎抑自身始乎或者
則曰大學自物格至於天下平由内而外由始而終其
序有八而心居中焉心之外為身身之外為家家之外
為國國之外為天下四者等級不可紊也由心而上有
所謂知知者心之識悟非心之外别有知由知而上有
所謂物格物者此心窮極事物之理非心之外别有物
三者不可以等級論也為是說者是以七者之綱領在
心果然歟又有以身為綱領其說謂修身在誠意正心
齊家治國平天下之間猶皇極居九疇之中意與心知
與物皆包於身家國天下皆基於身則斷斷以自天子
至於庶人壹是皆以修身為本為是說者是七者之綱
領皆在身果然歟由前之說則大學綱領在心者為是
由後之說則大學之綱領在身者為是諸君紬繹此義
熟矣願相與講明之
稼村類藁卷十五
