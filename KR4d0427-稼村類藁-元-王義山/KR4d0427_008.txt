稼村類藁卷八
元王義山撰
碑
瑞州重建西澗書院碑
至元二十二年瑞州重建西澗書院工既山長丁起晦
謁余謂余曰泮宫之修春秋不書非不書有魯頌在是
不可無紀敢徼福于先生義山虔對先聖先師而言曰
西澗之劉天下之劉也瑞有西澗書院何居宋紹興間
郡侯栝蒼鮑公貽遜以三劉生高安祠於市之南兵燬
端平丙申郡侯三山陳公韔建書院于郡治之東書院
所祠先賢也復置燕居像夫子於中而尊事之先師配
焉如春秋尊王郡守武昌高侯節始至行奠謁禮喟然
曰書院名存而實亡燕居之像設未位三劉之專祠未
復非闕歟與山長謀復謀之同列僉曰言政不及教非
所以化民成俗也盍亟圖之遂屋於荆榛中片瓦寸木
以朽壊棄别選材之良者鼎而新之非重修也重建也
初劉公渙登進士第宰穎上以忤上官意棄官去去之
廬山之下居焉愛西寳峯䨇澗號西澗騎牛看山徜徉
岩谷山谷黃公有詩云神光射牛背神光謂讀書眼也
歐陽公為賦廬山高廬山豈能自高哉得西澗而高子
恕皇祐初以經賦冠多士入司馬温公修史局有通鑑
外紀與安石有舊安石欲引為三司條例官辭弗就除
祕書丞以忤安石棄官去恕子羲仲恕死與一子官充
檢討有通鑑問擬有五代史紏繆以忤蔡京棄官去西
山真氏謂孔門三世不仕惟曾氏一門三世不仕固難
三世已仕而不仕尤難既仕矣仕而將為顯官矣不以
忤上官去則以忤安石蔡京去去者人之所難也於戲
盛哉聞三先生之風鄙夫寬薄夫敦頑夫廉懦夫有立
志晦庵朱文公守南康往廬阜訪焉即其墓而祭尋其
故居遺址立壮節亭此三劉所以高風千古也古心江
文忠公萬里建書院于鷺洲祠大中程珦二子侍焉且
記之曰有是父故子然也今西澗子然而孫又然矣鷺
洲則祠大中公與其二子凢再世西澗則祠西澗與其
子若孫凢三世兩書院一門合祠俱三人此又舉天下
書院所無於戲盛哉於戱盛哉山長又圖以示余曰書
院自燕居而祠堂而講堂位置各有差亭於前為朔望
拜所致齋位則夾祠堂之左右講堂之東偏長於斯者
居之其西偏則處職於斯者舊止存八齋兵後圯甚繕
而完之如初增四齋于兩廡廪于旁為門七附庸之屋
六以楹計一百三十有八竹木磚瓦工直若干經始於
七月某日越兩月落成寅奉先聖先師而廟貎之是日
我侯戾止山長深衣大帶引領雍雍于于和毅肅穆江
南自兵後絶無而僅有也是役也直學吾清叟司書趙
若&KR0008;董其事書院歲入止千八百斛有竒歲或歉半之
山長廉於律巳撙浮節泛祠祭外行供無一日輟士自
遠方來飯三日願留者不三日拘著于式士固不為一
飯留也為士者盍曰仁膏兮道腴雋永兮可以樂飢三
月不肉兮吾不知維澗之水兮薄言采芹匪飽我以芹
而飽我以仁維澗之水兮薄言采藻匪飫我以藻而飫
我以道繼自今以其飽我者仁吾心以其飫我者道吾
身今日之養于學他日之養乎人也為長者盍曰新廟
奕兮創始者為誰如跂斯翼兮如翬斯飛一日必葺兮
君子之居繼自今毋假土木為名兮瘠諸生以自肥先
聖先師臨乎其上兮吾誰欺山長吾洪人
重修東湖南州高士祠碑
余嘗愛洛陽名園記以園之興廢天下治亂之候也豈
惟園哉亭榭祠宇亦然吾洪舊建孺子亭於湖濱又於
湖心建南州高士祠湖舊有蓮亘數十畝每夏秋交花
淨如拭綠葉罩其上勝景也常怪離騷記草木梅不與
焉而蓮得與蘭芷並稱屈平且取之為衣裳後來李太
白以西施等語辱吾蓮蓮不幸矣濂溪宰南昌作愛蓮
說謂蓮花之君子遂雪恥焉高士與溪翁往還於光風
霽月中清矣哉湖旁有堤蜿蜒如卧蜺柳以千計午隂
亭亭葳蕤匝地或飛絮如雪六花舞而下著高士其間
宛如五柳先生門對峙雖然此未兵以前東湖也吾洪
之東湖天下之東湖也年來亭圮祠傾匪兵故以歲久
祠與亭不古蓮與柳皆不古矣成公尹吾洪始至喟然
嘆曰洪以高士而重有湖無亭曷况其清有亭無祠曷
妥其靈乃鳩爾工廼葺而新插柳千箇襯以芙蓉他日
於萬絲中繡出一叚芙蓉幕未兵以前東湖所無有也
東坡嘗謂芙蓉城中花冥冥誰為主者石與丁高士又
當兼主芙蓉城矣曼卿度得專美哉信乎園亭榭祠宇
之興天下將治之候也雖然古者賢牧守所至以興創
得名坡守杭築堤西湖植柳其上後人號蘇公堤今吾
洪之名以高士而高已廢之祠亭因成公而成不特郡
人指蓮柳芙蓉為公甘棠將有指此湖為成公者高士
又不得專此湖矣高士東漢人名穉字孺子其事跡在
史前祠亭之創始於某人某年某月某日在碑重修於
至元某年某月某日公名夢得字良弼保定人也
龍興重修敷佑中廟碑
廟敷佑何始乎敷佑舊名昭惠靈顯王祠在城北薦福
院側宋元祐五年郡人立廟指馬跑泉為聖水人有疾
飲輙愈廟於城者三大觀間賜名敷佑西昌令蔡公穎
又廟於新建縣治之西即中廟也復罹於兵鬱攸從焉
廟燬而神之像巋然獨存欝攸能火神之廟不能火神
之像雖數也亦神之靈也後八十年有竒太守王公補
之廟其像而新焉又六十年有竒廟老而頹上雨旁風
祝史蕭思濟既衋乃心克殫厥力愳東西廡之將壓也
率好施者先東廡而新後三年倂西廡而新兩廡翼乎
旁正殿儼乎其中廢者興圮者崇完如初工既邦人縱
觀焉且嘆蕭之才且辦也初神父姓李諱冰秦時為蜀
太守灌口水怒溢蛟龍為害民幾魚神父斷石為三犀
牛以壓之方鑿崖時操刀入水與水神戰莫敢抗水復
故道蜀人祠之是役也神為人子與有力焉唐貞觀間
有蜀士以道術來洪洪始有祠若然則祠又當在宋元
祐以前郡志逸其事亡稽果爾則祠自唐始或曰神廟
於蜀又廟於洪何有靈於我東坡云神之在天下如水
之在地中譬如掘井得泉而曰水專在是豈理也哉神
無方無在無不在疇昔之以道術行於洪者非神歟維
吾州名洪世傳為浮州驗諸鐵柱可徵也江自梅嶺發
源匯於湖洪腰其間唐人謂金陵為地肺水至則浮信
斯言也洪為浮州不誣州浮於水而不水於水安知非
神隂相之力記曰能捍大難則祀之祠而廟廟而復修
用敢徼福於神俾洪世世無水患以福蜀者福洪詎敢
忘神賜哉又曰廟其子不廟其父有諸義山嘗聞蜀有
崇德廟崇德所以崇其父也傳曰子雖齊聖不先於父
孰謂父而不廟哉盖嘗謂浮屠老子之宫延千百年而
新者緇黃之力神祠宇延千百年而新者祝史之力然
浮屠老子之宫神祠宇有興而無廢固緇黃祝史之力
亦好施者之力微好施者雖修勿修噫天下萬形皆有
弊惟常新則不朽敢以告後之緇黃者祝史者倂以告
後之好施者俾勿壊神父子治水功其事見漢溝洫志
唐杜工部石犀行及陸海志晉常璩華陽國志載神父
有功於蜀尤詳神與父累封王爵于後賜神號為清源
龍沙道院碑
前臨江路儒學提舉尹棐創道院於洪之望僊門外五
里許像旌陽許君祠焉扁曰龍沙龍靈物也道院以龍
沙名與其地俱靈按豫章職方乘龍沙在章江西岸石
頭之上與郡城相對潘清逸有望龍沙詩又按神仙傳
旌陽君云吾仙去後一千二百四十年豫章之境五陵
之内當出地仙八百人郡江心忽生沙洲掩過沙井口
者是其時也嘗聞旌陽君逐蛟至洪洪本浮洲蛟穴其
下震撼擊撞為人害不細旌陽君縶之鏁以銕柱後勑
賜銕柱延真宫額初旌陽君與蛟約蛟來吾力猶能肆
汝姑舍是復出吾斬汝萬叚蛟請命伏辜噫微旌陽君
洪其魚矣夫龍方其蟄而未驤也需于沙及乎噓氣成
雲雲上於天夾之以飛上下變化鞭風駕霆雷域中而
雨天下施於人甚溥是龍也澤物之龍也旌陽君去害
物之蛟寄洪之人命於澤物之龍棐為洪人徼福故創
是祠經始於某年某月某日工既爲屋若干楹旁聳一
樓岧嶤崢嶸如翼斯飛望之有蜿蜒而升之狀洪之都
人士晨香夕燈北面稽首鄉旌陽君者至是又有其地
洪有玉隆萬壽宫亦祠所也環數十里間祠宇鼎峙記
曰能捍大患則祠之棐又屋於道院之旁曰附庸損巳
田以飯方外士寅奉爐香不懈益虔是役也中書左丞
中齋楊公鎮宣慰使存齋胡公頥孫有力焉棐廬陵人
寓洪為人磊落慷慨可撼以氣宋時客諸侯門所交皆
天下知名士詩名江湖可𣲖江西家貧而勇於義人稱
為存吾先生云
稼村類藁卷八
