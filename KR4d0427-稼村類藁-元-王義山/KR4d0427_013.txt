稼村類藁卷十三
元王義山撰
傳
金少翁傳
少翁姓金字元寶麗水人也禹時其先嘗入貢仕於周
者以職幣名漢時有名布者著之令甲有為釋氏者明
帝夢見之為設伊蒲桑門之饌皆其先世也少翁與魯
國人孔方彭城人錢關子剡溪人楮先生友善孔方以
罪廢錢關子楮先生坐黨斥獨少翁行於世嘗謂人曰
吾道一以貫之言利析秋毫銖兩分釐必辨性不喜入
窮乏之家與富商巨賈最相厚每至主人延之上座呼
為少翁于胥軰尤莫逆暮夜往訪其徒動以千計偕行
穹官貴人雖盛怒見少翁來必改顔接之攜手入房闥
與其妻拏相得歡甚人有罪至死少翁一言即解或媒
進者必借重少翁乃可少翁方面大耳其色黧與人交
其初似崛強然性終軟熟獨於寒士少恩云
太史公曰少翁金姓以少名何居其少昊金天氏之裔
歟
香山居士傳
居士姓占其先占城國人也所至其名香嘗隨海船至
五羊與賈人交最密其族黨甚繁居於泉者如五羊之
盛居高者因姓高居雷化者皆其支派也號瓊者尤有
聲價若沉若檀若木者以醫名人有疾招致之善治氣
輒效與姓薷姓丁者皆其類居零陵者非同譜也居士
嘗遊蓬萊人仙之號蓬萊翁有老儒先生手執周易一
卷與共讀好事者於明窗淨几間列古鼎其上與陳玄
毛穎楮先生軰相友時召玉川子與瀹茗好佛老有清
淨道德無為之名喜讀老泉木假山記象其巉巖詭特
嘗介陳后山見曾南豐為之加禮延之上座然居士無
堅守特操為人足恭致書朋儕必三沐三熏九頓首然
後遣有設賓筵者居士與俎豆雜陳于前賓醉主人命
紅袖奉以進居士於几席間曲盡其禮備諸醜態遇貴
介誕日袖詩詞與俱稱觴作遏雲聲助人之歡里有喪
亦往吊吉凶無廢禮性亦好圓向婦人脅肩諂笑其徒
纍纍如貫珠環繞心胷間又有軟媚者喜趨炎常在人
掌握中雖汗浹不恥嗚呼無恥之恥無恥矣曾謂居士
為之乎唐長慶間有以此自號又字樂天姓白居易以
詩名者非此之云
太史公曰居士與后山遊師事南豐惜無堅守特操又
其甚為富商臣賈所賣卒至焚其身惜哉
甘國老傳
甘國老汾州人也以草名見於神農氏本草名松名遂
兄弟也與松善遂所行輒相反族有二有居山中者白
如傅粉多貴重之有依山而居者顔如渥丹人赤其族
性惡濕喜負暄有寒疾不可以風常擇燠室居焉初鄧
州人有姓鞠者與江南陳吉善國老介以進得通神長
年術與黃連盧薈友而不如其苦口上黨人胡麻隨人
黃苓石人秦芁其徒百餘軰皆趨附國老以媒其身吾
儕有遠志者輒惡之抑之弗使進能毒人如葛生亦為
之和解尤與蜀之黃耆五人相得空竭其心論事出肝
肺號六一居士人無貴賤有疾以身和藥有阿魏者最
熏穢國老與之交亦不郤一日有貴公子欲招致之欣
然來及至以利說公子公子怒束縛之不為禮由此跡
雖疎然心實愛之延之高閣其聲價益長公子喜曰吾
籠中有人矣國老素無直節唯以甘言媚人投世所好
仕至三公號國老云
太史公曰甘位至三公爵甚穹無薑桂二子之辣君有
過不能苦諫人有以利來者雖賣巳不顧惜哉
高御史家傳
高氏渤海人也古者賜姓命氏或以土或以封或以名
或以官或以字或以物高氏出於齊公子高之後以名
也其後有受業孔門者名柴戰國時燕遣使入秦有名
漸離者有名允者北朝人也有才度以一代偉器稱有
名昂者亦北朝人也幼時負壯氣其父曰大高氏之門
者此兒也唐有封渤海郡王者高氏代多顯不書書之
不盡書也近世有左丞相守太師雲金雲金生右平章
政事宗元宗元生工部卿仁路仁路生在班祗候長夫
長夫生在班祗候巨由巨由生神射軍都指揮使正德
興正德興生在班祗候文祐文祐生襄襄生奉御兼園
陵令趙兒趙兒生西三縣税同監翥翥生今御史伯元
兄弟二人弟大史院監候伯亨併書詳其所同出也初
高氏有女未嫁而孕父惡之杖於家忽一日有道士自
外而入問之故有老嫗述其事道士又問此女曾何遊
嫗云此幼毓閨房不履戶外惟禁烟省松楸時父母俱
往此女遊後園由墻而西有禾苗生焉上有枯穗而榖
以手挽之取其榖而食巳而有娠道士今钁於禾之所
深纔尺得髑髏焉其苗自口而出後生男彌月聚族姻
方命名間言者噬而不嗑鄰里皆驚駭未幾又一道士
自外來謂坐客曰我與此子名名高母漢母漢即雲金
也嘗聞邰之女履大神拇指之跡如有人道感巳者生
稷為農師教民榖詩所謂履帝武敏歆是也又聞有田
家女因耘見衆禾中有一穗食之生子其女竟仙去後
人為立禾女祠乃知食穗生子天地間有此荖事夫不
夫而育怪也生異人則不怪矣母漢以母食榖而生其
事怪甚而遇道士尤怪也而其怪卒為祥宋時有李泰
伯母無子禱于神夢二道士奕碁往觀之道士取局之
一子授焉子子也生太伯為宋名儒母漢之生遇兩道
士泰伯之生亦夢兩道士道士其異人歟惟異人識異
人母漢仕至左丞相守太師子右平章政事女皇后盛
哉渤海之高天下之高也謹按高氏家譜母漢後皆為
顯官惟襄不仕襄子趙兒為奉御兼園陵令奉旨降香
道經河南年飢境内民殍多流離趙兒紿所屬官曰我
奉密旨來賑濟令所在發粟所屬官以其事聞于朝有
旨候還職日究問及還待罪東華門外奏云臣比者奉
旨使外道經河南境内百姓皇皇乏食若俟請於朝然
後賑濟則斯民旦夕命也臣聞民者國之本也固則邦
寧臣不待奏請令所屬官發粟賑乏臣死罪死罪上嘉
其功有旨無罪可待金天興間后薨&KR1238;封丘門外大兵
壓境趙兒伏于附城内夜奉柩以入葬他所嗚呼此何
時而一念忠烈至此趙兒可謂不負所職若趙兒者又
高氏之後所謂異人歟今行臺御史按臨江右所至能
為萬物吐氣唐高元裕為御史嘗謂御史紀綱之職其
風望峻整迨今有聲元裕之後又一御史是高一門兩
御史也將見持平無私條綱具舉有唐人命御史為宰
相故事在用敢述顛末為不朽傳且以告太史氏
贊曰於戲盛哉高氏之為興門也子而孫孫而子子而
又孫天之生異人也將大書特書不一書云於戲盛哉
稼村類藁卷十三
