滄浪詩話詩文評類
提要
(臣)等謹按滄浪詩話一卷宋嚴羽撰羽字丹丘
一字儀卿自號滄浪逋客邵武人與嚴仁嚴
參號三嚴又與嚴粲號二嚴戴式之石屏集
有贈二嚴詩所謂前年得嚴粲今年得嚴羽
自我得二嚴牛鐸諧鍾吕者是也是書一名
滄浪吟卷蓋閩中刊本以詩話置詩集之前
為第一卷故襲其詩集之名耳首詩辨次詩
體次詩法次詩評次考證凡五門末附與吳
景&KR0726;論詩書大旨取盛唐為宗主於妙悟故
以如空中音如相中色如鏡中花如水中月
如羚羊挂角無迹可尋為詩家之極則明胡
應麟比之達摩西來獨闢禪宗而馮班作嚴
氏糾謬一卷至詆為囈語平情以論宋代之
詩喜涉理路多未能比興深微又當羽之時
四靈之派盛行世方以晚唐相尚故為此一
家之言以救一時之弊後人輾轉承流漸至
于浮光掠影初非羽之所及知譽者太過毁
者亦太過矣錢曾讀書敏求記又摘其九章
不如九歌九歌哀郢尤妙之語以為九歌之
内無哀郢詆羽未讀離騷然此或一時筆誤
或傳寫有訛均未可定曾遽加輕詆未免佻
薄如趙宧光於六書之學固為弇陋然說文
長箋引虎兕出於柙句誤稱孟子其過當在
鈔胥顧炎作日知錄遽謂其未讀論語豈足
服其心乎是皆吹索之見未足定此書之是
非也乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
