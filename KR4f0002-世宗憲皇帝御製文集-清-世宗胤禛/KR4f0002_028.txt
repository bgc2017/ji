欽定四庫全書
世宗憲皇帝御製文集卷二十八
詩(四宜堂集)
苫次述哀(有序)
我
皇考深恩慈愛過於高厚一旦背棄再覲無期遥想
音容彌殷哀慕苫塊之次言出痛忱非同寄情於詩文
也於戲㒺極之德報曷能盡終天之慕辭豈可宣此篇
乃中心廹切不能自禁之詞翰林諸臣看畢各依原韻
呈進朕覽
慕思
君父泪千行四十餘年顧復長高厚深恩悲㒺極瞻依
情切託靡方
天顔咫尺忽成隔庭訓趨承難再望提命諄諄猶在耳
樽彛肅肅總摧腸銜哀但覺蒼旻遠舉首惟悲白日凉
展轉心增風木恨劬勞忍誦蓼莪章
仙軿已返層霄上夜夢仍親
御座傍海水可枯石可化終天仰戀詎能忘
賜莊親王
一本論瓜瓞連枝喜最親推恩先邇室略分講家人盡
洗膏粱習湏教學業醇股肱兼耳目屬望更諄諄
賜裕親王
朱邸連雲翼紫宸屏藩重望屬親臣銀潢𣲖接恩波近
玉葉枝分湛露新善體詒謀惟愛國遠承家法在勤民
同心夾輔應無忝常鞏瑶圖億萬春
賜怡親王
天上根盤若木枝朝陽輝映日紛披葵心北拱輸丹禁
棣萼春榮護赤墀幹濟有才頻入告軄司無缺亦書思
忠勤佐就昇平業長保勲名奕世垂
賜果郡王
花萼連枝夾帝京英才挺秀信維城沖和自保穣穣福
恭謹無勞赫赫名同氣一堂親燕笑推恩千禩佐休明
更期永矢忠勤節長看盤根應候榮
賜大學士馬齊
黃扉出入領朝簮宿德耆英眷注深才是濟川需作楫
功同望歲佇為霖常思國事如家事益勵臣心沃主心
喜起明良傳盛烈薰風千載播瑶琴
賜大學士松祝
玉陛覘風度金甌卜姓名常時依紫極何以福蒼生化
理資調爕訏謨屬老成公忠勤體國力為贊昇平
賜大學士白潢
密勿黃扉重清時掌國均平成需弼亮光輔貴經綸共
勉三公職無慚一个臣蓼蕭多雨露應及老成人
賜大學士徐元夢
位以中台峻名因主眷高六卿推舊德百職藉薰陶報
國訏謨切銜恩翊贊勞運籌稱自昔前席禮頻叨
賜大學士張鵬翮
一德登黃閣三台燭紫霄化功兼衮補和氣作羹調運
軸推元老持鈞序庶僚賡歌應可嗣賴爾恊簫韶
賜大學士王頊齡
綸扉簡命出宸衷元老官儀自古隆帝德無私資贊化
臣心匪懈在抒忠勤宣天澤敷霖雨善劑人情布巽風
一德明良歌喜起臯夔事業古今同
賜内大臣馬武
禁籞宣勞重近臣貂蟬奕葉載恩綸入參帷幄抒丹悃
出典周廬翊紫宸鎮静實堪心膂寄老成尤見性情純
天家濊澤無私厚勤恪應霑雨露頻
賜尚書孫柱
卿月光華燦朝廷任重臣分曹資輔國列位濟斯民正
直先寮屬端嚴領縉紳所期宏偉略報國不謀身
賜尚書朱軾
高岳生良佐興朝重老成南宫持藻鑑北斗秉權衡忠
豈惟供職清能不近名眷言思共理為國福蒼生
賜尚書田從典
百工允敕重朝端職典樞機未易殫出納望同天北斗
清芬品擬省中蘭分曹政洽調元氣補衮心懸效寸丹
日昃共期勞庶績履聲常聽下金鑾
賜尚書張廷玉
峻望三台近崇班八座尊棟梁才不忝葵藿志常存大
政資經畫訏謨待討論還期作霖雨為國沛殊恩
賜尚書勵廷儀
喉舌宣王命綱維轄衆僚星辰環紫極劍履上青霄獨
坐心常凛西曹法自昭書思頻獻納退食肯逍遥
賜侍郎蔣廷錫
立政資良佐宣猷重貳卿樞機同出納郎署仰澄清自
合稱華選還期矢樸誠在公勤夙夜懋績有賢聲
賜侍郎史貽直
率屬分曹地望崇位躋卿貳賴和衷彤墀跡躡中臺履
玉珮聲含曉殿風勿憚賢勞親吏職好將兢業亮天工
公忠不負衣冠選槐棘均叨雨露同
癸夘十一月十三日恭遇
聖祖仁皇帝忌辰緬懷
顧復深恩瞻對無由不勝悽愴敬賦六韻以抒㒺極之
思
寢門不再省晨安睽隔傷懷閱暑寒思慕情殷勞夢寐
几筵頻展痛汍瀾歲時每愴推遷易
恩德難㤀覆載寬付託獨深羞淺薄命提莫望益悲酸
天心此日猶能復
聖範無時更奉懽瞻對
御容風木慘何禁哀涕欲摧肝
耕耤
農事惟邦本先民履𤱔東翠華臨廣陌綵軛駕春風禮
備明神格年期率土豐勸耕時厪慮敢為惜勞躬
詣太學
禮樂牖民資大化國家造士在斯文臨雍觀禮崇儒切
視學論經飬儁殷濟濟橋門龍旆繞雍雍璧水鳳毛紛
千官咸慶文明盛還佇同風率土訢
三月三日得雨
三春淑氣動萌荄膏雨知時四野皆東作共看霑溉足
西成咸慶歲時諧柔桑陌上青&KR0877;秀穉麥田間綠正佳
竚覽霏霏飄灑意眷予兆庶少抒懷
賜大學士張鵬翮暫假葬親
孝思忠悃本相成蜀道迢迢去帝京自是白雲增戀慕
非關綠野樂幽清松楸得展酬親志魏闕長懸報國情
好待瀧岡封馬鬛速還黃閣贊昇平
母后週年述哀一首(有序)
母后升遐倏經週歲痛色笑之難追想音容而切慕&KR1008;
然淚下賦此哀辭
為念
慈恩重難禁涕淚懸尊榮心莫罄恍惚歲云遷物候常
如此音容獨渺焉寢門空在望一望一凄然
述懷
𦕈躬臨億兆兢業凜淵深先哲羹墻見前徽手澤尋弛
張遵
祖訓賞罰順
天心庶績勤宵旰微幾慎影衾衛詩防湎酒夏訓戒從
禽每喜親耕稼長懷勸織紝菽葵村落圃桑柘水邊林
民乃邦之本誠為
帝所歆三冬盈瑞雪九有遍甘霖歲稔田家樂河清漁
父吟羣英㐮治理列士獻規箴勉詠南薰曲多慚繼舜
琴
冬至齋宫二首
晨曦炯炯潔齋宫一縷爐烟散綺櫳暖氣潜回葭琯律
早梅先綻玉階風中孚默契天人理来復明彰造化功
漫道書雲成故事精禋惟藉寸心通
凌寒松柏耐嚴冬帶月含霜度禁鐘午夜無眠思戒凛
詰朝崇祀務齋恭初陽鼓動開三殿萬象昭回暎九重
嘉節届臨生意始虔祈
上帝惠吾農
甲辰十一月十三日恭值
皇考二週忌辰感時永慕哀痛填膺灑泪述哀敬成一
律
霜露重驚歲月侵撫時莫觧感傷心慕思實切終身永
恩德難酬㒺極深那得
寢門重問膳每懷
聖訓更霑襟朝来廻憶前年事痛抱終天自古今
是日瞻拜
御容追憶
慈顔不勝悲愴再成一律
屈指違
顔歲再週飛光逝水兩難留
聖儀秋肅欽淵默
天語春温想噢咻薦食哀生松殿裏捧觴泪灑玉階頭
兢兢繼述何堪道服
訓常懷負荷憂
耕耤詩(有序)
禮天子為耤千畆躬秉耒以耕所以敬祀典重農功示
先民也稽之月令每歲孟春古帝王實從事焉我
聖祖冲齡踐祚越十一載壬子始行耕耤禮夫耤以敬
天重農而
聖祖在位六十餘年宵旰憂勤靡時或釋凡立心行政
盖無刻而非寅畏昭事之誠無時而非勞民勸相之實
也是以家給人足時和年豐而成長治久安之天下朕
繼統之次年甲辰春既率羣僚躬耤南郊今歲乙巳復
舉行焉是日也靈雨既零春陽初霽履我阡陌秉我耒
耜三推禮成兆庶歡洽傳曰先之勞之又曰無倦斯典
也朕非欲為一時之盛觀亦非欲博千載之美名况大
典非炫耳目之具而飾名之事又朕素所弗為惟是祗
承
聖祖重農家法率吾民敦崇本務而與臣工敬勤無倦
以庶幾康阜之成俗也并紀以詩
蒼馭千官引乘時事耤田從来重稼穡何敢惜勞先履
𤱔迎膏發羣公繼耦聯所祈同億兆歲歲介豐年
雍正三年乙巳二月十有二日
皇考服制告除違情從禮遡時增愴敬述紀哀
告祫今朝愴益滋服除從吉禮從宜頻看冉冉流光轉
每慮悠悠報德虧承大業惟循夙訓念詒謀祗奉成規
無如瞻戀終難及莫罄纏綿結永思
初夏偶閒
清閒偶得萬幾餘水殿蓬壺九夏初夜聽甘霖澆沃野
曉看佳氣繞宸居綠荷池畔吟新句翠竹林中披異書
時領薰風知觧愠松濤緩送度忩虚
母后二週諱辰
自隔
慈顔杳重臨此日悲音徽徒有慕尊飬已無時
恩念劬勞重心驚歲月馳朝来益為愴撫序淚空垂
賜莊親王
金章玉珮冠通侯班列彤階最上頭儀表宗潢高樂善
屏藩王室重宣猷桐圭分錫開朱邸棣萼聮輝暎鳳樓
捧日丹忱勤翼贊天家恩澤自長流
賜果郡王
天潢崇錫爵宗子重維城共荷屏藩寄知敦翼贊情好
書傳沛獻樂善紀東平望古幾前哲相期保令名
乙巳仲冬追憶
皇考升遐倏周三載孺慕之忱與時俱積恭詣
景陵拜謁以伸哀痛
恭陳
服御儼憑依拜奠菁茅凛不違四十年餘
恩浹髓一千日裏涕沾衣
寢園翠繞熊羆護陵樹霜寒鳥雀稀翹首五雲猶在望
忍乘清蹕告言歸
暮春野望
戶牖凌虚百尺樓川原霽色坐中收綠蘿灌水園蔬茂
碧浪翻風壠麥稠楊柳坡邊眠牧䜿杏花村畔泊漁舟
昇平覩此豐年景更憶英賢濟遠猷
閒咏
苑柳千條拂地垂紅塵飛不到軒墀炷餘古鼎晴煙裊
題罷長箋晝漏移松影參差摩詰畫禽聲上下浩然詩
遥空喜見濃雲合恰是吾民望雨時
母后三週諱辰
鞠我
恩深重違顔夢渺茫三年成逝水百感對流光黯黯慈
雲在迢迢仙路長朝来又臨諱含愴仰空蒼
偶題
舜禹傳心十六字執中一語貫精微漫從體用觀真妄
不向筌蹄覓是非大地春風揚道妙碧天秋月露清機
箇中密諦何人會魚自深潜鳥自飛
月夜聽泉聲得句
逶迤洲渚薜蘿幽苑静偏宜秉燭遊萬樹林梢看月上
三峰巗畔聽泉流濺衣珠灑晴疑雨戞玉湍鳴夏似秋
風激潺湲聲不斷夜深戀賞未回舟
知魚亭待月
傳呼不用上林丞傍水登臨遠鬱蒸觧渴漫調金掌露
清心勝飲玉壺冰知魚亭畔觀魚躍得月臺前望月升
煙斂碧池星漢皎玉欄高處儘堪凭
賜怡親王
勤政樓頭花萼芳親賢心膂藉匡㐮忠誠謹慎謨猷著
公正廉明譽望彰經理度支需贊畫疇咨水土奏豐穣
年年景福由天賜長秉丹衷達九閶
賜侍郎沈近思
冡宰官資貴寅恭属亞卿俱&KR0829;三命重並列六曹榮操
比寒潭潔心同秋月明所期庶政理海宇日澄清
賜總督查弼納
時雍佳氣浹寰瀛繡戟牙幢制閫榮兩省風霜澄吏治
三春雨露洽輿情位高定效公忠實職鉅非循廉謹名
文武兼資才自裕佇期嘉績佐昇平
賜總督楊宗仁
絳節金章制上游雄藩兼控主恩優分疆名帥歸鈐轄
繡錯方州待運籌文武和衷羣吏憲軍民一體大臣猷
殷勤早夜遵天語會見酬庸第一流
賜總漕張大有
天儲關國計輸輓最艱辛艦軸来千里膏脂念萬民無
憂任土貢已得濟川人豈靳功高賞恩光寵錫頻
步月至泉畔試茶
飛閣流雲護碧紗曲欄掩暎竹隂斜廵簷步月敲竒句
坐石烹泉品貢茶乳液清逾花上露舂旗嫩展雨前芽
水天一色明如晝照見溪魚戲淺沙
聞鴈
萬幾聽覽省行游鏡裏韶華逐水流木葉榮枯紀歲月
鴈聲南北報春秋
觀瀑布
風過林静片雲還物外逍遥意趣閒鴷鳥扣關聲剥啄
澗流噴雪響潺湲光寒古鑑飛霜練翠滴晴嵐滌霧鬟
豈必蓬瀛誇勝蹟翛然清境在人間
湖際聞野寺鐘聲
長伴予遊鶴與松何煩扈蹕得從容湖烟淡罨迎人月
山寺遥傳定夜鐘不問清脩談内典懶將密意叩南宗
悠然梵響因風送暗數雲林第幾峯
月
寶鏡奩開昇自東星疎雲淨正秋中從看圓潔今宵滿
即此晶輝萬古同弈弈榮光蟾吐彩溶溶澄景水明空
當筵坐愛團□好時得香飄桂子風
世宗憲皇帝御製文集卷二十八
