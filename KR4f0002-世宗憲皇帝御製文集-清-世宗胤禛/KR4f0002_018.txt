欽定四庫全書
世宗憲皇帝御製文集卷十八
祭文
歴代帝王廟祭文
於赫上帝降衷下民惟后綏猷繼天立極大統肇開於
三古丕基逓嬗於累朝崇祀
帝王廟者凡二十有一君厥惟舊矣我
皇考大行皇帝一中允執兩大兼參彙治功道量之全
極武烈文謨之盛俗盡躋于上理情彌軫乎前光定諸
史之公評抒千秋之卓識謂興王創業既多戡定鴻勲
即令辟守文不乏綏和美化歴年多寡不必同符致治
淺深原難一轍履至尊而制六合聯寰宇以為一家萬
方共戴尊親億兆胥依父母即當奕世維新之治追念
勝朝式廓之疆曾經食土踐毛尚有先疇舊德豈得以
拘儒苛論妄絜短長更難以稗乘尠聞恣憑褒貶
特頒明諭遍採羣言豆豋溥薦於
百王榱桷永光夫萬禩亦有熊羆之士宣力旂常不無
鼎鼐之臣勞心輔弼股肱一體生前獲荷天休廊廡列
筵身後仍陪廟享於戲彛章隆重仰惟志事以虔遵至
治馨香尚冀
神靈之默佑式孚冥漠庶克居歆
追封孔子五代告祭文
道尊往聖宜錫類以推恩牒溯前徽乃緣情而制禮絲
綸聿賁俎豆維新仰惟
先師孔子撰合乾坤名高日月纂修删定煥六籍之文
明祖述憲章樹百王之儀範朕夙承
庭訓嚮往實深誕紹丕基欽崇彌切惟德全而業盛知
積厚而流光爰命廷臣式稽譜系詒謀式榖洵篤慶於
一門毓秀鍾靈宜上追於五代並躋祀典特晉王封體
皇考敬師之心弘
先聖顯親之孝於戱金聲玉振集今古之大成木本水
源享烝嘗之美報靈其不昧尚克來歆
文廟增定從祀告祭文
道宗前聖尊萬世之師資緒啟後賢備千秋之祀典虔
將蘋藻聿告几筵仰惟
先師孔子德配乾坤心傳堯舜文垂六籍揭大義以昭
明教設四科育英才而蔚盛雖微言漸遠難窺逹天盡
性之功而正脉相承不乏入室升堂之彦朕紹登寶位
親詣辟雍爰因釋奠之時更切崇儒之念特頒諭旨博
訪廷臣考自有周逮於昭代凡在傳經之哲咸躋從祀
之班兹卜良辰以林放等二十六人新造牌位安奉兩
廡以張載之父張迪新造牌位安奉崇聖祠於戲闡揚
經術長歆俎豆之馨廣厲學宫益篤羹墻之慕伏惟
聖鑒格享苾芬
闕里告祭文
仰惟
先師孔子道高千古業著六經集聖學之大成樹人倫
之標凖朕紹承丕緒仰止
師模溯譜系以追封入成均而釋奠不謂杏壇之地忽
生回禄之灾雖
像位幸存而榱楹俱燼具聞奏報實切兢惶豈成毁有
時竟莫争於定數恐尊崇未至祗難釋於中懷即遣所
司協同大吏飭工材而備豫占時日以經營將式煥夫
宫牆期重新於丹雘辟雍伊邇已親詣以昭虔闕里云
遥用專官而展祭慰安靈爽瞻望格歆謹告
太學文廟祭文
金聲玉振集神聖之大成霞蔚雲蒸表天人之上瑞肅
將蘋藻奉告几筵仰惟
先師孔子德邁皇王學該河洛綜五百年之傳緒聿峻
宫墻立億萬代之師模永光俎豆自廟堂之重建凖宫
殿之鴻規盡誠敬以經營務尊崇其制度乃者將升畫
棟選卜良辰忽覩卿雲光輝晴晝芝英爛漫映泗水以
霏烟車盖輪囷倚尼岡而結影當前期之二日有開必
先瞻垂象者三時惟形則著絢於東國顯徵丹雘之祥
耀彼南方弘闡文明之運
上帝之凝庥滋至
先師之降鑒孔昭實感慶於衷懷用吉蠲而躬詣於戱
羹墻如見彌殷重道之忱霄漢為章佑唘作人之化
神其如在歆享苾芬謹告
先師孔子誕辰告祭文
金聲玉振開宇宙之文明月角珠庭垂聖神之儀範肅
敷筵几聿薦藻蘋仰惟
先師孔子學綜圖疇統承堯舜道超萬類喻海河泰岳
之崇深德服羣賢比江漢秋陽之皎潔温良恭讓之度
邦國共欽齊莊中正之容簡編備載新營廟貌虔製俎
樽竭誠敬之心思極尊嚴之規制乃者歲逢庚戌序属
仲秋上溯周朝近當今日推之長歴即尼山降誕之時
卜以良辰是闕里增輝之會用稽徽典適協貞符於戲
棟宇恢閎已慶雲霞之糺縵堂楹端儼重瞻日月之光
華
神鍳孔昭苾芬歆享
聖廟告成祭文
逹天盡性樹萬世之師模重道尊經煥千秋之廟貌肅
將嘉祀用告成功仰惟
先師孔子得聖之時由天所縱纂修删定啟宇宙之文
眀祖述憲章綜帝王之統緒升堂入室洪施樂育之恩
學禮誦詩永作義方之榘比高懸之日月亘古莫踰喻
出類之鳳麟生民未有朕奉遺編而欽企儀典務極其
推崇循舊址而鼎新經營必盡其誠敬頒於國帑董以
大臣每繪式以先呈乃按圖而指授楩楠栝柏求大木
於名山簠簋樽罍選良工於内府晶熒黃瓦凖制度于
宸居璀璨玉圭儼威容於
聖座懸標題之巨牓洒翰親書建屹峙之豐碑摛文恭
紀工程累歲時深嚴恪之心棟宇宏規益備觀瞻之美
華榱雕柱增輝講道之壇璆磬金鏞重振大成之殿數
仞之宫墻逾峻兩楹之俎豆虔陳特遣皇五子弘晝等
親詣几筵敬行祭告於戱卿雲糺縵已開丹雘之祥古
檜貞堅佇望青蒼之色惟祈鍳格式享苾馨
日月合璧五星聯珠告祭
景陵文
聖德流光貽嘉祥於奕世
天文垂象煥精采於重霄紀史籍以揚芬陳几筵而告
慶欽惟
皇考聖祖仁皇帝道邁義軒功參覆載秉至明以照物
日月齊輝凝庶績以宜民星辰就叙心通歴數稽密度
於渾儀化協隂陽騐休徵於洪範山陬海澨無非樂利
之區炎嶠朔陲盡是協和之氣延
穹蒼之眷佑覩辰次之昭回乃者候届仲春日當初吉
二曜同躔而璧合五星聚舍以珠聯營室應清廟之占
娵訾號乾宫之位自歴元而後曾聞顓頊之時由世紀
所書直比陶唐之代歴四千餘年之久遠再見星占追
六十一載之皥熙用彰
天錫仰惟
先烈實為鍾慶之餘逮及眇躬幸值迓庥之始當累傳
之寶祚景命彌隆合萬國之歡心鴻名益耀於戱貞符
上瑞式勤昭事之忱
峻德豐功長切祗承之念伏祈
慈鍳俯賜格歆謹告
景陵懸匾告祭文
陵園葱鬱森警衛於百神
殿宇深嚴肅精禋於億禩因標題而展敬告筵几以申
忱欽惟
皇考聖祖仁皇帝學貫圖疇道高軒頊日新盛德恒惕
念於萬幾天縱多能復游情於六藝趋庭而仰觀
聖蹟時荷
親傳伸紙而恭倣
宸章特承
睿奬乃者因山啓隧已占靈淑之徵巨牓豐碑宜極尊
崇之制濡毫灑墨庶誠敬之潜通澄慮凝神儼
音容之如對虔題
徽號冀揚疇昔之耿光聿頌
隆恩莫寫平生之孺慕手追心企長懷
寶翰之煙雲僾見愾聞遥感橋山之霜露謹告
黃河澄清告祭
景陵文
瑞應光昭荷垂庥之慶澤嘉徵迭告顯默佑之鴻慈望
園寝以抒誠薦馨香而伸悃欽惟
皇考聖祖仁皇帝道濟羣生恩濡萬國豐功巍煥慶海
宇之清寧至治恬熙溥寰區之樂利播六十一載之深
仁厚澤德化旁流緜億千萬世之景祚洪禧太和翔洽
𬗟
神靈之陟降尤
福庇之深長嘉貺頻仍珍符屢見乃者黃河效順碧浪
澄清由陜州而至桃源地連五省自嘉平而逾獻歲時
閱三旬臣民共慶其難逢史籍曾稱其罕覯俯慚冲眇
實切悚惶深惟昭事之小心敢懈祗承之素志顧此數
年之治理詎能篤迓純庥或因一念之恪誠幸得仰邀
慈眷籲
昊天而錫福致大地之呈祥鑒已往之勤虔勵將来之
兢業寵綏有自感激難窮祗薦牲牢肅陳筵几於戱溯
神謨之底定
方略昭垂揚
駿烈於懷柔苞苻炳耀伏惟
聖鍳俯賜格歆
北鎮廟祭文
惟
神名著禮經位均方嶽峙興京之重地擁衛畿東炳福
國之明靈庇安遼左朕昔奉謁
陵之
命曾申詣廟之虔瞻望層楹遂捐資而營葺紹承寶位
復發帑以增修煥丹雘其如新鐫青珉而紀事溯工程
之肇啟閱歲序之屢更十雨五風協休徵於泰運萬箱
億庾占瑞應於豐年神貺昭彰朕心感慶遣專官以將
事陳牲醴而薦馨所冀巒岫鬱葱奠鴻基之鞏固郊原
膴厚贊和氣以蕃昌惟爾
明神尚其歆鍳
追封關帝三代祭文
秉兩間之正氣毓聖有基冠五等之崇班恩推及遠絲
綸誕賁譜牒增輝惟公隴右家聲晉中族望慶餘積善
垂矩矱於高門祥裕詒謀溯淵源於奕葉啟後昆之忠
義大節炳於日星景先世之風規令範昭於弓治宜加
錫命用示褒揚爰詔禮臣特隆封典建上公於三世崇
報祀乎千秋於戲緬厚德以流光克昌厥後凛英風而
佐化有開必先表曠代之芳型肇明禋之盛舉尚其歆
格鍳此殊榮
關帝告祭文
敦大倫而表範忠冠古今追先世之詒謀禮崇祖考式
頒茂典用展精禋緬惟
關帝素志忠誠天姿勇毅九霄皎日長懸翼戴之心萬
古英風不泯勁剛之氣學宗洙泗生平誦習春秋光動
河山義烈昭垂宇宙仰靈威之赫濯無間於走卒兒童
薦俎豆之馨香且遍於遐陬僻壤高名完節既長耀於
史編福國庇人久特隆於廟祀念神竒之所自信積累
之有基爰命廷臣聿稽門緒千秋華胄美三葉之芳規
五等崇班錫上公之顯號於戲義堅事主躬正直以炳
靈孝重顯親溯本源而褒贈
神其歆格鍳此告虔
清和宣惠風伯之神祭文
惟
神象著箕星德符巽卦動而致雨聿彰地工之功静不
揚波爰表澤中之瑞考典章於祠部方展精禋覧奏疏
於河臣宜崇封號眷惟淮甸瞻廟宇之舊存念此洪湖
頼隄防而永固氣調清籟經時協應律之占響息商颷
歴載奏安瀾之慶喜
天和之潛感荷
神貺之昭靈是用特封為
清和宣惠風伯之神并命河臣虔陳牲醴所冀導揚元
化順四序以節宣佑保蒸民護百川而奠定尚其鍳格
歆享苾芬
世宗憲皇帝御製文集卷十八
