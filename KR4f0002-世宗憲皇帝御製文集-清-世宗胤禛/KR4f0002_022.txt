欽定四庫全書
世宗憲皇帝御製文集卷二十二
詩(雍邸集)
便殿恭侍
承歡便殿接天香披拂熏風愛日長時雨連朝滋稻隴
晴霞一片映湖光凛遵
聖訓聞詩禮勉竭愚忱效頌揚浩蕩恩波淪億兆衢歌
喜聽祝無疆
狼居胥山大閱(十韻)
帝為生民計狼胥大閱兵窮荒金鼓震朔漠旆旌明令
出山川動威揚神鬼驚技嫻百戰勇恩重一身輕預卜
妖氛散懸知海宇清彼狂擒子獻蠢爾倒戈迎遁去渾
無路爭歸盡布誠鷹搏驅鳥伏螳臂駭車行不憚殊方
遠惟期邊塞平濡毫歌懋烈吉日愧難賡
功成回
鑾恭頌二首
指顧靖邊烽懷生盡服從遐荒歸禹甸大漠紀堯封廟
算無遺策神功邁昔蹤凱旋旌耀日光景霽
天容
其二
翠華旋萬里即日解征袍共仰神機邃深維
聖體勞凱歌喧後隊巷舞迓前旄拓土無中外
皇猷協覆幬
扈
蹕山行
紫塞秋山麗霜楓錦作堆草深麋鹿伏風急雁鴻來瀑
水穿林響寒花向日開忻隨
清蹕後攬轡重徘徊
塞外觀稼
邊陲環沃壤樹藝遍臯陽東作頻霑雨西成未隕霜兩
岐占瑞應遺秉見豐穰比戸盈寧日衢歌感
聖皇
觀魚
羽衛隨行幄逶迤綠水隈棹分寒藻入波湧錦鱗來網
罟無空舉鱣魴自暴腮烹鮮供
御饌竟日豫清洄
冬日
聖駕自塞外回鑾謁
陵恭紀
威德綏荒服
乘輿按部回歡聲盈朔漠瑞靄被龍堆鞭拂霜花淨旗
飄野吹開更遵豐沛路
陵殿薦尊罍
陪京
新豐傳舊里今覩濯龍池天地開神奥山河啓
帝基金戈勞百戰玉葉衍千枝追遠
皇情切趨從仰孝思
侍從興京謁
陵二首
承先崇報本橋道駐龍旗萬國梯航集敷天雨露隨精
誠通寢殿肅穆奉宗彛敬仰松楸古昭森盛烈垂
其二
龍興基景命王氣結瑶岑不覩艱難迹安知啓佑心山
河
陵寢壯弓劍歲時深盛典叨陪從威儀百爾欽
登望海樓
極目澹滄海涵泓無所從量包天地外色染古今容浪
起思鯤化雲飛羡鶴蹤坐觀淵默裏萬𣲖自朝宗
皇父勘河省方不獲奉侍瞻戀慚悚交迫於懷敬成一
律
河漕籌國計疏導恤民生俯允廷臣請親勞
聖主行未能隨
法駕何以效愚情定省無由達中宵愧悚并
聖駕南巡自春徂夏瞻依心切恭賦斯篇
春光荏苒熏風至
聖駕勤民尚未還幸有壎箎隨越舸愁無羽翼赴吳關
晨趨北闕螭頭上夜夢南雲豹尾閒
清蹕恭迎堪計日幾回翹首潞河灣
皇父親祀北郊甘霖大霈恭紀
甫竣宣防略鑾回五月中郊原需惠雨稼穡切
皇衷方澤期將届精禋事必躬禮成霖澍霈
聖意信天通
雨後即事
雨足適新晴翛然天宇清殷憂舒
北闕櫛比望西成殿閣微風度階除殘暑輕濡毫思誌
喜禾黍競滋榮
立秋日怡情亭
亭引微風暑氣蠲碧空如洗淨雲煙地饒佳景供清賞
節送新凉稱午眠幾處蟬鳴啁積翠數行魚隊樂漪漣
誰云秋色多蕭瑟無限青山入目妍
孟秋扈
蹕觀稼恭紀
殿角微涼起豳歌大火流蓮房新墜粉梧葉早驚秋玉
露滋芳甸金風入畫樓
聖心勤稼穡躬自省西疇
賦得一輪寒月照書厨
燦爛書千卷瑩然一鏡懸映籖光瀲瀲透幌影娟娟祕
閣搜竒字芸窗理舊編夜深看愈皎清坐嬾成眠
冬日早朝
星疎紫禁啓金扉銀燭輝煌映瑣闈鐘鼓聲催仙仗肅
虹蜺影逐彩旂飛寒風幾度輕摇珮瑞雪初飄乍點衣
喜覩太平文物盛天香滿袖早朝歸
雪夜即事
永夜漏方中瓊瑶灑半空氣侵書幌冷光閃燭花紅興
洽張琴好心清得句工詰朝恭省候披拂玉階風
元夕
皓月高懸不夜城燈輝萬井慶昇平臣民語和嵩山語
喧笑聲連爆竹聲火樹拂雲飛赤鳳琪花滿地落丹英
金吾弛禁歡遊劇載路笙歌直到明
詠黃河燈
華燈夜滿原布置列星繁縹緲探三島離竒演八門旌
旗隨火轉語笑逐風喧寓意藏韜略遊觀荷
聖恩
早春
凍解和風至璿杓正建寅叢梅初綻玉餘雪已銷銀柳
眼窺人近鶯聲到耳新須知迎日處應早被陽春
舟次
扈
蹕閱長河微風起碧波牙檣連百里珠旆轉層坡拂几
調琴韻臨窗聽棹歌時清多樂事萬彙總春和
晩泊
傍柳泊湖船停橈薄暮天遠村煙樹裏歸雁水雲邊釣
叟垂香餌樵童曳紙鳶江鄉民物美風景更熙然
順風放舟
長河風力駛千里片帆輕槳歇村頻轉橈停岸自迎野
鳬衝荇起歸雁拂雲鳴試問郵亭吏何如駟馬行
天津舟中對月
初月照扁舟潮聲洗客愁孤村一樹矗隔岸數帆收霄
漢聞鳴雁沙汀玩宿鷗漁歌入夜寂風景似清秋
水圍
春日獵汀洲歡聲拍浪浮雲檣排八陣桂棹競中流鳴
鏑摧騰羽飛煙罨綵斿昆明誇水艦豈足擬
宸遊
春日潞河
潞河初解凍桂檝溯瀠洄霽色明書帙春濤勸酒杯雲
排羣鳥度風鼓萬帆開扈從
軒遊日惟慚作賦才
自暢春園入城途次口占
錦堞連雲日欲西暖風弱柳玉河隄翩翩紫燕如相識
一路飛鳴逐馬蹄
春日隨
駕舟次
新柳綠絲柔依依拂
御舟悠揚牛背笛款乃水邊謳翠羽飛桑扈嬌音囀栗
留春晴天氣好歡喜奉
宸遊
園居
十分春色屬清明翠積嵐光媚曉晴簾幕爭飛村社燕
池臺巧囀上林鶯青絲摇曳縈煙檻紅雨霏微撲繡楹
賦罷小詩清晝永閒隨白鶴柳邊行
春郊
策馬向春田閒遊野趣偏飛花時點袂舞蝶故隨鞭萍
密藏溪鶩風高戾紙鳶酒旗遥入望茅店古松邊
閱永定河應
制
帝念切民生鑾輿冐暑行遶堤翻麥浪隔柳度鶯聲萬
姓資疏濬羣工受凖程
聖心期永定河伯助功成
巡子牙河建壩應
制
承恩隨鷁首私幸覩
皇猷躬定安瀾策民無昏墊憂秧針抽複隴梅雨灑良
疇勉效河平頌多慚士女謳
恭覩
聖心勤勞頌揚不盡又成長句
叨陪
法駕閱新隄夙夜辛勤閔庶黎底定九河功嫓美時巡
三輔典堪稽煙村黯黯青帘颺岸柳隂隂白馬嘶沉璧
寘薪誠默契神人應有綠圖携
秋日
淅瀝金風暑漸收園林景物足清幽青山環列遥如畫
雲漢斜暉望欲流露咽寒蛩聲唧唧月明野鶴意悠悠
豐年不用農人告手把香秔騐有秋
作書
搦管曾聞渴驥奔魚箋揮灑墨香痕雖慚腕弱無佳致
淨几明忩頌
聖恩
荷花
玉井移根種亭亭曲沼中紅衣初墜粉翠盖晚摇風隔
浦纖歌隱回塘麗影同彩鴛䨇泳處珠露瀉香藂
對月
新秋玉露洗長空冰鏡孤懸映綺櫳一片清光涼似水
萬年宫樹照青葱
秋雨
一雨收殘暑微涼發樹端風清催早桂氣潔媚幽蘭曲
沼波痕漲平疇稻穎繁詩成晩霽後秋月逗煙巒
駕幸新園
警蹕臨山墅仙雲拂曉來池臺增景色旌盖仰昭回野
鳥迎鑾舞閒花傍輦開歌慙魚藻詠賦乏上林才
宫中秋日應
制(限暉闈衣歸)
九重殿閣卿雲繞鴛瓦參差麗曙暉北闕輕隂連瑣闥
西山爽氣裛彤闈疎桐轉影遥迎盖早桂含香乍拂衣
欲頌高深言莫罄朝朝慚戴
聖恩歸
皇父頒賜
御製詩扇恭紀
慈恩莫並與天崇
御製遥頒寵錫隆揮灑仙毫凝湛露捧摇寶扇被仁風
四詩尋繹
宸章裏八體兼收
睿筆中
聖藴難窺真萬仞於兹力學願磨礲
禁苑秋霽應
制(有序)
康熙庚辰秋七月十九日時雨初晴風日清朗新涼入
座林沼澄鮮
皇父聽政之暇親洒
宸翰製禁苑秋霽詩一章命諸昆弟分賦應
制臣未及與向晚趨
庭荷蒙
頒示天籟琳瑯雲章絢爛回環捧誦莫測高深又
命臣補賦伏念臣才學弇淺初研聲律未涉藩籬恭覩
聖藻昭垂目奪神移益深愧悚仰承
恩諭
君父之前詎敢自藏其醜謹呈蕪句用博
天顔一笑云爾
靈囿逢秋霽西山曉翠張澄波添太液爽氣發長楊叢
桂含香嫩疎桐轉影涼
宸襟披拂處魚藻有輝光
世宗憲皇帝御製文集卷二十二
