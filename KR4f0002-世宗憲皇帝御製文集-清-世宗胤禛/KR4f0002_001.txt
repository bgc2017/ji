欽定四庫全書
世宗憲皇帝御製文集卷一
敕諭
諭總督
自古帝王疆理天下必有岳牧之臣以分猷佐治而後
四方寧謐共臻上理此封疆大臣以總督為最重也總
督地控兩省權兼文武必使將吏協和軍民綏輯乃為
稱職但統轄遼遠職務殷繁較廵撫之所屬更大是在
遴選屬僚之賢能者委任得宜則振綱飭紀可無廢弛
之虞而以人報國亦得大臣之體特是澄清吏治必本
大公之心虛懷察訪果係清節素著才具練逹者任以
要劇即行保薦則舉一可以風百今或以逢迎意指為
能以沽名市譽為賢甚至暗通賄賂私受請託不肖官
吏濫列薦章而樸素無華敦尚實治者反抑而不伸是
豈風厲屬員之道乎朕視天下如一家視臣鄰如一體
爾等亦宜深體此意以一家之心視兩省以一體之心
視屬吏本之至公用之至當則上司之任使下僚如身
之使臂臂之使指凡有才有守之人皆樂為效用矣至
於所在管轄地方有作奸犯科之豪猾倚勢剥民之搢
紳理應重加懲治因巧於結納反得僥倖自全而家居
之大臣官員皆經
皇考任用之人致政投閑安静自好為大吏者並不加
以禮貌或反被土豪侵欺者有之亦非所以表率屬僚
彰善癉惡之道也總督與廵撫將軍提督誼屬同寅凡
地方軍民事務宜互相商㩁各本虚公勿苟且雷同勿
偏執臆見方於國計民生有所禆益總督參劾知府例
由司道揭報參劾州縣例由兩司道府揭報衆論僉同
所以示公也近有參劾之後始行補揭夫果其當劾司
道府不能揭報於前既有徇庇之愆而令其補揭於後
又欲寬其失察之罪彼此巧飾以欺朝廷尚得謂之至
公乎朕觀古之純臣載在史册者興利除弊以實心行
實政實至而名亦歸之故曰名者實之華也今之居官
者釣譽以為名肥家以為實而云名實兼收不知所謂
名實者果何謂也爾督臣膺兹簡畀固宜篤矢忠誠尤
當戒諭屬員痛改陋習更有仕宦之初頗著廉名及身
躋大位則頓易其撡者古人謂之巧宦其心事豈可問
乎且職居制閫亦非徒以清操自善也若但謹身節用
而遇地方大事一籌莫展雖免貪冒之名究鮮屏翰之
實國家又何所倚毗耶爾督臣皆
皇考擢任之大臣朕嗣紹丕基一切遵循成法惟冀爾
等察吏安民練兵核餉崇實行而不事虚名秉公衷而
不持偏見故諄諄告誡並兩司道府州縣各有諭旨爾
等亦宜細心體察與爾屬吏共勵官箴交相儆惕朕自
優加恩禮始終保全若爾等恣意徇私不能竭忠盡職
則深負
皇考簡用之恩其罪甚大國法森嚴朕雖欲寬貸爾等
不可得矣特諭雍正元年正月初一日
諭廵撫
國家任官守土綏輯兆民封疆之責惟撫臣為重今之
廵撫即古者保釐夾輔之臣也一省之事凡察吏安民
轉漕裕餉皆統攝於廵撫苟非正已率屬振飭勵精則
一切政刑錢糓必致隳堕拊循保障之功何賴乎夫吏
治不清民何由安從來大法則小廉自兩司以至郡縣
平時參見接談即可略知其才品優劣迨試以委任訪
之輿情賢否清濁自難淆混惟上官偏私好諛屬僚善
於逢迎者即推為才能其樸直自好潔已愛民之員反
無見知之地及至計典黜陟并遇選擇保題之缺或先
納賄賂或責報異時始為之薦引亦有寄耳目於監司
等官聽毁譽於幕賓僚友之口以致舉劾不公潜滋奔
競勸賞黜陟既失其當地方安得良有司乎藩庫錢粮
虧空近來或多至數十萬盖因廵撫之貲用皆取給於
藩司或以柔和交好互相侵那或先鈎致藩司短長繼
以威制勒索分肥入已徒供一身夤緣自奉之費罔顧
朝廷帑藏財用之虚及事發難掩惟思加派補庫展轉
累民負國營私莫此為甚州縣積榖本為備荒之計水
旱歉收之歲待此拯濟於民生最有關係今皆視為正
供之餘項借出陳易新之名半為胥吏中飽半為州縣
補空一遇灾荒茫無賑貸皆由廵撫平時疎略包容玩
愒所致也屬員缺出委署雖由兩司詳請其實廵撫操
其權下屬鑚營囑託以缺之美惡定酬賂之輕重攝篆
之人久則年餘近亦數月往往視為傳舍情同行劫不
恤小民之脂膏但飽谿壑於無厭務償得署之餽遺而
止試思此一年數月之間窮黎何罪而可縱貪暴以剥
削之乎此等積弊尤為國法所不容者廵撫參劾知府
應由司道揭報參劾州縣應由司道府揭報所以示公
慎無私之義也近有先行參劾而令其補揭若所劾不
公則其補揭未免以勢凌之使不得不從果其當劾則
司道府既不能公揭於前而復巧飾於後以寬其徇庇
失察之咎上下容隐視功令為具文公慎無私之謂何
撫標兵丁多者二千餘名少亦千餘名境内設有匪類
竊發藉以捍禦搜捕今撫臣自謂無行軍進勦之職置
標兵強弱於度外不加訓練噐械朽鈍營伍廢弛裁汰
老弱之兵空糧悉歸私橐大非國家設兵衛民之意矣
雲貴川廣猺獞雜處其奉公輸賦之土司皆當與内地
人民一體休飬俾得遂生樂業乃不虚朕懷保柔遠之
心嗣後毋得生事擾累致令峒氓失所至於土豪巨猾
結交官吏武斷鄉曲逞奸干紀之徒每或彌縫漏網而
告休歸田之大臣官員安分杜門反徇私吹索借端凌
踐此皆大失好惡之公尤損保全耆舊之義非鎮撫者
所當留意乎爾諸撫臣皆荷
皇考任用之恩受全省撫綏之寄朕纉承大統祗遵成
憲優禮大臣保全終始惟冀爾等各抒忠悃安靖封疆
朕所諭者有則悔悟速改無則省躬加勉兩司道府州
縣各有諭旨爾亦宜詳細體察與諸屬吏共相勉勖同
心恊力以盡職守若不念
皇考簡畀之隆致貽地方黎庶之害負恩曠職自取罪
戾朕又安能廢法以宥爾乎特諭雍正元年正月初一
日
諭布政司
朕惟國家官制分省開藩爾職居方伯任寄旬宣所以
綏輯羣黎布昭德意實庶邦之喉舌列服之綱維任既
重矣責亦大矣府州縣官之賢不肖最關民生休戚當
不時察核治行務知其實分别臧否以告督撫爾以無
私自信督撫自不以私心致疑協和盡力以勸賢懲不
肖則除害興利一方安矣今計典之黜陟特疏之薦彈
朝廷憑督撫之奏章督撫憑布按之詳揭爾布政為官
吏表式自當益矢公忠若愛憎任情是非倒置以謟事
上官通行請託為賢以不善逢迎耻投暮夜為不肖其
何以稱之屏之翰百辟為憲者哉夫官至監司敡歴有
年當服官之初廉潔自守漸登高位頓改初心更有矯
飾虚聲潜納賄賂陋俗相沿謂之名實兼收其罔上行
私為尢甚孔子謂事君勿欺寧不聞乎賦役會計皆爾
專司調劑均平乃為稱職今錢糧火耗日漸加增重者
每兩加至四五錢民脂民膏朘剥何堪至州縣差徭巧
立名色恣其苛𣲖竭小民衣食之資供官司奴隸之用
爾試思戶版税籍誰為職掌私𣲖横征誰任其咎顧可
失於覺察乎各省庫項虧空動盈千萬是侵是那總無
完補耗蠧公帑視為泛常尤為不法宜嚴革前弊永杜
侵那如司庫盤查之責在廵撫虧空之根亦由廵撫廵
撫借支而布政不應者少矣然職在監守果能廉正自
持則廵撫挾勢借支斷不能行爾但謹身節用量入為出
司庫必無虧空矣州縣庫盤查之責在知府覺察虚實之
責獨在布政爾但潔已率屬不容徇庇州縣庫必不虧空
矣朕深悉弊原所以反覆諄切言之冀爾等悔且改也
皇考德洽區宇六十餘年朕嗣守丕基惟成法是式爾
等皆蒙
皇考簡拔職任蕃宣果能各效忠誠凛遵功令朕自始
終保全加以擢用若營私黷貨曠職累民爾既負
皇考之深恩朕又安能弛國家之令典三尺莫逭爾其
慎之特諭雍正元年正月初一日
諭按察司
朕惟直省大小獄訟民命所關國家各設按察司以專
掌之一切州縣申詳至爾司而獄成凡督撫逹部題奏
事件皆由爾司定案任豈不重歟
皇考仁覆如天每覧西曹奏牘反覆推詳惟寬惟慎逮
情真罪當猶施緩決之恩好生之德洽於民心六十餘
年於兹朕嗣守大訓思四海之内有匹夫匹婦罰非其
辜者即非所以繼
皇考之志夙夜凛凛焉何道而能不濫不冤實爾司是
賴朕惟國家考定律例所以弼教非以厲民是故嚴立
刑書防其或麗於法及至斷獄又條分縷析思以曲全
其生書曰欽哉欽哉惟刑之恤哉又曰與其殺不辜寧
失不經此律例之本意也今或情例相違牽合文法以
納民於網或有兩例並見輙上下其手以自遂其私安
得無冤獄哉
太祖高皇帝之訓曰生殺之際不可不慎聽斷之官必
期得情大哉聖言包舉虞書周禮之義夫折獄憑口供
而平反憑案卷今法吏不求得情惟求完結州縣案卷
之申詳爾司者多鍜鍊口供附於律例冀免爾司之駁
查爾司之詳督撫督撫之揭部院者又加文致焉冀免
三法司之駁查漢路温舒所云奏當既成雖皋陶視之
猶以為死有餘辜者也口供案卷如是冤抑何從平反
咎在聽斷之初心原非欲必得其情也今宜釐剔宿弊
歸於明允毋得因循故事自墮姦欺也大計黜陟由爾
司詳報督撫宜以用刑明慎執法不阿者為賢能毋以
善事督撫弗逆爾意者為賢能也地方豪猾若苖有莠
不除不翦害我嘉生至於良善巨室致政大臣猾吏或
借端侵抑之非所以稱朕意也邇來士大夫好云名實
兼收所謂名者官爵也所謂實者貨財也習俗媮薄朕
甚憫焉夫六廉之義百司攸同至納賄出入人罪於法
尤重戕人之命破人之家以潤屋奉身歴觀古來逃於
國法者十無一二免於天罰者更百無一二書之呂刑
曰獄貨非寶非聽訟者之明訓歟爾司其正已率下使
法無枉撓庶幾刑措之風尚其勖諸特諭雍正元年正
月初一日
諭道員
爾等官歴僉司所以贊襄藩臬承流宣化者也分守分
廵職居協理糧河鹽驛各有專司身居是官必顧名思
義名者實之華也克副其實而後名歸焉如守廵兩道
首當潔已惠民凡府州縣之廉潔貪汚俱宜細加察訪
不時密詳督撫以憑舉劾地方有土豪武斷尤宜禁戢
翦除衛良鋤莠乃稱其實若但知趨承大吏或祗圖下
屬陋規一切吏治民生槩置不問貪庸陋劣殊負朝廷
設官之意矣糧道專理漕運職任匪輕使徒知起運規
例扣尅運費苦累運丁營私煩擾有玷官箴貽害百姓
何所底止河道有董率工程之責凡分修河員孰賢孰
否俱應洞晰並宜親身經歴查勘估計某口險峻某口
平易某處隄工堅固某處冐支帑金倘不計虚實不辨
勤惰僅以納賄多者為能員餽遺少者為拙吏而於工
程漠不經意一遇坍潰誰之咎耶鹽道一官尤關國課
邇年鹽法弊竇叢生正項錢糧每多虧欠一由上下各
官需索商人巧立名色誅求無已窮商力竭不得不那
新補舊上虧國課高擡鹽價下累小民至於官鹽騰貴
貧民販賣私鹽捕役鬭毆株連人命流弊無窮一由商
人用度奢靡相仍陋俗不知節儉致欠額徵爾等運籌
鹽法宜將陋例積習盡情禁革必思何以甦商何以裕
課上供軍國下利閭閻方為稱職驛道為驛站錢糧所
係必廉潔自守乃克剔弊釐奸凡驛逓馬匹數目多寡
每有假冒開銷歲修船隻亦有虚浮不實該員一貪貲
貨勢必昏庸或過於苛覈勒索多方經管屬吏疲不能
支總之病官病民悉緣貪黷敬爾有官垂諸古訓靖共
爾位載在風詩爾等各有常職各守官方名實二字極
宜體認今以獻賂為實虚譽為名動云名實兼收内以
欺已外以負國有靦面目其何以立身而抒忠藎乎
皇考御極六十餘年以軫恤民生為首務各省道員必
親加遴擢諄諄戒勉極其詳慎朕纘承大統翼翼小心
惟仰體
皇考愛飬元元至意亦期爾等争自濯磨振飭風憲以
副朕望果能肅清綱紀無致廢弛朕當破格奬勵其或
因循不改朕必置之重法特諭雍正元年正月初一日
諭知府
國家親民之官莫先於守令盖州縣官與民最親而知
府又與州縣官最親凡州縣興利除弊之事皆於知府
有專責焉是知府一官分寄督撫監司之耳目而為州
牧縣令之表率承流於上宣化於下所繫綦重矣漢宣
帝有曰太守吏民之本也又曰庶民所以安其田里而
無歎息愁恨之心者政平訟理也與我共此者其惟良
二千石乎故兩漢循良稱盛而賢守尤多龔黃召杜諸
人大都皆廉潔和平正身率屬以與民休飬生息史稱
其所居民富所去民思此皆彰明較著者也
皇考澄肅官方慎簡僚吏知府中有政績茂異聲名著
聞者必加優眷數年之間即膺殊擢所以鼓勵循良務
令羣黎受福爾等蒙
皇考簡用之恩受國家民社之寄地方不甚遼遠則於
民間之疾苦可以周知勢分不甚懸殊則於屬下之賢
否可以洞悉爾果廉正自持屏絶賄賂則督撫監司必
不致肆行需索而州牧縣令亦不敢肆意貪婪近聞州
縣火耗任意加增㒺知頋忌以小民之脂膏飽貪吏之
谿壑由爾不能却遺金於暮夜又安能禁屬吏之濫征
乎盤查倉庫必須覈實不可視為故事乃或借盤查之
名勒索餽遺是因盤查而虧空愈甚矣爾能時勤勸誡
加以體恤則州縣可無虧空之虞能制節謹度淡泊是
安則爾亦可免虧空之累勸農課桑以厚風俗禁戢強
暴以安善良平情聽斷以清獄訟皆爾職守之所當盡
者至於督撫舉劾州縣必由爾之詳揭務須秉公持正
勿涉偏私若善於逢迎者從而庇護薦拔之而端方恬
静之人反故為摧抑下吏皆苟且營私以求容悦地方
之事尚可問乎居官者每有初入仕途清操自矢漸登
華要頓改初心既知砥礪廉隅即當始終一節更有巧
於仕宦者人每謂其名實兼收朕最不觧此語夫名者
實之華果能潔已愛民奉公盡職此所謂實也治行稱
首民歌輿頌此所謂名也實至而名隨之如本立而華
茂焉若以弋取虚譽為名而以封殖多藏為實此則小
人之尤更甚於貪黷彰聞之輩矣朕纘承大統夙夜祗
懼惟恐有負
皇考付託之重深冀爾等各體此意精白乃心以古循
良自勉若徇私納賄不能率屬愛民貽害地方蔑視憲
典三尺具在朕不能為爾等寬也特諭雍正元年正月
初一日
諭知州知縣
朕惟國家首重吏治爾州牧縣令乃親民之官吏治之
始基也貢賦獄訟爾實司之品秩雖卑職任綦重州縣
官賢則民先受其利州縣官不肖則民先受其害膺兹
任者當體朝廷惠飬元元之意以愛民為先務周察蔀
屋綏輯鄉里治行果有其實循卓自有其名非内聚賄
而外干譽謂之名實兼收也全省吏治如作室然督撫
其棟梁也司道其垣墉也州縣其基址也書云民惟邦
本本固邦寧夫所以固邦本者在吏治而吏治之本在
州縣苟州縣之品行不端猶基不立則室不固庸有濟
乎
皇考臨御六十一年灼知州縣之重特行引見咨詢明
試至詳至慎其有廉能之員每不次超擢以示鼓勵今
海内羣黎皆
皇考所懷保也朕膺
宗社重寄思纘
皇考之治功惟爾州縣諸臣具有父母斯民之責其為
朕立之基址以固邦本焉誠能潔已奉公實心盡職一
州一縣之中興仁興讓教孝教忠物阜民安刑清訟簡
朕將升之朝宁用作股肱如或罔念民瘼恣意貪婪或
朘削肥家或濫刑逞虐或借刻以為清或恃才而多事
或謟媚上司以貪位或任縱胥吏以擾民或徇私逞欲
以上虧國帑王章具在豈爾貸歟更有任州縣時私肥
已槖而漫云且俟顯要方立名節者其與初市清名晩
而改操之人何以異哉至於錢糧關係尤重絲毫顆粒
皆百姓之脂膏增一分則民受一分之累減一分則民
沾一分之澤前有請暫加火耗抵補虧空帑項者
皇考示諭在廷不允其請爾諸臣共聞之矣今州縣大
耗任意加增視為成例民何以堪乎嗣後斷宜禁止或
被上司察核或被科道紏参必從重治罪决不寬貸夫
欲清虧空之源莫如節儉正直節儉則用無不足正直
則上官不可干以私若朘小民之生以飽上官之貪欲
冒不測之罪以快一時之奢侈豈砥礪廉隅為民父母
之道乎爾州縣等官其恪共乃職勿貽罪戾毋謂地遠
官卑朕不及察其賢否也特諭雍正元年正月初一日
世宗憲皇帝御製文集卷一
