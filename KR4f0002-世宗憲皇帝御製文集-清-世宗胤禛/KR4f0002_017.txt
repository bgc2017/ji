欽定四庫全書
世宗憲皇帝御製文集卷十七
碑文
高家堰碑文
黃河為運道民生所關而治河以導淮刷沙為要高家
堰者所以束全淮之水并力北趨以入河河得清淮則
沙不積而流益暢故考河道於東南以高堰為淮黃之
關鍵淮自中州挾汝潁渦汴諸水滙注於洪澤一湖蕩
激瀠洄浩渺無際而淮揚兩大郡居其下流惟恃堰堤
以為障禦所繫詎不重哉我
皇考聖祖仁皇帝為億兆蒼生籌萬世永頼之計屢勤
清蹕指示臣工方略昭垂神謨卓越全河形勢經畫周
詳而高堰隄工尤厪
睿慮迄今數十年來河臣遵守成規列郡得安袵席者
皇考聖績神功之所賜也朕紹承鴻緒注念河防思高
家堰隄工綿遠保護維艱惟不惜多費帑金全建石工
使高厚堅固久遠可恃斯於運道民生實有禆益朕衷
默定詢度僉同爰特發帑金庀材鳩役專命大臣董其
事經始於雍正八年二月越雍正十年六月大工告竣
仰藉
神庥風濤恬静薪石雲集工作易施增卑而高培薄而
厚易圮而新孔固孔完其增廣皆有加於舊凡六千三
百四十餘丈延袤四十餘里所費帑金一百一萬餘兩
於是高堰之工屹然為淮揚巨障河臣上言大工之成
不可無紀用俞所請摛文勒石以示朕宵旰疇咨之至
意冀河流濟運永慶安瀾保障無虞民生樂業以無忝
皇考底定平成之績云爾
拈花寺碑文
昔我
世祖章皇帝萬幾餘暇留神内典其時法門龍象受知
最深者曰玉琳琇國師嘗欲令其徒䒢溪森主席京師
宣揚道法眷顧之意至厚朕閱玉琳䒢溪語錄嘆其高
風卓識超冠叢林因為頒諭表章追封賜祭以仰承
世祖皇帝優崇正梵之至意既又念直省刹寺碁布開
堂秉拂者日衆而禪宗愈衰是以再三誥誡俾各勤求
本分直透向上一關仍擇宗門法侣具正知正見者為
之表率倡導焉京師内城西北隅有護國報恩千佛寺
者創自前明歴百有六十載琳宫頽敝鐘鼓寂寥爰命
重加修整經始於雍正十一年正月本年九月告成梵
宫禪宇煥儼輝煌堪為大衆熏修參學之所因擇琇國
師下法嗣名超善者命主方丈錫寺額曰拈花揭之山
門粤自世尊以正法眼藏湼槃妙心實相無相微妙法
門囑付摩訶迦葉迨香至来兹震旦提唱宗乘為不立
文字教外之别傳迄今數千年靈山一會儼然未散鬘
陀優鉢徧滿寰區日月星辰山河大地人民六畜城郭
市㕓有情無情即色非色處處是拈花道場法會刻刻
是拈花時節因緣物物是如来手中之花塵塵刹刹有
調御丈夫人天師宛爾拈出但湏本分衲僧瞥然薦取
便續從上以来諸祖心燈如或未能則參須真參悟須
實悟三藏十二分千七百則公案不出此二字字中有
大海潮音噌&KR0008;匒匌震諸人耳根字中有大摩尼珠晃
朗照耀奪諸人眼識盖執指忘月便是二鐡圍山見月
忘指便是曹溪一滴也居此寺者尚其證琇國師之所
證入此大圓覺海步步踏得正修行處不負世尊當日
拈花示衆與
世祖皇帝護持佛法深恩以為直省刹寺倡朕有厚望
焉
賢良祠碑文
朕惟國家鍾昌隆之運誕降賢臣宇宙成熙皥之風端
資良弼故徽聲聿播旂常銘勒於生前而元祀攸崇俎
豆歆承於身後用以寵褒已往勸勵方來所由沛殊恩
舉曠典也爾和碩怡賢親王忠孝自天敬勤成性嘉猷
入告啓乃心以沃朕心庶績咸熙圖國事即如己事勲
高爕理立臣道之儀型禮極哀榮備人生之祉福爾大
學士公圖海等際王迹肇基之始業贊運籌當皇朝一
統之期績参佐命我
皇考聖祖仁皇帝緜膺歴祚簡公卿以翊昇平載定寰
瀛選將帥而宣威武中朝外任多令名清節之完人跨
海窮邊著破敵開疆之偉略朕眷懷舊德詢訪僉謀既
祠宇之告成叙官階而列位於戲念鴻功於同氣自古
希倫追盛烈於羣賢於今不冺綸章丕錫永垂圖牒之
輝珉石深鐫式煥星雲之色凡百有位其咸觀感於兹
昭忠寺碑文
朕惟疆場用命因敵愾以效忠行陣争先值臨危而殉
節追尋壯槩殊切軫懷載建豐碑用光崇祀爾和碩敬
謹親王尼堪等賦姿雄毅秉性堅貞均際會於從龍各
圖功於汗馬我國家蕩平區㝢命上將以專征綏靖邊
陲張王師而撻伐戈鋋所向旋見廓清貔虎前驅一惟
奮勇或氣凌勁寇縱横萬衆之中或志銳先登出入重
圍之内王公將帥既赴義以如歸禆校卒徒亦銜恩而
自矢勵致身之素志蹈刃何辭耿報國之丹誠嬰鋒不
顧芳名常著摛文宜付於史官英爽猶生勤事允符於
祀典乃者搆成棟宇羅設几筵考厥官資定其位次握
麾擁節並肸蠁於一堂擐甲荷殳得從班於兩廡懸之
臣牓表厥忠勲錫以綸章昭兹節烈於戲華楹敞朗長
廻日月之輝雕琰嵯峨永壯風雲之色聿傳久遠式載
寵榮
普陀山普濟寺碑文
普陀洛伽山為觀音大士示現之地歴徵靈應自梁貞
明中始立佛寺宋元以來代加修葺我
皇考聖祖仁皇帝廵幸浙西遣官興建殿宇上為
皇太后祝禧
御題賜額勒文豐碑以紀其事山靈擁護聖績丕昭朕
纘紹鴻基於兹十載念兹山為古聖道場重以
聖祖仁皇帝宸翰留貽尤宜敬謹崇奉爰特發帑金重
加修餙專官往董其役經始於雍正九年九月雍正十
一年六月告成朕惟天下名山大川皆扶輿清淑之氣
磅礴而融結普陀秀峙海壖迥立於天風紫濤浩涆無
際之中尤靈秀所萃聚宜其為仙真之所栖息况大士
以慈悲濟物為心隨聲赴感無所往而不在其示現在
一時實無時而不示現神通感應不可思議即示現與
不示現舉可不論也夫佛法廣大無邊大海包涵無際
億萬百千里不足以測海之廣而一勺未嘗非海也億
萬百千法不足以盡佛之相而一法無適非佛也今以
大海視普陀一拳石耳而菩薩現像之場善衆皈依之
地泛慈航於彼岸結寶筏於迷津證普度之慈緣顯弘
深之願力珠宫在望香界重新寧不與鷲峰鹿苑均為
淨域之名區也歟用為斯記鐫諸翠珉以志靈山之勝
槩
普陀山法雨寺碑文
法雨寺者普陀山大士之别院也
皇考聖祖仁皇帝既修建普濟寺上為
慈聖祝禧復念兹寺為海氛所震蕩發帑重新俾僧徒
得所栖止
賜額立碑增輝瀛嶠歴今已數十載宜加崇飾朕特遣
專官賫内帑庀材鳩工不勞民力香林梵宇丹雘煥然
與普濟寺大工同時告竣督臣請摛文勒石以紀夫大
士以慈緣普濟度盡衆生為願朕嘗繹法雨之義謂濟
物之普遍者莫如雨當夫慈雲布濩甘&KR0584;滂沱高下遠
近一時霑足凌霄聳壑之喬柯勾萌甲坼之微卉華葩
果蓏無不濡被潤澤發榮滋長暢茂條逹各遂其性而
不自知假使物物而雨之朝朝而溉之將不勝其勤而
終不足以徧給惟本大慈悲現大神力周遍一切在在
具足所謂天降時雨山川出雲膚寸而合不崇朝而遍
乎天下者濟物之功莫大於是神山寶刹緇侣雲集自
當有被時雨之化證心印而傳法乳普利生之實用以
不負大士隨緣接引之慈恩而副朕弘振宗風護持正
覺之至意者朕深有望焉
崇恩寺碑文
崇恩寺在江南荆溪之磬山故明天隠修禪師演法道
場也禪師與密雲悟同得法於龍池幻有傳具正知正
見以本分事接人不墮語言窠臼其著述單提直指洞
本通微得從上之正傳於禪宗實有禆益漢月藏悖負
本師恣其狂臆用知解心設穿鑿法一時毒霧紛迷教
外别傳之旨幾晦密雲悟憫其誑世惑人大聲疾呼一
闢冄闢而禪師同心應和復為釋疑普說以斥其謬當
時之人眼目不具莫辨金鍮然雖一時未能遽掃雰霾
而辨異闢邪之卓見護持正印之苦心洵可稱盲俗之
金鎞法門之大匠也禪師一傳為玉琳琇國師再傳為
䒢溪森禪師並蒙
皇祖世祖章皇帝恩遇顧問提唱宗乘不墜家風向非
禪師眼目淨正法乳純真後代兒孫能若是傑出乎朕
間披閱琇森父子語錄益知其淵源所自有不可誣者
寺在磬山去縣三十餘里舊制湫隘不足容參學徒衆
爰命擴舊易新增葺殿宇經始於雍正十一年越明年
二月告成有司請勒碑以紀緣起朕念義興山水靈秀
古德高人時所棲託自龍池𨗳源天童磬山皆生其地
相繼建大法幢震大法雷以開示正法眼藏甚勤且力
斯寺之建豈無紹祖燈續佛慧擔荷大事無忝前修者
勃興其間乎若徒以增輝梵刹崇飾講堂為山門標榜
不肯真參實悟則辜負朕恩與魔外所見無異是昔者
乃祖磬山之所深訶也念之哉
報恩寺碑文
古德有云行解相應謂之為祖又云眀道者多行道者
少可知心性邊事固貴眼明必須踐履行不應解定非
真觧明而不行豈是真明昔人十二時中並無雜用心
處又謂數十年始得打成一片皆為此也朕於玉琳琇
國師盖不勝仰止之歎焉國師紹法磬山年始二十有
四即開堂於吳興之報恩寺提唱宗乘惟以本分事激
發學者其自勵四誓與答客問七諦當因課誦示衆語
自為為人悉皆如實具足無一虛字舞弄狂機疑悮後
學實參實悟真修真行我
世祖章皇帝慕其名德延入内廷對
御敷陳無非道要朕嘗擬於黃帝之訪崆峒成湯之問
隨光惟
皇祖究竟真宗故能得此大士而國師實能無忝
恩遇始終無一言一行世諦流布與本分間隔洵不謬
為佛祖兒孫人天眼目者矣朕既選其語錄刊布叢林
復念報恩法席宜加修整爰命有司庀材增葺以昭我
皇祖尊崇有道相得益彰之盛軌抑兹寺也磬山修先
嘗演法而玉琳琇繼之所謂白雲千頃老屋數間一榻
高眠令土木瓦石為大衆轉大法輪者磬山之家風也
合諸檀越建大禪堂十方聚會應時及節為大衆說法
者玉琳之行履也今磬山玉琳皆已入大般若湼槃而
白雲如故木石依然法堂之鐘鼓重開十方之善信不
少大衆入此門来還見種種轉大法輪相否還聞時節
說法無量音聲否如果親見親聞則報恩法會儼然未
散只在本人當下領取以毋負國師常住切實為人處
是所望於努力修持者
十方普覺寺碑文
西山夀安有唐時古刹以窣堵波為門泉石清幽層巖
夾峙乃入山第一勝境寺在唐名兜率後曰昭孝曰洪
慶曰永安實一寺也中有旃檀香佛像二其一相傳唐
貞觀中造其一則後人範銅為之皆作偃卧相横安寶
牀俗稱卧佛見於紀載詩歌者屢矣歲久頽圮朕弟和
碩怡賢親王以無相悉檀庀工修建嗣王弘晈弘曉繼
之捨貲葺治於是琳宫梵宇丹雘煥然遂為西山蘭若
之冠工既竣命無閡永覺禪師超盛往主法席夫象教
之設所以顯示真宗佛身充滿於法界普現一切羣生
前隨緣赴感靡不周而恒處此菩提座是以造像多為
五色蓮臺結跏趺座而兹獨示卧相者其義何居善見
毘婆沙律釋佛遊王舍會城謂遊有四一者行二者住
三者坐四者卧以是四法名之曰遊然則竪窮三際横
亘十方惟一真心冺絶對待應緣現迹任物成名凡此
四威儀邊在在三摩鉢地如玉鏡之交照似寶珠之五
色非同非異非即非離居斯常寂光中便是毘盧頂上
今者石泉流於舍下木葉飄於巖間非王舍衛城行法
遊乎塔鈴少選而聲銷旛角無風而動息非王舍衛城
住法遊乎行者住者如是坐者卧者同然矣夫虛空無
相不拒諸相發揮法性無身匪礙諸身顯見果能不起
有情無情之妄想不生心内心外之邪思將一法纔通
萬像悉歸心地千途並會光明遍滿恒沙此七寶牀工
古佛現前丈六金身盖覆大地占斷三際不往不来豈
非一佛卧遊十方普覺歟因名之曰十方普覺寺而勒
是語於碑並記朕弟和碩怡賢親王修寺緣起以示來
者
紫陽道院碑文
性命無二途仙佛無二道求長生而不知無生執有身
而不知無相法身如以箭射空力盡還墮非無上至真
之妙道也道祖云外其身而身存豈非世尊無我而有
我之旨乎又云觀空亦空空無所空所空既無無無亦
無無無既無湛然常寂夫此湛然常寂豈非常樂我淨
之妙諦乎彼夫滯殼迷封癡狂外走者烏能測知萬一
哉大慈圓通禪仙紫陽真人張平叔著悟真篇發明金
丹之要自序以為是乃修生之術黃老順其所欲漸次
導之至於無為妙覺逹摩六祖最上一乘之旨則至妙
至微卒難了徹故編為外集形諸歌頌俟根性猛利之
士因言自悟於戱若真人者可謂佛仙一貫者矣紫陽
生於台州城中有紫陽樓乃其故居去郡城六十里有
百步溪傳為紫陽仙化處又嘗焚修於桐柏崇道觀歲
久香火岑寂特命發帑遣官載加整葺夫以真人靈源
朗徹決定無生三界十方隨心轉用何有於蟬蛻之鄉
更何有於塵棲之迹特以朕景仰高蹤表其宅里俾學
道之士人人知此向上一路千途同軌非可強分區别
自生障礙庶幾真人捄迷覺世之薪傳不冺於後也自
紫陽樓迄百步溪崇道觀三處各為殿堂門廡若干楹
併置田若干畆以資香火有餘則以贍其後裔雍正十
二年二月經理告竣爰誌其緣起而刻諸石
天竺寺碑文
浙中多名山古寺天竺乃昭著之大刹也湖山明秀勝
地鍾靈觀音大士歴徵顯應竒木妙相舍利瑞光普現
弘慈久而彌彰有感必通如響斯捷
皇考聖祖仁皇帝廵幸浙西重新香界
御製碑文照耀穹宇為
慈聖祝釐為蒼生祈福意至厚也祝融不戒宜事鼎新
爰因總督李衛之請命發帑金載加修葺雍正十二年
十一月工竣璇題朱網丹雘煥如遠近人民瞻仰歡悦
用勒文翠珉以紀其事夫佛法廣大無邊不可思議而
大士慈悲為念隨聲赴感普濟羣生是以善信皈依有
求輙應然天人感召之理無他曰誠敬而已矣當其誠
心懇至雖以愚夫愚婦之微賤而冥漠之際呼吸相通
如其不然即有靈明響應悲憫救護之聖心亦不能強
迷頑者而施之惠澤故曰神無常享享於克誠又曰至
誠而不動者未之有也不誠未有能動者也夫斯人生
享太平之福日用飲食一絲一粟在在皆天地覆載之
恩即在在皆明神庇祐之力使非時存敬信之心好善
遠罪以迓福祥而獨於祈禱廹切之時奔走膜拜冀邀
鍳格則誠意微薄豈能感應尚安望休祥之敷錫乎是
以大士之慈悲靈聖振古如兹而斯人之昭受神庥必
由自致誠能虔敬居心實力嚮善湔除惡念廣種福緣
則善氣和會感致繁禧大士慈恩降祥錫祉年豐物阜
風雨以時衍蕃昌而躋仁夀朕愛養黎元之至意其深
慰矣夫
世宗憲皇帝御製文集卷十七
