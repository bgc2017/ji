欽定四庫全書
世宗憲皇帝御製文集卷二十四
詩(雍邸集)
五倫圖歌
天樞位地維張人於其間叙倫常五者闕一斯不可上
自朝廷下閨房豈止含齒并戴髮凡有血氣秉彝良試
看翩幡衆羽族接翼引隊朝鳳凰鳳凰高據碧梧儼臨
御君臣禮數何煌煌鳴鶴在隂其子和仙音嘹喨松風
長夫婦唱隨諧琴瑟䨇飛䨇宿䨇鴛鴦可憐鶺鴒至翾
細往來在原集復翔行摇雅有急難意同氣兄弟期相
將緬彼新鶯向春柳金梭織翠為底忙聞聲相悅求其
友臨風百囀和笙簧感茲羣鳥義可取從眀五教敷條
章丹青之筆此足貴等閒花草徒芬芳非惟滿紙絢文
采良禽指點醒頑狂若人立志慕忠孝須懸此圖出入
瞻玩無相忘
山氣日夕佳
嶺銜斜照澹雲收翠靄參差晩更幽心静随緣皆自得
情空何事可關愁烟鬟碧染蒼茫暮霜葉紅飛爛漫秋
此際若逢陶隐士更邀眀月續佳遊
百籟坐自吟
颯然一𣲖起秋林相和無人竟夕吟落葉蕭蕭聲乍隐
懸泉㶁㶁響堪尋悠揚豈似臨風笛斷續非關搗練砧
默坐寂寥聽不厭恍於静裏得空心
秋日随
駕郊外駐蹕遇雨
村莊駐輦省農田共慶西成惠澤宣雷繞千峰眀遠電
雨傾四野響飛泉博山香爇餘煙裊龍井茶敲活火煎
幾杵鐘聲雲外杳頓令心地覺超然
御題松鶴圖恭紀二首
松
通身鱗鬛作龍文翠色參天半入雲
天筆普垂新雨露一株獨向殿前分
鶴
頂染丹砂縞素衣青城何日復招歸一時墨妙邀
宸賞千古名傳丁令威
趵突泉應
制(限七陽韻)
歴下重臨羽旆揚名泉漾漾麗池光拂開玉鏡涵天影
看湧銀濤噴雪香
睿藻昔曾懸日月恩輝今又照滄浪温然乳液通靈脉
泒引陽和浩劫長
珍珠泉應
制(限八庚韻)
&KR0903;珠舊有名官署一泓眀(泉在廵撫署内)似沸光靡定無風浪
自平流長知物潤源潔覺心清兩度邀
宸賞澄泓荷寵榮
萬夀頌三章
玉殿班齊捧
御筵千官歌祝筭綿延籌添甲子逢初度椿紀干支慶
永年遠貢越裳重九譯來朝絳節會羣仙更張内宴簾
高捲叠奏雲韶響徹天
其二
紫禁春深麗景融熙然身入慶雲中瞻
天有喜趨承近祝
聖無疆拜舞同毫覆
堯眉含秀采神凝
舜目烱方瞳生成竒表占徵應共指南山比夀崇
其三
南極星眀耀蔚藍夀昌有象瑞光含聲傳中嶽聞呼萬
絃鼓虞廷度曲三日月升恒
皇祚遠海河清晏
聖恩覃捧觴戱綵春長好歲歲慚無貢旨甘
溪水碧於草
傍澗尋花去沿堤步翠行誰將芳草色染得碧溪眀衫
縠風中縐眉痕鏡裏生紅顔云易改可似水常清
山居自怡
生平躭静僻每愛住深山百卉從榮謝䨇丸任往還朝
廷容懶慢天地許清閒睡起三竿日仙蹤似可攀
今月曾經照古人
磨洗無從鑑更真清光一片自常新既然此地臨今夕
豈不當年照古人冉冉浮生成往跡茫茫世事總飛塵
會須直上清虛府永向蟾宫伴桂輪
幽居
小築幽居愛近郊夜遲月色隐林梢寒侵珠箔燈光淡
風動紗窗竹影交野外鐘聲聞斷續案頭詩律費推敲
翛然兀坐情空盡識得原無物可淆
七夕
萬里碧空淨仙橋鵲駕成天孫猶有約人世那無情弦
月穿針節花隂滴漏聲夜凉徙倚處河漢正盈盈
即事
晚行西郭外策馬上層岡暑退無多日疎林已半黃
一日閒
閉門一日隔塵囂深許淵眀懶折腰觀奕偶將傍著悟
横琴只按古音調新情都向杯中盡舊慮皆從枕上銷
信得浮生俱是幻此身何處不逍遥
就正齋九日賞菊(得七陽)
重陽高會幔亭張階下寒英正吐芳為羡霜叢矜晩節
同来香徑領秋光嘉賓落帽風流在綺席徵歌雅興長
却笑當年彭澤叟東籬寂寞獨傾觴
寒夜有懷
夜寒漏永千門静破夢鐘聲渡花影夢醒回思記最真
那堪夢短難常親兀坐誰教夢更添起步修廊風動簾
可憐兩地隔吳越此情惟付天邊月
山居偶成
山居且喜遠紛華俯仰乾坤野興賖千載勲名身外影
百年榮辱鏡中花金罇潦倒春將暮蕙徑葳蕤日又斜
聞道五湖烟景好何緣蓑笠釣汀沙
途次暑雨
泱漭夏雲屯滂沱塞雨繁繞渠沙路淨注澗石泉渾鸛
浴依邱垤駝鳴傍水源凉颸起林末吹入小行軒
山頂船樓
樓居製倣船居好山檻風如水檻多飄渺千峰翻翠浪
怒號萬木吼蒼波晴霞片片開帆影禽鳥聲聲唱棹歌
閒拄一篙雲外泛青松白石任吟哦
中元登獅子嶺感懷
晩登獅子嶺四望淨雲烟葉落瘦崖樹雨過響澗泉人
顔移歲月秋色老山川令節須酬賞天空月正圓
妙高堂
碧峯頂上結茒廬可擬巢由物外居雲變白衣眼底事
風翻貝葉案頭書性天融會無今古心月圓眀徹太虛
睡起北忩時一嘯干山答響自如如
早起寄都中諸弟
曉起輕寒透薄帷風光節物暗推移正當邊塞秋臨早
况是關山月落遲一鴈孤鳴驚旅夢千峰攅立動詩思
鳳城諸弟應相憶好對黃花泛酒巵
熱河閒詠七首
塞北開行殿窗臨萬壑松雲封雙塔嶺烟鎻磬錘峯飄
渺層巒接盤廽曲徑重紅塵難到處何事不從容
其二
一人臨塞北萬里息邊烽朽木含生意閒花逞冶容䕫
魈潜隐跡虎豹盡蔵蹤羣動無紛擾惟聞響梵鐘
其三
避冗原無意搜竒念久灰境幽饒野趣山静絶浮埃馴
鹿時來去閒雲自往回長年頥養得何畏景光催
其四
卜居豈為避三庚巒壑幽深氣象清絶頂蒼松多古韻
前川皓月倍常眀薄衾坐擁渾忘我高枕欹吟别有情
萬籟寂然銀漢轉一聲破夢曙鐘鳴
其五
泠泠碧澗勝絲竹疉疊蒼嵓列畫圖異卉手拈陳几案
野蔬親摘付庖厨閒中随展經千頁睡起新烹茶半壺
莫謂超然觧遺世廟堂清福一慵愚
其六
山深地僻塵囂隔斜蔭茒堂百尺松石壁有斑憑雨鑿
柴門無鑰倩雲封盤巖曲磴留麋跡繞砌平沙印鶴蹤
夢覺南窗何所事獨吟獨酌儘從容
其七
閒來忘暑兼忘我浩氣冲融貫太虛城市山林君子宅
山林城市帝王居不尋仙客談元旨懶覓高僧講梵書
天地古今惟一嘯悠然自得有誰如
恭謁五臺過龍泉關偶題
隔斷紅塵另一天慈雲常護此山巔雄關不阻驂鸞客
勝地偏多應跡賢兵象銷時崇佛象烽烟靖始颺爐烟
治平功效無生力贏得村翁自在眠
將至五臺山月下作
深沉院落隔囂塵夜静高懸月一輪芍葯欄邊蔵祖意
葡萄架裏露天真契機且共論詩酒忘我何妨互主賓
聞說臺山驀直路眀朝不必問前津
仲秋有懷
飜飛庭院葉初乾悵怏難禁獨倚欄兩地西風人夢隔
一天凉雨鴈聲寒驚秋剪燭吟新句把酒論文憶舊歡
辜負此時曾有約桂花香好不同看
秋夜直院
碧落沉沉蠟炬寒清秋直院夜將殘金吾禁肅千門静
玉漏聲稀列宿闌宫樹半籠蟾影澹天街欲濕露華溥
垂簾兀坐心如水此際憑誰舉話端
世宗憲皇帝御製文集卷二十四
