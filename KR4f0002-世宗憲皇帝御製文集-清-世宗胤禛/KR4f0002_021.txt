欽定四庫全書
世宗憲皇帝御製文集卷二十一
詩(雍邸集)
春園讀書
一片芳菲上苑東晝長人坐落花風蒙茸細草侵階綠
濃豔夭桃映閣紅香惹遊蜂窺几席晴薰舞蝶傍簾櫳
韶光脉脉春如海諷詠芸編興不窮
山池晩步
夕陽斜映綠波清閒傍長橋步屧行山靜鹿過銜瑞草
溪平魚泳趁飛英濛濛嵐氣侵衣潤款款香風撲面輕
徙倚景光天欲暮凌虚樓閣帶霞明
咏自鳴鐘
巧製符天律隂陽一彈包絃輪旋密運鍼表恰相交晷
刻毫無爽晨昏定不淆應時清響報疑是有人敲
春日泛舟
蘭舟宛轉浪紋平一櫂容與蕩晩晴上苑深春芳草綠
西山落照遠峰明長空鴉返千林暝絶塞鴻歸萬里情
縹緲中流憑覽勝始知仙境有蓬瀛
夜坐
獨坐幽園裏窗開竹影斜稀聞更轉漏但聽野鳴蛙活
活泉流玉溶溶月照沙悠然怡靜境把卷待烹茶
春暮登樓
坐惜芳華晩登樓獨舉觴眼看春色暮行踏落花香藻
密魚堪隱林深鳥易藏憑欄無限思新月逗清光
月夜對落花有感
落花滿徑月朦朧夜靜閒吟料峭風煙外鐘聲来院落
天邊桂影入簾櫳萋萋芳草春將去冉冉韶光酒莫空
新綠成隂紅紫減清和天氣正沖融
月下獨酌
春月娟娟映水清一斟一酌聽泉聲微風暗拂花枝動
幾點殘紅撲酒罌
春院小飲
春深紅紫映樓臺檻外風香花盡開東海玉盤看乍湧
恰逢童子抱尊来
雨霽
節届清和春未賒看山不厭半雲遮微風扇暖蒸新雨
為我催開後院花
暮春
春暮饒佳景閒行踏碧苔落花浮水面戲蝶舞墻隈風
拂蘭叢暖隂移竹影回流光將入夏更有牡丹開
立夏
熏風吹水綠於苔羲馭徐催朱夏来隄畔龍鱗皴古栢
庭前兔目綻新槐
暢春園芍藥花開作
首夏清和殿閣開園中景物足徘徊翩翾紫燕銜泥去
睍睕黃鶯過水来槐影初圓當永晝桐隂漸引上層臺
更憐芍藥臨風好香襲書帷錦作堆
花間小飲
長夏初臨芍葯開薰風拂席送香來仙姿綽約翻紅袖
月影婆娑照綠杯
曉晴
曉起浮忩日色明苔㾗滋碧露光瑩繞階幾樹看花發
對岸一聲聽鳥鳴潑剌遊魚翻浪急低徊舞蝶傍簾輕
春雲漠漠寒偏峭默乞天公十日晴
宫中直宿作
寳殿燭煇煌承恩宿未央御爐香不燼宫漏滴初長階
砌移花影罘罳透月光太平無一事常願奉
君王
夏日讀書
夏日書齋静荷風拂檻来芬芳盈几席翠帙帶香開
早行
早行晴野樹如煙日出東山映繡韉寂寂荒村臨水際
翩翩飛鳥向雲邊空濛朝露侵衣潤豔冶閒花入目妍
扈從
鑾輿承
色笑欣隨豹尾快揚鞭
江邊書屋
湍響聽瀧瀧簾開對大江園幽人跡少把卷倚南忩
晩登海河樓
晩景登樓望波涵夕照明觀瀾清俗慮倚檻動詩情孤
鶩衝霞去扁舟向海行悠然塵境遠惟聽棹歌聲
題友人園
茒堂氣象幽墻角遶清流雨霽西山近風來北牖秋疎
檐看皓月輕舫逐浮鷗即景陳杯斝心期好自由
賜觀金蓮花
異種遥從塞外傳香臺曾為捧金仙檀心吐豔薰風裏
鈿朵含芳積翠邊月殿桂飄難比瑞秋籬菊綻不同妍
移來御砌增佳翫千葉休誇太液蓮
友人書屋
羡君瀟灑致如仙心遠何妨地更偏雨洗嵐光青入牖
風搖竹影綠當筵
雨窗
茅簷飛細雨爽氣乍侵人移榻臨窗坐詩懷自覺新
熱河園中避暑
别業遥連上苑邊承恩避暑興怡然蘭舟曉泛清波裏
荷盖擎珠顆顆圓
夏日泛舟
殿閣風生波面涼溯洄徐泛芰荷香柳隂深處停橈看
無數纖鯈戲碧塘
園中即景
林亭幽靜晚風涼水氣侵衣荇藻香好景片時期莫負
開窗披卷意徜徉
晚泛
畫橈閒泛暮霞明風細波微暑氣輕更轉碧山尋勝蹟
恰逢䨇鶴似相迎
月下閒步
閒行曲岸邊西嶺暮蒼然草蔓迷幽逕橋危咽細泉溪
風吹緩帶夜色逼吟肩徙倚看林杪雲開月影遷
觀雨
密雨如膏灑碧絲稻花漠漠遶長陂虚齋睡起推窗看
私喜甘霖正及時
前廊
曲廊斜轉接修篁坐倚層巖意興長細草敷榮侵榻綠
野花爭豔襲衣香碧梧枝上聽蟬噪翠柳隄邊看鶴翔
此際閒身無一事怡然嘯咏自徜徉
書齋秋暝
幽齋新雨後爽氣泛池荷碧落疎星淡晴忩皓月多隔
花聞漏滴倚枕和漁歌更愛流螢好悠揚拂檻過
恭侍乾清宫
殿閣參差際碧天玉階秋草靜芊綿雲開北闕祥光滿
雨過西山霽色鮮寳座金爐香靄靄彤墀仙掌露涓涓
承歡頻荷
温顔接凛惕趨蹌
繡扆前
中元侍從
中元令節慶皇州雲散晴空暑氣收薄海兆民歌大有
鈞天廣樂奉宸遊瑶星合彩蘭盆映銀蕊分光蓮浦浮
燈月交輝看似晝
聖情怡豫太平秋
山翁
山翁避暑在山中竹籟松濤面面風三樂啟期何所事
朝陽睡到夕陽紅
漁翁
漁翁獨釣曲江灣春雨秋風總是閒滿眼兒孫長繞膝
賣魚沽酒醉蒼顔
運河舟中二首
扈
蹕乘文舸沿流閱運河曉忩飄白絮夜岸沐金波酒幔
籬邊颺漁舟葦畔歌長途看美景偏覺此中多
其二
解纜放中流晨光漾桂舟遠村煙淡淡野老意悠悠抛
粒遊魚聚依萍乳鴨浮水天同一色疑是泛瀛洲
登望海樓
觀海登樓日未斜晴空萬里淨雲霞纔經一陣風過檻
倏起千堆雪捲花貝闕鰲峰如可接鵬津鮫室豈終遐
詭詞未許張融賦到此方知語不誇
自鳴鐘
八萬里殊域恩威悉感通珍竒爭貢獻鐘表極精工應
律符天健聞聲得日中蓮花空製漏奚必老僧功
詠玉泉山竹
御園修竹傳名久嫩篠抽梢早出墻雨滌微塵新浥翠
風穿密葉澹聞香低侵幽㵎波添綠靜羃虚窗影送涼
更羡堅貞能耐雪長竿節節挺琳瑯
秋夜
新秋秋月照虚檐寂歴山扉夜不關默坐焚香遺萬慮
蕭蕭梧竹水潺湲
晩晴
雨餘林隙漏斜曛石砌幽花似茜裙爽氣漸來殘暑退
移牀巖畔看秋雲
聽蟬
幽齋人跡少蟬翼響疎林大火方流序微涼早託音乍
聽分遠近欲覓隱高深旦夕軒亭外清機伴我吟
題劉松年畫
瀟灑松年畫丰神迥不羣松杉相間秀風水自成文柔
櫓輕隨浪蒼山半入雲超然三島境何處得塵氛
臨流
脉脉清渠遶舍流移牀就柳坐溪頭鏡涵霽影浮斜日
波映寒光報早秋村畔砧聲聽漸暝林端蟬翼噪逾幽
此中偃息容疎懶底用乘槎海上遊
扈
蹕途中觀穫
秋爽獵邊城天高氣象清登場占物候觀穫暢
皇情巖谷縈車騎雲霞拂旆旌豫遊叨扈從薄劣愧恩
榮
塞外中秋
駐蹕邊庭夜中秋一鏡圓遥從滄海畔飛落碧峯巔溢
彩浮堯斝流輝拂舜筵坐深光愈迥景物倍清妍
大獵
五校琱弓勁三秋野獸肥乘時講武事大獮振兵威狡
兔寧藏跡封熊悉入圍獵歸數軍實落日照龍旂
塞外秋興二首
路出關山外秋空日漸高清霜凝曉旆寒色透征袍風
勁飛鷹捷川長獵騎豪
皇威揚四遠邊徼戢弓刀
其二
駐蹕依林麓風多野水鳴旌旗飄暮靄鐃吹咽邊聲雞
塞霜逾白龍沙月更清郤看行殿外諸部盡歡迎
題范蠡載歸圖
獨有艱危時方見子臣職吳越爭雌雄彼此各努力夫
差好拒諫只為紅顔惑所以范大夫留之恐傾國功成
載歸湖斯意無人識朗然照青史去住皆可式
答友
筆健如錐世共稱開緘但覺霧雲興深藏未許懸齋壁
直恐龍蛇帶雨騰
瀛臺泛舟二首
春深遊上苑鼓枻盪中流波湧方壺島林開翡翠樓落
花飄兩岸垂柳拂扁舟此日歡無極
君恩被特優
其二
暮轉西池棹風微錦浪平蜻蜓閒自得鸂鶒遞和鳴舉
網䨇鱗獲停杯四韵成仙山何處訪即此是蓬瀛
即事
當晝垂帷靜清和景物佳鋪箋摹古帖披卷暢幽懷檻
外花香度簾前燕語諧日長真似歲綠竹伴虚齋
初夏至玉泉山
綠野薰風至夜來春已過撲衣飄落絮貼水出新荷浪
暖魚吹沫泥香燕作窠臨泉聊命酒披拂愛煙蘿
書齋坐雨
長夏書齋靜雲低拂講帷竹風掃翠石荷雨滴清池逸
興開新釀閒情檢舊詩晩涼生几席團扇不須披
午日
天中節届日逾賒解愠薰風透薄紗處處相酬三角黍
家家笑饋五時花蒲觴引滿廵筵轉桂楫如飛競渡譁
四海纖邪消影跡佩符何用繪丹砂
世宗憲皇帝御製文集卷二十一
