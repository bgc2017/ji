欽定四庫全書
世宗憲皇帝御製文集卷十一
題辭
御書扁額題辭
敦崇孝弟(宗人府)
堯舜之道不外孝弟天潢繁衍尤宜親遜恭順風示臣
民敦崇不可不講賜宗人府
公正持衡(吏部)
能虛中之謂公能端已之謂正以才以器循名責實銓
選之法莫重於此賜吏部
九式經邦(戶部)
周禮以九式之法均節國之財用職綦重焉尚其平凖
出納阜成兆民毋曠乃守賜戶部
慎儲九榖(倉場)
三農生九榖是惟民之天邦之本必高廪神倉儲積充
裕斯可以足國而阜民其慎之賜倉場衙門
寅清贊化(禮部)
秩宗為典禮之司必心存寅畏志氣清明始無忝厥職
故特取虞書夙夜惟寅直哉惟清二語示之賜禮部
整肅中樞(兵部)
司馬之官為樞衡重任國家武備脩明道在整肅是所
望於司其職者賜兵部
眀刑弼教(刑部)
司寇掌邦禁明刑所以弼教也必輕重咸宜始成協中
之化慎守爾典欽哉毋忽賜刑部
敬飭百工(工部)
五材是飭六府孔修繄冬官攸掌綜理核實審度程功
其悉體此意賜工部
公忠勤慎(八旗都統)
八旗為國家之根本時厪朕懷教必先而率必謹爾等
司統率者立心則教勉以忠敬行事則教勉以公勤居
家則教勉以節儉技勇則教勉以精熟守定滿洲從來
尊君親上醇樸之善俗永邀
上天之眷佑以成至治之風豈惟我君臣現蒙其福我
國家萬億斯年子子孫孫長享昇平之道皆本於此尚
其勉諸
宣化遐方(理藩院)
盛代聲施赫濯無遠弗届遐方屬國共效享王務在弘
宣德化以盡懷柔之道賜理藩院
慎司喉舌(通政司)
夙夜出納虞廷所重銀臺職在納言實膺喉舌之司可
不慎歟賜通政司
執法持平(大理寺)
廷尉天下之平也持平則法當一切輕重出入務存矜
慎用能洽好生之德致刑措之風賜大理寺
職思綜理(内務府)
典司内府庶務繁要謹度課功飭法制用必規畫周詳
各盡厥職俾宫府相為一體賜内務府
祗肅明禋(太常寺)
禋祀貴眀潔凡鍾簴豆籩洎祼薦興俯之節罔敢不祗
肅賜太常寺
肅清畿甸(順天府)
畿甸首善之區必政肅風清乃可使四方觀化非剛正
廉明者曷克勝任賜順天府
敬慎有節(光禄寺)
禮始諸飲食古聖人制節謹度克勤小物雖盤盂必有
箴銘可弗敬諸賜光禄寺
勤字天育(太僕寺)
古之太僕左馭前驅車馬是供厥後因沿其制天育雲
屯資牧字焉尚克勤脩乃職賜太僕寺
肅贊朝儀(鴻臚寺)
序九賓贊九儀俾大小班行靡不整肅所以尊朝廷而
作萬國之觀瞻賜鴻臚寺
文行忠信(國子監)
學者文行並重尤以忠信為本故孔子垂為四教成均
造士之法無踰於此賜國子監
奉時敬授(欽天監)
聖人敬天勤民奉天時所以重民事也羲和之職在觀
象授時俾作訛成易循序不愆用以釐工而熙績其敬
之賜欽天監
恪恭輿衛(鑾儀衛)
輿衛之設所以尊朝廷彰物采也萬國觀瞻於是乎在
惟練習典章恪恭將事始稱厥職賜鑾儀衛
風清輦轂(提督)
輦轂之間兵民雜處必寬嚴互用禁暴戢民然後九陌
風清四民和會賜提督衙門
和碩怡賢親王遺稿題辭
朕弟怡賢親王天資高卓穎悟絶倫如禮樂射御書數
之属一經肄習無不精妙入神為人所莫及而其心則
謙抑遜讓欿然不自足也平日所作詩篇抒寫性情和
平大雅無纖毫塵腐之氣而王自謙學力不充總未存
稿是以王仙逝後邸中竟無留存者因憶昔年兄弟聚
首時讌集唱和王每以所作就正於朕朕扈從塞垣王
亦間有寄懷之句片楮寸縑朕皆愛而藏之不令棄置
今檢點篋笥中得王詩三十二首爰彙為一帙附於朕
詩集之後以存其槩此在王雖為餘事然自古名臣碩
彦偶有吟咏著述即殘篇剰簡而當時後世之人咸寶
重愛惜流傳歌誦想慕其為人初不在篇什之繁富所
謂詩以人重也王以不世出之名賢而有此清新俊逸
之詞翰且忠孝慈惠之意藹然流露於筆墨間吉光片
羽豈惟朕心不忍湮没諒亦天下後世所共珍歟
贊
賜原任總督楊宗仁像贊
粤稽往代崇奬勲賢名藏太室身畫凌烟睠余良佐令
德無愆逮事
聖祖開府旬宣暨於朕躬制閫斯遷廉潔之守如冰在
淵耿介之性如石彌堅嘉乃丕績湖湘澤延未遑三接
昔用拳拳兹覽遺照儀度凝然清風亮節丹青是傳錫
以宸翰煥彼瑶編勖哉後昆永紹厥先
世宗憲皇帝御製文集卷十一
