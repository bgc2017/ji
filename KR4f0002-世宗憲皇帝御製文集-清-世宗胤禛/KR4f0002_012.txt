欽定四庫全書
世宗憲皇帝御製文集卷十二
題䟦
望海樓詩䟦
粤惟海以卑而能納故成其深廣盈而能持故成其悠
久有君人之度焉涵濡萬類咸遂生全灌注百川靡不
周徧有政治之象焉至若修鱗長翮羣遊浩蕩之天巨
浪洪濤胥慶朝宗之盛復何異於賢才際會乎風雲遠
近奔趨於都邑而成衆庶和樂百昌蕃殖之休乎海之
為道大矣哉聖人上律天時下襲水土良有以也朕在
藩邸時恭逢
皇考御極六十年大慶特遣代祀
陵廟瀋陽境鄰東海因登望海之樓聊抒遐覽寫懷繪
景遂賦四韻二章在昔視膳問
安優游多暇今承大統日御萬幾宵旰勤勞殆無寧晷
思承
色笑邈焉莫及復觀舊詠今昔興懷且昔攬東瀛之勝
今撫四海為家惟深上律下襲之思永昭海晏河清之
象斯朕之願也爰於詩末復紀斯言
御書秦誓䟦
朕昔在藩邸時讀大學所引秦誓篇語於公私好惡之
間辨析精切每流連往復銘諸座右以休休有容為法
以&KR0945;疾妨賢為戒期無愧古大臣之風範焉今統臨寰
宇誨廸臣工即以當日自勉之辭用相儆勖並書箋素
以作官箴果能深體朕懷祗遵古訓純公忠樂善之心
屏妬賢嫉能之習則中外皆良臣矣諸臣其共勉之
䟦淳化閣帖後
自古帝王臨政之暇往往留意翰墨其間名臣喆士多
工書法漢晉以下代有聞人後世采集勒石俾流傳永
久銀鈎鐵畫照耀百世如三代彛鼎信可寶玩盖書學
為六藝之一揮毫濡墨縱筆所如而波磔意度之間結
搆神采勁健古秀斯為上品朱子䟦韓琦與歐陽修帖
云書札細事而於人之德性相關程明道亦云某寫字
時甚敬只此是學柳公權心正筆正之對載諸史策以
臨池之學精而論之足以通心性之淵微見學問之要
旨則書法顧可輕言哉宋太宗淳化間嘗集歴代君臣
書蹟命侍書王著摹勒為法帖十卷榻以澄心堂紙李
廷珪墨歐陽修集古錄所謂官法帖是也我
聖祖皇帝法書雲輝星燦集古今之大成朕朝夕侍左
右瞻仰
天章時蒙
聖訓故留心書法最久所見歴代法帖亦最多此帖乃
四十年前為直隸廵撫崔澄購得以畀其壻法海計藏
於佟氏者三十八年矣今以藏本進覧紙墨潤㓗神氣
宛然真初榻之尤佳者如張芝草書内不辨行動潜處
耳他本處字作不可二字王導書内酸字酉中一點上
挑他本皆下直王獻之書内委曲字畫聯絡他本委字
中斷鴨頭丸丸字中無點他本皆添點劉道士鵝羣鵝
字一筆書成清真勁細他本鳥字頭微肥而不甚分曉
觀此數處足信其為官本初搨無疑而再搨與别刻皆
不能及也朕披閱再三心契神會如接古人於硯席益
悟字學之精微見古法之嚴整書此以識企慕云
嘉禾圖䟦
朕念切民依今歲令各省通行耕耤之禮為百姓祈求
年榖幸邀
上天垂鍳雨暘時若中外遠近俱獲豐登且各處皆産
嘉禾以昭瑞應而其尤為罕見者則京師耤田之榖自
雙穗至於十三穗御苑之稻自雙穗至於四穗河南之
榖則多至十有五穗山西之榖則長至一尺六七寸有
餘又畿輔二十七州縣新開稻田共計四千餘頃約收
禾稻二百餘萬石暢茂穎栗且有雙穗三穗之竒廷臣
僉云嘉禾為自昔所未有而水田為北地所創見屢詞
陳請宣付史館朕惟古者圖畫豳風於殿壁所以誌重
農務本之心今蒙
上天特賜嘉榖養育萬姓實堅實好確有明徵朕祗承
之下感激歡慶著圖頒示各省督撫等朕非誇張以為
祥瑞也朕以誠恪之心仰蒙
帝鑒諸臣以敬謹之意感召
天和所願自兹以往觀覧此圖益加儆惕以脩德為事
神之本以勤民為立政之基將見歲慶豐穰人歌樂利
則斯圖之設未必無禆益云
瑞榖圖䟦
朕從來不言祥瑞是以從前降旨自雍正五年以後各
省所産嘉禾俱停其進獻今據貴州廵撫張廣泗奏稱
黔省各屬新闢苗疆今年風雨應時歲登大有所産稲
榖粟米之屬自一莖兩穗至十五六穗不等稲榖每穗
四五百粒至七百粒之多粟米每穗長至二尺有竒實
從來所未見特將瑞榖呈覧並繪圖附進等語朕覧各
種瑞榖碩大堅實迥異尋常不但目所未見實亦耳所
未聞若但見圖畫而未見榖本則人且疑而不信矣又
據廣西廵撫金鉷摺奏今年粤西通省豐收十分者十
之九九分者十之一榖價每石自二錢以至三錢二三
分乃粤西未有之事等語朕思古州等處苗蠻界在黔
粤之間自古未通聲教其種類互相讐殺草菅人命又
常越境擾害鄰近之居民刧奪往來之商客以致數省
通衢行旅阻滯迂道然後得逹而内地犯法之匪類又
往往逃竄藏匿其中此實地方之患不得不為經理者
今總督鄂爾泰籌畫周至調度有方廵撫張廣泗敬謹
奉行殫心奮力俾苗衆革面革心抒誠向化地方寧謐
和氣致祥感召
天和黔粤二省歲登大稔而黔省磽瘠之區苗彛新闢
之地又蒙
天賜瑞榖顯示嘉徵仰見
天心以經理苗疆為是特昭瑞應以表封疆大臣之善
績朕心實為慶幸若歸美於朕朕不居也著將張廣泗
所進瑞榖圖交與武英殿繪畫刊刻頒賜各省督撫俾
觀覧之共知勉勵
世宗憲皇帝御製文集卷十二
