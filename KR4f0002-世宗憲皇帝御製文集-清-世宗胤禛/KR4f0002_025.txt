欽定四庫全書
世宗憲皇帝御製文集卷二十五
詩(雍邸集)
長至日
候琯灰初動曈曨旭日臨晴光金闕迥佳氣帝城深子
建三微首功添一線隂静觀消長理不息見天心
梅花二首(步林和靖韻)
冰蕊舒芬臘欲殘香魂脉脉自凌寒先春不借東皇力
冒雪惟容隐士看素面濃嫌梨粉豔仙標狂鄙柳綿乾
玲瓏鐵榦珠光映宛若疎星傍曉闌
其二
開遲寕逐雪消殘歲底曾經徹骨寒未識芳心何處託
欲將冷眼向誰看飲餘含笑香微吐暖入凝酥暈不乾
一種天然清意味每牽幽賞到更闌
松
矯矯拂雲姿能教衆木卑蒼鱗疑挾雨翠鬛静含颸花
暖飄香粉膏流結紫芝千齡待黃鶴集此最高枝
竹
綠染竿竿潤青籠个个隂節高寒愈勁氣潔暑難侵密
雨驚龍起清風引鳳吟幸邀君子號為爾觧虛心
梅
瘦影亭亭立幽香細細清竹希霜後操松訂歲寒盟先
得東風意猶含太古情超然羣卉外一味澹為生
元旦
輝輝燈火曙光連氣淑風條景物鮮䨇闕禁鐘鳴朔旦
千門春帖迓芳年金花雜組新裁勝栢葉清樽喜侍筵
仰戴
聖皇康且夀長朝元節沐
恩偏
春日閒行
清旭籠雲暖氣含遠山如黛水如藍啼鳩到處青桑隴
乳鴨誰家碧柳潭公子醉鞭金勒騎佳人笑摘野花簮
春光駘蕩東風緩蜂蝶悠揚晩更憨
園居二首
晴暉蕩林翠芳岫映春漪燕怯飛還歇鷗馴信可期異
書探古字真蹟辨蔵碑晩更携蘭棹溯洄月上遲
其二
懶問浮沉事閒娛花柳朝吳兒調鳳曲越女按鸞簫道
許山僧訪碁將野叟招漆園非所慕適志即逍遥
風
綄影悠揚五兩輕少男應律蟄蟲驚破萌拆甲全無跡
拂幔開楹若有情草偃方將行夏令條鳴切莫變秋聲
松濤竹籟俱堪賞雪後飄梅韻更清
花
深淺穠纖萬種姿愛花自古有情癡書窗豔入紅牙管
粧鏡嬌添綠鬢絲韋曲千芳初放日洛陽群卉正當時
若將觧語朱顔比争似長年錦滿枝
雪
誰把冰綃細剪裁絮飄軒檻粉鋪苔千山種遍峯峯玉
九陌開齊樹樹梅鶴氅離披驢背詠漁蓑冷淡鴨頭回
驂鸞擬赴瑶池宴飛舞瓊花入酒杯
月
體空質妙禀陽輝一鏡眀能徧九圍冷伴畫樓吹玉笛
清臨香閣理金徽纖纖柳外星光隐寂寂花間燭影微
獨有滄江烟浪裏扁舟載得滿輪歸
池邊
齋居讀書暇晩向池邊步水面落花浮水底行雲度山
色從西來泉聲日東注静觀物何閒超然得妙悟
花前
小園目眩攬羣芳紅紫成帷錦繡張次第迎風争獻笑
参差向日各分香無名也自矜韶節入品方堪逞豔陽
抱蕊攅英蜂與蝶何曾觧得惜春光
清涼紀遊一十四首
入山
清涼境界梵王宫碧染芙蓉聳昊穹萬古雲封五頂寺
千株松納四時風盤廽鳥道珠幡裏繚繞爐烟畫障中
石立儼然如接引疑逢青髻化身童
東臺
嵯峨東陟插雲峯壁翠巒蒼亘百重妙吉祥師常說法
那羅延窟慣蔵龍遠窺滄海初升日響振空林欲曙鐘
一𣲖眀霞光絢爛天然佛鏡豁心胸
南臺
巋然秀拔峙南臺頂勢穹窿若覆杯香閣遥瞻烟鎻處
寶燈聞說夜飛來仙巖鋪錦憑誰繡虎窟屯雲為我開
欲禮真容先在望頻催前騎躡崔嵬
西臺
掛月巖前一徑探岧嶤紫翠叠烟嵐圓機風與溪相答
秘義人同石共譚靈異蹟多難罄筆清涼峯好盡如簮
無邊覺海毫端入八水源頭不用參(西臺有八功德水)
北臺
北臺秀矗斗杓傍樓殿凌虛結上方衆壑俱從簷下落
萬緣都向檻邊忘洪河如帶眀分野恒嶽為鄰接大荒
世界三千空色喻豈離般若一毫光
中臺
五朵青蓮簇翠鬟峩峩一朵湧中間近來若個宗風徹
至此方知佛日閒採菊梵仙歸洞去踏花獅子自空還
法身寶塔門門現畢竟遊人未到山
真容院
殊像原無二莊嚴屬畫工昔聞叱牛叟今見跨獅翁月
面光瑩玉珍纓貫慧風真容從未隐謾道現虛空
清涼石
光寒如鏡卧深雲半是雲斑半蘚紋誰識方方一片裏
古今容盡屐交紛
其二
體本清涼自觧煩天然秀色蓄雲根曼殊說法今何在
參客空尋趺坐痕
過清涼山諸寺
祗林幾處隠松關門帶寒溪碧玉灣歴叩花宫尋白足
遍登香閣看青山無塵覺地猿能定不繫禪心雲共閒
一片清涼蒼翠色家家分得滿忩間
出山途中口占
路轉層臺樹幾重綠隂如幄護金容行從琪草瑶花過
衣染生香百和濃
其二
日射關門宿霧開化城咫尺首重回仙雲片片随行騎
直自清涼山頂來
射虎川臺麓寺
精藍欝起碧巖幽此日齋誠駐紫騮東指鳳城䨇闕迥
西瞻鷲嶺半空浮梵鐘縹緲香雲外寶翰昭回古殿頭
神表天弧開淨域河沙浩劫頌
宸遊
再度龍泉關
遨遊從淨土安稳度香城鳥亦通禪悦松如響梵聲山
嵐朝夕幻關柳去來迎鳳闕慈雲近惟殷問
寝情
熱河道中
山色嵐光映馬韉軟沙細草緩鳴鞭花開遍野時飛蝶
雲散晴空好射鳶孤店酒帘飄柳外幾家溪水遶門前
穿林暮返携鋤叟略彴欹斜度晚烟
湖亭觀荷
館宇清幽曉氣涼更宜澹蕩對烟光湖平水色涵天色
風過荷香帶葉香戱泳金鱗依密荇低飛銀練貼芳塘
蘭橈折取憐䨇蒂殊勝陳隋巧樣粧
河燈
月湧湖心白燈燃湖面紅琪花開色界電彩燦虛空棹
泛眀河裡人遊列宿中蘭舠鳴梵唄飄入藕花風
田家四時詞(六言)
春
陌頭楊柳初放溪上桃花欲燃處處青鳩呼雨家家黃
犢耕烟牧童羣嬉挑菜餉婦自觧撑船借問浪遊城市
何如樂業村田
夏
帶露葉盈蠶箔翻雲麥熟田家白水千塍秧馬綠隂幾
戸繰車日午鳴蟬遠近風薰飛燕横斜男女適均勞逸
相逢只說桑麻
秋
風露微涼天氣四鄉一𣲖秋光蕎吐東阡雪白禾香南
畆雲黃青刈園蔬足雨紅收林實經霜舉室欣逢樂歲
商量築圃登場
冬
靄靄炊烟茒舍霏霏臘雪柴門闌静閒眠羔犢籬牢安
穏鷄豚夜織梭鳴啞軋朝㫪杵韻喧繁賽社争撾祭鼓
歌呼新釀盈盆
亭上
幽亭臨玉沼芳草帶金塘石叠玲瓏巧花飄荏苒香油
雲翻濕影絲雨濺虛涼倚檻紆流覽天容蕩水光
閏中秋
一年最是中秋好八月欣逢兩度過彩耀桂輪前夕滿
涼生玉露此時多(是日交節)入簾喜若重來客照席歡宜續
舊歌自笑閒情誰得似漏深更戀賞金波
大覺寺
翠微塵外境峯壑畫圖成寺向雲邊出人從樹杪行香
臺喧鳥語禪室遶泉鳴日午松隂轉鐘傳說偈聲
月夜泛舟
隄柳隂分舉畫橈數聲嘔軋蕩輕舠芙蓉館北香浮沼
桑柘村西月滿橋雪鳥衝烟孤鷺起金鱗破浪巨魚跳
溯洄一片清光裏心會南華秋水謠
秋夕
初月明樓角微風動樹條夜凉蟲語細秋老雁聲驕息
慮徵神爽忘懷覺境超隂隂深竹裏時見一螢飄
九日
九日秋容老山山晴色宜紫萸香可佩黃菊豔當時屐
為登高著尊因選勝移願言多載酒拂石醉題詩
黑龍潭
平麓蟠崇阜雲潭結澗阿鏡光涵鐵冷溜響噴珠多秘
識龍蔵穴深疑蜃蛻窩農田望霖雨於此乞恩波
擬漁樵耕牧四首
漁
舴艋漂摇随處家一篙綠水度年華風罾逐浪蘋溪遠
雨網衝烟柳渚斜在在躭閒&KR0576;白鷺朝朝買醉饌紅蝦
團圞兒女歡篷底豈羡浮名舉世誇
樵
一生蹤跡在烟霞不植條桑不種麻翠栢斫來青帶葉
古藤擔去紫垂花歌長時引猿窺穴歸晚常乘月到家
笑指雲山為活計那須巵酒祝篝車
耕
茅屋疎籬翠蔓牽繞籬桑拓翳平田村中斑白閒無事
隴上青黃喜有年比戸機梭鳴月下一家兒女聚燈前
那能更羡公侯貴蟹美魚肥稻熟天
牧
平原淺草澹烟和指點牛羊下綠坡逐隊飲時泉響細
偷閒卧處柳隂多長河曲岸悠揚笛斜日微風斷續歌
借問道傍騎馬客何如犢背穏披蓑
四花詞
桃花
玉洞仙葩綘露滋纖濃早占仲春時群芳奪色朝霞豔
向日先開第一枝
荷花
綠蒂紅衣薄醉妝凌波舒影覆鴛鴦蓮房有子心偏苦
藕節含香絲更長
桂花
月殿珠英綻嫩黃婆娑翠葉隠微霜為含貞性能長潔
獨向秋風壓衆芳
梅花
綽約瓊姿澹自真清標冐雪倍精神不同羣卉争妖豔
一種寒香最可人
元夕過僧寺
步入東林月滿壇逶迤曲徑遶平欄禪心清淨塵心遠
燈影幽微旛影寒香煑玉泉分茗椀静依寶筏坐蒲團
廟堂不繫偷閒客得向宗門舉話端
初春郊行
土膏開動草芬芳緩轡循行十里塘細雨斜飄山漸綠
小桃半吐柳初黃閒随戱水沙鷗狎又見營巢海燕忙
寓目物情忻自得良辰倍覺惜韶光
臨軒寓目
綺忩罷撫紫瓊琴香燼金爐鶴夢沉多事草偏名醒醉
可人花觧結同心風翻曲沼千層碧雲過重簷一霎隂
欄外有情䨇蛺蝶翩翩飛入海棠深
三春景物滋
陽春百物向榮時况復郊原雨露滋黍綠禾青麻翳隴
桃紅李白杏交枝遊蜂舞蝶紛紛戲乳燕鳴鳩處處宜
幸際
聖皇熙皥世佳辰若負便為癡
睡起
小齋岑寂漏聲遲書卷香爐得自怡花不識愁工巧笑
柳恒如醉類情癡夢回窗隙風翻帙光動簾鈎月映池
静裡陶然清興劇苔牋石墨坐題詩
柳絮
楝花風過雪霏霏萬點沾衣不濕衣輕逐東西香轂轉
狂随來去馬蹄飛河橋漠漠迷漁艇村店紛紛撲酒旗
巧入疎簾如有意拂琴飄卷伴書幃
春深閒居
長日愜幽棲軒忩面小溪雲開徐自歛鳥歇又重啼愛
水頻垂釣看花偶一題坐憐春已暮望裡綠隂齊
詠牡丹
酣豔枝枝五色妝難將蘭麝與論量欲留春住舒竒彩
獨擅嬌多領衆芳天女霞冠簮寶髻仙姝玉佩曳霓裳
瓊漿飲罷瑶池宴䨇頰潮紅膩粉光
新綠
昨樹花多葉今看葉勝花翠含新色嫩綠重午隂斜霽
景鳴乾鵲烟光亂乳鴉最宜初夏候掩映碧窗紗
寓目
漠漠雲無際茸茸草漸齊花繁從徑窄溪漲覺橋低捎
蝶巢梁燕&KR1335;魚沒浪鵜偶來松下坐斜倚看澆畦
詠榴花
春芳零落綘英佳獨茂薰風正色諧翠葉布隂新綠染
蕊珠吐豔密紅排石家擊碎珊瑚樹趙燕攅成瑪瑙釵
好是一花生百子中含瓊液笑當階
午日
綠菖青艾綘紗囊菰葉堆盤觧粽香競渡楚人傳故事
賣符道士弄靈章葵心向日擎枝麗榴火燒雲並蒂芳
拂拂薰風初試葛華軒揮扇引蒲觴
池上待月
水含夕籟静余亦澹懷空星彩低穿樹花香暗度風初
看幽徑白漸露小橋紅行到天心處清光更不同
雨後園亭即景
玉溪宛轉雲流鏡翠巘參差黛掃屏堤樹風翻深淺葉
徑苔雨染淡濃青鳴琴遥和巖頭瀑凉箔齊鈎水面亭
最是夜初羣籟寂臨軒坐擁一湖星
世宗憲皇帝御製文集卷二十五
