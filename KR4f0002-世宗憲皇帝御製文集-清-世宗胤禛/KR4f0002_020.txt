欽定四庫全書
世宗憲皇帝御製文集卷二十
祭文
歴代帝王廟碑亭告成祭文
繼天立極勲華光被於寰區撫世諴民功德丕昭於宇
宙緬懷前烈知創業之維艱歴溯芳徽念守成之不易
我
皇考聖祖仁皇帝綜百王之盛德定萬世之公評
特沛綸音弘修毖祀朕敬承
先志祗薦明禋廟貌增崇既布筵而列位豐碑式建爰
洒翰以摛文備舉彛章用垂曠典於戲皇猷炳煥累朝
之統緒相承至治馨香百代之英靈如在尚祈昭鑒來
享苾芬
關帝廟碑亭告成祭文
英風炳著麗皎日於中天茂典加隆溯靈源於先代增
光秩祀肅展明禋緬惟
關帝氣壯乾坤靈昭宇宙仰
神威之赫濯欽世澤之綿長晉秩上公耑祠後殿頃值
豐碑之肇建特陳雕俎以告虔於戲寵賁絲綸薦烝嘗
於三世文鐫琬琰昭義烈於千秋尚冀來歆鑒兹忱悃
都城隍廟碑亭告成祭文
明威有赫資翊衞於金湯秩祀惟虔仰憑依於廟貌肅
陳牲醴用展精禋惟
神聰明正直弘宣福國之功化育生全覃布佑民之澤
朕虔修祀典敬禮
明神春秋之祈報既隆棟宇之規模益擴兹者聿新丹
雘爰勒青珉用遣專官載申昭告仰冀
神功默相靈貺丕彰繡甸蒙庥慶百嘉之暢遂金甌鞏
固樂四氣之調和謹告
明太祖并十三陵祭文
國家善政覃敷鴻恩徧浃而殊禮更施於勝國優秩特
加於後人廢絶之祀復興妥侑之靈有託隆規錫慶奕
禩承休仰惟
聖祖仁皇帝至德同天深仁溥地萬幾之暇睠念前猷
謂有
明太祖創業維勤宅心克廣經文緯武英略盖於九州
酌古凖今制作隆於一代逮於繼世雖無暴虐之君爰
及末年每值災荒之運因賊徒之蠭起致國祚之潛移
我朝戡定寰區屢加恩澤禁樵蘇而設護詣
陵寢以薦馨然而胄裔寖微春秋闕祀
皇情感惻每眷遺徽
宸翰留貽將行曠典朕上承
先志命考宗支以
明太祖第十三子代簡王之後
恩賜阿思哈尼哈番朱廷&KR0008;之嫡孫朱之璉授為一等
侯列五等之班備三恪之典俾傳世爵以奉烝嘗載煥
儀章用申祭告於戲崇階厚禄我國家特沛夫殊恩濡
露降霜
帝子孫永承其禋祀尚其歆格鑒此榮施
賢良祠祭文
功銘鐘鼎尚書垂元祀之文德冠巖廊周禮著大烝之
典盖旗常載績本臣子之素懷而俎豆薦馨乃朝廷之
崇報几筵斯設牲醴攸陳爾和碩怡賢親王望重親賢
萃靈川嶽忠誠體國樹當代之羽儀精白一心作羣僚
之模範爾大學士公圖海等當烈祖肇基創造朝多佐
命之英逮
皇考膺歴綿長時盛宣猷之彦驅除暴亂定疆㝢於域
中震耀聲靈收版圖於海外内則台星卿月奏亮工熙
績之勲外則錫鉞授麾贊阜物安民之化或寬弘為度
喻江海之包涵或清白持躬比冰霜之皎潔或純勤宣
力夙夜靡愆或慎密居心始終一節朕追思前蹟聿考
遺徽特渙綸音用咨廷議允諧公論爰卜良辰既祠宇
之告成序官階而列次將以表揚既往沛酬庸褒德之
恩激勸將來勵懷古欽風之志於戲名傳史牒美茂迹
之長昭禮重明禋想英靈之如在奠兹芬苾尚克歆承
和碩怡親王初次祭文
業成翊贊資藩翰之懿親化致昇平賴股肱之良弼而
况勞績獨高於朝宁德位俱隆勲庸迥越於簡編親賢
備美既忘身以盡瘁深悼往而傷懷惟王為
皇考聖祖仁皇帝之子朕之親弟也天與恪誠性成忠
孝凛晨昏之
聖訓謹奉步趨盡臣子之良規仰蒙
慈愛當朕鴻基之初紹命王總理之是膺矢白日以勿
欺竭恭勤而匪懈剛方卓立鎮靜於紛繁之時悃愊自
將贊襄於密勿之地是用益加委任俾展謨猷理軍務
之機宜管度支之出納督領周廬之環衞興修畿甸之
營田而王體朕心為巳心視國事如家事總宫府之鉅
細經畫咸周殫夙夜之公忠施為悉當至於民生吏治
察利弊而極力敷陳吉士藎臣辨貞邪而多方保護是
用周知旁燭幽隐得以上聞决策定謀膚功於焉迅奏
佐治安之大計致熙皥之淳風凡歴八年有如一日忠
敬而兼之誠直勤慎而加以廉明朕嘗表之以示褒王
實當兹而不愧功在社稷洵中外所共知名勒鼎鐘亘
古今而罕匹斯乃迓庥
列祖篤生碩輔於皇家荷慶
上天誕降宗親於泰運寬厚仁慈之度宜其延享遐年
和平正直之懷足以祗承多福豈期證候漸致沉綿尚
力疾以入庭每思覲謁迨養疴而移地惟恐聞知朕縈
繫弗忘焦憂莫釋商量醫藥恨療救之無方默禱神祗
歎精虔之靡感雖流芬耀烈非關夀算之短長而一德
同心寧解肝腸之悽愴豐功偉績合配享於
廟廷懿德鴻聲更光垂於史牒親臨朱邸悵望繐帷方
頒優恤之恩綸特薦芳筵於初祭於戲眷腹心之密寄
精爽常存念手足之至情音容已隔濡毫紀行書百幅
以難宣釃酒抒哀淚千行而不竭王其鑒格尚克歆承
和碩怡賢親王祭文
嗚呼哀哉賢弟仙逝倏已閱三載矣音容儼然遂隔幽
明思念纏綿與時俱積從前奠醊悉循國家之典制而
為文祭告亦多授意摛詞今則葬期巳届揮淚含痛自
製祭章親率宫眷及諸弟子姪輩以家人之禮致奠攢
廬至情無文直抒胸臆惟賢弟聽之憶昔幼齡趨侍
庭闈晨夕聚處比長遵奉
皇考之命授弟算學日事討論每歲塞外扈從形影相
依賢弟克盡恭兄之道朕兄深篤友弟之情天倫至樂
宛如昨日事也朕兄臨御之初實賴賢弟為腹心股肱
之寄賢弟秉忠誠之至性展翊贊之嘉謨凡有關於吏
治民生國政軍計者無不悉心籌畫慎密敷陳務期海
宇乂安蒼生被澤即宫中府中事無鉅細亦莫不措置
咸宜經營悉當自古史册所傳良弼懿親一心一德者
疇能興賢弟比倫乎賢弟之德備矣功宏矣不亟為表
揚以傳永久朕兄之心其能安乎縱極力表揚而於賢
弟之丹誠偉績又豈足云報乎嗚呼修短之不齊者數
也生死之難忘者情也得賢弟而中道棄捐朕兄之德
涼也賴朕兄而遺徽表著賢弟之福厚也今者朕兄以
念弟之深痛弟之切大顯其勲名尊崇其典禮凡經理
於身後者無不殫竭其心思而賢弟生也榮死也哀名
既不朽夀且無疆賢弟之福不已全乎假令克享大年
後朕而逝即朕之孝子順孫善體朕心亦未必能洞悉
賢弟數十年之心跡如今日朕之經理周詳罔有遺憾
然則賢弟洵有全福而朕之懷憂抱恫失所依毗其福
不及賢弟遠矣朕兄數年以來追慕
皇考
皇妣明發有懷悽愴曷極今賢弟又舍我而仙逝矣既
抱終天之恨更增同氣之悲含酸茹歎其何能自巳耶
賢弟忠愛之悃朕兄所深知況萬幾在御決不肯過自
悲傷以貽九京之隐痛惟有敬念
皇考付託之重深體賢弟輔弼之忱於當日忠讜箴規
之言比時未曾見諸施行者必追憶而悉踐之力圖政
治之有成以不負
皇考不負賢弟庶幾在天之靈為之欣慰而默相庇佑
焉嗚呼援筆寫心肆筵饋奠哀衷滿紙淚酒盈觴賢弟
其領受之嗚呼哀哉
誄
和碩怡親王誄(并序)
雍正八年五月初四日和碩怡親王以疾薨於位春秋
四十有五嗚呼哀哉維我弟賢王夙承
皇考聖祖仁皇帝懿訓陶鎔德器諳練謨猷以忠誠正
直之心沉毅堅剛之力寬厚和平之量精明豁達之才
輔翼朕躬勤勞王事宫府一體上下同心萬幾之協贊
匪輕八載之恪恭如一國尊良弼誼切懿親斯固
上帝之庇佑邦家
皇考之保安宗社默佑我賢王以弘宣偉烈永佐昇平
而眉夀蕃禧自將申錫於無疆者也詎意謀猷方壯倚
賴殊殷累月沉疴一朝薨逝悼股肱之莫寄悵肺腑而
難言友愛之情纏綿曷巳嗚呼去歲冬聞王有疾心焉
憂之選醫視藥祝禱神祇日夕徬徨廹冀痊可廼王則
時覲庭軒時移遠墅恐病狀之宣露致心緒之牽縈力
疾上言多方安慰迨王言旋京邸朕以祈雨還宫聞王
疾篤命駕臨視王知之脱然仙逝盖不欲以永訣傷朕
懷焉嗚呼王於生死存亡之頃惟知有君而不知有身
王之心至是安矣朕將何以為情哉王之薨也王公卿
尹僚吏弁卒欽王之德望佩王之教澤感王之恩施者
罔不驚悼倉皇涕泗相告謂王為國柱石為世楷模失
我賢王我將安仰及至發引之辰徒行而送者萬計貴
賤老穉匍匐呼號嗚呼王之生也人肅然敬殁也人惨
然悲非王之賢何以致此然而王之美德懿行不樂人
知人亦無從而知即朕知王之深亦言之而莫能罄也
雍正四年朕嘗書額賜王曰忠敬誠直勤慎廉明八字
之褒無溢詞有遺美焉王純孝之性徵於髫齔凛遵
慈誨謹度飭躬以故榮遇有加始終勿替朕御極之初
命王總理國政屹然靜鎮衆莫能撓盖王識力迥越仁
智兼優敏決而默運小心嚴明而善持大體其領度支
也賦式維均出納有節其營水利也心勞樹藝績底平
成其於吏治則惠民者興曠職者去見聞所及鉅細敷
陳其於人才則不棄微長弗苛小過鑒别悉當培植良
多至於嚴督禁旅密運軍機轉餉籌邊更徵武略王少
稱神勇留意兵戎帷幄運籌計周萬里以故年來征討
重賴其能嗚呼王之厚德豐功昭然天壤而王之造膝
籲請大有造於國家者中外臣民無由通曉及今而不
言美將湮焉朕心何忍維王誠心愛國好善施仁護端
正之賢藩保忠勇之良佐蠲浮徵而永紓民力補虧帑
而不事追賠宿逋子裔亦予矜全細過羣僚悉還舊秩
凡此皆王之一片公心平時讜論為熙朝植良善為盛
世沛恩膏而密勿之請命宣忠其為功於寰宇者不誠
大且遠哉稽之周禮司勲有曰凡有功者書於太常祭
於大烝然則太廟之饗配以有功固酬德報勲之彛典
也如我怡親王之純孝純忠以光輔鴻業則為
皇考之令子大猷大策以底定丕基則為
列祖之功臣几筵分配永顯殊庸集議於朝僉云允協
王固建不朽之盛烈稱宇宙之全人矣嗚呼儀文具備
悲悼徒增加謚崇封聊申隐痛朕上念
九廟付託之身下納百僚勸慰之語亦復深自節抑未
敢過情惟是德心之契昆弟之親實有迥異於尋常者
情極而悲時難自遏不得已仿古昔哀誄之體備述令
德攬淚成篇俾千萬世子孫臣庶周知遺烈追慕賢藩
其詞曰
天昌鴻祚國仰元臣興朝篤慶睦族敦倫友恭之軌史
牒炳麟纘承大統倚毗懿親偉矣賢宗厥惟淑弟手足
相依腹心攸繫壎箎克諧鹽梅互劑愛以親生心由天
契朕懷乾惕凛若冰淵樹旌振鐸饑渴求賢疑丞輔弼
疏附後先顧兹上爵孰秉中權於維我王位崇德備三
光麗霄五嶽鎮地緯武經文懷仁抱義總攝之司惟王
弗愧王心精白如日皎然王性果決如玉彌堅精思獨
運巨力能肩鞠躬盡瘁於兹八年八年星霜九重宵旰
班集晨墀牘陳夕案一字無欺片言善斷不憚辛勤良
勞翊贊心膂協應形影追隨時都時俞時警時咨臨軒
俯聽趨殿書思雍雍式好肅肅其儀朝宁家庭千秋萬
歲骨肉深恩永懷勿替寸晷未離何堪長逝異地猶悲
奚容隔世嗚呼哀哉人生不朽曰德與功德臻盛大功
極穹窿氣充天表神滿寰中夀民夀國齡享奚窮維王
大忠可貫金石維王深仁代宣雨澤扶翼天樞滋培國
脉百鍊之金無瑕之璧其忠維何本乎至誠心在社稷
屏絶私營其仁維何原於好生惠施朝野不市虛名胸
有鈞衡身為屏翰邦之九賦默抒成算國之六師奬勤
警玩調燮咸宜經綸兼貫明農治地率吏安民有聞必
奏罄意而陳懷抱冰雪氣煦陽春化被黎庶德徧臣鄰
赤誠之佐保以百口青海之師紓其掣肘衞國者心廻
天者手咎且弗辭功於何有朕沛大澤實允王言為王
造福慶衍璿源偶與王語汗若泉奔稽首辭謝曰天子
恩公忠如彼仁厚若此甫申鍾靈旦奭嫓美元化方調
瑞徵旋起何意亨衢遽羈修軌茂勲赫奕顯秩崚嶒望
垂惇史饗配大烝禮因德備謚以功增
廟庭禮典王克歆承峩峩賜塋神筮叶吉屹屹豐碑烺
燿星日赤舄衮衣永安靈宅雲馬風車出遊象闕嗚呼
哀哉德動天鑒慶象昭彰吉人舉事瑞現雲光善孚衆
志仰戴難忘萬聲合慟奠醊悽愴生榮死哀於斯已極
惟朕深情輾轉胸臆恭順之容依依若即忠讜之言歴
歴堪憶繐帷親奠莫解幽憂素服匝月未釋深愁鶺鴒
聲婉棠棣花稠交暉園近雲物先秋王有良嗣朕其訓
誨王有殊勲朕其紀載仰荷皇圖寧不自愛抑情紀哀
傳流億代嗚呼哀哉
世宗憲皇帝御製文集卷二十
