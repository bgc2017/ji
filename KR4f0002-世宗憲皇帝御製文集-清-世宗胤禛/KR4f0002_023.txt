欽定四庫全書
世宗憲皇帝御製文集卷二十三
詩(雍邸集)
望海樓二首
凌霄雄傑聳層樓碧海蒼茫遠望收混一乾坤雲水闊
濯磨日月浪花浮百川輸委盈襟帶萬類涵濡任泳游
聞道此中覃帝澤幾曾汪濊有停流
其二
朱欄畫棟最高樓海色天容萬象收海底魚龍應變化
天中雲雨每蒸浮無波不具全潮勢此日真成廣漢游
仙客釣鼇非我意憑軒惟是羡安流
瞻仰盛京宫闕念
祖宗創業艱難恭賦二十韻
奉
命趨遼海猗歟仰舊宫逶迤龍脈遠詄蕩鳳城雄念昔
開洪造乘時建武功師征方自葛考卜重遷鄷一劍風
塵際三陲指顧中神威宣率土
皇極協蒼穹式廓彌增壮維垣遂克崇八門連閫域䨇
闕竦高空曳珮千官列輸琛萬國同兵農咸定制禮樂
漸移風爰及純熙介覃敷景歴融寰區欣奠鼎故里抱
遺弓沛邑恩優渥舂陵望欝葱星躔争拱北王氣本從
東綿瓞鍾靈盛凝庥後裔蒙
聖慈殷孝享
敕諭遣微躬肅覩興京勝恭承祀典隆丕基勞櫛沐奕
葉荷帡幪松檟靈祗護檐楹肹蠁通
祖宗光烈在眀發愓愚衷
曉度杏山
曙色催樵牧山崖徑欝盤霜凝鴉背白沙印馬蹄乾海
氣籠朝旭林飈送早寒鳳城清漏隔遥憶
寝門安
望醫巫閭山
翠黛滿雲封遥看北鎮雄壮觀侔五嶽峻秩比三公葱
欝興王氣扶摇廣莫風勒銘維
祖烈瞻仰萬年同
渡句驪河
遼水東西岸寒雲接渺茫平沙留鴈跡堠火靖龍荒木
落晴巒出冰堅雪練長經時疎定省望日陟高岡
謁
福陵恭頌
一峰天柱象崑崙聖武開基百世尊
廟貌輝煌蔵劍舄塵氛盪滌闢乾坤赤龍遐舉雲留影
石馬宵趨汗漬㾗赫濯聲靈通僾肅春秋霜露感長存
謁
昭陵恭頌
鍾靈毓秀氣佳哉宇宙從兹景運開
帝統兼因文治廣
聖基豈獨武功恢遼韓海水涵深澤松杏山高接上台
虔肅奉觴恭拜畢五雲飛處久徘徊
避暑口外
爽塏高原古上都欝蒸節候熱全無千尋木蔭招涼扇
幾道泉飛辟暑珠時任鏤冰為鳥獸灣從銷夏泛菰蒲
(銷夏灣在吳郡洞庭西山)何如此地随
仙蹕披拂清風勝舞雩
口外山村
鳥外窺烟樹微茫磧路斜地寒宜種黍坡暖好栽瓜比
戸裁駝褐居人置兔罝誰將淳朴意傳寫入中華
田家即事二首
沙磧高低禾黍盈羣飛銅雀繞田鳴竹弓蒿矢堪驅嚇
漫向黃雲試射聲
其二
戍烽罷舉息征塵肆力耕耘屬幸民榆柳隂疎秋社近
緣邊笳鼓賽田神
中秋從獵塞外
萬里清輝度塞寒一輪飛鏡耀雲端穹廬影静金波蘸
行漏聲沉玉露漙光射龍沙眀遠磧香飄仙桂拂層巒
普天今夕同忻賞何似趨承
膝下歡
金蓮花
菡萏敷鮮彩絢爛雲錦重茜裳雜縞袂擢豔白復紅根
株徧陂澤名品將無同昔傳天竺師鉢咒青芙蓉非關
造物力色相自虛空獨有金蓮號圖譜考莫從我來古
塞北野卉競丰茸羅生巖谷底𤨏屑焉能窮燦然覩竒
葩誰施冶鑄工六丁鼔爐韝幾費丹陽銅鏤刻成千瓣
片片黃金鎔碧莖裊翠葉挺出薰風中儼如九品臺寶
絡垂玲瓏金仙此趺坐演偈降獰龍幽芳宜見賞輦路
會當逢亭亭黃屋側照耀銜壁釭
宸遊每披拂香氣向日融願言植階砌净浥清露濃惜
哉遠難致忍令伍蒿蓬綴詞續花譜以冠羣芳藂
塞上晚眺
倒影餘霞麗晴沙入望平千峰含暮靄萬幕起秋聲度
壟牛羊下歸鞍雉兔盈割鮮將進酒邊月照高旌
雨後
凉雨晴偏好邊秋氣轉清虹從林杪斷月傍隴頭生落
葉飄含潤回沙溜有聲仰看羣鴈度寒影貼雲眀
扈
駕幸檀柘寺恭紀
省耕郊外鳥聲歡敬從祗林擁八鸞法苑風飄花作雨
香溪水激石鳴湍含桃密綴紅珠樹嫩籜新抽碧玉竿
勝地從容駐清蹕慈雲鎮日護巖巒
看竹口占
林含虛籟扇清和翠篠娟娟浥露多結實成陰偏得所
幸&KR0829;
鸞馭數經過
御賜櫻桃恭賦
朱實纔春薦宫鶯啄未殘香堪齊蜜荔味自奪冰丸圓
轉珠千粒輕勻露一盤天厨欣惠賜絶勝駐顔丹
扈
駕觀麥
雨潤郊原奉豫遊勤民
御輦向西疇摇空翠浪沄沄起覆隴黃雲冉冉浮三白
降穰占歲稔兩岐擢秀應農謳佇看比屋連耞動擊壤
聲中麥有秋
曠然塵慮清
性静涵真趣澄觀宇宙中未離人境外頓覺俗情空有
色穿簾月無心過竹風一聲長嘯罷俯仰浩靡窮
四時詠應
制
春
土融波暖遍陽春睍睕雛鶯學語頻嘉卉滿園争獻笑
良苖接畛亦懷新韶華有意留三殿惠澤無邊及兆民
畿甸時廵東作始康衢忭舞頌
堯仁
夏
麥黃節候届朱眀百草蕃滋萬彙榮檻覆槐隂當午密
階羅葵萼向陽傾濯枝雨過園林潤觧愠風來殿閣清
一榻桃笙臨水畔對時育物豫
皇情
秋
碧天薦爽火西流序轉商颷應蓐收警鶴聲中清露下
征鴻影外斷雲浮梧楸蕭瑟宜新霽禾黍離披慶有秋
省歛順時勤
御蹕不躭清興宴瓊樓
冬
飄風發發迎嚴節瑞雪霏霏增暮寒納稼三農休蔀屋
飛葭九陛肅郊壇梅疎破臘開温室竹勁凌霜挺玉欄
敬惜歲餘聆
聖訓忻依
内殿日承歡
癸未歲随
駕南廵渡揚子江恭紀
敬從泛樓船春江二月天雲開孤塔迥風送遠帆聯津
柳迎
清蹕沙洲接
御烟中流回望處翠岫列晴川
癸未中秋對月時以疾假不獲扈從出塞感賦
十載中秋月都從北塞看祗今臨皎鏡遠愧隔
鳴鑾暑退身差健宵良意強歡當軒對罇酒重念
聖恩寬
皓月鍳丹宫
新秋爽氣滿瑶京鴛瓦流輝一色眀耿耿銀河低紫禁
溶溶冰鏡上丹楹素娥珮冷凌風響金桂香飄合殿清
但願千秋輪不缺團圞光彩對常盈
小園讌集
小園觴飲罷閒步碧溪頭嵐秀秋增色林深晩更幽同
吟今夜月回憶舊年遊風景真堪賞相携逐鷺鷗
德州曉渡
襟帶燕齊此路分舟梁曉渡馬嘶羣舉鞭南指峰如黛
佳氣蘢葱結五雲
望岱
芙蓉萬仞插丹梯海上羣峰莫與齊九點青烟看野馬
五更紅日候天雞雲封峭壁松多古蘚積殘碑字未迷
冉冉嶺頭笙鶴下仙壇曾此降金泥
過蒙隂
望裡東蒙近微茫草樹遮面城峯礙日遶郭水鳴沙戶
盡繰桑繭人多摘茗芽曾聞魯酒薄村店一旗斜
扈
蹕閱河
聖主民依切金堤
玉輦臨平成齊禹烈底定慰堯心屢慶禾盈隴勤栽柳
結隂翕河今有頌鼓枻入歌吟
渡揚子江
臨江山勢欝岧嶤江面風和絮亂飄錦䌫觧開揚子渡
龍旗飛過廣陵潮重光麗日懸天鏡幾道晴虹駕海橋
一曲汾歌懷
帝德榜人齊唱擁蘭橈
金山夜泊遇雨
宿慕金山寺今方識化城雨昏春嶂合石激晩潮鳴不
辨江天色惟聞鐘磬聲因知羈旅境觸景易生情
其二
勝地饒佳致都教一雨收風掀高樹吼江疉怒濤流坐
久雲徐歛宵深象始幽暫時煩慮息我亦欲勾留
登焦山上方口占
浩浩天邊水蒼蒼山頂松老僧禪定後隔岸一聲鐘
雨中泊舟楓橋遥對虎阜
維舫楓橋晩悠然見虎邱塔標雲影直鐘度雨聲幽僧
舍當門竹漁家隔浦舟茫茫吳越事都付與東流
扈
駕幸西湖
宸章璀璨麗湖軒映帶烟波羽衛屯山入
御筵青未了草迎
蹕道綠方繁暮巢鶴歛雲間翅遠寺僧歸月下門花柳
六橋争爛漫齊承
睿日似春温
世宗憲皇帝御製文集卷二十三
