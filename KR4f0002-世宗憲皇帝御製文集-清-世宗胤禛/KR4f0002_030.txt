欽定四庫全書
世宗憲皇帝御製文集卷三十
詩(四宜堂集)
朕因去冬未雪憂懷莫釋夙夜竭誠祈禱於驚蟄
後二日荷蒙
上天鑒佑春雪下降朝野同歡因成一律用誌欣慶
霡霂愆期憂歲儉臨軒愁詠憫農歌三冬望雪心如渴
此日飛霙氣始和
蒼昊垂慈施愷澤黔黎有幸沐恩波遥思九土應同慶
積素凝華知幾多
圓明園道中寓目
御園西郭外初夏景堪娱金線遮橋柳濃隂夾道榆麥
翻千頃浪魚躍半池珠雨後平蕪綠塵清輦路濡
多稼軒勸農詩
夜来新雨過畿甸綠平鋪克盡農桑力方無饑凍虞蠶
筐携織婦麥飯飽田夫坐對春光晚催耕聽鳥呼
哭怡賢親王二首
宗室屏藩重朝端柱石崇持身惟正直應物本虚公青
史經天略丹心貫日忠銜哀為作誄難與述豐功
其二
繐帳陳筵日雲軿載道時悲深萬民淚痛失百寮師獻
替猶如昨儀容儼在斯可憐風雨急花萼損連枝
怡賢親王輓詩三十韻
天錫親賢篤本支惟王德業贊純熙功存廊廟寰區仰
道冠宗藩百辟儀少日温恭承
帝眷髫齡孝謹荷
恩慈問安每候龍樓啓扈蹕常随豹尾馳圭璧精神昭
粹質鳳麟苞彩擅英姿自然才藝該文武卓爾端凝絶
黨私三紀無慚臣子道八年攸頼股肱資溯從大統祗
承日歷想嘉猷翊輔時佐理萬幾安億兆綜釐庶政挈
綱維度支式定邦財裕水利功興浩澤施減賦蠲逋勤
布算櫛風沐雨勸鎡基淤流通處成膏壌田壠開時飬
稲粢九品掄才分玉石六韜訓士總熊羆霜威秋肅明
條教愷澤春温善撫綏萬里邊防㐮廟算兩軍輸輓佐
疇咨任兼宫府仔艱鉅理析豪釐辨等差偉績固難更
僕數清標更繫久長思撝謙不恃金枝貴精白匪求黼
座知樂善薦賢時亹亹奉公體國日孜孜寬仁恤下孚
羣望廉潔居心凛自持八字褒崇皆實行四時賜賚必
晴曦慶流正喜天人合善積還期福祿宜豈意賡揚方
際盛忽驚寢疾永睽離鞠躬遑恤身前計矢志空餘沒
後悲猶憶懇情辭吉地竟循薄葬守遺規公卿徒步隨
旌仗老穉扶觀泣路歧贈諡載光崇德典加壇還樹册
勲碑明禋配享千秋重素服銜哀浹月期縦極寵榮頒
禮數難酬懿美罄言詞應知靈爽歸仙籍留得鴻名萬
古垂
夜静
星漢斜臨避暑宫石欄干曲綠隂籠風廻巗畔泉聲咽
夜静人間月鏡空繞砌蘭薰香馥郁滿壺冰潔玉玲瓏
隔簾漏斷天如洗新句吟成一枕中
松月吟
香飄桂子月初盈涼泛松濤溪共鳴叢桂影中和月影
萬松聲裏聽溪聲
謁西山大覺寺
重開香積奉金仙松逕紆廻警蹕傳野鳥静吟僧院竹
梵鐘遥度御爐煙清幽水樹紅塵外寂歴雲山太古前
自有莊嚴超色相何湏慧遠論真禪
秋分前二日月下作
露濕天階夜景賖湘簾高捲樹棲鴉寒蛩唧唧吟深砌
曲沼盈盈漲淺沙風度桂叢香馥郁月穿竹籞影横斜
襟懷凄爽秋將半落葉蕭蕭菊欲華
暮秋
散步御園東清溪跨玉虹一亭風冷淡疊砌石玲瓏秋
老松含翠霜濃柿綴紅蕭然天氣肅雲外度征鴻
花下偶成
對酒吟詩花勸飲花前得句自推敲九重三殿誰為友
皓月清風作契交
清閒
世間何處覓清閒只在朝堂城市間即此是非名利客
何殊野衲閉禪關
口占
花謝花開寒暑雁来雁往春秋惟有壺中日月無今無
古無休
仰瞻星垣
桂香芬馥夜凉生露咽吟蛩萬籟清碧漢接樓森斗宿
銀河映沼轉璣衡雲開八表情無極鶴杳三峯夢不成
此際寸心同朗月微垣歴歷湛虚明
永春亭留春
小池風力軟檻外柳隂交花點遊魚藻泥香乳燕巢淡
煙浮水面纖月挂松梢戀詠留春句題箋未忍抛
年華迅速倏值端陽箱貢冰紈案陳角&KR0927;於頒賜
諸王大臣之際念及吾弟怡賢親王仙遊已週
一載不禁淒然涕下援筆賦此
韶光荏苒暗中遷開到榴花又一年節届香蒲陳似舊
貢来細葛賜誰先檢文悲覽賢臣頌搦管慵裁棣萼篇
偉績殊勲無可答為營佳兆表新阡
國家爲凖噶爾跳梁不得已有用兵之舉自己酉
以来將帥士伍枕戈負盾野宿風餐三載於兹
矣朕每一厪念食不甘味寢不安席因避居便
殿停御讌會日與廷臣籌計軍需惟冀
上蒼默佑師旅早旋論功頒賞朕懷始釋爰作截句四
首以見意
天禄崇儒方偃武長楊罷獵豈佳兵無端戍火明西塞
勞我星旗向遠征
其二
月照天山玉帳高風吹霜氣透征袍年来倦聽嘉禾頌
一飯寧㤀汗馬勞
其三
玉門關外草連天一騎飛馳到日邊報道單于甘就撫
羽林齊唱凱歌旋
其四
將軍跨馬擁戈矛壯士驅車久未休一紙捷書期早至
黃金鑄印待封侯
環秀山房對月
暑退林泉爽新秋景物佳蛩吟依蘚砌鶴跡印溪沙擱
筆評山色擎杯對月華坐深羣籟寂竹樹影横斜
觀釋典偶題
渾㤀雲駛月輪遲不悟舟行覺岸移世界三千皆有量
慧珠一顆淨無涯
秋日登樓有感
尺璧誰言抵寸隂曠然懷抱豁登臨放情緬邈雲峯古
極目蒼茫烟水深猶憶童年花下戲倏經鶴髮鬢邊侵
眼前秋色當堪賞况復新晴月滿襟
除夕
今年今夕送明歲明晨迎只此憂勤念乾乾無滅生
晚晴遠眺
垂柳隂隂亭榭落花點點池塘情怡平林暮靄目極芳
草斜陽水磑溪邊自轉魚罾□外誰張萬里清光皎潔
數聲笛韻悠揚
端陽前一日爲吾弟怡賢親王二週之辰每一回
思輙傷懷抱作五言律誌感
詰朝端午節再命罷稱觴歲月如流邁容儀何日㤀安
邦思柱石覓句夢池塘物候頻增感情隨綵縷長
去冬無雪今春雨未霑足朕心憂畏莫可言喻幸
于前五月十八日甘霖傾注枯焦頓觧不覺喜
而成詠
節過五月半膏雨尚愆期晝夜憂農事精虔籲
帝慈風廻雲氣合澤沛野苖滋田畯湏勤課耘耔正及
時
深柳讀書堂消夏
麴塵綠染萬條絲窣地濃隂暑暗移旋漬霜毫鋪玉版
細研荷露寫新詩一天月色畫圖古兩部蛙聲鼓吹竒
瀟灑樓臺臨碧水夜深倒影静垂垂
秋日寓目成詠
玉露金飈肅昊穹澄泓秋水暎簾櫳羣峰黛染呈寒碧
遠浦霞明蕩晚紅風度桂林香滿院月穿鴈字影書空
予懷喜慰西成候多稼如雲處處同
秋夜印月池作
雨後添新漲盈盈碧沼深臨流洗俗耳對月静塵心松
引仙禽舞萍摇錦鯉沉颯然風拂面翠竹助清吟
壬子歲九月七日吾弟怡賢親王定窆於水東村
朕念手足至誼兼以輔弼功勤獻替忠款撫今
憶昔情不能已因親臨奠送稍伸積痛夫神遊
於天魄藏於地亘古迄今理之常也但以吾弟
之親賢為國家柱石幽明異路於兹永别當深
秋草木黃落之際朕心曷勝悽愴爰賦此詩以
寫懷
西風瑟瑟草離離慘對靈筵奠酒巵荆樹凋殘驚日晚
雁羣零落入雲悲邈焉不返遊仙夢行矣休歌薤露詞
此際親臨無限痛九泉英爽料應知
暮春四宜堂咏懷
花繁如錦草如茵雨細風輕物候新朱邸舞筵成往事
斑衣戲綵久凝塵萬幾宵旰忙中趣百歲光隂夢裏真
不問春歸何處去惟聽燕語報芳辰
荷池玩月
閒行傍水覺清凉半刻徘徊百慮忘月上園林添秀色
風来池沼送幽香紅衣露墜蓮房粉素練光凝鏡面霜
夜静暑消多野趣悠然自得咏滄浪
立秋前二日遊湖亭
放情幽興付漁簔瀟灑林亭樂太和每踏芳叢尋古句
閒乘小艇泛清波烟凝翠黛山疑霧風蹙斜紋水似羅
深砌蛩鳴殘暑退高梧蟬噪晚凉多炎雲漸斂秋將近
霽景纔看夏欲過静聽菱歌音韻好何湏簫鼓濟汾河
初秋咏月影溪聲
月挂半空飄素影溪流一𣲖送秋聲溪聲入耳原無意
月影穿簾似有情
秋日登朗吟閣寓目
縹緲遥峯帶夕曛晴光歷歷望中分橋移虹影當溪卧
風度蟬聲隔岸聞數片晚霞三徑菊一潭秋水半床雲
高亭避暑纔吟罷又聽金飈送鴈羣
秋夜述懷
桂香盈院宇銀漢淨無垠耿耿難成寐澄懷慮兆民
立春
晴光當戸映淑氣逐人来凍草蘇先覺枯條暖自催薦
新紅菜甲應候綠英梅為問迎春吏農疇幾處開
初夏西苑遊矚
前廷午退紫宸班廻輦尋幽竹石間一息不停新綠水
四時相對舊青山溪烟澹蕩平臺晚林影参差夕照閒
鳥識禁園棲託稳每看飛去又飛還
蓬莱洲詠古
唐家空築望仙樓秦漢何人到十洲塵外嘯歌紅樹晚
壺中坐卧碧天秋廟堂待起煙霞侣泉石還看鶴鹿遊
弱水三千休問渡皇家自有濟川舟
萬方安和軒秋日作
霜飈颯颯度楓林紅葉如花碧水潯每感金行成物品
常推道念格人心翺翔彼鳥呼羣樂含哺吾民鼓腹吟
四野喜看農事畢聿修百職政維今
中秋
冰輪圓此夕華彩耀寰瀛雲霧長空淨乾坤一色明金
波簾影動玉露桂香清海内同歡節家家笑語聲
感秋
清秋玉宇淨纖塵銀漢澄輝物候新雁陣排空横紫塞
桂香綻露報霜辰涓涓石瀨溪流月瑟瑟金飈風度蘋
撫景不禁興感慨啼螿無那送聲頻
雨後郊外泛舟
霧斂西巗暑氣消微風正好泛輕橈新晴燕雀低臨水
積雨菰蒲密礙橋到處湖山惟竹月數家烟火盡漁樵
瀛洲宛在京畿右不羡仙家去路遥
夏夜
畫檻臨池柳半遮纖塵不到静無譁惠均方物分丹荔
冷浸盤冰剖碧瓜風送荷香来枕畔月移竹影上忩紗
數聲鶴唳清詩思銀漢流輝夜景賖
新晴遣興
遠水明斜照殘霞有似無嵐光浮樹杪橋影射池隅鵲
唱平安曲荷呈如意珠天然詩裏畫懶繪輞川圖
偶題
秋宵噭噭雲間鶴古調泠泠松下琴皓月清風為契友
高山流水是知音
秋夜
瑟瑟西風起白蘋臨池曲檻淨無塵苑供火棗盈盤赤
枝綴葡萄下架新雨後晚涼清几案山空夜氣静心神
悠然一縷爐烟細虚室㤀言契道真
河沙
河沙千世界只此一微塵為見禽魚樂方知天地春無
心還是妄有說却非真識得西来意時時景物新
自遣
清晝梵風傳磬中宵禪月滿床聲色是我得會色聲與
我兩㤀
偶成
斗柄旋東月建寅餘寒斂盡歲云新鳥歌花舞真如相
水綠山青自在人
自疑
誰道空門最上乘謾言白日可飛昇垂裳宇内一閒客
不衲人間個野僧
題畫
一𣲖濤聲湧渡頭寒江漠漠楚天秋可憐兩岸蕭條柳
似為行人綰去舟
雨後對月偶成
碧天一輪蕩漾皎潔萬里晴輝夜漏沉沉院宇寂然默
會圓機
深柳讀書堂避暑
三庚節届祝融臨閒對明忩閱古箴樹杪鶯喉調妙曲
檻邊蝶翅舞芳襟嫩荷香遠風頻逓深柳隂重暑不侵
移榻簾前何所思要賡觧阜入虞琴
夏夜即景
松蔭溪流静雨餘峰影寒夜深塵慮滌河耿漏聲殘清
韻風敲竹幽香露滴蘭長空神妙合心月會䨇丸
中秋夜
月華當戸彩盈盈九十高秋序正平他夕偏宜兹夕好
今年却勝去年明輝含珠露凝仙液光委金波滿玉觥
聞說蟾宫多桂子天香時覺拂衣清
世宗憲皇帝御製文集卷三十
