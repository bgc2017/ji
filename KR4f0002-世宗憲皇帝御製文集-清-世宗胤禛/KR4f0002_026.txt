欽定四庫全書
世宗憲皇帝御製文集卷二十六
詩(雍邸集)
荷花
裊裊摇波碧亭亭映日紅芳能消暑氣秀獨占薰風葉
翠遮塵盖莖香勸酒筒仙姿時一挹清潔與心通
夏日樓前
柳布濃隂覆釣磯樓前翠嶂綠成圍驟過白雨長虹見
點破青天一鳥飛閒處方知塵事擾静中始悟道機微
不煩驅暑摇團扇水面風生透葛衣
七夕
沉李浮瓜乞巧筵銀河今夜渡仙軿鴛鴦樓看霞成錦
翡翠屏開月上弦滴露梧桐秋影薄凌波菡蓞晚香鮮
綵盤鍼線年年事一瞬歡期萬劫緣
再過大覺寺
一徑烟蘿夕照深山窗幽竹更添隂老僧譚法揮松麈
異鳥啣花歛雪襟(山中有白鵲)閣響鐘聲傳密義潭空雲影
鑑禪心頻來端愛風泉潔却向無弦聽好音
喜晴
隂翳看銷盡晴光喜滿扄雲歸天湛碧雨過樹餘青癡
蝶深蔵蕊遊魚戱逐萍無塵憐淨几偶一閱金經
秋夕泛舟
芙蓉吐豔漙清露楊柳垂條曳晩烟幾點鳬鷖驚畫漿
一湖風月載蘭船棗懸碩果心皆赤芡劈香包實本圓
攬得秋光遊興劇清宵景物倍鮮妍
中秋
雲歛星疎淨碧穹月圓今夕正秋中十分眀照三垣徹
一片光含萬象同樽泛金波凉灔灔花浮玉露濕濛濛
恍疑夜半聞仙樂滿院香飄桂子風
園景十二詠
深柳讀書堂
欝欝千株柳隂隂覆草堂飄絲拂硯石飛絮點琴牀鶯
囀春枝暖蟬鳴秋葉凉夜來窗月影掩映簡編香
竹子院
深院溪流轉廽廊竹徑通珊珊鳴碎玉裊裊弄清風香
氣侵書帙凉隂護綺櫳便娟蒼秀色偏茂歲寒中
梧桐院
棹泛灣灣水橋通院院門吟風過翠屋待月坐桐軒秋
葉催詩落春花應節繁祗應金井畔好借鳳凰鶱
葡萄院
紆廽深樹裏一水暗通舟乳汁香兼潤冰丸滑欲流隂
鋪青葉護架絡翠藤稠西域傳竒種園丁獻早秋
桃花塢
水南通曲港水北入廽溪綘雪侵衣豔赬霞遶屋低影
迷棲棟燕聲杳隔林鷄檻外風微起飄零錦墮泥
耕織軒
軒亭開面面原隰對畇畇禾稼迎窗綠桑麻窣地新簷
星窺織火渠水界田畛辛苦農蠶事歌詩可繋豳
菜圃
鑿地新開圃因川曲引泉碧畦一雨過青壤百蔬妍潔
愛沾晨露鮮宜潤晚烟倚亭閒佇覽生意用忻然
牡丹臺
叠雲層石秀曲水繞臺斜天下無䨇品人間第一花豔
宜金谷賞名重洛陽誇國色誰堪並仙裳錦作霞
金魚池
甃地成卍字注水蓄文魚藻映十分翠欄圍四面虚泳
游溪漲後潑剌月明初物性悠然適臨觀意亦舒
壺中天
峯峻疑無路雲深却有扉鶴閑時獨唳花静不輕飛洞
裏春長駐壺中月更輝一潭空似鏡碧色動簾衣
澗閣
平橋依麓轉一帶接垂楊閣峻横雲影欄虚漾水光度
香花外厦挹翠樹西廊倚檻看飛鳥披襟引興長
蓮花池
雲錦溥新露紛披映柳塘淺深分照水馥郁共飄香姿
美天然潔波清分外凉折花休採葉留使蔭鴛鴦
扈從水圍觀獵
河冰初泮候鳬雁集春灣號令眀蒐獵威儀肅
聖顔禽從星箭落
恩自御舟頒圍罷
皇情豫歡騰鵷鷺班
秋獮扈
駕
玉帳秋風勁朱旗霜野開千屯瞻鳳葆萬騎待龍媒犬
疾追狐竄弓鳴逐鹿回
天顔微一笑歡動震如雷
侍
駕景山觀殺虎
山擁黃扉壮林開碧殿隈雄風生虎腋腥霧襲龍衣血
濺琱戈勁弧張利爪摧桓桓争奏技歛手有餘威
湯泉
凌雲蘭殿欝崔嵬繞檻漣漪温液廽養正為能恒淨潔
瑩心不止盪氛埃宿含炎德珠光潤只覺陽和澗底來
著績豈徒堪愈疾溶溶一脉萬年開
上元
玉宇沉沉夜花隂皓魄升畫欄凝瑞靄綺席上春燈笛
引歌聲疊衣翻舞袖層任教蓮漏促莫負酒如澠
清眀
春雲藹藹罨重城二月天容逗嫩晴雪盡柳條青可折
寒消桃蕊綘初成誰家新燕低飛影何處歸鴻晚度聲
忩外好風罇内酒鑚榆取火又清眀
春日
獨有東風擅剪裁朱朱白白後先開鳥因枝密潜身隐
蝶為香多作隊來紫陌笙歌喧陸海青郊車馬動春雷
更欹曉枕尋殘夢何事林鳩故故催
初夏扈
蹕熱河
行苑留仙蹕層巒儼赤城煙光濃樹色暑氣散泉聲地
僻花偏豔山深夢亦清瞻依忻
聖豫風物慰
皇情
獅子園夏日
石屋荆扉枕翠崗烟巒朝夕鬱丹蒼碁敲綠樹隂中局
酒泛紅薇架下觴珠箔晝摇新竹影玉池晚送嫩荷香
居閒漫謂全無事一榻臨風蝶夢長
山亭
蔦蘿滿樹帶烟垂篩月梳風作幔幃流水似琴還似筑
青山宜畫又宜詩飢鼯竊果緣枝捷乳雉呼羣出草遲
獨倚石欄舒遠目亭前幽谷起雲時
畫欄
薰風披拂畫欄東照眼榴花爛漫紅暑氣不侵松閣内
清隂長在竹窗中由來邱壑情堪寄即此蓬瀛路可通
次苐藥階香晚露纖纖新月上梧桐
美人把鏡圖四首
手摘寒梅檻畔枝新香細蕊上簮遲翠鬟梳就頻臨鏡
只覺紅顔減舊時
其二
曉籹髻插碧瑶簮多少情懷倩竹吟風調每憐誰觧會
分眀對面有知心
其三
竹風颯颯振琅玕玉骨稜稜耐峭寒把鏡幾回頻拂拭
愛他長共月團欒
其四
曉寒庭院閉蒼苔妝鏡無聊倚玉臺怪底春山螺淺淡
畫眉人尚未歸來
美人展書圖二首
丹唇皓齒瘦腰肢斜倚筠籠睡起時畢竟癡情消不去
緗編欲展又凝思
其二
小院鶯花正感人東風吹軟細腰身抛書欲起嬌無力
半是憐春半惱春
題墨竹一十二首
毫端風雨集竹石氣蕭森葉葉香含潤枝枝影結隂珍
同雲母賞儼對越王吟(雲母大竹也嚴州産越王竹生大石上)展卷題新
墨清飇欲拂襟
其二
摹寫新篁致不群臨風嫋嫋墨花芬嫩梢已具凌霜節
纖葉初開个字文粉綠淨含情冷澹烟蒼乍拂翠紛紜
蓬萊何必浮筠簳始引仙鸞下矞雲
其三
為愛清臞訂素交一林寒玉受風敲名傳嶰谷從今炫
富遜淇園任笑嘲
其四
曾聞渭川千畆竹露梢霜節連雲綠又聞湘江竹最佳
龍形鳳尾凌空矗自昔江南好事家白樓謝館分苖族
竿竿碧玉戛吟窗枝枝濕翠侵書屋風晨雨夕韻堪聽
月色烟痕清可掬蕭閒自不染塵氛淨掃浮華媚幽獨
東坡居士曾有言不可無竹寕無肉畫師惟數湖州翁
興來愛寫篔簹谷對此長莖復短莖寒碧精神光奪目
葉不因風長欲動恍然有聲溢紙幅頓教爽籟發衣襟
舉觴一酌春生腹
其五
淡濃十葉五葉高下一枝兩枝瘦影娉婷綽約春烟好
為扶持
其六
宜傍幽人宅饒多處士風清標與高節長耐歲寒中
其七
衆卉争穠豔修筠晚色蒼嚴冬貞耐冷永夏澹生香鳳
實含霜稔龍孫帶雨長祠猶傳遯水斑尚記瀟湘獨抱
中虚質堅持歲暮芳松高隣最洽梅潔配堪當時引清
風至頻來好鳥蔵蔭階紛翠黛敲戸響琳瑯叔夜貪留
屐劉伶對舉觴爽增詩裏興影蕩石邊牀淨植寒泉畔
移從古澗傍截竿宜把釣織簟可招凉筆底何竒絶烟
雲萬斛量
其八
我亦愛修竹手植滿萬竿春叢抽新碧夏葉生嫩寒更
宜當素秋蕭蕭舞檐端乃至入元冬蒼然秀可餐帶露
裛神光遲月弄夕爽烟雨快逸情風雪聽幽響能備四
時好永結平生賞搆屋豁軒墀面面曳風枝開忩張素
琴鑿池懸釣絲為緣情好䔍寤寐懷清姿寫真驚墨妙
灑然涵幽芬似我園中籜綠霧凝蒼雲為詩歌此君聊
以述所忻
其九
凌雲勁節堪延賞應物虛心更可師曲折欄邊千萬籜
蕭疎籬畔兩三枝偏饒素士清高致雅具閒僧冷淡姿
倚檻修容經雨沐隔簾弄影被風篩能令白傅牽詩興
不使希公笑墨癡愛此縱横揮滿紙于今妙手勝王維
其十(三五七言)
玉个个翠重重一灣流水北雙板小橋東竿短竿長皆
入畫枝疎枝密總含風
其十一(菉竹二章章三句)
瞻彼菉竹有節其直惟君子之式兮
瞻彼菉竹有葉其森惟君子之馨兮
瞻彼菉竹有實其繁惟君子之飱兮
其十二(四言)
青青翠竹在淇之澳其臭維馨其潔若沐籊籊修篁載
茂瀟湘慕彼清風移植我堂娟娟綠筠在渭之濱置我
軒戸淡交以親亭亭叢玉可以濯俗筆墨靈竒寫以相
属
題畫扇
㶑灔春波十丈高水光山色入輕舠從來不借推移力
只待東風長翠濤
贈羽士二首
身在蓬瀛東復東道參天地隐壺中還丹訣秘隂陽要
濟世心存物已同朱篆綠符靈寶籙黃芽白雪利生功
一瓢一笠浮雲外鶴馭優游遍泰嵩
其二
羽帔翩翩泠御風醮章長達上清宫化龍有技蒼雲繞
跨鶴無心顥氣通玉屑駐顔千歲赤丹砂養鼎一爐紅
真機妙諦因師觧何必羅浮訪葛翁
皇父御極之六十年歲次辛丑元日群臣上
夀恭頌
歴綿花甲周還始運衍鴻鈞祝祚昌虞樂和音蹌百獸
堯圖應律洽三陽夀齊天地占悠遠恩重
君親慶永長今日斑衣聯劍佩年年同此奉霞觴
碧霞祠題寶旛步虛詞
寶閣冰簾紫靄籠仙風裊裊拂旛紅扇開日月飛䨇鳳
座繞星辰列九宫子視群蒙敷惠澤母臨率土荷帡幪
敬將玉帛當庭獻願普慈光遍域中
其二
瓊宇璇宫日月長竒花瑶草總飄香琉璃作殿蒼龍衛
雲霧裁帷青鳥翔拂露霓旌珠燦爛御風鸞駕玉鏗鏘
常將天福人間錫奬孝褒忠佑萬方
書扇與僧
綠隂垂永晝人静鳥啼烟脫網游金鯽翻階豔石蟬無
心猶是妄有說即非元偶值朝來暇留師品茗泉
秋興四首
商飈瑟瑟動遥林萬里天長白雁吟綠柳葉凋三徑翠
黃花蕊綻一叢金炎涼相代成時序日月頻遷變古今
不厭看雲樓上坐秋雲觧作最高隂
其二
粼粼碧水畫樓東蓼葉蘋絲錦滿藂弱葦放花摇雪白
疎林垂實帶霜紅幾番凉送梧桐雨一陣香飄桂子風
轉眼園亭秋色改明霞爛漫映丹楓
其三
天高氣肅夜凄清倚遍欄杆花外曲光吐銀蟾箔捲珠
香浮金鴨箏鏘玉吟風爽籟自成音應候鳴蛩誰迫促
獨愛海棠紅上階漏深似為燃眀燭
其四
丹葉迎暉眀遠樹碧雲被野迷孤鶩霜澄潦水宿塵空
木落秋山真面露酒泛紅螺月檻開歌翻白紵風簾度
清幽光景最佳時遊目騁懷誰共賦
柳月
鴛鴦樓外柳條長斜挂如鈎吐練光恰似粧臺風鬢亂
青絲閒理玉梳凉
梅月
梅花幾樹玉玲瓏香度黃昏細細風新月彎環枝上映
素娥飛入蕊珠宫
松月
翠鬛蒼鱗千尺松月光籠樹樹光濃恍疑戲水虬龍出
夭矯擎珠上碧峯
竹月
蕭蕭疎映月昏黃浥露凝烟暈素光隂轉粉牆鋪翠影
湖州新寫墨篔簹
梧月
梧舒新翠接檐深潔潤偏宜好月臨一片清光枝影瘦
綠窗人静擬秋吟
山月
林深鳥宿夕烟暝玉鏡揚輝不受扄夜籟寂然群動息
一輪飛過萬山青
池月
半畆池涵天作底一番風過水流金驚看錦鯉如梭擲
織就横紋綠綺衾
樓月
百尺樓高逼太清廣寒宫近接檐楹夜深玉笛穿雲響
應使姮娥夢裡驚
船月
夜泛輕舟一葉飛長江圓璧湛流輝清光肯令空狼籍
力挽蘭橈滿載歸
宴月
花月依依入暮春坐花醉月綺筵新始知蟾魄無私照
瓦缶金罇各一輪
寒夜
燒燭消長夜經霜百草乾風吹鶴夢警月射劍光寒東
磬傳清梵西鐘度紫壇(邸第有東佛樓西斗壇)新詩閒詠罷古鼎
爇沉檀
冬日潞河視倉
曉發啓眀東金鞭促玉驄寒郊初噴沫霜坂乍嘶風百
雉重城壮三河萬舶通倉儲關國計欣騐歲時豐
世宗憲皇帝御製文集卷二十六
