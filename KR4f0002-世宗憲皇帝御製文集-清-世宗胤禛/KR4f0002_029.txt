欽定四庫全書
世宗憲皇帝御製文集卷二十九
詩(四宜堂集)
仲丁祭
文廟
扶植綱常百代陳天將
夫子覺斯民帝王師法成隆治兆庶遵由臻至淳道統
常垂今與古文明共仰聖而神功能遡自生民後地闢天
開第一人
耕耤
無逸農功重幽風穯事先方春勤夙駕乘令為親田夾
隴千官肅扶犁百辟聯禮成終畝後父老慶豐年
夏夜不成寐
疎簾香散御罏烟萬井沉沉翠慢懸夜静梵音来水面
月明漁唱到窗邊虚堂慮息難成寐冰簟心清即入襌
惟有團團荷上露晶瑩可擬意珠圓
雨後湖亭看月
鄙聽秦聲却楚優每於山水暫淹留翠含宿雨千竿竹
高出層雲百尺樓湖影遠浮隨棹月柳塘斜繫釣魚舟
坐深暑退凡情爽一片清光入鏡流
宫中偶成
紫禁遥聞玉漏遲露華滴遍萬年枝風簾不動塵喧隔
月滿瑶階意孰知
賜淳親王
滿樹繁花應候榮蟠根奕葉託瑶京試看花萼相承意
更聽壎箎迭和聲帶礪永存苗裔業豆籩有踐弟昆情
天朝屛翰家庭事莫負皇心眷顧誠
賜都統拉錫
羽林十二應星文直宿周廬向夜分陣識風雲才自裕
身依日月志彌勤鷹揚早領熊羆士虎拜常参鵷鷺羣
辦得丹心捧宸極時清莫漫羡竒勲
賜提督郝玉麟
元戎擁節鎮巗疆特簡殊榮姓氏香閫外長城資一面
胸蔵武庫靖多方旌旗整暇軍容肅紀律嚴明士氣揚
盛世籌邊重頗牧楓宸應為錫龍光
賜提督高其位
太和累洽慶櫜弓專閫還推赫濯功禆益軍民資偉略
劑調文武在和衷拊循正及從容日謀勇皆由訓練中
元老旂常書茂績雅歌應有穆如風
桃花塢即景
禁園宜雨復宜晴别館春深枕簟清數片落花驚午夢
一聲漁唱惹閒情暫移榻向松間坐恰聽禽来竹裡鳴
惟有東風知我意滿池新綠浪紋生
詣太學
辟雍親蒞止典禮重参稽管籥仍魚雅威儀自整齊禮
門資至化義路牖羣黎永翊文明治休徵共受禔
其二
善俗禮為本仁民域可躋崇儒申術教造士列東西共
式習如性咸成璋與珪興賢勤寤寐振德日提撕
春夜釣魚磯聞笛
暮雨一簾初捲東風萬卉齊芳隔林漁火明滅沿溪笛
韻悠揚
會心處試筆
秋霽瑶臺晚眺夜深便殿宵衣神會園林妙趣心勤一
日萬幾
桃源深處
溪外每聞犬吠林間日聽鶯聲漫問武陵何處且来此
地移情
響泉山房賞月
薄暮鳴蟬歇松濤響曲廊清隂生殿閣霽色暎林塘皎
潔銀河近迢遥玉漏長波飄菰米滑風動藕花香坐石
吟新月臨流納晚凉一鈎纔吐艷粲爛隐螢光
仁明齋咏懷
憶昔園林趨覲回朱門静掩不輕開怡情看竹邀僧話
餘事移松傍水栽勤政原因涵飬到任勞却自静功來
萬幾日日如絲緒勉竭心思手自裁
沿湖遊覽至菜圃作
一行白鷺引舟行十畝紅蕖觧笑迎疊澗湍流清俗念
平湖烟景動閒情竹蔵茅舍疎籬遶蝶聚瓜畦晚照明
最是小園饒野致菜花香裏轆轤聲
帝京篇
磐石占幽薊金湯固帝京幅員寧有外帶礪自堪盟形
勢河山拱星文氣象清休徵荷地力瑞應感天成濟濟
匡時器熙熙擊壌情溪流穿禁籞霞彩暎重城日照朱
甍麗塵飛紫陌輕烟花織錦繡鶯燕唱昇平池暖魚吹
絮蘭熏蝶抱英新荷初浥露宿麥晚蒸晴極浦漁舟杳
斜陽牧笛横所希均雨澤南畝問春耕
舟中納涼
開遍芙蕖水為香疎槐鴉影亂昏黃停舟待月尋佳句
捲幔吟風納晚凉漁笛數聲飄遠岸茶烟一縷颺修篁
暢舒心志逢清夏寂寂花隂漏正長
賜怡親王
皇皇藩服惟德是榮眷言賢王謨猷光眀夙夜小心以
忠以誠弼予一人庶績用成嘉兹翊贊朱邸斯營上棟
下宇永安且寕有策其基有壯其楹奕世承之長衛帝
京慶既令居式昭頌聲
又
惇族由來重本支賢聲况復叶塤箎心懸北闕知忠悃
第賜東華表令儀禁院聯輝雙蒂樹上林移植萬年枝
永惟堂構資寅亮載咏南山福祿宜
暮春雜詠
春雲澹蕩滿平湖渺渺烟波接綠蕪芳甸雨過花競笑
畫橋風起柳相扶鶯歌鳥語天然曲水秀山清自在圖
勝景已超塵世界何湏駕海訪蓬壺
其二
爐烟裊裊拂簾櫳太液波澄曉鏡融卜歲喜看三月雨
惜春深坐百花風紅塵不到黃金闕香霧時遮碧玉宫
對此上林光景好清平願與萬方同
夏日勤政殿觀新月作
勉思觧愠鼓虞琴殿壁書懸大寶箴獨攬萬幾憑溽暑
難抛一寸是光隂絲綸日注臨軒語禾黍常期擊壌吟
恰好碧天新吐月半輪為啓戒盈心
雨後九洲清宴望西山
蒹葭葉上雨聲過乍覺新凉颯颯多山色崔嵬千叠翠
湖光㶑灧萬重波遊魚避釣依寒藻翔鳥驚弦就碧蘿
莫訝金風催改序秋暉偏好快晴和
仲秋月夜題於清會亭
深沉院宇桂香浮寂寂溪園色相幽静向庭中持佛偈
閒来月下泛扁舟雲迷入夢林間鶴浪逐㤀機水面鷗
對此清光神會處岸蘆汀蓼一天秋
新霽苑中秋色頗佳臨流翫賞率成一律
步輦從容雨後臨湖亭景物可追尋幽花戲蝶紅芳晚
密藻潜鱗碧漲深寥泬天光增遠趣潺湲澗水静塵心
閒遊不用調絲管自有松篁奏好音
喜雪
夙夜期瓊屑三冬日見晴省修求直諫祈禱秉精誠瑞
雪春時降彤庭喜氣盈
蒼旻仁愛普億兆荷生成
戊申除夕守歲
送臘迎新節年過半百初道心随日進佳興逐時舒寶
鼎宫香靄瑶階瑞雪餘載欣豐裕兆大有望頻書
春夜永春亭作
霏微池館罨春烟銀漢迢迢淑景妍魚躍清波驚犬吠
月穿綠柳覺鶯眠折蕉戲寫題花句接竹斜通傍檻泉
良夜寸隂應共惜豈容虚度豔陽天
百花亭春詠
漣漪碧水浸苔㾗垂柳絲絲静掩門月上海棠驚烏夢
雨来庭院浴花魂
幾暇偶題
識得幾暇趣絲綸不假言孰知宵旰裡却是絶塵喧
暮春有感
虛窗簾捲曙光新柳絮榆錢又暮春聽政每㤀花月好
對時惟望雨暘勻宵衣旰食非干譽夕惕朝乾自體仁
鳳紀分頒雖七度民風深愧未能淳
如意歌賜怡親王
彩雲冉冉鸞鶴翩鸞鶴背馭雙神仙南極西池環珮聯
雙雙同慶帝胄賢手執如意来當前篆刻蝌蚪黃金填
晶熒上下星文纏瑶臺此日喜氣偏琅琅更聽仙語傳
唱隨偕老如和絃既指山海為歲年復言日月同團圓
煌煌帶礪眷便便子孫永保福且綿予因仙語嘉喜駢
為爾歌雙如意篇
朕御極七載宵旰萬幾未遑他出己酉夏因命將
遠討誓師於南海子緬懷曩日侍奉
皇考廵幸此地
色笑儼在目前而
龍馭杳然邈不可攀俯仰徘徊曷勝今昔之感爰成一
律以述追思
花開野甸不知名按轡依然輦路平細草當時隨駐蹕
垂楊此日繞行營河山滿目音容邈風景關心歲月更
禁旅多年蒙
教飬畀予戡定作干城
已酉夏南甸大閱
陳師鞠旅卜良朝萬里餱糧備已饒習戰自能閑紀律
臨戎惟在戒矜驕劍瑩鸊鵜清光閃旗繞龍蛇赤羽飄
聽徹前鋒歌六月雲臺合待姓名標
其二
風拂榆槐曉角鳴築壇選將命專征颼颼羽箭穿楊巧
獵獵雲旓耀日明萬里玉關平虜穴三秋瀚海渡天兵
裹糧帶甲湏珍重掃蕩塵氛遠塞清
秋日登四佳樓晚眺
庶務紛紜綜理暇偶將幽興寄泉林樓臺况復秋光潔
花木偏宜霽景臨西嶺層巒千疊翠東湖細浪萬重金
澹煙輕靄疎槐杪接陣鴻歸夕照沉
月夜平湖放舟
風捲平湖玉簟紋沙汀落葉正紛紜微微隔岸螢光隐
歴歴横空鴈字分碧浪載舟舟破浪白雲籠月月穿雲
渺然秋爽超凡界欲問西山鸞鶴羣
偶占
碧桃吐艷鶯初囀丹桂含芳燕又歸日往月来傳大道
花香鳥語洩真機
仲秋月夜感懷
碧天皓魄印長空嘹嚦初聞度塞鴻榴子結成崖石畔
桂香飄入渚煙中溪環松老重添翠巗暎楓疎半綴紅
追憶昔年秋夜宴不禁此際感西風
追憶舊景有感
時名向鄙倩人推洗竹澆花坐釣臺畫舫新晴看月上
平橋細雨送春回行無干譽心恒逸境不移情量自恢
蕭散當年吟獨樂憂勤今日覓群材民風澆薄湏陶化
世態参差待品裁覽䟽宵㤀泉石美臨朝曉聽鼓鐘催
纖毫坐悉千官奏方寸頻勞庶務来追憶安閒成夢幻
䨇眉鎻處阿誰開
偶成
晴空瞬息片雲生風捲千堆雪浪驚石虎泥龍争鬭罷
澄潭湧出月輪明
又
長空萬里碧天秋絶點純清亦不收識得如如妙中妙
塵塵刹刹任悠悠
賜總督高其倬
崇牙高建秉洪鈞遠控巗疆軼等倫兩省山河司筦鑰
萬民肥瘠視經綸還持絳纛開軍壘永矢丹忠荅禁宸
操凛冰霜功帶礪匡時重鎮眷良臣
賜總督李衛
保障鴻才奏績新每將重寄委賢臣須知令器承殊眷
貴有丹忱答紫宸訓練多方資輯旅撫綏無怠在諴民
龍章用錫昭旌勸益勖嘉猷輔一人
平湖秋月
樹杪暮煙收晴光逐水流淺沙閒立鷺輕浪稳眠鷗心
月雙圓鏡湖天一色秋恍疑星漢裡縹渺玉京遊
長至日題於至誠不息軒
殿角星疎報曙鐘乾乾無逸每憂農葭灰恊律雲占歲
粉絮翻階雪應冬時對神明持敬念日臨兆庶用中庸
願言四海昇平共莫道尊安屬九重
世宗憲皇帝御製文集卷二十九
