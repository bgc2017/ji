鳴盛集卷四明林鴻撰
七言絶句
題方壺墨竹
明月高懸白玉盤僊人居處近虚寒一枝鳳尾金風裏
清露時時滴石壇
下山尋朱繼
攜琴載酒遠尋君石逕人稀日半曛縱醉也須山上去
莫教閒却半牀雲
寄周隱者
卜築深依野鹿羣姓名何用世人聞平生身外無餘物
只有秋山幾片雲
題朱舍人爲史太守寫梧竹
舍人退食寫閒情公子開椷玉雪清曾向鳳池同夜直
掖垣梧竹摠秋聲
寄三山舊遊
自憐風月酷吟身十載三山不負春豈意凌霄臺下路
看花飲酒屬他人
放歸言志
君門乞得此身閒野樹烟江一櫂還收拾舊時詩酒伴
遠尋僧舍入秋山
題吳江垂虹橋
雲帆秋晚過垂虹落日鯨波動遠空欲借僊家遼海鶴
月明吹笛水晶宫
曉行
前山樹暗月朧朧馬色雞聲共曉風不爲逢秋多感慨
只緣身在别離中
將之海上羣公相餞至龍津
百尺雲帆絓海霞勞君相送到天涯重來應恐清秋晚
落盡清泠桂子花
宿逆旅聞泉聲
練瀑飛空作雨聲樓虚月白旅魂驚相思不道無歸夢
自是離人夢不成
將之鐔城留别冶城諸彦(五首)
冬靑花外雨霏霏半濕征鞍半濕衣此去孤舟無伴侶
空江惟有白鷗飛
其二
十載吟秋卧翠微三年宦薄日邊歸玉華花鳥應相送
依舊閩南一布衣
其三
知己相攜欲别難白波春草路漫漫劍潭誰道無明月
不似清泠把酒看
其四
荔子花開海雨晴分㩦同下越王城從來送别多愁怨
惟有靑山忘却情
其五
舟停桂櫂騎停轅落日江頭酒一樽誰道劍溪非遠别
碧波靑草摠銷魂
閨女焚香
桂殿焚香酒半醒露華如水撲銀屏含情欲訴心中事
羞見牽牛織女星
溪山春曉
香霧濛濛濕翠霞半簾殘月到仙家野橋初過鶯聲曉
乍見春溪水漲沙
江亭初夏
依依綠荇動薰風極浦帆邊望不窮最愛憑高上江閣
一時清興與誰同
野館秋聲
淅瀝寒聲處處疑空庭寥閴月明時蕭蕭卧聽生秋思
草木凋零人未知
隂崖雪霽
隂林霧氣曉來分峭壁寒光射嶺雲一自投簮歸去後
此身牢落與誰論
題李白問月圖
玉杯問月乾坤窄綵句吟秋鬼魅愁千古神遊何處在
若非蓬島即瀛洲
詠懷(十二首)
女螺江上送蘭橈長憶春纖折柳條歸夢不知江路遠
夜深和月到紅橋
其二
驪歌聲斷玉人遙孤館寒燈伴寂寥我有相思千點淚
夜深和雨滴紅橋
其三
殘燈暗影别魂消淚濕鮫人玉線綃記得雲娥相送處
淡烟斜月過紅橋
其四
素馨花發暗香飄一朵斜簮近翠翹寶馬未歸新月上
綠楊影裏倚紅橋
其五
春衫初試淡紅綃寶鳳搔頭玉步搖長記看燈三五夜
七香車子度紅橋
其六
溶溶春水漾瓊瑤兩岸菰蒲長綠苖幾度踏靑歸去晚
却從燈火認紅橋
其七
一襟離恨暗魂消閒却鳴鸞白玉簫燕子不來春事晚
數株楊柳暗紅橋
其八
傷春雨淚濕鮫綃别雁離鴻去影遙流水落花多少恨
日斜無語立紅橋
其九
綺窗别後玉人遙濃睡纔醒酒未消日午捲簾風力軟
落花飛絮滿紅橋
其十
三千客路動行鑣遠别歸來興欲飄秖恐鳳樓人待久
玉鞭催馬上紅橋
其十一
玉階深露滴芭蕉獨倚屏山望斗杓爲惜碧波明月色
鳳頭鞋子步紅橋
其十二
雲娥酷似董妖嬈每到春來恨未消誰道蓬山天樣遠
畫闌咫尺是紅橋
挽沙陽朱氏(九首)
靑樓十二敞銀屏長記生前幾醉醒今日重來人不見
七峰猶似黛眉青
其二
珠沉玉殞兩茫茫十里溪流與恨長依舊春山花似綺
不知何處瘞蘭香
其三
二十年來一夢歸楚臺秦館事應非春魂想化西園蝶
猶向碧桃花下飛
其四
綠楊兩葉想眉顰誰寫新詩詠性眞一自朱樓人去後
鶯花不似舊時春
其五
玉露幽蘭憶淚泫殯宫幽暗夜如年空餘舊日香奩句
一度悲吟一悵然
其六
青鸞影斷杳難回暝掩紅顔向夜臺可惜玉樓空鵲鏡
也隨羅綺葬寒灰
其七
舞袖何年化作雲玉簫聲斷鳳離羣春風似惜泉宫恨
片片吹花落古墳
其八
蘭銷桂蠧雨初晴寂寂泉宫夜不明聞說七峰山下水
至今流恨也呑聲
其九
柳臺花榭寄塵蹤名籍蓬萊第幾宫晚出人間風露表
佩聲夜夜響瑤空
綠楊燕(二首)
上國繁華畫裏看綠楊紫燕鬪春闌金河堤上朝回路
最是飛花撲玉鞍
其二
千株積翠濃如墨兩岸繁華事已非殘燕不知春已去
斜風細雨故飛飛
題宋故宫御屏芍藥
雨暈霞綃粉繪香品流應得亞花王五侯池館春如夢
無復繁華似洛陽
題竹(二首)
醉墨淋漓濕未乾拂雲雙玉倚秋看别來嶰谷空林月
幾度凄凉篴裏寒
其二
南山野老種琅玕錦籜初翻烟雨寒盡是伶倫裁鳳管
芸窗留得一枝看
畫松
長風蕭颯起毫端雪幹蒼蒼幾歲寒黑入太隂雲雨合
就中疑是老龍蟠
畫竹
玉節娟娟老雪霜蒼梢勢欲拂雲長南風昨夜吹烟霧
添得虚堂六月凉
弔屈原
汨羅東去水滔滔弔古臨流誦楚騷千載獨醒惟有子
古今醉死盡英豪
歲暮别友
筆硯相從又一年今晨判袂各紛然臨岐不用嗟離别
明德相期貴勉旃
題小景圖
林木疎疎小徑分石泉嵐氣絶塵紛抱琴野客歸何處
間却松窗半榻雲
蘇武嚼雪圖
誓與匈奴不共餐暫將氊雪慰摧殘寄言漢主加調膳
一片丹心想不寒
古劍
歐冶何年百鍊成深藏石匣隱豐城終當化作神龍去
不逐羣雄事戰爭
荷錢
田田翠蓋點清漪非範非模迥出奇自是天工陶鑄巧
一番清富屬馮夷
苔錢
莓苔雨過似錢勻萬點沿階翠暈新陶鑄每憑風雨力
似憐野客太清貧
題鄭昭甫寫張騫乘槎圖
滚滚黃河天上來茂陵底事望蓬萊早知博望乘槎便
虛築通天百尺臺
初出秣陵賦得(二首)
生離死别已聲吞淮水東流萬古冤今夜石頭城下月
何人把酒酹詩魂
其二
豈料明時竟陸沈終天不冺九泉心歸魂想逐天邊月
夜夜清泠石上吟
書宗兄懷之信後
遷人西去逐秋風萬里雲沙路不窮遙憶清泠諸友伴
雙流血淚望南鴻
寄周生
生事蕭條鷗鳥知春來長憶看花時秖今酒伴俱零落
說著高陽淚便垂
書寄鄭二先輩
粤國佳人歌竹枝吳航歸客不勝悲送君别後秦樓月
尤見清光似昔時
題牧牛圖
綠草萋萋黃犢肥半蓑殘雨卧東陂烟深埜水行人絶
家在寒林月上遲
題梧竹
憶昔空齋獨寢幽隔窗風雨忽颼颼畫中却憶山中夜
不得吟秋便見秋
題幽蘭圖
蘭葉微紅玉露秋碧山流水思悠悠美人何處空搖珮
見畫相思幾度愁
題蘭竹圖
楚山湘水亂雲遮欲往題詩路更賖昨夜燈前醉看畫
雨枝風葉亂橫斜
梨花鸜鵒
梨花開遍遇清明鸜鵒飛來榖雨晴半捲湘簾玉堂靜
酒醒相對溢吟情
枇杷山鳥
沉香烟暖碧忩紗綠柳隂分夏日斜夢覺只聞鈴索響
不知山鳥啄枇杷
平林歸牧
松林日入烟火生風起時聞長笛聲㶚頭芳草無歸路
騎向清溪沙上行
牧牛睡意
曾隨黃犢卧閒行夢入虚林春草青爲報南山空扣角
漫漫長夜爲誰醒
書懷
綠蘿吹雨暗青燈門掩寒䖝夜夜聲風景春來倍零落
向人衰柳更含情
送監生
兩袖春風錦綉新五花騘馬拂輕塵天顔寵勞殊勲紀
四牡皇華有幾人
對菊詠(二首)
獨對秋風感客懷南山舊業半蒿萊浮生想被微名絆
知得花前醉幾回
澤下秋風五柳稀葛巾強醉坐東籬花間獨照無青眼
今日相看似昔時
口占(二首)
城上秋風起暮笳燈前有客正思家明朝九日須當醉
幾度能同對菊花
江海年來已倦遊劍南偏喜故人留對牀今夜休聽雨
一滴空階一滴愁
鳳凰臺
昔人從此吹簫去萬古高臺對水流試看舊時明月影
夜深鐘鼓五雲秋
春詞
夢回明月隱銀屏香冷微風動翠綾從此離心無處寫
起來花下拜三星
竹枝詞(二首)
吳王宫前春水平㶚陵橋上柳色青江水不流離恨去
楊花長送遠人行
湖上鴛鴦飛一雙人生最苦去他鄉郎舟撞入荷花裏
引蔓牽絲恨更長
五言絶句
題白蓮(二首)
淡月瑤池夜微風泰華隂翠翻擎雨蓋玉冷墜波簮
其二
神妃遊洛水照影弄晴暉明月沉珠珮香風動羽衣
詠草
閉門春雨後芳草上階生詎知嚴霜月聊復一時榮
流沙江夜泛
登艫日向夕出浦雲已平月黑渡江處北風蘆葦鳴
辭
玄之茂才有公冶長之譴素秋云李跫焉遠别
以平昔效言志之學多聞起予李杜文風自兹
索然耳咏河梁之句血淚沾襟聞易水之歌目
眥盡裂古今雖殊慕義慷慨其致一也因效楚
聲以歌不計文理之工緻凡我同志相應同聲
陟彼岐兮夷行擊予劍兮慨慷目送遠兮精神飛揚披
浮雲兮視天茫茫駿骨委絶兮駑駘服箱鸞鳳遠竄兮
鴟鴞翺翔皇鑒不忒兮不臣無將
滄江秋思圖
山蒼蒼兮欲秋水凝波兮不流若有人兮遨遊縱一葦
兮孤舟挾天風兮颼颼喪予懷兮悠悠往者如可作兮
吾將和滄浪之謳
詞
蘇武慢(八首)
大塊初分胚胎既孕萬物自然生露馬出於河龜浮自
洛從此人文森布羲畫亡言姬爻有象斯理亘乎今古
問其中槖籥樞機太極乃羣生之母細看來納納乾
坤漫漫宇宙好類闔扉啟戸六子相磨五行互竭兩曜
不停烏兔道在目前理非身外欲悟幾人能悟待先生
勘破先天披髮騎麟歸去
其二
性水流湍情田不耨堪嘆世人猖獗土鼓風殘結繩政
遠吾道渺如一髮箕帚誶言耰鋤德色厖俗凜乎將輟
樹桔橰喚起機心却笑灌畦之拙孰不知孝本柴愚
學傳參魯天道本無言說克讓克仁飾非飾智方寸要
君分别達則經綸窮乎蓬累到此始稱豪傑有幾人俯
仰無慙浩氣直干雲闕
其三
擾擾勞生飄飄過客天地古今逆旅滄海塵飛南山石
爛烏兔幾時能住埜馬光隂浮漚宇宙何異草頭微露
有幾人了了惺惺識破死生之故看古來事業功名
榮華富貴畢竟在於何處奔走無休機關未定華屋幾
成墳墓醉裏乾坤閒中歲月此是穩行平路倩誰人喚
起莊周斗酒與談玄素
其四
家本儒流身穿逢掖出入義途仁里洞鑒機心冥搜海
岳博得一貧如洗作賦南宫吟詩北苑萬句不如杯水
問先生何苦如斯秖是好之不已最愛是竹寺秋眠
花樓夜飲醉倒不知天地禮法之徒是非評論看得不
如螻蟻勘破興亡超乎流俗莫怪不營生理吐胸中萬
斛珠璣有幾箇富人能比
其五
歛跡南宫乞骸北闕長嘯掛冠歸去昔日詩朋舊時酒
伴不棄又還相顧綠水林塘青山别墅儘有清遊佳趣
筭從前枉縛微名一夢迨今才寤閒來時古寺分茶
隣家看竹任我清狂如故牧犢賡歌漁樵共話著箇埜
人巾屨理亂休聞起居自若一枕水雲山雨問先生此
外何如目送逝波東注
其六
北壠耕雲南溪釣月此是埜人生計山鳥能歌江花解
語無限乾坤生意荷鍤歸來擔簦閒眺風景又還光霽
筭人生奔走如狂萬事不如沈醉細看來聚蟻功名
戰蝸事業畢竟又成何濟有分林塘無心鐘鼎誓與漁
樵深契石上酒醒竹間茶熟别是水雲風味順吾生素
位而行造化任他兒戲
其七
養就嬰兒孕成姹女一派華池清沼朝飲秦樓暮遊炎
海倒著雨巾風帽銕&KR1055;一聲瑤琴三弄隱隱月高星小
笑梁園物換人非蛺蝶又飛烟草想從前廣漠歸來
崆峒讌罷人世幾經昏曉瑤草長春玄珠不夜前後紫
鸞飛繞生死如休榮枯似夢欲了幾人能了指白雲深
處吾廬無數野花啼鳥
其八
萬古憑高一聲長嘯勘破古人公案讓本陶唐征於湯
武不過授賢治亂姬運東衰夷氛北漲赤子可嗟塗炭
善桓文烈烈轟轟傾厦頼乎支幹爭奈何戰國紛紛
嬴秦擾擾元氣等閒飄散謙讓未遑詩書安事吾道厄
於炎漢陋矣河汾賢哉濓洛再整殘編斷簡倘若非奎
壁光輝長夜幾時能旦
滿庭芳(錢塘舟中述懷)
小雨催寒輕烟弄晚空江一望糢糊片帆東去誰念旅
懷孤寒雁連翔欲下還驚起相呌相呼栖泊處擁篷欹
枕清夢繞菰蒲還思行樂處有高陽酒侣洛浦嬌姝
空嬴得半生酒困詩癯不道年來憔悴但顧影冷笑微
吁螺江上天公還肯容我釣鱸魚
念奴嬌(咏雁)
登臨送目正木落衡臯水寒湘渚碧海青天三萬里望
斷驚弦弱羽字寫璇空陣横紫塞夢入黃蘆雨錦箋一
劄漫留别後愁語空江水碧沙明閒情誰與共晚汀
鷗鷺二十五絃彈古恨逐伴又還飛去仙掌月明長門
燈暗多少悲凉處千秋哀怨秖今猶遶箏柱
玉漏遲(記紅橋故人春遊)
驚鴉翻暗葉桐花墜露曲房新曉蠟炬香籠凖備惜花
起早翠沼凝脂冰活呵素手襯粧初了香徑小水溶溶
波暖正宜臨眺誰信造物無私偏付與容華稱顰宜
笑更放花朝日日霽多隂少不惜千金費盡但惜取數
峰殘照歸騎杳縱醉宜眠芳草
青玉案(釣臺遇雪)
桐江倚櫂蒹葭瞑怪倦枕朝寒勁拂曙掀篷銀萬頃犯
星人去清風名在尚想羊裘冷簮纓悮我山林興幸
喚醒槐安塵夢境烟浪迢迢歸路永汲江燃竹買魚沽
酒沈醉休教醒
臨江仙(秋登平遠臺)
身是金門簪筆吏天教未老歸來秋風扶醉上層臺百
年清夢醒萬里壯懷開看取古人何事業一抔黃土
蒼苔閒身差健且銜杯夕陽漁&KR1055;送寒色雁書催
鳴盛集卷四
