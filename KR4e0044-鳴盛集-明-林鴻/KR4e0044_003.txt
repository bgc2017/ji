鳴盛集卷三明林鴻撰
七言古體
雪蓬散人草書歌
雪蓬散人有媯裔翰墨遊心與神契摹臨秘帖追晉風
揮洒雄文明古制蓽門鉄限人爭求荒郊瘞筆應成丘
嫵媚雲霞晴變態傾斜風雨寒颼颼伊予與君共鄉縣
結交自昔忘貧賤銜杯拓落膽氣豪江樓野寺書題遍
借問君書初若何君言妙悟應聞歌諧音本自車振鐸
渙汗有類風行波迺知至理無不寓要在高人會其趣
古來入室唯逸少後者升堂有懷素當代如君誠亦稀
莫嘆蹉跎一布衣有錢沽酒與君飲醉卧目送孤鴻飛
寄王六校文兼似吳二太守
京師三月春雪飛雪後餘寒添着衣曹官禄薄酒苦貴
一飲百錢恒不醉忽然停杯憶鄉里美髯校文最知已
作詩斷不讓高岑醉後狂吟狂欲死有時忽得意竟上
金雞山彈琴酌酒送飛鳥心比白雲閒更閒虎頭岩前
柳拖地龍池溪上花滿灣醉歸騎得將軍馬城上烏棲
門未關白頭太守别來久别後還能相憶否詞賦終為
紙上塵功名不及杯中酒芭蕉葉長近何如前月人來
不寄書莫言閩海少飛鴈何事秦淮多鯉魚
寄蔡殷
少年所性尚遊俠夜讀古書朝射獵相逢然諾重千金
性命由來輕一葉自言濩落長如此豈謂年光若流水
當時意氣何足論今日為儒人共鄙以兹俯仰向時流
窮居古巷仍百憂拘鈐禮法坐桎梏鞭撻童稚生仇讎
浮雲世態我何有寧甘落魄耽杯酒閔子長懷汶上田
桓公謾賦湘潭柳日夕長吟思故山樊籠尚掩冲霄翰
知君懷抱亦如此一為君歌行路難
贈浮丘生
浮丘生能遠遊不學羽客棲丹丘挑簦荷笠來滄洲我
昔冥棲向溟渤攜書共讀東山月舊遊冠蓋半凋零見
子翻令心内熱羨子有遠志放形天地間扁舟濯足望
雲海短策振衣登雪山太行北上連鴈門燕臺鄴宮無
復存國士由來死知已令人感激思平原諸侯門深少
知遇回轅又復歸南楚醉裏行吟七澤秋燈前卧聽三
湘雨吾知浮丘心迹竒世人悠悠那得知草書古篆更
神妙擊劒彈棋無不為嚴冬别我寒蕭索尊酒都門為
君酌車輪遥遥忽不見唯見千山雪花落
送林子山之閩中覲親
釣鱸橋頭流水香冬青花開榕葉凉壚頭酌酒送行客
醉後狂吟成短章世人懷别多慘愴念君此行何坦蕩
云是嚴君在武威十年着盡遠遊衣鴻鴈緘中空寄遠
魚龍川上苦思歸以兹出門心草草拂衣便向長安道
古戍飛霜馬色寒重關曙月雞聲早自古秦川亦壯哉
三峰華岳掌中開温泉綠樹朧朧見渭水黃河曲曲來
邊庭相見悲復喜白髮依依問鄉里九月狐裘尚覺寒
千鍾黍酒難成醉聞道東還未有期隴頭好寄折梅詩
翻思人世皆為客何必臨岐是别離
贈曾鋼
二十讀書通大義三十結交江海士不學寰中一豎儒
寧為世上竒男子同遊冠蓋多如雲佩章綰綬何紛紛
東序詩書崇四術汝南節義宗三君問君拂衣何太早
知君有親今已老鄉夢不離青浦雲歸心只在方山道
城南柳花吹客衣車驂祖餞生光輝共傾濁酒江上别
獨攜明月山中歸歸來鄉井宛如昨耕石飲泉貧亦樂
閉戸從教水鳥啼垂帷不省山花落逹節非關學隱淪
至人舒卷道為鄰君看古來霄漢上多是尋常畎畝人
賦得獨樹邊淮送人之京
君不見秦淮水流東到海淮邊獨樹如車蓋九月微霜
赤葉乾枯枝颯颯鳴天籟枝上啼鴉散曙烟枝頭殘照
咽寒蟬離人留飲停車騎俠客相逢挂馬鞭南國高僧
從此去駐錫雨花臺下路一飯淮邊洗鉢時六時宴坐
祇園樹野鶴孤雲任去還禪心不道别離難山中亦有
長松樹待爾青青共歲寒
張子紘畫梅歌
人間百卉競春曄獨有梅花窮晚節嚴冬雪霰白皚皚
此花凌寒今始開繁英澹蕊乍疎密群仙佩玉紛瑶臺
最憐横月出修竹不分隨風委綠苔三星處士乘槎客
毫素天機寫生色興來揮洒與時人貴宦持錢求不得
千枝萬朵宮苑腴枯梢冷萼山澤癯風流閒雅韻自别
照水横厓體總殊妙墨移來茅屋裏半幅溪藤露春意
入戸幽禽訝影斜開門野衲疑香至古來畫者亦紛紛
今日閩南獨數君不用雪窗花滿樹對兹亦可玩羲墳
懷李郁
李君本是清狂者十載畋漁向原野梅生豈厭官位卑
閔子由來宦清寡自言濩落可終身誰知尺組能縻人
朋遊失路各分散妻孥寄食家仍貧荒凉廨宇炎江表
椎髻山氓語如鳥地隔三苗洞穴多天連五嶺人烟少
三年無書增我憂憶君翻令懷舊遊開元寺裏猿鳥暮
洞天岩前木葉秋襟期相遇每如此魂夢悠悠共千里
白髮關山自月明青山茅屋空流水八月江南鴻鴈飛
天邊誰寄早秋詩不如飲酒且安命振翼雲霄尚未遲
過高逸人别墅
識子何不早見子即傾倒世人意氣不相合顔色雖同
心草草子有園林東海濱香名滿耳人共聞梁鴻避世
身不仕孔融愛客家常貧兹晨飲客青山墅新壓葡萄
酒如乳綠樹穿窗鳥當歌紅條拂地花能舞醉來興逸
無不為投壺擊劒仍彈棋人生得意有如此世上悠悠
那得知
月夜聞李生彈箏歌
越客本浩蕩秦箏何激揚浮亭子夜月色古一曲萬籟
鳴清商初聞楚調聲激烈志士報讎思飲血再聞宮音
如扣鐘魯生揖讓何雍容清和變調有如此俠客聞之
心欲死銀甲彈來更嫣然金魚脫却渾輕爾吾聞錦瑟
五十絃湘靈夜鼓聲凄然遂令帝子剖其半遺音尚有
秦人傳秦音楚調聲雖異今古由來同一致燕市誰知
擊筑心吳門孰識吹簫意今夜聞君鼓曲聲百杯不醉
壯心横衆賓枕籍秋衾冷獨倚高梧看月明
春夜玄默處士燕集得滿字
三月六日天微和博士水亭乘醉過主人解衣即沽酒
外史扣壺能嘯歌歌殘夜久星移換新月蒼蒼捲羅幔
萬事空嗟白髮新一壺共對清尊滿子有園林東海潯
十載校書甘陸沈平生獨抱飲水節有時或賦還山吟
高齋宴坐探玄默時軰狂馳交不得自分綈袍比草青
直將富貴輕雲白予本南宮淡蕩人與君交誼最相親
相逢且盡杯中物遥憶風流席上珍
為廣上人賦歸雲山房
道山老禪七十餘閉門不出祇園居心將明月同清淨
跡比閒雲能卷舒蕭散浮雲閒更閒因風也或到人間
晴教海上千峰出暝與天邊一鶴還歸雲寂寂山房暝
明月蒼蒼僧入定禪心無着雲無蹤一塵不染諸緣空
山中有僧人不聞世上流俗徒紛紛願為松下小童子
閒與高僧掃白雲
送林汝學之雷州省伯
四月閩南梅雨凉荔枝花開滿樹香青門酌酒送行客
極浦揚帆辭故鄉君家從父從戎久海外書回驚白首
離筵正值落花初客路仍逢歸鴈後知君所重在連枝
觸熱投荒應不辭少年意氣有如此世上悠悠那得知
雷陽咫尺滄溟近戍卒相逢問鄉信蛟室風來白浪腥
龍淵日落青天盡嗟予有姪亦離居萬里炎荒久荷殳
天涯亭上應相見為報平安尺素書
經綺岫故宮
行人曉飯青山裏驅馬蒼茫經洛水昔聞綺岫盛繁華
不謂荒凉今若此憶昔行宫初搆時梯岩駕壑相逶迤
美人桂殿夜看月公子柘弓朝射麋翠華一去金門鎖
露殿飛螢山葉墮往事吹殘牧笛風危基半入樵人火
今古消沈能幾回春風依舊野花開君王巡狩不復見
禾黍空山鳥雀哀
送王孝廉之京
神如玉壺初薦冰氣如太阿新發硎羨君早年即登第
許君壯節終成名十年濩落棲衡宇斂翅迴翔待高翥
知已文章舉孝廉治安有策干明主以兹擲筆翻然起
祖道車驂若流水客路遥侵朔鴈前鄉情却望江天裏
客路鄉情兩地分征帆落葉共紛紛君登要路天門去
我向秋山卧白雲
賦得無諸城送浦舍人源歸晉陵
君不見昔時無諸城荒丘斷隴今人耕陵谷湮沈知幾
代古人精靈竟何在憶昔無諸全盛時都城百雉何逶
迤連營國步分秦土繪衮王章入漢儀山河巍巍那可
恃躍馬屠龍今已矣列國猶傳赤帝封曲臺尚對滄江
水滄江水流去不還故宮落日不堪看寶衣夜化空陵
火弓劒秋懸古殿寒故人西歸從此去策馬秋蕪城下
路欲將陳迹問行人落葉紛紛不知處
賦得芭蕉雨
野人獨宿祇樹林大千飛雨秋隂隂懸燈照影不成寐
颯颯蕭蕭窗外音初焉洶湧海濤急又若飛泉瀉蒼壁
雲山夜靜木客吟水鄉秋冷鮫人泣宮非宮霜天氣肅
鳴豐鐘商非商秋風落葉隨飛揚角非角簌簌江城古
梅落徵音羽音是耶非嘈嘈切切鳴天機碎若珠璣落
寒玉清如素指調金徽蹇予平素耽禪說欲悟音聞猶
未徹由來大聽本希聲不信雷轟平地裂今夕微吟挂
月樓明朝騎馬粤王州聲殘響絶無所見惟見芭蕉一
葉秋
送秦山人歸天台
天台山人薜蘿衣别予東將海上歸心如月塞征鴻遠
興逐秋城落葉飛人間萬事歸來好脫屣侯門迹如掃
樓外孤霞映赤城窗前片月生滄島飛佩須過鴈蕩峰
繫舟先聽若耶鐘丹光夜繞三珠樹鶴影秋歸五粒松
執手河橋酒半醒小山别後桂青青願祈海上烟霞秘
長保塵中犬馬齡
鐔上送僧歸衡山
上人孤閒似雲鶴十五出家住衡岳說法能超最上禪
持心不受群疑縳世上誰知來去蹤南窺太華北遊嵩
衲經鴈蕩千峰雪定入峨嵋半夜鐘于今戒臘青松古
猶泛慈航到東土楊柳瓶中九曲雲笋皮笠上三山雨
昨夜歸心繞楚天西風杖錫又茫然化龍潭畔清秋别
回鴈峰頭舊日禪
林七欽山莊
此君家住浯水西喬林夾道緣青溪人淳上古大庭世
客到武陵花處迷深杯盡日見山色高枕四時聞鳥啼
籬根稚笋看成竹階下飛花踏作泥梓柳折來環藥圃
野泉引得灌蔬畦人間鐘鼎口不道雨裏田園手自犁
已沾雞黍遂然諾豫愁冠蓋將離暌明日却從城市去
林間相送草萋萋
巫峽啼猿歌送丘少府歸四明
巫山巫峽連三巴猿啼三聲客思家停舟聽之聲未了
却過青枝猶裊裊野人乍來錦官城清秋滿峽啼猿聲
黃牛灘上怨楓落白帝祠前哀月明商聲清冽羽聲亂
倏忽東崖復西澗久客聞之淚欲乾壯夫聽此魂亦斷
故人歸卧越山雲憶得啼猿歌送君扁舟獨宿剡溪夜
呌月三聲誰共聞
初秋送友人之冶城賦得把字
行人飲馬秋城下魯酒千鍾為君把離亭正值鴈驚寒
候舘仍逢雨侵夜嗟予十年恒壯遊登高弔遠無所憂
襟期脫略向知已生事蕭條隨野鷗南宮作吏歸來久
富貴浮雲我何有三品寧論小隱資百壺且醉平生酒
露島烟汀岊水濆風帆桂櫂坐離分題詩為寄漁樵友
惜别還看鴻鴈群
寄陳八參軍
憶昔讀書融水陽青山影裏開茅堂結交由來重意義
使酒或可輕侯王誰言一旦風塵起故里蕭條半荆杞
立身自許致功名報國誰能論生死爾時正值烟塵昏
手攜俘首懸轅門春風走馬綠楊道落日臂鷹秋草原
功成期將書幕府當路忌才棄如土部曲營殘殺氣消
關山夢醒秋聲苦此來為儒逢太清石田蕪没荒春耕
當時冠蓋半丘土此日交情結弟兄交遊惟君年最高
每以連枝勖我曹天邊落日見孤鴈海上秋風吹二毛
劒水無情入海流憑將䨥淚到炎州願為鄉曲牧童子
與子高歌同飯牛
贈商生
與子交遊最年少羨子襟期可同調醉墨能噓海上雲
春箋會拂花間鳥壯遊海内早知名每以才華動九卿
丹穴殊看鳳毛貴方諸遠在冰壺清伊予十年歸未得
貧賤由來愛賓客雖乏床頭沽酒錢未嘗一日無顔色
西鏞城下醉相逢南國新秋意萬重石竹山前滄海月
紫雲洞口夕陽鐘
義象行
有象有象來天都大江欲渡心趦趄誘之既渡獻天子
拜跪不與衆象俱象奴勸之拜怒鼻觸象奴賜酒不肯
飲哺之亦不餔屹然十日受飢渴俛首垂淚憤且吁天
子命殺之衆官束手莫敢屠侍衛傳宣麾壯士被甲各
執丈二殳象戰久不克兵捷象乃殂憶昔君王每巡幸
象當法駕行天衢珊瑚錯落明月珠被服美錦紅氍毹
紫泥函封載玉璽萬樂爭擁群龍趍玉璽歸沙漠龍亦
歸鼎湖所以老象心南來誓死骨為枯嗟爾食禄人空
負七尺軀高高白玉堂赫赫黃金符伊昔軒冕今泥塗
嗟爾食禄人不若飯豆芻象何潔爾何汚天子垂衣治
萬世俾全象德行天誅嗚呼象兮古所無嗚呼象兮古
所無
行路難
君不見東鄰翁昔時零落誰與同一朝精金等糞土結
交豪客何其雄兒孫生長羅綺裏舊妻新妾多嬌容黃
金白璧條已盡門前冷落生秋風寄言世上諸年少朝
更暮改非堪調梁園春草何凄凄猶有行人解相弔
五馬承恩圖
昨夜東風天上來長安淑氣繞蓬萊新鶯茝石千花裏
君王宴樂雲屏開鳳輦晴光耀雲色金羈玉絡皆龍媒
五馬由來群馬亞一一方瞳汗溝赭承恩蚤立玉階前
騰驤肯出神駒下朝來紫氣動龍墀變化飛騰那得知
莫言天上風雲起自有房星貫紫微
酬張少府惠山僧茶
南風吹雪柳花飄閨中佳人春夢饒白髮儒生未飽食
夜眠少困卧終朝清河縣官公事簡憐我邇來愈疎懶
手裹山僧石乳茶題寄齋房豁書眼高枕蓬頭緘未開
毛骨颯颯秋風來相如漢賦八千字懸河暗誦聲如雷
山童急走汲井花鐺裏龍涎鳴遠車千日醉魂來斷夢
五陵酒伴識還家為君一啜感君意鳳髓龍脂世空美
碧碗滄洲片片雲金莖漢苑稜稜水朝來散步凌仙山
恍如輕舉碧蘿間九天若到須臾啜何惜神君騎鶴還
滄海雲帆歌送張少府之京
蜀錦為帆發光彩挂向扶桑之碧海海上仙山十二樓
仙人矯首遥相待船頭錦袍黃鶴仙身朝玉皇遊九天
長風吹帆向碧落下視塵世浮青烟我昔登雲向儀曹
鈞天廣樂聲嘈嘈夢中折翼下人世悵望雲闕心煩勞
兹晨送君向雲闕春帆直拂濤山雪解纜朝辭北海雲
曳裾曉待金門月渺渺雲帆奈别何珊珊紫陌聽鳴珂
君從雲路騎黃鶴余亦遠山卧碧蘿
題桃花馬
玉墀迥立如龍游金鞍照耀雲錦浮㶚橋浴水落花雨
沙苑追風苜蓿秋圉人盡皆輕騄駬將軍不復事驊騮
請看千里噴汗血蹴踏風雲不肯收
送林敏歸海上
九月大野黃螵蛸挂空桑城頭立馬見千里遊子此時
歸故鄉將歸滄海雲且醉冶城月楊柳橋頭酒正香芙
蓉館裏花初發戀此使人歸計遲看花酌酒復聯詩眼
前相遇不傾倒别後相思空復為
春日金陵酒肆别故人
長風起天際旭日明京臺江流作寒泉淑氣開蓬萊登
高恣為樂明滅安在哉千金換酒且痛飲笑言未巳將
何之當時年少多白首今日花開非故枝金巵何惜倒
落月明日相思天一涯君不見鍾山龍蟠虎踞雄惟有
江水萬古與之無終窮
君馬黃
君馬黃我馬蒼君馬何蹀躞我馬何昂藏同馳共逐掣
電疾羈金絡玉目流光與君意氣兩相得日日追遊洛
陽陌斗酒千金同倚樓結交萬乘招豪客君與我同心
我與君同好膠漆千年亦不分許君生死期相保寄謝
紛紛世上兒朝歡暮改何堪道
題瀛洲雲詩卷
徒知夸父渴不竭海中水縱使愚公在莫平海外山山
平海竭目不見層隂萬里何漫漫昨夜長風天際來八
表滌蕩陽春回憑高縱目始快意萬物於我何有哉三
山照耀冰壺開旭日正射金銀臺長雲飄空弱水黑瀛
洲特聳青螺色鸞笙鳳管鳴九霄仙人笑待桃花陌羨
君輕舉不可攀但卧白石青蘿間相思不惜寫心素早
寄雲邊孤鶴還
七言近體
春日遊東苑應制
長樂鐘鳴玉殿開千官步輦出蓬萊已教旭日催龍馭
更借春流泛羽杯堤柳欲眠鶯喚起宮花乍落鳥銜來
宸遊好把簫韶奏京國于今有鳳臺
春日陪車駕幸蔣山應制(四首)
鍾山月曉曙蒼蒼鳳輦乘春到上方馴鳥不隨天仗散
曇花故落御衣香珠林霽雪明山殿玉澗飛泉近苑墻
自媿才非枚乘匹也陪巡幸沐恩光
其二
鐃鼓鸞輿出曙烟翠華玉節上方連諸天日月環龍衮
九域山河拱象筵香擁寶城熏瑞氣泉當玉几送清絃
宸遊暫此開春澤豈作金輪浪學禪
其三
寶域今春降至尊玉毫此日照乾坤池開八水臨天象
地接三台拱帝垣紫氣盡團空外蓋風光遍動鏡中旛
九垓此際無餘壤喜見京城雨露恩
其四
笳鼓雲中動帝京六龍移處彩雲輕三天日色臨仙仗
八水波光接帝城寶域旛搖銀燭影香山泉送玉絃聲
侍臣此際承恩澤願述歌章頌治平
早朝
紫禁初開月欲低千官待漏午門西玉階柳色侵朱閣
寶帳香車過御堤仙仗日臨花氣動鵷班風急佩聲齊
天顔有喜朝回晚散步花邊路欲迷
寄右講經春日早朝(二首)
王氣匆匆曙色開鐘聲隱隱九天來鍾山半壓金鰲上
淮水新從玉澗迴花擁千官瞻衮冕雪消三殿隔蓬萊
小臣曾奏中和曲散作陽春遍九垓
其二
奉天宮殿五雲間舊是春官侍早班大禮慶成嚴鷺序
長楊賦奏覲龍顔風光漸報三眠柳佳氣長浮萬歲山
身落江湖心魏闕夢魂猶逐曉鐘還
金門待漏送别(二首)
遲遲曉箭促銅龍紫陌雞鳴夜欲終傍院梧桐蟾影沒
拂墻楊柳露華濃暗聞玉佩千官集仰覲天顔萬國同
朝罷歸來晴旭上都門送别意匆匆
其二
鷄人唱徹漏聲殘紫禁齊聯玉笋班日射旌旗光曄曄
風搖環珮響珊珊幾經月落趍朝去曾惹天香滿袖還
今日京華送君别蟾宮應待共躋攀
和張考功春日早朝遇雪
今年春早覺春寒紫禁朝回雪未乾太液月低銀兔濕
蓬萊天近玉龍蟠吳鹽色瑩差堪擬郢曲才高欲和難
最喜風光先報柳漸舒晴翠拂闌干
雪夜張尚書籌招飲以事不赴
南宮儤直雪晴時凍雀無聲隱竹埤貰酒暫同寒夜飲
盍簪深負故人期雲垂絳闕知天近月浸霜簾覺曙遲
除却安禪與招隱此身此外欲何為
送黃贊禮往南閩監祭
漢家天子重明禋奉禮傳宣肅遠臣百粤山川通王氣
二儀雷雨應陽春朱絃玉管風回律秬鬯包茆夜降神
此去建溪桃浪暖中流遥見錦衣新
題中天樓觀圖
海上仙山接混范仙居遠在白雲鄉樓當太乙星辰近
樹拂勾陳雨露香絳節馭風來阿母玉簫吹月醉周王
可憐八駿歸來晚蕭颯蛾眉兩鬢霜
采石磯
斷磯漂渺駕危亭欄檻孤高見杳冥牛渚波濤通海白
溧陽烟樹入淮青騎鯨夜憶遊仙月泛鷁春浮奉使星
萬古憑高一回首玉壺清酒莫教醒
呈浦舍人源
無諸臺下乍秋風客舍逢君興不窮性僻共躭詩句險
愁多却仗酒杯空平蕪一騎經吳苑積雨孤舟夢晉宮
明日又從江上别曲闌愁倚送飛鴻
浮亭夜坐懷黃玄之
浮亭孤坐夜燈紅一倍離憂百感同春草綠波頻賦别
流年青鏡暗驚蓬也知纓冕皆身外久憶心知向酒中
此意謾勞題尺牘都門雪後有歸鴻
送高書記之邊
青袍書記去翩翩紫塞從戎不記年磧裏倚弓看漢月
雪中走馬入冰天烏孫部落通烟火勑勒沙場乏水泉
聞道安西無戰鬭時時醉向酒家眠
春日寶峰蘭若游集得房字
化城鐘動曙蒼蒼野服乘春到上方一犬卧園芳草暖
亂禽啼樹石楠香珠林對酒朋簮盍寶地看花色相忘
欲向寰中除苦惱無過依止贊公房
遊秦川龜湖寺
風動松門野殿荒老僧相見謾焚香身隨斷梗棲卑邑
跡比閒雲到上方葉落空林行處滿心超諸品坐來忘
清泠久别烟霞侶想是青苔長石床
寄高逸人
君家别墅抗浮塵曾共浮丘醉度春花落更聞啼寺鳥
柳深或見渡江人生涯不定如蓬斷會晤無期望月頻
明日扁舟東海去幽居欲與孟家鄰
送人入蜀
把酒長歌蜀道行高堂千里見君情微霜半落青楓樹
曙月平臨白帝城挂席不離江鴈影沾衣多向峽猿聲
錦城莫道無知已何限居人識馬卿
李將軍席上賦清遠樓
城上危樓駕遠空闌干長凭五雲紅幨帷曉駐山河影
鼓角秋悲草木風列宿南垂珠斗近衆流東去劒川雄
于今百粤無傳警好把金尊送落鴻
閩關春晚圖送司倉之京
江上離筵惜解攜閩關北上亂山迷花深野戍嘶疲馬
月隱關墻聽曙雞劒佩朝天雙闕迥家林近日片雲低
京華故舊如相問白鴈音書醉懶題
秋江别思圖
無諸城下送行舟滿座詩人賦遠遊歸夢不離秦苑夕
客程多在越鄉秋江楓葉落填沙岸塞鴈聲寒到驛樓
會見使君簮冕貴未應華髮老滄洲
初出同黃少府宿采石
南宮拜疏許歸休蘆荻滄江晚繫舟貫酒暫同牛渚咏
曳裾無復鳳臺遊海門白湧潮頭急烟島紅拖雨脚收
不用臨流濯纓袂此心從此不驚鷗
新秋浮亭夜集
海國新凉一鴈來衣冠高會壯懷開浮亭夜月樽前滿
古樹秋聲笛裏哀白髮朋遊嗟落魄青山故業怨低摧
燈殘酒醒還成別刻漏應愁曉箭催
九日登絓月蘭若憶鄭二宣
微霜初下越王城衰病逢秋也自輕九日登臨多縱醉
百年感慨獨鍾情斷蟬野寺黃花晚遠樹江天白鴈晴
却憶浮丘炎海上懶題詩句寄同聲
寄高逸人
獨倚城南百尺闌粤鄉秋思浩漫漫平臺樹色催殘照
近郭砧聲報早寒雲物正當摇落後關河終念別離難
龍門別墅今宵月誰與相同把酒看
送楊孝廉之京
刺桐花發荔初垂海國逢君話別離日下共𫝊優對策
天邊相送醉題詩石城古樹秋風早淮水孤帆夕鳥遲
君有長才如賈誼追趨好向鳳凰池
浮亭風雨夜集憶鄭二宣
天涯此別意何窮一片愁心萬里同明鏡曉霜驚白髮
浮亭秋雨夢青楓書回絶島孤帆遠門掩寒塘舊業空
說着登臨多感慨一緘封淚寄南鴻
過東林雙磵有懷舊遊
曾於此地盍朋簮歲晏重來百感深門掩薄寒初暝雪
樹含輕靄欲棲禽滄波涉海驚魂夢白髮看山倦嘯吟
聞說遠公能館我便投章甫卧東林
冬夜與高五秀才館林八員外宅
遠别悠悠歎二難多君留飲故情歡生涯秖合尊前醉
功業無勞鏡裏看落葉走階風動晚古梅臨水月侵寒
何因得似龍門叟野艇終身一釣竿
與陳八參軍夜飲話舊
鄉園别後隔烽烟此夕論交意惘然鴈引歸心離海國
杯銜好月醉霜天謀生自愧青雲後話舊多驚白髮前
明日豫愁分手去憑君慷慨看龍泉
寄周一秀才玄兼呈陳八處士炫
薜老峰前夜詠詩若為離别思凄其忝於詞客推前軰
久約林僧恐後期澤國未霜楓落早山城上月鳥歸遲
自慚淺薄非徐穉頼有陳蕃是故知
海口道上有述懷鄭二宣
露下菰蒲有鴈聲曉驂初發宿寒輕新知乍别孤吟倦
舊國重來百感生黃葉閉門逢野寺白波侵郭見江城
家林暫别堪惆悵翻憶浮丘海上行
將歸冶城留别陳八炫林六敏
南宮歸後歲蹉跎此日逢君奈别何野館解鞍行客飯
寒山對酒故人歌蒹葭水國孤鴻度橘柚霜林疋馬過
為報已無軒冕夢清泠臺下卧烟蘿
與黃一秀才軰雨夜浮亭集宴憶鄭二宣
香炧燈殘意萬重與君共憶遠遊蹤尺書不到驚春鴈
樽酒相逢話夜鐘風動櫟枝翻暗鵲雨深莎井響鳴蛩
自慚淺薄誰招隱尚掩丘樊學卧龍
陳八參軍
露飲梅天雪霽時不堪南望思凄其五勞有病仍耽酒
七步何才敢咏詩岐路分攜愁落葉家林歡會憶連枝
自慚放逐歸來晚那得鳴鑣到鳳池
憶龍門高逸人
浮亭露飲玉樽空千里心期此夕同海路想經春草綠
越吟愁對夜燈紅他山花發鶯啼後别墅春歸積雨中
聖代祇今無隱逸不應多病卧孤蓬
寄林一和
雨館張燈坐夜深故人相對醉成吟二毛易老慚看鏡
四美難并愧盍簮澤國曉霜催候鴈縣城春樹變鳴禽
賈生尚有長沙謫此日無勞歎陸沈
送趙生之京
青門樹色引鳴騶一曲驪歌送遠遊慷慨自知非怨别
關河終念對窮愁雲邊夜犬鳴沙驛海上寒山出郡樓
到日都門春水綠珊珊飛珮上瀛洲
憶鄭二宣時往交州
旬日隂霖結不開窮居幽草亂侵階也知白髮緣愁長
無那青山與願乖行阻看花攜濁酒卧聞啼鳥閉虛齋
比來况與浮丘别一望南天一愴懷
畢公房
躋閣攀岩入化城薜蘿高卧寄閒情孤窗上月分燈影
亂葉隨風襍磬聲麋鹿自知諧野性簮珪何用絆虛名
真僧出世心無事戒得冰壺徹底清
謫居寄冶城同志
遠别悠悠泣路岐丹心雖在鬢毛衰阮籍猖狂緣世難
叔牙感慨為心知春城久判花前醉野館無由雪後期
自愧不如閒草木也承雨露沐恩私
宋中送魏萬之安西
梁苑微霜梨葉紅行人此日發關東酒邊怨别看長劒
馬上驚心見斷蓬雲散岳蓮開泰華月寒郊樹隱新豐
窮秋亦有臨邊使待爾題詩寄塞鴻
送浦大歸晉陵分得衣字
離亭征騎曉騑騑正值關河朔鴈飛白髮相看閩海别
青山遥送晉陵歸江城雨外蓮峰出野寺霜前柿葉稀
自愧忘情非上知臨歧唯有一沾衣
寄高八逸人
離亭高唱久難酬明月心期戀舊遊泛臘酒香頻中聖
流年花發總關愁山園浥露寒梨熟水國迎霜晚稻收
自愧湮沈向城市閒情惟有一登樓
送宮人入道(二首)
温泉宮裏洗鉛華共訝君恩許出家阿監别時留佩玦
道流迎處指烟霞乍抛月殿吹簫譜學煉星壇伏火砂
幾度春風緱嶺上步虛閒遶碧桃花
其二
大家有旨許求仙便着霓衣下九天碧落早知騎鶴路
青春悔度種花年已教水月澄心鏡無復香雲綰鬢蟬
昨日麻姑來問信又言滄海變成田
挽紅橋
柔腸百結淚懸河瘞玉埋香可奈何明月也知留珮玦
曉峰長想畫青蛾仙魂已逐梨園夢人世空傳薤露歌
自是忘情惟上知此生長抱怨情多
登岳陽樓
湖水平臨䕫子國岳陽絶勝濯龍宮樓臺迥出丹霄上
島嶼浮來玉鏡中墨客琴樽渾醉月榜人舟楫若乘空
青蘋風起還能賦不獨蘭臺宋玉工
江上送王悅歸關中
秋風吹冷薜蘿衣客裏逢君賦式微楚水别來浮桂櫂
秦川歸去掩柴扉中天華岳三峯削獨樹關河一葉飛
我有愁心如斷鴈隨君征路向斜暉
送朗上人歸匡廬
浮杯渡海寄行蹤歸去匡廬若箇峰月滿空山行迹遍
心通萬法看經慵蘿深自識雲中寺秋晚遥尋澗底鐘
共有東林蓮社約寒流石上幾時逢
將之三華留别冶城知已
躑躅花開黃鳥吟春城送别柳隂隂故人共洒臨岐淚
逐客空懸戀闕心白髮流年嗟落魄青山歸夢憶登臨
金溪此去多乘興不似看花醉故林
賦得垂楊送客
客路垂楊最有情暖風吹綠漸冥冥雨深煬帝宮前見
月落桓伊笛裏聽葉暗乍堪藏乳燕花飛終恨化浮萍
分攜欲折長條贈愁絶河橋酒幔青
歸冶城辱群公追餞至江心亭
梅風初熟布帆歸相送勞君到翠微遠樹啼鶯留客醉
高林深竹見僧稀江心絶島晴浮出雨外孤雲濕倦飛
野鳥白鷗如有待想應知我拂朝衣
送僧遊蜀
蜀道岧嶤不易攀浮雲蹤跡去如閒畏途棧倚天邊樹
舊寺門扄海上山暝猿峽裏焚香宿暮雪城中乞食還
岐路送師多感慨朝簮未擲復何顔
秋夜送王廣文還延平
詩客飄颻劒上來玉壺清酒為君開梧桐一葉秋聲早
河漢三星曉漏催滄海别來頻積夢青山歸去且銜杯
蒼蠅未必能沾玉莫把丹心變死灰
吳航送鄭二之海上
百年相見幾悲歡久客移家欲别難海路雲山天際斷
縣城春樹雨中寒已辭紫禁休魚佩未築丹丘愧鶡冠
從此一杯分散後嘯臺明月共誰看
留别高八逸人
野客行歌賦式微江亭垂柳鸊鵜飛久從别墅花前醉
倦逐征鴻雨外歸極浦波光搖去棹晴川柳色滿行衣
冶城亦有同遊侶高唱于今似子稀
天王寺烟蘿洞
寒岩精舍石林東冉冉垂蘿洞穴空宴坐袈裟深杳靄
仙遊環珮小崆峒紅泉雨過花皆落翠篠雲來月不通
掃石焚香頻到此定逢秦世采芝翁
夏日與諸公至絓月蘭若
翠微精舍薜蘿垂磵戸隂隂暑不知青草舊遊苔滿院
白蓮新社雨侵池題詩好是書蕉葉招隱誰同賦桂枝
不向空門休物累下方塵土欲何為
秋江離思圖
粤城衰柳拂金堤雨裏秋襟惜解攜客散江亭聞斷鴈
酒醒沙館候鳴雞楓橋夜冷吳謳起笠澤天寒楚望迷
天路雲山從此别一封愁札為君題
寄高逸人
綠楊影裏勸離杯又見黃花故苑開載酒憶遊棲鶴寺
懷人獨上釣龍臺雨昏别館疎鐘斷葉盡空江朔鴈來
近得浮丘書信否渴心吟望欲生埃
秋夜浦舍人見宿園亭分得天字
南宮飲散動經年此會羈魂各黯然霄漢故人誰更在
江潭逐客自堪憐疎燈細雨開秋宴落葉驚風攪夜眠
歸去晉陵成遠别好憑陽鴈望南天
寄王六博士
西鏞城下舊迎逢兩地心期意萬重詞客青山題藻句
逐臣滄海寄萍蹤忘情已覺看花懶多病真成對酒慵
却憶西齋好明月相思吟送暮天鐘
高逸人見過園亭分得何字
園亭鳥散掩垂蘿上客連鑣晚見過纓冕已捐身外事
玉壺且向醉中歌鷹風入樹凋秋葉蚌月流雲度曉河
今夕相逢須盡醉明朝分手奈君何
送鄭二宣之交州
一曲勞歌酒半醒嗟君此去泛滄溟論交自信心如石
避地終悲跡類萍瘴海風濤行處白故山烟雨别來青
冶城亦有同遊侶共向天涯憶聚星
登絓月蘭若憶玄之秀才
離懷觸景易消魂况復尋雲到法園晴雪閉門深竹暝
夕陽鳴磬野藤昏林僧夜語多經梵詞客春遊少屐痕
最憶玄暉羈璧水鳳臺新詠與誰論
首春同周大登冲天臺有懷王六徹鄭二宣黃
一玄林六敏
雲物蒼凉拂曙開望春吟倚最高臺烟和綠野宜歌鳥
雪徹青林尚吐梅酒伴分攜龍劒去山人招隱鶴書來
升沈榮辱何須問且縱芳樽坐石苔
送陳秀才之京
老逢烟景即關情况復窮秋别友生對酒自然堪洒淚
臨流何必濯長纓帆開積水風初起路繞寒山雪乍晴
璧水鳳麟如子少珊珊環佩早登瀛
桃源清玩
桃源勝邑少風塵吏散尋幽學隱淪紅雨亂飄仙洞曉
綠雲深護誦堂春漆園夢蝶應前兆葉縣飛鳬定後身
聞說使君多逸興問津何必武陵人
夕陽
抹野銜山影欲收光浮鴉背去悠悠高城半落催鳴角
遠浦初沈促繫舟幾處閨中關綉戶何人江上倚朱樓
凄凉獨有咸陽陌芳草相連萬古愁
離雲飄葉卷得天字
杳杳浮雲暝遠天蕭蕭霜葉拂離筵半空映日飄還散
萬里隨風去復連高擁片帆凝曉色長侵野徑入寒烟
送君對此難為别無限傷心滿目前
題瀟湘烟雨圖
淋漓元氣楚天秋湘浦琅玕翠欲流粉節娟娟含雨長
烟梢隱隱拂雲稠醉中卧聽寒聲遠吟裏看連暮色浮
玉輦不知何處去蒼梧渺渺使人愁
夏夜懷故人
空齋不寐夜初分獨坐凄然憶故人山霧滿庭空翠濕
石牀當戸月華新竹窗把酒知何日樵徑攜笻又幾春
惟有别時芳草色閉門相對碧如茵
南浦綠波
溶溶漾漾際沙汀烟樹寒蕪秘遠青萬頃流光涵玉宇
一帆爽氣動文星飛禽浴鷺翻晴色落蕊浮花送晚馨
明日相思來别處徘徊照影悵伶仃
汨羅懷古
獨向芳辰上綵舟長天落日思悠悠千年詞賦名猶在
一代英雄事已休每挹孤忠天地老空餘陳迹古今愁
蒲樽更欲風前醉長笛數聲鳴遠洲
綠隂啼鳥
日上高林宿雨晴綠隂深處一禽鳴落紅塵外偏多恨
遠翠梢頭更有情繡倦玉窗聞處巧酒停芳席聽來輕
繁絃急管空撩亂白髮梨園按未成
溪山真樂
何處名山澹碧滋一溪新綠動晴漪移居未傍龐公宅
遠道空歌陶令詞鶯囀柳間春色淺鷗翻沙外夕陽遲
囂塵何事難抛擲苦把閒身向俗縻
弔黃祥
欲見高人不可期空堂素幕淚先垂游絲捲雨閒芳榭
雜蔓侵階卧藥籬月冷秋波魂去遠雲霾春塚魄來遲
芹邊閒却時懸榻無復清容見小池
送天使蔣二回朝復命
鞍馬迢迢入帝京共瞻使節出孤城帆分秋色南天晚
人沐恩波北海傾奏對九重丹漢近逶迤萬里大鵬輕
懸知朝罷從容日更述民風頌治平
老卒還田里
蚤從玉帳出邊關雪鬢垂絲喜得還銳氣暗隨秋色盡
老情翻樂故園閒戰場尚記歸時路村逕猶依舊日山
留得少年長劒在壁間懸却獨頻看
詠古墓
何代凄凉土一丘蓬蒿馬鬛幾春秋斷碑無字埋青草
古逕侵田繞碧流山鳥似啼依枳棘野烟如暝鎖松楸
當年懸劒今何在空使來人起暮愁
題淮甸歸耕圖
回首吳天海嶠迂綵舟斜日過姑蘇劒歌聊復傳鸚鵡
座客誰為唱鷓鴣錦樹連雲侵甸麥素潮湧月動檣烏
固陵春色還應好聞道田園總未蕪
寄蕭四上舍
柳色千條過一春相思兩地正愁人乍辭簮組成飄泊
甘向林泉學隱淪錦字不來勞曉夢玉琴無意染芳塵
飛花日日隨流水好把金樽到手頻
錦江春色
天際雪消春水來融融春色錦江開洪濤洶湧翻晴日
駭浪奔騰噴怒雷三月魚龍多變化百年舟楫幾傾催
誰知大禹當年力惆悵臨風酹一杯
月夜登臺
高臺突兀五雲頭風捲笙歌徹夜流玉兔初生銀漢影
桂花先報廣寒秋夢飛弱水三千里興入仙家十二樓
只恐酒醒滄海變笛聲孤起古今愁
歌風臺
漢祖龍飛竟不回巍巍臺榭倚天開覇圖寂寞終塵土
王氣消沈向草萊無復故人同擊筑空如野客獨銜杯
于今六合為家日颯颯悲風故樹隈
送李通守歸鐔上(二首)
攬轡咨詢出劒津飄飄錦服拂芳塵官亭貰酒逢詩客
山徑尋梅問野人紫案鳴琴常對晚黃堂判筆每生春
懸知歸去多餘暇好寫清吟為寄頻
其二
共看少府歷山城駐馬西鏞第幾程海嶠遥連閩嶠紫
昭潭曾似劒潭清半簾月色供詩句一路梅花遣官情
明日咨詢歸去後定將嘉績逹宸京
寓秦淮寄冶城知己
萍蹤無蒂數分攜海國羈魂易慘悽千里歸心逢臘盡
亂山殘雪望鄉迷荒村落葉渾成雨極浦寒潮亦到溪
遥想石橋梅發處何由縮地一攀躋
秋江離别
聽我離筵把酒吟我吟都是别情深鱸魚忽動三秋興
海鶴空懸萬里心曉甸波光槐樹碧夕陽鴈影越山隂
明時正好崇勲業底事年來喜擲簮
秋日同諸公至洽師房
洽公蘭若宿雲隂上客何頻此盍簪幔捲雲山邀逸興
樓標霜月喻禪心空階雨過閒花發絶磵風來落葉深
今夜上方期共宿一燈竹裏對君吟
送惠師歸東山别業
遠公飛鍚出人寰别築精藍俯碧灣啼鳥不離階下樹
閒雲長護檻前山燈懸靜室觀身悟屐響空林送客還
借問松醪何日熟會須乘月到禪關
賈誼宅
聞君放逐此淹留獻納空懸漢室憂舊宅獨臨湘水遠
遺文曾弔屈原愁青楓極浦烟光晚白鳥空江樹影秋
西望不堪懷古意欲因歸去卧滄洲
雪峰寺
微霜落葉度關河古寺清秋掩薜蘿輕策獨隨飛鳥去
好山偏向夕陽過三花祇苑逢僧少獨樹空臺積雨多
却憶朋簪躭勝事下方塵世易蹉跎
江上書懷呈林八瑾
昔年曾共醉蘭舟明月閒情憶舊遊獨客荒村空向暮
異鄉多病厭逢秋殘烟野戍聞寒笛落日楓林見驛樓
為報别來憔悴盡謾因尊酒更消憂
山中即事
少年書劒愧蹉跎舊業空山掩碧蘿看竹暫忘塵外事
逢人多向雪中過乞歸故國青霄遠卧病閒門白髮多
别去若尋林處士後時相望一高歌
懷友人陳三源
浮雲聚散幾悲歡久客懷歸憶萬安門對西山朝氣爽
城臨東海暮潮寒身隨斷鴈兼秋遠夢入疎砧向夜闌
為問松蘿舊遊處别來花月共誰看
寄汪知己
客身飄泊類浮萍塵世風波夢亦驚千里青山違故邑
十年白髮戍邊城王門獻策今時寵孔徑看花舊日情
魚鴈不辭雲海闊謾勞尺牘慰平生
釣龍臺
逐鹿屠龍事渺茫空臺依舊枕崇岡衣冠神禹傳苗裔
風壤宗周列職方南粤雲來螺浦白東甌天接虎門蒼
登臨送别兼懷古不惜狂吟倒玉觴
詠得攀楊柳寄故人胡大
東風吹綠正依依欲折長條愧别離蘇小門前人散後
霸陵橋上燕來時飛花蕩漾隨征棹亂葉飄飄泛酒旗
只恐化萍春又去好將一曲寄相思
寄鄭二宣
旅憩高吟送曉鐘深懷野客寄行蹤南登遠道憑歸鴈
舊隱空山憶卧龍蘿桂同心愁獨住鶯花異日興偏慵
遥知别去多詞賦料得顛書也獨攻
寄高逸人
千里懷君積夢中南宮侍從忝余同荒居懶病看花盡
舊事驚心向酒空苑樹月來依宿鳥海天春去見飛鴻
懸知相望無由逹此會令人意不窮
酬王一玄諸友過訪
故人問病到山村美酒香茶慰討論賈誼有才匡漢室
梁鴻無策謁侯門江田未熟晴蕪長館樹新凉夕鳥喧
暫得相逢須盡興醉來分散已黃昏
壽胡逸人
碧榕深處鎖烟霞銀燭華筵景物賖石室天香聞杜若
玉缸春酒泛胡麻暫輸滄海心猶在久着青囊髮未華
從此自緣方外趣不須勾漏問丹砂
觀趙龍虎習兵
聖代雄藩尚練兵將軍意氣重横行登壇久論安邊計
倚劒平臨近海城玉帳鳴笳通遠戍青絲歸騎出連營
懸知漢主垂思慮始信票姚獨羡名
夕陽孤棹
梨葉青青春草齊南天相送夕陽低看雲海國同誰醉
倚棹江亭又解攜畲米未收行客飲蠻烟初散曙鴉啼
孤篷回首知何處莫動哀吟易慘悽
懷浦舍人長源
祖筵相送槿花時江上逢春感别離詞客登臨芳草變
鄉山吟望尺書遲鶯聲吳苑行人度海色官船暝柳垂
最憶玉門聽曙漏思君閒夜益悽其
懷南宮趙大叔度
悲歌對酒強成懽三十窮經尚考槃楚水逐臣空作賦
淮隂年少獨登壇青山官舍疎鐘晚黃鳥蕪城暮雨寒
料得西鏞多勝事凌霄明月憶同看
送楊紫庭之京
津亭送客柳隂隂把袂長歌念盍簮此去雲霄休恨别
舊遊江海寄愁心挂帆淮月鄉山近策馬吳關驛路深
明日知君相憶處鳳臺登眺與誰吟
送王一之京
楊柳青青春草齊官亭客散夕陽西歸心正逐孤帆去
離思偏驚匹馬嘶雨歇聽鐘精舍近月明聞梵枕峰低
那堪吟望空梁夢遥憶清芬滿劒溪
送友之京
翩翩驛騎拂青絲斗酒城隂醉莫辭别路遠從雲外去
論文誰向雪中期寸心冉冉懷丹闕雙珮鏘鏘拜赤墀
遥想朝回春更早好音還慰倚門思
送池王二友歸劒鐔(二首)
竹枝歌罷早潮平把酒離筵感别情年少常懷郗詵第
才華獨羡馬卿名鐔津柳色迎歸棹螺渚鶯聲送客程
良會未窮分散去好題飛札到岩扄
其二
卧病丘園感越吟對君離思忽驚心琴樽何意成寥落
纓冕誰知尚陸沈滄海一身懸北望青山雙淚向南深
須知夢裏還相憶風雨浮亭夜盍簮
送賈文學之京
秋風離思正依依匹馬西行向夕暉别路遠從霄漢去
知君已覺少年稀淮邊落木南天盡江上寒雲北鴈飛
鳳闕朝回春更好為題尺牘到岩扉
賦得羅浮山送人之任
陶令之官瘴海濆羅浮勝境昔曾聞飛來島嶼丹青合
畫裏樓臺紫翠分曲澗花深常帶雨龍川水暖欲生雲
别離已是春風後那得梅花折贈君
浮亭夜集寄華故人
南亭高館薜蘿深此夜思君萬里心鄉國舊遊多怨别
雲山何處獨登臨寒蕪落鴈天低樹野戍平沙燒隔林
尊酒相逢還寄意也應知我一沾襟
月夜會林南宮聞李生彈箏
浮亭簮盍醉吟逢高調鳴箏此夜同月隱青絲聞亂葉
霜空瑶柱度飛鴻湘靈錦瑟愁停鼓子晉鸞笙愧未工
況有周郎歌白雪興來那放酒樽空
浮亭夜集
縱酒閒亭歌復悲那堪春草思離離朱門按劒誰先達
滄海論心愧後期郭裏鶯聲驚雨歇津邊柳色向坡垂
題詩寄遠無持贈偏憶追陪到習池
浮亭夜集贈黃二
江淮千里久思君高館相逢興不群孤燭青燈人共醉
澹河疎雨夜初分心懷慷慨空悲梗世事飄颻秖似雲
良會未窮簪盍意莫因歸興又紛紛
送仲彬胡公之荆南
華館清談酒未醺春風送客又離群高堂念别情先切
把袂同心跡暫分征旆還辭閩嶠月布帆輕颺楚江雲
懸知别後空梁夢應有新詩最憶君
送人之京
江亭客散斂餘暉忽聽離歌淚滿衣滄海驚蓬浮世在
青春得桂少年稀梅邊飛雪行人度雨外空江去鴈微
明到長安春更好五陵花柳正依依
送人之海南
殷勤斗酒送君行一曲驪駒對粤城秋草愁心同北望
夕陽去路獨南征寒山月落青楓晚野戍霜空白鴈晴
年少功名應苦節臨流未可濯長纓
送林一歸山中
楝花雨裏醉逢迎南國看山又送行求侶暗驚春草色
還家愁逐暮江聲殘陽向野聞邊笛遠樹登樓見海城
誰念長沙遷謫久懶從季卜問君平
洽公房送林敏
珠宮客到夕陽時西望鄉園欲淚垂芳草不堪多卧病
青山何事又分離高原暮火行人盡積雨長天去鴈遲
暫醉一杯乘興地對君誰復憶凄其
送余司馬歸晉中
驄馬朝來欲渡河官城把袂惜蹉跎滄洲舊業驚蓬斷
白馬流年倚劒過梨葉烟村行客少鷓鴣陵苑夕陽多
天涯相憶知何處空有愁心對酒歌
送逸人之嶺南
把酒離筵江上青水亭客散雨冥冥心懷遠道頻看劒
跡向南天秖類萍孤驛城頭晴見樹片帆海上夜浮星
知君此去堪乘興何必臨岐涕淚零
送林十一歸山
青門長笛起愁聲滄海離杯感故情賓館芰荷清夜語
鄉山砧杵暮秋行浮雲北去無蹤跡旅鴈南歸有弟兄
莫歎蹉跎向年少古人白首尚躬耕
送李安之建安
綠槐宮樹一蟬聲歧路相看萬里情對酒謾因愁遠别
臨流還可濯長纓孤帆夜火洲邊驛澹月疎星柳外城
遥想溪山更乘興閒居獨羨子雲名
懷林外史
騷人别去易蹉跎門掩浮亭長薜蘿北闕才名嗟放逐
西鏞親友念經過醉題候館桐花早歸夢鄉山夜雨多
料得登臨多勝事南州詞賦復如何
會林南宮宅懷鄭二
閒吟秋草思無窮却喜親朋此夜同外史閒亭懽對酒
浮丘滄海暗驚蓬疎砧候館空江上遠火人家積雨中
别後深懷書信否天涯愁絶送飛鴻
晚日杉關
荒苔古道斂微曛馬上笳聲不可聞地自亂離民舍少
山當閩楚客程分長林積雨寒為雪深樹孤峰濕作雲
愧我舊遊見關吏也將書劒學終軍
次鐔津呈董書記
楝花時候憶同遊況復懷君此泊舟千里歸心逢臘盡
幾家落日倚門愁山鐘杳杳前朝寺烟水悠悠古建州
何事相思不相見爾來應被白雲留
與任本立
長河二月柳隂隂客舍看春感越吟和氣不應消白髮
寒灰終未變丹心湘潭鴈去江蘺遠夕照鶯啼谷樹深
共道長卿歸卧病青山應笑又投簪
送馬秀才下第歸江南
嗟君失意賦歸休家在滄洲憶舊遊㶚上柳條牽客悵
江南草色向人愁山城落日寒吹角水國連天夜泊舟
莫歎青春悞年少古來白首未封侯
送客歸江州
悠悠草色醉離樽送子東歸欲斷魂洛社分攜孤劒去
潯陽耆舊幾家存湓江浪白潮通海楚地山青柳在門
若見别來相識問風波此日不堪論
送薛居士和州讀書
西風征鴈去翩翩聞道攜書泛楚船左氏賦成曾十載
董生帷下又三年讀書小館山當戸舊業巢湖水作田
聖代秖今逢掖貴莫令歲月易流連
送人入蜀
江亭把酒唱離歌遊子扁舟發汝沱草色到江知地盡
猿聲入峽覺山多水流深向荆門出棧道遥從樹杪過
去去蜀中應計日相思明日復如何
宿淮浦寄司空文明
思君深夜百憂新淮浦東頭問去津千里楚天初度鴈
兩河明月未歸人從風自歎成黃葉臨水空思采白蘋
知己飄零有如此舊遊那復洛陽春
登餘干城
醉向東風覽物華江山誰使後人嗟蒼烟古壘危三戸
白髮遺民更幾家城上當時誰駐馬雲中落日有啼鴉
登臨莫用懷今古愁絶湖橋酒幔斜
賈誼宅
少年何事到長沙此處翻成謫宦家地濕楚鄉秋雨後
草深甲第夕陽斜清湘東去人空弔盛世南遷衆所嗟
我亦為君長太息懶將書劒客天涯
早春江上逢兵曹
望君江浦草離離馬上相逢淚欲垂賦就張衡雖不樂
途窮阮籍復何之山含碧樹鶯啼早雨散江亭客去遲
暫醉一杯乘興地風流莫道昔年時
積雨輞川莊上
短褐山中荷篠時東菑風雨共棲遲久從野老田間餉
深負林僧竹下期梨葉烟村聞布榖桃花潭水隱鸕鷀
懸知别墅安農意此外餘生空爾為
酬暢當尋嵩山麻道士
少室尋真羨獨經唯應大道本無形龍飛水殿晴驅雨
鶴繞天壇夜禮星望氣遠臨關樹紫看山空對藥爐青
那應一問烟霞思願得長遊且駐齡
答馬秀才
學書學劒事悠悠況是棲遲未白頭顧影夕陽空北望
驚心大火復西流亂山背水孤城晚獨樹臨關一葉秋
君亦尚為南郡客徧題尺牘問窮愁
晚次鄂州
孤城吹角水漫漫近夕波搖舟次灘峽口砧聲江上度
武昌樹色月中看南天渺渺懷人遠北斗蒼蒼向客寒
流落水雲千萬里不知何處是長安
鳴盛集卷三
