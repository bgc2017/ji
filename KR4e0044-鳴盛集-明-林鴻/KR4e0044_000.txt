鳴盛集别集類五(明)
提要
(臣)等謹案鳴盛集四卷明林鴻撰鴻字子羽
福清人洪武初以薦授將樂縣訓導歷官禮
部精膳司員外郎年未四十自免歸事迹具
明史文苑傳明初閩中善詩者有長樂陳亮
高廷禮閩縣王恭唐泰鄭定王褒周元永福
王偁侯官黃元而鴻為之冠號十才子其論
詩惟主唐音所作以格調勝是為晉安詩派
之祖李東陽懷麓堂詩話曰林子羽鳴盛集
專學唐袁凱在野集專學杜蓋能極力摹擬
不但字面句法併其題目亦效之開卷驟視
宛若舊本然細味之求其流出肺腑卓爾自
立者指不能一再屈也是在宏正之間已有
異議周亮工書影曰閩中才雋輩出彬彬風
雅亦云盛矣第晉安一派流傳未已守林儀
部高典籍之論若金科玉條凜不敢犯動為
七律如出一手云云是其末流且馴至為世
口實然鴻倡始之時固未嘗不舂容諧雅自
協正聲未可以作法於凉遽相詆斥况高棅
尚不免庸音鴻則時饒清韻尤未可不分甲
乙一例擯排矣此本為成化初鴻郡人温州
知府邵銅所編未有銅跋稱覽其舊稿慨然
興思因詳加校勘補其缺略然如張紅橋唱
和詩詞事之有無不可知即才人放佚容或
有之决無存諸本集之理此必銅摭小說妄
增之夢游仙記一首疑亦寓言紅橋之事觀
其名目乃襲元稹夢遊春詩可以意會銅亦
附之簡末殊為無識葉盛水東日記載銅天
順中為御史以言事忤權姦左遷知縣則其
人亦錚錚者或平生以氣節自勵文章體例
非所素嫻歟乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鳴盛集原序
元氣行乎宇宙間膚而直者為人其清淑者為明哲為
英豪性之為道德發而為詞章至於聲詩又詞章之清
淑而最者也吾友林鴻子羽早穎悟獵涉羣書提要鉤
玄去其糟粕而掇其英華悉取資以為詩自盛唐以上
歷晉魏漢氏十九首楚辭三百篇皆沈浸醲郁一日援
筆而賦動數十什洋洋大篇溶溶短章皆新竒俊逸馳
騁若騏驥浩蕩若波濤清絶若雪山冰崖皎潔若瓊琚
玉佩擇其尤者置之韋柳王孟間未易區别臨川王先
生郁一見而異之曰此大歷才子復見於今矣且天性
倜儻樂山水好翺翔率嘗與予登道山清泠臺薛老峰
泉石膏育風雲氣槩故其詩邁俗軼塵良有以也今年
冬與予相會太和宫因出所製一編而求序予辭不獲
故秉翰而題其首雖然以吾子之才之美進進未可量
也若登泰岱之峰愈高愈低將小天下矣則桓雖謭材
又將執筆從而序君之别藁尚未晚也洪武三年冬吳
興倪桓序
詩家者流肇於康衢之擊壤虞廷之賡歌繼是者渢渢
乎三百篇之音流而為離騷𣲖而為漢魏正音洋洋乎
盈耳矣六代以還尚綺藻之習失淳和之氣唐興陳子
昂氏作障厥狂瀾杜審言宋之問沈佺期李嶠又從而
歎之至開元天寳間有若李白杜甫常建儲光羲孟浩
然王維李頎岑參高適薛據崔顥諸君子各鳴其所長
於是氣韻聲律粲然大備及列而為大歷降而為晚唐
愈變而愈下迨夫宋則不足徵矣元有范虞楊揭趙數
家頗踵唐人之轍至於興象則不逮焉噫文與時遷氣
随運復不有作者孰能與之今觀林員外子羽詩始窺
陳拾遺之閫奥而駸駸乎開元之盛風若殷磻所論神
來氣來情來者莫不兼備雖其天資卓絶心會神融然
亦國家氣運之盛馴致然也謹題其集曰鳴盛為之序
云洪武庚申季春既望嘉議大夫禮部侍郎權吏部尚
書廬陵劉嵩子高序
