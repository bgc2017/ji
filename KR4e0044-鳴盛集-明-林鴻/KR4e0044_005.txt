鳴盛集附錄
賦
椰子賦
余嘗駕蒼虬乘虛舟登蓬莱之三山遊海外之四州思
金莖之玉露沁枯腸而消憂有一黎叟怡然謂予曰遐
荒之遊樂乎吾遺子以消渴之物形碨礧而味珍羞名
為椰子欲之易求乃翩翩而特立聳喬樹於荒丘孤高
挺出劒葉蓊鬱標危榦而參天揭金莖之崒嵂歷四序
而不彫飽風烟而秀實若乃瘴海春霽蠻溪秋晴煖氣
新煦炎風不蒸膏雨方潤凉露乍零初蓓蕾而凝苞漸
纍垂而懸罌及夫鐡殼將堅匪方匪稜猶混沌之未判
疑殼漏之乍盈繄風氣之所産乃渾然而天成至於長
梯摘鮮玉盤薦美霜刃剖箕山之剛瓢紫胞露雲英之
玉髓裂瓊肌之纖紛璺甘露其下釃啖盈几之春冰掬
一泓之清泚啜山茗而細嚼覺餘香而遶齒至若炎景
流金隆暑若熬體欲倦而少休汗承并而沾髦可以當
乎醴泉可以比於松醪快煩襟之一滌勝凉州之葡萄
張公大谷之梨不足以喻其味梁侯烏椑之柿不足以
並其膏其為鄰也則有羅浮之丹荔其同類也惟讓尚
方之胡桃維知遐壤之異品尤邁中州之佳肴類方物
而入貢堪與橘柚而同包叟言已而告去彷兀然而禪
逃余曰昔者成周不貴異物服食器用土貢無失珍禽
竒獸是獻俱絶所寳惟賢遐邇盡悦矧兹微物筐篚敢
匹叟謝不敏其容有怩棄予欲辭疾而趨出
㯽榔賦
世有異物產於炎方既堅且實名曰檳榔挺根株之特
達抽枝榦之芬芳披烟雲於海島霑雨露於遐荒體團
圓而如玉質文采而有章落冰刀之雪白起柔殼之丹
黃味兼灰蔞之美液凝齒頰之香豈中華之所尚實南
海而見嘗迺椰子之是類與荳蔻而同鄉其生也匪桃
李之礧磈其熟也若橘柚之焜煌嚼之則吐紅而點地
吞之則流汗而成漿無琳無琅非璧非璋花先月桂葉
似桄榔狼蠻以之而為至禮珠崖以之而為至良至若
瘴烟乍斂海天微凉雕題黑齒蜑髻黎裳莫不奔走興
販摘曝盈倉或肩挑而背負或舟載而車装於以定婚
禮於以先酒觴於以獻賓客於以充廟堂是皆風土之
誇羨日日喜啖而不可㤀也乃拜手稽首復為之歌曰
瓊山高兮如屏瓊海流兮有聲檳榔生兮滿林妙結實
兮為祥為禎再歌曰瓊山青兮峩峩瓊海流兮波波檳
榔生兮孔多為禎為祥兮千秋不磨
