鳴盛集卷一明林鴻撰
五言古體
擬古(七首)
北辰何巍巍居為衆星宗玄冬杓在北青陽乃旋東七
曜潛斡運四時自成功靜觀造化機毋乃君道同
其二
神龍潛深淵不在尺水池飛鳳將鎩羽亦擇梧桐枝玉
以貞自珍蘭以幽見竒君子莫屈身身屈道乃卑
其三
迢迢洛陽城雉堞何逶迤上有天子宫下列公侯居外
廐鳴騕褭中饋進鮮肥身無澣濯服路有餘粱脂巍巍
金馬門云是上天梯仕宦有捷徑請託無虚時布衣謁
公家言拙氣亦卑丈夫無所求守道寧食薇
其四
倦僕秣我馬駕言將驅馳戚戚感路人問我去何之答
云商山路幽谷多紫芝樂與素心人採掇療朝饑路人
聽斯言揮淚持我歸舉手謝之去吾駕不可違
其五
翩翩雙白鶴久在樊籠中刷毛向朝日舉翅傷秋風雖
蒙惠養恩自比雞鶩同歎息此珍禽默默傷余衷放之
煙霞表飲啄詎見蹤
其六
秋月何皎皎素魄流虛堂攬衣步清影玉露生凄凉感
之獨徘徊驚波疾流光雖無景公淚惻惻還堪傷世路
多榛棘人心競羊腸得酒且須傾毋令空鬢霜
其七
千金買駿骨寧與駑駘同乃知陶潛翁避俗甘固窮縱
酒愛五柳折腰若為容葛巾漉春釀庭柯響青璁怡然
日為樂自視村野農而我頗疎散失身塵網中翹首企
高步遥遥安可從
感秋(十九首)
撫劍中夜起氣候何凄清天高白露下北斗當前楹嗷
嗷雙飛鴻随陽亦宵征微禽爾何知寒暑攖其情始知
玩物化中復念吾生三十志有立一經尚無成緬懷古
哲人信與大運并道在無終始時來暫衰榮感歎不能
寐延首東方明
其二
中夜有遐想假寐登崑崙飄飄列仙人授以漆書文玄
鳳振其羽三芝吐靈根文螭為我駕赤豹為我蹲覺來
戸牖虛明月當前軒服膺念古訓抱經究微言中道誠
可尚荒謬何足論
其三
大人秉乾德精誠應純剛在天麗星日在地為丘岡六
龍無停馭大化何茫茫喈喈玄圃鳳知時亦鳴陽伏鼠
忌靈曜飛蟲惡炎光陰類各自私至明庸何傷
其四
太古號無事其人如鹿麋塊然具中和焉用禮樂為三
皇不同軌五帝亦異治練絃與明水汲汲挽其漓哇淫
起鄭衛綿蕞紛秦儀聾盲世耳目真朴無復遺大運暫
衰歇至理豈盈虧鴈行與魚躍誰用此道推所以横渠
翁千古有餘悲
其五
姬轍既東馭羣雄踰其防夷氣熾六合陽精黯無光壯
哉東海君歘起垂衣裳霸圖雖燁燁王道終茫茫麟經
托南面筆削嚴秋霜至今千載下共戴君為綱
其六
陽精自東生陰魄復西沒兩曜無停機萬古一超忽方
平笑麻姑綠鬢已成雪誰識青青松蟠根向溟渤
其七
秋氣悲萬物攬衣坐中庭仰視明月光俯聞候蟲鳴人
生會有涯歡樂當及時榮期但長歎墨子徒自悲驅馬
被紈綺雕盤割鮮肥酒酣論意氣中心貴相知終當委
運去得飲無復疑
其八
至人不凝物逍遥可延年貪者乃徇名冠盖卧丘樊懷
璧讐匹夫深藏貴若淵邦家覆佞口仲尼欲無言始終
互相竭盈虧每旋沿默觀一元運至理猶張絃
其九
威鳳志八表鷙鳥思遠擊志士徇苦節秉心猶鐡石黔
榖恤齊饑餓者嗟輟食朝歌墨回車勝母曾不入悲哉
表旌日行矣申屠狄世無成子高疇能掩真跡
其十
君位曰大寶惟聖能矜持彼狂亂其經縱欲日淪迷夏
桀墜禹服商受傾湯基蹙國向沉湎投身殞蛾眉禍福
共倚伏理亂亦相因下民尚有嚴皇天本無親姬文掩
枯骼四海咸稱臣
十一
季世尚遊俠使氣凌諸侯就死輕一芥含恩重山丘荆
卿觸秦怒漸離重燕憂小節若可尚大義非良籌嗟哉
黃金臺千古令人愁
十二
朝登北邙坂墟墓何纍纍懷哉泉下人惻然我心悲往
若不可復來者每如斯膏火煎萬族紛紛競刀錐生存
華屋居死與草木萎愚智同土壤英靈竟何知所頼賢
哲士千齡名不隳
十三
大塊覆羣迷疇能會其妙狂夫每如醉至人獨先覺草
木養氣體金石駐精魂多岐但驅車孰踵玄玄門漢武
志三島秦皇窮八垠焉知淡泊水可沃靈臺焚
十四
大化有培覆貧窮固其常奈何東鄰子索居多慨慷在
桁無懸衣晨飱曠儲糧飢寒不自保妻子安得將投杖
出門去仰逐浮雲翔周流極四海組練歸故鄕寄語寰
中士空乏庸何傷
十五
四時互相竭兩曜無停軸夏炎方滿盈秋氣忽已肅空
閨有佳人十載常獨宿中心豈不貞處闇誰見燭願為
明月珠流光照君屋
十六
空谷有隱士服食常不周藿羹笑鐘鼎裋褐輕王侯樵
漁有時閒但與麋鹿遊持身豈不隘安命固無憂我願
見其人欲往道無由迷途諒未遠反策營吾丘
十七
聖人處憂患微言在明夷世人昧獨處悔吝相與期君
看文毛豹隠霧南山陲寄言狂馳子曷用此道推
十八
聖人立名教朋友居人倫異體相謀合惟德可為鄰何
如便佞子婉孌來相親昔為金與蘭中道若參辰投以
明月珠按劍反見嗔對面隔山岳欲達路無因數疏既
有戒昌言跡非真惟應管鮑交此道恒自信
十九
聖哲尚中道大哉美隨時出處雖殊途久速與運期莘
野方釋耒九五以為師西山去不返殷士寧食薇鴻鵠
横九霄鷦鷯安一枝物類同如此子心何所疑
堯階
伊昔陶唐氏垂衣貴無為所存昏墊憂焉知宫室卑土
階一何陋荒蕪任茅茨雖云三尺崇足仞千載基陟降
趨四岳攝升朝百揆雍容揖讓間庶績皆咸熙彼昏瓊
其臺惟狂瑶其池亂階一以啓顛躓良在兹吾聞大聖
人廣居宅八陲禮門既大闢義路亦載馳居處雖儉素
德業乃巍巍勖哉後來人可以為箴規
無諸釣龍臺懷古三首
無諸昔建國赤土䟽王封築臺青冥上垂釣滄江龍乘
龍去不返千載如飛蓬只今荒臺上寂歴多遺蹤我有
太古懷來吟江上峯天青海氣滅地古寒煙濃潭水綠
萬丈秋岑碧千重登臨未能已落日催孤鐘
其二
甌閩古夷服無諸漢英雄秦鹿既已死却辭隆凖翁組
練照海色旌旗來故宫赫矣茅土業大哉開闢功事往
滄海變龍飛霸圖空昔日釣龍臺空餘江水中桂殿苔
色古空陵雲氣紅朝夕卷寒潮隠隠聞雷風登臨畢餘
景感歎無終窮
其三
無諸東海上有國在秦先一朝逐秦鹿戈甲相勾連高
才已得志論封亦徒然歸來築高臺投竿釣蜿蜒屠龍
雄按劍拂拭滄洲煙英風振海岳古月經蠻天昔人不
可見蹤跡復堪憐閒來弄秋水漁情藹清川雲高碧海
淨日落千山妍莞歌古臺上醉向酒家眠
西狩
顓頊閉天地玄冥始司冬明堂敞八水井邑閒九農東
魯考王制西狩收歲功天仗列鉅野雲師掩象蒙鳴鐘
天地震列焰川原紅置張六合窄囊括九有空熊羆既
股栗豺虎無留蹤夫何玄枵精亦困鉏商弓五趾運坤
軸孤觸鳴蒼穹舉武中矩度流音若黃鐘虞人一驚告
尼父心已恫瑞物際頽運嗟哉吾道窮遺經告文成筆
削垂至公飛霜礪斧鉞白日開鴻濛感歎終絶筆千古
來悲風
塞下曲
交河冰是路天山雪作花舉頭猶漢月沒足已胡沙遠
戍連烽火嚴更起清笳將軍帳中卧萬馬夜不譁國恥
猶未雪壯士莫思家
其二
宛馬金作勒壯士鐡為衣横行出塞門日落黃埃飛匈
奴倉卒至士卒被重圍戰餘平野中惟見空鞍歸家中
白頭母猶自倚寒扉
為陳少府賦望雲
高臺臨廣逵上抗浮雲端遊子思親闈登之以遐觀親
闈不可見白雲阻河關顧兹好爵縻何當一承顔登山
山有岐涉水河有湍王事雖賢勞敢辭陟岵難青天何
茫茫大地亦盤盤歸袖欲奮飛願附鴻鵠翰
寄衣曲
漢月絓庭樹胡霜拂城樓邊人一夜寒深閨始知秋起
來理征衣纖手一何柔雙杵幾不勝寸心未能休梧葉
下淅淅草蛩鳴幽幽月明嗟慰意風急復含愁白露下
蘭心蘭心亦枯槁妾家有高臺下見漁陽道明發寄征
人三挹蘼蕪草
題罔極堂卷
孰謂江海廣江海亦有湄繄我父母恩浩蕩斯無涯依
依念終養惕惕常如飢鞠育信勞悴欲報將何為仰睇
孤鴻翔俯悼寒蛩悲豈無舟與車徬徨將何依高堂儼
陟降愾然方在兹感彼樹上烏朝出暮乃歸微物具至
情未遂反哺私我何抱深痛拊膺淚如絲哀哀九泉下
永以長酸嘶
謁昌黎先生祠兼呈王潮州
窮冬到南海驅馬韓山灣繁霜野水落鱷溪清且寒伊
昔潛修鱗白日飛風湍壯哉昌黎翁洪流靜而安伊余
謁遺廟兼以窮遐觀地古白雲滅潮來滄海寬夫子繼
芳躅而能障波瀾丈夫遇知已遲暮彈吾冠
哭迭漳州
九原何茫茫哭聲迴彼蒼含悲復含喜身死名不死夷
哉清漳途可駕睢陽軌永激後來人千秋作臣紀
春日首陽懷古
東風蕩霏靄旭日生岩巒清飇洒襟佩聊以窮躋攀遊
目俯高墳歘然復悲酸清標香名立幽壤芳骨寒孤騫
仰鸞鳳鳥雀易所飱濁流激清波洒然天地間古木翳
芳祠野蕨迷空山遲回竟將夕振策未能還
本一齋
元始但一氣厥狀含鴻濛卑高猶未陳至理已混融粤
從太極分玄白自汚隆天澤肇履象中正根民衷三皇
不沿轍五帝亦殊風萬殊雖支離一體當貫中天地乃
吾體清明元在躬寄言希顔徒勖哉克已功
驅車篇送張志道奉親柩歸清潭
驅車出東門我車已載脂况此苦寒月歌此陟岵悲夙
駕指晨星日入不遑棲道路豈不遥筋力亦云疲飛鳥
為我吟孤禽為我啼浮雲結為旆迴風亦凄其引領望
故山丘壘何纍纍感彼首丘志懷哉蓼莪詩
指佞草
元氣殊萬類惟人最通明夫何此靈草亦識讒諛情揚
揚吐竒芬毋乃太微精孤根寧獨立不與凡卉并宵衣
朝百辟丹陛秋風生姦回既屏迹利口亦潛形周禾徒
同穎漢芝空九莖雖能誇美瑞曷足資治平寄言持斧
者可與同令名
方節婦詩
北堂樹萱草我憂終不諼念彼結髮人溘與朝露先眷
言在諸孤曷敢同下泉昔看俎豆嬉今見弱冠年慨賢
夏侯傳永歌柏舟篇懷哉古人心白首敢自憐
羅浮觀日圖
昔有學道者擔簦海上行宴坐羅浮峰内視觀無形晞
景正東豁滉漾扶桑明雲濤既洶湧龍獸亦悲鳴吾聞
混沌分坤軸東南傾百川走空虛日乃生窮溟未覩大
明運安知至陽精願從列仙徒散髮倚雲屏三花潄雲
液五内含晶熒回觀羅浮圖陋哉山海經
心逸齋
二五妙凝合清明在吾軀惟心萬物靈湛然抱中虛知
誘由外感逐物情乃趍以兹巧偽萌營營實勤劬若人
志前修作意惟聖謨百體既順正天君日安舒靜處守
仁宅紆行由義途希顔古有訓勖哉逢掖徒
海上讀書
浮雲薄海色萬里如秋空青蒼杳無際島嶼蟠蛟龍上
有讀書者結茅誰與同朝餐海上霞夕友滄江翁乘桴
嗟尼父把釣思任公猶慕魯連子不受却秦功千金若
士壤清名弔高風愧予老儒術白首且相從
贈昇玄子
希夷本無象廣漠難具論孰知玄子名強曰衆妙門至
人守無為目擊道乃存精神應龍健變化迎鵬搏四氣
歸槖籥三花洞天根逍遥大塊中豈在登崑崙
飲酒
儒生好竒古出口談唐虞倘生羲皇前所談乃何如古
人既已死古道存遺書一語不能踐萬卷徒空虚我願
但飲酒不復知其餘君看醉鄉人乃在天地初
甘露甕
汙罇已寥閴土鼔久不鳴大鈞吹洪爐厥器陶甄成厥
器彼伊何儲彼天地精庶徵順時若至和妙勻凝醇醴
結五色晶液若瓊英天既不愛道人胡惜其情所以大
聖君篤恭天下平
題唐亨仲三友圖
賦質異根本秉心同歲寒翛然山林資陋彼桃李顔
操類三益賞心齊二難寄言端居者冰雪宜相看
金雞岩僧室
遠公青蓮宇百尺構雲闕一徑入松蘿山泉濯苔髮石
房彈玉琴清響在林樾夜來滄海寒夢遶波上月微吟
白雲篇高興了未輟未能悟聲聞安得離言說
遊芙蓉峯
密竹不知路渡溪微有蹤懸知石上約定向松間逢物
候變黃鳥菖蒲花蒙茸相望不可即裊裊霜天鐘
秋江獨釣圖
清飇晚溜溜白水明濯濯投竿坐盤石風葉衣上落吾
心與天遊寧知取魚樂
為朱氏賦石潭軒
飛軒瞰古潭潭色杳深翠靜淵如有容混混百源會秋
臨天影寒夜潄月華碎吾心若虛空何物為蓬累
同周秀才玄與東白明遠二上人期宿芝山不
至
㕓居厭紛擾恒思宿隂岑夙期道門友共兹清夜吟彈
冠起新沐微風披素襟行行止空門夕景倏已沉不見
雲中僧虛堂閉煙林應物本無住焉知來去心良會既
已暌中情一何深詠歸値新月聊復鳴吾琴
題遊魚圖
深水荻芽短淺水荇葉稠逐隊聚還散戲波沉復浮東
鄰已結網西家潛下鈎江湖可相忘予心何所求
泛舟西江
積水可利涉方舟况同乘悠然西江上遂望雲中僧出
浦見落日前崖隂始凝秋風忽颯沓海雨随奔騰稍移
流沙河又見夕影澄擁棹向危壁推篷見古藤枕藉信
水宿躋攀候晨興兹遊意多愜况也多良朋
題醉道士
黃冠何羽人恍是全椒客一壺常兀兀以飲混其迹歸
來秋山空卧向松下石誰知郡齋人含情正相憶
經東山别墅
别墅在東山經過感疇昔縱横醉時墨猶在池上石林
氣颯以凉山容淡將夕緬懷携手人念念不能釋
寄丘令
海國民俗古清朝民物閒况兹得良牧理人絃誦間吏
散日已夕雲歸鳥随還高齋蔭嘉樹横琴對遠山伊余
安蹇劣歸休謝朝班出處雖異途雲林近怡顔兹焉仰
高風望望心所攀
送湖南歸粤
志士本激烈况當離别情直氣不得發逢秋吐商聲浮
雲蔽長空驅馬去孤城廣川無輿梁一葦詎能横將尋
故山隠自芟荒草耕蠧書束高閣龍劍日夜鳴行路由
正途能使山岳平端居息機心卧聞螻蟻爭知君重交
結臨分吐平生
寄袁憲史
金風動林木朱炎謝餘暉新凉起羸疾振我塵中衣貧
居滿衰草鳥雀遶庭飛閒心本無營看山忘渴飢念兹
素心人于今宦情微粤鄉初搖落滄江鱸正肥晤言一
携手共息胸中機
斬蛇劒
秦氛熾天地大澤蟠蜿蜒潛龍厄初九鹿迹方茫然千
里送徒人三杯拂龍泉紫劒混赤精紅光吐青蓮壯哉
三尺鋒可以摧金天粉首明月中飲血秋風前素靈何
嗷嗷老淚翻蛟涎芒碭起風雲咸陽若浮煙揮洒六合
清提挈神氣完始知百鍊鋼永與金刀堅
赤壁
曹瞞窺漢統東面朝諸侯鼎足猶未分屯蒙迷九州桓
桓長沙裔歘起揮戈矛兩雄不並立固知寧相謀朔風
吹旌旆飛霜肅貔貅飲馬涸天塹投鞭填山丘建業既
震蕩羽檄如星流衆議徒𤨏𤨏獨斷誠嘉猷拔劒碎玉
几揚旗建車舟周郎拂白羽談笑有良籌馮夷鼓駭浪
天吳扇雄飇烈焰蕩萬壘飛灰喪千艘論功何顯赫返
駕誠包羞再光東都業一洗瘡痍瘳往事既漫滅山川
尚綢繆昔聞龍虎爭今見麋鹿游峭壁絓海月洪濤漲
清秋訪古弔陳迹開樽發冥搜醉來卧煙靄天地如蜉
蝣
題草澤遺書
買斧入城市伐木歸中林中林多樛木實勞匠者心林
深閴無人清風聞嘯音雲濤既浩蕩龍虎亦悲吟筋力
既不惜但恐白日沉願言秘大樸俯首從哇淫
酒醒
酒熱中夜起散髮微風前煩襟忽冲散高咏蒼凉天湛
池和露藉虛庭留月眠寧知明日事聊復一欣然
曉登金雞山呈王六博士
劍客無所懽登高眺清曙於時値搖落况乃閒遊阻關
河一千里飛鴈杳難度積水明秋空蒼山落寒楚荒凉
誰問俗慷慨即懷古長嘯歸去來餘意在蘭杜
送尚抱灌往閩南采詩
予生草澤閒鼓腹歌唐虞奈何際板蕩奮劒當前驅千
金酬壯士白璧買良姝放浪裘馬門嗜酒縱樗蒱市朝
既變更部曲歸里閭三十始讀書謬為章句儒閉門謝
賓從窮巷生寒蕪南山既嘯傲擊節聊自娱故人西北
來將歸滄海隅自言河岳英以俟觀風車忽忽僕馬疲
寥寥歲云徂積雪照天地嚴冰寒江湖祖席臨東門欲
發仍躊躇贈之五雲章飲以雙玉壺
答黃逸人
大道如砥平我車不方軌明時世景清夫子乃蓬累有
客天上來為說黃金臺所市既駿骨所羈乃龍媒五月
上武陽炎風焚大荒豈伊道路難欲往河無梁蓽門逢
君子酣歌日中市披髮行且吟時人盡驚異既知歸日
落欲往秋風作誰同寗子歎且效榮叟樂離别遠將歸
凉風吹布衣南飛有鴻鴈毋使信音希
春日同諸生野飲效陶體
始春風日嘉出門竟何之所欣携諸生駕言陟嶔崎谷
風已嘘萌好鳥亦鳴枝蔬果屬時新有醪已載巵中觴
發意氣列坐各言詩悠悠天壤間斯樂希浴沂
夢清泠臺寄冶城舊遊
羣山際海上道山獨蒼蒼上有清泠臺碧蘿蟠石床伊
昔盛冠蓋琴樽此翺翔暮色海天冷秋風松澗凉今來
阻登臨獨有夢飛揚題寄同心侣願因南鴈翔
岷峨秋晚
岷峨一千仞秀色横清秋雲蟠隴蜀盡水入巴江流旭
日海上來蒼蒼樹色浮陽厓氣已變石林陰未收疏鑿
有古跡登臨仍壯遊落日下層巔懷哉神禹憂
雙竹軒
開軒遠山際讀書修竹陰以兹歲寒枝况此君子心雖
無萬竿玉庶比雙南金天風有時來鸞鳳相和吟外直
秉堅操中虛含素襟何當煙雨夕夢遶湘江深
送黃玄之京
予也夙穎悟十五知論文結交皆老蒼稚爪攀修鱗冥
心三十年尋源頗知津探玄始有得服膺如獲珍誓將
覺後生庶以酬先民干祿鏞水庠歲星七周循青衿二
十徒達者唯黃聞三十為禮官制作多述因前年乞骸
歸甘作隠逸倫業窮道豈遷操危氣愈伸持此欲有授
二玄乃其人時登烏石山眺遠滄海濱逸興發猿嘯閒
情投鳥羣既與簪紱疎頗同緇錫鄰朝遊必竟夕夜吟
常達晨放曠宇宙間外視埃壒身匏斟日動爵劒舞風
披巾醉來各鴟張揮洒如有神坐或藉青草倦應眠白
雲大運迭盈虛人事常參辰詎知同心者胡為遽離分
于時維孟冬膏車戒征輪借問子何之囊書上成均執
手念門友登堂辭老親驅馬西郭門祖帳螺江漘朔風
捲行旆木脫波粼粼請為壯士吟庶以攄中懃丈夫志
四海况乃觀國賓惜别語刺刺無乃兒女仁壯懷何以
贈臨期解青蘋
終南積翠
終南太古色積翠無冬春陽厓俯荆楚陰壑開函秦碧
樹曉未分蒼蒼散參辰下蟠蟄水龍上有避世人有時
浮爽氣拄笏可攬結安得搆精廬談經對松雪
屴崱朝曦
天地有神氣屴崱東南青高標窮碧落連峰走滄溟深
探地無際遠見日初出蜃氣乍蒼凉龍光猶恍惚始知
至陽精明明含中虛沿旋綴陰魄斡運乾坤樞願言吸
晞景庶以永年歲手把扶桑枝身騎六鰲背兹焉對畫
圖飛夢遶屴崱一笑天雞鳴晴窗已東白
贈彈琴黃生
高館敞秋夕而多修竹林讀書有時閒游心復鳴琴露
月稍低樹清風遂彌襟特兹保貞素庶以忘華簪
溪南小隠
夙性尚幽素卜此林泉居雖無珪組榮而有山水娛靜
言一室中撫已常澹如窗間有鳴琴几上惟素書芳晨
得朋簪清樽與之俱憩木愛佳鳥臨川羨游魚棲神縱
八表誰言形迹拘惟願榮啓期斯樂同只且
琴所詩
伊昔大舜氏作琴歌南薰五絃具中和如彼天地仁姬
文洎姬武繼作更述因云何去聖遠疇能會其真初聞
新安郡追古有先民翕然大音奏澆風反其淳人亡餘
故丘末路多荆榛所欣文獻存繼志無緇磷高才何巍
巍仰止惟德鄰師襄如可作千祀猶同倫
寄龍大潛效韋體
夙負偃蹇志共懷林下心誰言塵事縻以兹曠幽尋夏
火方云始索居念朋簪薄携一樽酒命駕來城南湛湛
晨河流依依嘉樹林晤言有時閒揮觴共鳴琴久要或
可冀希哲信難任君懷諒不乖惠我瑶華音
送黃秀才歸西鏞
外貎苦物役中心貴所知如何千里别値此清秋時驅
車弔古臺暢飲黃金巵疾風海上來黃葉四散飛鴻鴈
呌蘆渚螵蛸絓桑枝感候意方戚送遠神乃馳離隔勿
復道久要長若斯
題龍川書隠
世業本淮甸幽居枕龍川冥心謝珪組秉志師聖賢耕
鑿有餘閒軒窗富芸編夜雨雜春誦薰風清夏絃湯湯
伊洛流澹澹洙泗淵會趣洞精要探賾窮幽玄求志業
已崇行義理則然希君保貞素逍遥以永年
富春釣臺
維舟富春渚舒嘯登崔嵬不見羊裘人空餘垂釣臺苔
色石上古秋聲松際哀清風猶可仰落日滿蒿萊
哭陳憲使
刈蘭無餘芳燬璧一成塵漢法密如網清波無修鱗陳
人有媯裔秀出吳江濱曰惟洪武初奉檄始來閩感彼
古哲人結交亦有因芝蘭既同臭膠漆情愈親時從登
高丘懷古共酸辛栖栖天地間不得一日春浩氣久欝
結吐為五色雲遂使鬼神妬坐此終殞身才高名不揚
道存志不伸生為衆士憐死為萬鬼鄰汝母既已老汝
妻乃初嬪汝魂歸無家汝子歸貰墳兄弟既徂遠朋友
久且貧九原深無窮彼蒼高不聞䘖哀欲有訴吞聲難
具陳千齡萬祀後有懷在斯文
夜酌邑庠留别
高梧絓朗月密竹深寒煙虛堂敞清夜桂酌開華筵論
心機暫忘念别情已懸値此羣動息始知詩境玄行當
泛蒼波去矣阻山川落葉擁戍壘飛霜清海天鴻燕有
時還傾盖知何年願持松柏操永與金石堅
同周孝廉夜宿郡庠有述
乞身共棲遲聚首殊契闊子卧清溪雲予弄滄海月人
生駒隙耳歲月坐超忽欣兹一樽酒信此百憂輟晤言
不知疲高歌清夜發久要諒無違保已終華髮
留别諸彦
秋堂閟虛寒晚竹引深翠暝然孤燈坐興與一壺對天
冷霜滿襟露飲月窺醉曲盡别意深相看發長喟
精岩寺
香刹象天界名僧辭世氛一峯獨凌削衆壑相氤氲作
禮向金仙宴林投鶴羣山犬䘖人衣却走避腥葷於時
春向暮林亭藹餘曛蒼然草木氣盡濕西江雲登閣見
千里𦕈懷滄海濆山鐘忽播蕩應此悟音聞
訪陸隠君不遇
結屋依兩崖疑是秦人家不見山中人風落青松花掃
石調素絃尋泉飯胡麻願因玉麒麟緘書投紫霞
經延平津
昔人雙寶劍經此化神物晉室已寥寥劍光猶未没紅
纏斗牛氣黑漾蛟龍窟千里一寒流馳波向溟渤玄化
窅莫測沴氣閉復開有時潭水止白日飛雲雷伊余探
靈異狂歌負竒懷回船向明月浩蕩秋風杯
别龍秀才
龍生不羈者愛士能開襟每醉玉壺酒復為梁甫吟訪
余鏞水陽又將歸故林秋風樽前别落日川上心四郊
已蕭條千里無飛禽離思苦難說望遠猶登臨
同王六博士宿煙霞觀
昔人煉金鼎此地餘還丹至今風篁鳴猶疑下笙鸞出
嶺訪靈異投山宿天壇一片月色古千秋松影寒醴泉
為我酒丹霞為我飱都無世人夢但佇風中翰夫子苟
有意相期此投冠到家興未已更取吾琴彈
游玉華洞
真仙構靈宅洞府何嵌空入洞可十里流水咽其中陰
島濕花露石門度松風怪石變萬狀尋源竟無窮有時
起雲霧微徑又不通觸目極杳靄游心但鴻濛路盡忽
有天容光澹空青蛻出風露外了然心目醒幽興殊未
已又還宿雲扃飛夢即蓬島冥心祈道經終悲向朝市
塵鬢秋星星
翠簾山天湖
翠簾高凌天峰麓曠且平何年此蟠龍遂成秋水泓呼
吸納元氣溟濛變陰晴雲雷地中起日月波上生上有
空僧巢岩栖煉神形寥寥水月觀洞見心胷明我昔凌
天梯恍若登赤城浮杯動松影發笑回天聲從兹便高
舉永極雲霞情
同王六入西山尋白雲僧
秋山晚蒼蒼引興白雲際方聞出谷鐘未返沿源騎躋
攀霽心目始到三摩地苔色陰際寒松聲靜中細空僧
此岩棲心寂跡如寄經誦有時閒了了見山翠抱琴者
誰子夙性貪幽致雲卧復何為冰絃寫秋意西峰倏含
景石榻又假寐身寄孤鶴巢夢如幽蘭氣夜分氣候白
隠隠月初至陽磵澹空明陰林破深邃久懷緇錫鄰頗
與雲山契章甫如可投期君訪靈異
訪玄章師不遇
真僧駐錫處雲床在西峰應物無所住安知來去蹤今
來結青謠又向何山逢白日無經聲金飇但鳴松懸思
永今夕杳靄秋天鐘
秋夜憶周模
傾盖一分手沉思長在襟况兹離居夕復此秋城砧露
下葉初落草根蟲又吟雖云感物候終念曠幽尋劒水
東南流故人千里心無因達尺素夢遶青楓林
道中偶詠
林館夕暫休星駕曉仍發沉沉樹若煙浩浩溪如雪白
首倦長途青山笑予拙
秋夜期盧道士見宿不至
掃石待瑶駕焚香立陰階如何道機熟反使音期乖暝
色帶疎竹秋聲連夜齋無因問丹訣默默此時懷
宿黃梅五祖寺
佛祖說法處迥與諸天鄰珠宫歷浩劫桂殿餘真身登
攀訪靈異禮謁知宿因地遠泉石怪人閒猿鳥馴松杉
覆窗戸濕竹清衣巾花雨出深夜天香來暮春久知簪
組妄思與緇錫親所希慧燈影為余照迷津
遊海上瑞岩
海國横秀色兹山何欝盤黃金亘樓觀積翠開峰巒登
高恍神遊駐目窮遐觀地迥雲物古天秋松桂寒於時
灝氣清東溟淨液瀾精思落天外回飈生羽翰嘗聞有
靈草可以駐頽顔且畢濟時略金梯期再扳
石竹山紫雲洞
羣峰際東海一峰凌紫雲昔人煉丹處石室莓苔紋飄
飄龍虎車即此上丹闕惟留白鶴影宛在青松月下有
靜者廬其人頗淳龐一水落天鏡萬花明石窗藥食有
時暇還來叩岩關心與魚鳥樂身随天地閒伊余困流
俗十載未應還長歌賦招隠夢遶天涯山
題徐濆湘潭離思圖
荆南不堪别孤棹向何處人分鴻鴈秋樹帶瀟湘雨離
思亘重襟登高但凝佇
送吳士顯
吳生鴈蕩人脫略當世事欲識平生心悠悠江海是布
衣何飄飄孤劒千里至斗酒未及歡看雲起歸思長風
吹古城寒石下秋水分手從此辭車塵望中起
酬外兄林大見寄
衰孱謝時耀索居久荒蕪顧兹升斗祿遂與田園疎文
墨互紛糺舍館若僧居齋中無餘物草木盈前除緬懷
桑梓遥况與親愛迂舉頭望飛雲清興與之俱飄飄西
南風翼彼五雲書豈惟比兼金欲貺無瓊琚撫運感離
間䘖哀念先廬泉臺未及封舊業應翳如失路已窘步
孤生歎多虞仰慚南枝禽俯愧同隊魚沉憂髮已種撫
事心已痡裁詩重於邑安得膏吾車
飲馬長城窟
嬴秦亂天紀紫塞徒經營千秋扶蘇血脉脉流泉聲吾
聞渥洼龍中天應房星所以千里駒翩然來漢庭
題江上琴興
太樸本無事大聽元希聲何如伯牙子尚懷山水情我
有太古調欲托絲桐鳴人間正寂寞毋使蛟龍驚
同鄭二宣江上泛舟
載酒入江邑酒多江正長酣來散予纓濯向春流香東
壁過疎雨西崦殘夕陽猿禽相嘯呌雲水共清蒼夕景
更汎覽客程殊未央魚風葦上起蚌月波中光嘗以事
泮奐永期名迹忘乘槎予豈必聊復咏滄浪
今日良宴會
今日良宴會歡娛在須臾念我平生友日夕萬里途廣
筵羅雕饌酣歌鳴玉壺對之豈不樂相見生嗟吁勲業
苟未樹綢繆將焉如
江閣秋雲圖
山容初歛夕雲氣已歸壑何以散冲襟孤琴坐江閣美
人期不來天寒楓葉落
邯鄲行
玉貎邯鄲女少小來深宫春芳羞百媚秋水明芙蓉君
王一愛惜白日生春風春風不長好妾顔豈長保一作
玉階别衷腸向誰道憶昔少年夢不向邯鄲飛今日還
思君時時望金扉雖作泉下土悽悽何所依
門有車馬客
門有車馬客徒侣何輝煌銀鞍耀白雪寶劍明秋霜借
問客從來謝官歸故鄉且言昔别君君年正春芳聞言
謁天子聲價靄玉堂龍顔霽霄漢虎變鏖文場寧知一
失意白日沉夜光秋鬢非舊絲映帽多星霜區區附驥
尾薄宦歲月長觧組且歸去投君叙温凉嗟我聞客言
慚愧獨彷徨大鵬反鎩羽燕雀終翺翔扼腕勿復道長
歌臨碧湘
題張少府夢澤高秋圖
夢遊秋水碧醉眺晚山閒短棹發吟思酣歌放狂瀾浮
雲秋際來藹然芳樹間青蒼太古意天地同瀰漫荆門
正西上樹古生早寒漢水日東逝冶遊多苦顔鴈思落
芳渚漁情寄清灣願期同心人結屋江上山
泉石清逸
久為泉石人了與世塵絶朝飱清磵霞夜弄碧蘿月掃
石奏吾琴尋泉飯胡麻長謠古苔篇似是仙人家陶令
歸栗里安石棲東山心將槁木灰跡與浮雲閒有時窮
躋攀落日更吟眺碧草藉醉眠玄猿引長嘯冥棲笑流
俗何用寰中名千秋放意氣永極雲霞情
題秋江漁釣圖
移舟向潭石投釣臨寒流餘懷本澹蕩况此滄江秋白
日既濯濯清飈何瀏瀏適意非在魚所希與神遊悠哉
共恬淡惟應沙際鷗
雲林清隠
夙性抱高致端居厭華簪尋泉鑿石壁結宇依雲林經
鋤有時閒班荆坐檉陰清飈引長嘯白雲勸孤斟處默
謝流俗任真曠冲襟惟應同調者聽我丘中琴
海天跨鶴
滄溟控東極滉漾寬扶桑飄飄鶴上仙馭氣以翺翔碧
落為我盖丹霞為我裳放神逐九有吸氣調三光驂鸞
笑嬴陋策駿嗟穆荒逍遥大羅天歸來良未央
玉泉
良玉本温栗流泉尚清泚磨礱制器用疏鑿達源委偉
哉瑚璉姿可以薦明水願言崇德輝永矣喻君子
贈劉子服兼呈菊老
杯酒見交情微言發天機寥寥江海間荒途乃相知擊
筑對修竹酣歌當古池乘桴昔何歎獻策亦應遲如何
魯連子功成無是非
送劉子服兼寄建溪諸知已
路歧一為别壯心將奈何雲山寄遠迹歲月空蹉跎緬
懷建溪客離憂空沉痾孤松偃磵壑荆棘結岩阿巴唱
銷白雪秦箏妬雲和遂令懷古調感歎一狂歌鹿門自
耕作東山卧雲蘿褰裳擷芳芷投竿餌清波浮雲自東
來青天鬱嵯峨明月遥古意芳樽恣吟哦雖云念白首
終歲守蓬窩
夏夜金溪泛舟
落日溪上昏登舟泛中流凉飇動林杪天際行雲收月
色望不極水天共悠悠叩舷發清聲谷響如唱酬濯纓
懷孺子洗耳思巢由誰能逝羊腸感歎生百憂明日期
角巾登高恣追遊
海門秋望
雲崖聳高寒攀躋覽溟海試拂龍唇琴餘音散蒼靄月
搖波影中葉度秋聲外矯首蓬萊宫仙人笑相待
滄海雲帆圖
朝暾出海嶠漠漠蒼靄分仙人駕舟楫乘風馭長雲飄
颻紫霞珮追逐丹鳳羣晤言瑶池宴將以謁明君䕫龍
接前踵奎章落雄文望之不可極海色空氤氲
贈醫者
採藥入雲林賣藥來城市肘後多蓄書壺中可藏世三
葉即玄功一視惟博施今古孰與倫良哉宋清氏
齋中曉起
颺颺城鴉散鼕鼕戍鼓絶空庭寂無人衣上有殘月清
池盥潄罷高韻風中發爽氣山前來吾襟抱冰雪
遊武夷九曲
秋風泛瑶棹愛此佳山川九曲泝流月數峰標暝煙開
闢自天地飛昇有真仙石上蛻金骨雲中鳴夜絃伊余
探古迹得復窮幽玄閒招木客飲醉向天壇眠不見紫
陽翁徒歌白雲篇余懷在漁釣即此應忘筌
夏日登宿雲臺有述寄霜月上人
投簪返初服躡屐謝紛擾永言卧丘壑庶以狎魚鳥兹
臺夙所憩磴石出煙篠况逢朋簪盍燠景共臨眺前瞻
極空闊下瞰洞深窅地古雲木殘天長海山小真僧此
冥棲宴坐閱昏曉喻心青蓮淨說法天花繞願聞微妙
音意泯萬緣了豈必東林人相逢可同調
九仙山樓觀
仙山有樓觀虛爽軼浮埃昔日九仙人跨鯉兹山來赤
鯉去不返仙人安在哉空餘彈碁處白石生蒼苔至今
羽人居往往聞風雷檄雨古壇暝禮星寒殿開常聞至
人言内景融春臺羣生若芻狗大道如嬰孩飇車與天
接豈但登蓬萊
登清泠臺
吟秋宿絓月際曉登清泠揮手援碧蘿騰身棲翠屏長
風吹雨來不見羣山青鳥度白雲濕龍歸滄海腥真僧
此岩棲觀空靜襟靈竹塢見曝衣花臺聞演經沃以甘
露言迷途醉而醒願言割兹愛永也投禪扃
同諸生登絓月蘭若
金人青蓮宇乃在白雲裏久與名僧期乘閒却來此入
門聞經梵絓壁見巾履落磵泉影紅侵廊蘚花紫海天
正南豁一望見千里獨樹川上浮孤煙島邊起予生况
多暇所性樂山水真賞非外求冥心巢居子
題任生水南山房
新安山水郡昔賢籩豆鄉志士應昌運幽人潛葆光青
冥南山遠綠縟春溪長世外鑿霞壁雲中開草堂經鋤
有時閒方舟復鳴榔鳥度鏡天淨人閒潭水凉尚想鹿
門隠猶思愚谷藏珪組苟無心禽魚亦相忘伊予懷故
林碧蘿盤石床因君賦招隠鼓枻歌滄浪
題異上人挂月軒
迢迢青蓮宇寂寂野僧定片月挂虛空羣厓破陰暝雲
窗晃玉毫露幔捲金鏡色映天影寒光凝古潭淨常聞
止水觀可以喻禪性夜久悟音聞空山響煙磬
夏日遊幻住蘭若
青山古城曲溪水相縈紆尋山避燠景喜得金仙居水
石翳洞古松蘿覆窗虛俯見蘚痕積遥知人跡疎願以
青蓮界永期紛垢除流咏發天籟洗心清道書遲遲至
棲鳥望月歸吾廬
夜宿郡齋水亭呈林八博士
孤琴水亭夕客至罷鳴彈况有樽中醪斟之罄情懽濯
足向清泚披襟散塵煩仰見海上月兼之天籟寒齋舍
何蕭條蓬門若丘樊深竹讀書處百蟲鳴夜殘予懷良
已舒為君咏幽蘭
鳴盛集卷一
