鳴盛集卷二明林鴻撰
五言近體
出塞曲(九首)
壯遊誰憚遠西北是臨洮駿馬銜金勒行人看寶刀隴
雲吹曙暗關月倚秋高早赴防邊壘三軍待六韜
其二
從軍呼延塞勒馬單于臺天地兵聲合關河秋色來酬
恩憑玉劒致遠見龍媒旦夕邊城上喧喧笳鼓哀
其三
玉關秋信早未雪授征衣王者應無敵邊塵不敢飛三
河兵氣盛五道羽書稀日晚笳聲發將軍射獵歸
其四
單于秋近塞驃騎遠臨邊吹角風沙動揚旌日月懸驚
鵰防獵箭戰馬識烽烟昨夜旄頭黑前軍得右賢
其五
驪馬畫弰弓生為北塞雄探兵千里外捉騎萬人中虎
帳秋懸月龍旂暮颭風歸來領旌節立在未央宮
其六
大漠窮隂外孤城蒼莽間星河秋近塞雪雹夜沈山戍
久戎衣綻時清列燧間近聞游騎息不敢問陽關
其七
衛霍邀勲日三河聚控弦陣雲寒壓地獵火遠燒天玉
帳分旗直金戈枕月眠羽書飛報捷天子在甘泉
其八
十五薊門行能探黠虜情潜兵秋度磧牧馬夜歸營苦
霧沈旗影飛霜濕鼓聲昨來承密詔東築受降城
其九
烟塵起西北驅馬到長城萬古征人恨秋風隴水聲雪
埋金甲重月照寶刀明昨夜聞鳴鴈中原有弟兄
瓊林宴
柳暗百花鮮瓊林設綺筵玉簫仙島月銀燭紫微天坐
列龍池畔名題鴈塔先醉歸扶上馬袖惹御爐烟
擬李翰林宮中行樂
柳色浮金殿花香近玉樓嬌鶯聞茝石語燕傍瀛洲旭
日明仙仗香車映御溝笙歌何處響還向未央遊
月
玉宇淡悠悠金波徹夜流最憐圓缺處曾照古今愁風
露孤輪影山河一氣秋何人吹鉄笛乘醉倚南樓
送日本使歸國
歸舟雲海别斷梗杳無蹤萬里隨風去三山何處逢客
程浮日夜鄉樹隱魚龍縱有相思字何由寄一封
送高郎中使北
漢使臨邊日天驕已請和看花辭紫陌犯雪度交河水
草留行帳雲沙想玉珂誰知清漠北婁敬策居多
擬唐太和公主和番
粉淚辭丹禁紅顔冒虜塵南天惟有月北地更無春笳
鼓凝芳夢軒裾掩翠顰年年桃李月凄絶舊宮人
送侯官張少府調青田
少府移官日春城正熟梅露濤侵畫舫海月近離杯舄
化雙鳬去琴同一鶴回括蒼山水好不減粤王臺
訪邵隱君所居
隱君讀書處門巷少行塵竹塢琴邀月花林鳥近人衣
冠猶古制泉石是南鄰散帙多閒日休嫌問字頻
同徐總戎登汴梁相國寺樓
傑閣千尋起平原四望開旅魂秋易斷鄉思醉難裁魏
國空流水梁園半野苔登高能作賦不獨子雲才
題福山寺陳鉉讀書堂
窮經不出戸一室古珠宮燈影秋雲裏書聲晚磬中開
忩明竹雪散帙落松風料得無人到焚香對遠公
送王勲銘歸温陵
遠遊俱未達念子獨南歸萬里扁舟去秋風一布衣城
鴉隨雨散汀葉逐人飛為報無媒者滄洲意有違
送陳煉師歸龍虎山
鶴書歸未夕秋思夢瑶峯海上看山别人間何處逢烟
蘿深見月洞府暗藏龍辟榖方無術憑師問赤松
送蔡大往汝州尋弟
落葉正紛紛秋城客路分知君從此去遥念鶺鴒群楚
水帆飛雨荆山路向雲懸知孤館夕離鴈不堪聞
别王六博士
攜手出東門離懷不可論人分殘雨色江轉白雲根予
亦辭家久君因問故園行當霜橘熟幾日醉朋樽
春日遊道山亭
危亭臨絶頂勝槩昔曾聞野酌薰花氣閒心狎鳥群簷
前看落日衣上見歸雲半醉題詩去仙凡下界分
遊棲雲湖禪室贈日東圭上人得心字
東海到來日西山始布金構雲天路上標月夜湖心問
偈逢樵客忘機狎野禽寥寥塵想絶相對坐檉隂
遊天王寺得王字
金門辭隱吏寶地謁空王碧磵飛龍樹青山遶鴈堂露
吟蘿卷幔雲卧石為床莫嘆春歸盡天花晚更香
西峯寺
西峯雲外寺鳥道薜蘿蟠水接花源遠山藏古殿寒石
床閒聽雨野佩或紉蘭莫怪棲遲久南宮已挂冠
湘南秋思圖
蒼茫臨極渚眺望黯離愁湘南一葉下始覺天地秋瑶
草已云暮碧雲殊未休不見林中士緘情投白鷗
九日登臨
不到寺已久入門籬菊開山容帶紅葉鳥迹遍蒼苔卧
掩維摩室吟登般若臺慙非陶靖節誰送一樽來
月夜乘舟圖
孤榜向何處洞庭秋氣多天寒風起夕江靜月沈波還
輟觀魚樂因之鼓枻歌醉來迷去所應恐犯星河
同倪十宿洽公房
一入維摩室逢人宿鶴群鳥驚春嶂月花卧夜溪雲潄
齒發清諷焚香了棾文泠然鐘磬動應得悟音聞
柬林四景
長歌遊玉華歸思浩無涯旅夕多逢雨城春少見花山
鐘知遠寺海月憶貧家此意何人會行吟到日斜
題周可仁滄洲趣
隱居鮫室近日夕見滄洲吟處月生海坐來風滿樓忘
機能狎鳥適興或垂鈎予亦乘流者因之發棹謳
秋夜同林四景宿烟霞道院
入山塵念空清夜宿琳宮高枕碧蘿月銜杯松桂風衣
冠人世外天地玉壺中君但頻來此應逢洗髓翁
張生養愚軒
昔聞愚谷隱今見踵高風處世貴囊括索居惟養蒙銜
杯山翠裏高枕水聲中古有逸民傳非君孰與同
題憑高送遠圖
高丘晴見海送别一登臨落日扁舟去秋風萬里心江
楓寒墮葉山店靜聞砧行矣無餘物隨君有鶴琴
題碧蘿山房
一入烟蘿去終年獨考槃竹泉宜夜聽松月耐秋看桂
酒邀佳客荷衣護早寒向予相顧笑持贈碧琅玕
紫騮馬
將軍紫騮馬幾度出安西積雪埋龍臆河冰響玉蹄百
戰功堪並千金價自低吳門秋日晚長倚北風嘶
龍山亭
新亭依絶壁隱隱見游塵詎識鳴琴吏能邀落帽賓銜
杯山翠晚散帙鳥聲春自愧非王翰何由遂卜鄰
滄洲漁子
孤榜倚芳洲潮回網罟收天清吹笛夜江闊扣舷秋欲
識忘機處于今已狎鷗塵纓思一解因子濯清流
訪羽士黃庭賦梅峯卧雪
梅峯清絶地中有學神仙日晏無雞犬雲閒枕石眠秋
風松子落夜月磵聲懸蝶夢蘧然覺無言但草玄
行脚僧
朝衡暮復嵩那却白雲蹤度磧逢馴象浮河亢毒龍衲
經何限雪山過幾多峯年老無觔力方懷故院松
樵上逢黃逸人
山徑分風袂秋城冒雨逢自言澆藥處應在最高峰故
業連衰草空齋隱暮蛩知君同苦節獨有歲寒松
夜宿芙蓉峯
香刹瞰林丘逢僧信宿留風簾乘月卷露簟犯凉收宿
鳥微喧曙明河澹瀉秋一經空寂境人世漫沈憂
别鄭處士
參軍趨幕府上將遠徵兵征旆隨春色鳴橈雜海聲桐
花城外曉漳水霧中明故吏如相問毋煩道姓名
久别王六博士
少年為俠客晚節着儒衣故里交游盡天涯相見稀汀
花隨桂櫂江月照金徽獨有南枝在聊同鵲夜飛
留别蔡秀才原
别離無遠近暫去亦傷神正是千山雪誰悲獨往人江
空螺女夜花暗冶城春不見同遊侶酣歌淚滿巾
塞上逢故人
五陵攜手罷疋馬各天涯出塞難為客逢君似到家後
期如夢寐前路正風沙只好長安陌垂鞭醉落花
月夜酌别龍秀才
共向孤城别愁為永夜吟一竿滄海去千里白鷗心短
髮秋同老清樽月共斟冶城多酒伴遲爾寄徽音
寄王六博士
閒歌與醉吟誰識此時心燈火秋堂靜星河夜漏深懷
人看玉劒寫詠拭瑶琴直道原如此寧論物議侵
贈彈琴吳生
之子藴秀氣能彈綠綺琴坐來秋月下如聽水龍吟一
曲動天籟七絃傳古心他年江海上勿謂少知音
送陳令歸浙東
揮淚曉臨岐空江臘盡時重關逢雪度疋馬見星移拱
木青山望甘棠赤子思懸知陟岵處回首益凄其
送林十朋之京
祖帳岊江濆空嗟客路分一經推歲貢千里惜離群臘
近梅欺雪天寒鴈斷雲玉堂逢掖貴雄筆看摛文
海上有述呈冶城諸友
漲海窮炎裔方舟利涉勞島青雲樹合潮白雪山高挂
席嗟蓬梗分簮念爾曹始知川上喻逝者自滔滔
題海上天竺寺
登艫浮海邑陟嶠訪禪天經室行山鳥香厨逗磵泉塵
蹤孤島外夜梵一燈前幸沐無生話秋襟自颯然
憶浮丘生
瘴海民風異炎荒客路難午深猶見霧臘盡不知寒蚌
月開晴島蛇珠射暗灘居夷雖可學懷土淚闌干
懷黃玄
别去情何限憂來淚滿襟人皆知點玉孰與辯疑金月
照吳門樹霜飛建業砧最憐詩社散悽絶獨長吟
送朱大歸淮養親
旅棹歷淮陽春亭酒正香賢兄開絳帳季弟侍萱堂郢
樹侵吳近淮流入海長一杯分散後歸鴈是同行
憶鄭二宣時往交州
旅棹若乘空春遊近日東遥憐滄海客共是白頭翁雨
霽魚吹浪天遥鶻借風清泠臺下路樽酒幾時同
送張任遠之潁上
北謫非吾土南歸下首丘遥居黃覇治未遂赤松遊古
柳垂春蔓沙河急暮流離分君莫歎風壤是中州
遊烟霞觀
不作南宮吏來從物外遊閒傾松葉酒醉度菊花秋谷
響疑天籟霞綃結海樓下方㕓市近俯檻笑蜉蝣
夜飲王六博士宅留别
王喬能愛士留客酌胡麻予亦蓬蒿者憐君意氣賖碧
階流月色綠竹拂霜華明日滄溟去雲帆挂海霞
送孫揮下第歸江東
㶚陵楊柳色樽酒送行塵得桂都緣命看花莫怨春雲
霄期自遠途路别來頻疋馬東南去高堂有老親
江上寄巴東故人
我憶巴東客長為江上吟楚雲將夜夢湘月寄愁心落
日青楓樹秋風白帝砧遥傳一紙淚讀罷想沾襟
送白少府送兵隴右
冠冕中朝貴風塵隴路賖三軍隨虎竹萬里度龍沙古
戍冰成壘春湟雪作華天驕猶未靜行矣莫思家
留别陳令大有
相知嗟久别相見復離群别路隨秋雨回車入暮雲楓
林千葉落河水數支分若見空梁月含情定憶君
留别周彦
心知三十年此去重澘然挂席趨京闕看雲别海天溪
橋寒吐月驛樹晚藏烟仁者多言贐希君白雪篇
送卞從事之河南
翩翩玉面驄去去逐秋蓬見鴈辭閩海看山到洛中營
門閒步月賓館靜吟風共說歸來日籬花已滿叢
送黃令之永寧
作牧成周地分攜建業舟孤燈聞鴈夕落葉度江秋雲
路看高翥京塵感舊遊離情如洛水日夜向東流
送鄭秀才旭
寧親初戲綵祖道又分襟漸遠趨庭訓偏驚去國心關
雲遮越斷海雨入吳深璧水多麟鳳期君競寸隂
遊靈隱寺
靈隱知名刹龍宮最上方越山當戶翠海樹到樓香說
法觀身妄懸燈共夜長浮生一何幸乘此禮毉王
宿雲門寺
龍宮臨水國鳥道入烟蘿海曠知天盡山空見月多鶴
歸僧自老松偃客重過便欲依禪寂塵纓可奈何
送周生往雷州
寧親歸未得念子復南征風雨孤舟别滄波幾日程挂
帆辭海國吹笛上邊城旅館知相憶新秋有鴈聲
宿靈異上人房
青蓮開梵宇白社結詩壇洞古留雲宿樓虛挂月看洗
杯泉影落掃石竹光寒莫怪棲遲久朋簮念二難
遊方廣岩
玄岩太古色恍若入鴻濛一逕攀躋盡諸天杳靄中雲
歸山殿冷月出水簾空境靜離言說泠泠松桂風
荷亭夜坐分得山字
池亭清夏暑吟眺夜忘還秋氣月中早晚心池上閒危
襟涵玉雪幽夢即雲山明日清泠頂岩扉共一攀
秋日同韓玄登凌霄臺
故人多逸興攜手上高臺賦為閒居作懷因遠眺開秋
隂將日去鴈影帶寒來歸路瞻衡宇松門掩綠苔
詠齋中竹
托根臨泮水終異在林丘色映疎簾雨聲傳靜院秋裁
冠龍籜潤製律鳳柯修散帙多閒日能陪六逸遊
送殷秀才之武功
送君遠行役覲省入西秦五月臺江水孤舟去國人蒼
山低戍壘野日暗行塵無限同遊意分攜泪滿巾
徵書後呈冶城同志
青門初稅駕紫陌罷鳴珂野興看山盡花時中酒過同
心難契闊失路易蹉跎又欲羇塵綬幽期可奈何
早秋有述竒林八先軰
澤國風雨後貧居離索情亂蛩鳴曙井一葉落秋城薤
簟邀凉早荷衣却暑輕清泠臺下路攜手幾時行
同林秀才敏鄭生烱遊末山寺
野寺集秋色門閒掩古苔偶尋青草逕遥入白雲來山
葉風自落砌花寒始開幽期重九日即此醉陶杯
春日宴林氏園亭
故人邀客處别墅帶林塘身外名堪避樽前迹暫忘鳥
飛潭樹暖花落野泉香乘興留題去西崦挂夕陽
為釋東旭詠白蓮
淡月瑶池夜微風太華隂翠翻擎露蓋玉冷墜波簮一
洗有為法應全不染心誰能招惠遠結社向東林
詠雨竹
閉門對山雨隱几咏琅玕滴瀝明珠碎離披翠羽殘烟
中看葉重風裏覺枝寒湘女當年淚于今豈未乾
秋日登平遠臺
蘭若最高處客來開夕窗詩懷秋思集定力壯心降遠
樹青殘雨歸潮白晚江暝來期宿此斂屨對寒缸
送武平判簿
少府朝天日雲霄一鳳毛已隨冠冕入暫輟簿書勞曉
驛馳星騎春帆拂露濤行當逢聖代幾日醉仙桃
送武平令入覲
作牧留遺愛分攜惜别情雙鳬將舄去一鶴與琴清積
水浮征棹蒼山繞禁城懸知書上考行見被恩榮
送韋戸侯伯俊
青山慕侯印弓劒挂南陲月滿氍毹帳雲開翡翠旗林
花春載酒園竹曉彈棋不獨龍韜熟文章爾更竒
寄菊圃都護
相識成何事相思總是愁文章空潦倒歲月自淹留劒
洗清潭曉琴抽野菊秋皇輿開九域白髮好封侯
寄建溪周校文
白髮江湖上雄文最數君每憐金作賦更道鶴為群竹
圃諸生頌松門酒客分離憂無處托魚鴈幾時聞
擬王維登裴秀才迪小臺
高臺一登眺滿目白雲深况與林間士俱閒物外心嵐
光當几席秋色上衣襟更待今宵月與君同嘯吟
秋聲
淅瀝初蕭索寒聲處處疑園林風起夜庭院月明時客
思愁宵永秋商入候悲凄凉孤館閉鄉念有誰知
秋日登石壁精舍
攜琴向何處因訪棾王宮潭影漾秋白楓林鳴晚紅磵
空啼鳥寂地僻野泉通欲辯來時路蒼茫翠靄中
春日登湖山
白日好幽寂常登勝槩頻寒泉潄清沼啼鳥亂芳春極
目臨霄漢虛心絶垢塵及時當作樂歲月苦催人
題夕陽孤棹送鄭二之交州
離亭夕景遲遊子去何之白髮孤舟别滄溟萬里期鄉
心春鳥喚旅泊夜星隨無限分攜意殷勤唱竹枝
送應舉議歸鄞江
明府才能贍三吳舊縉紳遐方得循吏聖代喜儒臣鄞
水南歸海丹山東入閩因知懷惠日兩地總陽春
送李通守歸鐔上
憶昔招談日清吟每自如春風花下酒秋月竹間書雲
闕開賢路鐔津迓使車咨詢今有便青眼慰寒居
送絶塵上人遊江南
南國隨緣到應無去住心聽鐘尋野寺乞食施山禽晒
衲梅風潤浮杯瘴海深遠公多古迹只合老東林
送牛道士
先生有道者曾說遇茅君辟穀唯餐日無家秖卧雲丹
光分月色劒氣動星文悵望雙鳬遠秋風建水濆
夜泊淮隂
泊舟淮水次津樹暗蕭蕭遠火明漁舫長吟倚客簫夜
鐘聞古寺寒月照歸潮莫近啼猿處愁多夢更遥
送友人之京
對酒臨津樹傷心莫我違遥懸霄漢望獨折桂枝歸遠
騎看山别征帆帶雨飛送君從此去何日玩清暉
五言排律
甘露應制
聖主開休運神槳降帝州密沾花錦重輕拂柳金柔月
暗迷仙掌宵分瑩玉樓光含堯殿曉冷沁漢宮秋赤甕
勞空貯芳林謾早收無才堪紀述何以動宸旒
登瀛二首
聖世風雲會文衡日月懸五星同聚井六德共賓賢射
隼乘時獲登龍計日先金臺鍾秀氣瀛海儼神仙月殿
森芳桂瓊林列綺筵停驂三島上飛珮百花前多士騫
騰日明良泰治年始知逢掖貴何必躡凌烟
其二
九州連一壤三島不殊鄉雲作長安路洲通弱水航星
河搖寶劒日月煥文章翠苑天葩麗珠林蕊葉凉綉楹
金蝘蜓吹榭玉琅璫廣樂飛蝴蝶霓裳下鳳凰八珍行
月殿萬壽進霞觴景氣吞今古榮光接混茫仰聆天語
近俯視地維荒探手資玄運捫心見赤藏才非鸚鵡匹
群逐鷺鴛行詎復論汾上長專蛻骨香
送陳明府出守南陽
帝世符文治侯邦重選臣八龍開戸牖五鳳出絲綸地
接全吳盡風仍故楚淳山容迎露冕日色動朱輪戀闕
風雲迥隨車雨露均聖情鍾草澤一為問沈淪
送鄭孝廉之京
天書下紫宮星象動璿穹丹穴鏘鳴鳳青冥起漸鴻彈
冠千里别傾蓋一樽同風雨情何極雲沙路不窮津橋
迎彩鷁驛樹引嘶驄曙月關河迥晴蕪楚澤空交情懷
契闊直道任窮通知遇期皇鑒君毋嘆轉蓬
朱將軍平寇
五嶺連烽火三軍擁節旄專征分虎竹上略用龍韜地
險兵聲合天秋殺氣高炎荒開洞穴瘴海息波濤氣益
干城壯功推敵愾勞隂符資廟筭露布出詞曹振旅聞
闐鼓休兵看鞬櫜獻俘飛奏捷行見璽書褒
元夕觀燈之作
授歷逢春正張燈是此宵雄藩誇樂事大運屬昌朝錫
酺千家醉含哺萬姓饒兔輪開月馭鰲極駕星橋律轉
條風至陽暄朔雪消宛駒來騕褭洛浦出妖嬈隊合紅
塵暗香焚紫霧飄金蓮燃蠟炬玉樹度雲謠醉態欺寒
淺歡情愛夜遥願言歌擊壤萬壽祝唐堯
中秋凌霄臺翫月
福地鄰三島朋簮盍二難逢秋能作賦見月即同看地
迥青天近波澄碧海寬流輝初熠熠載魄正團團桂影
浮山殿珠光射石欄風來金氣肅河瀉玉津寒搗藥深
憑兔吹簫或駕鸞沾衣垂露葉散步倚雲戀醉飲徒傾
倒神遊極汗漫自然超世累何必上天壇
同陳秀才登虎頭岩
勝槩殊三島層闌敞八風雲霞開玉壘日月遶珠宮鳥
道蒼烟外軍城紫氣中山河襟帶遠樓觀畫圖雄物候
逢秋異登攀與子同憶家滄海闊懷古覇圖空地暖初
聞鴈江寒已落楓振雷隨急雨野日截殘虹歲月空流
水飄零極轉蓬江湖歸未就徒此羨漁翁
九日登翠簾山
翠嶺出天中岧嶤到半空歲時陶令節登眺楚人風葉
盡聞虛籟天清見斷鴻别家滄海上戀闕五雲東暫就
囊萸飲誰論戱馬雄醉鄉可栖息渾不記飄蓬
王屋山天壇
名嶽推王屋孤標跨杳冥深窺砥柱黑高並太行青分
野連三晉風雲萃百靈鶴歸松已偃龍去水猶腥竈隱
燒丹火龕餘煉髓經羽人金磬動應此禮寒星
三教堂蘭若
勝地傳三教空山少四鄰溪流舊回合峰勢此嶙峋松
桂風吟夜莓苔雨度春經殘蘿逕月燈掩石龕塵兜率
疑天界維摩恐後身布金還長者攜酒屬詩人心遠雲
堪卧門閒鳥自馴早祈蓮社就來此息貪嗔
同鄭逸人宿西山寺
翠壁開西麓金宮隱上方雲霞横鳥道日月煥龍章桂
殿丹青古松門草木蒼潭空窺鳥影夜靜識天香夢裏
觀生妄閒中歷劫長千山孤磬雨一逕落梅霜無復悲
生事莫如禮法王諦聞龍象喻初地入清凉
送李長史歸吳中
祖道大江流離筵起暮愁山川臨越徼詞賦動高秋興
入張生鱠歸餘季子裘家林逢鴈到旅棹共星浮已說
荒三逕常懷卧一丘朝簮辭白髮野趣入滄洲知已慚
疎闊臨岐謾唱酬都將平昔意乘醉一登樓
劒閣秋隂圖
分野秦封盡山川蜀國雄塹江流地底劒閣起天中棧
險崖頻轉蘿深月不通飛揚慙白帝開闢憶蠶叢氣候
三秋異猿聲衆壑同棟雲常礙日岩樹逓呼風客路隨
飛鳥鄉心挂落楓兹非曠逹士應此泣途窮
逢牛尊師
道逢牛道士把酒醉雲房龍問壺中訣人傳肘後方久
知鳬是舄更指石為羊遣興聊題翰無言但括囊秋星
明劒氣夜月釀丹光酣飲從傾倒神遊極混茫别情波
渺渺歸路樹蒼蒼又櫂扁舟去尋雲到草堂
賦得征馬嘶送李將軍出塞
俠客紫驊騮翩翩欲遠遊玉禾初秣曉金勤迥鳴秋思
入雲沙遠途經雨雪愁將風殘木葉摧月下城樓僕御
皆惆悵賓朋互唱酬看君憑汗血行矣取封侯
冬日同林秀才遊衍真觀
蓬島烟霞合琳宮日月開洞隂常積雪地古半藏苔竹
已成龍去人因訪鶴來欲飛王令舄且醉葛洪杯菓熟
經時換炊香待夢回晴光偏悅鳥臘色尚欺梅意靜寒
泓水心同槁木灰鳳笙如可學吹月上瑶臺
輓胡延平
位列諸侯重身將砥柱摧文章餘諫草德望罷鹽梅赤
子天空籲黃堂晝不開月寒蒿里閉溪古劒光埋執紼
諸生慟招魂五馬回誰鑴鐔水石一寫峴山哀
送陳主簿稔之延平
才子甌閩彦雲霄紫鳳毛一朝辭蠧簡萬里試牛刀邑
小程書簡民疲撫字勞分簮嗟去國攜手戀同袍白水
河源遠蒼山積石高政成多暇日揮翰寄儀曹
重遊宿雲臺憶肅上人
昔日談經處今來獨上慵古臺黃葉積斜磴紫苔封片
月疑禪觀孤雲想化蹤夜燈無續火秋院有鳴蛩人倚
題詩竹誰栽出世松夕陽無限思幾杵暮天鐘
同黃貢士登清泠臺翫月
山川收晚霽暝色上高臺共是吟秋客還同看月來衣
冠林藪逸詞賦柏梁才山鬼驚聯句沙禽避洗杯河低
全拂樹露重稍滋苔海上鮫人出雲中桂子開樂遊良
夜劇高興昔人諧歸去金溪上看雲首重回
來月池
遠公精舍下碧沼湛寒泓地底兼天淨波心見月明桂
移銀漢濕珠藴玉壺清坎滿流恒止離虛滉自平禪心
通觀想野客助吟情已喜朝簮擲應來此濯纓
暮春遊林七欽園亭得朝字
星駕共招邀春園發興遥麥風將變候梅雨忽崇朝積
石開蒼島重樓瞰赤霄池晴魚弄沫地暖藥舒苗啼鳥
當窗近飛花逐砌消草深初雊雉槐細未藏蜩茗椀香
雲滑床琴白雪調野泉堪薦醴天籟訝聞韶被褐深懷
玉裁詩擬報瑶醉鄉今已到何必躡洪喬
秋日同王校文登聖泉宮
玉洞烟霞古珠林輦路遥泉香懸菊瀑竹響度松飇疊
嶂分蒼島危樓瞰紫霄芳樽攜就草清梵聽疑潮弔古
塵蹤杳觀空世慮消由來希習靜心境自寥寥
秋日同韓玄登宿雲臺
野客滄洲至乘閒上古臺江分平野斷樹盡遠天開散
策尋芳草班荆坐石苔秋隂將日去鴈影帶寒來香積
雕胡飯筵芳竹葉杯相逢成暫醉何必問蓬萊
賦得流泉别林山人
青嶂雨初晴流泉一𣲖清映空涵月色入夜帶秋聲落
磵銀河瀉穿雲玉練明引來山逕潤觸起野潮平靜想
和琴曲幽宜濯冠纓滔滔常不已酷似别君情
竹林寺賦得園字
醫王多寶地長者給孤園入社逢僧夏尋山到水源樓
開天海色逕掃石苔痕碧篠巢烟鳥青松裊露猿靜言
依覺苑永矣謝華軒此意無人會惟應逹者論
登白鶴嶺
青山踰鶴嶺碧海望鯨川樹拂扶桑日岩栖若木烟土
風驚異域星紀逼殘年草白寒威冽梅開暖律旋雪消
泉動脉風急燒侵田病涉溪頻轉乘空棧若懸壯遊渾
漫爾夙志豈徒然戀闕紅雲裏歸休白髮前長途今若
折直道古如絃放逐應無愠懷哉柳下賢
宿雲臺燕集
海雨淨炎歊昏星換斗杓天開青杳靄帝返赤飄搖歷
覽龍宮迥躋攀鳥道遥碧筒通露飲白雪度雲謠列岫
疑看畫泠風訝奏簫竹深凉氣早苔密露痕饒祇樹栖
馴鳥禪枝咽暝蜩園紅將下葉海白欲歸潮北闕休通
籍東林喜見招棲遲心石古衰颯鬢蓬凋失路孤生感
觀空萬慮消漫遊聊取醉何必躡洪喬
首春遊道山有述
易象忻逢泰王春正建寅梅寒將臘去椒暖薦時新地
斂收藏義天開發育仁百生逢鼓舞萬類荷陶鈞曉沐
初彈幘春衣始振塵登山遊寶所擲地禮金身谷響歌
林鳥川遊在藻鱗青舒門柳眼紅破苑桃唇坐嘯風生
籟行休草薦裀濁醪嗟中聖清茗愛怡神纓冕休勞夢
雲山願卜鄰慧燈如可續永矣照迷津
輓理上人
隻履歸何處懷師淚滿襟浮雲生滅性明月去來心閱
世真如夢安禪不廢吟留衣分法侶寫偈别朋簮雨蘚
侵行跡風泉想梵音一燈寒竹暝雙樹落花深塔閉蟲
粘戸巢空鶴避林歷峰山下路從此罷登臨
擬李謫仙秋日登揚州西靈塔
三天分絶頂一氣破層標夜月侵牛斗秋河界鵲橋潮
聲雲海近闕影帝城遥滉漾珠光動空濛瑞氣饒長風
如可借九萬欲扶搖
春暮宿湖山蘭若
雨歇衆芳晚幽尋宿梵筵聞經方文裏聽法比丘前遠
逕投昏鳥荒山嘯夜猿天花飄嶂月玉磬度蘿烟殿古
苔衣合湖光月鏡圓仰扳星斗近俯視地維偏心靜空
塵到身閒與世遷三生應得悟來此問安禪
鳴盛集卷二
