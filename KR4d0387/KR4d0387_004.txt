蛟峯文集卷四
宋方逢辰撰
序
嚴州新定續志序
郡之有誌所以記山川人物戸口田賦凡土地之所宜
也嚴於浙右為望郡而界於萬山之窟厥土堅而隔上
不受潤下不升鹵雨則潦霽則槁厥田則土淺而源枯
介乎兩山節節級級如横梯狀其民苦而耐其俗嗇而
野其戸富者畝不滿百其賦則土不産米民僅以山蠶
而入帛官兵月廩率取米於隣郡以給而百姓日糴則
取給於衢婺蘇秀之客舟較之淛右諸郡其等為最下
下而嚴之所以為望郡而得名者不以田不以賦不以
戸口而獨以雲山蒼蒼江水泱泱有子陵之風在也郡
誌自淳熙後缺而不修者距今七十餘年矣吳越錢君
可則以太府丞来守嚴政事之暇為之訪蒐以補其缺
編削訖事走書屬予為序予謂嚴為我太宗皇帝高宗
皇帝建旄之地今皇儲賜履之封則一郡之山川人物
風俗戸口田賦職方氏皆欲䆒知之矧惟天子聖明勤
恤民隠凡州牧之出辭入覲必詳訪焉是編之作非惟
可以備顧問亦可以少助宵旰民瘼之萬一也
雲塔序
南臺沙合河路通先出狀元後相公此晉人語也至今
方驗水遶壺公山莆陽朱紫半此古語也後渠水包山
而高科者甚衆如響斯答豈人才之隠顯盡在天而不
在人歟此猶曰陰陽家之說非吾儒所信也三山千簇
寺七塔萬枝燈謝泌此詩蓋謂閩多文章士秀氣聚於
山與塔也妙果院造一塔范文正公曰此番水文章之
應因目曰文筆山後二十年趙汝礪果魁天下文正何
人豈惑乎陰陽家者予謂宇宙間一氣也山川氣之宅
山川之氣有厚有薄則鍾而為物為人亦異故山之潤
者必有玉川之媚者必有珠茂林蓊鬱芝蘭郁乎其間
楩楠杞梓松筠楸柏挺出而特起者必天地英華剛勁
之氣宅乎此也惟人亦然穹崖深密必有厖碩朴厚之
人崇崗峻拔則當出磊砢岌嶪之士申甫降嵩嶽軾轍
枯眉山其驗著矣漕貢進士方君至京謁予謂其鄕自
溪堂後未有顯者今幾百年氣數當一復陰陽家謂是
水口值風雷峯若文筆聳立當有掇巍科者今擬其鄉
之同志峙一塔於雲頭之峯以迓氣數之復予謂君不
必以陰陽家為辭但舉文正之言謝氏之詩以扣同志
孰不聞風以興
横域義塾序
横渠先生有志於復井田之法嘗慨然欲共買田一方
畫為井田而行之一鄉先儒之行好事其志之烈如此
予於三代鄉里之學亦有志焉嘗願得屋一區聚鄉黨
之英教之讀書講明義理而躬行日用之斯亦可以自
求相規之益也歲在庚申婺之士相與踵門而告曰吾
鄉有横域蔣君沐慨然有淑後學之志創義塾而請予
為之師予曰是予本心然師則不敢姑相與正其始而
以待當世之賢師可也眀年春扁舟泛雪直造雙峴與
塾主相與訂正所以為教之條目一旬之中以九日讀
書講眀義理而以一日為科舉業條畫具行之越月塾
主請載之冊曰又當創新塾而恪守之予謂見義必為
此勇者之事樂得天下英才而教育之非君子不能推
是心塾主以君子之心為心而又勇於義若是則予曷
敢不成其美遂錄其大槩而併為之序其或規模之有
未善者正以待方來之賢師訂而改諸
誠齋文膾集序
人莫不飲食鮮能知味也知味者在飲食之外也誠齋
先生磊磊砢砢挺挺介介故發而為文則浩氣拍天吞
吐溟渤足以推倒一世之豪傑豈必聱牙屈曲波譎濤
詭艱深蹇澁思苦形枯使人讀之不能句然後為工哉
雖然大篇巨冊浩渺無涯或傳於經或集於文或散於
游戲之翰墨檠窗屹屹猶有未能盡窺其班者況場屋
一日之士乎建安李誠叟取先生片言隻字之有助於
舉子者門分條析為前後集前集為綱者四十三後集
為綱者三十二名曰文膾蓋鼎嘗一臠皆足以炙人口
而膏筆端也千里外來徵予序予謂先生之文豈止於
舉子之助而已乎舉而措之可以撐拓宇宙彌綸國家
黼黻皇猷衮冕古今知味者又當於此乎求之毋但曰
膾炙而已矣
邵英甫詩集序
詩不必工工於詩者泥也諸所以吟咏性情足以寄吾
之情性之妙可矣奚必工前輩有以放而詩者謝靈運
是也有以狂而詩者李太白是也有以寓而詩者陶淵
明是也有以窮而詩者郊島是也有以怨而詩者屈平
是也以文為詩者昌黎以史為詩者少陵以俠為詩者
非今之江湖子乎放也狂也寓也窮也怨也文也史也
雖其為詩有不能皆出於情性之正者而其所以詩則
亦各寄其情性而已惟俠則詩之罪人焉邵兄英甫吾
鄉之秀也讀書之隙且寄意於吟咏集而成編來謁予
序予謂子非俠者也豈其文乎史乎窮乎怨乎抑狂乎
其放乎子以儒業其身而志於詩子姑以此寓性情可
也勿泥於工請子識之
汪君明詩序
汪君明以妙年挾英氣而為詩以吟藁一卷并為序介
朋交示予曰願得子一言以自壯焉其自序之說以作
詩未能工方將為子長遊遍走天下名山大川歴覽旁
搜以發其英華果銳者此蓋得於馬子才送蓋邦式之
辭之意也予謂子志英矣又將何以進子乎昔老泉蘇
公之初為文也舉進士不中曰此不足為吾學於是閉
門讀書絶筆不為文辭者五六年涵蓄充溢抑而不發
久之慨然曰可矣由是下筆沛然但見其中之源泉混
混而不知其所從來至於詩之優柔騷之清新投之所
向無不如志此蘇公之自述也然則子長之文得諸天
下之名山大川而蘇公之文得於環堵一室之内而已
矣以吾子之才之氣作詩特餘技何事於子長尚當端
拜老泉先生以為師則他日為遠器君眀曰唯於是書
之為贈
汪稱隠松蘿集序
殽江稱隠年妙而雋於才故有餘力於詩今為嚴正學
以郡檄核士(闕)籍于淳之鄉校予耄病峽中稱隠顧焉
出吟卷二集曰子為我評之予素不詩不曉詩家尺度
姑與子論詩之道可乎喜怒哀樂未發謂之中發而中
節謂之和詩所以吟咏性情而已矣感物而動矢口而
言不失其性情之正斯可也讀子之詩如詠青藤杖屬
玉枯桑數章夷易而有沉潛如客淮沿途諸詩英發而
有感慨夫遜言而沉潛者藏乎智也直道而感慨者見
乎義也即此充之其進孰禦或曰如子所云詩一出於
情性之所發則從事於詩者將何所用其力而詣其至
乎曰學以培其本氣以達其支則横馳直鶩皆不失其
正矣稱隠唯之否
洪苽巖先生詩序
唐李漢婿昌黎翁乃能集昌黎所作而序之漢亦得托
以自聞於後世夏生濂予族之外孫也以婦翁洪磐陸
翁平生善題詠懼其死而詩不傳錄其藁為一卷求潛
齋石庵諸老為之序以托不朽此亦漢之用心歟自陵
谷易位士失其本心語之以道義則笑而走濂也獨汲
汲為婦翁存其詩其篤志好義足以厚人倫起人之善
心允為可書濂年十二三時陸翁一見竒之即許妻女
焉陸翁可謂能知人而胸中倜儻不凡矣豈徒能詩而
已哉
鴈蕩林霽山詩集序
霽山林德陽前進士也壯年英華果銳之氣無所於托
璚瑰玉佩大放厥辭吟卷一編囑朋友胡天放轉致石
峽山中請予評之予惟詩所以言志蓋直洩其中之藴
而無待於外者然而騷人文士於得意處每曰神助蓋
光風霽月有以發之然後勃勃有竒氣唐人謂張燕公
守岳陽而詩益悽惋蓋得江山助也德陽自鴈蕩遊會
稽而錢塘潮汐之呑吐吳山烟霏之舒捲瞻望兮咫尺
縹緲兮余懷所以觸其情發其感者朝朝暮暮無日無
之故其悽惋夷以遠闇以章率有古意非湖海吟笑而
已矣於詩家門戸當放一頭因書卷端以歸之
胡德甫四六外編序
世人有言司馬君實不能四六無損乎四朝元老予謂
不然司馬公者所謂梓人不能葺牀足者也若其鋸者
鋸斧者斧梓人豈能欠斯人哉汪彦章作冊康王文曰
漢家之厄十世宜光武之中興獻公之子九人惟重耳
之尚在天下讀之戚然起朝覲謳歌之心曰吾君之子
也壽皇初兩淮保障虛張魏公以右相視師尋以讒召
洪景伯當制曰棘門如兒戲耳庸謹秋防衮衣以公歸
兮庶聞辰告兒戲本指邊將而天下謂詆魏公而不平
夫以一言而收天下之心一言而觖天下之望則四六
可苟乎哉胡公伯驥德甫余鄉之老師學問淵源山湧
泉出而尤長於四六近得啓事數篇觀之交乎上者不
諂交乎下者不倨且鋪敘旋折咳唾歴犖如散文每篇
於頌之末必有所規規之末必有所勸若施之制誥當
有彦章之得而無景伯之失矣陳后山有言韓以文為
詩杜以詩為文余於胡公四六亦云
林上舍體物賦料序
賦難於體物而體物者莫難於工尤莫難於化無而為
有一日之長驅千竒萬態於筆下其模繪造化也大而
包乎天地其形狀禽魚草木也細而不遺乎纖介非工
焉能若觸而長演而伸杼軸發於隻字之微比興出乎
一題之表惟工而化者能之前輩賦鑄鼎象物曰足惟
下正詎聞公餗之歌傾鉉既上居足想王臣之威重因
足鉉二象而發出經綸天下之器業賦金在鎔曰如令
分别妍媸願為藻鑑若使削平僭叛請就干將因藻鑑
干將四字架出擎空樓閣願為請就又隠然有金方在
冶之義識者固知其為將相手噫化矣上庠林君采長
於賦月書季考每先諸子鳴一日出示一編曰體物賦
料自天文地理至草木禽魚合二十門凡涉體物字面
收拾幾盡閣筆寸晷者得是編觸起春雲秋濤之思或
可以化無而為有矣
周月潭詩序
三代而下詩獨稱少陵蓋其以史為詩不以詩為詩也
武強周月潭因宇宙大變挈家東西走托詩紀其事蓋
直敘其情而無事乎追琢者丙子丁丑盜哨之禍可攷
焉亦鄉之詩史歟因為賦兩詩以敘其端家世牙籖入
劫灰猶存詩種發枯荄騎牛夜半歌誰和跨馬月明敲
又推且說山中窮快樂莫言世上活輪逥欲知天地心
安在冷看溪橋雪後梅又曰誰云世上無君子試看林
間有散仙康節逍遥在行樂希夷快活只鼾眠不言宇
宙山河變且擅風花雪月權撞著頭頭皆太極賞心樂
事浩無邊
名物蒙求序
童蒙未識宇宙内事雖此身不識其所從來況同胞同
與者乎法當從事物上起予弱冠時業書館苦於初學
聰眀不開為作蒙求一卷教之以天高地下萬物散殊
人物之大原人倫之大本次及其飲食衣服切已日用
處使之先識其名次通其義積習既久雖木石之愚者
亦豁然為之開眀然後知天地間無不可教之人伊川
程先生曰今日格一物明日格一物然後當脱然有貫
通處初學之學雖與大學之格物不同然太極之冲漠
無朕者豈在萬象森然之外哉此之所教特先其近者
小者而所謂遠者大者亦不離乎此而已矣丙子後有
朋友拾得此本於兵革煨燼之餘者持示予問所為作
之意遂為道其所以然
蛟峯文集卷四
