蛟峯文集卷五
宋方逢辰撰
記
嚴陵浮橋記
嚴治萬山窟無河渠無大陂濼遇秋夏即浮橋面州壘
惟一衣帶水宜無洶湧澎湃憂然歙流直注婺流横絶
山包而水不洩一潦即又大浸居民遇梅霔常惴惴有
魚鱉之懼然此猶有時也由定州壘門直涉而南斷岸
千尺民由是出者耕焉器焉牧焉由是而入者薪焉蔬
焉菓焉由是往來戢戢者販夫販婦貨焉貿焉市所無
郊運以入郊所無市載以出一日病涉則耕者器者牧
者厄薪者蔬者菓者梗販夫販婦貨者貿者滯吾城内
外之甿且以病告此則旦旦之憂也於是不可以無舟
舟猶險也又從而梁之然後涉者始無憂雖然涉者無
憂固有任其憂者夫舟與梁皆木下渰而上覆風雨之
所剥蝕波濤之所轟豗舁擔之所蹴壓舳艫之所挩拽
馬牛之所騰踐數年一葺又數年一易為費且浩瀚州
家憚焉歲在丙辰李侯以胄簿來守兹土每事痛撙節
下車首問輿梁之政侯亦可謂知務者斯役也舟若梁
故者腐者悉撒而新之葺而仍者十不一二舟七十梁
百有三十其製之廣袤數之多寡悉仍其故鳩工集材
於府治侯躬自檢柅其受給也吏不得隠其營作也匠
不得鹵莽故費不浮而事集工堅而人忘其勞會其用
為緡萬有五千為米斛者百材木綆鐵不與焉十有二
月梁成官民慶之屬予記其事郡丞武博吳愷且語予
曰此郡太守撙節力也余謂節用愛人此治千乘者第
一義二者固並行而相為用也不節用者固不能愛人
徒節用而不能愛人則其節也必入於吝不愛人者固
不能節用徒愛人而不能節用則其愛也必反於刻世
固有墻傾壁壓而不能恤坐視民之墜水火而不拔一
毛者曰吾節用也又有唾金穀一切汎愛甚至屠人膏
血而濡洙乎螻蟻曰吾愛人也出納有司所專也而侯
謹焉興作人情所憚也而侯樂焉此無他視人之溺猶
己之溺怵惕惻隠一觸即奔迸不可遏而舟梁一事其
火然泉達之始歟余家青溪濱熟睹病涉者重有感於
斯而書侯名介叔字直翁宣城人也
天邊風露樓記
乙卯之冬十月既望余自館職言事不合以歸友人盧
登父上春官就坐囑余記山樓巔末余方入林而登父
將發軔請因扁樓之義共商之宇宙間一氣耳掀簸萬
物莫勁乎風此天地之至剛汛濯垓壤莫澤乎露此天
地之至潔故風露氣之清以任者也肖翹惴耎洪纖高
下莫不秉是以生以潛以動以華以實故受氣之不剛
匪潔者為朝菌為秋蒲為糞蠅為裩&KR0034;人亦然貢薛韋
匡用之固葩華闕庭而熟視諸賢駢首刀鋸束頸栗股
於刑餘之掌握醖成漢鼎易姓之禍君子貶其孱柳宗
元劉禹錫元徽之之輩非不文彩燁燁而比之匪人不
辯芳臭萬世穢之信越平布拔荆棘立赤幟而頑鈍無
恥似任而不清西晉之士揜鼻富貴芥視六合而無能
為中原取一塊土似清而不任三代之下何寥寥乎我
思伯夷伊尹喜之慕之孟軻氏曰伯夷聖之清伊尹聖
之任雖然軻特區别而言之夷尹易地一也登父屋於
溪山境樓曰天邊風露白雲趙漢宗扁也風乎露乎取
二氣之剛且潔乎陟而俯之四望迢嶤鬱乎蒼蒼面浸
寒碧蛟宅驪窟樓之偉觀也左冊右絃積床牙緗鉅公
名人走筆龍蛇樓之貯珍也笠樵入林斧烟丁丁謳漁
泊艇燎月熒熒樓之朝昏也柘洲春藍菘町夏甲圃秋
橘霜坡冬梅雪樓之四時也其人如玉人醉我醒踞吟
風濤已重物輕樓之賓主也斯主斯賓歴覽四時徜徉
朝暮挾貯珍飽偉觀把酒呑英風拂劒嘯勁氣風露在
天乎在我乎窮則夷達則尹不綽綽乎漢唐諸子之孱
穢當望避三舍
勤有堂記
余外兄吳景邁寺簿壯年築居室經營數載而後略備
旁為書室三間取昌黎之言榜曰勤有為讀書教子之
所丙子春宇宙大故屋遭劫燬獨勤有巍然烈熖外景
邁語予曰殆天未喪斯文子為我一言以訓諸子余惟
勤有之為言勞也力於所有事也人在宇宙間未有惰
而生者農與工賈雞鳴而起雖善利不同莫不孳孳各
有所事士獨可以不自力乎哉天下物之不可以力而
求假使求而得之亦非可以力而有之所可以力而有
者獨學問所得天之所與我與生俱生者也常人於力
所不可求者則遑遑以爭而於可以力而有者反悠悠
以媮不亦失其勤己乎人與萬物之生天地間我乃得
其全以為人天與我以人之形又與我以人之理而我
乃不能承其所與而有之則人之形雖具而所以為人
者則亡然則何以有之學而已孔氏之教法曰博學之
審問之慎思之明辨之篤行之先儒曰五者缺一不可
學之目有五所以行之者一勇而已矣學以弗能求能
學之弗能弗措也問以弗知求知問之弗知弗措也思
者必於求得思之不得而舍置焉是無勇也辨者必於
求明辨之弗明而含胡焉是無勇也行者必於之善行
之弗篤而苟簡焉是無勇也人能行此五者決之以果
持之以毅進之以序終之以不倦一念之決為賢則賢
為聖則聖孰禦陶士衡志在事功則朝暮運百甓以自
勞蘇明允志在文章則閉戸讀書十年然後下筆則沛
然矣事無精粗無大小未有不自力而至者况以上而
求為聖賢哉彼亦有以穎悟為道以鹵莽滅裂為學者
其說謂不由階級不假修為以致知格物為支離以躐
等陵節為易簡以日就月將為初學以真積力久為鈍
才匪徒誣人亦以自誣天下未有一超徑詣忽焉而聖
賢者吾景邁甫所取勤有之說意蓋為此豈徒為撐腸
柱腹五千卷而已哉
芳潤堂記
文章以芳潤擅名自陸士衡之說始予外兄吳景邁築
居室也於進修教子之所榜曰勤有於游息延賓之所
榜曰芳潤其用力於進修而游息於文章也歟丙子宇
宙大故屋室為煨燼獨勤有芳潤二堂在予既為發勤
有之義復俾記斯堂所以擅芳潤者予惟山川之氣升
為雲降為雨潤莫大焉其滋液鍾聚為根荄芽甲洩為
春華斂為秋實芳莫大焉宇宙芳潤之氣吾與斯人凡
有生者所共食也文章家士安能而專有之青溪之南
去邑三十里曰雲程其溪山演迤其勢宏以放足以大
受吾景邁伯仲以詩書宅焉絶溪而南有墟市富者商
者鳩焉其水陸達杭越通衢建凡舟車日夜之所奔走
皆奪吾山川芳潤之實以去之者溪山不改風景頓殊
井落荆榛㕓市瓦礫俯仰宇宙山川芳潤之氣鬱積磅
礴無所發洩廼為山林枯槁者之所受用而獨專其有
於斯堂又非他人所得而奪之者幅巾藜杖徜徉山水
間昕往暮歸歴覽無際斯堂之行窩也左右面勢小垤
大陵或曲而阿或呀而谷或崖而嶙峋或石而崔嵬一
川横陣風之則波而紋日月則絢而章鶩鳬鷗鷺之出
沒鱖鱸魴鱮之洋洋圉圉斯堂之詩窟也或漁而扣絃
或樵而行歌聲嗚嗚而田家之撫缶夜漫漫而牧童之
扣角或欣或嘅為過耳之飄風者皆斯堂之感心豪興
也日出而霏開虹收而雨歇雲脱天空而月在水落石
出而潭清凡朝暮四時之變化不齊者皆斯堂之澄襟
霽宇也是氣也流行於宇宙則為民物之所共有收斂
於山川則為騷人雅士之所獨專此吾景邁以文章家
而擅之者歟雖然元氣混淪絪緼於天地間著形於萬
物者孰主宰是孰翕闢是景邁甫平生用力於濂洛關西
武夷之學自明而求誠由博而反約則夫文章之妙雖
得助於氣而實根於道登斯堂者又當索文章於睹聞
之外
靑溪縣修學記
孔門教人要領一言以蔽之曰學道子游得之為宰邑
法蓋君子學道決不肯於仇其民小人學道必不忍於
尤其上上不仇下下不尤上雖治國平天下可也於一
邑乎何有嚴瀨一絲凛凛有生氣青溪嚴上流治萬山
窟其民蠧愚而堅忍豪家畝不能百甲邑版者不十室
而歲收斛不滿數百甚矣民之窮也習於窮故慣於忍
窮以忍貧賤不能移苦以堅富貴不能奪教之入也莫
易乎哉邇年來上下以&KR1472;絲為功守迫之令令迫之民
而胥吏最黠足以顚倒其長令之峻也火以熬政之怪
也湍以驚噫仇矣朝三暮四狙其不詐乎弱者買吏以
為安強者伍吏以為市畏征者逃其田怖役者竄其戸
鷗鳴舞而不下矣為令者又相與詆兹邑曰難治噫斯
民也三代之所以直道而行也民之尤乎上者其無辭
乎淳祐辛亥四月石君孝聞来尹兹土越明年夏大水
禍半天下而嚴尤甚城郭壊陵谷遷室廬十蕩八九賴
尹顛頓扶服而登之岸淳之赤子一飯必曰微尹吾其
魚乎越明年又烖以旱尹扶傷救死日不給雖大賢處
此亦有未暇禮義之嘆一日會邑之寓公秀民慨然以修
學校為急尹之心子游之心也抑將以禮義救人心之
溺矣雖然土木談何容易尹曰費當自公出吾將請於
郡民曰費當自百姓出吾當率以助尹戚曰是厲民也
民悦曰以佚道使民民忘勞也尹捐俸以倡鄉之秀民
聞風興起咸戸相裒願翼斯役而無尤其上之心羣目
而凛之不日而成由殿而堂堂而廡廡而門此經營之
序也大成殿規模舊雖壯屋老風雨摧壓兹上覆悉改
作餘則撤腐易牢四隅易以遊楹面殿設朱綠檻天井
悉易甃先聖賢像加繪先聖座上下四傍設障加帷仍
几而丹之廡下從祀七十二像升之殿東西兩夾室殿
北有堂三間曰化成舊梁棟微弱今易以壯撤榱桷重
覆之氣勢弘敞東西各一室再整刷亦如之仍長諭館
焉長東諭西堂之北明室三仍扁兌軒軒外逼通衢舊
甃頽塌來往者攀而入今易疊以峻之東廡入首創屋
三間朱扉明牖扁曰東齋廳西廡如之扁曰西齋廳廳
相聯分兩齋扁仍之齋相聯有室四東則仍令尹祠土
祠創五先生祠西則仍融堂祠學廩兩廡舊無甃今甃
之門三間及左右翼室並撤新所仍者無幾并門戟易
之左翼室仍扁直學位又旁室創為祭器庫并圖經在
焉右翼室扁曰齋館封土崇三十尺種杏扁曰杏壇庖
屋兩間在西廡北之右齋隸室兩間在東廡南之左皆
創也垣墉舊圮成熟路今厚築而藩焉經始於寳祐改
元仲秋告成於明年二月朔是役也邑尹啓之邑侯贊
之鄉寓翼之諸生先後之庶民懽樂之乃集厥成慶成
屬某記始末某謂前令非不言修校也為其事者無其
心分其事者無其人塗扄鍵粉墉壁已即功徒於室之
壁書曰某年某月某日某人葺也今則尹親督斯役又
得鄉之賢士夫老成縝實疏暢者董經營司出納一匠
一夫皆倣鄉例和貿僦而來之飽而役之犒而遣之民
悦於使工力皆堅實可經久不壊噫土木非樂事也而
民雖勞且費也無尤固足以見尹無仇民之政然亦可
以觀人心矣尹輟俸為緡五千鄉之秀民助緡五萬有
竒邑僚助緡六百寓公學職助緡萬餘刊諸珉姑以記
歲月云
思堂記
琅溪余氏其曾大父邦程捨田於安福院者二十畝至
於孫應龍暨曾孫繼先志又兩世以十畝入焉其祖妣
方氏孺人墓於院之陽也厥後於院左闢一室曰思堂
為奉先之所俾院僧主之春秋設饌外每歲孟春則輪
差子孫同院僧徧詣余氏之先塋所誦佛經以代俎豆
展省之禮是舉也余氏有孫曰振玉者出家於本院實
綱維是此報本反始之心歟厥孫洙請余記其本末余
惟義理之教行於堯舜三代之時禍福之說興於石姚
之世天下治少亂多家之貧富不常子孫之賢不肖不
齊是以堯舜三代之所宗主者有興有廢而石姚之所
興起者則有興而無廢於是孝子順孫欲報其先者悉
託諸石姚之所教者焉蓋禍福之說可行於亂世庶彼
之教不廢則吾之祠堂亦可托之而不墜焉爾若振玉
為浮屠氏而有孝弟心此則尤可書者
贑州興國先賢祠堂記
贑州興國地雖僻小先賢仕國也慶歷甲申大中大夫
程公珦以大理寺丞知縣事二子侍焉學焉越二年丙
戌公由興國攝倅南安識濂溪先生周元公於理掾以
二子師之即明道伊川二先生也明道生於明道元年
伊川則生於二年侍乃翁在興國時明道年十有三伊
川十有二國史傳曰明道自十五六時興弟伊川聞周
茂叔論學遂厭科舉業慨然有求道之志蓋此時也咸
淳十年吾友臨川何君時了翁試邑於斯考往牒知為
大賢過化之邦二程子始學之地景行先哲廼創書堂
於安湖於講堂東奉大中公父子祠以元公侑之二千
里走書介入嚴陵山中語予曰江西為周程授業傳道
之所實自興國開先焉子為我一言以發濓洛授受之
微旨以開斯人某竊惟聖賢之學自孟氏後無傳距慶
歷凡一千三百五十年而周程出焉非元公無以傳絶
學於千載之不傳非大中無以識元公於衆人之未識
故祠以大中主之元公配之二程子侍焉若元公之面
命以授而二程子之捧手以受者此為何物太極一圖
不以語他人而獨以語二程子及二程子之教人則專
以語孟中庸大學為主而未嘗一語及太極或遂疑其
非元公之書而爭辯紛紜至今學者猶相枘鑿嗚呼夫
所謂太極者其盡在圖也不窮理之所自來則滯於形
氣之粗下而不足以為造化之樞紐品彙之根柢不體
理之所實在則淪於空寂之高虛而不足以貫本末而
立大中該全體而達妙用天之所以高地之所以下陰
陽之所以動静此何物哉必有為之主宰者未有天地
未有民物以前又何物哉必先有是理而後有是物也
周子將教人以窮理之所自來不得不探天地之根極
萬化之源以為言故名曰太極又以其形形而實無形
也故曰無極而太極二程子將教人以體理之所實在
則不得不就日月事物切近者為言故曰道不離器器
不離道二程子之不言太極乃所以詳言太極之無在
無不在也何也入孝出悌徐行後長即太極也桑麻穀
粟日用飲食即太極也出門如賓承事如祭即太極也
為堯舜則揖遜為湯武則弔伐為禹則腁胝為回則簞
瓢即太極也去齊則接淅去魯則遲行為乘田則牛羊
茁為委吏則會計當即太極也語其隠則上天之載無
聲無臭語其費則即事在事即物在物程子之言道器
其得於周子太極之說歟某不敏姑以是復何君之命
常州路重修儒學記
至元二十二年乙酉常州路學正前鄉貢士李君闡等
書來言常州自乙亥歲火於兵幸夫子廟在唐君駿發
以鄉國名士為教官立司存瓦礫中先汛掃以新廟貌
次營搆以居生徒修講堂修經閣建直舍建兩廡為六
齋六楹暨内外夾屋垣墉四周咸一新之學田為戍守
軍將奪占者請於官復其舊越十年甫訖事徵予一言
以誌之予謂唐君有功於鄉學大矣考州誌常為延陵
季子采邑今墓在焉蓋先哲興遜之邦也立學自唐李
栖筠為刺史始五季以兵燬宋景祐乃復建炎又以兵
燬越紹興再復今又一燬而一復矣噫唏此天之不肯
喪斯文也天以於穆之命寄於人也書謂之帝衷詩謂
之民彝帝衷民彝不能懸空以獨存於是寄以學校無
學校則三綱淪九法斁君不君臣不臣父不父子不子
天下之人胥為禽獸維天之命於穆不已者疇托此天
之所以不肯喪斯文也虞書天敘有典勑我五典五惇
哉天秩有禮自我五禮有庸哉五典五禮於天何預然
不曰我敘我秩而一則曰天二則曰天蓋斯道之原出
於天非人力所能造為者堯舜特為之守典禮而奉行
之耳挈帝衷民彝之目寄司徒今州縣有學學有官其
司徒之屬也三代盛時家有塾黨有庠國有學術有序
五典之教自鄉州而達於黨族閭比自遂縣而達於都
鄙里隣其所講明所踐行者皆此物也民彝宣明於學
而天命流行於民熏䀨浸灌是以風俗醇厚人人有士
君子之行此天下所以久安長治三代衰學校廢教法
壊人之道不立天下遂為紛紛爭戰之場天生孔子孟
子扶帝衷民彝出之汚穢糜爛中載之六經載之七篇
以示萬世而後維天之命於穆不已者始有所托三代
而後歴漢晉唐宋一千六百餘年其間雖有大亂大禍
而天地猶得以位萬物猶得以育者斯文未喪孔孟之
教猶在也後之學孔孟者其以四書為根本以六經為
律令格物致知以窮此理誠意正心以體此理學之博
以積之反之約以一之庶不負天之未喪斯文之意
癸丑嚴陵鄉會題名記
寳祐初元夏五之四日皇帝臨軒策士越二十有二日
賜文武正特奏名發嚴陵進士洪承祖暨方哲凡一十
人續鄭璹又以今科中嚴之傑士山湧泉出或齒穉且
壯而先登或器大以周而成晩或以韜略而出間道或
以法理而收竒功視丁庚兩科未遜也鄉之仕於朝居
京者楊鑽約鄉之新進循比講序拜禮鄉寓致禮者或
自遠而來餽者或畱京而預集者鄉貴郡侯李鏞輩偕
諸邑尹多以幣將意乃差穀盍簪於湖山之四面亭禮
畢泛舟從遊籩豆洋洋絇履鏘鏘斯亦鄉邦之偉舉歟
時孟秋後五日也
徐義士旌門記
歲在壬午至元十九年十二月浙西道宣慰使司奉行
中書省劄以徐洪甫賑濟飢民令府縣旌其門閭并將
戸下一切科役並行蠲免淳安縣尹丞若簿李君震高
君天祐魏君惟寅皆以力行好事為心咨於鄉之士為
之榜曰積善徐家復徵予紀其事嚴在萬山中本無富
家然有洪甫之力無洪甫之心故寧辱身以藩貨不肯
扶危以利物有司此舉豈為一家所以愧鄙夫勵薄俗
也予安得不特書以為風俗勸
蛟峯文集卷五
