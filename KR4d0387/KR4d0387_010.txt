蛟峯外集卷二宋方中續輯
贈蛟峰先生易登雲新扁記岳元帥
時先祖會書盟於馬岩聚星樓淳祐戊申易登
雲新扁明年鄉闈先祖果登首選又明年廷唱
為進士第一人斯文信有徵矣
淳祐戊申鄉之寓公秀士方夢魁輩將以二月乙卯易
登雲新扁揭於聚星樓前蓬萊山人諗於衆曰是扁之
設丹漆其字金璧其書巍巍煌煌炳星麗日揭之通衢
十手争指十目争視文則文矣實安在乎簪纓峩如劍
佩鏘如牲牢既具鼓吹畢陳斯名之揭斯䜟之符津津
喜色已溢眉睫文則文矣實安在乎吁文者末也實者
本也寧使實過於文無使文浮於實虛其實而求誇於
文諸君之自期者可謂誕矣略其文而求工於實諸君
之自勉者可不力與聖天子賓賢之詔不期月而頒好
事逼人瞬目過耳堂堂之陣整整之旗空拳可以冒白
刃乎短兵可以接勍敵乎日月却從閒裏過功名不向
懶中來此十四字座右銘也諸君生長儒鄉登巍科躪
膴仕前後輩出衣鉢相傳源流有自加以同力合志鬱
乎俊秀耆英先達凛然典刑可以激昂後習勉勵新功
相率以為善相資以為益奮凌雲之志藹如雲之文展
拏雲之手遂登雲之願使實足以副其文則今日之揭
斯扁也未為無助異時之覩斯扁也大為有光若其人
自為師家自為學專門獨擅面牆株守無不恥之心狃
懷居之習坐失事功虛擲歲月三年過矣又復三年徒
新登雲之扁覩登雲之兆文不副實非特為諸君之羞
抑亦為是扁之羞矧今大魁黃君亞唱昕廷首破天荒
地相連也居相邇也諸君之相與友也諸君之相與會
文者也予何人也時至氣應行當放出一頭地要在勉
之而已予將洗目以觀盛事
賀蛟峯先生及第書方雲峯
某揆時白蘋風勁黃菊露鮮共惟某官徜徉帝里領䄂
神仙穹厚協扶台候動止萬福某粤自夏新躬造屏廡
攄展賀忱過厪尊府肅入得以服膺老成之論喚醒久
矣君子之思春風滿面秋水照人黃鍾律吕之韻入耳
著心塵埃為之退却三舍銘鏤肺肝又在豆觴殷懃外
也臨行而魁騎回轅雖得略伸慶悰第若來鴻去燕適
相遇於江湖之渚踵復東西有言莫罄不滿至今自是
判别瑰儀傴植瑞蓂五换杓明岳峻徒厲清夢某久仰
執事負湛盧之器藴相如之學文光百丈筆力千鈞摘
髭一第固其餘事然而以壯懷而掇巍科儕膴仕榮雙
親耀一族實所罕見况執事進黃君之地位破嚴瀨之
天荒吾邦增重士類生輝雖牧圉芻養亦且踴躍不禁
則凡勵志螢窗攻心雪案者當何如其鼓舞耶若兹盛
事殆未可以尋常慶語形容也繼今以往駑駘下質樸
&KR0554;小才亦將淬鋒厲刃刮垢磨光願踵芳躅又寧肯甘
心暴棄耶如某者蘭宫退鷁今年未能竊魁宿之輝以
同姓作同年良亦飲恨然大事業固不敢起倖覬心或
者以華家喧轟在前恐可叨光借潤追逐遐軌高明謂
何載惟執事雖今日名魁四海恩寵九重大可喜而可
賀而愚心所期直欲為國家梁棟作蒼生霖雨勲猷與
伊傅齊驅豈以一大狀頭便為兄足哉敢冀酌乾之運
輔泰之主式玉其躬以需新渥之寵拱俟錦衣榮還敬
敢趨走崇墉尾賀賓後先此擘箋寄鯉以寓賀私之萬
一伏丐台照
謁蛟峯先生書方萬二丈
某聞士大夫達而在上其德惠之所施功與造化同夫
造化天地也嘘之則暖然而為春萬物以之生吸之則
凄然而為秋萬物以之成此理出於自然士大夫使然
之功奚其同蓋以眷負四海之望唾咳風雲陶泓雨露
貧賤者可使之無貧賤失所者可使之不失所旨意之
所寓恩波之所洽是雖使然之功殆與自然之化同一
機緘歟共惟某官(闕)受間氣以應昌期
以歐陽子之文章收王文正之科第明料如包孝肅而
寬大過之鎮靜如韓忠獻而學問有餘受知兩朝道山
蓬閣藥階薇省未幾而分符未幾而荷槖共參大鈞論
大政垂紳正笏措天下於泰山之安者行將見之是當
令飢者之求食寒者之求衣不遂者之求得皆有望於
名公之造化矧如某者寧獨無心於此某碌碌無似年
不後人才不先人誤蒙以鑑軒溪堂之澤俾納交於筆
硯窮通異命矣而軫念之不忘雲泥殊勢矣而予潔之
猶故非三世夙緣不爾也慨先人早世母氏繼亡三妹
一弟笄者嫁冠者娶叢責於一身安居萬山欲耕無田
所資者泛舟之役欲蠶無桑所織者貿絲之將雲窗雪
案之習又不能與商賈相爾汝所以孔方常下絶交書
也吳門别業搬載阻於江禁之嚴顆粒無從水旱相仍強
幹乘之反食主肉之弱得不償失未免俾之易姓以無
源之水而事灌溉以不根之木而取花實羣疑滿腹衆
難戡胸所以不二十年家徒四壁先人之墓木雖拱而
慈氏之櫬未入於九泉風雨霜露曷勝其悲弟妹之債
僅圓而妻兒之號寒啼飢人不堪其憂可謂宇宙間枯
槎敗枿陽春誕布生意不相干預吁造化吾固無望於
天地同造化之造化豈無望於名碩耶周公瑾指廪魯
肅得以濟其飢范忠宣捐麥其友得以葬其親某也固
不能無所求求則於是執事以大魁登顯仕江浙東西
虎節龍符或文墨之舊殘膏䞉馥賢於十部從事者俾
某䄂之以曳長裾焉晴花晝妍麗錦春濯彼必襲連城
之寶為榮幸矣如是雖不指廩指之者無非公瑾之廪
雖不捐麥捐之者無非忠宣之麥生者感之死者亦感
之矣抑又聞之士之已達不忘交好之窮謂之仁士之
未達能求友好之貴謂之義仁者予其所當予而能周
其急仁莫大焉義者求其所可求而不例其進義莫大
焉某之所謂其亦庶幾於仁義者乎干冒崇嚴不寒而
慄
賀蛟峯先生復祕書署摘句
渙膺宸綍晉陟道山天下第一人宜獨秉蘭臺之筆狀
元為宰相即並調梅鼎之司
賀蛟峯先生提刑江東書文天祥
某當公在螭坳時嘗奉一紙書於閣下書上未幾而公
歸蛟峯矣譬諸草木臭味實同瞻望雲山臨風切切某
兹者恭審升撰祕丘宣威直指西臺與政蓋嘗識潁濱
之文東路洗冤亦以行濂溪之志六絲初駕一佛懽傳
共惟某官色正而芒寒揚休而山立言語妙天下材稱
一代之奇出處重本朝望在諸公之右自夾侍玉皇香
案等而上之胡不均弘俾執事樞國家重更迭之制江
湖一節煩公驅馳式敬由獄以長我王國公所學在此
歸哉歸哉中詔在道某山林之下靜觀世故其於君子
進退安得不致其惓惓芝山父老迎擁星軺以時考之
可矣輒馳一介自附於門下燕雀江水東西心期天遠
臨紙欲飛
上蛟峯先生書僧無文
比禀違後為慈親請田事見實堂又留兩日乃絶江省
洪氏女兄桃花峯下徘徊玉溪柳塘間三月初方還鄱
鋒車促覲屢見近詔正人登庸固可為天下國家賀然
驟失賢父母又極為西民惜也度關紫氣已行復輟豈
山川鬼神陰留潛尼以遂斯民所大欲耶某伏奉公移
以上藍缺住持事俾舉所知敢不循名考實以求無負
侍郎主張之意然有所謂明老者昨領鵝湖於大壞極
弊之時百廢具興内和外悅惟恐其不留而翩然引去
寺僧申邑邑申臺此侍郎曾出公帖留之矣明老去意
不可奪托某申懇乃已今之為住山者多彌縫鑽刺深
根固蔕惟恐不盡其術若僧若俗又惟恐去之不速於
此可以觀明老人品矣侍郎求僧於數百里之外某以
妄人應舉不獨有愧侍郎亦愧此心也荒荒眼底求一
可人如某意者不可得而况侍郎兩眼空一世乎此所
以舍明老外不復他舉也
淳民以横斂上蛟峯先生書
此書長老傳言先祖既得書手封送州縣官曰
亟改亟改不改且奏聞矣州縣大懼弊政盡去
民如解倒懸也書具載家乘用附卷末以彰先
祖之德且使有民社者見之亦得以自警省而
平其政庶幾先祖之仁心不獨行於當時云
淳安縣士民董有真等謹百拜裁書獻於國史中書右
史吏部侍講侍郎先生師席前某等嘗聞先正范文正
公居母夫人憂日上宰相書及民間利害凡萬餘言仰
見先正以天下為心以生民為念初不以大憂戚而暫
忘也某等今有利害迫於已庸敢合辭以請惟先生其
聽之某等生為嚴民同飲嚴水嚴之為邑有六田之少
者惟淳為最千畝之戶不滿十百畝之戸不滿千豐年
樂歲民猶不足加以連年水旱夏秋之間粒米珠慳掘
草茹根苟活殘喘雖中上之戶亦趨而下矣遭霜之葉
不可以風垂憊之證豈堪再汗斯民一線生意撫摩而
愛護之猶恐旦暮之不保何况椎其肌而剥其髓乎洪
惟我朝培植至仁以生民為國脉聖天子紹休聖緒以
忠厚為家法令戸部遍牒諸路苗米不得過數增收高
折價錢許人越訴多出榜文此八月十八日之聖旨也
頗聞州縣於百姓不甚加意夏稅秋苖取之無藝此八
月十九日之玉音也所有被害民戶仰外經監司内經
臺部越訴根究得實官吏一體坐罪此九月初五日之
聖旨也元老恭謹聖訓則有預期而催數倍折價之憂
以為聖天子加念元元祈天永命無易於此臺臣上體
玉音則有愛惜民力重催疊擾之奏且欲令郡貳長嚴
戢吏奸上而聖君賢相問荅之懇切下而廷紳百執事
章奏之敷陳其為生民慮者無所不用其至承流宣化
正有望於近民之官也天錫吾邦得賢守令為民父母
斯民舉手加額以謂郡龔黃而邑卓魯欣欣然而有更
生之望有如王賦供輸前此州縣之號令一頒雖窮崖
深谷之民亦奔走奉命之不暇孰敢有越厥志今也吾
民之視守令如父母而守令不以赤子待吾民非惟不
以赤子待之且以非類待之矣申請府由挾勢作威乃
欲置之於湯火中銀牌之大如門悍吏之唬如虎一邑
震駭神散魂飛千百年古淳之民未嘗罹此虐燄也家
之老稚相視而泣大則有家破之憂小則有瘦死之患
號啼之聲上徹青冥國家之所恃以為命脉者乃欲一
旦而斫削之仁人君子不忍聞之而見之也作俑之吏
方且揚揚然以為我能為官辦財賦我能為官作威福
刻薄之政肆行撫字之仁何在縣吏則曰我即知縣也
府吏則曰我即知府也十四鄉之貴寓巨室我能箝之
而制之十四鄉之下戶細民我可生之而殺之狡焉小
吏弊例捷出已納之稅一疋則有六貫之陪已輸之苗
一石則有五關之貼以至上供折帛又有三貫重納之
折絲綿每兩則交稱二十錢重豈文思院有是秤也而
又有所謂頭脚者焉苗米每石則折納六十貫豈豐稔
歲猶有是價也而又有所謂縻費者焉以至禾稅畸零
每尺例有一貫之取則又有脚錢鈔錢者焉聖天子有
苗稅取民無藝之憂今州縣則取之過苛矣聖天子有
秋苗高折價錢之慮今州縣則益之倍蓰矣平章有恭
敬聖訓之心州縣則若不知之臺諫有遵體玉音之奏
州縣則若罔聞之一有上司催科之榜則宣之揚之以
揭通衢之牆壁惟恐其不張皇一有聖恩寬民之旨則
祕之密之以塗時人之耳目惟恐其有見聞甚至前政
預借之關必不用今來趲借之令必欲行問之於吏則
曰前政之行不可用也問之於官則曰前政之借不可
理也知縣方欲有循理之言而專局之官吏乃從而箝
其口知縣方欲動宛轉之筆而專局之官吏又從而掣
其肘曾不思前日之借既以為非則今日之借亦未為
是前日之關狀不可用之於今日則今日之鈔書亦不
可用之於後日也誠如是則民間預納之錢遽欲使之
平白冺沒於官理耶法耶故鄉民為之語曰去年預借
官不還今年典賣重納官今年趲借急如火明年飢寒
如何過況夫屢年以來縣無正籍止憑府吏隨時標簿
暫爾批鑿影射鄉民今日之足鈔未必不為他日之具
文也始也專局官吏之來西風颼颼黃葉悲秋今也專
局官吏之去四知不畏暮夜行舟抑明月歟抑膏血歟
將盡歸於公朝之府庫歟抑歸於私家之囊橐歟人見
其空篋而來滿載而往婦子伺門僮僕懽迎私相告語
喜色津津是雖一家之幸為可喜不知一邑之哭不忍
聞也嗚呼蝮蛇之毒暫歇虎狼之惡又來一邑元氣銷
鑠殆盡龜皮鷺股豈堪頻刮而頻封耶但聞道路之間
攢眉而語曰前官去時削盡膏脂後官來時剗盡地皮
一邑之民罹此荼毒抱此冤抑欲以畀辟正理鳴於縣
官而縣官不之受欲以此情此意白於郡使而州縣相
為表裏蕞爾小民豈能回郡侯之聽也於是相與語曰
吾邦有先達之尊以堯舜君民為己任行將霖雨天下
豈不能洒一滴以活吾邑之涸鮒乎某等今有哀痛一
書陳於百里欲乞鈞慈轉而致之琴堂以回一邑之生
意先生今之文正也必能以文正之心為心垂情父母
之邦上為國家夀元氣下為斯民續命脉達之州縣可
也申於臺部可也聞於朝廷可也庶使九重之仁無壅
斯民之疾有瘳吏奸可絶横政可寬預借可免而前官
之關狀可開矣一邑幸甚惟先生其嘉聽之
訪蛟峯山房二先生紫陽方虛谷
朝窺石峽峽中石暮宿風潭潭上風(石峽蛟峯所居風潭山房所居)
石峽書院賦紫陽方虛谷
歴故鄣之遺區兮泝桐江而西上百灘跳以湍駛兮萬
峯閴其清朗挹寒碧以濯纓兮睨空青而倚槳維還淳
之古邑兮割歙封之東壤昔固嘗郡於斯兮猶民稠而
土廣予家於紫陽之下兮濫此邦之來長雖視之若桑
梓兮愧曾微於善狀七閱歲曷不歸兮駭童顛而槁項
賴多士之微俗兮遵砥途之坦蕩猶阡陌以勸耕兮嘉
農畔之洵讓偉深衣與大帶兮勞予行之鞅掌曰肄業
於精廬兮新石峽之嵦&KR3230;領袖者予同宗兮又同登於
龍榜鬱經綸其未竟兮聊私淑乎吾黨睠吾宗之嬋嫣
兮扣古初而遐想古雷氏之嫓軒后兮實得姓之攸昉
至姬周而昌大兮叔佐宣而善將參召南之雅什兮詠
其猷之克壯伯牙之師子春兮絃山水之幽響燁兩都
之九卿兮字君實而名賞紛蝟起以耡新兮有平陵之
相望成敗之不可以論人兮亦一時之倜儻猗真應之
仙翁兮知駕鶴其焉往嘆異代之陵寢兮孰不凄迷於
烟莽彼金椀出人間兮此獨巋然而無恙羣雲仍之簪
纓兮謹歲時而來享隠鸕原者曰于兮守雉山者曰亮
一則保土宇以綏靖一則擅詩名而高尚皆賢良之苗
裔兮匪郡乘之私奬予君玉之好修兮鼓斯文而為倡
昆季儼其連璧兮邁坡穎之超放出寸雲必為霖兮寧
退處而孤抗肯斯堂於傍近兮奉聖賢之遺像聚學徒
而莅止兮咸攝齊於函丈俾掃松而釋菜兮契予衷之
歆仰摭鹿洞之故實兮謂升堂而授講嗟予學之久荒
兮艱弄斤於般匠拾朱子之糟粕兮切有聞於疇曩情
之動貴乎省察兮性之靜在乎存養未發固無所偏倚
兮發則欲其各有攸當致知以進其識兮居敬以除其
妄如鳥翼之必雙兮如車輪之必兩日用飲食無非道
兮勿馳情之惚恍一念不念之間兮分聖狂之克罔噫
近世之不古兮罥名場之罝網科舉之壊人心兮競區
區之得喪厲夜生子而取火兮幼嘗視以無誑以干祿
為始教兮將終身其奚仗天或者惡其然兮斯革弊而
矯枉無所為而為學兮真儒庶其可訪聲乃心於希瑟
兮槃厥躬於陋巷顔曾固何必仕兮勝齊魯之卿相或
塾居而授書兮或野芸而植杖君子睟盎以潤身兮小
人給夫一餉化銛鋒而牛犢兮息缿筩之鷸蚌春豳酒
以介眉壽兮豈太平之無象嬰吏徽而弗予蛻兮言及
兹而泚顙予固將引而去之兮疇敢卜鄰於思曠時辛
巳孟夏十有七日
壽蛟峯先生七旬邵清溪
元祐人無幾對西風從頭僂指寥寥誰是劫火灰中真
鐵漢老(闕)一人而已那(闕)掀天揭地司馬不來諸老
去奈乾坤顛倒成兒戲天下事竟如此小春明日浮
梅蕊到如今平頭七十依然弧矢且把六經書盡註更
占峽山深處又管甚世間風雨稱夀一觴公須飲道此
心千載斯文寄康濟外總餘事右調賀新郎
又方逢振
峽山秋晚峭蒼寒萸菊拒霜時候眼底氛埃千萬態看
盡雲輪白首宇宙骰盆天公兒戲人事猶芻狗此翁七
十精神只麽如舊須信待足何時不如人意時事十
常居九到得聖賢無奈處天亦不能管勾司馬自傷伯
寮自愬於我乎何有喚莊生起借椿千歲為壽右調
念奴嬌
賀蛟峯先生入宅詩何夢桂
富貴朱門蓋里閭先生斸石此山居一區自足子雲宅
三徑何妨靖節廬萬壑風雲生几席四山花木入庭除
乾淳豈少高官爵自是寒泉要著書
賀蛟峯先生得孫方山房
翁年六十九大郎纔得孫五行不孤亢停當乾與坤於
焉觀於穆孝悌天已根賢愚一任汝鞠育推予恩我觀
人祖心恨不見曾元曾元日以遠多至昧厥源惟有眉
山家穎弟坡為昆慶圖掛高堂幼幼而尊尊代昌賢才
出根碩枝葉煩願是我家兒庶幾大吾門
蛟峯外集卷二
