蛟峯文集别集類三(宋)
提要
(臣)等謹案蛟峯文集八卷宋方逢辰撰逢辰
初名夢魁字君錫淳安人登淳祐十年進士
第一理宗改賜今名官至吏部侍郎以母憂
歸德祐初徵拜禮部尚書會父疾未赴宋亡
元世祖詔御史中丞崔彧起之于家以疾堅
辭不出至正間修宋史有司不得其事狀故
不為立傳惟黃溍集中有所作逢辰墓表尚
略見其始末明邵經邦作宏簡錄始為補傳
然亦據溍所述不能有所增益也是集乃其
五世從孫蒙城知縣淵等所輯正集八卷前
七卷為逢辰詩文末一卷附以其弟逢振所
作逢振字君玉景定中登進士官至太府寺
簿亦國亡之後抗節不仕者也外集四卷則
其七世從孫玉山知縣中所續輯凡逢辰歷
官誥勅及酬贈詩文皆在焉逢辰當丁大全
賈似道柄國之時皆能力抗其鋒持正不屈
其提點川東刑獄及爲江西轉運副使政績
亦俱有可觀惜其遺篇散佚所錄奏劄惟寳
祐三年請除内豎一䟽尚存餘若論雷變論
邊備論吴潜去位賈似道匿敗諸劄子皆平
生建白之最著者墓表略見大槩而悉不載
于集中其所掇拾大抵案牘簡札之文爲多
而策問一首至并考官評語載之盖散佚之
餘區區搜輯而成故不免識小而遺其大矣
乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
