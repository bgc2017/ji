温庭筠詩集卷第五
車駕西遊因而有作
宣曲長楊瑞氣凝上林狐兔待秋鷹誰將詞賦陪雕輦
寂寞相如卧茂陵
傷温德彛
昔年戎虜犯榆關一敗龍城疋馬還侯印不聞封李廣
他人丘壟似天山
贈少年
江海相逢客恨多秋風葉下洞庭波酒酣夜別淮隂市
月照高楼一曲歌
夏中病痁作
山鬼揚威正氣愁便辭珍簟襲狐裘西窗一夕悲人事
團扇無情不待秋
贈鄭徵君家匡山首春與丞相贊皇公遊
一抛蘭棹逐燕鴻曾向江湖識謝公每到朱門還悵望
故山多在畫屏中
題友人居
盡日松堂看畫圖綺䟽岑寂似清都若教烟水無鷗鳥
張翰何由到五湖
題李相公勑賜錦屏風
豐沛曾為社稷臣賜書名畫墨猶新幾人同保山河誓
獨自栖栖九陌塵
蔡中郎墳
古墳零落野花春聞說中郎有後身今日愛才非昔日
莫抛心力作詞人
元處士池上
蓼穗茭叢思蟪蛄水螢江鳥滿烟蒲愁紅一片風前落
池上秋波似五湖
華隂韋氏林亭
自有林亭不得閑陌塵官樹是非間終南長(一作祇)在茅
&KR0585;外別向人間看華山
寄裴生乞釣鈎
一隨菱棹謁王侯深愧移文負釣舟今日太湖風色好
却將詩句乞魚鈎
長安春晚二首
曲江春半日遲遲正是王孫悵望時杏花落盡不歸去
江上東風吹柳絲
四方無事太平年萬象鮮明禁火前九重細雨惹春色
輕染龍池楊柳烟
三月十八日雪中作
芍藥薔薇語早梅不知誰是豔陽才今朝領得東(一作春)
風意不復饒君雪裏開
咸陽值雨
咸陽橋上雨如懸萬點空濛隔釣船還似洞庭春水色
晚雲將入岳陽天
贈彈筝人
天寳年中事玉皇曾將新曲教寧王鈿蟬金鴈皆(一作今)
零落一曲伊州淚萬行
瑶瑟怨
冰簟銀床夢不成碧天如水夜雲輕雁聲遠過(一作向)瀟
湘去十二樓中月自明
題端正樹
路傍佳樹碧雲愁曾侍金輿幸驛樓草木榮枯似人事
綠隂寂寞漢陵秋
渭上題三首
吕公榮逹子陵歸萬古烟波繞釣磯橋上一通名利迹
至今江鳥背人飛
目極雲霄思浩然風帆一片水連天輕橈便是東歸路
不肯忘機作釣船
烟水何曾息世機暫時相向亦依依所嗟白首磻磎叟
一下漁舟更不歸
經故翰林袁學士居
劔逐驚波玉委塵謝安門下更何人西州城外花千樹
盡是羊曇醉後春
題城南杜邠公林亭(時公鎮淮南自西蜀移節)
卓氏壚前金線柳隨家隄畔錦帆風貪爲兩地分霖雨
不見池蓮照水紅
夜看牡丹
高低深淺一欄紅把火殷勤遶露叢希逸近來成懶病
不能容易向春風
宿城南亡友別墅
水流花落歎浮生又伴遊人宿杜城還似昔年殘夢裏
透簾斜月獨聞鶯
過分水嶺
溪水無情似有情入山三日得同行嶺頭便是分頭處
惜別潺湲一夜聲
鄠杜郊居
槿籬芳援近樵家壠麥青青一逕斜寂寞遊人寒食後
夜來風雨送梨花
題河中紫極宫
昔年曾伴玉眞遊每到仙宫即是秋曼倩不埽花落盡
滿叢烟露月當楼
四皓
商於六里便成功一寸沉機萬古同但得戚姬甘定分
不應眞有紫芝翁
贈張鍊師
丹溪藥盡變金骨清洛月寒吹玉笙他日隠居無訪處
碧桃花發水縱横
温庭筠詩集卷第五
