温庭筠詩集卷第二
蘭塘詞
塘水汪汪鳬唼喋憶上江南木蘭檝繡頸金鬚蕩倒光
團團綠皺雞頭葉露凝荷卷珠淨圓紫菱刺短浮根
小姑歸晚紅粧淺鏡裏芙蓉照水鮮東溝潏潏勞回首
欲寄一杯瓊液酒知道無郎却有情長教月照相思柳
晚歸曲
格格水禽飛帶波孤光斜起夕陽多湖西山淺似相笑
菱刺惹衣攅黛蛾青絲繫船向江木蘭芽出土吳江曲
水極晴搖泛灔紅草平春染烟綿綠玉鞭騎馬楊叛兒
刻金作鳳光参差丁丁暖漏滴花影催入景陽人不知
彎隄弱柳遥相瞩雀扇圓圓掩香玉蓮塘艇子歸不歸
柳暗桑穠聞布榖
故城曲
漠漠沙隄煙隄西雉子斑雉聲何角角麥秀桑隂閑遊
絲蕩平綠明滅時相續白馬金絡頭東風故城曲故城
殷貴嬪曾占未來春自從香骨化飛作馬蹄塵
昆明治水戰詞
汪汪積水光連空重疊細紋晴滶紅赤帝龍孫鱗甲怒
臨流一時生隂風鼉鼓三聲報天子雕旌獸艦凌波起
雷吼濤驚白若山石鯨眼裂蟠蛟死溟池海浦俱喧豗
青幟白旌相次來箭羽槍纓三百萬踏翻西海生塵埃
茂陵仙去菱花老唼唼遊魚近煙島渺莽殘陽釣艇歸
綠頭江鴨眠沙草
謝公墅歌
朱雀航南繞香陌謝郎東墅連春碧鳩眠高柳日方融
綺榭飄颻紫庭客文楸方罫花參差心陣未成星滿池
四座無喧梧竹静金蟬玉柄俱持頥對局含嚬見千里
都城已得長蛇尾江南王氣繫疎襟未許苻堅過淮水
罩魚歌(雜言)
朝罩罩城南暮罩罩城西兩槳鳴幽幽蓮子相高低持
罩入深水金鱗大如手魚尾迸圓波千珠落緗藕風颸
颸雨離離菱尖刺鸂䳵飛水連網眼白如影淅瀝蓬聲
寒點微楚岸有花花蓋屋金塘柳色前溪曲悠溶杳若
去無窮五色澄潭鴨頭綠
春洲曲
韶光染色如蛾翠綠濕紅鮮水容媚蘇小慵多蘭渚閑
融融浦日鵁鶄寐紫騮蹀躞金銜嘶岸(一作隄)上揚鞭烟
草迷門外平橋連柳隄歸來晚樹黃鶯啼
臺城曉朝曲
司馬門前火千炬闌干星斗天將曙朱網龕鬖丞相車
曉隨疊鼓朝天去博山鏡樹香䒠茸褭褭浮航金畫龍
大江歛勢避辰極兩闕深嚴烟翠濃
走馬樓三更曲
春姿暖氣昏神沼李樹拳枝紫芽小玉皇夜入未央宫
長火千條照棲鳥馬過平橋通畫堂虎幡龍戟風飄揚
簾間清唱報寒點丙舍無人遺燼香
逹摩支曲
擣麝成塵香不滅拗蓮作寸絲難絶紅淚文君洛水春
白頭蘇武天山雪君不見無愁高緯花漫漫漳浦晏餘
清露寒一旦臣僚共囚虜欲吹羌管先汍瀾舊臣頭鬢
霜華早可惜雄心醉中老萬古春歸夢不歸鄴城風雨
連天草
陽春曲
雲母空窗曉煙薄香昏龍氣凝暉閣霏霏霧雨杏花天
簾外春威著羅幕曲欄伏檻金麒麟沙苑芳郊連翠茵
廐馬何能嚙芳草路人不敢隨流塵
湘東宴曲
湘東夜宴金貂人楚女含情嬌翠嚬玉管將吹插鈿帶
錦囊斜拂䨇麒麟重城漏斷孤帆去唯恐瓊籖報天曙
萬戸沉沉碧樹圓雲飛雨散知何處欲上香車俱脉脉
清歌響斷銀屏隔隄外紅塵蠟(一作蜜)炬歸樓前澹月連
江白
東郊行
闘雞臺下東西道柳覆斑騅蝶縈草坱靄韶容鏁澹愁
青筐葉盡𧖟應老綠渚幽香生白蘋差差小浪吹魚鱗
王孫騎馬有歸意林彩着空如細塵安得人生各相守
燒船破棧休馳走世上方應無別離路旁更長千枝柳
水仙謠
水客夜騎紅鯉魚赤鸞雙鶴蓬瀛書輕塵不起雨新霽
萬里孤光含碧虛露魄冠輕見雲髮寒絲七炷香泉咽
夜深天碧亂山姿光碎平波滿船月
東峯歌
錦礫潺湲玉溪水曉來微雨藤花紫冉冉山雞紅尾長
一聲樵斧驚飛起松刺流空石差齒煙香風軟人參蘂
陽崖一夢伴雲根仙菌靈芝夢魂裏
會昌丙寅豐歲歌(雜言)
丙寅歲休牛馬風如吹烟日如渥赭九重天子調天下
春綠將年到西野西野翁生兒童門前好樹青䒠茸䒠
茸單衣麥田路村南娶婦桃花紅新姑車右及門柱粉
項韓憑雙扇中喜氣自能成歲豐農祥爾物來争功
碌碌古詞
左亦不碌碌右亦不碌碌野草自根肥羸牛生徤犢融
蠟作杏蔕男兒不戀家春風破紅意女頰如桃花忠言
未見信巧語翻咨嗟一鞘無(一作没)兩刃(一作刀)徒勞油壁
車
春野行(雜言)
草淺淺春如剪花壓李孃愁飢蠶欲成蠒東城少年氣
堂堂金丸驚起雙鴛鴦含羞更問衛公子月到枕前春
夢長
醉歌
&KR0585;柳初黃燕新乳曉碧芊緜過微雨樹色深含臺榭情
鶯聲巧作煙花主錦袍公子陳杯觴撥醅百甕春酒香
入門下馬問誰在降階握手登華堂臨卭美人連山眉
低抱琵琶含怨思朔風繞指我先笑明月入懷君自知
勸君莫惜金(一作芳)罇酒年少須臾如覆手辛勤到老慕
簞瓢於我悠悠竟何有洛陽盧仝(一作生)稱文房妻子脚
秃舂黃糧阿耋光顔不識字指麾豪儁如驅羊天犀壓
斷朱鼹鼠瑞錦驚飛金鳳皇其餘豈足霑牙齒欲用何
能報天子駑馬垂頭槍瞑塵驊騮一日行千里但有沉
冥醉客家支頥瞪目持流霞唯恐南園風雨作碧蕪狼
籍棠梨花
江南曲(五言)
妾家白蘋浦日上芙蓉檝軋軋搖槳聲移舟入茭葉溪
長茭葉深作底難相尋避郎郎不見鸂䳵自浮沉拾萍
萍無根採蓮蓮有子不作浮萍生寧為藕花死岸傍騎
馬郎烏帽紫游韁含愁復含笑廻首問横塘妾住金陵
浦門前朱雀航流蘇持作帳芙蓉持作梁出入金犢&KR0955;
兄弟侍中郎前年學歌舞定得郎相許連娟眉繞山依
約腰如杵鳳管悲若咽鸞絃嬌欲語扇薄露紅鉛羅輕
壓金縷明月西南樓珠簾玳瑁鈎横波巧能笑彎蛾不
識愁花開子留樹草長根依土早聞金溝遠底事歸郎
許不學楊白花朝朝淚如雨
堂堂曲
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纖指殷勤傷雁絃
一曲堂堂紅燭筵金鯨瀉酒如飛泉
惜春詞
百舌問花花不語低廻似恨横塘雨蜂争粉蘂蝶分香
不似垂楊惜金縷願君留得長妖韶莫逐東風還蕩搖
秦女含嚬向煙月愁紅帶露空迢迢
春愁曲
紅絲穿露珠簾冷百尺啞啞下纖綆遠翠愁山入卧屏
兩重雲母空烘影凉簮墜髮春眠重玉兔煴氤柳如夢
錦疊空床委墜紅颸颸掃尾雙金鳳蜂喧蝶駐俱(一作戲)
悠揚柳拂赤欄纖草長覺後梨花委平綠春風和雨吹
池塘
蘇小小歌
買蓮莫破劵買酒莫觧金酒裏春容抱離恨水中蓮子
懷芳心吳宫女兒腰似束家在錢塘小江曲一自檀郎
逐便風門前春水年年綠
春江花月夜詞
玉樹歌闌海雲黑花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復明滅
龍頭劈浪哀笳發千里涵空澄水魂萬枝破鼻團香雪
漏轉霞高滄海西玻璃枕上聞天雞蠻絃代寫曲如語
一醉昏昏天下迷四方傾動烟塵起猶在濃香夢魂裏
後主荒宫有曉鶯飛來只隔西江水
懊惱曲
藕絲作線難勝針蘂粉染黃那得深玉白蘭芳不相顧
青(一作倡)楼一笑輕千金莫言自古皆如此健劍刜鐘鉛
繞指三秋庭綠盡迎霜唯有荷花守紅死廬(一作西)江小
吏朱斑輪柳縷吐芽香玉春兩股金釵已相許不令獨
作空成塵悠悠楚水流如馬恨紫愁紅滿平野野土千
年怨不平至今燒作鴛鴦瓦
三洲詞
團圓莫作波中月㓗白莫為枝上雪月隨波動碎潾潾
雪似梅花不堪折李孃十六青絲髮畫帶䨇花為君結
門前有路輕别離唯恐歸來舊香滅
溫庭筠詩集卷第二
