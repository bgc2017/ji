温庭筠詩集卷第七
送洛南李主簿
想君秦塞外應見楚山青槲葉曉迷路枳花春滿庭禄
優仍侍膳官散得專經子敬懷愚谷歸心在翠屏
巫山神女廟
黯黯閉宫殿霏霏蔭薛蘿曉峰眉上色春水臉前波古
樹芳菲盡扁舟離恨多一叢斑竹夜環珮響如何
地肺山春日
苒苒花明岸涓㳙水遶山幾時抛俗事來共白雲閑
題陳處士幽居
松軒塵外客高枕自蕭疎雨後苔侵井霜來葉滿渠閑
看鏡湖畫時得越僧書若待前溪月誰人伴釣魚
握柘詞
楊柳縈橋綠玫瑰拂地紅繡衫金騕褭花髻玉瓏璁宿
雨香潜潤春流水暗通畫楼初夢斷曉日照湘風
題盧處士山居
西溪問樵客遥識(一作指)楚人家古樹老連石急泉清露
沙千峰隨雨暗一逕入雲斜日暮雀飛散滿庭&KR1593;麥花
初秋寄友人
閑夢正悠悠凉風生竹樓夜琴如欲雨曉簟覺新秋獨
鳥楚山遠一蟬關樹愁憑將離别恨江外問同遊
題豐安里王相林亭二首(公明太玄經)
花竹有薄埃嘉遊集上才白蘋安石渚紅葉子雲臺朱
戶雀羅設黃門馭騎來不知淮水濁丹藕為誰開
偶到烏衣巷含情更惘然西州曲堤柳東府舊池蓮星
坼悲元老雲歸送墨仙誰知濟川檝今作野人船
早秋山居
山近覺寒早草堂霜氣晴樹凋窗有日池滿水無聲果
落見猿過葉乾聞鹿行素琴機慮静空伴夜泉清
和友人盤石寺逢舊友
楚寺上方宿滿堂皆舊遊月溪逄遠客姻浪有歸舟江
館白蘋夜水關紅葉秋西風吹暮雨汀草更堪愁
送人南遊
送君遊楚國江浦樹蒼然沙淨有波跡岸平多草姻角
悲臨海郡月到渡淮船唯以一杯酒相思高楚天
贈鄭處士
飄然隨釣艇雲水是生涯紅葉下荒井碧梧侵古槎醉
收陶令菊貧賣邵平瓜更有相期處南籬一樹花
江岸即事
水容侵古岸峰影度青蘋廟竹唯聞鳥江帆不見人雀
聲花外暝客思柳邊春別恨轉難盡行行汀草新
贈隠者
茅堂對薇蕨爐暖一裘輕醉後楚山夢覺來春鳥聲採
茶溪樹綠煑藥石泉清不問人間事忘機過此生
渚宫晚春寄秦地友人
風華己眇然獨立思江天鳬雁野塘水牛羊春草烟秦
原曉重叠灞浪夜潺湲今日思歸客愁容在鏡懸
碧澗驛曉思
香燈伴殘夢楚國在天涯月落子規歇滿庭山杏花
送并州郭書記
賓筵得嘉客侯印有光輝候騎不傳箭廻文空上機塞
塵(一作城)收馬去烽火射騅歸惟有嚴家瀨冋環逕草微
贈越僧二首
世機銷已盡巾屨亦飄然一室故山月滿缾秋澗泉禪
庵過微雪鄕寺隔寒姻應共白蓮客相期松桂前
蘭亭舊都講今日意如何有樹關深院無塵到淺莎僧
居隨處好人事出門多不及新春雁年年鏡水波
詠山雞
萬壑動晴景山禽凌翠微繡翎翻草去紅觜啄花歸巢
暖碧雲色影孤清鏡輝不知春樹伴何處又分飛
清旦題採藥翁草堂
幽人尋藥徑來自曉雲邊衣濕术花雨語成松嶺烟觧
藤開澗戸踏石過溪泉林外晨光動山昏鳥滿天
商山早行
晨起動征鐸客行悲故鄕雞聲茅店月人跡板橋霜槲
葉落山路枳花明驛墻因思杜陵夢鳬雁滿廻塘
題竹谷神祠
蒼蒼松竹晚一徑入荒祠古樹風吹馬虛廊日照旗烟
煤朝奠處風雨夜歸時寂寞湖東客空看蔣帝碑
途中有懷
驅車何日閑擾擾路岐間歲暮自多感客程殊未還亭
臯汝陽道風雪穆陵關臘後寒梅發誰人在故山
經李處士杜城別業
憶昔幾遊集今來倍歎傷百花情易老一笑事難忘白
社已蕭索青楼空豔陽不閑雲雨夢猶欲過高唐
登李羽士東楼
經客有餘音他年終故林高楼本危睇凉月更傷心此
意竟難拆伊人成古今流塵其可欲非復嬾鳴琴
題僧泰恭院二首
昔歲東林下深公識姓名爾來辭半偈空復歎勞生憂
患慕禪味寂寥遺世情所歸心自得何事倦塵纓
微生竟勞止晤言猶是非出門還有淚看竹暫忘機爽
氣三秋近浮生一笑稀故山松菊在終欲掩荆扉
西遊書懷
渭川通野戍有路上桑乾獨鳥青天暮驚麏赤燒殘高
秋辭故國昨日夢長安客意自如此非關行路難
送人東遊
荒戍落黃葉浩然離故關高風漢陽渡初日郢門山江
上幾人在天涯孤棹還何當重相見罇酒慰離顔
寄山中友人
惟昔有歸趣今兹固願言嘯歌成往事風雨坐凉軒時
物信佳節歲華非故園固知春草色何意為王孫
偶題
孔雀眠高閣櫻桃拂短&KR0585;畫明金冉冉筝語玉纖纖細
雨無妨燭輕寒不隔簾欲將紅錦叚因夢寄江淹
贈考功盧郎中
白首方辭滿荆扉對渚田雪中無陋巷醉後似當年一
笈負山藥兩缾携澗泉夜來風浪起何處認漁船
題蕭山廟
故道木隂濃荒祠山影東杉松一庭雨幡盖滿堂風客
奠曉莎濕馬嘶秋廟空夜深歇龍入古潭中
春日寄岳州李員外二首
苒弱楼前柳輕空花外忩蝶高飛有伴鶯早語無雙剪
勝裁春字開屏見暁江從來共情戰今日欲歸降
從小識賓卿恩深若弟兄相逢在何日此别不勝情紅
粉座中客綵斿江上城尚平婚嫁累無路逐雙旌
和叚少常柯古
稱觴慙座客懷刺即門人素尚寧知貴清談不厭貧野
梅江上晚隄柳雨中春未報淮南詔何勞問白蘋
海榴
海榴開似火先解報春風葉亂裁牋綠花宜插髻紅蠟
珠攅作蔕緗綵剪成叢鄭驛多歸思相期一笑同
李先生別墅望僧舍寶刹因作雙韻聲
棲息消心象&KR0585;楹溢豔陽簾櫳蘭露落鄰里柳林凉高
閣過空谷孤竿隔古岡潭廬同淡蕩髣髴復芬芳
敷水小桃盛開因作
敷水小橋東娟娟照露叢所嗟非勝地堪恨是春風二
月豔陽節一枝惆悵紅定知留不住吹落路塵中
温庭筠詩集卷第七
