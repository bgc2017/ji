温庭筠詩集卷第六
開成五年秋以抱疾郊野不得與鄕計偕
至王府將議遐適隆冬自傷因書懷奉寄
殿院徐侍御察院陳李二侍御回中蘇端
公鄠縣韋少府兼呈袁郊苗紳李逸四友
人一百韻
逸足皆先路窮郊獨向隅頑童逃廣柳羸馬卧平蕪黃
卷嗟誰問朱絃偶自娛鹿鳴皆綴士雌伏竟非夫菜地
荒遺野爰田失故都(予先祖國朝公相晉陽佐命食采于并汾也)亡羊猶博
簺牧馬倦呼盧奕世參周禄承家學魯儒功庸留劒舄
銘戒在槃盂經濟懷良畫行蔵識遠圖未能鳴楚玉空
欲握隋珠定爲魚緣木曾因兔守株五車堆縹帙三逕
闔繩樞適與群英集將期善賈沽葉龍圖夭矯燕鼠笑
盧胡賦分知前定寒心畏厚誣躡塵追慶忌操劍學班
輸文囿陪多士神州試大巫對雖希鼓瑟名亦濫吁竽
(予去秋試京兆薦名居其副)正使猜奔競何嘗計有無鎦惔虛訪覓
王覇竟揶揄市義虛焚劵關譏謾弃繻至言今信矣微
尚亦悲夫白雪調歌響清風樂舞雩脅肩難黽勉搔首
易嗟吁角勝非能者推賢見射乎兕觥增恐悚杯水失
錙銖粉垜收丹采金髇隠僕姑垂櫜羞盡爵揚觶辱彎
弧虎拙休言畫龍希莫學屠轉蓬隨欵叚耘草闢墁(莫干反)
壚受業鄕名鄭蔵機谷號愚質文精等貫琴筑韻相須
築室連中野誅茅接上腴葦花綸虎落松癭闘欒櫨静
語鶯相對閑眠鶴浪俱蘂多勞蝶翅香酷墜蜂鬚芳草
迷三島澄波似五湖躍魚翻藻荇愁鷺睡葭蘆暝渚蔵
鸂䳵幽屏卧鷓鴣苦辛隨藝(一作勤)殖甘旨仰樵蘇笑語
空懷橘窮愁亦據梧尚能甘半菽非敢薄生芻釣石封
蒼蘚芳蹊豔(一作絶)絳跗樹蘭畦繚繞穿竹路縈紆機杼
非桑女林園異木奴横竿窺赤鯉持翳望青鸕泮水思
芹味瑯瑘得稲租杖輕藜擁腫衣破芰披敷芳意憂鶗
鴂愁聲覺蟪蛄短&KR0585;喧語燕高木墮飢鼯事迫離幽墅
貧牽犯畏途愛憎防杜摯悲歎似楊朱旅食常過衛羇
遊欲渡瀘塞歌傷督護邊角思單于堡戍標槍槊關河
鏁舳艫威容尊大樹刑法避秋荼遠目窮千里歸心寄
九衢寝甘誠繫滯漿饋貴睢盱懷刺名先遠干時道自
孤齒牙頻激發簦笈尚﨑嶇蓮府侯門貴霜臺帝命俞
驥蹄初躡景鵬翅欲搏扶寓直廻驄馬分曹對暝烏百
神歆髣髴孤竹韻含糊鳳闕分班立鴛行竦劍趨觸邪
承密勿持法奉訏謨鳴玉鏘登降衝牙響曳婁(一作裾)祀
親和氏璧香近博山罏瑞景森瓊樹輕冰瑩玉壺豸冠
簮鐡柱螭首對金鋪内史書千卷將軍畫一厨眼明驚
氣象心死伏規模豈意觀文物何勞琢碔玞草肥牧騕
褭苔澁淬昆吾鄕思巢枝鳥年華過隙駒銜恩空抱影
酬德未捐軀時軰推良友家聲繼令圖致身傷短翮&KR0750;
首顧疲駑班馬方齊騖陳雷亦並驅昔皆言爾志今亦
畏吾徒有氣干牛斗無人辨轆轤客來斟綠蟻妻試踏
青蚨積毁方銷骨微瑕懼掩瑜蛇矛猶轉戰魚服自囚
拘欲就欺人事何能逭鬼誅是非迷覺夢行役議秦吳
凛冽風埃惨蕭條草木枯低徊傷志氣蒙犯變肌膚旅
鴈唯聞呌飢鷹不待呼夢梭抛促織心繭學蜘蛛寧復
機難料庸非信未孚激揚銜箭虎疑懼聽冰狐處己將
營窟論心若合符浪言輝棣萼何所託葭莩喬木能求
友危巢莫嚇雛風華飄領䄂詩禮拜衾襦欹枕情何苦
同舟道豈殊放懷親蕙芷收迹異桑榆贈遠聊攀柳裁
書欲截蒲瞻風無限淚廻首更踟蹰
感舊陳情五十韻獻淮南李僕射
嵇紹垂髫日山濤筮仕年琴罇陳座上紈綺拜床前鄰
里纔三徙雲霄已九遷感深情戃怳言發淚潺湲憶昔
龍圖盛方今鶴羽全桂枝香可襲楊葉舊頻穿玉籍標
人瑞金丹化地仙賦成攅筆寫歌出滿城傳既矯排虛
翅將持造物權萬靈思鼓鑄群品待陶甄視草絲綸出
持綱雨露懸法行黃道内居近翠華邊書跡臨湯鼎吟
聲接舜絃白麻紅燭夜清漏紫微天雷電隨神筆魚龍
落彩牋閑宵陪雍畤清暑在甘泉耿介非持禄優游是
養賢冰清臨百粤風靡化三川委寄崇推轂威儀壓控
弦梁園提彀騎淮水換戎旃照日青油濕迎風錦帳鮮
黛蛾陳二八珠履列三千舞轉廻紅袖歌愁歛翠鈿滿
堂開照耀分座儼嬋娟油額芙蓉帳香塵玳瑁筵繡旗
隨影合金陣似波旋緹幕深廻㸦(一作訝)朱門暗接連彩
虬蟠畫戟花馬立金鞭有客將誰託無媒竊自憐抑揚
中散曲漂泊孝廉船未展干時策徒抛負郭田轉蓬猶
邈爾懷橘更澘然投足乖蹊徑冥心向簡編未知魚躍
地空媿鹿鳴篇(予嘗忝京兆薦名居其副)稷下期方至漳濱病未痊
(二年抱疾不赴鄕薦試有司)定非籠外鳥眞是殼中蟬蕙逕鄰幽澹
荆扉興静便草堂苔點點𬞞囿水濺濺釣罷溪雲重樵
歸澗月圓懶多成宿疢愁甚似春眠木直終難怨膏明
只自煎鄭鄕空徤羡陳榻未招延旅食逄春盡羈遊為
事穿宦無毛義檄婚乏阮脩錢冉弱營中柳披敷幕下
蓮儻能容委質非敢望差肩澁劍猶堪淬餘朱㦯可研
從師當鼔篋窮理久忘筌折簡能榮瘁遺簮莫弃捐韶
光如見借寒谷變風煙
題翠微寺二十二韻(太宗升遐之所)
邠土初成邑虞賓竟讓王乾符春得位天弩夜收鋩偃
息齊三代優游念四方萬靈扶正寢千嶂抱重崗幽石
歸階陛喬柯入棟梁火雲如沃雪湯殿似含霜澗籟添
仙曲巖花借御香野麋陪獸舞林鳥逐鴛行鏡寫三秦
色窗搖八水光問雲徵楚女疑粉試何郎蘭芷承雕輦
杉蘿入畫堂受朝松露曉頒朔桂烟凉嵐濕金鋪外溪
鳴錦幄傍倚絲憂漢祖持璧告秦皇短景催風馭長星
属羽觴儲君猶問䜿元老己登床鶴盖趨平樂雞人下
建章龍髯悲滿眼螭首淚沾裳疊鼓嚴靈仗吹笙送夕
陽斷泉辭劍珮昏日伴旗常遺廟青蓮在頽垣碧草芳
無因奏韶濩流涕對幽篁
過孔北海墓二十韻
撫事如神遇臨風獨涕零墓平春草綠碑折古苔青珪
玉埋英氣山河孕炳靈發言驚辯囿撝翰動文星藴策
期干世持權欲反經激揚思壮志流落歎頽齡惡木人
皆息貪泉我獨醒輪轅無匠石刀几有庖丁碌碌迷藏
器規規守挈瓶憤容凌鼎鑊公議動朝廷故國將辭寵
危邦竟緩刑鈍工磨白璧凡石礪青萍揭日昭東夏搏
風滯北溟後塵遵軌轍前席詠儀形木秀當憂悴弦傷
不底寧矜誇遭尺鷃光彩困飛螢白羽留談柄清風襲
德馨鸞凰嬰雪刃狼虎犯雲屏蘭蕙荒遺址榛蕪蔽舊
坰轘轅近(一作遠)沂水何事戀明廷
過華清宫二十二韻
憶昔開元日承平事勝遊貴妃專寵幸天子富春秋月
白霓裳殿風乾羯鼓楼闘雞花蔽膝騎馬玉搔頭繍轂
千門妓金鞍萬戸侯薄雲欹雀扇輕雪犯貂裘過客聞
韶濩居人識冕旒氣和春不覺煙暖霽難收細(一作澁)浪
㴠瑶甃晴陽上綵斿卷衣輕鬢懶窺鏡淡蛾羞屏掩芙
蓉帳簾褰玳瑁鈎重瞳分渭曲纖手指神州御案迷萱
草天袍妬石榴深巖蔵浴鳳鮮隰媚潜虬不料邯鄲蝨
俄成即墨牛劍鋒揮太皥旗熖拂蚩尤内嬖陪行在孤
臣預坐籌瑶簮遺翡翠霜仗駐驊騮豔笑雙飛斷香魂
一哭休早梅悲蜀道高樹隔昭丘朱閣重霄近蒼厓萬
古愁至今湯殿水嗚咽縣前流
洞戶二十二韻
洞戸連珠網方䟽隠碧潯燭盤烟墜燼簾壓月通隂粉
白仙郎署霜清玉女砧醉鄕高窈窈棋陣静愔愔素手
琉璃扇玄髫玳瑁簮昔邪看寄迹梔子詠同心樹列千
秋勝楼懸七夕針舊詞翻白紵新賦換黃金唳鶴調蠻
鼓驚蟬應寶琴舞疑繁易度歌轉斷難尋露委花相妬
風欹柳不禁橋彎雙表迥池漲一篙深清蹕傳恢囿黃
旗幸上林神鷹參翰苑天馬破蹄涔武庫方題品文園
有(一作自)好音朱莖殊菌蠢丹桂欲蕭森黼帳廻瑶席華
燈對錦衾畫圖驚走(一作畏)獸書帖得來禽河曙秦楼映
山晴魏闕臨綠&KR0809;逄趙后青鏁見王沉任逹嫌孤憤疎
慵倦九箴若為南遁客猶作卧龍吟
温庭筠詩集卷第六
