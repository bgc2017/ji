温庭筠詩集卷第四
送李億東歸(六言)
黃山遠隔秦樹紫禁斜通渭城别路青青柳弱前溪漠
漠苔生和風澹蕩歸客落月殷勤早鶯灞上金罇未飲
讌歌已有餘聲
開聖寺
路分磎石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨静塔下僧歸影殿空
猶有南朝舊碑在耻將興廢問休公
贈蜀將(蠻人成都頗著功勞)
十年分散劍關秋萬事皆隨錦水流心氣已曾明漢節
功名猶自滯吳鈎鵰邊認箭寒雲重馬上聽笳塞草愁
今日逢君倍惆悵灌嬰韓信盡封侯
西江貽釣叟騫生
晴江如鏡月如鈎泛灔蒼茫送客愁夜淚潜生竹枝曲
春朝(一作灘)遥上木蘭舟事隨雲去身難到夢逐烟銷水
自流昨日歡娛竟何在一枝梅謝楚江頭
寄清源寺僧
石路無塵竹徑開昔年曾伴戴顒來窗間半偈聞鐘後
松下殘棋送客迴簾向玉峯蔵夜雪砌因藍水長秋苔
白蓮社裏如相問為說遊人是姓雷
重遊圭峯宗密禪師精廬(一作哭盧處士)
百尺青崖三尺墳微言已絶杳難聞戴顒今日稱居士
支遁他年識領軍暫對杉松如結社偶同麋鹿自成群
故山弟子空回首葱嶺唯應見宋雲
題李處士幽居
水玉簮頭白角巾瑶琴寂歷拂輕塵濃隂似帳紅薇晚
細雨如烟碧草春隔竹見籠疑有鶴捲簾看畫静無人
南山自是忘年友谷口徒稱鄭子眞
利州南渡
澹然空水帶斜暉曲㠀蒼茫接翠微波上馬嘶看棹去
柳邊人歇待船歸數叢沙草群鷗散萬頃江田一鷺飛
誰解乘舟尋范蠡五湖烟水獨忘機
贈李將軍
誰言荀羡愛功勲年少登壇衆所聞曾以能書稱内史
又因明易號將軍金溝故事春長在玉軸遺圖火半焚
不學龍驤畫山水(一作色)醉鄕無跡似閑雲
寒食日作
紅深綠暗逕相交抱暖含春披紫袍綵索平時牆婉娩
輕毬落處花寥梢窗中草色妬雞卵盤上芹泥憎燕巢
自有玉樓芳意在不能騎馬度烟郊
李羽處士寄新醖走筆戲酬
高談有伴還成藪沉醉無期即是鄕己恨流鶯欺謝客
更將浮蟻與劉郎&KR0585;前柳色分張綠窗外花枝借助香
所恨玳筵紅燭夜草玄寥落近廻塘
郊居秋日有懷一二知己
稻田鳬雁滿晴沙釣渚歸來一徑斜門帶果林招邑吏
井分𬞞圃属鄰家臯原寂歷垂禾穗桑竹參差映豆花
自笑謾懷經濟策不將心事許烟霞
題友人池亭
月榭風亭繞曲池粉垣廻㸦瓦參差侵簾片白搖翻影
落鏡愁紅寫倒枝鸂䳵刷毛花蕩漾鷺鶿拳足雪離披
山翁醉後如相憶羽扇清罇我自知
南湖
湖上微風入檻凉翻翻菱荇滿廻塘野船著岸偎春草
水鳥帶波飛夕陽蘆葉有聲疑霧雨浪花無際似瀟湘
飄然蓬艇東歸客盡日相看憶楚鄕
贈袁司錄(即丞相淮陽公之猶子與庭筠有舊)
一朝辭滿有心期花發楊園雪壓枝劉尹故人諳往事
謝郎諸弟得新知金釵醉就胡姬畫玉管閑留洛客吹
記得襄陽耆舊語不堪風景峴山碑
題西明寺僧院
曾識匡山遠法師低松片石對前墀為尋名畫來過院
因訪閑人得看棋新鴈參差雲碧處寒鴉遼亂葉紅時
自知終有張華識不向滄洲理釣絲
偶題
微風和暖日鮮明草色迷人向渭城蜀客捲簾閑不語
楚娥攀樹獨含情紅垂果蔕櫻桃重黃染花叢蝶粉輕
自恨青樓無近信不將心事許卿卿
寄湘隂閻少府乞釣輪子
釣輪形與月輪同獨繭和烟影似空若向三湘逄㕍信
莫辭千里寄漁翁&KR0963;聲夜滴松江雨菱葉秋傳鏡水風
終日垂鈎還有意尺書多在錦鱗中
哭王元𥙿
聞說蕭郎逐逝川伯牙因此絶清絃柳邊猶憶紅(一作青)
騘影墳上俄生碧草烟篋裏詩書疑謝後夢中風皃似
潘前他時若到相尋處碧樹紅楼自宛然
法雲雙檜
晉朝名軰此離群想對濃隂去住分題處尚尋王内史
畫時應是顧將軍長廊夜静聲疑雨古殿秋深影勝雲
一下南臺到人世曉泉清籟更難聞
送陳嘏之候官兼簡李常侍
縱得步兵無綠蟻不緣勾漏有丹砂殷勤為報同袍友
我亦無心似海查春服照塵連草色夜船聞雨滴蘆花
梅仙自是青雲客莫羡相如却到家
春日野行
雨漲西塘金堤斜碧草芊芊晴吐芽野岸明媚山芍藥
水田呌噪官蝦蟆鏡中有浪動菱蔓陌上無風飄柳花
何事輕橈句溪客綠萍方好不歸家
溪上行
綠塘漾漾烟濛濛張翰此來情不窮雪羽䙰褷立倒影
金鱗撥刺跳晴空風翻荷葉一向白雨濕蓼花千穗紅
心羡夕陽波上客片時歸夢釣船中
上翰林蕭舍人
人間鵷鷺杳難從獨恨金扉直九重萬象晚歸仁夀鏡
百花春隔景陽鐘紫微&KR0621;動詞初出紅蠟(一作燭)香殘誥
未封每過朱門愛庭樹一枝何日許相容
春日偶作
西園一曲豔陽歌擾擾車塵負薜蘿自欲放懷猶未得
不知經世竟如何夜聞猛雨判花盡寒戀重裘覺夢多
釣渚別來應更好春風還為起微波
春夢宴罷寄宋夀先軰
斜掩朱門花外鐘暁鶯時節好相逢窗間桃蘂宿粧在
雨後牡丹春睡濃蘇小風姿迷下蔡馬卿才調似臨卭
誰憐芳草生三徑參佐橋西陸士龍
馬嵬驛
穆滿曾為物外遊六龍經此暫淹留返魂無驗青烟滅
埋血空生碧草愁香輦却歸長樂橋曉鐘還下景陽樓
甘泉不復重相見誰道文成是故侯
知道溪君別業
積潤初銷碧草新鳳陽晴日帶雕輪絲(一作風)飄弱柳平
橋晚雪點寒梅小院春屏上樓臺陳後主鏡中金翠李
夫人花房透露紅珠落蛺蝶雙飛護粉塵
奉天西佛寺
憶昔狂童犯順年玉虬閑暇出甘泉宗臣欲舞千鈞劍
追騎猶觀七寶鞭星背紫垣終掃地日歸黃道却當天
至今南頓諸耆舊猶指榛蕪作弄田
題望苑驛(東馬嵬西端正樹)
弱柳千條杏一枝半含春雨半垂絲景陽寒井人難到
長樂晨鐘鳥自知花影至今通博望樹名從此號相思
分明十二樓前月不向西陵照盛姬
寄分司元庶子兼呈元處士
閉門高卧莫長嗟水木凝暉属謝家緱嶺參差殘曉雪
洛波清淺露晴沙劉公春盡蕪菁色華廐愁多苜蓿花
月榭知君還悵望碧霄烟闊鴈行斜
題柳
楊柳千條拂面絲綠烟金穗不勝吹香隨静婉歌塵起
影伴嬌饒舞䄂垂羌管一聲何處曲流鶯百囀最高枝
千門九陌花如雪飛過宫墻兩自知
和友人悼亡
玉皃潘郎淚滿衣畫羅輕髩雨霏微紅蘭委露愁難盡
白馬朝天望不歸寶鏡塵昏鸞影在鈿筝絃斷雁行稀
春風幾許傷情事碧草侵階粉蝶飛
李羽處士故里
柳不成絲草帶烟海槎東去鶴歸天愁腸斷處春何限
病眼開時月正圓花若有情還悵望水應無事莫潺湲
終知此恨銷難盡辜負南華第一篇
却經商山寄昔同行友人
曾讀逍遥第一篇爾來無處不恬然便同南郭能忘象
兼笑東林學坐禪人事轉新花爛漫客程依舊水潺湲
若教猶作當時意應有垂絲在鬢邊
池塘七夕
月出西南露氣秋綺羅河漢在斜溝楊家繍作鴛鴦幔
張氏金為翡翠鈎香燭有花妨宿燕畫屏無睡待牽牛
萬家砧杵三篙水一夕横塘似舊遊
偶遊
曲巷斜臨一水間小門終日不開關紅珠斗帳櫻桃熟
金尾屏風孔雀閑雲髻幾迷芳草蝶額黃無限夕陽山
與君便是鴛鴦侣休向人間覓往還
寄河南杜少尹
十載歸來髩未凋玳簮珠履見常僚豈關名利分榮路
自有才華作慶霄鳥影參差經上苑騎聲相續過中橋
夕陽亭畔山如畫應念田歌正寂寥
贈知音
翠羽花冠碧樹雞未明先向短墻啼窗間謝女青蛾歛
門外蕭郎白馬嘶星漢漸移庭竹影露珠猶綴野花迷
景陽宫裏鐘初動不語垂鞭上柳隄
過陳琳墓
曾於青史見遺文今日飄蓬過古墳詞客有靈應識我
覇才無主始憐君石麟埋没蔵春草銅雀荒&KR0765;對暮雲
莫怪臨風倍惆悵欲將書劍學從軍
題崔公池亭舊遊
皎鏡芳塘&KR1341;蓞秋此來重見採蓮舟誰能不逐當年樂
還恐添成異日愁紅豔影多風嫋嫋碧空雲斷水悠悠
&KR0585;前依舊青山色盡日無人獨上樓
回中作
蒼莽寒空遠色愁嗚嗚戍角上高樓吳姬怨思吹雙管
燕客悲歌別(一作動)五侯千里關山邊草暮一星烽火朔
雲秋夜來霜重西風起隴水無聲凍不流
西江上送漁父
却逐嚴光向若耶釣輪菱棹寄年華三秋梅雨愁楓葉
一夜&KR0963;舟宿葦花不見水雲應有夢偶隨鷗鳥(一作鷺)便
成家白蘋風起楼船暮江燕雙雙五兩斜
經故秘書崔監揚州南塘舊居
昔年曾識范安成松竹風姿鶴性情西掖曙河横漏響
北山秋月照江聲乘舟覓吏經輿縣為酒求官得步兵
千頃水流通故墅至今留得謝公名
七夕
鵲歸燕去兩悠悠青瑣西南月似鈎天上歲時星右轉
世間離别水東流金風入樹千門夜銀漢横空萬象秋
蘇小廻塘通桂檝未應清淺隔牽牛
題韋籌博士草堂
玄晏先生己白頭不隨鴛鷺狎群鷗元卿謝免開三徑
平仲朝歸卧一裘醉後獨知殷甲子病來猶作晉春秋
滄浪未濯塵纓在野水無情處處流
和友人題壁
冲尚猶來出範圍肯將經(一作輕)世作風徽三台位缺嚴
陵卧百戰功高范蠡歸自欲一鳴驚鶴寢不應孤憤學
牛衣西州未有看棋暇澗戸何由得掩扉
春日將欲東歸寄新及第苗紳先軰
幾年辛苦與君同得喪悲歡盡是空猶喜故人先折桂
自憐羈客尚飄蓬三春月照千山道十日花開一夜風
知有杏園無路入馬前惆悵滿枝紅
經李徵君故居
露濃烟重草萋萋樹映闌杆柳拂隄一院落花無客醉
五更殘月有鶯啼芳筵想像情難盡故榭荒凉路己迷
惆悵羸驂往來慣每經門巷亦長嘶
送崔郎中赴幕
一別黔巫似斷絃故交東去更悽然心遊目送三千里
雨散雲飛二十年發跡豈勞天上桂属詞還得幕中蓮
相思休話長安遠江月隨人處處圓
經舊遊
珠箔金鈎對綵橋昔年於此見嬌饒香燈悵望飛瓊鬢
凉月慇懃碧玉簫屏倚故窗山六扇柳垂寒砌露千條
壊墻經雨蒼苔遍拾得當時舊翠翹
老君廟
紫氣氤氲捧半巖蓮峯仙掌共巉巉廟前晚色連寒水
天外斜陽帶遠帆百二關山扶玉座五千文字閟瑶緘
自憐金骨無人識知有飛龜在石凾
過五丈原
鐵馬雲鵰久絶塵柳隂高壓漢營春天晴殺氣屯關右
夜半妖星照渭濱下國卧龍空寤主中原逐鹿不因(一作由)
人象床錦(一作寶)帳無言語從此譙周是老臣
和友人傷歌姬
月缺花殘莫愴然花須終發月終圓更能何事銷芳念
亦有濃華委逝川一曲豔歌留婉轉九原春草妬嬋娟
王孫莫學多情客自古多情損少年
山中與諸道友夜坐聞邊防不寧因示同
志
龍&KR3602;鐵馬犯烟塵跡近群鷗意倍親風卷蓬根屯戊己
月移松影守庚申韜鈐豈足為經濟巖壑何嘗是隠淪
心許故人知此意古來知者竟誰人
祕書省有賀監知章草題詩筆力遒健風
尚高遠拂塵尋玩因有此作
越溪漁客賀知章任逹憐才愛酒狂鸂䳵葦花隨釣艇
蛤蜊菰菜夢橫塘幾年凉月拘華省一宿秋風憶故鄕
榮路脫身終自得福庭廻首莫相忘出籠鸞鶴歸遼海
落筆龍蛇滿壊墻李白死來無醉客可憐神彩弔殘陽
題裴晉公林亭
謝傅林亭暑氣微山丘零落閟音徽東山終為蒼生起
南浦虛言白首歸池鳳己傳春水浴渚禽猶帶夕陽飛
悠然到此忘情處一日何妨有萬機
温庭筠詩集卷第四
