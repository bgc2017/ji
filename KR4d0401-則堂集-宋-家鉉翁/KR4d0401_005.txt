則堂集卷五宋家鉉翁撰
古體詩
墨梅
非香之香非色之色伴我孤吟風清月白
冰崖孤芳雪林早春伴我讀易見天地心
風雨歸舟圖
挂帆涉滄波瞬息三萬里蓬萊有會期莫為風雨止
前津風色惡斷岸寄孤艇輸他田舍翁午酲猶未醒
中秋日客退獨坐偶成
春月令人悦秋月令人悲人意自悲歡夫豈月所為炯
然此方寸圓明貫四時閉門獨自賞無盈亦無虧
東方職生之地而異端之書指為地下獄余竊
非之
五行木維仁四德春維元混淪判八極維東最為尊萬
形囿大化生生此其門兹為九州鎮豈以三望論彼為
異端說怪誕驚愚昏妄指陽明地同彼長夜閽愚人戢
冥威奔走不憚煩頑夫驚罪福未死先飛魂年年春向
晩時事羞蘋蘩我在神即在帝顧良亦繁
萱草篇
詩人美萱草盖謂憂可忘人子惜此花植之盈北堂庶
以悦親意豈特憐芬芳使君有慈母星髮夀且康晨昏
謹色養彩服戲其傍燕喜酌春酒歡然釂金觴物理似
有助叢萱忽非常競吐栗玉豔欲奪金芝光秀本自稠
疊駢枝亦熒煌乃知風人意比興宜成章東野情思苦
少憂多悲傷謂此兒女花莫能解剛腸斯言雖有激疑
其未通方憂心無時巳徒枉憔悴鄉寓物儻適意何須
動悲凉况復循吏政和聲入封疆撫俗時用乂事親日
尤長萱草歲歲盛此樂安可量
孔同知孔聖之裔垂念逆旅用意勤甚詩以謝
之
巖巖魯山高可望不可即袖有一瓣香無路瞻聖域朅
來高河陽乃在天壤北離羣久索居心茅殆欲塞人言
聖哲孫來憑貳車式洙源分派清龜蒙見孤崱願傚陳
亢問少祛樊須惑莫為徐羣先未遂儀封識良朋忽踵
門厚意傳矜惻分我纖纊温賁我素絲緎寒谷回春温
古道見顔色洪惟夫子墻如天有辰極六經恢衣被萬
化視法則嗟我早端誠求道未有得暮年遭時屯願躋
愈自力聖壁多舊藏聞孫世秉德稽首求一言書紳永
為式
圯上行(并引)
張子房受書圮上千古以為美談余謂漢室
之興六經固未嘗與火俱燼老師宿儒猶有
存者使子房得而佐漢可以比隆三代其事
業豈止若是而巳哉舟過圯上感而有作
三代以還惟有漢六經之外更無書漢家自繼商周統
經術當傳孔孟餘天生偉人元氣會莘畝說岩乃其徒
掃除申商斥儀衍混合宇宙需吾儒便應平躋古王佐
小却亦稱大丈夫云何赤帝應運起乃以黃石為先驅
太公六韜豈不善顛秦蹶項或所需繄欲上嘉羲黃嫓
隆古詩書禮樂不可一日無惜哉子房遯世早不及遺
經細探討使公得與齊魯兩生遊吾知漢道同商周(齊魯)
(兩生凛然有古大臣操謂漢興無儒不可也子房不能致兩生乃以致四皓為功此又千載之遺恨云)
三山吳履道承出示理皇䘖書唐人詩恭題其
後
先君曩侍緝熙殿拜賜天畫盈筐箱帝書超軼鍾王上
不與歐柳論低昂孤臣流落濱九死老眼尚能識偏傍
旅簷驚見亟再拜拜起不覺涕淚滂幾擬從君換此寳
囊空無物可以將待歸從君乞模本刻之琬琰永為子
孫藏
元和修復馬政圖
君不見明皇開元初前驅萬騎雲煙鋪中年不戒履霜
漸乃以牧權付之營州軋犖奴驅我天閑入鼠穴八坊
竒産空無餘元和天子奮威斷收拾舊物還中區向來
汧渭孳生處猶有牧人自營牧與芻争持私牽應詔書
願備法駕王前驅詩翁感歎成八解何人畫工畫為圖
此圖似是八之一元和舊事猶可識
題蒋同知所藏馬圖前後凡五
行而前者驪與皇從而後者騂與駒匪雙匪駟良馬五
畫出人間五馬圖祝君出典大藩牧願君旗旄旌節耀
前驅古來共說人生五馬貴况復盛年勁氣綠鬢長眉
鬚
保定士人以所藏太白像見示筆意甚竒為題
此李去非好吟太白之裔歟書一本送之
晨興有客訪我來光采燄燄出屋上銜袖疑有希世珍
徐而出之岸然長庚相高標直欲干青冥逸氣可以走
象罔傳來定非凡俗工應有高人得之自夢想願君寳
藏勿輕畀瓣薌朝夕勤嚮仰可以長君胷次之瑰竒可
以助君詩情之豪暢儻來萬事付浮雲眼中隨地得真
賞他年若遇天台坐忘真便應驂鸞御鶴朝神清一洗
人間千劫塵中塵
韓京叔古木寒泉圖
朝來我夢三偉人振袂而入清風生掃門坐需佳客至
鄰叟醉墨俄然成古木昂藏出澗壑下臨百丈寒泉清
高冠長劒萬夫望其傍那有鋤笠兩耦耕歲寒坐對亦
已久東風看取岩穴春卧龍騰驤碧落上南山夜半雷
雨驚(古木槎牙有卧龍欲起之勢故云)
題陳子新所藏雲山小景漁磯二士
道人胷次絶塵滓能得工夫無盡意醉中引興春山青
醒來弄翰秋風起晦明變幻在毫端倏忽煙波幾千里
少年我嘗識其人不見于今垂五紀此圖似是夫君筆
餘子紛紛溟涬耳黃沙蒼茫雪苑冬旅窗展玩萬慮空
恍如身在苕源東攝衣步上雲山最高峰二客追隨不
能及相與指點平沙明月中(元題作蕭照筆非也)
雪中梅竹圖(并序)
古瀛之地不産梅竹里人得雪中梅竹圖來
示畫手精詣為題十五韻見天外懷人之意
梅兄乃我義理朋竹友從我林壑遊青青不受塵土涴
皜皜肯與紅紫侔别來天涯今幾載老大相逢俱白頭
玉龍排空展鱗鬛天姥振佩鏘琳璆古心姱節自為伴
嚴氣正性誰能儔兒童莫作飛絮看道眼無以空花求
花飛絮舞兩值遇殆天之合非人謀嬌禽謾誇顔色好
弱羽難禁寒風遒寄爾南枝尺寸地莫與鶩羣為輩流
何人畫工巧位置使我坐對消閒愁却風吹灰萬象改
平生故交還在不綈袍猶思見范叔雪堂賸欲逢元修
故山自有歸隠處琅玕成林雪成塢會當見汝面目真
西湖西畔踏雪尋故人
趙提舉求作字余辭以不能工仍作詩謝之
少年振臂入場屋寸晷謾書誇拙速中年收斂歸法度
不能為顔僅為谷晩歲頗為憂患困弱腕不禁事物逐
要之作字非所長空腔僅存十年讀有客來從析津頭
翰墨多藏玉韞匵從我乞書戲我耳為君小試知君蹙
長箋淨練雪不如墻角鼠芒嗟巳秃此邦椽筆廣文翁
何用更向寒汀索野鶩(廣文翁謂張彦舉)
辛巳正月十六日張雲齋過訪郭舜元高飛卿
持草書黃庭來會作上元歌
市人歡呼賞元夕羇人掩關玩周易易中具足光明燈
一燈散作千百億粤從上元甲子到於今經幾上元此
燈炯炯如一日静思此理發長嘯短檠孤坐看虚碧廣
文先生乃我義理朋從我求觀無盡燈我燈無盡易無
盡五行陰陽太極惟一心東隣有客好竒逸袖出異書
光芒與我易相射平生但識羲孔元之元不省虚皇大
道玄中玄我欲與君互酬答各妙其妙勿以言語傳會
得易中極玄中玄與子日日張燈作上元(歷之元名上元歲之首亦)
(名上元一歲之元即百千萬歲之元其理同耳人之一心與天地間之一元同此炯炯萬古不夜古人向元夕)
(張燈義在是乎)
南至前一日蒋君伯禄攜山谷草字來示上有
南軒題跋亦南至前一日異哉
羲之趁姿媚魯公尚氣節黃家妙畫兼數體圜轉之中
有卓絶天涯明日一陽生茅齋孤坐晝掩門有客袖示
三四紙如覩天上五色雲嗟余老矣豈能事書法有會
心處賞之不能輟此書當與造化侔生意浩然不可遏
六月菊以夏中破萼至秋晩枝條雖蒼勁而花
色灼然鮮明貫暑寒而不改菊中之貞士也
余以比之商山四皓為之賦
九月菊偏與秋霜宜六月不受炎暑欺秋霜似同君子
操歲寒相遇長相好暑不與貞士謀楊燥怒煌如相仇
要之二菊所遭有難易夏居其難秋若居其易君不見
當年秦焰焦中州儒壇處處同荒丘獨餘商山老人在
高卧林泉節不改平生不識咸陽門晩隨幣聘來漢京
欲興詩書談王道再使風俗還歸治古淳我評此花似
此老傲暑凌寒無不可種之階庭今幾年我自識花花
識我粤從夏五開敷到殘秋更與黃花為輩儔嗟哉黃
花非輩儔老行難逐少年遊此菊當為菊中第一流
過沛題旅壁
單吕早識隆凖公擇壻能得人中龍云何託女不託宗
歡娱未了萬事空沛人猶言令善相善相如此術亦窮
高皇先識萬物表芟刈羣雄如薙草孽女近在目睫間
濫觴不戒使滔天向非遺後餘此二三老安知北軍袒
右與袒左嗟哉塗山啟夏任啟周女德王功相匹休令
名堂堂照千古不似沛中吕氏女
牡丹坪詩(并引)
曩在吳門幕府人有問余者曰蓮以周子為
知已菊以靖節為主人牡丹名花也獨未有
所屬舒元輿一賦甚麗君許之乎曰否元輿
比德于色花之羞也康節邵子其牡丹知已
乎因為詩曰洛花古來稱第一人人愛花幾
人識惟有天津橋上觀物翁獨向根心驗生
色四時之春四德元惟花與翁天其天舂陵
無人彭澤不可起千載識花一邵子今三十
年矣近見洛陽人書以遺之寄題種花處夜
夢人語余云子憶大峩中峰乎吾家其下覺
而味其語豈牡丹坪為皇人守花者乎謾成
此詩見鄉國之思也
洛花古來稱第一金為之相玉為質畫堂深處養根荄
麗日光中見顔色人力栽培儻未周本然之天從而失
我家大峩峰頂牡丹坪傲雪凌霜知幾春冬深突兀層
崖上春來爛漫紅雲生相傳皇人煉丹處帝勅六丁為
守護天葩只合奉天人那許移根到下處吁嗟皇人長
與花為主世上紅紫紛紛何足數(大峩中峯相傳上古天真皇人居焉丹氣)
(融為此花大者如扇徑二尺其高有數丈者徧滿山中故其地號牡丹坪人有欲移根種之山下者輒為雷電)
(雨雹所侵花與世俗牡丹稍異)
假館詩
江南遺老瀛邊客來時鬢斑今雪白幾年坐困市井塵
五遷來到詩書宅中州典型尚未艾故家文獻宛如昔
主人盛年兀老蒼古心不為名利役晝閒對客無俗談
夜燈從容須挾冊有疑必問問必中講學定知有源脉
世人騖外如輪雲君心向道堅金石念我南冠久縶維
分我三間明月席綈袍厚德更高古冬有纖纊夏有綌
我衰擬作菟裘藏感君推田城西陌今年不歸明年復
不歸病骨嶔崎會當化為原上骼擬從諸君豫乞石一
方他年埋之塜前三四尺上書宋使姓某其名某下書
人是西州之西老逢掖平生著書苦不多可傳者見之
春秋與周易
為景山題
先天而生者道之初後天而存者道之夀人能知道為
可貴斯能與道同其久粤從羲黃迄孔孟大原千古垂
不朽書以道事萬化源易以明理羣經首詩三百所蔽
思無邪禮三千主敬内自守我性其性天其天念兹在
兹謹所授紛華過眼空中雲綺麗墮前苗之莠德人澄
心制萬變仁夀天爵我固有福惟自求命自作慾淨理
明鑑無垢勿貳以二參以三環堵中間維道囿存之又
存悟本元心與道一逢原在左右惟兹皇覽揆度辰臨
陽浸長泰道亨為君大書湯盤九字銘願君進德日新
又新與歲而俱新(聞景山以日新名齋)
聞楊和卿在館中讀易不去手贈以詩
人人讀醫經知尊黃與岐楊子讀醫經乃以羲文周孔
而為歸易中有妙義醫中之奥與易相表裏六十四卦
字字是心法八十一篇篇篇具易理神聖工巧莫向外
邊求㓗净精微只此本心是君觀恒卦字之文左心右
日合而成心體湛然絶纖翳日新又新常惺惺要之醫
經本自易經出前聖作之後聖述子以醫心會易心三
部九候中間有太極(以恒名齋故云予謂素問為三墳之餘三墳為易之餘知素問者必)
(能知易)
伯成嘗受學于河朔前輩鶴鳴翁其學亦宗濂
洛贈以詩勉其自拔于流俗
南方共宗鶴山老北方亦有鶴鳴翁鶴山道脉接濂洛
鶴鳴之派應與鶴山同九臯清聞猶歴耳誰謂九原不
可起詵詵高弟今幾人衣鉢傳來二三子遺書定知滿
筐箱夜光煒煜照行李在隂有鳴須有和乘軒可貴未
可喜君不見遼東僊子丁令威向神清而上刷羽儀萬
人拭目看孤飛鳬鷖紛紛那能隨
九日偶成呈彦舉
高陽今日是重陽與客憑高送一觴白首相逢俱老大
黃花隨地看芬芳故園三徑都荒了目斷晴空歸路渺
人生暮景更天涯眼中愁緒知多少寒風蕭蕭吹我衣
酒闌莫遣帽簷欹我歌老圃秋容句君誦淵明歸去辭
我歌君和日欲夕我醉君扶君須力明年此會還相憶
江東暮雲千里隔
贈談故人高鵬舉
東隣歌呼鬧如市西隣笙簫正鼎沸高生擇術頗可人
夜闌挑燈說書史說出忠臣烈士報國心四座聞者為
墮淚聞君年少曾讀書壮大無成乃與優伶俱左手執
籥右秉翟念到簡兮應嗟吁他年了却官中呼仍作書
生挾冊歸里閭
贈河間隠者苑君年八十有一
海上有三山瀛洲居其一何年飛來神州赤縣東其上
至今猶有神仙宅龐眉皓首方瞳翁喬松羨門乃其匹
深衣大帶儒中仙不讀黃庭讀周易乾元用九獨探數
之原九九妙契乾策八十一萬事萬物從此始衍之又
衍至於千百億夀翁以金書玉籙長生符不若夀翁以
邵子先天周子一太極梅邊生意浩無窮坐閱人間蟠
桃幾廻實
送陳真谷赴邢州幕
嗟余仗節五寒暑豈不欲歸迷歸路天涯獲識我輩人
乃是三生林壑侣病身不死賴公藥僦屋無人因公戶
蕭然一身水上萍惟公為我北道主前晨除書到里門
雖為公喜惜公去明朝欲别更悽然誰為我依有文度
公身方健供時需人生富貴在遲暮衣錦歸來定何年
我帆巳落吳松浦再見便作來生期臨分哽咽不得語
陳子新前後十年叶贊府寮修明學政講堂成
以詩美之
子産存鄭校僖公修泮宫彼皆在其位夫豈難為功是
邦學政久墜地過者千百但吁愾有美君子逢掖生無
位乃能行其志手披荆榛植棟宇春秋祠事廼有所衮
章巍巍耀城闕黌舍煌煌列籩俎爾來幾及一星周欲
緒前功誰與主治中别駕我輩人惟君復能贊其成大
厦聿新來衆雋講席備設招諸生衆人所迂君所急胷
次抱負誰能識後先幾年惟一心興頽舉廢多其力我
來是邦知君久負荷萬鈞綽其有更從興學知君深少
覘用世經綸手君不見新甫之栢徂徠松可棟可楹皆
在雪霜後願培遠業待時需令名與學千載垂不朽
朱信叔洛陽人往佐長安省幕
洛陽中州中長安中州雄大山巨澤九土鎮三光五嶽
淑景通君居洛南雅是温石輩今佐大幕全護咸秦衝
高懷頗堪陪坐嘯逸氣直上干青空籌帷暇日頻訪古
溪山好處須從容秦宫漢苑久巳成陳跡寒烟茂樹倏
忽迷西東車鄰激壮滿汧渭周雅博大基鎬豐請君收
取入筆硯可以陶寫詩書胷由秦而西是為入蜀道乘
興一登岷峨矗天峯我家正住岷峨下定有鄉人故老
諏衰蹤為言仗節瀛海上齒髮衰謝氣如虹
劉文蔚久苦目眚昨日乘凉來過共談先天圖
義一夕翳去明現閭里以為異事因詩紀之
心以静而虚眼以動而應心如明月懸太空眼如當戶
掛清鏡月光不受微雲干鏡光或為塵土暝學問之道
貴澄源源之既澄流自正但令心體常如月體明寒風
暑暄豈能為我病吾友平生讀書眼炯然不與事物競
外圜偶被輕埃薄靈府不搖中自定杜門息交踰三旬
強本勝邪在一静昨日扶杖過我蝸角廬共談壁上先
天内外圖窮探羲孔象中意不與異說論懸殊高談亹
亹竟日暮睛光灔灔生清矑夜歸不煩炬火照入門索
觀細字書晨興宿霧盡掃却銀海爛爛可以貫碧虚神
耶天耶孰能詰心耶眼耶萬變同一樞里人共傳先生
有良劑争持病目求我滌懵眯先生無藥亦無方請將
心來為君洗(道德性命之書聖人所以洗其心亦以洗天下人之心夫所謂洗亦澄其源而巳矣)
(學者認得下工夫處豈惟醫者可除窒通晦光有莫知然而然者矣)
贈雲山逸人劉巨川瞽而談命
世人具眼知多少見山不知雲山好斯人背境自觀心
識破雲山千萬層須知萬物備於我高下散殊何往而
非道善觀物者觀以心目所未見心巳瞭聞君學易多
歴年妙處能探造化先維艮之背不與事物對物具一
極常與此心會君知雲山雲山亦知君是之謂行其庭
不見其人
贈談命王逸民
逸民古稱避世士不以功名累其意有人向彼話窮通
拂衣歸來洗其耳君字逸民見君心云胡乃以談天為
已事要令世間競進人稍知山林巖壑味吁嗟逸民莫
學商山翁商山卒為三聘起成都卜隠老君平身處澗
槃名聲動朝市案頭周易是本經未來千載瞭然在胷
次
歲暮傳易終成長吟書送景山茂實
易乎易萬古傳來惟一易羲文之心即是周孔心問誰
要於心外尋脚跡畫之前妙處難為言畫之後乾坤實
居萬化先誰將乾坤大父母下與五十六卦為等伍既
道先天一字無云何却以後天混入先天圖嗟吁平生
粗知讀周易只向本本原原認太極一易之外更無之
嗟哉何人更以三為七欲知玄問子雲欲知包問子平
欲知筮當叩焦與京要識乾坤真面目請將四聖之經
閉戶十年讀
謝舜元以墨竹為贈
我家苕源山深處萬竹森森飽風雨一從脚踏黃沙堆
不見此君四寒暑夜來有夢到家山蒼筠翠榦猶依然
覺來欲賦不得賦誰能為我傳其天東隣蕭然歲寒客
寓意於物無留跡當年親識洋州孫寫得寒梢數千尺
憐我卧疴少佳悰卷送四壁泠然風筆端妙處奪天巧
與我胷中生意俱無窮高陽臺下見此兩竒特子新之
梅舜元竹後先俱為洞山來夜夜白虹貫茅屋
謝劉仲寬惠茶
憶昨中原全盛時五方貢茶走京師建溪頭綱最先到
天子特命開經闈儒臣講畢上命坐瀹茗初試瓊甌甆
雲章昭回耀几席羣公進謝因進規我生也後不及見
耳聞盛事長嗟咨十年流落古瀛下誰謂荼苦甘如飴
蓬山偉人國俊彦哀此下土南冠羇肯分錫賚賁衰朽
定知眷奬超凡私公才雅在嚴徐右公學獨出河汾師
穹班近聞長祕府奎璧分野生光輝儒臣見用天下福
講席宏開太平期蒼崖赤子望蘇息霖雨八荒捨公而
其誰
為旃檀像賦(像在燕)
稽首古旃檀曾共釋迦語旃檀釋迦面目本來同真身
幻身何事相爾汝如人對鏡照形像拱兮揖兮若賓主
須臾人去鏡亦空爾影我形兩無覩木人漂流宇宙間
神通妙用歸何許萬人從渠索釋迦求福有時與福遇
佛如明月行太空向曙俄然不知處痴人競向波間覓
波間本非月所住真邪幻邪兩忘言如來無來亦無去
君不見佛書九譯來中原妙處乃以無言傳莫道旃檀
有口不解說非說之說三十二相全(旃檀像者相傳釋迦在日因到天宫)
(說法下人思之使目捷連以其神力攝匠者上天宮刻佛形相回人境奉事云只刻得三十一相但木人冇口)
(不能說話欠此一相耳)
見星行贈武春卿
天星之熒熒兮歴幾千萬年光景常如新人心之存存
兮特宇宙一粟粒乃能與天星同其明天象此以為象
兮維實理之著見人心此以為心兮乃妙用之流行微
雲去來等妄幻本體湛虚絶纖塵是故善觀心者感星
而自悟境與心會不知星之為我我之為星嗟爾甘石
氏之為學仰測璇象若尺之有寸寸之有分但能以常
數而窺陳跡不能外躔郭而探造化之所以神我欲與
君陵太虛而步碧落稽首再拜謁帝庭仰瞻天辰上曜
之正色次閱蒼龍赤鳥兔龜形願求天光灑我昏濁質
使我自心圜明瑩徹會萬象而涵太清歸來跳出隂陽
五行外初筮再三閉口勿復論
寄洞霄道友清溪翁(案此詩係厲鶚從洞霄詩集載入宋詩紀事今補錄)
漢家中郎年七十霜鬢垂垂人不識冬深破屨踏層冰
暑到露頭走赤日窮堅老壮本分事百年未死為形役
洞天九鎖鬱嵯峨古來相傳神仙宅我嘗結茅天柱前
屐齒蒼苔印行跡劫火洞然城郭非清境不壊還如昔
安期羨門我輩人圓嶠方壺一咫尺夢魂幾度如相逢
別來巳久知相憶願分仙家九轉丹服之身輕生羽翼
周遊八表任去來跳出陰陽寒暑域
