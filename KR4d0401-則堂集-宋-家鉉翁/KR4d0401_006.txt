則堂集卷六宋家鉉翁撰
近體詩
前歲上元與趙任卿寓臨安追逐甚樂今年同
在建溪任卿先赴郡席小雪忽作且知早筵
遂散獨坐無聊因得二詩却寄(已卯)
山城燈火巳蕭然掃巷遊人更雪天厭聽落梅翻永夜
喜看飛絮卜豐年狂隨戲蝶装羅髻巧逐纖腰上舞筵
明日瑶階對瓊樹會須微月與争妍
沙河紅燭暮争然花市清簫夜徹天客舍風光如昨夢
帝城歌酒又經年老僧強作琉璃供上客先逢玳瑁筵
不許裴郎同夜飲新粧月底為誰妍
和唐夀隆上元三首(壬戍)
滿城和氣在春臺玉漏沉沉鐵鎖開明月誰知千里共
華燈同照萬人來市橋未漲丰容柳江路猶殘的皪梅
欲與先生拚醉賞未須歸去隠蒿萊
明月升天鏡上臺燈如蓮沼萬枝開恨無立部歌仍舞
空有遊人往更來秀如王子登門竹味勝曹公止渴梅
已向歌謠挹和氣預知豐歲變汙萊
幾年蹤跡遠中臺夢想傳柑宴斝開懶擁牙旗穿市去
縱看玉李堕天來從教獨照青藜炬莫使輕吹畫角梅
也有江風浮彩巘坐令形勢卷東萊
題渤海高夫人行實
當年初賦栢舟詩正是中原板蕩時手挾雛孤歴關險
身邊鴈影到天涯五遷纔定霜侵鬢百歲何曾笑展眉
為報兒孫須努力墓前他日要豐碑
挽劉文蔚
五年瀛下寄閒身耐久交朋喜有君竟日坐談唯在道
有時遊戲亦論文高風每欲追鵬運雅志那能混鶩羣
(文蔚辭胥吏之貢故云)留得浩然英氣在便將生死付朝曛
先天妙義說來多聖處工夫幾切磋一點英靈長不昧
平生學力定難磨暮春風景堪聞瑟塵世紛華付擲梭
聞道南行緣底事要從濂洛溉餘波(人有夢文蔚告將南行者)
九日登瀛臺(案此詩係厲鶚從河間府志載入宋詩紀事今補錄)
此地無山喜有臺南瞻北眺兩宜哉衰翁無事日傾倒
佳客何人時一來孤鶴飛鳴知我在征鴻嘹唳為誰哀
老來萬事如歸宿不為憂愁強把杯
西州舊俗每當立春前後以巢菜作餅互相招
邀名曰東坡餅頃在燕嘗有詩云西州最重
眉山餅冬後春前無别羞今度燕山試收拾
中間惟欠一元修元修即巢菜之别號盖豌
豆菜也東坡故人巢元修嘗致其種於黃岡
下因得名元修南方有之燕中無此種余來
河間再見立春感舊事用前韻
朔風吹我過瀛州釜甑生塵轉可羞聊向春前尋故事
定知食餅記前修(河間士友甚知慕東坡以為元遺山一派之所從來也)
我家自貴東坡餅不為人間肉食羞聞道西山薇蕨長
摘來我可輩元修
凄凉如在黃岡下苦淡從教鄰壁羞擬向城隅問耕稼
鋤犂闕壊不堪修
春欲暮雪作不巳簡子新
一任西園雪作堆陽和巳自徧根荄春光只在花梢裏
更倩君詩為一催
社後春光正可人眼中物物露精神雪花底事猶飛舞
要與梨花分半春
乍暖輕寒春正深晩雲猶解作同雲從教門外雪三尺
認取沂邊春十分
庭前草色渾未露塢外桃花肯破顔七十日春閒過了
半分春色尚猶慳(春欲暮木未有萌者自瀛以北大率皆然不知中原之地何如耳)
和平心事春三月淡泊生涯水一杯老矣只餘歸夢在
世間萬事付心灰
中秋月蝕邦人鳴鉦救月不約而齊中原舊俗
猶有存者感而有作
風掃沈陰萬象開斷雲扶月出陽臺萬人拭目看天眼
蟇蝕何曾蝕得來
大化周流不暫停從來息處見其生冰輪萬古長如此
本體何曾有晦明
中秋日菊盛開
蓓蕾黃花當徑開膧朧佳月出雲來中秋見菊從前少
端為瀛公詩句催(中秋前一日器之有詩俄而菊開)
天宇高寒露欲零城頭月色正亭亭諸公定有驚人句
施與波神月下聽(是夜席地龍祠之前詩未成鐘動急歸)
年年菊占晩秋清今夕東籬放早英月共黃花如有約
花開半夜月偏明
九日即事雪中見菊
瀛海茫茫又晩秋瀛山漠漠幾浮漚人間底事登高處
來上元龍百尺樓
怪得西風吹袂凉客中又過一重陽今年喜見東籬雪
要與黃花共晩香
九月黃花正是時誰催青女試瑰琦冰天雪夜無人問
玉質金相我自知
晩步
閉門自要身心斂出戶方知天地寬晩步中庭人不識
道余癡想白雲端
市橋月色
今夜鯨川月色明卧烟虹影正横陳市橋得月喧簫鼓
堪羨溪橋覓句人
雪中玩易偶成
道如大路人能見德有輶倫識者稀四望皓然都潔淨
潔中還要辨精微
紀夢
何年滄海變桑田絳闕瓊宫尚儼然留得瀛州人在境
故應猶有地行仙
天風吹我上瑶京謁帝通明羽衛森班退歸來清夢覺
紅雲猶自滿衣襟
秋來夜氣更清明月朗窗虚夢不成似報雲間仙仗過
分明聽得步虚聲
遷居得甘井詩
海鹹河淡都嘗遍荼苦薺甘我自知世味曾教千百變
先生舌本只如飴
真水由來自有源非河非海性其天為君甃飾標三字
喚作城西君子泉
題李氏敬聚堂
千載河間舊典刑詩書習氣至今存故家喬木知誰在
五世同居是義門
辛勤勿墜百年業閒暇留情一卷書要向儒科著聲聞
先從講學下工夫
和平遇物斯為美惻怛存心即是仁休怪藝翁太淳質
由來忍字本諸經
聞君出宰山水縣家教所推民俗淳田里定知耕遜畔
市㕓安得訟分人
枝葉皆從一本生源源本本是天倫易經著義交相愛
相忍何如相愛親
人言爾祖玉藴石傳到兒孫藍出青眼底桐枝多秀色
早令授業各專經
一矜字十年除得一信字五年乃成我贈君家一敬字
須知受用在平生
題丹見龐居士圖
團欒共坐說無生家話只堪兒女聽誰遣老禪來入社
迎門笑語是轟霆
岩前花發四時春岩下風光日日新大化周流常不息
誰能伴汝說無生
隠者圖(并序)
騎而行者詩翁也艇而遊者漁翁也詩與漁
皆隠者之事詩之樂不減於漁漁之樂有似
於詩觀此圖者求兩翁自得處是所謂畫外
之畫
詩翁到處尋詩料得似漁翁樂意賒兩上波心兩遊戲
箇中真賞屬誰家
微吟緩策過橋來天際輕陰日未斜指點前村竹深處
更尋釣叟問生涯
詩人偏愛漁人樂漁樂詩情一樣竒欸乃數聲煙雨外
非宫非徵自成詩
平地何年生怪石天教隠者作漁隈莫言昔日磻溪事
恐被山靈發笑咍
贈隱者忘機(並引)
動静互根此一機也時行物生此一機也機
者乃大化流行之妙處雖欲忘之不可得而
忘也若莊生列子之忘機只是小小勾當
寂然不動機巳兆感而遂通機乃神一陽昨夜回冰底
生意流行萬象春
萬古周流此一機何嘗絲髮涉人為不須苦用忘忘意
認取存存不息時
趙省齋出示所和天童師偈句亦次其韻
異教何知平與傾彼傾却是我之平饒渠親識瞿曇面
未必曾逢太白星(舊傳天童師說法太白星為之下余謂道體明白正大若星辰之麗天但)
(異教之人未必真有所見只妄自尊耳)
虛空樓閣易欹傾寶地工夫似掌平四聖傳來是周易
箇中自有定盤星(周易伏羲易也以文王周公為之辭故謂之周易連山神農之别號歸藏)
(黃帝之别號以夏殷用之故曰夏殷易歸藏無書後儒始為之書乃一家學耳周易萬代通行之書繫辭發出)
(無窮無盡底道理讀繫辭後衆說之是非得失淺深可以坐判)
邂逅當年蓋巳傾重來議論更和平何時肆設臯比座
指示五徒衡上星(右為省齋作)
詠紅梨花
萬玉林中慣識君霜天月夜富精神誰將紅粉涴顔色
却與夭桃鬭莫春
人有畫花中四倫者偶記毗陵舊詩即題其上
萬紅深處一花王猶帶姚家宫樣黃物物有君還有佐
殿春須屬召公棠(牡丹海棠為君臣前輩有君臣慶會詩)
扶疎桂樹月中生誰遣人間伴大椿桂欲芳時椿正老
等閒相伴八千春(木犀椿為父子用竇氏事)
佩玉垂紳廊廟人幽花小草豈其倫須知四海皆兄弟
淡泊論交處處親(梅花山礬水仙為兄弟見山谷詩)
夭桃豔杏得春饒澗草林花品亦殽誰似三君丈人行
萬山深處自論交(松竹梅為三友)
寄江南故人(案此詩係厲鶚從天地間集載入宋詩紀事今補錄)
曾向錢唐住聞鵑憶蜀鄉不知今夕夢到蜀到錢唐
詩餘
水調歌頭(題旅舍壁)
瀛臺居左界覿面是重城老龍蹲踞不動潭影淨無塵
此地高陽勝處天付仙翁為主那肯借閒人暫掛西堂
錫仍同旦過賓六年裏五遷舍得比隣儒館豆籩於
粲絃誦有遺音甚喜黃冠為侣更得青衿來伴應不歎
飄零夜宿東華榻朝餐泮水芹
念奴嬌(中秋記夢)
神仙何處人盡道我州三神之一為問何年飛到此拔
地倚天無跡縹緲瓊宫溟茫朱戶不與塵寰隔翩然鶴
下時傳雲外消息露冷風清夜闌夢高人過我歡如
疇昔道骨仙風誰得似談笑雲生几席共踏銀蚪追隨
絳節恍預羣仙集雲韶九奏不類人間金石
又(送陳正言)
南來數騎問征塵正是江頭風惡耿耿孤忠磨不盡唯
有老天知得短棹浮淮輕氊渡漢回首觚稜泣緘書欲
上驚傳天外清蹕路人指示荒臺昔漢家使者曾留行
跡我節君袍雪樣明俯仰都無愧色送子先歸慈顔未
老三徑有餘樂逢人問我為說肝腸如昨
騷體
題梅竹圖(是邦無梅竹因見王善鄉此圖感而賦)
余家乎岷之下兮有梅蕭蕭有竹森森今洎乎瀛之野
兮秋草萋萋黃沙冥冥有懷彼美兮在天一垠夢不可
即兮聊因其似而記其真真兮似兮豈墨君筆史之可
尋皓兮蒼兮吾獨想其歲寒之心
和歸去來辭(並序)
東坡潁濱元誠了翁在遷謫時皆嘗和淵明
此辭久之皆得生還故郡余羈留北方十有
一年矣客有持諸老和辭見示者讀之感慨
不能巳因亦和成一篇以見其引領南望之
意丙戌冬錄寄祖仁弟
歸去來兮天涯萬里將安歸落日孤雲在何許百感會
而多悲念開元之盛際事巳遠而莫追哀天寶之末造
世日降而日非璫怙權而染鼎裳倒植而成衣權門焰
焰而踵熾國脉浸浸而遂微智者見幾而勇逝愚者苟
得而歡奔謹者避射而括囊弱者含汙而篲門耽大厦
之千礎翦一木之僅存爾焜爾汚我全我尊墮九仞而
皇恤視千古而有顔旅既焚而胡號節甚苦而難安辯
義利之兩界嚴理慾之一關睇聖涯之浩瀚陳衆說而
遐觀慨時運之已往冀道脉之猶還處幽谷之昧昧希
正途之桓桓歸去來兮余胡為乎遠遊方羈縶之未釋
豈安閒之可求咽氊雪以自厲視簞瓢而何憂惟余早
志當世謂八荒之可疇謂津可梁謂川可舟冀剝極之
猶輿期渙奔之必丘嗟斷梗之中葉倏長隄之潰流賢
愚汨而同盡萬事畀于一休巳矣乎鍾儀拘而獲釋解
揚躓而得全子卿困而終歸忠宣浩乎弗留水萬折猶
將障而東之鳥暮投林豈無期余縱不能效靖節躬東
臯之耔猶欲陪子由賡夜雨對床之詩天運周星而必
復明年其歸尚奚疑
