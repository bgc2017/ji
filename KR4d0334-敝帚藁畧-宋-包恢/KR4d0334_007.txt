敝帚藁略卷七宋包恢撰
說
拙默說
拙與巧反默與言反拙默近實巧言近虛三代以前道
明道行巧即此心之智而無智外之巧言即此心之聲
而無聲外之言未始專以巧言為惡以拙默為美而墮
於一偏也晚周以來人心非古機巧深而邪說熾莊老
始得以售其一偏之說而一主乎拙默似亦足以中當
時之病以迄于今蓋已千六七百年巧極於姦詭言極
於淫陂仰視晚周何啻倍蓰之弊苟有能寧拙無巧以
歸朴寧默無言以入誠則豈惟不流於汚世之弊將在
我可以進古純厚之德矣然律以吾道則有未必皆然
者夫巧言鮮矣仁則亦不以拙默為非者然智譬則巧
則巧即行所無事之智或語或默時然後言亦天機動
而天籟鳴自不能已者若一於拙默豈吾道之正乎周
先生之原流其始實出於老氏此拙默之說所由出也
惟其姿器高智識明其後已純乎聖人之學而為世醇
儒矣通書四十章何拙何默云乎哉中間如言聖則曰
誠精故明神應故妙幾微故幽無所謂拙矣如言擬議
則曰擬之而後言議之而後動擬議以成其變化無所
謂默矣若眞默而識之猶可也心勞日拙可乎哉順理
而不鑿以巧妄則若拙而非眞拙篤行而不泥於空言
則若默而非徒默庶乎其可矣金溪何兄珍伯求拙默
之說信筆書以贈之
桂林說
自昔人有誤以月中有桂而以桂林一枝為策高第之
喻者於是迄今又誤以為秋舉登名者之喻此其智識
之不明甚矣月中豈有桂哉朱文公謂光中之微翳乃
山河之影足以破千古之惑其然乎豈其然乎月本隂
魄而不明也所以生明者受日光而明耳然外雖受日
而明内魄日照所不及者其魄仍隂暗也其明中之微
翳即其内魄之痕迹隱隱於中而不可掩没也予實親
見而親驗之知其然矣若曰果有桂可折是與兒童之
見何異然則桂之所以可貴者何如哉蓋萬物莫不盛
開於春而衰謝於秋獨桂乃當衰謝之時而為盛開之
日上焉如二南變盡魯叟乃筆春秋七國戰處鄒軻方
談仁義其次如伯夷在商季衆濁而獨清屈原當楚亂
衆佞而獨忠誰實為知花之貴者哉戒以白露申以嚴
霜而其色黃中其香高清有霜露不能瘁若威武不能
奪者秋方悲憂而此則堅正自得秋方蕭條而此則幽
獨自媚不以炎變涼而異不以燠變寒而沮不求聞而
香自遠不求憐而人自愛乃花中之特立獨行者固不
願與春花之富貴者爭妍而競麗也而人能卓然自立
於衰亂之俗悠然自樂於山林之中不悲賤貧不貪富
貴不怨失時不悔晚達不惡淡泊不戀紛華惟知上師
孔孟下反夷原以遺芳於萬世者乃人中之桂也曰希
桂云者取科第云乎哉寧都舊友盧伯祥嘗植雙桂於
家塾之前今幾年所矣而其茂林竒花芬香可愛不改
如初其嗣某讀書其下每追慕所怙益加愛護惟恐有
傷焉求予扁其名而發明其實予嘉其志既為之作二
大字且斥其從昔說者之誤而取桂之實可貴者以勉
其進學如前云
山水源流說
予觀韓文公南山之末章曰厥初孰開張俛仰誰勸侑
創茲朴而巧戮力忍勞疚得非施斧斤無乃假詛呪鴻
荒竟無傳功大莫酬僦是未知厥初如之何而為此山
也噫使開創之初果戮力勞疚且待於施斧斤假詛呪
則是若以人力之智巧為之矣豈造物者易簡自然之
理哉自古聖人知之而不言後世不知而不能言宜乎
自鴻荒以來竟無傳者韓公欲窮其說而不可得也况
於他人乎予嘗忘其愚而妄有說曰山者水之所為而
水者氣之所為也始初浩然一氣耳一氣自靜而動動
而復靜隂陽之所由分也有隂有陽則二氣相摩而交
感交感則水生焉而二氣之精始于此乎洩也故曰天
一生水天則陽為之地則隂為之水之生者雖天其成
之者則地猶男女也天為男地為女其生成為水猶男
女搆精即水也水既天地相合而生成則隂陽相雜清
濁相溷雜之初皆水也惟夫清者則自終為水若今之
天包其外而戴地於内四海會通皆此水也在中間則
大者如聚而為大澤流而為四瀆等是也其次小者千
流萬派亦皆此水也惟夫水之重濁者則其中之渣滓
如泥沙然乃一發流下而為山其石則濁之尤者也譬
之今世兒童之戲者以沙和水以手捧之瀉下而為假
山者莫不相似始初濁水之為山正猶是也自水既生
成之後則其流下為山之時即此氣實行之想其行時
氣在水中混混浩浩湯湯洋洋湧溢傾瀉奔放衝蕩乎
虛空中勢無可禦力不可遏其大者如泥沙之堆積&KR0691;
起下博厚而上尖銳若五嶽等是也其次或低或昂或
縱或橫千態萬貎不可窮極皆此濁水渣滓為之無非
自高湧下以今觀山之首尾與夫石之縫罅猶皆可驗
而凡山之勢猶或有似水浪洶涌之狀山之麓又或有
似水過蕩漾之痕而山間或大溪澗或小池塘未有無
水之流行潤澤者否則鑿之即隨淺深而出為泉為井
以山者元皆水為之也其間或有氣之轉旋回幹而曲
成者表實裏空空者深杳而實者延袤則為巖洞今所
在巖洞間殊形異狀怪怪竒竒無不由上倒懸而下垂
尤可見也方其水之湧下也非悠悠徐徐而來也氣之
所行不疾而速至神也有如天之行即氣之行也人呼
吸一息之間天已行八九千里矣以是驗之想其初也
水之乘氣而行神速之極不出一息之頃而無窮之山
大以成大小以成小皆以儼然森然彌滿宇内矣抑山
者有情意之活通有精神之飛動第昧者不見耳或前
去而顧後或後來而望前左右亦如之如揖如拜如立
如坐如抱如負如拱如挹如送如迎如馳如逐雖相去
數百里或數千里之遠亦如相與相扶相感相應相交
相助蓋無非一氣之行周流貫通如人一身内外上下
同一血脉無有間斷氣行之時已無非此情意精神之
運故山成之後此情意精神自軒豁呈露輝光發越不
可掩没有如此者聖人以地有理而察之有法而觀之
正此類也氣即此理此法也豈人力之所能為哉然或
閱其形象有似於人為者或如排布或如制作或如裝
飾或如捏塑或如裁成或如畫就或真如施斧斤而撲
斵之精美如假詛呪而鬼物之幻出者曾不知造化之
神氣機之速以一水之為在倏忽之間立見其生成之
妙有不可致詰者一毫人力之智巧何與焉此豈宜韓
公之所未喻歟南山之所形容者工矣然宇内之似南
山者何限使得盡經品題不亦偉乎第恐未大究竟洞
明厥初則亦重戮力勞疚之疑耳若予之說則又山經
地志之所不載果何如哉果何如哉
介軒說
昔有清江友人以介名其亭者嘗求予為之發揮其旨
矣今又有章貢友人陳君翔卿亦以介名其軒復欲予
為之剖决其義焉予謂介無二理則亦無二說乃再以
告君曰世之言介者小矣予請大之介云介云性行之
一節云乎哉為直方為強義為堅確為正固為果斷為
乾之剛為夬之決為大畜之止健為大壯之正大其本
之心則卓乎中立焉有所倚思不出位立不易方無陂
無比無偏無黨無反無側有屹乎其不可動截乎其不
可踰者存焉其見諸用則無為其所不為不為然後可
以有為又非徒曰狷者有所不為乃有所不為而達之
於其所為者也若精則非禮非義之禮義大人弗為粗
則詭遇得禽若丘陵御者弗為為上者則行一不義殺
一不辜而得天下不為是矣與彼為宮室之美為之為
妻妾之奉為之為所識窮乏得我而為之甚至放僻邪
侈之無不為者何啻霄壤之異哉故凡處是非邪正公
私之間當行止取舍去就之際分限明而界隔嚴猶律
度之定而分寸長短不可亂也惟知有一公一是一正
而已不則為私為非為邪毫釐不犯焉惟知有當行當
取當就而已不則必止必舍必去絲髮不妄焉雖或有
可不可之疑似者亦眇微不差而無或有傷焉義所弗
乘則舍車雖馬千駟弗視義所不食則遠行雖一簞食
不受細而於人一介之不取上而禄以天下而弗顧皆
以非義之故不可越出此界也不以道得則雖所
欲不處而富貴不能淫不以道去則所惡不去而貧賤
不能移非其招不往則在壑喪元不忘而威武不能屈
死生亦大矣成吾仁則殺身而不憚害吾仁則求生之
不屑一豆羹得失之雖微而繫一生一死之匪輕或嘑
而與之死亦不受所欲有甚於生所惡有甚於死故生
不為苟得患有所不避以生死之大而其介如此則篤
信好學守死善道浩氣充塞配義與道舉天下孰有一
事一物之足以動其心哉介也果可以一節名乎哉然
此非可以強勉矯激而為之者非知道之至而謂之至
道之凝非明義之精而謂之精義之神未易以言介也
豫之介于石不終日貞吉言其道之至義之精而知幾
之神者乎夫悦豫之情乃人之順境欲界最易於流入
而難於拔出者惟隱然微動之初超然見幾之早能决
然如石之確而脱然速去之無畱滯也此聖人於豫所
以特以介石而發知幾之神所謂斷可識矣况豫獨取
六二為介正以為中正而介非一節之偏明甚蓋豫者
悦也既能使人之氣弱六者隂也又能使人之意柔惟
二有中正之德故弱而能強柔而能剛雖處隂悦之中
獨有剛強之守而不出中正之界如石之不可輕動而
幾之未能先見此其所以介也故由介之知幾推而至
於知微知彰知柔知剛以為萬夫之望則介之為道為
義大矣哉若後世則不識其大者而小之矣以通與介
而對言者誤矣以廉與介而並言者末矣抑逮德下衰
眞知介者難矣徒見其通者多而廉者少往往通者又
指廉者為不通而廉者亦有時變而為通矣廉特介中
之一細事爾猶未易得也况於介乎使有知介之為道
義大而進學焉則豈止不為界汚之通而僅為似潔之
廉哉可速則去可久則處可仕則不去非通而實介也
不義而富貴於我如浮雲非廉而實介也堅磨而不磷
白湼而不緇其為介也不可及矣且大知識者以聖人
為師斯可矣是說也非為名義之虛言而皆為履行之
實言無狃於虛而必履其實則所謂神而明之存乎其
人默而成之不言而信存乎德行君其懋之
鄭純子字說
城南鄭君有意于為學者也元名應雷以未稱其為學
之意而求予易之自示予以可名之目中有無妄予謂
莫粹于此也且卦取天雷亦不失元名應雷之旨乃以
無妄為其名而字之曰純子欲其自此以往純乎無妄
而不雜以一毫之妄也且因以諗之曰易之取義以剛
為善非剛則為惡以剛為正非剛則為邪以剛為誠非
剛則為偽善也正也誠也是之謂無妄反是則惡焉邪
焉偽焉皆妄也以卦取之則震一剛而動以乾之三剛
以爻取之則震一剛而雷為主於内無妄之義彰彰矣
當天下雷行無一物不與此無妄則亦無一物不得
此無妄况于人之靈于萬物者其無妄宜何如哉然人
之心内為氣質所局外為物欲所引則厥初無妄之剛
所得于天者其後或雜以偽而不能純乎誠於是本心
之無妄者至是而多妄矣今君欲因名求實因字取義
則盍亦深思而痛省曰一日之間自朝迄夕此心憧憧
往來無時出入能以剛為主而不妄動之時少非以剛
為主而妄動之時多至于夜而卧卧而夢則尤昧其所
主而非以天動者尤多而不少矣可不畏哉盍又反而
與此心自誓曰中心自此决不可以妄動而必動以天
之剛内心斷不可以妄主而必主以雷之剛庶幾可望
以至于無妄而能純矣乎體乾體震曰細行細德云乎
哉君其勉強而行之
李居仁字說
李君名士安字居仁予故友吳本立所授也久之李告
予以仁者安仁中心安仁之說而曰安者聖人之事是
豈容僣予謂仁者聖人先得我心之同然者也所異者
生知安行之質仁則同安固難也夫豈不可學哉以常
人而望聖人雖若甚遠然有志於上或得其中有志于
中下焉而已苟能志于聖人則安仁猶有可以求至之
理使先自暴自棄以為仁非吾心之所能安則終不可
以期其安矣况仁亦隨人分量之深淺皆有可以言安
者但能用力于仁志專一而無他向則亦可以為安若
夫不仁者可與言哉不安于仁則安其危爾亡國敗家
之本也何有于安哉故所深患者在反安于不仁者也
蓋不仁則殘忍而安于殘忍不仁則賊害而安于賊害
不仁則放恣而安于放恣不仁則肆欺罔而安于欺罔
不仁則逞私慾而安于私慾不仁則溺于酒色財氣而
安于酒色財氣凢不仁之事何可勝數是安非所可安
者苟安于其所不可安而于所當安者若本心之仁剛
健中正純粹至精如乾者我固有之非由外鑠乃暴棄
而不恤如人有安宅身所安居今乃曠而弗居宅為空
舍反茫茫泛泛逐逐於外愈出而愈遠不知艱難險阻
勞苦危殆有何樂哉然此心之靈不可終誣此心之明
不可終泯有能一旦自疑自悔不安于此倏然自覺翻
然自反歸而求之向如旅人逐物于外今為主人來歸
于内永為退藏休息之地而略無妄動輕出之萌則知
止而定有定而靜能靜而安雖未至于仁者之安仁而
吾能自處不離乎此習熟不厭乎此緝熙不已乎此是
亦所以為仁而居之安者策而進之充而長之則中心
安仁之境未必不可以積久而到我欲斯至克念作聖
亦豈有終難終遠而不可至哉况志于仁而知必如聖
人然後安則視彼凡人之不仁者必有不容以一息安
而斷斷乎其不為矣何害于仁哉李君欲為尚志之士
者也求所安而居仁焉是大人事也試以愚言思之以
為然乎不也
吳九萬字說
至高至遠莫如天嘗聞之言天者矣計少以里其直徑
凡三十八萬七千里内以四遊之極為四表則地在正
中央上下當無不通也今姑以地之上計之則亦一十
九萬三千五百里有如鵬雖大而上止于九萬里則尚
未及天下之半也何敢望其知天之高遠哉第以是而
示人則鵬亦可以為高且遠耳蓋人之大患在意其趨
嚮類汩没于下而不能超出于上上則高遠其人寥寥
也下則卑近滔滔皆是也或如雀之啄粟于場或如鶖
之貪魚于水皆飛而下者其卑近固不足算矣其有飛
而上者亦僅如雞之棲于樹端鶯之遷于喬木而已求
其如隼之戾天鶴之冲天雖去天猶遼絶而亦鮮矣至
以里計則或一二里或四五里而止上焉雖如鵠之逸
雲際不過上而一千里又上焉者雖如鳳之翔天衢不
過上而九千里此鵬之所以高遠下視而衆禽有所不
能企及也惟是上觀諸天則又未至天半此所以猶未
知天之高遠歟然此皆未離形器而論耳形而上者謂
之道乃度數之所不能算又豈可以形器限量論哉神
妙無方變易無體仰之彌高高不可極望之彌遠遠不
可窮雖有形之天且猶有憾也况于鵬者可以同日語
乎雖然道固高遠也終不可幾及而希至乎苟有能直
知反也而自求之則極高而庸知遠之近天命為吾性
知性則知天天非彼蒼之天性吾有生之性在盡吾心
而已故曰盡其心者知其性也性高心遠雖如天不出
乎我也吳氏子名九萬字幼遠欲得予說故予以高遠
規模廣其大志以切近心性勉其實用由下而升上高
遠可望矣請更以問之雲卧令叔以為何如加講切而
究竟之求所以致廣大而盡精微大人事也勉之
送崔教授說
天之所生地之所養惟人為大天下之理得而成位乎
其中者人也人知人之為貴則舉天下之所貴不足以
易吾之良貴而决不肯自賤矣人知人之為重則舉天
下之所重不足以易吾之器重而决不肯自輕矣若曰
人者天地之德隂陽之交鬼神之會也若曰人者天地
之心五行之端食味别聲被色而生也天地大矣方以
人為德為心則人即天地天地即人是其分雖父母而
其心其德雖父母不得而子也大於天地矣隂陽鬼神
五行舉不出諸人則人也豈不貴乎豈不重乎若曰形
而上者謂之道形而下者謂之器化而裁之謂之變推
而行之謂之通舉而措之天下之民謂之事業卒之神
而明之存乎其人若曰洋洋乎發育萬物峻極于天優
優大哉禮儀三百威儀三千待其人而後行夫人者非
蕞爾形體之謂也混然宇宙之理全具在人而本諸身
徵諸民建諸天地而不悖質諸鬼神而無疑者豈不貴
乎豈不重乎人而知人之所以為人者如此其肯自賤
而不自貴自輕而不自重乎故思事親不可不知人者
知此人也君子以人治人治此人也人其父生而師教
之教此人也學所以明人倫明此人也凡今之主郡學
為人師者其皆知此教乎不知此教而曰授受不知所
授者何事乎天有四時春秋冬夏風雨霜露無非教也
地載神氣風霆流形庶物露生無非教也清明在躬志
氣如神如此之為教斯知人之為教矣人之生也此道
之教也以之教人還以授之耳無餘事也此豈梏于蕞
爾之形體者所能知哉鄉友崔希易將分教江陵予也
敢以是說勉之此人也彼亦人也求盡我之所以為人
者以教人性之德也合内外之道也歸而求之當有餘
師輕賤之微者為小人甚者為非人非予之所敢知也
願自貴願自重
朝聞夕死說
朝聞道夕死可矣何謂也謂道重於死乎非也死乃道
也離道而論死者非惟不知死真不知道夫道也者圓
神而無方也通活而無固也運行而無畱也周回而無
倚也屢遷而無居也變化而無常也混浩流轉於宇宙
間而不可窮者也為動靜則動必有靜而靜復為動為
往來則來必有往而往復為來為進退則進必有退而退
復為進為闔闢則闢必有闔而闔復為闢為盈虛則盈
必有虛而虛復為盈為屈伸則伸必有屈而屈復為伸
為消長則長必有消而消復為長為出入則出必有入
而入復為出此一機也其混浩流轉豈有窮哉然則生
必有死而死復有生豈有他哉即此道在宇宙間所以
動靜往來進退闔闢盈虛屈伸消長出入者之為也易
之原始反終故知死生之說者正此之謂乎夫不曰生
死而曰死生以死復有生無停息也不曰要終而曰反
終以終還為始非斷絶也故原其始之生則必有終之
死而知死之說矣反其終之死則復為始之生而知生
之說矣此死生者所以非為人小已之私乃為道大化
之公也生非人之生道實生之死非人之死道實死之
生者道而死亦道則生死何與我而我何私為之好惡
哉生固所可好也若必惡死是惡道也而可乎故生於
道而朝有聞焉即亦死於道而夕即可焉生亦猶朝也
死亦猶夕也一日之運有朝必有夕百年之運有生必
有死道如是故也故死生者晝夜之道知晝夜之道即
知朝夕之道矣彼二氏者豈知此哉夫寂必有感死必
有生者道也釋氏乃欲寂滅而無生曾不知樂於寂滅
則道絶矣無生猶有夜而無晝也有是道乎靜必有動
生必有死者道也老氏乃欲清靜而長生曾不知樂於
清靜則道膠矣長生猶有晝而無夜也有是道乎夫死
生終始實大道大化之運如環無端者也使生而無死
死不復生始而無終終不復始則道為有窮而非道矣
所謂生生之易者正以其生生不已也未知生焉知死
者生猶死也事死如事生者死猶生也易之反覆上下
而變通不窮者此而已不然乾坤毁則無以見易易不
可見則乾坤或幾乎息矣二氏者蓋皆生死為一身之
私而不知此道之公耳生我死我一聽於道何不可之
有要必洞然於中而無秋毫之疑庶乎時至而能死也
夫
容齋說
容非可以勉強矯飾為之者人情物態隨其所遇少拂
吾意僅如毛髮許輙為之變色動心者滔滔皆是也是
固不足道者若漢劉寬唐婁師德輩世稱為能容然特
出於資器之美非本於性分之明其弊將至於藏汚納
垢同而不和非真能容也惟顔子之犯而不校者是矣
則由其克己無我而天下歸仁也使人之遭怨詈受愆
過而方退自敬德雖含怒不啻不敢者是矣則由其迪
哲迪哲者乃聰明睿智之足以有臨故寬裕温柔之足
以有容也此豈勉強矯飾者之所能為而劉婁輩之所
能知哉抑凡容者為人已對立而言也已能容人固為
美矣而心或不平強為容受非休休焉者抑已徇物非
中節者未忘彼我是猶有人已之分也若人有技而若
已有之人之彦聖而其心好之不啻如自其口出則人
即己巳即人大學平天下之章有取者以其平也平則
無人已之分矣然其如有容寔能容之猶有容之迹而
未底於無迹且雖不分而二之猶有人已者存也必至
於艮其背不獲其身則已且無矣無已則將何以容人
行其庭不見其人則人亦無矣無人則將何以容已人
已俱無無間可容則宇宙之大一體渾然無内無外孰
彼孰此而容之迹泯矣始自有容而終至於無可容其
容斯其至矣乎朱兄子順以容名其藏修之齋而欲發
揮其說因書此以復之子順惟能歸而求之當有餘師
自有餘裕且有不容予言者必將有自得於心矣
祭文
祭王實齋文(遂)
世推名流公為第一質猶近古純正篤實文由美中英
華炳蔚才堪濟時權奇周密自少俊偉高視一世以其
姿器超羣拔萃加以學問真切深至何啻饑渴飲食是
嗜文公我師父母似之篤信不疑直如蓍龜一言一字
服膺不違引伸觸長更多發揮世之學徒少實多虛惟
公躬行德行具孚世號賢人多偽少真惟公意誠表裏
惟純此心對越可質明神如鸞如鳳梧岡之祥如珠如
玉山淵之光惟公也獨瑞世之望惟公所作行其所學
吏政民庸兵謀將略穎脱以出遇幾盤錯功在樵川澤
尤優渥自著表表所立卓犖端平之元更化擇賢起家
趨朝日接以遷擢為御史正色直言著是格非詞切色
怡方雖如矩圓亦如規擊奸糾枉夬決大壯舊汚宿贓
魂亡魄喪一時作興斬新氣象海内仰旃如四諫然繼
為侍從誠心格天獻替彌多睿眷彌堅以公才名文武
兼全牧御責重暫煩蕃宣姑蘇宛陵江淛名城富沙潛
藩家師考亭儒效歴試非特循吏仁心仁聞慈祥豈弟
言政及教示人則傚所至講論懇懇學校惟恐背師面
命耳提文公權度堅守不移衛道之嚴念兹在兹遺訓
之明遺愛之深迹其平生孰如公心不才如僕久蒙刮
目樵川僻宦誤辱收錄歲月如流二十春秋辱知辱愛
始終是猶公之甘棠在建不忘僕後二年過不自量亦
敢承乏徒忝前芳惟聞士民頌公如新乃知政化久而
不泯方將專書省問興居旋以罪去竟若取疎但聞召
命久被親除將由文昌特進公孤仰公入覲柄用醇儒
論道經邦非公誰歟繼懷疑貳公胡未至豈謂公乎遽
遺斯世海内悲傷心焉如刺人失父師羣黎孰庇朝失
老成國論孰是實為國悲非特私恚欲躬拜哭遠未能
詣先憑斯文于以告祭二千里外摧折肝肺精明如在
監此遠意
祭趙虛齋文(以夫)
惟公之生為世之瑞鸞鳳之儀芝蘭之氣玉山之輝珠
淵之媚湛然秋清藹然春意儒雅風流晉人氣味琴棋
局調唐人興致書林之遊目力超詣心聲之出文鋒敏
銳詩詞緒餘黃秦遺美翰墨發揮鍾王小體志若落落
不在榮貴才則優優有足建事當無事時和平沉粹使
遇事機強立剛毅滿腹精神滿腔智慧武略兵謀猶若
餘技衆善兼全曾無矜恃心如太虛曾無塵翳以名其
齋以實如是惟虛故明克明克類如燭之照如數之計
出宰南豐縣花竒麗建臺西江甘棠蔽芾樵川牧御利
器備試漳浦興除利澤純被外庸既成英聲日起宜進
本朝以強以濟遍歴華要綽有餘地出制長江威名愈
偉兩年之間波澄水止入除文昌講讀以侍可行所學
可遂所志嘗自得師理融心契周流六虛發越易義貞
皆不變亨則變矣前所未發今發此理以至他經洞徹
罔蔽語孟詩書見出自己固不詭隨亦不詭異自成一
家自合經旨心事身事平生亦備屯賴經綸期頤是覬
有唐多相宗姓李氏人以望公同志以徯豈謂長往更
不少俟邦國聞之咸驚殄瘁皇上悲之褒嘉已既故舊
哀之欲起莫遂某昔趨承已歴三紀中雖迹疎内實心
比聞公云亡義激心恚某仰視公年多八歲公何不畱
某何未逝韓公有言寧久於世死而有知曾何違離如
其無知悲其能幾而不悲者將無窮已不遠薄奠逕揮
老淚精明如在神其莅止
祭趙宗丞文(崇磻)
嗚呼吾兄秀拔于宗所至穎脱出乎囊中精悍之資警
敏之性磊磊落落竒竒正正知機之圓如珠走盤詞鋒
之直如持棘端詩文英發清新俊逸書畫緒餘神變出
入世間之事細大畢明世間之藝游戱俱精早擢高科
仕如素宦隨仕而事何事不辦腹笥詩書文事有譽胷
中甲兵武略有餘出其智勇平幾寇患有如儒將累功
何限自班朝列直氣摩空憂切宗國倍切輸忠痛披肝
膽覬少禆益字字行行利病藥石以憂得疾猶力疾言
言訖病增竟爾棄捐嗚呼以其才名宜陟未巳何奪之
遽宗丞僅止然其平生所立已殊蹇蹇奏篇太史當書
官不必高功言不朽賢人之業信乎可久嗚呼兄所由
生英靈終來兄之將没英靈不推前知其没曾靡係累
眞猶白雪去來無滯其竟為夭慶雲瑞氣抑再為人從
龍瑞世兄當能化予曷能計弟忝交契久蒙知音比幸
同朝益辱知心年五十八何先長逝予多十六仕恨未
致然加老憊能更幾歲當如韓公其言有謂死而有知
其幾何離如其無知悲不幾時而不知者當無窮期斯
言當踐只在匪伊今暫誤恩驅馳鄉部苦辭不獲有旨
促赴匆遽一歸展省墳墓難于久畱尚稽哭訴後祭墓
下當效徐孺精明如在敢告之故望揮老淚泉湧雨注
