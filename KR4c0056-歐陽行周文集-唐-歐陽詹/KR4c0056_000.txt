唐書文藝傳
歐陽詹字行周泉州晉江人其先皆爲本州州佐縣令閩越
地肥衍有山泉禽魚雖能通文書吏事不肯北宦及常衮罷
宰相爲觀察使始擇縣鄕秀民能文辭者與爲賓主釣禮觀
游饗集必與里人矜耀故其俗稍相勸仕初詹與羅山甫同
隱潘湖往見衮衮奇之辭歸泛舟飲餞舉進士與韓愈李觀
李絳崔羣王涯馮宿庾承宣聮第皆天下選時稱龍虎榜閩
人第進士自詹始詹事父母孝與朋友信義其文章深切回
復明辨與愈友善詹先爲國子監四門助教率其徒㐲闕下
舉愈博士卒年四十餘崔羣哭之甚愈爲詹哀辭自書以遺
羣初徐晦舉進士不中詹數稱之明年高第仕爲福建觀察
使語及詹必流涕從子秬字降之亦工爲文陸洿自右拾遺
除司勲郎中棄官隱吳中詔召之旣在道秬遺書讓出處之
遽洿不至還秬名益聞開成中擢進士第而里人蕭本妄言
與貞獻太后近屬恩寵赫然秬耻之會澤潞劉從諫表秬在
幕府秬爲辨質本之僞本終得罪其子積拒命秬方休假還
家積表斥損時政或言秬爲之詔流崖州賜死臨刑色不撓
爲書徧謝故人自誌墓人皆憐之
歐陽行周文集序
福建等州都團練觀察處置等使正議大夫使持節都
督福州諸軍事福州刺史兼御史中丞上柱國賜紫金
魚袋李貽孫纂
歐陽君生于閩之里幼爲兒孩時即不與衆童親狎行止
多自處年十許歲里中無愛者每見河濱山畔有片景可
採心獨娱之常執卷一編忘歸於其間逮風月淸暉或暮
而尚留窅不能釋不自知所由蓋其性所多也未甚識文
字随人而問章句忽有一言契於心移日自得長吟高嘯
不知其所止也父母不識其志每嘗謂里人曰此男子未
知其指何如要恐不爲汨沒之饑氓也未知爲吉凶邪鄕
人有覽事多而熟於聞見者皆賀之曰此若家之寶也柰
何慮之過歟自此遂日日知書㐲聖人之教慕愷悌之化
逹君臣父子之節忠孝之際唯恐不及操筆屬詞其言秀
而多思率人所未言者君道之容易由是振發於鄕里之
間建中貞元時文詞崛興遂大振耀歐閩之鄕不知有他
人也會故相常衮來爲福之觀察使有文章高名又性頗
嗜誘進後生推拔於寒素中唯恐不及至之日比君爲芝
英每有一作屢加賞進遊娱燕饗必召同席君加以謙德
動不踰節常公之知日又加深矣君之聲漸騰於江淮且
逹於京師矣時人謂常公能識眞尋而陸相贄知貢舉搜
羅天下文章得士之盛前無倫比故君名在榜中常與君
同道而相上下者有韓侍部愈李校書觀洎君竝數百歲
傑出人到于今伏之君之文新無所襲才未嘗困精於理
故言多周詳切於情故叙事重復宜其司當代文柄以變
風雅一命而卒天其絶邪君於貽孫言舊故之分於外氏
爲一家故其屬文之内名爲予伯舅所著者有南陽孝子
傳有韓城縣尉廳壁記有與鄭居方書皆可徵於集故予
冲幼之歲郎拜君於外家之門大和中予爲福建團練副
使日其子價自南安抵福州進君之舊文共十編首尾凡
若干首泣拜請序予諾其命矣而詞竟未就價微有文又
早死大中六年予又爲觀察使令訪其裔因獲其孫曰澥
不可使歐陽氏之文遂絕其所傳也爲題其序亦以卒後
嗣之願云
歐陽行周文集目錄
歐陽詹字行周
第一卷
賦
出門賦石韞玉賦
廻鑾賦將歸賦
王者宜日中賦瑾瑜匿瑕賦
徵君洪崖子圖賦明水賦
春盤賦藏冰賦
懷忠賦律和聲賦
第二卷
雜著
李評事示文集蜀中將廻留辭韋相公
太原旅懷途中寄太原所思
詠德上韋檢察寓興
赴洛途中作晨裝行
江夏留别贈徐十八晦
送袁秀才聞鄰舍唱凉州有所思
送郭秀才述德上興元嚴僕射
春日途中汝川行
許州途中銅雀妓
題嚴光釣臺福州送鄭楚材赴京師
秋日登龍興寺登汾上閣
送陸戸曹送少微上人歸德峯
荆南夏夜水樓送高士安下第
酬裴十二秀才旅次舟中對月寄姜公
御溝新柳過福光寺律院宣上人房
詠德上李尚書及第後詶故園親故
除夜長安客舍早秋登慈恩寺塔
送張中丞寄林藴
樂津店北陂
第三卷
雜著
益昌行題華判官汝州宅内亭
登龍興寺八月十五日夜翫月
覩亡友題壁題秦嶺
寄嚴僕射途中採摘懸壺子
出蜀門韋晤宅聽歌
認得越鳥聲送聞上人遊嵩山
題照上人房讀周太公傳
山中老僧贈魯山李明府
留别舍弟送張驃騎邠寧行營
題梨嶺題第五司戸侍御
寄弘濟上人觀送葬
宿建溪即事建谿行待陳詡
題王明府郊亭塞上行
留别郭中諸公登高懷林十二先軰
九日登高雨晴即事
除夜侍酒元日陪早朝
題延平劒潭晚泊漳州營頭亭
駑驥吟又和此首
水精念珠歌贈山南嚴兵馬使
第四卷
銘
棧道銘陶器銘
馬公墓誌銘楊公墓誌銘
鄭公墓誌銘御史中丞馬公墓誌銘
第五卷
記
曲江池記太學張博士講禮記記
上方石像記右街副使廳壁記
泉州北樓記泉州六曹新都堂記
二公亭記同州韓城縣西尉廳記
第六卷
頌
德勝頌二章有所恨二章
東風二首片言折獄論
南陽孝子傳自明誠論
珍祥論
第七卷
雜著
唐天文刖卞和述
甘露述暗室箴
吊九江驛碑文吊漢武文
補封雍齒冊文
第八卷
書
與鄭伯義書與王式書
上張尚書書上鄭相公書
第九卷
序
翫月詩序宴更湖亭序
别柳由庾序送楊行元序
送林明府序送建上人序
送李孝廉序送常熟許少府序
送張陲序送王式東遊序
第十卷
序
送蔡沼覲省序送鹽山林少府序
送無知上人序送楊據序
送陳八赴舉序二月三日宴僚吏序
餞斐參和序送洪孺卿赴舉序
歐陽行周文集目錄終
