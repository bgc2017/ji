歐陽行周文集巻十
唐　歐陽詹　撰序
送蔡沼孝廉及第後歸閩覲省
序
昔人論别有賦論恨有賦狀仳離陳感憤其未見予於蔡
侯是日之情蓋古人之遺情也人之慙莫先乎同有求而
一不得人之慕莫甚乎偕逺遊而一先歸蔡侯沼字虚中
予之邑人又懿親也虛中以學予謬以文共受遣乎長吏
皆求試於宗伯虚中登太常第歸寕故園予有曝鰓之困
猶留京師同求在予則不得偕遊虚中則先歸堂俱有親
身亦祈達自負違顏落羽之耻對人飛鳴就養之慶懷寸
方爲丈夫禀太和曰人子不包羞不痛心行道之人也虚
中胸中有心者以予此辰之意如何哉悢悢悽悽渾渾迷
迷飲觴以若荼視春光其如秋周秦九軌之道吳楚千里
之水聘逸騎揚輕舟激爾淸風歡拜非遠人則姻眤家惟
里間到日榮賀盡室當在念沽名之不異想出門之是同
父也母也兄也弟也雖喜人之善則有而傷予之不肖豈
無重增予鬱結之端矣明鏡前平衡下姿媚無取銖兩不
登才歟命歟不自知也烹乳爲醍醐鍜金爲干將予期烹
鍜以變化虚中其行乎勿謂業就不增脩勿謂名成有所
忽及此方遠大虚中志之
送鹽山林少府之任序
新授鹽山尉孝廉即濟南林君脂轄東轅莅官也鹽山滄
州之屬邑滄州戎狄接際之地國家虞守之會東南居恃
力之卒西北有矜功之衆從事之劇惟天下先若非機足
應權逹能通變則不之與也公以二善而時與之夫騏驥
未馳知有致遠之力于將未割知有剸堅之功堂堂林君
假道試吏嶧桐嶰竹必中音律勉以能事爲邦之光祿者
所以食人爲國俸者所以衣人贊時予尚知之而君豈不
知之苟知之何往而不利
送周孝廉擢第歸覲序
始末與周相接二年間於貢府稠人中見之年甚華神甚
淸英如穎如若金在沙若松在林常奇之曰誰家千里駒
可羡也豈權衡藻鏡而遺於是邪今春獻藝果登孝廉上
第予以片言隻字進亦同年成名旣昔情所佳又今跡斯
叶或因有覿獨與之語宮商起於朱絃薑桂在乎太牢冷
然可聽芬乎可嘗巳比&KR2966;詵之玉思懷陸績之橘夏五月
自京而東賃廡陋居廻軒見别予則不敏輙奉以言會稽
之竹旣鏃矣宜羽之荆山之璞旣琢矣宜礱之雖休勿休
古有光大晨昏之暇勿忘則疊札之望可酬連城之價可
取勉哉有如君材蓋不易得
送裴八侃茂才却東遊序
幼秀裴侃昨自江湖西入關遊京師今自京師東出關遊
江湖十二斯冠才氣卓異身猶三尺交友四海著文數篇
其措意規格儲乎遠大旬時闕下鬱發聲聞公卿名德待
以優禮告離之日祖軷相屬由晨及暝方容升車蓋相追
百有餘兩長沙歐陽某企以芳馥亦驅弊轏將欲分手詔
之自愛曰楩柟出地知爲梁爲棟鸞鳳在鷇知磨霄薄雲
子之他日豈在乎此不獨斯謂群公斯謂子姑行無忽所
謂非徒謂也
送無知上人往五臺山序
無生永存旨不易源緜兮在煩滴兮處渾釋氏子味其實
歸其根其教雖傳非言可言唯相似者復到其門無知上
人其到門者歟上人從儒至道從道至釋如歷星月以得
白日若棄扇翣而灑長風眞空洞照熱惱頓盡水其性雲
其身周四海以終静出六合而非寄維揚秋秒方至自閩
日未成旬作臺山之適目關河於不計擬衣食乎随施怡
如也澹如也此行逢流得抵虛舟無程峨峨五峯幾日而
上登異淸凉侣善知識所至也之至玄又玄乎予弱冠之
年同時諦之學神不遠逮溺在名利禮足而别悽然自傷
岐路旣殊聊各以行勉哉無知公勉哉歐陽生
送楊據見漳州李使君序
儒有馭百行駕六藝曳長裾於王侯之門以禮待楊夫子
是日之告謁漳浦李太守之行行儒之事也子幾於儒久
矣李太守天枝之芙金鏡之明盛物之量秤物之衡夫子
姿容不孤其鑒多少有登其槩何往而不利高梧始華瑤
草欲碧去矣夫子時景宜往
送陳八秀才赴舉序
諸侯歲貢俊才於天子故陳侯今年有觀光之舉白露肅
物靑天始高雲廻鴻盤言遵永途吾觀夫雄心銳志將領
能事則夷山堙谷不盡其力何東堂一枝南荆一片足塵
其慮邪勉哉陳有其才奏其試知有成矣
魯山今李胃三月三日宴僚吏序
三月三日以酒食出野曰褉飲古俗也有唐今上御宇之
九年年定三節一以二月一日之中和終取九月九日之
重陽次取此日之禊飲賜群后大宴登高臨流與時所宜
洎四方有土之君亦得自宴僚屬貞元十二年暮春月哉
哉生明一日則其日也臨汝魯山令趙郡李胃恭國合宴于
縣南滍濱先宴曰夫宴者古所以示慈惠而期合歡者也
國家錫以斯宴者情亦古情焉况食在充腸不在充目酒
在行禮不在溺神歌發其所自和舞發其所自樂窮八珍
竭萬鍾強發揚課絲竹則有勞有遠豈合歡之意歟以是
首設一席肉一肩酒一壺命自天子命爲佐貳者次一席
酒肉一如之命自已命以爲吏者次一席酒肉亦如之
命鄕閭許以耆年有德者肉旣飽酒旣酣因化育之洽有
歌謠者進有舞蹈者作皆誠激乎中章乎形容婆娑慷慨
與習而爲者不類然後漁者請以其舟農者請以其醖圃
者請以其蓄弋者請以其鮮啐濁嘗漉浮泛漪瀾風恬日
和川晴野媚以熙以怡萬心一之至義之門大順之家父
兄子弟一族一堂之中不是過也非仁德淳化其孰能至
於是邪旅遊之子實窺盛事玆宴也雖溥於天下百里不
同風雨恐他邑之景物此辰不得似公之邑也一方不同
教化恐他邑之歡樂此辰下得似公之邑也故序之
泉州泛東湖餞裴參和南遊序
泛舟餞行别禮之重也昔李郭有之降自近代名望之士
亦往往而用其皆殷勤夐出於人意文雅足賦乎時物俾
撡執之容可觀風景之媚不孤理未符此事罔得舉淸源
郡春正月客有河東裴參和將南遊郡司戶置同正前大
理評事扶風竇公因携爼豆展故實蓋厚裴而昭已德也
奇哉英秀哉其裴歟明嶷乎風姿瓌麗乎詞華朗如嵩如
輝如煥如予翰苑十年之遊飽覩四方之彥九霄寸步一
日千里者予得識之如其人如其人是餞也主賢賓賢譬
古無怍指方舟以直上繞長河而屢廻絃管鐃拍出沒花
柳勝趣則深離觴且酣斜日應程賓辭及固噫停撓一挹
裴其昇車美哉裴何往而不利况此選列郡莫非哲人有
知之鑒其豈相失遊意儻盡姑爲時起予從此更詣承明
竇公不日應召宣室秋風似緊當共天衢佇羊角而來一
舉磨蒼蒼矣詩人同志之
送洪孺卿赴舉序
三折股爲良毉予五升詞埸四遭掎摭是以竊知乎文則
洪氏子舉秀才前期勝負予得而度子天與黼黻之性加
好勤苦之節紡績墳典組織篇什觀經緯機杼則重緜繡
叚日日當成今年秋貢士果居首薦歌鹿鳴以爲餞想鵬
摶而飭駕金欲求鍜玉將就磨光鋩穎耀朝夕以冀廻鴈
賓海秋風落山雖難别離向慶無恨中鵠餘矢猶思再發
升冬女月期會干闕下
歐陽行周文集卷第十
