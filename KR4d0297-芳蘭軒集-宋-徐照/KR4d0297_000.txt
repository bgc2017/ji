







　　欽定四庫全書　　　　　集部四

　　提要

　　芳蘭軒集　　　　　　别集類三(宋)

　　(臣)等謹案芳蘭軒集一巻宋徐照撰照字道
暉一字靈暉永嘉人與徐璣翁巻趙師秀並
有詩名時稱永嘉四靈照自號曰山民故其
集又曰山民集趙師秀清苑齋集有哀山民
詩可以為證而陳振孫書録解題獨稱照自

號天民未知何據當屬傳刻之訛也四靈以
晚唐之體一變西江餘派皆嘗遊葉適之門
故適作照墓誌稱其有詩數百琢思尤奇皆
横絶歘起冰懸雪跨使讀者變踔憀慓肯首
吟嘆不能自已然無異語皆人所知也人不
能道耳所以推奬之者甚至而呉子良荆溪
林下偶談則謂適雖不沒其所長而亦終不
滿之故其跋劉潛夫詩巻又有進乎古人而

不已何必四靈之語後人不知以為水心崇
尚晩唐者誤也蓋四靈之詩雖鏤心鈢腎刻
意雕琢而取逕太狹終不免破碎尖酸之病
照在諸家中尤為清瘦如其寄翁靈舒詩中
樓髙望見船句方回以為眼前事道著便新
又冬日書事詩中梅遲思閏月楓逺誤春花
句回亦以為思字誤字當是推敲不一乃得
之是皆集中所稱佳句要其清雋者在此其

卑靡者亦即在此風㑹升降之際固有不能
自掩者矣照集原本三巻此本祇一巻不知
何人所併又從瀛奎律髓得詩六首東甌詩
集得詩二首東甌續集得詩一首併列為補
遺附之於後焉

　　二薇亭詩集　　　　　别集類三(宋)

　　(臣)等謹案二薇亭詩集一巻宋徐璣撰璣字
文淵一字致中號靈淵趙師秀集作靈囦古

今字也永嘉人為四靈之一宋元詩㑹載璣
官建安主簿龍溪丞武當長泰令嘉定七年
卒年五十九而陳振孫書録解題曰四人者
惟師秀嘗登科改官意謂三人皆未嘗出仕
曹學佺亦謂二徐皆隠居不仕今觀此巻中
璣有監造御茶五言古詩蓋為主簿時作其
贈趙師秀詩有遊宦歸來幾度春之句七言
絶句又有移官南浦一首則陳振孫所言偶

然失考學佺又誤因之也振孫所載璣集一
巻與此本相符其名二薇亭集則通考未載
或亦偶遺之也集後有補遺三首從瀛奎律
髓東甌詩集束甌續集中抄出厲鶚宋詩紀
事載璣又有泉山集今未之見或東甌詩集
所載為泉山集中詩歟乾隆四十六年正月
恭校上

　　總纂官(臣)紀昀(臣)陸錫熊(臣)孫士毅


　　總　校　官(臣)陸　費　墀


















　　欽定四庫全書

　　芳蘭軒集

　　宋　徐照　撰

　　自君之出矣三首

　　自君之出矣心魂逺相隨折破唐人絹經經是雙絲

　　自君之出矣玉琴生塵垢蓮子種成荷曷時可成藕

　　自君之出矣懶妝眉黛濃愁心如屋漏㸃㸃不移蹤

　　春日曲


　　中婦掃蠶蟻挈籃桑葉間小姑摘新茶日斜下前山

　　莫愁曲

　　莫愁石城住今來無莫愁只重石城水曽汎莫愁舟

　　三峽吟

　　山水七百里上有青楓林啼猿不自愁愁落行人心

　　蝗飛髙

　　戰士屍上蟲蟲老生翅翼目怒體甲硬豈非怨氣激櫛
櫛北方來横遮遍天黒戍婦聞我言色變氣咽逆良人

進戰死屍骸委砂礫昨夜魂夢歸白騎暁無迹因知天
中蝗乃是屍上物仰面久迎視低頭淚雙滴呼兒勿殺
害解繫從所適蝗乎若有知飛入妾心臆

　　猛虎行

　　猛虎出林行咆哮取人食居人慮虎至荆棘挂墻壁虎
乃愛其身驚遁不近側人兮弗如虎甘心墮荆棘

　　妾薄命

　　初與君相知便欲肺腸傾只擬君肺腸與妾相似生徘

徊幾言笑始悟非真情妾情不可收悔思淚盈盈

　　古怨曲

　　易得君知音難得君知心縱然恩義短寜使言語深渴
飲貪泉水倦息惡木隂儻渉不美名曷可銷煩襟

　　李夫人

　　延年有妹顔如花十四選入君王家翡翠結簾玉鏤床
君王一時無蹔忘朝朝出入芙蓉殿莫道妾身出㣲賤
妾生未久身入泉上天何不與妾年君王愛妾言不死

逐夜宫中喚方士

　　廢居行

　　北風蕭蕭戰馬鳴邊人走盡空户庭黄金埋藏禾米棄
路上逐日長飢行子西父南弗相守仰面看日啼無聲
生身不合屬中土自昔無時無戰争柔桑椹熟生野蛾
良田蕪沒平成坡一路幾州盡荒廢處處戰骨平草多
傳報將軍殄强侮取得山河歸漢主殘生只願還本鄉
難保後裔無兵禍


　　促促詞

　　促促復促促東家歡欲歌西家悲欲哭丈夫力耕長忍
飢老婦勤織長無衣東家鋪君不出户父為節級兒抄
簿一年兩度請官衣每月請米一石五小兒作軍送文
字三旬一輪怨辛苦

　　征婦思

　　年半為郎婦郎去戍采石又云戍濠梁不得真消息半
年無信歸獨自守羅幃西風吹妾寒倩誰寄郎衣姑老

子在腹憶郎損心目願郎征戰早有功生子有䕃姑有
封

　　青鳩詞

　　勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花開人東西青鳩食花舊處啼

　　灉湖作

　　灉湖春來水拍天秋來水涸成乾田盈虚不可保富貴

於人豈長好

　　何所歸

　　笭箵下後灣彴畧下前浦遊鱗棲身更何所

　　柳葉詞

　　嫩葉吹(一作因)風不自持淺黄微緑映清池玉人未識分
離恨(一作苦)折向堂前學畫眉

　　越魚吟

　　越魚生水中専食水上禽禽又安知魚魚自生機心越

魚早來人釣得人却放之反不食

　　分題得漁村晩照

　　漁師得魚繞溪賣小船横繫柴門外出門老嫗喚鷄犬
收歛蓑衣屋頭曬賣魚得酒又得錢歸來醉倒地上眠
小兒啾啾問煮米白鷗飛去蘆花烟

　　送翁誠之

　　又作巴陵縣南州舊有聲未憑湘水緑能似長官清笛
冷君山月帆輕夏浦晴五言多好句顔杜减詩名


　　宿翁靈舒幽居期趙紫芝不至

　　江城過一宿秋氣入宵濃蛩響移砧石螢光出瓦松月
遲將近曉角盡即聞鐘人起行庭際思君恨幾重

　　贈江心寺欽上人

　　客至啟幽户笋鞋行曲廊潮侵坐禪石雨潤讀經香古
硯傳人逺新篁過塔長城中如火熱此地獨清凉

　　白下

　　白下嚴州近﨑嶇昔未經年豐山米賤溪涸石苔腥一

月無新句千岑役瘦形人家今畏虎未晩户先扄

　　贈劉明逺

　　一生嫌世俗不向市中居既是未攀桂却堪同釣魚疾
除禪老藥詩答野人書又説成丹鼎吾生愧不如

　　送塵老入廣化米開田

　　行李衝氷雪途程半是船去從人乞米歸要海成田遇
景因開畫思茶自掬泉好風名舶䑲相候立江邊

　　送朱嚴伯


　　好别無愁思風霜一歲殘去因貧事迫歸有暮年安逺
水維舟晩青山遶舍寒有誰憐静者得句不同看

　　途中

　　隻影㣲陽外青山自鬰盤未經千里逺欲寄一書難堠
碣苔侵字魚塘水過欄西風吹樹葉不問客衣单

　　還舊山作

　　雲駮天初霽㩦兒下短篷數莖歸鬢白一袖俗塵空日
子差潮候秋容在蓼叢江神應念我平穏不生風


　　宿寺

　　古殿清燈冷虛廊葉掃風揜闗人迹外得句佛香中鶴
睡應無夢僧談必悟空坐驚窗欲曉片月在林東

　　題江心寺

　　兩寺今為一僧多外國人流來天際水截㫁世間塵鴉
宿腥林徑龍歸損塔輪却疑成片石曾坐謝公身

　　題羅隠故居

　　片水静無塵青山是四隣上天如有意此地著詩人吟

得物俱盡罰令生世貧因來㝷古跡只見石為麟

　　題桃花夫人廟

　　一樹桃花發桃花即是君空池臨野水何處覓行雲事
迹樵人説爐香過客焚雨添碑上蘚難讀古詩文

　　送李偉歸黄山

　　心和無白髪長帶一琴行幾路到君屋數峰當郡城妻
兒貧自樂丹藥嵗燒成未必聖明代終令隠姓名

　　懐如順上人


　　西湖湖上寺一别二三年舊住房長閉新栽樹已圓空
多相憶夢不得寄來篇喜見隣僧説歸期是臘前

　　訪觀公不遇

　　卧犬聞人出門當青櫟林固知多不在自逺欲相尋宵
短餘香印鄰踈出磬音昨來曾寄茗應念苦吟心

　　哭居塵禪師

　　今朝聞實信一隻海船遥此世永相隔何僧可與交茶
從秋後盡門絶月中敲昨夜山家夢親曾到石橋


　　衰柳

　　風吹無一葉不復翠成窠枝脆經霜氣根空入水波寒
棲江鷺早暗出野螢多廢苑荒堤外人嗟舊跡過

　　鷺鷥

　　一㸃白如雪頂黏絲數莖沙邊行有跡空外過無聲髙
柳巢方穏危灘立不驚每看閒意思漁父是前生

　　登歙山寺

　　石徑半欹傾山頭路始平歩因花樹息吟忘寺僧迎一

面門無水東隅路入京青峰三十六霜曉見分明

　　漁家

　　阿翁年紀老生計在綸絲野水無人占扁舟逐處移數
鱗新柳串一笛小兒吹有酒全家醉公卿要識誰

　　山中即事

　　著屐上崔嵬呼兒注瓦杯千岑經雨後一鴈帶秋來野
艇乗湖發山園逐主開餘生落樵牧門巷少塵埃

　　題道上人房老梅


　　香有竹風知無塵雜野姿為憐新白髪重記舊題詩蘚
帶龍鱗剥蜂沾蠧屑垂不來三十載半樹是孫枝

　　送翁誠之赴闕

　　我亦清湘去何年可㑹君貧惟詩送别愁覺酒難醺郊
祀隨天仗臺占識瑞雲定知分美郡音問欲相聞

　　石門瀑布

　　一𣲖従天下曾經李白看千年流不盡六月地長寒灑
木跳㣲沫衝崖作怒湍人言深碧處常有老龍盤


　　宿永康

　　路有三千里春容若未濃淺塘饑鷺下晴靄市烟衝孤
望生遥思頻過記昔蹤宿程知近縣聞打法燈鐘

　　題衢州石壁寺

　　岸石横生脉平林一里溪衆船寒渡集髙寺逺山齊殘
磬吹風㫁眠禽壓竹低自嫌昏黒至難認壁間題

　　題信州祥符寺

　　氷溪清絶地誰擬此身來寺古逢僧老山髙見水回巖

花寒未拆風靄薄難開塔下看碑石因尋跨鶴臺

　　題信州趙昌甫林居

　　譜接江西𣲖聲名過浙間棄官從早嵗買屋向深山文
集通僧借漁舟載鶴還待予歸舊里又得到柴闗

　　路逢楊嘉猷赴官嚴州

　　詩合誠齋意難將片石鐫相逢因在道惜别未移船野
步僧同坐宵吟吏廢眠思君還有夢前到釣臺邊

　　過鄱陽湖


　　港中分十字蜀廣亦通連四望疑無地孤舟若在天龍
尊收巨浪鷗小沒蒼烟未渡皆驚畏吾今已帖然

　　題薌林

　　秪為登山逺當門疊石為人來嗟故跡景勝入名詩立
鶴髙過檻欹花半在池百年庭際木新長挂冠枝

　　宿吉州永慶寺

　　古邑溪邊寺吟人愛寂寥少僧齋室廢乞食釣鄉遥鐘
韵含霜氣樓簷近斗杓漢時銅鑄佛瞻禮到今朝


　　題浯溪

　　知是漫郎宅舟中聞寺鐘小溪通正港髙石壓羣峰緑
木成春䕃荒臺見古蹤唐碑三十本獨免野苔封

　　永州書懐

　　嗜茶疑是病羸瘦見詩形天斷征鴻過河多香草青興
髙貧不覺身逺事皆經歸路當遊嶽僧言極可聴

　　夜聴黄仲立彈廣陵

　　月色照君琴移床出木隂數聲廣陵水一片古人心投

劍功無補衝冠怒亦深縱能清客耳還是亂時音

　　鴈

　　今春北歸鴈秋至又南征冷避燕闗雪暖逢湘水晴連
行衝燒斷並食雜鷗行沙上無矰弋相呼一夜鳴

　　湖中别鄧該

　　隔水鷓鴣鳴一汀香草生自憐為客久誰忍送君行後
㑹期何日歸途喜乍晴它春科甲上必欲見題名

　　筠州送趙院判歸九江


　　相逢今半月夜雨厭同聞逺地長為客還家極羡君詩
低勞盡寫茶美許重分一馬衝寒去廬峰正雪雲

　　移家鴈池

　　不向山中住城中住此身家貧兒廢學寺近佛為隣雪
長官河水鴻驚釣渚春夜來遊嶽夢重見日東人

　　送翁靈舒遊邊

　　孤劍色磨青深謀祕鬼靈離山春值雪憂國夜觀星奏
凱邊人悦翻營戰地腥期君(一作他時)歸幕下何石可書銘


　　懷趙紫芝

　　一别一百日無書直至今幾回成夜夢獨自廢秋吟小
雪衣猶綌荒年米似金知音人亦有誰若爾知心

　　贈九華李丹士

　　長記零陵郡共看江上峯一生輕世事幾處認仙蹤轉
式驅雷電封泥伏虎龍三千三百里今日又相逢

　　送奭上人化緣

　　専志事皆成期師此一行閣盛靈物像碑載施人名江

濶風催渡村深雪廢程暫勞曾共説終可送閒情

　　白石巖

　　一石入遥天千峰疊在前人行不到處仙去未多年竇
暗雲生像簷斜日照泉皇朝宣賜物弟子尚能傳

　　題薛景石𤓰廬

　　何地有𤓰廬平湖四畝餘自鋤畦上草不放手中書人
逺來求字童閒去釣魚山民山上住却羡水邊居

　　夀昌道中


　　碣字芙蓉驛喜行行不難路侵滄海過人得異山看圓
石蠔黏滿平途鷺立寒一遊期一月回日必冬殘

　　龍湫瀑布

　　飛下數千尺全然無定形電横天日射龍出石雲腥壯
勢春曾看寒聲佛共聴昔人云此水洗目最能靈

　　靈峰

　　我來無一語閒認昔遊蹤誰種路旁樹却遮山上峯潭
乾沈石露人立去禽衝樵説仙橋險因思在上封


　　石門菴

　　庵是何年作其中住一僧蒼崖從古險白日少人登衆
物清相映吾生隠未能夜來新過虎抓折樹根藤

　　題夏景清湘中閣

　　湘中山與水自古有人云此是曽遊地今來盡屬君殘
風吹岸草空廟入江雲却憶還鄉夢清猿半夜聞

　　題翁巻山居二首

　　十年前有約今却在城居羡爾能㩦子深山自結廬引

泉移岸石栽藥就園蔬見説髙林外樵人聴讀書

　　空山無一人君此寄閒身水上花(一作禽)來逺風中葉(一作
風前樹)動頻蟲行黏壁字茶煮落巢薪若有髙人至何妨
不裹巾

　　病中作

　　一行三步歇屋漏坐頻移妻欲藏茶鼎僧能施藥資鄰
園梅盡發河岸草生遲天解憐貧病難令不作詩

　　未迴車


　　山川匪遥逺行人未迴車欲語昨宵夢忽接今朝書啼
鳥在屋上綠草生庭除仰看日月光照知子衿裾

　　謝徐璣恵茶

　　建山惟上貢采擷極艱辛不擬分竒品遥將寄野人角
開秋月滿香入井泉新静室無來客碑黏陸羽真

　　中夕

　　中夕獨依依閒行未掩扉水邊山出月松上雨沾衣棹
響初如近螢光漸欲稀不甘塵内事長與此心違


　　題丁少瞻林園

　　州分低嶺外來向此園行路改初栽樹堂成未有名藥
苗如草長巖溜入池清欲識懷君意時聞鶴一鳴

　　訪僧居

　　客至無他事房門不厭敲好山原帶郭損屋旋鋪茅静
砌生靈藥髙林出逺郊水禽多不見春暖漸營巢

　　永州寄翁靈舒

　　古郡百蠻邊蒼梧九㸃烟去家疑萬里歸計在明年風

順眠聴角樓髙望(一作坐)見船筠州當半道長得秀(一作寄)
詩篇

　　能仁寺

　　寺置有碑傳觀音巖石前殿髙燈焰短山合磬聲圓窗
静吹寒雪春鳴落夜泉清遊人豈識謂不似秋天

　　題李商叟半村壁

　　一徑蒼苔合連年不出門風髙松有韵溪滿石無痕不
自知名重令人覺道尊更憂徴詔至移室向深村


　　挽王大夫

　　兩任身為郡里中如不知民歸清净化家似困窮時秦
木凄秋韵湘雲結暮姿若無遺愛在何得後人思

　　詶翁常之

　　半掩柴門一徑深山中免見(一作久謝)俗塵侵愁因有酒春
生面老不饒貧雪滿簮舊井逺(一作泉)通幽谷水翠(闕三
字)小窗隂(一云翠藤新長草堂隂)扁舟莫負林間約好把清詩(一作
好寄新題)慰此心


　　贈從善上人

　　骨氣清泠無片塵即應僧可是前身詩因圓解堪呈佛
棋與禪通可悟人掃地就凉松日少煮茶消困石泉新
不能來住城中寺去買青山約我隣

　　山中寄翁巻

　　忽看春至復春還門外烟雲沒野山吟有好懷忘瘦苦
貧多難事壊清閒柳花未散色全緑杜宇乍啼聲更蠻
聞到掃松溪雨後夢隨溪雨到巖闗


　　送塵老歸舊房

　　數間茅屋殘山外片石崚增樹影交給假兩旬秋易盡
相尋一舍路非遥盆栽怪木縁能畫池養嘉魚不入庖
聞道水松三百步夢隨流水到溪橋

　　猿皮

　　路逢巴客賣猿皮一片䝉茸似黒絲常向小窗鋪坐處
却思空谷聴啼時弩傷忽見痕猶在笛響誰誇骨可吹
古樹團團行路曲無人來作野賔詩


　　㑹飲鮑使君池亭

　　案上一琴書數巻不須此處有笙歌厭居城市觀天小
喜到君家見月多葉滿地飛隨步履鶴於人熟聴吟哦
明朝也向山中去手把松枝養太和

　　宿翁巻書齋

　　一山秋色同誰看又復相尋出郭來隣竹種成髙礙月
井泉汲少近生苔忽驚寒事砧初動不辨晨光户盡開
君愛苦吟吾喜聴世人誰更重清才


　　題永州唐徳明竹園

　　渭川千畝空聞説得似君家亦是難畦僕不知生鳯實
野翁祗欲乞漁竿忽驚殘粉飄蒼雪最喜幽聲勝逺灘
六月火雲飛不盡誰知此處獨清寒

　　同劉孝若野步

　　杖履相従步野田坐臨堦戺和詩篇要看隔水人家菊
試借繋門漁父船且緩歸舟知有月不生酒興為無錢
寒來莫問家中事纔得身閒即是仙


　　詶贈徐璣

　　每到齋門敲始應池禽雙戱動清波愛閒却道無官好
住僻如嫌有客多字學晉碑終日寫詩成唐體要人磨
山民百事今全懶祗合烟江著短蓑

　　髙山寺晩望

　　石路近門方不險刺桐踈處見僧歸小坡重疊無平屋
四月隂寒尚裌衣山到道州髙莫比水分湘口緑相圍
暮雲不隔東南望一片遥兼白鳥飛


　　觀所養鸂鶒

　　一身文采異常流却使閒身不自由永日翠籬相並睡
豈無魂夢到滄州

　　題趙運管吟篷

　　飛塵難到碧波中波上烟雲盡不同吟斷不知驚鷺起
汀花一半在船篷

　　舟上

　　小船停槳逐潮還四五人家住一灣貪看曉光侵月色

不知雲氣失前山

　　聞水

　　燈光難照客懷開忽聴寒聲響似雷天氣無風樹無葉
道州半夜水流來

　　杜甫墳

　　耒陽知縣非知己救厄無蹤豈忍聞若更聲名可埋沒
行人定不弔空墳

　　題趙明叔新居


　　社壇側近地圖寛所作園池在此間十萬人家城裡住
少聞人有對門山

　　題張提舉西野

　　渡頭風景如前日誰種桃花在兩邊未晩人家門户閉
鷺鷥閒立釣魚船

　　懷趙紫芝翁靈舒

　　紫芝别我天台去翁十深山自結茅但見春愁隨日長
不知庭葉蔽禽巢


　　采蘭曲

　　門前春水清如羅采蘭船小長經過未須折蘭喜相贈
見此自令憂思多

　　李溪曲别鄭遇

　　七十二灘聲共聞一朝路向李溪分梅花無情動春夢
未好憶家先憶君

　　寄家書作

　　屋頭桑葉大如錢知是吳蠶第一眠逺水忽來瀟岸沒

家書却寄道州船

　　拾遺

　　題釣臺

　　當時廊廟去此地也成空草木多年換兒孫近代窮無
言傷末俗久立慕髙風梅福神仙者新知是婦翁

　　和翁靈舒冬日書事三首

　　石縫敲氷水凌寒自煮茶梅遲思閏月楓逺誤春花貧
喜苗新長吟憐鬢已華城中尋小屋嵗晩欲移家


　　秀句出寒餓從人笑我清步溪波逐影吟竹鳥譍聲酒
裡安天命(一作運)春邊見物情畊桑都不事何處可營生
十日南山雪今朝又北風燒衝巖石斷梅映野堂空難
語傷時事無成愧老翁一生吟思味獨喜與君同

　　寄筠州趙紫芝推官

　　府後巖巒衆何時訪古仙井甘鄰室共鐘逺雪風傳病
去茶難廢詩多石可鐫蜀江春未動猶得緩歸船

　　贈不食姑


　　衣以青為色謂如天骨青近年全不食飲水自通靈心
信生狂語清羸改俗形半空仙樂奏曾向静中聴

　　右詩六篇從瀛奎律髓補錄

　　贈徐璣

　　一舸寒江上梅花共别離不來相送處愁有獨歸時去
夢千峰逺為官三嵗期思君何可見新集見君詩

　　贈溪上翁

　　生事付諸兒日髙睡起遲本無塵内事亦有鬢邊絲逺

取泉烹茗新移棘補籬晚來持釣去一犬自相隨

　　右詩二篇從東甌詩集補録

　　山中

　　世事已無營翛然物外形野蔬僧飯潔山葛道衣輕掃
葉燒茶鼎標題記藥瓶敲門有賔客稚子㑹相迎

　　右詩一篇從東甌續集補録


　　芳蘭軒集


　　欽定四庫全書

　　二薇亭詩集

　　宋　徐璣　撰

　　九月初四日分得然字

　　去載羈旅身千里望羣賢今夕良燕㑹況乃佳節前涼
風日已多嵗序日已遷春時種叢菊秋花滿籬邊採之
不盈把泛彼清清泉行樂不易得貧賤焉可捐惟當從
爾㳺吟哦思陶然


　　訪梅

　　訪梅行近郊寒氣初淅瀝欲開未開時三㸃兩㸃白清
枝何蕭疎幽香況岑寂頗知天姿殊絶似人有徳逢君
天一方歡然舊相識

　　監造御茶有所争執

　　森森壑源山嫋嫋壑源溪脩脩桐樹林下䕃茶樹低桐
風日夜吟桐雨灑霏霏千叢髙下青一叢千萬枝龍在
水底吟鳯在山上飛異物呈嘉祥上奉玉食資臘餘春

未新素質藴芳菲千夫喏登壟叫嘯風雷隨雪芽細若
針一夕吐清竒天地發寳祕神鬼不敢知舊制遵御膳
授職各有司分綱製品目簿尉監視之雖有領督官焉
得專所為初綱七七夸次綱數弗差一以薦郊廟二以
瀹賔師天子且謙受他人奚可希奈何貪瀆者憑陵肆
姦欺品嘗珍妙餘倍稱求其私初作狐兒媚忽變狼虎
威巧計百不行叱怒面欲緋再拜長官前兹事非所宜
性命若螻蟻蠢動識尊卑朝廷設百官責任無細微所

守儻在是恪謹焉可違君一臣取二千古明戒垂以此
得重劾刀鋸弗敢辭移官責南浦奉命去若馳囘首鳯
皇翼雨露生光輝

　　述夢寄趙靈秀

　　江水何滔滔渡江相别離揖子家舍前對子衣披披問
子何所為旅舍未得歸執手一悲歎驚覺妻與兒起坐
不得省清風在簾帷平明出南門將以語所知過子舊
家處寒花出疎籬蕭蕭黄葉多裊裊歸步遲子去不早

還何以慰我思

　　漳州别王仲言

　　百草各有種春至不栽培交情重故知豈論才不才相
識十年初再見天之涯共飲一杯酒粲若紅顔開人生
有此樂知復能幾囘契濶嵗已深矧爾病與衰朔風從
何來吹發枝上梅天寒日欲暮又乃行色催君去江水
西我歸近天台東西道路長未可心膂摧明朝碧雲多
佇思良徘徊


　　投(一作見)楊誠齋

　　名髙身又貴自住小村深(一作心)清得門如水貧惟帶有
金養生非藥餌常語(一作話)是規箴四海為儒者相逢問
信音

　　江亭臨眺

　　問得梅花信寒林動晚聲雨來山漸逺潮去水還清寥
落尋新句歡娛解宿酲相攜歸路滑燈火近孤城

　　同友人登翠麓亭


　　緩行循翠麓凝睇俯清灣舟楫蘆花外江山夕照間天
寒雖日短嵗晩亦身閒髙樹梅初發與君相共攀

　　中川别舍弟

　　中川人語别南國夜何其江逈風來急山低月落遲䌫
從前浦逺角在古城吹五畝耕鉏地何當手共犂

　　冬日書懷

　　門庭黄葉滿園樹盡玲瓏寒水終朝碧霜天向晩紅蔬
餐如野寺茅舍近溪翁非是分囂寂由來趣不同


　　黄碧

　　黄碧平沙岸陂塘栁色春水清知酒好山瘦識民貧雞
犬田家静桑麻嵗事新相逢行路客半是永嘉人

　　西征有寄翁趙徐三友

　　窮冬逆旅身薄宦此艱辛渡水添愁思看山憶故人烟
生村落晩雨過竹松新昨夜還鄉夢逢君苦未真

　　晨起

　　晨起風吹面朝晴野霧收髙峰多逺見淺水少平流世

事非難了塵勞獨未休今年看鬢髮已見一莖秋

　　送趙靈秀赴筠州幕予亦將之湖外

　　郡以竹為名因知此地清溪來城下緑山到市邊平入
幕非無客能文必有聲江湖共㳺宦相望若為情

　　湘水

　　湘水幾千里平流少急(一作激)湍數家分市井列石起峰
巒豈是昔曾到猶疑畫上看吟詩身漸老向此作微官

　　泊舟呈靈暉


　　泊舟風又起繫䌫野桐林月在楚天碧春來湘水深官
貧思近闕地逺動愁心所喜同舟者清羸亦好吟

　　古郡

　　古郡依蠻楚身來作冷官老憐兄弟逺貧喜婦兒安分
菊乘春雨移梅待嵗寒又傳家信至入夜著燈看

　　憑髙

　　憑髙散幽䇿緑草滿春坡楚野無林木湘山似水波客
懷隨地改詩思出門多尚有溪西寺斜陽未得過


　　送徐照先囘江右

　　骨體先如鶴離家嵗已週欲知詩思逺曾共楚鄉遊窮
達身將老分攜菊正秋江西看舊友歸計少遲留

　　别趙黄中

　　世道難為友相期一見中但令心事合不在語言同秋
早湘烟白舟移蓼岸紅别懷如逈野長與水雲通

　　自覺

　　曾學輕騰術長懐萬里心江湖雲似水巴廣石如林好

飲身常樂無言道更深丹砂能愈疾不用化黄金

　　題陳待制湖莊

　　園無三畝地四面水連天行向樓髙處却如身在船野
花春渚外山色海雲邊一任人來往兹懷亦浩然

　　寄陳西老

　　長日無吟伴閒庭佇物華竹枝斜帶雨草色浄侵沙風
度平生友隣居幾十家前曾乘小醉訪爾一甌茶

　　初夏(一作夏日)遊謝公岩


　　欲(律髓作又)取紗衣換天晴(一作時)起細風清隂花落後長日
鳥啼(一作聲)中水國乘舟樂岩扉有徑(一作路)通州人(一作民)
多到此猶自憶髯公

　　喜奭上人至

　　住與佛居近僧閒稍問詩湖山明月夜風露菊花時達
意言常省微吟步自遲老來朋舊少愛爾得相隨

　　曉

　　詩鬢曉星星霜天似水清風當窓眼入冰向硯池生已

瘦梅花影猶乾竹葉聲夜來天地潔惟是月華明

　　題方上人古梅房即故道書記所居

　　曾聴道公語先師愛此梅但知傳說老不記若年栽半
樹枯仍發疎花晩自開方兄頭又白常喜故人來

　　春日遊張提舉園池

　　西野芳菲路春風正可尋山城依曲渚古渡入脩林長
日多飛絮遊人愛緑隂晚來歌吹起惟覺畫堂深

　　送戴文子赴定海主簿


　　江天經雨後秋意轉新髙逺棹送行客涼颸生細濤髙
人初禄仕判語亦風騷若到海西岸佛光盈翠袍

　　宿寺

　　古木山邊寺深松徑底風獨吟侵夜半清(一作枯)坐雜禪
中殿浄燈光小經殘磬韻空不知清逺夢啼鳥在林東

　　孤坐(一有篇字)呈客

　　晨起猶孤坐缾泉待(一作自)煑茶寒烟添竹色疎雪亂梅
花獨喜忘時事誰知改嵗華多君能過此人里(一作竹裏)似

仙家

　　送翁巴陵

　　曾識巴陵道重攜印綬過地偏無㑹計俗厚有絃歌官
況湘流碧詩情楚岫多梅花送征棹萬里接陽和

　　送張主簿

　　上世喜同登論交建水清故人逢客裏明日又離情佳
闕東南少卑官逺近行秋風分手地霜葉滿江城

　　題石門洞


　　瀑水東南冠廬山未足論飛來長似雨流處不知源洞
裏龍為宅溪邊石作門修行謝康樂菴有故基存

　　春望

　　樓上看春晚烟分逺近村曉晴千樹緑新雨半池渾栁
密鶯無影泥新燕有痕輕寒衫袖薄杯酌更須温

　　題薛景石𤓰廬

　　近舍新為圃澆鉏及晩涼因看𤓰蔓吐識得道心長隔
沼嘉蔬潔侵畦異草香小舟應買在門外是漁鄉


　　夏日懷趙靈秀

　　古郡草為城懐賢隔此扃水風涼逺樹河影動疎星江
國晴猶潤烟林暮轉青荷鉏曾有約獨喜帶騷經

　　又寄趙端行

　　庭深自無暑苔徑復縈紆賔客不長到兒童亦可娛荷
花晴帶粉蒲葉曉(一作晚)凝珠與爾城闉隔兹歡想不殊

　　夏日湖上訪隠人(一作士)

　　煩(一作酷)暑何能避孤舟訪隠人水鄉菱藕熟晴野稻苗

新(一作洲渚稻粱新)為(一作力)學師前輩談空悟宿身鏡湖三百
(一作萬)頃不似此湖濵

　　山居

　　栁竹藏花塢茅茨接草池開門驚燕子汲水得魚兒地
僻春猶静人閒日更(一作自)遲山禽啼忽住飛起(一作走悞)又
相隨

　　夏日懷詩(一無詩字)友

　　流水堦除静孤眠得自由月生林欲曉(一云日低林欲晚)雨過

夜如秋逺憶荷花浦誰吟(一作憐)杜若洲良宵恐無夢有
夢即俱(一作同)遊

　　臘日驪山渡逢故人

　　天寒多木葉愁思滿溪濵惆悵往來渡經行多少人時
情猶重臘嵗事每占春與爾他鄉旅誰當懐抱新

　　次韻劉朋(一作明)逺移家二首

　　隠居須是僻君向數家村自以閒為樂何嫌貧尚存碧
波連草舍白日掩柴門挂得一瓢在風來應惡喧


　　恬淡安身易新家似舊居逕涼行落葉池浄數遊魚詩
得唐人句碑臨晉代書半生惟此樂同輩必無如

　　登信州靈山閣跨鶴臺

　　清遊吾有分渾似昔曾來野屋憑髙住青山到水囘欲
看靈岫逺須待曉雲開漸漸生愁思鄉心上古臺

　　投周益公

　　辭相還家後清癯帶少顔易令凡事足難得一身閒長
日惟開巻晴天偶看山只應憂國念到此或相闗


　　題李商叟半村堂

　　住屋半依村先生氣象尊若非迎好客長是掩柴門覓
句行山影披蓑釣月痕固窮年八十惟得令名存

　　湘中

　　舊說湘中事身來又可尋廟存虞帝迹江照楚臣心為
客人俱逺題名刻自深春迴洲渚緑遥望正沈吟

　　夏夜同靈暉有作奉寄翁趙二丈

　　齋蔬(一作居)惟少睡露坐得論文涼夜清如(一作如清)水明河

白似(一作似白)雲宿禽飜樹覺幽磬渡溪聞欲識他鄉思斯
時共憶君

　　書翁巻詩集後

　　五字極難精知君合有名磨礱雙鬢改收拾一編成泉
落秋岩潔花開野逕清漸多來學者體法似𤣥英

　　檄途寄翁靈舒

　　聞道長溪令相留一館閒便令全近舍尚隔幾重山爲
旅春郊外懷人夜雨間年來疎覽鏡怕見減朱顔


　　大龍湫

　　瀑水數千尺何曾貼石流還疑衆山坼故使半空浮霧
雨初相亂波濤忽自由道場從建後龍去任人遊

　　送瑞州張知録

　　嵗暮不惜别君行是宦遊江西多野水湖上正髙秋舊
友曾過處新題必共留官閒可尋訪竹逕最深幽

　　寄舍弟

　　寄問安仁(一作寧)弟絃歌又一年流來溪水逺清到縣門

前故里人情樂新居物色鮮宦歸言話款正及早梅邊

　　秋夕懷趙師秀

　　冷落生愁思衰懷得句稀如何秋夜雨不念故人歸蛩
響砌尤静雲疎月尚微惟憐籬下菊漸漸可相依

　　送趙明叔為漳浦宰

　　去年官滿處送子意何如地接泉山近人依大澤居南
中繁賦役美政輯田廬公退無他事彈琴更讀書

　　送岳州蔣節推


　　湘水知幾𣲖到湖相合流烟深雲夢曉風静岳陽秋送
子方行役令予憶舊遊文書時正省賦詠可登樓

　　登横碧軒繼趙昌甫作

　　步陟髙髙寺徐行不用扶春天(一作天青一作青天)晴又雨山色
有還無句向閒中覓(一作得)茶因醉(一作酒)後呼所(一作斯)懷
論未足何乃又征途(一云何遽問征途)

　　溪上

　　十日清溪上新春細雨天緑波隨棹起白鳥近舟眠麥

秀初如草雲濃半是烟却愁山路險明日捨溪船

　　梅坡

　　淺水低坡幾樹苔冷光摇動玉塵埃横斜直似安排得
古怪多應折損來潔白要須侵夜看飄零却是被春催
閒來立斷清風影一片飛香落酒杯

　　送徐侍郎南遷

　　已見皇家日月安更教逺去不辭艱若人豈謂元城在
有客先知御史還風急滿江皆白浪雨收何處不青山

天心正欲扶宗社為報慈闈得解顔

　　緑波亭寄泊晨起有感

　　塵埃幾泯寸心清晨起孤吟在水亭晴景淡紅烟景白
近山濃緑逺山青初因薄宦成羈旅忽伴輕鷗落渚汀
安得數年居此地待須長日補騷經

　　秋日登玉峰

　　玉琢孤峰壓富沙人行峰頂步雲霞溪流緩去幾囘曲
樹色幽分無數家翠拂寒烟平似水紅飄霜葉逺如花

明朝重向城中望對此孤峰(一云對北一松)應不差

　　壬戌二月

　　山城二月景如何行處時時聴踏歌淡色似黄楊葉小
濃香如蜜菜花多春容每到晴時改天氣偏從雨後和
好向溪頭尋釣侣小溪連夕漲清波

　　題東山道院

　　古院嶔崎石作層緑苔芳草近郊坰溪流偶到門前合
山色偏來竹裏青静與黄蜂通户牖閒將白鳥共沙汀

道人亦有能琴者一曲清徽最可聴

　　六月歸途

　　星明殘照數峰晴夜静惟(一作微)聞水有聲六月行人須
早起一天涼露溼衣輕宦情每向途中薄詩句多於馬
上成故里諸公應念我稻花香裏計歸程

　　訪湖友

　　城中日日望南湖乞得閒來訪隠居漸有秋霖籬菊長
纔無暑氣渚蓮疎壁間古畫多賢像案上塵編半佛書

未見主人逢稚子不通姓字獨踟躇

　　中秋集鮑樓作

　　秋在湖樓正可過扁舟窈窕逐菱歌淡雲遮月連天白
逺水生涼入夜多已是髙人難㑹聚矧逢佳節共吟哦
明朝此集喧城市應說風流似永和

　　登滕王閣

　　重重樓閣倚江干岸草汀烟逺近間春水生時都是水
西山青外别無山雲歸長若真人在風過猶疑帝子還

自古舟船城下泊幾人來此望鄉關

　　贈趙師秀

　　遊(一作薄)宦歸來隔幾春清羸還是舊時身養成心性方
能静化得妻兒不說貧竹長新隂深似洞梅添怪相老
於人亦知曾見髙人了近作文章氣力勻

　　贈徐照

　　近參圓覺境如何月冷髙空影在波身健却縁餐飯少
詩清都為飲茶多城(一作塵)居亦似山中静夜夢俱無世

慮魔昨日曾知到門外因隨鶴步踏青莎

　　新春書事

　　出門閒步草萋萋桑柘隂中亦有蹊幾樹晴烟鶯囀早
一塘春水燕飛低空如陶亮官為令難學嚴陵住近溪
聖世幸時沾薄禄不能辛苦又攀躋

　　題養拙齋

　　混沌分來便至今紛紛巧事日成林月明未免蝦蟇食
秋至依然蟋蟀吟自嘆一身全是幻誰能萬事不容心

到君齋舍清如水應使凡機盡弗侵

　　泊馬公嶺

　　維舟拂曉步平沙晩泊雲根第一家新取菜蔬沾野露
旋編籬落帶山花門前相對青峰小屋後流來白水斜
可愛山翁無一事藤牆西畔看蜂衙

　　酒

　　才傾一盞碧澄澄自是山妻手法成不遣水多防味薄
要令麴少得香清涼從荷葉風邊起暖向梅花月裏生

世味總無如此味深知此味即淵明

　　梅

　　疎芳㸃㸃是春冰應笑浮華去不停石畔長來枝易老
竹間瘦得蕚全青孤髙自愛香無色寂寞渾教影問形
莫遣豐(闕)種宫苑野橋流水最清泠

　　是誰曾種白玻瓈夐絶寒荒一㸃竒不厭隴頭千百樹
最憐窓下兩三枝幽深真似離騷句枯健猶如賈島詩
吟到月斜渾未已蕭蕭鬢影有風吹


　　翁知縣歸自湖湘

　　𣺌𣺌秋江帶碧鴉君來應是弔湘涯懷人也似居無竹
憂世長如飯有砂一袖清風詩思逺滿汀芳草夕陽賒
還家未覺朱顔瘦已種湖邊遶處花

　　奉酬翁松廬見寄

　　客路歸時雨似烟歸來還近菊花天寸心不到青雲上
一事難成白髮前風外松聲如昨夕竹間梅蘂接新年
閒來得句頻相送自有髙人住屋邊


　　送劉和州

　　揚旌遥指歴陽城霜淡晴天鼔角明步騎打圍秋草緑
舳艫傳唱曉江平岸分南北人烟近地控東南羽檄清
牧守只今非易予九重淵黙待盈成

　　過九嶺

　　斷崖横路水潺潺行到山根又上山眼看别峰雲霧起
不知身也在雲間

　　題陳西老畫蜀山圖


　　壁立青山帶峽溪閒雲盡日自髙低知他春樹深多少
應有清猿在裏啼

　　夜涼

　　夜涼扶杖出山齋身似孤雲倚石崖吟就不知山月曉
清風滿面落松釵

　　春雨

　　斷橋横落淺沙邊沙岸疎梅卧曉烟新雨漲溪三尺水
漁翁來覓渡船錢


　　栁著輕黄欲染衣汀沙漠漠草菲菲晩風吹斷寒烟碧
無數鴛鴦溪上飛

　　夏日閒坐

　　無數山蟬噪夕陽髙峰影裏坐隂涼石邊偶看清泉滴
風過微聞松葉香

　　丹青閣

　　翠靄空霏忽有無筆端誰著此工夫溪山本被人圖畫
却道溪山是畫圖


　　移官南浦作

　　簿領初為建水栖移官南浦又沈迷溪山轉處人烟隔
惟有黄鸝一様啼

　　秋行二首

　　戞戞秋蟬響似筝聴蟬閒傍栁邊行小溪清水平如鏡
一葉飛來細浪生

　　紅葉枯梨一兩株翛然秋思滿山居詩懷自歎多塵土
不似秋來木葉疎


　　建劒道中

　　雲麓烟巒知幾層一灣溪轉一灣清行人只在清灣裏
盡日松聲雜水聲

　　舟過水口作

　　舟行遥指福城關天宇開時地勢寛二百里溪平似掌
一帆風色到懷安

　　新涼

　　水滿田疇稻葉齊日光穿樹曉烟低黄鶯也愛新涼好

飛過青山影裏啼

　　新春喜雨

　　農家不厭一冬晴嵗事春來漸有形昨夜新雷催好雨
蔬畦麥隴最先青

　　春晩

　　午風庭院緑成衣春色方濃又欲歸蝌蚪散邊荷葉出
酴醿香裏栁綿飛

　　漳州圓山


　　輕烟漠漠霧綿綿野色籠青傍屋前盡說漳南風水好
衆山圍繞一山圓

　　古陵橋

　　西橋西岸栁成叢春去春來嵗嵗同偶被東風吹落絮
又隨流水過橋東

　　新秋

　　新秋一雨洗林關晩色清澄滿望間風静白雲横不斷
山前又疊一重山


　　五里牌邊

　　路遶山根石磴斜小橋流水樹交加柴門半掩無人到
五里牌邊三四家

　　書同安舊酒家壁

　　榕隂緑滿驛程邊駐馬難尋舊聖賢只有好山横迥野
不論朝暮帶輕烟

　　永春路

　　路行僻處山山好春到晴時物物佳秀色連雲原上麥

清香夾道刺桐花

　　秀峰寺

　　籃輿晚歇近岩隈精舍門臨古道開僧子相逢便相識
十年三過秀峰來

　　連江官湖

　　衆山圍繞渌團圓官木參差古道邊行盡濃隂全不了
一湖飛雨帶輕烟

　　九日上懷古堂


　　山前事迹古來多風雨塵埃竟若何惟有白衣秦處士
數篇佳句不曾磨

　　補遺

　　吾廬

　　蓬户閉還開深居稱不才移荷連故土買石帶新苔藥
信仙方服衣從古樣裁本無官可棄何用賦歸來(東甌詩集)

　　不食姑

　　惟誦天童咒飲泉能不飢只縁多自譽翻以致人疑賦

質全如鶴謀生却似龜緑華通籍後㑹報女仙知(瀛奎律髓)

　　登薛象先新樓

　　矮簷風雨送蝸牛有客來誇百尺樓闔郡池臺皆下瞰
背城湖海亦全收清時未放徒髙臥半世胡為故倦遊
解盡槖金君計决月明長笛起漁舟(東甌續集)












　　二薇亭詩集

