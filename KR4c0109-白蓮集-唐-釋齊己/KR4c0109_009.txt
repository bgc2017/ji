白蓮集卷第九
廬岳僧齊己撰
春寄尚顔
含桃花謝杏花開杜宇新啼燕子来好事可能無分得
名山長似有人催簷聲未斷前旬雨電影還連後夜雷
心跡共師争幾許俗人嫌處自遲廽
寄梁先輩
慈恩塔下曲江邊别後多應夢到仙時去與誰論此事
亂来何處覓同年陳琳筆硯甘前席甪里煙霞待共眠
愛惜麻衣好顔色未教朱紫汚天然
荆渚偶作
無味吟詩即把經竟將疎野訪誰行身依江寺庭無樹
山繞天涯路有兵竹瓦雨聲漂永日紙窗燈熖照殘更
徔容一覺清涼夢歸到龍潭埽石枰
城中晚夏思山
葛衣沾汗功雖健紙扇摇風力甚卑苦熱恨無行脚處
微涼喜到立秋時竹軒静看蜘蛛掛莎徑閑聽蟋蟀移
天外有山歸即是豈同遊子暮何之
憶舊山
誰請衰羸住北州七年魂斷舊山丘心清檻底瀟湘月
骨冷禅中太華秋高節未聞馴虎豹片言何以傲王侯
應湏脱洒孤峯去始是分明個剃頭
寄骵休
南州歸去為尋醫病色應除是舊時久别莫忘廬阜約
却来湏有洞庭詩金陵往歲同窺井峴首前秋共讀碑
兩處山河見興廢相思更切卧雲期
過陸鴻漸舊居(陸生自有傳于井石又云行坐誦佛書故有此句)
椘客西来過舊居讀碑尋傳見終初佯狂未必輕儒業
高尚何妨誦佛書種竹岸香連菡萏煑茶泉影落蟾蜍
如今若更生来此知有何人贈白驢(時太守贈白驢)
寄懷鍾陵舊遊因寄知己
洪井僧来說舊遊西江東岸是城樓昔年淹跡因王化
長日凭欄看水流貞觀上人栖樹石陳陶處士在林丘
終拖老病重尋去得到匡廬死便休
遣懷
病腸休洗老休醫七十能饒百歲期不死任還蓬島客
無生自有雪山師浮雲聚散堪關慮明月相逢好展眉
既兆未萌閒酌度不知中抱自尋思
懷武陵因寄幕中韓先輩何徔事
武陵嘉致迹多幽每見圖經恨白頭溪浪碧通何處去
桃花紅過郡前流嘗聞相幕鴛鴻日向神仙洞府遊
鑿井耕田人在否如今天子正徵搜
贈樊處士
小子聲名天下知滿簪霜雪白麻衣誰將一著争先後
共向長安定是非有路未曾謀日用無貪終不亂天機
閒尋道士過仙觀賭得黃庭兩卷歸
荆渚逢禅友
澤國相逢話一宵雲山偶别隔前朝社思匡岳無宗炳
詩憶揚州有鮑昭晨野黍離春漠漠水天星燦夜迢迢
閒吟莫忘傳心祖曾立階前雪到腰
送僧歸洛中
赤日彤霞照晚坡東州道路興如何蝉離椘柳鳴猶少
葉到嵩雲落漸多海内自為閒去住關頭誰問舊經過
丁寕與訪春山寺白樂天真在也麽
道林寓居
秋泉一片樹千株暮汲寒燒外有餘青嶂者邊来已熟
紅塵那畔去應疎風騷未肯忘雕琢瀟灑無妨更剃除
即問沃州開士僻愛禽憐駿意如何
僊掌
峭形寒倚夕陽天毛女蓮花翠影連雲外自為高出手
人間誰合闘揮拳鶴抛青漢来岩檜僧隔黃河望頂烟
晴露紅霞長滿掌只應栖託是神僊
中秋月
空碧無雲露濕衣群星光外湧清規東樓莫碍漸高影
四海待看當午時還許分明吟皓魄肯教幽暗取丹枝
可憐半夜婵娟影正對五侯殘酒池
送禪者遊南岳
忽隨南棹去潯陽誰住江邊樹下房塵夢是非都覺了
野雲心地更何妨漸臨瀑布聽猿思却背岣嶁看鴈行
想到中峰上層寺石窗秋霽見瀟湘
聞道林諸友嘗茶因有寄
旗槍冉冉綠叢圓穀雨初晴呌杜鵑摘帶岳華蒸曉露
碾和松粉煑春泉高人夢惜藏岩裡白硾封題寄火前
應念苦吟耽睡起不堪無過夕陽天
將歸舊山留别錯公
舊峰前昨下来時白石叢叢問紫薇章句不堪歌有道
溪山只合退無機雲含暖態晴猶在鶴養閒神晝不飛
欲去更思過丈室二年頻此挹清暉
聞尚顔上人剏居有寄
麓山南面橘洲西别搆新齋與竹齊野客已聞將鶴贈
江僧未說有詩題窗臨杳靄寒千嶂枕遍潺湲月一溪
可想乍移吟榻處松隂冷濕壁新泥
庚午歲九日作
門底秋苔嫩似藍此中消息興何堪亂離偷過九月九
頭尾筭来三月三雲影半晴開夢澤菊花微暖傍江潭
故人今日在不在胡雁背風飛向南
逢進士沈彬
欲話趨時首重搔因君倍惜剃頭刀千般貴在能過逹
一片心閒不那高山叠好雲藏玉鳥海翻狂浪隔金鰲
時應記得長安事曾向文場屬思勞
聞王員外新恩有寄
欲退無因貴逼来少儀官美右丞才青袍早訪淹花幕
霜简方聞謝柏臺金諾静宜資講誦玉山寒稱奉罇罍
西峰有客思相賀門隔瀟湘雪未開
秋夕言懷寄所知
休問蒙莊材不材孤燈影共傍寒灰忘詮話道心甘死
候體論詩口懶開窗外風濤連建業夢中雲木憶天台
相疎却是相知分誰訝經年一度来
答禅者
五老峰前相遇時兩無言語只揚眉南宗北祖皆如此
天上人間更問誰山衲静披雲片片銕刀涼削鬢絲絲
閒吟莫學湯從事抛却袈裟負本師
寄尚顔(公受徐州薛尚書見知)
莫向孤峯道息機有人偷眼羡吾師滿身光化年前寵
幾軸開平歲裡詩北闕故人隨喪亂南山舊寺在參差
清吟但憶徐方政應恨當時不見時
梓栗杖送人
禪家何物贈分襟只有天台杖一尋拄去客歸青洛遠
采来僧入白雲深遊山曾把探龍穴出世期將指佛心
此日江邊贈君後却携笻竹向東林
寄朗陵二禪友
瀟湘曾宿話詩評荆椘連秋阻野情金錫罷遊雙鬢白
鐵盂終守一齋清篇章老欲齊高手風月閒思到極精
南望山門石何處滄浪雲夢浸天横
燈
幽光耿耿草堂空窗隔飛蛾恨不通紅燼自凝清夜朵
赤心長謝碧紗籠雲藏水國城臺裡雨閉松門殿塔中
金屋玉堂開照睡豈知螢雪有深功
寄金陵幕中李郎中
龍門支派富才能年少飛翔便大鵬久待尊罍臨鉄瓮
又徔幢節鎮金陵精神一隻秋空鶴騷雅千尋夏井冰
長憶相招宿華館數宵忘寢盡寒燈
寄韓蜕秀才
松門高不似侯門蘚徑鞋蹤觸處分遠事即為無害鳥
多閒便是有情雲那憂寵辱来驚我且寄風騷去敵君
知伴李膺琴酒外絳紗閒卷共論文
湘中春興
雨歇江明苑樹乾物妍時泰恣遊盤更無輕翠勝楊柳
盡覺濃華在牡丹終日去還抛寂寞遶池廽却凭欄杆
紅芳片片由青帝忍向西園看落殘
送錯公栖公南遊
洪偃湯休道不殊高颿共載興何俱北京喪亂離丹鳳
南國煙花入鷓鴣明月團圓臨桂水白雲重叠起蒼梧
威儀本是朝天士暫向遼荒住得無
寄南嶽諸道友
南望衡陽積瘴開去年曾踏雪遊回謾為椘客蹉跎過
却是邊鴻的當来乳竇孤明含海日石橋危滑長春苔
終尋十八高人去共坐蒼崕養聖胎
送韓蜕秀才赴舉
槐花館馹莫塵昏此去分明吏部孫才氣合居科第首
風流幸是薦紳門春和洛水清無浪雪洗高峰碧斷根
堪想都人齊指點列仙相次上崑崙
溪居寓言
秋蔬數壠傍潺湲頗覺生涯異俗緣詩興難窮花草外
野情何限水雲邊蟲聲遶屋無人語月影當松有鶴眠
寄向東溪老樵道莫摧丹桂博青錢
遣懷
詩病相兼老病深世醫徒更費千金餘生豈必虚抛擲
未死何妨樂詠吟流水不廽休歎息白雲無跡莫追尋
閒身自有閒消處黃葉清風蝉一林
自湘中將入蜀留别諸友
巾舄初隨入蜀舡風帆吼過洞庭烟七千里路到何處
十二峰雲更那邊巫女暮歸林淅&KR0377;巴猿吟斷月婵娟
来年五月峨嵋雪坐看消融滿錦川
寄匡阜諸公
松頭柏頂碧森森虚檻寒吹夏景深静社可追長往跡
白蓮難問久修心山圍四面纔容寺月到中宵始滿林
争學忘言住幽勝吾師遺集盡清吟
峰前林下東西寺地角天涯来往僧泉月淨流閒世界
杉松深鏁晝香燈争無大士重修社合有諸賢更服膺
曾寄隣房掛瓶錫雨聞簷溜解春冰
送人入蜀
何必閒吟蜀道難知君心出嶮巇間尋常秋泛江陵去
容易春浮錦水還兩面碧懸神女峽幾重青入丈人山
文君酒市逢初雪滿貰新沽洗旅顔
酬廬山張處士
髮枯身老任浮沈懶泥秋風更役吟新事向人堪結舌
舊詩開卷但傷心苔床卧憶泉聲繞麻履行思樹影深
終謝柴桑與彭澤醉遊訪入東林
寄峴山道人
鳳門高對鹿門青往歲經過恨未平辨鼎上人方話道
卧龍丞相忽追兵爐峰已負重廽計華岳終懸未去情
聞說東周天子聖會搖金錫却西行
送王處士遊蜀
又掛寒帆向錦川木蘭舟裏過殘年自修姹姹爐中物
擬作飄飄水上僊三峽浪喧明月夜萬州山到夕陽天
来年的有荆南信廽札應緘十色箋
懷金陵李推官僧自牧
秣陵長憶共吟遊儒釋風騷盡上流蓮幕少年輕謝眺
雪山真子鄙湯休也應有作懷清苦莫謂無心過白頭
欲附别来千萬意病身初起向殘秋
寄尋萍公
聞在湓城多寄住隨時談笑混塵埃孤峰忽憶便歸去
浮世要看還下来萬頃野煙春雨斷九條寒浪晚窗開
虎溪橋上龍潭寺曾此相尋踏雪廽
得李推官近寄懷
荆門前歲使乎回求得星郎近制来連日借吟終不已
一燈忘寢又重開秋風漫作牽情賦春草真爲入夢才
堪笑陳宫諸狎客當時空有個追陪
對菊
蝶醉蜂狂半折時冷烟清露壓離披欲傾琥珀杯浮爾
好把茱萸朵配伊孔雀毛衣應者是鳳凰金翠更無之
何因栽向僧園裏門外重陽過不知
憶東林因送二生歸
好向東林度此生半天山脚寺門平紅霞嶂底潺潺色
清夜房前瑟瑟聲偶别十年成瞬息欲来千里阻刀兵
可憐二子同歸去南國烟花路好行
渚宫西城池上居
城東移錫住城西綠繞春波引杖藜翡翠滿身衣有異
鷺鷥通體格非低風搖柳眼開煙小暖逼蘭芽出土齊
猶有幽深不相似剡溪乘棹入耶溪
中秋夕愴懷寄荆幕孫郎中
白蓮香散沼痕乾綠篠隂濃蘚地寒年老寄居思隐切
夜涼留客話時難行僧盡去雲山遠賓雁同来澤國寬
時謝孔璋操檄外每將空病問衰殘
酬湘幕徐員外見寄
東海儒宗事業全冰稜孤峭類神仙詩同李賀精通鬼
文擬劉軻妙入禅珠履早曾從相府玳簪今又别賓筵
篇章幾謝傳西椘空想雄風度十年
寄蜀國廣濟大師
冰壓霜壇律格清三千傳授盡門生禅心静入空無跡
詩句閒搜寂有聲滿國繁華徒自樂兩朝更變未曾驚
終思相約岷峨去不得携笻一路行
答獻上人卷
衲衣禅客袖篇章江上相尋共感傷秦甸亂来栖白沒
苎山空後皎然亡清留島月秋凝露苦寄巴猿夜呌霜
珍重南宗好才子灰心冥目外無妨
寄武陵貫微上人二首
知泛滄浪棹未還西峯房鏁夜潺潺春陪相府遊仙洞
雪共賓寮對柱山詩裏幾添新菡萏衲痕應换舊斕斑
莫忘一句曹溪妙堪塞孫孫騁度關
吳頭東面椘西邊雲接蒼梧水浸天兩地别離身已老
一言相合道休傳風騷妙欲凌春草蹤跡閒思繞岳蓮
不是傲他名利世吾師本在雪山巔
懷體休上人
仲宣樓上望重湖君到瀟湘得健無病遇何人分藥餌
詩逢誰子論功夫杉蘿寺裏尋秋早橘柚洲邊度日晡
許送自身歸華岳待来朝暮拂瓶盂
招湖上兄弟
去歲得君消息在兩憑人信過重湖忍貪風月當年少
不寄音書慰老夫藥鼎近聞傳祕訣詩門曾說擁寒爐
漢江江路西来便好傍扁舟訪我無
江居寄關中知己
多病多慵漢水邊流年不覺已皤然舊栽花地添黃竹
新盆池换白蓮雪月未忘招遠客雲山終待去安禅
八行書札君休問不似風騷寄一篇
中秋十五夜寄人
高河瑟瑟轉金盤噴露吹光逆凭欄四海魚龍精魄冷
五山鸞鶴骨毛寒今宵盡向圓時望後夜誰當缺處看
何事清光與蟾兔却教才子少留難
謝人自鍾陵寄紙筆
故人猶憶苦吟勞所惠何殊金錯刀霜雪翦裁新剡硾
鋒鋩管束本宣毫知君倒篋情何厚借我臨池價斗高
詞客分張看欲盡不堪来處隔秋濤
移居西湖作二首
火雲陽熖欲燒空小檻幽窗想舊峰白汗此時流枕簟
清風何處動杉松殘更正好眠涼月遠寺俄聞報曉鐘
只待秋聲滌心地衲衣新洗健形容
官園樹影晝隂隂咫尺清涼莫浣心桃李别教人主掌
烟花不稱我尋蜩螗晚噪風枝稳翡翠閒眠宿處深
争似出塵地行止東林苔徑入西林
看金陵圖
六朝圖畫戰争多最是陳宫計數訛若愛蒼生似歌舞
隋皇自合恥干戈
寄南嶽岳泰禅師
江頭默想坐禅峰白石山前萬丈空山下獵人應不到
雪深花鹿在菴中
片雲
水底分明天上雲可憐形影似我身何妨舒作從龍勢
一雨吹消萬里塵
寄清溪道者
萬重千叠紅霞嶂夜燭朝香白石龕常寄溪窗凭危檻
看經影落古龍潭
病中勉送小師往清涼山禮大聖
豐衣足食處莫住聖迹靈蹤好遍尋忽遇文殊開慧眼
他年應記老師心
謝人惠拄杖
何處雲根采得来黑龍狂欲作風雷知師念我形骸老
教把經行拄綠苔
送楚雲上人往南岳刺血寫法華經
剝皮刺血誠何苦欲寫靈山九會文十指&KR0377;乾終七軸
後來求法更無君
送胎髮筆寄仁公
内惟胎髮外秋毫綠玉新裁管束牢老病手疼無那爾
却資年少寫風騷
謝西川曇域大師玉筯篆書
玉筯真文久不興李斯傳到李陽冰正愁千載無来者
果見僧中有個僧
偶作寄王秘書
七絲湘水秋深夜五字河橋日暮時借問秘書郎此意
静弹高詠有誰知
謝人惠紙
烘焙幾工成曉雪輕明百幅叠春冰何消才子題詩外
分與能書貝葉僧
答文勝大師清桂書
纔把文章干聖主便承恩澤换禅衣應嫌六祖傳空衲
只向曹溪永息機
寄懷曾口寺文英大師
著紫袈裟名已貴吟紅菡蓞價兼高秋風曾憶西遊處
門對平湖滿白濤
懷道林寺道友
四絶堂前萬木秋碧參差影壓江流閒思宋杜題詩板
一月凭欄到夜休
放鶴放猿絶句四首上辭主人
華亭来復去芝田丹頂霜毛性可憐縱與乘軒終悞主
不如還放却遼天
堪憶春雲十二峰野桃山杏摘香紅王孫可念愁金鏁
縱放斷腸明月中
放鷺鷥
白蘋紅蓼碧江涯日暖雙雙立睡時願揭金籠放歸去
却隨沙鶴闘輕絲
放鸚鵡
隴西蒼巘結巢高本為無人識翠毛今日籠中強言語
乞歸天外啄含桃
白蓮集卷第九
