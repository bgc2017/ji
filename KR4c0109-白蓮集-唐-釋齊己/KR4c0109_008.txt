白蓮集卷第八
廬岳僧齊己撰
湘中寓居春日感懷
江禽野獸兩堪傷避射驚弹合自忙頭角任多無獬豸
羽毛雖衆讓鴛鴦落苔紅小櫻桃熟侵井青纖燕麦長
吟把離騷憶前事汨羅春恨撼殘陽
瀟湘
寒清健碧遠相含珠媚根源在極南流古遞今空作島
逗山冲壁自為潭遷来賈誼愁無限謫過靈均恨不堪
畢竟輸他老漁叟綠簔青竹釣濃藍
寄友生
風騷情味近如何門底寒流屋裏莎曾摘園蔬留我宿
共吟江月看鴻過時危苦恨無收拾道妙深誇有琢磨
涼夜欹眠應得夢平生心肺似君多
酬答退上人
鬚髩三分白二分一生蹤跡出人群嵩丘夢憶諸峰雪
衡岳禅依五寺雲青衲幾臨高瀑濯苦吟曾許斷猿聞
荒村殘臘相逢夜月滿鴻夛楚水濆
山中春懷
心魂役役不曾歸萬象相牽向極微所得或憂逢郢刃
凡言皆欲奪天機遊深晚谷香充鼻坐苦春松粉滿衣
何物不為狼藉境桃花和雨落霏霏
寄鄭谷郎中
上國誰傳消息過醉眠醒坐對嵯峨身離道士衣裳少
筆答禅師句偈多南岸郡鐘涼度枕西齋竹露冷沾莎
還應笑我降心外惹得詩魔助佛魔
寄萍鄉唐禀正字
新書聲價滿皇都高卧林中更起無春興酒香熏肺腑
夜吟雲氣濕髭鬚同登水閣僧皆别共上魚船鶴亦孤
長憶前年送行處洞門殘日照菖蒲
秋夕書懷
涼多夜永擁山袍片石閒欹不覺勞蟋蟀繞床無夢寐
梧桐滿地有蕭騷平生樂道心常切五字逢人價合高
破落西窗向殘月露聲如雨滴蓬蒿
亂後經西山寺
松燒寺破是刀兵谷變陵遷事可驚雲裡乍逢新住主
石邊重認舊題名閒臨菡萏荒池坐亂踏鴛鴦破瓦行
欲伴高僧重結社此身無計捨前程
題梁賢巽公房
吳王廟側有高房簾影南軒日正長吹苑野風桃葉碧
壓畦春露菜花黃懸燈向後惟冥默凭案前頭即渺茫
知有虎溪歸夢切寺門松折社僧亾
塘上閒作
閒行閒坐藉莎煙此興堪思二古賢陶靖節居彭澤畔
賀知章在鏡湖邊鴛鴦著對能飛綉菡萏成群不語仙
形影騰騰夕陽裏數峰危翠滴漁船
江上望遠山寄鄭谷郎中(公時退居仰山)
危碧層層映水天半垂岡壠下民田王維愛甚難抛畫
支遁高多不惜錢巨石盡含金玉器亂峰閒鏁楝梁煙
秦争漢奪空勞力却是巢由得稳眠
送人自蜀廽南遊
錦水東浮情尚鬱湘波南泛思何長蜀魂巴狖悲殘夜
越鳥燕鴻呌夕陽烟月幾般爲客路林泉四絶是吾鄉
尋幽必有僧相指宋杜題詩近舊房
寄无願上人
六十八去七十歲與師年鬢不争多誰言生死無消處
還有修行那得何閑事安能窮好惡故人堪憶舊經過
會歸原上焚身後一陣灰飛也任他
懷瀟湘即事寄友人
浸野淫空淡蕩和十年隣住聽漁歌城臨遠棹浮煙泊
寺近閑人泛月過岸引綠蕪春雨細汀連斑竹晚風多
可憐千古懷沙處還有魚龍弄白波
謝橘洲人寄橘
洞庭栽種似瀟湘綠繞人家帶夕陽霜裛露蒸千樹熟
浪廽風撼一洲香洪崖遣後名何遠陸績懷来事更長
藏贮待供賓客好石榴宜稱映舟光
自貽
心中身外更何猜坐石看雲養聖胎名在好詩誰逐去
跡依閒處自歸來時添瀑布新瓶水旋换㫋檀舊印灰
晴出寺門驚往事古松千尺半蒼苔
寄益上人
長想尋君道路遥亂山霜後火新燒近聞移住鄰衡岳
幾度題詩上石橋古木傳聲連峭壁一燈懸影過中宵
風騷味薄誰相愛欹枕常多夢鮑昭
行次宜春寄湘西諸友
幸無名利路相迷雙履尋山上柏梯衣鉢祖辭梅嶺外
香燈社别橘洲西雲中石壁青侵漢樹下苔錢綠繞溪
我愛遠遊君愛住此心他約與誰携
送略禅者歸南岳
林下鐘殘又拂衣錫聲還獨向南飛千峰冷截冥鴻處
一徑險通禅客歸青石上行苔片片古杉邊宿雨霏霏
勞生有願應回首忍著無心與物違
寄知己
已得浮生到老閒且將新句擬玄關自知清興来無盡
誰道淳風去不還三百正聲傳世後五千真理在人間
此心終待相逢說時復登樓看莫山
寄吳拾遺
新作將誰推重輕皎然評裡見權衡非無苦到難搜處
合有清垂不朽名疎雨晚冲蓮葉响亂蝉涼抱檜梢鳴
野橋閒背殘陽立翻憶蘇卿送子卿
春晴感興
連旬隂翳曉来晴水滿圓塘照日明岸草短長邊過客
江花紅白裡啼鶯野無征戰時堪望山有樓臺暖好行
桑柘依依禾黍綠可憐歸去是張衡
謝道友拄杖
翦自南岩瀑布邊寒光七尺乳珠連持来未入塵埃路
乞與應憐老病年欹影夜歸青石澗卓痕秋過綠苔錢
他時携上嵩峰頂把倚長松看洛川
東林寄别修睦上人
行心乞得見秋風雙履難留更住蹤紅葉正多離社客
白雲無限向嵩峰囊中自欠詩千首身外誰知事幾重
此别不知為後約年華相似逼衰容
夏日原西避暑寄吟友
熱煙疎竹古原西日日乘涼此杖藜閒處雨聲隨霹靂
旱田人望隔虹霓蝉依獨樹乾吟苦鳥憶平川渴過齊
別有相招好泉石瑞花瑶草盡堪携
懷匡阜
荆川連歲滯遊方拄杖塵封六尺光洗面有香思石溜
冥心無撓憶山牀閒機但媿時機速静論湏慚世論長
昨夜分明夢歸去薜蘿幽徑繞禅房
静坐
繩床欹坐任崩頽雙眼醒醒閉復開日月更無間裏過
風騷時有静中来天真自得生難捨世幻論驚死不廽
何處堪投此蹤跡水邊去上高臺
寄湘中諸友
碧雲诸友盡黃眸石點花飛更说無嵐翠濕衣松接院
芙蓉薰面寺臨湖沃洲高卧心何僻匡社長禅興亦孤
争似椘王文物國金鏕紫綬讓前途
答无願上人書
鄭生驅蹇峴山回傳得安公好信来千里阻修俱老骨
八行重叠慰寒灰春殘桃李猶開戶雪滿杉松始上臺
必有南遊山水興漢江平稳好浮杯
送㣧公歸閩
西朝歸去見高情應戀香燈近聖明關令莫疑非馬辨
道安還跨赤驢行充齋野店蔬無味洒笠平原雪有聲
忍惜文章便閒得看他趨競取時名
感時
忽忽枕前蝴蝶夢悠悠覺後利名塵無窮今日明朝事
有限生来死去人終與狐狸為窟穴謾師龜鶴養精神
可憐顔子能消息虚室坐忘心最真
湖上逸人
澹蕩光中翡翠飛田田初出柳絲絲吟㳂綠島時逢鶴
醉泛清波或見龜七澤釣師應識我中原逐鹿不知誰
秋風水寺僧相近一徑蘆花到竹籬
懷巴陵
垂白堪思大亂前薄遊曾駐洞庭邊尋僧古寺沿沙岸
倚杖殘陽落水天蘭芷蔫菸騷客廟烟波晴閣釣師舡
此時欲買君山住懶就商人乞個錢
渚宫謝楊秀才自嵩山相訪
嵩峰有客遠相尋塵滿麻衣袖苦吟花盡草長方閉戶
道孤身老正傷心紅堆落日雲千仞碧撼涼風竹一林
惆悵雅聲消歇去喜君聊此暫披襟
荆門寄沈彬
罷趣明聖懶徔知鶴氅褵褷遂性披道有静君堪託迹
詩無賢子擬傳誰松聲白石邊行止日影紅霞裏夢思
珍重兩篇千里達去年江上雪飛時
讀隂符經
繞窗風竹骨輕安閒借隂符仰卧看絶利一源真有謂
空勞萬卷是無端清虚可保昇雲易嗜欲終知入聖難
三要洞開何用閉高臺時去凭欄杆
寄吳國知舊
淮甸當年憶旅遊衲衣㯶笠外何求城中古巷尋詩客
橋上殘陽背酒樓晴色水雲天合影晚聲名利市争頭
可憐王化融融裏惆悵無僧似惠休
移居
上台言任養疎愚乞與西城水滿湖吹榻好風終日有
趣涼閒客片時無檀欒翠擁清蝉在菡萏紅殘白鳥孤
欲問存思搜抉妙幾聯詩什敵三都
喜彬上人遠見訪
高吟欲繼沃洲師千里相尋問課虚殘臘江山行盡處
滿衣風雪刲閒居携来律韻清何甚趣入幽微旨不疎
莫惜天機細搥琢他時終可擬芙蕖
荆州新秋寺居寫懷詩五首上南平王
竹如翡翠侵簾影苔學琉璃布地紋高卧更應無此樂
遠遊何必愛他雲閒聽謝眺吟爲政静看蕭何坐致君
只恐老身衰朽速他年不得頌鴻勲
井梧黃落暮蝉清久駐金臺但暗驚事佛未憐諸弟子
譚空争動上公卿合歸鳥外藏幽跡敢向人前認好名
滿印白檀燈一盞可能酬謝得聰明
金湯裡面境何求寳殿東邊院最幽栽種已添新竹影
畫圖兼列遠山秋形容豈合親公子章句争堪狎士流
虚負岷峨老僧約年年雪水下汀洲
漢江西岸蜀江東六稔安禅教化中託迹幸將王粲别
歸心寕與子山同尊罍豈識曹參酒賓坐還親宋玉風
又見去年三五夕一輪寒魄破烟空
石龕閒鏁舊居峰何事膺門歲月重五七詩中叨見過
三千客外許疎慵迎涼蟋蟀喧閒思積雨莓苔沒屐蹤
會待英雄啟金口却教擔錫入雲松
送李秀才歸湘中
詞客携文訪病夫因吟送别憶湘湖寒消浦溆催鴻雁
暖入溪山養鷓鴣僧向月中尋岳麓雲從城上去蒼梧
君歸爲問峰前寺舊住松房鎖在無
寄吳國西供奉
别来相憶夢多迷君住東朝我椘西瑶闕合陪龜象位
春山休記鷓鴣啼承恩位與千官别應制才將十子齊
幾笑遠公慵送客殷勤只到寺前溪
謝人惠端溪硯
端人鑿斷碧雲潯善價争教惜萬金礱琢己曾經敏手
研磨終見透堅心安排得主難移動舍貯隨時任淺深
保重更求裝鈿匣閒將濡染寄知音
送吳先輩赴京
烟霄已遂明經第江漢重来問苦吟託興偶憑風月遠
忘機終在寂寥深千篇未聽常徒口一字湏防作者心
此日與君聊話後老身難約更相尋
和西蜀可準大師遠寄之什
莫知何路去追攀空想人間出世間杜口已同居士室
傳心休問祖師山禅中不住方爲定說處無生始是閒
珍重希音遠相寄亂峰西望叠孱顔
荆門暮冬與節公話别
漳河湘岸柳𨳩頭離别相逢四十秋我憶黃梅夢南國
君懷明主去東周幾程霜雪經殘臘何處封疆過舊遊
好及春風承帝澤莫忘衰朽卧林丘
賀孫支使郎中遷居
别認公侯禮上才築金何翅舊燕臺地連東閣横頭買
門對西園正面開不隔紅塵趨棨戟只拖珠履赴尊罍
應逢明月清霜夜閒鎖笙歌宴此来
庭際新移松竹
三莖瘦竹兩株松瑟瑟翛翛韵且同抱節乍離新澗雪
盤根遠别舊林風歲寒相倚無塵地蔭影分明有月中
更待陽和信催促碧梢青杪看凌空
荆門寄題禅月大師影堂
澤國聞師泥日後蜀王全禮葬餘灰白蓮塔向青泉鏁
禅月堂臨錦水開西岳千篇傳古律(大師著西岳集三十卷盛傳於世)
南宗一卷印靈臺不堪隻履還西去葱嶺如今無使廽
賀雪
上清凝結下乾坤為瑞為祥表致君日月影徔光外過
山河影向静中分歌揚郢路誰同聽聲洒梁園客共聞
堪想畫堂簾捲次輕隨舞袖正紛紛
荆州寄貫微上人
舊齋休憶對松關各在王侯顧遇間命服已沾天渥澤
衲衣猶擁祖斕斑相思莫捄燒心火留滯難移壓腦山
得失兩途俱不是笑他高卧碧孱顔
送休師歸長沙寕覲
高堂親老本師存多難長懸兩處魂已說戰塵消漢口
便隨征棹别荆門晴吟野闊無耕地晚宿灣深有釣村
他日更思衰老否七年相伴琢詩言
江上夏日
無處清隂似剡溪火雲奇崛倚空齊千山冷叠湖光外
一扇涼搖椘色西碧樹影疎風易斷綠蕪平遠日難低
故園舊寺臨湘水斑竹煙深越鳥啼
渚宫春日因懷有作
舊業樹連湘樹遠家山雲與岳雲平僧来已說無畊釣
鴈去那知有弟兄客思莫牽蝴蝶夢鄉心自憶鷓鴣聲
沙頭南望堪腸斷誰把歸舟載我行
松化為石(近聞金華山古松化為石)
盤根幾聳翠岩前却偃凌雲化至堅乍結精華齊永劫
不隨凋變已千年逢賢必用鎸辭立遇聖終將刻印傳
肯似荆山鑿餘者蘚封頑滯卧嵐煙
寄澧陽吳使君
南客西来話使君涔陽風雨變行春四隣畊釣趨仁政
千里煙花壓路塵去獸未勝除狡吏還珠争似復逋民
紅蘭浦暖携才子爛醉連題賦白蘋
湘江送客
湘江秋色湛如冰椘客離懷暮不勝千里碧雲聞塞雁
幾程青草見巴陵寒濤響叠晨征擄岸葦藂明夜泊燈
鸚鵡洲邊若廽首為思前事一捫膺
暮遊岳麓寺
寺樓高出碧崖棱城裏誰知在上層初雪灑来喬木暝
遠禽飛過大江澄閒消不睡憐長夜静照無言謝一燈
回首何邊是空地四村桑麥遍丘陵
林下留别道友
住亦無依去是閒何心終戀此林間片雲孤鶴東西路
四海九州多少山静坐趁涼移樹影興隨題處著苔斑
秋来洗浣行衣了還爾鄰僧舊竹關
道林寺居寄岳麓禅師二首
門前石路徹中峰樹影泉聲在半空尋去未應勞上下
往来殊已倦西東髭根盡白孤雪並心迹全忘片月同
長憶高窗夏天裏古松青檜午時風
山袍不稱下紅塵各是閒居島外身兩處烟霞門寂寂
一般苔蘚石磷磷禅關悟後寕疑物詩格玄来不傍人
月照經行更誰見露華松粉點衣巾
亂後江西遇孫魴舊居因寄
舊遊重到倍悲涼吟憶同人倚寺廧何處莫蝉喧逆旅
此中山鳥噪垂楊寰區有主權兵器風月無人掌桂香
欲寄此心空北望寒鴻天末失歸行
宜春江上寄仰山長老二首
水隔孤城城隔山水邊時望憶師閒清泉白石中峰上
落日半空栖鳥還雲影觸衣分朵朵雨聲吹磬散潺潺
傳心莫學羅浮去後輩思量待扣關
雨晴天半碧光流影倒殘陽濕郡樓絶頂有人經劫在
浮生無客暫時遊窗開萬壑春泉亂塔鏁孤燈萬木稠
欲為吾師拂衣去白雲紅葉又新秋
螢
透窗穿竹住還移萬䫫俱閒始見伊難把寸光藏暗室
自持孤影助明時空庭散逐金風起亂葉争投玉露垂
後代儒生懶收拾夜深飛過讀書帷
湘中送翁員外歸闕
船滿琴書與酒杯清湘影裏片颿開人歸南國鄉園去
鴈逐西風日夜来天埶漸低分海樹山程欲盡見城臺
此身未别江邊寺猶看星郎奉詔回
寄居道林寺作
嵐濕南朝殿塔寒此中因淂謝塵寰已同庭樹千株老
未負溪雲一片閒石鏡舊遊臨皎潔岳蓮曾上徹孱顔
如今衰颯成多病黃葉風前晝掩關
沙鷗
暖傍漁船睡不驚可憐孤潔似華亭晚来灣浦衝平碧
晴過汀洲拂淺青翡翠静中修羽翼鴛鴦閒處事儀形
何如飛入深宫去留與興亡作典經
和翁員外題馬太師宅賈相公井
飛塵不敢下相干闇脈傍應潤牡丹心任短長投玉綆
底須三五映金盤神工舊制泓澄在天澤時加㶑灔寒
太傅欲旌前古事星郎屬思久憑欄
看雲
何峰觸石濕苔錢便逐高風離瀑泉深處卧来真隐逸
上頭行去是神僊千尋有影滄江底萬里無蹤碧落邊
長憶舊山青壁裏繞庵閒伴老僧禅
對雪寄荆幕知己
猛埶微開萬里清月中看似日中明此時鷗鷺無人見
何處關山有客行郢唱轉高誰敢和巴歌相顧自銷聲
江齋卷箔含毫久應想梁王禮經
送相里秀才赴舉
兩上東堂不見春文明重去有誰親曾逢少海尊前客
舊是神僊會裏人已遂風雲催化羽却將雷電助燒鱗
明年自此登龍後回首京門一路塵
荆門疾中喜謝尊師自南岳來相里秀才自(京至)
閒堂晝卧眼初開強起徐行繞砌苔鶴氅人徔衡岳至
鶉衣客自雒陽来坐聞隣樹栖幽鳥唫見江雲發早雷
西咲東遊此相别兩塗消息待誰回
吟興自述
前習都由未盡空生知頑學妙難窮一千首出悲哀外
五十年銷雪月中興去不妨歸静慮情来何止發真風
曾無一字千聲利豈媿操心負至公
送謝尊師自南岳出入京
曾聽鹿鳴逢世亂因披羽服隐衡陽幾多事隔丹霄興
三十年成兩髩霜芝术未甘消勇氣風騷無那激剛腸
中朝舊有知音在可是悠悠入帝鄉
送司空學士赴京
弘文初命下江邊難戀沙鷗與釣船藍綬乍稱新學士
白衫初脱舊神僊龍山送别風生路雞樹從容雪點筵
重謁往年金榜主便將才術佐陶甄
白蓮集卷第八
