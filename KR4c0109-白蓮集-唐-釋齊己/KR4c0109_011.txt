風騷旨格
六詩廬岳僧齊己撰
詩有六義
詩有十體
詩有十勢
詩有二十式
詩有四十門
詩有六斷
詩有三格
風騷旨格
六詩
一曰大雅二曰小雅三曰正風
四曰變風五曰變大雅六曰變小雅
大雅一氣不言含有象萬靈何處謝無私
小雅天流皓月色池散芰荷香
正風都來消帝力全不用兵防
變風當道冷雲和不得滿郊芳草即成空
變大雅蝉離椘樹鳴猶少葉到嵩山落更多
變小雅寒禽沾古樹積雪占蒼苔
詩有六義
一曰風高齊日月方為道動合乾坤始是心
二曰賦風和日暖方開眼雨潤煙濃不舉頭
三曰比丹頂西施頰霜毛四皓鬚
四曰興水諳彭澤闊山憶武陵深
五曰雅卷簾當白晝移榻對青山
遠道擎空鉢深山踏落花
六曰頌君恩到銅柱蠻歀入交州
詩有十體
一曰高古千般貴在無過達一片心閒不柰何
二曰清奇未曾將一字容易謁諸侯
三曰遠近已知前古事更結後人看
四曰雙分舡中江上景晚泊早行時
五曰背非山河終決勝椘漢且横行
六曰無虚山寺鐘樓月江城鼓角風
七曰是非湏知項籍劔不及魯陽戈
八曰清潔大雪路亦宿深山水也齊
九曰覆粧叠巘供秋望無雲到夕陽
十曰闔門卷簾黃葉落鏁印子規啼
詩有十勢
獅子返擲勢離情遍芳草無處不萋萋
猛虎踞林勢窗前間詠鴛鴦句壁上時觀獬豸圖
丹鳳銜珠勢正思浮世事又到古城邊
毒龍顧尾勢可能有事關心後得似無人識面時
孤鴈失羣勢詩闕
洪河側掌勢游人微動水高岸更生風
龍鳳交吟勢崑玉已成廊廟器澗松猶是薜蘿身
猛虎投澗勢仙掌月明孤影過長門燈暗數聲來
龜潛巨浸勢養猿寒嶂疊擎鶴密林疎
鯨吞巨海勢袖中藏日月掌上握乾坤
詩有二十式
一曰出入雨漲花争出雲空月半生
二曰高逸夜過秋竹寺醉打老僧門
三曰出塵逍遥非俗趣楊柳謾春風
四曰廽避鳥正啼隋柳人湏出椘山
五曰並行終夜冥心坐諸峯呌月猿
六曰艱難覓句如探虎逢知似得仙
七曰逹時高風飄雨雪一室掩香燈
八曰度量還有冥心者閑尋此境來
九曰失時高秋初雨後夜半亂山中
十曰静興古屋無人到殘陽滿地時
十一曰知時前村深雪裏昨夜一枝開
十二曰暗會重城不鎖夢每夜自歸山
十三曰直擬禹力不到處河聲流向西
十四曰返本又因風雨夜重到古松門
十五曰功勲馬曾金鏃中身有寶刀痕
十六曰抛擲琴書流二國風雨出秦關
十七曰背非山河終決勝椘漢且横行
十八曰進退日午游都市天寒住華山
十九曰禮義送我杯中酒與君身上衣
二十曰兀坐自從青草出便不下階行
詩有四十門
一曰皇道明堂坐天子月朔朝諸侯
二曰始終養雛成大鶴種子作高松
三曰悲喜兩行燈下淚一紙嶺南書
四曰隱顯道晦金雞伏時來木馬鳴
五曰惆悵此别又千里少年能幾時
六曰道情誰來看山寺自是掃松門
七曰得意此生還自喜餘事不相侵
八曰背時白髮無心鑷青山得意多
九曰正風一春能幾日無雨亦多風
十曰返顧遠憶諸峰頂曾栖此性靈
十一曰亂道苦雨漲秋濤狂風翻野燒
十二曰抱直湏知三尺劍只爲不平人
十三曰世情要路争先進閒門避處多
十四曰康救傍人皆默語當路好提防
十五曰貞孝無家空托夢主祭不從人
十六曰薄情君恩秋後薄日夕向人疎
十七曰忠正敢將心為主豈愳語從人
十八曰相成怪得登科晚湏逢聖主知
十九曰嗟歎淚流襟上血髮白鏡中絲
二十曰俟時明主未廵狩白頭猶釣魚
二十一曰清苦在處人投卷移居雨著衣
二十二曰騷愁巳難消永夜況復聽秋霖
二十三曰睠戀欲起游方興重来繞塔行
二十四曰想像溪霞流火色松日照爐光
二十五曰志氣未抛无遠路難作便歸人
二十六曰雙擬冥目冥心坐花開花落時
二十七曰向時黑壤生紅木黃猿領白兒
二十八曰傷心六國空流血孤祠掩落花
二十九曰鑒戒因思後庭曲懶上景陽樓
三十曰神僊一為嵩嶽客幾喪雒陽人
三十一曰破除大都時到此不是世無情
三十二曰蹇塞氣蒸垂柳重寒勒牡丹遲
三十三曰鬼怪山魅隔窗舞鵩鳥入簾飛
三十四曰亂道日落月未上鳥栖人獨行
三十五曰世情如何人少重都為帶寒開
三十六曰雅風日落無行客天寒有去鴻
三十七曰嗟歎拭淚沾襟血梳頭滿面絲
三十八曰是非湏知項籍劍不及魯陽戈
三十九曰理義送我杯中酒典君身上衣
四十曰清潔大雪路亦宿深山水也齊
詩有六斷
一曰合題可憐半夜婵娟月正對五侯殘酒卮
二曰背題尋常風雨夜應有鬼神看
三曰即事翻嫌易水上細碎動離魂
四曰因起閒尋古廊畫記得列仙名
五曰不盡意此心只待相逢說時復登樓看遠山
六曰取時西風起過鴈一一向瀟湘
詩有三格
上格用意那堪懷遠道猶自上高樓
九江有浪舡難濟三峽無猿客自愁
中格用氣直饒人買去還向柳邊栽
四海魚龍精魄冷三山鸞鳳骨毛寒
下格用事片石猶臨水無人把釣竿
一輪湘渚月萬古獨醒人(貫休晚泊湘江)
風騷旨格
