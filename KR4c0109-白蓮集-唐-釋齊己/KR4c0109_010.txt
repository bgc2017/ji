白蓮集卷第十(雜歌行四十首七言绝句四十一首)
廬岳僧齊己撰
猛虎行
磨爾牙錯爾爪狐莫威兔莫狡飢来吞噬取腸飽横行
不怕日月星皇天產爾為生獰前村半夜聞吼聲何人
按劍燈熒熒
西山叜
西山中多狼虎去歲傷兒復傷婦官家不問孤老身還
在前山山下住
君子行
聖人不生麟龜何瑞梧桐不高鳳凰何止吾聞古之有
君子行藏以時進退求己榮必為天下榮恥必為天下
恥苟進不如此退不如此亦何必用虚偽之文章取榮
名而自美
善哉行
大鵬刷翮謝溟渤青雲萬層高突出下視秋濤空渺漲
舊處魚龍皆細物人生在世何容易眼濁心昏信生死
願除嗜慾待身輕携手同尋列仙事
日日曲
日日日東上日日日西没任是神仙客也湏成朽骨浮
雲滅復生芳草死還出不知千古萬古人葬向青山為
底物
耕叟
春風吹蓑衣暮雨滴箬笠夫婦畊共勞兒孫飢對泣田
園高且瘦賦税重復急官倉鼠雀群只待新租入
苦熱行
離宫劃開赤帝怒喝起六龍奔日馭下土熬熬若煎煮
蒼生煌煌無處避火雲峥嶸焚泬㵳東皋老農腸欲焦
何當一雨蘇我苗為君擊壤歌帝堯
苦寒行
冰峰撑空寒矗矗雲凝水凍埋海陸殺物之性傷人之
慾既不能蒺䔧荆棘之根株又不能展鳳凰麒麟之
拳跼如此則何如為和煦為膏為雨自然天下之榮枯
融融于萬戶
春風曲
春風有何情旦暮来林園不問桃李主吹落紅無言
城中懷山友
春城来往桃李碧艷暖紅香斷消息吾徒自有山中隣
白晝冥心坐嵐壁
讀李賀歌集
赤水無精華荆山亦枯槁玄珠與虹玉燦燦李賀抱清
晨醉起臨春臺吳綾蜀錦胸襟開狂多兩手掀蓬萊珊
瑚掇盡空土堆
風琴引
撥吳絲雕楚竹高託天風拂為曲一一宫商在素空鸞
鳴鳳語翹梧桐夜深天碧松風多孤窗寒夢驚流波愁
魂傍枕不肯去翻疑住處隣湘娥金風聲盡薰風發冷
泛虚堂韻難歇常恐聽多耳漸煩清音不絶知音絶
夏雲曲
紅嵯峨爍晚波乖龍慵卧旱鬼多爞爞萬壓天塹颺
雷電光空閃閃好雨不雨風不風徙倚穹蒼作岩險男
巫女覡更走魂焚香祝天天不聞天若聞必能使爾為
潤澤洗埃氛而又變之成五色捧日輪將以表唐堯虞
舜之明君
讀李白集
竭雲濤刳巨鰲搜掊造化空牢牢冥心入海海神怖驪
龍不敢爲珠主人間物象不供取飽食遊神向玄圃鏘
金鏗玉千餘篇膾吞炙嚼人口傳湏知一一丈夫氣不
是綺羅男女言
祈貞壇
玉甃瑶壇二三級學僊弟子參差入霓旌隊仗下不下
松檜森森天露濕殿前寒氣束香雲朝祈暮禱玄元君
茫茫俗骨醉更昏樓臺十二遥崑崙崑崙縱廣一萬二
千里中有五色雲霞五色水何當斷欲便飛去不要九
轉神丹换精髓
黃雀行
雙雙野田雀上下同飲啄暖去栖蓬蒿寒歸傍籬落殷
勤避羅網乍可遇鵬鶚鵬鶚雖不仁分明在寥廓
石竹花
石竹花開照庭石紅鮮自禀離宫色一枝兩枝初笑風
猩猩血潑低低叢嘗嗟世眼無真鑒却被丹青苦相䧟
誰為根尋造化功為君吐出平原膽白日當午方盛開
彤霞灼灼臨池臺繁香濃豔如未已粉蝶遊蜂狂欲死
寄南岳白蓮道士(能扵長嘯)
猿猱休啼月皎皎蟋蟀不吟山悄悄大耳仙人滿頷須
醉倚長松一聲嘯
古劍歌
古人手中鑄神物百煉百淬始提出今人不要強硎磨
蓮鍔星文未曾沒一弹一撫聞錚錚老龍影奪秋燈明
何時得遇英雄主用爾平治天下去
湘妃廟
湘烟濛濛湘水急汀露凝紅裛蓮濕蒼梧雲疊九嶷深
二女魂飛江上立相携泣鳳蓋龍追不及廟荒松朽
啼飛猩笋鞭迸出階基傾黃昏一岸隂風起新月如眉
生闊水
巫山高
巫山高巫女妖雨為暮兮雲為朝椘王憔悴魂欲消秋
猿嘷嘷日將夕紅霞紫烟凝老壁千岩萬壑花皆坼但
恐芳菲無正色不知今古行人行幾人經此無秋情雲
深廟遠不可覓十二峰頭插天碧
贈持法華經僧
衆人有口不說是即說非吾師有口何所爲蓮經七軸
六萬九千字日日夜夜終復始乍吟乍諷何悠揚風篁
古松含秋霜但恐天龍夜义乾闥衆㽬塞虚空耳皆聳
我聞念經功德緣舌根可等金剛堅他時劫火洞燃後
神光燦燦如紅蓮受持身心苟精潔尚能使煩惱大海
水枯竭魔王輪幢自摧折何況更如理行如理說
刳腸龜
爾既能于靈應久存其生爾既能于瑞胡得迷其死刳
腸徒自屠曳尾復何累可憐濮水流一葉泛莊子
贈岩居僧
石如麒麟岩作室秋壇漫壇淨于漆袈裟蓋頭心在無
黃猿白猿啼日日
觀李璚處士畫海濤
巨鰲轉側長鰌翻狂濤顛浪高漫漫李瓊奪得造化本
都盧縮在秋毫端一揮一畫皆筋骨滉瀁崩騰大鯨
瓦仙搓擺欲沉下頭應是驪龍窟昔年曾夢涉蓬瀛
唯聞撼動珊瑚聲今来正嘆陸沉久見君此畫思前程
千尋萬派功難測海門山小濤頭白今人錯認錢塘城
羅刹石底奔雷霆
昇天行
身不沈骨不重驅青鸞駕白鳳幢蓋飄颻入冷空天風
瑟瑟星河動瑶闕參差阿母家樓臺戲閉凝彤霞五三
仙子乘龍車堂前碾爛蟠桃花回首却顧蓬山頂一點
濃嵐在深井
還人卷
李白李賀遺機杼散在人間不知處聞君收在芙蓉江
日鬪鮫人織秋浦金梭軋軋文離離吳娃越女羞上機
鴛鴦浴烟鸞鳳飛澄江曉映餘霞輝仙人手持玉刀尺
寸寸酬君珠與璧裁作霞裳何處披紫皇殿裏深難覓
輕薄行
玉鞭金蹬驊騮蹄横眉吐氣如虹霓五陵春暖芳草齊
笙歌到處花成泥日沈月上且鬪雞醉来莫问天高低
伯陽道德何唾咦仲尼禮樂徒卑栖
浮雲行
大野有賢人大朝有聖君如何彼浮雲揜閉白日輪安
得東南風吹散八表外使之天下人共見堯眉彩
煌煌京洛行
聖君垂衣裳蕩蕩若朝旭大觀無遺物四夷来率服清
晨廽北極紫氣蓋黃屋雙闕聳雙鰲九門如川凟梯山
航海至晝夜車相續我恐紅塵深變為黃河曲
弔汨羅
落日倚闌干徘徊汨羅曲冤魂如可弔烟浪聲似哭我
欲考鼋鼉之心烹魚龍之腹爾既啖大夫之血食大夫
之肉千載之後猶斯暗伏將謂唐堯之尊還如荒悴之
君更有逐臣于焉葬魂得以縱其噬恣其吞
贈念法華經僧
念念念兮入惡易念念念兮入善難念經念佛能一般
愛河竭處生波瀾言公少年真法器白晝不出夜不睡
心心緣經口緣字一空寥寥燈照地沉檀卷軸寶函盛
薝蔔香薰水精記空山木落古寺閒松枝鶴眠霜霰乾
牙根舌根冰滴寒珊瑚搥打紅琅玕但恐蓮花七朵一
時坼朵朵似君心地白又恐天風吹天花繽紛如雨飄
袈裟況聞此經甚微妙百千諸佛真秘要靈山說後始
傳来聞者雖多持者少更堪誦入陀羅尼唐音梵音相
雜時舜絃和雅薰風吹文王武王絃更悲如此争不遣
空碧中有龜来聽有鬼来聽亦使人間人聞者敬見者
敬自然心虚空性清淨此經真體即毗盧雪嶺白牛君
識無
短歌寄鼓山長老
雪峰雪峰高且雄峩峩堆積青冥中六月赤日燒不鎔
飛禽瞥過人難通嘗聞中有白象王五百象子皆威光
行圍坐繞同一色森森影動㫋檀香于中一子最雄猛
稱尊獨踞虎山頂百千眷屬隂影身照曜吞我景我聞
岷國民皈依前王後王皆師資寕同梁武遇達摩過後
弹指空傷悲
漁父
夜釣洞庭月朝醉巴陵寺却歸君山下魚龍窟邊睡生
涯在何處白浪千萬里曾笑楚臣迷蒼黃汨羅水
采蓮曲
越溪越女江蓮齊菡蓞雙婵娟嬉遊向何處采摘且同
舡浩唱發容與清波生漪漣時蓬島嶼泊幾共鴛鴦眠
襟袖既盈溢馨香亦相傳薄暮歸去来苎羅生碧煙
啄木
啄木啄木鳴林響壑貪心既緣利觜斯鑿有朽百尺微
虫斯宅以啄去害啄更彌劇層崖豫章聳幹蒼蒼毋縦
爾啄殘我棟梁
靈松歌
靈松靈松是何根株盤擗枝幹與群木殊世眼争知蒼
翠容薜蘿遮體深䑃朧先秋瑟瑟生谷風青隂倒卓寒
潭中八月天威行肅煞萬木凋零向霜雪唯有此松高
下枝一枝枝在無摧折癡凍頑冰如鐵堅重重鏁到槎
牙顛老鱗枯節相把捉踉蹡立在青崖前有時深洞興
雷雹飛電繞身光閃爍乍似蒼龍驚起時攫霧穿雲欲
騰躍夜深山月照高枝疎影細落莓苔磯千年朽枿罔
兩出一株寒韻鏘琉璃安得良工妙圖䑾寫將偃蹇埋
煙閣飛瀑聲中戰歲寒紅霞影裏擎蕭索
蠧
螙不自螙而蠧于木蠧極木心以豐爾腹偶或成之胡
為勖人人而不貞由爾亂神螙兮螙兮可全其生無託
爾形霜松雪檉
行路難
行路難君好看驚波不在黤黮間小人心裡藏崩湍七
盤九折寒崷崪翻車倒蓋尤堪出未似是非唇舌危闇
中潛毁平人骨君不見楚靈均千古沉冤湘水濱又不
見李太白一朝却作江南客
謝徽上人見惠二龍障子以短歌酬之
我見蘇州崑山金城中金城柱上有二龍老僧相傳道
是僧繇手尋常入海共龍闘又聞蜀國玉局觀有孫逼
跡盤屈身長八十尺遊人争看不敢近頭覬寒泉萬丈
碧近有五羊徽上人閒工小筆得意新畫龍不誇頭角
及鬚鱗只求筋骨與精神徽上人真萟者惠我雙龍不
言價等閒不敢將懸掛恐似葉公好假龍及見真龍却
驚怕
絶句四十二首
送人往長沙
荆門歸路指湖南千里風颿興可諳好聽鷓鴣啼雨處
木蘭舟晚泊春潭
偶題
時事懶言多忌諱野吟無主苦縱横君看三百篇章首
何處分明著姓名
寄山中叟
清泉碧樹夏風涼紫蕨紅粳午爨香應笑晨持一盂苦
腥膻市裏呌家常
贈琴客
曾携五老峰前過幾向雙松石上弹此境此聲誰更愛
掀天羯鼓滿長安
勉吟僧
千途萬轍亂真源白晝勞形夜斷魂忍著袈裟把名紙
學他低折五侯門
送人歸華下
蓮華峰翠濕凝秋舊業園林在下頭好束詩書且歸去
而今不愛事風流
夏日城中作二首
三面僧鄰一面廧更無風露可吹涼他年舍此歸何處
青壁紅霞裹石房
竹低莎淺雨濛濛小檻幽窗暑月中有境牽懷人不會
東林門外翠横空
默坐
燈引飛蛾拂熖迷露淋栖鶴壓枝低冥心坐睡蒲團稳
夢到天台過剡溪
水邊行
身著袈裟手杖藤水邊行止不妨僧禽棲日落猶孤立
隔浪秋山千萬層
寄鄭谷郎中
人間近遇風騷匠鳥外曾逢心印師除此二門無别妙
水邊松下獨尋思
翡翠
水邊飛去青難辨竹裏歸来色一般磨吻鷹鸇莫相害
白鷗鴻鶴滿沙灘
與節供奉大德遊京口寺留題
柳岸晴緣十里来水邊精舍絶塵埃煑茶嘗橘興何極
直到殘陽未欲回
謝荆幕孫郎中見示樂府歌集二十八字
長吉才狂太白顛二公文陣勢横前誰言後代無高手
奪得秦王鞭鬼鞭
謝隂符經勉送藏休上人二首
事遂鼎湖遺劍履時来渭水擲魚竿欲知賢聖存亡道
自向心機反覆看
一林霜雪未霑頭争遣藏休肯便休學盡世間難學事
始堪隨處任虚舟
幽齋偶作
幽院纔容箇小庭疎篁低短不堪情春来猶頼隣僧樹
時引流鶯送好聲
贈念法華經僧
萬境心隨一念平紅芙蓉折愛河清持經功力能如是
任駕白牛安稳行
對菊
無艷無妖别有香栽多不為待重陽莫嫌醒眼相看過
却是真心愛澹黃
閉門
正是閉時争合閉大家開處不須開還防朗月清風夜
有箇詩人相訪来
勉送吳國三五新戒歸
法王遺制付仁王難得難持劫數長努力只湏堅守護
三千八萬是垣墻
夏日寄清溪道者
老病不能求藥餌朝昏祗是但焚燒不知誰為收灰骨
壘石栽松傍寺橋
送惠空北遊
君向峴山遊聖境我將何以記多才丁寕墮淚碑前過
寫取斯文寄我來
寄懷歸州馬判官
三年為倅興何長歸计應多事少忙又見秋風霜裛樹
滿山椒熟水雲香
觀荷葉露珠
霏微曉露成珠顆宛轉田田未有風任器方圓性終在
不妨翻覆落池中
苦熱懷玉泉寺寄仁上人
火雲如燒接蒼梧原野烟連大澤枯謾費葛衫葵扇力
争禁泉石潤肌膚
觀盆池白蓮
素萼金英歕露開倚風凝立獨徘徊應思㶑灧秋池底
更有歸天伴侣来
折楊柳詞四首
鳳樓高映綠隂隂凝重多含雨露深莫謂一枝柔軟力
幾層牽破别離心
館娃宫畔响廊前依託吳王養翠烟劍去國亡臺殿毁
却隨紅樹噪秋蝉
穠低似中陶潛酒軟極如傷宗玉風多謝將軍遶營種
翠中閑草戰旗紅
高僧愛惜遮江寺遊子傷殘露野橋争似著行垂上苑
碧桃紅杏對摇摇
答長沙丁秀才
月月便車奔帝闕年年貢士過荆臺如何三度槐花落
未見故人携卷来
戒小師
不肯吟詩不聽經禅宗異岳懶遊行他年白首當人問
底言譚對後生
題舊拄杖
親采匡廬瀑布西層崕懸壁更安梯携行三十年吟伴
未有詩人
酬歐陽秀才卷
三十篇多十九章聲風力撼疎篁不堪更有精搜處
誰見瀟瀟雨夜堂
聞雁
瀟湘浦㬉全迷鶴還川寒祗有鵰誰向孤舟憶兄弟
坐看蓮影度河橋
送高麗二僧南遊
日邊鄉井别年深中國靈蹤欲遍尋何處名山逢長老
分明認取祖師心
謝猿皮
貴向獵師家買得携来乞與坐禅床不知摘月秋潭畔
曾對何人啼斷腸
酬光上人
禅言難後到詩言坐石心同立月魂應記前秋會唫處
五更猶在老松根
送僧歸日本
日東來向日西遊一鉢閒尋徧九州却憶雞林本師寺
欲歸還待海風秋
庚午歲十五夜對月
海澄空碧正團團吟想玄宗此夜寒玉兔有情應記得
西邊不見舊長安
白蓮集卷第十
陳氏直齋書解云唐僧齊己白蓮集十卷風
騷旨格一卷今兼得之為合璧矣元書北宋
刻傳世久湮滅首卷數字尚俟善本補完與
皎然貫休三集並傳嘉靖八年歲己丑金閶
後學柳僉志
