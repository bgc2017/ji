高峯文集卷十宋廖剛撰
詩(詞附)
次韻彦平叔見贈
十年東序愧囊錐浪學何生且一歸遠道幾煩黃耳走
故山今謝白雲飛燕游未許安仁里夢想頻驚在禮闈
爭似釣臺飽風月一谿桃李自霏霏
大學送余適正往洛中就館
少小各西東天涯會兩蓬相看身未了欲别意無竆歲
晚嵩山雪天寒洛浦風寂寥倚孤劒應憶笑言同
代祖父次韻酬羅君寶見贈
蕭條門巷陋於顔老去青春僅得閑心畫傳家無計策
手談留客謾機關靜思往事千年上俯歎勞生一夢間
多謝光臨無别意爲聞流水與高山
次韻陳無傷春日書事
百草千花巧趁春愛春何獨水邊人青門紫陌酒旗颺
麗日和風天氣新白玉少年長帶珮紅蕖遊女小腰身
自憐慣作金明客坐對閑窗滿席塵
次韻張敏叔江南僧舍送春之什
使華綵旆明春江江邊佛國遊清涼柔桑菀菀絲成蔭
落花寂寂紅餘香人間節物易流轉獨有日月壺中長
高懽應笑杜陵客典衣沽酒留風光
題丁樂道分翠軒
十畝清隂隔短牆幽香端許借餘光脩篁戛玉亂垂影
佳木屯雲巧著行隠几助成春草夢卷簾饒占比窗涼
誰知靖節心源冷獨眄庭柯興味長
題諸宫
燕子無情語亦稀春風池沼自漣漪當年勝事歸何許
苔沒龜趺有舊碑
二
畫橋紅去卷蛾眉臺榭遺蹤草樹迷猶有天然無限意
一池春水浴鳬鷖
三
蔓草春深綠更齊玉鞭何處選芳菲舊時錦綉叢中蝶
却傍疎籬野菜飛
次韻和陳幾叟苦雨
雲霧隂隂閣太虚雨餘蛙蚓上階除山頽井塌應無奈
大有人愁化作魚
題楊子光雙溪閣
倚天華棟俯長洲渺渺雙溪一檻秋匹馬問津迷去客
亂帆分港競歸舟花飄兩洞紅交浪影落三山翠合流
清夜鳴榔何處曲冷光平泛玉簾鈎
題胡器之鐔溪閣
龍津劍窟古南州閣勢横空占上流山色鎮留春色在
水光長帶寶光浮風檐綠篠寒珠箔雨岸紅蕖隠釣舟
祗恐楓宸促歸覲未容瀟洒老滄洲
題賢女舖
南安軍之境舊有貞女舖相傳云有一女子
受聘未嫁而夫卒其家更許其兄弟女以義
不可辭不獲從遂投水而死舖在鐔上因以
得名後避諱改今名謝孝廉名師知南康縣
追記其事尉曾定民詩次其韻和之往虔州
之大觀也
世上男兒半可羞貞姿誰欲遣隨流百年負愧生何益
一諾難酬死即休眀月碧溪長共潔孤雲落日自含愁
懸知萬古悲行客不待亭皋木葉秋
次韻侯思孺席間作
辛邜間寓居相國寺前鹿家巷與朱希參黃
敦言侯思孺同過喬通叔小飲時通叔得郡
湖南
微雲過疎雨一洗塵土昏潜行德幽寓隱約桃源村須
臾勝士集氣類非權門圖史恣娛目琴碁聊侑樽豈無
肴炙珍憶鱸偏薦蓴大笑屋瓦震雄辨江濤翻却愁賢
主人早晩東南奔誰與識我軰咄哉非汝髠
次韻酬王元衷相過夜話次日見寄
短檠移爝光敗席掃蠆蜇軒昂僅容膝良媿生事拙妙
語契深心澄渾皎寒月何當日相尋尚陋温伯雪
虔州送知府石舜弼吏部二首
風流萬石有孫傳偉望孤標拔俊躔鳳闕翺翔綿二紀
虎城留滯肯三年龔黃術業今誰比臯呂章程舊獨賢
政恐君王念耆碩未教長作洞中仙
二
朅來臨撫未朞年五袴讙謠已藹然公道直堪平贑石
清風那用挹廉泉飛帆便恐迷三島緩轡聊須選一錢
最有後車湖上客夢隨旌旆作神仙
月波樓上呈知府檢討
月波自昔騰佳名練光一帶縈寒城摧風剥雨歲月古
拊檻足慄憂頽傾恍然宏麗驚幻化雲舒霞爛飛雕甍
烟收霧歛霽色净菱花玉女新粧成瑠璃萬傾浸蟾腹
星河帖底游魚明榮光爽氣長不夜但覺零露涓涓清
彩虹飛跨度别島縹緲嬉笑歸蓬瀛紅蕖照水翠蓋合
往往輝映雙華旌廣寒宫闕倘未到絶致惟欲輕題評
君不見錢塘有美東南冠覆壓湖山美輪奐海門日日
子胥潮百里青烟付朝㸑又不見松江起尺跨垂虹騎
鯨直下窺龍宫危欄欲凭駭神觀萬葉出沒風濤中月
波境對了無此一色涵空天共水圓眀湛靜趣已高不
與二景爭雄豪猗歟興廢物有數高韻庾公今日遇治
荒斥陋意所便荷鍤去趨舞𥜗袴西園花木頓生春結
客從今朝與暮嘉禾爲郡亦云久壯觀從來未曾有月
波解與去思長千古風流端不朽
送黃秀實著作赴單父任
憶昔負笈遊虞庠三千縫掖紛袍霜英姿銳氣磨干將
凌雲薄漢爭翺翔君時捧書自閩鄉賈生十八驚洛陽
南宫我適同廣場邂逅愚智俱忘羊低回十載燈燭光
纖鱗壁水追洋洋憐君兄弟雙鳳皇鄧林秀出凡楩樟
才名籍籍日以香誰者不識江夏黃登籍還許聯龍章
米糠初未精簸揚須臾綠驥馳康莊瑶池下澤殊行藏
西清椽筆金玉相揚鞭緩珮鵷鷺行丘明遷固與頡頏
汗流曄壽走且僵文奎忽度南斗傍江湖洗耳聽鳴榔
相逢一笑百念亡玉自輝㓗蘭仍芳元經寂寞誰問楊
逃空我幸論肺腸蛟龍蟠蜇豈可常賜環長恐成參商
春風三月鸎燕忙橋飛柳絮隨風狂修補冉冉將征艎
别離安得情無傷如君知音滿廟堂塵沙肯使埋珪璋
鵬程九萬詎易量從今拭目看騰驤我慚百事無一長
獨有疏懶勝嵇康功名老大空激昂那能俯仰巡門牆
艱難辛苦亦備嘗濯纓早晚尋滄浪與君後會何渺茫
江魚塞鴈無相忘
次韻劉天常赴郡會有作
雨萼煙梢恰半春九華峯翠綺筵陳花香暗逐金蓮步
燭影潜交玉兔輪青鳥不傳言外意紫雲應識醉中真
鳴珂擁戸蓬壺夜想見愁看撤舞茵(紫雲杜牧之事)
二
百草千花巧趁春曲欄幽徑總鋪陳舞腰盡欲看回雪
詩匠誰當斷斵輪難把星波渾作事須知簧語有非真
何如玉鐙歸來晩紅䄂爭扶入錦茵(二詩皆即其席間事戲之)
次韻酬羅□秀才見贈
漫士誰當識姓名朅來微宦稱單平卑栖已分軒無過
高誼良慙蓋始傾負米未容辭五斗屠羊安得羡三旌
夫君信欲光蓬陋浪擲新詩一羽輕
題朱池驛(云是買臣别業在睦州境内)
道行妻子爾胡顔閭巷封侯亦不難直使榮華傾後世
朱池終媿近嚴灘(留題甚多皆景慕過當故云)
别本覺老淨悟大師偈
癸巳中春獨遊與淨悟語終日登舟書此示
之寺瀕河大槩似長盧
過客小長盧馨香滿道途我來聞好語歸棹舞新蒲
道源朝奉重陽後以詩招賞菊走茟荅之
欲摘金英露濕衣暗香還逐曉風微仙翁可解追時節
心想何妨舉世非
送敏叔祠部赴廬州
平生才業笑時髦唾手功名晚未遭白髮早憐西日遠
紅旗還值北風高定知國士逢青眼會遣鄉儇賣寶刀
獨有失依門下客夢隨仙舸泛江濤
鄭彦敏以詩惠小女作紅黃雪牡丹次韻荅之
玉色誰將巧染丹粧成嬌脆學應難謝家兒女空才思
不似枝頭許細看
舟次嚴子陵釣臺當時出舟中所作一篇依韻
和之
彌月鏁蕭寺百念損心曲開門春山青舟備春漲綠回
首戲事空白黑掃枰局却憐剔銀燈手纖腰素束勸我
金屈巵陽春詞非俗歸心千里馳客飲一笑足况我富
朋簮連檣泛寒玉夜泊子陵灘清輝耿相燭(衢守作席諸妓分立)
(諸客前各唱一詞雜然並奏時當予前者唱剔銀燈偶差妙麗故以戲諸同亊)
用當時韻題釣臺呈諸友
釣臺兀層巔釣鈎應不曲豈曰真釣魚愛此千頃淥戰
爭如奕棋光武偶贏局先生靜觀之未肯帶一束紛紛
揔兒戲齪齪付鄙俗萬乘等故人醉臥加以足誰能棄
天真俯仰矜執玉亘古纔一人卓哉理深燭
衢州試院次韻盛當時官長寵示二絶句
洗眼貪看幼婦詞玉人空遣暗相思憑誰為報歸期近
趁得桃花爛漫時
二
揮麈論天幸此同酒杯共笑夜爐紅共須速了公家事
相逐西湖泛暖風
次韻當時官長院中三絶句
柳嫩風摧綠花嬌雨妬香欲憑羲馭緩莫遣負韶光
二
檐鵲矜巢噪桑鳩喚婦鳴客愁饒餖飣牆外賣花聲
三
畫舸便春漲驕驄惜障泥歸歟何所愜烟柳子陵溪
戲呈吳江令張眀達
陸羽甘泉冷似冰松江因向令賢眀要須更取中橋水
欲看三君子鬭清(甲午夏㳂檄自潤還秀持惠山泉與達眀書此代簡吳江第四橋自古傳)
(取水處明達得詩因說脩橋日惟是橋下柱不得凡兩日後用鐡裹柱頭如錐狀方下得定盖其下皆有青泥)
(滑而水急當泉湧處也是日達眀招飲于垂虹亭因遣人取水較之水輕甘于惠泉余戲達眀曰水則勝矣但)
(未知令如何耳二人相與掀髯盡醉而後歸然惠泉雖味淡而體差重以石置器中可經歲不壞居無幾時朝)
(廷有旨月進雖為禁泉品之居上豈正以其不壞耶惟淡不壞耳)
丙申春貼子八首
北斗寅初建東郊氣乍迎土牛敦歲事綵燕動春情
二
簫鼓迎春至烟雰向曉開棠隂聽訟罷菖葉勸畊來
三
令節年光換和風春令行野塘初變柳幽谷未遷鶯
四
土牛分盡綵泥香動地歡聲入夀觴倍覺今年春意好
上元燈火鬭風光(是歲上元)
五
碧波樓下銀塘晚麗日亭前瑶草新和氣滿城催燕樂
風流太守最宜春
六
暖風漸綠池塘面和氣先薰花草心欲識春來何處好
曲屏新稱畫堂深
七
繡閣佳人拂曉粧爭持春酒賀春陽鬢雲總把梅花插
簾幕春風一種香
八
金裁寶勝翻珠髻雲染華箋貼繡楣庭戶春歸何所覺
暖風吹雪下瓊枝
賀知府毛檢討生辰
祥光曾射斗牛墟想見當年吉慶符天遣麒麟來玉戶
史占昴宿下雲衢揚鞭禁省聲華籍擁旆侯籓治狀殊
妙世文章燕大手致君才業魯真儒英姿冠玉使揮麈
雅座生風謝舞雩寒士幾人懷衍律窮民比屋頌廉𥜗
寶燻共獻詩千首煩暑潜消酒百壺珍重公歸廟堂後
老人長照帝王都
賀王通判生辰
銀河光動昴星躔妙歲聲華已赫然青璅雄文天外鳳
白虹豪氣飲中仙難攀驥足騰千里曾許驪珠探九淵
會看黑頭丹衮貴伊周勲業老彭年
送毛擇民
霧躔曉色風冷冷滄波漾縠旌旗明畫船叠鼓不可挽
一城攘攘心爲傾城中老人爲余語我公道來能幾許
朝家借不恤吾人以我公歸欲焉處惟公立德清而通
惟公御下嚴而容文章光彩瑩萬古二十八宿羅心胷
高標不受俗塵涴唾手功名猶坎軻恩深謾結千里愁
見晚端聞九重賀官僚有士轅下駒感激剪拂鳴肌膚
瑶池一夕看奔逸惆悵未易追亨途雲龍風虎倏際會
回首可須論治最要將椽筆壓西清不負聲名燕許大
次韻王元衷見寄
雞爭本緒粒決鬭玄瞥改鷹隼方饑飛亦復一呼待誰
能謝蠅頭眼不挂兼琲但覺軒冕榮相高事風采而我
果何為潜游萬人海窮閻卧袁安朔雪落璀璀動死償
幸免天公復何憝江湘渺清曠雪景應好在因循成滯
留𤨏屑困俗猥歲晚誤倚門居然此心痗青雲有勝友
勉我去鄙倍困憐塗中汙巾笥欲千載失身殉虚名要
等軻與亥歸歟筍蕨鄉夢寐春山採
與姚令生日題寶雲寺
年登五九百無成誰與焚香祝夀齡濁酒一杯蕭寺裡
清風猶喜對華亭
寄贈清涼院醫僧&KR4328;師
院有十全堂乃上官郎中命名廉留題壁間
道&KR4328;三昧起膏肓甘露醍醐散滿堂况有星郎碧雲句
坐令西域識清涼
題雙泉堂
叠翠倚崢嶸森然衆木榮兩條寒玉迸一檻暑風清幽
意憑分瀉微瀾更合成誰知闤闠裡扃戸小蓬瀛
題沈宗師雙鳬軒
高懷暫寄小軒亭池浴雙鳬便借名島上飛時真得意
網中朝處肯留情靜同鷗鷺窺秋淨閑伴龜魚戲晚晴
他日和鳴烟浪闊主人端亦在蓬瀛(後聯一云屏巒屏立何妨久容雪相)
(看一種清池中叠下更有白鷺一枚)
次韻酬游師道見寄
洗耳初嫌賸一瓢歸翰今媿遠從遼駒馳巳是無聞者
鴈集何禆有道朝拭目故人三紀别回頭新貴九天遥
勸君幸遂田園樂莫遣心旌取次搖(舊與師道同學相别恰三十六年意)
(欲求書為江西之遊故末章云)
題龍歸院一絶借壁間韻
門外青山玉作圍溝塍連絡稻田肥多慙薄宦辜猿鶴
一換星霜始一歸(舊讀書是院)
後十餘日别倫師赴臨章又題
瀟洒東陽笑十圍未應裘馬羡輕肥稻粱浪遣成蓬梗
遼鶴殷勤祗暫歸
題知漳州李伯安判院父祠堂陸惇禮韻堂在
福唐城中所居之背山巔
澄江一昔鯨翻玉春水年年空自綠長思豈但𥜗袴(闕)
社祭千家繞山足華堂香火煖生春月檻風櫺清楚魂
遺蹤孝慕幾時盡時見孤飛當日雲(古者鄉先生沒則祭于社李公卒于)
(婺或云社也)
題耕園舖(舖中有蔡君謨題佛桑花詩刻于亭中花適盛開因書云)
下馬看詩句回頭見佛桑可憐空姓字留與木根長
山間早行題和溪驛
路入龍溪曉烟村暝不分水聲渾繞石山色半含雲掠
馬驚飛雉窺人走駭麏空林惟鳥語深薦忽蘭芬谷暗
吟蛙部崖蒼織蘚文野花紅復白相照自繽紛
題南墩舖
雨中聞猿聲素所未識復度二峻嶺盖亦創
見因記行役之勞云
見說龍巖路猿啼今始聞深林埋宿露高嶺出層雲天
去頭三尺崖垂足二分只愁雙目眩敢恃一杯醺捫歷
增泥滑瘏痡日向曛長安九軌道誰識此艱勤
題新嶺舖
嶺高無所見泉冽不堪嘗獨有埋雲樹六月行人涼
題﨑灘舖竹
矗矗萬琅玕風枝帶露寒何當傍金闕天子御樓看(路傍)
(竹極多細𤨏冗長無如此一畆瀟洒凌厲行列森然若旦旦有理之者使人愛戀不忍捨去念景龍門新城中)
(移植方艱倘可全致壯觀豈復有哉)
又題
蔽日搖風碧玉林行人端為駐清隂可憐寂寞垂亭畔
爭得軒窗伴嘯吟
冒暑借壁間韻
白汗交膚不可衫濯纓空羡水如藍林泉學道平生志
末路嗟誰與指南
又借韻
海鄉何處是瀛洲咄咄憑誰賦莫愁衣袂可憐塵土涴
滄浪長憶釣魚舟
逆旅憩店茒軒
茅軒有何好小駐客心寬始覺安居樂無如行路難
偶書
射獲原非虎圖看未識龍古來除夢卜真得幾英雄
初冬再至龍巖過﨑灘閔竹之災弔之
凡木無端折大風玉摧成竹救無從我來急召隣翁語
爲護春筠長籜龍
琅玕縱横顛木猶在意不能釋再用壁間舊韻
風肓木蠧墮瑶林狼籍千竿翠碧隂憑仗鄰翁好收拾
盡教裁作鳳皇吟
天明美解非晚許以臺上假山爲惠小詩督請
百花臺上小蓬萊碧玉嶙峋照眼開曾念萱堂少佳致
不知何夕定飛來(天明宗室子字也臨漳司錄廳闢堂名萱)
廖傳道示旅中述懷借韻奉酬且相慰勉云
高軒慙媿遠相過道義談餘旅𤨏多燈底自憐干斗劍
壁間誰辦化龍梭時來會中青錢選和寡空為白雪歌
好淬文鋒迎紫詔莫因賢梗歎蹉跎
又次韻酬廖傳道
未遇由來歎數竒梅花非早杏非遲祗因樂道甘懸磬
肯羡成功不用龜白眼固多流俗見朱絃獨有故人知
陳平豈解長貧困器業惟當自護持
寄陳厚之巳亥歲赴闕發洪井道中寄
根塵積習亘須彌好事從來總未知蒲柳已驚秋向晚
膏肓長恐病難醫靜扃玉戶應無漏密註金輪會有期
感激至言慙復喜會當銘鏤絶邪思
朱藏一除校書作别竹詩次其韻與藏一直舍
切鄰實共此竹(庚子年太學)
晩窗簾捲雨初殘一點無塵碧玉寒霜節留公化龍杖
煙梢憶我釣魚竿坐令煩暑消餘烈解遣窮愁釋百端
他日茅簷隱疎翠懸知無夢到長安
次韻盧駿給事試茶
春容未動柳梢頭寵賜初驚遠自鷗蟹眼翻雲連色起
兔毫扶雪帶香浮出塵香味端誰品無滓肝腸可耐搜
青𤨏夜長應不寐珊瑚重見萬金鈎(初云詩情風月更相鈎)
次韻潘義榮博士學中書事
樂育賢豪地誰令亦此來羣公嚴矩範正論掃氛埃濫
食還多媿眀時豈乏才所懷真土梗只合棄牆隈
真州次韻酬丁夢符見贈(夢符名騆時以職官爲楊子令)
平生不許說功名可但人嫌薄命人松柏有心私自信
芝蘭無臭自相親只今我亦乘軒鶴何事公猶入幕賓
會看飛英霄漢上方知滿腹是精神
次韻向伯恭發句同遊西宮見寄
久客倦塵鞅薄遊憐寶宮論文欣得甫載酒媿非雄遠
岫入青眼長江來好風詩成故超絶千里看花驄
發儀真投宿山寺壁間見向伯恭留題因和其
韻(時議開遇眀河故有作)
百年功利要深思力屈才殫悔恐遲萬斛行船今足矣
千尋鑿石古無之謀疑箕子陳洪範放(闕)周公豈我欺
安得使軺虚採納免將無益害三時
次韻酬崔尚德檢討見寄(大學時只居直舍)
規營端欲老漁樵尚着青衫底百僚長占廣文眠雪夜
分無金谷度花朝多慙軟語憐根鈍縱與香名奈實聊
四海如公今有幾交情不逐歲寒凋
次韻酬王元衷郎中兼簡夷仲學士(大學日秦夷仲名坦)
萬里端塵鞅栖息寧重論相逢一笑樂妙語如春温謂
我鬢顔好包巾已霜根問我田舍何抱甕猶欠園跳丸
轉光景歲月逝水奔豈無究竟法汗漫要窮源柴桑公
闕里此意今故存誰云王謝家流風但清言並遊芸閤
英詞辨江濤翻久不一見之清思濯襟煩青冥雙鳳舉
媿欲欺山樊勉哉適其時雲盡天無痕
中秋夜宿光州陳寨驛
南來無侶路三千八月荒村看月圓獨酌不成眠未得
靜隨寒影落天邊
題蔡州柳莊舖
雲垂曠野路漫漫策策秋聲作莫寒已分故園天樣遠
不知何處是長安
題鄢陵縣驛
區區望京國京國何爲哉林泉佳處不肯住塵埃窟裡
甘重來此生何日遂所樂擾擾隨俗真堪哀
次韻鄭覺先冬夜圍爐示同舍
碧瓦初寒夜紅爐擁䆳亭嘯吟元俗調商𣙜見全經共
擬蛾成螠誰憐草花螢疚心男子事燈底看青萍
送别城西有感簡元顯
辛已季春送妻党入蜀别離傷懷兼悼元吉
之亡
前年出城西祖餞長者轍綠髩豪偉郎還鑣共炎熱蜀
道非天涯暫離非永訣况乃赴官期留者思奮決人情
殊易堪信未惡時節今晨西城出景物舊森列金蓮認
高樓感嘆成哽咽不見昔年人還爲昔年别此别異昔
年骨月心欲折此行異昔年衰蹇方析閱聊爲稻粱謀
途窘計所拙人生足憂患樂事多歇滅連年瓊芘卷荒
寂人迹絶况我薄命人悲辛復何說(庚辰辛已國喪)
次韻李全甫惠荼&KR1048;五首
零落殘紅鶯語歇荼&KR1048;正是花時節金盤帶露剪瓊英
恐逐楊花舞飛雪
二
春意不隨桃李歇香濃飄到薰風節爲君鎮日守閑窗
絶勝當年映寒雪
三
寂寞王孫遊騎歇香風何許追嘉節故應金谷擁笙簫
獨倚竛竮架頭雪
四
吹盡柳綿香不歇仙姿那把春爲節枝頭疎蝶解尋芳
憶得仙腰舞回雪
五
脩竹弄風新雨歇瑶英玉蕊攀高節折來解惱北窗吟
只合閑拈映胷雪
重九書懷
幾年重几曾爲客今日黃花特地愁北闕歡娛雲杳藹
南州消息鴈沉浮驚人節物應無奈浪迹生平可但休
倚劍長吟樓閣暮淡烟寒月不勝秋
和魏奉議九日夜飲縣樓
年登千室富桑麻誰似絃歌度歲華紫府賸延天上客
黃金同醉月中花龍山勝集成追感巴嶺新篇許拜嘉
倚徙更憐燈火市笙簫無數酒旗斜
送崔浩然主簿
平生才業笑時髦唾手功名晚未遭吏隱若爲酬寶劍
仙遊端欲探蟠桃八龍不斷聲華籍(唐崔同州生八子皆有才名世以擬)
(荀氏八龍浩然兄臺符有時名官兩制)三戟應留氣象豪(崔琳號三戟崔家)盡道
此行歸藻鑑會看雲翮背天高
賀魏議生日
閩山家處鎖烟霞喜氣潜隨律報葭陸井效祥清骨相
梅丹呈瑞富才華牛刀異績聊千室棣萼英聲又一家
行看摩雲上霄漢定知仙種壽仍遐
賀周材雪詩
腊雪緣何喜春工屬此興宿苗沾潤足盭氣滌除仍亂
舞隨空遠輕黏徹體凝漫天紛糝玉極目皎舖繒帶雨
聲初急摶風勢轉增危檐飄䆳幕疎屋洒寒燈瑟縮鵶
栖怯跳梁犬力勝須臾平坎窞頃刻沒畦塍梅李看山
木瓊瑶數塔層寢眠寧有道賦詠媿非能郭履愁離席
孫窗但枕肱凍從金井水清挹玉壺冰銀闕何勞問雲
臺取次登漁簔真好畫柳絮足多稱栗冽驚殘歲凄其
憶舊明戴君聊欲訪郢唱忽難應綺席交銀燭清河映
玉繩詩成凌鮑謝酒飲竭淄渑天朗醒孤鶴風高激怒
鵬齊宫初入夢曉鼓數聲鼟
再和
聞說長安少祈求廢寢興精禋俄感格飄舞遽縈仍剪
水瑶花怯搖風柳絮凝共忻田有麥誰念客無繒灑迥
春恩闊侵窗曉色增路漫三徑草光掩九華燈棲鳥渾
無託漁舠漸弗勝岡巒徒見隴阡陌不留塍庭玉堆盈
尺臺雲叠幾層困袁那有意飽武亦何能斗帳愁孤椀
圍爐憶並肱攜瓶閑煮茗坎地學藏冰周雅何妨詠燕
山詎可登(古人云燕山雪花大如席)齊宫當日景謝句異時稱抱膝
愁無侣傳箋喜得朋郢歌元獨妙楚曲更相應跛足慙
追驥凡材強就繩汗顔從奪錦痛飲欲臨澠喻問懸荀
鶴虞絃動沈鵬(杜荀鶴叙雪寄喻鳬云此時行逕無人迹惟望音徽問寂寥沈鵬雪詩云願將)
(高士曲來入舜綺彈)故應聊遣興布鼓豈鼟鼟
和孫逸道供奉除夜作
流光如轉轂詰旦又新年律換銅壺漏春回斗柄天守
燈須徹曙分酒莫論錢雪分瓊瑶化花看錦繡鮮暗驚
雙鬢改傍羡九官遷俗禮還慵講從朝好晝眠
和逸道春雪
春雪未發春工淺春雪濛溶翳日華曉戸玉樓迷舊燕
曉村瓊樹點寒鴉籠金不碍鶯穿柳覆錦猶妨蝶戀花
憑仗東風吹更暖桃源端欲訪仙家
和焦器之春雪
曉色初凝帶月華雰飛還見受風斜紅芳未遍人間景
白玉先開天上花迤邐郊園迷别塢蒙籠春水繞誰家
會須選勝乘新霽倒載千秋小樣車
送張曼伯少府歸長垣
薄宦虚名豈所誇千金歸去舊生涯百齡慈氏顔猶渥
三任仙郎髩未華鴈信巳傳芳字錦鵲聲應傍小窗紗
後園春色濃如酒明日輸君即到家(又云紅杏雨餘香逕遠綠揚煙暝酒)
(旗斜嘶風匹馬無停足春正濃時君到家)
題白馬寺西軒
幽窗殘夢午聲鷄犬吠人家草舍微惆悵十年無限事
又聽啼鳥送春歸
次韻張必志秋懷三絶
夜雨隂風劍自聲幾嗟牢落向江城冷猿秋鴈猶堪聽
一寸古心誰與眀
二
芙蕖池舘酒杯殘策策秋聲入夜寒月照蓬窗耿無寐
起看星斗一長歎
三
千古文章水一杯功名誰是百無災懸知不改鈎如曲
與子雲山歸去來
憶陳氏舊寓
數間茅屋冷如冰久住與人亦有情最憶蟠軒新種竹
夜深誰與聽秋聲
知點寄示入荆州學四絶句次其韻
吾屬生涯事事遲規營端與世間違等閑庠序消寒暑
准擬三年看一飛
二
泮宮風化自嵓廊青珮雛鶯學語忙慚愧薄遊聊有偈
不全無力贊垂裳
三
寒離北闕三冬雪暖破南州二月風欲訪故人增感慨
霜蹄猶立馬羣中
四
月照星河織女機春風花草弄晴暉楚宮臺榭堪尋訪
(闕)見容齋數日歸(知點所居有容齋)
次韻荅張德夫二首
十年歸夢繞庭闈薄分都緣觸事遲玩水看山寧所樂
此心猶賴有君知
二
敢為驕騘惜障泥煩將接淅問遲遲直須日夜馳三百
慙媿吾人過月知
眀應仲同遊湘西諸寺有作次其韻
幾年京洛厭塵沙青嶂長懷沈子胯一葦渡江遊客意
半巖營室梵王家(是時岳麓焚盡初脩)高軒滿目羅詩匠(道林有軒刻道)
(林寺字韓杜及唐名士往往有詩)寶塔盈函貯佛牙(有佛牙塔)不覺下山紅
日晚可堪重到杳無涯
次韻蕭昭甫同遊江東四絶句
山下煙光碧玉溪竹間禪寂白雲扉高僧久住清涼國
應笑風塵滿客衣
右寶雲寺
龍遊龍歸已絶塵空餘頑石隠歸雲當時一昔猶嫌久
豈謂虛名萬古存
右馬祖巖
高出雲端謝世喧碧天秋靜鏡無痕塵緣不向塵中見
聊與遊人洗眼根
右塵外亭
野塘風細度香蓮碧澗雲深響玉泉從此西湖不須到
淡煙寒月一家天
右天竺寺
再和
偶隨鷗鳥度寒溪寂寂禪關半掩扉翠玉萬竿迎曉履
欲憑風露濯塵衣
右寶雲寺
去來蹤跡等遊塵誰向蘧廬覓道根巖穴故應無别異
䥴題空有姓名存
右馬祖巖
林遠渾無鳥雀喧山青那覓燒霆痕三千眼界雲霄上
十萬人家草樹根
右塵外亭
好山堆翠擁金蓮花屋籠雲傍石泉秋沼英蕖半開謝
直須饒占一壺天
右天竺寺
撫州試院次韻王元衷上元作
簾垂永日小亭幽時節驚人特地愁萬井笙簫懷帝闕
一簷風雨寄他州青藜定遣相輝映綠蟻何妨共拍浮
不料篷窗今夜月一時分付與高樓(是日風雨夜深乃晴)
張敏叔生辰
渥洼從古産名駒想見當年夢吉符候協月輪周四極
史占昴宿降三吳文章直使驚天聽(曾作送朱神童詩神宗稱賞)志
業端期列聖徒七葉珥貂餘後慶千秋遺慶足嘉謨星
軺暫駕恩彌渥霜節才臨政已孚豈但平反無濫獄會
看調燮有真儒南州喜氣光千里東閣清芬薦百壺珍
重公歸廟堂後老人長照帝王都
王守生辰七月十四日
月華渾似十分圓玉露金風處暑天虎節端光凌碧漢
龍臺佳氣滿晴川揚鞭省闥聲名籍擁旆侯籓福祿駢
會看黑頭丹衮貴伊周勲業老彭年
次韻敏叔鬱孤臺作
一目江天萬里開世間那有更高臺煙雲縹緲千山迥
島嶼縈迴二水來爽氣直疑侵斗漢仙風應覺到樽罍
南州已見澄清日大筆聊從賦早梅
次韻望闕臺作
妙齡聲價壓羣英誰似青雲早致身帝闕日邊迷遠目
使星天上拱居辰牟心肯向江湖老衍律聊回澗谷春
萬里夕紅歸去後可能開府但清新(一云霜節暫遲還戀月星軺遥共更)
(尊辰白樂天岳陽樓詩云夕波紅)
次韻奉酬黃承務見寄
孤標邂逅揖仙翁白髮青衫道不窮斂板薄嘗清世祿
拂衣早慕古人風芝蘭一室紛囂外冰玉諸郎顧盻中
何幸新詩光枉教眞遊應許叩鴻蒙
招康朝小飲不至以詩來謝次韻戲答
誰遣聲名速置郵不才如我自休休知君只慣紅裙飲
可是官身不自由
夢授訪及偶昏寢不見繼以詩來次韻答之
山城春色雨兼風誰訪揚雄寂寞中知是高軒應倒屣
妙談全勝夢周公
朱熙載會于洪井先解舟宿石頭渚以二詩見
寄一約同行一賀得子次韻答之
璧水相逄似夢中天涯蹤跡偶然同為君鼓棹吹長笛
誰似乘流更御風(舊與熙載辟雍相識是時六月末間見催欲趣南風行也)
二
主祀傳家已倍遲便須眞是桂林枝他年不媿瓊瑶贈
應被人言趒灶兒(祖父二十一歲生大人大人二十一生家兄二十一歲生小姪獨不肖四)
(十二纔生子)
哭荆奴(將赴虔州)
平生惟一女寶惜豈珠玉夫妻遞襁抱犢輭䑛未足上
天胡忍予譴罰不容贖沉痾遽汝縈微息竟莫續痛哉
傷我神怳若失飛鵠追惟百牽腸展轉損心曲憶昨將
汝歸萬里自荆蜀籃輿共先後百步能我矚汝母惜可
知擁坐甘踳跼長途亦云勞不覺度炎酷今後當遠行
(闕)門述蹢躅相看懷抱空將領但妾僕心折疑巳碎泪
甚衝風燭念汝生少啼起卧㓗絣褥謂當非凡孩豈料
兩歲促意余積不厘汝故弗為屬長江漂玉塵兹事未
免俗遺蹤僅何有腸斷髮毬綠情知東門達敢取西河
辱要識父母心吾詩尚堪錄
撫州次韻李成德桃李花詩
韶光端許見分明白雪湘雲意態輕天艷靜中迎客笑
靜粧閑裡照人清不教亂落從風惡聊看交加待月生
却憶後園應更好幽閨春夜若爲情(退之李花詩云明月暫入都交加)
次韻知府中奉登欝孤詩
隼旆飛揚百仞臺滿城佳氣靜氛埃烟雲渺渺江流去
花木欣欣春思回妙舞人傳天上曲暗香風度嶺頭梅
金蓮影散蓬壼夜餘興應留繼日來
同前和書事
聞說幽棲久鳳臺白雲巾履謝風埃三刀不是塵緣在
五袴爭教暖律回金谷分無人載酒玉京應有使傳梅
今看一舉登黃闥絶勝河東謾去來
上提刑中散生日(二月初二日張叔元舜舉青州人)
荳蔲梢頭春欲妍歴山高下覆祥煙祗今騏驥騰千里
當日麒麟下九天中渭早芬廷尉譽(中散常任大理刑部)集賢行
峻曲江遷(曲江自嶺南按察使若知集賢院事由是一再遷遂爲中書令)貂蟬奕世真
餘事願比靈椿賦大年
次韻酬純通判
靈椿長幸蔭衡門階草何妨晩見春駿種也知慙冀北
病懷聊爲釋漳濱名家正恐非蘭玉瑞世寧當是鳳麟
誰道添丁無足慶競傳佳句一番新
戲贈萬花翁
武陵溪上萬花翁花落花開醉臉紅應笑誤遊塵世客
却隨風水去怱怱
戲謝萬花翁
萬花翁廣余韻作八句和者甚衆一日惠然
攜示因復和其韻云
風流那復有斯翁端爲論文訪蜀雄鳳髓欲追千古調
錦囊拚著一生功看花想見頻揮玉騎馬何曾羡着紅
聞道碧桃春更晚歸鞭底事苦怱怱
題歸安寺
馬足車輪戀日闈幾人高遯蹈家肥少陵秪爲趨朝懶
萬里雲山取次歸(余已亥歲自臨漳被命赴國子辛丑復自臺屬乞補鄉郡蒙恩假守蒲陽)
(癸夘將之官因訪輪公用前韻)
次韻陳知點瑞木一首
薪斧寧參造化權發祥瑞若剖符然天心默與人心契
字色渾如墨色鮮事類洛書今更顯義稽商頌古難全
願歸麟閣光青史千載聲歌播舜絃
次韻林吉夫朝奉共樂臺即事
一飛南墮羽譙譙回首清都萬里遥却幸開樽得雲榭
不妨擕客上星橋花明總照潘郎髩柳妙爭縈楚女腰
化國春城人自樂多慙前哲德音昭
題張延之覺寺亭
迷途非遠復靖節子其徒止水明心法行年見道樞儼
如還舊國端是得遺珠燕處今何事春風詠舞雩
廖常山人惠珠副以詩文戲謝之
至寶人所祕感君輕暗投還君祝君富不是薄隋侯
次韻和吳濟仲見贈長篇
我有茒廬傍林麓負溪映光千頃綠靈峯鐘磬敞金蓮
絶澗松篁瀉寒玉縈迴窈窕廓以容正可標名取盤谷
肥魚香稻不須致苦恨風悲無靜木(時在服中)霜蒲昜折柳
經秋蕭颯髩毛眵兩目閑雲不雨空出岫謾說幽蘭自
芬馥低回還笑杜陵老堯舜君民厚風俗青萍飛躍鳳
鳴翔要待乾旋坤轉軸只今輿馬非我事拄杖芒鞋巾
一幅時時照弄摩尼珠金色祥雲滿天竺年齡亦復驚
晼晚不暇栽松惟種菊清冷池上景物新幸得君詩三
反讀向來巳分得竒禍豈料更容僥靜福天光下濟詔
語温未遣安豐慙考叔市朝宗古惡風波公棹惟憐初
不欲經營蛙角嚇腐鼠往往竟同蛾赴燭須知幻境本
來空況乃隙駒光景促逍遥物外復何疑苟簡場中無
自足昨宵星月蘸虚碧(濟中正以新池成見寄)行散遶堤方恨獨
朅來共語君勿遲(時許相訪)想見風塵厭追逐
贈圓照
圓照閔師作小閣于護國精舍求名於余且
索偈頌師喜談禪于士大夫間爲作栖眞閣
三字而戲贈之云乙邜立春日高峯居士書
試說栖眞是若何鐡牛安卧到新羅箇中消息憑誰會
古廟緣牆長薜蘿
赴工部日題信州玉南寺壁和韻
病憤無憑寫翻然試一來誰知丘壑性疇昔斗牛回
題臨漳臺
臨漳臺成登眺久之作二小詩戊午九月二
十一日高峯題
銀河一𣲖接天來碧玉千峯照眼開我欲乘槎訪仙去
却疑身巳在蓬萊
二
畫棟岧嶤倚翠微玉簫聲斷紫煙飛凭闌萬里秋光老
誰會長吟久未歸
秋日牡丹
壬戌九月池畔牡丹輙開數朵賞玩不能已
因書以識之
金風淅瀝葉飛黃獨倚殊姿逞豓陽誰道化工無鑒别
故應竒特屬花王
别妙湛
妙湛往遊雪峯諸山高峯居士書此作别
雲遊何所圖只爲一大事事了早歸來和我休歇去
詞曲
望江南二首送黃冕仲知福唐
無諸好方面鎮全閩千騎泛雲歸洞府三山眀玉外風
塵依約是蓬瀛賢刺史龍虎擅香名金花巳傳當日
夢錦衣聊慰故鄉情和氣萬家春
二
無諸好金地遍重城烏石亭危千嶂合荔枝樓暖百花
眀千里暮潮平賢刺史來暮相歡迎終向鳳池朝紫
極暫依猿洞駐朱輪風月錦堂春
滿路花和敏叔中秋詞(癸巳周守約敏叔來作中秋)
雨霽烟波闊鴈度隴雲愁西風庭院不勝秋桂華光滿
偏照最高樓東山擕妓約古人千里夜來為艤仙舟
眀眸皓齒歌舞總名流惱人情態物中尤陽春一曲誰
把萬金酬便好拚沉醉此夕嫦娥共須着意攀留
望江南二首賀毛檢討生辰
柯山瑞雲路玉橋横六月天香瓊蘂秀千年人瑞昴星
眀風露濕麒麟廊廟器冰雪照精神妙世文章凌賈
馬致君才業富姬衡松檜倚青青
二
蓬山曉龜鶴倚芝庭雲覆寶燻迷舞鳳王扶瓊液薦文
星棠蔭署風清人盡道天遣瑞昇平九萬鵬程才振
翼八千椿樹恰逢春貂袞矚公榮
草堂王生以妄想天降玉牌爲實事使有司求
之既又託以夢云戲作阮郎歸(乙未雲間舟中)
月橋風檻水邊居畫樓三鼓初草堂收拾讀閑書起看
清夜徂閑想像儘躊躇玉牌金字鋪夢魂縱有也成
虚那堪和夢無
次韻知點驀山溪
論長校短總是非閑譽光景百年中似難留長江東去
隨緣游戲觸寄高情西樓月北窗風鸜鵒樽前舞故
人襟韻千里心相許飛騎趁花時正名園揉風洗雨玻
瓈㶑灧聊共醉紅裙陽春曲碧雲詞慷慨懷千古
高峯文集卷十
