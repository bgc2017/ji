高峯文集卷十二宋廖剛撰
致語(祝文等附)
天寧節致語
華渚流輝協千齡之休運需雲錫燕動萬㝢之懽心敢
移擊壤之音上贊鈞天之奏恭惟皇帝陛下珠庭擢秀
金闕降眞日月出而天地眀龍虎作而風雲會五兵不
試六合承流一德享於天心百樂生於治國殊方絶域
航海梯山戴白垂髫含哺鼓腹屬此誕彌之月況當大
有之年寶篆香濃靄祥烟之芬馥綵山風細浮佳氣之
欝葱遥瞻魏闕以傾心請效華封之献祝本支百世洊
膺滋致之休夀考萬年誕受無疆之福某等叨居樂部
濫綴舞行幸對賜筵敢陳口號
虹流電繞想當時萬萬人今夀域躋十莢蓂開堯寳歷
九歌功叙禹元圭需雲湛露羅簮紱脆管緐絃颺羽霓
千仞夀山封祝意年年峻極與天齊
燕待知滁州郭舍人致語
鳳閣辭榮久憩鄞江之風月麟苻傾瑞俄膺天闕之絲
綸驥得路以方馳鵬乘風而遽起旌麾假道老稚駢觀
賓主相逢聲氣雅合恭惟知府舍人西雝粹羽東壁靈
輝法言追典誥之醇道學造天人之奥暫屈朱轓之駕
佇瞻黃閣之登而我知府檢討牛刅才餘鈴齋事簡雄
文殆無強對嘉賓適愜高情改館加籩備將迎之厚意
肆筵設席罄委曲之餘懽遂賦我心則降之詩迺歌客
無庸歸之曲況鶯花景媚值此芳辰羅綺叢深不妨沉
醉某等謬當献笑難避匪才上悦臺顔敢陳口號
汾陽幾世令公孫曾掌綸言代帝尊扈畢未從朝紫極
郡符聊復駕朱轓須知榮貴南柯夢且盡勤渠北海樽
更願滁人休借寇欲看勲德被元元
燕待陳觀察致語
歸侍玉皇季子回轅於故里爭迎綵旆買臣弭節於鄰
邦英風幸覿於使華綺宴大開於侯國恭惟某官簮纓
世胄詩禮名流自結聖眀之知所謂豪傑之士立談賜
璧再見封侯献忠而帝命不違在側則天顔有喜出入
禁闈而勲勞益著布宣德意而風采可觀兹者衣錦還
鄉過家上冡旌旄照日壯觀湖山車馬盈門光輝里巷
假道復經於支郡駢肩爭望於台光我知府檢討厚意
嘉賓禮勤膚使金絲奏雅盛陳北海之樽罍羅綺飄香
盡出東山之妓女對此舒長化日何妨醉倒春風但某
等欲助清歡慙無妙技敢陳口號上悦台顔
皇華使者萬人英誰似青雲穏致身和氣一城迎綵旆
高牙千騎擁朱輪買臣被命聊辭漢季子應朝却入秦
歸侍玉皇難再見當懽莫惜舉杯頻
燕待趙走馬致語
繡斧星馳道九重之德意笙歌鼎沸洽一部之懽情恩
波動盪於薰風和氣融怡於綺席恭惟某官珪璋粹質
金石精忠持天憲於一方採民謠於萬里嘉猷入告無
非懷仁義以事吾君皇極敷言更賴能往來以迪彛教
我知府檢討龔黃政事王謝風流情重嘉賓禮勤膚使
芳樽酌醴備水陸之珍羞妙唱遏雲盡神仙之妓女某
等云云
使者星車自九天一聲天語萬人傳恩光曉月眀旌旆
和氣薰風入管絃北海樽罍須酩酊東山歌舞亦嬋娟
按行況覺都無事倒載何妨作飲仙
燕待新知越州王中大致語
綸綍十行輟名卿於北闕虎貔千騎作巨屏於東州幸
兹綵旆之少留式展黃堂之雅燕恭惟判府中大奎英
毓粹嶽秀鍾靈貂蟬而奕世榮塗棣萼而聯芳俊域玉
堂金馬未臨鼇岫之三番熊軾隼旟聊佩魚符之五左
矧會稽之勝景實勾踐之名區魚稻富饒舟車衝翳望
鄰邦之鶴表脩故事於蘭亭探禹穴以搜竒泛戴溪而
招隱抑亦多燕遊之樂豈徒誇節制之雄我知府檢討
喜接英標願親談麈屬鈴齋之暇日撫棠蔭之新涼改
館加籩愧莫將於厚意式歌且舞聊以永於今朝某等
叨備伶官云云
畫船搥鼓叠烟波夾道爭看刺史過定有去思留剡水
巳傳來暮到嘉禾籓垣暫屈元侯鎮鼎鼐終還妙手和
高會莫辭今夕醉兒童竹馬擁郊坡
燕待宮使郭舍人致語
琳宮仙客鳳閣朝英解符新自於名籓購宅遠尋於樂土
旌旄爰駐井邑生輝恭惟某官奎璧鍾靈珪璋瑩㓗舊
歴紫微之妙選方須黃閣之大來雲闕九重未遂扶搖
而上烟波萬傾聊為汗漫之遊秀人歌亦既見止之詩
士論發無以歸兮之歎我知府某官逃空已久解榻特
勤莫辭税駕之未安且慶銜杯之相過但某等云云
琳宮仙客紫微郎大筆由來遠擅場三接恩光傾弁冕
五花文綵照縑緗蛟龍豈久逃雷雨璉璧終須屬廟堂
莫惜當懽同盡醉主人龔召客常楊
同前
高秋氣爽樂國景長屬德政之餘閑適嘉賓之交至華
筵特啓懽意倍常恭惟宮使舍人翰墨宗工巖廊重器
舊歴紫微之妙選方須黃閣之大來脩撰中奉麟閣英
髦琳宮耆舊踐華資而略遍知陳高義以小休府吏部
名重烏臺才高蘭省暫虎符而出鎮時鳳閣以歸朝我
知府檢討義重盍簪意勤加豆笙簫度曲葱葱佳氣之
浮車騎擁門嫋嫋高旌之動霞觴共舉玉麈交輝勝事
一時清風四座某等云云
畫堂開宴愜新涼燕舞鶯歌奉玉觴未放仙舟登李郭
更看賢守會龔黃三竿日照旌旗動千里風飄錦繡香
盡醉故應憐夜永高情莫逆話偏長(是日太守會三客李䕫脩撰郭敦實)
(舍人皆宮使楊勣新知睦州)
燕待知泉州鄭司業致語
金閨朝彦璧水儒郎分符暫守於鄉邦擁旆俄臨於賓
館故人相遇歡意倍常恭惟某官清廟希珍巖廊重器
早膺妙選遍歴華途秩二千石之崇榮增麟閣親八十
歲之夀歸慶綵衣我知府某宮龍坂同登蓬山共直尚
憶玉京之載酒況當金谷之張筵痛飲何辭高懽難遇
某等云云
虎符分寄輟名卿錦纜牙檣繡水濱晝秀豈將誇故里
綵衣端為奉高親開懷此日樽中醉結綬他年席上珍
畫鼔不須催去棹清歡難會玉堂人
燕待走馬太傅致語
天禁九重將嘉猷之入告星居萬里當綵旆之少留禮
重繡衣樂張金谷恭惟走馬玉壺清質霜節重權懷仁
義以事君兹往來而迪教春風駟馬擁和氣以歸朝樂
國華筵況懽謠之載路應須盡醉始愜高情云云
使節星馳宿衛賢九重遥指覲天顔三春日暖桃花浪
萬里人歸眀月船金谷高歡難會遇玉京還馭恐留連
眀朝綵旆烟波渺莫惜通宵醉管絃
新知眀州周龍圖知興化黃府判特排致語
紅旆爭馳二大都之刺史黃堂盛集三學士之高賓榮
動一時風生四座恭惟知府龍圖西雝粹羽東壁靈輝
献賦蓬萊久濟風雲之嘉會擁符鄮郭聊作湖山之主
人知郡府判桂籍殊英星躔耆德肯去浩穰之天府欲
觀秀絶之靈峯幸此經由適然邂逅我知府檢討雅敦
風義況值俊遊改館加籩均被大賓之禮肆筵設席願
交兩國之歡
麗日和風花正妍黃堂高會四神仙凌雲擅價蓬萊客
遊刅飛聲天府賢旌旆馳驅聊此日鼎槐調爕屬他年
紅英趁拍莫教錯冠玉周郎正汝憐
燕走馬太傅大排致語
紅旆載馳道九重之德意温詞曲逮洽一郡之懽情恩
光動盪於薰風和氣融怡於綺席恭惟走馬太傅游心
墳典雅意朝廷懷仁義以事君兹往來而迪教星車既
轄無一夫之戴盆天語乍傳有千兵之挾纊顧此一方
之幸實推八使之賢我知府檢討喜遇嘉賓盛陳燕禮
文星武宿集鵷鷺於黃堂燕舞鶯歌出神仙於紫府
星車還自九天來應是眀時重選才澤與堯言下宣室
人隨漢史上春臺恩光曉日千家動和氣晴雲萬里開
高會莫辭同盡醉風流北海富樽罍
高麗使副特排致語
堯日中天八表被容光之照周疆薄海三邦修底貢之
誠名王遥拱以傾心聖主俛懷而促駕肅將禮幣爰屬
偉人恭惟某官蓬島仙姿紫微詞客才力雅周於器使
忠精不擇於地安萬里鯨波泛星槎而上銀漢九重雲
闕占斗極而朝玉皇歴觀吳越之山川喜見夷䕫之禮
樂清夢已游於鳳沼仙鄉分遠於雞林矧漸華夏之風
素號詩書之國依光惟舊被眷特隆停驂幸觀於使華
授館故勤於主禮知府檢討夙虔君命大啓賓筵綺羅
飄天上之香觴豆極人間之品金絲奏雅葱葱佳氣之
浮車騎擁門嫋嫋高旌之動豈特一時之盛事將為千
古之美談某等幸對台階輙陳口號
方壺員嶠海中仙吳越溪山照畫船玉帛名王朝帝德
節旄膚使駐賓筵恩承雨露來天上武接鵷鸞指日邊
共燕需雲歌盛事願同文軌萬斯年
引伴致語
聖主天臨懷遠東逾於鯨海使軺星駕來迎北自於龍
墀聯鑣將極於漢疆弭節聊觀於周樂恭惟某官清朝
寶器眀廷羽儀並膺眷遇之隆同被光華之選選擇而
使素英譽之飛騰容止可觀想遐賓之欽悦我知府檢
討夙祗君命忻遇朝賢玉麈交揮幸高旌之少駐金罍
滿酌當化日之方舒共樂佳辰寧辭痛飲某等云云
蓼蕭均澤九夷同萬里將迎禮意隆屬國未瞻都護節
列城先仰使華風清談會覺襟無暑痛飲何辭盞屢空
早晚回轅天上去已應聲價落遼東
祝文
春賽祝文
青陽睟發律應夾鍾祀事爰脩歲有常典惟神廟食兹
土吾民之所庇依時雨暘而殄災沴是神之福吾民也
以時稱禮敢不盡恭
七月祈雨文
炎威未斂穡事方中密雲屢蔚於西郊甘澤尚愆於南
畆榖價為湧河流不通是當昭告於靈慈冀獲俯從於
虔禱滂沱三日用將成歲之功鼓舞一方孰曰非神之
賜
謝晴文
比告霪雨幾失農時輙致忱辭冀獲休應果見羣隂之
伏旋觀赫日之升寥廓清眀遐邇忻悦仰承靈貺惠巳
及於斯民俯罄丹誠報敢忘於稱禮
祈雪文
歲聿云暮土脈不滋念匪動天之靈莫致封條之瑞夙
嚴精意願霈澤於同雲豈惟豐年實召祥於和氣
五閣赦祭廟文
朝廷鼎新寶閣渙浹龐恩式燕在天之靈爰及載典之
祀惟神廟食兹土隂有德於斯民精意以告成釐實天
子之命也
諸廟祈雨文
炎威乍赫穡事方興雨澤稍愆人情為慮用涓誠於吉
日祈昭貺於高穹西郊密雲俄成甘霈大田多稼行慶
豐年是惟神靈為此方惠守臣幸蒙其休也
謝雨文
比以雨澤愆期輙申虔禱果優霑於累日大慰懌於羣
情惟神之休其敢忘報
諸廟祈晴文
雨澤過多適成霖潦郡民所賴實在靈慈敢伸再凟之
誠仰覬必從之福伏願天容頓霽雲翳全收庶幾望多
稼之成且以寬牧吏之罪神其鑒之
諸廟謝晴文
霖雨過多居民甚恐比竭誠於嚴禱果蒙貺於佳晴杲
日流輝致輿情之胥悦大田無潦致歲事之可期沐此
靈休敢忘報禮
秋賽諸廟祝文
火流露降稼往穡來祀事爰脩歲有常典惟神廟食惟
舊吾民之所庇依致豐穰而殄災沴皆神之福吾民也
以時稱禮敢不盡恭
祭勾芒祝文
惟神職專南正德著蒼精首勸歲功實司民命用虔脩
於祀典祈隂相於年豐
奠謁先聖祝文
惟王集百聖之大成垂萬代之彛憲人倫之綱紀治道
之本根倘有意于維持而植立者殆猶出必由戸行必
遵途方圓平直之不能外乎規矩準繩者乎某竊守是
邦視事兹始稱禮來見盖將推夫子之道是訓是行非
特循故事而已
謁諸廟祝文
某以天子之命假守是邦惟神廟食惟舊時雨暘而殄
災沴以福吾民是神之靈也是神之所以永有依也守
臣與蒙其休請自今日始稱禮來見敢不盡恭
祭文
祭楊龍學文
嗚呼鄭衛亂雅紅紫亂朱惟先生審正聲辨正色而不
顯其聰眀者盖五十年兮頽然其若愚濁流萬里會逢
澄清斯文晦蝕豈終不眀惟先生也既七十餘而老矣
忽驚人而一鳴瞽者以視聾者以聽如久行而還家
如病亡之俄醒翳先生之起斯人於膏肓兮豈比功於
倉公之與越人嗚呼哀哉天子憶金華之語近臣薦龜
山之書使者垂及乎莬裘而先生巳棄簪履隔泉壤而
不之見兮徒慟絶於諸孤嗚呼哀哉先生逝矣六經疇
依四海一老天胡不遺矧闕里之末學辱杖履之追隨
兮嘗發覆乎醯雞想平生之儀矩兮微言在耳訪函丈
以何有兮望新阡而涕洏嗚呼哀哉非先生之門吾誰
適從兮亦孰知我之悲嗚呼哀哉
祭楊觀察文
嗚呼時數千載君眀臣良公以忠亮荐膺寵光入侍宮
掖彌縫贊襄出奉使華德音孔彰惟閩之人獲庇何長
部吏以循小大率常賢悦藻鑑佞怯風霜珍貢以脩陸
海相望民弗之病財弗之傷凡兹懿勣實簡吾皇官高
位穹不容此方是令賢以斧繡傳芳尚期歸覲休命對
揚豈謂赤心空餘皂囊閩山蒼蒼閩水湯湯懷公之德
何日能忘巵酒荐誠惟公不亡
祭黃思賢文
嗚呼士患無聞惟公之賢兮飛英聲於寰海仕患不達
惟公之顯兮&KR0008;高步於巖廊敷聖教兮視九官之䕫契
與帝制兮邁四戶之常揚方峩冠於武部俄坐嘯於黃
堂謂勞逸之常暫終當膺大任展遠業兮納斯民於壽
康何彼蒼之難測遽即世於含章雖桃李之無言兮孰
不仰高風而慨慷矧疇者於芝蘭之室兮共短檠之燭
光懷斷金之義重念伐木以情傷嗚呼哀哉閩山故國
秀水他鄉欲往哭兮無從流涕筆之俱下兮寄永懷於
一觴
祭黃仁翁文
惟公温厚稟德純眀立誠行作士表文為時英克世其
家騰寔蜚聲克奉其身尊生踐形孔孟其學瞿𣆀其成
視軒冕如土芥等富貴如烟雲老而厭世寂爾歸真盖
晝夜之常度倏存亡其異名公寔不無我尚勞生
祭上官戸曹文(惕字子進邵武人)
嗟我子進才高志堅困躓於庠序場屋者不知幾年備
嘗艱苦僅迺得官盖折腰於升斗者曾未安席而飽餐
俄沉疴之纏擾永抱恨於重泉甘旨闕奉箕裘莫傳自
古賢士不遇而死亦多矣如子進其尤可憐樵川千里
旅櫬茫然尚期以平昔學問之所到釋人間之累兮逍
遥乎極樂之天菲詞薄奠式寫永歎嗚呼哀哉
祭文叔文
我公之生劍水之濱我公之死漢水之原歴艱險以萬
里掩堂皇而歸魂嗚呼哀哉人亦有壽胡不公延人亦
有福胡不公全忠信愷悌足以得萬人之譽而僅沾寸
祿才能智術可以帥百萬之衆而莫薦其賢死一冗職
室如罄懸嗚呼哀哉軸折車壊棟摧屋隳公今云亡骨
月何依想音容之愈邈兮隔青天之蜀道悵鄉關之猶
阻兮指歸程於海湄極諸孤之荼毒遣行道以虀咨嗚
呼哀哉祿固有限死亦有地數不可逃命不可恚子各
有職公勿為累女既有家亦能無懟公其釋此以瞑目
我尚含哀而抆涕巵酒荐誠惟魂不昧
祭黃可宗文
吁嗟乎流水逝兮隙駒不留奄忽何有兮風燈岸舟君
來而南兮氣干斗牛峩冠壁水兮祿榮是謀豈期一旦
兮沉疴弗瘳斗室横櫬兮孤燈照幽行路之人尚猶咨
嗟歎息而不休又況乎昆弟親戚之愛交游鄉曲之情
兮孰不涕泪之交流吁戚乎劍峯蒼蒼兮劍水悠悠君
歸不歸兮道阻途脩勿謂百年無嗣兮遺恨千秋勿謂
諸女未嫁兮雙親白頭有弟在側兮骨將汝收君如有
知兮願君釋人間之累兮逍遥乎極樂之遊
祭鄭無慾文(時在莆田)
吾母之黨昆弟莫存惟公與母舅姑弟昆念昔黌舍從
公於處自少及壯分甘共苦我竊科第公仍困躓晚乃
得祿詎償素志清節高義窮益可觀拿稚木飽孤貧悉
歡持此懿行何福不介壽則幾矣所享安在前死三日
猶寄我書書詞無異謂病其蘇浮生無根倏然已逝情
親契厚寧不殞涕魂可歸乎旅櫬經從嗚呼巳矣豈復
見公
祭王運使文
嗚呼世道偪仄士無縱鱗百鍊繞指孰非殉人惟公磊
落負氣挺然自伸不畏高眀而克敬有德不勵小節而
厚於大倫盖人之強為善者或載以偽而公之所以獨
行而不怍者一以其真有才未試有言未陳天靳之壽
亦胡不仁惟公之於交兮斷金義重況與公以婚姻之
故兮情方益親奠此一哀寔傷我神
祭尤提刑文
嗚呼與公交遊餘四十年寬和粹夷吉德藹然晚乃益
親況聯姻婭公頃南馳我仍北駕暌闊之久適此皆歸
扁舟相從朝夕為期夫何書來告我以疾冀其有瘳日
遲一日凶問奄至遂隔死生有泪如雨如川東傾嗚呼
哀哉豈復會公如昔臨漳豈復見公於公華堂華堂鼎
新公遽永辭不謂如公而止於斯巵酒奠公公知不知
我亦老矣曷勝此悲
先祖承務墳祭文
嗚呼哀哉丁亥之冬拜違几杖飲食未减起居無恙謂
當還侍菽水終養無何訃音遽來贛上嗚呼哀哉誰不
抱孫如我何用得祿自飽箸匕不供況感鍾愛頗異季
仲喪弗之臨葬弗之送每一念及肝摧心痛嗚呼哀哉
吾家素寒絶無簪紳自我先祖積善行仁廼訓迺誨歴
我父兄至俾孱微濫叨仕名如墉有基如木有根豈不
知歸欲報無門嗚呼哀哉十年還家亦將幼稚初幸一
見久已隔世抱恨何窮拊心永媿巵酒奠哀庶臨此意
嗚呼哀哉
祭叔父叔母文(漳州歸)
嗚呼哀哉吾父之黨惟叔與姑吾姑逝矣叔今又殂惟
叔之戚次及其配復先半載亦已傾背嗚呼哀哉去家
一年失二尊長想音容之如在隔死生猶反掌吾叔自
少文雅開爽孰謂不學允克孝養頗恃其氣志高意廣
命也大謬死幾於枉叔母之賢未見倫比事上則孝迄
終如始撫下則慈親我如子豈惟親屬内外曾不聞於
間言而其懿美之行寔著於閭里窘於衣食幾二十年
初若未窘之時而泰然不形於辭也吾叔病革不復省
事奉之如未病之時而意不爲之少弛嗚呼哀哉人患
不賢賢亦終於是而已耳天之畀付所靳者壽齊眉偕
老人或鮮有如吾叔父叔母之年兮庶幾乎可以無憾
獨恨拊愛之恩未報兮泪盈襟而浹䄂嗚呼哀哉
亡兄殯所祭文
嗚呼哀哉手足之戚惟兄一人家事勞苦兄先以身念
我孱削未嘗使親幸霑微祿庶代艱勤豈期中道死生
永分千里贑川似來訣别促膝欵語相守幾月病一沾
身便以死處問及後事了無一語始知我兄乃真丈夫
雖不享壽與壽何殊嗚呼哀哉我妣諱辰兄喪適歸我
祖是日亦棄庭闈使我聞之倍增痛傷恨此月日何其
不良嗚呼哀哉十年來歸閭里相迎豈無親戚不見我
兄依然旅櫬未即佳城縷調一酧式寫哀情嗚呼哀哉
亡妣謝氏焚黃祭文
嗚呼彼雛既飛反哺其母而我弗如米不及負彼木繁
蔭亦芘本根而我弗如封不及存想音容之如在隔生
死者逾三十年跡萍梗其靡定荒松阡而弗垣兹捧命
以還告庶有知於重泉鄉閭親戚頗喜以爲慶事獨難
釋於永慕兮增悲感而涕漣
承務郎焚黃文
某作於今年正月九日具奏乞將磨勘合轉一官回贈
祖父蒙聖恩特依所乞當月二十五日告下贈承務郎
謹擇今日焚黃者生平積善居多愷悌之稱名譽無聞
盖乏朝廷之命幸遭眀主優待邇臣因陳尊祖之情覬
被漏恩之澤恩綸亟下俯捉微眇之誠英魂有知未覺
幽冥之阻式涓榖旦虔叩玄廬奉芝檢以薦榮掃松阡
而迎貺相傳慶事足爲州里之光適慰孝心曷勝孫曾
之喜
中奉大夫碩人焚黃文
昨准紹興四年宗祀赦恩亡考贈朝請大夫今年三月
以某初除直學士亡考贈中奉大夫亡妣謝氏亡妣陳
氏並贈碩人謹擇今日焚黃者舊秩新名既荷大君之
命彛章異數薦為先德之光盖皇慈優待於臣工故睿
澤均施於存歿孝思㒺極莫酬天地之恩神聽惟聰庶
享邦家之慶
長壽焚黃文
某初除工部尚書蒙恩加贈考通議大夫妣謝氏妣陳
氏並加贈淑人九月宗祀又蒙恩加贈考通奉大夫謹
擇今日恭詣墳下焚黃者嗚呼新命特封寔為異數眀
禋申鍚厥有彛章荐荷國恩式彰家慶自非積累流餘
澤於子孫安得褒崇發幽光於泉壤共稱榮事足慰孝
心伏惟英靈並歆休寵
祭姪孫六秀才文
嗚呼汝勤於學汝孝於親種不及實負汝之志養不及
祿負汝之誠菽水朝夕以慰安汝母之窮獨者尚違汝
願況期汝以立身揚名而益大吾門者徒亦媿余前知
之不眀嗚呼哀哉汝父吾姪汝祖吾兄皆哭之靈今又
哭汝於垂暮之齡追往悼今痛傷我神
衆官祭曾恭人文
惟靈懿德淑儀自初有聞以配君子鸞和芷芬匪順則
賢警戒相成曷其有子義方訓勤煌煌命書載錫之榮
柔嘉欽止色意莫形死生常理亦既了達平生誦持藿
食戒殺維積恐多益大慶閥壽富寧謐百順㒺缺嗚呼
哀哉始則有終豈無契闊七十二年恍如電掣風獵銘
旌悲笳迅發簿奠斐詞庶悼永訣
代祭蔡宜人文
惟靈蘭玉殊禀綺羅慶門配時英之超軼兮方胥享於
鼎貴宛琴瑟之和好兮俄絃斷於駒奔悵音容之永隔
兮勞追惟於既往餘粉澤之芳膩兮慘閨闈而盡昏悲
夫哀哉吳山欝蒼兮苕水潺湲擁旌旆以營築兮於山
間與水源無復曩昔兮參逐而乘之魚軒一祖載而不
復返兮若之何其不殞汩而消魂嗚呼哀哉夙懿厥德
雖亡若存惟厚終之至意兮藹情文之備縟顧死生可
以理遣兮盍亦師乎漆園之鼓盆聊㓗誠於一酹尚有
媿於忘言嗚呼哀哉
代祭蔡元度文(元度三月五日卒於高郵所生之地是日天文晦冥)
嗚呼哀哉梁木壊兮天災莫禳變融和以霾曀兮迺辰
匪良傳我公之奄寂兮追諱駕於先皇生於其地而死
以之兮豈比夫東西南北遽隕越之無常嗚呼哀哉憗
不遺兮難測知於彼蒼計一日而千里兮孰不愴然而
䀌傷時淵衷為之慘惻兮士類聞而彷徨又况乎賤子
之載恩兮將終天而感藏活微鮒於涸轍兮榮枯荄於
春陽傳鄒鷇之羽翼兮發覆雞而照之以日出之光嗟
父母之鞠我兮初成就之無方微我公之遇兮幾何其
不擿埴而倀倀念丘山之報屈兮方負媿於蠅翔俄奪
我之天兮使我心摧而涕滂瞻袞繡以何及兮徒鼎彛
與縑緗悵朱絃之永絶兮去吾堊其誰將嗚呼哀哉淮
山蒼蒼兮淮水湯湯亟奔赴以未能兮百酸攬腸寄臨
風之一奠兮情馳越而飛揚恨百身之不可贖兮嗟我
之生兮不知其亡嗚呼哀哉
代祭林顯謨文
惟公德厚而方神和以清自其先世為時名卿公寔似
之騰茂飛英鷹揚鳳舉棣萼聯芬亦既有子作帝股肱
東府西樞萃於一門公其誰如安富尊榮壽考而疾匪
養則愆天子聞之遣醫十全靈餌弗瘳命也何言期公
百年秉國之鈞吁嗟巳矣天胡不仁霅秀一水往哭無
因恭羞菲奠蘄格微禋
代祭中書夫人文
吁嗟夫人柔嘉欽止天實相德以配君子載錫命書煌
煌金珠夫人視之淡然若無孜孜奉國大臣則勤夫人
助之夙夜惟寅龐眉在堂袞衣在室惟家之慶夫人有
溢奄其逝矣日月弗居有懷懿行孰不欷歔苕水之濱
既卜佳城牲芻薄奠式餞銘旌
代祭安康馮夫人文
嗚呼夫人懿德淑儀自初有聞歸於其家孝子令孫煌
煌命書豈不稱德華居備養壽富寧謐人孰不壽夫人
則榮棣萼袞繡舉世莫倫今乎已矣餘慶益長巵酒奠
誠聊示䀌傷
挽詞
黃思賢母氏挽詞(思賢兄弟皆陞朝)
哀響震重闈傷心薤露晞玉顔遺寶鏡仙馭想霞衣恨
滿風中樹恩深草上暉空傅御史孝泣血故鄉歸
又
壽考推賢德安榮享慶門鵷鴻行令子蘭玉秀諸孫谷
暗風悲棘庭空露泣萱從今五色錦不復照温顔
高峯文集卷十二
