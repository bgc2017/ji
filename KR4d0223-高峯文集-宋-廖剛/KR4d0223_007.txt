高峯文集卷七宋廖剛撰
辭免
辭免(缺)
辭免(缺)
臣准(缺)告以臣(缺)
作官兵不至事(缺)
揮蒙貸(缺)
辭免兼侍講
臣伏准四月九日尚書省劄子奉聖旨兼侍講春秋者
竊惟侍講之職蓋將發明聖經淵奥之旨以上裨緝熙
光明之學自古非博洽洪儒著名當世者不以充選如
臣凡庸初乏術業且復年齡垂暮昔所涉獵遺忘殆盡
乃使接跡諸儒侍經帷幄期以爝火之微助日月之光
輝詎克勝其任哉况春秋之書先聖人寓意於一筆削
之間以待天下後世其或智未足以知聖人之心則亦
多見其肆臆說以害正理王通所謂三傳作而春秋散
是也又况不如丘明公榖輩乎又况每下如臣之淺陋
者乎是以聞命震懼不知所謂而輙自列也兼臣近以
氣血衰耗左足發痛屈伸步履有妨見在朝假多日方
圖剡奏乞骸骨歸田里重惟君父之恩天隆地厚區區
不勝犬馬戀主之情猶欲俟疾稍間乞一賜對披瀝肝
膽庶幾睿明亮其甚非得已俯賜矜從此意未伸遽復
有此恩命臣誠憂恐無以自處伏望聖慈姑賜追寢所
降指揮使臣少安愚分得以徐為去就不勝幸甚
辭免徽猷閣直學士
臣今月七日准尚書省劄子節文三省同奉聖旨除臣
徽猷閣直學士知漳州者聞命震驚罔知所措臣聞聖
人策士大夫以名蓋所以旌有德表賢能以為天下勸
者也苟德業無取事功蔑聞詎可以倖得之哉臣猥以
庸材濫塵法從周旋省部無補絲毫屬嬰殘疾乞解職
任實欲便已私耳蒙恩假守已為厚幸所不敢辭者有
民有社可以布宣德澤庶幾不為素餐若聯榮學士寓
直西清是為峻職臣何為者遽敢冒此寵數朝廷職名
自有次序必掦歴華近聲績久著者然後以為學士况
臣叨遷二卿纔三數月退省愚分憂非所安所有上件
職命臣不敢祇受伏望聖慈收還誤恩庶協公議
辭免御史中丞
臣准尚書省劄子奉聖旨除御史中丞日下供職者聞
命震驚罔知所措臣以恭依指揮赴臺供職外竊惟御
史府實法度紀綱之所在而中執法於今惟長官自非
負高明之才剛大之氣通達治體鑒别人材則何以糾
肅官邪維持國是選任之重今昔所難臣學植荒蕪智
識淺陋曩備臺屬詎今二十年已齒髮衰殘心力殫耗
嘗露乞身之請未蒙矜許更賜收召臣仰戴異恩感涕
交集控辭不獲黽勉就道兹進對忽被親除非臣衰老
所克堪任若更叨竊非據不惟失愚臣量力之義亦恐
累陛下知人之明伏望聖慈特降睿旨收還成命别授
真賢以副輿論臣不勝拳拳激切之至
辭免工部尚書
臣今月十五日准尚書省劄子三省同奉聖旨除臣工
部尚書日下供職臣聞命震懼罔知所為臣庸懦不才
謬當要職朞年自惟毫髮無補久合告罷而况年齡垂
暮日覺亡堪遂騰請老之章覬逭瘝官之罪聖慈天覆
未忍棄捐更賜撫存俾安厥職仰體至意不合喋喋拒
違然而方深愧惕彷徨未知所措忽奉睿旨乃復有此
寵命區區之心其何能安竊惟起部之長自古不必備
惟營宗廟宫室則暫置巳乃省去今猥以癃老無用之
人尸之豈適有不巳之事而真乏人耶重念臣至衰謝
惟是退處田里休養羸軀以待盡則其所願伏望聖慈
收還誤恩從臣所請許守本官致仕庶安愚分
乞出
起居舍人乞出
臣昨在閑廢中蒙恩擢寘郎曹間關未克祇赴蒙就除
本路提刑已復召還遂自吏部郎官入侍殿陛如臣凡
庸叨冒多矣所宜麋捐軀命以圖報稱而臣才識短淺
不能有所建明所職闕然日惟旅諸僕御瞻望清光而
已臣雖不肖亦知愧恥日夜誠不自安重念老母九十
歲在朝既無絲髮之補去家又闕甘旨之奉喜懼之年
人子所惜進退之際義當何如欲望聖慈特垂矜憫除
臣便鄉一小郡臣素居民間庶能宣布德澤綏撫疲瘵
因得不廢親養亦足以示陛下廣孝道器使士類之大
臣無任祈天俟命激切屏營之至
刑部侍郎乞出
臣輙瀝危懇上干天聽仰賴陛下天地之量俯賜矜憐
未從誅殛則臣萬幸伏念臣愚陋無堪昨緣朝廷除擢
過分招致人言䧟於罪籍陛下回日月之照於覆盆之
下使淪溺黯闇之迹復得齒於搢紳且又寘之要職備
數從臣陛下所以賜臣厚矣所宜殞首碎身圖報萬一
雖才力淺短無以自效豈不日夜在念而臣賦分窮薄
不勝寵榮邇來氣體日衰疾病迭作尤苦左臂時時發痛
不可屈伸緣此數廢朝謁深用不遑若不控告君父求
解職任稍存臣子進退之節正恐起居失次或至顛仆不
支為班之列羞取笑士類此臣所以不避誅責輙敢有
請伏望陛下推天地父母之心察其在朝莫能有補特
賜指揮除臣一宫觀在外差遣使得休養三二年倘未
填溝壑猶覬得盡餘齡以效犬馬之報臣無任祈天望
聖激切屏營之至
再乞出
臣近奏具陳乞外任宫祠伏奉詔書不允者臣仰荷聖
慈撫存臣子之意感激恩榮不任惶懼然臣區區有不
得已者輙罄愚衷再凟聰聽竊惟天地父母之心必加
矜憐未即誅竄則臣之幸重念臣庸虚一介遭遇聖朝
特達之知擢寘近列日從諸賢獲望清光於九陛之下
臣非木石豈不貪此寵榮所為干冒威嚴求解職任實
緣犬馬之齒垂暮衰病日侵所患臂痛正妨朝請故雖
欲長戀軒墀不可得耳况臣自還從班於兹朞歲甲兵
錢榖既非所知獻納論思略亦無補日夜負愧久已不
能自安重以賤疾將有顛踣不常之患如此而不引去
尚妨賢路是不復有廉恥也陛下亦何以臣為伏望聖
慈察其悃愊俯從所請若以為尚可驅策未欲置之閑
散願得一小郡為陛下撫綏貧弱禁戢姦兇庶幾可竭
疲駑亦不徒費禄廩臣所不敢辭也仰冀乾坤之造不
違螻蟻之誠臣無任屏營戰慄激切懇禱之至
又再乞出
臣前具奏乞外任宫觀蒙聖慈降詔不允臣於次日輙
復昧死罄竭愚衷再凟威嚴累日聽候未得指揮臣誠
惶誠懼不知所為重念臣犬馬之齒六十有七在朝最
為衰暮疾病既侵氣體頓弱况復肘臂屈伸有妨若冒
寵榮不力引退縱無人言豈不自愧不惟負愧實恐支
持不行臣之區區具布前奏伏望聖慈曲垂矜察特賜
允從臣無任瞻天祈聖激切懇禱之至
乞致仕
漳州乞致仕(紹興八年九月十一日發)
竊以人臣之義論其死乃已曷可言歸然而大夫之年
至於老而傳亦容自便蓋筋骸既不堪於事任則禄位
固宜謝於寵榮伏念臣猥以虚庸誤蒙飭擢亟從冗散
躐致高華叨塵今八九年潦倒且七十歲艱難何補空
懷犬馬之憂病患相仍况是楓蒲之質形神疲弊氣血
衰殘深惟民社之重不可以偷安復畏簡書之嚴空難
於苟免念仲尼戒得之訓稽老耼知止之規輙申螻蟻
之誠仰幸乾坤之造恭惟皇帝陛下體天道大育物仁
深每加意於臣鄰常俯從其志願伏望矜其衰朽錫以
休閒許臣守官致仕冀克收於晚景庶無負於初心矧
類南箕曾乏簸揚之助爰瞻岱麓未妨尋抱之除生欠
捐軀沒期結草
被召命乞致仕(八年興化軍發)
臣某言十二月十三日伏奉詔書以臣陳乞守本官致
仕不允者頽齡莫制方騰告老之章舊物不遺已降召
還之命載頒温詔曲示眷懷顧衰朽之奚堪第兢凌之
增劇臣某誠感誠懼頓首頓首伏念臣初無他技獨守
朴忠濫厠跡於禁廷蔑聞補報獲承流於鄉邑實竊便
安既匪李躬年耆而學明又媿百藥齒宿而才壯偶未
填於溝壑寧有覬於桑榆懇到愚衷蓋念首丘之無日
丁寧天語更令衣衮以生輝義不得辭恩將曷報此蓋
皇帝陛下堯仁天錫湯德日新靡求備於一夫欲兼收
於衆善豈謂散樗之卷曲無足取材尚憐老馬之虺隤
或能知路斷來章之再請使力疾而一行臣聞命靡遑
驅車恐後亦欲效鉛刀之一割敢徒矜敝帚之千金蟲
鼠何心盡託乾坤之造海岳可助誓將頂踵之捐臣無
任瞻天望聖激切屏營之至
御史中丞乞致仕
臣輙申愚悃上凟聖聰臣昨守漳州於前年九月内上
章乞致仕未得指揮間被旨召赴行在既造朝遽蒙陛
下誤恩付以臺事冒昧就職於兹一周星矣空疎無術
初乏建明朴拙寡聞鮮所彈擊激懦衰而莫振竭短見
以徒勤訖無補於朝綱實有妨於賢路重念臣犬馬之
齒七旬有奇蒲柳之姿百年能幾素苦臂疾近覺目昏
形既弊而學術亦衰學益荒而語言奚取日虞瘝曠重
積罪愆伏望皇帝陛下施天地父母之恩遂草木魚蟲
之性矜其不逮亮其不欺特賜罷免御史中丞依昨所
乞許臣守本官致仕庶幾末路不負初心臣無任祈天
望聖激切屏營之至
再乞致仕
臣今月初七日具奏乞罷御史中丞許臣守本官致仕
伏奉詔書未蒙俞允臣無任惶恐戰越之至臣衰朽不
才謬當言責日久涓塵無補媿負實深式陳懇悃之辭
冒凟高明之聽敢意天慈未忍棄捐賜之温詔令姑安
職臣之庸鄙顧何以稱此仰體眷私殞身曷報重念臣
年齡垂暮願歸田里非適今日昨為郡守布宣德澤庶
非素餐已嘗援引禮經叩閽有請今又二年矣齒髮日
益凋殘心志日益衰謝而况中丞之職實任耳目之寄
凡羣臣之不循法度與事庶之不協於理者必能周知
徧察以復於陛下豈容癃老昏懦之人久充此位而已
邪是以不避誅殛輙控告於君父乞賜罷免並非卒然
欲要勇退之虚譽也實以責任之重非所堪任區區之
情可亮伏望聖慈曲垂矜察特賜依臣前奏所乞施行
臣無任祈天望聖激切屏營之至
工部尚書乞致仕
臣竊惟戒之在得仲尼之明訓知止不殆老氏之格言
臣塵忝科第叨竊禄食三十有五年矣庸陋不才曾無
毫髮補報公家今也精力疲癃志慮昏塞益覺無堪所
宜免官謝事退歸田里之時而乃貪戀寵榮冒居華要
久而不去雖陛下於臣覆之如天容之如地未忍棄逐
然在臣之進退去就義當如何兼臣近得足疾發歇不
時深慮朝謁顛仆失儀取笑士類前日燕殿奏對已嘗
披露愚悃冒凟聖聰伏蒙矜憐曲賜訓誨碎臣之身何
足論報重念臣區區犬馬慕戀之情豈願違去軒墀顧
臣智識短淺初非可用之才更令久於朝廷終恐尸素
曠敗積有愆尤負先聖賢之戒訓上累陛下知人之明
此臣所以日夜愧懼不遑寧處伏望聖慈矜哀特賜處
分檢會臣前後陳乞章奏許臣罷職守本官致仕臣無
任祈望激切之至
再乞致仕
臣今月初一日具奏乞檢會臣前後章奏許臣罷職守
本官致仕伏蒙降詔不允臣上感聖恩惶懼戰越殆無
所容然臣初非敢飾說煩凟聰聽實以氣血衰殘心志
凋謝鞭策不前惟是投閒乃愚分之所安是以不得已
仰冀陛下推天地父母之心赦其萬死容畢其說重念
臣近嬰足疾未獲全安政於趨朝有妨宜去一也近來
覺多昏忘深慮職事曠廢宜去二也辱在論思之地不
為不久曾無毫髮之補宜去三也日者薦舉失當雖蒙
恩赦罪於義難安宜去四也賢俊滿朝而獨以癃老無
用支離於其間塵垢華塗宜去五也頽齡至此若更貪
慕無厭夜行不輟必招顛覆之災宜去六也區區輙復
披露愚悃干冒天威伏望聖慈曲加矜察特賜依臣所
乞施行
提舉亳州明道宫乞致仕
竊以物生天地之間壯無不老道在君臣之際始則有
終故禮經著致仕之年而先聖垂戒得之訓事關廉恥
義敢因循中謝伏念臣蓬蓽寒生箕裘末緒濫綴崇寧
之黃甲亦既有年叨聯紹興之清班於兹積歲初為代
耕而干禄不圖逾分而冒榮每期頂踵之捐終蔑涓塵
之補今則桑榆景暮犬馬齒衰雖自古盛王未有遺年
然類彼老人焉能恤遠鐘鳴漏盡適驚田豫之心岩居
川觀奚待網成之諷頃者屢貢乞骸之悃輙蒙賜詔之
恩深體至仁姑存舊物念坐縻於廩餼重負愧於心顔
矧虚羸而長困於河魚惛憒而或聞於牀蟻形神俱弊
溝壑是虞伏望皇帝陛下軫父母之慈垂日月之照曲
矜衰朽理合退休恕其孤大恩而莫酬聽其辭素餐而
告老庶循愚分亦便鄙私既無(缺)
高峯文集卷七
