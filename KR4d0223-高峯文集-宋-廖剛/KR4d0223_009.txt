高峯文集卷九宋廖剛撰
啓(簡附)
代謝宰執
便私請郡賜允蒙恩視事云初撫躬增惕竊以加禾善
地吳會名邦魚鹽秔稻之富饒井邑棟甍之緐麗雲連
中&KR0873;餘二陸之流風水接淞江想三高之遺迹舟車衝
翳商賈阜通乃無獄訟期會之煩不廢樽俎笑談之樂
矧遂綵衣之奉更叨麟閣之榮澤雖沛于中天雲實興
于四嶽此盖伏遇某官持衡公道提掖儒流協一德以
交脩器羣材而並用致兹庸𤨏借冐寵榮敢不夙夜懋
功上贊陶鈞之化冰霜勵節仰酬藻拂之私
代謝諸監司
兹者誤膺宸檢叨領郡符蒞事云初撫躬增愧恭惟某
官玉壺清質金節重權抱古人之三長而才最高兼使
者之四德而仁為首敢鄙孤迹得請屬封顧千里之寄
非輕惟二天之庇是賴旌麾在望未容履舄之親訓約
素嚴敢怠規繩之守涼風初肅迅召非遥善保天和式
慰輿頌
代謝走馬
某官公忠茂著節義藹聞持天憲于一方採民謠于萬
里敢圖孤迹得請屬封托巨庇以方深仰高風而彌切
江山爲阻趨履舄以未遑繡斧所臨徒淵冰而懷懼旻
秋戎肅泰宇育和更冀保綏式慰瞻頌
代謝龐帥
某官英才瑞世高範儀時屛翰一方師帥列辟有可大
之賢業以自結于主知聯榮内閣之清班增重東吳之
巨鎮敢圖𤨏質偶遂私心竊守下邦密連治壤露分美
化賴靈海之餘波景仰老成况高山之在目兹為厚幸
足庇孤蹤徒祗畏于簡書阻經趨于旌棨西湖風月暫
留醉于融樽北闕鵷鸞諒行趨于舜陛高秋戎肅良覿
未諧仰惟調鍊之精式副倚毗之重
代謝揚州判府太尉
恭惟某官蓍龜舊德柱石元勲惟周之均民固被其膏
澤若孔之卓天未絶於斯文睿眷特隆士流永重孰不
願借齒牙之論固當皆在鑪錘之間致兹椎駑亦沐輝
潤
代謝判府中書
某官主張吾道提掖士流王室籓維式重玉符之寄帝
心簡在佇隆巖石之瞻顧惟椎駑實沐輝潤
代謝宮使林顯謨
某官爽邦蓍哲命世大儒文章學者之宗師行業士流
之矜式孰不願借齒牙之論固當皆在鑪錘之間自惟
懦庸寔出提拂(蔡攸顯謨何志同龍圖云道學命世公忠得君藹然聞譽之施于身卓爾謀猷)
(之告于后)
代賀李漕加職
伏審光被殊恩榮遷峻職凡在庇休之下舉深忭蹈之
情恭惟某官清廟希珍巖廊重器早膺妙選薦歴華塗
茂碩德之公忠藹邇才之強敏錢流地上知四賦之善
經名落人間寧三載而徐陟繄寵光之載錫謀眷遇之
彌隆要任所階僉評惟允某側聞加命良劇懽悰望旌
棨以誠馳阻門闌之慶謁
代賀常平鄧提舉
光膺睿渥榮擢使華接廉之初部屬交慶恭惟某官天
麟異稟廟璉希珍香名籍籍於縉紳高步駸駸於霄漢
惟鰥孤寡獨之政若開闔斂散之權委寄匪輕選擇故
妙某托庇兹始望風實勞覿粹表以非遥振懦衷而增
抃
代賀提舉曾察院
某官學竆性命之原道識文武之大横經璧水蔚爲儒
者之宗師執法烏臺久著正臣之風采惟郡國之敷教
屬明聖之留神
代賀提舉常平齊博士
光膺睿渥就易使權旌旆初臨部屬交慶恭惟某官風
期俊邁進止詳華韜命世之才猷抱濟時之器識傳
經東序蔚為儒宗敷教南閩休有士譽某望風有素覿
德未諧託巨庇以方深振懦衷而增抃
代賀監司郡守冬至
魯雲紀瑞周歷頒元氣應卦以潜升道法天而俱運恭
惟某官學趨賢聖行通神眀望重朝廷寄崇方面(發運云職)
(隆師帥)茂對履長之序允爲逢吉之期佇被褒書益躋要
路某限居官次阻造門庭(發運云阻伏旌麾)祈頌所深敷宣罔
既
又
魯雲占瑞堯日迎長當陽類之潜升宜吉德之昭慶恭
惟某官玉壺清質金節重權方欽時以亮功益宜民而
受祿某限守城鑰阻造門闌望旌棨以非遙奉醪觴而
莫及永言祈頌曷既敷陳
又
日行北陸雲瑞西郊初陽應候於黃鍾亞歲盛儀於紫
禁恭惟某官允廸吉德茂對嘉辰惟事君之盡忠當宜
民而受祿某限守符竹阻慶門闌祝頌之情敷宣罔既
代賀鄰州通判
晴雲昭瑞化日迎長一陽當復吉之初萬彙訝泰亨之
漸恭惟某官夙躬令德茂對嘉辰方欽時以亮功益宜
民而受祿(下同前篇)
代賀新通判
伏審光被殊恩榮拜新命將有親依之幸曷勝抃蹈之
情伏惟某官廟璉瑰竒天驥超絶幸逢華旦茂展嘉猷
徹淵聽于九重播香名于四海陳仲舉豈衆人比請為
題輿龐士元非百里才宜升别駕鴻飛陸漸鵬從風摶
輿望交忻僉評惟允某間關竒迹腕晚餘年方深瘝曠
之憂迺獲明哲之助其為慶慰莫可敷陳
代通判賀交代
伏審光膺宸綍爰駕屏星當獲賢者之交承曷勝鄙心
之榮幸恭惟某官天麟殊禀廟璉希珍素韜經世之才
猷茂著濟時之職業英聲籍甚士望翕然故朝廷為官
擇人擢西門之異績而州郡量能授職斥東郭之濫吹
輿論適平榮途載始某聞風惟舊傃德寔勤覿粹表以
非遥震懦衷而增抃尚祈葆鍊式慰願言
代賀徐發運啓
伏審光被殊恩總司大計下九重之温詔騰六路之懽
聲凡在庇庥孰不抃蹈恭惟制置發運學士英姿粹氣
禀于天然博識宏才周于世用薦更使事皆出上知攬
轡登車豈止藉澄清于一道飛芻輓粟抑將資豐羡于
九年眷注特隆倚毗益重某托蹤惟舊沭德良深望森
戟以誠馳阻崇墉之慶謁凉飈戎肅坦履集祥善保天
和式慰輿頌
代賀提轄加團練啓
伏審肅膺殊眷榮拜新恩增使節之光華極輿情之懽
抃恭惟某官珪璋粹質金石純誠懷仁義以事君嘉謀
猷而告后選擇而使故當不後于衆人精白以承果見
特優於寵數某側聞褒詔竊劇忻悰望旌棨以非遙尚
門闌之阻慶
代賀杭州知府李待制禮上
伏審拜恩寵綍開府剛辰聯榮内閣之清班增重東吳
之巨鎮恭惟某官遠猷經國高範儀時方聖主之急賢
屬大邦之建長不容終制遽責移忠九賦飛輸靡見頓
芒於恢刃三農坐阜佇開載路之懽謠某假守隘封密
連治壤露分美化賴靈海之餘波景仰老成况高山之
在目兹爲厚幸竊震懦衷悵旌棨之非遥阻闌門之前
慶西湖風月暫留醉于融樽北闕鵷鸞諒行趨于舜陛
新霜在候坦履集祥更祈葆練之精式副倚毗之重
代賀諸監司鄰郡正
王正謹始歲事聿新與國同休屬時巨哲恭惟某官遠
猷經國高範儀時夙夜惟寅盡君子事天之道中和樂
職抑古人求福之方兹順履于嘉辰宜倍膺于殊祉某
限守城鑰阻奉壽觴(鄰郡作阻造賓閎)慶頌之誠敷宣㒺既
代賀徐發運知杭州
伏審拜命恩綸易&KR0950;巨鎮仍涉圖書之法從不離綉斧
之提封凡在庇庥孰不忭蹈恭惟某官朝廷重器縉紳
名流識洞幾先智周物表屢光華于使節輙豊衍于邦
儲初若運之掌中如見流于地上乃言可績所至有稱
猶利刅常恢恢乎有餘譬善戰雖多多而益辦精忠上
達一飛果致于青雲温詔亟頒三接遂躋于丹地屬此
大邦之建長况當聖主之親賢謂其腹心之臣付以股
肱之郡自昔湖山之美聊慰去思佇聞𥜗袴之謠共歌
來暮苐恐赴功名之會矧方遭眷遇之隆旋即賜環不
容暖席某久托蹤于治部行竊照于善鄰聞大旆之將
臨覺愚衷之增快更祈保衛式副傾依
代賀應運使除發運
伏審光被殊恩總司大計下九重之温詔騰六路之懽
聲凡在庇庥孰不慶慰恭惟制置發運學士英姿粹氣
稟于天然博識宏才周于世用薦更刺部連上最書繄
彼東南之區是惟山海之藏提封幾乎千里經賦半于
九垓倘非當才孰將倚辦惟忠純之節藉甚縉紳之間
而仁義之餘歸于理財之策豈止藉轉輸于一道抑將
資豐羡于九年眷注特隆倚毗益重某假符有守贊慶
未遑迎大旆以非遥在鄙懷而增抃
代賀劉運判陞運副
伏審光膺宸檢榮陟使權命下九重懽騰一道恭惟某
官風期俊邁進止詳華茂碩德之公忠藹通才之強敏
裕民足國不勞四賦之經定分正名寧俟三載之陟繄
龍光之遽被亦善最之亟聞睿眷特隆榮途伊始某依
仁有幸托庇方深望森戟以非遥阻崇墉之前慶其為
忻忭實倍等倫
代賀王郎中除運判
伏審光膺宸檢榮領漕權士論交孚部屬胥慶恭惟某
官才猷敏邵業履高眀動淵聽于九重播香名于四海
粉闈推耀晝繡言還亟聞鎮撫之賢遽被光華之選裕
民足國肯效獲十禽于終朝賞善旌能將見遷九官于
一歲某依仁有素托庇方深迎大旆以未諧聆好音而
增抃
代賀新提舉常平
伏審恩新帝綍光動使星籍甚梁楚之聲懽騰吳越之
境伏惟慶慰恭以某官絶足天驥無瑕世珍方凌厲于
九霄暫光華于四牡惟鰥寡孤獨之政允屬仁人矧開
闔斂散之權更資達識某假守治部傾心下風永言依
賴之深竊幸趨承之邇
代賀杭州徐待制禮上
伏審昜&KR0950;重鎮開府剛辰光輝昔日之湖山鼓舞平時
之部屬伏惟慶慰恭以某官才猷濟世忠藎得君九賦
飛輸靡見頓芒于恢刅三農坐阜佇聞載路之懽謠某
假守隘封密連治壤依仁有幸竊照益多徒深燕雀之
誠阻從賓客之後
代荅致仕朱承事
簿書銷日長慙郡治之無聞緘翰及門遽辱里居之過
與衰顔有腆厚意難勝伏惟某官奎璧儲精珪璋挺器
早潜心于聖域亟馳譽于英躔竹帛功名因循蹉跌雲
山中履鼓舞來歸方兹竊慕于高風豈謂反形于善頌
省循非稱愧荷徒深
代賀運使加職
光被殊恩榮加秘職凡在庇庥之下學深懽忭之情恭
惟某官業履高眀風期俊邁薦膺使選皆出上知挺偉
節之公忠藹通才之強敏裕民足國不勞四賦之經考
實論功寧俟三載之陟繄寵光之載鍚諒眷遇之彌隆
要任所階僉評惟允某側聞加命倍劇忻悰望森戟以
誠馳阻崇墉之慶謁
代謝諸司及鄰郡
六屬偹官僅免曠官于天府一麾假守慙非近理之人
材爰托庇庥實深忻幸(鄰郡云深幸善隣獲依大庇)重念某斗筲微
器駑散凡姿漫仕江淮之間薄遊輦轂之下紫微青𤨏
難追翰墨之時英皂蓋朱幡尚取簿書之俗吏自天疏
寵無地蔵羞此蓋伏遇某官提掖士流推轂善類隂借
齒牙之温潤曲矜羽翮之凋零致兹懦庸亦叨委寄𢡟
明德意祈仰合于詔條祗奉簡書庶不違于約束永惟
疏拙更賴函容佩荷至深敷宣罔既(委寄以下鄰郡云露分美化賴靈海)
(之餘波景仰老成况高山之在目載言忻佩豈易敷陳)
代荅新通判
冒玷分符適諧視印内惟謭薄何以堪任媿脩謝之未
遑辱膡書之先及勤詞載玩謙德難勝伏惟某官望重
朝端材標國器尚屈偏州之佐猶安仙里之居諒峻召
之非遥豈孱蹤之得比更祈葆鍊式慰頌瞻仰荷之情
敷宣罔既
代人謝舉改職官(荆南)
三語玷員苟逭西曹之謫二天表行濫蒙東郭之收云
云竊以難全者天下之才易事者君子之道惟才異用
故有貴于器使惟道善貸斯不吝于甄收若羣材成庭
而椳闑扂楔之亦求如庶羞享神而蘩蘋藴藻之猶薦
要當博取豈或遐遺云云是故南陽識范滂澄清之志
於在功曹北海知孫韶輔佐之才方為郡椽何必冉冉
趨庭之屬訖無峩峩奉璋之資惟荆巨籓實楚重地襟
江佩漢控蜀臨吳節制乎十餘州部屬乎八大縣固有
廉㓗善吏亦多通達名儒循良餘古人風論議究當世
務有將有相宜可以爲君得人興賢興能亦足使在位
美俗如某者簮裾末胄詩禮寒門發策決科憚加鞭于
蒲柳抱關擊柝甘竊食于桑榆屬王事之不遑曾私恩
之靡及㳂激何啻萬里蒞官初未二年險阻艱難蓋備
嘗矣嶔欹歴落真可憂焉敢遽比德於青州從事惟知謹職
於白水真人云云某官云云掞藻儒林英聲夙著策名朝
列令聞亟馳薦揚歴于省垣屢光華于使節斗南何有
冀北應空尚淹䕫契之經綸暫膺方虎之委寄一戟不
折羣蠻來威拓地開疆日始逾于百里褒功顯德歲將
見于九遷然而云云臨機應變舉必出于萬全拔滯振
淹得但希于十半遂令孱陋亦預品題朱雀帳前欲免
望塵之拜青油幕下或富倒屣之迎僅同蠖屈之信稍
類飛鴻之漸敢不矜持士節佩服官箴雞壅豕零誓圖
來效兔葵燕麦忍取虚名尚無愧堪一割如鉛刀豈不
能致千里如跛鱉巳蒙與進登激浪之龍門竊幸同升
附追風之驥尾
簡
與眀應仲
傳懵爲此說亦過矣猶曰道在邇亦言道之理無不在
耳予一以貫之言理之無二耳思無邪存其誠言求道
之方耳學若見道聖人之道自當解釋無有疑碍雖自
立言而自然與相關通不必疑其皆口耳也悲夫學者
翫聖人之言久矣今有以聖人之言教者譬猶青巾携
籃行市中貨墨雖真呂仙莫之信矣故君子之徒每相
戒不以言語輕示人正爲徒取侮矣且吾友以為道若
平常則是匹夫匹婦守常而無知者便是真得道人此
又不然聖人故曰百姓日用而不知夫婦之愚日用則
有之不可謂得道萬物皆由道惟聖人能體之學未至
聖則有知道知道不必能體然直謂之專口耳則不可也
學者有講習講然後眀習然後固六經奥旨學者所當
盡心求之經而得吾心求之吾心而得聖人之心則一
將有堯舜禹湯周孔不以文字傳者無異何用撥弃文
字蔑視師友然後為善學耶所未敢聞命者如此若以
爲不言更望反復見教與公非世俗之交雖極言無嫌
也
與黃思賢侍郎
某曾祖母享年九十有三方無恙時家兄有子女二是
為五世孫大父享年八十有八方無恙時家兄復有兒
女孫各(缺)亦五世孫也今大人八十歲家兄之孫十四
五矣加數年見元孫不難世綵名堂為是也然敝居舊
為綵戲亭中奉大夫劉會元為作記昨任秀州儀曹日
又嘗以名官舍之軒故黃秀實作詩序止道加禾綵戲
軒事後以綵戲無相繼見高元意而軒亭似非燕老之
地故更建堂而以世綵名焉前後題詩者皆主賦此事
而記序異詞軒亭異所若不足考願得數言序而合之
幸甚幸甚
與謝參政任伯咨
某近日聞諸大盗皆渡江但以為江北無所得行劫就
食勢當如此今日見偽赦書方知有畫江之意當是為
所迫逐而來然亦安知其無所授耶每日十數萬縱行
江東恣行殺掠江東之人宜無免者豈不痛哉諸將縱
賊不敢輙擊朝廷避敵不敢寧居懦慄之民將安逃其
死乎僕竊以爲天下未有無其志而能為之者况大勲
大業豈容畏避苟且而欲望其有成乎靖康之失獨在
于不能决戰以至遺恨滿天地尚可蹈其轍乎光武親
冐矢石而獨勇于大戰盖其志既定謂天于此必相我
非輕用其身也今敵與大盗皆嗜殺人人深憤恨是天
相我之時也何憚而獨避之乎四海顒顒望朝廷為之
主敵騎未動巳先廢百司庶務但為遷徙計不知終欲
何為江北方務聚人而我實散之得失將何如哉此僕
所痛心而不能巳也仰恃嘗遊門下敢爾僣率倘可復
吾君否死罪死罪
荅陳幾叟
前書承報示春夢且有相勉意良好笑翰林學士豈可
使學做耶假令萬一真有誤命則有力辭而已然平日
不願為詞臣如荒蕪拙澁殊不可為此公所知者亦復
有鄙見與世不合雖公亦未必知近世詞命君褒其臣
不啻如䛕佞者之頌德未有鄉黨之行尺寸之功而除
書累千百言至有批荅多于辭表者僕常不以為然又
有甚不近人情者除命方新比德伊周猶若有餘俄而
貶黜則曾閭巷小人之不若他日召還或又復為伊周
此皆詞命不吝其始之過也自古除書無如微子之命
褒稱為多彼自是作賓于王家故特異然亦未比後世
之一二如舜命九官非不重也豈在多詞矧當艱難倉
遽之時乃猶崇飾虛文不已獨不可少變從簡嚴乎如
欲如今日之詞臣使僕能文亦所不敢况不必能也常
欲建明此一事顧未有便偶公亂夢聊亦閒論當一夕
劇談耳
與秦相公
某今日以在告不得詣府第請問事宜訪聞兩日人情
惶惑引去者衆以愚鄙所見且須别降詔書曉諭中外
使人無疑心然後國事可爲盖前日所榜賜諸帥詔不
肖所以喋喋有請者非謂其簡略未盡正謂立意未厭
人心盖前此舉國之人皆不以和議爲然今徒云已許
歲幣等事是猶不以和議爲未是此人情所以洶洶也
要須痛自引咎謂我所見不明猶不悟敵國之言不可
信至於咈億兆憤怒之心抑貔虎踴躍之氣求從所欲
果又墮其計中此我之過也自今一意治兵更無他議
若秋高馬肥敵騎益至當議親征與之決戰人心攸歸
天道效順我之成功庶可必也麻制既難爲榜示檄書
又未出示衆庶不見朝廷指畫次第故未能無疑耳山
東河北傳檄以諭人心似不可緩雖道路不通亦須委
自諸將付硬探人多方達朝廷之意兹其時也伏幸裁
處
與荆南知府劉節使(錡)
某頓首伏承出師屢捷大挫犬羊之鋒妙算竒勲㬥白
赫奕雖深山窮谷之人莫不傳聞而鼓舞何其盛哉高
眀固不自以爲功然天下後世孰能掩之某衰朽亡能
待盡朝夕尚幸朝廷早以恢復爲大計委于公庶其濟
也公能無意乎哉因輙僣及
高峯文集卷九
