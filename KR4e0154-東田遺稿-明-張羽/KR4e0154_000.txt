東田遺稿别集類五(明)
提要
(臣)等謹案東田遺稿二卷明張羽撰羽字鳳
舉奉興人弘治丙辰進士官至河南左布政
使是集詩文各一卷為其季子楨所編門人
儲洵序之羽為御史抗疏劾劉瑾直聲震朝
野文雖不多其方正之概凜然見于行間詩
亦規摹盛唐不落纖巧之習蓋弘治正德之
間去明初前輩猶為未遠流風餘韻往往而
在而羽之澹静峭直又出天性雖其博大富
健不及李東陽程敏政排奡鉅麗亦不及李
夢陽諸人而不為舊調之膚廓亦不為新聲
之塗飾肖心而出務達所見而止在明作者
中可以自為一隊矣乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
東田遺稿序
君子消長之道值其時而文隨之時進而章明勃乎蒸
雲以利以澤時卷而懷則儼乎崇山逸氣上濟望者仰
而誦之非道之異也國朝弘正之間籍顯地以雅實自
任而能振拔士類如西涯李公篁墩程公海内舉稱文
宗于時列曹署如我文懿公白巖虎谷九峰二泉諸公
彬彬郁郁皆文行豪特之選東田先生始釋褐至京師
一日以文名遂揖公卿席賓敬若古歐蘇學士云者故
暇則游從談燕以詠以奕夜寒刻燭不覺漏曙别則爭
賦詩飲餞卷聯愛直慷慨閎議升車而行搢紳偉之先
生長身玉晢廉潔清方神秀穎發博聞強志不取合於
流俗真翩翩振鷺也始令淳安讀鐵翁去思碑仁愛好
教化以寬平稱良晉内臺伸威提法風裁徵明不為利
疚不以勢詘讀地震開礦取燈諸疏危苦激切嚴聽敢
毅表坐正人照彼佞者吁不得盡其極也當衡忌補掖
郡保定賸左襠齧城之狐視先生敬憚之三月無敢撓
治讀孫司徒九峯書悲其志連章乞歸再薦起貳藩臬
踰年歸亟薦正左轄不浹時歸讀其言曰朝廷以廉退
用臣臣敢不以名節自愛夫自愛以節三仕而三已進
退之道抑時也哉先生曠遠峭直得一善則盱衡擊節
黃見眉端即非其意雖籠富貴分糜爵奚啻傷損晩休
東田偕其弟北渚先生高情旁薄周流情理之間無溢
言曼辭以為侈大無病畦厲色以資讇訒勁特而不能
屈已寡禱而罕於曲應咏歌先王之澤滋暢正始之宗
讀其詩琅琅有遺音矣嗚乎高山大川不田不舟水土
所珍以先生砥行而未大行以濟命也夫先生季子楨
收次遺編從弟刻之家授簡命洵夫玄之秘芭習之韓
之文漢叙之先生可得而聞者洵愚瞢然媿其能辭先
生諱羽字鳳舉位望行歴載南溪中丞誌中洵特論其
世繫哭門之思云爾嘉靖癸卯夏四月望賜進士第奉
政大夫福建提刑按察司僉事前兵部郎中門人儲洵
拜書
