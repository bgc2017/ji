東田遺稿卷上
明張羽撰
詩
早朝偶作(丙辰春登第後二弟鵬舉下第南歸因懷之)
曙色初臨五鳳城建章宫外聽啼鶯紅依御水桃花淨
綠壓宫牆柳葉生退食從容當日午趨朝遲暮自天明
潞河南下歸舟急不盡池塘春草情
奉贈柴墟儲公
儒雅當年定可師相留一醉亦心期宦情多暇詩頻擬
秋興堪悲菊未知病喜家兒能檢藥靜憐簷鳥不驚碁
身應萬仞青雲上滄海明珠幾注思
贈冒武昌南還
五十巖廊定不遲黑頭郡節亦相宜玉除曉日瞻龍衮
江夏春風廢繭絲門士無書通薦藁野人有祀到生祠
歸舟千里衡湘水眀月清秋總入詩
奉贈胡少參先生督餉陜藩
霽色望秦山春雲過渭川辛勤憐去國老大獨籌邊相
國功重問司農位久懸清江留舊業此意亦蕭然
任城太白樓
山城煙柳護春寒太白樓前送曉看故塚生愁虚采石
舊恩和醉對金鑾登臨有興妨多病流落難逢笑冗官
莫信江湖輕遠適憑高我亦望長安
邵伯湖寄柴墟先生
湖口餘寒駐客舟鄉園猶是數程留短檠遲柝悲今雨
丹闕青雲感舊游飛鵠正酣雲外路浴鷗猶眷水中洲
當時萬卷空多興通籍金閨誤見收
次韵答朱楚英
北來鄉思漫能禁寒盡燕方雪正深日下啼猿驚泣玉
眼中流水憶鳴琴浮生誤覺邯鄲枕緩頰慙多相國金
明日定堪重獻策長沙已動賈生心
三忠祠詩次韻淮陰方太守
諸葛武侯
驅馳曾喜出南陽魚水猶懷聚一堂拜表宫中無故主
墜星原上漫垂楊三年後死功須定百務勞生敵解量
莫恨馬曹終竊據荆徐不得失雲長
岳武穆王
岳王旌幟眼中空精爽褒公與鄂公萬里山河聞叱咤
千年廟貎識英雄猶看汗馬回生氣須到黃龍立戰功
誰誦辨誣成浩嘆兩宫哀怨更難終
文丞相
秋日文山塚樹蒼舊君報死亦尋常羣疑未白亡元日
萬里猶歸侍帝傍東海無家兵已盡南冠不免死猶光
燕京祠廟靈風急社鼓神鴉滿夕陽
嚴陵曉發次夏嚴州汝梅韵三首
官舟夜並越溪行已判青春付客程出嶂漸分嚴瀨曉
聽鐘新識建山晴東來白雪明江縣北望紅雲擁帝城
三輔未應愁遠適漢庭須亦試蕭生
承恩誰賦内前行遠客來頻識水程一鳥波間閒上下
數峰天外忽陰晴山林不解南風曲裘馬猶矜北斗城
莫向春明門外别大梁賓客望班生
春陰強作問畊行出淖猶堪載酒程每厭蜃樓乘海暗
定知爝火忌天晴山陽地濕茅穿逕雪後江高水到城
病怯官忙無暇日銅章錯憶綠紋生
送周仲鳴使歸二首次夏嚴州韻
猶是行春隊裏仙聞名未勝見時賢交從暇日酧知已
飲託雄文紀盛筵出郭圖書留近驛隔江燈火候歸船
送君便重思前度不道長安遠日邊
使回意氣望中仙曾喜風流入晉賢旌節暫看勤傳舍
國風猶待獻經筵星辰北極三秋夢冰雪東方萬里船
遥憶趨朝䭾瘦馬珮聲夜過玉河邊
西坡為程正夫賦
石路縣孤墅村居倚夕陽過山窺昧谷望日認扶桑曉
圃葵榴競秋田秔稌香東坡近為政欲避蓋公堂
贈徐景禹進士
徐郎久别亦何如笑共燈前謝起居老杜詩多看峽後
阿蒙賢勝在吳初慰言聊致民家語病客都忘舉業書
莫厭相留成坐久獨憐遠地故人疎
登石碁枰山
昔聞二僊侣對奕此高峰日月推移外乾坤勝負中冥
心孤鳥過撫掌四山空應有傍觀者猶憐着意工
過柴墟墓
千里江淮秋色闌九原松栢晩雲攢愁經墓下辭房琯
誤過州西哭謝安宿草自繁承淚遍長楊空撫賞音難
孤舟明發夷陵道空對晨星曉月殘
壽何篤齋七袠
壽星卿月照天中春曉樓船過永豐東閣襟期同汗漫
南塘風日好從容鯉庭玉樹連枝秀鸞誥金花奕葉封
曾共少年矜傅粉白頭林下各成翁
贈林生歸嚴陵(生從蔡霞山授春秋余與偕至南岩月餘辭去)
憐君風格出璠璵二十工文衆不如奏賦定知觀國早
聞詩曾及過庭初遥隨博望浮靈境頻扣中郎乞異書
憶得問名猶少小南川堂下揖青裾
閩中九仙觀用李惟正杭世卿二卿長韻二首
尋真初識郭門山二月春深古觀閒仙去碧桃空錯落
客來黃鳥故間關經樓出堞看潮坐道院迷雲認樹還
更羨留侯能辟穀只從松子住人寰
荒碣依微認晉唐荔枝榕葉暗迴廊峰霞晩結燒丹氣
澗溜春寒煮石香雲外紫壇穿樹覓林間瑶席拂花張
夜歸欲假仙游夢只恐靈修吝發藏
壽丹山屠都憲先生
三朝爭識舊容儀晩節重恩荷主知分座貂蟬看故吏
朝天珂馬共佳兒都堂再入人皆仰新法難平迹已危
憶對南山傾壽酒年年應記菊開時
吳銀臺宅食桃魚云出尚方為作一律
御苑仙桃出絳閽恩波兼飫賜魚芬桃從武帝筵中降
魚是文王沼内分幾度著花供餽與定看濡沫惜殷勤
報璚未足酬珍貺在藻還同祝聖君
弔賈長沙
歲晩長沙路懷賢弔賈生翔鸞秋自遠妖鵩夜還鳴禮
樂思周旦憂疑過屈平霸陵無日起湘水至今清
玉岡宅同劉松石道長賦海棠用唐人錦瑟詩韻
二首
梅花零落入新絃蜀海棠猶早占年垂蒂最先迎戲蝶
落紅應不到啼鵑香微賸許呼仙侣豔冷如知避瘴煙
(滇中此花正月盛開)為道玉峰春意滿更看桃李共依然
生憎羯鼓雜鳴絃忽對花叢憶去年嬌豔真看如中酒
返魂應解逐啼鵑湖山靜夜深凭月燈火迴時小障烟
剛被東風輕喚醒尚饒春睡欲茫然
送劉松石歸黃州
玄都舊逐看花仙憶道重來樹滿千同畏簡書行海外
劇愁戎馬共燈前(是時滇中傳言官軍逐劇盜劉七自襄湖順江而下)才名避地
應三舍齒序先君漫十年却送歸旌悲故里幾回飛夢
郭東田
夀孫母太夫人
院君年老髮垂絲健態怡顔似少時霞帔承恩延晩慶
斑衣迴笑慰重慈謝家玉樹迎春滿王母蟠桃度歲遲
只與隣姬同甲子賸多賓客頌螽斯
德州道中次北潭先生贈别詩韻
南雁飛時燕已西高林欲靜遠山低流年暗裏看逢酉
歸路秋深喜過齊問宿隔隣分火照出關隨伴候鷄啼
病來端覺詩情薄懶向郵亭續舊題
次韵送林先生
時名江左薄夷吾皦日中天藉手扶盛節酬恩盟帶礪
長生乞藥問蓬壺三邊控吏遥迎馬五月歸旌忽載途
(闕)
建溪楊太僕陶園
陶園想見古人情采菊看松趣日成遺世自禁彭澤醉
為官剛悟馬曹名僊溪九曲遥穿徑奴橘千頭晩傍城
欲命巾車來入社豫從詩卷訂前盟
投贈延平歐陽崇道棄官歸廬陵
龍津孤月下城初荒洞長風拂袖餘閩海去時逢荔子
楚江歸日到鱸魚浮榮屣脱二千石舊業珍藏六一書
猶有郡人懷舊德(闕)
用韻送李懷德進士歸建寧
冬殘歸計屢移旬漫擁干旌送遠人燕市酬金逢駿馬
郢歌希和到陽春賓筵欲别情還戀世故相看懶重陳
却對梅花官舍晩憶君標格恍如真
贈聶鳳山都憲之南贛
薇垣左轄稱循良栢府中丞重激揚兩月追隨傾洛下
十年風誼憶滇陽涓人駿骨初逢賞漂技侯封漫購方
今日須公如小范會應威德靖炎荒
同王龍湫翟青石遊梁園押韻賦詩仍各賦一律
官閒幾日惜浮生弔古尋幽燕集成梁苑有基空梵劫
杜鵑如訴答鸎聲(汴人不識鵑聲余始于座上聞之)上方開霽鐘先報
高樹迎秋葉盡驚總為文園愁病在子虚遊望不關情
人日次韻李崆峒
幾日關人事陰風黯鼓&KR0911;諜回聞野戰齋卧匝隣啼積
雪冥鴻遠輕陽太白低元戎頻送捷有待頌淮西
輓大行吳年兄勿齋
昔從秋宴鹿鳴堂曾共歸舟問北江前輩文章推巨筆
往時燈火憶同窗二雛風格祥麟並八月星槎畫鷁雙
我憶九原招不起紫薇花下獨眉龐
雪中送王一江少參之廣
好去王公子離亭共此杯望依鳬舄遠興憶雪舟來越
徼占行色梁園惜賦才天涯獨寥落猶喜暫徘徊
送劉西陂巡洛
劉郎相見晩悵别坐天明春雪那能急泥途不可行冥
心通紫極灑淚對蒼生同是看花客因君百感并
草堂雪霽為樊雙岩賦
先公昔分閫曾此駐旌旗栢府良弓後茅堂肯構時原
光搖霽雪河響坼春澌樂矣南滎曝吾君恐未知
送萬安然歸南昌
黃花落盡亂鴉啼聞道仙舟傍晩移江邑秋殘驚客久
故園春在夢歸遲馮驩心事無魚鋏毛遂才名脱穎錐
我亦無人識名姓對君慵寫送行詩
黃潤夫别號松亭為賦一律
咫尺徂徠有路經萬松行裏寄幽亭曉寒枯硯研零露
春暖虚窗嗅茯苓石室可招丹鳳下草廬誰喚卧龍醒
清高我愛黃公子座右新題晩翠銘
使節榮行代儲柴墟作贈焦宗伯分韻開字排律
瑞日氛煙靜祥春淑氣來蒼龍隨警蹕丹鳳舞蓬萊道
泰諸靈協仁同一視該履端均朔裔布澤到寒荄玉牒
分藩盛金縢冊典開眷言懷睦族簡命重掄才宗伯三
朝舊時名兩制魁誦詩元浩瀚束帶久徘徊染翰終投
筆和羹待作梅九遷躋鼎鼐三錫賁泉臺詔借皇華節
恩看宰木培遺羹翻謝穎建鉞衆多裴野水星槎度沙
堤晝錦回泌清同照耀嶽峙藉崔嵬鶴壠焚鸞誥龍章
動蝶灰幣陳中帑綺尊注大官醅湛露霑封草需雲覆
奠杯寵華詞客賦燕醉里人陪令子休歌棘先公舊植
槐鄉遊花正好國計驛還催咨度行須徧詩篇定易裁
歸囊發大雅願儗贊康哉
寄于文祥
十載同書硯于今恨不平青雲未得意白社漫馳情韓
子檠猶焰馮郎鋏欲鳴作詩聊寄舊風月助凄清
中秋次柴墟先生韻二絶
卯歲離鄉歴丙辰無端歸計只逡巡長安亦有江門月
今夜清光冷照人
好懷對客醉佳辰頻教家兒數酒巡欲去且看花上月
秋光深處易留人
慧河寺留别同鄉金上人
旅懷寥落寓京師山寺逢僧是故知兩月都忘為容日
廿年能記出家時夜堂觀奕金蓮盡秋閣聞歌玉樹悲
明日移家定何處藤蘿寒月照相思
領淳安柴墟席上留别贈行諸公
長安傾蓋荷先知投贈今宵賸有詩水國山晴舟去遠
春明花早燕歸遲坐殘曙漏猶高咏數過韶華滯去期
最是玉河堤畔柳依依偏向别離時
黃潤夫北山新居
小逕城陰繞薜蘿瓦盆相對長高荷花深山鳥時還下
地僻儒紳暫亦過草色雨亭生畫景爐香秋院引絃歌
分明蕭散紅塵外未必仙居定若何
九峯北潭二老同日報罷
九峰高凌雲北潭清徹底我遊遍京洛寓目惟有此峰
高更無隣小草不成美潭清足空洞鑑見衆形穢陰霾
忽朝暗風浪兼時起衆人恐波及吾心恒仰止楊家侈
冰山奉高空沼沚雲開潦水盡萬古此流峙
至日寄都下故人二首
冬至山陰煖氣微五更廳事動朝衣鷄聲衙吏來應早
雁足鄉書到亦稀天上星辰雙闕迥江邊冰雪寸心違
寓游正憶窮愁日薄晩東齋坐不歸
至日今年更越西京華遥望眼先迷朝衣待曙悲新約
唫燭爭寒憶舊題簷外冰霜愁自痼山陽煙霧喜同隮
宦途未暇滄洲遠何處浮雲不定棲
元夜奉次篁墩先生韻
今雨相逢是上元一樽殘漏未辭煩醉眸歸送鰲山盡
離思春憎錦瑟繁北斗高居縣夜直南山孤興倚秋園
十年曾是西莊舊圖卷依稀憶贈言
春雨
輕風逓遲折春夜苦復長脈脈夜來雨如縷縈羇腸撫
卷不成讀篝燈熌餘光渺矣望故園帝鄉復何方伊昔
年少心屣脱聲利場紛如睦下吏晨莫徒皇皇佳遊劇
遐想吏隱良參商拊心媿江雲濯足悲滄浪既乖齊竽
調徒抱荆璞傷侯封亦漂技千金購竒方西燕正低掠
北鴻翩迴翔物候轉目新塵顔非故常駕言阻歸牽昨
夢勞悠揚懷哉紫荆樹連枝發幽芳况兹饑饉餘祿食
慚赬魴明朝一雨霽南陌行春桑
宫怨
清秋宫月照窗紗重捲珠簾望翠華咫尺昭陽恩不到
鏡中容貎枉如花
贈徐生
徐郎二八能文字暫負秋期已恨遲可愧嚴陵江上客
功名三十少人知
次韻答莊貳教志明
喜君儒雅可吾師燕集山堂幾訂期盛際雲龍非偶事
閒情花鳥是深知才華自愧山公啟靜鎮猶懷謝傅碁
淮海十年多舊侣蒹葭秋水正興思
疊韻
春歸溪口訊舟師猶悔鄉園負宿期臨事我慙程不識
閱人誰是魏無知聞笳欲下清宵淚折屐虚懷勝日棋
莫任江湖輕浪迹食芹曾切尚方思
哀田家口號
三月連陰四月過桑田無利有催科行人莫訝深山虎
一入城中虎更多
端午
五月江村歸夢長又從客裏過端陽石榴輕閃風前色
山艾時飄苑外香競水數舟那更急穿花雙蝶故多忙
兒童不省官中好猶插朱符說故鄉
病中口號
三十功名媿獨難秪將多病付仙丹千金市駿應誰是
萬卷焚魚正自寬綠野雲閒秋稻熟青溪月淡夜魚寒
遲歸已負滄洲約便信輕舟下急灘
嚴陵晩泊柬同遊諸公
客懷何處寄秋城欲與長沙弔屈平江上逢人皆社約
舟中見樹問山名煙波日靜魚龍晩霜月天高杞菊清
暫共建昌祠下泊上方鐘磬夜分明
淮口儗别三弟文舉兼寄諸弟
淮陰去路爾歸程欲寫愁心寄遠征雲塞忽分聮雁影
泥途未出跛驢行三年去國身先病幾日思家夢亦驚
傳與青春諸玉季辛勤三十媿為兄
示楷
憶從春燕共羣英鄉國虚傳甲第名千里冰霜心盡赤
幾人萍水眼偏青他鄉得病悲妻子薄宦歸家笑弟兄
誰判憂虞需富貴秖應江海老浮生
早春行下邳
青草山前雨未晞東風初解試春衣過淮柳短鸎遲語
連海沙長雁欲歸舴艋雲中河水綠鞦韆畫裏女裳緋
行人正漫西江興到處風光賞更違
晩春舟中
風光二月成虚擲客路三千鎮獨歸去國漫憐行日遠
到家常恐見花稀燈穿夜舫春蟲入帆過晴沙宿鷺飛
零落當時多少事東風江上欲沾衣
嚴州天寧寺
水南石上天寧寺春盡移舟偶自登煙樹霧花猶病眼
洞雲崖月獨閒僧樓高百里山皆出江近諸川瀉欲騰
誰許宦遊誇勝覽鳳城宫闕百憂并
茅亭
思君千里問茅亭忙裏還能幾日登花重雕闌晴幕啟
香凝礱石午琴鳴醉翁喜雨應陳迹放鶴沉香漫有名
曾是檢書當夜坐會逢藜火訪更生
題莊志明邑博扇面小景
猶憶西池畔蓮開七月紅波明魚度藻莎碧鷺依叢客
舍秋天外花期病眼中莫愁歸日晩正是剝青蓬
喜張邑博振卿生子麟兒短絶以志
星樓歌鼓動新秋傳喜麟兒誕月周我亦二郎如阿仲
與君相對醉江頭
秋興同商進士景貞押韻作
離家秋晩自初春九辨年來入賦頻病久漸能知藥性
途窮端欲問錢神詩懷似媚江花淡旅食全甘海味新
莫訝偷閒成夜醉定須疎散是吾真
花期曾負曲江春摇落秋芳寄興頻蟋蟀生愁渾寂莫
芙蓉何意更風神江邊病客終違俗河内凶年媿食新
聞道蛾眉當北去漢家物色恐亾真
露下江蘺綠似春寒潮西去打城頻青山舊鎖吳宫恨
白浪疑歸胥廟神返照迴鴉楸葉淨孤舟聞雁荻花新
玉簫明月成追憶歸夢紛紛記未真
花柳曾沾輦路春登高誰賦黍離頻峽雲虚綰巫蛾髻
湘水能傳屈子神萬里九重天闕遠千金一笑主恩新
三郎亦自慚韋武猶有傍人笑太真
御苑離宫不耐春夕陽詞客放歌頻當時漫意禪梁父
何處宸遊訪洛神近侍寵多賓客盛腐儒憂在鬢毛新
秋來亦有休文瘦欲倩傍人為寫真
宵行
嵐氣薄征旗溪風振弱澌飜鴉驚葉響吠犬覺花移村
靜看燈近山深見月遲秋空蕭瑟在此景與心宜
宿嚴州西觀次韻贈别周仲鳴水部
才名曾喜動堯庭見領恩光賦出城幾日鄉音投客話
九秋三館惜離情暫遲歸棹須明發定過前灘憶夜聽
為有吳山堪寄遠侯郎知亦盛詩聲
除夕同張振卿押韻作數絶
官忙剛得夜深眠除夕它鄉更惘然貧病謾憐猶故態
兒童浪說慶新年
曾聽朝鷄警獨眠午門燈火夜森然一官此日天涯外
遠效華封祝萬年
江閣疎鐘惱客眠俸錢酤酒醉陶然明朝况是正元節
百歲浮生又一年
休沐寒宵正穩眠疎遲贏得髮黟然黃楊已受春功薄
猶恐明朝值閏年
嚴州新春用林南川郡博韻
春到無多日孤舟細雨來近郊微見麥隔水忽看梅凍
雪宵燈約殘更曉角催新年猶旅食未試豹燒胎
嚴陵舟中值雪次林緝熙韻
雪花交白日又共守庚申興助乘舟客愁添失路人隴
梅猶遲煖塞草未知春村酒溫新火長年語自親
咏雪次洪克明邑博韻
春寒漸勁此舟中陣陣冰花度幕風野積遥看千逕合
岸深只放一溪通平添新漲時兼雨寄綴高枝亦藉風
小泛會應乘暇日幾人幽興得相同
贈應文昭耆士
六十青溪士迂疎白髮生舊家餘故老薄俗畏仁聲手
種花都活爐燒藥亦靈里中推月旦猶不後諸兄
題何大淵藏吕廷振畫雁
金風力弧矢射獵紛健兒驚飛天南鄉悠悠定何之南
人苦相求設囮横中陂稻粱非所謀網羅不可麗瀟湘
在何處夕月虚寒枝安如圖南鳥一徙棲天池翩翩上
林間北海還縲羇長門度深夜屬我千金詞歸飛背江
燕春秋以為期獨坐鼓瑶瑟會向柱行欹
畫鷹
田車不踏蓄菟叢鷙鳥何勞送澤宫知是漢皇仁鳥獸
虞人解自慎縧籠
縣令羅公初導新河邀與小泛因呈同遊諸公寓
規勸之意得詩八絶
日晩僊舟出遠林南風時共解煩襟行人要識蒙恩澤
得與新河流水深
官河晴雨紀巡遊茂宰新懷洚水憂猶有懽聲傳道里
城中下令緩征求
右呈羅尹
海榴花過綠成林試折殘枝露濕襟莫惜飄紅低著地
玉顔正少主恩深
農時得共問畊遊只有村翁不識憂為語城中官府好
近來惡吏不需求
右呈楊丞(楊有政譽)
官舟簫鼓競遥林倚醉波間一散襟九夏風光千日酒
君恩飜覺暇中深
齋休詩健足清遊玉食還同佐邑憂今日民愁公賦急
晩絲新穀不勝求
右呈蕭簿(蕭時董賦)
晩潮新漲下西林小泛回時月滿襟昨日市墟多巨浪
使君莫較酒杯深
天閑八駿憶周遊誰解千金破主憂定是龍媒能萬里
涓人駿骨亦先求
右呈靳簿(靳時司牧)
贈别陳百一
君從西州來未至動消息長步登我門顧笑一為揖江
湖謝鄉音傾蓋如舊識殷勤寄雙魚為云柴墟客劍頭
挂一書種種青囊錄江山覽竒勝窮海遍蹤跡談玄出
造化潜悟豈龜卜燒鉛期成金漫言河可塞躭奕日忘
坐呼燈了殘局平生山水心半入瑶琴曲日來賣草書
數紙充一食貨利輕秋毫只苦飯不足三旬惜言别挽
之能信宿虀鹽不終厭緒言正堪續侵晨御風去盼望
不可即茫茫水雲閒頃刻疑地縮歸來舊山中猿鳴喜
相逐傾囊發贈言顧笑若重獲看山得佳處為結數椽
屋待我休官日會尋領松赤
與陳百一押韻儗作閨怨
孤房獨夜冷凄凄睡起眉纖偃月低數過佳期憎報鵲
喚回好夢怪隣鷄紅顔獨壓嬌娥伴薄命翻為蕩子妻
憔悴搗衣君莫念砧聲應不到遼西
題壁間山水圖與陳百一押韻作
看山幾處載圖經飯顆猶嘲太瘦形久判雲林非世路
慣看麋鹿上秋庭霜崖亂葉當書下寒谷幽蘭沁酒馨
似憶西行山水郭别來江上幾周星
南國繁華幾代經孤城猶作虎龍形東山載妓閒春墅
北嶺移文鎖夜庭朱雀無家歸燕子蒼生有恨怨寧馨
相逢漫作新亭飲日暮歸舟幾戴星
用韻答錢邑博孔易三首
儒官散地列清流近領恩光出上州詩酒聊同塵外賞
容顔遲惜鏡中秋才同伏驥堪先致史繼悲麟會晩修
誰念廉貧藏萬卷富兒容易置書樓
官廉爭愛得閒偏烏帽青袍未老年靜儗詩篇酧暇日
漫憐花鳥競春天韓公興劇盤中賞賀監狂嘲水底眠
今日人才君獨美何如朗月暎星纏
越水吳山舊品題詩聲近喜過淮西春便野寺衝泥到
興遶遥峰過雪躋才子瀛洲懷玉樹仙人璚島夢丹梯
由來孤鶴煙霄上難與羣鷄羽翼齊
東田夜坐次餘姚孫惟獻韻
晩林分火上篝燈午醉淹留坐見星樹帶鴉棲和月冷
闌扶花睡倚春醒臨池對客看泉溜問夜停杯數漏聲
小憩莫教窗送曙夢思剛復遶春明
徐河舟中二首
孤棹下青徐飄飄幾日餘身遥驚歲晩病怯覺舟虚午
竈全炊藥宵燈倦掩書京華縣北斗風景定何如
月暗泊舟遲河流送弱澌風波身健日冰雪歲寒時問
路人曾識懷家僕共悲前林歸暮鳥盡解宿高枝
臨城路見雪(過徐至臨城馹屬滕邑)
行過南徐路離家是幾時鄉寒衣漸薄計日驛爭馳老
雪迎車舞終風直面吹狐潜應有迹鷙鳥莫啼飢
曉入東平
支病起宵征清霜下四更驛圍紅樹遠月過黑雲明北
道諳齊語東平入漢城何人愁遠戍蜀道正難行
至武城望京師再雪
北雪夜紛紛清晨客出門爐紅應自煖尊綠漫宜溫碧
澗分平野青烟駐遠村洛城饒甲第歌吹入黃昏
客夜
寒愁渾不寐城鼓四更分夜久風銷燭天陰雪打門鄉
關千里隔宫闕九重尊惆悵絲綸舊清江有釣緡
朝見日漫題二首
京華去住漫難期旅食重看歲暮時雪後報朝趨闕遠
城中借馬出門遲宫樓曙動庭燎合禁苑春回御柳知
暫任裵&KR0966;遥注望舊分千室藉恩私
春明舊迹惜暌離暫謁官墀夢亦疑野客衣冠慚勝會
隣家僕馬識朝期千牛露刅渾揮霍五鳳晨光欲動移
忽訝西行山水縣東曹列侍漫成思
新歲唫
新年初見雪消時拜舞懽同覲赤墀頒朔載分堯甲子
明禋重飭漢威儀銅龍漏徹鷄人報鐡騎班迴象路移
帝道由來嚴正始從臣還儗太平詩
送何篤齋宰浦城(在京師作)
東郊晴雪滉征衣北闕晴雲動曙暉建水郎官持節去
楚江遊子及春歸與君得縣年俱長作伴還鄉願亦違
淮海音書看不遠定應貧乏慰庭闈
賞蓮押韻同孫惟獻諸公賦因呈
沅芷湘蘭怨楚臣習池風景賞猶真秋唫靜愛山依閣
宴坐馴看鳥傍人杯沁碧荷翻下露衣沾紅雨濕餘春
山公老興依稀在消遣流觴到座頻
九夏風光任達臣池亭歌舞樂全真戲裁蓮葉欺紈扇
笑羨荷花惱玉人華屋夢回梁燕午金蓮歸憶禁鸎春
由來懽賞從閒得記取偷閒賞亦頻
水仙綽約合為臣取次詩騷品鑑真碧葉團欺池面月
紅粧嬌妬景中人緇泥不染元同幻剪綵常新賸借春
更與浮萍有深愛憐渠蹤跡往來頻
秋水紅蓮入幕臣重來風格認猶真一尊海外酬佳節
千里花間見故人唫送碧筒紅燭晩歌飜白苧錦箏春
長沙亦是悲秋客猶惜湘纍寄興頻
未分飄蓬笑遠臣天涯勝會更投真莫驚歲晩同遷客
只對花清是故人七澤秋光連玉井六郎丰采照青春
便期東道為蓮社對景分題未厭頻
御苑風光媚近臣繁華回首夢疑真獨憐荷芰花間月
曾照芙蓉闕下人玉屑恩沾仙掌露金錢醉憶曲江春
天涯零落多幽思何處秋山篴送頻
天台桃源
桃源舊路遠微茫問勝尋幽傍夕陽流水無媒花自落
胡麻未熟日空長峰迴晩碧勻眉黛川弄明霞作舞裳
却笑塵容渾未洗玉真莫認是劉郎
天姥峰次俞英之韻
天姥山高風露清下方路轉上方平花先得日開偏早
鳥慣聞鐘宿不驚飛閣危從雲外起迴泉幽似鏡中傾
夢遊更覺雲霓遠儗借仙人鶴背輕
天津施憲副席上觀雅樂次韻二首
羽籥分曹暎幕油筵間暫許寄雙眸瑟傳清廟䝯文思
舞愛韶箾象德休伴吕亡齊終放遠離騷懷楚合兼收
從伶莫浪移宫羽座有高人舊姓周
午筵剛見續膏油舞佾真便豁醉眸季子賞音心苦晩
孟公留客意忘休歌殘雅頌猶餘韻調入伊凉亦漫收
豈是腐儒偏好古由來先進亦從周
病起贈韓時元國醫
上國新春惜鬢絲病回真識有良醫一家兒女皆蒙力
千古岐黃幾試竒貰券遠遺寧望報同鄉數去不須期
却緣豎子潜難及豈是當時漫不知
寄東鄉大伯父
十年不過東莊宅歲晩高堂拜白頭喜到出門遥認馬
送歸攜杖近經丘黃花徑裏開詩卷紅稻香時泛酒甌
聞說别來強健在幾迴天外望雲浮
山居圖為嚴陵方氏賦(正德己巳)
空谷遠朝市幽人心所嬰偃蹇烏角巾終謝冠紱縈出
門四山曉一水相與明吾意聊適耳匪希高尚名村醪
薦園果山花逞竒英良朋遠相求春禽鳴嚶嚶呼筵劇
傾倒一飲輕十觥酣來卧崖石松風為解酲一醉遺萬
慮百畝稱閒氓竹林豈狂者桃源非世情白日復欲暮
閉門聞瀨聲扁舟者誰子風波勞爾生
嚴州天寧寺留别貫上人
蕭邱蘭若昔相從仙露明珠近再逢深院焚香迎玉節
上方披闥挹金容重來似憶身前事久住那驚飯過鐘
更欲遠依方外去憑君先記寺門松
上饒南巖寺漫題(寺在巖洞中北向)
南巖萬古靈北戶向幽扃緣洞逢三殿窺空逗七星泉
疑鳴錫處石帶補天形不共山僧語還看是武陵
禪宫作意留來隔幾峰求洞覆簷牙過雲依佛面浮栖
真迷白鹿駐景憶丹邱歲晩輸樵者長謌任此遊
五級峯(在南岩)
靈山空自靈(靈山在上饒境與南岩五級峯相望山出水晶)廬嶽遠相形五級
通寥廓諸天隔杳冥風煙孤客去木葉九秋零落日南
岩靜僧閒自誦經
居山祠(祠在南岩不知何神)
仙岩草樹青春夢憶前經逕入驚峰墮林迴放日停風
波喧下界鷗鷺起長汀歸路江煙暝遊人醉未醒
贈某公歸田
南國人龍忽在田辭榮學道得長年懽同社日扶春醉
閒憶衙時廢午眠(時已致仕)觀奕愛逢花外墅躭吟驚出
瀼西篇(闕)
疊前韻
樹外朱扉暎水田風光端屬隱居年鶴知人意偕童舞
花戀春光學柳眠當席按歌頻寄調分題倚和動連篇
山靈更識留賓意會遣飛流作醴泉
送友出都
郎署焚魚舊等威王家卜鳳疊恩輝湖山秋色迎烏帽
閨閣春容上衮衣齊瑟久緣千世拙虞簫終惜賞音稀
江東鮑謝猶餘韻張翰歸來迹已違
席上觀伶戲次韻
綺席初陳畫障迴暗除黃帽試金釵等閑面目屏間在
取次梳粧鏡裏佳故事翻新恩怨易後觀隨衆笑顰偕
分司此日渾多思豈有狂言雜劇俳
棄妾嘆次前韻二首
郎家憎妾少低迥棄置還同匣底釵恩怨難憑詞客賦
容顔那托畫工佳春回繡閣懽猶懶夜靜蘭閨影與偕
可是倚門人盡悦此身端恥學優俳
靜思那論日九迴臨鸞羞睹嫁時釵自緣薄命逢姑惡
空負青春倚壻佳貎似月娥憐獨宿身非梁燕媿重偕
笑顰若爾無憑凖應恐傍人說是俳
觀伶舞次韻
翩如矯鶴出青田燭底低迴絶少年長袖欲欺風柳弄
倦眸嬌暎海棠眠謾誇假髻玲瓏樣只辦纏頭錦繡篇
共詫阿書能掌舞(阿書家僮)霓裳何處送溫泉
凃賓賢按廣
驄馬出番禺青春畏簡書蓮峰迎玉節椰葉拂雕輿按
部唐封舊觀風越吏餘鳴琴音尚遠攬轡意何如
送周國英赴寧鄉幕
好道寧鄉近清秋楚望分驛連黃蘖嶺舟過碧湘門縣
劇才還稱官廉勢亦尊長沙多古意傳語問靈均
送俞秋官宅仁赴衡陽太守
頻年來往赤城霞憶過衡陽太守家遶屋峯巒含晩翠
隔溪梅柳競春華雙龍紫誥承恩舊五馬朱幡入郡賖
豈為蒼生煩賈誼憑傳幽意過長沙
拜陵途中有感
寺外西山翠結層鳴騶未動意先登陰雲漫欲低平野
病眼遥能認泰陵曾負少年悲作客細尋往事得逢僧
鍾山紫氣東南在秋晩凭高思正騰
出使至長沙院中次壁間詩韻(庚午年作)
野燒明山雪人煙隔戍牆九州淹歲晏羣盜劇年荒警
翼頻喧樹赬鱗自戀塘有懷憐賈誼寂寞賦臨湘
益陽院後小軒
江上兵常梗湖南歲又新小堂開傳舍高榻謝車茵冰
雪深迴座山泉近結隣未應躭此景猶是遠行人
桃川宫秦人洞(武陵源在龍陽縣)
桃川川上望仙宫峭壁重巒半古松騎馬到崖遥度水
入林迷路忽聞鐘花開洞裏應長好鹿過軒間暫亦逢
當日秦人何處在數家茆屋隔西峯
次韻秦人洞二首
桑竹深村好自由眼前贏得去秦州雲邊野燒逢渠斷
雪後春溪過驛流問路偶隨漁父入尋真空憶洞仙留
湘纍千古騷魂在蘭芷遥堪託薦羞
隱居非是學巢由敲朴那當制九州洞裏尚憂秦慘刻
江東今襲晉風流蒙恬萬里城方急徐市三山去已留
(闕)
界亭驛次壁間韻
亂山行出見幽亭返照高林忽易傾村舍尚傳戎馬過
炊烟初傍驛樓生伏波銅柱功差立(時總制新報平湖省賊)荆
國青苗禍已成(先是當路聚斂湖省賊由是起)正是徬徨愁不去候人
鼓角報嚴程
常德院中值雪次壁間詩韻
看雪山齋起不眠餘寒猶覺入新年三分春色深無頼
一樹梅花好自憐兔外陰雲連楚澤鵰邊朔氣隔胡天
窮崖空谷渾蕭瑟煖在朱樓碧樹顛
山火
風急吹山燒煙光遠障空草根延木杪西麓走東峯晩
照曛殘蝀青天下火龍秪應便樵獵有路入深松
郵亭次韻徐用先道長
南山荗草朝生霧棲鶻巢邊起新路客子心懷履險憂
馬頭春色空遲暮
平越院中小憩用壁間韻二首
院中高樹出城頭石路縈迴帶水流幾處過山剛到晩
一從為客數逢秋川源燒没夷酋部旂幟風高漢戍樓
立馬七盤愁望絶青煙恍惚極齊州
陌頭輕雨浥黃埃遠道春旂度嶺來楊老城邊逢客去
吳公陂下憶花開繡衣持斧憐南徼畫省焚香夢北臺
溪洞頻年猶報警候人漫自送餘杯
龍里驛次王蘭亭文濟韻口號
官閒曾喜住蓬萊瘦馬巔崖路轉迴破敵尚須魚鳥陣
賦詩空儗鳳凰臺陽城不諫終當去吕誨先知更讓才
憶别玄都春正好桃花想見一番開
至貴陽贈王蘭亭文濟
經時多病怯長途到處先供煮藥爐二月天涯逢故友
去年花裏醉皇都山分夷漢憑看誌野有流亡合繪圖
未訝南中行路險風波終日滿江湖
貴陽與徐用先道長押韻聮句别後作此寄意
南州聲望故依然幾處還逢下榻眠秋晩為期春始到
客中相憶夢常牽詩人自昔多憂事才子論功重策邊
不獨好辭驚絶藝試從萬選看青錢
和韻贈白參將
連營刁斗互迴縈漢將威名舊姓程嶺上建牙迴小隊
幕中籌敵借長纓弓戈外閫遥分制谿洞先聲會請平
應惜春農勤戍守武成遺算貴精明
滇南喜雨次玉岡韻
畏日薄翳景薰風轉祥氛雨氣颯欲至飛蠓低作羣庭
蕉足志喜疎點聲先聞巢烏方拮据未陰心恒勤昆明
擊鯨波太華(山在昆明)嘘龍雲農憂劇公田仰兹寬一分稍
見夏畦潤似嗅秋秔芬帝澤霈無涯雨珠非所忻邈矣
商巖翁為霖憶書云陳詩向玉岡磨崖紀隆勛
午日偶題弔屈原
沈湘何許太凄其愁絶中流競兩旂郢俗狂猶投角黍
騷魂醒欲扈江蘺九歌天外憂空切五日人間弔不知
賈誼少年徒解賦霸陵無事漫興悲
黔國别號玉岡用喜雨詩韻為賦此詩
玉峰出南海鬱鬱蟠靈氛逸勢驅點蒼金碧那爾羣(點蒼)
(金馬碧鷄皆滇中山名)清華入攬擷峻極詶前聞躋攀絶崇階仰
止徒殷勤瀛洲足波濤龜蒙膏雨雲眷兹元化精太璞
殊未分朝從玉岡遊春風襲蘭芬貞懷良不玼發容人
所忻古來稱嵩高不讓坏壤云終期覆簣初竟此為山
勳
玉岡以歷百本饋南園司徒南園報以美人圖一
幅玉岡舉以見示為賦一絶
鳳歷蛾眉兩鬭妍書中端自有嬋娟風流却憶張公子
雪月風花看百年
客久夢中代内作二絶
梅蘂先春發山茶寒著花郎從前日去蚤晩過長沙
南去長沙萬里程清猿啼斷鷓鴣鳴相思不識關山遠
夢裏隨郎一處行
次韻玉岡秋興四首
江上青山秋更竒賞懷猶隔楚天涯丹楓欲障千林晩
黃鵠歸飛萬里時往事燈前悲昨夢流年暗裏惜芳姿
霜寒鳥雀依叢急怪底飢鳶苦見欺
何處秋生詩律竒杜陵蕭索蜀江涯孤舟淚迸啼猿後
三峽濤迴落木時鷗鳥自飛閒不去芙蓉雖晩故多姿
楚鄉雲雨還朝暮宋玉風流亦漫欺
瀘水煙銷秋日晶關河風色慘邊情年光暗惜江蘺晩
秋鬢愁看客鏡明十道羽書聞夕警五更城角落寒聲
季鷹自昔多幽思不為鱸魚嘆遠征
露下澄塘浸水晶芙蓉花落太無情青山近擁孤城壯
銀漢高臨萬戸明小院松篁增爽氣誰家絃管劇商聲
秋原莫哭誅求急薇蕨生多尚足征
出滇至平夷館適覩合溪張天益道長留一詩壁
間見候次韻為報
社裏逢君可惠連華宗分派各江天千山雲樹蠻煙隔
五月音書驛使傳詩好總知心獨苦官閒贏得事多便
相期共振埋輪業猶有豺狼滿道邊
至普安察院合溪道長復留一詩見候次韻
歸路依微取次尋前山日日厭登臨寒經索嶺霜林靜
瘴入盤江晝霧深古驛荒凉驚歲晩野雲容易結秋陰
驅車縱獵輸誰子蔓草斜坡羨獲禽
中山道中(真定府趙州古中山地也)
二月中山道風塵障早行病思千日酒懶拂衆人情客
夜便投寺兵時喜到城使君方謝事憐爾縣官迎
贈國醫趙良臣
秋來鬢髮欲添絲笑見兒行病起時貧憶宋清多義事
疾逢秦緩足良醫刀圭苦口收餘味蘭蕙回春得故姿
獨有江湖憂轉癖别君無語重凄其
里人陳生善歌舊嘗識之十五年後再聞其歌因
贈
餘音尚憶小梁州十五年前作漫遊重上朱樓歌一曲
楚天凉月在西樓
贈陳百一山人(客予家者數年今歸)
六十看君白髮新江湖人笑往來頻機心已息碁常負
談舌猶存食未貧折柳重驚南浦暮種桃空憶武陵春
津亭渺渺應回首故國并州意更真
釣臺次韻建德舟中作
六十羊裘道路難九重鳳詔幾回丹交遊便合君臣定
廊廟何如江海寬桐水一絲名節在雲臺千尺畫圖寒
十年塵土嚴陵夢明日扁舟過釣灘
客中
春風珂馬曲江城曾共梅花賦廣平兄弟甲科猶有恨
縉紳文字浪知名並遊年少皆能貴今日朝廷幸自清
萬里風塵江上客長安遥望眼偏明
港口小泊口號酧莊貳教舟中見贈
符分山縣記當年泛盡溪流笑靡然叢爵自依新赤子
蠧魚曾出舊青編每忻芹暴因思獻見履庭霜識戒堅
貧乏只今消息在雀生猶藉(闕)知傳
贈鄭山人
脈理依稀寄掌紋眼中竒伏定難論秦關百二金城在
建業東南紫界分形勝未銷人共棄豪華欲盡石終存
他鄉我亦嫌官拙還擬攜君看舊村
聞雁與陳百一作押韻
菰老蘆黃障淺池晩晴初喜凍雲披忽驚鳴雁霜中度
似覺秋風塞上移胡騎漫勞矜碎柳棲烏正自㨂寒枝
年年惆悵金河客錯憶岐周賦鳳儀
病中喜友人王繼武遠過不能出迓口號寄意
不見王郎三十年病中看刺轉生憐吹簫橋上悲秋月
沽酒樓前瞥野烟詩格總知猶健在鬚髯驚說已皤然
君應問我龍鍾態約略如君六載前
楊大用大尹見示晩年生子詩次韻答賀
賀客閧堂少白丁共誇椿樹老逾靈同時器識推楊子
晩節芝蘭有謝庭宰邑定知陰德在承家端儗策名馨
他年會約乘軒過聽取摩空作賦聲
大用見示述懷之作因次韻
青山晩愛攜笻往華髮秋憐覽鏡知江上浮鷗馴自好
塵中驅馬去何之閒尋謝墅圍碁侣病隔梁園授簡期
坎止流行看更定豈因時態學悲絲
病中喜雨(在保定作)
伏枕聞鳴雨開窗愜病心天公神叵測旱魃爾何侵優
渥應千里斯須可萬金更祈三日止牟麥忌恒陰
題扇景
湖上生秋雨簷間滴翠陰竹西風景在别路一驚心
江晩山色遥黃蘆雁初起漁歌何處歸聲落滄浪裏
夜至銅巖驛逢臧進士張茂才
木葉下秋山歸人傍晩寒見燈投驛遠過雨涉溪難詩
客逢侯喜碁儔憶謝安勝遊難可繼莫負吏情閒
黃希武宅觀奕
奕鬭未全非開枰對夕暉過河乘勝算爭道觸危機老
馬頻憂蹶竒兵忽冒圍羊公在江上陸抗莫專威
鄉居用八弟鵠舉詩韻聊述
東風近浦送漁歌澌盡平溪漫綠波野望獨便吟處遠
春寒猶較病來多閒看稚子排新局醉傍村翁藉輭莎
遲暮未成投老計巢鳩聊寄北山阿
幽居底事動長歌老大心知感逝波花外枯桑爭日永
鏡中華髮逗春多薄田遶舍差宜黍小徑緣村漫掩莎
何處冥鴻飛正遠更看鸞鳳競巢阿
寄陳别駕汝耀
三山雁使隔年回傳道甘棠樹重培别駕風流餘簿領
郡齋蕭散到蓬萊榕陰暗裏衙聲合荔子紅時吏俸來
獨向樵川愁病在好音遲子笑顔開
拿口驛午憩次壁間詩韻
山行彌月未論旬又聽前灘數候人太守十年從白髮
樵陽兩度見青春風波險欲摧心折政事書堪與淚陳
愁絶杜陵渾太瘦謫仙詩好為傳真
壽李通判母
華筵阿母下瑶臺彩服仙郎試老萊鸞誥舊從天上降
蟠桃新出海中來釀分禄米恩波注錦簇官衙壽域開
記取年年延賀客小春時節任徘徊
次韻黃小江中秋是歲閏八月
桂香蘭馥夜交清心賞還同寄鶴城影合三人憐月色
望遥一水憶簫聲病看簮紱真為祟忙覺玄泓久敗盟
三五秋光吟過老盍簮愁咏少年行
烏石風吹晩篴清閏年羇思黯閩城星河際海涵秋影
鸞鶴凌風矯夜聲重見月圓還照酒似防秋去更尋盟
銀蟾玉兔無才賦起看黃楊遶砌行
贈黃北山
書工如畫畫如詩王掾當年固不癡昨日里中歌舞伴
人前解唱北山詞
聞簫
鳳樓縹緲接雲霄環珮聲微夜寂寥弄玉由來有仙骨
時人莫浪學吹簫
小孫輩病起謝戴元道國醫
五十歸田計未遲西風肺氣欲蘇時久躭月俸遺家累
稍喜秋成給藥資老戀山林真有癖病愁兒女豈無私
江邊千室渾凋瘁何得從君遍問醫
秋雨
桑竹陰陰淺護村午天風雨未開門時從屋底窺峰頂
擬過橋西看水痕歲事一㕓憂菽麥秋租三限急鷄豚
當年曾說心勞日欲起陽公與細論
風雨歸舟次韻
客到尋常不整巾旋羞鷄黍供清貧孤舟分袂秋同迥
獨鶴隨笻晩自馴曾迓雪中迴剡曲定從花外說秦人
于今更憶玄真子細雨斜風入詠新
風雨應愁墊角巾相看渾笑出途貧知津更試輕舟捷
諳路寧論老驥馴眼底風波懷共濟望中仙侣詫傍人
明朝挂席期重到潦盡川平霽色新
送劉尚絅赴桐廬幕
送君明發遡江干越舶吳檣逓渺漫山鳥語更傾白苧
海潮聲漫切猗蘭桐廬附浙元名縣蓮幕親民足好官
獨有幽懷憐遠道夢隨飛舄落嚴灘
明妃
絶漠琵琶漢苑心胡雛漫聽豈知音自緣花貌渾難畫
不是丹青故索金
贈國醫張從實
來往三神漫醉醒玉桃瑶草妬長齡丹砂九轉新傳訣
道德千言舊注經南渡世家原共脈東田交誼久忘形
煙霞僻處稀人迹却為逢君眼重青
贈殷道士
少年曾喜誦南華解指隣山說是家九轉自調丹竈火
千年應見碧桃花青溪道士寰中鶴碧海仙人袖裏蛇
不為觀鵝頻過館駐顔端欲乞靈砂
送黃主簿詩
仙帆西去水連雲彭蠡匡廬楚望分黃憲未妨稱世德
趙堯終不愧斯文移家歲晩留鴻跡佐邑功存計馬羣
好在年豐身健日太平林壑荷吾君
輓潘主簿詩
塵世浮榮夢不憑槿花先夕嘆飄零安仁病去曾誰誄
邠老詩存漫托名五月孤嫠歸旅櫬千家父老泣銘旌
東山山下流泉咽應為憐君帶哭聲
送朱縣丞
新來初握長官符漫訝歸裝問去途多病獨便抛簿領
遠來應自劇江湖一官遲暮馮唐傳孤棹夷猶范蠡圖
吾老東田慵卧在北門供帳有人無
題劉大參函關圖
卯金公子托金蘭惜别秦川雪滿山何處思君天萬里
祗應清夢到函關
題美人圖
幽窗誰爇返魂香恍惚仙姿出洞房畫裏呼名渾欲語
琴中傳意故成狂愁顰西子憐傾國心謝東隣絶踰墻
却恨丹青枉圖畫燕脂山外泣王嬙
咏牡丹用唐人韻
沉香亭路到無因悵望東風欲度春穠豔重逢木芍藥
麗詞應泣謫仙人糚臺醉浥葡萄露錦襪香留瑞腦塵
不用凭欄傷往事玉環元只是前身
浪蕊浮花謝俗塵洛陽移種獨饒春雨中淡泊同幽客
天與繁華鬭麗人開向驪宫驚羯鼓落從金谷印香塵
東君珍重非韓令十二雕闌許托身
題徐都司宅上海棠
雨膩煙霏曉夢酣東風扶醉倚危欄遊人遥隔雕牆外
桃李成林欲認難
西園春曉
二月東風曉逗寒西園剛借摽梅看幽人興落春華外
不奈新紅上竹闌
秋晩過堯卿弟莊
白髮看吾弟兒童共昔年謝家偏玉樹何氏勝林泉病
起能招客秋深為放船吾衰如杜老吟罷意茫然
登絅卿弟東樓
南風送花雨攜客上東樓遲景兹多暇微凉兼似秋雲
空吳望闊草綠楚騷留眷此連枝會高吟愧昔遊
題醉學士
天上歸來老集英醉中歲月漫崢嶸先生不是高陽侣
自笑三閭說獨醒
别友人
殘燈明曙鼓晴鐸報春城月出銀河隱林開鳥雀鳴故
人憐易别舊事笑難憑寄語今年去休忘管鮑情
贈郭生
郭郎人盡笑髮白不憂貧賣藥來通市分錢與餓人洞
簫飛月夜郢曲度陽春有客渾曾識休論見面新
聽琴
嵇康昔疎放孤桐托竒音陶潜自曠達空撫無弦琴君
懷廣陵曲我愛柴桑吟那能悦俚耳所貴崇古心
喜張處士枉過次韻答意
詩客春殘病未興白頭漫興秪如曾江蘺彌望空憐晩
甸麥緣貧稍藉登閒伴海鷗浮浪蕩醉過隣叟對鬅鬙
幽情更愛玄真子漁父詞工和未能
别王南原憲副
相送曹門道離情秪自憐西風吹汴水南客問吳船佩
劍明秋日鳴笳入暮天遥知彩衣樂猶及桂花前
次韻答丁茂才有道
丁度青雲器窮年對古書文辭殊秀雅風骨宛蕭疎賞
合涓金重音稀郢曲餘吾衰慚狗監徒爾識相如
春日集八弟鵠舉園用韻二首
春遊便野服翻覺厭鳴琚緩步新開徑閒看近得書何
心嬰世網有客待公車好在莵裘老無勞更卜居
池芰亭新蓋風篁戛素琚清標吾獨愛疎節客曾書鷄
黍招同社兒童候小車春園幽勝在差擬浣花居
放舟疊前韻書絅卿弟扇頭
春水纔容棹松風暗學琚酒從彭澤醉詩倩阿咸書已
乞仙人藥深辭長者車那知林薄外亦有老農居
松鶴軒贈處士蔡良翰
西軒棲隱處松鶴與人閒素節終相保冥飛豈易扳瘦
寧知衛祿清不受秦銜子和孫枝秀還渠藉好顔
輓詩
凱風悲棘心蘐夢杳春深陟屺迷長望鳴琴眷好音膽
丸劬柳母羊棗泣曾參寵渥年來下哀榮出華陰
竹齋為劉尚絅題
美人居傍竹西亭冰玉相看眼更青伺鳳翔鸞渾未解
軒間試亦鼓湘靈
雪夜與鵬舉弟過禪房
夜久真消雪水茶聽琴觀奕共燈花當年幾許留詩在
不向山僧問碧紗
堂上曾分佛供茶憶僧遥問木蘭花相逢更愛毘盧煖
笑煞塵途抗帽紗
東樓夜集(得銀字絅卿弟宅)
秋盡江南訪隱淪江南風物總宜人洞庭橘綴山頭錦
笠澤魚抛水面銀
詞
壽沐國公詞
今年冬十月廿三日玉岡先生逢其初度者適三十
年而予萬里來滇得稱觴致詞為夀亦一勝會也
頋聚合不可常而玉岡仁靜宜老夀後三十年予東
西南北未可期也而年年生日縱令一歌此詞公庶
幾憮然興懷猶如東田之在座耳詞之調為金菊對
芙蓉
黃綴庭槐碧收營柳朝來畫戟霜凝更煙霏瑞腦日麗
雕甍華階鶴舞南飛曲降阿母青鳥低鳴又何須用金
貂換酒銀甲彈箏相共祝取長生記當年此日光岳
鍾靈喜干戈將印不負蜚英舊家燕子歸來慣見滇海
萬里波澄羣仙道是人間元老天上長庚
送朱思齋詞并序代作
伏以國家惟用賢以養民守令必親下而獲上雖豪
傑之士不待人興頋公輔之階亦由譽召恭惟寅長
朱老先生大人閣下天才挺異人望歸隆世承折檻
之風夙纉考亭之緒蜚英兩制伯仲聯芳出宰一麾
江淮嫓美下車伊始游刃有餘崇儒儲歌鹿之需閔
農切書蝗之警均田之議方劇而持志益堅行水之
智既殫而成功永賴防危則重投石超距之賞化俗
則嚴珥筆教訟之刑誠信下孚聲華上逹冰檗之操
允出臺評夏楚之施奚嫌輿議某等叨居僚貳與有
榮光睹薦剡之屢騰知徵車之孔邇久陪宴笑忻聞
三月之謠宿荷帡懞懼失二天之庇敬裁鄙製用作
後徵詞之調為喜遷鶯
琴堂新霽正凉入薰絃潛消殘暑帝日中天郎星分野
望極碧穹如洗蒲境謳歌滿路潘縣春風桃李相看取
問東君政績前賢傳裏剛喜應秖是栢府嚴霜解作花
封雨竹馬迎來花驄催發江郭放教容與屈指瓜時易
即棠樹垂陰曾幾頻向說繡衣行部爭留好語
贊
雲安胡君遺像贊
湯溪胡君以邑博卒于官其友東田子題其像曰
三丘崔嵬維君之姿雙溪漣漪維君之辭肆仁以靜亦
淵以思何實修而譽卑嗟負大而小施賞音難逢值數
或竒懷哉雲安今其已而嗚呼噫嘻道崇繜絀守尚谷
谿穉肅蕃儀雁門鄙規融獨沮膺壤遭孔嗤胡殤匪彭
胡陵不夷繄君陶鑄無私躍冶多乎顔化弓裘罔斁過
庭嘉乎鯉趨典刑猶存庶幾來兹
東田遺稿卷上
