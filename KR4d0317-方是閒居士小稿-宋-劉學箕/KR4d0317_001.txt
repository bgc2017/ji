方是閒居士小稿卷上
宋劉學箕撰
吾廬寓言
五峯之山環吾廬五峯之水清溜渠山水可樂(去聲)情可
娛五畝之宅奠厥居清湖列嶂開坐隅白沙峩峩煙岫
鋪崇山梅嶺豁望眼高門堇阜聯襟裾况當春晚積雨
餘綠褥翠疊青珊瑚桑麻滿路人意好鳴禽上下聲相
呼迨今八月九月初楓林隔水紅凋疎秋場稻熟聽蓬
樸小槽新釀傾真珠昨宵一雪飛璠璵遠山近山光凝
酥羣峯突兀不敢覷銀壁照耀天鬼塗千金不須買畫
圖丹青縱有畫不如風景萬態朝昏殊天成此畫人難
摹蹊荒圃廢幾朝夕一日築居天賜予四時遊觀心良
舒考槃在阿歸來乎乃歌曰採於園兮籃有蔬釣於水
兮筐有魚余之弗歡兮其誰之歡歟又歌曰惠風清兮
出有車芸香芬兮讀有書余之弗樂兮其誰之樂歟(清湖)
(白沙崇山梅嶺高門堇阜皆屋側山名)
石假山
潭溪散人方是閒真山不愛愛假山呼童積疊石磊磈
遠近便擁峯與巒晴嵐滴翠明忩前清影掛壁方池邊
色侵書帙日華薄丘壑坐上生雲烟雲烟收霏苔蘚綠
山石傍頭更栽竹三竿兩竿韻不俗摇蕩清風凉意足
方是閒人當此時以假像真人謂竒或來静對酌美酒
或來宴坐哦新詩吟詩搜索縈心脾酒醉落魄精神癡
吟詩飲酒且不可况復局上争枯棋不如對山撫鳴琴
琴心三疊舞胎禽高山流水存至音古趣澹泊悦我心
老泉三峯爛木材百年沉埋安在哉東坡仇池九華石
只有佳篇傳入集此山亦猶今視昔與我同生亦同沒
社日喜晴分韻得前字
夜來急雨淙飛簷脱驚紅日輝潭川棃花有情朝露重
柳帶無力春風顛傍簾新燕低拂掠入檻戱蝶相聯翩
今晨天氣亦佳爾一春未見茲晴暄綠陰林下笑聲好
簫鼓賽社祈豐年金穰屢豐豈不好米賤更苦人無錢
太公九府法已弊楮幣印出私相權所司轉變無善策
低昂用否難流傳縣官那更租税急白紙不問黃榜蠲
窮民非負實無有里正罰責殊可憐吾儂雖樂此日美
釂白醉倒春風前却愁烟雨暗春晚米價頓長民憂煎
插秧歌
農夫戢戢清波闊秧稲茸茸森石髮父兒呼唤手拔齊
千把萬把根連泥四更乘月躅隴陌曉烟漸散東方白
歸來喫得飯一盂擔到田頭汗似珠蹲身擘叢種入土
不問朝昏與亭午肌膚剥裂肉起皮烈日纔陰又風雨
秋收幸值歲稍豐糓賤無錢私債重連忙變轉了官賦
霜雪凍餓愁窮冬吁嗟四民天地間服田力穡良獨艱
寄言安坐西方輩汝飽不慚吾厚顔
醉歌
讀書求見古人心閉門不知青春深夜來東風掃浮陰
曉光薄林生遥岑搜尋不覺出門去綠暗溪邊楊柳路
詩章立願不復作會景那知自成句歸途晤語誰與從
眼前物物俱春工崇桃積李事已晚牡丹正麗酴醿穠
白茶照人冰雪同紅茶燒空猩血紅金沙雨晴翡翠積
海棠露濕胭脂重急呼詩朋唤酒伴高堂共泛琉璃鍾
夜闌秉燭相對語謾道今人不如古古士放逹醒者稀
今人不飲徒自苦
白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛謾自紅
紫溪莊舍讀癸丑壁間舊題轉眼忽十八年同遊
十不存一滋蘭弟亦作古人拂拭灑涕幾不能去
因誦歐公詩云人昔共遊今有幾樹猶如此我何
堪以是為韻感懷成十四章庚午四月中澣
維昔舊遊十有八春中間往來合散風塵詞翰在壁瞻
之愈新憶我仲弟眇然懷人
吁嗟人生年不滿百天地囿形百代過客去日苦多來
日苦窄我曷不樂慨念疇昔
丱角燈忩硯席是共春山朝吟秋堂夜誦棄背三年心
骨沉痛幾夜見君似夢非夢
念昔童稚汎然若舟惟我與君孤詣同修博文約禮匪
遨匪遊子方盛年遽赴玉樓
朱垣素壁醉墨漓淋虛堂重臨思古傷今文不忍誦盟
弗可尋即事即物抆淚痛心
舊題墨妙龍蛇戶牖步驟歐虞模倣顔柳醉裏百篇冥
搜九有天胡奪我張仲孝友
屈指友于秖今存幾自仲之去失此竒偉言不勝情心
旌憤悱哀哉蒼天雨淚如洗
團團庭柯清美無度今我來斯忽然老樹偃蹇輪囷剥
蝕摧蠧朱顔舜華詎得如故
興念陳迹夢寐吾猶植杖風雩某水某丘日居月諸循
環靡休迭爾遄邁曾不我留
憶自束髮茲焉寓居載思載瞻宛不異初極目遐眺清
風穆如撫事懷人悲來感余
少生四方遊紫之水每有良朋見止遇止長哦伐木求
友乎此樂以忘憂云胡不喜
維親與朋雜然滿坐華屋連甍紅紫緐夥半世重遊霧
迷烟鎖慨然撫膺謬悠老我
念昔考槃碩人之薖琴豆觴酒寤寐嘯歌逝者弗返涕
泗滂沱念彼不樂傷如之何
賢乎仲弟和樂且湛自我不見歲籥换三百感交集憂
心如惔山凝暮雲回首不堪
舟行三章
桂櫂兮蘭槳泝流兮㳂洄天迥兮空明湍激兮聲哀水
落兮石出路轉兮溪回鷗飛兮山淨魚戲兮藻開淹留
兮何為盍賦兮歸來
扁舟兮容與浮雲兮舒卷波澄兮練横山秀兮屏展散
髮兮平岡濯纓兮清淺皇皇兮何之路長兮悠緬早賦
兮歸來迷途兮未遠
容與兮扁舟長吟兮閒情白石兮離離秋雲兮霙霙我
思兮先廬水潭兮山屏帳空兮鶴怨人去兮猿驚早賦
兮歸來涉園兮欣欣
鉛山廨宇題壁
莫遣離愁相絆縈九州之外盡愁城酒頻挹注幽憂浣
詩苦冥搜太瘦生漠漠草茵飛蛺蝶深深柳幄韻鸝鶊
客懷未與成悤遽三沐三熏慰此情
道間池亭小酌
一曲芳池萬柄荷遊鯈潛躍水揚波竹孫楹檻風偏細
梅子江湖雨正多凡物寓時俱意得謂予不飲柰愁何
暫來徙倚又還去猛拍欄杆浩浩歌
太湖書懷
清風起平湖白雲生澗陰佳時慘不樂羇思苦難任客
子熱中腸浩然懷故林仲夏倏已過草木鬱蕭森萬物
欣有託吾生何﨑&KR0706;念昔歲甫冠自許雙南金只今墮
危塗不如烟際禽山水所素願利名非宿心何當返故
廬嘯傲蒼崖深两鬢豈長綠勿枉吳霜侵
九月十八日夜夢賞春某氏園池賦春詞二首題
柱
芍藥花開日漸長小忩閒理舊笙簧憑誰為喚詩宗匠
共賦留雲借月章
樓下酴醿壓架香翠圍帷幄覆池塘桃花浪煖魚成陣
人倚雕欄到夕陽
古交行(并叙)
予因雲莊李逹先遂識漁隠陳惟定二公博學
多材藝獲從之遊幸矣賦詩一篇以見意
君居京江頭我住武夷曲平生風馬牛道路幾重複會
面情相親卜室欣相隣傾蓋一笑粲恍然如故人君家
義聚五百指堂上怡怡奉甘旨收書萬卷不言貧撫䘏
孤嫠甚勤止我家煢獨與君似自我之出誰料理歲晚
團圞未得歸感事捫膺但增恥知君念我留客裏每見
時能具羞匕心吐肺肝所同然尊酒論文日終晷古靈
故家好孫子披覿芝眉因識李博洽多聞世希比頃刻
龍蛇飛剡紙我慙學術殊不逮二君二君愛予心良勤
交遊情鍾固以類愧以蕭艾聯蘭薰常恐此時心易變
作甘醴欲君持此心淡若秋江水古人心交尚道義今
人利交尚權勢古道於今何寂寥傷心不識古交意兩
君姿質俱精金百煉不改色愈明兩君體性如美玉渾
渾厚厚藴諸櫝上映亭亭巗上千歲之孤松下方磊磊
豐山百世之霜鐘松青不變四時色鐘鏗一朝振文物
予何人哉得附驥勉勉詎敢自暴棄日莫長歌伐木篇
三復詩人琢磨義
蕭長公來訪示以諸公詩卷謂與予遊從之久不
能一辭為贈頗相噍責予賦之不可辭亦不可皆
有說焉名章俊語前後相望無類次乎其間是覩
西子之容而自增醜耳所不容卻者予年十五時
海山官丁受琴於長夫今予年四十與長夫有二
十五年之舊辭之弗作其可乎因書長句
人生立志各有癖浹髓淪肌療無術君不學少年奏賦
明光宫又不能桑麻穀粟去作田舍翁苦心竭慮淡泊
音手携三尺綠綺琴七絃指下鏗然鳴于以求見古人
心古音寥寥失微妙鄭衞淫哇競蟬噪君獨優游夷愉
廣厚而高明鼓有虞氏之南風賡之以文王宣父之操
若人來索便與彈略不訑訑見顔貎絶之不作衞次公
卻之常嗤戴安道顧我與君幽趣同海山尚憶初相逢
我時十五始冠巾君亦壯年氣如虹夜忩擁衾月流空
促絃初學調商宫别來二十五春風我猶故吾君學通
五音六律知者稀一生辛勤造精微心存至樂物莫移
殆類聞韶子在齊洋洋盈耳不療饑任從妻子相號啼
浮雲柳絮無根蒂世事乘除幾榮悴祗今物我俱忘情
與君同尋方子春(衞次公善琴京兆尹李齊運遣其子與遊請授之法次公拒絶因終身不)
(復鼓)
溪橋晚步
一帶清溪淺漾沙松橋横渡野人家平林盡日霜風勁
楓葉飜丹似落花
和張政仲見寄三絶
柘山盡處即屏山若隔蓬萊弱水間伐木歌餘凝望遠
此心飜羡白雲閒
故人别去復一月三絶詩章寄我來我有青州六從事
已令挈至待君開
藥畦菜圃足秋雨菊徑松坡未就荒請命當年嵇吕駕
便同看劒引杯長
演平渡度姪别入城
前溪積雨浪拍天人立沙頭催渡船溪雲貼水濕不起
岸柳凝愁絲亂牽石泉涓涓響澗谷山樹濯濯延雲烟
客程東西風袂翩去者自去還者還(旬緣切)
政仲留飲醉書長句
春歸無計堪留連川原暗綠屯雲烟涓涓澗谷聲潺潺
夜來急雨春風顛天公知我愛山癖晨光薄林曉日出
浮陰掃盡山屹立疊嶂層巒凝黛濕此時來訪故人居
羶葷為我開兵厨真珠滴槽不用沽沉酣相忌於江湖
我不如阮公籍相逢一醉六十日君莫傚陶淵明欲令
明朝重抱琴且須相從痛飲師尊前落魄同襟期何如
沉沉深夜剪韭共春酌細誦工部生前相遇銜杯詩
送連景昭歸三山用其韻
秋風乘興下三山不憚馳驅涉險艱别酒醉來仍更酌
征鞍發去且須攀身安豈畏路千里道在元知命兩間
從此莫教情斷絶尺書頻寄塞鴻還
得意難兼熊掌魚功名隨分勿求餘或先或後時而已
將廢將行命也歟理性明中閒念慮雲山深處著田廬
君歸政好攜妻子泉石尋盟飽讀書
侵曉書懷四絶句
石泉宵泠泠清響雜寒吹恍驚山雨來醒我一覺睡
幽蟲聲唧唧感此秋夜長起坐彈鳴琴蘭釭炫餘光
披衣啓外戸晨光清可挹綠樹閟蒼烟遥認楓葉赤
疎星澹河漢點點在秋水微瀾漾殘輝曲沼過遊鯉
田家
稻熟田間笑老農鼕鼕村鼓樂時豐新篘自酌花盈椀
醉倒扶携夕照中
堆槃野柿間山棃酒美雞肥稻滑匙婦子團圞常見面
一生寧識别離悲
環洲江氏園
欲覧環洲勝維舟步石磯踏丹隨野色穿翠任春霏地迥
知山遠村彎覺水圍東風輕薄甚桃李亂荆扉
將口道中
沙平路軟足力健麥細桑柔春意深綠水一灣浮野鶒
青山兩岸唤幽禽
妙湛寺
山徑盤紆露石根一溪流水兩山雲齋餘緩步青松下
輸與蕭閒老惠勤
晚望
晚雨逆溪上寒雲傍山飛白鷺去洲渚潛魚泝灣磯舉
頭行跡少唯見暮樵歸
溪園
溪園闢平疇左右接林麓沉沉水浮堰泛泛潭轉曲果
木漸成行臺榭亦營築何時東風來吹滿枝上綠
栽竹
綠筠移種不多時添我溪南一段竒會看明年春雨後
滿林頭角籜龍兒
種梅
隠淪冲寂澹生涯芍藥櫻桃厭豔華剔亂剪緐疎影瘦
臨溪只合種梅花
書懷
園成日以待東風綠李黃梅已間叢種竹自期千戶等
舉杯誰伴八僊同機忘鷗鳥情相狎興適琴書趣獨窮
坎止流行隨所寓樂天知命一閒翁
簡康姪求先君石山
見好山如見高人遯世冀繭清淨身見拳石如接佳友
手摩挲愛逾瓊玖我生嗜好不有冗長物寓意蕭閒祇
在青山并怪石往年都梁得靈壁名以催詩延座側去
載還自嶓冢江女媧溪頭纔落帆山靈見知情不凡乞
我清波一塊川墨塗巉巗屏山嵳峩高雲衢五畝下著
吾儂居窗扉面面挹山色真山假山互&KR0886;崒舊蔵英道
數峯碧怪怪竒竒總拈出一丘一壑在胸臆烟雲盡向
空齋集君家一峯良可惜埋沒庭除沙土蝕尚思阿翁
存手澤何不遣歸慰岑寂楚人亡弓楚人得在彼在此
理則一小詩代簡言從容子心坦蕩詎執違與從儻令
長鬚勤送似待予大書特書榜曰飛來峰
宿興國寺方丈與客對牀
世間何事能感人詩人題詠為多情我亦執筆書長吟
詩吟未竟情已盈古稱白頭如新傾蓋如故何似秪今
握手見肺肝開口無毁譽古稱共君一夜話勝讀十年
書何似秪今對牀談子虛醉歌咍臺笑盧胡昨宵春月
如畫明與君聯詩到三更今宵夜雨如傾盆與君齁齁
直到街鼓鳴醒來莫問陰與晴但聽簷溜飛泉聲明朝
又作穿雲行巾紗杖竹鞵芒輕遇酒酌彼兕觥逢花賞
其芳馨見賢者如接芝蘭對俗子譬之蚊蝱勿與物忤
競勿為事絆縈陶然樂吾真是謂羲皇人是謂葛天民
秋池曉步敗荷萬柄一花挺然可愛伯益賦詩和
韻錄呈元翰敬叟君明季僊求同賦
蕭瑟秋池撼曉風江妃旋旆水雲空未教零落千擎雨
尚借柔酣一點紅弊蓋高低騷客賦寒衣裁製楚人工
誰憐夜枕驚殘夢恨在緐聲點滴中
楚騷有正有反予既以數語詠獨開荷花諸公寵
和工甚輙拾餘意反作一章
一從炎暑變秋風識破維摩色想空豈有三乘無盡法
尚憐孤豔十分紅唯慙寡陋吟懷劣却愛諸賢句法工
共倚欄杆休悵恨典型猶在四筵中(予有金荷少刻當出之侑觴也)
長句簡敬叟季僊兼呈端夫申父晦仲
士生樗散甘嘉遯頫首衡茅敢尤怨良朋益友肯顧臨
講貫漸摩篤明辨年來瘖啞瓶守口俗子汚人如避箭
論交謾說笑金蘭厚貎深情半譏訕念君與我情不薄
一忝從遊一親眷朅來終日坐書樓喜劇論文幾昏旦
麯生風味亦不惡抵死絶交良可嘆胸中磊磈政須渠
吻噪腸枯賴澆灌孟公舊不論升㪷驚座丰姿發竒觀
富文博學子游子秀楚翹英穎鋒見吾雖不敏逐後塵
斬將搴旗共酣戰祇今便造無何有相與神期遊汗漫
既無三雅伯仲叔不有巨杯觶角散請觀管輅揚子雲
欲作九原誰可唤酒不離唇元乃就三㪷頓傾辭綺粲
二公洞逹疏通豪妙語仍煩下一轉養浩堂中顒惠然
急吐才華染柔翰
余少日不能持養志氣所暴多失邇來方喜問學
之有益也近築小樓藏書樓之下建堂名曰養浩
七客落成以善養吾浩然之氣分韻得氣字
吾非北宫黝挫若撻諸市吾非孟施舍量慮三軍畏一
墮刺客流一入力戰士知一不知二遂與聖賢異周孔
得其傳偉哉孟軻氏講明不動心因問發竒秘氣壹則
動志志一則動氣浩然得所寄知言有深味嗟予篤學
心一暴十寒廢立志苦不早少豈逹茲義所適昧善惡
幾溺彼功利事情更歴多晚乃能自礪日用根本原至
大至剛意餒然行有慊何謂塞天地服膺先格言造次
顛沛是
與政仲端夫敬叟季僊至舊圃采采芙蓉金菊之
妙時之所當豔者江梅海棠爛然照目可無數語
紀之為書長句
秋陽杲杲秋月明秋風泠泠秋露清蕭騷池上萬松竹
鳳笙龍管吹秋聲山亭與客坐夕陰眼照萬象前横陳
一年好處在此好妙質欲紀難狀名那知天上詩酒星
翩然馳鯨來玉京浩然相對發竒思句法普現千古情
詩成不用世間語五言七字虛皇吟霞明皎皎芙蓉城
香霏楚楚月魄精海棠婉孌鬭緐豔江梅冷淡同芳馨
東籬采采萬疊金西疇更刈千頃秔人生得此亦不惡
措辭莫謾悲愁生先生年來真脱俗看破世間榮與辱
胸懷坦蕩適四時豈但芳華競馳逐秖今忘物物忘我
物我兩忘機印可不知門外秋水深不識紛紛朝市心
榨頭新篘蟻初熟芡盤剥珠茭切玉是秋是春兩難分
折花薦酒酒痕濕萬緣空處罷休休八表神期汗漫遊
醉鄉廣大塵世促明日酒醒詩載續
和劉伯益嘲菊韻
虛隨斗轉属中宵草木凌兢菊粲條錢疊夕陽金偠㒟
蘂浮秋露玉鐫雕不隨俗子媚時好長伴幽人避世囂
冷炙殘杯愧徵逐曲肱只合友顔瓢
康姪招飲出示古洲所寄盆梅嘱坐客賦詩分韻
得言字
嵌空竒崛石一拳綠蒲攅劒森且蕃虬梅屈折龍蜿蜒
蒼榦蘚蝕低盤根瓊英已露冰樣白香氣便覺凌芷蓀
吁嗟培養幾歲月巧奪造化移小盆晴忩諦玩意無斁
搜索物理究所原方圓高大僅尺許典章文獻皆具存
横斜疎瘦無不備宛若老樹生山園鄉邦疇昔少曾見
此花何自來幽軒云是古洲老詩伯親手植此冰雪魂
不忘交舊情好密春色分遺歸山樊吾家小阮亦好事
美不獨擅招弟昆更呼賓友同勝集羅列槃饌開罍尊
舉杯對花與劇飲情話欵洽相笑言歸來漸是東方白
醉帽欹傾風袖翻
飲東屯庶姪家賦臘梅和陳簡齋韻
釋迦黃面禪可誇色想熏漬霜中葩不然安得白玉蘂
而乃幻此黃金花信知造化真有法蜂鬚釀蜜蜜釀蠟
蠟凝花房豐不腴桃李漫山焉可如緐枝摘索燦栗玉
吟搜西郊信杖扶少須夜窗疎影掛明月是蠟是花君
自别
北山園山石為形勢買盗夜半擇其尤者竊去累
日懷抱作惡賦詩以紀鬱鬱
素志薄利禄壯年榮林丘種樹疏間泉鑿沼開中洲堤
平水瀰漫徑遶竹淨修梅塢夜月亂松岡曉風飂猶以
景象淺欲廣巗壑幽疊石類竒品置身將侣儔磊塊質
偉特嵌空神琱鎪廬阜几上得巫峰坐中求每想雲氣
噓遂覺烟練浮曳杖日以樂縱懷吟無休一朝失警廵
赤眉行盜謀夜半負之去公然從狗偷撿視所寇攘嶙
峋拔其尤此情實難堪遣命窮蹤由風聲雖有聞形勢
莫可搜吁嗟世道降人弗士行修竊玦入志慮攫金甘
輩流不念溺所習竟為前哲羞今吾理自喻委心任去
留甑墮雖不顧璧歸猶冀收
送術士周柟歸東陽
射策彈冠莫浪言經丘尋壑且隨緣誰能守分閒居世
自斷此生休問天久矣知君該妙理今焉過我話流年
歲寒事業相期重欲植孤松騐果然
春夜對月彈琴有懷
一春春雨連春陰今夕何夕月滿林舉頭遙望星漢碧
皎皎明鏡懸東岑欄杆浩歎三顧影有酒有酒誰與斟
我思兩弟怨以喑邈不可見愁締心含愁更奏綠綺琴
匣中埃蠧塵土侵解絃更張試促軫怨入懷抱難成音
兩君青春竟瓶沉天闊悵望商與参高高在上杳難詰
矯首涕泗憂思深欲結今生未了因尚蘄來世盟可尋
君遊九泉聞不聞安知阿兄心悲吟
瓊花
團簇緐英玉碎圓露晞日暖欲生烟親從后土分竒種
不是人間聚八僊
蕃釐觀裏舊經遊五月曾看綠葉稠今日家園玉摶樹
春風吹夢到揚州
送庾姪親迎延平李先生家
庾郎吾家千里駒朝莫勤苦讀父書少年綽有老成態
月旦考訂評鄉閭明當别我擇賢妃(去聲)結束琴劒誰挽
裾春空吹晴惠風暢烟草弄色和氣舒野橋融洩柳絮
合石岸惨愴鳴鶢鶋乘龍有期弗獲餞數椽政葺淵明
廬旅愁冥思莫排遣離恨掛臆難掃除况當春晚氣暄
淑着人欲醉甘醴如修程所嘱善養攝禮畢蚤辦雙輪
輿婦翁傳道世大儒習俗再使淳古初稔知賢舅繼家
學子如從之師有餘歸來阿叔待審訂義路禮門從廣
居
傷歌行
原原而來白日跳丸莫可留混混而去青春過隙不能
返誰憐生者長自懽不念死者日益遠吁嗟此理從古
然世事浮雲共舒卷我生顧影空伶仃鴈序零落如曉
星悠悠天道不可語黯黯悲恨無時停可堪嫠婦束行
李挈取稚子同歸寧
夏雨歎
君不見去年六月田作龜兆拆禱祠乞雨遍村陌時當
饑饉民不聊糓貴有錢無處糴今年六月歲幸豐十日
一雨五日風市積粟米價不長有穀無錢人更窮吁嗟
此道孰識測街頭細聽老農說往年兵興錫賚多官會
頒行姑濟急舊會既收新會降所司稱提苦無策朝廷
明許同見錢便當流轉同貨泉不應州縣首逆旨榜示
墻壁徒紛然庫頭令賣小印齪輸納租税私相權(邇來輸納)
(租税並用就官庫買否則弗受反視官會為私物而不用)非錢買齪用不得執幣嘖
嘖煩有言遂令百姓愈惶惑行之與否誰使然小臣空
負濟時術閶闔九重無路入何當奏計承明廬傾倒賈
生長太息
廞庭自三山送荔枝分韻得湘字
炎精孕秀儲氣祥荔枝結實魁羣芳我有猶子客南服
千里眷念情不忘星馳走寄一千顆伏暑火熾勞取將
筠籃初開氣芬溢稍覺四座浮清香驪珠燦爛光奪目
琱盤飣餖羅滿堂先廟未獻不敢嗅色味雖鮮那敢嘗
少須祀畢分送似賓友拉至紛攫攘綘囊初剥拆霞縷
玉臉旋綻流天漿手持奈此水晶粒地積更詫雲錦
裳海鄉因記少日好遶樹食㗖高價償婆娑碧綠擁平
野丹苞縠皺暉朝陽初驚星火争燿熠久訝彩鳳争翺
翔薰風吹開碧雲葉綠水宛類飜頳魴只今老大將底
用食此感激意故長君不見方紅陳紫列紺緗三十二
品裁中郎丁香核小味甘潔何似釵頭十八孃天生美
實限南北長安路遠價愈強只今生食享至味不數家
漬鹽蒸方又不見宣靖文物全盛時貢輸不減開元唐
輶車縱横繡衣使海内騷動封紙黃妙品人家那可得
置以走轍加浮航似聞供上祗纖悉往往盡入公侯王
驪山往事不古鍳艮嶽馴致烽烟狂祗今故老尚能說
空使悲憤縈肝腸書生不負醫國手賦成何日奏明光
不如且喚吳姬輩笑擘輕紅入醉鄉
梅花自秦漢而下無一語焉至宋鮑参軍照始賞
其韻而寓之詩然則梅之見於賦咏者實自明遠
始也用韻二首
落梅
片片玉零亂寒風生驚嗟凍雀相飛鳴俛啄苔上花鳴
飛饑腸不能實却上烟梢照斜日愁逢冷淡太寂寥不
似春風豔陽質
蠟梅
色異政自貴香清未堪嗟靈蜂擅造化幻作姚家花丰
姿輕明體充實染透薔薇毓晴日從稱紫暈黃檀心桃
李依然是凢質
二月二日東屯感懷
春波渺渺柳依依芳草侵街蛺蝶飛萬景横陳空物是
一區幽僻念人非沉悲逝者去不返自挽已而今曷歸
回首鶺鴒原上路感懷贏得淚沾衣
野館
野館春歸後横塘度柳綿輕風飜麥浪細雨落花天草
褥迷三徑苔紋疊萬錢山禽自呼喚水竹倍清妍
閒居即事
山水縈洄處士家春林環合翠交加行吟溪岸牽垂柳
坐倚欄杆數落花萬卉萬葩天長養一丘一壑我生涯
長瓶芳草陶然處不向愁邊感物華
紫溪莊即事
嶂碧楓丹色倍鮮路回烟裊認前川霜陰釀晚意將雨
風厲裂雲時見天古木葉彫烏矍鑠平田沙泠鷺聯拳
稲粱割盡村原迥落日牛羊傍水眠
雲際峽中
野渡烟迷谷寒潭水漲沙入雲千萬岫出塢兩三家澗
古泉仍石山空菊自花柳塘冰欲結相對秖棲鴉
西巗觀瀑水簡沈莊仲三首
雲潤衣裾夕露霑懸崕一水散疎簾精廬隠約青山下
縹緲飛甍出畫檐
踏石穿雲野興添傍崖昌歜綠纖纖幽人近得安心術
擷滿湘籃意未厭
暮雲新月一鈎鎌歸路溪風動碧蒹美酒不妨車後載
夜深無處認青帘
窰前小酌和外舅韻
五馬旌旗去路長筍輿穿翠度羊腸霜餘綠橘漿尤美
秋晚黃花氣倍香勝景形容詩入詠羇情排遣酒傳觴
風流太傅何須詫獨載東山窈窕孃
題壁
午日柳陰正曉風花氣新川明魚泳水林静鳥啼春
遊九曲
三十六峯高插天來遊誰不慕真僊幔亭舊事隨流水
空自溪頭喚釣船
武夷山
十年不到武夷山幾與神仙絶往還九曲依然青嶂裏
一峰仍插畫檐間潺湲野水溪隨轉縹緲秋雲意自閒
我見溪山渾似舊溪山見我鬢毛斑
鵝湖道中
去城十里路盤紆幽徑平岡駕小輿認得鵝湖山下路
綠松巗畔擁僧廬
分題得雪浪齋石
四海廣大萬山立竒怪崷崒幾巗石棄而違者庸有之
愛樂(去聲)每恨沙土蝕忽然一旦獲所遇刮垢磨光呈美
質騷人諷誦脱諸口世寶不減和氏璧東坡居士豈好
竒偶爾得之心良怡巨盆沃以清漣漪脉絡雪浪縱横
施平生我屢哦此詩恨不見石心飛馳何人志古墨寫
跡剡藤染就貼東壁似是而非不可知誦詩對畫長嗟
咨
伯益以玉舟相酬酢席上口占二絶
新年殊未有吟搜美酒醺人不自由多謝主人情意厚
玉舟三度轉船頭
元正講禮詎能忘便辱留連設酒漿笑指一船春盎盎
嵇山應未愧知章
次劉伯益三詠韻
方竹
烟梢修矗畫簷低春曉叢疎綠玉枝節立孤高虛静處
身持敬義直方時清風戞玉聲搖佩明月篩金影散墀
寄語幽人勤愛護莫教斵削俗髠知(世云削圓方竹松間喝道花上曬裩)
(皆殺風景之甚者俗髠事見李衛公雜說)
耐冬子
雪裏婆娑結子低山童應亦訝卑枝幾年開落慙無取
一日搜吟信有時紅實纍纍臨曲砌丹苞蔟蔟耀幽墀
古今未見多題品却恐君詩取世知
金鳳花
鮮華五色趐飛低不比尋常鵲踏枝德茂翺翔丹穴日
琴清調弄紫庭時羞同鷄鶩喧堂宇笑把金銅鑄殿墀
何似花間自生長幽芳端不在人知
度姪從事行親迎之禮於傅氏朋舊各賦詩贈别
老叔雖凄凉阮巷老大謝家可無數語以餞行色
曉露沁桃臉東風搖柳絲小雨斂香塵山川發華滋今
晨天氣新滿路春融怡祖餞賓從懽喧譁車馬馳問云
何為者吾子有所之所之道匪遙求友貴及時婚婣古
則然制禮今或虧琴瑟因好合蘋蘩尤謹持擇耦得賢
柔令淑全婦儀豈但榮已身實將慰母慈冰翁君子儒
材術世吏師聽訟鑑燭物明不差毫釐子既獲晤承朝
夕廣見知士生三日别猶以刮目為此行諒經月歸計
春仲期非吳下阿蒙行可驗措施心廣體自胖勿溺小
智私門戶要人興責望夙所蘄廟見事唯謹遄邁毋或
遲語直殆逆耳願當深致思
寄謝叔通宗兄題耕隠詩韻
雲隴躬耕新雨足東阡南陌水奫淪市朝軒紱秋多事
鹿豕漁樵欣與隣我欲為謀三畝地(東坡詩借我三畝地結茅為子隣叔)
(通云亦欲携家相就住尚堪同作耦耕人)君能來共一犂春蚤知世路風波
險俛首無令愧野人
寄題吳介夫專壑七詠
夀蔵
負鍤劉伯倫坐壙司空圖誰為後來逹息菴與之俱
息菴
日出機事生日入羣動息吁嗟利名子逐逐何所急
止宿
大路古茅塞問津欲何從雞黍相欵留賢哉植杖翁
負閒
鍾鼎本玩世富貴徒苦人何似天地間蕭然一閒身
洪澤
酌彼洪澤水吾知非盗泉舉世望甘霖喚起神蟄淵
横舟
山崦少人渡夕陽横釣艖顛風捲重陰急浪揚層波
專壑
竹原與草堂轉眼事非舊一壑今獨專造物有付授
余讀林子仁詩云君心恨不走天涯不比衰翁只
戀家最是横塘黃葉路今年無伴折梅花時吟此
詩念劉伯益未返偶檢校前村南枝的皪已三花
五蘂矣忽伯益自黃檗歸訪余折歸插玩知友朋
之念有同然者對花劇飲用韻述懷
梅邊春興浩無涯長憶西湖處士家我政念君君過我
夜窗同共醉疎花
妾薄命
佳人命薄今古悲苦樂在人知者誰鏡鸞窺損春黛眉
洞房不出藏繡幃二十許嫁豪家兒阿爺已受筐篚儀
心旌暗許良人隨那知中道前議非父母反覆志願違
嫁歸只得隨身衣金幣粧飾無所齎婦德婦容雖守持
阿姑色厲妯娌嗤良人輕賤恩意虧春波不似鴛鴦齊
春風不如雙燕飛妾非無聲不敢啼妾非無淚不敢垂
此身自恨生不時怨讎父母將何為不如携將六尺帛
黃泉冥行與世辭父母安用深致思此身期與良人知
中秋分韻得雲字成三百言
今秋苦淫雨漲汐添溪濆新凉值月夕密靄高燦雯稽
首告天公懇念心良勤天公知意誠感應若有聞須臾
檄豐隆蘋末生鱗紋庭皋一震拂隴首飛秋雲忽然朗
穹昊萬象蒙竒勛舉頭見松梢光照草樹分乾坤兩瑩
徹爛白無邊垠我歌忽如狂我醉茫如薰桂酒雜椒漿
醖釀騰馨芬皓魄耿素懷幽思殊不羣泠然冰雪腸頓
醒麯糵醺便欲浥沆&KR1197;盤饌遺羶葷遙望瓊樓僊霧綃
青霞裙何當下招呼上征離塵氛去年當此時浩飲逢
諸君今載復肯來持杯共論文相從豈無他羣聚徒飛
蟁苟得嗜利輩抑何掛牙齦豪傑所願交黃金勝千斤
喜得詩謫仙恨去髯將軍衆子賢共推奚用區蕕薰愛
客綽祖風滿席生歡欣参横斗轉杓魔祟相紏紛欲眠
君且去陶語吾亦云慷慨有大劉浩氣充棟棼十觴不
能醉餐嚼無餘臐鳴雞忽唱曉杲日東方昕歸路襲桂
香幽巗麝沉焚
賦祝次仲八景
瀟湘夜雨
移艘繫灣浦傾篷聲更豪謾起湘妃恨長歌靈均騷曉
汐漲何許微茫泛江皋
江天暮雪
雲癡天四合密雪灑石矼野渡滅行跡岸沙横孤艭誰
憐鶴髮翁披蓑釣寒江
山市晴嵐
貿易足魚米相逢話桑麻村墟人蟻紛日夕山氣佳酒
賤醉甆甌樵漁自生涯
烟寺晚鐘
鐘聲烟際來佛屋棲雲端回飆度崕谷疎韻出林巒東
岫上明月歸僧濯清湍
漁村晚照
輕蓑著篷背日暮漁者還新月印淺水夕陽生亂山誰
歌采菱詞隠隠過前灣
洞庭秋月
木落露君山空明夜氣浮冰輪揩鑑淨皓彩漾波流空
外數聲笛孤吟人倚樓
平沙落鴈
水落洲渚闊天寒風雪微自雲排序下聚翮與沙依饑
啄蘆葦根何時稲梁肥
遠浦歸帆
歸鷺林邊白落霞天際明蒲帆載風急征棹逐漚輕稚
子候江滸遙聞嬉笑聲
僊洲呈劉伯益沈莊仲
杜門久經時老我徒謬悠平生山水心汨汨不暇謀今
辰定何辰木落風露秋忘懷兩佳士共約來僊洲杖藜
欣躋攀空濛翠烟浮解帶小盤礴尋勝還經丘捫蘿坐
石冷俯澗穿林幽露重巾屨濕涉歴青山頭瀑泉盡生
寒晴雪散不收蜒蜿下大壑一闖千丈虬歸來坐危亭
興與孤雲留野草為誰好巗花徒爾愁昔賢有遺蹤俯
仰歲月流慨嘆不自禁陶然聊消憂
密菴題柱二首
清鐘静室破寂歴灝氣空山生泬寥長林風送澗水急
聒枕宛似春江潮
五更清夢雞喚醒八月好景詩為催秋蟲夜静野禽語
風木天寒山雨來
責庲
我生不辰八歲孤伯父薨逝叔父無長纔十五立志苦
不敢怠惰知讀書汝生父子不識面母慈育字如捧珠
那知汝更命苦極八齡甫及母亦殂幸有阿叔相持扶
叔亦痛念同氣餘辛勤鞠養力盡瘁五載為汝六請師
固知門戸要人興切切訓誨口欲枯有言弗聽日益懶
乖劣氣習移下愚朅來值我有行役恐汝質變為小夫
携俱不憚數千里跳走健勝猿與狙水行為汝愛江湖
出陸每愁山險紆川途憂愁念慮苦摩拊豈啻親子如
傍舟終日撈蝦魚坐輿人夫肩(闕)呶徒自費牙頰
事不獲已施鞭蒲潛窺諦視不少改謔浪笑傲仍前初
聖經有味懶不讀對字粗曉平側呼吾家七世身業儒
忠孝學術誇鄉閭汝當更明所自出挺挺當代文公朱
不悛祇為先德羞失教何異犬馬豬稍長面目益可憎
儕輩戱弄人見疎我今極口復汝說速宜悔念毋忽諸
嬉遊儻更不檢束命也奈何吾已夫
光化儲丈晨興摘郡圃桃見惠每顆有重十三兩
者他州未嘗見頃讀鄴中記勾鼻桃有重二觔者
每竊笑之觀此信不誣矣光化去京止六七百里
且地脉肥沃疑承平時得種來植
金盤磊磈大如瓜照乘驪珠未足誇大矣芳苞含美實
爛然紅臉燦朝霞臙脂細擘漿流液珠琲輕揮露帶華
一洗宿酲牙頰爽瑤池如宴母僊家
安康中秋書懷
去年中秋吾廬成月華逾晝風露清今年中秋來安康
風凉雨冷天無光去年把酒諸子與月落尊空未歸去
今年把酒興如故有月無月不須慮婦翁歡喜婿遠來
阿婦見爺雙靨開是風是雨是明月管甚陰晴與圓缺
但願吾身益強健莫使骨肉嘆南北
七禽詠
貫錢石八豆
貫錢石八豆充腸備粱糗飽嬉遊手兒初不事耕耨好
衣好食街市女汗珠滴滴田婦苦夫耘婦餉日卓午朝
夕南山捕蟲鼠
不如歸去
不如歸去愁綠怨紅春欲暮汝勸行人歸行人勸汝住
鳴聲不住良苦辛啼得血流無用處不如歸去吾今歸
千聲萬聲爾何為
泥滑滑
泥滑滑泥滑滑前聲住後聲發不道去年冬沒雪今年
春早已三月月如金日如血大麥小麥盡枯竭使君祈
禱走阡陌汝切勿啼泥滑滑
行不得哥哥
行不得喚阿兄向晚夕猶悲鳴坦坦之途萬人履跛鱉
不休跬千里汝行不上可奈何日暮途遠無蹉跎
姑惡
姑惡姑惡家道立汝為人婦供婦職婦德婦功汝不能
抱恨殁身空怨抑不化秋栢食不化山頭石化作春烏
鳴號呶何苦極
提葫蘆沽美酒
提葫蘆沽美酒酒美欲沽何處有官醪道遠不可得村
釀濃酸難入口况當春暮暄暖初沉浸醲郁醺體膚客
中醉倒無人扶
早耕早布
早耕早布節物如流春色暮金房土瘠無稲田布耕播
種(上聲)種(去聲)何處一春焦涸旱無雨麥穗藏頭猶未吐麥
穗不吐人不憂粟田再種秋可收只愁夏料欠輸納悍
吏坐門官不休
鄖鄉舟中睡覺書懷
晴空揚沙春茫茫柳絮匝岸東風狂篷窗兩畔高插起
收拾萬象供吟章眼中物物盡詩料應接不暇勞迎將
睡魔欺人晴晝長坦腹一枕追羲皇醒來意興難說似
石鼎細味煎茶香江花無情為誰芳江草綠嫩肥牛羊
瀰瀰渺渺水曲折遠遠近近山低昂客懷邂逅良未惡
隠几抱膝聊徜徉故人念我天一方我亦千里遥相望
相思用情何日了帶圍寬剩羞東陽不如且理文字五
千卷搜吟拄腹撐枯腸
甲口翫月
山頭團團上明月偏與行人照離别月華只是尋常明
照人離愁愁思盈千古萬古是箇月如何有愁有歡悦
君將此理細推尋悲歡原自由人心
蜀口枕上
清嘯孤猿半夜啼子規山狖共酸悲水風露月烟江冷
正是離人睡覺時
淨口二絶句
一江春水綠油油遶盡春山去不休愧我虛舟無定著
追隨曲折與同流
修修野竹碧琅玕亂石懸崕劒戟攅貪看野禽穿綠樹
不知船已過前灘
釣磯候舟
可以賦新詩江清釣石磯船移山勢動灘急岸形飛雲
日林紅薄晴烟野翠微長歌漁父句世事付蓑衣
溪亭醉卧用季僊韻
客眠幽夢永花氣著衣深枕借溪中石雲開體上衾醒
來揩亂眼風雨滌煩襟得句無人解惟予識子心
次溪園紀實韻
隨地安身樂有涯萬鍾於我我何加左蠻右觸真成幻
浮利虛名總是花草茁玉英新藥籠火添金鼎舊丹芽
異時相見無驚訝漆點雙瞳臉瑩霞
新霽和人韻
晚天未霽烟張(去聲)霧浮埃蔽空雲擘絮西山遠掛月一
眉澹澹寒輝生綺戸須臾仰視天中央清飈震拂銀河
光人影在地林影散月出皎兮星斗燦
次叔通推官見寄二首
海錯園蔬富矣哉杜醪龍壻一時來放杯停筯初何似
經造無何半日回(時惠王家酒&KR2821;鰕菜葅)
君比昌黎頗似之號啼不問但吟詩貯儲甚愧鄰僧誼
不與盧仝更與誰
久雨秋懷二首
孤雲野鶴情自在碧水丹山人易安哀鴻獨叫暮天闊
宿鷺雙飛秋雨寒蔗林遮眼青到市桕葉漫山紅隔水
不將濁酒急驅除滿意風光誰料理
漢陰抱甕自其志彭澤折腰非本心碧梧委路霜信早
黃菊護籬秋氣深稲場可羡西疇老紅釀黃雞醉翁媪
自笑吾儂計太迂愁滿吟懷詩未了
再次叔通來字詩字韻二首
秋雲冥冥未開霽搔首懷人人未來特地送將雙鯉去
果然換得兩詩回
誰念溪翁我念之折腰為米見諸詩春秧夏穟苦縈抱
不似東坡更似誰
次叔通見寄四首韻
萬箱未獲交徧謫積雨不趐三日霖如將翳處日忽露
似欲霽間雲復深况當邊報置郵速詎識老儒憂世心
讀君詩罷三太息嘿不晤語行磵陰(苦雨)
掀髯停杯一問之細讀白柄長鑱詩我生託子以為命
世路艱危徒爾為北闕不才書莫上西山有味去何辭
流風餘韻只在眼須信古今同一時(乞米)
江山到眼一披豁世念攪思三宜休文章苦心費雕琢
歲月老我徒謬悠欲譚圓覺識佛祖更希超舉期浮丘
宗盟暮年味嚼蠟灰木萬念空煩憂(退休)
周遭山五峰環抱潭一曲溪頭植楊柳山下栽松菊盈
阡䆉稏香遶舍棃柿熟歸來書在牀出去雲滿屋蕭散
樂予心可謂享清福(晚福)
東屯莊監秤六言三首
讀書不執箋注治生奚用豐財詩吟一首兩首酒飲三
杯五杯石田茅屋無恙不與亂生蒼苔
天末鴻飛無際沙頭鷺立倍鮮霞明東崦箇裏烟抹西
山那邊上馬吟詩未竟舉頭望月俄圓
割盡黃雲萬頃舂成玉粒千倉出甑香粳滿舍壓糟新
酒盈堈田家慚愧時熟官賦催徵可償
邀趙行之陳敬叟未至四韻速之
一别親朋歲月催衿連袂属肯俱來交情聊叙慇懃意
野&KR0609;隨宜三兩杯新月窺簷頻起顧清風動竹幾驚猜
碧雲日暮山環合竚立柴扉首屢回
陳洮湖取古今梅詩自鮑明遠降至今日名勝集
中所賦悉和之凡千首計三十六卷十日然後讀
畢用其叙中四韻和題其後
照眼梅花雪作堆陰厓寒谷帶春回千篇墮我吟邊去
萬里懷人書未來遶樹政須搜苦語攀條那忍負芳杯
長鑱幾度鋤明月盡是劉郎手自栽
和林處士梅詩八首(有叙)
和靖梅章傳播今古洮湖賡和發越詞華殆使
後人不復敢措諸辭然人各有懷吟各有趣何
遽縮氣令雖千篇抑未為富焉異時騷人詞客
吟賦不已吾見其少也未見其多也偶夜醉一
筆和成不自知其句語云何吁是豈予之言哉
梅憑言於予者也諸兄亦將為梅所憑矣毋作
寒蟬致梅姗哂
年年江上見梅時憶著西湖處士詩香暗影疎清到骨
水邊籬下雪融枝可知寒谷先回律會是東皇肯與私
竹逕松扉留作伴莫教風伯肆狂吹
芳菲猶未露春妍已是梅開溪上園香静細参花外意
眼明應笑霧中昏自憐拙思汚吟筆誰賦新詩入夢魂
風味滿前難料理急招佳客對開尊
梅花濕露未全乾青女横陳故作難夘醉醉如申醉醉
晚寒寒似曉寒寒園林雪後清孤甚京洛塵中子細看
自是丰神無與比肯同桃李戀雕鞍
寂寞吟懷誰與開前村除是竹邊梅清尊撩觸香三嗅
短日吟搜腸九回石路與風随袖入茒簷和月上窗來
(謂暗香疎影)幾番客散庭空處獨倚寒梢更一杯
犯寒不怕雪蒙頭蹋石穿林不暫休千首詩成千首意
十分春瘦十分愁飛添宫額粧同艷斜插鬢雲香共留
勉續清吟知筆弱苦無風度恐花羞
雪皎花明夜不迷借光何假更然臍詠吟自我形長短
斟唱從渠付淺低誰識標梅詩什賦絶勝紅葉御溝題
明朝杖履山行去約束牛羊勿踐蹊
一樹纔開玉未殘忍些風雪耐些寒不須俗子聯翩去
政要幽人自在看白玉堂中春信早黃金琖裏酒㾗乾
後凋孰與堅盟約松竹青青共歲闌
尋春山徑坐班荆食壘芳尊後乘并觴詠隨宜無限趣
塵囂不到有餘清風流天賦幽閒態寂寞霜明冷澹情
若把春葩歸品藻此花端的冠羣英
與政仲山行見梅偶成倂和其詩二首
巉巗石壁據崕嵬烟檻風篁十數栽約客偶成花外逕
舉頭俄見竹邊梅背陰寒谷無人問著句陽春有意裁
慚愧心腸非鐡石携壺遶樹日千回
梅花端的記年芳每到開時趁一陽綠水湖邊和靖句
含章簷下夀陽妝昏昏澹月疎疎影緩緩清風細細香
不比芳春萬紅紫蕩人狂思費思量
水僊花分韻得鴻字
借水開花體態豐護畦寒日玉瓏璁素槃黃琖清尊並
綠箸青簮白髮同楚楚凌波明振鷺翩翩遵渚潔飛鴻
斷腸莫賦招魂句我政憐渠趣未窮
次叔通見寄近作五首
把酒傷春暮何人慰寂寥才高融未薦魂斷玉空招賦
就青陽曲吟成白紵謠拊欄三太息幽憤幾磨消(感事)
節物随時換朱明斗轉杓波肥溪鱮壯風暖谷鶯嬌青
草溪頭岸紅欄水際橋懷人無數舍我欲致書招(懷人)
煮醖青梅且共嘗遊蜂飛蝶為誰忙鞦韆綵索迷青草
車馬紅橋鎖綠楊春事戰回蒲劒老詩腸結盡柳絲長
韶光賦别休悤遽疑佇東風更一觴(送春)
積雨平田水接天乍晴雲日煥山川淨無餘馥延春豔
縟有繁陰長夏妍泛泛荷衣青倚蓋輕輕柳絮白飛綿
一聲布穀催清曉節物驚心撓醉眠(病酒)
雙眉不皺樂平生一㪷時能對客傾曉枕恰醒紅日上
篆爐未歇紫烟明畫橋貼水輕飛燕綠牖依山静囀鶯
隨雨隨晴看天氣緩扶笻杖遶園行(曉起)
賓從集藕花堂分韻得園字二十韻
流金爍石火燎燔何地泄此畏暑袢草堂幸有茒三間
冷浸十畝泉有源泉音琮琤下空山金石戞擊聲潺湲
太華峰頭十丈蓮吾儂玉井親移根開華結實今幾年
紅幢綠蓋風翻翻捲舒萬柄搖蒼烟香苞芳萼錦綺緐
雲將急雨珠濺圓日焙晴酣香勝蓀龜魚竊廕鷗鷺眠
勾致属玉棲雙鴛房青子碧甘剥鮮蕅白條翠冰堆盆
嚼之清泠醒醉魂猶可招邀慰文園君胡不聞李謫仙
聲名飄然譽開元忽傳詔草白蓮序一掃意到無餘言
又知蘇州韋不凡風清月曉之江樊形容委曲識花趣
妙語歴歴成訂論我今對花難著句挹取香氣臨忩軒
俱來亦有二三子將壇共築旗同攑搜吟速下一轉語
縮手無畏前輩尊但今取之二老間勿效碔砆亂璵璠
少需紅日西沉山從容特為開芳尊晚色婉静更麗娟
詠到東方生曉暾
外舅安撫遊東湖一聯云潤衣紅濕池荷雨拂面
清泠檻竹風即席令足成之
庚伏人間暑氣隆納涼留客詠詩翁潤衣紅濕池荷雨
拂面清冷檻竹風沙觜舊㾗平不露野灣新漲曲相通
畫橈澹月人歸處萬蓋翻翻湧翠筩
楊戸曹用外舅二詩韻見寄和以酬之
得不知所止泛然乘風船正大辱啓蒙似欲駕我僊大
哉周孔心異彼祇漆園講月琢以磨豈在耘人田
切問而近思進進在不已流光駒過隙遷變一彈指道
大無津涯詎作井蛙喜公私義利分亦各從其類
請遊山之日於黎廣文二首寺有萬竹
此君原不俗幽趣逼蒼官濁世三庚熱空山六月寒何
憂懷抱隘便㩜水雲寬敬請遊盤日追隨杖屨看
聞說江隈裏雲藏古寺深不妨相喚集作意共登臨苦
茗供朝盌伊蒲饌晚鬵天風吹皓月歸路細披襟
上王通守傳易數(名文孫王沂公後)
大哉皇羲古神聖八卦始畫天地闢乾效於天坤法地
六子運用眇難測天理人文一宣朗萬化昭然從此出
發明洊更三聖手動静機緘皎如日自從戰國周綱頽
是道亦幾乎暫息漢儒衆說徒專門後世可聞無幾及
傳流吾宋盛文物學老儒宗相繼述濓溪伊洛紹韋編
數至邵公精筭策祗今南渡九十年統會宗元孰探賾
恭惟先生藴其祕口不宣言藏以臆愚雖不敏敢敬請
願執門牆灑掃役先生學識際天人先生手提六經筆
俯察仰觀關鍵透虛激寸心参太極不鄙愚昧謂之進
啓廸狂迷窺奥閾他年衣鉢得親傳誓言力造神明德
和
先天奥學果何傳造化機緘存闔闢精微惝恍入神範
天地謂可俄而測粤從二畫抉祕藴乾元庶物因首出
陽推陰盪六子成致用坎離為日月天人相與妙難詰
斯道豈容秦火息九家分𣲖流愈遠緯䜟紛紛非所及
韋編三絶繫聖經微言尚切明作述我生苦晚心好古
謾索圖書考龜策浩如烟海無津涯自哂蓬心窺至賾
衆言淆亂析以理是非安敢决諸臆吉凶前定信可推
人事堪憐空役役優游姑樂環中趣默参經世用皇極
較量得失心自知議論無用形於筆觀君氣宇元静定
何慮不優入聖閾不鄙謂予可相友願鑿渾沌以報德
方是閒居士小稿卷上
