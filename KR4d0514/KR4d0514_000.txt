雁門集别集類四(元)
提要
(臣)等謹案㕍門集三卷集外詩一卷元薩都
拉撰(案薩都拉原作薩都刺今改正)薩都拉字天鍚號直齊
其祖曰薩拉布哈(案薩拉布哈原作思蘭不花今改正)父曰傲
拉齊(案傲拉齊原作阿魯赤今改正)以世勲鎮雲代居于雁
門故世稱雁門薩都拉實蒙古人也舊本有
干文傳序稱薩都拉者譯言濟善也(案薩都拉蒙古)
(語結親也此云濟善疑文傳以不諳譯語致誤今姑仍原文而附訂于此)則本以
蒙古之語連三字為名而集中溪行中秋玩
月詩乃自稱為薩氏子殊不可解又孔齊至
正直記載薩都拉本朱姓非傲拉齊所生其
說不知何據豈本非蒙古之人故不諳蒙古
之語竟誤執名為姓耶疑以傳疑闕所不知
可矣據所自序稱始以進士入官為京口錄
事長南行臺辟為掾繼而御史臺奏為燕南
架閣官遷閩海廉訪知事進河北廉訪經歷
干文傳序則稱其登泰定丁夘第應奉翰林
文字除燕南經歷陞侍御史于南臺以彈劾
權貴左遷鎮江錄事宣差後陟官閩憲幕與
自序稍有不同然自序當得其實也虞集作
傳若金詩序稱進士薩天鍚最長于情流麗
清婉今讀其集信然楊瑀山居新話嘗辨其
宫詞中紫衣小隊諸語及今日春日詩中飲
馬御溝之句為不諳國制其說良允然驪山
詩内誤詠荔枝□何傷杜牧之詩格乎集本
八卷世罕流傳毛晉得别本刊之併為三卷
後得荻匾王氏舊本乃以此本未載者别為
集外詩一卷而其集復完其中城東觀杏花
一詩今載道園學古錄中顯為誤入則編類
亦未甚確然八卷之本今不可得故姑仍以
此本著錄晉䟦又稱尚有無題七言八句百
首别為一集惜其未見今距晉又百餘載其
存佚益不可知矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
