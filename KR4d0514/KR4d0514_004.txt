雁門集卷四
元薩都拉撰
過洪
奔流激長川百折怒未已長年與水爭退尺進纔咫艱
哉力舟子觀可悟至理
和韻題石城峭壁
離宫長蓬蒿畫棟落花綵翠華不復遊空餘石城
在馬蹄踏雲霞鳥聲隔烟靄老僧喜客來山中深
似海
偕楊善卿丘以敬劉載民遊法雲寺以色即是空
分韻得即字
駕言招提遊繫馬日之夕黍酒濃滴珠松風暗籠漆朝
士晝鳴珂山僧夜飛錫鳳臺錦袍人可望不可即
病中寄即休上人
牀頭藥裹列門外芳草榮庭閒午隂轉睡覺餘香清曹
吏日三謁幽鳥時一鳴豈不好馳逐但恐勞吾生
經姑蘇與張天雨楊廉夫鄭明德陳敬初同遊虎
丘山次東坡舊題韻
孤峯峙平疇松杉夾飛嶺古劒池獨竒兩壁插天井晃
疑將軍拜靈泉奔老耿深惟著蛟螭淨莫容虯黽昔試
盤陀鋒斬斵尋尺礦兆瘞銀鳬多氣結金虎猛至今王
霸業堪笑未全騁何如吾同遊俯仰無少哽小吳不滿
目坐覽三萬頃風高塔鈴語日昃蘿衣冷香積餉醍醐
法喜得雋永嗟嗟蛾眉僊嘗來弄光景蹤跡留雪泥宇
宙寄泡影九京倘可作當為折簡請
立秋登烏石山和幕府楊子承韻
海國山四圍繁華坐消歇樓觀沉夕陽鴻雁下秋色水
邊無麗人石上存古刻感此莫歸遲秋露滿山白
車簇簇
李陵臺西車簇簇行人夜向灤河宿隣家美酒斗十
千下馬飲者不計錢青旗摇摇出華表滿堂醉客俱
年少捧杯小女歌竹枝衣上翠金光陸離細肋沙羊
成體薦共訝高門食三縣白髮從官珥筆行毳袍衝
雨桓州城
白翎雀
凄凄幽雀雙白翎飛飛只傍烏桓城平沙無樹巢弗營
雌雄為樂相和鳴君不見舊日輕盈舞紫燕鴛鴦鎖老
昭陽殿風暄芍藥春可憐露冷芙蓉秋莫怨
凌波曲
吳蠶入繭雙鴛綺繡縷團花金鳳尾昔時啼艷曉粧慵
滿眼春嬌扶不起昔時解帶羅襪鬆玉尖微露生春紅
翩翩白練輕舒卷笋蘀初翻宫樣軟三尺春雲入手輕
一鈎新月凌波淺象牀舞罷嬌無力雁沙踏破參差跡
金蓮窄小不堪行獨倚東風玉階立
吳姬曲
皎皎紅羅幕高高碧雲樓娟娟一美人炯炯露雙眸郎
居柳浦頭妾住鶴沙尾好風吹花來同泛春江水
洞房曲和劉致中員外作
峭寒暗襲雲藍綺鮫帳愔愔夜如水美人骨醉紅玉軟
滿眼春酣不忺起幽禽關關喚霜曙金壁屠蘇溢香霧
有生只合老溫柔璧月長教掛璚樹鴛鴦同心暗中結
滿意芳蘭煖紅雪癡雲騃雨自年年不管人間有離别
漢宫早春曲
女夷鼓吹招摇東羲和馭日騎蒼龍金環寳勝曉翠濃
梅花飛入壽陽宫壽陽宫中鎖香霧滿面春風吹不去
鞭却靈鼇駕五山芙蓉夜暖光闌干鷄人一唱曉星起
四埜天開春萬里
新夏曲
紅泣香枯怨流水夜放籜龍千尺尾風生宫樹曉層層
凉綠一簾收不起烟乾寶鴨白晝清祝融緩轡行且停
蔷薇花深霧冥冥碧窗睡起香滿肱
醉歌行
草生金谷韓信餓古來不獨詩人窮今朝有酒且共醉
明日一飲由天公紅樓弟子年二十飲酒食肉書不識
嗟予識字事轉多家口相煎百憂集迺知聰明能悞身
不如愚魯全天真百年簡憲曾何畏一日禮法能殺人
賢愚千載同一朽我為君歌君拍手流芳遣興不必論
且盡樽前一壺酒
鬻女謠
揚州嫋嫋紅樓女玉笋銀箏響風雨繡衣貂帽白面郎
七寳雕籠呼翠羽冷官傲兀蘇與黃提筆鼓吻趨文場
平生睥睨紈袴習不入歌舞春風鄉道逢鬻女棄如土
慘淡悲風起天宇荒村白日逢野狐破屋黃昏聞嘯鬼
閉門愛惜冰雪膚春風繡出花六銖人誇顔色重金璧
今日饑餓啼長途悲啼淚盡黃河乾縣官縣官何爾顔
金帶紫衣郡太守醉飽不問民食艱傳聞關陜尤可憂
旱荒不獨東南州枯魚吐沫澤雁叫嗷嗷待食何時休
漢宫有女出天然青鳥飛下神書傳芙蓉帳暖春雲曉
玉樓梳洗銀魚懸承恩又上紫雲車那知鬻女長欷歔
願逢昭代民富腴兒童拍手歌康衢
練湖曲
練湖七月凉雨通白水蕩蕩芙蓉紅芙蓉紅盡早霜下
鴛鴦飛去何匆匆茜塘女兒弄輕碧鳴榔聲斷無消息
清波小藻出銀魚落日吳山秋欲滴望湖樓上雲茫茫
鳥飛不盡青天長丹陽使者坐白日小吏開甖宫酒香
倚闌半醉風吹醒萬頃湖光落天影掛冠何日老江南
短褐綸巾上魚艇
終南進士行和李五峯題馬麟畫鍾馗圖
老日無光霹靂死玉殿咻咻叫隂鬼赤脚行天踏龍尾
偷得紅蓮出秋水終南進士髮指冠綠袍束帶烏靴寬
赤口淋漓吞鬼肝銅聲剝剝秋風酸大鬼跳梁小鬼哭
豬龍饑嚼黃金屋至今怒氣猶未消髯戟參差努雙目
桃源行題趙仲穆畫
長城遠築阿房起黔首驅除若螻蟻誰知别有小乾坤
藏在桃花白雲裏桃花重重開白雲洞門鎖住千年春
男耕女織作生業版籍不是秦家民桑麻雞犬村村屋
流水門墻映花竹無端漁父綠蓑衣帶得黃塵入幽谷
主人迎客坐茅堂共話山中日月長但見花開又花落
豈知世上誰興亡明朝漁父歸城市回首雲山若千里
再來何處覓仙蹤恨滿桃花一溪水
回風波弔孔明先生
大江東流日夜白已矣英雄不堪說朔風挾雨過江來
猶向磯頭濺腥血漢家神氣四海摇奸雄賊子相貪饕
二龍雌雄尚未决將軍戰骨如山高先生謀略滿懷抱
坐視狂塵不為掃若非蜀主三顧賢終只如龍卧南畆
仰天一出摧奸鋒綸巾羽扇生清風許君義氣肝膽裂
兵樞盡在掌握中赤壁樓船滿江夏伏劒登壇唯叱咤
忠心耿耿天必從烈火回風山亦赭可憐一炬功未成
將星已墜西南營力吹漢水灰未醒嗚呼天命何不平
佇立磯頭盼吳越感慨令人生白髮先生雖死遺表存
大義晶晶明日月
送王循伯御史赴廣東僉憲時僕將回燕京
沙頭酒盡惜别離江波日色浮綉衣清溪柳花白蕩蕩
白下柳樹青依依秋雲雙騘嶺表去明月一雁燕南飛
曲江水發願相憶莫遣鯉魚音信稀
高郵阻風
離家十日得順風不卸蒲帆一千里忽然今日風打頭
寸波寸水逆上流小兒造物不可惻昨日南風今日北
黃郎束手篷下眠盡日閒看順水船順船得勢如馬走
相望招呼不回首長風破浪我亦曾順逆偶爾非人能
清明遊鶴林寺
青青楊柳啼乳鴉滿山爛開紅白花小橋流水過古寺
竹籬茅舍通人家潮聲捲浪落松頂騎鶴少年酒初醒
若將何物賞清明且伴山僧煑新茗
題茅山梅石道士卷
華陽洞裏羅浮仙袖攜冰雪梅花篇玉堂道士字一尺
紫清老人詩四聯夫何題詠到疎懶日短天寒歲云晚
獨憐空谷有佳人翠壁丹厓作屏板道人鶴氅顛倒披
芒鞋踏雪夜深歸莫將鐡笛山頭吹只恐石裂梅花飛
北上别鄭文學
朔風吹散鴻雁羣郎君上馬氣如雲繞街鞭影拂河漢
毳袍貂帽文將軍扶桑日出馬上見金鷄一聲天下聞
青燈細雨坐官舍遥憶江南鄭廣文
為姑蘇陳子平題山居圖黃公望作
塵途宦遊廿年餘每逢花月滿幽居烟蘿犖确走麋鹿
雲壑窈窕通樵漁那如隠君不出戶讀盡萬卷人間書
有生穹壤貴自攄布韋軒冕奚錙銖便當買山賦歸歟
石田老我扶犁鉏
揚帆松江甚駛西望吳山快而有作
秋風秋水清浮波片颿送舟如擲梭篙師絶叫鳬雁起
但見流沫翔盤渦汀蘆雪舞花婆娑淥淨已消菱與荷
青山蹀躞奔青騾倏忽過眼千羣多放情盍買鱸鄉鱸
侑以滿酌金巨羅醉拍銅斗踏浪歌江行之樂其如何
中秋前二夜步至吳江垂虹橋盥潄湖渚而歸倚
蓬望月清興翛然因成數語
萬頃太湖風浪静玻瓈倒浸虹蜺影瀼瀼露滴金波流
一笻獨立秋雲冷步回長嘯倚蓬窗月華正在青雲頂
和韻三茒山呈張伯雨外史
碧桃花落蓬萊宫銀屛甲帳圍春風冰簾捲水玉堂静
白露滴月銀牀空仙人夜酌九霞酒手握北斗傾尊中
梧枝落影鳳凰語幽韻彷佛臨蒼穹伐毛洗髓天地老
火鼎夜出芙蓉紅呼龍洞口種瑶草採藥忽遇松間童
茆君自騎一虎去猶聞珂珮聲丁東武華山人三載别
綠袍赤杖蒼髯翁淮南江上復相見落日淡淡天無窮
明朝稽首渡江去楚水清淺銀河通
再泊釣臺次鮮于伯機韻
富春山下桐江渡今古舟車南北路敢將一片利名心
重宿高人釣遊處客星去後無人住蒼山白水還朝暮
沙鷗也解避紅塵見人飛上滄洲去
秋江泛棹琴樂圖
抱琴船頭為誰鼓滿江秋色荻花浦神魚出聽掉尾舞
曲中鴻雁起江滸帝子降兮木葉下(叶)
題蜀山驛
荒山孤館静老樹凍雲低馬識來時路詩存舊日
題郵亭一尊酒客枕五更雞到曉征鞍發村村雪
漲溪
宿因勝莊
薄莫雨初作客愁行路難長風吹短髮平地走驚湍雲
氣千山暝松聲五月寒小窗僧話久亦學坐蒲團
竹院亦幽雅參禪愧未能夢回僧枕雨花落佛龕燈風
響過墻竹窗摇掛樹藤裁詩題素壁聊爾記吾曾
宿龍潭寺
客路青山下僧庵綠水邊撞鐘驚鳥宿洗鉢動龍眠未
有林泉趣先尋粥飯緣上人喜留客夜雨佛燈前
次龍潭壁間韻憶新之區謙二臺節
故人久不見悵望思遲留客路愁山虎漁燈散渚鷗清
歌聞越調小艇入淮流江市雖蕭索人家酒可謀
勤勞賢使者官馬未曾閒夜醉誰家酒曉行何處山莫
雲留客住落日望君還相憶尋詩處波濤洶湧間
江館寫事
曉市人煙合歸帆帶夕陽青山到江盡白鳥去天長越
女能淮語吳姬學楚粧栖遲未歸客猶著錦衣裳
謝龍江虚白上人雨中見過
山僧入城市歸路晚沉沉雨濕緇衣重燈明黑樹深泥
途信行脚粥鼓急歸心應到松窗下新詩剪燭吟
用韻寄龍江
之子金山去梅天霧氣沉海風吹浪急江雨入樓深火
盡無茶味更長過燭心明朝好晴色應是寄新吟
鐡塔寺寫懷
蕭條冶城寺杖屨日登臨古木凉風急空山落葉深夜
燈明鐡塔秋雨暗松林衲子清遊處閒來獨自吟
漫興
去歲干戈險今年蝗旱憂關西歸戰馬海内賣耕牛元
老知誰在孤臣為爾愁西風吹短髮落日倦登樓
賀隂君錫封贈
奕世隂家子居官邁等倫妙年全至孝餘祿養慈親致
敬歸榮早推恩勑署新綵衣映萱草日日北堂春
夏日遊鶴林寺
病餘乘野興來扣了翁房竹笋迸出地花枝垂過墻雨
聲鳴客枕雲氣暗僧堂歸路馬啼滑風吹酒面凉
賀丘郡博持敬新修鎮江儒學
孔門新壯觀化雨過南徐紫殿風鳴鐸青燈夜讀書杏
壇翔彩鳳芹沼躍銀魚館下諸生意如遊小石渠
花山寺投壺
落日花山寺秋風鐡甕城野人歡訟簡稚子說官清繫
馬巖花落投壺山鳥驚興闌山下路相送晚鐘鳴
次韻答奎章虞閣老伯生見寄
衮軄須公稱江波屬我閒宦情魚鳥畔德譽董韓間黃
閣論思地金焦放浪山儘操舟泛泛空憶珮珊珊
病中書懷二首
半日閉門坐蕭然遠俗氛病中心似水門外馬如雲練
杵搗寒月香爐生晝董興來覽明鏡太瘦小參軍
欲向江湖去何年理釣蓑城山入樓近隣竹過墻多春
甕浮紅酒晴天戲白鵝閉門且消病俗吏莫相過
病中寄了上人二首
鶴林四月路佳景集芳辰花落石橋水鳥啼山樹春吟
歸山似畫醉卧草如茵衲子清遊處何妨問病人
日長草木茂古寺樂芳辰野衲歸時晚山泉滴夜春清
吟聯石鼎病酒吐車茵不是天涯客林泉一故人
憶鶴林即休翁
城南鶴林寺幽境脫塵煩地僻藤花落窗虚貝葉翻池
塘浮野鴨竹樹掛山猿病起借禪榻高眠避市喧
登山亭
山上新亭好紅塵不可侵雨階幽草合風徑落花深野
水浮晴色平田下夕隂城中公子少日日就登臨
送人之金陵
之子金陵去黃梅細雨天晚鐘近蕭寺野水急吳泉枕
有思家夢囊無買酒錢鳳臺動詩興落筆授蠻牋
題高秋泉詩卷
美矣高夫子能文武亦全横琴彈夜月洗劒動秋泉酒
熟春如海詩閒日似年綸巾北窗下倦可枕書眠
野潛堂
高隠有深意情閒直萬金溪魚鮮作鱠竹笋長成林鶴
有還巢夢雲無出岫心讀書風雨夜燈火野堂深
題朱澤民畫雪谷曉行
茒店衝寒出永厓拂曙來磴危留虎跡蘿密隠猿哀行
李一檐重疎梅幾樹開陽烏在何處不照雪盈腮
秋暮過吳值雨感懷
長嘯拂吳鈎篷窗起白鷗江山同逆旅風雨忽窮秋樂
矣陶潛酒高哉范蠡舟一簮吾有雪道路尚悠悠
道中風雨
野水池塘滿泥塗愁問程小車衝雨去曲路遶山行恁
地沾衣冷誰家壓酒聲飄零江海客汲汲事南征
初到閩
舊說榕鄉好來遊鬢已絲片雲山對戶一雨水平
墀綠袖持蕉葉丹林壓荔枝城闉南有市燈火夜
眠遲
春遊
明日城東看杏花叮嚀童子早將車路從丹鳳樓前過
酒向金魚館裏賒綠水滿溝生杜若暖雲將雨濕泥沙
絶勝羊傅襄陽道車騎西風擁鼓笳
春日侍駕遊香山
馬上遊人隔苑墻天家未肯縱春陽輕寒輕暖鳥聲轉
無雨無風花命長香殿雲烟隨鳳輦交旂日月耀龍章
三三節近晴光穏滿進虞廷萬歲觴
寓昇龍觀時吳宗師持旨先駕至大都度灣川遂
次韻賦此以寄幷柬順咨先生
扈蹕千官取次行道人先踏雪泥晴關南日暖龍顔近
嶺北風高鶴背輕丞相早行霜滑馬將軍夜宿火連營
一年兩度經過處惟有青山管送迎
送南安鎮撫趙南山捧表西省
平生尺劒衆中師臣子肝腸天地知少壯金戈探虎穴
太平鎧甲網蛛絲青衫白髮尊前酒紫塞黃雲馬上詩
今日又隨天表去梅花香裏立沙墀
過李陵墓
降入天驕愧將才山頭空築望鄉臺蘇郎有節毛皆落
漢主無恩使不來青草戰場雕影没黃沙鼓角雁聲哀
那堪攜手河梁别淚洒西風骨已灰
擬李陵送蘇武
同是肝腸十九年河梁攜手淚潸然鐵衣骨朽埋沙磧
白首君歸弃雪氊海北牧羊無夢到上林過雁有書傳
漢家恩愛君須厚剪紙招䰟望塞邊
黃河夜送西臺御史張子壽時新除湖廣僉憲
愛君足跡半天下白簡清霜秋氣多帆影東南湖上去
馬蹄西北日邊過風波玉露仙人掌文彩雲機織女梭
自笑追隨遠遊客斗槎星夜下黃河
黃河夜雨懷兀顔子方
風流俊逸四公子輕帽短衣過魯城紫陌東風閒戲馬
綠窗明月醉聞鶯櫻桃花下春中酒沉水香回夜按箏
獨有黃河千里客短篷聽雨到天明
題高唐驛
三尺高唐帝子墳東風吹草綠沄沄官中子母生前别
天上簫韶夢裏聞日暮白楊飛亂雪夜深黑氣結愁雲
小臣泣血應無補留與他年太史云
過廣陵驛
秋風江上芙蓉老階下數株黃菊鮮落葉正飛揚子渡
行人又上廣陵船寒砧萬戶月如水老雁一聲霜滿天
自笑棲遲淮海客十年心事一燈前
送王御史時巡歴河道解舟金陵
淮南雨過好晴色御史樓船動楚橈楊柳清風秋解纜
瓊花明月夜聞簫卧聽天上銀河浪夢到雲邊白玉橋
遊鐡塔寺
江南地僻繁華盛古寺巍然鐡塔存金屋月梅横夜雨
銅駝露草泣秋原六朝王氣人何在幾度悲風鈴自喧
尚有他年舊時字摩挲一半没苔痕
送外舅慎翁之燕京
揚子江頭柳色濃小船春雨去忩忩青袍鐡甕龍門婿
紫錦蒲帆鶴髮翁晉府舊臣還塞北星門嬌客卧牀東
明年亦是燕山客騎馬天街踏軟紅
春日登北固多景樓錄奉即休長老
東風吹樹散晴嵐獨上層樓酒半酣拍岸潮聲來海外
滿江山色入淮南當時霸主分三國此日吳禪老一龕
惟有樓前舊時柳年年三月色如藍
還京口
黃鶴山頭雪未消行人歸計在今朝城高鐡甕江山壯
地接金陵草木凋北府市樓開舊酒南朝官柳識歸橈
吏人莫見參軍面水宿風飡鬢髮焦
寄金山長老
老師召對金鑾殿喜動龍顔坐賜茶一日潮音起般若
九重春色上袈裟高風已入三天竺妙果重開五色花
渴想楊枝舊甘露何時一到病人家
臘盡過練湖
獨倚牙檣數客程殘年風景足鄉情寒天半夜無人語
明月滿船聞雁聲雲外好山如有約烟中野樹不知名
明朝烏鵲橋頭閙應是人家出戶迎
丹陽普寧寺席上
紅白桃花開滿枝滿城微雨牡丹時因過古寺逢僧話
莫遣扁舟解纜遲客裏逢春多病酒江南到處半題詩
山川總是曾遊處一曲琵琶寫别離
送王郎還錢塘
王郎會我丹陽郭歸興錢塘不可留北固雪晴山出畫
西湖春動水明樓草生湘浦行人遠日落吳山故國愁
安得與君二三月買花沽酒醉紅舟
宿玄洲精舍芝菌閣别張伯雨二首
一到茒山三日留滿山風雨過中秋雲行松樹高低見
日落澗水東西流外史相邀登菌閣此身只合往灜洲
它年叢桂結招隠埜服願隨麋鹿遊
竹樹忽聞乾鵲鳴明朝歸計候新晴小樓無處有秋意
暗雨空山如海聲葉落窗虚開鶴步峰回路合斷人行
誰知昨夜玄洲客剪燭題詩過二更
登德興聚遠樓上有宋廟書
眉山仙去風流盡聚遠樓空月色寒波暖東風入尊俎
夜深北斗掛闌干幽花野草先靈杳鐡畫銀鈎御墨殘
不見舊時雙燕子春風幾度捲簾看
九華山石墨驛
馬上行人思九華飄飄高興滿天涯排空峭石生玄笋
落日竒峯掛赤霞仙掌九秋傾露屑天河半夜礙星槎
雲中五老應招手呼我來遊太乙家
至龍潭驛
野草山花知姓字人生蹤跡似浮萍帆衝細雨空江白
鳥没長淮遠樹青今夜故人離水驛明朝别酒盡沙瓶
匆匆又入丹陽去莫鼓晨鷄已候聽
登鳳凰臺
鳳凰臺上望長安五色宫袍照水寒彩筆千年留翰墨
銀河半夜掛闌干三山飛鳥江天暮六代離宫草樹殘
始信人生如一夢壯懷莫使酒杯乾
鳳凰臺懷古
鳳凰一去不復返竹實桐花空滿庭莫雨樓臺連埜寺
秋風鼓角動邊城水邊萬井吳煙白天外三山楚樹青
不見騎鯨李公子幾回惆悵此中行
次王本中燈夕觀梅
翠禽偷夢出南園綽約冰姿傍綠尊水鏡玉釵浮翠影
風簾銀燭照粧痕粉香微酒無人見素質多寒藉酒温
不似海棠春睡去西樓月落已黃昏
謝人惠木犀
霜高落葉如雨急有客敲門送木犀夜月不留藏兔影
秋風失却掛蟾枝雲中仙子金華墜天上吳生玉斧移
寄語鳳臺老居士旋磨香露寫新詩
奉和鄧善之學士贈陳堯夫教授之作
巴西夫子鄧學士文彩珊珊玉珮琚天上已無金馬詔
人間空有白鵝書雲窗春透松花濕月殿秋高桂影疎
不見青山埋骨處水晶宫裏是幽居
過江東驛次王侍御韻
政事文章王侍御朱簾捲雨送將歸江東春色分銀篆
馬上清風吹繡衣澤國水香魚藻動硯池春暖墨花飛
至今吳楚經行處夜夜奎光繞太微
九日登石頭城
九日吟鞭聚石頭翠微高處倚晴秋西風不定雁初度
落木無邊江自流兩眼欲窮天地觀一杯深護古今愁
烏臺賓主黃華宴未必龍山是勝遊
寄埜堂
憶昔相逢春莫天道傍楊柳盡飛綿池魚出水將三尺
竹笋成林又一年高士已成招隠賦行人未辦買山錢
埜堂燈火清秋夜何日聯牀聽雨眠
寄同年友
憶昔同登龍虎榜思君一度一悽然三年歲月紅塵裏
萬里關河白雁前天上故人淮水隔江南老樹楚雲連
不堪回首知何處聞說年來海變田
寄茅山謝舜咨
昇龍觀裏謝道士一入茅山不肯回白髮笑人年百歲
青天容我日千杯已知聖主求方士未必先生下釣臺
每向石頭城下望順風應寄鶴書回
送王幼達之北京
五色雲烟百尺臺王郎獨步近蓬萊江湖水落魚龍上
天地秋高鴻雁來北苑芙蓉風慘淡西宫楊柳月徘徊
此行正及扶桑日應獻堯庭萬壽杯
昇龍觀夜燒香印上有吕洞賓老樹精
蘭風吹動吕仙影老樹槎牙吐暮秋夜静藥爐丹火現
月明神劒夜光浮已知浩氣無窮盡不到心灰未肯休
鐡笛一聲吹雪散碧雲飛過岳陽樓
送湖洲鼓元明道士入茅山
道人居住碧湘灣清夜月明搖珮環出門倒拄九節杖
辭家却入三茅山開籠放鶴横江去寫檄收龍帶雨還
便擬訪君吹鐡笛青松白石往來間
送崔知印之江東
金陵市上多驄馬白下橋頭喜識君玉佩清搖烏府月
篆銀紅帶赤城雲買舟又過江東去離笛難禁柳外聞
獨有無媒送行者依然野鶴在鷄羣
題先春卷上有蕭滕王三學士贊
番陽山人春擁門玉堂學士墨翻盆屋前屋後雪千樹
枝北枝南月半痕寒夜老龍搖玉骨霜天瘦鶴弔冰魂
未經調鼎休惆悵會見留酸到子孫
寒夜即事次韻呈許榮達
呵筆題詩逸興舒翠簾寒重捲鰕鬚春分采石仙人酒
夜讀茅山道士書箭刻未移寒漏淺江聲漸少夜潮枯
閉門歲晩仍多事歸夢無端遶故廬
鶴骨笛
九臯聲斷楚天秋玉頂丹砂一夕休楊柳肯忘枯朽恨
梅花吹盡古今愁魂歸遼海身如蛻曲破江城月滿樓
惆悵玉人三弄罷杳無消息到揚州
天燈
高掛長繩百尺餘直飛紅燄上天衢一包春髓蒸元氣
九轉靈丹煉太虚綵鳳抱成吞日卵赤龍銜出照天珠
高高不受飛蛾撲長使凡人仰面吁
贈欽師
隨緣駐瓶錫頂雪已差差莫道禪非學心空不
廢詩
畫二首
樹色濃堪掬癡嵐撲雨秋道人巖下住屋角掛
奔流
草迷蒼耳子鳥弄白頭翁十里湖山樹平分杳靄中
和閒閒吳真人二首
幾度驅車上京國五更歸夢遶雲林丹爐火伏虎書卧
石鉢雲寒龍夜吟
天上神仙吳子晉丹鳳樓前駕鹿車紅門下馬見天子
袖有一卷養生書
興聖寺即事三首
宫階白日杏花落深院朱簾燕子飛回首人間春又老
將軍白馬幾時歸
御廚香動晩分羹七寳玻璃柈柈承白面内官呼小字
隔簾傳旨賜中丞
二月深宫花似錦柳絲垂地怯風吹御階春水多三尺
丞相遊湖太液池
遊會仙宫
霏霏凉露濕瑶臺半夜吹簫月下來山外春風將雨過
滿庭撩亂碧桃開
題范陽驛
長路風寒酒力醒馬頭歲月短長亭凍雲欲雪風吹散
望出西山一半青
道傍萱花
萱草花開山路頭内家景致落林丘風塵不改好顔色
應與行人消百愁
書澮溝楊氏壁二首
故人家在河邊住吏部書從天上來愧我掛冠歸去晩
柳花飛盡棟花開
楊柳人家春晝長落花庭院燕飛忙買魚沽酒黃河上
傲殺南風三月強
彭城雜詠
英雄去盡山河在城郭荒凉草樹迷過客無心弔千古
落花風雨聽鶯啼
夜過白馬湖
春水滿湖蘆葦青鯉魚吹浪水風醒舟行未見初更月
一點漁燈落遠汀
高郵至邵伯二首
移棹偏驚臨水雁過淮時買出罾魚有時得句無人和
風雨寒窗夜讀書
幾度秋深未到家滿湖開遍水紅花遠人日日頻中酒
明月扁舟索買瓜
題淮東王廉訪清凉亭
主人胷次洗冰雪深夜金山月湧波二十四橋秋水白
淮南八月瀉銀河
次和清凉寺長老韻
緇衣送酒一壺冰霜蒂懸香九月橙酌酒破橙天色晩
桂花樹下出銀燈
秋江横笛圖為維揚蘇天爵題
楓葉高低山遠近月明霜薄楚江澄何人吹笛孤舟外
莫是蘇仙過廣陵
過江後書寄成居竹
揚州酒力四十里睡到瓜洲始渡江忽被江風吹酒醒
海門飛雁不成行
楊子江送同志
衮衮諸公立要津一波纔動總精神滿江風浪晩來急
誰似中流砥柱人
夜發龍潭二首
孤舟一夜發龍湫水逆風回上石頭暫泊沙洲過夜半
臥聽鐘鼓是昇州
船頭夜静天如水渡口潮平月在江燈影搖波風不定
老龍吹浪濕蓬窗
江浦夜泊
千里長江浦月明星河半入石頭城棹歌未斷西風起
兩岸菰蒲雜雨聲
金陵道中遇雨寄功父光國五首
出城便喜風景好淡水穿沙生細鱗多謝山雲飛白雨
應教行客洗紅塵
平生夢想金陵道此日偶然身自來應是山雲喜詩客
野花滿路雨中開
夾道長松風聒聒滿溝亂石水泠泠斷雲銜雨溪南去
失却長山一半青
騎馬何人衝白雨乘輿有客看青山出城自謂身無事
衝雨看山未是閒
夢想江南今日到肩輿過處落花風行人五月金陵道
石竹花開白雨中
寓臺城寄吳宗師
金陵城外鳳凰臺夜夜吹簫獨自來不見仙人倚歌和
白鶴飛下還飛回
雪中飲昇龍觀
銀燭春船剪夜寒道人鶴氅紫霞冠山瓢未盡金陵酒
玉樹飛花滿石壇
和王本中直臺書事
百尺臺中誰夜直西廊斜月照東廊五更夢覺春寒甚
簾外梨花滿樹霜
今日短衣鞭瘦馬每慚同輩說登科近曾夜直南臺上
學得吳兒白苧歌
昇龍觀九日海棠杏花開二首
九日江南風日暖海棠花間杏花開昇龍觀裏春光早
為是先承雨露來
鼎湖龍去御牀空輦路花開舊日紅九日人間春色早
不堪草木見秋風
贈彈筝者
銀甲彈冰五十絃海門風急雁行偏故人清怨知多少
揚子江頭月滿船
寄諸臺掾二首
天上霜臺聳百尋諸郎不為簿書禁遥知閒倚東廊柱
看盡楊花過綠隂
天上故人頻寄語江南倦客只吟詩梨花開盡東廊雪
又過梅黃杏熟時
贈謝舜咨羽士
揚子江頭春水動三茅洞裏碧桃開道人不問天南北
夜半月明騎鶴來
送武侍御朝章
楓林湛湛草斑斑御史青驄響玉環日暮酒醒人已去
不堪回首見青山
次程宗賜二首
一冬雨雪天涯客千里雲山馬上詩記得小紅樓畔夢
杏花春雨早寒時
揚州正月雨如絲江上梅花已盡時誰識能詩老何遜
曉寒明鏡撚吟髭
贈來復上人四首
北口雪深氊帳暖紫駝聲切夜思鹽上人起飲黃封酒
可勝醍醐乳酪酣
燕山風起急如箭馳馬蕭蕭苜蓿枮今日吾師應不念
毳袍衝雪過中都
手持一鉢走京華乞食王侯宰相家今日歸來如作夢
自鋤明月種梅花
五雲樓閣碧玲瓏口吐蓮花入紫宫十二珠簾捲秋月
霏霏凉露下梧桐
戲王功甫
王郎酒醒倚脩竹雪後重簷擁毳衣亦有江南未歸客
青山影裏馬如飛
戲贈王本中柳枝詞
日高燕語捲簾遲獨倚東風看柳枝三月柳花飛欲盡
遠人凉露未歸時
城南偶興二首
桃杏花開紅映人池塘水暖綠粼粼典衣沽酒入城去
報道江南二月春
斷橋芳草生含路隔水楊花飛度城客裏不知春早晩
年年杯酒過清明
宿洞神宫春曉書事
道人睡起窗月白飯熟黃粱鷄亂啼門外賣花聲已過
街頭春雨竟成泥
冶城三月晦日
雨前雨後鶯亂啼城南城北花交飛江南兒女裁苧衣
燕京遊子何時歸
寄浙東聶經歴
一片暮雲千里隔石頭城上望天台夜深婺女明如鏡
雁蕩山前雁盡回
春日偶成二首
歸到江南纔一月短衣匹馬又京塵明朝擬下江東去
晴日柳花飛送人
水繞池塘朝飲馬月明蒼栢夜鳴烏年來南北幾千里
却笑書生無遠圖
春望
丹陽郭裏春濛濛騎馬出郭詩思濃江南二月風雨過
梅花開盡杏花紅
春暮
柳花撲簾春欲盡綠隂滿窗鶯亂啼秪愁明日送春去
風雨滿林聞竹鷄
端居書事答翟志道知事見寄韻二首
短褐詩人瘦十分平生不作送窮文幾時結屋孤山下
為覓梅花種白雲
瘦馬春城曙色分長年奔走愧移文幾時黃鶴山房下
松火茶鐺煑白雲
鎮江寄王本中臺掾
梅花落盡空吹笛正月半頭思遠人兩岸好山青不斷
一江微雨鷓鴣春
和友人招飲
山人開甕滿園香短簡招呼白面郎瘦馬踏泥春巷去
一林烟雨杏梅黃
寄即休翁三首
苔老應無屐齒痕舊遊歴歴眼中存秋深南國行人少
落葉蕭蕭滿寺門
北窗終日對竹坐老却參軍不入城秋逕山風多落葉
隔林疑是馬蹄聲
鶴林老子久不見應是山門長綠苔幾日城南風雨過
村村無處不黃梅
未歸
白岩老子城中去驄馬遊人寺裏來城外風流城裏少
岩花落盡野花開
夏仲書景
階前萱草花開盡堂上主人消百憂門外凉風吹樹急
江南五月似凉秋
病起戲筆奉答御史王文休
江南倦客好清齋煉得身形瘦似梅不到清溪三四日
藕花無數水中開
偶成三首
買魚沽酒消長日高樹清風燕子閒却倚天南望天北
隔江青處是誰山
自許癡兒了公事肯教俗子議清流明日醉騎五花馬
吹簫踏月過揚州
疎簾日午花隂直高柳清風語燕閒默坐焚香點周易
軟紅不到小屏山
層樓即事
浴罷焚香掃閣眠過墻新竹翠娟娟半空雲氣層樓暗
四月江東欲雨天
納凉
桂枝葉密隂覆地梔子花開香滿廊古寺納凉過半日
葛衣石枕竹方牀
秋夜聞笛
何人吹笛秋風外北固山前月色寒亦有江南未歸客
徘徊終夜倚闌干
寄鶴林休上人
上人才思塞胷次強欲禁之無不鳴一日相望吐竒句
滿林光彩照山精
宿丹陽普照院
閉門三月聽秋雨酒醒丹陽客未歸明日新晴練湖去
藕花無數落紅衣
燈火僧房伴寂寥小凉天氣入青袍夜深為倚西廊柱
藥杵一聲秋月高
逢托克托景顔
市酒瀉糟清似水湖魚出網白如銀買魚沽酒丹陽郭
落日江南逢故人
贈歌者號梅芳二首
露骨江南冰雪肌斷腸塞上錦綳兒春酸一點留無住
却是成隂結子時
玉骨冰清過歲寒可憐蜂蝶已成團如何不解相如渴
散盡江南一點酸
寓栖雲四首
一尊未盡有餘興二子不來無可人滿地鳳仙落紅雨
江南八月似殘春
盆池萬點浮萍草秋雨欲來無定蹤好是詩人漂泊態
丹陽郭裏夜間鐘
瀟瀟風雨客心孤且盡尊前酒一壺夜半酒醒愁又到
一聲白雁下平湖
白面道人門不出晩凉倚樹聽秋風最憐八月江南好
老鴈叫雲霜葉紅
題隠上人房
練湖秋水霜眼碧坐對茅盈山色青白日散花天女降
夜深鐘磬尚聞經
寄金壇元魯宣差行操二年兄
蒼茫迥野凍雲低馬上遥山玉四圍自是詩人有清氣
出門千樹雪花飛
宿陵口寺
西風落葉陵口寺薄暮鍾聲送夕陽酒醒不知過夜半
開門滿地月如霜
題鄭谷驛
誰處江東鄭老家自鋤谷口種烟霞遠山三月多歸思
晴日東窗見杏花
贈張道士
道人新戴竹皮冠頭上星搖北斗寒一夜凉風吹髮亂
半窗鶴夢遶琅玕
題吕城葛觀二首
諸葛仙翁七十餘吕蒙城下築幽居來從方外求丹訣
且乞人間教子書
吕公城下葛仙家洞府春深鎖暮霞過客不知天畔月
小風吹落鳳仙花
延陵曲
延陵廟西落日低延陵廟前春草齊千金公子去不返
淡雲苦竹斑鳩啼
宿延陵昌國寺書于上人房二首
舊日延陵客子家只今門巷滿桑麻姑蘇回首神遊處
無限春風野薺花
東風吹水碧粼粼雨過村村野色新小艇延陵廟前去
荇花開盡野塘春
謝人惠茶
送茶將軍扣門急驚覺秋深夢一窗半夜竹爐翻蟹眼
只疑風雨下湘江
題李薊丘畫松
平生恨不識遵道忽見此圖如夢間安得羲之九泉底
枯林風雨似初還
吳僧子庭古木竹
歲寒古木性所愛况有此君初附之江湖眼明世無幾
太息不生元祐時
和韻寄吳城陳敬初
吳江酒熟照行人春江小雨波粼粼一樽未盡忽晴日
江頭柳花撩亂春
席上次顧玉山韻
畫墻班鳩啼綠樹白日紫燕穿朱簾晝長深院弄瑶瑟
吳姬十指行春纖
去吳留别于壽道陳子平諸友
吳堤楊柳雨霏霏四月猶寒總夾衣此去孤舟無好伴
空江惟見白鷗飛
一尊判袂闔閭城莫指青山管送行芳草綠波千萬里
不聞杜宇也傷情
季夏遊杭靈隠諸峯
佛國羣山快我登烟霞踏破幾層層三天竺畔全無暑
六月松隂尺五冰
秋日寓錢塘
小樓一榻錢塘客况味凄凉序屬秋安得江淹賦予筆
因而書作半生愁
青松林
一點兩點過雲雨千株萬株臨路松五月江南好風景
行人馬上不從容
宿經山寺二首
野人一宿經山寺十里松聲半夜潮何日掛冠尋舊隠
山中應有故人招
山中酒熟客初至正是東林月上時痛飲不知過夜半
深山風露下松枝
題竹院壁
門外好山青入戸階前芳草綠侵簾山僧應笑遊人醒
頭上花枝壓帽簷
書高賢坊
穿松翠滴青驄馬過雨凉生白苧衣三月已過四月半
柳花開盡棟花飛
常山紀行
綠隂門巷掩柴扉五月江南笋蕨肥何處清香來馬上
滿山開遍野薔薇
山溜涓涓山雨晴村南村北鵓鳩鳴行人五月不知倦
喜聽農家打麥聲
石羊華表草離離古木殘陽立斷碑馬上不知何代塚
鷓鴣飛上野棠枝
石壁飛泉作雨聲野花滿路酒初醒吾儂何事不歸去
一帶長山馬上青
蠶婦攜筐入桑柘野猿抱子掛松蘿綠陰門巷客呼酒
黃犢山村人唱歌
過浦城
人家鷄犬隔癡嵐城郭微茫見塔尖一片輕雲籠馬首
熟梅時節雨纖纖
到閩二首
朔雪蠻烟總備嘗白頭纔到荔枝鄉浮雲不阻懷賢意
得掃寒蕪拜紫陽
潮水通城蜆蛤肥萬株紅茘豔晴暉守臣只恐山飛去
高築闉闍鎖翠微
雁門集卷四
