雁門集卷三
元薩都拉撰
過紫薇菴訪馮道士
道士愛幽居年來一事無盆池新過雨石上種菖蒲
又
山中華蓋洞石氣冷蕭蕭不見眠雲客惟逢避雨樵
又
研珠滴露清自點太玄經盡日無人到小窗蘭葉青
雪霽過清溪題道士江野舟南館
孤舟横野水門外雪晴初白日莫放鶴青溪閒釣魚
又
江南正月半猶自有梅花踏雪去何處青溪道士家
過高郵射陽湖雜詠
飄蕭樹梢風淅瀝湖上雨不見打魚人菰蒲雁相語
又
秋風吹白波秋雨鳴敗荷平湖三十里過客感秋多
又
野鶴如人長迎風理毛羽獨立秋雨凉人來忽飛去
又
雨濕鼓聲重風勻湖面平官船南北去帆影掛新晴
又
白鷺愛秋水獨立仍自行得魚固偶爾驚飛亦常情
又
秋水落紅衣秋波日瀟灑不見採蓮人惟逢捕魚者
又
霜落大湖淺漁家懸破罾此時生計别小艇賣秋菱
又
捕魚湖中水賣魚城市裏夫婦一葉舟白頭共生死
又
大罾一丈闊小舟一葉輕相傳子與孫終古無人爭
病中雜詠
十日九風雨深秋獨閉門積隂須自散倚杖望朝暾
又
為客家千里思歸月滿樓木樨開欲盡病裏過中秋
又
門繫青驄馬多應問病人小官好疎散莫訝嬾衣巾
又
病形如瘦鶴照影向清池自有冲霄志游魚莫見疑
又
風葉高下落秋砧遠近聞天涯多病客倚杖看孤雲
又
陶令貧無酒郎言菊也無家僮燒柿葉隣舍送茱萸
又
多病東廳客深秋出幕遲芙蓉開也未葉上好題詩
次韻與德明小友
煙雨短篷水口人家亂石山前送别莫忘今日相逢知
在何年
又
莫笑風飡水宿暫離馬足車塵兩岸好山送客一江細
雨歸人
舟中題畫卷
兩岸好山如畫丹崕翠壁樓臺愛殺南閩風景小官何
日歸來
雪中渡江過山飲暘谷簡上人房
聞說山中新酒熟野人乘興過江來小窗無處看春色
一樹梅花雪裏開
又
山酒吹香出小槽燈前痛飲汚青袍夜深夢醒知何處
老鶴一聲山月高
京口城南次集
野薺花開春欲盡山櫻子落雨初晴酒醒騎馬踏花去
門外綠隂無數生
又
雨深綠葉櫻桃肥日長青草蝴蝶飛江南三月春欲盡
白馬王孫遊不歸
憩奉真道院
落花風颺步虚聲翠草玄芝爛漫生過客不知春早晚
午窗晴日睡聞鶯
對客
石榴花開光照屋胡桃葉大隂滿簾焚香終日對客坐
時有白雲來纖纖
過揚州
買舟南浦秋聞雁呼酒西窗夜剪燈何處玉簫天似水
瓊花一夜白如冰
宿淮南長蘆寺
柳花漠漠春歸寺蘆葉青青晚渡江屋角松聲撼風雨
道人一夜不開窗
宿化閣渡口阻風
江船日午無人渡渡口人家盡不罾却憶吳姬新壓酒
鍾山對岸是金陵
又
艇子渡江何日迴石頭城下浪如雷淮南春色知多少
一樹櫻桃帶雨開
又
客船伐鼓春江暮水面魚龍出浪花今夜石頭城下泊
買魚沽酒向誰家
瓜州阻風
渡口無人上野航白頭危浪自衝撞東風三日不肯住
吹送柳花飛渡江
題界首驛
清氣撲人湖面水幽聲到耳樹頭風人家蠶老櫻桃過
恰似淮南四月中
又
平湖過雨天開鏡落日放船人打魚野老柳隂沽秫酒
行人馬上寄家書
渡淮即事
楊花點點衝帆過燕子雙雙掠水飛淮上漁人閒不得
船頭對結綠簔衣
西宫即事
九重五色金銀闕冠帶將軍盡羽林白髮儒生才進講
西宫午漏隔花深
又
退朝西殿承平日一片春雲奏鳳笙白面内官供玉食
却將黃帕覆銀鐺
還臺偶成
高低柳絮飛渡水紅白桃花開滿枝自笑江南無用客
一春無事只題詩
又
踏雪歸來過早春沉沉臺府隔紅塵東風吹綠青溪柳
馬上輕寒不著人
題冶城道士稽秋山卷
不見冶城稽道士雲深無處訪仙蹤夜聞老鶴行枯葉
知在秋山第幾重
余與觀志能俱以公事赴北舟至梁山泊時荷花
盛開風雨大至舟不相接遂泊蘆葦中余折蘆一
葉題詩其上寄志能
題詩蘆葉雨斑斑底事詩人不奈閒滿濼荷花開欲遍
客程五月過梁山
春詞
深宫盡日垂珠箔别殿何人度玉筝白面内官無一事
隔花時聽打毬聲
秋詞
清夜宫車出建章紫衣小隊兩三行石闌干畔銀燈過
照見芙蓉葉上霜
上京即事
一派簫韶起半空水晶行殿玉屛風諸工舞蹈千官賀
齊捧蒲萄壽兩宫
又
上苑棕毛百尺樓天風搖拽錦絨鈎内家宴罷無人到
面面珠簾夜不牧
又
行殿參差翡翠光朱衣花帽宴親王繡簾齊卷薰風起
十六天魔舞袖長
又
中官作隊道宫車小樣紅靴踏軟沙昨夜内家清暑宴
御羅凉帽插珠花
又
大野連山沙作堆白沙平處見樓臺行人禁地避芳草
盡向曲闌斜路來
又
院院翻經有呪僧垂簾白晝點酥燈上京六月凉如水
酒渴天廚更賜冰
又
祭天馬酒酒平野沙際風來草亦香白馬如雲向西北
紫駞銀甕賜諸王
又
牛羊散漫落日下野草生香乳酪酣卷地朔風沙似雪
家家行帳下氊簾
又
紫塞風高弓力強王孫走馬獵沙場呼鷹腰箭歸來晚
馬上倒懸雙白狼
又
五更寒襲紫毛衫睡起東窗酒尚酣門外日高晴不得
滿城濕露似江南
再過梁山泊有懷觀志能
故人同出不同歸雲水微茫入夢思記得題詩向蘆葉
滿湖風雨似來時
又
燈火官船夜睡遲滿湖風露襲人衣無端驚起沙頭雁
明月蘆花各自飛
邵伯舟中
驚魚時出浪花雪短鬢凉吹水面風遠客行船秋色裏
誰家吹笛月明中
題京口高資包氏壁
肩輿曉踏新晴出山色青青上客衣昨日千林風雨過
滿田白水鷺鷥飛
贈茅山道士胡琴月
茅山道士來相訪手抱七絃琴一張凖擬月明彈一曲
桐花落盡曉風凉
送鏡中圓上人遊錢塘
西湖西畔三天竺古木蒼藤望欲迷遥憶道人禪榻夜
月高霜落聽猿啼
過贊善菴
夕陽欲下行人少落葉蕭蕭路不分脩竹萬竿秋影亂
山風吹作滿窗雲
雲中過龍潭紫微觀訪道士不值
道人已跨龍潭鶴童子能煎雀舌茶一夜山中滿林雪
客來無處覓梅花
將遊茅山先寄道士張伯雨
借騎白鶴訪茅君琪樹秋聲隔夜聞料得山中張外史
開門先掃鶴巢雲
登衆妙堂題商學士畫雨霽歸舟圖
大茅峯頂見日出烟樹雲林宿雨收萬里澄江淨如練
却從天際識歸舟
紫微觀道士馮友直與予同宿苗閣次日予過元
符宫友直同僧安上人過五雲觀寫詩贈友直
道人采藥出山遲菌閣秋寒襲羽衣半夜忽聞孤鶴語
五雲相伴一僧歸
同伯雨遊凝神菴因觀宋高宗賜蒲衣道士張達
道白羽扇
晴日赤山湖水明湖中山影一眉青蒲衣道士無人識
羽扇年多落鳳翎
茅山玄洲精舍有道士號紫軒又號木通生白日
坐解遺書其徒許道民者至今坐牆尚存為題其
卷
白日飛昇凌紫烟靈書猶許道民傳玄洲精舍無多地
夜夜火珠光燭天
同御史王伯循時除廣東僉事濟揚子江余除燕
南照磨
落葉正飛揚子渡行人又上廣陵船過江載得秋多少
老雁一聲霜滿天
九日渡淮喜東南順風
青旗紅字映河濱九日人家物色新渡口客船爭貰酒
斫魚列紙賽河神
又
東南風送渡淮船過雁聲寒水接天落日紅霞收未盡
澹雲微月出東邊
春日鎮陽柳溪道院
城外青溪出洞門道人歸去日長曛柳花滿地無人掃
隔水遥看是白雲
過鎮陽城南觀音院
柳色暗藏溪上寺露華偏濕水邊僧門前天暝荷花滿
出水遊魚夜戲燈
寄奎章學士濟南李溉之
山東李白似劉伶投老歸來酒未醒天下三分秋月色
二分多在水心亭
又
笑擲金龜上酒船不須圖像在凌烟碧羅衫色烏紗帽
便是開元李謫仙
過獻州
西風老樹昏鴉集落日荒城暗雨崩寂寞斷碑秋草裏
路人遥指獻王陵
補題淮西送王仲和從事詩卷
百年馳馬苦匆匆水落烏江楚廟空眼底山川猶歴歴
淮南舊夢雨聲中
題李漑之送别詩卷
清平三曲動明皇四海知名李白狂把酒探春送行客
揮毫字字柳花香
將入閩趙郡崔好德求題輿地圖
月輪西轉日生東四海車書總會同騎馬出門天萬里
山川長在别離中
黃河舟中月夜
十丈雪帆拂斗杓星槎風急浪花飄夜深露冷銀河近
臥聽天孫織絳綃
阻風南露筋過羅漢寺登樓看山茶
野寺尋春酒未醒不知幾日過清明小闌干外東風急
一樹山茶落晚晴
夜宿金山題金山圖
遠人夜宿金山寺坐對畫圖如夢中剪燭題詩雲氣裏
不知身已在龍宫
春日過丹陽石仲和宅會茅山道士石山輝
杏花一夜雨聲寒酒醒丹陽幾日還却遇茅君三白鶴
借騎一隻到三山
登姑蘇臺
閶門楊柳自春風水殿幽花泣露紅飛絮年年滿城郭
行人不見館娃宫
又
野水滿城飛燕子誰家小艇載吳姬姑蘇臺上一樽酒
落日昏鴉無限悲
入閩過平望驛和御史王伯循題壁
廣陵城裏别匆匆一去三山隔萬重日暮江東寄相憶
欲臨秋水剪芙蓉
宿長安驛
壩北壩南河水平客船爭纜水雲腥鄉音吳越不可辨
燈火黃昏如亂星
又
水面微風動楊柳客船吹笛月明中遠人江海多歸思
卧看流星度水東
釣臺夜興
仙茶旋煑桐江水坐客遥分石壁燈風露滿船山月上
夜深獨對釣臺僧
早發釣臺
山頭鐘響不聞雞重露翻鴉滿樹啼艇子釣臺東畔發
月輪却在釣臺西
蘭溪舟中
水底霞天魚尾赤春波綠占白鷗汀越船一葉蘭溪上
載得金花一半青
泊江家步無月同孟志學小酌溪上
把酒無從邀月色共君且復聽灘聲夜深燈影青溪上
魚尾摇船亦有情
又
蘭溪春水似蒲萄越女如花壓小槽今夜共君溪上醉
直須溪月照宫袍
黃亭驛曉起
積雨莓苔上壁青曉寒山館夢初醒鷓鴣聲裏流年渡
自是行人不忍聽
和經歴楊子承曉發山館
夢回山館月西斜曙色千峯動紫霞杜宇一聲山竹裂
鷓鴣飛上野棠花
石林即事
三山幕府無公事多病郎官嬾出門老鶴喚迴童子睡
石盆新雨長蘭孫
又
蒲扇屏山紫竹牀嶺南五月似秋凉硯池風動雲生石
簾外雨蘭吹濕香
題屏風
海國夜凉星亂垂石林逋客未眠時滿簾月色吹輕霧
白露無聲下竹枝
獨坐恭和堂
東閣高懸如道院人言幕府最清嚴印封不動坐終日
滿樹梅花雨一簾
閩城歲暮
嶺南春早不見雪臘月街頭聽賣花海國人家除夕近
滿城微雨濕山茶
經歴司暮春即事
隔樹幽禽送好音沉沉幕府似雲林小盆幾箇山茶落
桃葉滿簾春雨深
又
霞飛海燕拂簾過風捲魚鱗剪綠波閒倚石闌數春事
滿池紅雨落花多
贈道士陳華隠
早年濯足東海水去卧華峯頂上雲收得九秋仙掌露
歸來酌獻武夷君
題淮安王氏小樓(并引)
岊山王氏小樓獨占淮安一勝予嘗以迎錢至
此登斯樓漫成四絶模寫其槩後之來者其興
無窮
江水粼粼鴨綠新江頭日日送行人南來北去年年事
岸草汀花自在春
又
拂曉樓窗一半開樓前昨夜浪如雷滿江梅雨風吹散
無數青山渡水來
又
江月滿樓江水澄胡牀據坐憶吾曾解吟如練澄江句
未信玄暉獨擅能
又
雪滿寒江壓酒旗江南無處不堪題小舟載得梅花去
渡領春風過水西
題畫竹
小雨春池濕鳳毛天孫深夜織鮫綃何人更立湘江水
獨倚薰風憶舜韶
彭城雜詠呈廉公亮僉事
亞父塚前春草齊楚王城上夕陽低黃鶯不解興亡事
飛過海棠枝上啼
又
城下黃河去不回四山依舊畫屏開無人念得登臨意
獨上將軍戲馬臺
又
雪白楊花拍馬頭行人春盡過徐州夜深一片城頭月
曾照張良案上籌
又
何處春風燕子樓斷碑落日古城頭畫眉人遠繁華歇
無數遠山生暮愁
又
歌扇摇風噀酒香舞裙今日動鵝黃柳邊今夜孤舟發
水遠山遥空斷腸
寒食馬上
道傍楊柳已栖鴉幾度春深未到家城北城南干樹雪
行人馬上看梨花
燕京作
落月西窗聞禁鍾夢回遠客立雲龍江南飛盡千株雪
辜負梅花過一冬
奎章閣感興
奎章三月文書静花落春深鎖閣門玉座不移天步遠
石碑空有御書存
又
花落春深似去年無人冄到閣門前當時濟濟誇多士
爭進文章乞賜錢
京城立春
燕姬白馬青絲繮短衣窄袖銀鐙光御溝飲馬不回首
貪看柳花飛過牆
九日遇雨
佳期不負到重陽細雨濃隂又可傷試問東籬何處賞
有花無酒惱人腸
客中九日
寥落天涯歲月賒每逢佳節苦思家無錢沽得隣家酒
不敢開窗看菊花
又
佳節相逢作遠商菊花不異故人鄉無錢沽得隣家酒
一度孤吟一斷腸
雪中妃子
梁王宴罷下瑤臺窄窄紅靴步雪來疑是陽和三月暮
楊花飛處牡丹開
初夏淮安道中
魚蝦鱗鱗初出網梅杏青青已著枝幾樹棠花初著雨
行人四月過淮時
過石子岡
霞光日落紅穿樹山色雨餘青近人便好拂衣入山去
解鞍辭却馬頭塵
次王叔能侍御史
龍蛇偃蹇出牆隂五色春雲態度深臺閣文章散清氣
月明山館夜蕭森
醉起
楊柳樓心月滿牀錦屛繡褥夜生香不知門外春多少
自起移燈照海棠
宫詞
駿馬驕嘶嬾著鞭晚凉騎過御樓前宫娥不識中書令
借問誰家美少年
衰柳
清凉亭上幾株柳霜夜凉風下夕陽依舊明年二三月
小金山上看鵝黃
戲友人
毘陵公子醉醺醺白面迎風向酒痕幾度小紅樓上月
有人銀燭掩重門
宴回
兩行老栢參天翠銀燭青驄御史回深夜酒闌人散後
獨留明月照霜臺
約友遊西峰不至
仙人約我峰頭去欲去峰頭看白雲一夜白雲峰下宿
曉來散作雨紛紛
太平驛即事
驛鼓高懸使者稀溪雲斷續樹參差日斜山畔無人語
獨立西風數桂枝
過光孝寺
秋日留題翠壁層出山聊近在山僧肩輿又上沙頭渡
隔水人家兩岸燈
臨丹青閣
飄然身在紫芝峰翠壁丹崖有路通傑閣凌煙欲飛去
亂山無數夕陽中
黃河
斗杓照水半垂天水氣漲天如白烟南北櫓聲爭上下
月中聞鼓避官船
沛尉蔣景山沛簿趙伯顔送予金溝月夜别去有
懷
公子將軍兩少年繡衣白馬杏花天醉中送客歸城暮
回首金溝月滿船
次繁昌邑宰梅雙溪韻
矍鑠繁昌宰曾充觀國賓儒冠猶破帽禮服尚垂紳澹
泊心無愧清癯目有神老隨朱紱貴驚見白頭新撫字
三年政歌謠百里民
題進士索士岩詩卷士岩與余同榜又同為燕南
官由翰林編修為御史臺掾兼經筵檢討除為燕
南廉訪經歴
憶昔登天府文華萃帝鄉俊才魚貫列多士雁成行寶
劒懸秋水驪珠耿夜光三場如拾芥一箭已穿楊上策
師周孔蜚聲陋漢唐鳳池開御宴虎榜出宫牆賜笏丘
山重恩袍雨露香天花皆剪翠法酒盡封黃冠蓋遊三
日聲名滿四方歴階超宰輔捧表謝君王第甲分三館
鐫碑立上庠曲江嘉宴會合席盡才良契誼同昆弟比
和鼓瑟簧誓辭猶在耳離思各驚腸臺閣需材器儒
林作棟梁超遷烏府掾輝映繡衣郎迫晏封幾事平明
出奏章日披墳典舊時念簿書忙檢討超經幄論思近
御牀聖朝稽古道日暮下迴廊羇旅燃薪桂長吟出錦
坊弱妻貧且病羸馬瘦仍僵窮巷迴車轍空廚泛酒漿
故人傳奏目請便趣行裝皇極三臺重燕南各道昌承
恩辭魏闕攬轡去恒陽曉幕芙蓉露秋空柏樹霜諸司
循直矢羣吏肅宏綱漢水浮神馬岐山出鳳凰行須冠
獬豸已見走豺狼慚愧蓬蒿翼乘風亦下翔
送丁太初赴永嘉學正十八韻
國學崇儒代人材絶妙年風雲千里駿日月九重天翰
苑司掄選中書屬次銓光榮毛義檄奮發祖生鞭學廣
儒官制書傳子弟員宦情依冷掾官舍擁寒氊筮仕無
踰此如君更穎然永嘉今永郡多藝夙多賢咨訪兼留
意英髦孰接肩舊家疑寂寞遺業想流傳會看聲華盛
應知德業全高情何特達朦目共周旋春著花間屐秋
乘柳下船篇章微點染山水自清妍薦豆登霜柚充廚
載海鮮洞簫吹月下玉樹立風前已作魚龍變何嫌雨
露偏羣公爭薦進拭目著騰騫
雁門集卷三
