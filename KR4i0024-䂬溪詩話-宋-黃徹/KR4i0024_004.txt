䂬溪詩話卷四
宋黃徹撰
扁舟空老去無補聖明朝又云報主身已老以稷契輩
人而使老於閑曠非惟不形怨望且惓惓如此彼遭時
遇主言聽計從復幸年鬢未暮而不能攄誠僇力以圖
報效良不愧此與
杜詩四韻并絶句味之皆覺字多以字字不閑故也他
人雖長篇若無可讀正如賢人君子並處朝廷但得一
二相助已號得人若不能為有無者縱千百輩蔑如也
寄題江外草堂云誅茅方一畆廣地方連延經營上元
始斷手寶應年敢謀土木麗自覺面勢堅又題衡山縣
學堂云旄頭彗紫微無復俎豆事嗚呼已十年儒服敝
于地衡山雖小邑首倡恢大義講堂非曩造大屋加塗
塈可下容萬人牆隅亦深䆳林木在庭戶密幹叠清翠
有井朱夏時轆轤凍階戺采詩倦䟦涉載筆尚可紀豈
不是草堂縣學記
寄李員外云遠行無自苦内熱比如何寄旻云舊來好
事今能否老去新詩誰與傳岑参云喬生作尉别來久
因君為問平安否魏侯校理復如柯前月人來未得書
夫子素多疾别來未得書北庭苦寒地體内今何如樂
天寄夢得云病後能吟否秋來曾醉無退之贈立之云
長女當及事誰後出螭縭諸男皆秀朗幾能守家規亦
皆書一通也
舊觀臨川集肯顧北山如彗約與公西崦斸蒼苔常愛
其斵字最有力後讀杜集當為斵青冥藥許隣人斵退
之詩翁憔悴斵荒棘窙豁斸株橜子厚戒徒斵雲根雖
一字法不無所本
杜尋范十隱居云侍立小童清義山憶正一雲烟爐消
盡寒燈晦童子開門雪滿松子厚日午獨覺無餘聲山
童隔竹献茶臼秀老云夜深童子喚不起猛虎一聲山
月高閑居山間累年頗得此數詩氣味
古人作詩有用經傳全句選詩云小人計其功君子道
其常樂天疾惡若巷伯好賢如緇衣乃兩句渾用之韓
無妄之憂勿藥喜杜誰謂荼苦甘如薺富貴于我如浮
雲近人亦用史語坡云人言盧杞似奸邪我見鄭公但
嫵媚嘗觀南史載王宜興云為劫不須伴甚似工側韻
五言但無題目耳
律詩有一對通用一事者更尋嘉樹傳莫忘角弓詩乃
左傳韓宣子聘魯嘗賦角弓及譽嘉樹魯人請封植此
樹以無忘角弓介甫久諳郭璞言多騐老比顔含意更
疎乃景純欲為顔含筮含曰年在天位在人修已而天
不與命也守道不回性也人自有性命無勞蓍龜
坡云通家不隔同年面得路方知異日心乃唐人責同
年不赴期集辭云紫陌尋春尚隔同年之面青雲得路
可知異日之心也
任昉别謝言揚詩云詎念耋嗟人方深老夫托報劉孝
綽曰詎慰耋嗟人徒深老夫托略改一兩字豈以會意
處欲常用之耶
臨川有莫搖落獻南山又云木落岡巒因自獻如云名
譽子真矜谷口事功新息困壺頭又未愛京師傳谷口
但知鄉里勝壺頭昔人行事措意默與已合則喜用之
馬少遊欲乘下澤御款段不去鄉里雖自謀獨善亦可
為貪躁之戒伏波在浪泊下潦上霧仰視飛鳶跕跕墮
水中卧念少遊平生時語以為何可復得故東坡云何
須更待飛鳶墮方念平生馬少遊以其可喜不直押韻
也
武帝見顔駟龐眉皓首問何時為郎何其老也對曰文
帝好文而臣好武景帝好老而臣尚少陛下好少而臣
老矣老于為郎此事尤著竊怪老杜屢傷為郎白首每
稱馮唐而罕及駟愚謂駟生既不遇三君身後復不遇
老杜可笑也
老杜途窮反遭俗眼白本用阮籍事意謂我輩本宜以
白眼視俗人至小人得志嫉視君子是反遭其眼白故
倒用之亦如水清反多魚乃倒用水至清則無魚也夢
得云酌我莫憂狂老來無逸氣乃倒用蓋次翁無多酌
我寄謝稽中散予無甚不堪倒用絶交論坡云後生可
畏吾衰矣刀筆從來錯料堯周昌以趙堯刀筆後果無
能為所料信不錯而云錯料堯亦以涉譏謗倒用爾又
有窮鬼神須呼乃知飯後鐘闍黎其眼他年五君咏山
王一時數皆倒用也
世傳五月十三日為竹迷日凡種竹多以五月杜云東
林竹影薄臘月更須栽則唐人種竹用季冬月也又云
平生憩息地必種數竿竹嘗欲闢小軒以必種目之
前輩戲語以郊外呵喝月下燭籠皆謂之殺風景介甫
戲示穎叔云但怪傳呼殺風景豈非禪客夜相投蓋用
此也
唐諺云槐花黃舉子忙東坡有強隨舉子踏槐花槐花
還似昔年忙又黃山谷云槐催舉子踏花黃是也
坡有試問高吟三十首何如低唱兩三杯又譬如長鬛
人不以長為苦歸來被上下一夜着無處天覺真贊云
書生大抵多窮相金眼除非是黨公皆笑林語也杜云
嗜酒狂嫌阮知非晩笑蘧近集有云素書欵欵誰憐杜
采筆隨隨獨勝江榻畔烟花常帶杜海中童丱尚追徐
河魚潰腹空號楚汗足流骸始信吳皆用此格永叔堪
笑區區郊與島螢飛露濕吟秋草以為二子之窮然子
美亦有暗飛螢自照水宿鳥相呼幸因腐草出敢近太
陽飛雖吟咏微物曾無一點窮氣孟郊詩最淡且古坡
謂有如食彭越竟日嚼空螯退之論數子乃以張籍學
古淡東野為天葩吐奇芬豈其勉所長而諱所短抑以
東野古淡自足不待學耶
用自已詩為故事須作詩多者乃有之太白云滄浪吾
有曲相子棹歌聲樂天須知菊酒登高會從此多無二
十場明年云去秋共數登高位又被今年減一場過栗
里云昔嘗詠遺風著為十六篇蓋居渭上醖熟獨飲曾
效淵明體為十六篇又贈微之云昔我十年前曾與君
相識曾將秋竹竿比君孤且直蓋舊詩云有節秋竹竿
也坡赴黃州過春風嶺有兩絶句後詩云去年今日關
山路細雨梅花正斷魂至海外又云春風嶺下淮南村
昔年梅花曾斷魂又云柯邱海棠吾有詩獨笑深林誰敢
侮又畫竹云吾詩固云爾可使食無肉
謁帝似馮唐垂白馮唐雖晚達馮唐毛髮白又長卿多
病久我多長卿病病渴汚官位杜以其為郎故用之若
他人老與病者恐不可槩使
臨川蕭蕭出屋千尋玉靄靄當忩一炷雲皆不名其物
然子厚破額山前碧玉流巳有此格近詩蕨芽已作小
兒拳退之已有初拳幾枝蕨
老杜復見諸山得銀罋舊註引禮記山出器車註蓋瑞
應圖曰王者讌不及醉刑罰中人不為非則銀甕出也
昌黎我有雙飲醆其銀得朱提見漢志朱提銀八兩為
一流注朱提屬犍為乃邑名也
舊說賈閬仙抒思僧敲月下門或引手作推勢遂衝尹
節世傳為美談舊于太學得江御史詩一軸有督人和
詩云直饒公補經時序若是推敲總可刪以是知雷同
相從非善學也
䂬溪詩話卷四
