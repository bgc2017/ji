䂬溪詩話卷八
宋黃徹撰
書史蓄胸中而氣味入於冠裙山川歴目前而英靈助
於文字太史公南游北涉信非徒然觀老杜壯游云東
下姑蘇臺已具浮海航到今有遺恨不得窮扶桑劒池
石壁仄長洲荷芰香嵯峨閶門北清廟映池塘越女天
下白鑑湖五月凉剡溪藴秀异欲罷不能忘歸帆拂天
姥中歲貢舊鄉放蕩齊趙間西歸到咸陽其豪氣逸韻
可以想見序太白集者稱其隱岷山居襄漢南遊江淮
觀雲夢去之齊魯之吳之梁北抵趙魏燕晉西涉岐邠
涉金陵上潯陽流夜郎泛洞庭上巫峽白自序亦曰偶
乘扁舟一日千里或遇勝景終年不移其恣横采覽非
其狂也使二公隠坐中書何以垂不朽如此哉燕公得
助於江山鄭綮謂相府非灞橋那得詩思非虚語也
東坡遊金山詩云江山如此不歸山江神見怪驚我頑
我謝江神豈得已有田不歸如江水盖與江神指水為
盟耳句中不言盟誓者乃用子犯事指水則事在其中
不必詛神血口然後謂之盟也送程六表弟云浮江泝
蜀有成言江水在此吾不食(江水在此吾不食言光武語也東坡去言字殆歇後)
(也)
白公送崔考功云稱意新官又少年秋凉身健好朝天
青雲讓子無多路却要徐驅穏着鞭余謂新進少年躁
銳不已往往自取傾覆此詩可謂忠誨矣又有云竿頭
已到應難久局勢雖遲未必輸嘗三復之豈椎鈍者偏
樂聞此等語耶
宋之問陸渾山莊云野人相問姓山鳥自呼名東坡海
外詩云花曾識面香仍好鳥不知名聲自呼盖古今註
南方有鳥名鷓鴣其名自呼向日而飛柳子厚云楚越
有鳥甘且腴嘲嘲自鳴為鷓鴣
子瞻賦濁醪有妙理首句云酒勿嫌濁人當取醇其末
乃云濁者以飲吾僕清者以飲吾友復立分别則是濁
醪無妙理矣豈非萬斛洶湧不暇檢點故歟
史傳襲稱兄弟為友于故淵明詩云再喜見友于子美
云友于皆挺拔又山鳥山花吾友于南史到藎從武帝
登北顧樓賦詩藎受詔便就上以示其祖溉云藎定是
才子番恐卿從來文章假手於藎後每和御詩上輙手
詔戲溉曰得無貽厥之力乎退之玉川詩云誰謂貽厥
無基趾二事政可對也
家家養烏鬼沈存中以為鸕鷀說者謂非也元微之詩
云病賽烏稱鬼巫占瓦作龜自註云南人染病競賽烏
鬼楚巫列肆悉賣瓦卜此乃戲效俳體二首其二亦云
瓦卜傳神語皆是處方言則烏鬼非鸕鷀矣
余昔官辰州嘗借詩集于士人中有小編字云成都集
乃天慶中進士葉沆所作上百篇詩有可觀如閑居感
懷云閒居難報國語直易傷時邨墅云夜庭和月掃秋
戸拂雲關亦可想見其胷襟矣
介甫梅詩云少陵為爾牽詩興可是無心賦海棠杜默
云倚風莫怨唐工部後裔誰知不解詩曾不若東坡柯
邱海棠長篇冠古絶今雖不指明老杜而補亡之盖使
來世自曉也
世人喜子美造次不忘君嘗觀其祖審言除夜云還將
萬億夀更謁九重城則教忠之家風舊矣
坡有白衣送酒舞囦明人有疑舞字太過者及觀庾信
答王褒餉酒詩未能扶畢卓猶足舞王戎盖有所本
坡翁社燕巧相違月令來賓事嘗疑人未曾用及觀夢
得秋江晚泊云莫霞千萬狀賓鴻次第飛顧况云安得
凌風翰肅肅賓天京老杜别浦雁賓秋
欲掛衣冠神武門先尋水竹渭南村却將舊斬樓蘭劍
買到黃牛教子孫世傳云一武人詩也不唯勇退雅志
為可喜而易道家所忌之業以示子孫尤可喜也
張籍云愛養無家客多傳得力方坡贈金山元老云蒜
山幸有閑田地招此無家一房客
樂天九日思杭州云笙歌委曲聲延耳金翠動搖光照
身子瞻有懷錢塘云剰有新番眉到暈未應泣别臉銷
紅黎元耆舊何遽忘之耶徐攷其集白送杭州姚因思
舊游云閭里固宜勤撫恤樓臺亦要數攀躋蘇亦云細
雨晴時一百六畫船鼉鼔莫違民是未嘗無意于民庶
也白又有故妓數人憑問訊新詩兩首倩流傳坡乂有
休驚歲歲年年貌且對朝朝暮暮人大抵淫樂之語多
於撫養之語耳夫子稱未見好德如好色而傷之曰已
矣乎二公未能免俗餘人不必言
白云趁凉行繞竹引睡卧觀書坡引睡文書信手翻書
引睡魔誠人人所同也
辰人以藤代芻酒名釣藤俗傳他處即不可用或謂醖
造之法异耳所在皆可樂天忠州春至詩云閒拈舊葉
題詩詠悶取藤枝引酒嘗則巴蜀亦有之
余嘗論李廣以私憾殺灞陵尉其褊忮險刻决非長者
所以不侯非直殺降之譴也因觀坡云明年定起故將
軍未肯先誅灞陵尉恐亦寓此意
嘗見同儕因行飲令人索一魚名有浙人大唱云周公
魚余謂坐客且喜召伯鮓有對矣滿堂盧胡不止因戲
為足成其語云市鮓先□召伯浙魚或號周公
坡贈辨才云我比陶令愧公為遠公優時辨才退居未
嘗出入坡往見之遂出至風篁嶺聊使此山人永記二
老游用老杜寄贊上人與子成二老來往亦風流皆一
儒一釋也又寄參寥問少游失解云底事秋來不得
解定中試與問諸天盖劉禹錫和宣上人賀王侍郎放
榜後詩云借問至公誰印可支郎天眼定中觀不唯兼具
儒釋又正属科場事其不泛如此
樂天謫潯陽稹寄在絳詩云殘燈無熖影幢幢此夕聞
君謫九江垂死病中驚起坐暗風吹雨入寒窗白謂此
句他人尚不可聞况僕心哉至今每吟猶惻惻耳復貽
三韻云憶昔封書與君夜金鑾殿上欲明天今夜封書
在何處廬山庵裏曉燈前去來乃士之常二公不應如
此之戚戚也子瞻送文與可云奪官遣去不自覺曉梳
脱髮誰能收推之前詩厥論高矣然居易答元書以三
秦為報且云可以樂之終身者悲嘆之語恐特傷離索
耳白公罷郡亦嘗有云睡到午時吟到夜回看官職是
泥沙
石曼卿贈鍼師云卧龍有病君醫取心為生靈不為身
王逢原云丈夫出處誠何較知痛蒼生為淚垂賢者設
心不期而合如此皆未行其志惜哉
曼卿紅梅云認桃無綠葉辨杏有青枝坡謂有村學中
體嘗嘲之云詩老不知梅格在強拈綠葉與青枝至于
未應嬌意急發赤怒春遲成均瞽宗無以加也
世人論囦明皆以其耑事肥遁初無康濟之念能知其
心者寡也嘗求其集若云歲月擲人去有志不獲騁又
有云猛志逸四海騫翮思遠翥荏苒歲月頽此心稍已
去其自樂田畝乃卷懷不得已耳士之出處未易為世
俗言也
文潛云兒曹鞭笞學官府翁憐兒癡旁笑侮平明坐衙
鞭復呵賢於羣兒能幾何兒曹鞭笞以為戲翁怒鞭人
血流地一種戲劇誰後先我笑謂公兒更賢余謂此詩
亦不可不令撡權者知也坡云不辭脱袴溪水寒水中
照見催租瘢等閑戲語亦有所補
䂬溪詩話卷八
