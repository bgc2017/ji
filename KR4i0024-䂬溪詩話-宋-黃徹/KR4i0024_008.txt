䂬溪詩話卷九
宋黃徹撰
老杜茅屋為秋風所破歌云自經喪亂少睡眠長夜沾
濕何由徹安得廣厦千萬間大庇天下寒士多歡顔風
雨不動安如山嗚呼眼前突兀見此屋吾廬獨破死亦
足樂天新製布裘云安得萬里裘盖褁周四垠隠暖皆
如我天下無寒人新製綾襖成百姓多寒無可捄一身
獨暖亦何情心中為念農桑苦耳裏如聞飢凍聲争得
大裘長萬丈與君都盖洛陽城皆伊尹身任一夫不獲
之辜也或謂子美詩意寧苦身以利人樂天詩意推身
利以利人二者較之少陵為難然老杜饑寒而憫人饑
寒者也白氏飽暖而憫人饑寒者憂勞者易生於善慮
安樂者多失於不思樂天宜優或又謂白氏之官稍逹
而少陵尤卑子美之語在前而長慶在後逹者宜急卑
者可緩也前者唱𨗳後者和之耳同合而論則老杜之
仁心差賢矣
永叔嘗謁執政坐中賦雪詩有云主人與國共休戚豈
惟喜悅將豐登湏憐鐵甲冷徹骨四十餘萬屯邊兵當
時乃謂韓退之亦能道言語其豫裴晉公宴會但云林
園窮世事鐘鼓樂清時不曾如此作閙殊不知老杜一
言一詠未嘗不在于憂國恤人物我之際淡然無着夏
日嘆曰浩蕩想幽薊王師安在哉夏夜嘆曰念我荷戈
士窮年守邊疆此仁人君子之用心終食不可忘也邊
兵之語豈為過哉如退之始知神官未聖賢護短憑愚
要我敬雪逕詆樵叟風廊折談僧真作閙語也
坡記王陵過賈逵廟呼曰賈梁道我大魏之忠臣也及
司馬景王病夢逵為祟因為詩曰嵇紹如康為有子郄
超畔鑒似無孫如今更恨賈梁道不殺公閭殺子元盖
怪梁道忠義之靈不能自已其子充之惡按晉紀王賈
所殺者乃宣帝名懿字仲逹非景帝子元也
坡藍尾忽驚新火後遨頭要及浣花前註引樂天三杯
藍尾酒一楪膠牙餳觀長慶集此詩題云七年元日對
酒非鑚火時事也宋景文守歲云且盡燈前藍尾杯
王元之到任表有全家飽暖盡荷君恩之語到今傳誦
永叔用為詩云諸縣豐登少公事全家飽暖荷君恩夢
得亦嘗有云一生不得文章力百口空為飽煖家白云不才
空飽煖無力及饑貧
黃州麻城縣界有萬松亭連日行清隂中其館亭亦可
愛適當關山路往來留題無數東坡傷來者不嗣其意
嘗有詩云十年栽種百年規好德無人助我儀又云回
問幾株能合抱殷勤記取角弓詩中間嘗撤牌刻有士
題云舊韻無儀字蒼髯有恨聲亦可錄
醴陽道旁有甘泉寺因萊公丁謂曾留行記從而題咏
者甚衆碑牌滿屋孫諷有平仲酌泉曾頓轡謂之禮佛
遂南行高堂下瞰炎荒路轉使高人薄寵榮人皆傳道
余獨恨其語無别自古以直道見黜者多矣豈皆貪寵
榮者哉又有人云此泉不洗千年恨留與行人戒覆車
害理尤甚萊公之事亦例為覆車乎因過之偶為數韻
其間有云已憑静止鑒忠精更遣清泠洗䜛喙蓋指二
公也
凡作詩有用事出處有造語出處如五陵衣馬自輕肥
雖出論語總合其語乃潘岳悉輕肥柳絮才高不道鹽
雖謝女事乃借張融以海賦示人人評其賦但不道鹽耳
紅袖泣前魚本戰國策事乃陸韓卿中山王孺子妾歌
安陵泣前魚坡作太白畫像詩云大兒汾陽中令君小
兒天台坐忘真其事乃用白交汾陽于行伍中竟脱白
于禍天台司馬子微謂白有仙風道骨可與神遊八極
之表所造之語乃禰衡傳云大兒孔文舉小兒楊德祖
史趙釋絳縣老人年數云亥有二首六身蓋離析亥字
點畫而上下之如筭籌縱横然則下其二首為二萬六
身各一縱一横為六千六百六十正合其甲子之日數
傳以趙之明歴劉賓客送人赴絳州云午橋羣吏散亥
字老人迎義山贈絳臺老馹吏云過客不勞詢甲子惟
書亥字與時人可謂善使事矣亦如近人送人洪州云
干斗氣成龍已化置芻人去榻猶懸送人鄂州云黃鶴
晨霞傍樓起頭陁秋草遶碑荒送人襄陽云四葉表閭
唐尹氏一門迯世漢龐公雖隣封密邇不可移也
退之韶州留别長使君云久欽江總文才妙自嘆虞翻
骨相屯翻放弃南方自恨疏節骨鯁不媚犯上獲罪當
長没海隅其剛褊方拙凌突權勢出於天性雅宜文公
喜用江總乃敗國奸回特引之何故按南史孔奐傳陳
後主欲以總為太子詹事奐曰江有潘陸之華而無園
綺之實乃奏江總文華之人宜求敦重之才是詩恐有
譏云杜云遠愧梁江總還家尚黑頭李商隠贈牧之云
前身恐是梁江總皆未可與言史也
老杜贈李秘書觸目非論故新文尚起予太白酬竇公
衡云曾無好事來相訪賴爾文章一起予韋蘇州每一
覩之子高咏尚起予昌黎酬張韶州將經貴郡煩留客
先惠高文謝起予豈非用事偶合數公非蹈襲也
千里蓴羹未下鹽䜴盖言未受和耳子美䜴化蓴絲紫
又䜴添蓴菜紫聖俞送人秀州云剰持鹽䜴煮紫蓴魯
直鹽䜴欲催蓴菜熟
萊公外傳記公所得厚俸唯務施予寢處一青幃三十
年有親厚者求之欲其易去笑而答曰彼詐我誠雖敝
何害實不忍以敝獲棄也蘄者故媿之故魏野詩云有
官居鼎鼐無地起樓臺及北使來顧望縉紳而問迓者
曰無地起樓臺相公安在其清望為人所景慕如此然
永叔歸田錄頗論其侈汰司馬温公亦云豈非奢外而
儉内歟
昌黎寄崔立之云傲兀坐試席深叢見孤羆四座各仾
回不敢捩眼窺可謂善言場事若平旦所養不厚誠難
傲兀也
沈攸之晚好讀書手不釋卷嘗嘆曰早知窮達有命恨
不十年讀書坡再和劉景文介亭長篇云早知事大謬
恨不十年讀又云文如飜水成賦作乂手速乃北夢𤨏
言記溫庭筠才思豔麗工于小賦每入試押官韻作賦
凡八乂手而八韻成多為隣舖假手號曰捄數人也余
嘗以八乂手對三折肱
溫公自稱迂叟者山如居士亦嘗以自號其詩云初時被
目為迂叟近日蒙呼作隠人司馬豈慕其洛居有閑適
之樂耶
白樂天云身閒富貴真天爵官散無憂即地仙盖用顔
蠋晚食當肉早眠當富無事當貴也
白獻晉公云閑說風情筋力在只如初破蔡州時雖叙
其功業與夀康其語緩而不廹此可為作詩法也
齊謝嘏出守建安於宣猷堂飲餞並召時才賦詩用十
五劇韻蕭愷詩先就其辭又美簡文曰王筠本自舊手
後進有蕭愷可稱長慶云萬言舊手才難敵五字新題
思有餘
樂天云樂可理心應不謬詩能陶性信無疑陶冶性靈
在底物固詩人語古人所謂樂以治心者相去遠矣此
語不作可也
少游贈坡詩云節旄零落氊餐雪辨舌縱横印佩全語
太不等子瞻譏集句云天邊鴻鵠不易得便令作對随
家雞此詩正類此
坡和刁景純暨柳子玉岡字云詩至第七篇云屢把鉛
刀齒步光更遭葉衮照龐凉乃用子建七啟云步光之
劒華藻繁縟左傳龐凉冬殺雖第一韻衆人所更易而
七篇未嘗改而貫穿精絶如此
嘗觀臨川解我葱珩脱孟勞常不曉孟勞何等物及見
穀梁傳註孟勞魯寳刀
䂬溪詩話卷九
