䂬溪詩話目錄詩文評類
卷一
十九條
卷二
二十條
卷三
十九條
卷四
二十三條
卷五
二十二條
卷六
十九
卷七
二十七條
卷八
二十五條
卷九
二十三條
卷十
十七條
(臣)等謹案䂬溪詩話十卷宋黃徹撰徹字常
明陳振孫書錄解題作莆田人八閩通志作
邵武人意振孫時去徹未遠當得其真也朱
彛尊曝書亭集有是書跋厲鶚宋詩紀事亦
載徹詩彝尊但據八閩通志稱為紹興十五
年進士鶚亦但據此書自序言其嘗官辰州
皆不詳具始末惟鮑氏知不足齋蔵本前有
乾道四年陳俊卿序又有徹子廓徹孫燾及
黃永存聶棠四跋燾跋載楊邦弼所作墓誌
稱徹登宣和甲辰第授辰州辰溪縣丞就升
令在任五年辟差沅州軍事判官攝倅事繼
權麻陽縣尋辟鄂之嘉魚令復權岳之平江
越半歲即真後忤權貴棄官歸張俊欲辟之
入幕不肯就遂終老子家又稱其在沅州定
猺賊之亂在麻陽擒巨寇曹成在平江佐征
楊么運饟亦有功而卒以不善諧俗罷所叙
徹之生平尚可槩見彝尊及鶚蓋均未見此
本故所言或舛或略也徹論詩大抵以風教
為本不尚雕華然徹本工詩故能不失風人
之旨非務以語錄為宗使比興之義都絶者
在宋人詩話之中固不失為善本焉乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
