䂬溪詩話卷二
宋黃徹撰
老社贈韋左丞有朝叩富兒門暮隨肥馬塵至為殘杯
冷炙之語及姜少府為清觴異味即云新歡便飽姜侯
德王倚為沽酒割鮮即云古人情義晚誰似豈附炎老
饕如是哉蓋託文字戲諧也然又不可不慮故有褊性
合幽棲干請傷直恥干謁以自見其志亦如示侄佐云
甚聞霜薤白重惠意如柯已應春得細頗覺寄來遲皆
戲言也終慮痴人以梦為實故示侄濟云所來為宗族
亦不為盤飡小人利口實薄俗難可論正如淵明乞食
篇云飢來驅我去不知竟何之行行至斯里叩門拙言
辭其卑汙乃爾不肯為五斗折腰殆無異矣
世俗誇太白賜牀調羹為榮力士脱靴為勇愚觀唐宗
渠渠于白豈直樂道下賢者哉其意急得豔詞媟語以
悦婦人耳白之論撰亦不過為玉樓金殿鴛鴦翡翠等
語社稷蒼生何賴就使滑稽傲世然東方生不忘納諫
況黃屋既為之屈乎說者以謀謨潜密歷考全集愛民
憂國之心若子美語一何鮮也力士闔闥腐庸惟恐不
當人主意挾主勢驅之何所不可脱靴乃其職也自退
之為蚍蜉撼大木之喻遂使後學呑聲愚竊謂如論其
文章豪逸真一代偉人如論其心術事業可施廊廟李
杜齊名真忝竊也
李商隱咏淮西碑云言訖屢頷天子頥惟務奇崛人臣
言不當如此乘輿軒陛自不敢斥如老杜天顔有喜近
臣知虯須似太宗可謂知體矣東坡贈寫御容詩云野
人不識日月角彷彿尚憶重瞳光天容玉色誰能畫老
師古寺晝閑房蓋遵此法
許氾不為陳元龍所禮嘗與劉備稱之備曰君有國士
名望無救世意有求田問舍言無可採何緣當與君語
如小人欲卧百尺樓卧君于地何但上下牀之間耶然
介甫屢用之求田問舍轉無成更覺求田問舍遲讀蜀
志曰無人語與劉玄德求田問舍語最高又有遊西霞
庵云求田此山下終欲忤陳登豈非力欲轉此一重案
與
岑参送顔平原詩序云十二年春有詔補尚書郎十數
公為郡守上親賦詩觴羣公于蓬萊仍賜以繒帛寵餞
加等故参為長篇述其事安禄山亂明皇曰河北二十
四郡無一忠臣耶及聞平原獨固守乃曰朕不識真卿
何如人乃所為若此前日之燕賚真具文爾
退之云偶然題作木居士便有無窮求福人可謂切中
時病凡世之趨附權勢以圖身利者豈問其人賢否果
能為國為民哉及其敗也相推入祸門而已聾俗無知
謟祭非鬼無異也
杜雜及馬與鷹甚多亦屢用屬對如老驥倦知道蒼鷹
飢着人驥病思偏秣鷹愁苦怕籠放蹄知志驥捩翅服
蒼鷹老驥倦驤首飢鷹愁易馴馬行云吾聞良驥老始
成此馬數年人更驚又不比俗馬空多肉一洗萬古凡
馬空楊監出畫鷹云干戈少暇日真骨老崕嶂為君除
狡兔會見翻鞲上王兵馬六角鷹云安得爾輩皆其羣
驅出六合梟鸞分畫鷹云何當擊凡鳥毛血灑平蕪餘
尚多有之蓋其志遠壮心未甘伏櫪疾惡剛腸尤思排
擊語曰驥不稱其力稱其德也左氏曰見無禮于其君
者如鷹鸇之逐鳥雀也少陵有焉
吳邁遠好自高而蚩鄙他人每作詩得稱意語輙以擲
地下大呼曰曹子建何足數哉袁嘏謂人曰我詩有生
氣亦以用心深苦俄爾有得宜不勝其喜也子美云語
不驚人死不休貫休謂得句先呈佛皆為此也
林和靖贈人詩云馬從同事借妻怕罷官貧頗能状寒
廉態抑又有意所謂怕貧者婦人女子耳大丈夫之不
移何隕穫之有子美長貧任婦愁亦以男子未嘗愁也
讓粟不謀妻以明謀及婦人不得辭也又云浮生有定
分飢飽豈可逃嘆息謂妻子我何隨汝曹樂天云妻孥
不悦生怪問而我醉卧方陶然退之曰莫為兒女態戚
嗟憂賤貧
老杜畏人有云門徑從榛草無心待馬蹄又直須上番
看成竹客至從嗔不出迎將遺物離人矣答嚴八乃云
只須我竹開荒徑拄杖看花聽馬蹄又有草萊無徑欲
教鋤亦如厭就成都卜而云憑將百錢卜漂泊問君平
自智觀之則為游戲篇章得大自在俗士拘泥則前後
不相應也東坡谷林堂云古今正是同歲月何必書游
香積山又云尋幽志不繼書版記歲月
蕭思話先于曲阿起宅有閑曠之致子惠基嘗謂所親
曰須婚嫁畢當歸老舊廬故元次山招陶别駕云無或
畢昏嫁竟為俗務牽退之云如今便可爾何用畢昏嫁
嘗恨王子猷作此君語輕以難名著告人遂使庸夫俗
子忘意其間酤坊茗肆適以汙累之謫仙云但得醉中
趣勿為醒者傳此理信然和靖招靈皎云百千幽勝無
人見說向吾師是淺機
東坡此味只憂兒輩覺逢人休道北窗涼人生此樂須
天賦莫遣兒曹取次知使子猷知此必鉗其啄也和靖
與士大夫詩未嘗不及遷擢與舉子詩未嘗不言登第
視此為何等隨緣應接不為苟難亢絶如此
老杜云本無軒冕意不是傲當時鐘鼎山林各天性濁
醪麄飯任吾年道義重而不輕王公者也阮孝緒南平
王致書要之不赴白非志驕富貴但性畏廊廟使麏麚
可驂何異驥騄
靈徹有相逢盡道休官去林下何曾見一人世傳為口
實凡語有及抽簮即以此譏之余謂矯飾㒺人固不足
論若出于至誠時對知已一吐心胸何害嘗觀昌黎送
盤谷云行抽手版付丞相不待彈劾歸農桑贈侯喜便
當提攜妻與子南入箕穎無還時如今便當去咄咄無
自癡如今更誰恨可便耕灞滻此類凡數十豈苟以飾
口哉其剛勁之操不少屈何素守定故也
昔人用五馬事多因遊遨動出處方用之如老杜賦王
閬州餞蕭遂州云二天開寵餞五馬爛生光其賓主去
住分矣又送李梓州五馬何時到贈嚴武五馬舊曾諳
小逕送賈閣老出汝州人生五馬貴太白五馬莫留連
岑参門外不須催五馬戎昱五馬幾時朝魏闕子厚五
馬助征騑樂天五馬無由入酒家坡鼓吹未容迎五馬
此理恐未安也
王夷甫蔡景節並號口不言錢二子皆因弊矯之者衍
以其妻貪惏黷貨至藉俠士李陽以懼之樽在臨海其
婢納女巫之賂為百姓撾登聞鼓其絶口蓋有由然如
子美張籍皆云呼兒散寫乞錢書太白顔公三十萬盡
赴酒家錢岑参閑時耐相訪正有牀頭錢小杜清貧長
欠一杯錢坡滿江風月不論錢山谷青山好去坐無錢
不害諸公之高也
或問鄭綮相國近有詩否答云詩思在灞橋風雪中驢
背上此處那得之北梦瑣言載綮本有詩名本無廊廟
之望及登庸中外驚駭太原兵至渭北天子震恐渴于
攘却綮請于文宣王謚中加一哲字其不究時病率如
此類愚謂似此人只可置之風雪中作詩也
明宗召蜀中舊臣賦蜀主降巨唐詩王偕等皆譏荒淫
獨中丞牛希濟日唐主再懸新日月蜀王難保舊山川
明宗曰希濟不謗君親忠孝也賜綵百段余謂希濟但
兩解之辭而已江革云不能殺身報主得死為幸誓不
為人執筆此可以勵臣子之節
韋蘇州贈李儋云身多疾病思田里邑有流亡媿俸錢
郡中燕集云自慙居處崇未覩在民康余謂有官君子
當切切作此語彼有一意供租專事土木而視民如仇
者得無愧此詩乎
漁樵閒話載唐末有宜春人王轂以歌詩擅名常作玉
樹曲略云璧月夜瓊樓春連舌泠泠詞調新當時狎客
盡豐禄直諫犯顔無一人歌未闋晉王劍上粘腥血君
臣猶在醉鄉中一面已無陳日月此調大播人口轂未
第時常于市廛中見有同人被無賴輩歐擊轂前救之
揚聲曰莫無禮便是解道君臣猶在醉鄉中一面已無
陳日月亡賴者聞之慚謝而退蓋譏當時士大夫掩蔽
人善殆此小人不若余謂漁樵特假以自喻耳亡賴所
以悔過從善頓平其凶暴之氣者非重其才也非重其
名也蓋重其言有補于治亂安危也
䂬溪詩話卷二
