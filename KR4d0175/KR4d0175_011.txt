雲溪集卷十一宋郭印撰
七言律詩
忠州懷古
連日追遊笑語同一樽能遣百愁空唐賢閣上秋風冷
巴子臺邊夕照紅木落荒坡思白傅草深頹墓憶宣公
只憐地狹難成市依舊沙頭作小叢
留雲安驛詩
孤館幽幽一境清晝長無事亦無營睡頻推枕仍重起
坐久抛書却再行静看簷頭蛛結網細聽屋角鳥飜聲
閒邊日月元如此須信人間有赤城
八陣臺
八陣臺前水急流纍纍石塜界沙洲機深已盡吞吳策
事變空成守蜀謀江月四時猶耿耿雲山千古謾悠悠
天公若遂興劉願功烈應非管樂儔
過小漢壩
地豁天開眼界寬兩山相對列㠝岏多情煙樹連村暗
不事沙鷗照水寒立馬躊躇饒野興抗塵犇走尚麄官
歸來凖擬江湖計不負蓑衣與釣竿
漢州塔二首
萬象森羅眼底明倚天高處喜重經逶迤江練秋逾白
峛崺山屏晚更青望盡平原煙冉冉愁深古塞雨冥冥
躊躇欲看千燈後手撥浮雲正極星
相隨步屧轉穹隆萬室鱗鱗指顧中自笑情懷非曠士
誰知筋力已衰翁吟餘尚惜西山日立久飜憂北戶風
從此不須攀絶頂雲深無處認鼇宫
陪元允大受遊天寧寺詩
寂寂禪林繞篆香長廊古殿總虚涼楩柟蔽日空交影
烏鵲馴除不亂行滅想自成清淨界争機端作是非場
灼然祖意休生解炯炯寒燈一點光
總持院
曉霽同登古息臺雨師先為洒塵埃紋楸戰罷仙蹤杳
清磬音傳佛寺開門外老松迎客入竹邊高閣放山來
逡巡攬盡風光去寄語三官不用猜(院有三官堂父老相傳昔有仙人弈)
(碁於此即三官也)
合州菩提院和嚴夢錫韻
小刹遲留為覓船欲憑一葦下長川磬傳清韻每知曉
柏偃樛枝休問年末路風埃埋日月故園松竹老雲煙
由來行止皆天定遇坎乘流只信緣
宿覺空院用壁間韻寄王巨山
度壠穿雲十里遥招提蹲踞亂山坳地靈潜隠聖賢宅
林静俯闚烏鵲巢萬法豈從心外有一真還向夢中交
世間出世元無别塵俗紛紛不用抛
元日有感呈正紀
情緒長隨節物遷老逢元日更悽然春風未省摇心曲
臘雪空留點鬢邊加我四年終易學長君一歲尚塵緣
何當同伏嵌巖下添取爐中住世鉛
立春
頗恨東風巧入簾不論朱戶與茅簷青春處處為誰好
白髮年年空自嫌市酒豈能供燕笑官娃無復問穠纖
強隨兒輩追時節菜壓香盤未損廉
正月八日至十二日雪不止和施仲任韻
天雨寶花呈上瑞不同常歲旋能乾癡兒詫見鹽成糝
戲僕圓搓玉作團漏屋茅簷垂欲壓華筵酒椀正禁寒
懸知片片非他物落處應須子細看
和錢叔凭長官京師新春即事
青門冠蓋近迎春物態天容旦暮新日暖御溝初破凍
雪消馳道未生塵曉煙暗綠金條眼佳氣晴浮碧瓦鱗
唯有紙鳶堪一噱掠天翔泳不由身
上已曲水
良辰元巳惜芳菲一笑林亭挽落暉圓吭高低齊獻曲
濃隂遠近密成圍縠飜細浪環池轉羽挾清觴傍席飛
不為不祥來祓濯欲因流水送春歸
次韻袁德夫春日書事二首
公餘蕭散步晴暉正是韶光懶困時官事暫能逃倥偬
物情深覺變神竒風傳小樹香浮砌水接平湖綠滿池
春草怪來成好夢西堂句法少人知
滿眼煙光困不勝羣紅委地綠堆林空庭鳥下簿書退
小院燕歸簾幕深千里故人縈午夢一樽新酒隔春岑
多情柳外鶯聲囀似向東風寫客心
和喻迪孺郎中春日書事二首
春風不入鬢邊青羞逐兒童趁晚晴花欲近人顔色好
鳥來窺戶語音清鈎簾静院山相顧散策高亭月共行
自斷窮通天已定休勞占數向枯莖
人間春思漫紛爭祗把新詩喚曉鶯妙處鐫鑱應鬼泣
醉中揮灑自風生誰知雅道當今絶獨與騷人並駕行
尺紙飛來光照夜小窗申誦到參横
春日雲溪即事二首
乞得筋骸伴老農一丘春興有誰同禽聲路入笙簧裏
花色人行錦繡中薙草養蘭修故事鑿渠引水著新功
羲和叱馭應難挽愁見顛狂柳絮風
林壑棲遲兩見春一笻一麈任天真鸎花世界無停晷
電露光隂莫負身蟻戰蝸爭那復問魚浮鳥戲自相親
長江不日桃花浪築石牢堤急倩人
春晴二首
春工又是一番新滿目韶光欲醉人風喚鳴禽爭暖日
雨粘飛絮著香塵老來情緒元知别酒後形神始覺親
獨向小齋書咄咄無端燕子往來頻
二月垂楊長綠柯漁村春塢景融和沙邊細浪摇芳藻
水上紅雲映綠波風裊釣絲時蕩漾日移花影更婆娑
徑須展此連鼇手且向樽前醉倒歌
道中得雨
暖律潜開四序先土牛何處不施鞭道逢宿雨連新雨
人說今年勝舊年和氣薰蒸還率土湛恩汪濊仰高天
甲兵一洗成豐稔從此邊陲定帖然
孫希汲出示所和杜允迪二詩因次韻并寄允
迪以當别後一笑
草木蔵春柳報先誰將蒼馭快如鞭夜中一雨知無價
陌上三農慶有年玉糝寒林梅委地浪飜平野麥連天
隂陽燮理非吾事新歲調和豈偶然
和余時升周子美江雨有懷雨不絶詩韻各賦
一首
天作淫雨似秋中沾濕恐侵河伯宫螟螣欲傷禾黍秀
黿鼉尚快波濤風誰驅天際亂雲墨且放山巔晴日紅
有酒亟來相就飲流光一去大江東(右江雨有懷)
簷前萬點落珠璣乳燕梁間嫩學飛水滙百川人迹絶
苔封三徑馬蹄稀田塍湓溢禾生耳薜荔芊綿垣有衣
江上何人清興盡却乘新漲棹舟歸(右雨不絶)
次韻卲子文感春之什
池塘不似昔年春蝶亂蜂狂更惱人莫傍花叢看婉娩
且懷詩卷誦清新山林祗管縈魂夢寰宇無端變劫塵
遥想江東憂未歇可能熟醉巧謀身
送春
春色忽隨流水去人間誰解絆風光一聲杜宇乾坤隘
萬點飛花日月忙道阻豈能游上苑年衰無復夢幽塘
蜂情蝶意都蕭索難化吾心一寸剛
次韻時升春盡之作
送春仍恨酒杯乾今夕休眠到漏殘歌舞縱無供笑語
賓朋猶有近門闌傷心已訝千林綠轉眼還看萬葉丹
節去節來君莫問詩盟從此勿令寒
再和
紛紛滿地落紅乾杜宇聲中春正殘詩酒情懷公事汩
干戈時節賞心闌生憎蔓草緣階碧却喜含桃向日丹
萬里吳天飛不到劍光空射斗牛寒
和史守八月十四日月二首
月蘸澄江上下天波光桂魄兩依然喜延嘉客樓同倚
貪吸清輝席屢前萬里無雲秋更闊千門不夜曉相連
嫦娥且駐來宵駕玉宇年年不列仙
半秋雲物掃遥天對月凭欄一憮然明夜半規應盡滿
此時清賞更無前瓊樓頗覺三山近玉斧誰將七寶連
我欲乘風霄漢上坐令凡骨變真仙
中秋佳月懷杜安行馮當可二首
西風捲盡片雲浮天宇團圓素月流玉斧修成三夜景
銀盤賽過十年秋佳人渺邈心相照羈客徘徊影共愁
安得仙娥一招手驅鸞駕鶴上瓊樓
絶勝尋常三五盈魄成金氣自然清煙雲斂迹秋空闊
星斗沉光夜色明璧墮江心隨浪湧鏡飛天面逐人行
四方萬里同清賞大地今成白玉京
再和前韻
隂陽升降定沉浮九候之前大火流人遠祗同千里月
天高誰放一輪秋飛螢眇眇何時見驚鵲紛紛特地愁
陋屋窮簷無不照清光豈獨射高樓
淅淅乾坤灝氣盈多情明月共秋清且將照席銀缸背
自有窺簷寶鑑明但喜人心都愛好誰知天度不留行
反身一視真竒特夜夜神光莫與京
次元守中秋觀月韻
青霄萬里絶纖毫海上仙人獨釣鼇蕩蕩性天元廓落
亭亭心月本孤高寒光破碎穿幽徑素影飛翻入怒濤
但挹金波還洗滌不須遥望日生高
八月十四至十六日無月二首
秋中景色正蕭森月色超然重古今要使萬方傾素采
那知三日翳重隂晦冥欲害天公眼想像難忘海宇心
決斷浮雲須好手明年此夕要追尋
不見團圓桂景森清輝一片本常今欲看静夜千家晝
先掃長空萬里隂宇宙光明思佛掌兒童嚬蹙見人心
茫茫千里憑誰問每使良辰罷訪尋
十七日夜當可同去非觀月而子儀進道與僕
皆不在焉當可有詩輒次韻
月過中秋色尚鮮賞心未厭惜流年瓊杯不許三人共
桂魄難同兩夜圓碧落無雲星避彩清輝滿座燭銷煙
新詩唱罷應愁絶影入珠簾照客眠
當可觀月有歸來清絶不成眠之句因廣其意
作五十六字
一别嬋娟便隔秋寒光今夕為誰流萬家窗戶人推枕
千里關山客倚樓酒欲忘懷難解醉詩將遣興却添愁
空堂耿耿渾無寐曉鏡看來易白頭
秋懷二首
西風獵獵動天關底事縈心撥棄難夜枕蛩聲連曉急
暮樓鴻影落江寒遣懷樽酒渾消得遮眼文書亦倦看
物理盈虚元已定傷時何苦淚闌干
窗戸寒生不幕羅無邊愁緒費長哦有情尚覺天公老
不飲争如月色何歲序峥嶸雙鬢改乾坤離亂一身多
年來懶讀悲秋賦忍聽商聲入詠歌
和元守重陽和韻
空樽獨把送斜陽九日何憂酒中傷客裏吟情尤寞寞
夢中歸意亦茫茫楓飄丹葉隨流水菊吐黃花犯早霜
惟有堅心松柏在四時不改色蒼蒼
謝道守董朝散臘日分惠採魚
臘日公塘命矢魚親迂五馬過康衢分波短艇金梭疾
綴網圓鬐玉葉粗滋味盡教沾掾屬割烹不獨侑賓厨
從今下客休彈鋏不似馮諼恨食無
臘雪
好雪還從臘日飛空庭委積路淋漓寒深閉戸難延客
興發乘舟欲訪誰沒谷沉崖真快意撒鹽飛絮敢言詩
兒童詫見千山縞來歲豐登定可期
詠雪
上天連日擁愁雲曉起聯翩瑞色新入麥未多三日雨
著梅先報萬家春興來賴有乘舟客喜極寧為閉戶人
安得梁王相命賦兔園避席少逡巡
次韻李堯俞良臣論交一首
深知不作昌時瑞成繭那能效野蠶世態如雲從自薄
交情若水定非甘最憐炊黍張生約勿笑分財管仲貪
欲結他年漁釣友江湖舍我復誰堪
郭有道先生知命錄喜其擺落世塵去來自在
真神仙中人也用余時升韻附於羣公詩後
高標百世可廉頑喧處亡心心自閒小院客來風掃地
涼宵人静月窺關了知游戱夢蝴蝶聊學逍遥歌泰山
須信先生今未死青冥鶴駕眇難攀
老境
怪來齒髮日凋疎坐閱春秋六十餘鬢雪難消休把鏡
眼花易發廢觀書身邊賴有三田實世上須知一夢虚
只辦此心贏造化浮漚起滅不關渠
張持道生辰二首
來自仙家白玉京秋穹灝氣欲平分人間莫道無先覺
天下須知有達尊豈但期頤稱上夀行看嬉戲弄仍孫
三溪自是蓬萊境陵谷遷移此獨存
西南英譽滿簮紳安富尊滎孰儗倫世上種成無限果
人間贏得自由身手提日月超千劫心隘乾坤等一塵
應笑盈庭爭祝頌兒童猶復詠松椿
夀湯總領
春色平分又六宵天生良弼佐皇朝豸冠凜凜周行肅
虎節煌煌蜀地饒已喜月卿還舊物更看斗極轉高標
仁人自合超諸數鶴算龜齡未是遥
睿主寬仁徧九垓西南總計屬英才一犂雨向田間足
萬里春從天際來洗盡瘡痍憑藥石調成鼎鼐得鹽梅
赤松有約應難老未信人間白髮催
宋正紀輓詞二首
振羽曾參上國鴻偶飛不到廣寒宫詩書教子心尤切
孝友承家德自豐一命未酬耽學志半途何負攝生功
新阡鬱鬱今埋骨想見哀吟萬國風
姻好通來十八春酒杯詩卷最相親休心失約尋真侣
轉首誰知作古人庵畔松篁長泣雨室中書史暗凝塵
我嘗一訪經行處白日蕭條倍愴神
范深父察推輓詞
榮國諸孫迥不同妙年英氣吐長虹聖經每陋三家學
文陣平收一戰功可但芹宫滋教雨更看花縣暢仁風
詩書滿腹成何事惆悵舟移夜壑空
弔宇文道可
居閒共喜迹相親桑戶誰知遽反真三紀周旋渾作夢
一樽離别倍傷神舊邦猶憶江山主新圃俄摧草木春
隂德降祥天報定高車駟馬豈無人
彭公堂
一瞻遺像起遐思慶歷風流想見之政化寬平無後日
文詞純質似當時溪山寂寂人何在林沼依依澤未衰
堂共灘名俱不朽十年清節斗星垂(池乃公所鑿)
王夫人輓詞
吁嗟蘭德已雲翩空見佳城在九原無禄久虚南澗藻
有姑誰慰北堂萱苦荼獨御安天命曒日同歸信誓言
諸子欲知遺恨事隴頭長聽水潺湲
申夫人輓詞
鳳去鸞隨事可傷唯傳婦道式閨房紫簫吹月元同上
寶劍凌波亦並藏南澗蘋餘空自老北堂萱在為誰芳
幸哉有子遵遺計外氏猶能謹祭嘗
明上人感棋不已作詩贈之
未然一著最玄微黑白分明會者稀但向死中求活路
莫於平處鬭玄機勢強失利緣輕敵力困收功為解圍
勝負紛紛成底事不如完璧早還歸
再用前韻
禪宗詩律造精微眼底紛紛識者稀舉世何人談大道
憐君與我叩玄機休誇修煉飛金闕勿笑沉淪䧟鐵圍
善惡兩途俱是錯堂堂日用要知歸
和許覺民麈尾笻竹杖
拂穢清塵志自殊斯文危弱更當扶嘉言亹亹手嘗御
高步徐徐身與俱驅犢幾曾遭戲笑化龍應亦在斯須
龜毛兔角人人用莫道吾家此物無
和榮安中道中見梅
春來無奈客愁新一破衰顔粉面勻笑折繁枝頭帶雪
想成青子頰生津真香未許蘭為佩仙質何妨縞作巾
勿怪天公多著意為憐風韻冠羣倫
再和
雪裏寒梅歲又新粘枝的皪已開勻行人邂逅先傳信
枯卉逡巡欲問津他日調羹憑傅鼎此時漉酒借陶巾
粉腮紅跗休輕放醉賞從人笑伯倫
紅梅
姿韻清高自一家不將夭艷喚蜂衙衝寒萬木渾無葉
回暖孤根獨放花要與雪霜争皎潔肯隨桃李趁繁華
更看結實調羹在疎影寒香未足誇
山茶
枯林獨秀染胭脂不使羣芳次第窺月桂殷勤來並色
江梅寂寞許同時霜飛雪舞終難挫蝶隠蜂逃各未知
折得一枝聊慰眼兒童拍手誤春期
