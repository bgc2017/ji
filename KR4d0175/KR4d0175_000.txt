提要
雲溪集十二卷别集類三(宋)
臣等謹案雲溪集十二卷宋郭印撰印詩數
百篇散見永樂大典各韻中皆題曰雲溪集
而宋史藝文志及諸家書目均未著錄惟厲
鶚輯宋史紀事載印為成都人政和中進士
而亦不詳其官爵所錄詩僅二首一從全蜀
藝文志摘出為遊大隋山詩一從四川總志
摘出則即集中遊下巖寺詩是也今按集中
有雲溪雜詠小序自題亦樂居士且稱性嗜
水竹經營二十載始得一畝之園云云則雲
溪乃其别墅之名又有過銅梁縣詩云攝職臨
兹邑於今五十年又仁壽縣山齋詩云隨牒
幾推遷銅章領巖邑又次韻宋南伯云衰遲
來作邑勞苦劇萬狀則嘗累任縣令晚始退
居又贈劉元圭詩今年歲八十之語則其齒
亦躋上壽觀所作養生歌及讀易詩盖有得
於導引之術者其交游最密為曾慥計有功
等皆一時博雅之士則印亦勝流矣特以集久
不傳故錄宋詩者遂罕能稱述耳今据永樂
大典所載分體編輯釐為十二卷其詩才地
稍弱未能自出機杼而清詞雋語瓣香實在
眉山以視宋末嘈雜之音固為猶有典刑矣
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
