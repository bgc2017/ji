雲溪集卷八宋郭印撰
五言律詩
早起待明詩
夜闌呼僕起四視有無雲天際星猶爛山頭樹未分蟲
鳴何限苦雞唱不曾聞欲騐東方白頻看掌上文
曉
客宵無一事達曉夢魂安窗隙簷光入更籌漏水乾田
園終計决游宦久心闌懶起趨朝謁從渠困馬鞍
朝來
朝來仍獨坐心事有誰知啅鵲傳枝喜鳴鳩喚雨悲整
冠驚髮短覽鏡覺顔衰白日堂堂去長繩不可羈
晝眠
齋館蕭然静從容得晝眠夢魂隨栩栩晝腹任便便不
把分隂惜能令雜慮捐覺來神觀爽依舊閱陳編
不寐
自憐聞道晚習氣誤平生詩債幾時盡睡魔終夕輕語
言空自苦德業竟何成誓欲抛書冊茅簷適性情
新浴
新向蘭湯浴塵埃一洗清振衣心自喜出戶體還輕沂
水當年樂驪山往事驚昔人因悟道妙觸永宣明(見楞嚴經)
夏夜喜雨詩
夜坐飛蚊息凉生戶牖中稍披風力快俄聽雨聲雄癘
疫千家净炎蒸一夕空安眼知處處端的謝天公
值雨
慘慘雲頭暗繩繩雨脚垂定應來洒道不是故催詩熱
解非無益凉生正所宜多情如屏翳相戲即相知
久雨
四旬常苦雨秋令歎先行滴滴天垂淚昏昏日翳睛敢
言頻屋漏深恐害粢盛換甲明朝是人人望快晴
雨後
氣候西南異山川自一方暑殘秋更熱雨過夜初涼燈
火容緗帙詩書有錦囊更深猶不寐暗露襲衣裳
和趙彦和祈晴
靈宇祈昭霽還車已報晴高空開曠蕩遠樹見疎明踴
躍增行旅歌謠徧耦耕今年書大有香飯亦炊秔
喜晴
滛雨何淹久朝陽四望晴雲收山骨露江落水痕生豁
豁知人意欣欣見物情天公因屏翳勿使再縱横
朝霞詩
矯矯明天末誰將絳帳供隂雲收薄翳晴日放先鋒道
路看行旅田疇驗老農乾坤今日意羣目散愁容
晚意
睡起書齋寂疎簾獨上鈎雨餘鵶噪晚天闊鴈横秋物
色供吟賦功名歎滯留兵戈今未息回首不堪愁
秋隂
天宇秋雲闊愁多日日隂山川相慘淡物色自蕭森鴈
失空中影鐘沉風外音分明含雨意何事不為霖
十二月十三日喜雪二首
蜀雪古來少天雲今始同霏微初帶雨凌亂更從風練
欲拖平野鹽疑撒遠空小民咸喜見誰復怨高穹
繽紛飛六出景色兔園同桂樹非摧月楊花不起風布
銀成世界屑玉滿虛空此地知豐樂如何荅上穹
次韻史才孺詠雪四首
始賀今朝雪隆寒特地嚴莫愁窮戶閉還喜大田霑黃
竹歌休唱紅爐火屢添華顛應處處早得是山尖
凍雲誰剪下天地已凝嚴試看郊原潤何如雨露霑漁
蓑寒愈重客舍恨猶添曉起空庭步深埋屐齒尖
隂隂彌宇宙黯黯一天同初訝銀為界元非玉散空夜
迷連皎月曉舞助嚴風真宰憑誰問年來物未豐
怪得天飛雪寒威曉不同練光鋪迥野玉屑下長空片
片梅花雨團團柳絮風人間呈瑞應還喜兆年豐
出郭
步屧尋春去郊原協氣薰野花隨路見幽鳥隔山聞興
遠連芳草心閒對白雲怱怱殊未愜落日噪鴉羣
出郊
官曹拘束久出郭便忘歸江闊風烟澹山稠草木稀客
情隨處好鷗鳥自由飛塵事聊相放吾心一寸微
留宿田家
遲落前溪水田家借一椽容身函丈地闔眼濕薪烟馬
飼牛欄下人眠狗竇邊此行頻窘澁吾意亦安然
晚望江南
野豁長江外人家各自村水光秋蘸樹雲色晚封門引
眺頻搔首行吟只斷魂可憐新月上烟靄又昏昏
再用前韻四首
瀼界東西境人分遠近村關頭千古路夾口百川門風
定江知性雲開日返魂客愁秋更劇一望一神昏
殘日銜西嶺輕烟幕晚村朝宗奔衆水設險壯重門恍
惚襄王夢淒涼蜀相魂山川長不改人意自朝昏
身留瘴癘地家住水雲村何事懷三徑無才叩九門秋
風吹旅思夜雨滴歸魂目斷岷峨路烟深夕照昏
學道與時背從人笑我村太清元有路大易豈無門把
定金公性收還木女魂屯蒙循兩卦返照驗晨昏
楊村道中偶晴
童僕喧喧語籃輿十里輕雨收沙路净溪漲石灘平疊
嶂千峯秀殘霞數道明秋容誰可狀一洗客心清
次韻南伯唐福道中
宿雨郊原潤晨風草木涼村醪饒客醉山鳥笑人忙石
罅泉能潔籬根笋自香箯輿終日倦惆悵舊林塘
留雲安驛詩
五日留山驛塵無一點新瓜虀惟有醬麴米不成春默
坐深調息狂吟枉費神箇中真趣在略得自由身
過銅梁縣有感為住半日
攝職臨兹邑于今五十年吏胥都往矣井邑尚依然指
目身曾見談論口但傳人情猶可喜能不為留連
到巴川縣日熾不可行遂留宿用明復留題韻
避暑巴川館憑欄瞰水濆馬牛紛浴汗鵝鴨亂飜紋潦
濁難為鑑天昏不辨雲清泉何處是一卓飯吾軍
遂寕縣道中路平日熾
赤日射平地青天卷片雲汗流疑是浴氣烈正如焚食
鼎荷湯鑊輿衣蒙火裙幸哉無内熱不使躁為君
未歸
宇縣干戈滿何人不念歸死生雖有命進退合知幾巖
壑空摇頰塵埃少拂衣吾今同一轍慚負故山薇
將歸
兩載春風客翩翩憶舊棲林深喧鳥雀水暖亂鳬鷖到
處宜傾榼逢人數杖藜荷花難負約飛語報雲溪
離三節鎮日色正盛頃間雲起陽烏不見終日
清涼
忽訝雲峰合渾忘暑氣侵垂天真有意籠日豈無心行
旅人人悦空山處處隂更期頭上黑相送到溪林
舟中早起
迤邐東方白猶餘數點星亂鴉啼古木宿鷺起寒汀日
襯殘雲赤烟含遠岫青江山無限思不覺是飄零
舟中遇雨
小舟初别岸一雨送斜風點點圓生暈聲聲碎打篷雲
山交慘淡烟樹遠冥濛有客披蓑坐憑誰作畫工
舟中雨霽
雨聲收淅瀝霽色起曈曨山頂雲蒸白江心日射紅澄
波還古岸宿霧掃遥空更喜前程快扁舟得順風
舟中見月
濮上今秋月於人太有情銀盤隨水湧素練截江横岸
闊天猶近船虛夜自明寒光連上下萬里一心清
和榮安中月明夜行
驅車夜出城佳月傍人明始向山頭見還同水面行問
途幾一舍投宿已三更露濕衣裘冷吾生笑自輕
過石門灘
長江風雨急巨石虎狼蹲水自分三道舟唯過一門細
觀真眩目平下亦銷魂忠信知堪仗兒曹不用喧
栗鼻峽遇風
平生知任運一切聽天公身世浮江木功名水上風聖
人齊覺夢俗士較窮通眼底無窮事飛花本自空
檥舟
裊裊垂楊岸無人獨檥舟風波嘗險阻身世任沉浮䆳
徑中間接寒溪左右流冥心來宴坐浩蕩得天遊
雲溪雜詠(并序)
予性嗜水竹欲卜一畝之園而貧不能有日經月營
踰二十載乃得今所謂雲溪者過初望焉雲溪直衡
門越官道不能五步脩竹半頃西瞰大江各因其地
為亭為橋為臺為沼為虛舟為小閣亭曰雙清以其
面揖清流腋背叢篁也橋曰浮翠以其篬筤拱衞下
跨長溪也齋曰虛舟以其二水夾流如片帆之泛湖
海也野望空曠遥岑隐隠則曰遠色閣舂輪日飛汀
鷗時下則曰忘機臺沉潭不流神物屢見則曰龍淵
地勢突起植蕙滋蘭則曰蘭坡其餘景物變態千狀
未可以一一紀長林之表又有平陸於是蓺百卉樹
衆菓目其亭為和光以示不敢離世異俗膏肓於林
泉者也甫成賓友來遊詰其所以命名之意且索惡
章俾未治者觀焉因得古律詩絶句十五篇詞淺意
陋姑道其所見云耳若責以詩人之義予則有愧紹
興甲戍二月初吉亦樂居士郭印序(案古詩絶句依類編入别卷)
入門何所有彌望祇林泉塵垢人間世雲霞洞裏天閒
亭藏復見小徑絶仍連勿說桃源地幽深自一川
俗客尋常少珍禽自在啼一溪如練淨萬竹與雲齊縱
目心貪看回頭路却迷清游殊未足日下小橋西
好景發天祕幽情得快哉亭從江上見路向竹間開有
客相將入無人獨自來芒鞋元凖擬和雨踏蒼苔
門前車馬跡籬内水雲鄉分委江流駛通幽徑路長一
池擎菡蓞萬竹聳篬筤誰謂蓬壺遠紅塵官道傍
林園無俗物滿目是琅玕非霧晝常晦不風夏亦寒流
塵終日背歸鳥一枝安但看青青節肯隨黃葉殘(右雲溪五)
(首)
竹色琅玕立花光錦繡舒物情奚得喪人意妄分疎汙
淨川同納媸妍鑑本虚和光聊復爾看取未形初(右和光亭)
(一首)
步屧尋幽勝亭邊水竹饒地令人事遠江遣客愁銷自
是塵難近誰云隠可招洞天無别景於此日逍遥(右雙清亭)
(一首)
小橋藏曲折幽徑一溪分旭日篩金影春流展縠文周
遭無限玉參錯幾重雲覿面融真意相知祇此君
竹裏虹橋見葱葱翠氣浮枝交籠短岸葉落赴寒流索
莫終年計徘徊竟月留清凉宜避熱風色晚颼颼
一到平橋上蕭然淨客心兩邊風細細四面竹森森更
喜清流駛寕容畏暑侵我來歸不去日永鎮長隂(右浮翠橋)
(三首)
虛舟横沼面窗戶四玲瓏絳宇三山上青天一鏡中夜
深楊柳月日永芰荷風公退渾無事江湖興莫窮(右虛舟一)
(首)
小閣供遐眺凝眸萬景閒江流連曠野林杪出遥山思
遠憑欄外吟成倚杖間乾坤無盡藏造物豈容慳(右遠色閣)
(一首)
道眼全無障機心了不生園亭如著意物色豈留情水
鳥元相狎淵魚自勿驚超然忘我見萬化各天成(右忘機臺)
(一首)
寒潭深百尺潜物晦其真雨施時為潤淵居每自珍飛
騰應有道變化豈無神直待功成日驅雲上紫宸(右龍淵一)
(首)
生植依山谷移根伴此君叢中抽紫幹幽處吐清芬入
室能俱化同心自遠聞靈均元不試委佩楚江濆(右蘭坡一)
(首)
和韓道濟見示雲溪之什
水竹吾廬勝幽遐不用尋秋江分浩渺夏日閟沉隂野
客敲門看騷人倚杖吟僉言清入骨坐久髮毛森
劉誼夫見寄雲溪之什用前韻
閒情從杖屨幽意滿林塘秋近氣先冷春來風自香芷
蘭成佩玉茅葦當雕梁一念渾枯木能隨柳絮狂
身墮樊籠裏心遊浦溆邊晩風傳牧笛落日漾漁船山
接無窮樹江連不盡天憑誰圖此景髣髴似斜川
歸雲溪三首
才入雲溪境欣然面故人江郊寕改舊竹樹更增新泉
石重為伴樵漁永作鄰丁寕魚與鳥久出幸無嗔
林園三載别相見不相猜燕雀垂空下龜魚近水來但
辜新笋約猶及白蓮開從此休官去風光日共陪
蜀道溪林勝無如此地先兩溪光練練萬竹翠涓涓世
謂齊盤谷人言過輞川吾生聊樂耳何必問前賢
題謝園二首
邂逅成幽討徘徊慰賞心長江連遠色喬木借清隂亭
暗蘿垂幄林明竹散金爛游須愛日羲馭去駸駸
林柯初脱葉江國便知秋鴈過如將信鷗眠不避舟一
丘終未遂五斗秪堪羞不有樽中物憑誰破客愁
和仲明舉幽居
薄遊心已倦幽築興何長夜雨千畦菊春風五畝桑雞
豚還自樂人我亦相忘黃卷皆吾友何憂日面墻
