雲溪集卷五宋郭印撰
五言古詩
閒中讀易
聖人闡性命易書所自作要令末世士悟取先天學俗
儒何紛紛私意妄穿鑿或被隂陽拘或遭象數縛執一
以為真盲夫妄捫摸我嘗皆過眼去道轉遼邈粤從探
釋氏奥處窺其略返照日月久豁然生妙覺八卦未畫
初玄門啓關鑰向來百家言盡把束高閣
閒看佛書
金仙入漢夢始聞佛法東梁武好尤篤上下爭尊崇尋
譯到李唐伽藍棟宇充煌煌五千卷披讀未易終楞嚴
明根塵金剛了色空圓覺祛禪病維摩現神通四書皆
等教真可發愚蒙我常日寓目清晨課其功油然會心
處喜樂浩無窮寄語看經人勿墮文字中
讀維摩經
白衣心出家從古推淨名無疾現有疾特地真機生佛
欲遣人問指示轉分明宜是諸大士辭屈不能行文殊
末後往萬衆心已傾箭鋒相注處妙義益崢嶸芥子容
須彌毛孔受四溟此理自灼然學者疑且驚更談不二
門法法俱見成一默豈無語其聲如震霆
讀金剛經
智慧比金剛能碎諸煩惱良哉須菩提為衆非草草再
三立問端一起復一倒要以撼瞿曇俾之攄懷抱瞿曇
了不惜意切如老媼始終談四相畢竟盡除掃為言福
德性勝施千萬寶因果本來空種種惟心造默觀契予
意披味恨不早已喜識真吾何妨行六道
讀楞嚴經
學道證聲聞習氣猶未斷百生恩愛情會遇終惱亂阿
難佛寵弟亦遭淫女難神咒攝來歸宿業堅冰泮快演
涅槃門反復徵所見文殊更說偈明指圓通岸其餘肆
口言心真自一貫三界七趣中有相無非幻最後大慈
悲力破邪女叛天魔與外道從此悉銷散
讀圓覺經
萬法歸一心一心何所寄靈光自巍巍無物不具備如
來既先覺要警衆生寐倒說縱横說莫非明此事上根
可與語惟有十二士問略答更詳玄關大開示下及三
種觀真修豈容廢定輪各差殊均入清淨地直須頓悟
入不落第二義圓覺與圓通總是閒名字
治平院三蘇像
三蘇皆天人著作浩篇簡少讀鬢成絲苦恨生何晩人
言筦庫卑我自得疎散春風牽衣裾興發無近遠禪堂
儼真容光炯破昏眼父子也而處(案父子也而處句疑有誤)天畀岷
峨産揚馬爭軌躅孔孟發關鍵日月有盡時斯文未埋
鏟邪說入人深風俗頽莫返招得戎馬來中原恣蹂踐
緬思藥石言禍患已先見安得起其靈一副蒼生願
提宮宇文朝議輓辭(能可)
憶昔我弱冠辟廱尾羣英公時少二歲籍注國子生同
舍氣味同異姓而弟兄厥後公筮仕我亦獵科名參辰
不相比邈焉笑語并雲溪既卜築來往數逢迎玄譚入
理窟淡交遺世情邑人敬二老可為來者程頃年我出
使公言勉一行僂指解轡歸請當踵前盟山頹梁木壊
聞訃恍以驚迹公生平事表裏皆純誠居家簡以肅從
官廉而平應酬心地虚不見喜慍萌處順悠然去了無
絲髮驚迺知學道力堅剛老益明天報良未已諸孫何
錚錚回首丹旌路風悲涕淚横
輓朝請大夫致仕李公詞(諱仲侯字君直左綿人其子廉夫以書來)
(求)
聖賢志於道朝聞而夕死回視名宦場唾去如泥滓高
風既寂寥士俗皆靡靡倒行日云暮漏盡不知止遂令
搢紳談進退為難事二疏及淵明千載幾人爾公生富
貴中習熟在紈綺胡為總角時嗜好異羣子愛親自天
性弗忍離步跬治官即理家所至功可紀夫何不待年
棄紱休田里定應早聞道追跡前賢軌杯深别墅春舟
漾清江水圍棋或賦詩此樂真無比優游二十秋所得
益多矣臨終更琅琅視身如脱屣洪範五福兼於公未
為美誌銘乃實錄便可當青史
宋元繪輓詞
國家有禍源王氏變新法元祐壅其流舊防無敢越逮
至崇寧初隂霾蔽日月潰彼千仞堤横波不可遏求言
姦臣計正欲穽豪傑君時亦抗章痛哭深論列禁錮二
十秋著書憂愈切緬觀前日事一一符君說朝廷思大
用銅虎初旌别使者復何心吹毛聽媒孽皇天不憖遺
山梁遽摧折七十五年間飛電纔一瞥殘編溢巾箱光
焰星斗揭後人何酋酋端不墜風烈
史德修輓詞
世道交相喪古風邈悠悠真純化浮偽士俗日以偷公
生寂寥後慨然跋前修奥學窮根柢高文謝雕鎪壯歲
拾科目回翔四十秋孝弟可移官所至人歌謳處巳務
恬退馳騖吾所羞臨民本慈惠擊搏吾所咻俯仰無愧
怍言行何悔尤邦符與使節異乎人之求可憐貪殘子
快意乏遠謀報應捷影響坐致無邊愁儻如西方說寧
逭鐵圍囚不知公英靈久矣清都遊
弔張道從
風俗久頽壊人物無軒昂夫君抱貞質卓卓誠所長千
牛解寸刃萬象窮智囊獸羣走麒麟鳥族鳴鳳凰炎政
忽中微權姦肆猖狂彊敵乘釁起垂涎睨蜀疆君持山
南節武略見鋒鋩坐令兩蜀口飛鳥莫敢翔坤維倚長
城老稚日以康誰謂波濤際中流失舟航悲風揚丹旐
觀者淚浪浪丈夫事則已可為邦家傷緬知忠烈在報
國猶未忘
胡夫人輓詞
士夫惜名節楚楚空衣冠寧如武陵孀守義人所難哀
哉禍變仍歸櫂危狂瀾至誠泣蒼穹雙櫬果平安階前
三珠樹豈但馥芝蘭科名一一收平步籋廣寒方為反
哺烏風木悲珊珊慶弔一何遽聞者鼻辛酸千年懿德
馨翠琰立巑岏英靈滿乾坤莫作長夜看
栽梅
平生不愛花獨喜雪中梅江皋無人問移近小亭栽連
朝勤培溉的皪犯寒開青枝綴瓊粒絳萼扶冰腮奇哉
出羣姿不待春風媒調羹貪結子碎玉點蒼苔
師吉甫探梅二首
花如霧中見百念已灰槁愛梅習氣深興發霜冬杪行
行步江郊恰似兒童小榮枯能幾時日月疾過鳥獨立
望南枝村空人悄悄何似東皇駕今歲來不早忍令瑤
臺姿冷落羣芳後欲寄同心人不折門前柳
吏塗牛馬走未老顏色槁歸來隠林坰富貴輕毫杪前
村梅樹芳點萼紅猶小問訊疎籬邊側聽迎春鳥春工
有先馳一浣憂心悄寒梢未粘玉攀折嫌太早吹香定
重來宿留嚴冬後明朝韶景妍更不齒花柳
落梅
名園探梅時粉苞才半開如逢姑射仙偃蹇下瑤臺孤
㓗自天賦肯聽東君媒别來今幾日雪片點蒼苔玉笛
誰家子噴月一聲哀可惜飛幽館不上美人腮柳條忽
萌動春風原上回芳菲已後時百卉胡顏哉轉首鵯鴂
鳴殷紅亂成堆却來綠隂下青子薦瓊杯
次韻杜安行見寄憶梅之什
穠華桃李容不染雙眸淨唯有愛梅心夢中行庾嶺安
得移瓊林月下對清影坐想冰雪姿蕭然幽興永我欲
從君游羈絆未能騁平生溪山懷倥偬迷簿領
次韻友人寄牡丹
我居不識春春至驗鳥語誰知有芳叢遠在幽人墅千
葩籠霧縠萬朵羅烟縷盛開笑白日半落啼紅雨餘花
自臣妾天公費機杼賞翫應亡厭分來儻相許穠姿忽
在眼微馥驚穿戶初觀但妖韶細看尤媚嫵尚想壓枝
態未易此間伍何當就花飲不憂腸脇腐
池蓮
疏池養白蓮故作夏時景田田綠初齊便成清淨境雖
無藕如船風味同玉井水仙何處來露浥晨妝靚苦乏
社中友永日對孤影爽氣入人懷酩酊為之醒
瓶水生數花須臾有蜂來集感而賦詩
折花養瓶水老眼聊自怡案置須臾間游蜂已著枝嗅
香起還泊&KR1415;&KR1415;動天機不知何方來神速乃如斯宇宙
一氣通萬類不相違石虎没勁矢竹龍化清陂矧兹抱
靈識倏與吾心期吾心未專寂舉念物先知千生風輪
轉都緣愛欲移勉哉學坐忘宜默同木雞無中産物象
顯晦隨所之超然合大空鬼神莫能窺
諸公詠竹以籠竹和煙滴露梢為韻得滴字
草木盡柔脆夫君抱剛質孤標老更高翠葉秋仍密伊
余亦剛介論交自疇昔相見眼終青直諒蓋多益夕陽
映雪低曉露和烟滴清修良起予安可無一日柳條但
柔姿桃李從令色與君期歲寒勿作春風客
洗竹
林茂竹太繁汙穢在眼底枯筠與弱幹兹辰為一洗萬
竿何足惜惡盡意乃已其餘擢青青玉立比君子姿色
秀可飡莫道膏粱美我來不忍去日日對園綺
柳絮
柳條初弄綠已覺春風駐而今二月尾滿路團飛絮人
生安足恃忽忽朱顏去飄零未肯休萍泛知何處見之
動中懷欲寫無佳句歸來宴坐餘悠然得深趣
有野人來獻石蟬以二千錢償之因成拙詩
二儀肅隂氣草木凋零盡爾生巖石間叢密不自隕綠
葉抽紫莖族與秋蘭近蟬聮無數花未覺霜飇緊野人
持獻余千金那敢吝盆崖遂物性暢茂庶可準吸風噴
芳馨飲露含清潤如聞嘒嘒聲滿地寒林振
詠龜
泥塗曳尾行自適幽閒性不食本無營畏人長縮頸緬
思風雨秋汚池亂鼃黽爾亦水中族胡為獨沈靜異質
天所賦巢蓮千歲永見夢固不祥多知慎所逞
蛛網
我觀昆蟲輩汝形亦甚微吐絲織為網元自有真知團
團肖車輪巧妙出天機事成坐其中功力不浪施羽飛
纔一觸罥罣定無遺正緣有此生謀食以療饑古先大
智人創作萬世規為民設佃漁結繩乃效之仲尼善詞
說姑言取諸離制器尚象耳一一非妄為
同蕭憲父明舉聮句(案聮句一首原本未曾分注人名)
今夕復何夕邂逅得良集雲消夜氣澄月住秋空碧南
窗一樽酒耿耿寒光入浩然起長歎矯首望東北天涯
清景同誰謂關塞黑躊躇反傷懷衰草露蟲泣
