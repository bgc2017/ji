高氏三宴詩集卷中
唐高正臣輯
晦日重宴并序
周彦暉
序云云缺凡八人同用池字為韻
高正臣
芳晨重游衍乘景共追隨班荆陪舊識傾蓋得新知水
葉分蓮沼風花落柳枝自符河朔趣寧羡山陽池
韓重宣
鳳苑仙吹晩龍樓夕照披陳遵已投轄山公正坐池落
日催金奏飛霞送玉巵此時陪綺席不醉欲何為
弓嗣初
年華藹芳隰春溜滿新池促賞依三友延歡寄一巵鳥
聲隨管變柳影逐風移行樂方無極淹留惜晩曦
高瑾
忽聞鶯響谷於此命相知正開彭澤酒來向高陽池柳
葉風前弱梅花影處危賞洽林亭晩落照下参差
陳嘉言
高門臨冠蓋下客抱支離綺席珍羞滿文場藻翰摛蓂
花彫上葉柳色靄春池日斜歸戚里連騎勒金羈
周彦暉
春華歸柳岸晦景落&KR1396;枝置驛銅街右開筵玉浦陲烟
林含帳密竹雨帶珠危興闌巾倒戴山公下習池
高嶠
駕言尋鳳侣乘歡俯雁池班荆逢舊識斟桂喜深知紫
蘭方出徑黃鶯未囀枝别有陶春日青天雲霧披
周思鈞
綺筵乘晦景高宴下陽池濯雨梅香散含風柳色移輕
塵依扇落流水如弦危勿顧林亭晩方歡雲霧披
高氏三宴詩集卷中
