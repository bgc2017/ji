高氏三宴詩集卷下
唐高正臣輯
上元夜宴效小庾體并序
長孫正隠
九谷帝畿三川奥域交風均露上分朱鳥之躔泝洛背
河下鎖蒼龍之闕多近臣之第宅即瞰銅街有貴戚之
樓臺自連金苑美人競出錦帳如霞公子交馳雕鞍似
月同游洛浦疑尋稅馬之津争渡河橋似向牽牛之渚
實昌年之樂事令節之佳遊者焉凡六人同用春字為
韻
高正臣詩闕
崔知賢
今夜啟城闉結伴戲芳春鼔聲撩亂動風光觸處新月
下多遊騎燈前饒看人觀樂無窮已歌舞達明晨
韓重宣
他鄉月下人相伴看燈輪光隨九華出影共百枝新歌
鐘盛北里車馬沸南隣今宵何處好惟有洛城春
高瑾
初年三五夜相知一兩人連鑣出巷口飛轂下池濱燈
光恰似月人面併如春遨遊終未已相歡待日輪
長孫正隠
薄晩嘯遊人車馬亂驅塵月光三五夜燈熖一重春烟
雲迷北闕簫管識南隣洛城終不閉更出小平津
陳嘉言
今夜可憐春河橋多麗人寳馬金為絡香車玉作輪連
手窺潘掾分頭看洛神重城自不掩出向小平津
高氏三宴詩卷下
