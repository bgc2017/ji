高氏三宴詩集總集類
提要
(臣)等謹案高氏三宴詩集三卷附香山九老
詩一卷唐高正臣輯所載皆同人會宴之詩
以誌一時之盛詩分三卷卷各有序一為陳
子昂一為周彦暉一為長孫正隠三宴皆于
高氏與宴者凡二十一人考之新唐書有列
傳者三人則陳子昂郎餘令解琬也附見他
傳者一人則周思鈞也見于本紀及世系表
一人則張錫也僅見于世系表者五人則高
正臣高瑾王茂時高紹高嶠也餘皆不詳顛
末按世系表正臣曾為襄州刺史不云衞尉
卿今詩後叙正臣及周思鈞事獨詳所云連
姻帝室寓居洛陽皆與諸序語合似非無據
然必係後人所加矣末又附香山九老會詩
一卷卷尾有夷白堂重雕字樣考宋鮑慎田
欽止元祐六年進士著有夷白堂集所刊書
籍甚夥蓋高氏三宴與香山九老俱係唐人
又俱在洛陽故並為之開雕宋人珍重古書
往往如此九老會詩已附見白香山詩集而
三宴詩之名目史志缺如則此誠秘本矣第
當時就宋本傳抄其中不無訛處如以高嶠
為司府郎中唐百官志無司府郎中之名應
從世系表改為司門郎中又張錫于武后久
視元年拜同平章事貝州東武城人詩中誤
以錫東為名殊屬錯謬又弓嗣初高瑾周彦
暉並曰咸寧進士唐無咸寧年號高宗曾改
元咸亨寧字定係亨字之誤兹並為改正云
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
