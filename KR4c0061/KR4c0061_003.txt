歌詩編第三
隴西李賀長吉
追何謝銅雀妓
佳人一壷酒秋容滿千里石馬卧新煙憂来何所以
歌聲且潛弄陵樹風自起長裾壓高臺淚眼看花机
送秦光禄北征
北虜膠堪折秋沙亂曉鼙髯胡頻犯塞驕氣似横霓
灞水艛船渡營門細柳開將軍馳白馬豪彦騁雄材
箭射攙搶落旗懸日月低榆稀山易見甲重馬頻嘶
天遠星光没沙平草葉齊風吹雲路火雪汚玉關泥
屢斷呼韓頸曾燃董卓臍太常猶舊寵光禄是新階
寳玦騏驎起銀壷拂臨啼桃花連馬發綵絮撲鞍来
呵臂懸金斗當脣注玉罍淸蘇和碎蟣𬗋膩卷浮杯
虎鞹先蒙馬魚腸且斷犀䟃𧽼西旅狗蹙頞北方奚
守帳燃香暮看鷹永夜棲黃龍就别鏡靑冡念陽臺
周處長橋役侯調短弄哀錢塘階鳳羽正室臂鸞釵
内子攀琪樹羌兒奏落梅今朝擎劒去何日刺蛟迴
酬荅二首
金魚公子夾衫長密裝腰鞓割玉方行處春風隨馬
尾柳花偏打内家香
雍州二月海池春御水鵁鶄暖白蘋試問酒旗歌板
地今朝誰是拗花人
畫角東城
河轉曙蕭䔥鵶飛睥睨高帆長摽越甸壁冷挂吳刀
淡菜生寒日鮞魚潠白濤水花霑抹額旗鼓夜迎潮
謝秀才有妾縞練改從於人秀才引留之不
得後生感憶座人製詩嘲謝賀復繼四首
誰知泥憶雲望斷梨花春荷絲楚機練竹葉剪花裙
月明啼阿姊燈暗會良人也識君夫壻金魚挂在身
銅鏡立靑鸞燕脂拂紫綿鰓花弄暗粉眼尾淚侵寒
碧玉破瓜後瑶琴重撥絃今日非昔日何人敢正看
洞庭思不禁蜂子採花心灰暖殘香炷髮冷靑蟲簪
夜遥燈焰短紅熟小屏深好作鴛鴦夢南城罷擣碪
尋常輕宋玉今日嫁文鴦戟幹横龍簴刀環倚桂窗
邀人裁半袖端坐據胡牀淚濕紅輪重栖烏上井塘
昌谷讀書示巴童
蟲響燈光薄宵寒藥氣濃君憐垂翅客辛苦尚相從
巴童荅
巨鼻宜山褐庬眉入苦吟非君唱樂府誰識怨秋深
代崔家送客
行蓋柳煙下馬蹄白翩翩恐隨行處盡何忍重揚鞭
出城
雪下桂花稀啼烏被彈歸關水乘驢影秦風帽帶垂
入鄕誠萬里無印自堪悲卿卿忍相問鏡中雙淚姿
莫種樹
園中莫種樹種樹四時愁獨睡南牀月今秋似去秋
將發
東牀卷席罷濩落將行去秋白遥遥空月滿門前路
畫江潭苑四首
吳苑曉蒼蒼宫衣水濺黃小鬟紅粉薄騎馬珮珠長
路指臺城迴羅薰袴褶香行雲霑翠輦今日似襄王
寳秣菊衣單蕉花密露寒水光蘭澤葉帶重剪刀錢
角暖盤弓易靴長上馬難淚痕霑寢帳勻粉照金鞍
剪翅小鷹斜縚根王鏇花鞦垂粧細粟箭箙釘文牙
&KR1757;&KR1757;啼深竹鵁鶄老濕沙宫官燒蠟火飛燼汙鉛華
十騎蔟芙蓉容衣小隊紅練香燻宋鵲尋箭踏盧龍
旗濕金鈴重霜乾玉鐙空今朝畫眉早不待景陽鍾
潞州張大宅病酒遇江使寄上十四兄
秋至昭關後當知趙國寒繋書隨短羽寫恨破長牋
病客眠清曉疎桐墜綠鮮城鵶啼粉堞軍吹壓蘆煙
岸幘褰紗幌枯塘卧折蓮木窗銀跡畫石蹬水痕錢
旅酒侵愁肺離歌繞懦絃詩封兩條淚露折一枝蘭
莎老沙雞泣松乾瓦獸殘覺騎燕地馬夢載楚溪船
椒桂傾長席鱸魴斫玳筵豈能忘舊路江島滯佳年
難忘曲古詩有君家誠易知易知復難忘
夾道開洞門弱柳低畫戟簾影竹華起簫聲吹日色
蜂語繞粧鏡拂娥學春碧亂繫丁香梢滿欄花向夕
賈公閭貴婿曲
朝衣不須長分花對袍縫嚶嚶白馬春滿腦黃金重
金朝香氣苦珊瑚澁難枕且要弄風人暖蒲沙上飲
鷰語踏薕鉤日虹屏中碧潘令在河陽無人死芳色
夜飲長眠曲
觴酣出座東方高腰横半解星勞勞柳苑鵶啼公主
醉薄露壓花蕙園氣王轉濕絲牽曉水熟粉生香琅
玕𬗋夜飲朝眠斷無事楚羅之幃卧皇子
王濬墓下作
人閒無阿童猶唱水中龍白草侵煙死秋梨遶地紅
古書平黑石神劒斷靑銅耕勢魚龍起墳科馬&KR4033;封
菊花垂濕露棘逕卧乾蓬松柏愁香澁南原幾夜風
客遊
悲滿千里心日暖南山石不謁承明廬老作平原客
四時别家廟三年去鄕國旅歌屢彈鋏歸問時裂帛
崇義里滯雨
落漠誰家子來感長安秋壯年抱羈恨夢泣生白頭
瘦馬秣敗草雨沫飄寒溝南宫古簾暗濕景傳籖籌
家山遠千里雲脚天東頭憂眠枕劒匣客帳夢封侯
馮小憐
灣頭見小憐請上琵琶絃破得春風恨今朝直幾錢
裙垂竹葉帶鬢濕杏花煙玉冷紅絲重齊宫妾駕鞍
贈陳商
長安有男兒二十心巳朽楞伽堆案前楚辭繫肘後
人生有窮拙日暮聊飲酒秖今道巳塞何必湏白首
淒淒陳述聖披褐鉏俎豆學爲堯舜文時人責衰偶
柴門車轍涷日下榆影瘦黃昏訪我來苦節靑陽皱
太華五千仞劈地抽森秀旁古無寸尋一上戞牛斗
公卿縱不憐寧能鏁吾口李生師太華大坐看白晝
逢霜作樸樕得氣爲春柳禮節乃相去顦顇如芻狗
風雪直齊壇墨組貫銅綬臣妾氣態間唯欲承箕箒
天眼何時開古劒庸一吼
釣魚
秋水釣紅渠仙人待素書菱絲縈獨繭蒱米蟄雙魚
斜竹垂淸沼長綸貫碧虚餌懸春蜴蜥鉤墜小蟾蜍
詹子情無限龍陽恨有餘爲看煙浦上楚女淚霑裾
奉和二兄罷使遣歸延州
空留三尺劒不用一丸泥馬向沙場去人歸故國來
留愁翻隴水喜酒瀝春灰錦帶休驚鴈羅衣尚鬪雞
還吳巳渺渺入郢莫淒淒自是桃李樹何畏不成蹊
荅贈
本作張公子曾名萼綠華沈香燻小象楊柳伴啼鵶
露濕金泥冷杯闌玉樹斜琴堂沽酒客新買後園花
題趙生壁
大婦燃竹根中婦春玉屑冬暖十松枝日煙坐蒙滅
木蘚靑岡老石井水聲發曝背卧東亭桃花滿肌骨
感春
日暖白䔥條花悲北郭騷榆穿莱子眼柳斷舞兒腰
上幕迎神鷰飛絲送百勞胡瑟今日恨急語向檀槽
仙人
彈琴石壁上翻翻一仙人手持白鸞尾夜掃南山雲
鹿飲寒澗下魚歸淸海濱時時漢武帝書報桃花春
河陽歌
染羅衣秋藍難著色不是無心人爲作臺卭客花燒
中誕城顔郎身巳老惜許兩少年抽心似春草今日
見銀牌今夜烏玉讌牛頭高一尺隔坐應相見日從
東方来酒從東方轉觥船飫口紅蜜炬千枝爛
花遊曲并序
寒食日諸王妓遊賀入座因採梁蕳文詩調賦花遊
曲與妓彈唱
春柳南陌態冷花寒露姿今朝醉城外拂鏡濃掃眉
煙濕愁車重紅油覆畫衣舞裙香不暖酒色上來遲
春晝
朱城報春更漏轉光風催蘭吹小殿草細堪梳柳長
如練卷衣秦帝掃粉趙燕日含畫幕蜂上羅薦平陽
華塢河陽花縣越婦搘機吳𧖟作繭菱汀繫帶荷塘
倚扇江南有情塞北無恨
安樂宫
深井桐烏起尚復牽清水未盥邵陵王瓶中弄長翠
新城安樂宫宫如鳳凰翅歌迴蠟板鳴大棺㮛壷使
綠繁悲水曲茱萸别秋子
胡蝶飛
楊花撲帳春雲熱龜甲屏風醉眼纈東家胡蝶西家
飛白騎少年今日歸
梁公子
風彩出䔥家本是菖蒲花南塘蓮子熟洗馬走江沙
御牋銀沬冷長簟鳳窠斜種柳營中暗題書賜舘娃
牡丹種曲
蓮枝未長秦蘅老走馬䭾金斸春草水灌香泥却月
盆一夜綠房迎白曉美人醉語園中煙晚華巳散蝶
又闌梁王老去羅衣在拂䄂風吹蜀國絃歸霞帔拖
蜀帳昏嫣紅落粉罷承恩檀郎謝女眠何處樓庭月
明鷰夜語
後園鑿井
井上轆轤牀上轉水聲繁絲聲淺情若何荀奉蒨城
頭日長向城頭住一日作千年不湏流下去
開愁歌筆下作
秋風吹地百草乾華容碧影生晚寒我當二十不得
意一心愁㓔如梧蘭衣如飛鶉馬如狗臨歧擊劒生
銅吼旗亭下馬解秋衣請貰宜陽一壷酒壺中喚天
雲不開白晝萬里閑淒迷主人勸我養心骨莫愛俗
物相填&KR4197;
秦宫詩并序
漢人秦宫將軍梁冀之嬖奴也秦宫得寵内舍故以
驕名大譟於人子撫舊而作長辭以溤子都之事相
爲對望又云昔有之詩
越羅衫袂迎春風玉刻騏驎腰帶紅樓頭曲宴仙人
語帳底吹笙香霧濃雲閑酒暖春茫茫花枝入簾白日
長飛窗複道傳籌飲午夜銅盤膩燭黃秃衿小䄂調
鸚鵡紫繍麻霞踏哮虎斫桂燒金待曉筵白鹿淸蘇
夜半煑桐隂永巷調生馬内屋屏風生色畫開門爛
用水衡錢卷起黃河向身瀉皇天厄運猶曾裂秦宫
一生花裏活鸞篦奪得不還人醉卧氍毹滿堂月
古鄴城童子謠效王粲曹操
鄴城中墓塵起將黑丸斫文吏棘爲鞭虎爲馬團團
走鄴城下切玉劒射日弓獻何人奉相公扶轂來閣
右兒香掃塗相公歸
楊生靑花石硯歌
端州石工巧如神踏天磨刀割紫雲傭刓抱水含滿
脣暗灑萇弘冷血痕紗帷晝暖墨花春輕漚漂沬松
麝薰乾膩薄重立脚勻數寸光秋無日昏圓毫促點
聲靜新孔碩寬頑何足云
房中思
新桂如娥眉秋風吹小綠行輪出門去玉鑾聲斷續
月軒下風露曉庭自幽澁誰能事貞素卧對莎雞泣
石城曉
月落大堤上女垣棲烏起細露濕團紅寒香解夜醉
石子渡天河柳煙滿城曲上客留斷纓殘娥鬪雙綠
春帳依微蟬翼羅横茵突金隱體花帳前輕絮鶴毛
起欲說春心無所以
苦晝短
飛光飛光歡爾一杯酒吾不識靑天高黃地厚唯見
月寒日暖來煎人夀食龍則腓食蛙則瘦神君何在
太一安有天東有若木下置銜燭龍吾將斬龍足
嚼龍肉使之朝不得迴夜不得伏自然老者不死少
者不哭何爲餌黃金吞白玉誰似任公子雲中騎碧
驢劉徹茂陵多滯骨嬴政梓棺費鮑魚
章和二年中
雲䔥索田風拂拂棱芒如篲黍如粟關中父老百領
𥜗關東吏人乏詬租健犢春耕土膏黑菖蒲叢叢㳂
水脉殷勤爲我下田租百錢携賞絲桐客遊春漫光
塢花白野林散香神降席拜神得夀獻天子七星貫
斷姮娥死
春歸昌谷
束髮方讀書謀身苦不早終軍未乘傳顔子鬢先老
天誠信崇大矯士常慅慅逸目駢甘華羈心如荼蓼
旱雲二三月岑岫相顚倒誰揭赬玉盤東方發紅照
春熱張鶴蓋兔目官槐小思焦面如病嘗膽腸似絞
京國心爛漫夜夢歸家少發軔東門外天地皆浩浩
靑樹驪山頭花風滿秦道宫臺光錯落裝盡偏峯嶠
細綠及團紅當路雜啼笑香氣下高廣鞍馬正華耀
獨乘枅棲車自覺少風調心曲語形影抵身焉足樂
豈能脫負檐刻鶴曾無兆幽幽太華側老柏如建纛
龍皮相排戞翠羽更蕩掉驅趍委摧悴眺覽強容皃
花蔓閡行輈縠煙暝深徼少健無所就入門愧家老
聽講依大樹觀書臨曲沼知非出神虎甘作藏霧豹
韓烏處矰繳湘儵在籠罩狹行無廓落壯士徒輕躁
昌谷詩五月二十七日作
昌谷五月稻細靑滿平水遥巒相壓疊頽綠愁墮地
光㓗無秋絲涼曠吹浮媚竹香滿淒寂粉節塗生翠
華髮垂恨鬢光露泣幽淚層團爛洞曲芳徑老紅醉
攅蟲鎪古柳蟬子鳴高邃大帶委黃葛紫蒲交狹涘
石錢差復藉厚葉皆蟠膩汰沙好平白立馬印靑字
晚鱗自遨造瘦鵠鳴單跱嘹嘹濕蛄聲咽源驚濺起
紆綾王眞路(近武后巡幸路)神娥蕙花裏苔絮縈澗礫山實
垂頳𬗋小柏儼重扇肥松突丹髓鳴流走響韻壠秋
拖光穟鸎唱閔女歌瀑懸楚練帔風露滿笑眼駢巗
雜舒墜亂條迸石巔細頸喧島毖日脚掃歸翳新雲
啓華閟謐謐厭夏光商風道清氣高眠服玉容燒桂
祀天几(谷與女山嶺阪相承山即蘭香神女上天處也遺几在焉)霧衣夜披拂眠
壇夢直粹待駕棲鸞老故宫椒壁圯(福昌宫在谷之東)鴻龍
數鈴響羇臣發涼思隂藤束朱鍵龍帳著魈魅碧錦
帖花檉香衾事殘貴歌塵蠹末年無綵長雲似珍壤
割繍段里俗祖風義隣凶不相忤没病無邪祀鮐皮
識仁惠丱角知靦恥縣省司刑官戸乏詬租吏竹藪
添墮簡石磯引紉餌溪灣轉水帶芭蕉傾蜀紙岑色
冕縠襟孤寡拂繁事泉樽陶宰酒月眉謝郎妓丁丁
幽鍾遠矯矯單飛至霞巘殷嵳峩危溜聲爭次淡蛾
流平碧薄月渺隂悴涼光入澗岸廓盡山中意漁童
下宵綱霜禽竦煙翅潭鏡滑蛟涎浮珠噞魚戲風桐
摇匣瑟螢星錦城使柳綴長縹帶篁掉短笛吹石根
綠彩蘇蘆笋抽丹漬漂旋弄天影古檜挐雲臂愁目
微帳紅骨雲香蔓刺&KR0621;夌平百井閑乘列千肆刺促
成幾人好學鴟夷子
銅駞悲
落魄三月罷長花去東家誰作送春曲洛岸悲銅駞
橋南多馬客北山饒古人客飲杯中酒駞悲千萬春
生世莫徒勞風吹盤上燭厭見桃株笑銅駞夜來哭
自昌谷到洛後問
九月大野白蒼岑疎秋門寒涼十月末露霰濛曉昏
澹色結晝天心事填空雲道上千里風野竹蛇蜒痕
石爛東波聲雞叫清寒晨強行到東舍解馬投舊隣
東家名瘳者鄕曲傳姓辛枝頭非飲酒吾請造其人
始欲南去楚又將西適秦襄王與武帝各自流靑春
聞道蘭臺上宋玉無歸魂緗縹兩行字蟄蟲蠹秋芸
爲探秦臺意豈命余負薪
七月一日曉入太行
一夕遶山秋香露溘蒙菉新橋倚雲阪候虫嘶露樸
洛南今巳遠越衾誰爲熟石氣何淒淒老莎如短鏃
秋涼詩寄正字十二兄
閉門感秋風幽姿任契闊大夜生素空天地曠粛殺
露光泣殘蕙蟲響連夜發戸寒寸輝薄迎風絳紗折
題書古雲馥恨唱華容歇百日不相知花光變涼節
弟兄誰念慮牋翰旣通逹靑袍度白馬草簡奏東闕
夢中相聚笑覺見半牀月長思尋劇環亂憂扺覃葛
歌詩編第三
