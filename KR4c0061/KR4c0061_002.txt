歌詩編第二
隴西李賀長吉
金銅仙人辭漢歌并序
魏明帝靑龍九年八月詔宫官牽車西取漢孝武捧
露盤仙人欲立置前殿宫官旣坼盤仙人臨載乃澘
然淚下唐諸王孫李長吉遂作金銅仙人辭漢歌
茂陵劉郎秋風客夜聞馬嘶曉無跡畫欄桂樹懸秋
香三十六宫土花碧魏官牽車指千里東關酸風射
眸子空將漢月出宫門憶君淸淚如鉛水衰蘭送客
咸陽道天若有情天亦老携盤獨出月荒涼渭城巳
遠波聲小
古悠悠行
白景歸西山碧華上迢迢今古何處盡千歲隨風飃
海沙變成石魚沬吹秦橋空光遠流浪銅柱從年消
黃頭郎
黃頭郎撈攏去不歸南浦芙蓉影愁紅獨自垂水弄
湘娥珮竹啼山露月玉瑟調靑門石雲濕黃葛沙上
蘼無花秋風巳先發好持掃羅薦香出鴛鴦熱
馬詩二十三首
龍脊貼連錢銀蹄白踏煙無人織錦韂誰爲鑄金鞭
臘月草根甜天街雪似鹽未知口硬軟先擬蒺蔾銜
忽憶周天子驅車上玉崑鳴騶辭鳳苑赤驥最承恩
此馬非凡馬房星是本星向前敲瘦骨猶自帶銅聲
大漠沙如雪燕山月似鉤何當金絡腦快走踏清秋
飢卧骨查牙麤毛刺破花鬛焦朱色落髮斷鋸長麻
西母酒將闌東王飯巳乾君王若燕去誰爲拽車轅
赤兔無人用當須吕布騎吾聞果下馬羇策任蠻兒
飂叔死葱葱如今不豢龍夜來霜壓棧駿骨折西風
催榜渡烏江(一作江東)神騅泣向風吾王今解劒何處逐英雄
内馬賜官人銀韉刺騏驎年時鹽坂上蹭蹬溘風塵
批竹初攅耳桃花未上身他時須攪陣牽去借將軍
寳玦誰家子長文俠骨香堆金買駿骨將送楚襄王
香撲赭羅新盤龍蹙鐙鱗迴看南陌上誰道不逢春
不從桓公獵何能伏虎威一朝溝隴出看取拂雲飛
唐欲斬隋公拳毛屬太宗莫嫌金甲重且去捉颴風
白鐵剉靑禾碪閒落細莎世人憐小頸金埒畏長牙
伯樂向前看旋毛在腹閒秖今掊白草何日驀青山
䔥寺䭾經馬元從竺國来空知有善相不解走章臺
重圍如鷰尾寳劒似魚腸欲求千里脚先采眼中光
暫繫騰黃馬仙人上綵樓須鞭玉勒吏何事謫高州
汗血到王家隨鸞撼玉珂少君騎海上人見是青騾
武帝愛神仙燒金得紫煙廏中皆肉馬不解上靑天
申胡子觱篥歌并序
申胡子朔客李氏本亦世家子得祀江夏王廟當年
踐履失序遂奉官北郡自稱學長調短調久未知名
今年四月吾與對舍於長安崇義里遂將衣質酒命
予合飲氣熟杯闌因謂吾曰李長吉爾徒能長調不
能作五字歌詩直強迴筆端與陶謝詩勢相遠幾里
吾對後請撰申胡子觱篥歌以五字斷句歌成左右
人合譟相唱朔客大喜擎觴起立命花娘出幕徘徊
拜客吾問所宜稱善平弄於是以弊辭配聲與予爲夀
顔熟感君酒含嚼蘆中聲花娘篸綏妥休睡芙蓉屏
誰截太平管列點排空星直貫開花風天上驅雲行
今夕歲華落令人惜平生心事如波濤中坐時時驚
朔客騎白馬劒弝懸蘭纓俊健如生獰肯拾蓬中螢
老夫採玉歌
採玉採玉須水碧琯作步搖徒好色老夫飢寒龍爲
愁藍溪水氣無清白夜雨崗頭食蓁子杜鵑口血老
夫淚藍溪之水猒生人身死千年恨溪水斜山柏風
雨如嘨泉脚挂繩靑褭褭村寒白屋念嬌嬰古臺石
磴懸腸草
傷心行
咽咽學楚吟病骨傷幽素秋姿白髮生木葉啼風雨
燈青蘭膏歇落照飛蛾舞古壁生凝塵羈魂夢中語
湖中曲
長眉越沙採蘭若桂葉水葓春漠漠横船醉眠白晝
閑渡口梅風歌扇薄燕釵玉股照青蕖越王嬌郎小
字書蜀紙封中報雲鬢晚漏壷中水淋盡
黃家洞
雀步蹙沙聲促促四尺角弓靑石鏃黑幡三點銅鼓
鳴高作猿啼搖箭箙綵布緾踍幅半斜溪頭蔟隊映
葛花山潭晚霧吟白鼉竹蛇飛蠹射金沙閑驅竹馬
緩歸家官軍自殺容州槎
屏風曲
蝶棲石竹銀交關水凝綠鴨瑠璃錢團迴六曲抱膏
蘭將鬟鏡上擲金蟬沉香火煖茱萸煙酒觥綰帶新
承懽月風吹露屏外寒城上烏啼楚女眠
南山田中行
秋野明秋風白塘水漻漻蟲嘖嘖雲根苔蘚山上石
冷紅泣露嬌啼色荒畦九月稻义芽蟄螢低飛隴逕
斜石脉水流泉滴沙鬼燈如漆照松花
貴主征行樂
奚騎黃銅連鏁甲羅旗香幹金畫葉中軍留醉河陽
城嬌嘶𬗋鷰踏花行春營騎將如紅玉走馬梢鞭上
空綠女垣秦月角咿咿牙帳未開分錦衣
酒罷張大徹索贈時張初效潞幕
長鬛張郎三十一天遣裁詩花作骨往還誰是龍頭
人公主遣秉魚鬚笏太行靑草上白衫匣中章奏密
如蠶金門石閣知卿有豸角雞香早晚含隴西長吉
摧頽客酒闌感覺中區窄葛衣斷碎趙城秋吟詩一
夜東方白
羅敷交與葛篇
依依宜織江雨空雨中六月蘭臺風博羅老仙時出
洞千歲石牀啼鬼工毒蛇濃吁洞堂濕江魚不食銜
沙立欲剪箱中一尺天吳娥莫道吳刀澁
仁和里雜叙皇甫湜時湜新尉陸渾
大人乞馬癯乃寒宗人貸宅荒厥垣横庭鼠逕空土
澁出籬大棗垂朱殘安定美人截黃綬脫落纓裙暝
朝酒還家白筆未上頭使我清聲落人後枉辱稱知
犯君眼排引纔陞強絙斷洛風送馬入長關闔扇未
開逢猰犬郍知堅都相草草客枕幽單看春老歸來
骨薄面無膏疫瘡衝頭鬢莖少欲彫小說干天官宗
孫不調爲誰憐明朝下元復西道崆峒敘别長如天
宫娃歌
蠟光高懸照紗空花房夜擣紅守宫象口吹香毾㲪
暖七星挂城聞漏板寒入罘罳殿影昏彩彎簾額著
霜痕啼蛄弔月鉤欄下屈膝銅鋪鏁阿甄夢入家門
上沙渚天河落處長州路願君光明如太陽放妾騎
魚撇波去
堂堂
堂堂復堂堂紅脫梅灰香十年粉蠹生畫梁飢蟲不
食推碎黃蕙花巳老桃葉長禁院懸簾隔御光華淸
源中礜石湯徘徊百鳳隨君王
勉愛行二首送小季之廬山
洛郊無俎豆弊廏慙老馬小鴈過鑪峯影落楚水下
長船倚雲泊石鏡秋涼夜豈解有鄕情弄月聊嗚啞
别柳當馬頭官槐如兔目欲將千里别持我易斗粟
南雲北雲空脉斷靈臺經絡懸春綫靑軒樹轉月滿
牀下國飢兒夢中見維尔之昆二十餘年来持鏡頗
有鬚辭家三載今如此索米王門一事無荒溝古水
光如刀庭南拱柳生蠐螬江干幼客眞可念郊原晚
吹悲號號
致酒行
零落棲遲一杯酒主人奉觴客長夀主父西遊困不
歸家人折斷門前柳吾聞馬周昔作新豐客天荒地
老無人識空將牋上兩行書直犯龍顔請恩澤我有
迷魂招不得雄雞一聲天下白少年心事當挐雲誰
念幽寒坐嗚呃
長歌續短歌
長歌破衣襟短歌斷白髮秦王不可見旦夕成内熱
渴飲壷中酒飢拔隴頭粟淒淒四月蘭千里一時綠
夜峯何離離明月落石底徘徊㳂石尋照出高峯外
不得與之遊歌成鬢先改
公莫舞歌并序
公莫舞歌者詠項伯翼蔽劉沛公也會中壯士灼灼
於人故無復書且南北樂府率有歌引賀陋諸家今
重作公莫舞歌云
方花古礎排九楹刺豹淋血盛銀甖華筵鼓吹無桐
竹長刀直立割鳴筝横楣麤錦生紅緯日炙錦嫣王
未醉腰下三看寳玦光項莊掉箾攔前起材官小臣
公莫舞座上眞人赤龍子芒碭雲端抱天迴咸陽王
氣清如水䥫樞鐵楗重束關大旗五丈撞雙鐶漢王
今日須秦印絶臏刳腸臣不論
昌谷北園新笋四首
籜落長華削玉開君看母笋是龍材更容一夜抽千
尺别却池園數寸泥
斫取清光寫楚辭膩香春粉黑離離無情有恨何人
見露壓煙啼千萬枝
家泉十眼兩三莖曉看隂根𬗋脉生今年水曲春沙
上笛管新篁拔玉靑
古竹老梢惹碧雲茂陵歸卧欲淸貧風吹千畝迎雨
嘨鳥重一枝入酒樽
惱公
宋玉愁空斷嬌嬈粉自紅歌聲春草露門掩杏花叢
注口櫻桃小添眉桂葉濃曉奩粧秀靨夜帳減香筒
鈿鏡飛孤鵲江圖畫水篊陂陁梳碧鳳婹褭帶金蟲
杜若含清靄河蒲聚紫茸月分蛾黛破花合臉朱融
髮重疑盤霧腰輕乍倚風寄書題荳蔲隱語笑芙蓉
莫鏁茱萸匣休開翡翠籠弄珠驚漢鷰燒蜜引胡蜂
醉纈抛紅網單羅挂綠蒙數錢教姹女買藥問巴賨
勻瞼安斜鴈移燈想夢熊腸攅非束竹弦急是張弓
晚樹迷新蝶殘蜺憶斷虹古時填渤澥今日鑿崆峒
繡沓褰長幔羅裙結短封心搖如舞鶴骨出似飛龍
井檻淋淸漆門鋪綴白銅隈花開兔逕向壁印狐蹤
玳瑁釘簾薄琉璃疊扇烘象牀緣素柏瑶席卷香葱
細管吟朝幌芳醪落夜楓宜男生楚巷梔子發金墉
龜甲開屏澁鵝毛澡墨濃黃庭留衞瓘綠樹養韓馮
雞唱星懸柳鵶啼露滴桐黃娥初出座寵妹始相從
蠟淚垂蘭燼秋蕪掃綺櫳吹笙翻舊引沽酒待新豐
短珮愁填粟長絃怨削菘曲池眠乳鴨小閤睡娃僮
褥縫篸雙綫鉤縚辮五緫蜀煙飛重錦峽雨濺輕容
拂鏡羞温嶠薰香避賈充魚生玉藕下人在石蓮中
含水彎娥翠登樓潠馬鬉使君屈曲陌園令住臨卭
桂火流蘇暖金爐細炷通春遟王子態鸎囀謝娘慵
玉漏三星曙銅街五馬逢犀珠防膽怯銀液鎮心忪
跳脫看年命琵琶道吉凶王時應七夕夫位在三宫
無力塗雲母多方滯藥翁符因靑鳥送囊用絳紗縫
漢苑尋官柳河橋閡禁鍾月明中婦覺應笑畫堂空
感諷五首
合浦無明珠龍洲無木奴足知造化力不給使君須
越婦未織作吳𧖟始蠕蠕縣官騎馬来獰色虬𬗋鬚
懷中一方板板上數行書不因使君怒焉得詣尔廬
越婦拜縣官桑牙今尚小會待春日晏絲車方擲掉
越婦通言語小姑具黃梁縣官踏䬸去簿吏復登堂
竒俊無少年日居何躃躃我待紆雙綬遺我星星髮
都門賈生墓靑蠅久斷絕寒食搖揚天憤景長粛殺
皇漢十二帝唯帝稱睿哲一夕信竪兒文明永淪歇
南山何其悲鬼雨灑空草長安夜半秋風前幾人老
低迷黃昏逕褭褭靑櫟道月午樹無影一山唯白曉
漆炬迎新人出壙螢擾擾
星盡四方高萬物知天曙巳生須已養荷檐出門去
君平久不反康伯循國路曉思何譊譊闤闠千人語
石根秋水明石畔秋草瘦侵衣野竹香蟄蟄垂雲厚
岑中月歸来蟾光挂雲岫桂露對仙娥星星下雲逗
淒涼梔子落山璺泣清漏下有張仲蔚披書案將朽
歌詩編第二
