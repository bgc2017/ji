歌詩編第一
隴西李賀長吉
李憑箜篌引
吳絲蜀桐張高秋空白凝雲頽不流江娥啼竹素女
愁李憑中國彈箜篌崑山玉碎鳳凰叫芙蓉泣露香
蘭笑十二門前融冷光二十三絲動紫篁女媧鍊石
補天處石破天驚逗秋雨夢入神山教神嫗老魚跳
波瘦蛟舞吳質不眠倚桂樹露脚斜飛濕寒兔
殘絲曲
垂楊葉老鶯哺兒殘絲欲斷黃蜂歸綠鬢少年金釵
去何事還車載病身
示弟
别弟三年後還家十日餘醁醽今夕酒緗帙去時書
病骨獨能在人閒底事無何須問牛馬抛擲任梟盧
竹
入水文光動抽空綠影春露華生筍逕苔色拂霜根
織可承香汗裁堪釣錦鱗三梁曾入用一節奉王孫
同沈駙馬賦得御溝水
入苑白泱泱宫人正靨黃遶堤龍骨冷拂岸鴨頭香
别館驚殘夢停杯泛小觴幸因流浪處暫得見何郎
始爲奉禮憶昌谷山居
掃斷馬蹄痕衙迴自閉門長鎗江米熟小樹棗花春
向壁懸如意當簾閱角巾犬書曾去洛鶴病悔遊秦
土甑封茶葉山杯鏁竹根不知船上月誰棹滿溪雲
七夕
别浦今朝暗羅帷午夜愁鵲辭穿線月花入曝衣樓
天上分金鏡人閒望玉鉤錢塘蘇小小更值一年秋
過華清宫
春月夜啼鴉宫簾隔御花雲生朱絡暗石斷紫錢斜
玉椀盛殘露銀燈點舊紗蜀王無近信泉上有芹芽
送沈亞之歌(并序)
文人沈亞之元和七年以書不中第返歸于吳江悲
其行無錢酒以勞又感沈之勤請乃歌一觖以勞之
吳興才人怨春風桃花滿陌千里紅紫絲竹斷騘馬
小家住錢塘東復東白藤交穿織書笈短策齊裁如
梵夾雄光寳礦獻春卿煙底驀波乘一葉春卿拾材
白日下擲置黃金解龍馬携笈歸江重入門勞勞誰
是憐君者吾聞壯夫重心骨古人三走無摧捽請君
待旦事長鞭他日還轅及秋律
詠懷二首
長卿懷茂陵綠草垂石井彈琴看文君春風吹鬢影
梁王與武帝棄之如斷梗唯留一簡書金泥太山頂
日夕著書罷驚霜落素絲鏡中聊自笑詎是南山期
頭上無幅巾苦蘗巳染衣不見清溪魚飲水得自宜
追和柳惲
汀洲白蘋草柳惲乘馬歸江頭樝樹香岸上胡蝶飛
酒杯箬葉露玉軫蜀桐虚朱樓通水脉沙暖一雙魚
春坊正字劒子歌
先輩匣中三尺水曾入吳潭斬龍子隙月斜明刮露
寒練帶平鋪吹不起蛟胎老皮蒺藜刺鸊鵜淬花白
鷴尾直是荆軻一片心莫教照見春坊字挼絲團金
懸䍡&KR1913;神光欲截藍田玉提出西方白帝驚嗷嗷鬼
母秋郊哭
貴公子夜闌曲
褭䮍沉水煙鳥啼夜闌景曲沼芙蓉波腰圍白玉冷
鴈門太守行
黑雲壓城城欲摧甲光向月金鱗開角聲滿天秋色
裏塞上燕脂凝夜紫半卷紅旗臨易水霜重鼓寒聲
不起報君黃金臺上意提携玉龍爲君死
大堤曲
妾家住横塘紅紗滿桂香靑雲教綰頭上髻明月與
作耳邊璫蓮風起江畔春大堤上留北人郎食鯉魚
尾妾食猩猩脣莫指襄陽道綠浦歸帆少今日菖蒲
花明朝楓樹老
蜀國絃
楓香晚花靜錦水南山影驚石墜猿哀竹雲愁半嶺
涼月生秋浦玉沙鱗鱗光誰家紅淚客不忍過瞿塘
蘇小小歌
幽蘭露如啼眼無物結同心煙花不堪剪草如茵松
如蓋風爲裳水爲珮油辟車久相待冷翠燭勞光彩
西陵下風雨晦
夢天
老兔寒蟾泣天色雲樓半開壁斜白玉輪軋露濕團
光鸞珮相逢桂香陌黃塵清水三山下更變千年如
走馬遥望齊州九點煙一泓海水杯中瀉
唐歌兒杜豳公之子
頭玉磽磽眉刷翠杜郎生得真男子骨重神寒天廟
器一雙瞳人剪秋水竹馬梢梢搖綠尾銀鸞睒光踏
半臂東家嬌娘求對值濃笑畫空作唐字眼大心雄
知所以莫忘作歌人姓李
綠章封事爲吳道士夜醮作
靑霓扣額呼宫神鴻龍玉狗開天門石榴花發滿溪
津漢女洗花染白雲綠章封事諮元父六街馬蹄浩
無主虚空風氣不清冷短衣小冠作塵土金家香衖
千輪鳴楊雄秋室無俗聲願携漢戟招書鬼休令恨
骨填蒿里
河南府試十二月樂辭并閏月
正月
上樓迎春新春歸暗黃著柳宫漏遟薄薄淡靄弄野
姿寒綠幽風生短絲錦牀暁卧玉肌冷露瞼未開對
朝暝官街柳帶不堪折早晚菖蒲勝綰結
二月
飲酒採桑津宜男草生蘭笑人蒲如交劒風如薰勞
勞胡鷰怨酣春薇帳逗烟生綠塵金翅峨髻愁暮雲
沓䬃起舞眞珠裙津頭送别唱流水酒客背寒南山死
三月
東方風来滿眼春花城柳暗愁幾人複宫深殿竹風
起新翠舞衿淨如水光風轉蕙百餘里暖霧驅雲撲
天地軍裝宫妓掃娥淺搖搖錦旗夾城暖曲水飃香
去不歸梨花落盡成秋苑
四月
曉涼暮涼樹如蓋千山濃綠生雲外依微香雨靑氛
氲膩葉蟠花照曲門金塘閑水搖碧漪老景沉重無
驚飛墮紅殘萼暗參差
五月
雕玉押簾上輕縠籠虚門井汲鉛華水扇織鴛鴦文
迴雪舞涼殿甘露洗空綠羅袖從徊翔香汗霑寳粟
六月
裁生羅伐湘竹帔拂疎霜簟秋玉炎炎紅鏡東方開
暈如車輪上徘徊啾啾赤帝騎龍来
七月
星依雲渚冷露滴盤中圓好花生木末衰蕙愁空園
夜天如玉砌池葉極靑錢僅厭舞衫薄稍知花簟寒
曉風何拂拂北斗光闌干
八月
孀妾怨長夜獨客夢歸家傍簷蟲緝絲向壁燈垂花
簷外月光吐簾中樹影斜悠悠飛露姿點綴池中荷
九月
離宫散熒天似水竹黃池冷芙蓉死月綴金鋪光脉
脉凉苑虚庭空澹白霜花飛飛風草草翠錦爛班滿
層道雞人罷唱曉瓏璁鵶啼金井下疎桐
十月
玉壷銀箭稍難傾釭花夜笑凝幽明碎霜斜舞上羅
幕燭龍兩行照飛閣珠帷怨卧不成眠金鳳刺衣著
體寒長眉對月鬪彎環
十一月
宫城團迴凜嚴光白天碎碎墮瓊芳撾鍾高飲千日
酒却天凝寒作君夀御溝泉合如環素火井温水在
何處
十二月
日脚淡光紅灑灑薄霜不銷桂枝下依俙和氣解冬
嚴巳就長日辭長夜
閏月
帝重光年重時七十二候迴環催天官玉琯灰剰飛
今歲何長来歲遟王母移桃獻天子犧氏和氏迂龍轡
天上謠
天河夜轉漂迴星銀浦流雲學水聲玉宫桂樹花未
落仙妾採香垂珮纓秦妃卷簾北窗曉牎前植桐靑
鳳小王子吹笙鵝管長呼龍耕煙種瑶草粉霞紅綬
藕絲裙靑洲步拾蘭苕春東指羲和能走馬海塵新
生石山下
浩歌
南風吹山作平地帝遣天吳移海水王母桃花千遍
紅彭祖巫咸幾迴死青毛騘馬參差錢嬌春楊柳含
細煙筝人勸我金屈巵神血未凝身問誰不須浪飲
丁都護世上英雄本無主買絲繍作平原君有酒唯
澆趙州土漏催水咽玉蟾蜍衞娘髮薄不勝梳看見
秋眉換深綠二十男兒郍刺促
秋來
桐風驚心壯士苦衰燈絡緯啼寒素誰看靑簡一編
書不遣花蟲粉空蠹思牽今夜腸應直雨冷香魂弔
書客秋墳鬼唱鮑家詩恨血千年土中碧
帝子歌
洞庭明月一千里涼風鴈啼天在水九節菖蒲石上
死湘神彈琴迎帝子山頭老桂吹古香雌龍怨吟寒
水光沙浦走魚白石郎閑取眞珠擲龍堂
秦王飲酒
秦王騎虎遊八極劒光照空天自碧羲和敲日玻瓈
聲劫灰飛盡古今平龍頭瀉酒邀酒星金槽琵琶夜
棖棖洞庭雨脚來吹笙酒酣喝月使倒行銀雲櫛櫛
瑶殿明宫門掌事報一更花樓玉鳳聲嬌獰海綃紅
文香淺清黃鵝跌舞千年觥仙人燭樹蠟煙輕清琴
醉眼淚泓泓
洛妹眞珠
眞珠小娘下靑廓洛苑香風飛綽綽寒鬢斜釵玉鷰
光高樓唱月㪣懸璫蘭風桂露洒幽翠紅絃褭雲咽
深思花袍白馬不歸來濃娥疊柳香脣醉金娥屏風
蜀山夢鸞裙鳳帶行煙重八騘籠晃瞼差移日絲繁
散曛羅洞市南曲陌無秋涼楚腰衞鬢四時芳玉喉
窱窱排空光牽雲曳雪留陸郎
李夫人
紫皇宫殿重重開夫人飛入瓊瑶臺綠香繍帳何時
歇青雲無光宫水咽翩聮桂花墜秋月孤鸞驚啼商
絲發紅壁闌珊懸珮璫歌臺小妓遥相望玉蟾滴水
雞人唱露華蘭葉參差光
走馬引
我有辭鄕劒玉鋒堪截雲襄陽走馬客意氣自生春
朝嫌劒光淨暮嫌劒花冷能持劒向人不解持照身
湘妃
筠竹千年老不死長伴秦娥蓋湘水蠻娘吟弄滿寒
空九山靜綠淚花紅離鸞别鳳煙梧中巫雲蜀雨
遥相通幽愁秋氣上靑楓涼夜波閒吟古龍
三月過行宫
渠水紅繁擁御牆風嬌小葉學娥粧垂簾幾度靑春
老堪鏁千年白日長
南園一十三首
花枝草蔓眼中開小白長紅越女腮可憐日暮嫣香
落嫁與春風不用媒
宫北田塍曉氣酣黃桑飲露窣宫簾長腰健婦偷攀
折將餧吳王八繭𧖟
竹裏繰絲挑網車青蟬獨噪日光斜桃膠迎夏香琥
珀自課越傭能種瓜
三十未有二十餘白日長飢小甲𬞞橋頭長老相哀
念固遺戎韜一卷書
男兒何不帶横刀收取關山五十州請君暫上凌煙
閣若箇書生萬戸侯
尋章摘句老彫蟲曉月當簾挂玉弓不見年年遼海
上文章何處哭秋風
長卿牢落悲空舍曼倩恢諧取自容見買若耶溪水
劒明朝歸去事猿公
春水初生乳鷰飛黃蜂小尾撲花歸牎含遠色通書
幌魚擁香鉤近石磯
泉沙䎡卧鴛鴦暖曲岸迴篙舴艋遟瀉酒木蘭椒葉
蓋病容扶起種菱絲
邊壤今朝憶蔡邕無心裁曲卧春風舍南有竹堪書
字老去溪頭作釣翁
長巒谷口倚嵇家白晝千峯老翠華自履藤鞋收石
蜜手牽苔絮長蒓花
松溪黑水新龍卵桂洞生硝舊馬牙誰爲虞卿裁道
帔輕綃一疋染朝霞
小樹開朝逕長茸濕夜煙柳花驚雪浦夌雨漲溪田
古刹疎鍾度遥嵐破月懸沙頭敲石火燒竹照漁舡
歌詩編第一
集外詩
南園
方領蕙帶折角巾杜若巳老蘭苕春南山削秀
藍玉合小雨歸去飛涼雲熟杏暖香梨葉老草
梢(一作䈬)竹柵鏁池痕(一作漘)鄭公鄕老開酒尊坐泛楚
奏(一作酒)吟招䰟
假龍吟歌
石軋銅杯吟詠枯瘁蒼鷹(一作鸞)擺血白鳳下肺桂
子自落雲弄車盖木死沙崩悪谿島阿母得仙
今不老窞中跳汰截清涎隈壖卧水埋金瓜崖
磴蒼苔(一作蒼)弔石髮江君掩帳篔簹折蓮花去國
一千年雨後聞腥猶帶䥫
感諷(六首)
人間春蕩蕩帳暖香揚揚飛光染幽紅誇嬌來
洞房舞席泥金蛇桐竹羅花牀眼逐春瞑醉粉
隨淚色黃王子下馬來曲沼鳴鴛鴦焉知腸車
轉一夕廵九方
苦風吹朔寒沙驚秦木折舞影逐空天畫鼓餘
清節蜀書秋信斷黑水朝波咽嬌䰟從回風死
處懸鄕月
雜雜胡馬塵森森邊士戟天教胡馬戰曉雲皆
血色婦人擕漢卒箭箙囊巾幗不慙金印重踉
蹡腰鞬力恂恂鄕門老昨夜試鋒鏑走馬遣書
勲誰能分粉墨
青門(一作烏又作馬)放彈去馬色連空郊何年帝家物玉
裝鞍上摇去去走犬歸來來坐烹羔千金不了
饌狢肉稱盤臊試問誰家子乃老(一作云)能佩刀西
山白盖下賢儁寒蕭蕭
曉菊泫(一作泣)寒露似悲團扇風秋凉經漢殿班子
泣衰紅夲無辭輦意豈見入空宫腰衱珮珠斷
灰蝶生隂松
蝶(一作蜂)飛紅粉臺柳掃吹笙道十日懸戶庭九秋
無衰(一作素)草調歌送風轉杯池白魚小水宴截香
腴菱科映青罩䒠蒙(一作茸)梨花滿春昏弄長嘯(一作笑)
唯愁苦花落不悞世衰到撫舊唯銷(一作傷)䰟南山
坐悲峭
莫愁曲
草生龍坡下鴉噪城堞頭何人此城裏城角栽
石榴青絲繫五馬黃金絡雙牛白魚駕蓮舡夜
作十里游歸來無人識暗上沉香樓羅牀倚瑶
瑟殘月傾簾鈎今日槿花落明朝桐樹秋莫負
平生意何名何莫愁
夜來樂
紅羅複帳金塗蘇華燈九枝懸鯉魚麗人映月
開銅鋪春水滴酒猩猩沽重一篋香十株赤金
爪子兼雜麸五絲封青鳬阿侯此笑千萬餘南
軒漢轉簾影疎桐林啞啞挾子烏劒崖鞭節青
石珠白騧吹湍凝霜鬚漏長送珮承胡廬倡
樓嵯峨明月孤新客下馬故客去綠蟬秀黛重
拂梳
嘲雪
昨日發葱嶺今朝下蘭渚喜從千里來亂笑含
春語(一作雨)龍沙溼漢旗鳳扇迎秦素久别遼城鶴
毛衣巳應故
春懷引
芳蹊密影成花洞柳結濃煙花帶重蟾蜍碾玉
挂明弓捍撥裝金打仙鳳寳枕垂雲選春夢鈿
合碧寒龍腦凍阿侯繫錦覓周郎憑仗東風好
相送
白虎行
火烏日暗崩騰雲秦皇虎視蒼生群燒書滅國
無暇日鑄劒佩玦惟將軍王壇設醮思冲天一
世二世當萬年燒丹未得不死藥挐舟海上尋
神仙鯨魚張鬛海波拂耕人半作征人鬼雄豪
氣猛如熖煙無人爲决天河水誰最苦兮誰最
苦報人義士深相許漸離擊筑荆卿歌荆卿把
酒燕丹語劒如霜兮膽如䥫出燕城兮望秦月
天授秦封祚未移衮龍衣點荆卿血朱旗卓地
白虎死漢皇知是真天子
有所思
去年陌上歌離曲今日君書遠遊蜀簾外花開
二月風臺前淚滴千行竹琴心與妾腸此夜斷
還續想君白馬懸雕弓世間何處無春風君心
未肯鎮如石妾顔不久如花紅夜殘高碧撗長
河河上無梁空白波西風未起悲龍梭年年織
素攅雙蛾江山迢逓無休絶淚眼看燈乍明滅
自從孤館深瑣䆫桂花幾度圓還缺鴉鴉向曉
鳴森木風過池塘響叢玉白日蕭條夢不成橋
南更問仙人卜
啁少年
青騘馬肥金鞍光龍腦入縷羅衫香美人狹坐
飛瓊觴貧人喚云天上郎别起高樓臨碧篠絲
曳紅鱗出深沼有時半醉百花前背把金丸落
飛鳥自說生來未爲客一身美妾過三百豈知
斸地種苗家官稅頻催勿人織長得積玉誇豪
毅每揖閑人多意氣生來不讀半行書只把黃
金買身貴少年安得長少年海波尚變爲桑田
榮枯逓傳急如箭天公不肯於公偏莫道韶華
鎮長在髮白面皺專相待
高平縣東私路
侵侵槲葉香木花滯寒雨今夕山上秋永謝無
人處石磎遠荒澁棠實懸辛苦古者定幽尋呼
君作私路
神仙曲
碧峰海面藏靈書上帝棟作神仙居清明笑語
聞空虚鬪乘巨浪騎鯨魚春羅書字邀王母共
宴紅樓最深處鶴羽衝風過海遟不如却使青
龍去猶疑王母不相許垂露娃鬟更傳語
龍夜吟
鬈髮胡兒眼睛綠高樓夜静吹橫竹一聲似向
天上來月下美人望鄕哭直排七點星藏指暗
合清風調宫徵蜀道秋深雲滿林湘江半夜龍
驚起玉堂美人邊塞情碧䆫皓月愁中聽寒碪
能擣百尺練粉淚凝珠滴紅線胡兒莫作隴頭
吟隔䆫暗結愁人心
崑崙使者
崑崙使者無消息茂陵煙樹生愁色金盤玉露
自淋漓元氣茫茫收不得麒麟背上石文裂虬
龍鱗下紅枝折何處偏傷萬國心中天夜久高
明月
白門前
白門前大樓喜懸虹雲撻龍尾劒匣破舞蛟龍
蚩尤死鼓龍蓬天齊慶雷墮地無驚飛海千里
漢唐姬飲酒歌
御服沾霜露天衢長蓁棘金隱秋塵姿無人爲
帶飾玉堂歌聲寑芳林煙樹隔雲陽臺上歌鬼
哭復何益䥫劒常光光至兇威屢逼彊梟噬母
心犇厲索人魄相看兩相泣淚下如波激寧用
清酒爲欲作黃泉客(一作隔)不說玉山頽且無飲中
色勉從天帝訴天上寡沈厄無處張繐帷如何
望松柏妾身晝團團君魂夜寂寂蛾眉自覺長
頸粉誰憐白矜持昭陽意不肯看南陌
聽穎師琴歌
别浦雲歸桂花渚蜀國絃中雙鳳語芙蓉葉落
秋鸞離越王夜起遊天姥暗珮清臣㪣水玉渡
海蛾眉牽(一作乘)白鹿誰看挾劒赴長橋誰看浸髮
題春竹竺僧前立當吾門𣑽宫真相眉稜尊古
琴大軫長八尺嶧陽老樹非桐孫涼館聞絃驚
病客藥囊暫别龍鬚席請歌直(一作當)請卿相歌
奉禮官卑復何益
謠俗
上林胡蝶小試伴漢家春飛向南城去誤落石
榴裙脉脉花滿樹翾翾燕遶雲出門不識路羞
問陌頭人
