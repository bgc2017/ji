龍山先生為文章法六經尚竒語詩極精
深體備諸家尤長扵賀渾源劉京叔為龍
山小集敘云古漆井苦夜長等詩雷翰林
希顔麻徵君知幾諸公稱之以為全類李
長吉亂後隱居海上教授郡侯諸子卑士
先與余讀賀詩雖歴歴上口扵義理未曉
又從而開省之然恨不能盡其傳及龍山
入燕吾友孫伯成從之學余繼起海上朝
夕侍側垂十五年詩之道頗得聞之嘗云
五言之興始扵漢而盛扵魏雜體之變漸
扵晉而極扵唐窮天地之大竭萬物之冨
幽之為鬼神明之為日月通天下之情盡
天下之變悉歸扵吟詠之微逮李長吉一
出會古今竒語而臣妾之如千歲石床啼
鬼工雄鷄一聲天下白之句詩家比之載
鬼一車日中見斗洞庭明月一千里凉風
鴈啼天在水過楚辭遠甚又云賀之樂府
觀其情状若乾坤開闔萬彙濈濈神其變
也欸駭人耶韓吏部一言為天下法悉力
稱賀杜牧又詩之雄也極所推讓前敘巳
詳矣人雖欲為賀莫敢企之者蓋知之猶
難行之愈難也至有博洽書傳而賀集不
一過目為可惜也
雙溪中書君詩鳴扵世得賀最深嘗與龍
山論詩及賀出所藏舊夲乃司馬温公物
也然亦不無少異龍山因之校定且曰喜
賀者尚少况其作者耶意欲刊行以廣其
傳冀有知之者會病不起余與伯成緒其
志而爲之此書行學賀者多矣未必不彂
自吾龍山也丙辰秋日碣石趙衍題
金刻李賀歌詩編四卷余去年
得何義門手校者始知世有其
書諸家藏書目未之載也何云
碣石趙衍刊夲每葉二十行行二
十字頃見是夲正合其爲金刻
無疑最後序文何校未錄但云
龍山先生所藏舊夲乃司馬温
公物今觀全文語亦符合且可
補何校所未備因急收之書之
奇遇之巧無有過是者雖重
直弗惜矣已已中秋月𣸪前记
金劉仲尹字致君盖州人有龍山集
李獻能欽叔其外孫也義门语并记
(壬申仲冬望日隆拙生獲觀于讀未見書齋并題簽以誌)
