文山先生全集卷之八文集
啓
通丁侍郎應奎(號璜溪)
誤節讞湘馳驅上日摳衣過洛咫尺中台拜下有期恭先
告至恭惟某官黃河泰山之望咸池大濩之音學問單傳
安定公之藴奥文章獨步歐陽子之聲名空萬馬以無前
領衆星而直上慷慨玉廬之給札聮翩璧府之彯纓一麾
江海以翺翔載駕風雲而磅礴翠帷麟觀螭陛鸞臺天子
穆穆以親賢海内顒顒而望賜方千仞翔而覧下乃六月
息以圖南矧如聖哲馳騖之秋正切廊廟論思之益胡不
起金魚而垂帶而乃新瑶象以爲車弭節愈窮履星罙近
賈生見宣室亟紓半夜之思安石起東山大衍蒼生之福
某相望千里一間十年綠蓑風雨之中菊餐有味舊綉波
濤之地蕉夢何心詎期漢節之來喚醒楚騷之讀夤緣通
德親切依仁瀟湘逢故人尚軫蓬鰲之舊霖雨思賢佐佇
看芝鳳之新傾耳一言拜手三肅
通楊提刑允恭(號高峯)
誤節讞湘載驅上日摳衣過洛伊邇下風望履有期擘牋
告至欽惟某官𬈑南徤翮斗北修名玉尺冰莖洒落絶塵
之韻瑶琴錦瑟和平瑞世之音自炊起而霆奔每徐行而
山立提振㫪陵之風月縱横周序之鼓鍾日暖旌旗一麾
玉帳春明霄漢三道綉衣驅馳靡惮於賢勞出入有關於
民命方千仞翔而覧下乃六月息以啚南矧今聖哲馳騖
之秋正切英雄經濟之略江濤如許泉石謂何召賈誼於
長沙上心久渴見夷吾於江左天下何憂某飲菊悠然夢
蕉儻爾起家乘傳念舊綉之波濤畏道回車想綠蓑之風
雨幸近十洲之島冀沾九里之河滕壤舊㕓曾識平反之
譜周原新轡願承鞭辟之方拜下非遥由中莫旣
回李安撫肯齋
叨臬湘南余征上日摳衣洛下伊邇中台亟裁書而叙心
將考德而問業恭惟某官名門人傑昭代吏師醴泉芝草
麒麟天生瑞質高山深林龍虎代出魁人見謂西珍蔚爲
南望自覧德翔千仞而下即回瀾障百川之東粉墻紫界
之蹁躚玉檻丹梯之凌厲連麾江海風馳五袴之聲疊節
荆吴星度六絲之影以天下而自任何王事之獨勞迨授
鉞於千畿乃進書於九扈俄動平地神仙之想來尋往時
鍾鼓之盟湘水春深未許放情於黃老虞廷日永行看翔
舞於䕫龍某飲菊悠然夢蕉儻爾起家乘傳念舊綉之波
濤畏道回車想綠蓑之風雨幸近十洲之島冀沾九里之
河滕壤舊㕓曾識平反之譜周原新轡碩承鞭辟之方拜
下非遥由中莫既
回前人賀遷秩
影縻下隰奚𥙷毫釐步進員階忽饒分寸未謝玉淵之潤
先厪金薤之華自笑竿魚爲官何拓落也尚随書鶴振德
而輔翼之未悉刊酧餘啚嗣布
送前人冬
灰管移新律暖轉&KR0581;蘭鍾鼓楽清時春生花竹隔幔緹之
醲郁阻履韈之從容薄注鄠清式歌魯瑞俯慚雲繡又添
愛日之紋隃聽雷鼗趣侍含光之宴微芹馳瀆采菲知榮
賀前人冬
黃鍾噓暖繡線紀長錦堂增履韈之春綠野換荔芸之色
某謾馳今雨阻造下風隃睇翠蓬莫遂前茅之拜第瞻鶴
𦦨早催元會之朝
餽前人歲
朱泥貼歲驚殘爆竹之寒綠野回春喚起屠蘇之暁欲贊
喧馬散鴉之集曾微横鯉卧兔之供柏葉浮香隃想午橋
之宴梅花轉暖即迎卯詔之來輶瀆包羞麾留爲龍
賀前人正
攝提貞孟&KR1101;春回甲胙祝融接天柱雲度午橋元氣與游
夀祺來介某官泰内君子西方美人楽鍾鼓於園林聲和
綠净拜衣冠於閶闔光近清都表新渥於鶴書催窮班於
鼇禁某迹縻俗駕心遶賀星遥指於軫中拳拳公壽雪立
殘於門外耿耿于懷
送前人元宵
火樹銀花簇朱陵之明月羅幃綉幕開綠野之春風莫陪
鍾鼓之勝遊敬效豆籩之攝飲醉長沙行湘水忍賦岸花
遶建章立通明佇依雲朵區區輶凟盻盻麾留
賀前人納子婦
歡聲噪鵲喜氣乘尨日耀屏金春生堂錦伏惟歡抃某永
塵賀履敢後慶箋猥此將芹菲然采若倘蒙鍳茹無任欣
榮
送前人别會
楚節易麾有味林烏之哺湘花舞席隃瞻湖鴈之飛感水
薤之風規持金蕉而雨别日暮碧雲合耿河漢之相忘月
明今霄多劳江湖之遠夢薄言折寄徼惠麾留
謝章簽書鑑
綿田負耒投分一丘楚澤乘軺皈忱兩地公造化吹嘘之
賜廣詳明欽恤之仁昉履南維輒箋西筦伏念某遭逢雖
早零落亦多一壑白雲對哺烏而俯仰十年流水忘夢鹿
之去來不啚元日之會同猶記壮年之奔走我牛我車我
輦方堕影於湘波維駒維閣維駰胡強顔於衡麓未許賦
東方之粟乃趣涖南冠之囚尊叱馭陽回車展轉於君親
之際皋明刑契敷教剤量於政化之間吏民甫接於咨詢
風俗重爲之感激龍蛇行而赤子瘁羔羊冺而素絲傷非
扶内地之本根曷壮重湖之保障曹劌之戰長勺或云察
魯獄之功孔明之駐臨蒸正在破荆賊之後恍聞風而興
起凛受命之艱難兹盖恭遇某官德業两朝人物三代頌
慶曆之聖德政府經綸用淳熙之真儒中天黼黻誕篤緇
衣之造齊調金鼎之和遂沐匿瑕亦叨將指某敢不靈承
清問惠迪嘉師奉使登車敢自詭范滂之操爲親拜表尚
曲全李密之私激切未央敷荣祗淺
先生前除湖南漕即報罷復除本路憲道體堂謹書
謝高尚書斯得
負耒耕綿方省愆於私室乘軺使楚忽拜命於公朝昉履
朱維敬箋丹屏㐲念某(同前)兹盖恭遇某官拱璧元圭泰
山喬嶽迩交殿之勸講總是經綸古灵槀之薦人不遺氣
類遂令起廃復忝司平某敢不迪惠嘉師靈承清問鞭辟
虺隤之陳迹濯磨鞅掌之新功自與心謀敢比范滂之攬
轡未以罪去尚容李密之陳情歸倚方長敷棻祗淺
謝陳尚書宜中
耕綿負耒方私室之省愆使楚乘軺忽公朝之錫命旣履
朱維而陳臬亟瞻紫槖以修辞㐲念某學極攴離性惟骯
髒宿昌黎之南斗自嘆我辰事元亮之西疇每懷前路撫
陳編而慷慨恍初服之流離題柱而乘駟車不量巳力叱
馭而馳九坂徒負壮心山川尚有於鬼神草木自全於霜
露迹巳陳於芻狗影屢落於杯蛇一壑白雲十年流水當
元會彰綸於日月乃一朝移綉於波濤血指創深貽羞巧
匠折肱痛定莫詭良醫請東方之粟以閟俞爲南冠之囚
而趣載周爰伊始汔濟柰何起觀今日之重湖正抵北風
之一面曹劌之戰長勺或云察魯獄之功孔明之駐臨蒸
正在破荆賊之後歘聞風而興起凛受命於艱難兹盖恭
遇某官大吕黃鍾元圭拱璧天章閣之論事行展經綸古
靈藁之薦賢不遺氣類遂令起廢復忝司平某敢不激厲
新知濯磨旧玷沐浴蓬萊之風露昭蘇蘅芷之江山皇帝
清問何擇非人碩言奉教王事靡盬不遑將母儻遂陳情
歸倚意長敷宣喙短
謝陳正言堅
省愆私室方負耒以耕綿拜命公朝忽乘軺而使楚初咨
詢而咨度終受察以受容隃跂拾遺敬箋主進某名浮實
淺意廣才疎早歲飛騰真有終軍之銳中年閱歷始知元
亮之非頃飯牛吉水之陽有秣馬湘江之旨此運使大體
旣無士遜之良去監司不才聊見希文之志進退用舍固
各有命栽培傾覆亦因其材此真生我之孟孫安得酖人
之叔子歲年忽忽空懷躍冶之羞風雨悠悠久断問鈞之
夢不謂一寒之零落未爲諸老之棄捐取彼蒼葭謂粗嘗
於霜露憐其舊綉使復出於波濤血指創深見嗤巧匠折
肱痛定敢詭良醫方祈偃息於支離俄責驅馳於跛躄慨
念重湖之今日浸憐一面之北風孔明之駐臨蒸正在破
荆賊之後曹劌之戰長勺或云察魯獄之功凛受任於艱
難恍聞風而興起孰主張是遂躋登兹兹盖伏遇某官寒
露清冰泰山北斗雖剛不吐柔不茹卓然論事之風然過
者化存者神偉甚容人之度遂使山林之深密復叨原隰
之光華某敢不祗若平反對揚欽恤鞭辟&KR3280;隤之陳迹濯
磨鞅掌之新功元龍百尺樓知將展下床之拜王尊九折
坂其敢忌叱馭之規皈倚方長敷棻祗淺
謝陳侍郎存
省愆私室方負耒以耕綿拜命公朝忽乘軺而使楚初咨
詢而咨度終受察以受容稽首席間通忞閣下㐲念某名
浮實淺意廣才疎生平事可對人粗有聞於涑水仕太早
不及學或見笑於乖崖捫心每念於息肩回首不堪於鑄
錯司馬橋乘駟豈應聞命以疾驅管城子免冠正當爲法
而受惡然而兩停漢傳再黜周行皆緣一日之瑕疵自取
十年之坎坷悠悠白日空懷毀瓦之思落落青山久斷問
鈞之夢不謂元日闢門之始猶在皇華遣使之中追天上
之雲龍望不到此詠人間之蕉鹿意若安之血指創深見
嗤巧匠折肱痛定敢詭良醫方祈偃息於支離俄責驅馳
於跛躄慨念重湖之今日浸隣一面之北風孔明之駐臨
蒸正在破荆賊之後曹劌之戰長勺或云察魯獄之功凛
受命於艱難恍聞風而興起孰主張是遂濟登兹兹盖恭
遇某官拱璧元圭泰山喬嶽迩英殿之勸講總是經綸古
靈藁之薦賢不遺氣類遂令起廃復忝司平某敢不激厲
新知濯磨舊玷沐浴蓬萊之風露昭蘇蘅芷之江山皇帝
清問何擇非人碩言奉教王事靡塩不遑將母倘遂陳情
歸倚意長敷宣喙短
賀曹尚書孝慶(兼給事中)
選高春伯光映夕郎創履摩雲煥清朝之文物簮裾照日
侈丹地之恩輝鼓舞風雷動搖鴛鷺恭惟某官名高二陸
才備百參風雲上下之交撝呵龍虎天日清明之瑞鞭駕
鳳凰春行霄漢之三麾星煥江湖之四節蘭臺壁水安定
龜山彤管青蒲歐陽司馬出柚磨霜之鉞浩吟捲雨之簾
階轉松隂旗翻柳色白馬盤陀之覲日紫囊筆槖之生風
矧批敕瑣闈任朝廷之綱紀而侍言經幄啓帝學之光明
用頒一命再命三命之榮特𢡟大書特書屢書之績卻高
䴡使止西蕃馬讀青史而猶香還諫臣敕繳内侍官凛清
遊其未遠必兼廣申公之十論必細陳温國之五規要看
久遠之功名盡展平生之經濟某濫巾遠服望履層霄星
度文昌遥想蓬萊宫之氣雲行石鏡尚磨蛟龍字之碑心
曲葵葵毫端草草
賀劉尚書黻
命渙九旒光升双履風清畫省凖䋲帝世之百工雲擁仙
臺刀尺周官之群吏濡毫綠净拜手紫微恭惟某官吞吐
龍湫卷舒鴈蕩清規映日耀西華之金晶直氣摩空屹南
都之鐡璧威鳳祥麟之出處慶雲瑞日之文章一䟽辨姦
少日老泉之氣識十條論事平生小范之精神自塤箎堂
陛之交而黻藻帝皇之度獨到古人之未到能言天下之
難言爲御史爲諫官張膽論事真舍人真侍講吐辭爲經
儒荣方試於一時柄用遄開於九軌乃霈三命再命之渥
徑通前行後行之班細氊廣厦之席重龍泉文淵之劍二
時方艱大公竭論思余安道决邊議於朝廷真工部長蘇
子容戒功臣於彊埸爲史銓師發揮黃旗紫盖之精靈盡
掃枉矢攙搶之芒角前籌彪炳疊紐蝉聮采石江流更展
中書之略海潭沙漲遄符宰相之謠某羈足馳原阻心賀
厦文昌星度衣冠徒想於後塵&KR1174;嶁雲飛草木碩濡於今
雨鋪陳喙短激躍心長
賀趙侍郎月山(太平州赴召)
選表揚綸歸中持槖采石洲之明月光照海山通明殿之
紅雲影搖河漢介圭覲只會元驩如恭惟某官玉粹金剛
冰懸雪跨清廟生民之作膾炙諸公干將莫邪之鋒指麾
餘子自傍天而行斗牛之渚便拔地而起湖海之樓出入
兵間月柝燈碁之耿耿驅馳江上參旂井鉞之堂堂儒臣
知兵從古所少天子謀帥必在其中方建纛而前千軍遶
帳而不動及還笏而去二童随馬而有餘悠悠四顧於山
河落落一麾於江海嘯吟水石酧謫往展月之魂上下風
穡訪舍人麾軍之迹慨然有神州陸沉之歏發而爲中流
擊楫之歌属傳風景於峴山忽駭波濤於天塹長江爲備
不𢾗處可共險於萬人朝廷飬兵三十年當成功於儒者
乃疇庸於東掖乃趣貳於西曹太乙靈旗出陪豹尾鈎陳
玉檻進逼鰲頭青天白日鳳凰之聲名高山深林龍虎之
氣勢前行爲兵部小紓帷幄之謀大本在中書亟正鈞樞
之拜某濫巾劇部望履修門班漢從於甘泉宫喜稱知巳
勒唐功於吾溪石巳戒有司
賀荆湖汪制帥立信
中禁出綸上流易鎮尚書天之北斗光動玉垣荆楚國之
西門勢雄鐡壁氊帷膽落旗盖風生恭惟某官意氣吴鈎
胸襟彭蠡蒼龍捲四海之水拔地威風巨鰲戴三神之山
擎天砥柱表表二三豪傑恢恢數万甲兵起觀江漢之危
枰政急波濤之巨楫峴山落日追思羊太傳之經营江左
流風孰奮管夷吾之慷慨乃易長沙之節乃高建禮之門
北繞穎沔南卷沅湘一新牙纛東逹吴會西通巴蜀重整
金湯然且許充國以便宜授孔明以節制真儒無敵於天
下此虜巳在吾日中箭青海弓天山槖鞬敵愾杯長河塊
泰華樽爼折衝陳六月北伐之詩刻萬年中興之頌式歸
几几晉位巖巖某隃睇齋壇阻陳賀履星輝翼軫莫随東
野之雲龍月滿關河尚策祁山之流馬衷旌搖曳舌筆單
疎
廣西李經略經過迎状
圭裳東覲牙纛西來畫鷁鏡秋懸桂林之明月綉屏悵暁
拂石廩之行雲雷馭先驅天吴起舞某摩挲脫履飛遶前
茅逐東野之龍久懷上下拜北平之馬重覩傑魁
請廣帥會
傳鼓上清湘桂舟度曉舉杯激明月楚觀生秋輒扳千乘
之光華重話六年之契闊舳龍飛動豈敢爲從者之淹檣
燕慇懃且爲盡故人之飲
折送諸監司廵歷會
問楚囚而返棹幸接席間傳&KR0789;渌以稱觴幾成瓦後欲洊
邀於金轡恐重溷於冰壼獻芹而效野人顔之厚矣折枝
以奉長者禮亦宜之區區卷爼不腆僣易馳獻如沭肯留
萬有餘荣
回朱帥參
疇庸紅旆贊畫油幢羅帶玉簮卷嶺麾之雲氣銀濤青壁
籌湘柳之春風五朵施先七襄禮後某官春容之度贍蔚
之文飈起雷轟揭修名於干佛霜懸雪跨歛神氣於九仙
弓矛洛下之耆英領䄂湖南之賓客月暗秋城燈明夜觀
日臨仙掌烟傍衮龍小駐籌帷促歸輦路某居慚未見切
幸寅同訪赤字於山尖喜陪新雨望冰壼於幕下隃結飛
霞繾綣情深敷棻詞約
回劉運管志叔
周隰馳駰恍波濤之移綉祁山流馬催帷幄之運籌一介
施先七襄報後某官鞭駕英雄之意氣攅吸霞雨之文章
雲杏露桃豔神仙於蓬島燈碁月柝重賓客於湖南小泛
紅蓮佇歸青瑣某俯慚小草仰辱&KR1275;花逢故人於瀟湘尚
珍金玉跂天孫於雲漢莫報䄡䄖
回葉茶埸
車來今雨載征濡轡之塵旗展春山遠聽杖藜之句感君
雙尺華我六絲捧雲漢之織裳莫將瑶報撫波濤之舊綉
尚籍瑱規
賀桂陽劉守
䟽綸鼇掖作鎮熊湖天上仙班猶帶&KR1152;稜之月湖南道院
新行棨戟之春條貫昭蘇耄倪驩舞恭惟某官真霄漢土
爲文章翁䄂五老之風烟插天秀色卷三神之霧雨摶海
壮啚自騰翔殿角之雲巳錯落班心之玉飽看美蓉之輝
媚尋歸芍藥之從容記大史之名山金匱石室籌將軍之
武庫紫電清霜小横桂水之烟歡戱萊衣之綵乘騏驥道
夫路雷動先聲驅蛇龍放之菹春生敏手𥜗歌鼎鼎綈召
堂堂某息蔭載騏叨恩便飬東馳西騖迹將遠於江湖夜
醉曉行心相望於霄漢輪囷抒謝藁秸包羞
賀寳慶王守
丹詔起家彤幨就國跨茅山鶴來從勾曲之洞天分竹使
符出領濂溪之霽月感先未識樂在寅同恭惟某官鴈蕩
孤峰梅溪的派激龍湫而和妙墨箋古史倚相之書執牛
耳而主齊盟負大學何蕃之望大車九軌砥柱百川峩峩
天上之神仙佩蒼鳴曉纚纚水邊之花氣戟畫闈春風行
蘭國之江山燠轉梅峰之草木銀莵出色畫鹿生光川暖
玻瓈小駐插天之紅旆花深翡翠佇馳度漢之紫泥某舊
綉&KR0804;顔新麾照眼九州地接獨先鄰燭之光一水江連飽
聽今𥜗之頌衷旌搖曳舌筆單疎
賀道州王守
鳳撿揚庭熊旂赴鎮翩翩趙公子星煥九霄粲粲元道州
風行千里騷蘭香度童竹歡傳恭惟某官簫鍾瑶簴之音
金井玉輪之操當家清白撫千佛之青氊上界葱蒼接九
仙之玉佩出則蟺蜿於湖海入而黼黻於周行衣冠照湏
女之珠樽爼總從戎之柝卷紫電清霜之氣主光風霽月
之盟驅龍蛇放之菹春生敏手乘騏驥當夫道雷動驩聲
發游刃於新硎走神丸於迅坂民歌來暮公快行春香戟
凝清和墨剰吟於碧落璽書照渥追鋒促覲於紅雲某鼯
技巳窮牡驅何𥙷九州襟帶喜親鄰燭之輝萬井旌旗滿
聽今𥜗之頌溶溶新雨亹亹下風
賀永州袁守交割
春生騎竹吉耀兔銀揚照軫之旌旗布先庚之條貫風行
千里庭迅三吾某喜滌籕之辰良即盍簮而申慶亟馳泓
穎預訊轅和
回前人
懷&KR0807;湘源荣分半竹飛書楚觀光挹前茅爲華綠净之江
山猶帶紫清之烟霧沸歡聲於稚籜浮喜氣於寒薌瞻鵉
鵠於北平跫然擊節爲雲龍於東野喜甚執鞭槀秸占酧
輪囷覿謝
請雷州虞守
領&KR0807;海邦低簮楚觀太史紬金石契闊十年故人逢瀟湘
會并一日喜來今雨碩欵清風
送前人别礼
剪燭空凉喜話巴山之雨觧維浩渺莫追𬈑海之風隃聞
傳鼓之麾呵曷䆒執祛之繾綣折梅花於岣嵝愧我騷騷
随雲氣於蓬萊爲君娓娓
回諸郡守冬
陽氣應黃鍾時哉南至兵衞森畫戟貺我東風昭黼黻於
魯臺嘘塵埃於楚觀恭惟某官陽明人物雷動聲名䴡曉
旌旗照映壼冰之㓗行春鼓角發舒圭影之和近七日之
朋來進三朝之元會某坐馳梅影隃借芸香宫線添長正
&KR0804;顔於把綉雲門入奏惟洗耳於歌襦
回諸郡送年酒
開荆楚之畫鷄舊梅如夢賦蘇州之清燕新麯生香挹宫
錦之淋漓醉屠蘇之先後從太守楽知同元日之春爲細
民斟願廣東風之賜
回諸郡賀年
條風開獻節雄律鳴春戟衞森清香雌堂䴡暁茨梁介祉
草水生輝恭惟某官氣度陽明精神雷動玉珂舊影光搖
白獸之尊皂盖清塵彩照蒼龍之角小聽歌𥜗之暖即來
召綍之溫某坐閱一期隃曕五馬回車雲近方懷卭坂之
思化犢日長尚味海瀕之譜
送徐權府折爼
舟泝鴈回載沭瀟湘之雨雲連燕寝渴陪桃李之春恐廢
聽棠薄言羞藻乞爲寒水玉恨莫對於冰清走置錦屠蘇
敢坐將於&KR0789;渌
回前人請宴折爼
帆浦乍歸沭東風之飛錦鈐齋相望荷北海之開樽清來
畫戟之香綠折瓊芝之草碧筩隃卷如坐使君之林玉案
無酧有愧美人之綉
回前人送轉官折爼
影縻下隰奚𥙷毫釐步進員階忽僥分寸正自憐於磨蟻
乃特枉於緘魚感折寄之慇懃佩相期之汗漫共明日千
里肯分此光賦終日七㐮若何爲報
回前人送冬
陽氣應黃鍾時哉南至兵衞森畫戟貺我東風昭黼黻於
魯雲嘘塵埃於楚觀芸香在手梅意彌襟日表迎長正&KR0804;
顔於把綉雷鼗入奏惟洗耳於歌𥜗
回柯權郡謝舉薦
爲仲舉題坐彼美監州薦侯喜有詩薄言報國度清風於
燕寝洒今雨於鴈回大丈夫即真佇膺莵&KR0807;我鄕人未免
聊謝貂䄖
回前人賀得贑
對&KR1174;嵝之行雲何功將指沭空同之新雨爲飬叨恩志甫
遂於循陔音首勤於傳驛某官以錦裳手誦緇衣詩王事
靡塩豈敢定居同心心而體國君子不匱永錫爾類推老
老以及人遂令回卭坂之車亦猥捧江城之檄某感深烏
哺愧甚鵜濡顧影躊躇漸有雲東西之迹懷人飛越相望
斗南北之輝
回李潭倅謝上
渥渙紫泥光紆朱&KR0807;蓬萊雲氣随太祝之輕裘湘水月明
照監州之緹軾兹憑回鴈薄謝來魚某官大雅孤標真清
偉度玉珂金鑰聮天上之神仙青壁銀濤重湖南之賓客
佇携風幘歸趁屋靴某隃奉&KR1275;花相輝芳杜拂山尖之科
斗敬袭清霜聽江上之琵琶更傳白雪
回諸郡倅賀冬
九寸黃鍾律和動緹帷五丈畫堂旗春生錦叚芸香在手
梅意彌襟某官氣類陽明精神冰㓗𢋫庾樓之曲聲徹雷
鼗續湓浦之吟文裁宮線清露曉濡於驥尾韶風夜度於
鴛行某隅綉何工屏泥借潤瀟湘波暖照明月於胡床&KR1174;
嵝烟寒倚行雲於仙韈
回諸郡倅賀正
攝提貞孟陬青規絢綵風流半刺史朱&KR0807;生輝陽德斯升
元氣之會恭惟某官聲名雷動氣度春溫緹軾清塵色照
蒼龍之角玉珂舊影光搖白獸之樽小分千里之辰旌即
下十行之卯詔某坐驚歲始隃贊州端波暖江湖未趣東
西之駕風和山水相望南北之樓
回諸簽幕賀冬
黃鍾陽氣應緹幔香深冰壼幕下清彩毫燠轉芸香在手
梅意彌襟某官氣類陽明聲名雷動胸蟠五色卷舒宫線
之紋音度尢韶出入雲和之瑟小分光於烏幕即翔舞於
鴛行某軫野相望綉隅何𥙷招呼和氣隃看仙韈之華上
下春輝密贊賓帷之勝
回諸司諸郡幕賀正
閱鷄戶之年頓驚元日賞龍門之雪隃企光風暖透荔芸
意行蘭芷某官聲名雷動氣度春融綠幕生輝光照龍杓
之彩朱絃奏雅音諧鳳律之陽衣冠小立於金臺環珮即
趍於玉府某相逢甲換猶喜寅同夜醉曉行漸作江湖之
隔雲飛川泳永言霄漢之期
回施帥凖送别
望冰壼於幕下遥結飛霞映赤字於山尖喜來垂露寵先
一介禮後七襄某官冰雪孤標雲霄名閱玉珂金鑰接江
左之衣冠青壁銀濤贊山南之鼎軸籌帷小駐輦路遄歸
某服膺夾袋之儲决意緇衣之好南轅北轍迹遽隔於江
湖左弭右鞬心相期於霄漢輪囷欲謝槀秸是慚
回洪凖遣到任
衮鉞掄材油幢䟽渥花明湘水分曉月於紅牙柝静郾城
生春風於色筆一箋愧後六&KR1275;施先某官威鳳鳴陽神駒
奔電貂金奕奕發五彩之芝英簮玳翹翹結九歌之蘭佩
小駐清壼之下即陪赤舄之東某隃企芳塵喜聞新雨從
軍古云楽剩羡燈碁織女不成章莫酧裳錦
回趙檢法
馳絲無𥙷愧行湘水之春贊幕多竒遠洒縉雲之雪施先
一介禮後七襄某官瑚璉英姿泉阿神物洛陽龍門之清
賞吞吐風雲軒轅鳳楽之妙音鏗鍧金石小游綠水近即
紅雲某久徯寅同未諧辰見(云云)
回諸郡教官賀冬
吹琯動浮灰時哉南至講道出新貫貺我東風挴意彌襟
芸香在手某官精神冰凛氣類陽明文鐸聲揚一片雲和
之瑟書氊色䴡五花宫線之紋徑携三鱣之春入慶六鰲
之曉某何功把綉徒愧織裳&KR1174;嵝烟寒自笑庭楊之影瀟
湘波暖第傳泮藻之清
回諸郡教官送别
星馳隰轡空浮棘影之塵日麗堂氊喜邇槐隂之翠輒憑
回鴈占謝來魚某官蓬萊文章華岳瑚璉曉開雲杏纚纚
聲猷清蒞泮芹源源教思聊汲清湘而變鄒魯行瞻黃繖
而講唐虞某將指何功同心有味南轅北轍迹似遠於江
湖左啚右書情相期於霄漢
回桂陽劉教授
日麗鱣堂喜近枌榆之翠星華鴈嶠有來芹藻之清知在
歲寒舞慚地窄謂草木吾味賦聊誦於梅花母金玉爾音
振隃聆於杏鐸七㐮匪報三宥爲荣
回林教授
時雨鶴峯新𬎼度暁清風鴈嶠塵臬生秋不言而意已傳
未識而氣先感謂草木吾味賦聊誦於梅花母金玉爾音
振隃聆於杏鐸
回張教授
春滿鱣堂覃藻芹之教思書來鴈嶠出草木之味言先舉
所知豈非吾碩南轅北轍迹遽遠於江湖左弭右鞬心相
期於霄漢
回胡山長
挹西山之新雨如見其人納北窗之清風喜有此客亟憑
回鴈占謝來魚某官蓬萊文章華岳瑚璉曉開雲杏文采
九霄清照川花書香五色重濯濂泉而浴洙泗行趍廣厦
而講唐虞某恍舊綉之濡絲捧&KR1275;花之盈䄂永爲好也愧
莫稱於報瓊能無誨乎尚有聞於振鐸
回邢山長
開帝舘之雲秋𬎼度曉織天孫之錦晴綺絢空一介施先
七襄禮後某官岷峨鋒鍔蓬萊文章紅杏碧桃豔神仙於
天上粉墻紫界重賓客於湖南小對簷花即歸院柳某幸
償未見且賀寅同自笑黔驢難策再衰之鈍相逢衡鴈碩
聞三益之規
回衡州江判官
從軍帷幄欣雲近於蓬萊贈我瓊瑶施先
一介禮後七襄某官玉尺懸冰金莖㵸露紫霄縻頂扶搖
𬈑海之風綠水飄纓談笑郾城之月佇看飛鶚即遂簉鴛
某欣捧色絲有華舊綉擷瀟湘之草隃寄鴈回望江漢之
雲莫將貂報
回趙判官
芙蓉幕畫見推三語之清桑梓年情僅效一言之鴈舞䄂
方慚於地窄織裳乃逐於雲來瀟湘逢故人薄酧今雨霄
漢瞻佳士徒竚下風
回郭判官
雲近熊山有美芙蓉之影書來鴈嶠頓生杜若之香三語
施先七襄愧後某官珊瑚文采冰雪聦明空冀北之群神
行贔屭望湖南之幕鋒淬鉅鉟小贊凝森遄班清切某偶
諧聚軫多幸同寅意重冰清深謝宜敖之句贈隆錦織莫
酬幼婦之辭
回陳撫属張監倉
馳絲何𥙷愧岣嵝之春風畫幕多竒賁瀟湘之華月施先
一介禮後七襄某官絶俗精神識時俊傑洛陽龍門之清
賞吞吐雲烟軒轅鳳樂之好音鏗鍧金石少凭玉帳即覲
璧璫某多幸寅同有懷未見南轅北轍迹似間於江湖左
弭右鞬心相期於霄漢
回黎知錄李司理
驅馳遠使空搴杜若之雲俊逸參軍辱贈梅花之雪舞慚
地窄知在歲寒某官巧鑄鉅鉟清摩贔屭剛風度筆廣平
賦之淋漓寒露照襟何遜詩之洒落小需鞠草即看攅花
某共客瀟湘期君霄漢重緹錦叚莫酬明月之珠空羡紫鱗
擬結横江之網
回永州司理司戸
梅花鐡石心相知巳晩金薤琳琅字多謝何厪味也同吾
惠而好我緇兮又改嘆舞䄂之地寒白也不群喜錄屏之
天近
回謝司法
星馳周隰將爲飬以懷歸春度燕臺乃覧輝而來下載憑
回鴈薄謝來魚某官華岳清冰海水明月鏗鍧金石軒轅
鳳楽之好音上下風雲洛陽龍門之清賞小吟蕖綠徑照
藜青某夙幸同寅隃贍聚軫南轅北轍雖遽隔於江湖左
弭右鞬正相期於霄漢
回諸縣宰賀冬
觀臺雲物曉看五色之書彭澤風流春度一同之詠駢花
委豔芳杜生香某官氣類陽明精神冰㓗霞飛錦織卷舒
宫線之紋春落弦聲上下雲和之瑟佇翔鳬影晉簉鵷行
某迩只畫簾翛然隅綉撫庭楊於岣嵝空負分隂培浦柳
於瀟湘隃看一碧
回諸縣宰賀正
攝提貞孟&KR1101;八荒開夀連城得茂宰萬象皆春花柳無私
茨梁有慶某官聲名雷動韻度天和文豔錦機光照龍杓
之彩風生玉軫音諧鳳律之陽舒舒蒲榖之香進進蓬萊
之武某坐驚甲換猶喜寅同為秋浦官孰禦春風之舄送長
沙客相望明月之舟
回衡山趙宰孟傃(謝舉陛陟)
效顰一鶚力何𥙷於培風照眼雙鳬手忽承於垂露一謙
過矣三復跫然某官文采珊瑚歌聲金石融峰九千餘丈
氣埒青蒼郎垣二十五星光生銅墨裒時正直簡在凝嚴
某借助鞭長汲清綆短頌言美瑞知麟鳳之在郊趣覲通
明戒鸞凰兮先路
回善化韓宰
出宰山水縣喜調新琴爲織雲錦裳有華舊綉載憑回鴈
占謝來魚某官玉尺清方金莖晶潤融峰九千餘丈氣埒
青蒼郎垣二十五星光生銅墨暫翔鳬影佇入鵷行某自賀
寅同豈云未見娟娟一碧共看貫索之沉耿耿七襄莫效
聯珠之報
回鄠縣爰宰
移綉波濤愧將絲轡出宰山水先度絃歌隃寄鴈回敬酧
魚遣某官琳珪清越冰雪聦明雲傍碧桃千丈蓬萊之光
氣月明綠野一簾秋浦之清風小種縣花佇歸院柳某俯
慚舊斧仰辱聯珠味黃絹之辭永爲好也乏貂䄖之報受
言蔵之
回牧縣郭宰
舊綉塵深閱八&KR1396;於楚觀晝簾花度飛五朵於雲陽新雨
同心清冰照目某官光華尚錦盤錯投刀横巴水之野舟
肯煩期會聞楚萍之更鼓終覺分明迩只鳬飛翩其鵠立
某馳驅技短嗟切意長皎皎織女終不成章駕言匪報駪
駪征夫每懷靡及尚克相規
回湘潭張權縣
雲移松影調新韻於宓堂春滿桃隂來清風於周轡懷哉
今雨遺此華星小生欲相吏耶碩同衷恊丈夫即爲真耳
佇聽除音一水娟娟七襄耿耿
回求興趙權縣
鶴岑琴好相望明月之心鴈嶠書來不隔同年之面以雍
容之雋軌將慷慨於公車北轍南轅遽江湖之相遠左鞬
右弭尚霄漢以爲期占對甚臯垂孚爲寵
回瀏陽任丞
晴紋照綬曉入新花遠素飛雲春回舊綉辱施先於一介
愧禮後於七襄跂天孫之織雲莫將瑶報望美人兮明月
尚藉瑱規
回寕遠簿到任
地鄰棲鳳喜聆千玉之吟風度鳴鸞恍聽九韶之奏縣花
出色汀若生香然太乙之藜佇聽令業織天孫之錦莫敵
腴施
回浟縣趙簿衡陽易尉
馳隰無功愧行雲於岣嵝佐琴有韻捧明月於瀟湘小車
來映於縣花春佩相輝於岸芷某喜瞻聚軫樂在同寅北
轍南轅漸覺江湖之隔左鞬右弭尚爲霄漢之期
回衡陽歐陽尉
挹春花於拂綬喜見青撑垂星字於乘槎有華綠净重此
湖南之賓客美㦲日下之神仙牡轡何功自笑再衰之技
貂䄖莫報更求三益之規
回楊料院
司會名藩有美同年之子委書下隰聿來異事之僚峩簮
玳於賓筵粲糜瓊於騷圃湖南幕貴良懷支使之賢水北
價高寕久山人之索遥憑回鴈隃謝來魚
回宋稅院萬年
篁竹嘯鼪鼠僅免失刑岣嵝挐虎螭劃傳得句怒飛鐡畫
光照錦機撫劍首於&KR0238;園敢當一吷間簫聲於赤壁莫遂
倚歌
回劉學錄(胡石壁客)
我馬維駒訪岣嵝之竒字有鶯其羽發蓬萊之妙音亦來
見我乎嘗有此客否某人語洗烟火書籠山川張生手持
石鼓文氣涵綠净揚雄自有河東賦聲透明光亟呼熊耳
之雲立近鰲頭之日某味同草木影合江湖扶搖萬里南
𬈑相期汗漫上下四方東野此意輪囷
通交代廖提刑邦杰(號恕齋)
共審䟽恩象魏易節熊湘星度天囷光照武陵之雪風生
春綉神開衡岳之雲翠蕩凌烟華絲絢曉恭惟某官傳心
正學行世清規雲霄閥之高寒蜿蜒浦劍湖海樓之突兀
坱圠參旗屹砥柱於中流行大車於九軌出擁康沂之駕
入提建禮之門犀監重弓武絢將軍之電金曹曳組輝聯
湏女之珠佩聲雜遝於蓬萊麾影横斜於牛斗誰謂寒露
清冰之勝屑爲春山暑露之行收海苦之波濤定夫正學
布淛江之雨露朱子常平便當跨汗漫而擺雷硍于以經
駘蕩而出馺娑属天顔之西顧念民命于南維不有仁人
孰長王國乃輟神仙扵海上乃移星宿于軫中惟君子之
祥刑自聖門之恕學推廣不冤之條貫發揮無訟之本原
轉陽和扵芙蓉薜荔之間沛生意扵槢椄桁楊之外盖以
臯䕫之長者而行孔孟之本心皇華咨度咨詢盡展平反
之業清問惟明惟畏即陪啓沃之聯某久把短鑱偶塵綉
斧撫王事而集苞𣏌坐隔白雲望美人而結幽蘭喜逢今
雨俯仰十年之同味夤緣百世之交情尊叱馭陽回車豈
是秋春之鴻燕貢弹冠朱結綬尚將上下扵雲龍舌筆疎
單衷旌搖曳
與袁州安守到状
叨符便飬假道言歸西水分江喜接九河之潤東雲捲雨
重瞻三峽之春即遂樞趍預深欣忭
回袁守不赴請
馳白雲之下幸甚假途卷今雨而來言將授舘華髮之典
刑甚厚清風之籩豆有加薄言還歸何速卭崍之馭碩安
承教第懷臺峽之春方命負慚嗣音抒謝
回交代權贑州孫提刑炳炎
南節易麾爲慈親而拜命西臺就牧屈膚使以論交温朝
花雨别之盟借堂草春暉之色施先一介禮後七襄恭惟
某官大雅風流真清人物冰懸雪跨吐吞禹穴之玉書鳳
躍韶鳴鏗戞天台之金賦雷轟歘起山立徐行巍冠參卿
月之班雜珮峻郎星之直侍女護衣鷄人傳箭擬翠殿之
賦詩衞兵森戟燕寝凝香肯芝山之携酒豈弟十萬家之
春意精神三百里之湖光前席興思此佳吏部西人則曰
真好監司寕遲履接於星辰便報綉行於霄漢春風扉影
草卧桁楊夜雨灘聲雲銷貫索暫屈玻瓈之六轡更聯虹
玉之半符昔清獻典州而三川之琴有韻而濂溪行部則
五嶺之獄無冤每惟八境之有緣皆著兩賢之遺迹盛德
可稱於百世明公乃合於一人麾蕩照江劍刀易俗玉節
青絲䌫小駐虎頭白馬金盤陀遄陪豹尾某無功將指有
味陳情王陽回刺史車庶乎爲子毛義捧郡守檄專以爲
親昔随振鷺之英游今忝傳龜之雅好夢回舊綉恍慚揚
秕之前手把新符早托絶塵之後會趣綸之來下辱飛檄
之遠臨皇華之禮有加南陔之詩復作安有十一州之廉
察屑爲二千石之交承行縣錄平反喜不隔望雲之舍詣
府受約束碩遂依近月之臺舌筆單疎衷旌搖曳
回陳侍郎篤齋
回車卭坂請自效於林烏得郡江南取巳捐之竹馬綢繆
錦製緹襲衮華恭惟某官麾斥八極之風雷卷懷九天之
星斗古靈䄂中之槀屡薦時賢温公洛下之評不遺人物
遂使忝求芻之寄從而諧啜菽之私某半竹奚堪&KR1275;花甚
寵想五𤱔青山之樂碩請訂金懷四方明月之詩曷酬贈
璧
賀曾京尹淵子(號留遠)
露綸渙渥星履陞華東澗西瀍冠十連之元帥南昌北斗
表六典之地官丹屏雲開紅牙日䴡某官抉分雲漢吞吐
江湖直氣摩空金天晶之錯落清規照世玉井水之甘寒
自&KR0938;&KR0938;於鸞聲遄峩峩乎豸角文章大手南豐先生政事
十條小范老子䄂出摩霜之鉞坐吟捲雨之簾真侍從歸
拜於甘泉慈父母來臨於京兆乃由太乙徑陟文昌水懸
雪跨而朝望孚日暖潮平而民氣樂&KR1275;衣冠於建禮坐鎮
千畿籌帷幄於延和遄歸兩地某喜傳除綍阻趁賀綦五
緯明霄望龍泉之秋色九河流潤懷虹翠之春暉
回曾主簿清老(曾王堂秀溪之孫)
千里明月隃企停鸞一字華星劃開湧翠惠而好我粲然
有文某官地胄穹華天資潤美北平王之閥閱梧竹蒼蒼
東山氏之衣冠芝蘭奕奕盍騎麒麟而凌厲乃從猿鶴以
徜徉展也怒飛翩其孰禦某頃馳楚傳切志綿田卭坂回
車庶乎爲子江城捧檄正以便親永懷寸草之睴更感粲
花之寵式相好矣莫酧錦綉叚之華遡洄從之如此玻瓈
江之碧
回吉州權府賀新除
某寖䟽棨座倏被絹封身到木天誤辱九重之眷詞垂金
薤過蒙十部之臨方切循墻敢勤褒衮盖如庸晚徒抱迂
愚山林自分於投深畎𤱔空存於愛上朝清道泰幸遭際
於明時小往大來慶挽回於正氣猥令忝竊例沐登崇恭惟
某官瑞毓長庚福移子駿家有甘棠之笏凛凛典刑人蒙
别駕之春陶陶生遂適郡符之初綰覩帝綍之誤頒盖惟
大夫之曰賢遂令小子之有造正朋一字恐慚讀秘閣之
書肅使載還尚擬致監州之謝
回吉守李寺丞芾
光膺芝檢榮剖竹符吉爲大邦望二天之正急公有異政
爲百姓而一來新令風馳歡聲雷動恭惟某官雪山冰壑
天球河啚居南岳風土之竒夙鍾清淑得西堂議論之正
綽著典刑早啓雋途荐升華貫天官宫正持衡稍食之平
穡臣司農挈領扈丞之重惟絶海迅颿可以開鯨浸惟倚
天長劍可以破浮雲故當搶攘杌&KR1150;之秋常任撫字澄清
之寄昔四郊洶洶帝每興當饋之嗟今二水湯湯公迄收
按堵之效惟我廬陵郡之劇爲今東蒙主之難莫非王事
我獨賢勞旁諸縮手所謂世臣必有喬木上遂傾心向來
二千石之除曾擬六一翁之里惟蒼生之有福故珠浦之
重還期會餘間雖異坡老作詩之舊道理最大喜聞韓王
有德之言今庶幾乎侯來暮矣青原鷺渚未容坐席之溫
紫殿鵷班正恐召環之速某幸備受㕓之數得同載道之
歡已進迓於前驅乃退慚於後至欲陳情而未果先賜汗
而謂何謝劉公紙書姑附鴻翔之便望皇甫壁記即修燕
賀之恭嚮戀罙深敷陳罔旣
回前人
某荐蒙顓翰再遺駢緘辭遜一出於肺肝義理各存於肯
棨螺浦之珠旣去復返足以爲竒夜光之璧無因至前受
之甚懼輒裁尺素庸叙寸丹仰冀融清俯垂澄察
回前人送冬禮
周曆紀正魯臺書至袴謠雷動恰先七日之來棨座春生
共慶一陽之長頌聲盈耳和氣滿城某未薦賀言猥厪餽
禮岸容待臘正棲寂寞之濱谷律先春多謝溫存之貺赧
然登受略此控酧餘俟别陳仰干情亮
回黃主簿
伏以春華如水驚三紀之流光夏綠滿園又一年之初度
方拾薪而煑瀑即嚼茗而嚥花敢意一謙有來多貺厚之
厨珍以起其牢落將之篚实以申其慇懃童喜相誇爲里
中之羊酒兒癡不了笑門外之桑蓬拜而受之我之懷矣
輪囷感臆拍塞謝言
回監魁錢昇叟賀新除
某偶膺光寵实沐庇庥將爲行人之辞先承君子之餽樽
來工部有光臨别之桮荷鵝贈右軍以比大鳴於鴈木登
嘉以往感德惟深姑此占酧嗣容禀謝
賀府簿錢昇叟
兹審錫命中朝職書大府密運良畫恊贊大功伏惟慶愜
某正深蒙頼倍切忻愉亟此叙賀切㦲委照
回大庾縣尉刘天聲
昨因歸鴈獲附殷勤歲月如馳曠音弗嗣五朵雲箋翩翩
復來山林郍記初度桑梓拳拳黼藻过矣就審一麾知巳
三尺司平楊州梅花何如庾嶺本色吟哦小駐倚聽横飛
庭实磊落分不得拜興言遠意若之何速之粛使知慚㐮
拜不敏何當裔状
文山先生全集卷之八終
