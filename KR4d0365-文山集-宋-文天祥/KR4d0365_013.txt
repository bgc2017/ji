文山先生全集卷之十三别集
指南錄
自序
予自吳門被命入衞守獨松關廼王正二日除浙西大制
撫領神臯予辭尹引帳兵二千人詣行在日夕贊陳樞使
宜中謀遷三宫分二王於閩廣元夕後予所部兵皆聚於
富陽朝廷擬除予江東西廣東西制置大使兼廣東經略
知廣州湖南策應大使未及出命陳樞使巳去國十九日
大皇除予右丞相兼樞密使都督諸路軍馬時北兵駐高
亭山距脩門三十里是日虜帥即引董參政以兵屯榷木
教場城中兵將官紛紛自往納降予欲召冨陽兵入城巳
不及事三宫九廟百萬生靈立有魚肉之憂會使轍交馳
北約當國相見諸執政侍從聚於吳左丞相府不知計所
從出交贊予一行國事至此予不得愛身且意北尚可以
口舌動也二十日至高亭山詰虜帥前後失信虜帥辭屈
且謂决不動三宫九廟决不優京城百姓留予營中旣而
吕師孟來予數罵其叔姪愈不放還賈餘慶者逢迎賣國
乘風旨使代予位於是北兵入城所以誤吾國䧟吾民者
講行無虚日北知賣國非予所容也相戒勿令文丞相知
未幾賈餘慶吳堅謝堂家鉉翁劉岊皆以府第爲祈請使
詣比方盖空我朝廷北將甘心焉二月八日諸使登舟忽
北虜遣舘伴逼予同往予被逼脇欲即引决又念未死以
前無非報國之日姑隠忍就船方在京時富陽兵巳退趨
婺處等州予俟間還軍苦不自脫至是欲從道途謀遁亦
不可得至京口留旬日始得鹽商小舟於二月晦夜走真
州朔日守苗再成相見論時事慷慨流涕予致書兩淮間
合兵興復苗贊之甚力初三日早制司人來廼出文書謂
丞相爲賺城欲不利扵我苗不以爲然送予出門勸奔淮
西予謂此北反間也否則托辭以逐客也李公仁人使見
予必感動遂之維楊苗遣五十兵四騎從行夜抵西門欲
待旦求見呵衞嚴密鼓角悲慘杜架閣謂李公必不可見
徒爲矢石所䧟不如渡海歸從王室予然之自是日夜奔
南出入北衝犯萬萬死道途苦難不可勝述嗚呼予之得
至淮也使予與兩淮合北虜懸軍深入犯兵家大忌可以
計擒江南一舉而遂定也天時不齊人事好乖一夫頓困
不足道而國事不競哀哉予至通聞二王建元帥府扵永
嘉陳樞使與張少保世傑方以李郭之事爲巳任狼狽憔
悴之餘喜不自制䟦涉鯨波將躡屩以從意者天之所以
窮餓困乏而拂亂之者其將有所俟乎德祐二年閏月日
廬陵文天祥自序
後序
德祐二年二月十九日予除右丞相兼樞密使都督諸路
軍馬時北兵已迫脩門外戰守遷皆不及施縉紳大夫士
萃於左丞相府莫知計所出會使轍交馳北邀當國者相
見衆謂予一行爲可以紓禍國事至此予不得愛身意北
亦尚可以口舌動也初奉使往來無留北者予更欲一覘
北歸而求救國之策於是辭相印不拜翌日以資政殿學
士行初至北營抗辭慷慨上下頗驚動北亦未敢遽輕吾
國不幸吕師孟構惡於前賈餘慶獻謟於後予羈縻不得
還國事遂不可收拾予自度不得脫則直前詬虜帥失信
數吕師孟叔姪爲逆但欲求死不復顧利害北雖貌敬實
則憤怒二貴酋名曰舘伴夜則以兵圍所寓舍而予不得
歸矣未幾賈餘慶等以祈請使詣北北驅予并往而不在
使者之目予分當引决然而隱忍以行昔人云將以有爲
也至京口得間奔真州即具以北虛實告東西二閫約以
連兵大舉中興機會庶幾在此留二日維楊師下逐客之
令不得巳變姓名詭蹤跡草行露宿日與北騎相出沒於
長淮間窮餓無聊追購又急天高地迥號呼靡及巳而得
舟避渚洲出北海然後渡楊子江入蘇州洋展轉四明天
台以至於永嘉嗚呼予之及於死者不知其幾矣詆大酋
當死罵逆賊當死與貴酋處二十日争曲直屢當死去京
口扶匙首以備不測幾自頸死經北艦十余里爲廵船所
物色幾從魚腹死真州逐之城門外幾徬徨死如楊州過
瓜洲楊子橋竟使遇哨無不死楊州城下進退不由殆例
送死坐桂公塘土圍中騎數千過其門幾落賊手死賈家
庒幾爲廵徼所陵迫死夜趨高郵迷失道幾䧟死質明避
哨竹林中邏者數十騎幾無所迯死至高郵制府檄下幾
以捕係死行城子河出入亂屍中舟與哨相後先幾邂逅
死至海陵如高沙常恐無辜死道海安如臯凢三百里北
與寇往來其間無日而非可死至通州幾以不納死以小
舟涉鯨波出無可柰何而死固付之度外矣嗚呼死生晝
夜事也死而死矣而境界危惡層見錯出非人世所堪痛
定思痛痛何如哉予在患難中間以詩記所遭今存其本
不忍廢道中手自抄錄使北營留北關外爲一卷發北關
外歴吳門昆陵渡瓜洲復還京口爲一卷脫京口趍真州
楊州高郵泰州通州爲一卷自海道至永嘉來三山爲一
卷將藏之于家使來者讀之悲予至焉嗚呼予之生也幸
而幸生也何所爲求乎爲臣主辱臣死有餘僇所求乎爲
子以父母之遺體行殆而死有餘責將請罪於君君不許
請罪於母母不許請罪於先人之墓生無以救國難死猶
爲厲鬼以擊賊義也頼天之靈宗廟之福脩我戈矛從王
于師以爲前駈雪九廟之耻復高祖之業所謂誓不與賊
俱生所謂鞠躬盡力死而後巳亦義也嗟夫若予者將無
往而不得死所矣向也使予委骨於草莾予雖浩然無所
愧怍然微以自文於君親君親其謂予何誠不自意返吾
衣冠重見日月使旦夕得正丘首復何憾哉復何憾哉是
年夏五改元景炎廬陵文天祥自序其詩名曰指南錄
卷之一
赴闕
楚月穿春䄂吳霜透曉韉壮心欲填海苦膽爲憂天役役
慙金注悠悠歎瓦全丈夫竟何事一日定千年
所懷
予自高亭山爲北所留深悔一出之誤聞故人劉小村
陳蒲塘引兵而南流涕不自堪
只把初心看休將近事論誓爲天出力疑有鬼迷魂明月
夜推枕春風晝閉門故人萬山外俯仰向誰言
自嘆
正月十三夜予聞陳樞使將以十五日會伯顔於長堰
予力言不可陳樞使爲尼此行予自知非不明後卒自
蹈殊不可曉也
長安不可詣何故會高亭倦鳥非無翼神龜弗自靈乾坤
增感慨身世付飄零回首西湖曉雨餘山更青
鐡錯
貔貅十萬衆日夜望南轅老馬翻迷路羝羊竟觸藩武夫
傷鐡錯逹士笑金昏單騎見回紇汾陽豈易言
和言字韻
予以議論大烈北愈疑憚不得歸關將校官屬日有叛
去世道可歎
悠悠天地闊世事與誰論清夜爲揮涕白雲空斷魂死生
蘇子節貴賤翟公門前軰如瓶戒無言勝有言
愧故人
九門一夜漲風塵何事癡兒竟誤身子産片言圖捄鄭仲
連本志爲排秦但知慷慨稱男子不料蹉跎愧故人玉勒
雕鞍南上去天高月冷泣孤臣
求客
眼看銅駝燕雀羞東風花柳自皇州白雲萬里易成夢明
月一間都是愁男子鐡心無地着故人血淚向天流鷄鳴
曾脫凾關厄還有當年此客不
紀事
予詣北營辭色慷慨初見大酋伯顔語之云講觧一叚
乃前宰相首尾非予所與知今大皇以予爲相予不敢
拜先來軍前商量伯顔云丞相來勾當大事說得是予
云本朝承帝王正綂衣冠禮樂之所在北朝欲以爲國
歟欲毁其社稷歟大酋以虜詔爲解說謂社稷必不動
百姓必不殺予謂爾前後約吾使多失信今兩國丞相
親定盟好宜退兵平江或嘉興俟講解之說逹北朝看
區處如何却續議之時兵巳臨京城紓急之策惟有欵
北以爲後圖故云爾予與之辨難甚至云能如予說兩
國成好幸甚不然南北兵禍未巳非爾利也北辭漸不
遜予謂吾南朝状元宰相但欠一死報國刀鋸鼎鑊非
所懼也大酋爲之辭屈而不敢怒諸酋相顧動色稱爲
丈夫是晩諸酋議良久忽留予營中當時覺北未敢大
肆無状及予旣縶維賈餘慶以逢迎繼之而國事遂不
可收拾痛哉痛哉
三宫九廟事方危狼子心腸未可知若使無人折狂虜東
南那箇是男兒
春秋人物類能言宗國常因口舌存我亦瀕危專對出北
風滿野負乾坤
單騎堂堂詣虜營古今禍福了如陳北方相顧稱男子似
謂江南尚有人
百色無厭不可支甘心賣國問爲誰豺狼尚畏忠臣在相
戒勿令丞相知
慷慨輕身堕蒺藜羝羊生乳是歸期豈無從吏私袁盎恨
我從前少侍兒
英雄未肯死前休風起雲飛不自由殺我混同江外去豈
無曹翰守幽州
紀事
正月二十日晩北留予營中云北朝處分皆面奉聖旨
南朝每傳聖旨而使者實未曾得到簾前今程鵬飛面
奏大皇親聽處分程回日却與丞相商量大事畢歸闕
旣而失信予直前責虜酋辭色甚厲不復顧死譯者再
四失辭予迫之益急大酋怒且愧諸酋群起呵斥予益
自奮文煥輩勸予去虜之左右皆唶唶嗟嘆稱男子心
狼心那顧㰱銅盤舌在縱横擊可汗自分身爲虀粉碎虜
中方作丈夫看
紀事
正月二十日至北營適與文煥同坐予不與語越二日
予不得回闕詬虜酋失信盛氣不可止文煥與諸酋勸
予坐野中以少遲一二日即入城皆紿辭也先是予赴
平江入䟽言叛逆遺孽不當待以姑息乞舉春秋誅亂
賊之法意指吕師孟朝廷不能行至是文煥云丞相何
故罵煥以亂賊予謂國家不幸至今日汝爲罪魁汝非
亂賊而誰三尺童子皆罵汝何獨我哉煥云襄守六年
不救予謂力窮援絶死以報國可也汝愛身惜妻子旣
負國又隤家聲今合族爲逆萬世之賊臣也孟在傍甚
忿直前云丞相上䟽欲見殺何爲不殺取師孟予謂汝
叔姪皆降北不族滅汝是本朝之失刑也更敢有面皮
來做朝士予實恨不殺汝叔姪汝叔姪能殺我我爲大
宋忠臣正是汝叔姪周全我我又不怕孟語塞諸酋皆
失色動顔唆都以告伯顔伯顔吐舌云文丞相心直口
快男子心唆都閑云丞相罵得吕家好以此見諸酋亦
不容之
不拚一死報封疆忍使湖山牧虎狼當日本爲妻子計而
今何面見三光
虎頭牌子織金裳北面三年蟻夢長借問一門朱與紫江
南幾世謝君王
梟獍何堪共勸酬衣冠塗炭可勝羞䄂中若有擊賊笏便
使兇渠面血流
麟筆嚴於首惡書我將口舌擊奸䛕雖非周勃安劉手不
愧當年産禄誅
信雲父
信世昌字雲父東平府人公子無忌之後嘗爲虜大常
丞北方之儒也隷唆都唆都使之來伴予雲父知古今
識道理可語中原遺黎甚惓惓於本朝頗輸情焉作詩
見贈内兩句云宗廟有靈賢相出黔黎無害大皇明京
師爲之傳誦雲父大意以爲高麗地方數千里昨喪其
半遂稱藩大元喜其不拒并侵疆歸之今傳國如故大
宋衣冠正綂非高麗比北必不敢無禮於吾社稷也雲
父念本朝亦願望之辭
東魯遺黎老子孫南方心事北方身幾多江左腰金客便
把君王作路人
信雲父好爲詩而辭極俚近一日問予詩法予因學宮
詞數章比興悠長意在言外雲父恍有所得明日䄂出
一絶云東風吹落花殘英猶戀枝莫怨東風惡花有再
開時言予之不忘王室而王室之必中興也雲甫居近
闕里漸染孔氏之遺風故其用意深厚而超悟如此
肯從悟室課兒書嚙雪風流却减渠我愛信陵冠帶意仟
教句法問何如
則堂
北入京城賈餘慶迎逢賣國旣令學士降詔俾天下州
郡歸附之又各州付一省劄惟樞密則堂家先生鉉翁
於省劄上不肯押號吳丞相堅號老儒不能自持一切
惟賈餘慶之命其愧則堂甚矣程鵬飛見則堂不肯奉
命堂中作色欲縛之去則堂云中書省無縛執政之理
歸私廳以待執北竟不敢誰何予在北以忠義孤立聞
其事以自壮云
山河四塞舊甌金藝祖高宗實鍳臨一日盡將輸敵手何
人賣國獨甘心
中書堂帖下諸城摇首庭中號獨清此後方知樞密事從
今北地轉相驚
思蒲塘(陳)
揚旌來冉冉捲旆去堂堂恨我飛無翼思君済有航麒麟
还共處熊虎巳何鄕南國應無恙中興事會長
思方將軍
始興溪子下江淮曾爲東南再造來如虎如熊今固在將
軍何處上金臺
唆都
唆都爲予言大元將興斈校立科㪯丞相在大宋爲状
元宰相今爲大元宰相無疑丞相常說國存與存國亡
與亡這是男子心天下一綂做大元宰相是甚次第國
亡與亡四箇字休道予哭而拒之唆都常恐予之伏死
節也
虎牌氊笠號公卿不直人間一唾輕但願扶桑紅日上江
南匹士死猶荣
二王
唆都忙右歹一日問度宗幾子荅曰三子問皇帝是第
幾子荅曰第二子立嫡也問第一子三子封王乎曰一
吉王一信王問今何在曰大臣護之去矣駭云去何處
曰非閩則廣宋疆土萬里儘有世界在云旣是一家何
必遠去曰何爲恁地說宗廟社稷所關豈是細事北朝
若待皇帝好則二王爲人臣若待皇帝不是即便别有
皇帝出來二酋爲之愕眙不能對
一馬渡江開晉土五龍夾日復唐天内家苗裔真隆凖虜
運從來無百年
氣㮣
唆都一日問予何以去平江予曰有詔趣入衞問予兵
若干予對五萬人喟然嘆曰天也使丞相在平江必不
降予問何以知之云相公氣槩如何肯降但累城内百
姓予謂果厮打亦未見輸嬴唆都大笑
氣槩如虹俺得知留吳那肯竪降旗北人不觧欺心語正
恐南人作淺窺
使北
北兵入城旣劫詔書布告天下州郡各使歸附又逼天
子拜表獻土左丞相吳堅右丞相賈餘慶樞密使謝堂
參政家鉉翁同知劉岊五人奉表北庭號祈請使賈幸
國難自詭北人氣𦦨不可向邇謝無識附和吳老儒畏
怯不能争劉狎邪小人方乘時取美官揚揚自得惟家
公非願從者猶以爲趙祈請意北主或可語冀一見陳
說爲國家有一綫故引决所未忍也五人之行皆出北
意吳初以老病求免且巳許之故表中所述賈謝家劉
四人吳不與焉二月初八日四人登舟忽伯顔趣予與
吳丞相俱入北予不在使者列是行何爲盖驅逐之使
去耳予䧟在難中無計自脫初九日與吳丞相同被逼
脇黽勉就船先一夕予作家書處置家事擬翌日定行
止行則引决不爲偷生及見吳丞相家參政吳殊無徇
國之意家則以爲死傷勇祈而不許死未爲晩予以是
徘徊隱忍猶冀一日有以報國惟是賈餘慶兇狡殘忍
出於天性密告伯顔使啓北庭拘予於沙漠彼則賣國
佞北自謂使畢即歸愚不可言也謝堂巳宿謝村初九
日忽駕舟而回或謂唆都爲之地伯顔得賄而免堂曲
意奉北可鄙惡尤多詩記其事
自說家鄕古相州白麻風旨出狂酋中書盡出除元表北
渡黃河衣錦游(賈)
至尊馳表獻燕城肉食那知以死争當代老儒居首揆殿
前陪拜率公卿(吳)
江南浪子是何官只當空廬雜劇看撥取公卿如糞土沭
猴徒自辱衣冠(劉)
公子方張奉使旗行行且尼復何爲似聞傾盡黃金塢辛
苦平生只爲誰(謝)
廷争堂堂負直聲飄零沙漠若爲情程嬰存趙真公志頼
有忠良壮此行(家)
初修降表我無名不是随班拜舞人誰遣附庸祈請使要
教索虜識忠臣
客子漂搖萬里程北征情味似南征小臣事主寕無罪只
作幽州謫吏行
使&KR0999;盡道有回期獨䧟羈臣去牧羝中爾含沙渾小亊白
雲飛處楚天低
卷之二
杜架閣
天台杜滸字貴卿號梅壑紏合四千人欲救王室當國
者不知省正月十三日見予於西湖上予嘉其有志頗
奬異之十九日客贊予使北梅壑斷斷不可客逐之去
予果爲北所留後二十日驅予北行諸客皆散梅壑憐
予孤苦慨然相從天下義士也朝旨特改宣教郎除禮
兵架閣文字
仗節辭王室悠悠萬里轅諸君皆雨别一士獨星言啼鳥
亂人意落花銷客魂東坡愛巢谷頗恨晩登門
昔趍魏公子今事霍將軍世態炎凉甚交情貴賤分黃沙
揚暮靄黑海起朝氛獨與君携手行吟看白雲
聞鷄
自入北营未嘗有鷄唱因泊謝村始有聞是夜幾與梅
壑迯去二更遣劉百戸二三十人擁一舟來逼下船遂
不果
軍中二十日此夕始聞鷄塵暗天街静沙長海路迷銅駞
随雨落鐡騎向風嘶曉起呼詹尹何時脫蒺藜
命裏
二月初十夜爲劉百戸者所迫中原人尚可告語也賈
餘慶語鐡木兒曰文丞相心腸别翌日早鐡木兒自駕
一舟來令命裏千戸捽予上船凶𦦨嚇人見者莫不流
涕命裏高鼻而深目面毛而多鬚回回人也
熊羆十萬建行臺單騎誰教免胄來一日捉將沙漠去遭
逢碧眼老回回
留遠亭
十一日宿處岸上有留遠亭北人然火亭前聚諸公列
坐行酒賈餘慶有名風子滿口罵坐毀本朝人物無遺
者以此献佞北惟亹亹笑劉岊數奉以滛䙝爲北所薄
文煥云國家將亡生出此等人物予聞之悲憤不巳及
是諸酋專以爲笑具於舟中取一村婦至亭中使薦劉
寝㩀劉之交坐諸酋又嗾婦抱劉以爲戱衣冠掃地殊
不可忍則堂尤憤疾云
甘心賣國罪滔天酒後猖狂詐作顛把酒逢迎酋虜笑從
頭罵坐數時賢(賈)
落得稱呼浪子劉樽前百媚佞旃裘當年鮑老不如此留
遠亭前犬也羞(劉)
平江府
予過吳門感念悽愴向使朝命不令入衞嚴速予以死
守不死於是即至今存可也予托病卧舟中舊吏三五
人來遺民聞吾經過無不垂涕者舟到一時頃即觧䌫
夜行九十里北似防我云
楼臺俯舟楫城郭滿干戈故吏歸心少遺民出涕多鳩居
無鵲在魚網有鴻過使遂雎陽志安危今若何
無錫
巳未予携弟璧赴廷對嘗從長江入裏河趍京口回首
十八年復由此路是行駈之入北感今懷昔悲不自勝
金山冉冉波濤雨錫水泯泯草木春二十年前曾去路三
千里外作行人英雄未死心爲碎父老相逢鼻欲辛夜讀
程嬰存趙事一回惆悵一沾巾
吊五木
予初以朝廷遣張全將淮兵二千救常州以其爲淮將
必經歴老成遂遣朱華將三千人從之張全無綂馭之
材自爲畦町十月二十六日提淮軍自往横林設伏虞
橋北兵至麻士龍死之張全不救走回五木五木乃朱
華軍所駐如掘溝塹設鹿角張全皆不許朱華措置殊
不曉其意二十七日北兵薄朱華自辰至未朱華與廣
軍與之對北兵自路塘直來死於水者不可勝計至晩
北兵繞山後薄贑軍尹玉當之曾全胡遇謝雲曾玉先
遁走尹玉死焉張提軍隔岸不發一矢有利灾樂禍之
心吾軍渡水挽張全軍船張全令諸軍斷挽船者之指
於是溺死者甚衆張全并宵遁惟尹玉殘軍五百人與
北兵角一夕殺北兵及馬委積田間質明止有四人得
歸無一人降者嗚呼使此戰張全稍施援手可以大勝
捷一夫無意而事遂關宗社嗚呼天哉余初欲先斬張
全然後取一時敗將並從軍法以張全爲朝廷所遣請
於都督乃宥張全使自贖予遂不及行法後詣餘杭發
京師姑取曾全以徇衆而噬臍多矣過五木吊戰場爲
之流涕不可禦續聞張全者淮東之僨將也昨随許文
德復清河兵巳入城張全鳴金散衆許不敢以斬將自
專觧赴制閫李公以使過期之得不死予不知受其誤
其免罪又出於第二次僥倖卒爲降北可歎恨云
首赴勤王役成功事則天富平名委地好水淚成川我作
招魂想誰爲掩骼緣中興湏再㪯寄語慰重泉
哭尹玉
尹玉江西憲司將官五木之戰手殺七八十人其麾下
與北兵戰併死無一降者朝廷贈濠州團練使立廟與
二子官承節郎下江西安撫使撥賜良田二百畆其間
以捕寇死者何限惟玉得其死所恤典非細哀榮備焉
團練濠州廟贑川官其二子賜良田西臺捕逐多亡將還
有焚黃到墓前
常州
常州宋睢陽郡也北兵憤其堅守殺戮無遺種死者忠
義之鬼哀哉
山河千里在煙火一家無壮甚睢陽守冤哉馬邑屠蒼天
如可問赤子果何辜唇齒提封舊撫膺三嘆吁
鎮江
至京口予以十八年曾自鎮江趍京今自京趍鎮江俯
仰感嘆爲之流涕
鐡甕山河舊金甌宇宙非昔随西日上今見北軍飛豪傑
非無志功名自有機中流懷士稚風雨濕雙扉
渡瓜洲
諸祈請使十八日至鎮江府阿术在瓜洲即請十九日
渡江至則鮮腆倨傲令人裂眦諸公皆與之語予始終
無言後得之監守者云阿术言文丞相不語肚裏有僂
儸彼知吾不心服也
跨江半壁閱千帆虎在深山龍在潭當日本爲南制北如
今翻被北持南
眼前風景異山河無柰諸君笑語何坐上有人正愁絶胡
兒便道是僂儸
吊戰場
連年淮水上死者亂如麻魂魄丘中土英雄糞上花士知
忠厥主人亦念其家夷德無厭甚皇天定福華
回京口
予回京口幸得間問舟爲脫去計連日不如志賦是詩
早作田文去終無蘇武留偷生寧伏劍忍死欲焚舟逸驥
思超乘飛鷹志脫鞲登樓望江上日日數行艘
思小村(劉)
春雲慘慘兮春水漫漫思我故人兮行路難君轅以南兮
我轅以北去日以遠兮憂不可以終極蹇予馬兮江臯式
燕兮以遊遨念我平生兮思君欝陶在師中兮豈造次之
可離忠言不聞兮思君忸怩毫釐之差兮天壌易位駟不
及舌兮臍不可噬思我故人兮懷我親懷我親兮思故人
懷哉懷哉不可忍兮不如速死慨百年之未半兮胡中道
而遄止魯連子兮義不帝秦負元德兮羽不名爲人委骨
草莾兮時廼天命自古孰無死兮首丘爲正我行我行兮
夢寐所思故人望我兮胡不歸胡不歸
沈頥家
予回京口北人欵之府中予不得離岸上得沈頥家坐
卧北不意予爲迯計也
孤舟霜月迥曉起入柴門斷岸行簮影荒畦落履㾗江山
渾在眼宇宙付無言昨夜三更夢春風滿故園
卷之三
脫京口
二月二十九日夜予自京口城中間道出江滸登舟泝
金山走真州其艱難萬状各以詩記之
定計難
予在京城外日夜謀脫不得間者謝村幾去至平江欲
逃又不果至鎮江謀益急議趍真州杜架閣滸與帳前
將官余元慶實與謀元慶真州人也杜架閣與予云事
集萬萬幸不幸謀泄皆當死死有怨乎予指心自誓云
死靡悔且辦匙首挾以俱事不濟自殺杜架閣亦請以
死自效於計遂定
南北人人苦泣岐壮心萬折誓東歸若非斫案判生死夜
半何人敢突圍
謀人難
杜架閣如顛狂人醉游於市遇有言本朝而感憤追思
者即捐金與之密告以欲遁之謀無不願自效以無舟
而輟前後母慮十數其不謀泄真幸耳
一片歸心似亂雲逢人時漏話三分當時若也私謀泄春
夢悠悠郭璞墳
踏路難
京口無城通衢多隘去江向十里偶得一老校馬引間
道出三數巷即荒凉野走至江岸路頗近若使不知間
道只行市井正路無可出之理
煙火連甍鐡甕關要尋間道走江干何人肯爲將軍地北
府老兵思漢官
得船難
北船滿江百姓無一舟可問杜架閣與人爲謀皆以無
船長嘆而止是後余元慶遇其故舊爲北管船遂密叩
之許以承宣使銀千兩其人云吾爲宋救得一丞相回
建大功業何以錢爲但求批帖爲他日趍承之證後授
以一批帖約除廉車及強委之白金義人哉使吾無此
一遭遇巳矣
經營十日苦無舟慘慘椎心淚血流漁父疑爲神物遣相
逢楊子大江頭
紿北難
自至鎮江即謀船不可得至二月二十九日方得之喜
甚是午催過瓜洲賈餘慶諸人皆渡矣惟予與吳丞相
在河次得報最遲於是托故以來日同吳丞相渡江幸
而北不見疑駈迫稍緩是夕遂逃若非得此一紿從前
經營皆枉用心惟有死耳豈不痛哉
百計經營夜負舟倉皇誰趣渡瓜洲若非紿虜成宵遁哭
死界河天地愁
定變難
老兵即踏路之人杜架閣日與之飲顔情甚狎是夜逃
者十二人二人坐舟猶有十人作一陣走恐出門大冗
則事易知覺路必過老兵之門於是遣三人先就老兵
家伺過門同遁忽老兵中變醉不省其妻詰問之欲喚
四隣發覺一人亟走報杜架閣亟呼老兵出來直至吾
前藏之帳中三人者同時而回老兵酒醒以銀三百星
係其腰云事至與之遂至二更引路而行是舉垂成幾
爲老兵老嫗所誤全得杜閣機警故徂詐之將作敵者
又随作使耳危哉危哉
老兵中變意差池倉卒呼來朽索危若使阿婆真一吼目
生随後悔何追
出門難
北始欵諸宰執於鎮江府惟吳丞相以病不離舟予爲
遁計宿府治一夕即托故還裏河舟中北亦不之疑予
遂於河近得沈頥家坐卧初北分遣諸酋監諸宰執從
予者曰王千戸狠突可惡相随上下不離頃刻予在沈
頥家彼亦同卧席前後是夜予醉居亭主人復醉王千
戸者伺其寝熟啓門而出使微有知覺吾事殆哉
羅刹盈庭夜色寒人家燈火半闌珊夢回跳出鐡門限世
上一重人鬼關
出巷難
北遣兵齪巷禁夜不得往來先是有一酋忽入沈頥家
予問何人劉百戸問何職管夜禁問官勾當何如曰官
燈提照往來從便杜架閣聞之即随劉百戸出強與之
好巳而約爲兄弟拉之飲于妓舍杜強劉宿劉俾杜歡
杜云我随丞相在此夜安置後方可出怕禁夜耳唵送
爾燈唵送小番随着不妨事杜遂約後歹果如約予變
服色随杜出諸巷皆不呵問杜至人家漸盡處即以銀
與小番約之便歸來日候于某所小番方十五六歲無
知於是得遁
不時徇鋪路縱横小隊戎衣自出城天假漢兒燈一炬旁
人只道是官行
出隘難
北於市井盡處設險以十餘馬攔路予等至隘所馬驚
意甚恐幸北軍皆睡因得脫
䄂携匙首學啣枚横渡城關馬欲猜夜静天昏人影散北
軍鼾睡正如雷
候船難
予先遣二校坐舟中密約侍予甘露寺下及至船不知
所在意窘甚交謂船巳失約柰何予携匕首不忍自殘
甚不得巳有投水耳余元慶褰裳涉水尋一二里許方
得船至各稽首以更生爲賀
待船三五立江干眼欲穿時夜漸闌若使長年期不至江
流便作汨羅看
上江難
予旣登舟意泝流直上他無事矣乃不知江岸皆北船
連亘數十里鳴梆唱更氣𦦨甚盛吾船不得巳皆從北
船邊經過幸而無問者至七里江忽有廵者喝云是何
船稍荅以河魨船廵者大呼云歹船歹者北以是名反
側奸細之稱廵者欲經船前適潮退閣淺不能至是時
舟中皆流汗其不來僥倖耳
蒙衝兩岸夾長川鼠伏孤蓬棹向前七里江邊驚一喝天
教潮退閣廵船
得風難
予方爲七里廵船所驚忽有聲如人哨齒甚清麗船稍
立船頭拜且禱曰神道來送問何神曰江河田相公也
即得順風送上
空中哨響到孤蓬盡道江河田相公神物自來扶正直中
流半夜一帆風
望城難
初得順風意五更可逹真州城下風良久遂静天明尚
隔真州二十余里深恐北船自後追躡又懼有哨騎在
淮岸一時憂迫不可言在舟之人盡力摇槳撑篙可牽
處㳂岸拽䌫然心急而力不逮旣望見城又不克進甚
矣脫虎口之難
自來百里半九十望見城頭路愈長薄命只愁追者至人
人摇槳渡滄浪
上岸難
真州濠與江通然潮長舟方可到城是日泊五里遂上
岸城外荒凉寂無人影四平如掌一無關防幸而及城
門無他慮當行路時盻盻回首惟恐有追騎之猝至旣
入城門聞昨日早晨哨焉正到五里頭時三月朔云
岸行五里入真州城外荒荒鬼也愁忽聽路人嗟嘆說昨
朝哨馬到江頭
入城難
旣至真州城下問者群望告以文丞相在鎮江走脫徑
來投奔城子諸將校皆出即延入城苗守迎見語國事
移時感憤流涕即欵之州治中住清邊堂然後從者之
始至也引至直司搜身上軍噐旣知無他然後見信其
䦕防之嚴密如此向使恐疑横於胷中閉門不受天地
茫茫何所歸嘻危哉
輕身漂泊入鑾江太守欣然爲避堂若使閉城呼不應人
間生死路茫茫
真州雜賦
予旣脫虎口至真州喜幸感嘆靡所不有各係之以七
言自正月二十羈縻北營至二月二十九一夜京口得
脫首尾恰四十日一入真州忽見中國衣冠如流浪人
乍歸故鄕不意重覩天日至此
四十羲娥落虎狼今朝騎馬入真陽山川莫道非吾土一
見衣冠是故鄕
予入真州聚觀者夾道如堵東坡云被天津橋上人看
殺久無此境界矣
聚觀夾道捲紅樓奪得南朝一状頭將謂燕人騎屋看而
今馬首向真州
京口船與稍人北人皆有籍予所得船乃並緣北船販
私鹽者船與二水手皆籍所不及予是以得濟豈非天
哉
賣却私鹽一舸回天教壮士果安排子胥流向江南去我
獨倉皇夜走淮
予以夜遁北人來早方覺而吾巳在汶上矣
便把長江作界河負舟半夜泝煙波明朝方覺田文去追
騎如雲可柰何
予逃之明日北人大索民間累南人甚多然予逝矣不
可得矣
十二男兒夜出關曉來到處捉南冠博浪力士猶難覓要
覓張良更是難
三月朔旦予在真州城内賈餘慶在瓜洲皆淮境也而
南北分焉哀哉
我作朱金沙上游諸君冠盖渡瓜洲淮雲一片不相隔南
北死生分路頭
諸宰執自京城䧟後無復遠略北人之駈去皆俯首從
之莫有謀自拔者予犯死逃歸萬一有及國事志亦烈
矣
公卿北去共低眉世事興亡付不知不是謀歸全趙璧東
南那箇是男兒
天下趙
予至真苗守再成爲予言近有樵人破一樹樹中有生
成三字曰天下趙亟取木視之果然木一丈二尺圍其
字青而深半樹解楊州半樹留真州三字瞭然不可磨
也以此知我朝中興天必將全復故疆真州號迎鑾藝
祖發迹于此非在天之靈所爲乎
皇王著姓復炎圖此是中興受命符獨向迎鑾呈瑞字爲
言藝祖有靈無
議紏合兩淮復興
予至真州守將苗再成不知朝信於是數月矣問予京
師事慷慨激烈不覺流涕巳而諸將校諸幕皆來俱憤
北不自堪兩淮兵力足以復興惜天使李公怯不敢進
而夏老與淮東薄有嫌隙不得合從得丞相來通兩淮
脉絡不出一月連兵大舉先去北巢之在淮者江南可
傳檄定也予問苗守計安出苗云先約夏老以兵出江
邊如向建康之状以牽制之此則以通泰軍義打灣頭
以高郵淮安寶應軍義打楊子橋以楊州大軍向瓜洲
某與趙刺史孟錦以舟師直擣鎮江並同日舉北不能
相救灣頭楊子橋皆㳂江脆兵守之且怨北王師至即
下聚而攻瓜洲之三面再成則自江中一面薄之雖有
智者不能爲之謀此策旣就然後淮東軍至京口淮西
軍入金城北在兩浙無路得出虜帥可生致也予喜不
自制不圖中興機會在此即作李公書次作夏老書苗
各以覆帖副之及欲予致書戎帥及諸郡并白此意予
已作朱渙姜才蒙亨等書諸郡將以次發時與議者皆
勇躍有謂李不能自拔者又有謂朱渙姜才各做起來
李不自由者又有謂李恨不得脫重負何幸有重臣輔
之予旣遣書盻盻焉望報天之欲平治天下則吾言庶
幾不枘鑿乎
清邊堂上老將軍南望天家雨濕巾爲道兩淮兵定出相
公同作㰱盟人
楊州兵了約廬州某向瓜洲某鷺州直下南徐侯自管皇
親刺史統千舟
南八空歸唐壘䧟包胥一出楚疆還而今廟社存亡决只
看元戎進退間
出真州
予旣爲李制所逐出真州艱難萬状不可殚紀痛哉
予至真州第三日苗守約云早食後看城子予欣然諾
之有頃陸都綂來導予至小西門城上閑看未幾王都
綂至迤邐出城外王忽云有人在揚州供得丞相不好
出制司小引視之乃脫回人供北中所見云有一丞相
差往真州賺城王執右語不使予見予方歎惋間二都
綂忽鞭馬入城小西門閉矣不復得入彷徨城外不知
死所
早約戎装去看城聯鑣壕上歎風塵誰知關出西門外憔
悴世間無告人
制使遣一提舉官至真州疑予爲北用苗守貳於予云
决無宰相得脫之理縱得脫亦無十二人得同來之理
何不以矢石擊之乃開城門放之使入意使苗守殺予
以自明哀哉
楊州昨夜有人來誤把忠良按劍猜怪道使君無見解城
門前日不應開
制使欲殺我苗守不能芘將信將疑而憐之之意多也
瓊花堂上意茫然志士忠臣淚徹泉頼有使君知義者人
方欲殺我猶憐
予幸脫身至真州即議紏帥兩淮以圖恢復制使乃疑
予爲北用欲見殺江南與北中皆知予爲忠義而兩淮
不予信予平生仕宦聲迹比比不曾至淮天地茫茫與
誰語哉
秦庭痛哭血成川翻訝中行背可鞭南北共知忠義苦平
生只少兩淮緣
予少時曾遊真州至是十八年矣初望紏合復興爲國
家辦大事乃不爲制臣所容天乎哀哉
一别迎鑾十八秋重來意氣落旄頭平山老子不收拾南
望端門淚雨流
始見制臣小引備脫回人朱匙二等供云有一丞相住
真州賺城予頗疑北有智數見予逃後遣人詐入楊州
供吐以行反間旣而思之楊州遣提舉官來真州見害
乃三月初二日午前發予以二月晦夕逃朔旦北方覺
然不知走何處是日使遣人詐入楊州殆無此理看來
只是吾書與苗守覆帖初二日早到制使不暇深省一
槩以爲奸細而欲殺之哀哉何不審之甚乎
天地沉沉夜泝舟鬼神未覺走何州明朝遣間應無是莫
恐死戎逐客不
予在門外久之忽有二人來曰義兵頭目張路分徐路
分也予告以故二人云安撫傳語差某二人來送看相
公去那裏予云必不得巳惟有去楊州見李相公路分
云安撫謂淮東不可往予謂夏老素不識且淮西無歸
路予委命於天只往楊州二路分云且行且行良久有
五十人弓箭刀劍來随二路分騎馬以二馬從予予與
杜架閣連㘘而發
人人争勸走淮西莫犯翁翁按劍疑我問平山堂下路忠
臣見詘有天知
予在小西門外皇皇無告同行杜架閣仰天呼號幾赴
壕死從者皆無人色莫知所爲予進不得入城城外不
測有兵露立荒迥又乏飲食予心自念豈予死於是乎
爲之踟蹰心膂如割後得二路分送行苗守又遣衣被
包複等來還遂之楊州是日上巳日也
千金犯險脫旃裘誰料南冠反見讐記取小西門外事年
年上巳哭江頭
二路分引予行數里猶望見真州城五十兵忽齪刀於
野駐足不行予自後至二路請下馬云有事商量景色
可駭予下馬問云商量何事云行幾步行稍遠又云且
坐且坐予意其殺我於此矣與之立談二路分云今日
之事非苗安撫意乃制使遣人欲殺丞相安撫不忍加
害故遣某二人來送行今欲何往予云只往楊州更何
往彼云楊州殺丞相柰何曰莫管信命去二路分云安
撫今送往淮西予云淮西對建康太平池州江州皆北
所在無路可歸只欲見李制使若能信我尚欲連兵以
圖恢復否則即從通州路遵海還闕二路分云李制使
巳不容不如只在諸山寨中少避予云做什麽合煞生
則生死則死决於楊州城下耳二路分云安撫見辦船
在岸下丞相從江行或歸南歸北皆可予驚曰是何言
歟如此則安撫亦疑我矣二路分見予辭真確乃云安
撫亦疑信之間令某二人便宜從事某見相公一箇恁
麽人口口是忠臣某如何敢殺相公旣真箇去楊州某
等部送去乃知苗守亦主張不過實使二路分覘予語
言趍向而後爲之處使一時應酬不當被害原野誰復
知之痛哉痛哉時舉所携銀一百五十兩與五十兵且
許以至楊州又以十兩二路分則許以分賜金百兩遂
行
荒郊下馬問何之死活元來任便宜不是白兵生眼孔一
團冤血有誰知
二路分旣信予忠義與予中路言真州備判司行下有
安民牓云文相公巳從小西門外押出州界去訖爲之
嗟嘆不巳嗚呼予之不幸乃至於斯其不死於兵豈非
天哉
戎衣嘖嘖嘆忠臣爲說城頭不識人押出相公州界去真
州城裏牓安民
杜架閣幾赴壕以救免一行人皆謂當死於真州城下
矣後得二路分送行惟恐有北哨追之危哉危哉
有客倉皇欲赴壕一行性命等鴻毛白兵送我楊州去惟
恐北軍來捉逃
二路分所引路乃淮西路旣見予堅欲往楊州遂復取
楊州路時天色漸晩張弓挾矢一路甚憂疑指處瓜洲
也又前某處楊子橋也相距不遠旣暮所行皆北境惟
恐北遣人伏路上寂如啣枚使所過北有數騎在焉吾
等不可逃矣
瓜洲相望隔山椒煙樹光中楊子橋夜静啣枚莫輕語草
間惟恐有鴟鶚
是日行至暮二路分先辭只留二十人送楊州二十人
者又行十數里勒取白金亦辭去不可挽楊州有販鬻
者以馬載物夜竊行於途白馬垜子二十人者但令随
馬垜子即至楊州西門予一行如肓悵悵然行嗚呼客
路之危難如此
真州送駿巳回城暗裏依随馬垜行一陣西州三十里摘
星樓下打初更
至楊州
予至楊州城下進退維谷其徬徨狼狽之状以詩志其
槩予夜行銜枚至楊州西門憊甚有三十郎廟僅存墻
階屋無矣一行人皆枕藉於地時巳三鼓風寒露濕悽
苦不可道
此廟何神三十郎問郎行客&KR1135;琅璫荒階枕籍無人問風
露滿堂清夜長
楊州城中打四更一行人遂入近城西門坐漫地上候
啓門者無慮百數城上問何人從他人應荅予等莫敢
語恐聲音不同即眼生随後
譙鼓&KR1379;&KR1379;入四更行行三五入西城隔壕喝問無人應怕
恐人來捉眼生
予出真州實無所往不得巳趍楊州猶翼制臣之或見
諒也旣至城下風露凄然聞鼓角有殺伐聲徬徨無以
處
悵悵乾坤靡所之平山風露夜何其翁翁豈有甘心事何
故高樓鼓角悲
制臣之命真州也欲見殺若叩楊州門恐以矢石相加
城外去楊子橋甚近不測又有哨進退不可
城上兜鍪按劍看四郊胡騎遶團團平生不解楊朱泣到
此方知進退難
杜架閣以爲制臣欲殺我不如早尋一所逃哨一日却
夜趍高郵求至通州渡海歸江南或見二主伸報國之
志徒死城下無益
吾戴吾頭向廣陵仰天無告可憐生争如負命投東海猶
會乘風近玉京
金路分謂出門便是哨五六百里而後至通州何以能
逹與其爲此受苦而死不如死於楊州城下不失爲死
於南且猶意使臣之或者不殺也
海雲渺渺楚天頭滿路胡塵不自由若使一朝俘上去不
如制命死楊州
予方未知所進退余元慶引一賣柴人至云相公有福
相公有福問能導至高沙否曰能曰何處可暫避一日
曰儂家可曰此去幾里曰二三十里曰有哨否曰數日
不一至曰今日哨至如何曰看福如何耳
路傍邂逅賣柴人爲說高沙可問津此去儂家三十里山
坳聊可避風塵
予從金之說恐制臣見殺從杜之說恐北騎見捕莫知
所决時曉色漸分去數步則金一邊來牽住回數步則
杜一邊又來拖行事之難從違未有如此之甚者
且行且止正依違髣髴長空曙影微從者倉皇心緒急各
持議論泣牽衣
同行通十二人行止未决余元慶李茂吳亮蕭發遽生
叛心所懷白金各一百五十星上下竟携以走
問誰攫去槖中金僮僕雙雙不可尋折節從今交國士死
生一片歲寒心
予危急中随行四人皆負而逃外旣顛隮内又饑困行
數十步喘甚不能進倒荒草中扶起又行如此數十而
天曉矣
顛崖一䧟落千尋奴僕偏生負主心饑火相煎疲欲絶滿
山荒草曉沉沉
予不得巳去楊州城下随賣柴人趍其家而天色漸明
行不能進至十五里頭半山有土圍一所舊是民居毀
蕩之餘無椽瓦其間馬糞堆積時惟恐北有望高者見
一隊人行即來追逐只得入此土圍中暫避爲謀拙甚
聽死生於天矣
戴星欲赴野人家曙色紛紛路愈賒倉卒只從山半住頽
垣上有白雲遮
旣入土圍中四山閴然無一人影時無米可飯有米亦
無煙火可炊懷金無救也哀哉
路逢敗屋作鷄棲白屋荒荒鬼哭悲䄂有金錢無米糴假
饒有米亦無炊
土圍糞穢不可避但掃净數人地以所携衣服貼襯地
面睡起復坐坐起復睡日長難過情緒奄奄哀哉
掃退蜣蜋枕敗墻一朝何止九回腸睡餘捫風沉沉坐偏
覺人間白晝長
北法惟午前出哨午後各歸若是日起程至午後&KR0794;曰
今日得命矣忽聞人聲喧啾甚自壁窺之乃北騎數千
自東而西於是追咎不死於揚州城下而被捉於此苦
矣苦矣時大風忽起黑雲暴興數點微雨下山色昏冥
若有神功來救助也
飄零無緒嘆途窮搔首踟蹰日巳中何處人聲似潮沂黑
雲驟起滿山風
數千騎随山而行正從土圍後過一行人無復人色傍
壁深坐恐門外得見若一騎入來即無噍類矣時門前
馬足與箭筒之聲歴落在耳只隔一壁幸而風雨大作
騎只徑去危哉危哉哀哉哀哉
晝闌萬騎忽東行鼠伏荒村命羽輕隔壁但聞風雨過人
人顧影賀更生
予與杜架閣及金應張慶夏仲吕武王青鄒捷共八人
在土圍中時巳過午謂哨不來山下一里有古廟廟中
有丐婦居之廟前有并遂遣吕武鄒捷下山汲水意或
可以得米菜少救饑餓不料哨至二人首被獲二人觧
所腰白金近三百兩悉以與之比受金得不殺及哨過
二人方回相向哀泣又幸性命之苟全
青衣山下汲荒泉道遇腥風走不前向晚歸來號且哭胡
兒只爲觧腰纏
早從賣柴人行不能前遂至於土圍中約賣柴人入城
糴米救性命云不柰何忍饑一日城中衙晡後方開門
米至則黃昏矣是日北數百騎薄西城於是門不開賣
柴人竟不得出予等饑窘失措又以土圍中露天不可
睡卧於是下山投古廟中與丐婦人同居焉
眼穿只候賣柴回今日堡城門不開糴米巳無消息至黃
昏惆悵下山來
旣至廟中坐未定忽有人携挺至良久三四人陸續來
吾意不免矣乃知其人自城中來夜討柴來早入城赴
賣無惡意也數人煑糝羔出其餘以遺我有未冠者一
夕於庭中燒火照明諸樵亦不睡予等且困且睡是不
可言
旣投古廟覓藜羔三五樵夫不識名僮子似知予夢惡生
柴燒火到天明
予等饑甚樵者飲食輙乞其餘破廟何所風露凄然僅
存身猶不自保哀哉
苦作江頭乞食翁一層破廟五更風眼前境界身何許始
悟人間萬法空
予見諸樵夫幸而可與語告以患難厚許之使導往高
沙頼其欣然見從謂此處不是高沙路方駐堡城北門
賈家庒少駐一日却爲入城糴米買肉以救兩日之饑
又顧馬辦乾粮以備行役於是五更随諸樵夫往焉時
樵夫知予無聊又有所携使萌不肖心得財豈不多於
所許淮人依本分感激豈亦有天意行其間乎
樵夫偏念客途長肯向城中爲褁糧䁱指高沙移處泊司
徒廟下賈家庒
賈家庒
予初五日随三樵夫黎明至賈家庒止土圍中卧近糞
壌風露凄然時枵腹巳經兩夕一日半懇三樵夫入城
糴米買肉至午而得食是夜顧馬趍高沙
行邊無鳥雀卧處有腥臊露打鬚眉硬風搜顴頰高流離
外顛沛饑渴内煎熬多少偷生者孤臣嘆所遭
楊州地分官
初五至晚地分官五騎咆哮而來揮刀欲擊人凶𦦨甚
於北亟出濡沫方免毒手急令離地分去告以入城云
入城必被殺幸而脫北方之難不意困折於我土地天
地雖大無所容身哀哉
五騎馳來號徼廵咆哮按劍一何嗔金錢買命方無語何
必豺狼罵北人
便當縞素駕戎車畏賊何當畏虎如看取摘星樓咫尺可
憐城下哭包胥
思則堂先生
初四日予在桂公塘北騎數千東行莫知其故賈家庒
有樵夫云昨夜北營甘泉西去城四十里有白鬚老子
設青罣罳飯於救生寺竈前稱南朝相公問其何如曰
面大而體肥以意逆之則堂家先生也因知昨日北驅
奉使北去與其所掠老小輜重偕行予雖不免顛踣道
路較諸先生不以彼易此也先生嘗云某四十&KR1169;行規
步今日乃有此厄流涕二十八字
白鬚老子宿招提香積厨邊供晚炊借問魚羔何處少北
風安得似南枝
高沙道中
予雇騎夜趍高沙越四十里至板橋迷失道一夕行田
畈巾不知東西風露滿身人馬饑乏旦行霧中不相辨
湏臾四山漸明忽隱隱見北騎道有竹林亟入避湏臾
二十餘騎遶林呼噪虞候張慶右眼内中一箭項二刀
割其䯻祼于地帳兵王青縛去杜架閣與金應林中被
獲出所携黃金賂邏者得免予藏處距杜架閣不遠北
馬入林過吾傍三四皆不見不自意得全僕夫鄒揵卧
叢蓧下馬過踏其足流血總轄吕武親随夏仲散避他
所是役也予自分必死當其急時萬竅怒號雜亂人聲
北倉卒不盡得疑有神明相之馬旣去聞其有焚林之
謀亟趍對山復尋叢篁以自蔽旣不識路又乏粮食人
生窮蹙無以加此未幾呂武報北騎巳還灣頭又知路
邊鮎魚埧傳聞不盡信然他無活策黽勉趍去僥倖萬
一倉皇匍匐不能行先是自楊州來有引路三人牽馬
三人至是或執或逃僅存其二二人出於無聊各操挺
相随有無禮之志逡廵行路無可柰何至晩西忽遇樵
者數人如佛下降偶得一籮以䋲維之坐於籮中雇六
夫更迭負送馳至高郵城西天巳曉不得渡常恐追騎
之奄至也宿陳氏店以茅覆地忍饑而卧黎明過渡而
心始安痛定思痛其涕如雨
三月初五日索馬平山邊疾馳趍高沙如走阪上圓夜行
二百里望望無人煙迷途呼不應如在盤中旋昏霧腥且
濕怒颷狂欲顛流澌在鬚髮塵洙滿槖鞬紅日高十丈方
辨山與川胡行疾如鬼忽在林之巔誰家苦竹園其葉青
戔戔倉皇伏幽篠生死信天緣鐡騎俄四合鳥落無虚弦
遶林勢奔軼動地聲喧闐霜蹄破叢翳出入相貫穿既無
遁形術又非縮地僊猛虎驅群羊兔魚落蹄筌一吏射中
目頸血僅可濺一隷縛上馬無路脫紏纏一厮&KR1011;其足吞
聲以自全一賓與一從買命得金錢一伻與一校幸不逢
戈鋋嗟予何薄命寄身空且懸蕭肅數竹側往來度飛韉
遊鋒幾及膚怒興空握拳跬步偶不見殘息忽復延當其
蹙迫時大風起四邊意者相其間神物來蜿蜒更生不自
意如病乍得痊湏臾傳火攻然眉復相煎一行輙一跌奔
命度平田幽篁便自托仰天坐且眠晴曦正當晝焦腸火
生咽斷罌汲勺水天降甘露鮮青山爲我屋白雲爲我椽
彼草何荒荒彼水何潺潺首陽旣無食隂陵不可前便如
失目魚一似無足蚿不見道傍骨委積有萬千魂魄親蠅蚋
膏脂飽烏鳶使我先朝露其事亦復然丈夫竟如此吁嗟
彼蒼天古人擇所安肯蹈不測淵柰何以遺體糞土同棄
捐初學蘇子卿終慕魯仲連爲我王室故持此金石堅自
古皆有死義不汚腥羶求仁而得仁寧怨溝壑填秦客載
張禄吳人納伍員季布走在魯樊期托於燕國士急人病
倜儻何拘孿彼人莫我知此恨付重泉鵲聲從何來忽有
吉語傳此去三五里古道方平平行人漸復出胡馬覺巳
還回首下山阿七人相牽連東野御巳窮而復加之鞭跰
足如移山携持姑勉旃行行重狼顧常恐追騎先楊州二
游手面目輕且儇自言同脫虜波波口流涎白日各持挺
其來何翩翩奴軰殊無聊似欲爲鷹鸇逡廵不得避默默
同寒蟬道逢採樵子中流得舟船竹畚當安車六夫共赬
肩四肢與百骸屈曲如桮棬路人心爲惻從者皆涕漣星
奔不可止暮逹城西阡饑卧野人廬藉草爲針氊詰朝從
東渡始覺安且便人生豈無難此難何迍邅重險復重險
今年定何年聖世基岱嶽皇風扇垓埏中興奮王業日月
光重宣報國臣有志悔往不可湔臣苦不如死一死尚可
憐堂上大夫人鬢髮今猶玄江南昔卜宅嶺右今受㕓首
丘義皇皇倚門望惓惓波濤避江介風雨行淮堧北海轉
萬折南洋泝孤騫周游大夫蠡放浪大史遷倘復游吾盤
終當畊我綿夫人生於世致命各有權慷慨爲烈士從容
爲聖賢稽首望南拜著此泣血篇百年尚哀痛敢謂事巳
遄
北以高郵米擔濟維揚故自灣頭夜遣騎截諸津鮎
魚&KR0309;其一予是夜若非迷途四更可逹&KR0309;所當一網
無遺乃知一夕倉皇失道亦若有鬼神鼓動於其間
顛沛之餘雖幸不死何辜至此極也
至高沙
予倉皇至高沙驚魂靡定回思初四土圍中初二竹林
裏幾死於是使果不免委骨草莾誰復知之
江南自好築金臺何事風花堕向淮若使兩遭豺虎手而
今玉也有誰埋
予至高沙奸細之禁甚嚴時予以籮爲轎見者憐之又
張慶血流滿面衣衫皆汚人皆知其爲遇北不復以奸
細疑然聞制使有文字報諸郡有以丞相來賺城令覺
察關防於是不敢入城急買舟去
發高沙
曉發高沙卧一航平沙漠漠水茫茫舟人爲指荒烟岸南
北今年幾戰場
平淮千里莾爲丘墟自出高沙滿空䁧高郵水與灣
頭通下海陵入射陽過漣水皆其路也二月六日城子
河一戰我師大捷人指某處是戰場
城子河邊委亂尸河隂血肉更稀微大行南北燕山外多
少遊魂逐馬蹄
自至城子河積尸盈野水中流尸無數臭穢不可當上
下幾二十里無間斷乃北以二月六日載奉使柳岳洪
雷震併輜重俱北稽家莊擊其前高郵擊其腰北大喪
敗柳岳死焉洪雷震今在高郵見說北入江淮惟此戰
我師大勝
一日經行白骨堆中流失柁爲心摧海陵棹子長狼顧水
有船來步馬來
是日經行戰場四顧閴然棹人心恙長恐灣頭有人出
來又恐岸上有馬來趕正荒急間偶然柂拆整柂良久
危哉險哉
小泊稽莊月正弦莊官驚問是何船今朝哨馬灣頭出正
在青山大路邊
自高郵至稽家莊方有一團人家以水爲寨綂制官稽
聳其子德潤請鄕舉其姪昌其舘客莆田人林希驥字
千里林孔時字願學皆銳意於事功者稽設醴甚至云
今早報灣頭馬出到城子河邊不與之相遇公福人也
爲之嗟嘆不置願學同德潤送予至泰州
稽莊即事
乃心王室故日夜奔南征蹈險寧追悔懷忠莫見明鴈聲
連水遠山色與天平枉作窮途哭男兒付死生
泰州
予至海陵問程趍通州凡三百里河道北與寇出沒其
間真畏途也
羈臣家萬里天目鍳孤忠心在坤維外身游坎窞中長淮
行不斷苦海望無窮晩鵲傳佳好通州路已通
卜神
通州三百里茅葦也還無胡騎虎出沒山鼯鬼嘯呼王陽
懷畏道阮籍淚窮途人物中興骨神明爲國扶
旅懷
北去通州號畏途固應孝子爲回車海陵若也容羈客謄
買菰蒲且寄居
天地雖寬靡所容長淮誰是主人翁江南父老還相念只
欠一帆東海風
昨夜分明夢到家飄颻依舊客天涯故園門掩東風老無
限杜鵑啼落花
懷則堂實堂
二先生於予厚予之惓惓於二先生知二先生亦惓惓
於予也
白頭北使駕雙韉沙闊天長淚曉煙中夜想應發深省故
人南北地行僊
貴卿
貴卿與予同患難自二月晦至今日無日不與死爲鄰
平生交游舉目何在貴卿真吾異姓兄弟也
天高併地迥與子獨牢愁初作燕齊客今爲淮海游半生
誰俯仰一死共沉浮我視君年長相看比惠州(惠州予弟璧也)
憶大夫人
三生命孤苦萬里路酸辛屢險不一險無身復有身不忘
聖天子幾負大夫人定省今何處新來夢寐頻
即事
痛哭辭京闕微行訪海門久無鷄可聽新有虱堪捫白髮
應多長蒼頭少有存但令身未死随力報乾坤
紀閑
九十春光好周流人鬼關人情輕似土世路險於山俯仰
經行處死生談笑間近時最難得旬日海陵閑
聲苦
萬死奔波落一生飄零淮海命何輕近來學得趙清獻呌
苦時時數十聲
即事
船隻時間鎻城孤日閉關驚心常有馬極目柰無山出路
相傳險行&KR0809;愈覺慳歸心風絮亂無柰一身閑
發海陵
自二月十一日海陵登舟連日候伴問占苦不如意會
通州六交自維揚回有弓箭可仗遂以孤舟於二十一
日早徑發十里驚傳馬在塘灣亟回晚乃觧䌫前途吉
凶未可知也
自海陵來向海安分明如渡鬼門關若將九折回車看倦
鳥何年可得還
聞馬
二十一夜宿白蒲下十里忽五更通州下文字馳舟而
過報吾舟云馬來來於是速張帆去荒迫不可言二十
三日幸逹城西門鎻外越一日聞吾舟過海安未遠即
有馬至縣使吾舟遲發一時頃巳爲囚虜矣危哉
過海安來柰若何舟人去後馬臨河若非神物扶忠直世
上未應僥倖多
如臯
如臯縣隷有泰州朱省二者受北命爲宰率其民桔道
路予不知而過之旣有聞爲之驚嘆
雄狐假虎之林臯河水腥風接海濤行客不知身世險一
窗春夢送輕舠
聞諜
予旣不爲制鉞所容行至通州得諜者云鎮江府走了
文相公許浦一路有馬來捉聞之悚然爲賦此
北來追騎滿江濱那更元戎按劍嗔不是神明扶正直淮
頭何處可安身
哭金路分應
金應以筆札往來吾門二十年性烈而知義不爲下流
去年從予勤王𥙷兩武資今春時授承信郎東南第六
正將贑州駐劄及予使北轉三官授江南西路兵馬都
監贑州駐劄予之北行也人情莫不觀望僚從皆散雖
親僕亦逃去惟應上下相随更歴險難奔波數千里以
爲當然盖委身以從死生休戚俱爲一人者至通州住
十餘日矣閏月五日忽伏枕命醫三四熱病增劇至十
一日午氣絶予哭之痛其歛也以随身衣服其棺如常
翌日葬西門雪窖邊棺之上排七小釘又以一小板片
覆於七釘之上以爲記不敢求備者邊城無主恐貽身
後之禍異時遇便取其骨歸葬廬陵而後死者之目可
閉也傷哉傷哉爲賦二詩焚其墓前
我爲吾君役而從乃主行險夷寧異趣休戚與同情遇賊
能無死尋醫劇不生通州一丘土相望淚如傾
明朝吾渡海汝魄在它鄕六七年華短三千客路長招魂
情黯黯歸骨事茫茫有子應年長平生不汝忘
卷之四
懷楊通州
江波無柰暮雲隂一片朝宗只此心今日海頭覓船去始
知百煉是精金
喚渡江沙眼欲枯羈臣中道落﨑嶇乘船不管千金購漁
父真成大丈夫
范叔西來變姓名綈袍曾感故人情而今未識春風面傾
盖江湖話一生
仲連義不帝西秦拔宅逃來住海濱我亦東尋煙霧去扶
桑影裏看金輪
海船
海船與江船不同自狄難以來從淮入浙者必由海而
通爲孔道也由是海船發盡適三月間方有台州三薑
船至巳爲曹大監鎮所雇通州有下文字自定回張少
保恰予之以一船亦是三月方到岸而予適來楊守遂
以此舟送予與曹大監俱南向使有薑船而無張少保
一舟予不能行有張少保而無薑船予又無伴不我先
後適有邂殆神施鬼設而至也
海上多時斷去舟公來容易渡南州子胥江上逢漁父莫
是神明遣汝否
發通州
予萬死一生得至通州幸有海船以濟閏月十七日發
城下十八日宿石港同行有曹大監鎮兩舟徐新班廣
壽一舟舟中之人有識予者
孤舟漸漸脫長淮星斗當空月照懷今夜分明棲海角未
應便道是天涯
白骨叢中過一春東將入海避風塵姓名變盡形容改猶
有天涯相識人
淮水淮山阻且長孤臣性命寄何鄕只從海上尋歸路便
是當年不死方
石港
王陽真畏道季路漸知津山鳥喚醒客海風吹黑人乾坤
萬里夢烟雨一年春起看扶桑曉紅黃六六鱗
賣魚灣
賣魚灣去石港十五里許是日曹大監膠舟候潮方能
退
風起千灣浪潮生萬頃沙春紅堆蟹子晚白結塩花故國
何時訊扁舟到處家狼山青兩點極目是天涯
即事
宿賣魚灣海潮至漁人随潮而上買魚者邀而即之魚
甚平
飄蓬一葉落天涯潮濺青紗日未斜好事官人無勾當呼
童上岸買青鰕
北海口
淮海本東海地於東中云南洋北洋北洋入山東南洋
入江南人趍江南而經北洋者以楊子江中渚沙爲北
所用故經道於此復轉而南盖遼繞數千里云
滄海人間别一天只容漁父釣蒼煙而今蜃起樓臺處亦
有北來蕃漢船
出海
二十一夜宿宋家林泰州界二十二日出海洋極目皆
水水外惟天大哉觀乎
一團蕩漾水晶盤四畔青天作護闌著我扁舟了無礙分
明便作混淪看
水天一色玉空明便似乘槎上大清我愛東坡南海句兹
游竒絶冠平生
漁舟
二十八日乘風行入通州海門界午抛泊避潮忽有十
八舟上風冉冉而來疑爲暴客四船戒嚴未幾交語而
退是役也非應對足以禦侮即爲魚矣危乎殆哉
一陣飛帆破碧烟兒郎驚餌理弓弦舟中自信婁師德海
上誰知魯仲連初謂悠揚真賊艦後聞欸乃是漁船人生
漂泊多磨折何日山林清晝眠
楊子江
自通州至楊子江口兩潮可到爲避渚沙及許浦顧諸
從行者故繞去出北海然後渡楊子江
幾日随風北海游回從楊子大江頭臣心一片鎡針石不
指南方不肯休
使風
渺渺茫茫遠愈微乘風日夜趁東歸半醒半困模糊處一
似醉中騎馬飛
蘇州洋
一葉漂摇楊子江白雲盡處是蘇洋便如伍子當年苦只
少行頭寶劍装
過楊子江心
大海中一條自楊子江直上淡者是此乃長江盡處横
約百二十里吾舟乘風過之一時即醎水
渺渺乘風出海門一行淡水帶潮渾長江盡處还如此何
日眠山看發源
入浙東
金鰲山在台州界高宗皇帝曾&KR0712;舟于此寺藏御書四
明旣䧟不知天台存亡憂心如擣見於此詩
厄運一百日危機九十遭孤蹤落虎口薄命付鴻毛漠漠
長淮路茫茫巨海濤驚魂猶未定消息問金鰲
夜潮
雨惡風獰夜色濃潮頭如屋打孤蓬漂零行路丹心苦夢
裏一聲何處鴻
亂礁洋
自北海渡楊子江至蘇州洋其間最難得山僅得蛇山
洋山大小山數山而巳自入淛東山漸多入亂礁洋青
翠萬叠如畫圖中在洋中者或高或低或大或小與水
相擊觸竒怪不可名状其在兩傍者如岸上山叢山實
則皆在海中非有畔際是日風小浪微舟行石間天巧
捷出令人應接不暇殆神僊國也孤憤愁絶中爲之心
廣目明是行爲不虚云
海山僊子國邂逅寄孤蓬萬象畫圖裏千崖玉界中風摇
春浪軟礁激暮潮雄雲氣東南密龍騰上碧空
夜走
舟入東海報者云前有賊船行十數里報如前望見十
餘舟張帆噢口意甚惡梢人亟取靈山巖路避之一夕
摇船極其荒迫際曉幸得脫去
鯨波萬里送歸舟倏忽驚心欲白頭何處赭衣操劍戟同
時黃帽理兜䥐人間風雨真成夢夜半江山總是愁鴈蕩
雙峯片雲隔明朝躡屩作清游
綠漪堂
予自海舟登台岸至城門張氏家盖國初名將永德之
後主人號哲齋闢堂教子扁綠漪爲賦八句
義方堂上看窗戸翠玲瓏硯裏雲壇月席間洪水風清聲
随地到宜節與天通庭玉森如笋干霄雨露功
過黃巖
予至淮即變姓名及天台境哲齋張爲予覓緣漪詩予
旣賦題云清江劉洙書此過黃巖寄二十字
魏雎變張禄越蠡改陶朱誰料文山氏姓劉名是洙
至温州
萬里風霜鬢巳絲飄零回首壮心悲羅浮山下雪來未楊
子江心月照誰秪謂虎頭非貴相不圖羝乳有歸期乘潮
一到中川寺暗讀中興第二碑
長溪道中和張自山韻
潮風連地吼江雨帶天流宫殿扄春仗衣冠鎻月遊傷心
今北府遺恨古東洲王氣如川至龍興海上州(東州常州也)
夜静吳歌咽春深蜀血流向來蘇武節今日子長游海角
雲爲岸江心石作洲丈夫竟何事底用泣神州
和自山
去年予䧟北自山自京寄詩時予巳南歸不及領今明
成誦追和作彼時語痛定思痛痛不可當
春晩傷爲客月明思見君我方慕蘇武誰復從田文龍背
夾紅日鴈聲連白雲琶琵漢宫曲馬上不堪聞
林附祖
林附祖福州秀才去年三月四日在無錫道中忽爲數
酋擒去指爲文相公云你門年四十頭戴笠身着袍脚
穿黑靴文書上載了你門如何不是縛至京口辨驗然
後得釋附祖名元龍至南劍爲予言
畫影圖形正捕風書生薄命入罝中胡兒一似冬烘眼錯
認顔標作魯公
呈小村
予自劍進汀小村過清流來迎不圖此生復相見
萬里飄零命羽輕歸來喜有故人迎雷潜九地聲元在月
暗千山魄再明疑是倉公回巳死恍如羊祜說前生夜闌
相對真成夢清酒浩歌雙劍横
二月晦
元年二月晦予從鎮江脫北難險阻艱難于今再見仲
春下澣追感堕淚八句
塞上明妃馬江頭漁父船新讐誰共雪舊夢不堪圓遺恨
常千古浮生又一年何時暮春者还我浴沂天
有感呈景山校書諸丈
北風吹春草陽烏日巳至天時豈云爽人事胡乃異三月
方皇皇衣冠道如墜棟撓榱桷折木顛楨幹悴大者懷端
憂燋頭求室燬小者嗟行役泥塗䟦其尾長平與新安露
胔如櫛比賦分本爾殊適與天時值哲人處明夷致命以
遂志但令守吾貞死生浩無愧
即事
去年傷北使今日嘆南馳雲濕山如動天低雨欲垂征夫
行未巳游子去何之正好王師出崆峒麥熟時
所懷
世途嗟孔棘行役苦期頻良馬比君子清風來故人相看
千里月空負一年春便有桃源路吾當少避秦
自嘆
草宿披宵露松餐立晚風亂離嗟我在艱苦有誰同祖逖
關河志程嬰社稷功身謀百年事宇宙浩無窮
𥙷遺
題蘇武忠節圖(有序)
余在京口城外日夜求脫不得間謝村去平江欲逃又
不果至鎮江事益急議趣真州余杜密謀杜云事濟萬
幸不幸謀泄當死死有怨乎余指心自誓云死靡悔且
辦匙首事懼不濟挾以自殺杜云亦請以死自效於是
計遂定旣至真州城下問者群至告以余在鎮江走脫
城子諸校皆出旣延入城苗守遂見語國事移時感慨
流涕即往住清邊堂時從亡者始至也引至直司搜身
上所藏軍噐旣無他然後見信防閑嚴密如此向使一
疑字横於胸中閉門不納天地茫茫何所歸宿嘻其危
哉苗守䄂出李龍眠畫漢蘇武忠節圖求余詠題撫卷
凄凉浩氣憤發使人慷慨激烈有去國思君之念矣遂
賦三詩書于卷後時丙子三月二日也文天祥執筆于
清邊堂之寓舍
忽報忠圖紀歲華東風吹淚落天涯蘇卿更有歸時國老
相兼無去後家烈士喪元心不易逹人知命事何嗟生平
愛覧忠臣傳不爲吾身亦䧟車
獨伴羝羊海上遊相逢血淚向天流忠真巳向生前定老
節湏從死後休不死未論生可喜雖生何恨死堪憂甘心
賣國人何處曾識蘇公義膽不
漠漠愁雲海戍迷十年何事望京師李陵罪在偷生日蘇
武功成未死時鐡石心存無鏡變君臣義重與天期縱饒
夜久胡塵黑百煉丹心湼不緇
文山先生全集卷之十三終
