文山先生全集卷之十四别集
指南後錄卷之一上
過零丁洋
苦遭逢起一經干戈落落四周星山河破碎風抛絮身
世飄搖雨打萍皇恐灘頭說皇恐零丁洋裏歎零丁人生
自古誰無死留取丹心照汗青
上巳日張元帥令李元帥過船請作書招諭張少保投
拜遂與之言我自救父母不得乃教人背父母可乎書
此詩遺之李不能強持詩以逹張但稱好人好詩竟不
能逼
元夕
南海觀无夕兹遊古未曾人間大競渡水上小燒燈世事
争強弱人情尚廢興孤臣腔血滿死不愧廬陵
懷趙清逸
厓海真何地驅來坐戰場家人半分合國事决存亡一死
不足道百憂何可當故人髯似戟起舞爲君傷
二月六日海上大戰國事不濟孤臣天祥坐北舟
中向南慟哭爲之詩曰
長平一坑四十萬秦人歡欣趙人怨大風揚沙水不流爲
楚者樂爲漢愁兵家勝負常不一紛紛干戈何時畢必有
天吏將明威不嗜殺人能一之我生之初尚無疚我生之
後遭陽九厥角稽首併二州正氣掃地山河羞身爲大臣
義當死城下師盟愧牛耳間關歸國洗日光白麻重宣不
敢當出師三年勞且苦只尺長安不得覩非無虓虎士如
林一日不戈爲人擒樓船千艘下天角兩雄相遭争奮搏
古來何代無戰争未有鋒蝟交滄𬈑遊兵日來復日往相
持一月爲鷸蚌南人志欲扶崑崙北人氣欲黃河吞一朝
天昏風雨惡炮火雷飛箭星落誰雌誰雄頃刻分流屍漂
血洋水渾昨朝南船滿厓海今朝只有北船在昨夜兩邊
桴鼓鳴今朝船船鼾睡聲北兵去家八千里椎牛釃酒人
人喜惟有孤臣雨淚垂冥冥不敢向人啼六龍杳靄知何
處大海茫茫隔煙霧我欲借劍斬佞臣黃金横帶爲何人
又六噫
飈風起兮海水飛噫文武盡兮火德微噫鷹鸇相擊兮靡
所施噫鴻鵠欲舉兮將安歸噫櫂歌中流兮任所之噫獨
抱春秋兮莫我知噫
言志
九垠化爲魅億醜俘爲虜既不能變姓名卒於吳又不能
髠鉗奴於魯遠引不如四皓翁高蹈不如仲連父冥鴻堕
矰繳長鯨䧟網罟鷃燕上下争誰何螻蟻等閑相爾汝狼
籍山河歲云杪飄零海角春重暮百年落落生涯盡萬里
遥遥行役苦我生不辰逢百罹求仁得仁尚何語一死鴻
毛或泰山之輕之重安所處婦女低頭守巾幗男兒嚼齒
吞刀鋸殺身慷慨猶易免取義從容未輕許仁人志士所
植立横絶地維屹天柱以身徇道不苟生道在光明照千
古素王不作春秋廢獸蹄鳥跡交中土閏位適在三七間
禮樂終當属真主李陵衛律罪通天遺臭至今使人吐種
瓜東門不可得暴骨匈奴固其所平生讀書爲誰事臨難
何憂復何懼巳矣夫易簀不必如曾參結纓猶當效子路
南海
朅來南海上人死亂如麻腥浪拍心碎颷風吹鬢華一山
還一水無國又無家男子千年志吾生未有涯
有感
海闊龍深蟄山空鳥雜鳴花随春共去雲與水俱行壯士
千年志征夫萬里程夜凉看星斗何處是攙槍
張元帥謂予國巳亡矣殺身以忠誰復書之予謂
商非不亡夷齊自不食周粟人臣自盡其心豈論
書與不書張爲改容因成一詩
高人名若凂烈士死如歸智滅猶吞炭商亡正採薇豈因
徼後福其肯蹈危機萬古春秋義悠悠雙淚揮
登樓
茫茫地老與天荒如此男兒鐡石腸七十日來浮海道三
千里外望江鄕高鴻尚覺心期闊蹇馬何堪脚跡長獨自
登樓時柱頰山川在眼淚浪浪
海上
天邊青鳥逝海上白鷗馴王濟非癡叔陶潜豈醉人得官
須報國可隱即逃秦身事盖棺定挑燈看劍頻
贑州
滿城風雨送凄凉三四年前此戰場遺老猶應愧蜂蟻故
交巳久化豺狼江山不改人心在宇宙方來事會長翠玉
樓前天亦泣南音半夜落滄浪
指南後錄卷之一下
出廣州第一宿
越王臺下路搔首歎萍蹤城古都招水山高易得風鼓聲
殘雨後塔影暮林中一樣連營火山同河不同
英德道中
海近山如沃杼深屋半蕪乾坤正風雨軒冕總泥途自歎
鳶肩薄誰憐鶴影孤少年狂不醒夜夜夢伊吾
晚渡
青山圍萬疊流落此何邦雲静龍歸海風清馬渡江汲灘
供茗椀編竹當蓬窗一井沙頭月羈鴻共影雙
珊瑚吟
南方有珍禽鳴聲天下竒毛羽黑如&KR0238;兩臉凝璚脂燕趙
佳公子籠檻以自随童子重丁寧飲食必以時將獻上林
苑來巢萬年枝待之豈少恩不免加縶維珊瑚真珊瑚碎
琢良自悲中原寒氣深風土非所宜
和中甫端午韻不依次
黃茅古道外羸馬發南州有客嗤齊魯何人念楚囚歲年
付流水風雨滿滄洲手把菖蒲看黑頭非所求
又呈中齋
風雨羊腸道飄零萬死身牛兒朝共載木客夜爲隣庾子
江南夢蘇郎海上貧悠悠看晚渡誰是濟川人
又
萬里論心晚相看慰亂離丹成俄巳化璧碎尚無緇禾黍
西原夢川原落日悲斯文今巳矣來世以爲期
竹間
倦來聊歇馬随分此青山流水竹千箇清風沙一灣乾坤
醒醉裏身世有無間客路真希絶浮生半日閑
越王臺
登臨我向亂離來落落千年一越臺春事暗随流水去潮
聲空逐暮天廻煙横古道人行少月堕荒村鬼哭哀莫作
楚囚愁絶看舊家歌舞此㗸杯
南華山
北行近千里迷復忘西東行行至南華忽忽如夢中佛化
知幾塵患乃與我同有形終歸滅不滅惟真空笑看曹溪
水門前坐松風(六祖禪師真身盖數百年矣爲亂兵刲其心肝乃知有患難佛不免况人乎)
南安軍
梅花南北路風雨濕征衣出嶺誰同出歸鄕如不歸山河
千古在城郭一時非饑死真吾志夢中行採薇
黃金市
閉蓬絶粒始南州我過青山欲首丘廵遠應無兒女態夷
齊肯作稻粱謀人間早見黃金市天上猶遲白玉樓先子
神遊今二紀夢中揮淚濺松楸
萬安縣
青山曲折水天平不是南征是北征舉世更無廵遠死當
年誰道甫申生遥知嶺外相思處不見灘頭皇恐聲傳語
故園猿鶴好夢回江路月風清
泰和
書生曾擁碧油幢耻與群兒共竪降漢節幾回登快閣楚
囚今度過澄江丹心不改君臣誼清淚難忘父母邦惟有
鄕人知我瘦下帷絶粒坐蓬窗
蒼然亭
風打船頭繋夕陽亭前老子舊胡床青牛過去關山動白
鶴歸來城郭荒忠節風流落塵土英雄遺恨滿滄浪故園
水月應無恙江上新松幾許長
别里中諸友
青山重回首風雨暗啼猿楊柳溪頭釣梅花石上尊故人
無復見烈士尚誰言長有歸來夢衣冠滿故園
發吉州
巳卯六月初一日蒼然亭下楚囚立山河顛倒紛雨泣巳
亥七夕此何夕煌煌斗牛劍光濕戈鋋彗雲雷電擊三百
餘年火爲德須臾風雨天地黑皇綱解紐地維折妾婦偷
生自爲賊英雄扼腕怒鬚赤貫日血忠死窮北首陽風流
落南國正氣未亡人未息青原萬丈光赫赫大江東去日
夜白
臨江軍
江岸今多嚙城居昔屢焚市人半傖父豎子亦將軍蛟哭
金洲雨猿啼玉觀雲周卽墳土上回首淚成㾗
予始至南安即絶粒爲告祖檷文别諸友詩遣孫禮取
黃金市登岸馳歸約六月二日復命於吉城下予以心
事白諸幽明即瞑目長往含笑入地矣乃水盛風駛前
一日逹廬陵孫禮期不至予且行忍死以待垂至豐城
忽有見孫禮於他舟乃悟竟不曾往爲之痛哭流涕暮
始見主者取孫禮還舟明早遂送之豐城縣縱其自便
追之不可及矣予至是不食巳八日若無事然私念死
廬陵不失爲首丘今使命不逹委身荒江誰知之者盍
少湏臾以就義乎復飲食如初昔讀左傳申包胥哭秦
庭七日勺飲不入口亦不聞有它乃知饑踣西山非一
朝之積也予嘗服腦子二兩不死絶食八日又不死竟
不暁其何如從者七人或逃或死或逐今僅存一人曰
劉榮楚囚之况宜哉
隆興府
半生幾度此登臨流落而今雪滿簮南浦不知春巳晚西
山但覺日初隂誰憐龜鶴千年語空負鵬萬里心無限
故人簾雨外夜深如有廣陵音
湖口
江湖一都會宇宙幾興亡走馬蘆林外買魚茅舍傍南人
撑快槳北客坐危檣江水交岷水東流日夜長
安慶府
風雨宜城路重來白髮新長江還有險中國自無人梟傹
蕃遺育鱣鯨蟄怒鱗泊船休上岸不忍見遺民
池州
五老湖光遠九華山色昏南冠前進士北部故將軍芳草
江頭路斜陽郭外村匆匆十年夢故國黯銷魂
魯港
方誇金塢築豈料玉床搖國體真三代江流舊六朝鞭投
能幾日瓦解不崇朝千古燕山恨西風捲怒潮
采石
不上峩眉二十歲重來爲堕山河淚今人不見虞允文古
人曾有樊若水長江闊處平如驛况此介然衣帶窄欲從
謫仙捉月去安得然犀照神物
建康
金陵古會府南渡舊陪京山勢猶盤礴江流巳變更徤兒
徙幽土新鬼哭臺城一片清溪月偏扵客有情
金陵驛
草合離宫轉夕睴孤雲飄泊復何依山河風景元無異城
郭人民半巳非滿地蘆花和我老舊家燕子傍誰飛從今
别却江南日化作啼鵑帶血歸
萬里金甌失壯圖衮衣顛倒落泥塗空流杜宇聲中血半
脫驪龍頷下鬚老去秋風吹我惡夢回寒月照人孤千年
成敗俱塵土消得人間說丈夫
懷忠襄
平生王佐心世運蹈衰末齊虜誰復封楚囚詎當脫金陵
雖懷古尚友在風烈褒忠侈遺廟夫子我先逹
早秋
隻影飄零天一涯千秋搖落欲何之朝看帶緩方嫌瘦夜
怯衾單始覺衰眼裏游從驚死别夢中兒女慰生離六朝
無限江山在搔首斜陽獨立時
睡起
堂堂孤影起聞鷄風起高楼鼓角悲江海無情遊子倦歲
年如夢美人遲平生管鮑成何事千古夷齊在一時坐久
日斜庭木落浮雲滅沒漏朝曦
中秋
不教收骨瘴江邊驅向胡沙着去鞭舊奪宫袍空獨步新
食官飯飽孤眠客程恰與秋天半人影何如月倍圓猶是
江南佳麗地徘徊把酒看蒼天
南康軍和東坡酹江月
廬山依舊凄凉處無限江南風物空翠晴嵐浮汗漫還障
天東半壁鴈過孤峯猿歸老嶂風急波翻雪乾坤未歇地
靈尚有人傑堪嗟飄泊孤舟河傾斗落客夢催明發南浦
閒雲連草樹回首旌旗明滅三十年來十年一過空有星
星髮夜深愁聽胡笳吹徹寒月
和中齋韻(過吉作)
功業飄零五丈原如今局促傍誰轅侻首北去明妃淚啼
血南飛望帝魂骨肉凋殘唯我在形容變盡只聲存江流
千古英雄恨蘭作行舟柳作樊
再和
見說黃沙接五原飄零隻影向南轅江山有恨銷人骨風
雨無情断客魂淚似空花千點落鬢如碩果數根存肉飛
不起真堪歎江水爲籠海作樊
和友人
落落南冠過故都近來我意亦忘吾騎來驛馬身如寄遣
去家書宇亦無景伯未囚先立後嵇康縱死不爲孤江南
只有歸來夢休問田園蕪不蕪
驛中言别友人
水天空闊恨東風不借世間英物蜀鳥吴花殘照裏忍見
荒城頽壁銅雀春情金人秋淚此恨憑誰雪堂堂劍氣斗
牛空認竒傑那信江海餘生南行萬里属扁舟齊發正爲
鷗盟留醉眼細看濤生雲滅䁛柱吞嬴回旗走懿千古衝
冠髮伴人無寐秦淮應是孤月
和
乾坤能大筭蛟龍元不是池中物風雨牢愁無着處那更
寒䖝四壁横槊題詩登樓作賦萬事空中雪江流如此方
來還有英傑堪笑一葉飄零重來淮水正凉風新發鏡裏
朱顔都變盡只有丹心難滅去去龍沙向江山回首青山
如髮故人應念杜鵑枝上殘月
懷中甫(時中甫以病留金陵天慶觀)
久要何落落末路重依依風雨連兵幕泥塗滿客衣人間
龍虎變天外燕鴻違死矣煩公傳北方人是非
行宫(中齋日)
十里宫墻一聚塵天津晚過客愁新花啼杜宇歸來血樹
掛蒼龍脫去鱗福德儻存終有晉秣陵未改巳無秦秋風
禾黍空南北見說銅駝會笑人
怪底秦淮一水長幾多客淚洒斜陽江流本是限南北地
氣何曾减帝王臺沼漸荒基歷落鶯花猶在意凄凉青天
畢竟有情否舊月東來失女墻
廣齋謂柳和王昭儀滿江紅韻惜未之見爲賦一
闋(中齋作)
王母仙桃親曾醉九重春色誰信道鹿㗸花去浪翻鰲闕
眉鎻嬌娥山宛轉䯻梳堕馬雲欹側恨風沙吹透漢宫衣
餘香歇䨘裳散庭花滅斜陽燕應難說想春深銅雀夢
殘啼血空有琵琶傳出塞更無環佩鳴歸月又争知有客
夜悲歌壼敲缺
和王夫人滿江紅韻以庶幾后山妾薄命之意
燕子樓中又捱過幾番秋色相思處青年如夢乘鸞仙闕
肌玉暗銷衣帶緩淚珠斜透花鈿側最無端蕉影上窗紗
青燈歇曲池合高臺滅人間事何堪說向南陽阡上滿
襟清血世態便如翻覆雨妾身元是分明月笑樂昌一叚
好風流菱花缺
代王夫人作
試問琵琶胡沙外怎生風色最苦是姚黃一朵移根仙闕
王母&KR0794;闌璚宴罷仙人淚滿金盤側聽行宫半夜雨淋鈴
聲聲歇彩雲散香塵滅銅駞恨那堪說想男女慷慨嚼
穿齦血回首昭陽離落日傷心銅雀迎新月筭妾身不願
似天家金甌缺
王夫人詞
太液芙蓉全不是舊時顔色嘗記得恩承雨露玉階金闕
名播蘭簮妃后裏暈潮蓮臉君王側忽一朝鼙鼓揭天來
繁華歇龍虎散風雲滅今古恨憑誰說顧山河百二淚
流襟血驛舘夜驚塵土夢宮車曉轉關山月若嫦娥於我
肯相容從圓缺(王夫人至燕題驛中云云中原傳誦惜末句少商量)
浪淘沙(中齋)
疎雨洗天晴枕簟凉生井梧一葉做秋聲誰念客身輕似
葉千里飄零夢斷古臺城月淡潮平便携酒訪新亭不
見當時王謝宅煙草青青
東海集序
東海集者友人客海南以來詩也海南詩而曰東海集者
何魯仲連天下士友人之志也友人自爲舉子時巳大肆
力於詩於諸大家皆嘗登其門而涉其流其本贍其飬銳
故所詣特深到余嘗評其詩渾&KR0636;有英氣鍜鍊如自然美
則美矣猶未免有意於爲詩也自喪亂後友人其家避
地遊官嶺海而全家燬於盗孤窮流落困䪺萬状然後崖
山除禮部侍郎中且權直學士矣會南風不競御舟漂散
友人倉卒蹈海者再爲北軍所鉤致遂不獲死以至于今
凡十數年間可驚可愕可悲可憤可痛可悶之事友人備
嘗無所不至其慘戚感慨之氣結而不信皆於詩乎發之
盖至是動乎情性自不能不詩杜子美䕫州柳子厚柳州
以後文字也余與友人年相若又同里閈以斯文相好然
平生落落不相及及居楚囚中而友人在行同患難者數
月其自五羊至金陵所賦皆予目擊或相唱和時余坐金
陵驛無所作爲乃取友人諸詩筆之於書與相關者并附
爲後之覧者因詩以見吾二人之志其必有感慨於斯巳
卯七月壬申文天祥叙
送行中齋三首
秋風晚正烈客衣早知寒把衣不能别更盡此日歡出門
一萬里風沙浩漫漫豈無兒女情爲君思汎瀾百年有時
盡千載無餘觀明明君臣義公獨爲其難願持丹一寸寫
入青琅玕會有撫卷人孤燈起長歎
神龍蕩失水馴擾終未得威鳳雖在藪肯顧鷄䳱食所以
古之人受變心不易亳鼎巳遷周西山竟肌瘠豫子身自
&KR0238;長弘血成碧何嘗怨廢興而或二心跡堅白不在緇羔
裘良自惜此誼公素明俗見或未識
嗟予抱區區疇昔同里閈過從三十年知心不知面零落
忽重逢家亡市朝變惸惸蹈海餘踽踽南冠殿劇談泥塗
際握手鞍馬倦依依斯文意苦恨十年晚魯仲偶不逢随
世本非願靈胥目未抉端欲詣所見及兹萬里别一夕腸
百轉余生諒須臾孤感横九縣庶幾太尉事萬一中丞傳
此冊爲指南後錄第一卷下第二卷起八月二十四日
發建康終歲除有感尚有零丁洋諸詩及後錄本在惠
州合隷爲一卷而所恨者指南前錄叙號存而詩巳不
完侍卽弟姑㩀所存本使不泯於世一聯半句使天下
見之識其爲人即吾死無憾矣况篇帙之多乎歲在庚
辰正月二十日文山履善甫書
指南後錄卷之二
予後錄詩以廣州至金陵爲第一卷今入淮以後爲
第二卷云
發建康(八月二十四日)
賞心亭下路拍手唱吾歌樓外梁時塔城中秦氏河江山
如夢耳天地柰愁何回首清溪曲長江一鴈過
江行有感(二十五日)
蒲萄肥汗馬荆棘冷銅駞巫峽朝雲濕洞庭秋水波窮愁
空突兀暗淚自滂沱莫恨吾生悞江東才俊多
真州驛(二十七日)
山川如識我故舊更無人俯仰干戈跡往來車馬塵英雄
遺筭晚天地暗愁新北首燕山路凄凉夜向晨
望楊州
阮籍臨廣武杜甫登吹臺高情發慷慨前人後人哀江左
遘陽運銅駞化飛灰二十四橋月楚囚今日來
維楊驛
三年别淮水一夕宿楊州南極山川古北風江海秋昭君
愁出塞王粲怕登樓千載英雄淚如今况楚囚
過卲伯鎮(二十八日)
今朝車馬地昔日戰争場我有楊州鶴誰存卲伯棠一灣
流水小數𤱔故城荒回首江南路青山斷夕陽
高郵懷舊(二十九日)
借問曾遊處高沙第幾山潜行鷹攫道直上虎當關一命
虚空裏三年瞬息間自憐今死晚何復望生還
發高郵(三十日)
初出高沙門輕舫遠城樓一水何曲折百年此綢繆北望
渺無際飛鳥翔平疇寒蕪入荒落日薄行人愁行行行湖
曲萬頃涵清秋大風吹檣倒如盪彭蠡舟欲寄故鄕淚使
入長江流篙人爲我言此水通淮頭前與黃河合同作滄
海漚踟蹰忽失意拭淚淚不收吳會日巳遠回首重悠悠
馳驅梁趙郊壮士何離憂吾道久矣東陸沈古神州我今
戴南冠何異有北投不能裂肝腦直氣摩斗牛但願光岳
合休明復商周不使殊方魄終爲異物羞
寶應道中
天闊搏南鴈淮途長北驅甘棠成傳舍細柳作康衢田海
随時變山河往日殊征袍共衮繡夜壁一燈孤
淮安軍(九月一日)
楚州城門外白楊吹悲風纍纍死人塜死向鋒鏑中豈無
匹婦冤定無萬夫雄中原在其北登城望何窮
過淮河宿闞石有感
北征垂半年依依只南土今晨渡淮河始覺非故宇江鄕
巳無家三年一羈旅龍翔在何方乃我妻子所昔也無柰
何忽巳置念慮今行日巳近使我淚如雨我爲綱常謀有
身不得顧妻兮莫望夫子兮莫望父天長與地久此恨極
千古來生業緣在骨肉當如故
發淮安(九月二日)
九月初二日車馬發淮安行行重行行天地何不寬烟火
無一家荒草青漫漫恍如泛滄海身坐玻瓈盤時時逢北
人什伍扶征鞍云我戍江南當軍身属官北人適吳楚所
憂地少寒江南有遊子風雪上燕山
小清口(初三日)
乍見驚胡婦相嗟遇楚兵北來鴻鴈密南去駱駞輕芳草
中原路斜陽故國情明朝五十里錯做武陵行
桃源道中(初四日)
漠漠地千里垂垂天四圍隔溪胡騎過傍草野鷄飛風露
吹青笠塵沙薄素衣吾家白雲下都伴北人歸
桃源縣
清野百年久中原千里賖火煙新聚落山水舊生涯種麥
十𢾗𤱔誅茅千百家我來行正倦何處覓桃花
崔鎮驛
萬里中原役北風天正凉黃沙漫道路蒼耳滿衣裳野闊
人声小日斜駒影長解鞍身似夢遊子意茫茫
發崔鎮(初五日)
高鴈空秋興寒螿破暁眠淡烟白似海野水碧於天興廢
嗟何及行蔵信自然南人乍騎馬北客半乘船
發宿遷縣
夜夢入星槎曉行随斗柄衣暖露自乾鬢寒冰欲凝將軍
戴鐡笠壮士敲金鐙白眼睨青天我生不有命
中原
中原方萬里明日是重陽桑棗人家近蓬蒿客路長引弓
虚射鴈失馬爲尋羊見說今年旱青青麥又秧
望邳州(初六日)
中原行幾日今日纔見山問山在何處云在徐邳間邳州
山徐州水項籍不還韓信死龍争虎闘不肯止煙草漫漫
青萬里古來劉季號英雄樊崇至今巳千歲
徐州道中(初七日)
彭城古官道日中十馬馳咫尺不見人撲面黃塵飛白頭
漢王縞素師美人燕罷項羽啼一時混戰四十萬天昏地
黑睢水湄乃知大風揚沙失白晝自是地利非天時漢王
倉皇問道西一兒一女嘻其危太公吕后去不歸爼上寕
有生還時未央稱夀太上皇巍然女媧帝中闈終然富貴
自有命造物顛倒真小兒
彭城行(徐洲彭城縣)
連山四圍合吕梁貫其中河南大都會故有項王宫晉牧
連楊豫虎視北方雄唐時燕子楼風流張建封西望睢陽
城只與汴水通大平黃楼賦尚能想遺風邇來百餘年正
朔歸江東遺民死欲盡莾然狐兔叢我從南方來停驂撫
遺蹤故河蓄潢潦荒城翳秋蓬凄凉戲馬臺憔悴巨佛峯
滄海變桑田陵谷代不同朝爲朱門貴暮作行旅窮乘除
信物理感慨繫所逢古來賢逹人一醉萬慮空如此獨巽
何悲風逐征鴻
燕子樓
自别張公子婵娟不下樓遂令樓上燕百歲稱風流我遊
彭城門來吊楚王闕問楼在何處城東草如雪蛾眉代不
乏埋沒安足論因何張家妾名與山川存自古皆有死忠
義長不沒但傳美人心不說美人色
戲馬臺
九月初九日客遊戲馬臺黃花弄朝露古人花飛埃今人
哀後人後人復今哀世事那可及淚落茱萸杯
發彭城
今朝正重九行人意遲遲回首戲馬臺野化發葳𬎼草埋
范增塜雲見樊噲旗時節正如此道路將何之我愛陶淵
明甲子題新詩白衣送酒來把菊卧東籬
沛歌(山東藤山沛縣初十日)
秦世失其鹿豐沛發龍顔王侯與將相不出徐濟間當時
數公起四海王氣閑至今尚想見虹光照人寰我來千載
下吊古淚如&KR1008;白雲落荒草隱隱芒碭山黃河天下雄南
去不復還乃知盈虚故天道如循環盧王舊封地今日殺
凾關
歌風臺
長陵有神氣萬歲光如虹有時風雪變魂魄來沛宫壮哉
游子鄕一覧萬宇空擊筑戒復隍帝業慎所終重瞳愛梁
父此情豈不同錦衣絢行晝丈夫何淺中𬗟懷首丘意自
足分雌雄尚惜覇心存慷慨懷勇功不見往來事烹徇與
蔵弓早知致兩生禮樂三代隆匹夫事巳往安用責乃翁
我來湯沐邑白楊吹悲風永言三侯章隱隱聞兒童葉落
皆歸根飄零獨秋蓬登臺共悽惻目之南飛鴻
固陵道中三首
九天雲下垂一雨作秋色塵埃化泥塗原野轉蕭瑟十里
一雙堠孤兔卧荆棘見說數年來中州乍蘇息
茅舍荒&KR0765;舊固陵漢王城對楚王城徐州煙火連豐沛天
下還來屋角争
固陵城下兩龍争不見齊王來會兵勒取河山新分地項
王之後到韓彭
發魚臺(十二日)
晨炊發魚臺碎雨飛擊面團團四野周冥冥萬象變疑是
江南山煙霧昏不見豈知此中原今古經百戰英雄化爲
土飛霧洒郊甸天寒日欲短游子淚如霰
自歎
瑟瑟秋風悲烈烈寒氣驕蒲柳先巳零松栢何後凋天意
重肅殺造物無不銷強弱有異禀憂患同一朝惟有南山
石千載一岧嶤人苦不自足空羡王子喬
遠遊
黃河流活活太行高巍巍山以東百山以西鄒魯
盛文獻燕趙多雄姿右摩泰山碑左躡凾谷泥郟鄏吊周
公曲阜拜宣尼或登廣武歎或上北邙悲平生幾兩屐汗
漫以爲期絶交天下士要爲男子竒吳會徧王業中原隔
遺黎安得與黃鶴比翼天上飛江河異風景擊楫感且欷
陽運遘百六興否俄推移桑田變滄海楚囚発孔悲我本
檻車客爲我解縶維青蠅附天驥萬里相追随人生尚行
樂矧復新相知周道思下泉王風懷黍離富貴豈不願憂
患那自持人命危且淺忽若朝露睎長恐折我軸中道欲
差池去我父母邦我行且遅遅聽我遠遊曲寄我長相思
六歌
有妻有妻出糟糠自少結髮不下堂亂離中道逢虎狼鳳
飛翩翩失其凰將雛一二去何方豈料國破家亦亡不忍
舍君羅𥜗裳天長地久終茫茫牛女夜夜遥相望嗚呼一
歌兮歌正長悲風北來起徬徨
有妹有妹家流離良人去後携諸兒北風吹沙塞草凄窮
猿慘淡將安歸去年哭母南海湄三男一女同歔欷惟汝
不在割我肌汝家零落母不知母知豈有瞑目時嗚呼再
歌兮歌孔悲鶺鴒在原我何爲
有女有女婉清揚大者學帖臨鍾王小者讀字声琅琅朔
風吹衣白日黃一雙白璧委道傍鴈兒啄啄秋無梁随母
北首誰人將鳴呼三歌兮歌愈傷非爲兒女淚淋浪
有子有子風骨殊釋氏抱送徐卿雛四月八日摩尼珠榴
花犀錢絡繡𥜗蘭湯百沸香似酥歘随飛電飄泥塗汝兄
十二騎鯨魚汝今知在三歲無嗚呼四歌兮歌以吁燈前
老我明月孤
有妾有妾今何如大者手將玉蟾蜍次者親抱汗血駒晨
粧靚服臨西湖英英鴈落飄璚琚風花飛墜鳥嗚呼金莖
沆瀣浮汙渠天摧地裂龍鳳殂美人塵土何代無嗚呼五
歌兮歌欝紆爲尔遡風立斯須
我生我生何不辰孤根不識桃李春天寒日短重愁人北
風随我鉄馬塵初憐骨肉鍾竒禍而今骨肉相憐我汝在
北兮嬰我懷我死誰當收我骸人生百年何醜好黃梁得
喪俱草草嗚呼六歌兮勿復道出門一笑天地老
發潭口(十三日)
吹面北風來拂鬢堅冰至軒冕委道途衮繡易氊毳百年
雜醜好始酧四方志浩歌激浮雲亭亭復攬轡羲馭幾曾
停誰當掃幽翳
新濟州
借問新済州徐鄆兄弟國昔爲大河南今爲大河北垂雲
隂萬里平原望不極百草盡枯死黃花自秋色時時見桑
樹青青雜阡陌路上無人行煙火渺蕭瑟車轍分縱横過
者臨岐泣積潦流交衢霜蹄破叢棘江南寒未深銅爐獸
花赤爲知行路人鐡令衣裳&KR0668;
汶陽道中(東平路汶陽縣十四日)
積雨不肯霽行陸如涉川青氊纊我後白氊覆我前我欲
正衣冠兩手如紏纏飛沫流被面代我泣涕漣鴻鴈紛南
翔遊子北入燕平楚渺四極雪風迷遠天昔聞濟上軍又
說汶陽田我今履其地吊古愴蒼煙男兒欲了事長虹射
寒泉
汶陽舘
去歲营船隩今朝舘汶陽海空沙漠漠河廣草茫茫家國
哀千古男兒慨四方老愧秋雨暗孤影照淋浪
自汶陽至鄆(十五日)
渺渺中原道勞生歎百非風雨吹打人泥濘飛上衣目力
去天短心事與時違夫子昔相魯侵疆自齊歸
來平舘
憔悴江南客蕭條古鄆州雨聲連五日月色徹中流萬里
山河夢千年宇宙愁欲鞭劉豫骨煙草暗荒丘
發鄆州喜晴
烈風西北來萬竅號高秋宿雲蔽層空浮潦迷中州行人
苦沮洳道阻路且脩流澌被鞍鐙飛沫綴衣裘昏鴉接趐
落原野慘以愁城郭何蕭條閉戸寒颼颼中宵月色滿餘
光散衾禂余子戒明發飛霧靄郊丘微見扶桑紅隱隱如
沉浮身遊大荒野海氣吹蜃樓須臾劃當空六合開沉幽
千年厭顔色蒼翠光欲流大陽經天行大化不暫留輝光
何曾滅晻靄終當收嚴霜下豐草長歌夜悠悠明日東阿
道方軌驟驊騮
發東阿(十七日)
東原深處所時或見人煙秋雨桑麻地春風挑李天貪程
頻問堠快馬緩加鞭多少飛檣過噫吁是北船
宿高唐州(博州)
早發東阿縣暮宿高唐州哲人逹幾微志士懷隱憂山河
巳歷歷天地空悠悠孤舘一夜宿北風吹白頭
平原(十八日)
平原太守顔真卿長安天子不知名一朝漁陽動鼙鼓大
河以北無堅城公家兄弟奮戈起一十七郡連夏盟賊聞
失色分兵還不敢長驅入咸京明皇父子將西狩由是靈
武起義兵唐家再造李郭力若論牽制公威靈哀哉常山
慘鈎舌心歸朝廷氣不懾﨑嶇坎坷不得志出入四朝老
忠節當年幸脫安禄山白首竟䧟李希烈希烈安能遽殺
公宰相盧𣏌欺日月亂臣賊子歸何處茫茫煙草中原土
公死于今六百年忠精赫赫雷行天
發陵州
中原似滄海萬頃與雲連大明朝東出皎月正在天遠樹
亂如點桑麻欝蒼煙一鴈入高空千鴉落平田我行天地
中如蟻磨上旋雨㾗留故衣霜氣襲重氊徤馬嘶北風潜
魚樂深淵噫哉南方人回首空自憐
獻州道巾
三年戎服行五嶺文玉會躋攀上崖磴厲揭涉瀟瀨十步
九﨑嶇山水何破碎坐令管仲小自覺伯夷隘乃今來中
州萬里如一槩四望登原隰桑麻蔚旆旆驊騮出清廟過
都真歷塊歷歷古戰場俯仰生感慨吾常涉重湖東海際
南海兹遊冠平生天宇更宏大心與太虚際目空九圍内
男兒不出居婦人坐帷盖反身以自觀須彌納一芥以此
處死生超然萬形内
滹沱河二首
過了長江與大河横流數仞絶滹沱蕭王麥飯曾倉卒回
首中天感慨多
風沙睢水終亡楚草木公山竟蹙秦始信滹沱冰合事世
間興廢不由人
河間
夜宿河間恰家則翁寓焉因成三絶
空有丹心貫碧霄泮冰亡國不崇朝小臣萬死無遺慨曾
見天家十八朝
南歸鴈蕩報郎君老子精神徤十分不爲瀛洲復相見阿
戎翻隔萬山雲
江南車盖走燕山老子旁觀䄂手閒見說新詩題甲子桃
源元只在人間
保州道中(二十一日)
昨日渡滹沱今日望太行白雲何渺渺天地何茫茫落葉
混西風黃塵昏夕陽牛車過不住氊屋行相望小兒騎蹇
驢壮士駕乘黃高低葉萬頃黑白草千行村落有古風人
間無時粧宋遼舊分界燕趙古戰場蚩尤亂涿野共工謫
幽邦郭隗致樂毅荆軻携舞陽臧盧互反覆安史迭坡倡
山川一今古人物幾興亡江南佔畢生往來習羊腸天馬
戴青蝿電秣馳康莊適從何有來如此醉夢鄕感時意踟
蹰惜往淚淋浪厲階起玉環左計由石卽天地行日月萬
代乘景光晝夜果可廢春秋誠荒唐吾生直須臾俯仰際
八荒來者不可見遠遊賦彷徨
保涿州三詩
趙太祖墓(在保州二十九日起三十日到)
我行保州塞御河直其東山川猶有靈佳氣何欝䓤顧我
巾車因厲氣轉秋蓬辦香欲往拜惆悵臨長空
樓桑(故宅近涿縣三十里)
我過梁門城樓桑在其北元德巳千年青煙遶故宅道傍
爲揮淚徘徊秋風客天下卧龍人多少空抱膝
涿鹿
我瞻涿鹿野古來戰蚩尤軒轅此立極玉帛朝諸侯歷歷
關河鴈随風鳴寒秋邇來三千年王氣行幽州
過梁門
一一金甌在雙雙鎮璧全土花開舊國風絮渡江船南北
分新統江淮號極邊更和天塹失回首慘啼鵑
白溝河
昔時張叔夜統兵赴勤王東都一不守羸馬遷龍荒適過
白溝河裂眦鬚欲張絶粒不遄死仰天扼其吭群臣總奄
奄一土垂天光讀史識其地撫卷爲凄凉我生何不辰異
世忽相望皇圖遘陽九天塹滿飛堭引兵詣關下捧土障
瀾狂出使義不屈持節還中郎六飛獨南海金鉞將煌煌
武侯空威心出狩驚四方吾屬竟爲虜世事吁彼蒼思公
有竒節一死何慨慷江淮我分地我欲投滄浪滄浪却不
受中原行路長初登項籍宫次覧劉季邦涉足河與濟回
首嵩與恒下車撫梁門上馬指樓桑戴星渡一水慘淡天
微茫行人爲我言宋遼此分疆懸知公死處爲公出涕滂
恨不持束芻徘徊官道傍我死還在燕烈烈同肝腸今我
爲公哀後來誰我傷天地垂日月斯人未云亡文武道不
墜我軰終堂堂
懷孔明
斜谷事不濟將星殞營中至今出師表讀之淚沾胷漢賊
明大義赤心貫蒼穹世以成敗論操懿真英雄
劉琨
中原蕩分崩壮哉劉越石連蹤起幽并隻手扶晉室福華
天意乖匹磾生鬼蜮公死百世名天下分南北
祖逖
平生祖豫州白首起大事東門長嘯兒爲遜一頭地何哉
戴若思中道奮螳臂豪傑事垂成今古爲短氣
顔杲卿
常山義旗奮范陽哽喉咽明雛一狼狽六飛入西川哥舒
降且拜公舌膏戈鋋人世誰不死尒死千萬年
許遠
起師哭玄元義氣震天地百戰奮雄姿臠妾士揮淚睢陽
水東流雙廟垂百世當時令狐潮乃爲賊遊說
過雪橋琉璃橋
小橋度雪度琉璃更有清霜滑馬蹄遊子衣裳如鐡冷殘
星荒店野鷄啼(一作亂鳴鷄)
指南後錄卷之三
予指南後錄第一卷起正月十二日賦零丁洋第二
卷起八月二十四日發建康今第三卷盖自庚辰元
日爲始文山履善甫序
五月二日生朝
北風吹滿楚冠塵笑捧蟠佻夢裏春幾歲巳無籠鴿客去
年猶有送羊人江山如許非吾土宇宙柰何多此身不滅
不生在何許静中聊且飬吾真
胡笳曲
庚辰中秋日水雲慰予囚所援琴作胡笳十八拍取
予疾徐指法良可觀也琴罷索予賦胡笳詩而倉卒
中未能成就水雲别去是歲十月復來予因集老杜
句成拍與水雲共商略之盖囹圄中不能得死聊自
遣耳亦不必一一學琰語也水雲索予書之欲蔵於
家故書以遺之浮休道人文山
風塵傾洞昏王室天地慘慘無顔色而今西北自反胡西
望千山萬山赤歎息人間萬事非被驅不異犬與鷄不知
明月爲誰好来歲如今歸未歸
右一拍
獨立縹緲之飛樓高視乾坤又可愁江風蕭蕭雲拂地笛
聲憤怒哀中流鄰鷄野哭如昨日昨日晚晴今日黑蒼皇
巳就長途往欲往城南忘南北
右二拍
三年奔走空皮骨三年笛裏關山月中天月色好誰看豺
狼塞路人煙絶寒刮肌膚北風利牛馬毛零縮如蝟塞上
風雲接地隂咫尺但愁雷雨至
右三拍
黃河北岸海西軍翻身向天仰射雲胡馬長鳴不知數衣
冠南渡多崩奔山木慘慘天欲雨前有毒蛇後猛虎欲問
長安無使來終日戚戚忍羈旅
右四拍
北庭數有關中使飄飄遠自流沙至胡人高鼻動成群仍
唱胡歌飲都市中原無書歸不得道路只今多擁隔身欲
奮飛病在床時獨看雲淚沾臆
右五拍
胡人歸來血滿箭白馬將軍若雷電蠻夷雜種錯相于洛
陽宫殿燒焚盡干戈兵革闘未巳魑魅魍魎徒爲爾㷲哭
秋原何處村千村萬落生荆𣏌
右六拍
憶昔十五心尚孩莫怪頻頻勸酒杯孤城此日腸堪断如
何不飲令人哀一去紫臺連朔漠月出雲通雪山白九度
附書歸洛陽故國三年一消息
右七拍
只今年纔十六七風塵荏苒音書絶胡騎長驅五六年弊
裘何啻連百結愁對寒雲雪滿山愁看冀北是長安此身
未知歸定處漂泊西南天地間
右八拍
午夜漏聲催曉箭寒盡春生洛陽殿漢主山河錦繡中可
惜春光不相見自胡之反持干戈一生抱恨空咨嗟我巳
無家尋弟妹此身那得更無家南極一星朝北斗每依南
斗望京華
右九拍
今年臘月凍全消天涯涕淚一身遥諸將亦自軍中至行
人弓箭各在腰白馬嚼嚙黃金勒三尺角弓兩斛力胡鴈
趐濕高飛難一箭正墜雙飛翼
右十拍
冬至陽生春又來口雖吟咏心中哀長笛誰能亂愁思呼
兒且覆掌中杯雲白山青萬餘里壁立石城横塞起元戎
小隊出郊坰天寒日暮山谷裏
右十一拍
洛陽一别四千里邊庭流血成海水自經喪亂少睡眠手
脚凍皴皮肉死反鏁衡門守環堵稚子無憂走風雨此時
與子空歸來喜得與子長夜語
右十二拍
大兒九齡色清徹驊騮作駒巳汗血小兒五歲氣食牛冰
壼玉鑑懸清秋罷琴惆悵月照席人生有情淚沾臆離别
不堪無限意更爲後會知何地酒肉如山又一時只今未
絶巳先悲
右十三拍
北歸秦川多鼓鼙禾生隴𤱔無東西三步回頭五步坐誰
家搗練風凄凄巳近苦寒月慘慘中腸悲自恐二男兒不
得相追随去留俱失意徘徊感生離十年蹴踘將雛遠目
極傷神誰爲携此别還須各努力無使霜露沾人衣
右十四拍
寒雨颯颯枯樹濕坐卧只多少行立青春欲暮急還鄕非
關使者徵求急欲别上馬身無力去住彼此無消息關塞
蕭條行路難行路難行澁如棘男兒性命絶可憐十日不
一見顔色
右十五拍
乃知貧賤别更苦况我飄轉無定所心懷百憂復千慮世
人那得知其故嬌兒不離膝哀哉兩决絶也復可憐人里
巷盡嗚咽斷腸分手各風煙中間消息兩茫然自斷此生
休問天看射猛虎終殘年
右十六拍
江頭宫殿鎻千門千家今有百家存面粧首飾雜啼痕教
我歎恨傷精魂自有兩兒卽忽在天一方胡塵暗天道路
長安得送我置汝傍
右十七拍
事殊興極憂思集足繭荒山轉愁疾漢家山東二百州青
是𤇺煙白人骨入門依舊四壁空一斛舊水蔵蛟龍年過
半百不稱意此曲哀怨何時終
右十八拍
上巳
予自丙子上巳日真州屏之城門外于今憂患通六
年俯仰時節爲之慨然
昔自長淮樹去帆今從燕薊眺東南泥沙一命九分九風
雨六年三月三地下故人那可作天涯遊子竟何堪便從
餓死傷遅暮面對西山巳發慚
寒食
予不登丘隴拜清明寒食八年矣癸酉湖南甲戌乙
亥章貢丙子淮東丁丑梅州戊寅麗江浦庚辰燕山
獄中今辛巳猶未得死和上巳韻寫懷
苦海周遭斷去帆東風吹淚向天南龍蛇澤裏清明五燕
雀籠中寒食三撲面風沙驚我在滿襟霜露痛誰堪何當
歸骨先人墓千古不爲丘首慚
覧鏡見鬚髯消落爲之流涕
萬里飄零等一毫滿前風景恨滔滔淚如杜宇喉中血鬚
似蘇郎節上旄今日形骸遅一死何來事業竟徒勞青山
是我安魂處清夢時時賦大刀
讀赤壁賦前後二首
昔年仙子謫黃州赤壁磯頭汗漫遊今古興亡真過影乾
坤俯仰一虚舟人間憂患何曾少天上風流更有不我亦
洞簫吹一曲不知身世是蜉蝣
一笑滄波浩浩流隻鷄斗酒更扁舟八龍寫作詩中案孤
鶴來爲夢裏遊楊柳遠煙連北府蘆花新月對南樓玉仙
來往清風夜還識江山似舊不
自歎
門揜牢愁白日過不應老子坐婆娑雖生得似無生好欲
死其如不死何王蠋高風真可挹魯連大節豈容磨東流
不盡銅駞恨四海悠悠緫一波
端午初度
死所初何怨生朝只自知頗懷常枤意忍誦蓼莪詩浮世
百年夢高人千載期楚囚一杯冰勝似九霞巵
向來松下鶴今日傍誰門夢見瑶池沸愁看玉壘昏所思
多死所焉用獨生存可惜菖蒲老風煙滿故園
端午即事
五月五日午贈我一枝艾故人不可見新知萬里外丹心
照夙昔鬢髮日巳改我欲從靈均三湘隔遼海
自述二首
當年嚼血灑銅駝風氣悠悠柰若何漢賊巳成千古恨楚
囚不覺二年過古今咸道天驕子老去忽如春夢婆試把
睢陽雙廟看只今事業愧蹉跎
江南啼血送殘春漂泊風沙萬里身漢末固應多死士周
餘乃止一遺民乍看鬚少疑非我只要心存尚是人坐擁
牢愁書眼倦土床伸脚任吾真
五月十七夜大雨歌
去年五月望流水滿一房今年後三夕大雨復没床我辭
江海來中原路茫茫舟楫不復見車馬馳康莊矧居圜土
中得冰猶得漿忽如巨石浸倉卒殊徬徨明星尚未啓大
風方發狂呌呼人不譍宛轉水中央壁下有水穴群鼠走
踉蹡或如魚潑刺墊溺無所藏周身莫如物患至不得防
業爲世間人何處逃禍殃朝來闢溝道宛如决陂塘盡室
泥濘塗化爲縻爛場炎蒸迫其上臭腐薰其傍惡氣所侵
薄疫癘何可當楚囚欲何之寝食此一方坐
待仆且僵乾坤莾空闊何爲此凉凉逹人識義命此事關
綱常萬物方焦枯皇皇禱穹蒼上帝實好生夜半下龍章
但願天下人家家足稲粱我命渾小事我死庸何傷
先太師忌日(二月二十八日)
萬里先人忌呼號痛不天遺孤餘二紀曠祀忽三年永恨
丘園隔遥憐弟妹圓義方如昨日地下想興然
築房子歌
自予居狴犴一室以自治二年二大雨地汙實成池圄人
爲我惻畚土以築之築之可二尺宛然水中坻初運朽壤
來臭穢恨莫追掩鼻不可近牛皂鷄于塒須臾傳黑墳千
杵鳴參差但見如坻平糞土不復疑乃知天下事不在論
鎡基苟可掩耳目臭腐誇神竒世人所不辨羊質而虎皮
大者莫不然小者又何知深居守我玄默觀道推移何時
蟬蛻去忽與濁世違
有感
巳矣勿復道安之如自然閑陪黃妳坐倦退白衣眠一死
知何地此生休問天怪哉茨野客宿果墮幽燕
正氣歌
予囚北庭坐一土室室廣八尺深可四尋单扉低小
白間短窄汙下而幽暗當此夏日諸氣萃然雨潦四
集浮動床几時則爲水氣塗泥半朝蒸漚歷瀾時則
爲土氣乍晴暴熱風道四塞時則爲日氣&KR0585;隂薪㸑
助長炎虐時則爲火氣倉腐寄䪺陳陳逼人時則爲
米氣駢肩雜還腥臊汙垢時則爲人氣或圊溷
屍或腐鼠惡氣雜出時則爲穢氣疊是數氣當
鮮不爲厲而予以孱弱俯仰其間于兹二年矣
是殆有飬致然然爾亦安知所飬何哉孟子曰吾善
飬吾浩然之氣彼氣有七吾氣有一以一敵七吾何
患焉况浩然者乃天地之正氣也作正氣歌一首
天地有正氣雜然賦流形下則爲河嶽上則爲日星於人
曰浩然沛乎塞蒼冥皇路當清夷含和吐明庭時窮節乃
見一一垂丹青在齊太史簡在晉董狐筆在秦張良椎在
漢蘇武節爲嚴將軍頭爲嵇侍中血爲張睢陽齒爲顔常
山舌或爲遼東帽清操厲冰雪或爲出師表鬼神泣壮烈
或爲渡江楫慷慨吞胡羯或爲擊賊笏逆竪頭破裂是随
所旁薄凛烈萬古存當其貫日月生死安足論地維頼以
立天柱頼以尊三綱實係命道義爲之根嗟予遘陽九隷
也實不力楚囚纓其冠傳車送窮北鼎鑊甘如飴求之不
可得隂房閴鬼火春院閟天黑牛驥同一皂鷄棲鳳凰食
一朝濛霧露分作溝中瘠如此再寒暑百沴自辟易嗟哉
沮洳場爲我安樂國豈有他繆巧隂陽不能賊顧此耿耿
在仰視浮雲白悠悠我心悲蒼天曷有極哲人日巳遠典
刑在夙昔風&KR0585;展書讀古道照顔色
七月二日大雨歌
燕山五六月氣候苦不常積隂緜五旬畏景淡無光天漏
比西極地温等南方今何苦常雨昔何苦常暘七月二日
夜天工爲誰忙浮雲黑如墨飄風怒如狂滂沱至夜半天
地爲低昂勢如蛟龍出平陸俄懷襄初疑倒巫峽又似翻
瀟湘千門各巳閉仰視天茫茫但聞屋側聲人力無支當
嗟哉此圜土占勝非高岡赭衣無容足南房并北房北房
水二尺聚立唯東箱桎梏猶自可凛然覆穹墻嘈嘈復雜
雜烝汗流成漿張目以待旦沈沈漏何長南冠者爲誰獨
居沮洳場此夕水弥滿浮動八尺床壁老如欲壓守者殊
皇皇我方鼾鼻睡逍遥遊帝鄕百年一大夢所歷皆黃梁
死生巳勘破身世如遺忘雄鷄呌東白漸聞語聲揚論言
苦飄揚形勢猶倉黃起來立泥塗一笑褰衣裳遺書宛在
架吾道終未亡
詠懷
隂陽相烹然天地一釡灊人生居其間便同肉在砧熱猶
以火燎温猶以湯潯一歲一煆煉老形忽駸駸吾生四十
六弱質本不任矧當五六年患難長侵尋子卿羝羊節少
陵杜鵑心酷罰毒我膚深憂煩我襟嗟嗟夏涉秋天道何
其淫或時日杲杲或時雨淋淋方如坐蒸甑又似立烘煁
水火交相禅益熱與益深宛轉兒戲中日夜空呻吟何如
真鼎鑊殊我一寸金脫此寒暑殼誰能復嶇&KR0706;
偶成
昨朝門前地寸裂今朝床下泥尺深人生世間一蒲柳豈
堪日炙復雨淋起來高歌離騷賦睡去細和梁父吟巳矣
巳矣尚何道猶有天地知吾心
移司即事
自大雨後兵馬司墻壁頽落地皆沮洳囚不可居七
月五日移司官籍監予以詰朝行詩以記之
燕山積雨泥塞道大屋欹傾小成倒赭衣棘下無顔色倉
卒移司避流潦行行桎梏如貫魚憐我龍鍾遲明早我來
二十有一月若書下下幾一考夢回恍憶入新衙不知傳
舍何時了寄書痴兒了家事九牛一毛亦云小天門皇皇
虎豹立下土孤臣泣雲表莫令赤子盡爲魚早願當空日
杲杲
不睡
頻搔白首強憂煎細雨青燈思欲顛南北東西三萬里古
今上下幾千年只因知事翻成惱未到放心那得眠眼不
識丁馬前卒隔床鼾鼻正陶然
宫籍監
兵馬司移寓宫籍監予監一室頗瀟洒明窗净壁樹
影横斜可愛也賦五絶
塵滿南冠歲月深暫移一室倚&KR0999;林天憐元是青山客分
與窗根兩樹隂
壁間頗自有龍蛇元是誰人小住家不似爲囚似爲客倚
窗望斷暮天涯
曾過盧溝望塔尖今朝塔影接虚&KR0585;道人心事真方丈静
坐日長雲蒲簾
軍衙馬足起黃埃門掩西風夢正回自入燕關人世隔隔
墻忽送市聲來
新來窗壁頗玲瓏盡把前時臭腐空好醜元來都是幻&KR1355;
廬一付夢魂中
還司即事
兵馬司苦於地窄其東偏有大宅官買之以廣治所
舊&KR0550;事遂爲空閑七月十一日囚自宫籍監悉歸獄
舊&KR0550;事之西有一室處予其間其地高燥而空凉蕭
然獨往寂無來人又一境界也五言八句二首
幕燕方如寄屠羊忽復旋霜枝空獨立雪窖巳三遷漂泊
知何所逍遥付自然庭空誰共語柱頰望青天
秋声滿南國一葉此飄蓬墻外千門迥庭皋四壁空誰家
驢吼月隔巷犬嘷風燈暗人無寐沉沉夜正中
夜起二絶
惆悵高歌入睡鄕夢中魂魄尚飛揚起來露立頻搔首夜
静無風自在凉
三年獨立巳成僧欲與何人說葛藤夜夜隔墻囚呌佛三
生因果伴孤燈
還獄
予自宫籍監還兵馬司止予舊&KR0550;事西偏之室嶽戸
既葺以八月七日復返故處向之所謂臭腐温蒸依
然故在回視吾所挾亦浩然而獨存作古風一首
人情感故物百年多離憂桑下住三宿應者猶遅留矧兹
方丈室屏居二春秋夜眠與晝坐隤乎安楚囚自罹大雨
水圜土俱盪舟此身委傳舍迁徙無定謀去之巳旬月宫
室重綢繆今夕果何夕復此搔白頭恍知流浪人一旦歸
舊遊故家不可復故國巳成丘對此重回首汪然涕泗流
人生如空花随風任飄浮哲人貴知命樂天復何求
偶賦
蒼蒼巳如此梁父共誰吟神有忠臣傳床無壮士金收心
歸寂滅随性過光隂一笑西山晚門前秋雨深
讀杜詩
平生蹤跡只奔波偏是文章被折磨耳想杜鵑心事苦眼
看胡馬淚㾗多千年䕫峽有詩在一夜采江如酒何黃土
一丘随處是故鄕歸骨任蹉跎
感懷二首
交遊兵後似蓬飛流落天涯鵲繞枝唐室老臣唯我在柳
州先友託誰碑泥塗猶幸瞻佳士甘雨如何遇故知一死
一生情義重莫嫌收拾老牛屍
伏龍欲夾太陽飛獨柱擎天力弗支北海風沙漫漢節浯
溪烟胡暗唐碑書空巳恨天時雨惜往徒懷國士知抱膝
對人復何語紛紛坐冡卧爲屍
先兩國初忌(九月初七日)
北風吹黃花落木寒蕭颼哀哀我慈母玉化炎海秋日月
水東流音容隔悠悠小祥哭下邳大祥哭幽州今此復何
夕荏苒三星周嗟哉不肖孤宗職矌不脩昔母肉未寒委
身堕寇讐仰藥早云遂庶從地下遊大阿落人手死生不
自由南冠坐絶域大期落淹流白華下玄髮碧蘚生緇裘
心口自相語形影旁無儔空庭鬼火閴天黑對牢愁魚軒
在何處魂魄今安否兒女各北歸墳墓委南陬寒食雨凄
凄盂飯誰與投荆棘纏蔓草狐兔緣荒丘長夜良寂寞與
我同幽幽我心亦劳止我命實不猶昨夕夢堂上樂昔歡
綢繆覺來尚恍惚血涕連衾禂晨興一瓣香痛如螫在頭
吾家白雲下萬里同關憂遥憐弟與妹几筵羅庶羞既傷
母在殯又念兄在囚兄囚不足念母亦爲母謀三聖去巳
遠穹垠莾洪流𬗟懷百世慮白骨甘填溝冥冥先大夫欝
欝蒼松揪防山迄合&KR0830;瞑目復何求
重陽
萬里飄零兩鬢蓬故鄕秋色老梧桐鴈棲新月江湖滿燕
别斜陽巷陌空落葉何心定流水黃花無主更西風乾坤
遺恨知多小前日龍山如夢中
又三絶
世事濛濛醉不知南山秋意滿東籬黃花何故無顔色應
爲元嘉以後詩
人間萬事轉頭空皂帽飄蕭一病翁不學孟嘉往落魄故
將白髮向西風
老來憂患易凄凉說到悲秋更断腸世事不堪逢九九休
言今日是重陽
夜
秋光連夜色萬里客凄凄落木空山杳孤雲故國迷衾寒
霜正下燈晚月平西夢過重城夢千門鷄亂啼
雨雪
秋色金臺路殷殷半馬蹄因風随作雪有雨便成泥過眼
驚新夢傷心憶舊題江雲愁萬叠遺恨鷓鴣啼
偶成二首
燈影沉沉夜氣清朔風吹夢度江城覺來知打明鐘未忽
聽隣家呌佛聲
烏兔東西不住天平生奔走亦茫然向來鞅掌真堪笑爛
熳如今獨自眠
得兒女消息
故國斜陽草自春争元作相総成塵孔明巳負金刀志元
亮猶憐典午身骯髒到頭方是漢娉婷更欲向何人癡兒
莫問今生計還種來生未了因
爲或人賦
悠悠成敗百年中笑看柯山局未終金馬勝遊成舊雨銅
駞遺恨付西風黑頭爾自誇江総冷齒人能說禇公龍首
黃扉真一夢夢回何面見江東
世事
世事孤鴻外人生落日西棋淫詩興薄書倦夢魂迷汨汨
馳還坐悠悠笑即啼一真吾自得開眼総筌蹄
新薦
断鴈西江遠無家寄萬金乾坤風月老沙漠歲年深白日
去如夢青天知此心素琴絃巳絶不絶是南音
小年
燕朔逢窮臘江南拜小年歲時生處樂身世死爲緣鴉噪
千山雪鴻飛萬里天出門意寥廓四顧但茫然
除夜
乾坤空落落歲月去堂堂末路驚風雨窮边飽雪霜命随
年欲盡身與世俱忘無復屠蘇夢挑燈夜未央
壬午
丙子上巳前二日予至真州今俯仰六周星矣撫時
念事爲之流涕聊寫我心質諸鬼神爾
憶昔三月朔歲在火鼠鄕朝登迎銮鎮夜宿清邊堂于時
坌颷霧陽精黯無芒胡羯犯彤宫犬戎升御床慘淡銅馳
泣威垂朱鳥翔我欲䟽河嶽借助金與湯吾道率曠野繞
樹空徬徨慷慨撫鰲背艱關出羊腸扶日上天門随雲拜
東皇祖逖誓興晉鄭畋義扶唐人謀豈云及天命不于常
泗水沉洛鼎蘇丘植汶篁瑶宫可敦后玉陛单于王革命
曠千古被髮緜八荒海流忽西注天旋俄右方嗟予俘爲
馘萬里劳梯航秋風上甌脫夜雪卧桁陽南冠鄭大夫北
窖蘇中郎龍蛇共窟穴蟻蝨連衣裳周旋溲渤間宛轉沮
洳場漠漠蒼天黑悠悠白日黃風埃滿沙漠歲月稔星霜
地下雙氣烈獄中孤憤長唯存葵藿心不改鐡石腸断舌
奮常山𬒮齒厲睢陽此志巳溝壑餘命終岩墻夷吾不可
作此連久云亡王衍勸石勒馮道朝德光末俗正靡靡横
流巳湯湯餘子不足言丈夫何可當出門仰天笑雲山浩
蒼蒼
生日
憶昔閑居日端二逢始生升堂拜親夀摳衣接賓荣載酒
出郊去江花相送迎詩歌和盈軸鏗戞金石聲于時果何
時朝野方休明人生足自樂帝力無能名譬如江海魚與
水俱忘情詎知君父恩天地同生成旄頭忽堕地氛霧迷
三精黃屋朔風捲園林殺氣平四海靡所騁三年老于行
賓僚半蕩覆妻子同飄零無幾哭慈母有頃遭潰兵束兵
獻穹帳囚首送空囹痛甚衣冠烈甘於鼎鑊烹死生久巳
定寵辱安足驚不圖坐羅網四見槐雲青朱顔日復少玄
髮益以星往事真蕉鹿浮名一草螢牢愁寫玄語初度感
騷經朝登蓬萊門暮涉芙蓉城忽復臨故國摇搖我心旌
想見家下人念我涕爲傾交朋說疇昔惆悵鷄豚&KR0576;空花
從何來爲吾舞娉婷莫道無人歌時鳥不可聽逹人貴知
命俗士空勞形吾生復安適拄頰觀蒼冥
端午
五月五日午薰風自南至試爲問大鈞舉杯三酧地田文
當日生屈原當日死生爲薜城君死作汨羅鬼高堂狐兔
遊雍門悲涕人命草頭露榮華風過尔唯有烈士心不
随水俱逝至今荆楚人江上年年祭不知生者荣但知死
者貴勿謂死可憎勿謂生可喜萬物皆有盡不滅唯天理
百年如一日一日或千歲秋風汾水辞春暮蘭亭記莫作
留連悲高歌舞槐翠
自歎三首
猛思身世事四十七年無鶴髮俄然在鵉飛久巳殂二兒
化成土六女掠爲奴只有南冠在何妨是丈夫
北轍更寒暑南冠幾晦冥家山時入夢妻子亦關情惆悵
心如失﨑嶇命復輕遭時命如此薄分笑三生
疾病連三次形容落九分幾成白宰相誰識故將軍暗坐
羞紅日閑眠想白雲蒼蒼竟何意未肯喪斯文
病目二首
近來煩惱障左目忽茫茫聶政心雖碎劉伶醉未忘問天
天不應食日日何傷萬想由來假收拾太乙光
向來巖下電無故眩生花逹磨面向壁盧仝塌沙燈前
心欲碎鏡裏鬢空華何日看明月沈沈斗柄斜
有感
心在六虚外不知呀網羅病中長日過夢裏好時多夜夜
頻能坐時時亦自歌平生此光景回首笑呵呵
拾遺
早起
暁日半窗紅隣鷄振翼雄餘子貪慵睡佳人理髮蓬未忘
塵俗慮那免是非攻前山渾不見籠翠霧烟中
贈許柏溪惟
長風吹飛藿清蛚吟野草流光速代謝興懷令人老遊子
中夜起悠悠酣且歌明月委清照江湖秋涉多豈無臨淄
魚亦有邯鄲酒懷古招王孫登高重回首
文山先生全集卷之十四終
