文山先生全集卷之七文集
啓
上權郡陳通判卨謝觧
是邦大夫賢者聿新道藝之賓興吾黨小子斐然得遇功
名之主宰僧彌出法護之右越石居楚金之先人羡二難
巳叢百媿竊惟奎開我宋箕壽斯文堯叟以壮歲拏魁堯
咨爲之接武子由以弱冠登第子瞻至於聮芳孫何齊孫
僅之名宋祈遜宋郊之榜韓家閥閱吳氏簮纓皆一時兄
弟之傑然乃我朝科目之盛者甲於江右未若廬陵名耀
帖金以一門而五董笔香氊墨不十歲而七劉或踵接於
童科或肩摩於胄監輝煌簡冊雜遝衣冠至今文水仁山
猶想流風遺俗雖巫步亦期似禹然賜賢何敢望回如某
者技等飛鼯才長縮蚓故家喬木借秭歸舊峽之隂宦錄
雲萍分白鷺餘波之潤勘皇祐牓帖久寒石室青氊閱癸
丑状頭曾入本心墨譜恐負前人之弓冶勉爲今日之箕
裘有嚴君焉唾棄萬年之謟味難爲弟者誓齊兩到之英
聲故唯諾怡愉之間皆切磋琢磨之地晨窗花露滴乾硯
眼之鴝夜帳木油剔盡按頭之蠧以孝弟忠信爲實地以
功名富貴爲飄風非六六餘子之儔有飄飄凌雲之氣自
染指時文之鼎卽梯身季考之階愈出愈竒頗類黃絹外
孫之虀臼屢選屢中幾成翰林學士之葫蘆遂令伯氏吹
塤仲氏吹箎過辱庖人繼肉廪人繼粟方嗟雌伏未遂雄
飛適槐粟之揉黃偕棣華而拈采擲番骰子同拏喝六之
籌彎起弓弦共上中紅之垜天開雙眼地放一頭渴睡漢
平白觧嘲揶揄鬼分明束首二旬賜第皆以沈内翰相期
十八奏名僉謂劉學士可繼使小子自此升矣皆先生進
而教之兹盖恭遇某官秀孕天台英蜚帝學萬乘噐可檠
唐柱五色線要𥙷舜裳噐古罍於盆盎之中韻黃鍾於雜
優之地一從分刺名雖沂郡之王祥兩屈護麾實則穎川
之黃覇斯民廣厦吾道泰山螺川醉多旨之春風燕寝樂
近民之暇日政安赤子觧弄挺之亂繩兵撫清人戢攘釵
之横蘖雖借我二天之有幸恐尹京五日以趣還兹以題
輿委之勸駕至若豆箕之朽質亦該花帖之榮恩是宜拂
楮雪以牋誠候屏星而布謝誓當鞭策不負揄揚諒大賢
何所不容知孺子尚或可教晉公得二俊才士不無汗赭
於前脩古靈薦三十餘人尚冀牙緋於後進
上倉守李愛梅謝觧
執鞭而御於君風裁久欽司隷推轂而輦其正天人幸遇
翰林欲借方寸地吐氣而言敢操盈尺紙循廊而進切謂
烏河陽方司鎮鉞石生随就禮羅王豫章未下使車荀爽
已騰辟剡盖人非卞和玉閟石竅而世無伯樂駒困鹽車
必假先容乃梯後進切念某策非魯客材僅莊林自垂髫
逮二十年知肄業爲第一事家庭自爲庠序要祖廬江興
學之風文字懶傍門墻惟凖石室立言之法遥睇故家之
木勉爲良冶之弓子玉應而父金舂伯塤唱而仲箎和夜
按剪燈帳幾成墨凍窗呵笔火不思爐每因染教於芹香
屢獲聯輝於萼集角能戰蟻占序榜龜朋社陽秋過許洛
中之陸鄕評月旦謂非吳下之蒙曩踏黃槐聊窺班管合
三萬餘於圍棘争六十八之帖花如小子者車載斗量况
有司之沙披石汰誰謂燭几駒窗之際遽蒙黃鍾罍洗之
褒風徤鴒披騰北海一雙之鶚雲横鴈翅摶&KR0238;園九萬之
鵬必侍郎氊笔噓而送之則進士虎榜自此升矣兹盖恭
遇某官百梅風格八桂雲仍羅𣅿門兵甲於胸中潄淮水
淵源於笔下風檣陣馬不足爲勇長吉之文章景星鳳凰
快覩争先王濬之名望早躋顯第徧歴要途嘗膺北闕之
詔綸出領西江之衣綉兒童猶誦君實野老皆識元城惟
虎城舊治嘗屈典麾故螺水重來又新持節蘇疲民於恩
露清奸吏於壼冰坐念鉛爲銛跖爲廉安有書如絲官如
眊燦連檣粧執樂舊句重賡繒閱庫粟埋梁新謠繼作兹
屈皇華之使就延鳴鹿之賓某忝以釡箕玷兹玉笋敢不
淬庖人之刃誓無荒陸氏之庒(云云)
賀吳丞相革
再登鉉路首冠鈞庭以進士爲名臣兩朝倚重以儒宗爲
宰相四海具瞻天啓聖衷國有生氣某官洪深而肅括光
大而直方喬嶽泰山微細悉歸於涵育青天白日奴隷皆
知其清明頃天子以爲股肱舉海内望其風采霖雨未浹
而收歛神功泰階未平而韜閟光耀共惜温公之歸洛猶
期潞國之還朝偃逸藩維久欝衮綉歸公之望均調鼎味
復端鹽梅用汝之司公卿大夫交笏相慶兒童走卒舉手
懽呼顧中外不謀同辭在今古未始多見斯人之望旣切
賢者之責方新維今言路之不通最爲天下之大弊縉紳
以開口爲諱事城闕以游談爲危機如人一家情睽離而
衆侮起如人四體氣壅底而百病生多故之由一類諸此
枰更子改柁轉舟移惟從衆謀可以合天心惟廣忠益可
以布公道盡觧群疑衆難之會克有榮名成功之休其惟
我公望在今日某瞻依有素慕戀惟深適造闕以戒嚴聞
揚庭而增抃以書上光範先伸賀厦之私於人見歐陽行
展摳衣之敬其爲懇切罔旣敷宣
謝吳丞相
渙號揚庭方慶昭文之命蒙恩詣闕適修進士之恭喜當
風雲際會之秋得囿天日照臨之下輙陳短淺爰叩高明
伏念某才不逾人學未聞道雖家庭唯諾之教動欲行其
本心然山林朴野之資知無𥙷於當世頃得備地官之貢
遂及登天子之庭一第策名旣有慚於負乘三年讀禮幾
無意於驅馳宸命光華自天而下聖恩廣大如海斯涵遂
令參京兆之謀仍許奉團司之表靖循僥冒端出庇存載
冊戒行將下天威之拜彈冠稱慶遽傳公衮之歸重惟柳
氏之碑曾辱燕公之笔讀聖主偏親之語佩教方新仰先
生長者之風銘恩莫報矧復更新於弦轍自今密邇於鈞
陶喜如其辭有莫能贊兹盖恭遇某官兩朝舊德一代偉
人金鼎調元曾接沂公之轍玉龍擎重再持忠憲之鈞屬
逢當軸之初與有得輿之慶某敢不勉攄素學圖報明時
仰台宿之麗天旣近輝光之照占赤雲而赴幕尚依覆燾
之仁
先生之父革齋先生墓誌銘乃江古心撰履齋題盖道
體堂書
謝丞相(除秘書省正字日)
竊禄叢祠方重素餐之媿備員蓬舘遽叨黃紙之除由大
鈞之無垠故小子之有造輒攄短淺庸瀆高深伏念某大
江以西一介之下幼蒙家庭之訓每欲行其本心長讀聖
賢之書初何𥙷於當世從事一研起身諸生偶遭際於聖
明獲僥逾於科第君恩天大若爲報稱之圖流俗波頽常
有激昂之志當前年之赴闕適強寇之臨江親見主憂之
時不勝臣辱之義陳師江滸悵無一障以宣勞奏䟽公車
倘冀九重之易聽奔命而歸田里舉目而盡干戈江迥川
平非頼整頓乾坤之手糜沸雲擾幾無戴履天地之身骨
肉幸全於山林頂踵皆歸於造化琳宫香火揆始分而巳
逾石室詩書尋初心而未䆒敢圖菲采獲備茹連使當登
崇俊良之時而秉校讐圖籍之笔賢人在内幸無正朋字
之譏世運方平雅有讀秘書之睱顧兹甚寵非所宜蒙有
懷負乘之慚無任循墻之懼使之得進退之正所以報知
遇之隆兹盖恭遇某官勲在王家澤被天下圭瓉秬鬯侈
召伯之來宣衮衣綉裳大周公之歸相旣仗笞箠而定大
難將興禮樂而開太平遂使乾清坤夷之餘轉爲小往大
來之會至如公選亦及凡材某敢不勉企前修恪持素節
彦博未至堂上巳先蒙許國之知噐之旣入舘中當不辱
温公之薦其爲懇悃冈旣敷陳
謝皮樞密龍榮
領香火於祠宫幸書下考校丹鉛於冊府誤玷中除由泰
階六符之光爲廣厦萬間之地輒裁牘記仰謝鈞慈切以
登群玉山夙號麒麟之勝持三寸笔將刊魚豕之訛是爲
朝露之清班必極人材之公選我聞在昔公惟其人晏殊
之學問楊億之文章仲淹之聲名噐之之氣節苟非其類
不在此科伏念某學不知方仕未能信尋千年之蠧簡早
慕伊顔得一第之鵜梁終慚眺董深考國家之典每由舘
閣之途知負乘之懷慚恐顛隮之速咎故方筮仕巳卽丐
祠尚口乃窮頗愛山深而林密觀頥自養徒羞月費以歲
縻敢圖楓陛之䟽恩俾處蘭臺而正字正恐不免耳其何
以堪之靖循僥冐之由端出陶成之辱兹盖伏遇某官清
朝良弼名世大才爕贊化原大尊主庇民之道均調皇極
普薦賢報國之心遂使䟽庸與叨拔擢某敢不恪持素節
勉企前修讀木天汗漫之書尚求指教陪丹地深嚴之幄
何幸身親懇悃罙深敷宣罔旣
謝何樞密夢然
范質傳衣曾侈和公之遇仲淹入舘復蒙元獻之知使諸
公而與同升豈門生而不知報輙伸下悃庸叩中樞伏念
某石室孤寒青原落魄幼被家庭之訓頗欲得其本心長
讀聖賢之書初無𥙷於當世從事一研起身諸生偶持觚
翰於南宫獲遇鑑衡於北面鸞鳳𣏌梓舉集權公之門欵
叚駑駘誤登伯樂之厩名姓雖塵於凾丈足迹未造於仞
墻山斗之望彌久而彌穹畎畝之蹤愈疎而愈隔閉門自
守知尚口之乃窮遯世無求惟觀頥而自養凡竊禄奉祠
之日皆省身念咎之時承明之廬著作之庭未嘗意想寂
寞之濱寬閑之野遽拜寵光胡爲乎來哉是有其故矣想
木天之清峻望丹地以凌兢顧非麒麟鸑鷟之英其如亥
豕魯魚之謬深有慚於負乘敢自巳於循墻兹盖恭遇某
官名世鉅公清朝良弼持樞贊化共調傳鼎之梅報國薦
賢不種狄門之李遂令公選亦及凡材某敢不勉企前修
恪持素節就中書而見座主將求一介之先容以進士而
爲名臣尚頼終身之保任
謝江樞密萬里
領祠宫之香火敢望彈冠掌冊苑之丹鉛誤蒙推轂薦非
由於識面事真可以語人頂踵銜私額手奏記切以觀遠
臣以所主孟子以言進退之閑遇大賢而相知韓公以爲
遭逢之盛盖受恩非天下之所少而知巳得君子之爲難
乃若初無左右之先容獨受門墻之隆遇以古道之相與
尤人生之至榮伏念某才不逾人學未聞道雖家庭疇昔
之教動欲行其本心然山林朴野之資知無𥙷於當世執
經而後承恩以來念景行在四海之逹尊而科第非終身
之能事頗欲自拔於常人之類庶幾無負於上帝之衷頃
趍闕下之時適際江干之警主憂臣辱念我生之不時外
阻内訌繄禍至之無日因撫躬而思奮遂投匭而獻言當
時破腦而刳心何啻燋頭而爛額有倉卒等死之慮無毫
髮近名之心六太息之陳豈曰賈生少年之過三十字之
獻幸寬郇模東市之誅逮時事之旣平滋人言之無據小
體者戚其失措好事者高其得各痛痒無知者以文采爲
賢操挾不正者以譁競爲議匪躬之故俱莫諒於初心尚
口乃窮嗟難行於直道旣奉祠而竊禄顓閉門而讀書未
可與俗人言姑盡吾分内事不謂見知於長者遂勤延譽
於諸公承明之廬著作之庭未嘗夢想寂寞之濱寬閑之
野遽沐寵光非華衮有一字之褒何弊帚增千金之重雖
深慚於負乘然幸出於鈞陶永堅乃心欲報之德兹盖伏
遇某官清朝碩輔昭代真儒胸中括石渠東觀之藏海内
仰天球河圖之瑞睠惟世道深屬我公整頓乾坤共屹江
流之柱獻納日月入旋斗極之樞非徒耀不世之功名將
有意太平之禮樂凡今小往大來之會多出前推後輓之
功遂使疎庸例叨拔擢某敢不力持素節勉企前修稱彦
博於都堂幸借郇公之譽薦仲淹於舘職敢忘元獻之知
賀江左相
大老造朝元台正席歸公有衮綉我來自東用汝作鹽梅
王置諸左三台明槪八表清夷洪惟我朝相業之隆莫如
元祐家法之懿潞公平章軍國司馬實位昭文正獻議論
廟堂微仲嘗升左轄或以學術真純而輔君德或以人物
直諒而當帝心續遺響於先秦兩漢之前文章鉅麗挺雄
姿於黃河泰山之上噐量崇深此自古之難兼盖於今而
獨見共惟某官行關百聖名塞兩間於前軰人期之以伊
尹傳說今從學者尊之如韓愈孟軻尚論公之平生有報
國之大節以君子不用爲我耻以小人未退爲巳憂童兒
婦女知其血忱縉紳大夫想其風采自其驅馳外服出入
中朝洛中偃仰之年江上經營之日以至贊先皇之大政
參嗣聖之初元賢與不賢一言定其可否用或弗用四海
視以重輕卓然一時人望之宗展也三代王佐之事屬登
庸之伊始問夢卜以孰賢朕安得斯人哉固無踰老臣者
乃申帝指乃穆師言金甌覆崔相之名銀信趣鄴侯之覲
朝士舉笏相賀都民遮道聚觀天子引見以勞歸東朝出
饌以錫宴遂由政路徑秉國鈞先天下而憂斯能後天下
而樂有聖人之任將以行聖人之時莫難得者海内相望
之深最罕遇者君子氣類之合方今師維尚父右舉皋陶
贊襄於都俞之間寅恊於和同之際鈞無垠而播物相天地
理隂陽鼎有足於承君安國家定社稷昔講於洙泗者困
道路之厄而學於河汾者抱禮樂之慚道之行歟時則可
矣俾我后五三之盛真吾儒千一之榮某猥在山棲欣逢
庭冊親見上下龍雲之會豈徒門闌燕雀之私陽翟歸耕
回首舊時之學士徂徠作頌傾心今日之太平慶抃情深
刊摩語淺
馬右相庭鸞(號碧梧)
紫宸播告金鉉登崇歸周公於東方來大老舉皋陶於右
復得良臣九鼎尊安三靈開懌自馬服君之著姓至伏波
氏之封侯燧進侍中特超居於外府璘遷僕射姑借重於
將壇惟賓王起自書生在貞觀號爲真宰然以草茅之疎
遠出於羈旅之遭逢未有親拔巍科素居清望布衣之極
以一編爲帝師都門之中不十年至相位於皇盛舉&KR1509;掩
前聞恭惟某官得聖人之和抱王佐之學高山蓄泄有潤
澤萬物之功太極渾㴠無運用四時之迹自顒昂縉紳之
日巳雍容廟堂之風告后惟良有謀猷則順于外敬王如
我非仁義不陳於前其出處不可瑕疪其喜怒未嘗形色
龍潜羽翼栽培不世之風雲鰲禁絲綸醖釀後來之魚水
先帝留之爲宰輔之備主上待之以師傳之尊徑邁群公
徧登兩社或主東廳之典故或參西事之經營鄴侯之跡
大竒安石之名愈重兩宮明聖一老辯章旣峻昭文之遷
遂正集賢之拜朝家用元祐之故事學舘獻慶曆之頌詩
儒者之遇僅有而絶無天下之望方來而未巳簡淡獨周
於事物晦叔所以有立於潞國司馬之間忠恕不離於湏
臾堯夫所以無媿於正獻微仲之際前哲之風流未遠太
平之幾會有開豈特輝簡冊於二百年之前直將植風聲
於千萬世之下某喜傳鴉字驚起牛衣知廊廟之有人爲
國家而增氣昔通政府無書或詭於門人今誦相麻交賀
敢遲於朝士其爲抃蹈罔旣刊摩
通章簽書鑑(號杭山)
兹者恭審渙號明廷普籌宥府風生黃道衞宸殿之凝嚴
星度紫清煥斗杓之赫奕真儒無敵中國有人竊惟我朝
之盛明最繫君子之翕合永叔之參兵柄在魏國位平章
之時尭夫之贊樞庭當潞公判重事之日於以笙磬治平
之政於以塤箎元祐之功若稽前聞復見今日恭惟某官
知周而道遠仁熟而義精和風甘雨慶雲備四時之正氣
高山深林鉅谷名一代之魁人當屬者爲小官之初巳淵
乎有大臣之噐誰起諸國人之謗我衣而禇之我田而伍
之公真大丈夫所爲匪席可卷也匪石可轉也突兀南都
之鐡壁卷舒滕閣之朱簾在江湖在朝廷時人望其大用
爲臺諫爲侍從識者恨其巳遲六飛之馬莊重而不馳萬
斛之舟舒徐而後進厥今天助順而人助信大在廷而細
在邊江漢沔水朝宗載揚我武夙夜基命宥密無競維人
遂升兩社之班爰贊五兵之本宰相計安宗社大師時游
廟堂參之以運籌帷幄之神輔之以折衝樽爼之密衣冠
盛事具四方巖石之瞻衮舄一堂有三公鼎足之勢遹觀
大業丕建隆平某盥耳山棲傾心廷播親見天地雲龍之
會非爲門闌燕雀之私傳江西宗派之圖敢云入社誦徂
徠聖德之句請繼作歌抃蹈之深敷棻則淺
賀倉守趙編修端齋
侯藩課最庾節陞華常平專歛散之功廉察展澄清之志
有識交頌不謀同辭恭惟某官璿派清流玉班雅望早贊
樞庭之畫遄躋府寺之崇結知前旒試庸外服幸甚趙大
夫之日來臨歐六一之鄕廟堂知其爲循良田野誦其爲
豈弟二天不啻兩年於兹雖明公屢上丐閑之章而天子
正深倚重之眷爰卑茶鹽之任聿增麾節之光鮮于一道
福星式快輿情之望晉公三司真使行膺御札之除某仰
席庇休倍深欣抃大厦成而燕賀敢修奏記之恭六轡沃
而駰馳實切執鞭之戀其爲贊慶罔旣敷宣
回瑞州羅權府
遥瞻松雪久羡檗冰䈴捲西山撫輿圖於錦水書移東里
醒午枕於桐鄕寵委新編輝生棄弁天高地迥諒碧落之
知心日光月華看紫薇之潤色謝私何限嗣敬以陳
回吉州繆守送端午
端午賜衣漸傅璽召昌陽薦爼忽沐珍頒行人賁然來思
野老爲之驚見某官心清於水仁行如春岐麥詠漁陽方
騰善政角黍記荆楚尚念流風亦分百索之餘遠及一㕓
之陋某倏驚晼晩良感慇勤剪綵艾以爲嬉強酧佳節對
燈花而作報多謝故人
回朱約山賀生日
鄕有逹尊獲在嫡孫之行我生初度誤蒙大老之知庭實
駢羅使華驚見共惟某官世間活佛天上壽星棄萬戸如
張子房而壽考遠甚頷諸孫似郭中令而精神過之尚憐
蒲柳之新姿分以松椿之餘福旣受賜矣細吟香山三十
六之詩何以報之還祝崆峒千二百之壽
餽朱約山歲禮
歲無多子驚爆竹之倏來盤有五辛喜屠蘇之末至睠時
大老萃止繁橲喧櫪馬散林鴉遥傳歲頌臥籠兔横盤鯉
聊見鄕風
回前人餽歲
一壑棲遲不覺歲年之晚五雲飛墜頓生草木之春分四
老之玉塵起初平之白石某官陽和着物壽極當霄門有
垂車換桃符之新句庭多戲綵沸竹爆之驩聲猶推椒柏
之芳馨散作茅茨之光寵某肅登嘉貺祗佩盛心嘆巷北
之椰榆吾癡未醒祝樽前之強徤翁醉何妨
回前人賀生日
富公七十九歲蹉九老之不如潘岳三十二年覺二毛之
巳見方揆余之初度忽惠我以好音疇昔折軰行之謙從
今悗親戚之話永爲好也長歌白雪之章還以事之願壽
青山之約
回彭知縣賀生日
潘岳閑居巳覺二毛之見盧仝破屋忽驚三印之來愛之
欲生錫以難老親戚情話若是綢繆宇宙吾生不勝感慨
矧復贈我永言好之讀三星行誰觧嘲於南斗壽八百歲
尚徼福於彭城
回太和趙宰賀生日
三載淵明幸相望於五柳今年潘岳覺巳見於二毛懷哉
好音賁我初度愛之欲其生也忠焉能勿誨乎一鶴自随
約青山於未老雙鳬何許感流水之相知
回太和趙尉賀生日
潘岳閑居巳覺二毛之見盧仝破屋忽驚三印之來爲此
大小年之光異哉神仙尉之寵錫以難老愛之欲生陽春
白雪之詞真成寡和流水高山之約安得相逢
回胡宣教賀生日
春華如水驚三紀之流光夏綠滿園又一年之初度方拾
薪而煑瀑姑擷草以供茶敢意谷虚有來庭實錫之厨珍
以起其牢落將之篚厚以申其慇勤門外桑弧自嘆男兒
之老里中羊酒敢忘親戚之情
回蕭子蒼賀造居
東門掃軌方尋歸隱之盟依山結廬聊作奉親之計正辛
勤於結構辱折寄於芳馨室虛分坱圠之春庭實委&KR0813;紛
之既想兒郎之歡喜共舉草堂謝介使之勤渠寄將梅驛
賀朱太慱得祠
楓陛䟽榮蕊宫領秩平分風月暫横綠水之舟寄傲烟霞
新入壼天之宇相羊得所進退有階共惟某官一世精英
盛年華要春風滿座人知公掞之懷雲谷讀書我得晦翁
之樂聞巳速䕫龍之武未容高鴻鵠之飛某同志有人相
期何許卧篔簹谷正尋白水之盟望麻姑山輒致黃冠之
賀
送韋主簿成功赴宏詞科
徑辭矮屋前赴大科開五十難以試教官是名上等分十
二體以取詞學尤見宏材慶熊魚之得兼觀龍象之第一
某冬烘自昔晚歲相期久此妙音不到蓬宫之處看君名
第又光杏苑之年
回廬陵趙簿投贄
我軰蓬蒿正堪羅雀美人錦誘上有棲鸞懷哉六謙持此
三過某官鳳其翽翽麟兮振振吹大乙之烟藜歘然特起
織天孫之雲錦燁乎相輝有是簿耶自此升矣某細敲白
石遥想綠綈看南山之雲惠而好我穿東郭之履欲往從
之
回吉州陳守緯(台州人葉西澗表親大常丞)
分牧龍藩此非子坐退耕鶴隴乃得公書紛六轡之光華
亶一㕓之荣寵某官照人白雪有脚陽春蒙福凡十萬家
民歌載路薦人至二千石相譜滿門籍甚嘘枯居然起廢
某豈堪作吏真足爲氓儻一壑之無他維五雲之在上吟
詩自樂退求元亮之心設榻相看徒感陳蕃之意禀酧不
敏摧謝未央
賀前人除福建倉
藩條報政庾節敡綸雲閣森嚴上接神奎之府天囷明槪
下臨湏女之虚天啓九遷民争二竟共惟某官渾金璞玉
甘雨祥風家有旂常籍甚東山之名姪身雖朱紫依然太
學之儒生蚤騰駿馬於雲霄遂主神螺之風月人懷惠政
帝有恩言奪南國之二天遺東甌之一佛常平典在武夷
之文獻可尋宰相時來文穆之聲猷孔邇某退耕滕野喜
趣曹装輒持行李之恭庸展塗芝之慶事大夫賢者庶自
附於攀轅以我公歸兮將不勝其賀厦其爲頌抃曷竟敷
陳
賀劉省元夢薦登科(辛未省元甲科第九人衢教)
蘭官拔穎甲第傳臚過千曰俊過萬曰英人間徤笔第一
爲魁第九爲弼斗北脩名柯峰翠濕於飛纓泮水清摇於
振鐸行徹皐比之席即歸鷺翿之班某正僻耕寬遂稽箋
賀賦雲山之紅樹焉得往從摩石室之蒼苔不堪持贈
迎寧國交代孟知府
共審肅將一札言牧雙溪紫馬西來照旌旗而出色玉麟
外遣覺篆籕之生輝上日先庚懽聲旁午竊深慶抃欽以
某官羔裘豹䄂玉質金相說書而動京師素積行秘書之
學把麾而去江海重爲賢刺史之勞少稽漢郡之三公嘉
惠建州之千里某久哉望歲際此行春宛水明樓巳敬虛
於中舍昭亭簇騎敢先候於前茅謹具申聞伏惟丙照
除湖南憲通交代李樓峰(李改除漕)
東風一道喜鵲錦之生花元日十行愧牛衣之換繡幸甚
葵丘之新好託於杏苑之舊盟一介施先七襄敢後共惟
某官負宇宙之志出文獻之傳高山深林世載其魁傑青
天白日人知其清明地望接乎西平声名垂於北斗瑶編
玉牒參天上之神仙紫界粉墻隔人間之風雨盍鳴珮而
登馺娑乃弥節而下崆同民五袴而牛犢滿家米萬檣而
蚕桑遍野属凝旒之西顧遂持斧以湘行風動褰帷祝融
七十二峯之雲暁星沉貫索太微二十五宿之芒寒江春
洗蘅荰之愁庭晝卧桁楊之影方山摇而岳動俄斗轉而
星移五丈原之流馬木牛運於樽爼八景畫之晚鍾沙鴈
同是江山我公之二界無争先君之四封如舊然而江濤
如許原隰謂何温公嘆子駿之福星不宜居外文正服張
公之大體引以歸朝爰重中權式光前軌某生而骯髒分
也嶔﨑飲蘭露餐菊英哺烏有味裂荷衣焚芰製夢鹿何
心每爲梁甫之吟有感長沙之賦曩於飛輓徒觸危機今
見平郊猶驚曲木頼有同年之宿昔互爲一日之交承春
爲秋先秋爲春後甲入乙舍乙入甲家曲江會上之風流
南岳雲邊之禮楽荆俗相傳於佳話蕭規幸淑於前猷睇
駰駱之光華敢云並駕随雲龍而上下儻許執鞭欣蹈之
私誦言莫旣
賀前人改除湖北漕兼知鄂州
日陛揚綸冰軺作屏北斗丹梯勾陳玉檻聯郎宿於天階
渚宫碧樹巫峽青山迎福星於江夏光稠符玉色動轡絲
恭惟某官鐡馬行空金虬騖海離離珠璧府懸黎垂棘之
光耿耿斗牛虛干將莫邪之氣灑翠竹碧梧之韻度發清
霜紫電之神竒太微二十五星旌摇江漢祝融九千餘丈
節倚雲霄當驅馳吟遣使之詩每慷慨讀出師之表落落
襄樊之事會悠悠江漢之風寒局面一新機神頓聳師垣
制勝集忠益而開誠心帥閫請行從便宜而上方略武承
先志孰與明公乃峻冰臺乃陞寶庋練鵲錦之廉車改觀
黃鶴樓之衞戟生風餉高密之師借恂河内詔西平之子
贊度淮堧節鉞合而氣勢張弓矛重而精神壮北代歌功
於六月中興刻頌於萬年樓船過洞庭旌旗直下閶闔開
黃道衮舄遄歸某方恊寅衷喜傳卯詔界上争杜衍想共
戴於我公方面待乖崖將遂誇於吾榜行行會弁亹亹賀
床
賀前人生日
暢月先春福星初度朱綬錦艾聮赤壁之六絲蓬矢桑弧
絢紫微之五色玉書吐𦦨繡&KR0807;生輝恭惟某官風骨清剛
精神大耐仙人駕黃鶴色照渚宫老子跨青牛氣浮凾谷
夀八荒而裒福律九寸以迎長棠隂照岣嶁之央十分翠
暁桃影近蓬萊之水一朵紅雲某夙分碧落之香遠認瑶
池之色一車以南一車以北軫軫相望千歲爲春千歲爲
秋心心持壽
賀化地冬
舞雲門而奏至六琯凾和占星壁之正中三階齊色芝香
丹禁榖介黃扉恭惟某官心見乾坤身持元會御床親捧
耀五龍夾日之光寶鼎密調胚萬象皆春之意燦火城之
鶴𦦨領圭舄之鴛行宜裒坱圠之和茂集陶鈞之福一陽
出地露玉燭之光芒五色書天開金穣之瑞慶某叨繼乘
軺之乏殊慚把繡之長絢色線於帝裳乃心上衮跂黃雲
於仙韈莫尾賀綦頌詠情深敷棻喙短
賀化地正
帝尭授曆肇開平秩之端周公爲師實主泰和之運光華
絶席坱圠方維恭惟某官玉燭際蟠鈞陶動植調元神鼎
心包太極之春捧日扶桑色照蒼精之角條鬯東南之温
厚塤箎上下之明良拜晉國大夫人慶祥符之真宰邁潞
公平章事登元祐之昌期億載敬休八荒開壽某囿身洪
播稽首獨班三陽君子泰來仰贊茹茅之盛四牡王事靡
監俯同苞𣏌之生致賀輪囷牋忱稿秸
賀簽書冬
晷躔南陸一線迎長星麗西樞三階齊色裒時茨祉榖我
英髦恭惟某官元會運之經綸天地心之槖籥黃雲乘韈
肅劒履於大昕繡日𥙷裳領衣冠於亞歲鼓舞黃鍾之雅
陶鎔緹幔之温萬物生輝回餘光於草木八荒開壽鬯新
渥於乾坤某承乏湘軺馳瞻魯觀芸香透暖尚憐采若之
寒梅意先春預闖和羔之候葵葵是祝草草奚殫
賀參政正(簽書樞密院兼)
東角耀芒開三朝之景運西樞齊色轉萬象之洪鈞碩輔
均弘方輿錫羡恭惟某官明謨贊化熙績亮天金鼎調元
共斡太和之運玉衡測影首參平秩之功塤箎宥密之經
綸鼓舞明良之際會薇歌中國壽細柳之春風花滿上林
揭扶桑之暁日四方來賀三壽作朋某身逖馳駈神傾坱
圠拔茅連茹言觀君子之風集𣏌方苞尚念使臣之遠輪
囷致頌藁桔箋忱
賀江丞相除湖南安撫大使判潭州
舊弼起家价潘建閫姬公相周而爲左方遂明農召保分
陜而守西又新維翰威行夷夏運在東南恭惟某官壽俊
兩朝禮樂四代修名偉節以日月爲明泰山爲高奥學精
言爲天地立心生民立命水火不争於鼎鼐泥金各就於
陶鈞本之身心暴秋陽而濯江漢措諸事業&KR0574;戎狄而懲
荆舒起觀一世之安危端繫大人之出處當世道未寧之
日正遼人相戒之時乃攽一道之玉麟乃授三公之金鵲
謂捍荆門吞夏汭寄莫重於星沙豈挹浮丘拍洪崖閑可
專於綠野安石起東山而符秦潰孔明渡瀘水而孟獲擒
維兹銀濤青壁之雄倚我錦艾朱綅之重功隱存於宗社
書不盡於旂常三軍百姓之歡迎大開玉帳一馬二童之
促召再築沙堤佐興唐虞誕保文武某及門甚晩知巳何
深薦不識面官每嘆先生之古道自號報恩子豈在衆人
之下風鳳凰出而羽毛朝蛟龍驤而雲氣簇一日偃潘之
際會同時誤節之走趋方當聖哲馳騖之秋無限師友從
遊之感孝子回車忠臣叱馭司空副相將交盡於君親太
保上公惟深期於造化㓗蠲拜下傾倒由中
賀前人除特進
碩輔在藩優恩加秩撫淳熙左相之舊鎮赫奕十連冠元
豐特進之新銜巍峩一品星馳汗號雷動驩音恭惟某官
耆壽具瞻宗師先覺東問典故西問文學錦堂丞相之規
模公見庶僚府見監司潞國太師之度量維時台宿来茨
軫邦熊當道而貉子之膽寒龍居淵而象罔之迹遠上思
舊德時有恩言進左右僕射之官增詩書元帥之重在師
中吉承天寵也旣都錫命之榮以我公歸有衮衣兮即轉
征東之馭某猥塵馳轡阻赴賀床載&KR3896;渌之清指玉麟而
爲壽遡斗樞之紫徯金鵲於方來
回前人除特進送禮
上公國輔相望龜&KR0807;之華特進天人忽枉鸞飛之字漙乾
坤之新渥賁岣嶁之行雲庭實熒煌鈞和坱圠芳洲杜若
被紫駞翠釡之榮驛路梅花看赤舄繡裳之覲熏香詭謝
伏繭泝馳
行部潭州謝江丞宴
古之學必有師甫趍凾丈子使人歌而善肅拜初筵春風
渭北之旗夜月洞庭之樂簫韶俗耳冰雪征塵車攻𢋫六
月之詩先聞吉語帝所聽九成之奏再相太平
送前人九目禮
宴龍山九九之節夙侈雄藩開鶴林七七之花今逢真宰
風清六纛霜肅九州共惟某官赤舄元圭琱戈錫盾酌長
沙酒快春水之暁行賦北門詩喜秋花之晩看小馳戱馬
重𥙷衮龍某記影星垣驚心颷館跂芙蓉之頂想千乘之
登高折茱莄之房爲三公而持壽
回前人送九日禮
天開紫盖秋高淡圃之香星下碧泉春到長沙之酒飛卷
五雲之風雨光華九日之山川昧也冞深恩斯曷稱北門
看菊幸與分玉帳之清内殿傳柑聞巳下金甌之信
賀前人冬
春入重緹欣聽雷鼗之奏台明上衮具瞻井鉞之輝糓我
龐臣裒時疇祉共惟某官量包元氣心見先天冠漢殿之
仙班火城如晝𥙷舜裳之五色宫線猶香卷舒昭文舘之
春風布濩祝融峰之暁露&KR0581;蘭出色芸荔含和愛日迎長
開一氣八荒之壽瑞雲促覲領五更三點之朝某迹囿轉
鈞心馳獻履近依星軫愧直指之綉衣遥贊雲門歸碩膚
之赤舄薄言燕賀永矢螽鳴
送前人折筵
肇九寸律柄屬洪鈞建十丈旗光生几舄馳想雲和之瑟
莫陪壽軫之觴薄注&KR3896;清式歌魯瑞出乘仙韈遥修南至
之恭入棒御床預致東歸之慶瀆嚴增惕錫頓爲荣
回前人送冬酒
噓嶰谷之陽方覃鈞播照&KR0789;湖之渌忽拜衮題有華舞䄂
之春風增賁綉絲之暁日淺深存爕理滿傾北斗之天漿
德澤布光輝&KR3575;沐南山之雲氣輪囷鏤感槀桔刊申
賀前人正
龍杓麗暁天開泰内之陽驛騎明春星起軫中之壽和薰
青琯喜動黃麻共惟某官心會陽宗身扶人統黻明帝衮
迎瑞日於東郊繅煥公圭照蒼精於左角卷劒氣玉烟之
彩增綉裳赤舄之荣東作有三百六旬陶鈞一轉中書歴
二十四考鼎鼐重新戒前路之鸞凰沸歡聲於童馬某喜
逢雞朔隃贊熊旂光近火城又獻大椿之歲寒噓雲舍敢
忘寸草之春跂賀心馳箋忱喙短
送前人酒
開條風於獻節瑞藹三朝介壽酒於公堂春生四履歛神
光於雲岳拓喜氣於沙堤輙持&KR0789;渌之窪樽聊贊鈞天之
和鼎不匱錫爾類懷哉萱草之詩再入福蒼生如此椒花
之頌薄將凌躐賜頓欣荣
回前人送春
春回大簇開雲氣於南山暁醉長沙酌天漿於北斗挹注
偏提之潤薰蒸綂部之和綠净生香洪鈞轉燠八仙地隔
莫陪左相之杯太乙風生隃贊東皇之席卷卷跂謝草草
箋忱
賀前人赴召
銀信騰霄金書照閫映南雲之紫盖春滿江湖歸東雨之
衮衣天開閶闔行宫絡繹綂部歡呼共惟某官以太宗師
爲真宰相文章若雷霆河漢玉色金聲言行質天地鬼神
丹心白髮出納祝融峯之日月卷舒昭文舘之星辰北門
小煩魏公盡寬上顧中國再相司馬坐懾衆心仙人駕綵
鳳以傳音老子馭青牛而入覲碧涵汀芷暁清沙路之塵
黃把庭麻夜轉火城之影某囿身化治舞手揚綸大老盍
歸乎來共致巖瞻之喜君子永錫爾類終徼鈞播之私跋
賀欲飛牋詞甚桔
通羅提舉京子(號牧隱)
天囷照楚瞻駰轡之濡絲雨耒耕綿愧牛衣之易綉合臺
容之永好嚴牘贄之先恭欽惟某官冰浸玉淵雲峥鐡壁
沮金石諧韶濩音振蓬萊踞虎豹登虬龍氣摩岣嶁覽德
輝翔千仞而下迴狂瀾障百川而東萬鍾何加一介不取
寧航選海棹頭不揖於王公使夢鈞天平步可登於卿相
莫屈英英之氣何求赫赫之名以恢乎玉山壁府之才亦
屑於金署犀監之屬再命而俯一車以南霜飛暑路旗展
春山輝煌周隰金聲中朝玉振江左照映熊湘起視西北
之風濤誰是東南之砥柱必平居曰法家曰拂士則臨事
爲孝子爲忠臣參文公之政於浙西舉行殆遍凛清獻之
風於殿上植立方來某政酣啜菽之甘不作覆蕉之夢長
鑱爲命忽持斧以重來曲木猶驚雖循墻而莫避幸甚星
臺之近聿爲鄰燭之輝繼自今爲王事之啚增昔者寘周
行之氣九折回王尊之馭爲範馳驅四方随東野之龍願
從鞭弭匪伊拜下莫旣由中
回前人干批書(舊例監司交批)
疇庸天庾趣駕星闈戒嚴繫日月之書茂對照乾坤之渥
某禀承有恪占署知榮謹具劄子復申藁桔萬愧
送前人七夕
瞻雨旗之耀獨立秋風依六轡之光相望七夕來綉口錦
心之巧贈玉盤金錯之英鄰酒春深客堂凉透牽牛織女
看夜度於天街語燕留人且曉吟於湘水
請前人宴
濯錦湘江欣覩乾坤之渥卷簾楚觀頗懷風月之談忘蒙
瀆之爲嫌冀謙尊之肯訪薄言卜日爲慶朝天富以其鄰
且細論於尊酒德將無醉願小駐於鋒車某輒擬翌日敬
邀崇重
回前人折送
錦闈星度喜渙禁綸畫舫雲來特開臺宴爲折瀟川之渌
頓生楚觀之春酌郎官清卷碧筩而遥謝懷美人贈慚荆
壁之無酬
請前人九日宴
紅杏舊隂甫迎天囷之綵黃花佳節又飛冰篆之丹膏車
巳動於行雲流馬聿來於今雨偶龜明日薄燕清風莫置
錦屠蘇且拚小飲巳鑄黃金印行慶異除
送前人折筵
鵠立春霄帥雲霓而來御鴈拖秋色喜風月之共談欲挹
注於黃流盍招呼於綠净跽效折枝之瀆想爲會節之煩
飲露供騷何取水中之薜荔倚雲同味共看江上之芙蓉
通董提舉楷(號克齋永嘉人前知瑞州)
魏闕揚綸熊湘授庾刺史二千石雲度錦河天囷十三星
春浮絲隰六條先暁一道生風共惟某官閥冠雲霄樓高
湖海沮金石諧韶濩音振蓬萊踞虎豹登虬龍氣摩鴈蕩
清泚三蘇之穎水峥嶸二陸之象山自崑丘鳳穴之鳴陽
卽𬈑海鵬雲之增翮上下浙江之明月早透金閨翺翔輦
路之春風暁聽魚鑰灑灑清都之人物飄飄碧落之神仙
張乖崖斬叛卒於益州騷動之餘富鄭公活飢民於青社
荒殘之後璽書選表環召歸班大府上士之清聯帝思前
席常平使者之新轡公念南湘以醴泉芝草之春爲芳芷
杜蘅之澤九郡顒顒而望賜四牡業業以戒嚴霜飛暑路
旗展春山巳摇翠岳烟傍衮龍日臨仙掌遄侍紅雲某夙
出年盟今諧鄰好萬里風雲之天闊一襟草木之味同祝
融山外之芙蓉肅迎紫氣泰華峰頭之冰雪佇沐清風
回前人到状
夙綴鴈題今聯駱轡欽傒清風之戾止亟馳新雨以恭先
甫快低簮居厪飛翰天囷星近喜不隔於光華湘水月明
尚嗣承於談笑
迎前人
星槎度漢天庾明湘丹鳳㗸書光照朱維之色蒼龍授節
清摇綠净之波禮樂輝煌旄倪鼓舞恭惟某官文章大雅
節㮣真清玉立九關徹芒寒於霄漢春行千里蓄精銳於
雷霆屢培後戸之本根少屈廉車之步武任一道常平之
寄推九重博濟之仁不待突黔趣歸槖紫某寅同下隰蔭
接芳隣太史新占看德星之照軫故人舊識喜今雨之來
車
送前人洗拂
振衣碧落彌節朱陵祝融驅海若藏江山摇動風伯清雨
師灑原隰昭蘇言觧征驂驩傳回鴈某年盟有夙鄰蔭方
新吉日來思巳慶拂龜之喜皇華近止輒陳秣馬之恭
回前人送私覿
今雨來車方連雲於回鴈清風落䄂忽分貺於懸魚捧旅
實以若驚恍使華之如對報青玉案頗懷客况之寒望黃
金臺惟謝年情之厚
謝前人招宴樂語
雲垂臺蔭偶陪湘水之行風度伶音恍聽洞庭之奏和氣
一堂之律吕年情四海之弟兄矧燕花飛舞之時正鵲錦
交輝之旦充庭有喜滿座爲春故永歌之尚想五章之禮
樂式相好矣永懷一片之宫商
送前人新除禮
峰回秋色謇誰留兮中洲臺立春冰歴余征於吉日舄奕
車輿之彩葳蕤袍鵲之花注綠净以傾馳睨青空而折寄
洞庭霜熟是爲正好景之時閶闔雲開嗣貢真福星之賀
薄言卷爼莫䆒衷旌
送前人折爼
臺冰正色錦袍生春馳華轡之六絲軫星增煥鑄黃金之
一節融岳如新條令具孚耄倪胥抃某阻奉卽真之賀輒
修攝飲之恭禮無體樂無聲慇懃直寄南有箕北有斗清
淺相望持瀆忞忞麾留荷荷
回前人中秋請宴
照江疊節載畫舫之清冰待月舉杯呼芳樽於綠净拜華
星之墜几約明月之浮槎風雨滿城何幸兩重陽之近江
山如畫尚從前赤壁之遊槀秸申酬輪囷嗣布
回前人折爼
注&KR0789;湖之渌昉慶臺春然楚竹之清倍分鄰燭載厪卷爼
如侍秩籩援北斗以酌天槳旣知賜矣醉長沙而行湘水
悵莫從之
回前人送酒
福星明處甫羞北斗之漿今雨來時又報長沙之酒起立
寒梅之月影坐添凍芋之春萌雖軫軫之相望真心心之
不隔白絹之封三印報不成章黃麻之似六經又將來賀
賀前人冬
春入重緹欣聽雷鼗之奏星垂練錦沂瞻沙軫之輝履此
一陽賁然雙節共惟某官聲名雷動意度春融大雅正音
得黃鍾之渾厚純和元氣探寶鼎之絪緼卷夜月於蓬萊
布曉雲於岣嶁&KR0581;蘭出色芸荔生香君子得輿開千載一
時之會使臣濡轡催五更三點之朝某斧綉何功臺雲借
蔭暖回鄰壁先鳴鳳之六筩光近福躔會牽牛之七曜通
忞喙短馳賀心長
又送冬至酒
五紋添綉線日麗旌旗一節鑄黃金春生霄漢馳想雲和
之瑟莫陪壽軫之觴薄注&KR0789;清式歌魯瑞九疑仙人之韈
正快曉行四牡使臣之車即催元會瀆嚴增惕賜頓爲榮
送前人歲節酒
條風開獻節琯玉更端春酒躋公堂壼冰薦祉皇華六轡
和氣九州輙蠲杜若之清持向屠蘇之末軫中星轉隃瞻
練鵲之輝緜上雲歸爲喚林烏之夢薄將增恧賜頓知榮
賀前人正
龍杓曉轉天開泰内之陽駰轡春行星揭軫中之壽雙旌
郁穆疊節焜煌恭惟某官清徹壼冰和鍾琯玉䈡珩剡剡
輝瑞日於東郊練錦煌煌映蒼精於左角小駐祝融峯之
雨露遄催含光殿之風雲某幸接臺容欣同律暖酌屠蘇
酒願均八荒壽之心詠萱草詩曷謝三春睴之賜傾心來
賀引領欲馳
回前人送春
杓携龍角煥天上之星辰壽介兕觥分軫中之和氣喚醒
年華之舊移來夜酌之春折芳芷與杜蘅永懷騷雅挼紫
藟坐碧草隃企湘深什襲知榮七襄莫報
得贑送前人禮
上堂拜家慶偶忝近麾痛飲讀離騷有懷疊節持此清冷
之寒渌進于沆瀣之朝霞望美人兮一方特慚蕝禮問征
夫以前路尚肅藥規輶瀆有慚麾留斯寵
回前人請宴
堂有白髮親誤塵便組公鑄黃金印爲舉初筵移來長沙
酒之芬馨喚起章貢臺之顔色君子永錫尔類巳懷旣醉
之歌使臣言遠有光尚借如濡之潤
送前人别會折爼
楚節易麾深味慈烏之哺湘花舞席隃瞻練鵲之輝思君
渥之綢繆膏吾車而繾綣上堂拜家慶遠借光華痛飲讀
離騷隃同慷慨區區折寄盻盻麾留
回前人别會送酒折爼
回卭坂之車方随檣燕贈蒲城之酒忽枉帳犀慇勤折柳
之情流麗飛花之影丈夫豈無别淚不灑於東西同年亦
有情雲相随於上下銘藏娓娓馳泝沄沄
小人有母聊分竹以懷歸君子錫朋指飛花而賦别慷慨
執祛之意慇勤祖帳之文卷寄良稠銘感不足日暮碧雲
合喚游子於他鄕月明今霄多耿美人於河漢揭麗軫之
福星隃詹正色呼歸航之明月尚沐餘光雖巳催南浦之
春更爲醉長沙之曉公方行冀部即聯獻納之班吾亦念
桐鄕終席澄清之潤懷哉折寄皋甚刊酬
賀衡州宋吏部上
鳳池絢曉鴈岫行春天近蓬山玉檻照西清之直風高湘
水朱旗壮南國之游童竹生驩騷蘭出色恭惟某官山輝
川媚雪跨霜懸遠景樓高拂西眉之意氣靈光殿炯接東
魯之風流砥柱百川大車九軌金鑰玉珂之凌厲粉墻紫
界之蹁蹮海荔晴雲曾度兩轓之影溪苕夜雨尚留六轡
之光卷紫氣於河球韜神芒於浦劍屈訪禹碑之竒字小
凝韋戟之清香驅龍蛇放之菹春生敏手乘騏驥道夫路
雷動先聲佇風幕之圍春聽今𥜗之歌暮朱陵道院暫分
翠岳之輝碧落仙人行侍紅雲之近某牡驅何𥙷鼯技巳
窮地帶九州輝最親於鄰燭月明千里影卽對於朋簮盥
露沄沄遡風亹亹
回前人到任状
小車戒曉猥随竹馬之塵森戟臨風快覩梧鸞之彩纚纚
襟期之新雨煌煌手畢之華星封候識荆州巳諗度關之
氣低頭拜東野願從開岳之雲儲謝輪囷刊酬梗槩
請前人到任宴
虎符新渥聿來聚軫之輝鴈嶠初春喜接浮關之氣粲梅
花之照眼擷杜若以論心欲龜告朔之朝薄燕行春之色
共剪西窗燭迎桃李之春風爲酌北斗漿卷瀟湘之夜雨
送前人洗拂
露溶朱旆巳空綠净之塵烟淡綉隅莫侑清香之宴來新
多喜飲至有彛花邊立馬竹裏行厨木未搴蓉聊將綿蕝
水中采薜謾贊㫪容輶瀆知慚麾留爲寵
謝前人招宴致語
衡陽虎竹之春新輝碧落湘水燕花之夜共醉清吟藹僎
介之倡酧發伶倫之揄詠恭惟某官黃鍾䟽越丹井甘寒
咳唾珠璣五鳳樓之錯落擊橦金石九龍&KR1206;之舂容妙言
語之齊諧寄音容於趙舞某味深登席寵復歌詩相如文
豈類徘敬肅齊心之謝魯侯永錫難老莫酧思樂之章什
襲意長七襄辭訥
送前人特會折爼
慶棨戟之遥臨幸依香燕講尊彛之特試敢去餼羊折騷
客之芳馨效野人之綿蕝樂無聲禮無體聊寓慇勤北有
斗南有箕相望清淺忞忞持瀆盻盻麾留
回前人送物
詹新府之䄡帷有光下隰來美人之錦綉於粲西珍庭實
生香江空出色綠文赤字徒深什襲之荣青玉明珠莫寓
七襄之報填&KR0574;多謝待面縷陳
回前人賀雪
行湘水之春天開光霽呼霍山之雪風起&KR0813;紛手提五袴
之温心出六花之瑞幻塗鴉之玉界賞回鴈之璚田清憶
廣平公莫形容於天巧白戰穎水上預贊詠於年豐
回前人饋歲
官居家節坐閱壘荼兵衞清香特分滫&KR1329;來使華於千乘
雜侯餽之八珍喚醒春意之&KR0813;紛倍覺寒聲之辟易歌椒
頌而懷杜甫隃贊凝森持梅花以謝廣平莫酬清絶
謝前人聚宴折爼
諸侯應郎宿之躔來從劍外太史奏德星之聚偶與席間
傅風味於&KR0789;湖歛陽和於楚觀黃堂一杯酒良佩交情青
烟五侯家隃馳謝臆
送前人聚宴折爼
凝香森衞戟近揖春和舉瓢酌天漿有懷星聚爰采澗溪
之末薄陳爼豆之前爲細民斟隃想賦西園之雪從太守
樂駕言随東野之雲瀆餉懷慚麾留爲幸
回前人賀正
斗指蒼龍轉陽和於雄律尊分白獸來瑞氣於雌堂曉酣
栢葉之香暖轉梅花之色稱壽觥而頌魯散作春和下褒
璽以徵黃佇看天渥有華什袭莫報七襄
回前人請元宵宴
麗譙龍炬春輝左角之星碧落燕香夜對西眉之月特枉
金玉章之貺許從雲霞佩之遊遶建章立通明預祝六鼇
之宴醉長沙行湘水且聽五馬之謠
請前人元宵宴
轉西樓之梅月喜對銀花持北斗之桂漿擬陪畫戟僣卜
仍圓之夕共流引滿之霞敲鐡馬之春冰肯來楚觀賦石
犀之夜燭細說巴山
回前人請聚宴
虛危出福星光生鴈嶠斗牛有紫氣喜動燕香爲開北海
之尊如會長沙之節益者三友懷練錦之新輝襄我二人
歌緇衣之永好感深緹袭愧後刊酧
除贑守回宋衡䄂劄請宴
馳隰何功沐崆峒之新雨秩筵有命開岣嶁之春風鏗然
出銜䄂之音爲我助回車之譜江湖千里將聯麾影之光
桃李一杯尚聽𥜗歌之譜彌襟傾感走筆刊酬
請前人宴
太行望吾親舍偶遂陳情合江和使君詩正堪握手敬龜
明日薄燕清風銜杯接慇勤聊盡湘行之趣上堂拜家慶
敢忘穎錫之私徼惠賁然坐邀恧甚
請前人别會
致節言歸借末光扵郎錦飛花執别馳遠夢扵客帆小湔
祓扵詰朝更徘徊扵勺水日暮碧雲合不勝年遠之情月
明今宵多且盡相親之興坐邀凌躐惠肯知榮
回前人還請
把太守之新符獲傳民譜問征夫以前路乃辱祖筵方繾
綣於飛花更慇懃於折柳南有箕北有斗所願挹槳君向
湘我向秦若爲聞笛懷哉傾倒帥是刊酧
謝送禮物
棒檄江城喜囿二天之照折梅驛使歡傳千里之音煌煌
麾節之夏盟纚纚雲仍之新好某官誼隆金石香溢芷蘭
誰將西歸懷之好音莫殫深謝詩曰不匱永錫爾類惟戴
殊知蕝禮將忱&KR0804;顔匪報
通胡都承石壁
叨臬湖南余征上日摳衣洛下伊邇中台亟裁書而叙心
將考德而問業恭惟某官出入文武闔闢樞機龍虎變化
山林高深間出魁傑冰雪聦明雷霆精銳獨步艱難肯綮
十九年而刀知新扶摇九萬里而風斯下連麾江海春浮
五袴之聲疊節東南星度六絲之影自任以天下之重獨
賢於王事之勞金署犀監之翶翔奎殿紫樞之凌厲赫奕
將磨於浯石逍遥遽薄於蓬萊此聲梁楚之間英雄籍甚
長江南北之限人物眇然馳旌夜召於長沙乘驛曉行於
湘水亟躋兩地試韓范之規模弘濟中天遡趙張之事業
某味方酣於啜菽夢不到於覆蕉換烟雨之綠蓑方深澗
媿起波濤之舊綉曷稱臺容緬懷冀部之風喜近高陽之
里王尊九折坂願聞叱馭之規元龍百尺樓即展下床之
拜登龍在望濡兔莫殫
回楊秘監就賀
貳書壁府晉講金華太乙藜青煥玉山之黼黻邇英槐翠
照丹井之綸絲開岳雲回度墀春早恭惟某官岷峨一壁
關洛单傳玉井冰輪灑落神仙之韻簫鍾瑶&KR1206;和平典則
之音自歘起而霆轟每徐行而山立稱真侍講在淳夫正
叔之間號小司成負安定康侯之望雉監沐天光之近螭
拗居地望之嚴羞崑崙而薄蓬萊枕湘江而會瀟水萬家
燈火雨籠絃誦之聲千里桑麻雲度袴𥜗之曉君不淮陽
之薄上深渤海之嘉圖書歸領於瀛州鍾鼓行尋於長樂
銅印水蒼佩亟紓宣室之思白馬金盤陀浸近文昌之拜
某相望千里一别六年綠蓑風雨之中方兹餐菊舊綉波
濤之後復爾夢蕉喜追東海之龍來趣衡陽之鴈恍絶塵
而瞠後剨半夜之召前懷駰駱之載馳敢安絲轡&KR3659;騏驥
以先路遥想雲旗贄賀葵葵刊酧草草
文山先生全集卷之七終
