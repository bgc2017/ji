文山先生全集卷之十六别集
集杜詩
自序
余坐幽燕獄中無所爲誦杜詩稍習諸所感興因其五言
集爲絶句久之得二百首凡吾意所欲言者子美先爲代
言之日玩之不置伹覺爲吾詩忘其爲子美詩也乃知子
美非能自爲詩詩句自是人情性中語煩子美道耳子美
於吾隔數百年而其言語爲吾用非情性同哉昔人評杜
詩爲詩史盖其以詠歌之辭寓紀載之實而抑揚褒貶之
意燦然於其中雖謂之史可也予所集杜詩自余顛沛以
來世變人事槩見於此矣是非有意於爲詩者也後之良
史尚庶幾有攷焉歲上章執徐月祝犂单閼日上章恊洽
文天祥履善甫叙
是編作於前年不自意流落餘生至今不得死也斯文
固存天將誰屬嗚呼非千載心不足以語此壬午正月
无日文天祥書
社稷第一
三百年宗廟社稷爲賈似道一人所破壊哀哉
南極連銅柱(送李晉肅入蜀)煌煌太宗業(北征)
始謀誰其間(苦熱呈陽中丞)風雨秋一葉(故李光弼司徒)
理宗度宗第二
先帝弓劒遠(送譚二判官)永懷侍芳茵(送汝南郡王璡)
今朝漢社稷(喜逹行在所)爲話涕沾巾(送司馬入京)
誤國權臣第三
似道喪邦之政不一而足其羈虜使開邊釁則兵連禍
結之始也哀哉
蒼生倚大臣(送韋中丞之晉)北風破南極(北風)
開邊一何多(前出塞)至死難塞責(吳侍御江上宅)
瀘州大將第四
西南失大將(客居)帶甲滿天地(送遠)
高人憂禍胎(山寺)感歎亦歔欷(羌村)
襄陽第五
十年殺氣盛(北風)百萬攻一城(遣懷)
賊臣表逆節(往在)胡騎忽縱横(嚴公武)
荆湖諸戍第六
長嘯下荆門(春日梓州登樓)湖行速如鬼(塞蘆子)
門戸無人持(水檻)社稷堪流涕(西閣呈元三十二)
黃州第七
始謂虜以襄陽船自漢入江後乃知虜之未渡蘄黃巳
先降故其渡也襄漢蘄黃之船皆在焉
桓桓陳將軍(北征)東屯大江北(行官張望)
化作虎與豹(夏日歎)楚星南天黑(晚登瀼上堂)
陽羅堡第八
夏貴自陽羅堡之敗順流而下沿江南岸縱兵放火歸
廬州觧甲當是時其心巳無國矣似道建督至江上夏
貴不得已出見斬以釁鼓東南再造之機也失此不圖
社稷爲墟哀哉
日色隱孤戍(發秦州)大江聲怒號(大雨)
朝廷任猛將(又上後園)宿昔恨滔滔(送王砅便南海)
京湖宣閫第九
開慶巳未江陵閫帥自上而下奔救鄂渚令朱禩孫任
宣閫乃自鄂渚走還岳陽朱與夏通任長江之責一上
而一下使中流蕩然虜安行入無人之境國安得不亡
嗚呼痛哉
正當艱難時(送樊侍御漢中)豈無濟時策(遣興)
連檣荆州船(雨)悠悠回赤壁(過南岳入洞庭)
渡江第十
常時江水風波不可狎視虜渡江時水乃鏡平豈非天
哉
濟江元自闊(行次古城泛江)輕船下吳會(逄劉簿弟)
南紀收波瀾(衡州縣呈陸宰)吾將罪真宰(劎門)
鄂州第十
先時李雷奮爲郡守十月以臺論罷至是無正官張宴
然以城降金湯重鎮正風寒中而去正守當國者獨何
心哉
鄂渚分雲樹(過南岳入洞庭)春城帶雨長(入行軍六第宅)
惜哉形勝地(懷鎮水居)河岳空金湯(入衡州)
江州第十二
戎馬暗天宇(送魏六丈交廣)落日九江流(送李功曹荆州)
元惡迷是似(入衡州)化作長黃虬(奉同郭給事)
安慶府第十三
岸轉異江湖(過南岳入洞庭)江水流城郭(春日梓州登樓)
䲭鴞志意滿(病柏)山鬼獨一脚(懷台州鄭戸)
魯港之遁第十四
巳未鄂渚之戰何勇也魯港之遁何衰也人心巳去國
事瓦觧當是時惟豪傑拔起首禍之權奸無救禍之理
哀哉
出師亦多門(後出塞)水陸迷畏途(贈鄭十八賁)
蹭蹬麒麟老(贈射洪李四丈)危檣逐夜烏(過南岳入洞庭)
建康府第十五
亭亭鳳凰臺(鳳凰臺)江城孤照日(登牛頭山亭)
胡來滿彤宫(往在)驅馬一萬匹(北征)
相陳宜中第十六
魯港敗後陳宜中當國首斬殿帥韓震脅遷之議差強
人意宜中實無經綸至秋託故遁歸及不得已十月再
來則國事去矣哀哉
蒼生起謝安(宴王使君宅)翠華擁吳岳(壮遊)
可以一木支(水檻)俯恐坤軸弱(青陽峽)
召張世傑第十七
京師内空頼張世傑一軍自荆湖至
詔發西山將(送郭中丞)熊虎亘阡陌(贈王思禮司空)
笳鼓凝皇情(贈左僕射嚴武)佳氣向金闕(北征)
鎮江之戰第十八
張世傑率舟師趨金山約殿帥張彦自當州陸出京口
揚州兵出瓜洲三路交進同日用事既而揚州失期先
出取敗常州竟不出世傑多海舟無風不能動江水平
虜以水哨馬往來如飛遂以潰敗嗚呼豈非天哉
海潮舶千艘(送王砅使南海)肉食三十萬(昔遊)
江平不肯流(陪王使君泛江)到今有遺恨(壯遊)
將相棄國第十九
丙子正月十八日虜至高亭山是夜四鼓宜中逃翌日
世傑逃
扈聖登黃閣(贈嚴八閣老)大將赴朝廷(草堂)
胡爲入雲霧(送高司且閬州)浩蕩乘滄溟(橋陵韻呈縣官)
京城第二十
當宁䧟玉座(往在)兩宫棄紫薇(詠懷)
北城悲笳發(夏夜歎)失涕萬人揮(送盧十四弟)
京城二十
黃屋朔風卷(故秘監蘇源明)園林殺氣平(送郭中丞太僕)
宫殿青門隔(送賈閣老出汝)永懷丹鳳城(送覃二判官)
陵寝第二十二
五陵花滿眼(别何邕)霜露在草根(閬州東樓)
冥冥子規呌(法鏡寺)重是古帝魂(杜鵑)
陵寝第二十三
旄頭彗紫微(衡州縣呈陸宰)蚩尤塞寒空(奉先縣末懷)
愚智心盡死(聽何氏歌)漂蕩随高風(遣興)
江陵第二十四
高逹京湖名將己未觧圍鄂州賈似道許以建節竟不
與而移以與吕文德逹怨望久矣至是爲京湖制置以
城降宣閫不能制城初䧟朱禩孫仰藥不得死既而亦
降焉
聞說江陵府(陜隘)今又降元戎(客居)
甲外控鳴鏑(贈王司空思禮)肩輿強老翁(王十五前閣會)
淮西帥第二十五
夏貴既失長江惟恐督府有成無所逃罪又恐孫虎臣
以後進爲將有功總綂出巳上日夜幸其敗覆督府既
潰歸廬州竟不出朝廷屢詔勤王若罔聞知國亡乃以
淮西全境獻北爲巳功焉於是貴年八十餘矣老而不
死是爲賊其貴之謂歟
借問大將誰(後出塞)戰骨當速杇(前出塞)
逆節同所歸(詠懷)水花笑白首(送王砅使南海)
揚州第二十六
李庭芝在揚州十餘年畏怯無遠謀惟閉門自守無救
於國及景炎登極以爲首相乃引兵輕出渡海南歸朱
煥尋以城獻虜哀哉
城峻随天壁(自帝城)明來但自守(潼關史)
士卒終倒戟(贈王司空思禮)仰望嗟嘆久(九成宫)
京湖兩淮第二十七
東南兵力盡在江北金城湯池國之根本高以荆州降
夏以淮西降李死淮東盡失無復中原之望矣哀哉
荆揚風土暖(秋行官張望)大城鐡不如(潼關吏)
泰山忽破碎(登慈恩塔)流落随丘墟(五盤)
景炎擁立第二十八
予自蘇州歸闕建議出二王於閩廣及虜至二王方出
宫蘇刘義陸秀夫遇二王於温時陳宜中海船泊清㠗
門諸人往邀之共圖興復益王始建元帥及張世傑自
定海至同趋三山以五月一日益王登極改元景炎
漢運初中興(述懷)扶顛待柱石(入衡州)
疇能𥙷天漏(寄岑參)登階捧玉冊(往在)
福安府第二十九
崔嵬扶桑日(幽人)闊會滄海潮(桔柏渡)
傾都看黃屋(送班司馬入京)此意竟蕭條(贈韋左丞)
幸海道第三十
自三山登極世傑遣兵戰邵武大捷人心翕然世傑不
爲守國計即治海船識者於是知其陋矣至冬聞警即
浮海南去天下事是以不可復爲哀哉
天王守大白(九成宫)立國自有疆(前出塞)
舍此復何之(後遊脩覺寺)巳具浮海航(壮遊)
景炎賓天第三十一
御舟離三山至惠州之甲子門駐焉巳而遷宫冨場丁
丑冬虜舟來移次仙澳與戰得利尋望南去止碙川景
炎賓天盖戊寅四月望日也嗚呼痛哉
隂風西北來(北征)青海天軒輊(送從第亞)
白水暮東流(新安吏)魂斷蒼梧帝(贈秘書監李邕)
祥興登極第三十二
戊寅四月十七日衛王登極於碙川
浮龍倚長津(别蔡十四著作)參錯走洲渚(入衡州)
蒼梧雲正愁(登慈恩塔)初日翳復吐(法鏡寺)
祥興第三十三
六月世傑自碙川北還至崖山止焉厓山乃海中之山
兩山相對延袤中一衣帶水山口如門世傑以爲形勝
安之
南遊炎海甸(送魏六丈)沃野開天庭(橋陵韻呈縣官)
真龍竟寂寞(雷)乾坤水上萍(衡州送李大夫)
祥興第三十四
己卯正月十三日虜舟直造厓山世傑不守山門作一
字陣以待之虜入山門作長蛇陣對之二月六日虜乘
潮進攻半日而破死溺者數萬人哀哉
弧矢暗江海(草堂)百萬化爲魚(潼關吏)
帝子留遺恨(過南岳入洞庭)故園莾丘墟(逃難)
祥興第三十五
世傑於戰敗後乘霧雨晦冥以數舟遁去
朱厓雲日高(遣過)風浪無晨暮(懷台州鄭司戸)
冥冥翠龍駕(雨)今復在何許(宿清溪驛)
祥興第三十六
初行朝有船千餘艘内大船極多張元帥大小船五百
而二百舟失道久而不至北人乍登舟嘔暈執弓矢不
支待又水道生疎舟工進退失據使虜初至行朝乘其
未集擊之蔑不勝矣行朝依山作一字陣幇縳不可復
動於是不可以攻人而專受攻矣先是行朝以游舟數
出得小捷他船皆閩浙水手其心莫不欲南向若南船
摧鋒直前閩浙水手在北舟中必爲變則有盡殱之理
惜世傑不知合變專守法嗚呼豈非天哉
六龍忽蹉跎(别唐十五誡)川廣不可泝(送汝陽王璡)
東風吹春水(送程錄事)乾坤莾回互(懷台州鄭司戸)
祥興第三十七
幽燕盛用武(昔遊)六合巳一家(後出塞)
眼穿當落日(喜逹行在)滄海有靈查(喜晴)
祥興第三十八
客從南𬈑來(客從)黃屋今在否(留别張使君)
天高無消息(幽人)未忍即開口(𫐠懷)
祥興第三十九
南嶽配朱烏(望北)地軸爲之翻(晦日尋崔戢)
皇網未爲絶(北征)雲臺誰再論(覧柏中丞官制)
陳宜中第四十
丁丑冬御舟自謝女峽歸碙川陳宜中船相失莫知所
之
管葛本時湏(别張十二建封)經綸中興業(述古)
有志乘鯨鰲(送王砅使南海)南紀阻歸檝(贈李光弼)
張世傑第四十一
世傑得士卒云每言北方不可信故無降志閩之再造
實頼其力然其人無遠志擁重兵厚貲惟務遠遁卒以
喪敗哀哉
南國卷雲水(舟中苦熱)黃金傾有無(遣懷)
蛟龍亦狼狽(溪漲)反復乃湏臾(草堂)
張世傑第四十二
長風駕高浪(龍門)偃蹇龍虎姿(病柏)
蕭條猶在否(止水遣懷)寒日出霧遲(早發射洪)
蘇劉義第四十三
蘇京湖老將雖出吕氏乃心專在王室永嘉推戴實建
大功後世傑用事志欝欝不得展其人剛躁不可近然
能服義終始不失大節厓山與其子俱得脫亦不知所
終
驊騮事天子(送高司直)龍怒拔老湫(送韋十六評事)
鼓枻視青旻(寄薛三郎中)烈風無時休(登慈恩塔)
曾淵子第四十四
曾淵子元貶雷州御舟南廵復與政事厓山之敗曾欲
赴水爲蘇父子所留同得脫其家竟沒虜後還五羊有
人見其子雷郎者焉哀哉
子負經濟才(别唐十五)欝陶抱長策(始華陽吕少府)
安得萬里風(夏夜歎)南圖回羽翮(送嚴公入朝)
江丞相萬里第四十五
先生居饒州虜入城先生投府第中池水死其弟萬頃
於廳事上被執殺死哀哉
星折台衡地(送蘇州李長史)斯文去矣休(送王信州厓北)
湖光與天遠(過洞庭)屈注滄江流(奉同郭給事)
趙倅昴發第四十六
虜至池州倅昴發蜀人夫婦自經死
風雷颯萬里(大雨)大江動我前(水會渡)
青衿一憔悴(衡州縣學)名與日月懸(陳拾遺故宅)
將軍王安節第四十七
常州敗虜生獲王安節不屈而死虜謂過江以來武人
忠義者惟王安節一人安節乃節度使王堅子也
激烈傷雄才(金華山觀)直氣横乾坤(别李義)
惆悵汙血駒(別張建封)見此忠孝門(柏中丞降官制)
李安撫芾第四十八
肯齋先生蜀人寓居衡陽乙亥留夢炎為潭帥夢炎歸
相始起先生為代先生倉卒運掉城守甚備及城䧟先
生殺其家人乃自焚死哀哉
殺氣吹沅湘(入衡州)高興激荆衡(李八判官)
城中賢府主(課伐木)千秋萬歲名(夢李白)
李制置庭芝第四十九
庭芝得爰立之命引兵至泰州為虜所困泰州孫九賣
城庭芝被執誅於揚州市雖無功於國一死為不負國
矣
空留玉帳衛(送嚴公)那免白頭翁(陪章留後)
死者長巳矣(石壕吏)淮海生清風(送高司直)
姜都綂才第五十
淮東猛將揚州前後主戰皆其人也及泰州破被執虜
愛其才勇啖以官爵不肯降罵諸負國者臨刑含血以
噴罵虜不絶口其英風義烈淮人言之無不傷歎惜哉
屹然強冠敵(贈王司空)古人重守邊(後出塞)
惜哉功名忤(薛大保)死亦垂千年(義鶻)
張制置珏第五十一
蜀之徤將元與昝萬壽齊名昝降張獨不降行朝擢授
制閫未知得拜命否蜀雖糜碎珏竟不降為左右所賣
珏覺而逃遁被囚鎻入北不肯屈後不知如何
氣敵萬人將(楊監畫鷹)獨在天一隅(遣懷)
向使國不忙(九成宫)功業竟何如(别張建封)
陸樞密秀夫第五十二
字君實文筆英妙自維揚幕入朝京師䧟永嘉推戴有
力及駐厓山兼宰相凡朝廷事皆秀夫潤色綱紀之厓
山䧟與全家赴水死哀哉
文彩珊瑚鈎(奉同郭給事)淑氣含公鼎(張九齡)
烱烱一心在(嚴武)天水相與永(渼陜西南臺)
勤王第五十三
甲戌冬詔天下勤王予守章貢首應詔意同志者當接
踵而奮已而竟無應者予遂以孤軍赴闕世亊不濟殆
由於此哀哉
出師亘長雲(後出塞)盡驅詣闕下(往在)
首唱恢大義(衡州縣學)垂之俟來者(蘇源明)
蘇州第五十四
予領兵赴闕時陳宜中歸永嘉留丞相夢炎當國夢炎
意不相楽出予以制閫守吳門尋以獨松亊急陳丞相
留丞相陳樞密文龍連書趣还宿衛予不得已行未幾
姑蘇䧟哀哉
嵯峨閶門北(北遊)朱旗散廣川(餞裴二端)
控帶莾悠悠(送韋十六評亊)惨淡陵風煙(草堂)
拜相第五十五
予自吳門還遣守獨松戍餘杭丙子正月初二日除知
臨安府辞不拜引輕兵至闕陳大義不得見十八夜宜
中逃次日早子除樞密使午拜丞相樞密使都督諸路
軍馬然亊巳無及無可柰何矣予不敢當亡國之名請
有危難捐軀而已
我來屬時危(九成宫)朝野色枯槁(送長孫待御)
倚君金華省(張九齡)不在相逢早(贈射洪李四丈)
出使第五十六
初宜中蒙蔽外庭如遣使北軍求議和約見伯顔於長
安堰已而不如約故虜徑至高亭山要以相見宜中遂
逃上下皆莫知其詳予既辞相印不拜遂奉上命以議
和為名在虜营虜強以降余見伯顔開陳大義詞氣慷
慨虜頗傾動尋留不遣而丞相吳堅右丞賈餘慶同知
樞密院謝堂以下竟自納欵余責伯顔留使失信及數
虜罪惡以死自誓而一無所及矣痛哉
隔河見胡騎(前出塞)朝進東門营(後出塞)
皇皇使臣體(寄崔部亊)詞氣浩縱横(春陵行)
發京師第五十七
自國都失守應降表及行下省札播告歸附皆不敢使
余聞知予居虜中欲求速死虜衛守甚嚴務為塗塞耳
目二月八日大臣吳堅賈餘慶家鉉翁刘岊皆以祈請
使為名下船詣北庭虜忽驅余並行余不肯往被其捽
迫不得巳行至謝村幾逃去
東下姑蘇臺(壮遊)揮涕戀行在(北征)
蒼茫雲霧浮(發秦州)風帆倚翠盖(凼人)
去鎮江第五十八
余至京口北行有日矣余欲引决同行士杜滸曰且逃
逃不獲死未晚也遂謀走真州時江中皆北船偶物色
一空船在虜籍外捐重貲約之二月晦日夕一更後予
約同行十一人潜出邸挾刃自随不済則自殺幸而安
行無虞遂泝流而上虜船綿亘江上幾不得出三月朔
抵真州今而後喜可知也
京口渡江航(送許八十遺)窮途仗神道(送魏六丈)
蕭條向水陸(入衡州)雲雨白浩浩(送長孫侍御)
至真州第五十九
余至真州登城四望徘徊感歎守苗再成慷慨有志略
聞余言踴躍思奮余即作書報制閫李庭芝及約淮西
夏貴又作諸州太守書約以興復苗守遣人四出導意
兩日久與余講進取方略使天命再宋是行也中興之
機也一人狐疑亊乃大繆惜哉
萬里長江邊(送高司直)去國同王&KR1662;(蓬泉驛)
青山意不盡(上牛頭寺)皇天照嗟嘆(舟中苦熱)
行淮東第六十
李庭芝聞余至真州以為來說城遣使數十軰來涖殺
予苗再成不肯然不得不出予以自白以上巳日紿余
出城門閉城不荅余欲赴濠死未幾苗遣五十人送行
行五十里布刃於野詰問甚久使一語可疑即為草間
血矣其人信余言為之歎惋送至州境夜至揚州西門
欲扣城入前却𢾗四四人逃去余與七人走荒野空屋
中是日虜萬騎自屋後過幸而苟免自是變姓名趨高
郵初五夜行屡迷失道且虜哨各鳥獸竄伏縳去一人
殺傷一人又幸喜脫余時日夜在死亡中驚惴危懼飢
餓無聊人生逆境有如此者哀哉
客子中夜發(赴奉先縣)月照白水山(彭衙行)
悲辛但狂頋(懷鄭十八戸處)浩蕩前後間(清溪)
自淮歸浙東第六十一
余高郵道中遇哨得脫行數十里匍匐不能行幸遇村
夫雇倩籮擡入郡又有被傷者扶持強行血衣淋漓見
者傷惜初七日至郡地分官盤詰甚至稱制置司有報
文丞相來說城合一路覺察不納南來人余等既變姓
名地分官見有傷者不疑聽下船去沿途歴盡艱險得
至泰州城下伏十餘日趋通州自下船後哨騎或隔五
里或隔十里驚惶連日逹通州城反覆詰問𢾗日不納
不得已從地分官吐實語太守楊思復遂得覆護主圃
子内大舟中然後以海舟送歸浙東船中遇風波屡覆
又遇賊追逼數四是行寄一生於萬死不復望見天日
至永嘉惟存六人
北走驚險難(彭衙行)十步一回首(相從歌)
碧海吹衣裳(又上後園山脚)掛席上南斗(别張使君)
至福安第六十二
益王以天下兵馬都无帥衞王以副元帥建號於永嘉
随趋三山開府予四月八日到永嘉則元帥舟去巳一
月矣亟使副守李珏驛報行府陳丞相即遣人來議擁
立亊余深贊大議五月一日登極予以觀文殿學士侍
讀召赴行在二十六日至行都即再相然國方草創陳
宜中尸其亊專制於張世傑余名宰相徒取充位遂不
敢拜議出督
握節漢臣回(鄭駙馬)麻鞋見天子(述懷)
感激動四極(嚴武)壮士淚如雨(聽楊氏歌)
福安宰相第六十三
余至通州地分官以制置司文移爲說甚作難阻余不
得已吐實以通楊帥守思復乃云諜報許浦有馬根尋
文丞相甚信余言不直制司予然後得楊守存恤遂遵
南歸及過明州東門有列岸數百艘初不知為虜把隘
船也後問之東門道士云是目虜頭目見船過聞左右
曰此何船皆以漁舟對遂得善去嗚呼危哉楊守為余
言欲得海船數百艘當約許帥文德擁兵勤王慨然有
誓清之志予至永嘉即詳報陳丞相不以為信乃遣毛
浚之通州而不以告余浚至通州守間予何以無書遂
發怒浚幾不免浚出而通遂降虜矣惜哉
紛然喪亂際(柏中允制)反覆歸聖朝(鄭虔)
秉鈞孰為偶(贈李八判官)扶顛永蕭條(李光弼)
南劒州督第六十四
始余至永嘉留一月候命永嘉及台處豪傑皆來自獻
願從海道作戰守規模予至福安欲还永嘉謀進取廟
謨不以為然遂議開督于廣廣䧟乃出南劒開府聚兵
財爲收復江西計于時幕府選辟皆一時名士宜中既
棄臨安及三山登極欲倚世傑復浙東西以自洗濯所
以阻予永嘉之行後取定海兵敗李珏為制閫衆方思
用予悔巳不及惜哉
劒外春天遠(送班司馬入京)江閣鄰石面(蕳嚴雲)
幕府盛才賢(次古城店)意氣今誰見(白馬)
汀州第六十五
予在劒朝廷嚴趣之汀十月行十一月至汀州而福安
随䧟車駕幸海道矣亊會之不齊如此哀哉
雷霆走精銳(送樊侍御)斧鉞下青冥(送李大夫)
江城今夜客(出郭)惨淡飛雲汀(薛判官)
梅州第六十六
予至汀汀守可疑汀兵非素所拊循寇兵自贑自劒交
至丁丑正月行府遂引兵趨漳州龍巖謀入衛漳潮道
阻三月入梅州時麾下頗不循法斬二都綂軍政一新
焉
楼角凌風迥(東楼)孤城隱霧深(野望)
萬亊随轉燭(佳人)秋光近青岑(伐木)
贑州第六十七
五月引兵自梅出嶺時贑吉兵皆來會六月大捷於雩
都進攻興國縣縣返正於是駐屯遣大兵攻贑州又以
偏師出吉州贑諸縣皆復虜號令惟行於城中吉水永
豐萬安永新龍泉以次皆復臨洪袁瑞莫不響應詣軍
門請約束者相継興國黃州新復皆來請命汀州有偽
天子黃從斬首至府上下翕合氣勢甚盛天若祚宋則
是舉也幸而一捷國亊垂成之候也
崆峒殺氣黑(壮遊)灑血暗郊垌(薛判官)
哀笳曉幽咽(留花門)石壁断空青(西閣)
江西第六十八
行府偏師出吉州者戰于鍾步不利攻贑兵不幸相継
而敗行府孤立時處置安撫鄒&KR1590;聚兵數萬在永豐境
行府引兵就之會其軍亦潰而虜自後追及不可支雖
人謀之不臧殆天意之未順每一念此氣殪欲絶哀哉
東望西江永(第觀)高義在雲臺(建封)
到今用鉞地(草堂)霜鴻有餘哀(金華山)
江西第六十九
旄頭初俶優(將適江陵)義士皆痛憤(草堂)
乾坤空峥嵘(畫鶻)嚮者留遺恨(空靈岸)
復入廣第七十
行府敗於江西收散兵復入汀尋出會昌入安遠趨循
州是冬屯南嶺戊寅二月出惠州海豐縣駐於麗江涌
徧遣間使沿海訪問車駕六月翠華至厓山行府移船
澳八月進少保信國公職任依舊行府欲赴闕張世傑
阻隔於中不果行
東浮滄海漘(薛郎中)南為祝融客(詠懷)
漂轉混泥沙(柴門)迫此短景急(龍門)
駐惠境第七十一
朱鳳日威垂(北風)羅浮展衰步(詠懷)
北風吹蒹葭(秋行官張望)送此齒髮暮(雨)
駐潮陽第七十二
十月引兵趋朝陽稍平群盗人心翕然
寒城朝煙淡(吳侍御宅)江沫擁春沙(遠遊)
群盗亂射虎(雷)回首白日斜(熹晴)
同府之敗第七十三
十一月諜報虜大衆至漳泉度势不敵移屯將趋海豐
為虜騎追及於中道時行巳數日不為備倉卒潰散遂
被執
送兵五千人(北征)散足盡兩靡(種萵苣)
留滯一老翁(雨)盖棺亊則巳(奉先縣)
行府之敗第七十四
自國難後行府白手起兵展轉患難東南䟦涉萬餘里
亊不幸不濟然臣子盡心焉爾矣成敗天也獨柰何哉
翠盖蒙塵飛(詠懷)仗鉞奮忠烈(北征)
千秋滄海南(張九齡)亊與雲水白(王思禮)
南海第七十五
今被執後即服腦子約二兩昏眩久之竟不能死及至
張元帥所衆脅之跪拜誓死不屈張遂以客禮見尋置
海船中守護甚謹至厓山令作書招張世傑手寫詩一
首復命末句云人生自古誰無死留取聲名照漢青張
不強而止厓山之敗親所目擊痛苦酷罰無以勝堪時
日夕謀䧟海而防閉不可出矣失此一死困苦至於今
日可勝恨哉
開帆駕洪濤(遣遇)血戰乾坤赤(送李判官)
風雨聞號呼(草堂)流涕灑丹極(别蔡著作)
南海第七十六
南海春天外(送叚功曹)秪應學水仙(舟中)
自傷遅暮眼(寓目)為我一澘然(李使君)
至廣州第七十七
自厓山至五羊壮哉郡真形勝之國也往年虜平其城
收復後不能完整為守國計哀哉吾國之無人乎
南方瘴癘地(雷)白馬東北來(白馬)
長城掃遺堞(李弼)淚落強徘徊(鄭附馬楼臺)
至南安軍第七十八
予四月二十二日離五羊五月四日出梅嶺至南安軍
錀置舟中予不食擬至虜陵得瞑日庶幾首丘之義云
短日行梅嶺(哭李常侍)天門欝嵯峨(别唐誡)
江西萬里船(春夜留宴)歸期無柰何(何將軍山林)
過章貢第七十九
崆峒地無軸(送從弟亞)江山雲霧昏(别李茂)
萍漂忍流涕(入行軍六弟宅)故里但空存(後出塞)
至吉州第八十
掛颿遠色外(雨)𬗟邈懷舊丘(破船)
江水風蕭蕭(桔柏渡)烏啼滿城頭(發秦州)
吉州第八十一
泊舟滄江岸(課伐木)身輕一鳥過(送蔡師魯)
請為父老歌(羌村)歌長擊樽破(屏跡)
吉州第八十二
戚戚去故里(前出塞)我生苦飄零(通泉驛)
回身視綠野(送李校書)伹見西嶺青(揚旗)
過臨江第八十三
自離南安軍五日而至廬陵七日過臨江八日至豐城
余雖不食未見其殆衆以飲食交相逼迫予念既過鄕
州巳失初望委命荒濱立節不白且聞暫止金陵郡出
坎之會或者有隕自天未可知也遂復飲食勉徇衆情
初衆議以予漸殆欲行無禮掩鼻以灌粥酪至是遂止
乃知夷齊之心亊由其獨處荒山故得行其志耳
獨帆如飛鳴(贈蘇傒)清江轉山急(早發射洪)
回首白雲多(何將軍山林)山寒夜中泣(龍門鎮)
過隆興第八十四
隆興自䧟沒後忠義奮起幾於返正屠滅殆盡過而傷
之
臨江久徘徊(山寺)再讀徐孺碑(張九齡)
交遊颯向盡(餞裴二端公)到今耆舊悲(病橘)
江行第八十五
畏途随長江(白沙渡)萬里滄茫水(憶鄭南玭)
遊子去日長(成都)壮心不肯巳(戲贈友)
江行第八十六
江水東流去(陪王侍御宴)浮雲終日行(夢李白)
别離經死地(鄭附馬池)飲啄愧殘生(草堂)
江行第八十七
蕭蕭白揚路(李邕)死人積如丘(遣興)
大江東流去(成都)蒼山旌旆愁(韋評亊)
江行第八十八
連山暗烽燧(送從第亞)川谷血横流(送樊侍御)
揮泪臨大江(送韋諷)上有行雲愁(遣興)
江行第八十九
六月六日過隆興十二日至金陵囚邸八月二十三日
渡江北行亊會多有可慨尚何言哉
朔風飄胡鴈(遣興)江城帶素月(聽楊氏歌)
安得覆八𬈑(客居)滂泥洗吳越(喜雨)
北行第九十
八月二十六日至揚州九月初一日哭母小祥於邳門
外初九日至徐州弔項羽故宫地登黃楼臺讀子由賦
十二日至沛縣縣有歌風臺十五日至東平府十七日
至高唐州十八日過平原二十日至河間府二十一日
至保定府
浮雲暮南征(前出塞)我馬向比嘶(日沙渡)
荆棘暗長原(園官送莱)子規晝夜啼(客居)
北行第九十一
清秋望不極(野望)中原杳茫茫(成都)
游子悵寂寥(桔柏渡)下馬古戰場(遣興)
北行第九十二
浮雲連海岱(兖州城楼)寒蕪際碣石(昔遊)
落景惜登臨(杜侍御江楼)人煙渺蕭瑟(北征)
北行第九十三
平野入青徐(兖州城楼)桑柘葉如雨(昔遊)
信美無所適(成都)沉思情延佇(雨)
北行第九十四
乾坤幾反覆(蘇侍御渙)乘凌惜俄頃(渼陂西南臺)
懷古視平蕪(遣懷)令人發深省(奉先寺)
北行第九十五
游子無根株(贈李四文)世梗悲路澀(送程錄亊)
關山雪邊看(秋行官張望)愁思胡笳夕(喜逹行在所)
至燕城第九十六
十月一日至燕城越五日送千戸所枷禁十一月初一
日蘇枷初九日領赴北庭引問余不跪抗詞不屈尋復
還獄待死以至今日云
往在西京時(往在)胡星墜燕地(别唐誠)
登臨意惘然(登惠義)千秋一拭淚(酧薛判官)
至燕城第九十七
浩蕩想幽冀(夏日歎)行行郡國遥(野望)
天寒落萬里(遣興)回首向風颷
至燕城第九十八
百年不敢料(龍門閤)先後無醜好(遣興)
絶境與誰同(送裴二)飄泊南庭老(舟中)
入獄第九十九
隂房鬼火青(玉華宫)白日亦寂寞(昔遊)
自非曠士懷(登慈恩塔)居人莾牢落(送樊侍御)
入獄第一百
天黑閉春院(大雲寺)今如罝中兔(懷鄭司戸)
人間夜寥閴(夜聽許十誦許)永日不可暮(夏夜歎)
入獄第一百一
行行見羈束(寫懷)斯人獨憔悴(夢李白)
欲覺聞晨鍾(遊奉先寺)青燈死分翳(宿鑿石浦)
入獄第百二
劳生共乾坤(寫懷)何時有終極(别贊上人)
燈影照無睡(大雲寺)今夕復何夕(贈衛公處士)
入獄第一百三
眼前列杻械(草堂)熊掛玄蛇吼(上水遣懷)
夜看豐城氣(詠懷)朝光入甕牗(晦月)
入獄第一百四
徘徊虎穴上(寄贊上人)吾道正羈束(觀水漲)
落日將何如(宴歴下亭)清文動哀玉(别薛判官)
懷舊第一百五
自百五至百九皆懷念故人為王亊而沒者固多不能
盡紀嗚呼哀哉自百二十六至百三十八皆師友之際
同列之情死生契闊不能自已也
風塵淹白日(寄第五弟)乾坤霾漲海(將適江陵)
為我問故人(送高司直)離别今誰在(懷灞上遊)
懷舊第一百六
天寒昏無日(石龕)故鄕不可思(赤思)
訪舊半為鬼(贈衛處士)惨惨中腸悲(送方書記)
懷舊第一百七
故園花自彂(憶弟)無復故人來(昔遊)
乱離朋友盡(遣懷)幽珮為誰哀(雨)
懷舊第一百八
故人入我夢(夢李白)相視涕闌干(彭衙行)
四海一塗炭(逃難)焉用身獨完(垂老別)
懷舊第一百九
中夜懷朋友(宿清溪驛)百年見存沒(鄭公虔)
風吹蒼江樹(雨)寒月照白骨(北征)
金應第一百一十
承信郎路分金應元備筆扎使令性剛知義随勤王入
京余䧟虜左右星散惟應無叛去志在鎮江得同脫狼
狽淮東備嘗艱苦至通州以憂欝病死葬城下哀哉
追随三十載(送顧文學)艱難愧深情(羌材)
何處埋爾骨(鹿頭山)呼號傍孤城(懷鄭司戸)
張雲第一百一十一
路鈐張雲元吉州敢勇將官随閫勤王余既䧟虜張雲
引兵自婺建劒汀歸里虜巳據吉城雲不勝憤七月引
所部袭虜於南柵門擊殺甚衆本爲散退之計會天
明戰渴赴江飲水尋被衝溺死使能少忍當爲吾用哀
哉
痛憤寄所宣(義鶻)四方服勇决(北征)
壮士歛精魂(客居)里巷猶嗚咽(赴奉先縣)
劉欽貢元第一百一十二
字敬德吉州貢士素有志氣好功名上下今古徤於議
論余開府汀城敬德來寕都就招諭使鄒&KR1590;會虜暴至
竟死乱兵中同時死者鞠華叔顔斯立顔起巖皆郡之
英俊能爲時立亊功者天生人才若此曾未施一技速
折乃爾哀哉
文章日自負(蘇公源明)去家死路傍(上後園山脚)
高視見覇王(劒門)感子故意長(贈衛處士)
吕武第一百一十三
環衛官吕武太平人面旗爲軍余䧟虜應募随從北行
其人勁烈面折人觸忌諱不避然忠鯁人皆服之余與
同脫鎮江行淮東患難中頼以自壮及開府南劒遣其
結約江淮道尋阻武間關數千里即余於汀梅挺身寇
寨化賊為兵方將將數千人出江西以無禮於士大夫
遭横逆死死之日一軍為流涕哀哉
疾惡懷剛腸(壮遊)世人皆欲殺(不見)
魂魄猶正直(南池)回首肺肝熱(鐡堂)
鞏宣使信第一百一十四
團練使都統招諭使鞏信荆湖老將沉勇有謀奉朝命
引所部随府予自興國趋永豐虜追在後於東固方石嶺
下失戰信據險堅立不動中數箭死土人葬之如生尋
奏贈清遠軍承宣使立廟戰所而迄未有以慰忠魂也
哀哉
壮士血相視(嚴公武)斯人巳云亡(楊監草書圖)
哀哀失木狖(吳侍郎江上宅)夜深經戰場(北征)
張秘撰汴第一百一十五
秘閤脩撰廣東提舉督府参謀張汴蜀人嘗為二吳客
佐荆湖幕習兵亊予自贑勤王汴即入幕開督後領䄂
一府知無不為空坑之敗秘撰易軍士皂衣伏草中死
乱兵後鄒處置得其尸棺歛焉哀哉
入幕旌旗動(别魏侍郎)揮翰綺繡揚(汝陽王璡)
煙霧蒙玉質(赴奉先縣)斯人今則亡(遣興)
繆朝宗第一百一十六
環衛官知梅州繆朝宗淮人有意氣嘗為常熟邠氏客
從余於平江予歸福安自婺間道來相從精練幹实孜
孜奉公軍府器械悉出其手空坑之敗自經於山間哀
哉
空荒咆熊羆(課伐木)摧殘沒藜莠(枯棲)
平生江海心(破船)其人骨巳杇(喜晴)
閩三士第一百一十七
督機秘書謝𣏌督幹架閣許由督幹架閣李幼節閩士
之秀皆登科𣏌太學名士空坑之敗不知所終哀哉
俊逸鮑参軍(憶李白)優游謝康樂(石櫃閣)
豺虎正縱横(久客)南行道彌惡(青陽陜)
諸幕客第一百一十八
督府架閣吳文煥督遣林棟等皆閩士有幹實宣劳幕
府空坑之敗被執尋遇害哀哉
入幕未展才(贈李八判官)辛苦在道路(送高司直)
回首一茫茫(送李判官)風悲浮雲去(遣興)
趙太監時賞第一百一十九
直寶章閣軍噐太監督府参議官江西招討副使趙時
賞宗室有志氣首宰旌德以一縣抗虜數有功京師䧟
入閩行朝擢知邵武軍以棄城罪去自余開督随府典
兵數將偏師以當一面神采明雋議論慷慨空坑之敗
走之吳溪尋被執於隆興遇害哀哉
豪傑貴勲業(送殿中楊豊)宗支神堯後(贈李入判官)
平生白羽扇(嚴武公)欝結回我首(述懷)
劉沐第一百二十
宣教郎督府機宜帶行大府寺簿刘沐字淵伯予隣曲
朋友從勤王𥙷官予䧟淵伯領諸軍還及予歸國淵伯
收部曲赴府會於汀專將一軍為督帳親衛沉實有謀
圓機應物凢江西忠義皆淵伯所號召晝夜酬應精力
不倦會病劇乍起空坑之敗不得脫遇害於隆興長子
同日刑次子貢元死空坑乱兵余收其第三幼子亦沒
於廣哀哉
王翰願卜隣(贈韋左丞)稽康不得死(遣興)
落月滿屋梁(夢李白)悲風為我起(金華山觀)
孫&KR1643;第一百二十一
宣教郞帶行監官告院知吉州龍泉縣孫&KR1643;予長妹夫
也予引兵出贑其邑人奉&KR1643;以邑返正尋為親黨所䧟
遇害於隆興哀哉
故人有孫宰(彭衙行)義均骨肉地(餞裴二端分)
連為糞土叢(往在)揮手灑衰泪(别建封)
彭司令震龍第一百二十二
宣教郎帶行大社令知吉州永新縣彭震龍予次妹夫
也性跌宕喜功名起兵随勤王及歸郡邑巳䧟乃結湖
南諸峒豪傑謀興復余出江西即以縣返正虜遣軍攻
之其親黨内應被執遇害於郡城哀哉
堂上會親戚(送李校書)可憐馬上郎(白馬)
呻吟更流血(北征)干戈浩茫茫(南池)
䔥從事燾夫第一百二十三
從亊郎䔥燾夫永新人工詩與字從予山中久其兄敬
夫詩尤豪俊亦嘗客吾門燾夫從勤王得官及歸贊彭
司令收復鄕邑規以正道予至興國詣府白亊意氣慷
慨邑城䧟兄弟俱不免哀哉
灑翰銀鈎連(陳合遺故宅)翩躚山顛鶴(西閣曝日)
惨淡鬪龍蛇(喜晴)及兹歎冥漠(青陽候)
䔥架閣第一百二十四
督幹架閣監軍䔥明哲字元甫吉州貢士性剛毅遇亊
有膽氣明於大節予至汀梅來從督府幕及出江西監
贑縣義兵收復萬安縣尋復龍泉行府敗元甫入野陂
連結諸寨拒虜被執死於洪哀哉
諸生舊短褐(橋陵)張目視寇讐(送韋評亊)
高義終焉在(送王信州)白骨更何憂(得弟觀書)
陳督幹第一百二十五
督幹監軍陳子敬贑人以貲力雄鄕里舊從予遊行府
至汀子敬招集義兵置屯皂口以㩀贑下流以遏虜船
往來及行府攻贑子敬行其謀功效甚著行府敗舉兵
黃塘連結山寨不降重兵袭潰不聞所終哀哉
挺身艱難際(送韋評亊)虎穴連里閭(課伐木)
高天意悽惻(送韋諷)同盡随丘墟(謁文公上方)
陳少卿第一百二十六
帶行太府少卿福建提刑督府参議官陳龍復泉州老
儒號清陂先生丙辰登科沈厚朴茂有前軰風流平生
所歷州縣皆以清儉著名余開府南劍辟入幕老成重
一府尋遣往漳潮計亊行府自江南再入廣先生聚兵
循梅來會後分司潮陽應接諸路四方豪傑翕然響應
積糧治兵行府由是趍潮陽及移屯爲虜所追袭先生
遂不免時年七十三哀哉
卿月昇金掌(江陵送高大卿)老氣横九州(送韋評亊)
前軰復誰紀(李公邕)吾道長悠悠(發秦州)
鄒處置第一百二十七
兵部侍郎江東西處置副使督府参贊軍亊鄒&KR1590;字鳳
叔吉水人慷慨有大志以豪俠行臺郡間從予勤王𥙷
武資至將軍景炎換文以寺丞領江西招諭副使聚兵
寕都氣勢甚盛寕都被執變姓名為卜者虜不知其為
招諭使也入贑城得脱尋聚兵永豐興國間行府奏授
江西安撫副使統兵數萬攻興國縣尋會行府至縣返
正别軍復永豐進授江東西處置副使屯兵永豐境上
以烏合一日而潰行府失助於是有空坑之敗哀哉
東郊暗長戰(吴侍御江上宅)死地脫斯須(將適江陵)
庾公興不淺(張九齡)居然屈壮圖(别蘇溪)
鄒處置第一百二十八
行府再入廣奏以公充都督府分司置司永豐興國間
接應江淮虜自隆興遣大兵攻袭公萬死一生備經艱
難竟得脫引江西兵入廣會行府於潮陽及移屯公爲
殿亊出不虞虜至麾下火急自剄扶入南嶺踰十日死
是行公所將皆江西頭目以取行府爲名使行府入江
西十萬衆立辦天之未啓中興也柰何公有子甚俊先
卒家人散失無餘公嘗謂予欲立富田鄒氏子爲嗣不
果至是絶哀哉
方當用節鉞(相中允)不返舊征魂(東楼)
凄凉餘部曲(送郭中丞)發聲爲爾吞(别李義)
劉監簿第一百二十九
宣教郎帶行軍噐監簿督府機宜刘子俊字民章吾鄕
之傑也嘗領漕貢余開督興國民章來計亊行府敗民
章收散兵於洞源接應諸郡縣尋引軍入廣道遇虜潰
亡未幾再招集與鄒處置同詣行府會於潮陽越二十
日而行府敗民章被執莫知所終哀哉
艱難奮長戰(潼關吏)高義薄行雲(畫街行)
死為殊方鬼(客堂)三夜頻夢君(夢李白)
劉監簿第一百三十
秀氣衝星斗(贈李八丈)壮筆過飛泉(李十五丈)
舊遊易磨滅(汝陽王璡)魂傷山寂然(妻子入蜀)
䔥資第一百三十一
閤門路鈴䔥資本書吏也小年給使令稍長通文墨圓
機善處亊性和厚上下信爱予家先避地入廣資於
難中扶持盡力及行府江西之敗衛護大夫人全督府
印有功後在兵間調和諸將應府中碎務皆其領攝腹
心之良也潮陽移屯道遇虜資以病体被害哀哉
王當風雲會(病栢)謝爾從者劳(遣興)
感恩義不小(送廬侍郎)魂獨委蓬嵩(送王砅)
杜大卿滸第一百三十二
司農卿廣東提舉招討副使督府謀官杜滸字貴卿丞
相立齋之姪也性剛猛為游俠京師予北行滸願從鎮
江之脫滸之力也匍匐淮甸衛護艱虞忠劳備盡嗚呼
可謂義士
昔沒賊中時(送韋評亊)中夜間道歸(後出塞)
辛苦救衰朽(遭田父泥飲)微爾人盡非(北征)
杜大卿滸第一百三十三
滸從予南還佐府南劍尋遣往台温招集兵財福安䧟
相失滸趍行朝久之奉朝命至行府值江西之敗又與
䟦涉艱難者年餘及得府移屯潮陽滸護海舟尋趍厓
山與行府遂隔及厓山潰滸并䧟焉余至五羊滸來見
病無復人形在虜網羅中無所容力尋聞死焉哀哉
高随海上查(夜宴)子豈無扁舟(寄薛郎中)
白日照執𬒮(送樊侍御)埋骨巳經秋(破船)
徐榛第一百三十四(詩闕)
正將徐榛温州人其父官湖北榛往省迷失道歸行府
後生精練以筆扎典機密小心可信予被執榛得脫自
惠州來五羊願從北行扶持患難備殫忠欵道病至豐
城死焉
林檢院琦第一百三十五
宣教郎督機檢院林琦閩士余屯餘杭時琦結集赭山
忠義捍禦海道得官及南劍開府琦來外有文采内甚
忠实數随患難劳而不怨及行府湖陽之敗琦不能脫
虜屯惠境逃去尋又被獲虜遇之不以禮至建康病死
虜自謂琦不肯自爱如於沿道浸水務自殘滅之類琦
可謂不降其志者矣哀哉
時危挹佳士(貽柳少府)惨淡随回鶻(北征)
佯狂真可哀(不見)死淚終映睫(李光弼)
曾先生第一百三十六
秀峰曾先生鳳予師也太學釋褐累遷監丞會京師亂
走衢衢尋䧟及景炎登極衢添倅䔥雷龍首倡返正先
生自衢來劍随行府之汀丁丑春以梅州添差通判將
行會行府移屯先生挈家避地於汀之鄕落六月以病
死其子三貴自吉來奔喪不能返喪幸其一家歸至瑞
金三貴復病死於道先生妻亦卒惟女在不知所之先
生遭值虜難以清文粹德一不施於世流落以死家乃
俱喪哀哉
江海日凄凉(遣興)賢聖盡䔥索(西關)
西河共風味(衡山縣學)顧步涕横落(郭代公故宅)
鄧禮部第一百三十七
光薦字中甫予郡人自虜度嶺及廣䧟避地深山適強
寇至妻子兒女等匿暗室寇無所暏焚其居十二口同
時死中甫随駕至厓山除禮部侍郎巳卯春除斈士院
權直未數日虜至厓山潰中甫赴海虜舟拔出之張元
帥待以客禮與余俱出嶺别於建康嗚呼中甫禍難之
慘不减予而獨免北行幸而脫歸為管寕為陶潜不亦
善乎
南宫無故人才名三十年(問鄭景文)
江城秋日落(贈侍郎四舅)此别意蒼然(送韋書記)
家樞密鉉翁第一百三十八
則堂先生家鉉翁蜀名家有學問舉動必以禮朝中老
成典刑也當國都不守先生簽書樞密見虜持正議左
丞相吴堅右丞相賈餘慶以省札遍告天下令以城歸
附先生不押字虜自省中脅以無禮公不為動竟末如
之何後以祈請使為名群詣北庭既至上書申祈請之
議忤北庭意留燕邸巳而移漁陽又移河間如我朝羈
置特官給飲食而已余過河間得一二相見先生風采
非復宿昔而忠貞儼然使人望而知敬嗚呼其可謂正
人矣
出處同世網(鄭公虔)高誼邁等倫(别蔡著作)
異方驚會面(送韋别駕)慰此真良臣(寄唐使君)
墳墓第一百三十九
予甲戌春自衡陽憲節歸赴贑州省拜墳墓及乙亥五
月奔祖母喪至門以起復六月望日出從戎亊與宗族
鄕黨永訣云
别離巳五年(贈蘇四)不及祖父茔(後園山脚)
霜露晚凄凄(出郭)痛哭松風廻(北征)
宗族第一百四十
西江接錦城(送李粛)山隂一茅宇(遣興)
宗族忍相遺(送崔都水)乾坤此深阻(宿清溪驛)
母第一百四十一
先母齊魏國大夫人盖自虜難後弟璧奉侍赴惠州弟
璋從焉已而之廣之循之梅余來梅州母子兄弟始相
見既而魚軒出江西尋復入廣夫人遊二子間無適無
莫雖兵革紛優處之怡然戊寅行府駐船澳弟璧仍知
惠州弟璋復在侍夫人薬八月兩國之命下時巳得疾
九月七日寅時薨逝弟璧卜地於惠循之深山間不肖
孤巳矣未有返葬夫人期不知二弟何時畢此大亊身
䧟萬里縲絏中歲時南望嗚咽云
何時太夫人(送李校書)上天回哀眷(大雨)
墓久狐兔隣(汝陽王璡)嗚呼淚如霰(白馬)
舅一百四十二
予以楚囚過西昌聞舅家机&KR1150;自是南望孤雲每念我
母不勝渭陽之情
萱草秋巳死(從孫済)歲暮有嚴霜(北遊)
落日渭陽情(送翁統軍)涕淚濺我裳(貼華陽李少府)
妻第一百四十三
丁丑八月十七日空坑之敗夫人歐陽氏女柳娘環娘
子佛生環之生母顔佛之生母黃並䧟失尋聞自隆興
北行惟佛生巳死人世禍難有如此者哀哉
結髮為妻子(新婚别)倉皇避乱兵(破船)
生離與死别(别賀蘭銛)回首淚縱横(示宗文宗武)
二女第一百四十四
床前兩小女(北征)各在天一厓(送高書記)
所愧為人父(赴奉先縣)風物長年悲(送楊監入蜀)
次子第一百四十五
渥洼騏驥兒(送李校書)衆中見毛骨(送魏六丈)
别來怱三載(四松)殘害為異物(北征)
妻子第一百四十六
妻子隔絶久(𫐠懷)飄颻若埃塵(寄薛郎中)
漠漠世間黑(贈蜀僧)性命由地人(懷鄭司戸)
妻子第一百四十七
世乱遭飄蕩(羌村)飛藿共徘徊(昔遊)
十口隔風雪(赴奉先縣)反畏消息來(𫐠懷)
長妹第一百四十八
余長妹適孫氏不幸孫氏傾覆家沒入燕妹奉孫氏生
母携子肖翁約翁及一女零丁孤苦客食萬里妹雖患
難中侍飬撫教各盡其所可謂賢矣哀哉
聞韋氏妹(元日)零落依草木(佳人)
深負鶺鴒詩(得舍弟消息)臨風欲痛哭(閬州東楼)
長子第一百四十九
予二子長曰道生姿性可教不幸乱離随家飄泊空坑
之敗能脫身自全鍾爱於大夫人以疾後大夫人六十
日死於惠陽郡治中生十三年矣哀哉
大兒聦明到(刘少府山水障)青歲巳摧頽(昔遊)
回風吹獨樹(樊侍御)吾寕舍一哀(赴奉先縣)
二女第一百五十
予六女長定娘次柳娘次環娘次監娘次奉娘次寿娘
丙子定娘寿娘以病死於河源之三角丁丑柳娘環娘
䧟惟監娘奉娘得存戊寅潮陽之敗復死亂兵中哀哉
癡女飢咬我(彭衙行)欝沒一悲魂(遣懷)
不得收骨肉(佳人)痛哭蒼烟根(送樊侍御)
弟第一百五十一
余二弟長璧次璋璋自船澳奉母喪趍惠州别璧来五
羊别自是骨肉因緣堕寥廓矣哀哉
兄弟分離苦(送弟頻)凄凉憶去年(倚杖)
何以有羽翼(夢李白)飛去墮爾前(彭衙行)
弟第一百五十二
棣華晴雨好(和宋太少府)風急手足寒(水會渡)
百戰今誰在(憶弟)羈捿見汝難(寄弟)
弟第一百五十三
沙晚鶺鴒寒(寄弟豊)風吹紫荆樹(得弟消息)
忍淚獨含情(郭中丞)江湖春欲暮(宴胡侍郎)
弟第一百五十四
不見江東弟(元日示宗武)急難心惘然(義鵠)
念君經世乱(送班司馬入京)卧病海雲邊(所思)
次妹第一百五十五
予次妹自永新歸寕不與彭氏之難乱離中随母兩國
夫人上下自船澳奉喪趍惠陽兄妹不復見矣哀哉
大際傷愁别(出郊)江山憔悴人(送孟倉曹)
團圓思弟妹(又示兩兒)傳語故鄕春(贈别何邕)
思故鄕第一百五十六
自一百五十六至一百六十二共七首皆思故鄕懷故
山之情余始創文山其間水石竹木䔥然有&KR2142;川盤谷
之趣盖將終焉承平時鄕曲賓朋日夕宴聚楽以忘憂
真人世之清福今思之非惟平生故人半為塵土而故
鄕萬里并隔世外惟死則魂識歸吾故鄕耳哀哉
天地西江遠(送崔侍郎)無家問死生(憶舍弟)
凉風起天末(憶李白)萬里故鄕情(江楼宴)
第一百五十七
江漢故人少(贈弟贊善)東西消息稀(憶弟)
異花開絶域(遊何將軍山林)野風吹征衣(别贊上人)
第一百五十八
老夫悲華年(聽楊氏歌)天涯故人少(送弟)
每望東南雲(遣興)决&KR1475;入飛島(望岳)
第一百五十九
人生無家别(無家别)親故傷老醜(述懷)
剪紙招我魂(彭衙行)何時一樽酒(憶李白)
第一百六十
春水滿南國(遣寓)惨淡故園烟(陳拾遺)
三年門巷空(遣興)永為隣里憐(草)
第一百六十一
迢迢萬里餘(前出塞)絶域誰慰懷(贈李五丈)
我圃日蒼翠(雨)回首望兩厓(柴門)
第一百六十二
春日漲雲岑(過津口)故園當北斗(月)
窈窕桃李花(喜晴)紛披為誰秀(九日)
第一百六十三
自一百六十三至一百九十一共二十九首雜然寫其
本心
陶潜避俗翁(遣興)龐公竟獨往(雨)
明明君臣契(牽牛織女)牢落吾安放(鄭公虔)
第一百六十四
吴楚東南坼(登岳陽楼)風雲地一隅(地隔)
蹉跎暮容色(重過何氏)不敢恨危途(北風)
第一百六十五
風煙渺吴蜀(柴門)雲帆轉遼海(後出塞)
喪乱紛嗷嗷(遣寓)尚愧微軀在(與嚴二奉礼别)
第一百六十六
驚風翻河漢(有懷)鶉首麗泥塗(將適江陵)
吾衰將焉託(遣懷)愁絶付摧枯(北征)
第一百六十七
隂風千里來(吴侍御江上宅)驚浪滿吴楚(雨)
世亊兩茫茫(贈衞處士)飄泊欲誰訴(又雨)
第一百六十八
平生方寸心(舟中苦熱)誓開玄冥北(後出塞)
歲暮日月疾(寫懷)我嘆黑頭白(酧薛判官)
第一百六十九
今吾抱何恨(贈别)恨無匡復姿(送樊侍郎)
含笑看吴鈎(後出塞)回首蛟龍池(詠懷)
第一百七十
天長眺東南(鄭公虔)衰謝多酸辛(汝陽王璡)
丈夫誓許國(前出塞)直筆在史臣(李公光弼)
第一百七十一
天衢隂峥嵘(赴奉先縣)歲寒心匪他(送嚴使君)
平生獨往願(立秋後題)零落首陽阿(過宋之問舊莊)
第一百七十二
済時肯殺身(寄唐使君)惨淡苦士志(送李大夫)
百年能哉何(别唐誠)終古立忠義(陳拾遺故宅)
第一百七十三
絶域三冬暮(送十七舅)垂老見飄零(送李大夫)
林氣森噴薄(過郭代公故宅)意鍾老栢青(送程錄亊還鄕)
第一百七十四
仰看八尺軀(别張建封)不要懸黃金(蘇公源明)
青青歲寒栢(枯拔)乃知君子心(張九齡)
第一百七十五
小人困馳驟(九日)後生血氣豪(遣懷)
世亊固堪論(園官送芙)我何随爾曹(飛仙閣)
第一百七十六
天地日蛙蠅(張九齡)劳生苦柰何(餞嘉州程都督)
聊欲從此逝(送樊侍御)人少豺虎多(别唐誡)
第一百七十七
男兒生世間(後出塞)居然成濩落(赴奉先縣)
鵉鳳有鎩翮(寄唐使君)虹蜺就掌握(揚旗)
第一百七十八
鵉凰不相待(暇日小園)白魚困密網(過津口)
但訝鹿皮翁(遣興)冥冥任所往(蘇少保)
第一百七十九
威鳳高其翔(尋崔戢)老鶴萬里心(遣興)
脫略誰能馴(薛少保)兀兀遂至今(赴奉先縣)
第一百八十
天寒霜雪繁(赤谷)䔥䔥北風勁(羌村)
高鳥黃雲暮(送殷参軍)斗上捩孤影(義鶻)
第一百八十一
乾坤沸嗷嗷(送王砅)名繋朱鳥影(張九齡)
寥落寸心違(送何侍御)斯文亦吾病(早發)
第一百八十二
儒冠多誤身(贈韋右丞)識字用心苦(阮隱居)
斯文憂患餘(宿鑿石浦)欝欝流年度(雨)
第一百八十三
名賢慎出處(自施州歸)志士懷感傷(贈李四丈)
猶殘數行淚(登牛頭山)引古惜興亡(壯遊)
第一百八十四
讀書破萬卷(贈韋右丞)許身亦何愚(赴奉先縣)
赤驥頓長纓(𫐠古)徤兒勝腐儒(草堂)
第一百八十五
䔥條四海内(别唐誡)慷慨有餘悲(水檻)
路逢相識人(前出塞)開懷無愧辞(詠懷)
第一百八十六
高歌激宇宙(衡山縣學)歲晚寸心違(贈韋贊善)
忠貞負冤恨(李公邕)姦雄多是非(詠懷)
第一百八十七
丈夫四方志(前出塞)喪乱飽經過(寓目)
清心聽鳴鏑(聽許十誦詩)衰老強高歌(别唐誡)
第一百八十八
茫然阮籍途(早發射洪)益歎身世拙(北征)
零落蛟龍匣(李公光弼)開視化爲血(客從)
第一百八十九
天地有逆順(崔少府)惘然難久留(發秦州)
當歌欲一放(尋崔戢)河漢聲西流(登慈恩塔)
第一百九十
萬古一死生(詠懷)誰是長年者(玉華宫)
我何良歎嗟(塩井)短褐即長夜(遣興)
第一百九十一
高官何足論(佳人)寂寞身後亊(夢李白)
物理固自然(塩井)願聞第一義(謁文公上方)
歎世道第一百九十二
自一百九十二起至二百泛然為世道感歎
古來遭喪乱(西閣滕日)丈夫多英雄(牽牛織女)
悠悠委薄俗(入衡州)豈非吾道東(贈蘇四)
第一百九十三
蝮蛇暮偃蹇(簡崔評亊)猛虎憑其威(遣興)
真宰意茫茫(遣興)六合人煙稀(北風)
第一百九十四
黎民困逆節(登㐮上堂)殘孽駐艱虞(過南岳)
孰云網恢恢(夢李白)自及梟獍徒(草堂)
第一百九十五
眼中萬少年(别張建封)得志行所為(詠懷)
白馬蹴微雪(遣興)追随燕薊兒(王公思礼)
第一百九十六
客從何鄕來(病栢)挾矢射漢月(留花門)
殺身傍權要(三歌)門戸有旌節(遣興)
第一百九十七
關河霜雪清(送遠)故人亦流落(送裴五赴)
夷歌奉玉盤(楊六判官)悲君随燕雀(贈何邕)
第一百九十八
漁陽豪俠地(後出塞)圵里富熏天(遣興)
快馬金纏轡(送從弟亞)但遇新少年(遣懷)
第一百九十九
南北逃世難(逃難)始聞蕃漢殊(草堂)
天下今一家(鹿須山)中原有驅除(留花門)
第二百
茫茫天造間(宿花石戍)高岸尚爲谷(水檻)
百川日東流(别贊上人)勢閱人代速(觀山川水漲)
文山先生全集卷之十六終
