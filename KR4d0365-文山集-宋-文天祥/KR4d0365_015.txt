文山先生全集卷之十五别集
吟嘯集
生朝(五月初二日)
客中端二日風雨送牢愁昨歲猶潘母今年更楚囚田園
荒吉水妻子老幽州莫作長生祝吾心在首丘
西瓜吟
拔出金佩刀斫破蒼玉瓶千點紅櫻桃一團黃水晶下咽
䪺除烟火氣入齒便作冰雪聲長安清富說卲平争如漢
朝作公卿
石三峯爲示十字云昔日乘龍貴今朝汗馬勞爲
足六句
雲低昏海日風急沸洪濤昔日乘龍貴今朝汗馬勞紈綺
汙塵土珠玉委蓬蒿若作凄然賦吾將僕命騷
蚤秋
寒魄澹玄河商颷慓明發羈人坐環堵壮士衣穿褐晉陵
誰復新秦陵尚云秣夫君百世心患不在饑渴
寄惠州弟
五十年兄弟一朝生别離鴈行長已矣馬足遠何之&KR0830;骨
知無地論心更有誰親喪君自盡猶子是吾兒
感傷
地維傾渤澥天柱折崑崙清夜爲揮淚白雲空斷魂死生
蘇子節貴賤翟公門高廟神靈在乾坤付不言
自歎
海闊南風慢天昏北斗斜孤臣傷失國遊子歎無家官飯
身如寄征衣鬢欲華越王臺上望家國在天涯
虎頭山
蚤不逃秦帝終然䧟楚囚故園春草夢舊國夕陽愁妾婦
生何益男兒死未休虎頭山下路揮淚憶虔州
高沙道中
道逢死人骨委積萬有千魂魄侵蠅蚋膏脂飽烏鳶使我
先朝露其事亦復然丈夫竟如此吁嗟彼蒼天古人擇所
趍肯蹈不測淵柰何以遺體糞土同棄捐初學蘇子卿終
慕魯仲連求仁而得仁寧死溝壑填自古皆有死死不汚
腥羶秦客載張禄吴人納伍員季布疑在魯樊期托於燕
國士急人病倜儻何拘攣伊人莫知我此恨付重泉
戰場
三年海嶠擁貔貅一日蹉跎白盡頭垓下雌雄羞故老長
安咫尺泣孤囚魚龍沸海地爲泣烟雨滿山天也愁萬死
小臣無足憾蕩隂誰共侍中遊
哭崖山
寶蔵如山席六宗樓船千疊水晶宫吴兒進退尋常事漢
氏存亡頃刻中諸老丹心付流水孤臣血淚洒南風早來
朝市今何處始悟人間萬法空
上塜吟
湘人有登科者初授武岡尉單車赴官守名家正擇婿
尉本有室隱其實而取焉官滿随婦翁入京自是捨乘
梓去墳墓終身不歸後官至侍從其糟糠妻居母家不
復嫁歲時爲夫家上塚婦禮不廢友人作古詩一首曰
上塜吟某讀之爲之感慨因更廣其意賦五言一篇
余昔從君時上堂拜姑嫜相携上祖塜歲時持酒漿姑嫜
相繼沒馬鬛不在鄕共君甌盂飯清涕流𥜗裳君貧初赴
官有家不得將妾無應書兒松檟自成行君别不復歸歲
月何茫茫長安擁朱綬執鴈事侯王豈無一紙書道路阻
且長年年酧寒食妾心良自傷君家舊巾櫛至今襲且蔵
諒君霜露心白首遥相望
&KR0830;無主墓碑
風雨中見道傍一碑題云&KR0830;無主墓之記乃大定戊申
所立雨衣淋漓字晝漫滅惜不得下馬讀之
路逢一石碑亭亭傲風雨停驂髣髴看云是無主墓末書
戊申歲屈指九十秋是時龍渡江甲子恍一周借問&KR0830;者
誰承平百世祖亦有周餘民戰骨委黃土大祖下江南誓
不戮一人神孫再立國天以報至仁大河流血丹屠毒誰
之罪潼關忽不守皇皇依汴蔡螳螂知捕蟬不知黃雀來
今古有興廢重爲生人哀
邳州哭母小祥
我有母聖善鸞飛星一周去年哭海上今年哭邳州遥想
仲季間木主布筵几我躬巳不閱祀事付支子使我早淪
落如此終天何及今畢親喪於分亦巳多母嘗教我忠我
不違母志及泉會相見鬼神共歡喜
哭母大祥
九月七日先母夫人大祥之辰某爲子不孝南望嗚咽
爲哀章一首
前年惠州哭母歛去年邳州哭母朞今年飄泊在何處燕
山獄裏菊花時哀哀黃花如昨日兩度星周俄箭疾人間
送死一大事生兒富貴不得力秪今誰人守墳墓零落瘴
鄕一堆土大兒狼狽勿復道下有二兒并二女一兒一女
亦在燕佛廬設供捐金錢一兒一女家下祭病脫麻衣日
晏眠夜來好夢歸故國忽然海上見顔色一聲鷄呌淚滿
床化爲清血衣裳濕當年婺緯意謂何親曾撫我夜枕戈
古來全忠不全孝世事至此甘滂沱夫人開國分齊魏生
榮死哀送天地悠悠國破與家亡平生無憾惟此事二郎
巳作門戸謀江南&KR0830;母麥滿舟不知何日歸兄骨狐死猶
應正首丘
哭妻文
烈女不嫁二夫忠臣不事二主天上地下惟我與汝嗚呼
哀哉
先太師忌日
太師忌汗漫二紀似跳丸弟妹俱成立家鄕忍破殘衣冠
晨月暗墳墓夜風寒萬里逢先忌無言把淚彈
告先太師墓文
維巳卯五月朔越二十有六日孝子某自嶺被執至南安
軍謹具香幣遣人馳告于先太師革齋先生墓下嗚呼人
誰不爲臣而我欲盡忠不得爲忠人誰不爲子而我欲盡
孝不得爲孝天乎使我至此極耶始我起兵赴難勤王仲
弟將家遁于南荒宗廟不守遷我異疆大臣之誼國亡家
亡靈武師興解后歸國再相出督身荷憂責江南之役義
聲四克爲親拜墓以剪荆棘大勲垂集一跌﨑嶇妻妾子
女六人爲俘收拾散亡息于海隅庶幾奮厲以爲後啚惡
運推遷天所廢棄有母之喪尋失嫡子哭泣未乾兵臨其
壘倉皇之間二女夭逝剪爲囚虜形影獨存仰藥不癠竟
北其轅繋頸縶足過我里門望墓相從恨不九原爰指松
楸有言若誓繼令支子實典祀事有姪曰昇我身是嗣興
言及此血淚如雨嗚呼自古危亂之世忠臣義士孝子慈
孫其事之不能兩全也久矣我生不辰罹此百凶求仁得
仁抑又何怨幽明死生一理也父子祖孫一氣也冥漠有
知尚哀鍳之
余始至南安軍即絶粒爲告墓文遣人馳歸白之祖
禰瞑目長往含笑入地矣乃水盛風駛五日過廬陵
又二日至豐城知所遣人竟不得行余至是不食垂
八日若無事然私念死廬陵不失爲首丘今心事不
逹委命荒江誰知之者盍少從容以就義乎復飲食
如初因記左傳申包胥哭秦庭七日勺飲不入口不
聞有他廼知餓踣西山非一朝夕之積也余嘗服腦
子二兩不死絶食八日又不死未知死何日死何所
哀哉
巳卯十月一日至燕越五日罹狴犴有感而賦(一十七首)
一
直絃不似曲如鈎自古聖賢多被囚命有死時名不死身
無憂處道還憂可憐杜宇空流血惟願嚴顔便斫頭結束
長編猶在此竈間婢子見人羞
二
落落南冠自結纓桁楊卧起影縱横坐移白石知何世夢
斷青燈問幾更國破家亡雙淚暗天荒地老一身輕黃梁
得失俱成幻五十年前元未生(范曄在獄中爲士題扇云去白日之皎皎即長夜之悠悠)
三
心期耿耿浮雲上身事悠悠落日西千古興亡何限錯百
年生死本来齊沙邊莫待哀黃鵠雪裏何須問牧羝此處
曾埋雙寶劍虹光夜指楚天低
四
寥陽殿上步黃金一落顛崖地獄深蘇武窖中偏喜卧劉
琨囚裏不妨吟生前巳見夜义面死去只因菩薩心萬里
風沙知巳盡誰人會得廣陵音
五
亦知戞戞楚囚難無柰天生一寸丹鐡馬行鏖南地熱赭
衣坐擁北庭寒朝飡淡薄神還爽夜睡﨑嶇夢自安亡國
大夫誰爲傳秪饒野史與人看
六
風雪重門老楚囚夢回長夜意悠悠熊魚自古無雙得鵠
雀如何可共謀萬里山河真堕甑一家妻子枉填溝兒時
愛讀忠臣傳不謂身當百六秋
七
聽着啼鵑淚滿襟國亡家破見忠臣關河瀝落三生夢風
雪飄零萬死身丞相豈能堪獄吏故侯安得作園人神農
虞夏吾誰適回首西山繼絶塵
八
風前泣燈影日下泣霜花鍾信忽然動屋隂俄又斜悶中
聊度歲夢裏尚還家地獄何須問人間見夜义
九
風霜隂忽忽天地澹悠悠我自操吴語誰來問楚囚寂中
惟滅想逹處盡忠憂手有韋編在朝聞夕死休
十
環堵塵如屋纍然一故吾解衣烘稚蝨勻鏁救殘鬚坐處
心如忘吟餘眼巳枯不應留滯久何日褁籧篨(吴殺諸葛謹以籧篨)
(褁而棄之)
十一
浩劫風塵暗衣冠痛百罹静傳方外學晴寫獄中詩烈士
惟名殉真人與物違世間忙會錯認取去來時
十二
儼然楚君子一日造王庭議論探堅白精神入汗青無書
求出獄有舌到臨刑宋故忠臣墓真吾五字銘
十三
兩月縲囚裏一年憂患餘疎因随事直忠故有時愚道在
身何拙心安體自舒近來都勘破人世只&KR1355;廬
十四
衮衣坐縲絏世事亦堪哀枕外親炊黍爐邊細畫灰無人
淚垂血何地骨生苔風雪江南路夢中行探梅
十五
我自憐人醜人方笑我愚身生豫譲癩背發范增疽巳愧
功臣傳猶堪烈士書衣冠事至此命也欲何如
十六
久矣忘榮辱今兹一死生理明心自𥙿神定氣還清欲了
男兒事幾無妻子情出門天宇闊一笑暮雲横
十七
珙璧衣冠十六傳更無一士死君前自慚重趙非九鼎猶
幸延韓更數年孟博嚢頭真自愛杲卿鈎舌要誰憐人間
信有綱常在萬古西山皎月懸
和夷齊西山謌
謌曰登彼西山兮採其薇矣以仁易暴兮不知其非矣
神農虞夏忽然沒兮我安適歸矣吁嗟徂兮命之衰矣
後二千餘年某廼倚歌而和之曰
小雅盡廢兮出車采薇矣戎有中國兮人類熄矣明王不
興兮吾誰與歸矣抱春秋以沒世兮甚矣吾衰矣
又從而歌之曰
彼美人兮西山之薇矣北方之人兮爲吾是非矣異域長
絶兮不復歸矣鳳不至兮德之衰矣
十二月二十日作
家國哀千古星霜忽一周黃沙漫故道白骨委荒丘許遠
死何晚李陵生自羞南來冠不改吾且任吾囚
二十四日(俗云小年夜)
壮心負光岳病質落幽燕春節前三日江鄕正小年歲時
如有水風俗不同天家廟荒苔滑誰人燒紙錢
立春(巳卯十二月二十六日)
無限斜陽故國愁朔風吹馬上幽州天翻地覆三生劫歲
晚江空萬里囚烈士喪元端不惜逹人知命復何憂秪應
四十三年死兩度無端見土牛
遇靈陽子談道贈以詩
昔我愛泉石長揖離公卿結屋青山下咫尺蓬與瀛至人
不可見世塵忽相纓業風吹浩劫蝸角争浮名偶逢大吕
翁如有宿世盟相從語廖廓俯仰萬念輕天地不知老日
月交其精人一隂陽性本来自長生指點虚無間引我歸
員明一針透頂門道骨由天成我如一逆旅久欲躡屩行
聞師此妙訣&KR1355;廬復何情
歲祝犂单閼月赤奮若日焉逢涒灘遇異人指示
以太光明正法於是死生脫然若遺矣作五言八
句
誰知真患難忽悟大光明日出雲俱静風消水自平功名
幾滅性忠孝大勞生天下惟豪傑神仙立地成
巳卯歲除
歲除破衣裳夜半刺針線遊子長夜思佳人不可見草枯
稚驢吼燈暗饑鼠現深室閉星斗輕裘卧風霰大化忽流
斡浩劫蕩回轉冠屨失其位侯王化畸賤弓戈叱竒字刀
鋸摧䪻弁至性詎可遷微軀不足戀真人坐冲漠死生一
乘傳日月行萬古神光索九縣
右自巳卯十月一日至歲除所賦當時望旦夕死不
自意蹉跎至今詩凡二十餘首明日爲商横執徐歲
不知又當賦若干首而後絶筆云巳卯除日姓某題
元日(庚辰歲)
鐡馬風塵暗金龍日月新衣冠懷故國鼓角泣離人自分
流年晚不妨吾道春方來有千載兒女枉悲辛
庚辰四十五歲
東風昨夜忽相過天地無情柰老何千載方來那有盡百
年未半巳爲多君傳南海長生藥我愛西山餓死謌泡影
生來随自在悠悠不管世間魔
感興
萬里雲山斷客魂浮雲心事向誰言月侵鄕夢夜推枕風
送牢愁晝掩門蘇子窖中閑日月石郎家裏舊乾坤朝聞
夕死吾何恨坐把春秋子細論
正月十三日
去年今日遁崖山望見龍舟咫尺間海上樓臺俄巳變河
陽車駕不須還可憐羝乳煙横塞空想鵑啼月掩關人世
流光忽如此東風吹雪鬢毛班
上元懷舊
禁門三五金吾夜回首青春忽二毛池上昔陪王母宴斗
中今直貴人牢風生江海龍遊遠月滿關山鶴唳高夢到
鈞天燈火閙依然彩筆照宫袍
讀史
自古英雄士還爲薄命人孔明登四十韓信過三旬壮志
催龍虎高詞泣鬼神一朝事千古何用怨青春
感傷
家國傷冰泮妻孥歎陸沉半生遭萬劫一落下千尋各任
如曹命那知吾軰心人誰無骨肉恨與海俱深
遣興
一落顛崖不自由春風相對說牢愁稚驢黑月光中吼饑
鼠青燈影下遊豈料乾坤成堕甑始知身世是虚舟遥憐
海上今塵土前代風流不肯休
又
東風吹草日高眠試把平生細問天燕子愁迷江右月杜
鵑聲破洛陽烟何從林下尋元亮只向塵中作魯連莫笑
道人空打坐英雄收歛便神仙
四月八日
今朝浴佛舊風流身落山前第一州贑上瑶桃俄五稔海
中玉果巳三周人生聚散真成夢世事悲懽一轉頭坐對
薰風開口笑滿懷耿耿復何求
夜起
夢破東窗月半明此身雖在只堪驚一春花裏離人淚萬
里燈前故國情龍去想應回海島鴈飛猶未出江城客愁
多似西山雨一任蕭條白髮生
端午感興
千金鑄鏡百神愁功與當年禹服侔荆棘故宮魑魅走空
餘楊子水東流
又
當年忠血堕䜛波千古荆人祭汨羅風雨天涯芳草夢江
山如此故都何
又
流棹西來恨未銷魚龍寂寞暗風潮楚人猶自貪兒戲江
上年年奪錦標
見艾有感
過眼驚初夏回頭憶晚春巳憐花結子又見艾爲人故國
丹心老中原白髮新靈修那解化清夢楚江濱
自歎
綠槐雲影弄黃昏月照牢愁半掩門一片心如千片碎十
分鬚有二分存沙邊黃鵠長回首江上杜鵑空斷魂豎子
溷人漫不省紅纓白馬意軒軒
自遣
詩餘眠白日飲後坐清風萬事乘除裏平生寵辱中心無
随境變意自與天通莫笑邯鄲夢惺惺更是空
自𫐠
赤舄登黃道朱旗上紫垣有心扶日月無力報乾坤往事
飛鴻渺新愁落照昏千年滄海上精衛是吾魂
不睡
終夕起推枕五更聞打鍾精神入朱鳥形影落盧龍弭節
蓬莱島揚旗大華峰奔馳竟何事回首謝喬松
七夕
大地風塵惡長天歲月奔憂來渾是感夢破與誰言緱鶴
空回首河牛暗斷魂吾今拙又拙無復問天孫
有感
石郎草草割山川一落人手三百年八州風雨暗連天三
皇五帝如飛煙人人野祭伊水邊春秋斷爛不復傳白頭
潦倒今魯連夜深危坐日晏眠
聞季萬至
去年别我旋出嶺今年汝來亦至燕弟兄一囚一乘馬同
父同母不同天可憐骨肉相聚散人間不滿五十年三仁
生死各有意悠悠白日横蒼煙
有感
丁丑歲八月十七日家人䧟今恰三周而予在行既十
閱月矣有感而賦
平生心事付悠悠風雨燕南老楚囚故舊相思空萬里妻
孥不見滿三秋絶憐諸葛隆中意嬴得子長天下遊一死
皎然無復恨忠魂多少暗荒丘
感懷
巳卯八月二十四日予以楚囚發金陵十月一日至燕
越五日罹狴犴今爲庚辰中秋後九日感懷四十字
去歲趍燕路今晨發楚津浪名千里客剰作一年人鏡裏
秋容别燈前暮影親魯連疑未死聊用托芳塵
重陽(庚辰)
飄零萬里若爲家一夜西風吹鬢華秪有新詩題甲子更
無故舊對黃花
又
江南秋色滿梧桐回首青山萬事空怕見鏡中新白髮長
將破帽褁西風
又
風捲車塵弄暁寒天涯流落寸心丹去年醉與茱萸别不
把今年作徤看
巳卯十月一日予入燕城歲月冉冉忽復周星而
予猶未得死也因賊八句
去冬陽月朔吾始至幽燕浩劫真千載浮生又一年天南
照天北山後接山前夢裏乾坤老孤臣雪咽氊
巳卯十月五日予入燕獄今三十有六旬感興一
首
石晉舊燕趙鍾儀新楚囚山河千古痛風雨一年周過鴈
催人老寒花送客愁捲簾雲滿座抱膝意悠悠
去年十月九日余至燕城今周星不報為賦長句
君不見常山太守罵羯奴天津橋上舌盡刳又不見㫿陽
將軍怒切齒三十六人同日死去冬長至前一日朔庭呼
我弗爲屈丈夫開口即見膽意謂生死在頃刻赭衣冉冉
生蒼苔書雲時節忽復來鬼影青燈照孤坐夢啼死血丹
心破只今便作渭水囚食粟巳是西山羞悔不當年跳東
海空有魯連心獨在
冬至
書雲今日事夢破暁鳴鍾家禍三生劫年愁兩度冬江山
乏小草霜雪見孤松春色蒙泉裏煙蕪幾萬重
冬晴
北國天寒少南方地氣來年光如箭去世事正輪廻可怪
新祈雪相思久别梅夜闌燈坐暗獨自撥殘灰
自歎
可憐大流落白髮魯連翁每夜曕南斗連年坐北風三生
遭際處一死笑談中嬴得千年在丹心射碧空
戊寅臘月二十日空坑敗被執于今二周年矣感
懷八句
横磨十萬坐無謀回首蹉跎海上州太傅只圖和藥了將
軍便謂斫頭休乾坤顛倒真千劫身世留連復一周一死
到今如送佛空牎淡月夜悠悠
所懷
萬里青山兩鬢華老臣無國又無家乾坤局促籠中鳥風
雪飄零糞上花歲晚江空人巳逝天寒日短路何賖書生
不作綱常計聞是東門巳種瓜
除夜(庚辰)
門揜千山黑孤燈伴不眠故鄕在何處今夕是窮年住世
真無係爲囚巳自然勞勞空歲月得死似登仙
又
歲暮難爲客天涯况是囚乾坤還許大歲月忽如流夢過
元無夢憂多更不憂屠蘇兒女態肯作百年謀
元日(辛巳)
金虬㗸日出鐵騎勒春回天上青門隔人間白髮催霜寒
欺舊草山晚放新梅環堵甘牢落東風枉却來
又
慙愧雲臺客飄零雪滿氊不圖朱鳥影猶見白蛇年宮殿
荒烟隔門庭宿草連乾坤自春色回首一澘然
初六日即事
車馬燕山閙誰家早管絃開門忽見雪擁被不知年篋破
書猶在爐殘火復燃偷桃昨日事回首哭堯天
人日
今年爲蛇年此日是人日江右一龍鍾山中舊佔畢獨坐
守大玄一笑發狂疾悠悠王正意衰涕感麟筆
自歎
功業羞前軰形骸感故吾屢判嵇紹血幾無慶公鬚落落
惟心在蒼蒼有意無江流總遺淚何止失吞吴
元夕
燈火喧三市衣冠宴九宸金吾不禁夜公子早行春夢斷
青山遠愁侵白髮新燕山今夕月清影伴孤臣
又
飄零竟如此元夕幾堪憐南國張燈火燕山沸管絃相思
雲萬里剰看月三年笑與東風道浮生信偶然
文山先生全集卷之十五終
