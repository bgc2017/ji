文山先生全集卷之四文集
表牋
門謝表
臣某言伏凖省劄五月二十八日三省同奉聖旨文天祥
添差簽書寕海軍節度判官&KR0550;公事仍釐務臣以賜第之
初未經門謝未敢祗拜劄命申乞指揮續凖省札七月十
一日三省同奉聖旨令朝謝訖之任臣謹遵奉旨揮詣闕
庭朝謝者御大廷而發策式廣旁招奉清問以攄忠誤承
親擢尚阻紫宸之謝遽叨黃紙之除曠世遭逢瞻天感激
臣切以賓興下詔同天地宗祀之彛科舉取人代造化爵賢
之柄豈曰利人才之進取其間實天道之流行肆萬乘之
臨軒受諸侯之貢士占小善者率以錄咸造在廷取一人
焉拔其尤必有名世豈應庸瑣可在蒐羅臣禀質旣凡聞
道猶淺才非洛陽之年少偶玷薦書學非廣川之大儒遽
塵舉首自叨異數亦旣三年回思臚唱之蒙恩莫與鳬趍
而奉表有懷就日無路牋天方徬徨於丘園乃寵綏其禄
秩輙請展爲臣之禮幸許脩詣闕之恭兹盖伏遇皇帝陛
下德體乾行道苻常久世更三紀遠追成周式化之風歲
啓後庚近接藝祖開基之運凡際風雲之會咸依日月之
光遂令一介之姓名亦被九重之記錄臣敢不誓堅素守
勉企前修自揆讀書非爲平生温飽之計願言竭節用副
上心忠孝之期臣無任瞻天望聖激切屏營之至謹奉表
陳謝以聞
湖南提刑到任謝皇帝表
帝庭敷命昭闢四門天牧播刑誤頒一節申以遄驅之旨
疇兹巳試之庸周隰載馳漢條具布伏念臣本無他技惟
有孤忠兩朝特逹之知洊塵清要十載行蔵之跡秪自悔
尤雲雷之義方屯天地之心巳復當元日逹聰之始在皇
華遣使之中聖恩靡許於祝釐臣職敢稽於行道瞻盖高
而下耳冀用譽於折肱茲盖恭遇皇帝陛下道恊重華仁
周四表崇德廣業合乾轉坤翕之功折獄致刑得震動離
明之用遂令承乏復忝司平臣敢不祗若咨詢對揚欽恤
陳時臬事尚弘康乂之圖受王嘉師永迪明清之訓
謝皇太后表
司平椘甸命出嚴宸告至周原恩歸慈極敢敷&KR1078;訓仰謝
徽音伏念臣一介寒微兩朝知遇傾葵向闕初無𥙷於使
令啜菽杜門秪自深於觀省當元日會同之始拜公朝抆
拭之仁言遣使臣往陳臬事華省遄頒於趣旨叢祠竟秘
於俞音勉臣子之驅馳見吏民而宣布兹盖恭遇夀和聖
福皇太后陛下心起有極道合無疆長信怡愉贊炎圖之
昌運大任肅穆開蒼籙之隆平宜擇攸司俾敬爾獄臣敢
不丕承欽恤誕布慈仁乂我黎民尚想無刑之治于其王
母敢忘介福之元
謝皇后牋
君子審官道隆儷極皇華遣使命出治朝德意具宣忱辭
告至伏念臣疎庸一介遭遇兩朝早綴班行嘗忝金科之
属繼乘使傳復塵繡指之行曲成每戴於釐明退食難迯
於吏議不圖元會復錫恩言抆拭起家往陳時臬驅馳在
道寅奉天威涖止攸司欽哉乃職兹盖伏遇皇后殿下德
侔坤地位正家人關雎之化既行用之天下象魏之法使
布正自王宫爰取踐更載叨詳讞臣敢不靈承欽恤祗若
平反無刑以乂黎民誕敷聖化式敬以長王國永誦徽音
皇太子生日賀皇帝表
大夏長贏坤二爻之紀季千秋似續震一索之揆初瑞彩
緣車歡顔丹扆恭惟皇帝陛下德流芭水業茂蘿圖夀富
多男積善必有餘慶本支百世命吉在厥初生記甲觀之
瑞分占乙禖之祚遠臣縻身軫埜戴目心星誦億子之宜
君首歌周雅祝萬年之爲父更續唐詩
賀皇太后表
福于王母際南面之昌期天以神孫娱東朝之永日晝堂
瑞節長樂歡聲恭惟夀和聖福皇太后性藴冲和仁培静
夀思齊所以聖也以御于邦螽斯宜爾孫兮克開厥後皇
皇穆穆繼繼承承臣迹滯騏原心馳鳳闕本支百世播緜
瓞之聲詩怡愉萬年衍含飴之福慶
賀皇后牋
坤后廣生式恊二爻之月震男揆度載逢一索之期慶衍
蘿圖喜充椒掖恭惟皇后殿下道柔配地德厚承天以御
于家爲今京室之婦則樂有子如古周南之風百世本支
萬年福禄臣迹縻牲轡心賀燕謀占斯干之詩巳符吉夢
美思齊之德益嗣徽音
皇子進封左衞上將軍嘉國公賀皇帝表
乾父垂仁茂積蘿圖之慶震男鍾美肇基茅土之邦百世
可知四方來賀洪惟昭代爰立親親粤有舊章禮優貴貴
昉祥符之七載侈慶國之初封綺仗分班璲珪䟽寵庸表
人倫之厚遹觀王室之疆式于今休監于成憲恭惟皇帝
陛下福堷周厚和緝堯雍寳曆無疆方萬年而受祜金枝
有煒期億子以宜君錫以嘉名渙其大號地營東井詔爵
五之最穹天拱北辰炳心三之相照克昌厥後長發其祥
臣有蹇牡騑阻随虎拜祉歌子施遥陳皇矣之詩道盡君
嚴願贊家人之易
賀皇太后表
東朝保艾方隆堯母之仁西國分茅式篤文孫之慶兩宫
喜色萬宇歡聲恭惟夀和聖福皇太后陛下德厚慈元神
怡長樂尊之至也上承視膳之勤宜爾䋲兮下適含飴之
趣瑶池日永玉葉春濃臣遠被繡衣隃瞻綵仗于其王母
知介夀之來崇佑我後人碩丕圖之有衍
賀皇后牋
坤稱乎母儼家服於椒塗震索而男赫龍光於茅土長秋
喜色方夏歡聲恭惟皇后殿下含弘承天博厚配地祥鍾
長發熾商後於有娀音繼思齊培文昭於大姒圭瑑焜煌
於綺仗芾朱輝映於褘衣臣遠驟華原隃瞻蘂殿想宜君
之穆穆茂對王休侈多子之䋲䋲載歸后美
皇女進封同夀公主賀皇帝表
乾見大人道夙隆於乾體巽爲長女命爰寵於巽申喜溢
宫庭歡騰海宇竊惟興君之際必有積善之餘播在正風
則曰王姬之美陳于小雅是爲女子之祥無非歌福禄之
同于以表國家之盛恭惟皇帝陛下和順而理温柔以容
苞體深仁旣歲緜瓜之瓞岡陵厚積復培穠李之華始封
爰遴於嘉名遐祉永齊於聖夀臣跡縻使事身隔賀班親
愛如家遥贊人倫之厚肅雍迪教遹觀王道之成
賀皇太后表
周家福禄積由任姒之仁堯母聖神親覩娥英之慶宫闈
盛典海宇歡聲恭惟夀和聖福皇太后陛下南極景光東
朝綦貴有功寳祚旣開聖子之傳流澤銀潢爰毓天孫之
瑞贊初封於沁水同上夀於瑶池臣遠玷皇華隃瞻長樂
怡愉太后諒承婉娩之娱雍肅王姬益表儉慈之教
賀皇后牋
坤萬物之資生實蕃慶積巽一索之謂長昉對命申喜氣
宮闈歡聲海宇恭惟皇后殿下關雎孝敬芣苡和平灼灼
宜家夙範華桃之懿雍雍成德茂鍾穠李之英賁然錫沁
水之封展也同長秋之夀臣遠縻苞𣏌遥睇塗椒風以周
南仰化原之洵美觀于堯女願母道之浚明
知贑州到任謝皇帝表
九重選牧錫類天寬千里承流奉親地近昉共侯度丕戴
王休伏念臣某才本空疎分安孤苦身逄盛代夙自厲於
丹心家有重親晩相依於白髮頃叨漢傳往即楚封何敬
非刑粗殚審克不遑將母私切懷歸嘗懇懇以陳情冀高
高之欲從遄蒙異渥特卑近麾繼朌旨以趣征巳鞠躬而
祗上禄及一門之微賤恩同大造之生成兹盖伏遇皇帝
陛下以堯舜之資行曾閔之道嗣寕王之大歷毖我成功
奉太后之萬年與天齊夀遂使忝求芻之寄亦獲共啜菽
之歡臣敢不老老及人親親爲政由家逹國期興遜以興
仁以子移臣寓爲忠於爲孝
謝皇太后表
東朝鴻慶介夀無疆南國虎符便親有命荷中宸之渙寵
望慈極以皈忱伏念臣一介迂疎兩朝遭遇昔備殫於敡
歷無以逾人頃間任於驅馳不遑將母惟内懷於烏哺遂
上徹於蟻忱果分二水之麾爰易三湘之節惟壤地接故
可以供菽水之職惟土風習故可以盡芻牧之心自省叨
隃若爲報稱兹盖恭遇夀和聖福皇太后陛下德光堯母
功配周姜夀錫萬年享怡愉之福化流四海推慈孝之仁
遂令下吏之僥榮獲以邇封而就飬臣敢不祗承德意誕
布恩言服膺錫類之詩益崇美化拜手牧民之訓隃贊徽
音
謝皇后牋
慈極承天恩深錫類廉車易地職重分符布聖德之中和
便親闈之温清伏念臣起繇孤遠積有迂疎骯髒半生於
事君而何𥙷驅馳近歲以將母而未能属爲飬以陳情荷
卑矜而從欲三湘納節二水授麾回刺史之車庶乎爲子
捧郡守之檄專以爲親僥冐實多糜捐曷稱兹盖恭遇皇
后殿下道隆坤厚德配乾仁大雅思齊媚周姜而穆穆長
秋備禮奉漢母以愉愉遂令疎遠之微臣亦效旨甘於便
壘臣敢不恪恭侯度茂對王休崇關雎卷耳之風迪惟懿
則篤南陔白華之行施及遐萌
夀崇節本州賀皇帝表
天子有親備四海九州之奉封人祝聖同萬年億載之期
凡属照臨舉同呼舞恭惟皇帝陛下剛建中正緝熙光明
燭六合而耀八紘功參天地躋三皇而軼五帝道御家邦
紹巍巍蕩蕩之勲盡尊尊親親之飬怡愉誕節光大前聞
臣獲布寬條幸逄盛際鵷鸞阻綴莫旅賀於東朝螻蟻傾
忱惟仰瞻於南極
賀皇太后表
於萬斯年慈宸有慶誕彌厥月祖佛同生旒冕敬共縉紳
舞蹈恭惟夀和聖福皇太后陛下道超太始德厚重坤關
雎周南之風夙陶美化思齊文王之母懋著徽音袗衣初
奏於薰絃宫珮畢朝於慈扆親下衮龍之拜載揚韶鳳之
音呼萬歲者三歡騰朝野等百世而上福衍子孫臣叨守
魚符莫陪鴛序我百而爾九十諒喜溢於舉觴心一而臣
三千第神馳於拱極
賀皇后牋
太姒之嗣太任星重慈極長秋之朝長樂天介夀祺流慶
九霄比隆千古恭惟皇后殿下明章德範陶冶化風大練
厚繒訓四方之節儉宵衣旰食侑五位之勤勞肖似徽音
婉愉誕序厚符坤地吉萃家人臣逖守遐邦忻逢華旦仰
瞻帝闕莫陪振鷺之班下與邦民同被關雎之化
夀崇節兵馬鈐轄司賀皇帝表
天子盡敬事親丕昭瑞節臣下歸美報上同祝脩齡覆載
兩朝頌歌四洽恭惟皇帝陛下克勤克儉無怠無荒堯以
是傳道莫高於虞舜文所以聖德益顯於大任有開麗水
之祥適際瑶池之會臣属縻戎鍵阻綴班聯北面而朝恍
天威之尺五南山之夀效臣子之呼三
賀皇太后表
金闕日長尊處宸闈之極王巵春滿誕膺法駕之朝凡在
式圍率均擊壤恭惟夀和聖福皇太后陛下心遊恬淡德
著慈仁隆周召之風人倫旣正飬黃老之性母道獨尊皇
穹申方至之休夀命衍無疆之筭臣猥分郡組共貳戎韜
迹遠觚稜帷幄隃瞻於長樂忱同葵藿笙璈第想於承華
賀皇后牋
坐於少廣慶慈極之誕彌朝于寝門助聖人之教愛宫庭
溢喜宇宙同和恭惟皇后殿下瑞應俔天光昭遡日正始
基化歌二南芣荇之詩視膳問安備六寝禕䄖之禮恊朱
明之律吕鏘綵仗之珮環驩奉玉巵禮同黼扆臣濫紆州
&KR0807;通領兵符聆舜樂之九成遥瞻南面效堯階之三祝竊
比華封
乾會節本州賀皇帝表
一人天拱適符龍御之亨萬國雲從共慶虹流之瑞系隆
宗社福被寰瀛恭惟皇帝陛下曰&KR1078;曰聰乃文乃武金甌
有永紹寕人大寳之休翠蹕早朝娱太后萬年之夀當嵩
呼之華旦繼夢月之佳辰兩宫同時千載盛事臣猥叨分
竹彌切傾葵奉玉巵之恭阻綴班於北闕通銀臺之奏但
申頌於西崑
賀皇太后表
六龍御極增光長發之詩萬國同心推本思齊之聖驩騰
宮壼和塞堪輿恭惟夀和聖福皇太后陛下曰希曰夷爰
清爰静以天下飬備百禄之熾昌與元氣游葆六根之純
粹海内樂唐虞之化宮中頌任姒之音臣叨預承流遥伸
歸美冬温夏凊禮嚴東面之朝日升月常福等南山之祝
賀皇后牋
黼扆端臨交上華封之祝椒塗内助仰承京室之規喜溢
六宮和薰八表恭惟皇后殿下静專成性徽懿秉姿珥簮
進庭燎之箴雞鳴有度弓韣奉高禖之祀燕翼發祥際上
帝生商之辰懋塗山興夏之德仰占七政日月並明俯鍳
四方岡陵齊夀臣分符江右化被周南首贊乾亨體天行
之不息更祈坤載恊地道之無疆
乾會節鈐司賀皇帝表
龍首庶物覩天德之照臨虎拜萬年對王休而蹈厲堪輿
恊氣海宇頌聲恭惟皇帝陛下神聖整齊武文經緯諸福
畢至一登再登三登我武維揚五伐六伐七伐虹渚載臨
於盛旦鳳音遥想於明庭臣通領鈐符恪共官次葵傾觀
闕阻陪就日之班花覆簮紳隃謝需雲之宴
賀皇太后表
天下傳歸於子降寳冊之鴻名聖人教愛以親上玉巵之
㬅夀非常之慶嘉頌攸同恭惟夀和聖福皇太后陛下冲
澹頥神儉慈孚化輔佐先帝夙殫卷耳之勤愉佚東朝允
著思齊之聖昉前殿紀誕彌之旦正羣方傾就望之忱肆
膺鳳輦之朝親下龍綃之拜臣属縻戎鍵阻綴班行現五
色之雲知獻占於太史舞兩階之羽諒增喜於慈顔
賀皇后牋
上萬歲之夀咸頌聖人形四方之風實基王化凡居持載
罔不驩呼恭惟皇后殿下生禀静柔安行雍肅躬河洲采
荇之㓗列聖顧歆翼寝門視膳之恭慈顔和懌合坤其順
遡日而明欣聆嵩嶽之呼並受華封之祝臣俯共武服仰
贊夀觴星之遠天之高陛莫瞻於九級漢之廣江之永詩
但誦於二南
皇子賜名本州賀皇帝表
家有嚴君托中興之昌歷天以聖子作大國之宗藩喜溢
宫闈慶關宗社恭惟皇帝陛下懋昭聖德厚正人倫保天
命以宜君四方無侮貽孫謀而翼子百世可知爰錫嘉名
載敡大號敬哉有土肇基二水之邦格于皇天式應三星
之曜俾耆而艾長發其祥臣縻跡侯方傾心魏闕監王成
憲碩垂謨烈之休啓我後人益壮本支之盛
賀皇太后表
東朝介福式彰母道之尊南國分封庸迪孫謀之吉兩宮
交慶百世彌昌恭惟夀和聖福皇太后陛下長樂怡愉大
庭游衍飬以天下日永瑶池正于家人春生玉葉贊苴茅
於浯水壮緜瓞於宗藩臣逖在侯方阻瞻宸仗思齊所以
聖遥頌徽音皇矣莫若周益隆世德
賀皇后牋
母資坤德之生椒塗襲慶男正家人之吉茅土分封宗社
延洪宮闈闓懌恭惟皇后殿下承天光大法地静專成美
化於周南言能逮下嗣徽音於京室于以御家属聖子之
勝衣贊嚴君之錫爵臣遠縻外服阻造内班正風俗以厚
倫永歌后德輔皇王之維辟丕傒孫謀
皇子賜名鈐司賀皇帝表
天佑我家篤生聖嗣國有鉅典肇建宗藩社稷靈長神人
孚洽恭惟皇帝陛下禮行貴貴愛立親親撫寳曆之昌期
萬年福禄演銀潢之慶澤百世本支爰重燕謀載頒鴻號
于疆于理地營浯水之邦有翼有馮星拱周廬之衞克開
厥後俾熾而昌臣遠縶戎韜愉瞻文石施于帝祉德巳動
於監觀保我後生命更歌於夀考
賀皇太后表
堯母怡愉介于景福湯孫岐嶷錫以嘉名慶衍宗枋歡隆
慈極恭惟夀和聖福皇太后陛下爰清爰静曰希曰夷佐
先帝之中興雞鳴有度膺嗣王之孝飬燕翼成謀爰鍾受
於綠車乃分符於赤社臣恪恭武服阻造王庭以御于家
喻贊思齊之德克開厥後佇成皇武之功
賀皇后牋
坤稱乎母作德配天震索而男建邦有土慶成宗社喜溢
宫庭恭惟皇后殿下芣苢和平關雎孝敬嗣母徽於京室
在廟在宫明子道於家人正内正外歡動勝衣之拜光昭
燾社之封臣共武有嚴稱班云逖風以周南之化隃贊螽
斯烝㦲豐水之謀遹觀燕翼
皇帝豋寳位本州賀皇帝表
天作之君表冠倫之大聖父傳於子昭立嫡之至公曆數
維新神人胥慶恭惟皇帝陛下以周元子爲舜重華大德
生知聰明以臨齊莊以敬一人有慶進退可度容止可觀
積累厚而孫謀深謳歌同而神噐定無爲而治有道之長
臣叨領虎符隃瞻龍御建皇極而王天下幸際昌期開明
堂而朝群臣聳觀初政
賀太皇太后表
肇聖德之龍飛運開昌曆垂孫謀之燕翼功出慈宸九廟
尊安八紘抃蹈恭惟夀和聖福太皇太后陛下道光任姒
行邁塗莘範肅東朝性適含飴之樂規重南面飬親視膳
之榮光昭嫡統之傳丕衍皇家之慶臣叨紆守&KR0807;阻簉賀
班頌皇帝之萬年永言齊夀佑寕人之大歷尚克圖功
賀皇太后表
震出麗天重明繼序坤稱正位一統蒙休基祚斯皇幅員
胥慶恭惟皇太后陛下輔佐先帝憂勤王家思媚周姜履
肅雍於京室訓貽禹子服勤勞於塗山瑞昭南面之符光
疊東朝之矩臣属縻侯服隃企慈帷嫡統無疆巳慶大横
之兆嗣徽有秩尚稽小毖之謀
皇帝登寳位鈐司賀皇帝表
乘時御極宣日月之重光居嫡宅尊大春秋之一統幅員
愛戴宗社安強恭惟皇帝陛下仁孝生知聰明時乂踐寕
王之丕祚大歴維新奉文母之徽音皇天有慶宜首正飛
龍之御以上承翼燕之貽無疆維休有相之道臣濫巾戎
轄阻簉朝班五百歲而生幸親見聖萬億年其永不替惟
王
賀太皇太后表
兆恊大横運在當&KR1179;之聖謀貽小毖功歸太上之慈嫡統
延洪皇圖鞏固恭惟夀和聖福太皇太后陛下躬基美化
教闡徽音彤管光華配豐功於祖烈練衣朴素示懿訓於
孫謀聿新歷服之傳式副簾帷之託臣司戎共貳望闕呼
三庶民近天子光忻逢昌曆太極爲元氣母永迪初基
賀皇太后表
震主宅尊光紹寕王之命坤元居正適彰太姒之音一統
親傳萬邦胥慶恭惟皇太后陛下功侔持載德備含弘風
化二南衍傳家之忠厚本支百世肇繼序之聖明大春秋
正嫡之書應日月重光之運臣属兼鈐&KR0807;阻造軒帷在天
利見大人巳孚文命介福于其王母長詠思齊
謝皇帝登極赦文表
日月重離開國家之休運雷雨作觧溥天地之至仁萬邦
咸休一人有慶恭惟皇帝陛下堯文光宅舜德出寕神聖
爲君丕受皇天之命春秋立嫡聿昭正統之宗爰肆青於
端門示湛恩於熙代臣猥分銅虎隃企金雞大人繼照四
方聳觀初政皇極敷錫五福第奉寬書
太皇太后加尊號本州賀皇帝表
御丕圖於南面順應天人崇徽冊於東朝重增宗社億年
縟典萬國懽心恭惟皇帝陛下皇極之宗人倫之至性同
符於堯舜逹孝升聞訓一本於姜任徽音有秩紹寕王之
明命彰祖后之尊稱臣分牧有嚴承休胥抃介福于王母
難名太上之功肖德以神孫碩共無疆之號
賀太皇太后表
&KR2046;名揚厲用彰重慶之尊龍扆繼承懋舉盡倫之制明廷
孚號寰宇傾心恭惟壽和聖福太皇太后陛下德備儉慈
教脩愛敬佐我烈祖成天保之憂勤訓于神孫示思齊之
雍肅粹美翟禕之服增華琬琰之章臣属守銅符欣傳寳
冊同御延和之殿誕頌前猷尊居慈福之宮永言至飬
賀皇太后表
統繼堯天重華恊德位隆文母太姒嗣音寰宇休明内庭
肅穆恭惟皇太后陛下行高配地功大補天輔先帝以重
光憂勤夙至肇嗣王之丕緒福禄方来奉寳冊於重闈壽
皇圖於覆載臣属縻郡&KR0807;阻簉廷紳咸曰太皇巳慶元和
之壽碩言帝母永肩長樂之名
太皇太后加尊號鈐司賀皇帝表
皇圖嗣慶著母道於重坤鉅冊稱尊告王庭而大渙宫闈
增重宗社蒙休恭惟皇帝陛下德爲聖人孝治天下侍宣
仁之聽斷元祐同符禀慈福之起居紹熙儷美播無爲之
㦤號隆太上之徽音臣猥介戎鈐聳觀國典思齊文母旣
彰有德之雍雍於赫湯孫碩共厥聲之穆穆
賀太皇太后表
離日方升光傳國寳坤元重慶肇建鴻名福萃三宫歡騰
八表恭惟壽和聖福太皇太后陛下佐佑皇祖怡愉東朝
德配姜任植丕基於蒼籙功高馬鄧扶洪業於炎圖宜效
美於思齊大歸尊於長樂臣偶叨戎轄阻綴朝班丕㦲烈
丕㦲謨共傒嗣王之政得其名得其壽載揚太上之休
賀皇太后表
晉大號於慈闈位隆長樂紹丕基於萬世慶本慈元命肅
治朝禮行廣内恭惟皇太后陛下頥神冲澹履行静專美
紹思齊宜毓文王之聖訓垂訪落實開成后之謀贊重慶
於御簾推有尊於臨制臣猥分戎轄隃聽恩綸望少廣之
宸居莫班獸舞頌長秋之夀曆同播鴻名
皇太后加尊號本州賀皇帝表
嗣王受此丕基光膺明命文母介以繁祉祇奉嘉名典冊
流輝幅員有慶恭惟皇帝陛下一人出震五位乘乾玉質
金相嗣延洪之大曆寳椲羽翟奉雍肅之徽音光進瑶編
重增鼎祚臣叨分虎壘隃望龍墀保佑恩深巳際大明之
運怡愉樂永更揚齊夀之休
賀太皇太后表
毓正神孫方布應門之詔位尊祖后復隆京室之稱重慶
萬年丕休四海恭惟夀和聖福太皇太后陛下性超太上
德應黃中元祐太功法宣仁之鞠育紹熙新政燕慈福之
起居宜旌坤極之嘉名式趾太宸之芳躅臣属分侯服欽
誦王綸天子必有所尊巳光載籍聖德無加於孝長戴兩
宮
賀皇太后表
坤稱正位訓迪嗣王渙號揚庭尊歸文母簾帷介福社稷
垂榮恭惟皇太后陛下德著憂勤躬行慈儉虞嬪觀于潙
汭密贊聖謨后稷生於姜嫄美鍾神胄晉長信尊尊之號
嗣思齊秩秩之音臣忝守藩維阻趍軒陛得其名得其夀
幸同萬國之歡宜爾子宜爾孫永頌兩宫之慶
皇太后加尊號鈐司賀皇帝表
重明以繼大人瑶圖垂慶介福而于王母玉冊有光瑞溢
簾帷重關宗佑恭惟皇帝陛下敬仁成性曆數在躬惟后
綏猷蹈堯舜之孝弟因親教愛奉任姒之肅雍宜申慈極
之尊式表聖倫之至臣叨兼兵轄隃企陛簾贊長信之徽
稱巳光漢制頌塗山之丕訓益大禹功
賀太皇太后表
嗣皇奉冊尊居長信之名祖后宣猷夙迪思齊之訓萬年
集慶八表蒙休恭惟夀和聖福太皇太后陛下德邁維莘
道高于汭金車玉路備三世之典章寳翟珍禕示六宮之
法度美慈宸之疊矩揚大號以同符臣兼領戎鈐竦聆郵
綍德夀早朝之典巳慶淳熙延和同御之功益歌元祐
賀皇太后表
文母克昌厥後光紹皇圖大德必得其名慶隆寳冊四方
来賀百志惟熙恭惟皇太后陛下隂教齊家慈元正位推
爲美化邁周召之二南著在徽音紹姜任之大雅宜膺渙
號增重坤稱臣適貳韜鈐聳聆綸綍踐其位行其禮莫重
尊親求厥寕觀厥成遹追来孝
大行皇帝升遐本州慰皇帝表
堯父宅尊春秋鼎盛祀天告墜遠邇震驚降割非常銜哀
罔極恭以大行皇帝神聖文武濬哲温恭萬千歲怡愉恪
盡東朝之飬十一年寅畏遹祗上帝之威期夀考之惟休
俄憂勤而積疢詎圖大漸驟至遐征望欲斷於遺弓命忍
傳於憑几恭惟皇帝陛下有仁有孝盡制盡倫克念先猷
根聖人之至性誕承慈訓服天下之通喪碩少抑於孝思
以永綏於神噐臣属縻守&KR0807;哀捧告書莫伸奔問之恭徒
切攀號之痛
慰太皇太后表
鷄鳴問寝方慈極之深居龍去遺弓忽皇輿之新陟宮闈
震悼海宇摧傷恭惟夀和聖福太皇太后陛下德備周姜
道光堯母東朝垂訓曾不改於儉慈南面積憂遽忍違於
温凊驟罹國疢諒切聖懷少寬憑几之思式副御簾之託
慰皇太后表
皇靈新陟變撫遺弓儷極永懷悲興捐玦六宮哀痛九宇
摧傷恭惟皇太后陛下坤道宅中家人位正脱簮而諫期
共濟於中興綴衣于庭忍遽聞于末命雖委裘之悲至切
而定鼎之託方新碩制䀌傷永綏敷遺(云云)
大行皇帝升遐鈐司慰皇帝表
王宜日中方慶垂衣之治父有天下遽傳憑几之言宗社
憫凶幅員哀痛共以大行皇帝王道正直帝德簡寬奉長
樂之凊温丕昭仁孝聽邇英之勸誦遹紹文明方嗣服於
萬年胡委裘於一旦烏號罔極龍御何追共惟皇帝陛下
聖德升聞孝思永慕重華恊帝方遏密於八音冡宰總官
將諒隂於三祀碩少紓於聖抱以弘濟於皇圖臣逖領戎
昭哀傳國疚阻伸奔問惟重摧傷(云云)
慰太皇太后表
嚴宸居正痛晏駕之奄聞慈極宅尊悵早朝之遽隔哀傳
海宇悲結簾帷其惟夀和聖福太皇太后陛下德厚承天
恩深與子夙行恭儉聖方頌於思齊晩享怡愉變忍聞於
顧命諒聖情之結戀鍳輿志之攀號碩抑慈懷永謀孫翼
慰皇太后表
變興梧野九土烏號悲結俶塗六宫縞哭宅憂罔極降割
何深臣共惟皇太后陛下志紹徽音躬行美化冬温夏凊
佐孝飬於東朝海潤星暉演慶源於中壼驟撫鼎湖之戚
奚堪輿極之哀碩抑慈懷聿扶新政(云云)
百日慰皇帝表
烏號浸遠九土同悲駒隙易流十旬如隔撫時哀疚易月
徬徨恭惟皇帝陛下曆數有歸羔墻如對雖擗踊哭泣曷
勝父子之情而朝覲謳歌當慰臣民之望碩節宅憂之制
益成繼志之圖臣承乏偏城阻趍嚴陛(云云)
慰太皇太后表
烏號銜恤悵再隔於月遊龍寝闕朝恍十周於日浹流光
何速哀思欲摧恭惟夀和聖福太皇太后陛下宮壼宅尊
簾帷託重雖道揚王命不勝慈極之懷然燕翼孫謀當念
皇圖之本碩體臣民之戴少寬朝夕之思(云云)
慰皇太后表
雲升梧野頓隔千秋日短蓂階駕言十浹委裘禍迫捐玦
哀深恭惟皇太后陛下教盡人倫慶隆母道雖易月以日
難窮伉儷之悲然薦子於天正重攜持之託碩俯從於中
制用式副於羣情(云云)
期年慰皇帝表
追玉几之遺言制嚴易月服練冠於初祭哀重感時霜露
深悲乾坤罔極恭惟皇帝陛下孝治天下統承先王雖見
堯於墻克篤終身之慕然纉禹之服所期大噐之安碩從
禮制之宜少副輿情之望臣属縻藩屏阻造闕庭(云云)
慰太皇太后表
訓予命汝易月有嚴練而慨然周星何短哀承遺制痛結
慈衷恭惟夀和聖福太皇太后陛下德紹宣仁功侔明肅
天經地義扶嫡統於方新日邁月征悵宸旒之愈遠碩勉
從於衆志姑少抑於至情(云云)
慰皇太后表
悲捐玉玦痛極呼天祭服練冠制嚴易月乘雲浸遠濡露
何堪恭惟皇太后陛下德佐先猷慶鍾神胄雖徬徨虞汭
望欲斷於蒼梧然婉孌周姜任方隆於京室碩少寬於哀
抱用丕贊於鴻圖(云云)
再期慰皇帝表
龍湖未遠可傷易月之喪駒隙幾何巳舉再期之制羔墻
如在霜露孔哀恭惟皇帝陛下道盡人倫位隆世嫡雖終
身慕父難窮至性之悲然億載怡親方疊慈顔之飬碩重
承休之託少寬追遠之懷臣隃綴蕃宣阻班軒陛(云云)
慰太皇太后表
終天巨釁降割一朝易月通喪寓言再歲仙遊未遠慈抱
難居恭惟夀和聖福太皇太后陛下功在先朝志勤内治
雖變生憑几悵闕問於雞鳴然寄重垂簾方稽謀於燕翼
碩抑無疆之恤益昌有大之休
慰皇太后表
望斷乘雲悵龍驂之浸邈制嚴易月恍鳳曆之再周几属
幬封式同追慕恭惟皇太后陛下承天功大與子仁深雖
悼舜陟方不替蒼梧之望然開周嗣歷方隆豐芭之休碩
少抑於衰悰用永綏於神噐
禫祭慰皇帝表
龍御何之方切綴衣之痛駒隂未遠巳驚釋禫之期易月
從宜感時增疚恭惟皇帝陛下恭默思道愛敬事親天作
之君當周艱而卽命日致其孝將舜慕以終身碩寬追遠
之至情丕慰蒼生之顒望臣濫承郡&KR0807;阻綴朝班(云云)
慰太皇太后表
衮衣萬歲痛隔終天禫服一朝權從易月感時憂戀率土
䀌傷恭惟夀和聖福太皇太后陛下德著寳禕功蔵金匱
撫鼎湖之龍去子保何追懷豐水之燕貽孫將有衍碩副
普天之望式紓慈極之悲(云云)
慰皇太后表
官車輟駕浸遠翠華國典行權恍終素蹕託言釋禫胡忍
免喪恭惟皇太后陛下夙著脫簮驟罹捐玦雖梧雲不返
永爲禕翟之傷然芭水方來共徯簾惟之助碩釋居諸之
感俯從遐邇之情(云云)
賀皇帝聽政表
思皇烈考誕受寳龜於穆嗣王甫攽治象慈簾保佑熙政
闓明恭惟皇帝陛下德實天生動爲世則入于翼室稱元
子以宅宗出自應門會諸侯而作誥欽奉怡愉之訓爰親
兢業之幾旣兩宫垂拱以無爲宜四海謳歌而來覲臣属
縻郡國隃戀闕庭御延和殿之正朝碩光祖烈奉紫雲樓
之盟誓第守藩條
賀太皇太后同聽政表
綏夀而右文母高拱慈宸肖德而有神孫共臨幾政徽音
洋溢光訓昭宣恭惟夀和聖福太皇太后陛下功邁塗山
德高媯汭施于帝祉巳深慶錫之源保我後生益衍夀寕
之福章憲垂簾於天聖宣仁稱制於延和紹昔大猷爲今
懿範臣属縻守&KR0807;欣聽俞綸太易太始太初莫測無爲之
化四門四聰四目共觀有道之朝
天瑞節本州賀皇帝表
龍德御天重華于帝虹書流渚長發其祥萬姓驩呼三辰
擁佑恭惟皇帝陛下聖德克肖天性自成光北斗之樞篤
生黃帝美南山之夀誕命文王節屇千秋時維九月臣縻
身侯度拜手王休三千臣同心永言華夀五百年生聖敬
贊河清
賀太皇太后表
聖王垂拱萬年方開燕翼太皇怡愉億載親見虹流海宇
春輝宫闈日永恭惟夀和聖福太皇太后陛下身基美化
德著慈元正位而定家人功高配祖介福而来王母慶積
貽孫律恊素商節書金籙臣濫膺藩屏阻賀簾惟假樂命
之慶春秋之鼎盛思齊聖也同日月之離明
賀皇太后表
龍德方升祥書載震燕禖有慶福萃重坤旗翼光華幅員
熙洽恭惟皇太后陛下道侔博厚德備仁明虞汭來嬪女
于舜帝周京作配生此武王方觀日上於扶桑随紀虹流
於華渚臣濫叨一障隃企千班大域中王旣祝華封之壽
爲天下母碩齊西極之年
天瑞節鈐司賀皇帝表
謳歌與子方開捧日之祥福禄宜王初紀流虹之慶光生
宗社歡溢堪輿恭惟皇帝陛下天德生知乾元首出載震
載夙膺天地之珍符繼聖繼明正春秋之嫡統當瑶光之
瑞節際金顥之昌辰臣分虎有嚴抃鰲欲舞呼玉巵之萬
歲隃贊王休進金鑑之千秋嗣殫臣職
賀太皇太后表
萬夀齊天思齊以聖千秋紀日長發其祥廣宇休揚重闈
慶洽恭惟夀和聖福太皇太后陛下以女堯舜爲今姒任
有典有則之貽輔于皇祖立政立事之凖訓乃文孫當月
屇於素商喜節書於華渚臣猥塵戎轄阻賀宸闈請祝聖
人旣效堯封之職亦右文母載賡周頌之章
賀皇太后表
辛歲重光昔符夢日乾元首出今紀流虹歡溢華封慶歸
長信恭惟皇太后陛下徽音大雅美化二南德配重華觀
嬪于汭祥開長發立子生商扶暘谷之初升紀高禖之載
誕臣領鈐偏郡銜表明廷五百歲河清旣覩聖人之出三
千年桃實碩同王母之尊
太行皇帝謚號本州慰皇帝表
祀以配天致聖人之逹孝廟可觀德彰烈考之隆名典冊
十年宗祧九鼎恭以端文明武景孝皇帝光宅天下簡在
帝心敬直義方煥經天而緯地事名物應昭脩政以攘夷
大德大功立親立愛自生民而未有熙鴻號於無窮恭惟
皇帝陛下離象重光乾龍首出聖盡倫王盡制始于家邦
宗有德祖有功行其典禮式崇徽譽昭對皇靈臣叨領虎
符欽傳駿命告神明頌盛德巳觀國典之光薦郊廟揚洪
休尚述侯邦之職
慰太皇太后表
居長樂之宮興懷鶴駕瞻顧成之廟肇錫鴻名大冊垂榮
慈衷悼往恭惟夀和聖福太皇太后陛下以天下飬與元
氣游明肅臨朝親立仁皇之策宣仁在御永懷神考之思
丕對皇靈昭升熙號臣属靡侯&KR0807;阻慰震簾(云云)
慰皇太后表
九疑陟遠莫返皇靈七廟升宗聿彰世德洪名有赫哀抱
彌深恭惟皇太后陛下位正家人道隆坤母躬葛覃之節
儉厥配有光秉清廟之肅雍于嬪增感於惟大冊肆對皇
穹臣跡繋分符神馳望闕(云云)
大行皇帝謚號鈐司慰皇帝表
翼室宅宗考先王之制禮觚壇告帝爲烈考以易名大冊
遹彰皇靈昭假共以端文明武景孝皇帝體元居正持盈
守成端獨化之原文經天地明萬幾之理武定邦家景行
有容孝思無極上可以配祖宗之德下可以垂子孫之休
恭惟皇帝陛下弼我丕基鍳于成憲寕王克綏受命篤棐
忱辭嚴父莫大配天荅揚光訓奉徽稱於宗祀昭縟典於
明時臣通領戎昭竦承帝號堯萬世如見莫名巍蕩之功
周諸侯来朝第贊肅雍之相
慰太皇太后表
盛德之祀百世肇建嘉名太皇之夀萬年興懷縟典慈宸
惻椘穹覆鍳觀恭惟夀和聖福太皇太后陛下懿範兩朝
仁恩四海爲元氣母克篤貽孫育天下君忍聞祔禰裒時
大號對越皇靈臣身貳戎鈐心懷國典(云云)
慰皇太后表
大德得名尊歸昭考嗣王謀廟上奉徽音宗禰休揚宫闈
愴極恭惟皇太后陛下儉昭練服中恊黃裳嗣任德之肅
雍思齊以聖名堯功之巍蕩煥有其章聿深羽翟之懷於
赫觚壇之告臣猥兼戎轄隃贊邦彛(云云)
冬至節本州慰皇帝表
一陽来復感駒隙之易流三祀諒隂悵烏號之浸邈愴深
履韈悲著羹墻恭惟皇帝陛下清明在躬恭默思道水有
源木有本方嚴祭祖之時霜旣降露旣濡不替思親之念
少抑居諸之慟仰膺付託之隆臣逖守遐邦阻班嚴陛誦
先王省方之戒碩謹起居秉諸侯謀廟之忠聿懷奔走
慰太皇太后表
暖律吹噓感一陽之初復慈簾擁佑訓三祀之通喪痛在
宮闈情均海宇恭惟夀和聖福太皇太后陛下徽音慈福
懿範宣仁履韈迎長天休方至冕旒問寝子保奚追碩少
抑於慈懷以永綏於孫翼臣属縻侯服隃企御闈(云云)
慰皇太后表
復陽在地氣應黃鐘坤德承天悲深素蹕六宮增疚萬宇
永懷恭惟皇太后陛下長信宅尊思齊繼美手扶宫日坐
占千歲之長目斷臺雲尚想九疑之遠碩紓哀於儷極以
永翼於皇圖臣逖守江城隃瞻禁闕(云云)
啓&KR1148;慰皇帝表
三年諒隂不言悲深翼室七月同軌畢至告啓菆塗遠日
戒嚴終天增慕恭惟皇帝陛下外勤謀廟内奉臨朝制爰
舉於因山龍輴將駕情永懷於陟岵鳳紼奚追碩寬劍舄
之思益重基圖之託臣属縻斗壘阻慰宸庭(云云)
慰太皇太后表
居長樂之漢宫永懷鶴駕卜會稽之禹穴垂戒龍輴悲結
慈闈痛均薄海恭惟夀和聖福太皇太后陛下憂勤德備
擁佑功高百世可知首正貽孫之則七月而葬豈勝思子
之懷碩東望以節哀重外朝之同御臣身縻乘障跡阻趍
班(云云)
慰皇太后表
龍湖言遠椒掖永懷鳳翣戒嚴菆塗載闢六宫雨泣萬宇
雷哀恭惟皇太后陛下儷極勲高正家化洽撫軒皇之劍
舄柎賁橋山奉舜帝之衣裳思蔵梧野尚軫乾坤之記碩
紓朝夕之思臣身繋分符神馳攀紼(云云)
發引慰皇帝表
鸞車既駕陟岵哀深龍匣畢塗崇丘制舉新宫永閟翼室
增傷恭惟皇帝陛下思道諒闇送終哀戚居喪讀葬禮不
愆復土之期因山不起墳尤切望陵之感冀少寬於孺慕
以丕重於宗祧臣縻跡侯藩傾心宸陛(云云)
慰太皇太后表
日淪西極悵鶴駕之長遊天拱東朝痛龍湖之永閟重闈
悲繋九土慕思恭惟太皇太后陛下福備怡愉功高擁佑
撫綴衣於翼室億世貽孫念加斧於畢塗千秋望子碩抑
思齊之感益昌小毖之謀臣叨領偏城阻趍慈陛(云云)
慰皇太后表
國謹重喪龍棺就殯禮襄大事鸞掖興懷海字同哀山陵
告備恭惟皇太后陛下憂勤孔夙哀慼謹終媯汭居諸悵
虞琴之巳遠會稽咫尺望禹穴以奚追碩紓既葬之悲式
相維新之治臣承流有守伸慰無從(云云)
祔廟慰皇帝表
先帝之葬衣冠載虞神祐嗣王之奉宗廟丕祔皇靈昭穆
用休典章備舉恭惟皇帝陛下以舜大孝居商諒隂如慕
如疑旣畢因山之禮以享以祀聿嚴升禰之恭勉承翼翼
之容深抑煢煢之感臣属縻牧訓阻奉駿奔(云云)
慰太皇太后表
嗣王宅恤奉先祐以升宗聖母思齊感皇靈而悼往禮容
有赫祀事孔明恭惟夀和聖福太皇太后陛下夀考維祺
儉慈爲寳佑我烈祖有典則以貽子孫保予冲人脩宗廟
以序昭穆祔旣行於永紹哀少釋於慈元臣叨綴蕃宣阻
班奔走(云云)
慰皇太后表
地隔丹洲畢舉九虞之祭天臨清廟昭升七世之宗檿主
思皇椒闈若惕恭惟皇太后陛下性鍾慈儉德備憂勤嬪
虞帝以曰欽陟方浸邈對文王之於穆率祀惟恭碩紓坤
極之思益衍乾符之慶臣属縻民牧莫效侯朝(云云)
正旦慰皇帝表
王正書月景命維新靈德在天孝思罔極運開曆數哀動
几筵恭惟皇帝陛下思道奉先與時更始王受同瑁祭不
替於元辰帝見羹墻禮益嚴於上日碩抑居諸之感丕承
擁佑之恩臣属守偏城阻趍嚴陛(云云)
慰太皇太后表
正月始和律更太簇昊天不弔痛在思齊曆數維新官闈
孔惻恭惟夀和聖福太皇太后陛下爲元氣母與太極游
孟春而戒遒人撫時其邁上日而受文祖擁治方新碩寬
丕子之思益重神孫之託臣属縻宣化阻慰履端(云云)
慰皇大后表
羲日更新治開泰象虞雲浸遠悲在乾元駒隙易流烏號
何及恭惟皇太后陛下光輔先帝敬授人時元會衣冠尚
想熙明之政月游劍舄忍聞永紹之名碩寬悼往之哀悰
益撫履端之昌運臣属縻一障阻慰三朝(云云)
改元賀皇帝表
春王會於三朝慶開景運皇天佑于一德治紀初元正朔
肇新乾坤有造恭惟皇帝陛下春秋正始曆數在躬仰則
定陵開三傳之丕祚近稽哲祖基七葉之昌期攽鳳曆以
改絃衍溤圖而卜鼎臣親逢更化適綴承流揚偉蹟鋪閎
休恪共侯度撫大平應昌歷謹授人時
賀太皇太后表
天王一統爲元載攽正朔太皇萬年齊夀同御邦家日月
重明乾坤更始恭惟夀和聖福太皇太后陛下道符烈祖
功擁神孫乾德太平訓實承於昭憲元祐盛際政共聽於
宣仁洊開更瑟之休實繋垂簾之盛臣叨承侯服丕奉慈
宸基正始之風巳新美化播思齊之頌永載徽音
賀皇太后表
春秋以一爲元曆開昌運關雎之化正始本在慈宸正朔
更新國家胥慶恭惟皇太后陛下有娀長發太姒思齊齊
夀以奉太皇德惟子肖受福而于王母祐自天申宜渙號
以繋年示同文而更始臣猥乘一障丕戴三宮當昌歷應
休期巳供侯服綏眉夀介繁祉益贊母徽
曆日謝皇帝表
乘龍御以紀年一元正始詔虎城而頒朔千里承休敬授
人時對揚王命恭惟皇帝陛下明哲作則曆數在躬欽若
昊天熙春夏秋冬之績建用皇極恊雨暘寒燠之疇乃誕
布於成書以昭垂於新治臣蕃宣有恪播告惟恭錫厥庶
民順中星而平秩佑于一德歌化日之舒長
謝太皇太后表
歲正孟陬一元改紀朝臨長樂萬國頒正春朔會同神人
和洽恭惟夀和聖福太皇太后陛下怡愉萬歲擁佑一人
肖德而有神孫光膺昌歷受福而于王母丕輯蕃禧載頒
恊律之書式重垂簾之政臣欽承鳳紀誕布侯藩聽嶰竹
之龡誕敷和氣獻蟠桃之頌益贊夀眉
謝皇太后表
鳳曆頒春東朝介福虎城告朔北面承休歲定四時天佑
一德恭惟皇太后陛下思齊肅穆少廣怡愉訓示塗山曆
開禹子教行渭涘紀恊周王春朔攸同乾坤交泰臣承流
下障奉令孟陬恊和萬邦第贊定時之績嚮用五福益陳
曰夀之休
䟽
夀崇節本州進功德䟽
九龍吐水當摩耶産佛之辰萬歲呼嵩上大母延年之請
敬憑二氏仰贊千齡夀和聖福皇太后陛下恭碩大安大
榮至愉至佚慶雲五色現南極之祥光夀域八荒衍西池
之長筭
鈴司進功德䟽
三寳曰慈南極衍太皇之福五兵不試西江陶聖化之風
仗仙釋之殊因贊宫闈之丕慶夀和聖福皇太后陛下恭
碩位隆少廣筭等崑丘仰大慈尊誕節正同於盛旦得無
量夀長生汞恊於先天
乾會節本州進功德䟽
聖瑞虹流開半千之休運官聯虎拜瞻尺五之清光靄玉
翠之祥氛裒緇黃之妙果皇帝陛下恭碩駮聲克廣龍德
方中地久天長夀命衍洪源之慶兩清海晏皇圖鞏磐石
之安
鈐司進功德䟽
天臨寳位夙開繞電之符地領王鈐載罄呼嵩之祝謹率
兵戈之属虔脩道𣑽之緣皇帝陛下恭碩玉燭四時金湯
萬里元龜大貝梯航来川岳之珍歸馬放牛旗盖壮東南
之運
天瑞節本州進功德䟽
飛龍在天大横有兆流虹貫月景命維新演道𣑽之真銓
崇聖明之瑞節皇帝陛下恭碩維天其右如日之升五百
歲而生巳開昌歷億萬年其永益鞏皇圖
鈐司進功德䟽
爲天下君祥書帝武祝聖人夀歡動戎昭闡二氏之真科
崇千秋之誕節皇帝陛下恭碩泰元有相長發申休在辛
歲曰重光方升如日以乾元正五位多歷斯年
大行皇帝升遐本州進功德䟽
帝棄群臣忍傳末命教宗二氏恭薦殊因慨極烏號戀深
蟻慕大行皇帝伏碩游神極樂觀化太虚十四聖之在天
皇靈陟降億萬年之與子丕祚綿洪
鈐司進功德䟽
出宫駕晩縞素興哀望闕臺孤緇黃嚴薦恭裒冥福遹相
宸游大行皇帝伏碩性悟真如道超無極成慶而垂萬世
聿齊九廟之靈後天而彫三光長作百神之主
皇帝聖躬違和保安諸廟䟽
天子萬夀詎期無妄之災臣人一心共徯有神之相惟帝
齡之悠久實神貺之扶持名山大川尚鍳蘋蘩之意普天
率土不勝葵藿之私
本州宫寺保安䟽
皇極九五福合率土以傾心帝夀千萬年籲慈尊而請命
皇帝陛下伏碩寅畏享國清明在躬王受命無疆惟休誕
迎和氣天行徤自強不息丕享脩齡
鈐司宫寺保安僧䟽
惟聖宅尊共祝一人之慶以臣請命敬皈三寳之慈皇帝
陛下伏碩歷數在躬神明其德九五福曰夀丕享康寕億
萬載齊天式臻永久
道䟽
率土傾心均碩聖人之夀籲天請命肅殫臣子之忱(同前)
大行皇帝遺詔本州成服道䟽
道揚末命忍聞晏駕之音瞻仰昊天上訴遺弓之慟脩崇
冥果攀慕遐征大行皇帝伏碩返于混元光我烈祖洋洋
而在上俯察臣民剡剡以揚靈永綏宗社
僧䟽
捧九天之遺誥帝馭何追皈三寳之真乘臣心欲割
鈐司成服道䟽
昊穹降割悵宸馭之上賓率土興悲望帝庭而哀籲虔資
冥福遹相仙遊大行皇帝伏碩靈德昭回皇明陟降衣冠
雖邈會烈祖以在天宗廟如存朝百神而爲主
僧䟽
昊穹降割慟玉仗之上賓率土興哀望金仙而仰籲虔資
冥福遹相仙遊
本州成服滿散䟽
制嚴易月痛君父之通喪望極乘雲薦人天之勝果露香
跼蹐釋經悲傷大行皇帝伏碩堯性常存舜明不隔成慶
而垂萬世聿齊九廟之靈後天而彫三光長作百神之主
鈐司成服滿散䟽
捧易月之制書萬邦哀痛脩升遐之冥果三寳證明喪紀
有嚴孝思罔極大行皇帝伏碩羔墻不遠劍舄如生帝鄕
而乘白雲真游冲漠孫謀之注豐水遺澤深長
大行皇帝本州追嚴道場䟽
維新陟王悵皇靈之日遠演大乘法資勝果於天游悼痛
罙深薦言有俶大行皇帝伏碩性超清净德邁圓通生爲
帝沒爲神豐功不泯高配天厚配地明德無疆
鈐司追嚴道場䟽
皇靈冲舉莫追汗澷之遊净業真如式薦逍遥之果終天
哀痛率土慕思大行皇帝伏碩陟降太虛超升無極儼橋
山之劍舄(云云)
申省状
辭免新除秘書省正字状
具位文天祥照會十月二十六日伏凖省劄十月三日三
省同奉聖旨文天祥除秘書省正字者某猥以疎賤叨被
聖恩望闕瞻天莫知所措伏念某自叨親擢未歷外庸以
讀書學從政之方以奉祠爲書考之日方竊山林之暇敢
圖臺省之登負乘非宜循墻無任伏望公朝特賜敷奏令
某滿足宫觀兩考日祗被新命其於出處得宜庶幾無負
聖明拔擢之意所有省劄未敢祗受除寄本州軍資庫外
湏至申聞者
再状
具位文某照會於去年十月二十六日伏凖省劄十月二
日三省同奉聖旨文某除秘書省正字者某伏念一介庸
賤叨竊非宜加以從仕以來未有庸歷輒具狀申控乞候
宫觀兩考滿日祗被新命十二月二十九日伏凖省劄十
二月九日三省同奉聖旨不允某除巳望闕謝恩擇日前
來供職外湏至申聞者
辭免知寕國府状
具位文某照會伏凖尚書省劄子四月十七日三省同奉
聖旨文某差知寕國府替朱應元缺者起家超躐望闕徘
徊伏念某實無他腸粗有遠志昔年憂國冐當事任之難
數歲杜門寕悔身謀之拙属明良之胥慶念岳牧之疇庸
曾謂栖遲遽叨選用惟是某省愆巳至貶秩猶新雖公論
至久而愈明而丹書未謂之無過儻不量於出處是自速
於顛隮欲望公朝特賜敷奏收回成命改卑叢祠使某得
以讀書飬親安身寡過他有驅馳之日無非報效之年所
有省劄巳寄留吉州軍資庫未敢祗受湏至申聞者
文山先生全集卷之四終
