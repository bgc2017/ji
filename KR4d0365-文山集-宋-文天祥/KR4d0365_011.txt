文山先生全集卷之十一文集
講義
西澗書院釋菜講義(知瑞州目)
孟子曰人之患在好爲人師韓子犯之而世怪且罵柳
子厚所謂惴惴然而不敢也某承乏此邦其於教化號
爲有一日之責盖嘗告朔而履乎學宫得聞諸君之所
以授受者而親陟臯比與逢掖講師弟子禮則僣之爲
尤書堂有事乎先賢諸君不鄙而固以請則雖寡陋夫
焉得辭某初被命來守嘗啓政路曰古之爲諸侯先政
化而後簿書期會世之不淑乃倒置此則相與病夫風
俗之弊而士行不立且傷夫教道之久廢而未有一救
之也固嘗有及於君子德業之義而重反覆焉輙誦所
聞并繹其旨與諸君茂明之
易曰君子進德脩業忠信所以進德也脩辭立其誠所以
居業也中心之謂忠以實之謂信無妄之謂誠三者一道
也夫所謂德者忠信而巳矣辭者德之表則立此忠信者
脩辭而巳矣德是就心上說業是就事上說德者統言一
善固德也自其一善以至於無一之不善亦德也德有等
級故曰進忠信者實心之謂一念之實固忠信也自一念
之實以至於無一念之不實亦忠信也忠信之心愈持飬
則愈充實故曰忠信所以進德脩辭者謹飾其辭也辭之
不可以妄發則謹飾之故脩辭所以立其誠誠即上面忠
信字居有守之之意盖一辭之誠固是忠信以一辭之妄
間之則吾之業頓墮而德亦随之矣故自其一辭之脩以
至於無一辭之不脩則守之如一而無所作輟乃居業之
義德業如形影德是存諸中者業是德之著於外者上言
進下言脩業之脩所以爲德之表也上言脩業下言脩辭
辭之脩即業之脩也以進德對脩業則脩是用力進是自
然之進以進德對居業則進是未見其止居是守之不變
惟其守之不變所以未見其止也辭之義有二發於言則
爲言辭發於文則爲文辭子以四教文行忠信雖若岐爲
四者然文行安有離乎忠信有忠信之行自然有忠信之
文能爲忠信之文方是不失忠信之行子曰言忠信行篤
敬則忠信進德之謂也言忠信則脩辭立誠之謂也未有
行篤敬而言不忠信者亦未有言不忠信而可以語行之
篤敬者也天地間只一箇誠字更攧撲不碎觀德者只觀
人之辭一句誠實便是一德句句誠實便是德進而不可
禦人之於其辭也其可不謹其口之所自出而苟爲之哉
嗟乎聖學浸遠人僞交作而言之無稽甚矣誕謾而無當
謂之大言悠揚而不根謂之浮言浸潤而膚受謂之游言
遁天而倍情謂之放言此數種人其言不本於其心而害
於忠信不足論也最是號爲能言者卒與之語出入乎性
命道德之奥宜若忠信人也夷考其私則固有行如狗彘
而不掩焉者而其於文也亦然滔滔然寫出來無非貫串
孔孟引接伊洛辭嚴義正使人讀之肅容歛袵之不暇然
而外頭如此中心不如此其實則是脱空誑謾先儒謂這
樣無緣做得好人爲其無爲善之地也外面一幅當雖好
裏面却踏空永不足以爲善盖由彼以聖賢法語止可借
爲議論之助而使之實體之於其身則曰此迂闊也而何
以便吾私是以心口相反所言與所行如出二人嗚呼聖
賢千言萬語教人存心飬性所以存飬此真實也豈以資
人之口體而巳哉俗學至此遂使質實之道衰浮僞之意
勝而風俗之不競從之其䧟於惡而不知反者旣以妄終
其身而方來之秀習於其父兄之教良心善性亦漸漬汨
沒而堕於不忠不信之歸昔人有言今天下溺矣吾黨之
士猶幸而不盡溺於波頽瀾倒之衝纓冠束帶相與於此
求夫救溺之策則如之何噫宜亦知所勉矣或曰至誠無
息不息則久積之自然如此豈卒然旦暮所及哉今有人
焉平生無以議爲而一日警省欲於誠學旋生用工夫則
前妄猶可贖乎曰無傷也温公五六歲時一婢子以湯脱
胡桃皮公紿其女兄曰自脱也公父呵之曰小子何得謾
語公自是不敢謾語然則温公脚踏實地做成九分人盖
自五六歲時一覺基之温公猶未免一語之疵也元城事
温公凢五年得一語曰誠請問其目曰自不妄語入元城
自謂予初甚易之及退而自&KR1357;括日之所行與凡所言自
相掣肘矛盾者多矣力行七年而後成然則元城造成一
箇言行一致表裏相應盖自五年從遊之久七年持飬之
熟前乎此元城猶未免乎掣肘矛盾之媿也人患不知方
耳有能一日渙然而悟盡改心志求爲不謾不妄日積月
累守之而不懈則凢所爲人僞者出而無所施於外入而
無所蔵於中自將銷磨泯沒不得以爲吾之病而縱横妙
用莫非此誠乾之君子在是矣或曰誠者道之極致而子
直以忠信訓之反以爲入道之始其語誠若未安曰誠之
爲言各有所指先儒論之詳矣如周子所謂誠者聖人之
本即中庸所謂誠者天之道盖指實理而言也如所謂聖
誠而巳矣即中庸所謂天下至誠指人之實有此理而言
也温公元城之所謂誠其意主於不欺詐無矯僞正學者
立心之初所當從事非指誠之至者言之也然學者其自
温公元城之所謂誠則由乾之君子以至於中庸之聖人
若大路然夫何遠之有不敏何足以語誠抑不自省察則
不覺而䧟於人僞之惡是安得不與同志極論其所終以
求自拔於流俗哉愚也請事斯語諸君其服之無斁
熙明殿進講敬天圖周易賁卦
彖曰賁亨柔來而文剛故亨分剛上而文柔故小利有攸
往天文也文明以正人文也觀乎天文以察時變觀乎人
文以化成天下
臣聞賁文飾也色相間則成文故柔來文剛剛上文柔剛
柔相間所以爲賁賁離下艮上離之體中以一柔間兩
剛是柔來文剛艮之體上以一剛乘兩柔是剛上文柔
使獨剛獨柔不相爲用則不成文矣此言賁之卦義也
天之文爲二曜五行象緯交錯故曰觀乎天文此言天
之賁也人之文爲三綱五常倫理次序故曰觀乎人文
此言人之賁也以上像易彖大意臣竊窺先皇帝作圖
之旨以敬天爲名其於賁卦實摘取觀乎天文以察時
變一條臣謹按圖義而爲之辭臣竊惟天一積氣耳凢
日月星辰風雨霜露皆氣之流行而發見者流行發見
處有光彩便謂之文然有順有逆有休有咎其爲證不
一莫不以人事爲主時時世也彖易聖人不曰天變而曰
時變盖常變雖麗於天而所以常變則係於時人君一
身所以造化時世者也故天文順其常則可以知吾之
無失政一有變焉咎即在我是故天文者人君之一鏡
也觀鏡可以察妍媸觀天文可以察善否且如曆家筭
日食云某日當食幾分固是定數然君德足以消弭變
異則是日隂雲不見天雖有變而實制於其時又如旱
魃灾也才側身脩行則爲之銷去熒惑妖也才出一善
言則爲之退舍天道人事實不相遠自古人君凢知畏
天者其國未有不昌先皇帝深識此理故凢六經之言
天文者類聚而爲之圖以便觀覧且恐懼脩省焉聖明
知敬嚴父之圖即敬天在此矣嗚呼曷其柰何不敬
此先生兼崇政殿說書日講篇也講篇非一如講詩
之定之方中一篇諷當時脩繕事今亡其辭云道體
堂謹書
行實
先君子革齋先生事實
先君子諱儀字士表生嘉定乙亥八月二十四日寳祐丙
辰五月二十八日殁于京次年九月九日封于鄕之佛原
嗚呼天乎仁者夀有德者禄先君子乃止是邪不肖孤上
累先君子久于旅飲膳醫藥失節用速禍非天實不德有
悪子至此釁戾丘淵身百莫贖柴骨欒心不自意偷視息
至今日得黽勉啚大事猶瀝血苫塊以字先德嗚呼尚忍
言之先君子嘗考次譜系文氏繇成都徙吉五世祖炳然
居永和鎮高祖正中繇永和徙富川曾祖利民妣郭氏祖
安世妣劉氏考時用妣鄒氏繼母劉氏世有吉德鄕以君
子長者稱一是方寸留耕于子子孫孫先君子嘗言滯學
守固化學來新以一革字志韋佩人皆稱革齋性愛竹依
竹闢一室傍竹居或稱竹居不肖孤聞之諸父先君子幼
穎慧噐質端重進止如有尺寸書經目輒曉大義越時㪯
全文不一遺見鄕曲前軰必肅容請益暨長天才逸發志
聞道嗜書如飴終日忘飲飱夜擎燈密室至丙丁或逹旦
黎明挾冊簷立認蝇字不敢抗聲愕寐者人雖苦之甘焉
蓄書山如經史子集皆手自標序無一紊朱黃勘點纖屑
促密靡不到至天文地理醫卜等書游䳱殆徧手錄積帙
以百揮汗呵凍弗斁鈎引貫穿㪯大包小各有條間質難
疑剖柝響應某事出某書某卷且指數以對爲文發持滿
無不的中機軸必巳出命意時娓娓談他事若莾於尋繹
一援筆雲行水流無凝滯中年文氣益老拾汗漫歸諸約
不峭峭刺目有温醇渾厚之風焉閒居侃侃春意溢出顔
面蚤事祖盡敬祖母優游暮齒視薬膳卧興扶持華髮鍾
爱父嚴母慈侍夙夜省燠寒一出忱意不視顔色爲肅愉
事継母篤至始終無纖芥間一家氣象藹如和風鄕黨稱
孝於宗族厚待季父削藩町悲忻同情季父殁不幸子病
廢經紀其家撫幼姪等巳子䟽從遺孤振翼之俾蒙于成
闢居居無居者歲時衣粒各有節度嘗謂宗族一本誼不
得不恤愛范文正公義田記規模次第曰吾得志當放此
行之親婣孤貧者哀矜勞苦撫字無遺力喪不克理辦之
棺至巳所服用捐以歛雖在䟽末次序情文各惟其稱與
人交好大體不爲細家迫速戸外屨日滿絶甘分少無䟽
密皆被和氣交誼天至聞貧困患難赴急如不及忱意感
人有臨終握手欷歔流涕託之以孤者歲大比凢與大夫
待博士選者皆有約首誼綿數科間不能與自捐貲籍其
名暨充賦就奉爲助約所不及以意告傾巳有爲行資至
貸以應誼聲錚然對人氣語和易鄙夫窶人亦曲加體接
無一失聲氣去里有蹈非彛悉忠愛援誼開陳聞者感動
見後進片善奬予不容口孜孜誘掖如子弟給飦數𤱔畊
者多不輸寕令負巳不忍直于有司蒔園漁池相傚無一
償亦不較間嗤不武則曰彼貧且殆吾柰何攟之有竊負
其貲去旣而困還不惟不加責恤其人終身將作室絫木
齊垣時癘死多露骼惻然曰吾可無居人不可無歛匠棺
惠貧者歲賑饑随所有不給至市粟以應顛連無告過目
輙怵惕随力爲謀一日讀書至晏子敝車嬴馬事愀然曰
使吾族吾親吾鄕人休休有餘至願也惜嗟再三家居門
蔭茂木睱日相羊芳隂間雅嗜茶煎㵸多手出時邀朋遊
文字語移日樂極浩歌縱奕視世間融融沄沄漠不介胸
次性凱樂惟恐咈人事經然諾雖不利於巳不悔一言話
傾盡肺腑無留蔵應酧一切任真事不可直濟或道以詭
御寕事不濟不爲耻巳勝語及不平辭和氣舒無忤色有
以欺心至知其私不發且無章於人欺者多愧悔感泣人
皆嘆爲有德君子謂當於古人中求之誄者曰我公之德
言矩行規世智黃間我心坦夷市利血刃我範驅馳生平
所爲事皆可質鬼神而無疑嗚呼是得其槩矣始天祥兄
弟幼且長先君子不疾其不令昭蘇蒙滯納之義方日授
書痛策砅夜呼近燈誦日課誦竟旁摘曲詰使不早恬以
習于弗懈小失睡即示顔色雖盛寒暑不縱檢束天祥兄
弟慄慄擎槃水無敢色于偷自此名師端友招聘仍年至
時先疇給費久之室罄力弗逮廼率天祥兄弟蔵脩于竹
居陳所衰籖軸俾抉精剔華鈎索遐奥董綱要竟日夕弗
倦雖貧浩然自怡有未見書輒質衣以市得書注意鑚砅
又以授天祥俾轉教諸弟繇是程督益峻書警語徧窗壁
如三尺在目見爲文章撥&KR1263;正氣輒不懌必維以法度天
祥兄弟奉嚴訓蚤暮侍膝下唯諾怡愉不趐師友或書聲
吾伊或歛襟各静坐潜諷或掩卷相與戚嗟人情世道此
時氣象父母俱存兄弟無故天下之樂莫加焉歲乙卯天
祥壁俱叨與計偕時仲弟霆孫年十有六未試墨于窗曰
出師未捷身先死長使英雄淚滿襟竟以疾先撤棘一月
卒先君子及是擥涕竚眙悒悒痛悼天祥璧將進禮部欲
董于征顧先君子哭子方新天祥璧復去左右恐益重哀
出可寬襟抱且旦夕定省得不缺不敢辭以臘月望行次
年天祥璧俱僥倖奏名夏五戊戌廷對踰挾先君子病暑
投凉劑立甦方徙一静室規便攝理甲寅集英賜第天祥
以不肖冐首唱歸拜寓舘移時之期集所越一日聞疾復
侵告于朝不俟命亟去侍藥省劄下玉音給假三日時先
君子雖病神色不改視脉者聚伺變候僉曰無虞戊午向
申忽病革進藥卻弗服曰度吾不能起此疾汝兄弟勉之
天祥璧震怖號慟請命于天祈促齡壽親筭不獲命椎心
禱呼冀殞滅以代又不獲命入夜寂然而逝嗚呼痛哉嗚
呼痛哉厥明畿漕聞于朝朝命官吏來治喪事六月庚申
朔天祥璧奉柩出國門臮歸鄕士庶人無不失聲痛嗟路
祭巷哭以返于先廬時七月癸丑也嗚呼先君子一至此
邪不肖孤二十有一載弟方冠且髫承顔菽水歲月幾何
天乎不使終飬而蹙之于中身邪慘焉逆旅睇親舍越在
二千里外天乎不使終于正寝而忍至於客歛邪往時征
衣拜堂上舉觴飲餞親賓祖道外期嚮何許天乎遂以是
爲永訣邪天祥璧奉貢剡時先君子巳哀仲弟不見孰謂
方階禄釡先君子纔見而禍遄作天乎天祥璧何以竊第
爲邪嗚呼不肖孤事先君子不孝奉起居無状有疾病而
闇不知不能積忱衷臆倉卒無以動天聽罪生不贖眥血
被面摧决肝胸顛頓躑躅裁以必死顧属纊一語忍痛受
命不敢不勉恐無以祗訓于前人以忝盛德廼相宅兆筮
曰吉排土濡涕墳以竣役將奉體魄安焉嗚呼渺音容隔
幽隂終天而止矣先君子妃曾氏今男三人天祥璧璋女
三人懿孫淑孫順孫遺墨有寳蔵三十卷随意錄二十卷
痛惟先君子利澤不施于人名聲不昭于時匪石遺德恐
久遂沈泯天祥不揆不孝裒錄事實沈痛刺骨荒忽惝怳
世有大手筆能表章幽潜光昭于無窮稽首百拜以請
知潮州寺丞東巖先生洪公行状
東巖先生洪公盖陽巖先生文毅公族諸弟也文毅公以
孤忠遺直著聞當世其平生言論風旨講切上下公未嘗
不在其間文毅公屢召不赴公浸嚮用輙落落不合去時
論稱爲二洪文毅公旣沒泉南文獻之望書属公識者謂
文毅公未爲者將有爲也而公又不及大用以死天之生
才倏忽代謝安得不深慨於此叙次行事諗諸方來門人
之責奚以辭公諱天驥字逸仲自號東巖世晉江縣人嘉
定戊辰七月庚戌公以生生有異質沈静專一自少講求
微言通念曉柝乃巳故於經史諸子百家之辭無不貫串
文章自成一家以紹定改元薦于鄕名聲振一時學子蹐
門願求模楷者日衆公坦明夷粹專以宿於道爲教逮事
王太母一夕疾甚殆公不解帶不交睫至剔股肉雜湯藥
進公一念之切通于神明然終身不以語人登淳祐七年
進士第初筮卲武軍建寕縣尉發擿姦伏當官無所回撓
時有劫寇王若曾嘯聚千餘人騷動兩路諸所委捕多畏
沮公奮不顧身提兵擣其巢一舉空之僞造成風爲楮幣
蠧公密設方略動中肯綮李若聶凢三大黨與無不各就
縛薙獮之石壁胡公穎秋崖方公岳交章以公善状聞于
朝十二年循從政郎調連州推官未上寳祐改元旨差監
惠民南局四年較藝南宫公考鏡詳密精力不間晝夕所
賞拔士多根柢理致當時號明有司公雖浸近周行然無
所附麗恂恂侃侃望之山立徐公清叟吴公燧馬公光徂
顔公頥仲俱剡上其能將用矣會有言者徒步西歸泊如
也六年淮閫擇士自從首辟致公爲属景定二年通班授
宣教郎知廣州香山縣至之日以教飬人才爲第一義脩
復大成殿明倫有堂主敬美身賓賢豋俊有齋皆捐俸入
爲之歛不及民其爲政一裁於義俗譁徤戢其尤桀黠者
曰此囚牙訟師去則吾民妥矣邑以大治洪公勲趙公汝
暨雷公宜中及倉憲交以邑最上咸淳元年轉奉議郎二
年差監行在搉貨務都都茶埸四年吴公革馮公夢得趙
公順孫劉公黻皆以吏才爲薦差監都進奏院轉朝奉郎
馮公時爲刑侍及戸侍劉公應龍交委以書擬本部文字
公皆樂爲知巳盡于時上即位逾年初政新美公輪當陛
對宿齋豫戒冀積忱意悟上心取虞廷君臣時幾之說寓
規焉其一曰君心勤怠之幾二曰人心離合之幾三曰君
子小人消長之幾四曰中國外夷強弱之幾及朱文公天
理人欲之辨首尾二千餘言其辭諄複懇切深刺腧髄玉
音嘆美又言泉有屯戍左翼一軍乏興之害米舟搜糴生
變之虞而朝廷籍沒翁林二氏之田可歲得榖萬斛以紓
戍卒兩月廪食或有不濟寺院及單丁住持令本州覈實
區處併撥爲軍餉之助餉足則糴寬糴寬則米通民永無
貴糴患矣朝論翕然以爲論事有陽巖風除大理寺簿五
年轉朝散郎知潮州公之在潮也視民事如家視敝政如
巳疾捐金以𥙿學廪傾囷以粟饑民梁川以利病涉知無
不爲爲無不盡潮與漳汀接壤塩寇輋民郡聚剽刧累政
以州兵單弱山徑多蹊不能討公應變設竒降者相属又
欲於接境置屯多者三百人少者二百人掎角爲援郡爲
創撙節庫以贍之具有條畫悉以言于朝并下之漳汀放
此且嚴保伍之令以澄其源大抵公智慮深逹如宿將持
重而規畫綿絡不以鄰爲壑也又潮有護田舊堤多囓於
水貤俸與民築石爲堤民號之曰洪公堤且刻賦頌其旁
曰此我公東巖生佛所爲也去之日垂髫戴白者擁車下
不忍去公雅意林壑至是則曰吾可優游樂吾真矣九年
得旨主管華州雲臺觀公時益暢於詩數與婣族觴詠從
從容而學徒有志於考德問業者多授以外聲利及終身
受用之要暇日登臨徜徉愛南安之間風氣明秀取所謂
小陂山者曰樂哉斯丘我死則葬焉預飾美檟治壽藏澹
然塵外蟬蛻之意十年正月公始属微疾即乞以本官生
前致仕八日忽索水自浴衣冠休于正寢翛然而逝嗚呼
若公者可謂啓手足而不亂其風流篤厚真足以追配文
毅公於九原而無怍者矣某於公之門實丙辰省屋諸生
戊辰之春待罪中朝諗日拜公床下矣未及而去國然於
公之踐脩出處之槩盖心識之共惟穆陵豐芭菁莪之澤
涵育天下天下士蝟然勃興温陵邈在海隅人物相望陽
巖之氣節煥發乎其前東巖之抱負翼承乎其後使二公
誠得盡展拓又未知孰後孰前也嗚呼今復見斯人哉曾
祖遇妣陳祖德明妣李父伯道贈宣教郎妣陳贈安人元
妃陳先二十六年卒贈安人継趙封安人先三年卒子男
應午應申應夀俱業進士女四適胡登龍丘公賜王毓竒
一尚幼應午力斈克肖收拾公遺稿若干卷曰東巖集蔵
于家將以是年十月巳未奉治命以葬趙安人附殯應午
千里貽書俾某状行姑序其本末以俟立言之君子謹状
墓誌銘
知韶州刘容齋墓誌銘
咸淳四年四月十二日容齋先生刘公元剛卒于家年八
十有二先生官至郡守死之日幾無以為歛附扵身者稱
家之有無鄕黨之士莫不高先生之風而哀其志焉其邑
子文天祥與人言欷歔慷慨重懼前軰言行久遠沈泯無
以訓來者會其子昌孫以先生状來請銘某雖不敏其可
以辭先生字南夫一字南強世為吉州吉水縣人治毛氏
詩早為鄕校知名士嘉定十年入太學後六年登進士第
授迪功郎信州永豐縣主簿陞從政郎調静江軍節度推
官丁外艱服除差江州教授兼濂溪書院山長自故丞相
董公槐今丞相江公萬里以下舉親民五員淳祐五年班
見以通直郎知抚州崇仁縣縣政以理民以佛子為謠先
生奉母夫人在官間日與其弟自提板輿相羊爲娱邑人
化之以憂去十年通判鄂州以磨勘轉奉議郎承議郎董
丞相當國入爲左蔵東庫時將薦先生試舘職會董丞相
去不果初東庫日進會于紙若干丁丞相以趣辦爲才風
有司頓增十萬先生以職力争忤其意展磨勘兩年出爲
泰州添差通判景定元年某月差知昭州皇上登極轉朝
奉郎適郡當次稱疾不果行旨差主管建昌軍仙都觀居
二年再任自江上平凢權奸用事所擯斥朝廷奬拔殆盡
時論以先生爲屈未幾詔還磨勘月日駸駸向用而先生
前一月逝矣嗚呼豈非命邪早刻意詞科書無不讀其餘
佛老精言亦各深到平生居官所至清謹家無餘貲蕭然
環堵四方學者執經問字相繼于門先生誘掖懇懇不啻
父兄之遇子弟尤工爲文章雖遊戱之筆鮮不竒古江湖
之士得品題一語足自表扵其徒與人盡恭應接終日無
倦意客至雅言之外談玄演空聞者往往忘去世人以聲
利爲門戸先生惡之如惡惡臭登第垂五十年郡縣官吏
知敬先生不見其可畏出入不設車徒間步行井陌中不
以爲苦甘心屢空以至死而不悔噫此真所謂善人長者
矣曾祖致道妣周氏祖圭妣李氏考次朔累贈至奉直大
夫妣陳氏熊氏俱贈恭人妃凃氏先十六年卒贈安人子
男三人昌孫其長也次信孫愚孫皆蚤世女長夭次適太
學生陳應發又次適進士胡淵孫男一人洵武女一人許
適龍氏以某月某日葬某縣某鄕某里之原遺墨有詩書
孝經論語孟子演義若干卷詞科類稿若干卷客齋雜著
若干卷家庭謾錄若干卷任左蔵日以孝經論語孟子演
義上進有旨降付資善堂銘曰文彪彪德恂恂貴如單
門死如齊民約而家豐而身我作銘詩永懷古人
義陽逸叟曾公墓誌銘
公諱珏字天錫號義陽逸叟天祥外王父也天祥不肖頼
公教誨由記事以來周旋三十年於公無所不知盖至於
其處死生之變然後知他日觀公者未盡而公誠有大過
人者焉嗚呼異哉公性穎悟志不樂凢近讀書百家雖涉
獵靡不通逹所自得往往於佛老氏其見之服行敬恭神
天一言動不輕口不御肉月常十四五對人敷闡玄寂四
座輙悚然傾聽最後遇異人與語幾欲棄人間事求長生
之術年踰六十始聞正學恍然自失死生之說鬼神之情
状講探幽眇頓改吾意旣卧疾服藥外無所問戒左右勿
以巫祝從事間祈禳厭勝揜公不知公覺輙撫床怒呼病
日久骨立如束聲吐精爽不變冀猶足支歲月一日召天
祥至公乃鈎稽卜筮指諸掌曰今日老夫當訣故令爾來
時聞命震愕止公勿易言公曰吾豈不省事哉形神合則
爲人吾形憊久矣今腰足如斷心火益燥神且游散居常
謂不識死死則如是又曰始吾崇信異說今且死目中無
怪見顧二子令必不爲佛事周身一切雖絲縷亦公所處
分殯宫哭位與凢喪葬祭具有成說天祥弟璧任京府尹
椽公口授數十言令爲書遺之強起字紙尾句讀筆畫曾
不㒹錯集諸孫各付謹飾語令羅拜床下辭去衆泣漸揚
公曰死生如晝夜不足多憾麾止之索酒飲之三連三言
曰吾真去矣聲脱口而逝嗚呼隂陽魂魄升䧏飛揚氣之
適至雖夢寐莫適爲主公幽明隔呼吸而從容若此世能
言死者不少此非嘗試事臆度料想靡所依㩀公去來一
息實天祥所親見道之粲然莫此深切嗚呼異哉嗚呼異
哉公事父母孝待族婣以厚與人交久要不忘倜儻尚義
不事生産作業惻隱貧困能推食解衣議論剛正好面折
人不藏怒宿怨有古君子之風焉公有子有孫早授家政
天祥旣奉偏慈迎公就飬居數年甚適間出徐步幅巾野
服人羡其優游公亦論文賦詩圍栱命酒自謂天壤間陶
陶人也得疾於景定辛酉二月九日始復正寝殁之日壬
戌二月癸丑得年七十有二曾氏世家旴江徙吉之泰和
梅溪族號長者曾祖邦寕祖知和考昌權妃張氏先公十
九年卒子二棐榘女四適錢光延康師顔于天秩其仲天
祥母也孫男六端孺淳儒文孺俊孺良孺明孺女一適郭
泳曾孫甫申以次年九月丙午葬吉水縣永昌鄕藥陂之
原成公志也初公先世重卜葬葬師譸張爲幻封鬛無定
居公憮然曰吾詎忍吾先至此吾不可自求之乎乃從兄
瑾載資越竟旁參博扣逾十年得其說以歸由是高曾而
下一奠不再徙公對葬師言嘗斷斷不可不售不傳故秘
莫得聞焉公命未革命天祥曰老夫一日不起無潜德傳
世記歲月非爾其誰属臨終申其詞再三天祥泣不敢當
重念靖節作孟長史傳東坡書程公逸事往蹟漫滅猶勤
追述矧公面命惡得辭顧方繋官于朝不獲哭拜填祖营
視丘窆南望欷歔輙紀家世行實而表其死生大事爲誌
并爲銘銘曰維二氏之蔽於死生兮小其用於一身一
䧟溺而忘返兮鮮不惑於怪神公曰昃之離兮羌出駁而
入純微臨絶之琅琅兮公幾混於常人朝聞而夕死兮何
憾乎幽冥藥陂之欝欝兮遺躅之所經存而以爲志兮殁
將以爲寕既固既安以利嗣人兮萬古萬古如斯銘
羅融齋墓誌銘
廬陵有隱君曰融齋羅公嗚呼可謂有德人矣予嘗詣公
入其門肅肅如也僮僕訢訢如也公出雍雍如也坐申申
如也語愉愉如也予聞公燕居之槩晨起盥櫛畢正衣冠
堂中就胡床坐不隋不倚&KR0770;然終日雖盛寒暑以爲常不
好狎不侵侮無易由言對賓客賓客或不自持左右置司
馬公家訓一通保家擇婦常自以爲名言閨中無敢疾呼
女隷無敢近几席執事左右唯諾無敢涕唾諸子無敢晏
起早卧聞公攬衣聲欬就學惟恐後夜至公所各以所業
次第誦說奬掖磨厲交發互出凛然義方之意由是吾里
之言家法與善教子者皆曰羅公羅公云公生而穎發五
歲即篤志強記容止如成人旣長嗜書忘寢食爲文不事
銛巧惟意所到自然成章學書入揩得蔡氏風度蚤有意
場屋四詣京師試諸生晚年始以此事付兒軰然公所爲
強學者雖老且病不衰也公未弱冠而孤經紀門戶即不
爲細家迫速先世積逋劵如疊一日悉卑炎火曰是先人
所親厚其一切勿問聞者義其勇宗族親黨孤子者貧乏
者或給之田或予之金終其身恩意浹至外内無間言四
屨滿戸外設榻無虚日推食解衣至者無不得分願而去
歲青黃不接會其閭里輟時直幾半隆寒給散有差環公
之境無以饑告鄕鄰有難畢力排解幾微不見顔面不摘
抉人過有負公者未嘗示以聲色其人久之自愧悔有愧
悔且死而恤其妻子益恩者與人語傾盡肺腑巳諾必誠
不以利害爲二三其忠信如此戒庖厨勿殺凢登諸爼者
悉自外致有生饋禽魚必解放之其仁厚如此自奉不逮
中人衣服十有餘年不改亦不煩澣濯其儉素如此里之
稱公無大小必曰君子長者有不善相戒勿爲公所知嗚
呼真可謂有德人矣公之中身諸子各拔穎而起其一兩
名薦書登開慶元年第調臨江軍清江縣主簿公時敕簿
君曰汝爲廉吏即不辱吾子簿素脩謹聞訓益厲有名聲
於時生母蕭氏以上夀錫封孺人諸孫競秀長幼五葉人
世樂事畢赴一門天之扶持吉凶悔吝先定如蓍龜以公
平生孰不可書獨嚴重整肅能使人鄙慢消去福德莫盛
於此昔伊川見人静坐輙嘆其善學徐節孝因安定頭容
直一語自此不敢有邪心使公得二先生爲之依歸因其
資以至於道所成其可限量乎哉公諱士友字熹善一字
晉卿融齋所自號景定元年該明堂恩告授承務郎致仕
咸淳二年二月十四日終于正寢年六十有八遺文有史
編十卷諸家詩體十五卷羅氏由金陵徙吉之吉水五世
祖居廬陵之新安曾祖暉祖時英考莘老妣孫氏趙氏妃
蕭氏封孺人子男五人濬煜植畊垕畊簿君也再調贑州
濓溪書院山長女一人汝順適今文林郎新廣南東路提
點刑獄司幹辦公事周夀申先公卒孫男十人女六人曾
孫男二人女一人俱幼卜以四年某月某日歸于順化鄕
三陂周家山之原其孤前期請銘於予予視公丈人行也
公之子於予同充賦於予弟璧同年進士予之任江西臬
事也以公子上之公車通家孰先焉矧公行誼著於鄕則
所欲稱美而論撰之者豈獨孝子慈孫之心哉銘曰不
言躬行萬石君教子義方竇禹鈞行其庭不見其人雖無
老成人尚有典刑
封孺人羅毋墓誌銘
廼咸淳九年廬陵融齋居士羅氏生母滿百歲融齋之夫
人時年七十六白髮在堂事百歲母如婦禮子孫孫子環
侍起居爲男女三十有竒予鄕稱慶門必曰新安羅氏其
年二月朔予從里中士奉幣載酒拜百歲母堂上母荅拜
諸孫皆拜飲母毋釂酢賓諸孫各執從旣成禮夫人視予
年家子不聽去爲之留三日爲詩以歌其事好事者或爲
圖以傳國家承平休飬生息用康于人眉夀無有害傳曰
豊水有芭數世之仁也夏予將指于湘未數月聞夫人訃
欷歔失聲問百歲母安乎曰安母于今盖百踰一矣夫人
將葬其孤以是母命來請銘予後母生六十三年得載筆
承命銘夫人自昔能言所未有廼叙次其凢繫之辭夫人
姓蕭氏吉水人曾祖琢祖曾父異鄕貢進士妣廖氏繼張
氏徐氏歸承務郎致仕士友是爲融齋居士先七年卒子
男五濬先五年卒煜植畊脩職郎前監行在奉口酒庫垕
女一適儒林郎侍班周夀申先二十九年卒孫男九宷寯
宦寔寓宜紹顥平女十一長適張棟曾孫男七舉孫穎孫
元孫滿孫怡孫真孫復孫女二夫人以庚申明禋恩封孺
人卒之年七月十日次年十二月某日封于所居里柘逕
之原銘曰昔唐夫人之爲崔母兮逮事長孫皇姑兮姑
年高嚙落以枯兮升堂乳之劬劬兮姑曰婦恩之不可孤
兮願世世子孫之不渝兮夫人五世崔如兮母年踰百崔
所無兮胡不與夀爲徒兮爲此母憮兮爲夫人吁兮
鄒月近墓誌銘
廬陵南方之上游支水自贑興國而下曰冨川鄒氏族焉
鄒故出范陽五季始有籍斯土有昶者冨而禮瀘溪王公
平園周公誠齋楊公艮齋謝公皆與之游川流在門能不
愛重貲疊石爲屋以脫往來於戹周公記之一時稱爲長
者其殁也文敏洪公銘其墓鄒氏福禄方來而未艾長者
之所種植也昶生將仕郎時飛嘗伏闕上𥙿民十策時飛
生大淵大淵生澹是爲月近君月近云者君以名亭而鄕
人因之以爲號也君蚤孤母張氏勤儉自樹立紹定辛卯
該東朝恩以夀封安人君於其時奉親愉愉無子弟之失
張氏殁始經紀家事循循如不勝衣人不見其聲色而充
盈𥙿大之福自然日進而不止族黨之不自給者親戚之
無所歸者朋友之遠役而不能行者君意性所到皆能随
事爲義若夫脩浮梁甃通逵歲發廪以倡賑荒守望有警
則裒丁以耀于衆皆義之凢也俯仰三十年矣君於其間
無鄕曲之過君性最緩或以佩弦進曰吾豈不知出此吾
所見呌呼號呶自取僨敗者衆吾誠緩不失事盖老而益
審焉然君終身無悪名變容動色之警不及乎其門優游
和平永保終吉嗚呼真可謂長者孫矣君字次清登仕郎
生嘉定元年六月丁酉殁咸淳元年九月巳未配吴氏迪
功郎江州司戸參軍懋之女子三文孫振孫俱登仕郎癸
孫幼卜以四年正月葬于順化鄕新安社之原其孤前期
以奉議郎劉君惠祖状來乞銘劉君戚也聞而知之予君
鄰也見而知之敢無以銘銘曰長者之澤子孫頼之去
之百年有以似之天於善人曷不壽之善人有後天將與
之
鄒仲翔墓誌銘
景定五年予奉親高安除提點江西刑獄謝弗拜適寇起
興國之東廬陵犬牙相錯所在騷動余所居鄕一閧千室
大家以去爲望鄒君仲翔中人之金也率鄕人柵東門山
爲備山下阻衣帶水君恐倉卒涉者爲魚梁浮梁以濟明
年春寇一日蓐食行三百里薄太和之王山距余鄕半舍
而近鄕人扶携老稚走險微一不善脫君經紀山寨當是
時一鄕之命懸於君訖寇去君保護無有害時余避節弗
獲命會樞密督以捕逐文移旁午余以鄕部嫌將重以請
慨然曰柰何以我辭受坐視龍蛇爲赤子困乎於是即日
受印下令會兵諸山寨皆署長君與焉未幾寇平余罷歸
里于溪之上游斬荆莾燔椔翳得竒觀焉君欣然從予山
中匹馬一童朝至而暮忘歸率以爲常余每集賓從君輙
在其間聞余語中理解未嘗不解頥間從余言人生何爲
碌碌棄家事從公游可乎余謝非余所知君曰吾意决矣
乃盡以伏臘属其子而頽然以休訪予南北厓某水某丘
若將終身焉癸酉夏四月余行湘君送余於香城後一月
君以疾死余聞之欷歔不自禁湘之歸也未及門望見其
子來哽不能言嗚呼余豈私君君與人必以情聞義輙赴
見有不善面折不少回而不蔵怒不宿怨曠如也君雖赤
手起家而好施出其性歲饑發粟給其比鄰二百戸能捐
殖以自損道太和甃十里道廬陵甃六十里衣寒者食饑
者病者饋藥死者予棺喪無歸者葬其土度其能爲輙不
少吝君之族前有長者以善植門爲益國周文忠公所知
去之百年風流相接焉余嘗謂君慈而樂舍大率浮屠家
所尚至臨難急病能禦灾捍患以有德於鄕閭大夫士或
愧之君名鳳仲翔其字世爲富川人曾祖大明祖人傑考
世興妣梁氏娶蕭氏梁氏皆先卒子男一人曰成女三人
適郭鏐王鎔劉鋒孫男二人夢龍復生君得年六十有四
以甲戌十一月某日葬于其鄕沙洲平之原治命也君之
先人嘗卜地于東門山之下曰吾父葬于是泝山而上爲
龍頭得一丘焉曰吾蔵骨焉吾後其興乎君晚而優游有
子治生有孫業于學咸以爲驗銘曰東門之原君之父
兮東門之麓君之母兮東門之巔君所構兮瞻彼東門相
爾後兮
樂庵老人劉氏墓誌銘
余讀漢陸賈傳甚羡余鄰翁樂庵劉氏賈擇田地家好畤
出槖中千金析其五男安居過之數擊鮮十日而更以夀
終余嘗謂人生晚福優游宜莫如賈當是時韓彭爼醢鄼
侯周勃猶不免械繋求爲賈一日得乎翁生四子皆有才
智四十年即棄家政就飬諸子以次第循環五日一更其
設饌務爲相高惟恐不得其歡心翁饑來得食渴來得飲
早眠晏起一切不顧人間事惟時時接方外士講鉛汞之
術間取松栢惟意咀啖翁年過七十而顔色如童攝生有
助焉或爲陸生作新語爲漢逹官非翁匹余曰不然賈艱
難&KR1151;項間從馬上公爲客一再使越﨑嶇萬里翁生於世
長於世老於世不出鄕終其天年有樂於其身無憂於其
心設賈復生校翁失得未必以彼易此翁又有數事異甚
里傳鬼車鳴者未夜相戒威明屏息戶内翁開樓大呼願
見鬼車卒無有有神以禍福驚人翁過其祠持牛炙如常
人莫不危恐翁休休如也嘗有所营造忌某星直某方翁
曰犯者殆乎請身當之某星迄不驗爲子簡婦或云婦不
利於長翁不爲奪自是諸昏嫁曆家說格不用中年卧疾
家人私召女巫謀爲厭勝翁廉知之強起逐之出門未属
纊翁默自念作其像贊若辭而遠遊著顧左右曰吾死勿
事緇黃吾志也醫以藥進麾使去問日入乎曰然反面而
逝江南之俗尚鬼其人畏死而信巫翁能自不惑非由耳
傳口授殆一至之性然也翁名邦美字才卿樂庵其自號
也始祖邽長沙人爲吉州刺史家西昌九洲後徙廬陵富
川三世曰德遠文煥子玉妣曾氏娶陳氏先三十七年卒
繼祁氏其子孫實蕃濟生機洪生桂槐植模深生朴柚鄕
貢進士浩生樞楫槐復生癸孫女二適于夢牛曹雷應孫
女五適鄒曹許曹羅一幼翁八歲喪母十六歲喪父移其
事父母事兄長終身歲時上丘塜拜祖禰率諸後生尚有
典刑翁富壽安逸推其一念孝友殆命物所知諸孫方將
以詩書大其門翁必爲人宗乎翁生慶元戊午二月庚午
殁咸淳癸酉正月丙辰後二年正月葬干享化鄕鳬塘之
原余家距翁一垣翁年吾祖之下吾父之上諗翁有年數
矣深與余游且厚來請銘銘曰其生也有涯其死也有
時爾世其昌匪我銘其誰
劉定伯墓誌銘
余東家詩人劉君定伯類晉宋間矌逹自余辟山水南北
崖落然不可人意君時從予招或不約徑造至則善爲言
譚名理蠭出意所左右辯者不可詰江山朝暮四時之變
嘲詠賞嘨興出物外常使人諷念不可忘嗜奕最入幽眇
兔起鶻落目不停瞬解剥摧擊其勢如風雨不可禦勝敗
不落一笑飲酒可一二斗酒酣浩歌聲振林木或投冠袒
禓旁若無人或鼻息雷鳴徑卧坐上君豪縱沛然以爲自
得當其樂時不知天之高地之下老之將至焉爾予前在
宣州君以詩來思致清邁恨不即投印綬從君煙霞之表
旣歸君好日以怡詩日以張大於是盖年五十三矣廼孟
夏一日過予極論當世事抑揚不少挫詰旦報曰君痰厥
逝矣予駭亟視之不復可爲哭失聲狂三日不能止非予
爲然凢與君交者談君輙揮涕里之人不問倪旄嘆傷如
出一口噫可人在天地間鬼神所忌邪君長身五尺餘堅
壮耐寒暑鬚髮如&KR0238;性落魄不問家事家才三四口粗了
伏臘不爲求&KR1151;有錢輙不惜雞黍送客無虚日朋友有無
相通急難於我乎赴平生於人無諾責鄕人有爲芥蔕君
一語輙化有不善開譬之無以爲望和氣薰浹蒸然善鄰
一歲半爲四方客主君者所至投轄惟恐亟去雖兒童僕
厮無不誠愛君者君破崖岸削邊幅不爲拘拘孑孑至道
理所在確然守之不變其執喪爲孝子按喪禮門内不入
緇黃一子二姪命以先疇瓜分而三無&KR1151;縮薄厚子曰敢
不共命姪曰敢固辭一家興仁興遜鄕曲相傳爲盛門非
好德疇至是君始祖邽長沙人爲吉州長史家于西昌之
九洲十世祖德遠徙廬陵富川君之三世曰文煥子玉邦
賢妣鄒氏娶張氏子男梓女淑容適彭天麟卜以次年咸
淳癸酉十一月壬辰封于淳化鄕扶竹坑楓樹搪之原君
名澄定伯字也自號前村有詩集自編曰前村初稿君詩
不爲深苦而清拔雄徤如其爲人有子能力學不墜義方
君死何憾予所憾者君死獨何蚤泣而爲之銘銘曰其
堅也驟折其勁也蚤摧命之臧凶匪繋其材生也逹死也
何怛君墓我銘我心則結
王推官母仇氏墓誌銘
東廬王先生母垂葬命其門人文某銘噫某何以銘先生
之母之墓哉廼景定三禩進士策御前某以覆校待罪殿
廬一日初考官第一卷擬上一覧某稍細復之傳觀同官
驚訝得人會一字近廟中嫌名某以才難白詳定官請所
以處臨軒之日賜出身乃吾東廬先生也嗚呼使先生以
名第取先天下歸拜母堂上斷機調熊庶幾夙昔乃累先
生以不釋乎此某其何以銘先生之母之墓哉雖然事孰
爲大事親爲大守孰爲大守身爲大使先生失身爲親憂
雖高科如之何先生雖不得高科爲臣忠爲子孝身在焉
親固榮也諗先生曰然銘無所辭銘曰母性仇氏世居廬
陵之白沙考諱彦誠生二十二年歸于贈迪功郎致政君
諱化權逮事姑兩世左右無違祭葬以禮相夫子貞調娱
中和靡失節度子始就學篝燈夜分督厲吟諷及負笈從
師端以上手自紉綴連寒暑彌不倦以子入大學甲寅明
禋封孺人從子赴永州戸曹禄飬夀康稱其命服咸淳七
年三月十九日終于家年八十有三子二長大琮先孺人
一年卒次國望從政郎前袁州軍事推官女四一夭二適
李穆之三適蕭應祥四適劉起岩二與四先卒孫六男長
困餘未名五女長適劉煥次許彭麟餘幼九年三月壬申
厝于城西黃膄山之原是爲銘
贈承事郎徐溪莊墓誌銘
咸淳九年夏六月壬午朔天子親擢徐君卿孫爲監察御
史旌縣最也於是某不佞適叨一節按部湖右親見衡山
之父老子弟歌思遺愛餘績於嶽雲湘波間皆曰徐公字
我民六年我父母之其敢忘及聞聖天子所以褒擢選表
又皆手額距踊爲朝端賀爲天下賀某退以語客曰麟仲
信才且賢何以得此於邑之人去而不忘如此哉木則有
本水則有源若靈芝俄現醴泉滃出居然瑞世其鍾和孕
秀豈伊一夕之積盍相與論其世可乎客曰徐氏居清江
於廬陵東西家御史君之考曰溪莊公溪莊公厚德人也
余聞而心識之亡何麟仲自京以書走湘抵某曰卿孫不
夭生而二十有五年而先妣即世又五年先人棄其孤露
濡霜降於今二十有五年禄飬弗可及也欲報之德罔極
柰何今不肖孤藉先人之教有位于朝乃去秋九月天子
有事於明堂推錫類恩我先考妣實該初贈惟先世之志
行事治未有以詔子孫傳無窮敢稽䫙下拜以請某發書
愴然念所見聞不謬因不果辭乃摭御史君所撰行𫐠而
書之徐氏祖伯翳宗偃王偃王子孫散處徐楊二州間江
右之徐以南州高士重其後泝豫章而上今家清江縣崇
學鄕之檀溪溪莊公諱森字壽叔曾祖諱徹祖諱源皆隱
而能詩考諱大經桂山謝公題其所居曰溪雲小隱里人
因稱爲溪雲先生溪雲性嚴介家人嗃嗃然好客車轍滿
門溪莊天分寬平春和玉温撰杖屦侍琴瑟書冊左右色
飬無違族居千指融融怡怡無一間言少游鄕校文聲籍
甚嘉定丙子待試成均繼以詞賦爲郡諸生第一士論翕
然中年幹蠱用譽晚謝場屋益雅淡謙謹䟽戚一致未嘗
言人過失其尊尊親親賢賢老老幼幼無不得其歡故鄕
里遠近一以吉德厚善歸之而徐爲德門矣淳祐壬子得
末疾越五年殁實寳祐丙辰十二月三日也享年六十有
七妃熊氏豐城著姓既歸奉尊章相夫子主饋治家延師
教子賓嘉喪祭常黽勉有亡間必如禮乃止有昔人剪䯻
斷機風子男二稺孫先七年卒女二適黃一鶚鄭一䕫孫
男三垕震必茂震亦早卒女二曾孫男二以開慶巳未十
二月奉二柩合葬于所居之西園嗚呼家之將興非必其
先世有竒節異事足以聳動流俗耳目也風流篤厚之意
多孝友睦婣之味長君子長者之澤有餘而不盡所謂有
是父有是子或曰非此母不生此子者非偶然也徐氏之
澤始基於溪雲浸大於溪莊今御史君玉立山峙川增日
起由邑最結主知歲中三遷遂陟臺端爲國綱紀駸駸且
大任少頃暇之瀧岡之阡何患不表顧墓上之刻不鄙以
余属余其敢不銘諸以昭徐氏德盛流光之懿以對揚天
子之休命銘曰江西徐宗宗處士介臨洪間盖其徙䆄
溪源委深且長溪雲爲父溪莊子溪莊恂恂允誠篤温兮
如玉天鍾美融爲瑞芝溢爲體積慶綿綿開御史朝爲卓
魯暮汲魏公朝旌擢清風起西阡雖舊命則新我銘宰上
材可梓立身揚顯殊未巳木杪龜趺此其始
蕭明允墓誌銘
君初名堅字子固後改應新字明允廬陵珠川人廬陵故
多蕭氏而珠川亦望族君拔起其間自幼岐嶷長益嶄絶
種績文學額額與逢掖争鳴三赴天子學銳不少衰氣岸
孤聳與人棘棘不阿號其讀書室曰介林嘗謂吾幸守先
人廬弗克規拓是不肯堂構樓其前曰逼雲復出其旁相
我攸宇通之爲園花竹横從朋賓嘨歌脩然有物表之趣
會予釣遊荒閑位置水石君時一造沛然若自得予以是
知君所自負翹如也咸淳二年十二月九日以疾終年四
十六曾祖炳文祖國老父景伯妣李氏繼毋曾氏妃劉氏
男曰宋翁女曰淑慧淑慈淑懿皆幼卜以四年正月八日
歸于淳化鄕王田雙園之原前期某弟至與其孤造門以
銘請銘曰嗟予介林兮孑孑而無成大輿之壮兮羌中
道而折衡意衣冠之雖葬兮不能葬其英英瞻雲山之莾
蒼兮尚骯&KR1507;之如生
觀察支使蕭從事墓誌
德安府觀察支使蕭君安中中大夫江南西路安撫副使
兼知吉州諱逢辰第二子撫使公發聞顯庸克開厥家於
時爲鉅人長德自其宗族鄰里鄕黨待公而舉火者百數
十家咸淳四年六月不幸公捐舘君於是年四十有五矣
持抱孤姪臨喪如不勝至經紀其家上下調娱是似是續
罔有越厥度哭撫使公者繼于門哭巳則私相語曰我公
未遽亡乎迄服除如其初邦人士莫不嘉君之志而嗟嘆
感發以爲撫使公之有子云君字和仲號介軒儼然端重
人也喜讀書爲文辭倜儻有才氣在膝下幹蠱服勤左右
無違及論世事有奮然自樹立事功之意咸淳十二年領
江西漕舉寳祐二年以恩授登仕郎後三年銓試第一授
脩職郎袁州宜春縣主簿開慶元年以撫使公兼鄕郡奏
充書寫機宜文字明年改注壽昌軍武昌縣主簿景定五
年取舉江西漕咸淳改元循從事郎授支使自吕武公以
下舉關陞三員親民四員六年十月以疾卒于正寢乃卜
葬於永豐百蛟之原朝奉郎文天祥以其子元永哭請銘
爲之銘語曰三年無改於父之道可謂孝矣嗚呼蕭君克
蹈聖言雖不得禄與不得年見於先人無忝爾生有子有
孫以莫不承
祭文
祭歐陽巽齋先生
維歲次癸酉正月乙卯朔越七日辛酉學生具位文某謹
致祭於故先生殿講大著刑部巽齋歐陽公棺前嗚呼先
生將安歸邪先生之學如布帛菽粟求爲有益於世用而
不爲高談虚語以自標榜於一時先生之文如水之有源
如木之有本與人臣言依於忠與人子言依於孝不爲曼
衍而支離先生之心其真如赤子寕使人謂我迂寕使人
謂我可欺先生之德其慈如父母常恐一人寒常恐一人
饑而寕使我無卓錐其與人也如和風之着物如醇醴之
醉人及其義形於色如秋霜夏日有不可犯之威其爲性
也如槃水之静如珮玉之徐及其赴人之急如雷霆風雨
互發而交馳其持身也如履冰如奉盈如處子之自㓗及
其爲人也發於誠心摧山岳沮金石雖謗興毀來而不悔
其所爲天子以爲賢縉紳以爲善類海内以爲名儒而學
者以爲師鳳翔千仞遥增擊而去之柰何一蹶而不復支
以先生仁人之心而不及試一郡以行其惠愛以先生作
者之文而不及登兩制以彷彿乎盤誥之遺以先生之論
議而不及與聞國家之大政令以先生之學術而不及朝
夕左右獻納而論思抑童而習之白紛如也雖孔孟聖且
賢猶不免與世而差池先生官二著不爲小年六十五不
爲夭有子有孫而又何憾於斯死而死耳所以不死者其
文在名山大川詔百世而奚疑某弱冠登先生之門先生
愛某如子弟某事先生如執經盖有年于兹先生與他人
言或終日不當意至某雖拂意逆志莫不爲之解頥世有
從師於千里尚友於異代而同人于門適相值而不違其
死也哀斯文之不幸吊生民之無禄其葬也隻雞斗飯竊
慕古人之義匍匐奔走泫然而哭吾私嗚呼巳而巳而哀
哉尚享
祭都承胡石壁文
嗚呼世婉孌以偷生公指九天以爲正也人巵蠟以自矜
公玉雪而不曜明也俗鬼域以誑人於冥冥公揭日月而
撑雷霆也石壁之鋒神入天出金鐡可摧孰爲公直石壁
之藴尊華賤質泰華可移孰爲公筆四海一雲我卷我舒
大川獨航予紼予纚萬微未燭吾蓍吾龜更幾千百載之
祝融而復爲此竒嗟乎余乎登門何晚哭野何遽操几杖
兮焉從持佩玦兮何所紛雲委兮川流化經綸兮爲土羌
蘭艾兮荃茨蹇離騷兮宿莾苟余情乎得當質九京兮千
古余有言兮孰聞寄浪浪兮雕爼
祭郭正言閶
維公拔起海隅有志天下處膩如冰知德者寡鳳音冥冥
朝光作之烏臺峩峩霜氣薄之公遷諫坡歲月幾何白首
丹心之死靡他吁嗟人生死見真實如公一節天地可質
神卑東返返于五羊曲江吾師菊老未亡不愧二賢公可
千古爲酌廉泉一涕如雨
祭道州徐守宗斗(温州人文武兩科)
嗚呼龍虎變化兮人物之英風霆流行兮宇之名天下之
嗇兮一州之&KR1151;三年而一日兮侯度是程及召驛之垂駕
兮胡疢之嬰沒而可食於南邦兮憂民憂國之誠某交誼
兮雲仍王事兮弟兄樂莫樂兮知心悲莫悲兮余哭之煢
煢下神與兮臨蒸桂棹兮積雪斵冰操弧矢兮上征絶虎
虺兮縦横噫至人兮無死歆余奠兮如生
祭鄒主簿寕縣
嗚呼德元少吾三歲自其應門及我交際德元之賢服我
以義以我爲兄我胡不弟折節讀書收科入仕子簿臨武
語子初筮時予赴宣亦有行事同日出戸舉觴祝子自予
汰歸子告還里雍容進趍循循唯唯士别三日刮目相視
人十巳干其進未止子之復往得于吏師幕謀邑事勉焉
孜孜子替巳久子歸何遲輿疾在寢忽不自持子方壮年
何質之衰瞀于鬼神淫于禱祠死不相聞歛不與知殯不
及夕棄禮如遺哀哀德元而至于斯弱稚惸惸青燈一婺
吾甚憐子亦復何爲子尚有後念無巳而吾欲匍匐哭子
墓垂適有王事載驅載馳明發不寐永懷吾私寄情一奠
臨文涕洟
祭秘書彭止所
嗚呼仲至氣和色莊如水之清如玉之剛出而瑞世麒麟
鳳凰南宫第一今世歐陽方其退居深自晦蔵蟬蛻衆濁
視世如忘展如之人衣錦綗裳覧德斯下吾道彌章頃者
刑臣再玷天綱善類相顧驚疑徬徨君首丐去其氣昂昂
聞者爲奮進言始昌貽書司諫陳義慨慷表表愈偉于歐
有光我年視君匪鴈其行第也同年居也同鄕仕也同舘
志也同方用折軰行腹心腎腸我之出守君酌我觴君亦
有志方外翺翔王宫爲師秘書爲郎君雖欲去志不果償
由此而升紫微玉堂道以光大亦我所望誰歟西來遽報
膏肓旦旦引領巳劑其良好音不嗣我心皇皇柰何哲人
竟罹于殃嗚呼仲至今也則亡如瑳如磨其孰我相凡百
君子罔不䀌傷况我孔厚如我淚滂我有官守我縶我疆
君疾云革莫克造床君柩來歸莫哭道傍嗟我有心遡風
茫茫嗚呼仲至婉其清揚其命也短其存也長生芻一束
我意其將庶幾監兹尚有洋羊嗚呼哀哉
祭安撫蕭撿詳(名逢辰號平林)
嗚呼江右之望偉哉我公驅馳白首惟孝惟忠異時廊廟
謀選元戍惟公老成必在其中開慶之警四國交訌吉爲
樂邦飄風其衝拜公于家麾節崇崇公起倉卒談笑從容
臣有一死惟義之從不敢震鄰不敢震躬事平上印訖不
言功優游里居惟以壽終鳴呼尚論公之平生兮撫蒼莾
而歔欷命之通塞兮毁譽随之議論之所從始兮惟桑梓
之不可欺方淮漢之落落兮猶曰風馬牛之不相追亦旣
與我父兄同生死兮寕不我知天有萬分於人兮而或猶
有怨咨自公之旣殁兮使人方感激而追思曰何爲予室
之不漂搖兮予子之不流離思而不可作兮父老至於涕
洟豈非生而有定論兮尚或接於愛憎之私死而愛憎無
所麗兮忽天定其奚疑嗟乎見危臨事而不苟兮所以委
質而爲臣吾亦自盡乎吾心兮固非欲求知於人然自古
固非抱屈於一世兮俟百世而方伸亦有百世不可俟兮
聽諸天地與鬼神公死而有遺思兮斯人豈不靈是不爲
無所遇於當世兮尚何憾乎冥冥議論定於其鄕兮而傳
之天下後世無不本諸人心禦大灾捍大患而得祀兮以
不忘其德音贈以嘉有功兮謚以尊名天下有道兮天王
聖明吉山之陽公魄所歸素車盈盈白馬纍纍我思古人
兮斗酒隻鷄尚不憚於千里兮何百里之辭即公墓兮酹
酒以致哀作文以諗地下兮尚有信於方來
祝文
過家告廟文
昔忝荆臬單車載馳家祀孔嚴曠歲弗治靡室靡家中心
悵而始告廟朝是縶是維畏此簡書王事敢違悃悃再䟽
天高聽卑解我湘組易贑一麾贑實近止神人具宜人豈
及是神之相之載欣載奔薄言還歸千里息肩于廟矢辭
代富川酹魁星文
維極有斗兮垂河漢以耀芒耿衆星之環嚮兮儼黃道之
開張瞻前杓之烜赫兮東枕乎龍角之蒼一水盈盈兮咫
尺相望一舉手而高摘兮搴萬丈之虹光吐竒氣於六合
兮夕閬風而翊扶桑宇宙之𦦨𦦨兮其將見於吾水之涯
吾山之陽擊雷鼓兮電煌煌酌金罍兮㪺天漿
代酹解星文
維庖人之中肯綮兮奏刀騞然若有物以默運其肘兮故
利器排割而彌堅矧斯文之新發硎兮淬磨乎仁義之淵
斫月桂兮高五百丈剸蛟斷犀兮奚足言視一朝解十二
牛兮直游刃乎吾前於戱神哉使我頭角露峥嵘相我筆
下生雲煙靡靈旗兮風翩翩舉天瓢兮酌天泉
文山先生全集卷之十一終
