文山先生全集卷之一文集
詩
次鹿鳴宴詩(時提舉知郡李愛梅迪舉送弟璧同薦)
禮樂皇皇使者行光華分似及鄕英貞元虎榜雖聯捷司
隷龍門幸綴名二宋高科猶易事兩蘇清節乃真榮囊書
自負應如此肯遜當年禰正平
集英殿賜進士及第恭謝詩
於皇天子自乘龍三十三年此道中悠遠直參天地化昇
平奚羡帝王功但堅聖志持常久湏使生民見泰通第一
臚傳新渥重報恩惟有厲清忠
御賜瓊林宴恭和詩(壬戌以秘書省官南宴)
奉詔新彈入仕冠重來軒陛望天顔雲呈五色符旗盖露
立千官雜珮環燕席巧臨牛女節鸞章光映璧奎間獻詩
陳雅愚臣事况見賡歌氣象還
明堂慶成恭進詩
於皇藝祖德乘乾聖主宣光奕葉前運再庚申皇建極祀
同癸亥數參天中嚴外辨三千禮累洽重熙四十年願贊
帝心長對越至忱功用貫垓埏
敬和道山堂慶瞻御書韻
墨灑天奎映籕紅斯堂殿閣與俱隆方壼圓嶠神仙宅温
洛榮河造化工列聖文章千載重諸孫聲氣一時同著庭
更有邦人筆稽首承休學二忠(著作之庭乃胡忠簡公書周文忠公立)
次韻劉左司前以著作郎主祕書省營繕事時落
成適潘祕丞得郡㰎李并餞行有詩
蓬壼日月四時春金碧新來絢帝宸爼豆幸陪麟省雋衣
冠中有虎符新詩餘和氣生談麈坐久風光入醉茵多謝
蘭臺舊盟主好歸群玉領儒珍
祕省再會次韻
蓬萊春宴聚文星多荷君恩錫百朋四座衣冠陪賀監一
時梁棟盛吳興圖書光動青藜杖人物溫如古玉升好是
水天新境界螢窗容我種金燈(古玉升見隋律曆志)
送曹大著知廣德軍
暫屈瀛洲客來臨汭水民山川歸史記岳牧屬詞人舘舍
朋簮舊都門祖帳新儒林官可紀何止吏稱循
贈祕書王監丞
君不見祕書外監賀放翁鏡湖一曲高清風又不見太子
師傳兩䟽氏東門祖帳羅群公人生晚節良不易頽波直
下誰障東使人知有在我者二三君子爲有功我公金華
山下住赤松安期白雲處風骨細瘦真神仙急流勇退不
肯顧我昔山中想風采幾回擊節歸田䟽適來追陪水蒼
佩親見辭歸白雲路御筆擢公領蓬山師表玉立東宫官
兩年苦口一去字未許鷗鷺從公閑瑶池深深鎻策府玉
皇宫闕僑其間暫分赤符管下界半空雲氣常往還多少
持麾辭上國悠悠風塵見此客莫作尋常太守看䟽賀以
來偉人物夜瞻婺女次舍中一點光明射南極公歸眠食
重調護世道尚憑公氣力
贈莆陽卓大著順寧精舍三十韻
人生天地間一死非細事識破此條貫八九分地位趙岐
圖壽藏杜牧擬墓志祭文潜自撰荷&KR1257;伶常醉此等蜕浮
生見觧巳不易齊物逍遥游大抵蒙莊意聖門有大法學
者必孔自知生未了了未到知死地原始則返終終始本
一致後來得西銘精藴彂洙泗吾體天地塞吾氣天地帥
一節非踐形終身莫繼志舜功禹顧養參全穎錫類伯竒
令無違申生恭不貳聖賢當其生無日不惴惴彼豈不大
觀何苦勤興寐吾順苟不虧吾寧始無愧人而有所沗曠
達未足智卓哉居士翁方心不姿媚蒙䜛以去國七年無
怨懟風雨三間茅松楸接蒼翠斯丘亦樂哉未老先位置
宇宙如許大豈以爲敝屣當其歸去來致命聊自遂天之
生賢才初意豈無爲民胞物同與何莫非巳累君方仕于
朝名高貴所萃乾坤父母身方來日川至西銘一篇書順
事爲大義請君觀我生姑置末四字
送卓大著知漳州
蓬山隔風雨芸觀司陽秋厭作承明直出爲漳浦遊問俗
便桑梓過家拜松楸錦堂事相儷棠舍隂易留何來瀾蠡
間何物輙負舟翻覆十年事行止随坎流倘來豈不再遲
取終無尤太守執此往邦人庶其瘳昔予援西銘期子以
前脩願覿弘濟學四海放一舟
陸氏登三閣源明出一麾清聲光漳浦便道拜長
基赤子歌來暮同寅賦去思西銘功用大竚騐順
寧詩
大陸登三閣源明出一麾臨軒親策後上冡過家
時秋色吳山外春風漳水涯斯文交獨厚羌賦送
行詩(此初詩也不及用今附見此)
和蕭安撫平林送行韻(逢辰字應父樞密檢詳江西安撫)
得失元來付塞翁何心桃李問東風人皆有喜榮三仕我
尚無文謝五窮秘苑固知朋可正畏途猶恐甲方衷欲酬
長者殷勤祝坎止流行學四忠
和朱衡守約山韻(渙字行父大理寺丞)
昔人一出正朋字今我慚非行祕書人樣相看願元祐詩
章甚雅突黃初競言汲戇猶湏復或謂顔愚亦可如把酒
對花姑勿論春行後長莫妨徐
題玄潭觀雪浪閣用誠齋韻
棄官學道勾山許學到至人本無怒赤子&KR0766;&KR0766;如魚頭不
堪妖孽腥上流鉗鍵長潭鐡樹立摩挲穹石寳劍濕當時
豈忍如是觀毒流不可開眼看英風凛凛萬古寒
玄潭觀和龔宰韻
晉代何曾谷此陵到今樓觀隱居亭幻成鷗鷺乾坤闊陶
盡魚龍雲水腥仙有神功參造化人將故事入丹青我來
欲去長橋孽祠下徘徊夜乞靈
送朱制幹象祖
一官聲澷任如何屢䟽牋天氣不磨宋祚萬年陳大計周
圖五字訂前訛重尋范老憂時箸旁竪文公衛道戈投匭
近年殊不少有人說似此君麽
送三山林溶孫歸省
束書遊京師孤雲瞻太行辭歸慕何蕃捨養殊歐陽山林
乾坤静菽水日月長好味諸公詩勝讀寒泉章
京城借永福寺漆臺口占似王城山(名孟孫字長翁後太常丞)
心如明鏡臺此言出浮屠後來彂精義并謂此臺無此臺
巳是贅何况形而噐圓釋正超然點頭會意思多謝城山
翁一語迎禪鋒顧我塵俗人與物方溶溶
景定壬戌司戸弟生日有感賦詩
夏中與秋仲兄弟客京華椒柏同歡賀萍蓬可歎嗟孤雲
在何處明歲却誰家料想親幃喜中堂自點茶
梅
梅花耐寒白如玉干涉春風紅更黃若爲司花示薄罰到
底不能磨滅香
香者梅之氣白者梅之質以爲香不香鼻孔有通窒我有
天者在一白自不易古人重伐木惟恐變顔色大雅久不
作此道豈常息詩翁言外意不能磨滅白
暑布送王廷舉用蕭敬夫韻
平生凉薄資埏陶誤大窑誰知此石怪愈沃乃愈焦崐崘
織火鼠頓易鶉衣飄榮我絲蘿附免此蒲柳凋服之雪澷
白長𬒮風搖搖表之以霧縠緣之以烟綃振衣從姬滿佩
玉遊西瑶
高人不烟火跳出天地窰掀然立千仞塊視金與焦香𬒮
拂雪冷紫髯逐風飄摩挲雲冥樹豈随群卉凋但知仙骨
輕不學倒影搖人間盡描貌玅不在生綃揭斗斟天漿霞
衣却瓊瑶
題陳國秀小園
席地自乾坤半樹閱今古池舘豈不寬每換壮丹主園公
非隴傭獨捎占春風弄影不在多臭香知乃翁
長鶴展輕翮遠棲松桂林故宇入清夢盤盤亦苦心中林
風月賖十畆團幽隂林下有竒士繞樹從之吟
題静山
地得一以寧凝然者卷石嵁巗及培塿異形不異質古之
能定者悟此爲一極春榮秋以悴一歲百態出鳥鳴花落
句此意誰與詰所以尼丘人仁智不廢一萬象此緯經死
灰彼何物明彂此乎遊參入觀水術
贈拆字嗅衣相士
水火坎離紫陽怪滑波皮骨長坡駭解州得解解中膠費
家封鋪同一解唫字從金詩反窮貝何爲分田何同黃絹
幼婦我自樂竹犬多事鴉鶴翁
阿英薰蒸透肌理不㓗未蒙好西子芙蓉浪中薔薇水蘇
合蜣蜋忘彼巳馬嵬新韈釣新月腥臊千年天地裂是間
曾著鼻孔麽梅香竇臭無如何
贈閭丘相士
急流勇退識真臞昔有麻衣撥地爐我亦愛君雲水趣莫
言雷雨趄江湖(言余遇水則發故云)
贈神目相士
道茂數遁甲長房得役鬼風鑑麻衣仙地理青烏子擇術
患不精精義本無二竒哉夢筆生熊魚掩前氏
贈鏡湖相士
五月五日揚子江心水鑄作道人雙睡子吾面碟子大安
用鏡照二百里
贈秋月葉相士
急流勇退神仙跛蹩龍鐘將相借問華山山中何似天津
橋上
贈曾蘭谷相士
許負眼禰衡口巧言甘莠言醜
贈月洲相士
月洲月眼閱人多且道西州事若何朱紫貴人皆好命不
知中有孔明麽
贈劉矮跛相士
鍊石爲形鏗金爲音世方好圓癡守方心隂陽絪緼人一
氣質善惡之微證于聲色意所欲發雖吾不知彼美子劉
洞其先幾骯髒難合今世道病如子所言生禀巳定戅夫
勇士往往一偏以視妾婦豈不猶賢洪範得三二曰剛克
會其歸其好是正直學問工夫氣質用微汝能觀形安知
其餘子術巳定吾情巳成子執子術吾安吾情
媻姗三尺軀舉止如不揚瞻視照肝膽音吐何琅琅君看
水中鳬不及鶴脛長昔聞䕫憐蚿未聞一足僵萬物各自
適形色安足量子言良有理與子持酒漿
贈梅谷相士
當年壽陽額春風點顔色後來廣平腸冰雪峙氣骨世人
識花面識花還自淺花有歲寒心清貞堅百鋉君家在梅
谷自詭知梅熟湏得花性情不假花頭目莫說和羔事花
被和羔累突兀烟水村我梅自林氏
贈碧眼相士
蒼蒼垂天雲靈照行下土秋江浸草木魚&KR2121;歴可數眉山
老麻衣偷入此阿堵色界只點頭從人道吾瞽
贈鏡齋徐相士
鄒忌不如徐公美引鏡自窺得真是門下食客纔有求昏
昏便與妻妾比徐家耳孫却不然自名一鏡京師市世人
無用看青銅此君雙眼明秋水君以無求游公卿勿令此
鏡生瑕滓堞子太面何難知從今光照二百里
贈鑑湖相士
瘦竹凌風弄碧漪山光雲影共熹微月黃昏裏疎枝外認
取半天孤鶴飛
贈趙神眼
一絛一褐髯如鐡神爲秋水眼爲月欲從壼子&KR2026;三機劍
首終然吹一吷
贈桂巖楊相士
荣悴紛粉未可期夕多未振巳朝披得剛難免於今世行
好湏看有騐時萱晝堂前惟有母槐隂庭下豈無兒好官
要做無難做身後生前是兩岥
宣州罷任再贈
貧賤元無富貴思泥塗滑滑總危機世無徐庶不如卧見
到淵明便合歸流落丹心天肯未峥嵘青眼古來稀西風
爲語巖前桂若更多言却又非
贑州再贈
此别重逢又幾時贈君此是第三詩衆人皆醉從教酒獨
我無争且看棋凡事誰能随物競此心只要有天知自知
自有天知得切莫逢人說項斯
贈彭别峯太極數
手把先天巳後書當來一畫本全無白雲山下泠泠水自
在人間太極圖
贈黃生銀河數
乘槎人從天上來天上知有君平術黃生能談君平書不
知曾認支機石
贈楊樵隱應炎談命
莘郊一介堯舜君民薇山二難百世忠清富春耕叟涕洟
雲臺終南遯士仕宦梯媒是數公者俱以隱名木石一跡
霄淵異情九華山人賣樵江湖請筭世間幾種樵夫
贈葉大明
大明標榜葉氏子自稱後村門下士誤言木吉孛爲災後
村曾發一笑來其師流傳說如此寧知禍福乃不爾犀腰
貂首徒勞人甘藜豢藿無苦辛我生有命殊六六木孛循
環相起伏䄂中莫出將相圖盡洗舊學讀吾書
贈舒片雲
麻源謫仙人嘘呵成隂陽向來懷䄂間冉冉天孫裳一夕
大雷電六丁下取將仙人乘風來帝鄉乂從膚寸起飛揚
仙術亦如此天機神翕張有時行渾天周游十三萬里強
往來仙馭不可韁正恐問命人望氣蓬萊隔渺茫
贈彭神機
挽強二石徒碌碌學到穿楊精藝熟百發百中無虚弦百
中一跌前功辱彭君絶識透黃間不師逢弄師珞琭天度
三百六十強一筭不容失正鵠吾聞天機難語人往來了
了拈衆鏃君姑藏用疑於神矢口莫輕談禍福
贈劉忠樸
楹何爲折劍何借鬚肯爲拂糞肯嘗馬公布衾王公飯石
家錦障丁家香忠邪倿邪兩無定一琱一璞異其性忠樸
先生躔法高古今四者豈關命五九六餘能善惡鐡筭不
是并州錯便從忠樸問如今忠果誰忠樸誰樸
贈金稱
我有一叢籬下花黃金满眼無人拾夜看璇璣度玉衡猿
啼雨外青山濕
贈余月心五首
月之所在謂之身朝市山林幾樣人静看一輪如此潔莫
將身著輭紅塵
我生之辰月宿斗如何謗譽由箕口月明只合醒眼看斗
亦何湏挹漿酒
月比於人歴世多纔圓又缺幾消磨只因受用長生藥嗟
尔死蛙如月何
一種黃州月曹蘇善惡幾吾磯連月釣此月是邪非
子心月其明子術星之數爲月詰衆星不知何以故
贈涂内明
老云五色令人育面壁不視佛慧生彼皆去眼絶人僞孰
知涂者出天成有口能談貴人命有耳能聽貴人聲此中
一片光明藏嗜欲淺處天機深
贈一壼天李日者
汝南市人眼壼小天地大誰知賣藥翁壼寬天地隘李君
血肉身大化中一芥天度三百餘滿腔粲蓍蔡仙翁以過
謫長房以術敗造化多漏泄鬼神争訝怪君歸視斯壼口
匏深覆盖得錢且沽酒日晚便罷賣
贈蕭巽齋
未有大撓書先有伏羲易古人尚卜筮今人信命術八卦
與五行皆自河圖出易中元有命道一萬事畢卦義六十
四蕭君得其一江湖旅瑣瑣談命以巽入人情愛委曲喉
舌嫌棘棘言言依忠孝君平意未失我生獨骯髒動取無
妄疾是有命流行誰隕復誰詘安能從兒女朝夕談昵昵
若卦有人買不妨君賣直
贈曾一軒
磨蝎之宫星見斗簸之揚之箕有口昌黎安身坡立命謗
毀平生無不有我有斗度限所經適然天尾來臨丑雖非
終身事干涉一年貝錦紛雜糅吾家禄書成巨編往往日
者迷幾先惟有一軒曾正德其說巳在前五年隂陽造化
蕩晝夜世間利鈍非偶然未來不必更臆度我自存我謂
之天
贈龔豫軒數術
挾筴考休徵巫甘邁何追君亦布靈草乃復探其微載觀
河洛書今也休明時天高鳳鳥翔擊拊遨以嬉
贈剋擇徐吉甫
東望會稽山穆陵欝岧嶤卜壤藏劍履伯也昭其勞昔者
遊仙人龍耳致君王君家世其傳芳踵疇可量青囊落君
手辯語如流河尋雲履高阜湯湯俯長波朔風渺天垂萬
里草離離安得結方軌爲君起遐思
贈魏山人
君不見而家直臣犯天怒身死未寒碑巳仆又不見而家
處士承天渥閉門水竹以自樂雲仍玅參曾揚訣謂余地
宅誰優劣小煩穏作子午針靈於巳則靈於人
贈老菴廖希說
短屐平生幾兩穿錦嚢真得當家傳山中老去稱菴主天
上將來說地仙面皺不妨䈥骨徤舌存何必齒牙全金精
深處苓堪飯更住人間八百年
彭通伯衞和堂
理身如理國用藥如用兵人能保天和於身爲太平外邪
奸其間甚於寇搶攘守護一不謹乘間敵益勍古有黃帝
書猶今六韜經悍夫命雄喙仁將資參苓羽衣爲其徒識
破隂陽争指授别生死錚然震能名道家攝鉛汞膚腠如
重扃到頭關鍵密六氣無敢嬰君方建旗鼓不敢走且驚
他時櫜吾弓閉門讀黃庭
贈適菴丹士
本是儒家子學爲方外事此身恨鳬短有意求蟬蜕猶留
鼎餘藥還授人間世從君卧山中共談弘景祕
贈劉可軒寫真
燕頷鳶肩都易寫從前只道點睛難近來阿堵君休問燈
下時將頰影看
慧和尚三絶
畫我郎潜先帝時而今白髮漸參差若交傳入都人眼疑
汝前身妙善師傳神
風雪衡山涕滿膺懶殘不管自家身殷勤撥火分煨芋却
有工夫到别人相
花光老矣墨婆娑無頼梅花一白何爲問西來宗旨道世
間色相是空麽畫
象奕各有等級四絶品四人高下
螳臂初來攫晚蟬那知黃雀沫饞涎王孫挾彈無人處一
夜琱盤薦玳筵
右一爲周子善言蕭耕山能勝二劉不覺敗於子
善子善敗於我
射虎將軍髮欲枯茫茫沙草正迷途小兒謾取封候去還
是平陽公主奴
右二爲耕山言老夫敗於子善也
坐踞河南百戰雄少年飛槊徤如龍世間只畏兩人在上
有高公下慕容
右三爲劉淵伯言所畏者惟吾與子善
擊柱論功不忍看築壇刑馬誓河山當年絳灌知何似只
在春秋魯衞間
右四爲劉定伯言與淵伯上下也
贈樂軒彭善之
吾家小黃溪其間石甚巨可寫歸來辭可刻盤谷序晉唐
文章手誰敢以自負異時此重來煩君作玉筯
贈墨林曹大崧
巍峩幼婦碑伶俜七步詩又得墨林墨淋漓湊作曹家三
絶竒
贈刊圖書蕭文彬
蒼籕書法祖斯冰篆家豪昔人鋒在筆今子鋒在刀收功
棠谿金不禮中山毛囊錐脫穎出鐫崖齊天高
題周山甫錦綉叚
客從西北來遺我錦綉叚上有雙鳳凰文彩何燦燦置之
篋笥中歲月亦巳晏天孫顧七襄雷電下河漢鳳凰忽飛
去遽然失把玩貧家機杼寒秋蟲助予嘆
題梅尉詩軸
乃翁聖俞君瑰辭燦琳琅吾鄉歐陽子逸韻諧宫商人物
雄中原園囿盛洛陽醲郁追皇風詭怪抑晚唐雲仍四方
志生長百戰場憂國杜少陵感興陳子昂我亦青原人君
遺明月光掩卷不能和握手談肝腸
贈羅雪厓樵青
蕭蕭山下人閉門衣裘單春心動溪谷曉起捫松看
題得魚集史評
男兒生作事豪傑死留名天運常相禪江流自不平百年
多險夢千古有閑評諸父淵源在吾猶及老成
題彭小林詩稿(其父號雅林)
晚識宗文憶浣花刪餘今見雅名家牙籖料理西風讀共
笑鍾山說老鴉
題王聲甫松坡樵苦唱後
倚柯睨蒼髯短蓑挾風雨談道誰我知對奕者其侣狂吟
發悲調谷鳴相律吕扊扅豈不怨寧售大夫股長鑱斸仙
苓檴薪爲吾煮
題毛霆甫詩集
雲澗美毛霆甫詩也
英英白雲在澗之濆彼美人兮其德孔純
英英白雲在澗之阿彼美人兮其思孔多
白雲英英澗水泱泱彼美人兮碩大且昌
雲澗三章章四句
送趙王賓三首
風流不比賀家狂瀟灑黃冠意更長自有武夷溪九曲鑑
湖何必問君王
蕭然被褐不求知歸倚溪船理釣絲却笑荆山空自售未
應有智不如葵
懶從原上訪桃花又不青門去種瓜傳得神仙蟬蛻法君
如覓我問烟霞
又送前人琴棋書畫四首
不知甲子定何年題滿柴桑日醉眠意不在言君解否壁
間琴本是無絃琴
我愛商山茹紫芝逍遥勝似橘中時紛紛玄白方龍戰世
事從他一局棋棋
蔡邕去後右軍死誰是風流入品題只少蛟龍大師字至
今風骨在浯溪書
欲覓龍眠舊時事相傳此本世間無黃金不買昭君本只
買嚴陵歸釣圖畫
題延真羅道士玉澗
雙巖夾方流知有至玅藴山石發清暉草木得餘潤泉源
皆寳氣樵牧駭潜蜃仙翁獨危坐華池養水性神澤温而
栗骨峭老益勁苔磯枕泓碧時有魚出聽糜瓊飯潺湲冲
淡意無朕
聽羅道士琴
斷厓千仞碧下有寒泉落道人揮絲桐清風轉寥廓飄飄
襟𬒮舉冰紈不禁薄紫烟護丹霞雙舞天外鶴
吾聞泗濱磬暗含角與徵又聞天樂泉淨洗筝笛耳如何
碧一泓乃此并二美藍田滄海意請問玉溪子
閑居和雲屋道士
一樽共此時心文字追随落醉吟仙子樓臺脩竹外行
人冠盖畫橋隂一年芳草東風老五月空江夜雨深且作
蘭亭歡喜集更論誰後又誰今
遊集靈觀(時奉祠禄)
小洞烟霞國重陽風雨秋歐公嵩嶽步朱子武夷舟香火
真吾識觥籌且此遊龍山馬臺事糠粃舊王候
題疑祥觀
前路風塵走且僵我來一日此徜徉歐公自是遊嵩觀迂
叟原非過太行始信神仙還有國不知蠻觸是何鄉世間
如此紛紛者贏得山林作道場
遊青源二首
鍾魚間日月竹樹老風烟一徑溪聲满四山天影圓無言
都是趣有想便成緣夢破啼猿雨開元六百年
空庭横螮蝀斷碣偃龍蛇活火參禪筍真泉透佛茶晚鍾
何處雨春水满城花夜影燈前客江西七祖家
題碧落堂(知瑞州日)
大厦新成燕雀歡與君聊此共清閑地居一郡樓臺上人
在半空烟雨間脩復盡還今宇宙感傷猶記舊江山近來
又報秋風緊頗覺憂時鬢欲斑
和龔使君韻(名琦知瑞州日)
淡和心事葛天民回首歸來清渭濱長倩君賓孫子行道
原義仲軰流人一生受用忘非是萬事升沉等故新近日
貞元朝士少蒲輪有命出楓宸
餞新班弟
送君天上去當戸理瑶琴萬里白鷗遠千山黃葉深江空
行路影日暮倚門心若見西湖雪霸橋人正吟
别弟赴新昌
十載從遊久諸公講切精天淵分理欲内外一知行立政
湏規範脩身是法程對床小䟽隔戀戀弟兄情
和韻送逸軒劉民章(庚午科名子俊)
少日屠龍事巳勞送人千里發江濤蓬萊地近風方細閭
闔門開日正高春裏看花湏款款雨中剪韭且陶陶金吾
巳辦長安月雙鳳扶雲立海鰲
題宣州疊嶂樓
初日照高樓輕烟在疎樹峨峨遠岫出泯泯清江去簷隙委
殘籕屋隅連宿莾薈蔚互低昂熹微分散聚城郭諒非昔山
川儼如故童鬒巳零落姝顔慰遲莫沈沈澹忘歸欲歸重回顧
題宣州推官廳覽翠堂前宣州推幕季君於其𪠘
作亭梅聖俞以覽翠名之而爲之記今去之二百
餘年碑埋沒久矣天台陳君客實來發而得之復
表之亭上江山如昨翰墨宛然廬陵文某時守兹
土既爲作顔間二字復詩以志之
都官自楚産文采光陸離當年從事君如與山川期歲月
忽巳遒天球落塵土豈曰無嘉賓過者不我顧誰令赤城
子發坎出方珉靈物必復見其見乃以人回視城南端飛
甍俯蒼舊物理有屈伸流峙豈云變寥寥南樓月至今有
遐音千年一邂逅共調風中琴亦欲結方軌擥&KR0581;事幽尋
行行且言邁踟蹰思何深
登雙溪閣
碧落神仙宅當年庾謝來烟雲連草樹山水近樓臺萬雉
銀缸舉千鴉鐡騎回梅花衣上月把玩爲徘徊
題吴城山
龍行人鬼外神在地天間彭蠡石砮出洞庭商舶還秋風
黃鵠闊春雨白鷗閑雲際青如粟河流接海山
貧女吟四首(春夏秋冬)
柴門寒自閉不識賞花心春筍翠如玉爲人拈繡針
竹扇掩紅顔辛苦紉白苧人間羅雪香白苧汗如雨
西風兩鬢鬆凉意次伶俜百巧不救貧誤拜織女星
巧梳手欲冰小顰爲寒怯有時衿肘露頗與雪争潔
名姝吟
丈夫至白首鍾鼎垂功名未有朱門中而無絲竹聲與主
共富貴不見主苦辛名姝從何來婉變出神京京人薄生
男生女卽不貧東家從王侯西家事公卿吾行天下多朱
紫稀晨星大都不一一甚者曠數城如何世上福冉冉歸
娉婷乃知長安市家家生貴人
東方有一士
萬金結遊俠千金買歌舞丹青映第宅從者塞衢路身爲
他人役名聲落塵土他人一何傷富貴還自苦東方有一
士敗垣半風雨不識絲與竹飛雀滿庭戸一飯或不飽夜
夢無驚窹此亊古來多難與俗人語
和故人韻
去歲湟中榖醫瘡咸糶新一言堪救薬三秩敢貪嗔自是
仁由已休論哲保身當時若瘖默何面見鄉人
人情嗟愈變世法合何如氣以心平定才因意廣疎時行
或時止無咎亦無譽第一嚴交際琴紳敢不書
賦吉州隆慶寺塔火
玉塔穿空不可梯剨然霹靂暗招提四城决破吳居眼一
炷然成漢卓脐風雨滿山連地捲鬼神現世斍天低時人
子細回頭看萬亊悠悠落日西
寄故人刘方齋
溪頭濁潦擁魚鰕笑殺漁翁下釣差掉取扁舟湖海去悠
悠心亊寄蘆花
題高君寳紺泉
渟渟巖下泓澄碧落梧影寒瑶披清猋殘月照濎濙俯渊
測浮雲流日蕩苕穎向來滄浪歌孺子不可詗載霑衣上
塵懷古意深永招招素心人相期發深省
題曾氏連理木
皇后嘉樹生僪佹四衢五衢合一軌德澤純洽八方一乘
木而王固如此大明香琴橘貞觀玉華李一時啚傳傳竒
覌荣華過眼轉九易惟有武城宅前樹不知何年巳連理
從來縣官不以聞武城子孫世專美人言恊氣薰嘉生此
家孝友陶恊氣朱門多少鎻喬木百年瞬息滋一喟焉得
鼎鼎為輪菌受命不遷相曾氏傳聞此木更八世方遇麻
陽大夫記(誠斎先生字)麻陽又幾年却入青螺地輿
志北來徹當路表名連瑞里有日捧啚上嘉禾靈草共青
史物生隱顯殆有時展如之人亦應爾楩楠𣏌梓離竒生
継此廬陵城北不止稱三瑞
題滕王閣
五雲窗戸瞰滄浪猶帶唐人翰墨香日月四時黃道闊江
山一片畫啚長廻風何處搏雙鴈凍雨誰人駕獨航回首
十年此漂泊閣前新柳巳成行
題黃岡寺次吳履齋韻(名潜丞相)
長江幾千里萬折必歸東南浦驚新鴈廬山隔晚風人行
荒樹外秋在断蕪中何日洗兵馬車書四海同
龍霧洲斍海寺次李文溪壁間韻(名昴英侍郎)
闍黎鍾後訪團蒲江色漫漫晝欲晡一笛梅邊何满子千
蓑蘆外筆頭奴急風吹鴈还家未新雨生濤到海無本是
白鷗随浩蕩野田漂泊不為孤
題鍾聖舉積斈齋
東家築黃金西家列珊瑚嘆此草露晞良時聊斯湏古人
重孜孜殖斈乃菑畬彼美不琢琱櫝中竟何如空同白雲
深君子式其廬棐几照初陽垂籖動凉嘘方寸起岑楼一
勺生龍魚辰乎曷來遲競諸復競諸
題顔景彛八窗玲瓏
我闥無纖埃風日自清好面面有芙蓉何如交翠草
吾聞開十牖不及一戸明泰宇有天光八荒盡夷庚
予鄧峒巽齋歐陽先生為淦鄧峒賦詩以孝子
慈孫望於人先生之盛心也敢不拜手敬贊鄧君
勉之
乃翁猶旅殯霜露㦲焄蒿日與清江遊雲連桂嶺高時無
郭元振夢有令孤綯日断方田墓招䰟我欲騷
題陳正獻公六梅亭
相府亭前梅六株四圍香影護琴書月華猶帶玉堂色風
味曾分金鼎餘五柳門前空寂寞三槐堂上竟蕭疎惟渠
不變凌霜操千古風標只自如
文山先生全集卷之一終
