高子遺書别集類五(明)
提要
(臣)等謹案高子遺書十二卷附錄一卷明高
攀龍撰攀龍有周易易簡說己著錄攀龍出
趙南星之門淵源有自其學以格物為先兼
取朱陸兩家之長操履篤實粹然一出于正
初自輯其語錄文章為就正錄後其門人嘉
善陳龍正編為此集凡分十二類一曰語二
曰劄記三曰經說辨贊四曰備儀五曰語錄
六曰詩七曰疏揭問八曰書九曰序十曰碑
傳記譜訓十一曰誌表狀祭文十二曰題跋
襍書附錄誌狀年譜一卷其講學之語類多
切近篤實闡發周密詩意冲澹文格清遒亦
均無明末纖詭之習蓋攀龍雖亦聚徒講學
不免湔染于風尚然嚴氣正性卓然自立實
非標榜門戶之流故立朝大節不愧古人發
為文章亦不事詞藻而品格自高此真之所
以異于偽歟乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
高子遺書原序
以言為道無弗離也以身為道無弗貫也知欲侔乎上
聖而行不踰中人則知行離矣靜時彷彿若有得焉動
而失之則動靜離矣誠為之誠有之其又何離焉高子
之學不率心而率性不宗知而宗善無聲無臭之善踐
之以有形有色之身格物之日所謂知性所謂復性胥
於此乎在是故誨一學也學一識也天下之理患不一
不患不貫一則自能貫矣求一於講辨一何在哉致一
於吾之為道者吾之身心一而天下疇不一者人之嗜
慾無出於色利名極之為死生高子超超乎皆蟬蜕焉
居與遊無出乎家國天下高子雝雝乎切切乎皆準繩
而無妄焉觀其坤能是以信其乾知身修於百年之内
而精神乃足動乎無窮之後世蓋本朝大儒無過文清
文成高子微妙踰於薛而純實無弊勝於王至乎修持
之潔踐履之方則一而已矣於此不一不成儒者況成
聖賢潔且方而未聞道則誠有之聞道而淄其躬毁其
方者未之有也然道脈自朱陸以來終莫能合薛非不
悟也而修居多王非無力也而巧偏重一修悟一巧力
一朱陸惟吾先生其人遺言自自訂數種而外多散漫
無次恐其久而愈紛敬彙為十二卷凡於不欲垂不必
垂者胥已之寧簡毋繁為後世也所以體先生之志也
崇禎辛未九月壬申門人嘉善陳龍正謹序
