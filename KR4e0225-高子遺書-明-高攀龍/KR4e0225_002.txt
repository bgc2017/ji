高子遺書卷二明高攀龍撰
劄記(四十六則)
有一事當前必曰如之何如之何思之思之自有至當
處慊於吾心同乎人心者此便是至善
不存心不可知性不知性不能存心
心無出入所持者志也
收拾全副精神只在一處
道無聲臭體道者言行而已
孝弟二字終日味之不可窮終身行之不可盡下學上
達在此
人心纔覺便在腔子裏不可著意
晦菴先生曰瞬息不存便是邪妄伊川先生曰存無不
在道之心便是助長參觀二語可以見有事勿正之
義
盧玉溪曰聖賢千言萬語論道只在遏人欲以存天理
論治只在進君子而退小人
仁與智藏諸用禮與義顯諸仁
程子曰滿腔子是惻隱之心朱子問門人曰腔子外是
何物要思得之
吾嘗出入於佛老而知總不如一敬字
有憤便有樂不知手之舞之足之蹈之平日無憤無樂
只是悠悠
程子曰意必固我既亡之後復於喜怒哀樂未發之前
此為復性
心與理一而已矣善學者一之不善學者二之識義理
而心體未徹者入於見解見心體而義理未徹者入
於氣機
或疑程朱致知為聞見之知不知窮至物理理者天理
也天理非良知而何或疑文成格物為玄虚之物不
知各得其正正者物則也物則非天理而何落於聞
見墮於玄虚者其流弊也然而立教之本有虚實之
辨焉物理實則知亦實從義理一脈去故曰擇善固
執而好善惡惡之意誠知體虚則物亦虚從靈覺一
脈去故曰無善無惡而好善惡惡之誠替矣毫釐千
里蓋繇於此
王文成曰吾良知二字從萬死一生得來其致知之功
何如乎其所經歷體騐處皆窮至物理處也身繇程
朱之途口駁末學之弊猶之可也學文成者口襲其
到家之語身不繇其經歷之途良知從何得來
顯言知本天下國家之本在身之本也微言知本中也
者天下之大本之本也
殀壽不貳此念也造次必於是此念也顛沛必於是
此念也
終日乾乾與時偕行只一時字本體工夫具在洋洋乎
發育峻極者此也優優乎三千三百者此也
知時則知幾故曰敕天之命惟時惟幾
道之不可須臾離也莫見莫顯也中和也皆悟法也戒
謹恐懼也慎獨也致中和也皆修法也
天然一念現前能為萬變主宰此先立乎其大者
致一則密
不至於密安得吉凶與民同患而神以知來智以藏往
乎
主一二字最盡一者本體主者工夫
楊龜山先生致知格物蓋言致知當極盡物理也理有
不盡則天下之物皆足以亂吾之知思蘄於意誠心
正遠矣此程門格物的傳也
至靜中凡平日行不慊心者一一顯現故主靜要在慎
獨
天下至竒特總是至平常聖人神化不過百姓日用然
非千窮萬究不能信得道理只是如此
惡念易除雜念難除惡念盡是誠意雜念盡是正心
邵子言一動一靜天地之至妙此言易也一動一靜之
間者天地人之至妙此言太極也
亥子中間即一動一靜之間
當下即是此默識要法也然安知其當下果何如朱子
曰提醒處即是天理更别無天理此方是真當下
擇乎中庸得一善者復於未發也少加毫末便復失之
拳拳服膺弗失者純於未發也
中庸言道不可須臾離顧涇陽先生曰此不可離是人
真念頭上一點過不去的所在此心與道合則安與
道離則不安試想此念頭於何而來便識得本體矣
余謂此一點過不去的有兩樣查考若在事上背理
而不安則應用有時於須臾之義尚疎若在心上違
仁而不安則體道無間於須臾之義方密
道者率性之謂天下豈有須臾離性之人百姓特日用
而不知耳
元公純公之於易也深乎獨得其至微以洗心藏密矣
康節之妙於象數正公之發明義理文公之歸本卜
筮皆卓絶漢儒孰得而奪諸
易之本體只是一生字工夫只是一懼字
夫子去魯十有四年與二三子棲遲容與其進德修業
有不可知之妙所以贊易大旅之時義
持志之象如猫捕鼠如雞抱卵
敬者心之貞也貞則元矣故求仁莫如敬
程子謂栽培生意在六經先得根本然後可言栽培根
本自六經得之生意亦自六經培之所謂好古敏以
求之者與
朱子一派有本體不徹者多是缺主敬之功陸子一派
有工夫不密者多是缺窮理之學
窮至無妄處方是理
心復於性則無飢渴之害
元亨利貞皆善也元而亨而利而貞貞而復元故曰繼
之者善元始之故曰善之長天地一闔一闢吾人一
呼一吸繼繼而不巳者皆是此件故曰生生之謂易
孟子道性善而必稱堯舜者何也性無象善無象稱
堯舜者象性善也若曰如是如是云爾此須在思慮
未起時認取思慮未起時便是此件剛健中正純粹
精求與堯舜一毫不同者不可得也及動念便差動
步便差求與堯舜一毫相同者不可得也繇其同故
人皆可為繇其不同故不可不為何以為之曰堯舜
所不為者斷不可為所以為堯舜也
高子遺書卷二
