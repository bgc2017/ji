圭峯集别集類四(元)
提要
(臣)等謹案圭峯集二卷元盧琦撰琦字希韓
號立齋惠安人圭峯其所居地鈔本或作圭
齋集傳寫誤也至正二年進士授州錄事遷
永春縣尹改調寧德歷官漕司提舉除平陽
州命下而卒事迹具元史良吏傳徐燉茟精
曰圭峯集歲久弗傳近歲惠安莊戶部徵甫
蒐而梓之誤入薩天錫詩六十餘首此本為
元陳誠中所編明萬歷初邑人朱一龍福州
董應舉序而刻之在莊本之前然已多竄入
他作如五言古詩春日思遠遊則在陳旅集
中又五言古詩中過嶺至崇安送吳甫至揚
州題焦山方丈壁秋日池上度閩關宿臺山
寺絶頂早發黃河等萹七言古詩中有事居
庸關走茟贈孟禮樂陵臺望月夜泊釣臺江
南樂江南怨雪山辭崔鎮阻風遊吳山駞峯
紫陽菴江上聞笛别友寒夜聞笛黯淡灘歌
清湖曲海棠曲儒有薩氏子等篇七言律詩
中高郵城樓晚望燕將軍出獵寄鶴林長老
和王維學海南還韻三衢守索題爛柯石橋
登鎮陽龍興寺閣寄參政許可用送僉憲王
君實金陵道中再過鍾山萬夀寺等篇共三
十二首皆在薩都拉集中至于薩都拉溪行
中秋玩月一篇自序稱余乃薩氏子云云班
班可考此集乃改題曰儒有薩氏子序末又
刪其至元丁丑仲秋書一句尤為顯然作偽
不得謂之誤收蓋編輯之時務盈卷帙以誇
蒐采之富故真贗溷淆如此也琦官雖不高
而列名良吏可不藉詩而傳即以詩論其清
詞雅韻亦不在陳旅薩都拉下編錄移甲為
乙亦非無因矣集又載賦三篇記六篇誌詺
二篇祭文一篇啓三篇雜著九篇則確出琦
作非由假借今刪其詩之妄錄者併其文錄
之以存琦之真焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
圭峯集原序
予産惠北里髫丱始知學即聞先君子暨諸長老言知
有元進士盧公希韓者時惠文運未興縉紳學士大夫
無多見去古未遠太朴猶存人知景崇先哲往往能談
盧公遺語予亦竊慕之問其居即今巴圖峯尾去予家
不及二十里而近予暇日至其地嘗訪公故居則見其
有古堂三四椽左傾右頽不蔽風雨中有元平陽知州
盧公木主四壁之外廢垣敗瓦過而見者莫不為之躊
躇而悽愴訊其子孫皆飄零流落隱於人間為傭作曾
不知先世之有賢士相繼至於其鄉之氓又皆以海為
市朝夕鬻販魚蝦麤鄙狡獪陋甚比屋不聞詩書之聲
未見有一秀民出於其間者竊歎夫山川不變時代互
遷大賢之後古多陵夷而於其地之微陋亦逕相懸絶
昔之所聞如此今之所見如彼不亦良可慨哉盧公遺
文予未仕時嘗見抄本半集於先君子舊篋中薦經倭
亂散逸無存求之二十餘年不獲一日得於吾鄉王君
玉流氏乃元陳誠中所編為圭峯集與公之子昺所次
為平陽集欲鋟梓而未就者當兵燹之餘家比為燼不
知藏於何名山大川以得無燬或者鬼神呵護將使之
竢後世君子以廣其傳也歟予不類竊喜為之校閱叙
錄遂令鋟梓如左於戲公古之賢者也予公之鄉人也
先後不同時而惟賢我師也惠之先哲固未可謂無人
唐宋諸賢邈矣文行不可概見居址亦無復尋惟公去
今時未遠而居又近在其學與政固於予心若曠世而
相感者是之取爾隆慶壬申九月後學崐東山人朱一
龍于田甫序
惠安盧希韓先生圭峰集若干卷莊徵甫得之於于田
朱大參家而猶病其雜也則使莊吳二山人損焉以授
我又令我損焉以傳蓋存者厪十五六而古風獨全讀
之金石發而星河流也又淙淙然若急澗寒響從以風
雨漰湃四下百怪出而萬壑移躍躍於吾目何其竒也
及考其行事先生生於元季方值傾仄多事之秋兩為
縣令能以一言感悟鄰盜使之投戈縛其酋又能激用
其民戰安溪流突數萬方張之巨寇持之踰年不得逞
竟完其邑逮遷漕司提舉海口鹽場又能持法抗番大
商以貨得參省政立能箠殺人者使不得奪國家之利
雨敗場又能減算以禱以一言回暘其精神貫徹上變
天地下變盜賊如此使其生逢休運都將相之權得盡
所施設其勲烈可勝道哉元刑政不綱授盜以柄揭竿
四起而據高位操朝政者方事賄奪忘國恤雖有蹟烈
章章如先生僅置之猥冗凌雜間不得究其施後雖以
近臣荐起平陽而先生没矣明興雲龍奮起一時佐命
建功諸臣大抵皆元遺獻或以節顯者亦有之先生生
不究當時之施死不逢興王之運獨留其詞章照耀天
地越二三百年兵火灰燼烟消雨滅之餘而流風餘韻
猶傳於士大夫之口沈淪幾晦久而復章此豈偶然之
故哉吾觀先生文雖不如詩然皆有關政紀喻寇祈晴
諸作通於幽明其論常平利害纚然指掌矣予見往年
和糴擾民大率亦若此世季弊滋何法而不為害安得
盡如先生者而用之耶先生生平孝義初從其師余子
賢試浙省師卒不顧試期而歸恤其家如在有加雖貴
見師之友必拜則其撫暴化頑動幽明而名後世者良
亦有本士非積於仁義而徒欲襮以文其長存也可冀
乎先生名琦號立齋希韓其字圭峯則其所居之山取
為集名者也萬歷已酉秋日閩中董應舉書
