雍熙樂府卷之十七
雜曲
醉太平(二十首)元人汪元亨警世
辭龍楼鳳闕納象簡烏靴棟梁材取次盡摧折况竹
頭木屑結知心朋友着疼熱遇忘懷詩酒追懽悅見
傷情光景放痴呆老先生醉也
憎蒼蠅競血惡黑蟻爭穴急流中勇退是豪傑不因
循苟且嘆烏衣一旦非王謝怕青山兩岸分吳越厭
紅塵萬丈混龍蛇老先生去也
家私上欠缺命運裡周折桑間飯誰肯濟靈輒安樂
窩飬拙但新詞雅曲閑編掜且粗衣淡飯權掤拽這
虚名薄利不干涉老先生過也
度流光電掣轉浮世風車不歸来到大是痴呆添鏡
中白雪天時凉指天時熱花枝開回首花枝謝日
頭高眨䀶日頭斜老先生悟也
范丹貧瑣屑石崇富驕奢論貧窮何以富何耶十年
運巧拙了浮生脱似辭柯葉縦繁華廽似殘更月嘆
流光疾似下坡車老先生見也
門前山妥帖囱外竹横斜看山光掩映樹林遮小茆
廬自結喜陳摶一榻眠時借愛盧仝七椀醒時啜好
焦公五斗醉時賖老先生樂也
源流来俊傑骨髄裡驕奢折垂楊幾度贈離別少年
心未歇吞綉鞋撐的咽㗋裂擲金錢踅的身軀趄騙
粉墙掂的腿脡折老先生害也
嗟雲收雨歇嘆義斷恩絶覺遠年情况近来別全不
似那些赴西廂踏破蒼苔月等御溝流出丹楓葉走
都城輾碎画輪車老先生勾也
恰花殘月缺又瓶墜簮折並頭蓮藕上下鍬鐝姻緣
簿碎扯祅神廟雷火皆轟烈楚陽臺磚瓦平崩卸天
台洞狼虎緊攔截老先生退也
棄桃腮杏頰離燕軆鶯舌遠市廛居止近岩穴論行
蔵用舍鴈翎刀揮動頭顱卸雞心鎚抹着皮膚裂狼
牙棒輪起肋肢折老先生怕也
錦箏搊莫歇紫簫品休絶把紅牙象板按低些皓齒
歌未徹聽幾聲金縷心歡悅飲千鍾玉液身頽趄看
兩行紅䄂眼乜斜老先生醉也
清泉沁齒頰佳茗潤㗋舌喚山童門戶好關者把琴
書打疊欹菊花香枕無兢業擁蘆花絮被多窠擪入
梅花紙帳緊圍遮老先生睡也
金雞唱未徹玉漏滴先絶慢驚回枕上夢蝴蝶起秋
聲四野撼林梢一陣風兒劣墜天邊一點參兒趄照
床頭一片月兒斜老先生覺也
怪鶯兒亂啼驚蝶梦初回正春風草滿謝家池睡齁
齁鼻息奕棋聲敲上紗囱日拽車聲輾過香塵地賣
花聲呌轉画楼西老先生未起
莫爭高競低休說是談非此身不肯羡輕肥且埋
名隠迹嘆世人用盡千般計咲時人倚盡十分勢看
高人着盡一枰棋老先生見機
住雕墙峻宇乘駟馬高車有枣瓤金子弹丸珠没多
時做主燕昭臺巳見蔵狐兔吳王臺又見遊麋&KR0951;子
陵臺不見釣鰲魚老先生吊古
會談經覧史慣作賦吟詩褁翩翩烏帽插花枝聽佳
人鼓瑟開經天緯地寬胸次展嘲風詠月長才思吐
敲金擊玉欵言詞老先生俊死
結詩仙酒豪伴柳怪花妖白雲邊盖座草團瓢是平
生事了曾閉門不受徵賢詔自休官懶上長安道但
探梅常過㶚陵橋老先生俊倒
褁烏紗帽短罩白苧袍寬喜無拘無束舊衣冠步前
村後疃看七貧七富從他換料一生一死由天斷且
半真半假被人瞞老先生不管
耳聞時做聾眼見處推盲且逹時知務暗包籠權粧
箇懵懂聽人着冷話来調弄由人着死句相譏諷任
人着假意厮過送老先生不董
醉太平(八首)自警
恰金烏去也早玉兔跟者想百年一枕梦蝴蝶有甚
麽話說幹功名有若花開謝享榮華相比燈明滅競
錢財情似影盤踅老先生意歇
向山村静處築茅舍幽居任教他日夜儘貪圖使身
心受苦大粧妖幾箇登豪富強争頭幾箇張名譽乍
施逞幾箇鉄規模老先生咲汝
恰門前雨歇又屋角雲遮愛青山四面緊圍者咲無
休話說玳筵前朝日添懽悅翠屏邊每夜知疼熱画
堂中整月最驕奢老先生咲也
三家彎路邊五岔口門前撫孤松終日自盤桓喜山
居過遣愛嵐光瑣洞青如靛看烟光明媚白如練玩
波光㶑灔碧如天老先生對眠
看白雲萬丈映翠竹千竿賦歸来飽飯兩三飡晃韶
光過眼怕行舟遠使追張翰倦登楼爛醉思王粲緊
關門高臥效袁安老先生意懶
清風生樹梢明月上花梢画堂深不換草團瓢向蓬
囱咲傲喜歐蘇翰墨難能效慕班楊才望何能到講
程朱義理怎能學老先生看了
不經商販茶莫在縣裁花就安排村裡做庄家要尋
常淡雅向東臯冒雨扶犁耙去西坡帶露鋤苗稼對
南山映日看桑麻老先生傲煞
孝劬勞父母敬遠近親属棄功名多讀聖賢書感
唐堯帝主謝天恩放道休官路省人情置所安身處盡
公心得紙護身符老先生願足
醉太平(六首)警悟
戰篤速手脚軟兀刺軀勞強支吾扶不起沈郎腰乜
斜着矑老熱不熱冷不冷空&KR1941;躁眠不成睡不穏干
黑怮頭不梳臉不洗忒鏖糟老先生病倒
春容回面頰喜氣上眉睫聽吹者舞者更弹者喚紅
兒在那些病形骸打掙的身子撦悶情懷抖擞的心
腸熱小丫鬟簇擁定呌爺爺老先生好也
稀粥湯半合軟羊肉新割不甫能自覺好也囉絮叨
叨念聒撚汗貨把銚兒向爐中坐大桃皮一謎裡胡
商和有精神再不怕小兒魔老先生較可
瘦身軀不懶劣病症纔安等閑歡咲便開顔舊
風情早&KR3499;入排場調音律猱兒惮倚花門說聲嗽書
生訕會席中掂八义手兒慳老先生撒頑
藥品湏治理病軆要將息這人生災殄只憑醫本不
求神告鬼禮懴的鼓兒鼕鼕擂看經的鑼兒璫
璫擊一任他小的每亂胡為老先生咲你
列華筵玉臺會佳節金階看壽星光現彩雲開衆神
仙到来三千年福壽增高大五百年恩寵春
常在一萬年歡會永和諧老先生樂哉
醉太平(四首)嘆世
散牛羊漢塜走狐兔秦宫一般消洒月明中競虚名
閗勇一身罪悪千鈞重百年勲業三生梦五湖烟水
一帆風飬殘軀善終
陶朱公釣船晉處士田園潜居水陸脱塵緣比别人
慮遠賢愚參雜随時變醉醒和閧迷歌宴清濁混沌
待殘年休果波屈原
人皆嫌命窘誰不見錢親水晶丸入&KR1287;糊盆纔沾粘
便滚文章糊了盛錢囤門庭改做迷魂陣清廉貶入
睡餛飩胡蘆提到穏
君唐虞聖明臣伊吕廉能兆民簫鼓賀豊登舊風流
老成貪婪花酒酬歡慶留連歌舞添杯興糊突梦魂
有誰醒大家醉太平
醉太平(四首)春夏秋冬情思
啼春殘杜鵑掃花落鞦韆杏桃張錦柳含烟供相思
淚眼啼痕界破殘粧面離情題遍綠紈扇新愁寫滿
碧雲天無一箇鴈傳
碧紗厨錦嚢紫籐簟牙床榴花噴火晝初長梦回時
念想朱顔遊子常飄蕩紅粧仕女空凝望青鸞舞鏡
自慚惶遣愁人斷腸
轉梧桐月影穿簾幕秋聲衣裳微露暮寒生入深閨
戶扃芭蕉風定羅幃静麝蘭香散鴛衾剰轆轤聲断
梦魂驚盻不到五更
寒梅開正濃斜月淡烟籠東簷鉄馬戰西風動凄凉
萬種恨君絶念離情重思君不見牽心痛見君無語
正歡濃覺来時梦中
又風流老兒
倒溜油黑染了鬢絲旋添綿紅暈了丰姿拄一條仙
杖是連枝將縷金腔教子錦圍屏布列在香山寺翠
紅鄊出落着耆英志花胡洞傳寫的壽星詞是一箇
風流老兒
又風流病叟
就輕紅焐手喚小玉扶頭少年狂翻做老来羞不傷
春便中酒腔腔咳肺因花嗽稜稜衰骨躭花瘦蕭蕭
白髮為花愁是一箇風流病叟
又風流散仙
小鶯花洞天閑風月芝田長生會上舞蹁躚聽瑶池
管絃噀香醪曾赴金鑾宴幻名花曾到藍關甸步芳
春曾入武陵源是一箇風流散仙
又風流秀才
論文章舞臺赴考試花街束修錢統鏝使將来把西
廂記註觧演樂&KR0550;捏下酸丁怪教學堂賖下勤兒債
看書幃苫下女裙釵是一箇風流秀才
又風流貴師
鉢盂為酒巵錫杖做花枝晌古麻紅褪染胭脂戴左
雞帽兒撇花鈸屏旁撲察為佛事呪花米一六兀刺
談文字揚花旛吸哴胡突唱番詞是一箇風流貴師
又風流舍人
玉兔鶻粧着帶根金孔雀綉着襕裙皂皮靴刺着倒
提雲荅納珠墜着耳輪許猱兒一夜一箇夫人分嗊
撅丁一日一箇從良運閧虔婆一句一箇改家門是
一箇風流舍人
又風流故友
掃愁懷玉帚釣詩興金鈎相逢索喚不曾休直喫的
醉醺醺罷手梦池塘每夜同衾宿宴秦楼數遍相携
手入桃源幾度共追遊是一箇風流故友
又風流縣宰
晉潘安俊材宋柳玉情懷陶淵明歸去向彭澤都是
貪花秀才似河陽桃李春風在似江楼夜月扁舟待
似東籬詩酒菊花開是一箇風流縣宰
又風流令史
銅駝巷判詞金斗那分司麗春園双漸拜為師李孔
目是他老子攛廂時勘問些烟花事刷卷時改抹些
鴛鴦字斷案時出脱些燕鶯兒是一箇風流令史
又風流小
着青衫會耍騎竹馬學蹅紫鸞簫打捷譏手中拏未
曾行要串瓦玉温柔懷抱裡聲嗚啞翠娉婷幃幕裡
學說話錦糢糊䄄褥上恰能&KR1057;是一箇風流小
又風流客人
鶯花市販本風月店調箏懷揣掌記入花門似茶塩
鈔引識江湖深淺舡兒運品姿才高下心兒順散恩
情輕重等兒分是一箇風流客人
又風流太醫
製牡丹在柳堤採芍藥在花溪千金方權改做樂章
集看傷春脉息洞春膏靈騐曾調治素女論玄妙常
&KR0827;記房中術幽奥頗能知是一箇風流太醫
又風流小僧
雨雲臺講經風月所修行小禅床擺列錦幃屏習烟
花密乘細樂中嚮盞是天王磬撇末中靠背是菩薩
幀舞旋中歌曲是禮佛聲是一箇風流小僧
風流道姑
褁琅函綉袱鑄鸂&KR2409;香爐縷金詞改做玉樞讀把青
天歌舞做鷓鴣玉淸菴認做章臺路長生錄寫入&KR0666;
緣簿九陽巾換做翠冠梳是一箇風流道姑
又風流醉翁
阮步兵眷寵李太白遺風殷勤翠䄂捧金鍾共歡娱
興濃紫駝牽載的葡萄瓮金龜換暢飲酴醾洞玉山
頽扶入牡丹叢是一箇風流醉翁
又風流乞兒
破瓦窑綴詞悲田院吟詩一生衣祿在扵斯窮則窮
浪子唱一箇蓮花落不忘傳心事掛着箇舊爻槌常
入烟花市做得箇乾風情纏那女嬌姿是一箇風流
乞兒
又風流樂官
開呵時運寬發熖處堪觀薦子梁把戲數十般盡都
曾教管能歌時曲能蹅爨能翻古本能粧判能收新
韻助倩歡是一箇風流樂官
又風流女娘
花衢中古場柳陌裡名揚冰肌玉骨自然香伴知音
粉郎多温柔多嬌媚多情况能吹弹能編捏能歌唱
會言談會耍咲會梳粧是一箇風流女娘
又風流妳妳
肉鰾膠怎觧錦套索難開兔羔兒子弟撞將来不亡
魂也丧魄眉兒来眼兒去先賖下風情債担兒沉價兒
重高抬着烟花賣酒兒烘情兒熱冷句子甲&KR3499;来是
一箇風流妳妳
又風流姐姐
紙糊鍬莽鐝銅磨笴疾菱陽關一曲唱三疊但沽着
弄撅點朱櫻檀口噴蘭麝壓秋波眉黛彎新月露春
葱纖手慣敲俫是一箇風流姐姐
又重陽無酒
釀寒風似刮催詩雨如麻東籬寂寞舊栽花上心来
悶殺孟參軍整烏紗低首頻嗟呀陶縣令掩柴扉緘
口慵扳話蘇司業檢奚嚢弹指告消乏白衣人在那
荅
又遊春友不至
芳塵衮衮香霧氲氲東風何地不精神流鶯也喚人
柳屯雲護錦城闉兩岸黃金嫰杏酣春映山村萬樹
胭脂噴草鋪䄄褥繞湖濱一片綠絨新不閑遊是蠢
又
輪蹄冗雜羅綺交加東風無地不繁華庄農也戲耍
倚谽谺悪枒槎老樹臨溪汊閙唧喳隔山花好鳥鳴
山窊蕩光滑亂明霞流水接天涯不閑遊是傻
又書所見
二八年豔娃五百歲冤家海棠亭畔翫韶華無褒弹
俊雅臉慵搽倚囱紗翠䄂冰綃帕步輕踏涴塵沙錦
靿青綾韈咲生花喚烹茶檀口玉粳牙美人圖是假
又閨情
惜花人那廂吹簫侣誰行好春光翻做悪風光三般
愁怎當入蘭房恰昏黃画角偏嘹喨掩紗囱未思量
杜宇聲悲愴上牙床正恓惶鉄馬越丁當不傷心也
是謊
又歡情
樂閑身酒酡乘高興詩魔詩酬花酒債偏多儘虚名
負我鸞簫寫恨銀箏和鳳杯挹醁金橙破雲囱並枕
玉人歌快活也快活
又離情
積閑愁渭城分離恨長亭戀君無計送君行唱陽關
蹇情一篇疊怨双愁聽一杯別酒君休剰一聲保重
淚如傾則離心最疼
一學老叟狂
越羅衾熨貼蘄竹簟鋪設象牙床琥珀枕鳳頭結三
般兒打疊鳳頭結綰不住心狂劣象牙床温不暖情
嬌怯琥珀枕辟不斷性乖斜賺殺人也麽姐姐
二
恰珠楼宴徹把玉液斟竭困朦騰嬌眼半睁者綻桃
花嫰頰步香塵立不穏金蓮趄啓朱唇語不定嬌鶯
咽軃烏雲扶不起綠鬟斜醉了也麽姐姐
三
恰雲收雨歇覺意懶情賖睡魔王眼睫上早盤踅料
佳人困也映天桃腮斗兒氤氲熱蹙春山眉黛兒低
排列閉秋波星眼兒放乜斜待睡也麽姐姐
四
煑龍團暫啜分鳳帳高揭起来雲鬢尚偏斜喚梅香
那些倚圍屏困騰騰寶鼎薰沉麝近清流意遅遅彩
筆題霜葉下瑶階咲忻忻羅扇撲蝴蝶醒了也姐姐
又妓節
貞烈似王凝妻性格清標如卓氏女情懷他比那蔣
蘭英死的不明白與恁衆猱兒出色一生不欠烟花
債一心不惹風塵態一身不到雨雲臺落一箇清名
兒也喝采
沉醉東風(二十闋)歸田元人汪元亨作
快結果錢山鄧通易消磨金谷石崇想世間百歲人
似石上三生夢轉頭来誰是英雄翠盖朱軿掃地空
何處也前遮後擁
遠城市人稠物攘近村居水色山光薰陶成野叟情
剷削去時官樣演習會牧歌樵唱老瓦盆邊醉幾場
不撞入天羅地網
紗帽短粧些樣子布袍寬儘着材兒收拾起駕馭心
埋沒下經綸志灼然見昔非今是閑共漁樵講論時
說富貴秋風過耳
旋葺理桑榆暮景且安排詩酒新盟愛烟雲接四隣
喜松菊存三徑對芝山依舊青青妻子團圓過一程
再不去離鄊背井
居山林清幽淡雅遠城市富貴奢華酒杯傾鯨量寬
詩卷束牛腰大㶚陵橋探問梅花村路騎馿慢慢踏
穏便似高車駟馬
糴陳稻新舂細米採生蔬&KR0827;做酸&KR1085;鳳栖殺凰莫飛
龍臥死虎休起不為官那場伶俐槿樹花攅綉短籬
到勝似門排画戟
口消鎔龍肝鳳髄眼開除螓首蛾眉轉羊腸世路難
撧葱葉時光脆築板墙物理輪廻厭斷紅塵拂䄂歸
飽翫些青山綠水
怕纏手焚了素書懶鑚頭拽倒茅廬騎虎時捋虎鬚
画蛇處添蛇足一任教那般要譽㨂箇溪山好處居
與幾樹梅花做主
擗掉起疎狂性格支撐住老朽形骸便嚢中金不存
願門外山仍在收拾下竹杖芒鞋掉背摇頭歸去来
剛跳出愁山悶海
任平地波翻浪滚恣中原&KR0951;走蛇吞勾升合白酒醇
迭斤兩黃雞嫩甘分住水郭山村千古興亡費討論
總一叚漁樵話本
乞骸骨潜歸故山棄功名懶上長安經數場大會垓
斷幾状喬公案葬送的皓首蒼顔傀儡棚中千百番
總瞞過愚眉肉眼
巳絶念風亭月舘且潜身霧嶂雲巒數一春月到三
算百歲人過半經幾場離合悲歡也學逢萌掛一冠
看指日功成行滿
志不願官高祿顯心只圖子肖妻賢胸中蔵班馬才
舌上掉蘇張辯總不如問舍求田家住青山古渡邊
平隔斷紅塵路遠
妻從儉荆釵布襖子甘貧陋巷簞瓢論功名雲葉飛
看富貴燈花爆咲時人管中窺豹塵事紛紛逐蝟毛
眼過去朱圍翠繞
二十載江湖落魄三千程途路奔波虎狼叢辨是非
風波海分人我到如今做啞粧矬着意来尋安樂窩
擺脱了名韁利鎻
逹時務呼為俊傑棄功名豈是痴呆脚不登王粲楼
手莫弹馮驩鋏賦歸来竹籬茅舍今古陶潜是一絶
為五斗腰肢倦折
處妻子貧寒共守結朋友義氣相投晚湏開北海樽
曉莫聽東華漏老先生這回參透染得新霜兩鬢秋
挽不住烏飛兔走
知巳酒千鍾快飲會家詩百首常吟守一座安樂窩
横三尺逍遥枕臥青青半畆松隂雪月風花不繫心
打捱過愁潘病沈
進步去天高地險退身来浪靜風恬買四蹄車下牛
賣三尺匣中劍免區區附勢趋炎盡日看山獨捲簾
飛不到紅塵半點
將漢史唐書遍覽把天時人事相參怕築成傅說墙
愁扳折朱雲檻急跳出虎窟龍潭薄利虚名再莫貪
贏得来亡魂丧膽
又自足
甘澹泊無驕無謟順天命随分随緣蔽身粗布袍充
腹家常飯拙心腸富貴羞干静裡工夫對簡篇有酒
時三杯兩盞
飬孟子浩然之氣效南雍三復白圭日存省察功夜
得安心睡無拘束便是便宜富貴功名有幾時眼見
似落花流水
數椽屋蔵風避雨一環墙種槿編籬囱前竹數竿院
後槐三樹臥清隂作對吟詩得會工夫看卷書堪咲
那孫龐汚史
枕山阿衡門高敞飲清泉滋味偏長青青野嫩羹淡
淡黃粱飯般般到口甘香喫了令人百脉昌臥松隂
齁齁舒暢
又悼古
想陳蕃高懸座榻學邵平多種些瓜東門黃犬思回
首青山下歸湖人遠遁天涯興漢韓彭空自嗟可憐
見功名見殺
堪咲那奸雄老瞞營身謀使盡機關休言覇業成到
底歸虚幻千萬年題起羞慚太史書中載幾篇無一
句忠肝義膽
是非場休争人我虎狼群早罷干戈心機海樣深膽
氣天来大惡名成難得消磨巧計如蚕自網羅狡譎
徒終無結果
陽網疎漏而未報隂網密終不能逃種瓜得食瓜造
惡逢惡道當權時莫逞權豪惡貫相盈禍必遭入瓮
法先生怎了
寄身在黃塵燕市心安在瓊島瑶池入山尋子房歸
湖學范蠡釣臺上嚴子清竒石鼎烹茶煮石食管甚
麽珍羞百味
好懶散心無拘累會當家口不甘肥粗粗短布袍淡
淡黃&KR1085;味樂清貧快活便宜歲月如流寒暑催眼見
過許多興廢
安排下琴棋書画准備着笔硯生涯相親道義人說
會知心話汲新泉旋煮新茶課對吟詩一任咱受用
得清閑幽雅
擺脱了功名樣子隱居在陋巷茅茨富蔵李白詩貴
玩羲之字杖藜閑走遍山溪這點良心不昧欺一任
教皇天付與
又翫四季
鋪遍地綠苔芳草開遍樹白李紅桃黃鶯弄巧音紫
燕呢喃呌錦千機美景難描散步山村走幾遭不覺
把三春送了
香馥馥綠荷滿池密隂隂翠柳盈堤脱巾露髮行咲
舞高歌醉會詩朋曲水流杯榴火纔紅有幾日不覺
把三伏盡矣
驀聽的蝉聲高噪杖青藜適興逍遥林間葉弄黃楼
外鴻飛呌近東籬不覺思陶煮蠏烹雞會酒豪不覺
把三秋過了
舞飄飄飛瓊亂撒霧騰騰白占田家漁簔負釣歸村
酒争高價旋沽来醉賞梅花衲被蒙頭快活咱不覺
把三冬過也
又自樂
甘一味清安澹泊遠兩般苦海風波拂拭心上塵觧
脱眉頭鎻樂陶陶醉飲高歌得磨跎處且磨跎一任
教時人咲我
結茅廬栖身便了種黃粱充腹堪饒門無車馬喧戶
有烟霞照樂陶陶散慮逍遥心與白雲為故交弹一
曲無弦高調
懶散中工夫別樣消閑處事業非常耕雲身不掛釣
月情偏暢樂陶陶鶴舞鸞翔一首詩成酒一觴嬴得
箇雲林清賞
喜的是雞肥酒&KR0827;愛的是瓦缶磁甌只教胸次寬管
甚肌膚瘦樂陶陶自在攸攸松竹梅邊尋酒儔到大
来無災無咎
又隱居嘆張雲莊作
愛蔬圃蓮池藥闌喜石田茅屋柴關俺這裡花發疾
他那裡溪流慢綽然亭別是人間萬頃風烟四面山
因此上功名意懶
班定遠飄零玉關楚靈均憔悴江干李斯有黃大悲
陸機有華亭嘆張柬之老来遭難蘇子瞻長流四五
番因此上功名意懶
昨日顔如渥丹今朝鬢髮斑斑恰纔桃李春又早桑
榆晚斷送了今古人何限都只為天地無情樂事慳
因此上功名意懶
郭子儀功威吐蕃李太白書駭南蠻房玄齡經濟才
尉敬德英雄漢魏徵般敢言直諫不滿高人一咲看
因此上功名意懶
苫茅屋白雲數間睡芸囱紅日三竿依稀遠近村﨑
嶇高低澗把人我是非都遮斷閬苑蓬萊在咫尺間
因此上功名意懶
萬言策長沙不還六韜書雲梦空歎因他進身疾只
為收心晚終不免許多憂患這無下稍從前玉笋斑
因此上功名意懶
筆硯琴書座間松筠梅菊江干終朝歡有餘每日春
無限綽然亭疑在天上似老儂萬事無心這一釣竿
因此上功名意懶
一維揚懷古
錦忛落天涯那荅玉簫属江上誰家空楼月慘悽古
殿風蕭洒梦兒中一度繁華滿耳邊聲起暮笳再不
見看花駐馬
二姑蘇懷古
長洲苑花明劍戟舘娃宫柳暗旌旗顰眉不甚竒嘗
膽何為計等閑間麋&KR0951;奔馳留得荒臺臥斷碑再不
見黃金范蠡
三錢塘懷古
錦爛燦六橋彩舟玉娉婷十里紅楼香浮碼碯塵泉
迸珠璣溜說當年幾度追遊一自蘇坡葬土丘再不
見尋梅問柳
四燕山懷古
阿監泣清冰玉碗老臣思丹荔金盤穹廬蝶梦殘輦
路佳音斷望中天五雲零亂白草茫茫紫塞寬再不
見秦楼謝舘
五謝人惠画
清氣壓王維舊譜幽懷勝潘岳閑居霜楓魚尾紅烟
雨磯頭綠費丹青幾樣工夫試比宣和内院圖自一
家超今越古
六夜酌話舊
三十年間故人一千里外閑身悠悠江海心點點星
霜鬢對青燈片言難盡但願君若扳龍上紫宸容老
夫丹山舊隠
七梦後戲題
七尺低低板床數椽窄窄書房疎疎葦子簾淡淡梅
花帳抵多少画閤蘭堂怪的是西風一夜凉醖釀出
這眠思梦想
八合歡牡丹
呈國色雕闌露清散天香画閤風輕一枝翠盖擎兩
朵紅芳並永合歡同意同情感應妃賢福禄增樂百
歲繁華勝境
又秋晚湖邊行
泛遠水衰蒲敗葦護村居瘦竹疎籬天寒沙鳥栖日
晚漁舟繫望湖光萬頃玻璃山色濛朧夜雨竒堪寫
入丹青画裡
受皇家泥金鳳草展胸次虎略龍韜七擒手段高八
陣機謀好掃烟塵風捲波濤百萬人中第一豪堪寫
入麒麟画閤
列簮纓兵壇將老運機謀海内名高東征西討功固
國安邦勞染猩血花映征袍細柳營中膽氣豪堪寫
入麒麟画閤
說老子甲兵練曉嘆英雄謀勇兼高屯雲變化竒撥
亂功能效好聲名四海歌謠奏凱歸来覲九霄堪寫
入麒麟画閤
又挽妓
訃音至傷心萬端挽詞成離恨千般蝶愁花事空風
起簫聲斷麗春園長夜漫漫懊惱閻羅不量寬偏怎
把嬌娥命短
鉛華樹春風太早蒺䔧花暮雨難熬楼空燕子飛巷
静雞兒呌問香魂何處歸着恨殺閻羅不忖度偏怎
把嬌娥命夭
檀板歇聲沉鷓鴣舞盤空香冷氍毹鶯兒喚不回杜
宇催將去錦排場等間分付多管無常緊趁逐竟不
由東君做主
寶鏡缺青鸞影孤錦筝閑銀鴈行疎拜辭白面郎抛
閃黑心母一靈兒帶將春去從此陽臺梦也無更愁
甚朝雲暮雨
又村隱
新篘酒時間送来感興詩眼㡳湏裁酒酬今日歡詩
了當時債酒和詩次第安排酒喚蒼頭且緩釃詩不
用閑錢去買
芭蕉上瀟瀟雨聲池塘邊聒聒蛙鳴瀟瀟動客愁聒
聒供詩興雨和蛙展轉難聽雨覺騷人梦不成蛙又
把詩翁喚醒
拂水面千條柳絲出墙頭幾朵花枝醉看雨後山醒
入橋邊肆正江南燕子来時到處亭臺好賦詩少幾
箇知音在此
青天外蟾光漸低素囱前梅影頻移長存酒共詩問
甚名和利喜圍爐談咲忘機三尺龍泉把試誰似這
等人兒有幾
又文士
勤志把詩書誦講勵心將經史推詳難入子路堂且
守顔回巷將美玉韞匵而蔵試看春圍第一場那其
間名標金榜
有人才雖無衣錦論文章貴似黃金君親盡孝忠天
地無遐近憑學問整理乾坤一管霜毫治萬民端的
是君子務本
心坦坦厚人薄已志冲冲發憤忘食那咲斗筲才難
比瑚璉器跳龍門浪裡魚飛一舉登科天下知真乃
是成人之美
開口時言談今古寬懷處量比江湖多能百事精廣
記群書趣操瑶琴鬼哭神呼正是人間大丈夫問青
年吾十有五
一相棋
兩下裡排開陣角小軍卒守定溝壕他那裡戰馬攻
俺架起㐮陽砲有士相来往虚囂定策安機緊守着
生把箇將軍困倒
二琵琶
愛你時懷中抱搂為你時費些春秋輕輕的手向前
欵欵的聲兒輳這消息動轉音軸公子王孫醉玉楼
幸盡也方纔罷手
三杖鼓
打扮的腔兒整齊憑肚皮覓些衣食黃昏時點上燈
免不的郎君擂戀聲嬌誰肯休息粉碎胭消爛了皮
那時節何人愛你
四雙陸
想當初成雙並起到頭来不免分離動不動把了門
走了呵難尋覓逃不出那怕精細家破人亡不放歸
好色的貪心落得
五骨郎
論軆面雜攅異骨全憑那墨染硃塗愛他在紫茜氊
習他在粧花褥任牌君翻轉磨鋪弄得人人手内無
久已後甘心受苦
又詠妓
他生的婷婷嬝嬝更那堪美美嬌嬌無半點塵俗風
有萬種天然俏巧丹青難画難描聊轉秋波謾一瞧
引的人魂飛九霄
西王母離了東島玉天仙飛落雲霄行路兒身子輕
說話兒聲音妙乍時見魄散魂消空惹餘香到緼袍
迤逗的心懷丧了
檀口兒櫻桃些小粉鼻兒正倚瓊瑶湘裙依楊柳腰
團花映芙蓉貌初相逢百媚千嬌但得和他共一宵
平生事從今滿了
步芳階金蓮樣小撥銀筝玉笋尖苗捧一巵白玉杯
唱一曲陽春調錦圍屏掩映妖嬈檀口香腮厮揾着
一陣兒昏迷不了
又相思
這煩惱越添越有這憂愁無了無休這凄凉訴與誰
這寂寞難禁受這相思每日纏頭這片心腸何日休
除是死方纔罷手
諸般病求醫便好相思病有藥難調困沉沉這一回
昏慘慘那一覺急煎煎梦斷魂勞撲簌腮邊淚點抛
痛殺人心如刀攪
他那裡憂愁為我我這裡憔瘦因他枉躭了子弟名
空惹下風流禍這病兒其實折磨雲雨相交取快活
兩下裡相思都可
不念想其實念想不思量却又思量他雖無真實心
他雖無容人量想只想情意非常似醉如痴病怎當
鉄石人心勞意攘
又遇美
腰肢細三春綠柳鳳頭彎半折銀鈎裙拖翡翠紗衫
軃泥金䄂玉娉婷人物風流喧滿春風燕子楼普天
下齊雲會首
梨花院盈盈翠鈿牡丹亭窄窄金蓮疑是月殿仙真
見嫦娥面綺羅叢競蹴鞦韆粉汗溶溶咲語喧搭伏
定梅香氣喘
綠柳外雙吟暮蝉翠荷邊並宿鴛鴦露荷雨洒珠烟
柳風搓線花一噴柳正三眠花比紅粧色更妍柳妬
殺蛾眉翠淺
籠夜月千機絳紗舞東風萬縷春霞温泉宫浴回華
清殿粧罷散天香美玉無瑕天寶年間若見他定把
箇三即害殺
又逢竒
巧咲處偏宜揾口相交畢准俻扶頭捧玉鍾繊手籠
透春情寄懷䄂更那堪情意綢繆淡白曾將雨淚收
嬌紅處胭脂帶酒
行一步值金萬兩更那堪環珮玎璫净瓶兒手内拏
穏坐在靈山上霞衣深蘭麝竒香乍遇何曾湯一湯
渾身上昏迷半晌
舒玉笋絲韁欵把蹙金蓮寶鐙斜蹅裙拖着翡翠紗
扇掩着泥金画比昭君少面琵琶天寶年間若有他
那裡數揚妃上馬
梨花淡鞦韆月明柳絲柔簾幕風輕鼓鳴罷夜漸深
鼓嚮起人初静小梅香擁入娉婷兩意相投情正濃
擔的下夫人未醒
又相思士女
為多情剜心摘膽盻殺人意惹情牽你若是有我心
梦兒裡来相見醒来時不在根前呌聲冤家呌聲天
見了他相思病减
動人心紅白肉色堪人愛可意裙釵且休題西施嬌
敢比那楊妃賽喜孜孜寶髻斜歪月裡嫦娥下世来
想起他千金難買
画堂前蜘蛛閗巧花枝上喜鵲喧噪燈花兒片片飛
眼皮兒梭梭跳料情人定在今宵勤使梅香簾外瞧
見了他這病就好
這兩日相思病倒猛可裡想起多嬌常常的口内題
暗暗的心肝呌小名兒念勾千遭但得情人過一宵
不用他靈丹就好
又題情
他生的金蓮半扎那更堪臉襯桃花動人心眼共眉
可人意身子搾便似那天降菩薩肯發慈悲圓成咱
方稱了心猿意馬
也是咱前生幸美正遇着可意嬌姝但開言合俺心
說話兒甜如蜜弄風月萬中無敵同宿紗厨改樣為
只愛你心腸足矣
也是咱前生分福告多嬌休把恩辜羅幃中說誓盟
枕邊廂叮嚀訴要離別石爛松枯若是雜情身早促
病遇着傷寒病苦
也是咱前生有情正遇着俊俏佳人同宿在錦翠巢
交歡事十分幸盡教他燕語鶯聲倒鳳顛鸞情意濃
喜的是更長夜永
又僧犯奸得馬表背救
對人前敲禅板談經說法背地裡跳墙頭戀酒貪花
你雖是千般智量高他又早十面埋伏下嚇的他赤
條條東躲西扒這耳朵今番輪到他虧了箇救命王
菩薩姓馬
又僧犯奸自脱
一箇和魯智深同時落髮一箇是法明的舊日渾家
他兩箇恩情結的牢因此上生死丢不下每日價喘
吁吁恰似鳴蛙若不是走的快街坊拏住他脊梁上
春牛般打
又
垂柳外低低粉墙燭花前小小牙床鎮春寒翡翠屏
蔵夜月芙蓉悵幾般兒不比尋常回首桃源路渺茫
手抵着牙兒慢想
花正發蟾含半規月初圓花又蓓蕾月光無三五圓
花色欠十分媚想人間好事難齊及至花開月又虧
全不與東君做美
折桂令初見
恰相逢月正圓時嬌臉生春美玉無疵小髻盤鵶短
釵簮鳳團扇題詩眉兒繊画兩道彎彎樣子口兒香
注一點淡淡胭脂花比丰姿柳比腰肢贏得風流惹
得相思
二小酌
鎻銀屏花影重疊風景非常受用全別麗曲調鶯錦
箏排鴈綠酒吞蛇雲鬢亂金釵墜也玉山頽翠䄂扶
者席上驕奢帳底和諧咲語叮嚀醉眼乜斜
三沐浴
小壼天絶勝華清半掩紗囱欵簇雲屏風細肌凉泉
香玉軟池暖脂凝嬌臉嫩芙蓉弄影翠眉低楊柳含
情月滿虚楹露丁空庭緩步蒼苔咲撲飛螢
四納凉
軃香肩行出粧楼眉黛雙彎羅韈雙鈎珊枕欹寒素
紈裁月冰簟横秋梧葉老新秋到久碧天空大火西
流薄靄初收院宇清幽稱良宵正好歡娛對西風不
索遅留
五臨床
燭花前携手行来人世蓬壷梦裡陽臺私語偷傳春
心未穏醉眼方開非干俺逞大膽張郎弄色只因你
觧知音紅拂憐才香散書齋春到天台咲觧羅衫欵
退弓鞋
六並枕
並頭花春晚齊芳未遂于飛先效頡頏綠鬢連雲粉
腮沾汗玉股交香珊瑚小下一雙鳳凰水晶寒睡兩
箇鴛鴦暗暗包蔵細細度量被窩裡恩愛休題耳邊
廂盟誓難忘
七交歡
玉肌膚軟襯酥胸魚水和同雲雨情濃漸漸昏迷低
低嘱付欵欵依從粉腕上香消守宫翠愇中露沁芙
蓉鬢又鬅鬆眼又朦朧甜唾浸浸香汗溶溶
八言盟
告穹蒼你是聽咱不願榮華不為消泛得遇知音若
非債主定是冤家我負心拚着箇投河墜馬你薄情
也難免帶鎻披枷莫當媟狎休伏奸猾天意無私報
應無差
九曉起
日初紅影射闌干門外雅啼楼上鍾殘鴛頸將分香
肩並倚淚眼相看脚兒重非干步懶話兒多休得心
煩憔悴今番會晤猶難收拾了酒花濃安排下枕
剰衾单
十叙別
促行装短劍狐裘芳草郵亭細雨江楼鶯也留人花
也擎淚柳也含愁一箇扯羅䄂三番勸酒一箇上雕
鞍幾遍回頭你又温柔我更風流生扢揸鳳折鸞分
忽刺八雨散雲收
一初見
會嬌娥羅綺叢中兩意相投一咲情通傍柳随花偎
香倚玉弄月搏風堪描画喜孜孜鸞凰姤寵沒褒弹
立亭亭花月争鋒嬌滴滴鴨綠鴛紅顫巍巍雨跡雲
蹤夙世上未了姻緣今生則邂逅相逢
二小酌
聚殷勤開宴紅楼香噴金猊簾上銀鈎象板輕敲瓊
杯滿酌豔曲低謳結夙世鸞交鳳友盡今生燕侣鶯
儔語話相投情意綢繆拚醉花前多少風流
三沐浴
酒初醒褪却殘粧炎暑侵肌粉汗生香旋&KR0933;花枝輕
除蹀躞慢觧香囊移蘭步行出画堂浣冰肌初試蘭
湯回到閨房換了羅裳咲引才郎同納新凉
四納凉
納新凉紈扇輕摇金井梧桐丹桂香飄咲指嫦娥戲
將織女比並妖嬈坐未久風光正好夜將深暑氣潜
消語話相嘲道與多嬌莫待俄延悞了良宵
五臨床
並香肩素手相携行入蘭房拴上朱扉香裊龍涎簟
舒寒玉枕並玻璃相會在綉芙蓉青紗帳裡抵多少
泛桃花流水橋西困倚屏幃幔觧羅衣受用些雨怯
雲嬌煞強如月約星期
六並枕
殢人嬌蘭麝生香風月瀰漫雲雨相將綉幕低低銀
屏曲曲鳳枕雙雙賽閬苑和鳴鳳凰比瑶池交頸鴛
鴦月射紗囱燈滅銀缸才子佳人同赴高唐
七交歡
向珊瑚枕上交歡握雨携雲倒鳳顛鸞簌簌心驚隂
隂春透隠隠肩攅柳腰擺東風欵欵櫻唇噴香霧漫
漫鳳翥龍蟠巧弄嬌搏恩愛無休受用千般
八言盟
結同心盡了今生琴瑟和諧鸞鳳和鳴同枕同衾同
生同死同坐同行休似那短恩情没下稍王魁桂英
要比那好&KR0666;緣有前程雙漸蘇卿你既留心俺索真
誠負德辜恩上有神明
九曉起
恨無端報曉何忙喚却金烏飛上扶桑正好歡娛不
防分散漸覺凄凉好良宵添數刻争甚短長喜時節
閏一更差甚隂陽驚却鴛鴦折散鸞凰尤戀香衾懶
下牙床
十叙别
惠青楼興却瓓珊僕整行装馬鞴雕鞍嘆聚會難親
想恩愛怎捨奈心意相關是則是難留戀休掩淚眼
去則去好將惜善保台顔便休道鳳隻鸞单枕冷衾
寒他日来時不似今番
又金陵四景
江頭躍馬塵埃帶得春回無處安排六代殘宫夕陽
江山暮雨楼臺誰斷送東君去客悶懨懨一道秦淮
謝安空宅海棠花開燕子休来
江城夏日空閑百尺危楼十二闌干醉眼遥天抵多
少放在人間長共短漁歌棹晚廢和興老樹生寒故
國江山困殺人也萬里長安
江東倦客淹留早是傷心那更逢秋壮志難酬空教
黃塵閑盡貂裘悶日月新豊殢酒悪風波古渡横舟
一醉忘憂落葉亭邊暮雨囱頭
江天四幕雲垂最是深冬踏雪尋梅送出清香江南
春意凍樹先知喜詩句青山綠水悪画閤茅屋疎籬
古渡猿啼山隂乘舟興盡而歸
又西湖四景
凌波晚步晴烟太華雲高大外無天翠雨摇風寒珠
泣露總觧留連明月冷亭亭玉蓮蕩天香散滿湖船
人巳如仙花正堪憐酒滿金樽詩滿鸞牋
門前誰有西湖詩酒東坡清淡林逋月枕冰痕露盈
荷淚梦斷雲裾桂子冷香仍月古嫦娥厭倦整粧梳
春景扶疎秋色糢糊若比西子西子何如
西湖春景偏宜六座虹橋十里蘇堤賞心舡中三賢
堂下翠遶珠圍映麗日夭桃綻綺舞東風嫩柳依稀
酣逐相随弄盞傳杯堪画堪描堪詠堪題
西湖夏景偏嘉草色鋪茵榴火烝霞画航蘭橈玉孫
仕女共飲歡洽閗豔麗千乘驕馬送清香十里荷花
沉李浮瓜疊竹分茶宜詠宜題堪愛堪誇
西湖秋景偏高青山隠隠綠水迢迢豊樂楼前総宜
園内鼓吹笙簫送日暮梧桐葉凋映秋光桂子香飄
相喚相招共飲香醪宜賞宜憐堪画堪描
西湖冬景偏研雲布蒼空雪滿山川穏泛蘭舟輕移
桂棹低掛珠簾羔兒酒金杯滿勸龍涎香寶鼎頻然
品竹調絃咲樂聲喧堪画堪描宜賞宜憐
又四季
看和風春雨如膏南枝花發北岸冰消夭桃似火楊
柳垂烟風擺柔條初出谷黃鸝囀巧乍啣泥紫燕尋
巢待上東郊杜甫遊春只落得散淡逍遥
避炎天四野如燒散髮披襟紈扇頻摇敲冰浸酒沉
李浮瓜百尺楼高祛暑在凉泉最好綠樹濃線柳随
橋待上池沼右軍觀鵝只落得散淡逍遥
見梧桐一葉初凋時逢盛世節至登高金風飄飄寒
雅聲噪促織叨叨滿園槐黃花瑞草風颯颯秋景蕭
蕭待上東籬陶潜賞菊只落得散淡逍遥
促梅開瑞雪飄飄暖閤紅爐酒泛羊羔風擺林梢亂
剪鵝毛遍滿荒郊玉粧成楼臺殿閤銀罩就園圃池
沼待上名岩浩然踏雪只落得散淡逍遥
又相思
悶無聊獨倚幃屏香盡金猊塵暗銀箏懶下珠簾微
開綉戶點上銀燈碧天冷梨花月明翠重重楊柳風
輕幾般兒助我離情感人懷鳳枕生寒送人愁鴛枕
如冰
怕黃昏枕剰衾寒止望儔侣誰想孤单獨守香閨悶
倚危楼長吁短嘆寄百遍泥金手柬靠幃屏廢寝忘
飡不見我可意心肝若能勾燕尔新婚相思病善保
平安
自别離愁病難禁愁到如今病到如今寶鴈銀箏翠鸞
銅鏡金鳳瓊簮空閑了鴛鴦半衾辜負了葡萄釀罌蕭
疎了鸚鵡双斟你無情我枉留情你無心我到真心
怎生来寬褪裙兒玉减肌膚香瘦腰肢飯不粘匙睡如翻
餅氣若遊絲得受用者末便死果實成有甚推辭自歡
娱又不多時都做了貨兒恩情害了些樣子相思
杜鵑啼月上三更酒也方醒梦也方醒獨步閑亭詩
也將成賦也將成花有影月有影銀河有影風無聲
竹無聲碧漢無聲若見惺惺病也相應死也相應
門輕敲囱上虚弹囱也虚關門也虚關鏡面羞看話
也羞盤愿也羞還鬆金釧减玉肌烏雲乱挽透羅衣
濕綃帕粉汗初乾正好合歡更也將殘月也將殘
玉釵分寶鑑羞看鸞也单单鳳也单单恨蹙春山左
也彎彎右也彎彎鴛枕寒綉衾寒芭蕉雨寒漏聲殘
篆香殘荳蔻花殘倚遍闌干花也斑斑淚也斑斑
想多情盻殺多情想也娉婷盻也娉婷悞盡双生好
也蘇卿歹也蘇卿我想他似水底無蹤月影他盻我
如碗裡帶杷烝餅恨這惺惺好也休聽歹也休聽
又歸隱
問天公許我閑身結草為標編竹為門&KR0951;豕成群魚
蝦作伴鵝鴨比鄰不遠遊堂上有親莫居官朝裡無
人黜陟休云進退休論買斷青山隔斷紅塵
倚柴扉醉眼朦朧一線凉風一帶山横人自傷情春
將去也花巳凋零杖頭酒春風拂醒腹中詩好雨催
成節過清明落盡殘紅忙殺狂蜂啼殺嬌鶯
想當年長史劉諄德行文章高古清純四十為官八
十致仕衆所推尊看晚節菊庄舊隱發天葩梁苑閑
人掩却衡門守道真誠胸蔵珠璣醖釀白雲
利名心一筆都勾人物風流詩酒優游醉倚山妻閑
題素扇名振青楼磻溪岸八旬釣叟洞庭湖一葉歸
舟史書名留扶越宗周恁細評䟦千古英雄都一般
三尺荒坵
到春来景物堪竒無限春光獨自徘徊杏臉妖嬈桃
腮嬝娜柳眼依稀聽不的䋈叨叨鶯㗋燕嘴覷不的
閙攘攘蝶舞蜂飛節叙相催杜宇頻啼喚起芳心鎻
上愁眉
到夏来景物偏長避暑楼臺翫賞池塘雨綻葵花烟
生榴火風逓荷香惱人腸臥晴沙鴛鴦兩兩引人愁
遊碧沼鸂䳵双双倦理霓裳懶整殘粧萬縷縈心一
寸柔腸
到秋来景物堪憐荷枯玉柄花放金錢階下寒蛩天
邊彩鳳樹裡鳴蝉助凄凉入羅幃金風剪剪照離愁
透紗囱明月娟娟無分無緣寡宿孤眠結恨難鬆病
體牢拴
到冬来景物堪誇僻谷幽岩雪裡人家酒泛羊羔茶
烹鳳髓香散梅花砕人心朔風緊頻敲鉄馬斷人腸
夕陽斜幾陣昏雅愁遍天涯梦遶巫峽空過時光虚
度年華
又漁樵耕牧
俺漁家樂以忘憂萬頃烟波一葉扁舟范蠡湖邊屈
原江上嚴子灘頭散心也伴知巳鷗朋鷺友放懷也
謾遨遊蓼岸沙洲雲霧時收江景清幽雨笠烟蓑咲
傲王侯
俺樵夫樂以忘憂散淡林壑活計山丘夜雨初晴曉
霜纔霽暮雪方收散心也斫桂斧頻施大手放懷也
担雲担欵壓肩頭沽酒相酬使盡青蚨稚子山妻沉
醉方休
俺農家樂以忘憂幾座茅廬數畆田疇雨順風調堯
天舜日春種秋收散心也隠跡在陶潜五柳放懷也
蔵身在林逋山頭白酒初&KR0827;黃雞自有村疃歸来醒
後扶頭
俺牧童樂以忘憂草滿平原禾黍方收節掛長竿笛
吹短調烟臥高秋散心也好雨来蓑中拍手放懷也
日夕時林外騎牛跣足鬔頭扣角歌謳憩息林泉無
慮無愁
又隠退
老先生自在悠悠無是無非無慮無愁萬卷詩書一
樽濁酒數畆田疇蔽軆呵布袍窄剛容䄂手安身呵
茅屋低儘勾蔵頭温暖何求粗飽何謀世上功名水
上浮漚
老先生拙計如鳩屋靠西山門俯東流眼底妻兒嚢
中琴劍架上詩軸遠豪朋結知心山中遁叟卻紅塵
日相親水上沙鷗意適情遊志快心酬散髮披襟自
在風流
老先生身外何謀山水忘形詩酒相酬百歲光隂一
場春梦兩髩霜秋賢的是妻炊爨偏能釀酒孝的是
子耕田又善馴牛花外香浮柳下隂稠暢飲歸来衲
被蒙頭
老先生事事堪留樹影婆娑山色綢繆日落山腰風
生渡口月照灘頭日閑呵趁風凉高眠北牖夜閑呵
觀月色獨上南楼雅淡清幽詩酒消愁萬斛風光無
了無休
又題情
恨芙蓉帳冷春宵滴滴精神豔豔多嬌見月思眉見
雲思鬢見柳思腰又不比花花草草怎生般暮暮朝
朝似恁妖嬈似我風騷都值着月缺花殘不能勾鳳
友鸞交
画堂深漏滴偏長鉄馬玎璫砧杵攸揚月轉南楼河
橋北斗人在西廂搖翠竹聲敲綠囱滴蒼苔月照銀
床如此秋光無限凄凉他那裡何處行雲我這裡梦
在高唐
帶花枝咲撚花枝不抹胭脂似抹胭脂前日相逢寄
首情詞和首情詞欲到此何時到此似推辭未是推
辭約在何時會在何時不相逢他又相思既相逢我
又相思
鳳釵軃衣染鶯金說他知音真箇知音前日相逢我
未留心他早留心約夜深何曾夜深約花隂先到花
隂香汗浸浸甜唾津津遍身汗香到如今滿口唾甜
到如今
又開懷
想人生會少離多兩字功名千丈風波吳越讎敵楚
漢爭鋒総是南柯都只為名韁利瑣到不如對酒高
歌日月如梭年紀無多則喫的沉醉如泥樂陶陶心
意如何
醉登楼王粲思鄊嚢篋消乏酒債尋常山興淹留詩
成放蕩酒後疎狂詩和酒羈懷浩蕩名和利絆足愴
惶年少科場殢酒觥觴怕的是迅速春光却憂成鏡
裡秋霜
倚天寒百尺危楼山下樵村江上漁舟樹葉蒼蒼波
光湛湛雲影攸攸翫佳景堪凝醉眸寫新詩慢觧閑
愁愚意淹留壮志難酬但將那十載功名都付與一
派東流
百年人休問生涯過隙白駒薄暮昏雅樂樂清貧巍
巍獨富由我從他党太尉羊羔泛斝陶學士雪水烹
茶不索矜誇各自窮逹猿鶴梦萬&KR0676;松風魚龍浪三
月桃花
又題情
恨杜鵑聲透朱簾心似針簽情似膠粘咲臉腮窩愁
生淚靨瘦顯春繊寶髻亂雲鬆翠鈿醉顔酡玉减紅
添檀口曾粘甜唾曾沾到如今唇上猶香想起来口
内猶甜
俏儀容不亞紅綃香噴朱唇楊柳繊腰髻挽烏雲釵
簮金鳳鬢插珠翹撥檀槽春葱嫰小歌白雪韻美聲
嬌所事偏高萬種妖嬈便就有千兩黃金也難買一
刻春宵
遇行雲音似珠垂萬種風流俊俏容儀春笋繊長櫻
唇嬌豔寶髻高堆唱陽春聲清韻美舞梨花肢細腰
微翠䄂朱衣軆態相宜香噴噴咲語盈盈嬝婷婷滿
捧金杯
軆温柔軟玉形骸百媚千嬌所事竒哉崔氏鶯鶯許
家盻盻未必能排等閒間千金難買喜相逢雲雨陽
臺小圃花開翫賞開懷韻攸攸一曲清歌舞翩翩彩
鳳飛来
又警宦
想為官枉子貪圖正直清廉自有亨衢暗室虧心縦
然致富天意何如白圖甚身心受苦急回頭暮景桑
榆婢妾妻孥玉帛珍珠這的是過眼風光細度量總
是空虚
功名事一筆都勾千里歸来兩鬢經秋我自無能誰
言執道湧退中流柴門外風光五柳竹籬邊野水孤
舟綠蟻新篘瓦鉢磁甌咲吟吟坐對青山樂陶陶醉
倒方休
付功名百尺竿頭自古及今幾箇乾休懸首城門和
衣東市抱恨湘流十大功親戚不留萬言策貶竄忠
州無罪監收自抹咽㗋這幾箇仔細尋思都不如一
葉扁舟
梦不到玉砌金鑾䄂拂紅塵林下盤桓臥雪袁安秋
風張翰石室陳搏冷咲他功名壘卵静觀那日月跳
丸世態多般禍福無端每日家落得身閑筭来呵做
甚高官
又題情
可人心年少嬌娃萬種風流所事撐撻眉蹙春山眼
横秋水髻挽双鴉撇不下一時半霎咫尺間海角天
涯瘦也因他病也因他誰與俺成就&KR0666;緣便是那救
苦菩薩
可人心二八嬌娥美貌婆婆豔色娑娑廢寢忘飡眠
思梦想總是因他有人時假意丢抹無人處暗送秋
波瘦也因他病也因他老尊堂間阻姻緣閃殺人當
甚喽囉
可人心俊俏嬌姿皓齒朱唇螓首蛾眉嬝嬝婷婷嬌
嬌滴滴整整齊齊賦情詩桃花扇底寄情詞楊柳楼
西瘦也因伊病也因伊但和他席上樽前管拾得兩
䄂春回
可人心俊俏嬌姬自得相逢梦寐狐疑茶飯慵拈琹
書倦理似醉如痴想容儀教人愛惜念心情怎捨分
離瘦也因伊病也因伊幾時得配做夫妻永和諧共
效于飛
又隠逸
嘆世間多少活人多是忙人少是閑人酒色迷人財
氣昏人纏定活人鈸兒鼓兒終日送人車兒馬兒常
時迎人精細的瞞人本分的饒人不識時人枉子為
人
轉回頭多少時光纔到清晨又早昏黃暑往寒来烏
飛兔走地久天長黃的金白的銀空思妄想親的兒
熱的女難替無常積䟎倉箱置下庄田家業方成兩
鬢秋霜
三十年狼藉狂遊賣却功名換得漁舟湘江明月湘
浦清秋湘景清幽結百尺烟波故友駕一帆湖海同
流雪鬢颼颼雲影攸攸謾撐逹覓箇鯨鰲未見時莫
下金鈎
泛長江浩浩西来水面雲山山上楼臺山水相連楼
臺相對天與安排詩句成風烟動色酒杯傾天地忘
懷醉眼睁開遥見蓬莱一半兒雨隔雲遮一半兒風
蔽烟埋
又題情
曉風輕露滴銀床風也凄凉露也凄凉蘭蕙芬芳蘭
也生香蕙也生香荷葉黃柳葉黃梧桐葉黃檜梢長
栢梢長竹笋梢長如此時光醒也何妨醉也何妨
醉時眠醒後何之醒也吟詩醉也吟詩行坐如斯行
也紅兒坐也紅兒金鳳巵玉鳳巵酒斟鳳巵折花枝
撚花枝鬢插花枝品竹調絲竹也相宜絲也相宜
小囱前風雪兼佳瘦也梅花凍也梅花玉蕊竒葩行
也嗟呀坐也嗟呀美&KR0666;緣悪&KR0666;緣&KR0666;緣是假好時節
歹時節時節從他心軆交雜行也麻花坐也麻花
到黃昏更鼓聲疾照也燈兒對也燈兒色晃芙蓉關
也囱兒開也門兒結銀花燦銀花銀花影兒吐金蓮
墜金蓮金蓮蕊兒有些風兒明也燈兒滅也燈兒
悶懨懨愁恨多時鶯老花時燕引雏時舊恩情不似
年時並枕眠時携手行時想只想送長亭雕鞍去時
盻只盻望天涯錦字来時香盡爐時琴斷絃時月轉
楼時人倚欄時
翠彎彎兩道眉兒短短裙兒窄窄鞋兒齊臻臻糯米
牙兒玉繊繊葱枝手兒香噴噴嬌滴滴夭桃臉兒顫
巍巍瘦怯怯楊柳腰兒倚定門兒托着腮兒這改樣
厖兒愛殺人兒
寄多情一根簮兒上有鴛鴦雌與雄兒我和你效他
形兒朝簮髻兒暮插頭兒見簮兒如見人兒關意兒
合着情兒美滿人兒休負心兒願生前同宿衾兒百
年後死共穴兒
負心的萬代無情雙漸實情王魁薄情我和你共結
芳心朝雲真情暮雨真情永團圓雙漸實情怎肯似
王魁薄情美滿恩情並不雜情若今生兩意合情到
来世必定投情
又題情
燭花前喜遇多嬌宿世冤家今又逢着雲髻堆雅寶
釵簮鳳團扇輕蕉唱一聲行雲住了舞一會萬種妖
嬈私語相嘲歡會今宵美滿恩情地厚天高
隔花隂忽聽瑶箏腔調清竒字眼真明不是鶯鶯若
非燕燕定是瓊瓊理冰絃宫商整整謌白雪律吕泠
泠軆態輕盈行過軒庭千種風流不亞㐮陵
記相逢楊柳楼心仗托琴心挑動芳心呪誓盟心疼
熱關心害死甘心他愛我受禁持小心我念他救苦
難慈心才貌合心情意投心生死團圓彼此留心
想昨宵雲梦陽臺月老&KR0666;緣命裡合該萬種風流千
般恩愛一片情懷休忘了盟山誓海向神前巳訴明
白女貌郎才魚水和諧百載歡娛死後同埋
又(二十關)歸隱汪元亨作
自休官遁跡山林喜氣洋洋生意駸駸處世知機交
結知巳琴遇知音五畆宅樹以桑供山妻織絍一溪
水投其竿教稚子敲針澤畔行吟滌盡塵襟長似無
心出岫白雲
梦䰟飛不到金鑾拂䄂上塵埃林下盤桓卧夜雪袁
安感秋風張翰走春水曹瞞朝榮暮辱另巍巍功名
累卵東生西没急煎煎日月跳丸世態千般人事多
端落一箇閑身做甚麽高官
望終南歸去来兮怕世態炎凉人面高低跨百尺長
鯨逐雙飛彩鳳通一點雲犀坐高車乘駟馬喫跌怎
起飲釅酒食肥羊傷了難醫茆舍疎籬稚子山妻輸
却功名贏得别離
賦歸来淺種深耕任兔走烏飛虎闘龍爭梅出脫林
逋菊支撑陶令魚成就嚴陵昏昏醉倒笑劉伶一生
不醒明明饑死羡伯夷千古長清山可迯名水可濯
纓用舍何難去就皆輕
厭紅塵拂䄂歸来丘壑情濃名利心灰看山對青螺
談玄揮玉麈換酒觧金龜博以文約以禮笑羊質虎
皮恥其言過其行嘆兔死狐悲杖屨徘徊猿鶴追随
俗客休来逕路無媒
問先生掉臂何之在雲外青山山下茅茨隴首尋栂
杖頭挑酒驢背吟詩嘆功名一張故紙染風霜兩鬢
新絲何苦孜孜莫待偲偲細看淵明歸去来辭
避風波跳出塵寰邂逅休官倜儻歸山省兩脚乾忙
得寸心常靜遣兩鬢遅斑向花柳追遊過眼共知音
談笑開顔天運循環人事艱難回首鄊關罷念長安
自韜光晦迹閒居簞食壷漿甕牗桑樞惜隙内白駒
買樽中綠蟻罄嚢裡青蚨會踢弄徒勞手足使機關
枉費心術寵辱從渠去就從予醉赴高陽梦到華胥
大丈夫一世豪傑别箇薰蕕辨箇龍蛇心不尚驕矜
言不出謟佞淚不洒離别用之行居要路封矦建節
舍之藏在陋巷緘口鉗舌厭處奸邪不食来嗟詩了
重吟酒盡還賖
想英雜四海為家楚尾吳頭海角天涯嘆釡裡遊魚
羡林中歸鳥厭井底鳴蛙昨日秦今日漢翻騰不假
東家田西家地改換無差塵事如麻吾豈匏瓜辭去
張良諫退蚳鼃
傍烟霞盖座團標栂放初花竹挺新梢志不在風雲
身不拘風月眼不見風濤訥扵言敏扵行免爭頭鼓
腦降其志辱其身怕屈脊低腰城市喧嚻山野寂寥
抛却功名管領漁樵
净無塵長掃茆簷招我青山喚我青帘散嚢裡黃金
貨匣中寶劍收架上牙籖是則是非則非幸言詞不
忝老吾老幼吾幼扵禮數無謙随分&KR1085;塩且自潜淹
地久天長浪靜風恬
無何鄊小樣蓬莱穿杏塢桃溪竹杖芒鞋窮擔子挑
折悶葫蘆摔碎愁布袋丢開烹黃雞酌白酒拚十色
醉色批清風抺明月𥙷七步詩才磊落襟懷放蕩形
骸賓客過從燈火歸来
費十年燈火囱前將鉛槧書殘鉄硯磨穿動靜由人
窮通由命生死由天安吾分随方就圓任他乖越後
攙先舜禹心傳孔孟遺編多藝多才無黨無偏
嘆天之未丧斯文養劍氣丹光酒魄詩䰟名利秋霜
榮華朝露富貴浮雲閑留戀田家瓦盆戲相拖庄上
兒孫随分耕耘過遣晨昏竹杖籐床草舍柴門
結茅廬膝可相容避驛路烟塵人海魚龍䄂拂張良
舡撐范蠡冠掛逄萌談未了笑未足黃童皓翁取不
禁用不竭明月清風休怪吾儂應是疎慵贏得清閑
傲殺英雄
慣曾經風月排場少也風流老也疎狂鶯啼破韶華
人驚回春梦水流盡年光掂掇起窮骨頭有千斤分
兩摩挲着餓肚皮蔵萬卷文章推倒東墙折毀西廂
教幾箇村童盖一所學堂
嘆平生何事風流繼先世簮纓舊業箕裘走馬到章
臺騎鯨過滄海跨鶴上揚州黃金滿籝慮子孫尋常
不守白駒過隙惜光隂頃刻難留一筆都勾萬事俱
休醉裡乾坤梦裡王侯
撇鶯花十二行窩幾度東風一枕南柯厭支遁青驪
嘆李斯黃犬愛逸少白鵝養丹鼎寒灰宿火存道心
止水澄波醉裡磨跎醒後吟哦不取輕肥免見干戈
二十年塵土征衫鉄馬金戈火鼠冰蚕心不狂謀言
無妄發事巳多諳黑似漆前程黯黯白如霜衰鬢鬖
鬖氣化難參譎詐難甘冷笑淵明高訪圖南
又思情
冷清清人在天涯地久天長何日来家這些時塵暗
瑶琴指閑鳳管絃冷琵琶他那裡戀歡娛章臺戲耍
我這裡空衾枕終日嗟呀雨淚如麻心緒交加怕的
是花影篩簾月印囱紗
悶懨懨何日相逢謝舘秦楼酒豔花濃這些時枕冷
衾寒鸞凰間阻雲雨無蹤去時節巧言詞將人和哄
今日箇神前誓盡是虚空哀怨忡忡分散西東每日
家暗爇名香禱告蒼空
乍別離半霎難當日月如梭肺腑如剜怎當那水自
潺湲花無爛漫月有團圓知今日遭逢着無情狠郎
悔當初不教你應舉求官想起才郎動静非凢好教
我呪着心疼說着心酸
自傷嗟分淺緣薄捱過昨朝又到今朝扢登的人在
心頭愁来枕上恨壓眉稍瘦怯怯相思病十分害倒
閙炒炒斷腸聲琴瑟尋着鉄馬争敲玉漏難熬助人
愁風撼梧桐雨瀟芭蕉
想雕鞍何處追遊倦倚香奩懶上粧楼珠淚偷弹青
銅羞對翠黛低愁想當日並頭栖鸞交鳳友不隄防
生拆開燕侣鶯儔想殺風流損却嬌羞蕭疎了綉榻
歡娛錦帳綢繆
别離愁萬種千端百結腸拴兩葉眉攅落鴈沉魚啼
鶯舞燕倒鳳顛鸞淚斕斑斟竹葉樽中易滿人憔悴
照菱花鏡裡難瞞不放心寬愁緒心煩我只待羅帶
重結錦被重歡
負良宵悞了佳期春水東流秋鴈南飛秦鏡羞看韓
香猶在楚梦空迷三十三天比離恨天較低四百四
病帷相思病難醫幾遍長吁幾回傷悲不覺的金獸
香殘銀燭成灰
為别離粉悴胭憔心病難醫心痒難揉愁自昨朝恨
至今朝死在明朝幾時得唐壽寍般歸鶴華表楊太
真般友鳳丹霄多病多嬌無語無聊只為他重惜輕
憐梦斷魂勞
又初見
偶相逢花貌娉婷眼轉秋波肌瑩寒冰語顫鶯聲鞋
弓鳳嘴鬢軃雅鴒天生下厖兒整整自然嬌體態盈
盈桃臉生春含咲相迎一點芳心百樣留情
二小酌
小杯盤整整齊齊果竪時鮮饌列珍竒鱠切銀絲瓜
開金子酒泛瓊醅寫新詩書生醉矣歌舊譜小姐歡
宜正好啣杯玉漏頻催不覺銀蟾又轉楼西
三新浴
脫綃裳初試蘭湯見影成羞吹滅銀缸好似浮花渾
如滑雪淨洗殘粧華露冷春風海棠蕙泉香秋水鴛
鴦粉鼻生光檀口生香杏臉生春玉軆生凉
四納凉
咲相携同上西楼面面囱開處處簾鈎星彩輝輝月
華淡淡河漢攸攸坐成久凉颷漸有夜將深暑氣纔
收好景堪酬佳興難留思爽神清渾似新秋
五臨床
聽楼頭二鼓將過香燼金猊燭暗銀荷素衾湘雲紗
厨竹霧紋簟秋波鴛鴦枕雙蓮小可麝蘭香百合無
多試問嬌娥莫待磨跎休負良宵&KR0827;寢如何
六同衾
半含羞同入紗㡡緊挽烏雲牢插犀梳萬種風流十
分嬌媚無限歡娛揾桃腮芳心較足搂腰肢玉軆全
酥何必躊蹰不索趦趄試問嬌娃春意何如
七交歡
兩情濃准備俄&KR2720;喜看雙鳬飛上吟肩半吐丁香雙
含荳蔻欵折紅蓮黃金釧從他枕匾白牙梳一任斜
偏喘息連連粉汗㳙㳙玉軟香嬌倒鳳顛鸞
八言盟
牡丹般素軆輕盈魏紫姚黃可比儀容一團和氣千
般嬌豔萬種真情訴恩愛朱唇半扃說誓盟星眼朦
朧兩意歡濃永遠真誠死則同穴生則同衾
九曉起
巧名兒誰與安排玉比肌膚蓮比頥腮太華峰頭若
耶溪畔太液池側紗囱外花稍影擺綉榻中羞起情
懷短短金釵窄窄弓鞋共步芳階仙子重来
十叙别
碧天凉大火西流蝉咽西園鴈過南楼堤草凋零池
蓮脫瓣岸柳添愁對雕鞍無言淚流立蒼苔冰透銀
鈎嘱付無休杯酒相留途次奔馳急早回頭
又贈妓
善歌弹事事相宜音吕清標字意真竒蓮步輕移櫻
唇微露鶯語嬌低咲吟吟頻斟綠蟻喜孜孜慢捧玻
璃一曲龍笛腔韻誰知歡會開懷月印囱梅
洗胭脂壓盡瓊芳玉蕊含香粉臉生香環珮輕搖丰
姿淡潔美貌非常俏盈盈高歌画堂嬌滴滴按舞霓
裳占斷春光倦掃濃粧十二闌干净几明囱
喜江南出色娉婷燕趙風流吳越輕盈掌上竒擎眼
裏厮覷心内厮印滴溜溜腰舞燕影清嚦嚦詞唱鶯
聲美愛多情不負嬌名江岸芙蓉折與先生
正青春窃窕厖兒嬝嬝娜娜一捻腰兒萬媚千嬌得
人可意合着心兒歌楊柳引動意兒舞腰肢迤逗心
兒俊俏娘兒嬌愛人兒破些工夫應付些兒
又自述
老書生稚子山妻冬煖號寒歲稔啼飢何用聰明豈
知英俊不若愚痴不識字騎駿馬金鞍綉衣多文章
守寒囱鉄硯毛錐命與時違運與時虧屈沉殺一片
風雲埋沒了滿腹珠璣
百年身幾度青春忍把閑愁空對良辰駿馬輕衫香
風庭院錦樹芳樽舞腰肢歌楊柳楼心翠裙擁嬌娃
醉顔陀扇底紅雲終日昏昏長夜熏熏只知道綠酒
消愁幾曾見白髮饒人
觧愁煩辟谷郊東不問啼紅不挽青&KR0865;地久天長廢
多興少酒淡情濃柳絲絲花冉冉人情冗冗車轔轔
馬蕭蕭塵事匆匆雲影西東霧靄溟濛心和梦不戀
皇都窮和富把與東風
去年時旅邸經秋樽爼荒凉罷却秦謳今歲經秋嚢
篋蕭疎典却吳鈎動不動虚飄飄袁宏泛舟静不静
恨漫漫王粲登楼飲興都休樂事難酬向君平問我
行蔵任嫦娥咲我淹留
又送任先生歸隠
先生樂道閑居半似歸山半似歸湖搗玄霜造化為
工煑白石隂陽為炭煉黃金天地為爐繫竹竿臨流
釣魚對青藜燃火觀書人世何如冷煖何如也傚張
良也傚陶朱
又題混堂
倚清江高棟飛雲丹&KR0676;光輝攔檻嶙峋汲雨露之泉
煮椒蘭之劑爇松桂之薪氣温温滌蕩了千家垢塵
暖溶溶包含着一窟陽春賓客紛紜博士殷勤濯足
的减了腁胝濯纓的添了精神
又遊西湖
問西湖昔日如何朝也笙歌暮也笙歌問西湖今日
如何朝也干戈暮也干戈昔日三十里沽酒香風綺
羅今日兩三箇打魚舡落日滄波光景蹉跎人物消
磨昔日西湖今日如何
又白蓮&KR1357;括木蘭花幔
幽花帶露池塘恨太華峰高身世相妨脉脉盈盈何
湏觧語已斷柔腸羡公子風標異常儘一生何限清
香華髮滄浪夜月壷觴明日新聲付與秋娘
又通州延舟
呼童觧䌫開舡見綠樹青天兩岸回旋欹枕蓬囱覺
風波只在頭邊桂櫂舉摇開翠烟竹繟斜界破平川
老子狂顛高詠詩篇行過沙頭驚鳥翩翩
又中秋
一輪飛鏡誰磨照徹乾坤印透山河玉露零零洗秋
空銀漢無波比常夜清光更多儘無礙桂影婆娑老
子高歌為問嫦娥良夜厭厭不醉如何
又鑿池
殷勤鑿破蒼苔把湖濼風烟中半分開滿意清香盡
都是千葉蓮栽看鏡裡紅粧弄色引沙頭白鳥飛来
老子方才陶寫吟懷忽見波光摇動亭臺
又詠胡琴
八音最妙惟絃塞上新聲字字清圓錦樹啼鸎朝陽
鳴鳳空谷流泉引玉杖輕籠慢撚賽歌喉傾倒賓筵
常記當年香案之前一曲春生四海名傳
又淮安話别
乍相逢同是雲萍未盡平生先訴飄零淮甸迷渺渺
煩愁淮水流滔滔離恨淮山遠點點離情玉薤杯拚
今宵酩酊錦香詞將後會叮嚀魚也難憑鴈也難憑
多在錢塘少在金陵
又江都偶詠
羡江都自古神州天上人間楚尾吳頭十萬家画棟
朱簾數百座紅橋綠沼三千里錦纜龍舟柳招摇花
掩映春風紫騮玉玎&KR2889;珠絡索夜月香兜歌舞都休
光景難留富貴随落日西沉繁華逐逝水東流
又藥名述懷
想當歸一字成親誰想梹榔沒子無成躭閤的半夏
三多無影無形獨活兜零害的我骨柴柴死禁想的
我黃苓苓儀容恨塞川芎埋怨砂仁你自待官桂茴
香閃的我羌活茯苓
又旅羈
画舡兒載不起離愁人在西陵恨滿皇州懶上雕鞍
慵開桂櫂怕倚江楼春去春来管送别依依岸柳潮
来潮去會忘機泛泛沙鷗江水攸攸江景攸攸花落
花開幾度春愁
又餞别
别離話萬萬千千及至臨行携手無言擎一杯淚濕
春衫歌一曲風吹别調弹一聲恨滿哀絃恨自恨薄
倖種日疎日遠憂自憂斷腸書誰寄誰傳花落情川
草接寒烟送行的悶塞滿香車登程的愁壓損銀鞍
又看釋經私染(劉黑蛮母通孫黑麻)
本是箇看經念佛的菩薩只為這秘密工夫到做了
生死冤家莫不是問禅機惹起纏心閉禅關魔来纏
你上禅床你去纏他被兒中揉撾殺箇媽媽懷兒裏
撋搓殺箇麻麻一箇老撒的爛似冬瓜一箇歪撒的
大似稍瓜當面前妳妳嬷嬷背地裡哈哈荅荅這件
事委實低荅到如今怎生收殺端的辱沒殺黑蠻真
箇快活殺黑麻
又嘲意
這厮本逞粗豪不識賢愚見一箇無勢的便傲慢驕
矜有權的便謟佞阿䛕本是箇井底之蛙斗筲之器
糞壌之蛆歹做作娼優婦女醜形骸牛馬襟裾辱没
殺駟馬高車玉帶金魚拗掇作身軀閔掠着髭鬚那
裡也知禮知書真是箇精狗精驢
梧葉兒四時景
和風動百草生桃杏滿園紅樽酒斟琥珀鍾綠莎茵
杜甫踏青探春
薰風細擺綠楊荷滿錦池塘榴花綻開紫嚢列杯觴
義之觀鵝画舫
金風至漸漸凉寒鴈往南翔紅葉落金菊香近籬傍
淵明對菊翫賞
朔風緊雲勢低翠竹間寒梅茅簷下掛酒旗雪花飛
和靖尋梅醉歸
梧葉兒贈喜温柔
蟾宫閉花貌羞鶯嚦嚦囀歌謳樽前立席上有喜温
柔都壓盡墙花路柳
朝雲退暮雨收悲秋客淚空流傷情思非病酒見温
柔使痊可相思證候
歌金縷捧玉甌杯延後越風流心腸拽模樣兜喜温
柔偏能會將沒作有
雲歸岫月轉楼芳景去最難留蝶尋對鶯喚友勸温
柔且飲徹閑茶浪酒
鴛鴦悵燕子楼孤枕怯夜凉秋啼㾗揾羅帕溲想温
柔捱不得天長地久
秋波溜眉黛愁施展會鬼胡由蹅科耨吟句謳喜温
柔迤逗殺狂朋怪友
尋破綻覓優頭將恩愛變為讐去呵呪来呵瞅逞温
柔省可裡扭頭拗手
春歸後花謝休尋春客慵追遊痴心候堅意守喜温
柔休徯蹬風流配偶
他垂釣誰上鈎休粧賴幾曾有得你意平生勾喜温
柔怎禁你行監坐守
閑尋閗不肯休折証倒看誰羞人難嗽你撒颩怨温
柔自落得出乖弄醜
梧葉兒題情
情如訴心似許縈絲殺病相如人如玉花觧語更通
疎知道俺風流受苦
桃腮嫰杏臉舒紅紫間錦糢糊春將暮風亂鼓落紅
疎誰肯與殘花做主
鶯花寨楊柳街誰不待探春来雕闌外曲檻側正花
開少甚麽蜂蝶戀採
蜂蝶戲桃李香恰蓓蕾未芬芳他親當君謾賞燕休
忙簾不捲春風画堂
梧葉兒嬌麗
春山翠秋水明無語送春情多嬌態百媚生豔傾城
不枉了痴心志誠
仙肌雪宫鬢鴉粉臉襯紅霞魚沉水鴈落沙見嬌娃
羞的那枝頭落花
又相思
春三月夜五更孤枕夢難成香銷盡花弄影此時情
辜負了囱前月明
花前約月下期歡咲忽分離相思害憔悴死訴與誰
只有我天知地知
乜斜害藥難醫陡峻悪相思懊悔自埋怨你見面時
說幾句知心話兒
桃花樹落絳纓和悶過清明風纔定雨乍晴綉針停
短嘆長吁不住聲
又疎齋
紅綃皱眉黛愁明豔倚清秋文章客恬澹守金紫侯
花送疎齋病叟
新来瘦時悶過非酒被詩魔柳腰細皓齒歌消些箇
有甚風流罪過
邯郸道不再遊豪氣傲王侯琹三弄酒數甌醉時休
緘口抽頭䄂手
平安過無事居金紫待何如低簷屋粗布裾黍禾&KR0827;
是我平生願足
又嘆世
急攘攘争名利亂紛紛競是非看日月走東西舊歲
新年換前人後軰催知他幾千回恰便似黃葉落東
流逝水
看歲歲青山舊玩年年綠草齊烏和兔走如飛近覺
朱顔改忽驚白髮催暗裡自家知恰便似黃葉落東
流逝水
觀世事真堪嘆說浮生真可悲論好歹與高低日月
如梭快時光似箭疾白髮故人稀恰便似黃葉落東
流逝水
箭也似金烏快梭也如玉兔疾晝夜緊相催白髮明
明報朱顔暗暗虧翻餅般是和非恰便似黃葉落東
流逝水
嘆貧富十年運看興亡一着棋昨朝是今日非綠草
随春變青山不改移白髮故人稀恰便似黃葉落東
流逝水
又清明節
聖賢三尺墓英雄一土坵勒馬嘆淵流高塜韓元帥
孤墳烈武侯且休休怎禁他年深月久
紅紫紛紛見綺羅武陵驕馬出城多穿花携酒聽悲
歌桃杏花滿園春色更如何
恰是蘭亭修禊時梦回野興想羲之壷觴滿飲兩三
巵有懷思不是知音誰到此
柳絮飛綿桃李香化萍結子泛池塘青春休負好時
光着意忙雨打風吹一半妨
又遊春
駿馬雕鞍出野郊萋萋芳草露纔消喚雨鳴鳩出林
臯春光曉楊柳覆黃龍画橋
寶馬黃金鐙銀勒白玉鈎碧樹綠苔幽垂楊穿紫燕
青草映白鷗喜重遊引王孫行歌載酒
淑氣籠金殿花香出玉溝粉黛逞幽柔画屋通丹陛
珠簾上玉鈎鳳輦進花楼笑折垂楊在手
玉水溶人綠草萋深宫近苑足芳菲譙楼更鼓夜遅
遅玉山頽碧桃花裡醉扶歸
又嘆世
世事梦中身人情水上漚歲月苦難躭白髮三生老
青山萬古愁且休休因此上簮花殢酒
塵事三春梦江湖萬里心何處覓知音上暗雙龍劍
絃絶孤鳳琹慢沉吟因此上狂歌痛飲
日月雙飛箭光隂一擲梭塵事暗消磨輕似花稍露
痴如水上波貧富待如何且放開眉間雙鎻
土埋英雄墓燈照韜略書看罷越躊蹰土埋張良計
書蔵韓信謀富貴待何如只落的身心受苦
又貪
一夜千條計百年萬世心火院有海来深頭枕着連
城玉脚蹅着遍地金有一日死来臨問貪公那一件
兒替的恁
又痴
不知無常路不識有限身恰便似睡餛飩東走投西
去南行却北奔枉做世間人比貪嗔顛倒又蠢
又嗔
怒紛紛心腸惡氣昂昂膽量粗動不動撒無徒忒嫉
妬更狠毒有一日命遭誅那其間誰来救苦
又嫉
莫作虧心事休尋捨命因難再得人身問甚麽腥和
肉管甚麽素與葷只要你認天真一步步前程息穏
又定
静裡休作觀光中不見明杳杳復冥冥聞香不知異
對樂不聽聲放下兩無情纔是箇真常小境
又慧
看破無生事參透悄然機從些兔狐栖大則瞞天地
小則入細微除是自家知使喚的泥牛下水
又題情
觧不開同心扣摘不脱倒鬚鈎糖和蜜攪酥油活擺
布千條計死安排一處休恁兩箇忒風流死共活休
要放手
惹離恨香羅䄂送愁悶白玉甌花和月兩風流閙攘
攘鶯花市亂紛紛燕子楼似這般幾時休憔悴了方
纔罷手
模樣兒還依舊心腸兒轉換别全不似舊時節海擔
都不應山盟空自說想起来暗傷嗟好恩情不覺的
罷也
淚滴濕香羅䄂淚湮透白苧衫嬌士女俊兒郎一箇
心腸熱一箇眼腦饞便死也心甘俺為他他為俺
又嘆世
催流水波聲急送夕陽樹影偏詩和酒且留連人老
三生梦花開四月天日和月似走空盤撇了些風流
少年
拳来大心難滿天樣般眼不合每日家苦奔波白玉
鋪成地黃金砌就窩有一日死来魔問先生那時間
何處躱
喜久遠天和地愛堅牢水共山看日月自循環恰桃
李三春暮早秋霜九月天人換了幾千番不覺的夕
陽又轉
過一日無一日度一年少一年又何必苦熬煎論甚
麽貧和富管甚麽愚共賢頭直上有青天不覺的夕
陽又轉
又
柳嫩花嬌春意濃香風拂拂滿清宫鎻囱日上綠隂
重淡朦朧銀鴨香薰和氣中
花外啣泥燕林間喚雨鳩好鳥呌鵂鶹芳草迎階綠
嬌花出檻幽醉盈眸争奈花光去走
湖山外楊柳邊歌舞鏡中天雲軃横珠鳳花寒怯綉
鴛露冷濕金蝉愛月佳人未眠
花垂露柳散烟蘇小酒楼前舞隊飛瓊珮遊人裊玉
鞭詩句縷金箋懶上蘇堤釣舡
又妓者黑女兒
黑自黑天生的俏黑人兒心意好一雙黑眼似葡萄
黑手兒把銀箏按黑頭髮兒亂挽着呌一聲黑多嬌
黑心腸休昧了
簾兒下低低呌呌一聲可意人赫的我戰兢兢只恐
怕親娘見又恐怕外人聽兩下裏怨無成怨無成幾
時能勾懷兒中抱緊
席上偷睛看一心愛上他輕輕的把脚兒蹅他將我
身子靠我將他手兒搯呌一聲黑冤家黑冤家咱兩
箇得空時閑耍
你本是初生蕊初生蕊不耐揉一朵兒逞風流花葉
兒遊蜂戲花心兒戀蝶收有一日葉歸秋葉歸秋那
其間惜花人罷手
又江景
江風静江水澄江面上弄波行江天晚江月明隔江
聽江上何人搊箏
帆高掛舡勝馬水遠接天涯夕陽下五六家映蘆花
画出的丹青是假
江天淨江水明江上晚風清江潮定江水平倚江亭
看不盡江天暮景
江天暮江梅發似玉女糝瓊花孫康映訪載誇浩然
踏緊擁定藍關瘦馬
又相思
相思病萬種情幾度海山盟誰薄倖誰志誠更能行
到底如何離影
情如醉悶似痴春瘦怯春衣添憔悴廢寢食减腰肢
怎脫懨懨病軆
心間事斷腸詞醉墨寫烏絲千金字織錦詩綉針兒
不比鶯兒燕子
千金字萬古心翻作斷腸吟恩情厚怨恨深不知音
誰曾重拈綉針
又湖山放懷
舟中句湖上景芳酒泛金樽雲方退月正明雪初晴
幾樹梅花弄影
詩嚢寄酒旆招春事動梅梢小艇携紅䄂阿瓊横玉
簫太白觧金貂雪滿長安㶚橋
題情事放客懷殘雪小楼臺野外尋花去湖東載酒
来馬上見梅開不負青雲僊客
猿嘯黃昏後人行圖画中蕭寺罷疎鍾濕翠横千嶂
晴嵐嚮萬松寒玉奏孤桐身在秋香月宫
又秋思
江天闊江水茫家在路何長飄零客憶故鄊立夕陽
海嶠天涯斷腸
夕陽下暮景催淡淡遠山迷人南去鴈北飛片帆疾
堪寫丹青画裏
秋来到夏景殘黃菊近重陽荷擎露草帶霜鴈成行
越顯愁人斷腸
秋来到即漸凉寒鴈返南鄊梧桐樹葉兒黃好凄凉
錦被空閑半床
又述樂
釣月蘭舟便歌雲翠䄂勤湖上絶纖塵瓜剖玻璃瓮
酒頓白玉盆鱠切水晶鱗醉倒羲皇上人
竹檻敲蒼玉蕉囱掩綠紗咲語問琵琶月淡娑婆樹
風香富貴花偎定俏冤家小小仙鬟過茶
散慮酒數杯陶情詩幾篇詩酒且留連曍曍平安日
熙熙自在天忙裏且偷閑休負青春少年
長空一行鴈老樹幾對雅情思滿烟沙淡淡王維画
疎疎陶令家脉脉武陵花何處遊人駐馬
又别離
恰收拾歡濃夜又别離鴈各天亭酒盡意纏綿恩難
斷愁扳轡心如醉怕着鞭一去也怎留連淚眼兒越
看越遠
說不盡臨行話訴不盡相戀情言海誓共山盟細思
量肝腸斷怕離别魂梦驚甚時節是歸程專心兒耐
守耐等
又蘇卿
臨川令蘇小卿直趕到豫章城秋天淨江月明問蘇
卿又恐怕馮魁睡醒
秋天淨銀月明秋江水碧澄澄秋風動秋氣冷聽秋
聲秋葉兒梧桐弄影
又嘲鶯鶯
因斟酒推過茶欵欵的把小脚兒蹅偷睛抺手上搯
俏冤家夫人行待怎麽
又嘲人卓上睡
難掛芙蓉帳休題錦綉幃悞了他擺筵席蟠蟠睡欵
欵偎高臥得便宜上擡盤的先生是你
又嘲女人身長
身材大膊項長難匹配怎成雙只道是巨無覇的女
元来是顯道神的娘我這裡細端詳還只怕你明年
又長
又花朝
曉雨紅將綻青山翠欲流桃杏滿山坵禮樂堯舜禹
詩書孔孟周閑談道忘憂中和樂題心在口
又端陽
花開榴綻吐濃芳倒綉金針一線長咲看啣泥燕子
忙蝶趄狂領掠香過粉墙
又上已
時臨春上巳壷觴郊外遊一枕睡齁齁羲之修禊日
蘭亭今古留共誰愁白雲與青山共偶
又祝夀
千壽千夀七奏七奏簫韶一派小梁州滿泛黃流感
荷洪休前世交修無慮無憂共享千秋神天祐
又嘲蕩子
黑油的丧門劍紅漆的吊客槌無字的大石碑入来
的鐫上名字出去的抺了姓籍狼牙捧等身齊湯着
的誰人替你
又嘲子弟
鋪席片抱破瓢歇屁骨露卵包嗄齁病虩虎勞痴傻
漢狠盖老做不着郎君下稍
又嘲謊人
東村裡雞生鳳南庄上馬變牛六月裡褁皮裘瓦壟
上宜栽樹陽溝裡好駕舟瓮来大肉饅頭俺家的茄
子大如斗
又嘲貪漢
一粒米針穿着吃一文錢剪截充但開口昧神靈看
