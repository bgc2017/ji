吳都文粹續集卷二十五明錢榖撰
題畫
張僧繇畫龍(在崑山慧聚寺)崔融
人莫嫌山小僧還愛寺靈殿高神氣力龍活客丹青
題米南宫畫郯韶
風流不見米南宫依舊雲林遠寺重貌得匡廬舊游處
半江秋色洗芙蓉
題米南宫雲山圖來復
南宫米黻生殊方馳名畫史妙莫當墨雲翻空太隂黑
功奪造化開微茫酒酣放筆情爛漫愛寫長林帶溪岸
崑崙移得毫芒間數點浮雲落天半鴨嘴灘頭沙浦通
鯉魚浪颭菊花風山腰路險不可屐飛瀑倒掛青天虹
我憶南遊溯湘沔七十二峰長對面赤壁山高看洞庭
一道澄波瀉秋練人生誰無丘壑懷可奈塵土羈長才
子陵不遇劉文叔釣臺未必高雲臺展圖頗識舊行處
彷彿微鐘隔烟樹荒盡菱租老未歸寄書欲問沙頭鷺
米南宫雲山歌張羽
古之畫法不復見六朝人物留遺譜後來山水出新意
二李三王差可覩洪谷之後有荆關營丘渾雄獨造古
華原處士志竒崛餘子紛紛何足數郭熙平遠疑有神
北苑爛漫皆天真畫院宣和衆史集俗筆姿媚非吾倫
豈知南宫迥不羣一掃千古丹青塵神閒筆簡意自足
窈窕青山行白雲黃侯黃侯安得此元氣淋漓猶滿紙
晴窗拂拭對高秋恍惚神遊華山裏生平畫癖奈此何
為子試作雲山歌珍藏什襲子須記世間名畫今無多
為陸全卿題米南宫雪景吳寬
北固山前江水清長供此老濯冠纓焚香寶晉齋中坐
江山寫入毫端輕此老胸中有竒氣不與衆史爭閒名
翛然一種自機軸驚倒范寬拜李成昔者吾嘗閱畫史
遺蹟人間嗟見此卧遊佳境不逢人但覺寒光浮棐几
古樹枝摧瞰急湍雪嶺更從人面起全卿藏此凡兩幅
持一贈我分片玉曾是平生好潔人挂處休將手頻觸
題米元暉山水趙孟頫
卧遊渺萬里楚天清曉秋初日江上出白雲山際浮莽
蒼迷烟樹隱約見孤舟丹青不可作思子徒離憂
同前
澄江漾旭日青嶂擁晴雲孤舟彼誰子應得離人羣
同前柯九思
帝鄉春日曾舒卷溪館秋風每見之處處雲生山似畫
年年老去鬢如絲
題米元暉墨山于立
生來墮塵網苦為塵所縛暇日起我早騎驢出東郭城
門老人髮半垂問我騎驢何所之為言欲向山中去茅
屋正在清溪湄山中之人面如玉手把素書跨黃犢石
泉夜煮茯苓香滿屋秋雲邀共宿綠蘿曉月懸松風縹
緲惟聞烟外鐘十年往事一回首巳隔雲山千萬重潦
倒狂吟頭半白把卷令人念疇昔石田瑤艸近如何題
詩好寄山中客
題米元暉山水張以寧
高堂曉起山水入古色慘淡神靈集望中冥冥雲氣深
祇恐春衣坐來濕江風吹雨百花飛早晚持竿吾得歸
身在江南圖畫裏令人却憶米元暉
題米元暉雲山圖高啓
海岳老仙非畫工自有丘壑藏胸中大兒揮洒亦莫比
妙趣正足傳家風敷文閣下書幃淨夢入空山覺衣冷
起拈彩筆寫幽跡一片飛來楚雲影彷彿三湘與九嶷
翠峰猶抹二蛾眉水生江上鴻歸後樹暗沙頭春去時
蒼蒼遠渡連平麓烟火參差幾家屋林深谷靜斷行人
惟有禽聲啄枯木偶向高齋玩此圖斷縑猶費千金沽
自緣絶筆人間少如此雲山何處無
米元暉雲山圖張羽
前代幾人畫山水逸品只數南宫米海岳樓前北固山
頃刻烟雲生滿紙古云邱壑起心胸恍惚似與神靈通
素壁高懸卧清晝耳邊恍若聞松風怪底青山起毫末
森沈綠樹臨溪活仙人道士疑可招芝艸琅玕俯堪掇
千里能移方寸間天機揮洒過荆關如今畫史空無數
對此高蹤詎敢攀
題鄭所南蘭倪瓚
秋風蘭蕙化為茅南國凄凉氣巳消只有所南心不改
淚泉和墨寫離騷
同前張賁
空谷中留無限春幾年培養此蘭蓀殘花雖小幽貞在
不負當時雨露恩
長抱幽貞獨自芳芳條日日戀春陽靈均去後無人佩
誰念殘英有國香
題蘭張弼
所南畫蘭不著土抑塞幽懷更無語淮南濠上真龍飛
大明一統開洪武從此蘭生始著根所南英魂亦呼舞
此蘭不知畫者誰幽篁竒石相為伍蕭蕭凉月浸湘川
煜煜光風轉平圃似有芳香撲鼻來襲我衣裾拂尊爼
不惹臙脂坡上塵只歸翰墨林中譜援琴欲彈不忍彈
空谷佳人心最苦抱素凝和三十年國香將吐猶未吐
江蘺揭車不入羣萬古知心賴尼父撫圖握筆驅天風
天風吹春滿天宇
題鄭所南墨蘭徐禎卿
是處丘園成草莽芳根無地著幽蘭愁人自寫西風怨
合與離騷一樣看
同前文徵明
江南落日草離離卉物寧知故國移却有幽人在空谷
居然不受北風吹
張仲敏鈎勒風林張雨
墨君神駿出洋州形似無如老薊邱可惜風林半忩月
試凴老眼為雙鈎
題張遜鈎勒竹倪瓚
霜松雪竹當時見筆底猶存歲晏姿文采百年成異物
西風吹泪鬢絲絲
髯張用意鐵鈎鎖書法不凡詩亦工清苦何憂貧到骨
筆端時有古人風
題顧定之竹石張雨
龍孫乍脱綳兒錦石面都皴彈子窩畫妙通神欲飛去
虎頭癡絶奈渠何
題顧定之竹郯韶
吳下幾人能畫竹風流只數顧參軍都將數尺雲烟思
寫作當年篆籀人
同前鄭果
眼中得見珊瑚樹無乃佳人碧玉釵酒醒同誰步清影
不勝白露滿秋階
題顧定之為周正道寫竹倪瓚
蕭蕭瑟瑟一林風寫與城東拙逸翁石室先生仙去遠
虎頭孫子獨稱雄霜毫淡墨隂晴外曙月寒窗夢寐中
對月懷人一悲慨雪泥蹤跡似飛鴻
題顧定之墨竹朱經
虎頭諸孫總癡絶老安不癡乃用拙憶在吳中寫墨君
雪紙冰紈每飄撇妙處不減文湖州同時更有柯丹丘
眼底只今無此客使我悒悒懷風流蒼梧想見斑竹活
看盡忽焉幽思豁安得二老從之遊蕭騷凉風起天末
同前虞堪
錄事官常州正是太平日想得鳳凰枝掀髯揮彩筆直
節應承雨露恩五色之雲護子孫而今飛向南閩去搖
蕩春風化墨痕
題顧定之出墻竹
莫笑虎頭癡偏憐鳳尾垂粉墻遮不斷翠雨濕多時
題顧定之畫竹德祥
吳下曾逢顧定之十年長記别來時蕭蕭白髮江南思
誰解尊前唱竹枝
題朱澤民山水虞集
積雪山隂道嵯峨筆底生雲門見童子禹穴閟蛟精高
卧何人在幽情幾詠成杜陵空想像晩飯柁樓晴
同前郯韶
洞庭南下水如天篷底看書白日眠我亦憐君愛山色
直須買酒過秋船
題朱澤民秋江獨釣圖鄭果
山川無微雲萬物粲可數長江秋氣至美人在中渚凉
風吹蘭舟木葉下如雨魴鯉豈必多書卷良可咀初非
與世殊聊以樂空窶
朱澤民山水楊維楨
雞林道人落筆竒筆跡遠過李咸熙不畫射洪雪色絲
澄心一定光琉璃丹厓碧嶂開參差古木麻立交樛枝
崩流千尺晝夜飛練帶不愛山風吹仰見招提出林麓
俯瞰略彴橫彎碕碧桃洞深花落處長松樹杪雲生時
便從天姥發夜夢况復曲水招春嬉苦無澆筆酒千䲭
忽落曉忩神坐馳吁嗟我來山隂正如此山隂道上歸
何遲
題朱澤民山水陳基
東曹興逐秋風起長揖齊王歸故里托言鱸膾與蓴羹
遠害全身良有以神交海上陶朱公遭世雖殊心則同
讀書把釣松江尾仰矚浮雲行太空八月嚴霜下喬木
萬里青冥渺飛鵠為謝長安馬上郎世間何物為榮辱
同前李祁
洞庭之南湘水東青山奕奕蟠蒼龍雲陽峰高七十一
欲與衡岳爭為雄我家近在雲陽下來往看山如看畫
十年塵土走西風每憶雲陽動悲咤吳中勝士朱隱君
筆精墨妙天下聞畫圖畫出湘江水青山上有雲陽雲
雲陽山高湘水綠十年不見勞心目只今看畫如看山
萬里歸情寄鴻鵠
朱澤民山水歌虞堪
江山青青江水綠市上何人吹紫竹避暑宫前不見春
落花滿地遊麋鹿千古江山列畫圖朱侯愛寫咫尺烟
糢糊扁舟依然在洲渚應可自此歸五湖昔人去者今
有無
題朱澤民荆南舊業圖高啟
睢陽醉磨一斗墨夢落荆南寫秋色太隂垂雨尚淋漓
哀壑回風更蕭瑟楓林思入烟霧清湖水愁翻浪波白
溪上初逢野老航山中遠見先生宅秫田半頃連竿魚
芋區茆屋倚蘿薜僧來看竹乘小輿客去尋苓借高屐
任公臺下石可坐周侯廟前路曾識虎跡時留暮苔紫
蛟氣或化秋雲黑城郭當年别巳久風塵此日歸不得
落日書齋半壁明畫圖卧對空相憶
朱澤民畫蘇平仲
朝朝謀隱地忽見好山川雄麗皆衡岳幽深有澗瀍羊
眠松下石虹挂屋頭泉便欲抽簪去依崕結數椽
朱澤民寒林平遠圖張肯
凍雲壓空雪欲作曠野隂凝氣蕭索朔風一夜捲長林
萬木離披盡搖落天連平遠眼界寬前山宛在空濛間
溪頭流水急如瀉日夕噴薄聲潺湲我嘗經行出林際
望斷孤村日將暮野鳥啼飢那忍聞瘦馬驚寒倦行步
悄無人跡途路賖此時能不思還家人生慎勿思行邁
披圖尚爾添咨嗟
陳玉汝所藏朱澤民畫李東陽
睢陽書家流作畫如作草松根石崚嶒健筆凌絶島垂
蘿飄人衣盤石坐不掃鳴琴聲差差石籟風稍稍君看
蕭散姿稱健林下老遺縑百年内嵐氣濕不槁陳郎湖
海情得此恨不早我生不學畫入眼分醜好嘗觀耆舊
傳歎息風流少此意君獨知丹青安足道
題朱澤民集古玉圖後吳寬
五瑞示信存虞書玄圭錫禹成功初後來列國分寶玉
魯璜楚璧皆其餘圓流方折不愛寶昆吾刀銛雪同皓
辟邪人馬若天成琨環鞞琫猶反藻卧蠶蟠螭看更好
細數三十種非少今世誰為張茂先試言此物何必造
雞冠蒸栗及猪肪土花半蝕痕蒼蒼其間直出三代上
遺形尚發孚尹光龍眠居士不可作洗玉池中水應涸
何如征東舊提學過眼寫之無執著丈紙流傳二百年
妙矣宛如新出璞
題朱澤民小景律詩後
睢陽畫癖不可醫睢陽作畫真畫師豈惟長絹善揮灑
只此短紙誰能為野曠天寒氣蕭爽人坐茆亭絶塵想
階前舊雨客不來天末晴雲心獨往青山滴滴青於苔
平地忽作芙蓉開秋聲似向耳邊起石上喬松若箇栽
意長要在無多筆餘墨淋漓綴唐律詩中有畫畫中詩
百年再見王摩詰
題蘇昌齡畫張以寧
徐君遠從西江來親為蘇子作松石松三千年鐵作膚
石亦蒼寒太古色幾株老木相因依氣格不敢與之敵
洲前搖搖者舟子短棹滄江蕩晴碧著子嘯歌於其中
仰視青天岸白幘是時東山月初出無邊露氣連赤壁
潛蛟出舞巢鶻翔江姬色動三太息眼中之人有太白
風雲變態俱無跡前輩風流今復聞人間絶景豈易得
徐君更為添野夫共泛靈槎卧吹笛
題顧仲淵臨柯丹丘竹于立
湖州去後丹丘老見此風枝露葉新千古中郎那可得
虎賁猶是典型人
題趙善長為李原復所畫山水王逢
日光青寒殺氣白山童林髠似縮瑟城舂指墮株送葉
蒼莽坤輿大霄宅齊東趙原吳下人辭榮養母韓康脉
酒狂忽憶雍熙時畫法荆關海岳客魁峰傑嶺大將顔
秀崕峭壁仙卿班雲氣滃渤月華表石肌犖确崤函間
翬飛樓閣深翠隱獸羣遠跡人烟近一瀑天垂雪練紳
萬松花落黃金粉森蘿翳檞杳莫盡若聞行歌采芝菌
夢覩浩淼妙攘攫心苦良工手獨敏鬼物會合毛竦竪樵
㸑扁舟露沙溆磨輪新坊俯場圃雌伏雞窠懸在粱罄
折田翁飼其牯土膏不假酥雨潤帘脚似逐東風順貢
聯包匭旅裹糧驢驅馬䭾力角奮怛然閣筆淚滿腮龍
虎虚卧溧陽臺累朝德澤百年運短褐老泫江南哀我
詩題罷眼中泣又見他鄉鴻雁回
沈仲說畫樹石鄭元祐
風流沈傳師浩蕩江海姿默菴豈誠默開口談書詩興
來捉筆畫樹石溪深岸高浪波白毫端無非篆籀法折
鐵中郎此其式世人貴耳賤目者扵此却令三歎息
題張叔厚白描麻姑像
狡獪仙人來自東海波清淺日輪紅翩&KR1473;雲裏飛霞珮
只在鸞笙一曲中
題張叔厚白描鸞仙柯九思
秦臺縹緲近天涯紅露霏霏隔綘紗蕭史不歸春欲老
吹簫秖在碧桃花
題夀陽公主梅粧圖張天英
正月七日含章殿落梅吹花香撲面玉人睡起猶未知
重理新粧鏡中見花如玉貌多嬋娟三十六宫都學遍
城中醜婦不解羞采花自點雙眉頭
題張渥描乘鸞月仙
素女乘鸞月下飛飄飄環珮語相依帝家曾識乘槎客
笑倚天孫錦字機
題馬公振畫竹良琦
馬氏白眉者隠居婁水湍閒將筆五色醉掃玉千竿露
重鳳毛碧月明龍氣寒春山歸正好稚子喜相看
題馬公振畫簫竹圖秦約
鳳丘張樂夜厭厭飛蓋追隨思未忺憶得瑤階新雨過
笑渠猶倚水晶簾
昔年曾住風篁嶺綠玉參差眼愈明五月凉生不知暑
卧聽山溜落溪聲
同前顧悳輝
渚宫避暑晝厭厭折得宜男思不忺薄暮羊車過門處
夢隨春雨度湘簾
瀟湘江頭秋水闊芙蓉城裏月波明為君截作參差玉
吹徹鈞天廣樂聲
題文海屋洛神圖陸仁
神之媛兮霓裳凌長波兮迴翔龍輈兮孔蓋秋之水兮
如霜浦有蘭兮蘭有荑折芳馨兮遺所思揚舲兮遽遠
目眇眇兮愁予
題瞿睿天鈎勒竹王逢
我嘗宴龍君醉躡白鳳尾都將蒼梧雲零亂瀟湘水
張裔畫竹歌虞堪
洞庭張裔愛修竹放筆縱橫寫千幅世上今無玉局翁
胸中自有篔簹谷黃金易成金錯刀石室洒洒生秋毫
鳳凰飛去空寥寥張裔落墨何其高
虞勝伯畫雨竹鄭元祐
渭川烟雨綠漪漪公子飛雲出硯池萬箇青琅秋一抹
高梢特聳鳳凰枝
題虞勝伯畫仙臺高士圖倪瓚
仙臺有高士聞在最高峰濯足五湖水結巢千歲松霞
飛雲迥閟丹壑落花如雪吹微濛醉顔高卧日曈曈飛
鳬蹴踏金芙蓉紫芝眉宇玉鍊容往來倏忽其猶龍誰
能貌此世外蹤青城山人仙臺翁運筆真與天同功倪
生作詩以詠歎凌跨倒景他日期相從
僧日觀畫葡萄宋旡
玉山道人蒼壁立胸瀦萬斛松煤汁吐作千年古怪藤
猶帶西湖烟雨濕元氣淋漓草木活太陰菌蠢龍蛇蟄
須縈翠霧瘦蛟走睛突玄珠黑龍泣神剜鬼刻字崛竒
水精火齊光陸離天魔擎來帝青寶鯨波湧出珊瑚枝
墨花酣春馬乳漲醉夢渴想西凉姿風忩秋疑螙葉語
露架夜憶虬柯垂須臾掩卷何所見月落空庭無影時
題明雪忩畫蘭柯九思
清事相過日應酬山僧信筆動新秋王孫遺法風流在
解使平臺石點頭
僧慧畹畆同芳圖(慧沈姓嘉定儒家子)王逢
君山秀蔚大江白慧書記者山椒宅愛吟楚詞寫楚蘭
宿世應為獨醒客靈均獨醒那復見見蘭猶見靈均面
邇來蘭亦少見之騷人志士良心眷一春天氣今日美
思攬山雪濯江水席帽飄蕭蒼隼林松腴爛漫冰蠶紙
澧英沅蕊澹不嬌光風入簾珮影搖宛乎凌波之微步
隱然拔俗之清摽孤竹孑孑節自持似與玉樹賓朝暉
紛披女蘿婦寺態倒舞崕石青裳衣郤憶驂鸞夢遠馳
洞庭瀰茫吞九疑蒺藜平接賈傅井鷓鴣叫斷湘妃祠
湘妃祠賈傅宅跪招魂兮魂莫省先民不作兮淳風曷
回木魅前跳兮山鬼後騁慧也釋氏英意匠撋染趙弟
兄願除結習慰我好早離夢想方駕太史窺荆衡桂醑
奠芳烈琴絃發商聲以寫曠世感慕之中情
題士元雙樹圖(時吳寅甫來自梁溪同題)良琦
梁溪溪上曉揚舲吳人竹枝自可聽不得迴船繫厓石
寺門松樹為誰青
題初士元松亭圖
蓮花一峰烟際青澗水松風長茯苓定復還山有佳句
題在支公放鶴亭
題黃子久畫張雨
中峰大面削鐵如巖岫綺錯非一途上連閣道旁屋廬
尋忩數戶愁﨑嶇米顛所製三尺圖筆力視此微粗疎
閬風之臺遲子久不歸正為松江鱸
黃子久山水鄭元祐
衆人皆黠我獨癡頭蓬面皴絲髮垂勇投南山刺白額
饑緣東嶺采青芝仲雍山趾歸休日尚餘平生五色筆
畫山畫水畫樓臺萬態春雲研坳出只今年巳八十餘
無復再投光範書留得讀書眼如月萬古清光滿太虚
蘇昌齡西澗詩意圖(華陽逋客黃子久作)陳基
逍遙西澗翁汗漫華陽客渴飲杖頭瓢醉卧溪畔石澄
觀輒無聲默聽寧有迹舉目雲鳥飛側耳川流急天籟
靜愈聞天機動彌寂冥搜屬意匠繪寫遺刻畫此客不
可作斯翁老無敵寤寐西澗圖令人心莫逆
黃大癡吳山玄隱圖
吳山峩峩青入空白雲滃勃千萬峰雲根澗水聲琤琮
樹木晻苒紛青紅石杠彎碕細路滑何人結屋烟霞重
問渠山中何所樂我欲從君擷芳藥風塵澒洞將安之
出門荆棘車輪角桃花源口問迷津武陵溪頭尋舊約
大癡道人氣如虹酒酣脚踏赤鯶公蓬萊方丈渺何在
月明飛夢水晶宫三生石上董北苑千載神交松雪翁
時時捉筆小遊戲墨渴吳淞半江水道人絶似虎頭癡
更著吳鯤岩壑裏
次韻題黃子久畫倪瓚
白鷗飛處碧山明思入雲松第幾層能畫大癡黃老子
與人無愛亦無憎
題黃子久畫貢性之
此老風流世所知詩中有畫畫中詩晴忩笑看淋漓墨
贏得人呼作大癡
題大癡關山疊嶂圖虞堪
老癡作癡便癡絶畫山畫樹畫若鐵想從伊昔少年遊
飽在燕山度霜雪重關複道壓層巒萬水千山咫尺看
只今無復黃知命脱去人間行路難
黃子久山水李東陽
子久丹青仲舉詩百年風物兩稱竒分明一片江南景
醉後相看醒不知
黃子久山水(為陸翰長廉伯題)程敏政
丹青舊數黃公望一幅溪山似瀼東懸瀑自天噴旱雪
飛橋臨水跨晴虹談玄偶接蘇門士采藥空迷雁蕩翁
安得為絃招隱操只憑苔石面松風
陳叔方雲山餘潤圖(為滕教諭汝明賦)劉溥
江水日夜流雲山曠清致古人不可作今人亦能事在
昔陳叔方胸中盪竒思元氣結太古礧磈復贔屓有時
剪粉紙墨汁躬染漬衡岳橫青黎海岱衍赤埴糢糊右
丞真纖悉北苑秘規模才咫尺萬里勞布置其時滕尚
書卓犖負才智天朝掃羣氛召起參從侍轉漕漢蕭何
疏奏唐陸贄忠良赤心赫直道無嫵媚乾坤合清寧禮
樂亶修備欲從赤松遊職義有未遂叔方誠久要所寓
有深意吮毫一揮洒光怪走魑魅故山白雲深清流浸
薜荔依稀猿聲愁彷彿鶴鳴唳隠然示招隱緘封遠相
寄未移北山文竟灑西州淚遺墨今尚存什襲藏諸匱
手澤重千金詭筭未敢餌塏也南陽秀德自尚書遺采
采白玉姿英英青雲器發軔出郡庠走馬脱飛轡宦遊
今涉遠雲路方展翅欲攜兹畫往懼有蛟鼉祟走謁衆
畫工臨摹誰擬類杜瓊叔方徒高簡傲聲利言論每出
竒野戰衝突騎繪事極高古俗子俯首避滄洲無限景
澒洞見胸次高樹蔭疎帷寒泉響經笥若非欵識新孰
能辨真偽茫茫天地間流光一何駛為有生死懷披玩
心若醉尚書大名垂事業塏可至瓊亦擅三絶能與前
輩厠吳江深且廣吳山鬱空翠何當載瓢酒共坐折綠
芰
題宋仲温竹枝倪瓚
畫竹清脩數宋君春風春雨洗黃塵小忩夜月留清影
想見虚心不俗人
題故友楊孟載畫竹張雨
數葉蕭蕭洗俗塵人雖物故墨猶新故人清瘦原如竹
見竹何殊見故人
楊孟載畫竹徐賁
江南看竹不為罕水村山郭常栽滿東里千竿繞佛亭
西隣萬本連書舘密葉分隂小閣深斜枝度影虚簾短
蕭疎夜月翠羽凉搖曳南風鳥聲暖嗟余好竹處處遊
徑造豈減王猷誕湘江淇水無不到嶰谷柯亭亦常欵
人間音律性所好收作鸞笙與鳳管或裁文籜製小冠
時尋新笋供清饌朝行竹下暮仍往自謂行緣終不斷
朅來寒苦并州地沙土撲面心煩懣寧無塞艸共山花
惟覺粗疎俗吾眼胸中塵氣久矣積對此汾河詎能澣
君心飽有渭川思揮洒風烟意閒散封圖遠送邀我題
措語苦澁顔何赧
題張來儀畫次高季廸韵徐賁
萬水更千岑朝晴又暮隂猿聲風出樹虎跡雪團林酒
具遊曾遍詩材思更深相看畫中客不異共行吟
題故友張羽金華山居圖姚廣孝
張君留侯孫游心在雲山飄飄神仙姿濁世孰可攀廿
年不相見或云鬢成斑豈期歘長往墓土埋黃管幽明
既夐絶何由聞珮環死生知有數大丹空九還縱成千
歲翁寧出虚無間爭如尋竺仙為叩黃龍關二法不可
學且須遵孔顔
張來儀楚江清曉圖吳寬
江州失守遺空宅避難來為吳地客當年北郭擅才名
若比唐人是張籍社中四傑知為誰楊炯徐陵暨高適
感時無事相倡和歲久家家有詩冊吳地非無禄可干
直氣填胸羞枉尺筆端奬借意何深試與諸賢題墓石
幸逢世道輯干戈山谷遺民總徵辟自信容臺不負丞
初行重典難逃責炎荒不及江流清懷沙賦就髯如戟
傷哉社友誰復存霅上孤墳少松栢莆陽朱君游宦來
得此橫圖殊愛惜登堂示我實失驚展卷茫然為離席
此老能詩夙所知丹青豈料居高格米狂餘事巳盡傳
王宰何人敢相廹墨痕流動淡且濃紙上斑斑皆手蹟
日光雲氣蕩欲開最愛層層楚山碧竹忩疎雨助新凉
坐我扁舟沿七澤更將八詠當棹歌直下龍江酹仙魄
題徐幼文畫張羽
溪路過橋分晴山自少雲茒堂遠相訪憶似我迎君
徐幼文蕭山古寺圖(費景祥索題)
山人手持酒一巵長跪向我求新詩自言此畫君所識
乃是河南使君之所為砅崕怒瀑形崛竒天門閣道相
因依中有臺殿橫天梯金繩碧瓦光參差使君當年作
此時祗是昂藏一布衣豪雄意氣今巳極圖畫應知得
者稀右丞輞川不易致此公名位豈卑微請語世上悠
悠者人生貧賤安可欺
金文鼎秋山醉歸圖劉溥
霜華灑紅樹頭葉白雲掩映山重疊黃犍駝醉出西莊
童僕扶持穏如楫此時陶然那復知世途奚較險與夷
眼中萬物一何有只有松風吹接䍦疎林斜光漏殘照
酡顔霞影爭輝耀深山閒静不逢人豈有襄陽小兒笑
柴門向晩猶未關山妻煮茶方候還人能出飲醉即返
千里龍媒應是閒
次杜東原與甥魏公美詩畫韻沈周
蒼蒼筆力似荆關白髮圖書老不閒未許羊曇乞西墅
畫中分與舊溪山
題張儀制所藏杜月嘉畫李東陽
聞說當年杜陵老老來詩畫滿江干青林白屋蕭條在
每到東曹一借看
杜東原畫吳寬
曾過杜老宅不見舊林亭此日看圖畫多年失典型古
藤垂地紫弱柳映門青彷彿當時意吾衰鬢巳星
仲昭竹為韓侍御雍題李時勉
渭川一千畆此地兩三竿盛夏那知暑隆冬豈畏寒清
隂連野外翠色上雲端不是全高節如何耐久看
題仲昭竹聶大年
舍人老作鄖陽守尚愛揮毫寫竹枝絶似艤舟湘水上
鷓鴣啼斷雨來時
題夏仲昭墨竹橫卷(蓋陳緝熙故物也)李東陽
崑山夏老能筆耕開雲種玉看崢嶸千條萬葉入霄漢
世間草木空有名來持琅玕叫閶闔坐使燕石無光晶
北人貴竹如貴玉直以高價酬丹青衡開丈幅直踰咫
不見枝梢見根柢恍疑湘浦推篷行颯雨驚飈過雙耳
九疑山高望不極影落洞庭清徹底靈籟時來天樂風
釣竿不動珊瑚水珊瑚水冷魚龍藏此翁一去魂茫茫
江山有神故物在環珮無聲凉夜長東吳老子圖書散
南國諸生思未忘重向玉堂修竹譜須將偃竹記篔簹
夏太常墨竹
白髮先朝老夏卿酒酣隨意筆縱橫空梁落月仙臺迥
獨聽清秋玉珮聲
同前
江南墨竹近來荒剰有人傳夏太常圖印秖今猶舊姓
風流知是少年狂(圖有朱氏仲昭印)
重題荃之畫蘭李流芳
秋風蘭若長干客藂樹隂隂小忩碧千里間關遲子來
殘燈細雨為誰劇當時子畫我作詩今日開看巳陳迹
我昨送子寒城東荒草茫茫掩阡陌腸摧淚竭無奈何
手澤相貽竟何益吁嗟乎人生不死空有情慚媿旁人
知愛惜
夏仲昭畫竹顧璘
石瀨涓涓水風篁裊裊枝塵途貪見畫艸閣夢題詩枕
簟橫秋薄尊罍過月遲蒼林殊可老朱紱果何為
題崑山屈鑰畫竹李東陽
太常墨竹是彭城又到江南屈處誠可是崑山能種玉
一枝初老一枝榮
謝孔昭臨黃大癡畫吳寬
大癡道人避世士移家舊隠虞山裏早年能畫老入神
落筆虞山宛相似深林依稀村塢重水口近與崑湖通
高岡磈硊勢欲墮此老前身黃石公百年以後誰其亞
昔者吳門稱老謝案頭臨畫似臨書咄咄逼人真可詫
風流前輩杳難攀謔語空傳謝疊山忩中遠岫依然在
天際春雲仍自還(孔昭善寫山自稱謝疊山)
題劉僉憲寫遺石田畫吳寬
寂寂茅亭下悠悠野樹邊扣門無俗客題句有詩仙虎
跡黃泥坂鵝羣白石泉相城回棹後畫裏故依然
題陳啟東竹卷沈周
亭亭碧玉真堪倚矯矯青鸞不受驂豈是玄都觀中物
秋風秋雨自江南
張侯藏張翬山水歌李東陽
張翬有名成化間大塗小抹成山水樹石燥硬筆意古
往往人間落片紙此幅粗淺色更枯或謂非翬出其子
張侯識鑒天下精物物如金見沙底爾家圖盡千萬軸
素壁高堂安用此寧知上智不滯物牝牡不貴貴者骨
尺山即如對玄圃草屋臨崕氣出没崖根臨堂頗清迥
遠雲淡沲開秋嶺霜蘿細紆岩檻暝昏猿接掛花溪靜
自從去年抛棄官夢想山遊駕河舸見此拂衣便欲往
攀緣轉玩情無那崕亭更著一人坐斗絶看書樹婀娜
張侯豪曠人共知敏捷言談皆勝我鹽車鬱没騏驥哀
棄拙逢時每相左崑崙洞庭不我隔異時倘結烟霞果
沈恒吉小景吳寬
扁舟同泛十年前夜宿西山一隖烟逝矣斯人猶在目
古邨黃葉帶清泉
沈石田畫障(為張通守題石田自題楚詞一曲)程敏政
石田老人非畫師胸中丘壑天所私揮毫便覺真趣發
意到豈借丹青施通守張君畫成癖半幅生絹比金璧
望中會作雲門山遊人擬辦登山屐峰迴路轉溪流長
誰向石林開草堂風簷舉手欲相問扁舟載客來何方
老人畫出今人上鄉評未數黃公望一石俄成斧劈痕
不類羣羊更竒壯石田隠處輕輞川秀句却似王維傳
吳歌一日變楚語幽芳懶鬭春花妍我從胥門八面過
古寺長邀聽經坐老人不惜與畫山擊節詩成幾人和
上方有詔徵遺才白髮蒼顔能一來還君此圖意無限
停雲正結姑蘇臺
為周都尉題沈石田畫
不見姑蘇老沈郎披圖疑在石田莊眼看雪乳春醒解
手拂雲根午坐凉高柳似填山下缺竒峰如出鏡中粧
草庭都尉能珍鑒何日重開寶繪堂
題石田畫吳寬
麤毫濃墨信手寫長卷初開是誰者溪泉山石斷復連
亦著茆亭在林下石翁足跡只吳中意到自忘工不工
平生所見亦不少但覺一幅無相同偽作紛紛到京國
欲以亂真翻費力我方含笑人獨疑真跡扵今惟水墨
我觀此畫雖率然老氣勃勃生清妍江湖欲尋具眼識
須上米家書畫船
同前
閉戶蕭然亂雪中巳無賓客晩堂空槁梧獨據忘為我
老筆能揮愛此公却構石闌臨絶澗似聞茅屋卷秋風
十年别却西莊路歲暮相思白髮同
為史明古題石田畫
崒嵂絡南山黃河抱其趾舊聞塞天地延袤幾千里陽
烏浴虞淵落霞散如綺層巒靄佳氣蒼翠不可擬史君
松陵彦家世昔居此夜夢或見之既覺心亦喜老南為
兹圖歴歴宛相似不知經營勞但見邱壑美赤松真吾
師白雲是知己為報山中人明年泝江水
出閶門與陳味芝諸公送德純舟經山塘同登
壽聖寺閣時雨初霽西山益佳還飲舟中聞文
宗儒談龍甚異故及之
偶聞客談萬山中靈湫一勺能藏龍春來佳氣滿空谷
想見龍起雲爭從誰驅雪浪盪我胸驀然吹散渾無蹤
半塘雨過登高閣引手欲摘青芙蓉
題萬壑春雲圖(圖為石田寫贈袁德純)
袁卿高爽不可攀平生眼底無吳山肩輿偶度支硎嶺
俯視龍池纔破顔前山後山作屏几千步横岡鋪翠被
向曉濃雲觸石生當春好雨從龍起吾鄉沈子今王維
筆端萬壑能移之圖成欲贈袁卿去却請我輩仍題詩
天台雁蕩東南有卿昔好遊曾遍走縣齋晝靜對新圖
從此不須開戶牖
沈石田擬謝雪邨山水(爲楊起元題)
雪邨巳逝知幾年妙畫曾向吳中傳少時看畫老能憶
此事還輸沈石田昨者西閶楊給事乘興放舟過相川
坐間偶及雪邨畫為言楊謝世有連石田呼童急展絹
冉冉水石兼雲烟兩山秀色相對峙長松落磵聲隨泉
秃翁觀泉不歸去豈是澗底尋詩篇石田作畫不賣錢
給事得之真有緣墨痕斷爛稱古蹟莫上米家書畫船
爲錢世恒題石田雪景
步當斜徑綠成圍賴有長藤葉不稀不恨刺䕷枯朽盡
向來行處慣鈎衣
題石田倣大癡畫卷(為林御史舜舉)
大癡道人顧長康平生癡絶仍畫絶長卷當年我亦觀
大略猶能為人說山川歴歴百里間彷彿扁舟適吳越
平林曲岸客共遊複嶂重湖天所設漁工樵子互出没
定有高人在岩穴墨瀋淋漓拾未能信得畫家山水訣
為人說此亦徒然把筆安能指下傳對本臨摹未為苦
運思想像誰能專晴窗設色手自改輸與吾鄉沈石田
為奎姪題石田雪景
瑤林依石斷雲攢雪後西山更好看憶向越來溪上過
梅灣玉削數峰寒
題啟南寫緋桃圖卷首題石翁樂事字桃作六
出時有議其誤者因解之
石翁樂事嗟何事終日春風繞筆吹寄語看花人仔細
緋桃千葉半開時
石田百鴨圖
柳塘流水春沄沄誰放百頭花鴨羣石田老翁真好戲
點染霜毫成錦雲錦雲歴亂不可數飲啄浮沉散還聚
白瑩翻令鷗鷺猜彩鮮更被鴛鴦妬菰蒲劍牙一尺強
水香烟暖任回翔正憐身上無泥滓安用人間覓稻粱
洞庭之波連笠澤深綠晴摇漢江色甫里先生得意時
自挈雕欄引文翼我家恰與天隨鄰慣見毰毸弄碧粼
就中亦有能言者不取槖金驚使人
次韻題石田畫林俊
高雲落水自深秋獨客年華水共流今夜月明何處笛
最難割遣是鄉愁
雲移石磴峰疑斷溪轉人家樹故重枕股石牀無别事
碧天秋水看芙蓉
蕷藥苖齊竹又孫渾忘歲月是烟村貼山墻短雞登樹
背路花深鹿卧門
到頭竒事只江鄉寂寂溪山歲月長何許將歸同調曲
桃花春水就漁郎
題石田畫二首為仲深作邊貢
夕陽半落羣峰高古林萋迷猿正號欲招同人眺野色
安得揚州何水曹近烟蒼蒼遠烟白此時獨作邨西客
君不見石子岡頭蘿薜深麋鹿成羣詎相識
平生不識石田子往往相逢畫圖裏世傳百本無一真
抹青塗紫俱門人秋堂對此雙眼豁倏然置我溪與壑
君不聞畫家貴意不貴工只在冥冥漠漠中
沈啟南畫徐渭
坐對雲霞坐行隨鷗鷺行巳無烟火氣况有市朝情紅
葉從書積青岑帶浦平世間那有此畫裏尚難成便欲
招為伴其如不可憑只將題詠處聊寄此心清
題朱堯民小景徐禎卿
朱君畫法學吳姬盡掃鉛華出稚姿萬里雲山一行墨
令人惆悵憶天涯
題文待詔春江圖孫一元
過午輕雷風色鮮斷虹迎日破寒烟鷗清沙淨宜詩句
舊日仙人白下船
野樹無人隂自合斷峰隔岸雨猶青鸕鷀鸂鶒留春住
正是江南杜若汀
題周臣畫顧璘
疊嶂寒松護碧霞一溪春水夾桃花山坳若見漁舟入
莫問人間舊歲華
文衡山為其友人伍君求作山水小幅十年而
始成君求出示余因題孫一元
繭光墨色喜新增肯作尋常斷璧稱十載獨留阿堵妙
畫師誰是顧金陵
題唐子畏畫山水顧璘
赤城霞氣連東海九疑綿綿舜陵在曾遊兩地縱竒觀
疊嶂填胸何礧磈洞庭波濤拍雲天吳江長橋絶可憐
扁舟夜攜二三子高歌月下招靈仙歸來草堂老無力
山水迢遥苦難得蘇臺居士好畫手一幅盡寫蒼茫色
林壑高深氣杳冥空潭颯颯水風生開簾對此坐清晝
彷彿邀余萬里行
同前張琦
蠻天梅雨雜江潮五月青林未可樵泥白草深歸舊隠
一支山路入中條
題子畏古松水壁畫徐渭
南京解元唐伯虎小塗大抹俱高古壁松水閣坐何人
若論游魚應著我
詩餘題子畏所畫美人
吳人慣是畫吳娥輕薄不勝羅偏臨此種粉肥雪重燕
趙秦娥可是華清春晝永睡起海棠麽只將穠質欺
梅壓柳雨罷雲拖
唐伯虎畫崔氏鶯鶯并題
彷彿相逢待月身不知今夕是何辰行雲總作當年散
傅粉空傳半面春嫁後形容能不老畫中臨搨也應陳
虎頭亦是登徒子特取妖嬌動世人
題文待詔百雅圖歌羅洪先
文君寫此百雅果何意把玩令人不忍置憶君曾作金
門遊侍直晨趨五鳳樓爾時銀床聲半滑爾時銅剪聲
初歇驚羣忽逐禁鐘來弄影遙隨宫霧没光借祥烏一
延佇勢凌鳷鵲從來去仙橋有路自飛騰韶樂無聲亦
蹌舉托身既得所引類還有時太液分飲九龍水上林
更宿萬年枝中郎彈射不敢向内庖烹割多所遺時人
每取占王氣競謂禽鳥先得知只今歸來甘寂寞獨卧
南窗對山郭窗前古樹大十圍不見羣鴉見饑雀
題虎山橋圖吳子孝
春湖萬頃玉溶溶橋上春山翠掃空神女月明珠汎浦
仙人雲曉笛迎風花枝香覆琳宫外草色青迷紫洞中
思挂一颿凌絶頂看圖翻愧賦難工
題文待詔玄墓四遊小幅俞允文
春光著處使人迷柳暗花繁雲水低一路沿洄光福寺
太湖還在石湖西
千年荒殿滿青苔盡日無風湖上開更是空林春色晩
誰人為掃落花來
招真觀圖楊仲弘
欲學無為道來居小有天精神消物怪采氣變風烟恬
澹知天德虚無象帝先高風何特達古蹟尚流傳地涉
洪荒表山開混沌前谷幽疑鬼聚峯巧類人鐫疊起三
重閣分流百道泉岩穿留虎跡石冷逗蛟涎放浪曾無
日遨遊未有年古經披覽罷毛骨為醒然
題松江烟雨圖陳造
遠峰近薄鑑中浮每泊行舟十日留雨望晴臨俱不惡
最憐烟靄暝高秋
千里湖山宿霧昏倚欄一筆解平吞漁郎好在收綸罷
想踞笭箵共一樽
吳淞山色圖倪瓚
吳淞春水綠搖蕩半江雲峰翠忩前落松聲渚際聞潘
郎狂嗜古容我醉書裙鼓柁他年去相從遠俗氛
題畫二首
舟過松陵甫里邊幽篁古木尚蒼然何人得似王徵士
靜看輕鷗渚際眠
青山矗矗水舒舒相見郊原霽雨初絶似三高亭上望
人家依約樹扶疎
題倪雲林天池石壁(為錢雅賦)張雨
嘗讀枕中記華山閟中吳神泉發其顛青壁繞其隅春
風四山來羣綠互紛扶羽觴曲折行浮花與之俱採珠
搴薜荔洗玉弄芙蕖聱叟頗好名石窪作魚湖鴻乙志
草堂挑燈遂成圖向此滌煩慮閱世如摴蒱發興雲林
子盥手與我摹居然縮地法挈入壺公壺
題大癡天池石壁圖高啟
黃大癡滑稽玩世人不知疑似阿母旁再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黃鵠去來遠縞素飄落流塵緇潁川公子欣得
之手持示我請賦詩我聞此中可度難玉枕秘記傳自
青牛師池生碧蓮花千葉光陸離服食可騰化遊空駕
雲螭奈何靈跡久閟藏荒竹滿野啼猩狸尋真羽客不
肯一相顧却借釋子營茅茨我昔來遊早春時雪殘衆
壑消寒姿磴滑不敢騎馬上青鞋自策桃笻枝上有烟
蘿披拂之翠壁下有沙石蕩漾之清漪晴天倒影落明
鏡正是玉女曉沐高鬟垂飲猿忽下藤裊裊浴鶴乍立
風澌澌匡廬有池我未到未省與此誰當竒掃石坐其
畔沿洄引流巵醉來自照影俯笑知為誰落梅撲香滿
接䍦暮出東磵鐘鳴遲歸來城郭中復受塵土欺十年
勝賞難再得恍如清夢一斷無由追朝來觀此圖惻愴
使我悲當時同遊巳少在我今未老形先疲人生擾擾
嗟何為不達但為高人嗤漢南巳老司馬樹峴山巳仆
羊公碑惟應學道悟真訣不與陵谷同遷移仙岩洞府
孰最好東有地肺西峨眉高崕鐵鎖不可攀援以逕上
仰望白雲樓觀空峩巍此山易上何乃遺便與猿鶴秋
相期欲借太乙舟夜卧浩蕩隨風吹洞簫呼起千古月
照我白髮凉絲絲傾玉醪薦瑤芝招君來遊慎勿辭無
為漫對圖畫日夕遙相思
題龍門春曉圖(為復菴)姚廣孝
雙崖寂寂翳雲松曙色纔分露氣濃憶得岩僧從定起
數聲啼鳥一聲鐘
曈曈初日曙光微淰淰山雲靄竹扉五丈石邊琴一曲
桃花三月鯉魚飛
同前梁時
一别天平向十年夢魂時到白雲泉今朝重覓山僧話
却憶當年秖惘然
訪復菴出前畫求題倪瓚
天平爛漫遊三日林下狂吟石上眠浩浩春風芳艸綠
梅花雪滿白雲泉
同前亢宗
金烏飛彩上扶桑照見峰頭一抹光空翠浮嵐吹不散
清寒飄溼薜蘿裳
同前孫作
八節龍門迥三生似有緣那知白居士不到白雲泉
同前張適
仗策長時度翠微白雲深處扣禪扉泉頭欲聽松聲坐
石上乾苔不涴衣
同前金文徵
窈窕攀蘿一徑微滿林啼鳥掩閒扉城中車馬多如許
不信山深有衲衣
同前郳素
山氣奔騰似浪生雙巒峙立斷塵纓幽人定起無餘思
只有梅花照眼明
同前張博
雨後行吟到石林飛嵐濕翠落衣襟一聲啼鳥無尋處
山在白雲深更深
同前劉以禮
昔時曾看白雲泉兵燹飄零又十年今日重來登眺處
野花啼鳥自依然
同前沙大用
來往天平二十年煮茶飽賞白雲泉扵今吾老僧頭白
共倚山忩聽暮蟬
同前王行
昔年來此是秋時只到龍門便賦歸今日重來登覽遍
滿山濃翠濕春衣
同前劉屺
出郭名山廿里遙松蘿雲石路岧嶤經行喜隔塵凡遠
不許人來說市朝
同前陶琛
曙色微茫嶽影高松風習習鳥嘈嘈白雲盡向龍門去
散作岩前萬頃濤
龍門茶屋圖倪瓚
龍門秋月影茶屋白雲泉不與世人賞瑤艸自年年上
有天池水松風舞淪漣何當躡飛鳬去采池中蓮
龍門春曉圖為竺芳師賦謝振
東方欲明猶未明西林晻靄斜月傾花間百舌弄晴語
井上轆轤牽水聲天平寺裏鐘鳴早楞伽山下人行少
東風碧樹萬家春海霞紅映龍門曉
虎丘春霽圖王行
羣巘抱西郭一峯出平田孤秀凌太虚旁絶絡與聯古
蹟遍林谷干將閟重泉劃開千尺崕下見清泠淵翠壁
絢霞彩葩詞咏前賢扵時屬青春霽色明高天鳴鳥亦
巳和衆卉紛自妍夙駕爰此遊襟懷遂悠然豈曰事賞
心觀俗古所傳來牟蔽丘壠饁耕滿疇阡樂土有若兹
勤政復勉旃願同擊壤民熙熙度餘年
為徐仲山題虎丘觀泉圖吳寬
徐子昔年官水部匹馬蕭蕭歴齊魯運河水滿萬艘通
汶泗交流無壅土歸來泉誌手親編好與河渠書並傳
不識當時陸鴻漸齒牙空味虎丘泉
題啟南寫遊虎丘圖
(啟南初遊靈岩遇雨明日既霽乃與海虞周景新遊虎丘因寫此圖并有詩記其事李貞)
(伯云是日在陽山遇雨而歸陳永之謂雨霽日獨以事在陽山抱恨不能與啟南同樂也)
(皆有詩題其上景新寄予和之)
雲岩不減靈岩好(虎丘又名雲岩)昨者胡為涉行潦千人石上
兩青鞋日出深林歌杲杲一時取樂能償勞水西山北
爭探討澗泉潄齒心亦清石壁題名手親掃西去陽山
十里遙冒雨有人歸不早明朝見話入雲岩扼腕捋鬚
空懊惱好山不趁晴時游此事巳差何足道安知猶有
獨遊人隔水相望在陽抱何處攜來此畫圖我方起視
俄絶倒詩情畫意各有在歲月依然仍可攷蟲雞得失
不須爭泡影死生難自保(永之巳殁)再到京華住六年匏翁
頭顱欲全皓江南歸計有時成次第山行非草草卧遊
且把畫圖開鶴磵松庵亦天造翻嫌二客不能從回望
周郎與東老
題天平石湖二圖次韵(為王應爵)
萬石如林貌得真縱横碧澗共蒼峋城中拄笏須閒客
林下峩冠有正人支老鄰居馳駿馬范家先墓倚危麟
峴山未必高如許遺愛當思繼晉臣(時應爵出仕)
古亭石刻手曾摩宋墨當年記石湖絶澗百盤橫略彴
晴波九級蕩浮屠開園種樹山為界放水灌田天賜租
重擬四時編雜興范家莫認是堯夫
題啟南過吳江舊圖
吳淞江腹太湖頭雌霓連蜷卧碧流我昨經行覺尤勝
滿船明月一滄洲
周用曰長洲沈啟南以詩畫名東南但此老畫筆筆
用焦墨人易扵摹搨一時偽作甚多然得具眼者蹊
徑了然自别不難也嘗聞其所為過吳江圖而未之
見駕部徐君間以示予豈即此物耶吾邑多水田絶
無高丘大木圖乃有之蓋以識松陵也即此巳不可
與專求形似者論矣
與太常典簿顧謹中題畫董良友
彷彿風烟笠澤東吳山不與越山同誰家樓閣停歌舞
舊是吳王避暑宫
與盛愛臣題山水長卷吳寬
城西蕩雙槳遥背伍胥門人家枕河住漸喜歴鄉邨豁
然見平田農夫荷鋤去好風低嫩苖微雨灑高樹葦間
多放艇柳下或扳罾錦布芰荷蕩沙明鷗鷺汀魚梁接
牛宫沽酒新郭市迤邐到横塘虹橋垂四趾亂山似遮
路旋轉自長溪水入太湖北雲生光福西扣舷唱吳歌
有客中流過千載懷古心悠然欲相和香徑既云殁琴
臺亦成空山頭明月上仍照館娃宫登高信徒勞望遠
發深喟間展圖畫看舊遊一何類
題林屋仙隠圖楊維楨
我欲蓬萊一問津蓬萊淺去巳揚塵桃花流水寧無路
落葉空山尚有人時見青禽解近客忽聞黃石祇疑神
碁邊甲子過容易遲爾山中七日春
題黃雲卿林屋先塋圖良琦
(雲卿祖居洞庭後遷婁東懷其祖父寫圖以自慰揚鐵崖曾題其卷云)
江夏先塋林屋洞七十二峯碧參差竁道冥冥雲作蓋
秋風颯颯樹成帷海鄉西望空情事江水東流永孝思
好在詩書光祖禰楊侯佳句有深期
同前秦約
望洞庭兮極浦長太息兮愁予英英兮白雲乘清氣兮
降時雨倚宰木兮聊淹留念我心兮孔抽山有岡兮水
有湫駕吾車兮汎吾舟鳥鳴兮嚶嚶鹿鳴兮呦呦激木
杪兮迴風奠桂漿兮高丘高丘兮何所邅吾道兮西顧
西顧兮不忘懷纘言兮遺來者
陳履元畫玉山草堂鄭元祐
故人陳孟公詞如春雲氣如虹畫法師海岳山如鶱鵬
樹如龍騎箕上天二十載有子齄鼻畫極工驚蛟嘘雲
海浪白離鸞照水岩花紅皺鱗張鬐聳鬱澗底松中有
一畆幽人宫石林支頤睨飛瀑意遠欲托冥飛鴻我欲
從之不可得青山萬疊金芙蓉
題孟用賓崑麓小隠圖岳榆
(孟觀字用賓以貢士授浙東行省都事元末隠居崑山)
老松幽壑舊青山朱紱歸來次第閒眼底紅塵公事少
天涯芳艸貴人還屋通流水循除活竹隠疎苔綴石斑
何日醉遊忘爾汝共將寶玦掛腰間
同前游詹
瑤華省識君王面國破家全欲斷魂每見英雄扶社稷
未聞帷簿正乾坤梁園文獻誰能整崑麓詩書子獨存
致政歸來成小隠旋栽蔬果洽清尊
題雅宜山齋圖倪瓚
靈巖對直雅宜山穹林巨石憶蒼灣若翁遁跡在其麓
有子讀書常閉關松根茯苓煮可掘林下慈鳥去復還
寫圖愛此錦步障白雲紅杏春斕斑
題耕漁軒圖(朱澤民為徐良甫作)
寂寂溪山面碧湖輕舟烟雨釣菰蒲曉耕嵒際看雲起
夕偃林間到日晡漢書自可挂牛角阮杖何妨挑酒壺
紅稻西風鱸鱠美依依蓐食待樵蘇
題鶴亭鬭茶圖(鶴亭吕散夫也)盧昭
花隂小隊鬭龍章巨盌香分第二湯莫倚酪奴風味好
内厨催送大官羊
題張子政大癡松亭高士圖盧儒
大癡老人天下士結客俠游非畫史酒酣潑墨寫荆關
咫尺微茫數千里筲箕泉頭鶴上仙空遺寶繪人間傳
弟子顛張早入室重岡疊嶂開雲烟太山斗絶何由緣
下有鳥道丹梯懸此中疑是避秦處仰見茅屋岩崖邊
松亭寓目者誰子耳譜流泉横綠綺不知捷徑在終南
每逢佳處輒留止我生亦有山水癖吳楚燕齊遍游歴
風塵澒洞難再往坐對此圖三嘆息
西塘圖(為吳隠居題)孫蕡
放臣海曲懷京華孤旅天涯念鄉國誰傳此意入畫圖
令我一見長太息毘陵野老吳中人舊與季子曾相親
太湖三萬六千頃蕩漾咫尺閶門雲姑蘇臺荒烟樹綠
下有詩翁數椽屋凉風洲渚芙蓉開細雨林園木瓜熟
畫船撾鼓海天晴越女新栽白苧輕館娃宫暗隂雲暮
子夜歌闌春水生季家風流誰與比况是吳興外孫子
曲几時攤舊賜書牙籖滿插前朝史南來無復少年狂
茅棟低低一炷香久嫌塵居隘容膝更置别業開西塘
西塘隠約湖山曲塘邊還種虎邱竹對酒菰蒲照坐明
捲簾鷗鷺當窗浴此圖風致真可人點染直欲窮天真
平子愁來獨長咏張衡老去誰為鄰吾觀季子好風骨
正好還家及秋律筆床茶竈逐天隨蓴菜鱸魚莫相失
題萬玉清秋軒圖郭登
王謝堂前久不歸野田荒樹幾斜暉花開花落秋還在
年去年來事巳非楊柳風多凋翠縷芙蓉霜重濕紅衣
故人空感山陽笛一段傷心畫影微
同前楊溥
社燕賓鴻共歲華松陵禾黍故侯家誰令千載柴桑里
一度秋風一度花
題萬玉清秋圖劉鉉
蘇人甯(某)仕元為大中大夫晩年致仕築别
業於同川雲間張可觀為作萬玉清秋圖蓋
美其所居景物之衆也長洲金仲旻贅其家
及甯氏既廢其配尋卒仲旻亦不在甥舘兹
圖流落久矣後六十年而仲旻復得之乃爲
裝潢噫物在人亡不能無感今其子公素持
以徵言為備道其始終云
甯公在昔稱時賢頭顱半白来歸田老懷淡薄慕幽雅
高居别築臨同川數畆園林占清勝四時景物誇竒妍
賓從日盈北海座琴尊曉載南湖船一朝陵谷那知變
廢盡東吳舊庭院扶疎修竹為誰青零落芙蓉不成片
白雲飛去鶴不歸只有堂前舊時燕春深幾處桃花開
無復當時映人面繁華既往今巳休東床老去還舊遊
歌舞重尋舘甥處蕭索碧梧風雨秋陶令宅邊松尚在
習家池上水空流追思自足興感歎何獨對此方為愁
六十年來駒過隙俯仰之間巳陳迹畫圖寂寞久無聞
流落人間匪朝夕客從何處遠持來佳致依然不殊昔
夢回昨夜到松陵鐘斷長橋月初白
萬玉清秋圖為金公素學士賦劉溥
名園占竒勝萬玉含清秋主人契幽賞賓從迭追遊亭
軒擬蓬壺木石儼滄洲金谷差可方綠水安能儔况此
謝豪權黃金積如丘海舶致珍玩蘭車載名謳張筵日
為樂豐肪羅庶羞瑶琴奏白雪玉瓚傾黃流鼓鐘朝巳
陳緩帶久未休亮有佳倩賢周旋義無尤盛時難久恃
人事忽相仇繁華會銷歇露艸生煩憂器覆固戒滿水
逝誰能收惘然覽遺墨故跡庶兹求
萬玉清秋軒在吳江同里鎮元江南財賦司副使里
人甯昌言之别墅中有菊坡梧桐修竹總謂之萬玉
清秋華亭張可觀為之圖
追賦虞公務白鶴山房圖錢仲益
(無錫虞公務與予為從表兄弟居蘇州之陽山山有丁令威祠因名白鶴峰扁所居室為)
(白鶴山房蜀人王息菴為盡山房圖并題詩其上距今三十餘年矣息菴化去巳久公務)
(亦殁於戍所觀圖誦詩不勝悲愴因賦是詩云)
遼東仙人丁令威千年化鶴曾來歸何年度海到吳下
巢松直向陽山飛遂呼山名號白鶴荒祠古木橫烟霏
至今仙人煉丹井赤霞煜煜騰光輝陽山山人性高潔
架巖鑿壁開門扉經年讀書不出戶超然肯受功名鞿
松間行拖綠玉杖石上坐理黃金徽研硃點易滴清露
采藥穿雲入翠微客來隨分設肴核床頭酒熟黃雞肥
時招白鶴下庭際按舞翩翩翻羽衣青城仙翁隔鄰住
往來慣熟俱忘機為題詩篇寫圖畫染毫粉墨縱橫揮
騷人墨客競題咏展圖畫軸皆珠璣邇來轉眼三十載
青山不改人民非仙翁騎鶴去不返山人遠戍亦永違
孤山無人赤壁靜蕙帳冷落誰相依空餘山房舊時月
夜深寂寞穿簾幃嗟余撫卷三太息感今念昔重歔欷
題林居圖兼柬盧公武高啟
竹梧翳苔石知是幽人居林間鳥鳴後亭空賓散餘聞
有盧鴻愛長年留著書
題允中山居圖徐蕡
昔年為客處看圖懷故山今日還山住儼然圖畫間泉
來繞蘭徑月出對花關應知農事畢高坐有餘閒
竹莊讀書圖為龔彦中題葉盛
十里青山近馬鞍一溪晴碧下江湍舍南舍北無他植
只有篔簹千萬竿
鈍菴高節望期頥未是尋常句讀師知有名門家學在
切磋不忘武公詩
題徐氏遂幽軒卷徐有貞
隠居求志不求名雙鬢蕭蕭眼獨青吳下詩人多結社
閩中才士盡傳經雲迷李白空山塚月落揚雄舊艸亭
夜讀遂幽軒裏卷愁看天際少微星
為都玄敬題春山讀易圖吳寬
山中春雨過嘉樹如新沐鳥語時復閒惟聞澗聲續對
此一欣然孤懷浩無欲便攜童冠人詠懷效沂浴歸來
亦何事妙意溢春服寤寐羲文間手持一編讀惓惓濟
時心願言均發育
題吳白樓借屋卷邊貢
草圍亭樹竹圍菴十載真成故事談忽漫得來原不偶
總然稱借亦何慙詩篇舊巳傳都下畫筆今須倩魯南
(陳編修沂之字)却過昔遊尋往迹月中門巷幾留驂
應制題王朏畫吳王納凉圖邊貢
雨過太湖上風生響屧廊紅綃拂几席白紵製衣裳朱
光淪厚地明月在高堂何以保玉體長年樂未央
題吳王納凉圖陳旅
吳王臺榭滿汀洲湖上風來暑雨收坐有紅粧可娛老
市無赤米不教愁采蓮舟載烟岑晚響屧廊通水殿幽
歲暮甬東寧有此夜凉歌舞莫令休
題吳王納凉圖李孝光
六月長洲水殿凉酒酣揮袖倚新粧芙蕖露冷秋雲薄
回首西風響屧廊
同前袁凱
微月斜侵響屧廊芙蓉清氣滿金塘鴛鴦只傍雕闌宿
也愛君王水殿凉
口號題吳王半醉圖李白
風動荷花水殿香姑蘇臺上見吳王西施醉舞嬌無力
笑倚東忩白玉牀
題吳宫衰柳圖袁凱
遠岸依依落日明吳王醉處少人行多情獨有垂楊柳
猶送深宫夜雨聲
題子胥吹簫圖徐有貞
行乞吹簫野水濱只緣讒口間君臣鞭尸覆楚由無忌
員也何曾是狠人
半帶愁音半殺音西風吹入楚雲深丹陽世上人空聽
誰識英雄一片心
題范蠡五湖圖趙孟頫
功名自古是危機誰似先生早拂衣好向五湖尋一舸
霜黃木葉雁初飛
題扁舟五湖圖陳旅
按史記止言陶朱公將徒屬浮海而無載西施事杜
牧輩乃誣也故為之辭
羑里人歸獻女來帝辛飲酒沙丘臺酒闌不但蛾眉死
太白旗竿血花紫會稽凛凛吳日驕少伯乃是師閎天
姑蘇城下箭如雨艷骨應成館娃土五湖烟浪搖青春
小兒船尾中細君吾王功成境土富扁舟只載妻孥去
良工貌得千古心寓形空爾糜黃金
朱翁子負薪卷張翥
富貴危機解殺身是非千古付樵人當時長史魂應悔
不向山中只負薪
范莊梓樹圖(次石田韻贈施煥伯)吳寬
行人墻下摩挲處重是范公親手培此日載將嘉樹賦
清風長傍義莊來空尋蟻穴難成夢免製犧尊豈不材
須信畫家原有意展圖如對北山萊
麥舟圖李東陽
江東故人半零落江頭石郎淚雙閣三喪未葬家苦貧
舉世今無魏州郭睢陽范郎方少年相看不語意范然
江舟載麥五百斛揮手付之如一錢歸來侍立庭闈畔
白髮聞之為一莞亦知父子本同心若待庭趨嗟巳晩
君不見慶州饑民曾告荒使君自發常平倉
米元章拜石圖李東陽
南州怪石如竒士士有好竒心欲醉平生兩膝不識地
石也受之無色媿着袍擁笏當石前禮而不答貌益虔
呼為石丈丈不語回視諸峰盡兒女當時觀者笑且嗔
眼中見石不見人嗟君好潔巳成癖無乃冠履沾泥塵
古來玩物必喪志况爾物役忘其身惟石巖巖瞻赫赫
一州雖小寧無民宋家只合米博士誰遣出刺無為軍
君不見漢家留侯拜黃石石亦可拜不可眤千載英風
石益高猶憐誤落神仙迹
同前儲瓘
虎賁猶似對中郎末世那知老子狂才到宣和流落盡
眼中誰是丈人行
鶴屏皮日休
三幅吹空縠孰寫仙禽狀䯔耳側以聽(相鶴經云䯓頰䯔耳則聽響遠)
赤睛曠如望(赤睛露眼則視遠)引吭看雲勢翹足臨池樣頗似
近蓐席還如入方丈盡日空不鳴窮年但相向未許子
晉乘難教道林放貌既合羽儀骨亦符法相願升君子
堂不必思崑閬
和韻陸龜蒙
時人重花屏獨即胎化狀叢毛練分彩疎節笻相望(相鶴)
(經云大毛落叢毛生其色如雪又云高脚疎節則多跛也)曾無氃氋態頗得連軒樣
勢擬搶高尋身猶在函丈如憂雞鶩鬭似憶烟霞向塵
世任縱橫幽襟自閒放空資明遠思不待浮丘相何由
振土衣一舉棲瀛閬
吳都文粹續集卷二十五
