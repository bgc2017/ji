吳都文粹續集卷二十三明錢榖撰
山水
五湖賦(此賦出藝文類聚上下有缺文重其古也錄之)楊泉
乃天地之玄源隂陽之所徂上值箕斗之精與雲漢乎
同模受三方之灌溉為百川之巨都居揚州之大澤苞
吳越之具區南與長江分體東與巨海合流太隂之所
毖玄靈之所遊追湖水而往還通蓬萊與瀛洲爾乃詳
觀其廣深之所極延袤之規方邈乎浩浩漫乎洋洋西
合乎濛汜東苞乎扶桑日月扵是出入與天漢乎相望
左有包山連以醴瀆岝㠋崔嵬穹窿紆曲右有平原廣
澤蔓延旁薄原隰陂阪各有條格茹藘菼薍隱軫肴錯
衝風之所去零雨之所薄
初學記收楊泉五湖賦(作西晉楊泉與前文不同復錄之)
余觀夫主五湖而察其雲物皇哉大矣以為名山大澤
必有記頌之章故梁山有奕奕之詩雲夢有子虚之賦
夫具區者揚州之澤藪也有大禹之遺跡疏川導流之
功而獨闕然未有翰墨之美余竊憤焉敢忘不才述而
賦之其辭曰濬矣大哉於此五湖乃天地之玄源隂陽
之所徂上屬斗牛之精與雲漢乎同模受三方之灌溉
為百川之巨都居揚州之大澤包吳越之具區南與長
江分體東與巨海合流太隂之所毖玄靈之所遊追潮
水而往還通蓬萊與瀛洲
五湖記王鏊
吳郡之西南有巨浸焉廣三萬六千頃中有山七十二
襟帶三州(蘇湖常也)東南諸水皆歸焉其最大者二一自寧
國建康等處入溧陽迤邐至長塘湖并潤州金壇延陵
丹陽諸水會於宜興以入(今寧國建康之水不由此矣)一自宣歙天
目諸山下杭之臨安餘杭湖之安吉武康長興以入而
皆由吳江分流以入海一名震澤書所謂震澤底定是
也一名具區周禮職方氏其澤藪曰具區山海經浮玉
之山北望具區是也一名笠澤左傳越伐吳吳子禦之
笠澤是也一名五湖范蠡乘舟出五湖口太史公登姑
蘇望五湖是也五湖者張勃吳錄云周行五百里故名
虞仲翔云太湖東通華亭松江南通烏程霅溪西通義
興荆溪北通晉陵滆湖東連嘉興韭溪水凡五道故謂
之五湖陸魯望云太湖上稟咸池五車之氣故一水五
名然今湖中亦自有五湖曰菱湖莫湖游湖貢湖胥湖
莫釐之東周三十餘里曰菱湖其西北周五十里曰莫
湖長山之東周五十里曰游湖㳂無錫老岸周一百九
十里曰貢湖胥山之西南周六十里曰胥湖五湖之外
又有三小湖夫椒山東曰梅梁湖杜圻之西魚查之東
曰金鼎湖林屋之東曰東皋里湖而吳人稱謂則惟曰
太湖云
自蠣山東望震澤鮑照
瀾漫潭洞波合沓崿嶂雲漲島遠不測崗澗近難分幽
篁愁暮見思鳥傷夕聞以此藉沉疴棲迹别人羣結言
非盡書有念豈敷文
泊震澤口二首薛據
日落草木陰舟徒泊江汜蒼茫萬象開合沓聞風水洄
㳂值漁翁䆗窱逢樵子雲開天宇靜空明照萬里早雁
湖上來晨鐘海邊起
獨坐嗟遠遊登岸望長洲寥落星欲盡曈曨氣漸收行
藏空自秉知識仍未周伍胥既伏劒范蠡亦乘流歌竟
鼓枻去三江多客愁
泛五湖效謝惠連李紳
范子蛻冠履扁舟逸霄漢嗟予抱險艱怵惕經瀰漫窮
通汎濫勞趣適殊昏旦浴日盪層空浮天淼無畔依灘
落葉聚立浦驚鴻散浪疊雪峰連山孤翠厓斷風帆向
巨壑雲矗成高岸宇宙或東西星辰沉粲爛霞生澒洞
遠月吐青熒亂豈復問津迷休為吕梁嘆漂沈身詎保
覆溺心長判吳越郡異鄉嬰童及為翫依稀古井邑嘹
唳同鵝鸛舉棹未宵分維舟方日旰徵斯濟川力若鼓
凌風翰易狎當悔游臨深罔知難
太湖秋夕王昌齡
水宿烟雨寒洞庭霜落微月明移舟去夜靜夢魂歸暗
覺海風度蕭蕭聞雁飛
泛太湖書事寄元微之白居易
烟渚雲帆處處通飄然舟似入虚空玉杯淺酌巡初匝
金管徐吹曲未終黃夾纈林寒有葉碧琉璃水靜無風
避旗飛鷺翩翻白驚鼓跳魚撥剌紅澗雪壓多松偃蹇
岩泉滴久石玲瓏書為故事留湖上(所見勝景多記在湖中石上)吟
作新詩寄浙東軍府威容從道盛江山氣色定知同報
君一事君應羨五宿澄波皓月中
早發赴洞庭舟中作
闔閭曙色欲蒼蒼星月高低宿水光棹舉影搖燈燭動
舟移聲曳管弦長漸看海樹紅生日遙見包山白帶霜
出郭巳行十五里唯消一曲慢霓裳
宿湖中
水天向晩碧沉沉樹影霞光重疊深浸月冷波千頃練
飽霜新橘萬枝金幸無案牘何妨醉縱有笙歌不廢吟
十隻畫船何處宿洞庭山脚太湖心
夜泛陽隖入明月灣寄崔湖州
湖山處處好淹留最愛東灣北隖頭揜映橘林千點火
澄泓潭水一盆油龍頭畫舸銜明月鵲脚紅旗蘸碧流
為報茶山崔太守與君各是一家游
泛太湖方干
長天接廣澤二氣共含秋舉目無平地何心戀直鈎孤
鐘鳴大岸片月落中流却憶䲭夷子當時此泛舟
湖中曲李商隱
閶門日中吳歌遠陂路綠菱香滿滿後溪暗起鯉魚風
船旂閃斷芙蓉榦傾身奉君畏身輕雙橈兩槳尊酒清
莫因風雨罷團扇此曲斷腸惟此聲低樓小徑城南道
猶自金鞍對芳艸
除夜寄羅同年王禹偁
郡僚方賀正獨宿太湖稜階下羞為吏船中秖載僧折
梅和薄雪煮茗對孤燈應笑排衙早寒靴踏曉冰
舟泊太湖羅處約
三萬六千頃湖侵海内田逢山方得地見月始知天南
國吞將盡東溟勢欲連何當洒為雨無處不豐年
過太湖范仲淹
有浪即山高無風還練靜秋宵誰與期月華三萬頃
其二
平湖萬頃碧謝客一開顔待得臨清夜徘徊載月還
舟泊太湖楊傑
區區朝市逐紛華不信湖心有海槎入十丈虹寒卧影
一千頃玉碧無瑕古今風月歸詩客多少蓴鱸屬酒家
安得扁舟如范蠡烟波深處卜生涯
同前李顒
旋經義興境頓棹石蘭渚震澤竟何在今惟太湖浦圓
徑縈五百盼目眇無覩高天淼若岸長津襍如縷窈窕
尋彎碕迢遞望島嶼驚飈揚飛湍浮霄漾懸岨輕禽翔
雲漢游鱗憩中許黯靄天將隂嶢岩舟航舞馮河安可
徇靜觀戒行旅
太湖阻雨孫覿
白首對瀧吏騂顔媿逐臣溪山不改色風雨解留人轗
軻知天意漂浮住此身紛紛小兒女何必淚沾巾
大霧中自胥口渡太湖范成大
白霧漫空白浪深舟如竹葉信浮沉科頭晏起吾何敢
自有山川印此心
再渡太湖
囊風閣雨半晴隂慘淡誰知造化心委命浮沉惟一葉
計身輕重亦千金紅塵猶道不勝險白浪莫嗔如許深
晩得薌山堪繫纜卧聽鼉吼與龍吟
太湖辭趙孟頫
儂住東湖震澤洲烟波日日釣魚舟山似翠酒如油醉
眼看山得自由
渺渺烟波一葉舟西風木落五湖秋盟鷗鷺傲王侯管
甚鱸魚不上鈎
雲海亭望具區姜䕫
茫茫復茫茫中有山蒼蒼大哉夫差國坐占天一方夫
差醉蓮宫巨浪搖不醒越兵從何來奪我玉萬頃年年
亭上秋一笛千古愁誰能知往事飛下雙白鷗
過太湖唐桂芳
向晩推篷望羣山隠約青篙工排陣勢野飯襍魚腥水
闊疑無地天低剰有星吳音相爾汝聊復慰飄零
同前許謙
周迴萬水入遠近數州環南極疑無地西浮直際山三
江歸海表一徑界河間白浪秋風急漁舟意尚閒
同前張雨
溔㵿魚龍戲僻側鳬雁宿併吞三萬頃寧不為小曲唯
應鴟夷子曾泊西山麓
冬夜震澤風雪異常
晴暖不可恃一夕冬令變屢忘和煦恩惟曰祈寒怨老
屋雪没隙廣澤風肆便反覆鼓洪濤揚簸塞荒塹隱然
洞庭樂勇甚闔閭戰萬物芻狗如埋没加蹂踐凌晨往
嚴冱野日復葱蒨仁哉天地心觀斯復可見
過太湖李洞
衆水東南會三江左右通夫差中習戰范蠡此休功鷗
鳥青銅鏡魚龍紫目宫扁舟嗟未遂蕭散愧漁翁
同前程煜
擊楫中流去西風客思催地吞南極盡波撼北溟迴蛟
館懸秋月龍宫起夜雷濯纓人不見長嘯倒金罍
同前朱德潤
扁舟去何所渺渺太湖隂依依桑梓村拍拍枕寒潯飛
雲入遐睇鳥道橫青岑篙師戒勿渡柔櫓力不任我身
雖骨立未宜折壯心放船當中流浩歌激清音何當披
宫錦再作峨嵋吟
同前楊基
天帝何年遣六丁鑿開混沌見雙青湖通南北澄冰鑑
山斷東西列畫屏揜雨龍歸霄漢暝網魚船過水雲腥
乘風欲渡終吾老角里先生在洞庭
同前徐賁
遙天散曉華疎星歛微采鳥聲出林繁木葉過露改荒
村幾家成平波衆流滙鴟夷渺無蹤空煩艤舟待
同前高啓
長溪如白虹分走荆霅派具區納羣流襟帶三郡界太
虛混鴻濛元氣流沆瀣初疑溟渤寬稍覺雲夢隘茫茫
雁飛遲䬃䬃帆度快雨來鼉報鳴風起鷗驚邁神龍作
淵都豈復數鱗介珠光照水府不受白日曬朝看砲車
雲雪浪動澎湃聲吹地將浮勢擊山欲壞黃頭雖輕生
捩柂不敢懈有時湛明鏡峰吐青幾塊烟中樹若莎波
上舟如芥漁就沙岸炊客來水祠拜震澤思禹功夫椒
記吳敗白魚逢夏出黃柑待秋賣我性好遊觀夙負雲水
債欲尋鴟夷舸不顧涉險戒人生亦何爲世故自拘械萬
事風飄花百年露垂薤何當扣林屋秉炬訪仙怪試探
不死方為人起疴瘵
月夜遊太湖
欲尋林屋隱還過洞庭遊遠水初涵夜長天盡作秋湖
如青草闊月似白蓮浮萬壑風傳笛三更斗挂舟葉應
隨鳥散山欲趁波流浩蕩吾何適䲭夷不可求
舟過太湖張羽
具區涵空闊一葦凌風度烟花亂晴天浪色生寒霧遙
山含碧氛青蒲冒孤渚解帶俯清流開襟散塵慮乍聞
商婦歌或見漁航聚微茫姑蘇城綠縟洞庭樹緬思底
定功疏鑿有遺處懷安諒非賢臨深豈無懼且當趣歸
棹沿洄難久住
震澤
具區維南澤洪瀦奠吳會并包潢汙聚涵育魚龍大崩
浪撼坤樞水氣積隂晦蒼茫神靈遇極目光炯碎中有
兩洞庭秀色迥相對峭立根虛無接影浸淡瀩飛鳥去
何窮長垣亘天外風波多險阻舟檣易傾壞細思懷襄
初洪濤渺無界賴兹神禹功底定永無害吳越何區區
向此角成敗賢哉鴟夷翁臨風發長慨
遊太湖徐有貞
遊賞那分雨共晴從教水宿與山行畫船載酒過林屋
翠幰衝花入化城半夜放歌驚鶴夢三秋浪迹逐鷗盟
閒居每續龜蒙賦醉後時吹子晉笙萬里歸來聊獨樂
五湖占斷有誰爭老天於我非無意明月隨人似有情
索靖也知憂世事謝安雖起媿蒼生癡翁自笑癡猶在
欲為皇家致太平
題太湖施槃
木喬山秀草惟夭西距姑蘇百里遙水汎具區留禹迹
地連南越見胥潮霜林橘熟黃金顆石洞人吹碧玉簫
疊巘層厓堪歷覽白雲飛處是夫椒
雨中過太湖望洞庭吳寬
孤篷遙踔太湖心着雨高山水墨深積氣上蒸炊巳熟
弱流西注壓將沉不因迢遞辭清賞轉覺空濛助醉吟
詩裏白公誇月夜未知竒觀屬春隂
歸省過太湖王鏊
十年塵土面一洗向清流山與人相見天將水共浮落
霞漁浦晩斜日橘林秋信美仍吾土如何不少留
遊湖
游徧南湖與北湖畫船隨處宿菰蒲青深著雨山如染
綠淨無風水似鋪玉帶蟒衣爭快覩鳳笙龍管醉相扶
輕橈又轉東湖去何似當年范蠡圖
再游南湖
漾舟出深港舟人問安之我行無定在信彼天風吹東
西與南北遠近齊所宜連朝風雨顛晴明喜今兹鳴笳
發湖口蘭橈蕩輕漪紅鱗撥剌驚鷗鷺相與飛扣舷激
吳歌續彼滄浪詞風雲忽變色前山雨將來勸君速回
棹無為逮崦嵫
丁丑八月二十日與弟姪輩泛太湖石蛇山舟
發微雨後雨大作抵銷夏灣蔡九逵舍明日連
雨游興索然乘便風還家則日出皎然矣為之
一笑賦詩紀之
載酒張帆信所如青山含雨轉糢糊蛇丘咫尺翻成遠
夏渚逍遙可作娱世事無端還自笑秋隂有象若為圖
始知白傅真堪羨五宿澄波皓月湖
自胥口入太湖徐禎卿
洪波終古汎冥茫襟繞羣山地軸長水脈潤資南國遠
仙家深構玉堂凉沙邊過雨龍腥暗帆下分飱客鱠香
許把一笻隨一杖不將崑閬羨虚皇
奉和徵明過太湖
浮光滉滉漾瑤空神浸千年說禹功寒漲平烟吞越分
虚濤入夜撼蛟宫遙汀嚦嚦悲秋雁落日微微颺網風
堪笑吳兒心似鐵輕舟衝逆駕扁篷
與徐太史入太湖胡纘宗
十載襟期震澤遊蓬萊仙子忽聯舟巃嵸水抱兩山石
縹緲雲連三郡樓輕帆時傍溪橋出明月空隨星漢流
七十二峰乘浪起淡烟疎雨帶漁謳
泊太湖呈座主守谿公
潭潭相府洞庭隈渺渺晴忩馬跡堆常日談經鶴駕至
及時束帛龍函來一尊獨俯五湖坐半榻斜依百瀆開
東閣門墻趨侍地紫薇猶見燭三台
太湖六首
茫茫四郡塵嚻外渺渺五湖烟霧中若更無山天地溷
縱云有石水雲空澄潭日出漁帆集遙浦潮平賈棹通
為謝東莊王相國金庭玉柱屬三公
楚有洞庭江與滙吳有洞庭海欲連水心樓觀疑無地
渡口溪橋别是天子夜月波寒浸玉秋空藥杵淨春烟
翩然鶴夢驚初覺七十二峰何處仙
仙壇窈窕微茫外春水瀰漫混池中亂石巉岩猶齧浪
羣山縹緲欲浮空沉沉玉洞千年隔皎皎銀河一派通
玄鶴月明堪載笛扣舷何處覓蘇公
傍海月生潮不至緣江路隔水還連(太平有垻)兩山雲出東
西樹五夜星搖上下天洞口鱗鱗千頃玉水心皛皛萬
家烟鳥喧花發壺觴亂太守頹然醉若仙
即看鶴駕盤湖上擬有仙曹集洞中日月隔橋生碧海
星河當戶動遥空天圍春樹千村合山漏秋濤十郡通
獨放扁舟載王敕白雲深處問三公
天外洞庭遙隔絶日邊鍾阜近勾連翩翩鳳馭三千地
嫋嫋鸞簫十二天春漲繞湖山潄石秋晴合浦水圍烟
百篇斗酒誰能述空憶當時李謫仙
胡太守孝思奉詔存問過太湖有作次其韻四
首王鏊
東南巨浸茫無外吳越交爭向此中漠漠雁飛愁欲墮
冥冥帆遠若乘空樓臺倒影星河動花木交隂島嶼通
倘沐皇恩分一曲他年請爵太湖公
林屋峰前受一㕓渚鳬汀鷺住相連久塵殿閣三台地
歸占東南一洞天詔下屢沾新雨露林間還與舊雲烟
自從白傅來游後直到君侯兩似仙
太湖三萬六千頃七十二峰烟雨中萬壑奔流秋野闊
孤松倒挂寒潭空恍疑靈境與凡隔豈謂人寰有路通
畫船五宿湖波裏千古風流始屬公
洞庭東西雙玉峙物外地脈相勾連雨後人耕隴上陌
月明犬吠洞中天紅蒸遠岫上朝日暝入孤村生暮烟
漁郎再到忽迷路錯比桃源道是仙
入太湖諭祭溪翁相國胡纘宗
烟雲淼淼水冥冥七十二峯何處青東山日出魚龍浴
西崦風迴松桂馨一代君臣崇舊典兩朝勲業注新銘
鑾坡供奉空蓮炬細看三台夜夜星
胥口范成大
扁舟拍浪信西東何處孤帆萬里風一雨快晴雲放樹
兩山中斷水粘空
再渡胥口
古來此地快蓬心天繞明湖日照臨一雁雲平時隱見
兩山波動對浮沉衰髯都共荻花老醉面不如楓葉深
罾戶釣徒來問訊去年盟在肻重尋
發胥口達包山蔡羽
秋水連空鳬鶩長滄洲菰米飯初香地寬不辨帆來影
雲起遥疑石上房青壁常含芝草秀朱苞新染橘林霜
年年佩劔嗟游子莫笑南山豆盡荒
旦發胥口經湖中三首王寵
瀛壖委菹藪地險隘山川渾沌自太古泱漭開吳天仰
飲咸池津俯灌東南偏龍宫揭瑰麗鮫室閟幽玄孕化
晨陽吐涵虚宵象懸洪流既漰沛列嶂亦迴延雲標海
上闕石秀鏡中蓮開冬睠肅氣落木浩無邊黃鵠有竒
翼八表恣周還倘遇浮丘公歘忽蓬萊巔
其二
夙有丘壑尚緬懷鸞鶴蹤揚帆忽天矯赤水驂虬龍五
湖瀉杯掌三州盪雲胸金屏匝地軸玉鏡開天容秩則
四瀆亞浸維百谷宗丹丘駐日月瑤艸連春冬絳氣恣
縈薄青霞何複重仙人蜕化處千載容芙蓉咄哉委腐
鼠絶頂巢雲松
其三
遊子戀清暉舟師謔高浪水宿濟前湍蓐食凌窮嶂雲
帆詫多竒霞石非一狀龍性巳難馴鷗機彌浩蕩靈妃
曳翠旗川后搴綃帳蒼茫天外殊澒洞風濤壯安流神
禹功長嘯鴟夷放昔人巳摧頽宇宙空俯仰感往不復
悲追來胡弗暢縱轡萬壑巔振衣三島上彼美戰勝賢
薜蘿遙在望
泊胥口太湖月下作胡纘宗
一年此夜月如晝萬里兹行榻似桴雲湧樓船天上坐
樹圍簫鼓鏡中浮兩山的的河初挂百瀆盈盈星欲流
况有玉堂徐學士一尊長嘯洞庭秋
晩登木瀆小樓范成大
萬象當樓黼黻張闌干一士立蒼茫雲堆不動山深碧
星出無多月淡黃宿鳥盡時猶數點歸鴻驚處又斜行
松陵正有鱸魚上安得長竿坐釣航
舟次木瀆聞庶子學士入山不得相見賦詩寄
之陳基
布帆西望疾如飛影逐高雲入翠微欲與赤松俱隱去
却騎黃鶴幾時歸烟霞夢寐無深淺塵世功名有是非
白首君恩俱未報可容終采碧山薇
過木瀆吳寬
舟行三十里初向瀆川過客路偏逢雨人家盡枕河橋
横光福嶺水接洞庭波倏爾嗟春及田間見倚蓑
木瀆在胥口之東九里香水溪在焉
上沙夜泛范成大
困倚船忩看斗斜起來風露滿天涯亭亭宿鷺明菰葉
閃閃凉螢入稻花月下片雲應夜雨山根炬火忽人家
江湖處處無窮景半世紅塵老歲華
上沙
水邊犬吠隔疎林籬落蕭森日半隂繁杏鎖紅春意淺
晩梅飄粉暮雲深
上沙遇雨快凉
刮地風來健葛衣一凉便覺暑光低雲頭龍掛如垂筯
雨在中峰白塔西
上沙田舍
更無雲物起微隂隴畝人家各好音歲晩陽和歸稻把
夜來霜力到楓林兒童笑裏豐年面鳥鳥聲中落日心
釀秫炊秔都入手賸拚腰脚辦登臨
上沙捨舟登陸
村北村南打稻聲竹輿隨處欵柴荆斜陽倒影天如醉
明日山行更好晴
香水溪分派遶出西山而東為上沙水
晩渡白洋灣王鏊
扁舟深夜尚孤征兀坐篷窗看月明兩岸秋蟲互相應
不知端復為誰鳴
白洋灣亦太湖文流東出吳山之南
石湖賦莫旦
鱸鄉子歸自天上休於林下戶有清風門無俗駕卧白
雲扵空山聽天籟於秋夜時維春暮琴書餘暇乃拉客
爲石湖之遊聊以樂昇平之化於是乎乘畫舫挂輕帆
開芳尊具盤飱往來乎綠楊芳艸之地夷猶乎碧浪清
波之灣陋泛舟之訪雪鄙攜妓之遊山酒半顧謂客曰
水之瀦而為湖者世固不少湖之著名於世者人亦共
曉如彭蠡洞庭震澤青草非不萬頃茫茫千里浩浩然
蹈之者身危望之者膽掉不若是湖也規模雖小而有
遊觀之美氣候雖微而有人物之秀(叶)觀其一水所滙
兩界中分北之半為吳邑南之半為松陵西擁横山東
望吳門溶溶漾漾渺渺沄沄入夜則月華而星彩當晝
則鏡明而練紋列屏嶂於羣岫開圖畫於諸村九夏之
林巒擁翠三春之花柳争妍(叶)風月富萬家之臺榭帆
檣渺千里之烟雲藻葉蘋花之遂性浴鷗飛鷺之相親
采蓮人欸乃於遠近劬書子唔吚於旦昏佞神徼福者
貴賤接踵攜朋玩景者節序相仍肩輿遊騎之不絶朝
鐘暮鼓之相聞水際度漁歌兮牧笛谷口依樵擔兮耕
犁(叶)春醉街頭何處勝遊公子晩粧樓上誰家倦繡佳
人此其大略也若夫溪山之美景物之勝則上方矗矗
兮臺殿重疊茶磨盤盤兮草木蔥蒨宴宫仙人二里兮
秀接楞伽丹霞桃花二塢兮青連吳嶺紅蓼渚兮紫薇
村觀音岩兮吳王井治平寶積兮二寺相角姑蘇拜郊
兮兩臺未冺行春越城二橋之雄偉御書綺川二亭之
深靜魚城兮酒城殳涇兮彭涇越來溪兮未湮越王城
兮半崩李墅新郭兮人多龍斷范村莫舍兮家有科名
其物則田有嘉榖林有美木水有禽魚原有雁鶩芍藥
如楊海棠似菽范村夀櫟綺川夀樸磬口之梅佛頂之
菊傷荷藕兮梅花蕈吕公茭兮桃枝竹可以適口而充
腸可以悦心而娛目其人則夫差之覇吳夀夢之分封
抱越仇而思報乃扵此而卧薪(叶)雪檇李之前恥會黃
池而爭雄可謂能慷慨以立謀隱忍而成功者也夫何
狃會稽之得意謂桐夢其佳卜許敵人之行成受美姝
與神木起姑蘇之高臺乃荒滛而縱欲外伯嚭兮舌如
簧内西施兮顔似玉朝絃兮夕管燕歌兮楚曲使國祚
兮陵夷忍吾民之魚肉太子友徒借螳螂以為喻伍子
胥空指麋鹿以忠告抑孰知嘗膽之决於復讐猶疽囊
之終於潰毒是以蘇臺之歌舞方殷而越溪之兵戈巳
逼(叶)亟起視其四封蔑一夫之持矟嗟乎悲夫可為痛
哭於是援舊恩以祈哀竟伏劍而瞑目何昔日之雄飛
而今時之雌伏使仲雍之祀中絶而泰伯之風可忸蓋
吉凶由人自召非天為之禍福且也覽遺迹而懷古可
殷監而警俗自是以來寥寥千載悵人物之巳非惟湖
山之長在有宋隆興人才挺生則有文正范公一代人
英銜命帝闕氣壓邊庭二府柄用誠哉股肱文章功業
輝輝汗青所以光孝兩朝代有科名歷官郡邑循良有聲
括田令下權要縱橫公獨違詔烈哉忠貞所以理宗制
詞有仁人之褒至今為湖上之美稱然而丁謂何人亦
來經營雖有真宗之詩難逃五鬼之評回視二公不啻
井䲭之偎神鳳鼠糞之汙太羹者也惜哉天眷聖朝明
良際會則有都司徒之功業許冢宰之聲譽朱訓導之
文章吳同知之詩句莫侍郎與陳知府之勲名盛居密
與張南村之高致至於吾師順菴以卓行而諡貞孝吾
父由菴以進士而膺郡寄御醫盛公三朝寵遇之數公
者俱列鄉賢而祠百世者也其他科目聯翩簪纓熀燿
或奮身於鶚薦或筆札之擅妙皆石湖秀氣之所鍾難
以枚舉而相告客聞此言唯唯諾諾扣舷浩歌洗盞更
酌俄而蘋末風起西山日落皎皎天上嫦娥動人間之
鼓角舉百觴而共醉有不盡之餘樂嗚呼噫嘻人才之
生何代無之誦孟子然而無有之句則知是湖也豈無
如前數公之鳴於盛時者乎
遊石湖記朱逢吉
姑蘇之西不一舍而近有石湖可千餘頃岸左右皆居
人襍植桃柳梅竹其下帀水率蒲荷菱芡之屬中涵澄
波猶冰鑑然沙鳥飛帆出没往來無虚時具區橫其南
良田沃壤綿其東越來溪絡其北層巒疊巘環其西背
具區行數十里至湖西而止峙為三峰盤旋如蓋由山
麓抵絶頂可三里晉支遁嘗棲其上唐因建梵宇曰楞
伽後立浮圖岌岌撐太虛若欲飛動前闢小殿列為神
像者五自前代時城内外暨村落百餘里間男女稚耋
當春夏月遠近各相率舟行載酒肴雜樂戲具徒行乘
馬驢竹兜以壺榼食器自隨或登岸以樂神日肩摩跡
接畢則宴遊以樂太平逮今如之今年正月余奉詔理
水是郡偕吳縣判簿濟陽江君率民循行田間築隄防
疏壅障遏奔激夙夜從事罔敢怠舟嘗過之未暇一登
覽二月既望行次湖上適以風波遂輟棹登岸君曰今
幸農事周水之泊田他鄉者巳漸縮惟濱湖歛否莫覩
盍相與凭高覽之遂登峰之巔四顧其下田向所謂溺
者蒼翠覆阡陌井井乃矚吳西羣山如穹窿靈岩如天
平陽山薦福如獅子横山黃山吳山小者離離如青鬟
螺髻高者列翠屏參差出烟樹杪湖波瑩然在足底殆
天啓畫圖信為遊樂之境餘所莫及抵暮寺主僧德啓
倒屣出翠微亭延觀雙冷泉掃榻以宿時治平僧清渭
先在坐焚香煮茗相與清話翌日下山復歴諸村墟若
木瀆若光福若橫金及過具區登包山督促成農功於
是堤之圯者整頽者立坎者夷水以車力入於湖溪田
野漸復故脩禊日舟過湖濱入治平精舍值僧渭松隂
中相與尚羊觀吳之冽泉及深沙神池泉池所甃石巳
撤毁所存潢潦一窪而巳遂縱步登中第二峰披蓁蕪
攝衣以上可三百武其顛方整若印故老相傳吳王夫
差嘗即此為祀天之所俗因呼拜郊臺外繚崇垣循湖
堤坡陀起伏如昔向有寶積寺居其麓今叢荆野蔓悉
莽為狐鼠之墟興廢不常無足慨者獨其北第三峰未
登翌日老僧淨日直其舍後薙荒穢取道叢篁曲折間
攀援而上殆數十尋峰頂狀如磨故名茶磨山當石竅
中出泉一泓不溢不涸甚清冽可愛峰之北下瞰湖尾
瀦為蓮花陂山之環拱騰蛟翥鳳至湖以峙者竒秀萃
此止峰誠中冠治平寺獨當之峰左則枕湖有二橋聯
絡東曰越城西曰行春其傍有亭宇俯臨湖波乃即樵
徑﨑嶇而下入面湖佛祠祠裂巨石鑿岩洞幽邃清絶
襍樹隂翳樛枝交其上岩下泉一池黝碧深百尺許魚
洋洋游其中飛石梁其上踰數仞過此而北岩中立石
斵大士像前為小軒尤竒因少憩俄見樹杪懸一蛇可
三四尺色蒼碧初疑為蔓童子以礫擲之輙昂首空中
騰及他枝而去老僧以為異云至亭下有刻石湖二字
字盈尺其兩間璽文一曰御書之寶小字三曰賜成大
且有表文乃知宋人范成大當孝宗朝為參政乞歸老
石湖故有是賜表即其上謝者按蘇州志載公以文學
政事著名其歸於斯園堂亭榭游樂之所非一湖因之
以稱今遺址漫不可攷獨湖北數里山曰天平文正公
祠猶存今四百年山林蓊蔚如故所置義莊子孫蒙其
澤未窮是知君子惟道德為永世之本山水未足云然
古明達士游覽所至必紀其見聞所以益智識今余老
而無學於格物致知之道不敢不勉故記永樂二年甲
申春三月五日檇李芝山老樵朱逢吉記
御書石湖二大字跋范成大
淳熙八年三月庚戌制書擢臣居守金陵閏六月丁亥
朝行在所庚寅辭後殿翼日既望詔錫清燕苑中皇帝
親御翰墨大書石湖二字以賜天縱聖能游藝超絶典
則高古如伏羲畫體勢竒逸如神禹碑日光雲章垂耀
縑素環列改觀禁籞動色臣驚定喜極不知抃蹈昧死
奉觴上千萬歲夀奉寶書以出越五日至石湖藏焉石
湖者具區東滙自為一壑號稱佳山水臣少長釣游其
間結茅種木久巳成趣春秋時吳臺其隂越城其陽登
臨訪古往迹具在汙萊露蔓千七百餘年莫有過而問
者今猥以臣故徹聞高清天光溥臨燕及荒野由開闢
來未覩斯盛裴度李德裕皆唐宗臣綠野平泉亦聲震
當代揆今所蒙無傳焉何物么䯢獨冒寵赫百身萬殞
莫能負載臣蒲柳早秋仕無補益縣官倘晼晩不休奸
止足之戒則將上累隆知俯媿初服臣用是懼冀幸少
日遂賜骸骨歸老湖上宿衛奎璧與山川之神暨猿鶴
松桂同在昭回中一介姓名亦因是不朽使後世知臣
屬厭榮禄得全扵桑榆以無辱君賜則陛下丕顯休命
不委於草莽庶幾報恩之萬一臣既摩刻扁牓又被之
琬琰以傳且附著臣之自叙云
聖筆石湖大字歌楊萬里
石湖仙人補天手整頓乾坤屈伸肘邇來化作嬾卧龍
咳唾珠璣潄瓊玖五雲萬里天九重玉皇深拱蓬萊宫
豈無九虎守閶闔北門半扉當朔風夜令雲師敕風伯
鞭起卧龍湖底月湖水捲上天中央却鎖北門護風雪
仙人御風乘綵雲玉宸殿上朝帝真帝將北斗酌天酒
冰桃碧藕脯麒麟傳呼玉蜍吸銀浦黟霜調冰澆月兔
洒成羲畫河洛書白璧一雙浮雨露石湖二字天上歸
奎星璧宿落山扉昭回不飾吳苑艸姑蘇臺前近太微
詩人不直一杯水自是渠儂命如紙教人妬殺石湖仙
手攬星辰懷袖裏
又約鄰人至石湖范成大
窈窕﨑嶇學種園此生丘壑是前緣隔籬日上浮天水
當戶山橫匝地烟春入葑田蘆綻筍雨傾沙岸竹垂鞭
荒寒未辦招君醉且吸湖光當酒泉
與周子充侍郎同宿石湖
幽香馥蕙帳清夢安且吉蘿月墮蒼茫松風隱蕭瑟曉
禽啄且鳴喚我起盥櫛鈎忩納雲濤灧灧浴初日金鉦
忽騰上倒景落書帙佳晴有新課晒種催蓺秫從今不
得閒東皋草過膝
壬辰三月十八日石湖花下
夜飲海棠月朝漱山茶露&KR0751;儒枯木形受用侈如許荆
扉隔黃塵誰識花島路惟有瘦筇枝共飲園中趣林神
釀餘春政爾美無度蔥蘢千萬重芳意未渠暮風香薦
秀色鼎爼謝腥腐雖無稻粱謀捫腹有餘飫
壬辰七月十六日侵晨石湖路中書事
白葛烏紗稱老農溪南溪北水車風稻頭的皪黏朝露
步入明珠翠網中
初歸石湖
曉霧朝暾紺碧烘橫塘西岸越城東行人半出稻花上
宿鷺孤明菱葉中信脚自能知舊路驚心時復認隣翁
當時手種斜橋柳無限鳴蜩翠掃空
次韻蜀客西歸者來過石湖并寄成都舊僚
走遍埃塵倦鳥還故鄉兀在水雲間黃梁飯裏夢魂醒
青箬笠前身世閒鷗鷺飛來俱玉立松篁歲晚各蒼顔
岷峨交舊如相問鐵鎖無扃任客攀
次韻同年楊使君同泛石湖舟中見贈
客舫中流下人家夾岸看洛花堆錦煖吳藕鏤冰寒莫
厭清歡暫湏知後會難小詩煩本事任秃彩毫端
曲誤不須顧客狂當好看日斜雙槳急風駛夾衣寒賸
說歸田樂休歌行路難石湖三萬頃何處覓憂端
北渚乘風渡西山帶霧看袖單嫌翠薄杯淺怯金寒宿
雨收全易春酲解却難且留行色住重肯過蘇端
乾道辛卯歲三月望夜與周子充内翰汎舟石
湖之間夜艾歸宿農圃距今淳熙巳亥九年矣
余先得歸田復以是夕泛湖有懷昔遊賦詩紀
事
石湖花下浮春空憶共仙人同短篷三年半醉吹笛去
棹入濕銀天鏡中鶴鳴喚歸斗未没却步扶疎花底月
不知行到碧桃邊但見天風吹積雪月圓月缺今幾回
依舊滿湖金碧堆仙人還上玉堂宿合有片時清夢來
一笑流光飛電抹嫦娥相對兩愁絶桂枝應亦老無花
蟾光不須疑鶴髮
晩歸石湖
何須車馬炫鄉關只作歸農老圃看夢裏曾腰青結佩
年來新着惰游冠和烟種竹聊醫俗帶月聞蛙不在官
久矣此心恬不動如今併與此身安
午窗遣興家人謀過石湖
雲日初收破柱雷小窗坐穩興悠哉熏爐花氣朝酲解
茶鼎松風午夢回謝客門蘭風動竹惜春時節雨肥梅
畫船破浪亦一快聞道湖光如醱醅
將至石湖道中書事
水綠鷗邊漲天青雁外晴柳堤隨草遠麥隴帶桑平白
道吳新郭蒼烟越故城稍聞雞犬鬧童僕想來迎
三月十六日石湖書事三首
春事日以闌暑隂正清美拖筇入林下秀綠照衣袂盧
橘梅子黃櫻桃桑椹紫荷依浪花顫笋破苔色起風日
收宿隂物色有新意隣曲知我歸爭來問何似病惱今
有無加飯日能幾掀髯謝父老衰雪巳如此
種术二十年手開南野荒苒苒新歲月依依舊林塘汙
萊擅下濕岑蔚驕衆芳麥母尚能瘦竹孫如許長憶初
學圃時刀笠冒風霜今兹百不堪裹帽人舞將龍鍾數
能來猶勝兩相忘
湖光明可鑑山色淨如沐閒心愜舊觀愁眼快竒矚依
然北忩下凝塵滿書簏訪我烏皮几拂我青氊褥荒然
賦遠遊幸甚遂初服老紅餞餘春衆綠自幽馥好風吹
晩晴斜照入疎竹兀坐胎息勻不覺清夢熟
石湖中秋二十韻十二年前嘗與工部兄及賓
客為此遊今有隔世者懷舊而作
野外行吾意城中寄却愁半秋三夜月千古五湖舟湧
地金芒發行天玉鏡流珠星沉不現銀漢黯如收高浪
連三境長風近十洲水天雙對影身世一浮漚迥白包
元氣空明熨病眸只憐心浩蕩不管髩颼飀放棹眞狂
矣關門有此不四并非易事一笑亦難謀急管參漁笛
清歌間棹謳逢迎成邂逅嘯咏勸綢繆女擷蘋花獻妻
傾竹葉酬今宵如不飲何處可忘憂憶昔誰同賞於今
歲恰周陟岡睽魯衞伐木愴應劉獨嘆靈光在能追汗
漫遊大都緣未盡豈是病都瘳縱意褰篷席輕生倚柁
樓節宣誠小爽猶勝賦悲秋
與游子明同過石湖
契闊相逢一笑懽當年森桂共驂鸞試談舊事醒村酒
仍趁新晴煖客鞍梅粉都皴啼宿雨柳黃不禁展春寒
從今鼎鼎多幽事仍喜蛙聲不在官
次韻徐提舉游石湖三絶
三徑荒蕪岫愰開錦車何事肯徘徊春風想為高人住
落絮殘花好在哉
日脚烘晴巳破烟山頭雲氣尚披綿却須多謝朝來雨
洗淨明湖鏡裏天
天上麒麟翰墨林當年手筆擅文心欲知萬頃波中意
但向三篇句裏尋
除夜自石湖歸苕溪三首姜䕫
細柳穿沙雪半消吳宫烟冷水迢迢梅花竹裏無人見
一夜吹香過石橋
笠澤茫茫雁影微玉峰重疊護雲衣長橋寂寞春寒夜
只有詩人一舸歸
桑間篝火却宜蠶風土相傳我未諳但得明年少行役
只裁白苧作春衫
遊石湖鄭元祐
越來溪上水融融閒驀䲭夷棹底風暖霧黃消治平寺
燒痕青入館娃宫笙歌作樂年年少魚鳥關情處處同
弔古從來易興感尚循華髮繫孤篷
陪陳敬初遊石湖戴良
束髮企名都宦遊及兹年遂陪登瀛客來上汎湖船水
光耀殘日林影溢中天岩穴停橈見樓臺鼓枻看蒼蒼
歛暝色羃羃曳寒烟菰蒲有餘淒鷗鷺相與閒窈窕趨
迴浦蕩漾媚遙川水宿怯宵清篷卧愛月穿俯視潛夜
魚仰睇衝曉鳶窘身懼浮霄歛迹慚躍淵何當謝冠履
歲晏此盤桓
石湖寫景高文度
闔閭臺下越來溪處處西風颺酒旗翠壁丹梯開短軸
黃花紅葉入新詩鎔金霜蟹需高價蘸甲香醪輒滿巵
落日去程驢背穩短琴雙笈一童隨
與客攜樂遊寶積山汎石湖高啓
雲山擁春郭烟花漲晴川看花入山中諸峯恣攀緣客
吹玉管笙合以金柱絃清音度碧嶂松風助泠然宛若
鸞鳳吟要眇入紫烟行人盡矯首謂遇雲中仙下山興
未闌相攜更登船虹收嶺外雨鳥没湖中天嵐翠破夕
陽樓閣影倒懸酒傾綠脂膩鱠斫璚絲鮮獨恨無紅粧
清波照嬋娟微風吹帆緩欲使歸途延衆賓起懽呼舟
仄水浸舷迴艫掠寺過楊柳山門前此地有離宫美人
艷當年羅裙罷春舞艸色餘芊綿况我惜此遊冠蓋十
里連重來復誰在新知滿中筵人事竟若斯今古俱可
憐能遊即稱達何須問愚賢我欲叫馮夷捧月出海邊
醉後不歸去月照舟中眠
石湖與戴叔能懷雪坡大參陳基
乘時登掃匪游盤故舊相攜盡楚冠兵革戰爭雖未息
湖山陶寫有餘歡輞川賓客惟裴廸江左功名獨謝安
想見鳳凰池上路秋風吹佩玉珊珊
石湖送别王汝玉
青山嵯峨雲外起下有澄湖綿十里春風吹雨洗吳天
天淨湖明玉鏡圓范公昔日曾遊處水色山光帶烟樹
春明畫舫載笙歌獨有遊人自來去美人從此赴京師
湖上楊花正亂飛歌罷湖船前度曲珮聲歸去侍丹墀
至正戊子春季雨中張伯玉顧仲瑛同遊石湖
諸山宿寶積寺賦花游曲楊維楨
三月十日春濛濛滿江花雨溼東風美人盈盈烟雨裏
唱徹湖烟與湖水水天虹女忽當門午光穿漏海霞裙
美人凌空躡飛步步上山頭小真墓華陽老仙海上來
五湖吐納掌中杯石山枯禪開茗盌木鯨吼罷催花板
老仙醉筆石蘭西一片飛花落粉題蓬萊宫中花報使
花信明朝二十四老仙更試蜀麻牋寫盡春愁子夜篇
和顧悳輝
真娘墓下花溟濛碧梢小鳥啼春風蘭舟搖搖落花裏
唱徹吳歌弄吳水十三女子楊柳門青絲盤髻鬱金裙
折花買眼一回步蛺蝶雙飛上春墓老仙醉弄鐵笛來
瓊英起作迴風杯興酣鯨吸瑪瑙椀立接鳴筝促象板
午光小落行春西碧桃花下題新題西家忽遣青鳥使
致書殷勤招再四當筵奪得鳳頭牋大寫仙人蹋踘篇
九月八日遊石湖與祝大參劉廷美僉憲聯句
待韓永熙都憲不至徐有貞
明日重陽今日遊攙先來賞石湖秋青山有意邀詩棹
黃菊多情送酒籌烏帽任從風外落緋袍不向坐中留
同歸同老應難得莫把茱萸嘆白頭
次天全諸公石湖聯句韓雍
吳下衣冠集勝遊扁舟遊遍五湖秋未能執筆陪聯句
懶得逢人說運籌綠野文章傳在洛赤松心事棄封留
賡歌趣我歸來興莫道非才尚黑頭
石湖冰阻聯句王鏊
西首戀松楸扁舟乘曉發行行抵斯湖(銓)望望指巨缺
曾冰塞長河流澌截輕筏(鏊)大塊噫餘威玄冥令仍烈
帆集比魚鱗岸妥蜕龍骨(銓)人斷越城橋雁杳堯峰窟
(鏊)嵯峨峙玉山璀璨恍銀闕或碎若彫鎪(銓)或銛如斧
鉞或垂如玉釵或挂若象笏(鏊)鼇足欹莫支鵬背負如
閼(銓)造煩魯遽工解倩師襄哲夏蟲語應疑(鏊)宵孤涉
還歇戒自履霜初(銓)藏豈凌隂節山腰助谽谺澤腹增
嵽嵲(鏊)上下眩坤乾東西混吳粤王祥鯉莫持(銓)孟宗
笋堪掘國忠信難倚靈均未須淈(鏊)進如狼跋胡行乃
車無軏舟子立招招(銓)行人意忽忽一葦未能航五丁
未渠伐(鏊)飛渡諒斯難來歸怪時咄况當陽生辰正值
春王月誰乘浮海桴(鏊)莫惜凌波韤行止豈偶然聊歌
記顛蹶(銓)
石湖
兹地屢經行孤亭坐寥闊今來悚具瞻畫棟映轇轕久
聞玉川史新表石湖嶭緬懷文穆公弗翦越城茇穹廬
受書爭勁氣凜莫奪岷峨開府議高深藐誰剟阜陵借
褒賁益國推挺拔天鏡閣澄泓玉雪坡達枿甫辭狼胡
疐尚說虎須捋因人地逾重懷古心尤渴歲事薦蘋蘩
登庸紹衣鉢鄉里重衣冠邦君事袒割君功巳奏成我
冗敢辭撥方愁積潦深忽見隂霾豁天公如有待我興
其可閼舟借花邊維道屏松下喝未獲從駿奔猶幸瞻
履□山僧具袈裟田笠襍緇撮展席俯清泠開園擷芳
辣野坐厠漁樵叢談參毳褐呦鹿杳不聞游儵瀅堪掇
盟與沙鷗親吟免山蟬聒陳跡俯頹垣流芳仰先達五
湖勝全貢三峽恐始脱帆影遠若凝波光澹如醊石梁
臥湖心浮圖見林末高歌和滄浪清夢渺黃闥倡酬忘
詮次今古藉囊括歸帆指西日天際雲一抹
舟過上方湖桑悅
前輩高賢汎石湖許多好句落姑蘇傷哉兩度湖邊過
舊學荒來一字無
過石湖徐源
湖山不改鬢成秋老興春深一放舟楊柳堤前黃鳥立
桃花洞口碧溪流峰巒迓客留青髻波浪驚人自白頭
萬里雲霄今杖履祇將風月錦囊收
江神子(石湖避暑)楊循吉
船頭翹足卧湖風火雲紅有竒峯多少雲山都在醉眸
中萬頃清涼消不盡飛鳥度鏡光中蓮花開遍水晶
宫玉玲瓏錦香穠燦燦上方金碧聳虚空痛飲從來真
得計堪愛賞碧荷筒
泛石湖皇甫信
橘綠柑紅秋暮天畫船雙槳石湖邊西風吹酒不知醉
落日微微鎖淡烟
諸友泛舟石湖還次治平蔡羽
水氣連山靄晨遊夕未窮烟中懸磵暝天畔躡雲空新
月在潭底百花燃鏡中竹房禪榻穏處處愛山翁
遊石湖記
非高山不能驅吾神非深林不能沈吾思遊虎丘之一
日求石湖焉時少雨春盡漲未起舟梗於越來之溪客
刺木揭跣始獲登遵岸百步得茶磨之觀音岩間行憩
岩中為間從者至又百步得治平寺之竹林西起茶磨
東繞拜郊臺其山皆墻立其腹多怪木美箭望之蔚然
深黑治平之林樾也從郊臺東走環突奔聳為楞伽山
顛為楞伽寺有浮圖插雲中吳西南之鎮也竹林逮楞
伽不及五里峻甚多石客始輿負以升浮圖之前平展
百餘步有亭其上曰望湖之亭於是石湖徑其陽梅灣
出其背左引靈岩右帶吳淞不出十五里林巒疎秀水
風清潔生雲之山出泉之谷咸會亭下客始定飲於亭
而臨觀焉夫治平深林楞伽高山入其深搜玄鈎僻萬
化俱冥登其高心空目開萬象俱顯於一日之遊而兩
極其情四月竹脱節松生花草木灌茂玉膏出林與泉
俱香服之巳暍而神生主人王履約讀書石湖蓋三年
矣用能抽其竒奥以與客共暮不謀歸而忘其倦則兹
遊也王子之功蔡羽記
石湖秋汎同段戶部子辛文太史徵仲之作
王寵
濩落類莊瓠㳂洄依孔桴冥心委江海屏迹逃人徒鶴
厲申獨往蠖屈謝當途持此百年操居然山澤癯兩賢
顧同調枉楫臨家湖駢筵屬秋序嘯侣遘元夫初旭洩
雲翳落景鮮霞鋪重霖豁朗霽商氣集高梧南陵絢丹
碧北渚冒菰蒲瑤甍遞隱見羽節時有無陟峴禮精室
乘峰眺名郛神超體自逸世往迹與徂弔古指遊鹿歡
今懷過駒請君謝天伐畢慮收桑榆
雪後石湖與諸友同汎二首
共有丘中好而揚江上舲花潭冰漾綠松嶺雪含青霽
色迴銀漢鮮雲卷畫屏子真歸舊谷為報北山靈
其二
多才自潦倒孰謂古人無雪照王恭氅雲開范蠡湖故
山饒酒伴修竹有行厨且逐林中鹿安能轅下駒
石湖作
勾吳山水秀西南雲白天青萬嶺含峭壁搏風時卷浪
平湖湧日恣成嵐金支翠節虛無見貝闕銀宫縹緲參
漭漭乾坤秖自役草堂長枕百花潭
石湖
石湖秀色那可奈蛾眉埽鏡丹青開飛浪九天蹴牛渚
落霞千里臨高臺吳王醉卧不復曉西施載去何時來
當杯未足轉愁夕霜露沾衣鴻雁哀
石湖作
自得名川勝沿洄殊未窮秋高千嶺出地闊五湖空古
堞雲橫雉懸梁影卧虹樓船催畫鼓野寺落丹楓綺席
波光蕩紗窗霧氣通山人何惜晚歸路便樵風
湖上八絶句
石湖春色大可憐却似美人明鏡前錦甸平鋪鴨綠水
白雲飛動蔚藍天
星橋北挂瀉春流映出黃山水面浮霞石天青飛練鵲
桃花氣暖醉輕鷗
春山面面翠屏開盡繞吳王百尺臺一代覇圖憐燼滅
五湖流水恨東迴
越來溪上柳千絲畫鼓樓船晚更移一曲紫雲歌越女
雙鬟白雪舞吳兒
三月暮春春服成含風疊翠越羅輕主憎乳燕撩春色
轉遣飛花蕩酒情
數松磊落千尺強恰如天際羣龍翔吟風嘯雨聲瑟瑟
大澤深山藏棟梁
登山臨水春將歸獨樹桃花猶未飛玩世繁華真歘忽
後時顔色轉霏微
古木朱藤疎著花淡雲斜日淨江沙黃金臺上無推轂
白石山中有歲華
同王子美湖上看月二首
百尺星橋卧綵虹青天飛鏡水涵空憑君看盡人間月
誰似湖山枕簟中
酒榼茶鐺步步隨春江花月夜何其故人明日京華去
任說山公倒接䍦
湖上逢曹子繩之
童子論交二十年舊遊零落巳茫然石湖三月梨花雨
忽漫相逢野寺前
湖上
郡峰合沓錦屏圍樹色泉聲帶晩暉盡日拏舟無一事
平川十里看鷗飛
脩禊石湖作(有引)袁&KR1030;
嘉靖丁酉三月三日上巳也其日又為穀雨既欣令
節乃集良朋爰脩禊於石湖羨羲之之山隂希點也
之沂水不有賦咏何以述志陶情乎乃作此詩以倡
同游之士
大化陶天地令節屆春陽澄湖包廣皋翠嶺連崇岡嘉
儵躍以嬉冥禽翩高翔微雲靄遠霄冷風吟脩篁雖無
絲與竹散懷藉壺觴神怡理自足心暢憂可忘既咏舞
雩什載奏山隂章悠然傲千古焉用游羲唐
同諸文學避暑石湖二首
理棹泛湖隂停橈占水心風簾煩暑隔冰檻薄寒侵劇
飲方河朔良儔選竹林蓬壺何處是只向此中尋
彩鷁浮天上紅粧照鏡中歌翻金縷曲人住水晶宫酩
酊山公似清狂賀監同歸舟不惜晩為戀舞雩風
江寺副季春過飲橫塘莊遂同汎石湖
每逢北使問京華忽漫停驂野客家小飲花前張艸具
勝遊湖上附仙槎納涼宴坐迎風便聯句忘歸恨日斜
怪爾别來才思進江淹今巳筆生花
石湖次彭孔加韻
秀嶺雲藏鳳刹澄湖月偃虹梁風帆遠隨落雁漁網高
挂斜陽
石湖送徐太史子升胡纘宗
委佩乘雲入鳳池綵毫染露立丹墀仙桃春醉承顔久
御柳晨分退食遲五色初裁天子詔千秋還上侍臣詞
石湖風雨那為别白雪陽春獨爾思
春日展墓還眺上方石湖皇甫涍
松塋畢哀酹返景陟田園天溟悦虚滉霄崿麗嬋媛霞
波影共爍鷗鳥自翩翻珠宫鬱翠微石磴靄雲門復兹
美春仲華日散皋原烟蘿搖絳瀑花竹引清源紛吾羈
宦客五載夢歸軒回首愧伊昔遊目暫遨魂弭節澹容
與平蕪落照繁誰能别此去空響北山猿
春日石湖
望入空氲樹影微山雲湖水競芳菲自隨春色桃源去
却笑秋風江上歸
石湖在白洋灣之北界吳縣吳江之間有茶磨諸峯
映帶頗為勝絶相傳范蠡從入五湖處初不甚顯得
文穆公而名始大著
吳都文粹續集卷二十三
