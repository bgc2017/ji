吳都文粹續集卷十三明錢榖撰
書院
學道書院記陳宜中
昔者夫子講道齊魯從遊多北方之士由句吳之墟登
聖門者獨吳公子游一人今常熟其故里也宋興崇文
尚治吾夫子之祠徧天下雖關洛大儒乾淳諸公得聖
學於千載之後凡其過化之鄉悉示表章存矜式吳為
今輔郡公實東南道學之宗也吳故有祠紫陽先生嘗
記之矣而郡則未講非前此司風者缺歟今樞密趙公
順孫守吳卜地於府治文正坊之南甫經始即受代去
黃侯鏞繼之鳩工庀材三閱月而堂成請於朝扁以學
道書院取愛人易使之義而屬予記之余按公以文學
列四科嘉言善行可傳者不一獨二語乃親得於聖人
而見於用復以印可於聖人者夫學為儒者事人所知
也武城絃歌乃合君子小人而使聞斯道夫子莞爾之
笑又直與說開與點意同是其為義豈與後之言學者
異哉思昔盛際聖教流行滿天地之間無非道舉天下
之人無非學康衢童子如咏舞雩中林武夫如見大賓
漢廣游女如奉懿教由後世言雖若未嘗學問而其所
得所見訓詁章句豈能傳之哉流風未遠列國遺民塗
歌巷咏發乎情而止乎先王之澤夫子拾其斷句殘篇
而存之若非疏越遺音寥寥逸響而其吟咏性情於辭
意之外亦非尋行數墨者所能知也道在天下終古常
新何昔能為天下公而今幾為君子隱耶此余所以慨
然正學絶續之際想絃歌之聲而不可得聞猶幸登斯
堂者能有感於命名之義人以未喪斯文或因之而興
起也嗟夫人知學則知道雖窗草池蓮亦足以起吾意
何異親炙昔賢而師事之夫非聖人之所望歟其白首
窮年而卒無得於此曾不若日用飲食耕鑿之中琢磨
雖未加焉而璞固存也吳亦泰伯所居邦人至今質而
無華伯之遺也記曰甘受和白受采吳人有其質矣使
知以公之學而文以采進於道者其不彬彬矣乎予故
樂書之庶居是邦者人人有士君子之行云咸淳七年
四月朔日朝奉郎新除尚書戶部侍郎兼中書舍人同
修國史實錄院同修撰兼侍讀陳宜中記
重建學道書院記胡纘宗
吳有學道書院尚矣孔門言子吳人也封吳公宋咸淳
間郡守黃公鏞奏立書院以祀公而教肓其子孫故址
在郡城西南隅直錦帆涇之上元初奪於豪僧至元間
山長祖宗震輩改創之元末復奪於僧國朝又百五十
餘年久不克復迹益湮晦矣嘉靖初纘宗受命來守郡
從按故籍得其槩竊嘆曰事有若緩而實急者其是謂
乎雖然無所因而為之吾懼其勞且侈也既而行視其
佛老之宫有曰景德寺者去故址數百武而近南臨通
衢形勢宏敞欲即是改為之然不敢專也則以請於巡
撫都御史廬陵陳公暨巡按御史高安朱公提學御史
光山盧公皆報可歲乙酉四月爰始興工撤其像設剗
去其丹雘追琢之踰制者而增葺之其南為門稍北為
儀門又北為堂中肖公像曰學孔堂堂之北為師生講
授之所曰文學堂堂之東西增作齋舍以居諸生之學
道者凡若干間又北為樓曰絃歌樓堲而垣之周四垣
凡若干丈須其成以聞於朝歲修祀事而擇弟子之俊
秀者講讀其中焉功既訖纘宗從博士弟子釋菜以告
成事燕而歌泮宫之詩以落之僉曰書院之廢垂三百
年及今而復不可無記予惟周道衰先王之教廢賴孔
子及其門弟子傳而守之惟吳公起南服北學於中國
裒然以高弟稱聖門盛矣顧其曰文學云者非盡於今
之君子所能而已盖聖道之精藴諸心見之言而達之
政事凡其粲然者皆是也而公獨得之故其治民則以
禮樂為教曰君子學道則愛人小人學道則易使也彼
所謂識其大者非歟今去聖益遠雖政與代移俗隨化
易而吳之文每先天下盖非公則誰啟之君子揆禮意
原人情循報本之義則今日之舉固不可緩哉惟人才
之作養則學校存焉條貫品式亦既具備宜若無事乎
此然玩常愒故則勸督作興之意當有出於法令之外
者於是乎拔其尤而儲焉以待天下之用亦識治之所不
廢歟若夫尚論景行以追前人之懿以求所謂學道之
實則諸君子所有事者先正有言沒不俎豆其間非夫
也諸君子於是亦有所感乎纘宗不敏願相與勗之以
觀其成用為記而鑱諸石且以勸夫嗣政者俾勿壊
學道書院學孔堂記
天不可以象名孔子之道不可以科名日月星辰象也
德行政事言語文學科也謂天盡於日月星辰是小天
也謂孔子之道盡於德行政事言語文學是小孔子之
道矣學孔子者不得其全而各得其性之近似乃名以
科而不知孔子之道何可以科名哉雖然學孔子者非
得其門吾未見其入也夫苟不欲知天則已苟欲知天
在璇璣玉衡以觀日月星辰幾乎天矣苟不欲學孔子
之道則已苟欲學孔子之道由博文約禮以達德行政
事言語文學幾乎孔子矣言子子游孔門高弟也其稱於
同列也以文學而其治武城也以禮樂禮樂固文學之
見乎外者也其德也政也言也文也無不序焉之謂禮
德也政也言也文也無不和焉之謂樂子游學於孔門
而獨得乎禮樂之傳亦微矣夫禮樂孔子之道之一也
學禮樂以入道孔門之教之一也故學子游所以學孔
子也學至於子游具孔子之一體矣而顧曰文學云者
是所謂學焉而得其精華焉者也子游吳人也吳之先
啟於泰伯泰伯以譲風子游以禮樂風吳之文實彬彬
矣夫豈後世之所謂文哉亦豈後世之所謂學哉後子
游而興起者唐有若陸公贄宋有若范公仲淹贄曰上
不負天子下不負所學仲淹曰先天下之憂而憂後天
下之樂而樂文章勲業度越一世雖未敢上擬孔門其
亦學子游而有得者歟學子游所以學孔子也故吳之
文稱盛者聖曰泰伯賢曰子游先正曰敬輿希文焉爾
其以文擅當時名後世者不與焉吳故有學道書院創
於宋復於元迨至我朝湮廢已久纘宗忝守兹邦乃因
佛廬之隙而鼎建之外為書院内為堂旁為周廬於是
擇郡中子弟之良者肄其中而以孔子之道相切劘焉
諸士子學敬輿希文以至子游學子游以至孔子亦庶
幾矣傳有之士希賢賢希聖聖希天其尚勗之哉其尚
勗之哉
學道書院周南老
有美吳公祠宋勅書院名奕奕燕居宫傍臨錦帆涇地
接浮屠鄰設講終侵陵聖學日以湮異端勢可乘舊貫
不可復貪夫猶可憎永言紀故實後人或有徵
學道書院為吳公言偃立初在府城東北隅宋咸淳
五年知府趙順孫營度武狀元坊北普賢院之故址
未成而去黃鏞繼之奏以學道為額選言氏先賢
後及民間俊秀教之有先聖燕居殿師友淵源堂幷
四齋撥官田以贍士又别有育材莊專充孔顔言氏
子孫費六年落成七年常琳建先賢祠於西元初僧
楊總統據為僧司田悉奪去至元二十九年山長祖
宗震金德修共買徐貴子橋南高氏園改剙儒職劉
德剛訴復學田不果又廢國朝嘉靖一年知府胡纘
宗乃以景德寺建書院前門扁曰東南鄒魯儀門曰
學道書院堂曰學孔塑吳公子游像於中夾以兩廊
後又有樓曰絃歌今嘉靖三十年復改督糧參政府
書院遷於雍熙寺西橋之右社學焉
文學書院記黃溍
昔州縣未有學先儒或擇勝地建精舍以講授為政者
輒就而褒表之號曰書院宋初天下書院惟白鹿睢陽
舊有田僅見於傳記皆上之人以是而厚其養未有以
一鄉之善士專任其事者其後命州縣咸立學而學校
之宫徧天下書院之創置日益增多我朝尊右儒術以
風厲乎海内聞者莫不知勸有力而好事之家往往構
廣厦以崇禮祠輟良田以豐廩食其為書院者遂與州
縣學參立布滿於四方既奉濂洛乾淳二三大儒以為
先賢而於前代名臣山林高蹈之士有所弗遺凡尸而
祝之者非仕其國則其鄉邑孔子之門從游三千升堂
七十獨子游為吳人今常熟縣實其所居里南州之先
賢孰有加於子游乎故為縣時餘姚孫侯應時知縣事
嘗為位於學宫祀之後百五十年為至順二年邑人曹
善誠始買地立祠宇而闢講堂於其後列齋廬於其傍
有司因以為請於中特設師弟子員而揭以新額曰文
學書院曹公贍以田一千六百畝有竒恐旱乾水溢之
不虞將割田以繼者疑為苗避征徭未敢自言大名王
侯侃來守是州力勸相之於是曹君益之畀以田二千
六百畝有竒事聞於郡未報而王侯以秩滿去曹君亦
入掾太師府今守張侯術聞故牘而得其始末亟命故
吏賈天瑞諭郡關白自是其田有苗稅而無力役春秋
之事得不匱乏為士者亦有所蒙賴而優游於誦絃俎
豆以鄉貢進士之賢者為之山長未至攝書院事者儒
學教授徐夢吉以為曹君有功於名教與兩侯之成始
終皆不可以無述爰狀其實屬溍記之溍竊觀孫侯舉
曠古之闕典意甚美而為事殊簡略特以先師朱子之
記傳之至今曹君乃能不愛其所有而汲汲焉致力於
孫侯之所不及固己不易以一鄉之善士而專任樂育
人才之責亦古所無有也
文學書院在常熟縣行春坊内元至順三年縣人曹
善誠建有司上其事省部准設山長今廢
文正書院記李祁
吳郡祀范文正公舊矣自公貴顯時置義田義學以淑
其族之人公歿而子孫世守之不廢然而未有專祠也
咸淳甲戌郡守潛公說友始請建祠而割田以供祀事
公之子孫亦世守之不廢然而未有書院也至正丙戌
郡守吳公秉彛建議請以書院易祠僉憲趙公承禧按
行吳中是其議遂得請於行省行省上之中書中書議
以茲事有關世道且不設教官而以其子孫之居嫡者
世主之於事便乃下從其請公八世孫文莫適主祀事
專力殫慮改制增擴下既宏且遠矣祁時佐領江浙儒
學以公事來謁祠下式睹其成衆謂不可以無紀而祁
也幸際其會宜為文辭既不獲則取其家傳而徵之公
之生當宋端拱己丑其沒也以皇祐壬辰至潛公為守
時二百二十年天下郡縣公足之所至蒙其澤而聞其
風者率為公立祠而於吳獨為缺典至吳公為守時又
七十年他郡縣且有以祠為書院者矣而於吳尚仍舊
規蓋吳為公父母之邦公之父祖墳墓在焉子孫居焉
族之人比屋而羣處焉所以表異而褒崇之者宜有加
於他郡而反若不及者是宜賢郡守之有請也是宜廟
堂之上之從之也昔公以正大之學早冠羣賢以忠義
之氣振厲天下其功之被當時而澤及後世者固不可
徧舉獨舉其切而近之者則公於所在開設學校以教
育多士至吳郡則以已地建學規制崇廣迨公之子恭
獻公復割地以成公之志當是時天下郡縣未嘗皆置
學也而學校之徧天下自公始若其察泰山孫氏於貧
窶中使得以究其業延安定胡公入太學為學者師卒
之泰山以經術大鳴于時安定之門人才輩出而河南
程叔子尤遇賞拔公之造就人才已如此其後横渠張
子以盛氣自負公復折之以儒者名教且授之以中庸
卒之關陜之教與伊洛相表裏盖自六經晦蝕聖人之
道不傳為治者不知所尊尚寥寥以至于公而後克興
學校隆師儒誘掖奬勸以成就天下之士且以開萬世
道統之傳則公之有功於名教夫豈少哉夫以公之有
功名教如此則後世之宗而祀之為學校以廣之固宜
與夫子之道相為無窮盖夫子之道與天地為無窮而
公之功則與夫子之道為無窮也此書院之所以立也
雖然祠則改矣書院則既立矣凡范氏之子弟與夫四
方之來者宜何如亦曰誦其詩讀其書為其人之為而
已公之為夫人之所能為也以公為不可為而不為者
自棄也為之而弗力者自畫也高山仰止遺歌凜然必
有寤寐我公於千百載之上者承務郎浙江等處儒學
副提舉李祁撰嘉議大夫中書禮部尚書郡人干文傳
書翰林侍讀學士中奉大夫知制誥同修國史台哈布哈
篆額至正十年八月日立
文正書院在禪興寺橋西咸淳中郡守潛說友立祠
祀公撥公田三百餘畝以公大宗子孫主奉祠事歲
時率僚屬致祭元至正六年總管吳秉彛奏請改祠
為書院國朝列於祀典子孫世守之
附范氏義莊申嚴規式記高榘
物本天人本祖閭閻之人有視其祖之子孫如路人相
毁訾相幷兼如仇敵者不知本爾榘少讀范文正遺事
公居平語子弟曰吾吳中宗族甚衆於吾固有親疎然
吾祖宗視之則均是子孫固無親疎也吾安得不惜其
饑寒哉且自祖宗以來積德百餘年始發於吾得至大
官若富貴而不恤宗族何顔以入家廟榘斂袵歎曰公
之行百世之標的公之言薄俗之鍼砭也吾鄉居家遇
有不如人意事即因公言以自媿責不敢有一毫恚心
官中都獲與公之孫左司諫公之柔游見其處已靜而
明際物莊而和雖姿稟之懿亦家法所自來一日於公
几間得文正公與其兄推官帖問以遣女乏資共甘苦
通有無不啻已子使人嘆玩不去手司諫公因言先祖
所剙義田今幾二百年聚族數千百指雖甚窶者賴以
無離散之患義莊故址曩因兵火為居民侵據之柔與
吾兄良器極力經理為屋以棲義廩餘以處族入之無
家者浸還吾祖之舊惟是義莊規式歲久易隳請之朝
屬之鄉郡勒之堅珉俾世守而傳之無窮者吾猶不敢
懈也幸備位諫垣當具本末奏陳乞申嚴行飭庶不負
文正公所以責望子孫之意暨得旨遂丏予文以記不
容以不敏辭抑聞之士尚志志有大小功業利澤亦如
之方文正未遇讀書長白山凍粟糜而食人不堪其憂
而公貫通古今經濟之略已具於此時及率言官叩閽
爭事自請鎮靈夏迄破戎人之膽功烈焜燿則其惠宗
族者抑餘事也忠宣公致身台輔忠賢是紹想其捐所
載麥歸亳時文正公已心知其有子矣嗚呼有文正則
有監簿忠宣右丞侍郎數賢子厥後不熾昌競爽尚得
為有天理邪諫垣所以立身承家固己無媿於乃祖願
益以文正忠宣之弘猷大節自勉公之族人又當相與
扶植以成諫垣之志則范氏之門益大義廩之儲益闢
義居之族益貴達富盛相望將不止如今之所見云嘉
定四年三月一日中奉大夫權尚書吏部侍郎兼權給
事中兼侍講高榘記朝議大夫權尚書禮部侍郎兼中
書舍人兼太子左諭德兼同修國史實錄院同修撰兼
國子祭酒曾從龍書幷題蓋朝散郎左司諫兼侍講范
之柔立石
義學記牟巘
古者二十五家為閭閭左右各設塾鄉先生為之師襃
衣博帶晨坐閭門教其民之出入田畝者有教有養誠
為良法自井田廢閭左右古制蕩除漢以來或為講堂
為精舍而養則未之聞也范文正公常建義宅置義田
義莊以救其宗族又設義學以教教養咸備意最近古
夷考厥初宋時天下有四書院應天府書院為首先是
郡人戚同文聚徒講授方不遠千里而至文正公亦依
之以學同文為人質直尚信義宗族貧乏則賙給之喪
則賑恤之不積財不營居室或勉之輒曰人生以行義
為貴安用是義之一字實與公意合暨公登第立朝為
守為帥以至大用名位日盛祿賜日厚遂成義莊義學
為其宗族者宅於斯學於斯所耕者義田所由者義路
何適不宜嘉惠後人可謂篤至繼繼承承亦惟成規是
守粤已亥兵戈俶擾未遑兹事至元丁丑主祭邦瑞提
管士貴共議興學卜地于吳縣三譲里距祖塋二里所
涓日庀工為屋三十楹祀文正公於其中會講之堂扁
曰清白東齋曰知本西齋曰敬身外闢室為教諭偃息
之處庖湢廩廥蔬茹之圃咸在外為周垣扁其大門曰
義學清溪松竹之間昉聞絃誦聲是役也義莊掌計之
勞為多提管又撙節助濟浮用增山田僅百畝備師資
束脩之禮子弟筆札之費一有以勸大德戊戌朝旨以
義莊義學有補世教申飭攸司禁治煩擾常加優䘏無
復干吾籓者可肆志於學矣至大戊申提管馳書來霅
俾為之記昔錢公輔嘗記義田巘也何敢與斯文竊聞
文正公早歲就學應天時夜以繼旦冬月憊甚以水沃
面食糜度日人不堪其憂其苦心勞形者如此博通六
經尤長於易學者從之叩質樂與往復無微弗究其難
疑答問者又如此用力何啻十倍今人耶咨爾來學書
爾佩衿盍益追思先志俛焉孳孳母以寒暑而為作輟
庶幾他日業精行成式克有立得名為儒以應選用以
副二范君惓惓興學之意其年七月旦日前朝奉大夫
牟巘撰集賢直學士朝列大夫前江浙等處儒學提舉
趙孟頫書幷篆額
文正書院記
書院在蘇城中吳縣西隅通衢之上祀宋大賢范公之
祠也按范之先世自北徙南而居於吳公生於武寧官
舍長仕中朝而薨于徐子孫奉其柩葬河南萬安山而
祠於是者以公父母之邦且地基本范氏舊業公嘗經
理作義莊以贍宗族者也當宋咸淳丙戌太守潛說友
始請於朝立專祠祀公元末至正甲戌郡守吳秉彛又
奏改為書院而以公之贈諡表其門閭舉其族之嫡嗣
主奉祠事義莊田宅悉附天平山三太師所建墓際昌
朝大新禮制遂以書院登諸祀典春秋祭享郡之官屬
師生與其族之子姓咸集祠下行禮著為定規彰彰詳
備可謂盛矣然自國初至今百有餘年而祠宇室堂日
入於壞時雖修治而功費浩穰率未能完美如舊今主
奉從規與其族人屢欲經營顧力弗逮所賴郡守劉侯
為之規畫又値歲祲公私多故未克就緒適監察御史
劉公持節按臨爰自下車洞燭幽隱發奸摘伏而下無
遁情洗冤滌漏而犴無畱獄且不翕翕希同矯矯務異
數加延訪以革猜貳故政不迷而廢墜畢舉於是郡守
得以祠事白公公曰事神治民敦崇教化郡邑首務有
或不勤非憲所當究乎夫事有經權時有可否貴在變通
使無偏廢可也矧先賢祠宇風化所關宜亟行之勿怠
吾亦為之處焉用是親誼中纖悉必視默運冥思酌量
措置悉付長洲縣令劉輝典史張灝董之而責其成令
廉慎老成謹於趨事曾未踰時凡祠之敞者一撤而新
之言言赫赫加於舊觀邦之士庶來瞻來仰靡不驚嘆
而莫究所由蓋是圖也材給於上而官不加費力役於
下而民不告勞神享其成而族賴以庇一舉而衆美悉
具非善於謀敏於事而公於心者未易臻此衆方落成
會監察御史戴公巡歷至郡詣祠見之加稱賞曰盛事
也不可無記於是令與主奉數過邱園以記為請予惟
文正公高風大節彌兩間而冠百世者登諸國史載諸
郡乘而雜出於譜傳紛播於品題者不可勝書至今庸
人孺子一聞公名皆知敬仰故其平生所至存有生祠
歿有廟祀者不約而同於以見秉彛好德之誠不以古
今彼此而有間也況公父母之邦精神手澤所在則凡
生於斯仕於斯者有不加之意乎是宜賢監司良守令
之用情於是也第顧晚生末學淺見寡聞不能加毫末
以光盛事為歉然嘗聞記者取記其事實信今傳後不
失其眞乃可故敢原其始末略其彌文而為文之直書
云侍御公名魁字士元高唐人戴公名仁字以德句容
人郡侯名瑀字汝器蠡吾人皆以進士歷顯融所至有
聲不係諸此不書
文正書院周南老
濟族日有田聚族居有宅即宅嚴公祀承承綿世澤施
于八葉孫勵志偉前迹建學請朝旨錫以文正額表辭
著忠烈流慶方舄奕嗟爾牟利徒胡肯念往昔
新建和靖書院記劉宰
秘書丞永嘉曹君提舉常平茶鹽事於浙西權斂散之
宜而水旱有儲究阜通之理而公私有裕持受輸之平
而輸者悅申義役之勸而役者安既田里晏然臺無畱
事一日領客登虎邱致敬于先正和靖先生尹公焞祠
下慨然有懷以為方紹興五六年間中原震蕩南土末
安内之所急者帷幄決勝之謀外所急者奔走禦侮之
力先生惸然一老漂泊蜀中猶鳬之飛於江湖何算而
我高宗一聞侍臣之舉求之惟恐不及猶慮其出之難
既飭宣司具禮以勸行金幣絡繹於中途漕使肅迎於
候館修門未入而列之經筵講席未温而陞至禁從禮
貌之隆冠絶當代高宗之意夫豈徒哉二老歸而周興
四皓來而漢定天命人心之去畱固有非人力之能與
者異時經筵密勿志意交孚危微精一之旨既有以續
堯舜禹湯文武六七聖人之傳緝熙光明之學又以垂
我宋聖子神孫億萬斯年之式皇乎休哉初先生退自
經筵教館於此猶牓曰三畏齋其持敬不倦如此後以
其壻居會稽迎以就養殁葬其地嘉定中郡守陳君芾
始因郡人黃士毅等請即三畏齋之舊繪像建祠君以
為貌像之有嚴雖有慰典刑之仰而佩衿之益遠寧能
無城闕之嗟擬以積累之贏略倣先朝四書院之制立
祠築室以舍學者買田收穀以食之而儲書其中庶履
其地必思其人誦其書必求其旨事方權輿而知府事
眞定張嗣古提點刑獄前使者浚儀趙君立夫後使者
南豐曾君穎秀從旁復從臾之且各捐資以助材不靳
値工不靳庸指期而成不愆於素繼自今朋簮日盍戶
屨日滿有學聚問辨之益無孤陋寡聞之蔽斯文未喪
於此有觀焉既成而屬予以記予方病吳人迷於佛而
不知返以為曹君此舉不惟有以光昭我高宗皇帝之
聖德抑有以美教化移風俗不孤使者之職故不辭而
為之書曹公名豳今官朝散大夫余為漫塘劉宰時端
平乙未八月中澣日眞定張嗣古書
重建和靖書院記鄭元祐
宋禮部侍郎和靖忠肅河南尹公紹興七年用崇政殿
說書召遄奉外祠居吳虎邱先生沒七十有五年吳守
陳君芾乃始繪像建祠而勉齋先生黃公幹為之記端
平間提舉常平曹君豳請於朝易祠為書院乃始買田
為經久計江南内附書院奪於僧有司以尊前賢勵後
學不可泯泯遂已也於是度府治東南陬故宋檢法廳
事及常平提榦廳事基大德十一年山長王達即檢法
廳基建大成殿前無門徑旁無兩廡後雖克復故址而
仍就簡陋士盖病焉元統二年新安吳晞顔來為山長
剔蠧弊撙浮濫積力稍久有志重建然猶懼或中阻於
是請今大府時中書右丞耿公督餫吳下聞而善之公
既被召復請于張侯其後入為吏部尚書今郡守道公
童廉公剛明古稱第一晞顔請新書院公曰治不本於
學豈稽古崇德之謂哉即選從事某董程役而籍書院
之粒米在廩者糶之得中統鈔八千六百貫輦大成殿
即新址而前為儀門門少西為先生祠又西為土祠又
西臨廣衢為外門翼殿為兩廡殿後習堂堂東齋廬曰
六有總為屋若干楹工告經始於六月甫冬蓋十月而
書院落成初先生卒於越越亦有先生書院先是晞顔
嘗為越之書院長亦既盡瘁完葺及今再調而入吳故
晞顔每每太息曰先生學繼濂洛道被海宇所恃者斷
不係於一祠宇之興墜然已何幸而一再獲長先生祠
下哉既不佞無以紹隆斯道之統緒若區區祠宇而復
不能殫盡心力則豈承學小子之謂哉斯其志有可尚
者已若夫先生師友淵源出處大致皆具勉齋先生記
茲不敢凟而槩言其修建始末云遂昌鄭元祐記
和靖書院周南老
肅公讀書堂昔在劒池下宋季立書院祠祀來昭假教
闡伊洛源于以集儒雅雲巖日廣寺僧占作蘭若疏請
屢上陳口衆我力寡斯道或好還予將冀來者
尹和靖遷書院記袁袠
和靖書院舊在虎邱西菴遺基之湮久矣胡公纘宗來
守兹土考道之暇大懼荒沒為往哲羞抑無以法將來
即故地祠而祀焉又以僻在郊外學者罕至乃徙祠於
龍興寺牓其門曰和靖書院扁其堂曰三畏列楹周阿
揭虔妥靈顧瞻弁裳聳焉起敬又以香火於緇衣懼歲
久浸怠乃選縣膠弟子員絃誦其中修皇王之業趨孔
孟之軌以無忘和靖先生之意公暇則游焉横經析疑
躬督肄習設俎豆醆斝於堂上懸夏楚朴箠於堂下董
以學官申以科條將使四方則之後世傳之曰蘇湖之
教其再見乎公之志也初尹肅公師事伊川先生為程
門高弟遭宋不造闔室嬰兵刃之害沉淵逃劉豫之聘
振鐸於兹卒以窮死所居齋亭又復圯壊使其不得志
於當時者又將無聞於後世惜哉公是舉也蓋兼三善
焉屛淫昏之鬼以攘異教崇往哲以修典刑振黌校以
訓育羣胄後之人能率其故典時加敦勸俾無遺墜則
觀旂之什協于閟宫矣諸生誦法孔子而不知相勸于
古道者其何賴於兹院成命袠記其事而鑱之於石
和靖書院祀宋尹肅公初公讀書虎邱西菴題齋曰
三畏嘉定七年士人黃士毅請於知府陳芾繪象祀
之端平二年胡淳請即其地為學司倉曹豳因奏立
書院以和靖為額齋凡四曰三省務本朋來時習提
舉馬述建君子堂嘉熙四年提舉陳振孫作藏書堂
景定二年陳淳祖建曹豳祠堂咸淳初提舉李芾建
燕居堂以奉先聖建時習齋持敬亭元初為雲巖寺
僧所據延祐元年移置長洲縣治東烏鵲橋北即宋
常平提舉司故址郡守道童重建殿廡門堂又廢至
國朝嘉靖二年郡守胡纘宗以吳縣治西龍興寺改
剙焉堂廡門舍仍其舊而修飾之
鶴山書院記虞集
昔者儒先君子論道統之傳自伏羲神農黃帝堯舜禹
湯文武周公至於孔子而後學者傳焉顔子沒其學不
傳曾子以其傳授之聖孫子思而孔子之精微益以明
著孟子得以擴而充之後千五百年以至於宋汝南周
氏又深有取於曾子之學以成己而教人而張子厚氏
又多得於孟子者也顔曾之學均出於夫子夫子豈有異
哉因其資之所及而用力有不同焉者爾然則所謂道
統者其可以妄議乎哉朱元晦氏始論定諸君子之言
而集其成盖天運也而一時小人用事惡其厲已倡邪
說以為之禁士大夫身蹈其禍而學者甘自絶以苟全
及其禁開則又皆竊取緒餘以僥仕進而已論世道者
能無䀌然於兹乎方是時蜀之臨邛有魏華父氏起于
白鶴山之下奮然有以倡其說於摧廢之餘拯其弊於
口耳之末故其立朝惓惓焉以周程張朱四君易名為
請尊其統而接其傳非直為之名也及既得列祀孔廟
而贊書乃以屬諸魏氏士君子之公論固以與之矣及
我聖朝奄有區夏至於延祐之歲文治益盛所以四君
子幷河南邵氏涑水司馬氏新安朱氏廣漢張氏東萊
吕氏與我朝許文正公十儒者皆在從祀之列魏氏
之曾孫曰起者隱居吳中讀詔書而有感焉曰此吾曾
大父之志也何幸復親見諸聖明之朝哉今天下學校
宜興凡儒先之所經歷往往列為學官而我先世鶴山
書院者臨邛之灌莽莫之翦治其僑諸靖州者存亦無
幾而曾大父實葬吳先廬在焉願規為講誦之舍奉祀
先君子而推明其學雖然不敢專也泰定甲子之秋乃
來京師將有請焉徘徊久之莫伸其說至順元年八月
乙亥皇帝在奎章之閣思道無為博士柯九思得侍左
右因及魏氏所傳之學與其孫起之志上嘉念焉命臣
集題鶴山書院著記以賜之臣聞魏氏之為學即物以
明義反身以求仁審夫小學文藝之細以推致乎典禮
會通之大本諸平居屋漏之隱而充極於天地鬼神之
著儼然立朝之大節不以夷險而少變而立言垂世又
足以作新乎斯人盖庶幾乎不悖不惑者矣若夫聖賢
之書實由秦漢以來諸儒誦而傳之得至於今其師弟
子之所授受以專門相尚雖卒莫得其要然而古人之
遺制前哲之緒言或者存乎其間蓋有不可廢者自濂
洛之說行朱氏祖述而發明之於是學知趨乎道德性
命之本廓如也而從事於斯者誦習其成言惟日不足
所謂博文多識之事若將略焉則亦有所未盡者矣況
乎近世之弊好為鹵莽其求於巳者或未切於身心而
致其知者曾弗及於詳博於是傳注之所存者其舛譌
牴牾之相承既無以明辨其是非而名物度數之幸在
者又不察其本原誠使有為於世何以徵聖人制作之
意而為因革損益之器哉魏氏又有憂於此也故其致
知之日加意於儀禮周官大小戴之記及取諸經注疏
正義之文據事别類而錄之謂之九經要義其志將以
見夫道器之不離而有以正其臆說聚訟之惑世此正
張氏以禮為教而程氏所謂徹上徹下之語者也而後
人莫究其說以兼致其力焉昔之所謂鹵莽日以彌甚
甘心自棄於孤陋寡聞之歸嗚呼魏氏之學其可不謙
乎今起之言曰起幸甚身逢聖天子文治之盛追念先
世深自奮勵起將於斯與明師良友教其族人子孫昆
弟及鄉黨州閭之俊秀庶乎先君子之遺意而魏氏子
孫克世奉其祀事精神血氣之感通亦於是乎在其有
托於永久而不墜也不亦信乎臣之曾大父實與魏氏
同學於蜀西故臣得粗知如此敢輒書以為記魏氏名
了翁字華父臨邛人故宋慶元己未成進士歴官至資
政殿大學士參知政事僉書樞密院事都督江淮軍馬
贈太師封秦國公諡文靖而學者稱為鶴山先生云翰
林學士虞集記
題鶴山書院張雨
寂寂茅堂晝掩門藤隂花氣野池渾情知建業青精飯
不到臨邛白髮孫
同前周南老
學遡濂洛源道倡摧廢餘誦居五溪人窮經萃華腴姑
蘇有賜地歸葬吳山隅即吳奉祠祭建學宏規模題額
侈上榮著記懷永圖仰止白鶴山胡忍忘厥初
鶴山書院在南宫坊内宋魏文靖公了翁之賜第也
公蜀人仕至參知政事學者稱為鶴山先生端平三
年理宗親書鶴山書院四字賜之元至順元年曾孫
起即故居教學奉祀
金鄉書院寓公堂記胡纘宗
昔周之季孔子講業齊魯之郊中國之俊士知自振者
大抵皆其羣弟子也當是時吳猶以蠻夷擯然言子子
游躬跋山川而北學於孔氏其宰武城所自與以為得
人者曰澹臺滅明東游而寓吳今吳有澹臺湖及其墓
是也夫子游孔門高弟也其所與即孔氏之流也夫子
嘗云以貌取人失之子羽澹臺氏殆親及孔門者乎夫
吳僻在海隅其君不得與中國諸侯會盟或者陋焉而
子游北學而得其精華子羽東游而樹其風聲其遺蹤
故址千載而下使人有慨焉嚮往之志人知子游之開
源於吳而孰知子羽之風亦不可誣也哉夫士必有倡
也夫學必有本也夫政必有綱也夫禮必有報也士倡
則從學本則邃政綱則舉禮報則稱舍是而言治未見
其為善治也舍是而言化未見其為善化也吳故有學
道書院專祀子游歷唐宋元以入國朝或存或廢而澹
臺氏無聞焉纘宗忝守吳既復學道書院爰因佛廬之
廢者復剙金鄉書院金鄉固子羽之封也中為寓公堂
奉子羽像而嚴事焉復得吳賢之寓吳者曰尹和靖焞
魏鶴山了翁遂用祔之後為正大堂旁列書舍以郡之
良子弟肄其中而以孔氏之道切劘焉庶仕者咸知所
勉而學者知所勸孔氏之風其有興乎事既竣因文而
記諸壁間俾後來者勿有斁
金鄉書院在西市坊内國朝嘉靖二年郡守胡纘宗
即永定寺改建殿堂門廡因舊而改剙焉
文正書院記鄭元祐
至正五年龍集乙酉夏六月吉廉訪僉事趙公承僖分
巡吳中至則首謁范文正公祠下拜瞻廟貌起敬起慕
作而言曰文正公以德以功既無忝伊傅之為輔相以
學以識則有功於洙泗道統之傳故其具文武全才出
將則安邊却敵入相則尊主庇民其先憂後樂與先知
覺覺後知覺者何以異豈非聖之任者乎其平生論諫
直道正言剴切人主至上百官圖詆宰執為張禹觸犯
盛怒雖坐摧抑曾弗少阻詎不猶木從繩則正而欲后
之克聖者乎當時天下郡縣未嘗皆置學公至吳首以
已地建學故學校徧天下者自公始識泰山孫明復於
貧賤中授以春秋遂大明聖道於時延安定胡公入為
太學師而河南二程子實遇奬拔其後横渠張子以盛
氣自負公折之而授以中庸卒之關陜之教與伊洛相
表裏蓋自六經湮晦聖人之道不傳為治者貿貿焉罔
知適從以至於公而後開學校隆師儒造就士類作成
忠義之風以致道統之傳則夫公之學識於名教豈小
補哉公之薨也所在廟食一以忠烈錫名顧兹中吳公
父母之邦所宜大建祠廟萬世血食如之何而僅享之
於私第況今國朝崇德報功在在有書院以祠先賢豈
有豐功偉德正學卓識如文正公而書院莫之建則是
缺典豈有大於此者乎公八世孫文英具辭於趙公以
為先公之功德學識誠如公所言顧惟范宗仰食於義
廩食指幾千餘使建書院則官除山長有山長則有廩
稍之奉矣今藐焉義廩不自給使但建書院以祀公愼
選族人之賢者充主奉祠足矣官除山長則乞免焉於
是公從其言時總管古燕吳侯秉彛聞公之所建明即
叙公所書請於行省上之中書議有關世道且不設教
官而以居嫡者世主祠而行教於事便由是二公商出
公帑羨餘命工益址而崇制既宏且固甫完屬元祐記
之祐以蕞爾膚謭烏敢厠一喙於大賢之門雖然公之
功德學識憲僉公知而言之則凡天下之士皆知道之
也知其人而不思效之可乎子朱子謂人之立志必當
以公自期待況游於公之門乎況郡人乎若然庶於公
可無負所謂尚友者此也元祐言不腆謹用復諸憲
僉公俾書之石焉遂昌鄭元祐撰
吳都文粹續集卷十三
