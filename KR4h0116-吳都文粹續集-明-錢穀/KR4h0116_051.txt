吳都文粹續集卷五十一明錢榖撰
詩詞
胥門伍行人廟和節推祝顥
十年遺廟郡城陬感慨令人弔未休霸主豪華無復見
荒臺麋鹿至今游愁雲慘照青山晩野水寒禽古木秋
昭代旌揚明祀永烟波誰問五湖舟
送廷美之京
送君行酌君酒折斷長亭短亭柳長亭短亭路幾何山
長水遠離思多丈夫不作兒女别要使功名昭日月方
今天子急賢才章逄濟濟如雲來君今早獻劉蕡策我
亦行登郭隗臺
送楊長史先生致仕還吳(翥)
早歲適湘漢厠跡戎伍間偃蹇健兒伍心在孔與顔晦養非
一朝賢聲重丘山岩廊倏徵起秉筆隨馬班親藩勞輔匡鬢
髮日以斑兹辰荷休命謝事遂南還逍遥三讓里指日叩柴
關姻朋聚故懽松菊同餘閒即此以永日高風邈難攀
寄贈陳都御史(鎰)
間氣生英傑明時出俊賢神由崧岳降慶自太丘傳發
迹遊庠校潜心事簡編文章深潤澤禮樂久陶甄黃甲
高登第青雲早著鞭沾恩逢聖主拜賜及韶年烏府風
霜肅龍墀雨露偏仁心恒辨獄直道每繩愆外臬勞周
歴中臺喜再遷精神通法象地位逼台躔肅政遥臨陜
司戎坐鎮邊股肱資屏翰耳目寄旬宣文武才猷重彌
綸體用全英聲通草木風采照山川茂績徵三攷褒封
自九天龍章頒烜赫驛騎走駢闐歡賀延朝野謳歌遍
市㕓位隆心益下寵盛操彌堅翼翼忠誠著肫肫禮義
傳臯䕫期接武韓范允齊肩庸劣慚無似帡幪幸有緣
蒹葭非玉並桑梓實珠聯依藉心方切睽違思獨牽甘
棠存賦咏菉竹有詩篇聊托風人意緘詞代剡鐫
集句寄慰韓永熙憲副
故園高士日相親何用浮名絆此身獨在異鄉爲異客
世情誰是舊雷陳
哭施宗銘狀元
四海文名振一時才長年短信堪悲王曾已際明君出
李賀仍爲上帝知秋雨太湖波渺渺夕陽孤冢草離離
更憐痛絶親朋處遺腹親殤繼後兒
喜允明生兒二首就以曾孫名孩(已亥七月三日)
生平百拙無堪紀獨賴君親覆育恩七十五齡三品秩
眼前尤喜見曾孫
眼前尤喜見曾孫桂竇槐王敢自倫但願書香長似舊
綿綿清白保儒門
踏莎行(沈同齋舟中贈小妓綵雲)
花嶼初分蘭舟重駐綵雲驀地來何處當筵欲下又悠
揚盈盈似怕人留住艷似桃花輕如柳絮東風勾引
還飛去陽臺回首杳無蹤多情宋玉空留句
况太守(鍾)輓詩杜瓊
天産英豪弼聖君又來吳下福吳民十年威令能移俗
百道封章不顧身生受國恩期作相死當廟食定爲神
蘇臺重見羊公石未讀遺文淚滿紳
上方晩眺分題送行
春風湖上試登山好景都歸晩眺間嵐氣半空藏梵宇
波光一鑑隔塵寰人從疎樹隂中過鳥向斜陽影裏還
話别正須窮勝覽不妨今夜宿禪關
送徐武功赴貶雲南
殷勤相勸且加餐臨别何須動慨嘆李廣數竒封爵遠
賈生年少得君難青雲多士誰推轂白草三邊獨據鞍
幸遇八荒同樂土不勞書札問平安
俞尚書輓詩
公昔棄時凌綵雲直上九天朝聖君手扶日月攀星辰
足蹴雷電旋乾坤倒捲渤海相吐吞散爲甘澤滋九垠
坐令萬谷回陽春有時上下御飈輪又與下土靖妖氛
朅來騎箕還漢津世人可望不可親空抱弓劍生哀吟
佳城鬱鬱環高墳華表兩兩撐秋旻宰木萬本如雲屯
石麟對卧虎豹蹲翁仲式稱呵護神神龜出水負蒼珉
上勒天語旌華勲龍光奕奕照墓門千秋萬古英名存
登姑蘇郡樓有感
獨倚危樓思欲迷蒹葭何處越來溪豪華盡逐東流去
形勝空存刺史題萬井轆轤秋草沒幾家烟火夕陽低
蕭條千古長洲苑風雨年年鳥自啼
過海虞
吳下琴川古有名放舟落日偶經行七溪流水皆通海
十里青山半入城齊女墓荒秋草色言公家在舊書聲
我來正值中秋夜一路吟詩看月生
送賈伯起還吳
林屋蕭蕭薜荔懸故園風景尚依然壺觴喜對歸來日
鄉曲驚看老大年綠罩曉烟門外柳碧涵秋水墓前田
我家相去無多路莫惜頻頻放酒船
賦得石湖送沈復入監
越來溪上五湖東十里行春有路通伯業已随流水去
御書猶在野亭空千峰秋色孤帆外萬頃波光一鏡中
今日送君從此去恩波應自浩無窮
送王孟顒還吳
倚門愁老白頭親一棹容歸莫暫停千里還家心自樂
十年爲客夢初醒河兼易水秋逾碧山入吳門晩更青
若見江南舊知已煩君與我道安寧
贈徐公望張林山
徐孺湖邊事事宜幾番同醉豈無期留連自喜知音在
酩酊應慚得句遲潮落渡頭歸去後風生席上笑談時
明朝有意來城郭莫惜相過一賦詩
送周仲遜告老還吳
幾年趨事客神京忽挾青嚢别我行優詔既容辭老去
故園纔得遂歸畊山中白酒随時釀爐内丹砂指日成
千里到家秋正美黃花不减舊風情
送丘寺副丁憂還吳
朝冠忽解理扁舟知是歸丁母氏憂千里江山魂易斷
一身衰絰淚難收晨昏定省空勞夢風雨蕭條獨慘愁
扶櫬到家寒食近想應廬傍舊松楸
修郡志畢太守丘公集宴寶林寺有作
賀甫
周禮姬旦作魯史仲尼修法古述郡志無乃仕而優于
焉聘儒碩我來獨懷羞空空一餒腹昏昏雙老眸勝已
不見鄙針芥還相投鳳樓讓大手戶牖予綢繆薄技少
得施厚意庶少酬倘不慎斯舉其能免其尤光隂易流
邁招提三月留乃當端陽節為樂頓忘憂肴核襍然陳
笑呼錯觥籌頽然一醉眠此外復何求
邵侯決防詩
吳為水國多大川三江五湖遥相連吳中之水雖浩大
罕曾渰沒湖鄉田奈何連年雨為戾多至旬月或半歲
下流居民無遠圖築隄障水為近利遂令積水阻不通
一望百里波濤中鷺浴屋頭蛙產竈民生聊與魚蝦同
官府誰論旱與水催徵急復施鞭箠民無完衣更無食
老弱累累寒餓死侯言積水亦可洩所慮而今民力竭
不免役民數十輩盡把諸隄一時決諸隄一決水駿奔
奔流遥遥入海門等間水去露平壤迅速橋成通遠村
東村西村經幾度悽慘風烟随水去舍邊翳翳蔽桑麻
野外茫茫長禾黍侯之惠政今已成損一利百真足稱
民無水患歲常稔我侯多福如川增
送劉繡衣還朝
吳中大旱復大水水旱相仍彌一載水蓄田間又大霖
下流壅塞難歸海稻禾成實多腐爛罷種麰麥安種菜
今歲民間已乏食不知何以待來歲當世憂民獨我侯
是以民心多愛戴我侯還朝當進言臺閣諸公大冢宰
諸公併力勸至尊安民之法必有在我想安民有何法
無過移粟救饑餒損上益下終成益天地不交非是泰
民不饑兮盜不生赤子亦得免于罪君臣上下安其位
老夫白首百無用願歌太平揚盛美
送郡守李公述職詩
使君來為吾郡主允矣賢如仲山甫一時寮寀盡推崇
七邑人民俱安堵從來善政非一端日增月積那能殫
老生跧伏在林下略書一二傳人間前年居民乏生理
宰殺畊午鬻諸市馬牛有功人所知胡為視之等羊豕
吳俗婦女多好遊山乘肩輿水乘舟綺羅鮮妍著遍體
金珠磊落粧滿頭使君聞見加憫惻民俗不善思變易
乃出禁令張通衢男使畊田女居室今年滛雨浹一春
湖波浩蕩連通津下民墊溺稻渰沒田家老稚含悲辛
商羊纔去旱魃至長夏驕陽如火熾三旬不雨其奈何
豆種南山亦枯瘁使君此際心愈憂廵行省視不少休
名山大川躬自禱不謀方士并緇流精誠感假乃如許
祈晴輙晴雨即雨從兹水旱不為灾千村萬落生禾黍
使君三年政有成翩翩五馬朝神京但恐留作公與卿
誰為慈母安吳氓誰為慈母安吳氓
瑞雪爲徐推府作
冬令有愆陽賢侯事禱禳一言纔布悃六出遂呈祥已
賴滋牟麥終期去旱蝗人間和氣應歌頌喜洋洋
遊海雲觀茶屏
海雲菴裏種雲擁翠重層閱歴數百歲消磨多少僧鬼
神常護衛樵牧敢憑凌春日花開遍渾疑錦作屏
送郡守劉公
臺憲超遷守郡城嚴威從此變和平民安農畝歌謠起
吏散公庭獄訟清屬邑自當師儉德鄰封誰不慕廉名
三年述職趨朝去補衮行看到上卿
送李員外貞伯
馬頭山色擔頭書千里朝天豈畏途此去陳言同賈董
將來治道似唐虞胸中素有丈夫志海内齊稱君子儒
臨别不能同一飲吾家今歲米如珠
送陳僉憲粹之
西江憲節昔遥臨王事驅馳雪鬢侵自保百年憂國念
天知一片愛人心深嫌酷吏頻施杖更笑貪夫每受金
千里上京何所挾行囊惟有短長吟
仲子恩以會試入京䘚于吳翰林第聞訃二首
十五年來一解元解元名好也徒然青雲違别鼇頭客
碧海追随鶴背仙瞑目不瞻天咫尺遊魂空返路三千
我今向老人間住入地誰知汝在先
携書千里上楓宸端為驅馳病此身自信我心惟樂隠
誰知汝意欲榮親全歸不作道傍殣大義得逢天上人
自古有生皆有死豈堪衰朽重悲辛
感義詩
兒子恩以會試入京遇有疾鄉友吳翰林匏菴先生
留止于家而二孫收放亦在焉未幾恩死匏菴為之
棺殮如禮撫教二孫甚至予深德之因作詩曰感義
狀頭今在鳳皇池故舊心存久不移一子淪亡勞殯殮
兩孫孱弱賴扶持草萊老我生無報犬馬憐渠死有知
高義自能成薄俗人間千古令名垂
郡守况公輓詩
花外東風不動塵行春無復擁朱輪黎民感德思賢守
聖主論功惜老臣千古封章名不冺九重頒誥墨猶新
凜然生氣瞻遺像誰謂羅池獨有神
送陳永之分教湖州(其從兄立之亦司訓湖州)
鄉書新領上神京角藝俄登乙榜名魏闕承恩辭聖主
湖庠分教並難兄還家正值三秋景之任纔過百里程
莫道廣文官獨冷鱣堂曾見出公卿
過虎丘朱氏花園
朱氏園林近水濱王孫公子往來頻若將金帛來行賞
須與東家種麥人
遊虎丘嘲同遊者
穿盡幽林鳥道微閒情適處自忘機同來不解游山意
一見青山便欲歸
在吳中久將北還寄親友
少小生身在遠方歸來翻使客心傷故鄉雖好不能住
却望他鄉作故鄉
宿虎丘僧院曉起題壁
吟邊虎阜生春夢裏羅浮易曉起來欲問東風滿院落
花啼鳥
送陳山人還吳徐有貞
烟樹津頭雨恰晴放舟齊發棹謳聲别來不斷山中夢
歸去渾忘世上情應有壺觴招故舊豈無方術授諸生
于今多少思鄉者誰復如君得遂行
送陳主簿還吳
久聞佐邑振清風有子登科復亢宗老鳳未應栖枳棘
祥鵷今已集梧桐九重樓閣晴雲裏千里山川夕照中
念我吳中桑梓在送君獨覺思無窮
送蕭教諭欒赴長洲儒學欒季父編修孟勤嘗
與余為同官有文名欒亦克世其學詩以送之
丹穴無凡雛渥水無凡駒靈氣有所鍾毛骨固自殊西
昌文獻區况子世為儒諸父詞林彥光價重璠璵子才
復似之妙年振芳譽蔚然竒秀質不與常流俱兹焉官
學拔重是入仕初勉旃厲高志升彼青雲衢敝鄉文教
弛振起在師儒子今持鐸行所望良不虚聊將一尊酒
送子都城隅微雨生朝凉清風動衣裾欲别復不忍執
袂少踟蹰贈言情正厚獨愧非瓊琚
送朱文奂經歴還崑山
宦轍驅馳歲月遥秋風兩鬢覺蕭蕭獨求間地依田父
不恨才高老幕僚祖道一杯桑落酒滄江千里木蘭橈
讀書堆下幽栖處松菊蒼蒼晩未凋
送徐以寧上舍還崑山省親
角巾綵服泛仙舟歸省仍欣是盡遊充貢己申觀國志
承顏應慰倚門憂蒹葭洲渚黃昏月橘柚園林白露秋
早晩鶴書當趣召故山未許久淹留
送汝兵馬思聰歸吳江焚黃
衣錦還鄉日焚黃上冢時吳人應共羨汝氏有佳兒江
水浮歌棹梅花照酒巵長橋風月夜乘興好裁詩
吳門送徐南伯之京
吳門美酒春一壺送君千里之皇都皇都勝概壯且麗
天開閶闔青雲衢聖明天子正當宁臣工贊輔皆文儒
三俊九德並登用寸長尺善收無餘男兒立身當此日
可復栖遲在蓬蓽取人今也非一途有才俱得爲時出
孫陽廄裏麒麟多匠石肆中梧檟集鵬擊天池風九萬
魚躍龍門浪三級憐君才調已出竒入仕此行應可期
駿足由來有法相良才未必無人知東風澹澹江波微
明當擊楫浮渡之壯懷不及戀鄉土莫向尊前言别離
登穹窿峯二首
平生自是好竒人每上竒峯不厭頻洞秘陽精生赤汞
雲盤仙磴挂青旻仰看南斗懸三尺俯瞰齊州𦕈一塵
好笑退之胸次小却登華頂淚沾巾
吳中竒勝說穹窿却喜登臨興不窮秀色夐分羣巘上
孤標高出大江東雲連澤國城微見洞與蓬壺路暗通
此境人間應自少題詩况有浣花翁
寄施堯卿兼簡杜用嘉
平生心趣在依仁特築園廬為卜鄰宦跡愧如王給事
柴門今亦鎖松筠
憶同閒步竹林時曾許分栽屋後池秋至綠雲知己密
獨憐詩酒負幽期
秋深藥圃菊花黃應念隣人在異卿杜老會閒多賦咏
莫教嘲誚到西莊
别後無時不憶君憶君情緒只紛紛玉堂退日憑軒望
目盡江東一片雲
送衛儀曹以嘉還崑山省墓十解
君家玉峰下我住虎丘傍相違無百里所重是同鄉(一解)
同鄉情自親况有斯文好憐君道誼深能忘我年少(二解)
君先登秘閣我亦入翰林雖云不同事却得與同心(三解)
我昔丁艱去離郡歲三閱重見幾何時君奚復言别(四解)
别君無限情喜是錦衣行聊將五言咏送入櫂歌聲(五解)
灤河冰解餘春波蘸衣綠東風吹片帆去如飛隼速(六解)
懸知到家日應不遠清明上隴人爭羨鄉閭亦有榮(七解)
好過讀書堆重尋野王墓山川不改觀風景應如故(八解)
婁東桃與柳遥帶百花洲想見行春樂無因得共遊(九解)
殷勤贈言意何惜為君道官守不可虚還朝定須早(十解)
送譚生還吳譚家瀆溪在余光福先隴之東北
隅三十里
春早都門送客還柳條柔弱不勝攀白雲飛處知親舍
明月圓時到故山草色烟蕪吳苑路桃花水漲瀆溪灣
我如轉省重過此凖擬尋君一扣關
送章御史珪罷歸常熟分韻得國字
孝子不辱親忠臣不負國平生讀書志舍此安所適明
時闢言路重是風紀職激濁必揚清錯枉須以直古今
理共然賢者當自擇凉風應秋至驚見鷹隼擊霜威一
以厲陽和歛餘澤憐君今罷去亦已塞言責家居奉慈
母還能慰顔色鬱予鄉里情懷抱豈云懌臨岐無可贈
悵然空嘆息
送陳都憲有戒出鎮陜西
君不見吾鄉先正范希文西陲經略收竒勲安邦筆掃
三千字制敵胸藏十萬軍希文一去四百載芳名偉烈
今猶在吳中人物久寂寥却喜于君見風采君才自是
當時傑早歲曾將桂枝折雲霄獨步榮繡衣江漢十年
持玉節向因陜右民失寧帝心簡在命君行行臺霜肅
中丞府出塞風振將軍營民間熙熙兵患息寒者有衣
饑有食威行河隴萬里餘豺狼狐虺皆潛跡去年承召
初還京今年拜命復西征聖主深存倚毗意邊氓不釋
去思情皇州二月春正好白馬翩翩踏芳草都門冠盖
集如雲羣公出祖東郊道鵲印腰懸大如斗弓騎繽紛
擁前後丈夫至此亦以竒明良際遇應非偶嗟予小子
真狂簡每慕希文恨生晩知已平生幸有君心獨相親
迹何遠臨岐握手語諄諄即别何須淚洒巾願將勲業
聯青史應信吾鄕不乏人
聞陳都憲有戒陜西救荒之政喜而有賦因其
來訊遂寄以賀焉
自君按節出皇畿陜右軍民得所依甘雨故随驄馬注
青霜偏傍繡衣飛便宜發粟今應少專制安邊古亦稀
他日大書青史上還於鄉里有光輝
不瞻風采别懷深忽聽西人報好音旌節過時消沴氣
馬蹄到處施甘霖飢民免作溝中瘠行旅羞攘道上金
正是愁餘還躍喜緘題千里慰子心
送鄉先生張養正醫師韓雍
君子抱道德所志恒在民達則善天下窮亦思濟人濟
人伊何切醫道體至仁先生吳中彦醫名冠時紳早承
家世傳羣書探其真療病固本元制藥分君臣死生一
脉決其應若有神沉痾一劑起竒效時能臻且其不責
報貴欲先賤貧所以賢大夫禮遇隆嘉賓宋清韓伯休
鄙哉何足論越人與元化足以繼後塵况其卓犖才高
談妙經綸斯人苟出仕所志回陽春偉哉張先生醫中
之鳳麟作詩寄遐思用候觀風陳
世儒堂為俞山人石磵後人作
昔承俞山人遺我參同契因之訪南國知是儒者裔華
胄遥遥來傳書十餘世隠顯雖弗同守業不少替卦探
伏羲畫辭講三聖繋踐履無愧怍著述有文藝手澤尚
如新遺像猶未敝山人益克肖講學了生計阿母守貞
節旌書表門第見重瀛洲仙名堂與佳製賢聲震三吳
慶澤衍千歲勖哉子若孫箕裘謹終勵
次韻留别徐武功先生
公昔秉鈞軸清班領斯文明良契魚水慶會乘風雲忠
誠帝簡知譽望誰不聞松筠振節操蘭桂揚芳芬何期
麟鳳姿誤䧟豺虎羣一時暫爾屈四海知名尊人情自
惡薄世事多紛紜而今媢嫉徒屈指有幾存揮毫跡已
富著書業尤勤欽仰懸九州韜晦居海濆我慚拜嘉命
南陲統三軍餞送有佳章深感知已恩駑駘逐驥足蔦
蘿附松根我欲助聲光相與流八垠請看周與召同著
萬世勲
次韻留别祝大參惟清
金門同待漏紫塞同行春倏忽三十年流光如隔晨君
昔摠邊賦與我常相因籌謀鼓士氣談笑清風塵我有
朝天行送别桑乾津桑乾水清淺難垂任子綸還期釣
東溟斯得横海鱗君乃獨勇退風節超羣倫金帶横緋
袍還鄉叙交親湖山稱雅志詩酒娛閒身良會屢見招
義氣高雷陳若雖樂取友我豈能輔仁而今忽遠違相
望如參辰贈我有佳製鏗然鳴韶鈞陽春和難作魚目
慚混珍
葑溪雜興
霜重林已空風高木愈凋荒園一散步暮景覺蕭條忽
見古梅樹斜横出籬落攬衣看枝柯相將綻紅萼歲寒
幸有此氣味儘可託
與馮憲副朱揮使昆玉游東禪
幽懷不能遣與客游東禪東禪景如何繚繞水竹籠雲
烟東堂長老號玉田精采矍鑠神氣全忽聞門外車馬
聲倒屣迎我欣欣然自言門外好杉樹親手栽植今參
天登堂坐我蒲團上妙香香茗時時傳喚來高徒聰上
人頥指氣使勤周旋須臾開筵列尊爼欵留甚覺心誠
虔英豪憲副天下士老成揮使人中賢更誇玉雪美公
子好詩好禮今無前携得仙家施小童長歌大雅聲清
圓玉田歡感呼行者青天歌舞齊聯翩一派仙香衆側
耳重斟美酒烹肥鮮案前石研壓錦箋墨漿如膏筆如
椽諸僧羅拜不肯起闌門索我留詩篇君不見遠公結
社住白蓮一招清節賢名傳又不見昌黎有書遺大顛
美譽烜赫垂千年愧我無能繼古作愛此光景徒留連
草草留題拂衣去何須更問三生緣
訪沈南齋東禪無聞上人方丈有作
昨曾訪東禪東禪方丈居西偏羣僧𤨏𤨏不足數但覺
玉田和尚賢今晨復訪東方丈無聞長老尤高尚三寸
龐眉映雪顛純誠實有真人相人言無聞世少雙一生
戒行如冰霜沾泥柳絮吹不動春風上下空顛狂南齋
詩伯常來住好詩好畫留無數促我題詩驚衆僧衆僧
酣臥知何處
送周漢章還吳
轅門一相見聲價重南金獻我平蠻策憐君爲國心别
違還錦里崇報待綸音無限思鄉意題詩淚滿衿
寄贈吳中諸友
皇華使者日邊來叨拜綸音摠内臺四海澄清元有志
百僚表率媿非才風霜敢謂搖山岳雨露終期振草萊
却嘆君恩無可報惟將三尺效涓埃
寄鄉郡朱太守
一郡黎元仰福星已魁循吏傳中名愛民不數劉寬恕
律已還高伯起清莫嘆長才渰白髮終期入相慰蒼生
獨慚淺薄登清要補報無能負聖明
送陳善還吳
相門才子吳中彦袖挾天風遍九圍萬里好山吟不盡
滿船明月載將歸陶潜徑裏香醪熟張翰江頭晩稻肥
君去養親吾未得葑城空望白雲飛
送劉主事昌奉使還京便道歸故鄉
高第雖登不燕安寫騷亭上日忘餐文章漸入歐蘇室
風雅將登李杜壇廬岳雲開瞻秀爽吳江月滿照清寒
思家無計相從去東望空勞一永嘆
送崑山趙進士博還京
畫舫南游始盍簮錦衣東望又分衿一天風月供清操
滿目江山伴醉吟歸路不辜題柱意到家應慰倚閭心
吾鄉自古多豪傑接武相期振好音
輓劉詹事宗器
詞林璧水久蜚聲晩輔春宫重老成操履一生行古道
文章千載占時名調元未見登黃閣觀化俄聞上玉京
惆悵東風招不起懶揮鐵筆寫鄉評
送常熟章主事律歸省
一門榮顯世稱良拜寵寧親更有光海上臥龍猶未起
天邊鳴鳳忽來翔花迎宫錦秋容好人醉黃封暮景長
我亦懷歸歸莫遂不堪回首白雲鄉
成化巳丑九月八日鄉友朱良德邀武功伯徐
閣老曁祝大參維清劉僉憲廷美遊石湖諸名
公聯句成章良德懇求予和故依韻和之
吳下衣冠集勝遊扁舟遊遍五湖秋未能執筆陪聯句
懶得逢人說運籌綠野文章傳在洛赤松心事棄封留
賡歌趣我歸來興莫道非才尚黑頭
遊玄墓次趙行恕大參韻
萬松徑裏寺門開故舊來遊喚我陪侣伴烟霞空有約
品題風物媿無才寒光極目天邊水秋氣横空月滿臺
海内湖山此竒絶何須更擬訪天台
贈陳省菴孟賢
幾年不到醒菴宅今日來臨興自豪愧我文情成簡慢
喜君詩思益清高古松歲晩凌千尺泰岳秋空見一毫
况有森森鳳毛在吟壇誰不讓風騷
成化己丑丁先人憂守制甫半載十二月二十
一日忽奉恩詔奪情起復進階右都御史搃督
兩廣軍務兼理廵撫事上章辭免陞秩乞留終
制不蒙俞允感而有作
苫凷餘生心已灰誰知恩命又來催不堪騎馬迎丹詔
安忍臨戎被墨衰孤子上章空有願聖皇注意莫能回
滿懷無限君親感圖報惟應罄謭才
次韻荅鄉里諸耆舊
聽司藐藐視枚枚知命年來百病催利鎖名繮苦羈絆
石田茆屋恐荒頽平蠻已喜干戈息辭老行看節鉞回
却憶江湖衆仙友今辰又醉菊花杯
近得文兒書報數年間置有田若干畆予竊自
思念平生官拙未嘗有私積遺文南京惟以常
禄付文置產亦未必遽能如此之多誠賴吾兒
幹瑾才優節縮日用所致也昌黎先生嘗有言
中世士大夫以官爲家罷則無所于歸吾今乃
有所歸志則遂矣喜甚賦詩美之且期望之
鄉井良田二十丘吾兒何力遽能求積金自媿元無計
幹蠱誰知儘有謀半世苦心天不負滿懷歸興我何憂
老來惟是書香願願見成名慰白頭
江行懷鄉里天全侗軒諸老偶成
西江北塞嶺南壖奔走風塵三十年勇退未能心巳倦
專征纔歇夢猶懸自緣衰體纏多病敢向明時話獨賢
苦憶鄉園諸大老西風先泛五湖船
其二
五湖烟景擅江東諸老懽遊有古風鳳吹鵾絃范成大
筆牀茶竈陸龜蒙全抛俗事水雲外盡付閒情詩酒中
愧我求盟未能得海天長嘯思無窮
贈鄉郡丘太守
吾鄉太守真豪傑節操文章有古風伯道清名傳海外
樂天佳句滿吳東一麾撫字催科内千里謳歌德化中
却恐邦人留不住飛騰還建濟時功
次韻酬沈陶菴四絶
高卧東林絶世紛昂昂野鶴在雞羣三吳人物多相重
重爾能詩又喜文
東吳詩客競紛紛沈老詩才自不羣聖主當天現鳴鳳
朝陽光彩爛成文
連城白璧出藍田文彩温温美具全堪羨陶菴好詩句
更多高義薄雲天
十畆家園萬頃田稻粱蔬果四時全有時放棹濯纓去
水滿平湖月滿天
次韻酬徐武功先生
高臥東山夢正酣相親無計策歸驂交情不改忘年舊
珠玉時時下嶺南
賜還軒冕自南蠻海内常時憶謝安相業終期駕伊吕
文名今已並歐韓
東吳南越斗牛分夜夜遥瞻憶相君萬里何時遂初願
君為龍去我為雲
海内人龍繫我思我思未見忽成詩召司有召今將至
且莫臨風讀楚詞
次韻荅祝參政維清
紫薇堂上解機權歸臥江湖一棹烟想與陶朱醉吟處
世間萬事兩茫然
敵平南越欲辭權歸向東吳避瘴烟翻笑當時竇車騎
空將名字勒燕然
寶幢院小池謝會
空寮斷垢氛一片石間分寒色涵松影秋光漲蘚紋定
回看浸月行處見浮雲長日烹佳茗山童汲取勤
上刑科祝先生
曾於鄉國仰華風蹟判雲泥西復東依戀門墻徒怏怏
賢勞王事久怱怱江南深臘梅將放薊北隆寒雪未融
一寸山谿有茅塞掃除何日受深功
赴都留别餞席諸公
故園風物晩蕭蕭愁見新霜脆柳條遠嶂秋清山月小
長江雲盡水天遥忍看壯志臨岐路更引深情到咏謠
先報來期二三月勞君相候記楓橋
送太守况公考績之京
十年父母在吳中草木能知化育功厚德自能敦薄俗
虚心尤急振文風兒童惜去随偏遠天子知名賞定隆
為國可行民可止心懸彼此頌難工
金臺感舊歌
東吳自古名都會人物江山共稱最太湖春漲拍天藍
茂苑烟銷汎空翠憶昔遊觀樂未窮連巾接袂數君同
山登每著謝公屐水浴還乘點也風魏收才氣多英卓
謖謖翩翩聳雞鶴有時醮水洒黃素元氣淋漓盖丘壑
繼文才子子美孫幽居宛似浣花村青年已作擅場客
遺韻悠悠百世存辭宇誰當號雙絶玉質金相有王烈
春空麗文蟠彩雲秋海澄懷散華月北郭西城日往來
蒙蒙心眼幾回開那知一别西風裏回首相望四千里
故園歡洽想依然逆邸蕭條思無巳寒盡天涯歲又新
一尊孤賞帝城春緣知江畔尋梅路踏雪行吟少一人
過南園俞氏書隠次劉祭酒韻吳寬
鷗渚茅堂古樹秋校書人去幾人遊山林白日無車馬
一老窗間著孔邱
芳草橋頭小路斜書聲隠隠識君家醉玄方丈坐終日
黃菊秋深未著花
陳僖敏公挽章
勾吳山水秀人物見英姿特出斯人類端為後輩師萬
間當柱石四海仰綱維執法星辰應行威草木知常令
三尺謹不使百工隳鐡面嚴風彩修髯足表儀若金須
汝作予采每疇咨雅量蠡難測清心湼不緇忘家安社
稷鎮俗坐邊陲破膽驚西賊知名誦小兒方平留畫像
仁傑立生祠春雨渾無跡秋霜詎有私希文應接武堯
叟是連枝德業昭書傳功名付鼎彛一身思進退萬室
繫安危已覺知幾早誰云見事遲懸車心尚素解組鬢
如絲赤子誰依恃蒼天不憗遺朝廷終北極江漢自東
馳鄉里嗟予晩臨文淚滿頥
悼沈癯樵畫史
秣陵春日厭驅馳投老吳門白髮垂燈下解衣褩礴處
山中持斧嘯歌時一貧比憲元非病三絶如虔不數癡
落日高堂開繐帳雪峯烟樹使人悲
過大姚陳玉汝宅飲散宿大覺寺追和趙與哲
韻
月出平湖積水空上方仙梵隠仙宫似聞薝蔔林間雨
搃是芙容浦外風有客題詩先到我向僧分榻幾人同
敲門自怪來何暮投轄傳杯惱孟公
寄題陽山澄照寺
令威稟仙骨化鶴去遼東傳聞有遺井乃在青山中山
深草木盛苔徑誰能窮爰有釋氏子于此稱蓬宫殿閣
頗雄傑林杪見青紅高厓石色古小洞雲氣通神龍室
其地上下雨兼風歲時郡長吏祈禱屢年豐我昔過東
麓落日明丹楓所恨足力弱徒然望巃嵸何時躡其巔
歴覧無悤悤回頭發長嘆深愧南飛鴻
送盛訓術還吳江
一舸東南去望望故里門夕陽烟市影秋水雪灘痕製
藥當書案彈琴罷酒尊相過官舍裏應是史西村
送劉寺正約之江西審刑
天子齋居罷舞雩使臣承命出皇都朝端法吏誰為最
江右冤民自此無雨脚随車應不斷麥苗蔽野未全枯
漢庭治獄多超擢拭目相看立要途
賦黃樓送李貞伯
維河有源星宿同導河積石思神功濁流汗漫忽失道
積石却與澶淵通平郊脱轡萬馬逸一夜徑度徐州洪
徐州太守蘇長公夜呼禁卒登城墉一身未足捍大患
豈無木柵兼竹籠戲馬臺傍二十里有堤横亘長如虹
高城不浸三版耳挽回魚鱉仍耆童防河錄成天有功
黃樓高起城之東五行有土可制水底用四壁塗青紅
太守登樓賓客從舉杯酹水臨長風河伯稽首受約束
不敢更與城爭雄水流滔滔向東去紆徐演漾殊從容
負薪投壁竟何用漢家浪築宣房宫自公去後五百載
水流有盡思無窮我生慕公公不逢安得置我此樓中
穎濱淮海獨何幸留得兩賦摩蒼穹鳳池舍人今李邕
南行别我何悤悤登高眺遠必能賦封題須付冥飛鴻
送文宗儒知永嘉(用唐人方干送王永嘉韻)
同年出宰聯翩去大邑爭誇浙水東選士初行常法外
期君當在古人中竹房夜照江心月柳浪朝翻海面風
此地從來詩景勝還聞拔擢論民功
題釋子芳草堂
出吳閶門走山塘山塘北去七里長平郊崛起虎丘寺
雲樹一簇攅青蒼我昔家居絶塵事兩足只有登山忙
舟楫搖搖掠岸去尋竒探勝時徜徉舍舟登岸縱所適
四尺古墩當道旁道旁父老說遺蹟劉公佐邑殊循良
邑人此地曾拜送相與聚土示不忘我欲題詩紀其事
碑亭淡淡餘殘陽倏然欲去更回首忽見側畔依僧房
青松夾道蔭寺額大書金字何煌煌竹隂蕭然槿花合
中有丈室并迴廊一從京師住三載南方引領徒相望
旦朝忽有僧來謁自言來自胥臺鄉我師出家修苦行
吳下知名芳草堂今年新領祠部檄劉公墩邊開道場
敢持絹素乞一語南還留作山門光嗟哉後世重異教
三吳尤云熾而昌穹樓傑閣塗金碧直以壮麗充緇黃
其間號稱彼善者屈指一二無留藏白雲寺建為范老
表忠觀改因岳王只今此寺雖儉樸寺名却為劉公彰
此墩可夷碑可仆有僧世守庸何傷投簮還鄉會有日
擬便入寺尋支郎舊時詩句如可補坐我草堂焚瓣香
同年吳克明知嘉定為題馬圖
吳卿别我吳門去手把横圖索題句開圖見馬如見人
逸氣稜稜百尺身圉人騎度燕河水萬里長風生兩耳
歸來飽餤玉山禾吳門草青奈爾何
次韻天全翁書遺光禄徐用莊雪湖觀梅
永和人物數諸王曲水難勝一野航得似太湖三萬頃
梅花灣裏作家鄉
不遊雁蕩即鱸鄉又被五湖勾引忙舉棹落梅春雪亂
開尊臨水玉泉香(吳城西有雁蕩村吳江有鱸鄉亭)
我愛涪翁與放翁此翁應在二之中登山臨水當年事
北郭移舟舊約儂
快雪初晴冰滿灣長溪未許放舟還坐移月裏千株樹
臥看湖邊萬玉山
新築湖西白玉城城中常作看梅行錦袍更向船頭坐
便有神仙世外情
不向山人道姓名詞中裴度晩年情江南風月無人管
天府新除老上卿
天落平湖見鬢絲旁人休笑放舟遲杜陵野老愁泥滓
只許青鞵布韤知
雪後船窗向晩開孤山杖履勝徘徊戛然何處玄裳影
想見坡仙化鶴來
湖口無人踏斷槎石梁新築臥銀沙如今要識經營意
信步前山看好花
太湖莫作鏡湖看聚隖銅坑地更寬日暮最高峰上立
青天尺五即長安
良宵朗月在清空始悟身居冰雪中莫唱霓裳羽衣曲
人間自有廣寒宫
爲報春風萬樹梅年年為汝費深杯徐卿况復能相引
不盡青山不擬回
過沈啟南有竹别業(是日觀李成畫又觀商乙父尊下有銘)
繋舟高柳下又是十年餘遥踏無塵徑重尋有竹居筆
精如宋畫器古鑑商書前輩題名在風流邈不如
送孔憲副赴廣西
十年大夫官亦榮蕭然被服仍儒生胸中自有萬人敵
何勞擐甲兼操兵嶺南羣蠻昔猖獗干戈滿眼尸縱横
連民竄伏遍荒野高州殘破餘空城是時君來作民牧
仰天誓欲安黎民身騎羸馬從孱卒瘴嶺惡谿循數程
羣蠻望見遥相驚我來惟仗信與誠片言開諭纔脱口
馬前羅拜咸輸情腰懸木牌悉聽命手斷藥矢誰違盟
弱男寡婦免係累山谷日昏猶哭聲惟連惟高我守令
汝獞汝猺我父兄軍中主帥驕心萌謂此已降皆可刑
獨將一身保萬口訖今軍旅休南征君于異類且有德
斯民眷眷能相傾祝良張喬世重見人物信是吳中英
外臺遷擢終借寇上國追随爭識荆同鄉數聆情話好
偏怪不肯誇功成邇來用兵貴神速(時有威寧海之襲)下僚旋
踵登公卿以君累歲出死力有司豈合先知名迢迢桂
管古所置領&KR0702;再作西南行投荒歴險自無怨公道籍
籍歸時評功勲聊爾錄二四碑文敢擬淮西平
分服字韻送姜恒頫御史赴南京便養
落花芳草連平陸驄馬行行入南服豈無斗酒可留君
白頭高堂懷就祿婁水雲低異太行秣陵天近如韋曲
過庭莫道諫書稀手中自削三千牘
送伊德載赴南京刑部
闕下争看進士袍南行又喜入刑曹青雲闊步空塵土
丹鳳孤飛好羽毛茂苑百年門巷舊(先世吳人)甲科兩世姓
名高(叔侃丙辰進士)不須分禄遥為養甘旨公餘手自操
送沈良臣(家有宋高宗書良惠堂扁)
杏苑春風後車塵帶落花儒衣初出郭御扁舊傳家易
許丁寬講詩從沈約誇扁舟明日路江上暮雲遮
寄李貞伯
金母橋頭置隠居近來清思復何如遥知舶趠風吹盡
燕子催人好束書
分韻得肅字送林朝信
十年戴法冠能使百僚肅共瞻風裁高鵷班聳孤鵠平
生獻替心奏草惟自讀聖皇記老成昨喜批薦牘議從
吏曹公初起假夢卜輟君副臬司萬里騁遐䠱章服增
輝煌金貂映朱襮雅志在澄清奸邪首仍觸昔聞走豺
狼今見蟄蛇蝮團團八桂林得此一枝足薰風吹雙旌
欲渡江水綠餞别襍交親天氣適炎燠酒闌横槊喧醉
墨已盈軸羨君有兹行晝錦非所欲實惟家慶全樂哉
難具錄
送沈晉州材美
賢名曾是故鄉聞壯歲高科靜不羣座上誰為黃叔度
牓中吾愛沈休文鞭蒲此去猶無用符竹從來豈易分
吏散午衙公事簡定將書史對爐熏
送僧永岡歸吳住白馬寺
石縫梅泉一縷清早年依此學無生紫藤垂隖人迂步
白馬䭾經寺得名法席坐揮㯶拂短官河去上木杯輕
山中試茗何時好擬借禪房折脚鐺
得賀美之書言吳民被灾
書來吳下少浮沈入手猶疑得好音泉客美珠俄化血
田家新榖巳剜心附毛却恨皮何在竭澤安知水不深
肉食詞林無寸補短吟聊復代官箴
送賀其厚迎其弟觧元其榮喪南歸
臨别悤悤把客裳愛君誰比四明狂只從門外看扶柩
肯信詩中咏䦧墻諸子讀書應不廢故人沿路定相將
明朝我更成寥落西館塵生六尺牀
分題豐樂亭送文宗儒太僕
何處亭成樂歲豐琅邪山在亂雲中西南林壑誇尤美
六一文詞信獨工幽谷泉鳴琴操古石屏路轉酒船通
幸當歸馬滁陽日此地來遊興不空
送楊君謙
子有好學名得之直從幼矻矻忘其疲每以夜為晝誰
令不自愛坐與簡編鬭旋致心腹間有病肝肺候鄉予
嘗謂子文筆真似舅(欽謨)舅也昔養痾亦在掇科後七日
儀部官在告月且又服藥未見功具䟽遂入奏昨朝獲
俞旨顔面喜欲皺西風作新寒南去不可逗相過一何
䟽相别一何驟子去固欣然孰與箴老謬惟予有書癖
舍書莫能救譬如病酒人戒飲貌愈瘦何如稍飲之病
去漸復舊子病偶類兹簡編實醇酎茹多仍吐之紙上
發竒秀三年當復來觀子所成就
丁未春試畢送吳中四進士歸省
毛珵貞甫
春牓名高第幾行自誇毛義出吾鄉班聯玉陛通朝籍
政試銀臺挾奏章新製衣冠歸故里近將舟楫倚迴塘
君恩浩蕩應難忘仰見門前進士坊
陸完全卿
鄉書高薦赴南宫又見名題甲牓中王弼易編真有得
陸機文賦早偏工身辭霄漢天門近宅傍江湖水路通
却藉君恩為母夀綵衣頻著舞春風
楊錦尚絅
禮闈曾忝校文章筆勢如流欲擅場已向天門看放牓
又傳恩詔許還鄉畫船得意春風順綵服承顔白日長
爲語時人莫相羨晏嬰心不在揚揚
吳鋆汝礪
遠承恩詔許寧親誰是高堂具慶人遠去不勞東道主
暫留真作北都賓賢科始覺文章貴仕版高題姓字新
總道故鄉風物好壯年為國在經綸
送趙栗夫歸省
生當全盛時仍遇至樂事豈因掇高科不在登貴仕故
園寄吳江游釣舊為戲别來餘七年往往入夢寐家有
大父母八袠行且至手題數行書昨者附鄉使書云我
衰矣久望汝歸侍汝父母猶壯歸日尚可遲老人風中
燭此語真善譬此意豈不知此願獨不遂明主勤萬幾
曠職儆有位故緩歸省期俾盡匪懈義而况宵旰間切
切在法吏私情苦難伸如縶千里驥遥望天之南安得
插雙翅終推舜文心天下以孝治一朝恩詔頒跪聽殊
足慰又如驥欲奔始脱銜與轡悤悤治行裝舊館視若
棄戴感明主恩仍給道里費長河引輕舟連日風更利
鱸鄉適新秋水芳散荷芰日出垂虹橋駢肩看乘駟登
堂問起居稱夀先舉觶此髫者吾兒彼冠者汝季各令
向前拜起立亦以次鄰里爭入門感嘆共驚異班白映
錦衣三世一堂備此樂難具陳盡出上所賜努力在他
年圖報端可冀
送彭教諭道赴長洲學(先任吳縣學)
遠為鄉邦賀得師扁舟南去莫遲遲還從蘇郡更新學
重見胡公舉舊規難弟追思如昨曰諸生相候已多時
清門久忝斯文契贈别安能惜賦詩
送賀御史出守蘇州
吳民方切九重憂祖道休將五馬留朝著久稱才御史
封疆還屬古諸侯香凝燕寢韋郎咏舟過花橋白傅游
我忝郡人無以頌擬叨循吏傳重修
送原已還南京分依字韻
溽暑猶未退頗覺槐隂稀栖燕久相識鳴蜩靜還飛昨
者冒江雨遠來自京畿重念交親意時時疑我扉晩凉
理舊話海月流清輝西堂設臥榻夜永風褰幃惟子官
醫院績美誰能譏入朝復陛見咫尺瞻天威銓曹已書
最旅舍仍言歸諒亦戀老拙所重定省違幸哉被封典
恩光照庭闈白頭自足樂無勞製斑衣行旌向晩動酒
盡情依依
次韻沈啟南自治生壙見寄二首
射瀆西行水路斜細論形勢見隆窪宋儒尚作山林議
郭氏真稱地理家親手銘文鐫白石鄰僧香火傍丹霞
久知詩骨偏強健曳枝何妨閱歲華
倚壙高歌對斷厓鄰人安得此襟懷門深拱木栽培徧
山近浮雲坐卧偕曾子啟予言不妄莊生息我意終乖
司空自有藏身地不學劉伶說便埋
夏太常輓章
鳳池宣詔荷文皇書藝當年獨擅場蕺嶺遠師王逸少
鑑湖終賜賀知章垣西筆翰傳中舍海上樓船載太常
幽室築成方晝寢誰將前輩擬清狂
送李貞伯致仕
引去誰謀及故人買田陽羨遂成真張公洞口終期我
金母橋邊早置身郡志續修知舊事鄉筵初會得嘉賓
百年風節人爭仰笑對清波白髮新
送仲山赴廣東參政
久從夏官卿分署專典選幕府累上功鑒别殊不倦吏
胥服精強寮寀推老練以兹績屢書有最却無殿属當
黜幽時諸省多獲譴山公重人才啟事遂登薦御批由
論定豈藉氣力援參政三品官後世號方面坐鎮惟大
藩宣化及州縣孰云瀕海遥炎蒸少霜霰民物誇繁雄
此地今稱善米粟出要荒賦入同禹甸公田况早收積
蓄搃饒羨已不煩催科况乃免鞫讞中年始入廣身已
脱俗喭鯨波就再涉瘴海亦乘傳章服耀金緋真不忝
恩眷公餘適情暇發篋得詩研山川有諸竒題咏語頃
遍此行信堪喜更喜過家便十載别吳門親友幸相見
衣錦當晝行璽書目爭眩行哉不可緩我獨重戀戀平
生托心知故舊莫予先都下嘗合幷秋社異鴻燕時往
過園居辨析啟文卷海月故延留盤蔬襍藜莧往往入
夜還行歌共羣彦孤懷今何如誰復容鄙狷久旱得微
雨南風特狂煽城東大道旁樹暗時節變嚶嚶求友聲
黃鳥聽百囀臨别心惘然舉酒未能餞
送朱堯民
陣雨起凉颸新秋迎溽暑悤悤即言旋晩共園亭語泥
淖一尺深驢軍在郊墅路人勿相疑不是從遷舉
永定寺在予家西唐韋刺史集有咏閒齋北池
等古詩至元高季廸等又有經永定廢寺詩厥
後構造復完而堂揭海印舊牓乃元台哈布哈所
書極雄偉可觀今年秋寺忽燬于火予少嘗讀
書于此者因為詩惜之
廢寺經行處前人句裏來一朝不戒火百歲幾掄材齋
閣空春樹池塘滿刦灰舊遊真不忘誰掃讀書臺
過先塋登南横山絶頂時表弟吳子高侄奎奕
及兒子奭奐侍行
南山翠色與雲齊萬級登攀石作梯水入太湖縈白練
樹依重嶺簇青藜雊鳴麥隴聞田雉角解松林遇野麑
日莫載瞻塋域近恩光新沐首頻低
送濟之歸省
冰花欲結潞河灣驛棹南行未許閒恩賜已知千鎰重
夀容應見兩眉彎天高鴻燕難相值(予再入翰林而濟之適去)春到
江湖及早還安得從行仍作伴勝游當共了西山(范石湖游)
(洞庭山詩云西山纔了又東山予往年己游東山獨欠西山之游耳)
哀文宗儒
吾鄉沈衢州遠致尺書在發書報文侯有疽發于背我
憂體肥人此病恐為害猶冀有良醫或倚以致瘥憂懷
適浹旬浙疏馳獨快乃六月七日死期特兼載哀哉此
良牧天奪真可怪念昔為永嘉勤政略不懈豪民戶先
鋤滛鬼祠必壊撫下自仁術百里免凋瘵及此領郡將
先聲過疆界窮谷爭入迎耄倪搃羅拜君初聞再起仕
路厭行邁因察民情懽下車始無悔爬梳積弊源一旦
決欲潰坐堂日孜孜訪問及細碎孰為狼所貪孰為蚊
所嘬犴獄滿冤囚親手為破械去歲東海涯光氣作妖
怪横飛類鬼車數丈無首戴具䟽即自劾遂及弊事概
謂此如許除吾寧自引退有司格不行當道有窒礙公
退長太息空負民所愛吾惟盡職業庶償為守債使民
自安堵守法勿就逮百家立為約禮義相告戒民曰賢
侯言敢不各敬佩君終抱憂思弊事卒吾敗大者如鎔
鐡骨髄竭稱貸彼力固已窮吾體亦真憊遥遥走一使
去求乃至再知已搃愛才不使投匭内孰知今日事俄
有此變態凡君求歸休民輒嘆無賴羣情達銓曹以及
寮與寀今也魂茫茫棺歸只空廨豈惟民無依失侣嗟
我輩久為晩年期几杖作鄉會對酒乏清言臨事無善
誨城西多舊游山色愁晩對有穴未及臨淚盡繼以嘅
美曹太守毁淫祠
神邪妖邪我不知相版五色錯襍施墻隅小廟瓦數片
吳下人家家有之家人有病問卦師師云汝病神所爲
殺猪烹羊陳祭品謳歌贊嘆上酒巵侑以吹竹仍彈絲
獻以茶筵具酒席宛如生人宴會時有酒自豐病自危
吳人豈皆白鬚眉如何至死猶不悟惡俗信鬼不信醫
豈惟生死于神聽商賈出入聽指撝賢哉黃堂曹太守
諭民此事何不思聰明正直者為神焉肯嗜汝酒與犧
祭者得生不祭死神道所好何偏私且彼為神既尊貴
身居小廟嗟何卑汝民愚昧誠可憫憫汝徒費空家資
太守升堂朝出令民心敬信猶蓍龜爭持神像出門毁
烈火三日焚無遺端如人醉今始醒風化頓覺隨時移
唐有狄公任廵使美政先聞毁淫祠後來入朝作賢相
邪鬼安敢侮與欺我願吳人常奉令自此崇正無復疑
祖先為祭祭勿薄五祀當祭祭勿遲遂成美俗載郡志
當與賢守名同垂
題沈良德送行圖
不用高歌陟屺篇賜歸真慰母心懸翟冠自送雙笄總
綵服重裁兩袖翩九世醫名多積德一門科第摠稱賢
吳中秋到慈幃啟盡說宜將盛事傳
送文侍御宗嚴奉使河南
盡說文家好弟兄更誇仲氏繡衣明憲臺此日官為重
軍政多年例巳成花下莫辭清酒薄津頭遥望畫船輕
從來練達民間事不負朝廷是此行
吳都文粹續集卷五十一
