吳都文粹續集卷四十八明錢穀撰
詩
八關齋詩三首支遁
間與何驃騎期當為合八關齋以十月二十二日集
同意者在吳縣土山墓下三日清晨為齋始道士白
衣凡二十四人清和肅穆莫不靜暢至四日朝衆賢
各去予既樂野室之寂又有掘藥之懷遂便獨往於
是乃揮手送歸有望路之想靜拱虚房悟外身之真
登山采樂集岩水之娛遂援筆染翰以慰二三子之情
建意營法齋里仁契朋儔相與期良辰沐浴造閒丘穆
穆升堂賢皎皎清心修窈窕八關客無鍵自綢繆寂然
五習真亹亹勵心柔法鼓進三勸激切清訓流悽愴願
弘濟闔堂皆同舟明明玄表聖應此童蒙求存誠一室
裏三界贊清幽嘉祥歸宰相藹若慶雲浮
其二
三悔啟前朝雙懺暨中夕鳴琴戒朗旦備禮寢玄役蕭
索庭賓離飄颻隨風適踟蹰岐路隅揮手謝内析輊軒
馳中田熠熠陵電擊息心投倦步鈴鈴振金策引領望
征人悵恨孤思積咄矣形非我外物固巳寂吟咏歸虚
房守貞玩幽賾雖非一往游且以閒自適
其三
靖一潜蓬廬愔愔詠初九廣漢排林篠流飇洒隙牖從
容遐想逸采藥登崇阜﨑嶇升千尋蕭條臨萬畆望山
樂榮松瞻澤哀素柳解帶長陵坂婆娑晴川右冷風解
煩懷寒泉濯温手寥寥神氣暢欽若盤春藪遠度冥三
才怳惚喪神偶遊觀同隠丘愧無連化肘
吳趨行梁元帝
水裏生䓤翅池心恒欲飛蓮花逐牀返何時乘䑽歸
吳音清柔歌則窈窕洞徹切於感慕故樂府有吳趨
行又曰吳歈皆以音擅天下佗郡不及也陸士衡亦
有吳趨行道吳風之清淑兹不復採
伍子胥鮑機
忠孝誠無報感義本投身日暮江波急誰憐漁丈人楚
墓悲猶(一作空)在吳門怨(一作恨)未申
王世容歌
王世容政無雙省徭役盜賊空
按吳錄曰王鐔字世容為武城令民服德化宿惡奔
逃故父老歌之
吳孫亮初童謠
吁汝恪何若若蘆葦單衣篾鉤絡於何相求楊子閣
按宋書五行志曰吳孫亮初童謠按楊子閣者反語
其石子堈也鉤絡鉤帶也及諸葛恪死果以葦席褁
其身篾束其腰投之石子堈後聽恪故吏收葬求之
於此堈云
吳孫亮初白鼉鳴童謠
白鼉鳴龜背平南郡城中可長生守死不去義無成
白鼉鳴張籍
天欲雨有東風南谿白鼉鳴窟中六月人家井無水夜
聞白鼉人盡起
考宋書五行志曰吳孫亮初公安有白鼉鳴童謠其
曰南郡城可長生者有急易以逃也明年諸葛恪敗
其弟融鎮公安亦見襲融刮金印龜服之而死鼉本
有鱗介甲兵之象也
孫皓初童謠
寧飲建業水不食武昌魚寧還建業死不止武昌居
按宋書五行志曰吳孫皓初童謠按皓尋遷都武昌
郡民泝流供給咸怨毒焉
晉吳中童謠
寧食下湖荇不食上湖蓴庾吳没命喪復殺王領軍
按宋書五行志曰晉庾義在吳郡時吳中童謠無幾
何而庾義王洽相繼亡
送李擢游江東王昌齡
清洛日夜漲微風引孤舟離腸便千里遠夢生江樓楚
國橙橘暗吳門煙雨愁東南具今古歸望山雲收
送姚司法歸吳
吳掾留觴楚郡心洞庭秋雨海門陰但令意遠扁舟送
不道滄江百丈深
嚴子瀨東送馬處直歸蘇劉長卿
望君舟已遠落日潮未退目送滄海帆人行白雲外江
中遠回首波上生微靄秋色姑蘇臺寒流嚴子瀨相送
苦易散動别知難會從此日相思空令減衣帶
吳中聞潼關失守因奉寄淮南蕭判官感興一
章並索遠和
一鴈飛吳天羇人傷暮律松江風嫋嫋波上片帆疾木
落姑蘇臺霜收洞庭橘蕭條長洲外唯見寒山出朔馬
嘶秦雲漢兵亂相失關中因竊據天下共憂慄南楚有
瓊枝相思怨瑶瑟一身寄滄洲萬里看白日赴敵甘負
戈論兵勇投筆臨風但攘臂擇木將委質不如歸遠山
雲卧飯松栗
送李員外使還蘇州兼呈前袁州李使君
别離共成怨衰老更難忘夜月留同舍秋風在遠鄉朱
絃徐向燭白髮彊臨觴歸獻西陵作誰知此路長
却赴南邑留别蘇臺知巳
又過梅嶺上歲歲北枝寒落日孤舟去青山萬里看猿
聲湘水靜草色洞庭寬已料生涯事唯應把釣竿
送陸灃還吳中
瓜步寒潮送客楊柳暮雨沾衣故山南望何處秋草連
天獨歸
使回赴蘇州道中作
春風何事遠相催路盡天涯始却回萬里無人空楚水
孤帆送客到魚臺
在江南贈宋五之問駱賓王
井絡雙源濬陽侯九派長淪波通地穴輸委下歸塘别
島籠朝蜃連州擁夕陽韞珠成積潤讓璧動浮光浮光
疑折木積潤疎圓沚玉輪涵地開劍匣連星起風煙標
迥秀英靈信多美懷德踐遺芳端操慚謀巳謀巳謬觀
光牽迹彊悽惶揆拙迷三省勞生昧兩忘弹隨空被笑
獻楚自多傷一朝殊默語千里異炎凉炎凉幾遷貿川
陸疲臻湊積水架吳濤連山横楚岫風月雖殊昔星河
猶是舊姑蘇望南浦邯鄲通北走北走平生親南浦别
離津瀟湘一超忽洞庭多苦辛秋江無綠芷寒汀有白
蘋采之將何遺故人漳水濱漳濱已遼遠江潭未旋返
為聽短歌行當想長洲苑露金薰菊岸風佩搖蘭坂蟬
鳴稻葉秋鴈起蘆花晩晩秋雲日明亭皋風霧清獨負
平生氣空牽搖落情占星非聚德夢月詎懸名寂寥傷
楚奏凄斷泣秦聲秦聲懷舊里楚奏悲無巳郢路少叢
臺叢臺富竒士温輝凌愛日壯氣驚寒水一願重風雲
三冬足文史文史盛紛綸京洛多風塵猶輕五車富未
重一囊貧李仙非易托蘇鬼曲難因不惜勞歌盡誰為
聽陽春
夕次舊吳
維舟背楚服振策下吳畿盛德弘三讓雄圖枕九圍黃
池通覇迹赤壁暢戎威文物俄遷謝英靈有盛衰行嘆
䲭夷没遽惜湛盧飛地古煙塵暗年深館宇稀山川四
望是人事一朝非懸劍空留信忘珠尚識機鄭風遥可
託關月渺難依西北雲逾滯東南氣轉微徒懷伯通隠
多謝買臣歸惟有荒臺露薄暮溼征衣
贈萬生下第還吳郎士元
直道多不偶美才應息機覇陵春欲暮雲海獨言歸為
客成白首入門嗟布衣蓴羹若可憶慚出掩柴扉
送文暢上人東遊權德輿
桑門許辯才外學接宗雷護法麻衣淨翻經貝葉開塵
喧知不染妄想自堪哀載結西方社師遊早晚迴
送陸書還吳武元衡
君住包山下何年入帝鄉成名歸舊業嘆别見秋光橘
柚吳洲遠蘆花楚水長我行經此路京口向雲陽
贈吳門邕上人皇甫曾
春山唯一室獨坐草凄凄身寂心成道花閒鳥自啼細
泉松徑裏返景竹林西晚與門人别依依出虎谿
送陸鴻漸山人採茶迴
千峰待逋客香茗復叢生采摘知深處煙霞羨獨行幽
期山寺遠野飯石泉清寂寂然燈夜相思一磬聲
送滕元擢第歸州拜親岑参
送爾姑蘇客滄波秋正凉橘懷三顆去桂折一枝香湖
上山當舍天邊水是鄉江村人事少時作捕魚郎
送禇十二藻擢第歸吳覲省錢起
林表吳山色詩人思不忘向家流水便懷橘綵衣香滿
酌留歸騎前程未夕陽愴兹滄海去誰惜杜蘅芳
送陸贄還蘇州
鄉路歸何早雲間喜擅名思親盧橘熟帶雨客帆輕夜
火臨津驛晨鐘隔浦城華亭養仙羽許日再飛鳴
送蘇州姚長史戴叔倫
江城驛路長煙樹過雲陽舟領青絲纜人歌白玉郎葛
衣行柳翠花簟宿荷香别有心期處湖山滿訟堂
送李明府使蘇州便赴告期
莫言水國去迢迢白馬吳門見不遥楓樹林中經楚雨
木蘭舟上蹋江潮空山古寺千年石翠色寒隄百尺橋
早晚盧家蘭室外珊瑚玉佩徹青霄
奉送蘇州李十五長史丈之任杜甫
星坼台衡地曾為人所憐公侯終必復經術竟相傳食
德見從事克家何妙年一毛生鳳穴三尺獻龍泉赤壁
浮春暮姑蘇落海邊客間頭最白惆悵此離筵
壯遊
往者十四五出遊翰墨場斯文崔魏徒以我似班楊七
齡思即壯開口咏鳳凰九齡書大字有作成一囊性豪
業嗜酒嫉惡懷剛腸脱略小時輩結交皆老蒼飲酣視
八極俗物都茫茫東下姑蘇臺已具浮海航到今有遺
恨不得窮扶桑王謝風流遠闔閭丘墓荒劍池石壁側
長洲芰荷香嵯峨閶門北清廟映迴塘每趨吳泰伯撫
事淚浪浪枕戈憶勾踐渡浙想秦皇蒸魚聞匕首除道
哂要章越女天下白鑑湖五月凉剡溪藴秀異欲罷不
能忘歸帆拂天姥中歲貢舊鄉氣劘屈賈壘目短曹劉
牆忤下考功第獨辭京尹堂放蕩齊趙間裘馬頗清狂
春歌叢臺上冬獵青丘旁呼鴈皂櫪林逐獸雲雪岡射
飛曾縱鞚引臂落&KR1175;鶬蘇侯據鞍喜忽如攜葛彊快意
八九年西歸到咸陽許與必詞伯賞遊實賢王曳裾置
醴地奏賦入明光天子廢食召羣公會軒裳脱身無所
愛痛飲信行藏黑貂寧免敝斑鬢兀稱觴杜曲晚耆舊
四郊多白楊坐深鄉黨敬日覺死生忙朱門任傾奪赤
族迭罹殃國馬竭粟豆官鷄輸稻梁舉隅見煩費引古
惜興亡河朔風塵起岷山行幸長兩宫各警蹕萬里遥
相望崆峒殺氣黑少海旌旗黃禹功亦命子涿鹿親戎
行翠華擁吳岳螭虎噉豺狼爪牙一不中胡兵更陸梁
大軍載草草凋瘵滿膏肓備員竊補衮憂憤心飛揚上
感九廟焚下憫萬民瘡斯時伏青蒲廷諍守御牀君辱
敢受死赫怒幸無傷聖哲體仁恕寓縣復小康哭廟灰
燼中鼻酸朝未央小臣議論絶老病客殊方鬱鬱苦不
展羽翮困低昂秋風動哀壑碧蕙捐微芳之推避賞從
漁父濯滄浪榮華敵勲業歲暮有嚴霜吾觀鴟夷子才
格出尋常羣兇逆未定側佇英俊翔
送張舍人之江東李白
張翰江東去正値秋風時天清一鴈遠海闊孤帆遲白
日行欲暮滄波杳難期吳洲如見月千里幸相思
送崔度還吳度故人禮部員外輔國子於其還
輒致惓惓之意
幽燕沙雪地萬里盡黃雲朝吹歸秋鴈南飛日幾羣中
有孤鳳雛哀鳴九天聞我乃重此鳥綵章五色分胡為
雜凡禽鷄鶩輕賤君舉手捧爾足疾心若火焚拂羽淚
滿面送之吳江濆去影忽不見躊蹰日將曛
金陵送張十一再遊東吳
張翰黃花句風流五百年誰人今繼作夫子世稱賢再
動遊吳棹還浮入海船春光白門柳霞色赤城天去國
難為别思歸各未旋空餘賈生淚相顧共凄然
贈張旭李頎
張公性嗜酒豁達無所營皓首窮草隸時稱太湖精露
頂據胡牀長叫三五聲興來灑素壁揮筆如流星下舍
風蕭條寒草滿戸庭門家何所有生事如浮萍左手持
蟹螯右手執丹經瞪目視霄漢不知醉與醒諸賓且方
坐旭日臨東城荷葉裹江魚白甌貯香秔微祿心不屑
放神於八紘時人不識者即是安期生
春日長安送從弟尉吳李嘉祐
春愁能浩蕩送别又如何人向吳臺遠鶯飛漢苑多見
花羞白髮因爾憶滄波好是神仙尉前賢亦未過
送恂上人還吳儲光羲
洛城本天邑洛水即天池君王既行幸法子復來儀虛
室香花滿清川楊柳垂乘閒道歸去遠意誰能知
送沈校書吳中搜書
郊外亭皋遠野中岐路分苑門臨渭水山翠雜春雲春
閣多遺典吳臺訪闕文君王思校理莫滯清江濆
賦得館娃宫送王山人游江東盧綸
蒼蒼楓樹林草合廢宫深越水風浪起吳王歌管沈燕
歸巢巳盡鶴語冢難尋旅泊彼何夜希君抽玉琴
送王錄事赴任蘇州
古堤迎拜路萬里一帆前潮作澆田雨雲成煑海煙吏
閒惟重法俗富不憂邊西掖今宵咏還須寄阿連
驛中望山戲贈渭南尉陸贄
官微多懼事多同拙性偏無主驛功山在門前登不得
髮毛衰盡落塵中
郡楼春宴韋應物
衆樂雜軍鞞高楼邀上客思逐花光亂賞餘山景夕為
郡訪凋瘵守程難損益聊假一杯歡暫忘終日迫
寄李蘇州兼示楊瓊白居易
真娘墓頭春草碧心奴鬢上秋霜白為問蘇臺酒席中
使君歌笑與誰同就中猶有楊瓊在堪上東山伴醉翁
答劉夢得白太守行
吏滿六百石昔賢輙去之秩登二千石今我方罷歸我
秩訝已多我歸慚已遲猶勝塵土下終老無休期卧乞
百日告起吟五篇詩(謂將罷官自吟五首)朝與府吏别暮與州民
辭去年到郡時麥穗黃離離今年去郡日稻花白霏霏
為郡巳周歲半歲罹旱飢襦袴無一片甘棠無一枝何
乃老與幼泣别盡沾衣下慚蘇人泣上愧劉君辭
蘇州李中丞以元日郡齋感懷詩寄示微之及
予輙依來篇七言八韻走筆奉答兼呈微之
白首餘杭白太守落魄抛名來已久一辭渭北故園春
再把江南新歲酒杯前歌笑徒勉彊鏡裏形容漸衰朽
領郡慚當潦倒年隣州喜得平安友長洲草接松江岸
曲水荷花鏡湖口老去還能痛飲無春來曾作閒游否
憑鶯傳語報李六倩鴈將書與元九莫嗟一日日催人
且貴一年年入手
除蘇州刺史别洛城東花
亂雪千花落新絲兩鬢生老除吳郡守春别洛陽城江
上今重去城東更一行别花何用伴勸酒有殘鶯
赴蘇州至常州答賈舍人
杭城隔歲轉蘇臺還擁前時五馬回厭見簿書先眼合
喜逢杯酒暫眉開未酬恩寵年空去欲立功名命不來
一别承明三領郡甘從人道是粗才
去歲罷杭州今春領吳郡慚無善政聊寫鄙懷
兼寄三相公
為問三丞相如何秉國鈞那將最劇郡付與苦慵人豈
有吟詩客堪為持節臣不才空飽煖無惠及飢貧昨卧
南城月今行北境春鉛刀磨欲盡銀印換何頻杭老遮
車轍吳童掃路塵虛迎復虛送慚見兩州民
自到郡齋僅經旬日方專公務未及宴遊偷閒
走筆題廿四韻兼寄常州李舍人湖州崔郎中
仍呈吳中諸客
渭北離鄉客江南守土臣涉途初改月入境巳經旬甲
郡標天下環封及海濱版圖十萬戸兵籍五千人自頋
才能少何堪寵命頻冒榮慚印綬虚奬負絲綸(除蘇州制云藏)
(於巳為道義施於物為政能在公形骨骾之言合郡有襦袴之樂)候病須通脉防流要
塞津救煩無若靜補拙莫如勤削使科條簡攤令賦役
均以兹為報效安敢不躬親襦袴提於手韋絃佩在紳
敢辭稱俗吏且願活疲民常(常州)未徵黃覇湖(湖州)猶借寇
恂愧無鐺脚政(河北三郡相鄰皆有善政時為鐺脚刺史見唐書)徒忝犬牙鄰
制誥誇黃絹(美賈常州也)詩篇占白蘋(美崔吳興也)銅符抛不得
(自謂也)瓊樹見無因警寐鐘傳夜催衙鼓報晨惟知對胥
吏未暇接親賓色變雲迎夏聲殘鳥過春麥風非逐扇
梅雨異随輪武寺山如故(武丘寺也)玉楼月自新(郡内東南楼名)池
塘閒長草絲竹廢生塵暑遣澆神酎晴教晒舞茵待還
公事了亦擬樂吾身
寄劉蘇州
去年八月哭微之今年八月哭敦詩何堪老淚交流日
多是秋風搖落時泣罷幾回深自念情來一倍苦相思
同年同病同心事除却蘇州更是誰
喜劉蘇州恩賜金紫遙想賀宴以詩慶之
海内姑蘇太守賢恩加章綬豈徒然賀賓喜色欺杯酒
醉妓歡聲遏管絃魚葺佩鱗光照地鶴銜瑞帶勢冲天
莫嫌鬢上些些白金紫猶來稱長年
送蘇州李使君赴郡二絶句
憶抛印綬辭吳郡衰病當時巳有餘今日賀君兼自喜
八迴看換舊銅魚(予自罷蘇州及兹換八刺史也)
館娃宫深春日長(館娃宮今靈岩寺也)烏鵲橋高秋夜凉(烏鵲在蘇州南)
(門)風月不知人世變奉君直似奉吳王
送王卿使君赴任蘇州因思花迎新使君感舊
遊寄題郡中木蘭西院
一别蘇州十八載時光人事隨年改不論竹馬盡成人
亦恐桑田半為海鶯入故宫含意思花迎新使生光彩
為報江南風月知至今白使君猶在
白太守行劉禹錫
聞有白太守抛官歸舊谿蘇州十萬戸盡作嬰兒啼太
守駐行舟閶門草凄凄揮袂謝啼者依然兩低眉朱戸
非不崇我心如重狴華池非不清意在寥廓栖夸者竊
所怪賢者默思齊我為太守吟題在隠起珪
赴蘇州酬别樂天
吳郡魚書下紫宸長安廄吏送朱輪二南風化承遺愛
八咏聲名躡後塵梁氏夫妻為寄客陸家兄弟是州民
江城春色追遊處共憶東都舊主人
到郡未浹日登西楼見樂天題詩因即事以寄
(樂天自此郡謝病西歸)
湖上收宿雨城中無晝塵楼依新柳貴池帶亂苔春雲
水正一望簿書來繞身煙波洞庭路愧彼扁舟人
早夏郡中書事
水禽渡殘月飛雨灑高城華堂對佳樹簾廡含曉清拂
鏡整危冠振衣步前楹將吏儼成列簿書紛來縈言下
辨曲直筆端生交爭虛懷詢病苦懷律操剽輕關吏告
無事歸來解簮纓高簾覆朱閣忽耳聞調笙
郡齋書懷江南白尹兼簡分司崔賓客
謾讀圖書三十車年年為郡老天涯一生不得文章力
百口空為飽煖家綺季衣冠稱鬢面吳公政事副詞華
還思謝病吟歸去同醉城東桃李花
詶樂天見貽賀金紫之什
久學文章含白鳳却因政事賜金魚郡人未識聞謠詠
天子知名與詔書珍重和詩呈錦繡願言歸計並園廬
舊來詞客無多位金紫同遊誰得如
送從弟戴玄往蘇州張籍
楊柳閶門路悠悠水岸斜乘舟向山寺著屐到漁家夜
月江柑樹秋風白藕花江天詩景好迴日莫令賒
送陸暢
共踏長安街裏塵吳州獨作未歸身胥門舊宅今誰住
君過西塘與問人
送從弟彤東歸
雲水東南兩月程貪歸慶節馬蹄輕春橋欲醉攀花别
野路閒吟觸雨行詩價已高猶失意禮司曾賞會成名
舊山風月知應好莫過秋時不到京
送從弟徹東歸
緱山領印知公奏才稱同時盡不如奉使賀成登册禮
陪班看出降恩書迴程去在秋塵裏受詔辭歸曉漏初
早晩行為朝署拜閒坊買宅作鄰居
送人遊吳李頻
楚田開霽後草色與君看積水浮春氣深山帶雨寒毘
陵孤月出建業一鐘殘為把鄉書去因收别淚難
尋陸鴻漸不遇皎然
移家雖帶郭野徑入桑麻近種籬邊菊秋來未著花扣
門無犬吠欲去問西家報道山中去歸來每日斜
送司空曙之蘇州苗發
盤門吳舊地蟬盡早秋時歸國人皆久移家君獨遲廣
陵經水宿建業有僧期若到棲霞寺應看江總碑
戲代李恊律松江有贈許渾
蜀客操琴吳女歌明珠十斛是天河霜凝薜荔怯秋樹
露滴芙蓉愁晩波蘭浦遠鄉應解佩柳堤殘月未鳴珂
西楼沈醉不知散潮落洞庭洲渚多
宿望亭館寄蘇州一二同志
候館人稀夜自長姑蘇城遠樹蒼蒼江湖水落高楼迥
河漢秋歸廣簟凉月轉碧梧移鵲影露低紅葉溼螢光
西園詩侣應多思莫醉笙歌掩畫堂
送劉禹錫郎中赴蘇州姚合
三十年來天下名銜恩東守闔閭城初驚函谷眠山驛
漸入梁園問水程霽日滿江寒浪靜春風繞郭白蘋生
虎丘野寺吳中少誰伴吟詩月裏行
送王閈歸蘇州劉商
深山窮谷没人來邂逅相逢眼漸開雲鶴洞宫君未到
夕陽帆影幾時回
五湖汪遵
巳立平吳伯越功片帆高颺五湖風不知戰國官榮者
誰似陶朱得始終
西施羅隠
讓高泰伯開基日賢見延陵復命時未會子孫因㡳事
解崇臺榭為西施
嘲陸暢元和内人
十二層楼倚翠空鳳鸞相對並梧桐雙成走報監門衛
莫使吳歈入漢宫
解嘲陸暢
粉面仙郎選聖朝偶逢秦女學吹簫須教翡翠聞王母
不奈烏鳶噪鵲橋
送常熟錢尉范仲淹
姑蘇臺下水如藍天賜仙鄉奉旨甘梅淡柳黃春不淺
王孫歸思滿江南
依韻和蘇州蔣密學
餘杭偶得借麾來山態雲情病眼開此樂無涯誰可共
詩仙今日在蘇臺(白樂天謂韋蘇州為詩仙)
依韻荅蔣密學見寄
東南為守慰衰顔憂事渾祛樂事還鼓吹夜歸湖上月
樓臺晴望海中山奮飛每羨冥鴻遠馳騁終慚老驥閑
此日共君方偃息是非榮辱任循環
成都進士杜暹伯升出家名法通往來吳中
蘇軾
欲識當年杜伯升飄然雲水一孤僧若教俯首隨韁鎖
料得如今似我能
吳中田婦歌
今年粳稻熟苦遲庶見霜風來幾時霜風來時雨如瀉
耙頭出菌鎌生衣眼枯淚盡雨不盡忍見黃穗卧青泥
茒苫一月隴上宿天晴穫稻隨車歸汗流肩頳載入市
價賤乞與如糠粞賣牛納税拆屋炊慮淺不及明年飢
官今要錢不要米西北萬里招羌兒龔黃滿朝人更苦
不如却作河伯婦
寄賀方回黃庭堅
少游醉卧古藤下誰與愁眉唱一杯解作江南斷腸句
只今惟有賀方回
癸亥立春日泊舟吳會亭范成大
去年春盤浙江驛湛湛清波動浮石今年春盤吳會亭
冥冥細雨溼高城天邊作客風沙裏今年去年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐稳何當歸
半塘
桺暗閶門逗曉開半塘塘下越谿回炊煙擁柂船船過
芳草緣堤步步來
送丘為下第歸蘇州嚴維
滄江一身客獻賦空十年明主豈能好今人誰舉賢國
門税征駕旅食謀言旋皦日媚春水綠蘋香客船無媒
既不達予亦思歸田
書情上李蘇州
東土苗人尚有殘皇皇亞相出朝端手持國憲羣僚畏
口喻天慈百姓安禮數自憐今日絶風流空記往年歡
誤著青袍將十載忍來漁浦却垂竿
送魏十六還蘇州皇甫冉
秋夜沈沈此送君陰蟲切切不堪聞歸舟明日毘陵路
迴首姑蘇是白雲
維揚送友還蘇州崔顥
長安南下幾程途得到䢴溝弔綠蕪渚畔鱸魚舟上釣
羨君歸老向東吳
贈長洲何主簿戴叔倫
挂席逐歸流依依望虎丘殘春過楚縣夜雨宿吳州野
寺吟詩入溪橋折笋游到官無一事清靜有諸侯
口號吳王美人半醉李白
風動荷花水殿香姑蘇臺上宴吳王西施醉舞嬌無力
笑倚東窗白玉牀
感蘇州舊舫白居易
畫梁朽折紅窗破獨立池邊盡日看守得蘇州船舫爛
此身爭合不衰殘
蘇州故吏
江南故吏别來久今日池邊識我無不獨使君頭似雪
華亭鶴死白蓮枯(蓮鶴皆蘇州同來)
將歸姑蘇南樓餞别送李明府許渾
無處登臨不繫情一憑春酒醉高城暫移羅綺見山色
纔駐管絃聞水聲花落西亭添别夢柳隂南浦促歸程
前期迢逓今宵短更倚朱闌待月明
吳門送振武李從事
晩促離筵醉玉缸伊州一曲淚雙雙欲攜刀筆從新幕
更宿煙霞别舊忩邊馬近秋侵紫塞吳帆乘月下清江
嫖姚若許傳書檄坐築三城看受降
吳故宫常建
越女歌長君且聽芙蓉香滿水邊城豈知一日終非主
猶自如今有怨聲
吳苑思陳陶
今人地藏古人骨古人花為今人發江南何處葬西施
謝豹空聞采香没
吳姬十首薛能
夜鎻重門晝亦監眼波嬌利瘦岩岩偏憐不怕旁人笑
自把春羅等舞衫
龍麝熏多骨亦香因經寒食好風光何人畫得天生態
枕破施朱隔宿粧
滴滴春霖透荔枝筆題箋動手中垂天隂不得君王召
嚬著青蛾作小詩
鈿合重盛繡結深昭陽初幸賜同心君知一夜恩多少
明日宣教放德音
褪紅香汗濕輕紗高捲蚊厨獨卧斜嬌淚半垂珠不破
恨君瞋折後庭花
取次衣裳盡帶珠别添龍腦裛羅襦年來寄與鄉中伴
殺盡春蠶税亦無
畫燭燒蘭暖復迷殿帷深密下銀泥開門欲作侵晨散
已是明朝日向西
樓臺重叠滿天雲殷殷鳴鼉世上聞此日楊花初似雪
女兒絃管弄參軍
冠剪黃綃帔紫羅薄施鉛粉畫青蛾因將素手誇&KR0655;巧
從此椒房罷更多
自是三千第一名内家叢裏獨分明芙蓉殿上中元日
水拍銀盤弄化生
歲寒堂三題范仲淹
堯舜受命於天松柏受命於地則物之有松柏猶人之
有堯舜也是故聖人觀有心而制禮體後凋以辨義丁
公神遇鑒寐形焉陶相真棲風韻在矣是物也前言往
行豈徒然哉吾家西齋僅百載二松對植扶疎在軒靈
根不孤本支相茂卓然有立儼乎若思霜霰交零莫能
屈其性絲桐間發莫能擬其聲不出戸庭如在林壑某
少長北地近還平江美先人之故盧有君子之嘉樹清
陰大庇期於千年豈徒風朝月夕為耳目之資者哉因
命其西齋曰歲寒堂松曰君子樹樹之側閣焉曰松風
閣美之以名居之斯逸由我祖德貽厥孫謀昆弟雲來
是仰是則可以為友可以為師持松之清遠耻辱矣執
松之勁無柔邪矣稟松之色義不變矣揚松之聲名彰
聞矣有松之心德可長念兹在兹我族其光矣子子孫
孫勿翦勿伐惟吾家之舊物在歲寒而後知天地憐其
材而況於人乎作詩紀之以永長也
歲寒堂
我夲先唐相奕世天衢行子孫四方志有家在江城雙
松儼可愛高堂因以名雅知堂上居宛得山中情目有
千年色耳有千年聲六月無炎光長如玉壺清於以聚
詩書教子修誠明於以列鐘鼓邀賓樂昇平綠烟亦可
知終日在檐楹太陽無偏照自然虚白生不向搖落地
何憂歲峥嶸勖哉肯構人處之千載榮
君子樹
二松何年植清風未嘗息夭矯向庭戸雙龍思霹靂豈
無桃李姿賤彼非正色豈無蘭菊芳貴此有清德萬木
怨搖落獨如春山碧乃知天地威亦向歲寒惜有聲若
江河有心若金璧雅為君子材對之每前席或當應自
然化為補天石
松風閣
此閣宜登臨上有松風吟非絃亦非匏自起簫韶音明
月萬里時何必開綠琴鳳凰下雲霓鏘鏘鳴中林淳如
葛天歌太古傳於今潔如庖犧易洗人平生心安得嘉
賓來當之共披襟陶景若在仙往來吳中岑
吳江岸蘇軾
曉色兼秋色蟬聲雜鳥聲壯懷銷鑠盡回首尚心驚
晩入盤門范成大
人語嘲喧晩吹凉萬忩燈火轉河塘兩行碧柳籠官渡
一簇紅楼壓女牆何處采菱聞度曲誰家拜月認飄香
輕裘駿馬慵穿市困倚蒲圑入睡鄉
白雲嶺
路入千峯一線通陸離長劍立天風五年嶺客題詩處
正在孤雲亂石中
天平先隴道中時將赴新安掾
霜橋冰磵淨無塵竹塢梅谿未放春百叠海山鄉夢熟
三年江路旅愁新松楸永寄孤窮淚泉石終收漫浪身
好在隣翁各安健歸來相訪說真情
丙戌閏七月九日與王必大登姑蘇臺招王俊
明陳淵叔耿時舉避暑次時舉韻
始賀火流西還嗟斗斜閏餘暑猶彊顔新凉頗難進燥
剛渴欲折焦卷秃如燼炎官扶日轂輝赫不停運登臨
有高臺勇往得三俊仍將王郎子飛步凌劫仞風從噫
氣來雲作壞山陣鄉如垂頭魚忽巳蟄蟲振空明晩逾
清更要孤月印書生乃易與俛仰更喜愠憑闌天為高
舉酒山欲近竒書鐵鎖鈎麗句錦窠暈兹遊我輩獨難
挽軟紅軔君看籠中鳥寧識咸池韻
上沙夜汎七月二日
困倚船忩看斗斜起來風露滿天涯亭亭宿鷺明菰葉
閃閃凉螢入稻花月下片雲應夜雨山根炬火忽人家
江湖處處無窮景半世紅塵老歲華
次韻孫長文泊姑蘇館
讀書忩下一燈殘忽有詩來為煖寒聞道扁舟春共載
雪雲雖冷不相干
次韻答吳江周尉飲垂虹亭
垂虹亭上角巾傾鼉怒龍唫醉不聽安得對君浮大白
想應嗤我汗新青夢魂舞蝶隨春草時節賓鴻點暮汀
湖海扁舟須及健莫教明月照星星
壬辰天中節赴平江錫宴因懷去年以侍臣攝
事捧御杯殿上賜二小詩
去歲排場德壽宫薰風披拂酒鱗紅小臣供奉金籠盞
親到虛皇玉座東
天中繖動玉輿來萬歲三聲徹九街想見牙牀當殿過
舜裳雲委拜堯階
次韻平江韓子師侍郎見寄三首
自古四愁湘水深誰將城郭啟山林有情碧嶂團欒繞
無數朱樓縹緲臨蚺鼓揭天驚客坐象鍪航海厭蠻深
三千客路長安遠故舊書來直萬金(南人以蚺蛇皮作腰鼓響徹異常交)
(趾以象革為兜鍪皆異事)
靈泉杖屨浙江頭經濟長懷尚典州堂上讀書朝氣爽
臺前呼月海光浮交情尺素勤雙鯉刀筆枯松挽萬牛
已把三章翻玉府為君擊節變蠻謳(子師新作小舍於浙江號靈泉讀書)
(堂呼月臺皆其處也)
前年衝雪過雙谿風帽泥韉騎吹隨爛醉依前逢錦瑟
好音惟是欠黃鸝功名未試玉璜玦離别頻傾金屈巵
疇昔北征煩吉夢南征合有夢歸時(頃年北使時朝野多妄傳被留不歸)
(子師家中人忽夢子歸翌日過界報到故末句及之鶯鶯子師家善歌者前年過婺券滿巳去)
自閶門騎馬入越城
日影穿雲亦未濃夜來疎雨洗清空村前村後東風滿
略數桃花一萬重
斷橋隤岸數家村雨少晴多減漲㾗雪白鵝兒綠楊柳
日高猶自揜柴門
閶門行送胡子著作漢州
前年送君朝明光今年送君還故鄉錦官樓上一尊酒
萬里閶門折楊柳吳波沄沄蜀山蒼人生行路如許長
相逢相送鬢如雪人生能禁幾離别房湖風月開春臺
石湖水雲歸去來西棹東帆君未了相逢還向閶門道
閶門初汎二十四韻
淳熙丙午重九後十日家人輩以予久病適新修小
舫勸扶頭一出以禳祓屯滯遂至北城檢挍桃花塢
出關旁漕河望楓橋横塘中路而還故有即事詠景
唐律之作
好在馳煙路平生載酒行摧藏身久病契闊歲頻更昨
日燈花曉今朝稻把晴出門新夢境觸目舊詩情水遠
推篷眩天寬倚柂驚轉灣添縴挽罨岸併篙撑舫後裝
兒女艫前酌弟兄醅香新麹嫩茗味小春輕紅縐分霜
果黃嫣撚夕英纈林疎露屋朱閣靜臨城桃塢論今昔
楓橋管送迎山腰樵擔動木末酒旗明竟日窑烟直中
流塔影橫數帆殘照滿一笛暮江平曬網楓邊衍牽繒
柳際棚岫雲縈石住田水穴隄鳴過渡牛歸速穿籬犬
吠獰魚寒猶作陣鴈遠更聞聲急櫓潮痕出疎鐘暝色
生鄰翁欣問訊逋客愧寒盟一昨成歸卧於今負耦耕
生涯都塌颯心曲漫崢嶸猿鶴休多怨菰蓴尚可羹藥
囊吾厭苦扶憊且班荆
晚步吳故城下
意行殊不計榛菅風袖飄然勝羽翰拄杖前頭雙雉起
浮圖絶頂一鵰盤醉紅匝地斜曛暖熨練涵空漲水寒
却向東皋望煙火缺蟾光映槲林丹
寄虎丘長老
誰云簮紱坐成禽亦漫為官漫好音身已備嘗生死病
心何曾住去來今一波不動月空照萬籟無情風自吟
持此東歸似同志故應分我半牀林
送徐叔智運使奉祠歸吳中
手種湖邊花百畆東風日夜催歸去當年辛苦種花時
不道白頭猶未歸君如肯過城南陌但向水雲紅處覓
煩呼猿鶴問平安當有畦丁解看客我今江船亦欲東
揖迎楓橋成兩翁壓枝萬朵雖過盡尚及巢龜蓮葉中
懷龔頥正
好在楚龔子秋來情話稀昨承書素說行侍板輿歸煙
水潮平棹風霜歲晩衣幾時真訪戴莫待雪花霏
吳歈一首送丘宗卿自平江移會稽
吳兒與君緣不薄再騎竹馬迎南郭吳兒與君緣復淺
坐席纔温旗脚轉東人賦重越吟悲趣了兹段隨朝鷄
胷竒百煉當活國君豈獨私吳與越鶴鳴樟橋猿夜啼
匈奴未滅家何為功成他年歸結屋好在山花休斬竹
(宗卿十三年前嘗守吳今復來幾年而去越民困於和買蓋有意為蠲減之樟橋宗卿卜築處有山牡丹二夲)
(歲各發百花手植筀竹二十年今一尺圍作舍時悉當伐去皆實錄席上語也)
翻襪軒夜坐聞雨
閒門冷落靜無譁小閤簾幃密自遮日晩課程丹竈火
夜深光景佛燈花人生寧有病連歲身世略如僧在家
步屧尋春非老伴任教風雨喚雷車
壽櫟東齋午坐
屋角靜突兀雲氣低鴻濛殘葉颭疎雨孤花側凄風北
忩午睡起一笑萬事空無人共此意莎階咽微蛩
次韻袁起巖送示郡沼雙蓮圖
珠淵玉水折方圓涌出雙蓮照酒邊壓倒小湖三級草
增光後沼兩重蓮苕華名字元相並桃葉根株本自連
好把吳歈翻楚些陽阿新曲勝當年(洞庭小湖寺舊得瑞象有草繞之投)
(草湖中生三級紅蓮皮日休有木蘭後池重臺蓮詩云兩重元是一重心皆吳中瑞故事而未有雙蓮之傳也)
再賦郡沼雙蓮三絶
館娃魂散碧雲沈化作雙葩寄恨深千載不償連理願
一枝空有合歡心
池光闌檻倚斜暉把酒看花醉不歸但許鴛鴦相對浴
休驚翡翠一雙飛
兩岐秀罷巳蒿萊春意還從菡蓞回不是使君和氣勝
此花應向别人開
次韻袁起巖喜雨
使君精禱動山靈月御俄從畢噣經昨夜雲頭隨皂蓋
今朝雨脚挂青冥池光拍岸浮州宅湖面粘天漲洞庭
賸采吳歈歌歲事傳歸擊壤調中聽
再次喜雨詩韻以表隨車之應
仙篆驅龍效水靈佛螺吹梵演雲經何須礎汗生蒸潤
便借爐薰作晦冥一念故應周法界萬神元不隔明庭
昌時圭璧形聲應不是周時莫我聽
三次喜雨詩韻少伸善頌
鄉非賢牧政通靈幾負松陵耒耜經天籟侵晨占少女
雨師連夜檄玄冥作霖豈必求商野召見誰能右漢庭
聞道追鋒傳好語從今側耳為君聽
府公錄示和題喜雨之作輙次元韻
雨挾潮痕漲具區流渠決決繞幽居荷鋤日課都忘倦
抱甕天機本不疎且喜水平昌谷稻莫教雷假介休車
老翁飽外還多事更把林間種樹書
賦得桃塢送别高啓
何地芳菲滿吳趨曲陌西藏經非漢壘種樹似秦溪未
曙忽霞起過春猶雪迷葉聞渡江唱花憶映門題折時
或旁水遊處每成蹊偶來因送客腸斷有鶯啼
遷娄江寓館
寓形百年内行止固無端我生甫三九東西宜未闌去
年宅山陲今年徙江干野性崇儉陋經營惟苟完閒忩
俯平疇幽扉臨遠湍豈忘大厦居弗稱非所安披榛始
來兹霜露凄以寒誰云遠親愛弟子相與歡室中有美
酒歲暮聊盤桓
登西城門
登城望神州風塵暗淮楚江山帶睥睨烽火接樓艪并
呑何時休百骨易寸土向來禾黍地雨露長榛莽不見
征戰場那知征人苦馬驚西風笳鳥散落日鼓嗚嗚城
下水流恨自今古
詠雨酬張進士羽見寄
珠碎復絲輕飈回乍拂楹望中來曉峽愁裏度秋城沙
濕蟲應冷荷響露還驚聽絃知瑟潤卧簟覺幃清一覽
停雲句離抱轉難平
賦得姑蘇臺送賈文學麒
城上聞啼鴉臺前見遊鹿悠悠畫簾影薄暮澄潭曲雲
隨歌舞散日與興亡促美人不歸來湖水春更綠思君
别後登應盡天涯目
聞晩鶯時在圍城中作
昨歲聞歌囀綠隂山院行今朝寢齋雨重聽獨含情西
磵多喬木何為亦到城
答宋南宫見寄時寓江上
棲寓豈高遁偶家南渚濱雖欣遠物累終悲寡交親拏
舟近入郭言欲訪故人叩門子不在思懷竟難伸歸來
揜蓬廬幽卧屬始春風喧柳意動雪霽禽聲新孤遊盼
芳物尊酒孰與陳念昔文翰場弱蹤繼清塵鳴絃東閣
夜飛蓋西園晨兹歡與年徂憔悴兩未振朝蒙枉瓊藻
慰我遲暮勤深情寄妍辭不殊握中珍居屯在守志養
素豈辭貧裁章以少答此道願無淪
送家兄西遷
昔别歸有期此别去何極西遷屬事變咎責非巳得家
貧無行資空槖辭故國怱怱逐徒旅宛宛謝親識牽攀
不能留慟哭野水側離鴻為回翔浮雲暮愁色别時雖
云苦未若别後憶願行勿憂家養親自我職殊方氣候
異炎霧秋未息委命毌怨尤長年彊飱食
召修元史將赴京師别内
承詔趣嚴駕晨當赴京師佳徵豈不樂獨念與子辭子
自歸我家貧賤久共之閨門藹情歡寵德不以&KR1086;天寒
室仍罄何忍遠去兹王明待紬文不暇頋我私悤悤愧
子勤為我烹伏雌攜幼送我泣問我旋軫時行路亦已
遥浮雲蔽川坻宴安聖所戒胡為守蓬茨我志願裨國
有遂幸在斯加餐待後晤勿作悄悄思
酬謝翰林留别
啟常與同郡謝君徽同徵又同官翰林洪武三年七
月二十八日上御闕樓召對擢啓戸部侍郎謝為吏
部郎中俱以踰省辭即蒙俞允賜内帑白金放還於
鄉
江左稱謝家奕葉多名人君今復秀發瓊枝邁風塵頋
予沗鄉里才華敢論美丹詔偶見徵雲蘿歘同起謁帝
入九關咫尺瞻天顔從兹繆通籍接武諸公間朝侍青
坊讀夜陪玉堂宿講罷分御羹吟成刻宫燭出入在兩
宫與君無不同自慚本鷗鷺亦得隨鵷鴻朝朝禁門下
聽雞共騎馬上國多故人情親似君寡並命超列卿寵
極翻憂驚我叨掌國計君佐持銓衡偕辭向明主叩天
聽天語敕賚内帑金東還特相許拜賜出皇都人言似
兩疏月明照宫錦同棹入中吳吳中故鄉道雨歇秋光
好青山度水迎喜我歸來早落日下長洲分攜忽解舟
如何到家喜却有别君愁别君去還邇只隔吳江水離
思與秋長蘆花三十里來往片帆通相期作釣翁高歌
雖鄙野猶可贊王風
始歸田園
辭袂歸故里永言遂遐心豈欲事高塞崇居難自任清
晨問田盧荒蹊尚能尋秋蟲語左右翳翳桑麻深别來
幾何時舊竹已成林父老喜我歸攜榼來共斟問知天
子聖歡然散顔襟相期畢租税歲暮同謳吟
其二
白露蕪草木荒園揜窮秋歸來一芟理始覺吾廬幽高
柳蔭巷疎清川映閣流落日望禾黍離離滿西疇乍歸
意自欣策杖頻覽游名宦誠足貴猥承懼愆尤早退非
引年皇恩未能酬相逢勿稱意不是東陵侯
送王太守遷雲間
男屠猪羊女&KR0008;酒共禱神祠留太守太守今年遷太州
除書巳下誰能留兩州相去無百里失君應愁得君喜
安得如君數十人一時盡福東南民
憶昨行寄吳中諸故人
憶昨結交豪俠客意氣相傾無促蹙十年流亂如不知
日費黃金出游劇狐裘蒙茸欺北風霹靂應手鳴雕弓
桓公墓下沙草白彷彿地似遼城東馬行雪中四蹄熱
流影欲追飛隼滅歸來笑學曺景宗生擊黃獐飲其血
皋橋泰娘雙翠蛾喚來尊前為我歌白日欲没奈愁何
迴潭水綠春始波此中夜遊樂更多月出東山白雲裏
照見船中笛聲起驚鷗飛過片片輕有似梅花落江水
天峯最高明日登手接飛鳥攀危藤龍門路迥不可上
松風吹滅岩中燈衆客欲歸我不能更度前嶺緣崚嶒
遠攜茗器下相候喜有白首楞伽僧館娃離宫已為寺
香徑無人欲愁思醉題高壁墨如雅一半欹斜不成字
夫差城南天下稀狂游累日却忘歸座中爭起勸我酒
但道飲此無相違自從飄零各江海故舊如今幾人在
荒烟落日野鳥啼寂寞青山顔亦改須知年少樂事偏
當飲豈得言無錢我今自算雖未老豪健巳覺難如前
去日已去不可止來日方來猶可喜自古達士有名言
但說人生行樂耳
賀樂丈南郭新居范成大
新臺燕雀喜竹籬挂藤蘿崩奔風濤裏得此龜巢荷西
山效爽氣南浦供清波會心不在遠容膝何須多先生
淮楚俊踏地嘗兵戈飄飄萬里道芒鞋壓關河風吹落
下邑楚語成吳歌豈不有故園荒垣鞠秋莎無容說當
歸到處皆南柯閉戸長獨卧奈客剥啄何會令蒼苔石
屐齒如蜂窠
樂菴初成李彦年
老子平生可不足菴成那管食無肉終朝閉戸只讀書
四面開忩都見竹
投老閒居百事宜早眠晏起不論時更長睡足披衣坐
傾耳林間聽畫眉
期頥堂
百事如今與世違一花一木謾兒嬉莫欺兀兀癡頑老
曾睹昇平元祐時
不服丹砂不茹芝老來四體未全衰有人問我期頥法
一味胸中愛坦夷
崑山吕正之三男子連中神童科蓋奇事也次
嚴别駕韻葉衡
三秀標姿穎不凡姓名聯列紫微間已知鳳穴梧棲穏
誰謂鵬程雲路艱孔釋當年親抱送由莊逸駕定追攀
發揮更有文章伯高壓淮南大小山
送衛狀元著作提舉淮東樓鑰
通泰牢盆亘海濱官家專欲用儒臣淮南草木生顔色
又見龍頭第一人
羨君持節拜庭幃未老雙親著綵衣若遇蓋公煩問信
坐曺日念舊遊稀
屢從尊酒接從容叔寶風姿對座中他日相逢年益老
棋壇尚有角雌雄
寓居全吳江上姚申之
幅巾蕭散一枝笻身在水雲千頃中抹野亂山隨意碧
裊林霜葉可憐紅
松江司馬光
吳山黯黯江水清欲雨未雨傷交情扁舟蕩漾泊何處
紅蓼白蘋相映生
秋風索索連江起暮過煙波十餘里長蘆瘦竹映漁家
燈火渺茫寒照水
送楊太祝忱知長洲縣
三吳佳縣首民物舊熙熙專用清談治非如俗吏為林
疎丹橘迥稻熟白芒欹宜使民無忘嚴修泰伯祠
送僧歸吳
高枕聊成夢晴空忽見花浮生盡是客何處得為家旅
食帝城久歸舟澤國賖勿因菰菜味回首浩無涯
虎丘晚歸呈同遊鄒浩
虎丘山色最宜秋山下濺濺亦可舟北去幾年空好夢
東來今日快昏眸邦畿正藹無雙譽杖屨仍逢第一流
邂逅高風許追逐異時應擬峴山頭
濟明不預虎丘之遊作此寄之
虎據千年一故丘邇來形勝絶南州池清不礙龍收影
臺迥猶疑石點頭白日青天秋更好幅巾藜杖曉同遊
遥知正擁雙旌坐直上雲峯一凭樓
送長洲周丞陞吳縣令高啓
青山隔苑牆改邑去非遥官食新添俸民傳舊布條稻
花迎午放荷葉待秋凋寂寞長洲路空聞五絝謠
錢塘送馬使君之吳中
樟亭離席散遥發畫轓車飛雉新阡麥啼鶯故苑花望
山登郡閣行水到田家莫道凝香句前人獨可誇
送石明府之崑山
茂苑行春罷攜琴又向東潮聲數里外山色半城中帆
帶桃花雨衣翻柳葉風鳥夷聞善政為有泊船通
吳僧日章講師赴召修蔣山普度佛事既罷東
歸送别二首
萬人擁坐聽潮音寶刹曾迂玉駕臨佛法曉敷三藏秘
帝恩春及九原深鍾山坐處花頻雨練浦歸時樹欲隂
擬問楞伽嗟已别楚江飛錫暮沈沈
故鄉未解識清容却在金陵闕下逢中禁曾分齋鉢飯
上方時叩講筵鐘一帆細雨迢迢浦半塔斜陽靄靄峯
相送師歸忽多感飛雲亦戀舊杉松
送賈文學以郡薦赴禮部試畢歸吳
匹馬都門候曉開吳公新薦賈生才郡中方待傳經業
闕下先稱射策才寒食杏花江店雨春衣柳絮驛程埃
慚予東掖叨陪講難把長干送别杯
送鄰僧淡雲歸笠澤
往來海上獨離羣雅稱身名是淡雲經院葉深秋講散
香臺鳥下午齋分坐間山偈曾同說别後鄰鐘不共聞
笠澤到時尋舊業菱池漠漠雨紛紛
期徐七游雲岩
憶與青山别幾時雲僧應恨鶴歸遲少知學道貧非病
閒愛談禪偈是詩女浣曉江烟淼淼人行暮苑麥離離
明朝風雨還同往恐負高僧石上期
被召將赴京師留别親友
長送遊人作遠行今朝還自别鄉城北山恐起移文誚
東觀慚叨議論名路去幾程天欲近春來十日水初生
只愁使者頻催發不盡江頭話别情
入郭過南湖望報恩浮圖
雨過春陂柳浪香布帆歸緩怕斜陽漁人為指江城近
一墖船頭看漸長
過保聖寺
隔江寒霧隠樓臺遠逐鐘聲放舸來亂後不知僧已去
幾堆紅葉寺門開
舟歸過斜塘
漫漫村塘水没沙清明初過巳無花春寒欲雨歸心急
懶駐扁舟問酒家
舟行晚過張林(張林地名有土山)
望山幾欲去尋幽此日雖來不暇遊一棹黃昏過山下
疎燈絡緯滿林秋
夜至陽城田家
東津渡頭初月輝南陵寺裏遠鐘微主人入夜門未揜
蒲響滿塘鵝鴨歸
吳都文粹續集卷四十八
