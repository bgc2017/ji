吳都文粹續集卷九明錢榖撰
公廨倉場
恭儉齋說徐有貞
吳邑丞金華鮑君宗誠嘗以恭儉二字揭之官舍之楣
使來請言以敷其義余為之嘆曰鮑君其知所以修身
之道哉人之過恒生于惰慢而患恒生于侈肆過與患
并而欲身之善且無危不可得矣君子知其然故修之
以恭儉恭以持巳儉以制用古之道也王者以恭儉治
天下諸侯以恭儉治其國卿大夫以恭儉治其家士庶
人以恭儉治其身然恭儉之為恭儉也其行之要必有
禮義焉恭中乎禮儉合乎義此恭儉之善者也恭而不
中乎禮則勞矣儉而不合乎義則固矣孔子入公門而
鞠躬如也過位而色勃如也君在而踧踖如也朝與上
大夫言誾誾與下大夫言而侃侃鄉黨而恂恂燕居而申
申夭夭此恭之中禮者也顔路請車為子淵之椁而弗
與遇舊館人之喪則脫驂以賻之冉求請粟饋子華之
母而弗從于原思之貧則與之粟九百此儉之合義者
也故凡聖賢之言恭儉必以禮義為之主焉不然共工
之象恭公孫弘之詐儉何以别乎此君子之所當辨者
也余又聞先聖之傳易有曰致恭以存其位是守位莫
若恭也而近世名卿亦曰惟儉可以助廉是養廉莫若
儉也夫養廉守位君子有官之大節而泰侈者之藥石
也予故重為鮑君言之鮑君生長文獻之邦熟聞儒紳
之論而又嘗遊于京師從事名公鉅卿之間其所知見
廣矣于是勉焉以禮義自修而致其恭儉之行則聖賢
可學而登爵與位可得而守也况于佐邑乎邑令葉君
玄圭余之斯文交盖博雅君子而以廉名也鮑君于其
政務之間從而質之其尚有所益哉
泰民堂記陸德輿
長洲龔令君作堂縣圃摘翰林王公壁記語扁以泰民
既屬予書且諗以記予懼專斯堂之美遜者再請益切
予不可得而遜在易上坤下乾泰陽氣下降隂氣上騰
隂陽欣合萬物生遂天地之泰也王澤下流物情上達
上下相孚百姓悅豫君民之泰也天地之泰天地不能
自泰也必有頼于贊化之主君民之泰君民不能自泰
也必有賴于宣化之臣宣化之臣其最近于民者莫令
若也令最近民使民之泰則易然盍即泰之卦觀泰之
象思所以致泰之由乎泰之六爻惟九二言治道為詳其
曰包荒用馮河不遐遺朋亡者包荒含容也馮河斷制
也不遐遺無忽于小朋亡無牽于私交泰之兆寔繫于
此反是則不交不交否矣然則令之于民庸可忽乎必
也居之以寬納之以仁學愛之化如彼武城率之以信
斷之以明不擾之政如彼蒲庭毋頑之忿毋細之鄙當
若上蔡視之如子毋邪爾思毋側爾蹈當若姑臧不改
其操如是則氣之所通和之所致薰為嘉祥以蟠以際
民其不泰乎其或弗操弗鉏弗究弗慮如彼曲阿徒事
求譽為酷為豺為暴為鷙如彼義縱直法行治愁歎不
聞疾疚不顰有若惠南罔念恤人利障不屏欲源不澄
有若陳倉率歛自營如是則氣之所閼怨之所鍾形為
咎徵是萃是叢民其可泰乎天下者一邑之積也一邑
之泰天下之泰所由推也一令之賢一邑之泰所由致
也董子曰今之郡守縣令民之師帥也夫惟聖明在上
師帥之賢參錯天下則天下之民胥泰矣長洲地大物
繁臺府鼎立夙號難治君處之裕如知所先後戶庭無
滯訟田野無冤聲始至撤犴狴新之將去以空囹圄盖
數十年來未有如公所謂生民之泰其有漸乎幾之矣
觀君名堂可以知君之用後之來者毋第以零陵三亭
視是役也經始于淳祐庚戌八月落成于十月為楹若
干為費若干役成而民不知又可書也已君名潗今淮
東常平使者基先之子其賦政固有源流云中奉大夫
新改差知温州軍州事陸德輿記并書
泰民堂在縣圃淳祐十年龔潗建
長洲縣重建丞廳記方杍
國家建官倣唐舊制自九寺三監萬家之邑率置丞員
所以重其任貳其長也邑于民為最近丞于邑無所不
當理漢後元之詔曰縣丞長吏也長洲為縣創于唐天
后朝乾元中置為長洲軍至大歷五年而復舊國朝中
興吳居三輔長洲土廣民衆素號難治為丞者非材術
兼茂有理人之績莫得而著稱焉浚儀趙君帝室之胄
沈酣經學挾其所有取甲科佐江隂幕淳熙改元轉而
丞兹邑視民如愛子馭吏如束溼興利除害邑人宜之
君蒞民葉再黃矣政成而民有餘力年豐而物不疵癘
視事之所棟宇欹橈榱桷朽蠧上漏下溼殆弗可居于
是發私財以佐其用度故地以全其基役以麇至工以
巧獻無損于公無憂于民廳事廊廡輪奐一新為三十
餘間塈塗整密瓴甓淨滑高其閈閎固其垣墉使後之居
者得以賴其利焉工既告成邑士願紀其歲月以傳示
將來杍居是邦見聞君之政稔矣今之人視官舍猶逆
旅顧弗毁而加葺已無幾積在官餘祿為居閑之助亦
理然也君秩行滿又斥家財以給費求古循吏罕見儔
比貪者聞風庶亦知勸噫昔之建一堂剏一亭猶侈其
事以詒後人若君謨之清暑子瞻之喜雨是矣觀君此
舉匪為遊玩之所加于人數等其可無書乎君所以設
施于一邑特其小小者爾推而上之庸可既哉姑書以
為記云淳熙四年三月朔莆陽方杍記
丞廳在縣治西淳熙初重建
主簿題名記周南
天下雄鎮校一歲征賦之夥若姑蘇者不一二而支縣
長洲苗以石計者九萬二千三百有畸自占籍五等而
上應輸之戶五萬通歲合夏秋輸為鈔萃於邑者六七
萬簿應時據案小吏執牘曰此為甲此為乙稽其籍米
鈎之凡一戶之賦有輕重等色輸有先後不相均齊非
一閱再閱輙隨手可了也簿筆不停未日晏腕欲脫巳
離立欠伸索憩去簿間有志頃不離局不追逐人事不
數數上官籖調而後能專或其人以曠達自解或憒憒
弗強或情隔勢阻而所委事衆則其職廢此予耳目所
接往往皆然嘉定庚午春陽羨周君大猷始刻壁記而
屬文于予噫設官者固未有若近民者之重也今仕者
習于簿而憚為尉何哉豈非以尉之事難工而簿之事
易媮耶然尉不才盜不發明不求尉也簿失職民重輸
根本且剥矣然何必壯縣如長洲者簿為重凡欲厚下
而平賦者雖十室之邑必自丞若簿始矣大猷字允叔
廉行而文故資政殿大學士簡惠公孫也初紹興十三
年部使者得廩人刻弗深攷建請出隠剰益秋賦為七
十萬詔即州創經界司行之將推其法于天下會簡惠
自湖移蘇守難之且辭其所以然部使者屈始以圖誌
之舊為三十四萬至今所在猶言經界方量之為便而
不見增賦之為永患者寔自簡惠爭之始也則其為德
豈止是邦而已哉然公卒坐論斥餘十年而龍學徐公
稚山亦自里居議使者括田謫矣予少時長老猶能道
簡惠之事而歌思之者今去之七十年矣而大猷世其
科而來仕姑因其請既為之識其官之當勉者且并著
其先世之遺恩以永邦人之思焉記始于尚書郎豐公
誼而下其前則歲月弗可攷矣周南記
主簿廳密邇縣西紹興十七年尹機重建
重建長洲簿廳記黃士特
長洲主簿廳在縣治少西紹興十七年縣長尹侯機所
建也經始苟簡計不及遠矮屋數椽陋甚歲久盖障穿
缺支柱欹危潦雨至上漏下溼坐榻一日數易夜聞聲
&KR1154;然則懼其覆之壓也慶元丁巳仲冬上浣予承乏庀
職既弛瞻顧鬱悒則有意圖新焉然簿職卑力凉毫髮
公費皆仰給于縣曩時長官或秦越相視居此者憚煩
避謗蓄縮不敢謀因循歲月則弃去若傳舍亦勢然
也予獨癡不自止試令梓人平章以圖來諗竹瓦木石
計會&KR0655;悉略巳素定越一年乃以請于今大夫黃公宜
公治縣有聲而友僚佐如兄弟喜曰此公家事耳子能躬
其勞吾何靳焉于是攷日鳩工昉于季秋之戊申迄于
仲冬之己丑貿材于市募傭于肆民不與知而工以辦
告糜縣帑之緡四百五十有八廩斛二十有四余亦捐
俸百千以佐用前門一間廊屋八楹廳東西偏翼以兩
軒可待賓至寢之後為丈室安明窗四面時暄凉啟門
甓以禦溼于娛親為宜繚以垣墻高丈餘闢小徑通縣
圃其西有敗屋數間撤舊取新為圊湢庖爨之所是居也
不侈不庳于今若未足視音則已夸予且滿去後之來
者無忘營剏之難以時增葺其將多于前功不則因敝
塞墐亦可為數十年之利然非予所料也書生每事欲
為無窮之思正與北山愚公可同一笑姑識予意于石
時六年庚申三月初吉長樂黃士特記山隂孫應時書
長洲丞題名記滕宬
自秦孝公集小都鄉邑聚為縣置令丞至今襲之凡丞
以承其長為職不以一職稱令能且專則丞無職丞能
職或過于令令職號最繁不越其邑丞或為郡守部使
者所才則牒紛至雖其郡事與旁邑與旁郡之邑事皆
或與聞之至往來無常處令丞之職顧不繁于令哉屬
籍趙仲權為吾鄉之長洲丞長洲與吳分治郡下俱劇
邑多督領郡之雜務而邑諸鄉訟理逋租歲且盡輙麇
至塞庭廡則與令分丞之職雖繁精力常有餘謂吳有
丞廳壁記長洲不可獨缺乃攷居前者得二十四人記
于石仲權至官書再考餘七月餘矣今又攝縣事凡上
官委以事弗辭遇事輒辦治弗為疾聲厲色拒人人亦
莫敢凂以私者夫介不遠物潔不亢已勤不苛撓敏不
遺忽吏能盡此矣仲權有焉可記也仲權名彦綰今為
從事郎在任政績居官以文行廉吏薦者五人考滿當
擢京秩仲權之嚴君右司公以清節稱宬幸一識氣骨
勁直目光瞭然仲權盖肖之慶元三年七月上澣滕宬
記
長洲縣續題名記史顯卿
古者壁記非特志爵秩到罷歲月而己唐元次山作道
州刺史廳記彰善指惡寓鑒戒隠然有春秋褒貶法當
時貪黷苛刻者挂名其下寧不媿死乎縣視郡不侔也
然生植齒類欲其能撫摩休養則同長洲縣題名始立
于天禧王公嘉言續于紹興石公珵今續記涉歷兩政
不暇識顯卿不敢廢也命石刻之往者不可諫來者猶
可追其無㤀次山之訓云紹定改元二月上浣承議郎
知縣事史顯卿記
長洲縣續題名記謝鳳
長洲以縣名自唐萬歲通天中有縣以來不知令凡幾
番政凡幾新矣皇朝天禧間廷評王公嘉言蒞政于兹
始揭題名石于廳事建炎之亂官舍焚蕩石亦隳壊自
是軍興草創更數十政不暇議迨儀真石公領邑事之
二年新作茂苑堂顧題名闕然無復舊事乃訪錄遺文
得斷石于瓦礫間彷彿可續其存者熙寧四年五月以
前而己如其文刊之于石改寘于堂之左又搜次補綴
自元豐三年以來僅得其官秩姓名者二十有五人其
到罷歲月槩不可得而詳别刻石以刊于後俾來者續
而書之尚永永無替紹興九年六月日主簿謝鳳記
縣尉司題名記周復
尉與丞簿咸贊而長然各有攸司弗相侵也使盜不入
境戶不扃夜惟尉能爾也長洲縣北邑江湖所瀦盗鼔
枻出沒尉曠弗治則人靡寧居擬注者必銓擇乃授顧
不重歟大梁趙公汝滂奮跡儒紳志趣高潔乃不卑是
而辱臨之威望悚聞境内以肅吏事明敏百廢修舉暇
日悉取前任姓名而次第之其到罷陞遷則繫之于下
將鑱石以傳遠使來者視前有攷而景慕夫官達者兹
非賢乎予幸得與名其間且屬以序屢辭不獲夫題名
公廨古咸有勸戒之意存此闕弗具豈前人未之思耶
抑力有不逮欲為之而未能邪二者必居一焉兹用自
媿姑掇大槩以成公志云慶元丙辰季夏庚申承直郎
差充高郵軍軍學教授周復序
長洲尉廳記曾復
姑蘇之屬邑五皆壯哉縣惟茂苑寔治郡之東北隅自
齊門北出一里其鄉曰金鵝里曰金杯是為尉治廳宇
隘陋盖建炎兵火間所作舉簷與桷則偏墜如張弓他
木類是南榮下垂過者率傴僂否則觸首是懼歷五十
餘年更二十餘政弗改作也予始至官欲撤而新之慮
其勞民以自奉乃弗果今計兩月即滿去顧不可以累
後官則請邑長白事陽羨邵君軾訢然領會乃剟錢五
萬粟數斛相是役又征地租於富民趙昇得錢六萬予蒞
官三年凡六修小長橋有餘材輒儲以俟用異時鬻私
販者沒官船物得錢則鼎分之一以給捕者一以充公
費通計三歲所入凡十萬有竒予乘敝壊之後鉦鼔旟
幟弧弓戈鋋之屬悉亡焉三年之間儲繕略備而此錢
所餘什之一乃諏剛辰乃撤敗屋乃增故基木石竹葦
磚甓丹雘所需百物悉撡幣以貿其徒蒸蒸相率趨事
甫帀旬廳事告具前軒後廡不華不儉又以退材益以
新木作新竒軒屋合六間修東西兩廡合十間又兩旬
告成自經始以至訖事凡役二徒合九百七十二人計
口給粟課工酬直又時酌醪醴以勞苦之人不告罷事
用告成有賀厦者曰惟尉于民是親向也廷宇弗治階
等無辨于焉臨民奚以起敬一旦輪奐若斯望者肅然
吾不惟矜子之勞且以尚子之能請為子記予曰凡物
之興廢有時時之當興雖庸人亦能集事吾適與時會
耳敢誇于前人哉奚其記如曰更造孔難宜以告來者
俾加葺焉庶勿壊則吾能奚以煩執事客曰然則子志
之乃伐石以志淳熙十一年甲辰立夏日桐川曾復記
尉廳祥符圖經云在齊門外去縣三里續志云在齊
門外緣塘一里許淳熙中曾復重建廳西有臺下臨
塘岸扁曰竒軒
帥正堂記韓雍
濟寧陳君文淵景泰間為監察御史以言事得左遷今
上復寶位之初起君宰蘇之長洲君感激思所以報稱
乃名其出政之堂曰帥正盖取孔子之言之意欲正其
身以道邑之人皆正也致書屬予記予嘗觀之物焉南
山之陽有松歷歲既久凌空直上日升而中中而昃隂
雖時移而亭亭之勢未嘗見其欹側也樛木盤枝屈節
容光之處從而印之是知表之正與不正影必隨焉守
令為民師帥職皆親民而令于民尤親民之表率也令
之邪正民罔不從是故令能仁則民尚忠厚能廉則民
重廉恥能儉則民息豪奢能勤則民戒荒惰能恭謹則
民無干犯之非能安靜則民無奔競之恥與凡一舉止
之美一禁令之善民皆是傚是從不然彼將曰令長民
且有祿位而其為人若斯吾屬何不可哉吾蘇為江南
名郡齒姓之繁賦稅之重物産之美且盛雖提封百里
非他方大郡所能及故守令之選嘗難其人君起家為
名進士為良御史再轉為今官下車未踰年和平簡易
之治邑之人無老稚賢不肖踴躍愛戴靡然從風非帥
之以正豈易能哉孔子曰上好禮則民莫敢不敬上好
義則民莫敢不服上好信則民莫敢不用情于斯足徵
矣然予將少進焉士君子讀書明道致用于時有志于
為德為民者孰不欲趨于正哉然崇其名者或違其寔
謹于初者或懈于終君尚當守之以恒使嚴苛峻刻不
發于情竒巧玩好不萌于念侈靡之風不作于日用宴
安之氣不設于平居禮以接人不長其驕道以守身不
慕乎外凡所為無不正焉則吾民耳濡目染久而化成
其風比隆于淳古君亦可以方古之循吏無疑矣古之
循吏非一人論者以卓魯稱首卓令密儒術為治道不
拾遺魯令中牟德化為理孺子有仁心固皆帥之以正
而然後卓封褒德侯魯位司徒至今嘖嘖傳聲名君誠
以古人自期則名位所至孰能禦之哉否則名寔不符
登斯堂者指而議之矣君尚畏之
崑山初秋觀稼回縣署與同寮及示姑蘇幕府
張方平
邑民三萬家四邊湖海繞家家勤稼穡市井嬉遊少荐
歲逢水沴飢勞何擾擾我來忝撫字見此心如𢷬去秋
僅有年高田尚停澇今幸風雨調皆話天時好春喜鵲
巢低夏更蟬聲早(吳民以此候旱澇飢穰)拏船袂參差葑岸縈迴
繚蓺插暮更急車聲達清曉紡筥猶掛壁何暇張魚鳥
我時行近郊小艇穿萍藻渚長葭薍深野沃𥝧稏倒孺
子遠餉歸閒暇顔色飽預喜省敲笞租賦可時了歸來
軒館清曠蕩盈懷抱衙退人吏散庭廡閒窈窈露篠映
孤亭風荷動幽沼置身木雁間兹焉願終老顛蹶走榮
利况予拙非巧鱸鱠飯紫芒鵝脂酒清醥悵然懷友生
虛齋為誰掃
題縣圃藴輝亭周承勛
瓦礫頻年積鋤耰十輩功旋移低地碧頗雜亞枝紅對
酒逢寒食憑闌接暖風墻慳天自闊堪送北飛鴻
崑山縣重修察院記楊循吉
弘治癸亥歲春監察御史彬陽馮公祗奉上命按于蘇
松常鎮四府所至振舉憲度紀綱一新吏民奉法無敢
犯乃七月行部至崑山是邑也直蘇東境七十里巡必
首先公入居行臺覩弊漏狀召邑令吳君議將修之曰
吾聞昔之賢雖一日必葺其垣宇况兹出令地乎于是
吳君諾惟謹公為下文書斥帑餘為經費盖始于其秋
而成于明春作閱七月訖功厥有廳以蒞政門以啟閉
堂寢以燕食廂廡庖湢各事其事凡為楹間三十五大
仍小更豐約有道木材塊甓咸隸于工師盖終事而民
不知勞焉公既以吳君為能且謂兹役之作所以嚴等
威修制度謹防閑而非得已也于是乎有書石之命惟
我國家採用漢制歲遣憲臣按行天下刺舉不法因達
民隱而布之德惠寔天子所倚以圖治者而于畿内加
詳故分四郡特設以蒞之然則威之所加在郡郡重在
邑邑重豈其居府而容有玩略焉此公作興之盛心也
雖然修室于此而有腐焉必去之有良焉必植之作而
有法在政斯類公其然乎且公之至冬歲適荒歉飢民
嗷嗷公䟽請于皇上免稅六十八萬有竒又自裁革均
徭二千餘役凡省鏹幾二萬緡其明年又奏蒙恩准輸
折色粮三十三萬省米三十萬石留為賑濟公之功大
矣哉公名允中字執之成化甲辰進士建白屢上克恢
大猷盖其心存經濟若此吳君名祺豐城人弘治壬戌
進士慎以有為觀其績可知也用敢併書于是庶他日
得有攷焉
常熟縣記陳映
上方駐蹕臨安于時吳門視周畿内漢三輔唐同華我
舊京之陳鄭也衣冠之所鱗集兵甲之所雲萃一都之
會五方之聚上腴沃壤占籍者衆雖前代與全盛時猶
不可同年而語府邑之事宜其獨重况乎府庫之出内
獄市之浩穰盖不待較而知者環府之邑五而常熟居
其望焉時邑籍以戶計者八千九百七十有二而今五
萬一千一百三十八夏賦金錢為緡二千八百其幣帛
疋合萬二千六百而竒弗詳秋租穀粟七萬六千餘斛
乃合折帛為緡者十萬二千三百而斛財損其舊二千
邑之事其倍稱何如哉今其邑從事于民者如是而邑
復濱海道直故疆沂密萊全齊在望刺利規恢舟師所
宿則寔居今日之要害風檣連林夜嚴震海資粮鉅萬
以日饋給營繕百須以時調度苟有不至責且交萃若
兵民之事又如是重以府所倚集月四大萬版輸委風
雨寒暑不渝比為令者材或不濟負罪投劾而去項背
相望也則壁記之不列何以自警朝夕庸少惰乎映不
佞爰來既歷年所事定得間始閱次中興以來為令者
至映之名氏授受之月日謹鑱石壁端以告來者噫令
秩比京寺月俸十餘萬廪逾四斛歲入圭田直過六百
石其顧一巳之利害去就而不思其責之塞將不特能
禍其身千室之邑亦必有受其弊者而映其敢墮哉今
吾邑之人或知映有不敢墮也率以淳風簡孚交相為
治將由是日進庶乎列名下方其無辱若夫邑之望則
巫咸所止之山太伯所葬之墟言偃所居之里龔景材
所表之閭其風俗之美猶可概見而邑之升置凡附于
府者有職方氏不記記其今昔之同異云淳熙元年邑
令陳映記
常熟縣丞題名記張溉
琴川吳都之劇邑也賦稅之重獄訟之繁非他邑比以
累致大夫數更易而貳令者類不得少休溉再轉而丞
兹又適多事之秋攝事幾年所謂松竹佳趣乃變為鞭
笞之地庭槐無存廳宇漏壊俱未暇過而問焉兹幸令
尹葉君來此年餘百廢具舉政平事簡僚佐得以少安
遂可留心悉與葺理皆成倫緒獨不見有題名記心竊
疑焉因洒掃書齋得二斷碑于塵埃間拂拭視之則其
記也歲久字泯漫不可覽殊失所以重前賢之意易以
琬琰而刊前後賢者之芳字予亦得以托不朽顧不幸
歟嘉定改元歲在戊辰首夏望日錫山張溉書
常熟縣主簿題名記趙汝郕
邑令丞而次有簿古職員令也掌凡邑之簿籍勾稽之
事糾正縣内之治外此無責職若甚簡然豈知戶籍有
升降產稅有去留悉關筆削一有不謹則墮吏奸民且
受病矧琴川繁劇甲于中吳去臺府纔三舍遠財賦分
督牒訴委決檄命驅馳靡日不殷職亦未為簡也汝郕
冒承兹乏汲汲捄過自惟無足以傳後惡有所謂光于
前者試求前人之名氏稽其行事以質其窮通而壁記
闕然漫不可尋往者莫知究訪之故老僅得今尚書蕭
公而下十有三人焉前乎此者莫知也將立石以記之
或乃謂人材短長政事臧否民言士論亦可以攷惡用
是為哉余應之曰公議誠足信然閱歲滋久名且不著
實將安攷今之所訪巳若此余恐後之訪今益不如今
之訪昔也奚以詔方來僉曰然乃鑱之石嘉定戊寅十
一月初三日雲間趙汝郕記
簿廳在縣治西與丞廳對
常熟縣尉題名記徐次鐸
縣有尉居丞簿下然號劇曹與縣令埒歷代選用常艱
其人強者作聰明苛察操切以擾吾民弱者不勝任縱
奸長惡以害吾民其當官以威畏稱職聞者異時以之
宰邑刺史司察一道皆可判然迎刃而解常熟為浙右
壮縣地鉅事叢吏狡民猾並江濱海而東界為盜藪古
有二尉分治長老傳聞廢置歲月無攷爰自合并以來
舊矣雖仕于此者材名文士往往間見然未聞有卓然
超越為當世聞人者用是奔走巡徼日不暇給率弗遑
問其遠者大者此壁記所以不立而前事之師後事之
鑒來者泯無觀焉今尉黃君應酉建安竒士也由始蒞
職洎兹垂滿寬而栗威而不猛加惠黔庶芟除豪強黠
吏束手受制所隸弓兵不寒而慄部内賊發輒搜捕得
其主名遠鄉隣境藉其威聲巨奸大盜漸以屏息今兹
盜賞踰格將換京秩行脫迹泥蟠而強弩之末猶賈餘
勇植志夐邈去如始至大懼題名未創無以傳後自我
作古勒兹堅珉予見其材諝之華政事之美嘉其替之
廹而請之堅也于是乎書嘉定元年奉議郎知常熟縣
事徐次鐸記
尉廳在縣治北二里鄰順民倉
宣風樓記王伯廣
樓以宣風名紀政也易于㢲其象為風其位為東南其
時為長養萬物有虞氏得之以阜民財于是有薰風之
歌尹吉甫得之以美大臣于是有穆如之訓罪無輕重
功無大小使言偃弦歌之化當太平有道之國雍雍乎
和可知矣常熟古南沙也今為姑蘇望邑土博賦衍民
繁事劇綰縣章者每難其人紹興之二十二年政五六
易規矩準繩莫一所守冬十有二月乙卯今曾大夫以
王命來知足以知勇足以行禦灾如西門之治鄴愛民
如子產之治鄭指顧之間政以善聞邑人宜之凡廢未
舉蘄一新焉先是縣治之坤隅民居有架崇庋于上其
左盖闕如也相其隂陽厥有低昂士庶雅有創樓議矣
至是以請大夫曰止止吾至未幾遑急爾耶衆曰我食
我力我木我石無費于公以慰我私大夫乃命卜筮乃
經乃理乃徹其庫乃建其址巧者舉斧壯者攅杵無煩
戒約其來不可禦也盖度材于二十一年之夏四月至
五月己巳工以畢告近遠少長奔走瞻望惟時歊暑泠
泠之風自樓而下咸用忻快乃有皤皤然被黃髮者歌
而過曰風之仁兮物之春兮風之德兮物之植兮誰其
布宣大夫賢兮繄大夫賢樂堯天兮衆鼔舞和之因摭
其辭以名斯樓且告鄉人王伯廣請文于石以係他日
甘棠之思者大夫名構字叔重清源人大丞相宣靖魯
國公之曾孫其為政盖有家法云(内曾構一作曾慎)
宣風樓在縣治西紹興辛未令曾慎建紹興四年令
葉知幾更曰慶豐乃𣙜酤之所
願治堂記王恕
余以願治扁堂之明日有客來訪而問曰聖天子授公
以保釐之任而有便宜從事之璽書凡撫内善良者公
得而扶持之強禦者公得而禁遏之賢才有益于國家
者公得而薦引之奸貪有害于政事者公得而斥逐之
田野未闢公得而闢之學校未興公得而興之賦役有
未均詞訟有未息公得而均之息之以至周窮恤困伸
冤理枉皆公分内事也今皆舉而行之亦可以言治矣
而猶以願治名其堂何歟予曰善良者固多矣予豈能
盡扶持之強禦者亦衆矣豈能盡禁遏之賢才當舉而
或不能盡知奸貪當斥而或不能盡察田野當闢而或
流亡之未復學校當興而或教養之無方里書作弊賦
役如之何得盡均教化不行詞訟如之何得盡息縱使
盡扶持之盡禁遏之盡知之盡察之盡闢之盡興之盡
均之而盡息之苟有一民之失所一事之不理亦不得
謂之治治豈易能哉非但才之罪勢使然也余以菲才
受厥命食厥禄豈敢怠厥事是以夙夜孜孜願治焉
而未之能也願而未能其可忘乎故以願治二字揭諸
堂欲其常目見之而求所以治之也客唯唯而退遂書
之以為記
巡撫行臺在縣治東北即文學書院宣德間移吳公
祠于學以為巡撫公署侍郎周忱改稱學道書院成
化十九年都御史王恕扁其堂曰願治弘治十年縣
令楊子器以其地隘請于都御史彭禮遷于西山巷
左市地
常熟縣重建都憲行臺記謝遷
太祖高皇帝定鼎金陵凖古王畿之制凡郡邑之近隸
者則十有一焉而蘇郡古吳會也在禹貢揚州之域厥
田中下厥賦甲于東南太宗文皇帝遷都幽燕國用仰
給于兹實為根本重地勅巡撫大臣以總糧儲常熟蘇
之劇邑也大臣巡歷則以學道書院為駐節之所弘治
十年吾浙水楊侯子器以名進士來知縣事謂書院創
于勝國意當時隨地勢以為規制前蔽民居後傍官道
左隣學宮右通市肆門道出入若委巷然夫以大臣受
天子委任之重于此焉居似非所以崇國體肅憲度康
兆民也特擇地于縣治衍慶坊西百步許而改建焉為
料價二用之廣出于公取于民為不便以各年所餘均
徭錢之侵于民者追以供費乃通具其故請于都御史
彭公如其請俾量計從事以十一年十二月龜吉日
鳩羣工聚衆材以委縣丞張君翰董其役時省月考審
曲面埶木以良斵陶以厚覆石以方甃塗以丹堊歷三
時告厥成功中為廳翼以廡後為堂夾以室前闢門中
直道外繚垣隸人瞻事車馬有所基地以丈計長五十
有七闊二十有六料價銀以兩計八百有四屋以間計
三十有四更湫隘為爽塏易淺近為嚴邃治迂曲為平
直揆理考制莫不如式請所以為名而署之并記以明
遠竊按周禮御史掌邦國都鄙及萬民之政令以贊冡
宰凡治者受法令焉掌贊書凡數從政者秦漢而下立
法創制因革不一有御史大夫御史中丞殿中侍御史
治書侍御史監察御史其署名曰府寺憲臺御史臺殿
院諫院察院之不同而其任則專諫諍繩糾激揚盖已
異于周官之制矣皇朝設都察院于兩京以都御史掌
風憲自永樂洪熙宣德正統景泰以來巡撫者兼督水
利若尚書侍郎都御史差遣不一自天順成化及今弘
治雖間有兼官實專以都御史則有合于周官掌邦國
都鄙及萬民之政令者矣宜名曰都憲行臺于以見差
遣之一而有其寔于以異兩京之署而有所據也國體
以崇憲度以肅兆民以康而楊侯興工不為過大臣之
居高明豈為泰哉遂不辭而為之記時弘治十三年春
三月之吉賜進士及第資政大夫太子少保兵部尚書
兼東閣大學士餘姚謝遷記
吳江縣敕書樓記李處全
松陵令趙君伯虛為邑二年其農桑勸其獄訟簡其簿
書錢穀治辦學有新田三高有祠百廢具興不為苟歲
月計先是建炎中國步方艱而邑當要衝祝融回禄相
其虐自後踰四十年廨宇庳陋夷于編氓乾道強圉大
淵獻蘇公始撤為新門培基取材百用先具梓人執斧
斤以聽畫至瓦甓坯釘亦出于公之指授焉其始于秋
而落成于冬遲速之程不愆于素飛樓干霄與江山長
雄環視具區笠澤之廣雲烟卷舒濤瀾吞吐舞鴻鵠而
歗魚鳥為三吳壮觀君乃以季冬之月盛服率僚佐更
奉詔敕其上用以鎮撫其社稷億寧其神人遺民故老
告語子弟咸謂役不踰時而功倍于音微令尹不復見
此矣是時公距受代止旬月公不以欲去怠其事朝夕
于斯迄用輯成真古人之用心也使今人之用心皆如
君公家之事尚有不樂成者乎故予樂為之記乾道元
年贊皇李處全記
敕書樓在縣門紹定五年李椿新之
琴堂記李椿
邑治之陋歲月尚矣因陋而居亦尚矣紹定庚寅良月
椿承乏兹邑訪諸故老莫知始剏規模偪隘基址卑下
矮簷敗壁不逮民居震凌之餘岌岌將壓屋古而蛇虺
成穴地洳而蚯蟻為壤棲止其下殆不可以為朝夕安
再瞻再歎尚容復因陋乎于是節浮費計實用市材木
聚瓴甓銖積寸累踰歲而備不敢掊取不敢科役高下
大小鼎新三十餘楹以昔之正堂為今之遺愛姑存舊
也琴堂向在寢室之東北隅愈陋而僻不足為公餘偃
息之地前此帥未暇問夫琴者所以正人心也堂以琴
名置此偏隅將何取哉余正堂既新所居必正則琴以
正心為義容可以偏隅之舊觀而不易以居其正乎使
出入乎斯居處乎是方寸之間無往不正琴之義盡在
是矣昔宰武城以絃歌為愛民之政宰单父以鳴琴而
成自治之化椿之不才何敢希前賢事業之萬一乃所
願竊有志焉將書扁庾使袁先生遺以珍墨揭示不朽
抑又有光于斯堂者歲在壬寅鳩工于季春落成于季
夏從事土木與匠石較分隂于繩尺間自笑其愚者屢
矣然君子之居一日必葺是猶有望于後人毋徒曰傳
舍云八月既望維揚李椿記
琴堂紹定中令李椿重建于東袁肅題扁
吳江縣重建譙樓記桂宗儒
吳江東南巨邑四明柳公臻來丞是邑之三年政平人
和百廢具舉惟譙樓工侈費廣而未暇及邑之父老陳
景祥等進告于庭曰譙樓一邑之壮觀而政令之所關
也圯壊越二十餘年矣而官莫之舉邑民莫不與之興
歎于路募民財以構之俾官不需財民不需役而落成
敢請縣丞公會議其所請于同寅王公懋本馬公驥僉
曰善遂允之尋白于太府暨按臨大臣亦然之遂命匠
務工營于舊址之上于是輸財樂施之士肩摩而踵接
趣事赴工之民蟻聚而雲集不半載而落成朱甍畫棟
之翬飛而高插天半雕檐翠桷之赫曄而照輝日月則
有以度越前制者遠矣至于形勢之據吳淞而瞰太湖
引江浙而俯姑蘇洞庭諸山映帶左右烟波雪浪撼乎
几席此一邑之巨觀也會永嘉葉公來尹兹土既喜其
有成又美其壮麗也于公暇登臨而歎之曰不惟有以
縱其觀覧寔足以玩心于高明宣情于鬱滯以舒暢其
政治也樓之建有補于世教也大矣不可無記遂命使
致書請文于予譙樓者古制也自皇都至于郡縣皆有
之所以具鼔角憑高以警衆則其聲韵感慨激烈以肅
官府之號令限士林之休息者鼔角也寓之于鼔角者
政也政平訟理邑無不寧民安物阜官無逋稅于以見
絃歌比屋頌聲滿途其鼔角瀏亮皆由政之所發也豈
徒恃其樓之壮麗聲之感慨激烈而巳乎當今聖明在
上四海清寧正士君子汲汲修德蒞政之秋若夫萬籟
俱寂之頃夜氣方清之初耳靈鼉之韸韸聆梅引之鳴
以清其政本胥於是乎在嗚呼聲者政之所發也故曰
聞其聲而知其政余因其請遂詳書重建之始末俾有
攷云正統元年夏五月行在翰林院修撰董溪桂宗儒
書
譙樓在縣門
吳江州官題名記顧儒寶
古者立國則有州邑稽古而建官皆所以推君之令而
致之于民者也蕭規曹隨往週來續使民心起甘棠之
思故題名之記不可無之皇元混一陞縣為州越二十
星霜矣吳江之地襟帶江湖馳驛南北適當孔道州牧
之勞與他州異其間政事文學之才往往無傳何以為
勸耆老有請俾鐫諸石以垂方來爰命儒寶為之記抑
聞夫子曰道之以政齊之以刑民免而無恥道之以德
齊之以禮有恥且格盖徒政不能以自行而必及于化
政能使民遠罪而已化則使民遷善而不自知先化而
輔之以政循名而責其寔庶不失題名之意云延祐五
年夏儒學教授顧儒寶記
吳江州官題名碑記張天英
在昔官府書聯事之姓名者所以記歲月識臧否重黜
陟垂不朽也凡為天子吏天下之民休戚繫焉吏循則
民安吏酷則民病吏廉則民阜吏貪則民窮且敝吁可
畏也哉元貞朝制陞吳江縣為中州秩正五品官六人
當是時已嘗樹題名之石于廳事矣五十餘年人物同
異千古之下毁譽隨之昭昭然其不可揜也夫有官守
者可不慎與高昌諾海公長是州有德政官當遷乃伐
石刻名如前人故事俾來者知所勸懲云至正七年四
月吉旦清河張天英記
仰高亭記留元剛
吳江雪灘三高越范將軍晉張曹掾唐陸補闕之祠也
間者邑屋以繪像刊石置諸廳事之右越淳熙辛丑後
二十有六年令尹羅君勲展來于兹恪瞻遺範懼弗稱
景則之意屬時方輸錯出納經營未暇閱二年民困少
紓&KR0655;悉餘偫作亭奉之名以仰高既成書來請記余謂
三高者記其名也仰高者慕其寔也聖賢盡性之學亦
曰事君致身仕以行義人受天地之命則當任天地之
寄敝屣世故傲然獨善庸可為訓哉噫少伯復讎不遺
餘智薄遊從辟庶幾有為退亡保身之道進無益國之
功或爾違之其心可諒也而有嗜榮則覬嘗試則居勲
莫揜口禍亦踰福附離患失矧執權乎介紹從行矧就
見乎世變降而下之甚矣予于仰高有以得羅君之心
請遂志之松江集自南渡以來作者弗與至是裒粹續
集鋟梓于亭其顛末具于三高記者弗書嘉定改元仲
冬甲寅日奉議郎秘閣校理兼翰林權直留元剛記
仰高亭在縣圃中
嘉定創縣記高衍孫
嘉定十年歲在丁丑秋九月吳郡太守集英修撰貳卿
趙彦橚浙右憲使今左右司業王棐奏為平江所統五
縣惟崑山素號難治盖邑之為鄉者十有四都者五十
有二縣治僻處西北而東鄉最為隔絶奪權矯處相率
成風其害有三好勇鬭狠或刑人殺人追逮不從至有
經年不可決者則獄訟淹延之害東至于海南至于松
江寇竊奸宄憑負險阻則盜賊出沒之害豪民慢令傲
不服役有二十年無里正者逋積秋苗四萬餘石他賦
稱是則賦役捍格之害有是三害邑遂不可為元欲增
置一尉望輕不足以鎮之僉以為立縣便今宜割安亭
春申臨江平樂醋塘五鄉二十八保作新邑于練祁之
滙且援昔之慶元例請以年紀名丞相魯國史公當軸
列上報可就令辟吏衍孫適試兹邑及瓜當代臺府不
以其不才猥以姓名聞俾主創邑事衍孫遜至再而命
已下竊謂嘉定分創與慶元之事不侔慶元出于上戶
之申請則公家固所樂聞嘉定始于臺府之奏陳則民
情不無疑懼以所疑懼之民一切之政魚爛禽駭不潰
則逸為先之以優容使民自悛守之以不擾使民自安
則迹無詭異而人斯馴服然東鄉之所以成習頑獷者
有由然也逋違稅租詭挾戸籍積歲既久愆犯益深往
往重足適市或聞追呼而行死不願出雖有淳良之質
未免玉石俱焚衍孫稔知其故遂白臺府今日之後咸
與維新凡八年九年五鄕畸零二稅先後倚閣十年者
添助本縣營造使民少寬新賦納自十一年始如減秋
苗之納耗免夏稅之增絍罷財斛司絶横歛之擾淳頑
籍以示勸懲如此等類皆蒙聽從戊寅五月衍孫稟來
此一意奉行敲扑不敢以輕施吏胥不容苛擾意向所
在民輙先信舉欣欣然而相告曰官府寬恤如此我輩
何其幸歟毋怙頑毋作慝毋狃前以絶自新之路民聽
既孚始欲興作冒霜露披荆棘役民于農暇取材于他郡
經始于戊寅之仲冬越歲餘而落成屋以楹計者縣百
有竒若丞若簿四十有五若尉五十有五學宮四十倉
廪惟半祠社有壇宇賓餞有驛舍郊設門關巷植名表
酒館花圃以次備具若夫營造之費則有朝廷撥賜五
千緡本府給助一萬緡共丁丑歲畸零苗稅一萬四千
五百餘緡米一千三百餘斛足以充所費三分之二其
餘斡旋酒稅僅僅給用迄于告成而民謂無擾今纔兩
載四閱月前之三害幸遂屏息是皆憑藉朝廷之威德
奉行臺府之教條所以致此衍孫何力之有焉顧惟民
性一也胡昔頑而今淳轉移闔闢盖自有道苟為政者
忿其頑嚴刑峻法以繩之故民有競心愈激而不可革
若能撫摩其疾苦啟迪其所趨向則良心善性孰不油
然而生衍孫惟不敢鄙夷其民也而年穀屢登麥秀兩
岐皇天其密祐斯邑作新之效當不止是將見魁竒忠
信材德之民羣生其間毋徒曰曩日東鄉之俗云嘉定
十三年九月朔日宣教郎嘉定縣主管勸農公事兼兵
馬監押高衍孫撰
重建州治記貢嵩
大江以南地廣物衆莫吳郡若嘉定舊吳屬邑邑始于
宋嘉定析崑山東五鄉練祁鎮為治因年以紀名在郡
境江海際壤浮力薄產貢擬他邑為下皇元混一區宇
化被幽遐俯視陬隅如在畿甸田野日以闢戶口日以
增元貞詔下劇邑率陞州嘉定以戶口計應中州之制
遂陞為州自此以來品秩崇矣號令新矣獨于州治隘狹漫
漶仍舊憚于改作因循十年之積以至于是大德丁未
達嚕噶齊托里穆爾朱公知州事高源同知州事蘇爾約蘇
哈雅公郭公偉判官趙公允中李公德暨提控董友直
都目陳玉先後繼至克相協贊力行善政以導迎和氣
歲則大熟民暇且豫乃謀建公宇顧費無所於出曷濟
登兹于是州巨室聞而相與言曰吾儕小人皆有門廬
以避燥濕寒暑豈邦侯吾父母而可無爽塏之居乎則
皆折捐粟布以助刊木于崖浮竹于津厥材既堅厥土惟剛
上殚其功徒既其力經營不數月而成堂階言言廊廡巖巖
有門秩然有軒翼然觀者改視盖時其使節其用集于
一朝而不為勞須十年之久而不為遲始謀終就高公
良屬意焉然亦不自有其功落成之日率會僚友文學
掾貢嵩言于衆曰昔者聖人作為宮室盖取之壮觀矧
太守實古諸侯而不壮厥居豈惟無以養威重示表儀
且將無以䟽視達聽融暢心神為勵精出治之本兹宇
之成美哉輪奐後之登斯堂者其亦曰堂之建民之力
也民既出租稅以食我又為屋室以居我吾其可以忘
之乎利惠未徧斯溥之疾苦未瘳斯除之徭賦未省斯
均之獄訟未決斯靖之政聲流聞達于京師明明天子
聽豈其遠哉州之人善其言而頌之請記斯堂以彰政
理惟春秋之法事始必書今州始陞堂始建是宜書以
刻諸石至大改元冬十月望日貢嵩記
嘉定郝侯政績記黃溍
昔成周寓軍政于鄉遂故兵與民一後世析而二之為
將帥者往往知有兵而不知有民善乎荀卿子之論曰
兵要于附民而以為將帥不思所以恤民可乎若平江
十字路萬戸郝侯盖知兵之要而得先王軍政之遺意
也初余在金華聞侯奉省檄廵鹽浙東所過無秋毫擾
心巳志之及仕于朝往吳下見士大夫咸曰郝侯賢今
年春官于儒司嘉定州父老沈銘等以侯政績請記于
石予既知侯久重以耆老請誼不得辭因諏其詳則曰
嘉定為吳要地襟帶江海每歲萬戸府分官出鎮苟非
撫馭有方則士譁卒囂適以病吾民耳今郝侯之來紀
律嚴賞罰信凡麾下士不得以一毫撓吾民海隅宴安
奸寇屏跡近歲知兵者何以加此然古之名將有愛士
伍而驕士大夫有愛禮君子而日鞭撻健兒後皆不能
無弊今侯于卒伍既懷以恩而又能好賢下士不倦是
又賢于古人者矣至于考其事業推其所從來則雖先
猷祖訓有足取法而其好古嗜學之功亦不可誣也昔
晉文公謀元帥于趙衰曰郤縠可以其說禮樂而敦詩
書也孫權之雄才大略而自云孤嘗讀書大有所益及
呂蒙奉權教始就學魯肅過潯陽輙稱其才略非吳下
比則侯之德業又獨非好古嗜學之功歟侯名天麟世
居宣德自元帥公定河南因家宛丘予既為叙其事如
左乃為之銘銘曰海陬之邦控延大江飇驚濤奔藉
兵以防桓桓萬夫闞如虓虎匪帥之良孰靖其旅猗歟
郝侯孔惠孔仁匪惟馭兵寔綏我民我有水旱惟侯之
惻是禱是禜保我稼穡歲時豐穰海壖樂康廏馬不譁
叢矢在房乃作大府其庭有殖我出我資匪藉民力民
曰宜哉侯豈我需我懷侯惠曷不相諸侯燕賓士淵淵
伐鼔有瑟有琴籩豆攸叙邦人來視為侯勸謼豈弟君
子胡不樂胥昔侯祖父曰維元勲功載盟府裕于後人
曾孫孝恭克紹其猷匪維世美實予民休天子明聖宜
褒爾績惟藩惟宣以惠四國赫赫厥聲宜公宜卿百禄
是膺子孫繩繩我匪侯私人則具知德音不忘永觀厥
辭黃溍記
嘉定縣廣儲庫記董鏞
凡郡邑設置倉庫上所以供國用下所以恤民財皆有
司之急務也厥今姑蘇東南大府屬縣有七而嘉定最
為繁劇歲計所入租賦常不下五十餘萬石折輸布以
疋計者二十餘萬畸其繁矣乎然而租之入各區置有
倉囤比輸粟之期運赴各倉收貯其後粮長轉輸漕運
達于京師等倉事不愆期官民兩益貢法之詳莫善于
此矣惟折粟之布其數亦浩瀚逮徵令一出輸者蟻集
而聚輒充棟或寄頓于僧寺或收貯于民居其間風雨
蟲鼠之損傷水旱盜賊之不測深貽所司之慮其時扆
侯昭始來知縣事欲興處置之規而未敢專也今年夏
奉勅冬官侍郎周公巡撫至邑首慮貢賦之失期而民
事或有未妥者諄諄告諭宣上德意惟恐官不加謹而
舊弊之未盡革也于是侯合丞簿而下即以歲輸之布
具白于公公曰租與布皆公賦也奈何不效置倉之法
乎邑之左右或曠閒之地剏一庫俾聚而藏之以伺輸
納庸何傷侯等承命惟謹繼往陳于郡守况公允協其議
然後度地于縣治西一里許即西隐寺廢址周有通渠
居民尠甚遂擇日鳩工剏庫一所錮鐵為墉壘甓為牖
前構一廳事以為官署翼以小屋若干楹以處主守之
人仍闢門于前繚以修垣凡若干丈其在官糧里人等
靡不欣然趨赴經始于正統丁巳秋訖工于是年冬十
月朔用約于官不費于民陶堅材美締構嚴縝于是可
悉聚歲輸之布度支亦有法出納亦有次俾各有專守
之責誠經久之良規也侯乃貽書于鏞曰兹役也吾何
力焉自非巡撫大臣與郡侯區畫之餘曷足以完之然
亦關于國家興作歲月不可以無記遂授鏞以顛末俾
為之記鏞善是庫之作于西成之日既得其時位于邑
之西也又得其地藏貢賦所以安民也而役不勞于民
安民所以奉國也而財賦無廢于國其斯為奉上恤下
之有道乎禮曰君子將有所營必以廄庫為先于居室
釋之者曰重國用也且今官府之治故宇當葺者不知
幾何執政大臣知國用為重而先其所急者有司執事
者又能承順其意有合于禮所可記者奚止歲月土木
之美而已矣用是書之俾刻諸石侯解州人由監察御
史出宰是邑處事廉謹而民悅之贊是役者縣丞俞侯
觀張侯鑑主簿徐侯子臯典史閻侯麟任程督而始終
其役者則主簿蕭侯學敏也董鏞記
嘉定縣令題名記袁袠
余讀漢循吏傳而歎治道之難也漢有天下四百年吏
以最稱者幾人哉今天下吏親民莫如令權壹而職專
苟心乎愛民奚所弗濟故先哲以未嘗親民為恥意深
遠矣皇朝統有萬邦列聖重守令之選由是循良相望
光揜前策而百八十年來其赫赫可稱紀者猶僅僅也
嗟乎難哉難哉嘉定古婁東地也距郡治百四十里志
曰故崑之疁城鄉縣治在春申鄉練祁市宋嘉定置縣
元為州皇朝初因之乃洪武二年復縣置令而迄今未
有題名不其闕歟順義張侯重以進士來令兹邑期而
政成謂是弗可已也乃蒐郡乘詢黃髮由洪武以迄嘉
靖得若干人將䥴其名字爵里于石而以記屬&KR1030;惟嘉
定瀕海而襟江數患盜警且土無異産舟車艱塞百賈
罕遊民苦重賦令于兹者不尤難哉按郡志宦跡載偰
傒斯下凡六公弘德以來雖未及纂續然吏治精核而
純實亦少衰矣豈漸靡使然哉張侯之亟是也其有感
也夫夫古者今之鑑也往者來之轍也辨體以經治者
存乎典彰往以詔來者存乎文典以軌物文以永世公
署之有題名古也以觀以典以勸以戒賢則企而型焉
否則擿而訕焉其庸庸者則恥並列焉是先民之所以
旌淑而警忒者也非所以崇侈飾觀也張侯之亟是也
亦由行古之道夫覩兹石者沿近以遡遠規今以準古
雖百世可知也
吳都文粹續集卷九
