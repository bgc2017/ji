吳都文粹續集卷四十九明錢穀撰
詩
次韻寄錢翼之楊載
有聲吳下頗多年長把漁竿釣海邊李賀才名過杜牧
魯公書法繼張顛塵沙撲面驚吾老星宿蟠胷媿子賢
歲晩著書言足妙青青林竹正宜編
和孟東野題崑山寺
蘭谷負崑岡鑿崖安佛牀梯雲石磴滑入厨泉水香旦
寒鳥相聚月黑龍放光舟行苦局促卒憩殊勝場
次韻高季廸别後見寄之作張羽
客中原少寐看月上林端雁叫楓江夜人棲野艇寒浮
蹤憐斷梗攪夢怯奔湍不是孤吟懶離羣自少懽
約徐隱君幼文同隱吳興
吴興好山水子我盍遷居繞郭羣峰列廻波一鑑如蠶
餘即宜稼樵罷亦堪漁結屋雲林下殘年共讀書
畊漁軒寄題徐良夫
之子住銅坑人傳好事名如何同甲子翻遣昧平生野
岸風中釣湖田雨後耕秋天漸凉冷或可赴前盟
送人之平江投刺李守
送君何處遊一劍古蘇州螃蠏黃花節鱸魚碧水秋尋
碑松隖寺按曲酒家樓况爾多能者膺門必見留
寄王正仲高季廸
秪恨孤城未觧圍圍開翻遣别相知夕陽江上悤悤酒
細雨燈前草草詩有夢直從花落後無書空過雁来時
郭西古寺題名處今日重遊却共誰
别後吟成許寄無定知詩境不荒蕪新詞典雅推摩詰
古體優長羨達夫華岳羣峯雲霽出梁園萬縐日晴敷
肯從大歷開元事重擬清談擊唾壺
過何山廢寺
千峯寂寂寺門開石逕春風長綠苔佛閣丹青餘瓦礫
禪房花木變蒿莱繙經室壊僧應散施食臺空鳥自来
誰料空門亦如此獨臨斜日重徘徊
悼高青丘季迪
燈前把卷淚雙垂妻子驚看那得知江上故人身已沒
篋中尋得寄來詩
消息初傳信又疑君亡誰復可言詩中郎幼女今癡小
遺稿千篇付與誰
生平意氣竟何為無祿無田最可悲賴有聲名消不得
漢家樂府盛唐詩
寄叔方倪瓉
乖阻方徂秋忽然已改年櫻桃花樓前開落春風顛乘
船到家日雨砌溜涓涓綠酒仍滿眼素琴久無絃呼我
共斟酌歡極更惘然處窮則已固言達誰當先俯仰嘆
鳶魚浮沉各天淵慎勿傷本性木雕而土埏鸞翔安可
挽青雲氣翩翩猶羨羲皇人清風北窗眠
江南春
汀洲夜雨生蘆筍日出曈曚簾幕靜驚禽蹴破杏花烟
陌上東風吹鬢影遠光搖曙劍光冷轆轤水咽青苔井
落紅飛燕觸衣巾沉香火微縈綠塵
春風顛春雨急清淚泓泓江竹濕落花辭枝悔何及絲
梧哀鳴亂朱碧嗟我胡為去鄉邑相如家徒四壁立柳
花入水化綠萍風波浩蕩心怔營
送虞勝伯之雲間求先世遺書
川谷沄沄浙水波雍公勛業未消磨况當異代求文字
尚有聞孫校舛訛京國不聞收汗馬草萊終見沒銅駝
誰陳聖主賢臣頌奈爾隂山敇勒歌
故虞勝伯徵君隱居竹義居甫里垂二十年不屑以
姓名求知于時之聞人道園先生其叔祖也先世雍
公所遺文道園先生欲求而不可得勝伯必欲竭意
以購取之可謂有志而不忘其所自矣聞此書舊藏
平江俞子中推官宅推官沒已久而子俊州尹其弟
輒能假以歸勝伯非仁人義士之存心乎州尹瓚之
故人也因書以為之請陶蓬大尹見之當有以教吾
者矣倪瓉頓首
次韻答陳叔方早春見懷
隔江山翠晩依微隱映江邊白板扉事往依依驚歲改
老來念念覺前非已看庭草侵行徑漸有汀花拂釣磯
慚愧詩篇慰幽獨白頭從此莫乖違
清夜哦詩手自書也應把燭倩官奴瘦牛犖确荒田隴
肥馬蹣跚笑瓠壺且釀松花江水碧更分芝朮嶺雲腴
人間誰覓玄真子春雨扁舟釣綠蒲
白馬寺通長老修圓覺期化緣
惠遠深心白蓮社湯休麗句碧雲篇懴摩不懈香燈供
般若仍通文字禪雨後春池芹細細月明寒渚竹娟娟
東林門外聞鐘返惟有陶公妙入玄
貞壽堂詩為吳縣尹楊彝作
貞壽堂前風日遲夭夭寸草答春暉兒兮事育心無怍
母氏康強志不違後日腰懸季子印只今身著老萊衣
熙然鶴髮照綠酒金鴨火温香靄微
烟雨中過石湖
烟雨山前度石湖一奩秋影鏡平鋪何須更剪松江水
好染空青作畫圖
姑蘇城外短長橋烟雨空濛又晩潮載酒曾經此行樂
醉乘江月卧吹簫
愁不能醒已白頭滄江波上狎輕鷗鷗情與老初無染
不棄輕軀總是愁
蘇臺懷古
望中烟草古長洲不見當時麋鹿遊滿目越来溪上水
流將春夢過揚州
吳中絶句
醉喚吳姬踏舞筵風闌花陣亦回旋愁生細雨寒烟外
詩在青蘋白鳥邊
發吳江
一望洞庭秋水相逢南浦孤篷江千有興騷客閒居久
釣漁翁
泛太湖
遥接太湖惘然尚留赤壁圖景越来溪水東西香雪寒
梅飄影
登姑胥山
吳王館娃西子兩情斷送長流麋鹿淚沾荒草故人汗
漫重遊
過盤門
將軍南鎮勾吳魚龍跳下江潮無限吁嗟神迹怕聞凄
凉洞簫
歸闔閭浦
極目烟江盡頭屈指姚城渡口世人不理曲肱自餉黃
鷄白酒
吳鈎行楊維楨
吳人殺二子釁成雙吳鈎吳王下賞令不識鈎中愁臨
鈎呼二子飛来父心頭百金何足報萬戶當封侯佩雙
鈎比明月為君嬖者斬䜛者刖制諸侯開伯烈千秋萬
歲光不滅
長洲曲
長洲水引東江潮潮生暮暮還朝朝只見潮頭起郎拖
不見潮尾回郎橈昨夜西溪買雙鯉恐有郎緘寄連理
金刀剖腹不忍食尺素無憑膾還委西溪之水到長洲
明日啼紅臨上頭
五湖遊
鴟夷湖上水仙舟舟中仙人十二樓桃花春水連天浮
七十二黛吹落天外如青虬道人謫世三千秋手折一
枝青玉虯東扶海日紅桑樛海風約住吴王洲吳王洲
前校水戰水犀十萬如浮漚水聲一夜入臺沼麋鹿已
無臺上遊歌吳歈舞吳劍招鴟夷兮狎陽侯樓船不須
到蓬邱西施鄭旦坐兩頭道人卧舟吹鐵笛仰看青天
天倒流商老人橘幾奕東方生桃幾偷精衛填海成甌
窶海盪邙山漂髑髏胡為不飲成春愁
吳城怨
吳兵夜入郢小弟驕父兄彎弓射天日輦土築長城長
城築未竟客主老蠻荆
夏駕石鼓辭
鼓在夏駕山高一丈徑三尺下有磐石為足古諺云
石鼓鳴三吳兵
周家十圜鼓散落陳倉野猶有夏駕石盤盤駕之下秦
鞭血出骨吳獵焦野火夏鼔建不拔石鳴知者寡父老
懼䜟言山空石長啞
虎丘篇
路出女墳湖警蹕伯王驅靈池飛霹靂枯冢走於莵老
禪猶點石仙鬼只疑狐祖龍来發閟銀海又飛鳬
香山篇
放舟脂塘曲盤遊湖上雷雷鳴湖雨作還泊香山隈美
人鬭香草上有九畹栽美人在何所搴芳招歸来露下
荆棘草鹿上姑蘇臺
金處士歌
吳郡人金可父賢智有才藝而自埋于民衆皆嘖嘖
以處士稱之權貴人以丘園科起處士處士遽絶之
曰予幸有廬一區在市關可以避風雨田一㕓在郭
外亦可以給衣食學聖人之道可以自樂不願求仕
也且仕榮利祿隱樂貞素苟以相易彼此兩乖乖而
欲強合吾不能已吁處士如可父信其逸而貞者歟
維時集賢舊老相與署牒錫號曰貞逸會稽楊維禎
乃為之賦詩曰
蘇州古隱君實始虞仲隱居放言中乎清與權次曰澹
臺氏言不枝行不徑未嘗匐足諸侯前五噫之夫將其
匹聯耕織為業不廢誦與絃亦有天隨仙配䲭夷子理
釣船去之五百年求繼者孰賢闔閭古城隱曰有處士
氏曰金長身而美髯(叶壬)風局孤古古貎疏且沉家不失
箴里不失任有餘推與人矧肯賣祿入心心闕下足終
南(叶吟)貧賤易屈富貴易滛故大隱在關市不在壑與林
鳳皇不能引高神龍不能深(叶沁)深人呼為處士更加貞
與逸號焉知古不如来今吾嗟今之士科隱丘復事王
侯行無補闕言無裨謀惟祿食是媒(叶牟)詭貞而隱詭逸
而休以為吾人憂放而還澗恚岳隴羞聞處士風其不
泚然在顙豈吾人儔
城門曲
諜報越王兵城門夜不扄孤臣睛不死明月照人青
吴農謠
吴農竭力耕王田王賦已供常卧眠鄧通董賢何為者
一生長用水衡錢
吴下竹枝歌
三箬春深草色齊花間蕩漾勝耶溪採菱三五唱歌去
五馬行春駐大堤
家住越来溪上頭胭脂塘裏木蘭舟木蘭風起飛花急
只逐越来溪上流
寶帶橋西江水重寄郎書去未回儂莫令錯送回文錦
不答鴛鴦字半封
馬上郎君雙結椎百花洲下買花枝罟罛冠子高一尺
能唱黃鶯舞燕兒
白翎鵲噪手雙彈舞罷胡笳十八般銀馬杓中勸郎酒
看郎色似赤瑛盤
騎馬當軒鵠觜靴西風馬上鼔琵琶内家隊裏新通籍
不是南州百姓家
小娃十歲唱桑中盡道吴風似鄭風不信柳娘身不嫁
珍珠長絡守宫紅
夜發吴門趙孟頫
吴樹依依吴水流吴中舟楫好夷猶多情最是吴門月
又送行人下秀州
次姚子敬懷王子慶往吴中
闔閭城郭鎮姑蘇弔古登臺百感俱秋水遠隨潮影沒
江雲長傍客帆孤吴時花草于今在晉代風流世絶無
别後故人須有得已應懷寶問歸途
姑蘇懷古和鮮于伯機韻陸文圭
會稽俯伏遣行人吴國池臺日日新幕下盟歸金甲散
宫中舞罷翠眉顰悠悠今古三江水寂寂英雄一窖塵
笑問䲭夷身退後漁商何苦效齊民
虎丘留題辛邜三月書于劍池
伯業荒丘春草長只聽兒女話真娘虎来墓上猶應怪
鹿入宫中儘可傷太息乾坤空浩蕩不留豪傑管興亡
屬鏤抱恨沉江底潭碧猶生古劍光
龔子敬同遊桃花塢趙中時適至
郭祥卿
麥光繞郭撓青浪華氣浮空散紫霞小院碧桃留客醉
隔林修竹問誰家清明過了春將暮濁酒傾殘日又斜
一笑相逢誠不易人生看得幾韶華
吳中寒食龔璛
寒食清明賣酒家酒瓶亂插白紅花江南蠶子非一種
日暖蜂房報午衙八十漁翁罾半破往来醉客路三叉
村中女伴無忙事疎雨小塘收漾紗
登姑蘇臺丁復
白日初高瓦影黑姑蘇臺前春拍塞百花緣洲水曲尺
小浪羣吹度游鯽晴烟漲暖野荒荒箇箇西山淡疎碧
海風東來揚短篷吴兒&KR1804;坐長歌發逸興遥將白波去
送目飛鴻倦低翮扁舟甚有五湖思風雨漂搖從所泊
幸逢大國全盛日地極蒼生無裂坼向來時運數更變
河山南北烽火隔人攀岩穴恐不險樂土不居何暇擇
只今城雉多墾鑿麋鹿所遊盡桑麥自笑生來但為客
五十有家無土著有酒不作懷抱悉明日日出已非昨
次可立詩
霞邊浮玉青霏霏吴中景物天下稀三江入海作春浪
五湖滿地搖夕暉孤鶴忽與白雲起神龍或挾赤鯉飛
胡牀抱膝但長嘯丈夫安得為輕肥
天平山陳方
東吴水為州西山兹獨秀上有百歲松下有千尺溜况
當泉石間野花亂如繡頓足忘僕勞長歌發予陋沉沉
范公祠肅肅香火舊碑猶鞏洛時寺當風雨後嗚呼一
代尊廟食今誰守寂寞壯士懷松風動清晝
登姑蘇臺二首薩都拉
閶門楊柳自春風水殿幽花泣露叢飛絮年年滿城郭
行人不見館娃宫
野水滿城飛燕子誰家小艇載吳姬姑蘇臺上一尊酒
落日昏鴉無限悲
夏駕湖鄭元祐
吴王城西夏駕湖至今草木青扶疎想見吳王来避暑
後宫濯濯千芙渠紺紅矗翠總殊絶誰似西施天下無
西施醉凭水窗睡曼衍魚龍張水戲月上湖頭王醉醒
歸舟蓮炬繁明星不知左擁右扇者越人日夜窺吳不
暫捨
魏公祠
天平寺裏魏公祠翼翼蒸嘗奠荐時廟享百年亡國後
道求千古聖人知山侵鳥道盤風磴石拔鯨牙插羽旗
更上高亭望吴下墓田秋實正離離
送劉長洲
中吴號沃土壯縣推長洲秋糧三十萬民力罷誅求苛
時兼并家夜宴彈箜篌今乃呻吟聲未語淚先流委肉
餓虎蹊于今三十秋畆田昔百金爭買奮智謀安知徵
歛急召禍死不休高腴不論值低窪寧望酬賣田復有
獻惟恐不見收日覺鄉胥肥吏臺起高樓坐令力本農
命輕波上鷗天意憫困劇南轅卯金侯侯有萬金劑探
囊令病瘳躄者起雀躍瘖者言嘲啁坐令百里邑姦回
息彫鎪是皆仁侯惠頌聲滿道周清朝攷功選賞典無
滯留願侯登廊廟一洗蒼生憂
玉山佳處為顧仲瑛賦
東里東吳積水深海天削出青瑶岑肅侯諸孫有基構
界涇築室如小林石根孚尹(音浮筠)蒸玉氣&KR1804;曲窈窕來
跫音籠鶴教馴合舞節池魚出游聽鼓琴樓臺花雨衆
香國書畫芸香千古心按歌寧辭夜投轄彈冠又須朝
盍簮已傍苔磯學釣弋更上風磴窮登臨竹梧參天鳳
鸞集老夫為爾長歌吟
崑山石
崑岡曾韞玉此石尚涵輝龍伯珠璣服仙靈薜荔衣一
泓天景動九節劍苖肥閱世忘吾老蒼寒意未違
靈岩涵空閣
吴王宫闕草萋萋飛閣重登意轉迷洗硯池邊雲欲暝
拜郊臺上日平西湖涵遠浪千帆沒樹響悲風一鶻栖
江海䲭夷招不返荒煙野草鷓鴣啼
遊嘉定道院
芙蓉洲上集仙宫環珮聲聞縹緲中桂閣吹香天樂下
稻田疎脉海潮通呼龍起舞迎初日跨鶴歸来御晩風
大藥已成金鼎堕丹光猶得兆年豐
簡張仲舉待制
宵占兩兩使星東川后迎恩啟閟宫海上天燈涵寶月
惟中神語䬃泠風雲團芝盖香烟直春入衢尊酒味同
况是詞臣工致祝鯨波永息歲恒豐
送沈仲說遊杭
錢塘湖上水西頭歴歴山人舊釣遊相府猶餘秋水觀
酒旗多挂夕陽樓春喧車馬松間寺夜載笙歌月下舟
見說于今總消歇休文到目重凄愁
俞石澗讀易處
先生注易隱南城激石松風答澗聲式玉式金王度在
一寒一暑歲功成要參未畫須心悟洞徹羣疑貴理明
蔀屋見星元是晝寰瀛捩柁可無程義精詎忍辭捫舌
樂大何妨枕曲肱雨露每滋庭草綠雲霞不斷晩山横
成林詎舍千章木求友難忘百囀鶯歲月推遷陳迹在
啟蒙常憶酒同傾
石湖十二詠
石湖
滄波渺千頃何處覓䲭夷同姓千年後流芳著斷碑
新郭
闔閭劍成郭俄徙傍河山酒旆千家寶今猶作市闤
拜郊臺
吴子築圓丘祀帝存遺址魯亦取聖譏大禘同失禮
行春橋
醉擁捧心過韶華豔綺羅至今湖觜上彩霓卧滄波
越來溪
始由嘗膽鑿戰艦逐波通今日憑誰占漁家一笛風
觀音岩
碧潭通海眼崖設大士座宛如訪天台石梁飛度過
治平寺
雲鴻藴招提開窗面湖渚時發鐘磬音驚散沙鷗侣
茶磨嶠
孤嶼突蒼翠波環鬱盤盤誰嗜先春味當来製鳳團
楞伽塔
危峰峭浮圖七級雕闌曲影落湖波心魚龍駭常伏
越公井
隋將移城時鑿供萬夫飲清冷尋丈餘倒浸青天影
御書亭
敕賜宋名臣穹碑載奎畫至今孤亭中紅光照山白
紫薇村
公退紫薇省宅種紫薇花千樹臨山麓秋来粲晩霞
賦採香徑送吴邑張令陞佐嘉定州
泰伯常採藥深溪入芳菲攀桂作帷帳紉蘭製裳衣坐
令文身俗悉從端委歸支胤後世君禮譲日漸違迷陽
行棘足蘼蕪露沾衣三秀不改度齋房耀靈輝擷之荐
瑶席神享民是依
寄吴江知州千壽道
熙熙愛日仰高亭亭外天寒渚栢青晩駕朱旛理公事
夜燒銀燭校餘經吹烟白際魚龍國野稻黃鋪雁鶩汀
三載政成儒業騐玉堂親擢暫須停
徐良夫耕漁軒遊題
幽館夏初度清林暑氣中開軒對流水坐石待薰風花
落隖中側鳥啼山幾空耕漁者誰子散髮奏絲桐
天平祠
西望層巒草木青魏公祠下拜儀刑經綸有策廻天地
憂樂無時忘闕庭異代蒸嘗遵典禮故山香火下神靈
浮雲變滅知何在閒聽松風語塔鈴
龍門
龍門嶻櫱倚天開點額神龍幾度来雲起樞中成五色
星從罅裏見三台更無鐵檻嗤山鬼可有金鋪上石苔
李范黨同勲業異御車千古意悠哉
發吴門陳基
少壮不解武衰老却從軍將相北出師步伍各駿奔伐
鼔震城闕樹羽隠秋旻水師歘龍驤鐵騎紛紜屯軍容
亦已肅士氣悉欲伸載咏東山什感激為逡廵顧予麋
鹿姿辱參熊虎羣頹然介胄間見此逢掖臣微祿不逮
飬匪材胡足珍驅馳寵辱途俯仰媿君親秋風吹海濤
落木滿江津去去勿踟蹰浩歌天宇新
平望
下田不憂旱高田正宜雨四野已足霖三吴復無暑盂
酒及豚蹄盤箸雜雞黍擊鼓樂社翁燒燈御田祖
分題得劍池送夏副樞
寶劍斮山石石斷餘劍㾗靈池泄海眼絶壁拔天根轆
轤卷晴雪洶若崑崙翻積厚早彌冽波深夕不渾上馴
伏丘虎下飲垂枝猿君行心不渝瑩徹鑒兹源
訪北寺無言講主留題
秋風日蕭爽散策入空林有竹心已清無言意彌深襍
花不容把疎磬有餘音逍遥毘盧境落景駐遥岑
昭明寺
山居有餘樂縱遊良不孤生多濟勝具豈辭足力劬處
處青蓮座人人僧寶珠雨花無宿蒂玉樹盡新株
天池
我覽天池作名篇如刺珉搴手亦何為未嘗造其濱清
詩入朗咏洒然清我身何當托高翮去訪解空人
范氏莊
田家近芒種客至已黃昏開門列芳席稍稍羅盤飱忠
厚有餘訓詩書彌所敦琴詠衡門下聊復却塵煩
咏歸操(并序)
吳興沈仲說築室吳江之曲養其祖母又鑿池構
亭室之西偏曰咏歸每服田事親之暇輙挾琴書
絃歌其中仲說之言曰昔者孔子感鳳鳥之不至
慨圖書之不出退而修詩書禮樂之教于洙泗間
其徒身通六藝者七十二人孟軻氏曰孔子賢於
堯舜又曰禹稷顔回同道嗟乎使孔子得聖人之
位其徒固有宅百揆如禹播五榖如棄敷教如契
為士如咎繇典禮樂如伯夷如䕫其所試將不止
子冉求之方六七十如五六十公西赤之為小相
而致治之效又不止于仲由之所謂三年有勇者
已周末造知德者鮮臨河之嘆君子盖知道之不
行矣于斯時也侍坐之頃乃有如曾點者雖或行
有所不掩其所志顧能合于聖人而異于三子者
拘拘焉思欲用人之國而其所以浩然與天地上
下同流于萬物之表者曾不過即其所居之位樂
其日用之常而已一時動靜雍容見于鏗爾舍瑟
之際千載而下尚能使人想象興起宛如衣春服
從童冠而風于舞雩之下則夫夫子所以深與之
者又詎可以言語形容哉方今聖神御極丕闡人
文本詩書而施教原禮樂而敷治必德如顔淵位
之輔相勇如季路任之將帥辯如子貢使使諸侯
藝如冉有俾居官尹其下亦且為方岳為百執事
由是羣生異類囿形兩間者並沐仁義之澤可謂
盛矣故走也藐焉一介栖遲壟畆獲于事育之餘
自記狂獧之末咏歌孔子于熙洽之世尚志曾點
于咏歌之所其得于天者亦厚矣尚何所願於外
乎臨安陳基聞其言而韙之乃為咏歸操
我朝于田我暮于室曷以自娛有琴有瑟我服惟春我
樂惟親我欲浴乎沂濆匪舟兮孰先我津我欲風乎舞
雩匪若人兮孰為我徒我葺我廬我讀我書我啜有菽
我食有蔬我非悅此新構我咏歸兮匪夕伊晝我非愛
彼流水我搴衣兮欲沿其沚聖如可作兮我從夫子
吳儂謠
時至正十四年秋七月海道都漕運萬戸府達嚕噶
齊明善公方糴米賑吴吳民德之作吳儂謠
城上日出走匍匍吳儂負米行且呼漕府君侯長萬夫
糴米食儂如哺雛君侯運粟輸京都都人食税復衣租
又以餘力甦焦枯連年和糴喧九衢吳儂有粟不得哺
遂令斗米如斗珠不貴楮幣貴青蚨非侯哀儂釡生魚
昨日兒飢苦嗚嗚今日飯飽走如駒君侯長漕非剖符
不忍赤子坐艱虞使君歸朝掌誥謨濟世昇平樂有餘
天下米賤酒可沽上及父母下妻孥天子行當賜絳車
君侯幸勿馳且驅
送姪讓還吳
西風蕭蕭鴻雁鳴行子悠悠随旆旌百年衣食仰奔走
四海甲兵紛戰爭猥將筆札事卿相叨備戎行陪俊英
軍中草檄吾何有馬上操觚汝所能人稱阿買八分好
吾愛永興戈法精吾女吚嗄學言語汝兒讀書知姓名
中年竊祿正為此使有石田歸力耕汝今還家我羇旅
各勸加餐調寢興升堂冄拜謁從母兒妹踉蹌欣走迎
扁舟石湖先上隴霜露既降草木零丁寧為我戒樵牧
慎勿剪傷松柏青我欲還山結茒屋五岳逍遥期向平
乞身時宰苦未許南望白雲傷我情
分題太湖送鄭同夫
朝飲太湖水暮咏太湖秋太湖三萬六千頃七十二峯
居上頭上稟咸池五車氣下浸日月㴠斗牛䲭夷之舟
從此逝功成身退合天道聲名萬古齊伊周江東步兵
輕冕旒長揖齊王歸故丘蓴羹鱸魚何足道上與造物
同遨遊唐家拾遺巢許流躬畊湖上食杞菊不與濁世
俱沉浮三人之生不並世出處雖異心則侔至今血食
太湖上上下雲氣蟠蒼虬今君遥别太湖渚鼓枻三高
祠下路借得龍威一夕風送君彭蠡湖頭去
青絲絡馬頭送李彦章
青絲絡馬頭游宦古蘇州蘇州城東萬斛舟前年運粟
直沽口送别江亭折楊柳承恩頭插上陽花錫宴尊傾
光祿酒江上今年楊柳黃辟書千里有輝光勇騎閫外
將軍馬飽食閩中荔子漿閩中兒女歌白苧把酒勸君
為君舞將軍好文不好武自古閩中稱樂土
八里莊寄吳中兄弟
晩泊清淮口臨風一振衣長河吞巨海平楚沒斜暉未
覺鯨波險惟憂羽檄飛故園兄與弟歡樂我多違
送姪讓從軍武安
送爾徐州去秋風幾日程水通彭子國山擁楚王城虎
帳氍瑜煖犀船五兩輕從軍古云樂今我不勝情
其二
世亂難為别他鄉復暮秋媿予叨入幕念汝獨登舟季
子裘空敝班生筆誤投恨無田二頃歸老石湖頭
癸夘三月十一日常熟阻雨寄吳門分省同官
一棹琴川路頻年此往還海風寒挾雨戍火夜連山澤
國龍分節邊城虎㩀關故人南省幕退食珮珊珊
琴川懷古
揖讓思虞仲絃歌憶子游學文須到魯議禮必宗周俎
豆今如此干戈苦未休慚非割雞手安敢話屠牛
寄沈仲說
欲采芙蓉寄所思秋風江露正離離每因見月懷玄度
可但看詩說項斯溪上燕辭華屋早槎頭魚上碧波遲
太平無事差科了歸共原泉理釣絲
其二
野人籬落並江濆竹裏流泉竹外雲好學槖駝惟種樹
莫誇司馬最能文小橋斜接漁樵路落日爭呼雁鶩羣
獨憶咏歸亭上客久留城府思紛紛
寄家兄敬德
庭闈一月違温凊兄弟終年嘆别離落日有時成獨立
秋江無處不相思雲邊白雁初傳信籬下黃花預有期
甚欲卜隣依北郭故人誰送草堂資
秋懷寄玉山
江上秋隂十日多思君不見奈愁何風高澤國来鴻雁
雨入汀洲落芰荷公子文章裁瑞錦美人衣袖剪輕羅
畫船亦欲溪頭去聽唱花間緩緩歌
次韻鄭遂昌奉謁范魏公祠
皇皇卷服儼尊祠生氣渾如未死時天下功名韓相並
關西威烈夏人知英雄未盡匡君策父老頻瞻出牧旂
昭代尚賢嚴祀事詩人聊得薦江籬
次韻答秦文中學古
艤舟復向三江口載酒欣逢二仲来丘園束帛已加璧
將相求賢無棄才柳色綠欺頭上雪桃花紅映掌中杯
也應别後無知己從此柴門不浪開
其二
婁江繫䌫已十日故舊獨逢秦與文氣壓元龍餘子服
賦高司馬九重聞西山柱笏聊容我東閣招賢欲待君
解却金貂換官酒賞花時節正春分
送成夫使吳門督漕事兼寄分院同幕諸公友
挂帆南斗略扶桑奉使寧辭道路長轉漕復輸滄海粟
勤王爭羨紫薇郎風生漢節蛟龍避花繞吴宫雨露香
同幕故人如見問為言憔悴鬢毛蒼
次韻謝搃管送梅州判還崑山
畫船撾鼓待潮回山色留人不受催官酒醉淹羅袖溼
離筵愁聽竹枝哀秋風老憶淮南桂暑雨晴收海上埃
莫學君家子真叟變稱名姓不歸來
九日簡同幕諸公兼寄吴中兄弟
官舍蕭條淮水濱一尊九日漫相親那知黃菊籬邊客
不笑紫薇花下人秋鬢白嗔烏帽側衰顔紅愛綠醅新
吴中兄弟應相憶悵倚春風北望頻
癸邜二月十一日官軍發吳門
去年移戍秋將半今歲度江春正分晉國偏禆歸宿將
漢庭旗鼓屬元勲戈船十萬盡犀弩鐵騎三千皆虎賁
却笑高陽老狂客謾憑口舌下齊軍
送嘉定偰知州
偰家公子白狐裘兩度出為江海州誅求不廢農桑業
撫字曾分社稷憂公勤職守古能吏清白傳家漢列侯
老我叨居玉堂署送君欲泛練川舟
哭夷白二首(夷白即陳基也)
白髮江湖一病身平生積力瘁斯文師門偉器今餘幾
藩國竒才獨數君共愛辭華追董賈肯將出處累機雲
生芻不到黃瓊墓目極五湖西日曛
老我歸來托遠林仙橈猶泛五湖深身名已喜全離亂
生死俄聞變古今懸榻空餘徐孺恨絶絃真亂伯牙心
無端又向溪橋立望斷秋鴻淚滿衿
陪方厓翁綠水園游矚姚廣孝
熟游境已常偶到興偏適園廬依古闉門扉掃塵迹芳
景變清和羣植欣滋息雲浮曲渠水苔漬隂階石叢筠
減舊綠蔓草餘新碧游蜂却乘霽歸禽自知夕臨幽憩
煩跼遥思展芳席雖怡靜邊趣未達喧中寂兹因逢高
士庶以樂無斁
奉答高啟季廸
清晨長松下聽禽坐逾深蘭章忽遠寄光華麗空林諷
詠得密意展玩慰離心春晴見猶簡况兹逢暮隂
奉答楊基孟載
恓恓泊城南春深抱幽獨餘花猶綴紅衆樹已滋綠兹
因塵内居始憶山中屋何時陪騎游吟看舊題竹
送友之松江得曙字
潮來沙磧平月落海門曙汀蒲轉風葉堤柳搖烟絮江
頭春可憐天涯人獨去有歌送君行無酒留君住雪浪
沒沙鷗雲帆出江樹回首讀書堆青山不知處
蠡口夜歸
日沒渡口昏水風著人熱漁燈帶螢火微光互明滅舟
人報水程路遥行欲歇故山不分明目盡心力絶遥想
山中人待人仍看月
蘿徑為陳維寅賦
輿騎隘難通縈縈循磵曲蔓引行樵步葉密邀禽宿影
分夜蟾白色帶春烟綠何當携孤琴閒行追妙䠱
登錦峯
竒峯起蒼旻秀色鬱可采靈石麗文華晴空炫霞彩斕
斑駁青暈絪緼襍芳靄朝陽映猶輝夕隂膏還藹或云
神丹仙鞭驅過滄海不經野火焚詎逐年歲改肅履曉
飛陟昂然立如待延矚動幽抱架元時有在
琴臺
崇臺起雲岑夫差日遊宴七絃石上弹閒花落餘片風
清答松響烟茸草成荐至今想餘音泠泠散秋院
劍池
湛盧埋伏深厓際立危壁波含金氣清苔吐鐵花碧龍
光日夕浮蛙黽俱潜迹臨玩復何時吟餘慨今昔
白雲泉
隂泄自溶溶錦流仍脈脈輸練隔山青飛瓊混天白澗
草帶幽香壁蘚漬餘澤昔曾汲飲來依松駐金策
與王正仲游穹窿山留題顯忠寺
隄楊飛花三月後殘紅已無穠綠有湖山風物尚可人
登臨又喜同心友巒迴徑仄不用輿凌空曳杖盤旋走
峯飛天外曉雲騰瀑流谷底春雷吼烟蘿葉蔽啼鳥羽
風林果落飢猱手望中隠隠蘭若出僧子相逢信非偶
暫留倦足憩孤榻欲豁吟眸啟孤牖詩聯美景意逾畫
乳攪新茶味勝酒笑歌俯仰真自得盤桓不計時交酉
去來奚足滯予心臧否何曾挂君口却嗟昔日不羈人
今得微官即鉗杻我于竒勝儘窮討再理謝屐君須趣
只恐天公忤人意風雨顛連不堪久明當歸去草堂眠
輕橈仍繫沙邊柳
送李煉師還吳
薦紳吴下真澗藪獨欣東郭多交友我著田衣共頡頏
形骸相忘歲年久閒止文章力追古宗常學問曾無苟
來儀才廣班馬倫縱横筆下蛟龍走吹臺倜儻如達夫
豈特百萬成斗酒萊過讀書猶滿腹議論風飛鉗衆口
幼文詞翰俱清俊處敬温潤渾如琇仲廉居富曾無驕
為學孜孜能謹守吁嗟諸子皆妙年自信黃鐘非瓦缶
一時聲譽震乾坤萬丈光芒射牛斗鶴瓢先生清且秀
深探道術持樞紐山房每與吾儕會茫然共入無何有
我念披緇道不同豈知見愛情尤厚何如簡寂慕惠遠
至今高名傳不朽原修乃是先生姪道學向之能授受
先生尸解已多年不意原修今白首余客朔方將廿稔
故交零落存誰某形影相看我尚留命危脆若經霜柳
原修忽作燕山游此會須知信非偶燈前笑語不肯歇
舊好難忘常握手今秋欲返江南去鶴馭凌風如馬趣
嗟我老矣不同歸雨泣如傾風夜吼
八月二十日出城西眺望過楓橋登天平白雲
寺謁圭上人翌日到西麓時林園靚深庭桂盛
開天香滿屋可愛因懷韓奕先生不得共玩遂
賦此詩以寄
我年已老宜逍遥北還未得心遥遥盡言山中秋正好
眺望不待山人招清晨拂衣出城去籃輿直過江村橋
橋西衆山環紫翠隴坂惟見芃芃苗人家門巷盡桑苧
經過始覺先蕭條沿流路狹曲難認僕子每問肩柴樵
虎岩深伏樹蓊蔚龍門斗起山岧嶤白雲泉頭暫游目
飛樓湧殿凌層霄主翁留我共禪悦且向竹所開山寮
果傳石鉢貯圓眼飯來香積炊長腰盤桓自足世外樂
兩鬢不計清霜凋行行又復過西麓山深那得聞喧囂
松堂晝閒人不到庭桂花發蘿烟消沄沄泉底日影動
冉冉雲外天香飄此時獨恨無良友豪吟謔浪從通宵
蒙菴先生舊曾約路遠忍使兒童要先生有道我所愛
眎身不寔如芭蕉逃禅往往入深谷交往霅畫并杭標
何由乘興忽來此把手歡笑今應饒便當沽酒效慧遠
且留靖節傾山瓢
舟次松陵
一上松陵道秋懷便不同櫓鳴漁浦雨帘曳酒家風沙
鳥雙飛白江楓半帶紅離人千萬意都在短亭中
重經常熟
鉅邑當吳北官無接送勞水多歸海近城半在山高僧
寺餘庭栢人家盡野蒿重游逢日暮惆悵促回舠
寄高編修季迪
濟濟登明日雍雍際盛時朝回仍載酒講罷却刪詩尋
竹思龍阜看花戀鳳池自忘形服外游咏不須期
送蘇州府都綱還吳
綱教臨吴郡安僧自有方北山松桂秀茂苑芰荷香杖
錫辭天闕袈裟上野航相看嗟别去渺渺水雲鄉
題張山人適樂圃林館十首
去官歸故里僑隱倚高林花月尊前友松風席上琴幽
通西崦曲凉入北風深此處堪清賞時來一觧衿
其二
巷僻無車馬閒扉掩薜蘿籠馴傳信鶴池養換書鵝開
徑曾妨竹移梁欲避荷子雲真好古載酒屢相過
其三
虛館何幽絶深藏世少知柳雲堆夕檻蘭雨積春池戀
客瓶存酒頥神局罷碁餘生無一事不用慕安期
其四
室中無異物左右盡圖書不共漁樵侣還同水竹居弟
曾呈蠟鳳客欲棄銀魚我獨長來此清談得緒餘
其五
開牖依林樾迢迢去市遥翠低承雨竹綠碎受風蕉夕
嶺還侵戸春流欲斷橋主人緣愛客時為出山瓢
其六
遠遠依山郭荆扉向竹開聚螢兒懶出相鶴客頻來坐
飲杯浮月行吟屐破苔春深花滿徑蜂蝶為遲回
其七
花徑斜通巷榆林遠隔溪曉庭輕騎集春閣亂鶯啼野
水流城北雲山峙屋西晩來吟興發獨往杖青藜
其八
一軒開小圃近水更悠然杏棟縈花霧芸忩宿篆烟竹
藏鳩子哺苔襯鶴雛眠此地多風景悠然似輞川
其九
松桂圍林屋遥知處士家疎簾宵進月虛幌晩承霞藥
味園中木詩材檻外花尋幽來到此母惜去程賒
其十
林居無俗韻琴史引來賓逕狹難容轍池深可縱禽登
山新製屐漉酒舊裁巾我亦耽幽者他年願托鄰
寄周鶴林
廿載離吳下人傳少俊豪久羈燕地遠長想鶴林高池
影涵秋月松聲鼓夜濤南還如有日尋訪肯辭勞
寄王光菴
學優何不仕奉母向桑榆今古書千卷乾坤宅一區竹
臨窗更密蘿繞徑偏紆坐上賓朋少無營且自娱
羊祜廟(在吴城南大雲菴東沿河)
探環桑下悟前身幼節知君不酖人祗使才猷扶晉室
肯施德澤被吴民荒祠積雨爐生蘚古屋無風壁受塵
今日經過思峴首舊碑剝落淚沾巾
亂後入城有感
槐柳隂殘第宅隳行看不忍步頻移歌鐘寂寂無今日
樵鼔鼕鼕似舊時人改衣冠逢罕識寺亡臺殿到還疑
故交况盡東西去獨立斜陽倍感悲
王汝玉省廬墓回京除翰林院編修兼春坊贊
善賦此為賀
賜歸上冢已還京復喜新除慰友情翰苑修文多寵貴
春坊輔贊更恩榮墨濡彩筆松煤膩香染羅袍桂子清
行見聖朝應大用不惟吴下播佳聲
百花洲上逢陸五
雲間小陸喜能文戲彩娱親是處聞今日百花洲上見
蘋香荷影思紛紛
送昂上人遊洞庭諸山
西風飛錫度如舟來向湖山作勝游七十二峯青一色
君看何處獨宜秋
經無量壽院
齊女門邊古佛祠小橋流水樹參差偶来看竹逢佳士
指點園林說舊時
十二月廿一日舟出楓橋遇大風河凍河邊三
宿復步歸西山海雲蘭若
曉發楓橋上野航官河冰合路茫茫岸邊食宿連三日
誰道家鄉是客鄉
寄陳嗣初王汝玉
昭代鮮遺逸夫人尚沉淪豈無乘時志華髮有慈親傾
家具甘旨勵操守清貧蹉跎四十載抱㓗將終身嗟我
媿非才叨陪侍從臣荐章豈所惜知子情未伸滄海風
霜晩故苑芳華新勉焉慎自保綵服高堂春
贈鶴林周玄初
鶴林先生紫烟客丰神秀朗雙瞳碧早年學道逃人羣
吳越名山遍遊歴靜中默悟天地真却歸高卧桃花春
河東姹女未騰化滄溟回首揚紅塵丹書召入麒麟殿
身披羽衣承燕見從此聲華傾上都五侯七貴爭迎餞
西方神岳高崢嶸詔遣先生祠百靈道旁奔走二千石
人訝真仙降玉京禮成俯伏拜大庭珮環拂地風泠泠
四門閎開對黃道五雲回綵垂金城是時君王方穆清
龍顔顧盼喜氣生賜以石髓所和之大羹賈生前席何
足榮罷朝上疏陳悃誠臣願乞身終素情綸音重降芙
蓉闕特許先生返岩穴路出龍盤山外雲帆開揚子江
心月青鸞白鳳來參差仙之子兮繽紛而相隨洞天冥冥
兮千秋一時先生歸去兮猶未遲丹臺舊種金光草此
際花葉方紛披懸知先生交構功已成欲將身與元化
并長生之術倘可授我願相從閬苑行
寄耕漁子徐良夫
理世無遺逸君何獨遁逃方知唐虞盛乃遂巢由高耕
田中吴野下釣五湖濤帝力我安有熙然縱遊遨
和徐高尚同陳胡二文學虎丘遊集
中吳饒佳遊兹山極殊觀磅礴踞臯陸㠝岏軼霄漢靈
岩南蔽虧震澤西衍曼岧嶤見城堞參差瞻里閈飛甍
凌巘出紺宇横林奐餘霞皎夕隂初旭縟晴旦宗周昔
無象四國爭發難闔閭紹遺業傲倪霸東翰雄圖未終
畢宫車忽云宴年遥代祠忽世變物情換深藏閟雨花
曲池羃烟蔓崩厓留鑿紋石駮餘劍斷諸君美無度假
日窮幽玩凭峭信多覽弔古亦增嘆重尋倘能卜偕行
願相贊
初辭長洲縣庠
潜鱗貴幽沉迅翮當上征伊抱孱陋質俯仰難為情進
趣既匪任退武復懷驚念往感多變顧始媿將傾兹焉
幸返舊游息在柴荆谷行晨晻曖嶺眺夕澄明紅泉演
紅澗碧磴披丹英時升烟霞表恍若凌長清素心自昭
曠外物徒紛榮願同戰勝者觀化保嘉貞
古磚篆文歌
洪武某年范陽盧公武氏嘗過予城南舊居道出僧
坊見甃壁古磚上有篆文隠起勢甚竒偉公武欲求
得之時僧塗堊方飾吝損壊弗肯予今年余復見之
因抉壁豪取而公武沒已數載遂歸于公武猶子次
農并作歌紀焉夫此磚不知綿歴幾千百年始獲發
于公武今公武沒又數載不為他人持去而余獲歸
于次農是豈物之遇有其時亦世之好事者恒鮮得
耶今年實洪武丁邜也
范陽盧君好竒古羅網前聞用心苦荒岩窮澤遍探求
斷畫殘鈎總裒聚昔過僧宇見陶甓上隱遺書可瞻覩
斑㾗不假琢石磨缺角寧煩煉金補剝苔剜蘚試研尋
浣土滌塵細摩拊未知纖悉無舛訛已覺縱横合規矩
疑從盆缶窺禹鼎似向雀蒲獲荆楛世遠那能究源委
紋完尚可推編部詭形轉摺龍盤拏逸態飛騰鳳騫舞
整如康衢駕列駟踞若高岡蹲怒虎氣吞鄢郢練三千
價陋咸陽城十五蛇奔虺走莫徒誇劍拔弩張安足數
範撫既不類臣斯體骨未應同詛楚恍驚孔壁得科斗
真訝岐陽逢石鼓吁嗟篆法久變化惆悵簡書趨莽鹵
不知此字誰揮洒欲與籀史爭參伍緬想東吳稱伯強
曾聞季札聽韶濩一時文物豈無傳千古字書當有祖
後人自合重千金故物不宜充百堵擬令僕夫遂携挾
無奈主僧猶吝予中心往來累朝暮躔次周流更子午
我昨重来經舊地盧君已沒歸荒土壁傾僧去物幸存
水濯雨淋文不窳巴人那識貴陽春甌駱由來賤章甫
世無博雅同賞鑑獨發長吁為收取終然雄劍起豐城
畢竟明珠還合浦可憐盧君難復生頼有阮咸能嗣武
嘗臨滄海眺三韓曾入青徐弔梁父篋裏富儲金石錄
胷中宏闢圖書府願言持送歸寶藏請共知音辨魚魯
送人歸吴
相逢不計别来年君鬢如蓬我皓然親友凋零知幾在
江湖飄蕩喜俱全九重請告承新寵五柳還家老舊田
明發京華又分别春風應送洞庭船
寄吳中故人
鄉心離思共依依吴水吴山悵久違客裏頻看流景換
老来偏感故人稀百花僧舍思攜酒細雨春林憶采薇
一枕漂零江海夢夜深空趁蝶交飛
題畫送陳孟敷
君家門掩綠隂低古木叢篁水郭西我向京華望吳苑
桃花只隔武陵溪
送趙友同之松江
畫船曉發鳳城東江上青山雲幾重秋水遥天三百里
片帆一夜到吴松
送謝雪坡防禦出郭團練楊基
朝催築城夫暮點團結兵民民皆動搖一日十數驚所
賴官長賢撫勞得衆情防禦出郊来父老拜且迎垂髫
及戴白羅列車下聽官家百萬師自足與寇爭汝自守
汝鄉汝自保汝生閒暇苟不虞倉卒恐見傾我當習汝
勞薄爾賦税征父老共感激闐然動歡聲旌旗洎甲矛
五色稍鮮明豈惟備抄掠大敵固可嬰問君何能然子
弟衛父兄平川雨初收馬嘶鼓鼕鼕相送不同往極目
秋鷹横
茂苑思二首
輦路秋蓬滿野香圑綠濕嬪娥粉黛愁花鉛松露泣
鶯聲舊時好玉砌秋歸早東家蝴蝶飛烟姿滿芳草
白門答高二聘君
戊申之秋余謫大梁季廸嘗夢余與語若平生明日
道路傳余已死季廸有夢余詩已酉春正月余獲侍
親東歸季廸亦應召来京師相對驚喜因出示所賦
夢予之作予既感季廸之念而復疑猶夢也歌以答
之
結交貴知巳不在早與遲嗟予識子晩淺深惟子知每
于朋儕間擊節賞我辭前年吳城破子居我西馳交遊
非不多獨念與子離相去日已遠數與禍患罹道路傳
我死可信子尚疑日暮過我廬為我涕交頥今年我還
京適子應詔来(叶)握手發長嘆示我夢我詩我昔患難
中精爽無不之而子獨夢我與子若有期方子夢我初
正我念子時春風鳥嚶嚶花發滿故枝為賣一斗酒痛
飲春江湄生死固常理勿為達士嗤
食燒笋留題陳惟寅竹間
春雷一聲萬簮玉參差亂迸莓苔綠斬来掃葉當徑燃
何異燃萁煮秋菽登盤查牙玉版肥焦尾碎剝蒼龍皮
山人大嚼無物報寫作林間燒笋詩
過陳湖贈寄周明府
蘭苕參差桑柘綠細雨岡頭啼布穀人家破産給丁夫
麥未上場蠶已熟無蠶催絲綿無麥督税錢民間此愁
誰見憐君侯為我解倒懸
聞玉雪將還吳門
桑葉重重戴勝飛行人多報故人歸鬢從别後星星出
花到春深樹樹稀詩喜官閒能不廢身緣謀拙事多違
便須出郭相迎迓遮莫南風雨滿衣
懷王隱君正仲
小几支頥却揜書身閒復喜見秋初山林自此縱横落
絺綌于人次第疎沙鳥浴江明白鷺水花搖雨淡紅蕖
相知獨有王摩詰兩月無詩寄草廬
附王半軒次韻寄答
懷刺歸來卧枕書白雲滿榻閉門初草玄未信楊雄病
禮法從知阮籍疎短障夕陽悲蟋蟀方塘秋水老芙蕖
南村口燥呼難得一任狂風攪敝廬
懷高著作季廸
坐看清江飲白虹不知樓閣又秋風瀰漫禾黍蒼烟外
零落芙蓉暮雨中富貴逼人驚變豹文章鳴世豈雕蟲
清時欲草征西檄只有陳留阮瑀工
徵趣赴京
亂後人如冄得生敢于世上望聲名詩吟白屋惟安隱
詔落丹厓陡失驚鳳闕有心求柱梲鯫材何量祗瓶罌
不堪故舊愁分手楊柳楓橋第一程
送周鍊師玄初還吳
玄都春暖碧桃開鳴佩朝天到鳳臺夜檄雨龍江上發
曉呼雲鶴洞中来黃精却老和泉煮丹橘娱親繞舍栽
為問長生應有術早修真籙進蓬萊
送僧住蘇州北禪寺
六年江海一論心又聽鐘聲出禁林歸路暖風芳草合
講堂春雨落花深未誇葛老三編論獨愛韋郎五字吟
水月傍人塵不染待君重振海潮音
哭高季廸舊知
鸚鵡才高竟殞身思君别我愈傷神每憐四海無知已
頓覺中年少故人祀托友生香稻糈魂歸邱隴杜鵑春
文章穹壌成何用哽咽東風淚滿衿
舟泊潯陽懷申屠衡
江烟漠漠草毿毿且泊蘭舟近水南一鷺暝投槎外石
雙鴻低拂樹邊嵐夢随春雨歸華屋愁逐東風上短簮
柳色漸深人漸遠幾時花裏共停驂
舟中聞鄰船吴歌有懷幼文來儀
輕帆短楫泝烟波叠渚回舟奈遠何一路詩從愁裏得
二分春向客中過江通漢水晴偏綠山入湘雲晩更多
何處思君腸欲斷楚妃祠下聽吳歌
天平山十四題
龍門
天開一罅通石古雙厓破中有波浪㾗知是龍飛過
石室
六丁運神斤鑿石為巨屋風雨繞入窗夜夜山鬼宿
五丈石
星落長百尺風雨忽中斷至今雷火焦突兀猶存半
白雲泉
冷冷白雲泉流向白雲邊泉水流不斷白雲飛上天
一線泉
石竇小如針泉飛一縷金天風吹不斷穿過白雲深
卓筆峯
露蘚凝斑管烟蘿束紫毫山靈罷揮洒卓立萬山高
釣魚磯
父老兆作熊遺石此山久誰摻百丈竿重試連鰲手
蟾蜍石
神蟇月下来化作千歲石曾吞玉杵霜清露時時滴
頭陀岩
頭陀不可見岩石似當時草長齊眉髮雲裁百衲衣
華盖松
飛盖結龍形斜扛九曲青流螢枝上落疑是紫微星
飛来峯
高峯似玉臺何處忽飛来定向西天竺曇花頂上開
四時亭
泉聲四時清山色四時好不知寒暑移但覺松山老
宿雲軒
盈盈山中雲就我簷下宿昨夜雲不歸空閒半間屋
照湖鏡
團團山中石下照太湖影如何一鑑中三萬六千頃
初歸吴中感事
附郭好山遠近繞城流水東西人哭人歌夜月花開花
落春風
赤山閒居
荷鍤繞籬栽菊解衣上石觀松甘分簞食瓢飲底須千
駟萬鍾
抱膝長吟梁父折腰寧媿鄉兒酒呼白堕朝飲米雜雕
胡晩炊
寄陳惟寅惟允
坐有重氊食有魚眼能識字手能書山於秋水船頭看
家在春波門外居
冰
連日困毒熱思冰不可得因賦五言排律一首書箑
上亦庶幾望梅止渴之意也仍邀来儀季廸幼文三
文學同詠
凌室啟深藏殊恩錫上方壺清迷練色甌薄耀寒光當
座人俱素登筵體共凉瑩含銀汞㓗甘荐蜜脾香淺碧
迎歌扇微紅映舞裳明愁難作鑑堅恐易成漿瑞擬金
窗雪勛高玉井霜屏慚雲母熱簾詫水晶凉醉客狂思
聶詞臣渴願嘗
南峰宴坐僧
空岩槁木形入定揜松扄鶴供銜來果猿看誦罷經雲
霞埋衲重苔蘚上鞋青只有樵人識曾因采茯苓
泰伯廟
古者魯夫子曾稱三讓名後來秦失鹿劉項苦相爭
寄錢翼之
作賦擬相如何人誦子虛琴彈中散操扇玩右軍書北
闕青雲近南冠白髮疏煩君傳遺逸著我入樵漁
江南曲
遥天碧蕩蕩遠草綠愔愔併作相思海春來一樣深
簡錢翼之
碧樹綠蕪空亂雲故人何處隔江村舊書在手再三讀
新恨從頭又一番竹幘随行家具活蘭亭摹出典刑存
幾時定訪楊雄宅為問太玄經裏言
南峰歸雲菴
雲伴老僧居翠微老僧應共白雲飛杖藜西去雲東去
日暮僧歸雲亦歸
吴中菊花盛開
菊花三百六十種處處名園花不同安得化身千百億
一花著取一吟翁
吳江石橋新成
五色何年補泬寥百弓無地架瓊瑶老龍千尺卧寒玉
雌霓半空横彩綃天路行看星象逼江濤怒息水犀囂
騎鯨便欲超銀漢直踐台階挹斗杓
竹枝詞
莫折閶門楊柳條帶將離恨過楓橋向道春愁不禁蕩
蘭舟長放艫輕搖
吳都文粹續集卷四十九
