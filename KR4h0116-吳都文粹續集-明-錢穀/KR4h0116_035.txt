吳都文粹續集卷三十五明錢榖撰
橋梁
乘魚橋高啟
橋上西行人橋下東流水遊人如水流朝暮何時己誰
知有飛仙赤脚踏神鯉波警風肅肅渡海秋萬里左招
騎龍君右攜采鸞子笑飡紫雲英同歌蕊宫裏歸來舊
城郭千載一日耳下看橋上人還隨雞鳴起去者己如
灰來者猶如蟻不解養谷神紛紛自生死
同前周南老
范陽水府仙脚踏赤鯶公乘之過此橋飛昇凌太空御
氣鼓兩翼飄飄雲霧中魚化仙己遠橋影架晴虹泠泠
橋下水隨風自西東仙鱗或來迎誰與巧相逢
同前王賓
此處正當城市裏誰知轉眼到蓬萊如今不見真仙過
那得神魚再起來
重建夏侯橋記潘夢旂
六飛駐浙吳為輔藩地望崇重視昔有加井邑阜繁於
今為最郡治稍西橋曰夏侯以地有夏侯廟得名締創
于皇祐壬辰重修于紹興辛未刻于壁記于志可攷僅
此無他聞焉水環樓堞陸帶闤闠左奉臺府旁聯宫寺
右亘蘇館次列津侯糟丘鎮乎其首鹺庾濱乎其腹人物輻
輳使客旁午飛轂馳韀曳裾躡履交往迭來必由斯橋
曉鼓未作聲迹嘈雜夜漏未半暫止復動歲久而敝非
兩馬力將持厥危非一木支寶慶初元邦人相率出力
改作使守嘉其志悉捐金以助遠近翕爾而應乃命工
師課員程具木石以仲秋癸丑撤其故而新之下則叠
石為址剡内直外如植半圭護以連楹兩岸對起而合
以梁上則鋪石甃面空中偃端如浮脩眉翼以扶闌兩
廂互應而接於逵明年七月工以訖告大容九軌高納
巨船不峻而隆不削而垂遠而望之巍巍乎其崇近而
履之坦坦然其夷厥材孔良厥砌孔堅足以閱千祀而
不朽矣夫自行都抵京口渡維揚直都梁臨中原咸有
通溝貫城以行運艦長虹跨水以便徒趨然其源泉併
為一川架波取道無幾惟吳呼吸具區灌注五門曲河
旁達䟽派且有飛梁錯峙與岐俱多輿轡經隧樓帆過
肆左賦美之夜市菱藕春船綺羅韋詩詫之其流所以
聚故民愿而富其水清且泚故俗粹而美橋梁道路責
在有司吳人尚義爭出巳私閭里興修歴歴可舉兹橋
底績其有自哉僕生于吳舉于吳隨牒四方三十年未
嘗一日忘父母國甫入都故老貽書述斯役俾作記忻
然諾之庶幾登名於碑他日歸老能從容乎其所若勸
施位名金榖品目列之左不復書寶慶二年七月朝散
郎郡人潘夢旂記
夏侯橋相傳夏侯司空建或云橋旁有夏侯廟故名
烏鵲橋楊備
月滿星移水照天南飛烏鵲影翩翩雖然上属斗牛分
不為秋河織女填
同前高啟
烏鵲南飛月自明恨通銀漢水盈盈夜來橋上吳娃過
只道天邊織女行
同前周南老
古有烏鵲館橋名因館舊烏鵲己南飛影落蒼石竇彷
彿霓横空知是何年構往來頻送迎女牛曾邂逅銀漢
秋逾高靈槎莫予覯愧非濟川才欲進不可又
烏鵲橋在吳縣東古有烏鵲館因名白樂天詩云烏
鵲橋紅帶夕陽
顧家橋王賓
水落沙虛古岸斜垂楊幾樹有慈鴉將軍孝行宜旌表
獨見橋名稱顧家
顧家橋在樂橋東孫權虎頭將軍顧悌家焉悌在官
得父書洒掃設几筵拜跪讀之居父喪痛不見父終
哭泣未闋服卒
百口橋王賓
百口橋邊春日斜舊時開遍紫荆花山東人說張公
藝此是中吳顧訓家
百口橋在婁門西東漢顧訓五世同居百口同㸑故
名訓歲朝會集行酒子孫三歲以下皆知位次故又
名試飲橋
孫老橋王賓
白傅經營年紀衰蕭蕭白髮滿頭絲孫公管領來修葺
又在衰年白髮時
臯橋皮日休
臯橋依舊綠楊中閭里猶生隐士風惟我到來居上館
不知何道勝梁鴻
同前陸龜蒙
横絶春流架斷虹凴闌猶想五噫風今來未必非梁孟
却是無人繼伯通
同前楊備
隐士貧居日賃舂物情歌在五噫中釵荆舉案何人識
猶頼橋邊有伯通
同前高啟
閶門啼早鴉拂面見飛花綠水通螭舫紅橋過犢車誰
尋伯通宅只問泰娘家
同前周南老
漢郎臯伯通卜居近西城門前橋突兀時以臯為名大
横當孔道來往人營營伯鸞操井臼衆中為歡迎豈惟
隐士賢乃貴知人明二賢久己矣問橋猶有徵
同前王賓
伯通家久沒橋邊有姓依橋尚遠傳非是偶然人記取
緣他知得伯鸞賢
重建虹橋記虞集
吳都内外皆鑿溝澮納太湖之水以行舟逾絶為梁經
緯聯属其高庳修縮視水大小獨虹橋在郡閶門西跨
官河通驛道為咽喉要處水至橋下滙為回淵折而東
行勢用剽悍橋舊植以木而加甃歲久腐橈乃今夏大
霖雨遂壞水陸並阻民吏憂騷縣長吏計會役大懼不
即成郡人鄧文貴詣官自言架木非久計請出家財以
成之遂以八月乙丑召工畫圖盡撤其舊而新之絶水
下石欵密鍵固纍起拱合理緻無間下通圜空涵水象
月引重過之堅逾寔地泰定元年十月成凡用中統鈔
十五萬貫云夫鄭商犒牛敵謀遄沮卜式輸財漢用不
匱以一民而專有司之美不可無書也故為備載不辭
同前黃溍
泰定二年冬十有二月平江閶門外新作虹橋成古者
辰角見而除道天根見而成梁有司之事耳春秋常事
不書此何以書在有司常事也而此非有司常事者也
按郡志橋之載于圖籍者三百五十九而為虹橋者三
其一在城西若干步即此橋也去年夏大雨水暴溢橋
居兩水之交莫能與水抗一夕盡圯其地適控通衢徵
令賜予布政于遠方或奉貢輸賦為行者病謀所以復
其故而官帑不可輙發又重以其役厲民未知費所出
郡内民人鄧文貴請分家貲之半更為石橋以利永久
既又以為此有司者之事非細人所得干也乃飭財用
庀工徒以聽要束焉遂以八月乙丑始閱八甲而告訖
功橋之修四百尺而其高十分修之一五分而殺其二
乃與岸等脊之廣得高之半而趾之廣加其什五上設
扶闌為之備怯其下為門如半月以釃漕河而隄其兩
垂以度輓者所用錢以緡計者十二萬五千有竒役以
庸計者二萬四千有竒今總管郭公既率僚属觴酒橋
上以落其成且謂文貴編戸民非有名田稍食貨殖竒
贏若他大姓比川梁逵路官寔領之而文貴顧能輟其
衣食之餘以紓有司之急務不宜無以示勸相乃伐石
俾溍執筆書其凡而記焉夫以一大戶利物之功而長
民者能表樹之以寓其風厲之意是皆有司常事之所
不及而於法宜書者溍不得辭也
夜過西虹橋王鏊
破楚橋邊步偶停夜船燈火散如星館娃歌舞今何處
留得吳歌與客聽
西虹橋蔡羽
引領烟無際凴虚念自深雲回滿川雁秋起一城碪颯
颯閣侵暮纖纖月上林扁舟從此逝把酒不堪禁
虹橋在閶門外初木為之元時鄧文貴易以石後復
以木俗名釣橋成化六年改名永濟
楓橋張繼
月落烏啼霜滿天江楓漁火對愁眠姑蘇城外寒山寺
夜半鐘聲到客船
同前張祜
長洲苑外草蕭蕭郤算遊程歲月遥惟有别時今不忘
暮烟疎雨過楓橋
同前湯仲友
出城纔七里地僻罕曾過孤塔臨官路三門背運河鐘
鳴驚宿鳥墻矮入漁歌醉裏看題壁如今張繼多
同前高啟
畫橋三百映江城詩裏楓橋獨有名幾度經過憶張繼
烏啼月落又鐘聲
同前周南老
楓橋横廣馹西出閶門西火明江上邨霜紅映清溪舟
衝疎雨過帆收暮烟低鐘聲來半夜月落林烏啼景為
詩人勝二美留唐題每為弔陳迹過此或少稽
歸至楓橋高啟
遥看城郭尚疑非不見青山舊塔微官秩加身應謬得
鄉聲到耳是真歸夕陽寺掩啼烏在秋水橋空乳鴨飛
寄語里閭休復羨錦衣今己作荷衣
重過楓橋張羽
晩泊楓橋市冥搜憶舊遊月明天不夜江冷水先秋曲
岸依漁艇高林出戍樓堪嗟名與利白却幾人頭
楓橋夜宿詩(有序)
壬寅冬余至吳中諸故老與遊石湖上方抵夜還舟
宿楓橋飲間陳叟季行為之歌音甚清壯諸老使
余為詩和之因以老字為韵云徐有貞
總角為儒學未飽讀書不事登科早金門賦策愧非時
聊向滄洲拾瑶草故鄉風景初未識每聽人來說其好
兹因訪舊始得還遊目喜陪諸父老南湖十月波乍寒
霜葉紛紛落如掃輕舟䨇櫂木蘭橈乘風放入湖中島
紅菱綠橘薦松醪舉觴浩飲開懷抱陳翁醉後高興發
擊箸悲歌望蒼昊琅然音韻出金石驚起潛魚躍芳藻
小子何知敢申和把筆題詩殊草草月明弭棹宿楓橋
狼籍杯盤更傾倒夜半聞鐘想慤孫寒山依舊胥門道
楓橋范成大
朱門白壁枕灣流桃李無言滿屋頭墻上浮圖路旁堠
送人南北管離愁
回舟吳城外將由楓橋轉虎丘陳基
闔閭城外楓橋畔欵欵移舟近虎丘不用酒觥更慶罰
只攜琴册恣遨遊兒郎楚楚春生玉兄弟蕭蕭雪滿頭
負郭不求田二頃一竿擬欲釣滄洲
楓橋在閶門西七里豹隐紀談云舊作封橋後因張
繼詩相傳作楓今天平寺經多唐人書背有封橋常
住字
顔橋道中范成大
村村籬落總新修處處田疇盡有秋一段農家好風景
稻堆高出屋山頭
顔橋通支硎山路
許市重造普思橋記吳寬
滸墅在蘇州西北境上其民際水而居農賈雜處為吳
中一大鎮自景泰間朝廷置𣙜司於此舟楫停集居民
益繁貿易往來以限于官河皆不稱便成化初雖嘗作
橋以免濟渡而南北遼絶人迹折旋猶以為不便也里
父老相傳故有橋在周孝侯廟旁訪求之果得石刻題
曰普思橋視其時宋慶元三年也乃圖重造而不敢專
以戶部主事藁城劉君煥方奉命分司於此敏而有為
始合言以請君曰是民功也吾何敢阻耶當從而奬厲
之他日工部主事貴溪姚君文灝行水至聞其事亦從
而相勸之民既樂為則又言於知府史侯侯曰宜又言
於廵撫都御史朱公公亦曰宜於是更相告言出財以
助凡得白金若干兩擇弘治九年五月興工是年十二
月工畢劉君喜其事之果成也曰是橋財費甚鉅勞力
甚多然而利益甚大不可使後人無所攷也介鄉貢進
士浦君應祥請文以記夫事之成未有不由于人和者
周之作洛曰四方民大和會橋梁之役雖非是之比然
而民不欲為則上之人雖驅而使之不能成也至於民
既欲為上之人或咈之而不從則其事亦豈能成哉惟
夫民欲為之上能從之故雖財用鉅而費力多不待踰
歲而穹然堅厚不易為之役遂以告完雖然人則和矣
亦惟得其時耳盖吳自古為澤國數被水患今則大熟
粒米狼戾民既有秋成之利視義所在慨然施予亦不
知吝此事之所以易成也與橋之修一十二丈其廣二
丈三尺崇如廣而堅董其役者曰倪俊凡出財者其姓
名則列刻於碑隂云
普思橋在滸墅
虎山橋吳寬
南人相見詫蘇州自料西湖讓一籌天為漁家開下崦
晩宜畫舫駐中流新詩已判縱横寫佳景從教次第遊
孺子歌聲何處起落霞孤鶩水悠悠
同前王鏊
湖上仙山翠巘重畫圖面面對芙蓉人家斜日東西崦
野寺浮嵐遠近鐘我欲濯纓來此處誰能築室傍前峰
放舟又過溪橋去恐有桃源惜未逢
同前蔡羽
初出山腹中復見水行處逶迤得平墟蒼茫急回顧山
梁不為高延攬自成趣風條薄林翠珍木接葉香前葩
未及瘁後萼重競芳朝遊屢過雲霞石夜宿曾投松栢
房從來不識銅坑面今日青青落吾掌上崦何明媚下
崦亦清朗楊花飛飛青錦陂荇葉差差木蘭槳前帆滅
後榜興長川引領雲憑憑游絲起暖氣昏須臾不見西
華村東風吹亂鸂鶒羣水西顔色何紛紛繫馬荒祠忘
夕曛
秋日虎山橋訪朱子羽山居皇甫涍
春辭五馬到雲莊頭白知君舊省郎二世風流誰得似
四愁心事耿難忘歸來獨卧青山遠不盡懷人秋水長
悵望桃源遊未遂迢迢孤月限河梁
晩過虎山橋
楊橈轉溪路山影亂晴沄向暮滄洲上閒來白鳥羣微
梁廻落日滿澤散秋雲會有行吟客清歌期爾聞
拂曙度虎山橋尋玄墓
谷口望未引前林烟未滋寤言明星夕獨向青山時稍
稍衆峰出熒熒孤月隨遥過石梁去庶以邈心期
虎山橋在光福西接太湖宋嘉泰中重建元泰定甲
子改為圓洞三遂以紀年名泰定橋成化乙未重修
郡人陳頎記
吳郡溪瀆三橋記陳霽
吳郡横山之麓震澤之濆疏流溉壤以通舟楫陸途四
達故多橋其東属吳江為越來溪春秋時越伐吳兵從
之入故名南距澤水二百里為越地兹寔吳之故郵也
橋曰溪橋溪之支流為筆港脩直如筆取象類也橋曰
管瀆其南属吳為管瀆因以名橋襟山帶澤厥維要區
饒稼舊為木梁朽折且盡溪瀆皆壘石為之亦且堕齧
水中鉅石危欹嶪嶪欲奔徒者却顧脅息趨而過舟行
者望而憂之經其下驚悸凛汗回視皆相賀或不憚迂
路遶出之盖三橋之弗葺先後數年矣尚書工部都水
司郎中新喻傅公奉璽書督水利於三吳興廢䟽滯鉅
細畢舉既二年行郡經震澤臨視兹土集耆老問狀曰
是葺之庶其加崇乎然毋勞爾民下属邑理其役發帑
鳩工伐木聚材民争趨之隄塹偕作工用次舉繕危以
安代木以石拓舊規新高廣有加焉糜公私錢十有八
萬役夫千人始作于弘治辛酉春三月成于其冬之十
月綜其事者吳令鄺君璠判官吳君秉吳江令劉君澤
邑丞于君旺竣事諸吏民謀曰公惠民深矣兹一役也
功倍而利博廢而克完亟而勿勞不有述也其奚攷引
公德以詔于後乃相與來請為列其事以書於石
吳邑重建永安諸橋記浦應祥
吳為蘇之首邑而蘇寔古都會覽周職方延連三江浸
滙五湖其波流衝射為濠為塹為溪為瀆為津港為陂
塘者難以計數苟可以通舟楫處必資橋梁以利涉焉
故橋之為數攷之地志城内官橋凡三百九十自其郭
外言之則所謂徒杠輿梁者奚啻數倍也承平百年來
多所傾圮行者病涉間有好義者欲修葺而作新之顧
上之人無有以勸相而倡率之遂至於廢墜而不舉良
可惜也弘治己未工部郎中新喻傅公奉敕總督江南
水利來蘇治水之餘令曰橋梁道路利於民者不細乃
檄有司出公帑為倡而民之好施樂助者聽一時要津
孔道窮僻陬隅朱闌碧甃㒺不聿新誠盛舉也兹者自
胥門之西二十里許至木瀆為橋者三曰永安永濟永
福自木瀆之東南不數里許有塘曰興福為橋者四咸
隸是邑公爰咨邑令鄺侯璠勸農簿喻君秉躬董其役
卑者崇之狹者廣之傾者圮者固之上可以通車輿下
可以通巨艦信久遠之良圖而非直目前之美觀其所
以利於民者誠溥且博矣公涖政三載將復明天子命
鄉之被公之利澤者胥謂予曰公之德政施於他方者
咸有名筆以記公之盛今公去為明天子留而不復至
也則公之休美施及吾鄉者歲月流邁能不有所遺忘
乎吾輩敢礱礪堅珉請執事文于上庸以樹於通衢以
昭示于來者執事無靳焉予是其請遂不辭而書之里
民姓氏當别叙于碑隂故於此而略
圭普二涇通水建橋記楊循吉
蘇之郭惟西為盛而吳寔司之有水焉來自太湖引大
濠而别注者南曰圭涇北流三里至途而止北曰普安
涇南流亦三里至田而止中隔小溪涉不及膝村民以
資澣濯灌溉莫之能貫焉弘治辛酉胥門浮橋興邑令
任丘鄺侯相水至斯嘆曰噫是固有别津而人不知也
決途鑿田其克有濟乎于時廵按侍御長沙袁公方祇
奉上命孜孜治道郡侯汝寧曹公盡力民事尤敦惠愛
侯具以請皆慨然許可乃集地之耆年而敏事者語以
故咸曰兹川堙塞且數百年今故形具在龐眉之老思
復其舊而不可得大夫有意吾儕其何幸則又諭田者
俾售之果以地獻㳙日斵土庶民子來不旬月功告成
凡用役一千開地四十丈而南壅之決於一日者不與
焉沿流而行又隨在䟽剔其遇地之侵官而屋其上者
必斥無貸豪強共命惟恐後伐樹祛藴洞為流波一望
洋洋靡有阻遏於是鼓楫而過者無虚晷臨流而宇者
競厥居黎庶相慶胥來聚觀若天造地設理固有定而
適乎成也方役之始侯欲廣渠容巨艦慮匪卑梁可納
乃作十橋跨其上在北者首普安領其五曰昌禄壽安
永福積善富民在南者首圭涇領其三曰通惠張盛豐
利七之用石三之用木率取隆顯壯于里㕓朱闌綠波
照映遠近級以備兩徒者便之然後鄉人以為舟之出
是有二美焉胥不能阻閶不能險是民志也乃謀伐石
書偉功謂愚居與水邇宜不得辭愚惟物鬱則思通然
必遭而後濟功成則不朽然必協而後克觀之斯渠昔
否今亨通于大川其不有遭乎上下一心以建厥勛其
不謂協乎雖然由是以求執政之賢不可以不志惟侍
御公以公忠持法而憲體振惟郡侯公以廉正率下而
牧道立惟令侯承之以勤能潔修而邑政用舉是故吾
人安堵樂業熙熙乎無所不遂也若夫浚河作梁乃一
時餘事流澤布庥而亦垂之無窮君子居位而荷通物
之任乘建功之基既行之矣可無紀乎哉是以敢筆其
詳以示于後世與兹流永久
饒稼橋記莫正
橋以饒稼名志豐年也豐年所以為生民立命也召豐
年而立民命豈無自而然哉必有大德大功以涵煦於
其間而人莫之知也橋在郡西南二十里南周村之上
跨越來溪之支流左右居民務於耕稼亦有以儒為業
者是以人無怠荒而俗多謹厚焉橋之創始不可攷舊
壘石為堍上横以木歲久傾摧將有厲揭之患里士盧
綱欲葺之而未能也其子雍以文學受知于欽差提督
水利工部郎中新喻傅公間以白焉公檄吳縣簿喻君
秉詣示之君謀於大尹鄺侯璠給公錢重建而里之好
義者皆樂助乃悉以石為之經始于弘治辛酉春三月
四日落成於夏四月二十八日遂為溪山偉觀而行者
便焉綱謂不可無述以詔後乃以資財立亭於橋之北
塊而以碑文見属予惟王政以食為首農事以時為先
農事失時而欲為民食足也難矣此橋之所以饒稼名
歟抑于是而竊有感焉吳於元末干戈之際淪于僣㩀
苦于虐政尚何饒稼之望哉而我聖祖龍飛為中華主
命將出師討張士誠空其巢穴遂以平吳為畿輔重地
今百四十餘年惟見黃童白叟熙熙然耕田鑿井以樂
其樂孰知上之功德所以涵煦者如此則夫一橋雖小
揭以饒稼豈不足以昭上賜而與民同樂也哉余家去
橋不遠一里往來於斯習知農事今願與諸父老率其
子弟從事於耒耕之間暇則誦詩書習禮義使父子慈
孝兄弟友恭夫婦保守鄉里雍睦興禮讓息爭訟自然
和氣薰蒸豐年可望而所謂業儒者亦將出膺時需以
圖報于盛時也夫然則是橋之建豈止免厲揭之憂也
哉公名潮字日會今禮部尚書體齋公之弟以名進士
累今官所至俱有成績橋梁若越來溪管瀆之數處俱
為重建非止是而己也謹記
吳縣康履橋記楊循吉
蘇環水而城其西曰閶門涇會者五奔流蹙束湍益急
舟過輙恐由是前人鑿新河以避之而其上因有橋焉
以航以塗水陸咸頼利維在人邑政是觀先是壞且有
年罔率振興石脱幾墮為行游者憂岌如也鄺侯任丘
人也以名進士來令吳力官勤民百廢咸作至是得其
宜修狀乃召里之謹愿有力者十人俾任其事咸以為
當民心開永利欣然共命則使良工伐美石易故以新
寔其中而飭其外非邇之圖惟久之謨而侯朝夕臨視
具授以法增隆之凡二尺車馬孔宜大舟得通以其昔
危今安克良于行因名之曰康履皆侯意也其經始於
弘治八年十月僅百日工成父老咸曰自侯之來也強
革弱寧四境豐晏吾人受康多矣今也又康吾橋其能
無書乎盖衆謀方合而經生朱臣以具石告夫橋仁舉
也百冗充庭而能及於是則措心邑事宜無遺焉抑以
知賢牧之在上才大而餘功建義感而民力隨其澤人
殆如是也是誠宜碑故述焉而以附十人者之名侯名
璠字廷瑞有志康世者也兹邑其小試乎
重建勝安橋記夏璣
蘇城西北虎丘山塘之半有橋曰勝安始于唐舊以木
為之至宋端平時里人金暹易以石梁迨我國朝積歲
傾圮不堪於行正統己未廵撫文襄周公郡守况公重
建以廣舊制自成化以後累遭大水衝激日底于壞甚
於往昔行者病之弘治己未耆民周懌郭鑑勸里中義
士蔣瓊陸榮為首倡又舉壽聖住山僧圓智里人陸釗
勸募朱繼等相為出資以圖重建白其事於欽差總督
河道水部正郎傅公曰此王政之一事乃吾責也又請
於郡伯曹公公以為宜時通府陳君長洲劉君吳邑鄺
君貳尹竇君又復勸諭而奬導之由是瓊等遂經始於
是年三月乙酉鳩工聚石財皆民助晨夕監督不憚勞
苦匠氏效力而落成於夏六月癸未高加三尺廣十有
六尺翼以闌石行者始免病涉之勞勝安之西不二里
許又有橋名范店者亦病於涉公復命糧長江仁老人
朱惠等成之於是遠近靡不贊頌水部公之德且謂不
可無記乃築亭於橋左請予文以刻石垂于永久則瓊
等體公之心可見橋成公厚勞之莫不踴躍聞風興起
豈曰小補噫天下之道皆然遇水而不貫者非橋梁則
患於徒涉也涉水者必橋梁以相濟也橋之濟物如此
况以道兼濟天下者是盖傅公相天下之志也民知向
義而樂於為善豈非善政之所致歟敬用刻石以為義
者之所勸云
重建渡水橋記楊循吉
東洞庭峙太湖中心厥惟吳邑之重鎮民居鱗次隨高
下結屋若古桃源耕田樹果殆無寸地隙人力作耐勤
苦以儉為事㕓陌經絡不下萬井其往來上城邑日憧
憧然在途摩接無棄隂而宴處者是故道路之宜修急
於通都勿可以荒遠視也具區港界二峰之間西五里
曰莫釐峰東二里曰武峰其南北貫于太湖太湖本具
區也以其水恒出是故以為號焉其流廣而且急隔越
行旅為必由之要津故有石梁曰渡水廢四十年矣里
人慮其工巨勿敢圖架木以濟高危凛凛每風雨晨夕
人之提攜負荷過者多恐怖兢業或仆而溺者有之居武
峰之下有曰前賦長吳天禬謹愿人也病人之厄慨然
思作之邑令鄺侯美其志白之郡守史公公大善之遣
吏奬勸曰汝必亟成乃績無終懈惟汝名侯亦曰汝
成予其義汝天禬感厲益勉厥事舊石材惡弗可盡用
棄之别購&KR2671;材之良者甃焉遂以弘治九年之九月告
成凡長一十六丈高二丈九尺東西為石隄延袤又各
四十餘丈其費金將百挺而不吝工部姚公方督水利
事亦懿而旌之然後山之人大悦勿憂于雨勿惕于夜
坦途下視風濤不驚能即驩焉咨嗟以為盛舉而今賦
長吳恪周元鼎寔具石以來願有書也余聞立政以澤
人為大澤而不費抑又善焉若夫利害非其獨有而欲
使之傾材以濟衆非勸其孰能成之於此以見是役之
舉雖營于下而寔出乎上以二三執政之仁而成斯人
之義皆永世不可刊也己其能無述乎然天禬之為是
不遺其力而務廣其惠故又有餘績者三若遷傍涇之
梁出之隄上而道不迂若作屋三楹其旁以迓來往而
客有息若浚橋之東故井且亭之而暍者勿病皆其事
也是宜得牽連而書故余勿敢略焉
渡水橋在東洞庭一名具區風月橋舊以横木元周
富七郎始易以石國朝成化九年吴天禬重建
如京橋記葉挺
皇帝踐阼二十一年將有事於規恢飭諸郡守臣治橋
梁除道路以便王師征行吳郡古都會由全蜀荆襄湖
廣江淮而下危檣巨舸往來相銜盤門運河環城尤號
要津有橋如虹惟波濤洶盪車馬蹙躡歲久隤圮且路
多瀕湖坎窞驊騮過者病焉參政張公文昌李公俱以
碩德重望來殿是邦朞年調度亦既具舉謂橋道勿治
未稱上旨以吴縣尉羅相刻意事功乃命經理之尉承
命勿避勿疑亟募道者徐妙行帥徒鳩工首甃驛衢達
於松江幾五十里其旁舊橋有三繼踵營治悉用堅整
至是橋也益加其工光闡故壩易陶以石夾岸雲繞巍
闌翼飛洞門天成面埶山屹在官無費在民無擾厥功
告成聞者驚嘆因相與言曰凡四方貢賦之所輸百工
技藝商賈之所輳搢紳豪傑文人雋士之所萃九夷八
蠻朝聘會同之所歸莫過于京師厥今駐蹕錢唐異時
還都中原兹橋適孔道寔遠近所必經從者盖以如京
名之衆曰韙哉合橋與路積工五萬為費三十萬有竒
經始於嘉泰四年正月成於開禧丙寅四月既望民既
落之因并識其事朝請郎新知岳州軍州事葉挺記朝
散郎直龍圖閣新知贛州軍州事鄒應龍書
如京橋即盤門虹橋宋開禧二年重建改今名周虎
書三大字刻其下
重建越城橋記張習
吳邑西南横山之下衍石湖之水而東注者曰越來溪
溪之上湖之澨有石橋名越來溪橋又謂之越城橋盖今
之新郭即春秋時句踐築城以伐吳之地築城彷彿具
存而橋與之尤近故名按之所始悉可據可騐者重建
於前元之至正再修於國朝永樂之乙未風激湖波日
夜淘嚙歲久漸圮邑令文侯為令之三年政安民和常
號於衆曰王政之一事非杠梁之謂乎其頽而未舉伊
誰之任乎有以是橋白者侯即首出俸資以率邑之願
助者聽選民之耆而良者徐衢等董其事仍諭以其風
波衝蕩之故錘矴提杙務力倍蓰堅固經始於成化乙
亥五月之朔落成於明年丙子六月六日崇廣若干丈
視舊各加以尺計者二旁增石闌下袤石址由是人之
所履物之所載咸出焉入焉而無少窒也僉感侯之德
以習為邑人授以石庸記焉攷諸成周之言曰辰角見
而雨畢天根見而水涸雨畢而除道水涸而成梁此有
司濟人分内事也夫何政不果若司民社者視治道梁
成事為泛常故民往往有病涉之嘆况吳為澤國舟楫
之所通行者侯穎敏好古勇於為義凡諸廢弛必舉而
新之則他日為我國家謀猷之遠大豈不猶之治一邑
也耶侯名貴字天爵遼陽人成化乙未進士兹奉天章
召入憲臺司風紀併係此所以慰民去思之槩云
越城橋在石湖北口舊名越來溪橋至正間重修
重修行春橋記范成大
太湖日應咸池為東南水會石湖其派也吳臺越壘對
立兩峙危峰高浪襟帶平楚吾州勝地莫加焉石梁卧
波空山映發所謂行春橋者又據其會胥門以西横山
以東往來憧憧如行圖畫間凡遊吳中而不至石湖不
登行春則與未始游無異歲久橋壞人且病涉湖之萬
景亦偃蹇若無所彈壓過者為之嘆息豪有力之家相
顧環視莫恤漫以諉之官前令陳益劉棠皆有意而勿
果作淳熙丁未冬諸王孫趙侯至縣甫六旬問民所疾
苦則曰政孰先於輿梁徒杠者乃下令治橋補覆石之
缺易籍木之腐增為扶闌中四周而兩旁翼之歲十二
月鳩工訖於明年之四月保伍不知工役不預邑人來
觀歡然落成而己今天下仕者視劇縣如鼎沸屛氣怵
惕猶懼不既侯於此時從容興廢盖亦甚難四鄉之人
不能出力傾助者至是始有愧心則相與商略他日將
作亭其上以憩倦游者尚庶幾見之今姑識治橋之歲
月亭成將備書云侯名彦真字德全舊名彦能隆興元
年進士擢第後改今名橋成之明年日南至資政殿學
士通議大夫提舉臨安府洞霄宫范成大記
重建行春橋記
洪武戊午歲春三月重建行春橋成設大會以落之邦
人士暨道俗會者數千人先是宋淳祐間徑山淮海禪
師寔來行橋有文在石于是乃請今徑山以中禪師行
橋以修故事人謂相距百三十有餘年猶一日也既事
衆請揭其槩示諸來者按狀洪武七年四月橋壞公私
大沮計無所出盖橋當郡西北孔道又山水回合為吳
中竒觀據要領勝橋不可一日廢也明年優婆塞正宗
方事經始懼弗克終乃以属長洲僧善成成傾誠勸募
寒暑匪懈由是人孚其化錢布米粟之施日至乃大鳩
工發財悉撤而新之取石必堅傭工必良植枋必密以
深以為石湖乃具區之委至是束為澄淵湍流剽疾喜與
石鬪弗若是不足以支久也役且半會將作大有繕營
盡括匠氏以去役幾中止秀州人錢元濟素習橋事機
智便巧并善襲斷泅深履險易甚平地來未期月而遂
以告完橋之修廣制度一仍其舊而堅緻過之見者驚
喜以為天寔有相之道焉夫橋梁有司之事也使諗於
有司則必賦於民民將觀望牴牾其能弗擾而集乎就
令勿擾而集也則取其苦窳又可冀其堅久耶佛以慈
悲弘濟利天下而橋梁居八福田之一鼓其善以勸而
人樂趨之故無煩官厲民而卒潰於成也然歲丁連侵
百費騰湧劬躬盡瘁猶閱三歲更三手而後成抑何其
難也二三子之勤亦已至矣來者思其成之不易尚毋
忘嗣葺以永其利可無述乎鄉之好義贊助者尚多有
人則書於左
歲晩行春橋王寵
瀰瀰泛星渚翩翩躡虹橋青山正落日霞彩散層霄天
吳靜不發廣川無纖飈蒼林起長烟千丈曝冰綃紫翠
杳無端姿態歘横超南疇稻花吐北渚荷香飄禪室隐
森薈湧塔翔嶕嶢傲然睨天衢鸞鶴紛相邀寢瘵屏中
園煩心劇旌搖兹辰散輕策萬象同逍遥了得養生理
長歌白雲謠
月夜卧湖梁之上咏蘇長公赤壁賦諸子和而
歌之樂甚罾人適致白魚乃遂觴於松下而賦
是詩
長公胸中足磈礧横覽江山發長愾一時感遇迹已陳
千年古月今猶在古月今人代不同倏忽浮雲日千態
我曾高卧石湖梁彷彿赤壁江流長長公不死倏來往
風馬雲車遊帝鄉琅然夜咏窈窕曲驚起沙上䨇鴛鴦
四山草木蝟毛竦星河為之久低昂綃人無聲老蛟泣
水面金躍蝦蟆光氣酣風急月正午便須一飲傾千觴
白魚出水如人長鸞刀飛割猶崛強三三五五坐松下
翛然落雪隂山凉古來賢達皆如此何必山林減朝市
嵇康不厭黃公壚酈生放誕高陽里人生有身貴自適
枉向侯門躡珠履君不見夫差宫句踐壘狐兔紛紛嘯
山鬼
夜憩行春橋
夏夜繁林莽星橋躡太虚市朝真翕爀江海一蕭疎白
露横空下金波滿意舒王喬殊可接騰踏五雲車
中秋夜同王子美朱日宣行春橋看月
袁袠
欲賞中秋月來陪達旦遊月當今夜好客為故人留皓
魄渾疑晝寒光更挾秋乘槎吾興發直欲問牽牛
其二
月白蟾疑動秋清桂欲凋金波浮綺席彩暈射星橋雲
遏袁宏嘯風傳子晉簫遥思牛渚會未必勝今宵
八月十三夜行春橋賞月
皎月升清漢金波散碧湍光搖牛渚動氣斂鵲橋寒乍
擬弓將滿還愁扇未圑不能明達旦秉燭盡餘懽
行春橋在横山東茶磨嶼下跨石湖上與越城橋聯
有石洞一十八
重建安里橋記姜漸
蘇州府城之東南曰葑門其水陸之要衝有橋曰安里
自宋歴元歲久滋廢里人周君玄初時修真於城東之
丹霞館憫其人民之艱於行也謀於里父老撤而新之
經始於甲午秋八月畢工於冬之十一月欲求余文以
為記而遭世變故不果閱六年庚子復請記之嘗為之
言曰文之有記所以志其制作之勤盖古人經久之意
也近世承平日久碑銘墓碣無處無之可謂盛矣自兵
革屢興皆靡有孑遺雖古今士大夫之文傳不傳未可
知未嘗不竊嘆碑之不幸也向使玄初得予文而刻之
則其存可復冀乎矧欲以予不足傳之言刻之於既毁
之後其不為達人之所慨者希矣辭不獲則書其言俾
刻之而玄初亦以多故未遑也大明建國之元年師臨
於吳凡附城之輿梁悉為内兵所毁獨是橋頼今大丞
相信國公駐師其前不敢廢壞及克城之日師由是而
進橋有力焉玄初竊自慶其功之不冺也復來請曰吾
始為是役將以濟夫病涉者也又豈知造物者俾我新
之留以濟夫王師也不然何故毁而新獨全乎是宜重
記之以夸於無窮也噫余之言其果可傳者歟然自甲
午至於今盖十有六年一求余文而不果一為記之而
不暇刻凡再罹於兵而橋幸不毁終濟王師以成大功
則予之言果可待而傳焉者矣是不可以不記故不辭
而具載之使來者有所攷焉
安里橋在葑門外
葑門塘改造二橋記吳寬
吳城東為長洲境其南曰葑門門之東有河河上下有
塘塘之東曰梅里涇又東曰金涇舊皆有木橋以通七
區之人往來者歲久傾圮人以為患里有義士盧珪廷
玉者居常曰珪遺腹子也惟吾父母早世幼鞠於伯父
以長年十七即自樹立成家今幸有田廬而衣食不缺
者豈珪之自能哉吾父母積德之所由也且聞吾父母
嘗有意於義舉而不及為使吾吝所積而不肯為人不
惟謂我愚而亦為吾父母辱矣然吾雖常為之顧無
以及於衆也惟二橋人跡必由者是宜伐石改造為經
久計乃召工市材擇日興工以弘治十年二月始造梅
里涇橋橋成里人僉名曰通濟明年十月再造金涇橋
橋成僉以廷玉之功不可忘也則名曰盧家橋以記之
工部郎中張君守之與盧姻家也以其亊當載于文來
請且曰葑門有塘長六七里居民稠密而上塘尤甚塘
以土築土既善崩迨天雨更泥濘行者不便數年前廷
玉嘗甃以石其費亦不少也乞附書之予嘗觀於今之
人凡積之厚者性必吝故好積者早夜汲汲惟其家是
圖自門以外與衆共者不肯植一木甃一石者皆是久
之其財與身同於澌盡而已不然遭不肖子孫敗之至
於疎財者異於是然而家益盛身益康子孫又傳之久
久者於人亊若相反而天道則好還有不可誣者予識
廷玉已久固知其為人其治生也無悖入之貨其待人
也有周急之心及視二橋使若他吝者不以為意必至
於大壊人將病涉矣至於泥途不治若無大害然行者
有沾濡之苦仆跌之危亦仁人之所不忍也今廷玉不
求於閭里不煩於官府一旦捐數百金為此義舉不謂
之賢哉夫義舉人多為之有好名而求人知者有求福
田利益如佛氏之徒者君子皆無取焉今廷玉念其父
母所謂欲報之德善繼其志者則又出於孝思不又謂
之賢哉廷玉常出粟助有司賑饑授承事郎平生義事
尚多不能全載予特因守之之請為書此云
金涇橋一名盧家橋在葑門塘東
重建寶帶橋記陳循
蘇州府城東南半舍古運河之西有橋曰寶帶按運河
自漢武帝時開以通閩越貢賦首尾亘震澤東壖百餘
里風濤衝激不利舟楫唐刺史王仲舒始作巨隄障之
以為挽舟之路寔今為郡之要道也然河之支流斷隄
而入吳淞江以達於海者隄不可遏橋所為建也仲舒
鬻所束寶帶以助工費故因以名宋元以來修葺不繼
遂至傾圮無遺有司架木以濟行旅每有覆溺之患正
統七年廬陵周公恂如以工部右侍郎廵撫兹地覩之
興慨乃與知府朱勝謀曰是役工費浩繁不可輙為乃
戒有司預備工材之用又四年為十一年公率知府及
長洲知縣張旻吳縣知縣葉錫往訃度之所積咸具而
俾耆民李禧等董其工橋長千三百二十丈洞其下凡
五十有三而高其中之三以通巨艦其用材計石二千
六百丈木四萬二千五百株灰二十四萬三千六百觔
鐵一萬四百觔米二千六百石橋既成咸贊頌曰此周
公與朱侯經畫之得宜縣大夫奉命程督之有方其惠
甚大不可無記會錫以攷績至京師來求為文夫為政
之道在於惠民惠民之事苟有所當為雖聖賢亦未嘗
嫌於勞而不為孔子言政之美而曰惠而不費勞而不
怨孟子之謂王政亦曰歲十一月徒杠成十二月輿梁
成而民不病於涉盖謂事之關于王政雖費且勞亦不
為過而况於不勞者乎况於惠而不費者乎諸公之為
惠于是邦而能勉聖賢之所樂為其超出於衆人之所
從政也遠矣斯橋之建舟楫得往來之安行旅無徒涉
之患商賈免盜賊之虞郡邑省屢葺之苦其于惠也孰
大焉予故嘉之而為記
寶帶橋與履吉同賦袁袠
分野表三吳星橋控五湖天河烏鵲起靈渚綵虹孤陸
海環荒服江淮委具區濟川懷壯業駈石想雄圖
同前王寵
春水桃花色星橋寶帶名鯨呑三島動虹卧五湖平表
裏關形壯東南海勢傾當知題柱者猶是一書生
寶帶橋去郡城十里跨澹臺湖南北長三十餘丈今
呼小長橋相傳唐王仲舒捐帶助建故名宋紹定五
年郡守鄒應博重治之正統間廵撫周忱又為修治
重建尹山橋記錢溥
天順六年秋七月長洲縣重建尹山橋成其冬予使交
南還縣耆老浦嗣昌迓予而請曰尹山距吳城東南十
里許有土巋然起若覆笠而枕于運河之陽舊有石梁
跨其上廢凡四十餘年有司憚工鉅而費殷僅駕木為
梁既高且危每風雨晨夕間商旅提攜樵蘇負荷而往
返者不無奔仆跌溺之虞都憲萬安劉公廵撫東吳叢
務既飭大慰人望爰命郡守黃巖林侯曰是尹山為民
涉之病盍易木以石乎捐俸以倡之橋不踰年而底于
成長凡二十二丈三尺高四丈二尺而廣視其高三分
之一以石計四千五百五十以工計四千九百有竒堅
緻宏壯視昔有加先是滅渡寶帶二橋正統初大司空
廬陵周公嘗命郡守况侯成之尹山雖同峙吳城之南
獨遺之而勿舉豈非有待二君子乎噫橋聿成於久廢
之餘功甚難也劉公能廓先輩之宏規林侯存心爱物
將有過于前守之為者宜其同德協謀成此有不難也
願為文誌之以為頌予曰事出於昔人之所難而成於
今日之所易非惠而知為政乎鄭子産春秋惠人也捐
乘輿以濟人於溱洧孟子譏之盖為政有大於此者諸
葛武侯嘗言治世以大德不以小惠至于治蜀而橋梁
道路靡不繕理然則冬月成梁氏自免於病涉矣何必
市惠以邀名哉二君子可謂知為政矣蘇人歌頌將踰
於乘輿人之頌推是德于人人當不止于治吳也系以
詩曰
尹山有橋界于吳域石既云隤木貽其戚都憲治吳大
施厥德命彼郡侯俾復以石過者思焉永其無斁
尹山橋跨運河久廢天順六年郡守林一鶚重建
重修夾浦橋記沈燾
吳號澤國諸水會于具區流而為三江以入于海水由
地中行其最衝要者莫有甚于夾浦其地去郡城四十
里在鮎魚口之下流衆流所經水勢迅疾舟楫不能横
絶中流而渡南通閩浙北接淮揚寔為漕運孔道時或
烈風甚雨篙人棹卒每多告艱宋紹興初建為石橋人
皆稱便橋有五空因以五星為名西納具區之水由吳
淞以達諸海奔流日夜靡有停息遂為深淵人疑其下
伏蛟龍我朝宣德間一夕大風雨遂傾圮久未有復之
者前廵撫工部侍郎文襄周公忱創為浮橋以代之造
船一十六艘鎻以鐵繩架為浮橋上濟渡下通洩權宜
無踰此制歲久屢葺屢壞行者亦每間阻邇者都察院
右副都御史瓜涇徐公源與其弟南昌經歴君澄數過
此竊以為憂適冬官正郎傅公潮奉敇治水乃具利害
白之公臨視數四擬復建石梁謀于郡守曹公鳳乃集
鄉人野老計之闊三十六丈深如五之一或又疑其成
之難者乃命長洲尹劉君珂吳江尹孫君傑絡繹往返
議皆如前公仰思甚切有間曰得之矣毋易前人成制
吾但集材鼎新捐荒圖豐而己又令通判沈君溥陳君
暐縣尹劉君澤復視之皆曰宜然遂增船四艘併舊凡
二十選真楠募良工俾縣丞竇君胤喻君秉協董其事
自浦南迤北其維之貫之之具悉備于前斤之構之之
工咸精于昔又衡於梁者加豐厚之木繫於岸者盡鞏
固之方步而履之有若平地俯而視之頓忘其險更置
守者六人人有厚給寓有安居旁建屋數楹行而勞者
有所憩弘治庚申季冬十九日橋成鄉人聚而觀之咸
曰休哉不煩吾衆而溥其利而享其安其功豈小補哉
爰徵文于燾刻石以昭不朽燾以為知水道者事䟽濬
利徒涉者建橋梁橋梁建立寔有礙於䟽濬之勢䟽濬
川澤每多略乎橋梁之舉二者將安處乎求其水道䟽
通而橋梁修舉並行不悖而彼此均利莫如浮橋其孰
能與于此哉傳曰如智者亦行其所無事則智亦大矣
是役也其庶幾乎率由美政步武芳躅不倍乎䟽濬之
道而得乎博濟之術則其識量宏遠夫豈晩生末學所
能窺哉因叙其顛末俾後之人知所攷云
夾浦橋在鮎魚口下流吳淞江由此起水勢迅疾疑
有深淵下伏蛟龍宋紹興初建為石橋國朝宣德間
風雨傾圮遂不復侍郎周忱創造船十六艘鎖以鐵
索架為浮橋至今因之弘治間都水郎傅潮又為增
置倍於昔矣
長洲縣建官瀆朱涇二橋記都穆
工部郎中新喻傅公以朝命涖吳水利於兹三年凡政
之可以利民而行遠者公悉心為之㒺憚勞瘁而州縣
亦奉行惟謹莫之敢後公嘗謂橋梁者水利之首務惟
長洲官瀆朱涇二橋在郡東北舊隸於縣寔當要衝歲
久傾壞以為此而弗修則行者病而水道壅非所以為
政也乃出在公之銀以為之倡而縣民馬璘曹源等復
樂助焉公命縣丞竇君胤專董斯役撤其舊而一新之
經始於弘治庚申秋八月至辛酉春二月而工告完官
瀆舊修十有五尋崇三尋有四尺廣減崇之二朱涇舊
修八尋有四尺崇不及二尋廣減崇過半今視舊減崇
三尺廣倍之而洞其下者亦然事雖董于有司趨于小
民而所以規畫之者大抵皆出乎公是故成之之易而
其堅厚雄偉則又可以久遠而非利於一時者也穆嘗
稽之郡志橋梁之盛唐稱三百有九十以今視之其數
蓋不止是但舊之司水利者皆州縣之佐官無專員其
任弗隆往往墜廢自如而水旱迭患邇年以來涖以廷
臣由是其事始重而况忠勤諒直如公者哉是舉也官
不知費民不告勞而徒者舟者莫不感嘆謂公之愛民
如此水道之通誠有藉焉公之惠不其溥哉竇君俾穆
為記將刻諸石示不忘公之功穆吳人也蓋嘗受公之
知而目覩其事故敢執筆而記之公名潮字日會由科
甲進士典内翰而至今官政事文學與其兄大宗伯體
齋齊名於時
官瀆橋在婁門外跨至和塘元至正二年建朱涇橋
在齊門外
冶長涇普濟橋記杜啟
長洲縣属里有地名野場涇其處多居大家欲重其地
美其名也故易云冶長猶陳太史謂相川沈氏之思賢
涇也然亦足以知其民之好事易於為義矣涇逶迤若
干里西首鵝湖巨浸南尾漕湖相值蓋衆水之瀦也郊
原四出則為常熟崑山無錫百里間貿易耕牧弔慶醫
卜往返之所必由故有木橋名曰普濟廢己久矣陸行
不通若干年弘治之七年居民周方等欲創為之募錢
於衆得若干貫間歉歲不時集又慮藏之於私家非便
白于郡而貯之官既三年歲稍稔請錢于官時典郡者
他費之且半僅給餘錢甃成橋堵自是募緣不属塹壩
阻水不通舟行者又三年既而都水郎中傅公奉敇來
督三吳水利廵行至其地詢知橋事始末以為於官與
民有不得不舉者存歸召知縣劉侯議之侯曰如命究
厥費數以補給之尚未敷也公又出公帑若干緡俾之
盡斥舊規乃磨巨石為之命水利縣丞竇胤董之價充
材備民樂趨之不兩月告成縱計一百五十尺横一十
六尺隆三十三尺上為懸虹之勢中穹兩垂影飲河流
下為偃月之形洞空輪廓帆檣徑度直闌横楯偉觀村
落不誇改名以便稱謂於是諸用事者請紀石以表公
績嗚呼民之義舉而幾廢于官閱歴數年公則興之侯
乃承之始畢民志亦維艱哉固宜書之以示後者勸懲
存焉作冶長涇普濟石橋記公名潮字日會别號靜齋
江右新喻人成化辛丑進士歴今官公勤廉恕于凡河
道事畢盡心力以為民利類此橋者尤多侯名珂湖廣
興國人弘治丙辰進士初試縣為政修整竇胤山西隰
州人出身太學生奉事克謹俾姓名刻于隂
普濟橋在冶長涇西一名南橋
長洲縣十字河重建兩石橋䟽馬愈
伏以子産以乘輿濟人惠而不知為政惠州以犀帶布
施亦是方便存心雖非雪擁藍關馬不前奈此流水斷
橋人不渡因成短䟽共結良緣恭惟蘇州府長洲縣乃
江南奥區武邱鄉彩雲里寔吳中勝地水出五湖巨浸
地有十字大河南通長蕩而北貫鵝津豈但有兩個黃
鸝鳴翠柳東注漕河而西連野蕩却那看幾林紅葉送
秋蟬其東河原有三虹木橋其北橋亦有縻城舊杓蘇
松常鎮行走者旁午相通商賈農工往來者絡繹不絶
奈何歲年長久頻遭雨雪崩頽又被水勢奔衝以致堍
石壅塞路途阻滯舟楫難行凡遇公私急務因而溺已
者有之更兼風雨不時從而覆舟者無數深為未便良
可哀憐于是耆儒施文德者有軫于中義士虞以勤者
願弘攸濟舉兩橋不通之利害荷二尹李公之賢明詢
其所成大為明便爰令會計經營其寔工程浩大其東
長二十二丈環洞高三丈五尺有竒其北橋長一十丈
環洞高視東為弱石闌石塊今無秦始皇用術鞭來石
券石梁安得女媧氏通神煉就杉木打樁樁木千餘根
盡須錢買油灰陷石石灰數百擔也用柴燒騃大去挑
坭難道著他忍餓魯般來下斧也須算與工錢所費不
貲急難措手是以持䟽踵門仰叩達官長者捐金甃石
俯求君子賢良庶踴躍而同成勝事浩大而廣種善根
獨力難成巧婦怎煮沒米粥衆擎易舉消得龍王幾陣
風便須壘石成山全仗揮金似土宋郊度蟻尚然感動
天心蔡守黏蟶豈不大為隂隲向此際人人歡喜捨祝
己後步步好前程東橋造就要看高似昇仙北券落成
竚見平如圮下更有相如題柱豈無黃石傳書十一月
徒杠成十二月輿梁成民何病涉三百年灰不朽三千
年石不壞福利無窮謹䟽成化二十三年四水星舍辛
未四月佛誕日大勸緣道人賜進士出身刑部河南清
吏司主事在告太湖釣者馬愈抑之甫著并書
募修韓墅通濟橋䟽朱存理
諺曰脩橋梁利人為事亦曰捨錢財善者發心竊見韓
墅村有箇板橋年深壞爛傾圯瑞雲觀伊誰道士日來
布施營修是橋也東為龍江西接九里湖寺口而南則
同里北即陸道判莊頭通濟之名其斯得矣方便之事
誰不為之吾等不敢徇私匿己公輩猶當見義勇為他
日橋成共刻芳名於千古後來過客常覺風景之一新
謹疏
葑門外馬路北募造石橋疏上傅水部
伏以出葑門距城三里行由馬路望處一橋寔為舟車
之要衝勿憚人烟之冷僻陸以直通婁齊門去水則遠
接吳淞江來若干將墩尚存古跡而金涇港直泝上游
每嘆歲深板橋之欹更愁霜曉泥塗之滑將以鼎新革
故施財須仗高明務欲易石鳩工作事必期永久盛德
萬人方便義名千古傳揚江國雲開突見波淩蝃蝀沙
隄柳拂笑看人倚闌干謹䟽辛酉正月
修彩雲橋䟽袁袠
彩雲橋者據横塘之靈境跨吳會之通津蓋四達之所
經趨九衢之所輻輳者也年悠歲久石圮岸崩行人咨
嗟居民慨嘆既妨游息亦病輿徒嘉靖己亥有胥臺袁
子營别業於斯丘繼而處行王翁考新宫於兹壤務躭
幽僻永謝塵煩肆顧傾頽爰謀改作於是雲門道人矢
心發誓差日鳩工展宏基于曩規無煩驅石之費揭雄
觀於今構冀免從橋之危凡我十方各捐一木務使星
輝月偃卧蒼龍於水中蝀舞虹騫填烏鵲於河表自今
伊始駟馬瞻題柱之人億萬斯年匏葉免褰裳之咏
吳都文粹續集卷三十五
