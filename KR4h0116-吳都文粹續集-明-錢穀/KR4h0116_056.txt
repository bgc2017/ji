吳都文粹續集卷五十六明錢榖撰
詩文集序
甘白先生後集序朱逢吉
文章聲心也見乎學力之淺深才識之高下而心為之
本焉譬如習樂心所尚者古淡也則蕢桴土鼓不假音
律而自然之聲叶焉苟所尚者哇淫也則鄭衞交作流
宫泆羽而去古遠矣故觀文章必先觀其人觀其人必
先求其心然後其識其才其學可見也古今騷人韻士
學博才高者衆矣而求其識之卓心之古則可屈指焉
甘白先生可謂全備者乎余來吳中聞先生之名而不
及見矣得見其子用軫淳篤而文雅其鼓琴嘗動乎帝
聽其才行克振先生之高風者也間出先生文集俾余
序其端嗚呼先生往矣其出處大節已於貞木俞公誌
中見之而先生之古心卓識高才博學則於是編著焉
燦然星斗之輝也巋然河海之深也其天地間之正氣
乎氣正矣辭嚴義直而理無不致益世教多矣故能委
順以時樂天知命不以夷險易其守不以否泰二其中
而遂克考終於其官殆猶駕萬斛之舟乘風濤於滄溟
洶湧中而終允濟非古心卓識其克爾耶與古之君子
不假勲業而名德拔類者同其休聲可謂俯仰無媿者
矣用軫其廣傳之以為後學者式斯不負先生之用心
焉永樂元年春二月望日修史官奉議大夫大理寺右
寺丞朱逢吉序
甘白先生詩集序陳鑑
甘白先生詩集凡六卷其孫大理評事祝承命于父放
翁之所刊也先生姑蘇人姓張氏名適字子宜自幼穎
悟年七歲即能賦詩彈琴九歲能誦五經十二應江浙
鄉試人以神童目之值元運將革遂不仕國朝洪武初
與渤海高季廸諸公同徵修元史授工部水部郎中無
何乞歸鄉里日與周正道陳惟寅及季廸輩更倡迭和
而先生才思尤敏捷方其吟琢直欲旋斡造化牢籠萬
物使無一或有可遁者先生將以此自老而復以明經
薦授廣西理問歷滇池魚課及宣課二司大使遂終於
官先生所作之詩甚多遺稿若樂圃南湖江行滇南諸
集藏於家者殆數十卷兩遭回禄今所刻者纔得什二
三於煨燼之餘及士林傳誦者而已雖然昔人於詩有
以一篇之佳一句之美若崔顥題黃鶴樓林和靖之暗
香疎影自足使名聞後世今先生之佳篇美句求之集
中豈少也哉是亦不足較於此也經曰詩言志盖詩者
志之所發然則誦先生之詩者殆亦可以識先生之志
焉先生之志有所未竟其將竟之於祝乎祝予同學友
而放翁又與父友因觀是集故為序而書之正統六年
歲在辛酉仲冬初吉通議大夫都察院右副都御史同
郡陳鑑有戒書
王先生詩集序鄒亮
天地間流行之物皆詩也若夫光華為日月動盪為風
霆森列昭明為星辰河漢燦爛為雲霞輝映為虹霓融
潤凝冱為雨露霜雪以至山岳之流峙花木之妍蔚鳥
獸魚龍之飛躍變化何莫而非詩乎是物者人皆得以
用之而患不能成乎詩詩之而患不能曲盡其妙詩之
道可謂難矣吾鄉王先生汝玉風韻豪邁藻思俊逸學
問弘博淵邃為文敏捷辭意通暢於詩為尤工蓋嘗馳
騁出入古樂府漢魏六朝唐人諸作故其五言古選若
三代鼎彛雖朱湮翠融而龍章鳥蹟欵識典雅無琱鎪
鏤䤤之狀殊可玩焉七言歌行如奔流出峽汪洋演迤
層瀾萬頃自然成文長風衝激駭浪滔天物怪出没則
又可驚可愕焉五七言近體猶大將軍出師紀律嚴整
旗旌鮮明劒戟銛利軍容整肅鼓吹既作其聲悲壯激
烈銳氣憑陵直欲拔唐人之壘焉五七言絶句譬之鶴
唳秋空清音嘹亮迴視他人之作不啻草根蛩語蚓竅
蠅聲焉耳嗚呼先生之詩可謂兼備古人之體製者矣
予自早歲即䆒心斯事惜乎學識謭陋無所成就不足
以窺先生之藩籬尚敢望闖其戶而入其室耶鄉友華
彦謀雅擅好事之譽嘗編次先生之詩夀梓以傳於後
徵序其端輙評先生之詩如此且謂先生得乎兩間萬
物之妙用故其詩卓然為一名家云景泰二年歲在辛
未秋九月上澣監察御史郡人鄒亮序
青城山人詩集序徐珵
國朝文章之盛稱洪武而永樂次之若宋承旨景濓胡
徵君仲申徐徵君大章王待制子元蘇太史平仲高太
史季廸張太常來儀輩皆傑然名家者然當其時高皇
帝初定天下懲元之寬無制而矯之以猛網羅天下之
豪傑用法剪除之而彼諸老皆勝國之遺才雖用於維
新之朝而偪於法或死或遯不得以盡其鳴世之能事
及太宗之入乘豐富致太平乃崇儒術廣文學之選以
潤飾鴻業照耀天下於是士之幸存而後出者始皆濯
拂登進以鳴一時之盛而致翰林檢討兼春坊贊善太
子賓客諡文靖王公汝玉則其先鳴者也公之學長於
春秋其為文盖兼古今體製而詩則深得唐法其所著
述甚富而稿之藏家者皆燼於火獨其詩散逸於四方
好事者得而錄之公之孫鎧繕寫藏於篋笥友人華彦
謀與王氏連婣尤好公詩既為編次復鋟梓以傳於世
而諉予序予嘗評公之詩清而不刻麗而不靡佚宕而
不麄俗驟而見之如九霄一鶴盤雲獨遊如玉井蓮花
浥露初發如瑶臺仙子臨風微步殆難以塵情凡態想
像如武陵年少衣輕策駿馳騁春風紫陌間意氣奕奕
不可耐品而第之其大歷貞元諸才子之流乎因並著
之序末以與知言者商確之青城山人者盖公所自號
也凡公之生平官簿事行則國史備焉景泰癸酉春正
月之望奉直大夫太子諭德兼翰林侍講兼修國史玉
牒東海徐珵元玉序
後䟦王鎧
右青城詩集若干卷先大父文靖公之所著也大父自
幼以詩文名接交當時海内碩儒非一往來倡和靡不
見之賦咏自入國朝登仕籍洎陞翰林聲光益著其製
作特盛然兩為回祿所虐稿皆殘缺所幸别或收貯得
十之二閱歲既久鎧以菲才宦游古汴束以自隨公暇
因掇拾分類繕寫一帙有外集者附之藏之篋中家居
以來罔敢失墜偶婣好華君彦謀過而見之三復嗟嘆
遂於内各刪百首命工刻次嗚呼大父文名盖一世著
述布天下而遺稿灰滅無幾又弗克傳世豈造物者不
使有見於後哉實子孫不肖不能述先業之所致也今
大父殁餘三十年而一旦幸表而出之是明珠寶劒之
起於重淵必有待其時歟彦謀讀書好義常輯其族譜
諸集行世足羨故家子孫立志超卓不屑細故如是時
正統十二年嘉平望日孫鎧謹識
謝孔昭詩集序周傳
詩自國風以降言選者稱漢魏言律者獨稱唐而已為
選而不宗漢魏非選也為律而不宗唐非律也選豈易
言哉自梁昭明太子選漢魏以來諸傑作者因時所尚
分為五言七言皆以偶對切實音韻諧協者中其律而
詩以律稱矣則欲學詩者舍古人奚取法哉然後人擬
之者不失之疎則失之淺調格似矣而意趣則未易及
也由古及今以詩名家者幾何人哉姑蘇自吾朝以來
文運與時大興以詩名者則有高君季廸楊君孟載為
尤二君之詩言選則入漢魏言律則入於唐音響調格
宛然相合而意趣或有過之雖識者莫能辨其異也余
友孔昭謝氏自少嗜詩得二君之旨趣故其為詩不苟
必擬於古人調格似矣而音響之不合者不作也音響
似矣而意趣之不佳者不作也不作則已作則必欲如
古人焉是將駸駸乎漢魏唐者也今編其稿分為選詩
律詩絶句凡若干首屬予為序余豈知詩者哉然聞志
於古者即古人也詩而逼於漢魏唐之作則雖以今之
詩為漢魏唐之詩可也詩而不能效古其如古人何哉
孔昭有志於古而用意若此蘇人翕然稱之則蘇人以
詩名家而不絶者將不繫於孔昭乎愧予非能詩者不
足以知之姑序所聞于簡以塞其請云癸未歲七月既
望汝南周傳序
又序張肯
書云詩言志心之所之之謂志詩者言其心之所之者
也在心為志發言為詩有諸内而形諸外也心之所之
之不同而其詩亦有憂抑感傷憤怨悲戚喜樂和悅之
異觀其詩則知其所志矣故窮夫出婦逐臣逆旅必多
憂抑傷感憤怨悲戚之言騷人勝士富翁貴客必多和
悅喜樂之語非才之優劣而詩之不同觀其志則知其
人矣雖然世道有升降風氣有盛衰而其詩亦然因而
隨之者有矣其言之喜樂和悅者大抵多盛世之音也
其不然者則其人有大過人而不繫於時者也又豈可
一於心之所之而然乎嗚呼詩之言志有不同如是邪
詩之言志雖不一然其同者則同得其性情之正也詩
而不得其性情之正則不足以言詩矣欲得其性情之
正非學問之功其可得乎詩而得性情之正斯可以言
詩矣余少也亦嘗執筆而學言也由其志之卑陋而又
無學問之功其所言惡能得其性情之正哉今觀夫謝
君孔昭之詩凡二百餘篇其憂抑傷感憤怨悲戚而不
傷也喜樂和悅而不流也奕奕乎其風韻也翩翩乎其
英俊也皜皜乎其潔而白也而又皆得性情之正噫非
有學問之功者其能然乎予方自愧有不可企及之嘆
而又命予序其篇目予非能詩者將何所言乎姑書詩
之言志者以為叙云永樂甲申五月十日浚儀張肯序
草窗集序姚綬
予弱冠時草窗先生以詩鳴吳下及予壯遊學宮先生
起為太醫院吏目以詩鳴公卿間聲價籍甚景泰癸酉
予領薦書上京師先生已卒於邸舍竟弗之識往往見
談於詩句警策而氣舂容恨不得其生平之集而盡觀
之爾來餘二十年其子俸手一編於吳門寓館曰此某
先君子之草忩集願為之序受而觀之總若干篇諸體
悉備釐上下卷以授梓焉嗚呼先生往矣其詩則存往
者同存者獨悲其往序其存可也世謂詩人之心聲也
予獨本之氣焉夫氣在天地之間迎之不見其首隨之
不見其後洪纖生息者以之人與物同稟而獨得其清
故身心之中凡一運動莫不由此養之以直不為勢摧
不為利拘不為欲屈則浩然充塞沛然流行有不可得
而禦且遏者詩云乎哉吾用是知先生自少至壯優游
于典墳涵濡于義理不浮於約不華以實養成是氣罔
或少餒故其所發隨扣隨應譬猶富足之家所積者厚
一旦用之羨餘尚多誠非一朝一夕之故也其在公卿
間彼此忘勢必有忠讜之論可施於用隂為裨益惜無
紀載奚止詩而已也論者又曰詩由性情止乎禮義先
王典則以垂美刺易風俗係世運非曰小補今先生詞
意之正足以風勵來學有非騷囊之風雲月露同日並
語又不可以詩為先生少也予恨未能知言或味乎此
幸獲盡觀其所作姑序其所存以歸其子將以俟夫知
言者論定之如何先生姓劉氏名漙字原博草忩乃其
别號云成化十六年七月上浣賜進士出身第前廣東
道監察御史嘉興姚綬書於雲東精舍
劉文恭公文集序吳寬
文章之士世固有之山林之間賤而在下者其文既多
晦而不傳至於貴顯之人或放而無行讀其文者且嗤
之况欲其傳哉夫人自少至老矻矻然執筆纘言能造
其妙者幾人幸其文之妙矣貴而鄙其行賤而揜其名
欲其傳又難如此寬故於鄉先達文恭劉公之集讀之
所以深嘆也劉為吳中世家自宋以來以儒官相承入
國朝值家中衰而公居貧力學未嘗降志永樂間竟取
科第入翰林益篤於學纂修講讀皆稱其任文名既著
有求者輙酬應之若不辭拒然平生慎許可少假借言
之所施未嘗殉俗以悦人人亦未敢易而求之也蓋公
之為人儉質無華而少玩好靜退不競而絶奔趨故形
於著作者不以險怪侈靡為工往往於和平簡淡之中
而有温純典雅之意知公者以為似其為人焉公既沒
藏於篋中率多亂稿其子瀚從仕中外皆以刑獄為職
未暇編次及是以陜西按察副使致仕始以其暇為之
以寬居同里及仕又嘗同朝契好甚久乃奉其遺稿以
示俾序其首寬生也後不獲承公之教特從諸生中一
嘗望見其顔色而已今幸得其遺稿而讀之亦何異蒙
公之指授者顧淺陋之學雖按察君謬加委重其非公
之望乎既辭不獲他日君則以書俾其子今直閣尚寶
卿棨來言曰某老矣先子之文將板刻行世願序文之
及見也盖公在翰林最久後自國子祭酒擢少詹事亦
貴顯矣而公所以儉質靜退自持者愈至猶夫山林人
也故其行巳鄉人知之同時之人知之遠方後輩或有
不知者將無疑其文乎孔子曰有德者必有言敢書曰
此有德者之言也學者宜相與傳之公沒數年後天子
念公為春宮舊學之臣特贈禮部左侍郎諡曰文恭而
有司復祠公於學宮知德者以為合於公議云弘治癸
丑冬十二月甲申資善大夫掌詹事府事禮部尚書兼
翰林學士延陵吳寬謹序
感樓集序楊循吉
詩在精不在多在專不在備誠以其道之難盡故也有
唐氏之世詩莫甚焉然自數大家外其餘諸公之集偏
或局於一體簡有止於數篇此豈其力之不能乎亦知
詩之難為不必多與備也故其時詩人量力盡智各能
自成一家言竟以取名於千載之下者以此大抵詩在
天地間實藝之至精者其工可為其妙不可為也妙在
觸觸則情感故其句美雖善詩者莫能知之是以求好
詩必有所俟俟於事之觸境之觸無故之觸也不觸則
不可舉筆就題而浪為然則雖欲其多且備又烏能多
且備也先生吳中之耆舊剛明介特有通變之才素不
業進遂隠於時其正則不惑鬼神其達則不諱負乏勤
儉自持以清儒致産千金持邦人風俗之柄者數十年
其為人豈特詩而已哉既沒之明歲其子慈息抱稿見
命定其次初漫錄殆千篇三選三減止於(闕)十(闕)首或
以咎我曰太少哉余曰詩有片紙而存有累箱而亡者
其傳否不在乎多與少也詩人之詩多以迫成非必盡
其胷次中語也余用是逆推先生之意以為此編所謂
有觸妙作具在焉豈必其多且備哉觀者自知之矣先
生姓賀諱甫字美之其仲子恩中戊子解元有學行不
第而歿孫放今亦未冠遊場屋其將益顯大先生之隠
行而及其詩乎弘治四年夏四月二日禮部主事前進
士吳人楊循吉序
杜東原詩集叙王鏊
東原先生諱瓊字用嘉家吳城之樂圃里孝友退讓好
古力行於時同志則有陳醒菴孟賢二人皆有高義皆
好為詩醒菴詩清脆可誦而先生沈着古雅有風致間
喜畫山水故其詩於評畫尤深也詩多散佚不傳鏊從
其子啟所得百篇焉讀之為選定如左仍附雜著若干
篇於後序之曰先生其隠者歟昔之隠者姓名邑里影
響恐聞於人顧其詩乃若有不能自巳者焉而張志和
魏野林逋之流尤喜為詩其於世之興衰理亂毁譽得
失榮辱進退憂悲愉懌一切末殺不獨玩於烟雲泉石
之間其詞冲澹幽深而其名特焜燿在人者盖世方卓
行之為賢而夫人者復高標揭已以驚動流俗萬乘詣
而不見千金召而不屈其跡竒其聲烜赫而流於人世
謂今之世無隠士是果然哉盖有之矣而世方以科目
是崇是長外是有人皆擯弗用敺一世之人相摩相染
於熟爛之程文言竒者得疑行殊者來毁廟堂不聞物
色之訪丘園不覩束帛之賁於是時也所謂隠者即有
之方且潛身裹跡日遁於大山長谷之中世安得而知
世不得而知則遂曰無亦宜也其果然哉鏊猶及見先
生與醒菴深衣幅巾曳杖履革蒼顔白髮所至人望之
若綺皓郡將縣大夫延禮賓致恐後縉紳之行過吳下
者必請造其廬而販夫樵子皆知二先生之為賢也二
先生死吳中耆舊亦益衰後生之知者益鮮而知之者
顧猶以其詩也惜乎東原詩稿傳世者止此然平生大
略具焉讀其詞考其世得其所以為人於戲豈非古所
謂遁世無悶之君子歟樂圃里在吳城西其東有原焉
故世稱東原先生先生好著鹿皮冠又稱鹿冠道人弘
治七年二月奉訓大夫右春坊右諭德王鏊序
武功伯徐先生文集序萬安
文章者期於世用而已非雕蟲篆刻之謂也故學者以
此自負朝廷以此取士上下相期莫不以經綸參贊為
事也使非期於實用而惟爵禄之為榮雖有文抑末矣
將安用哉若武功伯徐公有貞平生立朝大節持危扶
顛廷臣無出其右負其豪氣志在行其所學真所謂間
世之才而用世之文也公自幼穎敏年十二三入小學
巳能古文詞既長登進士第及被選翰林益自砥礪日
有造詣凡經傳子史百家雜說以及夫天文地理醫卜
釋老之書無不該䆒更取秘書考古軍旅刑獄水利良
法孳孳講求明可以施於今者而識之盖期於有用之
學也厥後正統末邊郡繹騷京師戒嚴公出領璽書即
往撫諭之比至要害民老稚潛匿山壑間者甚衆見公
出慰勞而復業者數萬人遂鳩為義兵教以戰攻擊刺
之法民喜有賴而事亦旋定公在經筵時會河决山東
之沙灣前此遣治河者卒皆績用弗成公應詔出治乃
乘舟遡河源踰濟汶沿衞及沁循大河道濮范而返因
陳治水之策起自金隄張秋之首凡百餘里便宜法制
水勢底平國家永賴之以無虞天順改元以公有迎復
功陞兵部尚書兼翰林院大學士内閣辦事尋封推誠
宣力守正文臣特進光禄大夫柱國武功伯食禄一千
一百戶兼華盖殿大學士辦事如故仍錫誥券追封其
三代子孫世襲錦衣衞指揮使公感上知遇每奏對多
剴切上亦才公多所開納一時委任權力無復有過之
矣嗚呼公以用世之學得展經濟之才故一時勲業之
隆盖我朝之韓范富歐而文章之盛則我朝韓柳蘇王
也豈非用世之學之文而雕蟲篆刻者云乎哉是集之
流傳其有功於學甚大予故樂而序之賜進士資善大
夫禮部尚書兼翰林院學士知制誥經筵官眉山萬安
書
完菴詩集序吳寬
夫詩自魏晉以下莫盛於唐唐之詩如李杜二家不可
及巳其餘誦其詞亦莫不清婉和暢蕭然有出塵之意
其體裁不越乎當時而世事相隔其情景皆在乎目前
而人不能道是以家傳其集論詩者必曰唐人唐人云
抑唐人何以能此由其蓄於胷中者有高趣故寫之筆
下往往出於自然無雕琢之病如韋柳又其首稱也世
傳應物所至焚香掃地而子厚雖在遷謫中能窮山水
之樂其高趣如此詩有不妙者乎完菴先生劉公少為
刑部屬出僉山西按察司事居三載即棄官歸吳中年
始五十耳公神情蕭散無冠裳之累其家長洲之野江
湖之上日玩雲水不足引水為池累石為山號小洞庭
與客登眺以樂興至輙瞪目為吟哦聲其詩專法唐人
語多與合當時所與倡和者武功徐公參政祝公及隠
士沈石田數人而巳自公之殁而徐祝二公相繼下世
吳中風流文雅不可復見矣予與公為後輩而托交久
成化辛夘予北上與公别明年公遂不起竊恨之於是
公之曾孫布登進士第既喜公之有後而布嘗輯公詩
名曰完菴集者請序則又喜其詩之不亡也完菴者公
歸田時號也自以保其聲名幸而無虧如玉返璞以全
其真觀公晚節之善如此又唐人王右軍輩有不可及
者其詩僅百篇所遺者尚多讀者如得其為人則又奚
以多為哉弘治十七年夏五月朔旦資善大夫掌詹事
府禮部尚書兼翰林院學士延陵吳寬序
完菴詩集後序王鏊
故山西按察僉事劉公詩凡四卷公諱珏字廷美自少
志向不凡郡守况鍾將引為從事公言於况曰願為儒
不為吏况從之遂登應天鄉薦久之授刑部主事擢山
西按察僉事三年上疏固乞致仕以歸焉公高節清操
年甫五十脱屣名利而自樂於山巔水涯凡有觸一於
詩發之詩多清妙可喜公又喜行草兼工繪事今其斷
縑殘墨往往流傳吳下而警句膾炙人口思欲得其集
觀之則未能也弘治壬戌公之曾孫布登進士始以一
編授予予疾讀一遍歎其能以眼前語道胷中事信有
唐人之風乎而平日傳誦之句或不在焉乃知公之著
述遺落多矣其可惜也雖然讀其集論其世見公之胷
次翛然超出埃壒之表嗚呼是亦足矣公嘗言士之保
身應常如玉之無玷乃為完節故自號完菴卒列祀郡
學鄉賢之祠云正德壬申光禄大夫柱國少副太子太
傅兼戶部尚書武英殿大學士知制誥國史經筵官致
仕王鏊序
括囊稿序李東陽
括囊稿者淶水教諭贈南京太僕丞文君功大所著
詩也其子知温州府林欲刻於郡齊未果而卒今南京
太僕少卿森手自編校刻於家比上京師請序首簡夫
士之為古文者每奪舉業或終身不相合至於山林巖
穴之間雖當有述作或不本之經術卒未免支離畔散
而無所歸論者盖兩難之封君早邃於經學執經問業
者往往掇巍科階膴仕以去君獨不時售累舉僅得一
第而程試之暇不廢吟諷其所為詩又尚風韻有節制
寧朴而不為巧寧簡而不為汎故雖月累歲積而其所
自擇者止於如此且其古體有謹身慎獨語又詞人藝
匠所不能道非根於經術者能然乎雜文若干篇亦皆
平實簡靜類其為詩今並為一集雖非君所自擇而亦
君之志也且經學之於詞賦深淺難易固不俟論然苟
可以合繩墨取名籍而巳又不若行四方傳後世者其難
尤甚故父子祖孫世守經業者時不乏人而詞賦之承傳
殆不數見文氏兄弟繼舉進士職業治行光於前人又
皆以詞翰侈聲聞東吳文獻於是有徵焉君之孫徵明
方績學待用尤善楷書是稿其手錄者故附書之正德
十年二月朔特進光禄大夫柱國少師兼太子太師吏
部尚書華盖殿大學士長沙李東陽序
又序王鏊
故易州淶水縣學教諭文先生蘇之長洲人也古貌古
心清苦力學學尤深於易吳下士多從之游從游者多
去為顯官而先生久不達晚乃授淶水教諭未幾輙自
免歸以卒初先生於世無所好顧獨好為詩時有張豫
源者實與之相上下豫源天才豪宕奔佚頃刻千言見
之辟易先生呐焉如不能言者而興寄閒遠有唐人之
風焉初讀之若簡淡咀嚼之久乃有味乎其言也故豫
源之名大噪吳下而先生則以經學名非與其游者殆
不知其工於詩也憶成化初鏊侍先生傅於太學始學
為詩先生過之授以詩法今老矣於其言之未能忘而
亦終莫之至也聞其家有所謂括囊稿者思一見而讀
之則未暇也今年春先生仲子監察君森始出以授鏊
讀之數過未嘗不喜其精而恨其少也雖然詩豈在乎
多哉雜著若干篇監察君選附於後先生諱洪字功大
贈太僕寺丞今列祀郡膠之鄉賢祠正德辛未二月之
吉
括囊稿自序文洪
古人於詩以發情止義為主故不必工不必不工工則泥
於雕琢不工則流於鄙近予性喜作詩少與内兄張豫
源共學日有所課不間寒暑稍長從事舉業遂置去不
省潦倒場屋三十年童習忘之久矣然燕居游賞間關
羇旅卒不能終忘也一時欲言之旨略已就之彀率間
自評之謂如春山早鶯初出深谷舌弱語澀不能成聲
盖雖不涉於雕琢而鄙近特甚以求所謂發情止義而
合和平醇厚之旨何可得哉暇日檢前後所作汰其已
甚得百篇聯錄為冊時自展適不敢示人因命括囊稿
云
容菴集序吳寬
鄉校間士人以舉子業為事或為古文詞衆輙非笑之
曰是妨其業矣噫彼盖不知其資於場屋者矣故為古
文詞而不治經學於理也必閡為舉子業而不習古作
於文也不揚二者適相為用者鄉貢進士謝君少游郡
學即好古文詞既取鄉貢不幸未仕而卒其子昞及其
二孫雍睦能承其家嘗痛其父祖早世而無所傳搜篋
中得遺稿數十篇將刻之以自慰盖君殁於景泰初至
今五十年吳中舉子何啻數百人其中登高科躋貴仕
以功名顯者固有之餘子皆寂然無聞而謝君為當時
所不好者獨傳於人不知君者讀之猶知有其人而若
不死者則古文詞之為用豈特資於場屋而已睦方為
邑學弟子介其友陳維祐持君遺文來請一言予不及
識君竊嘆所傳者止此使更活數十年其成就當何如
哉聊書以還之君諱會字惟貞吾長洲人以號容菴故
名其集云
又序祝允明
士之在世要以建志為重而聲業後之今國家以經術
取士或以為尚文藝異德行之科不知所以取之者特
假筆札以代其口陳之義所主在經術耳非文藝也然
其名也遂視經術文藝為二道夫場屋之習固可以為
用世之業矣而文藝之云則又何物其果無當於兹道
邪國家又豈嘗錮手殱筆使不得一申其遐衷散抱於情
性議論邪有人於此知所從事則所謂能建志者非與
謝君昞使其二子雍睦持其考惟貞遺文示僕校而叙
之以傳乃稍為整齊而歸之且附致此意於編後亦以
闡惟貞之所立耳惟貞名會嘗從先參政游以府學增
廣生中正統甲子鄉試會試兩得教職遜不就繼在家
居朝命特起為御史命下而先一日以病死矣盖端重
士也其所著甚富今定錄詩二十三篇雜文九篇弘治
四年八月一日長洲祝允明序
潛齋詩集序吳寬
昔在永樂間文治既興人才振迅爭欲出為世用文學
吏事蔚然可觀至於書藝醫術亦極一時之選盖文皇
帝在位造就作興以遺後聖無窮之用者也當是時吾
吳中則有沈以潛先生以文學之良傳經術之妙初居
京師稠人中巳有儒醫稱然上未甚知名也一日太醫
院判蔣用文病上遣使問之曰卿即死誰可代者用文
以以潛對即日自醫士擢御醫時朝廷方慎名器俄以
潛得此人以為榮遇後殁楊文貞公志其墓寔載其事
以潛有四子寅賓宇宙能世其醫不絶宙有子復以儒
顯其仲伯曰杰曰燾相繼登甲科杰守歸德有善政召
授京秩而燾且績學翰林為庶吉士相與謀刻其大父
著述以顯僅得其詩數十首而巳盖以潛為學長於詩
初有稿號潛齋集後忽散佚而此數十篇則錄之人家
者其生平得意之作尚多有也沈氏兄弟既以為恨乃
視此益重之曰吾大父之言可以少而不傳乎使更訪
求之安知其不積累而多乎乃終刻之而請予序其首
以俟云弘治癸丑六月既望
後題沈杰
先大父御醫府君以儒醫受知於仁宣二廟一時才名
德望海内翕然稱之而雅好吟咏特其餘耳杰生也晚
不獲親領謦欬於几杖之下每得其片言隻畫未嘗不
寶而藏之是編幼與仲弟編修燾季弟譙奉先考誥
封歸德府君之命錄諸人家而成是全集也恐歲久湮
没謹用鋟梓藏之家廟寢室以圖不朽嗚呼愚兄弟非
知詩者知寶先世之言而已乃若音律格調其工與否
安敢容喙於其間哉詩壇老將指麾之下必有定鑒幸
為我評之弘治戊午孟春孫杰百拜謹識
沈石田稿序吳寬
詩以窮而工歐陽子之言世以為至矣予則以為窮者
其遇阨必其言悲則所謂工者特工於悲耳故嘗竊以
為窮而工者不若隠而工者之為工也盖隠者忘情於
朝市之上甘心於山林之下日以耕釣為生琴書為務
陶然以醉翛然以游不知冠冕為何制鐘鼎為何物且
有浮雲富貴之意又何窮云是以發於吟咏不清婉而
和平則高亢而超絶求之唐人若陸魯望是巳今其詩
具在予嘗讀而愛之魯望吳人也吳之詩自魯望首倡
盛於宋尤莫盛於元然其人多生於季世身雖隠其時
既窮則其詩亦悲而巳予嘗讀而傷之入皇朝來偃兵
息民天下向治及承平日久人情熙熙士之求仕者爭
治經義取科第而出若相城有沈氏顧獨好隠盖自絸
菴徵士巳有詩名播江南二子貞吉恒吉繼之至吾友
啟南資更秀穎雖得父祖之教自能接乎宋元之派以
上遡乎魯望且其宅居江湖間不減甫里之勝賓客滿
座尊俎嘗設談笑之際落筆成篇隨物賦形緣情叙事
古今諸體各臻其妙溪風渚月谷靄岫雲形蹟若空姿
態倏變玩之而愈佳覽之而無盡所謂清婉和平高亢
超絶者兼有之故其名大播不特江南而巳予少居鄉
亦喜為詩辱相倡和方自媿於松陵之襲美而其子數
以書來欲得予序其石田稿者予何以為序也噫聖俞
既仕而得以窮名啟南不出而全乎隠節其詩之工一
也而悲樂則殊覽者當自得之啟南詩餘發為圖繪妙
逼古人或謂揜其詩名而卒不能揜也今年七十餘詩
思益發數日輙成什予雖不能窺其際又安得而盡讀
之耶
書沈石田詩稿後李東陽
右石田沈君啟南詩稿若干卷吳文定公叙之詳矣初
文定以寫本帙示余欲有所叙嘗觀擬古諸歌輒愛其
醇雅有則忽忽三十餘年間石田年益高詩日益富至
若干篇總之為若干首頃始刻於蘇州而文定已捐館舍
翰林吳編修南夫來自蘇則以石田之意速予予憮然
感之夫形聲之在天下皆出于自然然亦有詩歌以為
聲藻繪以為形者其大用之朝廷邦國固未暇論而閭
巷山林之下或不能無若論其至亦可以通鬼神奪造
化降于後世乃流為文技之末而造其妙者猶以為難說
者謂詩為有聲之畫畫為無聲之詩二者盖相為用而不
兩能若詩之為聲尤其重且難者也石田寄竒林壑博
涉古今圖籍以毫素自名筆勢横絶夐出蹊徑片紙匹
練流傳遍天下情興所到或形為歌詩題諸卷端互以
相發若是者不過千百之什一故多以畫揜其詩及其
撫事觸物感時懷古連篇累牘則藏於其家非遇知者
斂不自售今既梓行而人誦則詩揜其畫亦未可知而
惜余之不盡見也姑以是復南夫且終文定之諾云石
田名周蘇之長洲人石田其所自號年八十正德十二
年(某)月(某)日
先大夫韋菴集序皇甫錄
錄始分司呂梁先師文恪王公道焉錄謝公所撰先大
夫韋菴府君志銘曲盡平生友誼公止之曰勿言昔吾
愛先生詩擬其得冉曾家法先生嘆曰予嘗力為文思
繼持正而起然其集不可概見奈何吾亦為先生憾之
近得之秘閣手繕之而先生逝矣歸之以卒先生之意
錄泣拜受之及觀所謂福先寺碑玉鈎亭記又不具載
則知集所遺者尚多重以為憾也既刻之以傳屬者諸
兒將刻大夫韋菴集錄竊惟持正没七百餘年而後大夫
奮起以繼其業固不難哉大夫負不羈之才有為之志
而不遇於時君子謂臣黨分爭當事者斂手避大夫獨
上書自劾有耻不與黨人之風施之政事亦若是矣而
竟無所表見乃沈酣於詞章翰墨之間適以自終其著
述多漫不存稿今所集殆十一耳可勝痛哉後之人有
興起於先人如大夫之於持正者不能無憾也嗚呼皇
甫氏自宋南渡居吳世富至錄則落寞矣錄方以仕顯
輙獲棄斥是富貴不可常賴以世其家而不隕者斯文
而巳遂刻之藏於家俾後之觀是集者無忘世業云耳
嘉靖丙戌秋日男錄書
西村集序周用
莊周有言曰刻意尚行離世異俗高論怨誹為亢而已
矣此山谷之士非世之人枯槁赴淵者之所好也語大
功立大名禮君臣正上下為治而已矣此朝廷之士尊
主強國致功並兼者之所好也夫仁義忠信以為學出
則朝廷處則山谷人徒以為為亢也以為為治也而不
知亢之未始不為治治之未始不為亢也故曰夫人幼
而學之壯而欲行之欲行則君子欲之然能必其行乎
哉欲之而不可得則其學猶是也是故亢而不為倍治
而不為矜則固世之所謂通儒者巳西村先生自少好
學於書無所不讀卓然舉大義不掇拾以為文辭而猶
攻於史學於古今治亂之端官府政事名物數紀縱横
上下指掌論說莫不有肯綮歸宿以為學者宜如是而
不屑以求一試聲名隠然起東南成化中三原王公廵
撫江南以百姓之利病坐先生而問焉則歷歷語所以
退復疏其事以道諸所宜更置公歎曰子之才可以當
一面乃今得先生所著述自歌詩文辭之外其與旬宣
大臣臺部諸使郡縣長吏往復論白及於政事者居其
三之一焉莫不適常變盡利害里閭韋布之所推遜而
無有選擇縉紳大夫之所以向用致理而不能舍去者
皆備也則所謂通儒者非先生歟吾吳中經生學士講
求時務水利莫先焉決塞變遷大要歸諸海而已殆難
按跡而求復其舊也職方禹貢以來互為援据夫人而
能之舉而加諸水則悖矣不然則又吏於兹土者大發
在官之盖藏而以畚鍤從事壞廬舍敝腓脛拓地數千
里引旁流納其中而曰水去矣明年不幸而恒雨曾不
能損水之分寸其如浮而不實費而無功何哉至讀先
生論水利書首以謹隄防其大法有司使田者因地勢
豫為防以擬水於是立之表以程其功課之藝以益其
用代之粟以博其力夫民水也力為之防民猶踰之况
不為之防乎裕民成賦之道未有能行之者其有用之
學可以畫一而論也予生也晚不獲操几杖以從讀其
書而每有感焉先生既殁其文孫進士臣裒其稿為集
予曰是集也約而達勤而節謀而有徵不獨論水利若
是矣可以傳也予所嘗欲見先生所著禮纂若干卷者
尚不在集中先生史氏諱鑑字明古吳江人學者稱西
村先生吳文定公表其墓家世行實可具考也賜進士
及第奉敕提督南贑汀漳等處軍務都察院右副都御
史邑人周用書
又序盧襄
余少有志古文辭家無藏書乃取法近代又力不能致
遠乃自近地始焉聞之吾鄉長老云吳興有張淵先生
長洲有沈周先生吾吳有杜瓊先生吳江有史鑑先生
其所論著皆可法也乃日夜求諸先生之文苟獲一篇
輙口誦而手抄之然皆未睹其全而史先生者不苟出
積日月莫能多得既而復求諸先生為人皆淵潛泥蟠
冥探玄覽而又守禮謹度純王之民也於是名公卿之
在朝野與有事其地者若前武功伯天全徐公禮部尚
書文定吳公兵部尚書恭毅王公皆為布衣交上下其
論商確古今區畫利害而沈史之名在公卿間尤赫然
者也諸先生既沒三四十年間遂不復見有隠君子之
作夫豈聲跡俱晦抑偶然無其人邪而諸先生之作尤
播在人口嘉靖癸未春史先生之孫臣與予同舉進士
進士之子璧通家往來因請史先生之作凡昔所未覩
者悉檢以授有若夜光明月賈人知其至寶求之弗得
而一旦盡得之盖有不勝其喜者乃日夜讀讀其賦其
詞弘演而不至於滛體斯備矣讀其古詩其詞淡而不
厭其雋永者乎讀諸近體其詞峻而整約而遠出乎興
比之外者也讀其引膚引旁達秩秩如也章章如也讀
其記辭覈而事舉謂之善志讀其銘墓之詞實錄而不
近於諛其生者已慰而死者無遺憾乎讀其雜著其體
殊其詞班班乎可觀商彛漢鼎其欵式要自有别也及
讀其水利議郡政盡誅巫之文革奸之對則嘆曰繄豈
詞人之詞也慷慨憤世懼俗敝而上勿恤政缺而民日
以病不得已而言也嗚呼有本哉世嘗謂文學家有二
臺閣經世之文山林遁世之文史先生居震澤之濆耕
而讀焉釣而游焉爵祿不入於心非所謂山林之士乎
然采其論著有足以經世者其於臺閣固已具之而諸
名公卿固巳識之矣先生有其具而未發故發之於其
子孫天道亦不爽哉璧將請於父以先生遺稿夀諸梓
使予書其言為序先生字明古别號西村故曰西村集
云諸體總若干卷嘉靖八年己丑三月上巳兵部職方
郎中前進士郡人盧襄師陳甫書
匏翁家藏集序李東陽
匏翁家藏集七十卷吳文定公所著而手自編輯者也
為詩三十卷不分體製以年月先後為序文四十卷則
分體彙載而先後亦隠然寓乎其間盖維輯其所可識
而散佚于世者弗與也公之殁其子中書舍人奭刻梓
于家既免喪上京師以屬其諸從兄數月報詩成又數
月報文卷成奭持以告予請序首簡予覽之悵然嘆曰
言之成章者為文文之成聲者則為詩詩與文同謂之
言亦各有體而不相亂若典謨訓誥誓命爻彖之為文
風雅頌賦比興之為詩變于後世則凡序記書疏箴銘論
贊之屬皆文也詞賦歌行吟謠之屬皆詩也是其去古
雖遠而為體固存彼才之弗逮者粗淺局滯欲進而不
能強其或過之不失之竒巧則失之詰屈不失之詭誕
則汗漫錯亂而無所歸於是作者雖多而文之體亦微
矣然言發心而為行之表必其中有所養而後能言盖
文之有體猶行之有節也若徒為文字之美而行不揜
焉則其言不過偶合而幸中文以古名者固若是乎哉
公以經學為程試既而徧讀左傳遷史韓柳歐蘇諸家
之文欲盡棄其舊業及為部使所廹取科甲官史局文
名滿天下老居臺閣弗究厥施而終始於所謂文者故
其為詩深厚穠郁脱去凡近而古意獨存其為文典而
不俗鬯而不汎約諸理義以成一家之言由是觀之則
其識見之真正行履之端恪情趣之冲泊無累者不待
挹其容儀聆其議論而後可知也其文之傳世固不可
少哉昔人為一代數人一人數篇其漸盡冺滅者弗若
今求之成帙之間非世所選者亦難乎其為觀矣知言
君子執體裁而求之公之文其有取之無窮而讀之不
厭者乎然則其散佚者尚博而求之以盡白於天下無
徒曰家藏云爾正德三年冬十月朔
又序王鏊
文章不難於竒麗難於醇難於典則雖然醇與則可能
也醇而不俚則而能暢殆有非力所致而至者焉其必
曰所養乎是難能也故禮部尚書兼翰林院學士文定
吳公官禁近前後三十餘年文章傳布中外海内宗之
公既卒其子中書舍人奭刻其所謂家藏集者授予請
序予不自揆竊嘗評公之文矣擺脱尖新力追古作豐
之千言不見其有餘約之數語不見其不足其為詩寄
興間遠不為浮豔之語用事精切不見斧鑿之㾗自謂
得公之深也兹復何言乎獨念公生頗好蘇學其於長
公每若數數然者及其自著乃獨異焉紆餘有歐之態
老成有韓之格信其學力之至自得者深乎其所養可
知巳明興作者代起獨楊文貞公為之最謂其醇且則
也公之文視文貞吾未知所先後位亦顯矣使獲當路
於時其功業豈少哉議者至今惜焉而公之所以自托
於不朽者固自有在又何待於外者與余獲從公久每
以道義相劘切其於序有不得辭然公此集自當信今
傳後云家藏者公之謙也詩諸體凡三十卷序記碑銘
雜著四十卷總之為七十卷
後叙徐源
詩以咏性情文以貫道德立言之純疵世道隆汚之所
係也古詩三百篇風雅頌具載國政民風之異唐虞三
代典謨訓誥則直言帝王治天下大經大法故誦其詩
讀其書而其時其人盖可想見也降自漢唐其文其詩
雖各有表見回視風雅典謨之制迥然不倫何怪乎風
頽俗降氣化之機使然也五季不足道有宋真儒輩出
則曰詩曰文一以闡明義理而視古作自闢一途矣嗚
呼詩之變遷文之造詣而其人之品殆與世相須而莫
之能違也如是哉吾故友吳文定公幼游學校稟賦清
純志趣超卓涵養端正筆刀雄健賦詩屬文即能鄙遠
塵俗追蹤古人予也叨陪研席同舍橋門出入相友每
見一詩一文心竊嘆異館閣之具也巳而禮闈廷對果
皆首魁自是入官翰林登樞内相日惟文字啟沃為職
位望日益高製作日益盛凡友朋宴會離合之私君臣
吁咈治化之大形之諷詠著之紀述若雅音畢敔山泉
宿潭必底其極者不止千篇而巳也方將憤樂忘老而
無何痰作遂殞矣既葬之又明年其子中書舍人奭與
其從兄奎奫奕搜閱笥稿得公手筆存錄諸體詩凡三
十卷序記誌說之類凡四十卷自題曰家藏集盖將以
遺其後人知精力之有在也奭懼或散失既壽之於梓
以公平生知厚莫予先也請序于帙嗚呼公之名編盖
亦示謙爾若其詩其文予既知之上而朝廷政治下而
父子兄弟友朋載之金石碑版散見於四方者其與孝
經小學人知傳誦者為不遠是皆發乎人情止乎理義
渾然治世之音也非吾國家當天運之隆臻治化之美
安得有是人而有是言耶是集也固藏之天下藏之人
人者也豈特家藏乎哉異時史官采輯當代文章求之
珠淵玉海以鳴聖世之盛獲見三代之人有不在於是
集也耶予不能辭僭為之序正德三年歲次戊辰二月
朔旦賜進士出身通議大夫都察院右副都御史致仕
友人瓜涇徐源書
瓜涇集叙王鏊
瓜涇集者通議大夫都察院右副都御史長洲徐公源
之文也公與予同年進士而齒先于予時同年三百人
予獨善公且相約為古文詞志甚銳務追古作者為徒
相與劘切倡和往來然公詞出示予每詘焉自以為弗
及也未幾公以水部分司山東之寧陽地僻務簡益肆
力於學及官武選時吳文定公在翰林吳中名士皆集
倡和益富而公出補外藩于浙于嶺南于湖襄最後以
御史中丞巡撫齊魯所至不獨以政事稱而尤以文學
著聞盖著述滋富矣然予自是與公闊焉久不聞問弘
治末公上疏謝政事予亦旋自内閣告歸乃復聚首吳
中追思往時之會盖三十餘年當時社友幾無存者其
存而復會於兹獨公與予也亦且老矣寧復往時意氣
之盛然公遇事感觸必有作作必以示予顧予學殖荒
落不復能一一追和與之上下其議論也而以為恨近
世士爭治文詞以干科第既得第則遂棄去如弁髦盖
以時之進退升詘不在是焉耳公雖老矣而好學不倦
是非其出於天性者哉固宜其所得之深且邃也而何
可使其無傳焉故公之門下士與弟季止裒類其詩若
文得若干卷刻之而予為之序公名源字仲山瓜涇其
所家處也
朱性父詩序楊循吉
世以位為詩輕重者小人哉里巷之見也人嗜榮利至
於朝市而止矣乃詩亦然雅道蒙厄評賞不公與世態
俱作可嘆哉然隠士晦處邱樊之中跡不及四方交不
遍天下無豐餼大勢以招啖賓客使稱巳則其詩何怪
不振悲夫惜哉彼市人者斯亦已矣固為騷友以知其
詩不肯出一語褒賞至又為指斥排棄者皆然此則又
可為太息者也嗚呼惟女子則妬惟小人則忌揜能蔽
才獨何人歟性父居吳葑門之外早歲力學左圖右史
殆於忘寒暑一吟一咏用以自適或應親友之求或寫
胷臆之見率皆簡淡高古有味有法不落穠麗枯澁二
境非深妙入悟烏能然邪性父詩未嘗自匿每亦流布
在人家而知其詩者盖鮮性父豈徒自咏自歌而已哉
推敲指點務盡情境亦誠欲求賞於知己之士也苟使
其終身不遇有碧山雙淚之嘆則友朋奚辭咎焉今吳
中詩家不少何不共扶少借公論於齒牙間乎性父老
矣諸公推轂騷壇幸甚
朱性父詩序祝允明
古人為詩趣識既卓而齊量又充其命題發思類有所
主雖微篇短句未嘗無片意新特今人之詩自數大家
外能者甚衆佳篇亦未嘗乏而求其合作者則殊鮮焉
予嘗究之盖其率有二等而其病之所在則有四其率
也守分者多疲詞腐韻無天然之態如東鄰乞一裾北
舍覓一領錯雜裝掇識者可指而目之曰此東鄰裾也
北舍領也是可謂之陋循質者多穠唇利口無敦厚之
氣如丹青塗花伶人倡女苟悦俗目不勝研覈是可謂
之浮陋與浮皆非詩道與古背馳無惑乎其不合作也
至其所謂四病則趣識凡近蹇步苟止望不出檐外行
不起戶限篇句之就如貨劵公牒惴惴焉不敢超夐常
狀之一二抑又齊量寒薄一取便竭言梅必著和羹道
鶴不脱九臯至其命題發思往往苟欲娛人不由己主
且多為俚題惡目之所縈繞號别縱横居扁齷齪慶生
輓死妄頌謬哀大抵生紐情性趁人道路况其摹倣師
法泄邇忘遠祇知繩武雲仍不肯想像宗祖嗚呼以二
率為之岐塗而四病根乎其衷則何怪乎古詩之不復
見哉僕少有志學詩然暗資謭學雖目力稍知毫釐如
此而力之不遠率不能砭&KR0778;二竪自致古人亦可哀矣
友人朱君性父攻詩有年自集其所賦成帙從前後所
操曰鶴岑集曰野航漁歌間以屬予序予觀君詩之佳
已有儀部君之序在無待贅詞竊獨喜其不墜二岐途
有觸鄙懷因為之縱論以自致區區之抱如此以相為
商度之不知君謂何如也
募刻詩疏朱存理
伏以嘔心少日已無錦囊之才流淚終年空有碧雲之
嘆白髮因他搜索而生雌黃正我推敲而用抹去若干
存來二三早蒙知賞前輩推轂之恩晚遇校編同儕斤
削之力拈出三十年之前選得一百首之外欲望收拾
在後之子孫莫若流傳先自於朋友刻梓不必如宋板
之精鑑藻豈覬擬唐風之盛疏請諸盟義當厚助友生
朱存理再拜
徐廸功集序李夢陽
徐廸功集六卷並談藝錄子容寄我豫章予即豫章刊
焉印傳同好意表廸功文云初廸功殁京師也予在梁
子容訃予曰昌穀遺言子序其遺文於是手其文欷歔
久之曰嗟乎予忍序吾友文耶麟鳳芝寶世所希遘見
遘見之而遽夭滅亡也天生之故奪之耶抑既巳生而
或修或短非天所諳哉廸功以賦文起吳中十數年間
鸞翔而虎變彬彬乎出人士前矣然竟轗軻夭滅亡也
凡此天果弗諳之邪乃予觀李唐之李杜轗軻勃賀短
夭未始不憐才流涕也然猶異代足寬解孰謂親遘見
之如廸功者云客曰氣積久斯漓三代以後聖人罕生
孔子以周末故不得位觀其大可占其細若是則魏徵
將為鬼魅之說非耶客曰羣體廸功奚以之也予曰談
藝錄備矣夫追古者未有不先其體者也然守而未化
故蹊徑存焉雖然辭榮而躭寂浮雲富貴慷慨俯仰廸
功所造詣予莫之䆒竟矣今詳其文温雅以發情微婉
以諷事爽暢以逹其氣比興以則其義蒼古以蓄其詞
議擬以一其格悲鳴以示不平參伍以錯其變該物理
人道之懿闡幽剔奥綜記名實即有蹊徑厥麗鮮矣修
短細大又曷論焉不載廸功履歷以别有志述北郡李
夢陽叙
䟦高第
西蜀高第曰徐廸功予家食巳聞其名竊慕之末由見
也比余遊京師幸賓次一接其顔色未幾廸功遂辭去
惜未有以叩益也僅得談藝錄讀之余涖長洲始得廸
功集以窺其藴亦甚慰矣如九原之不可作何哉才高
為造物之所忌豈諒然與觀其祖漢宗魏扢雅揚風盖
將與古作者爭衡於異代造物其尚能忌之邪吁廸功
亦可謂無憾也已余又奚悲哉
又䟦徐縉
右廸功集六卷吾友故國子博士昌榖徐君之所作也
余嘗校焉以寄獻吉遂刻諸豫章然吾鄉大夫士猶不
多見於是昌穀之子伯虬復刊之家塾云初昌穀甫弱
冠游郡庠即攻古文詞知所向往談藝錄其一也既舉
進士與獻吉諸君子游而藝益工其寄興遠修詞潔尤
長玄理有古詩人之風焉使天假以年所造豈止是耶
雖然是亦足以傳矣正德庚辰春正月三日郡人徐縉
識
朱敬之集序王鏊
天之生才甚難而摧之有若易然者夫天欲摧之則勿
與之才與之才又曷為亟摧之此理之不可推而天之
不可問者也吾洞庭朱氏有子曰敬之生有淑質抱負
甚竒學又過苦始讀易又讀春秋日夜不懈遂得疾年
二十八以死敬之好為詩遇事有感輙形於詩年少耳
已有憫時病俗之志亦自悼其疾傷其生之不永也余
讀其詞而悲之孔子曰斯人也而有斯疾也斯人也而
有斯疾也哀哉吾洞庭近有黃訓季行者得第甫授給
事中即死吳文與成者甫得第入翰林又即死今敬之
未得第又死嗚呼吾洞庭之氣數邪三人者之不幸邪
敬之有詩若干首其兄琰不忍其冺沒也欲刻行之余
因為之序嘉靖癸未仲冬(敬之名琬)
唐伯虎集序袁袠
唐伯虎集二卷樂府詩總三十二首賦二首雜文一十
五首内金粉福地賦闕不傳唐伯虎者名寅初字伯虎
後更字子畏吳人也少有雋才性豪宕不羈家貧不問
産業好古文詞與京兆祝公允明博士徐公禎卿内翰
文公徵明相友善而尤工四六藻思麗色翩翩有竒氣
然行寔放曠人未之竒也嘗上書吳文定公寬覽書曰
吳安得有此人邪頗為延譽公卿間而提學御史方誌
惡其不檢將黜之比試大學士梁公儲讀其書驚嘆以
為異材遂薦第一由是聲稱籍甚會試禮部衆擬伯虎
復當首選伯虎亦自負江隂徐經者通賄考官程公敏
政家人得其節目以示伯虎且倩代草文字事露逮錦
衣衞獄掠問無狀先是梁公奉使外夷伯虎將持束帛
乞程公文送之竟以此論廢為吏耻不就免歸文徵明
以書慰之伯虎答書自明文多載集中乃後益自放縱
廢灑落魄所著述多不經思語殊俚淺人或規之伯虎
曰夫太上立德其次立功其次立言寅遭青蠅之口而
蒙白璧之玷為世所棄雖有顔冉之行終無以取信於
人而䕫龍之業亦何以自致徒欲垂空言傳不朽吾恐
子雲劇秦蔡邕附卓李白永王之累子厚叔文之譏徒
資嗤辱而已且人生貴適志何用劌心鏤骨以空言自
苦乎宸濠之謀逆欲招致四方材名之士乃遣人以厚
幣招伯虎堅辭不可至則隂知將有淮南之謀遂徉狂
以酒自汚宸濠曰唐生庸妄人耳乃放歸得免於難過
富春渚想子陵之風慷慨悲歌徘徊者久之築室桃花
塢中讀書灌園家無擔石而客嘗滿坐風流文采照映
江左外若奢汰而中慕沉玄勤究内典旁精繪事袠童
時嘗獲侍高論接杯酒之歡哲人巳遠九京不作撫誦
遺文慨仰遐烈爰加蒐摭存梗概云爾
王履吉集序
王履吉者名寵吳人也少負逸材博涉墳籍沉精篇翰
下筆綺詞壯思滔滔不休補郡學弟子員督學者最其
文試必首列然非其好也試于鄉輙弗利乃貢入太學
比游燕趙觀朝廟制度與四方縉紳先生游上下其論
議而文益竒歸而嘆曰夫神龍升于赤霄尺蠖伏于泥
淖黃鵠一息千里而斥鷃終日不過蓬蒿此其志大小
懸絶何如哉且夫屈伸者時也利鈍者命也夫儒者握
寸管挾方牘而揚聲名於億載彼得志者曳紱乘朱高
爵豐禄以焜燿一時不知駒馳電滅雲浮草腐後世無
稱焉此與蠖鷃何異哉由是田佃石湖之旁築室其上
臨流賦詩益窺古作者之奥而病作矣乃養痾於虞山
之白雀寺洩其精於聲詩而病乃大作歸不逾月竟卒
卒之前一日夢兩蝴蝶入袖寤而嘆曰吾殆已矣夫莊
叟之言殆謂吾也嗟乎亦異矣履吉詩初宗李白既乃
宗杜故其詩才力雄闊詞篇麗贍去輕靡而就沉著尚
鋪綴而略陶鎔乃白雀集諸篇又復寄興冲玄思調清
逸遂窺陶謝之堂幾入王孟之室矣惜乎天抑其進有
志未就故所著僅此然亦足傳矣憶與履吉銜杯論文
窮夜達旦謂古人之庶幾大雅之可作而竟已矣獨恨
夫天之忌才不少假也昔魏之應劉唐之勃賀咸以才
夭近代如姑蘇徐禎卿信陽何景明沁水常倫閩鄭善
夫亦不享年何天之忌才若斯邪豈天既畀之才乃奪
之年邪嗟乎履吉古之稱不朽者不以年也又何憾哉
又序顧璘
嗚呼觀今滃然雲興燦然星燿豈不有美於當世之士
哉然性緣情泊志以習乖考之温仁成德固以鮮儔矣
姑略言之自視有餘者驕視人有餘者妬驕妬所終敗
於人國烏用士為也得夭猶幸若吾友王履吉氏遹發
鄉國早聞四方龍鳳為章山海為藴不謂有餘既甚者
乎然逡巡若處女俯詘若蒙士自余所覩未嘗失色於
人及其遇一善覿一才若饑渴之於飲食不厭不止故
年逮強仕而海内勝流什五齒交矣乃抱痾長終玉毁
牖下嗚呼慟乎人皆曰履吉之才不可再得也余獨曰
履吉之清純不可再得也盖傷人國焉其兄太常履約
氏刻其詩余得而論曰古體五言沉鬱有色可憤可樂
盖類曹植鮑照七言跌宕瀏麗號幽吹而靄春雲盖類
杜甫岑參近體亦步驟杜岑而自攄神情殆與盛唐諸
家相雄長可謂詩人也特非其致也謂所取於履吉者
非以此嘉靖戊戌孟秋望日姑蘇顧璘序
又序王守
余弟履吉氏弱冠攻古文辭才情俊逸川至雲起垂二
十年著述盖千餘篇余幼共席研交師友蓬蒿環堵彈
琴咏歌呴呴朝夕相樂也中歲慕祿仕散游四方嗟乎
遽棄予而逝耶余悲夫才哲之夭傷顧余蹇劣以獨存
每讀其文未嘗不呼天而泣也乃選其詩八卷文二卷
因年編次庶可考其進云明嘉靖丙申七月一日中憲
大夫太常寺少卿前吏科給事中王守撰
吳都文粹續集卷五十六
