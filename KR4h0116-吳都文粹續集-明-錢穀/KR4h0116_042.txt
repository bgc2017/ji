吳都文粹續集卷四十二明錢榖撰
墳墓
大明山西等處承宣布政使司右參政祝公墓
志銘李應禎
國家文治百餘年士大夫進而建功業於朝廷足以震
耀當時顯著後世其退而田里亦足以咏歌聖化表儀
後學以予所見鄉郡先輩尚多其人二十年來凋落殆
盡幸而有侗軒祝公在今復已矣惜哉公諱顥字惟清
始以進士授行在刑科給事中即取天下事入思慮所
建白先大體而略細故嘗被旨巡察在京寺觀毀諸無
賜額者有青龍寺甚壯麗主僧稱受密旨所建不聽奏
毀之駙馬都尉石璟持節封荆王妃命公為副居母喪
詔奪情起復不行服闋復前職尋陞山西布政司左參
議兼督粮儲時經餘寇大擾公私無積而盜賊嘯聚人
相食公晝夜規畫民困以紓暨考滿倉廩有數年之儲
賜誥命進階朝請大夫贊治少尹陞本司右參政公在
晉久諳其俗故治民養士興禮舉義益究厥施初曲陽
臨汾二學聖賢像設猶襲元制公即更正之具文釋奠
以謝不虔洪銅縣有臯陶墓墓旁有祠且隘敝其地里
傳舍一稱以神號無所諱乃命封植其墓重建祠屋扁
曰有虞士師之廟凡觸神諱者一切禁止之澤州舊有
祠祀明道先生公為新之以伊川先生及元陵川先生
郝經配又作二賢祠於聞喜縣學祀唐裴晉公度宋趙
忠簡公鼎其於學校尤諄諄然常舉教人與治人不同
貴在隨材成就若強其所難能適以害之故分别具有
科等又以師儒俸入微薄鮮不規求非分致玷名教加
激厲焉晉地邊要故所在畜芻茭鄉寧蒲縣介居深山
中遠水無為得草其所輸與諸大縣等而平陽乃露積
久朽腐莫校遂移咨戶部止二縣之役他所須使於平
陽運之人以為便公於刑罰明慎而矜恤之意藹然汾
州妖人作亂公聞變戒守禦嚴備毋輕動自戎服馳赴
之至則賊就擒凡十六人而扳援者逮千餘人三司皆
以逆黨故莫敢出公曰千人同謀何不待聚而遽發邪
吾等既不輯奸於平時又乘亂殺善良重得罪矣奏釋
之嘗監決崞縣囚七人二人臨刑獨嗟嘆公急止之囚
曰吾罪不當死向來官人惡對囚徒醜穢動加搒掠求
死不可得焉求辯今公仁人也反復加問所以感恩銜
冤而發此嘆也公語御史須更審不從公曰朝廷所以
命某監決者豈以左右乏聽命者邪正欲參伍斟酌不
至刑濫耳今聞其冤而不之省是二人之首斷於吾二
人之手矣為吏當如是邪卒辨出之公吏學甚精律令
條例各有據依疑獄滯囚立能剖決按行州縣於長吏
獨加之意廉其才具勤慎者異其禮貌以愧其餘道路
車馬之間遇田夫野老必駐旌訪問亹亹不倦人皆謂
公之為治文而知體者如此公再一報政而年且逾六
十矣遂謝其事以歸於是時吳中士林宿學與夫宦遊
而休者累數十輩暇則尋山問水擇勝而遊公於其間
廣顙修髯眉宇精采而又善於言論出經入傳指事摘
實貫串抑揚聞者聳聽間或發為嘲笑緣文反意動成
雅謔其文章以縟麗自憙詩亦典贍有思致字愛作行
草遠近求者一皆應之無倦容蓋其風流文雅最為人
所慕愛而與人言則皆孝弟忠信檢身接物之事平居
動止有常所御器物雖微不苟費聰明強健老而不衰
成化癸卯十二月戊子卒臨終語其孫曰死生之理吾
自了然爾等毋得過哀喪葬之具勿事虚文可為孝矣
享年七十有九公之先雲間人有秀岩者元海道都漕
運萬戶府經歴平江路摠管占籍長洲摠管以下四世
皆不仕曰九鼎曰子潛曰景章曰煥文公之高曾祖考
也煥文贈朝請大夫山西布政司左參議母王氏贈恭
人配錢氏封恭人蘇學教授孟書之弟之子初孟書竒
公妻之錢氏無後卒主其祀子男一人曰瓛先五月而
卒女三人長適劉溱次鴻臚寺序班湯瑄次趙淳孫曰
允明郡學生員女二曾孫男女各一允明將以明年三
月十有九日奉公葬於吳縣之橫山屬應禎為之銘應
禎晩進且不文念嘗辱公教頗知公進退履歴之槩遂
不敢辭公嘗自言吾平生不妄笞殺一人迹公所行知
公所存厚矣宜其享有福壽功名始終豈獨其文雅可
尚而已哉銘曰
粤惟祝宗受氏以官閩括信歙為族實繁長洲之祝肇
迹松江摠管而下乃發乎公公奮高科谹谹厥聲遂登
侍從給事内庭允惟出納職思贊襄金册玉節使命有
光帝心簡注踐兹方岳不矜不驕執事愈恪民有飢饉
待公食之民有重役待公庇之妖人作亂玉石不分公
出一言卒免于焚執德不回當事必競垂死之囚為之
請命曰禮曰義風化攸關彼俗不知視如等閒祠祀煌
煌衿佩鏘鏘弦歌洋洋公教不忘公雖未耄公則知止
曰予歸哉吳門之里老成曰嘻吾今得朋媚學小子考
德是凴公氣軒軒公論誾誾邦之耆俊孰居公前壽則
孔高福亦多有翛然告終何德之厚活千人者古謂必
興尚敷遺休大啟厥承
承直郎應天府通判祝先生墓志銘
陸粲
先生諱允明字希哲蘇之長洲人也其先出古太祝以
官氏或曰黃帝之後封於祝以國氏云七世祖碧山勝
國時由松江來守郡後卒官一子留蘇遂為蘇人祖顥
皇明正統已未進士終山西布政司右參政父瓛娶太
學士武功伯徐公女實先生所自出先生少穎敏五歲
作徑尺字讀書一目數行下九歲能詩有竒語既天賦
殊特加内外二祖咸當代魁儒目染耳濡不離典訓稍
長遂貫綜羣籍自天官地理釋老方伎稗官襍家皆通
其說掇其英華舒發為文崇深鉅麗橫縱開合茹涵古
今無所不有或當廣坐談笑雜遝援毫疾書思若泉湧
一時名聲大譟歲壬子舉於鄉故相王文恪公主試事
手其卷不置曰必祝某也果然文恪益自喜曰吾不謬
知人自是連試禮部不第當道竒其才會修史將名薦
之弗果初仕興寧令地介嶺海民尚譁訐惑於禨祥先
生示之禮簡進秀異親為講解遂一變其俗羣盜竄處
山谷時出焚敓為設方略一旦捕得三十餘輩邑以無
警稍遷通判應大亡何乞歸又五年卒春秋六十有七
夫人李氏鄉先生太僕少卿應禎之女子男二長續進
士入翰林累遷陜西按察副使次側出幼未名女一嫁
潮州府經歴王榖禎孫女三先生簡易高嚝不樂拘檢
在衆若無能者然默而好深湛之思時獨居著書解衣
槃礴游心玄間賓客過從屨滿戶外若弗聞也性善書
出入魏晉諸家晚益竒縱或購得之輙藏弆為榮喜奬
掖後進終身不言人過其為家未嘗問有無得俸禄及
四方餉遺輒召所善客與劇飲歌呼費盡乃已或分與
持去不遺一錢故其沒也幾無以斂云先生少有意用
世既濩落不試一發於文雖聲實宏振猶非其志也所
著祝子通祝子襍罪知蠶衣浮物野記語怪蘇材小纂
興寧志江海殱渠記合詩文集為數百卷藏於家陸粲
曰斯文之用與天地準由漢氏來纘言之士臻於斯極
者亦僅可數已明興百年士猶膠守章句未覩其恢然
者也乃憲孝之際始彬彬矣祝先生由諸生起覃精發
藻橫逸踔厲超追古昔盛哉若其湛浮自喜龍變不羈大
觀逍遥廓然離俗矣語所謂游方之外者非邪先生歿
以嘉靖丙戍十有二月二十七日又明年戊子冬閏十
月十六日葬橫山丹霞隖太原王寵撰次其事行粲為
之銘銘曰
維聖有文自天作之其卒敝刓孰振起之猗嗟先生發
天之明達聖之經播為球鏞舉世振驚維時弗逢食貧
以終獨昌其辭以燭羣蒙橫山之原崇四尺者先生之
墳後千百年尚靡有屯
祝顥參政其孫允明墓俱在橫山
南京太僕少卿李公墓志銘文林
弘治癸丑七月九日南京太僕寺少卿長洲李公卒明
年甲寅十月六日辛酉葬吳縣薦福山九龍隖之原初
公之卒林以太安人病劇弗得往哭與襚既閱月始與
友人沈啓南史明古經紀其家事僉謂公平生學問在
文章而立朝大節則有奏疏宜輯而傳之檢其書笥不
得及訪之故舊家又不得蓋公在官雖多所建白而章
疏之傳錄於人者悉已取而焚之而所為詩若文亦不
存稿曰亦何足傳也烏乎公之所存豈後生末學所能
測哉先是嘗托少宰吳公原博為墓碑比葬猶未至公
弟應祥自南京來會葬謂葬不可無銘衆以屬林遂不
敢辭按公諱應禎字貞伯一名甡其先汴人建炎南渡
寓居蘇之長洲遂家焉曾祖仲仁祖士文永樂中士文
以名醫薦入太醫院故又居南京考啓明以公貴贈南
京兵部員外郎母賀氏贈宜人公以宣德辛丑八月二
十一日與應祥同生於南京自少警朗攻舉子業即迥
出輩流景泰癸酉以儒士中應天府鄉試第九人禮部
會試中乙牓不就卒業太學文名日盛時中貴人牛玉
用事士爭出門下玉雅聞公欲延致之一日詣太學斥
姓名索公公避不與見成化乙酉拜中書舍人故事賜
百官燕中書舍人坐給事中御史上頃歲禮部大臣輒
易其次公抗草斥其非至再語侵大臣大臣竟持其議
既而不樂與同舍之倖進者俱上章乞補教官不許尋
召直文華殿時荆襄流民定居既久言者欲逐之公上
言宜就撫其衆逐之非便朝廷是其言命有司縣其地
壬辰詔寫浮屠書公辭非臣職上章極論其非是忤旨
廷杖之幾死久之罷殿直癸已乞歸省祭始居長洲越
四年戊戌陞南京兵部武選司員外郎未任丁繼母陳
氏憂服闋改本部車駕司檄督造江廣湖湘馬快船丙
午進職方郎中弘治戊申改南京尚寶司卿辛亥陞南
京太僕寺少卿在太僕甫兩月以賀萬壽聖節詣闕下
遂力陳致仕還長洲二年卒年六十有三朝廷遣官諭
祭有學優才贍性直行方之語郡守洛陽史公鑑特為
營葬事公配王氏教諭貫之女翰林學士景章之孫女
封宜人子男二系早卒紹貳室顧氏所出今才五歲聘
袁氏女二長適舉人祝允明次適舉人張廷瓛公為人
整整精悍辭旨峻重性剛介遇少不平輒抗無所諱避
羣坐中發一語帖帖無有譁者與人交任真而有情家
貧恒赴人之急給事中方向忤權倖謫官鬻居以往相
顧莫敢售公奮然貸而市之弟應房早卒恒分月所俸
育其二孤於其外家上交必嚴辨其人而下交卑賤不
求備才與行未顯為廷譽奬掖不少後然接見甚嚴嘗
曰前輩自有規度若自降以崇虚讓豈所以教後學邪
公故世家早得接諸先達緒餘尤好尋核故實故記憶
該博當世罕及為文簡嚴而則詩亦沉着皆不輕以畀
人有所敘述亦未始少有假借其書多所師法而自成
家小楷健勁絶無姿媚氣習行艸獨步一時而篆籀之
妙尤為得古人筆意造次作簡牘皆可傳精識古書畫
購搨名賢畫像及金石書刻不厭勤劇歴官三十年家
無餘貲死之日惟書數千卷而已嘗修輯蘇州志若干
卷藏於家烏乎公以用世之才而仕不究其用年不副
其德惜哉林少公十餘歲往來相知逾二十年晚復同
官太僕公致政歸林以病告同舟南下由三茅歴張公
洞相從甚樂方恃公居吳可以時請益也不謂遂爾謝
去遺孤羸然遠近弔者莫不咨嗟流涕少傅宜興徐公
自京師遺賻尤厚卹其家而大夫士之稔公者視殮及
葬戀戀不忍棄置烏乎豈公有勢與力致之哉銘曰
李公之德惟直自持侃侃廷論不怵于威公之文章亦
如其行或嚴其辭惟許之慎内錄皇言出署郎曹表章
令節以莫不優太僕稍遷在公晚歲回翔唯順復不難
退挺然偉人言貌惟宣少也師古老而彌堅孰不自見
公滅其跡匪事之迂其見之特國之令人鄉邦之師誰
不云亡公緜吾思
李應禎太僕之墓在薦福山九龍隖
劉完菴墓志銘祝顥
烏乎人情莫悲于生别而老尤甚古有是言也蓋暮景
之人悲感易集于其親知生别且然而况與之永訣者
乎則吾于完菴之歿何如其情也顧嘗有詩哭之矣幽
堂之石尚忍銘諸然念其諸孤懇懇辭弗獲已乃從錢
君允言所述事狀書之公諱珏字廷美姓劉氏高祖山
甫曾祖彦英以上家蘇之常熟梅林至其祖希仲號南
溪者壻于長洲王氏始占籍為長洲人南溪生啟東號
梅庄弘毅有謀善繼述闢産廣業延師教子家日裕而
聲日起遂長鄉賦為邑望族公之父也母吳氏大行人
文華之妹有賢德公自幼秀穎出羣天性孝友父疾晝
夜侍左右湯液之奉浣滌之事皆親之母患疽吮之良
愈女兄嫁周氏寡孤無依即養于家買田宅居之復為
建白旌其門處弟璧尤篤恩義宣德中郡守况伯律辟
名家子為從事召之公曰古者儒吏一途無臧否人抱
全材隨其任使奚其擇今業詩書游庠校者為儒執刀
筆居公署者為吏所入一殊而相去倍蓰吾寧屑就哉
乃自上書乞從儒守嘉其志許之遂入邑庠脱略故習
一意于學甫三歲以葩經中鄉試升太學景泰三年除
刑部浙江清吏司主事公以刑獄重任盟心自矢以父
祖取號之義扁其居曰清白凡夤緣請謁一切謝之莆
田丞某督運赴都侵漁不貲事覺就逮當公執訊亟以
黃金二百兩託公所親朝士賂之公斥去置丞于法居
憂時隣邑無錫令某受賕繫嶽知公與當道好密遣人
齎白金五百兩求解公曰若欲雪一已而凂我邪不亟
去當執之于官其操行之潔大率如此而周人之急成
人之美則不少靳故凡平生所知後進名士有處困約
而莫能自振者公皆極力拯之百方周旋務欲其成立
因之以躋顯庸者有之其人德與不德于公則未嘗少
有德色置之齒頰間君子以是長厚稱焉初朝廷敘公
年勞賜敕褒嘉授散官承德郎推封其父如其官母為
太安人妻安人鄉里榮之天順間公起服至京陞山西
按察司僉事奉敕提督屯田所至振風紀革奸弊羣衞
敬憚軍民畏愛之然公雖惓惓職務而雅志不忘邱壑
因奉表入朝上疏辭任既得請單車南還送者數千歸
理舊業以營燕休之所于後圃輦石為山引流種樹築
亭其上號小洞庭日與賓客故人相羊其中酒酣賦詩
落筆如雨而尤工于畫頗自矜惜得其手蹟者皆為寶
玩武功伯徐天泉才高當世少可其意者獨稱與公贈
之詩曰劉郎詩高畫亦高當代不獨稱詩豪其見重若
此郡邑大夫已下咸敬禮之歲行鄉飲則先書敦請必
欲得公與席而詩壇文社搢紳逢掖亦推讓之方期儀
刑鄉邦而遽焉告逝成化壬辰二月初八日也距其生
永樂庚寅正月十三日得年六十有三配高氏子男三
正直高所出中貳室顧出皆娶名族孫男七傳傅保侃
伸似餘未名孫女十一曾孫男二養女適戴淮卜今歲
癸已十二月初四日庚申葬公金鵝鄉紫字圩之原祔
先兆也予與公前後登朝而聯官藩臬晚歸鄉里情好
益篤其第去東郭一舍許每入城必過予笑談觴酌留
連移時不忍舍去一日謂予曰吾始慕名節乃以節齋
自號今欲以完菴易之何如予詰之公曰天完形于上
地完質于下而人受父天母地完而生之宜完而歸之
其不然者自斵喪耳吾無似幼而學壯而行老而歸身
名事業庶幾完全而無虧如玉反璞以全其真完而稱
之不亦可乎予以其言有見蓋晚年益進高遠未易量
也今而已矣悲夫銘曰
烏乎完菴素尚名節行高四知藝精三絶鍾鼎弗居泉
石是娛衆方馳驅已獨舒徐完璧收光韞櫝而藏我銘
孔彰其亡不亡
劉珏僉事墓在金鵝鄉紫字圩之原
感樓賀君墓表李東陽
姑蘇名勝地代不乏人仕而顯有勲績者不俟論一時
遺逸若東原杜君用嘉醒菴陳君孟賢味芝陳君永之
感樓賀君美之輩予不能悉也數君者相繼淪沒賀君
差少沒亦獨後予聞其人于吳春坊原博陳大理汝玉
劉侍御與清黃進士日升君配王氏之葬嘗致書請予
銘及君病其子慈輩復用治命遣人上京師徵銘原博
而以墓表屬予予雖不預識君而君之屬我厚如此予
亦不能負也君真確不浮善剖析事理尤精計慮每臧
否古今人物皆有分别儀貌修古衣冠整潔恥與世俗
士相溷為文疏達簡質不事鈎棘往往為騷人墨客所
稱與郡大夫有所纂述亦禮致之鄉黨後進執經請業
者甚衆嘗為無錫縣所薦以非本郡不應例而歸家貧
初不免凍餒每有所入節不妄費中寖裕久乃益饒屋
宇田壤具有成緒傭人佃夫各效厥職然跡其所為計
銖兩明當未嘗贏取過致雖出納酬酢不廢觴咏蓋于
此有餘力焉子恩以易學舉南畿鄉試第一已有名益
教之不厭未嘗挾以夸人家既盛大訓子孫每舉貧賤
時事或以故物示之曰今已倍此毋忘也然拯窮赴急
義所在則亟為之有弟庸遇之殊厚教其二子意愈若
已出又有族人在湖南亦取而鞠之其他所為悉稱是
烏乎自薦舉法行有司每盛為條格以杜私倖蓋于勢
有不得不然也有如君者顧以例格之不得一命以歿
法固使然邪予方有感于斯因敘君事俾表于其鄉與
諸君並傳焉君諱甫美之其字始號恥軒後更號感樓
人稱為感樓先生其先自蜀徙蘇之吳縣大父大理評
事諱賢嘗為江隂訓導僑居江隂考諱宗振娶薛氏及
君壯始還吳遂定業云子四慈恩息應應早世女一適
沈堂孫五牧收放改教孫女及曾孫各一君生于永樂
乙未二月二十一日葬吳縣先墓其地曰胥臺鄉黃山
之原以王氏祔君遣使時病已劇尚未屬纊故虚其卒
葬屬慈補書之其卒以弘治庚戌十二月十一日葬以
明年九月二十四日壽七十有六奉議大夫左春坊左
庶子兼翰林院侍講學士經筵官兼修國史長沙李東
陽撰并篆額奉議大夫大理寺丞同郡陳璚書(其墓志乃吳寬)
(撰)
解元賀君墓志銘吳寬
始君自吳中來就試京師其狀貌羸然望之可驚予掃
一室使治其病數日病轉劇則為書報其家其兄慈冀
得一見也不一月疾馳四千里而來則君已死矣且死
神思愈清謂予曰吾不可執筆為吾書所以告吾父者
予諾之抵夜促書已具顧其子放姪收曰其善藏之頃
之翛然而逝烏乎惜哉君諱恩字其榮姓賀氏其先蜀
人也後徙于吳曾祖公宣大理寺評事祖宗振父美之
皆儒業不仕毋曰王氏自君為童子時用其父教力學
不少懈既游郡校治易得其義而止未嘗曲為之說下
筆平易謹密皆可誦也成化四年舉于鄉第一明年例
試禮部以病不果後凡三試輒屈然其業益精名益著
嘗入太學祭酒司業期待者甚至與同舍生講業皆推
讓之以為不可及家居學者爭集其門終日懇懇不厭
指教去而取科第者凡若干人遂以易師稱吳中為人
喜辯說是非無所徇于人人以其中無他也亦無怨惡
之者至其事父兄孝友教子弟嚴而有法其可稱者多
矣君初以兄之子放為子後得子曰改女一人皆幼其
娶吳氏也生于正統已未七月十二日卒于成化癸卯
十月三日年四十五其兄慈載其柩將以明年十月三
日還葬于吳縣胥臺鄉黃山之先塋予固與君厚者不
能無一言以相其役也竊觀君之死公卿大夫雖不識
君者皆惜之其識者尤悲悼之所以得此于人者非以
君宜有爵位而不及致故也然彼徒有之者而人方幸
其死則人寧得此耶寧得爵位邪况彼亦終死而同歸
于盡邪因書此以慰其父兄子弟之哀亦以自慰云爾
為之銘曰
抱美玉兮來售歴長路兮止息方握手兮勞苦倏舍予
兮誰即形慘慘兮魂茫茫藐藐稚兮在吾側豈乘風而
反旆戀吳山以為宅嗟死者之紛紛奚名譽之籍籍維
好修而有文宛其人兮如存才可用兮自致命在天兮
嘗聞君維安此兮無怨見臨絶之云云竊獨怪其不瞑
豈平生乖願乎榮親命無往而不在安斯壙兮尚永閟
乎千載
賀甫感樓及其子解元恩墓在黃山
河南陽武縣儒學訓導陳先生墓表
吳寬
先生姓陳氏其先來自永喜在宋有諱文驥者仕蘇州
茶鹽常平幹辦公事始留居長洲文驥生子榮元汾水
縣儒學教諭子榮生天祐天祐生元善俱平江路醫學
正元善生希武希武生孟敷孟敷生良紹俱不仕而業
醫不絶良紹娶韓氏太醫院判公達之女再娶王氏翰
林侍講汝嘉之女先生則韓出也諱頎字永之少孤鞠
于繼母而學于舅氏福州教授王應良通春秋景泰元
年以邑學生中應天府鄉試明年會試中副牓授湖州
府學訓導丁母憂服闋改荆州祖母喪承重服闋改武
陽先生精于經義用以教人日必坐齋舍懇懇講說及
為程文指授有法而持行清純雖不必嚴立教條人多
感化之者每各省鄉試爭聘校文嘗獨赴江西得士為
多在武陽時巡按御史會兩司考察校官推先生為列
郡之最因留署開封學事以先生宜遂教授也章三上
舉之不報然亦非先生所望也先生狀貌癯然早衰年
近五十五即懇請致仕兩司知其志堅不可奪咸作詩
送之而諸生留之不得尤以為恨蓋自湖州去任已然
先生為人外若和易中實剛介有守事小有非義毅然
不肯為尤號廉潔湖州發地得竒石或謂可載歸為玩
先生曰此固非吾家物也卒棄不取初至荆州太守錢
公先生故人也知先生貧贈一官馬以便出入他日納
還之公言其可受故先生曰受則傷廉且亦為公汚竟
謝却舉子有懷金以希幸進者斥逐不容見或賺其幣
去家人覺之則曰吾固使取之也其德之厚又如此性
孝友推之以待宗族歡然也能擇交而篤于信義久而
不變其為文章平實温雅詩亦清切無浪語所著述有
之京等錄若干卷其曰味芝居士集者則從其别號而
名之也陳既醫家先生少則通其業治病多騐及老而
家居亦資以自給然不若世俗之醫之計利也其娶湯
氏繼周氏朱氏子男二長廉甫次欽甫先卒孫男二夢
得桂孫女六先生以成化十九年八月二十五日卒享
年七十明年四月十七日葬于吳縣高景山之原後三
年廉甫使人持其叔父顒所撰行實請予表墓予獲交
于先生聞先生之歿方悼惜無已豈敢以不文之言辭
惟先生言行卓然吳人皆知之何待于表而後著將以
是為廉甫復然念予雖知之久而人或不知故卒書之
後有修郡志者按而列于人物之類庶先生之名傳之
愈遠又非區區金石所能及也
陳頎訓導墓在高景山
前朝列大夫國子祭酒陳公墓志銘
吳寬
今上之五年擢國子祭酒邢公為禮部侍郎而以翰林
侍讀學士陳公代之公上疏辭不獲則就職一時僚屬
生徒皆自以為得人公為人師莊重簡默于條教童改
更特持成規御人度使可守而已至簿書錢穀之事一
付主者務攬大綱不瑣瑣問出入曰吾職不在是也故
事國子師生月給錢若干為飲食費然以事去不及給
者則貯為公錢用之蓋更數祭酒皆然至邢公繼之頗
以法繩人人始有怨言及既擢去咸欲誣其以公錢入
已者且及公公置之殊不以為意事遂上聞詔大臣襍
治邢公對簿力辨公嘆曰吾官至國子師尊嚴矣安能
對刀筆吏掉口舌乎不吐一詞竟服時適有從中醖釀
之者獄詞上比皆坐除名于是諸生數百人詣闕上章
為公訴誣枉不報士論冤之其有志世道者則以朝廷
一旦辱二大臣去之如反手又為國體惜之也公既免
官家居言笑如昨日將治裝南還不幸而疾作矣遂以
七年九月乙酉卒于崇文街里第年五十七夫人錢氏
護柩歸葬吳縣伏龍山之先塋實九年二月壬申也公
諱鑑字緝熙世本嘉興商氏元季之亂曾大父賓避地
長洲之周莊冒氏陳大父諱某父諱潤贈翰林編修公
生方幼稚編修君謫戍益州道京師遺公故人范叔瓚
家稍長去從王太卿一居為老氏學非其志也然公少
有高質竊好儒家言能通其說下筆為文章輒有竒氣
他日以事如浙東市書盈篚而歸晝夜誦習卒棄其學
而歸于儒以其餘力治進士業正統九年中順天府鄉
試第二人明年禮部中乙榜不就入國子為李忠文公
弟子文名益起忠文竒之十三年中會試十八人廷試
擢第一甲第二人授翰林編修景泰元年代祀北鎮醫
巫閭山還充經筵講官七年遷修撰英宗復位奉使朝
鮮天順四年同考試禮部明年預修大明一統志尋選
充東宫講官六年主順天府鄉試丁母太孺人沈氏憂
服除遷侍讀修英宗實錄成進侍讀學士成化四年主
應天府鄉試明年奉詔教翰林院庶吉士未幾國子之
命下矣公為人容貌岸然望之若不可親及就而聆其
言論藹如也人有善喜為之稱道其不善者亦疾之如
仇故卒以此得祻少罹患難家室蕩然能以孱弱自樹
立及登第得官而編修君歿戍所久矣間因東使代祀
便道函其父骨歸而逆母太孺人養之于官既而得旨
賜歸葬其父于鄉母子同入里門卒完其家室而加光
大之人以為難公事太孺人孝而盡禮太孺人卒居喪
三年不食肉不内處不酬應文事時朝廷方修實錄嚴
有詔起公公上章求終制不允章再上懇求允之平居
無聲色之好止好藏書并古書畫器物而已朝鮮嘗因
公使以妓女侍公作詩却之夷人敬歎至板刻其投贈
諸詩行於國中其為文才贍而氣完所著號方菴集凡
若干卷善筆札至臨摹古人真跡殆不可辨配錢氏封
孺人賢而有内助功公無子子弟之子淶先卒三女長
適湯璧次適范輪次許適邱某而夭孫男一人曰柢公
之葬蘇守鄱陽邱侯時雍實經紀之而墓銘顧未之刻
寬則有罪焉蓋寬少遊於公之門不以不肖每與進之
今幸竊科第入翰林而公既不見則聞公之葬獨無一
言以下慰於九泉乎為之銘曰
得喪糾紛有萬其狀自我得之或以人喪我力可為人
不可知終焉面目求無靦而公則其人進退自適公議
未忘則我籍籍此冤可置彼惜孔多歸全一邱其如公
何
陳鑑祭酒墓在伏龍山
王葦菴處士墓表吳寬
長洲之野有隱居讀書曰王葦菴處士其諱錡字元禹
葦菴其自號也家世力農吳人因其所居稱荻扁王氏
處士自少軒然出羣從中長益好學自經傳百氏務徧
覽尤熟於史凡先代事非特善記憶而已考其得失善
惡以求其興衰之故自謂不易其言對客談辨輒觸忤
人惟其性剛直以為言衝於口不能茹雖致人怒亦不
暇恤平生有所見聞既筆之不顧忌諱號寓圃雜記蓋
處士好從先生長者游又婦翁為劉草窗草窗一代詩
人也居京師博學多識故處士得其議論尤多宅臨湖
彌望皆田園而堂宇靜深間以嘉樹窅如也性不飲酒
客至必欵曲時出謔語以為樂或放扁舟出沒汀煙渚
月間往往賦詩寄興一日詣毘陵訪親友顧上錫麓入
荆溪遇山水佳處輒盤桓逾時已而徑歸忘其所訪者
其高致如此處士生六歲喪其父廷用賴母滕氏守節
以教滕氏固賢母處士事之四十年未嘗一日去左右
其孝足稱也友其弟鉦鉦卒撫其諸子家屢遭火厄故
居蕩然卒盡力營置以復王氏所以不墜者處士之力
也弘治十二年十月晦處士以疾卒享年六十八葬有
日其二子淶汶遣人乞表墓之詞而以事行一編同至
予少識王氏昆仲後皆物故數年前獨見處士與其從
弟陳留令抑夫巋然存耳淶復與予從子奕相好因以
此見委夫惟有世契則處士為人豈待此一編而後知
邪噫望蘇臺之白雲瞻茂苑之喬木故家舊俗猶有存
者獨清逸之士所謂巋然者今復不得見矣因為慨然
傷嘆書此以著處士之隱節且以識予之感云爾
王錡處士墓未詳
宿田翁生壙志吳寬
成化丙午翁年六十有六曰吾老矣一旦即病不起何
如盍預備所以藏吾身者於是治棺棺成又曰盍預備
所以藏吾棺者於是治壙壙成又曰他日子孫必求志
吾墓者其或失之誣乎則以書來京師請於予曰吾故
韓氏孤童也昔先祖院判府君遺命祖妣倪安人俾為
伯父府君後時既幼無知識賴先母張孺人撫育之如
已生而叔父府君更憐之稍長則為擇配以家世業醫
也命從從兄梅窗先生學早夜肄習亦既勤矣蓋吾之
于醫雖不能過人然治病未嘗不盡吾心或不可治雖
有厚利直謝却之使更他醫而已惟吾性稟介直與世
多忤故兩以醫薦皆沮於人且愚不逆詐至於囊槖枵
然此皆區區置之不足道也獨念吾母張孺人守節歲
久嘗言於有司蒙恩旌表以少酬所以撫育吾者他如
修祠堂必謹祀事以奉先世置墓田必立條約以示后
人此則不敢不勉焉者今而且老惟上下山水與名人
勝士杯酒咏嘯以韋布終其身焉吾有子曰金曩嘗侍
外舅張御醫先生於京師先生高於醫得盡傳其秘為
達者薦授崇王府良醫而吾晚年卒賴其禄養比又為
吾入粟賑飢有章服之榮此固非吾所望然念其孝不
忍違也吾娶張氏能守婦道不幸先卒有子四人長即
金次鋆次鎏次鏊鏊庶出也女六人孫男若干人女若
干人張氏卒時以先墓在城西者隘始卜葬雅宜山鳳
字號而虚其右以俟吾今所治壙即其地也吾平生大
略如此惟托斯文之雅及吾生存以一言記之幸甚予
與翁别又數年矣嘗見其年壯氣盛時好面折人過論
事侃侃無所畏忌及漸老癯然一醫更謹厚靜默可親
今得其書其言真率不妄如此視彼好自誇詡而考其
行無一副者豈不賢甚矣哉於是志之韓之先出安陽
為宋魏國忠獻王之裔世有顯者至國初有曰復陽先
生始精於醫傳其子曰公望隱居不仕曰公茂公達並
以醫事大宋文皇帝最見寵遇公達生三子曰伯濟伯
廣伯尚廣娶喻氏生翁而為伯濟後伯尚實教而成立
之其名襄字克贊宿田其别號也以永樂辛丑十月九
日生壙成於丙午某月某日明年七月十日志
韓襄宿田墓未詳
南京太醫院判周君墓表吳寬
弘治二年二月辛亥原己院判卒於南京後二十日訃
至士大夫凡識原己者咨嗟之聲相屬至有垂涕者其
不識者問知原己為人亦曰是宜悼惜者之多也當其
病甚亟欲歸吳中一見父老竟不及行而卒於是其友
李貞伯為治殮具後五日子婿陳鍵扶柩至家又七月
將葬於吳縣沙涇村以宜有文表其墓也陳玉汝則請
於予烏乎予與原已有交親之好非淺其文豈待請邪
第有不忍為者然度原己望我者在此乃卒書之原己
初名經更名京後又更名庚號菊田幼即穎異從塾師
學書落筆有法而詩則得於舅氏閭邱賓用之教為多
迨長益好學每夜五鼓輒起誦習居諸生中如無能人
及見其述作知其所蓄充然也家本業醫不欲以醫名
然醫亦無所不通又閭巷之士爭為舉子業多取科第
顧獨向古學殊無羨慕意蓋將隱居養親以終其身知
其才者則謂原己當自見於世無可冺焉一日太醫院
奏下吳中徵醫士數輩中有原己名非所望也時太守
邱公方請修郡志原己始乞入學就弟子列冀免不可
得被迫遣上京人知其為儒醫也尤敬重之未幾選入
禁中典御藥及數以醫騐始獲授御醫居數年以父母
益老無兄弟侍養戀思無已適南京缺掌院事者衆推
之乃擢院判以往至則公署久壊醫徒散逸空廨數間
而已原己慨然欲復舊規修葺一新藥餌畢具初其下
習為縱弛多怨言既久見其無私始皆嘆服無敢弗執
役者原己為人慎密清雅狀貌癯然視之如懦夫中實
剛介不隨其擢居南京官亦美矣一旦意有不樂即欲
引去人力勸之而止平生動作不苟雖簡札細事未
嘗草率性喜為詩與知己者酒間賦咏終夕不倦其摘
抉古事敘述人情平實深秀語多絶俗每為詞林諸公
稱賞其自處歉然不以為能也然與之交者則慕其賢
非但以詩况醫乎哉其醫既為餘事至視人疾用藥必
謹不取其酬故獲生者甚多亦不自以為能周之先鄢
陵人也從宋南遷有為鈐轄使守嘉定者子孫遂為吳
人自宋歴元代為醫官高祖曰繼周國初光澤縣學訓
導曾祖輔治春秋能詩不仕祖鼎尤深於醫父南承其
業而名益著以原己貴封院判母閭邱氏封安人原己
初娶陳某女再娶太常寺丞顧本女封贈並安人一女
陳出壻即陳鍵其卒也年甫四十七烏乎世未有不死
者死而可悲有如原己者乎蓋非特以不壽以無子嗣
續耳雖然古之賢者或夭或無子若其父母皆老而衰
相視煢煢則生者既無托然後知死者之可悲也其可
慰者死而無所望於人而致人爭惜之其名彰彰於世
身歿而若存家斷而若續他人何以及此蓋繫乎天者
無如之何亦惟求其得乎人者而已百世之下有知原
己葬於是者尚相與護其墓也哉
周庚院判墓在吳縣沙涇邨
福建提刑按察司陳公墓表吳寬
宣宗章皇帝之臨御也知人善任小大之臣各當其才
庶事既康四海益治時則有若監察御史陳公祚出巡
江南乃獨為聖學之慮具疏馳奏大略謂帝王之學先
於明理明理在於讀書蓋聖學嘉言善行載在典籍皆
足以為後世師法若非素加講習則於理未盡明雖有
生知之質高世之見欲其行事之悉合於道者鮮矣今
陛下備有聖德惜經筵之典未甚興舉講學之功少有
程度故所講者雖得於此或未得於彼雖知其一或未
知其二而於聖賢精微之藴古今治亂之由豈能周知
而洞察乎然而所謂學尤貴乎知要知要則事功易成
而效可得惟宋儒真德秀大學衍義一書其言明白懇
切凡聖賢之格言古今之實跡無所不載陛下欲致太
平舍此書不可願於視朝之暇命儒臣講說非有大故
不可間歇使知孰謂道義之可遵孰謂嗜欲之可節孰
謂忠賢之可親孰謂奸邪之可遠孰謂民利之可興孰
謂民害之可革古今若何而治若何而亂政事若何而
得若何而失必能開廣聰明增光德業而忠賢以道義
輔德者愈見於信任邪佞以竒巧蕩心者自見於疎遠
天下之民受福無窮矣上覽公奏已有以嗜欲邪佞有
所指者疑焉他日以問侍臣皆叩首為婉辭以對且謂
祚緣於忠愛所發無他也上意稍解先是有旨械公赴
京并籍其家比至竟不忍加刑特繫之獄英宗即位察
公忠直復其官盡還其家屬云公諱祚字永錫世家於
吳曾祖翠山祖正父子敬母顧氏幼即不羣弱冠補郡
庠生永樂初詔修大典以善書預選非其志也明年遂
以春秋領鄉薦又二年登進士第入翰林為庶吉士時
方重進士科即拜河南右參議為政持大體惠愛在民
嘗與按察司交章言事謫均州太和山佃戶至則躬自
耕作其勞苦有人所不堪者而處之裕如同謫士大夫
遣子弟從受經一為講說不倦凡十年仁宗即位念謫
者才多可用詔吏部選起之公在選中遭上晏駕不果
用宣宗初年仍命憲臣即均州郡試之公策第一吏部
覆試復第一特擢山西道御史公在言路愈自激厲一
時彈劾權貴為之斂跡出巡福建糾貪默庸自方岳而
下不少假借所至尤卹民隱福州屬縣民苦上官和買
破産不足供公廉知其弊即日禁止民大稱快歲滿還
朝奏開白塔河漕粟事宜悉見施行未久河就湮塞劾
督功役者受瓜洲人賂不深疏浚所致上雖曲宥其人
而在廷多公直既乃有江西之行而繫獄者幾五年始
獲復官再巡湖廣風力愈勁部下肅然既而言遼王不
法事上怒甚復械赴京論死未幾言竟騐卒直公原之
因改南京雲南道益務建明戶部侍郎吳璽奏舉主事
吳悦悦有過法不得舉璽被劾鞫獄者因以私恨附致
其罪悦亦不勝考訊而死公嘆曰獄重事也法司故為
深刻乃爾今灾沴荐臻職此之由乞坐其人以亂變成
法罪大理官依阿宜并罪之奏可以犯在赦前幸皆不
坐仍敕天下法司一遵律斷當以徇私深文為戒秩滿
用大臣薦擢僉福建按察司事閩人素知公至是相戒
不敢犯法諸軍衞厲民者公痛繩之民益安焉分巡興
化漳泉等郡郡舊多神祠為考其建置之由諸不載祀
典與非古節義繫名教者悉除毀之其廟學壇宇出官
帑一新民不知勞衆為紀功於石久之寇起沙尤諸郡
騷然時公移疾不出刑部侍郎薛希璉巡撫閩中知公
賢且習閩事強起公為力疾視事者數月閩既無警辭
曰某自早歲即涉仕途雖庸陋無補苟有所見不敢不
盡今年幾七十且病無能為矣因數請致仕時同官以
寇起皆貶斥去公獨得請而歸閩人雖不忍公去而亦
為榮之公既歸自號退翁杜門却掃日惟以訂經籍立
家法為事蓋年七十五而終景泰七年二月癸丑也以
是年十二月庚申葬於吳山桃花隖之原配夫人王氏
子男一曰寧新野王府教授女二長適某次適太常少
卿凌信孫男三曰懷曰悦曰怡悦郡庠生女一適曹鎬
曾孫男三女二公為人風神整峻音吐剛厲平生雖疾
惡少容然居官遇賢能吏輒薦舉之尤號有識鑒出巡
時兩值鄉試如湘隂魯文莆陽柯潛賴公監臨得不枉
抑後皆知名於世若其他事死之孝治家之禮臨財之
義為學之勤蓋終其身如一日者其詳國有志家有傳
墓銘可以考見寬獨循教授君之請按中書舍人李君
應禎之狀節其事行之大略表於墓道而復系之曰烏
乎公乎古之遺直也其忠誠激發與唐劉去華等而攷
其前後殆有甚難者蓋方脱均州之謫士之厭窮阨者
莫不縮首卷舌退藏於後以自全能復進言已難矣况
言之所指隱然時弊以取必死之禍是固尤難也幸其
出一生於九死雖古之好竒節者知所懲艾而藩府之
疏不旋踵而入此不亦尤難矣乎夫去華之言雖剴切
止於一落苐不偶公言若少緩其禍則大至其剉之而
氣愈壯摧之而節彌堅此可見其中卓然有得而非沽
一時之名僥倖苟且以塞責者之所為也孔子曰邦有
道危言危行柳下惠曰直道而事人公其有之翰林院
修撰承務郎郡人吳寬撰
新野王鎮國將軍教授陳君墓志銘
陳頎
君諱曰寧字曰以道氏曰陳蘇之吳縣人也父曰祚仕
受福建按察司僉事母曰王氏僉事公初由進士拜河
南布政司參議君生於任所公以事落職謫居均州太
和山十年君從公口授孝經論語即能記誦不忘宣宗
即位起公為監察御史上疏請即經筵講明大學衍義
用禆治道忤上意拘繫獄詔併籍其家君在獄四年備
嘗辛苦英宗繼統復公官釋其家屬君始得從師授易
經習舉子業業成屢試鄉闈不第景泰初應經明行修
之詔授徽州歙縣儒學訓導歲丙子丁外艱天順庚辰
改任真定武邑縣學未幾丁内艱甲申改順天之昌平
成化己丑秩滿陞唐府新野王鎮國將軍教授在任六
年年六十以致仕請賜告歸歸四年以疾卒卒之明年
葬於吳縣之桃花塢僉事公墓次永樂丙申十一月二
十二日君生卒以成化己亥九月四日葬則庚子三月
十六日也妻曰徐氏子男三曰懷曰悦國子生有祖父
風曰怡女素清適舉人曹鎬孫男三冠炯冕女二君長
身修髯動止莊重雖燕閒獨處亦欽欽自持羣居則議
論侃侃可否是非無所阿比戲謔之語不一出諸口淫
哇䙝嫚之音妖媚艷冶之色不接其耳目以誠思自號
晚益安於素履故又號曰靖菴君學熟易詩所為詩文
必以理勝不尚藻靡歴任三學教人有師法多所造就
其為宫臣盡心啟廸至於厚倫理崇節儉尤極懇切王
深感歎而嘉納之君之將還留之不可得既還猶遣使
存問於家君孝於二親居喪哀戚踰禮處羣從兄弟極
友愛嘗曰昔同患難今何敢忘臨終猶以為言其所存
可見矣治家重禮法一遵僉事所定而奉行惟謹故其
内自閨門以達於鄉黨邦國無不感動焉人以僉事有
後信哉將葬懷等以其門生王浩所為狀乞銘予知君
者跡其平生與狀有合遂次第其行已而系之以銘銘
曰
憲臺之節挫而弗折名奚可滅王門善述不世其職而
世其直辟雍復起將復其始悦乎其竢
故僉事陳公修墓記楊循吉
皇上龍飛弘治之元年覃恩海内凡古今名臣歿而有
聞者詔悉修治其墓於是吾鄉故福建僉事致仕陳公
卒葬於吳山之下且三十年其孫太學生悦以其平生
履歴白諸有司應詔如例衆言僉同且稽之大明一統
志而公忠義事具在列事遂施行其二年三月墓成孤
賢既逝塋寢再光明天子之賜及於幽淪若是其大也
公永樂中以進士拜河南參議流謫十載復起為御史
有直聲累以言事被罪瀕死卒不變逮事四朝皆得蹇
蹇匪躬之道孔子之所謂剛者公為得之夫旌賢表忠
王者所以率天下之大政也公持官清苦葬之日掩穴
而已遺孤奉家法守寒澹業無所增歲時上冢洒飯坏
土取不缺為孝安暇致力於幽堂之飾耶故有狐狸荆
棘穿鞠而不免使人過而涕之曰忠廉吏身後所得若
此則孰肯相率而為善也仰惟皇上始登大寶即下明
詔及兹事公得首先蒙被賁於泉壤豈惟子孫之榮將
服官之士莫不踴躍思報惟恐不及焉悦感上恩德不
能忘因請刻石墓道誇示來世敢拜手而為之書云
陳祚僉事及其子寧教授墓在桃花隖弘治中詔修
其墓事具楊循吉修墓記
貴州按察司副使陳公墓志銘王鏊
弘治十七年六月二日前貴州按察司副使陳公卒十
月四日辛酉葬吳山之上金原壽六十有六初公按江
西有李都御史者與民爭水利積數十年無敢決公曰
吾請決之盡以其地歸之民李銜之未發也久之公遷
貴州時李為吏部考察見公名曰是陳某邪即泚筆抹
去之物論譁然宣慰使宋然率軍民抗疏留之不報公
罷歸吳中家具蕭然至鬻書自給有司援天順詔例歲
給米五石日與學者講解經義有感觸輒發於詩佔畢
呻吟病咯血吟猶不止竟卒君諱琦字粹之大父諱某
考諱茂封奉政大夫江西按察司僉事陳之先本吳人
以醫辟居京師公少占順天鄉試成化丙戌登進士授
南京大理寺副歴寺正江西按察僉事貴州按察副使
公在官累辨疑獄廬陵有儒生夜過里人胡甲被殺官
執胡胡自誣服公曰豈有殺人而自置於門者訊之則
儒生有仇知其夜適胡也殺之胡得釋劇盜數十人為
曹白晝摽掠無禁公出令獲一人者賞若干縱其酋厚
遇之乃得悉其巢穴掩捕立盡清軍御史大煽酷虐蔓
引平民公爭之不得乃出理所分道民悉自首實御史
誣執二百餘家悉縱歸農比御史去民手瓦石胥擊之
而為歌謠以頌公公所至興學奬士見韋素有文行折
節下之負權勢者視之如無竟以是罷娶吳氏繼邢氏
子豸年始十二女適烏程縣學生嚴統銘曰
噫嘻冷菴唯義之耽惠文峉峉孔允且直官詘名振孰
云我貧我貧我安講道以哦烏乎逝矣傷如之何
陳琦副使墓在吳山上金原
通議大夫南京都察院左副都御史陳公墓志
銘王鏊
弘治乙丑冬南京都察院左副都御史陳公致仕歸吳
明年正德元年九月十日卒於家又明年其子鎡來京
因請予誌其墓烏乎往年吳文定公不禄今兹公又逝
平生交遊存者其幾其尚忍銘之邪其尚忍不銘邪公
諱璚字玉汝世家長洲之陳湖大父諱子富考諱孟善
皆贈通議大夫南京都察院左副都御史祖妣吳氏母
錢氏累贈淑人公積官自翰林庶吉士授兵科給事中
歴刑科左給事中大理寺左右寺丞左右少卿南京都
察院左僉都御史左副都御史階通議大夫嘗以給事
閱實湖貴邊儲以少卿出按湖藩刑獄以都御史檢周
府莊田又按吉府獄事前後董舟師於江上享年六十
有七墓在隆池山之原葬之日為丁卯歲十二月三日
配嚴氏封淑人子男四鎡鑰鍵鍭女二孫八濤淳津汸
渶泓洵汭曾孫四公體貌修整不數吳産少入郡庠生
已頎然出其輩類成化戊子占應天解額戊戌今少師
李公同考會試得其文知其為竒士也置之高等遂被
選為庶吉士時文定公在翰林院聲稱籍甚公初與同
席研遂屈己師之相與劘切為古文詞公質若重遲而
思致獨遠不肯為尋常熟爛語始務竒崛卒造平淡時
輩推之為言官隨事獻納務持大體不沽激訐名妖僧
繼曉事覺法司當以常刑公言先王之制為竒技淫巧
以蕩上心者殺法司當非是於是曉竟坐棄市尚書何
喬新等皆被詰責待罪有中官搏近臣於殿陛間公劾
之兩皆坐黜又劾寧陽侯陳輔諸不法事卒奪其爵在
大理以儒術飭吏事平反唯允初周府庄田與民田相
淆累歲爭不決時河南諸當道意在民也公往履畝具
實以聞詔歸之府於是始忤當道意其董舟師也適劇
賊施天泰出沒海上大肆剽掠東南騷動公引兵會魏
都御史紳於海口賊已敓氣仍諭以朝廷威信向背禍
福賊遂挺身來歸東南晏然衆方多其功久之海上餘
孽復相煽動言者乃咎公與魏不當受其降會今上初
言路大開言者紛然猶尚以當道故也公不辨遂引疾
乞致仕詔許馳傳以歸明年即其家賜緋袍白金以平
賊功云烏乎公之檢田也所持者忠其受降也所存者
信而每不為議者所與夫忠與信非所獲罪也公又何
慊乎其亦命而已矣於人何尤焉銘曰
誰謂吳遠而多文學公在諫垣其儀濯濯乃平邦刑乃
持邦憲出入踐更吏以儒緣世方疾驅吾獨委蛇吾自
吾信嘵嘵則那退處而休孰怨以尤琢詞玄石以昭於
幽
吳都文粹續集卷四十二
