吳都文粹續集卷三十四明錢榖撰
寺院
慧聚寺東亭張方平
夜色秋光共泬寥水村籬落晩烟交拄笻回就下山路
行看斜陽隠樹梢
題西隠趙彦端
西風數客倚闌干野色蕭然得細看潦水倍知秋事早
夕陽更覺晩山寒小留待月鐘無遽半醉題詩燭未殘
憶得向来幽獨處黃精初熟客衣單
翠微山居八首
閒来石上卧長松百衲袈裟破又縫今日不愁明日飯
生涯只在鉢盂中
臨溪草草結茒堂靜坐安然一炷香不是息心除妄想
都緣無事可思量
老老山僧不下階雙眉恰似雪分開世人若問枯松樹
我作沙彌親見栽
幼入空門絶是非老来學道轉精微鉢中貧富千家飯
身上寒暄一衲衣
一池荷葉衣無盡數樹松花食有餘却被世人知住處
更移茒舍作深居
茒檐靜坐千山月竹戸閒棲一片雲莫送往来名利客
階前踏破綠苔紋
爐中無火已多時早起惟將一衲披莫怪山僧常冷淡
夜深無處拾松枝
豈是栽松待茯苓且圖山色鎮長青他年行脚不歸去
留與人間作畫屏
訪翠微上人郟僑
行客倦奔馳尋師到翠微相看無俗語一笑任天機曲
沼淡寒玉横山鎖落暉情根枯未得愛此幾忘歸
同前姚舜明
僧臘俗年俱老大儒書佛教舊精勤姑蘇一帶披緇客
四事無如彼上人
同前蓋嶼
聖宋吟詩只九僧詩成往往比陽春翠微閣上今朝見
格老詞清又一人
訪凌峰閣賢上人郟僑
步入凌峰閣尋師師未歸凭闌寂無語惟見白雲飛
慧聚寺和唐人韻二首高啓
鳴鐘警迷方枯僧兀趺牀石姿生寒稜松子落古香殿
鎖山雨氣樓迎海暾光遥望蒼蒼城愁是車馬場
其二
烟斂城初出潮来野欲吞危樵緣磴角倦衲憩松根刹
表藏林寺鐘聞隔海村畫龍飛去久空掩殿堂門
慧聚寺周南老
梁寺依山險叠構傳鬼役殿左隨龍化遺基尚神跡雲
歸海氣昏石潤蘚花碧林壑生春隂鐘魚鳴午寂僧房
見山圖佳勝皆目擊獨有雷火篆靈異人莫識
夕秀軒李乘
逍遥金地與人疎山靜嵐光碧有餘卜築當年飛鍚卓
焚修今日德星居靈株瑞草人難識明月清風室更虚
坐久半天瓊珮響泠泠此理屬真如
華藏寺張景修
白雲原未高香砌等林梢側足隨山徑低頭認鶴巢客
清茶破睡僧瘦笋供庖詩句非吾祖何人繼孟郊
和韻僧冲邈
礎潤藏雲族檐虚壓樹梢有井龍應蟄無泥燕不巢經
常逢夜講齋不過中庖登臨增野興四望盡寒郊
又和朱榖
行行身漸高長袖掠花梢一線道縈鳥千年居等巢地
嚴金襯步天近玉分庖撫掌棲松鶴驚飛雪點郊
新建華藏寺易恒
兹山奠海堧高處宅金仙歷劫浮圖聳經時古寺遷煙
霞深一徑樓閣近諸天翠積祗園樹蒼擎華岳蓮巨鼇
當勝地孤鷲起平川玉氣隂晴見燈光晝夜傳空花皆
是幻水月不離禪暮景飛蓬逝殘花落照懸獨尋方外
友巳斷世間緣坐久談玄理松花落麈前
遊崑山華藏寺沈以潛
崑崙千里鬱岧嶤一壑東吳玉未消石為向陽多出火
井因通海暗生潮花明曉嶂深藏寺雨漲春溪欲斷橋
三島十洲應不遠海天高望興偏饒
題馬鞍山寺集句葛次仲
全吳臨巨浸(皮日休)青山天一隅(李頎)靜境林麓好(陸龜蒙)勝
概凌方壺(李白)泓泓野泉潔曖曖烟谷虚攀雲造禪扃(韋應)
(物)躋隂築幽居(謝靈運)道人刺猛虎(李白)復来薙榛蕪(杜甫)咄
嗟檀施開(杜甫)以有此屋廬(韓愈)側叠萬古石(李白)功就豈斯
須(賈島)磥砢成廣殿(龜蒙)鬼功不可圖(日休)有窮者孟郊(韓愈)過
此亦躊躇(孟郊)賦詩留巖屏(李白)詞律響瓊琚(錢起)我訪岑寂
境(龜蒙)幸與高士俱(應物)時升翠微上(李白)涼閣對紅蕖岸幘
偃東齋果藥襍芬敷(應物)上方風景清華敞綽有餘(居易)高
窗瞰遠郊(應物)萬壑明晴和(齊巳)賞愛未能去(應物)赭霞照桑
榆(宋孝武)老僧道機熟閒持貝葉書(柳宗元)秉心識本源(杜甫)
高談出有無茗酌待幽客(李白)頓令煩抱舒(應物)儒道雖異
門(浩然)意合不為殊(李白)抖擻垢穢衣(居易)惟有摩尼珠(杜甫)餘
生願依止(賈島)投策謝歸途(錢起)
華藏講寺原在馬鞍山頂舊名般若宋宣和間信法
師者易今名本在山之北麓國朝洪武十三年僧大
雅移建于此
夜步東寺之西范成大
人家簾幕夜香飄燈火蕭疎照市橋滿院月明春意好
小樓吹笛近元宵
東禪廊夜二絶
澹雲如水霧如塵殘雪和霜凍瓦鱗織女無言千古恨
素娥有意十分春
一聲黃鵠夜深歸棲雀驚鳴觸殿扉北斗半垂樓閣外
風幡直欲上雲飛
薦嚴資福寺在縣治東南唐天祐三年鎮撫使劉璠
捨宅建匡禪師開山五代梁開平三年改崑福院宋
大中祥符元年敕改惠嚴院尋賜今額寺有普照堂
(高宗書扁)又有法堂(曾&KR0776;記)泰定二年燬後至元四年僧希
賢重建國朝永樂九年僧道良重修
遊報國寺沈周
東崑不到兩年強六月来遊是趁忙城裏誰家無暑地
水邊人說有僧房入門認竹天光晩借榻眠雲夜氣涼
造次題詩纔一過不知三過幾時償
報國講寺在縣西南
常熟縣慧日寺修造記張珽
梁僧慧嚮造大寺三在淮南曰慧照在崑山曰慧聚在
常熟曰慧日環常熟之境他佛廬無慮數十所或背岡
巒而深隐或面江湖而舒曠其得勝槩固宜獨慧日在
縣西稍北九十步一殿屹立檜柏葱翠當闤闠中乃有
山林瀟洒意鐘磬石鼓之音時徹縣齋為令者藉以少
清胸次為不易得也院從昔名重甲諸刹栴檀林率贍
二千指非但為展鉢計頗知相勉參請或在定累日無
少懈怠以故主席者必當世龍象然後心悅而誠服嘉
定丙子夏五比丘子幸以少師樞使大丞相魯公之命
来住兹土始至之日旱蝗積逋舍宇就敝緇袍稍稍雲
散幸與佛為謀奮空拳而一新之凡所得施利悉以助
修設毫髮無私焉居無何甑中之塵銷而戸外之屨滿
矣於是首興造事聞者響合富室至捐百金窶人子亦
分錐刀至若法堂若庫若庖湢若衆寮若華嚴閣若水
陸殿既巳次第補葺復製幡幢二十四首以嚴冥陽之
儀剏經函六百餘枚以足大藏之數三門兩廡舊為賈
區卜肆喧啾冗雜亟聞諸公而麾斥之塗以丹雘輝如
也繼此来者欵門而容改升堂而意消使人折不善之
萌者固多謂佛法無益世教不厚誣哉珽来試邑既喜
與蘭若鄰壁故因其求記而有考焉自梁天監初院為
十方禪林幾千載于此矣中更鬱攸碑碣無有老宿或
謂三錫勅額曰壽聖曰晏安曰慧日亦口相傳以熟爾
乾道間僧宜意建佛殿淳熙間僧宗璉建法堂嘉泰間
僧祖印慧光又建寢堂丈室皆未就去間關至今乃迄
于成是必有數存乎其間斷非偶然之故也抑嘗誦須
菩提經云菩提莊嚴佛土不尚也世尊何以故莊嚴佛
土者即非莊嚴是名莊嚴夫靈山六年鵲頂蘆膝佛自
處也金碧晃耀十二由旬人奉佛也二者並行初不相
悖今慧日奉佛之道備矣若夫離相莊嚴則在比邱而
自得之嘉定十二年解夏日宣教郎知平江府常熟縣
主𬋩勸農公事兼兵馬監押龍泉張珽記
慧日寺周霞賓
盡說梁朝寺誰參嚮老禪莊嚴存象教汨沒悵塵緣七
寳祗園樹雙金佛地蓮海鄉烟霧裏月落曙鐘傳
慧日寺在常熟縣治西稍北梁天監間吳興僧慧嚮
開山名夀聖又名晏安又名慧日禪院宋紹興間燬
乾道九年僧宜意嘉定間僧子幸先後重修
寳嚴院新建佛殿記陸綘
近代儒家流以韓退之擠佛老賢與不賢皆欲隨而去
之未熟思之甚矣夫受天命者莫大于君中國其間哲
后辟王治亂興亡之主接迹而不可勝數至于治而興
者則諸儒必曰非人事也天之歷數輔治世而興者也
亂而亡者則諸儒亦曰非人事也天之歷數厭亂德而
亡者也夫如是則治亂興亡之運莫不推之于天韓退
之唐之鉅儒也以堯舜禹湯文武周孔之道不行於當
世而釋氏之教獨盛於中國故力排而擠之若原道篇
佛骨表皆著辭深切疾痛時君奉之太過者也其所以
然者誠欲抑之捄其寖盛未始不為釋氏福殆非納而
黜之彼得益其惑遂有會昌之禍豈非道隆則汙物盛
則衰之效歟天意若曰蠧中國害生民則使大中履會
昌之迹如韓文公之比者佐而輔之固當拔本塞源矣
豈會昌廢之未數年而大中復之易如走丸疾如反掌
得非天之未厭其教哉噫大道喪而有仁義仁義衰而
尚權詐故堯舜禹湯文武周孔之道塞于時襍于覇金
仙氏之說其有不興乎由是源于漢流于魏波于晉宋
齊梁間與吾儒老子之教鼎峙于中國若夫本空寂破
迷妄以出生入死之說為興善滅惡之筌蚩蚩之氓從
而遠罪則如来真意深乎救世者也而時君奉之或多
立寺宇以徼福或廣厦崇居以崇教上焉者接之下焉
者化之如之何不為後世弊蓋崇之者反於其道耳文
中子曰齋戒修而梁祚亡非釋迦之罪此誠得之我國
家四聖御宇燭知化源寺觀沿舊而存率禁其剏置僧
道限年而入必試以行能故名山勝槩或有所旌異者
非道存乎人孰能與于此哉姑蘇北走有邑曰常熟邑
之西偏有佛宇曰寳嚴即梁天監中所建也倚山面湖
繡若屏障嘗有希辨禪師者心悟大乘是焉棲處錢氏
覇國時以名聞召歸餘杭普門寺目為慧照禪師及錢
氏獻土隨召請見賜紫方袍號曰慧明大師維時厭居
京國歸隠舊刹錢氏以師人境俱勝復賜金五百兩建
七級浮圖一座淳化中太宗皇帝詔賜急就章逍遥咏
秘藏詮太平聖惠方凡一百四十三卷奬高風旌善地
也院舊名延福天禧中邑尹胡公順之飛章上請帝可
其奏改賜今額焉院有佛殿者積其歲月了無尺椽明
道中武陵龔顯始發信心崇修妙果次有東京禪慧院
僧清鑒浮杯至止苦行自修謀兹勝緣有若符合復有
邑人諸葛頔李仁夀樊福僉悅所聞贊成其事且曰仁
祠之興為我福地今紺宇不立粹容無覩則吾儕何所
起信哉由是捐厚施貿良材庀徒僝工審曲面埶即其
舊址隆以新創經始于景祐之丙子落成于慶歷之乙
酉凡數年而能事畢矣觀其壯而不華嚴而不陋巍乎
中者其宇一所以納高廣之座而宅乎毫相也翼其旁
者其舍二所以容儀衛之位而列乎寳位也遠而望之
若太微之凝帝宇聳在雲端迫而察之猶列仙之立漢
宫来從方外其為功德殊勝可思議哉武陵公帑無多
藏屋無餘潤獨以興敝補廢皇皇於佛事人所難能矣
若夫辨師興之前鑒公繼之後事有冥契豈誣也哉綘
里人也因熟于兹山之遊目擊諸公之善以文見託得
以直書時聖宋慶歷六年歲在閹茂王正月一日將仕
郎守真州揚子縣令陸絳記
遊寳嚴院王伯廣
平湖鏡淨中背貼青峰巒去郭二十里金碧輝波瀾是
曰寳嚴境萬象鬱以盤壯哉窣堵波一瞰天地寬誰懷
墮塵鞅幾欲招飛鸞我生眇何能山水情所安扁舟幾
来斯不為開愁端意到自行樂尊酒那追歡何如結青
蓮起適心外安塵迹身兩忘浩然天地間
同前姚愈
浮圖插雲表列嶂環古刹平湖渺澄波萬態天光發我
来陟層巔秀色助毫末扁舟返明月萬頃玻璃滑
同前陸曦
出屋蕭蕭竹數竿入門襟袖便生寒相期更待梅英發
醉棹短篷来細看
過寳嚴萬綠山居陳言
曉暾劃林扉朝隮散巖翠藤輿過山莊藜杖訪蕭寺水
竹湛清華檉椐密隂翳紫筍擘錦綳紅櫻摘火齊濁酒
長鬚沽細鱗纖手劙松軒漫敲碁蘿徑聊息騎安巢羨
林鴉照影愛山鷩保我露電軀脫渠風波地且免玄髮
催肯貽素絲涕衣食喜有餘身心幸無事放歌歸去来
疎散任羣議
寳嚴禪寺在縣西十六里梁天監中建初名延福禪
院宋天禧間改今額錢氏時高僧希辨居此後隨國
入朝賜號慧明大師歸隠故處寺有浮圖七層相傳
泗洲僧伽塔第一此為第二仁宗朝賜銅鑄東岳聖帝
像為伽藍按中吳紀聞吳越錢王之子祝髮於此太
宗賜御書急就章逍遥咏聖惠方于寺中而陸綘記
所云賜書乃希辨不云錢氏子豈辨即錢氏子耶景
祐中重建國朝永樂初始改為寺近為邑人侵占為
墓僅有畆餘介于其間僧營小屋以棲縣令楊子器
撰記
空心亭記段天祐
海虞山循常熟州治西北十里而近曰破山直破山之
麓有寺曰興福澗流絶山而下潴為深潭潭之上有空
心亭山以厓斷石裂得破山之名亭以唐少府常建詩
得空心之名海虞之勝萃于破山而破山之秀鍾于斯
亭孱顔峙其前泠冽渟其下設置既宜而稱謂也當人
知少府之詩之工而不知所以為工一登斯亭不言而
喻矣亭之始莫知為誰歲月滋久風雨弗支至正五年
寺僧澂上人謀撒其故而更剏焉走邑士鄒君天游侯
君議皆許諾二君人望也既相為先後聞者樂趨而朱
君其倡者也落成宏敞雅潔十倍其舊先是崔后二君
嘗與寺昌上人取少府詩析為韻授四方名士大夫各
賦五言一詩至是悉刻梓揭之亭冠以少府詩亭所宜
為者始大備以天祐佐是州而山若亭實所遊歷致書
屬為記惟元氣結而為山其秀且竒者所不乏非有文
章才藝之士發之未必顯于世破山之以秀傑稱宜矣
必少府詩出而後人知之又必空心之亭立而後人人
信之地有待夫人而事有待夫時如此檐甍翬飛棟宇
雲涌晴隂雨雪光景變幻游者脫塵鞅縱清躅蔭林樾
之薈蔚睇谷巖之硱磳寓聽於琴筑而致迹於冰雪平
昔寵榮勢利之膠乎中者蕩然火燼烟滅其靈臺虚明
直與潭水相為洞照名亭空心儔曰不宜天祐不敏方
將命杖履載筆札從諸君子之後崔君名元方后君名
克正朱君名士昭八年九月應奉翰林文字儒林郎同
知制誥兼國史院編修官叚天祐記
破山寺莫儔
久聞勝地有蓮宫乘興来遊杖瘦笻庭老樛枝翠瓔珞
池生並蒂玉芙蓉飛仙何意来題柱開澗當年想鬭龍
歸騎回看樓閣處雲深隐隐度疎鐘
同前李光
招提清絶冠諸方溪繞山圍勝氣藏好在池塘存舊址
依然花木隠禪房風生殿角元無暑雨後松篁自有香
日暮不教清興盡更登絶頂瞰微茫
同前陳與義
不到龍門十載強斷崖依舊掛斜陽金銀佛地浮佳氣
花木禪房接上方羸馬暫来還竟去流鶯多處最難忘
老僧不作留人意看水看山白髮長
破山寺雙頭白蓮陳掞
湘南夜永風露清明月耿耿破益平嬋娟有人步羅韤
瓊璫玉佩雙娉婷可憐玉骨埋藏久腸斷人間無復有
豈知化作蘭若蓮宿契未忘猶並首想應快意洗塵緣
不向謝池爭取妍玻璃盤中浮玉頰一心稽首西方仙
請君以圖獻天子當與佳禾並周史毋令寂寞墮空山
泣月悲雲清夜殘
破山後院周霞賓
一路入青山禪房樹木間竹泉和雨釀梅壑倚雲攀塔
冷高僧骨嵐清俗士顔夕陽鐘磬遠相趁采樵還
興福院晤秦文仲學士二首陳基
蘭若臨江次層城北海壖地通重譯貢門泊孝廉船人
事桑田後春光榖雨前未忘栖遯迹来此欲逃禪
兵革艱虞際思君減帶圍折衝存俎豆贊畫忝樞機交
義陳雷古功名管晏微江城花爛漫莫惜典春衣
破山興福寺在虞山北嶺下齊始興五年邑人郴州
刺史倪德光捨宅為寺名曰大慈梁大同三年改興
福寺舊有飛橋石泉修廊複閣氣象雄古多唐時屋
堂三柱皆有雷篆倒書竒怪不可識庭有瓔珞樹左
開花右結實池産白蓮千葉香色異常有巨鐘相傳
為僖宗咸通九年所賜寺有通幽軒空心亭蓋取唐
常建詩語歷歲久其跡皆廢獨石梁外尊勝石幢猶
存其上經刻乃宋平原陸展書清勁有法妙蹟也寺
址修廣自官路外山門皆僧業兵火後僧徒散去為
人佔而為墳比歲豪右據者不巳地理家以為山破
敗稱不利葬地僧舍故得僅存
東靈寺莊田記陸徽之
壽聖東靈寺天台教院教院者肇修于天台六年涉二
紀而告備焉基自講師光瑞而成於今闍黎梵崇佛舍
中嚴講堂後邃學徒聞而至者無慮百數歲比不登邑
民艱食崇師患無以贍學徒則每推施利之應巳有者
悉歸之衆猶不能給也然而人皆知崇師之能導矣於
是僧道賢率諸檀信等買田二百一十畆永為常住供
崇師感檀越之厚施也則欲鑱石刻其名銜而屬為之
記予謂吾儒言人情者聖王之田而舉修禮陳義講學
本仁以為耕耨播植之喻至於佛說福田亦不過種諸
善根而已合而言之其理一也夫方寸之地人皆有之
果能極精進之力以致穮蓘芟欲惡之萌以絶萑葦則信
善之心生焉可巳也充信善之心無施而不可則所以
為利益者廣矣且衆生以愛故入生死由于愛境有逆
有順而生喜怒造種種業所謂情田福田者于此荒蕪
矣展轉六趣至千萬劫本所從来惟有一愛更無餘病
佛大醫王對病為藥唯有一捨更無餘藥常以此藥而
治此病如水救火應手當滅故當世導師必破人愛欲
之萌而起人喜捨之意使人皆知情田福田之說而内
自得焉則彼區區在外者何足靳邪况夫檀則能施越
則能度生死是諸檀越充信善之心以捨施則將絶愛
境而脱生死矣予故言情田福田之利益而歸之于導
師之救病也
壽聖東靈寺在縣治西北梁大同中建唐嗣聖二年
為中興寺舊在吳縣界神龍元年賜今額移于此宋
熙寧元年重修有子院曰延福端平中重建今城隍
廟即其地也
頂山龍堂記皮日休
禮山林川谷邱陵能出雲為風雨見怪物皆曰神禮之
宜矣常熟澤國也風雨怪物日作于民祀之則民被其
利汝南周君為令之初夏且旱禱於頂山之潭上雨果
應于是命工肖其象為宫以蔭之著之于典以潔其祀
連歲以穰春秋書雩勤民之祀也日休嘉其勤民故書
重建龍湫亭王同祖
海虞于吳鉅邑也陳州沈公以名進士出宰期月而政
成三年而化大行威愛並敷允讓咸則優優瞿瞿惟直
諒是崇惟恭慎是秉凡境内名山大川以暨羣祠厥有
禆于民載在令典者公躬事禋望惟寅罔有弗秋惟虞
山之西北曰頂山有龍神祠自天監始代著靈異春秋
水旱雩畛禮有加焉務民義也祠旁上方院中涵方池
曰龍湫水清瑩可鑑無旱澇盈涸實龍所窟也宋令趙
崇惠秋旱即湫禱雨輙應乃構亭翼湫之上以介神貺
後數更除葺歲久隳圮不復存矣丙申春沈公以歲事
祼獻于祠睹遺址儼然咨嗟警惕曰龍神之靈能為民
禦災捍患祀典所飾亭之建所以事神事神所以為民
也今廢不治曷稱所以事神為民之意乃召見邑耆舊
王君澄曰亭不建則慢神建則勞民慢神勞民令胥懼
焉奈何爾邑之良父老也其圖之澄曰敢不式克欽承
以事事乃獨任其役以故亭翼湫善崩矧湫既龍所窟
翼之使山澤之氣鬱而不宣非宜也爰度湫之北得隙
地營之為堅永計亭作于是歲某月某日浹旬而成夏
秋之交甘㴻應時遠邇欣暢僉謂公之誠感召之也王
君於是詣同祖屬記其事曰庶以彰公勤民意也竊惟
古人善政往往于令見之何也令之職最為親民其所
施為舉措無據傳下逮輙響應焉是役也嚴祀事以重
民社不為凟鬼興義舉以紓民力不為傷財沈公循良
惠愛及民之政可槩見矣夫豈不足以感召神貺哉同
祖居鄰邦亦與被河潤之澤樂聞是舉之成且重王君
之好義也故為之記嘉靖十五年仲秋望前進士翰林
國史編修文林郎崑山王同祖書
留題頂山僧居范仲淹
吾師仁智心隠然一山起中有白龍泉可洗人間耳平
湖數百里愛茲山水音結茅三十年不道日月深笑我
名未巳来問無端理却指嶺邊雲斯焉贈君子
頂山周霞賓
路轉青楓徑泉通古石橋規模靈隠小景象上方遥書
壁藤牽袂尋源艸沒腰每懷登覽日東海暮生潮
同前寇凖
雨歇黃梅後秋生麥熟前偶同金馬客来訪玉龍泉竹
葉一尊酒榴花五月天不妨扶拄杖行到白雲邊
頂山夀聖禪寺在頂山之麓梁大同三年石使君捨
宅為之因名頂山院宋治平四年改頂山夀聖院後
改今名
送安公歸頂山瑞石菴王琪
談空一紀餘重出訪巖居身是汾陽嗣囊惟郭璞書公
侯倒屣後泉石結茒初山頂收榛栗經秋信莫疎
中峰林逋
中峰一徑分盤折上幽雲夕照全村見秋濤隔嶺聞長
松含古翠衰藥尚微薰自愛蘇門嘯懷賢事不羣
同前王伯廣
躡徑登高亭天遠不敢局疎簾捲危檐飛泉漱寒玉江
横縞帶明山隠螺髻綠啼鳥破長烟百里在舉目雲回
猛虎嘯清風繞巖谷颼颼入青松古淡琴一曲倚闌更
凝望斜陽上修竹欲去更遲遲勝槩那可足
瑞石菴中峰寺俱在頂山
福山大慈寺訪僧不遇黃清老
欲扣禪關未有詩滿山空翠濕人衣竹間倚杖到西日
試問白雲歸未歸
鷲嶺雲深杖履幽竹風松影共悠悠何人分得僧家榻
坐看南山一片秋
大慈寺楊子器
朝来騎馬入禪關萬頃滄江指顧間芳艸青青春雨歇
長松落落暮雲閒仙家誰道無蓬島塵海人言有福山
分付老僧休出院居然北往又南還
同前徐濙
上方突兀擁層樓竹影扶疎曲徑幽花柳年年幾春事
乾坤日日此江流半窗月色中宵夢千里鄉心兩地秋
撫景只應開口笑牛山何必淚盈眸
同諸君子遊大慈寺徐有貞
冒雨衝風泛綵舟共君載酒七峰遊海門東望天連水
江市西来樹隠洲喜有錢劉新製作能無王謝舊風流
登樓莫謾題詩句留與山僧作話頭
大慈教寺在西北四十里福山鎮梁太清元年僧普
明建天監中又為法水院宋大中祥符元年改今額
相傳海中有巨木出沒波中諸寺求不可得大慈禱
而得之遂以為棟名泛海梁元燬國朝洪武初僧善
持重建
勝法寺孫應時
古刹精廬隠茂林斷雲疎雨正秋隂黃花又見一年事
枯木依然千歲心病酒未能忺獨酌懷人無與共清吟
僧窗夢覺鐘魚靜聽徹寒蛩語夜深
同前李光
舍南舍北竹千竿鏡淨無塵碧玉寒中有老人清似水
晩来相對倚闌干
遊勝法寺兼簡深公陸綰
道傍有古寺巋然聳梅林邇来衣褐徒包禍歲月深埋
伏狡兔穴嘯聚惡木隂安得智慧劔力斬奸邪心吾師
曹溪流所在人依欽郡邑兩交疏来發雲雷音初如碎
瓦礫乃見真球琳瞽者破其瞽瘖者破其瘖有若鸞鳳
巢無復䲭梟禽嗟予困吏役海岸宜投簪扁舟扣船戶
清風滿衣襟高論松桂間為師揮玉琴
勝法寺在梅李鎮唐元和中閻將軍捨宅為寺院乾
元元年置離火宅寺晉開運中改為境寧宋大中祥
符元年賜今額至和初更名禪院閻將軍今為寺中
伽藍神頗著靈騐人有移家以居者必有蛇蚖見箱
篋牀席間寺之東即將軍墓也歲時寺僧設蒲饌祀
之西北有洗馬池池側有小冡蓋其劍甲所藏也寺
廢五十年國朝嘉靖中僧某人重建于故處
與友人維摩寺小飲王鼎
暫依禪榻息塵機墻外東風晝掩扉欲上高峰尋舊蹟
輕衫短帽不禁吹
維摩寺錢仁夫
蔓草芊芊沒寺門墻根殘刻巳無文敗檐猶滴夜来雨
高樹尚屯窗外雲佳境故容僧管領禪床時許客來分
傳呼且莫穿空谷下有松間飲鹿羣
維摩寺在虞山上宋隆興元年僧法運建
遊智林寺李光
扁舟來訪小叢林花木通幽院落深旋拂胡牀成午夢
閒持貝葉動秋吟竹聲瑟瑟生虚籟山意峩峩入素琴
更喜老剛能會事手携爐銚自相尋
智林寺在李墓村唐乾元元年建初名永安宋大觀
四年為犯宣祖陵改今額寺舊在地名岡身後以鐘
聲不聞於近而聞於李墓遂徙于此異僧了通嘗居
之
遊鷙山寺徐恪
香刹藏深紫翠坳巖亭長見薜蘿交翻經葉上蟲書字
挂衲枝頭鳥寄巢誰似金仙留賜帶先參玉版向齋庖
日斜茶臼林間響疑是松門過客敲
鷙山法輪寺在縣西四十五里鷙山南麓
養疴白雀寺王寵
香雨洒金沙輕隂蔽日華山蒸飛殿靄海潤簇樓霞地
僻偏喧鳥林深尚落花載窺清淨理牽志梵王家
宿白雀寺
木魚聲起梵音長子夜焚香禮道場病客齋心渾不寐
萬緣都掃事空王
繙遍華嚴幾卷經殿堂突兀帶春星此身已集禪林侣
破衲枯藤野鶴形
白雀寺在縣治北三十里僧如瑶建
吳江聖夀寺羅處約
漁翁沙鳥傍迴塘携杖閒吟繞寺廊遠岫不離青草渡
片帆時過綠苔墻風狂林木生清籟日煖漣漪動畫梁
張翰思鄉應有意幾多屏障水為鄉
同前王禹偁
松江江寺對峰巒檻外生池接野灘幽鷺靜翹春草碧
病僧閒說夜濤寒晨齋施笋惟溪叟國忌行香只縣官
盡日門前照流水濯纓無便淚闌干
吳江聖夀寺九日寫懷徐衍
自笑羈縻作楚囚登高誰復共清游黃花籬外無人至
白酒尊前有客愁世事浮雲俱滚滚禪心流水兩悠悠
輕裘肥馬徒為爾得似烟霞一釣舟
聖壽禪寺在縣治西北延夀坊故名北寺吳赤烏間
建梁開平間改興寳院天福七年重修宋天聖三年
賜今額淳熙三年重建陳武子記
報恩寺風雨與張憲聯句高啟
盲風簸天興(憲)凍雨翻海瀉魚蝦落半空(啟)蛟龍鬭中
野勢吞九河黃(憲)功潤千里赭怒疑決沙囊(啟)振訝欲
摧瓦横行天兵駛(憲)大笑電女哆乾坤發生多(啟)道路
暍死寡潦漲湧濤川(憲)旱去滅烟野谷號竟誰嘘(啓)木
撼不自把必變其聖乎(憲)弗迷維舜也隂岑氣如炊(啓)
高葉聲苦打陽烏韜不見(憲)乾鵲噤皆啞重翳晦復明
(啓)餘點歇還洒雖悅灌園人(憲)應愁渡江者侍玉笑楚
賦(啟)及我慚周雅避思泰山顛(憲)戰憶昆陽下既霑想
大田(憲)廣庇思巨厦桔槔向晩停(啟)紈扇未秋捨亂號
官私蛙(憲)莫辨来去馬卧驚浪喧耳(啟)歸恐泥沒踝勿
憂捲茅屋(憲)且喜憩蘭若民期歲有登(啟)國荷天錫嘏
沛澤宜載歌(憲)斯篇試姑寫(啟)
宿庉村報恩僧院朱存理
野寺荒烟暮色蒼偶来一宿照公房秋深客裏知何夕
年少僧中有此郎漫說江鄉鱸正美試行籬落菊初芳
安排詩句歸航上白鳥滄波引興長
報恩寺在二十七都唐大中間頋文通捨宅建
無礙院牡丹宋和儀
霜氣稜稜草木窮花王忽綻曲闌中鮮妍首作三吳瑞
裁剪何須二月風芳豔巳依銀色界清香不斷白蓮宫
出羣品格無雙譽珍重人天造化工
題月禪師方丈蔣堂
我到雲房是有緣坐移蓮刻聽禪詮江邊異日人應記
吏部曾来見大顛
阻風宿吳江無礙寺陳基
龍伯留人暫艤舟偶過西寺得詩流僧窗烟景五湖晩
澤國雨聲三月秋我欲棄官来釣雪誰能作賦共登樓
此身何日都無礙共向毘盧性海遊
無礙講寺在常樂坊西故名西寺梁開平間僧本遂
建晉天福七年賜額華嚴賢首講寺吳越王嘗浴于
此故名無礙浴池猶存
潮音堂詩張景修
安得并州剪半江詩翁吟就筆頭樁過橋漁艇初收釣
傍水僧軒不下窗南北虹垂具區闊東西雲起洞庭雙
道人施石心無礙龍鬼應須向此降
西軒王摩
步躡霜莎入梵宫一軒佳趣屬支公剰開青瑣延明月
疎植修篁待好風笠澤波聲春雨裏洞庭山色夕陽中
江頭景物牢籠盡欲寄琴尊此養蒙
西軒洗竹楊維楨
華嚴寺裏斷雲師許我来題洗竹詩未論竿頭能進步
且教節外莫生枝定回午夜秋聲減經罷西軒暝色遲
從此一塵無染著歲寒惟有此君知
過華嚴寺贈斷雲師成廷珪
斷雲老師如斷雲無心舒卷自氤氲空山與之結為侶
遠道也堪持贈君黑夜雨隨龍聽法青天風引鶴同羣
江湖我亦忘機者半榻今宵喜見分
宿吳江墖院張鎡
宿雲蔽空谿溟濛我船曉繫紅蓼叢宿雨滑道樹瀝漉
我車早轉青泥衝破程約涉一舍外遠目未快千山供
岸傍小店換馬去氊裘障冷披蒙茸須臾巾蓋不容展
莽莽暗霧逢逢風偕行客輿屢掀簸適值官騎来幢幢
刀弓負帶競硉矹驙駟&KR0008;驖騅騟騘爭前迭進步殊窘
迫暮始望橋垂虹石塘百丈捍駭浪間有灘磧紛魚筒
雅羣黑白混鷗起帆影亂點還波中筆牀茶竈住此地
得句未必慚龜蒙浮圖老屋且投宿解擔正聽黃昏鐘
紗籠炙燈照佛古蘭席布榻便吾慵恍驚足履未游地
欲記倦著新篇工呼僮温酒立懦志逸興恐失難重逢
案邊紙盡莫翻寫不覺紅日看生東
登吳江塔王守仁
天深北斗望不見更躡丹梯最上層太華之西目雙斷
衡山以南闌獨凭漁舟渺渺去欲盡客子依依愁未勝
夜久月出海風冷飄然思欲登雲鵬
登吳江塔王鏊
吳江高塔在與客試来登欲盡五湖勝還升第一層
寧境華嚴寺在東門外梁衛尉卿陸僧瓚捨莊基建
嚴法師開山名華嚴院東魏太平初重建宋元祐中
邑人姚得瑄捨錢四十萬緡建浮圖七層其鄰舊有
寧境院紹興五年併華嚴為一賜今額並存二院之
舊也國朝永樂十三年重修
游圓明寺吳復
不到禪宫二十年庭前古柏已參天衰容自哂多華髮
故舊相逢亦白顛勸客新醅春未煮留人苦茗夜重煎
一忩風雨催歸興好向溪頭問釣船
圓明寺訪吕山人高啟
憐君不出戶結厦與僧同隂竹行廊遠香花揜殿空飯
分齋鉢裏書寄藏函中茶宴歸来晩西林一磬風
圓明寺在二十三都宋乾德間僧月覺建
寄頋仲瑛寓法喜寺謝應芳
客来喜得平安信蕭寺樓居日掩扃湖近浪搖忩影白
地偏苔泛履㾗青羣賢方結蓮花社小楷猶鈔貝葉經
歲晩歸舟經甫里好尋漁父過寒汀
宿同里法喜寺華幼武
九里湖邊寺參差樓閣重空林初落月深殿已聞鐘門
揜溪流靜橋分野色濃暫来生逸興無計削塵蹤
法喜寺在二十六都九里村唐武德中僧西遇建
登崇吳寺樓望太湖錢惟善
西望洞庭青插天蛾眉兩點秀娟娟勢翻震蕩蛟龍窟
氣浸高寒牛斗躔支遁每招過野寺龜蒙曾約種湖田
凭闌不盡登臨興更駕長風萬里船
崇吳教寺在充浦村梁開平二年僧妙義建
吳江普濟寺
初到湖邊寺相逢有徹師深悲十年事朗誦四懷詩高
柳窺春早寒燈照夜遲寧無一杯酒慰我鬢如絲
普濟禪寺在震澤鎮宋元豐中僧夀善建
游吳江永樂寺高啟
鬢隨鶴羽總秋零幾日江行思渺冥夜卧客舟聞咏史
朝過僧榻共談經沙洲雨足蓴初紫林隖霜遲橘尚青
後欲尋公曾到處留詩應在竹間亭
永樂寺在雙楊村宋淳祐間僧無際建柳貫記
寳覺寺張適
留衣山館久飛策海城秋迹逐初来雁情親欲下鷗晩
雲黃葉渡斜日碧江流正是懷思處聽鐘獨倚樓
寳覺寺在曹村宋紹興十年僧佛光建
寄羅漢寺僧伏虎林朱良實
我將八耋斷塵緣愛聽松風看瀑泉和靖吟懷梅瘦損
濓溪生意草芊綿謀生未許全抛俗問話那能不離禪
長想知音在何處他時定汎剡溪船
和伏虎林
黎里人家石上緣幸師来往古林泉夢回竹榻聽猿嘯
定起松軒看鶴眠暇日每留香積飯長年不離苦空禪
老夫亦是幽棲者久欲相尋共釣船
羅漢講寺在黎里鎮宋淳熙三年僧法燈建
過吳江永定寺高啟
亂後僧何去門閒葉落時畫昏蟲蠧老齋斷午禽飢罷
說傳心法猶看賜額碑不知興壊理来此豈無悲
永定教寺在充村浦
吳江泗洲寺二首易恒
幽尋林壑間春暝護禪關到寺過頭杖開門對面山燈
傳清晝永僧與白雲閒欲覓泗洲老高風詎可攀
開士僧中彦繙經晝揜關禪心秋水觀詩景夕陽山鶴
下松雲破鹿眠苔徑閒老尋棲息地著意欲追攀
泗洲寺在蘆墟村宋開熙間建
接待寺劉濤
江滸收帆試倚闌目圍平野望尤寬氣吞四澤鵬相近
路入三山鶴夢寒壓曉幾思看浴日凌秋誰許傍觀瀾
應憐低首邊塵客何日風枝得暫安
和張澂
小檻超然著曲闌登臨聊使壯懷寬浮天野水東南折
照座雲山紫翠寒風定綵虹銜落照夜清紺塔卧微瀾
自公休暇宜来數寄傲南窗膝易安
接待寺在東門外南津口俗稱南寺宋紹熙二年僧
寂照建名承天萬夀禪寺元至元間僧正夀重建改
今名
題梅堰顯忠寺壁景奎
千古梅塘寺山門面水開地清塵不到僧好客頻来澹
墨詩題壁殘碑字沒苔桫欏樹下石云是講經臺
顯忠教寺在梅堰宋王樞密祠堂也
長橋寺化修造疏釋大訓
開山佛祖焚目祈雨感觀音授以藥目復明朝廷為建寺
昔聞大旱金石流而土山焦爰感精誠天雲垂而海水
立盡謂暴尫之何益獨徵眢目之重明有功生民在祀
典猶修其禮大德我祖而後人不葺其居頋予心之何
知視其顙而有泚塔鈴自語况多舶趠之風土偶相憐
益甚瓢傾之雨尚想美哉輪奐豈曰嗟乎權輿長橋卧
波依舊虹蜺天矯高岸為谷向来雨露淋漓敢圖逭責
亦庶幾焉當見勇為而興起者使黃金同土價願希一
語之仁得白璧照夜光不待立談之頃百堵皆作萬福
攸同
吳江州水月院記
吳江州南五十里有湖數百頃湖中有土阜隆然廣可
五畆曠古莫有居之者宋嘉熙間僧覺春廬其上曰水
月菴六傳至允諒諒築隄以廣之作殿堂樓閣悉完好
請於帝師易菴為院而求記於予且曰世以良田美宅
貴粥豪奪私積之寖廣而官之賦役益重於是有不勝
其用而病且覆者相望也故吾祖取人所棄而有之以
至於吾吾以一身之微寄於水月之上汎汎如虚舟之
淩滉瀁何往而不自得哉予謂志卑者徇利樂閒曠者
徇境其誘於外而為物所勝一也若是則子之媚夫水
月以居之吾為子記之皆外物也能歛念以返觀乎内
雖宇宙之大虚空之無窮曾無一漚之量而彼水月者
又不啻隙中過影耳則子之居將無所寄庸寄吾喙於
其間哉雖然虚已必觀物則物皆吾用不冺於空不窒
乎有中道然也如是而子之媚夫水月以居之吾為子
記之載歌水月之章以遺之其孰曰不然辭曰水之逝
乎有潮有汐維月之恒亦朏而魄有生遄化孰不如物
不有至人會萬若一爰執其樞以游化初物我無朕水
乎月乎
長橋寺與水月寺未知何所今錄二文于蒲室集
嘉定縣崑福講寺僧懷瑾
峩峩跨蒼穹登臨豈辭陡冷風天外来陽鳥檻前走縱
目春正妍蹊桃紅間柳徙倚漫裁詩不覺日在酉樹景
感舊懷臨風一搔首恍焉凌太虚煩襟復何有
崑福講寺在縣西梁天監中監建
圓通寺留題楊貢
曾向疁城跨玉騘又乘五馬到圓通僧房有榻懸初解
暮夜無金睡正濃當道豺狼休躑躅號寒兒女且從容
莫言廉范從来少尚有今人可繼宗
圓通講寺在拱星坊内至元間里人高氏子為僧名
明了捨宅為寺
嘉定州南翔寺藏經記釋大訢
至道無為無言也而所以為以言者將埏埴羣生陶鑄聖
賢其有為而然乎以本覺明妙之性淪于六趣散于萬
類形氣情欲相禪以生相感以化以蕩流無垠故因情
而訓之以刳情絶欲澄瑩精一求返于初而甚矣情之
蔽錮性之不克復也乃酌其機隨器所授示六趣以果
因影響使之遠惡進善以超于聖賢之域導二乘以四
諦十二緣榮菩薩以六度萬行逮人人妙覺物物全真
以備一代化儀而猶曰彰其迹耳若夫顯本歸舊雖聖
罔知豈世智凡識所能擬度哉况性之精微言所不及
惟善言言者能言于無言而後可以達無言之言于是
有月指筌蹄之喻而啟迪將来非教莫宣斯三藏之文
為世法寳聖凡顯幽所共戴仰如日月于晝夜賴之以
為向導也蘇之嘉定南翔寺僧祖勝以已别業為經堂
庋經于中歲選淨行僧閱之復施田五頃給其費餘以
備繕修而求記於予予禪者故取直指見性之道與經
契合者告之而申以辭曰
餉空于缾酌水于缶而水與空非大非小如性囿形形
不能囿瞬閱萬世芥視八表有覺瞿曇稱性而譚虚空
為舌萬象交參彼昧罔覺或聾而瘖善啟其機爰得我
心如屬于耳如接面命彌隠而顯鳥飛魚泳花雨風清
海天如鏡孰為檀度曰比丘勝勝即我謀妙斡其樞不
有作者德山之徒視佛不為火書壊廬冥行同趨不既
韙與
題南翔寺葛天民
南翔建自梁天監白鶴不歸江自轉深禪空憶祖師齊
昔有老堪今有遠我趁江鷗訪遠公遠公不有湖天晩
七歲驅鳬有幾房三百苾芻無半面殿閣參差高入雲
一堂可着千僧飯古柏槎牙不記年柯如屈鐵色蒼蘚
古意偏關倦客懷歸舟有句無人遣明日中流遇阿英
連宵細說南翔院少待崇蓮寳塔成春風共看巢梁燕
我欲婆娑借數椽子當力學如吾願一任江花惱殺人
閒邊自數飛花片
和韻僧普洽
白鶴南翔何日返香雲不動春風轉屋為鱗次枕江安
江作蛇行到門遠的的明燈金殿寒沉沉複道長廊晩
老翁矍鑠皎須眉愛客將迎笑盈面自言天監拓基来
食指數千猶共飯斷碑壁下試摩挲龜趺剝落生苔蘚
茫茫往事比寒潮蒼烟落日愁難遣遣中何處愜深深
玉甃新池開别院二齊已去老堪殂故壘空来巢舊燕
吾宗有弟知此懷炊黍功名豈云願便呼阿買寫新詩
研池澁擁清冰片
南翔寺楊維楨
三生石上有因依雙鶴偏從石上飛自笑老禪能事畢
不隨雙去復雙歸
同前道衍
齊師不返鶴南翔梵刹如雲始自梁護法天臨朝擁殿
放禪僧出夜循廊碑殘亭下思皇宋檜老階前識李唐
事業已經千載久空王誰道有興亡
保寧寺鐘樓記徐冲
樂一歲為十二鐘武事以鐘為伐蓋鐘與鼓等鼓陽主
進鐘隂主退樂以鐘配地戰以金為歛吾儒用鐘大矣
西方教尚金聲鐃鈸鉦磬亦梵部樂寂滅之訓宜有取
于靜退之音其書謂罽賓叱積辠化為九頭魚刀輪舞
波斷首復生循環不息聞鐘少停此緣起也流入中國
則曰魄行中隂假聲進步人死不滅業通三世悉為因
果設余童時見隣有虎適野者童聚戲泥其竅將困鐘
一聲出雲杪遂闃然弱冠侍親謫婺㸑獲自經夜出罔
蒙隣寺鐘鳴始去扣一夕少止良騐矣世習以鐘警迷
暴戾潛消久矣猶樂通和鉦退師比也况佛祖誓願天
龍統攝通神明齊生死皆由人心發鼎鑄姦屏鐘鳴山
應吾儒不為竒佛家藉以立教士不揣本羨之曰吾不
及也鄙之曰吾恥言也是皆不知倫類出姑蘇葑門沿
吳江百滙為青龍江距海三十六里曰商量灣三精藍
獨保寧以石晉天福建屋老而大長廊重樓方一新有
吳越鐘四百觔開寳九年諸葛氏為報恩山中峰寺作
不知何年歸于此舊樓且隤法喜聽天台觀嘆曰吾徒
二千指號聾聵司昏曉者庳陋若斯可恥也猛欲撤而
新之裘媪申明為倡檀施趨和遂以嘉定壬午歲嘉平
上澣成廣三尋縮二尺高七尋盈六尺栱藻重檐四牖
咸備予頻年以王事往返一夕法喜炷香㵸茗求為記
余指樓而告之曰幻土木之竒焜金碧之輝揭盛時之
聲鐘懸百尺之崔嵬穿逸響于天外振阿含之執儀昔
為墜典今登濟斯爾所以懽喜衆所以難息歟曰然又
告之曰東鐘西鼓尚隂折陽示無生意以柔剛腸暮息
萬籟靜而清長晨雞未嘒作而鏗鏘息者付道業之全
缺作者抑妄念之披猖痴扄破鐍夜景發光律心萬法
豈徒釋爭訟于曲直之場施形百斛何啻罷怨懟于矛
盾之傷繼今以始午鼓並鏜食輪轉法輪翔入耳著心
化凶反良兆我一身為世津梁此示衆未盡知其以語
而宣揚合仄曰法喜作樓本心也敢垂樂石四衆受持
嘉定癸未八月既望記
遊保寧寺薛松心
工曲蕭梁寺山僧晝掩扉土花封石甃翠竹上人衣海
近潮聲促廊空木葉飛我来味禪寂相對兩忘歸
保寧教寺在江灣鎮石晉天福三年東京大相國寺
僧智光所謂龍樹法師者駐錫于此募建後周廣順
二年賜額元至正八年僧惟正重修國朝永樂六年
再建
西隠寺空翠亭張南渠
人間風日不到處林石照衣顔色鮮半天六月雨蒼雪
隔水一僧吟白蓮座中得趣成三笑竹上題詩今七賢
他年此會或可再須借北忩供醉眠
夀樂亭鄭元祐
西隠西邊夀樂亭六時天樂語檐鈴傍人馴鶴行穿竹
掠水飛魚出聽經月到中庭開碧落星從南極上滄溟
千年一息那伽定長結慈雲擁帝青
直節軒楊維楨
西枝林中訪遺直况有文采錦斑如誰參枯禪到玉版
自愛此君如史魚彭澤風高印綬解空廬雪冷節毛疎
道人詩似春秋筆大字琅玕節下書
西隠教寺在縣西北清教塘元泰定元年僧可悦建
僧圓照記
普濟教寺重修記略曾棨
崑山距縣治之東一舍餘為太倉其城之南門外有普
濟寺其先當宋季時有僧結菴于此然舊無田産唯募
粮以贍衆至元間有五臺僧曰普明大師者東遊卓錫
于此日擊木魚化募婁江之上時有朱左丞者厭其煩
聒令奪木魚棄擲水中已而泝流而上左丞驚異遂捐
貲改今額張士誠據有姑蘇寺悉焚蕩獨存靈山聖像
靈屋祥師思欲重創弗憚勞勩俄而神光屢見施者雲
集即鳩工庀材構堂五間以居衆僧國朝洪武辛酉建
大佛寳殿癸亥作方丈併為叢林永樂戊子昌梵與梵
衍各捐貲并募重建造圓通殿佛氏之教以慈愍濟衆
為心故世之人贍奉向仰以求福田利益者日滋月盛
况于其徒克崇奉而歸向之以樹立而振作之歟
普濟教寺在州南一里宋末五臺僧普明止此遂卓
錫建寺元末燬惟靈山一會佛像存焉國朝永樂六
年僧梵衍重修
淮雲寺趙孟頫
淮雲三十里見者以為竒而况于淮雲遠被浙水湄其
上聳樓觀丹碧何絢麗子孫有如雲咸能嗣厥事老我
作是詩刊之于樂石庶爾保令名照映滄江色
淮南精舍言懷二首張泰
幽獨卧禪林經年輟醉吟久知書可讀不耐病相尋鳴
鳥夜還曙落花春又深餘生憑藥餌又感問朝簪
年年春不改風雨是花時弱葉終遮樹鮮英且附枝屏
心居對景隨意步臨池聊用忘吾病憂中一較詩
登淮雲毘盧閣陸㫤
危樓高入白雲層拂袖閒来試一凭紅葉城樓聞斷角
夕陽溪路見歸僧地偏不着塵埃氣心遠應超大小乘
安得吟邊添兩腋九重霄漢快飛騰
淮雲教寺在城北二里陳涇橋北元大德六年江浙
軍器提舉頋善夫營祖墓于此建為養夀蘭若以其
家世淮人不忘其始奏賜今額趙孟頫書扁國朝永
樂中平江伯陳瑄重修
崇明縣奉聖寺程用昭
霜落平沙楓葉丹可人情意滿空山江梅瘦褪猶疎放
山鳥驚猜亦往還孺于興同秋水遠支郎心與白雲閒
此時野寺題詩處昨夜穉寒湘竹斑
訪奉聖寺二首劉秩
白馬䭾經日本西偶来此地訪招提長廊松樹何年種
别舘梅花後夜題結社東林思靖節留衣南海愧昌黎
江風山月今如此拚得今宵醉似泥
海國瀛洲别有天上人駐錫住經年三花樹繞眠雲榻
七寳池通洗鉢泉清磬響時晨聽講名香爇罷夜參禪
何時来問無生話喚醒人間醉夢緣
奉聖禪寺在崇明縣東沙唐貞元間僧道成建宋紹
興初里人陸思閒謝之剛拓而大之元泰定甲子至
正甲午重修鄭元祐記
吳都文粹續集卷三十四
