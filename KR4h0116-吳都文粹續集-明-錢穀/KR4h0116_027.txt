吳都文粹續集卷二十七明錢榖撰
花果食品徭役
園中牡丹盛開園丁折七品以獻格韻並勝各
賦一絶范成大
單葉御袍黃
舟前鵝羽映酒塞上駞酥截肪春工若與多葉應入姚
家雁行
水晶毬(輕盈嫌媚不耐風日又名醉西施又名風嬌又名玉勝璚)
縹緲醉魂夢物嬌嬈輕素輕紅若非風細日薄直恐雲
銷雪融
壽安紅(深色粉紅多葉易種且耐久)
豐肌弱骨自喜醉暈粧光緫宜獨立風前雨裏嫣然不
要人持
疊羅紅(開遲旬日始放盡)
襞積剪裁千叠深藏愛惜孤芳若要韶華展盡東風細
細商量
崇寧紅
勻染十分豔絶當年欲占春風曉起籹光沁粉晩來醉
面潮紅
鞓紅
猩唇鶴頂太赤榴萼梅腮弄黃帶眼一般官樣祇愁瘦
損東陽
紫中黃
沉沉色與露滴泥泥香隨日烘滿眼豔籹紅袖紫綃終
是仙風
深紅牡丹王禹偁
渥丹容貌著霓裾何事僧軒秖一株應是吳宮歌舞罷
西施因醉悮施朱
同前朱長文
竒姿須頼接花工未必妖華恨洛中應是春皇偏重色
却教仙女媿乘風朱闌共約他年賞翠幄休嗟數日空
誰就東吳為品第清晨子細閱芳叢
新栽牡丹開遲有作沈周
爛漫東隣醉牡丹也持杯酒待花看却疑有為偏教慢
亦料終開底作難貴介莫遊知地僻美人初聘耐家寒
我無羯鼓相催發祇撚吟鬚日凭闌
賞玉樓春牡丹
白頭杯酒重臨軒喜見名花又一番春粉膩霞微著暈
露紅濺玉淡生痕酷憐似醉還饒笑儘是多情尚欠言
老眼相看聊見在遠謀何暇為兒孫
咏白菊陸龜蒙
還是延年一種材却將瑶朵冒霜開不如紅艷臨歌扇
欲伴黃英入酒杯陶令接䍦堪&KR1804;著梁王高屋好欹來
(梁朝有白紗高屋帽)月中若有閒田地為勸嫦娥著意栽
和張賁
雪彩冰姿號女華寄身都是地仙家有時南國和霜立
幾處東籬伴月斜謝客瓊枝空貯恨袁郎金鈿不成夸
自知終古清香在更出梅粧弄晩霞
和皮日休
已過重陽半月天琅華千點照寒烟蕊香亦似浮金靨
花樣還如鏤玉錢玩影馮妃堪比豔鍊形蕭史好争妍
無由摘向牙箱裏飛上方諸贈列仙
和鄭璧
白豔輕明帶露痕始知佳色重難羣終朝凝笑梁王雪
盡日慵飛蜀帝雲燕雨似翻瑶渚浪雁風疑卷玉綃紋
璚妃若為寬裁剪堪作蟾宫夜舞裙
和司馬都
耻共金英一例開素芳須待曉霜催繞籬會見成瑶圃
泛酒初宜傍玉杯映水好將蘋作伴犯寒疑與雪為媒
夫君每向風流事應為徐妃致此栽
蒔菊沈周
合瓦圑圑縛小盆烟叢分蒔繞秋軒先教辨葉方知種
更慮澆泉太漬根寒送餘甘歸藥籠晩投薄分與柴門
開花解向天涯笑遊子何時憶故園
寄題石湖海棠范成大
手開芳徑越城頭紅錦屠蘇結綺樓不把萬枝銀燭照
淡雲微月替人愁
老嬾居家似出家園林春色雨霑沙海棠尚有無心看
天女何須更散花
生色海棠沈周
粉合胭脂作曉粧富於顔色吝於香東風不肯全分付
相對梅花各斷腸
海棠皆单葉别有蓮花海棠重葉豐腴如小蓮花范
成大自蜀移歸吳中遂有此種吳人沈立嘗撰海棠
記一卷
石湖芍藥盛開因記舊事范成大
萬里歸程許過家移將二十四橋花石湖從此添春色
莫把蒲萄苜蓿誇
竹西歌吹荻花秋遺老垂洟送遠遊羌笛夜闌吹出塞
當年如此夢揚州
芍藥范成大北使過維揚買栽於石湖有深紅紫白
諸色千葉重臺數種
山茶朱長文
栢葉元同翠桃顔未比紅留芳占春月弄蕊耐秋風自
稱庭階玩休煩帟幕籠佳篇補韋白流品重吳中
其二
珍木何年種繁英滿舊枝開從殘雪裏盛過牡丹時對
日心全展凌風榦不欹藥階如賦咏欠此尚相思
山茶辭沈周
惟兹古株以孤立兮后土敏樹根器固謐兮燦如渥若
枝葉孔翕兮奕綠圑欒朱榮赩兮歲寒雪霰芳斯發兮
衆植搖落倮孑孑兮顧彼華滋裒然襲衣兮君子有常
小人中非兮外縝内貞羌有此淑行兮材倨不振知受
命兮物曲尚利工弗能遷兮繇棄而完遂生樂天兮敬以
為圖賢足友予兮山空無人聊與爾居兮
山茶開於雪中有单葉千葉之異别有深紅者名寶
珠山茶又有黃白色
辛夷朱長文
楚客曾留詠吳都獨擅竒風霆存老榦桃李避芳時名
入文房夢功資妙手醫紫薇顔色好先占鳳皇池
辛夷葉如柿正二月生花色白帶紫春夏再開初開
如筆故又謂之木筆又一種花正白有香榦葉與辛
夷一般以辛夷本接者吳中近來盛賞
玉蘭沈周
貞蘤為妖豔白賁幽除前杪枝愛兀贅叢玉天匠鐫清
馥揚遠風標度逸於仙我生具素懷眼謝桃李妍旨酒
通微辭願言修淨緣
錦帶花(一名海仙)王禹偁
一堆絳雪壓春叢嫋嫋長條弄晩風借問開時何所似
好將錦被覆熏籠
何年移植在僧家一簇叢條綴彩霞錦帶為名卑且俗
為君呼作海仙花
郁李花賦陸龜蒙
試問花翁得郁李之芳叢移來砌下出自山中長沾澗
雨迥灑巖風曾不得次玉堂而展低豔承畫閣而逞微
紅虚在芳菲之數徒干造化之工弱植欹危繁梢襞積
一枝上能萬其膚萼一萼中自參其丹白且桃以夭而
蕣以華芍藥為贈兮芙蓉可嘉誰為剪緗綺碎明霞鳳
葆蘢蔥於水殿霓襟揜苒於雲車靜倚庭楹徐飄蕊氣
落幽閨怨别之夢寫空谷遺榮之思初侍東陵聖母冶
態嫣妍近辭北燭仙人愁容委墮嗟其結莓苔之地抱
林麓之姿蝶喜舞而相掠鶯能言而見欺香憐墜少蔕
戀飄遲當杯者不顧守道者應知請看嵇康高士傳莫
信長安輕薄兒
郁李花小花繁縟可愛
吳郡送水仙花二大本黃庭堅
折送南園栗玉花并移香本到寒家何時持上玉宸殿
乞與宫梅定等差
水仙花葉自強
水晶宫闕雲母軿列仙夜宴曉未闌仙妃倚竹翠袖寒
捧黃金杯白玉盤勸酬未足雲中歡天門叫班奏祥鸞
驚此綽約落塵寰嫣然花面明雕欄天香宮態冰雪顔
江梅避舍不敢干肯與噲伍羞山礬說似詩伯平章看
次韻龔養正送水仙花范成大
色界香塵付八還正觀不起又斜觀花前猶有詩情在
還作凌波步月看
詠水仙花劉鉉
山中有幽花姿容都且閒水仙之名本洞府何時移出
來人間密葉垂垂冷愈碧烟霏作圑曉來積綠羅捲帶
未周圍蒼玉簪長已盈尺齊紈魯縞綴繁英微風廻雪
飄輕盈湘靈玩月珮環墮神女戱水驪珠明江天搖落
冰霜裏開共梅兄與礬弟欲集芳聲厭&KR0581;蘭肯逐穠華
效桃李上人慧性奪仙機毫端幻化多神竒生絹聯幅
寫數本彷彿仙子盟瑶池或持金杯倒醽醁或著黃裳
面如玉或向雲邊下素鸞或去山頭乘白鹿天然巧相
各有為不是爭妍效凡俗門徒得此久珍藏間持索我
題詩章我今習靜媿饒舌披圖坐對渾相忘道心由來
本空照有言那如不言妙茶餘捲軸客出門獨對南山
成一笑
水仙花賦徐有貞
百花之中此花獨仙孕形秋水發采霜天極纖穠而不
妖含素華而自妍骨則清而容腴外若脆而中堅匪凡
工之雕刻伊玄造之自然夐獨出乎風塵之表兮憺幽
貞以忘言爾其族生璚洲分植琪榭華宫琳館靡所不
舍先春而開後春而謝粧不改于粉黛香何藉乎蘭麝
時從變乎炎凉景無殊于畫夜若乃芳敷南澤翠發中
坁儼如王母宴於瑶池秀挺芳田英翹蕙畹又如上元
遊於閬苑至于微雲細雨乍伏乍起彷彿巫靈夢彼楚
子輕隂薄陽半露半藏恍惚宓妃見彼陳王或倚脩竹
露華朝濕一似湘娥掩袂以泣或傍寒梅月影宵浮亦
如漢女弄珠而遊或侣幽蘭碧霞之壇有若文簫之遇
綵鸞或依蕉綠層臺之曲有若蕭史之偕弄玉皎皎乎
其若飛璚粲粲乎其若雙成綽約乎其若神人之處姑
射澹泊乎其若素娥之居廣庭或疎或密或信或屈叢
者如隐擢者如出千姿萬態状莫能悉然此特舉其形
似之末而未究其理趣之實也是故冰玉其質水月其
神挾梅兄與礬弟接蘭桂之芳隣宜紉佩于君子亦結
縭於幽人臭不奪于蕕香不染於薰操靡摧於霜雪氣
超軼乎埃氛懷清芬而弗眩兮乃獨全其天真非夫至
德之世上器之人孰為比擬而與之倫哉亂曰清兮直
兮貞以白兮發采揚馨含芳澤兮仙人之姿君子之德
兮
水仙花有单葉千葉者
紅薔薇陸龜蒙
倚墻當戶自横陳遮得貧家似不貧外布芳菲雖笑日
中含芒刺欲傷人清香往往生遥吹狂蔓看看及四隣
遇有客來堪玩處一端晴綺晩烟新
和韻皮日休
誰繡連延滿戶陳暫因遮得陸郎貧紅芳掩歛將迷蝶
翠蔓飄颻欲挂人低拂地時如墮馬高臨墻處似窺隣
秖應是董雙成戲剪得神霞寸寸新
薔薇紅白雜色多生水邊别有金沙寶相刺紅紫玫
瑰金樓子佛見笑皆其類也又一種黃薔薇格韻尤
高
木香項彦同
天遣司花寶笈開鮫綃散剪碧雲堆芳根移自蠶叢遠
薰釀曾隨鳳詔來秖恐飄風撼新竹却驚殘雪觸蒼苔
水仙欲逞幽香壓山谷似無詮品才
木香細朵垂條匝地有黃白二種黃香淡而白濃
窗前木芙蓉范成大
辛苦孤花破小寒花心應似客心酸更憑青女留連得
未作愁紅怨綠看
擕家石湖賞拒霜
水上晴雲綵蝀横許多蜂蝶趁船行漁樵引入新花塢
兒女扶登小錦城豔粉明粧朝日麗溼紅浮影晩波清
誰知搖落霜林畔一段韶光畫不成
九日無菊賞芙蓉沈周
芙蓉九日爛尊前籬脚黃花苦未鮮素謂及時翻落後
本開遲者却當先紅粧風露秋無價白髮年光醉有緣
今許滿頭還亂插齊山笑口不須偏
芙蓉紅白二種生多傍水陸者為木芙蓉一名拒霜
瑞香花范成大
萬粒叢芳破雪殘曲房深院閉春寒紫紫青青雲錦被
百叠薰籠晩不翻酒惡休拈花蕊嗅花氣醉人醲勝酒
大將香供惱幽禪恰在蘭枯梅落後
瑞香花紫色而細一叢千朵生葉之中香極穠馥
次王正之提刑韻謝袁起巖知府送茉莉二檻
范成大
千里移根自海隅風颿破浪走天吳散花忽到毘邪室
似欲横機試病夫
燕寝香中暑氣清更煩雲鬢插瓊英明粧暗麝俱傾國
莫與礬仙品弟兄
再賦二首
薰蒸沉水意微茫全樹飛來爛澷香休向寒鴉看日影
秖今飛燕侍昭陽
憶曾把酒泛湘灕茉莉毬邊擘荔枝一笑相逢雙玉樹
花香如夢鬢如絲
茉莉海南來者花香而白今吳中家家有之
次韻袁起巖郡沼雙蓮圖
珠淵玉水折方圓湧出雙蓮照酒邊壓倒小湖三級草
增光後沼兩重蓮苕華名字元相並桃葉根枝本自連
好把吳歈翻楚些陽阿新曲勝當年(洞庭小湖寺舊得瑞象有草遶之投)
(草湖中生三級紅蓮皮日休有木蘭后池重臺蓮云兩重元是一重心皆吳中瑞故事而未有雙蓮之傳也)
再賦郡沼雙蓮三絶
館娃魂散碧雲沉化作雙葩寄恨深千載不償連理怨
一枝空有合歡心
池光闌檻倚斜暉把酒看花醉不歸但許鴛鴦相對浴
休驚翡翠一雙飛
兩岐秀罷已蒿萊春意還從菡萏來不是使君和氣勝
此花應向别人開
小松陸龜蒙
擢秀逋客巖遺根飛鳥徑因求飾清閟遂得辭危夐貞
同栢有心立若珠無脛枝形短未怪鬛數差難定况密
三天風方遵四時柄那興培塿嘆免答隣里病微霜靜
可分片月疎堪映竒當虎頭筆韻叶通明性會拂陽鳥
胸掄材膺帝命(名山記云松有兩鬛三鬛七鬛言如馬鬛形也言粒者非)
和韻皮日休
婆娑只三尺移來白雲徑亭亭向空意已解凌遼夐葉
健似虬鬚枝脆如鶴脛清音猶未成紺綵空不定隂圓
小芝盖鱗澀脩荷柄先愁被鷃搶預恐遭蝸病結根幸
得地且免離離映磥砢不難遇在保晩成性一日造明
堂為君當畢命
栝子松俗名剔牙松雖産他郡而吳中為多故家有
踰百年者或盤結盆盎尤竒可沉子而生又有檜樹
亦可盤結二種僅可供庭除之玩耳
小桂
一子落天上生此青璧枝歘從山之幽斸斷雲根移勁
挺隠圭質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
和韻陸龜蒙
諷賦輕八植擅名方一枝才高不滿意更自寒山移宛
宛别雲態蒼蒼出塵姿烟歸助華杪雪點迎芳蕤青條
坐可結白日如奔螭諒無&KR1937;(音鶯)翦憂那是蕭森時洛浦
雖有蔭騷人聊自怡終為濟川楫豈在論高卑
嵓桂范成大
風簾疎爽月徘徊悵望人家把酒杯病著幽窗知幾日
瓶花兩見木樨開
越城芳徑手親栽紅淺黃深次第開不用小山招隐賦
身如強健日千迴
一株蕭索倚宣華東苑香風属内家丹碧屠蘇銀燭照
平生竒絶象山花(少城圃中有一株建康東御園有亦不多四明丹桂特竒州宅所種尤茂)
(蔚嘗與魏丞相飲其下)
詠庭前桂沈周
庭前有芳桂聳立自孤生時當風露淒顧發黃金榮翹
處羣植間悠悠揚德馨衆穢豈不忘氣稟莫相能
桂與木樨當是二種今吳中秖有桂
新竹皮日休
笠澤多異竹移之植後楹一架三百本綠沉森冥冥圓
緊珊瑚節欹斜翡翠翎儼若青帝仗矗如紫姑屏槭槭
微風度漠漠輕靄生如神語鈞天似樂奏洞庭一翫九
藏冷再聞百骸醒有根可以執有&KR1597;(音福竹譜云竹寔也)可以馨
願稟君子操不敢先凋零
和韻陸龜蒙
别塢破苔蘚嚴城樹軒楹恭聞稟璇璣化質離青冥(竹璇)
(璣玉精受氣于玄軒之宿)色可定雞脛實可招鳳翎立窺五嶺秀坐
對三都屏晴月窈窕入曙烟霏微生昔者尚借宅况來
處賓庭金罍縱傾倒碧露還鮮醒若非抱苦節何以偶
惟馨徐觀稚龍出更賦錦苞零
食楊梅薛章憲
南村諸楊傳自古人道卞山勝聚隖吳船已備宿舂糧
盡說道遠且多虎闔閭城中十日留捨得二南東道主
鵓鴣饒舌管隂晴意在布榖宜甘雨物無兩便可奈何
忍見紛紛委泥土荷擔入市走歴碌憔悴滿筐多呰窳
終朝傴僂手自掇尚冀拔十可得五猶勝居家不出門
日日檐頭俱莽鹵醉後還求茗醉君繫船門外垂楊浦
主人好事甘足繭走使山中懸重估倏見堆盤置我前
出自望外喜欲舞属國還憐得乳羝詩人肯信無童羖
省煩不及閔仲叔刻畫從人笑傖父
初食楊梅楊循吉
楊梅本是我家果歸來相對嘆先作往來南北將十年
久不食汝已忘却憶從年小在吳中食已成傷難療藥
年年端午即有之街頭賣新先附郭初間生酸帶青色
次見熟從枝上落吳儂好竒不論錢一味纔逢須倒槖
生時薰蒸喜烈日所怕狂風隂雨虐有紅有白紫者佳
大如弹丸圓可握生芒刺口易破碎到牙甘露先流齶
王船奉貢畫夜走數枚出賜惟臺閣其餘官小那得預
說著江南懷頗惡吳人鹽蜜百計收不知本味終枯涸
肉存液去但有名奪以酸甜無可嚼我今到家又遇夏
正是高林雨方濯滿盤新摘恣狂啖十指染丹如茜著
細思口食亦小事其來乃以微官博使予不有故山歸
安得香鮮列堆錯人生百歲在適意忍口勞勞何足樂
薰楊梅沈周
摘落高林帶雨枝碧烟蒸處紫纍纍肉都不走丸微瘦
津略加乾味轉滋鳥口奪生鮮恐爛龍睛藏熟久還宜
珍飱品作楊家腊報寄須當費我辭
楊梅吳中名品不減閩之荔枝出光福山銅坑第一
聚隖次之人家以此薰之薦客尤妙
枇杷賦薛章憲
皇有嘉實貽于富媼剛勁外挺堅貞内抱實玉顆兮彈
丸葉金刀兮剛卯爾其舒花耀日擢穎凌霜褫素縞被
黃裳剖雉膏截鵝肪薦雕爼侑玉觴摶瑞露咀璚漿陋
道旁之苦李失召南之甘棠故夫千百綴枝十五並蒂
熒熒水蒼纍纍火齊獸有王孫兮朵頤而諦窺鳥有公
子兮駭目而增逝酢失綠橙甘分丹荔皓齒咀兮犀欲
動纖手剥兮蟬自蜕若夫淵材抱恨子京獨嘆冰水晶
熒兮溶煖蔗霜璀錯兮流寒珊瑚木難兮槎牙而麗網
夜光明月兮鑿落而走盤既乃移根上林投種下土琅
玕周廬翡翠當戸列亞夫之棨戟植寄奴之葆羽巴橘
寧論卭蒟奚取沾雨露以濡沃凌雪霜而徑度若夫牡
丹朝酣海棠夜睡卿雲旖旎以零亂緋霞紛紜而剪製
倏忽殞穫須臾淪替借兒女之戲玩發壯夫之深喟豈
若遊龍夭矯修蛇詰屈四時不凋凜貞松之操一朝而
盡笑柔桑之菀匪光榮易歇而德焉二三盖深固難遷
而志則專一樛枝婆娑聳榦兀律謝春紅之灼灼含晩
翠之鬱鬱者歟
枇杷出洞庭山初接則核小再接無核
摘櫻桃賦
蔚含桃之嘉樹兮藹彌望而不極青絲幄兮翠綃羃之
青兮水之碧粲含桃之甘實兮紛磊砢而漈渿紫璚膚
兮青玉蔕日光珠兮火色貝烱纍纍兮丹更圓煥離離
兮蠟作丸素手擎兮銀絲籠丹膚映兮赤瑛盤鳳之啄
兮絳實破鸎之含兮紅豆殘翠筠筐兮野人玻瓈盌兮
大官措大異耳富媼同焉委大順兮樂復樂譏夫君兮
然復然
菱唐東嶼
交遊萍荇似菰蒲懷玉藏珍類隐儒葉底只因頭角露
此生不得老江湖
菱王氏武陵記云兩角曰菱三角四角曰芰其葉似
荇白花赤實其花晝合宵開隨月轉移猶葵之向日
舊說鏡謂之菱花以其面平光影所成又有紅白二
種白者為餽飩菱惟長洲一種出顧邑墓特大而美
謂之顧窑蕩崑山一種如顧窑蕩而味略減謂之婁
縣菱今訛為留遠
芡實楊萬里
江妃有訣煮珍珠菰飰牛酥軟不如手擘鷄腮金五色
盤傾驪頷琲千餘夜光明月供朝嚼水府靈宫恐夕虚
好與藍田餐玉法歸編辟榖赤松書
芡葉似荷而大俗名鷄頭状類鷄首也出吳江者殼
軟色綠味腴出長洲車坊者色黃有粳糯之分
蓴菜
鮫人直下白龍潭剖得龍宫滑碧髯晩起相傳蕊珠闕
夜來失却水晶簾一杯淡煮宜醒酒千里何須更下鹽
可是士衡殺風景却將粘膩比清纖
同前高啟
紫絲浮半滑波上泛秋風憶共香菰薦吳江葉艇中
同前韓奕
采蓴春浦作羹嘗玉滑絲柔帶露香却笑張翰未知味
秋風起後却思鄉
蓴菜出吳江味甘滑四月生葉似鳬葵莖如釵股短
長隨水淺深名絲蓴即張翰所思者
茭白許景迂
翠葉森森劍有稜柔條鬆甚此輕冰江湖若借秋風便
好與蓴鱸伴季鷹
茭白即菰也八九月間生水中味美可啖中心生薹
如小兒臂名茭手或名茭首以根為首也各縣有之
惟吳縣梅灣村一種四月生名呂公茭茭中生米可
作飯即菰米飯也然今未有作飯者
芹高啟
飯煮憶青泥羹炊思碧澗無路獻君門對案成三嘆
芹生春澤中潔白有節其氣芬芳
鱸魚蘇軾
金橙縱使里人知不見鱸魚價自低須是松江烟雨裏
小船燒薤搗香虀
同前楊萬里
鱸出鱸鄉蘆葉前垂虹亭上不論錢買來玉尺如何短
鑄出銀梭直是圓白質黑章三四點細鱗巨口一雙鮮
秋風想見真風味秪是春風己迥然
鱸魚即四腮鱸出吳江長橋南者味美肉緊縷而為
膾經日不變出橋北者三腮味鹹肉慢隋煬帝謂金
虀玉膾東南佳味也
鯉魚張雨
桃花鱖魚世常有蓴菜鱸魚浪得名試喫江南鯉魚尾
侯家無此一杯羹
鯉魚諸魚中惟鯉最壽且大吳人謂其小者曰鯉花
河肫魚梅聖俞
春洲生荻芽春岸飛楊花河肫當是時貴不數魚蝦其
状亦可怪其毒亦莫加忿腹若封豕怒目如吳蛙庖煎
苟失所入嘴為莫邪若此喪軀體何須資齒牙持問南
方人黨護復矜誇皆言美無度誰謂死如麻我語不能
屈自思空咄嗟退之來潮陽始憚食龍蛇子厚居柳州
而甘食蝦蟆二物雖可憎性命無舛差斯味曾不比中
藏禍無涯甚美惡亦稱此言誠可嘉
河肫嘆范成大
鯫生藜莧腸食事一飽足腥腐色所難况乃衷酖毒彭
亨強名魚殺氣孕慘黷既非養生具宜謝砧几酷吳儂
真差事網索不遺育捐生決下筯縮手汗童僕朝來里
中子饞吻不待熟濃睡喚不譍已落新鬼錄百年三寸
咽水陸富殽䔩一物不登爼未負將軍腹為口忘計身
饕死何足哭作俑者誰歟至今走末俗或云先王意除
惡如蓺菽逆梟與毒獍歲歲參幣玉芟夷入薦羞盖欲
殱種族死生有定數短命烏可續適丁是時者未易一
理局黿鼎公子怒羊羹華元衂異味古所珍無事苦畏
縮駢頭証此語戒諭秖取瀆聾盲死不悟明智諒己燭
河肫魚有毒烹調失宜能殺人吴人甚珍之謂其脇
為西施乳
蟹志陸龜蒙
蟹水族之微者其為蟲也有藉見於禮經載於國語揚
雄太玄辭晉春秋勸學等篇考於易象為介類與龜與
鼈剛其外者皆乾之属也周公所謂旁行者歟參于藥
錄食䟽蔓延乎小說其智則未聞也惟左氏紀其為災
子雲譏其躁以為郭索後蚓而已蟹始窟穴於沮洳中
秋冬交必大出江東人云稻之登也率執一穗以朝其
魁然後從其所之早夜觱沸指江而奔漁者緯蕭承其
流而障之曰蟹斷(鍜)斷(短)其江之道焉爾然後扳援越
軼遯而去者十六七既入于江則形質寝大于舊自江復
趨于海如江之狀漁者又斷而求之其越軼遯去者又
加多焉既入於海形質益大海人亦異其稱謂矣嗚呼
執穗而朝其魁不近于義耶捨沮洳而之江海自微而
務著不近於智耶今之學者始得百家小說而不知孟
軻荀楊氏之道或知之又不汲汲于聖人之言求大中
之要何也百家小說沮洳也孟軻荀楊氏聖人之瀆也
六籍者聖人之海也苟不捨沮洳而求瀆由瀆以至于
海是人之智反出于水蟲下能不悲夫吾是以志蟹
蠏寄陸魯望皮日休
紺甲青筐染菭衣島夷初寄北人時離居定有石帆覺
失伴惟應海月知族類分明連瑣蛣形容好箇似蟛蜞
病中無用雙螯處寄與夫君左手持
和陸龜蒙
藥杯應阻蟹螯香却乞江邊採捕郎自是揚雄知郭索
且非何胤敢餦餭骨青猶似含春靄沫白還疑帶海霜
強作南朝風雅客夜來偷醉早梅旁
謝客惠吳蟹宋祁
秋水江南紫蟹生寄來千里佐吳羹楚人故使衷留甲
齊客何妨死願烹下筯未休資快嚼持螯有味散朝酲
定知不作蟛蜞悞曾厠西都博士名
謝吳正仲遺蟹梅堯臣
年年收稻買江蟹二月得從何處來滿腹紅膏肥似髓
貯盤青殼大于杯定知有口能嘘沬休信無腸便畏雷
幸與陸機還往熟每分吳味不嫌猜
寄賈耘老沈偕
黃秔稻熟墜西風肥入江南十月雄横跪蹣珊鉗齒白
圓臍嘘吸斗膏紅虀須園老香研柚羹藉庖娘細劈蔥
分寄横塘溪上客持螯莫放酒杯空
洞庭蟹高似孫
天雨洞庭霜寒驅蠏力忙全然空俗味只是作詩香酒
已方纔熟橙猶未肯黃讓渠茶竈火和月煮滄浪
蟹凡數種出太湖大而色黃殼軟曰湖蟹冬月益肥
美謂之十月雄出吳江汾湖者曰紫須蟹出崐山蔚
洲者曰尉遲蟹又江蟹黃蟹皆出諸品下吳中以稻
秋蟹食既足腹芒朝江為樂蟹采捕於江浦間承峻
流緯蕭以障之名曰蟹斷
蛤蜊梅堯臣
紫綠常為海錯珍吳鄉傳入楚鄉新尊前已奪霜螯味
當日蓴羹枉對人
蛤蜊産於海口紫綠者佳
蟶沈周
海戶求仙食填筐管族繁杴泥深詣窟緣殼暗尋門撱
玉容生摘凝酥怯過燔着薑相打合漬酒與溫存角聳
蠻娃髻纑纏拙婦魂味饕人口腹菑纍爾兒孫比類憐
吹呴含津憶吐呑庭霜委故蜕沙雨沒虚痕薦爽山杯
後休將蠣蛤論
蟶出海邊似蜆而長
襲美以魚箋見寄因謝成篇陸龜蒙
搗成霜粒細鱗鱗知作愁吟幸見分向日乍驚新繭色
臨風時辨白萍文(魚子曰白萍)好將花下承金粉堪送天邊
咏碧雲見倚小窗親襞染畫圖春色寄夫君
奉酬見答魚牋之什皮日休
輕如隐起膩如飴除却鮫工解製稀欲寫恐成河伯詔
試裁疑是水仙衣毫端白獺脂猶溼指下冰蠶子欲飛
若用莫將閒處去好題春思贈江妃
砑花牋李衡
三月江南花滿枝風輕簾幕燕初飛遊人休惜夜秉燭
楊柳隂濃春正歸
其二
崔嵬霜榦欲凌雲俯映寒梢數尺春須信蒼然明信老
坐中客有散花人
牋唐有魚子箋宋顔方叔嘗創製諸色箋有杏紅露
桃紅天水碧俱砑花竹鱗羽山林人物精妙如畫亦
有金縷五色描成者士夫甚珍之范成大云蜀中粉
箋正用吳法元有春膏水玉二箋魫色尤竒又以絸
紙見䗶色兩面光瑩多寫大藏經傳流于世故有宋
箋元箋之稱近年所造者幅小于昔雖便用而無古
法
萬眼羅范成大
龍綜繅冰繭魚文縷玉英雨絲風外皺雲網日邊明叠
暈重重見分光面面呈不深閒裏趣爭識箇中情
琉璃毬
弱骨千絲結輕毬萬錦装彩雲籠月魄寶氣繞星芒檀
點紅嬌小梅粧粉細香等閒三夕看消費一年忙
吳燈兩品最高
鏤冰影裏百千光剪綵毬中一萬窗不是齊人誇管晏
吳中風物竟難雙
老人燈華幼武
熠熠衣冠勝後生青藜入市賀昇平掃除白髮三千丈
透徹丹心一點明側耳笙歌疑有聽凝眸珠翠獨無情
時人莫道風中燭南極星辰自有名
走馬燈周庚
何人刻紙作遊龍尾似流星耳逐風皎皎練光馳隙過
紛紛逸景過羣空溝分楚漢驚圍突陣接燕齊訝火紅
一躍便當三萬里不知局促在環中
鬪雞燈吳寬
坐上初看吐綬紅夜深童子忽開籠羽毛爭訝分明處
烽火都歸踴躍中句到孟韓猶覺晦力如劉項慢爭雄
獨持一炬當尊爼輸與朱翁善折衝
走馬燈
鐵騎交馳映落暉長戈應藉魯陽揮真成烽火連三月
早築金城已四圍矢石聲沉堅莫破旌旂影轉疾如飛
伯仁一炬非相戱信落兵家第二機
燈往時最多范成大詩有琉璃毬萬眼羅二燈為竒
絶他如荷花梔子葡萄鹿犬走馬之狀及擲空有毬
燈滚地有毬燈又有魚魫鐵絲及麥榦為之者一種
名柵子燈在魚行橋盛氏造今不傳即雲南所謂繚
絲燈也近有作羊角燈
酒府五絶白居易
變法
自慚到府來周歲惠愛威稜一事無惟是改張官酒法
漸從濁水作醍醐
招客
日午微風且暮寒春風冷峭雪乾殘碧氊帳下紅爐畔
試為來嘗一盞看
辨味
甘露太甜非正味醴泉雖潔不芳馨杯中此物何人别
柔旨之中有典刑
自勸
憶自饑貧應舉年脱衣典酒出江邊十千一斗猶賒飲
何况官供不着錢
諭妓
燭淚夜粘桃葉袖酒痕香涴石榴裙莫辭辛苦供歡笑
老後思量悔殺君
看壓新醅寄懷襲美陸龜蒙
曉壓糟床漸有聲旋如荒磵野泉清身前古態燻應出
世上愁痕滴合平飲啄斷年同鶴儉風波終日看人爭
尊前若使常能渌兩綬通侯總強名
和韻皮日休
一簀松花細有聲旋將渠盌撇寒清秦吳只恐篘來近
劉項真能釀得平酒德有神多客頌醉鄉無貨沒人爭
五湖烟水郎山月合向尊前問底名
謝姑蘇學士寄木蘭堂官醞梅堯臣
公田五十畝種秫秋未成杯中無濁酒案上惟丹經忽
有洞庭客美傳烏與程言盛木蘭露釀作甕間清木蘭
香未歇玉盎貯華英正值菊初折便來花下傾一飲為
君醉誰能解吾酲吾酲已不解百日毛骨輕
洞庭春色蘇軾
二年洞庭秋香霧長噀手今年洞庭春玉色疑非酒賢
王文字飲醉筆蛟蛇走既醉念君醒遠餉為我壽缾開
香浮座盞凸光照牖方傾安仁醽莫遣公遠嗅要當立
名字未用問升斗應呼釣詩鉤亦號掃愁箒君知葡萄
惡正是嫫母黝須君灔海杯澆我談天口
酒唐有五酘酒宋有木蘭堂洞庭春今其法不傳惟
煮酒以臘月釀貯小瓶旋賣名生泔蒸過泥封為煮
酒可以經歲或入木香荳蔲金橘諸品則各以其類
名之香冽超勝轉販四方謂蘇州酒别有白酒名秋
露白蓮花社茅柴
茶塢皮日休
閒尋堯氏山遂入深深塢種荈已成園栽葭寧記畝石
窪泉似掬岩罅雲如縷好是夏初時白花滿烟雨
和陸龜蒙
茗地曲隈回野行多繚繞向陽就中密背澗差還少遥
盤雲髻慢亂簇香篝小何處好幽期滿岩春露曉
煮茶皮日休
香泉一合乳煎作連珠沸時看蠏目濺乍見魚鱗起聲
疑帶松雨浡恐生烟翠倘把瀝山中必無千日醉
和陸龜蒙
閒來松間坐看煮松上雪時於浪花裏併下藍英末傾
餘精爽健忽似氛埃滅不合别觀書但宜窺玉札
茶出吳縣西山榖雨前采焙極細者販於市爭先騰
價以雨前為貴也昔洞庭出茶嘗入貢水月院茶載
茶經續記
松花餅張雨
怪來粔籹作鵝黃渾是蒼髯九粒香甜味中邊唯食蜜
苦心早晩待休糧仙人騏驥留看取道士嵩陽遠寄將
笑比紅綾春餤巧齒牙根底嚼糖霜
松花餅春夏之交山人取松花調蜜作餅頗為佳勝
僧家尤貴之
油堆吳寬
膩滑津津色未乾聊因佳節助杯盤畫圖莫使依寒具
書信何勞送月圑曾見范公登雜記獨逢吳客勸加餐
當筵一嚼誇甘美老大無成憶膽丸
油堆用粉下酵裹糖製如餅煎食之堆一作䭔
團子
淨淘細碾玉霏霏萬顆完成素手稀鬚上輕圓真易拂
腹中磊磈便堪圍不勞劉裕呼方旋若使陳平食更肥
既飽有人頻咳唾席間往往落珠璣
圑子撚粉為丸范成大詩撚粉圑圓憶二品俱為元
宵節物
徭役
承愛寺院事件自熙寧行保甲罷耆戸長壯丁而法始
變至元祐復耆戸長壯丁猶以保甲而法大變及紹聖
而後以耆戶長壯丁錢盡歸公上而法盡變民避役如
避寇舉世盡然端平既正經界而按籍選差于是因數
都義役之舊一以乾道詔書從事排年任役率田供費
條畫列之規約宸旨丁寧一一具載之曾未二十年更
革幾無復移而受害者大抵如故今摭義役省劄著之
據平江府狀據常熟縣知縣王議申竊惟賦役二事關
於民生利害最大本縣戸版龐亂奸吏縱横官督虚籍
之賦民苦破家之役追惟其弊不忍復言當職自初到
官亟圖所以救之修復經界整比版籍民按寔産受常
賦貧富大小幸就明寔倘不及時圑結義役則作偽詭
寄以自利尚氣者紛糾前功盡廢抑恐後患滋多乃分
委鄉官勸率役産參合都分主客之勢斟酌地理寬窄
之宜量役費之輕重准助田之多寡經始于端平丙申
四月竣事於嘉熙丁酉五月繕寫成帙申府僉印發下
外其間更有數條事體稍重關于義役修廢乞從本府
備省朝札下本縣遵守併札提舉常平使司會施行一
本縣九鄉五十都義役田地共五萬五百二十畝一角
五十八步五尺五寸歲收租米麥共二萬四千九百九
十八石六斗四升一合一勺已隨都分大小分撥與保
正聽其任便收之以助役費有餘不足官司更不復干
預其田並係常平物業不許公私典賣亦不許移易轉
換違者按法坐罪其助田之家將來富者不加增貧者
不許收入仕而免者不給還一諸都舊亦各有役田止
緣役首揜取田租或獻納本縣板帳庫或獻納常平司
旋即鬼名侵佃官司苟目前之微利不暇為赤子深謀
庸錢不除役費日重在板帳庫者二百餘畝在常平司
者見議申乞所有今來見管義田日後並不許奸民獻
納官司亦不當收受一保正長向來充役之費最為浩
輸保長既為産去税存逃亡戶絶等戸代納税租保正
者亦抑之催科例行賠納其他色目尤多如保正則有
科供竹木科取&KR0034;果科買糟酒節序燈油接官器具檢
屍定勘之費保長則有着役召保請結虚限出豁簿書
除夕冬至二節供送吏胥之費加以上落牌頭開拆司
苗税按誅求無藝已一切禁戢蠲免其申本府及諸司
永與蠲除後如吏胥更有纖毫科擾即仰役人與機察
糾率衆戸經縣及經上司理訴一今將各都新排經界
田籍備錄二本印押交付機察謹密收藏每遇人戸典
賣田産並許具狀經縣陳乞送下機察仰置簿打號發
下保正役主内係起催夏税以後入狀者即責付新苗
保長内係新催秋苗以後即責付新除保長令取責契
照及兩家砧基點對保明類申機察類申本縣送鄉戞
局參對官籍移割其詭名寄産者繳回原狀嘉熙元年
八月二日奉聖旨王爚修復經界義役職事修舉與轉
一官並下浙西提舉司平江府常熟縣永遠遵行
宋職田則例(給與文武官飬廉地民佃起粮上自八斗七升下至六斗三合三勺)
宋咸平二年復唐制吏得職田供祭祀六縣通管六萬
六百八十畝有竒租一萬八千二百石有竒知軍府事
八百六十石有通判軍府事(句)僉判(句)教授(句)節推添
差節推(句)察權(句)知錄(句)司理司法司戶監糧科院監
糴納倉監都税監在城税務監贍軍庫監都酒務監比
較務(句)排岸廵司轄司(句)總管(句)路鈴添差路鈴(句)路
分添差路分東南第二正將(句)南一廂官南二廂官北
一廂官北二廂官常平司提榦茶鹽司提榦文臣支鹽
官武臣支鹽官黃姚押袋官江灣押袋官監黃姚鹽場
監江灣鹽場監南倉鹽場各有差知吳縣事三百石知
長洲縣事三百六十石知崑山縣事四百四十石知常
熟縣事六百八十石知吳江縣事三百八十石知嘉定
縣事一百五十石各有竒縣丞主簿尉及廵塘官廵檢
(句)監酒務監税務以下各有差元則平江路達嚕噶齊
總管各一員每員田八頃同知治中府判推官經歴知
事提控案牘照磨承發架閣蒙古教授兩醫學教授錄
事司達嚕噶齊縣尹錄事(句)錄判各有差吳縣長洲二
縣達嚕噶齊縣尹每員職田二頃縣丞縣尉典史廵檢
各有差崑山常熟吳江嘉定四州達嚕噶齊知州每員
職田四頃同知州判提控案牘都目各有差海道都漕
運萬戸府達嚕噶齊正萬戶副萬戶經歴知事照磨檢
校通事驛史鎮撫千尸達嚕噶齊正千尸副千戶止有禄
米無田國初蘇州衛太倉衛指揮僉事亦有撥賜田歲
收米一百六十石今無
寬恤稅糧詔旨
洪武四年中書省宣使張彬賫詔開讀免過秋糧二百
四十二萬六千八百石有竒六年八月奉旨今年三四
月間蘇州各縣小民缺食曾教府縣鄉里接濟我想那
小百姓好生生受原借的糧米不須還官都免了七年
中書省劄付奉旨體知蘇州松江嘉興三府百姓每好
生缺食生受今年夏税合納的絲綿錢麥等物盡行蠲
免恁省家便出牓去教百姓知道有司糧長毋得科擾
按洪武初官田重額止於七斗三升而今民間乃有
一石三斗一石六斗或二石者盖莫知其所始豈所
謂抄沒官田者乎固非定則也且洪武中正耗不過
二百一十四萬然猶屢下寬貸之詔
均徭
廵撫都御史崔恭劄付據長洲縣老人呈先蒙廵撫侍
郎周公念蘇松税糧繁重百姓艱難深惟民情均其徭
役將鄉都通縣排年里長編成定次一應差役每名出銀一
兩輪當一年歇息二年酌量輕重多寡朋合造冊在官
猶如車輪而轉吏無那移之弊民得輕鮮易完至今民
有去思之念後蒙本府知府汪滸編作上中下九則之
法上戸重役中戶中役下戸輕役然其中以病民者有
四九萬人戶付在吏胥之手年月無拘名數不定難以
稽攷易生奸弊一也數年之内消長難期二也年直部
隸兵正副出銀一十二兩尚有往迴使用不計中等之
家卒難收集三也今本縣以從九則之冊點選戸役其
豊盈庫子併各倉斗級俱應於九則册内點選今又著
里長保選非惟重叠錯亂抑且奸弊復生假如本區人
戶王韋關里長保殷寔人戸納花紅價銀二兩九錢則
冊内點出貼隸兵銀四兩上下難以相照重役多端者
四也如蒙允乞照侍郎周公所立法及弔本縣原造文
冊詳看仍舊施行參照所呈有理合行劄付本府轉属
從公查勘計議停當開列前件定奪施行
馬頭利病呈稿
成化十四年廵按劉魁問及馬頭利病有吳縣二十八
都耆民陸伯良具呈竊思洪武年間原是北方土民買
馬當夫後太宗文皇帝憫土民買馬艱難故此聖旨暫
借南方百姓買馬當夫過三年仍著土民買馬替他回
來欽此至今百有餘載因循不曾改正又南方百姓不
習水土不諳馬性多是僱倩土民養馬既費庸直身又
不得歸農况又不才驛官串同南北馬頭故將馬匹空
餓倒死以規買之利以致市鬻兒女破蕩家産莫若照
依欽旨事理仍著土民養馬當夫止令南方百姓買辦
馬價鋪陳等件不拘馬匹高下例以三年五年為限如
馬過期不死亦是本驛官吏畜馬有方即以其價歸之
如不及期亦是本驛官吏人等不行用心或捏病死之
故必先期給與事體既定則土民自然用心養馬無妄
捏倒死之弊南方百姓亦情願辦直以免著役當差之
苦南北皆便又聞前廵撫侍郎周忱設法前項馬價鋪
陳已于秋糧中科取謂之義役米後官府于秋糧中既
徵義役米又取辦馬價寔為重復亦望查考舊案仍於
義役米中或積出餘米内取辦尤為便益等因未得施
行
楊侯清理賦記周倫
國賦莫要於田均賦莫善於井井田之法廢也久矣而
國之用日殷征歛之法横焉溢出雖田之名棼然雜糅
重者曰官田輕者曰民田賦則重輕頓相倍蓰近世仍
之未之裁酌遂為成法務在取盈以足常賦不均之嘆
溢于道路莫之能告也然賦莫重於蘇松崑山又蘇松
之重者民勿能勝弊源益漫宣德間周文襄公忱受命
董其事而撫綏之凡由區以領圖圖以領圩圩以字拆
號以數編賦以則定其冊曰流水圖曰魚鱗以序姓氏
以正封洫於是田有定數賦有常額其間肥瘠高下之
等未遑創議歲久籍殘胥徒倚奸規制紊亂甲乙飛詭宕
懸濫若倒瀾會計不足則加賦於民羨積之餘則歸諸私
槖遂使純良小民賦贏而産薄産去而賦存者訟牘蝟興
逋案山積監司安其常守令制于分豪強沃利訾議沮撓
欲湔滌而一新之難矣同安楊侯逢春尹崑之明年洞惻
民隐核之父老告之明神力主清查之議毅然任之靡
所顧忌令邑民陳表以供役遣蚤夜自厲蒐輯故圖籍
稽之故額索弊端而比之法其自首者聽發匿伏之奸
釐減增之弊一圖籍可憑燦若指掌巧者靡容其喙拙
者獲享其成計其清出之數得米二千九百石有竒雖
不能盡復文襄之舊而今日圖籍真後日之文獻也豈
曰小補之哉或曰若之何而後可以均田均賦以立不
刊之典曰夫田固有高而瘠有下而瘠者亦千百中之
一二也請於上責之良有司有察其瘠之甚者而酌之
而薄其賦於是盡取其餘酌而均之夫疇曰不可侯今
既辟夙駕在道耆民盛信輩攀不可得請紀其績於石
以告來者
吳都文粹續集卷二十七
