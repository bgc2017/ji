吳都文粹續集卷十明錢穀撰
公廨
奏立州治䟽朱瑄
弘治十年巡撫都御史朱瑄奏為立州治以安地方事
其略曰臣惟事有便于民者不嫌于剏改政有益于治
者不憚于更張如太倉設州誠于軍民便利有六如崑
山管轄唐茜涇等處常熟管轄直塘䨇鳳塗松等處嘉
定管轄劉家港等處各離縣遠若干里到太倉各近若
干里若將附近鄉都分割則納粮當差不致遠涉一也
又太鎮二衛本備倭寇而設近年官運俸粮俱往别縣
關支尤為不便萬一寇發城閉何恃以守若立州則粮
積充足有備無患二也又城郭内外軍民雜處大率軍
多刁横欺凌民戶興訟委官不得約會以致監禁日久
若立州則民有宗主而不致受欺軍知畏忌而不敢縱
惡設有詞訟可以旦夕獄成三也又附近人民每將貨
物入城變賣有等光棍用強攙賣尋鬧搶奪以致鄉民
别處市集變賣路遠費多若立州庶免前弊四也又崇
明離蘇州府若千里太倉城若千里其民到府必經太
倉而守禦千戶所又屬鎮海衛轄若立州統領崇明遠
近相制五也衛學軍生例有歲貢三縣民生附近衛學
肄業既無粮廩之資又無歲貢之路科第雖不乏人奈
解額有定不無淹滯以致皓首窮經無由補報若立州
軍民生徒均有廩貢之沾實為後學之幸六也臣愚見
灼知有益乞勅該部查照前後建議施行地方幸甚軍
民幸甚
前存州勘案劉世龍
嘉靖三年巡撫應天等府地方都察院右副都御史吳
廷舉為撤毁添設州治以蘇民困事會同巡撫直隸監
察御史朱實昌案騐前事案仰本府抄回著落當該官
吏即便行同知羅洪載鎮海衛指揮陳岳生前去太倉
州公同太倉鎮海衛掌印軍政指揮太倉知州劉世龍
等召集概州里老并二衛各年高父老暨州學師生到
官將進士屈儒所奏太倉衛官幷同知郭田所議多方
詢訪逐一查勘要見州治應否撤毁民情土俗有無樂
從等因據州學廪膳生員王梁等呈為息羣議以安人
心事切見太倉州地方古昔為婁縣為崑山州東控海
洋原設衛城四險孤危之地三軍無制之區軍人豪強
得以自肆販鹽為盜奸宄百端居民受害及有各縣相
近土豪大戶多與軍衛構黨聲勢相倚欺虐良善事難
枚舉弘治十年間巡撫都御史朱瑄巡歷地方因見太
鎮二衛殊失文武夾持之義以致軍民不便之嗟乃相
地度勢廣詢博採羣議協從廟謨俞允是以割三縣附
近土地人戶并為一州誠千載增建之宜一方維新之
治人人慶幸規模既成民治久安三十年來聲教文物
載之大典版籍輿圖登之天府廟有享壇有祀幽明人
神咸知天下有太倉州為百世不易之定制矣邇年以
來連遭飢荒崑山低鄉尤甚故崑山人戶不察大體蠭
起妄議以為膏土割分于州而無復仰頼于東南高鄉
此乃一時不揣其本之論况今州治不過割三縣沿海
之地一百餘里如崑山一縣尚有腹内膏土五百餘里
縣大州小識者以為割分不均何獨進士屈儒反言州
有不利于縣且曰太倉之民不可問太倉生員不可問
何其說之卑且陋哉芻蕘之言聖人不棄范文正公為
秀才時即有志于天下事何謂生員不可問也前任知
州等官因見民貧役煩將寄莊軍戶一概照田編當粮
長似此軍豪結構民間狡黠之徒造捏妖妄不便之說
動摇民業煽惑人心昔人剏立之初意謂三縣人民縣
治遠隔往來未便州立則道路適均此一便也今之說
者因道路適均之言無隙可議乃託軍民混處借貸不
便為辭此何涉于道路之便與不便耶昔謂二衛官軍
俸粮在于各處關支䟦涉不便州立則粮儲充足有備
無患此二便也今之說者以謂不蒙會計存留本州仍
舊撥派各縣殊不知會計撥派係干上司坐散下州非
有司可得而專况今上司體訪二衛軍粮俱被官豪勢
要積年弊串關支貧軍顆粒不得似此不行即派官軍
自謀不臧何咎于州耶自今以後官軍粮俸得蒙上司
撥派本州支給則粮長無轉輸之勞而官軍有坐享之
休軍民兩利羣議息矣昔謂太倉軍民雜處軍刁横而
民善良興訟害民委官約問經年不得歸結立州則民
有宗主約問可以旦夕成獄此三便也今之說者以為
軍民同一詞訟有司並不移文徑自拘問不便于事殊
不知軍未必皆横惡民未必皆良善同詞合拘事無回
護問無冤枉何不便于事乎昔謂三縣民人負貨入城
變賣官軍攙賣用強搶奪州立則州官自有禁令此四
便也今之說者竟以軍衛搶奪為諱專以民快生事為
言殊不知強軍豪舍搶奪之事前此常有由於無所畏
立州初議故有此言立州之後鄉民入市民快生事嗁
嚇間亦有之然有司知而不治豈其情耶昔謂崇明縣
與蘇州府杳隔三百餘里至府必由太倉經過立州統
治則遠近相安上下相制有便于民者五也今見立州
之後崇明人戸多有徙居本州地方生理其崇明本土
之人亦各安業但各沙頑民凴險為盜習染既久一時
難免今之說者以為添設州治民窮為盜大禍屢延殊
不知州治未立之先若劉通金璠楊企等悉皆大盜抑
豈立州以致之邪昔謂衛學奏准許令附郭子弟附學
無廩禄又無歲貢州一立而均有廩祿之沾乃為後學
之幸有便于民者六也今之生徒作養州學濟濟甚盛
武軍民生後先而躋膴仕者繩繩不絶不特廩貢均沾
而巳今之說者以為州治雖立其民間子弟皆有故邑
之想而武職子弟並無陶成之益謬亂造言一至此哉
夫前人建立之初意酌量精審寔以便民為心今以差
役煩難供億葺費為不便是乃緦小功而不著三年之
察者豈真便之于前而不便于後便之于縣而不便于
州邪天下大事當覈寔于大體審幾于大勢不當聽之
于細言拘之于末務伏乞以公天下之心持天下之法
正大議以定民心存大體以安民業則一方生民不勝
慶幸矣參照呈揭州衛軍民各執一偏之說審其利害
宜合衆論之公太倉之地屏蔽東南襟喉大海當今備
倭之重鎮昔時海運之故道也國初開設二衛所以捍
禦一方先年建立一州正欲犬牙相制乃前人思患預
防之遠識而居重馭輕之微意故建州之後居常無事
則州有譏察之任而販鹽下海之奸隂有所警盜賊生
發則州有擒獲之功而鼠竊狗偷之輩不致横行若一旦
撤毁則彼海洋巨浸之區東南要害之處萬一寇盜滋
蔓倭夷窺伺則其所費有不止于今日之所省者矣他
日之患誰任其咎職等博採羣言揆度事理盖進士屈
儒所奏固其節費愛民之心不為無見而生員王梁之
論尤為有據且僉謂備倭禦盜之地難以輕毁與其去
之為便不若存之為愈緣以承委會勘事理未敢擅便
今將會勘過緣由行關煩轉逹鈞裁施行
後存州呈議王梁
梁呈為乞定大議以垂永遠事嘉靖三年巡撫都御史
吳廷舉會同巡按御史朱實昌為屈儒所奏撤毁添設
州治以蘇民困事備行同知羅洪載指揮陳岳生前去
本州公同太倉鎮海二衛知州劉世龍等召集概州里
老州學師生人等逐一查勘明白巡撫衙門參照呈揭
見得太倉地方屏蔽東南襟喉大海備倭禦盜之地難
以輕毁去後已經三年蒙巡撫都御史陳鳳梧案騐准
戸部移咨所聞勘得太倉地方寇盜出沒之地三吳要
害之區軍民兩便事勢萬全吏習民安已三十年于兹
而太僕寺寺丞姚奎復有此奏擬合再行勘處等因蒙
本府知府李顯按臨取具師生呈揭照得本學先因屈
儒所奏已經詳與論辨今姚奎仍奏前事請以事勢之
大者言之太倉之地保障東南一方重鎮誠海洋之襟
喉江湖之門戶每歲南風至豫備倭舶之來各沙頑民
恃險屢肆猖獗之勢且兹地煑海為鹽鹽徒盜賊不時
竊發長艘巨艦西至黃山直出荆楚北循狼山徑抵直
沽南從寶山餘杭可通閩廣東則三日夜可上沙門高
麗諸地出入無定哨聚無常獨不觀唐之黃巢元之張
士誠皆起自鹽徒為禍不可勝言今有州治無事則譏
察之任預備之策在州也有事則應調之兵擒獲之略
在州也州可妄舉而輕毁之乎次以事體之先者言之
兹土文教始于周文襄公建立衛學一時詩書絃誦達
于里巷秀民俊士相繼而登顯要然猛悍擊搏之徒未
免雜馳于儒冠博帶之中立州之後軍職子弟皆知習
尚禮讓勤事文學昔日臂鷹走犬之風踴躍格鬭之氣
一旦頓除比來三次武舉中式三人實為江南諸州之
冠州之有功于衛多矣又可妄議而輕毁之乎今姚奎
所奏有云弘治十年巡撫朱瑄奏立之後人民自此而
困徭役自此而繁百姓自此而逃亡土地自此而荒蕪
稅粮飛詭牽制自此累歲不能清楚梁竊考見巡撫王
恕朱瑄德望過人智識遠大慮周民物事中機宜是以
先後皆有論列而州乃建于孝皇聖明之朝誠百世不
易之制三十年來士民感仰二公皆入名宦祠中與周
文襄公同享血食後學淺見烏可輕議所謂民困役繁
不在于州之立而在于官之得人與否也百姓逃亡土
地荒蕪間有于水旱凶歉之歲今則人戶如故田土如
故也所謂稅粮不能清楚殊不知黃册造報已經三次
何不清楚之有所云東連嘉定西接常熟雞犬相聞無
廣谷大川之限州治不必建立殊不知本州去嘉定有
婁江之隔去常熟有七浦白茆巴城諸湖之隔皆大川
廣谷杳茫遠阻謂之雞犬相聞可乎有云添出一番冗
食官員尤為無見立州以來歷任知州未易悉舉如李
端之剛正瞿敬之仁厚劉世龍之端簡今陳璜之豈弟
惠澤下施百姓受福多矣又何虎狼吏胥之有哉有云
添出一番解戶粮里徭役然富家巨室在州當此戶役
在縣亦當此戶役也謂之添出一番可乎所謂三縣額
設差科一應如故殊不知割去一畝田地減去一畝差
科安得謂之如故乎又云費用之倍出錢粮之難查供
應廩祿之費以致民困財匱百姓逃亡土地荒蕪税粮
欠缺今三十年來乞杳百姓逃亡幾何土地荒蕪幾何
税粮迄今欠缺幾何及其先後援引事類皆𤨏屑鄙陋
之言非識大體之論未必皆實也有云劉元兆連名具
呈廢州巡撫衙門案卷具在今則案卷並無劉元兆名
目又云蘇州即舊日之蘇州何昔日戶口之繁而今日
之逃亡四散乎識者見此莫不大相駭笑未嘗見一州
之立而致一府七縣之困窮也使三十年來如此則地
方皆為鬼魅之區矣又云准行革州士民聞之歡聲動
地如獲更生中止則士民流涕父老追論立州之誤涕
泗沾裳梁等生長此土未聞其歡聲若此亦未見其
流涕若此姚奎家居百里之外何由而聞見若此如其
情實可痛何本州士民曾無一人倡說具奏又云國初
至弘治年間未嘗有海寇之犯境殊不知成化先後年
間海賊金璠劉通等在海聚衆行刦兇焰甚熾巡撫都
御史劉孜&KR0757;江白昂按臨督剿又云立州之後海寇施
鈕作亂直抵太倉北門放火刦掠燒毁居民房屋一空
臣所目擊梁生長此土寔見當時施鈕作亂隨潮進港
至西門止燒沙船二隻並無刦掠燒毁居民房屋一空
之說設或有此則州衛官兵失守之罪豈容逃乎謂之
臣所目擊則又梁等所不知矣觀于此言則先後反覆
之論奏果為觸目時艱而痛心切骨如此乎抑亦别有
意乎嗚呼處天下萬世之事當公天下萬世之心少有
一毫私意存乎其間實所以欺朝廷欺天下萬世之人
也梁不佞敢言幸賜果納
新建太倉州碑記略桑悦
凡事天蟄其機而人啟之天無為而無不為人為而實
無為事之順天猶納履赤趾畀裘粟肌騁途之夷應以
車輿人心恬愉悠久永宜設若違天而行強以智力為
之在人為贅疣在木為寄生人欲去之惟恐不速果能
堅凝于無期邪天機之人成之人之所為即天之為故
曰天無不為而人無為天人合一之道也太倉一名東
倉在元時宣慰朱清張瑄于此開剏海運市民漕戶雲
集霧滃烟火數里久而外夷珍貨棋置戶滿萬室延祐
元年遂徙崑山州治于此十有六年張士誠據吳始築
城鑿池以禦海寇州治復移崑山我朝吳元年始立太
倉衛洪武十有二年分衛鎮海並治一城衆議以城内
外兵民糅居歲久脆勍莫埒當設鐍鍵以為之防又兵
累歲荷戈時屢乏餫或有庚癸之呼且崑山之東陲常
熟之南維嘉定之北隅去邑稍遠艱于追呼合三為一
并以崇明為屬足為大州安民足兵計必出此弘治十
年巡撫右副都御史朱公瑄遂以立州事奏聞上曰俞
朝議僉曰立州非艱而成州維艱易之在人兹州之立
頼有新蔡曹公鳳為才御史出守于蘇湖廣棗陽李侯
端登甲科官六察平生勁氣直節聞于遐邇因忤權貴
久屈下僚遂擢侯為州守侯至若門堂庫獄廨宇學校
橋梁壇壝公寓整造無遺著為成法足以垂示方來當
有紀述求予文勒石以垂永久予聞當國初時有望氣
者云此州當復興鄉宦高君宗本陸君容皆作詩歌以
紀其實不可誣也然則上天立州之意巳久天何言哉
以氣代言而已矣侯今一新州治非成天意歟人心所
在天亦隨之立州之後黃童白叟穰穰熙熙凡所便益
咸以為晩天心人心并侯之心混而為一共成是州其
果偶然者耶使侯為政不能安集三邑之民一興懷舊
之心則州猶未新也新州云乎哉雖然新之與舊相為
循環千古在前萬古在後兹州之新為後之舊苟繼侯
為政者能鼓舞作興新民之德又興廢舉墮不替舊規
益光前烈則州可常新也是非侯之所以望于後之同
志者歟
州治之建自成化十五年廵撫王恕創議至弘治十
年廵撫朱瑄始成嘉靖間常熟寺丞姚奎崑山進士
屈儒各具奏乞毁州治春坊庶子方鵬上書撫按言
設州有九害時廵撫李充嗣勘覆則知府胡纘宗同
知郭田知州劉世龍據州學生王梁等議立州利民
六事皆謂毁之不便至巡撫吳廷舉巡按朱實昌覆
奏始定後給事中朱隆禧奏革州治奉旨不必革
太倉衛治修復記略陸容
天兵平偽吳首建此衛為保障計急先務也衛之規制
盖仍州而一新之閱歲百餘舊制蕩然正統丁卯指揮
使汪侯鼎修建一二成化丁亥指揮使張侯羽復加修
建至歲壬寅指揮使張侯漢汪侯澄僉事郭侯煒白之
上官大為葺治于是一衛之舊規以復而偉觀具矣予
嘗愛佛老之徒其于所謂寺觀者上無所督下無所利然
前作後述歷久繕完彼豈為身後謀哉其心以為不若
是則無以重其道盡其分也國家之待武臣世官世祿
與國休戚凡有官者苟能勞其心而事其事殆貽孫燕
子計耳顧獨致美私居而使公宇不治曾佛老之徒之
不若也何不思之甚邪今澄鼎之孫也漢羽之子也前
作後述弈世則效則何利之不興何廢之不舉豈直官
宇不治之足慮哉衛本崑山州治固矣有以為左丞朱
清第者有以為水軍都萬戶府者何居盖嘗攷之矣州
治即清廢第為之水軍府之設亦常寓此而尋改今衛
特云州治者舉其要也
太倉衛修造公署記略龔弘
太倉衛公署即元崑山州治之故而新之既久就敝而
屬司之署尤甚焉嘉靖乙酉夏五月侍御高安朱公實
昌以巡按至揮使傅侯勲合僚屬請捐俸鈔之在有司
者以充厥費公韙之移文蘇郡調度惟勤秋八月會少
宰泰和陳公拜巡撫之命于南衛以狀聞公特許可而
復嚴教誡于是太守胡侯纘宗承之以區畫判府蔣君
文奎太倉州守劉君世龍承之以平價郡丞周君仲仁
承之以聚財節推左君季賢承之以給餉衆工偕作用
殫材良巍巍翼翼氣象宏遠始于是歲冬十月甲午迄
明年夏五月甲子凡用夫役若干糜金錢若干各有竒
乃者揮使請記其事以勒諸石嗚呼斯舉也都憲公與
侍御之知大矣太守與百執事見義有勇諸武弁能勉
于辭祿與諸董工捐俸官限于碑制未遑表著者亦當
别繫之
太倉衛指揮使司吳元年立在鎮民橋西南基即元
崑山州治隸南京中府始設十千戶所統軍萬一千
二百人洪武四年并為右左中前後五千戶所有經
歷鎮撫二司領吳淞江守禦千戶所
重修鎮海衛治記略葉盛
鎮海衛在崑山之東倉崑山舊無衛國初以其地瀕海
自方寇後抄掠之患不息特設鎮海太倉二軍衛禦之
鎮海衛治城中東偏治事之堂廳屋廨宇規制悉出開
剏之日無不如法而歷年既久亦漸敝矣正統中衛指
揮使武侯政始蒞事即合諸僚寀之議與其屬約曰衛
兹不治吾奚得而怠然有司繁且遠民力既竭且重其
時毋勞民毋煩有司相宜積力加之以勤勵吾與若事
也由是工以防戍之休閒者材合有司之助相者有過
之請贖者食以捐俸濟以羨餘獻藝效勞程督不愆期
始于某年月日訖工于某年月日輪奐一新盡復舊規
盖為楹若干工費若干并協力畢事姓氏名用具刻于
碑隂使後來者有攷焉
鎮海衛指揮使司洪武十二年分太倉衛官軍之半
以立在武陵橋西北基即元之市舶提舉司統左右
中前後五千戶所有經歷鎮撫二司領崇明守禦干
戶所
兵備道勅諭(嘉靖十四年)
皇帝勅曰蘇松常鎮四府係南畿重地國家財賦取給
于此往年因盜賊生發貽患地方特設專官整飭兵備
今特命爾專在太倉州駐劄往來四府沿江沿海一帶
地方督同軍衛有司掌印捕盜官員操練官軍揀選民
快修濬城池演習水戰緝捕盜賊巡捉私鹽聽理詞訟
兼提督各衛所屯田子粒務令以時耕種依期徵納禁
革奸弊官吏旗軍人等敢有越占科歛剝削軍士及侵
占屯田包攬拖欠屯種者依法究治其各府水利督令
有司官吏設法整理湖蕩河港淤塞淺狹者即為䟽濬
閘埧隄防圩岸及禦潮海塘坍塌損壊者即為修築不
許豪強之徒侵占毁壊違者一體究治仍聽巡撫官節
制捕盜事情有應與總督備倭官員計議者計議停當
而行各該所屬官員有廉能幹濟者具奏旌奬貪殘不
職六品以下徑自拿問五品以上并軍職參奏處治爾
為憲臣受兹委任須盡心竭力正巳率下務使武備修
明賊盜屏息水利興舉屯粮充足斯稱任使如或仍前
專事逢迎奔疲道路因循苟且虛應故事責有所歸爾
其慎之慎之故勅
兵偹道在州治東南成化弘治官雖設而未有專治
正德七年御史王某始請建立以按察副使謝琛領勅
專理刑名兵備九年都御史王某具奏裁革嘉靖間巡
撫吳廷舉給事中曹槐御史王某相繼奏復俱不得
請十四年給事中朱隆禧復請建至是以按察副使
李士允領勅至列銜浙江今更山東其巡視之地則
蘇松常鎮四府蘇州太倉鎮海金山鎮江新安宣州
七衛其所理則刑名水利捕盜屯田十五年李士允
于本道建牌坊二東曰澄清西曰振肅
遷建崇明州記巴延特穆爾
天下之事有緩急之殊審事勢而度權宜凡切于民生
關于利害者皆為急務也庸可緩哉崇明州俗尚簡樸
無澆競之風素稱易治以沙滷流移逼于州址久而弗
遷民寔病焉至正辛卯春達嚕噶齊巴哩雅公蒞事之
初顧瞻公署民居日就傾圯慨然嘆曰明詔以安民任
守臣不能與民遷利避害坐視淪溺咎將安歸乃謀諸
知州程世昌同知土額森布哈即州北十五里高阜之
基慨然有樂遷之志卜既得吉首捐已俸募民力鳩工
市材撤朽益堅分任有役督責有規而民之趨事赴工
罔敢或怠經始于壬辰閏三月告成于是年冬十月廳
堂幕廡輪奐鼎新麗譙儀門恢宏舊規捕司庫廪完美
有條至于遷其廟祀浚築河堤營樹坊舍鎮守府司功
業之有成不一書而足此非切于民生有關于利害者
而可緩乎盖嘗聞之民心難于謀始而可與樂成昔州
之未遷也洪濤駭浪激之而民物日加殷阜焉是皆州
候心乎愛民故能剏基業垂久安為斯民者可不知報
所自乎傳曰君子學道則愛人小人學道則易使也是
州雖僻居海隅鄉校書堂未嘗廢弛吾州之人盍體侯
愛民之心薰陶講學益遷于善以禮義立身以忠孝立
節庶幾無負于候作新之美意顧不韙歟余承乏牧贊
是州鄉之士民以記為請義不獲辭故書此以為來者
勸云至正十三年癸巳十二月賜進士出身承務郎揚
州路同知崇明州事巴延特穆爾撰
更建崇明州記蔡景行
皇元慎選守令分治海隅職專而任重事有利害令舉
而行重邦本也善為政者審其勢而度其宜則民不勞
事不煩而易底于成此崇明州之所以遷而其理之所
當重建也崇明為維揚屬州斥鹵衍沃中海而居非舟
楫不能至州之境日為風濤蕩擊浸及治所且歲久署
宇卑陋有司視若傳舍秩滿即引去忽焉不加喜戚于
其心至正十一年達嚕噶齊巴哩雅侯始至歎曰吾奉
天子命來守是邦民之休戚繫于上吾民兢惕既無以
奠厥攸居而署宇復若是是皆事所當先者焉可委其
責于後人而弗之察也于是周爰咨度得地于州之北
十五里曰東沙去海稍遠遂遷焉侯首捐已俸為之倡
而知州程侯同知州事王侯用襄其議俾州吏錢寔施
思敬魏德新董其役州之人士聞而樂相者奔走恐後
掄材庀工其制尤宏于舊工興于十二年之三月落成
于明年二月黃堂重嚴門廡輝映幕廳吏舍譙樓庫庾
靡不完好環州有垣環垣有濠周衛緻密經畫殊至侯
復念朝廷以六事責備守令而教為之首乃先剏孔子
廟大闡學宮仍增廩給之粮若干石以為士養師徒絃
誦洋洋盈耳思有以振起次及祀典之神食于其土者
咸新廟以祀至若軍校萬夫長府率皆宏敞雄偉式稱
演武之所工畢其耄倪雜然而至舉欣欣相告曰吾儕
小人不意今日復見是州之鉅麗如此實有以聳吾民
之視瞻也不可以不記遂䟽其本末介州士董仁禮來
諗記于予時予職教崑庠而婁江與崇明相望僅百里
間每獲聞巴哩雅侯為政之善民之頌之若出一口嘗
欲一艤舟東沙造觀新州以挹其土風之美繫官于兹
願莫能遂乃今庶托文字載名其間抑何幸焉嗟乎民
不可慮始而可與樂成事特易于因循而難于首剏是
州之民始亦懼其役繁將無以致其力終則樂其功成
而為無窮之利非侯之力足以任重才足以立功能若
是乎雖然為政之道豈徒奉法制宣禁令而巳若侯者
誠為民之司牧能為之深謀遠慮審其勢權其宜而民
賴以寧者也後之來者樂署居之廣而思剏始之不易
專心一力無曠厥職以侯之心為心則崇明之民庶相
安于悠久矣前年海寇犯境侯親率義兵奮矢石扼其
要衝而力攻之海寇由是遁去侯之可書不一而足兹
姑述其設施之次第刻之樂石以慰邦人之思去而不
忘耳侯以長才早備宿衛由雲南討賊崇勲擢太府監
勾管願終外艱服闋授平江路總管府判官今為州云
平江路崑山州儒學教授蔡景行撰
崇明州唐武德間于西州置崇明鎮屬通州海門縣
宋名天賜鹽場提督廳元至元中升為州隸揚州路
越七十年為潮汐衝齧弗克居達嚕噶齊巴哩雅等
徙于州北一十五里國朝洪武二年改為縣八年以
去揚州遠甚改隸蘇州其南復為海潮堋逼永樂十
八年知縣高居正王瑛指揮使江麟度地于城北十
里許地名秦家符遷之
重建永豐倉記陳鑑
永豐之為倉奠于閶闔門内所以偫長洲吳縣吳江崑
山常熟五縣歲入之賦而凡文武之士官于兹與夫介
胄胥史之徒之在官者咸仰給焉倉址既隘浸弗能容
屋久滋敝其何能偫前郡守林侯一鶚嘗欲闢而新之
遽以節憲蒞江右乃止貳守王君仲顯盧君廷敬與二
三僚友合辭請于上詔下都憲劉公顯孜遂以委之今
郡守邢侯克寬經營量度布位定方縣木置𣙗條列咸
具舊有許溪倉隘其坤維徙而稍西地形乃方于是乎
羣工子來五材就飭授之成筭無愆指畫弗為過侈以
傷難勿為苟成以傷易朴素堅好實惟永圖倉之為屋
凡十有一聯三峙其北聯為間凡十有三峙東西者其
聯與間之數皆如北二峙其南其為間則視北為贏其
二聯為厫者三厫之為屋或四或五不一其數聯又别
為小樓五小樓于屋極䟽其櫺以泄米之氣屋下地衡
布以巨杉而閣以甓乃藉以厚版以□地之濕通為屋
以間計者百四十有七以厫計者三十有三以千字文
第厫之名天尊而北中據以專其一一竒數也地卑而
南分據以擅其兩兩偶數也天地定位于是自北而南
復轉而北而東而西既而復東仍轉而西至于陽字而
極為厫貯米以斛計者多或至萬五六干少亦不下萬
二三千通可貯四十餘萬歲費若干屋其所積可至七
八年雖有凶荒之歲民可無菜色也北之左隙高揭一
樓以司更鼓而守者知警焉繚以周垣守以重門以司
出入而主者得以防範焉中為砥道抵倉之半則有廳事
三楹司出納者得以蒞事焉此特取其少蔽風日故仍
舊館而巳中門之外左為神祠以棲司倉之神右為寮
屋以舍庾官之屬倉中之地空曠平衍可晒可晾可委
可積收入之頃民尤便焉經始于天順甲申冬十有一
月落成于成化丙戍春閏月工既訖功邢侯授簡俾記
其成嗚呼天下之事憚其難則慮事機之失忽其易則
非經久之圖惟勿難其難則無棄事勿易其易則無苟
成兹永豐倉之為役亦大矣大必難難斯憚矣憚則弗
為而止爾苟或易而忽焉忽則苟苟則易敝易敝則弗
若弗為之愈也初邢侯之為是也忽罹歉歲人曰可以
止矣侯曰吾豈無所用情于斯民者哉亦計之審矣先
正范文正公救荒之策政欲貧民仰給于公耳且今之
役皆公帑之餘不敢傷民之財竭民之力以糜民之骨
月也彼無賴之徒皆得餬口公家不至為溝中之瘠顧
不可乎既而民不知勞公無所擾而事隱然以辨覆瓦
甃甓堅緻完美不為苟作凡所宬貯無久儲速腐之患
而公私遠近罔不隠受其賜者矣論者于是始服其雅
量之不可及也侯來吳二年小大之政罔不咸宜乃今
歲大歉民心皇皇弗忍釋而他去者以所頼有怙恃也
詢諸父老皆謂自我朝置守以來未嘗有然即斯倉一
事己足以例其餘况大者乎予故詳著于篇庶幾來者
因此以識彼且時其修葺謹其出納相與保之以無墮
其成亦可無媿乎侯之用心也夫若侯所過而入民之
深者則有甘棠之思在予奚容喙侯名宥克寬其字東
廣之文昌仕族子予同榜進士為明執法知台州府轉
吾蘇云
永豐倉在閶門内即元舊址四面皆水知府邢宥重
建厫屋九連共一百十七間各縣粮自起運之餘悉
併偫于此凡蘇州衛官軍俸粮及各項公用俱支給
于此
吳縣修和豐倉記王鏊
近世為政者率重改作雖然政有隳壊將坐視其墜乎
有垢弊將坐視其棼乎固有所不能也不能則將起其
墜理其棼改其舊而新是圖圖之道有二一曰因天二
曰因人因天莫若乎循其迹因人莫善乎順其心今天
下財賦大半出于東南蘇郡居十之七八吳為縣居郡
之二三焉其歲貢京師者為石至八萬四百留縣者一
萬六百轉輸淮揚鳳及兌軍者又三萬九千三百夏稅
三千四百有竒又有所謂加耗者不在是數而皆于和
豐焉是儲倉剏于正統己巳巡撫周文襄公之為也迄
今盖五十六年矣弘治壬戌遼陽孫侯伯堅來知縣事
政治敷宣奸宄屏息侯憫吳民之&KR0629;也顧未嘗有所興
作甲子二月和豐之月字厫灾民未遽怪也三月張字
厫又灾五月視事之堂又灾人情大駭侯獨晏然曰吾
知之矣其欲吾之重新焉耳乃命撤汚扶傾鳩工庀材
二厫重新堂寢具完非侈非陋經始于五月日至十月
日僝功焉非所謂因天而循其迹者乎問材焉取不戒
是懲問功焉出不毛是罰非所謂因人而順其心者乎
因天之迹則民不怨因民之心則役不勞孫侯可謂善
為政也于是吳民相率求予記其成以彰侯之美盖是
堂之作有三民財之斂也于斯民財之散也于斯其訟
之聽也于斯斂之貴平毋徒取其嬴也散之貴周毋徒
取其嗇也聽之貴公且明毋徒取其速也是政之大者
也吾故為記之于壁以規于來者
和豐倉在胥門内周圍一百五十畝有三門厫屋三
十六連共四百三十二間弘治十六年連灾焚厫屋
三連及廳事知縣孫磐繕完
濟農倉記王直
君子之為政也既有以養其民矣則必思建長久之利
使得其養于無窮盖仁之所施不可以有間也蘇州濟
農倉所謂建久長之利而思養其民于無窮者乎蘇之
田賦視天下諸郡為最重而松江常州次焉然豈獨地
之腴哉要皆以農力致之其賦既重而又困于有力之
豪于是農始敝矣盖其用力勞而家則貧耕耘之際非
有養不能也故必舉債于富家而倍納其息幸而有收
私債先迫取足而後及官租農之得食者盖鮮矣則又
假貸以為生卒至于傾産業鬻男女由是往往棄耒耜
為游手末作田利減租賦虧矣宣德三年太守况侯始
至問民疾苦而深以為憂會行在工部侍郎周公奉命
巡撫至蘇州况侯白其事惻然思有以濟之而公廩無
厚儲志勿克就七年之秋蘇及松江常州皆稔周公方
謀預備適朝廷命下許以官鈔平糴及勸借儲備以待
賑恤乃與况侯及松江太守趙侯豫常州太守莫侯愚
協謀而力行之蘇州得米二十九萬石分貯于六縣名
其倉曰濟農倉盖曰農者天下之本是倉專為賑農設
也明年江南夏旱米價翔貴有詔令賑恤而蘇州飢
民四十餘萬戶凡一百三十餘萬口盡發所儲不足贍
田里多餒殍者周公復思廣為之備先是各府秋粮當
輸者粮長里胥皆厚取于民而不即輸于官逋負者累
歲公欲盡革其弊以惠民是年立法于水次置場擇人
總收而發運焉細民逕自送場不入里胥之手視舊所
納減三之一而三府當運粮一百萬石貯南京倉以為
北京軍職月俸計其耗費每用六斗致一石公曰彼能
于南京受俸獨不可于此受乎若請于此給之既免勞
民且省耗費米六十萬石以入濟農倉民無患矣衆皆
難之而况侯以為善力贊其決請于朝廷從之而蘇州
省米四十餘萬石益以各場積貯之贏及前所儲凡六
十九萬石有竒公曰是不獨濟農飢凡粮之遠運有所
失及欠負者亦于此取借賠納秋成止如數還官若民
夫修圩岸濬河道有乏食者皆計口給之如是則免舉
債以利兼併之家農民無失所者田畝治賦稅足矣是
冬朝京師以其事咨戶部具以聞上然其計于是下蘇
州充廣六縣之倉以貯焉擇縣官之廉公有威與民之
賢者掌其帳籍司其出納每以春夏之交散之先下戸
次中戸斂則必于冬而足凡其條約皆公所定畫俾之
遵守又令各倉皆置城隍神祠以儆其人之或怠惰而
萌盜心者宣德九年江南又大旱蘇州大發濟農之米
以賑貸而民不知飢皆大喜相率詣况侯請日朝廷矜
念吾民輟左右大臣以撫我思凡所以安養之術盖用
心至矣而又得我公協比以成之往者歲豐民猶有窘
于衣食迫于債負不能保其妻子者今遇凶歉乃得安
生業完骨肉此天子之仁巡撫大臣之惠我公贊襄之
力也今濟農倉誠善矣然巡撫大臣有時而還朝我公
亦有時而去良法美意懼其久而壊也則民何頼焉願
刻石以示後人俾善繼之永勿壊况侯然之屬前史官
郡人張洪䟽其始末因醫官盛文剛來北京以書請予
記予觀成周之制縣都皆有委積以備凶年隋唐社倉
盖本諸此我太祖高皇帝嘗出儲幣惠天下耆老俾積
榖以濟民亦成周聖人之意也歷歲積久其弊滋甚至
于無所質究有司亦不之問而豪右兼并之家盖無處
無之則天下之民受其弊也多矣豈獨蘇州哉今蘇人
得我周公以沈毅閎達之資推行天子恤民之仁况侯
以闓敏勤慎佐之收其枉費以施實惠而民免于餒殍
之患豈非幸哉後之君子因其舊而維持之使上之仁
被于無窮而是邦永有頼焉豈持其民之幸乃二君子
之欲也故為之記使刻寘六縣之倉以告來者若其為
屋若干楹所儲米若干石典守者之名氏與其條約之
詳則列之碑隂而諸縣皆載焉使互有攷也獨崇明縣
在海中未及建置遇歉歲則于長洲縣倉發米一萬石
往賑焉其為惠亦遍矣周公名忱字恂如吉安吉水人
况侯名鍾字伯律南昌靖安人其歷官行事之善當别
有紀載之者此不著
濟農倉在婁門内東城下宣德間侍郎周忱建厫四
連共五十四間
常熟縣濟農倉記張洪
理財正辭孔聖之心見于易預防患難周公之志形于
詩道雖極隆時雖極治亦必以財為養民之本理財之
道備然後防患之慮周故堯湯之世水旱不能為凶荒
也欽惟太祖高皇帝臨御萬方修復古聖王之道樂歲
粒米狼戾則斂而藏諸民間凶歲民食不足則發以賑
之行之既久下民弗虔名存寔廢聖天子萬幾之暇惕
然念之乃于宣德五年分命六卿巡撫天下郡縣爰是
工部右侍郎廬陵周公來旬來宣以惠南國巡歷江南
諸郡惟蘇松常之賦比他郡相為倍蓰壤地不過二千
里而京師百萬之衆待之以供物産人力宜其竭矣當
春夏之交農民竭力畎畝而饘粥不繼未免出加倍之
息資之富人富人與之若投餌穀始登場則勾取其子
本以僅存之餘供倍蓰之賦不足又舉而償之是以常
賦未充甑釜己無烟矣公深悼之達旦不寐思所以援
之之策七年秋會詔旨以庫藏之儲平糴又勸富人之
粟以待凶荒公與蘇州府太守况公同心同力以全活
窮民為己任出庫儲糴米三萬石勸借富人九萬石撙
節漕運浮費五萬石搜剔豪右侵占絶戶田租一十二
萬石通二十九萬石分貯六縣每縣置倉六十間常熟
貯米五萬餘石增置倉四十間共百間總曰濟農倉盖
農為天下本况蘇松之農又為京邑之本之所在哉明
年夏江南大旱民無食輟耕行斃公發濟農米賑之困
瘁者生氣出死力以挽桔橰轉川澤之流代為霖雨枯
槁者潤澤焦卷者俱芃芃矣適遇海舶自諸蕃回供費
浩繁庫藏赤立公私洶洶懼弗克供公以濟農米廪食
之民不知費邊海軍士乏食公從容措畫餽餉相繼軍
民蘇息宜少安矣公方竭心勞思以營來歲之計稽攷
民間所入之賦去其浮費三分之一民受寔惠銘刻心
骨既而常賦充足又收羨餘得粮積三十二萬盖取豪
右侵漁之資非加賦也又增置六縣倉獨常熟居其三
分之一盖倉廩四十間通一百四十間廉隅整飭如矢
之直結構完固如竹之密風雨鳥鼠之害遠不相及工
不告勞民不知費何其敏哉以公知人善任使命常熟
縣主簿郭南專理賦稅南以感公知巳盡心力而為之
防慮周密&KR0655;悉無遺滌場之月賦已告完自洪武初至
今未之有也倉廩既成粮米充積居人過客相望者嘖
嘖載路既而曰家有成法尚欲傳之子孫上有嘉謨可
不貽之于後于是官吏耆民粮長吏胥僉曰天子恩詔
公敷布之窮民之生公全活之無所論載寔為缺典乃
相率造于舊史氏之廬請紀其寔予按太公立九府圜
法所以權輕重之宜使農末相資無甚貴甚賤之貨而
常平義倉寔託始于此得聖人理財之遺意今以濟農
為名則所重在農農重則本固本固則百度舉常平義
倉之制亦行乎其中矣且使農民知其為我而設雖有
旱乾水溢之時而不恐誰敢放逸其心志或有侮予者
乎有一事而兼衆美者此之謂也詩云君子所履小人
所視言君子之所行小人視以為法信斯言也則斯倉
之建其引而不替哉
重建濟農倉記李傑
國以民為本民以食為天故孔子論為政而先于足食
孟子論王道而先于養民是誠有民社之責者所當先
務而不可緩者也何則歲之豐歉無恒所恃者吾之儲
蓄有恒古者三年耕必有一年之食九年耕必有三年
之食而縣都之委積則有遺人掌之以待凶荒此所以
雖遇水旱而民無菜色也今府州縣濟農倉盖深得古
人之遺意然其興廢則存乎有司之良否焉爾常熟縣
濟農倉舊在城之東北隅為楹百有四十乃宣德間巡
撫工部侍郎周文襄所剏建者也方是時積餘粮至二
十萬石每歲以春夏之交散之先下戸次中戶秋成之
後止如數輸官自是民免假貸于富室以出加倍之息
田資之以治賦由之不逋公私利頼後有司漫不加意
倉漸傾圯至成化初年而遺址鞠為草莽有力者佃為
已業隣近者侵為私舍餘粮無所儲蓄則寄于東南二
倉一耗于侵欺再耗于浥腐而儲蓄蕩然矣先是巡撫
都御史某公嘗建議命工繪湖州府濟農倉制規授邑
令俾圖修復議未幾公遷少司徒還京事未克就弘治
乙卯巡撫都御史四明朱公旬宣至縣詢及民隱首以
是倉為生民休戚所繫命蘇郡節推麻城萬君分治常
熟責以設法營建既而有貳守之擢君荷朝廷異恩又
感巡撫公知巳盡力而為之君知庫藏虛竭民力疲困
乃籍遠年侵逋粮料而繋于獄者得三百餘名召人保
領限日鬻産以償其逋而輸銀于官至貯于縣庫出納
則君自掌之凡瓦甓木石之價工匠夫役之直皆于是
乎取給適郡主洛陽史侯以公務至縣相與謀度區畫
務為經久之計君往來督工不憚勤勩且擇義官數人
分董之百需無缺衆力競勸不兩月而公廨五間倉舍
六十間修已並建懼風雨之虐凌也四壁皆累之以磚
慮潤濕之蒸薄也離地而布之以版君又以嗣是而後
餘粮充羨不足以容方鳩工度材復圖增廣至百二十
間他若周圍之垣墉左右之橋梁道路靡不修築完固
官不知費民不告勞而績用速成人心胥悅于是縣之
耆老粮長里胥僉謂巡撫公恤民之深郡侯謀畫之審
貳守綜覈之密剏立之敏均不可無記述以示永遠乃
奉重慶太守致仕沈觀蘭之狀屬筆于予且惟我朝洪
武中縣設預備四倉以俟賑濟皇祖養民之至仁良法
萬世所常遵守者也四倉廢而濟農之倉立實前賢所
以奉宣上德而惠此下民若之何又廢而不復乎况列
聖軫念黎元一遇歉歲輙下賑恤之詔有司以儲蓄之
乏也束手無策坐視民之流離困苦而莫之救食天禄
治天民者顧當如是耶是倉之成後之為政者嗣而守
之以時克修葺之則常熟之民庶乎永有頼焉為記之
俾刻諸石
濟農倉在縣北里許洪武間建初名預偹宣德七年
侍郎周忱知府况鍾又即宋順民倉址建厫百間以
貯平糴及勸借米後廢弘治八年巡撫朱瑄重建祭
酒李傑記
義役倉記張洪
古之役民歲不過三日蘇威父蘇綽任于西魏以國用
不足征賦頗重既而嘆曰今所為者正如張弓後之君
子其能弛乎威聞其言每以為己任至隋文帝時威為
納言奏减賦役人每歲不過三十日後國用充足益寬
徭役自唐至于汴宋役弊未興南宋土窄人稠師旅數
起國用不足征役浩繁弊由之生長民者始為義役之
舉矣縣之役有押錄手力貼書書司廳子牢子市巡㪷
級欄頭務司直司等名其目二十有四鄉役有鄉司鄉
戛機察等名其目未詳皆保正保甲供其費未免于常
賦之外取之于民宋嘉熙初王爚為常熟縣知縣憫民
之誅求立義役莊令富家出助役田共五萬五百餘畝
歲收租二萬五千石分撥保正長以供役費咸以為善
政自今觀之既無冗役亦無冗費其有科徵亦以備軍
國之需耳但循舊弊未能革去之也所謂弊者如所需
之物直米五百石每里該徵一石里長則每甲徵一石
已什倍矣甲首徵于編戶又加倍蓰一槩動摇民不堪
命至有鬻妻賣子又不足供則舉家而逃者民既逃散
所徵皆出于甲首有舉償而累歲不償役一年而破家
者也又有無籍頑民攬納侵欺為弊百端不可枚舉上
虞郭公世南為常熟知縣深知其弊常防其源不敢出
一言及科徵事然上司明文有合供者又不可廢乃詢
其民曰吾欲令見役里甲每里均出米五十石邑五百
里計米二萬五千石申達上司公同支用庶免以一科
十之弊于若等為便耶衆曰昔時甲首應役一年腿無
完肌家業蕩盡今助米五石則有十年之安政之善者
莫善于此令上之府太守况公曰有善政不宜私吾民
當均被于天下遂上之朝報曰可令以邑之羨餘買民
田七畝及棟楹椽桷屋瓦級磚之材置倉二十一間南
其戶者九間為出納之門二東西其戶者共六間出納
之門各二繚以周垣限之河塹始事于宣德九年二月
初吉用其在官者之餘力不役一夫未踰月而蕆事乃
請具興作之始末為之記以貽法于後嗟夫義役之興
遠矣予必備述者見力役之始也次及歴朝變法之詳
者雖未能復古而亦為救時之善政也今郭令與民相
約不遣人追呼期會必至昔之諸役一切剷除既無役
費矣而義役之儲惟待軍資器物之徵耳若上無所徵
則下無所用不將補不足助不給以裕民乎非但力役
可以復古而補助之政亦將因是而起矣雖然事有名
同而實異者義役而已王令之義役將以供役人之費
郭令之義役將以禁其多取于民皆因時制宜名雖同
而實不似後之君子為政于斯者當求其實可也
常熟縣東西三倉記劉定之
夫蘇為郡田土膏沃賦入甲海内常熟在蘇邑中尤地
美賦多觀邑所以名則豐稔盖可歲必良由近海潮汐
消長自溝港達隴畝無旱乾水溢之患然則治其田賦
詎可忽乎舊時各鄉設倉散無統紀弊積于中正統間
巡撫周文襄公忱縣設兩倉於東與南去縣甚邇且在
水濱民便納賦官易典視弊漸減矣然築土為墉積茨
以苫其成弗難隳壊亦易巨魁里胥歲斂于民以補葺
之因而侵漁尤妨貧弱自周之後屢易巡撫重臣雖惡
是而未暇改為今天子嗣位初令南京刑部尚書劉公
孜以都憲踵周之任甘令邦澤自監察御史廣西臺副
來綰縣紱綱維舉張枘鑿契合咸以兹倉為念于是謀
諸郡守邢公宥捐俸于已鳩材于義易兩倉朽腐以堅
木良甓豁狹址以廣之聳卑宇而高焉倉四方各有門
門内各闢為場場各有官吏治賦之署各有貯米厫八
十間合兩倉八場計之六百四十間始事于丁亥五月
乙丑落成于八月甲午民以賦來者入門而改觀瞻至
場而便委積會計明于署轉輸集于厫盖向者厲巳之
憂無所與焉助甘處畫是役者典史周從善也叙其事
走介京師者義士劉傚也以傚來求文者邑士周中書
紹榮也夫今郡縣使民弗獲遂休養庶富多由于稅賦
無善政而然然則斯倉之成可無記乎記之非特彰修
者美亦以俾後為政者思繼又使鄰封聞善者思傚則
于民豈小補哉成化四年歲次戊子八月吉旦賜進士
及第通議大夫工部右侍郎兼翰林學士永新劉定之
撰
二倉一在縣西南二里一在縣東北二里
吳江縣重建濟農倉記楊循吉
進士廣平郭侯以弘治九年奉命來宰吳江縣政令之
建苟利于民必黽皇以盡其力于是興作具列而濟農
倉之復厥功懋焉倉在邑城北隅宣廟時故巡撫工部
侍郎文襄周公所設以貯餘米而賑農者也其法稔則
積荒則散若古常平民用利頼而與水次諸倉遠隔三
里别而弗混所以分正羨示專獨而清出納先正為人
之意甚遠而不可忽也審矣先是景泰中民大飢乃始
盡發所積哺民而荐荒相仍莫有以輸倉由是虛廢有
司因撤而畦之倉之弗復盖四十年于兹矣侯至首閱
廩庾考盈縮而豐年適登陳陳相襲所謂羨餘之粟或
塞正厫而不得發乃上稽文襄之制覽故倉之基慨然
以為天子仁聖惻憫黎元以屬之邑吏今倉名濟農而
漫不加省將非職且俾儲無别而校無徙斯粟之所以
敝也盍取而復之乎詢謀既同請諸執政並許得給度
支勸從事乃鳩材召工惟賢若能而以屬吏沈經與義
民之謹者龐鏞等司其市買而督工程焉凡為厫八十
間計其所貯可容八萬而制作堅密匡直如矢凡官程
之苟簡者盖一一皆侯心思目力之所至也其經始在
十一年春二月工已垂就而侯以守制去任先期具倉
事支費聯為記簿程約一毫絲皆明析有條且督勵主
者以速竣事盖侯之律巳嚴潔而國爾忘家如此至是
儒學教諭高公來屬予記昔文襄之為是倉也盖遍于
六縣而吏部尚書王公寔記之予讀其文而知當時建
立之不易以為後世良法之蔑以加也然昔之畦之者
必曰一水次足矣奚濟農為遂使君子澤人之道不旋
踵而沮是豈知益國而惠下者㦲今侯乃克重恤民隐
舉墜典而復之可謂得為政之大體矣其邑之人將洋
洋而歌永永而思乎侯名郛字于蕃肥鄉人高君名志
曲阜人用敢詳書以記于兹石
濟農倉在北門内侍郎周忱建厫屋五連共七十二
間後廢弘治十一年知縣郭郛重建
崇明州常平倉記姜漸
崇明本唐海漲之地有東西三沙州治東沙之中視兩
沙為最貧其地不宜五穀居民恒逐魚鱉之利仰商賈
貿遷以為食或風濤寇警縣皆懸釜以待爨其西沙稍
出粟米不足以給税賦故三沙米粟之價常倍于他處
不待飢歲而已困矣今同知州事孟侯集既眎政之三
月乃攷其利弊而閱其官有儲粟因慨然曰此獨非為
民父母之所當究心者乎欲拯其困非常平不可按此
州舊有二倉久已湮廢遂具文于州轉以達于大府設
常平故事大府從其請命以所儲粟二千石令施行之
乃與同僚之士判官賀君庸相州治之南建屋凡三楹
為常平倉與永豐倉對立其出納仍命永豐倉官屬兼
掌之功甫就適春夏之交隂雨鮮霽二麥不登居民嗷
嗷米價騰湧遂開倉依舊制損時值十三以糶而米價
為之頓平侯喜其政之成而懼其久或廢也走書東吳
屬予記其事余以為古者倉廩府庫所以為民豐斂歉
散而民無飢之憂後世民之入于官者既不可復冀而
凶年飢歲有司坐視而莫敢發則所以周其民者惟常
平為近古其法起于西漢而近世講之尤詳豐年則斂
飢歲則散可以平物價抑兼并人有接食官無折闕法
至良也然法雖存而行之非其人則徒法而已傳曰其
人存則其政舉可不務乎侯之于此盖知所本矣侯故
宋外戚大家其先世皆以儒術致位通顯而侯尤讀書
績文嘗佐大藩為諸侯賓客選受是職則其為民之政
盖舉而措之耳噫侯之于民如此民其有不服侯之教
者乎此雖非侯所以屬記之意并書以告來者庶幾承
侯之志奉侯之法有以推上之德惠斯民于永久也至
正二十二年冬十月甲子日御史行樞密院都事姜漸
撰
常平倉在州治前捕鹽司之東
吳都文粹續集卷十
