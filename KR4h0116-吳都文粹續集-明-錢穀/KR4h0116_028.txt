吳都文粹續集卷二十八明錢榖撰
道觀
平江府重建三清殿記牟巘
混沌既判惟天為大不可俄而度據遠視之其色蒼蒼
以形體則謂之天作善降之百祥作不善降之百殃以
主宰則謂之帝元始而亨亨而利貞以性情則謂之乾
不疾而速不行而至以妙用則謂之神合理為氣其可
得而名言者如此古者祀天雖有壇壝之制配侑之禮
五方之名粢盛牲玉之薦大抵一精二純尚忠質而已
非若後世為之尊號焉為之宮室焉為之冠冕衣裳焉
自唐封天寶以來追尊本始加上徽稱益崇以備豈非
神而明之章爾靈度震動宇内俾知所寅奉歟平江玄
妙觀三清殿寔再建於淳熙丙申殿凡七楹雄傑冠浙
右越八十年甲寅住持嚴守柔重覆屋又八年辛酉蒋
處仁重葺周欄又三十四年為至元戊子阮籍郡乘政
賜額舊觀浸隳處仁之徒嚴煥文興仁作新而為費甚
重發心緣募善誘樂施時則今左轄朱公文清與妻若
子大捐金錢以相其役煥文不避寒暑致木江淮官易
其梁柱以致方圓偃植靡不堅壯圬墁陶甃靡不完密
斧藻像飾靡不嚴潔始于己丑二月成于庚寅十月煥
文嘗賤事淳祐大魁黃由之孫孠得其奥旨恬靜有守
人人皆傾住持許孠祖張善淵滕伯淳皆志同慮協故
所為必成焯有可記也大德壬寅十月因吳興趙孟頫
諗于陵陽牟巘曰殿成十有三年矣淳熙之役適遇三
丙申殆非偶然已治石廡下願為記成事固辭勿獲夫
氣有盈虚物有成壊事有因革惟理獨不杼昭昭靈靈
千載一日盖覆冒中之主宰性情中之神化也洪惟新
殿有嚴典領煥文不有其功方且夙夜祗格用對越在
天凡所為民禱禬者固有出于土木科儀瓜花香燈之
外上帝溥臨降觀有赫尚敬之哉是為記
玄妙觀三門碑銘
天地闔闢運乎鴻樞而乾坤為之戶日月出入經乎黃
道而卯酉為之門是故建設琳宫摹憲玄象外則周垣
之聯属靈星之横陳内則重闥之劃開閶闔之彷彿非
崇嚴無以備制度非巨麗無以竦視瞻惟是勾吳之邦
玄妙之觀賜額改矣廣殿新矣而三門甚陋萬目所觀
譬之神威儀未備一身之内強弱弗侔非欠歟觀之徒
嚴煥文深念前功是究是圖時則有夫人胡氏妙能捐
其簪珥給其資用爰壬辰之紀歲亟先甲以庀徒曾幾
何時悉更其舊翬飛丹栱簷牙高矗于層霄獸嚙銅鐶
鋪首煇煌于朝日大庭中敞峻殿周羅可以樹羽節可
以容鑾馭可以陟三層之壇可以通九關之奏可以鳴
千石之簴可以受百靈之翰氣象偉然始與殿稱于是
吳興趙孟頫復求記于陵陽牟巘曰土木云乎哉言語
云乎哉惟帝降衷惟皇建極因人心固有與天下為公
初無頗僻無充塞然或者舍舊而求諸遠既昧厥原欲
入而閉之門後迷所向孰謂抽關啟鑰何異摘埴索塗
是未知玄之又玄損之又損也夫始乎冲漠者造化之樞
紐極乎中庸之閫盖所謂會歸之極所謂衆妙之門庸
作銘詩具刻樂石其詞曰
天之牖民道由大路未有出入不由于戶而彼昧者他
岐是騖如面墻壁如弗瞩故脱扄剖鐍孰發真晤乃崇
珍館乃延飈馭閈閎洞啟端倪呈露回達民迷有赫臨
顧咨示羽属一爾志慮隂闔陽闢恪守常度
蘇州府玄妙觀重建彌羅寶閣記
胡濙
正統五年秋八月望日兵科給事中郭璘禮部司務陳
珪率道士張宗繼不遠數千里齎姑蘇道紀司都紀郭
貴謙副都紀呂志清䟽狀謁予南宫徵記按狀蘇州府
在城玄妙觀創自晉朝名真慶道院唐更名開元觀宋
賜額天慶觀高宗御書金闕寥陽之閣揭於殿端光榮
罕儷有蓑衣何真人寓居其中能愈人一切諸疾靈跡
顕著孝宗召赴行在眷賚甚厚人咸傾向郡守陳峴命
羽士募緣增崇修建雄冠諸郡寶祐景定間住持嚴守
柔蒋處仁重加修飭施以闌楯元至元間黜天慶之號
而改今名道士嚴煥文張善淵復為修理時左轄朱文
清大捐帑廪以相其役由是穹門邃廡奥殿巍閣傑出
吳中元末至正間燬于兵燹迨今百有餘年殿堂廊廡
漸次修建率皆完美惟彌羅寶閣工費浩繁久虚未建
誠為缺典宗繼乃募衆緣遂為創始正統三年廵撫侍
郎廬陵周公恂如郡守南昌况公伯律因歲旱率耆老
命都紀郭貴謙禱于其觀遂獲甘霖二公暨闔郡吏民
咸欲修墮舉廢戮力同心侍郎郡守首捐俸資以興復
為己任委都紀郭貴謙鳩材庀工貴謙先令化士尤玄
真張養正至鎮江市木筏從揚子江歸遇大風衝散化
士仰天告曰買木盖造彌羅寶閣供奉玉帝今木衝散
不存斯閣莫能成就頃間風恬浪靜忽覩玄帝見於雲
端化士驚愕再拜至孟瀆河口木皆先集舉無漂遺衆
咸駭嘆不勝忻感歸以白于貴謙轉白侍郎郡守罔不
驚異悚敬二公為之益力今年夏厥工告成複霤重檐
金碧輝煥極其壯麗威儀像設嚴奉惟謹謂不可以無
紀神明顯應之靈與夫侍郎郡守作興之績用垂示於
久遠也予惟有虞肆上帝成周禋祀昊天而道家者流
制為寶閣虔奉玉帝寔為虞周同一尊事之禮今其閣
既成而請記于予又安得不深喜樂道而奬與其能乎
是以為之記而不辭俾歸勒諸貞珉庶幾來者知所崇
重而祗事於無窮焉
重修東嶽行宫記黃省曾
東嶽之廟國典在泰安為專祠拱城傑殿煥甲埏海盖
自封禪告成以來宗崇久矣然而道家者流以兹嶽天孫
也萬物肇始知生算之修短而陶隐居真誥著曰東卿
司命統括萬神折衝羣靈者張說頌云泰山受天官之
名總人靈之府皆斯旨也以是洞真之教錯布郡縣嶽
廟與之俱流雖濟南且别有行宫矣在吳郡者則建玄
妙觀左觀晉之真慶道院也歴世因之正統中郡守况
公詳神長民旱而作禱曰山川出雲莫大於羣岳乃籲
行宫嘉澍其應遂以禄資率歆僚武造五岳樓於宫後
而宫之熙飭則成化中監察御史鄭公郡守劉公感岳
夢而成之者也是時宫之羽士韓執中寔啟其緒二傳
至張日新幼占宫籍近歲玄悟之師不作張莫之風斯
冺闕頹牖隕日新憫然悽惻清修齋誦以祈光拓嘉靖
己丑里舊葛柟懷謙白之德慕松喬之勝戾止丹居載
興虔肅感其凋廢昌言樂相創施金錢兼募衆善羅積
三載甫克首工或改或仍斟營夙夕凡宫閍前殿内寝
樓廡皆材良貌嚴及附祀于宫一切神宇亦奠座飾像
若虔始然冶鐘一懸為晨夕祝釐之節玄爐若干求永
厥奉始於壬辰四月十六日訖於甲午十五日諸工計
三萬二千有竒皆日新與柟之勞績也葛之友管恩時
同預厥事宫成乃請記於山人省曾告之曰今宫之成
也惟爾勳矣若知所以綿引之術乎亦惟精三一探象
先以道德為父以太和為友毋借仙事為貲階毋移
方門為大宅則穢腸可綠佛髓行素紫旄之秉華旙之
從玩寶之談將降于爾之庭矣豈但莊嚴而己耶日新
曰謹聞戒矣不敢為岳神凟遂書貞珉永耀來祀俾可
翹遡高軌而景承之焉嘉靖十三年十一月望日吳郡
黃省曾撰長洲章簡甫書并篆章仕刊
重修清真觀記俞貞木
錢塘黃孤山真士蚤歲喜道術方藥南遊閩越北上燕
趙晩止蘇城蘇人嚴德昭者抱痼疾因築室建清真壇
奉北極元武真君冀遇醫愈疾聞真士醫者多著靈騐
求療治之而其疾隨愈乃捨壇以真士主之於是募緣
重剏建殿宇廣其廬舍真士故崇安靈寶道士時其師
潘雷鑑翁適自崇安來遂延之以開山焉三十八代天
師為題其額曰清真道院仍建丹房售藥以給伏臘計
既而翁與真士皆高年終其弟子永嘉陳君正孚與其
徒陶君希仁又加修葺遂以狀聞於玄教大宗師乃移
牒集賢院改今額為觀云粤自潘黃二師開山於元之
皇慶間以甲乙住山于是希仁求嗣道者得三人焉曰
程安道曰馮本原曰楊處靜及乙巳之歲觀毁於火安
道以售藥資粗創未完丁未之歲而安道又委蜕迄今
洪武庚申本原與處靜同心協力重建大殿山門兩廡
塑真君與侍從像以明年九月訖工求予為記夫老氏
之學以清淨為宗其論谷神玄牝乃曰綿綿若存用之
不勤則修煉之微旨存焉至抱朴子著内外之篇陶隐
居注本草又皆發明藥石服食之秘然藥與道術相通
修真濟人一也孤山既以醫鳴而蘇城之人無遠邇少
長咸稱黃孤山道觀之藥之神自兹以往其諸弟子相
傳雖無恒産而歲積藥金有餘至本原處靜悉傾槖中
所有以新其觀宇可謂善于繼述者矣噫古之列仙雖
與世和光然往往冺其迹今孤山乃能傳之後人俾守
其業而本原處靜又能興復之而不墜且追繼開山之
勞績念繼承之不可不任其事故又磨石刊之以示永
遠是不特將以貽于後人抑亦有光於其教矣本原名
寧高年清修退藏弗耀處靜名守中端慤守道闡教今
為道紀司副都紀云
清真觀在玄妙觀東元皇慶元年道士黃孤山賣藥
吳城以所得藥資創建武夷潘雷鑑開山初為道院
至正間始賜今額為觀周伯琦記洪武中廢永樂中
重修
福濟觀新建祠宇記徐有貞
蘇州之乾維有靈宇焉巋其山峙翼其翬飛傑出乎闤
闠之中而超出乎埃壒之外者所謂福濟觀也觀之創
自宋淳熙初舊名巖天道院院有真士陸道堅者嘗與
省榦王大猷設雲水齋於此感會純陽吕仙翁授以神
方大猷子孫至今傳以濟生元至大間繼道堅者葉竹
居以申請得觀額竹居後王無偽鄒道安繼之所營為
嘗盛矣迨元之季國之初洊經兵燹數十年來無能繼
者風摧雨剥旁侵中陊寖以敝敗于時卧雲煉師郭君
宗衡寔來主之宗衡出自玉峰士族而學道冶城西山
初師朝天提舉陳淵默繼師長春真人劉淵然清微靈
寶淨明神霄諸法之傳遊居兩京侍伺行宫久之及領
是觀額顧而笑曰主張是綱維是而使敝敗若是前乎
吾者往矣後乎吾者誰歟然則吾其可以但己乎乃言
於郡守况侯伯律首復觀地之侵欺于旁人者用其法
為人禬禳祈禜得佽助焉慎入約出鳩工庀材以漸經
營中建玄天之殿為祝釐所旁作翼宇二一以祠純陽
及南五祖北七真一以祠長春諸師自三門兩廡暨庫
庾庖湢畢飭其法中所宜有者像設暨鐘鼓笙磬畢具
又樊之樹之有池有島蔚然為城市山林宗衡乃集其
徒以言曰吾聞之吾師吾道之所寶者三慈也儉也清
淨也是吾教所宜然也今吾徒從事于斯其必寶吾之
清淨以養吾之真寶吾之儉以養吾之身寶吾之慈以
養吾之人庶乎其可耳吾又聞之儒之君子民生于三
事之如一是世教所宜然也今吾徒出乎家而度乎世
於君親莫之致力矣將惟師事是嗣而師復遷化如致
力何惟是晨而香夕而燈致精誠以慰薦吾師若吾親
之靈以祝吾君之釐事庶乎其可耳且吾之觀謂之福
濟吾徒將何修而可以稱是名乎嘗試思之夫祝釐者
盖祈乎天以祐乎君將以一人之福而敷錫乎天下以
福乎億兆之人者也其所濟可謂博矣盍亦修吾清淨
致吾之精誠以從事于斯乎雖然吾慮夫後之繼吾事
者之或怠且忘也願從君子乎圖之遂因予伯氏以請
記予謂宗衡遊方之外者也而予遊方之内者也夫道
不同不相為謀予何以為宗衡謀哉然以君子之道而
處其中亦惟審夫義理何如耳彼譸張為幻者固予所
弗與矣若其為言幾乎義理者亦安得不與之也邪予
於是乎為宗衡記之
過福濟道觀訪煉師郭宗衡劉鉉
爐出龍涎向我焚仙翁留客意殷勤紫簫聲起招黃鶴
石榻光浮卧白雲晝日風雷宣帝令夜壇星斗煥兵文
於今雖有籠鵝在誰寫黃庭似右軍
福濟觀在城西北隅宋淳熙間道士陸道堅建名巖
天道院道堅嘗與省榦王大猷設雲水齋于此感會
吕仙翁授以神方大猷子孫至今傳以濟人元至大
間道士葉竹居奏賜今額元季兵燬正統中道士郭
宗衡重建徐有貞記
清微道院三官閣碑都穆
姑蘇清微道院在郡治西宋端平中建于法師余靈山
至國朝永樂初而廢里人成普玄者募緣重建宣德丁
未玄妙觀道士王嗣先主之正統丁巳嗣先益廣其地建
閣五楹奉所謂三官神者踰六十有五年為弘治辛酉閣
四楹傾壊風雨莫庇院之道士王源清何惟榮募緣新之
又謂斯院自端平至今歴年雖遠然未有文以紀顛末乃
來請予將刻之石以示其後人予嘗攷漢有漢中人張
道陵與其子衡造符書於蜀之鳴鶴山制鬼卒祭酒等
號分領部衆民有疾者俾書其名及謝罪之意一上之
天著山上一薶之地一沈之水謂之天地水三官至衡
之子魯而其術益盛則三官之名盖昉于此後之道家
創為土木之像飾以冠服儼然南面以為寔有其神由
是閭巷細民往往趨以祈福夫道家祖陵以為天師今
若此無乃背其師之說乎雖然天下之事多出于襲而
其襲之之久雖有智者莫能卒變勢則然也故今為道
家者亦惟謹守其傳以事焚修求無墜而己矣是閣之
壞殆非一日置而不修則無以祝聖釐聳人望非主之
者之責乎源清惟榮是舉其費頗鉅而且當盛夏之日
身親其事不憚勞苦可謂有功于院者矣因不辭而為
之記并系之以詩曰
姑蘇為邦多老氏宫有若清微翹然其中由宋逮今久
歴年歲莫為之先後何以繼惟兹層閣穹傑洞明四檐
翬飛勢凌紫雲神休是祈聖釐是祝朱檻一憑萬象森
目風摧雨剥舊觀莫還爰有真士植仆補刓煥焉聿新
煌麗逾昔邦人來遊無不嘖嘖稽之道家其宗無為曰
清曰微一而靡他矧兹閣者超乎物表八窗玲瓏纖埃
莫擾聖凡同歸其患勿脩人而冥昏盍媿羽流刻我斯
文置閣之右庶幾後人永永其守
清微道院修三元閣募緣䟽朱存理
伏以三元高閣聳縹緲之雲烟七寶諸坊闡清微之香
火覩彼規模宏廓愛其棟宇高明居士辦心于肯構神
天著力於圖成小䟽頭敢相伸意大檀越惟願發心金
銀財帛之攸充木石磚瓦之既濟輪奐美乎興復丹書
飭爾經營遂令光彩此山門䪺見神仙吾世界謹䟽
元和道院重修真武殿記蔡羽
中吳城直府治之北巍然香火之壇四境之内奔走翼
奉於祝於詛天則有旱霖歲則有豊歉時則有康虞一
家一人之得失咸決於神而神答之罔不允惬元和道
院之係吳城大矣院故有真武殿厥初胚基維宋端平
則顧道堅其人也歴若干年而刦於元又若干年則復
於本朝當正統五年太守况公鍾寔新厥廬住持則柴
繼宗方思謙其人也思謙一再傳而得謝復清查得真
咸克勵守為三官閣李王閣寔宏前規而真武殿未之
及弘治間殿寔就毁垣頽瓦落梁垂宇敗鼎折于地鐺
沉于泥風雨交蠧神衣不完狐穿禽糞人莫之省禱請
之禮連年不講弟子陳洞章得真之徒也憂懼莫知所
為謀于里人張用節等銜香頂誠祈構宿緣事有會興
人樂相助鳩工庀役肇于正德三年三月十五日朞年
而工落真武正殿煥然鼎新益以中堂二拜殿三儀門
一座門欄甃除墉牖既飭完厥貌像雲霧之衣星辰之
座龍宫神女咸極畫繪由是歲時霖暵祈請之日父老
羽士升降有所齋省有堂堂則輝煌室則馨香酒漿清
潔神歆人欣矣抑是功洞章微用節罔克贊厥志微其
徒若孫罔克相厥力至卓立勤苦誠意感動則皆出于
洞章也正德己巳洞章念施與之人與同勤苦謀立石
以垂于後里人崔廷憲嘉之特磨石請文為次其本末
并列人氏於隂俾後之人有所攷
元和道院
秋光道院早雲氣午堂凉向竹開金笈緣桐砌碧房種
芝丹洞小放鶴碧空長不滅芭蕉綠偏凝虚室香
元和道院在府治後至正間建
䟦御書放生碑項公澤
臣恭惟仁宗皇帝澤潤四海仁及羣生乃以景祐三年
十一月己亥朔詔天下乾元節宴設量事烹炮毋得過
殺物命皇乎休哉好生大德不遺微小所以壽我宋於
萬年之脈者在是也於時中外之臣靖恭愷悌推廣上
意若民若物涵濡闓澤於囿生之内肆惟皇上遵守家
法親灑宸翰俾誕節賜宴一遵景祐三年詔書大哉王
言上以續仁祖生生之澤下以遂萬有生生之性臣嘗
管窺蠡測竊謂聖德之妙溥博無私仁民而愛物皆此
一念充之皇上曩以訓廉謹刑二銘董正吏治兹仁民
之本原也今戒烹宰仍于所在放生池刻石其爱物之
著見乎臣承恩試邑寅奉德音敬摹勒清真觀放生之
所昭回之光焜燿百里飛雲泳川同躋壽域臣敢不對
揚休命奉行寬大詎容徒使恩及禽獸而功不至百姓
有負聖天子一視同仁之盛心乎庸敢推明聖心并載
于下方淳祐十年正月望日䟦
昊天閣記陳振
循縣西行一里許少折而東得道家者廬曰清真觀觀
有閣傑出曰昊天閣嘉定四年正月知觀事馬拱辰劉
道映所建也嵌空為臺三面扶闌振嘗夜醮其上月星
低垂天地收籟步虚清越珮聲鏘如是心油油以敬以
肅閣之建顧不足妥靈斂祉歟觀為放生池振兒時間
一至小亭孤立度以浮梁乾道七年道士翟守真來自
天台睨縣治四維欠薰崇香火地始匄諸官劬躬經理
十五六就緒淳熙初元外大父左史李公帥寓公土民
狀翟公有操行遷常熟縣故道宫額牓曰清真而推翟
君主之當是先君尚無恙也閱三十一年而馬君嗣又
九年劉君嗣至是棟宇之制十偹八九矣而閣又其高
明壯麗者噫老氏學長生不死而神仙得道之士蟬蜕
埃壒影響不接於人故間館真祠寥寥郡縣距劉用力
三世而外大父以下若先君亡慮廿七八人指計惟一
存者獨往來逵道巋然壽宫不曰難乎振于是有感焉
則又曰雖然績底于勤圮于盈志植於強肆于安劉君
乎能念前人所以貽其後者乎朝修有所繙閱有經祝
皇之壽酬施者之勲考擊鼔鐘弗渝少分若是則凡厥
未成者將百日而成之况其己成者乎苟為不然食飽
而衣鮮暑簟而寒氊忘厥由來以嬉以恬若是則雖其
已成者懼勿能堅且久也况其未成者乎
放生池(縣志作蔡仍作)秦約
碧滿池頭秋漲深芙蕖萬柄翠生隂玄田種玉俱成子
琪樹開花己滿林道士步虚蒼玦佩仙人吹笛水龍吟
西堂風雨清無夢隔竹聲聞搗藥禽
同前楊維楨
放生池上晩披襟五月凉風草樹隂玉井水寒船作藕
葛陂雨過杖成林雙雙竝命烟中下瑟瑟蜿蜒夜半吟
道人當晝洗研石自臨青李與來禽
同前郭翼
放生池上應五月爛漫花開坐夜長月出金盤擎露影
天高玉井散秋香雲邊小溆瀛洲近鏡裏微波太液凉
準擬王喬借飛舄仙遊從此恣翺翔
同前偶桓
殿閣峨峨轉夕暉放生池上客來稀應知羽士登真去
獨見山童汲磵歸雲冷松巢空鶴氅雨荒丹竈長苔衣
野人素有烟霞癖欲向玄關共息機
崑山縣清真觀在會仙橋東即宋放生池也乾道七
年道士翟守真建真武道院淳熙元年移常熟縣清
真觀廢額改置嘉定八年建昊天閣陳振記元大德
間燬延祐間重建楊維楨記本朝永樂初重修
虞山招真治碑蕭統
夫東瀛渌水三變成田西嶽靈桃千年未子尚以星起
牽牛部首迢遞律生甲子氣數杳冥况復上遊玉清損
之又損高排金闕玄之又玄豈言像之能詮非時節之
所辨海虞縣者則虞農都尉太康置其宰境有虞山越
絶書云巫咸之所出也高巖鬱起帶青雲而作峰瀑布
懸流雜天河而俱會吳門採藥之地楚望槐椒之歌陽
反流沙之魂錦飾汾陽之鼎無以踰焉其峰則有石城
石門虚峗自然不度勾吳之馬神功挺起豈似岡陵之
畫魏后冰成夜陣權息長安慈石浴塔暫流較跡比期
優劣斯遠道士沛郡張君諱道裕字弘真漢朝天師陵
十二代孫天監二年來至此岫遁十有餘載夜忽夢見
其祖云峰下之地面勢闃寂宜立觀宇可以卜居裕師
潘洪隐始寧四明山無何有人耳長髮短云從虞山招
真治來言訖忽然不見潘馳信報君君因辭山舊居而
以夢中所指峰下之地即以為治故號招真高臺迥立
有類玉臺之山長廊宛轉還如步廊之岫柱削芳桂豈
俟開陽木飛材選海檀無勞豫章神拔黃庭司命之府
有類玲瓏朱陵赤后之觀同符宏敞遠望仲雍而高墳
蕭瑟旁臨齊女則哀壠蒼茫蘚尋千仞之木氣叶星晷
華飛五香之草形圖宮室帷葉綬花舒卷蹊徑陽桃候
棗榮落岩厓樹息金烏檐依銀鳥鳳將九子應吹能歌
鶴生七歲逐節成舞旭日晨臨同迎若華之色夕陽斜
影俱成拂鏡之暉玉礎微潤應山雲于高墉鳴籟徐響
引和風於空谷方當轉氣致柔入無為之境周行不殆
窮混成之致茅子莫歸輟轡無己魏姬燕罷留駕不歸
何止持節變淮南之金傳苻蒔北鍾之稻明月蛟龍之
騎驅之使鬪四銖七子之鏡引以成刀散季齊之羽起雄
鳴之霧而己哉乃為銘曰
玉龜二始金書八會道浹地心功浮天外故常可小惟
真能大德起同塵善生塞兊物保自然人符交泰掩映
綠蘿穹崇紫盖仙治之美此焉為最雄柱千步陽臺百
丈水均下瞩山逾高掌野寂雲興琴繁山響斗虹夕棲
豐雷朝上元陽作石竹龍成杖書藏玉匣藥蘊銀筒燒
鉛雜鯉折桂和葱羽衣可服雲軿易通斧柯雖朽碑石
無窮
虞山致道觀新建覽翠樓記楊循吉
常熟據郡北境山水咸具領其勝而可遊者無若致道
觀觀有古檜七株蕭梁所植也往歲邑令計侯之宰是
邦以其幽麗時至而樂焉而老氏之司存亦於此世産
先是有堂曰來雲居其右偏稍却既久而將敝矣計侯
相地度勢以為是觀所得非不饒於湖山然而入者有
面墻之嘆必欲盡發厥美而致之几下盍即而樓之於
是道會陳尚義進曰斯堂起林復真歴王志玄顧常
清皆以羽服司教門事而蒙寔承其派竊謂雲之來自
至和奕世是守堂不可去也請兼存可乎計侯頷焉而
倡之於是尚義乃益己資乃鳩良工乃市碩材無幾何
遂成樓焉又成門屋與兩廡焉落成之日侯坐其下曰
雲固無恙宜仍字來雲逮一登覽而羣山咸在右向之
翳翳者皆鬱然為吾有矣遂題之曰覽翠云他日尚義
以記請凡是邑之遊者必歸致道歸而不獲與峰巒接
亦不得謂之遊計侯獨能一旦拔其勝槩俾盡彰顯不
有功耶抑古之人所至必崇臺館延景物盖其志尚清
逸使然無足怪而後世按迹而思其人亦於焉有攷則
斯樓固侯之峴山也歟侯名宗道柳州馬平人以解元
第進士政尚簡易禮賢有文民用是不忘而尚義又克
就厥績可書也始正德丙寅之春訖於是年之冬又明年
記乃成是時計侯己遷邵武府同知去踰年矣禮部儀
制清吏司主事致仕吳城楊循吉撰
乾元宫孫應時
塵囂咫尺媿山林勝日追隨得共臨千里江湖堪送目
一窗松竹更論心清風正爾生秋意小酌何妨到夕隂
歸路踟蹰獨惆悵強須倚卷一微吟
致道觀王大成
極目渺無際洞然天宇寬蒼烟浮遠樹流水繞空山夜
月涵丹井晨風拂紫壇山居塵不到心與白雲閒
同前鄭昇元
撫琴泳泉石霜鶴酹清音惟有七星檜歲寒同此心
秋日登海虞致道觀姚廣孝
琳館無塵真福地門前萬竹自青青丹成井底飛雙鴿
檜老壇邊布七星鶴舞出林朝每見龍吟歸壑夜還聽
我來秖為逃秋暑非是神仙問道經
七星檜沈周
海虞七星檜宜為羣木冠列生老子宫與邑作竒觀廣
墀氣蕭森入門凛欲汗久信天地成沃知雨露灌傳植
從蕭梁其說我恐漫騐斗形詎全七既斃其半三株寔
聊存難執歲月算各各具一異形容匪詞翰西體裂多
橋豁然敞三判東體活亦裂筋骸互續斷北者蜷而秃
袖破舞脱腕葉亦不暇葉榦亦不暇榦左文皮索綯孤
蕝頂留繖槎折象齒撓癭決鬼目爛䟽越復叢穴骳骩
仍軒&KR1804;蛟攣及蜺跛努力不得竄矛長及劍短接戰驚
楚漢如此紛怪駭聃君不能按知遭幾雷厄還屢兵火
難生死付冥然造物反被玩君子重貞固頑醜小人讕
緣高坐吹簫我欲呼鶴鸛從根覓丹埋澆泉覬紅燦長
生就其蔭永作婆娑伴
登昭明書臺因訪丹井
遠秀目巳周復騁登高足青山不嫌人所取隨我欲巍
巍古仙臺寂寂奠林麓七檜交雲霞靈飈散清馥崇臺
轉磴道攀緣把傍竹同行玉堂彦高詠應虚谷逍遥東
山風能去歌管俗中紙驚連章謬圖附一軸聊以志傾
賞流傳亦何卜或恐聞邦人有酒悔無逐
寄題虞山七星檜李廷相
虞山山高靈異多山高時有仙人過蕭梁羽士張道裕
餐霞辟榖開茅窩手栽七檜象北斗龍蟠虬屈交相摩
道人仙去神不滅倏忽千載纏烟蘿精神上與元氣接
風雨為培鬼為呵復有神丹閱古井紅光夜夜騰岩阿
於戲七檜世希有山河或變紅塵走乃知仙家别有傳
何時為爾一回首
致道觀赴訃明府宴集楊循吉
七檜壇前雲水堂使君招飲興何長虞山最好是此處
名教清談得幾場鼔瑟時時驚鳥下開扉隐隐見湖光
夜深松竹皆含露重舉金杯吸晩凉
致道觀溪口皇甫涍
宿處玄林靜鐘聲清夜初星河仙嶠滿雲霧洞門虚竹
下邀中散松前問隐居溪隂是天路獨往意何如
致道觀丹井二首
烟駕迢遥向紫微玉泉秋霧閉寒輝君看湖上丹霞色
猶似丹砂化鴿飛
絳闕晨攀檜樹中尚湖晴望引雲空瑶窗不隔銀河路
惆悵仙槎去未通
致道觀在常熟縣虞山南嶺下梁天監二年漢嗣天
師十二代孫張道裕居此感異夢建招真治并建寥
陽殿虚皇臺手植七星檜其後道裕仙去瘞劍於山
之西麓簡文時改乾元宫宋治平中道士李則正浚
井得藏丹化雙鴿飛入尚湖政和七年改致道觀元
泰定間鄧道樞建知止山房於西北山嶺上國朝洪
武中周玄初永樂初李本中相繼重建
招真菴記康譽之
自姑蘇出齊門沿西北望山形如巨鼇横亘原野盖常
熟縣之虞山也山之東瞰萬戸治劇邑邑去江不及程
陂湖畎澮之積自南至者傾馳會於江江河既應則迅
瀾倒流逆於市橋之下二水相制移時而不能去山無
竒谷惟荒墟白草醜石亂散坡陁迤邐而西有脩林横
抹隐見於兩峰之間其中為招真菴元祐中道人申氏
泰陵徐處士高弟也基營于此菴成亟去不知所終松
林森茂庭宇簡寂如隐君子之居通州道士喻抱元增
治之舊名竹林至是更以招真請記於予乃歌招真之
辭以系之辭曰
白鶴巢兮丹井空蓬山杳兮烟靄濛陵谷變兮今古木
葉下兮秋風飛仙去兮朝太微黃冠野服兮以遨以嬉
餐霞卧月兮世不我違與世滌映兮天門可馳蒼龍嘷
兮雲漫扉石泉冽兮山芋肥俯仰宇宙兮日月蔽虧靈
秀回薄兮野芳呈姿山中之樂兮萬化莫移仙人不來
兮隐者曷歸
極目亭徐次鐸
幾點歸舟破暮烟數行雁字落霞邊世間安得王摩詰
為寫琴川作輞川
同前謝肅
虞山積翠横東海上有岧嶤極目亭井屋雞鳴穿曉霧
石潭龍影落秋冥風回江塹飛濤白天入蘇臺遠樹青
何處言公遺故宅畫橋綠巷眼偏醒
乾元次宫在虞山北宋元祐中海陵申元道將南遊
請於其師徐神翁翁曰逢虞則止無雪則開申始未
悟及至是山遂插竹為菴名竹林山舊無井一日大
雪惟山坳不積因浚井得美泉名雪井紹興丁巳道
士喻抱元改築招真菴取致道舊額名乾元宮舊有
極目亭米芾書扁元燬國朝永樂初重修申道人煉
丹之地别有熙真館在梅里潛真館在福山與此為
三真云
瑞雲觀記黃潛
瑞雲觀在平江城東三十里今所謂笠澤福地者也吳
松江由具區來出其西而南為姚城江東為龍江又東
為陳湖其北則闔閭浦也重波複浪四望如一其中可
居處乃多沃土民安于畊桑皆淳朴有古風水木之清
華魚禽上下泳飛之樂&KR1925;焉若世外然而更千百年棄
委於田夫野老之手未有能啟其秘而專其勝者玄門
有高士陸君志寧始作菴于其處由是昔之秘者無所
伏勝者益以發舒君不以得於耳目者為已足復斥故
宇易菴以為觀合其徒而居焉凡觀之制中為三清殿
而旁為玄天北斗太乙三元之别殿祠堂寝室講舍齋
廬門廡庖湢次第畢偹惟玉皇上帝之閣為役最鉅久
乃訖功而觀以成總為屋以間計者百有二十繚以修
垣而除道成梁以属于南埭又割上腴之田千五百畆
有竒以資食飲百物所需其法之所宜有者無求而不
給為費一出于君而君悉力殫慮二十年於此矣菴之
初為觀也教主嗣天師為署今額因命君開山而以甲
乙為世守既而所司具以觀之成剡上天子特下璽書
加護焉若既勵其徒俾勿替且飭其族人毋敢有所預
懼後莫之攷而或毁其成也爰伐石以記來属夫乾坤
清淑之氣川融山結非有數量而仙經所錄洞天福地
僅一百二十八神而明之不有其人歟幸而人與境遇
又蒙帝力如遊而息焉者衎衎施施未有己也或者真
仙異人於此乎出則福地之在笠澤而笠澤之有瑞雲
將與金庭玉局並存於天壤間尚何成毁之足慮哉顧
不可以無著作始之自乃弗辭而為記其顛末云紹興
路諸暨州判官黃潛撰文太常博士柳貫書大明成化
十八年歲在壬辰九月吉賜進士第承德郎刑部雲南
清吏司主事郡人馬愈重書上石
募刊瑞雲觀碑䟽朱存理
竊惟瑞雲觀陸氏開山舊石碑黃公作記今其地興創
於兵燹之後故斯石埋沒荆棘之中使過遊之客遺恨
徒多訪集錄之家全文具在所謂不朽之托者將以傳
焉則其借重乎辭也於斯見矣兹將命工礱石請名翰
重書必求好事捐金俾斯文大著為題短䟽特叩高門
倏爾完工就請留名石畔慨然樂助遂成壯觀山中謹
䟽
過吳江瑞雲觀吳寬
笠澤磯頭訪瑞雲洞門高掩寂無聞重湖急雨過龍陣
小隖亂石眠羊羣有懷廬山陸脩靜敢比會稽王右軍
與客松隂論往事摩挲殘碣慨遺文
瑞雲觀在吳江縣庉邨元泰定間鄉人陸志寧建
集仙宫常懋
松菊新來入夢頻公餘乘興得尋真紅塵物外長清境
白日壺中不老春栢子灰寒烟寂寂桃花風暖水粼粼
逍遥羽士閒如許愧我浮名役此身
同前盛如梓
真宇出闤闠來遊慕虚寂流水環四圍入門松檜碧長
廊烟霧生靈貺幡幢密主人聞客至尊酒延丈室編竹
逾萬箇老桂高百尺日色淨不暄松風凉可挹翛然人
間世陡覺詩興逸
集仙宫在嘉定縣治西南隅宋嘉定十七年高道葉
子琬建
玉芝祠記張與材
至大之三載歲在庚戌門人傅處潛入侍講席以平江
路道錄普福觀開山提點住持周靜清狀來請曰靜清
凡骨未換其於聞道不知塵有幾也唯是焚脩不敢不
力以當福地之名乃孟冬朔有見似人入仙官祠者踵
之無有啟鑰惟菌生焉其生之氣猶蒸然從地而起一
根而為莖四十有二若珊瑚交枝而寶盖其上者明日
敷舒可二尺許又明日間以金緣觀者日幾百人辨之
者曰是所謂玉芝也非菌也莫不徘徊嘆息共言其瑞
踰浹則霏霏化為素烟如瓊花己入天宫矣異哉盖仙
官祠分六曹其一曰五芝百榖曹意其觀瑞也非歟世
間何物非幻其來也誰使其去也不可執然自有江山
幾千年而有普福由普福以有今日玉芝生則亦非偶
然之故嗟夫微吾教主吾誰與歸謹為圖以請願有記
而處潛又稽首重為之言則諾而記之夫芝者仙家之
一草耳不常有於天下忽然而遇未有不以為瑞也古
之人箕山為多而未始以為瑞也然許由得之而不食
五榖商山所採皆是物也漢武帝時朱草生則紫芝也
類以為金人露盤之所謹按五芝五色唯白芝名嬰兒
手服之可以通仙然則相期瑶草必蓬萊可也不知何
以見於此哉普福所居州為常熟必神人居之物無疵
癘而然耳鳥有鳳者恒出於有道之國獨取以名其地
千仞之上將覽德耀而下之三山十洲於是乎在則雖
謂普福有瑶草豈不可信靜清吾之子弟于吾祖鶴鳴
夜半之所授受無所不備丁丁萬斧如修廣寒與回道
人共住于兹有年將由有為而詣無為匪朝伊夕玉皇
有詔不翳玉芝不已也抑宇宙間惟應與感禎祥之相
值果非偶然者矧精神會聚黃冠往來天地神示昭布
森列則一芝之瑞是固吾心華之發現而已有以異乎
無也或曰芝之為莖常止于九未聞若是再倍于蓂而
不足一挂於蓍而大有餘者則又安知其非所見似人
者以玄帝行滿之期而勖之又以旌陽拔宅之數而望
之歟吾聞之曰或者之言亦是也弟子勉之是為記嗣
漢三十八代天師正一教主太素凝神廣道明德大真
人主鎮三山符籙領江南諸路道教所事金紫光禄大
夫留國公張與材記
題玉芝祠陳蒙
玉芝不見草蕭蕭古栢隂廊晝寂寥琳館廢來餘福地
名碑留在記前朝碧梧樹老鸞飛遠華表天空鶴去遥
惟有迎仙橋上月夜深還自照吹簫
玉芝祠在雙鳳鎮元里人周靜清幼穎悟酷嗜黃老
書師事元靜真君即其地構普福宫尋改為觀至大
庚戌冬仙官祠忽産芝一本四十二莖玉色照耀有
色氣直上如縷遂名玉芝祠
婁東劉家港天妃宫石刻通番事蹟記
鄭和
明宣德六年歲次辛亥春朔正使太監鄭和王景弘副
使太監朱良周福洪保楊真左少監張達等立其辭曰
勅封護國庇民妙靈昭應弘仁普濟天妃之神威靈布
於鉅海功德著於太常尚矣和等自永樂初奉使諸番
今經七次每統領官兵數萬人海船百餘艘自太倉開
洋由占城國暹羅國瓜哇國柯枝國古里國抵於西域
忽嚕謨斯等三千餘國涉滄溟十萬餘里觀夫鯨波接
天浩浩無涯或烟霧之溟濛或風浪之崔嵬海洋之狀
變態無時而我之雲帆高張晝夜星馳非仗神功曷能
康濟值有險阻一稱神號感應如響即有神燈燭於帆
檣靈光一臨則變險為夷舟師恬然咸保無虞此神功
之大概也及臨外邦其蠻王之梗化不恭者生擒之寇
兵之肆暴掠者殄滅之海道由是而清寧番人頼之以
安業皆神之助也神之功績昔嘗奏請於朝廷宫於南
京龍江之上永傳祀事欽承御製記文以彰靈貺褒美
至矣然神之靈無往不在若劉家港之行宫創造有年
每至于斯即為葺理宣德五年冬復奉使諸番國艤舟
祠下官軍人等瞻禮勤誠祀享絡繹神之殿堂益加修
飭弘勝舊規復重建岨山小姐之神祠於宫之後殿堂
神像燦然一新官校軍民咸樂趨事自有不容己者非
神之功德感於人心而致乎是用勒文於石并記諸番
往回之歲月昭示永久焉永樂三年統領舟師往古里
等國時海寇陳祖義等聚衆於三佛齊國抄掠番商生
擒厥魁至五年回還永樂五年統領舟師往瓜哇古里
柯枝暹羅等國其國王各以方物珍禽獸貢獻至七年
回還永樂七年統領舟師往前各國道經錫蘭山國其
王亞列若柰兒負固不恭謀害舟師頼神靈顯應知覺
遂生擒其王至九年歸獻尋蒙恩宥俾復歸國永樂十
二年統領舟師往忽嚕謨斯等國其蘇門答刺國偽王
蘇幹刺寇侵本國其王遣使赴闕陳訴請救就率官兵
勦捕神功默助遂生擒偽王至十三年歸獻是年滿刺
加國王親妻子朝貢永樂十五年統領舟師往西域其
忽魯謨斯國進獅子金錢豹西馬阿丹國進麒麟番名祖
刺法并長角馬哈獸木骨都束國進花福禄并獅子卜
刺哇國進干里駱駝并駝雞瓜哇國古里國進縻里羔
獸各進方物皆古所未聞者及遣王男王弟捧金葉表
文朝貢永樂十九年統領舟師遣忽嚕謨斯等各國使
臣久侍京師者悉還本國其各國王貢獻方物視前益
加宣德五年仍往諸番開詔舟師泊于祠下思昔數次
皆仗神明護助之功於是勒文於石
次韻倪尚書天妃行宫陸昶
海門一水連三島玄宫獨數靈慈好文皇在御賜褒崇
金額煌煌綵雲繞蒼松樹古偃虬龍翠竹叢深棲鳳鳥
灑落可有仙人居層城十二清風曉洞門深鎖碧窗寒
滿地落花香不掃一山高叠青峩峩玲瓏妙奪天工巧
羽仙䨇瞳秋水光遐齡直與天地老金母曾分似盎桃
安期常啖如瓜棗我亦玉皇香案吏胸次廓落機心少
錦袍天上承恩歸自喜平生事應了培塿西窺泰華卑
杯盂東視滄溟小何時同醉碧桃春浩歌一曲眠芳草
天妃宫楊維楨
海國神風捷可呼緣林邀福苦相紆片帆尚借周郎力
護得青龍到直沽
黃太倉汝為宴天妃宫二首王寵
巖邑表東海名侯握簜符自公豐逸豫延賞濫文儒島
日林間吐潮流天外紆平生慕靈氣高嘯入蓬壺
首夏靄清暉琪花應未飛迴巒峙玉館列桂肅金扉琴
作鸞皇語雲飄龍虎衣山公殊戀賞不醉且無歸
靈慈宫一名天妃宫有二一在太倉城中周涇橋一
在劉家港北漕口
普福宫記吳澂
太玄元普福宫者真人周靜清所建也周東吳望族南
工臣附之初有顯忠校尉職千戸督海道運糧事真人
其子也夙好黃老言既長父命往信州龍虎山師事天
師張真君為道士歸剏道院于常熟州之䨇鳳鎮越數
年陞為觀又二十餘年陞為宫施水田若干畆收其歲
入以食徒衆大宗師張開府以靜清之名上聞制授職
名者二璽書寵異者三號清寧抱一凝妙真人而其徒
周應靈保真凝素崇道法師襲其師提點之職璽書寵
異亦至四錫法師來京師曰道院之興肇自至元乙酉
殿閥門廡厨庫至乙丑乃備始得觀額甲午再充拓之
飯衆有其所說法有其所燕坐有其所禮上下神祗四
方萬靈靡不有其所大德庚子建書樓貯諸子百家之
書辛丑立東岳岱宗祠作止一全真二館以賓南北學
道之士至大辛亥作鐘鼓二樓及漢天師殿新觀門為
重屋延祐丁巳以來應靈增飭舊規且作石橋曰迎仙
遂改宫額自惟晩末忝紹先志薦膺上命其將何以報
君師之賜誠宜廣宣以示永久敢有謁於史示予曰道
家者流咸刻古柱下史彼盖隐君子也由衰周歴亡秦
漢初諸人藉其餘緒亦足以聞於時張文成以之為帝
者師曹平陽以之為天下相晉唐而宋以來今源遠而
流益别然世之忌盈而引退趨晦而保全者猶或詢其
名而寄迹焉真人隐遁之高法師繼承之善皆人所難
能也况以聖恩優渥俾方外畸人享安榮于山間林下
此天涵地育之造也其可不紀錄以明法師戴上無斁
之衷以彰真人貽後有光之美乎於是不辭而為之記
普福宫在雙鳳鎮
高真堂記王鏊
東洞庭之隂有峰端正娟秀曰嵩夏麓嵩之呀然下飲
太湖如鳥之張喙曰梁家瀨前為太湖其襟抱虧疎浪
石相嚙自宋時則有高真堂以鎮其衝元季兵燬光怪
時見行者相戒莫敢出於其途成化間里人上其事於
縣作祠肖元武像以鎮之于是光怪滅息人和歲稔相
率請予記其事謹按文耀鉤云北宫黑帝其精元武北
方之神也真誥則云昔軒轅子昌意娶蜀山之女生陽
德號顓頊伏萬靈以信順監衆神制百物役御百氣召
致雷電此所謂玄帝也莊周云顓頊得之以處玄宫而
道家之說謂有人焉産于淨樂之國來居武當道成飛
昇然亦武靈玄老始炁之化復位坎宫變化威靈固宜
祇事或謂方今川岳太和朝廷崇飭琳宫寶殿照耀海
宇顧兹塊焉神其享之乎予以為神之在天其次為奎
婁其威為雷霆雲車風馬陟降于天大而大安焉琳宫
寶殿不為侈小而小安焉土階采椽不為陋又何擇于
高卑之間乎且山人皈依誠敬萃焉吾安知神之不昭
答肸蠁依違而不去也故為之記使鑱之石
高真堂在東洞庭山
吳都文粹續集卷二十八
