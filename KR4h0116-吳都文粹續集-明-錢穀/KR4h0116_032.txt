吳都文粹續集卷三十二明錢穀撰
寺院
與客攜樂遊寳積山遂汎石湖高啟
雲山擁春郭烟花漲晴川看花入山中諸峰恣攀援客
吹玉管笙合以金柱絃清音度碧嶂松風助泠然宛若
鸞鳳吟要𦕈入紫烟行人盡矯首謂遇雲中仙下山興
未闌相㩗更登船虹收嶺外雨鳥没湖中天嵐翠破夕
陽樓閣影倒懸酒傾綠脂膩鱠作瓊絲鮮獨恨無紅粧
清波照嬋娟微風吹帆緩欲使歸途延衆賓起懽呼舟
仄水浸舷廻艫掠寺過楊柳山門前此地有離宫美人
艷當年羅裙罷春舞草色餘芉綿况我昔此遊冠蓋十
里連重來復誰在新知滿中筵人事竟若斯今古俱可
憐能遊即稱達何須問愚賢我欲叫馮夷捧月出海邊
醉後不歸去月照舟中眠
寳積寺八咏謝縉
清鏡閣
平湖澄碧鑑虛閣瞰清波有月心同賞無風水自磨
楞伽室
楞伽千載室蘭若一函經為問看經者年來幾百齡
青蓮峰
影向湖波落青臨梵宇開上人趺坐日高處作層臺
白雲徑
一徑蘿霏襍冥冥掃不開空中聞錫響知是有僧來
雙冷泉
碧甃寒相對瀠渟西復東不緣居一地那得兩心空
翠微亭
石徑穿雲去山亭傍路安坐來清潤積吟袂欲生寒
先月樓
層樓面滄海月出預能期想是憑闌處人間未見時
玩古軒
欲識古人趣當玩古人心古心既自得視古猶視今
又八咏失名
白雲徑
迢迢白雲徑縈帶入山林未測通幽處氤氲幾里深
翠微亭
山當翠微半亭住白雲間分得千峰秀都留几席閒
清鏡閣
高閣登臨處平湖一鑑澄照心兼照影時有倚闌僧
雙冷泉
滋益功能竝寒甘味更同只疑深坎底潛有一源通
楞伽室
高僧栖息處閉戸讀楞伽山遠無人聽空中自雨花
藏暉齋
外物豈能昧有光中自韜莫期幽隠室昭晰見秋毫
先月樓
雲收山吐月樓迥獨先窺清景非偏照迷方見自遲
青蓮峰
亭亭青蓮峰何年自天闢雲散石湖邊干尋淨如植
遊石湖寳積寺追和危太僕吳寬
禪堂擁翠總雲岑誤認天平萬石林學士放歌來水曲
道人偏袒坐松隂飲泉别澗多溪鹿啄木空山或野禽
亦欲他年間倚棹繞湖風雨聽龍吟
寳積寺在横山下隋大業四年僧永光建今廢
題横山寺戴叔倫
偶入横山寺湖山景最幽露涵松翠濕風湧浪花浮老
衲供茶盌斜陽送客舟自緣歸思促不得更遅留
楞伽寺高啟
夕陽下西嶂返照東湖水來尋古寺遊楓葉秋幾里叩
門山猿驚維馬林烏起鐘聲出烟去半落漁舟裏楞伽
義未曉塵累方自耻欲打塔碑銘從僧乞山紙
同前周南老
曳杖行春橋擬向招提宿路過横山阿門挹湖光綠尋
幽得清境探奇極遥矚山頭屹浮圖銘碑立蒼玉大業
魏瑗書秀整殊不俗老眼為渠醒摩挲再三讀
同前釋宗衍
叠嶂來山尾平湖對寺門登危逾近郭望迥更連村客
醉迷花畔樵歌坐樹根不煩留煮茗雨過井都渾
送辰長老住横山寺鄭嘉
紫檀烟凝鶴迴翔清磬泠泠出上方嵒畔異花薰講席
澗邊修竹護禪房東林結社蓮初種南岳分春茗乍香
三伏炎蒸應不到綠蘿風洒石龕凉
上方姚廣孝
蓮宫據山杪岧嶤去天咫風香花雨新僧行白雲裏幽
沉樹籟靜蕭散烟鐘起人登石路迷依依緣澗水
遊上方小酌僧舍吳文度
上方氣壓湖山勝老我登臨思惘然一鳥影沉秋水外
千峯勢斷夕陽前青尊白髮酬今日畫舫珠簾記昔年
獨倚危闌重弔吉荒臺樵唱起蒼烟
上方山懷古錢復
亂山高下半雲裏曾築樓臺倚翠崕句踐有謀臣范蠡
子胥無計佐夫差蒿萊滿目悲吳苑麋鹿成羣入館娃
千載越來溪上路行人一顧一興懷
踏莎行(秋夕宿上方寺)韓奕
秋水平湖夕陽低樹扁舟還覓來時路到城料得幾多
程停橈為欲尋僧去杳杳松蘿泠泠鐘鼓上方更在
雲深處鬢絲禪榻話今宵從師要了無生句
上方山樓春眺皇甫涍
落日攀雙樹看山倚畫樓竹氛簷際合蘭色雨餘流叠
嶂春爭入長天雁獨浮知予干載意遥在五湖舟
上方寺有浮圖在楞伽山上一名寳積寺一名横山
寺豈皆一寺蓋不可攷但碑中云横山蓋當時未有
楞伽之名此山固横山也
與戴叔倫遊寳華山寺因宿陳基
上冡桃塢原尋僧寳華麓舟汎石湖清茗煮&KR0008;泉綠山
空木己落天高氣彌肅松月有餘輝共向西齋宿
宿寳華寺袁袠
杪秋慘憭慄涉晨事猶豫川原殊氣候臨汎亦寡趣環
堵澹澄潦平陸多荒霧水禽紛飛鳴葭葦蔓零露衝風
揚夕波進帆趨廣渡雲霞異彩翠山麓眇昏暮栴林鬱
岧嶤始與賞心遇丹楓冠陽阿興矚咸可賦月出照古
澗蒼蒼隠寒樹法侶欣招邀禪寂夙有慕清曠屏氛襍
沉冥覯良悟萬事徒龍蠖短謠輸情素
寳華寺在寳華山舊名智顯禪院&KR0008;&KR0008;尊者嘗卓錫
於此寺有&KR0008;&KR0008;泉
太祖高皇帝御製賜僧無念詩(有序)
皇帝諭僧無念佛生西乾為淨飯國王既長悲憫衆生
罪重嵬山愆深曠海因是有警於累世因緣遂入雪山
栖嵒屋樹六載道成歸演妙法天人感聽其所說也為
戒生死解脫其釋伽之道靈通上下妙貫三界博破寰
中此其所以尊稱大覺金仙者也邇來通靈侯秘奏知
有僧無念者方今羣僧中是可謂神僧陛下可召會之
於是即遣内臣帆舟星馳數日達京師即日面見朕目
是僧雖壽有年其頂相巍然色聲俱偹者嗚呼自童子
忘慾至於壽高自受業而成人辭本師之席雲水寰中
尋方問道謂高名而不己方乃内觀噫身外無身戒外
無戒在處有佛又何指方尋佛本性即佛佛外更何有
佛佛外更尋他佛又何佛之有哉今無念定若河山戒
照日月於斯之時獨出世界念僧他日脱去其名長壽
如日月在天猶諸水所在有水無水皆水也豈不干江
有水干江月萬里無雲萬里天嗚呼久同天地名垂不
朽此無念者也
從師童子問青玄世事茫茫學坐禪幻出漸知身是佛
老來悟得性通天朱門不謁藏金錫茅屋幽栖飲碧泉
召至九重談妙法問伊落魄幾經年
覲畢歸舟
舟行帆飽柁機圓船室堪栖老衲便兩岸樹摧風力徤
一江波湧蜃威宣邯鄲誰問黃粱夢少室渠參不二禪
午夜雪山星忽見前三三是苦空年
懷僧無念特賜松實詩(有序)
朕於庶務隙中將世人心意較之是非折之兩端思之
再三謀之不己其人之情意變態多端倏此倏彼是非
混淆紛然難析朕閱人既多歷事且久尚不能治不善
而安良於仁壽之域此果不師古而有此善耶抑人心
不古而亦有此耶嗚呼靜觀熟慮人之情意殆至古今
倏然忽焉反覆不常艱於治政古人有云犯刑憲如飲
食嫉良善如仇隙信有之不誣也嘗聞西方有大聖人
不教而自化不治而不亂此大覺金仙之道也朕於繁
慮中觀踵佛之道者能如是快美哉出三界而不輪廻
神通妙用無礙於上下逍遥乎兩間出世者也前者僧
無念戒律明於皎月定慧穏若丘山暫來一會去此常
懷懷之不已遣人就見特以松寔供之兼勞以詩
志空五藴隠藤蘿深行由來積歲多山鬼鑑知常擁護
水神到處每撝訶戒如皎月天將說定若威嵬世欲歌
幾度有時懷善者命賫松實詣盤陀
賜僧無念用松實詩韵
談空幽隠入烟蘿路合松苔歲月多問道無門明五教
進齋何處愛三訶殘經對月從容誦補衲朝陽自在歌
似影山間真寂寞傳燈松下任坡陀
與駱蘄州驥沈石田周馬清癡愈同遊玄墓是
夜宿萬峰精舍因成十二韵徐有貞
山水為吾癖平生不厭遊每迂康樂屐時泛米家舟石
磴穿雲遠林扉入洞幽問途從野老結社集緇流自喜
逢清世誰能免白頭夢空千代事吟破五湖秋嗜酒憐
彭澤參禪悟趙州徑開招二仲亭構擬三休畫與天機
會詩將險韻酬蠡應羞伯越良也幸封留邀月聊停盞
臨風獨倚樓求仙閒即是何必問羅浮
山樓雨晴同諸公臨眺具區林屋景象天開遂
成聯句
湖上雨初晴分明見洞庭(驥)天光回映日山影倒含青
(有貞)水鳥依清淺風帆度窈冥(周)酣來豪興發吹笛與龍
聽(愈)
和公素韵
蘿逕縈迴手倦攀上方只在白雲間鹿眠花下僧傳法
鴉噪林前客扣關石磵流泉和梵響松梢落雪點衣斑
欲知何處宜蟬蜕秋月娟娟水一灣
寫畫贈別傳上人杜瓊
欲尋間處遠登攀為愛山房又寫山好被山靈來笑我
此生何事不能閒
入玄墓寺吳寬
高登鄧尉山遥入玄墓寺老僧具衣履出門迓予至落
落長松間一徑獨深邃鏜鞳鐘磬聲鳥雀少驚異仰面
睇山腰殿宇危若墮長松掃清風修竹自為篲結夏四
五人趺坐更無事樹密山果懸草深井泉秘旋登小樓
幽洞庭正相值洋洋太湖波兀兀林屋翠始知衆山中
此寺真畫笥昔聞萬峰老卓錫據此地道行既孤絶遺
言有高致化去動吳人金帛爭布施歲久骨當朽遺容
未全弊禪堂晝仍開向來乏供饋惟餘佳山水不改太
古意磨厓紀勝遊吾當一題字
玄墓寺王鼎
馴鴉驚客散種竹與人齊春色閒門靜泉聲就枕低兩
山何似裂一劍不空提亦愛全身地誰能學馬啼
春夕宿萬峰高閣晨起留贈敬堂長老
陳霽
披雲上翠微春山縱芒屩和林變明姿菲菲陽卉灼濤
驚風繞松泉鳴雨飛壑躡磴石多欹攀嵒葛猶弱空翠
拂人衣覽之不可握荒基漫苔痕幽龕翳蘿幕巨浸窟
潛蛟層厓樹巢鶴字古壁糢糊禪枯燈寂寞波游揚素
帆雲臥栖香閣睠兹山澤癯外物徒濩落紉蘭擷瓊英
斸笋裁冰籜思遠境偏奇玄悟情無著願隨王子游吹
笙向寥廓
過鄧尉山題天真上人新禪院王鏊
手斵嵌嵒鄧尉濆五湖風月自平分鐘聲夜扣林間雨
蜃氣朝横嶺上雲慧眼又傳新法嗣幔幢曾折古魔君
我來亦是尋常事信息誰教野鹿聞
為懋上人題畫二絶徐禎卿
渺渺洞庭秋水闊輕舟搖動碧琉璃松陵不隔東西望
楓葉寒塘露酒旗
布衣藤杖稱芒鞋貪看青山獨偶來心與白雲元不礙
長天一鶴忽飛回
錦上人西堂有作陸無蹇
滿山微雨竹烟昏路轉桃羅又一村石燕避寒春落子
籜龍驚㬉夜添孫危峰壓殿天初迥缺沼當嵒水乍渾
願向西堂分半榻禪翁莫厭客敲門
宿遵上人房王寵
山僧不厭客留我宿雲島藤蘿半銜日轉覺江山好古
厓暗於墨平湖夜如縞遙望鏡中天萬象皆垂倒道人
下山去為我摘芝草渴飲石榴羹饑飡鸚鵡稻石牀含
雲蕤清寒逼人腦自非烟霞骨安能此投老明發又人
間虎溪相送早
和湯珍
既登烟霞嶺因宿烟霞島日入羣動息嵒居更幽好泉
鳴樹間琴月曳湖中縞雲軒夜生白萬想盡傾倒廵簷
悉琪花匝地皆瑤草坐之綠竹牀飯以金蓮稻金偈靜
降心寳薰清入腦始知名勝地偏與僧栖老一宿媿暫
留晨光動林早
贈味閒長老顧鼎臣
萬玉青林表依然見遠師貝靈翻葉葉蓮漏滴遲遲壽
域添黃耉名山見白眉身心兩無礙自在到期頤
憩萬峰寺徐縉
憶別兹山二十年夢魂常繞白雲巔湖光山色如相待
竹徑松堂亦可憐嬌鳥偏啼吟几外寒梅故放酒尊前
洞庭西望烟波渺媿我時乘范蠡船
宿玄墓寺碧照軒蔡羽
親躡山中雲遙眠樹端閣開窗太湖來當几孤帆落步
步玉青葱曲曲徑盤錯愛倚千尺樹頻頓修廊脚兩點
包山烟空黛真寂寞飛睇出雲外猶疑十洲薄翠石寒
堪摩蒼藤老難斫羅衣濕山霧瓊水飲鍾酪幽緣苦不
久一宿深自足同來虎溪游留題在丘壑
碧照軒皇甫涍
森沈轉幽徑遠近含澄輝秋色引初曙孤軒當翠微玄
言應虚籟宴坐發清機繕性從兹適丘中無重違
題山偈釋時蔚
玄高向午面朝湖三鳳三龍天下無左右環盤前後闊
此山真好立禪徒
玄墓寺名聖恩菴在鄧尉山之南岡元至正間僧蔚
萬峰自杭來止於此初蔚辭其師千巖請所往荅曰
汝名汝所止也及至鄧尉乞葉承三氏地結菴居之
其徒大集鋪叙三十年遂成精藍為吳中名刹國朝
洪武中僧普壽普隠永樂中僧智璿先後重建内有
碧照軒今為勢家所有漸廢無攷矣
送僧還文殊菴劉昌
袈裟何地更相逢一錫東歸隔萬峰松偃舊窗僧臘久
花薰晴殿佛香濃空山晩叫巢雲鶴古洞春藏化雨龍
定起有詩還自寫下方驚起夜深鐘
文殊菴在金山東嶺以獅子山相對故名亦名金山
寺元至正間僧時蔚建
宿靈巖山戴叔倫
馬疲盤道峻投宿入招提雨急山溪漲雲迷嶺樹低凉
風來殿角赤日下天西偃腹虚簷外林空鳥恣啼
靈巖寺張祜
碧海西陵岸吳王此盛時山行今佛寺水見舊宫池亾
國人遺恨空門事少悲聊當值僧語盡日把松枝
靈巖寺范仲淹
古來興廢一愁人白髮僧歸掩寺門越相烟波空去雁
吳王宫闕半啼猿春風似舊花猶笑往事多遺石不言
唯有延陵逃遁去清名高節老乾坤
靈巖寺趙鼎
我為兹山好登臨到日曛巖幽餘暑雪鐘冷入秋雲篇
咏唯僧助塵煩與俗分明朝入東棹因得識吾文
靈巖寺周南老
招提名秀峰昔吳館娃宮繁華頓消滅梵宇峩穹崇禪
堂擁深翠虚閣涵遠空曾來西土僧繪像遺廡東赫靈
示神異往來咸信從烱烱大智燈明光破羣蒙
同前高啟
閒上香臺望下方漁村樵塢盡蒼蒼傾城人遠苔生徑
歸寺僧稀葉滿廊雲散池邊留塔影雨來閣外失湖光
廢興皆幻何須問獨自吟詩送夕陽
題靈巖一首兼簡載師長鮮于侁
馬繁箠策車馳轂終歲塵勞常碌碌喜聞巖寺竝山鐘
路轉清溪入幽谷乍行山口疑洞天窮深一上翻平田
干層臺殿隠林木四面石壁生雲烟山僧迎門笑相揖
為語祖師存往迹屈指於今八百年己在西來達摩前
鶴鳴飛上黃金地錫杖湧起清凉泉境稱四絶名天下
天台石橋乃其亞干峰不改歲寒時一水最憐秋月夜
半生遊學頗艱辛且向空山老此身也知方丈安禪處
解笑東西南北人
靈巖次庶子學士韵陳基
岧嶤千仞頂高閣倚空開竿叟栖禪處吳王避暑來汲
清尋角井弔古上琴臺回首長洲苑層城擁翠埃
靈巖
石湖解纜日高舂同上靈巖最上峰紺闕下臨波萬頃
琴臺高入翠千重客因弔古頻登閣僧為迎官誤擊鐘
一碧五湖如鏡淨扁舟歸釣計難從
遊靈巖三首周伯琦
吳宫花草久為塵千仞空山嫵黛顰雲閣面湖春渺渺
天池浸石碧粼粼諸侯互勝猶爭奕三世如來却現身
白社楣間留秀氣清游訪古及芳辰
丹梯百折到松林連抱庭杉歲月深永巷廊虚曾響屧
荒岡臺古不聞琴蛾眉傾國悲生樂麈尾空談後視今
山下良田川似剪一區那得老雲岑
重游己隔十三春纖綠嬌黃幾度新白髮無情添世態
青山有約待詩人菜花間麥畦摛錦薜荔縈藤樹簇鱗
香徑斜陽啼杜宇迴舟圓月挂城闉
靈巖山陳方
客吳十五載始上靈巖山入門地如削憑險絶躋攀孰
云念鄉國不復憂險艱回首楚與越茫茫一氣間向來
朝會時自謂吞百蠻焉知王氣衰空忝禪栖間山川自
瀟洒木石饒斕斑俛首萬里外浩歌風雨還
題靈巖寺壁倪瓚
我到靈巖古寺中雲烟樓閣鬱重重今朝醉到山前石
留取綸巾挂偃松
遊靈巖寺
此山勝景玄賞舊遊今日皆非籃輿林間烟暝爛柯谷
口忘歸
靈巖寺曺禎
青山臺閣共嵯峨玉輦曾於此地過洗硯池頭荒蘚合
採香徑裏落花多英豪有恨嗟誰在歲月無情奈老何
欲問䲭夷舊蹤跡天風吹起太湖波
又王珍
谷口遙聞晩寺鐘又陪吟侶到山中半空樓閣干峯擁
十里藤蘿一徑通松下白雲封丈室竹間流水響連筒
笑予好酒非陶令結社何慚覓遠公
和况太守登靈巖韵談震
騎馬看山度水涯楓林紅葉醉霜華欲窮西子曾遊處
踏遍蒼苔一徑斜
路轉峰迴石磴遙花容含露濕宫袍涵空閣畔登臨處
水色山光景倍饒
登高正值菊花時借榻禪房共鶴栖范蠡不來西子去
五湖烟雨望中迷
登靈巖寺劉珏
攀盡藤蘿躡盡雲上方纔到又斜曛花空越女曾遊徑
草沒蘄王舊葬墳往事不須遊客嘆名山却與老僧分
浩歌歸去扶殘醉驚起松梢幾鶴羣
遊靈巖遇雨次日至靈巖晴沈周
己向靈巖雨裏行靈巖天肯放新晴却從昨日論今日
道是無情還有情花下得追佳酒伴石頭多認舊題名
人生樂地休輕別況此春明與太平
陪計常熟遊靈巖
伯業消沉突此峰使車登覽夕陽中衣沾雲氣疑身舉
酒挹湖光覺眼空翠雨屧廊苔匼帀綠隂琴石樹玲瓏
下山更弔蘄王墓十丈穹碑萬古忠
次韵計宗道
直上靈巖第幾峰湖山烟景醉眸中吳王寵幸千金地
宫殿嵯峩一炬空古井湧泉甘冷冽方池印月碧玲瓏
豪華己盡徒興慨酹此椒漿弔世忠
靈巖寺虞謙
來訪中吳第一峰石林高聳梵王宫靈巖雨過千山碧
香徑花飄十里紅步轉長廊空響屧客來深院喜聞鐘
抱琴更與凌高頂回首姑蘇夕照中
次韻陳穎
石磴穿雲入亂峰松隂停騎扣禪宫屧廊芳草人何在
香徑春風花自紅千古琴臺空對月六時花雨但聞鐘
危闌俯瞰平湖近一曲漁歌感慨中
靈巖寺徐珵
靈巖佳境古禪宫殿塔嵯峨透碧空天際湖山蒼霧裡
林間茅店彩霞中猿哀絶頂琴臺月鶴唳西施洞口風
昔日香魂何處覓惟存餘景見遺蹤
遊靈巖邱霽
衝風冒雨費躋攀豈是肩輿愛看山蘄國中興猶有册
宋家南去不知還穹碑剥落烟霏外孤塜荒凉草莽間
千古英雄有遺恨九泉羞澀懦夫顔
同前趙同魯
靈巖臺殿古離宫今日繁華事不同嘗膽計成歌舞散
捧心人去綺羅空夕陽荒草幽栖處剰水殘山感慨中
一段興亡誰管領野花啼鳥自春風
同前聶大年
迢迢曲徑接平沙一上香臺望眼賒幽磵泉渾初過鹿
高林巢動亂歸雅白雲洞裏神仙境綠樹隂中釋子家
下有田園千萬頃穰穰禾黍間桑麻
同前杜庠
閒將往事問田夫越國兵戈入戰圖不待館娃歌舞散
知機范蠡己歸湖
同前伊乘
未愜登臨趣兼懷悵望心洞遊環珮遠寺揜薜蘿深吳
越有興廢河山自古今松風臺上起猶似韻清琴
送僧住靈巖王汝玉
百花深處寺猶指舊吳宫事往人何在香消徑己空今
朝送師去兹地闡宗風別意兼鄉思依依雲樹東
送僧瀚海住靈巖寺張適
靈巖古招提飛閣涵太空我昔登其上題詩碧雲中琴
滋松蘿雨衣含澗谷風訪古思耿耿感時心冲冲於焉
送吾子因之尋舊蹤境空亂天花林深響鳴鐘車行渡
石橋僧候依巖松喜子道門秀應能振禪宗
靈巖懷古劉纓
官身在告無他事故國佳山得肆遊畫舸春風開碧水
皂輿晴日上丹丘飲能從量緣多病句不驚人亦起羞
夢幻世情何足較嶺雲溪月自悠悠
訪靈巖住持僧一元賀元忠
一上靈巖感廢興蒼茫雲樹更含情吳王宫闕空遺址
智積禪林却擅名香徑有蹤疑學步琴臺絶響似希聲
悠悠塵世驚千載得繼前修數幾僧
次韵遊靈巖楊循吉
巖陽草木本芳幽更有寒泉相繞流學道豈須勞乞鑑
入山何用待封留東峰西嶺芒鞋下明月清風挂杖頭
回首古人皆不見休因越喜為吳羞
題靈巖鄺璠
靈巖突兀碧雲横嘯倚巔巒百怪驚極目乾坤些子大
俯身霄漢一毫輕研池墨洗天潢水琴石絃飛山雨聲
莫漫乘槎犯牛斗好依紅日庇蒼生
靈巖懷古次劉丈纓韻孫磐
簿書堆裏抽身出來侍先生山水遊預辦尊罍供小宴
敬從杖履上高丘皇圖浩蕩乾坤古伯業凄凉草樹羞
入夜遐觀更奇絶一輪冰鑑自悠悠
靈巖唐寅
山鬼踉蹌佛殿荒老僧指點說吳王銀瓶物化餘石井
柿葉秋深滿屧廊地下有魂悲藥劍草間無處問梅梁
伯圖零落何須問越國如今也鹿場
經靈巖謝琛
靈巖之山插天起山巔吳宮遺故址琴臺石井尚依然
不見華筵歌皓齒春風夜靜松濤鳴步屧猶疑環珮聲
玉釵斜處干戈伏苧蘿之女傾人城江頭古廟蒼烟裏
伏劍冤哉子胥死讒言悞國賊忠良當時忍心太宰嚭
英雄一去霸業傾卧薪嘗膽人成名文臺宴罷君王樂
長頸烏喙謀臣驚玉顔芻狗真成比載入扁舟泛湖水
留得空山夜月明蜀鵑叫碎吳人耳欲將興廢問山靈
野草年年春自生吳亡越霸今何在慨我千秋萬古情
和韵于範
湖畔羣山伏且起突兀高峰餘故址行臺有約偶登臨
小徑落花印屐齒吳宫不見山鳥鳴管絃化作風雨聲
當年尤物貯金屋君王無意在江城相逢猶恐夢寐裏
願與蛾眉共生死粉黛叢中伯業消不必借劍斬宰嚭
麋鹿遊時臺己傾館娃猶存舊日名會稽塵埃亦己久
尋常興廢何須驚吳下新醅琥珀比芳草遙映春江水
會飲况復盡人豪不學巢由浪洗耳題詩笑我愧山靈
負却巖花爛漫生豪吟幸有臨川手寫盡興亡萬古情
靈巖歌徐縉
當昔靈巖繁盛時吳王曾此宴西施西施洞口傾城姿
管絃歌舞日相隨琴臺冉冉烟花滿香徑紛紛蘭蕙滋
一朝樂極欻生悲越國兵來那得知臺上空憐走麋鹿
江頭却恨投鴟夷離宫別館今塵跡露井殘碑半湮没
梵宇蕭條山欲頽見此空為人太息我來日暮松風生
獨立荒丘山月明不緣興廢重回首秪為英雄一愴神
遊靈巖歌顧鼎臣
鐵冠使者江海士及瓜己了公家事地官分司得清暇玉
堂散吏亦相值追陪李郭飛仙艗曉泛春游真偶爾姑胥
浩蕩開天景重湖碧峰七十二浮沉㶑灧各生態黛髻銀
盤繪屏几古木幽沉伍相祠寒食何人薦芳芷吳子么麽
輕戰鬭霸業未成謀士死長城豈待玉顔傾故國波生劍
光紫扁舟越蠡戒前轍矯矯冥鴻近烟水英雄得喪兩安
在俯仰乾坤堪一涕湖山羣木羅紫烟靈巖叠巘開青蓮
小輿伊軋松林午高情直擬山之巔山肴蔬筍襍綺食鬱
金美酒搖舲船哨壺羽箭兼勝賞亦有鳳槽和鵾絃山僧
指點因借問館娃舊跡今茫然琴臺草長迷香砌古井苔
花浸乳泉銀床寳柱歸何處屧廊施洞名空傳當年粉黛
皆尤物就中西子飄雲仙怪石如人寂無語曾按瓊筵聽
歌舞美人進酒甘如飴不道降王嘗膽苦前山高臺凌杳
冥鏤金為梁玉為柱朝朝暮暮恣行樂臺土未乾麋鹿聚
興亡豈獨悲吳越秦宫漢苑皆蕪没驕淫無度忘殷鑑山
河王氣終消歇我曹撫此百感生欲勸主人為曲突吁嗟
富貴能幾何電掣漚消真欻忽共君及時且行樂趁取春
光明綠髮林深壑杳不可留落日蒼蒼灝氣浮鳴騶歸路
非吾願興在晴沙雙白鷗急流解組何年是掉頭不共妻
孥謀縹緲峰前聊卜築清泠淵上重夷猶汗漫尋山遍五
岳赤虬黃鶴歸滄洲東風吹破眼前夢天際浮雲千古愁
登靈巖贈住持僧雲谷祝允明
尋常一種無心物偏與空門法味俱任爾深藏或呈露
本來面目自如如
登靈巖林庭㭿
春日肩輿野外行綠雲高下晩禾成愁顔剛為貧民解
鄉思偏於久客生沙鳥向人如欲語山花過眼不知名
我來豈為躭遊樂欲採豳風奏舜廷
同前陳璚
靈巖千古館娃宫事往名存感慨中形勝當年風景在
繁華瞥眼霸圖空春歸香徑遊林鹿月上琴臺起寺鐘
老子酣遊挂冠日一番閒咏付東風
靈巖懷古朱兖
矗矗湖上峰遠近各含態何必躡兹巖酸風入人肺金
碧想故宫歌舞花叢叢吳王樂極時胥骨流江中越山
兵馬雄前溪是來處色艷霸氣消腹心向誰慮琴臺雲
故散香徑春仍榮湖風激洞庭遺恨殊未平誰招麋鹿
羣日繞西施洞娟娟井中月照破千秋夢
遊靈巖高第
靈巖下白日萬井動秋風衲子坐烟島田家收歲功淡
雲浮世外清磬落霞中我亦躬耕者蕭然野思通
靈巖訪古吳一鵬
名山只在郡城西細草青青路不迷訪古却尋僧作伴
凌空聊借石為梯峰頭日漏雲初破洞口春歸鳥自啼
風景撩人杯入手興豪何惜醉如泥
其二
絶頂登時暑氣無羣山環拱一峰孤馭風彷彿來仙侶
入眼分明列畫圖鉅井似潭深貯月遠涇如箭直通湖
勝遊繼此真非易休訪留連到日晡
靈巖寺陸俸
霸主餘基禮佛壇愁心落日倚闌干猿啼洞口烟蘿暝
僧掃階前木葉乾麋鹿自遊孤月曉魚龍欲動五湖寒
東風不管興亡恨吹遍梅花萬樹攅
靈巖寺上方宋无
霸業消沉烟樹濃吳王臺榭梵王宫屧廊人去土花碧
香徑僧歸秋葉紅颶母射巖風動地蛟精徙穴霧迷空
明朝江郭重回首寺在翠微蒼靄中
涵空閣高啟
滚滚波濤漠漠天曲欄高棟此山巔置身直在浮雲上
縱目長過去鳥前數杵秋聲荒苑樹一帆暝色太湖船
老僧不識興亡恨只向遊人說往年
同前陳毓
層構峰頭切太青凭闌恍若遇仙靈窗開俯挹西湖水
簷聳高懸北斗星足底浮雲生冉冉目中飛鳥去冥冥
百年塵海須臾事誰得身閒幾度登
靈巖禪寺永樂中燬弘治間重建今復燬惟存一殿
與塔耳
尹山寺東菴王汝玉
地湧琉璃界天開翡翠林那知近湫隘誰意得幽尋日
麗花臺迥雲横巨闕深紺園浮露彩琪樹帶春隂玉澗
珠泉滴丹窗綠嶂臨梵王紅錦服仙女碧瑤簪金作山
龍甲朱為海鳥襟鳴鐘驚雉舞講法引猿吟境靜塵難
染機深慮不侵願因清淨力從此識真心
尹山寺夜咏楊循吉
離城至此二十里翻作遲遲半日行古寺夜投僧盡出
空廊獨步月初明學披梵策言生澀借浴芳泉體潔清
僮僕不諳禪默相翻憐無侶話羈情
尹山精舍王寵
古殿深巖曲朱門碧水開鈴聲衝鳥落幢影拂雲迴院
入斜丹檻賓迎滑蘚苔東來車馬道聊爾滌塵埃
崇福教寺在長洲縣三十一都尹山故稱尹山寺梁
天監二年僧左律建國朝洪武初名僧永隆常住此
隆乞焚身度天下沙門
春日與王卿放舟出陳湖東登大覺寺
張適
曉日滄江踏釣舟為來林下訪湯休松間老鶴同僧立
柳外閒蜂趁客遊半屋雲隂分夜榻一池月色蕩春流
高深堂上多清供琴罷香生夢亦幽
宿東明禪院吳寬
東明院裏曾投宿偶見前題一慨然欹枕亂蛩如昨夜
入門高樹却多年季方不與元方在小郎還同大郎賢
何處玉笙吹未歇山扉新月照人眠
和李應禎
孤舟出熟秋雨晴如風半日到姚城故人天上新沾禄
衲子山中舊識名春日暮雲無限思爐薰茗椀有餘清
一夜寒生眠未穏夢迴時聽海潮聲
大覺禪寺在長洲縣二十七都大姚山梁天監間僧
道邦建寺有東明禪院最為幽勝
宿天宫寺陸容
閒游三日滯天宫窘步西齋雨又風睡起牀頭書帙亂
興來牆角酒瓶空冥濛野色迎寒碧狼籍春痕弔落紅
別後只應如杜老袈裟棋局念旻公
再至和前韵
此度停橈入梵宫橘花香裏坐薰風閒心頗為江山奪
實理元非夢幻空雲隠小窗禪榻靜日斜深殿佛燈紅
留題欲和鴻泥句誰復才情似長公
天宫教寺在胥山南太湖之濱梁天監三年僧汰雲
開山唐德宗時重建宋天聖中重修進士張汴記
昭明寺記虞集
吳中多古佛寺往往有蕭梁遺跡郡城西四十里曰錦峰
之昭明寺相傳以為昭明太子所建故曰昭明或曰錦峰
之山産文石中為用器華采炫爛故有是名或曰其寺中
據沃壤羣山如屏如翼去寺皆遠無所障蔽其稱昭明之
名此殆是也然而不見於郡志豈會昌沙汰之後日就頹
廢修志時冺没不聞故耶宋嘉泰中里人周氏子為僧住
穹窿白馬寺曰南公歸省其父父曰吾老矣汝毋遠離南
乃即昭明故址葺之以居辛苦勸乞周父又以其財力助
之己而施與者日至歷數十年法堂僧堂厨庫粗備土田
稍為人所侵有者以漸來復其子本立實相其事南沒立
躬任作勞思成南之志益殖美壤作佛殿門廡方丈之室
度弟子九人約以次相繼嗣主院事至元中執事浸用懈
惰遂以中微南公之願力幾息矣一真始出乎其間大有
以充闢之山林廣袤而林木足用土田易治而供糗有餘
矣屋宇華麗内固外完其計慮久遠者日以周備矣昔之
處此者不知有紀述以待來者是以數起數僨相尋於數
百年之間而莫之有定獨真公知以此為意亦自其積之
不易而成之不可忘也噫為佛者之初固不以植生營業
為務然而四方名勝之處或困於主者之不一徒衆之集
乃至失其所依曾不若世繼而守之者之為遠也然而得
其人則易以興不得其人則易以衰物理之實然豈特昭
明而己哉然則真公欲為記之也宜矣予之先隴在吳者
與其寺相望為鄰故不辭而為之書錦峰舊有宋穆親
書賜貴臣之家者今留昭明寺云年月日虞集記
懷陳寅山人時居西山昭明寺作高啟
閒看西澗月秋閣與僧開正是相思夜鐘聲君處來
昭明寺陳基
山居有餘樂縱遊良不孤生多濟勝具豈辭足力劬處
處青蓮座人人僧寳珠雨花無宿蔕玉樹盡增株勞生
局形跡矯首謾踟蹰
昭明教院在吳縣錦峰山相傳為昭明太子所建或
謂山産文石故名然不可考矣唐會昌中廢宋嘉泰
中白馬寺僧南公重建宋理宗書賜鄭起潛錦峰二
字藏寺中
光福舍利塔記崔鵬
式觀元始𦕈覿玄風夏巢冬穴之時茹毛飲血之世一
寒一暑一隂一陽其道雖分萬彙猶渾逮乎伏羲氏之
王天下也始畫八卦造書契由是文籍生焉然後歷堯
舜至周孔由是釋像興焉及乎東被大漢尤加崇飾按
牟子云佛生西竺假形王家即其生也又拂衣雙樹脱
跡金沙即其滅也雖然示生滅之相詎加恍惚之道何
異經巨海者終年不見其涯測虞淵者畢世不知其底
吾以此觀之佛理不可盡也若夫舍利者即金人之遺
骨堅剛不壞變化自然西天敬之立為塔廟昔育王見
而不信吳王修以效虔迤邐南移年代頗久大哉寂滅
之理豈一魯男子能探其藴乎余素不留心略為叙事
故經云若能起塔供養皆獲福田此乃聖教所談事豈
虚謬固知為善者天報以福為非者天報以殃雖則玄
妙難求而實精專可驗光福寺者即梁九真太守顧氏
之家山也士有惡嫌塵網種植善根遂捨林泉建兹佛
刹立寺之始斯其由起焉銀闕移來洪波架出碧岫孤
聳青天下臨勝壓洞庭勢控吳苑上止斗牛之宿旁連
太伯之墟何必鼇負蓬萊龍蟠閬苑歇樵翁于片石卧
禪子於幽林草樹麗而攅花杉蘿深而蔽日長松古栢
緣情無塵世之機遠岫平湖舉目入畫屏之色其僧自
相謂曰此之靈境爰有上方可以建立亭臺而莊嚴塔
廟既而不日不月其功就焉斯塔也梁大同之中建矣
唐會昌之末燬焉興廢之由是其一也然則基址雖在
而乃烟蘿以荒於時咸通中興天子明睿四方清平野
人入朝賢士出世維我吳郡之興一也鸞鳳異態龍虎
殊姿嘯傲誰同孤高自得雪霜徒侵碧松色塵埃難染
白璧光嚴陵卧時國乏賢良鄭均升時位齊卿相魚腸
之劍利斷鯨鯤龍頷之珠光浮日月燒金屑玉間邀蓬
島之仙釣月歌風隠笑武陵之客公不惟優游儒籍兼
亦探奥釋門故儒則素王間生於釋乃金人謫下則知
人情難及智用全殊每登山而踟蹰因驚塔之荒毁是
斯塔之將興一也方景運中天聖德遐被慈心博施行
是日之堯風徵當時之漢夢于是三寳起跡十方歸心
布金秪園圖像花界今者又澄清域外鏡朗天衢金柯
開鼇背之花寳位乾銀河之浪玉潢丹甑坐分瑞應之
符樵子漁翁眠唱太平之曲乃遇我公道窮生滅心達
苦空信塵劫之迷途悟法門之了性追吾家之舊迹再
葺蓮花護吾佛之真身重修寳塔然後增基表刹薙草
開林剪荆棘而雲平列松杉而洞出時維三月節属九
春鶯吟風而千般草垂巖而萬種建金棺而心動羅寳
蓋而雲隂緇徒共瞻士籍咸悦芙蓉座上飄三界之異
香薝萄花園沛諸天之法雨是時也祥雲結綵氛氳於
行道之壇慧日澄華照耀於燃燈之位公乃覩相生善
至誠感神遂發善心爰命工者於是依憑氣象結構規
模初標覆簣之蹤漸著凌雲之勢亦有飛閣周繞回廊
接連石工呈奇巧之才梓匠設雕鏤之妙壯觀而龍蹲
虎踞巍峩而仙掌蓮峰丹柱屹而星攅雕梁赩而虹指
揜映而如蜃吐崚嶒而欲鵬飛不踰一年工築就畢斯
狀也險體千仞高標七層凝然中峙又若神助上穿霄
漢下壓雲根豈劍閣之能齊比爐峰而尚峻鶴歸天而
一駐雲收霽而半開發郢客之詩情壯吳宮之地勢金
輪縹緲亞日月以高明雁像參差拂虹蜺而若動偉哉
塔之美也其功杳莫繼焉至若遊人訪景淑女尋春入
幽徑而攀蘿步晴厓而拾翠巢鳥映葉嵐烟惹衣苔鋪
石而霞斑花映峰而綺合高瞻闤闠千家之臺榭龜文
迥瞰林巒四面之波濤練色爾乃金飈屆節玉露催寒
何用悲秋正堪憑檻天朗而雲霞弄錦風高而松篠張
琴蒹葭之浦上漁歌蒲蓼之汀邊雁影叠浪裁古人之
素羣山鬭少婦之眉開謝客之愁襟抒休公之佳咏松
間疎韻伴高鳥而飛來湖上輕烟映孤帆而掠去斯景
也非公不能領矣斯塔也非公不能剏焉時有住持僧
道居文瓚崇建寺皆以高空皎月深谷奇松挂衣錫而
雲閒卧烟霞而鶴瘦真宗真理金言積于情田無垢無
塵玉蓮生於淨土且鄙人識比求劍材非利錐焚香敢
憚其冥搜捫燭常慚於未達辛苦十載每思蚊夢之徵
摶躍九衢頗有龍門之志曾勞閉戸何啻仲舒之三年
誰念無家更甚相如之四壁惟公不捐質微詞陋命作
斯文操觚長吟永日忘輟何以著公之美大播芳風詞
曰
皇唐之世運啟千秋産公之才當代風流荆聶之氣金
張之儔但樂風月不干王侯英明少年卓犖公子傲貴
㤀榮時人鶚視洞天常開春風不起金谷看花玉堂攜
妓南山積石北溟揚波紀公之德未足為多年月日唐
崔鵬記
光福寺在吳縣鄧尉山龜峰上梁大同間建寺有舍
利塔
奉慈菴吳寬
野寺堪逃暑登登遠扣關林深長礙樹路轉又逢山石
鉢分中飯雲房借半間玉茶花落盡坐撫不知還
奉慈菴在玄墓山麓宋靖國元年僧明昕建
賦得寒山寺送別高啟
楓橋西望碧山微寺對寒江獨揜扉船裏鐘聲催客起
塔中燈照遠僧歸漁村寂寂孤烟近官路蕭蕭衆葉稀
須記姑蘇城外酒烏啼時節送君違
寒山寺胡纘宗
牢落寒山寺鐘聲自往年海風臨客枕江火傍漁船不
聽禪心寂偏聞旅思懸誰家管絃急歡笑玉樓邊
送僧道性往寒山寺劉溥
寒山寺近闔閭城老衲分燈向此行地接楓橋江市遠
林開松殿野雲平身經暮雨三衣重影度秋湖一鉢輕
後夜相思何處是滿天霜月更鐘聲
陪元侍御游支硎寺劉長卿
支公去己久寂寞龍華會古木閉空山蒼然暮相對林
巒非一狀水石有餘態密竹藏晦明羣峰爭向背峰峰
對落日步步餘青靄香氣空翠中猿聲暮雲外留連南
臺客想像西方内因逐溪水還觀心兩無礙
宿支硎山房僧皎然
上方精舍遠共宿白雲端寂寞千峰夜蕭條萬木寒山
光露下見松色月中看却與西林別歸心即欲闌
支公詩
支公養馬復養鶴率性無機多脱略天生支公與凡異
凡情不到支公地得道由來天上仙為僧却下人間寺
道家諸子論自然此公惟許逍遥萹山隂詩友喧四座
佳句縱横不廢禪
贈支硎山南峰僧皮日休
雲侵壞衲重偎肩不下南峰不計年池裏羣魚曾受戒
林間孤鶴欲參禪雞頭竹上開危徑鴨脚花中擿廢泉
無限吳都堪賞事何如來此看僧眠
和韻陸龜蒙
眉毫霜細欲垂肩自說初栖海岳年萬壑烟霞秋後到
一林風雨夜深禪時翻貝葉添新藏閒插松枝護小泉
好是清冬無外事匡牀齋罷向陽眠
平雲閣范成大
背倚天峰湧化宫横空閣道卧雙虹火雲六月應奇絶
青瑣玲瓏八面風
鐵杖(攴道林遺物)
八環流韵寳枝鳴古鐵無花紫翠明莫遣閒人容易振
泉飛石落鬼神驚
金沙(沙中麩金色取煉多不成)
莊嚴福地守靈仙不為人間計子錢一掬斕斒光照眼
路旁饞隸枉流涎
遊南峰寺有支遁放鶴亭高啟
每向人間望碧峰石門今得問幽蹤路緣風磴泠泠策
寺隔烟蘿杳杳鐘窗下鳥來多墮果亭前鶴去只高松
一龕願借依香火莫道詩人非戴顒
支硎山十三咏姚廣孝
支硎山
南峰一何高東峰一何壯惟有定餘僧時來泉石上
報恩寺
舊寺烟霞裡經營東晉時支郎今不見令我起遐思
南池
秋深水更清游鱗手可摝後來觀咏人誰能繼皮陸
石室
窈窈環蒼石隂隂覆白雲夜深僧入定鐘磬寂無聲
八隅泉池
風迴波不動葉落樹無聲却憐清徹底有誰來濯纓
寒泉
涓涓石上流和雲白于汞閒來試一勺令人毛骨竦
石門
曉際神龍出宵分猛虎衝白雲開復閉蒼蘚剝還封
馬跡石
堪笑支道林愛馬却成癖飛走石苔間干年尚留跡
南峰
竦立去城遙嵐霏近午消奇形常照日雄勢獨凌霄
待月嶺
盤盤去谷遠矗矗出林危過樵常待月不管到家遲
碧琳泉
壁間瑪瑙紅澗底琅玕碧童子為煎茶山瓢汲還滌
放鶴亭
隠隠巖高處空亭杳靄間神僧去不返空望鶴飛還
牛頭峰
羣山不同高一峰嵐翠沍縹緲白雲間惟見牛頭露
支硎山十二咏謝縉
楞伽院
楞伽開靜域聞自道林興山水清佳處由來半屬僧
南池
平池澄曉鑑虚閣涵秋月時有煉形人閒來照鬚髮
石室
寒逼禪僧定凉醒醉客眠戸樞從不螙歲月任推遷
八隅泉池
鑿石破蒼苔青天地底來夜深寒月映疑是曉奩開
石門
峭壁擁雙扉亭亭來翠微山靈雖解說不禁白雲飛
寒泉
空壑積隂晦層厓沍冰雪下有清冷泉終年流不歇
馬跡石
追風蹄似鐵留跡向山深神力猶呵護苔痕不敢侵
南峰
月出衆山窅月落衆山黑朝來捲幔看氣勢凌秋色
待月嶺
詩人一壺酒待月升東嶺松壑起濤聲山風吹月影
碧琳泉
涓涓清澗中長洗山僧鉢還將鉢盛去瀉向玻璃滑
放鶴亭
久養籠中鶴如何却放歸不知初放日曾别主人非
牛頭峯
頭角昂藏出經春卧夕曛無人來問喘嘘氣自成雲
同前沈大本
楞伽院
林中禪寂地古木叢青靄當年結屋人惆悵今何在
南池
丙穴暗泉通清漪浸碧空白蓮秋未老魚戲葉西東
石室
鑿石容趺坐還將石作牀山中當夏日此處獨清凉
八隅泉池
不作方圓甃池形似塔形雲光來復去孤影湛渟渟
石門
設戶防來往兩厓相對青山僧無一物入夜不須扃
寒泉
飲來如雪味入口帶天香流出空山去能令大地凉
馬跡石
支公有駿馬已騁千里道留跡在空山猶戀山中草
南峰
迴峰帶秋色蒼翠聳晴昊澗底有寒梅年年看花早
待月嶺
入谷路己昏遠寺鐘聲歇烟中人語喧歸樵待明月
碧琳泉
泉流苔石下瀠渟映空碧上有疎篁枝蒼蒼同一色
放鶴亭
放鶴人何在孤亭横翠微客來亭上坐惟見白雲飛
牛頭峰
懶隨年共化獨坐空山裏時有牧童來長鞭驅不起
初春山居還城却寄支硎僧院一律
揚循吉
好山不著詩人句辜負浮嵐翠滿空梅子蜕花春事半
雨聲追冷昨宵中來尋茗椀梯幽閣却上籃輿别遠公
白髮漸添身老大何緣追興逐東風
吳都文粹續集卷三十二
