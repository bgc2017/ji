吳都文粹續集卷二十一明錢榖撰
山水
遊郡西諸山記都穆
弘治己酉秋九月甲戌予與客汎舟將遍遊吳郡西諸
山客曰虎邱之勝甲吳下且密邇闤闠遊必自虎邱始
予諾焉亭午至山下觀憨憨泉泉為人投瓦礫塞之將
泥不食從石旁上東山廟(即短簿祠)中龐然襍以土偶有老
僧方閉關坐穴中與語頗可聽下東山北行登千人石
旁有古木根出如蟠虬一本而為榦者三經清遠道士
放鶴磵磵涸灌莽生焉後人亭其上既而登五聖臺僧
供茗命前導西南行至一菴甚幽寂盖宋和靖書院舊
址也悵惋久之南行沿小溪復上千人石度石梁酌陸
羽泉近庸僧屋其畔頗減清冽出觀劍池左石刻虎邱
劍池四大字是顔魯公書上兩厓壁立數仞勢欲崩裂
其隂多昔人題名衆恐不能久讀遂登可中亭北有李
陽冰篆生公講臺字分鐫四石而亡其一衆皆從故道
下去時已逼暝予欲止宿客不可乃返乙亥乃泊虎邱
午食出射瀆大風西北來舟遲遲行繂屢斷續西望天
平岝㟧秦餘杭諸山如龍遊馬逸應接不暇過滸墅入
竹青塘而西日光反射影在山半霞彩絢爛丹青襍施
工不能繪至通安橋已昏黑夜深抵友人朱氏宿丙子
早食出朱墅北泛彭山堰午西風甚急遂由堰西北約
五里至陳湖莊復五里由望湖橋南出游湖從曲港登
新豐南山共坐苔石山人有牧羊者予問瀕湖諸山始
知高出鄧尉者曰銅坑山亞銅坑曰安山牛城嘴居游
湖北與安山對峙如兩峽然而其西接太湖極北青霞
一抹視洞庭兩山尤遠者無錫之九龍山也下山歡飲
盡醉丁丑早霧翳翳布空中疑有變少焉日光曈曨衆
遊興勃發由謝莊西行復經游湖南過陸家港二里入
西堰水益緩山益近岡嶺稠叠横廻峭拔呈技獻巧殆
不可状而浮圖七級聳龜峰巔影落水中予笑曰此王
摩詰得意筆也泊泰定橋登虎山里許至光福寺主僧
聞客至出速入方丈山峙其前者名缽盂其左鄧尉山
也壁有元人聯句詩多剥落皆不著氏名其字書類王
豫章有墨沼從窗隙窺之僧云傳為顧野王研池殆或
然也過齋堂讀唐進士顧在鎔詩刻遂上龜山坐浮圖
下浮圖頂有巢鸛三見人嘠嘠作聲衆方欲酒僧謂七
寶泉在鄧尉東麓不三里而近共出登舟經東堰已半
淤塞蘆葦叢生其中視西堰少劣至則捨舟導山徑行
夾道多古梅長松入僧菴有雙柿丹寔絫絫可愛上山
行循竹間有亭憩焉其後即七寶泉泉生石間環甃以
石形如滿月深尺許掬飲甚甘僧接竹引之然不知發
自何處且弔陸子之不能遭與兹泉之不遭也予索筆
題名亭上暮還光福方丈戊寅至姚家河陸行數里遊
奉慈菴中故有養賢樓元季里儒徐良夫好客四方賢
士多集樓上今亡獨扁存堂背白山茶枇杷臘梅列植
左右出僧欲導觀山上泉不果三里至玄墓山從松篠
間傴僂而上山多楊梅梅樹湖水明滅樹間衆冉冉如
空中行約一里入西塔院小飲晩院之僧具湯沐宿焉
己夘自西而南四百步路多古梅皆螭蟠蛟結蒼蘚被
之如鱗出大道東北千步有長松五株鷹巢其一又西
北二百步度石梁上萬佛閣南望太湖法華山横亘其
中漁舟數十出沒若鳬雁然而洞庭長沙葉余梅灣諸
山隠隠在烟霧間詩思頓發自北而東二百步有僧揖入
小閣閣視萬佛十才一二然所據地高出木杪山四面
環之如玦景特竒僧飯客閣上仍出松花餅客作詩有
不見太湖真面目眼前終恨法華山之句予不以為然
乃作詩為法華訟冤西行可百步至僧房其扁曰天開
畫圖見湖最多兼見小横山一抹由禪堂西南三百二
十步有老僧房前美竹數百挺與松栢爭長地窪然下
衆嘯咏焉又西三百步經僧房六已日暮不及遊還塔
院宿庚辰僧陪客下山西行復經奉慈菴謁宋金紫光
祿大夫黃某墓其傍有香火院僧盡出斷碑五六横草
莽間盖玄墓至是行四里至銅坑山其山一名銅井僧
云高二百丈予與客取捷上由别道山多亂石且峻拔
行者多顛踣每一人踣衆皆大笑至僧菴觀所謂銅井
已無水深可丈餘上大石若將壓者予令童子入井大
呼聲不得出如甕中山頂多竒石可望見二百里羣山
在其下小山浮湖中如杯人人大快以為平生竒觀適
山人送酒至遂剖橘作杯飲皆盡興菴僧煮菜供午食
循道至山半勢亦斗峻皆掖以童子狼狽而下回視莫
不心掉更慶以為無虞去銅坑東北三里謁宋章都官
墓抵包河登舟復從西堰過泰定橋東北七里還朱氏
宿辛巳朱氏東南三里至蜀山訪王清獻公玄孫晉索
其舊藏出清獻畫像及孝感詩族譜閱之門内有塑像
置壁脚亦云是清獻公墻角塑像為尼相者清獻母張
夫人也晉言清獻父死海上張氏年甫三十七抱清獻
入覲時清獻生才三歲元主恐張氏二志命殿前祝髮
為比邱尼賜號無為大師往住吳中妙湛禪寺出門讀
草間碑碑凡三其一為大師塔銘鄧文原撰午還朱氏
壬午復經彭山堰行八九里艤舟又二里至秦餘杭山
夾道松如步障上六百步息足僧舍復二百三十步至
大石下有泉二泓其一為雲泉石錯互若頦頷斷齶從
其後視之又若狻猊卬首尻下其前磐石如卧鼓可坐
二三十人入雲泉菴躋石級有古梅生石間東折石一
股西跨類猛士跂足立人行其下又折而西鑿石為階
旁設以闌杌棿不可凭屋壁讀李武選吳太史張子靜
史明古諸公聯句東行有巨石閣厓上欲墮又上得大
石岩上俯下嵌中像開山像衆小憩午酌菴之北樓日
暮下山與諸客别是夕宿通安橋癸未入城盖自甲戌
至癸未凡十日皆風日清美舟楫往還百數十里歷名
山六小山二而諸客者皆衣冠詳雅從容尊俎間莫不
目飽意滿充然有得而忘其疲其慶幸不既多乎遂次
第筆之以貽同志
紀遊朱存理
端陽前一日過西崦訪朱叔英西崦舊遊也叔英故人
也叔英喜予至速予登其新堂拜尊人八十三翁頃具
蒲觴為飲襍以山果溪鮮勸酬盡醉留别有詩云西崦
重遊日東城闊别時新堂陪杖几舊譜合宗支碧柳垂
書幌紅葵映酒巵烟消聽欸乃風遠送吾伊好古吾同
志尋幽君有期歸舟山色暝正是雨催詩予之來也為
訪吳中故家文獻叔英不以為迂言王清獻公家蜀山
不二里家有藏譜乃為之假故有好古吾同志之句飲
散登舟將數里至光福尋張雪槎雪槎與予論别將三
十餘載相見各驚皤然為詢野王雪槎告以故吾張氏
從顧姓今始復之矣尚不忘其初作推本堂有瓠翁首
倡五言請予和之不及書即延入鄧尉山後鳳岡之前
一草亭中治鷄黍相欵讀其所自為草亭記雪槎請留
題予羨其老年有此行樂喜為之賦七言一章鄧尉嵯
峨萬叠青鳳岡猶見地稱靈梅林數畝開新徑蘿薜千
尋闢廣庭博望古槎仍剡曲醉翁今記似蘭亭岩花谷
鳥供行樂日日春風不用扃晩同遊光福寺寺僧普照
及其徒曉谷出茗供引客入方丈觀唐人詩刻野王墨
沼是夕宿山中為賦詩云短策行行一里餘松林過雨
步徐徐半泓墨沼窺遺跡數仞龜峰望遠墟石磴夏凉
青荔合山扉晝掩綠蕉舒夕陽突兀浮圖影送目長天
罨畫如再請作龜峰記未暇復也明日飯於塔下而别
便道訪官橋葉氏求觀宋金紫公之譜主人宗佩甫猶
子秉衡出示之且幸及觀宋誥敕四道葉氏之居在雅
宜山下滄灣修竹逶迤石徑中而入登堂治具歡若平
生亦為經宿之留明日别宗佩有詩野人夙昔抱幽期
每愛官橋風景竒水竹當門朝爽處山雲入座夕佳時
雅宜望去無三里金紫傳來是一支既醉不勝臨别意
從前應恨識荆遲慈溪鍾正之昔有一日之雅適主賓
塾乃得笑談尊爼之間又可以為樂也日未晡過木瀆
登靈嵓山而返抵舍己廹暮篝燈澷書時戊辰歲也野
航居士
清明後一日獨遊西山楊循吉
淨揩雙眼洗心腸領納山光與水光到面春風未全煖
離城野興一何長青黃不接麥苗短紅白間開花蕊香
隨處有茶堪接納禪林三四遠相望
將遊西山道中
竹轎晨登數里迂羣山膏沐迓吾徒樹枝拂帽忽低首
水影照人堪數須牛犢維門角如栗梅花塞路雪成珠
白龍廟中一觀憩祀罷野人方會酺
赴西山雨後溪行皇甫涍
泝艇看山去溪流行更深春城過雨色芳草入霞隂湖
繞連雲度風廻灌木吟今宵誰與晤慧遠在東林
雨後舟行望大石諸山
暝遊清溪上虹雨開西岑纖月照幽意虛舟鳴夜琴寥
寥翠微靜靄靄芳樹深雲徑空如此彌年違素心
次韻天全公招遊西山祝顥
征袍洗盡宦途塵喜荷招遊引興新物外追尋多勝事
座中觴咏摠儒紳青山不厭重來客黃菊偏娛暮景人
况有雄章傳太史蒼厓磨勒照千春
洞庭兩山賦王鏊
楚之湖曰洞庭吳之山亦曰洞庭其以相埒邪將地
脉有相通者邪郭景純曰包山洞庭巴陵地道潛達
旁通是未可知也而吾洞庭寔兼湖山之勝始山特
為幽人韻士之所栖靈僊佛子之所宅至國朝名臣
徹爵往往出焉豈湖山之秀磅礴鬱積至是而後泄
於人邪東岡子曰山川之秀寔生人才人才之出益
顯山川顯之維何盖莫過於文兩山者秘於古而顯
於今其寔有待子無用辭予曰然乃為之賦其詞曰
吳越之墟有巨浸焉三萬六千頃浩浩湯湯如滄溟澥
渤之茫洋中有山焉七十有二眇眇忽忽如蓬壺方丈
之彷彿日月之所升沉魚龍之所變化百川攸歸三州
為界所謂呑雲夢八九於胷中曾不蔕芥者也客曰試
為吾賦之夫太始沕穆一氣推遷融而為湖結而為山
爰有羣峰散見叠出於波濤之間或現或隠或浮或沉
或吐或呑或如人立或如鳥鶱或如黿鼉之曝或如虎
豹之蹲忽起二峰東西雄據有若巨君彈壓臣庶又若
大軍之出千乘萬騎旌幢寶盖繚繞奔赴東山起自莫
釐或騰或倚若飛雲旋颷不知幾千百折至長圻蜿蜒
而西逝西山起自縹緲或起或伏若驚鴻翥鳳不知幾
千萬落至渡渚廻翔而北折試嘗與子登高騁望近則
重岡複嶺谽呀庨豁縈洲枉渚䖤蟺緬邈遠則烟蕪渺
瀰天水一碧帆影見而忽無飛鳥出而復沒靈岩則返
照孤稜弁山則輕烟一抹此亦天下之至竒也若乃長
風駕浪歕山欱野足使人魂驚而汗駭及其風日晴熙
縠紋漣漪又使人心曠而神怡至於瑶海上月流光萬
頃星河倒懸蕩漾山影又一竒也遥山霽雪凝華萬叠
玉鑑冰壺上下相合又一竒也風雨晦明頃刻異候烟
雲變滅咫尺殊狀雖有至巧莫能為像試嘗與子弔古
尋幽則有迴岩穹壑䆗窱相通琳宫梵宇暮鼔晨鐘壽
藤靈藥美箭長松金庭玉柱石函寶書靈威丈人之所
窺也貝闕珠宫繡縠鳴璫柳毅書生之所娩也翠峰杜
圻范蠡之所止息黃村角頭綺皓之所從逝也而闔閭
夫差之跡尤多存者玩月之渚銷夏之灣牧馬之城圈
虎之山練兵之瀆射鶚之巒出金鐸於淺瀨逸梅梁於
驚湍他若毛公燒丹之井蔡經煉藥之墩聖姑絕雉之
塘雪竇降龍之淵其石則岌嶪嶙峋瘦漏嵌空牛竒章
有甲乙之品宋艮岳有永固之封其泉則囦淪觱沸甘
寒澄碧墨佐君表無礙之名天衣禪留悟道之跡斯地
也昔孫尚書欲卜居而未能范文穆思再至而不果豈
如吾人生長兹土依岩架棟占野分圃散為村墟湊為
闤闠桑麻交蔭鷄犬鳴吠里無郭解劇孟之俠市無桑
間濮上之音婚姻相通若朱陳之族理亂不識若武陵
之源佛狸之馬跡不到周顒之俗駕自旋星應五車地
絕三斑盧橘夏熟楊梅日殷園收銀杏家種黃柑梅多
庾嶺梨美張谷雨前芽茗蟄餘萌竹水族則鯸鮧之白
鱠殘之銀魴鱸鮒魮自昔所珍吾且與子摘山之毳掇
野之茸割湖之鮮釀湖之醲泛白少傅月夜管弦之舟
和天隨子太古滄浪之歌弔吳王之離宫扣隔凡之靈
窩凌三萬頃之瓊瑶覧七十二之嵯峨其亦足樂乎彼
岳陽彭蠡非不廣且大也而乏巍峩之氣天台武夷非
不高且麗也而無浩渺之容盖物不兩大美有獨鍾兹
謂人間之福地物外之靈峰是固極遊觀之美而未知
造化之工且夫天地之間東南為下非是湖為之尾閭
洩之瀦之則汎濫横溢江右之民其為魚乎懷襄之世
湖波震蕩非是山為之砥柱鎮之繞之則奔激暴囓湖
東之地其為沼乎唯夫天作之寬以納以容地設之隘以
襟以帶禹順其流分䟽别派三江既入萬世永賴而後
吾人乃得優遊於此盖至是而後知造化之意深神禹
之功大誶曰吾何歸乎吾將歸乎湖上之青山世與吾
而相遺超獨邁其逾遠海山兜率不可以驟到非兹峰
之洵美兮吾誰與寄此高蹇
洞庭山賦
弧擴子賦吳山已精神費勩弛就寢便體瞢騰之際忽
&KR1541;一士竦肩高顴兀然安止而讓予曰往昔良史寸善
必取子何以蒙宅波心居水澨弗獲儕陸處者是齒却
與蓬萊方壺邈置溟涬荒唐弗經者同一見棄邪予猶
栩栩覺則蘧蘧緬思所以適有古間先生由震澤至其
容凝重與夢者無異予揖而叩之為道洞庭之自曰雄
矣哉其形穹崇其氣鬱蔥嶵㟴嶻嶭澷衍巃嵸圍百四
十里高千二百弓宣布靈神品彙所鍾儔類並列共七
十二峰環以巨浸正當太湖之中曰維縹緲上有岫穴
藹矞雲吐霽虹庨豁崆峒拔萃為宗下有林屋亦曰禹
洞谽閜㮤窊杳邃莫窮巉嶮兮儼駘蕩之魏殿南北峨
眉王屋達其西東内有金庭玉柱銀房錦鋪鍾乳瓊英
之粲紫泉白芝之腴岩霤羣飛石燕沙盆四足龍魚玄
衣使者入聆浪聲砰耳靈威丈人出探治水靈符號左
神幽虛之天誠仙官真人之都壁上堊書隔凡可攷岩
間靈跡振古不誣爰有丹臺神景宫側昔多至人葆形
煉魄漢室劉根成道綠毛被夫肘腋更有得眞尸解尤
有冲霄拔宅峭壁削下直壁戴上古賢題刻騕褭蹄涔
猶在石鼓神鉦可擊歲遣投龍醮祭號為福地靈跡其
左之支也翔焉鳳凰矗焉金鐸崦邊遺二老之歌唱冢
頂掘九石之濩落婆娑樹兮長青絲竹音兮間作亦有
黿頭相配紅鶴採夫玲瓏貢獻存夫形像犖确至今工
匠資用碑碣紀功雕琢膚潔者製玩具胎斑者就研璞
聖姑靈兮爭携賽酎玄夫怪兮猶存蛻殼其右之屬也
嶺分王夏步稱大小慈里聚人烟兮鷄犬聞乎市心華
峰構梵宇兮殿閣聳乎雲表亦有植頭馮嶠湯坎金家
雷鳴石&KR0008;最古而賢兮號曰角頭名重商顔兮配夫四
皓出輔漢儲兮羽翼何鴻飛冥冥兮遂杳尚留來裔兮
雖繁皆事隠遯兮就老其前麓兮則有躨跜赴水儼若
虯龍欲掀播乎濤浪將吸呼乎雷風垂涎渟兮甘冽休
殘鏨乎妄庸佔侸明灣兮儼織之機杼嶕&KR2418;圻甸兮猶
罩之鷄籠何延佇之危石作傴僂之老翁其後趾兮則
有疃塘二里新安□頭砂颺子兮涵遠峰湖澷浮兮壓
芳洲平湖嵐兮霋霩小湖池兮甌窶乃若其中則有邵
舍馬石堰黃電紫炭浮一溥兄弟父子天壇玉童之乘
飈石穴黃金之化牸秦黃葉之三家蔡王毛之諸墓龜
背繰車白茅繞步張彈子之堪擲陸摸壁之可覩天王
壽查之攅雲可盤桃花之闌路石屋嵌空枝頭垂露羅
漢據座乎上下二方飛仙抛壺於野竹諸隖或顒跂而
拱立兮或矯傲而却顧此皆其所有之名號與態度也
至若山之所生庶黎奠居至為稠密聚鎮成市比次鱗
&KR0808;棼橑布翼甍楹湊戢亦有澷散墟墅什伍駢集延師
教子詩書是習於中豪賈鏟利貨殖衒盈乾關齊物平
糴亦有離家旅估槖理粮裹駕巨舶乘弘舸揚荆襄之
帆鼓瀟湘之柁巴西粤南無往不可但務資崇阜陵奚
懾躬蹈坎坷遂致羸同猗頓侈竝烏倮兹山萬室處者
尠而出者夥也山之所産稼穡惟艱桑柘攸廣養蠶拾繭
堆雪填幌盆手繅絲呼媪擘纊或衣或貿乃織乃紡是
家相襲而里相倣徧種果實既繁且美張公大谷之梨
梁侯烏脾之柿周文弱枝之棗房陵朱仲之李㝞&KR3068;陲
□耀緋綻紫蒲萄林檎銀杏石榴三桃櫻胡二李粉緅
枇杷楊梅椏柯綢繆杏梅椒棣筐貯籠收種類&KR4012;襍惟
柑與柚橙橘大小金碗紅豆味甘蜂脾可奪色蒨蟮血
堪鬭霜風園囿璀璨錦繡興販南北遠近鬻售所謂千
頭木奴可埒封君之富也若是其山之生息不亦蕃乎
曰未也其他岌㠖附麗同峙兹水長沙葉余謝姑售苧
兩雷雙獄隂横琴紙獐頭鹿頭筆格衣杵南烏石蛇峐
舍歷耳衝澷浮貢望夫玉柱石牌籃箉三山鷹嘴澤厥
王舍湖鼉猫鼠箭浮白浮五姑西里其名近百莫可殫
舉或任浪舂撞或可人居處處者種植勿異勤收者孳
利同一致皆崇卑遐邇散列四裔若是其山之疇類不
亦庶乎曰未也林屋震方十里水程有山巍峩鬱然蒼
青伍員迎親以養夙標胥母為名迄後隋代將軍構第
偉弘郡乘載號莫釐亦依鄉氓所稱比之西山稍亞今
摠謂之東洞庭是山也席温法海碧螺翠峰上金白沙
象鼻芙容洎二平三灣皆在厥内益廣而增雄至若豢
虎射雕王巷長圻韓仙豐壁龍井大龜與高峰雞栖皆
在其傍添秀而飭竒盖可與西山匹之其民劇繁墟鎮
市闤業擅商賈積習懋遷藝植果品育産絲綿亦可與
西山儷焉猶未足為勝尚其大者焉吁山因人而其靈
始著地因人而其譽乃揚麻姑獲稱於太伯諸葛顯跡
於南陽原夫天下之竒山川必生竒士以受天之慶(叶羌)
兹山之中有經書萬卷拄腹撐腸作為文章汗澷煒煌
里選鄉舉進謁廟堂臨軒策問對天鋪張陳大義通乎
天人挽斯世抵於虞唐聖顔霽豫曄然輝光鴻臚唱名
賜進士第一領三千英俊之班是為天下之福者乃出
於其鄉又有神思藻發天質秀穎五車熟於攻研萬言
成於俄頃攄聖賢之藴奥極穹壤之高迥既發解於舊
京雙獨步於南省翰林鉅公得之珍異文淵碩卿見之
首肯登春榜第一表三場程式之綱領是為天下之才
者亦出乎斯境斯境也前乎此者已有折天香踏鼇頭
使番邦善咨諏參薇垣之大政闡方面之嘉猷及其典
兵政於夏官握軍戎之樞密贊旬宣於甌閩重糧賦之
儲積其所産人才果何如是里也後乎此者尤有躡雲
梯探月窟峩鐵冠簪白筆山岳為之動搖豺狼因之歛
跡及有明刑弼教謹夫三尺平反推讞之公詳摘伏審
情之精覈其所出人物又何如以至鄉闈掇科彬彬之
倫泮黌修德濟濟之輩文物丕振為中吳之最若乃草
木禽魚珍怪會萃充牣乎内悉不暇計弧擴子曠然若
失矍然若悸進而嘆曰溟渤渺茫以蠡測之不過一滴
之濡叢林蓊鬱以鷦息之不過一枝之寄邾婁之詧綿
邈僅於尋咫俥&KR3082;之覽峻極惟在峛崺若先生者乃呑
雲夢八九曾無胸中之芥蔕走何可跂哉莫闖靈均長
卿之門而嚌其胾那弗辭義俳滛而累乎已鄭郊鼠腊
之璞遼東白頭之豕枉為同邑之晩生徒事尋章而摘
句遂爾跼蹐無地其顙有泚先生曰庸何傷哉無所不
知之謂智無所不通之謂睿此幾於聖者能之下此微
夘金刀之子不能許其博記非莽大夫之流烏能擅其
識字且世多瞽矇昏瞀寤醉黑白罔分方正倒植鄙夫
寡識宜爾哉語畢就逝予不能援長揖判袂搔首踟蹰
悵怏而已
太湖諸山記王鏊
太湖之山七十二其巍然雄峙起伏於東西者兩洞庭
偃然横絕而北首者馬跡自西而南逶迤明滅於天際
者衝澷横三山此皆有居民村市里巷多橘柚茶椒桑
梓之利東洞庭之東雲水明麗望之若斷而聯者武山
其北穹然若立碑者石牌突然而贅出者餘山其首銳
而末岐者箭浮若屋而欹者王舍王舍之南為苧浮有
若葉箉於水者大箉小箉有若籃入水其耳可見者驚
籃有若馳於前後追而及之者猫鼠有若船者浮山横
絕西南者三山三山之南為澤山厥山西洞庭之北有
若隆然而曝水次者黿山山多石可碑又北為長沙又
北為葉余有若石笋嶻嶭對立者玉柱稍却者金庭有
若飛而欲集者南烏既集而啄者北烏二女娟好背而
立者謝姑其南為峐山若人戴笠者帽山若房者舍山
五峰竝起若不相伏者五浮若五浮而少二者筆格驤
首掉尾勢欲逝者石蛇若螺者青浮其西大雷北小雷
世傳二雷相近而不相見見則風雷作小雷之北點點水面
若人者若禽者若馬驟者若器浮者為大小竹東西獄
衣杵疃浮隂山横山紹山大干小干若琴者為琴山衝
澷之北若沉若浮為厥浮殿浮白浮又北為大貢小貢
又北為茅浮若五星參錯五石浮又北為思夫山馬跡
東可十里為杜圻南為夫椒夫差敗越處也與夫椒對峙
而差小者小椒西北錢堆有峩冠立者獨山若二几可
凭者大㞦小㞦若雙鳬欲止者二鴨若老人罄折相向
者大嶞小嶞然其最大而名者兩洞庭也
遊林屋洞序(有詩)
包山之西有洞焉曰林屋廣可坐數十人石皆谽谺中
空紺碧深翠夏則凉冬則燠雨入則晴晴則隂森若欲
雨者正東有石横道匍匐可入入則豁然大明行數里
有石牀石鉦金庭玉柱柱之上有字曰隔凡相傳吳人
嘗遣人窮其境數日乃出宣州世莫知其然否而故武
功伯徐公嘗至玉柱之側見隔凡字云弘治十三年三
月水部郎中傅君曰會以治水至山中公暇約予同遊
予以治任北上不及偕君遊之明日以詩寄予曰竒矣
竒矣乃作亭於洞之口使遊者憩焉予生長山之東於
所謂林屋洞者嘗一至其處其於所謂隔凡者志欲一
詣焉以騐其然否而竟未之能也物有近而難至者豈
謂是歟聊因傅君之遊和其詩并鑱之亭上
隔凡深處禹書存尚有神靈為守門穴底玉泉流作汞
岩前碧月過留痕燕飛尚騐晴為雨龍戰猶疑數應坤
聞說遥遥天漢接胸中雲夢不須吞
游林屋洞記蔡羽
己丑五月十一日通州盩厔焦公被孝豐之驚事寧且
還聞林屋洞之勝期與四三士往觀而羽與時霖霡未
歛客各求道取疾有頃咸會於洞門天亦霽有小亭與
門侍從解冠履釋方袍為山行裝南行繞丙門出於陽
谷之上趺于石壁壁高盡見太湖之境從者曰前有曲岩
復下壁攀木行里許次於岩畔自亭逮丙門暨陽谷曲
嵓皆五步一石十步一潭巉巉焉獸蹲淵淵焉龍伏泉
㶁㶁行樹根攬栢翳去豐草然後得一伸足靈祐道士
曰此毛公壇水也壇距洞且十里而南流出於洞門大
者成川小者為潭為澗用是兹山之樹青蔥堅翠少花
而多根焦公有山水之趣與客嵌名岩中還至亭下從
者已在洞平坂矣靈祐道士習於乘橇橇以先驅洞口
微隘稍前得夏屋穹然黑颯然竪毛髮左右請火公命
列炬壁間下燭瀦滷上照銀屋石鐘倒懸無慮數十夾
屋為石牀丹竈道士曰兹所謂金庭玉柱者也然距石
樓神鉦尚遠道士内鳴鉦外奏樂客各據牀屑石鐘仰
砥乳穴暑月如盛寒如是者凡幾室而室室不同乃縱
左右各為向道或之丙門或之陽谷屏處或若斷絕而
無不穿漏惟之隔凡者久許方有人聲還報火屢滅不
能進羽怪兹山大不踰他峰而中包空洞莫知攸際靈
威文人所言有無不可知求諸隔凡以外亦已異已果
幽明之境殊豈造化者設是神巧不得而窺邪出洞門
日已暝煑石乳飲訖各謝去
登縹緲峰記
滙三州以為澤水始大中五湖以為鎮山始尊然三州
之利不同而形勝亦異不歷其尊未易徧也而尊莫尊
於縹緲峰其陽空虛無梯可至西為晉陵水最大山最
遠第四峰臨之特親第四峰之於縹緲猶人之掉右臂
北歷三嶠以由西面東踰莫釐以窺吳江秦家嶺臨之
最親秦家嶺之於縹緲猶人之出左臂北為姑蘇城穹
窿陽山或遠或邇厥疆不齊砂子嶺臨之最親由砂子
嶺歷西湖寺躡峰之隂尤近是升峰之三道也然客終
以艱危為病常中陟而罷還於所親以求三方寧隘寧
鬱寧受屛蔽而五湖之觀鮮克周徧正德庚辰十月之
望中山湯子重太原王履約履吉客余之明日得第四
峰之道輿舁以進盖踰時而造厥巔也遊於空虛忽見
大水下求千嵓莫知所在客已有懼色矣居頃獲詢三
州之形如螺如黛隠映烟際可以意求難以形辨然東
北隠起非河非虹可指者靈岩浮圖也北為無錫其入
最深可臆者陽羨諸山也西方不究厥始然卞山獨親
南屬苕霅可接餘杭武康霅以東不得而擬矣於是三
州始合象緯始親客始吐隘去結消釋壅蔽混元支離
浮乎澒洞覽乎杳冥超然萬仞之表矣時冬氣甚肅日
白無色密邇天路非人宜居各杖策去蔡子記
林屋洞范成大
擊水摶風浪雪翻烟消日出見仙村舊知浮玉北堂路
今到幽墟三洞門石燕翻飛遮炬火金龍深阻護岩根
寶鐘靈鼓何須扣庭柱宵晨已默存
再遊林屋洞王鏊
蓬山有路那曾到林屋無扄可數來寶笈石函那復見
金庭玉柱為誰開秪愁黯黮渾無地又恐砰鍧忽有雷
不是隔凡凡自隔重門欲叩更徘徊
過洞庭山沈以潜
芙容縹緲隔烟霞水國茫茫去路賖一望湖光三萬頃
兩重山色幾千家角頭有地皆栽橘洞口無村不見花
范蠡何須重弔問且尋漁艇作生涯
遊林屋洞
烟霞縹緲洞中天白石蒼蒼路宛然月落岩頭聞鶴唳
雲封洞口識龍眠毛公煉藥壇空在夏禹藏符世尚傳
今日我來醫有道不妨深入見羣仙
遊林屋洞徐禎卿
劃然中豁盎然浮一徑微通玉府幽籠炬漸遥無燕擾
(相傳有石燕遇火則觸滅)扶笻多躓有狼憂(余時有蹈坎之危)苔泥淺漬寒
濡足雲石餘筋銳觸頭丹刻縱存何處覓十年飽願只
虛酬(相傳有夏禹丹書石穴)
遊林屋洞歸道中偶作
歷嶺循坡石路紆行邊濟弱有肩輿墻桑覆葉欹僧帽
洞草分香上客裾積儉振家風俗美繁寒傷橘地租虛
他年若為兒孫計合卜菟裘向此居
入林屋洞王寵
白觀已仙去碧山遺寶符齋心扣靈闕企石窺清都雲
堂裊撐柱百人可跏趺白玉斵隆棟青蓮綴流蘇昔人
煉液處牀笫鬱金鋪石乳絫而長交錯如珊瑚蛇行屢
廻互磬折窮有無恨乏嵇生識鳥篆空糢糊時聞神鉦
鳴地底越江湖冥濛翳日月窈窕通蓬壺悠然遂雲卧
心將天與徒羽毛如可就千載有龍徂
丙洞
天傾霞石開日映雲門敞芙容秀絕壁菡萏排仙掌下
窺黯無垠側晀紛有象丹藤蔓冰&KR0676;蒼苔蝕銀牓野鹿
浥飛泉寒兔逃外莽攀蘿眷仙靈折麻私向往訪道空
名山前途浩漭漭誰令獨世憂扣我陵意想
曲嵓
乘雲欻先登扳厓紛廣眺孤峰上寒日平楚騰餘燒天
高風物緊地迥山川竅饑鼯乍陸梁哀鴻相叫嘯企石
揖雲帆披霞迎海嶠空水空汎瀾虛無自余照林深養
谷神壁灰圑景曜光風爛芝苓玉髓滋蘿蔦樵隠自夷
猶末路多奔峭懷哉角里公千春可同調
林屋道中
海嶠雲霞虛翠屏閬風吹袂采眞行壺中樓閣天齊動
石上瑶花冬自榮遂有浮邱來馭鶴似聞子晉解吹笙
金庭玉柱千年閟日月崢嶸媿此生
遊林屋洞胡纉宗
洞中别有天我亦地中仙屈曲山斜入磈礧石倒懸細
繙禹貢讀高枕道書眠去去復幾許龍宫還窅然
同前
繫馬靈宫第九天紫霞丹竈坐羣仙金庭空闊蛟龍鬭
玉柱玲瓏日月懸改火欲烹山乳食掃雲初藉石牀眠
隔凡不隔岳陽水黃鶴飛飛何處邊
林屋洞口古井二絕王鏊
聞有紫隠泉(真誥云包山有白芝又有隠泉之水正紫色華陽雷平山有丑公泉飲之除腹中之)
(蟲與隠泉水同味云是玉沙之流津也用以浣衣不用灰此為異矣)閟在靈仙境金庭不
可扣且此汲寒井
洞口有深井雲漿湛虛空我來攜一罌會與仙源通
縹緲峰范成大
滿載清閒一棹孤長風相送入仙都莫愁懷抱無消豁
縹緲峰頭望太湖
登縹緲峰絕頂蔡羽
莫訝登高不用扶手招鸞鶴興如何環來島嶼人間小
側去陽烏寒色多岩下雨來浮碧靄杖頭霞去落蒼波
千年石上仙人迹為問王喬幾度過
登第四峰
青磴去已遠蒼藤住未能山高鳥不到天近氣先凝掃
石喜無事開岩初得朋落霞三萬頃俯首看吳興
登縹緲峰王寵
宵夢升天行明登縹緲岑圜海湧鯨脊大漢冠鼇簮吳
粤倦周覽乾坤莽浮沉千嵒遞拱帶萬頃逼侵滛歊蒸
塞靈灝氣候異陽隂寥寥躡雲磴落落捫河參鵬霄邇
靈岳鳳野開煩襟偓佺空中語蒼虬烟際吟天衢非阡
術超駕有遐音覽化自靡足懷仙傷吾心臨風寄瑶草
遲爾崑山林
縹緲絕頂
絕頂親攀日月行五湖如帶自迴縈山川歷歷分南服
今古茫茫混太清萬里風烟臨海嶠百年身世悵浮萍
未驂鸞鶴雲車遠兀坐松杉濁酒傾
第四峰登眺
絕壁已天半廻峰獨翠微磴危尋蘚迹風引曳雲衣野
燒孤烟長川光落日霏樵歌深自好應飽北山薇
登縹緲峰徐禎卿
靈峰峻偉插吳天鹿道斜通密草間波暝遥疑下方雨
烟明微見隔州山藥苖細染雲絲碧石翳重生雉尾斑
塵骨未仙留不得剛風吹冷布袍還
與客至林屋洞蔡羽
方丘茂草色五月入溪寒古洞仙媒引丹牀法友觀誰
嫌靈迹隠我愛石樓寬袖得長生術常將鍾乳餐
林屋洞張雨
山中春水泛蜕骨長於樹拏舟探穴口甚深不可渡窮
冬桃始華爛然朱光處
洞庭山周鼎
玉柱金庭古洞天兩峰中斷碧波連歸來角里人如玉
老去毛公骨已仙山有樓臺天在水地無蛇虎橘為田
沙頭鷗鷺如相識曾駐軺車記昔年
自胥口泛舟太湖至洞庭楊循吉
西望茫茫接幾州羣山無數障中流飛帆半日纔能到
賭命今番始得遊城裏見天無許大漁中覓飯有何愁
橘洲渡慣心猶怯怪殺衝波一小舟
自靈嵒至西洞庭四首袁袠
靈嵒高處是琴臺舞榭歌梁已草萊西施洞指雲中出
范蠡舟從海上來
龍爭虎鬭事千秋越壘吳宫麋鹿遊更分震澤為彭蠡
亦有三江賽十洲
天開地缺浸方輿漭漭波濤混太虛縹緲峰頭看浴日
毛公壇下閟丹邱
七十二峰天削成青蓮萬朵畫分明若為飛舄都遊遍
不減蓬萊頂上行
遊西洞庭山記
夫覽山川辨物宜稽民俗舒性情遊之概也西洞庭去
吳城百里予自胥口抵山館於林屋山人山人負經濟
之學數竒而山居因山創樓名曰玄秀銷夏環其前縹
緲倚其後山之勝萃於兹矣是日也遂登縹緲之顛山
有九峰而縹緲獨峻援而上掖而前既登則東洞庭如
帶而七十峰特小湖中諸山皆若屏拱落日陷波中金
紫萬狀遊之明日泛銷夏灣觴於小龍山而歸又明日
渡蔡嶺憩明月灣登石公山山之陽有石坂其半沒於
湖猶可坐千人乃相與濯足而歌曰山&KR0146;㕒兮石如砥
湖澒洞兮百川委又觴而歌曰震澤定兮水朝宗億萬
年兮仰禹功於是捨陸而遵舟復館於蔡氏明日乃遊
上方諸寺山人知予將歸明日乃同遊毛公壇觀林屋
洞洞深黑而中甚卑入者皆俯而進余獨與文子探隔
凡而出題其旁曰通仙隔凡洞之最深處也山人曰子
歸矣山有曲巖其石如黛峻而秀不可以不觀乃觀之
遂張帆而歸袁子曰西洞庭東南之沃壤也梅梨橘柑
楊梅枇杷魚鹽茶竹之饒錯以良田山之人朴愿而信
塗無婦人可不謂美乎自夫差以來不被兵燹抑又美
矣同遊者伯氏邦正文子壽丞潘子修伯山人者蔡氏
九逵也復有諸蔡皆同遊歸之明日而記其事嘉靖庚
寅夏五月六日
銷夏灣記蔡羽
山以水襲為竒水以山襲尤竒也載襲之以水又襲之
以山中涵池沼寬周二十里舉天下之所無竒之又竒
銷夏灣是也灣去郡城且百二十里春秋時吳子嘗避
暑因名銷夏自吳迄今垂二千年遊而顯者不過五六
軰其不為凡俗所有可知己湖之山莫大於包山山之
峰莫大於縹緲峰高不知其幾里長袤五十里有竒也
峰之南水道三十里為苕溪其弗能與苕溪參者諸巒抱
其外也苕之北舟行三十里以求縹緲峰其勿能與峰
直者亦諸巒為之拒也四面峰巒交萃獨以一面受太
湖中虛如抱甕其南列門闕焉由門闕東西盼西為龍
頭山其次為小洞庭為石蛇為含為蕪為鼠鬭之石不
得而名焉東為大小明月灣為石公為澤為厥為三山
不得而名焉明月之灣其背為梭山厥土墳壚厥産林
禽鴨脚櫻桃柚柿梨栗龍頭之背為圻峰厥土白礫厥
産玉石盧橘中銷夏之腹印浮其上乍有乍無為衆安
之洲帆落洲上則四面環合為屏為翰聳妍效譎以與
縹緲朝貢峰之巔有草無木其麓多木無草丹宫梵室
蒙蔽林靄至鐘鳴鼓應然後知仙釋之廬魚行鳥過形
影交徹帆翔其上而莫之知避也夫地既異而處甚僻
信乎遊者之難至矣向使移置之附郭則撰壺觴秣車
馬者日不暇給苟日不暇給豈獨為吾灣哉人將僬僬
乎劍負以趨萬物失所矣夫造化無意者也設是灣如
有意鬼神之能不得而與非冥契其事孰能樂之於戱
非惟世之人不得而樂灣之人亦莫得而樂也予世居
灣上有所獨得私志之
銷夏灣范成大
蓼汀楓渚故離宫一曲清漣九里風縱有暑光無著處
青山環水水浮空
同前高啟
凉生白苧水雲空湖上曾開避暑宫清簟䟽簾人去後
漁舟占盡柳隂風
汎舟銷夏灣周南老
湖流抱山曲平林俯風渚十里足清景六月不知暑隂
厓振靈籟飛波洒凉雨桃笙凝翠濤梅寒生白苧冰簾
晝不捲恍疑眠洞府時異景亦殊湖上空延佇
銷夏灣二首王鏊
四山環列抱中虛一碧玻瓈十頃餘不獨清凉可銷夏
秋來玩月定何如
畫船棹破水晶盤面面芙蓉正好看信是人間無暑地
我來消夏又消閒
同前王寵
千山玩迴轉雙闕開嶙峋圍作玉鏡潭流水桃花春雞
犬自甲子衣冠乃秦民表裏重湖阻丹青四望勻孤峰
表日觀羣嶂摩天垠波光别駘蕩霞采相鮮新疑觴西
王池誤攀織女津海鷗戲蘭薄游鯈瑩心神牙檣悲昔
幸玉輦罷今廵榮華無常玩山水有天眞塵纓聊以濯
慚爾櫂歌人
灣中覽古
帝子樓船天上來渚宫巒殿海中迴山河錦繡千年觀
歌舞風塵萬壑哀澤國魚龍吟落日荆蠻雲物悵登臺
茫茫今古渾無賴直北長安首重回
練瀆高啟
吳越水為國行師利舟戰夫差開此河艅艎試親練十
萬凌潮兒林比佽飛健鼓棹急風濤揚舲逐雷電當時
意氣盛謂已無句踐鷗避去沙洲龍愁閉淵殿恃強非
伯圖倏忽市朝變臺上失嬌姿泉間掩慚面至今西山
月恨浸秋一片猶有網漁人時時得沉箭
同前周南老
夫差習水戰決瀆湖之傍回瀾滙衝激破浪瀦汪洋千
艘連舳艫三軍練艅艎一鼓山岳傾再鼓波濤揚焉知
君子卒潜涉江中央江湖利竝失兵㢮不復張
奉陪太傅王公練瀆泛舟蔡羽
山曉鐘冥冥石門樹歷歷餘霞蒸初陽微颷轉孤鷁水
宿凌晨光境絕欣所適回纜抱長川搜墟踐空壁古人
練兵處滄洲長長荻冬曦娛公旌萬壑盡昭析
其二
逗舟網罟村假楫陽鳥居山從鏡心迴水接海表虛羽
族憐珍華公行亦觀魚緣霞興悠悠度水行徐徐已叨
形骸外獲奉談麈餘謝公從遊徒曳裾容散樗
明月灣高啟
木葉秋乍脱霜鴻夜猶飛扁舟弄明月遠度青山磯明
月處處有此處月偏好天闊星漢低波寒芰荷老舟去
月始出舟迴月將沉莫照種種髮但照耿耿心把酒酹
水仙容我宿湖裏醉後失清輝西巖曉猿起
同前周南老
秋高木葉下凉月照湖曲隂精濯浮金冰壺烱寒玉露
澄彩奪鮮波涵光可掬蘭舟棹空明良宵清氣肅萬象
森寒芒川澤盱駭矚把笛不敢吹湫龍豈容觸
同前謝縉
湛虛一灣秋冷浸萬古色風定水自磨烟消鑑常拭澄
光共涵映清氣交侵逼誰將廣寒宫移入水晶域眷言
雲皎皎毋使雲霾黑
桃花塢徐禎卿
猶有嘉名照荒寂百年塵跡已都非繫筐日煖桑錢貴
沃土風輕荳葉肥草木歲深應委腐山原春好欠芳菲
誰能更買千株種走馬來看十里緋
綺里高啟
高皇本壯士提劍定四方晩為兒女情悲歌起傍徨愛
子欲建儲寵姬方侍側顧驚四老人謂已成羽翼大臣
豈不諫孰能斡天機彼翁何為者足見人心歸始潜避
秦君終出安漢嗣世羅焉能羈舒卷聊自肆我來角里
村如入商顔山紫芝日已老鴻鵠何時還斯人神仙徒
千載形不滅猶想蒼苔中白頭卧松雪
登莫釐峰記王鏊
兩洞庭分峙太湖中其峰之最高者西曰縹緲東曰莫
釐皆斗起層波矗逼霄漢可望而不可即成化戊戌予
歸自翰林文吳縣天爵過予於山中相與窮溪山之勝
行至法海仰見異峰寺僧進曰是所謂莫釐者也文振
衣以升衆皆繼之或先或後或喘或顛至乎絕頂而休
焉天若為之寬地若為之闢西望吳興渺瀰一白有若
雲焉隠見天末或曰卞山也北望姑蘇横金一帶人家
歷歷可數有浮圖亭亭曰靈巖上方也東望吳江雲水
明麗帆影出没若有若無盖七十二峰之麗三萬六千
頃之竒皆一覽而在曰大哉觀乎相與席地行觴踞石
賦詩久之暝色四合微月破林湖光澒洞岩壑黯黮乃
相與循舊路而歸焉語有之不登高山者不知天之高
也不臨深淵者不知地之厚也莫釐猶爾况所謂泰岱
恒華者哉予以是知學之無窮也故記之
望洞庭寄翠峰長老陳基
一上堯峰望洞庭東山咫尺勢堪凌橘林霜老金千顆
紺闕雲藏翠幾層弔古獨來尋晉宋酌泉誰與别淄澠
戴君自是忘機者相約同參大小乘
湖上望西洞庭吳寬
百家棧上望西山縱目遥過銷夏灣未遂眞遊勞指點
聊憑高興去躋攀石壇相距纔十里林屋都來有萬間
報與山靈須少待會將親手扣仙關
和徵明登東洞庭徐禎卿
塢僻雲深石徑紆漸從平履涉﨑嶇烟迷遠景山藏屋
林透微明日墮湖佳境到時應就宿肩輿停處合臨圖
莫釐絕頂君還上得似鄰峰縹緲無
又和遊洞庭將歸再賦
名山本自饒靈異還倚高人品價竒梵宇留將題壁偈
水妃傳作步虛詞遥聞暗浪風生早欲發歸帆月落遲
知是不貽猿鶴怨雲栖元未有心期
自西山歸東洞庭王鏊
西來暝色一帆孤纔見青山忽又無白借天光猶澒洞
黑添雲氣轉糢糊人家遥指諳來舊塵眼頻揩見却初
述作惜無摩詰句五湖烟景若為圖
與嚴太守道卿同登莫釐峰
微雨發春妍東風花外軟良朋約佳遊遥指莫釐巘平
生山水心老脚肻辭繭壺觴紛提携曲磴屢迴轉小憩
山之腰秘景漸披蕆紫翠盖幢翻青黃繡裀展須臾造
其顛四顧目且眩太湖小汀瀅風帆時隠見吳門俯可
掇越嶠杳堪辨摩挲舊題名斑剥半苔蘚日斜下山椒
窅爾迷近遠問途値樵夫失脚悔已晩懸厓颭伶俜絕
壑窺淟涊熹微認前村山寺吠鳴犬解衣得盤礴仰視
坐猶喘韓公鐫華岳正自恐不免登高勿知厭持用戒
軒冕
登莫釐峰絕頂朱琬
春山結伴好登臨萬仞烟霞屐齒深大海東迴拖白練
羣山西走列青岑一雙日月懷間玩七十蓬瀛鏡底尋
安得神仙不死藥餌之於此捫天心
疊前韻
殘臘已破春乍臨春雲布地春山深懸厓掛壁入蒼翠
翔鸞舞鳳羅嶔岑六龍停車不敢度四海指掌亦易尋
我欲乘風跨雲鶴翩然下浴瑶池心
洞庭山范仲淹
吳山無此秀乘暇一遊之萬頃湖光裏千家橘熟時平
看月上早遠覺鳥歸遲近古誰眞賞白雲應得知
遊洞庭湯仲友
寒色滿空山翛然一徑閒鳥啼黃葉外人度翠峰間古
殿藏雲氣唐碑帶蘚斑未窮幽絕處興盡忽思還
過洞庭唐珙
西風吹老洞庭波一夜湘君白髮多醉後不知天在水
滿船清夢壓星河
洞庭曲十首金信
竒峰七十二菡蓞青蓮開遥看出雲雨不似楚陽臺
海客走相報龍王嫁女來雷車挾風雨高浪白成堆
波濤三萬頃倒浸中天月蛟精戲神珠開扄白銀闕
洞庭西去浪出沒有雙雷遥看青兩兩不識具雪堆
浩蕩太湖水東西兩洞庭吹簫明月裏龍女坐來聽
毛公來刺船遂入林屋洞洞戸夜不扃風雷自相鬨
雌風吹雨脚龍腥湖上聞小姑彭蠡至來謁洞庭君
日落洞庭波青山風雨作乖龍挂修尾有似青旂脚
湖上望蘇臺水與青天遠長風送飛帆忽到長洲苑
有客浮槎去槎頭挂客星仍將莫邪笛吹與老蛟聽
望洞庭楊維楨
瓊田三萬六千頃七十二朵青蓮開道人鐵精持在手
嘯引紫鳳朝蓬萊龍子卧抱明月胎須臾化作桃花腮
爾雲槎子何處忽飛來蓬萊之淺今幾尺黃河之清今
幾迴雲槎子云是自江上來但知東方生賣藥五湖上
不知張使者北犯北斗魁雲槎子吾與爾何哉任公釣
竿在東海潮壓桐江江上臺
洞庭曲十首
日落洞庭波吳娃蕩槳過道人吹鐵笛風浪夜來多
道人鐵笛響半入洞庭山天風將一半吹度白銀灣
仙橘大如斗泛之過洞庭江神渾未識喚作楚王萍
海客報竒事青天火甕飛明朝雷澤底新有落星磯
網得珊瑚樹移栽瑪瑙盆夜來風雨横龍氣上珠根
海上雙雷島渾如灔澦堆乖龍拔山脚飛度海門來
潮來神樹没潮去神樹青雲裏天妃過龍旂帶雨腥
客入毛公洞洞深人不還明朝探禹穴相見會稽山
太液象圓海金蓮夜夜開水中萬年月照見昆明灰
秦峰望東海雲氣常飄飄桑田明日事奚用石為橋
洞庭山周南老
兩峰東西峙對屹具區澤波搖巒嶂浮雲開蒼翠積地
古山有靈蛇虎絕蹤跡林屋窈而深中有真仙宅靈威
探禹符窮幽振金策信有不死方奚為異今昔
送人之洞庭姚廣孝
西風飛錫渡如舟來向湖間作勝遊七十二峰青一色
君看何處獨堪留
洞庭謠
東洞庭西洞庭兩山突兀摩空青七十二峰在其下氣
勢直與秋旻清太湖三萬六千頃芙蓉秀出雙亭亭湖
底潜開林屋洞羅浮句曲通仙靈嵐雲水氣互出沒揮洒
八極風泠泠晦明變化不可測波濤洶湧如山傾鮫人
停織百怪屏滿耳澎湃千雷鳴魚龍騰躍鬼物泣帆檣
摧折舟人驚斯須陽動忽開霽波平湛湛瑠璃明林巒
無處不蒼翠島嶼日照花冥冥斯山景物豈止此千態
萬狀描難成中有空宅亦有仙人扃囂塵不可到勝槩
如蓬瀛神僧還迴看杯渡帝子下降停雲軿我昔畏險
曾勿過兩山每對空傷情我歌洞庭謠請子為我聽何
由乘槎尋子去翠峰深處藏餘生
洞庭毓秀歌吳信
洞庭之山秀而靈東西屹立如畫屏試歌洞庭毓秀歌
請君側耳為我聽太初元氣合胚凝上天好竒遣六丁
鑿開混沌見兩青鎮以白玉之柱黃金庭副之七十二
峰碧崚嶒太湖一水清迴縈佳氣四時互鬱蒸儼如蓬
萊三島浮滄溟大禹之功何有能眞是天造地設成縹
緲鬱嵯峨莫釐聳崢嶸勢如虎豹形若蛾眉横日月互
吞吐烟霞發精瑩草木蔥菁紫翠層靈迹勝景難具稱
攅雲嶺上雲英英芙蓉山下花冥冥明月灣頭夜深明
月明錦鳩峰頂春煖錦鳩鳴王母西來駐雲軿吳王銷
夏醉夢醒樂天遨遊為揚舲子美水月鐫碑銘藥墩煉
藥有蔡經仙壇仙人綠毛生東園綺里芝草茁紫莖雪
竇古井涵清泠翠峰浮來神鐘吼華鯨峯圻海眼瑩碧
開兩睛林屋龍洞水氣腥中有石鈕石鼓扣之聲鏗鏗
靈威丈人昔曾行神景宫中古檜如龍形上有百尺兔
絲下有千年苓道人斸苓食之白日能飛昇古來遺跡
信可徵總是樂遊耽遁漁樵盟未有政如房杜文如班
馬之軰出此垂芳名聖朝文化四海咸賓興國初伯昂
山長殊有聲年來吳分當奎星山祗水后合獻禎多士
濟濟皆登瀛東麓使君衣錦榮恢弘王綱闡帝紘少年
狀元何寧馨文魁名振白玉京蔡子干將出豐城藻思
如刅新發硎後進雖未加冠纓文物禮樂能相承史君
精神玉壺冰龍駒已膺月旦評王郎氣象百丈增風雲
際會皆可乘偉哉洞庭鍾得天地精千年孕育今大亨
虎邱蝟縮獅山驚氣勢直壓華與恒請君為我繼此頌
太平
吳都文粹續集卷二十一
