吳都文粹續集卷五十明錢榖撰
詩
立春之二日大雪平地三尺吳中五十年無此
雪韓奕
蕭條江縣空歲暮寒風積雨雪連日夜平地深三尺遠
近寂無喧四顧同十色沾足良可佳有祥詎難識空街
人迹斷寒光入虛室重衾不知煖厚纊衣猶慄餘生近
老病起卧但微息緬彼遠道人驅馳正行役在物實同
類有懷屬此夕
寄俞立菴
相望才一里不到已多時家似山中住人非世上知草
深疑斷路水漲訝平池枕簟竹林下乘凉想最宜
包山毛公壇
微茫太湖心諸山此為最宛如海上國平寬納幽邃田
廬錯上下人烟萬家聚柤梨及橘柚栽植窮地利想當
秦漢間尚未通風氣龍蛇不敢窟人跡未始至毛骨竒
公仙有福當此地開荒治丹術道成遂仙去嗟余後千
年恨不身親遇願執洒掃役服勤於鼎器微生倘有分
冀沾餘粒棄嵯峨三尺壇草藥春來異縹緲千仞峯烟
霞景仍秘平生出塵想矯首徒仰企浮雲影悠悠無從
候仙馭山水漫娱人凌風振歸袂
横山西隱菴
孤艇溪邊入千峯雨裏登老年雖厭客長夏欲依僧院
古青苔滿林寒宿霧凝解衣禪榻上未覺有炎蒸
黃埭興國寺
粳稻田初熟烟霞日欲西孤舟僧共載古寺鶴同栖樹
抱溪流合窗隂月影低紀游閒有咏常向壁間題
八月十四夜過望亭
夜裏行船過望亭滿塘秋月露初零閒吟忽記唐人咏
喜見平田晩稻青
送友人還崑山張適
雨歇東風曙色微婁江艇子逆潮歸花明祖席清尊酒
柳拂儒冠白苧衣上水海魚堪砟鱠近人沙鳥不知機
烟塵滿眼且歸去莫負春山采蕨薇
春日登胥門城樓
城頭華構勢翬飛西望吴山落翠微春草荒臺麋鹿過
夕陽古塞雁鴻歸關河萬里歸興廢城郭千年感是非
惟有樓前太湖月夜深依舊弄清輝
雨後過海雲菴招提寄徐耕漁王耕雲
雨後穹窿萬摺青白雲粘樹溼冥冥寺從栖鶴松邊露
泉向啼猿峽口聽徐孺閒居過徑遠王猷茅屋隔林扄
相邀共借棲禪榻夜粥燈前煮茯苓
送崑山知州任嘉定
夕陽江上雨初殘楊柳搖金拂馬鞍白鳥笑予長送别
青山留客共盤桓桃花水泛征帆穩燕子風生祖席寒
在路獨吟今夜月到州仍作舊時官民罹歉歲傷凋瘵
君有長才定治安行見經綸應重托却留遺愛遍江干
送長洲主簿兼司税
佐令勞才子秋深始到官蒹葭催暮雨蟋蟀泣初寒侯
吏迎車近商民望稅寬政聲藩府重寵擢諒非難
寄陳山人寅
草堂孤在夕陽村每憶城南綠水園春露尚沾萱草背
夜寒忽散鶺鴒原孤鴻歸興寄琴調香蟻忘憂到酒尊
寂寞楊雄甘老去百年名姓至今存
宿山中徐畊漁宅
舊業非忘世新朝似隱淪雲生籬徑晩花覆石房春子
大憂無似書多未是貧酣歌頻續燭竟忘主和賓
題笠澤陸氏隱居
隱居何處所笠澤水西偏贍俗田千畆容身屋數椽桂
隂侵座薄柳色映窗妍軒羃花前霧亭分竹裏泉磵深
忽見日林茂欲無天石壁琴常潤書牀硯已穿俯池厓
欲堕登樹薜相牽瓶貯滋花水簾通煮茗烟蓄書千卷
足課子一經傳字罷臨流憩公餘選石眠病多諳藥性
閒久積書篇奕客爭饒子琴僧上斷絃尋山穿雨屐看
竹棹孤船湮沒遵時晦栖遲任性便感恩懷耿耿厭俗
思翩翩要我頻相過佳章夜共聯
與陸天游張南村諸公遊溪西華嚴菴
讀書只在松檜林不道春色孤村深鳩啼雲暝亂游思
花落水流驚客心過溪尋僧蘭若僻掃石坐我莎蘿隂
杖藜田路逐樵返落日已下西湖岑
寄道衍上人
京國徵行喜早歸茅菴屏迹揜柴扉文章留世新編稿
絺綌榮身舊賜衣晨鼓憶分天界粥春風還采海雲薇
相期共向林泉老已悟年來五十非
與王正仲夜話
寒過已多時春来不爽期花前初熟酒别後只添詩續
燭知宵永聞雞悟睡遲劇談渾莫倦明發又天涯
送坦雲軒住中峯寺
中峯香刹翠雲邊支遁昔日曾栖禪白馬千年不復返
青山萬頃只依然師行冰雪歲云暮舟渡吴淞江可憐
名地猶來在人勝好勤修業繼前賢
蘇人葛秀才送余至京師及之官又送至大勝
驛值大風雪感其高誼臨别賦此
君不見昌黎公藍關馬蹄風雪中又不見玉局翁黃州
路遥如阮窮我生今年五十七讀書吳山畏人識昔年
曾作水曹郎聖恩早賜歸蓬蓽邇來又越十六年老病
囊無挑藥錢去年府州忽相荐豈謂聰明不及前茅茨
驚憂病增劇展轉歲除千感集今年始及趣装行兒女
牽衣憐我泣抱痾艱苦至京師上赴天官陳履歷聖恩
浩大不加罪命向廣西佐方伯青衫白髮老從事自媿
才疎難稱職臘月出皇都白門啼亂烏乾坤忽變色風
雪方載途蹇驢凍屢仆瘦僕飢且痛俄至大勝驛面皮
盡黎色丁寧僕莫嗔勞役纔第一下車就酒家酒薄殽
不佳餒乏敢嫌此情惡良可嗟酒家頗見喜煖湯温我
指挹酒為續杯垂情數相語乃知平生交勿薄屠沽子
邂逅遇一官問之稱孝廉共買金陵酒同上廣西船廣
西在何許浩渺烟江水舟師數驛程四千三百里大寒
遡大江江流急淙淙沙頭暫停棹飛浪壓蓬窗况乃途
路迂老年俄此罹羇情正愁絶忍送葛翁歸葛翁悤悤
向我别胸中有言不及說我今竭力報皇恩翁亦還家
保名節我家呱呱好孫子翁先還家凴寄語到官急遣
汝爺歸男長讀書女鍼黹
舟中聞吳歌
清湘夜駐木蘭橈月落霜天雁唳遥忽聽吳歌驚夢斷
此身只訝泊楓橋
過楓橋留别城西諸友
煩君遠餞意偏饒念我離羣乍寂寥祖帳雨催詩欲就
郵亭風勁酒頻消移舟射瀆黃昏近路轉江村碧樹遥
記取今宵分手處烏啼時節過楓橋
早春過望亭驛喜晴追次唐嘉祐韻
遠墅晴煙散綠蘋推篷起坐整衣巾野花開處多臨驛
水鳥飛來似送人愁裏聽窮三日雨客邊吟到一分春
今朝已有尋芳客來往東風陌上塵
宿閶門
霜滿烏啼夜月寒客窗燈火著愁看故園相去無多路
便覺今宵睡不安
客金陵送盛寅還吴
官柳籠隂半已青俄聞歸棹發金陵秦淮雪裏春潮長
楚甸雲開晩日昇先我還家緣客久如君多藝更誰能
莫辭同醉長千酒明日相思恨不勝
送俞立菴應湘府聘
鶴書遠聘到岩阿拜手幡然出薜蘿天接孤帆秋水闊
門閒五柳夕陽多吴雲漸杳鄉邊樹湘水微生渚外波
此去賢王應待久安車行旆莫蹉跎
宿開元精舍
落日樹隂隂禪幽靜客心香烟秋殿寂燈火夜厨深茗
熟僧先睡詩成佛對吟自憐躭僻志只合卧雲林
賦得秦淮夜泊送吴秀才歸吳
烟霧淡籠月泊舟依淺沙且沽今夕酒聽唱後庭花淮
水迎歸路吳山看到家鄉中莫留滯慈母在京華
賦得太湖春水送華以及歲貢
浩浩來天目溶溶接漢津光隨征櫂遠綠染客袍新瑞
雪初銷臘恩波總是春明朝禹門外一躍有誰倫
賦得劍池送友之京
岩樹鱗皴生鐵花一泓寒玉清無瑕山中有穴通海脈
人間無地埋青蛇居僧經歲不飲井游客常時來煮茶
安得干將復飛出贈君佩服歸京華
楓橋歌送姜秀才歸金陵
君不見楓橋水奔流直下太湖來環繞闔閭城西地其
間風土何佳哉層樓叠榭侵雲起望處人家半臨水水
邊歌舞不勝春橋下帆檣停似蟻復有大道接金陵送
客每來橋上行山寺鐘鳴知夜半漁村月落見燈明今
朝却餞吳公子解我金貂沽綠醑帆挂長洲苑外烟衣
沾虎阜山頭雨暮烟秋雨益凄其别緒離情無限期昔
時不是今時景今人還誦昔人詩見說長干花似綺君
歸更莫思鄉里
移家將之金陵宿楓橋
山寺烟初暝江村月又生辭家無十里不寐到三更犬
逐漁燈吠鐘催客棹行從兹去鄉土寧復是吳氓
送醫學盛啟東之京
欲識軒岐學相將上九天祖陳楓葉下席展杏行邊暫
别燒丹竈來登罨畫船衣冠頒賜日雨露想承偏
靈岩懷古送瑀上人
吳宫成梵刹銷歇尚遺名臺峙荒琴薦池存涸研泓綺
羅無復見泉石有餘清相送師歸去重增弔古情
送任二尹復官吳縣
考績曾聞謁紫宸俄看征棹别江津郎官拜去雖依舊
雨露承來又一新古縣花明千樹曉重城柳色萬家春
知君德化吴氓久風俗從兹想更深
送金徵士問應書誥薦
金卿二十即能文染翰爭誇逼右軍用筆不愁窮兔穎
臨池惟愛弄鵝羣常年閉戸稀曾出一日佳聲遠自聞
忽睹荐章從聘召為書皇詔錫功勛治装早已辭親舊
拜手明當謁帝君花底傾來杯欲盡柳邊携處袂將分
嗟余蠖守依環堵羡子鵬摶在五雲聖代英才超往古
家鷄野鶩任紛紜
逢沈以潜
何處移來一艇間褰衣同憩樹隂閒自緣别久多情話
不為看山忘却還
賦得千人石送沈寅仲
林下盤陀石山中不記春竚看無一畆容坐僅千人雲
護平如砥苔封厚似茵祖筵從廣設懽會在逡廵
送吴敏學還吳省親
雙親白髮老東吴令子丹心向帝都正及歲寒歸故里
不辭雨雪載長途無人似爾情偏厚有酒如澠興不孤
他日相思凝望處暮雲春樹總糢糊
登天平白雲亭
白雲泉上白雲亭京國歸來喜重登欲試坐間誰老健
酒酣先上最高層
送韓伯承還吳
今朝佳節是花朝相送重來白下橋老語生憎鶯舌巧
新愁翻壓柳眉嬌天街有雨塵還少酒巷無風旆自搖
咫尺清明歸未得羨君先上木蘭橈
虎邱送别二首
天上樓臺海上山何年移却在人間不因此地多清勝
那得遊人數往還望處已添吟咏興到時頓解别離顔
今朝送客同春去門外白雲千頃間
相送瀛洲客來登海湧峰岩雲騰白虎池劍躍蒼龍境
勝詩情愜杯深别思濃悤悤分袂處高塔夕陽舂
題杜瓊草堂遺意卷二首
舊業成都萬里橋百花潭北草堂遥門無縣吏催租税
座有鄰翁慰寂寥松影滿庭閒白日茶烟繞榻颺清颷
酷憐杜甫成詩史翻笑揚雄作解嘲
草堂遺址在重構剪荒榛松偃吳門月花移蜀地春流
芳知有本繼業豈無人喜到瓊枝茂詩宗又一新
賦得龍門送范原紹應聘
凌雲峭壁聳崔嵬不待神功禹鑿開一徑直通天上路
雙厓隔斷世間埃雖無鎖鑰常關閉肯放豺狼恣往來
今日送君騰躍起從龍為雨潤枯荄
遊天池訪愷上人不遇
山中夏將半嘉樹敷隂重閒携綠玉杖拄到青蓮峰苔
徑少行客微存舊游蹤臨池滌煩襟萬壑來松風蘭若
倚天開岧嶤白雲封高軒蔽嵓穴疎櫺銜翠濃未緣釋
子共所欣良友同明當發毫素贅言遺愷公
送翰林劉孟功姪鉉還吳
君家吳望族名冠儒林表自昔我先人素有通家好若
翁余同庚交誼如管鮑翁也早世久余亦慚衰老阿咸
能繼業丰姿美年少賦罷擬揚雄詩成驚謝朓一朝省
世父治装遠來到欲慰十年别不憚千里道再叙骨月
情重講家庭教談話每宵分尊卑愜懷抱昨承訪蓬蓽
出迎雙屣倒從容問答間寒威頓除掃高門産麒麟吾
儕亦光耀正欣接吟席又復理歸棹草色瀛洲新鶯聲
上林早相送出都門春江波浩浩
寄蘇性初
辭親遊太學歲月去駸駸夜雨青燈夢秋風故國心一
官仍未遂三載又將臨早晩重歸省相隨頼有琴
寄沈公濟
蕭齋嬰疾久不覩沈休文槐畔愁添雨天邊目斷雲丹
青誇獨步顧陸願同羣擬剪西窗燭連牀話夜分
過范氏山莊
林靜書聲隔巷聞輪蹄不到絶囂氛天寒鶴立蒼松久
童子開扉掃白雲
正月三日陪陳士初錢孟書游北禪寺訪瑾上
人不遇分韻得欵字十六韻
昨見葭灰飛玉琯己覺陽和布晴煖條風吹綠草荄萌
殘雪消寒柳條短新正擬欲探春游今朝便有尋詩伴
青鞋布韤慣林泉華髮心情厭林館北禪古刹吳城陲
眼界清幽塵跡斷羣賢偶集本無期去路雖遥亦何惮
行行不覺到栴檀一徑蒼苔平且坦有意來參孚尹師
適逢飛錫歸遲緩惟存法王梵公像趺坐繩牀右偏袒
山童見客遠相迎作禮殷勤為延欵盛來香粒堆飯盂
供處白花浮茗盌嗟予夙抱烟霞癖野性不羈久疎嬾
深冬遠自白門還巾染黃塵衣未澣幸叨方外相追隨
得遂閒心適蕭散襟懷頓豁吟思增人境俱寂清風滿
詩成坐待師不還白雲散漫無拘管
過思菴郊居周忱
故人家住碧溪濆出郭書聲白晝聞過訪幾回因看竹
歸休何日共論文山容半向窗間出泉脈遥從樹底分
最是快人心目處連疇秔稻翠如雲
送舉子劉昌赴會試
早從侯頖究羣經虎榜新題屬妙齡驥出馬羣空北土
鵬因鵾化運南溟功名有待標青史禮樂行看對大廷
席上儒珍期自保一尊相送重丁寧
送况郎中任蘇州太守
擢自儀曺領郡符朱轓熊軾向姑蘇身馳驛傳聲華重
手捧天書寵渥殊政洽九江重渡虎時清合浦盡還珠
故人尊酒遥相送努力期君展壯圖
贈草窗先生詩(并序)劉鉉
詩始以道其所自中則偉其才而惜其不偶故歸之
於命以壯其志末則托予德之之心而必其遠大雖
此皆公之寔而語淺意膚拙于形容進教是幸
磊落八尺軀魁梧且雄壯靜聽驚論言一見竒貌状早
從綵侍下兩京飽遊訪出門狎師友龐卿偕碩相所以
韋布間弱冠得聲望而翁醫垣耉和緩相頡頏朅去捐
館舍東吳遠歸葬朝廷加賻䘏師保為銘壙弔送來親
朋駢闐車百兩纍然在衰絰廬墓足愴愴盛暑或忘翣
隆冬或不纊時序倏遷移歲月不多譲里閭稱孝廉俊
英願隣傍撫臨冬官周隸屬郡侯况僉謀起遺野䟽荐
交為張百鳥不如鶚一言亦須尚先皇重璠璵雕琢伺
宗匠方期就罍自豈復數盆盎鼎湖龍忽升孤臣竟何
仰周南雖滯淹坎坷寧悲悵吹嘘豈無媒兹情疇克諒
得非命數竒那關遇䜛謗奔趨怪卑汙潔身慮高亢消
息理固然欲得必由喪窗以草為名志與先賢伉滿庭
春不除生生意深廣陟屺空為盱天際孤雲颺王事既
靡盬滫瀡誰為養心事一于詩激發何慨慷靜中聊自
怡抑菀賴舒暢短章既舂容長篇亦跌蕩府藏出珍竒
鈞天奏空曠光華掩魚目鏗鍧咽蟲響正如巨陂中魚
龍交蕩漾蒼波合東流滔滔浩難障有時我為歌三嘆
而一唱岐黃術精深有似淮隂將克捷若有神鏖攻無
不當務施濟利仁札瘥咸倚仗而余病妻孥藥物屢承
貺平以補清羸䟽以駈瘧瘴厚德懷寸心感激忍遺忘
擬報持幣金恐君憎冗長擬贈述俚辭恐君厭浮誑惟
年改元初青陽日方向國家喜清明輔弼元凱行皇猷
足黼黻天工共寅亮氣和時已康物阜民無恙西山雪
霽佳潞水澌流漲肩輿既堪命輕舸宜同榜行厨載山
肴玉瓶注家釀俯仰天地寬遨遊跡漫浪靈風颯然生
送子雲霄上
重寄杜用嘉(有序)
余往歲雪中因憶使第梅花已奉鄙作欲為來春之
佳約張本今既及期復爾疎闊感時對景不能無言
蓋所以歎流光之易邁嘉會之不偶也
去年花開雪飛處殷勤曾賦懷君句欲期來歲故山春
携酒林間共歡聚豈知于今花發時又復兩地空相思
相思正濃花正好千里東西夢魂繞夢魂何處苦思花
花總飄零人未老
懷陳孟賢
緣水園中萬竹深當年曾此寄幽尋芹花池上看垂釣
杏樹壇前聽鼓琴投轄豈能忘舊會分題長憶課新吟
别來音問如金玉令我長懸一寸心
挽陳怡菴先生
門外青山架上書東吳佳處是幽居一庭風雨閒芳草
十畆園林隱敝廬伯玉有文垂宇宙太丘無意老鄉閭
執經猶記相從日寒雪初深聽講餘
弘文入直被恩私曾受先朝聖主知萬里康莊騏驥遠
九重霄漢鳳皇儀金蓮夜草平明詔綵筆朝題應制詩
奪得錦袍多意氣賜陪龍駕宴瑶池
故里懸車歲月深春風華髮漸盈簮鄭均退後寧無祿
䟽廣歸來賸有金湖水烟霞同剡曲竹林觴咏似山隂
興闌賓散青天月池上誰歌醉白吟
奎星光揜夕雲浮鄰杵無聲巷不謳身世百年雖似夢
文章千古更何求詩哀吏部憐張籍諡美河汾念薛收
雙淚潺湲何處落盡随江水向東流
送真上人住姑蘇寶覺寺
聞說湯休最少年早將心印一燈傳滇南鄉土渾無夢
吳地江山自有緣暮雨疎鐘烟樹外夕陽孤塔水雲邊
遥知聽法龍來處香散花飛晝滿天
近得家兄書書語欲促鉉歸展誦之際不覺悵
然
弟兄何處憶相違凉月閒齋半揜幃燈下屢看新寄字
客邊穿盡舊縫衣參辰欲曙隨雲沒烏鵲驚寒繞樹飛
代馬北風猶自戀故園誰道不思歸
懷瀚兒
憶從生汝在京畿膝下晨昏肯暫違温被每同寒夜宿
篝燈曾候晩朝歸留賓歡處傳杯酒為我酣時解帶圍
遥想歲闌風雪裏懷親能不思依依
贈送吴江僧會
杖錫遨遊上九天袈裟曾拜玉階前人間無繫空身相
方外浮名逐世緣殘雨疎鐘江寺遠夕陽古塔水雲連
贈言好為論吾道聞說聰明似大顛
懷杜用嘉
十年膠漆重交情憶昔同門聽講經詞足清新皆白雪
筆多神妙在丹青彈碁留掃松邊石看竹期過水上亭
今夜相思何處切半窗殘月上疎櫺
輓劉僉事
青驄朱節遠觀風銀漢靈槎萬里通頻見槖装貽陸賈
又勞束帛起申公九天雨露恩常在百歲衣冠蜕已空
聞說西湖湖上路甘棠新長舊時叢
寄姪淳澤
還家見汝倍多情我昔離家汝未生今夜客窗千里夢
竹林誰繼舊時盟
望楓橋
鄉山遥望翠高低滸墅橋邊日欲西江郭到城無十里
不妨月出夜烏啼
吴宫怨張楷
江空月冷天如水銅龍漏咽沈檀死宫中粉黛一千人
醉眼相看嬌妬起自入朱幃并翠戸幾番曾得君王數
君王好惡自不常豈在區區歌與舞宫門倚天鈴索垂
凍霜吹老青銅枝玉鸞隱隱背墻去何人邀得君王歸
君前豈無容妾地舊劍猶存肯終棄
移居横山謝應芳
為愛横山山水清山前築室小溪縈老夫枕石看雲卧
兒輩求田候雨畊古井寒泉龍有宅孤村夜月犬無聲
廿年老眼風塵暗猶喜如今見太平
送道士謝清一歸吴中陳緝
丹鼎紅光照洞庭天壇月色帶疎星玄都道士蒼精劍
上界仙人白鳳翎閶闔朝回天蕩蕩蕊珠經盡晝冥冥
欲從杖屨秋山裏風雨篝燈采茯苓
送魏司業出守姑蘇陶誼
東吳父老候麾旌皂盖朱旛五馬榮名郡暫須煩魏相
諸生久恨失陽城麟符剖玉君恩重燕寢凝香吏牘清
指日徵黃下丹詔又看環珮入承明
姑蘇感事王澤
天星夜落水犀軍又見吳宫走鹿羣睥睨金湯徒自固
倉皇玉石竟俱焚將軍只合田文死國士應無豫讓聞
風雨明年寒食節麥盂誰上太妃墳
姑蘇懷古盧大雅
胥目懸門烏喙過至今哀怨入吳歌山河不為興亡改
城郭其如感慨何廢苑春深芳草滿荒臺秋盡夕陽多
醉來一覺扁舟夢也勝豪華逐逝波
吴城懷古王恭
姑蘇城下刺蘭橈却憶吴王古市朝香輦路邊春寂寂
館娃宫外草蕭蕭千年往事空啼鳥半夜疎鐘自落潮
明發不堪回首處暝烟秋雨過楓橋
謁范祠費貞
三百餘年十六朝惟公勲德著雲霄一時王佐真伊吕
十倍雄才過管蕭泮水悠悠文澤遠義田奕奕子孫饒
焚香冄拜先生像一束生芻不可招
王蘇州綠隂堂俞貞木
百尺高槐十畆隂綠雲簾幕畫堂深魏公相業垂寰宇
蘇子文章耀古今歷歲風霜空凛凛近時枝葉更森森
忠臣孝子天為鑑行見甘棠自作林
暮秋留别吴中諸友黃守
蘇臺秋色雨中殘斷雁疎砧送早寒白髮不辭今日醉
黃花猶作故園看誰言世路知心少自是人生會面難
無那明朝江上别宦情離思共漫漫
送沈愚歸玉峯蘇平
皇州鶯囀柳條新客裏那堪此送君歸夢不離吴苑月
還家高卧玉峯雲江村貰酒逢寒食驛路看山對夕曛
最是臨岐分手處落花離思共紛紛
夫椒山侯讓
曾聞吴越此交鋒回首蘇臺伯業空當日斷岩流戰血
至今衰草起腥風裹屍國士浮江上覆面君王死甬東
若論滅吴功第一捧心人在館娃宫
絸菴為沈孟淵賦丘吉
蠶叢國裏結珠龕過盡東風雪未乾玉蛹吹開圭竇小
金蛾飛入甕天寬冰絨織箔春無隙香絮蒙頭夜不寒
留取獨綸三百尺明朝相約弄漁竿
送陳緝熙修撰使高麗丘濬
海上天風吹節旄玉堂仙客錦宫袍詔頒龍闕恩初下
詩到雞林價倍高萬仞鰲金浮曉日一江鴨綠漲秋濤
遠夷未識中原鳳爭覩天章五色毛
送桑民懌訓導泰和李東陽
十年三度試春闈親見聲名滿帝畿甲第久慚唐李郃
竒才終誤宋劉幾功名晩歲非蓬鬢湖海官貧尚布衣
試看孤鴻下林薄壯心還向碧天飛
吴門張泰
萬井烟花繞故都闔閭宫苑日荒蕪江魂吼浪空讐越
山黛顰秋已破吴臺下草深無過鹿城頭日落有啼烏
英雄老去年華在海日曈曈水滿湖
東吳棹歌汪廣洋
玻璃冷浸洞庭山霜竹攅攅橘柚斑白髮吳娃笑相語
官船不似釣舠閒
吴中即景
白雲收盡晩山青水鳥雙飛入翠屏一派歌聲何處起
采蓮人在錦帆涇
閶門柳枝詞
小蠻能唱白家詞笑把纖腰鬭柳枝愁絶尊前春未老
風流太守鬢成絲
江南春張楷
滿川啼鳥怨殘紅水國春園柳絮風春雨一番江水闊
草㾗將綠到吴中
吴宫楊時彦
畫棟雲消夜氣清宫前溝水作秋聲如何醒得吴王醉
多少花枝壓禁城
常熟西郊王禕
稻禾斂嘉實蘭蕙摧孤芳華滋日已歇遊子多慨慷林
臯集鳥雀畎畆散牛羊物情各有適心與歸雲翔
吴門贈凌才
我家華川上君住蘭江濱百里通一水總是金華人自
我與君别三載幽燕住及此會吴門朱顔各如故同為
異鄉客誼重情依依東風足擕手君何復言歸歸去金
華山日有好山色紫翠積芙容綠草眠白石若逢牧羊
子為我寄深情莫令猿鶴怨行矣尋初盟
吳江别連上人
飄零有若此離别復如何情劇酒杯少愁添詩句多荒
村黃葉落極浦白鷗波回首相携處秋風瑪瑙坡
吳中客懷
獨對一壺酒自斟還自吟句從閒裏得愁到醉邊尋擬
廢班超筆猶懷季子金故廬湖上水誰似暫幽沉
過泖
入夜初過泖蒼茫興杳然大星懸樹杪新月出帆前夜
酒聊供醉漁歌屢惱眠歸歟繡川上欲辦釣魚船
十一月十日宿陳敬初館中臨别有作
歲十一月當嚴冬江湖水落潜蛟龍蕭條長途客旅散
而我買棹過吳淞兹行豈為飢餓逼念子高誼來相從
托交同門己十載蒙被教益開愚憃時時彼此互有激
譬持寸筳撞巨鐘姑蘇臺前攬秋色麗正門外尋春容
中間欣戚每相繫要復終始猶駏蛩一自去春與子别
兵戈滿眼紛横縱又兹相見恍如夢中夜論議披心胸
君言爵祿非所願但願擊壤歌時雍却因文章著不朽
韜晦飬粹甘為農顧我所願頗異子謂欲與世相奔衝
黃金鑄印錦懸綬時至未敢辭侯封丈夫出處雖二致
非異愚哲由遭逢得意觖望亦常事所貴自寶如璜琮
計長較短議輙久坐聽曙鼓聲鼕鼕人生會合良不易
奈此物役相牽攻君留仍泛越来水我去猶對金華峯
區區離别不足惜且復醉子雙尊醲郊翺自附湜籍輩
此事遠矣須追蹤
登姑蘇臺有感
故壘蕭然起暮塵凴高何處弔忠臣山連吳越東南近
天入江湖上下均歲月多因催髮變文章未足濟身貧
悠然今古無窮恨落日商歌倍損神
東歸留别吳中一二同志
明發閶門一問津梅花有意似留人誰憐孤館青燈夜
遥憶高堂白髮親對酒論文期隔歲到家獻壽及新春
石田茅屋猶無恙飄泊江關惜此身
常熟舟中
一自歸來東海涯每依北斗望京華才疎謾結交游廣
身遠時驚夢寐賖風雨扁舟今若此功名壮志倍堪嗟
故人只在虞山下同看寒梅雪後花
吳江客中冬至日
十年奔走竟何為轉覺謀生事事非時序每驚愁裏換
家山嘗向夢中歸吳江歲晩寒波積楚塞天空鴻雁稀
酒後登樓倍惆悵緇塵猶滿舊征衣
吳中送僧唐肅
師向何方去太湖西復西風傳孤磬遠松偃舊房低煖
榻常留兔浮杯不駁犀何時城北寺重聽木鷄啼
寄吳思菴敏德劉溥
翩翩孤飛鴻噭噭苦悲鳴凄凄覓故侣悠悠傷我情親
交有君子夙昔著徽聲若為久別離愁思極難勝微物
尚知求人何忘合并歲月已云遠關山阻修程惟有托
柔詞可以通精誠相敦在斯道終當垂令名
登蘇臺懷古
一上高城欲斷魂英雄不見水西軍屬鏤劍上飛青血
響屧廊中散綵雲日落寒鴉啼古堞月明金虎出孤墳
可憐歌舞宫墻地千古蒿萊走鹿羣
寄金文鼎
寒暑互來往衡紀迭遷移庭柯辭故榮園梅發新滋撫
景成時邁跼蹐興翹思我有素心人令德仰光儀窘然
迫冗役煩促苦縈維摶霄羈微縶吞舟困汚池仁窮狡
乃達斯理信可疑願言慎厥恒毋使此道虧
紀懷
犀兕秀以角鳳鳥文其翰嗟予七尺軀徒立天地問六
齡始讀書八歲吟成篇十一學馳馬賭快爭着鞭十三
折右臂積恨存傷瘢其年侍家君受詔辭滇南羊腸古
木末鳥道青厓端懼有向時失不敢易躋攀行行近一
月始上瀘江船乘流下瞿塘濤聲若雷喧白馬既磥磈
黃牛何潺湲東下疾如箭瞬息三四灘出峽何所見蕭
蕭江竹斑迴頭望小姑高髻雲中鬟旦暮屢有聞鷓鴣
與清猿遠無羇旅情因在父母前入京見天子寵授家
君官賜第全節坊家業裕以寬十四奉嚴命游學從所
安因之遠揚州尋師志彌專但媿駑鈍姿義理悟見難
十八已成冠二十早結婚家居職近侍日夕奉至尊歲
時屬廵狩屢作扈從臣皇業開北京庭闈從此分所居
未有定使我心煩冤時年二十三辭母省家君惟此去
住情憤切廹心肝南風始交夏買舟出龍灣渡江復浮
淮心為南北牽千里至吕梁其險不可言亂石列劍戟
崩流激飛湍澎湃千鼓震衝突萬馬奔官艘與民舟誰
敢相爭先次泊數十里檣櫓千萬竿縆絡自先後密若
蛛網懸一舟須五牛百丈相鈎連分寸不可上頃刻豈
敢延萬一有失勢人死舟亦翻危哉既如此惕惕傷人
顔繼至百步洪咆吼動八垠衛河濫洪波十里九迴盤
逆流上潞水五日至通津陸行四十里塵滿雙車輪巍
巍見雙闕蕩蕩闢九門家君聞吾至客思即欣欣依依
趨膝下眤眤聚至歡如此僅半載命我回南軒南行一
月餘復至龍河濱老母正憶我聞至釋憂煎升堂拜嘉
慶慰問何諄諄爾父久在客體氣能如前跪答喜無恙
家事重勞煩靡靡感歲月不覺十五年迢迢南北京僅
得十往還侍養不得并於此常鼻酸江雲與塞雪日夜
愁相關南京至北京水路餘三千潦水或驟至舟行如
上天枯涸至沒脛閘閉幾欲乾船底沾泥沙颯颯風雨
繁啟閘水則過行計數里慳官置運淺夫云是近縣民
老少立水中裸體恒苦寒曾向皮家溝風雨近黃昏值
淺舟不行舟中水濺濺石格舟底碎一夕不敢眠又嘗
渡淮河挂帆當深淵未濟風大作檣斷水入船又于揚
子江炎空黑雲盤指語同舟者風雨在逡廵衆言但無
害行行勿過論須叟風雨至雷電交轟闐沉沉向昏黑
愊愊慘我魂電光燭巨浪排突千銀山我舟若揚簸股
慄身欲癱良久幸逢&KR1804;繫䌫江之干隨浪上復下摩戛
將不聮倉皇裂衣被裸䌫始得全浩浩高郵湖甃&KR1804;石
與甎岸下貫連木槎牙猶樹根或值西北風浪觸湖水
渾舟行或遭此粉裂不可完我亦驚此恐百計出危顛
聖人戒歴險我乃備苦辛若欲求安居定省違二親昔
我宣教公自汴来吴壖彼美白馬澗風氣鬱以蟠六世
葬于斯巨木青輪囷先祖登仕途墓祭禮遂湮寒雨走
狐兔秋風折荆榛前年三十二嚴命致忱恂言歸報先
德穹碑勒名文告祭享族屬先隴幸一新及乎三十四
北上履前因别家纔一月閨中失其賢傷哉夫婦情淚
下如迸泉今年三十七已繼名家姻携之俱北上敢避
所歷艱家君老多疾飬禮庶得申老母仍在南臨别涕
滿巾阿姊送弟婦遠至石城闉舍弟挽我衣哭至長江
濱悠悠可奈何惻惻將誰陳天地生萬物父母生我身
父母幸俱在乃使心忞忞我願天子聖此意早見原不
畏行役苦但恨侍養偏又媿學無成久矣負青春壮志
日銷鑠碌碌難自伸人願得賢子顧我何如人三子總
愚騃不異犬與㹠詩以道性情風化庶以宣吟苦每效
之不能致精研舟行適有感述此非自陳隱顯後莫知
出處前已真巍巍聖主德昭昭父母恩徒有一寸心不
得通青旻此行固猶昨未可即言旋西風送征帆目接
江中蘋
寄陳孟賢
啾啾田家雀栖栖枳棘叢卑哉獲苟遇反鄙高梧桐鳳
鳥奮文翮来儀翔遠風俾與羣雀隣靈德終自窮冰炭
各有性寒熱由所從君子防未然此意行當崇
賦得卧佛寺送僧因覺初
祗園隱瓊猊清漢流寶月靈智常湛圓居然示生滅巖
巖鷲峯下峩峩表金刹芳旨存法言端儀儼禪悦于今
二十禩廣路多恒轍子得主其宗弘慈振餘烈
萬壽寺送僧
上刹臨東城門峙雙石幢殿宇既壯麗園林亦芬芳法
侣偕祝釐報本理所常香檀汎華炬響梵申瑶章子復
違同儕淨景開他方願言朝與夕式此期無忘
賦得綵虹壽翰林陳檢討嗣初
長虹垂青天萬丈騰綵紋紅黃既絢爛青碧尤氛氲朝
夕迭東西二氣相蒸薰豈但自輝飭山林亦芳芬孔子
作春秋化玉古所聞薛生灌香醴金屑来紛紛斯人妙
斯道四海昭雄文英華軼班馬五色同忻忻懸弧紀華
誕乘泉應兹辰賦此表嘉瑞庶可道忱恂
送况郡守
使車何遥遥駕言朝帝鄉載馳復載駈原陸迥且長父
老羅道周中心極徬徨扳轅卧車轍願弗去我旁借問
此為誰太守忠且良偕彼古名臣四方允為綱挽挽既
勿留惕惕徒自傷公當即歸郡慰我遥相望
介軒為長洲沈孟淵賦
天下有定理中正固無虧君子見其幾毅然堅自持乾
坤奠高厚隂陽迭其時品彙各成形動息有攸宜人心
具其性仁義誰無之君臣與父子上下分尊卑明審不
違常餘性咸斯推特立苟在躬賁育安能移人能明斯
義固執無他疑外物不我加中心洞無私惟此致休徵
大易昭其辭願言無謟凟允哉當鑑兹
送蘇性初致仕
蘇公吴中人風度極雅致昂藏野鶴性貴重瑚璉器早
歲遊邑庠穎出異同類心潜春秋學理發天人際聲華
達天聽修纂預中祕名公相引重所藴有根柢文章追
古作詩篇亦工緻鳳皇翔紫霄麒麟卧丹陛綿州古名
郡遠在萬里外牧者難其人沉憂見先帝爰命公守之
于治果有濟綿民滿深望人心感嘉惠豈意丁内艱解
綬歸守制故吏擬文翁良有去思計去年服始闋天官
有常議衆望若綿民公即思謝事憶昔永樂中南都共
文會計齒獨予少公長十餘歲豈惟同邑親抑有同心
義鍾山望春雲龍河醉秋霽高吟叶風雅琅然九臯唳
時當八九人偉望皆前輩探賾妙古今擺落無荒穢公
官即赴蜀去住從判袂胸中富邱壑摸寫擅清製窮搜
遂遊歴星駕未安税長江瀉三峽峨眉倚雲髻畫意公
入神懷思余不寐奈何二年别彼此親各逝余歸極恓
慘公還更迢逓聚首越三年愈密向時契祥琴始一奏
北上各有為舟行昧先後望望失次第及余至北都公
己安族次孟鄰且依栖楊岐釋凝滯粤自别先隴未得
躬往祭雲山屢形夢松楸自深閟向公攄此懷山水親
點綴惟昔曾枉步布置宛相似心神寓其間暫拭天涯
淚冄拜致深感什襲寶珍衛迨至今年春率意謀韞銳
筋力未衰老天聽遂其意二疏去已久廉恥日凋弊屹
然立中流允可勸當世瀕行四月初靈雨洗氛翳幡然
戒行李高躅誰可繫悵望遠道車飛塵不能蔽何彼廊
廟材舍此玉山桂茫茫薊山雲泛泛吳江枻清風一相
激意氣甚凌厲余獨難為别詩餞無婉嬺歸我故山中
可寄蘭蕙思
萬玉清秋圖為金學士公素賦
名園占竒勝萬玉含清秋主人契幽賞賓從迭追遊高
軒擬蓬壺木石擁滄洲金谷差可仿綠水安能儔况此
謝豪權黃金積如邱海舶致珍玩蘭車載名謳張筵日
為樂豐膳羅庶羞瑶琴奏白雪玉瓉傾黃流鼓鐘朝已
陳綬帶夕未休亮有佳倩賢周旋義無尤盛時難久恃
人事忽相仇繁華會銷歇露草生煩憂器覆固戒滿水
逝誰能收惘然覽遺墨故迹庶兹求
送吳邑葉大尹考滿之京
美玉抱貞德表裏無纖塵國士久增重誰能不稱珍始
自登黃甲聿充東閣賓竒文粲璚藻華譽邁時倫一朝
宰吳邑眷眷為斯民天意蒙斡旋徂秋見陽春兹行報
初考維時歲華新人心感離别恓然若霜晨伊昔在京
國迹異心實親請告適卧痾不獲展殷勤瘳来轉行念
悵望生苦辛翔鴻奮廣陸豈復傾荆榛江海渺萬里乾
坤浩無垠不知理牧間循良今幾人大松翳高蔭終非
蓬蒿隣還當廣其惠庶使一歡欣
寄侍講元玉
徂冬雨寒雪霏霏遘新春昨者方雍積今者復紛紜四
望千里外川途邈難分胡為咫尺天往路不能遵鴻鵠
絶來影芳池無躍鱗飛潛尚有礙奚不阻行人借問張
平子中懷何由申且待升陽景走馬釋悲辛
送楊貳守歌
賢侯楊震之子孫先世清白今尚存早年窮經入太學
氣質洒洒仍温温比来蘇郡作貳守竟赴王事留都門
豈無美政惠黎庶在郡數日誰憑論彼時吾亦居輦轂
悤悤一識侯面目鄉民以役隸侯者衣食渾如在鄉曲
借問何為致如此盡道賢侯善撫育衆人有事獨當前
一已無尤自懷足去年歸郡屬暮秋日日宴坐銷民憂
一叚清冰夜光白滿城和氣春風柔令行僅得三四月
便著實效醇而優乃知人心樂向善自然感化非要求
後来我亦還鄉國又見居民頌侯德教行忠厚得古道
政用疏通合常則我既聞之不勝喜可見始終無矯飭
若使守令皆如侯四海人人被君澤南風初薰天正晴
江竹解籜江鳥鳴三年通計涖官日駟馬復作朝天行
我與儒門二三子一壺出祖臨西城来時更勉當時學
莫負如今如此名
嘉定族姪遇來詢其支譜書以此復之
我家世出陶唐後生子有文在其手是為劉累姓始行
歷夏商周德彌久後来有為魏大夫子孫四出遊遠途
至居豐沛有盛業支流蕃衍東西都一支遠出中山下
十九世孫唐吏部又至七世徙河南馬監之孫位司尸
金吾將軍司戸孫柱國事業昭南昆迨傳五世至趙宋
始以醫學為專門其孫官轍来游汴名數後占祥符縣
峩峩大宅雲翼橋刮骨將軍業猶擅曾孫南扈天子車
一子遠從来姑蘇五孫十曾總翹特互有膴仕稱璠璵
本朝太宗在潜邸我祖良醫親近侍我父院判主醫垣
日覲清光侍天子爾祖徙居東海邊于今幾及八十年
至爾從孫僅五代家學久矣忘其傳吴中之族盛支系
南渡至我凡七世祥符之族衆且多譜牒未通心獨媿
念爾與我心有同尋攷世派来相從欣然為爾舉其概
緒德世世其無窮
送劉侍講宗器飬病還吴
宗器與予同姓劉予學不如君學優六經一道務該貫
諸子百史勞羅蒐文章霍霍吐光燄龍翔鳳舞精靈愁
嗟予前道久避路相讓豈但出一頭自從入官二十載
史館兩見兼同修三朝寶錄粲班馬列聖大德光虞周
于今經筵職侍講高步日與䕫龍游非惟轉擢歷清要
禆補治道陳嘉猷更嘉丰儀極瀟洒珊瑚玉樹含清秋
山東獨步李承旨海内願識韓荆州予從論交辱欵納
蒹葭倚玉寧無羞自知狷介仰高義衆口憤嫉徒啾啾
慚予胸中本無物交君私幸成良謀有如富翁啟寶藏
隨手贈遺皆珍投初焉眇小復何似泛泛不啻滄海漚
因君引援頗有得黃河迸裂崑崙丘前年有司謬推荐
飢鶻力短難脱鞲君有贈言極慰藉大匠縮手誰賡酬
句工韻險造意古鑿破混沌精雕鎪至今篋笥富珠玉
常覺几案森戈矛去年寒風襲君臂三月已過猶未瘳
奏章陳請乞歸去同事盡欲相挽留二三元老亦自謂
賢有在野猶旁搜暫容養疾遂其便肯重瓦礫遺琳球
東風二月花滿樓野田處處鳴春鳩西山茶笋味正美
北郭詩友情方稠吾鄉往昔最多士前輩落落如星流
君歸于道復斯倡大振文氣東南陬惟君素志在匡輔
况是先帝親招求遭逢恩遇豈忘報俗子誰敢增愆尤
行行保愛早勿藥豈獨為我行離憂明年三月潞河上
下馬一俟南来舟
送汪清夫赴任蘇州郡守
停君五馬車飲我白玉壺玉壺皎皎浸明月一片清光
涵九區君今作守蘇州去離思茫茫隔烟樹雪山輕重
繫此行故人無奈臨分處昔来挾策朝聖人五雲垂輝
光景新龍頭一笑得才俊草木盡回天地春一朝忽遇
烟塵起走馬横飛三尺水長驅虎豹赴勤王草淺沙平
躍弧矢此邦土壌依京師選拔保障經睿思為有長才備
文武義膽忠肝天下知春來半月春未煖玉河冰消柳條
短浩蕩江湖料峭風滿眼浮雲吹不斷明到黃堂春未
闌桑麻遍野四隣懽他時倘得還鄉願醉倚華筵賦木
蘭
送盛醫學啟東
客来乘曉發惜别意憧憧月淡官橋樹霜清野寺鐘束
書還故國對酒問衰容遇有南来使雲箋好寄封
次韻金文鼎見寄
締交成莫逆契合日頻来去就憐高誼迂疎媿不才鳳
城寒欲雪龍劍鏽生苔偶有經旬别詩篇辱重裁
送吴二尹還治
復任崑山去從知帝澤深駈馳千里道撫字一生心海
樹含春雨沙棠散午隂今朝送行處風外響清砧
賀翰林陳檢討嗣初飬病還吴次趙宗文韻
十年霄漢被朝紳優掌文衡作史臣深荷聖恩乘寵眷
忽辭衰病乞間身田園舊業青山老冠盖春風白髮新
見說玉堂同集處尚思先帝夢中人
其二
學貫詞林衆所師明時咸仰鳳来儀文章妙絶終名世
日月光華早見知老去一官誠不忝歸来雙鬢巳成絲
獨嗟駑鈍無成久德業相從亦未遲
賀况郡守祈雨有感
九重宵旰眷蒼生親選廷臣得老成早歲果為霖雨用
清時咸仰景星明不張皂盖回天意惟展丹心達聖情
已向東吴施福澤聲名無媿任專城
其二
田疇龜坼夏將過太守深憂奈若何千里早苖思潤澤
九天甘雨會滂沱至誠有感昭孚應盛德無私載咏歌
豈但農夫獲秋望昆蟲亦自受恩多
送劉伯慶赴任長洲主簿
清時佐邑任才賢相送都門悵别筵仇覽盛名人共惜
賈生長策世爭傳春風自繞棠梨樹古調誰賡白雪篇
我欲便懷良惠去長河須待木蘭船
寄陳都憲有戒
蘭臺清肅著威儀出使關中衆所推陸贄奏章皆合道
陽城公論不容私秦川萬里風烟靜麥隴三年雨露滋
玉節尚風歸未得衡門何日慰栖遲
感懷(為英廟而作)
塞雁南飛又北旋上皇音問轉茫然孤臣自恨無容地
強敵猶存共戴天王衍昔年知石勒謝玄何日破苻堅
京城四塞山河固一望龍沙一淚漣
送仰宗太復大理右丞致事
棘寺平反與願違幾年辛苦脱朝衣故人共惜英才老
聖主深憐往事非纔向雲霄承舊寵又從鄉國賦閒歸
盛時何處尋蹤跡萬里滄江一釣磯
送陳頎永之赴任湖州司訓(頎兄亦見任湖庠訓導)
湖庠二妙一清門先後榮除荷主恩畫舫令兄迎阿弟
白頭大母見孤孫天涯碧草春無際溪上香茗晩更繁
最是塤篪和奏處道場山色入芳尊
送韓允熙赴任廣東憲副
聖主中興事遠圖臺臣分職贊洪謨一杯别酒臨東郭
五月官船下直沽定使風塵開百越從来人物盛三吴
廟堂若建平成議繡斧行宣入帝都
送僧道金還姑蘇定惠寺
野鶴孤雲去復還超然不在别離間天河入海傾南斗
海月當秋挂北山萬里江湖蘆葉穩一簾風雨桂花閒
送師憶得尋師處雙塔南頭第幾關
壽刑部俞尚書士朝十二韻
天輔皇明岳降神歲臨丁夘實申生丕承德緒超榮祿
寅亮天工運大鈞每用輕刑延國脈堅將直道濟時屯
黃金暮夜殊無媿白首春秋夐絶倫法府光騰三印重
勲階香綻五花新致君堯舜心惟切敷治臯䕫德有隣
兹喜新秋逢誕日仰瞻浮翳散高旻上林佳氣通西省
南極諸星拱北辰畫箑引風銷宿暑玉缸和露醖長春
秦中不媿金絲棗吴下虚傳翠縷蓴雲漢昭回曾雨穀
海波清淺又生塵他年頓整乾坤了好與松喬作主人
與盧中書過虎丘
昔人来此寄游蹤名字高題紫翠中劫火蒼苔磨滅盡
相看還與不題同
寄趙宗文
解得禪家性外真不將吟思惱閒身殷勤好禮蓮花漏
莫問攅眉出社人
雨中與陳孟文投宿覺海寺菴
臺殿參差映碧池我来留宿本無期題詩欲紀經行處
斜日千山雨到時
送劉主事欽謨赴任南京
秋入梧桐雨過初黃金臺下送行車西風滿眼傷離早
北事關心老病餘賈誼道孤終是遠張衡愁絶竟何如
今朝暫向南都去他日重来挽帝裾
送周景通還姑蘇
塞雁盡南飛西風及授衣不愁孤客老惟喜上皇歸雪
恥心猶壯還鄉夢獨稀怱怱一杯酒何必嘆相違
過沈石田有竹居次徐天全韻劉珏
烟水微茫外舟行一舍餘既覓沈東老還尋陶隱居冰
弦三叠弄雪絸八分書醉和陽春曲空疎媿不如
送吴匏菴會試
秋闈名已動鄉閭得意重驅北上車辭父暫抛萊子服
致君今用伏生書香飄玉陛傳臚處露溼金花錫宴餘
老我閒居憶知己好音頻寄莫教疎
送徐天全再赴張湫
手足腁胝兩鬢秋功成深慰至尊憂竒文五色駈妖鰐
砥柱千年障横流載月仙槎纔北上冒寒驄馬復南游
垂名竹帛中丞志不在分封萬戶侯
其二
天語新承寵任專御爐烟裏玉階前鹽梅自昔堪調鼎
舟楫于今已濟川麟閣曉雲隨綵筆鎬京春酒醉璚筵
贈行分得烏絲錦江漢皇華寫數篇
賀俞士悦司寇致仕
白玉階前拜上皇賜歸爭賀沐恩光尚書已結香山社
丞相新開綠野堂物外烟霞容我老陌頭車馬為誰忙
緣知蔗境春如海日日邀賓入醉鄉
送太保陳有戒致仕
分陜功成兩鬢斑便陳骸骨動龍顔仲翁賸有黃金贈
廣德寧無駟馬還翠柏十圍霜後老白雲一片雨餘間
懸知别後勞清夢只在蓬萊咫尺間
遊吳山寶華寺和錢學士原博韻
錦繡河山似十洲重陽未到已先遊向平老去偏多興
杜牧重來不厭秋行處却憐雲作伴别時還愛雨相留
呼童摘取芭蕉葉寫得新詩贈惠休
和錢學士原博宴朱玉雪池亭韻
水榭風亭列綺筵白頭相見各歡然地偏似與三山近
人樂無如五福全檀板来歌按竹下黃橙薦酒擘霜前
蠻牋醉掃三千字渴驥爭奔磵底泉
楓橋送憲副劉欽謨
闌干三百與雲齊勢壓江橋處處低朱雀飛来山雨外
彩虹垂在水城西孤舟夜火詩人泊華表春風貴客題
此地逢君乘駟馬只疑平步上天梯
送姚郡侯更任鎮江
從容旌盖出黃堂今日諸侯舊省郎纔向吳門作霖雨
又從京口布春陽袖歸白璧渾無玷移作寒梅不改香
我過甕城須下馬坐聽田叟咏甘棠
贈夏太常仲昭
乞得天恩下九關容臺爭似釣臺閒白雲不作人間雨
黃鶴惟思海上山欹枕北窗風澹澹濯纓西澗水潺潺
大江南去三千里幾處林泉有客還
寄林郡侯一鶚
烏府當年拜美官朝朝整豸立朝端青霄露滴朱衣濕
白日霜飛鐵面寒折檻尚為明主重諫章不與别人看
丈夫憂樂關天下出守先令一郡安
其二
春風吹雨過江沙京口吴門路不賖燕寝有香分别院
馬蹄無跡到豪家心常戀闕偏多夢鬢為憂民却易華
銷盡俸金都奉母一經教子是生涯
紫薇精舍為陸大參孟昭賦
度水穿林不惮賖為鄰龍耳在烟霞數株枯柏郎官淚
千古清風宰相家石壁掃苔看舊刻竹爐炊火薦新茶
知君戀闕心猶切夜夜山中夢翠華
送杜公序西秦修志
聖主垂衣重典章遠勞修志向咸陽文風到處皆鄒魯
事跡收来盡漢唐銀燭課書雲作紙玉函封進錦為囊
懸知太史編摩日才贍惟應說杜郎
送張養正起修日錄
祖席華觴莫漫傳至尊當宁正思賢周家孝友稱張仲
漢室文章重馬遷紫塞地寒知雪徧玉堂天近得春先
懸知一代書成後聖德神功播萬年
送况郡侯
先皇擇守在廷臣惟我賢侯第一人近向堯天分寵命
遠来吴地布陽春疲民得濟官租減枮骼沾恩義冢新
今日城西回五馬笑看父老挽朱輪
其二
兩鬢秋霜一寸丹循良蜚譽滿朝端化教薄俗為君子
荐及寒儒作美官廉范来時歌尚在寇恂借去日應難
履聲又入明光殿補衮殷勤佐治安
送馬進士之穿山
五典三墳滿案堆君才不讓吕東萊池邊夜月蘭舟泊
花裏春風絳帳開已見陳蕃待徐孺還期孔子鑄顔回
多情最是穿山色飛入離筵送别杯
送楊郡侯
豈弟多年著德音分符重沐聖恩深陽春有脚来兹郡
暮夜無金愧此心風雨一麾勞勸課桑麻千里動歌吟
如何便促朱輪去又作他方濟旱霖
送陳編修緝熙
孝行廉名是處聞公門無跡藁無文陳情兩度能終制
泣血三年不茹葷天上星辰丹鳳闕江南烟雨白鷗羣
官船一路行休緩秘閣諸儒待子雲
贈甘大尹弘濟
君手宜調鼎鼐和暫煩花縣教絃歌疲民盡怨来蘇晩
當路曾嫌直道多霜冷玉關皆墮葉月明珠浦不揚波
紫泥早晩君應捧思慕其如去後何
送仰大理還吴
棘寺重登荷聖明賜歸深愜暮年情身如泛梗誰非客
官得懸車始是榮醉裏鶯花三畆宅夢中霄漢九重城
懸知報國心常在夜夜教兒對短檠
答陳醒菴
姓名誰為達金鑾老去文章盡學韓海上魚多長作客
城西田在不思官音書曉托三湘雁香佩秋紉九畹蘭
昨日壺觴論契闊菊花叢裏得盤桓
其二
玉堂仙去白雲鄉更喜風流得仲將紫玉製簫吹别調
黃金換酒滌愁腸百年天地雙青眼十畆園林一舊莊
記得去年同看竹水雲深處叩僧房
其三
畫舫頻過柳外莊南溪原得近東陽風来絶磵冰無迹
月到空山樹有光愁裏得詩如老杜醉中揮墨過顛張
别来兩月無清約孤負寒梅一度香
贈黎郡博
芝草蘭花滿座香好詩無愧刻青琅燈前教子抄長策
馬上逢人問故鄉劍氣夜横低北斗詞源春漲倒瞿塘
明年諸弟多高選細看泥金字幾行
再夀沈絸菴
八十遐齡又六期我慚初度獨来遲玉桃只許東方得
紫氣還容令尹知洞裏樓臺千歲藥人間甲子一枰棋
多情欲釀滄溟水忝入年年獻壽巵
寄沈同齋
藥蘭花徑斷紅塵坐閱昇平五十春絸紙有書皆晉體
錦囊無句不唐人新圖寫就多酬客美酒沽来只奉親
昨夜天涯憶君夢西風吹過楚江濱
酬杜東原見寄
杜郎高義薄雲天慚我交来最有緣花徑藥闌三畆宅
筆牀茶竈五湖船寫山不讓王摩詰釋難曾輕魯仲連
昨日開緘見珠玉老年才思益飄然
送沈石田遊金陵
丈夫安得守茒茨西上金陵看絶竒為報鳳皇臺上月
有人来和謫仙詩
同天全宴夏太常仲昭第次韻六首
席上歡呼總貴郎早春時節醉江鄉要知勝事傳千載
元老題詩贈奉常
梅花白白柳條新描出江南一片春莫向東風惜沉醉
與君俱是故鄉人
潮陽太守青雲器鳳閣仙郎白雪歌銀燭瑶觴鬱金酒
好情其奈主人何
寶馬香車看物華春城無處不開花旁人莫笑躭游樂
四海于今是一家
風流白傅老詩仙製得新詞教李娟翠袖送香来綺席
玉杯邀月上青天
甲第如雲枕碧流到門時復有王侯花闌竹徑清如洗
我亦疎狂五日游
祝大參侗軒祖席
詩酒前廳未盡情更移瑶席向園亭最憐一樹垂楊柳
眼為行人特地青
寄葉與中
一從銜命出金鑾玉塞迢遥再拜難惟有長安舊時月
幾將幽夢到桑乾
赤城西去到雲州禾黍高低萬里秋聞說盧龍皆竄伏
禁中頗牧在邊頭
送尤文度歸吳中
我友整遐装誓將起旋歸平明發城邑率彼東路肥爰
與二三子祖餞臨郊岐中觴趣分袂恨恨使我悲嚶鳴
求其友竊慕伐木詩平生携手好何為輕别離行當阻
山岫安得覩光儀情敦思苦深久要諒不遺各言崇令
德庶保黃髮期
同蔡騏尚遠尤安禮文度朱智仲禮楊翥仲舉
蔡胄用嚴遊東山(得剪字)
步出城東門逍遥望雲巘累月懷佳遊兹晨遂登踐梵
宇繞層阿飛樓凌絶峴方塘涵湛碧喬林茂敷衍繁翳
幽莫通丰茸紛不剪攀磴窮高躋緣徑屢回轉是時微
雨散輕霞淡舒卷睇遥素横川俯夷綠盈畎陟降體自
便顧盼心已緬况接曠士言復偶釋子辯析空理勿昧
違喧抱逾展何當此間棲永令浮慮遣
寄尤文度
苦憶尤參議投簮飬病勞卑棲搃不厭閒散自能高階
蔭淵明柳門深仲蔚蒿平生冰雪意猶足重吾曺
又寄
三年别帝京歸卧閶闔城貧病疎朋友艱難倚弟兄香
焚瓦鼎細寒擁紙屏清自有床頭易時時暢道情
約蔡尚遠朱存理蔡用嚴尤文度楊仲舉遊東
山
東山東望屹如帷久待穿雲躋翠微五色烟霞浮寶塔
千行松竹護禪扉春来况復芳菲盛客裏堪嗟會晤稀
為報明朝着雙屐及時清賞莫相違
送尤文度赴貴州參議兼寄武昌故人
三十年前江漢上清風瀟洒共襟期折蘭閒咏離騷賦
看竹頻過孝感祠已幸兩京重論舊何堪萬里又分岐
故人相遇應相問為道非才負聖時
送尤安禮(集詩)
歌君子之馬送友也友人歸吳而麗澤之益將日疏
遠焉故集詩句以道其情
君子之馬六轡如絲言念君子如璋如圭其德不爽敬
慎威儀
君子之馬六轡沃若言念君子如金如玉其德不回威
儀抑抑
豈無他人不如友生邂逅相遇德音不忘惠而好我示
我周行
言笑宴宴惟予與汝汝轉棄予誰與獨處中心飬飬往
送于野
與子成說方何為期既曰歸止曷云能来子寧不来悠
悠我思
送尤先輩歸吳
門巷蕭條過者稀諸孫憔悴日牽衣豈無幕下三千客
又送吴中一棹歸漢樹臨風寒自落江雲帶雪晩猶飛
由来去邑懷桑梓不是還山戀采薇
吳都文粹續集卷五十
