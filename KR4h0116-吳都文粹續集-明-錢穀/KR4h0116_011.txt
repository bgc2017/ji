吳都文粹續集卷十一明錢穀撰
公廨古蹟驛逓
重修姑蘇館記吳必大
炎宋中天翠華南幸杭為行在所遐方拱衛奔走率職
惟是一介行李其過都國必館吳為館二以南北名從
其便也門而扁之曰姑蘇最後為百花洲洲旁胥門故
址臺而居之亦曰姑蘇羣山拱揖西爽朝暮耕疇漁滸
華門茨舍天作地産綺錯而碁布也山之外陽波宅焉
其上樓館翼然有光虹貫遐晞近照景態萬千尚想驛
官過從瞻仰閎壯固巳目眩心駭不煩專對而語寒内
慄嗣是數十餘年兵革稍息館亦浸浸入於壞部使者
亦無復知去日始至之義雖寓此不三宿輙脱去如遺
鮮過問者大抵豐狐蚍蟻據而宫之矣太守陳公均以
老手承敝緒治理勤止期有月郡始神復氣還乃新婁
齊二門將繕斯館會命召弗果出少府儲錢凡萬五百
數告新守古栝季公鏞願訖圖之公延見吏民興行政
教迨我暇日爰即爾工既成費視永嘉公有加大合國
寄公落之屬雋濱人吳必大為之記客或進議曰臺館
常並稱館非臺無以示壯麗臺非館無以欵遊觀子必
為記臺為先予曰若安所得此語始吳築臺姑胥高可
三百丈宴安鴆毒故自敗也今明天子在上賢卿相在
左右宫室苑囿無所增益珠胎翠羽雕文刻鏤之貢先
是而戒四方萬里有孚顒若咸曰君王儉德太平其今
日乎承流宣化伊太守職何壯麗遊觀為詩曰殷鑒不
遠在夏后之世臺名之存以志古也姑舍是吾請為若
言館古者王人出聘館於諸侯之祖廟若朝王若相䀻
乃舍之他所故覲禮侯氏天子賜舍晉文公無觀臺榭
惟諸侯之館是崇大子産稱之國無寄寓縣無施舍單
子知陳侯之必有咎吳去天咫恭行肆覲實京師通逵
賓旅或以歲事尊於天子此之弗務至者何觀吾儕小
人且滋愧矣萬一有高車華軒馳傳騖至儼然辱而臨
之將何容焉寒暑燥濕無所避誰其廢禮則夫翼卑以
高砥窪以平規隘以寬登也有臺濯也有池步也有亭
射也有圃堂立五丈之旂廡環萬兵之帳主恬從安各
贍其事夫安得不汲汲入如得歸出重回首斯館也其
昔所謂傳舍之尤者乎矧方千里王畿之内人從日邊
來入有逆勞公其庶幾承事無違以教天下之勤於典
職者客謝非所及則書以記而又援愛棠之意告後之
人俾勿壞曰惟二康侯蕭規曹隨停舫行艘駐節來麾
於我乎館是適是宜是隆藩服實邦之儀匪惟一邦四
鄰視之曰治天下亦如此屋先民之辭三極與立非人
疇依人之能然惟志所之以是心志孰顛不扶孰危不
持將多前功毋替後思來今億年敢以此規宋咸淳二
年五月既望奉議郎添差通判平江軍府兼管内勸農
亊吳必大記
姑蘇館紹興十四年王㬇奏建軒厰壯觀中分南北
為二館咸淳中重修
姑蘇驛記方回
姑蘇山在今吳縣西四十里昔吳王闔閭築姑蘇臺於
是山高見三百里秦屬會稽郡漢改吳郡東漢分置吳
郡於闔閭城隋平陳置蘇州唐因之宋太平興國中改
為平江府而紹興初有舊姑蘇館在盤門内河西城上
其下有百花洲洲為姑蘇名勝地以故臺與館用姑蘇
山名之二字古迹所從來舊矣舊姑蘇館今改為驛若
姑蘇郡姑蘇臺皆一新之新之者誰嘉議大夫平江路
總管真定董侯也詩曰周雖舊邦其命維新康誥曰作
新民易革去故鼎取新四序推遷一寒一暑舊而無以
新之則乾坤之生意不幾於息乎東南郡蘇杭第一杭
今設行省南海百蠻之入貢者南方數百郡之求仕
者與夫工藝貿易之趨北者今日杭州明日而蘇天使
之馳驛而來者北方中原士大夫之仕於南者東遼西
域幽朔之浮淮越江者今日蘇而明杭是故蘇為孔道
陸騎水舫供給良難大德五年辛丑七月朔淮浙閩海
溢動百里潮高數十丈為患巳甚而蘇之颶風尤惡吹
郡治離平地起虛空而後墮吳長洲縣亦然僧寺樓二
十四撤其樓擲其鐘居民之高者或不免朝棟樑而暮
瓦礫太湖之水幾入葑門館亦就圮傳舍蕭條略如廢
寺閱月而董侯至爰建議鳩工築登削憑首新郡治繼
及姑蘇驛曰館曰驛曰站名雖三而義一新三站而其
地一馬站曰光遠旁曰思政亭水站曰賓賢傍為通波亭
以至遞運站鞍韂舳艫僕從烝徒之需無一不飾帷幄
瓶盎坐卧飲食之器無一不具而百花洲以娛過往賓
客至者翹首駭目憩勞息倦發喜生欣高則摩雲之鴻
梁漢之鵲扳摭於九霄之上遠則飛雪之棹順風之帆
睇眄於千里之外橘柚汀洲蒹葭浦嶼漁榔響而浩歌
織杼鳴而幽笑可以拓詩思助酒豪者悉與衆共之而
弗靳侯又開驛馬大路平廣十餘里出城與盤門外橋
相接大書姑蘇驛三字扁之而他題顏皆侯老筆雖然
毅而寬廉而明先有一新乎巳之心而後舉措云為使
人改視易聽有以新乎民之心僉謂侯至郡未幾男女
異路貞信有别獄訟鮮少道不拾遺城社屏迹巷無鄭
聲酤糴烹庖物饒價平究其所以然則知侯公退之暇
不入内閾清坐絃歌每過夜分作善教二十四條父老
刻梓大抵以勸課農桑敦厚風俗為急務所以新巳之
心者既至新民之心何有昔晉文公崇大諸侯之館館
如公寢是以得諸侯為中夏盟主銅鞮之宫數里而諸
侯舍於隸人趙文子是以不競而子産得壞其垣子故
俯仰古今而於姑蘇驛之舉必大書特書侯名章字文
卿學者稱為小菴先生嘗守當塗年六十餘博學尤精
於春秋云
姑蘇驛即宋姑蘇館址增飾之大德五年摧毁董章
新之元統元年張惟古乃構亭於南扁曰春澤至元
二年道童建館及橋扁曰來遠北館曰瞻儀亭曰凝
香南館曰賓賢
移建姑蘇驛記丘霽
姑蘇驛有二一在府治西一在盤門外丞一人統領之
郡當南北要衝授館致餼者無虛日而府西驛巳久廢
盤門者存亦就弊矣且去府治遠禮賓往來上下告勞
霽假守是郡之明年思移置之請於巡撫大臣曰可請
於巡按御史曰可遂度地胥門外遞運所之南負城面
河地頗陿弗稱乃植木水中為滉柱作石堤三面凡四
十六丈廣地得縱八丈衡如堤而殺丈十六建屋六十
楹皇華亭據其前後有重屋名昭賜之樓著所自也燕
休登覽盡得山川之勝庶幾乎所謂中吳之偉觀也檢
校舊材更新運所門驛亭費不出民皆自禄餘分減十
閱月而告成於時禮賓眡觀衆志咸惬昔晉以隸館子
産毁之陳無施舍單子譏焉矧兹大邦規畫未備霽不
敏恭承天子休命來綏兹土安敢妄自菲薄亦為所當
為而巳是役也其容巳乎雖然成之亦不易也來者尚
嗣葺焉郡守丘霽記
姑蘇館賦
惟東南之鉅邦雄峙於往古蹇予才之撇莩承君命以
守土慨夫館傳僻在一隅湫隘弗治使客欷歔粤自春
秋之世王人四牡騑騑陳無廬舍之寄而來單子之譏
矧大明一統蘇為畿輔地聯乎兩浙八閩翼衞乎神京
天府臣工往來兮絡繹星軺駐止兮旁午烏可庸僻館
敗舍漏甕焦釜耶彼前人兮安故循常豈予心兮民勞
財傷匪直館舍兮廢墜荒凉徵諸民事兮百孔千瘡海
潮汎溢兮無障吳淞壅兮水漲湖隄崩頹兮連遷蕩漾
圩塍圯毁兮同波潢瀁民多轉徙兮失厥仰望歸咎凶
歲孰克餔餉余乃窮水利考源流究心力廣咨諏佚道
使民兮雖勞勿怨農桑政本兮雖休勿休省費而積厥
儲也節勞逸於民力兮養其餘也袪奸頑兮稂莠則芟
鋤也革宿弊兮紛亂則爬梳也於是南治太湖及五十里
東濬吳淞流澤既底湖隄堅兮石齒齒湖波平兮岸壘
壘人事既殫天心協應兩歲告豐兆庶駢慶予始度地
於胥門在姑蘇臺前基負城堞隄廣河堧驛館移建運
所比聯民樂趨事工率赴虔經營規畫不日成焉宿有
舍兮深室庖有厨兮廩實弘面陽之堂兮寒可攸寧高
皇華之亭兮暑以憩息前闢重門兮廳事言言後起層
樓兮闌楯殖殖偶憑臨而眺遠兮忽山水之呈竒匪造
化與心會兮何嘉勝之紛如天平&KR0886;崒兮玉柱中峙秦
餘靈岩兮左右拱趨獅峯虎丘兮勢若奔赴伏龍黿頭
兮形若飛舞渺渺太湖兮檻外之一泓分支流兮胥口
來通横出驛館兮漫流無聲會衆派兮翟洋朝宗蘇人
兮咸樂遊觀兮聯絡頋笑兮踏歌酒巵兮肉槖余乃諏
日與客登樓而落成之客有贊曰館傳之遷不獨便使
臣之往來節上下之勞佚俾山水之久沉暢一朝而突
出閱他邦之勝概或彼得而此失誠卓冠乎東南宜牓
之曰吳中勝槩第一或謂客曰子知遷館傳之便而不
知民利興獲有餘力徒知賞勝概之樂而不知豐年屢
煖衣飽食向使太湖水漲吳淞壅塞海潮壞稼民用菜
色山無蕨而餔飢澤有波而淹洫雖欲遷館疇任作息
雖有勝概遑暇崇飾此役之成用民力於普存信一舉
而數得客乃舉酒夀余曰太守興利兮萬口為碑太守
遷驛兮民如不知眼見吾人含哺鼔腹而遊嬉實由太
守瘁心殫力以撫綏余曰子尚未之知也天不遺民兮
久&KR0629;而賜之有秋民不遺天兮力有餘而共成厥謀勝
概吐秀而獻美兮亦從民樂而承天休余何功德之有
敢當許予之優於是名曰昭賜之樓客觴未巳余復酬
之乃歌曰山峯矗矗兮拱驛樓湖水泠泠兮環驛流羌
湖山兮清且幽郡人樂兮守來遊豈予暇逸兮與客倡
酬聊亦寓兮江湖之憂
昭賜樓記劉昌
成化十年知蘇州府鄱陽丘侯以郡城之胥門故姑蘇
臺蓋宋王㬇作而亭館之廢久矣乃移建姑蘇驛於其
下以與遞運所並匪徒舉曠典復舊觀亦以光國容便
給役也既又作樓四楹以登以玩而太湖之水由石塘
注運河踰城而西以達於驛以北出市衢縈迴映射闌
楯之間光景浮動城西諸山則如旂旄騎從前導後擁
滃然而馳集其大者左曰穹窿右曰秦餘杭高拱駢峙
若張翼而進者而天平一峯號為郡鎮端重如玉柱以
領勝概於羣山之中而樓適臨之其羣山之勝有曰堯
峯五塢仰天秦臺皆如正人直士陪位而坐秩秩如也
此天所賜以壯固乎我蘇而蘇民若未知者樓居既成
山若加培水若加浚若天墜地湧一日而有驛復雄麗
且邇遞運所凡禮賓往來百需悉具無向者離越留滯
之患此皆丘侯之賜也丘侯曰不然我之成是役實惟
洛陽畢公公以天子股肱之臣來撫來巡吳民恬嬉而
吾志用成此畢公之賜也畢公曰不然朝廷安養斯民
既百有二十餘年禮樂之教仁義之化已深入乎民心
民供賦出力之餘益務於忠孝勤敏勤敏則不懈忠孝
則易使不懈而是役成此朝廷之賜也而朝廷諸節使
之行過是驛者又言天子以四海九州之民付守令茂
圖治理而不自居其功今海内乂寧民不知兵以樂農
耕蘇為東南大都歲比有秋民得從丘侯復曠古之典
表一郡之望以助成國家萬世之業此又天之賜也夫
天之賜朝廷知之而民不知朝廷之賜大臣與賢守令
知之而民不知民之所知者曰惟丘侯之賜則丘侯推
厥所由可不思所以昭顯天與天子之賜之深於無窮
哉裒聚翕合於此而使民知之此樓之所以作也請名
曰昭賜樓而為之記丘侯名霽字時雍天順甲辰進士
以刑部主事擢今官博學善文而多佳政云
姑蘇驛舊在胥門裏河本朝洪武元年知府何質移
置盤門外初名姑蘇站提領一人掌之二年改站為
驛提領為丞成化九年知府丘霽重改建於胥門外
基半築於水廣袤數十丈背城面河北有延賓館後
有樓曰昭賜可以登眺丘自有記
昇平館釋洪偃
蕭蕭物候晚肅肅天望清旅人聊杖策登高蕩客情川
原多舊跡墟里或新名宿烟浮始旦朝日照初晴獨遊
乏徒侣徐步寡逢迎信矣非吾託賞心何易并
昇平館在梵門橋今有昇平橋
泊舟吳會亭范成大
去年春盤浙江驛湛湛清波動浮石今年春盤吳會亭
冥冥細雨濕高城天邊作客風沙裏今年去年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐稳何當歸
吳會亭在織里橋西河北岸
望亭驛庾肩吾
御亭一回望風塵千里昏青袍異春草白馬即吳門獯
戎鯁伊洛雜種亂轘轅輦道同關塞王城似太原休明
鼎尚重秉禮國猶存殷牖爻雖賾堯城吏轉尊泣血悲
東走横戈念北奔方馮七廟略誓雪五陵冤人事今如
此天道共誰論
望亭驛酬别周判官白居易
何事出長洲連宵飲不休醒應難作别歡漸少於愁燈
火穿村市笙歌上驛樓何言五十里已不屬蘇州
宿望亭驛寄蘇州同志許渾
候館人稀夜更長姑蘇城遠樹蒼蒼江湖水落高樓迥
河漢秋歸廣簟凉月轉碧梧移鵲影露低紅葉溼螢光
西園詩侣應多思莫醉笙歌掩畫堂
望亭驛去郡北五十里先名御亭唐李襲為守以梁
庾肩吾詩改稱
登松江驛樓北望故園劉長卿
淚盡江樓北望歸田園巳陷百重圍平蕪萬里無人去
落日千山空鳥飛孤舟漾漾寒潮小極浦蒼蒼遠樹微
白鷗漁父徒相待未掃欃槍懶息機
松江驛張祜
山色遠涵空蒼茫澤國東海明先見日江白迥聞風鳥
道高原去人家小徑通那知舊遺逸不在五湖中
題松江驛方干
便向中流出太陽兼疑大岸逼浮桑門前白道通丹闕
浪裏青山占幾鄉帆勢落斜依浦溆鐘聲斷續在蒼茫
古今悉不知天意偏把雲霞媚一方
晚泊松江驛李郢
片帆孤客晚夷猶紅蓼花前水驛秋歲月方驚離别盡
烟波仍駐古今愁雲隂故國山川暮潮落空江網罟收
還有吳娃舊歌曲棹聲遥散採菱舟
題松江驛羊士諤
津柳江風白浪平棹移高館古今情扁舟一去鴟夷子
應笑分符計日程
松江驛今為松陵驛
平望驛張祜
一派吳興水西來此驛分路遥經幾日身去是孤雲雨
氣朝忙蟻雷聲夜聚蚊何堪秋草色到處重離羣
題平望驛寄吳興徐使君玄之
故人為作郡百里到吳興藻思江湖滿公平道路稱包
山方峻直霅水况澄清佇聽司空第遥知詔下徵
平望驛懷李從實周鉷二故人李逞
蘆葉風多驛堠長昔年攜手上河梁青雲才子鴛鴻秀
白石山人芝术香華驥欲陪先道路大川新濟戢舟航
少微星動桂枝發重正孤帆過水鄉
平望驛薩都拉
左帶吳淞右五湖人家笑我隔菰蒲風濤不動魚龍國
烟雨翻成水墨圖越客卧吹船上笛吳姬多倚水邊壚
鑑湖道士如招隱一曲他年得賜無
平望驛在吳江縣南四十五里唐屬吳興郡元和間
撥入吳縣洪武元年隸吳江縣
姑蘇臺賦范浚
歲崢嶸其聿遒兮冬隆寒老訪蘇臺之遺址兮遵吳都
之故道日下平林烟横衰草慨傷時而感往增予心之
慅慅念昔吳王盤遊怠荒臨陂池兮臺榭宿嬪妃兮御
嬙于是越人讐之餘兵是棲蠡也揆策種焉建竒蓋君
臣鳴鐘而謀於漸臺者窮日夜而吳不知種有九術越
行其一取文梓楩楠以奉吳王之宫室吳乃營兹崇臺
歷三年兮聚材斧集刃兮叠雪杵攢臼兮殷雷金碧梁
橑琳珉墄階巖巍兮嶢㟴干霄兮切霓佩長洲兮茂苑
帶朝夕兮濬池意將遠眺數百里而下窺雲海之涯當
其虐用吾民骸髗莽暴天厭其酷故啟越之謀而夜生
神木人罹其毒故勞愁惨悽而途嗟巷哭使臺土未乾
兮巳羣遊乎麋鹿至若朝歌淫淫夕管愔愔困醪醴之
酣沉則有西施蠱其心是助越人之侵又若奸讒回沉
膏唇鼔舌吠正人而媒糵則有宰嚭閒其說是誨越人
之伐嗟乎吳王知西施之姝而不知宰嚭之諛知歌管
之娛而不知吳民之痡知華其居而不知其國之墟知
勾踐之為奴而不知身之為獨夫信兹臺也實亡吳之
權輿吁
姑蘇臺覽古許渾
宫館遺基輟棹過黍離無限獨悲歌荒臺麋鹿爭新草
空苑鳬鷖占淺莎吳岫雨來虛檻冷楚江風急遠帆多
可憐國破忠臣死日日東流生白波
同前胡曾
吳王恃霸逞雄才貪向姑蘇醉綠醅不覺錢塘江上月
一宵西送越兵來
同前皎然
古臺不見秋草衰却憶吳王全盛時千年月照秋草上
吳王在時幾回望至今月出君不還世人空對姑蘇山
山中精靈安可覩鬼跡人蹤麋鹿聚嬋娟西子傾國容
化作寒陵一堆土
同前楊萬里
我亦年來散髮身遊人不用避車塵插天孤墖雲中出
隔水諸峯雪後新道是遠瞻三百里如何不見六千人
吳亡越霸今安在臺下年年花草春
同前盧鉞
姑蘇臺下百花洲解語香魂此舊遊巧笑己傾吳子國
淺顰又涴范公舟湖山四顧無竒骨王霸俱空等拙謀
杯酒酹江應自誓男兒西北有神州
羽仙歌潘坊
雕檐綺戶倚晴空如畫曾是吳王舊臺榭自浣紗人去
後落日平蕪行雲斷幾見花開花謝凄凉闌檻外一
簇江山多少圖王共争霸莫閒愁金杯瀲灔對酒當歌歡
娛地夢中興亡休話漸倚遍西風晚潮生明月裏鷺鶿
背人飛下
蘇臺懷古薩都拉
閶門楊柳自春風水殿幽花泣露紅飛絮年年滿城郭
行人不見館娃宫
野水滿城飛燕子誰家小艇載吳姬姑蘇臺上一尊酒
落日昏鴉無限悲
同前張羽
荒臺獨上故城西輦路凄凉草木悲廢塜巳無金虎卧
壞牆時有夜烏啼采香徑斷來麋鹿響屧廊空變黍離
欲弔伍員何處所淡烟斜日不堪題
同前高啟
金椎夜築西山土催作高臺貯歌舞文身澤國構王基
却笑先王獨何苦銅溝玉檻幾繁華幻出峯頭一片霞
望處直窮三百里役時應發幾千家蟠空曲路迷仙仗
攀盡瑶梯纔到上外遶雕龍宛轉欄中施繡鳳葳蕤帳
熏爐長爇鬱金香共道千齡樂未央茂苑月來秋佩冷
洞庭雨過夏綃凉當窗衆妓如仙女揚袂迎風欲輕舉
人從天上見經過鳥向雲間驚笑語日暮横塘花正開
卷簾臺上望王來宴舟初自觀魚返獵騎還從射鹿迴
從登不用持鈹隊自列紅粧侍高會香傳羅帕進黃柑
縷切鸞刀供玉鱠燭光遠落太湖波驚起魚龍出没多
城上烏啼河漢轉此時誰問夜如何管絃嘈嘈䀨人耳
不聞兵來渡溪水欲攜西子走登舟醉倚畫檐嬌不起
瞑目無因到甬東可憐一炬綺羅空獻楣竟墮仇人計
賜劍應孤諫士忠客來試問遺宫路物色荒凉總非故
褰衣始信不虚言滿地荆榛見零露當年爭戰苦勞機
却把江山付落暉聞說越王臺殿上如今亦有鷓鴣飛
同前周南老
高高起臺榭下下深洿池不日臺已成今吳民已疲栅
楣巧雕鏤金璧光陸離詰盤路九曲闌檻星斗垂藏春
貯歌舞永夜甘荒嬉望窮三百里不見來禦兒
同前王賓
鄰壤分明隔綺䟽西施歌舞有誰如斜陽衰草遊麋鹿
掩面空羞見子胥
同前
越王巧破夫差國來獻黃金重雕刻西施醉舞花豔傾
妬月嬌娥恣妖惑姑蘇百尺曉鋪開鏤楣盡化黃金臺
歌清管咽歡未極又見吳宫霸西越寂寞千山皆古墟
蕭條兩地空明月靈巖香徑掩禪扉秋草荒凉徧落暉
江浦回看鷗鳥浴碧峯斜見鷺絲飛如今白髮星星換
孤蹤迫䠞悲秋館吳鄉越國倦淹畱草樹烟霞昔徧遊
物外夢魂多感歎不惟惆悵到長洲
次韻石田登姑蘇臺徐禎卿
墟城帶山色感慨幾經遊路闇牛羊夕臺空草蔓秋忠
何辭佞死國竟與恩休忍說干戈事魂銷萬古愁
再詠四首
秋風古城曲落日送清哀吳越今如此忠讒安在哉江
流背寒郭山色弔荒臺不見懸門眦空餘血濺苔
其二
危樓何代譙晚日倚岑寥多病仍傷古悲歌獨聽樵恨
緘花下骨怒想月中潮忠魄憑誰弔臨風誦楚騷
其三
孤城猶突兀往事巳茫然青草干戈後荒祠豕鹿前雲
遮雙目恨山接五湖船零落爭蝸夢興亡共可憐
其四
危機豈在明釁釀巳深成劍石真吳寇娃宫有越兵奢
淫亡自取孤憤死難平愁殺城南樹昏鴉未息爭
姑蘇臺宋无
妖豔分明構禍胎黃金瓌麗更危臺笙歌夜倚東風醉
粉黛春從南國來原草翠迷行輦迹野花紅發舞衣灰
豪華肯信今為沼烟水翻令後世哀
同前蔡羽
夜有照題月朝有出棟雲高臺貯歌舞羅綺何紛紛吳
月常從越山起越花却種吳宫裏眼前不盡西子歡安
用窮觀三百里興亡不自由春草生銅溝惟有横山色
空帶娥眉羞香魂想像朝雲廟綠泥繡斷金燕頭朝雲
滅金燕冷夕陽滿地青楓影
同前丁復
白日初高瓦影黑姑蘇臺前春拍塞百花綠洲水曲尺
小浪羣吹度遊鯽晴烟漲煖野荒荒箇箇西山澹疎碧
海風東來揚短篷吳兒岸坐長歌發逸興遥將白波去
送目飛鴻倦低翮扁舟甚有五湖思風雨漂摇從所泊
幸逢大國全盛日地極蒼生無裂坼向來時運數更變
河山南北烽火隔人攀巖穴恐不險樂土不居何暇擇
只今城雉多墾鑿麋鹿所遊盡桑麥自笑生平但為客
五十有家無土著有酒不作懷抱惡明日日出巳非昨
同前沈周
姑胥遺事有荒臺今日登臨尚可哀千載苞桑天子業
六宫芳草美人栽南飛鴻雁秋風早西向山川夕照開
流水梧桐幾番夢獨憐公望不重來
郊臺盧堪
吳王城外拜郊臺山色湖光共繞迴終古翠華隨水去
何年玉牒為天開斜陽一笛牛羊下細雨千帆雲鳥來
忠死佞存隳霸業登臨不盡客興哀
同前高啟
周綱昔隳頓禮樂由諸侯吳子乏代德居然祀圜丘燔
燎升紫壇青紘映玄裘靈明豈來享幣玉空旅羞國南
見遺壝蕭條委山陬雲和罷九奏草樹鳴颼飅從來䟦
扈徒幾人效其尤魯郊失禮始聖筆書春秋
同前周南老
横山東麓東阜丘高崔嵬猶存壇壝跡云是吳郊臺惟
吳本伯命淫名孰先開短垣斯自踰綱紀日巳摧員既
請先死億負衆庶哉上帝其可告胡爾干其菑
同前王賓
先公三讓輕天下孫子緣何却僭王淫祀從來安有福
未幾終遇越兵亡
登吳王郊臺作唐寅
昔人築此不論程今日牛羊向上行吳兒越女齊聲唱
菱葉荷花無數生南山含雨眉俱潤西湖映日掌同平
本由萬感消未易詎言哀樂過羣情
醉登郊臺王寵
酒酣更上吳王臺却憶霓旌萬騎來閱世浮雲千古盡
麗天春色五湖開平原細草遊麋鹿落日隂風嘯虎豺
䟦扈飛揚總黃土當筵須罄掌中杯
遊治平寺登吳王郊臺王鏊
朝發石湖濆暮抵太湖岸青山亦多情供我船中玩船
行山亦行一路青不斷白雲渺渺山重重不知何處昔
是吳王宫越來溪邊越城在夫差受困此山中今朝扣
禪關訪古尋幽蹤僧言事往那能識鐘鼔聲中度朝夕
郊臺漠漠麋鹿遊茶磨團團蔓荆棘不須弔古傷懷抱
且欲憑高縱吾眺人家歷歷新郭里川瀆沄沄胥口道
吳江塔影崑山城一覽因之發長嘯天風萬里天際來
吳王郊祀昔日登斯臺千乘萬騎湖上下祗今安在惟
見山崔嵬船來船去湖西畔青山無言人自換來來去
去世無窮莫學牛山獨興歎
九日泛舟石湖登郊臺作袁袠
睠兹季秋月言遊重九辰商颷息遠臯霽旭麗芳津山
川信可娛况也諧嘉賓澄湖翔鷁首絲竹紛前陳載登
吳郊臺曠望開心神玄鶴唳中天逸響落九垠仙菊浮
清醴茱萸調紫蓴且顧今日樂焉能知古人馬臺既蕪
陁牛山徒悲辛但願坐上客遨戲永千春
郊臺在横山東麓石湖之上相傳吳僭王時嘗郊祭
於此今壇壝之形尚存
館娃宫賦王阮
汎浮玉之北堂得館娃之遺基從先生而遊焉揖夫差
而弔之或曰是可唾也奚以弔為哉夫沈湎以喪國固
君人之失道然而有鐘鼔者胡可以弗考聞管籥者民
喜而相告苟厥妃之當愛惟恐王之不好矣是則女樂
亦可少乎必曰夏有妺喜商有妲己周有褒姒而吳以
西子苟求其故未必專於此也齊有六嬖桓公以興正
而不譎聖人稱焉非夫九合一匡之業得仲父以當其
任則其一巳之内少有以自適者舉不足以害成邪關
大夫進夏德豈昏微子得政商豈穢聞蘇公家父並用
則烽火豈得妄舉子胥不見戮則吳之離宫别館至於
今可存抑夫差之異資在列國亦翹楚一戰而越衂再
會而諸侯懼使僅得中佐己如置翼於猛虎惟自剖其
骨鯁而放意於一女敵乘其間無以外禦杯酒之失何
足問獨為此邦惜殺士之舉也此士不遭殺夫差不可
愚苧蘿之姝適足為我娛胡得而竊我之符榮楯可居
適足華吾廬胡足以隳吾之都維忠良之既誅始猖狂
而自如臺兮姑蘇舟兮太湖食兮鱠鱸曲兮棲烏宿兮
嬪嬙修明兮夷光二八兮分眀捧心兮專房徑兮採香
&KR1231;兮響廊笑倚兮玉床奈樂兮東方稻蟹種兮不遺争
盟兮黃池無人兮箴規有仇兮相窺至德之廟遂為禾
黍悉陂池與臺榭倏一變而梵宇入笙歌於海雲令聲
鐘而轉鼔儼麋鹿之容與瞰僧儀而觀覩駭越壘以在
望奚五戎之閱武松引韻以嗚咽柳顰眉而凝佇山黯
黯兮失色水洶洶兮暴怒追此謬於千里本差之於毫
釐譬之飬生捐其良醫逮疾作於中夜懵藥石之不知
志士仁人所為太息於斯焉蓋嘗反覆於此竊謂種
蠡亦可哂也勾踐方明舉國以聽十年生聚十年教訓
以此衆戰何伐不定何至假負薪之女為是可恥之勝
哉始其土城誨淫自君終焉五湖合歡其臣青溪之典
不正金谷之義不立悠悠扁舟遂其全璧使之脱鼎中
之魚而羣沙頭之鷺返邪溪之蓮而吐洞庭之橘竊謂
越之君臣何其陋於此役也越則陋矣吳亦太庸士目
既抉夫誰納忠何辠人之亡也其自反而責躬乎公慨
然雍相與斂容起視四山之中覺蕭蕭兮悲風
同前范成大
靈巖山寺故吳館娃宫也山上下閒臺别館之迹彷
彿可考余少長遊焉感遺事而賦
洶西山之南奔勢鬱嵂其巉空若大敵之在前忽踞虎
而跧龍半紫厓而砥平訪館娃之故宫是為逸王之舊
遊有墟谷之遺恫焉嗟乎悲(一作汰)哉愎賢胥之忠告㢲
隂嚭之詖說闇養虎之後患縱處女使兔脱迨嘗膽之
謀成駭疽囊之潰裂蓋自有以賈禍非天為之作孽方
其銜哀茹痛收淚飲血儼拂士之前庭尅三年而報粤
訖甘心之一快夫何初志之英發及其見棲於姑蘇遽
雌伏而大壞援宿恩而乞憐或赦圖於臣罪當是之時
又何其&KR0629;也韙禍福之無門曷今愚而昨賢後千載之
嗤點莫不鍾咎於嬋娟固尤物之移人抑猶可得而言
蓋嘗觀於若人矣好大而欲速厭常而棄舊狃會稽之
得意謂周鼎其唾手闖齊楚以朵頥睨陳蔡而驤首道
甚遠而疾驅氣巳餒而猶鬭外未寧而内憂東略之而
西否阻關河以頓兵撤牆屋而致寇亟歸視其四封蔑
一夫之能守是猶螳蜋之慕蟬不知黃雀之議其後也
然以蕞爾之旅而衡行四方攻靡堅郛戰無距行事便
時利如徑乎無人之鄉惜也未聞大道宜其逸樂而志
荒次有臺池宿有嬪嬙左攜修明右撫夷光粲二八以
前列咸絶世而浩倡嗟浣紗之彼姝乃獨係於興亡蕩
龍舟之水嬉擷香徑之春芳載夕陽以俱還秉遊燭於
夜長灔金鍾之千石倣酒池於舊商歌吳歈而楚舞薦
萬夀於君王恨星河之易翻嘉來日之未央錚銅壺之
鳴悲爛急烽之淼茫慘梧宫之生愁踐桐夢之不祥歘
高陵與深谷委盛麗於蒼茫所謂玉檻銅鈎朱簾椒房
理鏡之軒響屧之廊杳烟蕪於露蔓紛日暮之牛羊况
於捧心之百媚濯粉之餘妝者哉今則雲雨之巔仙聖
是宅研沼蓴浮琴堂松崛封古蘚於井甃宿暗芳於洞
穴木鯨吼以清麗金磬隱其蕭瑟彼方外之徒龜藏而
蠖屈者又安知往古與來今方枯禪而縳律翩鴻影之
拂坐見山前之銜日
館娃宫懷古李白
風動荷花水殿香姑蘇臺上宴吳王西施醉舞嬌無力
笑倚東窗白玉牀
同前白居易
吳王心日侈服玩盡竒瓌身卧翠羽帳手持紅玉杯冠
垂明月珠帶來通天犀行動自矜顧數步一徘徊小人
知所好懷寶四方來奸邪得藉手從此倖門開古稱國
之寶穀米與賢才今看君王服視之如塵灰伍員諫巳
死浮屍去不回姑蘇臺下草麋鹿暗生麑
同前劉禹錫
宫館貯嬌娃當時意大誇豔傾吳國盡笑入楚王家月
殿移椒壁天花代蕣華惟餘采香徑一帶繞山斜
和館娃宫懷古陸龜蒙
鏤楣消落濯春雨蒼翠無言空斷崖草碧未能忘帝女
燕輕猶自識宫釵江山祗有愁容在劒佩應和愧色埋
賴有伍員騷思少吳王纔免似荆懷
館娃宫絶句
鄭旦無言下玉墀夜來飛箭滿罘罳越王定指高樓笑
却見當時金鏤楣
其二
半夜娃宫作戰場血腥猶雜宴時香西施不及燒殘蠟
猶為君王泣數行
其三
素襪雖遮未掩羞越兵猶怕伍員頭吳王恨魄今如在
只合西施灘(一作瀨)上遊
其四
響屧廊中金玉步采蘭山下綺羅身不知水(一作身)葬今
何處溪月彎彎欲效顰
同前皮日休
一宫花渚漾漣漪婑嫷鴉鬟出繭眉可料坐中歌舞袖
便將殘節拂降旗
其二
幾多雲榭倚青冥越焰燒來一片平此地最應沾恨血
至今春草不勻生
其三
江水分明練繞臺戰帆遙隔綺疏開波神自厭荒淫主
勾踐樓船稳貼來
其四
寶袜香綦碎曉塵亂兵誰惜似花人伯勞應是精靈使
猶向殘陽泣暮春
經館娃宫于濆
館娃宫畔顧國變生嬌妬勾踐膽未嘗夫差心巳悞吳
亡昔誰在越勝今何處當時二國君一種江邊墓
館娃宫懷古張羽
館娃宫中百花開西施曉上姑蘇臺霞裙翠袂當空舉
身輕似展凌風羽遙望三江水一杯兩點微茫洞庭樹
轉面凝眸未肯回要見君王射麋處城頭落日欲棲鴉
下階戲折棠梨花隔岸行人莫偷看干將莫邪光粲粲
館娃閣高啟
館娃宫中館娃閣畫棟侵雲峯頂開猶恨當年高未極
不能望見越兵來
同前周南老
綺閣高嵯峨上出研石山飛甍絢金碧館娃貯瑤環笙
歌蕩春心嫵媚生歡顔闔閭不懷安自謂吞百蠻夫差
竟窮欲亹對知後艱千年足慨歎寂寞棲禪關
同前蔡羽
青山開玉館綠水帶長洲歌舞一夕散朝雲千載留仰
攀巖磴窄遙覓洞花幽楚棹赴關促登高不自由
西施洞宋之問
越女顔如花越王聞浣紗國微不敢寵獻作吳宫娃一
行霸勾踐再笑傾夫差一朝還舊都豔粧驚若邪
同前羅隠
家國興亡自有時越人何苦進西施西施若解亡吳國
越國亡來又是誰
同前秦約
岧岧靈岩山鬱鬱松桂林石路轉隂洞覽勝窅且深如何
苧蘿人傾國恣荒淫山花落笑靨山鳥流好音我來重
徘徊屐齒苔蘚侵至今山上月猶能照捧心
同前高啟
廢宫春盡長蒼苔不見羅裙拂地來只恐西施是仙子
洞中别自有樓臺
同前周南老
岩阿穴空洞中有黃金屋潛通苧蘿山來此長蛾綠深
堂春似海嬌貯人如玉貪戀傾城姿寧忘檇李辱烏知
無鎖鑰乘風五湖曲摩挲石上痕洞口遺芳躅
翫花池高啟
桃枝兼杏枝春色繞宫池正愛紅繁處還憐綠淨時芳
草泛幽沚媚影照清漪垂條看妓折墮萼見魚吹杯涵
明月瀉舟逐綵雲移水流花落盡君王醉不知
同前周南老
花穠池水清碧涵紅影亂波浮綠霧明萍散錦雲燦池
上惜花人四時足娛翫胡知若耶妖致使民糜爛一曲
舞山香花空時巳換繄彼後所得曷足供把玩
翫花池在靈岩山
研池高啟
山骨誰鑿破一泓自深黝醉後欲濡毫蜿蜿見科斗
同前陳子貞
湛湛冷山骨幽幽抱日光曉吟看雨氣春供汲花香
研池在靈岩山
琴臺僧半顛
幾彈石上五雲深挑出湖波片月心絃外有聲誰解聽
一山春樹曉鸎吟
同前張羽
坐鼔朱絃日玉人方入吳於今山下月惟聽夜啼烏
同前高啟
美人玉琴何處遊遺譜寫入清泉秋落葉無人登舊榭
滿江明月烏啼夜
同前周南老
山巔屹崇臺路迥臨草堂紫璚琴巳化州山鳳高翔蘚
花漬碧薦草綠侵石牀我來坐臺上瑟瑟松風凉壑隂
靈籟生彷彿宣宫商慨彼據梧人山高兮水長
琴臺在靈岩山
吳王井羅鄴
古宫荒井曾平後見說耕人又鑿開拾得玉釵鐫勅字
當時恩澤賜誰來
其二
含青薜荔隨金甃碧砌磷磷生綠苔莫言數尺無波水
曾與此花同照來
同前高啟
曾開鑑影照宫娃玉手牽絲帶露華今日空山僧自汲
一缾寒供佛前花
同前周南老
山腰水一泓吳王甃為井千古瀾不生澄澄倒雲影碧
沁冰壺寒香沈蔗漿冷六月消煩歊嬌娃照粧靚銀牀
墮玉釵金瓶汲素綆日晏猶醺酣為試先春茗
響屧廊高啟
廊虛應屧鳴響細識腰輕誰道吳強國惟消舉足傾苔
閒滅古跡月下歇餘聲此夕人空聽山僧曳履行
同前周南老
長廊架空厓屧響因虛迥時聽雙鴛聲人寂晝隂靜接
武何輕盈揚儀應秀整風來步摇動月明環佩冷香迹
墮塵消化作招提境於今聲巳斷空對屠蘇影
采香徑高啟
晨粧出采芳零露溼紅裳種徙山中品熏傳海外方抱
筐歸蕙徑焚鼎薦蘭堂未足娛君寢西施體自香
同前周南老
香山昔種香下臨溪水長迢遥採香徑泛舟擷馨香零
露溼翠衣膩水明紅粧天既奪之食種遺不復昌寒流
去如箭勢直千尺強香消魂不返月落秦餘杭
箭涇徐賁
清溪無瀠洄西望渺何極岸直形如剡波迅勢如射飛
鷗訝流羽亂雨疑鳴鏑天狼不敢渡澤兒應當匿我志
弦矢閒一覽如中的
采杳徑一名箭涇
梧桐園高啟
桐花香桐花冷生宮園覆宫井雨滴夜風驚秋鳳不來
吳王愁
同前周南老
碧團宫園樹曾宿朝陽鳳花開襲香霏葉密棲纖蓊雨
雜珮璫聲風生金石弄初秋一葉零深宫愁巳動前園
忽横生怪入夫差夢知匪梁棟材麋鹿徒增慟
同前王賓
七月交秋未變秋輕輕一葉下枝頭君王不在當時悟
直到凋殘後始愁
梧桐園在吳宫吳王夫差園也樂府云梧宫秋吳王
愁
香水溪高啟
粉痕凝水春溶溶暖香流出銅溝宫月明曾照美人浴
影與荷花相向紅玉肌羞露誰能見只有鴛鴦窺半面
絳紗圍揜怯新凉歸卧芙蓉池上殿空洗鉛粧不洗妖
坐傾人國幾良宵驪山更有湯泉在千古愁魂一種消
同前周南老
吳宫香水溪俗傳脂粉塘暖波浮漲膩晴渚汎紅芳美
人曾此浴魂消水猶香可憐清冷泉照此妖冶粧不濯
郎衣塵孰比華清湯只今開寶林曹溪源正長
同前王賓
春流漲膩蘸紅芳人喜專房更晚粧浴罷冰肌賽蘭蕙
那知遺臭累君王
香水溪在吳故宫中俗云西施浴處一云吳王宫人
洗粧於此故又呼為脂粉塘古詩云安得香水泉濯
郎衣上塵即此
越來溪范成大
西風初入小溪帆旋織波紋皺淺藍行入鬧荷無水面
紅蓮沈醉白蓮酣
其二
一川新漲熨秋光挂起篷窗受晩凉楊柳無窮蟬不斷
好風將夢過横塘
同前高文度
黃池盟會井蛙尊同列諸侯氣巳吞忽報鄰兵𢷬空穴
巳隨溪水入吳門
同前僧半顛
九關風月醉傾城歌笑聲中有甲兵却是吳王自亡國
枉教溪受越來名
同前高啟
溪上山不改溪邊臺巳傾越兵來處路流水尚哀聲昨
日荷花生今朝菱葉死亡國不知誰空令怨溪水
同前周南老
踞湖山崔嵬來越溪沿洄美娃獻國色栅楣輸梓材連
檣載越貢一一從此來經行路巳熟禍作知有胎兕甲
忽夜涉桴鼓喧如雷至今風雨夕溪聲尚餘哀
同前王賓
吳人地面越人開岸上誰將柳樹栽春水綠波三二月
畫船今是賽神回
越來溪懷古王鏊
吳國江山亦壯哉一朝誰信越兵來旌旗尚動春波影
歌舞翻成子夜哀往事悠悠餘敗壘傷心眽眽一登臺
姑蘇麋鹿何須恨聞道阿房也劫灰
越來溪蔡羽
越來溪光常浥浥遠接吳江混寒碧暝鐘未起秋霞飛
坐眺無如茶磨石越來溪上多遊人香車寶轡俱生塵
桃花妬紅芳草綠三月來尋曲江曲春花秋月無盡頭
朝來暮往何時休吳臺越館今何在蒼烟碧石俱含愁
我來八月露氣凉常從雲端開竹房溪山一卧便十日
形骸爾我渾相㤀沙明鳥白奈不得况是長橋菰米香
秋日越來溪
十里横山帶藕塘雞聲溪上曉蒼蒼青娥悄映荷花日
屬玉羣飛菰米香吳苑樓臺今古壯越城簫鼔水雲長
范園最是秋光美甘菊留人不論觴
採蓮涇高啟
青房戢多子采得儂心喜今夜水風凉君王宿船裏行
處綠雲迷歌聲一道齊回頭調越女何似若耶溪
同前周南老
採蓮蓮有涇涇帶城西南美人棹輕橈花深采芳甘香
風飄翠舉明粧照紅酣摘鮮駢紫菂顧影墮瑶簪藕絲
長不斷君情短何慚食甘心更苦君樂非所堪
采蓮涇在郡城西南運河之陽今尚可通舟兩岸皆
民居而閒有蔬圃曠地即種蓮舊迹也上有采蓮涇
橋
長洲苑白居易
茂苑綺羅佳麗地女湖桃李豔陽時心奴巳死胡容老
後輩風流是阿誰
其二
春入長洲草又生鷓鴣飛起少人行年深不辨娃宫處
夜夜蘇臺空月明
同前温庭筠
錦雉雙飛梅結子平春遠綠忩中起吳江澹畫水連空
三尺屏風隔千里小院有門紅扇開天絲舞蝶共徘徊
綺戶雕楹長若此韶光歲歲如歸來
同前徐凝
吳王上國長洲苑翠黛寒江一道斜傷見摧殘舊宫樹
美人曾插幾枝花
同前許渾
香徑小船通菱歌遶故宫魚沈秋水靜鳥宿暮山空荷
葉橋邊雨蘆花海上風歸心無處托高枕畫屏中
同前郎士元
草深那可訪地久但相傳散漫三秋雨疎蕪萬里烟都
迷采蘭處強記館娃年客有遊吳者臨風思渺然
同前劉滄
野燒空原盡荻灰吳王此地有樓臺千年事往人何在
半夜月明潮自來白鳥影從江樹没清猿聲入楚雲哀
停車日晚薦萍藻風靜寒塘花正開
同前趙嘏
扁舟殊不繫浩蕩路纔分范蠡湖中樹吳王苑外雲悲
心人望月獨夜雁離羣明發還驅馬關城見日曛
同前高啟
中國久無霸闔閭思騁功講蒐開别苑訓武出離宫宰
嚭因參乘巫臣實御戎鼗鳴深谷震罝掩廣場空遠曳
捎雲旆高彎射月弓三驅儀巳畢七伐步還同甲騎從
輿後蛾眉侍幄中煑胎須紫豹胹掌得玄熊樂事方難
及英圖忽易窮城迷歌黍客地屬采蕘童輦道崩秋雨
旗門失晚風犬亡㕙肆狡人去雉爭雄草樹迎蕭索湖
山罷鬱葱猶疑見獵火寒燒夜深紅
同前周南老
長洲何迢迢宛在水之涘林麓蔭旉紛原隰平如砥於
焉開茂苑娛遊極雄侈講武耀威靈騎趹而車駛繁華
忽成夢宫室漫流水信彼公聖占奚庸矜宰嚭
同前王賓
闔閭遊獵太湖潯老濞來修勝上林除在那時人有後
蕭蕭蘆荻到如今
吳宫白居易
淡紅花帔淺檀娥睡眼初開似剪波坐對珠簾閒理曲
琵琶鸚鵡語相和
同前
一入吳王殿無人覩翠娥臺高時貯舞宫靜夜聞歌半
露胸如雪斜回眼似波媸妍各有分誰敢妬恩多
吳宫李商隱
龍檻沈沈水殿清禁門深揜斷人聲吳王宴罷滿宫醉
日暮水漂花出城
同前
茂苑城如畫閶門瓦欲流還依水光殿更起月華樓侵
夜鸞開鏡迎冬雉獻裘從臣皆半醉天子正無愁
同前儲嗣宗
亂烏啞啞飛復啼城頭晨夕宫中棲吳王别殿繞江水
後宫不聞美人死
同前
荒臺荆棘多忠諫事如何細草迷宫巷閒花誤綺羅前
溪徒自綠子夜不聞歌悵望清秋莫悠悠東去波
同前曹鄴
吳宫城闕高龍鳳遙相倚四面鏗鼔鐘中央列羅綺春
風時一來蘭麝聞數里三度月明落青城醉不起江頭
鐵劍鳴玉座成荒壘適來歌舞處未知身是鬼
吳宫怨張籍
吳宫四面秋江水江清露白芙容死吳王醉後欲更衣
座上美人嬌不起宫中千門復萬戶君恩反覆誰能數
君心與妾既不同徒向君前作歌舞茱萸滿宫紅實垂
秋風嫋嫋生繁枝姑蘇臺上夕宴罷他人侍寢還獨歸
白日在天光在地君今那得長相棄
同前衛萬
君不見吳王宫闕臨江起不卷朱簾見江水曉氣晴來
雙闕間潮聲夜落千門裏勾踐城中非舊春姑蘇臺下
起黃塵祗今惟有西江月曾照吳王宫裏人
吳宫曲張祜
日下苑西宫花飄香徑紅玉釵斜白燕羅帶弄青蟲皓
齒初含雪柔肢欲斷風可憐傾國色誰信女為戎
同前孟遲
越女歌長君且聽芙容花發水邊城豈知一日終無主
猶自如今有燕聲
吳宫懷古劉滄
吳苑荒凉故國名吳山月上照江明殘春碧樹自畱影
半夜子規何處聲蘆葉長侵洲渚暗蘋花開盡水烟平
經過此地千年恨荏苒東風露色清
同前貫休
夫差昏闇霸圖傾千古凄涼地不靈妖豔恩餘宫露濁
忠臣心苦海山青蕭條陵隴侵寒水彷彿樓臺出杳冥
此是前車更非遠六朝何處不星星
問吳宫陸龜蒙
甫里之鄉曰吳宫在長洲苑東南五十里非夫差所
幸之别館邪披圖籍不見其說詢故老不得其地其
名存其跡滅悵然興懷古之思作問吳宫辭云
彼吳之宫兮江之涯複道盤盤兮高且斜波摇疏兮霧
蒙箔菡萏國兮鴛鴦家鸞之簫兮蛟之瑟駢筠參差兮
界絲密燕曲房兮上初日月落星稀兮歌酣未畢越山
叢叢兮越溪疾美人雄劒兮相先後出火姑蘇兮沼長
洲此宫之麗人兮畱乎不畱霜氛重兮孤榜曉遠樹扶
疎兮愁烟悄眇欲摭愁烟兮問故基又恐愁烟兮惟白
鳥
吳宫在長洲苑東南五十里相傳吳王别宫南宫在
吳縣界亦吳王離宫
錦帆涇高啟
水繞荒城柳半枯錦帆去後故宫蕪窮奢畢竟輸漁父
長保西風一幅蒲
同前周南老
闔閭城何高城下環池濠臨隄垂細柳夾水開繁桃春
風張錦帆樓船駕靈鼇歡歌雜絃管放情遊以遨載極
驕盤樂侈蕩誇雄豪忘爾申胥忠不念汗馬勞
錦帆涇即舊子城濠也世傳吳王嘗作錦帆以遊故
名在大街西貫樂橋南北市直抵報恩寺
石射堋楊維楨
周家十圍鼔散落陳倉野猶有夏駕石盤盤鼔之下秦
鞭血山骨吳獵焦野火夏鼔建不拔石鳴知者寡父老
懼䜟言山空石長埡
同前高啟
石射堋張石城石鼔響或發石騎勢欲行彷彿古戰場
上有愁雲生餓鴟嘯寒風砉若箭鏑鳴何人作此畱山
中鳥獸欲過膽盡驚疑是神禹治水時來教鬼射降妖
精至今風雨夕猶聽人馬聲嘗聞父老言鼓鳴則有兵
方今瘡痍民脱命見太平我願碎其鼓隳其堋一人安四
海清自此萬年無戰爭
同前周南老
石城山頭石屹立名射堋石鼔儼在簴石騎勢欲騰昔
傳父老言鼔鳴即致兵年來屢爭戰斯石還有徵方今
氛祲清堋泐鼔不勝何如岐陽石千載紀文明
同前王賓
石有何憑也好兵射堋張處鳥飛驚思量肅慎將砦貢
却是人工後始成
石射堋在石城山有石鼔鼔鳴即有兵又有石馬望
如人騎
走狗塘高啟
春堤長春草淺此地吳王曾走犬獵場四面圍畫旗紅
炬照輦還宫遲割鮮夕宴誰共食臺上西子非樊姬春
苑年來草仍綠韓盧巳去多麋鹿君不見漢皇縱狗殊
有功逐兔直到烏江東
同前周南老
遊田陟長洲塘堤如坦途吳王曾走狗一一皆韓盧犄
狡逐潛兔扼噬奔雄狐追蹤極蹂躪徒搏爭馳驅胡為
兩黑厖南北同嘷呼隂匿既符夢霸業誰與圖
同前王賓
吳人來築費黃金縱犬奔騰快一心偏惜子胥先賜劒
越王不死役謀深
走狗塘在城西吳王遊獵處也越絶書云闔閭走犬
長洲
百花洲高啟
吳王在時百花開畫船載樂洲邊來吳王去後百花落
歌吹無聞洲寂寞花開花落年年春前後看花應幾人
但見枝枝映流水不知片片墮行塵年年風雨荒臺畔
日暮黃鸝腸欲斷豈惟世少看花人縱來此地無花看
同前周南老
灼灼洲上花穠纖亞紅白豔冶映朱楹芳菲連綺陌看
花春復春豈知兩賢厄再涉没以須人去春寂寂我來
千載後繁華總陳迹悵望夕陽低平蕪慘寒碧
同前姚廣孝
水豔接横塘花多礙舟路波紅晴漾日沙白寒棲鷺緣
江魚網集隔渚菱歌度不見昔遊人風烟自朝暮
同前王賓
當時人到百花洲人面花光照碧流今日人來尋舊跡
菲菲芳草没人頭
百花洲在西城下胥盤二門之間
魚城高文度
谷變陵遷自古今耕人指點說魚城綠波巳涸無鷗鷺
禾黍離離高下生
魚城在吳縣横山下越來溪西吳王遊姑蘇築以養
魚續圖經云吳王控越之地本名吳城方言謂魚為
吳故誤稱耳今山之傍有岡隱隱如城又有射臺亦
在横山周益公南歸錄云魚城在田閒基厚而方其
高二丈博倍之為田百二十畝土極細故久不壞
雞陂高啟
吳妃不解報朝盈空養雞鳴滿别城畢竟餘杭西走日
五更誰唱出關聲
同前周南老
城東古婁縣門外有雞陂吳雞雖善鬭奮勇若吐竒縱
觀曾賜錦激猛猶健兒蹀躞遍城墟棲止不以塒豈獨
司晨旦端由肆諧嬉何如夜冥冥風雨常安栖
雞陂在婁門外吳王畜雞城也又名雞陂墟
酒城高啟
酒城應與酒池通長夜君王在醉中兵入館娃猶未醒
越人宜賞釀夫功
同前周南老
聞昔酒為池吳今酒有城築城以釀酒不憚民勞生滿
貯梨花春賸醖竹葉清沈湎曾亡國有戒寧莫懲醉此
越來水晝眠猶未醒城成更不易時得苦酒稱
同前王賓
只怕酒漿歡飲少那思版築害民多為城恣釀人呼苦
伍子胥知沒奈何
苦酒城吳地記云在魚城西南故老云吳王築以釃
酒今俗呼為苦酒城
越城高文度
古意猶堪弔南湖不憚遥闔閭開國地勾踐進兵橋城
郭高低黍英靈日暮潮蒼茫遺獨立斜日下漁樵
越城在胥門外越伐吳吳王在姑蘇越築此城以逼
之城猶彷彿在
婁城
高城一望思茫茫湖轉婁江入海長邊境到今無漢縣
古倉何處積吳糧鷗棲淺渚寒蘆靜雁落平疇晚稻香
野水閒雲吟不盡玉峯西面看斜陽
婁城即崑山故城也圖經云在縣東三百步舊志云
吳子夀夢所築
言公井高啟
寥寥武城宰遺井虞山隂千載汲未竭九仞功應深藝
圃自可灌道源誰復尋絃歌聽巳歇瓶綆看還沈無為
渫弗食惻惻起歎音一瓢樂未改庶幾回也心
言公井一名聖井在常熟縣治北一百九十步言公
宅傍吳地記云宅傍有井二傍有洗衣石
蠡口王賓
連年謀國甚勞神一旦功成便脱身從此更招同伴去
豈思全巳又全人
蠡口道院漫興胡纘宗
面面皆春水臨橋跨小樓帆檣日來往誰解五湖遊
其二
橋迥低臨斗樓危遠插河碧桃開十里春興復如何
蠡口在齊門北
角頭高啟
高皇本壯士提劍定四方晚為兒女情悲歌起彷徨愛
子欲建儲寵姬方侍側顧驚四老人謂巳成羽翼大臣
豈不諫孰能斡天機彼翁何為者足見人心歸始潛避
秦君終出安漢嗣世羅焉能羈舒卷聊自肆我來角里
村如入商顔山紫芝日巳老黃鵠何時還斯人神仙徒
千載形不滅猶想蒼岩中白頭卧松雪
同前周南老
洞庭之西南粤有角里村中藏避秦人實為太伯孫一
出安漢嗣始知德望尊高皇遂悲歌顧寵不忍言羽翼
既巳成紛紛奚復論苟非畱侯計元道終丘園
同前王賓
先生未出去安劉人世那知在此遊西望商山行路遠
白雲來往自悠悠
角頭即角里在洞庭西山漢角里先生所居史記正
義太湖中洞庭山西南有祿里村(角里先生周姓字元道)
死亭灣高啟
貧賤衆所棄豈惟愚婦人珪組何重輕能令變交親翁
子昔未逢妻去恥負薪五十非晚貴不能待終晨一旦
謁帝閽還家繡衣新邸吏驚赤綬邦人候朱輪無緣見
故夫自殺此水濱誰知孟德耀元在爾東鄰
同前周南老
亭亭金閶亭亭下水一灣水清宜濯纓不照慚婦顏嗟
哉翁子妻年少恥苦艱焉知夫晚貴持節衣錦還雉經
寧忍死嗤彼真愚頑桓桓會稽守終身豈窮孱
同前王賓
春風緣岸綠楊垂翁子乘軒到郡時逢著故妻加館待
不思他怒去求離
死亭灣在閶門外七里漢朱買臣妻既棄其夫而再
嫁後見買臣貴恥而自縊故名其處
吳都文粹續集卷十一
