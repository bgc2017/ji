吳都文粹續集卷二十四明錢榖撰
山水
橫塘范成大
南浦春來綠一川石橋朱塔兩依然年年送客橫塘路
細雨垂楊繫畫船
曉泊橫塘
短夢難成却易驚披衣起潄玉池清遙知中夜南風轉
洶洶前村草市聲
出橫塘韓奕
未曉出橫塘舟遲覺路長岸痕秋水落曙色海霞凉短
褐迎霜授新粳帶露嘗山中與僧約不比仕途忙
出橫塘蔡羽
鸎啼吳苑秋千静寒作春陽草色遲高低紺宇山幾寺
遠近青溪花半枝參燈巳扣松邊笈賽鼔遙從水上祠
繡壁丹崖隨意宿梅洲蘭渚纜頻移
曉出橫塘路朱琬
曉出橫塘路塘横物色賖鶯聲歸柳嫩燕影掠帆斜水
積連旬雨溪深夾岸花孤舟望鄉路去去興無涯
其二
曉出橫塘路塘幽事事清礙流深樹影喧靜一雞聲蘆
葉晴江遠桃花春水生渺然歸興發背日獨含情
其三
曉出橫塘路塘深趣亦竒野花繁曲岸江竹靜疎籬順
水舟行疾盤雲鶴上遲往來幽玩熟凖擬結茅茨
自石湖至橫塘二首王寵
山水繡相錯清暉如可餐峰形分塢塢沙曲擁灘灘西
蕩荷香拂南屏秋氣寒嘯歌終日裏懶散不簪冠
二
人家叢水竹厥土沃塗泥澤徑菱花覆霞莊稻葉齊漁
人千網集開士五雲栖草履長林下持編且牧羝
横塘歸袁袠
片月出雲嶠荒烟起茅舍薄暮見漁舟來集澄潭下
橫塘晩興皇甫涍
郭外有幽棲閒情泝碧溪湖山相映發鷗鳥日招攜霞
色浮塘上鐘聲過水西歸來一邱壑源路使人迷
長蕩泛舟沈周
發迹過長蕩識此平生始春流方漫衍曠蕩彌十里老
葑蔽重雲敷芽青&KR0008;&KR0008;正如一明鏡㿺蝕銅鏽起西山
欲流照掩郤螺髻美山亦拗怒去南走太湖涘羣勢擁
疊浪爭捷互排擠我恐先我去揮手喝之止湖山四面
好轉側皆可喜此面正佳絶扁舟載西子芳洲有隙地
宜賣脱紫綺移家非丹砂所好在山水
長蕩汎舟皇甫信
清風江上下銀鈎一片蘆花萬頃秋向晩月明洲子畔
數聲欸乃起吳謳
長蕩在虎丘之北
黃天蕩張憲
昆明劫燒成灰火臨平葑湖撥不開黃泥萬頃下無底
海眼一絲通往來南徐江邊海鰌走江神頓足黃龍吼
便翻銀漢濯泥沙要使妖蛇先授首
黃天蕩在葑門外
過獨墅
短棹微風窈窕片帆落日橫斜舍傍誰開酒肆牛疲知
是田家
宿獨墅華幼武
獨墅三更月孤舟萬慮人東行聊慰意北望總傷神水
闊風烟遠秋高稌黍新尚憐魚菜美庶以奉吾親
黃天獨墅在黃天蕩之東獨墅王墓朝天三湖連綴
中微隘如川其實一水也
過車坊漾
蕩舟滄波萬頃搖櫓白鷗渚傍不知新月東起回頭過
盡東方
宿蛟龍浦口吳一鵬
蛟龍浦口夜停船微雨初收月滿川只恐蛟龍時崛起
忽生風浪攪愁眠
蛟龍浦口在獨墅之東一名頳墩湖其東北又有車
坊漾比諸湖更深又名鑊底潭
過陳湖陳基
平湖秋色曉蒼蒼鼓枻聲傳浦溆涼鴻雁欲來天拍水
蒹葭初老露為霜菊荒甫里人何在鱸入松江興轉長
不用臨流重懷古葦花菱葉滿滄浪
泊陳湖華幼武
繫纜陳湖口茆簷野趣多薔薇紅炫日楊柳綠涵波漁
網依時集農田著處歌地偏苛政少其樂更如何
歸闔閭浦
極目烟江盡頭屈指姚城渡口世人不理曲肱自餉黃
雞白酒
陳湖在車坊漾之東又東為闔閭浦
過龐山湖楊維楨
湖上足晴晝雨餘生綠隂扁舟到城近曲港入村深野
叟頻相問郎君不可尋西菴有分席吾亦老山林
與龐福一遊龐山留題西隱菴甯玉
龐山西隱阿蘭若中有高人趣不同千偈瀾翻無滯跡
一塵不到有清風門前湖水三萬頃雨後雲山八九峰
對蜆堂堂無别事一聲漁唱月明中
和龐福一
松陵城外古招提總入西雲路不迷明月清風深夜靜
斷雲流水小橋低香含優鉢花饒笑韻叶頻伽鳥亂啼
如此佳山與佳水幾多詞客為留題
遊龐山同龐雲翁干文傳
山本無名惟有名入山山意自分明墻隨畦畛高低築
船趁沙灘遠近横别墅午晴雞喔喔隔林風細鳥嚶嚶
山翁獨把烟霞占五十餘年未入城
龐湖旺扎勒特穆爾
湖波渺渺鏡光寒湖上遊人得勝觀一片霞鋪紅葉渡
數團雪墮白鷗灘再登古宇探龍穴漫汲靈泉煮鳳團
聞說鱸鄉何處是明朝猶約弄漁竿
登龐山周谷賓
意思宛然在命名良不虚林泉儘幽勝地土亦華腴葵
韭家家業朱陳世世居山靈應不吝寸地著吾廬
過龐山湖龐龍
年來問族到龐湖風景分明入畫圖細浪魚吹蕩雲日
飛花鳥載度烟蕪憂時范老心常在奉使張騫興不孤
却笑十年名利客蹉跎萍迹尚東湖
龐山湖在澹臺湖東自分水墩流入甘泉橋滙於此
其下流為黎湖菱湖葉澤湖新湖
題九里湖吳驥
太湖風濤湧銀屋望處令人駭心目豈知數里小澄湖
近接吳淞烟水曲未能朝宗會百川頗擅清虚遠塵俗
沿堤冉冉春流漫拍岸溶溶朝雨足桃花浪煖鏡光明
時動微瀾皺輕縠忘機鷗鳥自往還無意菰蒲為誰綠
農憂亢旱資灌溉戶有鮮鱗供口腹我游朔方思故鄉
恒厭黃埃暗山谷此日南歸得縱觀欣聞漁唱聲相續
欲收佳景入吟懷俄報斜陽舟去速
白蜆江阻風夜宿江口懷徐賁姚廣孝
顛風渡江難停櫓依菱葑濤烟翳暝光灘月浸寒夢漁
歸候火明鳬眠忘蘆動遇險更思君陡覺離愁重
八月十三夜汎姚城江陳基
畫船撾鼔唱回波皓齒青蛾不用歌好月愛看輪未滿
清秋莫問夜如何明將織女機絲動寒恐嫦娥白髮多
天上清光應更足羽衣安得共婆娑
何年江水出姚城轉覺東南地勢傾彩月夜當河漢動
客星秋入斗牛明微波不起魚龍靜嘉榖初登海宇清
生喜太平仍少壯浩歌擊楫豈無情
九里湖在葉澤湖之東亦名同湖急水港杓頭潭清
水蕩在焉又東為姚城江白蜆江小龍江
汾湖賦陶振
釣鼇生朝發乎東海夕將抵乎西都過茫洋之大澤勢
滔涵乎太虚以為洞庭耶則層樓不見翬飛乎黃鶴近
山不見翠列於蒼梧以為彭蠡耶則瀉不見銀河九天
之瀑布而張不見屏風九疊之匡廬扵是東覽三泖西
瞻具區然後知三吳之巨浸名所謂汾湖者歟是時也
日落蒼灣烟淡平蕪恍東山之月出遇隣舟之老漁停
桂楫而揖予曰吾將告子以汾湖之所以得名衍子以
汾湖之大義子亦樂而聞之乎是湖也兩界中分南北
無虧其南也則千綆之無盡其北也則百弓之有餘故
南其半為嘉禾之境北其半為松陵之墟湖之得名其
以是歟故老相傳信而不誣原其始别蓋具區之溢出
而旁滙乎此瀦然亦安知其不濫觴扵崑崙之頂泄瀚
海而來尾閭者耶乃若微波不興一碧萬頃如青銅之
淨拭似白練之平鋪颶風倏起長鯨怒呼拔銀山之千
尺捲驚濤之雪如使觀者不覺心戰而膽慄頃刻碎行
人之舳艫其産則辛夷杜若菡萏珊瑚大貝之寳明月
之珠春水桃花之鱖秋風蓴菜之鱸白頰奪淮西之風
味紫蟹剖吳下之膏腴又有魚鱗之屋水晶之居其源
莫測其奥莫覦構波神之窟宅作馮夷之幽都月白風
清似或聽廣樂鈞天於縹緲雲消雨霽恍若見金支翠
旂之有無既無凌波之仙子豈無騎鯉之仲夫玉宇生
涼則足以稱純陽飛劍之渡綠雲曉漲則足以供漢隂
抱甕之㪺散落霞錦光於蕩漾濯殘陽紅纈於扶疎昔
杜少陵空有渼陂之樂曾不及此一覩李翰林空有郎
官之汎曾不及此一窺故凡游乎此者自有以得其樂
又何必渡黃陵而遊赤壁隔滄海而望翠蓬與玄壺也
哉雖然此特其槩耳若夫地靈人傑同德相符則有陸
龜蒙之苗裔陶弘景之後徒天游子學貫乎載籍六一
翁道究乎精粗雲樵先生之磊落采芝逸士之清臞是
數公者莫不韜光扵草莽混迹於樵漁披羊裘扵風雨
恣綸竿之卷舒一棋不肯却淝水之戰一箭不肯射聊
城之書仰高名扵辭漢之嚴子慕清風扵去越之陶朱
悉能葆清光於治世處高明而不汙吾嘗品其人南州
高士之列孰云誕而為迂若是則今之汾湖不獨有異
芳竒物之産神仙巨靈之宅抑且為浙西人物之淵藪
東吳學海之歸墟也語畢老漁鼓枻波間倏别而去飛
玉龍之一聲捲輕濤於别浦折風木扵太湖八百之西
灣不覺七十二峰翠鸞之掀舞紛落葉以相觸洒篷忩
之急雨起而視之則時夜將半雞三鳴更四點月巳墮
海西丈五矣扵是叱湘妃捧研命洛神展素授長杠大
筆扵青天蘸蟾窟九秋之清露想老漁所述之前言而
遂寫為汾湖之賦(陶振字子昌華亭人贅於龐山謝氏遂為吳江縣人)
游汾湖得武字楊維楨
盪舟武陵溪朝出伍子浦還過西陸家仙童啟岩戶棠
樹大十圍桃花燦欲語遺我古鐵枝色比脩月斧為作
古江調江鳥凌亂舞攜之謁龍君湖水吹暮雨晩飲花
石岡亭臺巳無主瀛橋步月歸竹枝和銅鼓道人早歸
來脱冠挂神武
得錦字殷奎
平湖天錦落波濤殷寒枕鳶飛下跕跕龍眠驚淰淰道
人吹鐵龍百竅聲盡噤柳溪千花明燦若天馬錦交朋
類搏沙美會猶拾瀋主人敬愛客十日相泥飲嗟予一
介微好古亦天稟作詩續貂末芳評賴題品
得上字程翼
樓船載酒汾湖上萬頃玻璃綠新漲玉簫檀板館娃歌
銅鼔雲璈仙侣唱涼蜜金盤荔子漿紫馳銀甕葡萄釀
桃心大舞天魔宫分班小擺花神仗人坐盤陀古翠巖
鶴立海棠青錦帳醉揮玉塵奪詩魁氣噴鐵龍驅酒將
三五朱扉流水香十二闌干花氣王歸來凉月白紛紛
湧出銀濤三萬丈
得花字王佐
青簾畫舫載吳娃皛皛行雲十里賖湖光遠帶柳溪水
春色好在桃源家十幅錦帆風正健一聲鐵笛月初斜
玉壺香醪興未盡更醉海棠嘉樹花
得溪字陸宣
翠岩亭下問棠梨上客同舟過柳溪花下停歌聽鸚鵡
竹間把酒飲玻璃緋桃照眼春無賴石洞關雲路轉迷
金粟彈筝銀甲冷珠簾度曲翠眉低錦帆捲浪風生座
羅襪生塵草被堤屢舞不妨飛野馬醉歸遮莫報隣雞
梵王臺殿空陳迹鮑氏池亭憶故栖鐵笛吹殘山月白
竹枝曲唱駟橋西
得陵字陸恒
春風畫舫錦帆乘鮑陸池臺次第登翡翠花枝人似玉
葡萄銀甕酒如澠泗洲寺裏看題竹伍子灘頭聽采菱
歌扇斜搖波縠皺舞衫輕脱唾茸凝七星鐵管金為點
萬斛珠琴寳作層臂脱朱鞲明越帛燕衝烏帽濕吳綾
雄詩奪錦欺三謝俠氣凌雲比五陵醉卧氍毹驚露下
芙蓉月浸碧壺冰
致仕還汾湖問信海棠陸行直
湖濱春水似桃源楊柳青青燕子喧晴日暖雲歌别墅
錦天繡地醉金門流光冉冉長為客清夢時時遶故園
借問當年花下影紫簫吹斷幾黃昏
遊汾湖顧遜
武陵溪上花如錦花氣薰人如酒濃簫聲時倚鏌鎁鐵
雲影忽落玻璃鍾小娃傳令覆蓮掌遊子掀篷看玉容
汾湖歸來夜何許明月近挂青螺峰
汾湖一名分湖分屬吳江嘉興也其東流入謝宅蕩
蓴菜蕩南陽港又東通三泖
鶯脰湖趙時遠
鶯去湖存事渺茫梵宫占斷水雲鄉四圍烟樹波濤闊
六月橋亭風露凉遠近征帆歸别浦高低漁網挂斜陽
翠微深處一聲笛驚起眠沙鷗鷺行
春日游鶯脰湖偶成陳一初
聞記鶯湖舊有名飛湍瀉碧響春聲鮮鱗雪貼銀花細
大舶風生竹葉輕西塞玄真留勝迹東林白社樂閒情
我來半日溪亭坐吟得新詩信筆成
游鶯脰湖吳億
樹色烟光兩岸分棹歌聲裏散鷗羣船浮春水天疑近
人對春風酒易醺翠袖不須花下舞洞簫還待月中聞
仙游釣客今何在湖上年年自白雲
游鶯脰湖張淮
白鳥眠沙夢不驚寒生水國半隂晴酒涵春色花邊過
船載湖光鏡裏行南浦愁連芳草綠東風歌送落梅聲
那堪日暮臨岐别更聽河橋柳上鶯
鶯脰湖在太湖之南其源自天目東流至荻塘會爛
溪水併出平望安德橋滙扵此以其形似鶯脰故名
亦名鶯鬭湖
過沈張湖吳復
綵舟蕩槳看青春柳色桃花岸岸成江國微風醒酒力
水村落日見漁人
沈張湖在鶯脰湖下流之北
松江賦葉清臣
澤國秋晴天高水平遙山晩碧極浦寒清循游具區之
野縱汎吳淞之&KR0893;東瞰滄海西瞻洞庭槁葉微下斜陽
半明樵風歸兮自朝暮夕溜滿兮誰送迎浩霜空兮一
色橫霽色兮千名於是積潦未收長江無際澄瀾方興扁
舟獨詣社橘初黃汀葭餘翠驚鷺朋飛别鵠孤唳聽漁
桹之遞響聞牧笛之長吹既覽物以放懷亦思人而結
欷若夫敵寇初平霸圖方盛均憂待濟同安則病魚貪
餌而登鈎鹿走險而忘命一旦辭禄揚舲高泳功崇不
居名存斯令達識先明孤風夙競又若金曜不融洛塵
其蒙宗城寡捍王國爭雄拂衣洛右震耀江東拖翠綸
兮波上膾蟬翼兮柈中倘即時之有適遑我後之為恫
至如著書笠澤端居甫里兩槳汀洲片帆烟水夕醉酒
樓朝盤魚市浮游雲外之物嘯傲人間之世富詞客之
多才劇騷人之情思緬三子之清徽諒隨時之有宜非
才高見棄扵榮路乃道大不容於禍機申屠臨河而蹈
雍伯夷登山而食薇皆有為而然爾豈得巳而用之别
有執簡仙瀛持符帝柱晨韜史氏之筆暮握使臣之斧
登覽有澄清之心臨遣動光華之賦荷從欲之流慈慰
遠遊之以懼肇提封之所履屬方割之是憂將濬疏扵
滙川其拯濟乎畛疇轉白鶴之新渚據青龍之上游濯
埃垢於緇袂刮病膜乎昏眸左引任公之釣右援仲由
之桴思勤官而裕民乃善利之遠猷彼全身而遠害蓋
孔臧之自謀鮮鱗在爼真茶滿甌少回俗士之駕亦未
可為兹江之羞
泊松江渡許渾
故國今何在扁舟竟不歸雲移山漠漠江闊樹依依晩
色千帆落秋聲一雁飛此時兼送客凴檻欲沾衣
吳江旅次張喬
行人愁落日去鳥倦遙林曠野鳴流水空山響暮砧旅
途歸計晩鄉樹别年深寂寞逢村酒漁家一醉吟
同前姚鉉
勾吳竒勝絶無儔更見松江八月秋震澤波光連别派
洞庭山影落中流汀蘆擁雪藏漁市岸橘風香趁客舟
清興不窮聊一望烟空雲霽倚層樓
同前孫何
晩灘如雪起沙鷗咫尺姑蘇亦勝遊逸勢瀉歸滄海遠
冷聲分作太湖秋葑田幾處連僧寺橘岸誰家對馹樓
魯望不存無可語片帆中夜渡清流
同前王安石
莽莽昔登臨秋風一散襟地留孤嶼小天入五湖深柑
橘無千里魚鰕有萬金吾雖輕范蠡終欲此幽尋
又張先
春後銀魚霜下鱸遠人曾到合思吳欲圖江色不上筆
靜覓鳥聲深在蘆落日未昏聞市散青天都盡見山孤
橋南水漲虹垂影清夜澄光合太湖
與子瞻會松江得浪字秦觀
松江浩無旁垂虹跨其上漫然銜洞庭領略非一狀恍
如陣平野萬馬攢穹帳離離雲抹山窅窅天粘浪烟中
漁唱起鳥外征帆颺愈知宇宙寬斗覺東南漲太史故
文監謝家盡詩將提攜外形檢語笑供頡頏㛹娟幸不
棄撥剌亦從放獨留三百缸聊用沃軒曠
得岸字參寥
蜿蜒跨長虹吳會振竒觀水連幾萬頃放目失垠岸倒
影射遙山青螺點空半從來誇震澤勝事無昏旦破浪
湧長鬛排空度飛翰肺腑入清境劃若春冰泮安得徧
九垓從公遊汗漫
松江晩泊吳融
樹遠天宜盡江奔地欲隨孤帆落何處殘日更新離客
是淒涼本情為繫滯枝寸腸無計免應只楚猿知
同前
落日停橈古渡邊古今蹤跡一蒼然平沙盡處雲藏樹
遠吹收來水定天正困東西千里路可憐瀟洒五湖船
如何不及前賢事却謝鱸魚在洛川
同前
吳臺越嶠兩分津萬萬檣烏簇夜雲吟盡長天一江月
更無人似謝將軍
白蘋紅蓼間汀洲水鳥飛翔更自由我若功成解簪紱
會湏來買釣魚舟
松江作趙嘏
松江菰葉正芳繁張翰逢秋憶故園千里帆遮館娃寺
一川風暖採香村潮聲漸過仙人宅鶴市曾迷子夜魂
我有五湖烟艇在不堪殘日動征軒
松江秋書陸龜蒙
張翰深心怕禍機不緣菰脆與鱸肥如何徇世浮沉去
可要抛官獨自歸風度野烟侵醉帽雨來秋浪濺吟衣
無人好尚無人貴吟嘯低頭又揜扉
松江懷古
碧樹吳洲遠青山震澤深無人蹤范蠡烟水暮沉沉
松江楊蟠
帆落帆開兩渡頭洞庭木葉擾離愁青山帶日低平野
白浪隨風過别洲月靜沙寒知雁宿雲深水暖羨魚遊
畫橋隱隱橫天漢人度空中影倒流
同前郭祥正
羣山高下浸湖漘暝靄朝霞物物新驛道更穿東北去
青銅影裏看行人
軒亭多作碧湖傍蓮子枯時荇葉香最愛夜深鷗鷺散
釣船明月似瀟湘
同前范致虚
黛潑峰巒安用染鏡澄湖面不須磨巳驚張翰鱸如玉
想見西施髻似螺目斷樓高知水闊雲開山盡見天多
吾家本是烟波主好律漁翁一曲歌
同前楊友䕫
落日滿大江孤舟猶獨行蒹葭交相風中有肅殺聲適
從城中來始覺秋氣清世路若廹隘江湖自寬宏平生
獨往志久與白鳥盟陳人多所閱新事屢可驚惟有江
上峰殘年眼中青
過松江范成大
長虹斗起蛟龍穴朱碧闌干夜明滅太湖三萬六千頃
多少清風與明月青鷁驚飛白鷺閒丹楓未老黃蘆折
誰將橫笛叫蒼烟無限驚波翻白雪洞庭林屋舊遊處
玉柱金庭路巉絶水仙逢迎摻脩袂問我歸計何當決
去年匹馬兀春寒今此孤篷窘秋熱人生意氣得失間
輕重劍頭吹一吷莫將塵土涴朱顔却待丹砂回白髮
松江舟中二首戴復古
夜聽楓橋鐘曉吸松江水客行信悤悤少住亦可喜且
會鱖魚肥莫問鱸魚美
垂虹五百步太湖三萬頃除却岳陽樓天下無此景范
蠡挾西施功名付烟艇
泊松江吳瓊
孤舟尚遠征向夕泊江城泖口潮初上雲間月正明吳
歌聲嬝娜楚客恨飄萍卧穩霜天漏沉沉欲二更
吳江曲朱松
吳江女兒白如玉花底紗忩傍溪綠玉簫春煖貼朱唇
故作陽春斷腸曲扁舟掠水去如飛不見嫣然一笑時
回首江城只孤塔向來一念復因誰
吳江舟中樓鑰
阿連久矣共一被小别愁生夜無寐風帆將我上征途
回首江山忽千里小舟橫卧吳江水夢回依約篷忩裏
五更漏急月黃昏烏鵲一聲人未起
過吳江高本
江吞大澤無西東危亭聳立如驚鴻曉晴不見天地色
上下澄碧迷雙瞳菰蒲千頃鷗鷺國風波萬丈魚龍宫
逢時自好盡忠義莫學衰世鴟夷公
吳江汪藻
好在松江水丁年憶此過垂垂梅子雨細細麯塵波花
老千頭橘香聞數丈荷百憂今巳矣搔首意如何
還吳江黃由
歸來三閱月無事一關心刈草尋花徑開池漾柳隂江
邊問明月天際數歸禽幸有高賓至相逢似竹林
夜過吳江憶華終之吕寅伯
更深無盡燭清氣滿山川沙上風鷗聚烟中霜草鮮故
人别何處新月照孤眠欲寄相思意征鴻未可傳
吳江春望嚴羽
客有東吳别憑高正憶家春青江上草湖白岸頭沙去
鳥無邊盡歸帆幾處斜音徽不可問惆悵結瑶華
松江王安石
來時還似去時天欲道來時巳惘然秖有松江橋下水
無情長送去來船
吳江懷古胡元質
子胥今日委東流吳國明朝亦古邱大笑夫差諸將相
更無人解守蘇州
吳江道中許棐
一别吳淞二十秋敗荷枯柳總新愁白頭交友凋零盡
賴有寒江幾個鷗
吳江陳基
城邑帶秋水盈盈笠澤湄西風一夜起鴻雁盡南飛晉
日東曹掾唐朝左拾遺長揖謝軒冕悠悠千載期
同前
釣雪灘頭暫艤舟晴虹千尺飲長流吐吞日月天無際
出没魚龍地欲浮濟世誰當扶砥柱乞身吾盍老滄洲
裁書為問天隨子杞菊荒來又幾秋
自吳江回趙孟頫
壯氣浮孤劍餘生寄短篷戰塵昏野色積雪晛春風北
望旌旂闊南歸郡邑空江花與江水客思兩無窮
吳江晩泊高得暘
江色入秋清蒹葭白露零星移孤雁影月落亂雞聲旅
泊常隨處舟行不計程三高呼莫起誰與話幽情
夜汎吳江王原傑
小舟輕似葉載月過蘇城柔櫓數聲響長江一派清天
低連水色風順送鐘聲隔水疎林外漁燈一點明
吳江夜泊馬臻
不見天隨子令人逸興孤村砧聲自荅岸鳥影相呼河
漢回西極星辰入太湖古情今不盡明月照姑蘇
吳江夜泊釋宗衍
風壤三洲接江湖一水分虹消滄海雨日落洞庭雲客
意終難盡漁歌實飽聞長思陸魯望不出可忘君
舟次吳江善住
客路渺無際﨑嶇何日平積烟迷遠樹殘照下荒城水
宿先歸港朝行暗計程長橋知漸近笳鼔隔林鳴
過吳江李孝光
左帶吳淞右五湖人家笑我隔菰蒲風濤不動魚龍國
烟雨翻成水墨圖越客卧吹船上笛吳姬多倚水邊壚
鑑湖道士如招隱一曲他年得賜無
舟過吳江
十五女郎可憐生牽挽百丈踏泥行洗脚上船歌白苧
春風吹過闔閭城
舟次吳江寄溉之李學士張雨
垂虹散髮思飄然悔不金陵捉酒仙詩有羊何方得和
世無李郭更同船金人掌上三危露玉女窗中五色烟
莫待遂良鬚盡白共尋瑤草看明年
倪元鎮避兵吳江包英
不待兵戈即遠移吳淞江上住多時從容只為知幾早
阻絶應嗤會面遲角里正堪商谷隱龐公未赴鹿門期
山川搖落空相對每切停雲一賦詩
同上謝應芳
詩中有畫畫有詩輞川先生伯仲之襟懷不着一事惱
姓名惟恐多人知竹籜裁冠晨沐髮蓮蓬洗硯晩臨池
數年同飲吳江水明月清風有所思
過松陵陳謙
第四橋下風水惡千斛船中心骨驚蛟龍有時就廟食
鴻雁每歲不南征松江太湖會合地莫雨寒潮交戰聲
獨客倚篷歸嘆息﨑嶇世路何由平
次韻王松陵陳深
江上青山擁縣城江頭結屋放歌行散人昔有陸魯望
處士今無禰正平萬頃雲濤聊自賞百年肝膽定誰傾
何時適有扁舟興趁得垂虹夜雪明
將赴京口道出松陵鮮于樞
夢裏邱園去未能眼中憂患日相仍向憐楚澤行吟客
今羨禪林坐斷僧千里雲山望京口一帆風雪度松陵
三高祠下空低首不獨塵心愧季鷹
陪淮南僚友泛舟吳江城下王逢
伏波魚龍夜不驚菱花千頃湛虚明吳儂似怪青絲馬
漢月重臨白帶城世說竇融功第一獨憐阮籍醉平生
樓船簫鼔中流發未及東南早罷兵
吳江張翥
坐倚風檣看太湖波濤澒洞半三吳寒通上界咸池氣
黑入中流水伯都雲暗蛟龍應起立雪深鴻雁自驚呼
望亭有酒堪消醉買得漁家一尺鱸
避地吳江九日楊維楨
行年七十猶為客何處江湖着老夫黑髮空留數莖在
黃花也笑一錢無家徒活計如鳩拙病起形容似鶴臞
獨把茱萸還自酌酒酣不用阿孫扶
吳江夜泊
曉向三高祠下泊滿江秋氣入征袍紅蓮水碧留容色
白鳥沙明見羽毛海賈結廬天上住吳兒將艇月中操
手斟白酒休辭醉明日西風泛雪濤
吳江盧堪
三高祠前流水五湖烟外孤篷楓落吳江夜冷高情都
付漁翁
松陵倪瓚
松陵原上望長洲綠玉平鋪江水流便取釀為千日酒
大瓢酌月散煩憂
夜泊吳江城下
人家近住江城外月色波光上下天風景自佳時俗異
泊舟聞咏白雲篇
吳江月下泛舟胡奎
餘霞歛遙岑微靄生近浦江行坐良夜月出鳴柔櫓茫
茫天欲流歴歴星可數水螢乍明滅沙禽或翔舞此意
誰與同三高渺千古
松陵道中岑琬
野闊烟凝樹湖深水近田丫髻挑菜女獨櫓賣魚船鳥
去春山外帆收古驛前孤吟看北斗戀闕意忘眠
松江同宿和唐人韻張楷
吳江楓葉冷獨客漫多愁月落汀烟曉天晴海氣秋萍
蹤隨雁鶩鄉夢越汀洲回首青雲路低頭愧白鷗
吳江夜泊薛績
舟傍垂虹宿夜深飛露華鐘聲來梵刹燈影近漁家葉
響風生樹灘明月映沙去家雖不遠惆悵即天涯
渡吳松江高啟
稍離城郭喧遠適滄洲趣乘湖動旅榜露散寒江曙蒼
蕪靡靡出白鳥翻翻去不識隱人村舟中望高樹遭時
嘆有棘拯物慚無具不向此鄉居飄零復何處
至吳松江
江淨涵素空高帆漾天風澄波三百里歸興與無窮心
期弄明月迢遞辭金闕晩色海霞銷秋芳渚蓮歇久别
釣魚磯今朝始拂衣忘機舊鷗鳥相見莫驚飛
過吳松江風雨大作不可渡晚覓漁舟抵松陵
官舍
風雨方知客路難飛鴻相逐渡江湍港收漁市歸舟晚
門掩官廳對燭寒此地昔年曾遠宿何人今夕共清懽
枕邊不為江聲急夢寐憂時未得安
松陵江上韓奕
閒游何處寄閒情江上維舟眺晚晴秋雨荒城猶艸色
寒天遠寺又鐘聲支離形影中年過蕭散心情外物輕
問信偶來居士室焚香煮茗話無生
泊吳江寄僧孫大雅
松陵橋畔太湖前斜日青楓繫客船引頸數看花鴨亂
含情深愧白鷗賢千鐙庾嶺傳無盡一宿曹溪覺有緣
稍待月明風細細卧吹簫管學坡仙
吳江中冬至日王禕
十年走馬竟何如轉覺謀生事事非時序每驚愁裏換
家山長向夢中歸吳江歲晚寒波積楚塞天空鴻雁稀
酒後登樓倍惆悵緇塵猶滿舊征衣
往吳江朱文奎
一篷涼雨晚初晴煙水蒼茫落日明菱葉荷花偏入眼
鵁鶄鸂鷘自同盟釣竿且覓玄真子紗帽還從漉酒生
笠澤留連今十日只因此地有蓴羹
吳江春望吳復
二月江南春雨晴雜花開樹柳飛鶯江湖一色葡萄綠
吳越千重錦繡明珠箔小娃金縷曲玉樓仙客紫鸞笙
白頭庾信思鄉國無限春光感舊情
舟次吳江胡奎
江上涼生白苧袍荻花楓葉晩蕭騷長虹飲澗天在水
怒雷劈山風送濤地勢混茫通九澤風流今古屬三高
收帆暫向楓灣宿喚起吳姬壓小槽
回至吳江陶振
長憶松陵是故鄉白頭耿耿未能忘綺筵華日三春樂
畫舫荷風六月凉橙熟蟹螯催早薦蓴香鱸膾喜新嘗
交游何處皆星散訪舊令人重感傷
秋夜吳江汎月陳一初
短棹迂程夜渡江蘋香月色滿篷忩天涯流涕青山遠
烟際關情白鳥雙赤壁仙遊疑有約滄洲漁唱不成腔
明朝訪舊松陵郭對榻挑燈共一缸
泊吳江蘇平
艤棹垂虹近驛樓水晶宫裏喜同游腥風隔浦吹魚網
遠火臨流映客舟萬頃烟波寒浸月一天星斗倒涵秋
酒醒共向篷忩坐誰詠滄浪起白鷗
和尹寬
酒醒長歌倚柁樓雪灘祠下又重游湖光萬頃沉孤月
燈影三人共一舟天轉星河知午夜風吹砧韻報新秋
百年身世真萍梗機事何煩問海鷗
吳江春思莫禮
積雨閒庭春艸長空齋不語坐焚香階前螻蟻輸糧急
花底山蠭課蜜忙處士只應如靖節將軍誰復數糜芳
絶憐二月吳江路無數東風開野棠
吳江道中卞榮
蘇臺東入吳江縣縣郭縈迴枕白沙沿路石橋知幾載
隔湖烟樹是誰家水深半浸青蒲葉風急偏欺細麥花
一望望亭平野闊欲疑漂泊在天涯
吳江阻風
驛夫及候趨長道江鳥忘機立淺沙苦被風波欺客棹
欲投烟火宿人家月明夜市猶沽酒水滿春瓶自養花
坎坷湏臾何足道也曾天漢泛仙槎
吳江舟中聶大年
壯懷牢落宦情微夢繞鄉山未得歸貌比安仁今覺瘦
年如伯玉始知非五湖烟月家何在萬里雲霄鳥倦飛
同是一年將盡夜椒盤銀燭賞心違
宿吳江楊一清
長堤維暮色野况獨蕭然水市魚蝦上江城鳥雀喧疎
鐘寒破夜荒菼暗浮烟竟夕淹遊舫揆予有勝緣
吳江早發
水驛聞殘夜揚帆泝遠流草蟲知急景江樹入深秋寒
雨鳴孤棹晨光見淺洲問津應未厭清興若為酬
吳江晩眺吳寬
霜林搖落洞庭微澤國茫茫對夕暉湖上客來金橘熟
橋頭人賣玉鱸肥扁舟范蠡當時計獨棹張翰何處歸
景物蕭條增客思更堪回首雁南飛
過吳江訪張子靜泊南津口沈周
吳江南下黃溪路歲晏逢君溪水頭雙鬢都生五年雪
兩人相對一孤舟關前晩纜翻鵶樹夜半寒燈落雁洲
未識新春此杯酒更於何地得同游
與少宰吳江舟中聯句文林
望斷平湖浪接天(林)好風百里促歸船白銀盤裡青螺
小(寬)寳帶橋頭素月圓此地遙知燈滿市(林)他人休送
酒如泉同游不是天閑驥(寬)肯似坡翁石浪鐫(林)
吳江道中杜啟
十年來往鏡光中此日歸來作釣翁香擘霜苞連蔕綠
鮮烹銀尾四腮紅乾坤事業雙皤鬢風月平章一短篷
欲續江湖散人句天隨何處得相從
吳江沈周
綠幕紅忩映水開長橋夾岸起樓臺樓前舫子過湖去
雙櫓鳴環淅索來
泛吳江朱存禮
一帆風便到吳江江上飛來白鳥雙舟子飯時吾夢覺
起吟新月坐篷忩
吳江竹枝歌三首胡奎
第四橋頭楓葉青白龍吹雨浪花腥過橋買酒待月出
今夜夜宿垂虹亭
青裙女兒雙髻螺唱得吳宫子夜歌酒醒月明眠不得
秋風吹起洞庭波
西山落日東山黃儂唱竹枝行晩涼十幅蒲帆弓樣滿
南風吹過白龍堂
同前都穆
雙櫓&KR0008;船無比輕耳邊唯聽踏車聲龍王堂下風波惡
自是儂心耐得驚
江上納凉
酒餘茶椀手還持水樹風多坐屢移却憶去年城市裏
汗衣塵土正奔馳
吳江道中陸顒
鱸肥蓴脆正秋風綠水紅橋宛轉通不獨季鷹思故里
扁舟過此戀吳中
吳江舟中謝伯一有詩次韻楊一清
寒露初零暑氣收吳中風物此高秋老須朋從與尋樂
興在登臨非浪游烟樹夕陽歸鳥盡石橋新水落花浮
船頭一嘯悠然去坐愛清溪帶月流
山光水色此兼收一棹西風萬里秋病起不勝元亮酌
老來猶作子長游烟花露柳濛濛溼沙鷺汀鷗故故浮
林籟無聲人語靜長空如洗絳河流
使浙日承親友送至吳江楊循吉
送送未覺遠因留江上眠天寒人共被夜靜水衝船候
旦窺雅發離家記月圓未知從此去何處過殘年
吳江舟夜二首皇甫涍
旅汎季冬時寒深百川滙隂條寂無禽晴蹊雪仍在獨
夜湖傍人遙汀霧兼靄望月測虚盈臨流意暝曖懷古
發棹謳扁舟寄幽嘅
邑壤帶豐津人家映洄汜徙泊眺長原數處征鴻起遠
心滄波外客愁鐘聲裏夜寒江舟靜孤月照烟水獨寤
方悠哉勞懷曷云巳
吳江詞(水調歌頭建炎中西浙人作出中吴紀聞甚悲壯錄之)
平生太湖上短棹幾經過如今重到何事愁與水雲多
擬把匣中長劍換取扁舟一葉歸去老漁蓑銀艾非吾
事丘壑巳蹉跎膾新鱸斟美酒起悲歌太平生長豈謂
今日識兵戈欲瀉三江雪浪淨洗烽煙千里手不挽天
河回首望霄漢雙淚墮清波
巳上諸水並屬吳江長洲
過沙湖寄顧玉山楊維楨
五月落殘梅子雨沙湖水高三尺強大風開帆作弓滿
白浪觸船如馬狂唱歌賣魚赤鬚老打鼔踏車青苧娘
故人相見在婁下坐對玉山懷草堂
冒雨過白沙湖高啟
天寒滿湖雨獨棹東歸急遙望水邊村蕭條暮烟濕家
人應候我深映柴扄立
沙湖一名金沙湖在婁門外二十里湖雖小而與松
江諸水吞吐青丘戴墟二浦在焉
宿蠡口華幼武
春風吹短棹迤邐望歸程刁斗溪邊戍旌旗野外營市
橋人跡少官路馬蹄輕欲向東湖去邊烽永夜明
蠡口道院胡纘宗
面面皆春水臨橋跨小樓帆檣日來往誰解五湖游
其二
橋迥低臨斗樓危遠插河碧桃開十里春興復如何
蠡口陳孝子歌(孝子名興立蠡口人事載郡志)吳一鵬
孝子芒鞋并布袍孝出天性由兒曹世居蠡口治農事
家無擔石窮無聊白頭阿母卧牀褥病中思食王家糕
王家却住臨頓里地隔東西殊路遙去買長從五更起
風雨寒暑寧辭勞日高駐足對流水黃冠邂逅楊涇橋
為云病母亦愛此投贈慨然如故交復回雙踵向臨頓
阿母頓覺沈疴消豈知黃冠巳相送入口味若吞蟠桃
空中仙袂忽遐舉挂壁只見葫蘆瓢舉家驚說事竒異
母子喜氣春陶陶却開門第建宫觀引領擬把仙翁招
孝名三日傳遠近坐令光彩生衡茅巍巍祠廟衆所仰
瓣香男女昏還朝琴川前有周孝子聯璧正協邦人謠
法應血食勵風俗誰為草疏揚於朝嗟哉祠廟兵火後
頽垣破壁風簫蕭眼前豈無仗義士克復舊觀摩雲霄
我慚同里生最晚衣冠瞻拜空英標願歌懿德播海内
孝名永與吳山高
蠡口在齊門外十里
發漕湖華幼武
漕湖東南大星起灔灔光晶射湖水兩髯搖櫓送風行
浪花激船洒飛雨我時起坐推篷忩天地黯慘開鴻龐
扶桑日出東海沸波濤滉漾珊瑚光迴風揚帆舟子喜
唱歌逕度三十里樓閣參差見吳市
晩過漕湖寄楊孟二處士三首
秋天澹澹水泠泠十里湖光鏡面平紅日近山霞縹緲
扁舟如在畫中行
歌聲迤邐瀼西村燈火人家半揜門却憶溪南孟夫子
新詩吟罷共誰論
浮雲過盡月生光野徑依微認草堂獨倚柂樓情思惡
不知風露濕衣裳
漕湖即事吳一鵬
晴光如練繞村居渺渺相望十里餘义港霧迷知有蜃
迴波霜落愛多魚送青兩地山長峙(陽山虞山相對)轉漕千艘
粟可儲水際會塤亭早建最宜觀月夜清虚
發漕湖孫太初
初日浮高樹清鷗散淺沙挂帆湖水上聞笛野漁家岸
坼菰蒲合雲迷山郭斜芳洲動幽興自起采蘋花
漕湖本名蠡湖寰宇記范蠡伐吳開蠡瀆通此湖故
云唐書地理志云元和八年孟簡開泰伯瀆併導蠡
湖故以瀆為孟瀆湖為孟湖其實古之蠡湖也故其
東為蠡口西貫無錫之泰伯鄉亦有蠡尖口其稱漕
湖不知所始或云以通漕運故名其土屬無錫而其
浸皆屬長洲
黃埭舟次韓奕
野意入新年清溪獨放船曉行衝岸雪夜泊就人烟古
井梁鴻宅空山陸羽泉老來光景短隨處且留連
黃埭塘在漕湖之東對蠡口
常熟塘紀功碑劉允文
吳之藪曰具區郡之大惟蘇州商為貨居農實邦本錫
貢多品厥田上中土宜在民地利乎水常熟塘按圖經
云南北之路自城而遙百有餘里旁引湖水下通江潮
支連𣲖分近委遐輸左右惟強家大族疇接壤制動涉
千頃年登萬箱豈伊沿泝之功實由灌溉之利故名常
熟歲無眚焉洎貞元以來時屬大旱繇是填淤荐為塗
泥而淪胥怨咨殖物痡矣郡守隴西李素字人原始覩
弊則曰在穿導之遂聞於本道廉使吏部尚書韓公秉
文惟謹施德惠人發令功遂觀風悦隨人無間言曰予
惟同志攝令吳縣主簿李仲方稟其成規請事疏鑿扵
是參井邑之役則經費其力而長洲當三之一焉縣宰
李暵復善供命乃計工量日候隟庀徒為利涉之宜蔽
反壤之害詢蓄洩之勢增遠近之防人不告勞事為永
逸先期而望表繩直不日而終朝子來塘開地中工畢
泉出山澤作氣江湖發源積為長流實自新淛舟楫鱗
集農商景從春秋有施水旱斯備嗟乎塘之堙鬱也久
矣何壅之無慮而啟之有時非體仁弘多應用高朗曷
以越前所未暇逮今而行其志哉則史之決渠書之滌
源以澄流其惡潤彼稻田况山川襟帶之廣林盬沃饒
之資規同九州殷列七縣其提刑底績固良二千石之
能惟李公敏於直方精在損益為信安未半歲而吳郡
餘一年焉政猶風行惠與時至文學備全清慎寡欲通
貨豐財五行因之順下致理之實不其偉歟去歲朱方
構患而郡邑連陷公敺白徒以扼狂寇挺拔凶黨修復
城池皇帝聞而嘉之俾金章與紫綬給誥垂美必將大
闡王度紹休朝廷豈惟與民分憂是塘之為政也彼人
士以允文在公之宇備詳其事請刻於石庶垂之可久
銘曰瞻彼塘矣昔之所闢物利乘舟土膏其澤歲有堙
塞時罔疏滌誰謂澄流變為廣瀉降是良牧猗歟隴西
揆日爰鑿經旬洞開湖水南迤江源北來旁分溝洫潛
畜風雷政可施利役無勞止力均二邑功踰百里舟楫
攸往田疇所視義實通方智侔經始濬自高岸豈云隨
山人懽在路魚樂扵泉伊此化遠矧夫事宣立石川上
維無窮焉元和四年二月十八日將仕郎前左威衛錄
事參軍劉允文序
雲和塘本名元和唐郡守李素所治成於元和四年
故名後譌元為雲今但呼常熟塘
尚湖張洪
嫋嫋秋風起白波維舟無奈客愁何江湖滿地人來少
蒲葦連天雁去多咫尺不遑安信宿百年能得幾經過
自憐舊日嬉遊處都被農家插晚禾
經尚湖望虞山沈周
日午放舟湖上頭虞山隨船走不休高雲仰見出翠壁
飛影下接滄波流青林人家隱山麓雞鳴犬吠聞中洲
鸕鷀羣飛竹葉暗蜻蜓特立荷花秋蓮歌漁唱尚互答
落景在樹猶堪遊小舟爭渡各先去獨逆風波渾不憂
過尚湖韓奕
家事不相關扁舟自往還雞聲茅屋外客夢水雲間汀
樹村邊密沙鷗水上閒故人何處訪田舍繞青山
秋日同李尚書錢正郎廷瓚弟遊西山下尚湖
次韻桑悅
霜樹紺紅爛不收畫船如入鏡中遊詩篇襍沓多新作
風景依稀似暮秋開口幸逢今日笑移家忘却去年愁
(時流賊劉七在狼山)杏花春雨江南醉誰似先生尚黑頭
尚湖一名上湖在雲和塘之西長十五里廣九里上
有虞山頗為竒勝
福山港口待潮陳基
吳山如畫楚江平消得孤帆半日程潮落沙頭纔一尺
舟停江口復三更時清不識風波險世亂方知性命輕
坐擁貂裘待明發臨風空愧魯連生
二十日福山港寄諸友
漢將西征肅羽儀簡書日日有程期東溟潮上犀船發
南斗星横虎節移青入楚封山點點白添吳鏡雪絲絲
美人宴罷芙蓉署一色銀花翠壓枝
福山塘自縣城通江門北行四十里入揚子江是為
福山港福山渡在焉
常熟縣許浦塘疏濬記倪岳
四明楊君子器以成化丁未進士來知常熟縣事孳孳
治理事有病民者次第罷去惟是縣治濱海其東北有
許浦塘上接梅李塘會昆城諸湖水以達於海在宋元
時常立水軍寨建為鉅鎮我朝更置廵檢司以事防守
歴歲滋久海水衝潰至今海口巳三十六里廵檢司三
易其地浦為潮沙所壅堙塞巳久旱則潮汐弗通澇則
沮洳弗泄民兩病之君軫於中思力濬治以工鉅弗穰
未易事事適水部郎中新喻傅君曰會奉命來司水政
首具始末以請謀之而協遂命治農丞趙祥者董其役
民用胥勸役者子來扵是濬許浦之壅者闊十二丈深
八尺長四千三百二十丈有竒分占工作稍食稱事為
力易者人三尺為力難者人一尺有竒工畢即釋不計
早暮不踰月告成凡役二萬二千人有竒鑿地之紆者
十有二所除兩厓積土以為坦道植柳扵兩厓之上俾
得不善崩以蔭行者得舊石閘於雙墩移置海口俾啟
閉以時蓄泄有節旱澇無虞易置廵司扵閘上用便廵
邏復謂梅李復居上流水北不通舟行用阻仍以萬二
千餘人濬之長六千一百三十丈有竒深闊減許浦十
之二始濬許浦繼濬梅李蓋自城東門抵海口七十里
有竒凡為工三萬三千有竒木食工之費僅二十緡有
竒始工於弘治己未十一月壬申訖工於庚申正月癸
未為費省而成功速有如此哉邑人咸謂是浦之為民
病者幾五十年矣一旦賴賢令尹之力民享其利者將
無窮焉苟非紀載其成著斯績於弗渝抑何以昭示於
後紹斯績扵弗替也邪乃相率建亭鑿石置諸閘上介
邑庠生朱紳來請予言以紀予惟朝廷設官置吏惟以
為民故閭閻之下呻吟病苦率於親民者是責也而世
之銳者樂扵速化既無意扵為民鈍者安扵無為又無
力扵為民是以民病日深莫可告語徒為竊嘆而巳若
今許浦之役其事可謂重大其費可為浩穰而其為民
病亦可謂久且深矣先之為政扵斯者亦當有慨然一
加之意者否乎使非楊君之篤於為民傅君之樂於從
善欲求是浦底績亦難矣於是而知天下之民病亦豈
易於瘳乎雖然孔子之論從政嘗曰因民之所利而利
之斯不亦惠而不費乎擇可勞而勞之又誰怨觀之斯
役尤可信也是亦惟視為政者何如耳然則楊君其無
忝扵聖人之徒歟用是具書以告來者
許浦按教水軍袁說友
小臣銜命入雲屯聖主如天詔語温萬甲衝風揚士氣
一言挾纊荷君恩頗驚霹靂燒戎旅更想艨艟上海門
欲挽長歌問豪傑豈無擊揖歎中原
次韻袁起巖許浦按教水軍二絶
范成大
橫波組練試揚舲風捲魚龍海欲凝但得綈袍如挾纊
何妨鐵甲冷如冰
戈船戰棹疾如飛莫遣潮沙澱海湄草奏直須窮利病
奉身從此繫安危
許浦屯即事袁說友
皇家百萬兵一一供行闕盼恩勞軍士有詔涓良月鳴
鑾肅天仗君王自親閱旌旗照鼙鼓鎧甲耀冰雪金繒
辱君賜再拜嵩呼疊天子曰嘻哉長江殆天設雲屯皆
壯士寧有中外别乃命臣說友腆犒均行列許之問軍
旅利害興優劣臣聞疇昔論舟師利通涉出入似風馳
進退如電掣鄉來經始意規置有餘烈更張一何事事
亦隨廢缺横舟卧平沙鍪甲半折裂艨艟纔十五水卒
無驍傑祇今衆弊見噤不一語決往往憂國者無路伸
喙舌小臣何肖似銜命紆守節願陳一得慮竹頭而木
屑方略許圖上稽首思罄竭君王赦其愚臣敢畢其說
許浦在常熟縣東北
吳都文粹續集卷二十四
