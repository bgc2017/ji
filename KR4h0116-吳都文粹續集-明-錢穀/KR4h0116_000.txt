吳都文粹續集總集類
提要
(臣)等謹案吳都文粹續集五十六卷補遺二
卷明錢榖撰榖字叔寶長洲人是書乃續宋
鄭虎臣吳都文粹而作朱彝尊詩話稱榖貧
無典籍遊文徵明之門日取插架書讀之手
抄異書最多至老不倦倣虎臣文粹輯成續
編聞有三百卷其子功父繼之吳中文獻藉
以不墜云云所稱卷數與此不符疑合功父
續編言之或榖舊稿原有此數後復加刪汰
以成今本彝尊乃據其初稿言之歟此本第
五十三卷五十四卷俱佚第五十卷亦有殘
缺檢勘他本並同流傳既久不免脫遺已非
完本其中所標二十一門分類亦多未確蓋
能博而未能精者然書中所載自說部類家
詩編文稿以至遺碑斷碣無不甄羅其採輯
之富視鄭書幾增至十倍學者欲徵文考獻
要必於是乎取資焉乾隆四十三年七月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
