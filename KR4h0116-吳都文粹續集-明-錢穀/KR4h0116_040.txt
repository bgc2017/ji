吳都文粹續集卷四十明錢穀撰
墳墓
仰大理夀藏記
正統癸亥權奸方竊政柄而弄之於内既殺諍臣以杜
天下之口乃益為峻法以鉗制人毒及無辜勿惜也時
諸輔政大臣暨内外百司之長相率奔走其門如騖雖
有平日詡詡自號君子者亦不免詘節毁操以求容其
身至其小人則遂奴事之甚而呼之為翁父脂韋淟涊
因緣籍聲勢以作奸陵轢自恣者不可指數也其初度
諸公卿皆至罄折為夀於其家惟恐後曹署為空而大
理獨否心銜之會邏卒有與蔚州衛兵沈榮為怨者誣
榮與寡婦岳郝通使呪詛死其夫而實非也刑部勿為
辨而大理辨之移至臺臺遣御史勘得實如辨既免矣
而邏卒愬諸内權奸乘之文致煽構以上命并逮辨勘
官下錦衣獄會三法司勅窮治法司者雖明知其冤莫
敢白遂傅致成獄竟殺榮及二寡婦於是自大理少卿
薛瑄以下罷降有差而左寺丞仰公瞻獨從重坐謫戍
大同蓋公素以介直不合衆且力雪冤獄故也公既被
謫即恬然就道及至謫所居七年安之如一日略無幾
微見言色對客未嘗談及公事惟以醫藥濟病者餘無
所與或問公寧少自悔乎公嘆曰吾恨不能盡雪人冤
耳罪謫非所避也何悔之有及己巳之變權奸既死公
議始申景泰改元朝廷用俞司寇陳都憲之薦召公還
授右寺丞持法不撓如故久之衆寖不合公亦益厭於
時即引年而歸時年六十有四公既得歸常杜門却掃
教子外一不問家事日與逋人逸士游於山之崖水之
澨竹之林菊之圃優游卒歲蓋不知老之將至也視蘇
城東陳公鄉之原隆然中蓄樂而語於人曰此吾之菟
裘也遂營為夀藏使其中子來請記公字宗泰别號怡
菊其先蓋自雒陽來徙於蘇故今為長洲人其諱萬五
君達仁澤者公之曾大父大父父也世隠德仁澤以公
貴封徵仕郎母鄒贈孺人有儀範公學明經術旁通醫
家言喜為詩尤妙於書永樂辛卯自郡諸生領鄉薦釋
褐拜虎賁右衛經歴洪熙改元以舉職有錫命尋遷大
理右寺副得馳驛省祭轉左寺副以故少師楊士竒薦
而至寺丞奉敕詢求京圻民瘼有所建明其歴任前後
皆著績而為寺副時辨神武衛卒毛拜兒等冤獄活人
尤多蓋不獨沈榮一事也及更大患再召至而所守益
堅不肯俯首隨人後求富貴遂飄然決去而不顧嗚呼
此豈可以世俗所見擬論哉昔徐有功之在唐遭武后
之虐二張周來邪思膠固滔天燎原之勢不可嚮邇而
秉正持平壓而復起身可危而節不可改故令聞長世
至今天下聞其名者猶斂袵起敬非過也宜也然自有
功後求人蓋亦鮮矣公豈非聞有功之風而興起者歟
公娶徐封孺人有丈夫子五人嵩嶽巖崙岐女子三皆
歸士族孫男女凡幾人其五子皆克家而巖則來請記
者也既記之乃係之以辭曰生寄也死歸也孰委之維
達者有不為有以為舍小知得大知學不骩行不缺履
險夷惟一節一時詘千載信尚有發在後人景泰三年
秋閏九月之望
題大理夀藏杜瓊
百歲光隂笑易過達人常比夢南柯了知身後遺蟬蜕
預向生前製絸窩綠樹一丘封土脈白雲千畆護巖阿
高名直與姚崇並垂世芳聲耿不磨
同前陳寬
回首西山日欲斜便尋歸計立生涯鑿開一片松根玉
卜得千年身後家馬鬛未封閒歲月絸窩不閉露烟霞
清風吹破邯鄲夢笑引兒孫醉菊花
仰公瞻永樂辛夘鄉薦正統中歴官大理右寺副多
所建明以介直忤權倖謫戍大同景泰改元召還授
右寺丞引年歸自營夀藏於葑門外
保定府知府致仕張公墓志銘錢溥
公姓張諱柷字起韶號棲霞子又號錦峯山人蘇之長
洲人也初公以春秋舉宣德庚子進士第賜歸省甲寅
召試交趾道御史事明年拜大理寺左評事丁夘閩藩
聘主文衡得明公之譽丁外艱景泰辛未服闋赴京大
學士高榖欲薦起之會都御史寇深鎮遼舉公理刑壬
申其鎮文武大臣交薦公才識過人乞陞京職以資邊
計遂遷刑部檢校乙亥回部天順丁丑陞大理左寺正
庚辰擢知保定府癸未會朝以老疾請致仕其郡民聞
之詣闕請留者數百人不可以歸以恩例進階亞中大
夫居十有餘年日與鄉之親故四方之尊顯而過吳者
酬唱往復或泛樓船駕肩輿登高臨深以樂其樂享年
七十有六而卒成化丙申六月廿五日也其先河南祥
符人七世祖德成宋鄂州江夏簿靖康初召授保義郎
閤門宣贊舍人差提舉宿衛親兵權兩浙淮南東路沿
海制置使賜第蘇城之樂圃坊居焉六世祖繼善登進
士授餘杭尹遷朝奉郎昭慶節度判官河東節度使致
仕五世祖大榮以蔭補迪功郎曾祖澤之高隠不仕祖
子宜八歲能詩稱神童年十三領江浙鄉選元社將傾
遂去入國朝起修元史仕至奉議大夫工部郎中號甘
白有甘白集行世父用軫善琴事太宗受文綺之賜封
左評事母韓贈孺人公生而俊邁警爽弱冠游郡黌即
以能詩文出流輩上仕而在大理審錄部院所問囚犯
不可勝數而平反者多若辨郭旗張匠汪軍宗典史周
千戶再入大理辨瀋陽留守二衛之軍婦富峪之張軍
等之大辟皆藉以不死時論韙之雖處栝幕而遇事鞅
掌皆決於談笑之頃衆皆以為不及其開銀場役工匠
數千而貧富適均清軍政革弊申冤而民多服屬邑戴
丞被誣當死公力辨於憲臣得免後戴俟公出密以白
金百兩置家去公歸即召還之保定地逼邊塞軍民襍
處以強弱是視公則痛懲其弊黜知縣白忠之貪重建
劉靜修郝伯常之祠人知向方嘗因久旱奏免民賦且
發倉賑之民賴以全活至今思焉英宗初臨御詔求直
言時公在廷評首上四事言畿甸旱蝗宜暫停徵税匠
有老疾幼弱宜騐實放免蠲倒馬之倍償正武臣害軍
以法多采用之當時少師楊文敏公重其才屢欲薦不
果及大理卿缺冢宰河間王公擬及公而阻於他薦識
者咸為公惜而公則聞而歎曰此非吾命也耶卒守一
郡以歸尤惓惓憂國愛民雖老彌切至遇撫按之臣郡
縣之吏輒懇懇言之人亦重公老成多所敬信使民隂
受其賜亦多矣公天性孝友年十七喪母哀毁踰禮父
年踰八十所在迎飬得其驩敬事兄嫂罔有間言急於
接物雖後生小子亦迎欵無厭閒居手卷不釋遇有求
作輒肆筆而成無所靳稿存於家有若干卷配周氏元
公十二代孫安溪簿玉成之子媲德齊榮女婦欽式子
男二紈綬女五長適吳江醫官盛佾次適陸璜朱珉沈
廛鄭鴻孫男三儀長洲邑庠生位侃俱幼女二長適陳謨次未
字紈等以歲已亥三月二十八日將葬於吳縣至德鄉
隆池山之原乞武陽司訓陳君頎為狀託舉子張泰來
請銘噫頎與公中表言足徵而情甚至况余亦同朝交
厚且久者烏能不忍哀而為之銘也哉銘曰
公出河南節臣裔賜第吳城表忠義隠顯相承今幾世
至公崛然起科第職專祥刑在棘寺平反上體欽恤意
負屈軍民賴攸暨左遷雖困道則裕作郡罷行多利弊
民今思之不能置歸樂丘園好卉樹詩酒徜徉自成趣
一曲冰絃拂塵累高歌半榻青雲志弗究其施竟長逝
憑虚躡雲朝上帝體魄下藏閟深竈後千百載高軒遇
豈無人焉式斯墓我其銘之亦何愧
張太守柷甘白先生適孫宣德中進士歴官大理左
寺正擢保定知府有惠政墓在吳縣隆池山
玉雪朱公墓志銘姚綬
成化丙申八月十日蘇州衛指揮僉事朱公瑜之弟瑾
席終於正寢卒之日縉紳大夫哭之士君子會哭之行
路者亦咨齎焉綬交且厚訃聞走弔於其門而哭之有
慟宜也後卒之五年其子倫始克舉葬事謂墓石不可
無銘謂綬知公最詳銘焉是屬嗚呼雖不忍言忍辭之
哉乃按狀瑾公之諱良德字也别號玉雪父質母王氏
生公兄弟先世山東魚臺人曾祖善元季從張氏陸參
政下行樞密院都事隨陸歸附授管軍政徐丞相取山
東克汴梁潼關北平皆與有功授忠顯校尉再傳至公
之祖父伯父轉授鎮海衛鎮撫累陞指揮僉事於蘇州
衛飾以文事則自兄瑜曰良用者始也公雖出武曹世
有勲禄能脱略紈綺讀書郡膠勤苦自勵與諸儒埒時
都督翁公奉璽書守三吳聞而賢之以懷材抱德薦於
當道公曰吾兄守官日不遑家事瑾當勉力具祀事應
賓客鑿池築垣闢圃而蔬庶幾為吾兄助而不使其有
内顧憂怡怡相樂終身可也尚敢以菲薄而叨朝廷之
一命乎懇辭不就由是遠近聞者莫不賢之願交焉若
武功伯徐公吏部尚書錢公右都御史韓公參政祝公
輩咸器重之以及内外諸名宦四方之騷人墨客凡道
經於蘇者必一識公公輒延之天光雲影亭亭俯葑溪
清勝可愛主賓留連詩酒日不足繼之以夕而復達旦
忘倦陋劣如綬者嘗辱以兄禮事之况其上者乎人謂
公之好客與昔鄭當時不相上下故得所交者詞藻甚
富平生飬成直氣與論古今成敗得失歴歴可嘉於人
無忤而且不詭隨赴人急難則惟恐後實良用之難弟
也不滿下夀僅五十有四而止悲夫其生永樂癸夘娶
浦氏有淑德子男四長即倫以恩例授散官次僓仁俊
僓湯氏出也孫男女各二卜以辛丑四月十有七日奉
柩葬於吳縣陸墓山之原以從先兆兄良用後公卒而
葬同日亦自有碣此則公之銘也銘曰
武弁而儒談愛兄而好客聿收時名式承世澤人非過
譽夀不滿德溪亭之水阡岡之石春雨秋霜易朝夕若
人泉扄卉樹碧刻此銘詩示無斁
朱瑾玉雪之墓在陸墓山之原事行詳載吳中往哲
記
同齋沈君墓志銘陳頎
同齋沈君既卒之明年子周得吉地於天平山之北隆
池之原將葬述其事行來請曰周自幼承先人之教懇
懇切切今周髮亦種種不克如教有所成立如時賢之
為子禄有飬而爵有封設使潛德不能勒石以載則將
就於冺滅而不孝之罪何逭子知其世為詳是以敢請
嗚呼君固自有不朽者在矧周亦有顯其親者奚假於
不斐之辭雖然不容以遂已乃掇其實叙而銘之君姓
沈氏諱恒字恒吉以字行同齋其别號也世居蘇城為
長洲人曾祖懋卿祖良琛贅相城徐氏因家相城父孟
淵母朱氏生二子長貞吉次則君也其先族最盛元季
兵亂家業蕩析良琛始振起孟淵克復之其族之盛不
特貲産之富蓋亦有詩書禮樂以為之業當其燕閒父
子祖孫相聚一堂商確古今情發於詩有倡有和儀度
文章雍容詳雅四方賢士大夫聞風踵門請觀其禮殆
無虚日三吳間一時論盛族咸稱相城沈氏為之最焉
君稟賦清秀穎悟過人五歲授孝經小學朗然背誦屬
對如應響然稍長從翰林檢討嗣初陳先生學學日有
進甫冠選為鄉賦長不得己役於官者七年有餘非其
志也正統間廬陵周公巡撫南畿南昌况公知府事二
公皆務剗平宿弊選數輩信任更事時所在錢糧充牣
不無有私者惟公一無所汙且其文藝精緻辭論確實
尤為二公所優禮歲飢民多貸官粟有司徵歛非時民
不堪君率父老請緩其期父老難之曰非徵何以濟後
日之乏君言目今農事方興食且不給當助而反徵之
是重困其力後雖有濟何瘳於今日之病卒從其言鄉
民漕運交輸不足必取辦於豪富之家酬以倍蓰之息
鬻子破産往往有焉君每出已資代民足之不加其息
一鄉之人獨免此患同邑有王某者隠忌君或傳其訾
毁之言君不為意王忽被誣於府憚守嚴莫敢辨君力
為辨之得釋王歎曰我今日始知沈君長者我終身媿
其人矣友人沈公望卒貧無歛葬公為經理之其子當
遠戍又為援例營補近衛其急於行義多類此性至孝
先意承志得親之懽心家嘗被盜劫時君處外寢得脱
然不知父母所在號呼復還幾遇害而獲免人謂孝感
所致工於詩體裁清麗所著有同齋稿藏於家精繪事
不苟作作則為世所重善飲酒終席未嘗少亂晩年謝
世務寄情於觴詠臨溪有樓登眺其上綸巾氅衣風情
都雅儼如神仙者流酒酣愛誦范石湖詩興至輒賡其
韻時或命周歌之陶然自得厭人談世俗事一聞孝義
之言即感激欷歔至於泣下其胸次可以概見矣患風
痺手足拘攣者六年竟以是卒於成化丁酉正月三十
日距生於永樂己丑九月一日享年六十有九葬以卒
之又明年正月庚申日其娶唯亭張氏子男三長即周
次召早卒次豳庶出也女四一端嫁徐綱一莊嫁劉正
一寧嫁吳誠早寡矢不更嫁一清嫁陳懷孫男三雲鴻
應蟾應奎女四二有歸餘未嫁銘曰
前作後述咸有其人承前啟後實維乃身源深本厚其
出不訾載發於周益昌乎詩名揚久遠有光所生彼叨
貤典未必為榮名浮實亡無譽有毁較厥短長舍彼取
此勒銘於石以示識者有過隆池於焉下馬
石田先生墓志銘王鏊
有吳隠君子沈姓諱周啟南字而世稱之惟曰石田先
生先生世家長洲之相城里曾大父良琛始闢田以大
其家大父孟淵考恒吉皆不仕而以文雅稱先生風格
修潔眉目娟秀外標朗潤内藴精明書過目即能默識
凡經傳子史百家山經地志醫方卜筮稗官傳竒下至
浮圖老子亦皆涉其要掇其英華發為詩雄深辨博開
闔變化神怪叠出讀者傾耳駭目其體裁初規白傅忽
變眉山或兼放翁而先生所得要自有不凡近者書法
涪翁遒勁竒倔間作繪事峰巒烟雲波濤花卉鳥獸蟲
魚莫不各極其態或草草點綴而意已足成輒題其上
時稱二絶一時名人皆折節内交自部使者郡縣大夫
皆見賓禮縉紳東西行過吳及後學好事者日造其廬
而請焉相城居長洲之東偏其别業名有竹居每黎明
門未闢舟已塞乎其港矣先生固喜客至則相與燕笑
咏歌出古圖書器物摸撫品題酬對終日不厭間以事
入城必擇地之僻隩者潛焉好事者已物色之比至則
履滿乎其戶外矣先生高致絶人而和易近物販夫牧
豎持紙來索不見難色或為&KR0915;作求題以售亦欣然應
之數年近至京師遠至閩浙川廣無不購求其蹟以為
珍玩風流文翰照映一時其亦盛矣先生自景泰間已
有重名汪郡守滸欲舉應賢良不果王端毅公巡撫南
畿尤重之延問得失而先生終不及時政曰吾野人也
於時事何知焉然每聞時政得失則憂喜形於顔面人
以是知先生非忘世者初先生事親色飬無違母氏夫
人以高夀終先生已八十而孺慕毁瘠杖而後興弟病
瘵終年與同卧起館[婺-矛+牙]妹撫孤姪皆有恩義尤喜奬掖
後進有當其意者為延譽不已先生娶於陳生子曰雲
鴻官崑山縣隂陽訓術早卒庶子復孫履皆郡學生先
生以正德四年八月二日卒夀八十有三復相履治喪
以壬申十二月二十一日葬相城西牒字圩之原所著
有石田稿石田文鈔石田詠史補亡客坐新聞沈氏交
遊錄若干卷獨其詩已大行於時文徵明曰石田之名
世莫不知知之深者誰乎宜莫如吳文定公及公闡其
潛而掩其幽則唯公在予諾焉銘曰
或隆之位而慳其實或嗇之秩而侈其有較是二者吾
其奚取嗟嗟石翁掇衆遺棄發為渾鍠震驚一世彼榮
而庸磨滅皆是相城之墟湖水之漘於乎邈矣我懷其
人
沈恒吉墓在隆池其子石田先生周墓在相城西牒
字圩之原
王聖俞墓志銘江公望
君諱仲舉字聖俞王姓其先太原人西晉末徙家福之
福清縣七世祖棨仕唐為尚書郎其後仕宦不絶高祖
仁僓為閩王王審知所知以大理評事聘於家辭不受
命君子高其義審知歸朝祖父珣語子弟曰時清可以
出仕矣父礎有志之士再舉禮部不偶隠德弗見玄素
之風流而至君兄弟猶未冺公望初識君之兄聖時於
新定一見愛其神情玄定有願交之志續見君於廣衆
中和其必為聖時之季其風神氣習蓋相若也既交其
兄因復得君三人者遂為忘年之友始得之眉睫間今
皆白首迄君死無間然君在童稚警敏過人父早世與
兄事母孝謹人知王氏有子礪行苦節日益堅業屬文
不逐時好三黜於有司慨然有隠居之興僑居吳門生
事牢落治田百畆數遭歲登餘數年之蓄儉勤日以給
冠婚祭祠以至賓客之豆皆出於是不外取也杜門讀
書雖隣里不識面目教子成就其大者親故艱匱不給
者周之族之孤不能婚嫁者婚嫁之妻方氏敬順惠和
以承君志族之長者至其家饋事如舅姑無怠容君於
閨門間不見細過方氏之力也享年六十有八卒於政
和元年二月九日以其年三月二十二日葬於吳縣横
山之原以方氏祔長男蘋次蘩次蕰女一嫁士人蔡元
康蘋蘩公望稔知其為人靜願有守蕰與二兄力學嶷
嶷有成初聖時之子卒方以老獨為念哭之甚哀君不
謀於子亟召蘋告之曰我兄即汝父也拜之即出為聖
時後人所難也君安行之不悔君性剛介不可犯與人
交如骨肉莫可解不合不復願見事聖時甚嚴憚至於
講道酉室不讓故於死生之際泊如也聖時在海外相
期晩秋同會君於吳門三人者獨君不幸且死矣余有
子戚亡聊在人世何如哉銘曰
學不務博美身則正行匪蘄聞心不匿愧為生良勤苟
完而己年不取贏白首以死聞道之力雖死亦可矣嗚
呼是銘足以與金石相敵
王君仲舉先世晉末由太原徙福清君始僑居吳門
隠居讀書與桐廬江公望友善鄉里重之墓在横山
之原
宋王勉夫壙銘薛紹彭
嘉定六年四月二十九日笠澤王先生以疾終其年九
月二十四日葬於吳縣横山先壠之側其孤德文號泣
致書走介千里訴曰先君不求聞達所以傳信於後者
必託諸銘君從先君遊知之實詳敢請初紹彭先大夫
僑居笠澤先君年甫弱冠籍籍有能文聲先大夫禮致
齋館喜曰汝得所矜式矣受業六載開迪宏多先大夫
日夕相與優游宴處定為文字交繼宰華容力挽偕行
先生以親老辭雖相望荆浙先生得一善必以告紹彭
先大夫一觴一咏未嘗不屬意先生也先大夫平時許
與每以遠者大者期之曾不少見於世則次其顛末今
何敢辭先生諱楙字勉夫家本福之福清自其曾大父
徙平江後居笠澤先生資稟穎悟趨向端方少失所怙
事母以孝聞與人交誠實無虚語有義事雖窘匱必竭
力為之清淡寡欲刻苦嗜書寬厚長者恥言人過鄉里
皆謂之善人君子少嘗有志功名贈蹬不偶自母夫人
没悉棄所習不復逐時好取世資或以勸之泣曰禄不
逮親尚奚望榜所居曰分定齋先大夫及浙西參議陳
公造為文以記之富貴利達恬不關念安於義命若此
杜門著書留意古學有野客叢書三十卷巢睫稿筆五
十卷叢書門分類聚鈎隠抉微考証經史百家下至騷
人墨客遺草佚事細大不捐士大夫爭先謄寫親族之
仕達者欲鋟木以傳先生辭之顧語弟子曰吾目未瞑
且將有所增益嘗以文謁石湖先生一見為之擊節雅
相推譽客於湖南倉使張公頠之門逾三十年賓主相
懽如一日人皆賢之晩得拘攣之疾坐卧未嘗廢卷易
簀之夕神觀不亂作詩一絶擲筆而逝享年六十有三
詩中有趁著風帆便上船之句胷次夷坦可知娶葛氏
能盡婦道男二人德文純文業進士嗚呼才大者用必
宏先生之才獨嗇於用德博者夀必遐先生之夀不報
其德命矣夫若其譜系之詳與先生履行之美則有樞
密曾公孝寬司諫江公公望之志銘在兹不復錄銘曰
何才之豐何道之窮横山之中是為先生之宫
王君勉夫著書笠澤濱為范文穆所賞有野客叢書
行於時墓在横山
宋故提幹王公壙記王敄
先君諱德文字周卿家世福之福清自高祖仲舉徙吳
因家焉曾祖諱蕰曾伯祖著作郎蘋伊洛高弟紹興四年
六飛南渡知府事孫公佑以學行薦白衣賜對稱旨賜
秩玉音有通儒之褒嘉熙四年郡侯王遂立祠於學亦
先君之請先祖諱大成隠德不耀父楙號分定居士參
議陳公造有記有著書三十卷曰野客叢書石湖先生
嘉美為之跋先君㩦此書謁鳳山李大參性作序家貧
力以版行不負前人著述之志書成焚之墓下見者無
不涕服先君資稟穎悟筆端有口屢魁京庠士論推重
當世名勝爭願納交顯學盛文昌章自豸冠而師建寧
交游二十年終始如一日海陵趙守善湘適值邊兵毁
破城壁委請先君恊力經理董治版築城壁復完以功
奏補承信郎先君蹭蹬不偶弗克以儒科自奮俛首鶡
冠調寧國酒税任滿太守王實齋復挽留一年庚子歲
歉發運史侍郎宅之以時多盜命先君攝華亭尉凡兩
載餘往來湖泖搜捕殆盡無遺類邑人賴以安妥大漕
陳垓亦以先君才能敏邵俾兼造船場市舶未幾徽守
鄭宗山奏辟監𣙜貨務造會紙門及額受賞轉承節郎
受南橋酒官磨勘擬轉保義郎以出仕二十年尚可循
轉先君恥於右選意欲世科遂置而不問先君手箋鶴
山魏先生渠陽詩集析文辨義詁註甚詳鶴山嘉之亦
既鋟板以廣其傳克齋游丞相佀為之序真西山德秀
杜立齋範王實齋遂皆有䟦語亦各舉先君科目秘監
李侍郎心傳䟦云此五人者天下之正人周卿與之游
亦無忝於所生矣近蒙游相召命沓至且有裏除之諾
方且自喜夫何一疾醫藥勿療歸正寢而殂矣痛哉先
君享年五十七生於紹熙改元四月二十九日終於淳
祐六年十月二十二日先君娶周氏男一人敄方志於
學忍死竭力擇次年五月十二日卜葬於吳縣横山桃
花塢先塋之側若夫先君平昔云為操履畢載於前之
名勝䟦序姑掇其大概刻石幽隧以為不朽之識云孝
男敄泣血謹書兄奉議郎知處州麗水縣主管勸農公
事斗文填諱
王君周卿墓在桃花塢
王賓傳(附䟦)姚廣孝
王賓字仲光蘇人也父安之善相人之術決人死生休
咎其驗如影響來求相者肩摩踵接曾無虚日雖紫閣
麻衣勿能過之號曰電目湖海間咸呼為王電目云賓
生幼穎悟有志周孔之道不傳父之術七八歲即入鄉
校幾冠自唐虞三代以降至於秦漢唐宋及元上下數
百十年間其中聖經賢傳諸子百家隂陽歷數山海圖
志兵政刑律與夫稗官小說之書悉皆覽而傳記間無
所不知者賓於醫學尤精用藥多神效然未嘗肯與富
貴人醫里巷人貧者及方外人來求醫者即趨往診視
施與藥餌一不望其報賓貌甚寢其隠也不於山林僦
城市一㕓居之藥點其面及肘股皆成瘡髽兩角短布
衣芒屩竹杖行市井間或箕踞道旁露兩股爬痒時人
見醜惡咸笑之間縉紳中有知賓讀書博古亦以其醜
而無薦舉者賓乃熙熙自若賓性至孝父早喪母在堂
奉飬每日飰必親煮羹必親調冬寒則温其衾席夏熱
則凉其枕簟日侍左右不敢遠遊賓平生不娶味澹泊
無所嗜好多與方外人交或閉戶閱佛書以消長日作
詩文尚竒崛艱深其辭人讀之卒莫能通其義年七十
先母卒至疾革時抱母不舍死半晌復甦呼母連聲氣
方絶葬後魂歸於家夜二鼓曳履拄杖行呼曰孃孃舉
室皆驚其母應之曰我在此復曰孃孃兒舍孃孃不得
母痛哭既久而息賓之孝行至於此賓之著述甚多稿
皆散失不存有吳中名賢紀錄吳下古跡詩二集在交
游之知已者惟同郡韓先生云
君子曰賓竒士也懷材抱德其隠不居山林而居㕓市
醜其形骸悠悠忽忽行井里間時人皆不識之間縉紳
大夫士有知賓讀書博學亦以其醜而無薦舉者故賓
得遂其志而樂於隠也賓平昔奉母至孝雖死為鬼亦
不忘乎母而歸省焉嗚呼賓可謂竒士也耶
永樂七年余撰王賓傳同郡韓奕公達欲鏤版行於
四方此亦君子成人之美也公達其可嘉也哉其可
嘉也哉是年五月二十五日姚廣孝識
王君仲光性至孝毁容隠城市作詩文尚竒人無識
之者墓亦在横山
王君德廣祔志銘陳遜
處士王德廣卒己二十有一年其配沈氏孺人殁將祔
葬處士之墓其孤敏泣告余曰先考葬時日薄事嚴未
暇請銘今葬先妣若不併求志銘則潛德世系終冺焉
無聞敢請按處士諱寬字德廣姓王氏知分别號也其
先太原人西晉末徙之福清一世祖綮仕唐為尚書郎
八世祖仲舉奉議郎其徙家於吳者自仲舉始也九世
祖著作郎蘋伊洛高弟世多聞人宋紹興有通儒之褒
高祖行父號雲嶠曾祖安之善風鑑號電目祖君顯父
彦常皆有隠德伯父光庵又以儒醫名處士悉得其傳
人賴以全活者甚衆朝廷嘗以明醫徵未赴而卒洪武
已酉六月二十七日其生時也宣德紀元十二月初二
日其卒時也春秋五十有八配沈氏諱妙真同邑士良
之女有淑德生子三人長佐早夭次敏娶嚴氏次政娶
蔣氏女四人適陳彧葉茂顧玉朱榮孫男五人鼎節瑾
泰珵孫女二人當處士歿時二子尚在孩提間沈氏不
憚艱苦撫孤以葺厥家恒恐先業失墜乃課子讀書從
明師學醫其子克紹先業者皆沈之力也孺人生於洪
武乙夘十二月十四日殁於正統甲子三月二十八日
夀七十而終卜明年三月甲申葬吳縣靈巖鄉桃花塢
先塋之次嗚呼人莫大乎知分能知其分者必有所見
也處士善保宗祧垂裕後昆以世其業抑非知分之騐
耶若沈氏善相厥夫夫殁而善教其子不失故物者其
亦賢婦也已銘曰
知分之心金石堅克紹世德振後先樂只令配婦道全
撫孤有成才且賢吁嗟殁兮何憾焉併勒銘辭昭永年
明故王聵齋先生墓志銘
聵齋王君吳下名士以醫之良而揜其衆長卒莫揜於
君子之見知而幽光潛德遠近來弔者各能言其略也
母沈氏姙七月而生君至老猶顱𩕄未合父德廣早世
家遂落年十六從韓先生伯承學伯承扣其所嘗讀先
世藏書幾何隨舉隨答曰不失為世儒世醫家子可教
也處一室寫誦不少輟每其師所診療巧出意表處錄
記成帙曲折不遺伯承曰王生所就當不在人後踰年
師亡適盛啟東先生致御醫事閔其孤且貧也曰盍居
藥設肆以飬母答曰恐家學世繼自吾而失先生曰志
足以繼光庵矣吾受業光庵之門還授之於其裔宜矣
留置館下卒業未幾母得乳嵓疾卒大慟脱下頷仆而
幾絶衆亟揉合之良久甦蘇綿州性初諭以傷生之教
曰貧而孤不有母不有今日哀慟自不能已也綿州賢
之抱疾延治者拒不往綿州曰在禮固自得矣如物何
強而往其施治一出乎東垣丹溪不立異以徼近效不
乘人之危以射厚利不斥言他醫之悮曰吾藥偶獲中
耳蓋韓盛二師之心傳同一仁術君擴充之而及人者
大也城内外媪稚愚智皆熟君之名君察脈觀色即得
其疾所致治無不愈者惟貴勢人之疾難治羣工爭欲
售其能攻補襍施一難也遇下不以禮自重者不苟往
往者非所重二難也唯唯取悦孰得盡禁其所欲難之
三也奉飬厚而中氣素有奪又難之一君則反是凡所
遇言輒易入而投劑又竒中名愈遠而愈尊貴者延聘
四至或臨莅所近雖弗疾亦延訪其謹疾致疾之故甚
悉君益以禮自持全活者多而心愈下不易其所易不
難人之所難每記人某疾某脈某稟受幾歲治以某法
某劑可起與否詳書之不可起之證與脈何似亦詳書
之積五十年得百一十八籍曰藥案其間出竒之見暗
與古合某婦患血蠱攻以常法君以安胎之劑調治之
且曰當得男即愈已而果然秋日受海道總帥翁公燕
謝飾優者為女子侑觴無疾也頰赤面青羸而氣微促
君謂翁曰火克金之兆也火氣司天必死果明年六月
咯血死蘇人衛千戶申志年欲近二十忽昏眩譫語體
燔而咳以傷寒治者易數手雷然而同聲也君曰痘也
以升均湯與之衆相顧疑厥明痘出遍體而愈鍚邑鄒
氏疽發於背不腫起衆瘍醫言起即易為治也君診之曰
擊指之脈即起亦不治何言之易衆刦以艾起如栗哄
然曰保無傷矣竟三日死人又知其不分科而能通也
松江富家餽白金數十斤借言於巡撫都御史萬安劉
公君麾置之曰吾以醫見重於公而以利脱人之罪非
處已之道又以利而覬公之聽非處人之道既而公廉
得之作君之贊曰儒通萬理醫鳴一家心淳近古質厚
孔嘉豫章羅公亦贊曰心常存古人之風郡人吳修撰
曰就而挹之儒者之風則其人非良於方而已也嘗自
撰婦嚴氏壙志及家譜後識語又辭致可觀禮部屢薦
起為用以聵廢辭居吳城德慶坊宋以來四百有餘年
故址也君早孤聞戶衰薄僅舊屋五楹門君展拓締構
分與弟中半不以新拓置者為已有也又展為新第者
三與仲叔季三子以故第與伯子守先祠風日好時迎
飬於諸子之家與客觴咏以樂暮還於伯曰此吾瞑目
地也今年閏四月二十七日中風越三日為五月朔旦
卒夀七十有二永樂甲午五月廿四日為君生辰卒之
年為成化乙己嚴先卒二十一年繼室谷氏卒先二年
長男鼎之卒先五年次男節太醫院醫士次泰邑庠生
升貢太學未行次觀應名醫之徵亦未行皆憂制故也
五女而夭其一四壻曰莊練陳廉李珪張瑋瑋京闈癸
夘貢士孫男七曰槐曰朴曰橒曰榖曰杰曰杲曰慶孫
女八曾孫女一君姓王氏諱敏字時勉號訥菴晩以疾
不良於聽别號聵齋其心聽之聰未嘗聵也弟政字時
學號恒軒亦太醫院醫士此其事行之概其家世之懿
自太原徙閩之福清在西晉時遠莫之識其詳者唐水
部郎棨登咸通三年進士始見於譜為今初祖慎微大
雅為三世之祖連取科第自殘唐來皆有官四世祖仁
僓以高節不受王審知偽命子孫皆隠於農七世祖弟
兄七人宋方盛時出而仕者二人八世祖從兄弟十人
仕者三人九世亦仕者三人方南渡之初十世則三人
仕十一世如之仕於元者亦如之其世次有二派元季
則連三世不仕皆讀書而隠我國朝則隠於方術而薦
用於時者四人君為世在十有八矣君顯彦常曾祖祖
也累累譜牒間第進士者十人為中允員外博士節度
推官教授僉判提轄幹州郡守縣令簿階光禄大夫奉
直大夫中大夫奉議宣議朝奉宣教修職從仕等郎封
開國男賜紫金緋後先輝映倡明道學於中吳者九世
祖著作郎信伯著書立言從遊於西山鶴山二先生者
十二世祖承節郎德文光菴先生諱國賓為王氏十五
世孫所著述尤多且神於醫今之業此其以世其家者
皆祖之也其徙來於吳則始於八世祖光禄府君叔康
葬吳縣横山桃花塢則始於光禄之從兄仲舉後皆祔
也卜以今十二月十三日祔葬君如禮嘉禾周鼎夙交
於君自弱冠至白首如一日銘曰
嗚呼君有美行在人實多欲盡書之奈片石何尚俟乎
他穹碑峩峩具載無遺永耀弗磨
欵鶴王君墓志銘祝允明
自成化以來江之南北達於京師以及四遠稱上醫有
十全功者曰王先生惟顒然而君無庸譽於明其為人
秉忠飭行高簡自愛若冰雪金玉不苟同於人於是更
崇其稱曰儒行者也既老深飬俟命乃高夀考終凡其
平生交契老宿為文辭贊詠已多而掩幽之志其二子
以予有舊好也來屬之乃稍為據狀述徵素尚叙之曰
君王氏諱觀字惟顒族於長洲最久且望其始出太原
晉末徙閩之福清唐水部郎中棨為今譜一世祖三世
大雅慎微皆唐季進士四世仁僓不受王審知偽命七
世礎贈朝請大夫八世仲舉贈奉議郎始遷吳九世蘋
仕宋高宗為著作佐郎終中大夫稱程門高第弟子十
世以下率茂華實至十五世君顯為君高祖曾祖彦常
祖德廣考時勉時所稱聵齋先生君為聵齋第四子少
從文教諭先生洪為進士學既去述聵齋之事其為醫
操遠識集竒效先後不可勝筭今條大都一二高御史
按吳中病傷寒旦日猶與其鄉人飲酒君語郡太守死
應不過丙夜衆駭且疑不然即然寧若是遽也果半夜
死王尚書文肅公過訪君㩦其孫在側體魁梧無病君
視其脈曰有大疹終不可瘉尚書進金請為除治之固
辭曰金可受則疾可瘳矣無已少與藥塞其請不逾年
死郡守曹公病痔漏漏七孔羣醫劫之火傅以藥弗效
君曰不實其虚當奈何能已令服大補劑且甚多孔肉
次第盈竟愈後守四會林公疽發於腰纔若粟君視之
曰在命門無以為也竟如之衛使張君疾衆不能察襍
治之無騐君曰是内損得之以虚非藥石所克衆回惑
無能更張君法者卒嘔血死死乃騐其果傷也太僕少
卿李公病嘈襍問君君云火克肺金金不能制木木挾
相火而乘脾土脾土冲和之氣索矣榖之精液乃不行
濁液攢聚以為痰痰因火以動故嘈襍不休宜補土伐
木治痰為要為之方從服之愈無錫有李御史宿病瘧
而不劇比當出按遠方瀕行向君乞攝調方藥既為之
論議勸之曰君不若無行之為善也李不聽遂死中道
又里中王榮好酒色歲九月乘時患咳君曰此不可概
與時疾論明年清明其殆乎榮固信君聞語澘然涕卒
如期死又吳江陳璘病肺切脉亦謂若病本酒色不可
治不信吾試道其來夫人色荒則本蹶虚火乃熾遂克
金肺既其究也聲必瘖酣酒則濕熱萃之髓道壅以蝕
土脾既斁究必腹脹又土色黃濕熱蒸之達外必膚發
黃斯三者必無來年不至是也金令司天其不免矣越
歲之杪秋果發黃皤其腹音啞七日而死常州守李妻
病癥腰痛腹鼓滿月事閉不下治者用鍼刺走他處痛
益甚或主以湯液消之咸不應日加憊君曰彼故氣血
不周停之以為積盍飬正積當自除不然削本以攻末
安所望治投以參蘇飲數服乃已一婦人血敗通一日
夜崩不止六脈盡脱氣息垂盡死在呼吸家人姑集羣
工餌以膠艾一律比君曰敗者既不可止惟生脈生血
為當務耳取膏參益以麥門冬五味子飲之頃之脈復
血止婦竟活君素無疾迨七十餘謂家人吾貌雖若無
恙脈歇至無何逝矣比終去其語歲間耳大率君為治
每主補不輒為瀉若攻擊其言曰若人天真完固則榮
衛周流而客感莫搖邪淫悉遠孰自以致病耶初金華
朱彦修既得河間真傳以授戴元禮元禮授王仲光仲
光即君曾祖彦常之兄名賓字仲光其道高狷國初以
竒節至孝博學富文為吳中卓行君子風烈挺邁學者
稱光庵先生其醫既精絶用授之韓布伯承盛寅啟東
復授猶子德廣而聵齋承之還卒業於伯承啟東其為
儒若醫猶光庵也故君之於二道也亦然早喪母事聵
齋曲致其方推而弘之自以世德蟬聯朝國有移而家
美不匱隠顯聲節蔚炳宗牒所藏唐宋以降數百年遺
容誥敕經解文集翰墨卷軸充箱盈目一一裝護次類
模刻副本窮歲不息或得之他所重購以歸先墓數十
非一地守祭嚴謹始祖之封久没於隣償而復之平居
矜嚴有度無苟訾笑寡所恊諧而當世名德貴達乃相
與甚隆且廣如故吳文定公原博李太僕貞伯沈先生
啟南李宗伯世賢今柱國少傅王公尚書劉公按察事
杜公其尤善者也撫察大吏部使者郡太守邑宰賓敬
罔或䙝然不憙交涉必邀致以禮乃往或假以解公府
事不屑也成化丙午以名醫徵入太醫院尋丁聵齋喪
歸終制遂不復出晩年禮部屢移趣為用終不行性詳
雅好古敏學御家勤肅嚴内外奉身儉潔翛然軼塵暇
輒閉戶繙閱研訂故藏及經方方術無自逸斯其務儒
之著者也初自號杏圃吳令文天爵嘗餽之鶴更號欵
鶴中歲用例受仕服以正統戊辰五月十八日生正德
辛己二月廿二日卒享年七十四母嚴氏繼母谷氏娶
范氏生一子早夭繼娶錢氏子男二長曰榖禎國子生
次曰榖祥縣學生祝氏胡氏二子婦也女二長適吳健
早寡次適吳淞而卒孫男二長立賢聘張次檜孫孫女
五長許嫁陳其第三許沈其餘皆幼二子以嘉靖壬午
十二月廿四日葬君吳縣靈巖鄉横山桃花塢新地隣
於家塋之右銘曰
士也願兮為行欲嘉而及欲遐而世欲華猗萃其躬而
以亢其家大隧之融融兮往見先以無忝若夫無不之
也無不之也而耿耿焉者將大芘以振其來於無涯矣乎
王君欵鶴墓亦在桃花塢
王氏復墓記劉纓
弘治十三年夏四月長洲王觀惟顒得復其先世之墓
於郡西靈巖鄉横山桃花隖念其失之久而得之囏思
貽示其後人乃磨石請予記而刻之予交惟顒久且深
知之實真乃詳述其顛末云王氏之先出漢隠士霸魏
晉中名德奕世不可勝舉自坦之以後居江左晉室既
東有避地遷閩者遂為福清人迨唐咸通間曰棨為尚
書水部郎其後世不乏賢至宋曰仲舉字聖俞則著作
郎程門高弟蘋之父也以著作貴贈奉議郎實始遷吳
郡政和元年二月九日卒以其年三月二十二日葬於
此地事見江司諫公望所為志本朝盧舍人熊作府志
具載冢墓條下且謂其從孫浙西參議大本大本從弟
大成大成子楙並祔焉蓋宗其尤名者言也著作既以
通儒高節大著於南渡之初後來族益蕃阜而承引得
人修於家顯於朝政學隠行粲然相望而凡其先之居
室邱壠亦相與紹承不替以逮故聵齋處士敏字時勉
益宏拓之蔚為三吳之望初數百年來族之葬者不一
其地横山之塋雖時祀繼修而圖乘所傳若所謂北墳
若參議墳若名安人墳若南墳若新墳者咸在其所謂
大墳及二十官人墳六孺人墳則曩以兵戈之擾後遂
迷失蓋諸墳雖皆在一塢中而各以為封樹故耳於是
聵齋廣詢詳究於田甲墓丁若山之老耆歴歲始知之
真蓋為隣壤朱氏所并久矣朱之顯者曰天錫自中進
士來吳聵齋即造白求復之不許及其仕柱史時觀以
墳山等圖郡墓等志託予與詳諭之天鍚尚未決後轉
蜀憲觀又累求勿果從後天錫以致仕過吳觀乃持圖
譜志乘與之論辨往返數四昭彰可徵朱始詞服焉乃
舉而歸之立劵述故以為復據於是所謂大墳者復還
於王實即聖俞之藏而王氏始葬之祖也嗚呼豈偶然
哉昔者魯失寶玉大弓而復得之孔子作春秋特兩筆
之夫二者獨先君之藏物故其失其得有以為後人之
勸懲而聖人致之意焉矧我先祖遺軀之所托耶又况
失之久而得之囏巋然無恙魂安魄寧而今而後松楸
蘩藻展省不衰不亦善乎故為記之俾其來者知惟顒
父子之志之力允為王氏之孝子慈孫功德兼盛尚相
與謹守嚴護以欽於世世羣相勉為孝子慈孫以無忝
其祖考尚有望焉是為記賜進士第中憲大夫都察院
右僉都御史奉敕巡撫四川兼提督軍務郡人劉纓撰賜
進士出身嘉議大夫南京都察院右副都御史前翰林
庶吉士刑科給事中長洲陳璚書丹賜進士出身通議
大夫都察院右副都御史奉敕巡撫山東地方長洲徐
源篆額弘治十四年歲在辛酉冬十月朔旦十二世孫
觀立石
王氏復墓記碑隂祝允明
王氏居吳最久且顯儒通文業宦積功醫大之於忠孝
細之於方術五百年來不匱而方滋盛矣哉其德慶坊
之居第桃花塢之塋兆皆即宋代之遺也頃者徵君惟
顒又得復其先邱之中失者知者皆為之喜而中丞劉
公大書之石矣予固辱世契又婣連也知之尤詳惟中
丞公之墳主在復地故所叙未悉其餘乃為列諸其隂
曰所謂大墳者其封有五蓋七奉議府君仲舉與配方
著作蘋之先配蔡十八儒林府君大中與配陳也二十
官人墳者在路家山其封五八府君蘩與配吳二十府
君大方與配方百三十府君霦也北墳之封四十一府
君蕰與配徐楊袁也參議墳之封二十一參議府君大
本與配陸也石安人墳之封一在鄭家墩即安人乃參
議之先配也南墳之封四十三府君大成與配趙乙講
書府君楙與配葛也六孺人墳在參議墳後六府君之
婣與配郭即孺人也新墳之封二十有三承節府君德
文與配周雲嶠府君敄與配楊電目府君仁美與配李
君顯府君廷貴與配任君善府君廷吉與配徐一伯康
府君利賓與配顧二光菴府君國楨三彦常府君嘉賓
與配宋五文玉府君瑋與配陸一府君祥與配張知分
府君寬與配沈及佐莊諸子孫皆祔焉而政則祔於石
安人墳之傍也凡此皆舊地也其外於合又有四封二
聵齋之女兄與繼配也曰三節推墳之封一節推泰也
曰三娘子墳之封也節推先配文而其諸殤則各有所
依祔也凡此皆新地也而皆在一隖惟顒又别購地數
畆曰全邱其間將俟百年之藏焉嘻舉吳中塋兆之久
且蕃而能善守復如王氏者果多見乎哉宜中丞公之
特筆昭眧也凡所以美今而勸後者已備予無以加贅
惟述此以垂示庶覽者如指掌勿迷云耳至於諸封之
域址坐向殯祔歲月具在圖乘志銘藏其家惟顒名觀
聵齋之季也弘治十八年歲次乙丑四月望鄉貢進士
婣生祝允明撰并書篆
王氏諸墓在吳縣横山桃花隖詳見劉尚書纓祝京
兆允明復墓記并碑隂
明故太醫院御醫致仕張公墓志銘
祝顥
成化十九年十月廿七日致仕御醫張公以高夀令終
於家鄉之縉紳逄掖耆英碩彦下至里巷耄倪緇黃士
庶匍匐赴弔者源源未已而公之子壻乃合其羣從圖
舉大事以公女兄之子太守盛君為狀託其塾賓陳君
世本引諸子姪過予謁銘顧惟耄荒無能為役然念公
平時每以夀藏之銘見托雖諾而未果今可以存亡易
心哉遂為書之公諱豫字至和姓張氏别號恒齋其先
汴人有諱彦者仕宋為和州防禦使以兵鎮吳因家於
蘇之長洲又三傳至端禮始以醫名生應元嘉興路官
醫提領生元善字性之江浙行中書省官醫提舉階保
冲大夫卒中書左丞周伯温銘其墓稱以醫名儒行君
子公之曾大父也大父文叔父希文永樂初徵入醫垣
三使海外歸自號怡老翁卒巡撫尚書周文襄公銘之
稱其學博理明重義輕利其室人陳生三子公其仲也
自幼岐㠜凝重屹立如山早從陳太史怡庵讀儒書精
義理及閱朱丹溪傳見其由醫入儒慨然慕之曰吾本
醫家可自悖哉繼志述事分當然也於是悉取醫門諸
書晝夜研究日有領悟而未敢自恃及怡菴歸析疑辨
難沛然無滯出以濟人輒收竒效由是請求者門無虚
日公既道行益修行檢未嘗緣幸會以邀功乘危急以
射利琴川大姓錢公達患背疽日久惡證悉見諸醫環
視莫措公指之曰疾雖危蓋誤爾非本病也宜大補元
氣猶有生意其家歡幸指廩以酬公笑曰吾治疾來非
索也疾愈公達婦翁都憲吳思菴親為文張之而公則
一以利濟為心未嘗藉此以貧富是計故於顛連無告
之疾尤惓惓拯治至或助之薪米以紓困者且曰吾非
沽名在治法當然爾景泰間東南水疫大作米價騰湧
錢法阻滯道殣相望行旅斷跡公曰此天時天患非藥
石可濟古謂上醫醫國者非其時乎乃出餘積減價疏
通又煮糜作槥濟饑揜骼助官賑恤上下賴之因而應
格冠帶天順初徵天下名醫近百人萃京師拔其尤者
止七人而公居首遂入禁近擢御醫賜敕命錫賚駢蕃
譽望赫奕一時名公鉅卿往往相親以圖康濟而公則
以年當休致日就龍鍾屢疏乞身久而得請南轅之日
都下相知靡不失望及其懸車鄉之故舊則又莫不懽
欣慶幸而四方求請者益衆公亦不以倦勤拒焉蓋公
平生學術濟時活人者不可數計而計其術之精妙者
則不可逸而不書公在京時通妙邵真人求公診脈公
驚曰不出六日法當中風時邵固無恙越六日如其言
又視太醫院使董君傷寒病愈而脈未平語其故公曰
防四七日已而五日死又診俞司寇風疾衆云不治公
曰可治然必遲而後藥力多乃可已而藥至百服愈此
皆由公學力之至察脈之精而研幾之審故凡於病如
燭照數計而不&KR1065;毫髮也况其篤於仁而勇於義濟之
以有恒之心哉斯無媿於古人無忝於家聲也公生於
洪武庚辰四月十九日享年八十有四配顧氏貳室王
氏子男三長淮卒次曰沐曰淳女六孫男三楠杞楫孫
女五韓襄朱繼闕焸陳膺欽沈時澄其壻也沐等以公
卒之歲十二月廿五日甲申扶柩葬吳縣長洲鄉茅隖
山之原銘曰
醫稱仁術肇古聖神鄭重立教用濟生人世降俗湔名
浮利勝率意任情民斯不幸侃侃恒齋恪守真傳濟之
以仁功臻十全既光其先復昌厥後自天佑之俾登遐
夀長洲之鄉令終歸藏不亡者存系此銘章
張豫墓在茅隖山吳中名醫也其兄飬正名頥與王
敏齊名
仲兄醒菴先生墓志銘陳完
嗚呼完尚忍銘先生之墓邪念吾文學以傳自宋歴三
四百年以至於今不絶吾兄弟五人皆承服風接之者
中歲兄三人皆早謝獨先生與完白首同聚嗚呼今先
生巳溘先朝露逝矣痛矣完又何忍不銘先生之墓邪
先生諱寬字孟賢陳姓也醒菴號也其先家蜀與宋文
忠公堯叟同祖堯叟從父諱鄴始徙南康之都昌七世
至諱篆登宣和進士歴官左朝散大夫明州通判再徙
星子篆生永州推官凖有别墅在石屋間講學時考亭
朱子知南康為寫石屋書堂凖生池州通判秬常師朱
子習義理最精事載郡志秬生靖州判官哇哇生霦霦
生咸淳貢士洽洽生元翰林待制全全生徵號天倪受
學臨川吳文正公得所指授又徙蘇之吳縣徵生濟南
府經歴汝言汝言生翰林檢討繼先生之父也先生幼
穎異讀書過目即成誦既長益力學先生性嚴毅教訓
甚篤凡天人性命之奥禮樂名物度數之詳得於耳提
面命而會於歸由是清譽勃勃然動人口矣母金孺人
殁先生執喪哀毁過禮父官翰林走省侍之時南郡楊
少保見而竒之曰他日獨步東南及還士林爭延師席
以不得為歉郡守朱公建社學禮先生為師出其門者
皆為名士東吳能詩之士每以所業質焉先生點竄純
纇莫不心醉而去楊尚書翥嘗語人曰陳孟賢卿雲甘
雨也東吳之士將被其澤矣性好潔所居必焚香客至
瀹茗論古今興亡得失及時務之宜其言雖簡而察其
賢不肖遇之各盡其禮嘗勵後進曰士而貧多於工商
而富當以廉恥自重不可干富者之門升斗之粟其孤
風雅操過人遠矣好蓄古今書畫古器服古名賢巾服
人望見之皆曰此東吳大老也故人評先生之詩其雄
渾也則江海澄波涵容一碧其和平也則璜珩琚瑀鏗
鏘殿陛之上不求似古人而未始不似也先生風神儀
表眉目清朗器識冲遠國子祭酒陳公鑑嘗贊其像曰
巖巖乎氣象之峻也坦坦乎履道之慎也文以承詩書
之胤也坐擁皐比階環衿珮挹後塵以芳潤也蓋非忘
世長往庶幾不見是而無悶者也議者不以其言為過
初先生喪妻年未四十諸孤無依或勸其更娶先生曰
吾見後母虐兒忍令吾兒蹈之耶終不聽人皆義之先
生志足以立行才足以適用氣足以蓋世學足以明義
嶷然獨任斯文之重不得沾一命君子惜之景泰中朝
廷命纂修郡志所司徵先生總其事歲郡庠鄉飲禮賓
必於先生郡自守令以下無不即其廬而禮之每宴朝
貴獨先生布衣與焉年及耄無衰憊態將卒尚讀書與
家人語自若投其書若將寐者遂卒時成化九年十一
月二十三日也吳中賢士大夫皆弔哭之盡哀焉配施
氏先卒子男三儀偉佶女一適吳容孫男六元鳳元鴻
元卿元福元禄元勲女七曾孫男二貢選女一歲己已
八月丙午葬吳縣薦福山之原所著醒菴詩集二十卷
藏於家銘曰
有吳詩派高楊張徐渢渢之音鳴於國初殷敦周匜以
變於古卓乎醒菴膺紹其武諷諭抑揚渟蓄淵雅酸醎
辨味以㜶作者淑於鄉邦不遺小子化雨之功固不細
矣薦福之山松栢鬱靚有墳巋然過者起敬
吳都文粹續集卷四十
