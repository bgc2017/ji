吳都文粹續集卷三十七明錢榖撰
市鎮墳墓
木瀆道中風雨雷震大作范成大
惡風奔雲何壯哉溪水欲立山欲摧石岸迸裂纜邊樹
胡牀動搖船底雷靈巖塔後雨脚挂胥口廟前浪花来
篷漏衣沾不足惜酒缾傾側愁空罍
木瀆去縣西南三十里
光福塘上
指點炊烟隔渺茫午餐應可寄前莊鷄聲人語小家樂
木葉草花深巷香春去巳空衣尚絮雨来何晚稻初芒
秪今農事村村急第一先陂貯水塘
登光福鳳岡吳寬
昔年曾學登山法縱步不憂山石滑舍輿竟上鳳岡頭
趁此涼風當晩發遠山朝臣抱牙笏近山美人盤鬒髮
我身如在巨海中青浪低昂出復沒山下人家成市㕓
家家炊烟起曲突梅林屋宇遥隠見一似野鳥巢木末
寺僧見山如等閒翻怪羣山競排闥偶凭高閣發長嘯
笑我胡為躡石鉢夕陽滿目波洋洋西望平湖更空闊
山靈為我報水仙預設清冷供酒渴吳人非不好登山
一宿山中便愁殺扁舟連夜泊湖口舟子長篙未須刺
懶遊已笑斯人騃狂遊不學前人達若邪雲門在於越
何必青鞵并布襪
光福鎮在縣西五十里
泊横塘倪瓚
山寺微茫深渡寒烟蒼莽横塘杖梢自挑村酒船頭猶
帶漁郎
過横塘吳寬
夏半横塘風日多畫船載酒壓晴波高田得雨皆秔稻
長蕩翻雲盡芰荷未必他年成故事也須隨處結行窩
悠悠十里城西路此是登山第一歌
横塘鎮去縣西南十三里有横塘風景特勝
甫里高啓
長橋短橋楊柳前浦後浦荷花人看旗出酒市鷗送船
歸釣家風波欲起不起烟日將斜未斜絶勝苕中剡曲
金虀玉鱠堪誇
唼唼綠頭鴨鬭翻翻紅尾魚跳沙寬水淺江穏柳短莎
長路遥人爭渡處斜日月欲圓時大潮我比天隨似否
扁舟醉臥吹簫
懷甫里倪瓚
笻竹依依故里石刊翰墨糢糊龐公力田二頃拾遺扁
舟五湖
甫里去長洲縣東四十里俗名角直浦
許市方回
太湖晩山雨白鳥去冥冥古冢多無後荒祠豈有靈異
峰巉石骨遠樹聳人形兵革已甦息廢田蒲稗青
滸溪姚廣孝
青山兩岸分夕渡舟横口夏雨欲生蓮秋風先到柳聲
殘烟寺鐘香餘茒店酒相見無别人唯逢耕釣叟
滸墅送别劉員外胡纘宗
去年送客菊初栽今年送客菊全開鄧尉雨晴花造次
穹窿雲淨鶴徘徊功名礌礌還堪疏詞賦翩翩亦可裁
把酒别君君且醉感時休上鳳凰臺
舊說許市去縣西北三十五里一名滸墅詳見古迹
民居水際農賈襍處為一大鎮舊有廵司急遞舖景
泰中置鈔關於此
陸墓韓奕
楊柳郭西門人家水上村豐年隨處樂生聚向来繁晩
飯蓴全滑村沽酒半渾逢人詢舊俗喬木幾家存
陸墓去縣北二十里因宣公墓在焉
舟經荻扁阻風王抑夫田舍吳寬
歲暮江村落日懸誰家漁網設平田岸頭行客訟風伯
堂上主人疑水仙斗酒急呼聊慰藉扁舟欲去重留連
荒溪白屋炊烟少縣吏那堪横索錢
荻扁在十七都鶡冠子云四里曰扁
尹山陳基
人傳周吉甫遺基在勾吳蕭條入墟里泱莽帶烟蕪豈
伊姬臣裔散落在江湖負米林丘下客非隐者徒
尹山去縣東南十里
滯雨夜泊相城寄陳孟賢徐有貞
江風吹雨阻行舟薄暮孤村且暫留回首那堪望君處
白雲只在水西頭
相城訪沈啟南伊乘
此日初登君子堂幾回快覩德星光畫圖神品驚當代
詩法名家逼盛唐雲煖石田生玉徧烟晴溪樹對門長
不才生忝十年後杖履甘隨老故鄉
再往相城忘路誤經湖中
渚禽格格樹蒼蒼暝色湖光接混茫始信桃花春岸水
仙源回首誤漁郎
行次相城有感王鏊
幾年約兹遊為訪石田叟石田今已亡不使此言負相
知三四人挐舟過湖口行行抵相城自夘將及酉四顧
何茫然天水合為藪茒屋幾人家荒蒲與衰柳本来魚
鱉宫自合鷗鷺有始田者為誰餒也非自取有司事征
求亡者逾八九念此為彷徨獨立延佇久作詩當風謠
以告民父母
相城去縣東北四十里
許浦按教水軍陳造
萬竈連連儼舊屯朝来喜氣襲人温固知除器須平日
政復投醪亦至恩帝綍函春周壘壁使星回耀照和門
文經武緯君王聖汗簡須知紀治原
許浦鎮周霞賓
形勢東南地兵戈阻隔時樓船張水陣幕府壯行麾江
口衝寒急潮頭應月遲空存舊營樹夜夜海風吹
許浦鎮去常熟縣東北七十里思政鄉宋紹興置鎮
及水軍寨
湖莊即事吳堂
十五嫁来時東墻桑壓枝早禾低處熟盛飯滿花瓷自
從潦為沴常見水平隄燒桑餉東菑桑濕火力衰兒飢
苦啼晝車踏我足胝東圩苗泛青西圩渺瀰瀰云是連
夜雨海潮漫前陂出門搔首望歲計嗟安支不愁寒與
飢但愁官租遲
湖莊市在二都
夕次同川李繼本
鴉噪晩涼天新晴景豁然柳橋通水市荷港入湖田鷺
影沙頭月人烟渡口船相過又相别書到是明年
同里倪瓚
依微同里接松陵綠玉青瑶波繚縈為咏江城秋草色
獨行烟渚暮鐘聲黃香宅裏留三宿甫里門前過幾程
借書市藥時来往不向居人道姓名
同里懷元用
一水東西雲窈窕幾家楊柳木芙蓉齋居出入無人到
屐齒經行破蘚封密竹窗虚秋半雨楓林寺遠日沉鐘
寄詩為道長相憶想亦依依念去蹤
夕次同川姚廣孝
長江遠接天一望一茫然夕靄迷沙樹寒鴉落渚田林
香通佛寺岸語到商船野路偏難識經遊况隔年
重過同川韓奕
攜家曾此避兵塵川上花開幾度春頭白重来如故里
看花應少舊時人
同里鎮去吳江縣十六里在二十六都有廵檢司稅
課局
平望蚊子吳融
天下有蚊子候夜噆人膚平望有蚊子白晝来相屠不
避風與雨羣飛出菰蒲擾擾蔽天黑雷然隨舳艫利觜
入人肉微形紅且濡振篷亦不懼至死貪膏腴舟人敢
停棹陸者亦疾趨南北百餘里畏之如虎貙噫嘻天地
間萬物各有殊陽者陽為任隂者隂為徒蚊蚋是隂物
夜從喧墻隅如何正曦赫呑噬當通衢人筋為爾斷人
力為爾枯衣巾穢且甚盤饌腥有餘豈是陽德衰不能
使消除豈是有主者此鄉宜毒荼吾聞蛇與螫避之則
無虞吾聞蠆有毒見之可疾驅唯是此蚊子逢人皆病
諸江南夏景好水木多蕭疎此中震澤路風月彌清虚
前後幾来往襟懷曾未舒朝幾蒙襞積夜仍跧蘧蒢雖
然好吟嘯其奈難踟蹰人生有不便天意當何如誰當
假羽翼直上言洪鑪
平望驛張祐
一派吳興水西来此驛分路遥經幾日身去是孤雲雨
氣朝忙蟻雷聲夜聚蚊何堪秋草色到處重離羣
平望驛寄吳興徐使君玄之
故人為作郡百里到吳興藻思江湖滿公平道路稱包
山方峻直霅水况澄清佇聽司空第遥知下詔徵
平望驛感先輩(李從實周錤二故人)李郢
蘆葦風多驛堠長昔年攜手上河梁青雲才子鴛鴦季
白石山人芝术香驊驥欲陪先道路大川斯濟戢舟航
少微星動桂枝發重整孤帆過水鄉
過平望顔真卿
茫茫菰艸平如地渺渺長堤曲似城日暮未知投宿地
逢人便向問前程
邂逅劉公尤於平望蘇舜欽
昔别蘋初生離謳發清商契闊幾何時遷轉尤在梁我
亦宦遊者吳會非故鄉三考一瞬息扁舟此尚羊邂逅
通夕語弭楫水中央淡影月照戶清音雁南翔攄意良
未盡詎及羅酒漿予去尚千里道路阻且長﨑嶇慎所
歴無令馬玄黃
過平望范成大
寸碧闖高浪孤墟明夕陽水柳搖病綠霜蒲蘸新黃孤
嶼乍舉網蒼烟忽鳴榔波明荇葉顫風熟蘋花香鷄犬
各村落蓴鱸近江鄉野寺對客起樓隂濯滄浪古来離
别地清詩斷人腸亭前舊時水還照雙鴛鴦
平望道中王惲
今日風日好舟行喜清和吳江抵嘉興遠不百里過解
衣坐篷底閒聽吳儂歌大艑從東来帆檣鬱嵯峨云是
淮海公赴召躭微疴蒼皇不少住進棹如飛梭物情忌
太盛從者不得多尚餘蔽川載意氣溢兩河有懷陶朱
公伯業刊不磨功成委之去敝屣與棄蓑左頋萬金槖
右頋西施蛾可想不可見五湖渺烟波
平望陳基
下田不憂旱高田正宜雨四野已足霖三吳復無暑盂
酒及豚蹄盤羞及鷄黍擊鼓樂社翁燒燈御田租
泊平望弔玄真子孫銳
仙非勝地仙不昇地非仙跡地不靈古今絶勝天下景
多為羽客梯雲軿松江之南平望驛千古清名垂載籍
遺基廢井雖不存依舊湖光接天碧我聞在昔張玄真
平生活計一釣綸浮家汎宅戲人世龜魚為友蒹葭隣
故人分符刺苕水東遊歴遍溪山美翩然聯璧至此鄉
回視塵寰如敝屣酒酣水戲身甚輕席行水面同舟聲
祥雲瑞鶴歘然至汎此凌空歸太清西塞山邊飛白鷺
其間儘有朝元路綠蓑平日恣遨遊何忍臨岐弗相頋
爭知萬頃玻璃中清都紫府遥相通故来成此一竒事
欲將名姓傳無窮風帆過後沙鳥墜靈跡雖存人不記
白蘋紅蓼自爭妍誰識此為真福地何人好事能揮金
結廬繪像湖之隂寒泉一盞薦秋菊往来不負詩人心
玄真今在天何處獨立河梁望飈馭丹臺玉籍若相容
携手乘風共歸去
平望亭瞿衡
懶於篷底閱青編来坐亭前一鏡天識我鷗閒如舊日
問人鶯鬭莫知年半竿落日收漁網幾樹春風繫客船
邂逅花邊須酌酒囊中賸有賣詩錢
平望夜泊僧蕉室
風靜寒塘起暮烟數聲秋雁客程前湖波東下青山盡
客路南来綵鷁連伯國城空惟燐火升仙祠古有題篇
夜深何處漁歌發明月蘆花野水邊
泊平望僧道原
計程息勞牽日晩江路永連檣如有待聚泊就村井沙
明鷗羣回月出人語靜心清獨不寐况乃風露冷因思
往来客終日困馳騁得非衣食驅無乃緣造請吾人方
外士素志慕箕潁胡為渰水宿混迹問鼃黽丈夫别有
念此意誰得領人生未聞道如何卧烟景
過平望張觀
喚醒江鷗夢舟行認洞庭石橋浮半月漁火點殘星驛
路三千客春風十里萍逢山青未了回首又長亭
過平望陶振
平望橋東倚畫舟江天空闊稱冥搜瀰漫烟樹村墟晩
浩蕩雲濤澤國秋戶繞鴨闌開驛舍旗搖雉尾見譙樓
聖恩優老身康健許着羊裘狎海鷗
平望八景俞睦
雨過南湖水更寬琉璃影裏月光寒雙鶯一去無蹤跡
夜夜惟看浴素鸞(鶯湖夜月)
樹色依微欲曙天一㾗殘月墮江烟鶯湖西畔前朝寺
惟有鐘聲落釣船(殊勝鐘聲)
蘆荻蕭蕭起晩風行人從此挂歸篷遥看隔浦含烟樹
尚帶殘陽一抹紅(遠浦歸帆)
畫棟翬飛聳碧空湘簾高捲綠楊風吳山霅水無窮趣
都在凭闌一望中(驛樓覽勝)
當年于頔刺湖州曾築長隄捍逆流兩岸曉風楊柳綠
王孫得意騁驊騮(頔塘躍馬)
桃花流水鱖魚肥之子仙遊尚未歸留得青山苔石在
行人錯認綠蓑衣(玄真仙跡)
溪橋酒店繫垂楊好鳥多情喚客嘗最愛春風初起處
一簾疎雨杏花香(溪橋酒店)
幾家茅屋住烟村桑柘重重綠映門昨夜鶯湖初雨過
漸看新漲入籬根(茅屋桑村)
平望鎮去縣東南四十里在二十四都有平望驛廵
檢司
震澤别業自遣陸龜蒙
數尺游絲墮碧空年年長是惹春風爭知天上無人住
亦有春愁鶴髮翁
震澤道中王原杰
村市蕭條數十家扁舟夜泊傍蘆花江空歲晩歸心切
水遠山長去路賖帶水野田鳴落雁連雲烟樹繞昏鴉
勞生徒負燈窗志只合西園學種瓜
春過震澤留别(智愚隠蘇昌齡)謝應芳
松江太湖春水生湖上白鷗尋舊盟遠公沽酒壯行色
坡老賦詩言别情燕子日長書屋靜柳花風颺釣絲輕
相過不負青山約一棹夷猶兩日程
震澤分題送李内翰周鼎
湖上雨晴添綠波郎船將發唱吳歌誰知三萬六千頃
不及儂愁一半多
野老乘舟自打橈閒看翡翠戲蘭苕連山不斷南山口
曲水廻通抵近橋
太湖東去水相通大浪掀天難使篷今夜且来洲裏宿
明朝又怕日高風
震澤鎮去縣西南九十里在十都有廵檢司
過梅堰(在二十都)陸龜蒙(一作務觀)
春行霧雨暗衡茒兒女隨宜治酒肴便覺此身如在蜀
一盤籠餅是豌巢
過八赤遇雨(在三都)
勝事營居觸事竒酒甘泉滑鱸魚肥松江好處君須記
風靜長江雪落時
宿庉村(在廿七都)僧北澗
秋風寄衰柳此景亦蕭然月落牛方飲舟行雁未眠蓑
衣無吏習茒屋有詩禪村僻人家少烟空水接天
柳胥暮歸(在二都)姚廣孝
歸城心欲速短艇夜還乘僧寺烟中磬漁家水際燈遥
天昏訝靄高樹聳疑陵隔岸山偏好徐看想舊登
寓柳溪感懷陶振
漂泊東南萬里船故鄉回首白雲邊慈親白髮三千丈
客子貂裘二十年韓信每朝常寄食張衡何日賦歸田
不堪腸斷思鄉處風雨瀟瀟暗海天
車溪道中(在二十三都)僧善住
葦白茒黃溪水清倚篷閒看浪鷗輕板橋横處人家小
修竹參天落照明
客裡蹉跎歲欲闌水邊楊柳尚平安夜来已作還鄉夢
滿目西風客棹寒
仲雍墓周霞賓
虞墓東山頂岐州萬國西人皆憐伯仲心實似夷齊海
水龍無害蠻花鳥自啼寂寥懷古意文葆見遺黎
同前傅良玉
仲雍古冢已丘墟冢上閒雲日卷舒奠薦不聞陳簠簋
芟夷端合禁樵蘇杜鵑啼血春風老狡兔穿塋夜月孤
過客無勞增悵惘至今讓德重勾吳
同前王賓
斷髮文身正隠時清高裏面有權宜空山葬處惟荒草
到處人来必拜之
訪仲雍墓吳訥
虞仲隨伯氏冺跡逃荆蠻至今仲雍處猶自稱虞山遺
跡邈難尋廢冢留山間鄉邑失開陳歲遠埋荒菅賤子
忝末裔有淚自澘澘誰為禁樵牧陳辭扣天關
同前鄭東
野鼠穿黃穴遺封百草深死無歸國夢人識逸民心巒
樹冬逾碧江猨夜亦吟海虞山上月梅里共沉沉
同前周師敬
賢哉虞仲氏讓國来荆蠻斷髮文其身之死不復還孤
冢鬱峨峨屹立山之間高風播宇宙邈矣誰能攀青山
得以名萬古永不刊
吳仲雍墓吳地記曰在常熟縣西虞山上與言偃冢
並列寰宇記曰虞山有仲雍齊女墓
吳王闔閭墓張伯玉
東客往来過虎丘橘花渡口維扁舟闔閭宫殿不可見
但見古墓寒颼颼憶昔吳王全盛日水犀十萬横吳鈎
楚山既掘荆人冢越壘仍將勾踐囚豈謂西施能破國
誰知麋鹿上臺遊惟有吳王在時月夜深閒照劍池秋
同前高啟
水銀為海接黃泉一穴曾勞萬卒穿謾說深機藏盗賊
難令朽骨化神仙空山虎去秋風後廢榭烏啼夜月邊
地下應知無敵國何須深葬劍三千
同前周南老
穿土鑿山骨積壤崇林丘黃腸錮銅槨玉鳬浮汞溝金
精来踞虎瑞兆符眠牛生維寶莫邪于焉殉純鈎池空
因劍名寒碧澄隂湫高深胡足恃曷用智力求
同前陳毓
下穿老骨瘞銅棺要使先王體魄安金虎氣消天地老
玉龍光射斗牛寒蓬科有恨埋千載麥飯何人奠一盤
休笑子胥無葬所古今廟食拜衣冠
干將墓高啟
干將善鑄劍劍成終殺身吳伯亦遂亡神物豈不神始
知服諸侯威武不及仁徒勞冶金鐵精光動星辰莫邪
應同埋荒草千古春青蛇冢間出猶欲恐耕人
同前周南老
神物須人就爍身劍乃成厥妻剪爪髮投冶濡金精兩
龍躍而出干將獲全生獻雌匿其陽殺身逆鱗嬰匠門
傳有冢春莎還自青劍化已云久吳治墓亦平
孫武墓王賓
行兵無敵顯當年有墓于今是野田八十餘篇書在昔
流傳惟有十三篇
孫武墓在城北平門外西北二里
要離墓楊維楨
金閶亭下路春草沒荒丘云是要離冢令人生古愁侏
兒三尺餘不佩雙吳鈎中包猛士膽白日照高秋惡死
屠骨肉視身若蜉蝣荆軻不了恨慶忌成身謀如何五
噫客死與爾同儔
同前周南老
細人膽氣雄一坐挫壯士臣吳許申胥垂氣刺慶忌兩
勇苦相厄多君囊底智棄妻固非仁殺身始全義西出
金閶亭亭下幽扃閉年年草自春舉目山河異
同前高啟
弱夫殺壯士誰敢嬰其怒今日古城邊耕人肆侵墓
同前王賓
當日要離投慶忌甘從驅使計謀深何如豫讓能明白
羞效人臣懷兩心
要離墓在吳縣西四里閶門南城内相傳在今梵門
橋西城下馬婆墩舊有砲座基宋嘉定十六年提刑
司修城此地多得古塜莫詳姓氏
瓊姬墓高啟
夢别夫差殿頭墮釵零落誰收土昏青鏡忘曉月冷珠
襦恨秋麋鹿昔来廢苑牛羊今在荒丘香魂若怨亡國
莫與西施共游
同前徐賁
館娃宫裏巳堪愁况值泉臺閟小丘月冷寶奩無復曉
池空玉雁不知秋蘿間舊屋僧来往竹下新亭客過遊
不有佳名留郡志誰能識此為停舟
瓊姬墓在陽山與夫差塜相近
吳女墓高啟
魚燈照豔魄夜冷珠衣薄白玉土中埋紅蘭霜後落不
乘臺上鳳空舞橋邊鶴韓重未歸来泉宫秋寂寞
同前周南老
鶴舞導靈輀花落埋香玉幽憤為誰嬌愁鎖春蛾綠不
復棲鴛鴦焉知走麋鹿嗟爾韓家兒故為遂所欲相田
異死生佳期難再復維鳳鄙衆鳥誰能慰煢獨
同前王賓
眼看家國把眉顰無奈芳年病損身歌裏分明人聽說
苦猜儂意是懷春
吳女墳在閶門山塘
齊女墓周霞賓
帷茀三千里辭親遠結婚浪傳招楚些難返望齊魂蘭
麝山頭土蒿萊郭北門生涯歸一瞬標榜至今存
同前張洪
南風初勁北風微爭長諸姬復娶齊越境定須千兩送
戒途應拭萬行啼望鄉不憚登臺遠埋恨惟嫌起冢低
夢艸萋萋猶泣露倩誰滴向故鄉泥
同前吳訥
齊景不自強涕出女於吳迢迢三千里百兩来姑蘇死
葬虞山顛北望父母都芳魂逐飄風豔骨歸黃壚空餘
一荒邱月夜嘷飢狐
同前程式
宗國中微日勾吳始伯時来歸非我志時事有天知身
死蘇臺下心馳淄水湄萋萋芳草墓千古不勝悲
同前鄭東
突兀孤墳在千年恨尚新荆蠻非偶國盤瓠媿吾人躑
躅春啼血狐狸夜得鄰營丘無伯業吳治更傷神
同前林大同
嘗聞齊景公涕出女於吳孟姜志貞烈憂憤身為殂吳
亦閔其志卜葬於海虞中宵走飛燐昭明燭太虚有客
從宦遊考功朝帝都奕奕有耿光應與忠義俱
齊女墓吳越春秋云吳太子娶齊女女思齊而病將
死曰必葬我於虞山之顛以望齊國闔閭傷之如其
言葬之
子游墓王賓
有樹枯来不記春却依虞仲冢為隣山家相約休樵采
十哲人中第九人
子游墓在海隅山上史記吳世家注仲雍冢並列
朱梁墓
行行一里近婁門有漢朱梁墳尚存人欲知他身種德
其家多代出賢孫
朱梁墓在婁門東南二里
頋三老墳
魯有兩生名姓佚人皆嗟惜信其賢分明名姓稱耆德
何必忉忉史上編
頋三老墳婁門塘北漢頋綜為尚書令明帝時三老
吳頋氏是其裔
梁高士碣梁肅
有漢高士梁君諱鴻字伯鸞扶風人天元純白誕其生
知囊括道妙而遊於世遭漢微缺澆風偃物君以為道
不可徇時故安節以高蹈高蹈不可以激俗故登邙以
作歌歌不可以遺患故適越以遐遯遯不可以不立故
寄食於杵臼是以孟氏悅其道而妻之伯通尚其風而
禮之安夫大而遺其細忽夫語而順乎默樂則行之憂
則違之斯可謂高世之逸民矣原夫天之運也曰明與
晦人之道也曰否與泰逹人知否與晦之不可為也故
耦而耕狂而歌鑿坯以逃荷蓧以晦儉德避難不成乎名
於戲伯鸞非斯人之徒誰與哉唐大歷六年小子旅於
吳得君之舊遊焉孟子稱聞柳下惠之風者鄙夫寬薄
夫敦然則聞鴻之風聲亦將舍爾朵頥以觀我靈龜乎乃
刊貞石以識遺烈銘曰
山隠器車河秘馬圖伯鸞不行獨與道俱太虚無際浮
雲無繫伯鸞伊何冥跡人世直道辱身三黜魯邦扣馬
逆諫餓于首陽邈矣伯鸞靜而含光作銘皋橋萬古是
望
題梁鴻墓效五噫歌體高啟
頋瞻亭皋兮噫丘墳有蒿兮噫鬻舂亦勞兮噫危邦可
逃兮噫先生何高兮噫
梁高士墓周南老
伯鸞抱清節鬻舂苦勞生吁嗟歌五噫豈其相杵聲配
無德耀賢曷以成佳名城西禮讓鄉有此高士塋過者
為俯軾路近金閶亭于今冢雖夷指地名猶稱
同前王賓
憂國心多賦五噫君王清問合尋思埋身客土終傭保
正在東京盛治時
梁鴻墓在吳縣西四里要離冢北
祭梁先生文陸龜蒙
先生為五噫之歌漢天子聞而病之南走乎大江之波
客皋氏之宇下志沉潛而靡他白吳粲以舉臼夫人之
勤亦多不懷志沉潛而靡乎道之無頗比要離之烈魄
冢雖夷而不磨嗟予後先生之千祀聊奉奠而求過俯
灌地而仰語頋先生之謂何心褊性誕客他人之宇下
不得故垣而自翰身病妻弱白吳民之粲不得故力耕
而自獲所以法先生之義者庶五噫之可作
伯通墩王賓
能識梁鴻與孟光生時人已不尋常城西墳上皆荆棘
名字流芳却未荒
伯通墩在西門即其墳也世稱伯通字奉卿
漢吳郡丞武開明碑(金石錄)
右漢吳郡丞武開明碑云君字開明而其名已殘缺又
云永和二年舉孝廉除郎謁者漢安二年遷大長秋丞
長樂太僕丞永嘉元年喪母去官復拜郎中除吳郡府
丞夀五十七建和二年十一月十六日遭疾卒其可見
者如此其他磨滅不可盡識按後漢書大長秋丞一人秩
六百石本注宦者又長樂少府位在長秋上及職吏皆
宦者又有太僕二千石在少府上丞六百石據志所載
中宫及長樂宫官屬皆以宦者為之而以史傳及漢魏
石刻參攷如大長秋少府之類皆襍用士人今武君以
孝廉為郎謁者郎中吳郡府丞皆非宦者之職然則兩
宦官屬蓋亦襍用士人也(原闕查金石錄亦闕)
代吳令謝詢求為諸孫置守塜人表
張悛
臣聞成湯革夏而封杞武王入殷而建宋春秋征伐則
晉修虞祀燕祭齊廟夫一國為一人興先賢為後愚廢
誠仁聖所哀悼而不忍也故三代敦繼絶之德春秋貴
柔服之義昔漢高受命追存六國凡諸絶阼一時竝祀
親與項羽對爭存亡逮羽之死臨哭其喪將以位嘗侔
尊力嘗均勢雖功奪其成而恩與其敗且暴興疾顛禮
之若舊殘戮之尸乃以公葬若使羽位承前緒世有哲
王一朝力屈全身從命則楚廟不墮有後可冀伏惟大
晉應天順民武成止戈西戎有即序之人京邑開吳蜀
之館興滅加乎萬國繼絶接于百世雖三五弘道商周
稱仁洋洋之美未足以喻是以孫氏雖家失吳阼而族
蒙晉榮子弟量才比肩取進懷金侯服佩青千里當時
受恩多有過望臣聞春雨潤木自葉流根鴟鴞恤功愛
子及室故天稱罔極之恩聖有綢繆之惠追惟吳偽武
烈皇帝遭漢室之弱值亂臣之強首倡義兵先衆犯難
破董卓於陽人濟神器於甄井威震羣狡名顯往朝桓
王才武弱冠承業招百越之士奮鷹揚之勢西赴許州
將迎幼主雖元勲未終然至忠已著夫家積義勇之
基世傳扶危之業進為徇漢之臣退為開吳之主而烝
嘗絶於三葉園陵殘於薪采臣竊痛之伏見平吳之初
明詔追錄先賢欲封其墓愚謂二君並宜應書故舉勞
則力輸先代論德則惠存江南正刑則罪非晉寇從坐
則異代已輕若列先賢之數蒙詔書之恩裁加表異以
寵亡靈則人望克壓誰不曰宜二君私奴多在墓側今
為平民乞差五人蠲徭役使四時修護頽毁掃除塋壟
永以為常
孫王墓辨盧熊
右漢豫州刺史孫堅堅妻吳夫人及其子會稽太守策
三墓並列盤門外三里即今齊昇院東南面勢據古蛇
門正與府治相向祥符圖經云孫堅墩方俗稱為孫王
墓按吳書堅死於初平二年年三十七策死於建安五
年年二十六吳氏死於建安七年合葬堅墓黃龍元年
權追尊堅為武烈皇帝廟曰始祖墓曰高陵吳氏為武烈
皇后策為長沙桓王太元元年八月朔風拔高陵松柏
石碑蹉動晉陽秋云惠帝元康中吳令河東謝詢表為
孫氏二君置守冡五人備掃除有詔從之其文張悛所
作今載文選陸廣微亦云盤門東北二里有吳武烈皇
帝并長沙桓王等三墓前志云宋政和六年村民發墓
其磚側有萬歲永藏四篆字得金銀簪十數枚有東西銀桮
初若粲花良久化為腐土并金搔頭十數枚金握臂二
悉皆如新一瓦熏爐與近世陸墓所制略似而箱底灰
炭猶存焉碑石斷缺厪餘中平年三字州將遽命揜之
所得古物盡歸朱勔家洪伯芻香譜亦略載此事即楊
友䕫所賦孫豫州墓者是也洪氏三庚志云盤門外大
冡紹興二年秋雨隤圯牧童入其間得銅器數種持賣
於市鄉人往視圯處蓋其隧道有石刻隸書云大吳長
沙桓王之墓赤烏三年凡十二字知府沈揆亟命揜塞
仍立石表其所滕宬為記袁席之謂策死距赤烏三年
巳四十載豈非權稱制之久復改葬乎所得之器縢藏
一小鏡其背有銘十四字一銅小麟鎮紙無欵識以遺
席之嘉熙中墓傍土中又得唐孫德琳墓志云開元十
年窆於十四代祖吳武烈皇帝陵東南平地又按丹陽圖
經載高陵在縣西練塘鄉吳陵港以傳記證之當是堅
葬曲阿後遷于吳史不及詳載爾滕宬所記謂紹熙中
提舉常平詹體仁嘗命其屬表之題曰先賢墓徐誼屬
宬考訂止從俗稱孫王墓宬蓋據陳夀說破虜葬曲阿
及策之薨其將周瑜魯肅皆赴喪獨指此為伯符之墓
亦未嘗及謝詢所表不審三墳同域故論說紛紜自相
牴牾在政和知為豫州之墓在紹興知為長沙之墓皆
不能質諸傳記以求其說地亦嘗為窰故舊志不復詳
究矣因備載始末傳諸好事仍錄古今文詞如左云
行經孫氏陵何遜
昔在零陵厭神器若無依逐兔爭先捷犄鹿競因機呼
吸開伯道叱咤淹江畿豹變紛竒略虎視肅戎威長蛇
衂巴漢驥馬絶淮淝交戟無内禦重門豈外扉成功舉
以棄凶德愎而違水龍忽東騖青蓋乃西歸朅来以永
久年代暧微微苔石疑文字荆墳失是非山鶯空曙響
隴月自秋輝銀海終無浪金鳬會不飛闃寂今如此望
望沾人衣
長沙桓王墓下别李紳張南史劉長卿
長沙千載後春草獨萋萋流水朝將暮行人東復西碑
苔幾字滅山木萬株齊佇立傷今古相看惜解携
長沙王墓范成大
英雄轉眼逐東流百戰工夫土一抔蕎麥茫茫花似雪
牧童吹笛上高丘
同前劉克莊
伯略誰堪敵伯符每開史策想規模一千掃衆横江去
十七成名自古無警蹕未迎歸大内英雄可惜死東吳
君看末命猶餘競指顧張昭為託孤
題孫伯符墓韓淲
自無太史慈孰對孫伯符羣舒有餘地周郎或知予既
推道南宅以溼謾相濡本擬馳中原掃滅鄴下都夭乎
許貢客一箭失壯軀黽勉付後事張昭乃其奴赤壁之
大攻僅可保全吳公瑾復不長伯業益荒蕪至今春草
生高墳在姑蘇傳言尚相點經行倍踟蹰異代歲月速
誰為我非夫酹酒起英爽白楊鳴赤烏荆州忽已分曹
劉竟稱孤堂堂破虜冢歸命誠是俘
孫伯符墓下周弼
梧葉蕭蕭墓草長夢魂曾斷九迴腸空聞絳帕離漳水
誰見黃旗入洛陽虎峙有基宫樹老龍盤無廟石城荒
赤烏不識桑田變猶自棲棲戀白楊
吳桓王墓懷古鄭元祐
有吳桓王之墓田乃在盤門南郭邊墓中玉鳬久化土
石上赤烏猶記年寒食無人洒麥飯東西滿地飄榆錢
功昭前王啟吳阼葬地合擇名山川闔閭城南不百步
土薄易致耕夫穿昭紘諸臣號詳密慮不及此寧非愆
緬思山東舉義日媚竈頋已無諸賢惟王父子起相繼
黃星閃避東南天假之修齡定四海許下豈容瞞着鞭
鑿山揜匠等發掘朽壤一抔誰獨專白楊蕭蕭北邙路
姓名能得幾人傳
吳桓王墓高啟
朝出南郭門高墳鬱蒼蒼借問葬者誰乃是長沙王黃
腸豈不錮盜發取所藏金環出世間封樹無輝光緬思
衰炎際當途逞奸強英雄失所據虎視誰敢當王初奮
稚孤英風凛飛霜談笑定江東賢豪歘来翔少假須臾
年足見伯道昌胡為困仇奴輕獵不自防天意豈祐魏
遽使斯人亡因觀感往事喟焉令人傷
同前周南老
城南桓王墓高冢何穹崇昔為盜所發冢開寶氣空孱
然一髫孺揮箠定江東闢地餘千里義勇日以雄萬歲
期永藏誰能錮幽宫英雄昔所在燕麥搖春風
孫王墓王賓
千里爭衡最少年馬驕風疾喜行前正當許下迎天子
玉樹生埋在九泉
孫王墓在盤門外今為義塜
石崇墓高啟
虬須欲怒珊瑚折步障圍春錦雲熱真珠換妾勝驚鴻
笑踏香塵如踏空酒闌金谷鶯花醉家逐樓前舞裙墜
財多買得東市愁綺羅散盡餘荒丘猶令白首同歸者
坐伴游魂楓樹下
弔石崇墓周南老
城西多巖壑信美非金谷荆州石刺史胡為此埋玉緬
懷步障春雲錦爛綺縟買嬌教歌舞不惜珠三斛頋此
墮樓人焉知禍所伏蒼蒼墓已墟誰歟悲宰木
石崇墓在吳縣西六里
張翰墓王賓
洛陽城裏秋風起天下紛紛事暗多歸去不將身向酒
虚名有後是如何
張翰墓在横山東五里
陸績墓
寥落孤墳荒草深一迴行過一沉吟邊頭有土如栽橘
表見當年念母心
陸績墓在陽抱山吳地記云在閶門外泰伯廟西元
至元間郡人朱澤民祖母病卜地此山夢偉丈夫告
曰勿奪吾宅吾且為夫人後既而穿地得石曰鬱林
太守陸績之墓别有刻曰此石爛人来換石果斷矣
遂揜之而卜兆其傍今狀元朱希周是其裔也
頋榮墓謝應芳
白髮吳儂說姓名將軍墓近闔閭城徵車入洛稱三俊
割炙知人得再生江月似留揮扇影松風猶作鼓琴聲
停舟一酹蘋花渚野鶴飛来躑躅鳴
同前王賓
不見人將琴走過白楊風緊獨秋多生同張翰言還在
酒可忘憂如病何
頋榮墓寰宇記云在赤門外九里吳地記云在吳縣
東南二十里側有左威將軍張敏墳今寔在葑門東
六里長洲縣黃天蕩南俗訛稱頋邑墓西有祠題曰
頋將軍廟或云上將軍榮從子和亦葬吳
瞿硎先生墓塼闕名
瞿硎先生字鵲子廣川人隠居不仕葬于東陵武安寺
重岡之原
瞿硎墓慶元志云在直塘市市有廣安寺浚塘得古
冡墓磚稱云云武安蓋廣安舊額也今其地尚多瞿
姓事見晉書隠逸傳
頋野王墓高啟
南朝舊碑倒墓近樵蘇道應與讀書人離離總秋草
同前周南老
迢迢越溪水映帶楞伽山清寂氣所窮鬱鬱佳城環野
王識龍穴卜兆于其間平地不起墳乃知防後艱癖愛
山水勝清興殊不慳丹青更稱絶猶得留塵寰
同前王賓
身瘦更兼哀毁甚行應有杖亦難扶提兵慷慨誅兇逆
健者臺城赧子無
頋野王墓在楞伽山下吳地記云在横塘别隅平地
不起墳宋紹興間碑石尚存
陸墓(忠宣公)
董生有學似相當文氣從容理又長奔走奉天勞諫諍
忠州閒坐集醫方
陸墓在齊門北世傳陸宣公贄葬焉朱子云董仲舒
陸宣公皆有宰相之學
真娘墓李商隠
虎丘山下劍池邊長遣遊人嘆逝川罥樹斷絲悲舞席
出雲清梵想歌筵柳眉空吐效顰葉榆莢還飛買笑錢
一自香魂招不得秪應江上獨嬋娟
同前張祐
佛地葬羅衣孤雲此是歸舞為蝴蝶夢歌謝伯勞飛翠
髮朝雲斷青蛾夜月微傷心一花落無復戀春暉
同前羅隠
春草荒墳墓萋萋問虎邱死猶嫌寂寞生肻不風流皎
鏡山泉冷輕裾海霧秋還應伴仙子香徑夜深遊
同前頋瑛
何處真娘墓雲埋斷石根夜深風雨急誰喚海棠魂
同前高啟
金釵葬小墳楊柳寺前村巳斷花間信空歸月下魂山
鶯留曲韻草露帶啼痕車馬逢寒食還来酹酒尊
同前周南老
女郎善歌舞日事繁華樂死葬虎丘山未忍甘冷落香
魂化蝶飛每為春風托至今墳上花猶能媚輕薄紛紛
遊冶兒懽呼為盤礴幽幽短簿祠誰来酹清酌
同前蘇衡
不見當時窈窕娘空遺孤冢對斜陽凄凉夜雨悲瑶瑟
埋沒春風怨錦囊墳上不生連理樹人間那得返䰟香
分明蘇小西陵路草綠蘼蕪易斷腸
弔幽獨君周南老
閴乎山之幽玄扃閟羈獨嗟爾長夜魂愁共哀猿哭衷
情見于辭隠石句堪讀形化神不留奚啻同朽木冥冥
既飄散胡為未忘欲猶知念所親身百其可贖
幽獨君墓高啟
君本何代人姓名復為誰何年棄人間長眠此山陲荆
榛鬱蒙蘢孤墳尚無碑游魂久未化哽咽還能詩人歿
乃歸滅憂樂豈復知君何獨煩冤猶有親愛思一死衆
所同已矣焉足悲陳詞為相弔此理君當推
幽獨君墓在虎丘山北
唐通議大夫和州刺史吳郡張公神道碑銘
白居易
張之為著姓尚矣自漢太傅良侍中肱晉司空華丞相
嘉以降勲賢軒冕歴代不乏肱避地渡江始居于吳故
其子孫稱吳郡人嘉以孝悌聞于郡故其所居號孝張
里嘉之曾孫裕在宋為司徒即公五代祖也司徒之孫
儔在隋為吳郡都督即公曾王父也台州臨海令諱鯤
即公王大父也袁州司馬諱孝績即公王考也或以人
物著或以閥閱稱迄今為江南右族公諱無擇字無擇
未冠丁袁州府君憂廬于墓晝號而夜泣者三年矣有
靈芝醴泉出焉既冠好學能屬文從鄉試登經第應制
舉中精通經史科補弘文館校書郎調左金吾錄事尋
授杭州錄事參軍在杭前後詰偽制補吏者三十八人
駁假年侍老者二千人舉而正之人服其明會劉幽求
來為刺史舉課聞詔授絳州錄事參軍絳之郡有主胥
者怙寵侮法豪奪人利公數其罪露章奏之章下丞相
姚元崇竒之致書褒美尋改太原府功曹參軍給事中
張昶為江淮安撫使表公正直奏置部從事吏部尚書
陸象先為河東按察使狀公清白奏授懷州獲嘉令在
獲嘉以不茹柔得人心以不吐剛得罪於是左選鄂州
司馬移深州司馬轉虢州長史時上方思理詔求二千
石之良者時宰以公塞詔擢拜和州刺史公在郡奉詔
條恤人隠而已不知其他無何水潦害農公請蠲榖籍
之損者什七八時李知柔為本道採訪使素不快公之
剛直密疏誣奏以附下為名遂貶蘇州别駕老幼攀泣
而遮道者數百人信宿方得去移曹州别駕歲餘謝病
歸老於家天寶十二載正月二十一日終于東都利仁
里私第其年二月十二日葬于河南府伊闕縣中李原
享年八十三噫公立天地間八十有三年可謂夀矣其
間當明皇帝馭天下四十有五年可謂時矣有其才得
其夀逢其時然職不過陪臣秩僅至郡守凡所貯蓄鬱
而不舒嗚呼其命也夫公之文學嘗為賀知章賈彦璿
許之公之諒直常為李邕張廷珪稱之公之政事又為
劉姚張陸推之夫以八君子之力援之而不足以一知
柔之力排之而有餘厄窮不振以至沒齒嗚呼其命也
夫古人云道不虚行又云其後必有達者故公之子大
理評事誠以節行聞於時公之孫戶部侍郎平叔以才
位光於國報施之道信昭昭矣不在其身則在子孫相
去幾何哉長慶二年某月某日平叔奉祖德碣之居易
據家狀序而銘之其詞曰
有木有木碩大而長破為桷杙不作棟梁有驥有驥規行
矩步辱在短轅不駕大輅嗚呼噫嘻公亦如之何時不
遇我而我不遇時勿謂已矣天錫多祉既賢其子以濟
其美又才其孫以大其門苟無先德孰啟後昆
唐贈尚書工部侍郎吳郡張公神道碑銘并序
有唐嶺南觀察推官試大理評事吳郡張公大歷三年
十一月八日終于伊川别墅五年八月七日葬于伊闕
縣中李原春秋五十五元和十三年詔贈主客員外郎
明年贈太常少卿又明年贈尚書工部侍郎夫人吳郡
陸氏貞元二年某月某日終于某所春秋六十六追封
嘉興縣太君又封吳郡太夫人嗣子通議大夫守尚書
戶部侍郎判度支上柱國賜紫金魚袋平叔以長慶二
年某月某日立神道碑太原白居易文其碑云
公諱誠字老莱吳郡人父諱無擇和州刺史祖諱孝績
袁州司馬由高曾而上世德世祿載在和州府君碑内
此不書公年十八以通經中第及調判入高等授蘇州
長洲尉秩滿丁先府君憂既禫又丁先太夫人憂泣血
六年哀毁過制以方寸再亂殆無宦情既除喪退居不
調者累年而親友以大義敦責不得已而復起選授左
武衛騎曹參軍分司東都屬安禄山䧟覆洛京以偽職
滛刑脅刦士庶公與同官范陽盧巽潛遁于陸渾山食
木實飲泉水者二年訖不為逆命所汙及肅宗嗣位詔
河南尹薛伯連搜訪不仕賊庭隠匿山谷者伯連得六
人以應詔而公與巽在焉繇是名節聞於朝野君子以
為知道優詔褒美特授密縣主簿未周歲遷宋州碭山
縣令時睢陽當大兵後野無草里無人公撫之一年襁
負至二年汙萊闢三年衣食足及解印去縣民相率泣
而餞之君子以為知政嶺南節度觀察使李勉偉人也
既高公陸渾之節又美公碭山之政欲以名職禮命起
而大之遂奏授試大理評事充觀察推官及除書簡牒
到門即公捐館舍之明日也才如是命如是嗚呼哀哉
公常自負其才不後於人自疑其命不偶於世及將去
碭山而反伊川也頓駕搦管沈嘆久之因賦咏懷詩云
論成方辯命賦罷即歸田竟如是言終于衡茅之下君
子以為知命公有三子曰平仲平叔平季夫人陸氏郡
國子司業集賢殿學士善經之女賢明有法度初公既
歿諸子尚幼夫人勤求衣食親執詩書諷而導之咸為
令子又嘗以公遺志擇其子而付之故平叔卒能振才
業致名位追爵命碣碑表繼父志揚祖德此誠孝子順
孫之道也亦由夫人慈善教誘之德浸漬而成就之不
其然乎居易常辱與戶部遊而知其家事故見託譔述
庶傳信焉銘曰
猗嗟碭山以文行保家聲以義節振時名以惠政撫縣
民而職不登諸侯卿秩不及廷尉評悲哉猗嗟碭山前
有和州名德如彼後有戶部才位若此才子之父名父
之子賢者兼之可謂具美休哉
右二葬碑銘雖不在蘇而皆吳人然孝張里是宋孝
武旌張敷字景胤之居非張嘉也然必一族也其事
見姑蘇志孝友傳
陸象先墓王賓
皇姑威令震朝中君不低眉暗去從墳上從来松柏樹
青青遮莫雪霜濃
陸象先墓在光福山西象先不附太平公主玄宗謂
後凋松栢
廣陵錢王墓
一鎮中吳三十年農桑處處是人烟于今人到墳山下
来見碑亭已泫然
廣陵王墓在横山西王名元璙為中吳節度續圖經
言其儉約鎮靜中吳賴焉范氏古蹟門稱其喜追遊
不事園苑惟見虎丘則色喜至必規劃修繕
范氏祖墳
隂陽家說到墳前風水真宜子息賢文正有賢君聽取
祖宗積德百餘年
范氏祖墳在天平山三讓原
丁晉公碑曾鞏
丁謂字公言初字謂之蘇州人常袖文謁王禹偁禹偁
愛其文即為詩贈孫何及謂比之韓柳名遂大振淳化
三年登進士第累擢知制誥諫議大夫兩為三司使大
中祥符五年參知政事九年除節制知昇州天禧間復
參知政事改樞密使四年與李迪同相迪對上斥謂為
奸邪同罷而謂獨留加司空封晉國公仁宗即位進司
徒兼侍中坐雷允恭移山陵皇堂事罷少保分司再貶
崖州司戶參軍凡五年徙雷州又三年徙道州明道末
復秘書監致仕居安州又徙光州卒年七十二詔賜錢
十萬絹百疋謂淳化間為福建轉運使初置龍焙歲貢
團茶數品供御咸平初峽路蠻擾邊會分州陜為四路
謂領䕫州轉運使措置蠻事作誓刻石柱境上其後又
入寇止委其酋領討平之居五年詔許其代乃舉薛顔
景德初契丹入寇謂知鄆州敵騎稍南民大驚趣楊劉
渡舟人邀利不時濟謂斬死罪囚于河上舟人懼不復
稽阻又令廣旗幟擊刁斗聲振百餘里敵亟走遁大中
祥符初議封禪未決謂因言大計有餘議遂定謂機敏
有智謀憸巧險詖亦鮮其儔文字經目雖千百言無遺
忘在三司案牘有差老吏不能曉者決於一言皆中其
理朝廷營造莫不兼領凡奏祥瑞事皆謂及王欽若與
焉少遊江南遇呂洞賓語之曰君狀貌同李德裕言訖
不見其後果騐弟誦說諫子珙珝珷玘
丁晉公墓在華山習嘉原
吳都文粹續集卷三十七
