榕村集卷二十八
大學士李光地撰
劄子一
覆發示朱子全書目錄及首卷劄子
臣李光地謹
奏臣伏讀諸臣所進
御纂朱子全書目錄及首卷竊惟朱子平生著述除注
釋諸經諸子如四書集註或問易經本義啓蒙詩傳儀
禮經傳通解太極通書西銘註以至韓文考異楚辭辨
證參同契考異諸成書外其門人所編文集及語類又
不下數百卷弘深奧衍與諸成書相為發明明永樂間
所采入性理全書者殊為未備恭遇
皇上特命儒臣依倣門目逐類增入自此朱子譚經論
道以及講世務評人物之言披卷粲然無復遺憾誠
聖代表章之盛規儒林折衷之要典也謹詳諸臣所編
皆出文集語類二書而諸成書孤行於世者不復采入
最為得體即明永樂間性理全書所收亦據文集語類
二種不敢離析成書也但閱諸臣採摭尚有易圖說楚
辭註一二條此類似應刪去再詳諸臣各段下所註既
有語類文集等字樣又有朱子經濟文衡性理小註及
朱子節要朱子近思錄等字樣臣愚謂經濟文衡即就
朱子文語編出者似不應或謂之文集或謂之文衡也
性理太極圖等小註即是節取文集語類附入者只應
於性理本篇中兼載亦似不應纂入他處另立小註名
色又明邱濬有朱子學的高攀龍有朱子節要近年汪
某者合二書為朱子近思錄此等書皆出於文集語類
之後所采俱在文集語類之中亦似不應另立名色臣
愚竊謂性理原文每類皆應悉仍其舊其下註六字云
以上性理原文其餘續添者出文集則註明文集出語
類則註明語類而總註四字云以上續入此外諸書名
色總不出文集語類二書之中似可無庸分别伏候
聖裁
進朱子全書首卷并請改定書名劄子
臣李光地謹
奏臣於四月十二日蒙
皇上面發朱子全書首卷一册并稿本一册命臣接原
任左都御史臣吴涵編次仍與原任大學士臣熊賜履
商議酌定者欽此臣等即會同重加校勘增改註明語
類若干條文集若干條其出自文集應註明某篇者亦
逐一註於每條之下今另將首卷繕寫進呈恭惟
皇上躬膺千載之道統默契列聖之心傳於近世儒哲
尤特重朱子之書自深宫以至廵省無不留神覽閱其
選擇之精折衷之當誠非臣等愚陋所能仰窺萬一伏
候
皇上睿覽裁定發下臣等又伏思
御纂之盛意蓋分别門目以便學者誦習所以嘉惠天
下後世至明切也書名應否改為類書統候
聖裁以光大典謹具摺奏
聞
進朱子全書第三冊并請改祭祀神示目劄子
臣熊賜履李光地謹
奏本月十五日蒙
皇上發回朱子全書首册次册凡四本臣等祇受捧讀
其第二册内簽二處謹已欽遵改正仰見
皇上覽閱精詳無微不到臣等雖校讐數十過不能及
也所有校畢第三册相應一并呈進内有論祭祀神示
一目臣等切思上篇既有祭祀祖考神示則此篇之義
已包之矣今語類及性理大全復以祭祀神示為目似
涉重複且神示者謂天神地示皆尊稱也細尋此篇所
論多世俗怪神土木淫祠之類則統以神示之號似亦
非宜臣等謹擬改為雜論祭祀鬼神未知可否旁貼浮
簽統候
聖裁謹具摺以
聞
賜諭停覽朱子全書覆奏劄子
臣熊賜履李光地恭請
聖安七月三十日學士等自
行在寄信到臣等内開七月二十八日傳
旨前發朱子全書第二册第三册後微有目熱多淚一
切奏章照常批發而朱子書尚未能細閱即書字亦未
會寫近時存飬目光今已全愈仍當朝夕披覽爾等可
傳諭大學士李光地知之勿謂朕久疎文翰也欽此臣
等恭惟
皇上念典之勤前超漢宋心傳之妙上接唐虞不特臣
等曲學末光難賡二曜即古來理義象數盡炳中天矣
而猶宅衷彌虛遜志時敏就將不倦動巽無疆偶因觸
熱而停披即以惜隂而賜諭跪讀之下備見
聖心退誦之餘祇增臣愧伏惟緝熙者日月之運傾向
者葵藿之私仰祈頤養
天和稍紓
睿覽俯徇誠欵庶遂瞻依臣等不勝感激懇悃之至
條奏朱子全書目錄次第劄子
臣李光地恭請
皇上萬安本月初二日南書房發出朱子書一封
御筆批此書送南書房交大學士李光地欽此臣祇領
檢讀已欽遵指示改正訖所有繕就第十二卷至第十
四卷謹送交南書房進呈伏求
聖誨臣查前進呈目錄内其讀書法及讀經讀史等題
原在力行教人人倫等題之後臣愚陋淺見切惟讀書
窮理乃一事也故朱子行宫便殿奏劄有云為學之道
莫先於窮理窮理之要必在於讀書此朱子告君之定
論也然則讀書法與讀經史諸題似應與致知相次不
應在力行之後又有理欲義利君子小人之辨一題原
在力行條下臣愚切惟明辨于理欲義利君子小人之
際實致知之事也辨之明知之真然後行之果而守之
固則此題似亦當與致知相次不應在力行條下臣謹
稍移其序繕卷進呈但恐愚昧寡識於理有悖伏乞
皇上明賜指誨以啓迷蒙或應仍舊即可改正另行繕
寫臣又更有請者查原目錄内首十數卷論學之後即
繼以四書六經諸儒諸子歴代人物等目然後及於治
道臣切惟大學格致誠正與齊治平相為表裏孔子告
君達德達道與九經相為經緯蓋天德王道同條共貫
自堯舜禹湯至我
皇上皆然也臣妄謂首十數卷論學之後似即宜繼以
論治而論治諸目則宜以奏疏為首然後以君道臣道
養教兵刑用人理財等目次之如此則開篇數十卷之
中而内聖外王之道備矣然後繼以四書六經以證明
之又繼以聖賢諸儒諸子百家以折衷之又繼以歴代
人物以參考之似為得先後緩急之序而使天下後世
學者知為學為治之出於一不作兩意推求也臣無知
臆度愚妄已甚今繕至四書暫停候
聖旨明訓或可接寫治道或應仍舊接寫四書六經等
類統容臣遵訓行臣又按朱子當日有手自紀錄與蔡
元定講論之語名曰翁季錄者此書自宋人罕見之然
近年家有此書後雖兵火失落則是猶留傳於人間也
恭遇
聖駕南廵乞
旨下獻此書者給賞倘幸而復得以備朱子之微言則
萬世學者幸甚臣煩瀆
聖聽不勝悚惕之至
命移商熊賜履朱子全書條目覆奏劄子
臣李光地恭請
皇上萬安臣於本年六月初二日奉
旨朱子全書關係緊要交與熊賜履李光地纂修今所
奏目錄次序有未畫一之處著李光地移會熊賜履商
酌妥當畫一奏明然後將書呈進又於本日奉
旨此書完竣欲發與熊賜履看若到彼時有所辯駮則
從頭更張必致擔閣而書無完期矣須乘此時商酌妥
當則趲日纂修方無遲悮欽此臣即具書并詳列應商
條件連前後寫就書卷專差家人前往江寧府投遞熊
賜履家今得其回答手劄於七月十七日到京其現在
論知行處數卷臣已依熊賜履舊目編纂經熊賜履留
去人住三日一一看訖今恭呈
聖覽乞
睿裁指示所有向後目錄臣恐路遠難以零星商議總
列劄後俟熊賜履逐條批定今得回字令臣於重複處
酌而刪之謹將熊賜履回答原劄附呈
聖覽以後編纂庶幾畫一無復參差以仰副
聖主鄭重責成之意臣不勝戀慕悚切之至
請發朱子全書磨對劄子
臣李光地謹
奏臣奉修
御纂朱子全書所有未完各類謹繕寫為八卷恭呈
聖覽通計全書凡八十二卷其目錄次第遵依
聖諭以四書六經為首然後分類編次自理氣以下至
于詩文而止奏牘及自著書序跋兩類舊目所無皆遵
旨添入者謹將目錄一卷一併呈覽臣竊惟朱子之學
粹然孔孟之傳誠有功於人心有禆於世教元明以來
雖家誦戶習然未有傳其心嗜其書躬踐其道於修身
齊家之間而實驗其效於治國平天下之遠如我
皇上者所謂先聖後聖如合符節孟子之言信不為誣
此書之纂條條皆經
皇上覽閱斟酌間有筆畫及句讀訛謬隨貼内簽命臣
改正近又面奉
諭旨首以四書六經次分門類足見朱子平生精力盡
在研究經書之指而闡明之平生議論無非源本經書
之指而發揮之朱子之學即孔孟之學一披卷而原委
昭然矣
聖見高明尤非從來諸儒編集以流傳於世者所能幾
望萬一也臣愚昧淺謭雖一一禀承
聖誨繕寫成編次第進呈已畢然此書關係甚大伏乞
聖明裁定之餘召臣面諭可否有臣愚陋未能通曉者
因得隨事面請逐句記憶以便遵行又書之卷數既多
前後恐不無重複參錯更乞
皇上全覽後盡行發下容臣通融全部一一磨對如有
重複參錯之處更改抽換另繕進呈庶幾不至譌舛以
干罪戾臣不勝惶悚
進校完朱子全書劄子
臣李光地謹
奏前因臣承修朱子全書告竣面請
聖旨乞將陸續進呈卷册盡賜發下便臣從頭磨對其
目錄次第奉
旨改正者逐處改正或因篇帙浩繁前後有重複參錯
應抽換者逐處抽換荷蒙
俞允將全書發下已兩月餘臣謹細加覆閱逐類編摩
所有目錄次第悉遵
諭旨釐定卷數内有重複數十條及遺漏數條俱已更
換補備訖凡為卷八十三分作五十五册裝成八套相
應恭進
御覽仍將奉
旨并請
旨條件開列于左
一性理語類諸書所分門目原以理氣太極隂陽為首
臣面奉
天語朱子平生功夫在於發明四書六經須以四書六
經為首臣仰見
睿識高卓遠出宋元明諸儒萬萬片言之下遂令朱子
之書規模一新矣謹遵依序列編端然後繼以分門
云
一朱子有萬言封事數篇竭忠愛之誠心實理亂之龜
鑑若破析分入各類則無以見其立言先後本末委
曲詳盡之致臣面奉
天語奏疏須自為一門不可破析
聖見高明又從來編集類書者之所未知也謹遵依另
立門目以封事奏劄論道經邦者居前以謝恩辭官
進禮退義者居後俱錄全文不敢破析
一臣於
聖駕避暑前請
旨奏疏敘於朱子内外任之後荷蒙
聖俞今遵依列序
一臣於
聖駕避暑前請
旨治道中所有細目次序頗覺雜亂似當略倣六曹職
掌次第編列荷蒙
聖俞今遵依更行寫定
以上數條皆係奉
旨事理其餘篇目先後繁簡俱是熊賜履在時與臣斟
酌議定者無所更改
一理氣門類下細目先以總論次太極次天地次天度
歴法次天文次雷電風雨雪雹霜露次隂陽五行時
令次地理潮汐臣愚見竊謂隂陽五行時令似應接
太極天地之後蓋周子太極圖說首言太極即繼以
隂陽兩儀五行四時也天度歴法似應接天文之後
蓋有日月星辰然後有行度然後有歴法也地理似
應即繼天文天度歴法之後蓋有天文即有地理也
雷電風雨雪雹霜露似應在地理之後蓋此數者不
可謂之天文乃地氣上交於天絪緼聚散於兩閒者
則當附天地之後也然臣所見未能確當故原本不
敢更改謹别寫二冊另封請
聖諭教誨或可采則乞發下南書房詞臣檢對換入如
無當於理則仍用原本統希
皇上裁定施行
覆朱子全書刪節幾條劄子
臣李光地謹
奏魏廷珍王蘭生梅瑴成傳
旨十月初五日奉
旨朱子全書已看完選得皆妥當惟吾與點也章太多
有可刪者就刪去幾條欽此臣謹遵
旨覆閱此章所收果屬冗長其閒說曾點實能為堯舜
事業處亦似稍有過當恐門人記錄朱子之言不能無
誤謹擬刪六條逐處簽貼乞
聖裁十月初八日奉
旨其次致曲章問其次致曲條隨其善端發見於此便
就此上推致以造其極發見於彼便就彼上推致以造
其極與引蘇軾數語其意有似乎釋氏所謂專用想於
一處而不他適者見李光地說與他仔細想若於道理
無害就存著若有啓人疑惑處就去了欽此臣仰見
皇上辨理之精入於毫芒非臣等粗淺之慮所能至也
細看後數行以仁義為言又似不礙儒者功夫乞
聖裁十月初九日奉
旨易首卷一二三四九八七六最妙條註云丙丁合辛
壬合有錯否問李光地欽此臣按十千日數丙與辛合
丁與壬合今云丙丁合辛壬合意未明白
聖覽極是上一合字似當改作與字乞
聖裁
覆發示圖象第一劄子
臣李光地謹
奏本月初九日蒙
行在發到臣易學圖說共三件仍奉
上諭朕避暑山莊常多幾暇參河洛數目偶得數之合
於古書者有幾條欲問通達易理者無一人知道卿留
心易學最久且明若細察可以知朕之用心矣但易理
無窮失傳已久此圖此論未必甚當況自已之意見不
敢即為是卿看此論自然明白若未合於理者直言勿
隐倘有些須可用者朕再細察另畫圖樣併用法開列
寫去欽此恭惟
皇上聖學淵深妙極道數發遺經之閫奧探皇古之端
倪蓋有歴代鉅宿名儒所未能測窺者臣章句末學所
知不踰文義之近忽承封示
聖製圖書又
賜諭旨令臣詳看且許以直言無隐臣伏讀連日茫不
得其涯涘真如籬鷃之乘長風井蛙之遊滄海目眩心
迷疑是而非雖欲從之末由也已頼
皇上條畫詳明立象以盡意撮要以盡言俾臣下愚亦
得按圖循文粗見髣髴至於賾理精義尚多未通恭遵
諭旨敬附所知逐條開列于後其愚蒙未曉了者亦因
奏請
聖誨自省於高深無所發明惶悚累息言多舛差伏乞
聖慈矜恕
一天尊地卑圖次第相乘得天地始終全數臣恭繹此
圖正與司馬光潛虚圖樣相同但司馬光衍河圖數
一一得一二二得四三三得九四四得十六五五得
二十五六六得三十六七七得四十九八八得六十
四九九得八十一十十得百合之得三百八十五數
雖有合於易爻三百八十四中含虚一之理但天地
之大數猶未全也今以所得乘數逐旋相乘極於三
百六十二萬八千八百然後天地終始之數周而無
餘變化盡而能事畢矣
一三皇歲數臣謹按邵雍之說謂一元有十二會如一
年有十二月天開於子如一年之子月陽氣回也地
闢於丑如一年之丑月土膏動也人生於寅如一年
之寅月萬物萌芽也儒者取此以證三皇之說故謂
天皇十二人是十二會全數各一萬八百歲者每會
一萬八百年也地皇十一人是從丑會筭起去子會
而言也亦各一萬八百歲者每會亦一萬八百年也
人皇九人是從寅會開物算起至戌會閉物而盡前
去子丑後去亥而言也亦各一萬八百歲者每會亦
一萬八百年也據此說則當依綱鑑補作一萬八百
者為是但據此說又須改古書十三為十二方合又
一本作人皇兄弟九人合四萬五千六百歲按九會
之數九萬七千二百年今以開闢至中天折半算得
四萬八千六百年亦須改古書五千為八千方合未
知是否
一河圖衍六層之數臣恭繹圖象河圖四面之數衍以
六層凡三百有六十當期之日而且縱横與天地之
數無往不合可謂妙矣又按朱子說蓍策亦起于河
圖四面其西之老陽九合於北之太隂六其東之少
隂八合於南之少陽七皆得三百六十今玩
聖意所衍則其西其北之數得百八十亦老陽老隂之
合也其東其南之數得百八十亦少陽少隂之合也
蓍策所謂當期之日者實以此為根原此朱子所未
言至
皇上而始發者矣
臣自少受經於文義多所未通前儒訓觧亦未詳晰如
尚書洪範曰月之從星則以風雨切疑日行月行俱
經列宿而獨云月之從星何哉又禮記禮運篇曰天
秉陽垂日星地秉隂竅於山川播五行於四時和而
後月生也是以三五而盈三五而闕又切疑天有三
光日月星皆懸象於天者也今獨云天垂日星而以
月為天地之和何哉積思累年猶未省豁今伏讀圖
說乃悟所謂月之從星云者不獨謂風雨隂類月實
主之蓋其行度一日而離一宿故以二十八日遍歷
周天二十八舍此則月從星之義也又悟恒星與七
政獨月與人最近故凡萬物胎産皆以月為節
皇上所謂月字乃肉字係於下土居中為人者豈非天
道聖奧精微不傳之藴哉惟月為天地之和故人為
隂陽之會孔子禮運特揭之指於是可通矣且
皇上之發明人道又不特此也恭翫諸圖皆以天地二
者之數合而成人因悟洛書四正四維之位其一三
九七順而左旋以相乘者參天之數也二四八六逆
而右行以相乘者兩地之數也中五特立而自乘者
乃天三地二之合是人位也人為天地之心而皇又
為人類之首故洪範於中五曰建皇極明乎天地之
性全具於人立人之道皇為之標皇極建則上天下
地之理於此合矣由此觀之古所謂三皇者即皇極
之皇也天皇云者猶言天之帝耳地皇云者猶言地
之祇耳人皇云者則正謂繼天地統萬類之主洪範
所謂為天下王者是也其所著人歲之數不過推元
會以見三才並立之原始表歴數以示皇極配天之
無疆古書多隐語故神竒其說如此耳豈真有兄弟
迭興沕沕穆穆於羲黃堯舜之前者哉我
皇上既以三皇之號盡歸之理數义以天地之道悉統
之人皇足以破䆳古之荒唐啓河洛之秘要
皇上之膺道統而衍心傳者於是在矣臣幸荷
聖教略有開悟然螢爝之光所照咫尺恭遵
聖諭揣度妄言譬如捏眼生花總非實象自知庸謬悚
慄良深伏乞
皇上裁削開示
覆發示圖象第二劄子
臣李光地謹
奏本月十九日臣因奏摺奉
御批卿之所看極詳摺内有洛書四正四維之位其一
三九七順而左旋者參天之數也中五特立乃天三地
二之合人位也等語正在第二次發去圖中所有之理
卿未見之前已知之矣不用朕多諭今將大圖隨報帶
去卿再細察便知又
批自三三圖至十十圖在算法統宗内有其理全無欽
此臣謹披圖伏讀歴晷移辰未能得其端緒恭惟
皇上躬上聖之姿性與天合而且探賾索隐積慮功深
豈臣愚下淺陋一二日之間所能曉了潛神累夜略見
端倪但恐億度之言不能屢中謹條列所見恭求
聖主教誨以指迷蒙
一大圖所衍河圖全數有微圓積數之法有平方乘法
有立方乘法逐位注明逐層結斷算術源流已盡於
斯然從來為算學者率於本源未徹惟我
皇上心通至道即數窮神寫天象地形之真發太極三
極之奧放結繩而作天尊地卑之圖若網在綱有條
不紊不獨操籌握算者通之其用至博而窮理盡性
者得之其妙無窮矣
一微圓逐層積數與三三至百子八圖相為表裏然則
微圓積數者三極之天象也八圖者亦容方之地形
也天圓地方之象天三地四之數皆於是乎顯矣
一臣謹按三三圖者即洛書之數神禹所為叙九疇也
從來說洛書者皆以五行生尅言之惟三三兩字最
盡其妙蓋神禹所叙者三才之理而又三其三以為
九疇也
一臣謹按四四圖者易互卦之數也易卦有六十四以
中四爻互之只得十六邵子所謂四象相交成十六
事者是也
一臣謹按五五圖者古龜卜之數也龜卜之數起于五
行洪範所謂雨霽蒙驛克者是也重之為二十五又
重之為一百二十五周禮所謂其體百有二十者去
五純體故云百有二十也今其法雖不傳然洪範周
禮注疏尚可攷
一臣謹按六六圖者甲子之數也干攴相乘究於六十
六其六而一年之數周矣
一臣謹按七七圖者蓍數也大衍之數五十而其用止
於四十有九蓋一年三百六十五日四分日之一以
日法四乘之得一千四百六十一以月法三十除之
得四十八十分之七四十八者蓍之揲策也應三百
六十日之整數也十分之七者蓍之掛策也應五日
四分日之一之盈分也故孔子繫辭傳以之象二氣
四時期月閏法蓋為此也
一臣謹按八八圖者卦數也易卦有八重之為六十四
一臣謹按九九圖者算法之總數也數有十而用止於
九蓋至十則還於一而十無位故也此數之所以乘
除消長而無終窮隸首造九章與伏羲畫八卦同功
者以此
一以上諸圖者天地文理粲列于其中羣聖制作範圍
於其内顧自理數之學分裂而聖人之奧不傳至我
皇上然後天人之道一以貫之歴數在躬造化在手萬
幾之暇研極深微羅列諸圖溯厥原本自羲農以來
不傳之精藴揭於中天矣
一十九歲一章氣朔分齊每歲十二月得二百二十八
箇月并七閏月為二百三十五也圖中下層硃書十
九上列墨書二三五恐是此數
一二十八歲七閏日之法及圖下層硃書二八上列添
墨書三字臣未能通曉姑以妄意揣測每年三百六
十五日四分日之一其三百六十五日整日也四分
日之一者零分也零分積至四年又成一整日古歴
法謂之景復者是也四七二十八故零分之積至二
十八歲當得七日此二十八歲七閏日之說也二八
兩字之上添注三字者蓋以月二十八日週天之數
計之則一歲凡十三週天又餘一日四分日之一也
若以週天十二為一歲則每歲只得三百三十六日
計二十八歲之中得月週天之歲二十八得月週天
之月二十八得所餘之日又二十八而七日之閏分
尚在其外因歲月日三者皆二十八故圖中注三字
於二八之上或是此意未審是否伏乞
皇上明白指示
覆發示圖象第三劄子
臣李光地謹
奏本月初一日臣因奏摺奉
聖諭七日來復的意思大槩有了未必全是卿十分留
心朕以理數為根件件要細察圖還有好些若全發去
念卿閣内事多有年紀之人恐累著所以卿摺字到時
纔發去欽此臣謹將發下圖一幅說一册熟讀精思僅
得彷彿蓋天之之道極其廣大而理數之學窮於幽微
雖蒙
皇上前後以圖說開示因此推彼略能明其大意然至
於聞一知十以達於性道之淵源觸類引伸而畢乎天
下之能事則非微臣之所及也況臣素之所學僅能記
誦經文觧說詁義拘於末習迷彼大方是以連日伏觀
聖製始則駭而驚繼則疑而思稍有所得乃欣然以喜
但所揣摩而似是未必義理之誠然恭逢
聖人不敢自匿謹陳疑悟之端雜以膚凡之論伏候
聖誨以啓愚蒙
一臣伏讀七日來復之說乃知前日圖說不特以十九
歲七閏月二十八歲七閏日而盡來復之義也蓋七
之為數乃歴算之根何則天三地四者理數之原也
勾三股四者算法之本也以天三地二言之則五數
者二三兩數之合也以天三地四言之則五五之積
者三三四四兩積之合也故五為人數合德天地而
與之相配也三三之積九四四之積十六五五之積
二十五并之得五十然開而方之則不盡一數而止
於四十九故曰大衍之數五十其用四十有九也自
聖人以四十有九定大衍之數故方圓圍積算法莫
不以七而定蓋方者徑七則圍二十八四其七之數
也圓者徑七則圍二十二三其七而有餘之數也由
是以起方圓之積則方積十四者其中含圓積必十
一猶之二十八與二十二也圓中又復含方其積必
七半外方之積數也然則大衍之數七七四十九者
豈非歴算之根乎若以其理論之則乾之太陽窮於
九而震之少陽生於七故在易坤震之卦曰七日來
復復其見天地之心乎又曰躋于九陵勿逐七日得
又曰婦喪其茀勿逐七日得凡言吉利之占皆以七
日言之則七者又豈非陽生之始天地人之心之會
乎顧理學至微而數學至賾是以從來未有發斯義
者我
皇上以天授之智加極研之功探厥根源創為圖象臣
愚初聞之茫不省其意指伏思累夜粗覺開明然所
得僅止於此爾譬如偃鼠飲河自謂腹滿烏足以議
夫萬里之汪洋哉
一臣伏觀天尊地卑圖與七日來復圖實相表裏蓋天
尊地卑圖者河圖之全數也七日來復圖者大衍之
用數也河圖之數除其一二三為三才之尊位自四
至十凡四十九數則大衍之策也夫自四至十共七
位而七居其中故七者中位也四與十合為兩七之
數五與九亦合為兩七之數六與八又合為兩七之
數分居六位而七七之數備矣
一臣伏觀易卦加倍圖窮盡精妙真從來所未有蓋自
太乙肇判分而為二其第二變為四象則左一右一
者純隂純陽也中間二者隂交於陽陽交於隂也三
變為八卦則左一右一者純隂純陽也中間則陽交
隂者三隂交陽者三也第四變為十六象則左一右
一者純隂純陽也中間則一陽三隂者四一隂三陽
者四隂陽相半者六也第五變為三十二象則左一
右一者純隂純陽也中間則一陽四隂者五一隂四
陽者五二陽三隂者十二隂三陽者十也第六變為
六十四卦則左一右一者純隂純陽也中間則一陽
五隂者六一隂五陽者六二陽四隂者十五二隂四
陽者十五隂陽相半者二十也其數既井然而有條
而其理則尤有精焉者蓋左右之純隂純陽天地之
象也中間隂陽相交四時五行變化之象也易曰天
地定位而易行乎其中矣故乾坤為易之門謂如門
之左右兩扉一闢一闔而千變萬化於是乎出入也
以此圖括先天之要可謂數顯而理明法簡而道大
者矣
一臣謹按隂陽之數雖各居其半然陽饒隂乏陽多隂
少故數之有餘者必歸之於陽其不足者必歸之於
隂此非聖人以意為之蓋造化尊陽之理天地生物
之心其本來如此也故乾坤二策當期之日然乾之
策二百一十有六則七月而有竒坤之策百四十有
四則五月而不足此邵雍所謂開物於寅末至戌初
而後閉物者今
皇上復以晨昏之景日距地平之度推之其數尤為&KR1865;
合其理尤為神妙
皇上之扶陽抑隂撥亂開治進君子而退小人者臣於
此圖見之矣臣愚昧無識統求
聖誨
覆發示圖象第四劄子
臣李光地謹
奏八月初十日蒙
御批奏摺卿留心河洛久矣見來書愈知理明識遠此
事非卿萬不能辨其是非但筆墨不能盡處甚多容朕
回宫面諭商量目前有幾圖卿看又
批圖還未定次序前後有些參差欽此臣末學膚陋從
幼雖受易經而乏師寡承姿性蒙昧河洛精藴萬未一
窺伏惟此經所言固皆道德性命之奧然其淵源寔起
於圖書苟象數未能精通則義理亦無根據自壬午之
冬
聖駕南廵臣扈從至德州
皇上指示算法大略並賜
御修秘書雖以庸謭衰老不能竟學而啓教之下粗知
意味故於方圓勾股之形參兩乘除之算略能辨其縱
横而數其一二以之與河圖洛書卦畫蓍策相證蓋不
啻相為經緯而若合符節也是臣雖白首窮經實頼
皇上聖誨稍得端緒今又蒙前後發示諸圖契悟精深
制作詳密通理數天人而一貫合羲文周孔以大同臣
何幸得以垂暮而窮域外之觀以下士而與見知之列
上慶遭逢之幸下慙學業之疎惟有恭披圖象一一規
摹祇藏名山永為世寶動觀静玩或者雖愚而必明俯
誦仰思幸免無聞以終老謹將疑悟大端開列于後自
知未必有當伏求
皇上批駮教示
臣謹按物之圓者每以六而包一虚其中則六也實其
中則七也物之方者每以八而包一虚其中則八也
實其中則九也陽實隂虚故九七為陽數六八為隂
數然則隂陽之純者獨七八耳九雖老陽而實積方
之所成則陽已將變而為隂六雖老隂而乃積圓之
所得則隂已將變而為陽易之七日所以為純陽八
月所以為純隂而用九用六所以為隂陽之變者此
也今伏觀
皇上所立之圖三角者雖數九而象乾然三角之形裁
成勾股則一變而為正方六角者雖數六而象坤然
六角之形徑一圍三則又一變而為渾圓矣方圓相
變天地相銜圖中無窮之妙如此
臣又謹按從來說圖書者皆以五行相生相尅立論雖
亦理之一端而其說頗膚淺蓋河圖所藴乃陽竒隂
耦二氣流行之序而其中數則太極也洛書所具乃
參天兩地方圓相包之形而其中數則皇極也太極
者周子所謂無極之真是也皇極者周子所謂定之
以中正仁義立人極者是也此羲禹畫卦叙範所以
為天啓文明之運而萬世道統治統之宗也今所建
天尊地卑一圖其外之三角形則陽竒而天參之數
也其内之六角形則隂耦而地兩之數也最上一點
則在天為太極之象也最中一點則在人為皇極之
象也此圖實合圖書之理混而一之者也非
皇上身膺道統治統之傳而心契伏羲神禹之妙其孰
能與於此哉然河圖洛書所謂太極皇極者皆以中
五之最中一點當之
皇上聖圖其上一點在第一位中一點在第七位臣愚
以為與中五之理實相貫通何則天雖有五氣其實
一元也人雖有五常其實一誠也故一與五無異也
天有五星合日月而為七地有五行合隂陽而為七
人有五性合健順而為七故五與七無異也孔子曰
禮始於太乙又曰人者天地之心也大圖之最上一
點在第一位者所謂太乙者也其最中一點在第七
位者所謂七日來復而見天地之心者也易範之理
千載同符河洛之精萬形一貫
皇上所闡圖書之奧指妙義大約與周子太極邵子先
天相為表裏信乎百世之上百世之下有聖人出焉
而此心此理同也伏乞
聖慈裁教
榕村集卷二十八
