榕村集卷二十
大學士李光地撰
雜著三
算法
周以六藝教士其曰九數云者一曰方田以御田疇界域二
曰粟布以御質劑變易三曰衰分以御貴賤廩税四曰少廣
以御羃積方圓五曰商功以御功程積實六曰均輸以御遠
近勞費七曰贏朒以御隱雜互見八曰方程以御錯糅正員
九曰勾股以御廣遠高深此聖人所以極數之用也然古人
精密之法不傳而後世所用悉皆疎率故所謂徑一圍三徑
五斜七云者不過約略之算而其方圓相求三分進益虚加
實退皆非真數也自漢至元惟劉徽祖沖之趙官欽為算學
之最故徑七則圓圍二十有二圓積十一則方積十四者是
其約法也至於今日而新法立焉其於方圓圍徑羃積之
算不爽纖毫矣而其書有所謂幾何原本者則以點線面體
為萬數之宗蓋點引而成線線聮而成面面積而成體
自此而物之多寡長短方圓廣狹大小厚薄輕重悉無
遁形自此而物之比例參求變化附會悉無遁理古所
謂勾股者舉中之法耳今三角法即勾股也然而有直
角有銳角有鈍角又其算也分周天為三百六十度而
角度對之故量角之度以為起數之根然則勾股有直
而無銳鈍其數起於邊而不起于角豈非有待子新法
以補其所未備者乎其用之則以八線之表八線者亦
古人所謂勾股弦也今則變勾而曰矢且有正矢焉有
餘矢焉變股而曰弦且有正弦焉有餘弦焉其在圓外
之股則曰切且有正切焉有餘切焉變弦而曰割且有
正割焉有餘割焉八線相求互為正餘故舉一則可以
反三窮三則可以知一舉一反三窮三知一者則今之
三率法是也三率之法即古者異乘同除之法而其立
法加妙用之加廣則非古人之所及也欲通新法者必
于幾何求其原以三角定其度較之以八線算之以三
率則大而測量天地小而度物計數無所求而不得矣
歴法
歴象之法成周以前尚矣而其法之詳不傳自漢以下
作歴者七十餘家要其立法之大端則定氣也定朔也
步五星也推歴元也蓋氣定則太陽之躔冬夏之晷不
差矣朔定則閏餘之分交蝕之度不失矣五星之步明
而遲留伏逆陵犯之期可覆而知歴元正而七政交會
之本可坐而致此其立法之大端也然去聖既遠道業
殘闕故其術以推測而彌精攷究而彌密蓋至於今而
歴學無餘藴矣定氣之法古謂天周歲終而已不知所
謂歲差也至何承天始知之而立為歲差之率然其年
數則或以七十五年或以五十年或以百年迄無定論
惟郭守敬謂六十七年者近之今新歴則不謂之歲差
而謂之恒星行度蓋自有宗動之天萬古不變而恒星
亦行乎其中故不能以無差也郭守敬有歲分消長之
法然非歲分之真有消長也日行有高卑有遲速冬至
之日適直速度則是日之晷刻減故見為歲分消耳新
歴推得最高之度不在一處自至元辛巳以後最高漸
過夏至而東故其歲又已自消而長此則郭太史之所
未知者已定朔之法古者案日月常行定為經朔而已
然月有本天高卑遲疾之行焉又有去日遠近遲疾之
行焉其變尤多故新歴之立法尤密步五星之法古者
以遲留伏逆别為段限王朴謂其遲速也須以漸故破
段限而立衰次之法當已然五星有本天高卑又有去
日遠近蓋與月行無異故新歴謂七政終古平行本無
遲速也但日則但有本天高卑月五星則有本天高卑
又有去日遠近月則高卑遠近之分微五星則高卑遠
近之分大故日有贏縮而其遲疾不如月之甚月有遲
疾而無所謂逆與留者此則其所以同異之由參差之
變又古但有五星經度新歴則并緯度有之凡皆古人
之所未講也定歴元之法自漢前後志始而歴代沿焉
然歷代之歴皆數十年而遂差而能使萬年之前千載
之後入其軌轍乎故郭守敬破而不用而新歴亦然此
豈非直捷簡易不事支離之法哉至于里差之說具于
周髀而其學不傳已數千載郭太史分方測候二十七
處其于里差詳焉然終局于地平之說故其法不能通
于四遠新歴以地為圓體南北東西隨處轉移故南北
則望極有高下東西則見日有早暮望極有高下而節
氣之寒暑因之矣見日有早暮而節氣之先後因之矣
推之四海之外四方上下可以按度而得其算揆象而
周其變其說與周髀合不獨自漢以下為渾天之術者
之所未到而實則聖人之意乃千載而一明也然而法
既妙矣而神明之者存乎其人故隨時修改損益求中
者人事固爾天道亦然今有三角八線諸法固已極測
算之精微又得其人而觀候修正之欽天授時之功有
不超越前代者哉
西歴
新歴有理竒而法者數事一曰天圓而地亦圓四方上
下皆人物所居各以戴天為上履地為下也其說與周
髀&KR1865;合且渾天之術本謂如卵裹黃烏有卵圓而黃不
圓者乎一曰天有九重最近者月天也稍遠則日天與
金水天又遠則火星天又遠則木星天又遠則土星天
最遠則恒星天其外則宗動天也楚辭天問曰天有九
重孰營度之然則九重之說舊矣一曰惟宗動天行有
常度不獨日月五星右行恒星天亦右行也其說則歴
代歲差之說是也一曰日月五星各有天而行皆有輪
雖望之麗天而實循輪而行其理如珠逐盤旋漩隨水
去雖急轉長逝而復自作迴環之勢蓋日月五星所以
有贏縮遲疾者此也一曰月與五星有本輪又有次輪
蓋本輪以從天而次輪以法日在小輪之極遠者月疾
而星伏在小輪之兩際者月紆而星留在小輪之最近
者月遲而星逆蓋日尊天月與五星尊天而又尊日也
一曰金水與日同天而其兩輪包日蓋二星之行異于
三星去日極遠不過數十度耳不能與日相望也古人
莫察其故今言其輪包日則理通而法得矣一曰月有
倍離蓋五星一合日而遲疾一周月則一合日而遲疾
兩周又五星之小輪跨本輪之内外月之小輪切本輪
之邊其法皆以實測而得之凡此數事初若創見然或
符于古經或軌于自然之理數其說不可易已至於有
赤極又有黃極有最高又有最高之行理尤微妙事愈
難明愚嘗妄意不獨黃有極爾自恒星以至月天皆有
極也蓋樞紐長繫者惟宗動為然觀極星之離樞漸遠
則恒星又有極可知矣日月五星則其明著者也最高
者古謂長在夏至而已然自至元辛巳作歴之前實未
至夏至也今則又過夏至而東矣郭太史立為歲分消
長之法而亦未言其故愚又妄意夏至最高則冬至最
卑最高極遲則最卑極速今言歲分者斷自冬至終始
其日之日軌速而周星易則見為歲分減耳非真有消
長也辛巳之前最高向于夏至而未至故郭太史以為
日消自時厥後至于今乃漸長蓋最高又過夏至七度
矣然則太史之術其疎乎不知消長之根在最高之行
故也
記南懷仁問答
康熙十一年某月見西士南懷仁懷仁深詆天地方圓
之說及以九州為中國之誤其言曰天之包地如卵裏
黃未有卵圓而黃乃方者人以所見之近謂地平坦而
方其可乎天地既圓則所謂地中者乃天中也此惟赤
道之下二分午中日表無影之處為然懷仁與會士來
時身履其處此所謂地中矣愚答之曰天地無分於方
圓無分於動靜乎蓋動者其機必圓靜者其本必方如
是則天雖不圓不害於圓地雖不方不害於方也且所
謂中國者謂其禮樂政教得天地之正理豈必以形而
中乎譬心之在人中也不如臍之中也而卒必以心為
人之中豈以形哉讀吳草廬土中之說因偶憶及遂記
於此
愚又案天地度里不可窮極算術紛紜莫適為宗洛
邑土中之說固未可信然以歴理推之地勢差異晷
景當殊南北之極潛見絶判西法稱赤道之下二分
午表無景是冬夏數均也昔人有至外國者熟一羊
頭而夜已曙是晝數常贏也今法南方四時晝刻每
多于北又況乎其九州之外者乎晝夜不均非所語
中然一歲之内絶無短永隂陽消息其序靡顯揆之
於理亦未為中也如此則惟中國之地晷刻贏縮與
四時進退二至相除毫無餘欠而洛又其中之中謂
之中土理宜不誣以是知經所言天地四時之所交
合隂陽風雨之所和會信乎其為至理而非虛說也
聖人作歴之原
聖人作歴為順天以授時而已天道之大在寒暑四時
而寒暑四時運於不可見於是而紀諸日月星辰之行
是故察日之出没而晝夜明焉察月之盈虛而朔晦明
焉察日之發斂而冬夏明焉書曰歴象日月星辰敬授
民時易曰觀乎天文以察時變寒暑晝夜者天道之綱
民用之本其驗繫乎日星是故定四方候昏旦測晷景
望中星而分至啟閉無所爽其候焉此所以歴象日星
也朔晦望弦雖非民事之所關而聖人亦欲其參合而
無閒以閏月定四時成歲此又所以歴象月辰也蓋歴
理之精微未有過於堯典數言豈非萬世事天者之法
歟其具必日歴與象者說者曰歴紀數之書也象觀天
之器也有歴而無象焉不可也所謂象者大略有四一
曰儀璇璣是也蓋天體渾然日月五星經緯異道遲速
異勢其閒離合遠近不可以目力齊也故為儀以窺之
立經緯之環列縱橫之度轉而望焉以知躔離進退之
詳伏逆遲留之變則雖尋徑之閒而天體無所遁其形
矣二曰管玉衡是也雖以儀窺天而人之轉瞬難定故
復以管正之橫於璣之上而凝眸焉則宿度星辰皆可
以不失其位矣三曰表土圭是也所以致日景而辨分
至定四方者也以長短之極察之則知二至以長短之
中裁之則知二分以二分出入之景揆之則知東西以
午中之景正之則知南北故辨分至定四方皆由此也
四曰漏分日為若干刻而節水下漏以數其刻蓋凡儀
管表晷之施於用者皆以是為測候之準焉四者互相
參質以求天驗之詳夫然後可以紀之於歴而頒之於
天下蓋唐虞三代之遺法其可攷者如此
規垣宿野之理
北極周迴七十二度常見不隱謂之上規南極七十二
度常隱不見謂之下規二規之中相去一百餘度其最
中為天之紘帶紘之内外三十度許為日月五星之行
謂之中規三垣者北極為紫微垣在尾者天市在翼者
太微紫微為宫寢位蓋本居所之義太微為朝廷位蓋
取嚮明之文天市為明堂位蓋因出震之理此或其意
之可推者也若曰某星為相某星為將某星為后太子
則吾不知也二十八宿分四方者蓋以雲漢升降定之
雲漢隂氣也列宿天中也雲漢之氣與列宿始交於申
勢極于亥降交于寅沉化于已潛明于午隂氣循環於
是為著故四維之限因以定焉隂氣之升為西為北隂
氣之降為東為南天之道也古今知列宿之分而不知
其所以分或者乃以日躔所次而目之不知軌轍東差
斗分易位即復南至長在虛危而祖沖之所謂春躔義
方秋麗仁域者亦不可得而強說也宿象分列則東者
發生之象南者文明之符西者兵刑之屬北者空亡之
鄉抑或其理之可求者也若曰某星為箕中之糠某星
為房中之鍵則吾又不知也星土之文見於周禮雜出
於内外傳諸書其說茫昧不可究窮至一行而始有兩
戒河山之說蓋水土之精上為雲漢雲漢之經乎天如
山河之經乎地也故以山河為限而後區域可分以雲
漢為章而後分野可名列宿之在天中猶九州之在地
中也列宿者日月五星光曜經焉九州者禮樂五常人
文萃焉故列宿者九州之配也江河之首發於岷蜀秦
隴之墟尾没於渤碣揚吳之境故雲漢升氣交於井鬼
為秦蜀分雲漢降氣交於斗箕為燕吳野此又或理之
可通焉者然至於晉魯衛齊以負海而跨河得乎雲漢
之升宋鄭楚周以四逹而宏衍位乎雲漢之降語其鑿
然者固不可得而盡知矣又況南疆日闢而宿度不移
河道既改而星土莫遷則分野之書吾又安敢以殫而
信之哉是故觀察天地而為理之所不可推者君子闕
如也知為理之不可推而必隨聲附和莫自白其真偽
之所歸其不反覆昡亂者幾矣無乃非易簡之旨與無
乃非窮理之學與舉天壤可名之星為座數百為星數
千或連絡為體或單舉成名各有攸司官曲具備是果
何從而定之又果孰從而察之與夫歴數有常而步之
猶不免於差至於眇冥荒忽而莫之詰窮者則轉相祖
述而傳之以為信嗚呼其亦與於惑世誣民之尤者與
天人參合之道
聖人所以和同天人之際而使之無閒者協五紀念庶
徵而已五紀者天之所為庶徵者人之所為天運人從
不協則睽人感天應不念則亂然所以協之念之皆一
因乎自然之理豈若末世之凌雜鹽米而放於荒誕也
哉夫一歲之有春秋冬夏猶一日之曉午昏夜也日出
於寅没於戍歲開於寅閉於戍故行夏之時者所以儆
民之春生東作而惕其夙寤晨興是以天事始於子而
人事始於寅夫晝刻每多於夜而陽功常溢乎隂故為
之法曰陽三而隂一此生物之心也自然之道也上下
四方各有辰次日之出卯入酉上下之辰然四方之辰
亦然其出寅入戍出辰入申亦如之此變應之妙也自
然之道也出寅入戌為陽侵隂出辰入申為隂侵陽往
來交侵不越乎東西之三辰而不至於南北隂陽太少
之位也自然之道也陽進則晝長隂盛則夜永天變日
效不爽毫釐貞觀貞明之極也自然之道也此豈人之
所為也哉皆天之所設焉爾若夫徵驗之理則洪範亦
言其概矣王省惟歲為主氣之柄也卿士維月師尹維
日為紀氣之行也庶民維星為衆多繁附而處氣之中
也故王道失則天亂而寒暑易庶政失則日月亂而錯
行百姓擾則星辰變而示異故曰周末無寒歲秦世無
燠年王道反也十月之交朔日辛卯詩人所以刺皇父
也民勞則星動民散則星稀史氏之言其必有考矣夫
列宿麗天因天之氣而性質各殊或則好燠或則好寒
蓋不但箕畢之於風雨而已猶之八方五土風氣不通
民生其閒嗜欲不齊故政教之順民而施如氣候之應
節而至日月從星則氣候得而天道正矣卿士師尹從
民則政教舉而王道行矣天人相應故觀夫庶徵之協
否而乂之明不明賢之用不用民之安不安可省念而
知也蓋聖人之意其可推者如此至於辨星土察星變
望雲物紀祲氛各以類占用謹天戒抑亦理之所必然
若乃星占末學轉為枝蔓則是溢乎正理而為術之流
譬之畫野分地其物産風聲之可紀者大略也家區而
戸别之雖造化不如是之刻雕也故不能以無辨
等韻皇極經世韻同異
等韻三十六字母沿習已久然其所以區别之源多莫
能明其故吳人有強謂其方言備此諸母者察其口中
之音亦不過四聲有清濁耳且仍不能具三十六之數
也至康節經世書分為二十四音析為四十八行通其
意者亦少今案字之音母皆止於二十四邵子分清濁
聲不論有字無字皆存其位此所以有四十八也等韻
亦分清濁聲而於平聲有音無字者不載故或清濁兼
存或存其清或存其濁此所以止於三十六也二十四
母者影曉為㗋音見溪疑古云牙音今案當為鼻音端
透泥為舌頭音今案來字亦當附此知徹為舌上音精
清心為輕齒音照穿審為重齒音今案日字亦當附此
非微為輕唇音邦滂明為重唇音此二十三音者等韻
經世之所同也中閒清濁皆有平聲字者影與喻曉與
匣見與羣端與定知與澄精與從心與邪照與床審與
禪非與奉敷與微邦與竝而已如溪透徹清穿滂則有
清而無濁疑泥來日明則有濁而無清此經世兼之而
等韻所以或存或闕者也然等韻則以舌上音孃字足
為二十四經世則以重齒音日字比例輕齒音為二十
四此其微不同者要皆有濁無清之聲也是故二十四
音之中清濁具者十二不具者十二不具之中有清無
濁者六有濁無清者亦六二書同異之故此其大端矣
其部居離合前後亦兩有得失經世以疑字鼻音與曉
字㗋音為同類明字唇音與影字㗋音為同類不當合
而合此其所失也當以等韻為正來字本舌頭音日字
本重齒音等韻以為半舌齒而别之於後不當離而離
此其所失也又當以經世為優也至其前後之次則等
韻蓋以鼻而舌舌而齒齒而唇以歸於㗋深得貞下起
元之意亦非經世所及要之音之止於二十四而分清
濁者則一經世之釐為同類異行尤易尋别也
榕村韻書略例
古韻書不可見而其散於經傳者足徵也顧氏寧人之
論備矣後代益詳於韻而等切之學興雖其字音韻部
閒或與古差譌而其條理可尋其同異沿革可推何則
音生於人心今古不殊故也夫色不過五而五色之變
不可勝觀味不過五而五味之變不可勝嘗故音不過
五而五音之變不可勝用也前世為韻書者未知五音
生生之法故雖區别有倫而迷其本始惟
國朝十二字頭之書但以篇首五字使㗋舌齒唇展轉
相切而萬國聲音備焉蓋於韻部以麻支微齊歌魚虞
為首於字母以影喻為首獨得天地之元聲故可以齊
萬籟之不齊而有倫有要也從來為此學者部多首東
等多首見蓋失其本矣惟邵子於聲類以歌韻首列而
辭曲家每字收聲皆歸影母者乃為得其遺意然邵之
諸部既不盡合而度曲者只悟收聲不知其為生生之
本故亦不能舉而措之而皆通也然收聲之法釐為六
部此則確為聲樂本要而
國朝字頭亦合焉神瞽復生不能易矣今譜亦區為六
部别為十二行以首五字宛轉相生為百二十聲於是
父子君臣夫婦兄弟朋友各得其位性術之變窮於此
焉韻有有聲無字者等亦有有聲無字者計韻之有聲
有字者三十六就唐韻而增損改入之也母之有聲有
字者亦三十六依等韻而分别論說之也然所据者皆
今日同文之音也攷之唐宋閒則已别稽之於古則又
殊蓋是編之意存乎明韻而已非隨時則不通非諧俗
則不悟若夫究心小學者將以窺文字之初辨點畫聲
音之始則有諸家及寧人之書在此不能具也
翻切法
自東冬江陽庚青蒸真文元寒山先佳灰蕭肴豪尤侵
覃鹽咸諸部皆可以合聲為切法如都翁為東希陽為
香幾鶯為驚之因為眞孤灣為官沙安為山低烟為顚
呼隈為灰西腰為簫溪憂為丘妻隂為侵他諳為貪之
類皆兩聲合成一聲不用尋其等母韻部便可曉然但
上一字須檢是首攝何字所生必以其字切之下一字
則歸其韻之影母字乃得兩聲諧叶或上一字有音無
字則借其字之上去入字或下一字有音無字則借曉
母疑母字則聲氣猶相近若如古人切法則遠矣惟支
微齊魚虞歌麻七韻乃首攝之字生天下之萬音者故
可以切他部而他部不能切七部蓋七部之字皆天然
獨音非兩聲合成故也中閒惟麻韻鴉哇等字可以支
虞部中字切歌韻字可以虞部字切則以鴉哇等元是
支虞反切麻部所生而歌與虞聲韻開閉同類故也此
外凡七部中字皆應借本字之上去入為上一字而下
一字歸本字影母切之影母乏字仍借曉疑可也
南北方音及古今字音之異
等字三十六其本二十四清濁平聲具者十二有清無
濁者六有濁無清者六合之亦十二故總為三十六音
也然就清濁具之中南北方言又不同惟影與喻曉與
匣心與邪審與禪非與奉敷與微其為清濁相配南北
尚相近若羣定澄從牀並則南音為見端知精照邦之
濁聲北音為溪透徹清穿滂之濁聲也故此具清濁十
二音之中南北同者六不同者亦六觀歴代韻書多從
南音所以知者以上去入三聲叶之可見也至於知徹
澄孃之為舌音今存者孃字耳餘三字則皆入齒音不
知自何時而變惟閩廣人則尚有之攷邵康節經世以
知徹二字列於齒音之後而以孃字暗對日字則意其
時已略如今人音但不知輕重齒之外當作如何取此
聲也又敷字今人讀之只是非奉一類不與微字同類
在古音必當别故風字為方馮切豐字則敷馮切則是
非敷有兩讀而風與豐為兩音也此類與世推移皆有
不可以時音概者
卜書補亡凡例
洪範卜五占用二
占書紀隂陽故用二卜書紀五行故用五
周禮太卜掌三兆一曰玉兆二曰瓦兆三曰原兆其體
百有二十其頌千有二百
玉兆瓦兆原兆者占龜之三書如連山歸藏之類也
卜之有體猶筮之有卦體之有頌猶卦之有繇書曰
體王其罔害詩曰爾卜爾筮體無咎言即此百二十
之體也史傳所引鳳皇于飛和鳴鏘鏘專之渝攘公
之羭大橫庚庚余為天王夏啟以光如此之類即千
有二百之頌也體所以有百二十者自五而乘之再
倍為二十五又倍為一百二十五其中有五純體焉
體純則無生克而不占故止於一百二十也頌有千
二百者每體以十日占之吉凶各别故極於千二百
也卜書在漢初猶存至京房軰併卜筮為一法故以
五行布於六爻之閒而亦以十日起卦雖借易為用
而其占決休咎悉卜法也王仲淹以京郭為亂常此
其一端矣
洪範曰雨曰霽曰蒙曰驛曰克
此占龜之五兆也古人以火鍥鑽龜故詩曰爰始爰
謀爰契我龜其所上之烟氣有此五種雨者烟氣濁
暗水之兆也霽者烟氣清明火之兆也蒙者烟氣微
濛次於雨者木之兆也驛者烟氣斷續次於霽者金
之兆也克者烟氣交爭倏明倏暗土之兆也凡鑽龜
之法先傅以墨而燃鍥加之故水火相薄而氣升焉
其或火過則焦水過則不食墨二者皆不能成兆主
於其事不可為而不占也
金縢乃卜三龜一習吉啟籥見書乃并是吉
一事爾而卜三龜者卜必三鑽猶筮之有十八揲也
初鑽得五之一再鑽得二十五之一三鑽乃得百二
十五之一此時未開書何以知其吉也三鑽皆不焦
而食墨故曰一習吉也及開書而其頌辭又吉故曰
乃并是吉也後人不悟三龜之義而以為使三人分
卜者非矣洪範所謂三人占者既得體兆之後使三
人互相參決如傳史趙史墨史龜之比爾
春秋傳晉卜救鄭遇水適火
此傳證卜書之為五行尤最明著蓋以兩水而遇一
火謂之水適火也水遇火則必滅火如兩水相遇則
不能相勝齊太皥之後火之祀也宋為子姓水之位
也故曰利以伐姜不利于商
又筮短龜長
古人重卜故周官雖兼立卜筮夢之法總以太卜之
官而傳又有筮短龜長之說夫隂陽五行其致一也
然隂陽簡以該而五行詳以備自四時五方甲子分
野物族事類莫不以五行求之而可見此其所以為
長於筮也然易經四聖之後理義象數其發之也無
餘而用之也無敝此所以列于經而孤行而卜法寖
廢
論曰凡數皆起於洛書其四正者參天之數也故自
一而三自三而九自九而二十七自二十七而復於
八十一也其四隅者兩地之數也故自二而四自四
而八自八而十六自十六而復於三十二也其中宫
者參兩之合也故自五而仍得二十五自二十五而
仍得一百二十五至于無窮而不變焉三者盡天地
人之數是故先王之設官分職體國經野象之在朝
象天故外則有三公九卿二十七大夫八十一元士
之列内則有三妃九嬪二十七世婦八十一御妻之
職在野象地故有八家同井四井為邑四邑為丘四
丘為甸一甸六十四井出車一乘之制國中象人故
有五百家為黨五黨為州五州為鄉以定民居五百
人為旅五旅為師五師為軍以出兵戎之法若其制
作垂後則樂律者用天數者也易卦者用地數者也
卜兆者用人數者也揚氏用天數而隂陽亂司馬氏
用人數而五行汨皆非其本矣
一百二十五體除五純體凡一百二十每體三變三
百七十五變除五純體之變凡三百六十當期之日
此與三鄉之除里長三軍之除卒長者其數相同也
變止於三蓋位之上下内外事之始終備矣五行參
差相錯有入體者有不入體者案其上下加臨之位
視其始終更代之序别其生克喜忌之情參之歲月
日以辨王衰視其所占之人坐位以定賓主視其所
占之事逢時以決休咎亦可以施諸民用矣
詩選凡例
古者同書攷文雖未聞有四聲之說而韻部分明六經
秦漢以上書皆可見後世四聲等母於韻學不為無功
然案其部分則自江左之末及唐人而既亂矣然唐人
律詩自守功令其古詩則凡所通用韻皆於古未遠特
古今字聲閒有出入者爾自宋及明所用全錯上異詩
騷下反隋唐韻之既乖叶諧安在此大關節不可不正
也
古人詩平上去三聲皆通用其入聲則多轉為去亦或
通用也今既有四聲平仄分用亦自諧聽然平聲清揚
入聲短速固與上去兩聲微别若上去兩聲相差至眇
今南北人多不能辨者作詩時須案韻本尋撿則古詩
韻脚兩聲固可通不獨漢魏之閒唐詩閒亦有此也
近體詩句中每字平仄固有律令然五言倡句第三字
七言倡句第五字皆用平聲者正也閒用仄字則下字
仄聲必易以平若適當兩平疊之倡句則此體不可用
又當變而通之於和句用平聲為對可也然此體在唐
初亦不拘惟杜韓柳則極嚴謹至五言和句首兩字七
言和句第三第四字遇下字應用平者上字必不可用
仄
三百篇備諸體漢初樂府亦備諸體但樂府五七言者
多此即後來變體之漸矣安世詩甚古列國謳吟亦多
抑揚慷慨後代詩人轉相規擬然古勁終不如也陸象
山有言康衢之謠擊壤之歌高文大冊有不能及中林
之夫漢上之女碩儒宗工有不能企性情之所濡俗化
之所渝時運之所驅是以君子論其世焉漢承秦後元
氣肇淳故其詩文雄深雅健非後代所復及雖然侈蕩
悲惋之音多而肅穆平寬之意少以彼霸心之存王澤
之竭固與雅南教化異也誦讀之士可以觀矣
古體無所不備然四言其大經也故以四言首之存古
也韋孟傅毅曹植張華陶潛王勃其志美其詞文以嗣
風雅亦庶無愧
長短句體之雜也區為一部别於粹乎五言七言者也
内如退之琴操與古為化矣用韻則未離乎唐爾鮑明
遠行路難蒼勁竒峭詞家之絶調
蘇詩深厚李詩慷慨更號之首信乎不羣其擬作者風
格並高也建安之詩氣體疎宕張陸以下衰矣擇其稍
聳拔者登之卑纖弗與也陶公為賢人君子所尊不可
改評鮑明遠河汾病其哀怨然自詩人振筆之妙未有
如之者元暉子山可稱時藻比之陶鮑筋束緩矣陳拾
遺張燕公以氣雄李供奉以才敏若杜工部韓文公之
詩源遠流長則千載之兩人也其餘名家各自斐然然
清音俊筆則王孟標新深情雅裁則韋柳擅林皆此道
之能者故後世有述焉
兩漢古詩比興敘意或稱引古人則直道其事不類後
人采摭塗附或至于連章累句以為工也且俳儷未興
故其氣能揚發辭則雄直而曲至建安猶存斯體及晉
宋之後始變
古詩不貴俳儷正為其傷氣爾詩與文相表裏皆自東
京魏晉以下而寖變也韓門論文則謂建武以還文卑
質喪氣萎體敗剽剝不讓儷花鬭葉顛倒相尚
榕村集卷二十
