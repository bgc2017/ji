榕村集卷二十六
大學士李光地撰
疏一
蠟丸疏
臣李光地謹題為密陳機宜事臣自二賊搆亂以來遁
逃山谷中賊遣人延致至于再三臣抵死固拒幸到于
今未汙清節以辱
朝廷然蹤跡孱危尚未知草莽孤臣復能幸全腰領以
再瞻天日與否蟲蠟微命無足言者臣不敢自惜獨至
于一隅安危大勢所繫敢冐萬死蹈不測之禍希徹
天聽惟
皇上垂察焉臣惟八閩疆宇𥚹小糧税稀薄今自二賊
蹂躙兵革不休椎骨剝膚民以大弊而賊之勢亦窮矣
此時官軍誠宜以急攻為主不可置此一方曠日持久
恐粤東江右必生他變然所謂急之之道不可不審也
今耿逆方悉力於仙霞關鄭賊亦併命于漳潮之界獨
汀州一道與贑州接壤之處防備極疏耿逆置守禦不
過千百疲卒竊聞北來大兵皆於賊兵多處盡力鏖戰
而不知出竒以搗其虚此計之失也以臣愚度之仙霞
地連浙江衢州等處杉關連江西廣信等處漳潮連惠
州廣城等處此三者本地經制之兵堅壁深藏虚張聲
勢自足以控制羈縻之至於汀贑一道為宜因賊防之
疎選精兵萬餘人或七八千人詐為入廣之兵道經贑
州遂轉而向汀界贑州至汀州七八日耳而汀州至福
州泉城來往非月餘不至比二賊聞知則大軍入閩久
矣此所謂避實擊虚迅霆不及掩耳之類也此時賊方
悉兵外拒内地府州縣盡致空虚所在殘黎望大師之
來正若時雨苟出汀州小道横貫其中則三路之賊不
戰自潰矣漳州守臣黃嬰城固守以待大師此不可以
不急救而汀州漳州地略相屬接應又極便易臣乞
皇上密馳詔旨勅總兵官間諜虚實隨機取效仍恐小
路﨑嶇更湏使鄉兵在大軍之前步兵又在馬兵之前
庶幾萬全可以必勝臣今者雖已為樊鳥湯鷄然葵藿
之心晞見大陽尚幾幸於萬一倘有可采伏乞
睿鑒施行緣在患難之中奏對失體仰惟
聖慈照亮
覆平糶倉米疏(康熙三十八年三月二十一日)
臣李光地謹題為詳請循例咨明事該臣看得存貯餘
剩米粟原係題定每年春閒發糶秋後買粟還倉康熙
三十八年應糶米粟經臣循例咨請發糶戶部移咨以
秋收果能一定買還應令具題到日再議等因行據守
道高必弘呈稱平糶米粟實為濟民善政各屬秋收之
後自能買粟還倉即偶遇薄收亦不過稍緩時日至於
不肖有司那移虧空出於意外未便以後日難料之事
置良法於不問仍請援例題請發糶等因前來理合具
題謹題
請借倉拯濟贊皇疏(康熙三十八年四月初八日)
臣李光地謹題為借倉貯拯濟窮黎事該臣看得贊皇
一邑深居山僻向因紙蝴套匪類為害附近居民悉多
逃避乃于去年荷蒙
皇上德威遐暢撫安寧謐盡屬良民而昔年逃避者紛
紛歸里但此軰失業既久資生無術若不設法拯濟勢
必轉徙流移兹據守道高必弘詳議暫動倉粮借給牛
種籽粒俟秋收還倉等情前來臣思積貯米穀原因拯
救窮黎起見今贊邑歸里之民既鮮資生議動倉榖借
以牛種籽粒似屬允當謹題
條陳清查錢糧虧空疏(康熙三十九年正月二十一日)
臣李光地謹題為請嚴虧空之法以除積弊事臣蒙
皇上天恩畀以重任竊見目前因循之積弊未有甚於
虧空者也夫賦税有民間之逋負米穀有雀鼠之耗蝕
即或地方有萬不得已之事因公那移亦所不免然此
等皆為數無幾法雖難寬情可原宥惟是有不肖各官
不問公私任意侵那動千萬計至歲終盤察之時或將
銀錢那新掩舊或將米粟借指支吾更有錢糧不清假
捏完報其盤察上司多牽于情面囑託不即舉發至積
年不清又知失察有革職之條遂不得不扶同支飾以
倖一時故現任官員各項悉報無虧奏銷盡結實在及
陞遷事故無不人人虧空者上司復懼有處分之例多
將歴年虧缺倉庫捏作現年揭報以圖脱卸迨參究之
後又慮本官舉發曲為庇護無論盈千累萬止以那克
公用擬罪其至重者不過以擬流準徒定案塞責積習
因仍視公帑為私藏萬一地方有賑救災荒之事必至
倉貯皆空誠不可不立法申飭以期釐清宿弊者也謹
臚列三條以備
聖慈採擇
一雜項錢糧應同正項盤察也州縣府道收貯錢糧于
地丁正供及常平倉糧之外如不入奏銷案内之承
追銀米減糶漕糧各案餘剩核減存貯一切錢糧經
手之官以為考成可以那掩該管上司亦以不在盤
查之列任其抵飾移彼補此滋弊無窮似應將此一
應雜項錢糧責成該管上司于盤查正項時一併照
例盤察保結則項款肅清而那移之弊杜矣
一盤察例限宜量為寬展也上司盤察屬庫例責年終
所轄地方遼遠盤察一處動經數日且定例時限甚
迫勢不能親身周歴何能嚴察屬員支飾之弊嗣後
應將年終盤察之例酌量寬展請責令該管上司于
所屬本年地丁正供及不入奏銷案内一切雜項存
貯錢糧自該年十月起至次年奏銷以前止于此半
年中親至轄屬秉公清察如有虧短立行揭報若現
存無虧據實出結自具結奏銷後有虧空發覺者即
照定例治以失察之罪則期限舒徐可以逐項周察
道府各官利害切膚未有不知自愛而甘於扶同徇
庇者也
一虧空審明那移之後當分别錢糧多寡定罪以示懲
戒也官員虧空錢糧那移之罪律例雖有正條但止
擬流準徒而本案革職者例得免罪别案革職究審
虧空者遇恩赦熱審又得寬免減等法輕易犯致無
顧忌嗣後應將那移之官如其數上千百那用有據
者仍照現例擬議外如錢糧那移至五千兩以上或
倉糧及粟折米至六千石以上者無論已未革職仍
予滿流不准折贖不得以雜犯準徒各例完給即遇
恩赦熱審等典例亦不准減免庶人知畏法而庫藏
加謹矣
請定倉榖春糶秋糴之例疏(康熙三十九年正月二十七日)
臣李光地謹題為循例請糶餘米事切照直屬米粟除
按大中小州縣分别均貯米石之外餘剰留存者頗多
而各處倉厫缺少收貯不固其高阜地方不過露積散
堆低窪之處每多潮濕蒸爛所以米穀屢報虧空者固
係不肖州縣任意侵那而因歴年浥爛以致耗折者亦
不少臣查每年俱有春賣秋買之例原以平市糴更陳
舊也近雖康熙三十七年小有收穫三十八年各處豐
登然至青黃不接之時農事方殷市集頗稀無業之民
未免難於貿易且春夏之交地氣潮濕米粟腐爛正在
此時發糶餘米蓋於平價便民之中而寓推陳出新之
法宜每歲常行者也向例咨部題請屢經部覆以致允
行之日或以愆期臣乞自今年始
勅部著為成例每年值應發糶之候只咨存案不用瀆
請至春糶之米秋成如數買還年終盤查不容虧短皆
有報部文冊似可通行無弊謹題
請開河閒府水田疏(康熙三十九年七月二十七日)
臣李光地謹題為備陳濱海水利更請幹練能員仰乞
特簡以課後效事切河閒府昔稱九河下流近代因運
河堤岸南北横亘出海之口更窄其水自西南來者大
水如漳滏滹沱小水如大陸澤所受之水及正定諸山
水皆合流并勢由獻縣河間經清縣静海以入于淀而
與十五河之水竝出於西沽之一線源大末小勢易横
流是以直隸水道之宜講者惟河間為最臣近因修子
牙河及築大城河間獻縣等堤岸採摭見聞參考形勢
此一帶原屬窪下水鄉雖復歲治隄防但足補苴萬一
倘遇潰決仍付淹没非有變通之策終非永頼之計查
南方水田之法行之畿輔往往有效曩者涿州水佔之
田一畝鬻錢二百尚無售者後開為水田一畝典銀十
兩即今淀中浮居村莊歲收蒲稗菱藕之利無旱暵之
憂其資生未嘗减於高地也臣愚謂静海清縣上下一
帶水居之民正宜以此利導之其可興水田者教之栽
秧插稻之法其難以成田者則廣其蒲稗菱藕之利使
民資水以為利則不患水之為害矣至於獻縣交河等
與正定接壤之處係鹽河之上游若能修治溝洫雜興
水田則水勢漸分將下流之水勢亦日減是資水之利
即以除水之害也然舉行方始若非有熟識情形歴經
試用之人使之實心任事恐托之空言無禆
聖政查管河同知許天馥籍貫江南諳曉農事現居河
職源委周知前曾任文安知縣教民修治水田聞此數
年文安水田殆且半縣乞
皇上將許天馥特授河間府知府即令於職事之暇興
舉水利三年之後課其成效以為功過或有微績以廣
聖世愛養之方於萬一也伏乞
睿鑒施行
條議學校科場疏(康熙三十九年八月初二日)
臣李光地謹題為遵
旨議奏事康熙三十九年七月二十八日據戶部筆帖
式德明齎到禮部轉逓内閣文開大學士伊桑阿等奉
上諭直隸巡撫李光地河道總督張鵬翮湖廣總督郭
琇廣西巡撫彭鵬此四人處著將部院揀選筆帖式各
遣一員限期前往將郭琇條陳學道事務鄭惟孜條陳
鄉試之處經九卿會議事宜及禮部議覆滿普條奏科
場事件俱令抄齎往令看九卿禮部所議者得其當否
若何施行方得無弊永遠稱善著各殫心詳議務期歸
於盡善即具本付遣去人員齎回啟奏伊等皆居官素
好行已清廉之人此事若瞻徇諸臣情面不務求盡善
殫竭乃心從公議奏則伊等一生讀書制行俱有忝矣
欽此欽遵并禮部抄疏到臣仰惟
皇上加意作人澄清士路既嚴主考同考之處分又重
學院學道之差遣今復因督臣及滿漢言官條奏學校
科場之事九卿禮部業經議覆仍
特諭臣等俾各殫心詳議務期歸於盡善此誠堯舜清
問之盛心也愧臣所見凡近不足以窮利弊之源求至
當之歸贊禆文明增光大典獨念今日遭逢
聖代之盛實由昔時草茅佔畢而來學校科場是臣等
進身之階若有知不言則為上負
聖明下忘所自敬將督臣科臣臺臣條陳及九卿禮部
覆奏分學校科場兩項一一議明有未盡者仍列臣愚
昧之見於後仰候
皇上裁鑒施行
遵查學校弊端如督撫司道之需索陋規知府之要
挾包攬以至情面書札乞恩討賞之類誠如督臣郭
琇所陳業經九卿議定處分督撫司道知府及該學
院道等嚴例此時正當天下歲考百弊叢集之際誠
宜作速通行直隸各省嚴飭督撫司道知府及學院
道等官實心奉行以除積弊者也臣愚又謹推廣四
條以備採擇一則學臣宜經考試也學臣職司文教
不但考校之日務湏秉執清公而教養三年尤宜竭
盡誠悃近來得此差者不能盡教士之職以仰贊育
材之化揆厥所由雖因人品之未樹亦緣學植之久
荒欲推所業以及于人而不可得也今
皇上方簡任清端之士而人之心術操行或難遽見仰
請于點用學差之時自翰林官以下俱令到
内廷考試窮日之力試以一書一經一論一策擇其文
理最優議論有本者
欽點差遣則學醇者行必不悖且教士衡文取諸素業
自不至漫不關心迄無成效矣仍乞于試日
皇上臨軒親命題目以杜預擬及
陛辭之際仍加
天語訓飭庶幾自愛一則教職宜稍清汰也學臣之有
教官猶督撫之有府州縣官所賴以宣教承流者也
闒冗庸陋則學校日以頽廢而斯文無從興起臣請
嗣後選授教職其應選前一年宜令各省督撫會同
學臣查明挨次將選之人若歲貢年甚老耄眼目昏
毦不能動履者給以職銜令其休致捐納人員年未
三十稺幼輕佻難以服衆者且令需次至三十歲以
外再行考驗其有全無文理不能成篇者亦應考驗
令其休致造冊先期咨明吏部按所存扣以次銓除
至於現在教職亦令督撫會同學臣按此三款詳慎
虚公酌行澄汰庶幾司鐸之席可以漸清一則士習
宜正也自賄買風盛文武生員多不識字無行義之
人其購買衿頂之意不過以為護身之具故保官告
官抗糧包糧興滅詞狀武斷鄉曲甚至窩盜藏奸罪
惡甚衆其讀書識字者所行便不如此是賄買生員
之弊不但孤寒為之不伸而風俗因以漸壞也今除
學臣納賄處分經九卿議覆郭琇條奏已定嚴例外
臣愚請申禁直省文武生員敬遵現在頒行學政全
書條約雖有切已之事止許子弟家人代告出入衙
署上書陳言保留官長包攬錢糧唆証詞訟者悉犯
明條地方官立行詳革仍乞
勅下禮部撮取學政要語推廣舊時卧碑詳明剴切作
為誡條更立新碑各學明倫堂上務令學臣地方官
及學校師生恪謹遵守庶幾閉戶讀書安分守已之
人衆而習俗日變人才日出矣一經學宜崇也
皇上表章經術以正學養天下士而邇來學臣率多苟
且從事以致士子荒經蔑古自四書本經不能記憶
成誦其能者不過讀時文百篇𠞰習雷同僥倖終身
殊非
國家作養成就之意前歲
皇上旨下學臣使童子入學兼用小學論一篇其時幼
稺見聞一新胸中頓明古義此則以正學誘人之明
驗也然書不熟記終非已得宜令學臣于考校之日
有能將經書小學講誦精熟者文理粗成便與錄取
如更能成誦三經以至五經者仍與補廩以示鼓勵
庶幾人崇經學稍助
聖世文明之化又童生既令通習小學以端幼志生員
及科場論題似當兼命性理綱目以勵弘通今孝經
題目至少以致每年科場論題重複雷同似宜通變
遵查科場弊端自
皇上將敗檢考官嚴加處分大小臣工稍知自愛者當
無不慚懼警省又念大臣官員子弟夤緣倖進恐妨
貧寒之路
特諭諸臣議另編字號均數額取仰見
皇上天地無私不遺側陋甚盛典也至臺臣鄭惟孜監
生回籍之疏經九卿議覆在九卿之意以為國學觀
瞻之地不可虚無其人其論誠是也然數科以來營
鑽奔競之弊信如臺臣所云夫士習江河未可驟挽
故後軰樂於苟得先達意在樹私始進不正終身竪
立無不苟且則暫令回籍以稍息奔營亦捄弊之一
法也然每年順天南北監生各有應中額數如令就
本省鄉試而不帶回原額未免有不平之嘆朱子議
貢舉學校云欲革奔競之弊則宜均諸州解額而稍
捐太學之額臣謂正宜采用朱子之說將每年監生
應中額數均之各省量增其本省中額俾各歸試惟
現在八旗教習及内閣中書兩項仍准在京鄉試勅
部以人數另編字號酌量取中囂競之風似當少息
其非鄉試之年各項監生仍聽其照常到監考職庶
不至虚無其人也至禮部議覆科臣滿普請除鄉試
之弊一疏稱直隸各省鄉試時將三品京堂官以下
一併開列等語臣愚謂各省或可仍由舊章惟順天
都畿重地勢利環集宜如部臣議將三品以下開列
聽
皇上特簡大臣差遣蓋身既列在大僚萬一不公不法
致受辱如李蟠等之事
皇上即寬其處分亦當愧恨不敢自齒于衣冠之類矣
至房考亦將京官外官盡行開列恭聽
欽點又嗣後旗人漢人點名授卷後即入號房不許混
亂行走及踰牆找尋代作等語俱應如部臣議以塞
弊端者也臣愚又復推廣三條以備採擇一則容首
告也查得每年分房考官亦有頗知自愛而逼于勢
要不得已而收受者嗣後如有此等勒收關節之弊
應許房考據實出首即與優陞如此則不惟無所懼
而且有所勸似亦可稍懾營競者之心也一則嚴外
簾也近來鄉會二試不但有換卷倩作之弊且有帶
人到場中代作而本生空手閒坐直待交卷者又有
徑僱一人頂名進場而本生身在場外者此等大弊
不能察出則外簾之官虛負職掌亦已極矣臣前年
提督學政考校八旗時親見貢院牆垣破壊卑矮巡
綽軍人及瞭望守門人役無一非受賂代為傳逓之
人也此輩下人惟利是嗜無法可以禁止惟知貢舉
之部臣及外監試御史大破情面竭盡精神關防檢
衛庶幾不致恣行無禁若瞻徇縱容漫無防檢勢必
外堂收受之卷半屬假偽内簾但就文取士雖有至
公之人難免誤收矣臣乞嚴飭外簾監試嗣後務精
密嚴肅盡絶此等弊竇仍于鄉會試之後特遣一二
大臣會同禮部禮科傳集中式之人當堂覆試一義
驗其真草筆跡是否符合且觀其文理之通否與原
卷相對則假偽之弊似可稍除矣一則儒士宜斥也
數科以來鄉會試場中用儒士八人歴年作弊皆由
此等蓋分卷之時某卷分入某房既可以暗行其奸
而十餘房考官心腹未孚聲氣不接者亦皆此軰往
來聮絡之臣戊辰辛未兩年主文武會試深知此軰
情狀近經言官論奏裁革部覆未准臣竊以為扣數
填名寫榜謄錄之事小而積慣作弊壞亂科場之罪
大似宜永遠革逐臨期行文各衙門保送繕寫書手
應用以上學校科場兩項臣謹就愚昧所見及者遵
旨議明附以微臣管見自知凡陋無確當之議以報
聖明伏祈
皇上恕其庸愚臣不勝戰慄慚惶之至
覆馬厰疏(康熙三十九年十二月十一日)
臣李光地謹題為遵
旨事該臣看得八旗馬厰地畝臣先經與守道高必弘
會同各都統臣佟吉辛玉等分翼查勘覆奏準部文稱
除二十二年丈過准其納糧地外將現今厰内開墾地
從何年開有無納糧行令查明等因隨檄守道仍照原
案清查除東翼馬厰餘地數目未經各都統查明臣業
咨準部覆另行扣限完結外其西翼正黃正紅鑲紅鑲
藍四旗厰内餘地原係臣同都統查清之項臣專委河
間府知府許天馥清查該府親至滄州鹽山静海清縣
天津文安大城霸州武清楊村等各州縣衛會同地方
官細查餘地一項有現在水田尚可開墾者又有從前
無知愚人舍自已堿薄之田偷墾餘地因無收穫旋抛
者更有三十八年秋後搜掘蝻種於蝻子生發之處遍
地耕犁竟似開墾無人承認者除此等地土外其可耕
餘地河間府知府許天馥因去年十二月内奉
旨耕過地畝馬厰無益馬匹能有幾日牧放已經耕種
地畝仍著給民耕種欽此該府遵布
皇恩勸民不必驚懼偷墾之罪投首認墾現在民人認
墾餘地三萬二百一十六晌零至部臣行查開墾情由
查無知愚民因自種糧地堿薄窪下舍自已之田偷墾
餘地原未多佔漏糧所當仰懇
皇恩寬小民從前開荒之罪使之各安耕種照則輸糧
至現今水佔及旋耕旋抛翻掘蝻種等地現今無人承
種容臣檄各該州縣相視有可耕者陸續召勸擇地報
墾照墾荒之例陞科目下轉盼東作除東旗查明另題
外應將西旗查出願耕餘地先行奏請使小民及時興
農以副
皇上憂恤黎民之至意者也再查正黃旗餘地今年四
月閒臣準都統移送啟奏清摺開地係三萬四千五百
九十五晌零隨據地方官冊報地數相符續準戶部咨
開餘地係三萬七千三百二十五晌零今知府許天馥
查報地畝正與四月閒都統移臣存案清檔及地方官
冊報數目符合又鑲紅旗餘地四月間都統移送啟奏
清摺開地係六萬五千六百七晌五畝隨據地方官冊
報餘地六萬六千五百五十九晌零續準戶部咨開餘
地六萬九千八百七十四晌今知府許天馥查報地畝
正與四月間地方官原報數目相符此二旗餘地部咨
所開數目與當日會丈原奏及地方官冊報少有不符
臣已咨開戶部將都統原奏清摺抄譯咨覆以便備細
核對在案應俟查明之日彙入本案完結除將已經認
墾餘地花戶起科糧銀細冊俟查造到日送部并將現
在分别已墾未墾餘地總冊咨部查核外理合具題伏
乞
睿鑒施行
請嚴定承審虧空處分疏(康熙四十年五月初八日)
臣李光地謹題為請嚴承審虧空處分之例以除積玩
事切惟錢糧絲毫為重虧空殊干法紀臣近經條議清
查之法嚴定處分在案但虧空之官固當嚴行治罪而
承審之官每多積月更年寧受遲延參罰終不肻定是
侵是那之案查承審侵那竝非承追賍産難於完結者
比如問官果能秉公察訊其是侵是那何難片言定斷
無如積習成風臣於虧空各案雖屢行嚴催屢次參處
而承問各官展轉稽遲如前撫臣沈朝聘等所參滄州
王洪遠交河縣金廷宣懷來縣白有斌已經三年臣任
内所參開州沈宏緒高邑縣吳秉智等案將及二年俱
未完結一遇限滿守道仍不過以州縣承審遲延揭報
塞責凡此弊端若非本管上司素有點染為州縣所挾
持者不敢據實明正其罪則必州縣央托權勢壓制上
司不令據實審結上下相徇一味以遲延僥倖巧脱若
不再行嚴定承審處分則案件終難完結臣請嗣後凡
虧空之案專責守道於部文原行到日嚴督府州縣各
官務遵四箇月定限將是侵是那情由作速審明招解
如於四月限滿不能完結者揭參遲延後又有四箇月
之限鞠訊非難更當上緊催審勒限完結若再有以承
審遲延報參者應將本管知府一併揭參俱照易結不
結嚴例議處以除積弊再查被參虧空官員多非潔已
謹慎之人承問者當以錢糧為重據實審擬懲一儆百
近多虧空大槩藉口於修城池蓋倉厫濬河渠葺學宫
等項公事那移為詞豈有操守不謹虧蝕錢糧之人反
能留心政務若此者乎不過借此以減其侵欺之罪又
明知言無情理巡撫勢必駁覆若一經駁覆又可以遲
緩年月而中其遷延僥倖巧脱之計今若定承審之嚴
限而不禁絶其假捏之虚辭仍難以清件結案嗣後似
應嚴飭守道以下承審之官務必確實審解如果那移
因公有據者方許從實開具如繫假捏將承審官以徇
縱例嚴加議處仍應通行申飭以後地方官果有欲修
理城池倉厫完葺學宫開濬河道者雖係私捐亦必通
報巡撫守道而後興舉則虧空之後無所容其抵飾審
問不煩駮詰而案件得以應期結清矣理合具題伏乞
勅部議覆施行
報河工完竣疏(康熙四十年五月二十二日)
臣李光地謹題為恭報工程完竣情形仰祈
睿鑒事切霸保文大一帶沿河水淀州縣地處窪下歴
被水患仰蒙
皇恩軫恤修築各處河隄為民除害臣等去年所修子
牙等清河已報完工外今歲承修永定河自郭家務至
柳岔口開河築堤并釘樁下埽七十餘里大城縣西堤
樁埽工七十餘里又子牙廣福樓新河接修至賈口等
處兩岸堤工五十餘里并雄縣去年水佔民堤未完工
程二十餘里於二月間恭蒙
皇上巡幸訓飭臣等及時興工臣等欽遵親行催督至
四月内垂成之時又蒙
聖駕周流察視并於永定新河放水暢流臣等扈
駕後復將各堤土工樁埽稍有缺略之處填補豐滿今
俱已完工訖又四月二十一日恭逢
皇上視河時
特命永定河石堤之下接修樁工一百餘丈及南北岸
堤速行動庫補修又修大城南堤并河閒獻縣等險工
以上工程俱務於發水前先竣臣等欽遵查接石堤樁
工原限二十日修完南岸坍堤原限十五日北岸限一
月内完工今臣等將工料銀兩星夜解交分司責令色
圖渾齊蘇勒嚴督興工俱可先限早完又新築大城南
堤及河閒獻縣等險工臣等已發銀委員及時趲工俱
不日即可告竣欽惟
皇上德比神堯勤深大禹念水鄉淀居之民歴被淹澇
之苦
特命開河築堤無閒寒暑屢煩
車駕臣等欽遵
聖訓各項工程一時竝舉仰賴
皇上至誠感格指示精詳清渾等河土工樁工共數百
里先後告竣現今沿河各州縣田土涸出二麥豐收士
民謳歌
聖澤真同覆載除此後保守之法另疏恭請
訓旨并堤岸道里用過工程物料錢糧俱俟查明另行
報銷外謹將完工情形特疏奏報謹題
請裁河兵疏
臣李光地謹題為請節錢糧預修築以濟河防事該臣
看得永定河南北兩岸設立河兵二千名原備險工不
時搶修防護之用今據分司齊蘇勒色圖渾呈稱一年
内工程緊急惟桃汛麥黃伏秋時候此時搶修防護更
急時或十日半月不等遇水勢汹湧埽壩工程一時竝
舉其&KR3463;䌁&KR3463;繩運土運料捲埽堆埽釘樁鑲墊每工必
須二百餘人各工將河兵按數分派每工只得八九十
名不敷所用更兼兵遇緊急工程率多逃竄以致堵禦
不速及水緩停工嚴冬無事則又坐食縻餉請于二千
河兵中揀擇存留八百名每工均派三十名為釘樁下
埽守堤鑿冰之用汰去其餘一千二百名若各工遇一
切工程於附近村庄僱募民夫克役即於所裁兵餉銀
一萬六千四百餘兩内動用餘剰者解還道庫再原築
大堤奉
旨傳來勒限一年保守人員賠修者甚少且互相觀望
延挨終難告竣并請動項及時修築仍向原修之員照
坍塌丈尺之數追補如有來工賠修者仍准賠修等因
條議前來臣查額設二千河兵按工分派停修無事之
時坐食縻餉頗覺其多至遇搶修險工又以分布不能
敷用且所募之兵凡於夏秋需用時每避勞逃竄似應
照該分司所議揀選年力精壯熟悉樁埽有籍貫誠實
者八百名分給各工以為釘樁下埽守堤鑿冰之用其
餘一千二百名全行裁汰餘餉銀一萬六千四百餘兩
于工程緊急時僱募附近民夫克用至河兵餉銀例於
房山等十二州縣内撥解今除應存八百名兵餉仍照
舊例外其應裁兵一千二百名多餘額餉若仍令各州
縣征解恐緊急時緩不及事似應仍解道庫令分司於
需用時呈請撥給可也再查保守原修堤岸人員賠修
殘缺處所者止十之三四其不行賠修展轉延挨誤事
者甚多臣屢行察勘業經彙疏題參在案今麥汛將至
亦應如分司所請暫支正項錢糧令分司督率各工核
實修築完固仍將用過錢糧于原修之員照依坍塌丈
尺應賠數月於本旗及各省原籍追補還項如有赴工
賠修者仍准令照數賠修庶河銀無事虚糜修防得以
及時矣理合具題
榕村集卷二十六
