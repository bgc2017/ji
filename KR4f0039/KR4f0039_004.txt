榕村集卷四
大學士李光地撰
尚書句讀
考定武成
惟一月壬辰(二日)旁死魄越翼日癸巳(三日)王朝步自周於
征伐商既生魄庶邦冢君暨百工受命于周王若曰嗚
呼羣后惟先王建邦啓土公劉克篤前烈至于太王肇
基王迹王季其勤王家我文考文王克成厥勲誕膺天
命以撫方夏大邦畏其力小邦懷其德惟九年大統未
集予小子其承厥志底商之罪告于皇天后土所過名
山大川曰惟有道曾孫周王發將有大正于商今商王
受無道暴殄天物害虐烝民為天下逋逃主萃淵藪予
小子既獲仁人敢祗承上帝以遏亂略華夏蠻貊罔不
率俾恭天成命肆予東征綏厥士女惟其士女篚厥元
黃昭我周王天休震動用附我大邑周惟爾有神尚克
相予以濟兆民無作神羞既戊午(二十八日)師渡孟津癸亥
(二月三日)陳于商郊俟天休命甲子(四日)昧爽受率其旅若林
會于牧野罔有敵于我師前徒倒戈攻于後以北血流
漂杵一戎衣天下大定乃反商政政由舊釋箕子囚封
比干墓式商容閭散鹿臺之財發鉅橋之粟大賚于四
海而萬姓悦服厥四月哉生明(三日癸巳)王來自商至于豐
乃偃武修文歸馬于華山之陽放牛于桃林之野示天
下弗服丁未(十七日)祀于周廟邦甸侯衛駿奔走執豆籩
越三日庚戌(二十日在震川云先儒以漢志推此年置閏二月故四月有丁未庚戌)柴望
大告武成列爵惟五分土惟三建官惟賢位事惟能重
民五教惟食喪祭惇信明義崇德報功垂拱而天下治
洛誥
周公拜手稽首曰朕復子明辟王如弗敢及天基命定
命予乃胤保大相東土其基作民明辟予惟乙夘朝至
于洛師我卜河朔黎水我乃卜澗水東瀍水西惟洛食
我又卜瀍水東亦惟洛食伻來以圖及獻卜
其基兩字如傳屬下句亦可屬上句更古
王拜手稽首曰公不敢不敬天之休來相宅其作周匹
休公既定宅伻來來視予卜休恒吉我二人共貞公其
以予萬億年敬天之休拜手稽首誨言
周禮有貞龜此貞字即其義言卜既休而恒吉即如
我二人共貞者
周公曰王肇稱殷禮祀于新邑咸秩無文予齊百工伻
從王于周予惟曰庶有事今王即命曰記功宗以功作
元祀惟命曰汝受命篤弻丕視功載乃汝其悉自教工
孺子其朋孺子其朋其往無若火始燄燄厥攸灼敘弗
其絶厥若彝及撫事如予惟以在周工往新邑伻嚮即
有僚明作有功惇大成裕汝永有辭公曰已汝惟沖子
惟終
詳此段自王肇稱殷禮至汝永有辭是一串口氣始
言王在洛肇舉盛禮廣釐庶祀而尤以崇德報功為
先故方我之率百工而從于周也予固知王之將有
事矣有事謂祀事也春秋有事于太廟是也今王果
就而命之曰其記功宗而以功作元祀且告其神曰
汝受兹寵命當嘿有以厚輔王室也夫報死者乃所
以勸生者今視功宗記載豈非汝之所以教戒百工
者乎雖然今日之功宗皆其先世有功德或老成未
凋謝者孺子其引以為朋助哉用賢勿貳圖功惟終
無徒若火之始燄燄而已當使其所灼者相續而不
絶其可也順道撫事無改我之所為而所用之人則
惟以在周之工使之就官供職明作以勸一時之功
惇大以成裕後之業則永有休稱于後世矣蓋大意
只是戒王之信用耆舊賢人而從祀典說起者因王
舉功臣之祀就其善意而引伸之也
汝其敬識百辟享亦識其有不享享多儀儀不及物惟
曰不享惟不役志于享凡民惟曰不享惟事其爽侮
諸侯立國多仍其舊不能如王朝百工之建官惟賢
也惟在敬以涖之而辨其享不享者而已蓋周公遷
洛元為道里之均朝會之便則撫御諸侯之道不可
不講也
乃惟孺子頒朕不暇聽朕教汝于棐民彝汝乃是不蘉
乃時惟不永哉篤敘乃正父罔不若予不敢廢乃命汝
往敬哉兹予其明農哉彼裕我民無遠用戾
頒分也言我勤勞于王家者汲汲不暇王當分我此
心以聽我教汝而輔民彝可也汝若不勸於是則不
永世惟當厚繼乃考之道而無不順焉則予亦不廢
汝之命而盡心勠力汝往敬其所事予亦能明于農
事以左右斯民庶幾民生優裕不至於流離而遠去
也
王若曰公明保予沖子公稱丕顯德以予小子揚文武
烈奉答天命和恒四方民居師惇宗將禮稱秩元祀咸
秩無文惟公德明光于上下勤施于四方旁作穆穆迓
衡不迷文武勤教予沖子夙夜毖祀
成王稱周公之功而言所舉祀典及于無文兹公功
德之盛如此雖當公之身予夙夜敢忘毖祀乎蓋没
而後有祀然古人嚴敬之至則以事神之禮事之享
禮之設意蓋如此下文以秬鬯二卣曰明禋者即其
事也此亦以答周公王肇稱殷禮一段意言元功雖
多孰過於周公者
王曰公功棐迪篤罔不若時王曰公予小子其退即辟
于周命公後
周公意欲成王居洛宅中以定基業成王則意謂洛
邑新建迫近頑民非周公不能鎮撫故既命公曰公
之輔我之功啓我之篤當常如今日不可有替乃復
命之曰予仍且辟於舊都命公留後于洛也
四方迪亂未定于宗禮亦未克敉公功迪將其後監我
士師工誕保文武受民亂為四輔
言四方雖開治而宗周之禮樂未定則公之功亦未
能安也故欲公之啓大其後以為士師工之永監且
保釐東都以為周之四輔也成王其殆命公以制禮
作樂之事乎其後周公居洛而作周官乃所謂定宗
禮者啓佑後人咸正無缺則所以迪將其後監我士
師工者備矣
王曰公定予往已公功肅將祗歡公無困哉我惟無斁
其康事公勿替刑四方其世享
公其安居于洛予今往辟于周矣公之功無不肅將
而祗歡者公當泰然處之不必過為勞困也蓋因公
有不暇之言故以此語慰答哉漢書作我乃王莽輩
誤讀誤解不足為据也君奭之去公猶懇懇留之豈
有召公當作誥殷勤之時而周公乃求去以困王尚
論其世殆不如是
周公拜手稽首曰王命予來承保乃文祖受命民越乃
光烈考武王弘朕恭
周公言我固恭於事君者今王命予來洛以誕保文
武之業所命之言無非所以推廣我之恭敬也
孺子來相宅其大惇典殷獻民亂為四方新辟作周恭
先曰其自時中乂萬邦咸休惟王有成績
又答成王定宗禮啓大其後監我士師工之意言當
王來相宅即大加意典禮於殷之獻民將開一代之
規模為成周敬德之先曰自此宅中為治必使萬邦
咸休然後為有成績也此即櫽括王言之意蓋未至
有成績則所謂未克敉公功者觀武王訪道箕子
則商家文獻周所監也故惇典於殷之獻民乃周公
制作之藉今考周禮直是洪範義疏聖賢源流可見
予旦以多子越御事篤前人成烈答其師作周孚先考
朕昭子刑乃單文祖德
遂以治洛自任言我偕卿大夫士厚前人之成烈以
對天下又考我昭子之典刑以盡文祖之德蓋又以
制禮作樂自任也作周孚先者為周家忠誠之先
也昭子當是武王對下文考言故曰昭子武王既
受命故凡政事皆有典刑文祖則只言德而已周公
欲考論武王之典刑以盡文王之德所謂丕顯哉文
王謨丕承哉武王烈至周公而咸正無缺如孟子引
用之意也對成王言武王則曰乃光烈考周公自
稱武王則曰朕昭子
伻來毖殷乃命寧予以秬鬯二卣曰明禋拜手稽首休
享予不敢宿則禋于文王武王惠篤敘無有遘自疾萬
年厭于乃德殷乃引考王伻殷乃承敘萬年其永觀朕
子懷德
王言夙夜毖祀周公故有以秬鬯休享之事周公不
敢越宿而轉祭于文王武王為王祝釐使之順篤繼
序身其康彊子孫其逢吉又言使殷都引長而王能
使殷繼序萬年瞻仰于王而懷其德也以殷名新邑
者本殷地也
戊辰王在新邑烝祭歲文王騂牛一武王騂牛一王命
作冊逸祝冊惟告周公其後王賓殺禋咸格王入太室
祼
觀此節似洛不立七廟而但立文武二廟也但文武
二廟亦曰太室疑於后稷太廟者蓋世室太室本通
稱如世子太子之比
王命周公後作冊逸誥在十有二月惟周公誕保文武
受命惟七年
此即就上文逸祝冊告周公後者而申紀其月耳或
曰前祝冊者告神也此則作冊以告周公
君奭
周公若曰君奭弗弔天降喪于殷殷既墜厥命我有周
既受我不敢知曰厥基永孚子休若天棐忱我亦不敢
知曰其終出于不祥
弗弔者發語之辭弗弔天降喪于殷猶春秋傳所謂
無禄文公即世者
嗚呼君已曰時我我亦不敢寧于上帝命弗水遠念天
威越我民罔尤違惟人在我後嗣子孫大弗克恭上下
遏佚前人光在家不知天命不易天難諶乃其墜命弗
克經歴嗣前人恭明德
已止也君已者呼召公而止之留之之發辭也曰時
我者兩承上文我不敢知而言天命雖不可知其可
知者則在我而已下文乃兩申時我之意若我不敢
安于天命而弗念其威則民心必無怨背于我而天
命固矣此固所謂永孚于休者而惟人所召也若我
後嗣子孫不能敬天畏民使前人光烈之在家者自
我而遏佚泰然不知天命之不易而難信也則必至
於墜命而不能經久歴年以嗣前人敬明之德矣此
則所謂出於不祥者而亦豈非自我致之哉不知兩
字須屬下文讀
在今予小子旦非克有正迪惟前人光施于我沖子又
曰天不可信我道惟寧王德延天不庸釋于文王受命
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤
率惟兹有陳保乂有殷故殷禮陟配天多歴年所
惟兹有陳指上文數人而言率猶悉也悉由此有列
者保乂有殷故殷得以禮終而配天永世以善終曰
禮楚辭禮魂是也
天惟純佑命則商實百姓王人罔不秉德明恤小臣屏
侯甸矧咸奔走惟兹惟德稱用乂厥辟故一人有事于
四方若卜筮罔不是孚
惟兹即惟兹有陳者亦專指上文六臣而言百姓王
人皆能秉德分憂小臣侯甸又能奔走先後然惟此
數人者獨以德見稱於世則實百官列侯之表率也
純佑猶言良佐天既純佑命如所謂上天佑之篤
生良佐者下章文王純佑放此
公曰君奭天夀平格保乂有殷有殷嗣天滅威今汝永
念則有固命厥亂明我新造邦
平格猶商書言格人蓋元臣之美稱如上文格于皇
天格于上帝是其格也然非和平之至則不能格詩
言神聽而歸之正直歸之和平者此也商之興正如
此汝能永念則可以固天命矣汝其治明我新造之
邦哉亂明兩字連讀
公曰君奭在昔上帝割申勸寧王之德其集大命于厥
躬惟文王尚克修和我有夏亦惟有若虢叔有若閎夭
有若散宜生有若泰顛有若南宫括又曰無能往來兹
迪彝教文王蔑德降于國人亦惟純佑秉德迪知天威
乃惟時昭文王迪見冒聞于上帝惟時受有殷命哉
當從禮記作周由觀文王之德蓋數字皆以相似而
齊誤也周遍由歴以觀是詩所謂鑒觀四方者惟文
王之德克享天心而集天命焉然亦必賴五臣以濟
蓋五臣之迪彝教以佐文王修和者其業之盛也而
能秉德畏威昭明文王之德怙冒西土聞於上帝者
其德之純也
武王惟兹四人尚迪有禄後暨武王誕將天威咸劉厥
敵惟兹四人昭武王惟冒丕單稱德
虢叔死矣是無禄也四人者尚存故曰尚迪有禄非
謂武王富有天下也四人逮事武王故當武王奉天
伐罪之時昭明武王之功覆冐天下使天下咸頌其
德
今在予小子旦若游大川予往暨汝奭其濟小子同未
在位誕無我責收罔勗不及耉造德不降我則鳴鳥不
聞矧曰其有能格
文武之已事如此在今日則老成凋謝惟我與爾弘
濟艱難如涉大川期於共濟王雖在位而猶沖幼固
不大責于我然使但為身謀收身以退而不勉王之
所不及則老成之德不下於民而新進用事之人將
有不可知者昔者吾嘗作詩托諸鳴鳥而猶未能自
達況驟能格君心之非乎以見事勢之未可去也
公曰嗚呼君肆其監于兹我受命無疆惟休亦大惟艱
告君乃猷裕我不以後人迷
公曰前人敷乃心乃悉命汝作汝民極曰汝明勗偶王
在亶乘兹大命惟文王德丕承無疆之恤
公曰君告汝朕允保奭其汝克敬以予監于殷喪大否
肆念我天威
予指周家而言
予不允惟若兹誥予惟曰襄我二人汝有合哉言曰在
時二人天休滋至惟時二人弗戡其汝克敬德明我俊
民在讓後人于丕時
嗚呼篤棐時二人我式克至于今日休我咸成文王功
于不怠丕冒海隅出日罔不率俾
公曰君予不惠若兹多誥予惟用閔于天越民
公曰嗚呼君惟乃知民德亦罔不能厥初惟其終祗若
兹往敬用治
立政
周公若曰拜手稽首告嗣天子王矣用咸戒于王曰王
左右常伯常任準人綴衣虎賁周公曰嗚呼休兹知恤
鮮哉古之人迪惟有夏乃有室大競籲俊尊上帝迪知
忱恂于九德之行乃敢告教厥后曰拜手稽首后矣曰
宅乃事宅乃牧宅乃準兹惟后矣謀面用丕訓德則乃
宅人兹乃三宅無義民
謀面之頃用其順于德者則色莊者有矣蓋迪知忱
恂之反也此言夏之先后能用三宅之人而由大臣
之知人信人者啓迪其君使無失於任用見已今日
所以告戒之意亦若此也
桀德惟乃弗作往任是惟暴德罔後
弗作往任猶言弗舉舊職蓋所用非人則舊職不舉
也
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見德
三有宅所以稱其位由於三有俊之稱其才兩句相
承觀曰字語氣可見也丕式者大法也天命有德五
服五章哉此大法也嚴思斯義而所用無失故近者
既合於大法矣遠而四方亦惟以此大法而見德於
天下也
嗚呼其在受德暋帷羞刑暴德之人同于厥邦乃惟庶
習逸德之人同于厥政帝欽罰之乃伻我有夏式商受
命奄甸萬姓
式商受命者言其伐暴以德與湯同轍是法商之受
命也
亦越文王武王克知三有宅心灼見三有俊心以敬事
上帝立民長伯
克知三有宅心者知設官之意灼見三有俊心者識
任官之材似非已用未用之謂
立政任人準夫牧作三事虎賁綴衣趣馬小尹左右攜
僕百司庶府大都小伯藝人表臣百司太史尹伯庶常
吉士
開首言常伯常任準人綴衣虎賁此言三事正與前
應以下則自綴衣虎賁而推備之也蔡傳既以第三
節為都邑之官則太史尹伯亦不應復引史官庖人
膳夫鐘磬師之類蓋是在都邑之太史尹伯爾
司徒司馬司空亞旅
天子備六卿諸侯但有三卿秦漢閒習聞三卿而周
禮已去其籍故設丞相太尉御史大夫為三公而後
易以司徒司馬司空之號
夷微盧烝三亳阪尹
尹如蔡傳說是但阪即封疆之在版圖者尹即所謂
守封疆之官也
文王惟克厥宅心乃克立兹常事司牧人以克俊有德
文王惟知所以設官之心而能盡其道故能立此常
事司牧之人而皆能得其俊有德者也蓋為官而得
人則無用違其才之患矣觀此節口氣正是申明克
知灼見兩句意益知以三宅三俊分兩項人者非
常事是總三事而言司則常任準人皆在内牧則是
常伯不必如蔡傳說
文王罔攸兼于庶言庶獄庶慎惟有司之牧夫是訓用
違
庶言者號令條教常任之所掌庶獄者法禁刑罰準
人之所司庶慎者防守修禦牧伯之所職文王但訓
戒其用違而不侵其責任蓋既克知而灼見之則必
信用不疑而後有以致其誠使之展布四體得有所
為然後可以盡其用也有司用之字者蓋國之大
政大法皆有司之者故言有司之則常任準人在其
中
庶獄庶慎文王罔敢知于兹
亦越武王率惟敉功不敢替厥義德率惟謀從容德以
並受此丕丕基
嗚呼孺子王矣繼自今我其立政立事準人牧夫我其
克灼知厥若丕乃俾亂相我受民和我庶獄庶慎時則
勿有閒之
立政立事常任之職也不曰任人者政事之大王與
大臣共之者也故上言罔敢知偏以庶獄庶慎言之
此亦只言庶獄庶慎者蓋丕乃俾亂相我受民乃立
政立事之大者
自一話一言我則末惟成德之彦以乂我受民
嗚呼予旦已受人之徽言咸告孺子王矣繼自今文子
文孫其勿誤于庶獄庶慎惟正是乂之
自古商人亦越我周文王立政立事牧夫準人則克宅
之克由繹之兹乃俾乂
則克宅之者所謂克灼知厥若也克由繹之者所謂
自一話一言而思維之也
國則罔有立政用憸人不訓于德是罔顯在厥世繼自
今立政其勿以憸人其惟吉士用勱相我國家
今文子文孫孺子王矣其勿誤于庶獄惟有司之牧夫
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈
惟有司之牧夫句當連下文讀之此段又於三者之
中專舉庶獄言之蓋為庶獄庶慎并重而庶獄尤不
可以輕誤古者兵刑同為一司故臯陶主蠻夷寇賊
之事戒王不可黷武尚威誤於庶獄惟使内之有司
如司馬司寇之類外之牧夫如方伯連帥之屬治爾
戎兵以詰暴亂以平邦國則可以揚文武之光烈矣
說者分為兩段故費說辭
嗚呼繼自今後王立政其惟克用常人
周公若曰太史司寇蘇公式敬爾由獄以長我王國兹
式有慎以列用中罰
兹式有慎以列用中罰作一句讀言當以蘇公為法
式敬慎以平刑也
吕刑
惟吕命王享國百年耄荒度作刑以詰四方
王曰若古有訓蚩尤惟始作亂延及于平民罔不寇賊
鴟義姦宄奪攘矯虔
為寇敗則鴟義為姦宄則奪攘矯虔
苗民弗用靈制以刑惟作五虐之刑曰法殺戮無辜爰
始淫為劓則椓黥越兹麗刑并制罔差有辭
越兹麗刑并制言其不分輕重凡麗於刑并為一條
民興胥漸泯泯棼棼罔中于信以覆詛盟虐威庶戮方
告無辜于上上帝監民罔有馨香德刑發聞惟腥
虐威庶戮言威之暴而所戮者衆傳以庶戮屬下則
不能成句
皇帝哀矜庶戮之不辜報虐以威遏絶苗民無世在下
乃命重黎絶地天通罔有降格羣后之逮在下明明棐
常鰥寡無蓋
至治之世地天之氣未嘗不通也天神未嘗不降地
祇未嘗不出也而必絶之何哉此則國語所謂民神
雜糅不可方物者非理之正也明明者著明其顯明
之理棐常者扶植其經常之道傳精白一心語未瑩
皇帝清問下民鰥寡有辭于苗德威惟畏德明惟明
皇帝清問下民鰥寡為句清問下民鰥寡即上文鰥
寡無蓋禹謨所謂不虐無告不廢困窮者德明惟明
也有辭于苗即上文遏絶苗民禹謨所謂奉辭伐罪
者德威惟畏也
乃命三后恤功于民伯夷降典折民惟刑禹平水土主
名山川稷降播種農殖嘉穀三后成功惟殷于民
明刑以弻教典禮而播刑無可疑者三后首伯夷蓋
因上文言天地神人之事而宗伯之職治神人和上
下故也
士制百姓于刑之中以教祗德
特言刑官非輕之乃重之也
穆穆在上明明在下灼于四方罔不惟德之勤故乃明
于刑之中率乂于民棐彝
德者刑之本也穆穆明明灼于四方所謂明明德于
天下者然後繼之以刑之中則德明德威之下莫不
復其常性矣所謂明明棐常者如此
典獄非訖于威惟訖于富敬忌罔有擇言在身惟克天
德自作元命配享在下
惟克天德自作元命是通篇最精微語臯陶言天命
有德天討有罪聰明明威寄之於人洪範歛福以錫
天下有仁夀而無鄙夭所謂自作元命也故陸子靜
謂臯陶謨洪範甫刑三篇乃傳道之書
王曰嗟四方司政典獄非爾惟作天牧今爾何監非時
伯夷播刑之迪其今爾何懲惟時苗民匪察于獄之麗
罔擇吉人觀于五刑之中惟時庶威奪貨斷制五刑以
亂無辜上帝不蠲降咎于苗苗民無辭于罰乃絶厥世
王曰嗚呼念之哉伯父伯兄仲叔季弟幼子童孫皆聽
朕言庶有格命今爾罔不由慰日勤爾罔或戒不勤天
齊于民俾我一日非終惟終在人爾尚敬逆天命以奉
我一人雖畏勿畏雖休勿休惟敬五刑以成三德一人
有慶兆民賴之其寧惟永
王曰吁來有邦有土告爾祥刑在今爾安百姓何擇非
人何敬非刑何度非及
兩造具備師聽五辭五辭簡孚正于五刑五刑不簡正
于五罰五罰不服正于五過
五過之疵惟官惟反惟内惟貨惟來其罪惟均其審克
之五刑之疑有赦五罰之疑有赦其審克之簡孚有衆
惟貎有稽無簡不聽具嚴天威
簡孚之道雖多而惟容貎最不可掩至于證驗無據
言貎無稽則所謂無簡者矣無簡者例在不聽然豈
可置之不聽而遂已乎必也嚴敬天威徐以察之庶
幾幽明之間必有嚮應善惡之報必無僭差此意尤
竭忠誠悉仁愛者所當知也
墨辟疑赦其罰百鍰閱實其罪劓辟疑赦其罰帷倍閱
實其罪剕辟疑赦其罰倍差閱實其罪宫辟疑赦其罰
六百鍰閱實其罪大辟疑赦其罰千鍰閱實其罪墨罰
之屬千劓罰之屬千剕罰之屬五百宫罰之屬三百大
辟之罰其屬二百五刑之屬三千上下比罪無僭亂辭
勿用不行惟察惟法其審克之
上刑適輕下服下刑適重上服輕重諸罰有權刑罰世
輕世重惟齊非齊有倫有要
罰懲非死人極于病非佞折獄惟良折獄罔非在中察
辭于差非從惟從哀敬折獄明啓刑書胥占咸庶中正
其刑其罰其審克之獄成而孚輸而孚其刑上備有并
兩刑
非從惟從與上文非終惟終語氣正同洪範言曰從
從謂順理也察辭于差非從惟從言察其言辭於差
互之間觀其順理與不順理也有并兩刑者或一
人而犯二罪或一罪而自重即輕自輕即重皆謂之
兩刑
王曰嗚呼敬之哉官伯族姓朕言多懼朕敬于刑有德
惟刑今天相民作配在下明清于單辭民之亂罔不中
聽獄之兩辭無或私家于獄之兩辭獄貨非寶惟府辜
功報以庶尤永畏惟罰非天不中惟人在命天罰不極
庶民罔有令政在于天下
朕之敬畏于刑者以有德于人莫如明刑上天相助
下民而我作配之故也無簡不聽者曰單辭明清者
所謂具嚴天威也兩造具備者曰兩辭五疵之中惟
貨為甚私家于獄之兩辭言不可藉獄貨以為私家
猶禮記言君子不家于喪也又申言永畏哉其惟刑
罰乎蓋刑罰在天自有定理其失當者皆人以私意
輕重之是非天之不中也惟人所為而已若使所刑
罰之人在天命未嘗極者而我極之則下失仁恕之
心上干隂陽之和禮樂教化徒具文而已豈復得有
善政在于天下乎
王曰嗚呼嗣孫今往何監非德于民之中尚明聽之哉
哲人惟刑無疆之辭屬于五極咸中有慶受王嘉師監
于兹祥刑
平水土者德於民之家播嘉種者德於民之身明刑
者則德於民之中也蓋用五刑而咸中則民亦自得
其中矣
榕村集卷四
