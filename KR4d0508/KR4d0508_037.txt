至正集卷三十七
元許有壬撰
記
兩淮屯田打捕都總管府記
後至元丙子歲十月制以兩淮屯田打捕總管府昉世
祖時闢漣海田募民耕以出膳材而總其治比歲疲瘵
逃徙武斷隠地常賦用逋其令中書擇人洎同僉宣徽
院事賽音布哈徵括為籍以拯其弊於是中書檄令斷
事官韓庭院俊偕行至則得隠地為頃三千五百三十
四逃亡為戶六千七百八十四逋鈔為錠六千五百八
十賽音布哈躬歴其地洞其弊既竣事後條上利病凡
建設源委供輸息耗吏姦民瘼靡不周息大較謂事夥
員少任重秩輕宜增其員精選廉慎常流以列府職用
江淮財賦都府例登正三品以重其職府控提舉司吏
卒無慮數百皆繭絲吾民戶為所弊盖三之一宜汰其
半事分隣司府吏屬若所治吏不齒常秩禄且不逮貪
肆宜也宜用路州秩吏食以俸人必自惜戶役已重有
司復科貧逃富困宜籍為三等九甲則賦役可均承平
久田野皆闢歲貢鹿麞率遠地買輸四五月至京師車
駕幸上京膳庫貯儲坐視蠧敗中原歲輸給用宜聽折
收中書紀之四年八月奏可於是府之事率作而興起
矣盖升秩以重其體精選以重其職綱既舉而目自張
矣汰冗司去苛暴吏有常秩戶有定籍人無重困物無
暴殄民力蘇矣其綱雖五其要使民力得蘇專耕種漁
獵供輸之餘有以仰事俯育則人何由而亡賦何由而
逋哉世為使奉一事行能盡事斯賢已懦者縮忽悍者
豗突貪者攫攘蠧事一也能盡事而又原䉻其弊刮劘
而振起出於使事之外者不才而能之乎中書知其才
奏除為府達嚕噶齊同時選奎章閣供奉學士扎薩克
為總管均其任和林倉提舉索諾木為同知僉山東廉訪
司事金礪為副總管民匠都總管府經歴哈達默色為
判官枚江縣達嚕噶齊布爾罕和爾為經歴湖北廉訪
司蒙古筆且齊長夀為知事蓋楨為照磨行其言也十
二月改頒銀印國制二品印始用銀三品惟内上寺監
等用外則江淮財賦府用之以其隸興聖宮列聖所以
示崇極孝養之意而非他治所敢擬也淮府乃優給之
待之可謂隆矣淮府走書徵記有壬求其故至元十四
年姚演獻漣海荒田一萬一千八百十七頃既定封畛
種者有牛官給種税十四牛種皆官税其半皆復其家
水陸取禽魚以供玉食立府以率其屬屬分其治視歲
豐歉而登降其入焉廿二年併揚州打捕總管府入兩
淮府廿六年增徐邳屯田八百頃府隸宣徽院歲入粳
有白赤精鑿若雜□珠粉餅材麻菽薑濡槁屑薧腒腊
脯腵修皮革之屬屬鉅萬計他錢又不下五萬定其任
亦重矣哉國家立法未始不欲其百世無弊而不能不
弊者勢使然也法一弊人則捄之猶舟之不能不或滯
於淺車之不能不或柅於塗也善操御者亦使之行而
已至於人病已革必求明醫付之苟非其人祇速其斃
古人所以慎改作也明者知病所在投以良劑未有不
愈者也淮府其明驗歟昔有進不由道而蠧其政者朝
廷懲之精選而得諸君諸君之膺是選其亦益慎其守
哉昔之法弊矣從而變之奉盈執玉則在諸君焉勿使
後之人又有所變而凡後之人一守此誠俾永無墜此
府之有待於記也於是乎書
彰德路儒學營修記
彰德路儒學正燕九萬學錄許中行貽書有壬曰九萬
軰非材其何以承學事主領敦勸郡大夫是頼歲丁丑
秋監郡荀公以上丁祀近獻官行事待次有幕而兹薄
帷裀几榻之需歲假於市不乾沒則褫敗之人用怨讟
大非所以事神也乃命錄事任允中董役作屋不浹日
而東西建各五間祀永有次人永無撓矣明年五月又
以廟門木朽不任啓閉仍命任允中撒而一新書閣
之欹者正之周垣之缺者完之廟宫重嚴士民改觀六
月總管杜公始殿謁而塗塈剥落容光穿漏亟命安陽
縣尹趙時敏填其罅圩其墜尚懼不密復作承塵為板
凡四百方士子安昔之翫異今之厪不敢小而略也敢
請有壬聞而喜曰善有小乎暴其小不益進其大者乎
國制有司主學風紀勵其怠而天下主者視為切已一
弊必修一墜必舉者有幾蔑教典習故常身雖至而目
不一顧者衆矣二公之善非小也善非小也而其大者
可不力哉詩人頌魯僖公能修泮宫盖嘗三復其辭以
意逆志而竊有說焉其曰穆穆魯侯敬明其德敬慎威
儀維民之則又曰明明魯侯克明其德又曰濟濟多士
克廣德心詩人因其能修泮宫而頌之不言其修而拳
拳於德者其亦有深意乎敬明克明則上之人以身為
教而進修之功至矣推以覺人人人是效而多士則又
克廣是心無所不至皆去其舊染之汚矣大學明德新
民之事也上之所以教下之所以學其備是哉泮水諸
侯之學也今列郡之學是已學之學者皆學孔子者也
孔子天也不可階而升也而見之詩書易春秋者皆學
者所當致力可階而升者也泮水之詩明德之要其當
致力之先者乎上以是為教則僖公不專美矣下以是
為學非魯之多士乎不是之求而或詞華之是訓功力
之是趨作為以干譽緣餙以適徑則雖高其閈閎廣舍
萬間無益也相古名郡也宋則忠獻韓公興設有成金
季兵燬國初興修尋復隳圯至元六年己巳總管王遵
重建繼之營修者時有人焉惜其不得燕九萬軰揚之
也荀公名凱霖西域人杜公名德遠定興人二公之有
志於學士之歸美其上可書也書頌也頌無規可乎其
益進其大者哉
澤州高平縣河西里廟學記
在昔盛時由國都以及鄕黨無不有學陶冶一世而納
斯民於至善之域其治隆俗美以是哉斯政不修聲教
有限惟澤晉城當宋文明之極而不知學明道先生之
為令也鄕為立教擇秀子弟聚而教之督礪誘進學者
日盛厥後應書者至數百登科者十餘人隣邑漸被學
校大興金源百年平陽士遂甲諸道而澤又甲平陽先
生之澤至矣乎高平於晉陽寔接壤曰河西里舊有廟
學歲久為墟大德辛丑里人張君汝明倡復舊規先聖
有殿二程有祠師生有舍墾荒地四百畆供祭養士君
出仕攘於豪右訟而復之敵喉當路入之邑庠假其名
不可奪而實快其私也君自酃移訴轉達并憲躬辯於
庭憲議邑庠既廩著籍有素河西里無田則無以為學
與其剥無以益有孰若兩有之為善且廣學有制此敢
廢乎遂决以歸君宰邑判州凡三代歸越七年而田始
盡復始末一紀而經葺訖工於是標疆畔嚴簿籍強暴
無得而覬覦祭有供士有養矣謁文刻石以識其故賢
哉張君之用心也世有當為而不為者有可為而不為
者當為職也而不為之矧非其職者乎可為義也遇則
為之人已奚擇而人每難之至為不義則又若易者河
西里非一人張君奮出卒復其舊是豈職之當為責之
使為者乎有壬嘉其義而考其俗因有感焉世遠教弛
俗善賽祈至假學宫以祭非其鬼瀆莫甚焉用是告其
鄕之人曰明道先生繼孟氏宗主斯文其教澤人孝弟
忠信之事人道也今學修師立知所以事人則知所以
事鬼矣妖誕雜揉之事委巷不為况陳於堂堂南面之
陛乎若夫應書登科非儒大端亦教之一效耳效雖在
是而有不在是者焉先生盖有不患妨功惟患奪志之
訓矣或者矯激過高而使人過於偏採摭混殽而使人
安於陋非先生教人之道也學者其慎思之異時出才
超軼盛宋張君之善因附以不杇則是學為不虚設矣
彰德路創建鯨背橋記
聖朝既平宋經畫遐邇大郡小邑枝䟽脉貫際天所覆
猶一人身焉政令之宣布商旅之通遷水浮陸馳舟格
梁濟荒陬僻壤無遠不達猶氣血周流百骸用康一或
壅塞則身為之病矣故橋梁若道路路若府州縣皆專
官董之歲時□行而察其廢修此朝廷著令示為政之
先務也彰德實古相河亶甲所居禹貢冀州之域也世
有廢興邑有改徙而山川之流峙形勢之雄偉津塗之
要衝有不得而變者焉我朝為路路則今制而名則昉
自石晉宋若今皆因之郡直孔道駟傳屝屨歴涉尤劇
郡北四里洹水所經夏秋受西山萬壑之流奔横駃悍
滅防嚙涘蕩然四溢官舟濟人而要需阻尼上曝下淖
負挈奔渡擠排蹴蹋㪺漏中流惴惴及溺水涸作橋因
肆掊歛聚良用惡薄覆弱搘行者杌&KR1150;莫不股慄歲一
修拆民大有輸締搆之用百才一二蠧財病民不知其
幾年矣西域荀公凱霖嘗監安陽縣位卑力小有志未
就余待罪中書適赴調京師嘗語及是慨然曰使不武
長郡必作石橋余既從臾之且語之曰果成予為若記
俄陞路達嚕噶齊至元二年歲丙子春莅事首號於庭
曰洹橋病民耄倪共知為永逸計非石不可且嘗請諸
冬官冬官可之總管馮公思温繼至而同知阿拉判官
穆爾沁暨幕屬諸君莫不恊恭贊畫乃相舊渡沙深水
闊柢難為植䟽鑿引水人用重勞東一里水磑廢渠土
性堅良面勢惟允基是締搆事半功倍相距幾舉武後
先幾年莫有迹者目力一及若發蔀物出莫不躍然以
喜地為天寕寺業世不可牟也乃召其徒以其法語之
曰佛以慈航濟渡故凡世之弘益於人者多若軰為之
且聞有所謂八福田者而橋梁居其一焉則是役也若
軰宜為之况而地乎惟其力之有不及也其亦難強於
而哉誠捐此地吾有司自為之福田利益其肇基於若
乎師徒聞之聚而謀曰是誠吾徒之當為而不能為有
為者出尺寸地尚可靳乎相與署劵入官約久不畔既
得地以府帑贏息募工搆財惟石之用以尺計者數餘
二萬攻琢輸輓費勞實煩得石水冶近而易致盖昔非
産地也甓灰鉄鋌靡不具集安陽縣尹趙時敏實集其
材復董其役恪共朝夕用底於成經始丁丑二月凡四
閱月而建其陿未廣而淺未濬卑未陻而防未堅者明
年始克訖功其長亘十五尋碇基於淵兩端磩岸中作
三墩折水為四而銳刃其西以劈水怒四環順列一脊
窮起植闌兩翼其廣可以行四車凡材假於民直有未
歸者馮公入為刑部侍郎總管杜公德遠適来乃共發
帑悉酬之予得請歸二公率其屬請曰橋之成國家之
福民庶之力子適歸而身履之昔之言今其酬哉予亦
昔之冬履危而夏冐險者也紀功示後記宜為也况有
言可食乎天下之事成於有志一僧孑然而出儲無宿
舂植一標於荆榛瓦礫之埸而萬間金碧不日突起矣
天下之橋以雄偉名者多其徒為之孰有儋天子之爵
操得致之柄而反不彼若哉愚者不能黠者不為也其
或勵志率作而同僚嫉之上官搤之自非先之以定見
守之以定力奮不顧流議而勇於必為者鮮有濟焉初
是役之興有言韓忠獻王三守相凡渠水之利莫不修
復使橋可作則必先矣盖不可作也殊不知古人盖亦
有不及為而後人為之者未聞古人事事盡為而後人
無一可為者也昔杜預啓建河橋於富平津衆論以為
殷周所都經聖賢而不作者必不可作故也預曰昔造
舟為梁則河橋之謂也遂作橋成則知古人之立事亦
未免譁於浮議而成於定力也噫作者之難若是俾其
功勿壊而施於無窮則有望於繼者焉既為記之又採
輿人謠為之頌曰
洹水浟浟載伏載流始於濫觴俄而勝舟胡為悍肆奔
騰喧豗揚於驚濤激於堆埼伻馳孔殷商途攸出乘危
將墜濟險慮覆歲狃日偷安斯匪今孰急其病而疚其
心豈無徒杠亦有輿梁朘民之膏視為故常膏朘靡恤
事功奚益枯株槁壤載胥及溺乃有長人職思其忠心
匪石轉詢謀復同浮言譊譊謂古有賢而不此作豈昧
於前我不爾咎爾亦匪誣利病誠切孰興孰除千夫運
斤山石為竭曾不逾時橫空嶻㠔鱗集櫛比堅猶壘玉
蜿蜿龍卧岧岧雲矗昔也江海而今堂閨傴僂絡繹晝
提夜擕凡今之人盍究所適旦播未周夕求其實有為
遠慮人即迂之惟略近效久大可期繼今有位勿怠其
成水厭横流岸虞善崩洹水浟浟頌聲洋洋百世而下
於戲不忘
至正集卷三十七
