至正集卷六十二
元許有壬撰
碑志
故奉議大夫同知廣平路總管府事致仕羅公墓
碑
愚昔班太史中書知管差除掾羅吉請銘考廣平公碑
時應制方殷不果作至正戊子吉赴河南江北等處行
中書省檢校官道相迹其實請益恪愚早知廣平公復
覩吉之能子也其又何辭遂次其語曰羅氏上世名數
繋歸德遷東平再遷鉅野曰忠娶張氏二子長士廉馴
行聞於里年二十二卒以子貴贈奉議大夫同知東平
路總管府事驍騎尉須城縣子配薛氏封須城縣君實
生廣平公次士賢陽穀監當官配韓氏生文郁廣平公
諱文煥字顯卿未晬失怙恃祖父鞠之資稟犖犖異常
兒人薄其孤奮勵自懲依母族委已於學游東平郡庠
會使者閱弟子員見解經融貫欲挈入京以未得祖命
辭明年走謁使者乃掌環衛大官也聞其名於上補環
衛掾使者使西域征宋皆從歴天官征東行省及格除
膠州判官甫至廟圮毁倡衆新之有疑獄久不決司憲
屬公果得情懷孟供億宗藩胥輩並緣假不歸貫不酬
公為錄事作甲乙帳去劵刮白著之弊行用庫胥歲率
徧擾應者必破産擇精識楮幣者十餘家以次應求輸
稅於衛糗糧百費一主辦於已庾人不敢溢收歸有具
獄盜金珠十餘人讞而疑之俄得真盜盡釋誣者小兒
啼父母以公名怖之兒啼為止終更民立去思遺愛二
碑陞順德路經歴擢山西江北道肅政廉訪司經歴簿
領悉就繩尺目盲棄官愛順德風土家焉改益都路經
歴拜江南行臺監察御史皆不能赴屏居十八年目復
明起為吳橋尹塑先聖兖鄒二公十哲繪兩廡像奬學
申教里愉戶懌縣西瀕御河歲潦嚙隄為堅築百餘里
人今賴之惡子私標牓樹朋梗治罪其尤餘悉渙走民
為立生祠改武岡路推官不赴晚更號獨慎老人以奉
議大夫同知廣平路總管府事致仕至元五年己卯二
月二十三日卒於正寢夀八十有三四月廿一日葬邢
臺縣白圭鄉左賈村書桉岡之原配嚴氏追封□城縣
君繼張氏孫氏吉以世賞為汶上尉改淮東宣慰司照
磨歴秋官西臺掾除從仕郎武備寺提控案牘兼照磨
擢掾中書秩承事郎為今官嘗捧檄過邢懇欲留養力
遣之居關中忽心悸求歸至邢公始捐館孝誠感觸庶
幾黔婁乎大父洎東平府君俱葬鉅野合蔡里白㙮保
公以地善潦謀遷未果吉恪遵遺訓而族人難之新阡
但設東平府君名石公竁昭焉公幼孤能自樹立謂天
厚之耶間關底僚中尼於目不大厥施謂薄之耶士一
命可行志若倅郡司錄佐幕作邑民不能忘至紀碑立
祠豈人力勉強之所能致者哉况隆以壽復昌以嗣則
天之厚之者厚矣銘曰
育材企成惟古其難父訓内迪師力外殫志苟不致猶
暴而寒睠兹顛木由蘖自樹不根家學不資友助孱其
甫童克深厥慮鼓勇道遠間關海隅一命及身我蓄遂
攄弛爾榜笞倡吾詩書化流俗易若鼓應枹惟懷附治
民事孔棘獄枉以信兒呱以寂雙碑嵳峩風雨不泐於
郡於憲畫諾資成云胡尼之遽蔽其明十有八年復浚
眢井餘光所照桑榆有炳天恩閔勞紫服被躬夀八十
三茀禄是叢於胥白圭泉深土厚以妥其靈以裕其後
鉅野之澤實唯胚渾匪流有沱泝洄一原百爾來耳念
兹弗諼
故亞中大夫福州路總管兼管内勸農事李公墓
志銘
朝廷重守令之選廣辟舉之路嚴連及之條所以必其
才也愚長翰林法當辟一人以僉都水庸田司事李惟
閏充尋擢福州路總管兼管内勸農事請使及門乃至
正戊子十二月二十八日卒於正寢得年六十積階自
承直郎六轉至亞中大夫猶子林奉行實請銘惟閏字
仲舒其先臨邑人曾祖考諱成避地襄城徙潁之虹橋
再徙彰德家焉配張氏祖考諱衎兩試有司遂占儒籍
經承事郎河東山西道提刑按察司經歴配陳氏張氏
考諱舉以公貴贈朝散大夫秘書少監騎都尉隴西郡
伯妣楊氏追封隴西郡君二子長知善敬勤幹蠱家用
益裕次仲舒也宦學資給兄力居多由新城縣儒學教
諭轉桓州學正辟工部令史歴太禧宗禋院掾史中書
右司掾右司主兵刑掾執案牘得議可否會民有饋兄
肉而兄以它疾死者姊婿利妻弟之貲欲并吞之誣肉
中有毒官逮弟於理具獄上仲舒疑之詢得實白都堂
送所司信其枉釋者圖形祠之及格除通政院都事改
中書省管勾架閣庫拜陜西行臺監察御史陞本臺都
事擢僉都水庸田司事在通政沿檄行河葺庾補居庸
北驛戶具有成績為御史持大體急先務華州獄囚誣
承強盜讞而決遣西嶽道士陷民為奴釋而民之吳中
山水佳勝水曹治焉未嘗事游娛退食杜門兀坐時乘
驛舟視啟閉疏壅塞錢塘之役修捍尤有法居半年以
病歸閉齋閣㓗窗几陳古書畫若將老焉福州閩海一
都會象犀珠珍之所聚宣閫蒞之風紀睨之鹺司掎之
為牧守者視他郡為尤難朝廷挈以付之知其才有素
也天不奪之吾知其不負朝廷矣福之民何其不幸耶
愚在政府仲舒實掾曹未嘗吏之也仲舒之賢故自可
重況同里衎乎其歸自西臺吳中相從歡甚愚今年中
臺歸仲舒雖病尚能杖策相過既而日革遂不起里閈
舊游彫謝殆盡愚之悲蓋有甚於福民焉明年二月廿
九日祔安陽陽記原先塋配賈氏繼張氏皆隴西郡君
女一未䈂銘曰
嗟嗟仲舒幼能讀祖父之書筐篋假途弗忘其儒不亟
不徐六轉而為徹侯大夫令聞孔敷孰&KR3867;厥趨維蓄有
瀦維擴有阹拮据卒瘏有嬰復孤其天也吁
故中議大夫同僉通政院事致仕王公墓志銘
公諱溥字亨道世為安陽盍遵里人祖考諱玘贈奉議
大夫驍騎尉湯隂縣子妣程氏老氏俱贈湯隂縣君考
諱安仁將仕郎淮西宣慰司照磨贈中議大夫禮部侍
郎上騎都尉太原郡伯妣馮氏贈太原郡君三子長諱
博仕至博平縣尹公仲也從父諱安貞終饒州路治中
愚嘗銘其碑從其子今湖廣省郎中忭請也公一子明
允纍然衰絰泣且請曰從祖考得公銘先子不敢例而
先世父辱公厚先子亦公之厚也不孝忍死執事竊有
望焉愚聞而悲之尚何辭公幼穎敏習時務儒雅緣飾
起家山南廉訪司書吏入掾察院轉吏部令史流弊積
久惟貨惟來而貧滯者譽之其守可知已擢樞密掾陞
提控俾總諸曹及格授供膳司丞改大都警巡院使輦
轂民號難治乃以能稱歴太禧宗禋院斷事官知事陞
大都路薊州知州撫民以寬繩吏以嚴歲凶請賑於朝
全活者衆除京畿都漕運判官謹出納明會計上官才
之改知湖州路長興州抑末敦本勵農興學終更歸以
中議大夫同僉通政院事致仕國家優禮致仕者兩沾
賜緞至正己丑十一月十八日卒享年七十有三明年
正月癸酉葬安陽司空村先塋娶裴氏封太原郡君明
允蔭禮部鑄印局使女一人適柴炭局使張吉公懸車
後請封考妣推蔭其子顯命沓至畢事考終可無遺憾
矣愚七歸鄉里銘其墓者凡九人戊子之歸公適告老
方喜得友而又為銘人之生世其可悲也夫或者欲以
倔起自足傲睨里閈淺之為丈夫也哉銘曰
吾里足賢有英而耆嗟我來暮及從其遺其遺幾人亦
復長往踽踽予行邈邈予唱得朋又喪甫賀而弔彼蒼
䀜爽其究孰譙歸而考終貴而及親况世其禄恂恂有
人夷考其故亦曰多茀惟是懷人亂我心曲佳城之陽
洹水湯湯俾爾子孫枝百其昌
故正議大夫兵部尚書致仕楊公墓志銘
諸壻楊奎赴厥考尚書公喪且請志其壙以愚親而知
公也乃迹其實而序之公諱煥字文伯漢大尉震之後
先世由華州徙耀州再遷大梁金朔州順義軍節度判
官我元贈中奉大夫護軍弘農郡公諱鼎者高祖也贈
昭文館大學士資德大夫上護軍弘農郡公諡莊孝諱
國維者曾祖也贈榮禄大夫司徒柱國諡文懿諱澤者
祖也通奉大夫江浙行省參知政事贈宣忠守正奉德
功臣正奉大夫中書參知政事護軍弘農郡公諡忠肅
諱敬直者父也妣圖克坦氏封弘農郡夫人實生公至元
庚寅以儒家子宿衛春宫奉隆福太后旨入學肄習釋
褐從仕郎陽翟縣尹避祖諱改通事舍人轉太廟署令
忠肅公疾棄官侍湯藥者八年管勾河南行省承發架
閣庫歴籍田署令拜南臺監察御史移西臺僉江東湖
北浙東三道廉訪司事忠肅公年高請便養授河南行
省員外郎尋升正郎忠肅公薨廬墓側三年拜監察御
史出副閩海道移湖南又移廣西擢江西㩁茶都轉運
使居官五月年始六十八即請休致以正議大夫兵部
尚書致仕至正九年己丑六月三日卒於揚州正寢享
年七十有五明年三月某日葬祥符縣魏陵岡伯俞村
先塋配郭氏先公卒繼完顔氏皆封弘農郡夫人五子
長圭奉議大夫知湘潭州郭夫人出次奎次堅完顔夫
人出也次莊次塏女四人適永康簿吳瑞平原簿史翬
繁昌尉李構留司掾鄧洙孫男四鑄鐸七十三慶夀女
二曾孫男一添夀公自為小官知無不為為無不盡侍
儀贊禮成廟嘉賞有衣帽之賜筦庫河南告饑廟堂不
避大臣之怒至得面聖卒如所請籍田請植柳為薪免
伐桑棗召見便殿有酒醴金綺之賜為御史南臺糾副
僉不法者四人方面貪暴者一人笞逐憲吏之誤罷人
官者二人其分司官亦自劾而去西臺按雲南省臣贓
悉置之法中臺言官冗吏弊民貪財蠧切中時弊狂童
馬馬沙為指揮聚惡少樹標榜妄肆笞箠治其黨四十
餘人分臺上京賜楮幣中統五千緡白金五十兩金龍
幣一弓矢刀鞍有差臺檄行水開水門造石壩以泄蔡
河夏秋之潦復舊牐六導蔡水入圭河增新牐二以達
於陳民賴其利僉憲江東發池州監郡之貪復太平西
湖之灌溉撤采石橋之阻隘移湖北適蜀有警守阨塞
鎖瞿塘不殺蜀使以逢其怒而省臣有蹈此幾致狼狽
者衆始服公之明龍陽建三皇廟修夫子廟甓漢陽儒
學宫牆百餘丈其不專於政而先於教者乎入閩貪吏
麗法者幾百人胥隸三百人徵賦楮幣銀段皆以千計
平反林信天之冤出南安尉之誣湖南徐萬六飢民為
盜吏當之以強力爭得不死廣西用兵連歲疫癘方作
黜貪暴撫彫殘平冤抑雨雪大作民疾用甦𣙜茗歲課
未登剔蠧利商未幾告足而歸志浩然矣築室維揚賓
至觴詠終日談朝廷典故先正格言故家原系亹亹有
據初忠肅公之在維揚也愚為轉運使每休沐必省之
公有浙東之行愚以忠肅年高諷之公曰俟到婺將求
汴省幕職因奉老人歸鄉里愚竊不然後果得汴幕至
汴踰歲忠肅公始薨嗚呼人之所欲天必從之況為忠
孝者乎然事機之巧鮮有是若者愚嘗舉似士大夫以
為美談而亦論愛日喜懼不可盡望其如公也銘曰
青宫&KR0591;御擇罔不欽繄儒家子恂恂其心囿之賢關植
之士林由璞而玉由丱而金是宜達財倍軼恒品釋褐
出宰受敢不審家諱有嫌稱謂斯噤抗辭既慤休命為
寢君子過厚器識可覘主以剛毅濟以柔謙三臺司察
六道分廉細民其蘇渠魁則殱𣙜利不苛議刑不濫天
報宜豐存沒無憾嗣來泝沿原逢泉檻導而勿陻我銘
爾鑒
至正集卷六十二
