至正集卷二十九
元許有壬撰
絶句
調趙子期二首
玉堂學士日攻文不識郊原有好春得見杏花千百樹
却因東郭送行人
春來頻約趙崇文同避紅塵踏暖雲底事相逢却歸去
杏花今日雪紛紛
題經筵安仝譯史新刻千文賜本二首
芸閣風清晝景遲楮生毛穎侍多時吾皇游藝超今古
能事猶推智永師
隋僧變滅等浮雲七十三行墨尚新閣本重翻鐵門字
聖恩均到石渠人
題趙仲穆二馬圖
曹韓遺跡已無多松雪堂中見小坡珍重雙龍莫飛去
人間銅式久消磨
房星淪彩渥洼竭神物誰令畫得成幸自天閑異虞(闕)
忍教立仗不教鳴
題愛蓮圖用卷中魯子翬韻二首
光風霽月不可見奔軼誰能繼絶塵看取芙渠菂中薏
一番花發一圖新
昭昭無極發天倪底事之人路尚迷但使愛蓮知所愛
世間何水不濓溪
題段吉甫助教武夷山圖
千崖樓閣濕青紅一水盤迴萬壑通不為風烟有佳色
紫陽道氣在山中
題單父宋希賢孝友詩卷
家貧身壯贅它門有志渾如不贅人致樂致哀終子職
肯教秦法變彛倫
和神保欽之御史監試上京韻四首
蹛林雲霧護皇州貝闕珠宫遠似浮驄馬歸時人盡道
槐花開徧上林秋
灤水天家第一州赤霄樓觀紫烟浮因君記我昔此役
二十五番鴻鴈秋
茫茫九點認齊州大地如舟日夜浮龍虎臺前新雨露
人間無此一天秋
醉眼曾空十二州肯隨人海共沈浮白頭不用悲陳迹
木落霜清恰見秋
次巴克實彦卿雪中見示韻六首
曚曨曉霧勒晨光一樣隆寒兩月強欲和陽春呵凍硯
老夫持酒手猶僵
殘雪虛窗夜有光小齋清話意差強江南不寄梅花信
冷眼空看萬水僵
東華射圃接天光日日趨朝看晚強白髮無能思補報
肯矜霜簡幾人僵
曾向騷壇接步光將雖云老尚兵強莫言白戰無英氣
百足商蚷死不僵
晃朗江天炫日光玉峯寒立鬭高強自然有類昌黎筆
籍湜誰能走且僵
誰因景物競流光為學終身貴自強身立程家門下雪
從知寒氣豈能僵
題岳陽樓圖(為鄂諾參議賦)
憶昔登樓得句新君山湘水共無塵而今見畫思陳迹
深愧先憂後樂人
題滕王閣圖
賜麻帝子久無聞南浦西山自雨雲遂使閣名傳不朽
却因駢儷一篇文
謝淮東廉司經歴馬九霄畫鶴見寄
騎上揚州不可招一朝蛻影入冰綃凡夫豈敢留仙驥
却遣銜書赴九霄
題澹然平章鷂子
西風涼動早秋天小雀何須畏杜宣見說微形多變化
好為布榖莫為鸇
題明初扇
廣文庭下草青青絳帳秋風一夕生詩思莫教鄉思攪
江湖華髮我同聲
中秋可行招飲因誦東坡明月明年何處看之句
座中請明初可行各和其韻予得二首皆用三疊
體仍命禎賦
夜來風雨不成寒似念幽人在考槃老夫老態月應道
明鏡明朝君自看
夜深風露恰知寒風在絺衣月在盤一樽濁酒對明月
千里佳人應共看
題明初所藏暮雲樓閣圖
倚空寒立翠孱顔樓在重雲縹緲間松下罷琴人未去
夕陽應待鶴飛還
題明初所藏青山白雲圖
不成蒼狗不成衣添出峯巒一段竒雲去雲來山自若
笑它前日作霖時
溪上樓(以下八首詠徐氏竹溪之景)
一曲清波不受塵倚闌長日翫奫淪風烟莫道翁收盡
撞透烟樓更有人
竹間樓
高居已是脫卑凡况在蕭森冷翠間欲識此君清絶處
盡遮塵俗不遮山
扁舟亭
陸居無屋舟無水得似先生屋作舟人海茫茫我何有
且教滿載一天秋
藍田别墅
輞川邱壑蔓寒藤境異心同有此名見說主人惟種德
不須石子玉還生
桂墩
翁家多桂鬱成堆幾度秋風幾世栽好是麟兒成宅相
蟾宫又折一枝回
釣臺
石巖雲矗俯深溪下有清風動一絲我亦忘魚聊復爾
可憐温水誤昌黎
石塢潭
郿塢金多竟不存清堅輸與老雲根潭中鱣鮪知多少
已有飛騰過禹門
軍山
昔年屯聚亦偷生今日柴扉夜不扃却羡此山能領會
時危時泰一般青
題子昂竹石
坡仙戲墨是信手松雪晚年深得之兩竿瘦竹一片石
中有古今無盡詩
題班彦功山水扇圖
錢塘江上又秋風老友淪亡夢不通勝槩肯教同羽化
山河寫在月輪中
作樂導水(以下二十四首次可行圭塘雜詠韻)
洹溪混混源頭活分得枝流入小塘怪底凝雲吹不散
管絃聲滿水中央
檇榼落成
一斝才空一曲隨腁胝今日頓忘疲年來懷抱須陶寫
敢笑長安衆富兒
柳下聽鶯
萬條金縷裊長身勾引遷喬語意新休向建章誇百轉
陶家門徑有餘音
舟中對鷺
禪定聯拳斂素裳豈知船上載紅粧主人有約休相負
多少魚兒要汝忘
荷觴酌酒
野人飲具謝玻璃自有天然軟玉巵蕩漾翠濤擎不定
有人謀笑任淋漓
蕉葉題詩
騷鄉縑楮寓芭蕉翠瑩尤宜運紫毫風致於詩真有助
卯君才調况清高
荷淨納涼
柳隂多處著方牀萬柄無塵各有香危坐悠然受清供
風聲摵摵更秋涼
開窗看雨
一時清響閙新荷其奈龍公不肯多窗外風光吾不校
四郊禾黍定如何
松隂獨釣
半世京華困鼎茵高風時復夢玄真可憐緣木求魚者
今日君其問水濱
與客泛舟
欸乃聲中動畫橈不須舟子更招招而今赤壁荒寒裏
試問何人有洞簫
日夕觀山
林慮千仞翠巗巗罨畫工夫在暮嵐徙倚崇臺觀未足
紅輪西北月東南
西堤晚眺
小亭何用赤闌橋細柳新荷綠四遭落日胡床更東望
碧天如水月輪高
雨中移竹
山人聚景作池臺移得龍孫帶雨栽頃刻雲開晴日上
便教隂過酒樽來
月下觀梅
空明雲水碧搖沙疎影尤宜竹外斜為我殷勤謝傖父
莫欵繁李玉川家
倚檻觀魚
魚樂江湖自不知非魚非我敢相欺巵言我不如莊惠
終日觀魚只有詩
繞堤種菊
紛紛紅紫厭相看老境才將蔗倒餐不向四堤皆種菊
風霜誰與共高寒
竹間開徑
翠寒深處覆蒼苔香霧霏霏晚自開從此一笻雙不借
尋詩迎客幾徘徊
水口聽琴
幽栖長物一張琴時對清流自寫心老子興闌童子去
月明懸溜有餘音
獨坐投壺
綠隂清晝矢鳴壺慶馬何煩用酒娛有主無賓聊一笑
却呼僮僕煮臯盧
登臺縱目
老眼常疑萬象低憑高遠景更萋迷只從此地觀吾圃
便覺江湖是小溪
調白蓮
仙姿皎潔映圓臺真見凌波恣意開却是圭塘宜産汝
朝陽東照玉成堆
調水芙蓉不花
南土風宜陸地蓮移根培植不能妍世間久絶司花手
却道殷韓是偶然
調湖石
一卷千古碧崔巍閱盡人間紫與緋老子未能兄事汝
醉來聊用掛絺衣
聽筝
冰絃轟列倚歌輕絃外無聲却有聲我自忘情聊過耳
幾人聞此發狂醒
酒間得口號二十八字
卯君為我鑿圭塘荆棘化為雲水鄉昨夜荷香新雨過
一年勞費盡銷忘
大雨兩晝夜僮屋盡仆惟軒前新竹綽有生意得
二十八字以為口號
一夜銀河瀉欲乾桑田幾似海漫漫岸頽牆仆吾無憾
栽活蒼筤數百竿
雨後觀竹乃有陻墊摧折者數叢因用前韻
憶昨移栽怕雨乾豈期平地水瀰漫此君於我真無負
摧折猶堪作釣竿
聯句
盆菊
霜卉日已腓寒軋層空澄(有壬)大明麗若木忽自東海
昇(熙)照我衡茅下南金爛稜層(有壬)密葉肥晚翠疎根
瘦秋鷹(熙)睠兹貞淑質夙著隠逸稱(有壬)佳名豈易得
高風邈難仍(熙)心將東籬興迹遽華筵登(有壬)美人遂
幽討晚歲欣得朋(熙)誰令頳與紫亦復相依馮(有壬)黃
裳本元吉間色詎能勝(熙)頎然挺尋丈欹傾待維繩(有)
(壬)植以葛陂杖資以剡溪藤(熙)通譜品逾百口說為爾
滕(有壬)宗既别大小祖亦殊高曾(熙)濃如胭脂沁潤如
酥膏凝(有壬)鮮如翦朝霞清如裁春冰(熙)肉色映蒙絺
體素動砑綾(有壬)百疊甃碎瓊千重蹙文繒(熙)鶯羽乍
出鷇魚鱗駢有稜(有壬)亭亭矗巨杯灼灼開華燈(熙)長
身不免弱擎重嗟未能(有壬)摘剔留數花花損氣益增
(熙)出竒世豈眩奪巧天應憎(有壬)人力固云勝物性柰
失恒(熙)平生愧學詩多識猶儚儚(有壬)不如坐對之政
似羅豆□(熙)真趣漸漸得香氣浮浮蒸(有壬)微吟慰晚
節大滕哦松丞(熙)有花思陶潛無酒思王弘(有壬)南陽
飲潭水壽者如岡陵(熙)所以遯世翁有樂在曲肱(有壬)
傲睨風露表春花我方懲(熙)况為養性藥服之可鶱騰
(有壬)當年與花别待漏常雞興(熙)縻爵夢三徑歸田薙
荒艿(有壬)三徑幸猶存清興聊復乘(熙)庶幾韋表微千
載驥附蠅(有壬)客來涉吾圃老圃喚不譍(熙)灌溉瓶屢
罄詠歌筆已蹭(有壬)身雖老瓦託氣欲南山凌(熙)野人
富勝事行有梅繼承(有壬)此盟未歃血此語已服膺(熙)
又恐遠莫移健步勞屩縢(有壬)孤根豈幡然遂用玉帛
徵(熙)彼蕙樹百畝妄以多自矜(有壬)芳枝愧真堅恐負
騷人譝(熙)真賞各有適蜂蝶徒&KR1415;&KR1415;(有壬)詩壇戰戈甲
齊晉壓杞鄫(熙)尚憐秋如海㪺之以斗升(有壬)從公匄
一勺臨淵劇兢兢(熙)
至正集卷二十九
