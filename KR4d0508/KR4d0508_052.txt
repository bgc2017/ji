至正集卷五十二
元許有壬撰
碑志
故通奉大夫湖廣等處行中書省參知政事鄭公
神道碑銘(并序)
天歷二年己巳九月二十七日湖廣省參知政事鄭公
薨於位歸葬有期其子濤狀其行泣請曰先公子之所
知也幸哀而銘諸碑公諱昂霄字顯卿其先由滎陽徙
澤州陽城曾祖諱珪祖諱皋金季亂能扞鄉里為忠昌
軍節使贈嘉議大夫晉寕路總管上輕車都尉高平郡
侯祖妣劉氏高平郡夫人三子曰鼎征大理平江南有
功累官鎮國上將軍湖北道宣慰使領平陽太原萬戶
鎮鄂討黃州叛戰没贈宣忠保節功臣金紫光祿大夫
平章政事柱國潞國公諡忠肅曰庭瑞信武將軍平陽
太原萬戶其季公之父諱甫讀書勵節披荆棘為田廬
從忠肅公征蜀有功擢尹陽城十年移夏縣長子潞城
平棘改倅潞州所至有惠政進知邠州卒贈中奉大夫
廣東道宣慰使都元帥護軍高平郡公妣宋氏路氏皆
高平郡夫人二子公其長也初忠肅公之薨也子忠宣
公制宜襲萬戸陞樞密判至副使以叔父信武老擇稱
者以公襲公由宿衛出鎮一軍肅然大德間順元土官
宋隆濟糾折節阿女嘯諸蠻阻險弄兵樞府檄公從分
省進擊首破關柵日有俘戮因糧於賊所過必掃蕩而
後已雲南四川約兵未至他將分地應接賊乘隙紛出
公悉敗之總田萬戶突進始通道與約兵會五年冬出
師七年春賊平公之功居多入朝賜銀鈔金段弓矢以
明威將軍進懷遠大將軍延祐元年覃定遠大將軍三
年分戍廣西捐財賞功身冒矢石平靜江二十四寨斬
其首梁君政擢中奉大夫廣西兩江道宣慰使都元帥
右江岑世興侵掠州縣招撫寕敉復其所侵泰定二年
復萬戶職廣西徭賊大作詔左丞竒珠及公督師賜繡
段甲仗給傳符分進棼巢獲醜有旨原悔罪者躬入險
諭德意降洞寨八十五猺二百五十二戶男女八百五
口器械數百陷賊者歸其親天歷元年拜湖廣省參知
政事部平陽保定兩軍屯河側子濤襲萬戶改行樞密
副使戰於偃師西兵罷入朝賜銀鈔辭不受明年二月
復湖廣參政賜鞍段甲仗征蜀四月抵播州石虎開蜀
道通六月歸以疾辭朝議重其去不允而疾竟不起年
纔六十兩娶郭氏皆高平郡夫人公器量雄偉讀書下
士兵興動肆焚劫公所過如無兵長萬夫餘三十年勲
名日著忠昌之精至公始疏郡封忠宣之明可知已我
元建行省為大藩湖廣控滇蜀山海阻深猺獠之所蟠
穴邊報沓至獨以兵稱戍將視他省為多而藉甚在人
者獨公為稱首故其薨也士民卒伍無不悲之夫人濤
婦范氏皆以慟絶家人倉卒但爭救母子得甦而范氏
卒不救濤奉柩歸以年月日祔陽城先塋而戍將法不
聽去濤泣欲棄官甘没齒擯斥乃得請家無贏餘麾下
致賻一無所受亦能子矣銘曰
滎陽𨗳慶至於陽城人代有聞為邦之楨忠昌啟家里
閈以寕有開必先王樹挺生惟我有臣忠肅忠宣弛肩
豐扛伊稱斯傳大江滔滔百折必東彼流有潨寔原之
逢惟柔能剛匪學莫武入而詩書出而干櫓魑魅穴空
台衡虚席天乎不辰俛仰今昔嗟嗟孝婦一慟長辭義
訓有柔兹焉益知承家得賢公其不朽佳城豐碑與世
永久
故征南千戶蕭公神道碑銘(并序)
吾鄉雄厚甲河北慷慨忠義之士宜生其間宋金三四
百年以迄我朝人代不乏竊思掇拾備太史採錄而四
方奔走未遑也泰定丁卯内丘尹舒穆嚕哈喇布哈奉
譜狀跽請曰吾家五世居相有功鄉里遺山之碑具焉
惟是大父征南公年少勇戰以殁暨我祖妣孝節夫人
遭家中微力振復起若忠若節灼不可誣宰木蒼蒼麗
牲之碑未刻無以稱先美寵後昆敢請里仁考信可不
諾而銘之叙曰公諱世昌字榮甫系出遼右族舒嚕氏後
賜姓蕭至金更姓舒穆嚕氏居納新至阿薩爾為郡牧使
金正隆間子孫移戍清平又為清平人郡牧生扎拉爾贈
正國上將軍正騎都尉河南縣開國子子(闕)巴都本
贈輔國上將軍輕車都尉河南縣開國伯公高祖也曾祖
托色埒奉國上將軍護軍河南郡開國侯祖德亨字仲通
以小字哈凖行我元弔伐之初隸行將太師承制拜館陶
招撫使取磁州未嘗戮一人河南得鹿邑太康生口五
千餘人悉縱遣之復彰德有功遷奉國上將軍彰德路
總管兼行軍總帥府事用是得贈三世因占籍彰德焉
考珪佩金符征南千戶配耶律氏公七歲而孤容止端
重不類童子能自力學始學對屬即自知聲律九歲主
鄂囉十三襲千戶佩符征南儀質雄偉如成人已未扈
從渡江中統建元以舊職易新命三年從討李璮七旬
不解甲復宿蘄皆有功至元六年春取五河口手馘四
十餘人鉤兵及賊反曳以去拔劍斷其臂搏戰舟中血
流没履得戰艦二資械無筭今血履故在統軍上其功
未報七年正月十七日卒於軍年二十有五夫人段氏
(闕)千戶高奴女嚴魯王甥年十五嫁征戍悉從
二十三居婺二子恒始七歲謙二歲挈孤扶櫬歸葬安
陽建善村新塋遂屏絶華飾始終一節事姑盡孝教恒
輩學雖長有小過不少恕孫哈喇布哈五歲母亡躬自拊育
宗族貧者周給恐後身自儉約與家人同一門三百口
肅如也至元二十二年中書以孝節旌其門大德十一
年三月二十四日卒享年六十祔征南墓恒亦年十三
襲公舊部征交趾戍邊徼以疾歸封武略將軍飛騎尉
臨漳縣男謙精國語由河南省蒙古史除承事郎河南
省管勾奉發架閣庫擢承務郎杭州路仁和縣尹未上
卒孫男六人曰處義襲父職曰處禮處智處信處約皆
恒子哈喇布哈謙子也一名處仁起家宥府行人監修國史
蒙古史除從事郎益都路嶧州判官河南省蒙古史擢
承務郎順德府内邱縣尹有惠政女九人皆適名族曾
孫男六人女五人皆幼於戲征南忠義之氣發於戰陳
天不引年而止於斯使極其用所就可勝言哉夫人以
節完忠舉舒穆嚕氏之已墜享有丕祉延畀子孫豈非
天將侈其流而先嗇其源耶銘曰
舒嚕諸孫歴變再微有興子相度乃釋機鞬櫜啟行風
雲際時獮薙方狃我戈弗揮係累載途解縧縱歸後承
惟肖淵渟以施秋隼脫鞲天馬去羈五河書暝捷書夜
飛焯勤孔昭玉山遽頽孤婺哀哀馬革在轜九源既安
一節不移孰堅可磷孰大可宜韓山嵳峩洹水逶迤永
祀益昌式此弘辭
五龍廟碑
龍於天地間為物最神乾首六十四卦獨是取象其以
神變不測時乘御天雲行雨施烝民乃粒功莫與京乎
大塞堪輿小爲蠶蠋能短能長能幽能明者神之謂也
管子曰龍水之神者也乘水則神立則雖神物其亦擇
所可依而後能神其神哉江河湖海固其家也天下之
曰潭曰湫曰巖曰洞曰池者非一必皆幽深僻險有水
可依而後居焉土人往往時見光怪不敢䙝也而又旱
暵有禱則從而祠焉彰德路安陽縣西北五里洹水之
陽有五龍廟廟之下水黑而深洹水至是瀦而後泄其
龍居之淵乎太原元裕之效虞初書言明昌中風拔廟
樹地印有跡事頗涉怪而不及廟之建始何時其號五
者具五方為象設爾以其禱之屢孚也路達嚕噶齊荀
公凱零同知阿拉克判官穆爾沁嘗修其廢築臺其前至
元四年戊寅夏旱甚甫事請禱六月二十日甲申總管
杜公德遠始下車憂惶無措曰不才之來丁旱之會又
數日不雨則苗盡槁人何食賦何徵責何以逭盍走靈
祠而禱諸荀公曰五龍廟效靈自昔協恭精禱神其憫
乎於是率僚屬齋沐具香幣禱焉戊子行事雲俄起是
夕微雨越翼日大作三日乃止苗之槁者浡然而興市
之閉遏者發人之轉徙者息病者以蘇訛言以寂豐凶
笑顰變乎旦夕既報祀安陽縣尹趙君時敏請刻石以
昭神貺以遠邦君之休夫龍與人異處昔鬭洧淵子產
以為吾無求於龍龍亦無求於我惟其無求則子產之
言是已為天牧以守其土以養其民以供其貢賦而歲
將告饑人將轉死苟可弭菑當即致其拯則其能無求
於龍乎且龍之托於兹水以神其神人象而相之有年
矣應捷桴鼓亦其宜也否則將不與搏土缚芻等哉抑
聞之雨由乎神而亦由乎人至誠貫金石信及豚魚况
龍之神人之誠有不格者乎然而龍之德不可忘也祭
法日山林川谷丘陵能出雲為風雨見怪物皆曰神洹
水有龍龍能出雲為雨祠亦宜哉書其概申以迎送神
曲俾祀而歌焉其詞曰
洹之水兮浺瀜祠其涘兮惟其潨羌自珍兮神龍沕擇
勝兮實所宫魃之虐兮藴隆龜吾田兮槁吾稑穜將竭
澤兮及爾躬哀吾氓兮疲癃忍及喙兮弗充龍之怒兮
奮飛豐隆前驅兮屏繄後随騰清波兮淋漓沛為霖兮
鮮厥萎報祀兮孔時冷風肅兮滿旗鼓坎坎兮吹參差
荷神嘉兮無期(闕)
膏澤施兮不屯苗其傑兮木欣欣牲之腯兮醪之醇琮
席靚深兮縈燎薰享不儀物兮享以人龍之去兮逡巡
噓雲氣兮氤氲歸九淵兮深蔵歛大惠兮芘一方時潛
飛兮則其常有扣斯應兮惟爾之臧百穀充羨兮遺秉
在田龍兮龍兮人不爾諼
故中順大夫同知潭州路總管府事致仕趙公墓
志銘
先生篤義里閈遇不識亦為具况久敬者乎大德間衡
州有滯獄司憲移醴陵知州趙公往按始決公里閈前
軰也先公時佐衡幕挈有壬進拜問所業且命賦詩偶
不辱教公後休致終於臨川子彝敬勤著聞先公以子
妻之公殯二十餘年彝慮先塋之或不治子孫之遂楚
也慨然動營丘反周之念啟公之殯以某年(缺)月(缺)
日祔先塋奉集賢侍讀學士李公倜撰次行實屬銘有
壬有壬惟里閈世契重之以婚姻義不可辭乃擷其狀
而銘之公諱良輔字良卿彰德安陽人祖諱浩國初為
郡經歴能制主帥濫殺有佛子稱妣徐氏考諱謙河南
統軍司照磨贈中順大夫漢陽知府上騎都尉安陽郡
伯妣段氏追封安陽郡君皆葬安陽孤莊公弱冠入京
當途薦為四川屯田令至甫閱月念太夫人遠即棄歸
御史大夫相威公行臺揚州選為掾及格除淮東道按
察司經歴外舅王公好禮為使法當避改鎮江路金壇
縣尹有劫制官吏短長惡子十餘人揭其名於市諭以
禍福皆不敢犯嘗賢勞歸係囚盈獄時寒食因悉縱使
歸拜掃約三日來無一人逸者告饑於郡遇大風舟幾
覆公端坐曰吾為民死不恤也風俄止得米三千石以
歸闢草萊為沃壤民用康裕朝廷以公五事告布天下
俄太夫人卒哀毁盡禮服除擢平江路推官平江獄訟
素劇夜則露香籲天晝謝賓客騐誤閱實簡牘直那百
五等之枉七十五人明張元之非故殺甲刺乙之不得
已皆獲免死時朱張二家豪震中外其徒周千戶主殺
沈昌妻奴三人官莫能制公督捕竟寘於法陞新喻知
州民有犯惡逆者州僚懼罪莫發公時行部聞之曰吾
承宣不稱罪輕蔽元惡罪重亟歸執問具伏斃之獄中
有母訴其子者徇於市令母往視杖其子立母於庭戒
五百諷之曰今杖子必死子死爾何歸盍一訴官或矜
焉母果流涕懇請公初不許久乃呼子語曰吾欲死爾
哀爾母請貸爾餘杖當改過終養母子感謝而歸或問
公公曰盡法子必讎母又不可以言化吾但啟之使母
動哀子之誠子知感母之德彼亦人也能不格哉聞者
歎服為醴陵知州時有事西南夷轉餉於播道殣相望
富室坐凋敝爭賂免行公按籍發丁壯吏不能舞其智
暑途肩運十不一至乃潜人走播得其實直集編戶挾
貲就糴以輸民大便之承檄正他郡贓吏八十五人遷
撫州路治中値大饑勸分得數萬石末為建昌路同知
益勵精不怠風紀之薦無慮數十上方六十九請老加
中順大夫同知潭州路總管府事致仕公生丁未二月
某日終以延佑戊午正月甲戌春秋七十有二初娶李
氏早卒繼王氏又卒皆無子繼周氏封安陽郡君至順
三年正月甲子某日卒今從祔子七人登彛璉鼎璋琮
璧登早卒彛璉琮璧周所出也彛初娶李氏集賢女早
卒生子洙繼娶有壬妹巽真又卒生子汾今娶王氏女
三人公為人樂易世產悉推與昆弟俸入之餘時給族
黨賓客過從必治具盡懽疾革戒諸子曰吾平生不知
殖貨無以遺汝汝能自立是吾有以遺汝矣歛葬若祭
視家有無勿用緇黃俾書而手署之以付周夫人命酒
獻酬無異平時久乃嗒然而逝嗚呼達矣哉有壬求公
之故而竊有感焉士一命行志崇卑不計也他尚何别
哉近制仕州縣有績則擢風紀蓋州縣治民者也風紀
治官者也重輕既殊地亦不能無别焉今仕者必入風
紀始名為才至干謁求之求而得君子不貴也公自始
建行臺為名郎歴外郡皆著績宜握糾繩之權而薦章
數十上竟不報公亦恬不為意仕宦四十年而致仕止
四品天之靳公若是哉然而居治民之地行治官之事
雖不為猶為也顧為而不能行者獨無愧於公乎彛由
世賞而為臨川丞掾行省歴翰林編修官撫州路推官
江西行省都事諸子仕皆有途公遺署不忝矣銘曰
昔奠南紀分臬維揚濟濟乃僚靡遠弗翔胡畀一邑俾
莛而鏗赭衣纍纍遇以此誠縱使悉歸省乃樹封公不
忍而而能負公人飫於饑土豐於荒焯其緯績播之四
方無屈不伸無幽不明世知其恕不知其平母不子隱
子不母從惟因爾天以觸爾衷兹惟愷悌超黃邁龔治
棼以緩御煩以清死生之際不渝故常浮雲富貴視之
宜輕山川雄渾實惟故鄉善人輩出匪私匪同太行之
左洹水之陽鬯其百支兹公之藏
至正集卷五十二
