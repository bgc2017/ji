至正集卷七十
元許有壬撰
詔制表牋疏啟
命相詔視草
上命眷命皇帝聖旨洪惟祖宗遺大投艱于朕雖繼志
不忘乎夕惕而圖功未底於時雍方今承平日久玩愒
是懲中統至元而後暨朕踐阼以來播告申嚴良法具在
而所司廢格上下因循馴至吏弊日深黔黎益困豈總
於上者不專其任應于下者不能不戾歟若稽隆古之
規惟重一相之選事機有統治具斯張中書左丞相伯勒
齊爾布哈練逹古今敭歷中外忠貞久孚於王室寅亮
已著於天工揆諸輿言實予良弼今特命為開府儀同
三司上柱國錄軍國重事中書右丞相監修國史領經
筵事董正百司修明庶務以端政本以厚生民易風俗
之澆漓振綱維之弛縱首隆倚注力事率興表獨運於
泰階新羣聽於涣號敢有隔越奏請中書政務者以違
制論於戲凢我有官君子食朕禄而治政事者其各竭
爾力殫爾誠以資佐理以副朕求治之至意故兹詔示
想宜知悉
贈攄忠宣力崇德守正功臣太師開府儀同三司
右丞相知樞密院事西域親軍都指揮使上柱國
圖固勒布哈追封永平王諡惠穆制
東藩扈戰駿功已效於玅齡上爵推恩䘏典宜增於沒
世况生子方隆於柄用而易名可緩於褒崇具官某質
禀竒英器推雄厚載考家聲之舊實基天造之初武校
蒐田念民饑而反旆秩隆内帑節國用以豐財報上以
誠隨地而見致九重之遣使續萬命於更生蠢兹朔漠
之震驚敢煩天討允矣天庭之練習實在戎行破勍敵
而言旋辭厚賞而弗受讜言方進良材遽摧緬兹遺烈
之若存爰質彛章而弗愧師垣進職示國家酬德之公
異姓追王為臣子立功之勸
永平王妻大都格加封永平王太夫人制
疏王封而隠卒既砥礪其臣忠從夫貴以發滎用規繩
於婦道某夙生淑德早配名門起家從儉素之風教子
盡憂勤之力金幣昔觀其峻却遺訓克承衮珪今致於
奮庸世勲益著傳芳有自錫命是宜伉儷雖均鶴髮擅
人間之福幽明何間鳳毛炳池上之輝
賀天壽節表(遼州)
氣新天宇惠風廣吹萬之仁電繞斗樞華旦應重三之
數祥開泰運慶衍洪圖(中賀)欽惟皇帝陛下允武允文
克勤克儉柔遠自形於干羽守成專務於詩書綏萬邦
屢豐年寰宇適泰登之世釐百工熙庶績賢才又大比
之時躋民物於春臺納乾坤於夀域洪纖被澤逖邇騰
懽某等職守一麾心馳千里錄陳金鑑阻從稷契之班
頌刻玉杯願祝松喬之筭
册皇太子賀皇帝表(遼州)
主鬯承祧一索首推乎出震顯謨啟後兩明足繼乎重
離位正前星恩均率土(中賀)欽惟皇帝陛下武能靖亂
文克守成奄四海之大以作君為萬世之計而傳子𤯝
災肆赦典刑薄五宥之恩賦稅寬征仁政寓九條之詔
纂鴻休於祖訓詒燕翼之孫謀神噐有歸皇基益固臣
某等幸叨下郡莫罄歡誠日重光月重輪盛德已昭於
雅奏書同文車同軌寰區永底於隆平
賀登寳位表(山北廉訪司)
出震承祧夙著重華之至行體乾繼統誕昭萬世之常
經品物皆春神人胥慶(中賀)欽惟皇帝陛下聖由天縱
敬克日躋尊太后稱太皇首明孝治任舊臣遵舊典益
固皇圖深仁溥五宥之恩新政布七條之詔人心同乎
舞獸神噐安于覆盂綱紀修明規模宏遠臣某等叨居
憲職幸際昌期日之升月之恒永接無窮之緒天所覆
地所載悉歌有道之期
賀太皇太后加尊號表(山北廉訪司)
位正三朝極今古隆親之道文加二太見聖明報本之
心慶集慈闈光增縟典(中賀)欽惟尊號補天著績夢日
開祥贊燕翼之嘉謨際龍飛之昌運為天下母挈神噐
而置諸安契上帝心有大德而得其壽惟原柢之深茂
宜位號之崇尊臣某等忝列清班阻陪盛禮徽音徽德
幾年深教育之恩文子文孫萬世繼怡愉之養
賀改元表(山北廉訪司)
躬成大禮煥十二章備物之儀數紀初元張萬億歲太
平之本寰區均慶寳歷用彰(中賀)欽惟皇帝陛下輝光
日新智勇天錫行封贈而勸臣下率興稷契之心蠲租
稅以厚民生隆復唐虞之化無匹夫不得其所謂至治
誠在此時名與實符事皆道恊臣某等班違拜舞職忝
澄清和氣祥風舉世咸陶於元造秋霜烈日微忱敢竭
於精忠
賀正旦表(山北廉訪司)
春首四時鳳歷正三陽之序王大一綂鴻基衍萬世之
休懸政不愆履端伊始(中賀)欽惟皇帝陛下中和致理
仁孝承先乾坤咸囿乎雍熙謨烈益祗于承顯奮英斷
而端本風霆寓生物之心乘大明以御天日月焕敷文
之治惟憲綱之力振尤祖訓之恪遵運際期昌恩均率
土臣某等叨陪烏府阻序紫宸豐以禄榮以官懼莫效
毫釐之報長如川峻如嶽願益恢宏遠之規
承召病不能赴謝表
具位臣許有壬謹言准中書省咨為臣有壬辭職欽奉
聖旨節該依舊勾當裏行者欽此伏以政府無功方擬
復兔園之業使華將命洊令聯鳳沼之班撫已多慚陳
情有請臣有壬誠惶誠恐稽首頓首竊惟乾坤定而貴
賤位上下辨而禮義明或令或行有綱有紀惟臣有聞
召不俟駕之義惟君有在病而予告之仁是盖察臣子
之至情于以示天地之大德古而歷舉今亦多聞如臣
有壬者猥以寒微冒登科第夙蒙殊渥兩參預於中書
遄奉德音遂綱維於左轄固辭不獲黽勉以承若臨淵
而履冰猶挾山以超海侵尋十載已昭績用之弗成瞻
望九重乃宥迂疎而不責况以持身未至訓弟有乖不
能儀刑于一家詎可輔毗於大政謝事以退明日遂行
不謂遽徹宸聰遠承天寵紫衣傳詔既灼示於新恩白
首拜嘉俾尚仍於舊貫臣有壬自辭職以來行藏雖
決憂畏彌深思先臣松梓之墟復興至念以微臣蒲柳
之質因致沉疴是以聞命戰兢仰天惕厲捐身固係乎
臣職乞骸盖屬乎君恩精力日衰報效弗加於犬馬材
能軰出都俞方恊於鳳麟固宜揣分以避真才求醫以
延殘喘瀝忱至此負罪謂何兹盖伏遇皇帝陛下克寬
克仁無偏無黨經筵時御講明法祖之宏規聖學日新
揚厲光前之偉績神武而不殺廣大以有容春育海涵
天覆地載無一夫不被其澤使萬物各遂其生以至樗
櫟之材亦均雨露之潤伏望益推曠蕩遠燭隠微察臣
戅直而勿欺憐臣衰憊而實病放歸田里俾為盛世之
逸民感寓聲詩願繼康衢之順則臣有壬無任瞻天仰
聖激切屏營之至
册皇太子賀皇太后箋(遼州)
聖資備德徽音允著於思齊謀重詒孫盛典式遵於燕
翼得名既正錫慶惟均(中賀)敬惟尊號寳歷承祥銀潢
衍派以天下之本在太子佐聖君之治於内朝建嫡以
定人心為億兆姓生靈之計主器而安宗祏啟千萬年社
稷之休是雖睿筭之難侔實自慈闈之有助臣某等職
叨一郡歡倍羣情孝奉怡愉至養已兼於逢吉模恢宏
遠皇圖益進於無疆
賀皇太子箋(遼州)
主噐莫若長子宗祧衍奕葉之休繼明以照四方化日
恊重光之象誕膺顯命永視宏規(中賀)欽惟皇太子殿
下睿哲在躬妙美居質夙著問安之孝宜承監國之權
甲觀開祥和順英華備至德青宫翼善左右前後皆正
人民生咸遂於春臺國祚益培於磐石臣某等忝分西
郡阻賀東朝定本正名已接萬年之統上賢尊德行躋
三代之隆
正旦賀皇太后箋(遼州)
祥開寳歷陽春均播於人間位正宸闈至養巳隆於天
下有生咸遂無物不新(中賀)敬惟尊號勤儉聿修仁明
夙著禀懿行而符坤順嗣徽音以致泰和靖難守成默
贊吾君之治奉先廸後永為聖代之規德與日以俱升
慶如川之方至臣某等沗司外郡阻賀内朝五福躬全
久底期頥之夀萬年天啟益隆洪遠之圖
賀千秋箋(山北廉訪司)
大鈞播物四陽應節於中和少海澄波萬象涵休於潤
澤慶關宗社喜溢神人(中賀)欽惟皇太子殿下性禀慈
仁躬行孝弟本既立而天下以定名一正而神噐有歸
機務總裁贊聖明之政教言辭告誡聳臣庶之觀瞻接
大統於無窮囿寰區於至治臣某等職叨持憲賀阻班
庭監國撫軍九有方隆於付託參天兩地千齡允洽乎
雍熙
擬韓堅降授後謝表(守東通州明初有擬謫韓堅制戲而甚佳因亦擬此)
年月日臣某降授炎州團練副使火山軍安置者臣伏
以天道分消長之斯違天者盖不可逭水利在通塞之
際行水者是宜有辭顧坤隂素禀於冥頑而春陽遂稽
於融釋平生清苦嘗與蘗俱僻地孤貞肯隨羔獻魚已
負而未使之出狐既渡而益肆其妖馴致其來非自作
於不靖好生之洽乃特見於惟輕薄示鐫移盡寬爍鑿
兹盖伏遇皇帝陛下正位凝命順天應人知其頗重厚
而無心况亦因喜怒而致罪長萬里厚三丈未至於斯
緩三尺削數階已適其抵然單辭乃往聖之戒而旁逮
非釋巳之私解釋東風何遥遥而不至沍連北陸故皎
皎以自持罰也各有所歸臣乃獨受其坐身投遠裔其
何以辭言出至情亦所不免始凝而至初心雖悔於履
霜不密之愆餘忿敢形於雨雹昔我履者甚若臨淵今
身及之殆如入甕火山熾烈已甘凘燼之無餘凌室深
寒尚冀收藏之有待
修喬江書院疏
道無遠邇猶水泉之行地中時有晦明如日月之在天
上盖人心或昧於物欲而天常豈間乎智愚建學使教
育之有歸立師使知覺之有自若稽隆古徧閭巷與國
都爰及聖朝由路府而州縣惟鄼鄙聽衆以興廢故庠
序視人而有無斯民本尭舜之民何地非鄒魯之地喬
江書院者經始宋季再建國初臯比之座既虛伊吾之
聲遂絶星霜變易宛有故基風雨傾頽鞠為茂草義士
窘於獨力學者嘆其無從主領黃文復先生以篤古為
人師以興廢為己任買田築館弗遑寧居問道傳經漸
知矜式一簣不止則九仞有終丈席僅完而萬間未構
十室必有忠信况連袵之成帷衆流可為江河看盈科
而放海將見風移俗易薰晉鄙而皆善良義重利輕化
齊民而出俊傑共成盛事側佇羣賢
霸州創建老泉書院疏
霸州即文安縣在今畿甸之内老泉蘇先生主簿是邑
湖廣儒學提舉李元鎮先生世居此土欲即其地創老
泉書院以祠三蘇割己田二頃以奉祀事然先聖殿廡
師生堂舍規模粗定未底落成且欲買經籍作樓庋之
而其費不貲當世公卿好義君子必有能相其成者伏
以尸而祝社而稷盖以章盛德之人術有序黨有庠是
又育英才之地且君子所過者化寒暄未變其流風况
文章可得而聞星日照垂於奕世故必有追古淑今之
舉庶可為移風易俗之基睠此文安近居畿甸在昔有
宋作簿曰蘇邃學雄辭冠當時而獨立高標餘韵儼今
日之猶存權論何嫌乎說兵辨姦有係於匡世一門忠
義前後無倫二子聲名遐邇同著彼黃有東坡之位而
筠立子由之祠天下知侈於幾區大老獨遺於此土典
實明時之缺責其吾軰之歸湖廣儒學提舉李元鎮先
生倜儻俊才浮沉冷職著書早徹於宸聽作事無愧於
古人栖棘懷賢發三百年之浩歎維桑感義念六七世
之故鄉慨然任草創之勞茫乎若綿蕝之設披荆棘構
祠宇雖負郭二頃之巳捐市典籍闡黌宫正為山九仞
之伊始宏規須倣四書院多助必藉諸名賢道域既恢
義塾斯啟寒泉秋菊薦眉山父子之堂春誦夏絃興皇
元俊造之士共成盛事肅竢芳題
上右丞相啟
伏以統百官以掌邦治方求連茹之征報一飯而辭大
臣况遘采薪之疾在心有藴因言以宣竊惟涉巨川必
待於烝徒構大厦不遺於小木是以公卿之論道貴乎
陪貳之得人非藉真才曷毗大政苟有知非而求志亦
當行恕以包荒恭惟右丞相閣下大手補天竒功盖世
負兩間之重大佩四海之安危豈惟救弊於一時盖欲
躋隆於三代奮庸實效名爵重而倉庫充報主誠心天
地知而鬼神祐勞而不伐謙以自卑是猶海嶽之高深尚
待㳙埃之增益為國家而下士寧辭吐哺之勞使山野
之陳人復與在廷之列有壬初無學術忝與科名本期
州縣之服勞馴誤省臺之遴選承恩逾分苟禄招愆三
玷兩司人已疑其辯幕四參大政身遂致於負乘在中
書且二十年來游辭知幾百軰每念出言之傷易常切
自懲然逢持論之失平又循故習守法不回而忤物未
免齊家多愧而佐政何禆慚伴食之無功幸投劾之有
故斂裳宵逝養病野栖鳳閣朝元夢寐押班之上相鶴
書赴隴收羅委地之棄材領清誨之渠渠重微懷之耿
耿勿藥未占於有喜趨朝寧免於後時顒望高明俯垂
矜察小人乘君子之噐自虞慢藏之憂大賢立邦家之
基願頌有臺之樂敷陳語淺皈倚心長謹奉啟以聞
至正集卷七十
