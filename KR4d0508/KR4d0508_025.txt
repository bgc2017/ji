至正集卷二十五
元許有壬撰
絶句
上都歸口號
嬌兒幼女逐山妻爭解行裝看賜衣顚倒海圖被短褐
絶勝杜老北征歸
和王左丞仁夫見寄韻二首
退食偷閒晝掩門時看風葉墜繽紛盛時自有為霖手
何用無心出岫雲
未能祖道設都門聊引芳尊自解紛好把胷中浩然氣
因風吹入華山雲
題張陽岡竹間精舍二首
草木雖蕃竹最清竹間仍有讀書聲更觀淇澳青青意
多少英才待作成
清風萬斛屋三間要與夫君老歲寒只有好詩藏不得
興來題上碧琅玕
題林和靖工部帖
梅花已入詩三昧工部今如魯兩生一段西湖心事了
先生何意擅書名
題臨江陳道翁所藏乃翁司理宋公差考試文移
時方罷科
六十年來墨尚新古今良法貴相因汗顔不敢徵文獻
我是登科執政人
居庸道中
萬壑清風吹酒醒居庸關下短長亭回頭不記來時路
馬上春山四面青
寫家書
纔緘復拆意躊躇迴首山川萬里餘羡殺朱陳老田叟
一生不識寫家書
觀野花
龍沙七月野花開淺白深紅間草萊休羡一時顔色好
疾風明日送霜來
中都八景和王受益教授韻
龍庭瑞靄
天兵疇昔起龍庭道契成湯始葛征千古興王天府國
紅雲常護九重城
梵宇晨鍾
鴻音杳渺曙光微有客孤窗枕半欹喚起十年江海夢
姑蘇城下酒醒時
天橋夜月
長風吹月夜澄澄虹背光摇玉一泓題柱未酬空感慨
何人横笛起三更
碑亭暮烟(扶蘇墓也)
子道能全任殺身後來多議不求真君看易水悲歌處
風色蕭蕭愁殺人
閭山晚翠
斜陽著意染閭山淡紫濃青杳靄間望眼欲窮詩未就
野雲還與鳥俱還
蘭水晴波
石齒𥻘𥻘潄碧流曾基王業振貔貅坐令四海澄清了
依舊黃雲白草秋
高巖異卉(牡丹一本千花)
凍未全消草未芽雲收霞卷放千花世間久絶殷韓手
誰信高巖有此華
蕁川春色
紛紛花草簇晴烟想象江南二月天我欲重嘘鄒子律
偏教沙漠似蕁川
酒惡行麗正橋水濱四首時有勸余止酒者
攻愁取醉恣狂歌作惡其如醒後何畢竟濁醪功有在
醒時愁比醉時多
我生竒策三十六第一歸田次醉鄉歸計未成元有為
麴生風味忍相忘
得錢沽酒政竒事投刺向人徒強顔麗正門前好楊柳
杖藜知去不知還
天橋流水碧悠悠徙倚吟笻數過舟酒惡詩成殊不惡
淡雲疎雨漸成秋
次高辛甫韻四首
士衡入洛筆如神文采風流適二旬千古彈冠還自笑
一時彈得幾多塵
平生誤事多毛穎歲晚論心有此君閉戶高眠聽春雨
從知補拙不須勤
一别江南越幾秋雙瓶時夢到沙頭柳花滿店春醪熟
常記吳娃對客篘
同塵鉛槧分賢勞時泄天慳擬楚招底用譊譊更多事
他年公論有芻蕘
二色菊圖
嫩黃排粟點鉛華小鈿浮香綴紫葩因識流形生發處
一般秋氣兩般花
題毛女
咸陽妖鏡透肝膽三十六年愁守宫不為餐松飛骨去
脫身灰燼事重瞳
信筆二首
造物知余素愛山一官故調萬山間山深民朴官無事
却為觀山日不閒
掃除習氣却詩魔奈此青山怪我何說與吏人休報事
重陽詩好怕催科
寄友人
荒城如斗足栖遲更有青山不廢詩官况如何君莫問
一貧今似冷官時
九鷺圖題曰九思者
忘魚禪定野塘空撫卷時資省察功璞朴要明疑似處
休因鴻鵠又援弓
仙女奕棋圖
琪樹風清玉筍寒一枰相對意俱閒山林儘有無窮趣
休說輸贏到世間
寄高元用
兩鬢烟塵朝共爨一窗風雪夜同衾為君拈起當時語
應見相思萬里心
冬夜即事二首
妻融雪水為烹茶婢爇松明課績麻容得野夫成懶散
團蒲危坐誦南華
紙窗鋪月白溶溶爐火欺燈照室紅萬籟聲沈人語定
好詩都在杳冥中
鞫事洪洞途中憶小兒
一旬不見小嬌兒已作歌詩寓渴思便准不才承罪狀
雙親正是倚門時
小園八詠
葵
一串猩紅高出牆薰風吹雨為催粧主人不是愛顔色
憐爾傾心向太陽
枸杞
仙根歲久轉滋榮萬顆珠璣綴紫莖我自去家無用處
靈龍從此不須驚
菊
十年干禄走天涯却愛人間隠逸花坐對短籬心語口
高風端合讓陶家
石竹
叢叢翠節散芳妍淺白深紅簇小鈿博物未能聊遣興
何勞精究麝香眠
牽牛
萬藤纏繞一籬秋露浥芳姿翠欲流好趁西風忙結子
幾多民瘼待君瘳
鷄冠
蹙錦挼丹巧逼真恍疑(缺)
合作傳呼絳幘人
蔧
鬱鬱成叢密並畦清霜昨夜老繁枝掃除有用材無棄
正是山家打穀時
水葒
離離繁穗糝輕紅裊裊長身立瘦笻老盡秋容人不顧
只應騷客識游龍
讀順宗實錄
茅廬心事幾人知未捷何須論出師千古效顰堪絶倒
叔文高詠少陵詩
畫兔二首
身總機衡恃兩州披圖重為古人羞從知三窟非長計
細草幽花且占秋
五車身後未沈淪還染丹青自寫真莫效張龍輕變去
世間多少守株人
莊子觀泉圖
梯空鑿實寓真筌汨汨真如水有源不假尾閭常暗泄
世應無地著巵言
宫中魚水聚扇圖
舒卷清江懷袖間蠧殘猶作畫圖看秋風棄擲深宫裏
曾恨君恩比目難
行縣書所見二首
漲潦留泥糞稻畦石渠分水灌麻池醉翁社散忘歸路
行過柴門尚不知
洒水鋪穰碾不泥築場如鏡積如隄老癃已謝服勞事
暖日抱孫來護鷄
次班彦功教授韻四首
烏兔奔騰挽不回青山還見古人來梅花都道春風早
辛苦年年最後開
詩翁下榻許頻過駑鈍無堪柰我何攜得瘦藤歸去後
小窗人少月明多
松舟檜楫綠蓑衣夢裏烟霞赤壁磯想像風光吟不得
一江烟雨片帆飛
醉吸蟾光肺腑涼江湖豪氣未能忘釣鰲滄海男兒事
安得綸竿萬丈長
玉樵陳君藏舊帖書法精勁有傳為宣政間許右
丞者辨論紛紛未得其實吾友張夢臣又譏其徵
租買物故及之
買物徵租未易輕且從書法看專精王嬙一見知傾國
何用區區問姓名
題錢舜舉相馬圖
伏波銅式久湮微轉覺人間具眼稀更向圖中校形似
真龍元不傍人飛
劉商奕棋圖
老樵柯爛不知還一局輸贏未判間滄海桑田回首變
仙人元自不曾閒
林慮南樓
西山為我曉烟開正爾癃鍾造物衰更欲細看隂態度
老龍將雨出山來
至正集卷二十五
