至正集卷七
元許有壬撰
古詩(七言二十三首)
許國文穆公東封加食邑告身其九世孫湖北憲
行人吕伯温求題
攙搶掃盡五星聚太平舜日方禺中有龍渴睡忽驚起
八荒雷雨天無功平生學術匪黃老但以清淨恢皇風
三持鈞軸一夾袋四海人物歸包籠功成勇退挽不留
洛川雲卧春冲融祥符天子當東封慶成霈澤均臣工
進封加邑恩固渥此心已逐冥飛鴻汾隂歸來駐六龍
門闌炫耀霓旌紅老臣已分先犬馬擇相為君言至公
至今綸誥有神護世變不與浮雲空天章鸞錦爛五色
想見捧出蓬萊宫耳孫令器試憲屬祖德種厚收宜豐
青氊何物且念舊至寶肯使塵埃蒙由來世守在聿修
願言什襲傳無窮
題南谷平章畫象
河南王孫謫仙人騎鶴來翫人間春控搏萬象筆有神
清冰寒玉誰能塵貂蟬圭衮推世臣顧乃寬博烏紗巾
良工寫意不寫身蕭然印出蓬山真它年霖雨周無垠
歸來南谷秋嶙峋烟霞為友風月賓野服坐挽羲皇淳
漢家政爾圖麒麟
觀漁
篙師百趾悍如獺數罟洿池圍四匝小魚幸免醉渾濁
大魚勢窘鳴撥剌健者逃生時鼓勇登岸噞喁鬐折摺
老鱖空排棘刺銛巨鮎難恃腥涎滑江河出入豈不慎
鱻槁兩途纔一霎鼎宜薑桂登腹腴方丈飽餘惟小呷
任公夸誕已素知如棠況有春秋法區區口腹敢累人
養小因循成好殺蒙莊誰道絶物者我見濠梁心不恝
主人笑我何小慈乘舟更射春江鴨
贈相師沈湖雨
我聞西湖天下竒風景晴雨皆相宜有人厭晴太妍麗
却愛風雨昏冥時天工一夕辨歲事紛紅駭綠春離披
先生醉卧忽驚起妙趣不許他人知竹枝蕉葉送清響
簷花簾影摇清漪乾坤一段真水墨勝處可與浦仙期
盡收清氣注雙目所遇無復差毫釐江湖汗漫二十年
短篷窗下還聽之倦游舊隠頻入夢便欲踏浪尋吳兒
西湖它日我亦往君當携雨來催詩
題李國瑞雪洲
遠游早作觀光客十年慣看燕山雪廣寒宫殿倚天開
晃朗瑶臺連貝闕北風吹落銀河水一夜乾坤變虚白
瀛洲俯瞰島嶼空山下皚皚成一色小臣給事曾上天
凡骨翛然清欲徹南來苦熱願恒寒每恨無冰愆歲律
今年人道定豐稔臘前三白將盈尺幽人高卧鵠山下
起看鵠山渾不識却從山頂望鸚洲大素無垠玉無隙
此時心境忽有會但覺清風生兩腋忍寒不顧玉樓粟
方喜詩從天外得雖非孟浪剡溪游習氣頗有王家癖
從今便號雪洲人已具小船青箬笠
牧菴姚先生贈相師梅淵泉詩淵澄如止水泉活
有餘波梅到清香處君應風味多商德符既為畫
之且求予詩云
牧菴老僊善游戲贈詩專詠君姓字夀巖喜畫今獨步
又寫姚詩入縑素姚詩商畫真二竒有聲無聲人自知
梅君挾走半寰宇玉關豪傑皆識之怒人及蟹世固惑
惜君真與梅無别萬里歸來舌尚存七旬向上頭無白
江湖眼力老更神品題也到山中人山人無意問利達
見君但問西湖春
題商德符為梅淵泉畫清江圖
秋江千里快一瀉目盡雲林認平野眀窗展翫為釋然
況是當年身見者若人自非詩中仙定知胷次無此天
可憐衆史恣塗抺兔魚未得空蹄筌我登鶴樓望江漢
恰似夀巖圖上看有時風止水鏡平便棹酒船游汗漫
梅君收歛江湖蹤過我翠鵠烟霞中他時若見夀巖老
不妨添我為漁翁
東澗講主代額森宣慰為沙門參香山晉老有所
得游廣陵歸歌以餞之
聖元世臣東平王勲庸滿世笏滿床有孫稚節見翹楚
椿萱愛之期夀康人言西佛操厥柄身名幾欲見緇黃
邦楨誰忍坐朽腐才實天不淪荒唐迺聽其徒代祝髮
却為衆生變其法盍令救世行慈悲究竟世尊心不恝
愛烏自是余情真其徒況復真可人歸舟天地有明月
行脚江淮無好春題詩為向香山道山門苔滑今誰掃
人間難事龜脫筒等閒莫效俞清老
題玉關雪中竹石老木圖
郊原觸目荒寒天中有清致誰能傳此君特立節素著
枯槎亦復回春妍僵龍攖雲欲飛去翠鸞曳風寒自舞
蒼頑虎踞不記年一霄變化誰玉汝笑談萬象歸神竒
天工能畫自不知是中有隠隠佳句却彼玉關先得之
俗師用色勢益窘林下風姿豈脂粉玉關佳處色是空
為君重作丹青引
題李元敬照磨眀妃圖
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫未知妾薄命已分如秋蓬黃沙漫漫天無窮
驚飈吹老紅芙蓉穹廬眀日又何處此生遂負南歸鴻
和親納侮號上策建議詒謀婁敬責妾身雖苦免主憂
猶勝專寵亡人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塜至今青不歇後來却有蔡文姬千古胡笳辱哀拍
題咬雲莊侍御為龐允中畫山水障
山人夙有愛山癖拄笏憑闌竟朝夕市朝一日不見山
便取畫圖張素壁吾鄉好山冠河朔萬丈嶄嶄倚空碧
維時秋清宿雨收百里浮嵐手堪挹昔年鼓勇踏其麓
已悔東南多履迹隆慮深處有仙境塵事無端苦相厄
南征馬上幾迴首夢寐於今悵如失題封倏爾到江湖
撲人猶覺烟霏濕恍疑着我洹水上西望太行才咫尺
題詩便當歸來萹請君光掃松間石
雪蓬歌贈廖楚村山長
人間塵土何地無道人自愛居江湖江湖佳處寫不盡
且復想像陳其疎有舟如葉君勿笑氣象乃欲吞堪輿
四時風景皆可樂歲晚獨與天游俱青山昨夜忽遁去
萬象一色涵冰壺眼界疑墮清虚府心境直造鴻荒初
道人箕踞受竒供但訝光怪生籧篨霜筠露籜政不俗
更欲緣飾為瓊琚湘江清碧俯見底嶽麓倒影寒縈紆
興來不省有物我短蓑獨立歌吳歈可憐翠被秦復陶
但賈憂患來攻敺莫言雪盡蓬遂廢敲雨承月仍相娛
寄題新建鄭同甫書帶軒
康成山中草如□世因強名為書帶雲仍取扁豈徒然
學業欲與康成配帶為書用亦所宜書不用帶腹貯之
但教長養莫除去風月無邊當自知
用原功韻餞陳衆仲提舉
七閩山水天下竒唐舉進士繇詹始清淑蜿蟺發有時
紹興而還不勝紀我朝混一幾百州聲教漸被無荒陬
陳家有人尤秀出弱冠衆已推名流淵珠千仞出一綆
從此光華孰能褧六年樂育席為穿眼底諸公自臺省
五兩風順歸舟遲滿舟載文皆璧圭希聲直掃靡靡盡
正色上矗蒼蒼齊兹行小試穿楊手未許垂楊生左肘
欲論心事奈别何江海一觴期白首
題雲莊青山白雲圖
白雲舒卷初無心青山之青古復今雲兮於山何損益
自是幽澹攻相尋昔年下土旱肆虐有力足可為商霖
長風多事不相假悠悠歸來林壑深猶能粉澤作景物
怡悅方外供清吟雲山之人素知雲清冰寒玉眀胷襟
偶從拄笏得爽氣肯與衆吏争浮沉村墟野屋暮杳杳
風霜老樹秋森森小溪幾轉訝無路懸瀑半天如有音
雲舒雲卷目盡處一點隠隠浮遙岑九衢塵土沒馬首
安得此地投吾簪便當携手共歸去披雲醉踏長松隂
牧牛圖
峥嶸春烟四十角已任秋成在人目曉耕課足得少休
付與東風一川綠飲齕犇眠各遂天餘力猶能事攻觸
牧兒心迹兩相忘鞭策不施伊自服撝叱如羊攀角上
負涉嬉嬉似遵陸服勤縱使骨羸錐乳蚳嗣勞仍有犢
犢兮更為慎芻牧公家租稅何時足問喘燮和吾豈知
詩成聊備耕田曲
張騫乘槎圖
世言天河與海通浮槎歲來秋適中有人好竒贏糧從
源幾萬里吾其窮城郭何地倏此逢雲煙宫室相冥濛
見美而識雲鬢鬆西有癡絶牽牛翁問之蜀嚴能識儂
又言張騫昔使戎乘此直泝崑崙東得石歸可夸兒童
曼倩侮世如瞽聾君平更躡虚無蹤茂陵方急開邊功
抵巇宜得博望封昔躬所無後乃叢豈非致此由鑿空稗官之
靡棟漫充千年孰抑荒唐風流傳幾時到畫工鉦可喻日聲
非容酒多且旨殽且豐萬事不用研初終安得畢卓吾將同
送劉安禮御史歸棘津
昔年旅食京華春劻勷塵務窮朝曛相逢一語不暇盡
況得杯酒攄慇懃南來與君實同寅同方逾月仍袂分
人生離合劇萍水世情好惡從蕕薰羨君讀書早樹立
峨峨法冠聳惠文風霜肅物未終考已辦事業流清芬
神羊天遣觸邪佞有羝突出甘敗羣皭然公議炳星日
肯使玉石真俱焚俗方任耳眩名實牛鬭驚蟻雷疑蚊
行藏有道且有命飄然我自樂我貧親闈咫天躬滫瀡
綵衣獨速人微醺世間真樂此無比身外富貴徒紛紛
但恨多病疎麴生一尊何由傾倒君扁舟眀日應回首
日暮江東多碧雲
池州驛有王君陽所畫老木滕玉霄跋語二君皆
故人為作數語
何年髯王來此驛怒磔蒼髯挽椽筆想當奮筆一掃時
亂擁槎牙出東壁千霜百霆摧不盡坐使根柯成鐵石
誰謂毫端一寸鋒辦此人間萬牛力玉霄狂老亦可人
蛟蚪繚亂雲烟濕芳醪萬斛醉不死愈覺吐辭清可挹
當時京國俱從游滿幅持來渾不惜天涯一見眼為眀
相逢況復曾相識我今妄受車服維所至規規專一室
跫然不待足音來二妙真堪慰岑寂
行建德縣民有訴作橋罹害者作徒杠行
霜餘溪湍息奔鬭農隙維時梁可構往來恐有病涉人
官著恒規誰敢後邑胥承帖來鄉里鄉民見胥如見鬼
督材斬木到坵壟致期視成敺婦子人未安行力已疲
冬無旨蓄雞先死田家雞盡真可哀邑宰旦夕行橋來
吁嗟此役本為利誰知為害翻百倍老癃傴僂訴且泣
莫遣吏監民自力治貪問瘼乃吾事去甚痛懲尤所急
老癃又言官試聽今日所知百無一我聞此語憤填膺
不可勝誅空太息安得落落寰區間盡是龔黃二千石
臨江見大船宏麗異甚賦賈客樂
鼓聲震蕩馮夷宫帆腹吞飽江天風長年望雲生長嘯
穏駕萬斛凌虚空主人揚州賣鹽叟重樓丹青照窗牖
斗帳香凝畫閤深紅日滿江猶病酒錢塘女兒静且姝
臂金盈尺衣六銖憑闌飯飽觀戲魚清波照影紅芙蕖
江城到處時弭楫徧買甘鮮窮所悅千里携家任去留
一生為客無離别敦農抑商昩遠計遂使素封輕得意
握籌狡儈俯承命危坐咄嗟收厚利田廬彫弊君知否
終歲勤勞莫餬口夏稅未了秋稅來三十六策惟有走
安航齋
清江老人心休休宴息作屋才如舟人間論險莫逾水
刳剡有藉安浮游等閒覆溺政不少有家幸免斯何求
乃知平地足波浪大厦汎汎猶輕漚争如容膝一齋小
泰宇凝寂天光收百年居險能脫險人海一葉隨沉浮
弦歌宛在水中沚竹樹不減滄江秋舟居無水陸無屋
一笑千載同悠悠若孫肯構恢萬斛欲事康濟攻藏脩
健帆風順更勉力直須擊楫窮瀛洲
太乙宫瑞荷為真人吕公賦
天地有水即有荷生意無盡根株多風人澤隰詠未既
一旦秀出濓溪波中通外直寓至道比德君子無偏頗
非常之産亦時有駢花合實誰𢋫歌豈如仙壇出竒供
盆池一勺融天和初疑扣盤合蒼玉又似夾袋裁青羅
呈祥應陋朱華穠定巢只許玄夫過清風時來香襲人
不用船藕痊沉疴天涯太華幾時到漫說十丈高嵯峨
當年太一乘此舟煙波蕩漾游無何此宫固宜有此瑞
老仙異世真同科便從太一共乘去奔霆瞬息窮天河
至正集卷七
