至正集卷十
元許有壬撰
古詩(七言二十四首)
分題賦燕山雪送蘇伯脩赴西臺
居庸嶄嶄青萬疊一夕陰風出高潔龍盤虎踞屹金城
幻作三山白銀闕山下有人方遠征斯人斯境同一清
楊華擈帳豸冠濕瓊杯逐馬軺車輕終南太華幾千里
旆旌悠悠畫圖裏疎狂豈似剡溪行要領清寒肅西鄙
不須戰白為子歌舉白浮以金叵羅兹溪他日更乘興
添築雪堂留小坡
贈道士楊山南
天台山南楊道士却從山北來幽燕東華塵土西風起
烟霞不見山南天明當排雲跨黃鵠歸向山南結茅屋
莫作東西南北人山南村醑春方綠
薌林石吳越間號至珍本宋向府物為監憲廉公
所得今又入其甥萬戸齊家授經郎周伯温圖其
狀求題
泗濱奇石大如斗巖竇盤紆開戸牖化工賦象豈娛人
故作洞天似廬阜向子得之名薌林廉家異世同此心
從知石兄頭不點坐見二子俱消沉人間尤物竟誰有
一朝又入湯元手勞心記姓終散落地下奇章亦知否
我生政欠匡廬行畫圖一見眼為明紛紛得失校未了
又遣石兄依楮生
太乙宫劉真人傳道於吕洞微真人請題其卷
洞微真人洞賓孫道眼已入衆妙門行年七十知所化
欲從靜裏觀乾坤乾坤善讓不自大四序功成各求退
膠榮固寵良近癡道貴有傳復何待天台玄客拜下風
有為物母無為宗桃花流水杳然去吾見老子其猶龍
曉來雨過西山麓夢裏白雲生兩足岳陽樓上袖青蛇
鐵笛一聲山水綠
和原功早作聞雨韻
開門松竹有餘&KR0377;一夕龍公布膏澤玉堂學士不能眠
起坐濡毫灑玄液已欣卉物回春榮又念鵠袍欲令碧
右文拔茅心獨苦夜夜中庭看奎壁同年有人強任事
伴食碌碌難塞責但教有雨無遺賢一任頻移北山檄
孫鼎臣儀齋
孫郎踐歷專句臚衆誇音吐鴻鍾如齋居揭扁有深意
要從枝葉求根株聖人制禮本太一條分漸至三千餘
叔孫所得僅一二上下分已天淵殊可憐不聽魯生語
遂使漢治慙唐虞我元制作法隆古精鑿登用糠粃揄
孫郎習此不容釋一生朱紫攻相紆儀哉儀哉爾不忒
齋中更究周公書
送舒嚕存道師雲南
天戈渡瀘一文軌萬里滇雲去天咫宿師開閫張皇威
虚位幾年誰稱此西山豪傑翯埜翁毛錐大劍均策功
京華鸎燕留不住金菟遠嘯蒼山風蒼山春翠明如拭
猶帶淵龍香霧濕徼蠻銷甲已歸田襟略囊韜貴蘇息
開邊功利古所懲通儒事業宜知兵犢丸取水盾鼻墨
好向轅門歌太平
李平叔雙泉圖其子請賦
高人小數早袖手問學曾師魯齋叟一紆紫綬置臺省
還夢青鞋繞林藪西山勝處在雙泉泉碧沙明淨無垢
衡茅烟霞專一壑疎竹風霜傲千畝岡陵引勢護佳城
黍稔崇墉足春酒水邊盤石平如砥石上松陰大如蔀
當時奮力爭國是豈意人間多掣肘何如來此暫解紛
坐閱浮雲變蒼狗囊琴不鼓非傲物要與知音論然否
翁今仙去名故存豈待畫圖傳不朽
燈花
夜如何其夜未央燈花報喜爭煌煌應將蘭心紅一點
傳作舉子眉間黃眉間黃時爾何若聖君待汝蘇民瘼
他時萬一負科名却教人道燈花錯
至正壬午六月望大都留守星公吉甫以故事率
其屬啓廣寒殿視或罅敝而填葺之有壬待罪政
府法當與觀適中使至自灤京賜留守正尊因肆
筵太液池上既醉留守謂不可不詩乃賦長句記
一時之盛而終以規諷庶幾風人之義焉
人間炎暑無地逃神仙何處追六鼇一朝凡骨忽輕舉
乃得天上參遊遨乘風徑謁廣寒殿不知脚㡳青雲高
三庚清氣凜毛髮况值宿雨增蕭騷瑶臺瓊室光射目
藻井盡出昆吾刀西山形勢壮天府下土品類森秋毫
蒼龍捲水噴遥碧玉階㶁㶁鳴銀濤一簾瀑布散空闊
兩亭瓴建懸周遭驪珠跳躍奪不得千氣萬力徒相鏖
石分輦路隠巖壑松挂蘚壁愁猿猱紅蕖太液幾千頃
水仙雜遝雲錦袍宫官導我坐翠樾清風颯颯吹二毛
上林貢餘有珍果中使日下來醇醪九重殊眷在留鑰
豈期邂逅及老饕賀蘭公子素奇士習氣正愛詩人豪
自知綱轄非所任宴享適足彰吾叨世皇基構示宏
遠吾君継述當勤勞願因登覽念世訓萬年盤石隆
神臯
分賦天目山送馮公勵參政赴江淛省
天目山苕水出諸錢銷沈天水覆深谷為陵岸為谷山
仍蒼蒼水仍綠天家開藩奠南服浩如泉源湧金榖重
臣分釐聮軌躅參預乃獨操度律今年杭城困回禄煨
燼遺黎將子告西湖歌兒自冰玉宵旰焦勞子所獨詩
書之效置郵速吾子行矣吾拭目苕水出天目山吾子
行矣何當還貞元朝士倒指難需子入簉蓬萊班
應制天馬歌
臣聞夫聖元水德正色在朔方物産雄偉馬最良川原
飲齕幾萬萬不以數計以谷量承平雲布十二閑華山
百草春風香又聞有駿在西極權奇俶儻鍾乾剛茂陵
千金不能致直以兵戈勞廣利當時紀述雖有歌侈心
一啟何繇制吾皇慎德邁前古不寳遠物物自至
佛郎國在月窟西八尺真龍入維縶七逾大海四閱年
灤京今日才朝天不煩翦拂光奪目正色呈瑞符吾玄
鳳鬐龍臆渴烏首四蹄玉後䃜其前九重喜見遠人格
一時便勑良工傳玉鞍錦韉黃金勒瞬息殊恩備華飾
天成異質難自藏志在君知不在物方今天下有道時
絶塵詎敢稱其力臣才罷駑亦自知共服安輿無覂軼
哀棄兒
雪霜載途風裂肌有兒鶉結行且啼問兒何事乃爾悲
父母棄之前欲追木皮食盡歲又饑夫婦行乞甘流離
負兒遠道力已疲勢難俱生灼可推與其㚄尾莫我隨
不如忍割從所之今夕曠埜兒安歸明朝道殣非兒誰
父兮母兮豈不慈天倫遽絶天實為十年執政雖咸腓
發廩有議常堅持昔聞而知今見之倉皇援手無所施
皃行不顧寒日西哭聲已遠猶依稀
送蔡士安經歷次馬明初韻(士安扁其讀書齋曰巢雲松)
紅蓮綠水地有餘埜逸不受朱衣紆游心遠慕有巢氏
雲松况復如匡廬少年攻書安甕牖華屋何心豐厥蔀
但將幽興寄高閒萬物芸芸自芻狗朝來酒熟清而淳
雲松勸我不我分雲今作霖忽飛去松陰留此庥吾民
我初出京心口語欲作憐巢老吾土誰知咫尺玉堂游
地位清高隔風雨
偶閱可行書見其印章曰洹溪釣者戱為野語
道士只合山中居釣者只合溪中漁不山不溪朝市趍
人輕爾厭重爾誣彼道士者尤迂愚妄欲躋世為唐虞
平生動為鬼揶揄况負且乘招而呼山耶溪耶盍歸歟
山有美茹溪有魚
醬臺行(并序)
僦居鄉閭即巽隅為塾以居明初馬先生塾東地多
隙積壤其南久與垣埒穹然如臺晚涼散步時一登
陟思有以名之而未得其宜也家人治醬醬利炎暴
而屋近樹密相為蔽虧獨此敞豁朝暮得日乃夷其
顛而置甕馬明初笑曰臺之名得矣古有將壇壇猶
臺也兹非醬臺乎予方病暑無悰喜糞壤之肇錫嘉
名也為之大笑且為韻語以識之
歸來庸夫莫吾騃一畝之宫僦非買幸多隙地可遨嬉
况復天成臺有洒質雖糞壤若可賤朽腐神奇理固在
赤曦西去凉颸生散策時還升畏壘愛之強欲加粉飾
此質何由發光采談言微中亦偶然塵且可同紛自解
聖人食品常貴醬老饕口腹尤有待熟宜烈日屋多陰
抱甕欣然得爽塏山人翫世一見之錫爾嘉名俾永賴
人疑取聲不校字畢竟此聲不容改又言間樸遂訝璞
亦似怒解仍及蟹彼帥三軍此微物比而同之豈相紿
彼雖雄貴足摧折此則適口何尤悔山人蔬蕨資用後
一飽胷中無磈磊若教筆陣戰風月便是金臺前郭隗
古來多少難具言且言彭越還為醢
題仇公度總管所藏李伯時六駿圖
瑶池八駿聞自昔詭異寧容按圖索唐家監牧足權奇
六駿當時最超逸虯虯孤矢騁空闊掣霓奔霆倏無迹
或牽或騎後四人有馳有驅餘五疋雄姿殊相各臻妙
攷驗知是龍眠筆開元善畫稱曹霸斷縑留世傾金璧
龍眠雖不及師承却似韓家能入室三人既遠畫亦無
九方不生驥誰識驥難卒得畫幸存主人為我加珍惜
和明初種竹韻二首
此君相看凜冰雪凡卉莫動心如鐵市㕓何處延清風
擇地乃得書齋東南枝不迷帶宿土蔣王應讓山中許
七竿五本惠然來天與其時適陰雨坐看翠□摇金戈
清陰已覆蒼苔窠荒寒一旦得所主不遑寧居其奈何
小庭陋室因物勝課童灌溉疲奔命來賓正待人撫視
直造不妨吾嘯詠等閒人境隔塵凡有徑㡳用開三三
世云汝醉實誑汝汝固不醉吾方酣昨非今是今始覺
汝不託吾吾汝託知心幸得白眉公助勝復有青田鶴
杖之化龍望已癡萬一結實療鳳飢歲寒霜月安幽棲
明年出筍應甘肥人間萬事翻覆手千畝等候亦何有
七賢六逸不可呼與子相從為二友
洹溪有濤如捲雪洹溪有岸如削鐵良時有月仍有風
㡳事㕓隠來南東佳人憐我汨塵土植物之中薦巢許
斸雲移得碧琅玕便似江南聞舊雨此君入室不操戈
清泉供飲安臼窠似賢政自要培殖草木縱妬如君何
靜觀天道悟善勝此君有善亦有命一從衛國美武公
後世詩人幾歌詠凱之作譜特其凡樂天記德才二三
寧知一體具衆美不似柳暗荷花酣幽齋衡門楹無覺
地幸寬平根可託主人愛爾忘肉味何况其陰有鳴鶴
即爾酤我殊不癡軟飽大勝抗老飢布袍芒屩相依棲
小兒裘馬從輕肥遠林等閒一分手風月遂為城市有
直須長養拂雲長慎勿翦移如賣友
和明初三臺懷古
匡朝本是人中豪誰令倒海流滔滔炎劉火力盡資土
簣進欲與天俱高谷陵變遷劇改井乃有殃池尉遲迥
狂圖一旦雖幸成惡迹千年豈容屏臨江率旅空若林
銷沉兵甲江水深只言拊手天下定不知吐哺誰歸心
當時勁敵無吳蜀蹴踏乾坤勞一足果然蔓草猶難除
傾矣天仍不為覆漢家病已深膏肓不能王人人自王
坐令流毒徧四海重為屠戮輕為瘡荀公初信退讓語
&KR0377;膽披肝陳覼縷夀春仰藥固可哀帝且綴旒方播許
莫將基禍尤黃星亦教遺臭為高陵十功九錫成算在
地維遂裂天柱傾奮威死後無健者身不遭誅骨遭罵
至憎甚欲及儲胥㡳用更求臺上瓦發邱摸金將遺誰
敢擬舜禹真其兒荒涼餘址圯未盡更煩漳水消磨之
秋風蕭蕭動衰草天幸無情天不老鳩居幾換未暇哀
翻手周師戈又倒
和明初讀韓陵山温子昇碑
清秋行山村酒薄弔古興懷不成樂文章驗世有可悲
賢聖之君久不作青衣行酒塵再蒙草萊躍出皆奸雄
渤海智囊括幾重奪馬乃謂防山東人人欲化家為國
滄海横流無畛域老天豈亦厭生民獨使姚興應熒惑
區區圖陣成功難千年為爾一永歎前衝後躡又横出
勝負遂判須臾間高摶因上九萬里珍重韓山親舉趾
刻銘淪地復銷天永播殊勲窮萬年晉文浮華劇雲烟
宇文尚欲扶其顛南朝淪習尤綺靡百家陻滅一二傳
麟兒未是文中虎肆罵輕為駭人語若見蘇家大誥文
未審為金為糞土
元統甲戌春芝生于衡安仁馬碧山先生塋其狀
秀異雕繪所不及先生子熙明初乞詩於安陽許
有壬有壬惟馬氏世有隠德發為禎祥宜有以歌
之也乃為之歌曰
衡湘清深多隠德漱芳擷英久充積冲和一旦發禎祥
鍾作三秀備五色不生庭戸近媚人直以神光賁幽宅
亭亭小蓋出半身大蓋乘之如翦刻珊瑚森矗十三枝
一一分岐呈挺特紫幹堅貞戛寒玉繡絲旋繞明圓纈
先生昔藴道德懿不肯人間輕枉尺流芳已見世有人
作善今知天可必謝家寶樹足英華咀嚼餘香輸綵筆
願言培植成休徵罔俾商山專曄曄
洹堂小圃黃瓜有合歡者明初賦詩過褒可愧勉
次其韻以寫衷曲
我生賦才匪王佐有腹無謀仍負我深虞覆餗走循牆
營口老猶資果蓏夏畦雨潤翠色交離離結實懸瓜匏
瓜鍾土德與匏異走藤滿架縈枯梢碩蕃雖出人脩葺
降瑞生祥豈人力形如連珏巧削成占云老圃其逢吉
老圃本是草莽臣兔園作師矜道尊冒榮逾分退宜勇
一飯未敢㤀吾君讀書首貴安貧賤食肉封侯非素
願平生所遇皆偶然政似此瓜今此見黃臺不歌抱蔓
歸白頭獨善甘野栖吾君萬夀時雨雪明年更我釐
麰詒
和明初考定武禊帖
伏梁墨妙懲艱得但許臨摹入鐫刻可憐片石本無脛
乃逐兵塵走南北德光不惜身為羓席卷晉物歸其家
遂令此石贗俱售何如荒煬初不有江左善書豈無人
不觀其字觀其身高標峻誓抗塵表蘭亭宜擅千年春
夷門不見長安日却從晉主效銜璧購求又至瑪瑙亭
轉使高人薄蕭翼力能全璧無相如天下不復知同書
中京廣陵幾秋草歸宿無真存莫保家雞野鶩爭賞音
移形蜕影傾千金更疑摹印幾千百不聞舒賦劖其陰
米狂哆然稱博古定武雖真猶不數人間真蹟竟茫茫
支機石亦淪風雨
至正集卷十
