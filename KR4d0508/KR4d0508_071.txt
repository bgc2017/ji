至正集卷七十二
元許有壬撰
題䟦
䟦賀宏遠墓志
永新賀宏遠沒其鄉人馮君敬宗出草廬吳公所為誌
誌其童時能直叔枉疾不應科擬其文不愧中者司帑
教邑舉能有為天苟引年當樹立大有可觀此誌者之
不能不悲也予獨愛其事親而能娛失母而能喪無愧
於心矣無愧於心壽不足悲也敬宗諸書以慰其子又
出其詩跌蕩清麗讀之如見其人予所謂不足悲者又
不能不為之悲焉
䟦鄭氏蘭亭
蘭亭序世言右軍醒後更書數千百本莫有及者一手
且爾則知後之木石傳刻者不能不失其真也余南北
所見無慮數十手而同者纔一二豈昭陵本世不可傳
所摹皆醒後書耶抑後之善學者自為之耶晚得鄭氏
所藏本為差勝然不敢作退之大言姑書以俟知者
䟦高本齋詩藳
仁皇懲吏百司胥史聽儒生為然而儒實者不屑為為
者率儒名也承乏所寓即扣實者果無幾天機鼔動盖
欲一掃宿弊且戛戛若是則人材之難不間于大小也
予幼僑鄂見掾於省者多俊偉士人望而重之由是而
分藩持憲者相繼而見三十年來望之者日益輕僻居
時見朋游盛言本齋高君之賢扣之儒實者也而又飄
然謝去扣而實者益無幾矣將行出詩稿求書其端觀
其詩益知其實詩之長行之潔諸公序之悉予獨有感
於本齋者為書所見而期之
䟦周益公而下廿四人寄馬會叔四十七帖
周益公而下廿四人四十七帖皆簡鶴山馬公侍郎者
也侍郎與晦庵友善德望伏一時簡所稱非溢美也而
廿四人者林栗京鏜在焉尺牘往來人情有不能免焉
者非有私於子我之私也鏜後大拜而侍郎止法從予
因有以見宋之不綱焉陵谷變遷國不能有其圖籍而
馬氏傳守遺墨寶襲如新至侍郎玄孫之子武昌郡博
士泰之又能表襮於世可謂賢矣泰之之子孫其尚保
之哉
䟦張子湖寄馬會叔侍郎三帖
唐以書取士書以法晉故多造精玅宋人不及唐者不
獨人不專習大抵法唐欲泝洄至晉而有未至焉李建
中後蔡蘇黃米皆名家南渡稱張子湖朱子稱其不把
持愛放縱九原不可作無從一問不知書法果如斯而
已乎是三帖皆與同年鶴山馬公者也吾同年劉壽翁
不能忘情者有以哉
䟦劉莘老書金剛經
劉忠肅公出處大節王嵓叟奏劄可見其平生剛鯁豈
徼福於不可致詰之地者其貶所書佛經豈昔人所謂
逃禪者乎觀者勿以日誦十部一語遂疑公也若夫是
經之玅古今贊述備矣予雖未學佛長人豈欺我哉
題舊寄高元用小詩
至大已酉予旅食京師與洛陽高君元用共爨以食天
大寒嘗複衾而寢有兩鬢煙塵朝共爨一忩風雪夜同
食之句君笑曰此他日話柄也俄皆用茂異調校職元
用餞予北而後南焉予赴遼州倅遇便郵繼以為君拈
起當時語應見相思萬里心為四句寄之後雖踆踆南
北有便必書而迄無報章每念一日見之當詰其後其
弟元博佐興國幕謂予忘也謄以見寄予游長沙其子
萬里持以來拜倒指二十六年元用奄逝亦十八年元
用長予一歲相從時才二十四沒時才三十八余癡頑
閒話視元用所得不既多乎鄙言散四方人裂弃不少
而戱語片楮什襲如新盖敬兄執弟也敬父執孝也孝
弟萃一門有不熾而昌者乎予方悲元用之不壽而有
喜元用之有悌有子焉元用不死矣
題劉氏族譜
長沙劉彦恭奉家譜請言由其本求其支茫洋棼錯殆
不可知精索締視則某先某後皦乎其各有合也士大
夫家貴知其族及蕩於兵宰相世系之隆子孫有不知
其自出者况齊民乎士大夫家能有其譜者百不一二
也彦恭之先世有聞人考明德業進士有聲早卒彦恭
相其弟某幼沖于成譜之蔓衍後又可知己歐陽子用
太史公史記表鄭玄詩譜略上起高祖下止玄孫多而
不亂遠而無窮彦恭其亦究此乎予嘉彦恭能子故進
之士子講學此其先者也彦恭勉之
題劉先生所藏予青山詩
元統癸酉七月予避暑江夏青山高武肅祠有十詩書
以遺友人劉君光遠同年歐陽原功既為䟦予京師歸
光遠又請予自題其後癸酉距今七年年非甚遠而予
中間待罪政府最久上負聖天子下不能推毫髮利澤
於人又不能自安其身於伴食之地當其鬭横議而孤
立也若乘小舟而涉大海若抱漏瓦而沃焦釡蹂拂百
至氣奄奄靳屬者屢矣原功學士議事常在列盖親見
者也當是時也思青山之遊其可得哉賴天子明聖大
臣包荒不加以罪釋之使歸得見舊跡為幸多矣既以
自幸又因以自勵焉詩非佳也光遠不投之江為我藏
醜乃什襲之則凡後有所作其敢苟哉非欲持是又以
求售也覬其頗工以歌頌太平於山間林下不徒為山
水之役而已也昔約原功游衡湘原功歸而予在政府
今予歸而原功在翰林光遠其里人見當為我申之約
苟踐詩當百陪青山矣姑書此以俟
題歐陽逕存詩
訥庵中執法口歐陽逕存不釋謂能候人脈審貴賤吉
凶無爽予既識而徵之益信其術之異一日論方技及
星命學則又所精者屬有采薪憂推原精微指授湯劑
所苦尋愈談玄養生皆號有得雖己訝其多能而直以
術者待之最後出所著詩文一帙丐一語表其勤文古
而法詩清而腴始知其為儒而游於方技者也噫世以
一人之毁譽一時之見聞遂以為盡其人其不合者衆
矣逕存所著當代名筆叙之詳矣予特哀其不遇而以
為長育人材者勸庶有合焉逕存曰吾老矣將歸賣藥
鄉里不復出矣予曰世之如君者可勝道哉觀是或有
激也逕存曰唯
題羅善先赤壁賦
漢嘉羅慶善先予為淮漕時掾也儒雅緣飾翹然如野
鶴之在雞羣嘉木之在蓬藋衆人遇之不忍也除建寧
照磨地官辟掾善先曰與我跼蹐凡穴培植一級豈若
安吾一命盡吾所當為者哉即日歸待次維揚予嘉其
去就之審而復自喜昔者遇之之厚之明也予南歸迓
予召伯埭從至儀真日且浹予將泝江出東坡赤壁二
賦四軸前賦則困學鮮于公書後則松雪趙公書請曰
先公在江南名勝争内交此二公駢竒合美以奉先公
者也公沒慶昆季在幼賦遂失游金陵見之王氏家上
書先公字如新不覺泣下加其原直而得焉徼一語記
之後子孫將不敢墜失予聞知書者我朝字畫趙松雪
號獨步至於行書困學實轢而過之松雪於是極力頡
頏而世之議者盖自有優劣焉二公皆一時書學宗匠
也乃共書二賦以奉羅公其所與可見矣公名光錫字
漢臣號玉泉子少力學負氣節至元間為尚書省都事
轉兵部郎中與時相不合即退居西山耕牧自怡構亭
玉泉扁曰拄笏其寓意有在也游江漢吳越終于江南
予嘗悲世家子先世丘隴有不得保者况圖籍乎父沒
而不能讀父之書手澤存焉爾况父之字在其上者乎
手澤在焉字在焉委之他而不恤則亦忍哉禮遺書藏
之廟孝子仁人之所甚重者也若善先者可謂孝矣孝
而移忠吾又知善先之能顯其親矣能顯其親視字之
在書者益彰彰矣善先其勉之
題莆田黃氏族譜
宗法廢而族姓之辨興氏族之志立無乃違其原柢而
即其支流乎經殘禮壊其亦愈於已乎人一身其來尚
矣少而至於多近而至於久則不得不分分而益多以
久至親盡而為途人勢也使多而不紊久而不迷則圖
譜之作可少哉唐宋士族亡其宗譜名門右族莫究世
次宋歐陽公因采太史公史記表鄭玄詩譜略依其上
下旁行作為譜圖百世不易之法也雖其言稍過於激
議者取其大可也而乃指擿詆訐猶法家括索真少恕
哉武昌水陸提舉莆田黃君出其族譜自晉晉安守元
方而下迄於今簪纓世家絶無而僅有者也世遠系紊
固或不免視世之漫不能究其先者有間矣諸黃自叙
其譜者元豐而後濟濟有人因其語而有以與之夫世
之能世其世者世其德也非爵禄之謂也富貴烜赫未
必華其宗而謹德力學不墜世訓者休光可百世也惟
其發之於既盈不期而至不得已而出措諸事業而不
悖揆之世訓而有光其庶幾乎若夫少不齒仕流為憤
恨以譜圖為入仕急務非所望於黃氏也提舉試以語
諸族人將有感於予言者也
䟦胡安常所藏坡字
坡公論顔魯公書謂古今之變天下之能事畢矣而天
下後世之識者不能有異辭匪服其人服其公也坡公
此帖盖有得於魯公者鮮于伯幾以為魯公争坐之流
其真知者哉六一翁辨瘞鶴銘不類羲之筆法而類顔
魯公知此則知坡公此帖有契於魯公也思陵以冥合
天矩觸塗造極歸之通儒而世之以優孟為孫叔敖者
又不可同年而語矣
䟦盍正甫所藏元裕之諸公手簡
正甫提舉所藏前軰墨迹元公裕之姚公公茂王公以
道杜公善甫凡四家皆與其先世手簡也三復之餘竊
有感焉若元公之學王公之才杜公之逹固無間然矣
九原可作吾其從雪齋乎
題歐陽同年叙祁母傳
古列女無傳傳列女自漢儒始厥後述者凡一言一行
可儀表閨門者悉紀錄之以備史氏之采擇其或史氏
采擇有所不及則亦託於名能文辭以附傳後世若祁
母劉氏之有傳是已余雖未見其傳而讀歐陽同年叙
可悉其為人未嫁則履前言以修内行既嫁則承宗事
以謹婦道不幸而兩失其所從則樹碑表墓以究其再
世弗克為之志平居訓其子若婿則曰富貴不可以驕
人唯力學為立身之本璽書復其家則曰往役義也不
可以苟免嗚呼可謂賢矣先公為女教一書以婦德為
首若劉氏之言之行亦吾家書之不可少者哉故錄歐
陽序藏之而提其要若是云
題許彦栗琴道書院卷
右琴道書院記䟦賦詠凡十三家抒其深發其蔀各有
說焉末及予拾其遺者諗之曰昔桓譚善鼔琴著書十
六篇號新論末篇曰琴道未成但有發首一章肅宗使
班固續成之則是知琴道者莫譚若也然光武令譚鼓
琴好其繁聲宋弘青之至謂鄭聲亂雅非中正者則譚
之於琴道如斯而已乎予方無從質疑而得彦栗焉而
不知彦栗之於琴道也琴而道乎道而琴乎判而二乎
合而一乎譚謂琴通神明之德合天地之和若然則道
蔑加也繁聲果能累之乎必有所折衷也昭氏之鼔琴
也昭氏之不鼓琴也譚不及與之語而有望於彦栗焉
題蘇伯修治獄記
世之為爰書訊鞫者亦知有所本乎典謨尚已西京號
隆治而廷尉府盡用法律吏賢如兒寬謂不習事不署
曹然而決大獄也雖以張湯之愎不能不博古義者其
亦不能違所本乎予觀伯修參議治獄記而重有感焉
伯修儒也為御史南臺錄囚湖北冤者信罪者得為右
司都事治夏秋冬官其重在秋其畫諾平允宜哉愚復
入待罪掾抱案議三事一謂居停盜或寓其物若它罣
逮捕吏乘隙攫其財不可揭以不得舉他事當聽其家
人告一謂囚有指逮而他治不即追捕致盜逸獄滯當
定其罪一謂辜限有定制不當用近例破成法法司可
之以布中外乃伯修為吏部尚書時所陳者也於是益
知伯修之賢且能丁其會則為之身有所見則言之在
朝哀矜根諸中欽恤見於外不有所本而能之乎昔譏
儒不習事今尤甚焉譏者非也來其譏者何也使皆如
伯修人皆譏之乎國家患條格叢冗莫知適從有勅刪
修伯修今參議中書實在其列是書之成尚有望於伯
修也愚昔叙名臣事略以為有出事略之外者盖以史
期之今也又有望於條格之外者焉可與言而不可與
之言失人伯修以為何如
䟦首科貼黃
皇朝貢舉啓于太宗定于世祖申議于成宗而決行于
仁廟乙卯首科得五十六人而臣有壬忝其一殿策復
玷前列中實駭怍賜宴玉堂知貢舉乃讀卷平章政事
臣李盂讀卷參知政事臣趙世延集賢學士臣趙孟頫
皆坐禮方洽呼臣有壬前平章指參政而語有壬曰始
子策第高下未定參政言觀此策必能官請寘第二甲
吾不許寘上復掇下者至於再三又指集賢曰學士見
吾輩辨不已乃立請曰宋東南一隅每取尚數百人國
家疆宇如是首科正七品取多一人不多也乃從之吾
謂此卷何人而使吾數老人争論終日拆名後當觀其
面目吾非市恩掠美也使子知其難耳子其勉之臣有
壬謝而復坐然亦莫究其詳焉得請南歸監察御史臣
宋褧行部過鄂出廷對卷讀卷官擬進貼黃凡廿九帖
而臣有壬在焉始知以策切於救荒也視貨校直益重
悚懼切惟愚緣階是十五轉遂待罪政府曾不能報其
萬一而國家百年論議二十年已行之盛典一旦廢罷
數竒罹蹇適丁其會尚欲膠榮靦面見天下士哉聖賢
在上一時為覆盆之蔽者亦已就殛文運其不遠復乎
復不復未可知而七科已得俊傑不少必有能收功桑
榆非與臣有壬憒憒苟禄嘗試無效縮手而歸者比御
史甲子進士也方年富力強顧不在兹乎臣有壬衰且
病矣山林之下獨有拭目盛事詠歌太平爾
臣有壬題此卷之明年朝廷更化科舉取士詔中
書省集議舉行召臣有壬復參知政事既視事問
所謂集議則具案故在而其為集也如摶沙然及
其集議不啻聚訟今丞相爰立其議始决臣驟由
西臺都事入為翰林侍制會試御試臣有壬洎臣
褧實皆與聞其燕而竣事焉回思始題卷時可謂
幸矣山林之下詠歌太平此其時也故再叙其概
於後云
至正集卷七十二
