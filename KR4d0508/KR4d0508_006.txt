至正集卷六
元許有壬撰
古詩(五言五十二首)
九月五日病起至洹堂得十韻
涉旬不可風齋居夢林谷羸馬從二僮兹焉藥云勿自
慚似充隠繞屋學種菊昨看青蓓蕾倏爾爛芬馥麴生
方入務采采滿盈掬積隂蕩澄空浮暉動霜木西風何
處來披我一溪綠振衣立雙崖人間此幽獨為懽戒遲
暮騁懷亦聊復邂逅識悠然南山在予目
和郭子敬祭酒由田舍還城居詠雪四首
臘前白未三膏澤入土淺天意急發生滕六起罷輭初
陽力尚微着物若絲緬不資大設施勾萌曷蕃衍剪刻
竭銀潢嶒崚變瓊巘有懷願年豐幽憂頓消遣乾坤塵
垢盡山川畫圖展啜清茶自烹翫㓗簾自卷暎空似虚
無因風尤宛轉平吳非我事泛剡尚可勉當年曾從龍
天門通管鍵澤物愧無功歸來守疆畎樂土適吾鄉流
民來濟兖飢寒號里巷狂走如越犬推食嗟不能敢恨
几生蘚方將學蝟縮誰復問牛喘先生瀛洲來士林仰
冠冕樂天有追遊尋景無煩舛平生幾乘軺用世真未
免懸車萬事足有田從不腆遺我白雪歌酖誦劇淫湎
更待新亭成琵琶聽攏撚
陵坡度高寒溪光涉清淺郊行景有會詩成語無輭錯
錯路不分茫茫勢逾緬閉門笑袁安談天睨鄒衍林慮
亘中天萬玉甃疊巘全勝當野求清遊殆天遣吟鞭裊
空闊一笑驥足展虚明銀海眩爛漫白波卷濛濛疑絮
浮團團忽毬轉穴井露混茫出簷堆黽勉人寰炯不夜
瑶京豁無鍵夏翟變振鷺供正失羽畎既混九點齊寧
辨五星兖摶聚出狡猊曾不及卉犬老松半身濕餘潤
浹皮蘚有人發鴻音萬籟息號喘胄館隆臯比嚴宸親
衮冕五車施已多百行動罔舛俄引一鶴歸豈類三公
免良辰但賞心治具不求腆蹇予慕高風有酒何暇湎
借公如椽筆忍凍時一撚
敷雲穹窿合㪺水河漢淺山木立清堅街塵失紅輭一
壺太素天上古孰云緬彌綸均隆汙粉澤徧墳衍浮生
多白頭何事到青巘前墜漸舒徐後驅復排遣紀瑞手
屢呵愁饑眉遽展遠勢結方陣長風忽斜卷乾坤萬彙
新陽和一機轉作賦休矜才澡德敢不勉彼美金閨彦
石室曾扣鍵遐思寄滄洲高情薄岱畎筆力追秦漢道
原濬鄒兖尤敦鄉黨義推愛及豚犬我如橜株駒書印
滿碧蘚斗山兹有仰籍湜走且喘日光玉潔中峩峩見
玄冕年高德彌劭心從出靡舛醉狂有棖觸容衆吾知
免學海富玄酒酤我謝荒腆挹彼還注兹㳙滴沾已湎
但笑繼晷吟燭盡紙仍撚
隂崖積猶深陽坡釋將淺新陽行故實剛風散輕輭枯
木吐異葩長林縈素緬兆年必大有占數辭太衍周阹
連水郭保障沍雲巘素娥列萬佾多應帝所遣來翫人
間世大地瑶席展練帨忽不收縞裙時亂卷至人無内
熱丹鼎謝九轉汙穢固云蛻消融更加勉因笑泥封關
何如玉為鍵歐公昔守潁俗易民安畎白戰聊自娛那
知後封兖千載思附驥一吠憐學犬憶昨廣寒宫氍毺
踏翠蘚吐氣曾激昂幾人竹筒喘廣厦侍講誦太室陪
黻冕滕說妄自信流傳遂多舛田里雖幸歸飢寒虞不
免來年遽在眼天賜一何腆高歌時類狂淺斟未至湎
衝寒出探春柳線金已撚
題汪審齋霜鍾嶧琴和虞伯生韻
巖栖養貞操意適物無爽何處鐘自鳴清霜肅穹壤悠
揚林壑間融液弦徽上嶧陽有孤桐豐山絶遺響撫弄
不在音飛鴻入遐想從渠聽者稀但以心自賞竽瑟莫
求齊王門足羈鞅
送姪杞回江夏
修身誠為本顧行言乃宣治家儉是主率下身當先妄
則身自棄奢則家日朘爾幸無此疾吾藥強爾痊我家
本寒素插架皆塵編先公手澤存能讀汝乃賢勿矜叔
有官勿恃家有田緩急汝或過吾詩汝韋弦
次韻韓伯高參政見寄詠黃楊
守氣縮斯盈安步後是前乃知黃楊木歛東遲逾堅人
言閏為厄豈識增春妍慎勿作印章標牓成竒偏
次韻伯高見寄自述
索居利幽迥野性安放逐得失謝雞蟲交遊有麋鹿璇
穹豁羣隂陽光彌九服區區愧螢爝遇夜聊自燭不須
飯青菁時還斸黃獨將軍飽自笑未覺負此腹梅翁況
有寄千里及泛菊勿云秫湧貴今歲定太熟
食槐花
庭槐老能花色與秋俱妍凉飈動蔌蔌金屑堆鮮鮮薄言
頃筐塈湘以清冷泉薑鹽與宜之粗熟正味全芳日發
齒頰小苦見本然少陵賦冷淘每誦輒垂涎英華遂饜飫
視葉嗟更賢憶昨為爾忙計吏催先鞭一第得逾分厚
顔對葷羶歸田日藜藿老腹常便便見爾如故人況與
鮭菜聯人言有竒效益此衰暮年頭目袪昏眩手足已
踠攣健步事林壑洞視攻簡編南柯夢已斷口腹尚有
緣養小成醜繆一飡徒萬錢
獨樂臺馬廷彦席上次眀初韻
旌孝矗華表承家推肯堂親遠心益邇身立名尤彰學
海觀波瀾藝圃恢封疆索居念晤語塵俗嗟未遑一日
復一月三來涉三霜山醅熟小甕我馬陟高岡野意似
孤鶴兹焉愈軒昂同行有佳士雄辭軼班揚出網得珊
瑚舉瓢酌天漿風景迫九日林葉紛半黃百年貴四美
萬事付一觴真假悟夢鹿書博皆亡羊我田才二頃五
畝松菊莊相望隔洹水逸興詩飛翔可憐無心雲亦復
戀太行雖慙長者車紀休偶成章簡編永無蠧桑梓曄
有光從今堂上月千載照吾鄉
羊脂杏花次眀初韻
枯枝凍欲折一旦駭衆目伊誰奪天巧春意閙雪屋鼎
殘幻形色能美不能馥紅糝密綴梢鉛粉薄暎肉髯薄
十斤尾昆刀幾重玉烹炰本自勞餘事及贊育吹香謝
㢲二争妍値滕六豨魚膏適用嗟此及草木滑膩真凝
膚鮮眀新出浴近㬉虞消融移瓶避朝旭分餘成美
觀未覺雍伯俗珍賞乏炰鳳山酒雜野蔌胷酥暎多葉
熾禍不可撲結子堪作丹仍共玉環服此花幸免此相
對一笑足淄濰有古林高臺九霄觸芳潤流萬世濟惠
逾百穀蠟言當刊華羶德先慎獨我方事繼晷燈火待
膏沃根茂實必遂拳拳須自牧
冬菊次眀初韻
衆芳困摇落梅獨稱暄妍有美不自閟戰寒為兩甄成
冬在閉塞民隩愁冰天豈知宇宙内賦授藏竒偏東籬
有積雪南山失悠然挺挺出佳色灼灼照綺筵諒非
厭九日欲讓赬紫先有徒寔衆勝糠粃任在前候雖戾
月令氣欲無襄年貞姿稟黃中凍蘂含碧鮮遲速各有
時勿謂人力專歲寒論交游松竹相蟬聯昔焉推三友
兹也成四賢何人譜凡品同異殆白堅淵眀不可作欲
辯真忘言荒凉著持撡自信肯自憐且幸蝶不知誰羨
鶯喬遷隠逸分遲晚障護香色全飡英用療飢大勝咽
雪羶頽顔定可制食蠧猶能仙
謝吳閑閑宗師寄鶴氅衣
逆駢欲遺世異服事繆悠恭也差可觀未是真仙儔因
服究其衷有懷小竹樓一時示蕭散千載瞻風流鄙人
冒朱紫因循成白頭衣錦不尚絅裭帶宜承羞歸來作
褐父敝緼寒無憂老仙獨不棄謂可同真游觧衣遠衣
我意重千金裘高義固多感濁骨難崑址披之焚香坐
世慮忘囂湫神仙未能學願學王黃州
次韻薛夀夫見寄夏夜偶成
漏斷月未午微凉生破幃起步庭樹影尚欲何枝依平
生愧百拙偶巧是勇歸故山差可樂更喜賓客稀為問
晝錦榮何如芰荷衣所遇苟獲安萬事皆忘機
避暑岳祠追和揭學士韻呈張囦亮提點
都門東二里有宫如上清炎氣漲人海乃見白玉京園
果出新脆冰盤眀水晶虚閒境既闢低垂氣為平連棟
深月窟玄林挹瓊英遺世固獨立愛客仍多情樹影正
已斜蟬聲斷復縈聽爾羽衣曲陋披子晉笙人生貴適
意何物為寵榮眀朝又城府狗苟復蠅營
題訾仲元孝義詩卷(臺掾訾德眀父也)
顓蒙錯恒品孝弟均天衷嗟彼䧟溺徒倀倀劇盲聾率
性見若人力踐由吾躬子職盡終始里仁洽瘝痌百行
既有原推擴宜無窮遂令鄉閭間寒谷皆春融天家急
彰癉華表高摩空積善後必大佳兒行亢宗伯府試鉛
槧揚揚播清風耰鋤慮德色汚俗應躋隆
八月廿日獨坐眀初齋前
醬臺秋未深雨歇風日美斗室滿琴書清晝門不啟庭
空走已永潦聚躍丁子凉飈來謖謖豐草動靡靡佳人
暮何之杖履獨徙倚素襟幸自愜孤念定無悔徑荒差
易治手鋤漸料理此不求同聲姿年已如此
題周伯温玉雪坡亭
玉雪取譬梅論色非論質堅白將無同磨湼孰爾釋孤
芳冠百卉歲晚見特立胚揮先天春具體未畫易詠歌
及影香萬漏才挂一西坡據形勝嘉名任㳂襲絶彼官
府誼專此山林僻栽培閱三世貞潔著一德孫枝尤挺
出籍甚騰茂實寄聲玉雪坡未許心鐵石
次可行泛舟韻時吳安之遣人治具
膠榮四十年弛擔甫天放雖云在人境心遠絶塵坱況
兹游騁地秋色入四望卉木已向榮雲水自相盪窗虚
得山多臺高知野曠清泉來汨汨節制無暴漲何須過
前川園有花可傍玉肪薦肥羜銀瀣注新釀時賡孺子
歌底用小海唱龜魚共游泳鷗鷺來翓□并分亦何常
小大各有量子房屈圮下高祖隠芒碭君臣倏際遇功
業驚洽暢挺然三傑中奮乎百世上一朝事辟穀身外
物皆長乾坤任俯仰形骸貴放浪萬事雲悠悠一笑天
蕩蕩鶚謝累百薦龍戒上九亢人生幾雨屐芒屩乃兩舫
徒令方寸心寂寂復行行吾年今如此出入必扶杖故
人念衰老千里牲酒餉自鼓煙波枻永稅塵俗鞅境勝
夢且清位失道未喪誰言管城子初非食肉相興來使
陶寫形役豁惆悵苦吟尚作&KR1090;樂飲不為恙學易免大
過勿藥喜無妄厭厭詎可極眀河月溶漾庶足充淹留
還如李公訪
次韻可行記塘上草木二十四首
吾家青牛君伯仲龍矯矯不似丁令威暫來立華表鬼
神護斧斤風霜幾昏曉摩挲左紐文曾見陸為沼
徂徠以多賤吾圃斯拔萃遠從它山移清與幽境會樂
天才四十栽爾已興嘅吾年六十三方期翠成盖
長公有名言不可居無竹㒒㒒斸蒼苔森森植寒玉聲
來書幌清隂入酒杯綠何須更晚食此君足當肉
春風為花魁先路來枝南但憐結成實能酸不能甘世
味不可口根在吾何慚年年共雪月華我徑三三
蒼官昔多事乃與羣鳥隣何如在圭塘亦勝居神囷老
根已作石霜皮不成鱗不用歎不遇參軍能寫真
朝來花斬新暮雨墜紅濕藤蘿助竒觀羅帔層層碧昌
黎性苦隘政爾要蒙羃一笑問秋乎還能誨人奕
枯樹影在水浮動如仙槎昨日春意閙今朝雪滿沙榮
悴等兒戲老懷無嘆嗟作實助殽栐明年還看華
有木知尚時手植日向榮無忿底用蠲聊用寓野情亭
亭矗翠葆毶毶散紅纓青裳勿異字姑以合歡行
濃綠千萬枝火齋中貫穿山人晝眠起銀海日俱眩燥
吻行可濡寒裂紋玳絢無賦繼殷元虚塵翰林院
曉凉振弱體月墮東方晞香塗漢宫額潤展華陽衣應
朝通眀殿金杯承露歸道粧豈余媚池影動清暉
司花琢清貞不揥幽人髻蕞爾草堂陰香軋百畝蕙月
露暎冰壺美芳集磑磑著我沉水鄉庭前更叢桂
披披青羅扇敷陰圭塘阿夏窗雲影薄秋枕雨聲多翰
墨聊復爾風霜其若何休教近湖石掩暎美人歌
異卉非夘生緌纓殆天就驚風振細葉宛若三市閙赤
幘不煩憎縳賣孰爾購因之記昔年聽聲趨待漏
雨後叢甲生俄成尋丈樹誰名鴈過紅綵纈無不具環
池爛雲錦吾圃遽爾富呼酒亟賞之秋光欲寒露
花仙何許來嫣然立沼上香霧羃曉粧濛濛九華帳勿
令苦幽獨就賞時策杖秉燭夜莫歸春去無羈鞅
蜜脾擣簷蔔成此佛面胎黃中色可尚況在雪裏開盜
名匪獨我伏神出芋魁幸無調鼎實聊用侑山杯
園丁功力深春榮到由枿花開月更眀溶溶白雲遏紫
實待含津囊承躬採掇莫羨鄴侯燒且浣長卿渴
人生念慈親堂階多樹萱忽隨靈椿化冥漠俱高鶱此
憂詎可忘肝摧不能言對花差自慰白頭還抱孫
昔人避秦亂川原多種桃我幸遇眀世栽培胡自勞看
花食其實為圃豈不遭疎懶強鞭策猶勝宅不毛
清夜游西園皚皚白雲堆東風苦愛惜不遣過墻來何
須領張徹且復傾我罍兹焉不省錄寧免長姬咍
人間隠逸花開發宜遲暮三徑連松隂百繞穿葛屨秋
容淡籬落寒香入毫素掇英泛濁醪盆甌親挹注
作甘最夏果其耐招衆禽禽啄吾不惜曷酬僦地金呼
童日毆護青紅猶滿林禽飽人亦飽於焉獲我心
造物眷花王擇后降嘉種英華得既多加以人力壅楚
楚御衣黃遂冠羣芳寵羣芳各有匹物用矉而捧
開元得四本花本兹焉張衆色各有態世獨推其黃我
非富貴者胡為植圭塘天教風露夜受用一庭香
塘上草木續詠六首用楨韻
凉飈動空碧脩枝振高青張幄却炎暉交隂可中庭不
煩位三公政爾宜冷卿南柯莫記夢陋室方為銘
幽人非浮屠日日戲桑下愛其濟世餘重綠芘朱夏昔
賢事游觀竹木萃綠野繼踵吾不能但入老農社
靈木享遐算異質禀至仁後先八千歲才是秋與春蒙
莊發揮後塵世閱幾人吾材寔樗也賴得爾為隣
託根鄉社門遠迹關塞上春莢羹萬錢大勝食方丈東
隅何失之收之敢高尚歲晚澹相看萍蓬謝飄蕩
依依裊長條漠漠迷小院縈風輕作綿穿露巧為線不
復管别離招鶯更留燕會看成車蓋吾圃有餘羨
花部愛君子移栽未逾年生意自鬯達主人豈花仙初
日爛雲錦靡曼知幾千遠觀敢䙝翫柳隂維小船
和李仲山參政見寄韻
軟語慙炙轂直行昧抵巇一退願始足四序閉皆宜秋
鷹遂脫鞲野麋寧受羈好道苦不早晚家隆慮陲喧無
車馬至淡有琴鶴隨飛來雲錦篇賞音舍公誰詠歌樂
舜日不用望九嶷
次韻可行登泠然臺
輕風水無波落日景逾好憑虚思横生萬象困搜討窮
睇眼未花得意詩不草勿謂城郭近下有往來道心遠
地自偏興來無灑掃收藏千鈞弩莫用穿魯縞悠悠歎
浮雲翩翩羨歸鳥一任坐井徒譁然說天小
至正集卷六
