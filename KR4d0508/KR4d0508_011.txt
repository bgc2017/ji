至正集卷十一
元許有壬撰
古詩(七言二十四首)
簇蠶次明初韻
上虞雨濕密用苫旁欲風透薄代廉夫桑何暇窺青帘
婦飼已竟圓缺蟾蠕蠕掉頭與葉黏知欲作繭尋歸潜
蒿薪玲瓏三日覘婦報姑喜喧風簷亭亭圍繳仍合尖
行見絮帛周蒼黔拆曬併摘不可掩金銀堆積疑神仙
鬻銘笑我無一縑
構榖次明初韻
衰容逐人到髮齒方知學稼歸洹水長安索米久招愆
種粟而食今年始(闕)里率人以勤常早起
一耕六杷不信耳(闕)首尾清泉淘種擇堅栗
方斗流珠無壅㡳隴分不密亦不疎牛行戒遲復戒止
何勞促促躡浮壤尺許石輪堪任使老農作勞滕口觜
邀犒吾尊有春螘黃埸細潤種及時一榖定得三千米
江南多水稼下地秧稻若針青若洗深泥分插苦腁胝
幸汝勞耘不勞耔
鏺麥次明初韻
南薰掃淨梅雨天漲雲一夕黃滿川摘鮮已漸入春磨
便覺喜氣浮炊烟老農促收急星火遠客駭觀輟簡編
如爭如竊窮日力辨器利便收功全壯夫舞釤曝將槁
饑婦念餅喜欲顛風聲槭槭入箕歛刃光爍爍隨周旋
丈餘荆籠附輪脚自牽猶勝為人牽一人日了二十畝
少年鼓勇方無前大車繼運入場圃幸免荷擔頳人肩
又虞化蛾迫碾治田家苦海無中邊嗟予素餐未少報
繁文署手空成腁觀農揣已發深愧顔如渥赭心如煎
便當沽酒與農飲有麥不患囊無錢
一百五日簡郭子敬祭酒
小桃沐露紅娉婷垂楊梳烟翠鬅鬙一百五日好風景
尋常萬事如春冰但尋祭酒時飲酒莫似左丞徒負丞
提壺多情日喚我我耳不聾難不譍
再用前韻
春如時女矜娉婷老夫短髮憐鬅鬙惜春乃值春見笑
好惡何啻炭與冰詩不能形欲求畫世無高人王右丞
春毋自恃行亦暮賴有幽鳥呼能譍
和郭子敬春寒述懷韻
白虚光憐天無月水玉不受昆刀切東風花事尚未遑
且辦人間三尺雪玄冥功成宜勇退㡳事不與青皇别
敢將餘力抗發生坐使瑶琴聽絃折凝陰頑守晛難消
鍾作冰山横嶻㠔樵蘇路斷但僵卧土銼蕭條晨未爇
豳詩曾著二之日氣候此時當栗烈如何春已三去一
不教解凍為澄澈鴻鴈流離久斷魂犬鼠紛紜方蹀血
庇寒誰為拓廣厦效用何嘗儲木屑遂令赤子走林林
一食莫充衣百結我知老子昔乘軺躬撫瘡痍扶廢蹩
天上賢關莫滯留夢中牧笛聞嗚咽抗章一旦達九重
吾年如此吾才竭榮華過眼固如雲惻隠根心寧似鐵
宵人投劾得過從自信飲冰無内熱曾嘘鄒律向燕谷
弱步豐扛笑癡絶吾廬受凍乃所甘深幸調元有夔卨
行看民物囿泰和肯使陰陽變妖孽山林歲晚任荒涼
却許松筠堅老節
麥飯和明初韻
瓶儲方歎無一粒有穬爭先登烈日穫而脩治勞婦姑
滑軟甘香過棗栗山人不辨異味重空齋飢吟坐高舂
一盂口分遂一飽功與薄持牢九同從今不歎魚生釡
啼飢之人亦楚楚犂鋤臼杵出艱難猶勝無功索紅腐
一人之飢猶我飢窮達有命天何疑可憐李岳苦射利
忍不分惠從施糜徽陵不灑董宣死因笑人生聊復爾
休誇方丈具八珍至美中間有鈎餌不能不食如飛仙
揣分亦不煩四籩但期雨暘致時若坐見四海均康年
君不見何平叔湯餅汗流愧盈腹又不見吉士瞻夢欲
徼禄充其&KR1092;豈知賦予分薄厚強顔過望那能久吾園
更有芋魁肥未許膏梁專悅口
次白公嚴留題乾寧寺壁間韻因以寄之
人間一棲不二雄山間寧食三斗菘夷神委命政不惡
㡳用咄咄時書空翟公苦溢遂謝客自有佳人寫胷臆
碧雲乂向瑶海飛老懷獨與秋寬窄
瘦馬圖
當年體如韓幹畫匹練吳門光照夜沙場鐵甲百戰功
名都玉勒千金價而今身到伏櫪時可憐駿骨寒羸錐
北風驕嘶一振鬛雄姿猛氣仍權奇盛殫其力衰忍棄
主人有德宜終惠莫教百菣逢一菽食不盡材辱奴隸
明年芳草春茸茸一旦充澤如游龍龍兮雖老志不老
猶能引導齊桓公
李惟中學士自西臺侍御召入以未央宫瓦硯為
貺作此謝之
漢家作宫法紫微金鋪玉戸明華披甄宫陶瓦極能事
鉛丹細擣咸陽泥一朝神雀去不返秋風黍稷驚離離
谷陵且變此宜盡一二時出農夫犂人間購求作珍翫
洗刷篆籀分毫釐西臺執法好事者礱磨為硯尤瑰奇
體呈金璧徑尺許沼開新月才一眉堅如鐵石潤如玉
墨聲瑟瑟松風吹惠然匣送感高義但惜所與非所宜
公才真是謫仙裔善事利器方相資嗟予蕪學忝詞館
雖有此器無能為世傳銅雀亦佳品搜刔黃壤今無遺
高皇垂統四百載老瞞何物敢等夷愛人屋上烏亦好
况此適用逾端溪禇生毛穎賀得友坐令几案增光輝
代言揮制固多愧玉堂風月猶能詩
覃懷衡彦舉先生蓄李伯時九駿圖山谷題其後
游金陵傳觀淪失者二十年其子公輔良佐為掾
京師購而復得求予為詩
衡公得畫世所無江湖常與琅函俱一朝羽化不知處
扼腕拊髀時嗟吁翁有佳兒嗣弓冶直教合浦終還珠
鬼神訶護二十載絹素無損仍無汙展圖知是伯時筆
題品况有涪翁書羣龍雜遝各異態蔽虧迴折分錙銖
開元曹霸曾有此揄揚復得杜與蘇雄辭不泯畫已滅
人間駑驥方齊驅獨憐洗玉池邊月還照當時九駿圖
題蕪湖東川夏嗣德紅塵疎處
紅塵可厭無處無山林差勝城市居有人營葺得佳地
不求與密惟求疎天之蒼蒼豈正色野馬生物均以息
誰言是氣不是塵政自混茫無所極問之山人初不知
但言吾廬吾愛之清泉漱石風掃地纖翳不許緇吾衣
東華軟紅高十丈烏帽衝蒙憐俗狀不教疎處著疎慵
日暮碧雲空悵望
送朱公衡赴曲靖儒學教諭分題得點蒼山
點蒼山高幾千尺上有皚皚太古雪晝日無光爍不消
遂令仲通坐失律我元肅殺中有春金戈一指凝陰釋
巉巖天險成坦途區區段氏安能國百年恩德化狙獷
文教涵濡有今日若人蚤負跌宕氣秦蜀家詔皆轍迹
子長因欲窮幽奇不是中華容不得滇庠弦誦聲洋洋
當時臯比僅半席渡瀘跋涉二十載一袍才似蒼山碧
蒼山境勝行有詩便風慰我長相憶
劉竹溪手植松歌
安城竹溪劉先生兒時植松屋西今百五十年亭亭
入雲矣曾孫志雲繪為圖徵言於予志雲孝弟著於
鄉精藝聞于時觀其松論其世其樹德者乎為之歌
曰
世方植槿務速滋種松待長知幾時槿花朝開暮即落
松也動是千年期有人不作淺近計眼前便立雲仍基
當時入土等豪末灌溉培護如嬰兒爾來一百五十載
黑雲千尺寒參差勤劬封植已四世邱山深閟梁棟姿
樹猶如此不用歎竹溪挺特羅孫枝老夫結茒太行下
手開三徑勞鋤治有時松陰獨箕踞坐受瑟瑟清風吹
因君此卷增感慨田園荒盡不賦歸來辭
送吳雄甫赴肇慶經歷
毗陵吳君雄甫蚤以藝受知當途出官福清州判官
丁父憂不赴再調肇慶路經歷將之官請言於予予
聞雄甫多藝尤長於龜卜即其所長歌以為贈
天生神物聖所諶廬江貢後傳嘉林三王雖異理不異
世遠誰復鈎其深楮先生者穢遷史乃欲㪺海歸蹄涔
宋元衛平等俳謔那識聖賢天地心遂令舉世信矇瞽
瓦石篿筳總能語豈知是理固有在曳尾泥塗誰探取
有人學古知造端造荆不離行李間縉紳簪纓日滿座
想像季主居長安黃麻又長端州幕綠水紅蓮殊不惡
我知枯骨初無情萬事來前任紛錯臨岐一言子識之
勿舍靈龜觀朵頥况復前賢有令躅三年一硯不持歸
題王公儼雲松巢公儼今為山東廉使因寄之
鴻荒無屋人巢居有屋不處端何如應嫌華麗欲返樸
擇地更取高而孤雲兮無心偶出岫太空浩蕩隨卷舒
不為白衣變蒼狗宿留乃因髯大夫有人目得夐絶處
致身此地如匡廬龜荷燕幕皆寓爾人間大厦從渠渠
雲將行雨松且棟經營予手良拮据歷下亭前好烟水
故巢何日當歸歟
餞彭大年真人代祠東岳東海
登太山小天下觀於海難為水吾師分香出黼扆岱宗
東海在秩祀宸衷所及皆繁祉人間無物不沾被代祠
茂典即竣事餘力應能究斯理峻極於天闊無涘升高
望洋竟何止莫論儒道有同異歸來試為吾舉似師毋
吾靳憤吾啓要效涓埃報天子
贈上人潤玉巖
雪峰鷲嶺雄振古孱顔萬仞知何處宗門秀拔見玉岩
不作山林在城府斯巖非石亦非土出自崑岡與玄圃
即之温潤磨不磷况復虚中納天宇人間標榜特寓爾
身猶長物誰其主吾黨楊君廷鎮甫談禪長舌能覼縷
萬法不似今有侣一真獨為吾師露又當聽我扣巖扉
清風習習生談麈
題劉文廷博士山水圖時方赴江西儒學提舉
山人有山不容住成均幾年司律度愛山鎮日對畫圖
一旦捲山遂同去人生有夢皆槐安我夢但在林泉間
東華塵土西江水振衣細看青孱顔揚州騎鶴天不靳
歸來仍佩文臺印滕王閣上雨晴時風烟觸目家山近
蹇予夙志在匡廬孔賓更有人相呼江山如此不勇往
空羨劉家水墨圖
宣政管勾黃仲綱居庸關奉迎有長句次其韻
少年逸志輕奔走詩到居庸劇滕口往來倏尔四十年
生對青山成白首洪荒有此森崔嵬雄勢遠挾祁連來
想當草昧度兵甲立鼓元氣為風雷國家不恃山溪固
汪濊龐恩均北戸此關設險由自然中開一線朝天路
玉峯巖巖明晚晴下有琴峽流清泠梵宫新塔助偉觀
宦游陳迹傷多情平生北門與西掖何補蒼生百萬億
烏臺適值栢繁霜白簡深慙筆無力瑞雲五色從六龍
霓旌淡蕩摇祥風從官契闊又半載相見盡訝增衰容
衰容已分妍作醜碌碌尚隨人十九不須門下戀三升
賜觴已沃黃封酒
題金岥圖用原功韻
道人持畫來求題老子勞形日無暇今朝在告始展觀
拈筆因之自陶寫平生性僻苦愛山歸夢時到長松下
况兹金岥是仙境歌詩洋洋播華夏四時佳景列清供
千里餘青入平埜老檜長松有典刑瑶草碧桃無豔冶
何當掣脫浮名鞿六月寒泉看飛灑興來為草步虚辭
楚語猶能追變雅有山不歸空玩圖可笑吾儕無健者
蒙莊遠意寓鯤鵬危言莫究程生馬
題明皇按樂十眉圖次明初韻
深宫肇亂胡旋舞孝經注後攻樂譜國經由是日陵遲
蒼生憂樂忘察眉察眉文具寬大詔寤寐妖顰如窈窕
麝煤螺黛一爭妍香㾗盡是危亡兆半天錦繡明驪山
翠盤雙袖縈弓彎隋家長蛾我龜鑑兹乃十倍來承顔
三千佳麗無一可有一於人足為禍如何叢斧伐乾坤
馴致君臣盡逋播雨鈴腸斷非管絃才憶曲江曾直言
旋聞追念復入畫欲心尚未澄其原穠華滿眼一鼓下
英皇不見山徒赭粧成豈欲事他人棧道君王騾代馬
歸來悽惻望都門横雲却月誰生存等閒頥指在李父
太上僅得虚名尊古今治亂翻覆手穆王更詫西王母
遂令健婦把鋤犂幾處耘耔廢十耦大慈壞壁貌不揚
斷縑示戒留餘香蜀師胡不寫淚粧九原擬問蘇賢良
僮屋為大雨所仆歌
豐安坊西李氏宅締構甲子逾周天我歸我里却無屋
割金僦居今七年中堂堅完遂龜縮傍舍草苃繩樞然
諸僮環處數百趾分房戢戢蜂巢聮旱乾跨歲三百日
縱雨簷溜才涓涓伊誰賈勇恣傾瀉通衢一夕流為川
坐令闔郡若一室藩籬剖决無中邊朝來異響忽震地
連杗接棟皆傾顛抉泥出嬰幸免死庖厨竟日寒無烟
昔知將覆不早治今日至此誰之愆萬間初欲及寒士
此心已負歸宜遄家僮瑣瑣不能芘庭荒况說治其田
作詩自笑實自愧敢效茅屋秋風萹
嘉蓮歌次可行韻
相攸西郭濱吾洹老病宜退非遺賢平生竊慕君子德
池上種竹池中蓮蓮兮胡獨出奇異聮房蕊簇金絲鬈
二妃同體面目異七澤移種根株連書祥史籍見歷歷
走觀士女來闐闐人言培植久方盛一泓疏鑿未及年
自知不作駭俗事兹焉誰握生發權形容敢勝周子說
胚腪又在太極前亭亭照影欲輕舉凌波微步俱清便
倦游夢不到玉井歸來老屋安一㕓小池偶爾薙蕪薉
池上敝亭木數椽酒從隣貰已多債詩取意適誰令傳
天公特與慰岑寂嘉瑞湧出如原泉夘君有倡阿買和
僮歌况復清且綿欲為表頌僣歸美奈此嬾痼誰能痊
予心真樂更多有傍花隨柳在前川
至正集卷十一
