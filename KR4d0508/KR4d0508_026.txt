至正集卷二十六
元許有壬撰
絶句
謝祐之桃花折枝
天台不折一枝歸晴日明窗有所思流水亂山迷去路
按圖無語看多時
令狐學士金蓮圖
九天光彩動金閨輦路風香樹影齊却笑漢家恩數薄
只教天禄待青藜
和李惟中僉事行部十首
湯湯十里失津涯兔穴盡為魚所家援溺慙非濟川手
海天猶幸可乘槎
滔天巨浪幾千尺郡邑隄防亦漫修畢竟為魚天不忍
而今四海總安流
水可亡人亦糞田官曹日見簿書繁欲令讓畔回澆俗
虞芮誰能作九原
聖人在上不為災巨雹從渠挾暴穨消遣閒愁須藉酒
年來多病不勝杯
林深逸足逝無蹤不遣周阹一掃空赤手於菟猶可摶
山棚誰道便無功(弓矢禁嚴乃課民納獐鹿)
天家食貨定丕基封畛雖分貴兩宜水部大農猶可念
莫教條例及三司
露處風餐飲犢丸繡衣行部不曾閒但將一念求民瘼
休問九重深帝關
謫仙詩筆千鈞力方救飢民席不温回望林慮好山水
一機雲錦負天孫
昨夜狂瀾復舊流一方才免陸沉憂朝廷有道民輸力
水部微功不用謳
號飢萬口久嗷嗷撲火猶能未及焦使者眞如洞民瘼
清風明月播天朝
次解之昂寄來韻二首
塞垣霜露報寒深誰識羇人去住心縱有重裘且難禦
敢將絺綌受攻侵
消磨歲月雙蓬鬢收斂風烟一草堂千載是非眞可畏
墨卿無口解評量
題遺山樂府墨迹
銀蟾渝魄景星微閒殺天孫織錦機回首蓬萊三萬里
綵鸞猶傍五雲飛
錢舜舉漁樵對話圖
水碧山青罨畫中維舟弛擔忽相逢人間話柄知多少
只恐烟村有暮鐘
太乙宫待張彦輔鍊師不至和繼學韻二首
聯鑣日晏出黃扉目斷長空倦鳥飛不是道人歸不早
我曹多事自忘歸
京國三年負草亭眼中空翠擁雲屏琳宫今日見秋意
風色蕭蕭月滿庭
右二絶句丙寅歲八月十二日作丁丑四月彦輔
請再次前韻以記歲月
故山林樾鎖岩扉誰遣沖天試一飛明日桑乾逢杜宇
多應徧告不如歸(時予將分省上京)
歸去求田旋築亭醉來乘興自書屏仙人知我思家意
不遣雲山出戶庭
題趙閑閑書東坡太白贊
謫仙人品世無倫况得坡仙重寫眞千古懷賢寓竒筆
不應更有捧心人
宣和乾鵲科石圖
宴安遺鴆九重虛吮墨含毫思有餘奪盡天真才小巧
苞桑磐石計何疎
李唐春牧圖
花鳥春風藹筆端趙黃胷次不酸寒李家却解陳三業
只畫春郊黑牡丹
贈眼醫杜仲文
老禪生具正法眼外物幾時能晦冥只有阮家煩妙手
莫教為白只為青
陳元達鎖樹圖
極諫能教必我從按圖千載想英風都俞吁咈勲華遠
却使王臣效匪躬
贈梅隠
冰玉叢中著此身世誰充隠復誰真暗香莫遣輕吹去
見說人間無好春
題息齋竹經進而賜臣下復歸於李氏者
曾捧清風上九關人間驚睹翠光寒不知雨露深多少
直到而今滴未乾
題張圖南思齋
操持有九舉其要念慮至三將反疑試看如愚坐忘處
幾多功力到無思
題趙秉彛所藏宋好古竹
千畝雲深幾萬竿月明留影印琅玕佳人心事誰能識
日暮西風翠袖寒
雪窗水墨蕙為秉彛賦
一幹勻排五七荂紫檀心緒碧雲襦世間不具涪翁眼
誰識山林士大夫
淵明漉酒圖
平生心事在黃虞豈意人間有寄奴歸去一巾猶漉酒
宋家冠冕定泥塗
神山雜詩二首
山留殘雨濕拖雲竹引鮮飈細漉人詩思清如寒水玉
休教落紙恐沾塵
窗扉九夏鎮長開一榻無塵地有苔怪底山禽栖不定
竹林風雨送涼來
次黎東山鳳栖别墅韻四首
風漪翠舞躬耕稻雲錦紅酣手種花杖策尋君迷不得
有書聲處是君家
松氣遠侵書几潤竹隂清過酒樽涼有兒能了家庭事
何用紛紛更五莊
七里原頭營别業三間堂下有東籬霜林不盡天如洗
都是山人未了詩
書傳諸子有萬卷産比中人無十金老瓦盆空猶不寐
霜飛月墮覺寒深
贈龍明初
山泉始出清如許山下塵泥變濁流要見泓澄鑑毫髮
直須窮力泝源頭
題廖如川雨竹
洗玉池邊秋滿苔濕雲香滴翠痕開此君豈識為霖事
惟待丹山老鳳來
都門柳
都門四十里青青幾度迎人幾送行老子有言來汝柳
只煩相送莫相迎
書所見二首
陵坡野菜綠如鋪膚受方期宥老榆菜少人多挑掘盡
有榆從此盡無膚
田園賣盡及兒孫少壯流移老病存一段昇平好圖畫
人間惟欠鄭監門
雨二首
雲漢方憂日藴隆神功誰辨笑談中歸人不是天涯客
一任蕭蕭夜打篷
烘衣婢子嗔篷漏挽索傭兒怨路泥口腹累人猶未免
老農方此望雲霓
夜次館陶二首
三老趨程不憚勞船頭坐看月輪高烟村漁火微茫外
一簇人家是館陶
浦雲林霧鬱蒼蒼水面無風晚自涼今夜蓬窗應不寐
計程三百是吾鄉
即事二首
幾家門繫釣魚船一陣風香燎麥烟畫出太平村落景
酒旗多在綠楊邊
遠浦客帆明冉冉前村牧笛響嗚嗚園桑葉盡蠶成繭
庭樹隂濃燕引雛
舊縣觀水迹二首
千里郊原大水餘偶教磽瘠變膏腴只言二麥連雲秀
不道田廬蕩已無
浩浩湯湯記去年樹梢留得辨桑田千村萬落乘舟去
直到大名樓閣前
出郊見柿園如江南橘林
落日郊原秋滿烟煌煌星火爛將然一時喚醒江南夢
恰似洞庭霜後天
同克哷和叔游西山途中口號二首
人人載酒具盤飱盡說監州昔有恩(和叔嘗監林州)底事當途
羅几案只愁旌旆過柴門
城郭囂塵厭往還出城依舊不能閒野人豈識予心事
只羡丹墀第二班
題墨竈寺方丈東壁
四圍嵐氣濕人衣五馬行秋弭節時莫遣鳴筝響空翠
恐驚猿鶴怪歸遲
次雪山上人韻
雲埋墨竈久無烟散作晴嵐簇馬前白石清泉有今日
黃塵烏帽笑當年
出山次前韻
黃葉紛紛落滿衣山僧扶袖下山時莫嫌款段非良足
老子行山正要遲
谼峪寄可行弟
千巗萬壑鬱蒼蒼葉正殷紅菊正黃莫訝荒遊倦回轡
要因高處過重陽
遊善應宿儲祥宫次元裕之韻五首
兔絲休羡附蓬麻鳳鳥還來訪竹花昨夜山翁宿何地
水雲深處玉皇家
溪山好策一枝籐學得襟懷淡似僧舊習掃除猶未盡
留詩聊用記吾曾
幾處青旗映小橋村醪時用慰無聊我來本是逃名姓
莫為題詩更自標
猿鶴烟霞日漸親黃扉人已作山人只應堂下潺潺水
能洗東華舊染塵
琳宫夜靜覺寒生霜碧澄澄浸月明滿耳驚湍不成寐
四山雲樹更秋聲
善應泛舟
郡西風物皆吾土十二年間恰兩迴不棹&KR1553;船醉今日
溪山渾似不曾來
傑古愚上人奉詔歸山
墨名儒行迹雖殊進退中間見讀書一覲清光便歸去
古人政自不曾愚
康申題馮致遠畫卷丁丑攜以來謁次韻歸之
世情物態日悠悠一别回頭七八秋畢竟人間有歸處
江湖初不厭予舟
半生蹤跡徧堪輿與世求疎尚未疎可惜淮南招隠賦
不知中散絶交書
至正集卷二十六
