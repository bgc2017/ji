至正集卷十九
元許有壬撰
律詩(七言五十七首)
省中對雨獨坐
風土迎秋便作寒隔簾飛雨更班班可人几榻清如洗
終日情懷淡似閒窗影天開千丈闕墻頭雲放一分山
腐儒獨坐成何事寫出新詩亦強顔
寄秉彛
從軍苦樂不難明肯使毛錐負此生鐡騎蹴雲秋校獵
油幢敲雨夜論兵髮應瘴癘催全白詩為江山助益清
詔下凱旋今有日阿綿聞已候門迎
紫菊和伯生韻
天付幽妍處士花誰將朝服苦相加薇垣有露沾秋色
芝嶺無霜抗日華蠏出更宜彭澤酒笋香誰羨建溪茶
坡仙一語誰[唆-口+鬲]蔑只在姚家與魏家
崇真宫葵花
繞砌亭亭晝影閒相逢幸及未開殘紅粧洗露尤宜曉
素性傾陽不畏寒聖化薰陶等燕越仙家培植有殷韓
江山信美非吾土且向西風笑倚闌
宿洪贊徐千戶家再用舊韻
半生塵土阻尋幽常羨幽人不識愁花卉地寒多及夏
軒扉山近鎮含秋謀身未辦三間屋濯足何須萬里流
此去此懷休戚戚好從高士老南州
喜聞可與至京
鶴樓東北望燕城幾處關河幾日程四載三回勞遠慰
兩都千里尚難并開書報喜身常健見我應憐老可驚
咫尺對床風雨夜此懷多少待君評
鶴磯解舟(二首)
年來心迹已蹉跎尚恨閒門雀未羅夢裏雲開衡岳曉
眼前水落洞庭波三山黃鶴九天去兩岸青帘一棹過
此去不煩漁父問酒闌當和扣舷歌
沙羡湖上有漁簔又買南舟意若何城遠愈觀樓閣好
天寬惟覺水雲多江山窮勝心猶壯塵土迷官鬢已皤
不怕寒燈挑夜雨羇人今入散人科
金口驛和董仲逹壁間韻(二首)
不須荆棘歎銅駝且對溪山卷白波千載文章誰屈宋
一天風物苦隂何詔歸自幸猶身健賈售從疑貨未多
安得之人挽椽筆為予揮洒醉時歌(仲逹進士南臺察掾工於書從予按)
(廣東鄙作多所謄故云)
休笑劉才似疥駝却曾學海飲餘波老來拈筆聊復爾
身後得名能幾何彭澤田荒攜酒少漢江船小載詩多
故人若問南行事要續瀟湘欸乃歌
宿鴈州和黃文復韻(二首)
久佩葱珩從八鑾故人今始接餘歡蕭然華髮已呈老
敝矣黑貂猶耐寒歲晚江空知己在調高絃絶嗣音難
天涯儘有荒凉處政爾幽人興未闌
透空漁笛一聲飛天水迢迢醉眼迷萬頃蒼煙沙鳥没
半規紅日竹雞啼徇名今古有薏苡行路江湖無蒺藜
但得魚羹了心事等閒誰更析人圭
泊茅步和文復韻(二首)
少日身名恐陸沉因成漂泊到而今腐儒何預世路險
故人不來江水深白鳥破煙三四點紫崖崩雨幾千尋
茅舍竹籬梅正發天寒日暮負登臨
一舟窮日走三湘忙每思閒閒又忙水帶雪來巫峽近
鴈拖雲去楚天長賦歸後世知元亮干禄當時笑子張
底事鱸魚偏得味幾年沙漠飯東墻
茅步和劉光遠韻(二首)
已知行潦愧長江猶抱初心不自降半世有詩多在客
萬言無策可興邦霜風寒奪茅柴味澤國清傳欸乃腔
珍重湘翁招我隠已栽松竹近漁矼
片帆十里泝寒江湖海元龍氣未降萬頃風濤縻客棹
一天煙雨畫漁邦瓶梅為我香浮坐尊酒著人春滿腔
醉墨淋漓隨廢擲不煩為礎復為矼
發臨湘和文復韻(二首)
霜空鵰鶚任横飛飛倦知還尚未遲商嶺老來芝可采
葛陂歸去竹堪騎徜徉方外無何境收拾人間不盡詩
坎止流行隨處樂何須三匝揀寒枝
宋鷁從人笑退飛湘君有約怪歸遲雲間鳳鳥難羅致
天上麒麟好借騎騷國幾回悲落木君山明日要新詩
梅花樹下旗亭酒莫羨江珧與茘枝
登岳陽樓
半空輪奐壯巴丘消得騷人一繋舟雲氣遠攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重游
君山阻風
兩日肩輿興未闌孤舟留滯亦成歡洲添沙出寺逾遠
風卷水回湖欲乾醅蟻綠浮春破臘燭花紅落夜驚寒
天將增飾君山景要我明朝雪裏看
喜雪
隂風翦水夜霏霏似愛游人不遣歸山學湘君為縞素
霰疑淵客獻珠璣花開萬木春難畫雲壓重湖凍不飛
水玉光中棹歌起此行竒觀百年稀
宿澧河口和文復韻(二首)
白頭新自日邊來却愛荒寒野渡隈澧水縈紆龍尾動
湖天空闊鴈聲哀煙霞紫府高人去風雪青燈好夢回
我欲長沙拚夜醉莫教名利定三臺
勝事關心得得來繋舟長傍白雲隈已憐韓子懷孤憤
更笑陳思賦七哀楚國凋殘騷筆在君山游徧酒船回
江湖儘有歡娛地莫問狂奴借釣臺
黃陵廟
黃陵廟下草萋萋水遠山長聽竹枝末路不求同死處
重華寧有再來時霜筠苦淚留千古野樹愁雲接九嶷
珍重韓公修廢墜却憐徼福類神私
泝湘日遇順風或弭楫游覽則風為之轉蓋偶然
也光遠形之詠歌次其韻以矯之
朝艤旗亭夕釣磯溪山佳處故遲遲酒清酒濁皆可醉
風北風南初不知敢效精誠韓吏部還如落魄杜分司吾
將弱水蓬萊去莫引扁舟又遠之
送吳彦皋歸瀏陽
可人相見惜分離屈指同舟一月期萬卷豈為干禄計
雙親正是倚門時溪山踏雪真如畫道路逢梅便有詩莫
把壯心縈一檄青冥勲業舍君誰
題張子玉湖山堂
洞庭湖上君山在人愛湖山不暫忘為問錢塘貯歌舞
何如騷國擅文章世間塵到尊罍少天外雲沾翰墨香
更向瀛洲方丈去回頭觀日出扶桑
庚辰元日李文遠判州訪余琅瓈越三日同入長
沙值風雪不能進舟中兀坐因次文遠見贈韻
(十首)
落魄三生李謫仙丹墀曾見掃雲煙偶無具眼甘懷璞
會有知音莫絶絃風雪扁舟茶當酒江湖清夢夜如年
不因同值東潭渡誰寫瀟湘水墨天
投紱歸來尉已仙山林隨處領風煙詠歌行辨三千首
陶寫何勞五十絃江水帶冰留别浦梅花衝冷報新年
子長要盡追游興不為朱陵有洞天
昔在通明䔏列仙袖香曾惹御爐煙輸贏難盡縱横著
緩急空調上下絃自信襟懷如白水却憐勲業負青年
鉛刀已試慚當俎何處龍光徹九天
憶昨神游挾羽仙世間遥指是非煙而今北海同樽俎
何物東山更管絃已遍九州知禹跡好專一壑老堯年
東山骨朽長沙近雲樹微茫水拍天
盧家茶椀未通仙目斷旗亭幾縷烟水調還宜綠簔舞
吳歈何用檿絲絃石瀧寒瀨如三峽澤國春風又一年
但恨清漪亂柔櫓不教都見水中天
勇退人言即半仙地偏尤喜接江煙野春殘雪開雙屐
窗午清風散七絃蓬島夢回仍是客汨羅魂斷不知年
笑歌本自忘機事鷗鷺怯人飛上天
交遊已謝玉堂仙榾柮爐深暖不煙司馬家貧猶有壁
淵明琴在任無絃驚心華髮成衰境回首青雲付少年
飛出甕來還自笑醯雞今日恰知天
莫訝詩癯似浪仙却宜危坐看香煙山杯不畏深如海
歸路方知直似絃游止正當終九仞飛鳴多愧養三年
振衣便駕長風去天柱峰頭尺五天
處處江梅間水仙茅薝飛雪濕茶煙一時清興難回棹
半夜尖寒欲折絃道路荒凉勞遠夢光隂飄忽歎華年
定知天末相思苦人在危樓月在天
琢句功夫似學仙丹爐真火久無煙雨空野馬雲收幕
目送飛鴻手在絃客路等閒成好况水程時復問長年
後來記取論文地共對蓬窗一片天
天臨索錄事出伯庸詩求和伯庸薨三年矣
當年筆陣掃千軍要繼先秦兩漢文孤塜此時多宿草
九原何處覓停雲紀功力疾猶能賦種德詒謀不待耘
底事房精遽淪化世間凡馬未空羣
送丁學錄郴州用原功韻
鳳鱗臺閣愧何成鷗鷺江湖却有盟千載盛時須禮樂
六經餘事到功名我歸老境方從學子去修途莫計程
早晚春風滿芹藻肯教郴泮月空明
同年張雄飛僉事見訪醉後作詩贈之
鶴磯相見遽相違渭北江東苦夢思四海同年幾人在
三湘春水片帆遲踏開雲霧來驄馬驚破煙霞聽老詩
桃李正濃風日好不拚沉醉更何時
藕溪候雄飛飲
柳塘花塢净無埃翠霧紅雲撥不開命駕每勞千里夢
乘軺應挂一壺來從知月下詩成苦不似山隂興盡回
多少風光先攬得杖藜行遍滿園苔
贈風山書院山長何明初
青山華髮分幽栖愧子贏糧若我私竒字不知勞載酒
清標初試勝觀詩鶚林春色連紅杏鳳嶺雪香有紫芝
萬里修程先跬步春風歸騎莫遲遲
長沙北十五里瀏水至此折旋稍南而復北名駱
駝觜俗傳圓則瀏陽得魁延祜初其形嘗圓原功
瀏陽人果為魁人益異之今貢舉中止予實與聞
南游過此感而為詩
瀏水東來北折旋人云竒應在同年奎文一夕忽飛遠
沙觜何時再得圓背錦糢糊晴樹亂峰雲突兀遠山連
世間萬事非人力鸂鶒金沙更偶然
泊靳口和仲逹韻(二首)
湘山湘水兩無塵更值陽春播大鈞心到懶時多好况
天教佳處著閒人吾生已分為農圃此去何勞問鬼神
布襪青鞋能事畢不煩華轂與文裀
回首高軒愧後塵從知苦窳負洪鈞山川俯仰皆陳迹
湖海過從只故人病裏酒杯能作祟老來詩筆更通神
王孫底事愁芳草政要青青當舞裀
過湘潭
江邊楊柳翠縈回柳外人家罨畫開一夜東風花落盡
千年華表鶴歸來暮雲山出遠浮黛春雨水添濃潑醅
莫艤扁舟訪陳迹白頭懷抱易生哀
過洲頭驛和仲逹韻
一琴何用鎮相隨多事猶思遇子期好句尋常無處覓
希音今古幾人知江湖春色動杯面風雨夜寒生被池
此去衡南訪泉石蒼崖應有少年詩
廷鎮約游南岳期于渌口予先至艤舟而待因和
前韻(二首)
衡湘風物要追隨忍負虞人一會期豈有鵷鸞倦高舉
應憐猿鶴未相知春山暖待穿雲履夜雨清留洗玉池
不為軒車故遲暮渌江何日見吾詩
莫厭䲭夷到處隨百年光景幾相期老來仕不愁三已
閒裏金猶畏四知船尾夜寒魚撥剌墻頭春暖燕差池
碧雲回首湘天暮不道相思剩有詩
深口普庵堂聽廷鎮談佛
皂蓋朱旛老釋迦山林來治舊生涯清隂滿座日移樹
精義入神天雨花塵事已知皆土苴山僧誰訝不袈裟
欲將洛詠從謑語又恐春風去我家
次昭靈和仲逹韻呈廷鎮
十載南枝與北風而今才得一尊同人間勲業非吾事
歲晚江湖有此翁雲岫煙波醒醉眼野花汀草負春工
勝游收拾奚囊滿才信詩人道不窮
廷鎮倦於酧和作詩督之
早據文場擅老師相逢何事倦吟詩同年今日無多矣
美景良辰忍負之衡岳半天雲捧擁湘江千里柳參差
艤舟好就旗亭醉禪榻茶煙誤髮絲
衡州道中(二首)
高明未到祝融峰一路風光已慰儂修竹老松三十里
遥岑疊嶂幾千重燒纏宿莽晝不滅花噴遠香春正濃
莫訝藍輿隨處歇老夫行色要從容
一舍嵯峨見五峰出竒呈秀似邀儂雲深春護嵒姿潤
日午人穿樹影重不遣山瓢隨我去却教村酒為誰濃
少年陳迹無尋處只有衡君識孟容
祝融峰與廷鎮觴詠有懷原功蓋嘗約同游而予
不能待其歸也
載酒窮躋最上峰嘯歌聲撼海濤風得陪五馬二千石
獨少三生六一翁為問北門紅日下何如南岳白雲中
寄詩幾欲申前約無奈人生似燕鴻
廷鎮三十年前為南岳書院山長今兹來游予得
侍行因成鄙句
三十年前楊洞主禹門飛去一聲雷白雲青嶂(闕)林在
皂蓋朱旛虎竹來歴問故人多不禄絶憐喬木是親栽
而今芳躅誰能繼塵滿臯比地有苔
贈南岳萬夀宫文天爵提點用閑閑韻
事才過眼都成夢心但忘機即近仙弱水風波三萬里
蟠桃花實六千年有人獨得道中樂無術敢為天下先
為我寄聲承慶老江南春在白鷗前
至正集卷十九
