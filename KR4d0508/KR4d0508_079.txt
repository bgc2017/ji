至正集卷八十
元許有壬撰
樂府
念奴嬌(中都送韓岩夫歸大都)
南鴻過盡正龍沙歲晚嚴凝時節朔吹翻空沙石走一
夜坤維凍裂宇宙茫茫山川杳杳千里飛隂雪停驂回
顧壯心未信如鐵京國十月先春杏桃無數破煖應
開徹此去佳游知不負醉裏雕鞍南陌糞火爐邊簡書
叢裏肯念飄零落故人欲問此情正待君說
二(賦螢)
更闌人静正滿天晴露半庭斜月時見飛螢三四點樹
影依稀相隔暗地偷明微形自照冷熖明還滅有時分
亂殘星流下天闕應念造物多情翻騰變化腐草還
成物多少黃萎隨土壤争似超然飛越我正清貧寒窗
寂寞頼爾成勲業案頭乾死也勝零落霜雪
賀新郎(登滕王閣用稼軒韻)
陳迹空鳬渚悵繁華等閒一夢便成今古佩玉鳴鑾人
如畫何處為雲為雨只明月還生春浦帝子當時無窮
欲奈浮雲回首渾非故天有意肯輕許江湖襟帶雄
吳楚更翩翩三王文采儷章駢句一旦飛来韓家筆才
見龍翔鳳舞漫千載懷人延佇豪傑紛紛今誰在笑世
間華屋争寒暑瀛海遠去無侣
二(次呂叔泰南城懷古)
故壘空如渚杳無蹤朝臺暮榭燕歌趙舞為問人間繁
華夢幾度邯鄲炊黍只燕子春来秋去太液勾陳何由
辨似咸陽一炬成焦土興與廢竟誰主滿川芳草迷
烟雨悵平生楚騷心事更堪羇旅野水芙蓉香寂寞猶
似當年怨女長嘯罷中天凝佇滄海桑田尋常事附冥
鴻便欲飄飄舉回首後又千古
滿江紅(次湯碧山清溪)
木落霜清水㡳見金陵城郭都莫問南朝興廢人生哀
樂載酒時時尋伴侣倚闌處處皆樓閣對溪雲試放醉
時狂渾如昨沙洲外輕鷗落風帘下扁舟泊更寒波
摇漾綠簔青箬為向九原江總道繁華何似今涼薄怕
素衣京洛染緇塵從新濯
二(次李泌州見寄韻)
徙倚危闌愛四面嵐光翠濕回首見疎雲黃葉遠林平
蹟老眼都迷秋遠近壯遊已徧天南北有一官更比在
家時添幽寂人間世天涯客喚李杜招元白問鳬因
誰損鶴因誰益有酒直須拚醉倒古今長短嗟何極笑
韓非孤憤若為多常填臆
三(同前)
一夜繁霜便染得乾坤澄寂秋滿眼蕭蕭雲樹淒淒風
日山色偏供羇旅恨年光肯為英雄息只寒華不減舊
時香天應惜官況薄勞耕織詩律在森戈戟更山城
容我清尊瑶瑟不是皇家勞結網姓名底用人間識喜
使君時有一箋来雲烟濕
四(和郭子敬夏日村居韻)
一曲清溪收拾盡風聲月色還自笑六旬將近數椽方
葺已分封侯非燕頷儘教有地争蝸角筭人生難得是
清閒吾今得離離黍芃芃麥覩此景皆真樂更葵花
未謝榴花仍發繁劇只因詩有債迂疎却喜門無客問
小亭盛暑不容人今秋月
石州慢(次張凝道韻)
足跰塵囂目厭紛華擾擾蜂蝶擊壺未了長歌又聽陽
關三叠平生湖海可憐牢落新豐蓬山回首烟霞隔鵬
鷃不同天任焦明蚊睫愁絶停杯為問羲娥幾度東
生西滅俯仰金臺陳迹千年誰接天空秋老倚闌南北
悠悠暮雲汀樹人長别想見苦吟時滿吳江楓葉
二(送牛農師赴石州學正)
少日襟期不信儒官能把身誤長歌拂袖南来眼底雲
霄平步黃金散盡三千流落京華區區又上并州路官
冷坐無氊任虀鹽朝暮今古男兒萬里封侯休嘆雲
萍羇旅我亦倉皇明日携書北去居庸關下蕭蕭風振
柝鈴酒醒夢覺君何處畫出斷腸時滿斜陽烟樹
金菊對芙蓉(宿程松壑月香亭次韻)
曉夢初迴餘醒未解月明猶掛疎桐在月香絶頂穏駕
天風喬松勁竹高寒地還容得幾朵芙蓉霜空放眼水
㾗褪碧山色添濃休問衰老詩窮把烟嵐奪取也是
豪雄問今来古往誰異誰同老懷陶寫惟絲竹有捧觴
林下丰容傍人任笑疎狂不減我輩情鍾
齊天樂(天津橋次韻)
深宫傅粉江東主肥鮮養成嬌嫩軟北望中原自分秦
越儘付馬蹂車碾神州天遠笑六代封疆一毫無展更
著荒淫月明瓊樹照同輦長虹誰架千尺要等閒盡
跨人海深淺名襲東都侯封違命嬴得興亡流轉年光
冉冉又走馬南来片時宫苑獨依闌干夕陽鴉萬點
滿庭芳(偕詧士安馬明初登荀和叔廣思樓)
沙路無泥柳風如水嫩涼偏入吟鞍廣思樓上雨後看
西山回首炎氛千丈便長嘯跳出塵寰青天外斜陽淡
淡倦鳥竟飛還郊原秋色裏望窮霄壤倚徧闌干問
神仙何處獨占高寒樓下悠悠洹水為㡳事不暫休閒
吾衰矣休將舊手遮日上長安
二
槐院風清蘚階塵静日長鎮掩衡門葛帷藤簟石枕竹
夫人不作南柯癡夢要来往月窟天根花隂囀間關幽
鳥啼破一窗雲起来盤膝坐松風鼎沸花雪浮春便
洗除胷次多少凝塵更喜秋原有秫快準備小甕清尊
東籬下黃花香裏顛倒白綸巾
三(庚寅正月十六日夜獨酌戲成韻)
學本迂疎才非明哲天恩偶聽歸田良辰美景相遇更
欣然細數人生行止或城市或在林泉都評過忘形適
意惟是在尊前只今頭盡白但憐飲量不似當年甚
糵痰媒渴無事招愆時有親朋来勸學康節微醉為賢
先生笑偶當乘興又作飲中仙
玉燭新(題李伯瞻一香圖次韻)
清風林下寺愛三友聯翻世無能四凌波仙子香魂散
此地是誰招此萬紅千紫惟礬弟梅兄二子堪共領歲
晚高寒来成花部新史佳人玉潔冰清縱彷彿肌膚
異香難似醉吟無次花應笑彼此消融渣滓春空鴈字
不帶到江南情思還自笑今日相看袁家有姊
玉漏遲(同前次張夢臣韻)
雪晴天似水風清月白蕭然三子天巧難名鏤玉鎪冰
無泚却是同心異種解歛聚山林高致誰不喜花中隠
德人間真味邂逅粲者相逢似瓊珮霓旌九霄飛墜
移入銅瓶付與野人&KR1088;几滿意按香嚼蘂有濁酒微吟
相繼休喚起明日此觥重洗
望月婆羅門引(偕王仁甫左丞賈伯堅左司朝罷過李廷秀參議因觀盆梅遂成歡)
(酌廷秀求詞醉中賦此)
紫宸朝罷東風吹到謫仙家貂裘抖擻塵沙一室窗明
几淨人境獨清華有息齋名畫殿帥高茶主人意佳
道分手即天涯何事相逢不飲戚戚嗟嗟黃封旋拆有
鵝腊雞朐與兔羓公不飲辜負梅花
二(雪夜宴沙班良甫家時為湖南宣慰使)
人家十萬春風先到使君家天公更助芳華盡把樓臺
粉澤瓊樹映横斜要歌宜白雪暖借流霞吳姬趙娃
亂銀燭影交加不放行雲歸去敲碎紅牙可憐杜老肯
飛送江頭只岸花争似我夜醉長沙
江城子(次韻)
懶於沙鳥拙於鳩為無求得無憂㡳事疎狂却效子長
游畢竟無求何用出求不得亦宜休西風真解釀羇
愁試登樓望南州黃葉疎雲摇蕩一川秋更被誰家多
事笛吹不盡思悠悠
二(飲海子舟中班彦功招飲斜街以此答之)
柳梢烟重滴春嬌傍天橋住蘭橈吹暖香雲何處一聲
簫天上廣寒宮闕近金光朗翠岧嶤誰家花外酒旗
高故相招儘飄摇我政悠然雲水永今朝休道斜街風
物好才去此便塵囂
行香子(同李元鎮晚酌張氏小閣)
碧月香雲小院重門辦詩愁多是黃昏梨花淡淡柳絮
紛紛對古銅爐神品畫靚粧人半醉多羞一笑欺春
有丹青描寫惟真秋波側媚雲岫輕顰是蘂珠仙巫峡
女洛川神
鷓鴣天(次韻李沁州寄酒)
滴困檀槽碎玉聲青州合喚沁州名高風未論陶元亮
豪氣應吞阮步兵明老眼慰浮生人間勢利一毫輕
羇愁如海都消盡細和清歌帶月傾
二(同前)
甘滑端能壓蔗漿芳華初不藉山薑可憐太白分餘瀝
遠與文園浣渴腸青𤨏闥白雲鄉百年誰與校閒忙
何如常對松岩老萬事悠悠付一觴
三
縷篆烟消月滿簾青綾香減夜寒尖鵲橋誰駕銀河渡
蚪漏應將海水添天漠漠恨厭厭不成鴛夢睡空甜
一春多少相思恨瘦得腰肢分外纖
四
伏臘歸寧已愴然天涯回首路三千倦遊久賦王孫草
寫恨應歌相府蓮天也老月空圓鐡心難受夜如年
麝媒閒殺春風手想像顰蛾更可憐
南鄉子(醉書月香亭桂几)
老子分漁樵說著登山氣便豪天外長江流不盡迢迢
脚㡳青雲步漸高兩手敢辭勞右有深杯左有螯我
似淵明多一字陶陶明日黃花笑二毛
二(贈軋二絃胡琴高才甫)
錦瑟思華年底用嘈嘈五十絃兩線清絲千萬調能傳
句句分明字字圓高藝擅華筵多少新聲出自然更
著趙娘歌宛轉相聫消得詩人筆似椽
三
山水綠相紆好箇依山傍水居不是隆中高卧處茅廬
直挽岷峨入壯圖匡世策全疎只合歸来坐守株鄉
里小兒從笑我非夫却勝携人共泛湖
四
波漾石粼粼浮磬依稀類泗濱回首林慮千萬丈嶙峋
不效脩蛾一點顰幽討日方親林下何嘗見一人便
把清流都洗盡緇塵領取羲皇以上春
五(次可行韻二首)
薄宦苦營營半世長亭復短亭一旦結茅當疊障雲屏
朝暮隂晴幾樣青濁酒瓦盆盛農父無才却有情好
雨知時公到此安寧話到盆空月可庭
六
小隠遠民廛草舍三間柳作椽圍繞佳城才二頃山田
便覺胷中綽綽然世態自争妍老我壺觴業自專地
闊天寬容醉舞回旋又似偷閒學少年
七(和明初鶴飢韻四首)
淅米劒頭炊枵腹雷鳴出險詩詩客眼高輕視鶴如鷄
終是鷄羣有等威供飼不如期奈此瓶儲告盡時也
勝劈琴饞俗子充飢窮餓相從更怨誰
八
沙礫不堪炊華表高歌乞食詩不為啄腥甘趁逐羣鷄
為伴書癡老竇威萬里在襟期會見青雲奮迅時吐
故納新元有術偏飢奉瘞佳名却付誰
九
暑室困蒸炊呼鶴前来聽咏詩鶴告不餐空碌碌隨鷄
諸僕無恩但有威雲海夙相期忍使清齋十二時主
者不才今遣汝調飢騎去揚州定屬誰
十
塵夢黍方炊白鶴空中漫誦詩飲啄適時争得似山鷄
敢效妖狐更假威曾與老仙期衛國遭逢彼一時千
六百年才不食無飢我欲推窮倩阿誰
臨江仙(瓈江萬梅方吐而予来長沙風雪十日晴復大霜有懷而作)
十日惡風三尺雪繁霜又滿人間梅花誰與問平安玉
肌清似削争奈許多寒夢繞琅瓈江上路竹籬茅舍
青山莫教芳酒滯歸鞍黃昏無限月待我倚闌干
踏莎行(贈相士)
黃鶴樓前胭脂山上敲門有客来相訪自言閱遍世間
人要觀塵俗酸寒狀關塞冰霜江湖風浪歸来幸得
身無恙君言雖應我方慚山中道士何勞相
至正集卷八十
