至正集卷四十四
元許有壬撰
碑志
上都孔子廟碑
至元二年丙子歲七月庚午皇帝御洪禧殿太師秦王
中書右丞相達爾罕臣巴延率中書臣僚奏上都世祖
皇帝所城至元間作孔子廟仁宗皇帝修其敝增兩廡
庖館故事當刻石紀列聖崇文重道之實以詔後世石
已具擬中書參知政事臣有壬為文奎章閣侍書學士
臣庫庫為書奎章閣承制學士臣師簡篆其額留守臣
董其樹立制可臣有壬被詔悚慄罔知攸措洪惟聖朝
肇造區宇亭毒運用之大功並開闢而孔子之道猶天
地日月人無能名若臣之愚其何以鋪張天休闡揚至
德若夫列聖崇文重道之實徵諸聞見或可復明詔萬
一謹拜手稽首昧死而言曰昔我太祖皇帝之應天唘
運也干戈中徵耶律楚材置左右備諮訪聞周孔教深
用嘉納知天下不可馬上治立十路課稅使副皆用儒
者國朝尊孔道用文臣實自是啟之太宗嗣位修曲阜
廟孔子五十一代孫元措仍襲封衍聖公置編修所於
燕經籍所於揚以開儒治輦曲阜雅樂爼豆祭服至日
月山王鶚以孔子像達北庭命秋丁行釋奠禮飲福均
胙歲以為常收羅儒士俾轉教授遣斷事官穆克德山
西東路課稅長官劉中徧視儒人中者與牧守議停蠲
其役且將闢舉場以精入仕擇筆且齊子十八人學漢
語文字漢官子參學國語弓矢擇師分四隊以教命中
書令楊惟中主其事作屋居之餼廪育之榎楚督之迄
定宗朝不輟憲宗悉除漢地河西儒戸徭役世祖在藩
邸招納儒士撝謙問答知草澤一士賢飛書走幣猶恐
失之燕廟學汨於道流奪而歸之儒增修敝陋聞竇默
三綱五常之言聖見超詣即謂人道無大於此失此則
不名為人且無以立於世及正大位詔先聖廟國家致
祭宜恒修潔官若使若軍馬毋泊其中理訟䙝宴營造
者有罪内設國子監學外分提學教授以職教議行貢
舉法以取士督有司以主領責按察以勉勵儒籍者復
之材成者擢之分田制禄以奉祭祀以資營修以禄其
師以廪其徒而學政備舉矣成宗首詔敦勸且議貢舉
又特詔中外百司申世祖之制其略曰孔子之道垂憲
萬世有國家者所當崇奉而曲阜上都大都又專言之
聖意所注可見矣武宗仁宗英宗文宗恪守祖訓凡大
播告必首及此武宗加號大成遣使闕里祀以太牢示
萬世無上之絶尊仁宗行賓興法先德行尊五經繼志
述事有加焉今上皇帝三降德音靡不懇切此徵諸聞
見班班有据者也尚論歷代之興禮樂制度莫不相因
而我朝截然首出為一王法立經陳紀大括宇宙細盡
事物不資載籍動合孔子之道非天啟大聖為斯文主
以康濟斯世而能然耶而天造草昧一元坱圠之始戡
定雖武文之用實行其中猶秋之有春藥之有食所遇
之時異所施之偏有不免爾天常人紀自然之理則無
時無地而不載焉世祖既城開平尋升上都文治益修
至元六年命留守臣顔蒙古岱作孔子廟都城東南仁
宗皇慶二年命留守臣賀勝重葺舊殿增廊廡齋廳庾
廪庖福門閎垣墉西偏為堂廬以待國子分學田坐雲
州者六十頃五十九畝興州又十四頃以教以飬作人
之盛蔚乎首善之地矣今上當宁大臣協贊益闡大猷
使萬世之遠億兆之衆皆知孔道之可尊而祖宗功烈
有萬可述獨及此者誠以斯道在天地間一日不可無
一日而無猶天運之㦯息無以為天地矣而貽謀垂憲
舍是無大後世尊而行之其於治天下成規大法特舉
而措之爾臣聞道之大原出於天其顯者謂之文帝德
廣運之文經緯天地之謂也天之未喪斯文禮樂制度
之謂也刪詩定書繫周易作春秋孔子之文也彼深文
小道急近利務末效漸漬馴致貽禍國家雖以王文統
之才卒負任使世祖明斷罪人斯得况下是萬萬者乎
均謂之文可不知所辨哉士之藏修於是學者其慎擇
從自格物至於平天下皆斯道也繼自今萬億年開太
平之基以上副列聖崇文重道建學作人之意顧不偉
歟臣有壬謹拜手稽首而獻頌曰聖神立極順天應人
謀始斯臧繼體惟寅道有大原顯者為文爰出萬化兹
其大鈞金革土沸弦歌載詢考禮綿蕝徵賢蒲輪灤水
之陽龍岡作都據其上游建瓴中區乃咨守成大本在
儒國都閭巷有師有徒兹惟首善盍示遠圖咫尺象魏
作宮渠渠南面圭衮北庭詩書列聖繼明顯承弗替旣
極其稱復新其敝居以餼廩蒐以科第百年長育四海
漸被教隆化洽人有士風引而伸之萬世攸同皇帝曰
俞汝臣有壬紀載釋辭後因有今拜手稽首天子萬年
斯文斯道如日在天天地位焉萬物育焉拜手稽首天
子萬年
大都三皇廟碑
三皇置一廟有司以時祭享昉天寳六載我元稽古崇
德報功元貞初天下咸秩京師歲春秋御祝香祠以太
牢宣徽供饌太府出銀幣大興府給事而太醫院主之
三獻奏名蒞事禮崇物備非唐可擬顧惟殿宇涉久傾
圯院使休格諏咨同官合辭上請勑工部重葺寢廡齋
室應同繚垣以及墄坪炳煥俱新而碑未有紀至元三
年歲丁丑十月壬午偕院使哈喇岱五十四經歴布延
特穆爾請於太師秦王達爾罕右丞相巴延協議敷奏
制可中書參知政事臣有壬製文奎章閣大學士臣庫
庫侍書學士臣師簡為書若篆中書移臣有壬臣有壬
不敢辭洪惟三皇繼天立極生民以來君德最神聖者
也十三卦言其功不及其德合元相春言其德不明其
功德無能名功無所歸一有形喻蠡海而管天矣醫家
者流果得而專乎徵諸掌故大德間陜西行御史臺議
名醫配祭定制禮官議開天建極者列以十人則專為
醫其可禮部韙之至大間湖廣省請名醫配享坐次禮
部議視大儒從祀列置兩廡豈一時不考大德之議而
許之耶豈以素問稱黃帝本草稱神農而亨庖始庖羲
耶而天下遂為定制矣昔在壬辰太宗皇帝慮人有札
瘥夭死也羅天下醫置太醫大使佩金符辛丑立太醫
院總其政憲宗皇帝癸丑冠以提點世祖皇帝中統庚
申給銀章又别置太醫院丙子合二為一戊寅冠以禮
部尚書癸未改尚醫監秩正四品乙酉復太醫院秩正
三品成宗皇帝大德辛丑升正二品帷幄重臣領之其
貴且重視同醫師秦漢而下太醫令丞不侔矣補太醫
員慮不根學試嚴科條入官階升迄長其院尚方侍湯
液諸王重臣請醫奏遣之郡邑設學置教授正錄教諭
員教其術業又置提舉司其戶調自為銓衡吏部不得
而可否也閭閻細民征戍病卒惠之有局待之有堂著
於格令以廣好生之德者厥惟至哉生民林林夫婦父
子君臣上下之分定飽食煖衣養生送死之具備禮以
維之刑以弼之萬世永頼可必也而四時隂陽之沴感
之為疾有夭死者已則不能必其無也於是為方技以
待之在三皇功德雖猶海之一勺天之昭昭然亦於生
民之大者歟天下祠事俾醫尸之其以是也夫用是諗
於其官若學者曰學治國具也古一而我三焉國書一
代同文之制儒以明人倫醫乃鼎足峙者以其為業重
且難故也技而進於道者也故必參造化之機窮事物
之理而又存之以仁濟之以廉者其庶幾乎内經尚已
近可訓者亦知孫思邈之論習業乎妙解百家探賾具
學醫始無滯周醫師歲終稽其全失民有死終疾醫各
書其所以入於醫師若是其嚴也其或懵經旨而冥行
席世名而無實熟一方而自售偶一效以自信斃人不
刃者雖有常刑而逝者不可復矣盍思列聖崇秩建學
之意而慎之哉且醫之責在師師之責在總於上者擇
之精布之天下則人之鮮於藥者免矣班格又以銅人
圖經字漫屋摧徵考無從得請修治治其具以待其人
其知長人之責者乎京師天下原柢大官蒞之故將達
於流而暢於枝藹乎生民之遂其生也不然三皇天地
其居也元氣其神也何有於一室之修廢耶我元紹天
闡繹尚質素以基皇德其亦皇首之初乎皇帝擴列聖
好生之德開壽域續民命至和淪浹踵而齊泰矣於以
昌聖躬萬億年無疆之壽於以固國家萬億世不拔之
基於戲盛哉臣拜首稽首敢對揚天子之休命
勅賜經筵題名碑
世皇經營六合﨑嶇金革間首索金餘黎獻及一時經
術之士諏咨善道及正九五益崇文治至元三年十二
月遣中都哈雅諭旨儒臣朕宜聽何書其議選來進於
是商挺姚樞楊果竇默王鶚言帝王之道為後世大法
皆具尚書乃以進講八年許衡安藏進知人用人德業
盛天下歸之說深用嘉納仁宗御極臺臣請開經筵乃
命平章政事李孟時入講誦泰定間始以省臺翰林通
儒之臣知經筵事而設其屬焉今上皇帝法聖祖之宏
規考近制而損益之開宣文閣選中書樞密御史臺翰
林國史之臣以見職知兼經筵丞相獨署以領重其事
也其下有兼經筵官參贊官譯文官率以中書翰林僚
幕若閣屬為之而不常其員又其下譯史三人檢討四
人書寫五人宣使四人有公移翰林國史知經筵者署
之仍用國史院印章奏為著令至正七年正月二十日
知經筵事翰林學士承旨都哩特穆爾暨領經筵事中
書右丞相伯勒齊爾布哈奏經筵啓沃聖心禆益治道甚
盛事也領知若兼之臣宜立石以記其姓名擬翰林學
士承旨臣有壬為記御史中丞臣多爾濟巴勒為書知樞
密院事臣太平篆其額制可臣有壬竊聞聖人之道為
天地立心為生民立極為萬世開太平之基斯道之明
其本於學乎賈誼謂人君不可以不學故雖聖人亦資
於教五帝三王皆有師而求多文學古訓遜志時敏念
終始典于學不獨殷高宗為然古今帝王之至訓也漢
之賢君祖德師經承師問道致治之盛其有以哉若天
禄石渠白虎華光與夫唐之弘文集賢名雖不同其討
論墳典圖畫治平皆經筵也我世皇徵用儒雅開萬世
太平之基薄漢唐而不居一本聖人之道垂裕後昆皇
上以天縱之聖留心經籍緝熙聖學治效之隆視中統
至元無忝矣臣有壬承乏經筵前後且十有五年每番
直進說天顏怡悦首肯再四經旨淵奥有契宸衷聖德
日新宗社億萬年無疆之休此權輿也講文附經為辭
若古疏義而敷繹之繼以國語譯本覆誦於後終講合
二本上之萬幾之暇以資披閱焉夫官署題名昉自近
代百司且有之況國家崇儒重道講求太平之大者乎
凡與是選莫不以為榮遇而列其姓名者不特榮遇而
已抑將勵其傾竭忠誠以格天心勿使後之觀者指而
議曰某但榮遇耳則斯石也不為觀美文具矣
勅賜大司農司碑
語不云乎百工居肆以成其事有其地則有以庀其司
鳩其人則有以僝其功苟判涣無統遷於異物求業之
精不可得也百工且爾況崇位重秩而亮天工者乎大
司農總天下農政其崇且重視古有加焉釐務之司宜
雄大華邃而因循卑陋不稱位秩時雍坊故相巴延之
居實甲諸第堂皇突兀宛若公𪠘重階連棟櫛比鱗集
傍可僚幕列可曹局帑庾固密可以儲金幣棲簿書概
以官府所宜有者無一不具既歸之官雖力可請賜而
土木勝人不敢居也僦之齊民收其租入則虞烏合雜
糅日就廢壊獨有闡為公廨是稱是宜乃至正六年閏
十月二十五日大司農納克楚僧格實哩大卿哈達拉
圖喇特穆爾少卿穆爾茂蘇默司丞班珠爾王恪經歴
庫春特穆爾都事托音奏凡地舍邸肆没入者悉歸農
司巴延之居在其中議諸中書農司宜用為廨制允其
請遂遷而闢治焉明年二月二十一日大司農僧格實
哩吴秉道大卿哈達拉圖喇特穆爾少卿穆爾茂蘇默
司丞班珠爾經歴庫春特穆爾都事托音等覆奏廨
既得請宜紀其故勅翰林學士承旨臣有壬文諸石洪
惟聖天子敦農務本責成其官因紀其居紀天休播後
世宜也然古人緩於頌而急於規故槃席几杖觴豆弓
矛莫不有銘以示戒也一器之微為戒若是則堂高數
仞榱題數尺可以因其地以勖其思居其肆以成其事
哉帝王之治厚生而已唐虞大聖首重命稷箕疇八政
周詩生民七月皆王道之始也世祖皇帝稽古建官特
立農司雖品秩之隆殺分釐之内外時有不同其所以
敦本抑末責成實效則無以異也仁宗皇帝崇其秩從
一品位之崇也其望益隆秩之重也其任益大况一新
其廨百工有肆矣亦究其事之成與不成乎且農司之
立七十七年其設置責任之意播種植養之法綱以總
於内目以布於外者燦然畢陳密而無隙矣責之也嚴
行之也久其效宜何如哉今天下之民果盡殷富乎郡
邑果盡其職乎風紀果盡其察乎見之簿書者果盡如
其說乎政猶廨也嗣而居者亦思所以責其實保其完
舉其仆苴其漏乎方今農司之政其概有三耕耤田以
供宗廟之粢盛治膳羞以佐尚方之鼎釡教種植以厚
天下之民生尊卑之勢不同理則一爾卑㦯凋攰尊孰
與奉厚之之道其農政之先務乎昔韓愈取圬者王承
福之言操鏝入富貴之家有一至再至而為墟者以其
屋之歸於官也其要則曰食焉而怠其事必有天殃臣
於是重有感焉昔過其門莫敢仰視一旦為我所有而
治事其中念彼之失我之得也敬畏之心惕然而生矣
則是廨也非我龜鏡乎持是畏敬以治其事則事無不
成也於農政也何有
至正集卷四十四
