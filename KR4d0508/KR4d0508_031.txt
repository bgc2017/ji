至正集卷三十一
元許有壬撰
序
陸宣公奏議纂註序
鄿春潘仁彦賓為陸宣公奏議纂註南臺御史上其書
且薦其才可職校湖廣省調寳慶儒學正而移其書中
書下館閣校勘館閣題之湖南僉憲高昌赫公國寳尤
愛其書請予序將刻之余惟三代後賢相世有其人然
匡輔之業功於一時謀猷之文功於萬世有其業而無
其文者多矣有其業而有其文可施於一時而不可施
於後世者亦不少也至於施之當時而已效用之後世
而不竭㬭然與聖經賢傳並立於天地之間而不悖者
獨陸宣公奏議為然爾東坡以為古今之精英治亂之
龜鑑豈不信哉國寳始作邑即有聲為御史兩臺僉江
東憲移湖南聞其能政而不及叩其所得及觀是舉則
知其有得於是書深矣夫舉是書而施諸用君可以為
堯舜臣可以為臯䕫稷契況一道乎國寳以其用之不
盡也大其傳使人有是書得其位而施諸用則疲療尚
何患乎不蘇風俗何患乎不淳而天下何患乎不治其
用心亦仁矣余聞部使者率榜笞彈黜是急國寳獨汲
汲於是蓋有見於遠者大者繼今樹立其可量也哉
送陳季和序
大德辛丑有壬侍先公官衡陽鄰安仁陳君季和館見
其學與之交石鼓鴈峯花藥之勝時往必俱詠歌倡和
無徒嬉也得薦待試季和又同剡乙巳余隨侍湘潭别
焉季和取李陵詩努力崇明德皓首以為期為韻作十
詩始以責善中以期待終以惜别有車笠不我忘寄聲
長相思之語當時讀之已為悽惻丙子歲始會京師俯
仰之間三十二年矣人生能堪幾别哉而三十二年中
江湖風雨悲歡得失不知季和有詩幾千百首能盡述
之也余僥倖逾分中間父母兄相繼傾逝追思昔同遊
時在其慶下讀書外百事不關慮其樂終吾身不可得
矣故余雖樂曠久之會遇而又有深悲者焉季和歴邑
郡校官當陞教授教授員浮於缺數倍在昔有皓首不
調之歎至治辛酉選部以廵檢則缺浮於員始議借注
以八品借九品而當時執政且謂廵檢為流官教授在
流外戛戛靳之予時主事天官力辨於堂九品監當中
州得借孰謂八品師儒且置要荒而反不彼若乎其議
始允選部行十六年季和今借授寧都廵檢始釋褐矣
聖朝列聖崇儒今上諄諄播告在天下耳目而姦人抵
巇賢書遽罷天威赫怒罪人斯得成規治具駸駸乎復
矣以季和之賢之學髮蒼蒼而方試一命局已定格不
得施其長天下之知季和者莫予若而予又執政乃處
之若是其愧於車笠之語多矣尚欲膠榮以妨賢路乎
然而在予則誠有欿然者在季和則何慊乎哉素其位
而行抱關擊柝雖賤必敬況綠袍挾弓矢率求盜為人
除害者乎使一方盜不作作必擒民得以安其田里是
獨不可為政乎古之君子其取也廉而其效也博今之
君子其取也肆而其效也畫季和為古之君子而予為
今之人也昭昭矣於其行為之列昔日之好與夫今日
之可悲可愧者為序以餞之
玉淵集序
衡安仁陳雍季和奉其父翼鄕先生玉淵集請曰雍先
世弈業擢第里人號所居青雲里吾翁有聲場屋世變
隠居百念蕩滌獨不能忘情於詩幸哀而表之翁其託
以不泯乎予少在衡與季和游獲拜先生先生頎然一
偉丈夫蕭然有林壑姿聽其言藹如也李玉溪世傳得
道先生從之游得其學視世聲利敝屣之不若予時甫
冠不能問且銳於進修未知世事之真可輕也今讀其
詩而後知其人焉昔人言詩非能窮人窮者詩乃工然
窮而工者多怨悴無聊之語雖強自寬釋猶賤丈夫忍
怒形色有不可揜者今夫螢窗雪屋殘釭獨坐山莊野
館風晨雨夜他人有不勝荒寒悽楚之態先生目之所
遇心之所觸形之歌詠冲融蕭散無一毫抑鬱不平之
氣始終卷帙無一章投贄奔趨之詩其所造不淵矣乎
至於夢中談仁則於信道篤矣其於方外亦寓耳先生
名一霆玉淵其自號也壽八十五而終季和能世其學
先生不獨昌其詩又昌其後而詩之傳益昌矣奚必予
託而後不冺哉
宣政使楊公行實序
西夏楊公安扎爾布哈延祐間為行御史有大姦席勢
惡竊鉅位人重足側目擊之不報遷内臺又擊之所恃
城社禁掖媒蘖為譴出僉憲入二長右司皆有聞監憲
五道力農桑修學政勵風俗教戒家至乙亥七月上京
有東門之驚由戶部尚書拜治書侍御史俄除陜西左
丞未行改同知宣政院事遂升院使昔嘗以母老棄官
歸尋監河西憲無何改陜西行臺治書侍御史夏民惜
其去有釋之者曰公之道行於此夏人被其澤行於臺
諸道被其化立於朝廷則天下受其賜河西獨不在鈞
陶中乎序其說以餞持以示予曰之人之言予懼其浮
也不頌而規予望焉嗟夫吕鉅車舞世未易一二數宣
政公自河南監憲召為戶部自戶部四轉至一品位益
崇而心益卑名益起而心益修可與語大理矣士之生
世官崇卑不校也顧稱與否爾然器之大者其受必大
亦其宜也故施之高者其及漙發之力者其志遠使人
器之而崇卑之效不能無别焉朝廷以西夷素獷因其
教而柔之西若南幾千里戎馬部署分職大小皆付宣
政弄兵竊發則獮薙之其任亦重矣宣政修敝舉墜人
與其能予復何規規繼今可乎宣政位雖高任雖重然
外是則所施尼矣一旦置諸鈞衡首諸風紀以厚民生
以正教化其重不百倍今日乎且昔之為憲或隘焉部
若院或拘焉隘也拘也彼之宜此之戾也亦思所以宜
於此者乎挈其綱審其機本之以至公守之以至誠吾
之所施無適而不宜矣世之修飾為筌蹄獲其欲忘其
器謹於取怠於成者衆矣宣政毅不可奪夫人知之而
予又及是者責善之道也以是為規可乎宣政曰命之
矣因是以為叙
贈寫真陳芝田序
翰林揭待制曼碩序寫真者稱錢塘陳鑑如父子獨臻
其妙余不識鑑如識其子芝田丙寅歲嘗寫余真小兒
始學語乳者擕而過即指且呼兒日見惟便服像乃朝
服而瞥見識之於是知其得余之深也始余未相識人
人稱其藝又作余像始知其能雖知其能而未敢許其
至蓋余見識素淺且慮天下之大將無蹴其右者求卒不獲
又得曼碩之言始挈余信以被之為之說曰志於道游
於藝藝固後道君子取焉者蓋有好道而盡於藝者也
繪事亦藝也其天機之深物理之妙有非淺近之所能
窺者就繪事中人物最炫目近習工之尤難人知芝田
之工而不知其得於筆墨之外者且似者形也似之者
非形也神也形外而神内也外而最著者面也形至焉
内而最微者心也神出焉使心而見於面内而襮於外
其為道不既淵乎故有得其形矣而識者不以為似得
其神則雖眉目之有參差容色之有淺深望而知其為
某也芝田好論人賢愚夀夭貴賤有人倫之鑑故其所
造不例人之難盖相之與畫名雖異而理則一得於相
而不能畫者有之矣未有不得於相而能深於畫者也
不得於相而畫者不過為肥紅瘠黑庸史之筆爾以韓
幹之能僅得趙縱之形昔人列吳晉而下名手才三十
餘人卓然可傳又不過數人則寫照為藝豈易言哉若
芝田者盖卓然可傳者已京師三十年畫富貴人不知
幾輩得金帛積之可大富而散若土苴受知延祐至順
兩朝才被一命世知其藝而不知其為倜儻人也故併
及之
送劉光遠從右丞朝京序
衆星麗天而拱北辰百川行地而宗東海在人則朝覲
之義也臣所以竭事君之誠君所以豁疎遠之蔽舉係
是焉君臣之分立上下之志通朝覲之義大矣哉昔在
唐虞五載一廵狩羣后四朝周大行人掌大賓之禮以
親諸侯侯甸男衛要地有遐邇故見有䟽數焉書稱敷
奏以言明試以功禮春以圖事秋以比功夏以陳謨冬
以恊慮不獨執贄備禮而已也秦既廢古後時有聞不
常也我元之盛跨軼三代親王守分土非有命不敢朝
官守居外者行省十行臺二長官秩一品皆帷幄重臣
朝廷有大事則徽集親王大會京師陳祖訓申戒約鴻
謨大法有古不及饗勞而歸莫不感悦而安其世守行
省臺則遣使入請臣某請入賀不敢擅奏可乃敢行或
易人惟命得請率僚屬奉宴幣給繹既入見以宴幣上
太官升辭為竣事饗賚之厚薄顧上之所知何如有壬
官京師竊聞老朝官言世皇時外臣入見必問部内事
甚悉部内事有利害可罷行悉敷奏之雖不屑屑四時
而其圖事比功陳謨恊慮之意宛然隆古時也今天子
即位湖廣省臣以典故請右丞以上命行掾劉嗛光遠
以選從且行請曰嗛昔計偕而黜雖入京猶未也幸今
從右丞公入願勵不敏光遠進士除教授漢陽三年省
臣才之羅致幕下尤為右丞知拔行輩中以自隨今湖
廣控制地幾千里其最為民害者幾事其最為法蠧者
幾條省以兵聞四方果如所聞乎猺黎猖獷飛輓方殷
亦有道柔之乎右丞明習時務老於政者也此行見天
子必有敷奏而行之光遠亦思所以助其言而推其知
乎不然人人可以從公于邁也光遠是行觀朝廷之盛
歴山河之雄亦必充然有得措之事業若夫往來僕僕
目之所接心之所會但以&KR1269;歌詠挈巨軸歸曰吾文士
斯可矣則非所望於光遠也
擊壤同聲集序
聲在天地間為雷霆為嵔崔竅穴為鳥獸之鳴與凡細
蟲之可聞者為水之磯瀧物之戛磨雖重輕清濁和戾
之不同其出於激一也在人為言而行不與焉言有喜
怒皆激也而精者為文文之精者為詩聲而至是萬物
之聲蔑加矣康衢之謠擊壤之歌其淳未漓其朴未凋
其發於聲洪龐渾厚而自然之文實具於中及靡靡之
聲作滛哇嘈雜天下化之雖以小雅不免怨誹况騷乎
况降而益下者乎江夏熊君堯章讀書不仕喜作詩無
愁憂促廹無聊之聲彙其所作號擊壤同聲集盖言生
太平之世安於耕鑿猶野人自樂擊壤於堯天而欲同
聲相應於數千載之下也聲同矣樂有不同乎詩特其
寓爾昔康節伊川名擊壤不獨同其聲直與之同其天
與康節伊川同其天當自知之求予序因以勉之
壽慶集序
予至順癸酉記孫義方夀慶堂繼為文頌以章其孝者
聯編累牘義方錄以寄予京師予因喜其母健而致文
日富也戊寅予南歸則其母已棄養矣其友萃為夀慶
集求序其端嗚呼昔之夀者今無所見矣昔之慶者今
為創鉅哀苦矣則斯集也非蓼莪之詩乎世有養不待
而為終天之恨者義方及養而母又夀逾九十有子有
孫若可無恨矣然孝子之心失親一也寧計其壽不壽
哉且及養而夀哀且若是則不幸不及及而不得終焉
者其為恨詎有已耶則凡世之幸而及養者可不竭力
以篤愛日之誠思其不可復者而先施哉予永感之人
追思昔時及而不及者多矣身不及矣而竊有望於人
焉書以為夀慶集序
大元本草序
淳樸散而後人始疾醫藥盛而後疾始熾醫藥罪乎非
也不明者之罪也醫必方方必藥而良惡之異性風土
之異宜真贗之異用必本草而後知和扁神藝藥非精
良疾不能已然則藥有本草猶辨貎有鑑出師有律其
醫書之近而尤切者乎自一日七十毒後䆒心遺經三
卷者梁之陶唐之蘇李蜀之韓宋之開寳嘉祐諸賢增
三百六十種至一千八十二種可謂詳矣然梁限於江
蜀局於西南宋畫於白溝唐雖一天下其讋翔漠一時
懷柔不能一家也則異方物産有不得而悉者已開闢
以来幅員之廣莫若我朝東極三韓南盡交趾藥貢不
虚歲西逾于闐北逾隂山不知各幾萬里驛傳往來不
異内地非與前代虚名羈縻而異方物産邈不可知者
比西北之藥治疾皆良而西域醫術號精藥産寔繁朝
廷為設官司之廣惠司是也然則欲廣本草以盡異方
之産莫若今日也聞諸故老至元間嘗議及是而後不
果明陽朱轅仲侔述大元本草求序其首書有三綱九
目其明部屬謂舊本始玉石人部居草木後為失次萬
物人最靈乃始人部餘各有次而終以鬼㾏人部首列
内外景圖詳䟽其下舉元命之秘生死之關昭揭諸世
盖欲使人人自知有此反而求之則養生得其本外邪
何由而入扎瘥何由而至醫可不用矣其不能也則醫
不得不用藥不得不餌而吾之本草不得不明焉始則
教之以不病之要終則示之以必效之藥其用心可謂
仁矣昔人窮一經且皓首此尤難焉詩人多識鳥獸草
木之名其性若味未必能識也唐宋修書必集衆乃仲
侔自少至老獨力攻此可謂勤矣又有外部餘部以其
多産異方商賈所不售知識者少但錄其名物治證而
不暇有所考覈此則予之切切者也仲侔將奉此書上
之朝廷竊意大醫使因是成書裒異方之産前代之未
聞者萃為一書則可以軼宋唐而信後世矣是之謂大
元本草
至正集卷三十一
