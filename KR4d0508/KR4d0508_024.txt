至正集卷二十四
元許有壬撰
絶句
過安山
家家門戶瞰清流更向垂楊繫釣舟遠客多情無計住
江山雖好只供愁
郜信卿號洹溪以詩調之
我愛洹溪作扁題不知君已號洹溪號從君取溪須論
君領溪東我住西
何叟
青山何叟八十五能說王師徇鄂州子孫都不識兵革
老我但思狐首丘
龍眠踶齧馬圖
平沙細草好相忘同類胡為苦自傷明日雕鞍響珂月
九衢塵土要君忙
郭乾暉鷂子
霜風一夕淨雲林架上難羈萬里心莫怪主人留滯久
要觀神俊不從禽
鼠狼捕雀圖
天飛穴處本何仇口腹區區苦見求休羡蛺兒搜捕盡
又能媒汝上竿頭
張師善恬齋
氣機安處息飛潛虛自充盈澹自甜却是南華苦多事
才言養智便非恬
楊與可州判以道寓扁所居子山太監為之書
亘天體物初非寓襲取無恒自遠之但看鳶飛魚躍處
從知滕口不煩詩
李遵道竹石老木圖
石怪木老含秀潤翠竹却愛秋聲多一門毫素亦可念
今日李家無小坡
商德符枯木雙石圖二首
千霜百霆摧不盡石兄歲晚能相從山人一見竒興發
欲踞虎豹登虬龍
石非攻玉木非材半委荒烟半是苔偃蹇郊原能事畢
誰教收入畫圖來
自得齋
一齋風月浩無邊畢竟中間别有天若向筆端求此意
斵輪父子不相傳
題蘇昌齡集畫
崑山玄圃玉抵鵲燕石可擲不可藏我不知書還及我
又令鷄鶩側鸞凰
題思齋宣慰遠景圖
霜空高閤捲疎簾天外青山見幾尖不為眼前無可樂
主人心地似陶潛
贈秋海樓
玲瓏初日射雲烟俯看鯨波不盡天却被世人疑蜃氣
豈知詩骨自能仙
送盧教諭赴安化二首
官冷從知不為貧古來師道重千鈞休言邑泮才涓滴
中有斯文萬斛春
湘寒嶽翠滿烟霞橘後江梅又作花羈思宦情都莫問
好詩先出廣文家
題墨梅横披贈高納鄰參政
冰霜為骨玉為姿卷贈佳人政所宜莫待雲山隔南北
才憑驛使寄相思
臨唐馬圖
一早曹韓骨九泉圉人御策亦茫然典刑更到傳摹後
不道房精已上天
胡清卿寂然齋二首
嚮晦深深踵息時天人到此總無為就中太極真形狀
說與蒙莊未必知
幽人一室靜沈沈靜室何如靜此心莫道無絃便無事
室中今日更無琴
上水石
真源天一氣常浮海運黃宫在上游卷石底須分頂踵
層崖千仞有懸流
題錢舜舉三仙奕棋圖二首
山林袒跣久忘形天地悠悠付一枰誰識旁觀三昧手
支頥無語任輸贏
商嶺仙真隠橘迴手談隨處觸玄機人間柯爛知多少
一老乘風尚未歸
清江老樹圖
霜餘澄碧晚悠悠老樹疎雲冷浸秋好段江湖清絶地
幾時容我繫漁舟
牛背觀書圖
蒲韉盤膝勝安輿人訝形骸與世疎却笑徙居三十乘
恰如牛背一編書
畫馬
惆悵孫陽世久無紛紛駑驥遂齊驅不教神物俱湮滅
猶幸人間有畫圖
送洪元振便養
冷掾閒關不療貧白雲况有倚閭人從知後日千鍾禄
何似藜羹一笑春
翟志道永思堂
孝思非但與生俱耿耿精成永不渝看取九原身後月
蒼茫長照栢枝枯
二驥圖為劉仲禮御史賦
買骨千金世已竒雙龍何日下天池一鳴奮起君休惜
不似當年立仗時
送劉縣尹之宣寧
寒暄有地從南北郡邑無常自古今寄語長人都莫問
斯民三代一良心
丙吉問牛圖
肥充列鼎健充車厚養專為薄領敺千古清風梓人傳
憑誰書繼丙家圖
和喀喇子山韻四首
洞深春早透蘭芽窗曉雲香亂海霞萬丈紅塵飛不到
紫簫吹綻碧桃花
草芳風軟小池濱花露沾詩字字新為問杜門緣底事
人生難得是閒身
落花飛絮亂濛濛縱更繁華瞬息中見說臨池揮洒處
老懷無酒自春風
風細流蘇颺繡毬珠簾斜捲柳絲柔日長靜對爐熏坐
一穟黃雲暖不流
范蠡圖
平日千金土不如功成歸去固良圖扁舟若更無西子
萬古清風滿五湖
病馬圖
將軍功就畫堂深伏櫪低垂老病侵縱使房星天上去
涓人持骨尚千金
松滋唐可臣提點得山谷三詩石刻求和
苦竹泉(在松滋竹林寺)
竹林寺竹苦如蘗却解涓涓出醴泉甘苦就中真味在
愼毋燃竹把泉煎
橙麯湯
昔有洞庭春色酒更求湯液到金橙浮花拍椀醉不得
笑殺街頭曳袋僧
蓮子湯
玉井經秋收翠蓋水仙分杵出玄霜可憐太華高千丈
辦得華磁一勺香
仙釋會飲圖
紛紛仙釋鬭高閒占斷雲霞幾處山幸有濁醪宜盡醉
莫留言語落人間
米元章臨羲之帖郭才卿戶部所藏
浮雲鳥迹久微茫遂使王家號擅場屋下更來重架屋
令人還笑米元章
余蓬山墨竹四首
興可乘雲去不還墨香傳印到蓬山胷中自可容千畝
筆下時教露一斑
天機傳到十分清曾向淇川印月明更被涼飈舞蒼翠
眼中無葉不秋聲
幾竿秋碧掠雲高風月幽林豈不遭底事一朝輕結實
山巔朱鳳正嗷嗷
老枿槎芽含古春一林寒碧自凌雲石兄不肯事攻玉
只恐他山無此君
稚川移居圖
墨突不黔因救世君方逃世復何之妻孥莫憚驅馳苦
會有雲霄拔宅時
湘瀏胡子明大匠也誦子厚梓人傳甚習為余作
屋蓋無愧楊潛者其歸也以二口號餞之
大匠由來有相才心胷樓閣暗崔嵬山中宰相難論此
曾見山中道士來
十年鵬海漫遊遨今日鷦鷯恰有巢慙負堂堂鳳樓手
數椽纔辦蓋頭茅
題張毅夫右司所藏捕魚圖用胡紫山韻二首
達官底事賦休休見說人間窄似舟蓴菜鱸魚亦何有
季鷹歸興不因秋
當時曾泛洞庭春碧灔瑶飜畫不眞三十年來京國夢
政須傾海濯緇塵
雪菴屏間有伯庸詩次韻二首
拂天松檜護重門恍計幽居老樹村人海紅塵漲車馬
道人庭院不能諠
禪師西遊木已拱執法南歸墨尚新拂拭塵埃驚歲月
題詩更有後來人
李陵臺謁左大夫二首
馬馳如蟻散平岡帳室風來百草香羱盞泛酥皆黑湩
癭盤分炙是黃羊
李陵臺下駐分臺紅藥金蓮徧地開斜日一鞭三十里
北山飛雨逐人來
胡濱刺虎圖二首
夫恩山嶽已葭莩不見於菟只見夫坐視青衣辱奴隸
委身仇敵亦安乎
一誠金石可潛通何物班寅敢爾雄多少良人苛政死
夫人寸鐵若為功
雪中觀梅圖
西湖水月強傳神畢竟天機有未真直到一壺函太素
中間才見未萌春
至正集卷二十四
