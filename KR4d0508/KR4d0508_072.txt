至正集卷七十三
元許有壬撰
題䟦
䟦顔魯公墨蹟盧侯帖
顔太師風節傑出千古脱翰墨未盡善思其人撫其蹟
猶當寳襲齋沐九頓首而後展視况畢天下之能事者
乎世譊譊有真偽之辨苟稱太師予即寳之况仲謙尚
書所藏盧侯帖其為真蹟昭昭無疑者哉松雪翁以平
生見十六帖為幸其所稱馬病帖則予得之又獲觀此
帖是亦幸之又幸者也
䟦陳尚庭告
唐天寳三載開江縣尉陳尚庭誥一通一時擬官者四
十九人湮沒不稱者多矣而署銜於首者李林甫也林
甫之惡千載不磨雖欲如當時選人之湮沒不稱不可
得也吁可畏也哉
䟦東坡墨蹟鄭君帖
書家論字必晉次則唐有不收蘇黃翰墨之說可謂大
言矣退之以羲之為俗書則晉亦不必收矣觀坡公黃
州醉中所作孟倅鄭君帖其豪宕奔放有醉中意度再
三諦視一點一畫無可指議其精而入神者乎彼不收
者予不敢有辨予苟有得當什襲寶之
恭題仇公度所藏奎章閣記賜本
天歷二年文宗皇帝作奎章閣徵集儒雅講求太平見
諸記文憂深思遠御製若書龐奥勁麗而又鑱刻精至
信一代之文寶也墨本頒賜止及大臣皇上繼明思有
以擴大訓示百僚始及朝著之有聞者而加用二璽焉
此則懷慶路總管臣仇濟為戶部郎中時霑賜本也屬
臣有壬識其末臣竊惟帝王之文如二典三謨于以垂
世立教帝王之書如二曜五星以定時成歲豈炳炳琅
琅務聲音采色者哉文皇詞翰於是備矣於戲休哉
䟦臨川黃孺人訓子詩
先公患世不教女輯女教書草廬吳先生序謂可與朱
子小學並行邵庵虞公亦為後序行于世雖歌詩有戒
然載巴陵玄子韓世孟一詩豈不以臨難死節有關世
教乎臨川吳母黃孺人訓子詩所遇則異易地則皆然
先公官臨川黃甫四十詩則作於十年後惜先公之不
見也或者謂臨川王介甫後高尚成風故黃氏能致盛
名予竊疑焉東萊吕先生言江西人物盛衰觀人文者
將於此乎考以几案間有江西諸賢書札為喜諸賢不
獨介甫也若以臨川宜歸介甫臨川無晏公乎黃氏勵
婦節形諸言者若是其為士者宜何如予不知今江西
人物視東萊時盛衰吳綬歸為我問之邵庵
恭題至治御書
英宗御極練覈圖治拔惡木深固之柢取豫章大材以
梁棟一世時則有若東平忠獻王獨運亭毒君臣千載
之遇魚水不足以喻之也一日侍便殿信手拈墨筆作
古錢形而以朱筆分脈理為肉好執規矩為之有不及
者上覽之大悦取朱筆書皮日休詩我愛房與杜魁然
真宰輔黃閤三十年清風一萬古於其側盖以王為房
杜也今慶老福德亦侍側即以賜之福德裝潢什襲後
至元庚辰以歸王之子今翰林學士承旨開府儀同三
司臣都哷特穆爾開府以示臣有壬俾識其後臣有壬
於是見至治之治其有以哉王偶拈筆不作它象而獨
作九府錢法非以其流布濟人有功於世乎上不書他
語獨書詩人誦房杜之句非有契宸衷將責以貞觀之
治乎則是游宴之頃未嘗有忘天下之心焉史稱房杜
不言功持衆美效之君王汲引士類一善不遺其有得
於是乎使天假以年則唐虞都俞吁咈賡歌之風藹然
一堂之上矣豈特房杜而已哉噫君臣相遇古今所難
及其相遇而天復中道盡之此有志之士不能不痛悼
也嗚呼惜哉王之功業不終天實為之然痛悼之餘復
有為王賀者玄齡後有遺愛如晦後有隳構今開府繼
志述事益光前烈房杜有所不及矣積善之家必有餘
慶誰不信矣夫
䟦雅勒呼正卿所蔵鮮于伯機詞翰
鮮于伯機詩予知之已四十年吉甫段君嘅言人知其
書詩則知否相半予方自幸在知者之中而夷陵監郡
雅勒呼正卿知之雖晚愛之甚篤正卿素言晉後雖有
書終不能如晉唐後雖有詩終不能如唐予謂詩發於
人心天地無窮人心無窮不當主世代計也書又藝之
藝耳正卿不屈也及其觀伯機書則謂真十七帖觀其
詩人謂軼蘇州入彭澤矣若然則晉唐而後書復有晉
詩復有唐矣予非好勝竊喜因正卿之言使不知伯機
之半行皆左袒且以識吉甫之嘅焉
䟦重刊羊祜碑
堕泪碑在天地間與元氣相為無窮昔之亡也有不亡
者存盖立德立功立言有一於此足以不忘况備之者
乎太傅之未就交辟也郭爽以為今之顔子其德之著
見者若此委質而後大勲偉績史不勝書其功懋矣若
論三年之喪欲革漢魏之薄而興先王之法以敦風俗
其於立言盖有儒者之風焉使及門孔氏其殆庶幾乎
陸抗謂樂毅諸葛孔明不能過未足以盡之也李商隐
因韓子淮西碑有言湯盤孔鼎有述作今無其器存其
辭辭之精絶者不託於器且不可泯况德之浹人肌骨
者乎昔大傅造峴山言自有宇宙便有此山予謂但有
峴山便有太傅且人皆因碑而傳是碑由梁迨今至於
四刻則因人以著不亦異乎訪舊文而刻之石由京師
而致之峴首者編修官楊伊志卿也
䟦檢討鄭取新刻千文賜本
智永書千文真蹟皇上覽而善之命刻諸石摹本所及
盖殊渥也而經筵檢討臣鄭取以侍從之請亦霑賜焉
竊觀宸翰精玅高出古今天光日華賁飾萬物而猶取
法古昔此大禹之不自滿假也昔有使臣下用拙筆以
取容者自言我於興代方外之人一藝之精掇拾殘缺
俾襮于世何懸絶若是耶在藝且爾則於往聖續民命
壽國脈之大經要訓有不求者乎此經筵之所以緝熙
日新也是帖之不泯非智永之幸斯文之幸也斯文之
幸天下後世之幸也
䟦蔣善夫義士傳
予入京早若將作同知任瑛之獄尚書右丞博巴之死
皆及見者也任犴狴固密而能出之天下大索窮山絶
壑鶻巢之地亦斫木標榜姓名而能周護脱之可不謂
能乎博之罹禍也親故皆避去而能收其骨而葬之可
不為難乎此蔣伯祥善夫得稱義士而揭翰林所為作
傳也或曰揭之傳蔣也觀其所主竊有疑焉予曰不然
智伯不仁豫讓感國士之遇至以死報列之刺客識者
不能無議於太史公焉則善夫之得稱義士亦可無愧
矣若夫出良家子女於異域罟擭陷阱之中又其義之
炳炳者也子曰吾之於人也誰毁誰譽如有所譽者其
有所試矣此非聖人善善急而惡惡緩之明訓歟
䟦張開府宗度牒
沖真明遠玄静真人張德隆收從父開府公宋咸淳三
年度牒一通曰景定四年者是歲之所頒也曰新法度
牒者紹興間所行綾紙新法也開府年二十五受此為
道士歸我朝際遇列聖綰玉章致極品此牒其起家之
所由乎昔趙宋天禧間天下道士萬九千餘人迄熙寧
之末登降不一未嘗及二萬人以古之為民者四則多
矣以天下之大生齒之繁當尊隆其教之世而其數若此
謂之少可也盖覈試之科嚴披度之條密游惰不得苟
容其中厥後國日蹙財日匱因而利之遂與泉幣並行
矣因而利之其勢不能不濫而得人乃有開府者則又
拔乎其萃千萬人不一二見之者焉牒之制度綾紙縝
密印署周詳宛然官告也我國家富有四海言利之徒
屢以是撼執政予在左司熟聞其說利不足道也若夫
搤游惰而不使濫其亦切於為治者乎天歷初始行其
法今雖不廢而奉行未至條目未悉有志於治者將於
是有考焉
䟦神德真君畫象贊
昔開府儀進上卿張公之觀化也朝廷贈䘏之典士大
夫哀挽之詩與夫刻銘豐碑揭示永久者莫不各臻臻
其極天歷己巳追封神德真君又祠而祀之矣初開府
年七十仁皇詔圖其象勅詞臣為贊識以皇帝寶像若
贊亦刻之石矣沖真明遠玄静真人德隆真君從子也
哀慕之心猶以為未足復圖其象裒贊文若始終綸誥
為一通請識其後以寓羹墻之思焉夫黃老之教主乎
清净古之為治者有資焉其流而為申韓者以其忍也
忍於其親况於他人乎羽流之學以哀不入心為逹人
而無哀果名為心乎真人為從子孝思若是忍與逹不
能累之也夫不以忍而施之人不以逹而蕩其心則所
謂道者顧不在兹乎若曰其所謂道道其所道非吾所
謂道者不敢施於真人矣
䟦紹興獄空詔
紹興庚辰大理寺奏獄空賜詔奬諭時敷文閣待制贈
少師開府儀同三司張運為寺臣以明決平允著稱而
思陵用適其材故能致效若是焉愚讀前後刑法志有
曰三代之盛至於刑措兵寢者其本末有序帝王之極
功也夫所謂本者非好生之德洽於民心兹用不犯于
有司乎思陵渡江當南北分裂之餘干戈騷屑之際雖
未能恢復中土以底兵寢而三十餘年之間屢見空獄
其有得於虞書之旨深矣今沖真明遠玄静真人德隆
者待制五世諸孫也真人從父開府公登一品清貴羣
從亦至郡守其待制之流澤乎詔嘗刻于石陵谷變遷
有力者取以墄塔真人購而得之殘缺已半而詔本收
藏如新石乃不如紙者以張氏子孫之賢也張氏子孫
仕而有職于刑者其尚取法於是哉
題陳璧家藏簡齋墓誌後
靖康板蕩思陵踽踽東南中原士大夫有能自拔以從
其君於間關流離之際丁急賢之會收錄宜何如然用
之而未至者人也得之而復失者天也簡齋陳公既參
大政尋以疾辭遂至不起用世之學不究其施豈非天
乎君子於是有以見勝國之不能復有中土也世知其
詩之工而不知其心之苦若向來萬里意今在一窗間
之句予每三復而悲之墓誌有不能盡者焉
䟦米元章臨李北海毒熱帖
海岳公臨法書用盜狐白裘手非随人作記者也學孫
叔敖不得不曲盡其似耳然其本來優態還掃除净盡
乎盖狐白裘亦有發覺時也因觀臨李北海毒熱帖澷
書若是不知識者以為何如
䟦張宜相所藏織成宣和御書清净經
唐安樂公主出降益州獻碧羅為花鳥大如黍米眼鼻
觜甲皆備瞭視者方見之陸龜蒙紀錦裾謂其禽鳥花
卉諦視條段斬絶分畫縝緻不可狀雖不可見想像不
過乎景物精絶而亦疑其夸也若夫字畫見諸織組者
大率僅能成字而筆意則未易得宜相張君藏織成宣
和御書常清净經一卷筆意之精不失毫髮機軸之異
又有不可勝言者面文背質判然二文而吻然一層不
知當時之工何以施其巧於機軸之間也因知碧羅錦
裾非夸而又有不及者雖然竒則竒矣特一物爾而余
因是深有感焉宣和間萬事已堕清净經謂神好清而
心擾之心好净而欲率之遣其欲而心自净澄其心而
神自清嗚呼斯言足以為國矣知而不能踐徒從事組
織之末祗增其多欲爾故余不暇論組織之工而深有感
於是焉是卷出沒之詳同年歐陽原功叙之詳矣其己
夘冬與予同觀盖庚辰冬也
䟦戸部主事觀音努新刻千文賜本
智永真草千文散落世間存者無幾雖秘書所蓄亦有
可指議者南北盛傳在京師則有田氏家藏墨蹟七十
三行為最佳田氏圖書散失翰林直學士伊囉斡齊桑
節購得之不敢私有以獻于上上覽而悦命移刻諸石
間以墨本賜臣下翰林應奉觀音努霑賜焉觀音努得
之亦思七十三行中所謂堅持雅操好爵自縻之言以
報聖恩之萬一乎勿徒為翰墨觀美而已也
䟦兵部主事大都所藏周濓溪而下十二先生畫
象
右濓溪而下至東萊十二先生畫象兵部主事大都子
正得諸石刻移繪緝素俾有壬識其後將朝夕瞻仰以
自勖者也盖自聖遠道塞百氏紛起十二先生者出豁
其晦合其異一歸於正而道統之傳有在焉三代而下
功業文學之人史册相望若十二先生則代不一二見
天生大儒皆萃於宋三百年於戲盛哉子正景行先哲
當求其書而讀之讀其書矣又求其人於心則庶乎其
有得也
䟦干尚書封二代碑
右禮部尚書干公封贈二代碑銘翰林學士承旨歐陽
玄原功之筆翰林學士承旨張起巖夢臣篆其額有壬
實為之書而記其碑隂者則今翰林直學士黃溍晉卿
也干公夀道與予四人延祐首科同年進士夢臣則大
魁焉夀道子旟來京師錄本請識其後干之世德碑銘
具矣予不容贅而獨列同年者非敢夸首科得人之盛
盖悲夫五十六人凋謝無幾而予五人者乃得聯名于
一石亦盛事也旟歸持奉夀道夀道必以為然
題樂天醉吟先生傳池上篇
香山白公勇退於強健時享閒居之樂者十八年吾鄉
魏忠獻韓公慕之作醉白堂東坡蘇公作記謂公道德
高於古人非溢美也又嘗謂其出處老少粗似而東坡
之號實本於忠州之詩盖又慕之深者也公年五十八
分司東都有今日是長歸之句終身不渝其言彼稱其
文章精純不欲一披恐回其心者適足以成公之志而
自襮其愎焉愚少年讀醉吟先生傳池上篇既慨然有
擺脱塵俗之想世故牽縶因循老大年五十七始投劾
歸少公分司時一歲謂可酬夙志矣而立志不武又兩
入京翰林中臺凢十八月膠榮賈謗公之罪人也六十
二歸作圭塘西郭雖交游構築之盛不及池上而松竹
荷柳雜植之蕃或庶幾焉今年六十四校公作傳時少
三歲老態已可掬况風節道德之懿敢彷彿其萬一哉
每圭塘風清日美飯飽茶餘朗誦二文一過亦閒居之
至樂也可行出嘉紙請書為軸因試陵子善總筆喜為
之書
至正集卷七十三
