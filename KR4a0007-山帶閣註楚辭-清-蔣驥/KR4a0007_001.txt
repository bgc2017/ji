







　　欽定四庫全書

　　山帶閣註楚辭巻首

　　武進蔣驥撰

　　篇目

　　離騷

　　九歌

　　東皇太一　雲中君　　湘君　　　湘夫人

　　大司命　　少司命　　東君　　　河伯


　　山鬼　　　國殤　　禮魂

　　天問

　　九章

　　惜誦　　　涉江　　　哀郢　　　抽思

　　懷沙　　　思美人　　惜往日　　橘頌

　　悲回風

　　逺遊

　　卜居


　　漁父

　　招魂

　　大招

　　宋洪慶善朱晦庵考定原賦止於漁父篇余採黃維章
林西仲語并載招魂大招以正漢志二十五篇之數(說見
招魂餘論)然大招自漢以來巳相傳爲原作而招魂篇名具
見史記屈原傳贊則固非二子創論也其作文次第年
代幽逺無可參核竊嘗以意推之首惜誦次離騷次抽

思次思美人次卜居次大招次哀郢次涉江次漁父次
懷沙次招魂次悲回風次惜往日終焉初失位志在潔
身作惜誦已而决計爲彭咸作離騷十八年後放居漢
北秋作抽思逾年春作思美人其三年作卜居此皆懷
王時也懷王末年召還郢頃襄即位自郢放陵陽三年
懷王歸葬作大招居陵陽九年作哀郢巳而自陵陽入
辰溆作涉江又自辰溆岀武陵作漁父適長沙作懷沙
招魂其秋作悲回風逾年五月沈湘作惜往日蓋察其

辭意稽其道里有可徴者故列疏於諸篇而目次則仍
其舊以存疑也若九歌天問橘頌逺遊文辭渾然莫可
推詰固弗敢强為之說云武進蔣驥

　　屈原列傳　　　　　　　　　漢司馬遷

　　屈原者名平楚之同姓也爲楚懷王左徒博聞强志明
於治亂&KR0570;於辭令入則與王圖議國事以岀號令岀則
接遇賔客應對諸侯王甚任之上官大夫與之同列爭
寵而心害其能懷王使屈原造爲憲令屈平屬草藁未

定上官大夫見而欲奪之屈平不與因讒之曰王使屈
平爲令衆莫不知每一令岀平伐其功曰以爲非我莫
能爲也王怒而疏屈平屈平嫉王聽之不聰也讒諂之
蔽明也邪曲之害公也方正之不容也故憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈平正道直行竭忠盡智以事
其君讒人間之可謂窮矣信而見疑忠而被謗能無怨

乎屈平之作離騷蓋自怨生也國風好色而不淫小雅
怨誹而不亂若離騷者可謂兼之矣上稱帝嚳下道齊
桓中述湯武以刺世事明道徳之廣崇治亂之條貫靡
不畢見其文約其辭微其志潔其行廉其稱文小而其
指極大舉類邇而見義逺其志潔故其稱物芳其行廉
故死而不容自疏濯淖汚泥之中蟬蛻於濁穢以浮游
塵埃之外不獲世之滋垢皭然泥而不滓者也推此志
也雖與日月爭光可也屈平旣絀其後秦欲伐齊齊與

楚從親惠王患之乃令張儀佯去秦厚幣委贄事楚曰
秦甚憎齊齊與楚從親楚誠能絶齊秦願獻商於之地
六百里楚懷王貪而信張儀遂絶齊使使如秦受地張
儀詐之曰儀與王約六里不聞六百里楚使怒去歸告
懷王懷王怒大興師伐秦秦發兵擊之大破楚師於丹
浙斬首八萬虜楚將屈匄遂取楚之漢中地懷王乃悉
發國中兵以深入擊秦戰於藍田魏聞之襲楚至鄧楚
兵懼自秦歸而齊竟怒不救楚楚大困明年秦割漢中

地與楚以和楚王曰不願得地願得張儀而甘心焉張
儀聞乃曰以一儀而當漢中地臣願請往如楚如楚又
因厚幣用事者臣靳尚而設詭辯於懷王之寵姬鄭袖
懷王竟聽鄭袖復釋去張儀是時屈平旣疏不復在位
使於齊顧反諫懷王曰何不殺張儀懐王悔追張儀不
及其後諸侯共擊楚大破之殺其將唐昧時秦昭王與
楚婚欲與懷王㑹懷王欲行屈平曰秦虎狼之國不可
信不如無行懷王稚子子蘭勸王行奈何絶秦歡懷王

卒行入武關秦伏兵絶其後因留懐王以求割地懷王
怒不聽亡走趙趙不内復之秦竟死於秦而歸葬長子
頃襄王立以其弟子蘭爲令尹楚人旣咎子蘭以勸懷
王入秦而不反也屈平旣嫉之雖放流睠顧楚國繫心
懷王不忘欲返冀幸君之一悟俗之一改也其存君興
國而欲反覆之一篇之中三致志焉然終無可奈何故
不可以反卒以此見懷王之終不悟也人君無愚智賢
不肖莫不欲求忠以自為舉賢以自佐然亡國破家相

隨屬而聖君治國累世而不見者其所謂忠者不忠而
所謂賢者不賢也懷王以不知忠臣之分故内惑於鄭
袖外欺於張儀疏屈平而信上官大夫令尹子蘭兵挫
地削亡其六郡身客死於秦為天下笑此不知人之禍
也易曰井渫不食為我心惻可以汲王明並受其福王
之不明豈足福哉令尹子蘭聞之大怒卒使上官大夫
短屈原於頃襄王頃襄王怒而遷之屈原至於江濵被
髮行吟澤畔顔色憔悴形容枯槁漁父見而問之曰子

非三閭大夫歟何故而至此屈原曰舉世混濁而我獨
清衆人皆醉而我獨醒是以見放漁父曰夫聖人者不
凝滯於物而能與世推移舉世混濁何不隨其流而揚
其波衆人皆醉何不餔其糟而啜其醨何故懷瑾握瑜
而自令見放爲屈原曰吾聞之新沐者必彈冠新浴者
必振衣人又誰能以身之察察而受物之汶汶者乎寧
赴常流而葬於江魚腹中耳又安能以皓皓之白而䝉
世之温蠖乎乃作懷沙之賦其詞曰陶陶孟夏兮草木

莽莽傷懷永哀兮汩徂南土眴兮窈窕孔靜幽墨冤結
紆軫兮離愍之長鞠撫情效志兮俛詘以自抑刓方以
為圜兮常度未替易初本繇兮君子所鄙章畫職墨兮
前度未改内直質重兮大人所盛巧匠不斵兮孰察其
揆正元文幽處兮矇謂之不章離婁微睇兮瞽以為無
明變白而為黒兮倒上而為下鳯凰在笯兮雞雉翔舞
同糅玉石兮一槩而相量夫黨人之鄙妒兮羌不知吾
所臧任重載盛兮陷滯而不濟懷瑾握瑜兮窮不得余

所示邑犬羣吠兮吠所怪也誹俊疑傑兮固庸態也文
質疏内兮衆不知吾之異采材樸委積兮莫知余之所
有重仁襲義兮謹厚以為豐重華不可牾兮孰知余之
從容古固有不並兮豈知其故也湯禹久逺兮邈不可
慕也懲違改忿兮抑心而自强離湣而不遷兮願志之
有象進路北次兮日昧昧而將暮含憂虞哀兮限之以
大故亂曰浩浩沅湘兮分流汩兮修路幽拂兮道逺忽
兮曽唫恒悲兮永歎慨兮世既莫吾知兮人心不可謂

兮懷情抱質兮獨無匹兮伯樂既没兮將焉程兮人生
有命兮各有所錯兮定心廣志余何畏懼兮曽傷爰哀
永嘆喟兮世溷不吾知心不可謂兮知死不可讓兮願
勿愛兮明以告君子兮吾將以為類兮於是懷石遂自
投汨羅以死屈原既死之後楚有宋玉唐勒景差之徒
者皆好辭而以賦見稱然皆祖屈原之從容辭令終莫
敢直諫其後楚日以削數十年竟為秦所滅自屈原沈
汨羅後百有餘年漢有賈生為長沙王太傅過湘水投

書以弔屈原

　　太史公曰余讀離騷天問招魂哀郢悲其志適長沙觀
屈原所自沈淵未嘗不流涕想見其為人及見賈生弔
之又怪屈原以彼其材游諸侯何國不容而自令若是
讀服鳥賦同死生輕去就又爽然自失矣

　　屈原外傳　　　　　　　　　唐沈亞之

　　昔漢武愛騷令淮南作傳大概屈原巳盡於此故太史
公因之以入史記外有二三逸事見之雜紀方志者尤

詳屈原痩細美髯丰神朗秀長九尺好竒服冠切雲之
冠性潔一日三濯纓事懷襄間蒙讒負譏遂放而耕吟
離騷倚耒號泣於天時楚大荒原墮淚處獨産白米如
玉江陵志有玉米田即其地也嘗遊沅湘俗好祀必作
樂歌以樂神辭甚俚原因棲玉笥山作九歌托以風諫
至山鬼篇成四山忽啾啾若啼嘯聲聞十里外草木莫
不萎死又見楚先王廟及公卿祠堂圖畫天地山川神
靈琦瑋僪佹與古聖賢怪物行事因書其壁呵而問之

時天慘地愁白晝如夜者三日晩益憤懣披蓁茹草混
同鳥獸不交世務採栢實和桂膏歌逺遊之章托遊仙
以自適王逼逐之於五月五日遂赴清泠之水其神遊
於天河精靈時降湘浦楚人思慕謂為水仙每值原死
日必以筒貯米投水祭之至漢建武中長沙區回白日
忽見一人自稱三閭大夫謂曰聞君嘗見祭甚善但所
遺並蛟龍所竊今有惠可以楝樹葉塞上以五色絲轉
縛之此物蛟龍所憚回依其言世俗作糉并帶絲葉皆

其遺風晉咸安中有呉人顔珏者泊汨羅夜深月明聞
有人行吟曰曾不知夏之為丘兮孰兩東門之可蕪珏
異之前曰汝三閭大夫耶忽不見其所之江陵志又載
原故宅在秭歸鄉北有女嬃廟至今𢷬衣石尚存時當
秋風夜雨之際砧聲隠隠可聽也嘻異哉原以忠死直
古龍比者流何以没後多不經事特千古騷魂鬱而未
散故鬻熊雖久不祀三閭之跡猶時彷彿占斷於江潭
澤畔蒹葭白露中耳


　　楚世家節畧

　　孟子曰誦其詩讀其書不知其人可乎是以論其
世也漢史傳原既多畧而不詳余倣林西仲本復
輯楚世家懷襄二王事蹟著於篇因兼採諸書附
以所見將使讀屈子之文者有所參考又以知楚
之治亂存亡繫於屈子一人而為萬世逆忠逺徳
者大戒也若林氏取原賦二十五篇鑿空而分注
之則吾豈敢


　　懷王(名槐威王子在位三十年)

　　元年張儀始相秦惠王

　　四年秦惠王初稱王

　　六年楚使柱國昭陽攻魏破之襄陵(今山西平陽府有襄陵縣)得八
邑又移兵攻齊齊患之陳軫為齊說昭陽引兵去秦使
張儀與楚齊魏盟齧桑(史記正義曰在梁與彭城之間)

　　按張儀傳秦使儀與齊楚大臣會齧桑歸而免相相
魏以為秦儀所至結交權貴左右賣國如此則是盟

也庸知非即與上官靳尚等相結以預為浸潤屈原
之地乎

　　十一年蘇秦約從六國共攻秦楚為從長至函谷關(在今
河南府靈寳縣)秦出兵擊六國六國皆引歸

　　按戰國䇿齊助楚攻秦取曲沃當在是年之前後蓋
屈子為懷王左徒王甚任之故初政精明如此惜往
日所謂國富强而法立也

　　十六年秦欲伐齊患楚與齊親使張儀約楚絶齊許以

商於地六百里(今鄧州内鄉縣有商於城)王大說遂絶齊秦不予地
王怒興師伐秦(楚禍始此)

　　洪慶善補註引新序云秦欲吞滅諸侯屈原為楚東
使齊以結强黨秦患之使張儀之楚賂貴臣上官靳
尚之屬内賂夫人鄭袖共譖屈原原放於外乃作離
騷當懷王之十六年張儀相楚集註遂謂屈原放在
十六年余按結齊本屈子謀屈子不去儀必不敢行
其詐而屈子於王受知有素去之亦未易易也味惜

誦致愍及離騷九死未悔之言蓋始而見疎既而去
朝固非一朝一夕之為矣然則儀之行賂譖原豈俟
十六年至楚之時而原之得罪亦豈必在十六年哉
本傳屈平既絀其後秦欲伐齊云云其非同時可知
矣

　　十七年與秦戰丹陽(今荆州府歸州屈子本居)秦大敗我軍斬甲士
八萬虜大將屈匄遂取漢中郡(今陜西漢中府)楚悉國兵復襲
秦大敗於藍田(今陜西西安府)韓魏聞楚困襲楚至鄧(今屬河南南陽

府)楚引兵歸(張儀傳於是楚割兩城以與秦平)

　　十八年(秦本紀惠王十四年伐楚取召陵當在是年世家失載)秦約分漢中之半
(靳尚説鄭袖所謂上庸六縣也)以和楚王曰願得張儀不願得地儀至
王囚欲殺之靳尚說鄭袖言於王岀之儀因說王叛從
約與秦親儀去屈原使從齊來諫曰何不誅張儀王悔
使人追儀弗及

　　按張儀傳秦要楚欲得黔中地以武關外易之楚王
曰願得張儀而獻黔中地儀使楚楚用鄭袖言赦之

儀因説楚王事秦楚王已得張儀而重出黔中地許
之屈原曰前大王見欺於儀儀至臣以為且烹之今
縱弗殺又聽其邪說不可王曰許儀而得黔中美利
也卒許儀與秦親其文與世家及原傳小異當以儀
傳為允蓋是時楚弱秦强非欲易地曷為分漢中以
求和至其不殺張儀固惑於鄭袖之言亦縁重去黔
中地耳然則原諫王時儀固尚在楚也又按新序云
原既放於外而張儀欺楚楚王悔復用原使齊今考

本傳曰王怒而疏屈平屈平憂愁幽思而作離騷十
八年亦曰屈平既疏不復在位是十八年之前原苐
疏而不用未嘗放於外也觀離騷但言齌怒言窮困
而不言路阻居蔽可見矣然本傳又云雖放流繫心
懷王及抽思有來集漢北語意者使齊之後原復立
朝遂乘間自申故愈攖衆怒而遷之漢北歟兹歴情
以陳辭衆果以我為患其明徴也抽思思美人卜居
諸篇蓋皆十八年後作也


　　二十年齊湣王欲為從長惡楚與秦合遺書楚王王用
昭睢議復合於齊

　　二十四年倍齊而合秦秦昭王初立厚賂楚楚往迎婦

　　二十五年與秦盟於黃棘(正義曰在房襄二州境)秦復與楚上庸
(今鄖陽府房州亦漢中地)

　　二十六年齊韓魏為楚負從親共伐楚楚使太子質秦
請救秦兵至三國引去

　　二十七年秦大夫與楚太子鬭太子殺之亡歸


　　二十八年秦與齊韓魏共攻楚殺楚將唐昧取重丘(在今
東昌府)

　　四國連兵交伐遂為衆惡所歸矣太史公特序入原
傳者甚其敗也

　　二十九年秦復攻楚大破楚軍死者二萬(六國年表作三萬)殺
將軍景缺(綱目有取襄城句襄城今屬河南開封府)王恐乃復使太子質齊
以求平

　　按此武關之釁所由啓也是時秦所憚者獨有一齊

故楚懷始與齊親而張儀設詐以絶之既合於齊而
秦復厚賂以要之今之設質求平蓋有以深中秦之
忌矣原始為楚東結齊援誠良䇿也十八年使齊之
行殆以原素睦於齊欲令謝過以復舊好不幸又為
張儀連橫之説所愚自後倐合倐離反覆無定至於
諸國交攻喪師無日使原立朝豈容黙黙而已哉益
知諫釋張儀之後當復以讒見放也兹因秦伐而求
平於齊豈悔心之萌而原所以復還也歟


　　三十年秦復伐楚取八城秦昭王遺楚書欲會武關(在今
西安府商州)結盟昭睢諫王毋行王用子蘭言往會秦閉武
關與王西至咸陽朝章臺如藩臣要其割巫黔中郡(巫今
屬四川夔州黔中今湖廣常徳府辰州府)王怒弗許秦留之楚太子自齊歸
立為王

　　屈原諫不載蓋互文耳

　　頃襄王(名横懷王子在位三十六年)

　　元年秦攻楚大敗楚軍斬首五萬取析十五城(年表作十六城

括地志曰鄧州内鄉縣本楚析邑)

　　屈子遷於江南陵陽當在是年仲春

　　二年懷王亡逃歸秦覺之遮楚道乃從間道走趙趙不
納欲走魏秦追至遂復入秦發病

　　天下雖大無所容身讀大招𠖇凌浹行魂無逃只二
語可勝悲慟

　　三年懷王卒於秦秦歸其喪於楚秦楚絶

　　六年秦遺楚書約决戰王患之復與秦平


　　七年楚迎婦於秦

　　十四年與秦昭王好㑹於宛(今河南南陽府)結和親

　　十六年與秦好會於鄢(楚惠王徙都處今襄陽府宜城縣)秋復與秦㑹
禳(今河南南陽府)

　　黃維章謂原死於頃襄十年林西仲謂死於十一年
皆以哀郢有九年不復之言故耳然豈必哀郢甫成
即投淵死哉今考哀郢在陵陽巳九年其後又涉江
入辰溆又由辰溆東出龍陽遇漁父遂往長沙作懷

沙其秋又有悲回風任石何益之言後以五月五日
畢命湘水則在長沙亦非一載也故約畧其死當在
頃襄十三四年或十五六年若王薑齋論哀郢謂指
襄王徙陳則為時太逺未必及見矣且其時長沙曾
為秦取原尚得晏然安身其地乎

　　十八年楚人有以弋説王報怨於秦者王遣使諸侯復
為從

　　十九年秦伐楚楚軍敗割上庸漢北地予秦(正義謂割上庸房金

均三州及漢水之北與秦蓋懷王時原所遷之地為秦有矣)

　　二十年秦將白起拔我西陵(綱目赧王三十六年白起攻楚取鄢鄧西陵鄢鄧注
見前西陵綱目注即後所燒之夷陵余按秦本紀徐廣注云西陵屬江夏正義曰西陵故城在黄州黄山西其
説為是若夷陵有西陵之稱乃孫吳所改不足為據)

　　二十一年秦將白起遂拔郢(今荆州府江陵縣)燒先王墓夷陵
(今荆州府夷陵州自是楚都及屈子秭歸故居皆為秦有年表又有遂東至竟陵句竟陵今安陸府)楚兵
散不復戰東北保於陳城(綱目楚徙都陳今開封府陳州)

　　二十二年秦復拔巫黔中郡(巫黔中注並見前黔中即漁父歌滄浪及渉江所遷

辰陽溆浦之地)

　　按原死骨肉未寒而國勢土崩瓦解如此戰國䇿載
白起語云楚王恃其國大不恤其政羣臣相妒以功
諛諂用事良臣斥疏百姓心離故得引兵深入多倍
城邑以有功也嗚呼國以一人興以一人亡敵國知
之矣

　　二十三年王收東地兵十餘萬復西取秦所拔江旁十
五邑為郡距秦


　　按韓非曰秦與荆戰大破荆襲郢取洞庭五渚江南
則是時屈子自沉之長沙亦入秦矣其後始皇制曰
荆王獻青陽以西青陽即長沙地其即此所復取之
十五邑乎

　　二十七年復與秦平入太子為質於秦

　　三十六年王病太子亡歸秋王卒太子完立

　　襄王子考烈王立二十五年卒子幽王立十年卒子
哀王立二月兄負芻弑之負芻立五年為秦所滅


　　楚辭地圖

　　余所考訂楚辭地理與屈子兩朝遷謫行蹤既散著
於諸篇猶恐覽者之未察其詳也次為圖如左



































　　山帶閣註楚辭巻首

