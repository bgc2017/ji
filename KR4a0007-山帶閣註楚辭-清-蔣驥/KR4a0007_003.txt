







　　欽定四庫全書

　　山帶閣註楚辭巻二

　　武進蔣驥撰

　　九歌

　　東皇太一

　　雲中君

　　湘君

　　湘夫人


　　大司命

　　少司命

　　東君

　　河伯

　　山鬼

　　國殤

　　禮魂

　　本祭祀侑神樂歌因以寓其忠君愛國眷戀不忘

之意故附之離騷或云楚俗舊有辭原更定之未
知其然否也總十一篇而目爲九說見餘論

　　吉日兮辰良穆將愉兮上皇撫長劍兮玉珥(耳)璆(及由切)
鏘鳴兮琳琅

　　首言蠲吉之誠也日謂甲乙辰謂寅夘沈存中曰吉
日辰良蓋相錯成文者穆深逺也將殆也謙若不敢
知之詞愉悅也上皇謂太一珥劍鐔也鏐鏘皆玉聲
琳琅玉名謂佩也二語言神歆人之祀而盛容飾以

臨祭所也

　　瑤席兮玉瑱(鎮同)盍將把兮瓊芳蕙肴蒸兮蘭藉奠桂酒
兮椒漿

　　席神位也瑱讀作鎭見周禮天府註玉瑱所以壓席
者盍合也將把言所合之多幾成把也瓊芳香草之
可貴如玉者肴骨體蒸進也言以蕙裹肴而蒸之又
藉以蘭也漿周禮四飲之一桂椒皆所以爲釀也此
備言陳設饗薦之豐潔也


　　揚枹(孚)兮拊鼓疏(平聲)緩節兮安歌陳竽瑟兮浩倡靈偃
蹇兮姣服芳菲菲兮滿堂五音紛兮繁㑹君欣欣兮樂
(洛)康

　　歴舉聲歌之盛以娛神也枹鼔槌拊擊也疏希也擊
鼔而希緩其節與安歌相應蓋樂之始作也竽笙類
三十六簧瑟琴類二十五絃倡歌也此樂之從也凡
言靈者皆指神言偃蹇安肆貌菲菲滿堂神之精氣
與衆芳雜糅而發見也繁㑹錯雜也此樂之亂也君

謂神

　　右東皇太一(史記封禪書天神貴者太一章句曰祠在楚東故稱東皇封禪書亦云古者祭
太一東南郊)

　　九歌所祀之神太一最貴故作歌者但致其莊敬
而不敢存慕戀怨憶之心蓋頌體也亦可知九歌
之作非特爲君臣而托以鳴寃者矣朱子以爲全
篇之比其說亦拘

　　浴蘭湯兮沐芳華采衣兮若英靈連蜷兮旣留爛昭昭

兮未央謇將憺(淡)兮壽宮與日月兮齊光

　　此節序神降也首二句言神之芳潔華美若英猶言
如花也連蜷長曲貌旣留者雲之在天行游無定至
於祭所而留滯不前蓋來享之意也爛光貌央盡憺
悅也壽宮供神之處至此則神降於室矣

　　龍駕兮帝服聊翺遊兮周章靈皇皇兮旣降焱(必腰切)逺
舉兮雲中覽冀州兮有餘橫四海兮焉(烟)窮思夫(扶)君
兮太息極勞心兮&KR0885;&KR0885;(觸翁切)


　　言神去也帝服即若英之服周章急遽貌言神駕龍
車服衮衣暫得翺游祭所而行色又甚急也靈皇皇
兮旣降承上起下之辭言明明已見神之下而倐忽
之間又逺舉雲中不能測其所極也焱疾也冀州中
國之總名見福地記及淮南註夫君謂神&KR0885;&KR0885;心動
貌因神之急去而情未盡故勞思而嘆息也

　　右雲中君(雲神也見史記封禪書)

　　此篇皆貌雲之辭


　　君不行兮夷猶蹇誰留兮中洲美要(去聲)眇(妙同)兮宜脩沛
吾乘兮桂舟令(平聲)沅湘兮無波使江水兮安流望夫(扶)
君兮未來吹參(尺深切)差(尺尸切)兮誰思

　　此迎神而未至之辭君謂湘君夷猶如犬子之蹲踞
也蹇難行貌中洲水中可居之地要眇靜好貌宜猶
善也言容質旣美又善脩飾也沛行貌吾主祭者自
稱之詞舟以桂爲之取其香也沅湘在洞庭南皆謂
之江待神不來故以舟往迎而祝其行之無阻也夫

君亦謂湘君參差洞簫舜所作其形參差不齊象鳯
翼也迎之而仍不來見其吹簫如有所思而未測其
爲誰也

　　駕飛龍兮北征邅吾道兮洞庭薜茘拍(博)兮蕙綢蓀橈
(饒)兮蘭旌望涔(岑)陽兮極浦橫大江兮揚靈揚靈兮未
極女嬋媛兮爲(去聲)余太息橫流涕兮潺(殘)湲隠思君兮
陫(尾)側

　　此言神之降而不能久留也飛龍湘君所駕北征由

沅湘而歷祭所也邅遲留貌道引也神少遲留而人
導之至洞庭也洞庭湖名中有君山在今岳州巴陵
縣㑹合沅湘諸水北入大江山海經云洞庭山帝之
二女居之常遊江湘澧沅之間此蓋求神於沅湘而
設祭於洞庭也拍周禮醢人註與膊同肩也又短袂
衣亦曰膊以䕶膊而名猶以絡胸爲膺也綢束也以
薜茘爲短袂衣而以蕙纒束之或指駕舟之服也橈
小楫旌舟麾也承桂舟而言詳道神之飾也涔水名

今澧州有涔陽浦在洞庭大江之間大江以别於楚
南諸江而名橫充滿也言已被芳潔乘桂舟道神至
洞庭於時神旣來格而彌望涔浦大江之逺皆神之
光靈所充滿而發揚也女湘君侍女知神不能久留
憐祭者之誠而爲之嘆息也隠痛也君湘君陫隠也
側不安也

　　桂櫂(巢去聲)兮蘭枻(西一切)斵冰兮積雪采薜茘兮水中搴
芙蓉兮木末心不同兮媒勞恩不甚兮輕絶石瀨兮淺

淺飛龍兮翩翩交不忠兮怨長期不信兮告余以不閒
(閑)

　　神去而自嘆也櫂楫也枻船旁板也神已去矣桂舟
欲追而不及如斵冰於積雪中也薜茘二語喻所求
之不得也媒蓋指太息之女言瀬湍也石瀨已舟所
由淺淺則行難矣飛龍湘君所駕翩翩則去逺矣

　　鼂(朝同)騁騖兮江臯夕弭節兮北渚鳥次兮屋上水周兮
堂下捐(沿)余玦(決)兮江中遺(去聲)余佩兮澧浦采芳洲兮

杜若將以遺(去聲)兮下女旹(古時字)不可兮再得聊逍遙兮
容與

　　騁狂奔也渚水涯神已越江北去而慕戀無已朝馳
夕宿不敢暫離江上也鳥次水周江邊寥落之景玦
玉佩如環而有缺遺贈也澧水出澧州慈利縣西至
岳州華容縣入洞庭芳洲芳草所生之洲杜若葉似
薑味辛下女即前太息之女捐其玦佩將以遺神而
又不敢直致因侍女向有哀我之情贈芳草以託其

代達周禮以沈祭川澤此蓋借其事以喻意也時不
可再得言此時一失則萬萬無望故雖知未必返駕
而姑逍遙以俟之

　　右湘君(舜妃娥皇也列女傳舜二妃死於江湘)

　　帝子降兮北渚目眇眇兮愁予嫋嫋兮秋風洞庭波兮
木葉下

　　帝子謂夫人神雖降而在北渚則未臨乎祭所也眇
眇愁予見神之逺立凝視其目纖長有情無情皆未

可測故其心振蕩而不怡也嫋嫋長弱貌秋風木葉
即所見而賦之山海經所謂帝女出入必以飄風暴
雨也

　　登白薠兮騁望與佳期兮夕張(去聲)鳥何萃兮蘋中罾(增)
何爲兮木上

　　薠水草似莎而大佳佳人謂帝子期約也張陳設也
蘋水草罾魚網鳥不棲蘋罾不施木比神意之乖必
不能來也


　　沅有芷兮澧有蘭思公子兮未敢言荒忽兮逺望觀流
水兮潺湲麋何爲兮庭中蛟何爲兮水裔

　　沅則有芷澧則有蘭言神之無定在也公子亦謂夫
人帝子而又曰公子猶秦巳稱皇帝而所生猶曰公
子公主古人質也荒忽思極而神迷也裔涯也思而
不敢言幾絶望矣麋來庭中蛟出水裔比神意又似
與人相親者以起下佳人召予之意欲親之則逺引
絶望矣而忽來蓋美人之情狀也


　　朝馳余馬兮江臯夕濟兮西澨聞佳人兮召予將騰駕
兮偕逝

　　澨水涯佳人謂夫人也言朝馳夕濟不敢憚勞蓋欲
乘佳人之召與之同往夕張之所也

　　築室兮水中葺之兮荷蓋蓀壁兮紫壇(善)匊(古播切)芳椒
兮成堂桂棟兮蘭橑(老)辛夷楣兮葯房罔(網同)薜茘兮爲
帷擗(披亦切)蕙櫋(宻延切)兮旣張白玉兮爲鎮疏石蘭兮爲
芳芷葺兮荷屋繚(力杳切)之兮杜衡合百草兮實庭建芳

馨兮廡(武)門九嶷繽兮並迎(去聲)靈之來兮如雲

　　此極序夕張之盛也水指洞庭築室水中蓋築於君
山以設祭者葺蓋也紫紫䓞草壇中庭匊布也蘭木
蘭橑椽也辛夷樹大合抱其花北人呼爲木筆楣門
上橫梁葯亦芷之别名㒺結擗折也櫋聯屬之意張
蓋設以爲席也鎮壓席者疏布陳也石蘭即山蘭爲
芳爲供具也繚束也謂前荷蓋之屋復葺以芷而四
圍又以杜衡縈束之也廡廊也葯房以上言築室之

具罔薜茘四句言室中所陳芷葺以下又言室上下
内外之裝束也九嶷並迎舜所遣也佳人至矣夕張
具矣而九嶷山神紛然迎歸則此恨何極矣湘君自
南而北夫人自北而南立言之變也

　　捐余袂兮江中遺(去聲)余褋(牒)兮澧浦搴汀洲兮杜若將
以遺(去聲)兮逺者時不可兮驟得聊逍遙兮容與

　　袂衣袖褋襜襦也意與前篇同然玦佩貴之而袂褋
親之也汀平也逺者兼指並迎之神言驟疾也不可

驟得則非不可再得也然情弗能待也

　　右湘夫人(舜次妃女英韓愈曰娥皇正妃爲湘君女英自宜降稱夫人也)

　　廣開兮天門紛吾乘兮𤣥雲令飄風兮先驅使涷(東)雨
兮灑(洗)塵君迴翔兮以下踰空桑兮從女(汝)紛總總兮
九州何壽夭兮在予

　　言迎神也天門紫微宮門也司命陽神在天故本天
以言之吾祭者自稱也𤣥雲因下風雨而言飄風疾
風涷雨暴雨灑塵以清道也君與女皆指神君尊而

女親也回翔盤旋貌以下從天門而下也空桑山名
一在莘陜之間一在兖地予者代神自稱之詞壽夭
在予言人之壽天皆制於司命也觀天門之開而知
神之將下故乘雲清道以迎之然神之下本奉帝命
以巡覽九州非因祭者而至故不敢直致其迎而又
惟恐失之但升髙逺從以窮其所向而見九州人民
皆在統攝之中因絶歎其威權之盛也

　　髙飛兮安翔乘清氣兮御隂陽吾與君兮齊速導帝之

兮九坑(岡)靈衣兮被被(披)玉佩兮陸離壹隂兮壹陽衆
莫知兮余所爲

　　此節言神降也隂陽氣之闔闢也齊速齊其神速也
導通達也之往也坑崗同今荆州府松滋縣及長沙
府益陽縣皆有九崗山又常徳府有九崗冲皆屬楚
地未知孰指被被長貌一隂一陽言神之在位其氣
發揚變化若洛神賦所謂神光離合乍隂乍陽也余
祭者自謂言司命憑神御氣不疾而速而從之者常

與之齊須㬰之間則見神巳宣導帝命至於九崗因
引之來祭所而容飾精氣儼然如在焉衆人但知神
之降而豈知求之者若即若離極所爲之妙而能然
乎

　　折疏麻兮瑤華將以遺(去聲)兮離居老冉冉兮旣極不&KR0906;
近兮愈疏

　　此向神自訴之辭疏麻神麻&KR0906;漸也神以巡覽而至
知其不可久留故自言折此麻華將以備别後之遺

以其年旣老不及時與神相近恐死期將及而益以
疎濶也蓋訴而寓祈之意

　　乘龍兮轔轔(鄰)髙駝兮冲天結桂枝兮延竚羌愈思兮
愁人愁人兮奈何願若今兮無虧固人命兮有當(去聲)孰
離合兮可爲

　　言神去也轔轔車聲若今無虧因老之旣極而言年
已邁矣感今别之易慮後㑹之難故愈思愈愁而祈
其自今以往長得與神相遇於承祭之時無有虧損

也當主也人命至大而神主之其尊甚矣其離與合
人孰敢參預其間哉

　　右大司命(周禮及祭法皆有司命)

　　䆋(古秋字)蘭兮麋蕪羅生兮堂下緑葉兮素枝芳菲菲兮
襲予夫(扶)人兮自有美子蓀(荃同後倣此)何以兮愁苦

　　麋蕪芎藭苗也爾雅翼云芎藭有二種一種大葉似
芹名江離一種小葉如蛇床名麋蕪羅生並列而生
也夫人猶言人人見考工記美子言種類之善者指

下滿堂之美人言蓀謂司命也以香草之羅生興善
類之衆多言人人之中各有善類任君之取不煩憂
慮也

　　䆋蘭兮青青(菁)緑葉兮紫莖滿堂兮美人忽獨與余兮
目成

　　青青盛貌滿堂美人指與祭之人言目成以目定情
也於衆芳中獨取蘭興衆美中獨取余蓋指王甚任
之之時也


　　入不言兮岀不辭乘回風兮載雲旗悲莫悲兮生别離
樂(洛)莫樂(洛)兮新相知

　　神旣見顧而忽入忽岀言辭莫通故生别之悲新知
之樂交集於中而未卜所歸也

　　荷衣兮蕙帶儵而來兮忽而逝夕宿兮帝郊君誰須兮
雲之際

　　帝天帝須待也神旣逝矣然遲留雲際猶似有情曰
誰須者妒之又幸之也


　　與女(汝)遊兮九河衝風至兮水揚波與女沐兮咸池晞
女髮兮陽之阿望媺(美同)人兮未徠(來同)臨風怳兮浩歌

　　九河徒駭太史馬頰復鬴胡蘇簡潔鈎磐鬲津也衝
遂也天文志咸池三星在天潢内晞乾也女&KR0839;人皆
指司命怳失意貌以其猶似有情故望而招之言欲
上天下地與之相逐以極新知之樂而神卒不來故
失意而悲歌也

　　孔蓋兮翠旍(旌同)登九天兮撫彗星慫(竦同)長劍兮擁幼艾

蓀獨宜兮爲民正

　　孔蓋以孔雀尾爲車蓋翠旍以翡翠羽爲旌旗登九
天則不復居帝郊矣撫按止之也彗星妖星以喻凶
穢擁䕶也幼艾猶言老少以喻良民也正長也神雖
去而情不能自已遙指而贊嘆之猶樂府東方千餘
騎一章之意

　　右少司命

　　大司命之辭肅少司命之辭昵尊卑之等也其寓

意則一而巳

　　暾(吞)將岀兮東方照吾檻兮扶桑撫余馬兮安驅夜晈
晈(皎同)兮旣明

　　此迎日也暾日將岀時光明溫煖之貌檻欄楯也日
巳上矣故安驅以迎之篇中凡言余吾者皆祭者自
謂

　　駕龍輈兮乘雷載雲旗兮委蛇長太息兮將上(上聲)心低
佪兮顧懐羌聲色兮娯人觀者憺兮忘歸


　　言神降也龍輈二語指日神輈轅也龍形曲以爲轅
雷氣轉以爲輪各因其似也長太息記所謂如聞太
息之聲也將殆也上升神座也言神之上而顧懐以
下文所陳聲色之盛足以娛人而忘歸故也

　　縆(格恒切)瑟兮交鼓簫鐘兮瑤簴(掘禹切)鳴䶵(池)兮吹竽思
靈保兮賢姱翾(虚圓切)飛兮翠曾(䎖同)展詩兮㑹舞應律兮
合節靈之來兮蔽日

　　神旣降矣因極音容歌舞之盛以樂之也縆急張絃

也交對擊也簫鐘與簫聲相應之鐘瑤簴懸鐘之木
以玉飾之也䶵以竹爲之長尺四寸圍三寸一孔上
岀橫吹之靈保猶言神保謂尸也賢以徳言姱以貌
言美尸以美神也翾飛貌翠鳥名曾舉也狀舞容也
展陳㑹合也律謂十二律節樂之節奏言歌舞與音
樂相應也靈之來即九疑繽兮並迎之意言歌舞未
畢而從官衆多遽翼蔽之而去也

　　青雲衣兮白霓裳舉長矢兮射(石)天狼操余弧兮反淪

降援北斗兮酌桂漿撰余轡兮髙駝翔杳㝠㝠兮以東
行

　　此因日去而升髙以送之衣雲裳霓言已之升於極
髙也天文書狼一星在東井南主侵掠弧矢九星在
狼東南天弓也主備盜賊矢常向狼天狼以喻小人
射之者惡其因日入而見也反還也淪降日西沉也
操弧反之猶揮戈以回日也北斗七星在紫宮南其
形似酒器酌漿者日旣不反而餞之撰持也送日極

西而復持轡東行長夜㝠途與之相逐蓋又以迎來
日之出也三閭大夫豈能一日而離君哉日已出而
迎之者安驅日方降而迎之者髙馳緩急之情異也
右東君(日神也禮天子朝日於東門之外漢志亦有東君)

　　與女(汝)遊兮九河衝風起兮横波乘水車兮荷蓋駕兩
龍兮驂螭

　　此序其初願言欲迎衝風而駕龍螭與河伯馳騁於
九河之廣也横波言游車横絶中流也水車車之激

水而行者南詔録螭魚四足長尾鱗五色頭似龍無
角

　　登崑崙兮四望心飛揚兮浩蕩日將暮兮悵忘歸惟極
浦兮寤懷

　　崑崙山名河之所從出寤覺懷思也此言遍求不得
而又不能舍之而去也

　　魚鱗屋兮龍堂紫貝闕兮朱宫靈何為兮水中

　　龍堂以龍鱗為堂也闕門觀也貝海介蟲紫貝紫質

黒文貝之貴者朱宫以朱塗宫也寤懷之後忽見河
伯而訝其漠不相接故呼而曉之蓋亦自悼其懷石
之志矣

　　乘白黿兮逐文魚與女(汝)遊兮河之渚流澌(斯)紛兮將
來下

　　大鼈為黿白則其類之異者逐從也文魚魚有文者
西山經觀水多文鰩魚魚身鳥翼夜飛或即其類也
小洲曰渚流澌冰解也雖遇河伯而日已暮故不復

駕龍但乘白黿不暇游於九河但與之游於河渚而
流水紛然驟至又不能久留甚言其見之難而别之
易也

　　子交手兮東行送美人兮南浦波滔滔兮來迎魚隣隣
兮媵(孕)予

　　此送神也子美人皆指河伯子尊之美人親之也交
手握手為别也東行承流澌言蓋順流而去也南浦
以在大河之南故名隣隣多貌媵從也言魚從人以

送神也予祭者自謂魚常逆波而上故波爲迎魚爲
送言此以壯别時之色而寄其情

　　右河伯(黄河之神伯其爵也詳天問註)

　　若有人兮山之阿被薜茘兮帶女羅旣含睇(弟)兮又宜
笑子慕予兮譱(古善字)窈窕乘赤豹兮從(去聲)文貍辛夷車
兮結桂旗被石蘭兮帶杜衡折芳馨兮遺所思

　　此篇亦爲主祭者之辭若有人山鬼也阿曲隅蓋山
鬼所居之處女羅兔絲也睇微盼貌子亦指山鬼言

鬼以悦人之故而善其窈窕之容也篇中凡言余我
者皆祭者自謂乗赤豹三句山鬼之儀從也赤豹豹
之尾赤而文黑者文貍貍毛黄黑相雜也薜茘女羅
皆縁木蔓生故借爲山鬼衣服之喻蘭衡則被帶於
車旗者也芳馨指蘭衡言言鬼欲折此芳馨以遺人
也此節遙擬山鬼容飾之工情意之厚下文所謂靈
脩也

　　余處幽篁(皇)兮終不見天路險難兮獨後來表獨立兮

山之上雲容容兮而在下杳㝠㝠兮羌晝晦東風飄兮
神靈雨留靈脩兮憺忘歸歲旣晏兮孰華予

　　此下皆祭者自序之辭幽深也篁竹叢余處幽篁涉
江所謂深林杳以㝠㝠也祭鬼神當於質明之候不
見天則起晩路險難則行遲是以後來而向鬼自訴
也時巳近晝故云觀下晝晦可見表特也升髙特立
如植標然使鬼易赴也山上蓋設祭之所容容雲岀
貌神靈雨鬼之精靈至而雨作也山海經流波山獸

名夔似牛蒼身無角一足岀入則必風雨又光山多
木神人身龍首出入有飄風暴雨蓋此類也靈脩謂
山鬼憺忘歸敘相遇之樂也歲晏言老之將至也年
邁幽獨絶意榮華甘與山鬼作縁矣

　　采三秀兮於山間石磊磊(壘)兮葛蔓蔓(木寒切)怨公子兮
悵忘歸君思我兮不得間(閑)

　　芝草一歲三華故曰三秀采之者指人而言公子與
君蓋思人之通稱皆指山鬼也或曰五岳視三公山

鬼山之所岀故曰公子倐忽之間但見石葛無復鬼
矣故怨之然猶諒其思我而或但以不得間而去也
故遲歸以俟之

　　山中人兮芳杜若飲(去聲)石泉兮䕃松柏君思我兮然疑
作

　　山中人人自謂也飲泉䕃松有所待也然轉語辭作
起也山中之人芳潔若此而所待者卒不來乃知見
疑之甚矣


　　靁(古雷字)填填兮雨㝠㝠猨啾啾兮又(宜作狖音又)夜鳴風颯
颯(斯合切)兮木蕭蕭思公子兮徒離憂

　　此節自敘其歸境啾啾小聲狖似猿仰鼻長尾離憂
離别而憂也時巳夜矣待而不來惟憂思而獨歸耳
右山鬼

　　此篇蓋涉江之後幽處山中而作

　　操吳戈兮被犀甲車錯轂兮短兵接旌蔽日兮敵若雲
矢交墜兮士爭先


　　敘戰之始也戈平頭㦸吳人工爲之若考工記所謂
吳粤之劍也犀甲以犀皮爲鎧錯交也短兵刀劍也
士兼兩國之戰士言

　　凌余陣兮躐余行(杭)左驂殪兮右刄傷霾兩輪兮縶(執)
四馬援玉枹兮擊鳴鼓天時懟兮威靈怒嚴殺盡兮棄
原壄(古野字)

　　言戰敗也躐踐殪死也車右主擊刺故以刄言霾車
輪不動若埋也玉枹玉飾枹也擊鼔以作士之氣也

懟怨也曰嚴者若有監督之者然雖當戰敗其氣彌
銳而天方盛怒必使盡殺而止固非戰之罪也國殤
所祀蓋指上將言觀援枹擊鼓之語知非泛言兵死
者矣

　　岀不入兮往不反平原忽兮路超逺帶長劍兮挾秦弓
首雖離兮心不懲

　　此言死後之勇忽一往之意平原忽兮路超逺謂身
棄平原神欲歸而去家逺也秦弓者秦有南山檀柘

可爲弓榦帶劍挾弓猶不舍武也

　　誠旣勇兮又以武終剛强兮不可凌身旣死兮神以靈
魂魄毅兮爲鬼雄

　　勇稱其氣也武稱其藝也勇武以戰時言剛强以死
後言總承上文以明設祀之意

　　右國殤(謂死於國事者不成喪曰殤)

　　按古者戰陣無勇而死葬不以翣不入兆域故於
此歷敘生前死後之勇以明宜在祀典也懐襄之

世任讒棄徳背約忘親以至天怒神怨國蹙兵亡
徒使壯士橫尸膏野以快敵人之意原蓋深悲而
極痛之其曰天時懟兮威靈怒著衂兵之非偶然
也嗚呼其㫖㣲矣

　　成禮兮㑹鼓傳芭(葩同)兮代舞姱女倡(唱)兮容與春蘭兮
秋鞠(菊同)長無絶兮終古

　　成禮備祭祀之禮也鼓擊也㑹鼓聚衆聲也芭香草
代迭也女女樂也倡歌也容與舞有態度也春祠以

蘭秋祠以鞠即所傳之芭也

　　右禮魂

　　禮魂蓋有禮法之士如先賢之類故備禮樂歌舞
以享之而又期之千秋萬祀而不祧也













　　山帶閣註楚辭巻二

