







　　欽定四庫全書　　　　　集部一

　　山帶閣註楚辭目録　　　楚詞類

　　巻首

　　篇目

　　屈原列傳

　　屈原外傳

　　楚世家節畧

　　考正地圖(楚辭地理總圖　抽思思美人路圖哀郢路圖　涉江路圖　漁父懐沙


　　路圖)

　　註六巻

　　巻一　離騷

　　巻二　九歌

　　巻三　天問

　　巻四　九章

　　巻五　逺遊　　　　卜居

　　漁父


　　巻六　招魂　　　　大招

　　餘論二巻

　　巻上　總論　　　　離騷

　　九歌　　　　天問

　　巻下　九章　　　　逺游

　　卜居　　　　漁父

　　招魂　　　　大招

　　説韻一巻


　　(臣)等謹案山帶閣註楚辭六巻楚辭餘論二巻
楚詞説韻一巻

　　國朝蔣驥撰驥字涑塍武進人是書自序題康
熙癸已而餘論上巻有庚子以後復見安溪
李氏離騷解義之語葢餘論又成于註後也
註前冠以史記屈原列傳沈亞之屈原外傳
楚世家節畧以考原事蹟之本末次以楚辭
地理列為五圖以考原涉厯之後先所注即

據事蹟之年月道里之逺近以定所作之時
地雖穿鑿附㑹所不能無而徴實之談終勝
懸㫁餘論二巻駁正註之得失考證典故之同
異其間詆訶舊説頗涉輕薄如以少司命為
月下老人之類亦幾同戲劇皆乖著書之體
而汰其冗蕪簡其精要亦自瑕不掩瑜説韻一
巻分以字母通以方音又博引古音之同異
每部列通韻叶韻通母叶韻三例以攻顧炎

武毛奇齡之説夫雙聲互轉四聲遞轉之二
例沙隨程迥已言之此非驥之剏論至于五
方音異自古已然不能謂之不協亦不能執
以為例黄庭堅詞用蜀音以笛叶竹林外詞
用閩音以掃叶所安可據為典要謂宋韻盡
如是乎又古音一字而數叶亦如今韻一字
而重音佳字佳麻並收寅字支真並見是即
其例使非韻書具在亦將執其别韻以攻今

韻之部分乎盖古音本無成書不過後人參互
比校擇其相通之多者區為界限猶之九州
列國今但能約指其地而不能一一稽其犬
牙相錯之形驥不究同異之由但執一二小
節遽欲變亂其大綱亦非通論以其引證浩
博中亦間有可採者故仍從原本與餘論並
附録焉乾隆四十五年正月恭校上

　　總纂官(臣)紀昀(臣)陸錫熊(臣)孫士毅


　　總　校　官(臣)陸　費　墀








