







　　欽定四庫全書

　　山帶閣註楚辭巻六

　　武進蔣驥撰

　　招魂

　　卒章魂兮歸來哀江南乃作文本㫖餘皆幻設耳
哀江即汨羅所在招魂歸此蓋即懷沙之意

　　朕幼清以亷潔兮身服義而未沬主此盛德兮牽於俗
而蕪穢上無所考此盛德兮長離殃而愁苦帝告巫陽

曰有人在下我欲輔之魂魄離散汝筮予(與同)之巫陽對
曰掌㝱(夢同)上帝其命難從若必筮予之恐後之謝不能
復用巫陽焉

　　朕原自謂清者志之不雜亷者行之有辨潔者身之
不汙服行沬已也主者言所行以是為主也牽羈絆
也上謂君攷察也離與罹同言巳少有盛德而為世
所羈蒙以蕪穢之名君又不能考察其盛德以至逺
遷勿思終身愁苦也帝與巫陽皆設為問荅之辭帝

天帝也巫陽黄帝時主筮者人謂原也筮予之謂筮
其魂之所在使反其身也掌㝱句疑有脱誤謝徂謝
也巫陽以為帝命有不可從者蓋必待筮而後予則
恐身先萎謝巫陽雖予之魂而不能復生此其所以
不用筮而用招也詳末章語意此篇疑作於懐沙之
後蓋其去死無幾矣凡人七情所激皆能卒然失其
精魂原於逺遊固曰神儵忽其不反形枯槁而獨留
况當近死之時煩寃轉甚其神魂必有惝然不能自

持者故言魂魄離散而設為此篇雖假託之言亦非
無因之説也

　　乃下招曰魂兮歸來去君之恒幹何為乎四方些(梭去聲)
舎君之樂(洛)處而離彼不祥些

　　巫陽既致詞於帝乃不筮而徑下招原之魂蓋登髙
而呼自可聞聲立赴也恒常幹體也些語辭沈存中
云今䕫峽湖湘及南北江獠人凡禁咒句尾皆稱些
乃楚人舊俗也舎置也樂處謂楚離罹同不祥指下

天地四方言一説舎止也離去也上二句戒之此二
句勸之也亦通

　　魂兮歸來東方不可以託些長人千仭惟魂是索些十
日代出流金鑠石些彼皆習之魂往必釋些歸來歸來
不可以託些

　　託寄也八尺曰仭周孟侯曰大荒經有神名赤郭好
食鬼神異經東方有食鬼之父即長人之類也又大
荒東經陽谷上有扶木十日所浴一日方至一日方

出註云言交會相代也即代出之意其酷熱雖金石
堅剛亦為銷鑠彼謂其處居人也釋解也

　　魂兮歸來南方不可以止些雕題黒齒得人肉以祀以
其骨為醢些蝮(腹)蛇蓁蓁封狐千里些雄虺九首往來
儵忽吞人以益其心些歸來歸來不可以乆淫些

　　雕畫題額也雕刻其肌以丹青湼之也山海經雕題
國在鬱水南南土志黑齒在永昌闗南以漆漆其齒
祀祀神也南方俗多&KR0034;魅常有殺人祭鬼者醢醬也

蝮蛇錦文反鼻其毒殺人蓁蓁積聚之貌八紘荒史
近交趾有蛇國盈山徧野盡是封犬也老狐能易形
魅人頃刻可至千里雄虺九首説見天問淫淹也

　　魂兮歸來西方之害流沙千里些旋(去聲)入雷淵爢散而
不可止些&KR0034;(幸同)而得脱其外曠宇些赤螘(蟻同)若象𤣥蠭
若壺些五穀不生藂菅(几賢切)是食些其土爛人求水無
所得些彷徉無所倚廣大無所極些歸來歸來恐自遺
(去聲)賊些


　　夢溪筆談鄜延西北有范河即流沙也人馬踐之有
聲䧟則應時皆滅又西域度爾格有沙海二千餘里
沙乘大風如浪行旅遇之常為所&KR1062;旋飛沙捲人隨
風旋轉也雷淵周孟侯云即西域河源所注之雷翥
海爢碎也曠宇無人之土螘蚍蜉也元蠭土蜂壺瓠
也八紘譯史蟻國在極西其色赤大如象其聚千里
五侯鯖大蜂出崑崙長一丈其毒殺象蓋即此類菅
茅屬長者至丈餘爛人言其土温濕焦爛人肉也賊

害也

　　魂兮歸來北方不可以止些增冰峩峩飛雪千里些歸
來歸來不可以乆些

　　譯史記餘北有冰海凝冰如山又持彌國有大凝山
千年不釋飛雪千里謂千里之逺常雨雪也蓋北方
陰寒四時皆如是矣

　　魂兮歸來君無上(上聲)天些虎豹九闗啄害下人些一夫
九首拔木九千些豺狼從(足翁切)目往來侁侁(莘)些懸人

以娭(嬉同)投之深淵些致命於帝然後得瞑(宻形切)些
歸來歸來往恐危身些

　　虎豹九闗言天門九重有虎豹守之也拔木九千力
能拔九千之木而不倦也從竪也豺狼從目言此九
首之夫從目直視如豺狼也侁侁往來疾也娭戲也
瞑死而瞑目也投人深淵而其神異令人求死不得
必請命於帝然後得瞑目也山海經崑崙帝之下都
面有九門門有開明獸守之虎身人面九首亦此類


　　魂兮歸來君無下此幽都些土伯九約其角觺觺(疑)些
敦脄(梅)血拇(母)逐人駓駓些參目虎首其身若牛些此
皆甘人歸來歸來恐自遺(去聲)災些

　　幽都地下后土所治也土伯后土之伯約尾也吕春
秋肉之美者有旄象之約觺觺角銳貌敦厚也脄背
也拇足大指以利爪攫人常多血也駓駓走貌參三
也甘人以食人為甘美也

　　魂兮歸來入脩門些工祝招君背倍行先些秦篝(格侯切)

齊縷鄭綿絡些招具該備永嘯呼(去聲)些魂兮歸來反故
居些

　　脩門郢城門也善其事曰工男巫曰祝背行却行而
向魂為之先𨗳也篝竹籠以棲魂者縷線也五色之
綫以飾篝者也綿絡靈幡也古者人死以其服升屋
而號曰臯某復又以車建緌復於四郊緌以牛尾為
之綴於橦上冀神識之而來歸此言綿絡蓋其遺意
也秦齊鄭以其國善為此而名該全也永嘯呼長號

以招之也

　　天地四方多賊姦些像設君室靜間(閑)安些髙堂邃宇
檻層軒些層臺累榭臨髙山些網户朱綴刻方逴些冬
有穾(要)厦(遐上聲)夏室寒些川谷徑復流潺湲些光風轉
蕙汜(汎)崇蘭些經堂入奥朱塵筵些砥(紙)室翠翹挂曲
瓊些翡翠珠被爛齊光些蒻(弱)阿拂壁羅幬(直侯切)張些
纂組綺縞結琦璜些

　　此承故居而叙宫室陳設之樂也像舊註言楚俗人

死則設其形貌於室而祠之愚按若今人寫真之類
固有生而為之者不必專指死後也邃深檻欄也軒
殿堂前簷特起曲椽無中梁者層軒則非一軒矣言
堂前制為層軒而有欄檻以為飾也築土石曰臺臺
上屋四逹曰榭臨髙山言髙出山上也網户刻户為
方目相連如羅網之狀所謂隔亮也朱綴以丹塗其
交綴之處也穾深也厦大屋也室既深邃則冬溫而
夏凉徑過也復回抱也潺湲急疾清凈之貌光風晴

明之風也轉揺也汜汎同揺動貌崇髙也川谷則囬
流而繞宅蘭蕙則交錯而揺風皆倚山而居之形勝
也經歷也奥深也塵承塵筵竹席也言人由堂而入
室則見上有承塵下有筵席皆以丹朱為飾也砥室
承入奥而言室以砥石磨之極其滑澤也翠翠鳥尾
毛翹髙出之貌疑飾於床榻者也曲瓊玉鈎也言砥
室之中其牀施翠翹然髙出而挂玉鉤以懸幬帳也
翡赤羽雀翠青羽雀被衾也以珠翠飾被光色爛然

相齊也蒻蒲蒻也柔而大可為席阿曲拂薄也織蒻
為壁衣隨壁為阿曲也幬禪帳也縷帶純赤曰纂五
色曰組綺文繒縞白繒也琦玉名璜半璧也言纂組
之帶綺縞之衣皆繫以玉璜而陳於幬帳之間也

　　室中之觀多珍怪些蘭膏明燭華容備些二八侍宿射
(亦)逓代些九侯淑女多迅衆些盛鬋(前)不同制實滿宫
些容態好比(去聲)順彌代些弱顏固植謇其有意些姱容
脩態絙(亙同)洞房些蛾眉曼睩(禄)目騰光些靡顏膩理遺

視矊(綿)些離榭脩幕侍君之間(閑)些

　　此承奥室而序女色之樂也珍怪如古玩之類蘭膏
以蘭練膏而漑為燭則香從燭發也華容美人也二
八十六人也射厭逓更也意有厭射則使更相代也
商九侯有女入之紂美而不喜淫此借以為稱美之
辭故曰九侯淑女迅衆給侍便捷衆多也鬋鬢也好
美好比輕附也順柔順也彌代猶云蓋世固植言性
之貞也謇語詞絙竟洞深曼長也睩視貌靡緻膩滑

也遺視流盼也矊綿眇之意離榭别館之榭脩長也
幕大帳也間暇也離榭二語承上起下言非徒深居
洞房凡有游覽靡不隨侍也

　　翡帷翠帳飾高堂些紅壁沙版𤣥玉梁些仰觀刻桷
畫龍蛇些坐堂伏檻臨曲池些芙蓉始發雜芰荷些
紫莖屏風文縁波些文異豹飾侍陂陁(陀)些軒輬(凉)既低
步騎羅些蘭薄户樹瓊木籬些魂兮歸來何逺為些

　　此承離榭而序其遊覽侍從之樂也所遊常有侍女

故高堂亦有帷帳之飾紅赤白色也沙版以丹砂飾
木版也桷椽也言刻椽為龍蛇而采畫之也前言髙
堂但序其制之𢎞壯此盛言塗繪之華而又飾以帷
帳蓋别館遊覽之堂與所居者異也前言川谷徑復
以自然之形勢言此則於堂前鑿為曲池故坐堂而
即臨水亦園囿之制也屏風水葵即荇菜也莖紫色
縁因也言葵之文章因波上下而見也曰仰曰坐曰
伏曰臨皆閒時遊歷之景文異豹飾謂外廷侍從之

士其衣文采殊異而以豹皮為飾也陂陁臺沼髙下
不平之處軒曲輈籓車輬卧車皆以侍女從載之車
也既低俛車而待登也徒行為步乘馬為騎羅列也
侍陂陀者方遊則侍於堂下步騎羅者遊畢則擁於
車後也薄迫也瓊木木槿也花如瓊玉植之如籬言
芳蘭薄户而種又以瓊木為籓籬皆軒輬初駕而經
行之徑也

　　室家遂宗食多方些稻粢穱(朱渥切)麥挐(如)黄粱些大苦

鹹酸辛甘行些肥牛之腱(健)臑(儒)若芳些和酸若苦陳
吳羮些胹(而)鱉炮(庖)羔有柘(蔗同)漿些鵠酸臇(即衍切)鳬煎
鴻鶬(倉)些露雞臛(呵惡切)&KR1010;(擕)厲而不爽些粔(巨)籹(汝)蜜
餌有餦(張)餭(皇)些瑶漿&KR2597;(古蜜切)勺實羽觴些挫糟凍飲
酎(紂)清凉些華酌既陳有瓊漿些歸反故室敬而無妨
些

　　此序飲食之樂也室家兼承宫室僕妾而言宗尊也
言室家之人欲盡其宗尊之意故多致美食以娛君

也稻有秔糯二種粢稷也穱麥麥之先熟者一云稻
下種麥也挐揉也粱有青白黄三種黄粱穗大粒粗
收子少味逾諸粱言此數種之米相雜為飯也大苦
豉也洪註苓也味大苦可為乾菜鹹鹽也酸醋也辛
椒薑也甘飴蜜也言五者之味兼備而發行也腱筋
之大者臑爛也若及也下若苦之若同臑若芳言爛
而且香也吳羮吳人工作羮也胹煮也炮合毛褁物
而燒之羔羊子也柘漿藷蔗之漿味甘蓋以烹鱉與

羔也鵠鴻鵠也酸以醋烹為羮也臇臛之少汁者鶬
鴰鶬露雞露棲之雞也有菜曰羮無菜曰臛蠵大龜
也厲清烈也爽味敗也粔籹環餅也即今粣子餌糕
也蜜餌以蜜和粉為糕也餦餭餳也瑶漿之色白如
玉者勺五臣云和也羽觴刻雀形為酒器猶云犧尊
也玉色之酒以蜜和之而滿於羽觴之中也挫摧凍
冷也挫糟凍飲言不用縮酌亦不温服但摧爛其糟
而冷飲若周禮酒正之醴齊是也酎之為言醇也華

采也酌酒斗赤玉為瓊瓊漿酒之赤色如瓊者妨害
也言魂歸故居家人承事恭敬長無祻害也

　　肴羞未通女樂羅些敶鐘按鼓造新歌些涉江采菱發
揚荷些美人既醉朱顏酡些娭光𦕈視目曾(層)波些被
文服繊麗而不竒(基)些長髮曼鬋艶陸離些二八齊容
起鄭舞些袵若交竿撫案下些竽瑟狂㑹搷(填)鳴鼓些
宫庭震驚發激楚些吳歈(俞)蔡謳奏大吕些

　　此承酒食而序歌舞音樂之樂也魚肉為肴羞進也

通疑本徹字謂收去也漢人避武帝諱而改之耳按
擊也涉江采菱揚荷皆楚歌名見淮南子荷當作阿
酡酒色著靣也娭光娭戲而目騰光也眇視微睇也
曾重也文繡纎細也竒单也不竒言采色之備也齊
容容飾齊一也鄭舞鄭國之舞袵衣襟也言舞人迴
轉衣襟相交如竿也撫案下者以手撫案其節而徐
行也狂猛也搷擊鼓也激楚楚歌舞之名其節最為
漂疾故衆音競作至於宫庭震驚以發起而助之也

吳蔡皆國名歈謳皆歌也大吕律名歌效吳蔡而樂
奏大吕今樂古樂雜㳫並陳也

　　士女雜坐亂而不分些放敶組纓班其相紛些鄭衛妖
玩來雜陳些激楚之結獨秀先些箟(昆)&KR1972;(敝)象棊有六
簙(博)些分曹並進遒相迫些成梟而牟呼五白些晉制
犀比(去聲)費白日些鏗鐘揺&KR1206;揳(西壹切)梓瑟些娛酒不廢
沉日夜些蘭膏明燭華鐙(登)錯(措)些結撰至思蘭芳假
些人有所極同心賦些酎飲盡歡樂(洛)先故些魂兮歸

來反故居些

　　此又承上而序賓客狎戲之樂以極之也士指賓客
言放散組帶也放陳組纓言除去冠帶也班坐列也
紛亂也亂而不分男女猶有常位班其相紛則更易
無定矣鄭衛妖玩言鄭衛之女其服飾制作皆妖冶
可玩也結裝束也惟歌舞激楚之曲者其裝束尤秀
異而先出於衆也箟竹名&KR1972;簙箸也蓋投之以行棊
者象象牙棋棋子也簙博通局戲也投六箸行六棋

故曰六簙言設六簙以行酒用箟簵為箸象牙為棋
也曹偶遒聚也相迫互爭勝也梟博采倍勝為牟五
白簙箸之齒也言棋巳得采欲成倍勝故呼五白以
助投也犀比未詳費消也&KR1206;懸鐘格揳不正也言擊
鐘而&KR1206;為之動鼓瑟而瑟為之斜皆酒酣狂戲之事
非奏樂也廢撤去也詩云廢徹不遲沉沉湎也鐙所
以置燭者華謂其雕飾華好也錯置也結撰發為篇
章也至思極至之思假大也人謂在坐之人極思所

至也不歌而誦謂之賦先故謂舊交後漢梁冀譖李
固所辟召無非先舊是也言飲酒既酣乃以極至之
思結撰於篇章其吐屬清妙若蘭蕙之芳發越而盛
大在坐之人亦各以思致發為歌誦以相倡酬如此
則可以盡賓主之歡而燕樂其故舊矣此節縱言所
樂不復自檢與淳于髠飲酒一石之時語意大畧相
似其㫖則詩人簡兮之遺也卒章歸之辭賦又才人
結習之所最不忘者故以為樂之終焉巫陽之詞止

此

　　亂曰獻歲發春兮汩(聿)吾南征菉蘋齊葉兮白芷生路
貫廬江兮左長薄倚沼畦瀛兮遙望博青驪結駟兮齊
千乘懸火延起兮元顏烝步及驟處兮誘騁先抑鶩若
通兮引車右還與王趨夢(平聲)兮課後先君王親發兮憚
靑兕

　　此下皆原自序以申篇首之意獻歲言歲始來進也
發春南征追溯自陵陽至溆浦之時涉江所謂秋冬

緒風也溆浦在陵陽西南故曰南征自首訖尾謂之
貫廬江水名漢志廬江出陵陽東南北入江曰貫者
自陵陽入廬江而逹大江也左指江南言浮江而西
則南為左矣倚依沼池也畦猶區也瀛池中也言沿
江一帶其地曼長皆草木交錯其間有依巳成之沼
而復為瀛者境尤曠野所望甚博也青驪以下皆遙
望時所見純黑為驪結連也懸火楊用修云即周禮
所謂墳燭蓋焚林而田所持以起火者元天色烝火

氣上行也言火氣烝天元容變赤色也步及驟處言
從獵之士步行而追及奔馬之處也誘騁先居馬之
先而引𨗳其所向也若順也抑止馳鶩者使順通獵
事引車右轉以射獸之左也夢楚江南大澤名跨今
巴陵華容公安石首之地課後先校獵事之勤惰也
憚懼也兕野牛言襄王身先發矢以射青兕中之而
懼走也此節追序歲首南行適遇楚王田於江南而
所見如此莊辛所謂馳騁雲夢之中而不以國家為

事於此亦可見矣

　　朱明承夜兮時不可淹臯蘭被徑兮斯路漸(即塩切)湛湛
(䜛上聲)江水兮上有楓目極千里兮傷春心魂兮歸來哀
江南

　　朱明夏日之日也承續臯澤被覆也斯路指春時遥
望之地言漸没也言自春徂夏日夜相代曾不可留
再經前路而巳為茂草所漸没矣蓋初春由陵陽至
漵浦今由漵浦出龍陽至長沙自沉正懷沙孟夏徂

南之時復從夢澤經過故感懷而發此嘆也楓木名
似白楊哀江在今長沙湘陰縣有大哀小哀二洲舊
傳舜南征二妃從之不及哭於此故名斯路巳漸江
楓彌望則其寥寂愈可知矣前此猶得以放逐之身
遥見君之顔色今則目斷千里瞻望無期回首春時
傷心欲絶蓋盛德終無所攷而離殃愁苦如此魂雖
歸來豈能入脩門以娛樂哉亦惟往哀江之南以誓
死而已言此以見巫陽所招皆虛語也


　　太史公序原傳曰讀離騷天問招魂哀郢悲其志而
王叔師乃以此篇為宋玉之詞黄維章林西仲非之
誠為有見舊説又頗訾其譎怪荒淫亦非所謂知言
者也今攷亂詞獻歲發春以下明序自春涉夏往來
夢澤之境卒章曰魂兮歸來哀江南自著沉湘之志
蓋繼懐沙而作者也學者於此沉潛反復而知其解
則固有以確然知其非宋玉所作而巫陽所言皆如
海上神山風引而去諸説紛紛互相詆訶亦不辨而

自明矣余故詳其説於餘論而約舉其槩於此

　　大招

　　稱為大者尊君之辭篇内多序帝王致治之事蓋
往昔成言時所冀如此嗚呼事既巳矣而心終不
忘所以求伸於地下也

　　青春受謝白日昭只(止下同)春氣奮發萬物遽(平聲)只㝠凌
浹行魂無逃只魂魄歸徠無逺遙只

　　謝序也日知錄云古人讀謝為序謂四時之序終則

有始而春承受之也白日昭者冬寒則日無光輝故
春氣和暖而後日昭明也遽同蘧動貌莊子所謂蘧
然覺也言春氣發生而蟄虫昭蘇草木萌動也㝠幽
㝠也凌猶馳也浹周徧也無逃無事於逃竄也林西
仲謂此篇乃原招懐王之辭按懐王三十年為秦所
留子頃襄王立二年自秦逃歸秦覺之遮楚道乃走
趙趙不納復走魏為秦所追遂發病襄王三年卒於
秦秦歸其䘮於楚禮復與書銘自天子逹於士則臣

之於君固有招魂之理矣故紀其歸葬之時而招之
言春時和氣流行萬物莫不萌動况魂在㝠中莫有
追躡之者可以馳驟周浹而行而無俟於奔竄庶其
乘此來歸勿乆滯於秦土之逺也

　　魂乎歸來無東無西無南無北只

　　上言無逺遙指留於秦言此祝其勿他適以起下文
也

　　東有大海溺水浟浟(悠)只螭龍並流上下悠悠只霧雨

淫淫白皓膠只魂乎無東湯谷寂寥只

　　溺水水性善沉溺者浟浟流貌上下謂與流波相上
下也皓膠冰凍貌皓白膠凝也

　　魂乎無南南有炎火千里蝮蛇蜒(延)只山林險隘虎豹
蜿(冤)只鰅(宜庸切)鱅(庸)短狐王虺騫只魂乎無南蜮傷躬
只

　　元中記炎山在扶南國東四月火生十二月滅餘月
俱出雲氣蜓長曲貌蜿行貌鰅鱅狀如犁牛又鰅魚

名皮有文鱅魚音如彘鳴短狐蜮也似鱉三足含沙
射人王虺大蛇爾雅曰蟒王蛇也騫舉頭貌

　　魂乎無西西方流沙漭洋洋只豕首縱(平聲)目被髮鬤(日羊
切)只長爪踞(當作鋸)牙誒嬉笑狂只魂乎無西多害傷止

　　漭大水貌鬤髮亂貌鋸牙牙利如鋸也誒强笑也今
川西有獸名狒狒長髮豕首執人則笑蓋此類也又
八紘荒史魅國山海經作末國黑首三角兩目上竪
亦夜乂之族


　　魂乎無北北有寒山逴(卓)龍赩(希益切)只代水
不可涉深不可測只天白顥顥(豪上聲)寒凝凝只魂乎無往盈北極
只

　　寒山山名逴龍補註云疑即燭龍赩赤色梁杰公曰
黑谷之北有山極峻四時來雪燭龍所居代水未詳
通釋云楚去并代甚逺所謂不可涉者或傳桑乾嘔
夷諸水如此耳天白顥顥冰雪照耀之貌盈北極言
氷雪無際也


　　魂魄歸徠間以靜只自恣荆楚安以定只逞志究欲心
意安只窮身永樂(洛)年壽延只魂乎歸徠樂(洛)不可言
只

　　閒靜即無逃意言歸路安閒鎮靜無有驚惕也自恣
以下乃指楚國之樂言荆楚舉全楚言之林氏曰以
國為家與但言入脩門不同更可見其招懐王是也
究極也窮身終身也既死而言壽乃不忍死其君之
意下文曼澤怡面意同樂不可言總挈下文之意


　　五榖六仭設菰(孤)粱只鼎臑盈望和致芳只内(納同)鶬鴿
鵠味豺羮只魂乎歸徠恣所嘗只鮮&KR0008;甘鷄和楚酪只
醢豚苦狗膾苴蓴(魄)只呉酸蒿蔞(力于切)不沾(鐵塩切)薄只
魂乎歸徠恣所擇只炙鴰(括)烝鳬煔(潜)鶉敶只煎鰿(即)
&KR0796;(呵惡切)雀遽爽存只魂乎歸徠麗以先只四酎並熟不
歰(澁同)嗌(益)只清馨凍&KR0034;(飲同)不歠役只吳醴白糵和楚瀝
只魂乎歸徠不遽惕只

　　此招之以飲食也六仭言積榖之髙也菰梁蔣寔一

名雕胡為飯香美臑熟也和致芳者調和極其芳美
也内一作肭肥也鴿似鳩味猶和也豺似狗生㓗為
鮮酪乳漿也苦狗以豉和狗也膾切也苴蒪一名蘘
荷蓋切以為香也蒿白蒿秋時香美可食蔞蒿也生
水中脆美沾汁濃也薄無味也言吳人工調酸味爚
蒿蔞為虀其味不濃不淡適甘美也炙燔肉鴰麋鴰
也色蒼如麋煔爚也鶉鴽也陳列也鰿小魚也俗作
鯽爽存言爽烈之氣存於此也麗以先言衆品並集

以是為先也四酎四重釀之醇酒并具也不澀嗌言
其味滑不滯咽㗋也馨香逺聞也不歠役醇酒可貴
不以飲賤役也再宿為醴糵米麯也瀝清酒言以吳
人之醴叅入楚造之清酒也不遽惕酒可忘憂無惶
遽怵惕之患也

　　代秦鄭衛鳴竽張只伏戲駕辯楚勞商只謳和(去聲)揚阿
趙簫倡只魂乎歸徠定空桑只二八接武投詩賦只叩
鐘調磬娛人亂只四上競氣極聲變只魂乎歸徠聽歌

譔只

　　此招之以歌舞音樂也代秦鄭衛四國之樂也伏羲
始作瑟駕辯勞商皆曲名徒歌曰謳揚阿即陽阿以
趙國之簫奏陽阿為先倡而謳以和之也空桑瑟名
投合也金曰鐘石曰磬亂理也四上未詳今管色字
譜有四音上音或即其遺也譔具也

　　朱脣皓齒嫭(戸)以姱只比(去聲)德好(去聲)間(閑)習以都只豐
肉㣲骨調以娛只魂乎歸來安以舒只嫮(嫭同)目宜笑蛾

眉曼只容則秀雅穉朱顏只魂乎歸徠靜以安只姱脩
滂浩麗以佳只曾(層)頰倚耳曲眉規只滂心綽態姣麗
施只小腰秀頸若鮮卑只魂乎歸徠思怨移只易(去聲)中
利心以動作只粉白黛黑施芳澤只長袂拂面善留客
只魂乎歸徠以娛昔只青色直眉美目媔(綿)只&KR0034;(邑)輔
竒牙宜笑嘕(希延切)只豐肉微骨體便(平聲)娟只魂乎歸徠
恣所便(平聲)只

　　此招之以女色也嫭好貎比德言衆女之德相同也

好間言性喜閒靜不輕佻也習謂&KR0570;於禮都美調和
也則法穉幼也脩長也滂浩廣大貌曾重也頰口腮
也倚耳耳貼後也曲眉規者眉曲如半規也綽綽約
也鮮卑東胡别號其腰帶鉤名犀毗亦曰鮮卑言美
人之腰頸狀若帶鉤之小而秀也移去也言可忘去
怨思也易直利和也以動作者言本和直之心而形
於舉動也澤膏脂也昔夜也青色眉之色也直當也
媔美目貌&KR0034;輔頰邊文奇牙美齒也嘕笑貌便娟見

逺遊便安也

　　夏屋廣大沙堂秀只南房小壇(善)觀(去聲)絶霤(溜)只曲屋
步壛(簷同)宜擾畜只騰駕步遊獵春囿只瓊轂錯衡英華
假只茞蘭桂樹鬱彌路只魂乎歸徠恣志慮只孔雀盈
園畜鸞皇只鵾鴻羣晨雜&KR1175;(秋)鶬只鴻鵠代遊曼鷫(肅)
鷞(霜)只魂乎歸徠鳯凰翔只

　　此招之以宫室遊觀也沙堂以丹砂塗堂之楹楣也
秀出羣之意崇土為壇觀樓也霤屋水流也絶霤簷

有承溜絶水即檀弓所謂重霤也曲屋周閣也步壛
長廊也擾畜馴養禽獸也騰駕步遊言從獵之士或
乘車或徒行也假大也言所乘之車以玊飾轂以金
錯衡英華照耀大有光明也彌竟也鵾鵾雞晨旦鳴
也鶖鶬禿&KR1175;也代遊相代飛翥也曼曼衍也鷫鸘似
雁長頸緑身鳯凰翔言歸楚致治而鳯凰來儀也敘
遊獵而及鳯凰蓋本巻阿鳯鳴之意以招王也

　　曼澤怡面血氣盛只永宜厥身保壽命只室家盈庭爵

祿盛只魂乎歸徠居室定只

　　此下皆招之以興道致治此節言脩身親親之事也
怡澤貌宜善也言身之舉動皆合於善用能保其壽
命也室家公族也盈庭滿朝也居室謂王室定安也
宋樂豫告昭公曰公族公室之枝葉也枝葉亡則本
根無所庇廕矣此所以宗族盛而王室安也

　　接徑千里出若雲只三圭重(平聲)侯聽類神只察篤夭隠
孤寡存只魂乎歸徠正始昆只田邑千畛人阜昌只美

冐衆流德澤章只先威後文善美明只魂乎歸徠賞罰
當只

　　此治民之事接徑壤地相連也出若雲言人民衆多
其出如雲也三圭桓信躬之圭公侯伯所執也楚本
稱王故其臣皆有公侯之號重侯猶言陪臣聽類神
言聽察精審如神明也察訪篤厚也夭早亡也隠疾
痛也存恤問也正定昆後也始昆猶言先後王澤本
無不被而必訪民之夭死疾病者而厚施之於孤寡

尤加意存恤所以定仁政之先後也孟子云文王發
政施仁必先施四者意蓋如此四井為邑畛田上道
阜盛冐覆也至此則澤無不被矣先威後文先以威
武齊民而後以文德綏之故既善美而又精明也

　　名聲若日照四海只德譽配天萬民理只北至幽陵南
交趾只西薄羊膓東窮海只魂乎歸徠尚賢士只發政
獻行(去聲)禁苛暴只舉傑&KR1062;陛誅譏罷(去聲)只直贏在位近
禹麾只豪傑執政流澤施只魂乎歸徠國家為只


　　此用賢之事幽陵幽州也交趾南夷其人足大栺開
折兩足並立趾則相交羊膓山名今在太原晉陽之
西北尚賢士者推本而言之謂因尚賢而致此效也
發政以下詳尚賢之寔獻行令百官上其行志如周
禮令羣吏致事也&KR1062;鎮也陛殿階也誅罰譏謫也罷
止息也舉賢傑者而升之上位以彈&KR1062;殿庭則不仁
自逺而罰謫之事可以息而不用矣直贏直節而才
有贏餘者禹麾疑楚王車旂之名禹或羽字之誤也

為猶治也直贏者使在親近之地以輔君豪傑者使
執政事之權以澤民皆舉傑壓陛之寔也如此則國
家治矣

　　雄雄赫赫天德明只三公穆穆登降堂只諸侯畢極立
九卿只昭質既設大侯張只執弓挾矢揖辭讓只魂乎
歸徠尚三王只

　　此天下化成之效也天德即上配天之德穆穆和敬
貌登降堂者出入堂陛以議大政也諸侯指齊秦諸

國言畢極皆以楚為歸極而來朝也立設也三公九
卿皆天子之制但曰九卿者三公已見上文也昭質
謂射侯所畫之地如白質赤質之類大侯謂所射之
布如虎侯豹侯之類也上手延登曰揖&KR1062;手退避曰
讓致語以讓曰辭天下既平貫革射息天子當諸侯
朝覲之時與羣臣從容燕射以習禮樂此太平之盛
治也尚三王謂駕三王而上之林氏曰此皆帝王之
事非原所能自為其招懷王無疑余按離騷曰忽奔

走以先後兮及前王之踵武又昔君與王成言兮曰
黄昏以為期則篇中所云皆為左徒時所見信於君
而欲措諸行者不幸中道改路徒以未了之願號之
既死之魂其傷心固有非言所能喻者嗚呼能無疾
首於䜛人也哉

　　章句謂此篇係原自作又云景差後之論者互有異
同惟林西仲以為原招懷王之辭最為近理今從之
語具餘論









　　山帶閣註楚辭巻六

