







　　欽定四庫全書

　　山帶閣註楚辭巻五

　　武進蔣驥撰

　　逺遊

　　幽憂之極思欲飛舉以舒其鬱故為此篇

　　悲時俗之迫阨兮願輕舉而逺遊質菲薄而無因兮焉
(烟)託乘(去聲)而上浮遭沉濁而汚穢兮獨鬱結其誰語(去聲)
夜耿耿而不寐兮魂營營而至曙惟天地之無窮兮哀

人生之長勤往者余弗及兮來者吾不聞步徙倚而遙
思兮怊惝怳而永懷意荒忽而流蕩兮心愁悽而增悲
神儵忽而不返兮形枯槁而獨留内惟省以端操兮求
正氣之所由

　　章首四語乃作文之㫖也原自以悲蹙無聊故發憤
欲逺遊以自廣然非輕舉不能逺遊而質非仙聖不
能輕舉故慨然有志於延年度世之事蓋皆有激之
言而非本意也沉濁汚穢承迫阨而言耿耿營營皆

悲緒也弗及不聞言時之促也端審也正氣正大之
氣也以其心之悲而念人處天地之中徒自勞苦湏
臾已盡是以思愈逺而心愈悲神忽往而形仍滯皆
由菲薄無因之故也安得不反己自修而求正氣以
度世乎求氣者所以煉形而歸神神仙之要訣也

　　漠虚靜以恬愉兮澹無為而自得聞赤松之清塵兮願
乘風乎遺則貴真人之休德兮美往世之登仙與化去
而不見兮名聲著而日延竒傅説(悦)之託辰星兮羡韓

衆(平聲)之得一形穆穆以浸逺兮離人羣而遁逸因氣變
而遂曾(增)舉兮忽神奔而鬼怪時髣髴以遙見兮精皎
皎以往來超氛埃而淑郵兮終不返其故都免衆患而
不懼兮世莫知其所如

　　自得即恬愉之意列仙傳赤松子神農時為雨師服
水玉能入火自燒虚靜而恬愉無為而自得正所為
赤松清塵也異乎迫阨而悲者矣故願承而法之與
化去者蜕形而往所謂尸解也辰星東方蒼龍之體

心尾箕之星所謂大辰也莊子曰傅説得之以相武
丁奄有天下乘柬維騎箕尾而比於列星今尾上有
傅説星是也朱鬱儀靈異篇韓衆服菖蒲十三年舉
體生毛日誦萬言得一見老子氣變正氣既求而變
化生也曾髙也彷彿遙見所謂山頂雲端時或遇之
蓋形質既蜕獨其精靈皎然無累而往來寰宇也淑
善也郵傳舎也神仙往來皆洞府名勝之地故曰淑
郵因悲時而欲逺遊故以離故都而免衆患為言曰

終不反亦憤辭也此節述神仙輕舉之樂

　　恐天時之代序兮耀靈曅而西征微霜降而下淪兮悼
芳草之先蘦(零同)聊彷(蒲杭切)佯而逍遥兮永歷歲而無成
誰可與玩斯遺芳兮長鄉(向同)風而舒情髙陽邈以逺兮
余將焉(烟)所程

　　曅光閃貌彷佯無成明湏時之無益也芳草遺芳皆
原自指焉程見懷沙此言知己難期祖業難復蓋自
决求仙之志以起下文也


　　重(去聲)曰春秋忽其不淹兮奚乆留此故都軒轅不可攀
援兮吾將從王喬而娛戲飡六氣而飲(去聲)沆(杭上聲)瀣(械)
兮潄正陽而含朝霞保神明之清澄兮精氣入而粗穢
除

　　重樂節之名洪氏曰情志未申更作賦也軒轅黄帝
名史記黄帝僊登於天列仙傳王子喬周靈王太子
晉也好吹笙作鳯鳴道士浮&KR0960;公接之僊去轅軒王
喬皆得道者不可攀援以軒轅既尊且逺也甘石星

經以日月星辰晦明為六氣沆瀣北方夜半之氣也
正陽南方日中之氣也朝霞日始欲出赤黄氣也人
之神明本自清澄而不能不淆於後天昏濁之氣故
必取天地之精氣以自益而麄穢自消神明所以能
保此求正氣之始事也

　　順凱風以從遊兮至南巢而壹息見王子而宿之兮審
壹氣之和德曰道可受而不可傳其小無内兮其大無
垠毌滑(骨)而魂兮彼將自然壹氣孔神兮於中夜存虚

以待之兮無為之先庶類以成兮此德之門

　　南風曰凱風南巢今廬州府巢縣有金庭山王喬洞
王子昇仙之所也宿肅同審訊問也外氣既入内德
自成所謂六氣者凝煉而為一氣矣然必得所養而
後能和故就王子而訊之曰者王子之言也道即養
氣之道受心受傳言傳也小無内所謂巻之則藏於
宻也大無垠所謂放之則彌六合也滑亂而汝也孔
甚也言養氣之道但可心受不可言傳其藏之至宻

而放之至廣但能無以私意滑亂其神魂則所養漸
近自然而所謂一氣者極其神妙自存於中夜靜虚
之時而不離矣如此則於應世之務皆虚以待之于
無微之先而和徳既全萬化自出此求正氣之中事
也

　　聞至貴而遂徂兮忽乎吾將行仍羽人於丹&KR0960;兮留不
死之舊鄉朝濯髮於湯(陽)谷兮夕晞余身兮九陽吸飛
泉之微液兮懷琬琰(炎上聲)之華英玊色頩(劈影切)以脕(脕)

顔兮精醇粹而始壯質銷鑠以汋約兮神要眇以滛放

　　至貴上所言之要道也仍就也羽人飛仙也丹&KR0960;晝
夜常明之處不死之鄉仙靈所宅也既得要道故能
直往仙鄉九陽即所謂湯谷上有扶木九日居下枝
者也飛泉張楫云飛谷也在崑崙西南琬琰玉名山
海經稷澤多白玉黄帝是食是饗又周穆王薦琬琰
之膏以為酒上文王子所授皆内養之事此又以採
服為言者蓋當聞言之時其於一氣之和德固巳心

解力行矣然其氣不盛則無以厚養之之本故益取
天地萬物之精以充其氣而大其養此求正氣之終
事也頩淺赤色脕澤也醇厚也粹不雜也質銷鑠謂
凡質盡也汋約柔弱貌要眇深逺貌淫縱也色之美
於外者極其腴澤精之純乎内者極其壯盛渣滓日
消神明日生蓋真能煉形歸神而所為氣變者於斯
在矣何患菲薄無因哉

　　嘉南州之炎德兮麗桂樹之冬榮山蕭條而無獸兮野

&KR1821;(寂同)漠其無人載營魄而登霞兮掩浮雲而上征

　　此僊質既成而遂能輕舉以上浮也南州故居之地
桂樹冬榮與芳草之先零者異亦即景以寓意也載
營魄見老子營熒同營魄者質既銷鑠晶熒而輕也
霞遐同逺也人死則魂升而魄降惟有道者質銷神
旺故其魂神能載此晶熒之魄而升於高逺也

　　命天閽其開闗兮排閶闔而望予召豐隆使前𨗳兮問
太微之所居集重(平聲)陽入帝宫兮造旬始而觀清都朝

發軔於太儀兮夕始臨乎於微閭

　　此下歷言逺遊之境而此先言遊於天闕也排推也
望予湏我之來也與騷經倚閶闔而望予不同矣太
微宫垣十里在翼軫北天帝南宫也天有九重故曰
重陽旬始星名列子曰清都紫微帝之所居今按旬
始在北斗旁則清都疑中宫太一之居也太儀天帝
之庭習威儀之處也周禮東北曰幽州其山鎮曰醫
無閭即於微閭也遊天既畢乃從東北而下也


　　屯余車之萬乘兮紛溶(容)與而並馳駕八龍之婉婉兮
載雲旗之委蛇建雄虹之采旄兮五色雜而炫燿服偃
蹇以低昻兮驂連蜷以驕(去聲)驁騎膠葛以雜亂兮班漫
衍而方行撰余轡而正䇿兮吾將過乎句(勾)芒

　　此遊於東方也溶水盛也服衡下夾轅兩馬驂衡外
挽&KR0008;兩馬也驕傲馬行縱恣也膠葛猶交加也班駮
文也漫衍無極貌月令東方甲乙其帝太皥其神勾
芒太公金匱東海之神曰勾芒


　　歷太皓以右轉兮前飛廉以啟路陽杲杲其未光兮凌
天地以徑度風伯為(去聲)余先驅兮氛埃辟(必)而清凉鳳
凰翼其承旂兮遇蓐(辱)收乎西皇擥彗星㠯為旍(旌同)兮
舉斗柄以為麾叛(判)陸離其上下兮遊驚霧之流波

　　此遊於西方也太皓即太皥庖犧氏也自東向西故
曰右轉徑直也西方庚辛其帝少皥其神蓐收西皇
即少昊也金匱西海之神曰蓐收斗柄北斗之柄所
謂杓也麾旗屬叛分散貌波能衝霧水之大者騷經

所謂指西海以為期也

　　旹曖曃(逮)其曭(湯上聲)莽兮召元武而奔屬(燭)後文昌使
掌行兮選署衆神以並轂路曼曼其修逺兮徐弭節而
髙厲左雨師使徑待兮右雷公而為衛欲度世以忘歸
兮意恣睢(誨)㠯担(欺亦切)撟(矯)内欣欣而自美兮聊媮娛
以淫樂(去聲)涉青雲以汎濫游兮忽臨睨夫(扶)舊鄉僕夫
懷余心悲兮邊馬顧而不行思舊故以想像兮長太息
而掩涕汜(汎)容與而遐舉兮聊抑志而自弭指炎神而

直馳兮吾將往乎南疑覽方外之荒忽兮沛&KR1697;(罔)瀁(養)
而自浮祝融戒而蹕御兮騰告鸞鳥迎宓妃張咸池奏
承雲兮二女御九韶歌使湘靈鼓瑟兮令(平聲)海若舞凴
夷元螭蟲象並出進兮形蟉(力尤切)虬而逶蛇雌蜺(宜壹切)
便(平聲)娟㠯增撓(去聲)兮鸞鳥軒翥(朱樹切)而翔飛音樂博衍
無終極兮焉(如字)乃逝以徘徊

　　此遊於南方也曖曃暗也曭日不明也元武北方七
宿謂龜蛇也位在北方故曰玄身有鱗甲故曰武時

方自西之南而玄武在北故曰召文昌在紫薇宫北
斗魁前六星掌行掌領從行者署置也厲凴陵之意
髙厲者自西海而升天際也度世度越塵世而仙去
也恣睢放肆也担撟軒舉也淫樂樂之深也邊旁也
謂兩驂炎神炎帝神農也南方丙丁其帝炎帝其神
祝融南疑九疑也&KR1697;瀁水盛貌言自西而南經過楚
地愴然感懐然義不反顧故抑按其念舊之心而自
弭其悲益向南直行歷九疑窮方外而遊於南海也

金匱南海之神曰祝融戒前戒也蹕止行人也御禦
也咸池堯樂承雲黄帝樂或曰顓頊樂二女娥皇女
英也御侍也湘靈承二女而言海若海神號馮夷河
伯也螭龍類象罔象也皆水中神物蟉虬盤却貎便
娟輕麗貎撓纒也翥舉也衍盛貎焉乃猶言於是言
南遊之樂至矣於是遂逝而徘徊以擇所往也樂不
至不足以弭悲故言南方之樂獨詳至樂之中有至
悲者存不可不察也


　　舒并節以馳騖兮逴(卓)絶垠乎寒門軼迅風於清源兮
從顓頊乎增冰

　　此遊於北方也舒縱并合逴逺也絶垠天之邊際寒
門北極之門軼從後出前也清源水源謂北海也北
方壬癸其帝顓頊其神元宴金匱北海之神曰顓頊
北方增冰峩峩見招魂

　　歷元㝠以邪徑兮乗間(去聲)維以反顧召黔羸而見之兮
為(去聲)余先乎平路經營四方兮周流六漠上至列缺兮

降望大壑下崢嶸(活恒切)而無地兮上寥廓而無天視儵
忽而無見兮聽惝怳而無聞超無為以至清兮與泰初
而為隣

　　此縱遊上下四方之極際也天有六間地有四維反
顧欲他適也黔羸天上造化神名六漠六合也列缺
天隙電照一説列仙之宫闕也大壑在渤海東寔維
無底之谷名曰歸墟崢嶸深逺貎無地出地之下也
寥廓廣逺也無天出天之上也無見無聞㝠漠之境

也列子曰泰初者氣之始也莊子曰泰初有無為有
無名言歷元㝠之都乃由斜徑而乗北隅之間維回
首反顧與造化者遊以徧歷上下四旁窈㝠寂閴之
境蓋至此真無逺弗届矣

　　卜居

　　居謂所以自處之方以忠獲罪無可告訴託問卜
以號之其謂不知所從憤激之辭也

　　屈原既放三年不得復見竭知(去聲)盡忠而蔽鄣於讒心

煩慮亂不知所從乃往見太卜鄭詹尹曰余有所疑願
因先生决之詹尹乃端策拂龜曰君將何以教之

　　此三年未知何時詳其詞意疑在懐王斥居漢北之
日也太卜掌卜之官端正也策蓍莖也正之將以筮
龜龜底殻也拂之將以卜

　　屈原曰吾寧悃悃欵欵朴以忠乎將送往勞(去聲)來斯無
窮乎寧誅鋤草茅以力耕乎將游大人以成名乎寧正
言不諱以危身乎將從俗富貴以媮(偷)生乎寧超然高

舉㠯保貞乎將哫(足)訾(咨)粟斯喔(握)咿儒兒㠯事婦人
乎寧廉潔正直以自清乎將突梯滑(骨)稽如脂如韋以
絜楹乎寧昻昻若千里之駒乎將汜汜(汎)若水中之鳬
與波上下偷以全吾軀乎寧與騏驥亢軛乎將隨駑馬
之迹乎寧與黄鵠比翼乎將與雞騖爭食乎此孰吉孰
㓙何去何從

　　悃款誠寔傾盡之貎送往勞來猶俗云隨處周旋巧
於媚世者也無窮環轉不定之意力耕所以退隱遊

大人所以干進大人勢要之人正言危身從彭咸之
意也髙舉亦退隠之臣哫訾以言求媚也粟斯一作
栗&KR0008;飾為小心之狀喔咿欲言不言之貌儒侏儒兒
嬰兒皆柔媚之容也儒兒一作嚅唲洪註喔咿嚅唲
皆强笑之貌婦人指鄭袖言以事婦人與髙舉對言
者舉朝皆因事袖而進舎是則惟有退隠而巳亷直
自清正色而立於朝也突梯滑澾貌滑稽圓轉貌脂
韋皆愞熟之物絜楹如工人之絜度其柱而使之圓

也昻昻不肯下人之意駒馬未壯者鳬野鴨也亢舉
也軛車轅前衡亢軛喻以功業自建也黄鵠大鳥一
舉千里比翼亦髙舉意以上皆問卜之辭

　　世溷濁而不清蟬翼為重千鈞為輕黄鐘毁棄瓦釡雷
鳴讒人髙張(去聲)賢士無名吁嗟黙黙兮誰知吾之亷貞

　　蟬翼二語言是非之不清黄鐘鐘之律中黄鐘者釜
量名以瓦為之其聲本無可取而衆爭擊之故如雷
鳴也二語言用舎之不清張自侈大也此言不善既

有所不從而善又未必𫉬吉以明所以欲卜居之意
東漢范滂謂其子曰吾欲使汝為惡則惡不可為欲
使汝為善則我不為惡與此正同皆憤激之辭也

　　詹尹乃釋䇿而謝曰夫(扶)尺有所短寸有所長物有所
不足智有所不明數有所不逮神有所不通用君之心
行君之意龜䇿誠不能知事

　　謝辭也尺長於寸然為尺而不足則有短焉者矣寸
短於尺然為寸而有餘則有長焉者矣物有不足如

天傾西北地缺東南是也智有不明如堯舜知不徧
物孔子不如農圃是也數有不逮如日月之行雖有
定數然不無盈縮之異是也神有不通如伯夷餓死
首陽盜跖壽終牖下是也宜去者不幸而吉宜從者
不免於㓙鬼神不詔人以㓙而尤不𨗳人以不義則
亦安能與其事哉

　　集註以篇中所指婦人為鄭袖陸昭仲謂其嫌於斥
非也怨靈修之浩蕩兮終不察夫民心君且無嫌而

况於袖乎哫訾喔咿諸語皆深肖上官靳尚之情態
而著其憤嫉之思也則此篇所謂放者其為漢北奚
疑問卜之辭曰誅鋤草茅以力耕曰正言不諱以危
身蓋居蔽湏時與為彭咸之志尚相參也然則卜居
之作殆與思美人相近歟

　　漁父

　　或云此亦原之寓言然太史採入本傳則未必非
寔録也漁父有無弗可知而江潭滄浪其所經歷

蓋可想見矣

　　屈原既放游於江潭行吟澤畔顏色憔悴形容枯槁漁
父見而問之曰子非三閭大夫與(平聲)何故至於斯屈原
曰舉世皆濁我獨清衆人皆醉我獨醒是以見放

　　江謂沅江潭深淵也今常德府沅水旁有九潭憔悴
枯槁近死之容色也斯指江潭言没於利祿曰濁昧
於危亡曰醉

　　漁父曰聖人不凝滯於物而能與世推移世人皆濁何

不淈(骨)其泥而揚其波衆人皆醉何不餔其糟而歠(穿入
聲)其釃(離)何故深思髙舉自令放為

　　淈濁餔食歠飲也糟酒滓也以水&KR0034;糟曰釃深思則
怵於危亡所以獨醒髙舉則超於利禄所以獨清

　　屈原曰吾聞之新沐者必彈冠新浴者必振衣安能以
身之察察受物之汶汶者乎寧赴湘流葬於江魚之腹
中安能以皓皓之白而蒙世俗之塵埃乎

　　振搖動也察察皎潔汶汶玷辱也察察二語承沐浴

言皓皓二語原自謂也言人之沐浴者將服衣冠必
彈而振之誠不願以身既皎潔而復受衣冠之垢汙
也夫人之清醒亦猶是矣雖竄斥不堪寧誓以死安
能隨俗推移以蒙其垢乎上文止言見放而此言死
者蓋不推移則其勢不止於放吾故曰原之死非得
已也時未至湘而死計已决此懷沙所以作也

　　漁父莞爾而笑鼓枻而去乃歌曰滄浪之水清兮可以
濯吾纓滄浪之水濁兮可以濯吾足遂去不復與言


　　莞微笑貌鼓枻叩船舷也滄浪水在今常德府龍陽
縣本滄浪二山發源合流為滄浪之水纓冠系也濯
纓濯足蓋與世推移之意漁父遂去而原亦不復與
言各行其志也

　　舊解以滄浪為漢水下流余按今均州沔陽皆有滄
浪在大江之北原遷江南固不能復至其地且與篇
首遊於江潭不相屬矣及觀楚省全志載原與漁父
問答者多有皆影響不足憑惟武陵龍陽有滄山浪

山及滄浪之水又有滄港市滄浪鄉三閭港屈原巷
參而覈之最為有據蓋自渉江入溆浦之後返行適
湘而從容邂逅乎此其言寧赴湘流則懐沙汨徂南
土之先聲也原之就死長沙余既詳之懷沙矣抑湘
中記云湘水至清深五六丈下見底了了則原之赴
此亦不忘清醒之意也夫











　　山帶閣註楚辭巻五

