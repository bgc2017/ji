字溪集卷九宋陽枋撰
雜著
辨惑
俗言三世仕宦方會著衣喫飯余謂三世仕宦子孫必
是奢侈享用之極衣不肯著布縷紬絹衲絮緼敝澣濯
補綻之服必要綺羅綾縠絞綃靡麗新鮮華粲絺繒繪
畫時樣竒巧珍貴殊異務以誇俗而勝人食不肯疏食
菜羹粗糲豆麥黍稷菲薄清淡必欲精鑿稻粱三蒸九
折鮮白軟媚肉必要珍羞嘉旨膾灸蒸炮爽口快意水
陸之品人為之巧鏤簋雕盤方丈羅列此所謂會著衣
喫飯也殊不知極盛者極衰之證奢華者寥落之基豐
腆者貧薄之由富庶者困苦之自蓋子孫不學而顓蒙
窮奢極靡惟口體是供無德以將之其衰必矣俗言
某人甚了辦余謂了辦甚害事夫了辦而不惟上之人
旨意私徇是從不害民不任已不任性不倚勢不作威
而了事辦事固是賢材實能常見今之所謂了辦只是
一切不顧不問是非不識道理以勢力驅迫刑威捶楚
暴虐殘忍取快目睫如此了辦是為鬼為蜮豺狼邪魔
之謂也上之人從而稱賞任用之終亦必亡而已矣
俗言某人甚圓余謂圓熟不如鯁介之人圓熟乃是無
是無非無可無否同流合汚鄉原之徒此等阿媚容悅
竊富貴盜聲名無益於國家之盛衰存亡今所謂和鑼
槌者是也亦&KR0146;疣而已矣俗言今時幼小童兒甚靈
俐余謂今時風氣愈覺漓薄全無前輩敦龐淳厚氣象
小兒機巧滑稽變詐欺偽莫此為甚要其成就不過為
竒變小人之歸決無孝悌忠信之行父母愛之舉世稱
之惑亦甚哉俗言今時某人是學者余謂學道通今
達古識義理識是非得聖賢之心法會物我之歸趨剛
方練歷惟天理是行雖不博覽古今該貫百家却是學
者蓋學者是用之則行舍之則藏生死富貴貧賤患難
不足以易其守者也若夫自恃強記淹該胷中稍稍過
人便揚揚自肆以為經庫書匱傲視一世輕忽慢罵開
口嘵嘵誦數千萬言以驚駭誇耀中等以下之人此已
失之本心務悅於外不足以為學矣世人又從而誇美
稱譽之學而止此可哀也已俗言某人迂闊古椎余
謂迂闊古椎正是好處易稱遯世無悶不見是而無悶
孟子言人知之亦囂囂人不知亦囂囂孔子生於春秋
未嘗不浮雲不義之富貴孟子生於戰國未嘗舍仁義
以徇權謀孔孟豈不甚迂闊而太古椎哉人生斯世寧
使人稱迂闊不可使人說軟媚寧使人道古錐不可使
人道利器何往而不得我心哉趙清獻公每夜焚香
具晨夕與人言及所奏事所為事以告天人問之曰苟
欺於心則靦於語其敢告上帝乎看來只是自謹自持
是初學的事日日告天不幾於䙝天只在面前作事是
時天自知了范文正遇夜就寢即自計一日飲食奉
養之費及一日所為事相稱則鼾睡熟寢否則終夕不
安明日必求所以稱之余謂一日奉養只以恭儉為本
不必計事稱不稱若做得十分好事飲食奉養元只儉
約若無事可做則儉節亦無害先正有作座右銘云
避色如避讎避風如避箭莫喫空心茶少餐中夜飯色
與風如何避得只是自家謹審保守便得空心茶中夜
飯當喫則喫不可為常酒誡云少喫不濟事多喫濟
甚事有事壊了事無事却生事此只好與下材之人言
中人以上便說不得吕滎陽言伯祖行父題壁云但
畏賢人之議論不顧小人之是非賢人議論自是當畏
小人是非亦豈全不顧得他亦有時說得是當天下事
只管是我做教是合道理便好賢人小人是外面說話
康節先生詩云平生不作皺眉事到處應無切齒人
此近仙釋言語聖人治天下須有慶賞刑威若無一點
皺眉的事有甚分曉此語是康節自說他自己初不以
訓俗今人自體認之方好劉器之云有盛待制名濤
者常有一語云士大夫行已正如室女常置身法度中
不可受人指點猛看似好然女子當終身在法度中行
豈但室女為然恐人不察便道從人了可以舍法度則
大害理本朝先正說喫得三斗釅醋方做得宰相蓋
言忍受得事然末節細故則自是當忍若事關大利害
如何用得包荒只是時下包涵不容淺露其實投機應
變間不容髮古人云皮裏春秋便是外面寬和而中則
别白不然是一個和鑼槌持祿保位伴食宰相何益於
人國哉山谷先生言男女婚嫁緣渠墮地自有衣食
分際今人終日蹙眉為百草憂春雨耳青山白雲江湖
湛然何有不足之嘆耶余謂終日蹙眉固不是但人倫
中君臣了便是父子若不盡倫何以為人父父子主恩
為人父者當止於慈教之誨之養之鞠之長則為之擇
配凡所謂恩與慈者亦無所不用其至只是不可悖理
傷道貪黷貨財以愚子孫諺所謂不為兒孫作馬牛者
是矣不是都管他也父母於兒女無恩慈却要兒女盡
孝敬有是理乎山谷之語近佛老矣余讀蕭何置田
宅必居窮僻處常曰後世賢師吾儉不賢無為世家所
奪人皆以為善余謂田宅恁其得之自然何必居窮僻
處子孫當遺之以孫謀義方賢則良田美宅亦自可保
若不賢則窮僻瘠鹵亦不能一朝居豈能無為人所奪
乎陳瑩中子姪勝柔常出瑩中詩示人云仁者難逢
思有常平居謹勿恃何妨爭先世路機關惡近厚語言
滋味長可口物多終作疾快心事過必為傷與其病後
求良藥不若病前能自防此言甚當理康節言好善
詩云若求騏驥方乘馬只恐終身無馬騎甚切當便是
見善如不及的學力寧可負人無人負我此曹操語
也害多少事晉記麴粥說羅仇勒兵向西平仇曰誠如
汝言然吾家世以忠義著於西土寧使人負我我不忍
負人也滎陽公吕原明云中年嘗書壁以自警寧人負
我我不負人吕正獻公常薦常夷甫夷甫後老改節
吕對程伯淳有悔薦之意伯淳曰願侍郎寧可受人欺
不可使好賢之心少替余謂明道此言極忠厚長者
陳希夷先生有云得便宜處落便宜康節先生云落便
宜處是便宜余謂康節語不若希夷之寓誡然便宜字
亦不必說晁氏客語云人受天地之中以生當與天
地齊畢天地未嘗老而人自老余謂人自老之言當理
而當與天地齊畢則非也性善先生歎乃孫服之華
楚乃引懷中短布衫示諸生曰吾法從儉約不敢自足
常教他們等你地步到那富貴處享亦不妨今便如此
是自滿也某謂若到自己合當得的富貴處亦須節儉
不可享用太過身安而天下國家可保夫身者家與
國之本古之君子所以愛其身者非私於已而忘斯世
也身之安危關天下之休戚安其身者正所以安天下
國家也天下之理亂有天焉有人焉孔孟之於天下固
未嘗一日不切切焉不扶持人極而至於道之不行則
必歸之於命蓋既盡其在我而莫如之何者天也聖賢
於此不過仕止久速當其可以合乎道而已見善明
用心剛余謂惟明故能剛不剛本於不明今時雖有
用君子之名而無用君子之實苟用之只在用得着與
用不着耳晦翁論漢武若使董仲舒為相汲黯為御史
大夫世上那有此差遣何道夫訓子文合下兩句云
禮三拜佛誦一卷經便差了又次言禁私慾止行利益
事度性善言作利益事不是私慾莫如何富貴則業力
滋侈貧賤則邪魂不干如此則便是乞丐人時則鬼不
近也性善言女壯勿用取女只是言隂陽之理如此
然今人取婦亦須是採擇方得余謂前賢有言人皆知
擇婿而不知擇婦婿易見而婦難知女子處深閨之中
其性情果難察也只是不可倉卒須是訪問審詳盡其
道至入門而不賢亦天也或云婦教初來須是隄防訓
誨使不至於壯余謂女壯是其氣質禀得如此雖訓誨
往往亦難變全菴云相其父母亦自見得性善云世蓋
有父母賢而子女不肖的有父母不好而子女賢的也
難執着善父無賢子善姑無賢婦善師無賢弟善主
無賢奴所謂善非美善也懦而已矣適足以長惡或亦
有賢者其幸乎義理之間即君子小人界限不爭多
只些子間便是天淵之判别了如今人只箇箇要學
時樣以求容悅吾人幼學壯行到此處量宜造事見可
知難勿失良心可也時樣不必盡學有不得已則求與
略相似而無慊於心足矣孝子用心誰不有之奈何
今時學非古學古道遽亡今之孝者是謂能養便自以
為極至世所無矣舉世亦皆以為某人極孝衆人莫不
敬嘆尊仰而稱譽之是以人子之心便自慰足滿假施
於德色若能拔乎流俗斯可謂之孝矣河南遺書載
狄仁傑盡廢淫祀而伍子胥廟不廢只道為駭俗公批
云不是駭俗只為擔不下炎夘因問文公不謁五通是
夜忽暴瀉一家便驚文公曰莫枉了五通人心只為禍
福二字怵之所以做不得事公曰便是如此伍子胥鞭
其君之屍申包胥以為無天道之極如何祀之而不廢
今人趨向正學者皆非議之間有志於此者却被世
俗議便中輟元是立志不定天下事惟患見不透行不
力終日被世俗常情牽攣迷惑所以去聖賢之心愈遠
夫子謂如不可求從吾所好夫子所好必有大於富貴
利達者但言不可求則亦有可求之理盡心倫分使俯
仰無怍動合理道便是夫子求處然其施為注措之時
亦無所謂求之之心只是合當如此而已答誼儒姪
曰書來言已為前姪婦修塋議葬此事是矣胡為又以
巫師之言而輟所謂穿壙而隣家災亦偶然耳况糴事
追呼乃官司常行初不是來追呼如何脩墳不修則官
司不問米事邪東家懲羹西家吹虀亦一叚可笑而又
因以成九流淺薄者之說此所以嘆道之不明道之不
行也中庸只在眼前竟難着脚姪不容不加勉乾健也
健而不息之謂乾姪於此柔而息矣君子自強不息姪
於此不自強矣剛者伸於萬物之上姪於此屈於萬物
之下矣吾儒之學只道理是時夕死亦可何凶咎憂虞
之足云哉聞為親戚而姑已則猶得坤順意思文公所
謂無硬的天理差相似但世人信風水之言而久暴其
所當藏之骨者無以折之君子擔當主持天理之任這
便是難往事已矣後更謹之
社稷祈雨祝文(代趙廣字)
粤自去冬戎馬踐襲此邦之民存三之一代庖肆虐横
政百出本根傷殘膚髓搥瀝芽蘖僅生驕陽爍石千里
焦枯寸苖不入天之殄民奚至此極嗚呼何辜今之人
旱既太甚寧丁我身兹長吏之責毋害我田穉益之以
霡霂既霑既足生我百榖實惟社稷
祭文昌祝文
坤文炳靈神生西蜀濟濟多士居焉司祿有儒衣冠莫
不恭肅時維仲春典祀不黷酒醑潔清蕭蘭郁馥衿佩
濟蹌觴爼離陸升降周旋齊明盛服著于外心擎跽拳
曲誠意正心念念謹獨孝弟温良忠信輯睦踐實履真
黽勉勤篤種學績文晝窗夜燭盡此内心神其來福洋
洋在上歆此誠告
雷神祝文
雷雨之動滿盈物之所以屯也天地解而雷雨作百果
草木之所以甲拆也此邦自三月不雨至于夏四月苖
不入土如惔如焚遍走羣望終焉密雲斯人何辜罪在
官臣痛自省責冀神聽聞豐隆鞭車兮摇電幟畢宿駕
虯兮御雲氣沛晉之霖於目前庶稿苖猶可興而農尚
可濟潔粢豐盛以享以登神亦無所不利焉
寓龜陵告四殿尊神祝文
某生於神鄉長於神國蒙神之休感神之德循理安貧
永惟報賽蜀有敵難流離異鄉八年荆楚仗神庥祥聚
指食息以壽以康季男濫恩乘障珍南千里挈家牽舟
泝江寸心隠憂寢食不遑行次龜陵敬辦片香虔修祀
事仰答鴻龐得假餘息恩斯不忘
觀音殿祈晴文
黃間石田喜麥秋之在望晴連巫峽憂梅雨之踰時惕
息熏爐凌兢請祐冀大造仁心之感憫小邦粒食之艱
倏爾開晴麗東方之日出居然刈熟卷南畆之雲連亟
荷垂休敢忘報德
大寧諸廟祝文(代趙守)
寧俗近鹽人惟利薰有來漁獵智巧紛爭一經蹂踐戶
口凋零邦雖號富編民食貧某貿然負乘昕夕凌兢公
以蒞事廉以持身嚴以束吏寬以紓民邪枉必戢冤滯
必伸知過則遷聞善則行顧力所至惟材所能冀無負
大閫愛護根本之盛心而戢寧此邦之人神其相予此
忱
祝文
某尋師逐食六過瞿唐跪起靈祠旅薦芬薌黔㠝掾學
羞蝗太倉陶情翰思蓴肥菊荒戍滿投幘巾車故鄉子
季仕䕫千里趍旁告以君禄斗升共嘗罷種杞菊復謀
稻粱擕壯挈穉龍山之陽顧瞻明神在上洋洋律修菲
祀飭體之常歲脫疲苶命子潔觴聚指逾百託蔭依光
四序推遷洪雲高張恩斯勤斯何日而忘
峽州紫陽十先生祠堂祝文(顏魯公真卿歐陽公修字永叔元城)
(先生劉安世老泉先生洵東坡先生軾穎濱先生轍伊川先生頥正公山谷先生庭堅字魯直)
(兼山先生郭忠孝伊川門人頥正先生郭白雲兼山之子)
天運間氣鍾英炳靈魯公精忠昭揭日星歐公肅哲月
霽西陵禀姿貞固令譽元城旅處懷資所存者神蘇擅
儒宗文章天下正公道學太史善價咳唾珠璣輝華次
舍萬古不磨所過者化兼山白雲妙窮羲畫先天後天
布在方册伊傅發揮坦然明白玉韞珠藏神返其宅猗
與休哉道無存亡流行斯世仁見謂仁智見謂智忠質
詞華剛健純粹殊途同歸百慮一致皎皎流風千古江
山紫陽新祠卧雲扁顏覩象懷人炳然如丹妥佑此邦
接武衣冠
涪州北巖秋祀祝文
竊惟文拘興彖箕縶述疇繫明返魯傳成遷涪大聖真
賢今古同流易傳發揮羲文孔周浩蕩汪洋乾坤與侔
淑人無窮綿祀千秋(伊川)
孔子之道以魯而聞伊川之學由鈍而傳自保終身顧
行顧言逃偽之什嗣之之文三畏六有景行高山宥饗
正公純乎淵源(和靖)
惟公生而好易聞道實早審業從程研極幽𦕈見乃謂
象卦爻斯了出處行藏淵乎近道牧唱漁歌非釋非老
宥饗斯堂源流有考(達微)
鈎深二字深知伊川而作也深知伊川則深知易矣濂
溪之心以光霽而明伊川之易以鈎深而顯兩言精微
千載祀典(山谷)
問易考亭得易涪鄉見知聞知融明寸方易由先生而
有傳巖因先生而有光道晦而明名久而彰從祀四賢
無愧兹堂(㬊蓮蕩)
又㬊蓮蕩祝文
某仰惟先生寧宗朝毅然志道萬里尋師閱三年而後
聞易於考亭以歸十有餘年至於戊子而先生之學始
傳又二十有餘年至淳祐庚戌從祀於北巖而先生之
學始顯甚矣道之難聞而難行也凡人未見聖若不克
見既見聖亦不克由聖古之聖賢其道不見信於當時
而終必行於後世者窮達之勢使之也何患焉某解官
黔南絶意仕進將欲涵詠先生之道以怡老遺世而涪
守李使君力命主堂長事既謁北巖之祠又拜於蓮蕩
之塋平山蒼蒼渠水洋洋忽後瞻前月霽風光靈爽在
兹歆此一觴
庚子奏名謁三神文
惟神聰明正直依人而行不惑之謂聰不蔽之謂明不
偏之謂正不曲之謂直某幼聞此於師壯學此於身行
將筮仕期以此及於民神其依之
祭水府文
伏以淵淵浩浩潤萬物而先五行混混湯湯納百川而
放四海功用如此真靈職之既藏垢而納汚宜澡身而
浴德潔已以進咸與惟新恭惟云云品列于三數主于
一獨妙淵深之德難名滌濯之功有難即除無厄不解
輒伸孝志仰叩真聽伏望河海其容涓流不卻俯察冤
哀之懇廣開解脫之門後呪前㖦一洗積年之濁先魂
近識均淘此日之清不滯源泉同登彼岸
祭鼐三弟貢元堂長文
顧惟同胞鼎之三足長兄不幸早世惟某與弟形影相
依從師問學夙夜勤瘁勉嗣前烈某庚子叨第老不欲
仕弟猶奮發隻身南遊期於有成歸光儒門此弟之志
也既薦不第夷猶東南於焉久留豈弟之心哉丁未之
夏某送子入對胥會西湖之上吟風弄月怡愉對床不
勝其樂弟勸兄留兄勸弟返不能相謀東西各别脉脉
臨岐曷勝嗚咽鴈影一分萬里魂絶十書九不到何以
為懷哉成都别時弟許甲寅西歸癸丑收書又復愆期
約遊南岳某日夜相望冀一相見聚首商略避世優游
遺老今年春鄉先達有召對者某丁寧修書約與弟會
豈謂弟已於去年仲夏不救嗚呼痛哉兒輩已久聞喪
遇某病不以告禮制哭泣於是有缺甫衰麻三十日而
奄及小祥手足之義大有不滿可勝痛哉稅喪有禮我
不敢廢某未第食貧不能留弟於蜀既仕祿薄不能迎
弟于南使弟流落萬里辛勤而殁生不得相養病不得
相救死不得斂衾喪不得盡制某之罪也終身之痛其
有窮乎弟自幼能悅親事長事先妣極孝敬某與兄姊
皆不逮也先妣鍾愛無晷刻不念弟此事可以格天地
而通神明加之勉勉勤勤尋賢師友德行文學世罕其
匹兄謂弟必膺五福而止乎是真可悼也一孀二孤已
命男少箕炎夘專遣人往撫州迎接歸川侍奉教養某
未即死尚能顧芘俾克成立以慰弟志弟之著述亦囑
姪損收藏歸川以圖刊傳九原庶無憾也弟疇昔謂魂
氣則無不之兄聊奠一觴以寫誠篤昭明有融髣髴來
歆
祭趙景賢使君文(汝廪)
何其乎蒼蒼哲人萎兮邦之良期德業之久大慨修短
其無常仁不必壽德不必昌深培何係乎完久邁種豈
偕乎綿長襟春風兮芳辰早歇禀厚氣兮急景飄揚展
也視履嗟乎考祥使樂善之日沮而悖德之滋狂關風
俗兮盛衰係正理兮行藏公止於此云胡不傷公資禀
高明才華卓出好語開口妙句落筆貫百家而剖析飽
信史而涉歷齊漢儒兮不羣輩謫仙兮俊逸厭華摘實
反求六籍詠詩之性情用禮之文質語孟觀其會通典
謨究其精一既又即日用常行而參之於易戰野於銅
峽之遇敵設險於渝江之城壁秀屏禦寇兮擊蒙昌溪
井收兮勿幕涪會廣振民之惠黔巑公施溥之溢歲晚
兮理益明官窮兮志愈立公於易蓋自得之力行之非
但言辭綴葺而已也惓惓心期約予歲寒方欲講大有
之盛進匪躬之言明得輿之義贊碩果之全期公以美
在其中發於事業而膺黃裳之元公今已矣予又奚言
嗚呼善政時事也興學任職也社粟方惠也叢塜漏澤
也殆公之善者幾也北山維麓渠渠巖瞻輪焉奐焉實
光於前熏山谷之香嗣蓮蕩之賢揚紫陽之帖彰樂活
之傳山高矗天江流成淵公之心與伊川之易皦如萬
古之長存嗚呼哀哉公其歆旃
祭王隆州敬伯文(諱謹禮)
惟公金華毓秀婺水鍾英接東萊之風而遠乎儕輩聞
晦翁之學於潘李諸賢而慕其為人歷時態之既久閱
世故之已深有事可武無事可文寘彼周行優於撥繁
而治劇守固邊圉毅然排難而解紛明足投機變於一
髮剛足任重寄於千鈞擎通泰之孤柱息唐鄧之塵氛
躐之武而前躅邁夷吾而比肩念西陲之急材慨然登
蜀道之難歷埋安流戍雪黔巑嚴以束吏廉以持身儉
以足用寬以愛民耡其強梗之害伸其柔弱之情憸巧
遠罪而服其斷悍敵畏威而敬其明民俗熙其與與士
風郁乎彬彬惟其主於中者定所以閱二載而四境之
内民和物阜而長春顧某父子辱知最深始排浮議而
察其無他終孚實意雖金石莫喻其堅凝期弭蓋於長
江俾聲迹言論時得以相聞公未解維予先投簪稠疊
乎惜别之書委折乎勞問之言峽風驚吹訃音忽傳始
駭未信已而果然嗚呼南疇主人止於斯邪摩圍誨言
卷韶在耳渝城賜章蕭蘭溢紙隕涕三秋送君萬里巫
山高兮崔嵬瞿唐靜兮清泚魚石惨兮欲移象澦愁兮
倚峙善人兮云亡時世兮殄瘁嗟婺宿之精靈一去兮
不復還惆悵乎隨楚黔巫之人結長思於千祀某病足
莫前遣子奠跪一慟心摧忍望靈几
祭張朝舉文
學古人今言行純實蘭蓀其芳松筠其質文敷春華心
明秋日用柔非流體剛不激玩書燈青延賓杯白我官
黔中和光得挹儼乎在瞻温乎其即談喜汪洋事皆根
極有來七年交好愈堅茗椀芳尊月戶風軒無魚不書
無鴈不牋顯同光塵隠居青山我歸自䕫艤舟涪水相
期從容商酌義理去鄉加憂得朋而喜曾曰幾何遽此
契闊峽澍滂沱黔流湍決蛟螭喧豗罔象猖獗怒濤湃
澎孤舟震疊馮夷懦慵江靈畏怯坐視吉人不容數脫
天可問乎嗚呼汨羅自投而三閭以靈水中捉月而詩
人以神抱道而沒者未必真溺枉道而生者猶為陸沉
過涉之凶不可咎澤滅木尤足以表獨立不懼之人君
可無憾於此矣
祭友人伏德華主簿光祖文
嗚呼德華天何予之厚而奪之速耶志度恢擴不拘小
器有用世之量天之厚吾德華者深矣讀書窮理務在
造詣有用世之學天之厚吾德華者至矣運量注措切
中事機有用世之才天之厚吾德華者得矣容貌魁梧
離倫絶類有用世之軀天之厚吾德華者著矣漕省連
魁時方壯歲有用世之地天之厚吾德華者至矣開太
平正人心扶善治人方以遠者大者期之千里驅車半
塗折軸何天奪吾德華之速耶賑窮恤貧人所難行者
君能為之養孤鞠遺人所難行者君能為之扶弱擊強
人所難行者君能為之排佛斥老人所難行者君能為
之施設雖不獲大展布聞其緒餘亦足以使人興起也
從容乎武信之遊欵曲乎西州之行留連委曲乎合江
仁懷之避地歲月推遷情意一日未有如予之知德華
最深而德華敬予最至也師友味濃死生分隔可勝痛
哉梗塞修辭長號致酎靈其有知髣髴來享
祭心友羅東父文
嗚呼道之難明久矣蜀坤文之地也孔子之徒三千蜀
無與焉孟子高門弟子蓋不少蜀無聞焉我宋濂溪先
生繼孔孟絶學於千載之後仕於吾州宜速肖者衆而
當時所予進僅見於張子宗範養心亭一說至於太極
通書至德要道乃傳於河南二程先生又傳於横渠上
蔡和靖思叔龜山諸先生而蜀又無聞焉百有餘歲至
文公朱先生集二程子及諸先生之大成以陶冶斯世
升其堂入其室者徧滿天下而吾蜀奮超卓之大志不
遠萬里往而親炙者惟吾鄉性善先生與涪陵蓮蕩先
生二人則斯道之傳不亦甚難矣乎惟性善得吾文公
之心蓮蕩得文公之易其統不為不正其道不為不大
其學不為不精粹而世之好尚者鮮則道之難明不亦
又甚矣乎吾友東父資禀粹而識見明雖從事科舉業
時又存心孔孟玩志伊洛自弱冠與某兄弟相往來務
格物致知求聖賢之心逾半百不少變家事蕭疎場屋
屢跌密如也亦足以見吾友體認深而造詣至矣雖未
得為文公徒而私淑諸人也某去年辭官將欲相與徜
徉林泉資琢磨磋切以力行求至而遽聞傾逝可勝痛
哉可勝惜哉夫君子彫謝則旺氣衰明哲云亡則正道
晦吾友關吾道盛衰者也而止於此道其果難明矣夫
遙寄一奠不勝號慟靈其來歆
天府疏
伏以清虛一大之中默存主宰冲漠洪濛之始神運機
緘宜有真靈妙斡元化自我民而視聽奉帝意以周旋
求福不回如響斯答恭惟萬善之長五常為仁道惟切
於好生職務司於錫福申休釐祉覃顯悉幽敢瀝凡衷
仰塵聖聽伏冀高明下耳工宰垂慈俯憐哀痛之誠大
沛洪龐之澤神盟鬼詛盡雲薄以天空債主冤家即水
消而冰釋纖塵不滓厚夜長春
功德疏
流虹繞電五百年元聖之篤生就日望雲千萬歲洪休
之虔祝矧堯天之在上正佛日之居中式披海藏之文
用介河沙之福伏願金輪益固玉燭彌調等南極之老
人有光其應同西方之壽相無量斯年嘉與含生同躋
仁域(僧寺)
長發儲休光啟虹流之慶天保報上歡騰鼇抃之情矧
同三千臣之心祈永億萬年之命仰企紫霄之御恭披
玉笈之文伏願弼我丕基受天明命文舞干羽邊無飲
馬之虞仁銷戈矛農有夢魚之慶斂時五福錫厥庶民
(道觀)
代趙守為民祈雨羅漢道場疏(大寧監)
大旱望霖曾不終朝而不終日至心白佛先皈依法而
皈依僧慈雲即滿於太空法雨溥霑於天下有言至再
惟願登三
祈雨疏
伏以齋心籲帝冀生百榖以成歲功憫雨責躬期不終
朝而滿天下香煙繚處甘澤隨來一念間酌水獻花彈
指頃決渠荷鍤温飽遍他諸法界仁慈端自大神通
三宣
僭恒暘若其責在吏不責在民歸斯受之不入於老則
入於佛彈指三千諸世界至心五百大阿羅鉢盂承來
洒成甘雨拄杖插處涌出源泉溪流岸岸深已失三春
之穜稑農務村村急無妨九夏之耕鋤知感佛菩提無
窮食供養
三宣引咎
憂民閔旱霏微雖沐於屯膏白佛熏香霶霈願霑於解
雨思致咎實由於拙守痛無辜何與於生靈苛政重斂
稔愁嘆之聲滯獄繁刑積冤傷之氣離散未安於鴻鴈
縱横猶肆於豺狼教化悖施膏澤不下居焉謬政罰以
愆陽深責已以凌兢悉與民而洗滌瀝寸心之懴悔冀
五眼之開通三日以往為霖油然作而沛然下八政之
先曰食生者衆而用者舒
紹慶府勸農文
勸課農桑太守當務也然黔中之俗不憂細民之惰農
而患豪民之妨農黔地幽深僻遠民生其間無兵革盜
竊之虞莫不知以剪荆棘啓山林側耕危穫為務獨其
間豪強狡險之家志務貪惏計專刻剥不求富於詩書
而並緣敷糴以傾農之粟菽不用巧於文章而工設機
穽以罄農之貲財繭絲竭而并布縷牛畜蕩則質妻孥
敲朴任情役使無節外焉出入臺府以張聲勢交結公
胥以固威權百端誇耀以堅其畏信千計圍繞以絶其
辨明是至執鋤秉耒飲恨䘖冤不怠則逃田野曠而種
藝疎職此之由今太守丁寧告戒當職決不為非法之
科爾豪民斷毋肆暴横之斂太守惟知有公陸梁者勿
恃爾力太守惟知有法狡險者勿矜爾智主佃相資患
難相恤疾病相扶困乏相賙孝悌忠信相勉則人民日
聚田野日闢粟菽日多貨財日富風俗日美此爾民之
福而太守之願也苟違斯言罰及爾身不可悔
十一年二月勸農文
農而加以勸為惰農者設也農而至於惰由妨農者致
也太守始至灼見此弊抑豪強戢貪暴去狡獪除横斂
省徭役務使爾農無惰而不待於勸也整整三年既有
明效爾民之所知也今太守將去矣天下事要在始終
之如一爾民其循循勉勉強者毋復横以失良心貪者
毋復肆以喪善心狡獪者毋復縱而變爾遷善改過之
心勸農桑者毋懈惰廢弛而棄爾服田力穡之心而太
守決不以將去而怠於擊強怠於戢貪怠於禁暴決不
以將去而妄有一毫科取需求以煩爾民而隳前功也
太守之言信如金石爾民敬而聽之毋忽
大寧監勸農文
出入阡陌劭民勸耕二千石之先務也今時既急於平
時而大寧尤切於他郡請為爾民詳言不可不勉者四
他郡屢經殘破容冀免賦蠲租大寧築底世號桃源租
賦不可寬假汝民不可不勉者一也常歲有下流之粟
可補乏闕今回易不通無所仰哺爾民不可不勉者二
也石田磽确耕鑿無幾而商旅雲集流移輻輳生者寡
而食者衆爾民不可不勉者三也山深土寒五榖晚熟
而密邇邊陲秋風早驚爾民不可不勉者四也夫爾民
徒知歲仰煎煮以為衣食而不知時異事殊知地居險
僻可保安寧而不知長慮却顧此太守之所甚憂也方
兹春事正殷土脉已動宜同爾父子合鋤耦耕土地之
未闢者闢之毋使地利之有遺也田疇之未易者易之
毋使地力之不盡也婦力於蠶毋樵彼侯薪而弗烘于
煁也女勤於布毋不績其麻而市也婆娑也斷斷然家
以務本為心切切焉人以逐末為戒菽麥如水火毋資
之他所而自不飢布帛如丘山毋仰之他人而自不寒
穡事早登武功載纘鍜乃戈矛礪乃鋒刃糓乃甲胄備
乃弓矢據險守阨以護鄉井而保妻子此太守望爾民
之至心也若夫順豐年逆時雨禁貪暴戢寇攘爾民之
望於太守者予亦知所自勉焉
䕫州勸農文
勸耕舊典也太守自令而倅倅而州七年於䕫扈農之
辭亦既諄諄矣今春當告民以新去冬烽烟四起鉦鼓
時聞蜀西之民以圖事不早狼狽困窮所頼玉帳密運
竒謀掃清大敵保三蜀而護全䕫爾民得以安業者拜
擎天之賜也今春事方殷東作當秩可不以早之一字
為爾民勸乎火種者宜早燒畬水種者宜早稼澤磽田
宜早墾闢原田宜早服耒深耕易耨使五種早生勤耨
亟耘使九榖早熟桑早蠶麻早緝事育之計早圖禦冬
之蓄早備早滌場早納稼早輸送早蓋藏早保聚毋争
闘訟獄博奕荒耽以害汝之早務和順輯睦相扶相助
以成汝之早此太守深望於爾民者也不横科需不急
追擾不差黃皂下鄉不容公吏生事使爾生計早遂此
太守務安於爾民者也人人早思事事早辦則一冬早
早快活太守視爾民如一家父子故以早為告爾民敬
而聽之毋忽
廣安旱代趙守榜文
竊見本軍旱暵逾常祈禳未應稻苗已稿歲事可憂當
使修已省愆自責興利除害外尚慮曰官曰吏若士若
民舊染入深未知悔悟是致天怒未解雨澤愆期今具
合行悔懼十條揭榜市曹發下縣鎮張掛曉諭庶遠近
通知上下改革共回天意
一當使深自悔懼思年榖不登則無以措其治凡從
前苛政之害民者已即掃去善政之利民者已即舉
行訟獄淹滯者已為疏决冤抑無告者已為伸理求
直言以達幽隠平斗斛以便供輸又將思賑窮之策
求弭盜之方徭役不興賦斂從薄官則進賢能而退
凡庸吏則用循良而斥貪刻當使加之廉謹儉約教
誨撫字庶幾可以感召和氣而格天心
一士大夫當深自悔懼思年榖不登則無以振吾職
凡從前政事煩擾務去以便民號令峻迫務弛以寬
民職教化者憫三綱五常之盡斁而念念修明斂財
賄者念民膏民脂之已竭而勤勤寬恤居幕府者慨
然興懷而振起條章法制之壊司犴獄者惻然動心
而哀矜桎梏捶楚之傷筦庫之士念一鏹一粒出於
民而毋欺其出入民社之家思一飲一食得之民而
深切其撫摩自州而縣自縣而鎮檢身戢吏懲忿窒
慾庶幾可以感召和氣而來天眷
一吏胥當深自悔懼思年榖不登則無以效吾役凡
從前欺公罔上之心害民益已之習貪惏黷貨之念
宜一切洗濯思巧法傷人終遭凶禍而發仁心思害
衆成家終非長久而生畏心思横取悖入終必破敗
而守常心毋徇權勢毋害善良毋欺困弱毋黨凶盜
自吏而胥自胥而徒相告相戒相勉相率庶幾可以
感召和氣而免天殃
一為士者當深自悔懼思年榖不登則無以成吾道
凡從前言語動作或不合於聖賢措置云為或有負
於名教宜一切省察入則實孝父母出則實悌長上
兄弟實用其愛敬朋友實用其誠信實欲仁民實欲
愛物毋盤遊毋逸樂毋言堯舜而行市人毋外衣冠
而中木石父以詔子兄以詔弟勤勤勉勉俯仰無愧
庶幾可以感召和氣而致天休
一為農者當深自悔懼思年榖不登則無以力吾耕
凡從前播種耕鑿或不本於神農長養斂藏或不尊
於司嗇不昏作勞歟不服田畝歟布帛菽粟狼戾而
不知檢歟暑雨祈寒怨嗟而不悔歟不則仰不知事
父母俯不知育妻子疾病不相救守望不相助窮困
不相賙飽食煖衣逸居無教致此大戾宜一切懲創
遷善遠罪庶幾可以感召和氣而回天意
一百工之事當深自悔懼思年榖不登則無以利吾
器凡從前侈美華麗之竒苟簡固陋之習宜一切蕩
滌冶者精鎔冶而革去朽鈍陶者精埏埴而毋事苦
窳攻皮必堅攻木必良切磋必易斵削必善毋售麄
以為精毋飾惡以為良毋鹵莽而苟目前毋滅裂以
欺後日陶冶塼埴金木皮色更相勸勉更相表率庶
幾可以感召和氣而弭天灾
一行商坐賈當深自悔懼思年榖不登則無以為吾
資凡從前飾偽售假以為良圖機計巧筭以為能事
者宜一切悔艾毋事豐息毋窺厚利毋欺權衡毋詐
度量毋變亂真假毋移易白黑毋乘人之急毋要時
之艱毋聾瞽昏癡毋籠罩拙訥由城郭而郊野由郊
野而道途務相勸告務相禁止庶幾可以感召和氣
而消天變
一道釋者流當深自悔懼思年榖不登則無以遂吾學
凡從前相願諸佛而心不諸佛冠衣老子而行不老
子宜一切動悟毋懶惰睡眠而不勤禮誦毋放縱畜
養而不顧因緣毋佛前偃蹇而恬不以為罪毋寺觀
賭博而懵不知其非毋薄人供施毋強人莊嚴毋貪
貨財毋嗜酒肉自禪而律自觀而龕更加警省更相
啟導庶幾可以感召和氣而逭天譴
一軍禁之士當深自悔懼思年榖不登則無以足爾
之食凡從前放肆暴横之習鈔掠掃蕩之心宜一切
改圖思地無民則我寧獨存民無食則我寧獨活毋
謂天高地厚毋謂鬼遠神幽毋謂世道終不清毋謂
王法終不行毋掠人貨物毋毁人屋室毋伐人林木
毋驅人牛羊使田野安居則爾之糗糧自豐市井完
聚則爾之飲食自足老者語壯智者誨愚斷自於今
循循率率庶幾可以感召和氣而息天怒
一遊手之徒當深自悔懼思年榖不登則無以營汝
之生凡從前不事產業而營營趨末之心不勤農桑
而斷斷射利之習宜一切自覺夙興夜寐以聚百榖
勞筋苦骨以就百事毋尚賭博毋盟偷盜毋嬉遊以
仰食毋安坐而糜財販夫販婦發公平心屠沽樵漁
生慈愛想明者語闇覺者訓蒙朝夕思惟晝夜記憶
庶幾可以感召和氣而免天罰
