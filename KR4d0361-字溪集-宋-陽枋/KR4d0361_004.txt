字溪集卷四宋陽枋撰
書
誨少箕炎卯侄昂
向來曾說見得天地一箇大裹萬物零零碎碎盡在其
中相爭相靡相誇相耀各自見他别有世界可喜可樂
而不自知特滄溟中一浮漚沙礫初何足道那是如此
說正欲姪軰大做心懷令與天地同其廣漠則自見得
世間萬事萬物都不濟事則心體靜虛豁然大公仁道
流行無邊無際富貴利禄金珠寶貝屋宇田宅顔貎容
色青春芳年紛競馳逐從此剪斷想後來所存亦略見
得是如此屢觀來書於言語覘之矣此知崇之學也今
既脱得此一邊了却又湏於事物紛擾轇轕之中觀之
會通以行典禮春夏秋冬生養斂藏富貴貧賤浮沈利
達少壮衰老飲食起居凡人情之所不能免者都一般
一件與他接應酬酢令各得其宜各適其所而於應事
接物處把前日高明廣大道理牢守堅執隨宜區處而
終不為他事物牽引帶累方是裁制得宜便見仁義凖
則只是恁地更無不知不覺被他纏繞喚去做拖泥拽
水的事矣所謂隨而不隨方不失為隨應而不應方不
害其應便是能定能應無將迎無内外此則聖人於天
地相似的意思不是禅不是仙如此應來應去漸漸熟
了便見得化而不測的氣象似此下功方是有用之學
所謂妙萬物者亦初不離乎萬物也若都齊遺了天下
萬事萬物則學要做甚只是如今學者先要見得大本
用十分功夫通貫合為一心之主大本既立然後生枝
出葉開花結實撒出做不妨若心中初無此道理一向
便要應事接物漫說於此要學聖人終只走向錯處去
做終身終無所得當初聖人教人自掃洒應對學去此
是教初學小孩時事只緣孩童未有大知覺所以教他
且恁地習去到他強壮觧悟時自與至道相會今姪軰
既有年歲當是大學成就之時不容更如此下功却從
源頭理會而散之於事事物物方得濟事吾向來所言
為知崇說今所言為禮卑說當初不言此一叚意使姪
軰先窮究天地大本一邊做然後合匝若知崇禮卑一
時衮說恐又晦而不明煩擾紊亂則學不成所以又似
與前賢不同者此則劣叔各有見而如此不欲拘於先
賢之法門而要歸一致而己承報及讀詩傳不覺吟詠
之深夫求道亦如此未見道時只知浮世濁俗日夕所
見似當然如此既見得至道了外面紛華便不干事所
以行起坐卧云為動作只知參前倚衡都是此理靜時
如醉如癡動時如顛如狂凡作一事做一件必誠必敬
蓋心志精專用功縝密古人事為多如此今世忽略怠
慢窮智力以求利所以見人詫怪他元不知其味不見
其好也且如今時得一件古者製作便十分精工妙密
今人做他的不得便可想其不是一朝一夕草草倉忙
的事今人讀書便要及時省觧了當便要即日成聖成
賢一不如所求當時舍放了如何學得大學中庸孔孟
事業姪軰既有自得更宜精進此是自家心中獨自曉
觧的事不可與旁人說的亦不容著語雖著語亦不道
得那妙處喜處自樂處終是說不得肫肫其仁淵淵其
淵浩浩其天鳶飛魚躍然是費形容了學如元凱徒成
癖文似相如止類俳獨立孔門無一事只輸顔子得心
齊亦必有間而及此開一姪亦煞進日夜與語甚暢快
而有文公所謂說得太快之病天地間事不是一言片
語可了禅家道大千諸世界普見法王身他說了曾做
得甚如今只是力行能行得些子便有些子道理看人
著力如何今人說做得一件是亦自好細思之一件事
亦何曾都做得是只大綱箇穏煞有未是在若太快說
了將來便是不用功只成窮禅
與誼儒姪昂書
官事本不累人在古人是行所學今人只為不曾致知
所以覺得反為人心之害去年黔中收姪書說小兒資
質固好只恐為官事累今到此觀之果有此意思此皆
是未做官時學力不充見識未定一旦登仕版便隨波
逐流莫知主持今日日為他點檢病痛頗磨得分數將
來也是四十歲方說得成就只令他就兩考求教官遠
闕而歸十分下精神讀書數年必有自得亦趁某未甚
冬烘可與講究耳今年杜門謝客把從前書仔細詳玩
見得越越難說難行越越下喫緊工夫而道愈精愈密
真見聖人立卓殊不可及又恨休官不早悠悠過了數
年矣但血氣頓衰亦覺光隂不多不知更進幾分苦思
與姪相遠不能日夕相近動著便說有時合當商量處
甚多過時又多忘去紙上寫歸的能幾何乎然心中所
言筆端亦莫得而盡甚覺此地孤单只湏良朋數人相
與訂議庶道有所開廣則樂何可言進可姪自是通曉
明悟如姪與談義理時下亦明知好處境界才言語落
時又世俗名利沒溺之態即復如故將來只是略曉得
恐行却難也若要大叚曉得須是十分痛將舊習掃除
文公所謂從頭拆洗然一番亦不淨且做十年說却須
有得今人學得深知得實的人只開言出語動容之間
便見了姪見性未必似進可姪時緊却深潜反覆然後
得之所以便有服膺氣象此尹張久暫之别處也某若
西歸只於山林村落潜心玩理求所未至不欲更泛泛
悠悠坐失難得之光隂也某見今時煞有圖象講說了
此學極是支離散漫後學必多訛誤甚為斯道憂如今
玩聖人之言惟日孜孜猶未見其當來本心是如何才
見些子小小徑路便躍如其中觀喜呌呼作天來大世
界喚人共看回視數千年上聖人在何處某日夜為此
懼所以不欲贅一辭於聖人經書只求為深造之學耳
况世俗各有議論是其所是丁寧痛切言終無益講說
一事甚非叔之本心也近來便看中庸大學語孟否向
時己曉得的今又不然了姪必自知之此學時時不同
年年别有好處
與袁峽州書
領翰擘緘不徒故人之情隆厚其實亦足以見方寸靜
定學力至到令人景慕今時位望稍高則辭未免有富
貴態公謙謙有終非真自得焉能如是來教謂某留有
餘不盡地步以遺後人似有未安古之聖賢仕止久速
一惟理道義命是聽豈復商功計效觀孔孟顔閔曾雍
便自可見某歲晚叨冐便是造物不使過有所為况值
時艱職守卑賤一件做不得漫食君禄實用自愧投閒
置散乃分之宜存留地步非本心也公心志恬退殆與
某相似長令郎今歲登第季駒已捧能書盛事一時萃
聚然亦豈公用心謙退以塞此地步㦲大扺積善之家
必有餘慶道理自然如此但積善者初不為有餘慶而
為之耳承知點得數秩書不虛度日月且自覺嗜學不
衰鷄鳴而起不知年數之不足甚善甚善此意與發憤
忘食樂以忘憂不知老之將至相類必高明洞達一疵
不存然後說得如此亦可以見教一二俾得以繼踵躡
足同此樂否人生到得不知老之將至便是仁者不憂
知者不惑勇者不懼分量某亦略窺見此形象而行有
不至殊自慊悵切望誘掖教誨之某意雖不在仕進却
欲與同志之士講明義理之學庶或有晚軰樂向此邊
則異時亦可助扶正道開淑人心亦不為素隠而無補
於世也
又
相望千里江山隔人然聲氣應求有非遠近形迹之所
能間此心亦不知其所以然想君子方寸均同此也忿
山慾澤名場利肆滔滔歸往不可禦遏而契文悠然見
南山文公言復小而辨於物是大黑暗中忽然一點光
明迥與衆别如契文襟期又豈止一點光明合下如此
融透更願涵養精進須到聖人無復境界某雖不日見
睟盎顔色而每於辭氣間决知能了此事如今眼前殊
未見知而好好而樂之者某老矣無得欲投閒就僻更
讀聖賢書數年而時事未寧邇來局勢又改不知秋聲
復如何只頑跧隨分臨時相度而己不能預為謀也近
上投簮之請甚非本心頑軰不知人意却以光泉壤之
說外自紛紛某謂掛冠求遷秩大是貪名自家既已不
要此物是事都不計較便了何必更求人知邪此世人
之失而兒軰乃欲效之亦足笑訝
辭平舟聘禮書(程都大名逄辰)
伏惟明公自建臺至於開閫西川之士所以繢畫殊勲
絺繒盛德者充篋笥而盈几閣矣某腐火宵行敢近太
陽飛邪惟明公持一定力而消危疑西蜀生靈倚公為
命時邁其福則亦輿人之所樂道也某無一營營掩關
倦坐忽寶翰與殊禮俱來光寵華煥驚喜加集啟緘伏
讀知君子用泰不遐遺而錄小善於時事艱棘中創見
盛典令人感慨興起但某暮景方得師餘三十年痛自
鞭策而烏頭力盡病痛百出加以衰朽侵凌目昏健忘
實不堪表儀後來之秀文公反小山操正為素隠者設
某非敢膏肓泉石惟聰明不及前時道德日負初心視
影崦嵫分當置散耳光霽融明必能憫而諒之腆儀不
敢祇拜敬就來介回納名樽跪受薦嘗但恐十分醉而
光風一片飛耳魚腹之南洪雲垂天某父子得以相依
陟此晏歲開春曲望畀小學生奔走于前一缺彼時尚
得支笻負墻與立游楊之雪至幸至願
辭余古愚聘禮書(名晦四川制置)
兹承用上敬下專介賜緘曲有招徠之命且欲使國人
有所矜式閣下求賢高誼薄日月而齊霄壤矣某有何
學問足以當此曩者曾聞性善度先生教以天理人慾
界限不過日用常行隨事省察服膺二十年斯之未信
記問之學何足為人道邪加之崦嵫峻迫疾病零丁去
歲健忘目昏今兹足膝攣急正朱文公所謂無復強健
之理某摧頽如此只得分安閒適委順俟命實非隘軒
冕輕後學以為高也寶帖敬用襲藏腆儀不敢祇受謹
再拜授來介回納隆暑漸至步足當騎邊師老矣更冀
感勵將士茂立殊勲慰君民重望憑楮僣越伏乞鈞照
與文活庵書
明公跡欲藏而道彌顯上新美治化思賢側席華職寵
加温旨促召在明公一毫無所加但生民熬熬日在膏
火鎮望先生道援斯世席之康莊南寧雲蘿煙壑恐非
久焉依戀之所也某自顧摧頽與世乖謬日望温風廬
月欲伴幽姿小草娛晝其間不謂化爐穹壤又歸埏埴
鈞播中莫自隠退靜思活庵胷次一理融明八荒同宇
隨物付予成象成形益足以見某之固陋寒淺恍恍然
自覺如徹帡幪樂不可盡為感不足言也但恐一溺宦
海把握不牢不無俯仰馳逐之迂濡首觀頥失此良貴
益用戰懼昔伊川言今自供職只第一件便做他的不
得和靖謂只當時起來便錯了真儒大賢尚且如此不
才何人敬當以理自守益堅初志黽勉奮發求進此道
聽其所成庶無負知遇而巳
與蹇晉堂書
某往桃源寓居有靈巖一寺洞徹山後小溪清冷自洞
流出寺亦高敞幽邃可以娛志可以玩書然百念俱灰
生此浮世無一物可欲只有一箇性理是靠實受用欲
得可共商量數軰共話旨趣而不可得掩關兀坐無言
度日而己伏觀來書立志高孤見道明徹力行靜定滔
滔逝川有此特立人哉肅容企敬懷不能己繼而靜念
天地變化草木蕃天地閉賢人隠皜皜易汚錚錚難全
醊糟揚波既非聖人之道危行言孫全身遠害亦有良
躅夫子仕止久速之規孟氏就三去三之論簡兮之詠
考槃之什綽有鳶飛魚躍之天圓融和會左右逄原君
子果無入而不自得也世道轇轕百累滿前何日瞻晤
一吐浩蕩乎
與宋東山書
啟蒙先天三畫八卦圖說所謂四正乃東南西北四方
為四正故乾坤坎離為四正卦兑震艮巽便不是四正
了其乾坤坎離謂之四正者翻來倒去一卦只是一卦
變易不得故曰四正其震倒便是艮巽倒便是兑所以
大過中孚頥小過便是兩卦翻轉作的便與乾坤坎離
不同又中孚是厚畫的離頥是大的離小過是厚畫
的坎大過是大的坎則四卦又是坎離之變乾坤變不
得所以為大父母到這裏坎離便不是乾坤矣兩圖方
位似亦各有意未容便咎覆梓之誤也文定八卦只言
巽艮半用乾坤不用與文公坤猶半用乾全不用不同
抑别有見乎
寄示誼儒姪昂
昨趙傳之書云易上下經卦不等對以反對算之元只
上經當十二卦下經當十二卦亦見其用心好學却更
令看上經當十八卦下經當十八卦隂陽爻策數皆等
亦足見易之自然也近收黃都運書見教宋夀卿反乾
坤二卦圖說乾後三畫屬坤坤後三畫屬乾乃隠然之
否泰他以十二月建律吕相生推之亦自好却要不用
火珠林配納甲法以為差誤所以黃先生得得來問蓋
火珠林坤卦是乙未乙已乙卯癸丑癸亥癸酉夀卿云
坤初六當未六二當酉六三亥六四丑六五卯上六已
他要配成乙未乙酉乙亥癸丑癸卯癸巳所以見丑卯
已屬乾是隠然之否卦他却未曉地右運之說黃先生
則以坤下生故自酉至亥亥而丑卯己未亦差講夀卿
書尾又引麻衣易當於羲文心地上馳騁勿於周孔脚
跡下盤旋此是戴主簿偽書文公所親見而作文闢之
矣夀卿未見文公說故引用然未知四聖人如何分心
地脚跡又何馳騁盤旋也此回黃漕使書已辨之矣
與宋東山書
納甲不足以比禹文惟權其輕重自是如此然姑以擬
其似云爾况以聖人在時斥去納甲而不用乎大撓作
甲子那時便有支干了聖人自曉得所謂治歷明時當
時只付之羲和成周職之太史算來亦不創出於漢儒
要此不必深辯吾人如今只是用心於内力求仲尼顔
子樂處曾子忠恕一貫使心中義理如日之中天則六
合之内不遺微小容光必照無往而非日之所到也向
伊川見尹言明說得一句是則令更涵養歲月易過義
理難窮直須要到精義無二何思何慮處若才見一義
便執定論辯一二年尚凝滯不消亦一件病痛也乾坤
坎離為四正此自康節及前賢皆如此說只以先天圖
中墨界子不正子午卯酉之中亦看得好但康節謂數
常踰之不必乾坤坎離正端在墨界中譬如重慶府主
豈必在重慶千里之中帝王都邑亦如此却須喚帝王
所都為中正方得若用墨界為中則兄以何卦當之千
萬不必於此枉用功夫論納甲事某不是道尊友無攷
證亦不是要存近忘遠但尊友所說是律吕相生耳而
納甲又是配六爻法若言起歷自是用律吕相生若言
納甲又當從配六爻法兩不相妨而不相合便如伏羲
先天是定體的易大禹九疇是尊陽抑隂之易文王後
天又是日用之易却不容伏羲之書執定其說而以九
疇後天為不可信從也易學有多少千門萬戶曲學名
家亦無不皆通則有醇疵偏全淺深而已尊友更數年
淹該通貫渙然冰釋怡然理順便無這般拘礙那時胷
襟與天地為一百家之說嘒彼小星亦無庸為言矣每
辱惠教雖不能熏香再拜未嘗不肅容整襟莊誦字字
句句玩而味之時一展玩以自警省來教謂一語不及
毋乃以為不可教胡為發此言也豈賢友之心與氣尚
未平定乎南軒與文公書有云謂其怠而不敬與夫因
循不敏則可若謂有意逆拒人則内省無是也來教有
謂讀書辭殆有怒髮衝冠之象理之所在心平氣定而
出之可也某安敢過分南軒但以前賢朋友之間每每
如此竊慕效之而樂為尊友道也夀卿言乾上三畫屬
坤坤上三畫屬乾為隠然之否泰於此十二月建律吕
相生中得之足見用功之深亦是一議然文公啟蒙言
成數中之七九為隂中陽似與夀卿言乾卦上為坤合
至生數中二四為陽中隂却與夀卿所言坤卦上為乾
異後來文公與㬊先生言楊宗範說元亨屬陽利貞屬
隂說得不是乾之利貞是陽中隂坤之元亨是隂中陽
乾後之三畫是隂坤後之三畫是陽此却更當消詳也
夫月建自未而酉酉而亥至丑卯已序則然也而納甲
所配則地右運也己作圖上呈矣但律吕相生法與八
卦納甲各有攸當如先天後天雖不同而用無不合文
公與李方子說火珠林是漢人遺法後魯可幾問卜筮
恐不如今之火珠林文公曰恐亦有這法如左氏所載
支干納甲配合似不可廢如遇屯之比不用屯辭亦不
用比辭自推一法恐亦不廢此道理則火珠林亦未可
輕議也夀卿言今古治亂晝夜皆否泰之運實為之亦
有此理但有乾坤隂陽消長而後有否泰若舉天下萬
事盡歸之否泰則六十四卦中只否泰為主而不知其
實乾坤為之恐寖失易之根源否泰元則文公屢言其
有未盡處不及詳覆夀卿又言能於羲文心地上馳騁
不於周孔脚跡下盤旋此乃南康戴主簿偽作麻衣易
之語文公常與可學言不知心地上如何馳騁此足以
破其妄矣
與誼儒姪昂書
蒙和拙作俱善讀易書懷幾句極有至理到尾間一句
尤見徹可與入德矣伊川謂和靖更在涵養敢以復告
某非世所謂恬退者日日汲汲於此道恐歲月之不我
假决不為枕石潄流索隠之事耳所附數紙俟仔細看
之惟是傳註當時各據所見所聞而言豈能便合聖人
之心漢儒雖號近古己有不可信處何况後來自非聖
人復生豈能上通千載如洛中諸先賢及文公乃是理
精義明故其言可依據雖不舉合聖人之心亦不遠矣
又
比承附到伯強書而賢姪謂思無邪之難此不過念頭
初萌時著功夫便似船開頭乘水脉樣到是行處十分
要照顧兩邊令無觸礙直待泊得安穏方是所止處所
言欲字善惡相半是矣又謂多惡少善算來善亦未曾
少萬事萬物皆有善惡存乎其間天理人慾同行異情
循天理處便是善徇私欲處便是惡也可欲為善欲善而民
善欲誠意正心修身齊家治國平天下欲無言欲行王
政何往非欲何欲非善夫子言我欲仁斯仁至矣只欲
得好處便皆善己所以七情不可去一只要在道心惟
微上著意也
又
既於性分義理用功己深覺得胷懷浩蕩活潑又當詳
悉討究九經一遍觀聖賢心法治法立經陳紀規模法
度所以防人情立人極與世迭遷逓降不拘不執曲盡
古今事物之變與夫天文地理風俗之異物産之宜其
間推遷更改淳漓厚薄治亂興亡之故一一看過使自
心通貫曉觧然後見得為國為邦致理制治自有時措
之宜如此方為有用之才有用之學不然只做得箇談
經說史秀才與坐禅入定一般有事到面前便排遣不
去聖人謂觀其會通以行其典禮不是觀會通便了須
要行其典禮方得繫辭焉以斷其吉凶不只繫辭便了
須要斷其吉凶方可夫子又言居則曰不吾知也如或
知爾則何以哉學者須要自家了得人事分一日得君
行道須是使天地萬物四海九州含靈動植我有酬酢
對副他教各自順道理的著數手叚方得如此了方只
說得用之則行舍之則藏方只說得窮則獨善達則兼
善方只說得如不可求從吾所好曲肱而枕之樂亦在
其中仰不愧於天俯不怍於人若猶未也只是瞞人自
欺為有愧怍亦多矣姪更勉之
答誼儒姪昂書
所諭性命之說甚見用功深至以某觀之只是孟子道
性善一句壓盡天下萬世論性之說無復可議蓋自太
極而觀故有隂陽理氣不可偏倚然理則自無所謂惡
而氣則不無善惡之異但太極所謂隂陽之氣亦皆是
清明淳厚的到得付諸人處各自地子不同便有善有
惡所以前賢謂之氣禀之性然此又是孟子下一層若
孟子則直說繼之者善未在成之者上說所以萬世無
弊理氣雖同得於所禀却於向上的數層别了譬之傳
神漸模漸差不是當初真的了生之謂性告子只於人
物生處便鶻崙地謂之性所以孟子後面用犬牛人折
之便自窘了又何疑然氣禀大率是隂陽寒暑有正變
昏明清濁并人之父母情性氣血資質各自不同却用
太極說不得
又
來書言父母性情氣血用太極說不得此固是他地子
不同然末世氣數亦與上古時别且自數十年來何曾
有隂陽和順的一年乖戾舛訛都不是熙熙怡怡時節
加以地氣四分五裂人生其間汲汲孜孜於利慾之場
晝為夜思都是物慾孟子夜氣之說到此亦難講了此
事都不容說也㬊先生易說刊亦無妨然此則文公與
先生講論卦爻的言語㬊先生所得不在是也且如向
來二弟問自強不息先生云你午刻要睡時振腦不伏
睡便惺推去便是自強不息先生蓋得易於忘象忘言
者矣
貽炎卯書
聞汝得韓帥舉次任便可求教官用功讀書窮理必有
進步也世道紛紛瀾趨川决立脚者少今時正如百萬
衆人羅綺紛雜膠膠擾擾遊於百花園林錦繡巷陌春
風駘蕩光塵飛揚高軒大蓋朱輪玉騘衝奔戛擊悦目
娛心莫知所止却不知春樹盡芳年減人散馬寂景變
象移有何着落古人謂萬事看悠久只有聖賢與天地
相為無窮耳餘則浮花浪蘂剰紫閒紅旋開旋落濟得
甚事吾祖宗世世積累故渾厚善良之氣鍾萃接續子
孫多有賢質汝與開二亦可人意只是要力學力行詣
彼道真入見聖賢了當巳身復以傳子孫而及他人此
亦是仲尼顔子樂處一件事也我瓜熟了亦欲掛冠退
休若更陳明甚覺失了本心此却待為汝言之耳丹藥
時亦服數粒頗覺有益然全是盡心默坐存養則血氣
不至頓失也
答王三之書
雷風恒風雷益之義且如雷聲自空而下被風更送他
來如墜在人面前使人震竦便生恐懼修省之心所以
為益也雷聲自空而下被風却送他遠去其聲漸小人
便視以為尋常不生恐懼修省之心所以為恒也嘗在
鼓樓下聽便曉此意當擊鼓時適然有風吹送鼓聲來
震撼只在人耳傍便是風雷益之義當擊鼓時被風送
鼓聲去其聲漸遠而小便是雷風恒之義又曰離為陽
卦而隂在其中坎為隂卦而陽在其中此是陽中包隂
隂中包陽之義曷不觀之火乎火之光明可以照耀四
方八面而火之中常黑莫能自照是陽中包隂此離中
隂也曷不觀之水乎水之深澄湛然莫見其底有人入
到水中開眼却見水底分曉是隂中包陽此坎中陽也
又曰先賢論天命之謂性只是與人說影子要人自去
討究蓋命是無極之真二五之精有生時付與我此道
理則謂之性
寄誼儒姪昂書
兩次收書即言觀心煞是長進更在勉旃如今後軰少
人才都是無人倡引之所以如此姪資禀正當可以入
道只是識稍遲記稍緩亦無妨此和靖所謂將來保得
者不知啟蒙等書己看得熟未若前相與觀者既熟更
看伏羲一見河圖如何便着乾坤坎離居四正兑震艮
巽補四隅大禹一見洛書如何便次得九疇依彼次第
如五行皇極有些道理易見其餘疇當時極是難着此
便是希賢希聖之一法門不可病其難不可空放過向
所以說易有幾多重數看了一層又一層高在未易了
下也某只在西湖九里松閉戶玩易及看詩傳不曾謁
朝貴不復有所干求仕進灰冷唯小兒咨咂不已謂姚
著郎云考致仕有贈典及泉壤此專求教官歸更忍恥
三年而入山林究竟所學耳近到文考功處渠雖事佛
而於易學大非世人所見此一日問離卦中如何有網
罟小過如何有杵臼夬卦如何有書契咸之九四夫子
便說得許多何思何慮至屈伸相感一叚出來足以見
其見到識明用功極深非常人比便是希聖之學某略
隨見答之文文亦以為然
與前人書
昨所疑數事間有索之過處易學只看卦是甚卦究其
名義大概了其六爻雖各隨時取義然終不離得卦毋
又只順聖人言辭語脉求之便得其正亦不能執定拘
前賢所解若有不通須玩究却只要平易不要﨑嶇深
遠不必背畔自為之說如夫子彖象繫辭傳是多少分
明顯著若說道理斷只用夫子為凖不過詳明之而已
易元無出於聖人言語之外者只是力行求至行得一
尺是自家的一尺行得一事是自家的一事行來行去
到那快活時和前時講不得的也都曉了若行處有阻
滯扺礙亦因以見我所講不通不明處易學二百餘家
當只詳看伊川晦翁所言便有八九分明了衆說只須
猛省一觀不必人人與之辨析如入通都大邑看珠玉
綺羅文繡鋪席處處熀耀花眼亂心到底只有正當靠
實一兩鋪只主意於此買賣便了安能徧逐眼界遮攔
令盡乎姪年己如許才見聖賢地步分曉便勇力進步
且直截去源頭坐定了徐徐縱觀四方八面儘不勞心
勞力便是登東山而小魯登太山而小天下氣象若今
時只埋頭章句文義煞然有旁蹊曲徑萬水千山到幾
時鑽得盡此是十四五二十歲時學來只得濓溪與李
初平說話便如此所以某言千書萬紙不若對面說一
解為活卓也今既各有縈絆只務見是行終有到處
與誼儒姪昂書
此番煞有曉解精進處更極致其知而力於行道無終
窮愈玩愈明愈求愈有蓋一爻一象該天地萬物之理
假使心思雖窮得至却未曾遇得此事亦輕易過了又
復廢忘一旦事來又無以應之所以學者只大概說得
易而終不能用易也聖人心與天地一六十四卦三百
八十四爻皆是方寸間事斂而為一散而為萬隨處隨
足隨應隨當目視耳聽手持足行無非自然學者須要
十分用力推究把持玩味縱未到得以一貫萬亦會有
五六分浸浸不己豈不渙然怡然矣乎勉之
與誼儒姪昂書
所言乾健之學安敢到此不勝赧懼但拳拳自勉希見此氣
象而己所謂肥遯之心甚勝則某實欲志嘉遯之爻而
未能肥遯者合下超出利名仕進之表不與世相接如
某則奮身場屋獵取科第但見世衰道微志願必不得
伸毅然投簮實非得已嘉且未能豈肥也哉老而益壮
此王復槀之言可以警衰起懦却入聖賢閫奥不得賢
姪自言讀書之功拈起放地昨蒙希尹惠書正說官事
埃塵都不成學某答云吾人幼學壮行公既自科目中
出職司訓導身居幕府所幹何事正當於日用常行泛
應曲當件件物物以當然之理酬酢令無愧於心即便
是學舍是不為更於何處作功夫若必待閒則合下莫
染吏俗如顔閔樣方得賢姪且欲架閣易起看春秋某
謂易之理隨百骸四體不呼自來不求自應左右逄原
如何架閣得且易與春秋相為體用易便是春秋之體
春秋便是易之用明得易則曉得春秋明得春秋則易
在其中矣姪謂春秋真出於聖人之心法微顯闡幽為
可懼大概得之矣盍不思夫子得易之妙用耶夫子得
堯舜禹湯文武周公之傳於千百世之下不得已而作
春秋寓刑賞勸懲於一言之間精微妙密曲盡當時之
人心天理而警省萬世之人心天理無非闡造化明王
法揭中正杜邪枉扶人極於天下後世此聖人之大用
未易以管窺蠡測言語盡而文辭釋也游夏不能措一
辭劣叔謂非不能措辭聖人言近而旨遠簡而博淺而
深不容一毫有所增損雖欲措辭多見其不知量只得
默識心會而己所以伊川終不肯解釋略說數條以開
後學煞有好意思在文定不得已而釋之其間盡引伊
川之言其餘皆參帝王之法文公尚云但不知當時夫
子之意果如此否則此書當研精熟玩而未容開口也
劣叔近往常德正與長兒評訂一二今吾姪偶及此略
述其懷以冀沉潜玩心也所言俟求僻靜教官一再消
詳夫歲月易過官塵撲人終無暇日某以為或再看也
