字溪集卷十宋陽枋撰
詩
五言古
謁九江趙守
浮舟湓浦春民謠舉欣欣問民寧底樂州有賢使君帝
冑擢清班江國煩慇懃儀型金玉相肝腸錦繡紋周南
藹忠厚大雅卓不羣固本屹磐石理兵無絲棼城堅萬
里長氣壯三邊軍短吟亟搜枯弄斧當郢斤聊此窺一
斑所見諧所聞願公慨神州邊腹久中分五嶽判地氣
三光離天文倒竭五湖波一洗九陵氛鐘彛勒偉曄汗
史照芳芬此烈丈夫耳循常奚足云
瀝鼻峽
雙穴流清泉古來名有自至今存一息呼吸竅萬類山
以泉為津石以穴為鼻無形本諸天有質著乎地
遊下竺飛來峯和存子姪韻
嵳峩擅北高幽静還西竺虎蹲石根竒龍蟠藤蔓曲面
横白水湖背列濃嵐谷鳥碎山逾空起予詩不俗
過九江望見廬山立雪一峯和全父弟韻
阻風桑落洲悠然見廬山白雪滿蓮峯皓矗九霄間新
晴破積陰天宇豁開顔玩圖仰斯人懷古涕澘澘準擬
進扁舟躡屐登螺鬟飽諳風月歸庶幾無虛還
和趙景賢使君入昌溪即事(樂灘泉東平巴巫)
東出峽如筒北行溪似線晨發怯春寒午炊喜破睍灘
高石嶔崎浪急珠璣濺平生憂患心對此倍兢戰棹夫
捷如風舞篙接飛縴昔觀武陵圖今見武陵面巖叢放斧
斤掛壁發葱蒨半天矗亂峯横煙鎖寒練猿鳥生意深
詩筆寫豪健先生巖壑姿對此聊自厭險極復推竒一
覽嗟未遍老眼仰貪看花生渾欲焰人喚不回頭決眥
強自勉造化藏秘竒人生能幾見夙昔困塵埃比來得
清玩異境延高吟勝覽愜幽念直疑紫霧深秘隱豊城
劒便欲於此中遯世真無悶朝餐色䰐鬖暮遊光瀲灔
還恐利名牽回首成健羨
峽州程彦彪簽判賦桃花菊讀之良有佳致嗣
韻敬呈覺其東塗西抹也
羣芳發天機妍媸太紛競秋菊繁有徒色以黃為正淵
明具卓識主一無多柄日鋤三徑荒取友霜松勁後人
悦紛華逐物情其性不見黃居中方隅靡從令綠衣尊
間色心憂切吟詠陶菊抱幽姿漢廣絶游泳紅紫雜賦
形變化理難竟妖嬈妬端莊超乘誇捷逕黃花秋露中
心與晚色淨品類富脂鉛盛服粧亦靚佛頭詫奇裝桃
花卑異姓殿荷呼是兄先梅可稱孟就中甘作君今古
有同敬伊其標上藥隱居重題評汲泉擷芬英神功治
未病味真乏佳色苦坐芳筵屏輕身引華年蓍龜堪鑑
鏡獨立傲秋霜高風誰景行嘉哉夷齊賢不仕西周盛
解約紫茱君梗檜延福慶登高睨八荒期活蒼生命君
家瓮頭春胚腪歸酒聖(程宣義善造菊花酒也)
紹慶府教廳瑞麥(并序)
淳祐庚戌麥秋于學圃得兩岐者二三岐者
一前此未之見也先是平地溪細民牛産二
犢嘉瑞迭至厥有攸自具以告州長金華王
公先生曰是乃閫帥復漢中之休徵麥以卜
坻京之盈牛以兆田萊之闢天地順助委和
而發祥矣枋興感先生之至言欲鋪張揚厲
而材未之逮敬撰成古體三十韻以紀事實
且獻且賀幸恕其狂斐而垂覽焉
耕稼問黔巑禾黍慳培塿秀實僅有之嘉祥藐烏睹府
主金華仙農事躬緬縷暖律笑吹鄒長府肯為魯節用
寓封殖寬征從字撫去年民病穫公把漏天補今年趁
春耕公有月額雨至和委來牟兩岐分藝圃雙秀可竒
觀三穎駭珍吐一如荀氏龍頭角森踽踽一如賈氏虎
偉彪稱最怒友于好弟兄長岐支傴僂芒穎乍崢嶸襁
褓辭嫗姆苗脈共根株萬物本乎祖見說西家牛二犢
同一乳瑣碎衆難并異聞杳前古歸功二千石為言物
有主憶昔辛丑間紅塵飛白羽陸海沈炊煙原田没榛
楛殿角深顧憂宅西命山甫太平登九年魚鳬藹生聚
長嘯孤雲端漢中我疆宇片心天地通助順知己許畜
繁田不蕪麥瑞富高庾萬竈飽貔貅餘勇洵可賈坐縳
長橋蛟行却九關虎挈還天子地醉言執童羖衮衣逐
歸禾上瑞此焉取癯儒嘉聞言中夜長起舞欲補嘉禾
篇俚詠驚瓦甒
壽李䕫州乃翁(四月十五日)
乾月生真賢老子其猶龍主静以觀動萬籟鳴秋蟲片
心閒淵明結社同遠公俯仰身世浮妍華收晴虹堂迥
妙香凝超然天地通至懷三釡外真味一甌中震長可
代父物生辰與同正東權發育造化誰能窮艮居東北
隅生意來重重高枝翔鳳凰&KR1523;喈鳴梧風嘗聞乾一氣
禀付人稀逢公全六畫陽何始復何終杞菊不足蔬芝
苓非所供剛健自無息天人知共宗世無飛昇客浪說
吕仙翁世無武陵源異境空蟠胷惟公秉乾德七十元
舂容舉家秀而賢無非乾所鍾生生之謂易笑言支長
笻舉杯問蒼天天高杳無從我欲攜羲篇相隨鶴山峯
崑嶽有佳人四章壽黃循齋
崑嶽有佳人婀娜蒼松姿金石結根柯綠葉瓊瑤枝抱
陽爐峯春毓英巴水滋絲苓濯繁霜清樾搖坤陲亭亭
拔煙蘿渠厦誰當支工師胡弗來歲寒心自知
崑嶽有佳人猗猗凌霜竹叢篠列委翳蕭森散清郁常
虛君子心而聳高人目嫋嫋鸞鳳棲濃濃露華沐玉兔
投西隅金烏出暘谷瑟僴不可諼聊爾為君祝
崑嶽有佳人神龜支其床問龜生何年太素含混茫問
龜何所飱沆瀣凝秋陽問龜何所知一理周八荒佳人
拊龜笑我心非汝量大化難淺測縮首宜深藏
崑嶽有佳人挺挺雲中鶴帝鄉迴鶩心人寰寓其託仰
雲引圓吭九皋窮碧落瀛湘滄海身稻梁寄情薄昨夢
世未醒清唳不容寞鳴陰子必和天理亦昭灼
開慶元年二兒自白水之江陵閒作數語送行
且勸歸也
舉家出三峽去鄉二千里卜築罄嚢資苟全留白水誅
茅炊赤稻䄺稗日嵌齒芥根充鼎實屢空啜清泚殘編
發空箱矮窗聊復爾晝誦夜無燈早寢接晏起江國多
雪霜木火謝司燬凍沍襲重茅刮肌復侵髄瓶儲斗升
粒食聚三百指子行其謂何艱難急生理輕財性則然
苦節此時矣荆江萃交朋酬答寧容已長語廢百事頻
遊迷短晷接䍦防倒著拍手兒童恥食息在顧養交抨
繫金柅有懷趙乙嚢勿錯孟嘗履泉竭云自中風驚吹
戍壘廩粟不可縻市門亦難倚我老驚太衰孫稚要提
耳來歲屬庚申上旬逄丙子人事顧天時溝壑虞近止
梅臘早還家濁醪同酌兕
與存子姪王南運上風聯句(附)
舟行緩東去波蹙疑西流(南運)塵揚頻閉目草偃付回眸
(正父)翩翩泝岸鷺緩緩沿波鷗(存子)聚沱留積滓逆浪集浮
漚(正父)門窺雨斜入窗望山相留(南運)棹苦掌痕腫烟回眥
淚浮(正父)客舟上急急我楫去悠悠(南運)一程分兩日半月
僅三州僕嗔糧易竭客怨利難謀柁斜横水面人宿避
沙頭(正父)嘯想武陵虎化催西海虬欲寄風伯語聊以吾
詩投何如還借順咫尺登瀛洲(存子)
七言古
送謝方伯赴試
春桑催蠶日遲遲春蠶食葉開文闈桃源雖好不可住
高人夢繞故山薇金雞啁哳喚出日輕舟短棹風吹衣
莫問虹梁春燕入莫吟西堂春草萋水光山色二千里
助君筆底龍蛇飛丹成九轉天上去五雲膠轕黃金扉
回首故鄉煙靄暮城郭如故人民非年來世事轉頭改
不見華表丁令威送君南浦祝此語佇立江干背夕暉
回陸主簿賀生日詩
南華𦕈彌誇靈椿八千為秋八千春要是循名須責實
人生三萬六千日世間修短皆自然造化到底難為言
一十二萬九千歲更加五百乾之兊安樂老仙窮象數
三哥笑言譏淺露只如三百六十五天運從來周一度
太羹玄酒常渾渾何人於中羅八珍八珍向裏有真味
未可以天而廢人神數自一而至十萬物生成由此出
坤兊無首乾無終陰陽為用常虛一顔子聞一以知十
清明氣稟不苟畀六德六行惟俱全只向綱常窮所止
人能陋巷樂簞瓢踐行即是竒男子看盡古今為聖賢
底事有經還有權紛紜雜擾語不盡匠斤扁斵惟心傳
道至無言而止矣此外如何别有旨萬靈昭灼會寸心
須使愛之若桐梓朅來城市辭山林蕭蕭兩鬢雪山侵
感甚秋高華晚節搜枯聊作寒蛩吟
壽鄧子西知縣
猗猗竹繞鄧家灣亭亭屋背摩圍山當軒水花日噴薄
覆戶雲葉時斕斑中有高士金閨客元從洞府生人間
捧觴天爵役人爵戱彩前班羅後班不妨花縣春風晚
且對萱堂白日閒剩將千卷課兒習博取一笑開慈顔
和氣向晚薄葱蒨書聲半夜隨潺湲只恐天上妬人暇
催公拔宅離塵寰玉堂將母奉珍鼎鏘聽羣仙鳴佩環
丹砂九轉戒獨善刀圭分遣扶艱關功成麟閣歸來早
筍輿隨步羞桃薦菊紉蘭蕳
用昌黎賦鳴雁韻勸蹇從叔出峽與乃兄相依
楚天空闊雁南飛整整秋來春又歸腸斷孤鴻鳴失依
重雲片影儔侣稀野老吟情託興微樊籠休羨稻梁肥
岷峨回首寸心違華亭清唳昔人非湖北湖南秋水多
洲渚星稀無網羅平沙雪落聲相和俛仰塵世應無他
君於此處意如何
和趙使君喜雨
舉頭日日雲如血遍走羣祠腰漫折惻隱存君一念間
造物於人豈終絶天眼豁隨公道開宵人於此何有哉
煩歊陡逐苛條去甘澤端從德意來公心與天同一宇
那是經生分别處佳句催成頭上雲仁言散作空中雨
開軒對雨卜香秔鈴閣無風還自涼新詩寫出天人際
賡歌細與問蒼蒼
黃池舟中和全父弟韻
江上平隄隄上路隻輪來往舟㳂泝林疎風葉墜輕黃
征雁聲中秋暗度來踏東風歸歲暮佳山好水無重數
揩摩老眼待冬深更看霜林排雪樹岸木稠邊屋作鄰
港魚多處鷗成聚竿蓑擬欲箇中畱却恨冬風催我去
和存子姪上風嘆
家在岷峨峯六六文章李杜追芳躅有詩吟破雪飛花
無酒斟來體生粟觀光上國肩共摩舟下長江尾相觸
行行得意買湖天攜手風涼曾點浴
雲山避地(和存子姪韻瀘州仁懷堡)
依山茅屋兩三間與世相遺盡日閒背擁藍屏半天碧
面對參差橫架山徑草蒙頭雲覆屋泉甘土肥似盤谷
劍峯林密杳無邊綿峽潭深幽莫燭有鮮可食美可茹
康樂和平長自飫有時拂石弄泉聲有時策杖登山去
山中日沈山月出巖暝林晦總佳適平石如臺倚山隈
準擬結茅閒讀易尚論古人得我心商傅周姜漢子陵
好共栽桃豔長春却恐漁父來相尋
壽程彦彪簽判乃翁
黃鐘宫動夏秋分夜來一雨如傾盆炎雲洗盡金天渾
老人星見程家門老人降生叙南村昔日聞名今共論
耆英侍坐聆嘉言八忩玲瓏笑語温千載一朝逢漆園
夾拶小澗開忩軒雲鷄月犬聞朝昏衰情晚態常相存
翠竹紫鳳高騰騫梧枝裊娜棲雛鵷琴彈碧玉箜篌蕃
爐養白砂賢弟昆胎仙三疊舞翩翻玉液九轉朝崑崙
沆瀣為飲霞為飱菊酒酌客香盈樽欲隨枕石潄潺湲
只恐鼎養歸天閽九老圖中姓字尊月倦指點詩輕捫
莫學劉阮窮溪源儘教親見眼前七世森仍孫
回程宣義賀生日詩
錦章卷遺書八分獨繭抽緒浮金盆太羹玄酒淳風渾
秋草得暖生華門隔溪來往如幽村百年時叙從君論
直誼高情無綺言寒陬冷宇回春温鄭公耆英思陶園
顧我芒屐羞高軒感君昭昭排昏昏心期好語饒温存
惠然長風來孤騫九苞後乘彤庭鵷肯令穉榻依陳蕃
相對怡愉諧弟昆跋紅坐久金爐翻天雞不覺鳴崑崙
清蕭滿腹煙霞飱歸來捧枵哦空樽新題壯筆流飛湲
欲持此詩排帝閽祈我友君同壽尊座間談笑舌莫捫
伊洛𣲖脉探其源與世無窮振振繩繩之子孫
送文大監赴召
雲門大卷聲鏗鏘(公所居地名曰雲門)不比寒谷號蛩螿長笑歸
來書滿床着眼不用垂簪裳夤緣仕版亦逢場一鼎熱
處元清涼年來道心包乾剛鑑净水止無迎將付物大
公齊混茫玲瓏忩牖開八荒霽月海東懸秋霜照破蒙
昧橫津梁不才賦資如點狂柱倚寶瑟心陶唐冰輪玉
井情徜徉祥雲麗日希餘光布帛菽粟味尤長尋繹此
樂徒激昂頎然美人天西方許我立雪來其旁欲坐春
風吸餘芳聽說夜話攄中腸又聞催歸侍玉皇挈提北
斗斟天漿净洗世表塵昏黃席此廣宇歸康莊起舞掉
頭帆飛揚誓鳴急槳隨烏檣參同希傳魏伯陽
送雲山文先生吏部赴召
雲山至寶非和璧光耀燭天難毖密一朝天子闡坤珍
此寶肯為蜀人出寶生蜀東六十年蜀勢關吳妙陳述
蜀為頭目吳腹心頭目清明腹心佚蜀為藩籬吳奥堂
藩籬堅固奥堂實蜀若顛危憂在吳䕫峽豈能遏迸溢
自從蜀口棄三關托裏金城更&KR0886;崒戎馬衝奔二十年
此城處處皆屹立虔釗俘掠技已窮羣聚寶峯頻出入
抵礙堅城不得戰轉攻雲詔謀虛襲欲踐辰沅闖廣南
後顧有蜀還恧尼畱屯漢中綴祕師計俟萬全無一失
我向嘉渝增重屯大理垂軍須縮絰夷陵近聞列守戍
似謂蜀險為難必或言東晉不用蜀是時南北只守一
如今敵人斡腹來不思保蜀更何術莫虞海道要先防
雲濤湧沸蛟黿慄臣寶一戰振天威至今敵膽猶惕怵
莫憂淮堧近建康萬柁舟師人素習踏車橫江臣世忠
北人言之魂凜凓荆南雖云瞰大江曹瞞百萬幾禽執
趙公堰匱孟公湖有如弱水蓬萊岌當今重勢在蜀川
蜀事艱難今轉急井絡丘墟煙火空荆棘漫彌虎窟室
頻年旱暵民流亡禇無完裳瓶無粒兵將願戰民效死
彼此交病財不給就中活着猶可為民心戴宋元一日
益兵降財勞蜀民旒冕周諮宜委悉射干狼毒漫戰吻
芝术參苓難愈疾懇切深惟保蜀方蜀苟措安國寧謐
和存子姪長吟酆都韻
江肥石没浪壯激水瘦石露灘無聲叢深鹿來平都重
林槁鹿去平都輕消息盛衰有如此是理見處須分明
孟叟晚年盡心作孔聖垂老春秋成當知血氣命於志
不同萬物殊枯榮好向先生問心極萬里浮舟入帝城
長風峽避風和全父弟韻
慘舒異氣無異機交朋論心不論迹詩書一酌飲芝蘭
風雨連宵聽蕭瑟旋調詩律破愁城閒弄局棋消短日
酒來思逸吟轉高笑罷江横顔自懌坐久那知風袂寒
眠酣未問霜衾濕四時翻轉無停機一理渾融何所適
佳山好水看已多江鄉誰作蓴鱸憶天人之際妙復微
莫事空言須踐實
讀易書懷
家家住坐長安道日問長安何草草春到驪山渭水深
拂石臨流苦不早萬戶千門鎮日開無邊風月隨人好
滿城花柳斷鶯腸芳菲易歇天難老
賦趙守接竹引巖泉
冰絲寶瑟無膠柱事省庭空引泉注為愛心隨水色清
從教竹傍山腰去循除㶁㶁聽潺湲華襟湛徹生靈根
縱使波深池自滿尚嫌鯉躍圓荷翻破除崖岸非落泊
虛室融融自出白通塞默知箇裏心媸妍各付水中色
自來道體如泉流晝夜不舍無春秋希音解入幽人聽
世間俗耳徒箜篌沈沈夜永寒聲出宫商寡和鳴琮璧
山高月冷天地空寸地希夷無畛域架竹主人還記年
山下出泉常不乾凡物有本自無息對泉玩理高懷寬
先生仁念泉初達蒼生鎮爾銅烏渴太空一滴著人清
生意汪洋湖海闊野人不作名利貪飲水曲肱心自甘
時乞一甌空煑茗快讀羲經井九三
少年看花行寄示誼儒姪
少年看花日千遭黃金買笑俠氣豪醆斟西涼綠蒲萄
燕歌趙舞紛綺羅插花上馬玉顔酡鞭馬如風花底過
九天閶闔手可摩揚眉不怕金吾訶杜鵑一聲啼山阿
門掩綠苔愁秦娥春樹紅顔能幾何萬里封侯成蹉跎
河南布衣正婆娑却笑因風想玉珂未肯巖前捫翠蘿
商丘不唱採芝歌獨深於易如鄒軻紫陽真人聲相和
蓮蕩歸來揚其波我傍梅花讀遺書不知紛紛坐久落
花多
丙寅八月旦晨興尚早坐而假寐夢與客誦詩
云藜羹藿啜蔬園芳黃花晚節凌秋霜因增成
十韻寄壬兒
僂指寅年已半強煩歊能幾還淒涼風葉有聲宵鳴廊
試擁衾紬眠藤床曉鉦錚錚樓點長清夢了了哦詩章
藜羹藿啜蔬園芳黃花晩節凌秋霜起挑木火然心香
晴雲收雨煙黃江
謝涪陵劉君舉使君見委北巖堂長詩
雪片冬深玩易編正公和氣理尤渾八分寫就龍蛇走
巖藤澗樹常蜒蜿蓮蕩飄裾紫陽學歸來拂拭莓苔痕
巖前世事幾興廢道無今古終長存新來五馬栽桃李
生平伊洛期窮源下車一笑撫江閣片心飛度蒼崖根
生香動蕩滿幽谷秋叢濯雨抽蘭蓀露華滴晴舞夜鶴
雲葉卷霽吟朝猿衰翁白首野人服不愛市井憐山村
太守招來說好語翠蘿有路猶堪捫聽終不敢謝疲苶
瘦笻強拄巖檐門遺書欲傍梅花讀祇恐使人昭昭已
昏昏
和䕫州李約齋燈宵
蠶叢今歲看燈宵可人只有峽中州白帝綸巾隱敵國
勝勢蜀尾連吳頭竹枝歌舞喧城市春聲泛鷗臘浮蟻
府主山村耕稼心挈客銜杯聊爾爾咿啞蠻唱雜&KR2280;鼕
老者前導幼者從不貪嬉惰樂遊冶只記時序還桑農
村村蓑笠兒童隊桑上鷄聲花底吠春歸野燒雪初融
日上高峯寒早退生意著人人莫知但見綠草生清淒
雪戍坐斂荆江北月華靜照蛾眉西此意洪濛不可道
張皇恐被春風惱酒澆象澦石無言春不生榮冬不槁
穿花鷰曲弄繁絃來尋故壘畫堂前呢喃似與遊人語
今宵行樂寧徒然得賢千里只須一大公方寸無他術
厚地不填無底谷萬流豈漲滄溟溢我談此語費形容
有似樵聲箇箇同野蠶作繭自纏縳拈弄輕絲大巧中
君不見隣女效顰人愛少萬目睽睽分醜好
寶祐三年上已風雨連日成短歌寄誼儒姪
風雨飄搖三月三綺羅罷遊客停驂滿城春樹烟䰐鬖
朱戶綠忩愁不堪香芹刺泥燕争銜杜鵑欲啼情正含
舞雩兒童笑鴒&KR1984;堯舜氣象此中涵鼓瑟高人手可探
淡音非雅亦非南太守風期神與參我解此意誰為談
但覺滿懷春酣酣花柳蒙迷不可貪芳菲易歇隨浮嵐
閒閉閣門何所耽惟見千山萬山秀色郁如藍
壽制置夏節使(咸淳丁卯九月十三日)
丙申蚩尤臨蜀口三十年餘遭踐蹂當時五十四郡全
兵與民財堪著手鋒旗戊午肆長驅江北江南分戰守
彫瘵僅存六七州鴻鴈飛鳴狐夜吼先生受任勢凌兢
倉扁視證亦驚走無麫餺飥難支撑將勇兵強民力阜
前賢用蜀當優游先生端力排紛糾農炊豈暇勸加餐
春風未始一杯酒公心只有天地知雖處艱關安且久
事不辭難功不矜節度樞垣亦廉取天下都統捧霞觴
先生一人更誰有
壽李使君宣義父子同日
黃梅雨陣歇忩紗庚夢醒來槐月斜拜後拜前懽陸續
老君謫仙同一家蟬冠醉倒金貂客異香飄隨青犢車
旋呼五馬博一笑酒酣逸氣凌蒼霞培椿植桂弄梧碧
生香不斷樹交花清淨何須餐沆瀣抱素肯養瓊田鴉
伯陽參同竊造化高風海客空乘槎武陵溪深自流水
天台雲渺維胡麻神遊八極亦汗漫大鵬希有争雄誇
藤床經卷得真諦五鼎三釡輕豪奢静桃宿火熏百和
閒引山泉烹粟芽自行自坐脚力輕瘦笻擲棄龍槎枒
從來參苓不到口雙瞳鏡碧顔春華我向關頭伴尹喜
共乞刀圭期修遐阿誰疑年問甲子純乾一氣健而無
息孰測其津涯
五言律
和王季行制幹昌溪即事
異境破清愁狂吟日點頭前峯方極目遠嶺又迎眸石
亂屢支舫灘高常負舟心亨行有尚習坎自安流
鹽米溪中艇桑麻雲外村巖重稀鳥道石勁少篙痕赤
甲此微峽温泉兹小軒絶憐鷄唱罷近午日方暾
過下沱
迤衍魚鹽地清明花柳天江平拖霧縠山遠帶霜鉛景
好輒作畫心閒連得篇汎舟隨暮靄明月冷浮川
瞿唐峽
壁絶晝昏明猿高髣髴音不關天宇窄自是峽流深既
曉遲朝日未西還夕陰扁舟平涉險憑取有孚心
和全父弟立秋喜雨
造化仁民意瀟瀟夜雨聲焦原欣得潤枯黍喜更生染
出林陰密濯餘天氣清秋河從此挽盡洗北來兵
茅屋
情契居連屋炊齋霤合煙放懷行共出得語坐相傳竹
戶雲深入蘆忩月半穿桃源今得趣堪賦擬前賢
和黃循齋送景正輔戶曹之䕫三首
要路倦登臨淵明徑好尋卷收名利幟揭示聖賢心月
使千家滿霜從兩鬢侵逃空三峽客屬耳聽蛩音
自脱樊籠役潛心克已私是求從此日非莫問前時郡
改山元在(䕫移白帝)江流石不移人心日瀾倒先覺仰扶持
淺見論成敗先幾燭是非端倪還眇眇勲績自巍巍學
僻門常掩詩枯毫懶揮何時住巖下質問此心微
輓黃循齋(木爐峯先生之子養於巴川黃氏)
桂賸爐峯月香飄字水春姓名天下客抱負洛中人膴
仕方三紀徂年未六旬循齋餘售用何必歎窮民
憶昔論文友如今䑛鼎仙周經談正印易學話真傳一
樂堂中語三生石上緣蓮峯望崑嶽惆悵白雲連
挽故人
公生百載下學契五峯心崇鼎屹重器洪鐘希太音詞
源擅翻海句律善舂金材古誰人識清歌和慘吟
卓世輕財易懸知種德難有貧皆粟帛無骼不衾棺紅
樹悲春早孤松忍歲寒輕颸生宰木多少鼻成酸
挽鄭廣安
壯節從丁卯竒功歲轉新有征皆鼓勇無戰不鏖塵棠
國香凝月榆關夢熟春吁嗟河北地今日尚終臣
挽武龍蹇巡檢
仁者壽宜得王臣忠可嘉功名雖有約雲月自為家義
粟飢中糶慈梁雨後斜百年回首處溪冷欲梅花
叩戸憶曾識升堂期再尋仙遊誠絶往俗慮苦盈襟菡
萏晚猶好荼䕷霜不侵思君望阡隴遠樹白雲深
挽伏德華主簿(自幼來受經甲午同薦庚子同第)
黌堂深惜昔六典共尋源合遂齊飛鶚嘉逾競化鵾紅
顔君早去白髮我空存方寸千年事悽然誰與論
豁達千人傑巍峩七尺軀天邊期闊武意外失華途墮
淚一人足傷心二女孤西溪橋畔塚多少為嗟呼
和前人韻賦昌溪洞口(附)
洞口天容黯靈宫暫潔齋中宵輕霢霂向晚捲雲霾巖
削蒼璆璧峯攢碧玉釵水花紛迸峽石乳澑垂崖噴浪
遲歸舫穿濤急去&KR1097;布飛千丈直屏立半空排木任巖
藤束花從澗草埋高猿枝裊裊幽鳥韻喈喈亭午烟光
冷深春風色&KR3167;便疑塵世隔直與洞仙偕意得詩偏好
情閒樂可涯寄言軒冕客名利莫裝懷
