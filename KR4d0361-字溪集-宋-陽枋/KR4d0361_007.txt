字溪集卷七宋陽枋撰
說經
天命之謂性節
先賢謂命猶令也性即理也不過與人打影子說要
人自去討究蓋命是無極之真二五之精既付與我
此道理則謂之性率性人則盡之矣物上更當發
明
道也者不可須臾離二節
人與道為一如何離得離只是為私意所汩道元在
我只有流行不流行如四時有沴氣日月有薄蝕私
欲才去道又分明可離非道也非字如無惻隠之
心非人也之非蓋道若可離則非吾所謂道便是邪
道矣不睹不聞處道正在那裏君子當戒謹恐懼視
於無形聽於無聲苟待事已然而方戒謹雷已鳴而
方恐懼則是戒謹所睹恐懼所聞而非戒于不睹懼
于不聞也與莫見乎隠莫顯乎微分為兩章不可連
上章說不睹不聞是己之所不睹聞獨是人所不
睹聞思其極只是毋不敬思無邪不能存養之人雖
四端未發之時元不曾中
致中和節
天地位萬物育但只致我之中和自有我之天地可
位我之萬物可育若說我能致中和則大而天地便
可位散而萬物便可育恐無是理致中和用盡字說
固好然亦須待致得方會盡致曲用曲盡說亦好
天地位萬物育不是聖人去位他只是位序那天理
令不失次序如春時便教民耕種夏時長養秋冬斂
藏天尊地卑乾坤定矣天地是如此位不是當初天
在地下待聖人來正他方位
君子中庸節
中庸則中和矣中和則中庸矣庸字更該些巳發之
中方言得擇字執字然聖人不待擇執
中庸其至節
民鮮久矣有兩說民少有能之者亦巳久矣是一說
中庸之德極至民鮮能久於中庸如乍見孺子而怵
惕惻隠是中少間便有内交要譽惡其聲之類便私
欲不中民鮮能久文公不取少能久於中庸之說用
今己久說則上下章意貫而活道之不行章都說鮮能
人莫不飲食節
物不細嚼何以知其味之美中庸不仔細玩味何以
知其理之妙
道其不行節
言道未嘗不可行但時人不能行之夫子謂道真箇
不可行了必有道行之時夫之一辭有餘不盡之意
雖嘆道不行然其夫字亦尚意其必有行時非决然
止絶之辭
子曰舜其大知也與章
子曰舜其大知也與舜好問而好察邇言是不以一
已之知為知以天下之知為知此舜之所以為大知
也好問者非區區強好之也乃其本心喜聞樂道自
然之好也舜其大知大與小對便屬陽屬天無所
不包無有不善言有不善雖是惡而舜能隠之在舜
又是善人言既不善舜隠不稱而揚其言之善則不
善者亦内自知愧而言必惟其善此皆與人為善神
化之妙不只揚善是與人為善
人皆曰予知章
不知擇中庸而守之則流於物慾亦是罟擭陷阱罟
擭陷阱藏伏其機禽獸不知不覺而陷於其中人於
物慾亦然
回之為人也章
舜性中庸顔子身中庸然顔子在聖賢之間只爭得
些子而夫子便以擇言之學者可不奮發自勉
天下國家章
天下國家三句皆可致力中庸不可為力聖人便自
然學者須要十分克去己私能只在克己到復禮便
不用能或說知仁勇底人然後可均可辭可蹈算
來也是知仁勇底人方且了得只是未必便到中庸
蓋知仁勇有偏有全可均可辭可蹈是著力用功或
有些偏不喚他做知仁勇不得於其中却須有箇中
庸方是聖人之事方是不倚不流方是知仁勇之極
且無些子過與不及直是難能中庸不可能是著力
不得處天命謂性率性謂道修道謂教命與性天也
率與修人也人生天地間得於天者同修於人者異
子路問強章
南方之強北方之強以勇馭勇南方失之不及北方
失之太過皆非中也不流不倚者當不偏於南亦不
偏于北矯當如矯揉之矯過與不及者當矯之使歸
於中也塞字文公以未達之所守言之若更以淵
塞充塞求之尤善至死不變元只是此實理所以更
不必言塞矯字詩訓強貎若以矯正釋亦通矯其偏
以適於中也
素隠章
素隠漢書作索若以無德而隠為素隠如素履之素
講亦通索隠行怪庸而不中半塗而廢中而不庸弗
為是能而弗為弗能是必為而弗能巳惟聖者能之
聖無時自滿自是至誠無息天之道也非謙辭
君子之道費而隠節
費是所當然隠是所以然如鳶飛魚躍是費所以飛
躍是隠天地間萬事萬物有費有隠有體有用氣理
動靜不能相離
夫婦之愚節
夫婦之愚不肖知行之義此是顯然面前見得底極
其至也是不知如何如此底難是天地亦不知其所
以為天地矣孝悌忠信仁義禮智看在事上便可知
可行而其所以如此豈能自知反諸心看便見得誰
使他如此底道理此是天地間神妙至密自然之理
聖人亦只是聖人便了神亦只是神便了都不能知
得向上過此已往底一層吾心亦然如顔子末由也
巳亦是此樣意思語小莫能破是細入無朕如毫釐
絲忽尚可分破忽之外更破甚毛猶有倫亦然這是
那析得盡處了天地氣數皆一般極其至也極字
與推字一般語小謂窮到毫末處絲尚可破作兩
條君子語到小處斷不可破人猶有所憾看來只
是私聖人便無之天地何憾之有
鳶飛戾天節
鳶嗜攫之禽也今自下地飛而至天自然順風勢而
游揚不待用力胷中便見舒暢魚貪餌之物也今自
那深淵底踴躍起來水上非是使然心中自見歡喜
看他戾天躍淵底時他嗜慾俱空了道在天地間昭
著分曉人能用力學到中庸之地自見他有妙理即
是鳶飛魚躍之意也
忠恕違道不遠節
違道不遠相去只毫髮蓋以己心度人心不爭多此
是不遠到己不願亦勿施於人則又一矣到及人便
一更無不遠矣以恕已之心恕人亦未穏若已未盡
道則不容恕已人未能盡道則當恕人君子之道四
夫子之言是欲恕以待人而嚴以責已其曰未能不
是自恕人亦豈以聖人之我恕而安於自恕恕人之
中有責人者在所以為聖人之言
君子素其位章
君子素其位而行便是中立而不倚不怨天尤人只
理會正己不知其他至此則克伐怨欲都無此言中
庸發用處居易便是俟命或言素猶平日之意行
是行所以處此之道答云如貧而樂富而好禮在夷
狄則言忠信在患難則三陳九卦皆是
君子之道辟如行遠章
君子之道行遠自邇登高自卑文公釋妻子父母數
句文勢順矣然世有子宜其妻而父母不悦者舜之
刑妻友弟非不至而瞽瞍却不順章子非不欲有夫
妻子母而終得罪於父則父母其順之釋恐未盡順
字想亦是以順德而得父母之懽心妻子則好合兄
弟則既翕惟父母則其惟順以事之乎此一句單着
子曰恐是大事使人知重於此不只睦妻子和兄弟而
尤當以順父母為極也若如舊說則於妻子兄弟之
責重而父母之意輕了先言妻子兄弟後言父母亦
高自卑遠自邇之義
子曰鬼神之為德節
鬼神之為德夫子言其盛矣乎雖曰嘆美之然真見
得鬼神有盛處分明體物而不可遺謂天下萬物皆
是鬼神底功用如一株木其所以成樹其所以生枝
生葉極則葉落木枯皆是鬼神有以造化之
視之而弗見二節
體物不可遺是有物便有鬼神張子言二氣之良能
蓋有此功用而不留於迹聖人齊明盛服以承祭祀
然而在上左右則又不可見又說不得此便是中只
是誠敬
子曰武王周公其達孝矣乎章
此一章教孝教敬教愛之義盡矣位天地經國家定
社稷節人心於此可見只九獻及酌羣臣之節目未
詳宗廟之制未備
踐其位二節
先王之位之禮之樂我能踐之行之奏之先王所尊
之人我能敬之先王所親之人我能愛之皆是善繼
前人之志善述前人之事要使郊社之禮禘嘗之義
修明於世
子曰文武之政節
哀公問政孔子以文武為對聖人待哀公之厚而責
難也便與孟子望之不似人君之言不同
人道敏政節
舊註以蒲盧為蜾蠃只因古人說大者無雄小者無
雌取螟蛉之子封而祝曰類我類我遂於螟蛉有子
詩下註此以為得民之喻皆漢儒泥俗傳之誤常因
蜾蠃負螟蛉入筆管中俟其封泥畢剖視之則蛛虫
身上有一細卵如半粟蛛蟲元未全死尚摇動蓋當
初捕此蟲時亦留其生意産卵於上待卵長成則食
此蟲而出信天地間雖微細之物莫不有雌雄古人
考之不精訛誤如此必不以蒲盧為蜾蠃决矣文公
以為蒲葦易生之物當矣惜未辨前人之誤
仁者人也節
仁是道體之虛人是道體之實
故君子不可以不修身節
事親知人只似不相關連此蓋指哀公身上說也且
如用人當其才一國之人皆蒙賢人之利便說道哀
公父母生得此賢君而用賢人使我軰皆蒙其利便
是不累其親可以盡事親之道知人要知天知天意
在得賢人平治天下我當順天意以用賢人便是知
天苟要用小人徒喜其順己從欲使天下蒙其害便
是逆天意何以為知天
或生而知之節
生知學知困知安行利行勉行雖似有知仁勇之等
而其三等中皆有知仁勇存焉
有弗學節
弗措之措是置字相似如措諸地措諸案之措弗措
是不舍放不置不止之義
自誠明節
自誠明謂之性始異而終同學者不可不勉(性是堯舜性之)
(之性不是說性情)
唯天下至誠為能盡其性節
盡性至於物而極下便言贊天地之化育更不言天
地之性己與人物之性便是天地之性此而能盡則
天地之性無不盡矣盡性便是贊化育
其次致曲節
其次致曲曲與直為對聖人是直然如此賢者由曲
而推致之雖委曲周至及其至到則亦與至誠者同
也
至誠之道可以前知節
聖人前知不是假蓍龜象數只是理精義明之極渾
然一天萬事萬物吉凶妖祥存亡盛衰了然心目之
間燭其端倪而究其終極此至誠之所以神也
誠者自成也而道自道也二節
自道是己所當由之道君子誠之為貴見得此之字
著力如誠之者人之道上面之字是用功底字言君
子既非性之必是誠之為貴不容不克去己私而復
乎誠實也
誠者非自成已而已也節
誠必兼已與物合内與外然後為至時措之宜便是
物我内外皆得其當了
故至誠無息三節
覆載只是廣大至悠久而後成便是恒恒便是庸文
公言廣博而深厚高大而光明厚即是不薄高只是
不低恐深與大又别是一樣悠久訓作悠遠遠字言
得久悠字如驅馬悠悠看來是慢慢地不疾不徐而
無有止息今人說悠悠泛泛只是緩緩慢慢長如此
所以上既言久則徵徵則悠遠下又分言悠也久也
天地成物若速其成則有間斷時矣
今夫天斯昭昭之多節
昭昭之多至一勺水之多文公云天地山川實非由
積累而後大恐當初亦是氣之積公常論天開於子
地闢於丑以為天地也須翻轉十餘萬年則那時不
一頓開闢得就亦須是積只是造化廣大人莫得而
言之耳維天之命於穆不己亦是釋博厚高明悠久
之意
大哉聖人之道五節
禮儀三百威儀三千三百是周禮謂之經禮威儀是
曲禮委曲言之三千三百皆是天地間許多節文待
其人而後行須是與天地相似底人方行得行字不
是只舉行其制是都用得去如郊焉天神格廟焉人
鬼享祭地則地示出至於說遠人作動物鳳儀獸舞
盈天地間皆當其分而無一不知便是行今三千三
百未嘗無人講明只是不行便是如禮何注言禮樂
不為之用也此一字極是著力故又曰苟不至德至
道不凝又申言行為難之意
故君子尊德性而道問學二節
故君子尊德性以下五句都是要極那至德而凝至
道之學問功夫只是效天法地高明博厚悠久不息
是故居上不驕以下只是形容至德之盛其所為如
此然人學到至道凝了動容周旋無非天矣何有居
上為下有道無道之間子思姑言其德之盛而己尊
德性五句最為學問緊要須用着力
非天子不議禮一節
夫禮雖先王未有可以義起也然聖人不輕為者有
分在焉故禮所以辨分非天子而議禮是犯分矣何
有於禮所以夫子述而不作至顔淵問為邦亦只言
四代之禮樂只是本前帝前王之禮是非天子不議
禮也下又言有位有德相稱而後可作漢唐諸君有
位無德夫子有德無位漢如文景專務以德唐如太
宗仁義既效非是無德只無至德只是漢唐之所謂
德所以漢唐禮樂多為虛器子思言今天下同軌同
文同倫那時只是周禮
仲尼祖述堯舜章
此言夫子未嘗有作惟以天地前帝前王為本而其
德如天地之廣大而禮燦然於其中此則夫子之所
以作也四時錯行是一隂一陽間錯而行此都是禮
日月代明並育不害並行不悖川流敦化看得三千
三百之禮極是詳備齊整而無一不行矣大哉至哉
無以加於此矣
唯天下至誠節
經綸皆屬大經大經只是三綱五常經元如經絲之
經使頭緒整綸便似緯有一隂一陽條理相比知天
地之化育文公以為非但聞見之知而已此恐是知
主之知唯能至誠經綸大經立大本便是主天地之
化育矣天地化育只是此事不誠則不能主至誠則
能知主其事固聰明聖知以固有之固言之亦活
詩曰衣錦尚絅章
此用心於内之學尚是尊尚之尚温而理以上似言
成德知遠之近以下方言入德闇然而日章君子亦
不是知其日章而方尚絅是其理自然如此然君子
亦不以日章為喜也其唯人所不見又歸之於謹獨
其為人心慮者切矣屋漏文公云室西北隅乃今時
房中客位之左角室本幽邃而西北隅尤幽邃屬戍
與亥後天乾位不愧於此是不愧於天此收斂至静
之所以况人所不及見處是至隠至密之中天理灼
然也奏假無言時靡有爭今人祭祀主人主婦進羞進
饌肅雍靜嘿無有言說則一家婢僕以下亦皆肅靜
專一主敬無有喧譁誠之所感如此所以言人自化
也下不顯惟德君子篤恭再引詩以證之亦深教人
以至誠之效如此上天之載無聲無臭前賢皆以事
訓載向曾聞性善先生云且如雞卵中其上必有空
虛一點無聲無臭而妙用自然則無聲無臭是形而
上之理而已見得天之上清無虛極處了無聲臭而
萬化從此流行此便是天何言哉四時行焉百物生
焉㡳功用矣大扺只是誠之至感之深化之極自是
以往子思更不容為言矣不止子思雖聖人也只說
到這裏更說不得上天之載無聲無臭若云載字訓
事不如訓始字如自葛載之載毛尚可以比倫可見
聖人之德無形迹之可擬中庸兩字程子雖曰不偏
之謂中不易之謂庸然今日行此中明日不行此中
非庸也必是經歷老成不為外物所移方行得此無
聲無臭凡有聲者耳可得而聞凡有臭者鼻可得而
知既無聲無臭則此事止可心會不可以言傳
右圖字溪始作以呈蓮蕩㬊公蓮蕩云曩亦欲作此以
呈晦翁而未及也時字溪於圖中央以朱作點蓮蕩曰
何謂字溪對曰萬事從心起蓮蕩曰得之矣圖之大義
則於答楊明夫剥卦說見之
周易先天參伍錯綜數(四十八陽四十八隂)(一千七百二十八一千一百五十二)
乾六爻(以三十六策个爻算个當二百一十有六十是兩个一百八以三數之成七十二三以五數之成四二个五兩个二)
坤六爻(以二十四策个爻算个當百四十有四二一个一百八餘三十六以三數之成四十八三以五數之成十七个五三个三)
乾對坤(三百六十)夬剥(三百六十)大有比(三百六十)
大壯觀(三百六十)小畜豫(三百六十)需晉(三百六十)
大畜萃(三百六十)泰否(三百六十)(三百六十成七十二个五百二十个三)
(八方共萬有一千五百二十)乾坤兩方共二千八百八十策(五百七十六个五九百六十个三)二千七百二十个九
三天兩地(陽一爻為三隂一爻為二)成一个五
乾六爻(十八)坤六爻(十二)共三十策
乾一方陽爻三十六(共一百八)隂爻十二(共二十四二一百三十)
坤一方隂爻三十六(共七十二)陽爻十二(共三十六七十二合三十六亦一百八)
(八方共九百六十)乾坤兩方(除乾方隂爻十二則合成二百十有六同隂爻十二算當二百四十)
老隂老陽數(老陽九老隂六)共成十五策
乾六爻(當五十四策)坤六爻(當三十六)共成九十策
乾一方陽爻三十六(三百二十四)隂爻十二(七十二)三百九十六
坤一方隂爻三十六(二百一十有六)陽爻十二(一百八)三百二十四
(八方共二千八百八十)乾坤兩方(共七百二十)
少陽少隂數(少陽七少隂八)共成十五策
乾六爻(四十二策)坤六爻(四十八)共成九十策
乾一方陽爻三十六(二百五十八)隂爻十二(九十六)三百四十八
坤一方隂爻三十六(二百八十八)陽爻十二(八十四)三百七十二
(八方共二千八百八十)乾坤兩方(共七百二十)
老隂老陽加乾一坤八數
乾六爻(五十四策)坤六爻(三十六策)加乾(一一)坤(八八)共一百八策
(八方共三千四百五十六)乾坤兩方(共八百六十四)
少隂少陽加乾一坤八數
乾六爻(四十二)坤六爻(四十八)共九十策加乾(二)坤(八八)共一百八策
(八方共二千四百五十六)乾坤兩方(共八百六十四)
八卦位次數(乾一巽五)(兊二坎六)(離三艮七)(震四坤八)
乾貞悔(四十四)坤貞悔(一百策)乾坤兩方(共百四十有四)
兊貞悔(五十二)艮貞悔(九十二)兊艮兩方(共百四十有四)
離貞悔(六十)坎貞悔(八十四)離坎兩方(共百四十有四)
震貞悔(六十八)巽貞悔(七十六)震巽兩方(共百四十有四)
自乾至坤(進八)自坤至乾(退八)
八卦每兩方(以七十二重七十二)亦皆百四十有四
貞數(二百八十八)悔數(二百八十八)皆百四十有四者二
乾上加八卦數(每卦進三个三加一个九)
乾(是三个三一个九)兊(六个三兩个九)離(九个三三个九)震(十二个三四个九)
巽(十五个三五个九)坎(十八个三六个九)艮(二十一个三七个九)坤(二十四个三八个九)
坤至乾(每卦退一个九)
乾(九)添兊(十八成十七三九二)加二九添離(二十七成四六九五十)加三九
添震(三十六成十九九十)加四九添巽(四十五成一百三十五十五个九)加五九
添坎(五十四成九一百八十九二十一个)加六九添艮(六十三成九二百五十二二十八个)
加七九添坤(七十二成九三百二十四三十六个)加八九
凡易數積或三百六十或二百四十或百有二十
或二百一十有六或百四十有四或一百八或三
十六或二十有四皆天地隂陽自然策數雖紛綸
變易進退乘除之不齊而莫不有合不可以私意
臆度增損安排聖人言參伍以變錯綜其數蓋不
三則五不五則九然止言陽數而不言隂數則錯
數動而變以陽為用故也淳祐十一年仲冬二十一
日寓䕫門之卧龍山巴川陽枋偶書
日每一晝夜一周天行三百六十五度四分度之一若
月每一晝夜行不及日十二度有竒行一月為日所及
而晦程伊川先生常言日月之行無高低恐或不然常
思日若不高則月何以受光且晦日光盡體伏則月都
不明是日在月之上故月全無光常聞先賢說五百年
天運一大周日月重輪合體必有聖人挺生若是重輪
合體則見日高于月明矣魏伯陽参同契云晦至朔旦
震來受符三日出為爽震受庚西方八日兊受丁上弦
平如繩十五乾體就盛滿甲東方七八道己訖屈折低
下降十六轉受統巽辛見平明艮直于丙南下弦二十
三坤乙三十日東北喪其明參同又于晦朔言天地媾
其精日月相撢持聖人不虛生上觀顯天符言日月合
璧也(按此言納甲之法考李鼎祚周易集解載虞翻易傳云日月懸天成八卦象三日暮震象月出庚八)
(日兊象月見丁十五日乾象月盈甲壬十六日巽象月夕退辛二十三日艮象月消丙三十日坤象月滅乙癸晦)
(朔旦則坎象水流戊日中則離象火就已成戊巳土位而象見于中云云蓋謂震納庚兊納丁乾納甲壬巽納)
(辛艮納丙坤納乙癸蓋甲為陽始壬為陽終乾納甲壬統陽之終始乙為隂始癸為隂終坤納乙癸統隂之終)
(始先天坎離當日月出入之位晦朔則月淪于地無象可見故坎離納居中不用之戊巳易言天地之用莫大)
(乎日月而月受日光則視月之盈虧以為定凖焉)
天高地廣土圭測景
緯書括地象云極之廣長皆二百三萬餘里南北二百
三萬一千五百里東西二百三萬一十里廣雅云自地
至天一百一萬餘里周天三百六十五度四分度之一
為一百七萬餘里徑三十五萬餘里東方七宿七十五
度南方七宿一百二十度西方七宿八十度北方七宿
九十八度四分度之一每度二千九百二里此大約也
又言天圓南北如括地象之數而增多二千里七十五
步東西增多五百里七十一步從地至天一百一萬六
千七百八十七里半下度地之厚亦如之周天積一百
七萬十三里徑三十五萬千九百七十里其度數相傳
必有所自廣高則不可執周髀云夏至之日地與星辰
東南遊萬五千里下降亦然至秋分還復冬至之日地
與星辰西北遊萬五千里上升亦然至春分還復進退
不過三萬里括地象又曰天左動起于牽牛地右動起于畢
通卦騐曰冬日至樹八尺之表日中視其晷鄭康成曰晝漏
半而置土圭賈氏曰冬至夏至皆可以為之康成云夏至日
景尺五寸冬至日景三尺也唐韋述集賢註記云開元十二
年遣太史往南安測候日景冬至日景七尺九寸四分夏至
日景三尺三寸二分蔚州横野軍冬至日景一丈五尺八寸
九分夏至二尺二寸九分此二州為中土南北之極以是推
之則夏至地中乃得二尺七寸九分半
餘六十卦分配三百六十日計六日一卦一日得一爻
揚子雲作七百二十贊朱文公云是確定死法即此也
或云一卦占六日七分
月令考究
孟春日在營室日月會於娵訾斗建寅昏參中旦尾中
律中太簇中應也謂吹灰也太簇林鍾所生三分益一
律長八寸凡律空圍九分太簇所以金奏贊陽出滯數八
木生數三成數八日行東從青道發生萬物萬物皆解莩
甲抽軋而出故云日甲乙乙者軋也日甲乙不名月君
統臣功也下倣此音角大不過宫細不過羽三分羽益
一以生角數六十四木數多濁少清民之象也角亂則
憂其民怨凡聲取象五行數多者濁少者清帝太皥蒼
精之君木神宓羲氏也勾芒少皥之子重為勾芒木正
也居乘駕載衣服食器皆殷制非周制祭先脾是木尅
土仲春日在奎日月會於降婁斗建卯昏弧中旦建
星中律中夾鍾夾鍾夷則之所生三分益一律長七寸
二千一百八十七分寸之千七十五季春日在胃日
月會於大梁斗建辰昏七星中旦牽牛中律中姑洗姑
洗者南吕之所生三分益一律長七寸九分寸之一姑
洗所以修㓗百物考神納賓行夏令則疾疫六月宿直
鬼鬼為天尸儺九門磔攘除隂氣也隂寒至此不止害
將及人此月中日行歷昴有大陵移尸之氣氣佚則萬
鬼隨而出命方相氏帥百隸索室敺疫以除之磔牲以
攘四方明堂位季春出疫于郊孟夏日在畢日月會
於實沈斗建巳昏翼中旦婺女中日南行赤道長育萬
物日丙丁丙炳也日行南赤道長育萬物月為佐萬物
皆炳然著見易曰齊乎巽相見乎離律中中吕中吕無
射之所生三分益一律長六寸萬九千六百八十三分寸
之萬二千九百七十四中吕宣中氣數七火生數二成
數七音徵三分宫去一以生徵數五十四屬火微清事
之象也徵亂則哀其事勤祭先肺是火尅金帝炎帝赤
精之君火官之神大庭氏也祝融顓頊子曰黎為火正
仲夏日在東井日月會於鶉首斗建午昏亢中旦危
中律中蕤賓蕤賓者應鍾所生三分益一律長六寸八
十一分寸之二十六蕤賓所以安靜神人獻酬交酢節
嗜慾定心氣交構水火行秋令則疫大陵之氣為害毋
艾藍傷時氣夏小正五月啓灌藍蓼藍青木生火毋燒
灰傷火氣也火方盛灰者火之滅含桃櫻桃也嘗黍大
榖之主嘗雛雞稚屬火季夏日在柳日月會於鶉火
斗建未昏火中旦奎中律中林鍾林鍾黃鍾之所生三
分去一律長六寸林鍾和展百物俾莫不任肅純恪登
龜周禮取龜用秋時是夏之秋作月令者以周八月為
夏六月因書於此似誤中央土日戊巳戊茂也已起
也日行四時之間月為之佐萬物枝葉茂盛而秀起日
行四時之間從黃道律中黃鍾之宫黃鍾之宫最長也
十二律轉相生五聲具終於六十生數五成數十其音
宫聲之始數八十一最濁君象也記曰宫亂則荒其君
驕中霤中室也古者復穴故名中霤祭心火生土黃帝
黃精之君土官之神軒轅氏也后土亦顓頊子黎兼之
孟秋日在翼日月會於鶉尾斗建申昏建星中旦畢
中日行從西白道成熟萬物其日庚辛庚更也辛新也
注云月為之佐物皆肅改更實新成律中夷則夷則大
吕所生三分去一律長五寸七百二十九分寸之四百
五十一夷則所以詠歌九則平民無二故名數九金生數
四成數九音商三分徵益一以生商商數七十二屬金
以其濁次宫臣之象也記曰商亂則陂其官壊不可以
贏猶解也祭先肝金尅木帝少皥白精之君金官之神
金天氏也蓐收少皥子該為金官仲秋日在角日月
會於夀星斗建酉昏牽牛中旦觜觽中律中南吕南吕
太簇所生三分去一律長五寸三分寸之一乃難難陽
氣也暑至此不衰則害人此月宿直昴畢畢亦大陵積
尸之氣氣佚則厲鬼隨行而出亦命方相氏帥百隸難
而出之明堂禮仲秋九門磔攘以發陳氣禦止疫疾行
春令雨水不降卯宿直房心心為大火水始涸八月中
氣未止而云水涸非也周語辰角見而雨畢天根見而
水涸又曰雨畢而除道水涸而成梁辰角見九月初也
天根九月末也明堂禮除道致梁以利農也季秋日
在房日月會於大火斗建戍昏虛中旦柳中律中無射
無射夾鍾之所生三分去一律長四寸六千五百六十
一分寸之六千五百二十四無射所以宣布誥令令德
示小民軌儀合諸侯制百縣為來歲受朔日此秦以建
亥為歲首於是歲終使諸侯及鄉遂之官受此法焉
孟冬日在尾日月會於析木斗建亥昏危中旦七星中
日行東北從黑道閉藏萬物日壬癸注云壬任也癸揆
也月為之佐萬物懷任於下揆然萌芽律中應鍾應鍾
姑洗之所生三分去一律長四寸二十七分寸之二十
周語應鍾均和器用數六水生數一成數六音羽三分
商去一以生羽羽數四十八屬水水為最清物之象也
記曰羽亂則危其財匱祭先腎順隂氣之盛帝顓頊黑
精之君水官之神高陽氏也玄冥少皥子曰脩曰熙為
水官仲冬日在斗日月會於星紀斗建子昏東壁中
旦軫中律中黃鍾律之始也長九寸所以宣養火氣九
德季冬日在婺女日月會於玄枵斗建丑昏婁中旦
氐中律中大吕大吕蕤賓之所生三分益一律長八寸
二百四十三分寸之百有四大難旁磔出土牛送寒氣
此月中日歷虛危有墳墓四司之氣為厲隨隂氣害人
始漁天子親往左傳則曰君不舉焉
