字溪集卷三宋陽枋撰
書
答門人王復孫教授
所諭役役考文應用空度日子不曾靠實看得疑難回
思沱江有進而今則退足以見賢友力行求至朝夕思
念憂勤之功某披緘詳玩見得賢友尚未到至理地頭
夫沱江講求是知今時居官是行天下萬事萬物只是
一箇道理如考文應用無不是道無不是學賢友既司
教職便是擔當此事不是分外了朝廷立教官以養育
人才是他合下不以德行舉人而以文章進奈何他不
得教官只得承天子之命盡心考察使無負其職便是
道便是學况舉子時文亦是發明義理若他胷中見理
不明筆下便不是當只是他說得而行不得亦奈之何
有司觀其是非亦可以知我之是非互相長益便是學
矣非必一一讀書誦詩然後為學也吾人事事如此玩
心將來凑合通貫見得萬事俱不是分外而泛應曲當
皆得其宜便是一以貫之小大快活矣於退何有如應
用之說亦著至誠盡心依道理做方寸無慊足矣何必
以為煩乎若一件厭其煩只㨂好的做學便於此欠道
便於此缺方寸便不快活便不與天地相似今人多是
如此所以少到地頭某向看伊川先生欲救大學之弊
改試為課專修德行而不尚舉業因激成紛紛盖先生
合下便要人做聖賢事業自是用心好然此顔閔以上
人方做得今才無激勸便只懶殘如何廢得他舉業當
今只好於舉業之外别立德行一科精擇而優任使尚
文辭者漸漸消化則已日乃孚而元亨利貞矣某曩嘗
與文雲山言之於明新堂長之時文以有拘不能行亦
甚惜之所謂靠實看疑難未知所疑所難者何事此兩
字有在詩書上見底有於行事處逢著底然後皆有箇
道理以通之則何疑而何難且知險知阻是難易簡便
是他道理張弧載鬼是疑後說遇雨便是他道理行事
則於日用間事親從兄事長使下待人接物一一皆以
此理酬酢何憂空度日月而不進乎天之所以為道只
以一理溥萬物而無心聖人亦然夫事物在天地間亘
古及今擾擾紛紛無窮無盡我只當以他當然之理應
副他去莫使此心隨之而靡道如此某只見得如此若
曰天運神化此聖人力量有事而勿正可也
又
來書備言應酬轇轕隨事酌理此元是學天下事有正
變好惡醇疵之異只看把我所見所能隨分應對不容
㨂好的而廢不好的也且如此埋頭排遣却莫忘了我
良心善性并學的大義理自然不錯路頭稍暇則又將
此心專一靠在聖賢謨訓上必有大長進矣誼儒侄書
寫平日易說附以已見來求正某今載心力亦衰而目
昏勉強隨其所寫解釋去中間煞著思量但文字來往
終不及對面說一過為灑落兩有所拘只得如此
又
方今好學如君幾人中心惓惓神爽飛越有非修阻所
能間者外間有議某與君坐迂滯不峭厲卓絶者姑亦
從之來書尚思沱江朝夕相於此事此亦將迎一端不
必恁地計較某每讀杜工部黃山谷二先生詩如言時
序百年心及老色日上面懷情日去心嘆其立志不明
感傷嗟戚難以入道夫子言寒往暑來而歲成日往月
來而明生天下何思何慮聖人喫緊教人如此如今學
者不必思前慮後只恁眼前對副令與道合便是了當
將凑鬭成就便見一以貫之往古來今同一軌轍吾友
識見高明所以及此
與黃循齋書
天地隂陽有體有用若只順行都做一般左轉有何作
用須是乾左轉坤右運方只會交方只會變方只會生
成萬物萬事萬化男女一乾坤也人身血氣榮衛脉絡
一乾坤也觀諸身則知乾坤矣且以躔度言之隨天左
轉者常星也逆天右運者五緯也若五緯亦隨常星左
轉則决不會有變動災祥吉凶造化亦可推測矣又如
禮經君與夫人交獻罍尊在阼犧尊在西君西酌犧象
夫人東酌罍尊便是陽順行隂逆行之義
與宋東山書
近又有雙峯五行先後次序圖說某亦見其不必如此
此公學問粹明不知如何亦然惟辨證江西擬議周程
之說為得之自太極圖後今時煞有圖象出了不知叔
季乃有許多龍馬龜文只是不曾見其有包羲神禹周
文者出不知是如何
答宋東山書
所諭自壬至丙方覺無所謂頃刻絲忽之愧此則尊友
信道之深行道之果欲罷不能而至如此敬嘆敬嘆至
於步月林下心無一事想象道體恍然若遊太虛不勝
其樂便是曾點暮春舞雩詠歸氣象然道體不可想象
更在實見得分明實見得至到則太虛便是自已心胷
何止恍然若遊而已哉當時曾點見得了行不至所以
先賢言其巳見大意吾夀卿既到此地步豈不能入其
域耶林下步月最好驗夜氣世人於此時都只酣睡全
不惺惺夀卿如此自得誠所忻誦但恐只見得静中静
更須識静中動又須認得動中静則晝夜通衢無非林
下之月而林下步月亦無非紅衢紫陌之所在矣曾記
向有數句云若人大智慧耿耿籠中燈若人大福德飄
飄海上漚若人大方便一一空中雨此雖釋氏語亦如
知仁勇三者不相離著於一偏便不明備今私及之吾
友謂與天地相似此是說大易之道唯聖人方了得今
云頓然見得與之相似恐只是胷懷灑落蕭然豁然不
勝其樂若如此則不與之相似如惟天為大惟堯則之
文王不識不知順帝之則事事物物無一件不相合先
天而天弗違後天而奉天時方是與之相似是甚麽樣
大某則誠所不敢也昔上蔡見二程說天下何思何慮
程子與言固是有此道理賢友却道得大早後來上蔡
云被此一句壊了二十年吾友莫只是容易看過否
與蘇坤珍書
四書既能熟復則亦必有不知手舞足蹈處矣始入頭
在循行數墨記念成誦其中在精思潛玩觸類而長務
令見得先賢解說之外無限好的意思浩蕩充周而於
日用常行念念持守步步踏實自知俗人所同欲競趨
共走者漸漸毫毛之輕而吾身稍稍見聖賢地步但只
見得明便猛勇著脚更勿回顧左覷右盼世間旁蹊曲
徑儘有悦人境界只是市井之道非我行坐歇泊處纔
目動心移景象隨變恍然莫知所從則進修之功終不
濟事所言詩傳固佳不知孫表所得者何事大率正變
萬殊只情性二字而風賦比興雅頌各隨時隨事或可
直陳或當譎諫皆流行一正理而已無邪不只是作詩
者思無邪而誦詩者亦當思無邪方得不然詩是古人
言志底何益哉所謂不能無疑且闕之看來看去疑者
終亦不疑矣只須取其為我用者深玩潛體其餘錯誤
差舛不必深較徒費工夫虛度時日大閫之招已辭之
矣某歲晩健忘豈升堂白衆時乎到只是此道要致知
力行而已
與袁峽州書
承問某有何著述庸謬衰頽安敢妄有議論又見今時
圖像解說自為一家者甚多深懼斯道漸有薄蝕湮晦
之患所以對人緘默不樂騰口近來李侯求說易此書
潔淨精微如何著語竊聞判府於軒冕一邊不甚作意
非真有所得何以至此但著武已高與皓首青衫者不
同聖賢仕止久速亦惟其可若當進而退恐未盡善但
能富貴而志山林隨事酬酢與世間扶植正理不致蠱
壊儘有濟益最一件緊要是汲引後學養育人材嘗見
南軒在荆湘與文公書多是說學校及人材可進可望
先賢用心如此峽郡人物豈無可與語道者苐某未得
而知之矣
與趙明遠書
人生世間光景無多而汩没利名蔽囿纏縛自少至老
只在大黑暗中啾啾雜雜未嘗見一點光明所謂醉生
夢死意何為耶縱做到師相無伊傅周召之功勲瞑目
之日與草木俱腐有誰稱道爵禄貴顯既不關已而方
寸義理不明則有大可憂者在此某日夜兢惕惴懼不
以底事累其中者也今時士大夫同我則喜異巳則愠
諛順者易合而固忠告者難入而疎此君子常在野小
人常在位士大夫全名高節者少而玷缺玼瑕者多也
與族孫恪書
收書熟讀無非切已實見得義利公私之判但其間限
界欠倒斷割截所謂十二時中無違道傷義之事頗覺
大快如曾子吾日三省亦須自覺有克不盡處深自省
察學者當於念慮一萌之初剪絶私意只令向中正一
脉裏行莫待到事上方覺便是悔亡意思至於事上恤
民難可兼盡前書正說今時勢要一事亦費講明但人
生天地間須要為民物作主持既已彈冠筮仕如何不
事長如何便不仕得夫子歴聘諸侯孟子轍環天下便
是板樣只是善觀會通以行典禮仕止久速止於至善
如諾陽貨之仕之三子之告驂靈公之乘見南子之禮
皆是事長之法至謂寗武之愚不可及蓋嘉其仕於衛
亂間關之際能委曲周旋而不失其為臣之正今時長
官未必至於大無道不過催科聚斂開利源重征役損
下益上此等要在平時忠告善道使心志相孚或有委
折宛轉曲言利害然後斟酌而行又須善諭小民使知
所行之事大非得已若汝不從恐别有不恤之人務行
一切必重受害人非木石寧不感動由是中行告公便
是寬得一分處也荆公行新法明道至誠懇勸願公勿
做不順人心底事荆公曰感賢友誠意使明道久於世
新法必可諫止惜乎諸公攻激太甚遂使荆公一切執
拗貽禍當世易中酌損之納約自牖兩句誠萬世事長
恤民之要法要在熟玩而力行之也乃為之箴曰人秉
良心萬里包括心有動静該貫事物方其静時虛靈湛
寂公私界限精明别白應感而動理慾萌蘖同行異情
遂判得失以静制動何事非得動而忘静為事物役求
則得之罔間食息放不知求蔽固沒溺愚智聖狂相去
絲忽危哉微哉聖言不易致知力行兢兢朝夕
答伯強姪孫恪書
領惠書知用志之專燭理之明而力行之篤天下道理
誠能如此下功夫求之不憂不到聖處所謂悟前言之
太易便是喚醒了便是上蔡說天下何思何慮被程先
生一言覺二十年用力錯底意思今世人日日在易道
中只是泯泯紛紛醉生夢死有覺悟之時只乍見孺子
入井轉首便都是内交要譽一串出來所以夫子言君
子之道鮮矣所言公私義利有如黑白全要用心剛見
善明此誠要領但亦要有委曲和會處而治家治國便
有難直情徑行處蓋家親而天下疎家難而天下易帝
降二女而能嬪于虞舜必有至善盡美底道理所以周
子言大哉舜也兹其試矣納約酌損不只恤民事長用
得齊家治國平天下皆有這樣處其務學喚醒則姪孫
今時巳入此境何愧之有更在力行吾已見姪孫欲罷
不能之方寸見於出言著筆間矣如有立卓窮神知化
寧無望乎
與文活菴書
所論人事衮衮本心期望者安在某謂世間人事如水
流不盈物生不息春秋冬夏晝夜時刻去者混混來者
紛紛無窮無已只是紛綸轇轕之中此心常静可矣此
聖人能事事物物者也向日明公曾說定而後能静誠
是喫緊學者於萬事皆會說止如隔烟霧如隔窗紗所
以閃爍不定更如何會静心既不静萬境變遷七情馳
逐相與鏖靡纏縳有困而悔悔而覺者有乍覺而遄為
所引去者有終身蒙昧全然不醒者某嘗思世之人所
貴所重所貪所求不過富貴功名膏粱聲色文繡田宅
金寳而已夫盈天地之間惟萬物此天地富有之大業
也而天地曾不之有人與天地相似而乃欲有天地所
不有而其間得所願欲又不過天地富有中之毫釐絲
忽耳亦何足以為貴重哉惟天地不有其有故無所不
有人欲有其有故終有所不能有人心本可以包羅天
地而乃為天地之所包羅人本為萬物之靈而乃自為
萬物之一物斯亦可哀也已今之馳騁角逐於利名富
貴之場者便如春華韶麗紛敷錦繡爛漫鶯花八方輪
蹄大地軒蓋豔羅綺沸笙歌紅衢紫陌懽娱游燕鬭妍
媸角高下較優劣稱意者矜誇不如意者羞沮飫寝酣
夢自道日日如此一旦風雨作惡紅落成徑綠暗漲天
人跡沉沉園林寂寂益傷感而增悲戚耳達人大觀便
無此事公久到地位幸以向上一層指教之某向聞公
言大丈夫須要淫坊酒肆皆去得此却是說成就了地
步某謂方得其門而入便隨波逐流恐又是天津橋上
看弄獮猴也且欲恁地斬絶待撲殺了四強賊却洞開
門戶如何向來沈晦見和靖問子見南子尹云不得不
見沈曰先生敢見否曰不敢問何故曰只為某未到磨
而不磷湼而不淄處某深佩斯言以為學生當隨分量
漸進然易中如閑邪存誠成性存存雖地位中人亦須
要無時不謹也長學生忝薦無非鄉之大老道德文章
薰陶漸染所致苐此事易以驕人趨造函丈望砭訂愚
頑令立深雪坐春風小小學生蒙賜瑶翰訓誨期望如
此何以諭其感耶所謂根本於一廉推行於一勇此二
字未易承當更當反求其實勉而上之求以仰副盛心
至於心誠以求之才力以充之始始終終敬以將之之
訓此又小子狂簡終身行之者也
與黃循齋書
喜聞九重眷遇日隆一日何天之衢方將坦夷四達惟
至理融明定力凝固超然大觀一毫無以動其心爵禄
可尚也而不可貪也富貴可有也而不可懷也宫室之
美妻妾之奉所識窮乏不容忘情也而不可得我而為
之也稱美之言譽德之辭可聞也而不可好也賢能者
舉之用之委之任之不必待其有求於我也愚不肖者
遠之黜之絶之不必謂其異於我也異我而是舍已從
之可也可行則行可止則止無必行必止可也可進則
進可退則退無必進必退可也萬事紛糾而一念真正
之不移萬慮交集而一心正固之不易人慾至此消矣
天理至此安矣學力至此定矣君子獨立不懼遯世無
悶所以處大過者也雙端之貽明公贈以財尺紙之敬
鄙人復以言
與宋東山書
尊友鄉約講說極有功於後學然這般處極淡極深極
難卒解要他立脚入頭須是他憤悱自來求益方好如
強與之彼亦輕視䙝置不以為貴聞蒲漕使招來甚佳
古人抱道守素必待其求必待其問然後以序語之彼
未虛心徒然為說便幾失言而迂腐鄙執之名往往由
是而起此道之所以不明不行也後輩明敏聰慧者甚
不少只是著意時文獵獵誦聖賢紙上語才講得些便
道已曉了殊不肯潛心研究所以退省其私不曾行得
一句一字原其所以都是舉世利名相靡相尚師友講
磨父兄教詔妻子期望朋友里閭稱譽贊歎不出乎是
引得人心飛揚馳逐無一息停如何肯信性分中至德
至道是乾父坤母分付來底他既不肯順從父母之命
却要在天地間立身只道父母寬慈都不管共為子職
的一分不知將來做甚折合此某日夜浩嘆無可如何
而汲汲自照已身恐有人亦如此為某浩嘆也承知科
舉文久不作且不覷有以見求道甚切味道甚深欲罷
不能氣象夫功名利禄直身外事有道者視不義之得
真如浮雲但古人不能忘情者只欲得君得位施其所
學而已某每拜書尚以此相勉者只欲尊友得時而進
上慰夀母之心下副蒼生之望耳非謂兄貪於此而從
為諛說也所謂好獵之心又似不同好獵是荒怠私欲
科名本是正上蔡只不合說禮記利鄉舉所以程子言
不可與入堯舜之道病痛在利字上非責其應舉也
與東山宋夀卿書
唐虞成周九德三物之教却是上之人尊尚此以教人
故人人自幼至長安其所習德行修而人材盛至夫子
時則難矣春秋方趨向功利夫子專尚道德速肖七十
真可謂狂瀾之屹然者而顔子獨稱好學則顔子豈特
七十二子之學哉志學聖人而已惟志學聖人所以只
在心性上理會於人心惟危全然斬絶了擇乎中庸一
善則拳拳服膺亦不止於怒過二字夫子舉此以答哀
公亦必有意以某觀之喜怒哀懼愛惡欲雖均為七情
而末後三字最重濁為人心深累若欲變化氣質當先
從事於此次第當初顔子此處已輕却只在怒與過上
作功夫便是曾子三省夫克已當從性天倫理處克將
去人各有所偏須自點檢不容執一論也後世只是學
問文辭太勝義理全無董生能識之而時不見用所以
功效不著這處亦有些天意在本朝碩儒輩出亦是聚
奎之氣使之斯道之傳自濓溪始至文公而極然其始
也可以扶持治世其極也又徒載之空言尤可慨歎台
翰尾間一前言一往行須將身體認實踐極是緊要不
知後來有聞而踴躍者否若夫伊尹之志顔子之學說
時止如此須要真到這地位是甚次第貢禹毁廟說漢
儒議多叢雜難攷證只須用文公中庸追王太王王季
文王章句或問解說一段極是分曉諸家都不及此之
精明也尊友合下元剛果只客氣稍勝今既善自變化
便是横渠上蔡輩地位更沉潛涵養又有勝於此者二
三友用功悠悠往往只是名利之習未盡夫子言我未
見力不足者蓋為仁由已心一專主便是但只恐理欲
交戰不真信得道理過則不免夷猶歲月後輩則十分
向時文一邊自是難說然恐亦有自然解悟者出也
與文活庵書
學生領教帖賢回與點之意備見于辭訓誨期望與師
父教詔何異後生晩輩幸遇如此當拳拳服膺欲罷不
能為遠大計豈容輕效世俗喜於進取而不思天地間
聖賢事業哉蒙賜以神丹感甚幸甚嘗聞人有内丹方
服外丹謂水火相濟耳某獨居静心不為不久然血氣
早衰已在中歲今稍窺見聖賢門戶未有進入而筋骸
四體若不相隨故時需此以祛疾冀少假之年終聞至
道非敢有意煉氣希真之事也昔伊川嘗合藥與人有
時自笑曰以此濟人何其狹也然只做得這箇事亦與
先生今日之意相類
與袁泰之書
惟潛心進學必已得其門而入矣本經自不容不精究
但勿止求為科舉之學周官乃姬公治國平天下之法
制然皆正心誠意中一理流出須於文辭義理向上體
認聖人之心見得莫非天理流行異時此身得君行道
便舉而推行便是周公事業若其不見用則亦可施之
於治家治身家與國元只一理只規模有大小若能使
貫徹多少快活今人讀了專用諸時文身與經自為兩
途有何濟益如論孟都是說心法治法大學中庸皆然
詩是心之吟詠書是心之典則軌範春秋是斷案易是
包括總統心性之書改頭換面都只一理人能於周官
制度認得治心修身之學煞是進了鄭解儘好看只尚
有時復出於一已意見非聖人豁然大公處其論荆公
之失則皆得之井畫一事亦難考大抵當時只說王畿
一處可經理如秦川似亦可行其他土地不齊恐未可
一一經界只如仙郡如何用此法只周公作經不容不
如此立法當以意通之難為執着也某所居之對舟車
民廬閧然成市雖掩門横編耳根啾匝因思青城山後
有隠者三十餘年人莫知所在或為樵者見之歸語衆
共往則巖間留句云數株松栢凉無限一沼芰荷清有
餘若被旁人相問詢老翁今日又遷居有似自家意思
而某則不願學此也
與黎世英書
伏惟山間静適西疇南畝之餘澗禽幽吟野芳散馨開
軒展卷真樂融與足以極天潛地洞悟萬物之理而與
聖賢豁然大公之心契合參會此賢友之所得而某亦
以是期望欣幸於賢友者也時文之學不過一年可成
每見吾友衮衮俗事不得相與審訂商確今欲出而又
阻算來此事何日可了天地間紛綸雜揉日復一日只
要心不累著接物而不為物所物應事而不為事所事
如斯而已大綱是自修進學會至理於心而著之於用
功名之念未去則以餘力習文章此亦游於藝之遺意
富貴在天窮通有命只看信得過與信不過耳勉之勉
之
與子姪言浩氣章
養氣一說觀程子浩氣一章是見得孟子十分透徹知
其為坤學故以直方大配之看其兄弟與門弟子講論
於此十分精明而屢言之文公只為上有縮字故云以
直養氣然自反而縮只是自然當理之直恐非以縮養
氣大剛直三字似是浩氣本體且看坤六二直方大便
見得此是三德大是對小而言剛是對柔而言直是對
曲而言其不言至直而言以直則伊川嘗云如治世之
音安以樂亂世之音怨以怒語勢當如此文公云直字
連上句則直字似贅似言直與剛只一般既言剛則不
必言直以某觀之夫子言好剛不好學好直不好學則
剛自剛直自直别是兩事不相重複雖縮字是直然縮
亦是義理自然恐非所以養氣氣本直矣若更將一箇
直來養他則直自外而氣本曲矣安得剛大又以直養
却似告子義外之意且孟子只說我善養吾浩然之氣
則善養只是涵養培養存養如下文必有事焉而勿正
勿忘勿助長便是如揠苗助長便不善養耳若以直字
連下句則是氣本曲必須以直養而後始浩然恐非浩
然本體且文公云蓋有甚不得巳而當時亦不以為十
分端的只為連箇縮字後來文公於盡心章論游氏之
失有曰至大至剛以直是孟子論氣之本體則又以直
字連上句所以某見得如伊川說方穩
與黃循齋書
明公春秋雖未高而疾病㽸痼與衰頽等經營四方全
藉膂力坐困弱質豈勝豐扛如真誠懇切言之九重聖
明必深加眷顧矣然後窮理盡性怡神養氣斟酌饔飱
以時調爕必可破拘攣而引遐齡也某籠鶴喜脱而氣
血就衰無日無疾子舍漫勸加飱豈容強嗜疏食菜羹
隨量易足惟耽羡義理無窮精思熟玩愈知其好於坐
作語默動容周旋必欲求止於至善而嘗不免過與不
及之偏老將至矣為學如此令人長慨數十年前用心
之差而虛度歲月也竊惟今時圓冠方履極情致思於
科舉之學而自已性分絶不加意所以文物盛而人材
稀治道日衰時事愈促此時正宜講明學術德行為先
而所急者不在時文當刊剔人心之蠧引之於聖賢逕
庭於夫人動容周旋心思好尚察其受病之處痛下針
砭俾或有用不然春花秋妍娱情悦目弄倒世界正坐
于此
與教授王復孫書
世間聰明俊拔非無顔閔之德性游夏之文學亦嘗備
歷險阻艱難造次顛沛至於擢科筮仕浸溺於名利物
慾之場道機變為趨時以圓轉為了事矮窗殘燼生柴
菜根如隔幾塵而讀書守故步者便為羲尊禹鑿道之
不明不行可知而賢友書書言問學之不進言言嘆事
業之不修豈特寥寥之晨星哉道與事不相離動容周
旋逐處便是只有精粗顯微大小之間隨遇而中將來
必有會萬有於一元合散殊而無間者某衰晩無似欲
盡日掩關静觀我生泝源徂流而柳絮欲停風不住又
復一笑而起四顧無可與言則亦聊復爾爾
與前人書
君子以一身應天下之萬務至中而止由敬而入中者
天理之當然敬則持守此心流行乎一中焉耳性中仁
義禮智發為孝悌忠信百行萬善莫不皆有當然之則
所謂在中也賢智過之愚不肖不及焉中祇在也其運
用酬酢動容周旋嘗難於得其中者不知持敬而已敬
也者莊肅謹恪耳目手足心思念慮無一輕苟焉斯有
以見夫所謂中日由之行之至之終之其始若拘牽鈍
滯矯激迂疎及其涉歷之久應接之多持守之固自然
物來能名事至能應毫釐絲忽動與中會而不容為言
亦可謂小成也巳矣夫道不離乎事事不離乎中中不
離乎心停停當當渾然自然心誠求之雖不中不遠矣
古今無二道聖賢無二學愚不能過為之說也醉獨醒
濁獨清大黑暗中一點明敬以此為希尹喜智慧籠中
燈福德海上鷗方便空中雨謹借此以為希尹勉希尹
鄉之善士也登戊午科同避地于白水相與講求聖賢
之道朝夕不置力行而篤信今將趨闕調官歲月久則
講明疎求言已助予斯之未信何敢以告人輙書已見
為謝涔蹄野馬無益高深姑致所愛敬焉
與族孫恪書
屢蒙言收放心之說足以見自覺已私為累欲克去之
而力行求至如此予向從性善遊誨以讀程氏及洛中
諸賢性理之學及朱文公提撕惺惺之說繼從蓮蕩學
易誨以只於日用常行求之由是見得功名富貴誠身
外事惟性中天理是靠實合從事處其初甚覺走作間
斷有時不知不覺又入他處去元是心中私意未盡所
致覺得入此學須以思無邪為先然後繼之以毋不敬
的功夫蓋心應萬事天下無一件不是自家當為的只
喜怒哀懼愛惡欲易以移人須要見得此七件如何是
正如何是邪如何是酌中的道理覷得分曉方可主一
無適每事做教徹頭徹尾才思量不到便差錯行去不
好處了最關係利害處是一已一家親舊所識窮乏勢
要不可斷絶極要照顧令合於中才無情便是木石死
灰才有情亦易走竄去不好處所以聖人說人心惟危
道心惟微惟精惟一允執厥中惟危處是要審思精一
允執是要主一無適而力行孟子存心存此者也求其
放心求此者也此事言時只是如此惟體認踐履須十
分下功夫初學非十年不見效如賢姪孫亦須五六年
方有所得待到更事多致知久力行熟自然見鳶飛魚
躍戾天躍淵聖人順萬事而無心天地溥萬物而無情
的境界然後可以曉會同歸殊途一致百慮天下何思
何慮聖人之言是實見得而筆之於書不我誣矣夫子
予欲無言又是極底一層無為而無不為無至而無不
至到此處廣大汗漫非片言尺牘所能通要是彼此相
近同坐同行於出處語默日用常行應事接物隨處講
明然後兩有長進今某塊坐一方杜門養疴而賢姪孫
宦海萍浮千里相望謂之何哉賢姪孫能人十已百人
百已千必有自得便中見示以慰老懷
語門人王三應書
南方之強以柔勝剛北方之強以勇馭勇南方失之不
及北方失之太過皆非中也不流不倚者當不偏于南
亦不偏於北矯如當矯揉之矯過與不及當矯之使歸
於中也又論鳶飛戾天魚躍于淵曰鳶嗜攫之禽也今
自下地飛而至天自然順風勢而游揚不待用力胷中
自見舒暢魚貪餌之物也今自深淵底踴躍起來水上
非是使然心中自見歡喜看他戾天躍淵的時嗜慾俱
忘了道在天地間昭著分曉人能用力學到中庸之地
自見他有妙理即是此意
誨炎卯
曾點言志浴沂詠歸異乎三子自是他見得夫子之道
不行於時莫春不寒不熱紅稀綠暗童子冠者是天真
未漓氣質淳厚正是堯舜之世前非三皇後非三代泰
和極治無以踰此先儒以為有唐虞氣象夫子每樂堯
舜觀川上之歎便自可見曾點於諸人務進之中獨得
此樂夫子喜而興之此章與吾斯之未能信相類然點
只能言之而已故孔子於門人只言顔子好學大率孔
子之教以務内為本其於利禄不欲貪泥懼學者以此
而失其本心爾
誨誼儒姪書
知讀過國風夙興夜寐吟哦上下得性情之正便有永
歌長言不足的氣象若更讀得雅頌畢時雖手之舞之
足之蹈之亦不足言矣國風雖是變而人心淳厚至正
開口絶無忿戾怨訕可以見當時人心而因以知先王
之澤淪肌浹髓當初是幾多涵養漸陶以至于此非只
取其詞章而已也今人所謂好詩只是寫景状情膾炙
人口否則工於誇鬭謟諛取寵於世而已康節言自從
刪後更無詩非知道者烏能識之姪所謂以戈舂黍功
夫到時黍自白只要持久堅忍而已承問某自得之學
某向從樂活蓮蕩二先生遊略聞一二語言心心念念
持守思索如醉如狂莫知涯際後來都覺得從前做的
事多只不是不知那時如何如此近來竊見得盈天地
間富有大業萬族萬類改頭換面紛綸膠擾於大氣中
天地只做包褁包定隨遇對付元不費力所以生萬物
時只一箇生便了亦無許多生了後來的節目故易簡
廣大聖人之心亦與天地包褁的則子一樣應酬事物
只用一理付將去元不勞力其著書立言只理上發出
後來人思索之却有許多藴奥旨義聖人說時元不計
較到此今若不大定心胷包定萬物徐徐接應來者醻
答去者恁他却要一一將迎如何了當又一樣入身去
萬類萬族中東窺西看貪南愛北志意走作而物慾紛
起便似紅塵紫陌花柳嫣妍歌臺舞榭逐處殊異我更
輕裘肥馬挈榼提壺馳騁賞玩少間時異景遷風雨摧
落一向岑寂更無些子意思紛華中須見得索寞境界
冷落中須識得温暖氣象便能了當世間没緊要的事
而此心方會到天理流行處也
