字溪集卷六宋陽枋撰
劄
寄黃漕使循齋劄子
某比曾修書付何章申候起居但霖雨幾六十日江水
洪漲泝流必遲延未審已達聽官否此間二十二日忽
聞將星無光不勝駭愕此事關係不小飛報廟堂動經
閱月全在上幕明賢合力聚智撫慰軍民靜鎮確守環
四方之境遠諜揚旅益張勝勢使人心安堵覘國者無
得而窺則帷幄有人全坤生靈恃以無恐昔楊儀當兩
軍對壘之際尚能南轅返旆以走仲達今距敵甚遠霖
潦方降百川泛溢敵人萬無竊入之謀此天假我修明
之時然不可不曲盡周密之防慮外方之伺釁敵人之
起懷以俟局勢之定也聞先生暫應副四川事宜此固
臣子報國之日却須自監簿宣機倍道馳歸方有商略
如文活菴亦人望所歸前時之去元帶大制參職事亦
可委曲詳報令暫回司共為措置庶處分得宜切中機
會某雖投閒置散與蜀民同一安危良有不遑寢食之
憂而足下又當事任艱難之中尤深憂愛所以譊譊不
能自默不覺煩僣乞舒諒之此間二麥俱為積雨所傷
城壁極費修完人心不無皇皇幸得曉暢軍事者為主
米價亦平殊喜人意長學生扺今未至想是漲江為阻
但殊不知音耗良用憂之也草草占覆伏乞台照
與黃循齋劄子
某入秋兩承賜書矣此間屢易帥而城築荐興殊無上
渝人船之便申敬遂簡蒲兄登叔道隨朱制機泝流忽
然起離不及裁書就托申致下悃不審道及否也某蒙
先生及李判府拈出賤姓名于權司己曾具扎辭遜矣
兹蒙平舟先生特遣禮幣叔季齊招令人興起但某學
術空疎不過當時所聞性善蓮蕩二先生一言半語深
自省察求以寡過所謂腥涎不滿殼聊足以自濡者何
學問可為新俊遊道耶昔游楊大儒得伊洛正傳以遊
太學多士猶以異類目之某實何人敢容喙于藝圃捧
腹效顰漫貽識者掩口且某自比年齒脱五六目眵暗
而心健忘衰懶殊甚良不足以副招延只欲父子相依
涉此殘冬俟來春小學生滿替同舟而上支笻伏謁傾
控數年違遠之懷然後隨意去來時聽誨益則所願也
過平舟乞申達鄙意前蒙賜學生書許以任滿出檄切
望留意韓連帥城舊治形勢甚壯高廣不減于渝真一
大藩屏惟工役浩瀚而錢糧窘澁耳若天相其成則吾
蜀後戶之固而荆襄藩籬之壯也
答前人劄子(寶祐乙卯)
某月初曾草草用牋申叙足瘡不可以屨所以遲于趨
見之由兹被賜翰方知前書未達急遣人物色則所附
之人淹旬逗遛凌雲距門闌舟行僅兩舍音問難到如
此曷勝怏悵且知牙檣復爾歸幕相距稍遠承教之期
邈在秋風情切依戀某老無肖似極蒙知其方寸方招
呼薦達屢屢疊疊甚願控寫中曲求以少補高明去冬
伏謁冀得欵曲而西歸之初人事奔走徒困酒食不能
一吐情素春中自可摳衣而先生衮衮建臺學生又有
分司之役某見其不諳煩劇與之俱來非得已也歲月
空邁義理不進仰天拄頥不勝愧汗當今如明公篤志
好學者能幾而某不能急速親仁以求加益其不明之
至者也竊惟于今所急不在講明時文當急于刊剔人
心之蠧引之于聖賢逕庭于夫人動容周旋心思好尚
察其受病之處痛下針砭俾成有用不然春華秋妍娛
情悦目弄倒世界正坐于此似不必攻治也地震大變
此間亦然雅江分流入夷境處山崩壅水浸沒百餘家
死者五六十人五寨之境雨雹有如杯者真可駭懼竊
聞上之人又有雲南遣聘之舉鞭長元自不及馬腹况
策折箠短涎不滿殼而欲化被遠徼彼或借助無以應
之實生戎心而勍敵又得以為辭後戶自今其可憂矣
某耿耿不寐密以私告他不能悉浩蕩也伏乞台照
乞解職劄子
昨以霖潦敗稼傷民曾具申控伏乞收回攝倅職事自
後昕夕惴惴仰覘天意而隂冷連綿至昨晩雨勢如注
達旦不少息早上隂雲四塞雨又淋漓大至天變如此
豈薄罰輕恕而已邪惟明公政事宜民百廢具舉無召
釁之端獨惟某以過滿合去之人滯留喙粟又且負乘
非據所以天厭神怒降此異災庸彰譴告某不勝駭懼
戰慄請勿以書生所陳為迂速申大司差賢德之人前
來管幹仍乞收回事權併歸使府主當如此則天意必
回沉隂必斂太陽必舒餘分之麥可收黔民不致顛隮
溝壑昔人謂烹宏羊天乃雨今日斥退某天必霽雨暘
之理一也去不賢之吏以回天意古今亦一也願判府
果决速賜舉行某無任真誠懇切
回涪州士友為予父子設宴劄(時予長涪之北巖堂季兒攝宰)
(涪陵)
老翁難出冒熏巖下之香童子何知謬製江頭之錦方
慙有是父而有是子何乃以為賢而以為能感深樂豈
之招顔厚忸怩之色尚聆清絶冀滌塵煩
通新紹慶守王座主劄
某伏以即日槐龍舞綠笋豹抽斑恭惟某官幕望穹隆
帷謀妙密策勲油碧開府南黔百職交孚台候動止萬
福某贄修渠厦喜溢言樞闖瀆電嚴尚祈汪浸竊謂動
靜者氣而無動無靜者理實運其機形色者身而不形
不色者心實妙其用心與理一身與氣一先生其人也
鉶篝有請竿牘實贅惟高明諒之某恭審先生道德真
儒文章宗匠舌本四庫似不能言心地八窗居然自晦
靜對三槐之蔭清臨五桂之香藩帷卓卓之能聲僰道
生生之治最州而天下謂先生自此升矣白雲蒼狗善
萬卷而藏握手幾失君丈夫自有真遇古人用蜀定北
先安南惠然此來收南人之心為得漢之舉太守之樂
應不在乎山水之間也某世業儒書少頗有志當世飛
騰暮景㽸痼煙霞凌雲得風枯荄晩翠世道轉艱抗塵
遐徼愧甚初心恭承洪雲南垂遡風怡懌人間果有二
天哉聲心駢儷伏楮凌兢電瞬昭回冰懷融燠尚當振
諸生之鷺逐兒童之馬九頓以誦恩斯勤斯某么麽低
棲敢遑上詗寅惟緯躔煥象釐祉綿延風乎詠歸曰俟
予㓗
代紹慶王守上余制置軍前劄
某仰惟日月麗天奴隸皆知其清明用不敢模寫繢畫
以瀆崇聽伏乞諒察某恭承奬率三軍慰漢中父老雲
霓之望乘機順動取勝必其萬全但兵難遥度守固征
強在多算知無遺策矣蹇淺識見豈能測其端倪耶惟
背春涉夏先生以君民社稷倚重之軀枕戈擐甲與士
卒同甘苦于閬風劒日中一柱擎天四蜀奠枕夷猶民
社者獨無愧于心乎某久矣瓜熟尚兹匏繫不能戎服
鞍馬效馳驅于十乘啓行之先例束高閣食息悚凛尚
當屬耳執律秉鉞之期進爵馬前百跪起以稱賀仲夏
漸熱敢祈萬萬葆愛
通紹慶守劄
某伏以霜華漸肅月琯惟良恭惟某官仁被專城頌騰
五袴端倪不滓憑翼有嚴台候倍擁川增之祉某疏瀹
研烏詗承油碧仰贄鴈賓之敬少伸鵲遶之情靜言凌
兢炳覽榮幸
又
某恭審士豫表儀朝家柱石幾年出塞數十州鏤腑銘
心一麾守黔方千里舉手加額香凝燕寢竹引鳳吹雖
彭水凝冰麾圍試雪而五溪民和播為身和視履考祥
勿問元吉穆如善頌嘖有煩言
又
某載惟黔南控思播之衝大閫屈萬人之敵莊以臨之
不徒聳懾巖獠之聽蓋將鎮撫南夷必欲得其心力以
為斡腹之防休士息民謹守阨塞以備不虞倚集殊勲
晉膺推轂
又
某竊以馬安南之得此州白衣非甄陶之夢蕭太史之
牧此地黃魔顯佑助之功由千里而陟殿巖先一州而
及天下造物蓋有待也雖蠻煙瘴雨中方沐祥雲瑞露
之化而九重念玉關人苦一札從天四軰在道五溪父
老豈容持使君足而不使之仙去邪某久矣拭目
又
某自慚竊禄亟願投簮時方荒邵圃之瓜地難種陶籬
之菊昔遊昌溪望美人而懷靡及今趨黔水見君子而
心則降嗟菀結之幾年幸趨承于一旦不辭冷宇知有
主人在泮獻功願備史克之頌磨崖紀績當賡元結之
辭行睇重雲距躍三百
又
某濫恩帝京職教使府行將祇服賤役蕪陋俚語申控
心聲齋宿然後敢言頓首望予其進某分位有嚴安敢
晉越仰申月地雲階受祉既多之問照臨伊邇惟㓗已
以奉約束
賀趙守劄
某伏以即日槐夏恢台梅雨清潤恭惟某官把繡晝遊
皇華夙駕荔江思詠梓部懽謠百職後先台候動止萬
福某四月初方聞被旨護試銓闈繼聞榮除東憲黔中
音便罕端未敢孟浪申賀比承内機府戶檢法兩翰并
此中得渝上近耗始知峻遷之的曷勝額慶明公慈仁
禀賦忠厚操存明三尺以體欽恤之心奉六條而公廉
察之柄折虎狼之爪吻辨雀鼠之牙角不待長語可卜
古井無波矣某私喜枌榆故國昔無喬木今有世臣陳
時臬事之餘廣龜陵之社粟以飽蜂腰振北巖之文風
以鼓鶴聞合浦珠還在下風矣先生毋曰奪我鳳凰池
鄉國幸甚吾黨幸甚某辱知深厚不欲過為辭說陶陶
遂遂自不能嘿毫楮所殫情實俱至伏乞台照
又
某恭審縉雲雪崖之會江山清竒氣象明淑異人間出
闊武峻颺由鄭公鄉坐大幕府為列郡侯撾鼓浮航迆
衍勢順望錦繡洲邊江花水葉爛漫卷先聲而東行為
社稷天下重矣調攝之請文言亦煩某壯歲盤桓北巖
觀書匱矗涪之北程譙尹三先生此焉闡明神易太史
揚之蓮蕩續之而涪以易重清江出涪之東爾朱白石
此焉羽化帽仙踵之鄭仙繼之而涪以仙顯由是仕于
峽者咸以涪為榮程劉聞于前曹謝光于後率皆凌青
遡紫上玉登金先生以先君華裔寵賁江山又將明畫
前之易餌形外之砂飛上鈞天工宰人極槎頭轉春風
易巖仙窟特一傳舍某曩客渝城每于文趙二先生間
挹清絶飽芳鮮落羽萬山中習氣疎野便風端鴈不一
奏記恐悚何言此月強半方知躔象己次龜陵卿雲氤
氲出摩圍峯頭寒陬冷曹不火而温倍萬喜舞亟此熏
瀹申賀厦之敬嚮德情涯憑楮偪塞
送太守夀儀劄
久棲鸞幕喜遇熊占方同然旅進以熏一瓣之香乃過
甚謙撝而却微塵之玷滄溟有外細流何歸雪竹霜松
固迥然不著於塵坌溪毛澗藻尚庶幾可羞於王公再
列悃忱冒陳嚴峻幸少寬於約束希俯納於涓埃
又禀
不避呵斥洊有控陳顧惟頌祝之微誠至辱謙卑之再
却莫知進退愈切凌兢在君子固削繁文於小人莫表
誠意念辱知已久有天蒙頂踵之恩而舍是弗圖無地
效絲毫之報尚祈仁恕曲賜涵洪瀆誠懼於再三容切
希於萬一
禀王守餞其長子出江劄
恭承長内機烏檣風順鴨綠波肥雖燕語之留人奈花
飛之送客煙中江柳朝蹙黛眉雨後溪花曉含紅淚物
態如此人心謂何某于東閣屢諧瞻犀挹玉之緣向南
浦倍惜臨水登山之别輙具春風一杯酒同邀丹穴三
鳳凰薄言請違非曰飲餞勿却懇懇懃懃之請少攄依
依脉脉之懷曲賜允從曷勝榮幸
謝送生日劄
曲承珍帖併辱多儀對斟餐黃菊之秋光味冷笑紫嶶
之雪詠啜雲腴於雀舌嘗霞酌於兕觥分外清竒頓忘
衰晩亟兹占謝伏乞丙原
又
廹兹重九再見始生自惟東閣之陳人益厲杜門之素
志曲承珍翰併辱隆儀煙瑞星聯光生蔀屋玉霏雪落
重拂竈塵既佩意之實龐欲循墻而安避僣以肅入未
免包羞草此先露萬一謝悰非筆所既
回巫山李宰劄
某曩者學生託蔭潘花曾因便鴈徹聲藻繢洪雲自後
不遑嗣寄美人一方引睇翹切巫陽蜀之根本仁賢鼓
疏越之音以撫字其民嚀嚀方言化為風謠廣譽泝峽
而西最聲與江俱東殿頭雲角皆穏着脚處檣烏翩翩
好音只昕夕矣某日薄崦嵫問戍納履望巴山冬杪欲
雪亟思䄂易編倚巖熟讀涪陵使君得以北巖縈絆學
生繼至力請為象澦之行失其本心亦已甚矣不謂謙
謙君子聰聽惠心寶帖與尊羜俱來情文腆異祇欲旋
璧恐貽訝譴降拜肅入臉耳發紅譙達微先生有詩云
丹葉不勞題姓字免隨風月落人間敬以謝復以請何
日良晤寫此心懷更加厚自存我推以及人憑楮真叩
回黃州劄子(西巖先生名恢字伯洪)
某即日徂暑末垂穉金柔伏恭惟勝算雍容長城屹峙
天人具依台候動止萬福某比僣越奏記深懼犯分唐
突尊威乃蒙撝賜寶緘盥肅莊誦德語謙温如廣宙包
涵不鄙卑賤如此天下士尚孰肯有言而不樂告哉恭
承卷懷易退願言丐歸仰歎先生不以醲厚動心度越
流俗然當今不避艱棘盡瘁鞅掌深得軍民之情而足
以當一面者如先生凡幾人廟堂必知所以處此矣况
使府為淮西根本荆襄掎角勢差緩而實急必欲厚根
本之地強掎角之勢偉度卓識又有居先生之右者乎
某肆言狂妄曷勝惶恐性善先生前處中復之變甚自
寬釋某等日夕侍坐聽講尤用忻喜只是氣弱多病蓋
去夏以苦目多服大黃次第己有脾弱之根今歲又當
其時食不甚快六月七日云大小府不暢命醫作通劑
至初十日大府通而不節然初無甚苦命某等就榻前
講書晩猶出見客十一日尚押文字夜後覺困甚舍侄
輩扶坐巍然而逝某等獲眎斂含雖粗合儀節而無先
生一至親在此漫擔當大事不勝憂惶幸禀懇悦齋先
生李御史吳中書以主持其上不至狼狽無措也近謁
鶴山令某等事辦便可撥發登舟至黃池待友顔之來
庶免意外憂虞朝士多同此意七月終可到黃池則友
顔亦必來至計不遠得參拜旌麾以請冐昧之罪也先
生所附性善之緘元未領至來人云己發回矣舍弟房
舍姪醇親戚王卯應仝此列拜申覆不敢贅陳於德履
之前萬丐鈞察
答黃循齋劄子
某十月在涪陵承韓判府惠書祝以刊刻先生所作北
巖重修書院記即便仝職事過江尋擇堅珉却惟在山
頂鑿崖方可稱意韓公書辭便欲成事恰書院後有一
片碑翻視鎮先生記中所言後溪劉公之作涪人謂其
中說坡仙議伊川之拘亦猶伊川議東坡之肆用是久
仆而不復立兹因先生言及某喜後溪之碑其興也有
時因使匠者磨礱其石堅潤可愛遂就刻先生之文建
于樓之左方如向來西州江瀆祠中兩面碑體樣令明
顯可觀而後溪先生之文因吾循齋復著于世記新起
廢一舉兩得人皆慶快來記中亦略易數語殊覺僣率
恐再禀而行則不就緒碑己刷印擇日建立而某適下
䕫門然規置錢糧已定想今時進本己多日矣某以小
學生遠來迎養不得歸鄉尋便瞻謁深切懷思學生欲
就兩考而歸計上流多無見次若得一二年缺或遠地
不必之任教官庶讀書三載勝如汲汲官塵終為俗吏
也照臨之下豈無託蔭之所苐前書言徹戍後投簮之
計必得請而後巳則亦不敢冒然孤立于風寒之地却
當父子還家日侍詮曉之益耳台體想康健地遠都不
能時伺興居喜聞奏蔭令弟叔高契約友如先生篤念
手足卓出流等一段甚光明却非好名之為敬仰敬仰
王使君新亭初架詔寮屬尋太史孟嘉之樂劄
伏辱熏慈寵貽教翰喜華亭之得勝欣素節之伊期石
聳山高佳致盡歸于收拾菊黃茱紫秋光閒入於牢籠
太史之幽放可尋孟嘉之逸情堪繼吉蠲勝日呼召閒
曹尋真樂於事餘契清酬于公退恭聆旨戒倍切懽愉
亟控謝誠端祈炳諒
與王希尹劄子
自台旆東征無日不思義道相長之益累收所惠書字
字皆切己求道之語可謂信之篤行之果孜孜不巳如
此令人手不釋緘喜不能寐喜知榮赴奉母敬兄長稚
團欒真樂不可名諭而招諸生以講唐虞孟氏三樂賢
友兼之一忱詠贊宿扺黃溪未即良晤傾寫浩蕩草草
叙别敬盡衷曲
代通包撫機劄子
某即日乾德亨大暑意恢台恭惟某官帷籌中妙帡覆
遠加長養一襟詠歌三峽台候之福如川方增某春江
倚柁挹粲花之論於水溶沙煖中滿抱塵土一日蠲濯
草草言違又厪華亭飲餞妙畫千屏夕陽半峽側弁登
舟滌餘醺而從清漣異境竒觀遂遇目涵泳高情此身
真從武陵中來暮扺巫陽煙水杳隔便覺人間之有累
也領事已還日整亂緒苟可利民知無不為但郡欠大
司為目浩瀚而庫管赤立井既不隸于監所仰惟酤𣙜
兩務下流舟車今巳不通稅入大减而秋米無復可得
償逋善後凛凛無策所恃洪覆在前必有以惠念而警
誨之爾萬山間一小聚真是井㡳大都會羣賢所集毋
惜時有以垂教之瞿唐白帝宛然蓬弱聚真集仙莫形
頌祝
答㬊重三丈劄子
惟問學一事此則某之所素懷平日欲盡將所得于尊
先生者而復之華宗而不可得於兹英嗣寵臨日久相
與講明亦覺領解開悟恨千里從游又廹歲杪雖直截
痛快言之不過說得梗槩須是待某西歸相距不遠朝
斯夕斯看說得幾何所見教時文亦善發明某如今不
甚喜說時文此間諸友多以程文見教却覺慵懶遂杜
門謝客不復與士友接茅屋短窗閒玩易書求聖人窮
理盡性至命之說倦則兀然閉目而坐覺得自是窮禪
客别無滋味可與時人咀嚼契兄聞之亦必欠伸瞌睡
矣何時瞻對登山臨池把玩為樂驅遣此淡生活也
代上劉察院劄子
某頓首再拜揆序春令婉娩南雲欲飛恭惟某官烏府
策勲鴻卿錫命君子所履有翼其臨台候動止萬福某
心聲廹窄辭不容緘謹吏墨以溷典籖伏祈省視某竊
惟三才一氣耳靈於天者光靈於地者幽靈於人者秀
而文先生童齡通六經擢高科登顯仕此豈尋常儒學
等流其為間氣所鍾亦明矣夫間氣與世錫福眉夀無
有艾也蕭圭長語言之亦煩某恭審宗伯掌邦禮以建
邦國豈其聽於神乎禮者天理之節文人事之品制使
兩間萬類各得其宜在得人焉惟寅直清以宗主之然
後禮達分定而天下平比聞先生以明道辭監察求外
補之意消詳出處乃膺眷渥晉陟禮卿春秋周禮之變
也與其嚴褒貶以分邪正於抨彈之中孰若盡誠敬以
飭倫分於揖遜之際安國家定社稷張主一新神人交
慶太和自此致矣某敢不為天下賀某曾於大幕快覩
星鳳間邈光儀幾更歲月每獲觀王前論列陳義慷慨
令人喟嘆自適三復玩諦益深彼美人兮之思蜀事漸
費支撑所謂無麫餺飥難責婦巧某幾思放棄江湖而
義不能昨春代庖昌溪今己汰去料院日月亦遂過滿
亟欲晉揖光霽濯此鄙俗輙以時事繕成長書因便繳
獻惟先生矜其惷愚憐而錄之曷勝萬幸
與台州知府趙德父秘書劄子
某不通起居之問十有五年神魂飛越無時不在於潜
之天江山修阻不能間也惟是亂離流落罕伺端便奏
記簡慢何言不審友兄年來為况何如得缺何地晩俊
後學亦有悦好義理來相從者否雙峰先生今時安在
想亦不復更出白鹿安定何人主持願一聞之人材學
術關世道盛衰文公高弟滿東南嗣響豈無人耶性善
先生既無嫡裔今其族人嗣守餘澤而巳蓮蕩先生僅
存一孫其族人伯慥者在仕版可入宰矣伯慥之子今
舉登第見居巫山為避地計性善之學好者亦鮮有王
希尹者慕道甚切見注常德教官未上向來趙子寅傳
之曾謁雙峰有志理學今以憂居家弟全父之子名損
見在漢陽小男炎卯倅廨從師頗可教俟稍長而訓之
看如何也長男少箕姪昂濫中類省族孫恪冐為冠聯
袂入對令奉書瞻德容而炙明訓昂講周程文字之書
有年必欲力行求至幸友兄予進而玉成之某至願也
某己未避蜀難出峽寓常德之桃源來春又欲之漢陽
歲晩衰頽無復長進日夕靜坐期欲萬想不萌於心而
未能也時玩所通之易擴而充之義理無窮愈精微而
愈廣大至於莫可為言私切浩嘆友兄真積力久充然
有得希有以教之至懇至祝
辭權倅公申劄子
伏凖使牒備制劄指揮委權管幹本府通判職事押到
印記請交領回申者照會某衰朽摧頹不自知止冐領
教職得過其分又且朝省近降指揮教官不許兼職所
合遵守以免罪戾且某從政郎資序職輕位卑不宜權
攝倅貳今見在本府官以職則節判以資則彭水知縣
二員中皆可差權合自本府選差庶於條法人望允為
穏當如某决不敢冐昧領職所有印記仍發回使府乞
賜改委施行
與趙侍講劄子
某倏違光霽二十有一&KR1124;矣歲月逾邁嚮仰一誠直在
於潜五雲深處壬戌之秋託舍姪昂遠致開府相卿之
賀伏被教帖盥手擘緘莊誦數四言言真實不啻論心
什襲秘藏時一開誦有如良覿喜慰謂何近觀邸報忻
知華擢從班侍冕旒而專講席啓心沃心論思獻納推
平日所學以福蒼生方今内修政事為第一議侍講韜
晦日久深知時務之要不待衰翁迂叟之言入陳王前
不異於和靖先生以伊川講事之美而接續性善先生
開陳未盡之學也不審能使老友得一聞乎性善先生
講藁奏議季男炎卯守珍日己奏上天朝蒙後省議與
立傳兹又將附年譜行狀申史館惟性善合有賜諡更
望侍講執事特賜主持建明吾儕亦不負於師門矣度
同哥竟無嫡傳立其族人武者為繼今在渝任總幹全
父弟之子損更名炎巳秉習周禮亦能執事可赴科場
巳於咸淳二年受季男炎卯之蔭該登仕版恩命幸叨
無非平昔文庇所覃以分位有間更不令作書上瀆前
軰台閎寶眷想隨軒在京或只在於潜耶某不敢一一
申詗伏惟台察某年八十有一老眼眵昏步履艱難止
就季男炎卯寓居便菽水而已長頑少箕遠在吉州之
龍泉今得制閫申辟總所監庫冬月必得團聚恐欲聞
知相望數千里臨風不勝依依希恕其略令嗣閣學想
德業日進併乞台照
代羅從周通前人劄子
某伏以槐夏恢台梅雨清潤恭惟某官機謀妙密幕望
老成四蜀仁言五溪生意神修共棐台候動止萬福某
吉蠲客墨申溷主書拙甚鏤冰尚祈流電
又
某仰惟書出于洛造化所以立人極名宗於範先王所
以扶世道時異數合理一分殊吉人為元龜太平知有
象矣劼毖鉶篝安敢燐爝某恭審某官文章巨擘道學
宗工萬卷拄腹而退然若虛大川獨航而卑以自牧明
月方照人於𤏡道夜光忽按劍於蠻方藺相如豈真屈
廉將軍哉趙清獻幸深識周茂叔矣今大閫亟圖於定
北屈長材先務於南安從此一州達之天下特傳驛爾
祇恐江魚之入饌又催彩鷁之隨風某拭目以俟
又
某三世業儒八乂學步凌雲戰藝幸託根桃李之場黔
水掾曹喜竊芘芙蕖之幕逢春兩度遇主三生誓捐軀
殼以奔趍倍切輩流而踊躍薰心賀厦頓首飾箋駢儷
贄誠蘩蕪自愧一經煥爛萬有寵榮某下吏不敢僣申
紫府翠蓬之問夤想象緯昭垂鴻釐茂介行即斂板拱
俟鳴鞭
代賀朱撫機劄子
恭審某官藴不器之才負兼資之略幕畫出竒帷籌得妙
此殆見其善者機未足攄所素抱也瞿塘風月近得平
分渝水司存遠資隆寄所謂連城希寶爭願襲藏一佳
士於今見之子駿在下風矣好音一播華譽四馳某假
守峽中如坐井㡳得鴻晩後賀燕稽遲有孚惠心冀諒
之以情昌溪雖號桃源其實燕谷幸甚洪雲亭亭在眼
巖叢澗葉必不遐遺於温覆之下也某與監民恃以無
恐紫翠空明之臺非煙非雲鶴峙鸞停何福不除監中
凡委某引領西望幸惠為榮
紹慶乞申免和糴公劄
某竊見黔之為郡地瘠民貧去年只因中熟軍糴獨不
與諸郡蠲減之數本州驅催稍嚴自秋徂春民力困憊
餘欠尚多勢無可得農務正殷勞者弗息良可憫念判
府惻然動心許為備申大閫千里之民舉手加額竊意
閫帥仁念惻怛明通公溥必不於遐陬遠地而靳欲乞
早賜申上庶使曾不崇朝澤滿荒徼甚大惠也
辭蒲常齋俸粟劄子
重惟蜀事至於不可支持之餘明公出膺大寄纔試活
着頓策殊勲形勢危而復安人心離而復合天地鬼神
為之感動時運氣數為之轉回百萬遺黎䘖戴鏤刻不
可以言語形容名状藻繢日星高明固巳厭之某何敢
襲浮華以塵大觀明公心上經綸兵間出入餘數十年
矣敵情變詐料之必熟邊將賢否知之必詳形勢緩急
生民利病胷次酬酢劃裁之妙講之必精功業見乎變
兹其時矣某投簮考槃興懷水石學生歲早濫叨誠一
不幸明公予進太過弱步豐扛某實憂敗事不極其隨
因得以夷猶睇觀乎蓬婆雪嶺之天為幸多矣曲蒙劄
命俾以扶老禄秩竊念方今庚癸之呼正急焚竭巳盡
正當從事苦節捐不急之供以賞有功猶懼不濟繼廪
長費不知幾披堅執銳者之禄某安敢畫墁亡藝父子
逐逐以蝗太倉乎且分巳休致不應更縻廪食以貽掩
耳盗鐘之誚伏乞收回命賜俾得蔬杞菊以自適於白
雲之隂不勝至願伏惟鈞察
與王禹錫知府劄子
某去秋省闈竣事嘗得晉瞻師範以匆匆回賤職不能
再造墻仞良為簡慢何所逃責九天温渥宅牧南郊先
聲飛馳輿誦洋溢方今士大夫率謂江北諸郡為煩難
而以江南為樂易實則不然江北田壤沃饒財力易辦
上之人常以寬恤一念待之故不難爬梳江南壤地磽
而物産薄當途例曰桃源政令無復顧惜以貧民當厚
賦上下追促日在膏火一僻之外他無可樂惟先生踐
聖賢行仁義真實寸心始終不渝大閫雅敬深信屈為
此來利興害除上信下安黔民知息肩之所矣某學腐
材疎欲隠無地掾學黔南圖為苟活蝝蝗廩粟百倍悚
慚不謂皇皇何之之秋遇與人為善之長行遂親炙學
所未到靈根晩芳樂其有涯哉敬憑便風傾寫賀臆不
敢吚嚘上凟清瑩伏乞台慈曲垂恕察
啟
通任知府啟
維舟巫峽昔幸鄰西瀼之居掾學黔川今喜見東道之
主方踸踔鴞林之冷遽逍遥燕幕之安亟此修辭快兹
瞻戟恭惟某官肝膽一劔精神五兵將種威棱功偉圖
於漢閣名家勲烈言素直於魏庭憑熊軾建隼旟賢太
守於焉借重仗龍泉攄豹略真將軍寧久投閒兹焉方
千里而為諸侯蓋欲先一州而後天下坐閑門鑰行陟
殿巖某黃卷一寒青衫三世未分匏瓜之繫漫司木鐸
之音歸自天邊欲羾雙魚之素陡逢江上爛觀五馬之
光得諧一再之瞻夫豈尋常之遇聲心僣越頓首凌兢
謁胡漕使啓
播柳城之歌詠響撼九天新梓部之光華昭蘇一道幸
遇登明選公之際敢為入深藏密之謀傴僂風趨凌兢
星覩恭惟某官識明裁决機妙轉旋於虞夏商周之書
得堯舜姬孔之道孤忠家世慣擎一柱之天正學源流
端接五峯之派出膺時用自結主知昔思南國之是強
賜璽書而勞刺史今念西土之弗靖歌皇華而遣使臣
果流地上之錢自給關中之餉戶不加賦而鼓軍聲於
大振野無棄材而澄吏版於肅清居者倉行者囊佇見
狼煙之息言如綸出如綍即膺鵶墨之翻卷起洪雲歸
為霖雨某六官汙淺一第踉蹡惟知性命之苟全屢撫
時機而不發卷阿知用士喜隨幕燕之來大冶無棄金
願作庭烏之繞陶鎔儻被感刻難任
與季兒定蹇用家姻啓
諫秦穆之潜師仰欽華胃止唐宗之降制俯愧衰宗絲
蘿聆春早之言松竹定歲寒之約漫浪幾千里夤緣五
百年有以相之何修得此恭惟令愛紉香彩服姿稔著
於德言而季子濫紆青衫學未深於詩禮承樂賦夭桃
之章而降志敢不歌木李之句以修辭濯烏橋之泉漲
字川之波自今游泳扇鶴林之風出巴山之戶隨意弄
吟為臭既同有懷斯吐喜婚婣之議付一言而决於世
俗之文毋兩可之持既締好以交孚幸一心而相與兹
方解季裘而卧袁雪難曲盡於典型尚祈矜黔室而覆
莊雲悉韜籠於瑕玷三薰染兔九頓憑魚冀錫珍符式
諧嘉會何期速也冰未泮而歲云暮迨其謂之吉之從
而時勿失聲心懇切憑楮凌兢
又為開二姪定趙守宅姻啓
雲漢西流仰止天孫之飛杼渝江東去幸容海客之乘
槎夤緣四載之門墻宛轉一朝之眷屬揆其宜鄭非偶
也曰所貴趙能賤之月囊既探冰語敬贄恭惟令愛幽
姿閒淑閨儀燦秋菊之芬而猶子學問空疎旅食漫霜
葭之倚曾未吐諫臣之議論乃竊附公子之婚姻自陳
敬仲之卜兆於當時而平原君之名重於天下徼福若
此銘德謂何一諾蒙季布之堅合家許子桑之簡鳳占
良月龜協佳辰納采請期璧甚慚於歸趙攄誠尚實義
深冀於扶陽佩意厪渠聲心偪仄
通紹慶倅李節父邁性啓
某即日梅邊春到冰㡳陽回恭惟某官大閫借賢專城
得相修靈介紹台候動止萬福某疏瀹霜研詗承月乘
遠致鴈賓之敬少伸烏遶之情靜言凌兢炳覽榮幸
又
某仰惟某官方舟聞望大袖聲稱明帝王之制於五十
九篇悟精一之傳於四十六卷巍科早拾膴仕薦颺廣
厦細旃講論唐虞天下公望而且分麾半刺翺翔古巴黔
中君子廉取固如此耶珪璋琬琰豈久委塵鳳凰朝陽
爭先覩之為快某喜為先生道
又
某久慙竊祿亟願投簮有心鋤邵圃之瓜無地種陶籬
之菊昔望美人於安溪之涘今見君子於黔水之濱知
有賞音何妨冷宦居然深雪裏如坐春風中洪雲層重
距躍三百
贄李倅啓
安溪拾蕨幸逢對酒之謫仙黔水採芹獲事題輿之監
郡喜瞻承於兩地知倚戴於二天即遂遶枝敢亡執贄
云云
贄王倅啓
光風千里霽月九秋載立之監臨以莊行以簡半分而
刺中不倚傍不流密參民政而寬濟嚴妙畫邊籌而文
佐武不鄙窮陬之遠少期斯道之行尊王賤伯以淑人
心霑膏溉馥以陶士類兩年溪洞一變魯齊郡治中得
龐士元可謂賢矣天壤間有王郎子豈居此哉公固無
心春應有脚某材非適世學謬通方好為人師真汗顔
於袖手得其所主希濫叨於賞音依嚮惟專鋪陳苐切
袁貢玉兄弟啟
圍峰毓秀黔水鍾英雄文排宋玉之衙壯筆比羲之之
面月華照夜琅琅渚畔之吟雪片滿頭穏穏城中之卧
居然藏器會有賞音酬十年燈火之功快一旦風雲之
便某材非職教責愧負丞胡為來哉友其士之仁者此
非坐也忠焉能勿誨乎偪仄占辭凌兢控謝
馬學正啓
材猷博洽器局老成素高南郡之聲名宛有伏波之氣
節合騰聲于三輔乃看石于五溪豈功名理固然哉抑
造化將有為也天降大任器具晩成毋曰徂年之己流
會見壯情之方勇有來一陽見其不知量也游從二馬
忠焉能勿誨乎
祝說書啓
渝江孕秀黔水蜚聲介然公卿之譏節高兩漢偉己賢
良之議名著九江未空冀北之羣暫隠南山之霧天將
降於大任器不妨于晩成行舉魚鹽即膺象肖
