字溪集卷一宋陽枋撰
表
冬至表(代廣安軍)
開於子生於子機潛起於黃鍾至於南盛於南運默扶
於紫蓋仰一人之有慶宜萬邦之作孚中謝恭惟皇帝
陛下神化密移天行不息莫能消長聽陰終陽始之屈
伸弗囿盈虛任月窟天根之來往德惟純而不已福茂
介以攸宜臣承乏賨城阻趨魏闕冰藏陸北欣逢七日
之來春到殿西喜上三呼之祝俯躬承寵拜手揚休
謝賜憲書表
璇璣齊政仰欽天度之稽玉簡頒春俯敬人時之授五
紀之章程一正萬年之正朔相承中謝恭惟皇帝陛下
數顯在躬政猶審已念千歲之日可坐致惟省歲功使
百物之産由曲成不遺元化罔愆析因夷隩之序允好
財成左右之功臣服采罔庸賜書承寵慶隆熙旦覩斗
柄以夀北辰長願豐年及春事而行南畝
正旦表
天地交為泰卦成三畫之乾春秋首書王禮大一王之
統叶氣慶洪鈞之轉懽心宜萬國之同凡在致身喜均
拜手中賀恭惟皇帝陛下首出庶物仁包五常長善長
人朝諸侯而圖天下新民新物布政事以訓四方發生
回禹甸之春出治用夏時之正百禄是總萬夀無期臣
攝守古賨阻趨北闕越在侯服莫稱栢葉之觴仰企王
朝知獻椒花之頌心傾麗日面逐祥風
天基節表
飛龍在天周二十八年之星紀流虹明渚綿萬有千歲
之皇圖治盛三登懽騰八表中賀恭惟皇帝陛下乾元
用九太極含三思極無邪有諸中者惟精惟一動毋不
敬形之外而乃聖乃神長發其祥大德必夀臣黔巑假
守丹陛馳神五葉蓂開雖阻楓宸之拜萬重山遠終傾
葵日之心
又
誕彌端月五開堯莢之辰生育後天千卜莊椿之歲御
乾大造出震昌期中賀恭惟皇帝陛下如日之升乘時
之泰賜租寬賦春萬象以同仁訓廉謹刑雨八荒而被
澤矧遇流虹之旦尤深就日之誠干羽兩階衣冠萬國
臣賨城假守魏闕馳心莫陳千秋鑑錄之忠惟致萬歲
嵩呼之敬福禄常矣夀命長矣歸美益深元首起哉股
肱喜哉載歌無已
代王敬伯使君謝到任表
假熊軾於淮堧疇庸罔效殿龍藩於黔土得寵若驚方
辭白水以投閒遽上青天而峻陟具以寬大孚心之旨
告之窮荒鴂舌之民中謝伏念臣老矣半生猗無他技
瑣材膴仕江湖浪走於間關弱步豐扛唐鄧忽膺於贔
屭慙非壮烈猥蹈危機溪邊釣魚已織婺川之蓑笠塞
上得馬遄叨潛邸之絲綸惟紹慶之名藩本酉陽之一
縣地僻而關繫者重人稀而控扼滋多内接巴庸外環
溪洞為秦川之後戶實湘楚之隣封寇盗若豺狼困則
藏而強則搏吏民如禽鳥弛則玩而急則逃自非文武
兼資之材莫稱恩威並濟之任竦膺渙渥倍切震躬兹
蓋伏遇皇帝陛下高拱一堂明見萬里去繒弋以安鴻
鴈急保障而緩繭絲在知人在安民塵欲清於塞北不
泄邇不忘遠俗先撫於黔南臣未即蒙烘誓矢精白庶
矣又富矣言恪守於泗洙安之非勝之效覬收於渤海
書
上魏鶴山了翁論時政書(禮部尚書)
嘗謂今日天開斯道興起之大幸會而亦伏斯道消靡
之一大危機有志當世者不可不深長思也一聖天子
躬親萬幾憤積年僉壬之蠧國一切埽去盡收召名德
夙望儒術老成之士布列朝宁側席傾心希冀太平此
斯道興起寖昌之一大幸會也然一二年間弊日益甚
治日益遠上之心苟厭且疑則小人乘間羣起而拔之
豈非斯道消靡薄蝕之一大危機哉吁可畏也常思今
日之事不患天下之積弊靡而深而患士大夫之積習
專而忌專則任已意而常失於私忌則忽人言而易違
乎理所以君臣上下竭思盡謀而弊終如故此無他未
能公天下之心也夫天下之見聞弊端之所灼知天下
之議論弊事之所審訂今士大夫分位隆崇體貎修貴
例曰譊譊者膚言適足以亂吾聽吾自有卓出衆人之
謀察察者淺見實足以汩吾聰吾自有洞燭事幾之哲
進一言唯恐人知行一事唯恐人覺深潛秘密務以相
尚必使天下知某策某事專出於某人之功而後已逮
夫行之而弗宜施之而弗遂則支離遜避已無與焉是
以天下雖有切中事理之言脗合時弊之計往往愧吾
謀之出其下憚其功之成而吾之禄位一旦為其所超
越於是寝沮隠遏莫之舉行專與忌交痼於胷中而天
下之弊日深一日而不可革矣果何貴乎謀人之國家
哉明公以大公至正為學道德性命有以至其極出處
行藏無以動其心涵養淵深更歷綿久可謂一而不二
天而不人者矣慨念蒼生翻然而起非特天子忻然以
救弊之責望之百官亦以是望之天下亦以是望之先生
是行誠十手十目之所指視以為國家理亂隆替之决
非苟然者然今日之事豈一智能一手足之所可為乎
支傾屋者須足用之衆材起危證者須足用之衆藥革
弊政者須足用之衆賢厥今柱阽榱欹屋傾甚矣陽飛
隂沈證危甚矣内阻外訌政弊甚矣而欲以一木支萬
瓦之頽一藥瘳百疾之頓一賢理庶政之弊愚恐般郢
失其能岐和失其良伊傅周召之賢亦莫以有為於斯
世也高宗中興雖得一傅說而旁求俊乂必合天下之
材能此所以為傅說成王守成雖得一周公而常德常
人必合天下之智力此所以為周公聖賢之心何一毫
專與忌之有哉天下之士皆以傅說周公之事業望明
公而明公用心自視與傅說周公何所間特在乎推達
大公無我之心而力行之爾聖賢相逢一遇千載豈止
李渤星鳳之快覩而已哉願毋以思不出位而自遜焉
天下幸甚
上洪中書論時政書(咨䕫平齋先生)
學必貫本末治必該體用二者可全而不可偏正心誠
意修身者學之本齊家治國平天下其末也格非輔德
納誨者治之體修制度明紀綱立條目其用也古之君
子未用而修其學自誠意以及平天下之道本末貫通
而不遺既用而推其學自正君以及於制度品節之具
體用兼該而不廢故朝有正心誠意之君臣則天下有
正心誠意之善治言之而必行為之而必成如桴鼓影
響之捷無他明體兼用揣本齊末不失於一偏焉故也
禹臯稷契雖曰君臣都俞吁咈於一堂之上而原其當
時平土敷教明刑播穡之事必燦乎有條截乎有制以
致雍熙之治者特典謨之辭簡略而後世莫能有考焉
耳繼泰和之盛者莫如成周周公之相成王不獨止於
無逸告誡之辭而自朝廷以及於鄉遂都鄙邦國典章
法制所以為天下立心者小大纖悉燦然畢備是以成
王垂拱仰成而天下日底於刑措無非以道雖講之朝
廷為甚明治必達之天下而後行也厥今在廷之臣正
心有言誠意有言修身有言大學中庸之外洗心以易
者又有言朝夕納誨是宜人君意無不誠而心無不正
矣然而求之天下則吏不免於貪鄙士不免於浮薄民
不免於困匱軍實不免於隳廢循至楮幣日輕貨泉日
竭中外岌岌末如之何而推原其故則制度紀綱積習
廢弛而不飭之故也今日用吏之法不過曰善催科富
文學明法令下而履常蹈故無他善状斯謂賢矣亦有
急教化而緩簿書奬煩勞而黜退避賞振作而懲委靡
之法以砥礪之乎今日取士之法不過曰博記問贍文
辭工音律下而趨時媚世迎合有司之意斯謂賢矣亦
有教之孝悌忠信勸之德行道藝課之禮義廉恥之法
以陶成之乎民俗之靡敝極矣窮奢於寺觀之金碧而
莫為之節極靡於齋醮之虛浮而莫為之節僭宫室之
竒侈肆口體之珍麗歌舞無厭嬉遊罔度沈湎淫泆此
政散民流之風不宜見於盛朝也曷不定公卿大夫士
庶之等立起居飲食服用之制而一正之乎光武中興
吳馮寇賈之外赳赳者甚衆高宗中興韓吳劉岳之餘
洸洸者不少厥今軍旅之事朝鳳晨星前無以繼其後
右無以輔其左中無以援其旁謀單力孤強敵四起今
不早為貳矛重弓之圖萬一敵人分道並進奔逆衝突
不知一時誰與禦之也夫吏以教化廉勤為先也朝廷
徒曰戢貪而奬勵之法制弗立焉士以德行道藝為貴
也朝廷徒曰崇雅而教養之法制弗立焉民風以醇厚
儉朴為美也朝廷徒曰美俗而品節之法制弗立焉軍
政以廣儲將帥為急也朝廷徒曰練軍而選拔之法制
弗立焉宜乎吏日戢而日貪士日養而日薄民日恤而
日困軍日練而日弱正心誠意之學日講而其效莫或
見於天下也故吏亡善治終無以裕財士乏吉人終無
以生財民亡蓋藏終無以豐財將亡成績終無以省財
楮由此而日輕鏹由此而日匱君臣上下窮思竭謀而
終莫能以究其弊蓋徒知藥疢疾之顔色而不知於腹
心根本焉治之耳夫亂生乎小人治生乎君子是理也
三尺童子皆知之曩者大往小來天下之不治無足怪
者今也端人正士雲合輻輳相與聚精會神興利除害
既逾年矣天下舉手加額引領東望冀太平之在旦夕
也而害日以生弊日以甚天下善類皆竊歎而疑之其
間不肖者往往指以為經生學士真無益於人國而小
人之徒遂得以幸君子之罔效而肆其詆議之口其機
甚可畏也嗚呼幹蠱弊之極者才無能名理壞證之深
者醫無竒稱君子不幸承蠱壊之頽波治功成否實正
道隆替之機不可不反求元氣衰微之本根痛加培養
使千載而上一洗貢薛韋匡之羞千載而下無重增責
備賢者之深歎也或曰執古者悖今易法者矯俗殆於
不可嗟夫道有升降政由俗革通其變而民不倦堯舜
之盛也天下惟法弊則治弊弊而不革何以得治商鞅
變不善之法猶足以強無道之秦况返薄俗以歸醇厚
之為善變乎今日之法大變則大治小變則小治亦在
乎謀國者運量器識如何爾某晩後疎拙嗜學耽書萬
里來從性善先生而畢四書之業閣下負經綸天下之
道得與聖天子上下其議論欣然踴躍條救弊之說以
獻非以希閣下之切於知己苟合求進而釣譽要名於
當世也閣下德足以厚俗學足以用世智足以燭理才
足以用事量足以容物扶危持顛之任舍閣下無望焉
言陳而不竒論迂而不切聰聽之餘少有補焉幸甚
上宣諭余樵隠書
某自幼知學耽濓溪晦菴之風萬里求師留度性善之
門聽徐毅齋之誨倖叨末第慨時多艱避地讀書苟全
性命恭聞明公將旨諭蜀開誠布公人心感悦懽聲若
雷如某衰朽無能首蒙羅致曷勝喜躍顧惟蜀弊未易
枚舉輙條猥見十二事玷瀆崇嚴謹畫一條具于後
一曰控扼形勢
某聞兵法先為不可勝以待敵之可勝蜀自三關失險
内郡皆坦夷之地未易駐足今之可以禦敵而蔽東南
者一渝城爾蓋渝城非特險固可守而控兩江之會漕
三川之粟誠為便利今宜以重兵鎮渝别選忠勇之將
一守合一守瀘一守梁山堅城完壁為渝藩蔽以時耕
於荒閒之地纔值秋成亟收斂以入大屯敵人若至各
歸城壁併力拒守間出入諸屯之間以示不測少待生
聚阜蕃根本充實屢䟎向前以圖進取又宜引思播之
甲布列南岸以為聲援敵必不敢長驅深入勢自沮退
退亦勿擊彼求戰不能剽掠無得釁隙自生然後乘間
伺便而三關可圖也
二曰防遏間道
嘗聞不備不虞不可以師萬一敵人知我沿江守備嚴
固計必斡腹若圖斡腹必於瀘叙徑攻田楊田楊萬一
不支則其路可通辰靖等州出我之背以闖朝廷之後
戶宜力諭思播深警防度訓練甲兵扼控險要須日如
寇至不可以道里險隘山林深遠肆意自安敵知思播
有備必不敢縋兵虎穴而我無後顧之憂矣
三曰信賞必罰
嘗聞晩唐兵驕之弊起於姑息而成於賞罰之不明賞
既不明罰斯難用二者俱廢兵何為而不恣横哉蜀自
辛夘以來兵將之散潰不少主帥惟務招安其間忽有
立功著效者率無顯賞是致忠義阻抑逋潰縦横今宜
於旌旗改觀號令一新之始大明賞罰務令忠勇氣伸
逋潰氣折則軍聲振而士氣張守則固而戰則克矣
四曰弔死恤孤
竊聞弔死恤孤掩骼埋胔古人所以推惻隠而維人心
也蜀自辛夘以來士夫軍民死於兵者不知幾百千萬
遠者未暇論姑自近者言之辛丑西州之禍殆不忍言
漢嘉之屯陣亡者衆江陽失險瀘叙以往窮幽極遠搜
殺不遺僵尸滿野良為寒心昔秦穆弔于殽之師而霸
業以興子罕哭城門之夫而覘國者畏愚謂明公及此
下車宜率三軍之士具禮弔祭嚴責州縣多方掩埋務
要真實又聞州縣每以根括絶産為名騷動惨於敵禍
往往寇退之後孤孽尚存而復殱于暴官汙吏之手孤
幼既斃則隣里為不寧宗族代之受禍故田里有内敵
甚於外敵之謠此害非一日矣謂宜廣行宣布寬大應
兵禍後絶戶財産與孤弱之無所撫存者並聽宗族拘
管奉祀州縣敢有詰問重則施刑是蓋興滅繼絶撫孤
慈幼之仁政于以繫民心于以收軍心于以回天地鬼
神之心誠非小補
五曰訓練士卒
嘗聞兵不貴多而貴精劉牢之以八千破苻堅李陵以
三千走單于擇之精而練之熟也蜀自白巾一變之後
人人倡為百戰不如一潰之說邊塵稍驚望風奔散掠
子女擄財帛被錦繡而飫膏粱事藝曾不之講其間至
有持弓挾矢數十發而無一中垜帖者以此禦敵何異
驅羣羊而當猛虎哉誠能申命諸將日夕訓練大將不
時按閱藝精者必賞無庸者必罰仍以士卒技藝之能
否為進退諸將之階則人精其能而兵有可用之實矣
六曰聚小屯為大屯
嘗聞兵少則力戒乎分敵人每歲深入步騎不下三數
萬而我軍士馬單弱諸軍雖各以萬數而能戰者少加
以分屯遥遠首尾不能相救多致失利今既于瀘合梁
山等處為屯固守而又于潼遂綿漢資昌西路諸州無
險可守之處分兵控扼恐兵數不多難于策應一處不
支諸處便摇宜精審探伺敵若悉師來攻則集無城壁
之小屯合于渝城則勢力渾全于以居重馭輕而亦可
以免循習潰散之弊待諸處葺理城壁金湯足恃招集
溢額然後各自為守可也
七曰精明間諜
嘗聞知彼知己百戰不殆古人臨敵必審知其將之知
愚勇怯兵之強弱多寡動輙取勝者間諜精明故也敵
兵累歲侵蜀一聞彼元帥塔海之風聲我軍狃于望風
奔潰而實則塔海者未必皆親入塞也曾不知其將之
為誰兵之若干雖有知勇一意蓄縮尚何望其料彼已
而决勝負哉今宜選勇敢沈幾之士十倍重賞優給妻
孥俾深入興元以北覘伺其將孰勇孰怯孰智孰愚其
兵孰強孰弱孰多孰寡我皆得以為之備而後勝捷可
期也
八曰行反間
嘗聞陳平謂捐數萬斤金行反間以離楚之腹心而羽
可克兩軍相持豈無間言可入況敵人整居漢中為歲
滋久其主必有疑其將之擁兵自封候時觀釁者誠能
捐金遣間多方誤敵使之主猜將怠嫌隙自生則大功
可立矣
九曰清吏道
嘗聞國家之敗由官邪官之失德以賂彰夫闒茸雜進
之謂邪苞苴公行之謂彰自軍事廹急以來指忠厚為
腐儒以一切為辦事黷貨者進廉素者黜由是鄉曲武
斷之夫舟車射利之子交錯道途瀝髓剥膚嚴急星火
蜀民始不堪命而有不如敵至之言今宜大清濁流凡
深毒於民者顯加譴罰庶以謝遺黎之冤痛而使倒瀾
者知所懲創然後擇任忠厚循良之吏以撫遺黎庶乎
祖宗三百年固結之民心一於戴宋而不異也
十曰革糴弊
嘗聞無政事則財用不足財非鬼輸率由民賦特患誅
求無藝而已粤自軍興和糴無慮四變為勸諭為科俵
為掇糴為括糴民日益困財日益匱其弊起於作奸者
衆奉公者寡只如官糴其百則私以千言官科其千則
私以萬言正司之下有副分司小分司之餘有貼分司
長官之饕求羣胥之邀索西軍之追捕一司未巳一司
復來前糴未終後糴復繼斯民至於蹈水火經溝瀆而
終弗能免公帑所入幾何而室家皆索然矣今不得已
而和糴於民宜於所糴地分曉諭百姓明言數目併支
降價錢若干一依戶産高下以為糴數之多寡庶免官
吏除尅私糴之弊如有不悛許民赴愬則姦貪自息矣
十一曰招賢士
嘗聞一人之聞見有限衆人之耳目無窮蜀雖殘破山
林草澤豈無抱道懷德博古通今聞見可以補聰明議
論可以鎮浮靡而不能自見者乎謂宜旁諮廣訪凡一
州之中選擇公正練達不徇流俗不屈勢利一二進士
盡禮虛心俾各以其州其鄉民生之利病吏治之媺惡
歲事之豐歉物價之低昂不時來告庶得以為因革勸
懲平凖之謀則應接事機疾如桴鼓而上下遠邇無壅
蔽遏塞之患矣
十二曰讀書治心
嘗聞仕而優則學蓋仕而學則所以資其所仕者益深
明公天資雖已高明學力雖已至詣然受任於艱難破
蕩之餘軍政民事日紛如蝟宜於聽斷餘暇親近賢德
與之講論正心修身治國平天下之學有得於心施於
有政非惟生民受賜而明公優為聖賢之歸矣
與約齋李守論時政書
每見州縣凡遇災傷多是畏懼不肯備申或雖申而不
以實其心只慮大司譴責并疑州縣以災傷為辭避免
科催而已為民父母只當撫字存䘏盡其在我且今時
大司屢有賑救災禍之實政大惠若聞此旱災未必不
惻然動心於峽山千里刀耕火種之民也昨曾言司徒
荒政十有二雖古今殊時未可一一舉行亦宜略略依
彷聖人好意思擇其可施行目睫者行得一分則民受
一分之賜矣謹條明以呈一曰散利(鄭司農云貸種食也)二曰薄
征(輕租税也)三曰緩刑(寬刑罪也)四曰弛力(息徭役也)五曰舍禁(公無禁私)
(也)六曰去幾(關市不征也如放舍錢之類)七曰眚禮(謂殺吉禮也)八曰殺
哀(省凶禮也)九曰蕃樂(閉藏樂器也)十曰多昏(不備禮而多昏娶也)十有一
曰索鬼神(司農謂求廢祀而修之此不可盡信凡有功德於民而祀廢則當修若世俗淫祀如狄仁)
(傑所廢者不可修)十有二曰除盜賊(飢饉則多盜)此十二事看來都
是救凶荒之政惟緩刑弛力去幾眚禮蕃樂索鬼神則
目前可行更在斟酌令得中而行之可也惟申災傷一
事不容緩不徒使遠州民隠上徹將來秋冬千里可為
乞糴通財賑救之備也
答趙傳之論夏時書
蒙不鄙庸謬教以春秋行夏時之說考證辨論委折詳
盡無復餘藴此豈一時臆說淺見所能到一再審諦亦
疑左氏似有附會唯見康節論前古歲月日時却說春
秋二百四十二年無一字之差則王周正月等書已經
康節看過亦不曾辨正恐或以千五六百載而下輕變
古書且當更入思慮緩緩辨證未晩又周禮曾有正月
之吉始和布治教政刑于邦國都鄙則亦正月證據正
月之吉却周正十一月朔也又周禮正歲觀治象教象
政象刑象之法則是正歲乃夏時建寅之月似此則亦
有正月可證矣如正月繁霜此則音政不當以正月言
要之以一月言亦無害以正月言亦無礙夫何苦拘拘
孑孑攻此一字以别生疵病乎大抵夏時萬世之政惟
三王不相襲禮或以建寅或以建丑或以建子各盡三
統之義而春秋冬夏竟取正於夏時而已不必深改也
上淮閫趙信菴論時政書
某竊聞勝不可以有矜心負不可以有沮心勝者負之
所倚負者勝之所伏一勝一負皆有機焉惟善於用勢
者能識之李愬乘王師屢衂之餘深沈不露撫循士卒
出蔡人所不料以計擒吳秀琳擒李祐遂成平蔡之大
功愬善於以沮為勝者也李牧因匈奴屢勝之勢周密
不出日享士卒示匈奴以至怯以計誘致使大舉入寇
遂成破匈奴之偉烈牧善於以怯為勝者也夫怯與沮
此最敵人之所以易我而不設備而我之所以蓄威養
銳而立大功之幾常人莫之能識而智者每洞察而善
乘之然而兵貴乎精食貴乎足善師者必勤課農桑勸
百姓之耕以積榖薄商旅之征以阜貨省無益之費以
生財優待將校厚恤士卒與之同有亡甘苦表異其財
能問勞其疢疾使之感悦愛畏生死與我一心然後精
加訓練令一可當百自然人人效死而樂戰猶且勿輕
於用敵小至勿擊佯負示怯以驕其心而大至之一戰
可以定天下又聞戰貴乎竒古之善用兵者未嘗不擇
驍銳敢死數千人别為一軍每兩陳交鋒視敵虛實或
自將或遣心腹驍果者將之以衝敵陳昔秦王與宋老
生戰唐兵少却秦王引黑甲親兵自南山馳下斷老生
陳為二遂擒老生自是每以自隨百戰百捷此尤用竒
之善者也方今廟論主守然所謂守者豈堅固不出敵
來不戰之謂哉亦欲生聚教訓練兵足食以守為戰而
收坐勝之功爾然此則國公夙謀素講之規模也山林
書生不閑軍旅不識戰陳萬里來從性善學得知俊偉
勲業未能一見君子顔色乃欲摭簡編中古人陳爛兵
法冒凟高明多見其不知量姑以致愛莫能助之之意
云爾惟國公寬諒之
上淮西帥黃州楊伯洪論時政書
某嘗謂知一心與天地同其大而天下之事不足以為
矣夫萬事根於一理萬理根於一心是人之一心統萬
理而應萬事其大固與天地等又何得以尚之哉世之
人不知大其心而徒汩於事事日以衆而心日以小屈
於嗜欲屈於富貴屈於貧賤屈於患難勢力生死紛綸
雜揉莫知紀極盍亦以天地之大立其心哉此孔孟之
心於天下萬物來則能名而不流於隨於天下萬事至
則能應而不入於累非他也心大而事小心體而事用
心本根而事枝葉固未嘗無困窮而困窮不存於孔孟
之心未嘗無患難而患難不存於孔孟之心將仕之答
難仕之對天地静虛而憂歲月較尋尺者不足進矣接
淅之行浩然之歸天地寥闊而季孟之富萬鍾之禄不
足言矣弦歌不輟於匡人之圍與威武不屈同一雨雪
之晛消矣講道不衰於陳蔡之厄與何為弗豫同一利
貞之性情也疽環之主南子之見其太虛之浮雲而耦
耕荷蓧陳代景丑之言其亦候蟲之鳴秋而螢燐之耀
旦也固未嘗無困窮患難富貴者孔孟之事而未嘗有
所困窮患難富貴者孔孟之心孔孟何心哉與天地相
似而已矣明公一心之外無復餘事薦舉人所欲也明
公則義高炎凉而無好樂之心勢力人所畏也明公則
義輕王公而無恐懼之心棄置人所惡也明公則義安
恬退而無忿&KR1264;之心夫好樂富貴所同也而無之則凡
可以得富貴者弗苟合也恐懼患難所辭也而無之則
凡可以避患難者弗苟去也忿&KR1264;貧賤所病也而無之
則凡可以脱貧賤者弗苟離也行乎富貴行乎貧賤行
乎患難是皆事之大者而明公無入而不自得焉其庶
幾孔孟之心矣充是以往臨大節排大難安四國撫四
夷經綸天地之大業又何往而不可為哉某晩學亡竒
嘗從性善先生遊獲聞晦翁求放心之說又從涪陵㬊
先生遊獲聞上蔡惺惺法之說又於賢士大夫聞明公
剛大之心與孔孟相似廣於合為隣壤不時一見慢也
今性善先生呼來東南使畢其學適明公建閫于黃踴
躍趨風以快願見夫居視其所處窮視其所不為貧視
其所不取士之心大略可覩矣
代上游相國論時政書
宰相一心綱紀萬化之根極存焉士大夫一心植立萬
化之作用著焉周公之相成王也以宅心為先而盈成
之治基傅說之相高宗也以沃心為本而中興之業建
以是知開物成務扶立世道存乎士大夫一心而已相
公膺眷命於多事之際不難於為天下立其治而難於
為天下立其心立者非他也以一公為執持而私意萬
殊不為之變遷以一正為專主而邪巧百出不為之轉
動進退百官以公正存此心無一信而一疑斷制國論
以公正守此心無或可而或否扶植天理謹初惟終開
誠布公有始有卒使賢人君子知吾心主於堅定而樂
於進小人不肖知吾心不可撼摇而甘於退務久其道
雖愚必明雖柔必強國家自今其可為矣寳紹以來大
臣心過乎立而士大夫之習流於阿端平以來大臣心
無以立而士大夫之習流於靡嘉熙而後或鼓或罷無
復端緒趨者瀾倒轉而為今日之更化矣更化誠是也
惟不於此心焉求之徒汲汲焉從事乎其末制度改矣
章程變矣此心之綱紀不持規模革矣局勢新矣此心
之主張不立愚恐責治愈急而成效益以遠也今相公
智足以燭萬化之原仁足以成天下之務勇足以裁事
物之宜能人之所不能而不矜其能無事功之累矣識
人之所不識而常晦其識無智略之私矣直方非訐中
而不倚矣順事非柔和而不流矣發舒如春夏而肅殺
者存斂藏若秋冬而仁厚者在胷中蓋有動而無動静
而無静者以為之主持居今之世求變今之俗舍相公
其誰望哉聖天子灼見俊心庸端揆位蓋欲以相公造
天下也流形肖貎生意一機如某者夫復何憾而亦又
奚言然嘗聞務廣明者不以一已為明而後能極天下
之至明務廣聰者不以一已為聰而後能極天下之至
聰相公雖實明實聰亦豈嫌於以天下為明以天下為
聰哉國家不幸與敵為隣其患不可勝言矣破壊我藩
籬闖突我堂奥廹蹙我疆土虔劉我人民眈眈逐逐不
極意侵占不止也我之所恃以抗敵者強兵裕民足財
與修明政事爾京畿禁旅無幾堪戰荆楚慓悍一衂於
三京再蕩於淮襄今之守長江者不過組甲被練之末
而益之以歸順之餘也蜀被敵禍十有餘祀精兵勁卒
死亡什八晩後招集習潰畏戰雖癸卯輔以南師大略
不滿五萬城守棋布戍卒星疎脱有數道並出之寇何
以禦之西南遏絶日費支吾誅求征𣙜已殫罅隙斯民
終歲勤動未嘗一飽因之以饑饉給餉無所從出善後
之策良切大懼然且鴻鴈嗸嗸集澤者鮮腴疇沃野彌
望荒榛此根本所當深念者至於教化泯而不修刑政
弛而不張綱常顛倒等威陵替使洛陽少年復生果止
痛哭流涕而已乎此治之不立也而所以不立者士大
夫之心也物慾㽸痼而正誼明道之心隳聲色薄蝕而
好德樂善之心隳已私蔽塞而行天理之心隳前日心
臯䕫今顛沛而共驩矣前日心夷齊今好樂而桑孔矣
前日心松栢今恐懼而蒲榆矣滂綱不廉察龔黃不撫
字頗牧不戰鬭底寮委吏莫肯官官抱關擊柝莫肯事
事上下小大苟且朝夕間有以效官振職稱者不過總
于貨寳為周身之防豈真立其心以為天下國家哉廉
其頑立其懦暴者畏而戢貪者恥而革一賞百勸一威
百懲在相公一心主乎至公至正終始惟一以要事功
之必成而已矣又聞之士大夫以宰相之心為心宰相
以人主之心為心人主一心天地之所以位化育之所
以成宗廟社稷由之而寧人民百物由之而安生殺予
奪當謹操縱慶賞刑威當謹裁决是非邪正當謹察識
而又有出入起居饍服玩好實天下安危治忽之所係
者皆宰相論道經邦之要此孟軻氏深致意於大人格
君心之非蓋以治天下當在此而不在彼也說納道德
開陳仁義輔贊於從容彌縫於密勿舉明主於禹湯文
武之盛而措斯世於三代之隆此相公素所抱負而天
下之士亦以是望相公者也某憂愛之至不勝拳拳
