䟦
羅昭諫舊有江東甲乙等集讒書後集淮海寓言今不
復見戊申春予承乏新城新故先生里閈也偽梁時辟
太祖諱改名新登今治東鼉江即所謂青白二氣横亘
者也余閒與鄉先生諸生軰數凴眺其上登雞鳴山尋
先生讀書處弔荒宅於茶枝瓦塊中彷彿如見先生焉
因購求先生遺書得江東集抄本於袁公卓湄嗣復得
甲乙集刻本合讀之雖全集不獲盡覩窺豹者已得一
斑矣但字多陶隂不可辨遂弗辭鄙陋參互較訂分為
八卷重鋟諸木使天下之人知先生之名重當時聲施
後世者以此即新之人知先生之名重當時聲施後世
者亦以此庚戌桂月渤海張瓚䟦
