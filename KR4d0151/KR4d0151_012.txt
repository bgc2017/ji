松隠集卷十二宋曹勛撰
律詩(七言)
恭進德夀芝草
椒掖沖襟奉玉宸靈芝莖葉出氤氲如頒月令欣欣政
先學巫山藹藹雲璀璨吐竒康夀棟輪囷絶異漢唐聞
只應一葉三千歲萬億斯年贊大君
會慶聖節
帝出乘時叶小春中興復古付曾孫奉親聖德躬仁孝
御極天章廓宴温書軌自應歸正統戎蠻先已侍脩門
凌虛志遠吞寰宇億載端臨四海尊
癸巳聖節
堪輿亨會接洪基鬱鬱葱葱動紫微理契奕秋專國手
德兼周武一戎衣恩言下浹皆中道帝意終潜復九圍
升濟羣生歸大業同心億萬仰天威
曉雲紺瓦不飛霜瑞靄融春十月陽電繞璇樞開上瑞
虹流華渚叶珍祥威騰紫塞天驕外日拱蒼龍闕角傍
今歲泰壇伸謁欵是宜萬夀詠無疆
恭奉聖訓賦凌虛
新規傑閣倚蒼巒地拱天成十二欄但覺星辰來廣莫
不知步武切高寒春風先到黃金闕皓月常臨白玉槃
曾侍威顔香案末䆳瞻旒扆瑞雲端
宣召看紅木犀賜宴索詩并謝恩
九霞深借曉光披粟粟輕紅蔭碧枝不逐秋香勻菊艷
要烘花色並彤墀涼雲收雨朌慈惠寶幄中天拜宴私
折得一枝恩所賜喜如初挂綠衣時
恭覩上聖親臨江淮耀武伊洛謹成詩一章仰
贊聖化(辛巳)
曉傳清警出龍樓八駿騰驤下斗牛鐵騎屯雲朝障殿
羽林扈蹕拱凝旒暫迂玉趾臨三楚便覺榮光煥九州
恢復故疆知默定已看森索墜旄頭
恭題觀堂
松篁深靚隠新宫十六清真位位同笙鶴似臨三境上
珮環應下五雲中烟霞頓隔塵寰路道德追還太古風
固已羣仙資聖壽嵩呼益願祝堯聰
初到闕下
墨勅雙馳侍帝傍何堪窘步入明光退風久作翻風翼
倦客何能久客梁野寺殘僧思緩步斷橋流水憶寒香
何時裋褐携笻去數里松聲細麥岡
故舊見辟幕府
生逄艱苦念無前扈聖猶悲易水壖知效一官常自愧
死須五鼎遂身先頗收姓字朝廷上寧復功名日月邊
軍旅固非平日事願將餘力從櫜鞬
持節和王樞密
長淮矯首得遐觀猶記當年獲奉鑾萬馬飲淮貔虎肅
六師扈蹕水雲寒欣瞻幕府蓮依水慨念神州李下冠
狼望已銷歸廟略更持韻語訪任安
稍陪酬唱與榮觀聲並琳琅和八鑾可但文華迎日麗
自然符采照人寒笑談殊喜親犀麈接侍終慚戴鶡冠
公等雍容瑚璉器騫騰行見近長安
右府登車竦聽觀皎如玉韻叶和鑾清薰已解南風愠
和氣先舒易水寒行李喜陪金虎節移文應閟竹皮冠
願看歸去為霖雨天下蒼生在謝安
持節過界
泗濱悵望草連雲眼暗凄塵秪斷魂香火固難尋寶塔
雲烟時復見沙墪五更悲壯眠難熟一片荒寒曉更昏
往事興懷今二紀道傍父老豈兒孫
持節過京
與客西游歴汴都荒寒不復見吾廬只今黯黯塵埃起
當日葱葱氣象無雖覺人情猶向化不知天意竟何如
遙思閶闔西邊路一夕飛魂繞故居(昔家州西竹竿巷)
聞江上捷音
朔騎南窺久未恭天王清蹕靖邊烽軍威早已聞三捷
喜色遙知動六龍師旅夙嚴新號令版圖行復舊提封
中興大業書歌詠願刻浯溪頌九重
被旨軍前講和得回
仗節親宣詔語還敢期幼稚得重看鐵衣冷挂龍鱗靜
寶劒高藏玉彘寒兵甲從今挽河水兒孫獲與復儒冠
清閑放意山林下老援何能更據鞍
呈時宰(時年十八)
黔黎誰識迓衡功赤白囊閑寢燧烽史不絶書稱上瑞
地無遺利足三農已聞奠玉祠真室未見泥金欵岱宗
七十二君梁父禪何時展采更東封
又
不毛山海盡梯航德洽重熙聖祚昌萬國鼎新周禮樂
千官星拱舜衣裳惠霑圜土恩波闊德及昆蟲化日長
天地至和昭感格比聞甘露降番陽
政府生日
文經武緯致尊榮功德崇高不可名草檄預聞全國勢
按圖行見復都城衮衣三總郊丘禮黛耜初親帝藉耕
過眼蓬萊幾清淺凝神治道自長生
上公翊戴肅朝紳衮繡趨庭下帝宸一德格天瞻相業
密雲不雨協郊禋初筵寵錫清都奏和氣融隨明日春
成算自應同壽算兩河黎庶待陶鈞
鉅德元功鳳應韶屏風隔坐翊昌朝星辰循軌三階正
鐘鼓重新一氣調活國工夫歸斷斷鍊形真一已飄飄
芒鞵門下塵埃客拔宅惟看上紫霄
歲躔回次拱台星麟閣儀刑首萬英鍾阜堂堂分秀潤
淮波衮衮湛清明鋪張治具調元化整頓皇綱撫有生
鶴馭它時赤松伴丹砂九轉待功成
殿帥生日
薰風拂拂下槐庭師帥膺時奠四溟代北家聲今嗣業
淮南草木亦知名陣前鐵馬三軍勇肘後金丹九轉成
立國宗臣宜壽考隂功篆玉定長生
林詔使生日(時以御史募戰艦)
杪冬慶閥綺雲浮挺育文英氣奪秋烏府暫煩安遠俗
龍驤方倚破姦謀三吳遂奠時廵馭四海咸瞻入告猷
何止隂功鍾五福巖廊已識濟川舟
何季崇生日
慶閥當年侍從臣傳家今見石麒麟瑶觴初過菖蒲節
碧海聊觀荔子春超逸絶塵髯政事暑天湯餅魏簮紳
祝公千百松筠壽常對團團月色新
題吳郡王家雙竹
環碧亭前碧玉枝森森連璧揖多姿節涵宿雨蒼龍並
梢舞晴雲翠鳳差架雪凌霜俱有志懷仁抱義本同時
戚垣密協如苞瑞盛事應先黼扆知
題錢參政東巖
龍顧初聞闢縱觀盡收清勝閟高寒四圍列岫飛雲靜
十里平湖碧照寬麈尾有言皆灌頂塵中無路不驚湍
東巖端作東山望行為蒼生起謝安
題王懋功秀才秀野堂
卜築清幽遠市塵一川窈窕靜松筠下臨城郭千門曉
中有軒窗五畆春游藝本圖佳客語好賢不覺主人貧
我來登覽秋風晩喜揖清言月色新
題謝太尉養素堂
東山雅望意雍容養素璇題振道風賸貯琴書供嘯詠
更新窗戶不青紅數峯吳越登臨外千里江山指顧中
玉碾碧天冷無際中秋莫放酒杯空
賦郭步帥歸耕堂
漢水無波楚岫青歸來風月久經營要親稼穡資三徑
已試韜鈐息五兵賣劒買牛聊適意揚鞭敲鐙暫忘情
秪應未穏耘耔樂褒詔行需父子榮
題迎暉堂
爽塏幽居抵萬金東西領略水雲深江山入坐清無暑
文史銷閒靜有琴何處菱歌烟艇雨最宜秋月海潮音
主人占得林泉樂本有江湖一片心
題人舫齋
君家作屋擬虛舟想見低窗事事幽竹榦巧同檣影直
簾波寒並水光浮五湖烟月應無意四海風塵計少留
挂旆天山端有待要憑巨楫濟横流
題客舍
路邊小舍靜無泥風入松杉綠滿枝溪抱回隄山抱屋
舟藏曲港竹藏籬主人野性留應懶倦客閑情去輙遲
内訟塵埃猶僕僕厚顔如奉北山移
寄題祝祕校航齋
密密簾垂映柂樓濟川聊此艤虛舟羣經列坐供游息
巨浪掀天得罷休猿鶴依棲知有地兒童遺墜且無憂
業成一棹黃金闕穏上鼇頭拜冕旒
賦陳嘉謨東西軒
田田東作襯柴關濕碧吹青一望間已許傾心常向日
尚容高卧且懷山光風春動方崇蕙沆瀣宵零可駐顔
要是耕耘在毛墨圖書佳客樂餘閒
西成高鑿一軒通荷蓋吹凉入坐中新月不妨回夜色
有秋何止閱年豐直須落日紅無際剰看羣山翠掃空
更約他年身退後披襟來此揖凉風
詠雙竹
千巖萬壑碧嶙峋密有雙成瑞此君破籜猗猗聯綠玉
並梢裊裊舞清薰巧穿怪石嵌空地色映虛亭窈窕雲
比節合心皆美事孤高殊喜不同羣
賦友人竹軒
軒外蕭騷靜碧雲有來君子助通津烟幢羽蓋誠銷暑
玉軸牙籤不受塵解籜竹林宜𤨏碎漙梢風露獻清新
茶瓜雅納開懷客俱喜高材似主人
友人所居竹岡以關名之
曉驅羸馬踏塵埃喜見前關亦快哉幾啓雙扉迎曉日
未妨斜月掩蒼苔聲搖沙塞可無此翠鎻城埤寒未開
趁得雞鳴也須度棄繻不是俗人來
贈許察院
海内知名第一流詩從偉度破優柔知公少駐摶風翼
念我都如露地牛解臘天容先布暖得春梅意小遲留
紅穿碧甲聊随俗不奈心驚雁過樓
贈李嚴州
謫仙風骨今何如自我不見三年餘雙眸如電尚可想
兩鬢欲雪今安無干戈塞路軍麾滿骨肉避地星散居
未知草堂可歸否有使可寄平安書
贈聞人子進
丹地清江若有期卜居仍俯小漣漪頗憐松竹無多地
秪頓琴書已近籬久雨不妨田要潤暫凉真與病相宜
何當去此炎歊酷日待風高脫葉時
贈靈隠老
一笑相逄語上方水雲蹤跡覺清凉未論方丈葛藤話
且喜齋厨蔬笋香閑拄瘦笻随意立却愁欵叚入城忙
宿山更作他時約枕簟茶瓜冷不妨
潮州贈劉大夫
山繞蒙菴十里隂兩翁逸駕每駸駸人隨衡雁野雲薄
夢繞鱷溪秋水深别後詩章清有思向來游處賸關心
何妨一笑雲蘿上小約湖邊特特尋
贈李次仲致政
縠水柯山隔幾年又來輦轂拜雲天東西南北任造化
甲乙丙丁皆宿緣老境精神惟坐卧故居松竹想清妍
豈如溪上木中子日飲溪光今地仙
接伴贈相送諸公
曉隨幽徑踏行雲拄頰南山眼界新馬上客塵良自笑
山中梅意欲驚春清愁有底能随酒世道何方可問津
賴有諸公同一笑得舒軟語話情親
黃侍郎宫祠贈行
無雙佳譽久騰芳暫解繁機下帝旁舉世不能容直道
清時聊欲欵江鄉脩涂按轡三秋雨别殿陪祠一炷香
顧我辱知門下久語離清淚灑滄浪
與曾侍郎
里巷風和遞曉騶高軒見顧識英猷揮犀唾玉聞鄉語
對酒看花話舊游殊喜故家青玉案方承大問翠雲裘
願持相業天鈞上箕潁重為第一流
與李先生學士
先生聲徹大明宫顧肯馳驅與俗同但得琴書娛白日
何須鞭帽犯朝風未容倦客尋源去應謂斯人底死窮
它日雲林陪杖屨欵承願軰囁嚅翁
松隠集卷十二
