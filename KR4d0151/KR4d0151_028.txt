松隱集卷二十八宋曹勛撰
頌
乾道聖德頌
臣恭惟皇帝陛下膺上聖之期繼中興之統紹登四載
恭勤百為廼乾道改元政事具舉營戍罷屯黎民於變
時雍廷臣大小率職致淮北之蝗入境自斃秋成之積
歲登大有是皆陛下聖德昭著雖黃童白叟所不待言
而知臣以草芥之賤廹桑榆之年際遇四朝叨塵二府
豈不知清明之時方深貪戀大懼榮禄浮實莫允清議
故控露忱悃仰凟天聰特蒙賜俞以幸晚境安處閑退
日聽康衢熙熙之謠顧老臣不當以翰墨輒塵宸扆然
抃蹈之餘有不能自巳者謹擬元和之作極思選言撰
成乾道聖德頌昧死上進雖未能形容聖德之萬一庶
少伸臣子歸美之誠其詞曰
維聖有作紹隆興運天經地義宗堯越舜
風俗惇厚日星清潤冰天桂海咸祗成訓
皇矣藝祖肇開宗祊用集大命再造羣生
卜世卜年周室與京德懋聖孫區宇載寧
龍潛出震握符御極恭儉慈仁已隆燕翼
勵精治具羣工惟辟斯皇聖德以受方國
躬秉要道化成斯民問寝視膳克勤日新
刑于四海率土興仁至矣聖孝悦安嚴親
憬彼不庭久失我重稍恢雄略盡還尊奉
復修絳樂亟續騫貢布昭聖武式皇鉅宋
洪宣景命爰振皇綱詔令諭旨粉澤八荒
宸奎逸藻龍鳳騫翔煥乎聖文彬彬日彰
誕敷武節克柔強鷙風靜邊柝烟沉晚燧
穡夫力田塞馬垂轡巍巍聖功允格康濟
光啟元良鶴禁建儲遴擇端方贊翊詩書
濬哲文思日親睿謨於赫聖明有開令圖
當天執籙了無玩好貴異獻輸蕩然一掃
力敦嘉靖詢謀政要丕鑠聖斷坐臻是奥
從容搃攬用體乾剛文武一道督以經常
王化溥博景風丕祥格天聖治時雍時康
咫尺威顔豁逹方寸日角珠庭金聲玉振
穆穆皇皇天儀明潤洪惟聖表萬㝢朝覲
乃武乃文止戈好生華夏蠻貊底于丕平
罔或反汗克斷惟明長策遠馭奕奕天聲
寶緒重光密答純佑既恊皇極昭報方茂
堯父舜子撫封增舊行復九有亘萬萬壽
大哉乾元萬物資之赫赫明世吾君繼之
熾昌隆祚惟皇造之億萬斯年惟皇保之
李次仲誕辰頌
柱史列裔清映霞舉環堵所禮土木所與起死濟民渾
跡塵土好生廣德密佑人主三千功就易遷行著東恩
及孫西色仍叙仙不言壽道不言古願祝羅浮五雲同
侶
序
鄭康道諸公詩序
山西鄭公康道少年英槩有援天下之志當靖康極言
當時利害天子是其策俾杖節使夏臺責其悖禮之失
言皆極原夲夏人氣沮結舌請命如初會建炎末南渡
名禄兩不一獲人憫其貧勸就仕宦年方不惑竟掛冠
神武小築江上日與漁樵為侶雖一飽之無時晏如也
獨喜賦詩作詞章或與人論折衷是非即掀髯擊節過
人數等尋常忘去世味教子讀書外恬愉而不競中金
玉而不耀好事者日造門求奉博約之誨朋舊者日有
酬倡以求發明之益遠近咸化一方質成超然卓犖之
行求之一世無有也求於古人其子真之徒歟朝右士
大夫皆歆豔其為賦詩美之夫薦紳聞其風者皆羞為
禄廪所縻恍恍自失悼歎為巧宦矣隱淪畎畝率欽其
操不遠名教内訟其詭激自失為肥遁矣是則真能感
勵貪墨惇厚風俗行已始終無愧孰愈於康道乎又盡
裒諸詩不間高下先後類為一集俾天下後世式其正
諒為一代豪舉也且儒有善行而不能踐履士之罪也
士有善行而天下不知亦朋儕之罪也故直叙其略為
世矜式時乾道改元孟夏上澣日譙人曹某序
真和尚紹興傳燈序
佛之一字明心達性修巳脱塵攝銳澄源得大自在故
謂一大事因緣又曰出世間法山林之士搢紳之家隱
跡遁名警世離俗先為一切軌則以心印心或介以自
持或通以接物支分派别未易以同異窺測往往收正
宗關鍵諸方行解從聞思修至瞥地處道成果熟自然
諸佛推出豈資人挽引耶是謂夲分衲子或有佛者謂
心即佛爾其于辛勤修持亦餘事爾乃不謹細行合詞
同氣不出戶庭不親師友放誕於口耳之學以苟坐上
之語吁足怪也不有宗匠拈出要領寧接後學嚴陵惠
真禪師(闕)悟向上機佩毘盧印六住大刹徧參法席
經行勝地求善知識不惮夷險包笠之出函丈缾錫之
勤究竟法要遂證已事又會諸方真實之語為一源透
徹之用總緝宗派錄為部秩開人之天者鋪張典則開
天之天者廓達融通指歸妙源接引善類名其書曰紹
興傳燈凡廿卷彼三燈固具皆前代耆宿今全秩密載
乃夲朝英游或宰輔貴近垂紳正笏侃然立玉墀之賢
或肥遁士人埋光鏟采傲睨於風烟之表一言半句全
提妙心流傳人間皆所紀錄以至緣覺聲聞化現寶社
大士散聖殊塗同歸覧者其自得於掩卷之餘豈不謷
乎大哉俾無為無住無修無證坐可窺天測海而針芥
相投隨機任緣得歡喜處苟或不然則一筆抹下撥弃
土壤免使後人鑚龜打瓦
送孫宗丞序
宗丞孫公自丹陽遵海而南適抵温陵既就舍賤子進
見每於承教居則問學仕則問政萬索千辨使人乘理
而詣所謂林宗以勸學為心千日一致者也又復騷經
楚些許追逐於章句間惠遺詩札遂盈巾笥每成誦在
口覺松風逓奏冰玉滿齒一塵不立萬慮洗然於是景
行跂尚之不暇一日見告欲還旆仙里某對以方兹世
道多故寇賊蜂蟻吴頭楚尾正四戰之地今境未加靜
人未敢復豺虎縱横摩牙掉尾而噬人者在處有之何
兹行與始至改圖若此耶願少駐歲月以待寧謐公曰
此土高宇大厦足以貯骨肉谿魚香秔足以充口體固
為避地佳處又前涂扶戰而鬭束甲而趋險阻艱梗所
以為憂者至矣然吾重緣手足之愛在遠而未親鴒原
之歎懷風而思集顧豈以小安而易吾天倫相從之樂
哉又豈能獨安而不同患難哉艱險甚輕友于則重此
慷慨決歸不疑之状某聞是語已愀然屛息移懈為悚
無以為對少則拱手而進曰甚哉孝友之詞今乃到耳
某不復譊譊矣公他日立朝推此誠以佐吾君則為忠
為信布大義於四海施大德於隣敵二聖大駕不難回
也九州故地不難復也登崇善良蕩除外侮光贊皇極
坐致中興當自此舉矣公言信行直發於天性則某宜
序而佩以為矜式者如此方時清薰襲衣南風在候汎
綠水于遥海漲飛帆于半天孝友神扶誕先登岸此下
交之破啼為笑撫事增異者也敢叙所仰以詠行色庶
異時詹拜不為膺門生客紹興壬子閏夏中澣譙人曹
某序
偈
高麗爐一枚寄虎丘紹老為說偈言
兹爐之先鯨波空際有國曰韓以陶以器奉之函丈寶
烟輕細此一瓣香用嚴報地
黃節夫問疾以偈答之
四大和合成我身四大損增成我病我病在枕誰為起
我艾在身誰為痛惟此疾痛切身時畢竟二事誰復代
公今累紙示格言願示免疾痛一句
戲妙德二偈
萬行不修無事也隨緣放曠任逍遥昨夜人言風雨急
忩間只道海門潮
稳得身心常坦坦此事從來高着眼山河大地徧游行
只是雨下不借傘
國清曹源為書名已復說偈云
非湛非搖真源常在直指性海搃别無礙星分月現光
涵法界寄語諸方莫作擬解
偈送剛僧錄入塔
嗚呼剛兄相識半生慧林勤舊崇先寓名五旬戒臘八
十壽齡平居慷慨末後分明超山之麓示人無生松鶴
移巢月冷風清
施磨衲與惠因長老
三韓山川悉漢地其中佛法亦復然王子義天不思議
剪除鬚髮作佛事東渡參問三乘法無為分與最上乘
喜抱方袍入淨人有僧恭敬能攝受寶華粲縟並文綺
金針細衲成帖相衣祴一一如來法一一針孔藏妙用
經歷百千無退轉佛光律儀不曾失我以瓊瑶易得之
每善護持神通藏是故回施惠因老願以此衣覆法身
天風海濤助潮音普聞四衆及一切常如此袍無斷滅
惠因法施亦無窮楖栗橫拈師子牀法法流通並東海
罙公出示崇寧超然相與之詩贊以伽陁
崇師金聲居士玉振芝蘭道同萬涂一進妙語領略後
學標準如是如是雲駛月暈
銘
松隱歙研銘
分封譙國羣書潤屋寳兹粹然黟歙之玉豐肌澤理縈
絲疊綠松煤相與文几立獨
松隱集卷二十八
