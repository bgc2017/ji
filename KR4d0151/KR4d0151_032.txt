松隠集卷三十二宋曹勛撰
題䟦
恭題太上皇帝賜御製御書翰墨志
恭惟光堯壽聖憲天體道太上皇帝端命穆清化周綿
宇盡無窮之能事覆有截而研幾物之不齊固藴萬變
道合至妙會以一心或於話言宜付以笑談或於翰墨
必詔以可否莫傳於世肆筆成書彰盛旦之嘉言重帝
王之懿德法宫多暇明忩净几四方萬情時一志之不
愛珠玉不邇聲色乃獨並寒儒刻意聖學不滯古制不
徇今為惟斷以嚮善悉歸雅正質文相濟為一代格言
題曰翰墨志又特灑宸翰書以賜臣顧無顯績獲兹假
寵不敢徒藏私室謹拜手稽首勒諸石用廣堯文之煥
以永下臣之榮
恭題太上皇帝御書史實
紹興二十八年三月中澣日有旨以御書史漢事實賜
臣曹勛寳章奎畫焜燿天壤豈以臣羈紲之舊特被以
不世之遇俾為非常之恩顧臣草芥何可負荷恭惟皇
帝陛下聰明濬哲撫寧函夏崇儒憲古茂建丕圖謂懿
則嘉言流風善政有補治道者肆筆成書妙奎光壁彩
之神極龍蟠鳳翥之勢儲思淵默作之君師於皇偉哉
用以詔天下後世臣一介疎遠無文以形容聖謨神藻
之懿然叨榮過重撫已懷慚命工刊石上以廣緝熙之
光明次以賁子孫於奕世
恭題太上皇帝賜眞草宸翰
恭惟光堯壽聖憲天體道太上皇帝早以神武撫寧寰
區恢淵默而宅衷擴易簡而敷化體元抱一將聖多能
考八法之楷模略為典則該二王之秀勁冠以風神高
攬前蹤擅場百代暇日伏蒙聖恩念臣羈紲之舊特以
眞草御書為賜捧拜睿藻仰奉堯文豈應雲漢之章俯
降蓬茅之室謹摹宸翰刻於翠珉用為子孫之傳期答
崇深之貺
恭題今上皇帝賜御書阿房宫賦
臣聞有心法有書法心法見於所書之文書法見於字
畫之際恭惟皇帝陛下挺生知之聖躬天縱之能萬機
餘閒不以聲色為娱珍玩為好惟留神翰墨恬養天和
所書之文必聖賢格言所作之字備古今衆體宸奎藻
麗與雷霆風雲同變化之用豈特以翔鸞翥鳳下與鍾
王軰較能於位置點畫間哉今書杜牧賦聖意所寓尤
邃於興寄蓋欲敦舜禹之儉監亡秦之侈以安養斯民
混一區宇為心非止游戲筆墨三昧而已臣實何人乃
獲斯寵拜賜榮耀蔀屋亦光感幸之情無以自見謹昧
死拜手稽首贊述於右復鑱琬琰傳示子孫垂諸無窮
以無忘聖明之休命
恭題今上皇帝御書和韻
臣草茅一介備位掌武獲於清閒之燕得奉咫尺之顔
仰見英睿聖武深仁厚澤問安視膳孝通神明戡難守
成信貫金石同堯仁而遐覆廓舜德以比隆蓋學究天
人性鄙珍異機暇惟親翰墨製述寳章至屈俯同之尊
成賡載之美辭備雅正則金聲玉振之文也書具眞草
則龍翔鳳翥之勢也焜燿今昔砥礪臣工臣内惟非才
曷副錫與兼得之渥身榮心愧詎敢私藏恭勒於石用
訓子子孫孫俾永膺龍光不忘忠赤
恭題今上皇帝賜和韻鷓鴣天詞
恭惟今上皇帝以舜之孝纉禹之功撫寰㝢以同文馭
佳兵以戢武溥率既若翰墨惟新每觀妙於古先即凝
神於物表聿符元覧裒對衆眞小臣陪班蕪詞輙貢荷
上聖不間於草芥賁宸章亟就於笑談屈體俯同垂情
寵答辭擴一時之勝特字兼八法之邃嚴惟是隆恩遂
忘疵賤謹刊諸石用永於家庶彰厚下之天心少伸報
上之臣節
代張太尉䟦御書萬卷堂
恭惟皇帝陛下躬神武之資嗣膺歷服廓覆燾之度撫
寧華夏問寢侍膳誠孝格天慈儉樂易聖德及物圖回
萬務博綜羣經筆不停揮備該衆體臣么微之賤際遇
濬明偶圭蓽之陋藏少文籍門目雖廣殊闕古文以萬
卷名其室仰蒙天造不間疎遠每按目宣取經御覧者
率再矣仰見聖學高深夐出百代復追鍾王之妙特紆
宸翰賜萬卷堂三字下賁蔀屋鸞龍飛動雲漢昭回寳
畫尊嚴日華明潤小臣何補得奉璿題謹拜手稽首勒
諸堅石用侈逄時際遇之榮以罄拱極朝宗之志
代李節使䟦御書
一介邊遠久受聖主之知識拔於行間榮出其倫類非
有危言劇論以驚時俗非有閎智遠略以求遇合第盡
瘁所志不憚萬死以酬洪造比緣恭承睿訓俾搃舟師
仰憑天威掃蕩兵氣肅清海道已臨全齊凡蜂屯蟻聚
莫不稽顙聽命既上甘泉之奏遽先雍齒之封又蒙聖
恩親灑宸翰賜忠勇李寳四字於旗麾之上得覩翔龍
威鳳勢若騫飛河圖洛書自然點畫九天而下一軍皆
驚莫贊日月之光徒仰天地之德臣聞心存衛上謂之
忠氣能冠軍謂之勇顧臣初無他技惟知忠以報上詎
敢言勇於諸軍偶値金人叛盟肆行侵侮得提兵護塞
身先士卒特荷奬擢曲取一時之薄效賞以無前之異
恩如慶雲景星光被軍衆豈但小臣之私幸是殆借奬
微勞以激礪師旅臣敢不乃心王室益策疲駑剋清中
原奉迎法駕還都大府盡復輿圖素志幸伸用對揚天
子之休命謹拜手稽首勒諸堅珉示寵後昆
代林門司䟦御書
恭惟光堯壽聖憲天體道太上皇帝挺姿神武撥亂中
興聖學英文重立四極夷夏畏戴天人攸歸在干戈搶
攘之際御翰墨略不間斷心悟神解眞草兼備龍翔鳳
翥古今莫倫研窮八法攄為睿藻先臣某蒙被官使最
為親密暇日特出宸翰以賜即珍藏什襲加惠子孫令
捐舘舍已久不肖之孤臣某繼荷選擢靡間夙恩謹遵
遺訓刊於琬琰式彰聖德用永其傳
䟦三王酬唱
向在政和間側聞徽宗皇帝嘗訓諭諸王曰願王常親
師友多為善事俾士論稱為賢王毋呼為寵王諸王仰
承睿訓無不砥礪學業無游樂犬馬之好今上皇帝在
潜躍時率遵祖宗之訓博約諸王尤於勸學為切四海
向慕如出一辭今得觀鄧國慶國恭國三王酬和詩章
比興風諭皆歸雅正如明玉美錦人知為珍竒而誦詠
之惟恐其後昔東平王發一善言猶見於史然未嘗發
為詞章如此之富而劉子嘉乃得為騷人墨客曳裾朱
門表而出之誠一代榮觀
䟦岸老所藏陳司諫諫後䟽
了翁在崇觀間以直道正辭作尊堯集奏御時蔡魯公
當國惡其詆訐以旨斥責台州郡將觀望令兵卒監守
諸卒無禮翁乃日持戒行眎其窘辱略不為意後諸卒
列謝曰前者犯分廹於上命為之司諫望不加罪非大
力量亦死於囚中此䟽在台時作語言筆力殊不少衰
非清修梵行深入佛海何能歷此至其舉擊竹拈花之
緣蓋自謂也唯庵其珍藏僕仍為標出用相裝嚴
䟦鄭康道棄官詩卷二
靖節清言百代所尊方歸來時棄彭澤印還居柴桑康
道師其高亦棄滁陽職卜築江上人不堪其憂方雅詠
自適唐人謂林下何曾見一人詎知數百年之下始見
此賢破天荒也
君子之行殊塗謂顯晦之跡異也康道方強仕時幽&KR0757;
不回自求其志怡心俗表冰潔玉輝激貪夫起清節復
得二公翰墨縶維之而老我不自顧尚落筆卷末耶
䟦張安國題字
顯貴英游乃如湖海之士胸貯丘壑筆力扛鼎以飽學
妙藴移其骨相展玩數過方想漫仕之風度挹筆墨之
秀發而末奉延陵之臨寫絶歎點畫之超詣昂霄聳壑
過數等矣因知風檣陣馬一日千里孰不瞠乎若後哉
䟦張安國草書
安國此字尤為清勁如枯松折竹架雪凌霜超然自放
於筆墨之外雖醉中亦不忘般若豈箇中自有一種習
氣略無間斷又此觀音心呪而曰釋迦其示不二門安
國得之深矣
䟦黃魯直書父亞夫詩
黃太史以詩專門天下士大夫宗仰之及觀其父所為
詩則江西正脉有自來矣是父是子嗚呼盛哉
䟦吳斯道詩後
吳丈作詩之苦備見東坡姑溪為之發明作字之工熟
得襄陽漫仕為之研究後翰章為一時標峙然前軰用
以禔身處未始草草豈以從官後便以是事為竟耶
䟦米帖二
米老精收由滋而下筆墨之妙自成一家故得名本朝
為海内所宗然有早年晚年改名未改名之别覧者當
加意焉因公求䟦乃書於此
米襄陽此帖猶是早年若後此所書則英風義槩筆蹟
過六朝遠甚然前人用意多推奬若一嚬笑一言動可
道者必譽之足以激昂士風皆歸於厚是宜蔡公珍藏
當不憚頻以示人也
䟦山谷書
涪翁詞翰自是一種家風讀之使人增宗派之氣但比
早年書復多誤筆而不甚遒勁然鼎中一臠亦足以快
饞嚼也
䟦逸少十七帖
逸少書自六朝以降一人而已故歴代寳之以為大訓
唐太宗殊加愛重至為親作傳紹興天子尤喜之以千
金易一字眞蹟遂多又為書其傳千載之下何其幸也
此十七帖乃江南李氏墨本字不失眞形範高古思賢
宜珍藏之
䟦心老所藏蔡君謨書判
前軰居官不苟且不作癡兒計於書判可見矣公楷法
行草為本朝第一聞薛紹彭得公所寫華清宫記謂米
元章曰請公放下人我擔子一看其為名世之士愛重
如此師其珍之
䟦陶隠居書
陶弘景年四五歲以荻為筆灰中草書後遂工草隸緣
求宰不遂脫朝服挂神武門而去評書謂弘景師祖鍾
王采其骨氣至眞草體勢反合歐虞此帖清高閑澹雅
有秀韻是知歐虞作略得六朝韻為深帖語似邀屈畫
工故其說頗詳云
䟦唐人墨蹟二
先賢作字必首為數行楷法然後肆筆以終其書者蓋
所以示其學古之蹟施於行草為有叙如二王起居帖
長史家問帖眞卿坐位乞米帖可見矣
學書之法先湏楷法嚴正得筆之意然後措點畫於落
筆之際則具體而不放意於無考正之地抑有據矣
䟦苑箕叟徽猷墨竹
雲根截蒼玉嫰蓧搖疎煙詩家領畫趣妙處亦復然
題出山相
厭有相者必求於心迷心境者故示以相搃門豈二過
見莫障開我迷雲登聖不妄瞻彼如來合十爪掌
松隠集卷三十二
