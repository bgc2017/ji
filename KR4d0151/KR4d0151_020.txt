松隱集卷二十宋曹勛撰
詩(絶句)
雜詩
方塘到影青天净幽徑生苔綠蔭濃春去得閑觀物化
吹凉醒睡喜支笻
孤山不復訪林逋杖策東風踏碧蕪九里蒼雲經曉徑
四圍碧玉照清湖
雲際翻風斷雁斜城隂槃暮噪棲鴉春容落景寒猶嫩
望盡遥天數縷霞
遠水兼天冷暮雲驚風脫葉静逾聞蒲團宴坐都無事
只有山罏供夕熏
幽棲真在赤城隈桂月蘿雲冷斗臺猿鶴定能知我意
移文未怨晚歸來
景陽未下水雲鄉梅影搖寒月一忩欹枕夢能歸故隐
滿帆煙雨渡濤江
春事匆匆祗可驚暄和喜試曉衣輕梅花爛漫渾如雪
只恐風多堕玉英
欣欣花木遞香紅雲散天容静碧空恰是韶華濃似酒
柳絲澹蕩杏花風
從來甚愛水雲居投老安閑且自如瀹茗焚香方外友
白灰紅火養丹爐
臘後暄和若夏初梅花催暖不容䟱從來凖擬連旬賞
數日能忙雪不如
曉天梅潤喜追凉湖上夷猶興自長清耳要聞蒲稗雨
挐舟深入水雲鄉
清暑堂深日景遲牀頭書策夢回時小欄閑倚薰風晩
一點紅榴綠萬枝
連旬梅雨暗人家甚阻支笻一徑斜待得晴明蔭新綠
追凉風帽側烏紗
此生擾擾事無窮脫得閑身石火中聊種柴桑三徑菊
未輸嚴瀨一絲風
危亭欄檻倚江干飯了登臨得暫閑林木巧隨高下路
山容都在有無間
西忩忽見弄微明甚喜江湖作晚晴不憚雲霄遺暑濕
且無聒耳瀉簷聲(喜晴示同舍)
綠暗紅稀迷處所梅黃雨細半隂晴小軒坐久無餘事
喜聽黃鸝一两聲
飛去鶯兒黃一點壓低梅子綠團枝鈎忩捲箔凉生坐
但覺新隂轉影遲
柳浪收晴水拍天湖邊宫殿影相連悠揚笛韻惟愁徹
欸乃漁歌何處船
柑花開密玉璘珣香轉薰風滿坐聞摘得一枝參鼻觀
不妨終夕醒餘醺
佛頭山下雨隨風倒海翻江一餉中徙倚欄干便晴霽
湖光渺渺夕陽紅
一山孤秀隠溪雲溪影涵光隔世紛松竹徑深凉意透
衣巾不覺午風薰
道人身在水雲鄉誦罷楞伽日乍長滿坐好風驅熱惱
一庭濃綠作清凉
輕雷隠隠初驚夢小雨䟱䟱巧潤花正是暄和好春色
常將詩酒賞年華
欵叚揚鞭過雨村沙平步穏轉山根好花一簇墻頭見
深院誰家尚掩門
淅淅西風入小樓樓中聽徹玉笙秋不妨青竹搖殘夢
甚怯新凉攪客愁
澹煙䟱雨冷瑶林一水涓涓净不深照影自憐逼搖落
歸塗未就更關心
紹興癸丑上巳日
連歲邊氓不荷戈今年禊飲喜如何中興樂事雖無象
甲子先同晉永和
枕上聞杜宇
催曉鐘殘景氣清杜鵑聲裏夢魂驚山林廣袤不知樂
猶作不如歸去聲
曉聞禽
一枕山城曉夢驚子規啼破月斜明只應知我勌游苦
故作不如歸去聲
初夏松隠看雨
細細南薰氣巳深午來庭戶作煩襟雨雲不向西山出
只在青天忽變隂
松隠雨過
坐見青天變黑雲雨來海上似翻盆千巖萬壑方噴薄
寂歴斜陽巳掛門
雲籠赫日藏陽熖人向紅塵困暑風山驛醒心何處是
幅巾蕭散夢魂中
斷梅
暑雨連朝困鬱蒸淖深蛙蚓上階行晩雲翻海忽雷震
農說斷梅明日晴
寄跡天台見未曾夏間休市絶蝦腥瓜茄只有園中菜
淡素渾如寺裏僧
積雨連宵氣象清曉來日色頓分明更無一片閑雲采
萬里青天萬里晴
聚景園看荷花
四山收盡一天雲水色天光冷照人面面荷花供眼界
頓如身不在凢塵
途中七夕
道塗行役費光隂節物還撩一寸心百尺烟壇上星斗
笑看兒女競穿針
秋日有作
秋暑強如三伏時午雲不動漲炎暉晩來忽作一霎雨
喜有新凉入客衣
未有鴉啼露氣清西南殘月半規明無言步繞闌干曲
景與老懷空自驚
丹桂再開對酒
丹桂何堪急雨催清香不肯逐蒿萊却應念我經年待
借得餘霞為再開
浙西刈禾以高竹义在水田中望之如羣駝
浙西純種晩秋禾更得明年雨不多且刈且歌豐歲甚
平洋彌望列明駝
幕中冬至書事
書雲節物動冠裳愧我從軍樂事妨聽得隣家響絲竹
壯懷無處不凄凉
夜坐偶成
雪後清寒硯巳冰地爐火冷撥䟱星夜深何物閑相伴
惟有紗籠一點燈
代簡國清老惠梅
梅從雲塢冷搖春玉雪浮香不着塵愚谷斬新肯拈出
一時全露法王身
憶台城之東十里梅
東城十里冷雲低照眼傳香總是梅冷落京塵誰晤語
關河千里獨裴回
問西湖梅
山肋梅花秀色新不堪寒雨浥清塵故應倒影澄瀾碧
濕玉吹香爛漫春
訪印老宿寺中值雪
白項鴉兒啼遠林怪來新冷透重衾僮奴竊語若為去
雪滿前山數寸深
與印老同訪天封老至夕忘歸
斜風吹雪冷征衣來見長眉老阿師為我曉開銀色界
笑談寧復問歸期
光孝病中聞予與印在天封亦冒雪見過
老病維摩方丈開天風破冷舞瓊瑰滿山皓色作和氣
知是道人衝雪來
代廣漕劉元舉謝趙相茶
龍焙黃封錫有功謹嚴正味德相同便知鈞播無求備
更借扶南两腋風
方珪圓璧貢春前上相分朌自九天何止芳薌禦魑魅
要知紅日在斜川
謝錢處和惠握青瓜
暑氣侵凌坐起難忽朌一握滿雕盤起嘗頓覺煩蒸去
熨齒甘香碧玉寒
孫倅書尾附二詩
已作驚禽不擇柯異鄉那復困風波别來莫訝書悽惻
憂患艱難我最多
南徐作别抵閩鄉三見春風换衆芳若對舊游知識問
為言羈旅鬢成霜
小詩遺人謁邑令
林生牢落歎萍蓬詞采飄飄甑屢空聞道河陽花滿縣
欲從大手借春風
書王應夫題記後
每逢佳處見新詩語妙春紅繞萬枝我亦欲尋潮揭去
擬求握手話風期
南園有懷
江上春隂一棹閑濕雲遮袖有無間輕莎細雨未歸得
且看重重叠叠山
即事
殘冬梅玉已全開明日新陽應候來但喜癡兒欣節物
又聞殘酒滴罏灰
䟦仲營子母馬
苜蓿枯時霜雪深崚嶒瘦骨病侵尋高蹄豈復騰驤意
眵目終存䑛犢心
老駒雖病氣猶雄垂耳應憐一尾風春草明年沙漠路
奔塵絶足許誰同
和雙溪
從來野性自由身正欲山行不亂羣小築與君今不遠
松蘿只隔一山雲
戢戢青林萬籜龍滿提煩貺囁嚅翁只宜放出長梢去
抹月披雲紫翠中
欲往雙溪積有年病身須是履晴川梅霏正作侵衣冷
餘暖猶思糞火邊(糞火懶瓉事也)
謝雙溪見招
入夏山中樂有餘梅風淡淡雨䟱䟱塵勞久欲雙溪去
正類饑鷹待一呼
謝崇上人惠新茶
春入閩溪草木香靈芽一夕一絲長上人自是春風手
分與閑人齒頰芳
夏日偶成
梅溽霏微晝景長竹吹清潤着衣裳未妨燕坐連宵雨
且對澄心一炷香
且欣久雨得新晴水面荷香入坐清盡日水塘無一事
夏鶯恰恰囀新聲
田田秧稻半青黃比屋人家煮繭香新綠侵人襟袖爽
滿川烟水助清凉
雨濕雲容廓太清池邊向晚喜閑行回溪曲港烟波綠
巳有荷花照眼明
晴湖捲箔挂忩時三面山光翠靄低漸放扁舟波浩蕩
喜看臺榭水東西
雨過梅黃五月天風林密處漸聞蟬直須破浪銷煩暑
一頃波光一棹烟
天台書事
南忩面日北忩寒終日南窗體甚安向道老來惟倦坐
看銷一縷篆烟殘
老來少睡怕房櫳欲睡還休被屢烘半夜披衣還打坐
耳邊聽盡两山鐘
人情人事撥來無惟有親知意不䟱數幅沓來還一幅
寒温而巳作回書
連雨催寒黃着苔紛然枯葉擁閑階了無春意到梅萼
只有瑞香先臘開
清曉鴉啼睡夢間喜聞飛雪滿前山攬衣忙作披衣意
不問輕寒且凭欄
小圃都無花木名只栽松竹養餘清時時風向邊頭過
喜聽松聲又竹聲
綠隂侵坐午忩明几案書繁倦思生喜拆緘題新卷帙
故人惠我見高情
終日飛霙下遠空冷回簾幕却東風瑞香滿檻深遮映
怕損亭亭紫錦籠
水雲深處是吾家飯有胡麻飲有茶鐺裏未能炊一粟
山頭學得種三花
雲出雲歸山未静潮生潮落海非閑豈如此老猶強健
一挂冠裳便掩關
束髮名場歴百艱荷恩早許出清班未能脱跡塵埃外
已愛著身泉石間
香火尋盟欲過門相迎道地盍先論路從舍北清溪曲
家在縣東黃葉村
飯了從容古寺前杖藜閑倚聽清泉因看隣僧一則話
攪却老夫中夜眠
觀馬院洗馬
相靡相踶性不同金環壓轡照晴空晚來洗罷游韁緩
喜聽驕嘶岸柳風
春晚
春事紛來似到家恨無仙術駐年華一聲雷送曉來雨
百和香凝欄裏花
滿城新綠障清塵景物回環付大鈞無奈垂楊千萬結
織成幽恨付殘春
楊柳密栽烟外縷丁香嬌結雨中愁細推物理何能理
且作東風爛漫游
新荷貼水翠田田綠滿花梢午影圓飯了從容春事静
螭頭閑掬水濺濺
春過花飛不可尋空餘新葉翠光深爐香裊裊軒忩静
時有珍禽囀好音
泛湖次柳洲
一棹西湖意不闌觧頤風約水雲寒瀰瀰細浪篷邊去
疊疊青山枕上看
净舍乘閑一葦航入門松竹獻清凉倚欄澄碧龜魚樂
照眼荷花風露香
試筆偶書
家住天台水石村四圍都是給孤園有時桐柏庵中醉
醉後歌歡更自翻
小雨看海棠
浣花紅綠四回環何事輕隂作嫩寒應是化工知勝處
海棠宜向雨中看
雨作
千峯注雨作微凉寶殿留隂忽夕陽入夏暄寒曾莫測
雷聲猶震碧雲傍
倒海傾潮翻白雨鈎忩捲箔度清風江山一餉驚雷静
巳有閑雲行碧空
題應之二扇
紡車補網住溪頭草木蕭蕭隠顯秋賈客數聲何處櫓
水雲應却羡漁舟
一帶晴林散曉鴉山邊理棹釣雲沙有人策蹇春風裏
應向溪頭問酒家
題幸蜀圖
曾讀開元天寶間四時風月不教閑常聯玉轡游清夜
豈意﨑嶇蜀道難
松隱集卷二十
