松隠集卷九宋曹勛撰
古詩
次魯季欽安序堂韻
蒙溪有廣厦先生居之安雅得林泉樂不與塵土干
隠隠揖遙碧瀰瀰濯清川高明意乃適至游情所耽
世故蠟味薄豈待寶所參北窗接陶令素月撫阮
咸終吉遂無咎位置遵連山邈哉巖壑老公契如金
蘭揆此宅相竒歡然談笑間落落幽勝處安得同游
磐媿我西北客恨匪戶籍占但當風月夕遐想冰雪
顔
次李提舉過南園飲散賦詩韻
小山叢薄棲南郭蘭若蔽虧如間錯竹色低侵几案
涼海雲常壓波濤惡遣愁五字了未有取醉一樽良可托
折簡敢致先生游俎豆陶匏殊寂寞風流固自出元化
祥鳳夲合巢阿閣步武乃肯臨草草塵光不間知落落
今年田疇極豐熟早禾晚禾靡風雹為酒具黍共婆娑
應為野人一笑作
次蔡瞻明題南園
小亭倚山肋東望渺雲海松蘿翳窗戶披拂大塊噫細
路窘步武幽花植湫隘隣有長者轍乃幸接符采山為
獻秀潤水亦舞澎湃語真頓忘歸談宗知有在復拜五
字句新喜入四大尚期一笑粲天宇約晴快
次韻程機宜感懷(海風吹秋志士增感八韻)
幾見秋風來坐念歲月改宫蕉泣白雨孤愁越青海
十年戈甲際四海烟塵中慘慘鼓角晩萋萋禾黍風
至交類萍梗離合寧前知相思梅花發豈待中郎吹
老驥千里志元龍百尺樓想同湖海心逸氣横清秋
阿俊平生友忘言金石志永懷菡蓞晩應想峨嵋翠
北塞草色黃吹作邊風駛惟公發蹤謀莫並横經士
浩蕩氣明潔慷慨念廢興何能一念息空令衆愁增
敵彊未尋盟天王日嘗膽邊聲入河嶽孤臣增百感
次南安務前水亭趙介叔韻
茲亭楚風烟晴嵐獻斜疊我來及秋杪黃花舞紅葉主
人喜清論曠覽意並愜明年西郊春會當來日涉
松窗用杜句為韻和以棋酒為意
相君有妙趣一切不容且紋楸誰與談惟彼上人者
燕坐靡天游何必求雲將泠然契至道廐有真乘黃
游戲三昧手絶代無對棋勝負俱可喜是中聊作癡
簾旌風不搖博山雲自度主人下東山月色轉歸路
小小試部勒誠可銷長日汀沙點鷗鷺局帶山雲濕
相君有妙理芳醪正所應紅粧艷綺席翠幕張華燈
公冨天人學巳收廊廟用宿有雲水債聊寄泉石供
𢷬香復篩辣兵厨瀉芳酒天宇澄清瀾山中寄聲否
紅塵舊老我青秧新插為寧幸田畯喜何能屬車鴟
誦公十妙語便覺舒華年意與境俱會超凌心以仙
登逍遥閣(廬山)
松杉閟琳宫仙君朝帝所神風故靜默人間漫今古地
靈驅鳥雀磬聲肅壇宇倚檻夕陽間雲山認歸路
謝李伯時自臨安見過台州
我生雅志泉石間金閨通籍誠厚顔真人下憫羈靮舊
琳館許辭鵷鷺班
念公萬里回異俗睠我南來忘趼足它時短幅問死生
為向荒寒訪雲屋
與曹道士
吾宗有佳士導江秀賢支妙處本清淨浩氣蟠虹蜺駕
言還廬山春臺方融怡他時鳴雲璈共採桐柏芝
擬古
君有西州役金爐斷夕香虛窗伴幽獨惟有明月光帳
深清露寒繡冷雙鴛鴦明發持似君知妾心凄凉
戲作
昨日暴熱加藴隆今日寒色如窮冬居然寒暑變春事
大鈞造化誰始終我欲直前扣天闕萬神森衛不可謁
上玄豈縱勾芒神朝驅赫日夜沉月吹香濕玉失長養
發陳璺啟若徒設願天勿令移指麾却收正令還春曦
暄風布暖活貧窶免詠眉山禦臘衣
效寒山體
嗟我世間人有山只暫聚冨貴空中花遇合風裏絮夜
夜植業種朝朝奔苦趣佛有妙蓮花讀取平等句
嗟我世間人強有六親念看子是惡少目妬作美艷分
香且供佛有財莫言儉俯仰即異世六尺那可占
新秋自喜信筆
嫋嫋秋色來不慳翩翩落葉鋪闌干藏鶯社燕圃中靜
蘆葉藕花波水寒我生逄辰似陸賈老去恨未歸長安
天公賜以八旬老客况如寄僧家園
中秋前一日邀賀子忱為對月之欸乃審放意
山林扁舟東去引企不已偶得小詩
積隂掃秋風吹作今夕月山嶽四高寒天地一澄澈幽
人渺何許應喜清暉發一樽不同樂孤光共愁絶
人倫僧求字
上人早出岷峩山頗游五嶺﨑嶇還妙定休咎指諸掌
會心不出眉宇間顧予從來多得喪歸老林泉喜無量
它年見我巖壑中應笑如如得非相
過江州柴桑淵明故居
匡廬游遍僧家園南望柴桑墟里烟但尋疃畦供指畫
不知市井今幾遷五柳既無只衰草三徑莫識皆平田
欲歸四顧但遐想歸來高致猶凜然
感齒髮之衰作詩自解
我生飽艱苦初年心已衰况今七十化形憊聊支持頭
童漸不束齒敗餘墻圍髮落尚爾爾齒豁良依依
過淮值雨偶成呈王樞密
明日立秋秋色至向晩雨随大風起飄盆如麻不足喻
倒海傾江差可擬高林老木亞復折簾幕頽垣紛若委
須臾霽色上南山落日燒雲照淮水
王樞密見和復用前韻
惟公帶礪長淮比聊為蒼生拂衣起一時冠劒滿漢殿
簡注非公欲誰擬金鑾文采粲黼藻玉扆平章看端委
敢將蠅影附驥涂願薦盤盂奉明水
老病
老態日益出老病日見侵疾多戒少飲杯行常淺斟孤
坐每憚起紓思不成吟白日事有待中夜誰知音
懷歸自訟
讀書老不入屢讀屢遺忘遇事欲強記轉首輙怊悵以
此趨事為豈但成嘲謗人豈不自知去矣殆天放
治圃
腰斧治小圃樸&KR0554;久不省妬芽盡芟除條逹出秀整臨
津獲梅株蓓玉作寒炯三遶無所裁留看横斜影
虛飄飄
虛飄飄虛飄飄禹門三級浪仙子百花橋雪霙輕作霰
簷溜凍成條游絲千尺網春色掣電一抺收遠霄虛飄
飄虛飄飄比時幻聚猶堅牢
梅
吾家舍西多此梅白玉花綴棠棣枝冒寒糝糝已藴玉
自開及謝酒屢持羈棲臨安三換歲向來一醉知無期
君家此花富冰艷舉觴折贈如雲披欣然拱眎不暇揖
坐想故隠增依依只今匏繫未歸去俗鞅吏網相驅馳
就公看花仍摘實信美我語如觀頤祗應兩菴有歸夢
夢到花下奚復疑
寄張逹道
茅峰何山亦何好瑶木琪華並三島其間巖洞邃且深
隠居仙人得窮討遠業已跨雪色驢諸孫何能玉顔老
黑虎會有青鸞信洞章同夢池塘草關鍵真符付自爾
鴛鴦瓊壺每傾倒頗聞雲篆經九試自應太上傳三寶
他年芒屨謁凝神洗心拱聽無上道
送鄭猷歸福唐
君家有唐第一人耕隠谷口同子真臨安始終三十載
我亦掛冠君歸閩重話向來倦游處蒼顔秃鬢皆如銀
喜君南歸不可從雁飛時寄天台春
王正道再遇竹冠輙和來韻見鄙愫
惟公秉操如仙官一任酷暑兼祁寒存心香火接造物
達誠果再逄竹冠應言蓬萊有至樂六十九洞無纖惡
松姿鶴態不復老琪蘂瑶房未嘗落上庵至真聞屢過
口付訣目相琢磨公今得妙騰逸駕我嗟老景飛輕梭
願投黃寧拯將溺有香一瓣致禮敬誦生神歌
先生有號復有官不畏隆暑兼祁寒歸來山中侣松檜
無愧太上翔雲冠我比同庵有餘樂雲山百好無一惡
喜君宏度如容波媿我大匏真濩落乃今漂流如無何
進退未果徒鐫磨夢魂游揚欲舞蝶歸意浩蕩遄飛梭
得歸冲嗇雖當侵伐後一醉尚可同詠歸山歌
與馬通判
皖山邃密常若春中有仙士久隠淪幅巾嘯傲喜接物
彷彿白鶴乘孤雲朅來帝所暫戾止亹亹清言償所喜
内慙已老不受教猶幸一奉圯橋履
題衛太尉巖集圖
衞公雅志安林泉稟生似無塵土緣英標孤映出羣鶴
姿儀密際三界仙居臨山麓絶煥麗楚楚松竹相後先
幽巖嵌空截綠玉嘉木蔭映搖蒼烟喜招社友共清集
中有一老談幽禪其餘六逸咸自若炷香瀹茗殊怡然
曹丘倚案獨閣筆想見窘思人所憐衆賓得接書史樂
浩氣高壓江湖天只覺談話可上漢不擬步武猶居鄽
墨隠能畫巧為此一叚美事端宜傳好辭更賦風月上
勝韻直徹星辰邊他時一笑(以下闕)
松隠集卷九
