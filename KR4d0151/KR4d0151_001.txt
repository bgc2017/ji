松隐集卷一宋曹勛撰
賦
迎鑾賦
紹興十一年十月内蒙召赴内殿曰欲遣卿請還梓宫
太母天眷卿可治行奏曰臣自北歸仰荷大慈識擢寘
在左右惟期竭盡心力不愛髮膚以答知遇兹蒙委使
仰託聖孝洎天威所臨使事必濟况臣竊觀陛下建慈
寧宫預設宫中人物服御無一不備日夕祈禱早奉慈
顔固有年矣天地助順必如聖心願承聖略奉以周旋
上曰朕自頃被命出疆以至禀大訓即大位於今十五
年餘未始一日不北望庭闈永懷温凊幾無淚可揮無
腸可斷所以頻遣使者痛念親庭居患難久宜有以承
休命仰計上天亦相其為言巳泣下左右皆掩泣上曰
汝見金主第云父母眷屬久蒙安存恩德至厚然歴時
為多霜露之感在人子何以堪處亡者未有葬藏之期
存者巳逼桑榆之景兄弟聚族所存無幾今荷基緒居
人上每歲時節物風雨晴晦必北首流涕若於此時大
國垂念父兄子母家眷如初則舉族感德子孫相付不
忘於心誠恐老者有蒙犯不虞却為上國之恨卿以此
意盡言當有相應奏曰臣恭被聖訓巳無可加損至臣
下意所不及陛下數語莫不曲當事情臣至則宣布聖
孝自應感動金人幸寬宵旰之念拜謝而出後同何鑄
入國至十二年方抵金國又西北行三百餘里名春水
引對開先殿具陳上所宣諭與何約伏地者三余為義
氣所(義氣所三字一本作憤)激語次淚霑灑朝服又陳本朝頃有
四德二功於上國上國乃稱弟以答本朝(答本朝三字一本作奉兄)
非若契丹於上國徒有仇怨既歴舉六事金主與烏珠
左右大臣皆首肯意極惻然巳而烏珠傳金主語云好
待與大臣評議歸館聽旨馬上館伴翰林學士張鈞曰
帝與國(一作丞)相見公所言激切志在忠孝甚喜以從來
南使未有開說曉然如此者皆實事必有恩也是晚諫
議大夫耶律紹文大理卿楊仲脩到館傳金主云早來
使人所請宜允出答國書相示退後南望闕庭稱賀老
夫獨號慟淚不能止也亦痛定而然回程後奉迎還(還字)
(一本作皇太后歸四字)闕踰旬請祠瀝懇再三方蒙上恩許居天
台山作此圖(一作小)賦以傳家太尉昭信軍節度使譙國
公曹勛叙
受命
僕幼稟嚴君之訓兮詩禮是傳約巳惟孝謹兮忠恪是
肩冠歲以此道際遇徽考兮自九重而從幸北邊不以
艱棘易操兮在難益虔及密奉徽考宸翰以勸進兮獨
月涉星奔以南還荷上聖恩俾列班聯蒙訓辭之哀切
祈梓宫慈寧於北轅恭仗漢節持禮首燕
啓行
逖矣金源重譯北陲始虔劉兮耶律繼侵犯兮帝畿終
叛約而係累民庶復逼擁翠華於旌旗嗣聖仗鉞再造
洪基敵厭兵而請盟許鄰壤兮淮湄申命秉信夙夜載馳
仰上聖兮永懷温凊撫四海兮靡日不思感臨遣兮丁
寧誓捐軀兮指期
見接(一本見接在北渡之後)
即路北指涉江塹淮理無南首地闢天開至泗濱而就
驛與伴使兮裴回肆筵既欵詢予兹來略陳大綱北使
捧手而咍曰何其艱哉盟未歴時理難遽諧僕謂曰我
國家以聖繼聖布恩禮兮孔該報施(一作施報)合度爾宜廓
懷
北渡
晨起攬轡忍(一作喜)臨故汴所過郡邑人物皆漢慘神都
兮東入望雙闕兮魂斷泣經舊止路人驚盼悵予懷兮
靡陳豈止黍離之歎麾拂全趙旌簇燕雁指扶桑兮萬
里值隆冬兮雪漫寒幾墮指噤欲神散涉遼河兮航混
同逾御林兮抵春甸敵方大為海東青之擊插天鵝以
自薦
傳命
即日入謁周衛在庭奉書幣於穹帳感日色以重明肅
衣冠以儼若陳舜孝之懇誠擴聖意兮縷及如天語之
丁寧伏蒲三至旁觀竦聽余淚在服敵惻然者再兮果
允言以欽承
許還
仗威靈兮下九閽格強敵兮答辭甚温紛館舍之蹀躞
傳廬帳之有言以帝意之誠孝其前事兮莫論太母康
福宜奉晨昏梓宫在窆願歸寢園即以仗衛遣使駿奔
速余駕以入謝諭其國之酬恩敵曰(一本無敵曰二字)託寳隣
之堅持願無忘於子孫
回鑾
寒澹絶漠暖移朔雲啓五城之鑾馭滌隂山之征塵喜
動慈顔和氣回春彼君臣以奉辭眷接遇兮意真肅東
朝之儀物嚴車馬以備陳撤毳幕之蔽抑御玉輿之高
尊咸呼萬歲聲隘穹旻夾路氓庶仰德吾君
上接
有國所無迎還鑾輿渡江淮兮波平鼓迓楫兮鱗趨於
是天子儼法駕陳路隅事創見民傾都仰二聖之重會
浹八紘以歡呼天地清明子母如初
身退
居數日予以久留異地困於力役賀客在門固莫伸予
胸臆因念賀者以予之功也而功不可居談者以予之
能也而能者皆陛下之德又况妨功害能者豈容爾振
職念若併棄於薄勞曷若遠鑒於在昔於是再上疏求
骸骨殊恩灼知兮許奉祠而藏跡欣策蹇兮出修門揭
路隅兮誰復識
閑居
卜築天台松竹靚深侣方外之高士訪親舊之知音一
觴一詠有書有琴村歌社舞時以樂楮冠雲衲閒以尋
兒童漸長歲月任侵亦何知老之將至惟安天命兮行
吾忠赤之心
古樂府
補樂府十篇(并序)
夫小雅廢而頌聲寢王澤竭而詩不作何則治亂之迹
殊而哀樂之情變也故簫韶歌虞鳥獸率舞靡靡歌桀
淫湎流化是知吟詠情性關乎盛衰参諸天地俯仰疾
徐捷於影響形於風化傳以為動天地感鬼神不亦信
哉予讀古史見六代之樂及覽外傳自宓犧以至於商
皆有其名而亡其辭唐元結嘗第而補之惜其文勝理
異予志於古而不及見者也因申其名義補而發之庶
幾一唱三歎當有賞音者存焉云爾
帝宓犧氏之樂歌
罔罟以利民也
罔兮罟兮惟田漁時兮食兮民之湏以享以祀兮燔祭
有餘
一章章三句
帝神農氏之樂歌
豐年報帝功也
豐年告成百榖用登匏籩既盈黍稷既馨昭假是膺
一章章五句
帝有熊氏之樂歌
雲門紀瑞應而昭靈命也
於昭上帝靈命有赫其命維何卿雲五色翩如游龍萃
如山崇來臨來止惕然有顒惟欽惟畏廼祗廼庸肇建
官師神民肅雍
三章章四句
帝少昊氏之樂歌
九淵澤及飛沉也
鳥飛于天魚躍于淵侯其尸之其然而然物之生矣時
其殖矣職其宜矣安其居矣神之降依昭假左右霜露
所霑罔不在宥
三章章四句
帝高陽氏之樂歌
五莖萬物遂其性而遍諸嘉生也
悠悠上天罔不覆濩兮芸芸動殖靡不康阜兮三光全
兮五榖熟兮神顧歆兮吾人昌兮微上帝之功兮疇依
一章章九句
帝高辛氏之樂歌
六英草木暢茂而被其光華也
時雨濛濛自西及東日月所至罔不率從田有黍稷原
有榛栗尊卑秩秩民有家室惟天沖沖惟天崇崇允執
厥中臻於大同
三章章四句
帝陶唐氏之樂歌
咸池德施周普而流於罔極也
鴻惟烈祖啓廸後人皇皇上帝俾予字民民協平康帝
命式臧宅彼陶唐光于萬方萬方億寧亦莫我敢承如
天之運如日之升孰知其極兮不可得而名不可得而
稱
三章二章章四句一章章六句
帝有虞氏之樂歌
大韶能紹帝堯之德而同於無為也
草木繁橆兮隂雨膏之百榖豐衍兮寒暑成之萬物獲
理兮元凱馴之顧否德之弗類兮敢不允躬以承之庶
揖讓以救争兮傳諸罔極世不乏聖兮惟皇與直俾帝
堯之至公兮終維斗之不忒
三章章四句
夏后氏之樂歌
大夏美其功利之大而民歌樂之也
於皇上帝臨御有赫洪流湯湯弗降弗辟命於帝庭纂
服是膺隨山濬川海㝢攸寧五服既宅貢有常職恩覃
遐荒惟帝之力元圭告功敢不承式地平天成垂休罔
極
三章二章章四句一章章八句
有商氏之樂歌
大濩美其寧亂救民而能覆護之也
維天有光式彼大商俾正以爾萬方萬方其乂易亂為
治至于上下鳥獸草木罔不安遂帝命是膺聖政日新
佑我烈祖以克相爾後人
三章一章章三句二章章四句
琴操(并序)
唐韓愈依古述琴操十篇詞存而義不復概見又聲譜
僅可傳其彷彿而莫知其由是故悲思怨刺抑揚折中
皆不切其旨夫所謂操者言其志節之不可以變而衆
人之莫吾知而一歸於時命將感激以自傷寄之於音
聲者也大抵皆賢聖憤懣之所為作也今依韓愈先後
之次復述十首各冠其事於首篇云爾
將歸操
孔子之趙聞殺鳴犢作
水之深兮可以方舟人之非兮不可以同游斯人斯游
吾心之憂
猗蘭操
孔子傷不逄時作
猗嗟蘭兮其葉萋萋兮猗嗟蘭兮其香披披兮胡為乎
生兹幽谷兮不同雲雨之施紛霜雪之委集兮其茂茂
而自持猗嗟蘭兮
龜山操
孔子以季桓子受齊女樂諫之不從因以去魯望龜山
而作
龜之卉兮萋萋龜之雲兮霏霏余之行兮遲遲龜兮龜
兮魯之所依匪顛匪危兮靡扶靡持余之行兮余心其
悲
越裳操
周公思文武之勤勞傷時君之德不能致越裳之臣也
彼雲雨兮曾莫之私黍稷繁橆兮草木其宜田野不辟
兮其誰荒之遠人之思兮其誰來之其勤其施惟先君
之思
拘幽操
文王拘羑里所為作也
風入我室兮霜入我衣言不敢發兮聲不敢悲惟皇考
有訓兮余罪之歸余心耿耿兮其知者為誰
岐山操
周公患時黷武思大王之德所為作也
豳之土兮民之所宜豳之居兮民之所依予何為兮尸
之我將全汝兮之岐之陽汝其保寧兮無越汝疆斯歸
斯徂兮其誰之將嗟今之人兮何思何傷
履霜操
尹吉甫子為後母見逐晨行太山下感帝舜之事所為
作也
皇之車兮僕夫馳之皇之輿兮僕夫乘之沉沉廣宇兮
燕雀安之晨羞夕饍誰其眎之親不我思兮我寧不悲
皚皚繁霜兒則履之父兮母兮兒知兒非
雉朝飛操
牧犢子行年七十無妻見雉雙飛感之而作
雉兮朝飛鳴聲相隨朝刷其羽兮夕哺其兒雖有風雨
兮莫或仳離嗟余之人兮曾莫汝為
别鶴操
商陵穆子取妻五年無子父母欲其改取其妻聞之中
夜悲嘯穆子感之而作
明月皎皎兮霜風凄凄摧雲翼兮天之涯望昆丘之路
兮不可以同歸子其棄予兮予將疇依月皎皎兮風凄
凄
殘形操
曾子夢狸不見其首感之而作
狸之文兮蔚乎其成章身之孔昭兮而其智之不揚維
元首之昧昧兮而股肱孰為其良吁嗟乎狸之祥兮非
吾之傷兮其誰為傷
松隐集卷一
