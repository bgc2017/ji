松隱集卷十八宋曹勛撰
絶句
王德言樞密生日
露華澄澹月痕秋灝氣儲神侍帝猷暫握元樞均造化
蒼生願看濟川舟
骨相霜筠與雪松高才直節固無同向來舉佀他時貴
聲出丹田踵息中(公作撫屬時巳識公貴在聲)
藉甚家聲孰可儔玉堂金馬著清脩巳攄荷橐三千牘
行相楓宸十二旒
慶源淮瀆正㴞㴞昆季中間譽最高三接固知先政地
五兵聊欲試鈞陶
友于相愛陟通津同氣同居善益親自是茅家好兄弟
一堂和樂棣華春
每喜高情語甚真讜言亹亹贊天鈞不殊林下忘形態
定是因中地位人
皇華臨遣下彤墀雨卧風飡益自怡口伐可汗初不識
得陪後乘始應知
中原秋色入輶軒益助胷中造化權大有新詩入行紀
他時綵筆一時編
筍輿軋軋塞沙黃赬檐廬兒語隔窗且喜縱觀臨易水
未須楓落賦吳江
八月凉秋草未斑誕辰正近舊長安客涂拜夀無琴奏
應念清輝玉臂寒
政府生日
寥廓無塵臘雪晴距正五日鳳凰鳴巳膺一德明良會
更祝千齡輔太平
帝師位重侯王上身任安危社稷臣一國真封知簡在
要教長佀錦城春
郊祀三年大禮崇上公翊贊極寅恭清壇九奏應昭格
今歲人神識景鐘
凛然漢相萬人英勲德綏懷海宇清聞道茅峯獻新植
松芽看到茯苓生
朝回寶勒照金狨綵服熙熙笑語中隔坐屏風未為貴
衮衣真是黑頭公
中興光啟自元鈞比德褒功禮意新是贊是圖超古習
儀刑一代冠麒麟
近臣宣勸上恩隆金石聲和出禁中禮貌元功宜異數
一門和氣藹春風
隆冬造化浹根荄三白書功凍漸開歲事穰穰如祉福
亦隨春色九天來
從容國論對楓宸今古無雙第一人永佐無為明大道
怡然高夀鄙莊椿
汛掃門前積有年從來頂踵盡陶甄應憐歲歲稱觴客
又倚崇墉獻十篇
和賀子忱
雨餘屐齒不妨泥自課家丁細理畦尚有種花移竹意
要令好鳥入春啼
樗散端如老鄭迂喜尋山水每携扶歸來勌卧蓬門晩
猶憶松篁巧映途
投老身同釣與漁放懷寧較董梧鋤愛閑成懶心常適
習静須香意莫虚
一川清露泣黃花拜掃人歸石路斜我亦天涯淪落客
丘園回首亂雲遮
逢時頓足念松楸節物頻遷止佐愁衰草蒼烟非故里
短篷輕槳漫歸舟
和何季崇簽判
羈思登臨巳怯秋紫萸黃菊更添愁海光不動暮山紫
人在天涯空倚樓
露寒烟冷不勝秋紅葉黃花總是愁擬趁登臨倩新鴈
為傳書札到青樓
簾静櫳香嫋嫋秋綺䟽錦瑟寄清愁夢回寫出西瑶句
尚想風神白玉樓
和范倅
臘雪已知收歲事快晴喜復上朝暉清樽要及東城醉
趁取風光未苦飛
當年越相有青氊百越于今奠枕眠蘭玉階庭傳相業
聲猷賸在日華邊
繽紛剪綵慶雲低珮玉搖金冷不知禁殿想趨三白賀
微和先入萬年枝
海邊草芥一冬新况復冬温接畛春從此近城花漸好
不妨閑作惜花人
巖壑未銷連夜雪松篁深映一川梅忍寒故作遲遲去
只為清香特特來
喧喧暮雀啅寒枝夜雪澄光入錦帷示病維摩元不病
要收好語入新詩
綵幡金勝裊宮雲碧甲紅芽巧鬭新異縣幽懷易牢落
強看兒女豔芳春
輕綃乍試依微巧蠟白仍隨掩苒春忽得新詩知節物
衰遲渾佀夢中人
幕天席地供餘酌惜月留雲憶舊書今日海邊消息斷
空令稚子摘芳蔬
對雪惘然懷酒伴縈心還復為詩魔老農心念須三白
漁父家風想一蓑
和錢處和大資
迷雲公巳性天開雙澗相逢若再來二老果能如洛下
固宜慧遠賦優哉
五峯懶瓉笑顔開正欲乘閑特特來十里松風一鞭穏
虎溪捉手亦竒哉
曹源一滴鑑雲開便覺星蟾動地來君去我方專此興
秖應空照話誠哉(瑞岩有空照堂)
松窗暫向瑞岩開便擬尋雲步月來只恐紫泥催去路
都俞還復詠康哉
和張逹道先生
杖屨從風入帝關坐令爽氣滿西山身隨清蹕雲烟上
心在華陽晻靄間
先生道價徹雲空凛凛撑空玉一峯我亦何知求至理
頗如纖莛扣洪鐘
寒暑今應不見侵聊將内事付清吟不妨帝澤駢蕃處
燕坐山房花木深
和䨥溪
琱章琢句老雙溪秀韻凌虛獨擅時字佀金陵詩似甫
風流詞翰两相宜
從來絶粒喜留侯作箇庵成漫幾秋未得歸休桐柏去
每尋故老話台州
發緘喜讀五篇詩詩到天成分外竒五一自應歸定位
他時笑領更何疑
秋忩夜雨濕晴空水國新凉滿袖風更向西湖見西子
御風如過紫霄峯
别去仙山今幾春客心牢落渴生塵建溪寄向雙溪去
一飲還應念故人
和人見贈
新詩璀璨來蓬蓽徑寸光搖白玉盤二鹿巳知煩細剪
一樽無乃輟餘歡
嘗借階前三尺地從容壯節進銅盤如今袖手林泉去
惟喜天開二聖歡
牢落梅邊惟教子書聲殊喜聽三盤芳樽遠寄柴扉静
洗盞開嘗得盡歡
白玉芳醪何所似仙人掌冷下金盤青衫漢殿人將老
應酌清醇擬舊歡
和韓子温韻時在九江
千里尋真一老翁南樓樽酒喜相同却愁一笑還分袂
定與江流日夜東
和蘇飬直題孫郎中扶疏堂
白頂鴉兒趁曉啼梢梢寒柳出䟱籬未飛臘雪連天白
且看江雲四面垂
馬上看花夢裏鶯自憐行路每勞生道人猶說未自在
且是扶䟱堂上行
和李判院宿松隱見貽
又看歴日改新元卦氣匆匆過二年老境尤於光景惜
斜陽時候每茫然
和皇甫先生題唯菴
十載重來春晩時羣峯獻秀曉風微清談更讀神仙句
一炷氲香忘却歸
和陳彦容雪中
雲雪商量天四垂花應剪水未容飛旗亭有客巳豪飲
江上無人空釣磯
居泉南和江給事
西山爽氣不誰何政恐愁容積漸多動地邊聲入河隴
未妨車馬斷經過
年來意緒奈愁何逢着清樽不厭多聞道公餘白蓮社
可能䟱懶許相過
和李伯時韻送行
公來觸熱冒炎雲風義凌虛獨有君但覺一家增喜色
便如滿座揖清芬
一别丰姿遽六年相望淮浙限江天糟丘聞甚羊腸險
履踐欣如玉色鮮
當年成性獨存存聞道今為五女門收拾桑榆早棲泊
香烟輕卷静朝昏
移花種竹增幽尋捲箔高忩邀遠岑腰鐮餉耕不覺老
鬢華雪領從渠侵
松喬吹斷綠雲璈海迥天空冉冉高他日幅巾期汗漫
崑邱同約上風濤
居臨潮落潮生地占得溪南溪北雲紫陌清歌同聽曲
丹邱連日喜逢君
老病衰殘得養閑語離可復對秋山只應今夜相思夢
同渡江雲水石間
和鄭國器
歸休三徑得怡顔何所羊裘與釣竿賸得新詩載行事
如游元圃拾瑯玕
老境欣逢世路平收回神觀遠逢迎五更不復趨雙闕
六鑿都忘任七情(述懷)
幄密花深留暖徑日融天醉泛晴芳何人收向黃金榼
猶得氛氲助玉香(荼䕷)
濕玉吹香吐萬花先春粲粲等芳華朵雲不惜吟䟱影
踏雪應能訪我家(梅)
帶雨看時意始真誰家院落故藏春不須更待溶溶月
鬢影香傳縹緲人(梨花)
小桃經雨暖成川雲錦相輝粉色天摘實未毉塵世病
飛霞且致洞中仙(桃花)
送曾谹父還朝
故家門地少相傳公獨翹翹朝墨仙五两詩章藹天祿
看同勲業映青編
異枝同穎繞祥雲貢入南州瑞木新並影薰風舞交翠
要知仁政在斯民
麗句清言繼風雅手開雲漢煥天章珠璣散落佳山水
奕世人薰一瓣香
大參宴客有遺址棟宇半欹荆棘中一日青紅麗雲表
因知雅量自相同(公重修錢大參雲榭)
玉霄欄檻冠東州幻出風煙最上頭壁月山光入遺愛
此方今巳號曾樓(公建玉霄亭)
識公政事在愷悌接物情文惟至誠天台两歲士民說
要雨雨來晴便晴
詩源正嗣江西𣲖句律先空冀北羣從此金門玉堂去
持歸詞禁啟吾君
阿蘋能唱大蘇詞赤壁長哦更一竒臨賦圖成好相伴
東山它日固先知(公姬名小蘋)
老來百事不關身惟有芳醪意甚真憶着碧琳相覓去
問梅期醉水南春
借寇何能共此邦離懷未易寸心降惟將老淚逐梅雨
流入玉溪共一江
送徐正時之官贛州
君以高標比太阿方將試用倚無何肻來訪我松筠裏
踏遍崇岡與斷坡
報道君乘六月潮在齊端可比聞韶探湯劇暑不易度
應喜南雲瞻玉霄
交游之厚鮮如公信越前修軰行中有弟方登龍虎榜
乃兄力踐古人風
君方贛水赴除書百䑨横江信所扶他日鴈山新鴈到
問先曾過赤城無
送純老往會稽住華嚴
清隱孤標久死心稽山遽欲扣高深休將下渚如華藏
須聽潮音作梵音
重隂雪意正商量豈佀師心徑絶江識破須彌山句否
任交幡影上雲忩
送四子耜倅四明
我家潁水著元勲千佛名經世有聞汝幸題輿接賢守
益修廉節報吾君
高秋風月變新凉老淚何堪不計雙從此夢魂應逐汝
南雲夜夜過鄞江
送選兄歸天台
一笠彌天亦大竒選公訪我索新詩赤城歸去應相憶
十里松風月上時
夢中作
畫版凌虛意欲仙彩旗招入綺羅川阿誰借我鴉鴉版
一蹙須教蹙上天
書事
山居終日不開門室有南忩氣自温人籟暫休天籟息
月華將冷炤黃昏
有感
百拙無能性又昏欲將昏拙去求真新來又更添些懶
雪上加霜笑殺人
小軒偶成
纔添祿廪便添事豈若清貧自在閑常恨吾廬無水石
漫將青竹當青山
戱示子舍
八八光隂又四春同柈殊少去年人不妨諸子頻修供
莫厭擊鮮休說貧
日日有花終日賞時時酌酒亦時醒今年剰得優游樂
亭榜宜書醉景亭
松隱集卷十八
