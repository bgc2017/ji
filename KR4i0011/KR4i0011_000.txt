優古堂詩話詩文評類
提要
(臣)等謹案優古堂詩話一卷宋吳幵撰幵字
正仲滁州人紹聖丁丑中宏詞科靖康中官
翰林承旨與耿南仲力主割地之議卒悞國
事又為金人往來傳道意旨立張邦昌而事
之建炎後竄謫以死其人本不足道而所作
詩話乃頗有可采其書凡一百五十四則皆
記北宋人事多論詩家句律相承變化之由
亦間有旁及他義者惟卷末載楊萬里一條
時代殊不相及疑傳寫有訛或後人有所竄
亂歟乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
