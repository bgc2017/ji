楚辭卷第十三
校書郎臣王逸上
七諫章句第十三楚辭
初放
沈江
怨世(世一作上)
怨思
自悲
哀命(一作哀時命)
謬諫(謬一作繆)
七諫者東方朔之所作也(昔枚乘作七發傅毅作七激張衡作)
(七辯崔駰作七依曹植作七啓張恊作七命皆七諫之類李善云七發者說七事以起發太子也猶楚詞七諫)
(之流五臣云七者少陽之數欲發陽明於君也前漢東方朔字曼倩爲太中大夫免爲庶人後常爲郎上書自)
(訟不得大官欲求試用)諫者正也謂陳法度以諫正
君也古者人臣三諫不從退而待放屈
原與楚同姓無相去之義故加爲七諫
慇懃之意忠厚之節也或曰七諫者法
天子有爭臣七人也東方朔追憫屈原
故作此辭以述其志(一作意)所以昭忠信
矯曲朝也
平生於國兮(平屈原名也一本國上有中字)長於原壄(高平曰原坰外)
(曰野言屈原少生於楚國與君同朝長太見遠棄於山野傷有始而無終也壄一作野)言語訥
譅兮(出口爲言相荅曰語訥者鈍也譅者難也譅一作歰釋文作䜀補曰並所立切集韻作口不)
(能言也通作歰)又無彊輔(言巳質性忠信不能巧利辭令言語訥鈍復無彊友黨輔以保逹已)
(志也彊一作強)淺智褊能兮(褊狹也補曰褊必善切說文衣小也)聞見又
寡(寡少也屈原多才有智博聞遠見而言淺狹者是其謙也)數言便事兮見
怨門下(門下喻親近之人也言己數進忠言陳便宜之事以助治而見怨恨於左右欲害已也)
(作數諫便事)王不察其長利兮卒見棄乎原壄
(言懷王不察巳忠謀可以安國利民反信讒言終棄我於原野而不還也一無見字壄一作野)伏念
思過兮無可改者(言己伏自思念行無過失可改易也)羣衆成
朋兮(羣一作群)上浸以惑(上謂君也浸稍也言佞人相與群聚朋黨成衆君稍)
(以惑亂而不自知也)巧佞在前兮賢者滅息(滅消也言佞臣巧好)
(其言順意承旨旦夕在於君前而使忠賢之士心懷恐懼吞聲小語消滅謇謇之氣以避禍患也)堯
舜聖巳没兮(一無聖字)孰爲忠直(言堯舜聖明今巳没矣誰爲盡)
(忠直也補曰爲去聲)高山崔巍兮(崔巍高皃補曰上徂回下五回切)水
流湯湯(湯湯流皃言己仰視高山其形崔巍而不知頽㢮俛視水流湯焉流行而不知竭自傷不)
(如山川之性身將顚沛也補曰書云湯湯洪水方割湯音商)死日將至兮與麋
鹿同坈(陂池曰坈言己年歲衰老死日將至不得處國朝輔政治而與麋鹿同坈鳥獸爲伍將墜)
(䧟坈穽不復久也補曰坈字書作坑丘庚切俗作坑)塊兮鞠(塊獨處貌匍匐爲鞠一作塊鞠兮補)
(曰塊苦對切)當道宿(夜止曰宿言巳孤獨無耦塊然獨處鞠然匍匐當道而躓卧無所棲宿也)
舉世皆然兮(舉一作與)余將誰告(舉與也言舉當世之人皆行佞)
(僞當何所告我忠信之情也一無余字補曰告姑沃切易初筮告)斥逐鴻鵠兮(鴻鵠)
(大鳥)近習鴟梟(鴟梟惡鳥一無習字梟一作鴞補曰斥音赤梟不孝鳥鴞于驕切惡聲之鳥一)
斬伐橘柚兮(橘柚美木補曰尚書厥包橘柚小曰橘大曰柚柚似橙而實酢吕氏春秋)
(果之美者有雲夢之柚)列樹苦桃(苦桃惡木言君親近貪賊姦惡之人而遠仁賢之士也補)
(曰桃自有苦者如苦李之類本草云羊桃味苦陶隱居云山野多有之詩隰有萇楚是也)便娟之
脩竹兮寄生乎江潭(便娟好貌屈原以竹自喻言有便娟長好之竹生於)
(江水之潭被蒙潤潭而茂盛自恨放流而獨不蒙君之惠也乎一作於補曰便平聲娟烏玄切)上葳
&KR3455;而防露兮(葳&KR3455;盛貌防蔽也補曰葳音威&KR3455;儒佳切艸木垂皃集韻作蕤)下泠
泠而來風(泠泠清涼貌言竹被潤澤上則葳&KR3455;而防蔽霧露言能有所覆也下則泠泠淸涼可)
(休庇也以言己德土能覆蓋於君下能庇廕於民補曰泠音靈)孰知其不合兮(孰一)
(作固)若竹栢之異心(竹心空屈原自喻志通逹也栢心實以喻君闇塞也言巳性逹道德)
(而君閉塞其志不合若竹栢之異心也)往者不可及兮(謂聖明之王堯舜禹湯文)
(武也)來者不可待(欲須賢君年齒巳老命不可待也)悠悠蒼天
(苦桃惡木言君親近貪賊姦)
兮莫我振理(悠悠憂貌振救也言已憂愁思想則呼蒼天言巳懷忠正而君不知羣下)
(無有救理我之侵冤者補曰太史公屈原傳云人窮則反本故勞苦倦極未嘗不呼天也)竊怨君
之不寤兮吾獨死而後巳(言已私怨懷王用心闇惑終不覺寤令我)
(獨抱忠信死於山野之中而巳)
初放
惟往古之得失兮(言已思念古者人君得道則安失道則危禹湯以王桀紂)
(以亡)覽私微之所傷(傷害也言已又觀人君私愛佞讒受其微言傷害賢臣者國以)
(危殆也楚之無極吳之宰噽是也)堯舜聖而慈仁兮後世稱
而弗忘(言堯舜所以有聖明之德者以任賢能慈愛百姓故民至今稱之也弗一作不)齊
桓失於專任兮夷吾忠而名彰(夷吾管仲名也管仲將死)
(戒桓公曰竪刁自割易牙烹子此二臣者不愛其身不慈其子不可任也桓公不從使專國政桓公卒二子各)
(欲立其所傳公子諸公子並爭國亂無主而桓公尸不棺積六十日虫流出戸故曰失於專任夷吾忠而名著)
(也)晉獻惑於孋姬兮申生孝而被殃(巳解於九章篇)
(中孋一作驪補曰並力支切)偃王行其仁義兮荆文寤而
徐亡(荆楚也徐偃王國名也周宣王之舅申伯所封也詩曰申伯番番旣入于徐周衰其後僣號稱)
(王也偃謚也言徐偃王修行仁義諸侯朝之三十餘國而無武備楚文王見諸侯朝徐者衆心中覺悟恐爲所)
(并因興兵擊之而滅徐也故司馬法曰國雖強大忘戰必危蓋謂此也補曰史記周穆王西巡狩徐偃王作亂)
(造父爲穆王御長驅歸周以救亂淮南子云徐偃王被服慈惠身行仁義然而身死國亡子孫無類注云偃王)
(於衰亂之世脩行仁義不設武備楚文王滅之徐國今下邳徐僮是也又曰徐偃王好行仁義陸地而朝者三)
(十二國王孫厲謂楚莊王曰王不伐徐必反朝徐乃舉兵伐徐遂滅之後漢書曰徐夷僣號率九夷以伐宗周)
(西至河上穆王畏其方熾乃分東方諸侯命徐偃王主之偃王行仁義陸地而朝者三十六國穆王後得驥騄)
(之乘乃使造父御以告楚令伐徐一日而至於是楚文土大舉兵而滅之博物志云偃王旣治其國仁義著聞)
(江淮諸侯服從者三十六國穆王聞之遣使乘馹一日至楚使伐之偃王仁不忍鬭其民爲楚所敗元和姓纂)
(云伯益之子夏時受封於徐至偃王爲楚所滅按徐偃王當周穆王時楚文王乃春秋時相去甚遠豈春秋時)
(自有一徐偃王邪然諸書稱偃王多云穆王時人唯慱物志姓纂但云爲楚敗滅不指文王其說近之後漢書)
(乃以穆王與楚文王同時大謬)紂暴虐以失位兮周得佐乎
吕望(卒怒曰暴賊善曰虐言殷紂暴虐以失其位周得吕望而有天下也)修往古以
行恩兮封比干之丘壟(小曰丘大曰壟言武王修先古之法敬愛賢能)
(克紂封比干之墓以彰其德宣示四方也壟一作隴補曰集韻壟有籠音)賢俊慕而自
附兮日浸淫而合同(才敵千人爲俊浸淫多貌也言天下賢能英俊慕周之德)
(曰來親附浸淫盛多四海並合皆同志也浸一作侵補曰浸音侵浸淫漸漬)明法令而修
理兮蘭芷幽而有芳(言周家選賢任士官得其人法令修理故幽隱之士)
(皆有嘉名也一云法令修而循理兮)苦衆人之妬予兮(言已患苦楚國衆人)
(妬我忠直欲害已也)箕子寤而佯狂(箕子紂之庶兄見比干諫而被誅則被髮佯狂)
(以脫其難也佯一作詳補曰詳與佯同)不顧地以貪名兮心怫鬱
而内傷(言巳欲效箕子佯狂而去不顧楚國之地貪忠直之名念君闇昧心爲傷痛而怫鬱也補)
(曰怫音佛)聮蕙芷以爲佩兮過鮑肆而失香(言仁)
(人聮結蕙芷服之於身過鮑魚之肆則失其性而不芬香也以言已積絫忠信爲讒人所毀失其忠名也芷一)
(作若佩一作珮香一作芳𥙷曰古人云與不善人居如入鮑魚之肆謂惡人之行如鮑魚之臭也)正臣
端其操行兮反離謗而見攘(謗訕也攘排也言正直之臣端其心)
(志欲以輔君反爲讒人所謗訕身見排逐而遠放也補曰操七到切行下孟切攘而羊切)世俗更
而變化兮(而一作以)伯夷餓於首陽(言當世俗人皆改其淸潔化爲)
(貪邪當若伯夷餓於首陽而身垂功名也補曰馬融云首陽山在河東蒲坂華山之北河曲之中蘇鶚演義云)
(蒲坂有雷首山伯夷叔齊所居故云首陽山又隴西地名首陽東有鳥鼠山亦謂之首陽又杜預云洛陽之東)
(首陽山之南有小山西瞻宫闕北望夷齊又阮籍詩云步出上東門遥望首陽岑下有採薇士上有嘉樹林據)
(夷齊所居此山是矣論語注以蒲坂爲是恐誤又後漢注亦云首陽山在洛陽東北)獨廉潔而
不容兮叔齊久而逾明(叔齊伯夷弟也言已獨行廉潔不容於世雖飢)
(餓而死幸若叔齊久而有榮名也逾一作愈)浮雲陳而蔽晦兮使日
月乎無光(言讒佞陳列在側則使君不聦明也乎一作兮)忠臣貞而欲
諫兮讒䛕毁而在旁(言忠臣正其心欲諫其君讒毀在旁而不敢言也)
秋草榮其將實兮(其一作而)微霜下而夜降(微霜殺物)
(以喻讒䛕言秋時百草將實微霜夜下而殺之使不得成熟也以言讒人晨夜毀巳亦將害已身使其忠名不)
(得成也)商風肅而害生兮(商皃)風(西風肅急作肅肅)百草
育而不長(言秋氣起則西風急疾而害生物使百華不得盛長以言君令急促剗傷百姓)
(使不得保其性命也育一作墮)衆並諧以妬賢兮(諧同也)孤聖特
而易傷(言衆佞相與並同以妬賢者雖有聖明之智孤特無助易傷害也一云聖孤特補曰易以)
(豉切)懷計謀而不見用兮巖穴處而隱藏(士曰隱寶)
(曰藏言已懷忠信之計不得列見獨處巖穴之中隱藏而已)成功隳而不卒兮
(隳壞也補曰翾規切)子胥死而不葬(言子胥爲吳伐楚破郢謀行功成後用讒言賜)
(劒棄死故言死而不葬也補曰吳王取子胥尸盛以鴟夷革浮之江中故曰死而不葬也葬音藏瘞也顔師古)
(音臧)世從俗而變化兮隨風靡而成行(言當世之人見)
(子胥被害則變心從俗以承上意若風靡草群聚成行而羅列)信直退而毀敗兮
虚僞進而得當(言信直之臣被蒙譖毀而身敗弃虚僞之人進用在位而當顯職也)
追悔過之無及兮(之一作而無一作不)豈盡忠而有功
(言君進用虚僞之臣則國傾危追而自悔亦無所及也已欲盡忠直之節終不能成其功也豈一作覬)廢
制度而不用兮務行私而去公(言在位之臣廢先王之制度務)
(從私邪背去公正爭欲求利也)終不變而死節兮惜年齒之
未央(言已執守清白而死忠直終不變節惜年齒尚少壽命未盡而將夭逝也)將方舟
而下流兮冀幸君之發矇(大夫方丹士特舟矇僮矇也言我將)
(方舟隨江而浮冀幸懷王開其矇惑之心而還已也方一作舫矇一作矇補曰舫與方同說文云方併舟也亦)
(作舫素問曰發蒙解惑未足以論)痛忠言之逆耳兮恨申子之
沈江(申子伍子胥也吳封之於申故号爲申子也哀痛忠直之言忤逆君耳使之恚怒若申胥諫吳)
(王殺而沈之江流也)願悉心之所聞兮(心一作余)遭值君之
不聦(悉盡也聽遠曰聦言巳欲盡忠竭其所聞陳列政事遭值懷王闇不聦明而不見納也)不
開寤而難道兮(道一作導)不别橫之與縱(緯曰横經曰縱)
(言君心常惑而不可開寤語以政道尚不别繒布經緯横縱不能知賢愚亦明矣補曰别彼列切)聽
姦臣之浮說兮(姦一作姦)絕國家之久長(言君好聽邪說)
(之臣虚言浮說以自誤亂將絕國家累世久長之禄也)滅規榘而不用兮
背繩墨之正方(言君爲政滅先聖之法度而不施用背棄忠直之臣以自傾危)離
憂患而乃寤兮(離一作罹)若縱火於秋蓬(蓬蒿也秋時枯)
(槁言君信任佞䛕不慮艱難卒遭憂患然後乃覺若放火於秋蒿不可救制也)業失之而
不救兮尚何論乎禍凶(言君施行業以失道身將危殆尚復論國之禍)
(凶豈不晚哉)彼離畔而朋黨兮獨行之士其何望
(言彼讒佞相與朋黨並食重禄獨行忠直之士當復何望宜窮困也補曰望平聲)日漸染而
不自知兮(稍積爲漸汗變爲染積一作漬補曰漸音尖)秋毫微哉而
變容(銳毛爲毫夏落秋生言君用讒邪日以漸染隨之變化而不自知若秋毫更生其容微眇而日)
(長大也毫一作豪一無哉字哉一作裁補曰莊子秋豪雖小司馬云兔豪在秋而成一云毛至秋而耎細故以)
(喻小說文云豪豕鬣如筆管者毫長銳毛)衆輕積而折軸兮原咎雜
而累重(咎過也言車載衆輕之物以折其軸而不可乘其過咎由重絫雜載衆多之故也以言國)
(君聽用羣小之言則壞敗法度而自傾危也原一作厚補曰戰國策云積羽沈舟羣輕折軸累釋文力瑞切)
(補曰殱盡也瀐泉一見一否並音尖)溷湛湛而日多(溷湛湛喻貪濁也言泠泠清潔)
(之士盡棄銷滅不見論用貪濁之人進在顯位日以盛多)梟鴞旣以成羣兮
玄鶴弭翼而屏移(言貪狼之人並進成羣廉潔之士歛節而退也以一作巳)
(補曰鴞于驕切釋文何苗切史記師曠鼓琴有玄鶴二八舞于廊門山海經雷山有玄鶴粹黑如漆其壽滿三)
(百六十歲則色純黑昔黃帝習樂於崑崙山有玄鶴飛翔)蓬艾親入御於床
笫兮(第牀簀也以喻親密一無入字補曰第音姊牀也方言陳楚謂之笫又阻史切說文牀簀也)
馬蘭踸踔而日加(馬蘭惡草也踸踔暴長貌也加盛也言蓬蒿蕭艾入御房中則)
(馬蘭之草踸踔暴長而茂盛也以言佞謟見親近則邪僞之徒踊躍而欣喜也補曰踸勑錦切踔勑角切又丑)
(角切說文云踸踔行無常皃本草云馬蘭生澤旁氣臭花似菊而紫楚詞以惡草喻惡人)棄捐葯
芷與杜衡兮余奈世之不知芳何(言棄捐芳)
(草忠正之士當奈世人不知賢何葯一作蘭衡一作蘅一本余下有今字一云余奈夫世不知芳何一云余奈)
(夫不知芳何釋文葯音約)何周道之平易兮然蕪穢而險
戲(險戲猶言傾危也言周家建立德化其道平直公方所履無失而言蕪穢傾危者心惑意異也以平)
(直爲傾危則以忠正爲邪枉也詩曰周道如砥其直如矢補曰易以豉切戲音希)高陽無故
而委塵兮(高陽帝顓頊也委塵坋塵也言帝顓頊聖明克讓然無故被塵翳言與帝共二)
(爭天下也淮南子曰顓頊與共工爭爲帝)唐虞點灼而毀議(點汙也灼灸也)
(猶身有病人點灸之言堯舜至聖道德擴被尚點灸謗毀言有不慈之過卑父之累也補曰集韻議有儀音)
誰使正其眞是兮(言佞人妄論以善爲惡乃非訕聖王當誰使正其眞僞乎)
(已以忠被罪固其宜也)雖有八師而不可爲(八師謂禹稷卨皐陶伯夷)
(倕益夔也言堯舜有聖賢之臣八人以爲師傅不能除去虚僞之謗平疾讒之辭也)皇天保其
高兮后土持其久(言皇天保其高明之姿不可踰越也后土持其久長不可)
(掘發也賢人守其志分亦不可傾奪也一云不可輕脫)服清白以逍遥兮
偏與乎玄英異色(玄英純黑也以喻貪濁言己被服芬香履修清白偏與貪)
(濁者異行不可同趣也色一作采補曰爾雅冬爲玄英)西施媞媞而不得見
兮(西施美女也媞媞好貌也詩曰好人媞媞也補曰淮南云嫫母有所美西施有所醜又曰曼頰皓齒)
(形夸骨佳不待脂粉芳澤而性可說者西施陽文也媞大奚切媞媞安也一曰美好)&KR1653;母勃屑
而日侍(&KR1653;母醜女也勃屑猶媻姍膝行貌言西施媞媞儀容姣好屏不得見&KR1653;母醜惡反得媻姍)
(而侍左右也以言親近小人斥逐君子也日一作近補曰&KR1653;音謨屑蘇骨切勃屑行皃媻姍一作蹣&KR1552;)桂
蠹不知所淹留兮(桂蠹以喻食禄之臣也言桂蠹食芬香居高顯不知留止)
(妄欲移徙則失甘美之木亡其處也以言衆臣食君之禄不建忠信妄行佞謟亦將失其位喪其所也補曰蠹)
(音妬木中虫)蓼蟲不知徙乎葵菜(言蓼虫處辛烈食苦惡不能知徙於)
(葵菜食甘美終以困苦而癯瘦也以喻已修潔白不能變志易行以求禄位亦將終身貧賤而困窮也知一作)
(能補曰蓼辛菜也音了魏都賦云習蓼蟲之忘辛李善引楚詞蓼蟲不知從乎葵藿)處湣湣之
濁世兮今安所逹乎吾志(言巳居濁溷之世無有逹我清白之)
(志也湣一作涽一無乎字一云今安逹乎吾志補曰湣音昏)意有所載而遠
逝兮固非衆人之所識(識知也言己心載忠正之志欲遠去以求)
(獨乖差與時邪刺故心中自傷怵惕而思志爲耄亂補曰思去聲)思比干之恲恲
兮(恲恲忠直之貌補曰恲被耕切忼慨也)哀子胥之愼事(子胥臨死)
(曰抉吾兩目置吳東門以觀越兵之入也死不忘國故言愼事也補曰子胥愼事吳王而見殺故哀之)悲
楚人之和氏兮獻寶玉以爲石遇厲武
之不察兮(厲厲王武武王)羌兩足以畢斮(斮斷也昔卞和)
(得寶玉之璞而獻之楚厲王或毀之以爲石王怒斷其左足武王即位和復獻之武王不察視又斷其右足和)
(乃抱寶泣於荆山之下悲極血出於是曁成玉乃使工人攻之果得美玉世所謂和氏之璧也或曰兩足畢索)
(索盡也以言王石易别於忠佞尚不能知已之獲罪是其常也一本云兩足以之畢斮補曰斮仄略切劉向新)
(序云荆人卞和得玉璞而獻之荆厲王使王尹相之曰石也王以和爲謾而斷其左足厲王薨武王即位和復)
(奉玉璞而獻之武王王使王尹相之曰石也又以爲謾而斷其右足武王薨共王即位和乃奉玉璞而哭於荆)
(山中三日三夜泣盡而繼之以血共王聞之乃使人理其璞而得寶焉又淮南子注云楚人卞和得美玉璞於)
(荆山之下以獻武王王以示玉人玉人以爲石刖其左足文王即位復獻之以爲石刖其右足抱璞不釋而泣)
(血及成王即位又獻之成王曰先君輕刖而重剖石遂剖視之果得美玉以爲璧蓋純白夜光故曰和氏之璧)
(又琴操曰卞和得玉璞以獻楚懷玉使樂正子占之言非玉以其欺謾斬其一足懷王死子平王立和復抱其)
(璞而獻之平王復以爲欺斬其一足平王死和欲獻恐復見斷乃抱其王而哭荆山之中諸說不同按史記楚)
(世家武王卒子文王立文王卒子熊囏立是爲杜敖其弟弑杜敖自立是爲成王則淮南子注爲是新序之說)
(與朔同然與史記不合今並存之)小人之居勢兮(志狹智少爲小人也)視
忠正之何若(言小人智少慮狹苟欲承順求媚以居位勢視忠正之人當何如乎甚於)
(草芥也之一作其)改前聖之法度兮(前一作先)喜囁嚅
而妄作(囁嚅小語謀私貌也言小人在位以其愚心改更先聖法度背違仁義相與耳語謀利而)
(妄造虚僞以譖毀賢人也囁嚅或作噂沓補曰囁如葉切嚅如朱切說文云噂聚語也引詩噂沓背憎)親
讒䛕而䟽賢聖兮訟謂閭娵爲醜惡(讙譁)
(爲訟閭娵好女也言君親信讒䛕之臣斥逐忠正背先聖法度衆人讙諽之訟以好爲惡心惑意迷而不自知)
(也一無謂字娵一作娶補曰荀子曰閭姝子奢莫知媒兮亦作閭娵韋昭云梁王魏瞿之美女娵音鄒集韻娶)
(音須人名引荀子閭娶子奢)愉近習而蔽遠兮孰知察其
黑白(言君近謟䛕習而信之蔽遠賢者言不見用誰當知己之清白彼之貪濁也愉一作俞補曰愉)
(音愈)卒不得效其心容兮(卒一作來)安眇眇而無
所歸薄(薄附也言己放流不得内竭忠誠外盡形體東西眇眇無所歸附也)專精
爽以自明兮晦冥冥而壅蔽(言巳專壹忠情竭盡耳目)
(之精明欲以助君而爲佞人之所壅蔽不得進也)年旣巳過太半兮然
埳軻而留滯(輡軻不遇也言己年巳過五十而輡軻沈滯卒無所逢遇也埳一作轗一)
(作輡補曰埳苦闇切軻苦个切又音坎可轗音坎埳坷不平也輡軻車行不平一曰不得志)欲高
飛而遠集兮恐離罔而滅敗(罔以喻法言己欲高飛遠止他)
(方恐遭罪法以滅敗忠厚之志也離一作罹)獨冤抑而無極兮傷
精神而壽夭(壽命夭也)皇天旣不純命兮余
生終無所依(依保也一本無上四句)願自沈於江流
兮絕橫流而徑逝(徑一作遠)寧爲江海之泥
塗兮安能久見此濁世(言己思委命於江流沈爲泥塗不忍久見貪濁)
(之俗也)
怨世
賢士窮而隱處兮(士一作者)廉方正而不容(言時)
(貪亂者衆賢者隱敝廉正之士不能容於世也)子胥諫而靡軀兮比干
忠而剖心子推自割而飤君兮德日忘而
怨深(巳解於九章也一云推自割而食君兮補曰靡美皮切飤音寺糧也食音同)行明
白而曰黑兮荆棘聚而成林(荆棘多刺以喻讒賊言已脩行)
(清白皎然日明而讒人聚而蔽之謂之暗使不得進也聚一作藂)江離棄於窮巷
兮蒺藜蔓乎東廂(廧序之東爲東廂以言賢者棄捐閭巷小人親近左右也)
(藜一作䔧補曰曼音萬廂廡也)賢者蔽而不見兮讒䛕進而
相朋(相朋一作在位朋一作明)梟鴞並進而俱鳴兮鳳
皇飛而高翔(言小人相舉而論議賢智隱而深藏也)願壹往而
徑逝兮(壹或作一)道壅絶而不通(言己思壹見君盡忠言而遂徑去障)
(蔽於讒佞而不得至也)
怨思
居愁懃其誰告兮獨永思而憂悲(言巳放在)
(山澤心中愁苦無所告愬長憂悲而巳懃一作苦)内自省而不慙兮操
愈堅而不衰(言己自念懷抱忠誠履行清白内不慙於身外不媿於人志愈堅固不衰)
(懈也)隱三年而無決兮歲忽忽其若頽(言巳放在)
(山野滿三年矣歲月迫促去若頽下年且老也古者人臣三諫不從待放三年君命還則復無則遂行也)憐
余身不足以卒意兮(憐一作怜卒釋文作)冀一見而
復歸(言己自憐身老不足以終志意幸復一見君陳忠言還鄕邑也)哀人事之
不幸兮(幸愛)屬天命而委之咸池(咸池天神也言巳自哀不)
(能修人事以見愛於君屬禄命於天委之神明而巳補曰言巳遭時之不幸無可奈何付之天命而巳逸說非)
(是屬音燭付也淮南云咸池者水魚之囿也注云水魚天神)身被疾而不閒兮
(閒差也補曰閒瘳也音諫差楚懈切)心沸熱其若湯(言巳修行仁義身反被病)
(而不閒差憂道不立心中怛然而氣熱若湯之沸沸一作怫補曰怫音費忿皃)冰炭不可
以相並兮(並併也)吾固知乎命之不長(言冰見炭則消)
(炭得冰則滅以喻忠佞不可並處則相傷害固知我命之不得長久將消滅也一云固知余命之不長一云吾)
(乎固知命之不長)哀獨苦死之無樂兮惜予年之未
央(自哀惜死年尚少也予一作余)悲不反余之所居兮(一本不下有得)
(字)恨離予之故鄕(不得歸郢見故居也)鳥獸驚而失羣
兮(飛者爲鳥走者爲獸羣一作群補曰禮記云今是大鳥獸失喪其羣匹越月踰時焉則必反巡過其故鄕)
(翔回焉鳴號焉蹢䠱焉踟蹰焉然後乃能去之)猶高飛而哀鳴(言鳥獸失其羣)
(偶尚哀鳴相求以刺同位之人曾無相念之意也)狐死必首丘兮夫人
孰能不反其眞情(眞情本心也言狐狸之死猶嚮丘穴人年老將死誰有不思故)
(鄕乎言巳尤甚也)故人䟽而日忘兮新人近而俞好
(言舊故忠臣日以䟽遠讒䛕新人日近而見親也俞一作愈一云新人愈近而日好補曰俞與愈同)莫
能行於杳冥兮孰能施於無報(言衆人誰能有執心正行)
(於杳冥之中施於無報之人乎言皆苟且而行以求利也補曰傳曰行乎冥冥施乎無報)苦衆人
之皆然兮乘回風而遠遊(言已患苦衆人皆行苟且故乘風而遠去)
(也)凌恒山其若陋兮(凌乘也恒山北嶽也陋小也補曰恒胡登切恒山在中山)
(曲陽縣西北)聊愉娛以忘憂(言巳乘騰高山以爲&KR0763;小陟險猶易聊且愉樂以忘)
(悲憂也愉一作媮補曰並音俞)悲虚言之無實兮(讒言無誠君不察也)苦
衆口之鑠金(巳解於九章中)過故鄕而一顧兮泣歔
欷而霑衿(言巳遠行猶思楚國而悲泣也)厭白玉以爲面兮(厭著)
(也補曰厭於葉切一音淹)懷琬琰以爲心(言已施行清白心面若玉内外相副)邪
氣入而感内兮施玉色而外淫(淫潤也言讒邪之言雖自)
(内感巳志而猶不變玉色外潤而内愈明也)何靑雲之流瀾兮(瀾一作爛)
微霜降之蒙蒙(蒙蒙盛貌詩云零雨其蒙言遭佞人羣聚造作虚辭君政用急天早)
(下霜則害草木傷其貞節也之一作而蒙一作濛注同)徐風至而徘徊兮(而一)
(作之一作俳佪)疾風過之湯湯(風爲號令言君命寬則風舒風舒則巳徘徊而有還)
(志也令急風疾則巳惶遽欲急去也湯一作蕩一云疾風舒之蕩蕩)聞南藩樂而欲
往兮(藩蔽也南國諸侯爲天子藩蔽故稱藩也唐本無樂而二字補曰樂五效切注讀作入聲)至
會稽而且止(會稽山名也言已聞南國饒樂而欲往至會稽山且休息也)見韓
衆而宿之兮問天道之所在(韓衆仙人也天道長生之道也衆一)
(作終)借浮雲以送予兮載雌霓而爲旌(旌旗也有)
(鈴爲旌也載一作戴一云載虹霓而爲旍補曰梁書王筠傳沈約製郊居賦要筠讀至雌霓連蜷約曰僕常恐)
(人呼爲霓上五激下五雞切)駕靑龍以馳騖兮班衍衍之
冥冥(言極疾也)忽容容其安之兮超慌忽其
焉如(不知所之也焉一作安補曰如去聲)苦衆人之難信兮願
離羣而遠舉(舉去也言苦見俗人多言無信不可據任故願離衆而遠去也補曰舉有)
(據音)登巒山而遠望兮(巒小山也一云登巒無山字)好桂樹
之冬榮(南方有不死之草北方有不釋之冰也一云好桂茂而冬榮)觀天火之
炎煬兮聽大壑之波聲(大壑海水也言己仰觀天火下覩海水心愁思)
(也補曰煬以讓切炙燥也)引八維以自道兮(天有八維以爲綱紀也道一作導)
含沆以長生(言巳乃擥持八維以自導引含沆瀣之氣以不死也補曰沆胡亢瀣胡介)
(切本作瀣)居不樂以時思兮(以一作而一云思時)食草木之秋
實(秋實謂棗栗之屬也)飲菌若之朝露兮&KR0799;桂木而
爲室(言飲食潔清所處芬香也補曰菌音窘)雜橘柚以爲囿兮(囿一)
分離(言讒佞害已使朋君放逐忠臣上下分離失其所也)測汨羅之湘水
兮(汨水在長沙羅縣下注相水中補曰汨音覓)知時固而不反(言已沈身)
(汨水終不還楚國也)傷離散之交亂兮遂側身而旣遠
(遂去而流遷也)處玄舍之幽門兮穴巖石而窟伏(巖穴)
(也言巳修德不用欲伏巖穴之中以自隱藏也)從水蛟而爲徒兮與神
龍乎休息(自喻德如蛟龍而潛匿也乎一作而)何山石之嶄巖兮
靈魂屈而偃蹇(言山石高巖非已所居靈魂偃蹇難止欲去之也嶄一作嶃補曰並)
(士銜切)含素水而蒙深兮日眇眇而旣遠(素水)
(白水也言雖遠行不失淸白之節也蒙深一作濛濛)哀形體之離解兮(解一)
(作懈補曰解音懈)神&KR1577;兩而無舍(罔兩無所據依皃也舍止也自哀身體陸)
(離遠行解倦精神罔兩無所據依而舍止也&KR1577;一作罔補曰郭象曰罔兩景外之微隂也)惟椒蘭
之不反兮(椒子椒也蘭子蘭也不一作無)魂迷惑而不知路(言子)
(椒子蘭不肯反已魂魄迷惑不知道路當如何也)願無過之設行兮(釋文行戸)
(更切)雖滅沒之自樂(言願設陳巳行終無過惡雖身沒名滅猶自樂不改易也補曰)
(樂去聲)痛楚國之流亡兮哀靈脩之過到(言懷王之)
(過巳至於惡楚國將危亡失賢之故也補曰到至也)固時俗之溷濁兮志
瞀迷而不知路(瞀悶也迷惑也言巳遭遇亂世心中煩惑不知所行也補曰瞀音茂)念
私門之正匠兮(匠教也)遥涉江而遠去(言巳念衆臣皆營其)
(私相教以利乃以具邪心欲王國家之事故已遠去也)念女&KR0912;之嬋媛兮
涕泣流乎於悒(於悒增歎貌也巳解於離騷經悒一作邑𥙷曰於悒音見九章)我
決死而不生兮雖重追吾何及(言亦無所復還也一云吾)
(其何及)戲疾瀨之素水兮望高山之蹇産(言巳)
(履清白其志如水雖遇棄放猶志仰高遠而不懈也高山一作喬木)哀高丘之赤岸
兮遂沒身而不反(言巳哀楚有高丘之山其岸峻嶮赤而有光明傷無賢君)
(將以阽危故沈身於湘流而不還也沒一作殁)
哀命
怨靈脩之浩蕩兮(巳解於離騷經)夫何執操之不
固(操志也固堅也言巳念懷王信用讒佞志數變移而不堅固也補曰操七到切)悲太山之
爲隍兮(隍城下池也易曰城復于隍也隍一作湟補曰說文城也有水曰池無水曰隍)孰
江河之可涸(涸塞也言太山將頽爲池以喻君且失其位用心迷惑過惡巳成若江河之決)
(不可涸塞也補曰涸乎固切水竭也)願承閒而效志兮(志一作忠補曰閒音閑)
恐犯忌而于諱(所畏爲忌所隱爲諱于觸也言巳願承君閒暇之時竭效忠言恐犯)
(上忌觸衆人諱而見刑誅也)卒撫情以寂寞兮(寞一作漠)然怊
悵而自悲(怊悵恨貌也言巳終撫我情寂漠不言然怊悵自恨心悲毒也補曰怊音超)王
與石其同匱兮(匱匣也其一作而)貫魚眼與珠璣(圜澤)
(爲珠廉隅爲璣以言君不知賢愚忠佞之士猶同玉石雜魚眼與珠璣同貫而不别也一云麤嵎爲璣補曰璣)
(字音機珠不圓也)駑駿雜而不分兮(駑頓馬也良馬爲駿補曰頓與鈍同)
服罷牛而驂驥(在轅爲服外騑爲驂言君選士用人雜用駑駿不異賢愚若駕罷牛)
(驂以騏驥才力不同也補曰罷音皮)年滔滔而自遠兮(滔滔行貌遠一作往)壽
冉冉而愈衰(自傷不遇年衰老也愈一作俞補曰俞與愈同衰所淚切一所戾切)心
悇憛而煩冤兮(悇憛憂愁貌也冤一作怨釋文作於袁切補曰悇他胡切憛他闇)
(切一曰禍福未定屈艸自覆曰宛)蹇超搖而無冀(蹇辭也超搖不安也言已自念)
(年老心中悇憛超搖不安終無所冀望也)固時俗之工巧兮滅規榘
而改錯(補曰錯七故切)却騏驥而不乘兮策駑駘
而取路當世豈無騏驥兮誠無王良之
善馭見執轡者非其人兮故駒跳而遠
去(皆巳解在九辯補曰許愼云王良晉大夫御無恤子良也所謂御良也一名孫無政爲趙簡子御死而託)
(精於天駟星天文有王良星是也)不量鑿而正枘兮恐榘矱
之不同(巳解於離騷經同一作周補曰鑿才到切枘而銳切榘俱兩切矱烏郭切)不論
世而高舉兮恐操行之不調(調和也言人不論世之貪濁而)
(高舉清白之行恐不和於俗而見憎於衆也)弧弓弛而不張兮(弛解弧一作故)
(弛一作㢮釋文作矤補曰弧音胡說文木弓也一曰往體多來體寡曰弧弛矤並音矢)孰云知
其所至(言弧弓雖強弛而不張誰知其力之所至乎以言賢者不在職位亦不知其才德也)無
傾危之患難兮焉知賢士之所死(言國無傾危之)
(難則不知賢士之伏節死義補曰老子云國家昏亂有忠臣)俗推佞而進富
兮節行張而不著(張一作明補曰著張慮切)賢良蔽而
不群兮朋曹比而黨譽(補曰比音鼻)邪說飾
而多曲兮正法弧而不公(弧戾也言世俗之人推佞以爲賢進)
(富以爲能故君之正法膠戾不用衆皆背公而曏私也一本邪下有枉字補曰膠音豪戾也)直士
隱而避匿兮(避一作辟)讒䛕登乎明堂(明堂布政之宫也言)
(忠直之士隱身避世讒䛕之人反登明堂而爲政也補曰左傳勇則害上不登於明堂)棄彭咸
之娛樂兮(言棄彭咸清潔之行娱樂風俗則爲貪佞也𥙷曰彭咸以伏節死義爲樂而時人棄)
(之)滅巧倕之繩墨(言工滅巧倕之繩墨則枉直失其制也言君偕先王之法則自)
(亂惑也)菎蕗雜於黀蒸兮(枲翮曰黀煏竹曰蒸言待菎蕗香直之草)
(雜於黀蒸燒而燃之則不識於物也以言取忠直棄之林野亦不知賢也一作箟簬黀一作菆一作靡一作叢)
(一作䕺一作叢一作藂一云菎𬞞雜於黀䇰補曰菎音昆蕗音路箟與菌同箘簬也音窘亦音昆黀麻也菆)
(麻蒸也並音鄒蒸折麻中幹也䇰竹炬也並音烝叢䕺藂並與叢同草叢生也菆亦音叢靡音糜)機
蓬矢以射革(矢箭也言張強弩之機以蓬蒿之箭以射犀革之盾必摧折而無所能入)
(也言使愚巧任政必致荒亂無所能成)駕蹇驢而無策兮(蹇跛也策箠也)
又何路之能極(極竟也言君任駑蝢之臣使在顯職如駕跛蹇之驢又無鞭箠終不)
(竟道將傾覆也)以直鍼而爲釣兮(釣一作鈎補曰鍼音針)又何
魚之能得(言君不能以禮敬聘請賢者猶以直鍼釣魚無所能得也)伯牙之
絶弦兮(伯牙工鼓琴也補曰列子伯牙善鼓琴鍾子期善聽)無鍾子期而
聽之(鍾子期識音者也言鍾子期死伯牙破琴絶絃不肯復鼓以世無知音也言已不遇明君識忠直者)
(亦宜鉗口而不語言也)和抱璞而泣血兮(一云和氏)安得良工
而剖之(和卞和也訓猶活也已解於上篇也安一作焉剖一作一作刑)同音者
相和兮(謂清濁也)同類者相似(謂好惡也以言君清明則潔白之士進君)
(闇昧則貪濁之人用易曰方以類聚物以羣分似一作仇)飛鳥號其羣兮鹿
鳴求其友(同志爲友言飛鳥登高木志意喜樂則和鳴求其羣而呼其耦鹿得美草口甘其味)
(則求其友而號其侶也以言在位之臣不思賢念舊曾不若鳥獸也詩曰嬰其鳴矣求其友聲又曰呦呦鹿鳴)
(食野之苹)故叩宫而宫應兮彈角而角動(叩擊也彈)
(揳也宫角五音也言叩擊五音各以其聲感而相應也以言君求仁則仁至修正則下直也一云叩官而商應)
(彈角而徵動補曰莊子云鼓宫宫動鼓角角動音律同矣淮南云調絃者叩宫宫應彈角角動此同聲相和者)
(也注叩大宫則少宫應彈大角則少角動)虎嘯而谷風至兮(虎陽物也谷風)
(陽氣也言虎悲嘯而吟則谷風至而應其類也以言君修德行正則百姓隨而化也)龍舉而景
雲往(龍介虫隂物也景雲大雲而有光者雲亦隂也言神龍將舉陞天則景雲覆而扶之輔其類也)
(言君好賢士則英俊往而並集也補曰詩云習習谷風易曰雲從龍風從虎新序孔子曰虎嘯而谷風起龍興)
(而景雲見淮南曰虎嘯而谷風至龍舉而景雲屬注云虎土物也谷風木風也木生於土故虎嘯而谷風至龍)
(水也雲生水故龍舉而景雲屬管輅别傳云徐季龍與輅共論龍動則景雲起虎嘯則谷風至以爲火星者龍)
(參星者虎火出則雲應參出則風到此乃隂陽之感化非龍虎之所致也輅言若以參星爲虎則谷風更爲寒)
(霜之風非東風之名是以龍者陽精以潛爲隂幽靈上通和氣感神二物相扶故能興雲夫虎者隂精而居于)
(陽依木長嘯動於巽休二數相感故能運風况龍有潛飛之化虎有文明之變招雲召風何足爲疑季龍言龍)
(之在淵不過一井之底虎之悲嘯不過百步之中形氣淺弱所通者近何能漂景雲而馳東風輅言君不見隂)
(陽燧在掌握之中形不出手乃上引太陽之火下引太隂之水嘘吸之間煙景以集自然之道無有遠近)音
聲之相和兮言物類之相感也(言鳥獸相呼雲龍相感無)
(不應其類而從其耦也傷君獨無精誠之心以動賢也一云音擊而相和兮一無言及也字)夫方
圜之異形兮(一云若夫圜一作圓)勢不可以相錯(言君)
(性所爲不與巳合若方與圜不可錯雜勢不相安也)列子隱身而窮處兮
(列子古賢士也補曰列子名禦寇其書曰子列子窮容貌有飢色居鄭圃四十年人無識者)世莫
可以寄託(言列子所以隱佚不仕而窮處者以世多詐僞無可以寄命託身也以一作與)
衆鳥皆有行列兮鳳獨翔翔而無所薄
(巳解於九辯也翔翔一作翺翔一作洋洋薄一作合補曰行胡岡切)經濁世而不得
志兮願側身巖穴而自託(言己歷貪濁之世終不得展其志意)
(但甘處巖穴之中而隱伏也一無側身二字有依字)欲闔口而無言兮嘗
被君之厚德(闔閉也言已欲閑口結舌而不復言以嘗被君之厚禄故不能默也)獨
便悁而懷毒兮愁鬱鬱之焉極(言憂愁之無窮)
(便悁一作申旦愁一作憑補曰悁忿也音淵)念三年之積思兮願
壹見而陳詞(思一見君而陳忠言也壹或作一補曰糜信以爲屈原著辭見放九年今)
(東方朔謬諫之章云三年積思願壹見愚謂此言朔自爲也案漢書朔傳亦鬱邑於不登用故因名此章爲謬)
(諫若云謬語因託屈原以諷漢主也諷一作誣糜信魏樂平太守也一作庾信予按卜居云屈原旣放三年不)
(得復見則三年積思正謂屈原也唯以謬諫名篇當如糜信之說爾)不及君而騁說
兮(騁馳也)世孰可爲明之(言已不及賢君而騁極忠說則時世闇蔽無可)
(爲明眞僞也補曰爲去聲)身寢疾而日愁兮(寢卧也)情沉抑
而不揚(言已身被疾病卧而愁思自傷忠誠沈抑而不得揚逹也)衆人莫可
與論道兮悲精神之不通(言當世之人無可與議事君之道者)
(哀我精神所志而不得通於君也)
謬諫(鮑愼思云篇目當在亂曰之後按古本釋文七諫之後亂曰别爲一)
(篇九懷九思皆同)
亂曰鸞皇孔鳳日以遠兮(孔孔雀也一云鸞孔鳳皇)畜
鳬駕鵝(一云畜梟駕鵝補曰駕音加博雅&KR1391;鵝鴈也&KR1391;音加郭璞云駕鵝野鵝也)鷄鶩
滿堂壇兮(高殿敞揚爲堂平場廣坦爲壇揚一作陽補曰壇音善)鼃黽游
乎華池(鼃蝦蟇也華池芳華之池也言君推遠孔鳳斥逐賢智畜養鵝鶩親近小人滿於堂)
(庭鼃黽諭讒䛕弄口得志也)要&KR1153;奔亡兮騰駕橐駝
(要一作騕補曰並音杳應劭曰騕&KR1153;古之駿馬赤喙玄身日行五千里橐音託又音駱)鉛刀
進御兮遥棄太阿(要褭駿馬太阿利劍也言君放遠要&KR1153;英俊之士而駕)
(駝任使罷駑頓朽之人而棄明智之士也補曰賈誼云莫邪爲鈍兮鉛刀爲鋸鉛音㳂靑金也)拔搴
玄芝兮(玄芝神草也補曰搴音蹇本草黑芝一名玄芝)列樹芋荷橘
柚萎枯兮(橘柚美木也)苦李旖旎(旖旎盛貌也言君乃拔去芝草)
(賤棄橘柚種殖芋荷養育苦李愛重小人斥逐君子也補曰旖烏可切當作㫊旎難可切見九辯)甂
甌登於明堂兮(甂甌瓦器名也補曰甂音邊方言自關而西盆盎小者曰甂也甌小)
(盆也)周鼎潛乎深淵(周鼎夏禹所作鼎也左氏傳曰昔夏禹之有德遠方圖物貢金)
(九牧鑄鼎象物桀有昏德鼎遷于商商紂暴虐鼎遷于周是爲周鼎言甂甌之器登明堂周鼎反藏於深淵之)
(水言小人任政賢者隱匿也乎一作於補曰漢郊祀志云宋太丘社亡而鼎沒于泗水彭城下)自古
而固然兮吾又何怨乎今之人(言往古嫉妬忠直而不肯)
(進用我何爲獨怨今世之人乎自慰之詞)楚辭卷第十三
