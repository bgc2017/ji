楚辭卷第七
校書郎臣王逸上
漁父章句第七離騷
漁父者屈原之所作也屈原放逐在江湘之
間憂愁嘆吟儀容變易而漁父避世隱身釣
魚江濱欣然自樂時遇屈原川澤之域怪而
問之遂相應荅楚人思念屈原因叙其辭以
相傳焉(卜居漁父皆假設問荅以寄意耳而太史公屈原傳劉向新序嵇康高士傳或採楚詞莊)
(子漁父之言以爲實錄非也)
屈原旣放(身斥逐也)游於江潭(戲水側也)行吟澤畔(履荆)
(棘也)顔色憔悴(皯黴黑也補曰皯古旱切黴力遟切)形容枯槁(癯瘦瘠也)
(補曰槁音考)漁父見而問之(怪屈原也)曰子非三閭大夫與
(本其故官史記作歟)何故至於斯(曷爲遇放於斯也史記云何故而至此)屈原
曰舉世皆濁(衆貪鄙也一作世人皆濁史記作舉世混濁而我獨清衆人皆醉而我獨醒)
我獨清(忠潔已也)衆人皆醉(惑財賄也一云巧佞曲也)我獨醒
(廉自守也)是以見放(弃草野也一本此句末有爾字)漁父曰(隱士言也)聖人
不凝滯於物(不困辱其身也史記云夫聖人者一本物上有萬字)而能與世
推移(隨俗方圓)世人皆濁(一作舉世皆濁史記云舉世混濁)何不淈
其泥(同其風也史記作隨其流補曰淈古没切又乎沒切濁也)而揚其波(與沈浮也)
(五臣云淈泥揚波稍隨其流也)衆人皆醉何不餔其糟(從其俗也補曰餔布)
(乎切)而歠其釃(食其禄也文選釃作醨五臣云餔糟歠醨微同其事也餔食也歠飲也糟醨皆)
(酒滓補曰釃力支切以水䍤糟也醨薄酒也)何故深思高舉(獨行忠直五臣云深思謂)
(憂君與民也)自令放爲(遠在他域史記云何故懷瑾握瑜而自令見放爲)屈原
曰吾聞之(受聖人之制也)新沐者必彈冠(拂塵坌也補曰荀子云新浴者)
(振其衣新沐者彈其冠人之情也其誰能以巳之僬僬受人之掝掝者哉)新浴者必振衣
(袪土穢也)安能以身之察察(已淸潔也五臣云察察潔白也史記云又誰能以身)
(之察察)受物之汶汶者乎(蒙垢塵也補曰汶音門汶濛沾辱也一音昏荀子注)
(引此作惛惛惛惛不明也惛門昏二音)寧赴湘流(自沈淵也史記作常流常音長)葬
於江魚之腹中(身消爛也一無之字史記云而葬乎江魚腹中耳)安能以
皓皓之白(皓皓猶皎皎也皓一作皎五臣云皓白喻貞潔)而蒙世俗之塵
埃乎(被點汚也一無而字塵埃史記作温蠖說者曰温蠖猶惛憒也)漁父莞爾而
笑(笑離齗也莞一作莧補曰莞爾微笑胡扳切)鼓枻而去(叩船舷也枻一作&KR2177;補曰音)
(曳舷船邊也)歌曰(一本歌上有乃字)滄浪之水淸兮(喻世昭明補曰浪音郎禹)
(貢嶓冡導漾東流爲漢又東爲滄浪之水注云漾水至武都爲漢至江夏謂之夏水又東爲滄浪之水在荆州)
(孟軻云有孺子歌曰滄浪之水淸兮可以濯我纓滄浪之水濁兮可以濯我足清斯濯纓濁斯濯足矣自取之)
(也水經云武當縣西北漢水中有洲名滄浪洲地說曰水出荆山東南流爲滄浪之水是近楚都故漁父歌云)
(云余案尚書禹貢言導漾水東流爲漢又東爲滄浪之水不言過而言爲者明非它水蓋漢沔水自下有滄浪)
(通稱耳漁父歌之不違水地宜以尚書爲正)可以濯吾纓(沐浴升朝廷也吾一作我五臣)
(云清喻明時可以修飾冠纓而仕也)滄浪之水濁兮(喻世昏闇)可以濯
吾足(宜隱遁也吾一作我五臣云濁喻亂世可以抗足遠去)遂去不復與言
(合道眞也補曰藝文志云屈原賦二十五篇然則自騷經至漁父皆賦也後之作者苟得其一體可以名家矣)
(而梁蕭統作文選自騷經卜居漁父之外九歌去其五九章去其八然司馬相如大人賦率用遠遊之語史記)
(屈原傳獨載懷沙之賦楊雄作伴牢愁亦旁惜誦至懷沙統所去取未必當也自漢以來靡麗之賦勸百而諷)
(一無復惻隱古詩之義故子雲有曲終奏雅之譏而統乃以屈子與後世詞人同日而論其識如此則其文可)
(知矣)
楚辭卷第七
