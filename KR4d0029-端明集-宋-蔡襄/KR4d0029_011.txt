端明集卷十一
宋蔡襄撰
制誥
知秦州龍圖閤直學士何中立男景先可特授
將仕郎守將作監丞制
勑具官某男某以爾父輟自禁垣往帥邊服在注倚之
尤重必寵數以兼優爰露奏封請任其子命丞工監之
列用為侍從之華勉勵清修以永多慶
范仲淹男純粹等四人授守將作監主簿制
勑故資政殿學士戶部尚書范某男純粹等仲淹素竭
忠力勤勞王家不克永年奄爾淪逝嗟其材賢不可見
已竝錄子姓逮於族親或列名京僚或試秩監省始終
之典予唯不忘清白之訓爾宜自勉
范仲淹親外孫賈公直試將作監主簿制
勑某朕以仲淹勤勞王家忠義一節奄爾淪謝悼于予
衷錄其外姻試秩監省勉思所立毋忝異恩
前福州錄事參軍李守寧特授建州錄事參軍
監滑州大翟村酒税前廣州司法參軍劉汝翼
特授漳州錄事參軍監陳州南頓縣酒税制
郡督郵之任蓋所以紀綱政治糾司過忒惟強明幹敏
者乃可為之以汝等嘗歴諸曹復有歲最寵以都掾之
目涖于征榷之局夙夜思勉毋空厥官
開封府推官屯田員外郎王礪可依前官充開
封府判官尚書度支員外郎孫錫可開封推官
制
勑具官某等材不敏明不能決穰劇志不強果不能糾
豪勢法令不通不能繩姦吏賦役不均不能恤百姓予
惟京府之職嘗患四者之難故求其人以貳尹政以爾
礪雅有吏資嘗參憲職試能滋久恢然餘裕以爾錫麗
名詞館平覆刑書將歴要塗必更幹任竝佐浩繁之治
且觀贊助之方服予訓言以竭忠力
太常少卿新差知兗州徐起可光祿卿制
勑具官某趙魏之域為天下重宿兵聚粟以鉅萬計汝
起曏為使者將漕鄰部輪置金繒以濟須給嘗以陟典
減從近歲德推朝渥乃正卿秩宰膳之寄尤為嚴近勉
圖績效以稱嘉寵
知撫州都官外郎李先轉職方員外郎制
勑具官某爵賞之貴以馭于下凡與遷進必校勞實以
爾嘗歴臺署往涖民政續移歲筦居有功伐在法應陟
予何嗇焉郎等唯三乃踐以往膺褒前進益楙勤力
三司度支副使兵部員外郎曹永叔充天章閤
待制知福州制(永一作穎)
勑朕念善為維持之策者運天下如臂使指欲其大小
相臨而威令必達故也東南之郡長樂都會表山環海
地險而遠八州生聚繫乎總帥非有幹明之資能辨吾
事者不可以遣具官某智力精敏應幾必決薦更器任
籍有聲稱將漕益部還貳計省而猥繁之務罔不給肅
今屬以方面之重寵以延閣之華爾其繕除兵械補完
城堞懷綏困窮翦遏兇猾使吾人無愁苦之嘆朝家有
專倚之賴朕志惟是爾儀圖之
刑部郎中充天章閤待制知慶州張昇可依前
刑部郎中充龍圖閤直學士知秦州制
勑侍從之臣雖出撫方面每被美名以為光寵況内閣
之重苟非耆儒厚德或材通器任者不是與也具官某
方嚴出於天性識慮成於學術向在臺省有鯁亮之稱
逮臨邊圉有綏靖之略朕念冀門鉅屏羌夷雜處板戶
繁富軍旅屯萃今升以祕圖之職屬以隴道之事汝久
涖戎政備體忠力無復多訓尚服休命
尚書都官員外郎郭申錫可侍御史制
勑郭申錫御史府之職正紀綱繩愆繆外以肅官師内
以獻忠讜名為清要固難其材朕尚令近臣保薦庶乎
得人知雜御史擇行以爾申錫塞詔擢自郎署之列往
膺柱史之任汝有鯁正之志精通之議必竭爾慮以達
予聞
太常博士趙琪持授尚書屯田員外郎國子博
士宋詢特授尚書屯田員外郎制
勑具官某國家遇官人者之意甚厚凡三歲則比其殿
最按其所當而升黜之其間雖無較然治狀之明而能
廉謹自守者亦不遺也爾等監視州郡或臨縣邑計年
應法用遷爾秩郎官清列推重於世咸務循勉以稱恩
渥
縣尉劉宗旦授錄事參軍監酒制
勑具官某汝尉于縣而能禽誅宼盜謹飭其職攸司考
課當乎賞等升郡紀綱往臨榷酤自力來績以報甄錄
之異也
渭州新寨東頭供奉官韓周授内殿崇班制
勑具官某保鄣之任刺視疆境護防居人幹謹其事逮
夫三歲斯亦勞矣遷與禁墀之列通聯朝著之榮虔思
茂恩以立來效
内殿承制高允元授供備庫使制
勑具官某祗事内廷素尚忠謹寖延歲筦益著勞能使
介之名禁墀允重特推渥澤俾進崇班勉敦夙夜之勤
庶荷褒遷之寵
濰州昌邑縣主簿張白授大理寺丞致仕制
勑具官某向從祿仕謹身無咎今謝官政推恩惟厚讞
刑之秩顯於京曹被榮而歸寵爾衰暮
樞密直學士給事中程戡可依前給事中充端
明殿學士知益州制
朕撫馭㝢内恃之久安使上澤周達情不壅者蓋有
賢能為予鎮守方面爾蜀道天險劍外遼絶每委帥臣
俾之專決列城側首以承教令今之借威權託腹心者
無與為比其於選遣豈輕也哉具官某以文中高科以
材任煩使入居憲臺而豪貴斂迹往臨藩翰而孤&KR1103;蒙
福回翔禁近號為恭謹獻納謀議關於機宥升榮祕殿
分寄益部形勝謠俗汝嘗知之夫以刑制民畏而不戴
寬恤征賦使之便安予爾賴焉爾其勉力
西京左藏庫使沈惟恭可遥郡刺史依舊西京
左藏庫使制
勑具官某刺部之雄在克尤重今雖遥制必勲勤戚舊
者然後命之以爾早由武材久處禁職間有醻勞之舉
與其滿歲而遷申復朝恩俾司郡契益思勉茂用對寵
靈
故石中立親孫祖冲可試監簿制(進祖文集)
某人惟爾祖中立嚮以文儒參與政柄忠朴淳謹為益
良厚而其淪逝之日既久爾能纂緝遺篇削藁來上追
念曩輔惻然不㤀京監開榮用顯存沒爾宜脩勵無忝
茂恩
太常博士王璪可屯田員外郎制
勑具官某爾在邊帥幕府既以材智贊其方略又以經
營儲粟備辦豐實按格所當宜有遷陟文昌郎位為仕
清選用醻爾績恩澤甚茂勉務來效以答褒進
樞密院賈德明任承睿可都承旨制
勑具官某等樞宥之府所承禀而宣行者皆禁密之命
必求謹厚之材乃可備於陪屬以爾等有恪愿之資加
肅給之敏麗名機務實唯勞舊按其資歴擢總綱領勉
思勤藎尚副褒寵
樞密院張繼渥可承旨制
勑某人蚤以材敏屬麗樞庭績延歲月之勞益敦夙夜
之恪進承旨命特示寵榮祗荷恩遷愈罄誠志
都官員外郎知坊州母湜可侍御史制
勑具官某帝者常欲達聰明于外而與議者重於得人
士大夫嘗欲獻可否於上而抱材者難於得位朕侍臣
拱辰言爾湜端方有學可以備憲臺之職擢自郎署典
于柱史爾以儒進當通理道之要歴更外使固知世務
之本繩違正失罔戾厥中服命惟虔益楙而志
皇兄故懷州防禦使承幹可贈保靖軍節度使
追封蕭國公制
勑朕嘗覽前史天子之宗族有惇良之行終始顯榮者
固已稱歎況予弟兄躬是賢德存則接以恩禮歿則伸
於哀禭所以勵於本支而儀于天下某官某承流慶源
敏禀善性持信厚之誠而表於屬籍竭忠藎之尚而壯
于藩翰天年不永奄羅殞逝臨酹傷惻特加愍贈飾以
齋鉞之重躋夫公袞之列靈其不昧歆是休命
皇姪孫故右屯衛大將軍世崇可贈防禦使追
封侯制
勑帝道尚親所以廣恩而推愛也朕於宗籍惇睦良厚
其有殞奪每加褒典具官某貴聯天屬躬蹈義訓飾行
有恭靖之美嚮學有沈敏之善已參環列入奉禁朝遽
此云亡予實汝惻進扞防之使紱仍疏啓於侯封塋魂
有知尚歆榮渥
追官勒停人任達可濟州司馬致任制(達一作遠)
勑某官向臨征筦之局妄加刑罰於人在法所當奪官
而廢憫其老疾特示寬優方州典午之曹憲臺柱史之
目率為兼命宜體厚恩
崇班閤門祗候李樞可供備庫副使制
勑某官獠衆弗順寇鈔嶠南州郡用兵調發饋給爾為
使者循行往來按視良苦升榮禁闥就總戎鈐勉圖茂
勲思對優寵
前廣信軍司理參軍王塾可衛尉寺丞制
勑某官某國家邊陲之事必以兵師申其威武然儲峙
食要務於流衍使者以爾勤力收斂補於漕輓升榮京
寀圖厥勞效勉勵爾志以答恩渥
李宗儒可内殿承制制
勑具官某爾以武材往涖邊堡種落懷附斥堠甚明眷
言帥臣遠形需奏特升聮於殿陛俾耀寵於塞垣勿忘
欽承勉立來效
葉均可大理寺丞制
具官某官賞之法所以磨勵世俗旌拔賢材然有勞而
陟與累日而得者差異也爾治劇務復積歲功於格應
遷命丞理寺勉脩成業以稱寵靈
齊州司法參軍監秦州在城酒司馬京可衛尉
寺丞制
專筦利資以佐公上必用廉飭乃有羨贏計課應遷京
曹是踐勉尚脩勵祗荷恩褒
陜西轉運使范祥追官知州制
勑具官某爾為使者權涖冀門建言羌酋願上土壤國
家不贏尺地之得尚安遠人之歸再屬經圖務存久静
爾深陳便利堅請完修但知開劃之勤殊失預備之策
致玆宼盜乘隙鈔攘興戎之端厥咎誰執奪去一秩典
臨外州實為寬務勿忘循省
右龍武軍大將軍克悚可右衛大將軍制
勑帝者宗屬惟是飭愿自守其履尚固可嘉矣況乎潛
心經術發揮詞業不有恩數之厚曷以勸示來者具官
某植性端靖顓務詞學屢形章牘願較藝文給試禁署
預列名等特遷環衛之重以醻稽古之效益思為善以
對光寵
供備庫副使李評可朝散大夫殿中丞祕書丞
宋敏脩可太常博士守監簿楊慥可太祝奉禮
郎制(逐人學士試到奉聖旨與轉官)
勑具官某等天下以文治而士人以詞進者為日舊矣
惟爾評生於貴戚早聞善訓綴學屬文特然有立敏修
暨慥世以儒聞能名其家經術益茂命試列等粲然可
觀或遷殿省之聯或舉奉常之列率為恩渥勉務敦脩
皇姪故左武衛大將軍常州團練使宗道可贈
觀察使追封侯制
勑惇睦至親故事之重褒顯令德治道之先矧惟宗藩
之亡宜有哀禭之賁具官某知為善之樂篤好學之心
棣跗承上以光華麟定應時而信厚久司環列之重遥
總州兵之雄天奪厥齡予深其悼命以觀風之重徹兹
書社之榮冀汝營靈歆此恩寵
西京左藏庫副使帶御器甘昭吉可特授文思
副使制
勑具官某性質温茂材資幹明久參省戶之嚴仍寄帳
兵之信服勞益謹第課應遷優陟使聯用推朝渥勉敦
爾志以永厥成
狄青奏平變賊有陣前陣内使喚得力人都官
員外郎鄭紓可職方員外郎右贊善大夫馮炳
可授殿中丞制
勑具官某等向以狂獠肆毒嶺嶠之南臨遣帥臣往殄
頑兇爾等皆以材敏實從征行還上功次之條宜有遷
褒之澤序升郎位擢與省丞竝為恩榮勉務修飭
監簿余仲荀可太常寺太祝制
勑具官某等向遣樞臣平定戎寇還上功狀之實未紀
驅馳之勞爾等咸以材能嘗與軍事或進祕丘之列或
升禮寺之華勉圖進修以對光寵
入内東頭供奉官梁惟一可大將軍致仕制
勑具官某天資粹謹材幹敏明久參宸内之聯此嘗任
使之劇日親藥劑屢易歲華備陳懇實之詞願解信要
之職擢於環尹俾遂家居終始之榮汝其至矣
大理寺丞知梅州許士廉可特授太子中舍依
舊知梅州制
勑具官某等百粤之壤風土異宜爾分守符實處嶠外
積勞累歲具于有司最要之凡合於遷格進陪宫寀仍
涖方州祗荷寵榮勿忘省飭
皇后妹仲翹新婦宜特封鉅鹿郡君制
勑樞躔紀節兹乃慶辰綸渙推恩厥惟典舊矧乃后宫
之戚宜推湯賦之華某挺生慶門早服柔範動靜鑒於
圖史夙夜謹於紘綖嬪于宗英著厥閨則宜徹郡田之
號益峻封君之榮思楙懿恭用欽寵數
貴妃姝宜特封清河郡君制
誕慶講辰睦姻疏寵脊惟妃位之重願推女弟之恩舊
典具存明命斯允某生高華之族禀茂淑之姿從姆教
而甚嚴奉閨儀而愈慎親為外戚陪嘉節之祝延地啟
名邦峻封君之等數宜思優渥益荷顯榮
供備庫副使王用可西京左藏庫副使内殿崇
班張玉可内殿承制制
勑具官某等前遣專師平定狂獠還列功次第推恩賞
近因振旅引對便坐陣行分合而中法士卒擊刺而奮
勇再遷使秩式承制旨竝為旌寵宜楙忠力
前兩府并兩制聖節奏弟姪京官或試監簿制
慶誕之節公卿在位忭呼稱夀罔不和悦朕嘉與近侍
共樂無疆恩于而家用為榮寵命爾京秩漸于官政力
圖德業母懈夙夜
宰相參政樞密聖節奏薦子孫各京官制
近以誕慶佳節惟一仁弼輔之臣奉觴以上千萬歲夀
誠懇精至詩不云乎無德不報乃以保任之法除子孫
官列于京司所以彰朕之意而登爾於士也可不楙哉
樞密院令史武世長于可久竝内殿承制制
爾等陪屬宥府幹敏著稱從征南方復主符籍以謹密
歲年之舊加驅馳戎馬之勞積是最成宜推渥澤升聯
殿陛傳奉旨辭甄奬之華往服于命
封州司理參軍林詢被蠻賊殺害贈大理寺丞
制
頃者盜起南服震驚朕衆汝掾州郡遭罹非命盡忠隕
首誠節可尚讞刑之秩用賁幽穸
贈太尉追封永嘉郡王允迪長女左侍禁錢隆
稹妻可特封郡君制
慶毓嘉節率均恩渥矧惟宗藩之逝藐焉息女之愛形
于薦引當列封號徹名邦之華壤厚敦族之懿典褒與
之重爾宜欽奉
東頭供奉官唐中和可内殿崇班制
勑具官某蜀險而遠欲以知風謠情狀者必擇明曉事
機之人乘驛往來以通上下之意奔走三載厥惟勞止
此其還歸宜有叙進殿墀之峻朝紱之重爾宜勉力以
報優奬
樞密使檢校太傅戶部侍郎高若訥可尚書左
丞充觀文殿學士兼翰林侍讀學士同羣牧制
置使制
予觀前世君臣之際進退以禮始終以義者厥惟鮮乎
故予於左右承弼之人尤其慎者其有竭忠淳以謀大
體者必度材器而任之均休勞以避要途者必增名數
以寵之所以敦其君臣禮義之至者也具官某志尚沈
靜才邵問敏博學窮邃古之遠精義達萬幾之微進以
儒術居然國器寘於諫垣則有獻替之論列於延閣則
有顧問之辨嘗更外劇旋長臺憲敷納惟允聞望彌著
入參宰度遂正樞庭幄中之謀處而必中堂上之畫知
無不為屢陳懇悃之言固辭宥密之重若乃總文昌之
要增祕殿之職日與金華之議兼涖天閑之政併是優
寵所以示朕之眷賴而彰爾之謙退其往踐之尚體兹
意
端明集卷十一
