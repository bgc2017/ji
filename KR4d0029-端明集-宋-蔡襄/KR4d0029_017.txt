端明集卷十七
宋蔡襄撰
奏議
乞寢罷唐介春州之命
臣今月十九日祗候伏見臺官唐介上殿奏對次宣喚
兩府論事及令唐介付臺文彦博留身冄拜次又樞密
院奏事聞唐介得春州臣在殿陛之間所聞雖不審實
竊料唐介必是上言執政間事得罪春州然春州惡地
唐介臺官今言執政而得必死之謫雖陛下優待大臣
而執政何以自安伏緣唐介獨言宰臣所以兩府同列
各處嫌疑之地不肯解救臣伏望陛下少霽天威以全
國體追寢唐介春州之行臣官為正言又在侍從耳目
聞見不敢默默臣死罪具狀奏聞伏候勅旨
乞罷温成皇后立忌
臣伏聞陛下為温成皇后立忌臣竊謂聖人制禮所以
明輕重尊卑之節過與不及皆曰失禮故太常設官職
在檢詳陛下臨御天下三十餘年動遵典法聖德之盛
明如天日近者温成皇后薨逝事不下禮官詳檢既以
施行雖有過當無由追改又按立忌考之于禮未為適
中伏以孝章淑德章懷四后於陛下為伯祖妣為皇妣
其屬之尊如此向來奉慈皆不立忌温成皇后生則為
妃後乃追冊於陛下為卑幼之列不應立忌伏望聖慈
追還勅命庶乎天下之人知陛下以禮斷情合於中道
乞不往奉先寺酌獻
臣伏覩太常禮院公文十二日駕幸奉先寺詣慶基殿
酌獻蓋陛下孝思之心不憚所至然外人唯見向來奉
先未嘗親往今為温成皇后陵廟成就恐因而謁廟臣
竊料陛下聖明必不為此臣恐獻議之人不知典禮願
陛下深思熟議以慰人望取進止
乞罷園陵監護司
臣伏見貴妃近用温成皇后監護葬事稱園陵監護使
及都監始者衆議皆云便去西京又來已於奉先權攢
恩禮偹至附近京城歲時易為照管外邊人言尚疑有
西行别作園陵口語紛紛於事體非便伏乞明降聖旨
中書温成皇后巳權攢畢所有園陵監護司一切並停
所貴曉諭外人取進止
乞不作温成皇后誌文
臣奉聖旨檢閱温成皇后葬要誌文臣遍檢古今並無
皇后葬禮更有誌文蓋以名號已尊兼有哀冊不合為
誌臣别具狀偹載唐以来故事伏乞聖慈省覧所有御
制更不可作取進止
乞罷吕夷簡商量軍國事
臣伏見前宰臣吕夷簡被病以來兩府大臣三次詣夷
簡家議事及守司徒罷相之後朝廷有旨令商量軍國
大事今月二日宰臣章得象以下又詣其家評論西事
臣切謂夷簡病時陛下於内中開設道場及賜手詔錫
與至多眷注之心當世無比臣謂陛下假人以恩則可
假人以禮則不可何哉陛下春秋方盛固宜親决萬幾
却令宰臣樞密詣夷簡决事臣恐天下四夷聞之謂陛
下如何主也兩府大臣輔陛下而治天下者今乃並笏
受事於夷簡之門里巷之人指點竊笑臣恐天下四夷
聞之大國乏材而無上下之名分雖陛下特隆恩眷優
待老臣正得為君之道而夷簡不能上承陛下之意而
無引避推讓之心夫為人臣端居私家屈大臣而自便
於理安乎况夷簡謀身忘公養成天下今日之患遂致
二邊連搆百姓困窮萬手所指無敢言也上天降鑒祖
宗垂靈輒以病解而陛下尚令參决大政皆陛下至今
未之悟也臣切以陛下即位之初夷簡便為參知政事
其後數年漸至宰相出陳州半年復入又出許州一年
有餘移領魏府召歸作相首尾二十年間不居政府纔
二年有餘耳前後雖有王曾李迪張士遜陳堯佐王隨
等更迭為相而歷年之久無如夷簡也輔政以來所言
之事陛下一皆聽信而施行之出藩未幾還當大政以
病居家兩府問事得主之深無如夷簡輔政既久得主
又深固當敦風教正庶官安百姓鎮四夷今乃不聞功
業但為私計豈不負陛下眷遇之意也夫開直言旌讜
論者宰相之體也夷簡執政以來屢貶言者凡三四次
如曹修古段少連孔道輔楊偕孫沔范仲淹余靖尹洙
歐陽修等或謫千里或抑數年或緣私恨假託人主威
權以逐忠賢以洩已怒殊不念陛下虚受惡名此不忠
之大者又使天下之人父教其子兄教其弟咸以直言
為諱此乃絶忠讜之嘉謨成本朝之闕政其過一也夫
奬懿行厲廉節宰相之方也古之聖人教人之道先以
名節為本若使不好令名則何惡不為何善不毁縱不
䧟于惡亦不免碌碌因循為闒茸之人也夷簡為性不
臧欲人附已見為善介特而自立者皆以好名希求富
貴以汚之善人恥此往往退蹜以避好名干進之毁是
以二十年來人人不肯尚廉隅厲名節淺者因循闒茸
深者靡惡不為都無愧耻但能阿附夷簡夷簡悉力護
之使奸邪不改浸成此風俗以為習又使天下之人皆
以逐利為智能遠勢為愚鈍此乃廢廉耻之節成奔競
之風其過二也夫善則稱君過則稱已宰相之行也夷
簡一恩之施皆須出我門下或先露其事使人預知或
先抑其事然後與行若不可行者小則歸怨同列大則
稱奉聖旨以是阿附者多隂為羽翼使天下之人迷大
公之論有朋黨之議其過三也夫進賢退不肖者宰相
之職也臣見數年以來審官院京朝官吏部銓選人樞
密院三班院使臣授官之後例皆待闕一年二年以此
計之冗官甚多曾不裁損竒材異績不聞奬拔貪墨昏
耄之人曾經免罷責罰及來雪理務施少惠多與收錄
使天下貪廉混淆善惡無别其過四也夫富國恤民宰
相之事也自關陜兵興以来修完城壘饋運芻粟料配
百端悉出州郡内則帑藏空虛外則民力殫竭嗟怨嗷
嗷聞于路道不幸有水旱之災其變不可量也蓋由不
選材能充三司使副使發運使但務取人情用為資歷
纔轉運使收至數月即又遷移循環奔走日求升進欲
以興材利寬民力其可得乎其過五也夫懷忠誅逆宰
相之略也而邊鄙無事之時臣僚或陳偹邊之策或述
禦寇之方皆為虛妄引惹或降差遣或與衝替邊臣因
此唯尚姑息是以士卒不練器械不完黠羌窺我強弱
輒懷異志夷簡當國之後山外之敗任福已下死者數
萬人豐州之戰失地喪師鎮戎之役葛懷敏以下死者
又數萬人蓋命遣將帥或分或合法制不立上下不和
大戰則大敗小戰則小敗使生民肝血塗染砂磧父子
夫婦存歿冤痛廟堂之上成筭安在其過六也夫暢國
威制鄰敵宰相之謀也自西師敗歿之後北人乘隙遣
使入朝輒違先帝之盟妄請關南之地歲增金帛僅二
十萬而猶勒兵壓境堅求納字凌脅中國大為恥辱度
其禍福譬若疽瘡但未潰耳制敵之術為患日深其過
七也夷簡出入中書且二十年不為陛下興利除害苟
且姑息以致事事隳壊如此臣謂夷簡若實有智謀執
政從來只務固寵不肯施設是不忠也若竭盡智謀區
處顛倒是不材也不材不忠二者當一責尚貪威勢不
能力護或必聞夷簡乞令政府一兩人至家商議大事
足驗夷簡退而不止之心也臣又見故相王旦執政僅
二十年後以病退只帶宫觀使名不復與聞邦政故事
甚明其夷簡伏乞朝廷特罷商量軍國大事庶使兩府
大臣專當責任無所推避陛下於夷簡正君臣之分存
終始之恩伏乞陛下斷而行之以全國體取進止
乞罷王舉正用范仲淹
臣伏以當今之務至要至切者莫若擇執政之臣執法
之臣苟容不材欲百職修舉者無有也切見參知政事
王舉正材能最下久忝大用柔懦緘默無補于時天下
之人指目羌虜為患兵戈未寧生民困窮國賦貧蹙陛
下豈不念祖宗社稷之重國家安危之計而令舉正碌
碌備員自陛下擢用韓琦范仲淹以來人人日期大任
韓琦仲淹見已到闕若以處置邊事韓琦足以當之乞
移仲淹參知政事其舉正伏乞退罷以叶公議
再論王舉正
右臣近論述參知政事王舉正柔懦緘默無補於時特
乞罷退樞密副使范仲淹才名德望素著於人乞參知
政事或者以謂若用仲淹參知政事却令舉正復入樞
密府朝廷大臣不失進退之體臣切謂舉正軟懦無能
豈可却令入樞府雖中書總天下之事重于樞密院專
講兵謀豈可用不才之人也臣聞人主之御羣臣稱職
者用之不職者去之舉正預政以來有何建明著于時
論儻不以罪斥而以恩罷其為幸也大矣伏惟陛下天
資仁厚不忍失一大臣之意奈何羌虜皆横生民已困
兵戈未寧水旱不節嗷嗷四海思望休息急於用才之
日陛下雖欲存小惠宰相雖欲芘同列豈不誤國家大
計乎伏望陛下發乾剛出聖斷退舉正用仲淹以答天
下之望臣為諫官論列大臣先當議其才與不才若舉
正過惡未欲盡言願朝廷早以禮去之無令醜迹暴揚
於事為便
論李淑梁適姦邪
臣伏見李淑罷開封府中書舍人充翰林學士諫官已
有論列李淑行迹姦邪醜惡不宜在天子左右皆陛下
素所知者而天下之人未知朝廷如何處之臣聞至聖
之主至治之世邪人不能為患猶必去之舜有功二十
登八元八凱去四凶也以舜之明雖有四凶在朝豈能
害舜之治然必去之者不可使邪人在側使天下之人
皆曰為行如此猶在天子之側誰肯修身潔行以為忠
良以此知邪人雖不為害猶以當去之况能為害乎自
古帝王非不能知邪人不去終為大患然有因循不去
者亦有以也一曰不明雖知心之惡邪人而不能辨邪
人之謂也二曰不忍邪人善為巧佞君雖知之而不忍
去之之謂也今李淑姦邪朋附有尸鬼之名聞于天下
伏况陛下智照明了之纖毫盡見淑之為行無不諳悉
非不辨邪人也臣每進對之時陛下嘗謂臣曰奸邪去
則朝廷之福以此定之乂非陛下樂聞巧佞之言而不
忍去之也所以不去者必以無實罪故也臣請論之有
實功有實罪而賞罰不疑也有司奉行者無實功而賞
無實罪而誅唯聖人自能别之有實功而賞者戰獲多
少財利豐寡是也有實罪而罰者殺人受贓之類是也
無實功而賞者節行是也無實罪而罰者奸邪是也是
故聖人之議賞罰者賞節行在實功之先罰奸邪在實
罪之上故舜登八元八凱去四凶而曰大功非聖人不
能為之臣力詆姦邪世人以臣不思後患為臣寒心笑
臣愚魯臣自知甚明苟利國家豈顧後患哉臣不愛身
惟憂朝廷不即施行耳奸邪不去正人退蹜此正可痛
心也李淑梁適皆有實罪如臣輩所謂者只乞與外郡
有何難行若大臣者有專權之嫌有後患之畏不敢明
言去之陛下何所憚而不為願陛下為社稷為生靈留
意幸甚取進止
乞降吕夷簡致仕官秩
臣竊聞司徒吕夷簡致仕朝廷除太尉者臣竊以吕夷
簡立性姦邪欺君賣國出入政府二十年二虜憑凌百
姓困窮賢愚失序賞罰不明一無功勞以病罷退陛下
未能誅戮勸厲後人豈當濫推恩禮縱取笑天下其吕
夷簡麻詞乞不賜降下别令中書詳議官秩取進止
端明集卷十七
