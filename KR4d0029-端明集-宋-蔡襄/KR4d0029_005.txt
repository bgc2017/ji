端明集卷五
宋蔡襄撰
律詩
題僧希元禪隠堂(院在蘇州城中)
遊錫遍他方歸休靜默堂孤吟時有得諸念若為忘刪
竹減庭翠煑茶生野香雲山莫騰誚心地本清涼
經錢塘故宫
廢苑蕪城裹故宫行人苑外問秋風當時歌舞何年盡
此意古今無處窮往事蕭條随敗葉客情迢遞寄孤鴻
扁舟欲去更回首寒樹蒼蒼夕照東
經林逋舊居二首
修竹無多宅一區先生曾此隠西湖詩言不喜書封禪
亦有餘書補世無(逋詩云茂陵異日求遺草猶喜曾無封禪書)
山色凝嵐水色清山雲長與水雲平先生來舉持竿手
釣得人間亢俗名
離錢塘
迎潮小舸滿旗風迴首津亭暮靄中惆悵今宵歸去夢
迢迢直至海門東
至睦州
一帶滄波兩面山扁舟中去幾時還浮生多半在離别
此意明知未肯閒
題杉溪驛二首
宵行避酷暑山路乍縈迴明月正相向涼風時一來幽
林潜物怪祕洞蓄雲雷豈敢憚勞苦畏途誠可猜
隘道臨深壑俯闌千仞強驚禽忽獨去怪石偶成行月
下芙蕖色風前䆉稏香反慙羣動息幽意更徬徨
宿延平津
鳴籟蕭森萬木聲濃嵐環合亂峯青樓臺矗處雙溪會
雷電交時一劍靈曉市人煙披霽旭夜潭漁火鬭寒星
畫屏曾指孤舟看今日孤舟在畫屏
呈沈子山(邈字子山時知福州)
荷葉新詞天下工玉人垂手倚秋風一聲清唱穿雲去
斜日烘簾曲未終
六月閩溪荔子丹新秋猶喜薦雕盤自嗟千里歸程遠
不得繁枝雨後看
題福州釋迦院幽幽亭(有序)
東陽沈子山前此十年為侯官縣政休乘間頗自
娱於登臨之適得院之東北隅地方數丈誅草茅
而列樹石時哦遊於其所因命曰峻青臺今復為
郡太守其僧曰吾使君儻一來執事者可暴露乎
並臺作亭以除風雨子山至其下又名之曰幽幽
亭邀予題牓以揭之遂作詩以賦山川之美而序
以紀其始焉
路盡得佳賞川原何淨明周圍地形壯灑落世塵清背
郭千峰起涵空一水横風帆人共遠潮嶼歲重耕曉市
炊烟合孤庵汲道縈俯窺嵓鳥過微認野雲生香氣林
端出秋容物外呈表閒幡弄影覺盡磬傳聲官舍今稀
訟轓車此駐行唱篇知寡和君世負詩名
題漁溪驛
昔年同向臘中迴曾向欄干折早梅今日獨來攀舊樹
風翻黃葉下蒼苔
晩上碧峯亭
城頭近晩忽開晴有色皆鮮是物清地勢四來州午向
山圍一罅水東行乘風歌吹無時巳面日樓臺觸處明
不比兒曹誇衣錦自緣恩與養親榮
春潮
納納春潮草際生商船鳴㯭趁潮行封書欲寄天涯意
海水風濤不計程
病中偶書二首
巳感節候變物態舒陽春那復壯年意如今多病身淨
室焚香久烘爐煑藥頻神歡百慮解銷盡眼前塵
行年三十六幾是半生人舉止不入俗清修難厭貧宴
坐爐烟煖微醺甕酎醇前看簫管輩未免作埃塵
和王介夫遊西禪兼呈黃承制
山城只有四圍青海國都無一點塵茘子風標全占夏
荷花顔色未饒春水邊清吹傳觴久路上殘陽立馬頻
不是閒來誇景物欲將謠俗寄王人
興化軍曹殿丞荔支
厚葉先枝新絳囊使君分寄驛人忙彩毫封處曾留意
筠籠開時不見香風色甚豪應少損路程差近得分嘗
閩州縱有千千樹未抵家園氣味長
和曹殿丞寄荔支
茘子凝丹摘曉鮮江南來路與雲連託根曾是三山下
結實應歸萬木先鄉國遠攜甘旨重宴堂分翫色香全
清才仍更傳新唱一一驪珠照眼圓
飲薛老亭晩歸
終日行山不出城城中山勢與雲平萬家市井魚鹽合
千里川原彩畫明坐上潮風醒酒力晩來巖霧蓋鐘聲
歸時休更燃官燭在處紗燈夾道迎
和許寺丞泊釣龍臺見寄
釣龍臺下艤行橈獵獵船旗待晩潮萬里征人應悵望
一川秋色正蕭條雨雲來去山明滅風浪高低日動搖
有志四方男子事莫懷鄉國便魂銷
十一月後庭梅花盛開
迎臘梅花無數開旋看飛片點青苔幽香粉艷誰人見
時有山禽入樹來
日暖香繁巳盛開開時曾遶百千迥春風豈是多情思
相伴花前去又來
發篋得亡友書扎
宿昔重交義零落今誰存舊情留紙扎永恨入丘墳世
味薄於水生涯空似雲撫孤無力及流淚復何言
寄答汝州王仲儀待制
汝水閩山道路長行郵時復寄新章諫垣笑别三年近
病枕魂飛萬里強烈火未應焚玉石埋輪曾是問豺狼
主恩未報頭生白羞見龍泉百鍊鋼
正月十八日甘棠院
上元纔過去尋春紅白山花粲粲新似喜使君初病起
隔欄相向笑迎人
天氣和柔酒更醇緩歌花底正青春狂花有意憐醉客
撩亂飛紅滿一身
無奈閒情着物歡更愁花草便闌珊夭紅嫩翠宜燈燭
放散笙歌靜裏看
福州寧越門外石橋看西山晩照
寧越門前路歸鞍駐石梁西山氣色好晩日正相當
夢遊洛中十首有序
九月朔予病在告晝夢遊洛中見嵩陽居士留詩
屋壁及寤猶記兩句因成一篇思念中來續為十
首寄呈太平楊叔武
天際烏雲含雨重樓前紅日照山明(夢中兩句)嵩陽居士今
安否青眼看人萬里情(司門員外郎王益恭年四十餘致政居洛中自號嵩陽居士)
修竹蕭蕭曲檻前清泉㶁㶁小池邊琴中一弄履霜操
人靜當庭月正圓(予為留守推官新作綠竹堂王勝之劉伯夀多會宿彈琴)
過雨池塘涼氣早落花門戶亂紅多松亭石上題名處
誰剥莓苔看在麽(王相宅號史館園嘗與府僚遊宴題名石上)
廟下春行香霧合觀中朝茹藥牙尖故人别後無消息
荒草生墳白露霑(嘗與尹子漸遊嶽廟寺觀今子漸亡矣)
霜後丹楓照曲堤酒闌明月下前溪石樓夜半雲中笑
驚起沙禽過水西(從尹師魯宿香山石樓)
韓王宅裏酒千壚范帥園中花萬株行樂主人今巳矣
春風還似舊時無(趙韓王宅有藏酒百千器范太尉宅花最多)
名花百種結春芳天與穠華更與香每憶月陂隄下路
便開圖畫覓姚黃(月陂張家牡丹百多餘種姚家黃為第一)
草白霜晴鶻眼開原頭遊騎四邊來枯叢鵶鵲休驚噪
日暮分持走兔迴(曾權洛陽縣屢陪諸君出獵)
履道園池竹萬竿竹間池際笋斑斕當時酒所誇文戰
今日誰登上將壇(普明寺乃白樂天履道第水竹最佳數為文字飲)
白馬寺前冠蓋盛送行賓友盡英豪耿丞血染邊場草
留得聲名日月高(罷官時交遊送餞白馬寺耿大監丞今死西事)
題何山人大隠閣
萬井連交道中天敞靜軒由來隠鄽市全勝賁丘園目
極無留賞心閒不避喧沼光搖屋動花艷出欄繁雨霽
山容靜潮生海氣昏幽人披彩檻永日對芳樽素業名
家久通醫與義存丹圖環八卦仙訣遁三元造化今為
友懽憂本聚門應須超世累宴坐此忘言
正月巡歴部郡侍親還家
養親方解郡奉使又還家遠岫鄉關近前旌父老遮揮
金貧自愧舞綵喜仍誇特地延賓友相期詠白華
方山渡口占
江上行人空自愁壯年雙鬢巳驚秋不知風裏千重浪
何事無情也白頭
江村
黯澹江村春日斜汀洲芳草野田花孤舟横笛向何處
竹外炊煙一兩家
三月再還家
曉樹鄉關路春衣使者軺江眠聞落霰野飯掇新苗入
里威稜減寧親喜氣饒勤勤父師教民病若為消
宿海邊寺
潮頭欲上風先至海面初明日近來怪得寺南多語笑
蜑船爭送早魚逥
建溪桃花
何物山桃不自羞欲乘風力占溪流仙源明有重來路
莫下横波礙客舟
吳屯驛曉起
殘月依山明朧&KR0008;長煙浮水白糢胡竹林繞舍啼鴉臼
石井當窗下轆轤迎吏遠傳空狀小僕奴潜報一錢無
騶兵不管晨炊絶呵呌蓯籠意氣麤
王臺驛見晩李花有感
玉京仙子愛春芳弄遍瓊枝嗅盡香祗有此花知舊意
又随風色過東墻
晝寢宴坐軒憶與蘇才翁會别
投涼下馬卧僧家遶簟清風卷絳紗修竹滿前微雨過
遠山無際薄雲遮武侯舊隠人應到(京西提點刑獄廳宇在鄧州)閩
粤孤城日自斜解與塵心消百事更開新焙煑靈芽
漳州白蓮僧宗要見遺紙扇每扇各書一首
山僧遺我白紙扇入手輕快清風多物無大小貴適用
何必吳綾與蜀羅
野老尋山翦白雲欲將清吹助南薰不堪便面張京兆
恰稱能書王右軍
徑尺規圓比雪霜昔人何事恨秋涼珍藏篋笥未為失
更有明年夏日長
武侯白羽麾三軍帳前甲馬生風雲憐君才地亦疎薄
相過書林至夜分
薄似蒲葵質更圓忽疑明月落尊前南堂暑氣生圓濁
一座清涼直幾錢
滉白新牋卷線稜刮青纖竹纏紅藤可憐子夜書帷下
一片圓光得未曾
堂隂壁罅蚊蚋都指麾西向先驅除山翁一夜穏眠睡
若或論功誰勝渠
老去將攜只要輕況臨炎暑遶風清兒童愛把承簷溜
未識山家質素情
不掩歌脣向畫堂不須名筆作花房直應攜去林泉好
轉覺林泉興味長
虚堂永晝來風長石枕竹簟寒生光文園肺渴厭煩熱
更要夫君在側傍
懷文雅儼上人
填填車馬走沙塵中有伊人離俗氛千里不逢京下信
五年虚斷海邊魂何窮世事秋林葉自在心靈晩岫雲
聞道西堂今粹隠暮鐘朝磬欲何云
寄題處州朱山人幽居
之子適所遇愛此山林居禪心庭下樹仙訣枕中書溪
明暑醉後洞暗春遊初逢疴藥籙補得意琴聲徐人生
随樂住世事與閒疎勿用挂雲網孤鴻翔太虚
耕園驛(有序)
明道中予為漳州軍事判官晩秋嘗至州西耕園
驛驛庭有佛桑樹十株開花繁盛念其寒月窮山
方自媚好乃作耕園驛佛桑花詩一首既而乘桴
東下又作溪行一首慶歷七年予使本路明年夏
四月自汀來漳復至是驛花尚仍故追感昔遊因
紀前事并載舊篇龕於西壁
使軺迢遞到天涯候館遷延感歲華白髮却攀臨砌樹
青條猶放過墻花悲來唯見金城柳醉後曾乘海客槎
欲問昔遊無處所晩烟生水日沈沙
題白蓮院東軒(有序)
漳州白蓮院予為郡從事時多所醼遊今十有五
年因使復來當時遊者零落殆半愴然成詠寄題
東軒兼簡宗要上人
昔年文酒自為情身外鴻毛萬事輕暑醉每憐風引夢
夜歸多見月随行重尋蘭若餘芳在却怪桑門老態生
點數朋遊今有幾拂塵看字淚先横
端明集卷五
