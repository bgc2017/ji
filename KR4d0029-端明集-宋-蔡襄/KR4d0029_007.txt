端明集卷七
宋蔡襄撰
律詩
仁宗皇帝挽詞七首
道德由来太古同生靈休養至仁中五兵不試歸神武
萬物無私是化工玉座忽逢春月盡金旌遥指洛川窮
年年翠輦長陪扈那向西城别梓宫
向近千秋節何言七月期遺恩羣玉宴往事荷宫祠仙
路雲龍會秋風鼓角悲萬人贍彩仗猶認吉行時
聲教中原泰恩仁萬國臨憂勤符帝夢付與得天心簫
吹凝寒氣雲山斂夕隂還期千載後歌頌莫知深
儉薄留遺詔遵行在繼承桐棺會稽冡瓦器孝文陵闕
外秋螢度林端曉月澄須知無可欲終古不騫崩
萬世威神在多方惠澤隆密音通虜壤行哭亦兒童畫
翣離丹闕幽堂對紫嵩孤城空雨泣白首抱遺弓
儉勤追禹績恭讓體堯仁措枉朝多直除苛更盡循遵
儒恩禮異左戚賞刑均立子知天意超然即上賓
攅宫開七月隧路閉千秋地帶三川拆天含萬國愁鳥
雲知聖沒龍駕想神遊厚祿將無報慙恩更白頭
昭陵行
宫人上臨候昏鐘簾外香煙燭影紅庭栢飛霜陵漏永
可憐今夜月明中
和子發(有序)
天聖八年寄居悟空院留詩僧壁今三十五年人
事變遷存沒感懷子發遠惠新編語及曩舊披覽
數過悽惻之極輒復短章少伸懃懇
空梁詩板歲年多唯有秋蟲占古窠聞道故人時拂拭
此生無奈舊情何
有遺梅花枕前者因成
誰寄梅花置枕傍前時復得枕清香因香夢徹江南路
江水浮天月似霜
甲辰寒日遊公謹園池
二月名園蓊鬱青為憐佳節此閒行偶因觴詠心還適
暫離塵埃眼倍眀風静落花深一寸日遲啼鳥度千聲
主公高意何須道芳物於人自有情
四月十七日奉安仁宗皇帝御容於景靈孝嚴
殿是日舟次陳留感懷述事十六韻
先帝傳基固真人嗣統平餘恩華夏在高誼古今傾漢
法原為廟仙居别有京海中金闕見天上玉樓成睿意
懷丕烈宸豪薦大名薦唯將舜擬嚴亦與周并龍向朝
雲起奎和晝日呈流光俄洊歲發號慶重眀令節千秋
過端儀萬衆迎讙呼山嶽動驅拂鬼神驚縹緲来佳氣
雍容下太清旛旌多異制歌吹自新聲琳館初停御鑾
輿始此行盥孚通至感福澤被羣生往事時兼遠孤臣
淚獨横晨興西嚮久悽斷老年情
至鏁外
旗聲不斷鼓聲催堤柳隂濃野色開今日客衣何事淨
京塵不肯出城來
洪澤阻風
今日風期惡遲迴一水濱村旗呈酒聖廟鼓賽河神躍
鯉曾驚網饑烏不避人商工時借問何處即通津
遊金山寺
平日壓塵土今遊興味長波濤圍四際臺殿起中央魚
聽晨餐鼓雲和夕炷香薰風休遞吹襟袂不勝涼
五月宿江隂軍葛公綽草堂
曾解征衣寄草堂枕邊泉石自生涼休論仙訣能延夀
暫得身閒夢亦長
七月過孤山勤上人院
青林藹藹日暉暉薄晩涼生暑氣微湖上清風如可載
畫船十隻不空歸
重陽日有美堂南望
越壤吳封繡錯分華堂繁吹半空聞山峯高下抽青笋
江水東西卧白雲菊蘂芬芳初應節松林照耀欲迎曛
州人不見歸時醉未擬風流待使君
韓玉汝山堂會别梅花已盛至蘇州示諭水鄉
天寒未開
遥知畫舫艤江隈寒勒梅花未得開唯有山堂紅燭下
至今繁艷傍尊罍
梨園小部
梨園法部更置小部音聲三十餘人帝幸驪山楊
貴妃生日命小部張樂長生殿因奏新曲未有名
會南方進荔枝因名荔枝香
傾宫晨起傅輕粧山殿生風夏日長小部新聲落天上
無人知是荔枝香
答葛公綽
丙午年正月邀葛公綽宿杭州山堂公綽遺詩有
為是山堂似草堂之句因以答之
山堂争似草堂清俗事随人百種名賴有四窗春茗在
甌中時看白雲生
公綽示及生日以九龍泉為夀依韻奉答
多謝山人遠祝延夀杯仍是九龍泉(九龍惠山别名)餘生事事
無心緒直向清涼度歲年
和答孫推官久病新起見過錢塘之什二首
於世無機是海翁客情醒醉任鄰鍾廉纖雨意還侵夜
料峭春期未減冬寶氣上浮難掩玉歲寒中立不凋松
君王自結英雄網千載風雲定有從
病來安健賦詩誇甲子新移一歲加吾道所存唯浩氣
世緣何著但空花煙雲已過同歸鴈楊柳初藏並宿鴉
便擬尋山逐幽趣春泥随馬不須遮
和夜登有美堂
忽聞乘月上層臺正值江湖夜色開雲屋萬重燈火合
雪山千仞海潮來静遊雖有詩情得獨笑應無俗語陪
縱使羈懷多感慨若逢清致少徘徊
和偶登安濟亭
津亭遥望草萋萋空曠清懷與物齊春水倒行潮欲上
晩雲平壓日先低高城覽古人何在遠渡傷離客自迷
好共山翁同出處不隨朝騎五門西
和江上觀潮
地卷天回出海東人間何事可争雄千年浪說鴟夷怒
一信全疑渤澥空寂静最宜聞夜枕峥嶸須待駕秋風
尋思物理真難測隨月虧圓亦未通
和答孫推官
擬將身計入扁舟縱得三公不黑頭病體已輕休賦鵩
機心如動輒驚鷗強看吳野江山醉肯為春風花草愁
所向乾坤皆客寓可能與我更遲留
和古寺偃松
古寺無人野蘚滋空庭永日雪風吹横柯圓若張青蓋
老幹孤如植紫芝萬乘未輕蟠木器千年終與大椿期
須知才短為天幸江上婆娑得所宜
和新燕
燕燕何來處處喧新從海上振輕翰卑飛不避春泥重
竝語應愁夜雨寒客舍暗窺吟筆徤宴堂時見酒杯乾
雕梁信美多移主願爾將雛擇便安
開州園縱民遊樂二首
風日朝來好園林雨後清遊魚知水樂戲蝶見春晴草
軟迷行迹花深隠笑聲觀民聊自適不用管絃迎
節候近清明遊人已踏青插花穿戟戶酤酒向旗亭日
迥林光潤風迴海氣腥未知何處樂歸路已嚴扃
遣興
苦竹生笋四五寸櫻桃開花千萬枝空濛野色當樓處
寂寞春寒帶雨時已放清歌逐瑶管旋篘新釀行金巵
衰翁酩酊自為樂舉鞭不問并州兒
夜雨病中
久雨曾無度陽和漸向闌雜香生衆木濃翠入孤巒漏
緩宵仍静燈微曉更寒芳時猶卧病何日出城看
寒食西湖
山前雨氣曉纔收水際風光翠欲流盡日旌旗停曲岸
滿潭鉦鼓競飛舟浮來煙島疑相就引去山禽好自由
歸騎不令歌吹歇萬枝燈燭度花樓
上巳日州園東樓
地上多於枝上花東樓凝望惜年華潮頭正對伍員廟
燕子争歸百姓家粉籜漸高山徑笋綠旗初展石岩茶
流芳自與人兼老樽酒相逢莫重嗟
四月清明西湖
千頃平湖綠一遭空城遊樂自奢豪畫船争勝飛江鶻
翠巘都浮載海鼇芳草堤邊裙帶短柔桑陌上髻鬟高
樓前盡日聞歌笑不啻秋風卷怒濤
度南澗
隠隠飛橋隔野煙石磯西畔問漁船桃花盡日隨流水
洞在清溪何處邊
入天竺山留客
山光物態弄春暉莫為輕陰便擬歸縱使晴明無雨過
入雲深處亦霑衣
十日西湖晩歸
清晨出郭又晴曛已見空枝嫩葉新争得山頭能閣日
且容湖上不歸春人隨百戲波飜海酒到三橋月滿身
(三橋乃西湖歸路月中飲於橋上)只有牡丹纔半拆未知何處可娛賓
十二日晩
欲尋軒檻倒清尊江上烟雲向晩昏須倩東風吹散雨
明朝却待入花園
十三日吉祥探花
花未全開月未圓看花候月思依然明知花月無情物
若使多情更可憐
十三日出趙園觀花
水際開花千萬窠初鶯時逐麗人歌欲知太守行春樂
只向東城得最多
十五日遊龍華淨明兩院值雨
垂楊修竹半藏山一徑紆回暮雨間綠滿野田看渺渺
白飛嵓溜自潺潺空村鮐背行歌去古寺頭陀乞食還
却羨幽人在深僻斷無來客扣禪關
十六日會飲駱園
名園何事却居鄽永晝游蜂乳燕喧不計陰晴與風雨
卷簾花蘤在尊前
十八日陪提刑郎中吉祥院看牡丹
節候初臨榖雨期滿天風日助芳菲生來已占妙香國
開處全烘直指衣攬照儘從烏帽重放歌須遣羽觴飛
前騶不用傳呼寵待與遊人一路歸
又往鄭園
小小園亭細細風千枝淺白間深紅誰知狹徑無人到
留得青春向此中
十九日奉慈親再往吉祥院看花
天意應偏與春工已盡歸來如從月下去似逐雲飛艷
絶聲名遠清多香氣微輕陰資潤澤斜照動光輝劇飲
千鍾醉相鮮五綵衣曾非重芳物庶以奉慈闈
二十二日山堂小飲和元郎中牡丹向謝之什
幾家園館見千枝白髮雖多意不衰香澤最深風静處
醉紅須在月明時已知佳節無餘日(已過榖雨三日)更向殘芳
卷一巵擬放春歸還自語來年老信莫先期
寄錢塘春遊詩呈南陽郭待制
一春遊攬足詩歌寄與南陽語思多若憶錢塘曾到處
西湖仍是舊烟波
答孫推官
不是窮輪始問途肯將全璧混泥汚尚平婚嫁何時畢
陶令田園先自蕪羈旅且甘家四壁牢愁須借酒千壚
唯應抒素推文富落筆詞章氣象麄
和孫推官憶徑山遊
三十年前浙右行徑山纔稱愛山情油憧&KR0719;&KR0719;絲杉翠
(五山盡植絲杉)環珮涓涓石澗鳴(遶寺流泉)極峻只疑天上黨遥臨
初覺地東傾分符不得重遊賞碣石巖邊記姓名(舊有記徑)
(山遊鑴碣石嵓)
奉答孫推官南屏舊遊
已憐叢翠在湖邊最勝濃嵐返照前未省天工能刻飾
秪應山骨自清堅巖端下溜添春澗穴底來風送野煙
欲仗何人安屐齒更尋幽徑一攀緣
和登安濟亭
亭上風吹藤帽簷為憐清勝得安恬驚濤觸岸層瀾碎
落日銜山半景尖遥認犀奔知鹿角忽逢龍挂見胡䫇
(浙江詩有龍起鄕人謂之龍挂)城南一去通滄海無限春寒向晩添
和運使王學士舟次德清見寄
洛陽平昔誇文會君已勝冠我壯夫談道最先稱賈誼
憂時曾見哭唐衢(尹師魯兄弟多同會)敢將膠漆論同志幸得湖
山可共娛須向餘春迴馬足柳堤相逐踏青蕪
和運使學士芍藥篇
密葉陰沈夏景新朱欄紅藥自為春香於蘭芷偏饒艷
畫入縑綃未逼真已恨芳華難駐景可堪愁卧動經旬
(病起同觀)三年想愛須留戀不為江頭酒味醇
遊煙霞洞
伏承躬侍安輿出遊煙霞洞拙詩奉呈運使學士
新晴特地入煙霞道並南山轉更賖幽磬過隣溪口寺
衆鷄鳴午野人家洞深隨溜先如雨石古籠藤亂放花
潘岳小園猶作賦輕軒選勝樂無涯
寄來安孫推官
我愛孫公子安貧無所營相逢雖邂逅一見即平生黑
電揮詩筆黃河瀉酒觥輕舟何處在别思若搖旌
段家堤西望晩山
月下西山千萬重日光山氣鬱葱籠鮫綃數幅須移得
惆悵如今無畫工
孫武篇
入官無所解因笑得君憐豈知孫武子自欲逞威權
西施篇
越國無雙艷吳宫未始知誰言勾踐黠不自愛西施
唐彦猷挽詞(二首)
骾亮馳名久孤高進路難富文平日業勸學晩年官隧
外春江静林邊曉露溥唯應墳上土猶解是芝蘭
舊德推當代新悲入故鄉直當冠獬豸清可濯滄浪美
研精煤色文甌晝茗香生平無復見流涕送幽堂
六月八日山堂試茶
湖上畫船風送客江邊紅燭夜還家今朝寂寞山堂裏
獨對炎暉看雪花
和錢端明遊南屏山
新秋初變一天清急雨仍添萬木聲山勢不根空外起
湖光無際槩來平錦衣應有徘徊戀金地聊開燕樂情
衰暮典城何所用願公雲路羽翰生
送錢端明還京
禁墀初别紫霄端故國生光里俗懽二世家聲聯將相
百年廟貌儼衣冠躬臨州戟迎門下(每至州廨客次下馬)人喜曾
孫夾道觀石照老苔封舊迹錦溪喬木涕清瀾東趨越
嶺興懷遠夕聽胥濤入夢間江上馳心思魏闕日邊歸
路指長安香深離渚花重叠涼滿行舟酒半闌應念非
才持虎契平時相繼入金鑾
清暑堂會同年
當年綠髮上天衢三紀于今雪滿鬚榮路風波多契闊
畫堂歌吹暫懽娛杯中明月時搖動草際飛螢乍有無
莫問更籌須劇醉四翁同籍亦難俱
清暑堂中秋夜飲
江國初凉夕漏均青天無翳地無塵蓮花翦綵燈光燦
蕉葉傾金酒味新時節暗遷應不再懽娛難得莫辭頻
明年今夜中庭月依舊寒光别照人
端明集卷七
