端明集卷二十六
宋蔡襄撰
劄子
乞復五塘劄子
臣昨至興化軍訪聞得莆田縣有陂塘五所勝夀西衝
大和屯前東塘自來積水灌注塘下沿海鹹地一千餘
頃為田八千餘家耕種為業大中祥符年中有百姓陳
清等陳狀於秋蘆陂開渠引水灌注屯塘下民田却決
去五所陂塘以地為田官司妨礙不與檢給天聖年中
陳潭知軍日其陳清却與官戸形勢計會同共請上件
塘内地土州縣徇私曲理先次給却屯前大和東塘陂
塘三所去水為田舊日仰塘水灌注之地盡皆焦旱百
姓爭訟州縣一向抑迫不與申理至李餘慶知軍日陳
清又請勝夀西衝二塘為田其時不與檢給寶元年中
汪隨政内徇私順情一向檢給科率産錢供輸稅賦臣
體問得自決去五所陂塘已來㳂海鹹地只仰天雨有
種無收州縣多是不與放免税賦是致人戶逃移見居
者只括土煎鹽枉䧟刑獄慶歷二年秋旱官司檢放産
稅例及九分切緣舊作陂塘灌田一千餘頃濟活八千
餘家及決塘為田已來收得塘内田一百餘頃豐贍得
官勢戶三十餘家又年年雨水不克放却税賦至多前
後百姓論訴不絶官司為見已出却産錢經屬省帳難
為除落不與受理若以民間利害即貧困却八千餘家
只豐贍得官戶三十餘家若以官中租賦即每年蠲放
千頃租賦只得百頃租賦其為利害公私均然所有上
件田土雖是臣鄊里即本家及親戚無有一畝相連臣
欲乞下本路轉運司選清強一員取索應是干連案卷
看詳親詣五所陂塘處定奪聞奏如與臣所陳利害稍
同乞賜除落塘内新定産錢依舊積水為塘利濟民戸
取進止
乞與福建路轉運使同相度鹽法劄子
臣於去年曾上言為福建路州軍鹽官中煎賣每年官中
所費甚多而獲利甚少枉令生民日䧟刑獄臣條件理利
害乞許百姓納錢通煎及許客人納錢於本路通販可以
歲減數萬人之獄及獲一兩倍之利後蒙朝廷送下三司
尋聞三司送下本路相度諸州官吏不知本末多有異同伏
乞朝廷連臣所言文字令臣到福建日與本路轉運使同
共商量分析利害以聞然後朝廷相度可否施行取進止
乞不與招設宣毅兵士恩澤劄子
臣伏見朝廷招置京東西宣毅陜西保揵河東河北強
壯義勇等兵士當時條約立限人數知州通判兵馬監
押等並與轉官切緣宣毅等指揮並是揀刺諸州為見
有此酧賞皆不能精選人才細問疾病一例刺面充填
人數未久之間逃亡病死者不少枉令農人半失本業
虚廢金帛坐空國帑去年陜西保揵刺面之後却揀退
數萬人以此推之諸處之兵可知矣况知州通判監押
分官受禄招刺兵卒並是本職而所招兵士率皆疲冗
未即便加譴罪若更轉官通計諸路招兵之官選秩不
可勝數而勝兵之卒堪用者知有幾何計其功勞實為
濫賞臣欲乞諸路招置宣毅等兵士知州通判監押等
更不引用舊例酬奬取進止
乞選翰林學士不用資序劄子
臣風聞臣寮上言為翰林學士員闕乞求添補臣竊謂
暫減員數不若精選賢才有唐以來此職最為親近朝
夕閒宴與天子論議天下之事如陸贄李絳皆不世之
才所論者足以開悟人主聰眀贊成天下之業今來只
循資序隨例補選或行迹姦邪或才識暗懦中書據名
開改莫敢抑退况兹一職動是兩府之資苟不擇人豈
陛下選任忠良之意臣欲乞今後翰林學士闕員中書
不得依資差除伏望出於聖衷選人任用庶乎姦邪暗
懦之人無由濫進
乞不令中書出諫疏宣示劄子
臣竊見諫官每有論列臣僚事狀日近中書多是取旨
召逐人示與章疏使自知省臣為陛下耳目之官凡有
所聞須當陳述中書得臣章疏只宜酌奪是非而後行
之與否決於聖斷今乃召而示之使昏謬之人紛紛怨
謗臣所言者天下之公議豈避衆人之私怨但於國體
有所虧損臣欲乞今後章疏不令宣示臣僚
乞減放漳泉州興化軍人戸身丁米劄子
臣伏見泉州漳州興化軍人戶每年輸納身丁米七斗
五升年二十至六十免放臣體問偽命日前諸州各有
丁錢惟漳泉等州折變作米五斗至陳洪進納疆土之
後以官斗校量得七斗五升每年送納價錢伏緣南方
地狹人貧終年傭作僅能了得身丁其間不能輸納者
父子流移逃避他所又有甚者往往生子不舉人情至
此可為嗟痛伏惟祖宗恢復天下大去無名之斂然諸
州身丁尚猶輸納真宗皇帝哀憐百姓困窮之弊祥符
中特降御札蠲除兩浙福建六路身丁錢四十五萬貫
其時漳泉三州亦是丁錢折變作米無人論奏因依科
納遂至先朝大惠不及三郡三郡之人引領北望迄今
又四十年矣臣聞聖人以生為德以孝為本今陛下之
民至有父母不肯養子不亦累於生生之德乎先朝所
行之事有所未盡陛下推而行之可謂至孝矣伏望陛
下上成先帝之仁下恤遠民之苦蠲放三州軍丁米只
令依建州例歲納口錢在大國經費萬分之一扵生民
性命全活豈少也取進止
乞廂軍屯駐廣南只於比近軍州節次那移對
替劄子
臣前知福州日竊見本州廂軍差在廣南諸州屯駐軍
回日人數比去時大率死損一半前後六七次盡皆如
此臣體問得諸處兵士差往廣南又分在巡檢下其間
遠處至有去本營八十程者多為土風不同霑染瘴毒
廂軍屯駐本為優輕每至差發便與父母妻子生死訣
别極可哀憫臣竊謂若只於十數程内比近州軍節次
那移鄊里不過自然習熟風土損失終少又緣屯駐自
來多尋舊軍年月對替臣今欲乞諸州軍屯駐廣南係
奉宣差者只乞於近比州軍節次那移對替年歲計之
存救人命不可勝計取進止
乞諸州弓手依舊七年一替劄子
臣伏見新編勅節文弓手除廣南益梓夔利路三年一
替餘處並不差替臣先任福建轉運使巡歴州縣體問
差役惟弓手一色最為重難竊緣一夫應名全家給送
七年一替比他役縻費數倍今來若不差替直至節級
方得免放須令四五十年一家便至失業若謂經久歲
月練習武蓺可以擒賊臣見農民執役雖經教習多亦
無能不堪使用其間武蓺稍似精竆強便即情願久役
捉賊酧賞臣今欲乞諸路弓手依舊七年一替情願且
充役者亦聽取進止
乞致仕官郎官已得恩澤更不得陳乞差遣劄
子
臣竊見常朝官致仕例得一子恩澤又許陳乞差遣者
並是指射有職田優便去處伏緣朝官致仕日日有之
在銓選人稍有優闕多被指射不無嗟怨臣欲乞今後
致仕郎官已得恩澤者更不得陳乞差遣不惟正絶僥
倖兼免抑奪選人闕次取進止
乞選人注官經一季者臣僚陳乞與免衝注劄
子
臣竊見選人注官各歸外待闕其間已有經一年已上
或被臣僚陳乞指射衝却差遣雖有指揮依到銓月日
須移文外州射闕路分文狀往復動經時月選人至有
經一二年不得赴官者臣今欲乞應選人注官後已經
一季者雖有臣僚陳乞指射與免衝注取進止
乞留歐陽修劄子二道
臣竊見知制誥知諫院歐陽修授龍圖閣直學士河北
都轉運使臣等已有論列乞罷河北之任依舊知諫院
至今未蒙朝命臣等伏念事有重輕度才而處才有長
短適用為宜朝廷安危之論繫於天下則為重河北金
穀之司繫於一方則為輕修之資性善於議論乃其所
長至於金穀出入之計勤幹之吏則能為之任修於河
北而去朝廷於修之才則失其所長於朝廷之體則輕
其所重伏惟陛下增置諫員以來外人不計諫官之能
否但知陛下有開納之美一旦驟榮修之身便令遠去
外人不知朝廷任用之意但以修好切直不容於時臣
等非私於身實為朝廷惜任人之體伏乞陛下罷修龍
圖閣直學士河北都轉運使任令依舊知制誥知諫院
事取進止
又
臣等竊見知制誥知諫院事歐陽修授龍圖閣直學士
河北都轉運使降命之初外人翕然稱修之才不宜遠
去朝廷又臣等自念備官諫諍之職無所裨益如修之
論實有根本累狀論列乞令依舊知諫院至今數日未
奉聖旨臣等憂慮日深外人公議日迫皆謂朝廷增置
諫官已來今僅踰年厭苦言者雖驟榮修之身其實速
令遠去又謂臣等顧避不能為陛下力言以留之臣等
譏謗四至不敢默默臣等竊謂修之此行若以保州未
下則用兵將帥各有主名非修專得指麾若以河北糧
草軍須所急堪此任者其才亦多方今天下多事塞外
有夷狄之憂境内有盗賊之變規補闕失必借藉賢才
臣等識慮下修遠甚若修必行臣等實不堪諫諍之職
伏望陛下採衆人之言察臣等區區之志特出睿斷令
歐陽修依舊知制誥知諫院事今取進止
論財用劄子
臣伏覩陛下賜三司紬絹詔書曰使斂無㬥横而公須
足民無愁痛而國用登又聞詔旨以利觸罪者與議輕
刑臣伏惟陛下視赤子有父母之慈臨萬物有天地之
施不緣嗜愛而率斂於下每因乏匱而資助於中有以
見陛下克巳恭勤憂民切至德音屢降聖慮彌深庶官
所宜奉行百姓固當少息然而殘苛之吏未已供應之
家轉勞陛下恤黎庶之心飜無實事海内仰朝廷之令
悉是空言首尾(闕三字)病安在臣以貧賤之迹叨耳目之
官細民疾苦之情天子未聞之事俱合陳論伏自羌賊
負恩天兵致討備禦之處數千里更戍之役五六年飛
輓芻糧繕修器械於是不時之斂作焉無名之賦興焉
言利之臣出焉緣姦之利起焉配取相仍蠧傷滋甚供
軍之物制作多門任土之求有無不一金穀之職轉遷
靡常管庫之司給納是利前符未至後條已行郡縣承
風急於星火虐者先期集事曲施酷毒之威貪者與吏
通謀力恣誅求之害以欺罔竆愚為智有作者苟得而
必行以攘奪豪富為公當權者避嫌而不主破家流離
之苦十室九空呼天苦訴之辭萬人一口原其本末皆
有因緣挟私讐者有之為身計者有之只如陕西𣙜鹽
江南議鐵增添酒課採取銅苗移東就西指無為有或
賜章服或改職名或與遷官或承奬詔所以爭求目下
錙銖之利不為日後久遠之謀臣竊謂朝廷推賞不責
其實之所致也倍添屋税鬻賣官田刷江淮見鏹上供
欠商税便錢不給配物於不産之所嚴程於可緩之期
如此之類三司之過也借買銀絹豫折田苗逼抑納錢
名為勸誘高下物估官取贏餘如此之類轉運司之過
也貧富不均姦貪不禁妄為退剥故作滯留殺牛納皮
仍科徒罪償官竭産更虐親隣如此之類郡縣之過也
觸類滋長不可殫論陶陶生民若在風濤之上嗷嗷四
海偷為旦暮之安遠近之情若思國家之患未已臣聞
民為邦本本固邦寧又聞財聚則民散財散則民聚是
知民不可不恤財不可不通若專奉公家不究民病所
得則寡其失則多臣非不知吏員軍旅之繁郊廟賜宴
之廣北有餌邊之費西有禦寇之須常賦既不足充遺
利必當悉取臣又非敢故興恤民之論務黜言利之人
執高古之虚文道當世之切務所冀言利者上能資於
國下不害於民饒益既多孰云不賞所可痛心者明知
無利冒怨必行幸可寬期力為督迫自古剥下無厭而
民不亂誅財無已而國不危者未之有也昔漢武帝遠
事征伐算及舟車四方彫殘大業幾廢以至下哀痛詔
封富民侯雖僅安全而劉氏之不亡者如綫唐德宗朝
盧杞輩專為刻剥税椽僦櫃别斂促追掊虐於民都下
尤甚涇兵乘怨近入長安驅呼市人用此藉口臣竊思
今日之事兵不得已而用財不得已而求然漢唐致危
亂之因種種略施行矣故復寇盗未平干戈未息或百
姓之心總動顧天下之計如何伏望陛下踐詔書之言
推實惠於下民不勝苦在精擇郡縣撫養之人利不可
遺在博求錢穀通流之術所入之賦有常而所費之數
無極則去太冗而節煩費所得至薄而斂怨至深則去
小利而存大惠上下兩濟公私兩行伏惟宗祖不拔之
基全付陛下朝廷更張之事更待何時願陛下申戒大
臣力求衆弊以幹家之術而憂國以恕已之善而及人
使百姓之心不撓則天下之計大定言先於事多為迂
闊之謀事至而言無救阽危之禍臣憂深語切意拙文
繁陛下儻賜詳觀於時實有裨補臣所言民間疾苦及
處事乖方者形之於左臣所聞所見民間疾苦不敢備
載粗舉一二條所冀上達宸覽知天下有如此事其間
啓請者乞賜施行
乞用新樂於郊廟劄子
臣伏覩朝旨南郊且用舊樂令兩制禮院詳定聞奏臣
竊以五代多故大樂淪亡至王朴竇儼始加詳造太祖
高皇帝每謂雅樂聲高近於哀思不合中和因詔和峴
討論以影表尺比王朴所定尺長四分遂造十二律管
校其聲下朴所定樂一律當時雖詔許施行然未嘗制
作樂器至今所用皆王朴舊物伏惟陛下紹隆祖考精
意禮樂博延天下儒者尋繹經義設司制作垂二十年
其費鉅萬然周禮史記漢書雖有舊說施於制器自已
不合迺者兩制諸儒參議約古制減下一律其功甫就
陛下親御便坐按閱侍臣畢與觀聽工作精好聲律和
暢陛下審慎再令詳定臣竊謂今來皇祐累黍尺與影
表尺同不異古制一也減下一律歌者協聲近扵中和
二也上符太祖皇帝減下一律之旨三也前來諸儒或
有異論只於形制小大與緣飾之本文時有異同至於
聲律本無他說四也以四者之明騐故可用而無疑也
臣聞聖人制禮作樂皆因時隨法必以考周舊典以求
古樂自秦漢以來其說已亡况其形制聲律豈得盡傳
幸今所存者略可依倣雖不能盡及於古比之今樂器
精而聲和若施之郊廟肄於朝會亦一時之盛事臣見
前代諸儒議事未始一定多亦制決今南郊甫近若衆
論一有未合則屏而不設是陛下二十年精求之心一
旦又復捨去必天降秬黍然後定尺此空論也伏望聖
斷特許施行取進止
乞不書張堯封碑石劄子
臣今月二十六日上殿奏為奉勑書張堯封碑石念臣
備員詞掖忝列近侍書寫碑銘合歸書蓺待詔之職臣
侵其官有虧事體伏蒙聖慈許賜矜免臣尋詣中書竊
知前狀已曾進呈伏乞專宣中書許令繳納張堯封勑
命取進止
看詳奉神述劄子
臣今月十四日張茂則傳宣奉神述額後欲題真宗章
聖製奉神述幷御筆更令看詳聞奏臣伏以章聖是尊
諡中二字簡便稱號故云章聖若載在文字又緣尊諡
字數頗多止稱章聖即不盡盛美於理不安所以稱廟
號則字簡義重也其御筆二字前代碑文少有稱者只
是臣下不敢直言至尊故云御若上文云真宗皇帝製
奉神述即不須云御只云幷書理似近古臣欲乞只題
為真宗皇帝製奉神述幷書石臣又看詳委得允當取
進止
辭李璋潤筆劄子
臣奉勑書隴西郡王李用和碑石了畢近李璋送到書
一封載上件物與臣充潤筆臣伏念陛下追母后之勤
勞伸元舅之德美睿藻輝乎河漢宸章賁於鸞龍臣學
蓺不工朝選猥及名列堅珉之末榮幸居多利兼實篚
之來惶悚無措所有李璋事例不敢收受取進止
啓請里正衙前劄子
臣伏見去年張問啓請里正衙前條貫第一戶充衙前
已經五年許令人戶糾決却充衙前要得寬紓次第人
戶已頒行天下臣前知泉州福州備見鄉戸衙前舊來
勑條約每州合用人數存留上等人排定姓名逐年勾
差以其産高下為重難分數只如合用十人存留百戸
是十年一次充役十貫産錢合差重難十分七貫只差
七分最為均平兼絶詞訟若今五年却充衙前二十年
間便充四次雖有富強無不破産於理未安臣昨離福
建已見民間詞訟妄相糾決久遠不便臣欲乞下本路
轉運司相度如是舊來條貫實利便乞令轉運司便行
指揮依舊排名差遣訖奏臣今建言只是福建一路切
緣南北風俗事體不同别路州軍亦乞下轉運司相度
利害施行取進止
乞戒約體量放税劄子
臣伏見今年開封府界京西陜西等諸路春夏愆雨麥
苗不遂已有朝旨諸路更不檢覆只今體量放税兼續
有奏乞省倉賑貸亦有朝旨遂其所請此朝廷愛民之
意推而行之為惠深厚然臣竊恐開封府諸路轉運司
所差官員不能盡心或旱損處多蠲放數少或旱損處
少蠲放數多至於賑貸亦不酌量輕重分數均濟回顧
均儲有無准備只陜西近奏去年霜雹秋稅放一百萬
餘石今年二月賑貸軍儲六十萬餘石即今夏税未見
申報已累有申奏乞從軍京撥銀絹應副(闕)入軍儲乞
將黑錫中納斛斗以此言之若諸路放税不得其實賑
貸又無分數一旦却闕軍儲三司雖有錢帛亦是臨時
置辦遷移不得伏况見在帑蔵歲入歲支之數有限何
以濟辦臣非不知寬貸百姓以為美事職在國計誠慮
一朝窘闕重煩朝廷臣雖責罪甘心而事幾既失言不
可及欲乞下臣所陳於轉運司戒約體量放税官員委
須得實賑貸州郡亦須軍儲有備如後檢得别有闕誤
乞行朝典取進止
乞封樁錢帛准備南郊支賜劄子
臣伏見慶歷年中因郊禮遣朝臣於江南等路剗發錢
帛後來或有闕用時亦遣使嘉祐七年明堂為計校左
藏所管錢帛數事巳差官諸路取撥去年為仁宗皇帝
山陵幷覆賞奏乞朝廷差朝臣撥發茶本錢幷諸路寬
剩錢帛今來粗有數目以此連年剗發江淮諸路歲計
别無寬剰將來南郊雖更遣使出外取索又緣内藏庫
不住申奏取索累年借過錢帛非河北河東陜西各有
非次陳奏今來若不擘畫至時切恐有誤支遣臣今欲
乞將見管錢帛金錢等依附明堂支數封樁准備
南郊支賜具數於後
見錢明堂度支九十六萬二千餘貫鹽鐵支八萬六
千餘貫共計一百四萬八千餘貫今樁一百二十萬
貫(㩁貨務)
銀明堂度支三十五萬四千六百三十餘兩鹽鐵支
三千三百餘兩共計三十五萬七千九百餘兩今樁
留四十萬(左藏庫)
絹明堂度支一百二十萬八百餘疋鹽鐵支七萬八
千四百餘疋共計一百二十萬九千二百餘疋今樁
留一百四十萬疋
紬明堂度支四十萬一百餘疋鹽鐵支二千八百餘
疋共計四十萬二千九百餘疋今樁留五十萬疋(左藏)
(庫)
金明堂度支金腰帶計六千七百七十兩今樁留八
千兩見在金只有八千兩如有支動即逐旋撥還元
數
第(闕)等生衣物明堂度支計錢四十五萬貫今樁留
五十萬貫
錦綾羅鹿胎透胎等明堂度支九萬九千八百餘貫
今樁留十萬貫
絲明堂度支三十八萬八千兩今樁留四十萬兩
綿明堂度支一百四十二萬八千餘兩今樁留一百
五十萬兩右謹具進呈取進止
上財用總要劄子
臣待罪三司已踰三年伏念金穀貨殖之職顓總大計
民齒耗登財用豐寡日考而月課之乃見虚盈然而知
識昏冥不知通流之術無補於國又當此冗費無極之
時每一念之竊祿苟安慙死無地謹撰成天下財用總
要一冊上進伏惟陛下覽之可以知當今天下之勢選
求長材俾臨是職與臣閒地廩食養親臣不勝激切惶
懼之至取進止
端明集卷二十六
