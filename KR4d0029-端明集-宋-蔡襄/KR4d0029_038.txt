端明集卷三十八
宋蔡襄撰
墓誌銘
尚書屯田員外郎林君墓誌銘
君諱冀字希聖潮州海陽人也曾祖珍祖知藝皆以厚
行為鄉人所慕父洪裔贈殿中丞少喜學問手鈔經史
傳記數千萬言日講諷自休以是終其身母夫人許氏
封潁川縣太君君既勝冠得所藏舊書益刻厲考治以
為詞大中祥符八年一舉中進士第歴辰惠二州從事
以判入高等迺授大理丞又遷殿中丞太常博士入尚
書省為屯田員外郎歴知歙州績溪及歙二縣治有善
迹移同判桂州以母老還官事歸養不得請改知梅州
被喪去職及還朝復官通判杭州寳元元年三司度支
副使段公少連薦君監京師征筭二年十一月戊子疾
發且殆其子從先取股肉雜糜飱以進祈疾少瘉卒以
其月庚子終于官所年五十四康定二年十一月初八
日即葬于大墓之域夫人黃氏封萬年縣君持躬有法
式處大族上下無異言子男從先從思從可皆孝謹力
學女三人長適進士盧幾次適邵武縣尉阮邈其季始
䈂孫六人皆幼君讀書不以博記廣聞為志務躬行其
所知者平居與衆言開陳理要或持異論亦未嘗力辨
以屈之及莅官當事前有事勢可壓以奪人者君自守
益固其直而後巳在辰州時五溪夷獠嘯聚攻剽城中
益兵以守君從所分卒往來督運糧餉每先期至事平
詔褒之歙州舊常第民資産歲歛錢三千萬傭僦舟人
挽浙江鹽鬻以牟利久之民愈病或冗散旁郡轉運使
以利病聞仍表君為歙縣兼總運鹽事君至更請募人
為卒度材為舟歲漕益多而歛不逮下流者還集其服
勞革弊舉是餘可知也初君卒將作監丞黃君瑊以書
至洛謂某曰林氏諸孤哀不能言將扶持全柩背淮絶
江山出吳閩數千里還故鄉以葬幸而得子之文以銘
其先烈不亦慰諸幽乎某明道中從官漳州始遇君郡
下君以某為志於古者作詩稱譽嗚呼今以是銘君墓
辭曰
求而勿懈者享則既豐委而不與者畀迺弗充覃延厥
後兮紹德收功列文幽堂兮以訊無窮
葛君墓誌銘
君諱宏字文淵先世居廣陵唐末廣陵兵起舉族渡江
而南至江隂遂留家焉曾大父諱㣑以耆德聞于鄉邦
大父諱詳少嘗負知能謂於時無所用不若施于吾家
以自效乃力于田數十年累致巨資益散施以廣名稱
父惟明一舉進士不中退而積書數百千卷戒子孫業
之君始稚巳能去紛侈從鄉黨之學既長記誦通博由
鄉舉至京師視等軰之賢巳者輸盡誠禮屏所挾焉而
下之故與游多聞世之士意氣豪舉文章亦甚壯徤不
能工偶配皂白翦磨細碎以是五試春官輒觸罷晩乃
寄隠於酒觀少年新學躡其後跳取貴盛一以命決不
挂于中然以己之所學稽本於古人揣稱當世之務甚
悉苟汩焉無聞孰與發而在人慶歷元年秋詔選進士
君時以霑疾猶強力持筆研屬文辭以求貢比歸益疾
殆九月四日終于家享年五十有二以某日葬于青陽
鄉母夫人承氏與君之父皆年七十餘而哭其冢子哀
甚夫人耿氏躬率禮德以宜其家子男鈞鑄鏜皆嚮學
敦謹將大其世二女長適進士陳賢乂其季尚幼君於
某為婚兄弟求知君之深而宜銘其壙者某不得辭銘
曰
悲乎文淵學足以辨興亡之端而文足以通義理之要
卒不克施其命矣夫
葛處士夫人墓誌銘
夫人姓承氏世為江隂人居其家以孝謹稱父諱懷與
擇其里中人以行聞者而歸之遂嫁為處士葛君惟明
之妻當夫人之歸葛氏方為大姓族屬親疎姑姊娣姒
節時往來佩簪纓珥序列慶賀者甚衆夫人處其間自
少至壯且老卒無與忤孝婦於尊章恭畏自力姑其子
婦益慰愛之故其生雖親者不敢少慢而死也雖疎者
哭之亦盡其哀享年七十有六其終于慶歷二年八月
五日以十月二十日葬于青陽鄉脩德里之原下生子
八人男五人宏求皆舉進士不中第卒定向勤養不懈
宜上書論邊兵利害得本軍司仕參軍孫六人鈞最為
長既有子矣女三人長適屯田員外郎淩景陽封丹陽
縣君次適進士陳玉皆先夫人而亡季女之壻著作佐
郎館閣校勘蔡某為誌其所葬而又銘之曰
夫人於家淑孝則聞既歸而宜法度是勤有子入官女
為士妻冢婦持孫福祉實多三月而葬中禮之常考卜
既吉寘文以藏
贈殿中丞陳府君墓誌銘
府君之先曾祖諱沆本魏人仕後唐因官江東為錢吳
越王偽署朝散郎知明州鄞縣卒葬四明山下子孫始
為吳人王父諱鏜聲名出吳中錢氏欲以補闕官起之
不可皇考諱處瑩博學於周易楊雄太元尤雅悉其要
錢氏數以禮屈致冀得為用亦避不顧及錢氏以地歸
本朝遂徙居京師府君既長矣傳解經術尤工楷法得
善書多手鈔之嘗夢人有授其蓍者因專意治易其得
要妙皆誠心潛通不扳舊書師說貴游大人或即其居
而訊禍福府君曰吾老於易於是求聖人心焉又以其
數度天地萬物消長及天下之所以興廢人之窮通不
足引吾術以証愈閉距不言日與諸子考經傳疑說雍
然自娛垂四十年以大中祥符四年八月十四日終年
六十四男三人長曰見素終尚書屯田員外郎曰大素
字仲華祕書丞審刑詳議官曰元素舉進士女二人長
適進士盧冲次適殿中丞潘軫府君諱光現字晦之以
子登朝累贈殿中丞娶吳興范氏追封本縣太君以慶
歷二年十一月二十七日葬河南緱氏縣唐興鄉蔣里
以吳興太君祔焉仲華於某同年中進士第先葬以其
世家求諸銘判銘之言名也列其先德以及自名府君
之德著而嗣子繼以仕進仲華涖官廉平以材能稱於
時將大其後銘曰
世以善脩而賤貧者或驗於天若府君究易之本行潔
而堅其享之厚孰與夫空富而且貴者耶
尚書主客郎中王君墓誌銘
君諱惟正字晦蒙太原人曾祖王父諱襲王父諱劌贈
大理評事皇考諱恩累贈尚書工部侍郎皇妣范氏追
封昌樂縣太君胡氏封永安縣太君王氏之居太原者
為大姓自君之先數世無顯者君始舉明經咸平元年
中第選注瀛州司戶參軍會契丹鈔邊河北用兵擇能
吏督芻糧君兼魏鎮定三州皆以期辦轉運司以狀聞
於朝授光化軍判官兼通判用保薦者改光禄寺丞東
封西祀恩再遷大理寺丞贊善大夫又遷殿中丞國子
博士賜緋衣銀魚入尚書省為虞部金部司勳三員外
主客郎中初知懷安之金水通判耀州事州將尤濤與
君論事不相能條君十八事不如法者以聞詔辨之逮
獄具而濤悉以誣服人益稱君廉能移知絳州歲饑民
流輒發常平倉粟賑之時權臣有不喜吏在州下風君
去之且得善官不肯應其後當丞殿中抑久不報君力
辨乃遷被工部喪罷歸服除歴知遼雅衛德四州雅州
之俗右鬼神而巫覡憑依禍福勒民財以自利君按祠
廟之不在祀典者投其像於江徹屋材以補官舍巫覡
為之易業龍圖閣直學士劉公燁表君廉平可監刺列
郡授荆湖南路提點刑獄升廣南西路轉運使時安南
西道節度使南平王李藴薨二子與其叔爭立叛掠宜
欽邕三州敗戍兵殺寨主勢以益振朝廷委君與曹克
明圖之君訓兵走粟為守禦策作木龍斷欽廉海路賊
不得進君度其内爭必一而止勒兵待之踰年一子果
殺其弟叔自立遣使稱藩交趾平君應例遷回讓贈王
父一官即評事君也居嶺外聞祖母病請解使職幸得
便郡以就養遂知解州道京師圖上交趾事宜賜三品
服至郡十餘日徙晉州未幾為江東路轉運使丁永安
太君憂還充三司戶部判官言錢穀利病多所施行潞
州於河東號為繁會君得之勵精為治屢辨冤獄入判
三司憑由司出領亳州密州最後再為絳州慶歷二年
七月二十日終于廨夀年七十一以四年九月二十日
葬于某所夫人韓氏封萬年縣君嬪配之宜治家教子
悉有法度子五人長曰敏中試大理評事監楚州鹽倉
曰執中未仕而亡曰柔中遼州遼山尉皆以蔭補官謹
而好學為吏得其家法女適殿中丞長路開次適穎川
陳晟次適右侍禁陳宗望孫三人君喜書史老益不懈
尤通緯象卜筮之說持己以儉奉官以法仕五十年而
無吏過將葬諸孤謀曰古人之傳於如今者託於文也
况郎官於令應刻石以載功德不刻不傳其惟孝思乎
建中裒叙其世系官次治迹走求文于余為之銘曰
吏治之興功利脩科條奮竒斷而不顧者斯可謂之材
矣然不移勢要根人以資已唯是令善必昌厥後
右千牛衛大將軍致仕陳公墓誌銘
公諱&KR0008;文字輔臣其先世臨淮人曰珂者因官入閩居
泉州仙遊兵阻道絶乃留不還公之曾王父曰太子太
傅諱某王父曰太子太師諱□皇考曰贈中書令謚曰
忠順累封南康郡王諱洪進皇妣曰鄧國太夫人林氏
曰河南縣太君林氏者以公追封公之配曰太原縣君
故永清軍節度使贈中書令王公守斌之女公之男八
人長曰西頭供奉官宗顔次曰三班奉職宗晦宗魯其
幼而夭者曰宗回宗旦皆奉職曰宗周借職曰宗可宗
傑皆未仕女十人長適皇屬右屯衛大將軍宗鼎三人
尚幼六人蚤世一為内殿崇班閣門祗候馬崇懿之妻
公之歴官自南康王上漳泉土地之圖除武寧軍節度
使授公徐州衛内都指揮使王薨補西頭供奉官七遷
至供備庫使眞宗皇帝祀汾隂恩恤勲德之後以公為
閣門祗候公之歴任監筦之局六秦州長道鹽酒税護
民渠文思院致遠務芻秸之司酒齊之職兵都監之命
四興元府舒廣二州許州之長葛一為泗洲廵檢再為
明越及虔吉郡都巡檢使慶歷二年以右千牛衛大將
軍致仕明年二月癸卯終于建初坊之第春秋六十九
以其年十二月丙辰葬于開封府祥符縣魏陵鄉吳子
原從先王之域公之世家功業列于太史氏銘于大墓
宜不復紀然某少時居鄉里聞長老為某言王本末自
王氏世有全閩其後部將黃紹頗据泉州以守王與留
從效誅紹頗有功及從效為帥王為之副從效死張漢
思繼暨漢思昏不治王自代之太祖皇帝御天下間道
請命於朝即授平海軍節度使太平興國三年以其族
歸京師獻所有地朝廷不加一鏃而籍二州之人二州
之人耕於山漁於澤不罹禍患涵濡太平之澤者王之
庇祐我莫知深矣及某游官知公之為人處豐貴顯榮
之間而能脱奢豪之習清約恬默以自娛適招延士人
講論書史仕宦四十年率以次遷未嘗吐一語以干勢
要人臨官處事一以法令不能輒為輕重將老即引去
截然有自止不屈之意終始善良公之沒嗣子宗顔復
以孝聞本朝之制隸武職者不為居父母喪去官宗顔
力求解罷服喪以盡子道朝廷從而奬之以率勵天下
又能教其弟宗晦宗魯從學謹飭信乎能蹈孝友之節
者也供奉君謂予曰嗟吾母氏一禮法持守門戶鞠養
諸子慈孝均一自先君子棄世時發篋視諸生平告勅
撫而泣且戒曰巳矣乎不復見也孰能永乃翁之傳者
耶孤敢以哀請幸次先君子之行誌於墓某於陳氏所
聞所見通知其三世遂銘之曰
推公之父舉二州之地歸命於朝世名以忠推公之子
善天下之善服喪于家人謂之孝公乎上承乎忠而下
遺其孝公之令德於是而顯十世之宥或以無有云誰
必之視公之後
尚書司封員外郎曹公墓誌銘
公諱脩睦字某建安郡人為學通博性介廉喜自脩立
大中祥符五年登進士第調撫州軍事推官南雄州判
官改大理寺丞知邵武軍之邵武縣遷殿中丞知鬱林
州聞母大夫人疾委州印於其佐北走歸道未至被喪
哀瘠過禮服除以大常博士通判越州再遷尚書屯田
都官二員外通判泉州知邵武軍民有兄弟訟田者公
為陳兄兄弟弟之義民相讓不爭代還前丞相杜公時
為御史中丞薦公材能拜御史踰年改司封出知夀州
又移泉州瀕海有渠道迎潮波溉浸旁田數十里自渠
水湮塞田蕪租逋公與疏渠流人還業尋坐舉者奪司
封去官歲餘通判信州知吉州公皆不行泰然有歸止
意上書願休官政以都官員外郎分司南京既而嘆曰
不事事而受禄不可謂廉復申前自列于上乃得請久
之丞相章公言公退靜可敦薄者詔還所奪官居數年
聲聞益達朝廷以紫衣金魚就第褒之用悚動天下士
大夫視聽以重進為高慶歷六年春疾作次所為文詞
四百餘篇勒分三卷疾益漬戒其子薄葬若世所嚮浮
屠法輸錢擊鐘與計七日而去齋者皆不得用二月乙
卯終于家年六十八月庚申葬建安縣萬石村公之曾
王父諱某王父諱某皆潛德延休貤于後人皇考諱某
累贈諫議大夫皇妣某氏贈某縣太君公之配朱氏封
長安縣君治家有法卒夀州男覿建安主簿女四人長
適南劔州順昌令邱與齡次適進士邱規次適太廟室
長陳沂次適常州司理參軍何辟(闕)孫二人曰顓太廟
齋郎曰某尚幼公兄二人長諱(某)舉進士早亡次贈諫
議大夫諱與公未仕時固在名右鄉國號為二曹仕及
諫議居朝剛直好言明道中以刑部員外郎為御史知
雜事論請復辟觸章憲明肅太后怒左遷興化軍終貶
所其後天子追憫前忠特以諫議大夫表之公年五十
有四即引例歸第舍園池疏列泉石置冊書棋琴於其
中意之所適則娛味終日賓親過從或道時事輒謝曰
吾方與紙上聖賢語差樂勿溷吾聽以是兄弟皆有終
譽公之在官不以法令繩馭下吏刻己率之而吏益畏
不以威刑讋憚下民平心治之而民益信嗚呼終始之
節可謂善矣將葬其孤覿哭泣以書來乞銘銘可辭乎
銘曰
重勢榮利衆所趨也耄昏苟前世所愉也中年能休矯
妄愚也惟公之存勵夸浮也西人之法志古無也今民
涵濡費産輸也遺戒勿用遵禮儒也惟公之役祛怪誣
也
尚書都官員外郎致仕葉府君墓誌銘
葉氏之先居丹陽在唐梁之際有官于泉州者屬兵戈
起因留官下子孫遂為今興化軍仙遊人時方否鬲連
世晦遯不克進府君諱賓字虞卿生當天下文治乃始
業詞學應進士貢景德二年中第注潮州海陽主簿再
調連州桂陽令廣州節度推官商人陳從吉鬻銅錢捕
繫吏治急自誣巳鑄鑄法應棄市府君鈐案狀不署曰
是物非巧工不能為從吉商也且鑄必有范鎔具今無
請更核果得眞盜鑄者從吉坐買賣得不死一府稱服
繇是有能名尋補建州節度掌書記以保任材廉改太
子中允累遷太常丞博士尚書屯田都官二曹員外郎
歴知泉州永春南安卭之臨卭三縣事永春民有先惡
嫌者冒重辟府君曰吾仇也獄雖眞人亦乘以訾我裁
附輕比南安盜截牛舌其主以聞府君陽為叱去隂令
屠之即有告其自殺牛者府君謂告者曰截牛舌盜汝
也訊之伏其罪代歸除通判南劒州事劒當閩衝水行
持販茶鹽禁物上下山出銅銀冶場凡三十餘所聚四
方游黠輕剽劫擊殺黨與牽連事日下吏懼滯繫被罪
率不暇精覈府君專意詰決民得盡其情而獄無留焉
還朝以年七十致官事家居九年慶歷五年正月九日
終夀七十九明年七月四日葬歸德鄉長安里王父諱
擅皇考諱素能以儒書訓子致遂大其門累贈太常少
卿皇妣陳氏追封潁川縣太君夫人陳氏河南縣君厚
淑恭謹動有婦則前府君卒男二人曰任泉州司戶參
軍所臨職既去人輒思之曰傳登進士第終泉州晉江
尉女五人適郭尹黃佐郭日休郭憲皆進士其季之壻
泉州節度推官方愼德府君為政能察民善偽與吏情
數苟有蔽謾必立見然正其事則巳不深嫉而窮治之
故所至吏民憚其明而不怨躬自儉約計奉以衣食歴
任官無錙銖過累既老閒居課諸孫就學時行田壠視
農事載酒肴與旁隣阡巷耆舊往來道說前事以為樂
晚年資用饒歎曰吾其為利乎於是籍親戚富貧親疎
者第而散之人益知府君官有餘財而約不以資也葬
之明年司戶君以書并次其先君世族功治卒葬月日
因其子壻漳州龍溪尉許稹以來乞銘於太史氏蔡某
某既以先達軰行視府君又與其子游遂為之序且銘
曰
葉先丹陽官遷于閩室久而通翰飛以振初盤邑治爰
佐南海直民冤死聲問彌大于泉之治決斷大明一語
得盜脱仇附輕劒交衢途猥集剽游事叢獄夥乃恤乃
孚還官臥家協比里閭宴處遨遊歲月之逾老而中禮
仕禄之儀儉則克終德厚之基年豈不多兹實其歸載
行於詞永世之詒
端明集卷三十八
