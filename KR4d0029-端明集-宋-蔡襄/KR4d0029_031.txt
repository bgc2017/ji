端明集卷三十一
宋蔡㐮撰
啟
賀兩府正啟
伏以元者氣之始惟君體元而謹時正者天所微惟臣
奉微而嚮福恭以某官自天精粹與聖會亨講明密勿
之謀修潤太平之業燮順隂陽之著以輔乾坤道迎邦
國之祥用安社稷(闕)靈所佑景貺如歸某限守侯藩阻
趨材館
賀王密學正
伏以歲更其次起王道之端律生於陽為人事之紀伏
惟某官累德(闕)厚對時靖嘉坐宣方面之風積著斯時
之惠踐迎首序翕受繁禧旦暮詔音光華柄用末繇
慶謁徒切頌祈
賀發運提轉正啟
伏以人時謹法視太始以為元王政更端奉三微而建
統伏惟某官周才應務遠識前民出按方維稔聞於最
目入趨宸守(闕)奉於休恩踐履歲元膺受福嘏慶頌
之切敷叙奚殫
又
伏以律生有元氣復其本與時偕長惟道所存伏惟
某官業履清修才靈敏給居集按臨之效佇膺懋賞
之書羣隂既消諸福如召良深祝頌安可究宣
回知通賀正啟
伏以損益相參消長云變斯見天陽之漸以為君道之
元况德名之講聞固方榖之来助會馳介紹垂貺牋修
載窺巨麗之詞過執謙虚之意良深感戢安既諭云
賀昭文相公冬啟
伏以斗柄建子叶萬寶之始萌緹筦生陽慶一爻之来
復恭惟某官代天理物輔世長民坐調元化之工力助
聖時之祐履兹令序密擁繁禧某限守侯藩阻趨鈴
閣云云
賀集賢相公冬啟
伏以推日於天起牛宿之一度騐氣以律生復卦之七
分恭惟某官同秉國平密調物理助成神化之妙致協
聖時之和踐兹令辰叢厥休祉某限居藩守阻造鈴齋
云云
賀歐陽侍郎冬啟
伏以斗直於子律旋於宫隂已剝而羣佞消陽始復而
君子長恭惟某官夙謨九德參理萬幾屬庶彙之將
萌慶大賢之受祉履時長至與國同休某限守侯藩
阻趨材館云云
賀參政趙侍郎冬啟
伏以日至極南晝移伊短乃天陽來復之始實君子履
長之初恭惟某官職佐萬幾位參四輔助權造物之柄
協贊代天之工適丁慶辰茂膺殊祉某限分侯屏阻
詣鈴齋云云
賀樞密侍郎冬啟
伏以日躔牛斗氣正虚危仰觀運之迭移俯迎時之長
至恭惟某官腹心社稷柱石廟廊雍容宥密之司提振
樞機之務惟時格祐與國迓衡某適領侯符遥瞻鈴閤
云云
賀胡副樞冬啟
伏以羲經復象一陽来子位之初太玄首辭萬物奮黃
宮之下恭惟某官華國重器覺民真儒職參樞極之
聯力奮經綸之效踐迎長日倍擁繁禧某假守海隅
阻對台席云云
賀吕副樞冬啟
伏以一陽来復慶君子之道亨萬物潜萌協天元之序
正恭惟某官本朝耆德當世鉅賢發相門之長才贊樞
府之要務順迎令序坐擁純禧某屬守侯封阻趨賓
閤云云
賀陳副樞冬啟
伏以乾文仰察日居玄極之躔律筦下旋候應黃鍾之氣
恭惟某官才隆時棟忠結主心贊樞近之繁幾舒弼諧
之素藴適丁長至翕受寵禧某限剖侯符阻遥台席
回翰林學士攀違啟
近由分虎之行嘗展登龍之别東門縱繂方悵隔於清
班西掖演綸遽寵貽於珍翰重形離仳益動黯消感戀
所深敷揚曷既
回吉州李殿丞啟
地處海壖路賖江表徒飫聽於善政曾曠問於飛郵何
雅故之弗㤀遽函封而垂錫繹披縟旨恍接名談仍聞
坐鎮之餘洽播袴襦之咏抗懷獨運嚮福(闕二字)庚伏
尚留讌期尤阻逖惟舊好紛集榮懷
回張學士啟
言念契闊風期差池歲序適臨便郡俯接提封才安
所治之居遽得及時之問眷存良厚感服自深伏以某
官業履弸中才紹經遠外專利柄方司臺部之權上簡
帝心行踐禁林之選願持主術庸副睿詞
回謝提刑啟
肅奉帝俞獲司藩政會即封之伊始於上記以未遑敢
惟講好之勤首辱貽書之貺詞與意厚感將愧并
恭以某官席美朝紳主平邦憲自奉光華之使益宣
欽恤之刑行奏異能别都顯任未前披覿徒切瞻祈
回潤州章郎中啟
審奉朝綸榮紆郡紱領一都之會風望匪輕控大江之
衝事權尤重疆場密接翰牘先詒蒙潤居多輔車有
頼伏以某官性資兼敏材識淹通盤錯著能荐委於藩之
寄都俞即協别疏不次之恩會見末由係瞻徒切
回蔡運判啟
近荷優除忝臨要地雲霄在望孤奉於明綸翰牘流
徽遠詒於慶問恭惟貳(闕)臺之優寄分部刺之劇權百
城望風萬里迎刃竚寵函之訊召即禁省以陞榮系咏
感銘衿膺參萃
回賀新提刑元郎中啟
伏審就(闕)詔書移按獄事伏惟歡慶恭以某官懿文景
行亮節冲規早膺郎選之華出布藩條之重休聲既著
至簡於宸心中異有常遂專於使旨方依臺部(闕)抃悃
悰先枉箋修倍深感系
與曹司封啟
自遠規猷動更晦朔仰思確論鎮極勞懷屬春令之方
中納天倪而見順恭以某官㤀幾况略樂道飬恬都捐
冠冕之榮深得烟霞之趣内量汎務企服高風卜披會
之未期但凝瞻而增劇
回茂才投贄啟
數日前伏蒙猥示長牋兼詒盛制文意高古横述作之
宏規詞旨冲謙隆進趨之妙矩再量膺(闕)詎測淵涯唯
阻觀於英儀但永銘於珍藴其為感荷㒺悉名言
回兩浙運使學士啟
近膺寵詔出布寬條夙戒舟虞已亂長江之阻前瞻臺
部方依大府之嚴敢謂惇明未㤀契分先垂尺牘之况
遠置行郵之来窺繹藻詞倍增銘鏤即接承於高論㒺
究述於鄙悰
回睦州李虞部啟
審涓剛辰榮諧美任古治中之職郡之紀綱半刺史之
權事皆關决矧郎官之充選方士望之推高行遲政成
别膺登課猥承隆眷特貺珍題感篆欣詹敷染奚盡
回發運張學士啟
瞻轉漕之崇遠依屬部通信問之缺已期順風遽辱牋
修之来特存禮好之厚兹用感服豈勝究宣切惟行方
而純文鉅且粹入奉禁籞不違清光對閱書筠率判
欵緒别膺寵數更踐榮階
回越州教授吳祕校啟
一水相望長牋遠貺鳴玉鏘金而盡在布錦列綺以何
多載窺鉅麗之詞徒切置藏之厚矧唯學術該洽素有
淵源行實清脩頗知趣向祈克全於禮制將漸至於亨
塗餘在詹凝安可云諭
回新知越州章學士啟
審被俞音出司藩政眷是會稽之重號為百粤之雄
擊柝交聞方喜疆場之接飛郵遽及俄承竿牘之貽
翹俟仙舟併親餘論感銘抃系參萃悃悰
回提舉慈孝寺李左藏啟
近荷優除忝司善郡奉親輿而至部方幸便安布寬詔
以臨民敢辜付委猥承雅眷遠枉珍縢矧密侍於天光
久著稱於材武願言加嗇庸副翹詹
回高崇班啟
自遠堯庭遽臨吳會屬事為之倥偬憑郵置以闊稀
俄辱圉函曲敦雅眷矧日趨於朝謁惟密侍於天光宜
保祥經聿迎戩榖勉希將重别迓寵陞
回湖州知郡徐郎中得替啟
伏審膺十行之札榮被代還奉三年之成旋登課最
矧霅溪之雅俗擁吳會之故墟耳剽風聲頗光朝選
辱珍題之見貺咏厚意之周勤披晤匪遥敷叙奚既
回賀張皇城啟
伏審被命出麾涓辰頒政伏惟歡慶恭惟某官起於將
閥舉有賢才用金板之謀屢專武事奉牙璋之寄更
重邊威帝念且深軍聲自樂遠煩牋翰能不置藏餘
冀保綏以副言願
回謝知通啟
比膺俞旨出領便藩屬總事之云勞媿馳書之未逮敢
惟勤誼特枉誨封講好甚勤玩詞增感矧長才之濟務
方美任以逢時宜航大和前對光寵
回蔡郎中啟
得郡海瀕望風天角高才景行役懷想以徒深善政仁
聲播傳聞而巳久行膺甄擢别對寵光遠辱珍縢過
形厚意感藏無斁敷染奚周
牋
謝昭文張相公牋
某幼而從學少長舉進士作詞章日益務竒新與時等
輩争聲名當時處之無所愧也數年以来專於聖人
書更求其意少有得焉儲於心而力於躬其於為文不
復奮肆夸麗通乎意則巳要之是莫敢有所至焉然
勇於進而不能自視度其性之與力堪否貿然冥行而
不知止既而翻然省其中昔之處而無愧者今也愧日益
加矣以愧心之加然後能自信乎有意於古者也有意於
古則莫能與今盡同也今之學文章者或屬聯簡編挟
持以趨大人之門祈倡一言得名譽加衆人上取顯重
於當世及臨政官民則曰吾業者文章吏事吾無與也
謾不肯省視案牘以自為高俗亦莫之怪而反指其人
曰某文章士責以材用不為宜也嗚呼所謂文章者豈
斯為速進之資耶又豈不與民政異耶是必不然是必
為之皆偷者也然則其尤能於文章愈不宜為此况某
之不能孰敢務取名而怠事者哉前居幕下踰一年矣
苟非承命及因論列事則不敢以文詞妄取於左右與羣
吏口語辨是非當否非其休未嘗執書自娛如是非故
求異於人庶乎其中之愧者鮮矣伏蒙昭文相公不以
某拙愚為棄而以某藝文操履言於上者聞命愧畏
莫知止極伏惟相公有國元老天子所頼官師所則四
方所瞻誠得天下之賢者布列朝廷條理制作大備
太平之事某也材薄能細得與士大夫之後以觀其
盛美而作為歌頌播於遠俗而傳於後世其心亦足
樂矣豈敢以區區之身徼幸於宰相之門哉是其所
樂者思與天下之人同其所樂也
别紙
曹待制
某啟别後計君侯浮潁亂淮自冬瀕春道路之勞加以
吳閩(闕)舟上下湍險復可怖恐是行良苦然既至則溪
山城郭署居食飲丹荔夏熟雜花秋香雖天下佳處當
不能過之矣士人有深明經術敦尚節行閒暇與語大
醒人意始朝廷遣君有經制久遠之議度君至部或
與遂成之則一方幸甚南地多熱君侯愛重三月二十
二日不宣某頓首
黃太傅
久不作書無他蓋無事不須縷縷承示及已言之有南
来人奉詢多言足下太寬而少嚴雖字人者當然其如
鄉中詞訟若狡者不禁則無理者妄作故是是非非懲
之恕之乃可為政若用寬仁事益繁而難精不可不察
某頓首
觀文侍郎
某啟奉公書伏承慶侍外起居萬福知憂撓多端情
悰不聊幸寬中人生最深者惟愛耳至於材處萬事
不為物後賢知皆及之愛則未能逃之者蓋於是而生
滅安可逃哉然知其無可奈何就日月漸遣之憂思傷
人無形願省覧不宣某再拜
歐陽永叔
某再拜嘗已拜違伏蒙賜手牘展繹荷戢波流雖云
未增載輕可行少候舟人辦治便即解去浩然之心壯年
尚能持習今老矣復何繫哉無入而不自得唯恐智短
而道遠求之行之沒世而後巳佳山水美魚稻我自有之
而樂孰能禦哉承教固知有見慕之懷何可得也謹
奉手啟上謝不一一某再拜
元郎中
君得武陽待次錢塘予為郡守自寒食遊西湖入靈
隐天竺榖雨賞花過吉祥龍華淨明及民間園館往
往傳於篇咏誠可娛也君將之官予亦被命南都雖未
及符計非久留異時聚集非復有此臨書益自惆悵耳
陳祕書
某啟自外除後宿疾未痊心意不聊辱書并近文數十
首枕上窮卷不知筋骸之攣苦子之文詞日益新道義
亦隨而有加焉其有未至者當相見日評是非(缺四字)之
論則今世未(闕)有定分某則不暇為此某答
答戸曹葉君
十一月十二日某頓首頓首比聞足下有閫中之憂
方執喪在疚禮不得弔又以聞之過時不果修問為重
(闕)今奉書以某撰次先文表誌勤勤為謝某嘗以為文
者當有典法言之於今而見者可信傳之於後而聞者
無疑是曰文已自惟所作不逮前人故論述功德以稱
當世之士大夫者莫敢當也足下以里中之舊頃以見
命雖復編次事實第不能贊發賢者之光而充滿孝
思之志用是為愧足下過懷謙抑為意惇厚殊非望也
惶悚惶悚冬寒幸飲食自夀蔡某頓首
提刑方郎中
某啟蒙教精密見望殊深然某久處繁劇五年之間
無一日不在思慮之内以是神明自耗不獨筋力之難勝
也雖得錢塘而多事甚非自適之所豈暇作區區事
耶目前遣了以免官責而已倘一日得自遂乃天幸也
因風示誨不一一某上
知郡陳駕部
某啟輦轂之下號為勞勞况兹計省㒺有暇日退休賓
客續續無窮至或親知不暇交言而去朝車臨訪無緣
從容今兹出守復爾暌闊瞻馳之素豈勝鬱邑謹奉
手啟叙别不一一某頓首
彦猷學士
十一月十一日某再拜賢弟殿下君雖同年而未嘗接
識至京又不往還但有見君子多或稱之前月十九當
直後殿輒見其作為動搖山岳雷霆之下挺然不動遂
得春州之行斯大可嘆駭前史所載古人事豈復能過
之耶惜其不幸所論不從而身竄窮荒愧恨何極近有
勑旨減於三州身丁米斯聖情哀憐遠民之深故有
是舉今歲都下大寒非常近登陛首問員小茗造作
之因殊稱珍好恐知兩日前堂中下進奏取江西及福
建赴治月日後逼節未有聞不知作何行當是别有命
耳夜寒筆凍揮洒縱横願君侯恕之蔡某再拜
端明集卷三十一
