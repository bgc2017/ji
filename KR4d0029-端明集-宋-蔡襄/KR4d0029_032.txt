端明集卷三十二
宋蔡㐮撰
齋文
南郊道場讃佛文
伏以講盛禮於泰壇用伸嚴事集勝因於淨土宜運
鴻仁伏惟皇帝陛下順法乾坤祗奉祖考萬物涵仁而
生息庶政蹈道以中和甫届書雲之辰往陳奠璧之祀
特開精舍廣肅法筵展龍藏之秘言揚魚山之清梵庶
敷善利胥協熙辰今皇帝伏願臨吉土以升煙高凝
祥氣御端闈而洒澤下格幽途永孚環海之心益固
南山之夀
功德疏
奠玉紫壇虔修於大報布金紺宇祗仰於能仁用集
妙因特嚴法供皇帝陛下與天均覆惟日並明運神
化以無方置幅員之安處甫臨至景專講上儀就居
位以薦誠霈渙思而澤下有来清侣敷誦秘文式頼
殊緣宜資熙事伏願五辰協序百福凝祥永隆久大
之基益固延鴻之筭
順祖惠元皇帝齋文
豳風流頌陳基業之艱難梵澤垂文降福祥之孚(闕)
諱辰甫及妙果宜憑伏惟順祖惠元皇帝藴神聖之
資累元功之茂詒孫謀而及遠啟天命之来符今皇帝
奉清明之宮薦馨香之德敞仁祠之淨土翻文佛之秘
詮順祖惠元皇帝伏願鬯並真游高臨覺地集祥綿
緒敷貺羣靈今皇帝伏願鴻算後天至慈冒世萬㝢
輳於朴厚四極格於混同然後願台輔協恭宗圖繁
衍日星順夫軌道黍稷滋於有年舉是含生悉登夀
域
太宗皇帝忌文
至大之德列原廟以推尊無量之仁依覺皇而薦祐
太宗皇帝恩淪四外運紹再傳化治之光在人昌明之
慶垂世今皇帝永思先烈濬發精神有来淨行之流
聿修秘藏之妙太宗皇帝伏願超游真蓋廣覆羣靈
慧如日之圓明化等空而常寂今皇帝伏願夀年山
固聲教天臨儲嗣寖蕃宗支彌盛宰路協恭而贊
輔霄躔應候而泰和五辰順時百嘉遂性
章穆皇后忌文
伏以蕙車風逝杳仙迹以曷追竺館載虔仗佛因而申
薦恭惟章穆皇后禀靈魏麓作儷周京修隂教以輔
隆正坤儀而中肅真游彌遠靈德逾芳今皇帝孝軫
至懷慕存遺懿兹復臨於諱日爰肅啟於法筵用植勝
緣以昭嚴奉皇后伏願棲遊淨界超證真乘備福德
之莊嚴會天人之利樂皇帝伏願運延星劫位固寶
圖暢聲教於八遐戢干戈於四裔然後願盤維敦茂
丞弼宣和百工罄述職之勤庶績協順時之治若夷
若夏有性有生率躋仁夀之期共洽羲軒之化
章獻皇后忌文
保祐帝尊上繫於慈訓追懷親愛虔託於能仁皇太后
惠澤多方教流中閫逖奉母儀之重再嚴廟象之崇
今皇帝孝德因心諱憂在旦軫瞻屺之深念集給園
之勝因皇太后性周大空化通妙力護生靈於至樂福
基業之無窮今皇帝鴻筭後天深仁被物殊俗格乎
面内庶品遂於陽中台哲同寅宗藩協輔武皮包乎
犀利文象蹈於經常有生之繁惟帝斯頼
賦
士伸知巳賦
古有云賤而達已者道必有裕貴而得士者禮必與
鈞意關榮以高世朅游名於大人威鳳下而覧德微
蠖屈而求伸謂周公多才揮沐吐飡而延白屋顔子
具聖砥名厲行而附青雲故我氣浩集義遊於天真
默守節而無悶動會時而益振彬文薄乎河漢長筭
騖乎臣隣指素絃而禀潔紉香草兮生春彼美君子
風度瑰偉烏在其蔓葛以均戚寧藉乎樹枌而接里
夷廉嶷而素言誼幽眇而鈞旨判柔植於異畦决斷涇於
東水始傾崑而娛玩遽倒廪而矜侈耽聖域以同奥秩皇
塗而並軌雖韜瑕可以取璧兼體可以收菲矧或太公蜕
北海之居安石翔東山而起我拒其歸誰執兹耻必使右
雪苑之席屣繡衣之履䋲引堯舜以致君蒙合燕趙之
多士苟風協而聲同偕克濟乎薰美者也且夫虹玉
隐乎巉石玭珠淪乎層漪麒麟非犬馬之比鱣鱓豈
螻蟻之持沕明淵而自得曷悚迫而外移華屋千榱
柔荑百枚積粟乎京坻躍馬乎騧驪匪衷藏之雅尚
差得志而弗為何藴諛以發顔何挾巧而讕詞宜乎厚
德表世嘉聞蓋時身享崇高之貴瞻咫尺之儀謂朽株
可萬乘之器廊廟非一木之枝得於道不伐乎衆公推
於室不懵乎内私舉巗穴而悚觀峩冠珮而来思上弗
求焉無曰蔑當吾取下弗進焉無曰胡為我知然則人
之膠於今者或安於近泥於古者或昧乎通擇其粉
墨之異考以宮商之同射乃墉上宜乎日中鳴鶴隂
而子和雕虎嘯而生風不然則名位相雄師學相攻耕
石田而待稔懷珍髢而適戎故非五難而吐論和再刖
而窮處嗟乎木秀林而必摧士入朝而見嫉絳灌隐堤
而賈遷椒蘭發機而原黜子冉膏舌而墨幽臧倉圜
精而軻逸夜光明月招訶按劍之年流水高山沈思絶
絃之日在孤見之卓越發羣蔽之豐密借如說困刑戮
何擷其芳尹恬耔耨何鋪其香若歲旱而澤及卒阿
衡而自將惟聖睿之親逢俾業履之徛昌奚仕虞而
弭廢由自戎而虜亾秦何售之而遂用遽厚之而遐疆
仲負(闕)而仇君鮑何奪徽纆與鋒鋩弗芥蠆乎左右麾
干侯而拱天王設隕越於九淵幾夷袵而易鄉寗倚輈
而鳴嗌桓何寶其琅琅鬷肆語而靡著向何娛而趨
下堂伊郄勲之末圖胥何利乎錫土越石娛薪以相
伴嬰何次驂而奄取平負郭而久貧何梯魏而康㝢
信鼓刀以周身何翼蕭而登輔節信疲於游宦何怵
心於皇甫正平蹶於羈雌何衒能於文舉亮覘時而
養晦蜀何奮之於甽畝蒙署籍而委質吳何抗之於
卒旅蹇斯類之有徒殫筠素而曷叙被王公之宏略
豈數子智謀之補畏遺德於冥鴻思洒恩乎施雨向
使失風雲之會構竒衺之伍或際立於草茅或殱
危於俘虜亘天地以寂寥尚何流嘉風而建英矩者
哉今兹有人遠陶聖世少齒鄉黌根英雲之節奏表
畛域而墾耕躋陵隅之峻嶻泳垠埃之淵渟若夫名
山首乎黃老鬼谷譎乎縱横桑羊役乎術計商鞅刻
乎刑名姑還車而却步目吾肆之豐贏既披閩吳而僑
貢未幾唱第於天楹賦從軍兮南土天蓋五而回星
莽萬端而外眩愚幽墨而無營憧百趾以高附愚邅
環而後行噂决辨以旁肆愚抑閼而箝聲紛結游以
走譽愚友益而盡傾親冒領而雙白又齊伐乎大庭
第假田不足以羞旨烏敢蘄外物而薦榮晞往躅而
結援坱回泬而峥嶸介語默於蔀室其誰燭之而使明
勾蘖芽於瘠壌又其誰育之而使成豈云病畦而諂笑
哀絃而賣名然世主炎黃之化鼎建邴魏之風時乎時
者難值旦復旦以親逢倘率道而自進立誠知命抑在
乎其中亂曰善知人者豈古有之今無善求知者豈彼
智而兹愚倘固其窳而厚其薄必幽者綆而培者扶進
抑時而退抑命爾其守約而于于者乎
季秋牡丹賦(有序)
爽秋涉秒扶欄間有牡丹舊枿輒吐芳桋亭亭上
擢發紅葩一大可徑咫角春取勝無間然爾扶欄當
彩翠亭之右亭屹縣圃之西北隅圃直縣堂之背縣
介大江之南蓋漢元朔中江都易王上封其子敢為丹
陽侯邑於蕪湖此其地與今為太平州筦時河間凌
公尹之行再朞矣政休賦集又所瀕江英游雅故受
署齎伐被石將命者憧憧然率道其疆故觴咏之娛
相因無缺及此珍卉罄茂公有異時之貴趣張具高
會於其側所謂彩翠亭者酒三行濟陽蔡某釂舉
而言曰公走文章聲二紀於兹顛葆幾華位不過禁
省貳丞官不過萬戸長吏而善禦外物居頗休閒
獨以浩博記書稱道聖明為事今是花也韜英和
緒揭麗蕭辰時雖後而且大盛意者公其日寖亨
會才慮將有所讎乎昔騷人取香草美人以嫓忠潔
之士牡丹者抑其類與請為公賦之其詞曰
朔羽南翔建杓西宅霜天一清露草皆白悲哉轉涼
葉於亭臯兮悵穠華之閴寂均百草之不能秋兮何
子花天姿之的的使人觀之若披大暑兮臨清湘剥層
霾兮仰白日厥初稿壌潜春扶欄向夕芳枝舉以融怡絳
蕊局兮羃䍥寶霧宵籠鮮風曉拆麗或中(去聲)人香可
專國刻紅炬以烘燄綴彤霞而薦色鬱茀誰語丰茸自
持非倚瑟之神女抑善賦之文姬俯清都而時下簸晴
陽以孤嬉霄顥汗兮排金扉氣沆蕩兮張寶帷霓燁煜
兮揭朱旂雲朣朧兮纁衣&KR1195;綠跗兮矉修眉姹鮮萼兮
伸微詞沛怡愉兮新相知眇悽惻兮送將歸桃有援兮
溪之曲蓮為媒兮澤之湄羌此物之善遠亶夫君之
後時君不聞佳麗皇州喧繁戚里清籞迢迢名園亹
亹綺櫳曉兮金鑷聲繡牆明兮雨苔紫嚴霰財歸光
風半起於是萬蔕駢紅交柯結翠密顔紆餘斜袂輕
綺文鴛羣飛霍錦横被縓蓋攀聯緹裳積委則有姝
姝玉人翩翩卿子葆韀過兮飛電珠幰来兮流水擁翫
嘉辰笑語成市彼瓊蕤美英縹葉新蘤羞不得借其
餘光矧標揚乎意氣今何為兮江之干地之卑兮歲將
闌荆蕪比兮霜月寒望下苑兮思上蘭嘉本擢兮靈
根盤泊淮波兮鮮楚山是知元冶一陶昌生萬育無左
右先游者淪乎朽株當匠伯不顧者被之散木譬此花
之賦命兮亦節暮而葩獨然貴賤反衍禍福倚伏其暮
也何遽不為貴其獨也庸知不為福噫化工物情吾以
花卜
慈竹賦
種植至多強名萬彙物拔其萃兹乃當天地之正氣有
美竹兮特禀夫慈名而榮被豈有懷於本根兮何千千蓊
然而瓌侍若夫吳郡名園王家新第遠閣斜欄横塘静
水或薰風晝来或秋露宵墜日遲留兮簷外隂移人悽
悄兮屏間籟起方且濯峭格而清舉足團欒之生意
或翹而舉者若堂有高年兮勤素風而講議或亞而
側者若家有令子兮聞話言而沈思倀如出門而事遠
遊兮滋宿雨之清淚雍如奉巵而介眉夀兮羃春煙
而怡醉紫芽蟠聯馨兒季穉去者奔追迎者嬉戲
疎者如招並者如倚雖復貫千狀於巧筆曾莫形其
放&KR1820;借如秋晩霜重兮萬木林林而僵悴隴榆盡兮
塞月高堤楓丹兮楚江紫此君也束藍田之苖玉刻
炎州之稍翠固節虚心兮雖大鈞不能奪其志於是揖
三荆於堂下結蔓藟於河涘襲氣同根之豆交驩承萼
之棣顧威鳳之時下亦孝烏之来寄設有用於律筩
天聲發兮大和備覩此芳物悲哉遠人昔我從軍兮南
之海濱今我辭家兮西游洛塵暢然於舊國舊都感
莊生之論恭止乎維桑與梓諷周傅之陳指白雲兮
天遠採幽蘭而露新嗟碧鮮之得地乃叢茒(莫保反)而相
親吾議爾德豈止乎千畝之渭濱當訂萬石之封君
者也
傳
耿諫議傳
耿君傅字公弼以父廕為三班奉職思以吏治自奮更
就銓選授河南伊陽縣尉明州司理參軍表其能者數
十人改將作監丞寶元元年知河南永寧縣明年三
月旁邑人訛言相驚老幼東向奔走道路三日乃止
前此澠池人有告其仇衛九思者傳張角之術善以
妖幻惑人夜集鄉里男女同室居寢逮明而罷號為
講法率嘗往来旁郡數百千家相與為嚢槖州縣吏
更調情狀且捕之符文未成固巳逸去以是積三十年
不敢下其事於縣縣吏度終無能捕之者因受賕不治
至是民相驚擾咸意妖者唱之時宋宣獻公始涖河南
乃以其事屬君且戒之即不得亦隨坐矣君請緩其期
卒以計擒之索其家得所疏行賂簿書逮獄成首惡伏
誅其支黨黥若杖男女二十餘人縣吏其得先所受賕
抵罪流根株挂連一不窮問於是河南人交口稱之而
奸贓吏益畏縮行恐被摘隂指峭刻君或知之自如也
宣獻公薦其材就遷通判儀州事至復以材名關中
又遷慶州朝廷方議勒兵進討羌虜帥臣署君專督
一道糧餉部分已次會寇入抄掠遂出禦之諸將失
利君亦遇害康定二年二月十三日也初寇至君以書
與諸將謂宜少避其鋒擇據便地以量變動若徑往
必墮賊計中諸將以遇寇不敢逗留且諭君以不與軍
事宜還君曰死且忠志也吾不去矣既死軍中以其
書聞(慶州孔目官彭忠隨主帥任福在軍中收其書以聞)贈右諫議大夫官
其子五人於是素所不相能者始快心飾謗以君迫諸將
進軍致敗無益而死於恩賞為過厚今斷一指而得公
相雖甚愚者不為被殊解支革是亦何願嗚呼孟子
所謂捨生而就義者也在易大過之上六過涉滅頂
凶无咎其說謂雖涉難過深而志在救時不害於義故
不可咎也戾於浮言而中於大義夫何恨哉君姿狀魁
毅少所為近俠晩益修厲詳知歴代史書語前古成
敗事本末不㤀作兵策數篇論攻守利害文詞甚壯
而嫉惡鮮恕以智謀自喜負氣果勇不肯為人少下
然屈之以理畏且從也
曹女傳
曹氏女建安郡人其父修古博學而文善議論外和内
剛所至以直氣聞明道初以御史知雜事言事觸罪
降工部員外郎知興化軍明年不召夏四月疾㬥作
一夕而終修古持己潔廉仰禄自足有餘則推之既
死妻孥益貧殆無以奉其喪以還其屬吏民思之相與
稡錢三十萬用資其歸拜酹堂下前白所以家人未及
言女哭曰我先君居朝為聞人以清節自立不幸天不
與年終於貶所今臨財苟得尚何面目旦夕哭泣帷中
幸趣持歸無吾先君累也吏民聞之慙罷明道二年
女生之十六年先以父命配其里中人徐生未及歸而
父歿云
許迥傳
許迥字光遠歙人也歛於五代末屬偽唐士人偽唐尤
以權利輿服相夸迥獨好擊劔負氣以貧事其母不
屈開寶七年王師伐金陵迥仲兄為光慶殿使分護北城
迥亦以光慶殿承旨從焉外攻急矢雨下兄被重傷戒迥
曰我將死至矣汝歸慰吾親迥以身蔽之兄罵曰君親
忠孝我與汝均有不可乎迥乃去明年金陵平利遷汴
及兄為魏冠氏令部所部城州城有賊李潜號為強桀
所過剽掠入冠氏問令在否曰令魏城下獨其弟迥在
耳潜曰吾固聞許迥之為人即領徒去金惟岳以文詞
名江南迥與之善惟岳嘗從後主弟朝京師俱留不
遣當金陵平迥舉惟岳之族歸汴惟岳有子先因兵
亂失其所之後迹知其為淝水鉅盜李某所俘以為
已子李日殺奪道上州縣莫能禁惟岳泣謂迥曰吾
且死則誰收之唯公為能出吾子迥時在魏徑之淝水
且至果遇盜二人遮刺迥曰李家若雄豪欲殺義士無
所事刃盜驚止迥前泣曰汝所俘子吾兄弟子也吾聞
義者哀人之急而勇者明已以信汝豈效草問無知輩
耶盜迎舍迥厚飲食之還金氏子當是時迥以節勇
聞而河北大官屢欲薦之於朝迥曰能寧浮游江淮
不能就刀尺間以活遂終淮上年五十八有子會云
端明集卷三十二
