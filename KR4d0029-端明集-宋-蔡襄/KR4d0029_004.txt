端明集卷四
宋蔡襄撰
律詩
觀三聖御書應制
聖業存功德宸毫冠藝文勢開千里浪光動九天雲法
駕乘時至仙都與世分皇心欽寶訓求治益精勤
羣玉殿賜宴(有序)
臣蒙恩宣召再至龍圖閣觀書羣玉殿曲宴伏以
數千年間無此盛事臣忝職翰墨榮遇非常謹賦
拙詩一首備載本末上干聖覽無任戰越之至
治道承炎歷皇基亘萬年深仁涵海嶽至德著坤乾文
物歸元首臣鄰必巨賢蓼蕭思及下奕葉力追先昕色
方羣進臚音忽四傳衣冠紛雜遝臺殿欝蟺蜎(嘉祐七年十二)
(月二十三日詔宰臣以下龍圖天章閣觀三聖御書)寶字崇三聖瑶圖祕九天榮
河祥氣徹昭漢曉光旋磊砢珠璣在峥嶸歲月遷家聲
終卓越上意益恭虔書觀開舖首(乂幸寶文閣作飛白字召臣寮觀人賜一)
(軸兼賜紙筆墨各有差)宸毫落彩牋煙雲初不定鸞鳳互相鮮拜
賜兼金重珍藏尺璧全人人皆自得事事獨超先睿藻
敦風教(賜御詩一首令羣臣次韻和進)冥&KR0679;出化權來從玉山府遠過
栢梁篇迴馭臨高館(賜宴羣玉殿)推恩錫廣筵迷魂遊帝所
休應動星躔申命嚴樽俎(二十七日幸寶文閣召宰臣以下觀太宗游藝集瑞物十)
(三種仍賜御書宴羣玉殿宣諭太平無事令羣臣盡醉)新章被管絃千齡叨際會
曠古絶寅緣大施難論報精誠第祝延唯應歌盛美樂
石可磨鑴
上元進詩(有序)
臣言臣伏覩法駕特御端門宣諭臣僚上元觀燈
不為遊賞蓋與民共樂也臣職在文字恭惟德音
宣布睿旨感詩人揄揚盛美之私輒成短章上干
宸覽臣無任惶恐戰越之至
疊聳青峰寶炬森端門初晩翠華臨宸遊不為三元夜
樂事全歸萬衆心天上清光開夜色人間和氣閣春隂
要知盡作華封祝四十年來惠愛深
夢中作(年十八時入京就進士舉過舒州相城夢中作)
白玉樓臺第一天琪花風靜彩鸞眠誰人得似秦臺女
吹徹雲簫上紫煙
久寓悟空院刹行而書之
寂寂精廬切半空古原高下稻花中蓮趺披素輕雲梵
花萼雕紅細雨宫孤鶴睡迷千樹月斷蟬吟繞五更風
心縻尺組遥相謝歸馬南蹄疾似蓬
漳南十詠
龍臺
試看初日照龍臺白玉堂高錦障開樹色一番連雨淨
溪光幾曲抱山來雲歸深洞天形瘦風落前村笛弄哀
擬結青樓遍題詠思王何吝斗量才
城東水閣
亭上芳樽惜别人亭前斜日欲歸輪傷心定是丹楓樹
拂面空來紫陌塵歲月暗驚山色古愁情長與草芽新
何時此地迴飛蓋寂寞欄干又一春
南溪
近郭溪光綠好裁雨晴波底敞樓臺蔭堤佳樹千圍合
掠水輕舟一箭開驚釣寒魚拖糝去忘機閒鳥信潮迴
官餘擬欲袪塵意書遍平沙我獨來
滿月池亭
有客高懷脫世塵碧灣晴檻樂遊頻無心自合波中月
照影誰分鑑内人莎砌亂蛙爭噪雨杏梁雙燕欲留春
長年老厭趨豪末來揖孤雲作上賓
西湖
湖上山光一笋青佛宫高下裹嵓扄烟收水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處柳拂長堤月滿汀
圓山廟
風雅遺芬嶽有神此山靈祀越千春彩毫佳句言猶在
翠剡新詞意未真絶頂黑林長帶雨曲崖飛磴不留塵
瘴雲收盡秋田熟跋境肴漿再拜人
陳將軍廟
曾憑水柵誓長江報國全軀事不雙力屈己嗟關羽死
勢孤猶笑李陵降宿墳古劍龍腥匣壞壁靈旗獸纏扛
神理高高人意近楮錢祈福暗塵窗
白雲亭
雲擎翬檻翠嵓巔石老松皴不計年舉世覺來空白日
幾人遊去上青天醉看絶壑都無地嘯倚清風只恐仙
花晩春殘無限意他時逥首定依然
齊雲閣
紫閣青梯壓翠岑春情秋思共登臨雨嵐供眼横千掌
星漢垂簷直半尋忍别朱欄真俗吏獨棲珍樹祗仙禽
當年人事多竒尚擬托巖扄息寸心
東郊
苒惹晴雲釀雨時東城無處不芳菲斜坡草短孤麛卧
平壠麥深雙雉飛照隝亂花驚客眼罥空輕絮點郎衣
年來意氣多羈束無復長楸帶酒歸
别宋判官
縷縷青隂拂去鞍雨花狼籍顫春寒年光别緒侵人鬢
莫向離亭子細看
城南春會
隂雲薄薄地無塵清曉城南集畫輪睢苑即時裁雪霰
穎川連夜聚星辰山眉帖漢晴光擬鶯舌尋風碎語真
芳草有情迷謝客落花無處問秦人樽前莫厭歌醒耳
世上偏饒淚滿巾嘉意未闌繁盛減東皇底事惜殘春
序賓亭
師律先憂寄朝家此得人門庭環劍佩胷膽貫星辰今
已閒戎略疇能卜宴申樓高休暇日臺迥厭登春珍館
瑶甍舉璇題寶篆新鴨欄逥鬭頸龍壁活盤鱗夾幕寒
波顫前峰古黛皴始知仙有路盡恐世無塵武馭來金
虎儒簮下石麟機分榮辱主觶序去留賓揖讓盈三魄
雌雄競一神氣横飛客箭歌協大夫蘋萬古浮雲片勞
生斷梗身即時懽未巳往事夢非真席久疑枯海琴么
似隔鄰釭花明雨暮甕酎壓霜晨鵶動殘絲柳鱸肥滑
線蓴晴霞上丹葉熟粉護青筠賦景呵吟筆揮談密醉茵
流年祗容易嘉會可因循
望春詞
霏霏細雨勒梅黃一望春容十斷腸平蕪古柳青青遍
獨使潘郎兩鬢霜
落花
何事蒼苔數點紅曉來花片落春風可憐春色兼花盡
今古此情無處窮
耕園驛佛桑花
溪館初寒似早春寒花相倚醉於人可憐萬木彫零盡
獨見繁枝爛漫新清艷夜霑雲表露幽香時過轍中塵
名園不肯爭顔色的的夭紅野水濱
溪行
秋色巳寥落清溪纔此行船移酒杯側魚得鱠刀鳴日
色浮兼動風痕滅又生從知隠者趣不獨傲榮名
淨衆院嘗茘支
霞樹珠林暑後新直疑天意别留春京華百世爭鮮貴
自是芳根着海濱
春酬王知縣賞春不與以詩見贈
仙陬翠觀盡繁英朱白相兼照眼明池浸嵐光生晩碧
鳥驚人語斷春聲談諧遽喜開懷久骩骳終慙走筆成
佳致可能陶靖節庭柯斜眄獨忘情
喜弟及第
里閈高高祖德新魯庭詩禮孟家鄰連登桂籍青袍客
共拜萱堂白首親倚國精誠明火玉照人清節對霜筠
童襟開慧盈書館漸喜芝蘭在處春
西郊
曉蓋西郊道春光極(或作㴠)太虚村風香晩稻溪日曝寒
魚雀噪飢鷹下山空病木疎歸期侵杪歲友思望吾廬
三月詣陳逋民
振衣凌曉色霽野縱遊韁莓潤溪雲重春深山露香林
幽風更細院靜日偏長曾是天皇外相從識酒鄉
次韻翠嵓寺
攬蔓巖扃峻交䋲寶界平斜峰約雲勢乾樹起秋聲泉
檻妨蛩響霜樓助月明冥筌兼洒落警句一何清
夏晚南墅
夏竹侍前楹涼襟折舊酲疊雲封日茜斜雨著虹明魚
動池開暈蟬移樹減清葭洲烟向暝鳬鶩自相迎
蕪隂樓上
野馬沈寒氣神禽度細風斷霞天共紫斜日樹齊紅山
口横虚釣江隈跋遠艐觧窮千里目爭奈思無窮
杪秋湖上
舊暑侵涼巳分銷蕭疎丹樹見斜橋千千露竹全瀟洒
一一風蟬共寂寥菰米熟汀來客燕芡絲分水避歸橈
月魂未上東城角誰向東城與下招
和陳殿丞南州新詠
寶坊高閣遍憑欄曾是芳辰得未閒日上天容低接海
風輕湖底倒搖山夜深佛火寒星外春過人烟暗樹間
無意孤吟採幽致異時行橐斷空還
通源驛别顔茂才
躍馬東來不記時酒醒寒色入征衣垂楊官道連天去
落日郵亭别我歸
陪尹子漸申安禮宿香山寺
二月巳強半尋春登石樓山光侵雨變草色到雲休歸
鳥沈嵓際行人過樹頭剥苔看石碣因火認漁舟漸夜
灘聲惡憑虚屋勢浮乘閒聊自適觴詠屬吾流
正月四日
今朝纔見雪泥乾日薄雲低又作寒家山千里何時到
溪上梅花正好看
春曉
曈曈初日注窗明窗外鶵鶯乳燕聲東風氣味濃於酒
曉夢魔人似宿酲
晩色
晩色在何處樓高天宇低閒雲無去住歸燕自東西
過天津橋
日暖溪平冰漸銷水聲纔下内前橋山川滿眼閒宫殿
草樹迷人舊市朝每向尋春偏有意却成懷古更無聊
洛陽平昔多豪俊惆悵埋魂不可招
讀離騷經
莫怪靈均戀楚濱可能臣子外君親精心獨去珠無纇
飛語潜來箭有神宋玉招魂推意遠揚雄流涕掩書頻
江邊自是修門路嗟苦先生隕此身
暮春登南門
麗譙高倚晚天霞滿目平臯盡物華千曲胡笳催鼓答
三重湘酎倩旗誇連江急雨送歸燕拂地輕風移落花
強倚欄干還自問此情何處是邊涯
和邱提刑寄湖南賈度支
何處多離感山郵霽野光清吟貫騷雅遠意屬荆湘霜
樹呈秋色風蘭生晩香使軺偏倚望摛藻寄回腸
和邱提刑聞新鴈寄賈度支
翔鴈來江渚秋容在遠空幾聲疎樹外一字斷雲中虚
館垂簷月平臯敗葉風裁詩託幽思幽思更無窮
遊龍門香山寺
彩閣縈林轉蒼崖隔水開龕明千像日波起一灘雷綠
淺春前草香餘臘後梅背人驚鷺去將雨好風來雲氣
随衣袂嵐光入酒杯清遊知不屢欲下更徘徊
聞福昌院春日一川花卉最盛
聞道春深多物華遥憐春日思無涯烟涵樹色相依好
山擁溪流一帶斜休問主人先看竹只随漁叟便逢花
憑誰畫得當時境持去江南細與誇
山前溪上最宜春千樹夭桃一雨新爭得扁舟随水去
亂花深處問秦人
登府店福昌山閣
危磴通高閣登臨境迥清雲開千岫出雪霽一川明斷
雁來孤影遥泉落細聲野烟依竹見溪樹與橋平巳助
騷人思空搖遠客情扁舟如可泛歴歴是江程
雪中不見女几山
宜陽南路是仙山雪擁雲埋杳靄間洗眼來看無處覓
不知可復在塵寰
登三鄉寺閣
歴覽宜陽道披軒臨朔風地疑塵世外人盡畫圖中巖
曲疎鐘答村前小徑通水烟寒更白山氣曉微紅遊宦
真浮梗流年似轉蓬長懷無所寄盡日送歸鴻
嵩陽道中
千里動秋意縈迴上古原山樵斵晩日野火着寒雲鐘
磬出鄰寺牛羊下遠村振衣歸去好塵事莫知聞
訪陳處士
橋畔修篁下碧溪君家元在此橋西來時不似人間世
日暖花香山鳥啼
題建造寺奉先院
日照溪山生翠光春深花草雜幽香登臨誰會遲留意
門外塵埃去路長
送别陳比部
祖帳西郊道川原畫閣臨燒痕經雨活樹色入溪深斜
日明春態孤雲感客心何人知别意重把酒杯斟
城西金明池小飲二首
暁出都門外名園連翠屏融怡春物動瀟灑塵慮醒輕
風送花信遠水涵空青舊遊無處問芳樹隔重扃
城西禁籞宿烟收霜薄朝寒上罽裘佳樹得春生意動
平池受日翠光浮十年歌笑驚前世滿眼風花是舊遊
從此曲江芳物好定知重到更疑留
送張太傅還鄉
置器功成佚退身故園南望整車茵青冥直上無餘事
白首歸來有幾人門外離筵晴日暁江邊行路雜花春
槖金均散心如水冡樹重攀淚滿巾杯酒相逢耆舊少
山川不改歲華新從公几杖何由去更祝千年比大椿
寒食樂詞
皇州令節已藏烟帝渥乘時錫廣筵和氣去添春色重
恩光来助日華鮮千聲鳳吹朱門裏一番花香穀雨前
更喜簮裳嘉宴日親逢干羽治平年
喜歐陽永叔余安道王仲儀除諫官
御筆新除三諫官士民千口盡相歡昔時流落丹心在
自古忠賢得路難好竭謀猷居帝右直須風采動朝端
人生萬事皆塵土惟是功名永遠看
送楊殿丞通判睦州
蒼崖中斷一溪來迤邐人家向水開盡日烟雲迎旆去
滿瀧鐃吹引船迴虛齋晝夢鳴禽下别塢春遊畫角催
莫怪杜郎題處少更留佳致待清才
宿揚州
瓜洲堰埭阻行橈更等江頭後信潮獨背殘燈數歸路
風傳寒柝夜迢迢
廣陵
廣陵歸客嘆飛蓬懷古傷離向此中前世翻波那復問
十年彈指巳成空樓頭畫角催殘日城上寒鴉噪晩風
井徑蕭條人不見又随潮信度江東
馬奴周晬思之因成
馬奴今日方周晬昨夜迢遥夢到家盤裏應知心所愛
尊前唯祝壽無涯吚嚘弄語羣兒學踉蹌初行乳母誇
獨上揚州津館望江山搖落去鴻斜
聞鴈
霜風吹鴈入南雲千里征人枕上聞欲問梁園近消息
月沈星轉五更分
江頭别杜殿丞
楊子江頭南北路木蘭船上往來人年華衮衮東流水
世事勞勞薄宦身回首天涯成遠别忘懷物外自相親
津亭共起憂時嘆重記津亭淚滿巾
題金山寺
畫梁詩板暗流塵水石魚龍萬句新誰識高僧最深意
慈航長護過江人
端明集卷四
