端明集卷六
宋蔡襄撰
律詩
後舍緋桃
十年樹底折香葩蓛蓛浮光弄曉霞只恨無情是風雨
直將紅片入西家
題龍紀院僧室
山僧九十五行是百年人焚香猶夜起喜酒見天真生
平持戒定老大有精神須知不變者那減故時新
宿黃蘗聽彬長老譚禪
一圓靈寂本清真誰向蒼浪更問津欲說西來無見處
奈何言句亦前塵
南劍州芋陽舖見臘月桃花
可笑夭桃耐雪風山家墻外見疎紅為君持酒一相向
生意雖殊寂寞同
士安飲我數杯至觀音院纔醒聞灘聲泉響因
留短闋
林外灘聲砌下泉泠泠幽響靜中傳朝衫却染京塵去
爭得夫君醒醉眠
别邵武長史朱照鄰
竊比君侯病駃騠時看雲路忽長嘶十年還此同杯酒
三驛剛來踏雨泥士行滿鄉元自好官名當世不勝低
未霑釡粟榮新祿應上亨衢别有梯(相送三日)
自漁梁驛至衢州大雪有懷
大雪迷空野征人尚遠行乾坤初一色晝夜忽通明有
物皆遷白無塵頓覺清只看流水在却喜亂山平逐絮
飄飄起投花點點輕玉樓天上出銀闕海中生舞極搖
溶態聞餘淅瀝聲客爐何暇煖官酤未能醒薄吹消春
凍新暘破曉晴更登分界嶺南望不勝情
華嚴院西軒見芍藥兩枝追想吉祥賞花慨然
有感寄呈才翁(辛卯四月)
吉祥亭下萬千枝看盡將開欲落時却是雙紅有深意
故留春色綴人思
烘簾微照自生光吹面輕風與送香誰把金刀收絶艷
醉紅深淺上釵梁
的的名花對酒樽欄邊沈醉月黃昏今朝關外尋蘭若
忽見孤芳欲斷魂
崇德夜泊寄福建提刑章屯田思錢塘春月並
遊
夙昔神都别于今浙水遭故情彌切到佳月事追遨太
守才賢重清明土俗豪犀珠來戍削征鼓去啾嘈湖樹
涵天闊船旗罥日高醉中春渺渺愁外夕陶陶新曲尋
聲倚名花逐種褒吟亭披越岫夢枕覺胥濤論議刀矛
快心懷鐵石牢淹留趨海角分散念霜毛鱸鱠紅随筯
(予之吴江)瀧波淥滿篙(君往嚴瀧)試思南北路燈暗雨蕭騷
嘉禾郡偶書
盡道瑶池瓊樹新仙源尋到不逢人陳王也作驚鴻賦
未必當時見洛神
讀宿州天慶觀門扉仙篆有感
玉骨霞衣帝所遊案前香氣與星浮無端醉語落塵土
一過人間四十秋
送張處士二首
垂垂秋雨沒韉泥經晝門前無馬嘶乘靜因題送行什
江南歸思巳凄迷
梁園塵土着人腥不似淮山照眼明愛君心迹曾無繋
一片孤雲去就輕
温成皇后挽詞二首
紫極騰軒曜青春委蕣顔雲軿何處去金殿幾時還仗
下編簫咽陵中夜燭閒六宫哀送返疑是夢魂間
翟綵開新禮金文易大名真游上仙路故物感皇情月
落辭丹禁春前引素旌宫闈鳴挽鐸不是珮環聲
司徒侍中宋宣獻公挽詞五首
重器推隆棟馳光逐逝川人應騎尾宿歲亦在辰年文
思精天下忠謀盡帝前唯無豐室累清白是家傳
申命增華衮遺忠動紫宸世風存令子暮哭有慈親復
辟前言在論兵密疏陳如何年不永無路問蒼旻
懷道初名世乘時遂致君平分百年筭中据兩台文行
翣連寒樹凝笳上晩雲路人那得識揮涕指幽墳
洛宅初開府非才辱顧隆遺思謠俗在餘論宴堂空巳
矣蒼生望嗟乎吾道窮豈惟懷舊德一慟向春風
去歲洛城東公歸秉樞務今日國門西輤車行哭度同
此晩春節依舊西山路千古訣幽明一年纔旦暮遠恨
寄山川餘哀慘雲霧平昔送公詩何言歌薤露
哭賈少卿(庚辰年自潭州謫所遷少卿知廣州未行卒)
畫旟南度謫長沙粤海新恩路更賖子日鵩來知主去
辰年龍會為賢嗟猶多婚嫁先捐館無復田園可寄家
曾是德公推奬厚一觴何處酹魂車
别顔慥下第
四上不登第漂流二十年依依去國恨杯酒春風前
和杜相公謝寄茶
破春龍焙走新茶盡是西溪近社芽纔拆緘封思退傳
為留甘旨減藏家鮮明香色凝雲液清徹神情敵露華
却笑虛名陸鴻漸曾無賢相作詩誇
謝杜相公(有序)
伏覩宫傅相公精詞健筆輒然成詠敢觸冒戰鋒
但伸懃懃之至
謝政閑宫傅當年老相君詩情通造化筆力作風雲是
則經綸手施於淡泊文捧窺心感悸無路候公門
銓舍後軒
秋欄疎索水葒花坐見花邊日向斜莫問幽人超世訣
即心無累是仙家
閣下晝眠
急雨初收宫殿明紅薇花落暑風清忽傳午正驚殘夢
寂寂西軒喜鵲聲
戲答王仲儀
零落黃花動節辰送行杯酒感風塵誰知最恨張京兆
畫徧修眉不示人
哭石曼卿
仕宦晩益困忽驚朝露晞嗟嗟命不偶事事志多違直
節未嘗屈英魂何所依有材真國器無悶即天機前日
猶言笑今亡果是非城南春滿路空見素旌歸
銅雀妓
十五燒香繐帳前幾多幽怨入危絃誰知千載臺傾後
何處西陵有暮田
城西射弓挺之以病不至簡示新詩有唯應欠
我渭城歌之句謹吟一篇以答佳意
雪後西郊物外清官閒乘興此閒行出門疎樹無塵色
入内流渠帶野聲近臘酒醪香更釅得風弓箭力還生
知君病起心猶壯獨背船窗唱渭城
汾陽夫人挽詞二首(其夫李留後端懿國甥)
福偶天家出賢名戚里推朱顔不待老萬事却成悲宿
露霑新隴秋風過舊帷誰歌均一德傳繼召南詩
借有百年在都如一夢迴幻生還復滅仙去不重來樂
色閒宵院衣香祕夜臺行人知令淑哭送侍兒哀
泰靈園書事
檻外珍叢叨下泉祥符天子泰靈仙忽逢野老臨池水
自剪殘花趁歲錢
上元天仗款琳房靈圃遥傳玉殿香要識年年桃李色
不關春力是恩光
讀太平告身
綾紋金彩射星霞潤墨新騰玉署麻不用著心驚寵辱
去來元是坦空華
因書答河東轉運楊樂道
前歲君提嶺外兵國門南路送君行由來成事多天幸
直向危時見世情勉力朝廷論大計甘心江海就私榮
(予請罷開封府出知泉州)牢愁應解侵人骨未老先教白髮生
楚州聞晩角有懷
欽天門外警場開(郊宫有欽天門)畫角千枝疊鼓催今日淮邊
孤壘畔晩風時送數聲来
過真慧素上人院見紅薇盛開因思西閣後軒
數株遂成短章寄翰林原叔八丈禹玉閣長兼
書真慧壁間以記所遇
八月吳天覺早涼翠叢初拆碎朱房繁枝欲卧不勝力
落片將飛猶是香西閣二年臨晝夢金刀一夕掩春芳
(嘗令花工以綵為之殊逼真也)欄邊想像頻回首漸覺星垣迥漢傍
杭州訪吉祥璘上人追感蘇才翁同賞牡丹
曾乘春飲遶花畦花底餘香入燕泥剪處佳人傳燭下
歸時明月到雲西重來草樹驚秋色零落交朋感舊題
若使他年逢勝賞一觴知復共誰攜
寶月法喜堂
少悟浮圖法因傳法喜名於人無厚薄知巳盡豪英藥
舍朝爐暖碁窗夜燭明性懷元自得未用厭逢迎
過泗州嶺(衢州道中是年冬十二月室家永嘉郡君葛氏亡逝)
二十五年間三迴共往還那知臨白首相失向青山想
像音容在侵尋鬢髮斑平生多善行應不下塵寰
丙申元日過浦城西陽嶺
曾侍天王玉几傍(累年侍執夀觴)捲簾袍色殿中央重霄未徹
宫縣樂上宰初持萬夀觴曉日半臨幡影轉春風徧送
佩聲長今朝千里穿雲嶺喜奉親輿返故鄉
宿漁梁驛
庭樹疎疎河漢低瓦溝霜白月平西寒鴉不奈單棲苦
落泊驚飛到曉啼
過南劍州芋陽舖見桃花
七年相别復相逢墻外千枝依舊紅只有蒼顔日憔悴
奈緣多感泣春風
見勻親抄書泣悼卷末
得汝抄書心自喜古来清白紹家難誰知向老秋燈下
一見親蹤不忍看
寓居興化轉運廨舍
病惱連春夏居閒意味長海風生永晝山雨送微涼書
帙梅蒸潤衣巾荔實香塵緣消遣盡物我兩相忘
丙申五月遊興化西門上溪
尋溪因過上溪遊雨後溪渾水亂流因傍堤松却飛蓋
為聞山鳥輟鳴騶平田䆉稏青雲合滿谷芭蕉碧玉抽
開濟無功須早去故時瓜隴有通侯
謝宋評事(有序)
伏蒙評事宋丈分貺家園丹荔世傳此樹巳三百
年黃巢兵過欲伐之時王氏主其樹其媪擁樹願
并戮巢兵為之不伐今雖老矣實益滋繁味益甘
滑真佳樹也因成短章用酬厚意
齋館從容接燕申每臨佳樹走觥巡兵鋒却後知神物
年夀高来況主人並賞昔聞思故友(公嘗言陳太監方諫議及大卿並曾)
(會賞)分廿今喜奉慈親豈唯持祝公難老兼欲靈株比大
椿
謝阮評事(有序)
伏蒙評事阮丈手授祕文輒以蕪音用投真賞
手授新書荷至情何時仙訣得真精高年轉覺面顔少
細字全由眼力明藥力謾勞分上下丹爐終費候虧盈
爭如一語醒然悟獨葆天光不外營
和詩送茶寄孫之翰
北苑靈芽天下精要須寒過入春生故人偏愛雲腴白
佳句遥傳玉律清衰病萬緣皆絶慮甘香一味未忘情
封題原是山家寶盡日虛堂試品程
泉州安靜堂
庭松永晝囀春禽天氣初晴又半隂惆悵此生多病惱
正看行樂獨傷心
泉州北藏院見初荷華
初華纔過小荷身曉露霑紅點點勻莫為愁心偏倚望
清江元有未歸人
詔貢士
星騎翩翩鶴詔來旋聞歡語沸春雷天閑未減真龍種
滄海還空老蚌胎拂紙半毫含意勁摩雲雙翅待風開
寄言商穎辟榮客好致吾君放首迴
福州堂下小欄花卉多是手栽今巳繁盛因賞
花有所感悼
愛花盡日傍花臺點檢當年手自裁前事巳随朝暮變
舊華空見淺深開山禽忽下還飛去溪雨纔收又復来
只有春醪能遣恨無人欄畔共持杯
登四徹亭
偶爾尋幽上翠微遊人啼鳥似前期花間行印露霑紙
山下放衙雲滿旗艷艷舞衣朝日處飄飄商櫓落潮時
傳杯且與乘春醉身世悠然兩自遺
登清風樓
郭外清溪溪外山溪雲飛上破山顔晴明天氣琉璃色
何處峰頭帶雨還
榴花洞
洞裏花開無定期落紅曾見逐泉飛仙人應向青山口
管却春花不與歸
寄南海李龍圖(兊)求素馨含笑花
二草曾觀嶺外圖開時嘗與暑風俱使君巳自憐清分
分得新條過海無
寄題張景山大卿園池
人仰公才世吏師更甘歸老舊林池門闌清似當官處
心力強於少壯時物理自冥非寄酒兵謀猶在却因棋
濠邊風月如招隠願拂塵裾從所之
端明集卷六
