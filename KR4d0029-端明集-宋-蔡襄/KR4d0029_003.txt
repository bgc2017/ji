端明集卷三
宋蔡襄撰
古詩
西齋秋暑
齋居一室靜晝永来風微仙棋覆前局女布便輕衣向
人顔色強與世心事違且效金門隠詎有田園歸
胡鴈
胡鴈畏空漠羣飛嚮洲渚褰雲避射弋萬里聲悲苦月
色滿關河欲下迷處所春江沙平淨魚蚌不可數飽煖
身肥腴歸路欲遠舉尋常弓箭兒仰視随意取從来遠
禍心狼藉失舊侣小哉銜蘆智豈識保身語
即惠山煑茶
此泉何以珍適與真茶遇在物兩稱絶於予獨得趣鮮
香筯下雲甘滑杯中露當能變俗骨豈特湔塵慮晝靜
清風生飄蕭入庭樹中含古人意来者庶冥悟
題周著作萃賢亭
君家作虚亭獨得江山清四向各有適萬趣合自呈夜
深蟲鳥息漸聞泉石鳴日高烟靄去始見峯巒生之人
務佳尚意與賢豪傾中盤瀹薇蕨傍砌顛瓶罌毫端潜
造物局上暗投兵樂遊時景邁薄宦身事縈種花行老
色馴猿無故情蕭散復後期外塵殊可輕(周君善詩與棋)
瞻禮開師真像
輕瀾還故潯墜軫無遺音好在池邊竹猶存虛直心往
復二十年每見唯清唫覺性既自如世味随浮沈琅琅
白雲姿悵望空山岑豈不悟至理悲來難可任
偶作
作墨本誰氏研摩有強弱摩盡不見墨此處原非著
至和雜書五首
八月一日
淮天過盡入吴渠蘭亭晩日光疎疎金桃傅粉好顔色
綠醽泛灔深車渠觥巡屢卷明星出花翹零落随衣裾
么絃不動凝古意春容淺破長眉舒庭院簾帷一齊下
紅蠟隂沈霜滿瓦雞頭軟熟七月終舉手分傳玉盈把
席前碧甕覆瑶漿一秋愁淚風前灑雲中寶暈萬重高
付與輕綃藏冰麝孤城寒柝夜迢遥誰道劉郎有天馬
歸来却問東海桑海浪漫漫彩虹挂紅絲縈膾曉刀鳴
雙龍笑斷夢中驚莫將團扇掩塵匣曾障清歌十數聲
八月二日
濃雲瞥過雙鳳飛清顔照射朝日輝畫船南畔烟成陣
鮮荷掩護仙銖衣凝魂杳𦕈不知處酒醺香破驚新知
一聲入耳醉人骨天容牢落星點稀海山萬里風濤外
扶桑未老成春絲春絲不斷縈成結玉環宛轉無窮時
曉簾半上香飄穗笑指冰壺凝遠淚秦樓後夜鏁孤鸞
秋風不動烏龍睡願將瓊樹隔花看一一花房暗相值
濁水芙渠天際雲長時倚望清江濱迎来未語送歸速
暮山紫翠空含嚬勸君美酒千萬夀情如芳草年年新
八月九日
暁虹跨江一千尺平浪東西入天碧遊人初覺秋氣涼
衣不禁風薄羅窄漁家小艇方醉眠艇裏長魚三尺白
彩欄北倚數流螢似與流螢舊相識香脂揩盡暗成雲
銀甲試絃初未直橋前流水聲潺潺年華一去何時還
重来若問桃花路記取松亭月影間
八月十二日
高樓中天月色淨玉山禾熟秋雲映草邊水際見流螢
流螢獨自尋香徑稜層鴈塔挂千燈密意雖通語還併
城上驚烏飛復啼落泊無依終不定欲下長橋夜漏深
燭臺飄灺青梧隂仙人若也乘鸞去彩霧千重何處尋
八月十九日
潮頭出海卷秋風風豪潮起蒼海空弄潮船旗出復沒
騰身潮上爭驍雄沙頭萬目注江水晴雷乾雹來無窮
窗外簾旌飛獵獵新醅翠斝行坐中欲作吳歌弄清晝
回看滿眼西陽紅六曲屏深映雲母珠盤縷縷青鴉茸
山移海轉有變化生緣長短須相逢
讀樂天閒居篇
閒居篇云君看裴相國金紫光照地心苦頭盡白
纔年四十四乃知高蓋車乘者多憂畏予感其說
因抒鄙章
予年四十四髮白成衰翁非有高蓋車曷與賢者同嗟
予出寒遠家世嘗力農十九登科第聖彀參英雄十年
出吏選校書蓬陼中(是年二十九)天子設採拔謂有諫諍風
既叨言責地(三十二)蹇蹇思匪躬竊不自度量語剡姦邪
胷一毫抗千鈞擯落無流蹤同時皆驤首金紫班著崇
唯予守長樂幸就祿養豐(三十四)八年江海外再上螭階
東四十入西閣宿仇司化工蒙錦投機穽唯賴天聽聰
代言遊禁密侍從多從容尋行京兆事擊斷露銛鋒是
職非所好輒以死竭忠願闢大幽都為君囚四凶願拂
西省堂為君延䕫龍願舒泰山雲甘澤成歲功願回太
清日晴景破隂蒙願躋萬人夀夭扎終不逢願令編戶
富食衣無困窮羣臣走率職陛下居法宫文彩成禮樂
籌略羈夷戎意言亦良苦精神庶潜通短少趨遠道心
健力不充早衰鬢巳華憂傷乃自攻我知古人心生德
貫上穹何為論貴賤貴畏非大公南歸雖云樂此念殊
忡忡
元日過浦城西陽嶺
逝者東流水情知無却迴遲留曾到處嗟古不同來誰
道新年好風物忍將淚眼向春開
題將軍嵓
赤日正停午解衣巖石下石泉殊甘涼野籟亦瀟灑驚
猿度嶺雲遺果墜庭瓦披軒忽永歎幽抱不可寫
安靜堂書事
勿學異世人過常不可深勿學慢世人側身随浮沈白
日當中天難破是非心不有拔俗器安得太古音大暑
苦煩濁清泉流高岑烈士無戀嫪至理須推尋
丙申秋八月過漁溪驛驛舊有梅數株嘗題詩
記今無有也二首
曾把早梅枝思君在别離别離雖云遠萬里有還期樹
枯根巳撥人去復何之故館動秋色雲物藏寒曦清
香不可聞衰草空繁滋一夜平階雨輾轉良自知
梅花不復見況乃扳花人花飛别故樹粉黛化為塵秋
風捲落葉蟲豸鳴悲辛昏鴉投舊巢匹侣自相親缺月
行復滿歸雲本無垠因題憶花篇此意難重陳
答葛公綽求猿
子求穉猿書至閩我說猿意持贈君吾州四面列巖巘
鉅木轇葛凌氛氲結窠栽檻走疾置十日可置澄江濆
嗟憐庶品各有性拘憂適喜無見聞彼猿之類宅丘壑
愛戀深厚編前文戲禽雖傳古仙者射臂未許今將軍
朝棲喬木之蒼莽夕飲幽澗之潺沄山空月明一長嘯
商船海上迎風聞君家東園豈不美檜竹翠密蘭茝薰
斯猿儻憶故時侣舉首斷隔千重雲縱之不遣乃得所
推夫此理惠澤雰令吾郡邑決籠柙蹄者奔逸羽者翂
因觀微物通萬化譬諸獻鵠良有云
秋夜書廨中壁
遥夜不能寢值兹節物清大空瑩虚碧仰觀澄性情素
月若可把浮雲何故生瑶琴且勿弄誰憐希代聲
秋思
幽蘭受新霜孤雁呌落月沈憂何由平永夕不可徹將
琴鼓憶憐(曲聲)聲急弦屢絶芳華日益遠香澤物已歇秋
風吹石門思君還復訣誰云無生忍識此悠悠别
寒食梨花小飲
江南寒薄春嘗早花卉入春先自老嗟予衰病不及時
出見池園半青草縱有餘葩在葉間行看落片随風掃
尋春已過索寞歸重憶歡娱耿懷抱雖然妖艷難再得
但只逢花須醉倒二月中央寒食朝牆隈忽見梨花飄
開門四顧粲然白傳催翠帟賓朋招長吟環遶不知數
漸值明月臨清霄誰翦輕雲成碎蕊天留密雪封枯條
重重盡挂珠纓絡&KR0609;&KR0609;初呈簂步搖傍花行酒發新唱
滿座倒舉黃金瓢西都姚黃高一尺揚州寶髻分雙翹
幽香絶艷信尤物設欲置之千里遥壁門寫生亦名畫
未免五彩塗鮫綃莫如此君慰人意相對一笑開無憀
古来英豪多感激坐使綠鬢朱顔雕勸君且作梨花飲
慎勿稱量别流品
雨晴早出
徂秋久不雨霑濡纔此旬新陽淨萬物太虛無一塵老
稚出曠野鋤犂及清晨愛爾安居樂力作勿辭貧
訪天台菴
幽人去未還門戶和雲閉亭午樹隂圓深冬泉響細寒
生羣鳥鳴清徹孤鶴唳寂寞傍山歸寫向滄溟際
和吳省副青梅
梅華畏高寒獨向江南發那知汴陽墅青顆摘春月持
之矜所無歸思動楚越願君侑清罇行恐新芳歇
留别舊居花檻
别意起中夕出門風吹衣側月光艷薄餘花香氣微清
尊歲相向欲去心有違殘葩勿盡放主人行亦歸
甲辰閏月初伏快雨凉風晝眠初覺庭前小欄
花木各有意氣效栢梁體
閏夏天地熱熖烘崇朝快雨隨清風晝軒夢覺開前櫳
畫欄花草意氣雄側枕遥問數異同如子微物煩化工
盍各言爾之所從繁葩富豔生朱紅(川海棠)枯條大蕊千
萬重(絳桃)修幹點綴赤日中(蜀葵)蠲去憂忿誰與功(萱草)採摘
烹煮袪煩胷(百合)秋霜鉅實垂如甕(木瓜)横柯遠引交加叢
(紅玫瑰)葉抽綠劍端黃茸(山薑)直立開拂泉貨通(金錢)疊遶翠
羽飜虯龍(薜荔)誤入畦町非余公(頃麻)助滌渴肺思匪躬(麥門)
(冬)物物自名詞不窮願當我意乃汝容負汝不飲慙衰
翁
過皇甫侍郎
丈人幾八十歲晩益窮經隂陽判九六天地環丙丁初
若發泉穴漸巳澄滄溟所寶非世有願充天子庭問我
久京國鬢髮何星星無乃矜才能吐論生風霆不爾負
潔修揚眉自娉婷昏翳本來性憔悴百歲形子知大方
家真精潜杳冥萬化一相遇起滅如秋螢而於須臾間
計較罍與瓶膏消見遠照水燼聞餘馨唯公懇懇誨敢
怠拳拳聽追思嚮踐歴媿汗曾未停決然趨所適金刀貴
發硎去矣汴流駛薰風送揚舲
南都思杜祁公
祁公清德老在昔相先帝青雲吐論高白璧持身銳待
俗無町畦取人兼揭厲甘貧安車後直道洪鈞際每聞
天下士行業若材藝未見比調饑況乃挹襟袂早嘗登
公門顧睞叨末契謂有金石姿良工心劘礪仰瞻通德
衢獨立耆英第(所居名也)評書草聖優煑荈雲腴細遺墨秘
巾篋感激君子惠悲風吹白楊佳城兹久秘聲名與濉
渙東流無巳歲
酇陽行
春秋書大水災患古所評去年積行潦田畝魚蛙生今
歲榖翔貴鼎餁無以烹繼亦掇原野草萊不得萌剝伐
及桑棗折發連簷甍誰家有倉囷指此為兼并頭會復
箕斂勸率以為名壯強先轉徙羸瘠何經營天子憂元
元四郊揚使旌朝暮給饘粥軍廪闕豐盈殍亡與疫死
顛倒投官坑坑滿棄道傍腐肉犬豕爭往往互食噉欲
語心驚䰟荒村但寂寥晩日多哭聲哭哀聲不續饑病
焉能哭止哭復吞聲清血暗雙目隴上麥欲黃寄命在
一熟麥熟有幾何人稀麥應足縱得新麥嘗悲哉舊親屬
我歌酇陽行詩成寧忍讀
期秦伯鎮不至
高人懷真趣每欲棄祿仕超然外造化那復顧妻子有
田給饑寒有路出生死儻得自由身休随榮利起或聞
亳郊澇族大無餘米且持州紱去官廪尚可指何時當
歸來焚香朝玉几
會亭遇孫資政孫公赴闕公致仕巳七年時召
歸將有西鄙之任
志節雖落落不能無謗毁壯年自雄豪末路遽顛委衆
口方叢嘈即欲置之死公嘗為大臣沈冤不辨理恭惟
仁宗聖散地而後巳新治甬上居閒逸安暮齒恭惟今
天子繼照明鑒是問公何處在勉哉為予起使者臨其
門將駕不容俟滔滔汴流急行舟姑少止長堤榆柳深
夜涼襟帶褫語終求其要兹事殊可喜朝廷英俊林豈
無人器使謂公先帝臣擢任刷前恥惟公體上意畢力
荷恩紀富貴安足論清心寂如水古人老益壯忠義在
所指況復千載遇功名邁良史
泗州登馬子山觀漕亭
廟社奠東都恃德非恃險聚兵三十萬待哺無容歉西
有砥柱峻菽麥不踰陜齊魯糧食囏灞水不瀲灧唯餘
汴渠利直貫長淮隒歲輸六百萬江湖極收斂挽送入
太倉因陳失蓋弇將漕苟不登汝職兹為忝或謂取太
多六路有豐儉其間一不熟饑殍誰能掩一旦俾之粟
是人意常慊區處失其宜斯言反為玷嘗欲請增減革
孚亦須漸連營今飯稻香美若菱芡因循未易論官曹
畏書檢虚亭一臨眺比比危檣颭從来數千里歲時空
苒苒雨餘山氣淨黛色淺深染夜昏漁火出倏忽電光
閃須臾月色空水面鋪寒簟相逢喜道舊城柝屢移點
因語發長謠誰能刊琬琰
和答孫推官久病新起見過
去年大暑過京口唯子見過牛馬走氣温貌古風骨粹
如入魏國逢軻叟前趨王事難少留兀若洪鐘未遑扣
窮秋忽聞感疾恙鬭蟻入牀揚左肘天生賢者固有待
豈得數竒而不偶勿藥之喜既和平大肉快噉飲幾斗
神明復還方寸靜萬卷舊書仍次部新年於巳無職事
雖欲耕田不盈畝輕舟將覽吳中春獨信檣烏沿霞藪
知子玉趾遠臨訪倒屣出迎唯恐後山堂永日接言詞
楚萍色味兩俱剖自云君命入巖幽顧此一身縈組綬
病軀未堪事刀筆野性如何屈杞柳寧甘貧薄且晦處
終歲窮經徒皓首陶家埏埴以為器其大如甕小如缶
昔人知命斯上通動靜以時随所有我聞子論心惻惻
儻或祭天必薪槱大篇短韻時見投開霽清暘穿戶牖
強抽鄙意答長謌脂澤陋滋容益醜錢塘風物湖山好
與子相從頻載酒一水汪灣暮日浴千嵓轉側朝雲嘔
放懷方外聊自適舉杯相屬起為夀美哉此樂世難得
勿話歸期論子丑
丙午二月十二日雜言
仲春一浹我生之辰紀歲之行五十有五慈親是時九
十二稱觴獻壽於膝下曾孫滿前侑以詞慈顔強飲至
酒所我今鬢髮白垂絲揮拂萊衣輒起舞願親長年無
窮己願兒強健典州府不富不貧正得宜如我奉親難
比數
和王學士水車
星鳥正中春事濃農夫入田布嘉種田中白水極瀰漫
鷺翅羣騫魚鬛聳扶持水車倚塍畔飜飜龍脊超雙踵
日在天中人在野脱粟未逢心益恐婦姑晩餉猶德色
童稚伺餘窺饁籠夏苗欲長苦焦枯又送微波上層隴
傷哉作勞無早夜歲終嬴饒凢幾桶(音甬秦斛也)豐年遺秉
尚或歉一有不登皆散冗賦田無利從來遠索息嚴於
公上奉富者不耕耕者饑役民權枋雄豪總錢塘風俗
本夸奢上商射利尤加勇丁男特壯走長街僕奴意氣
金銜駷方春遊女湖上行舉首惟愁釵插重笑汝田家
弄水車何不乘時作光寵
四月八日西湖觀民放生
盈舟載魚蝦投瀉清波際應無校人欺獨行流水惠非
求升斗活終免螻蟻制江湖自相忘洲島亦還逝脫淵
思曩戒嗅餌省非計為生豈不幸萍藻庶可翳
和王學士芍藥
粲爾芳草葉孤根當砌植違春已自分薰風猶借力艷
艷朝日光紛披照顔色持之遺佳人歲久香不息
端明集卷三
