端明集卷三十
宋蔡㐮撰
啟
謝知制誥啟
某啟伏蒙聖恩授前件職者入贊訓辭冒華於天奬旋
躋禁近假器於人微賁榮三品之章釐正五花之判乾
坤涵覆輪桷登收謬恩莫回靦處為懼切以聯視北門
之草唐循四禁之防典司内史之書周先八枋之重陪
正朝之樂酒扈威路之喜游振職事之經居中可作集
右文之治精選匪輕國家總神轡以馭方(闕)皇源而圖
治震於諸福格乃大和遴延英絢之資輔益聖神之
聽處則裁號令之温麗進則條科指之通行以故書渾
渾而繼虞朝穆穆而踰漢自匪國器稱乎高雅士林
推乎純深學善詩經文諧律吕則何以奉行策命之
密前望光景之嚴類常揀求奚取叨越如某者結髮平
進濫中下藩頼天時明有禄親逮食畫墁者無望於三
釡安槍榆者自足於一枝旋給筆於中宸得盈篇於燥
吻重以隨牒一官之褥策名十載之淹狂簡成章僅就
小能之技氃氋不舞幾貽真賞之羞濫及英游巳虞過
任進曬牙籖之盛虚鳴璲玉之長以至承諫署之缺員
預王闈之記事樸遫補過冥煩㤀勞丐使節以去邦
泣父書而銜蓼養堂所倚僅求吟喘之餘祥弁亟更
還宿編摩之舊兹承命召番掌制綸不能追昭文之
坦明徒亦伸笥服之安燠矧復寧平考實畯譽比肩
皇麟在囿之儀儀元鳳覧暉之翽翽遽收材譾深奬
寵多斯蓋伏遇某人發澤真誠推轂寒素恤稀遷之
末迹懋樂育之深仁過私華衮之褒濡及春天之潤
敢不恪修志介勖濟官成勤磐石之細書勉鉛刀之
近用是圖報上無玷與人
杭州謝兩府啟
右某奉勑差知杭州軍州事已於今月二十六日赴任
訖剡奏陳情幸諧於前命自中易外獲領於便藩切
念某學術迂疎器能樸陋早際重熙之旦寖階膴仕
之榮徒知執節以致忠不能應機而趨務歲月持久寵
光益蕃雖要職之屡更顧微勤之靡效間以親闈之養
懇辭計省之勞旋改近班俾分外鎮矧東南之奥壌號
繁劇之名都遂其夙心實亦優寄此蓋伏遇某人協
和元化俯徇物情議論繫乎重輕任使均其勞逸敢
不益堅素守勉布寬條上酬覆露之仁次答陶鎔之力
回韓舍人啟
右某啟伏審祗奉寵章進司民命伏惟歡慶切以朝家
百化整整萬官林林曰重與輕自内而外况直星垣之
祕處天禁之嚴文章之所本原號令之所基始鼓萬方
之動莫尚乎辭搴三代之英以至于道號為清貫屬在
元英伏以某人德粹行方學老文鉅為之英策可施廊廟
之崇語以名聲宜冠公卿之重歴登膴仕常邇清光遽
陞秩於春華遂試才於翰墨旋繇官邸密謹宸趨二螭
之㘭既重史職四禁之秘(闕二字)詞林以仕論之居高故
褒章之特異擢名近(闕三字)珍羣敷天下之言一還於
深厚逓省中之直猶(闕二字)嚴凝矧復通國政之論思自
上心之東注若夫台望由此階升承禮意之相先辱牋
修之来貺感銘無既交萃衿膺
回賢良李祕書啟
右某啟伏審奉方聞之語寘絶異之科寵榮(闕三字)駭羣
聽切以朝廷考百化之統究萬微之源内則參知於廟堂
外則博訪於郡國尚慮疑異之至有幽而難曉經綸之
術有鬱而未通乃於簮紱畎畝之間起策謀文學之士
俾造便座極陳昌辭指朝端之紀綱論天下之利害上切
親覽弼成化功伏以賢良秘書學該天人識洞今古聲
華溢於韶夏行實粹於璆琳練達經權講通治亂賈
誼宣室深對於所然平津太常首承於召見修程伊
始親議所歸方拭目以想聞遽裂箋而見授情文甚
厚衰拙何勝永光篋笥之藏愧乏瓊瑶之報
回賢良范祕丞啟
右某啟伏審入造明庭恭承大問擢陞異等光駭衆聞
伏以賢良秘丞學臻本原言有閫域精識萬變深天人
之交大名一飛在日月之下以久大自處而不習章句
以功業自期而好談經綸賈揚之鴻藻何多晁董之芳
蕤盡在頓自上心思啟沃之論深詔執事舉方聞之賢薦
書適達於九閽俊譽已交於多士程文禁閣並厠於羣
英奉對宸儀超躋於上第龍階尺木之翼鵬漸南溟之
圖號為得人丁此盛旦猥承大軸之貺首講好言之勤在
於疎凉非所宜稱愧乏瓊瑶之報但光篋笥之藏
泉州回交代啓
膺命簉藩交龜視事否德踰爵無禆漢詔之嚴善政告
新幸服蕭規之誨喜及瓜而為代傷折柳以贈行詣闕旌
軒淹致堯而有素攀轅父老思借寇以無階促祖禮之
空疎賸思心之愧結去德未移於旬浹因風頻寄於年
華敢圖謙矩之光加有公極之賜巽辭温密誠虚長者
之懷褒指勤能似重宵人之過永言佩刻迥異尋常顧
水驛之阻修逼年籥之遒暮勉祈寶嗇前拜寵靈禱系
之私剡濡曷既
賀文相公樞使啟
竊審拜恩宸闕正位樞庭伏惟歡慶恭惟樞密相公望
重本朝聲加殊俗抱䕫龍明允之業會堯舜光華之辰
忠言嘉謀盡上前之啟沃入輔出帥繫天下之安危四方
于宣二府更踐上方尊任舊德圖迴太平委大柄於機
衡運(闕二字)於帷幄雖本兵之地載副於具瞻而當軸之
司(闕四字)任某聳聞成命增抃鄙悰恨守外藩阻移崇屏
回秦州知府錢端明啓
涖官東周無日暇給引領西屏若天阻遥勤企讌游積
深悰悃久稽寒暑之問懼黷高明之威忽辱眷私遠煩
禮訊竊惟節制方面奠安藩維神明擁全戩榖来相伏
惟某官識通聖奥德重坤言行業幾於古人經藝純於
當世光映朝列簡在宸衷延登書殿之崇總統麟符之
重敢冀副上之睠御生以和兹用感藏豈勝談悉
省主端明韓侍郎啟
伏審祗奉制書總司計籍伏惟慶慰恭以某官至誠格
物奠學際天飛步書林文采昭於羣聽正冠憲府風
聲凛乎四方厭從事物之勞繼得藩宣之請化行右
蜀入尹上京理狀亟聞帝衷彌簡領縣官之經費尚屈
周才代天工而燮調佇諧僉議某屬嬰官守阻簉賓除
抃蹈兹深名言㒺既
呂樞密啟
伏審顯膺中旨榮貳内樞伏惟慶慰恭惟某官資以天
高美由世濟親觀亨嘉之會自祈睿聖之知材用之全
所臨必最禁嚴之選其歴始周由右蜀之召還領中都
之經費上心已簡師錫攸歸籌幄深嚴已參於坐論國
鈞繁委即應於具瞻某限守藩方阻趨賓屏側聆涣號
徒抃深衷
回校勘孫學士啟
伏審被命宸庭升榮文館伏惟歡慶國家纂襲慶緒網
羅藝文惟名號之浩繁重簡編之舛缺旁求時彦增置
舊員豈徒正錄略之訛蓋亦廣賢才之育校勘學士業
履尤異名稱甚隆向在先朝首當高選緝羽陵之紛蠧
覿金匱之幽藏歴日居多疇庸果茂先貽啟幅敷叙
榮期感抃之深名言㒺既
賀李太尉啟
竊審榮加使節出鎮侯藩明命載傳僉圖允協恭以知
府太尉長才經遠敏識通微世濟美於大忠家聯華於近
侍早更中外之寄夙藹縉紳之稱吳國撫封久思於留
務漢壇授將初建於齊牙仍殿重邦併光優渥元戎十
乘已宣連帥之威泰階六符即正熒煌之座方聞殊拜
增抃鄙懷其諸曕祈難以文諭
回知瀛州知府待制啟
言念竊便藩之寄越在天隅瞻帥閫之嚴恍如霄極惟
神交之留念煩手記以相先宛然成章永以為好伏以
某人以道自鎮與時會亨進更臺閣之游積有朝廷
之望維北道之分邊防且嚴重天之威兵制盡在况
直雲章之祕方司武律之崇併授權綱用清氛祲行
促追風之召入持造物之鈞冀保興居庸符公望
判府相公問候啟
近以國家載煩舊德專鎮大邦阻窺上衮之嚴莫簉翹
材之盛明神薦佑景福如歸伏以某官大方無倪全德若
隐武公之政宜在國人文子之勲復刊盟府然且解魁
衡之務重屏翰之權孟津三門已給甘棠之愛豳詩
七月載歌零雨之思庸副具瞻大庇羣品敢祝為上毗
倚精調寢興私所禱祈坐勞懇悃
回慶州經略觀文孫侍郎啟
伏審就膺詔書移奠侯服夙叨奬願不無懽心恭惟某
官推誠在民以道結主出處聳當世之耳目議論繫本
朝之紀綱故日月之光得以明其義雷霆之下不能移
其忠上以天下之雄時惟關中之會維周之翰申伯偃
藩自陜以西召公作帥然考来今之制此為元宰之基
納願兼常治書見貶意非詞盡感與抃俱
回秦州密學侍郎啟
伏審外改使符西鎮侯服斗樞進直朝望增榮伏以某
官性明而誠體静以正中外共仰聖神所思頃繇司
牧之卿進拜綠圖之府出持漕節曾未歲辰上惟秦
谷之雄前控戎庭之會特煩鎮撫用遏披猖(闕)提數道
之兵大建一方之政兹實岩廊之漸允符薦笏之言致
慶未遑流書見枉感銘抃系交萃悃悰
回河東都運孫侍郎啓
伏審肅拜制函進陞書殿地兼權重才與望并伏惟某
官體被中和德含方重露賢才而特起會聖旦之重雍
向領帥垣翹專方面上以大鹵之奥部天驕之接疆輸
轉至煩調度頗急足兵足食將仰於周才為龍為光
豈量於後拜何期冲抑遽辱飛牋謹於置藏永以為
好
賀運判啟
伏審顯膺涣綍出貳均輸爰擇剛辰以諧上禮伏惟慶
慰伏以某官秉心醇粹植操清夷早遘休期薦更寵數
圭府佐治方成刺部之猷簜節宣威爰假工商之畫矧惟
下車俯邇投刃皆虚暫資強富之謀即奉清閒之讌
叨分寄任始喜同官抃躍之誠剡削無諭
回賀編校丁學士啟
伏審榮拜王言進居文職且賢者器業已為人之所知
而朝之公卿由此途而登用伏以某官學奥知鉅德粹行
方入紬四庫之書深被九重之眷權陞詞館度越珍羣
行居天禁之嚴仰直星垣之秘側聞優拜倍積抃悰煩
禮意之相先遽牋修之来貺玩詞益感敷叙奚周
觀文侍郎啟
伏審懇避樞衡出專方面進陟天官之貳榮躋書殿之
華制命傳聞歡頌交慶伏以某官均岳之鎮得坤之元
簡在聖神踐歴中外本兵之府勞制勝於未形瀕海之
邦暫均休於共理明詔一出先聲四飛側聽下車即聞
報政惟恐中途之召促調元鼎之和系詠之深敷宣㒺既
回盧龍圖啟
伏審得請宸廷專制方面號稱東海之表仍寵駟車之
榮上眷素隆懽頌交慶伏以某官以道結主推心及民
議論繫本朝之紀綱出處聳士人之觀聽暫解經筵之
務邊分藩屏之雄齊魯連疆報政不湏於朞月勲華當
宁經邦即頼於謨明會承驛置之来首枉牋修之貺
兹用感服豈勝究宣
回定州傅密學啟
伏自進直斗樞領府屏朔謀帥之重注意益隆惟幕府
之初開保靈襟而加謐伏惟某官抱器閎遠逢辰靖嘉
内外展懃文武惟憲中山屏翰北道襟喉常宿勁兵號
稱要壌聊護諸將式遏一方矧隣好之締修屬戍防之罷
警行膺迅召别遲登庸猥荷眷私遠煩音訊曲敦夙契
倍切感銘
回洪州施刑部啟
近膺中詔出守外藩理舟御以沿流敢稽嚴旨奉親輿
而至部幸慰慈顔承候置之遠貽辱珍縢之見貺持謙
自處匪異巽牀推美過隆有如華衮此蓋某官之方繇
器望適統藩垣早者奉朝實託雅游之厚今兹忝寄
又通隣道之歡尚阻披承倍深感系
回沈郎中啟
側聞優拜上恩往釐外計地兼權重才與望并伏以常
宿勁兵實最他道率資用調亟委均輸申命數以載隆
總事為而益厚伏以某官周才應務遠識前民乘西洛
荒歉之餘盡歸經畫奉朔易浩穣之給佇出謀惟由此
階升别膺柄用願言珍嗇以慰傾凝
回陜西運使蔡司封啟
言念日月靡居(闕)歲華之易得江關修阻曾記問之難
通伏辱郵音特形禮意承按行多暇固擁之福以假寧
伏惟某官早逢聖神自奮(闕三字)淵(闕)美(闕)内富激昂感
慨以特高矧兹陜服以西號為要地朝廷之任式藉通
才尚希保和别膺(闕)任
回廣西沈運使啟
向者承祗事(闕)言過敝封暫(闕八字)臺之重請行甚(闕)結
戀兹深諒安(闕六字)及時之問眷存良厚感戢增多矧惟
才遠而(闕二字)能以介臨按遠(闕)所(闕)出車之游召歸嚴
宸(闕三字)笏之賜願持主術庸副睿詞
衡州國博啟
伏審某官顯膺(闕)綍出領使麾殿衡岳之名都冠荆
湖之鉅屏徒兹(闕)重(闕二字)均勞豈謂特示隆私(闕)貽
芳檢篤叩勤之雅誨摛葆飾之英詞(闕二字)露冕之餘
無廢高壺之樂民俗歸厚巳銷南顧之憂堯(闕)疇
咨宜偹西清之問克伸讌集增煥邇班傾頌之(闕)翹
凝更積
陸太傅啟
郵驛相遼聲猷且阻忻聆貳政多所上聞近者猥示榮
緘備形謙德曲敦奬飾之旨極摛彪絢之詞繹玩於三
寘藏不滅餘杭會屏東浙要封屬當贊治之餘益振
批軱之利坐旌美課行峻榮階歌薰在辰浮瓜阻宴傾
企之素敷叙奚殫
建州運使曹郎中啟
曩涖(闕二字)實託雅游之厚洎分郡寄復通隣道之權
猥辱(闕二字)遠勤禮訊詹言清晤彌切中藏伏以某官適
總(闕二字)夙推時望風生列壌欽抗志之澄清(闕)奏中臺
(闕二字)褒恩之優渥歊炎方熾會見尚賒系(闕)銘矜膺(闕)
華
回宫使曹相公啟
竊藩垣之便越在遠方瞻門戟之嚴怳無虚日承抑宰
衡之體時頒使驛之書諒惟拱揖大和介受景福伏以
某官膺時間傑與國純忠在環衛之崇尤號敦固加戚
里之近最為賢明更冀對時之休御生以道匪私勤禱
抑衆具瞻
回唐龍圖啟
伏以延閣疎榮高牙開府(闕)洮河之種落握大鹵之師
屯節制(闕二字)表儀體重(闕)常(闕)始傾抃尤深伏以某官
盛德鎮(闕)嘉名拂世忠義所激高視於古人權任所專
威流於異域遠煩禮訊欽荷謙光感篆欣瞻併嚴悃愊
謝隣州知通啟
近膺中旨出守近藩瞻言篤信之邦俯出經塗之地薦呼
趨而狂駕陪捉麈以閒談逖念眷私實懷感著屬兹視
事之始早稽剡牘之儀緬惟首夏清和惠條寬肅處於
餘裕固練神而有方給布懽謳行辦裝而趣召
杭州侍讀啟
向者赴治鄙州借途上府洊瞻姿望特荷奬延置酒宴
堂屡齒下座解維客艦旋遠重門領職伊初望風寖阻
恭惟静鎮居叶淑祥伏以某官内閣元臣禁林舊德簡
侯分閫聊福斯民曹參治裝行須大位伏冀上為明(闕)
善保粹真
建州林書記啓
言念雖處僻郡多謝来賓人豈慕於生芻禮敢㤀於瓠
葉賞心樂事幸可備於良辰旨酒嘉肴絶將意於君子
尋以暌判慙無宴歡豈謂惠書過承雅好但捧味而無
斁卜欵會之未期更冀珍調以需光寵
回賀劉祕監啟
伏承拜命為藩涓辰立政何撫封之在始特貽教以相先
禮意曲隆銘言不既矧惟踐歴華貫徊翔盛時九寺近班
最重蘭臺之長四明要地適分竹使之符行聽政成别膺
詔委連名部(闕)實假隣光尚冀珍調少慰傾想
回知太平州李郎中啟
外塵薄服勉奉官成雖維一隅距更數舍積有(闕)齋之
戀僅稽驛(闕)之行敢從順風獲此来教如奉燕集諄諄
所談抑聞寢興簡簡其福既感且抃非言可窮矧著幹
聲之聞將結主知之厚冀精道味以蹈天和
回新嘉禾知郡郎中啟
曩聞被命未遑馳一介以舉書徒切傾風不啻逾三秋而
結想忽詒汗竹之訊審赴及瓜之期甫邇晤言預深抃
幸矧惟領劇藩之久次踐華省之上游竚報政成更比
齊侯之速别膺大寵旋觀漢札之飛餘冀珍調庸符
詹咏
錢舍人問候啟
言念川陸差遠信郵僅疎虹蜺之光適此東望金玉之
間遽然南来損抑載深感服良厚伏以某官文鉅且粹
行高而純道靡緇磷温其美玉之潤心無枉撓淵然止
水之明行奉節騶復陞詞掖冀精道味以永天和
端明集卷三十
