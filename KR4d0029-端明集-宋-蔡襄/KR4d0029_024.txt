端明集卷二十四
宋蔡襄撰
表
謝知制誥表
潤色帝王之言大為清閒之路推恩下中之品深負冒
榮之憂上當絲綸俯墜淵谷臣某誠惶誠感頓首頓首
伏念臣起寒鄉而甚賤逢聖時而自呈麤業文章而得
游書林嘗好議論而又塵諫署主知難遇不敢愛身衆
怒雖多未始迴慮唯進用諍臣之速實招徠妄者之端
願還左右史之官出領二千石之任八年江海之外私
幸安全萬里宸極之高敢期還侍伏蒙尊號皇帝陛下
收自外補復於記言再趨禁闥而若驚每仰天顔而伊
邇未逾歲律擢與詞垣竊以代為訓詞必嘗力學能視
藁草要須美才在臣空疎承命戰栗量天地之施論報
無階戴君父之仁捐生有所
代賀老人星表
金德治時玉衡揆度仰星文之發耀麗霄極以凝祥符
聖歷之永昌舉人區而胥悦中謝恭以尊號皇帝陛下
至誠育物中道納民仁如天之廣生化與神而無迹諸
福竝效成功罕名幽感察於上靈經次示乎休應秋琯
方仲宵籌向晨直景位以垂光映社躔而昭慶考厥候
臺之驗資夫睿筭之延臣等叨列宰司悚窺乾象罄一
心而有祝期萬壽以無垠
代謝御殿復膳表
臣某等言前貢封章請御殿復膳蒙降批答俞允者側
躬修德祗畏天明籲帝造辭恭迴宸慮正路朝之法坐
復内饔之燕羞温詔下臨輿情胥悦臣某誠歡誠感頓
首頓首竊以天子之尊至重唯上靈是欽人君之德莫
偕惟大明可況考陽精之闕壤(榖梁傳曰有内壤外壤)抑歷象之
常經然春秋書之於經漢唐載之於志作善者有消伏
之感失政者有修舉之勞苟立志以通幽必轉災而為
福恭惟尊號皇帝陛下仁涵萬物誠貫三靈動法祖宗
之規言合天人之應屬史官之建白驗日象以虧明陛
下順稽眚異之來虔承警告之厚貶太官之常舉即便
坐以周詢發廩蓄以恤窮啟狴岸而釋罪晦朔之際變
旱暵以為霖未申之交減食分而復景有來列辟咸肅
外庭願端黼扆之居仍環珍膳之奉下情兢惕越至再
三之勤睿意寬冲俯從衆庶之請臣等預參宰輔無裨
聖神仰休應之同臻等歡心而稱頌謹奉表詣東上閤
門稱謝以聞臣等誠歡誠感頓首頓首
泉州謝上表
臣某言臣奉勑知泉州軍州事已於今月初七日到官
管勾訖朝綸至渥俯從臣子之心海域雖遥實便庭闈
之養臣某中謝伏念臣生身遐遠逢辰休明獨持愚直
之心蚤委聖神之照自參文館旋列諫垣無嘉謀以奏
上古之珍無敏智以論當世之務浸叨詞掖時邇威顔
被天語之丁寧涖京都之繁浩初無才略動忤貴權事
必處於公平要惟歸於勤瘁每緣睿奬僅免人言念慈
親之高年乞故鄉而便養曲承厚澤出守清源間關山
川歴涉歲月近臨居署寅布寬條信問私門不移於夕
宿甘鮮庶品足奉於晨羞如臣僥榮實少倫比此蓋伏
遇尊號皇帝陛下大仁覆物廣孝及民致兹犬馬之誠
上獲雲天之施敢不勵精邦治單盡夙夜之勞宣諭帝
慈周通愛育之惠臣無任瞻天望聖激切屏營之至謹
奉表陳謝以聞臣某誠歡誠感頓首頓首謹言
福州謝上表
臣某言伏奉勑命就差知福州已於八月初四日赴任
訖竊以一扎細文肅領於宸詔七條丕式謹守於官箴
内循無似之才再沗惟良之寄負乘增愧殞越在躬中
謝伏念臣仰遘盛時寖陶醲化久服勤於經藝早幸竊
於王塗徇公滅私雖恪修於職業勵精從治卒亡補於
風猷矧事任以薦更顧涓埃而絶效出分郡寄已特荷
於恩俞再易藩維遽曲頒於詔命涓辰署政拊已增榮
此蓋伏遇皇帝陛下洪覆廣生大明委照推自天之渙
渥委守土之重權謹當寅布朝經精求民瘼盡瘁事國
憂公如家思誓竭於臣誠少上酧於天造臣無任
謝轉禮部郎中表
臣某言今月十五日遞到勑誥伏蒙聖恩授臣禮部郎
中者函封芝檢特霈於殊私位列春官驟加於寵命揣
材甚薄荷澤誠優沗冐逾涯兢惶罔措臣某中謝伏念
臣機露素淺器術非深丁辰過時歴王途而寖久承流
宣教著民政以無聞方懷惟谷之憂積有瘝官之慮何
霈恩而特厚復增秩以敷榮兹蓋伏遇皇帝陛下禹律
均和堯仁錫庇誕推渙渥施及蒙愚敢不寅奉政條恪
圖治績竭盡涓埃之力仰酧覆育之私臣無任
移泉州謝上表
臣某言昨奉勑移知泉州軍州事已於初一日赴任訖
祗承温詔已布寬條置身便安蒙上軫恤臣某誠感誠
懼頓首頓首伏念臣自解京邑出臨清源違天日之清
光歸江海之遐裔過家上冡在古之甚榮守郡養親為
子之至幸曾未洊月改付全閩臣向緣愛苦之憂遽致
朘痟之病州稱都會居有版籍之繁俗不尚醫難求藥
石之助氣力羸虛不可以治穰劇智識頑鈍不可以應
急難輙露微誠覬得便地軍壁雖小曾是故鄉獄訟差
閒足寬外慮敢期朝渥更與泉麾再見吏民仰宣威惠
因其無事得以養和此蓋伏遇體天法道欽文聰武聖
神孝德皇帝陛下曲念孤貧俯矜衰悴不窮駑力而使
之自適仍有官俸而代其為生況臣年齒方中干祈之
切者蓋由疾故儻臣筋骸復壯報效之際者敢以家為
上銜仁施之深若負丘山之重
辭翰林學士知開封府表
臣某言今月初二日准中書劄子指揮勑命除授依前
禮部郎中知制誥充翰林學士權知開封府者大明臨
下無遠裔而不均零露墜霄雖微物而必施俯承錫命
彌用震驚臣某誠惶誠恐頓首頓首伏念臣向自掖垣
擢司京邑上賴清光之燭終依全庇之仁屬私便於庭
闈遂求補於閩粤尋膺朝綍出守泉山首尾五年更移
兩郡親戚歲時之樂足慰母心阡塋展省之勤屢躬先
祀非繇孝治之廣曷為天幸之多雖臣賤微感疾滋久
藥石攻治之愈至根本堅牢而未除日月因循筋骸憔
悴深畏曠官之責方潛退處之圖敢謂伏蒙尊號皇帝
陛下曲貸素餐復加恩數禁林近職儒者最榮都輦要
權吏之高選併疏寵渥猥逮孱庸揣材幹之非優顧福
基之甚薄苟貽過溢之咎實虧分量之知重念臣仰違
法座之嚴薦易周星之次思出入於省闥意每在于本
朝今此召還適當趨進然而慈親垂老於義不可以遠
行病體至羸於力不堪其劇任願特收於成命俾再典
於舊封準是微誠終期得請干冒聖慈臣無任激切屏
營之至
詔答
勑蔡某省所上表蒙恩授臣翰林學士知開封府臣
為母老難以遠行兼臣久縈疾病不堪劇任辭免其
依舊知泉州事具悉卿學通古今足以備獻納政適
寬猛足以臨劇煩而人材之難固嘗勞於選任矧居
外滋久寧自逸於便安是宜勉旃來服新命綽有餘
力夫何微疾之辭居然寵名固為榮養之樂其毋必
讓當體至懷所乞辭免宜不允故兹詔示想宜知悉
辭權三司使表
臣某言四月二十八日蒙恩授臣翰林學士權三司使
者地親任重寵數殊優資薄才微公議非允臣某誠惶
誠恐頓首頓首伏念向繇樞職出治泉山奉高年之慈
親還就養於舊里昨承詔旨召還京師屢降德音不容
讓免驅馳百舍之遠趨伏九閽之嚴曾未逹於近畿復
遷處於大計天下通流之術非小智可以營為禁中命
令之詞非究言可以潤飾加以支離之悴久辭浩劇之
權今所領者益煩顧於力而不逮苟失量度是謂暗愚
伏望尊號皇帝陛下特收渙汗之恩更擇長材而用俾
違要重庶得安全有禄庇身固能自足懷忠效國誓竭
素心謹具表辭免以聞
詔答
勑蔡某省所上表蒙恩授臣翰林學士權三司使者
地親任重寵數殊優資博才微公議非允伏望特收
渙汗之恩更擇長材而用俾違要重庶得全安辭免
事具悉翰林儒者之極選三司天下之大計朕之任
人於此尤重卿有博通之學足以謀王體而兼濟之
道足以濟邦財斷於朕心則用而已晩稽于物論則
資適其宜當體眷懷無或牢讓所乞宜不允故兹詔
示想宜知悉
杭州謝上表
臣某言伏奉勑差知杭州軍州事已於五月二十六日
到任訖國家委之大計材非所宜朝廷與其便藩恩為
至倖俯循孤遠之(闕二字)驚涯分之逾臣某中謝伏念臣
儒學未優(闕四字)謂忠義可以立身而一於事上謂強明
可以為吏而果於奉公於時益疎(闕二字)自信迺者偶承
大農之乏輙當會府之繁徒歴歲年蔑修官政伏蒙皇
帝陛下大明垂照洪覆均仁察孤臣之盡心知小人之
興謗特推恩數之厚俾就思養之榮已涓吉辰祗臨治
所敢不詢求民隱閱練師鈐人情莫不樂於便安任之
寬簡兵法所謂先於節制示以莊嚴誓竭駑材上酧鴻
造
賀冬至表
臣某言伏以七日來復上應天心之和一陽始生密符
君道之長邇遐所底動植均休臣某誠歡誠忭頓首頓
首恭惟皇帝陛下惠迪先猷靈承駿命斡璇璣而觀象
順玉燭以調元茂對慶辰誕膺景福臣限臨藩屛阻遠
闕庭不獲進厠朝班忭舞文陛臣無任瞻天望聖激切
屏營之至
賀正表
臣某言伏以具物於春聖人所以撫節有為於正王者
所以求端臣某中謝恭惟皇帝陛下臨教保民晉明燭
蔀會年位之始浹天人之驩異俗來威百昌薦貺臣守
郡于外不獲進慶闕庭臣無任瞻天祝聖激切屏營之
至
賀赦表
臣某言今月二十三日馬遞到赦書一道以南郊禮畢
大赦天下者臣當時集本州官吏及僧民軍道等宣布
并行下管屬十縣訖圜丘致饗講修對越之儀大宥推
仁覃霈汪洋之澤含生致衆仰秣同歸臣某中謝竊以
因吉土曰郊稱大事者祀粤自虞夏迄于漢唐有質有
文或㳂或革諸儒參議致謂六天而異名歴代所行止
以三年而定禮必於至者取物成之大僃就乎陽者法
天道之資生然而千官備儀百靈走職發揮往制必屬
於昌辰憲法後王允歸於元聖恭惟皇帝陛下順考古
道丕闡大猷懷翼翼之心昭事上帝秉烝烝之孝祗見
祖宗宿于清淨之宫致此精明之意人神降格海宇歡
呼回六玉之珍虬御雙雲之華闕與民更始大覃雷雨
之恩置國無窮永享華夷之樂臣親逢盛際向忝近司
方領寄於藩垣但騖精於宸極
謝加勲表
臣某言今月二十六日進奏院遞到勑牒各一道以南
郊禮畢加臣護軍食邑五百戶者大饗舉修方畢肇禋
之禮徽章稠沓均加在位之臣俯僂承榮震惶知愧臣
某中謝伏念臣器質甚淺學術非優徒遘休辰遂躋清
貫内歴禁林之䆳外專方面之雄非矯矯以出人但渠
渠而飭巳當堯舜之在上何以為功使龔黃之復生僅
能自守況臣衰拙安在擬倫護侍慈親幸叨便郡此蓋
伏遇皇帝陛下講明大典備錫慶私念持槖之舊臣進
寵勳之異數雖葵藿之心盡吐仰對大明然蓼蕭之澤
溥覃豈遺一物誓捐頂踵以答乾坤臣伏限守任在遠
不獲奔詣闕庭臣無任
謝賜歴日表
臣某言今月二十六日進奏院遞到詔書一道賜臣治
平三年歷日一道者聖言溫潤榮甚袞褒舜歷昭明寵
於圖瑞臣某中謝竊以惟王建國頒朔治民奉時先一
歲之端藏廟謹諸侯之政治古所載熙朝益恭伏惟皇
帝陛下勤念人時允符乾造坐明堂而聽政命太史以
謹元特重王春首頒歲律度量寒暑蓍龜咎祥致隂
陽之不愆宜疾癘之毋作臣遠分藩寄祗奉詔恩拜
舞於庭雖竊九天之賜卷舒在手獲知四序之遷
冊皇太后稱賀表
臣某言得進奏院狀報十一月十六日皇太后受寶冊
者竭天下之養雖恭報於厚慈盡朝廷之儀在極崇於
徽號神祗協應夷夏同歡臣某中謝臣聞夏商以前六
宫之制邈焉而無紀姬劉以降五翟之法粲然而備存
姜嫄太姒之流音明德和思之繼盛載華禮典允屬昌
辰恭惟皇帝陛下純被九乾紹恢四聖成社稷之大計
母道有光酧天地之至仁隂靈克順爰歸功於慈訓遂
推美於瓊章家國慶安孝恭交至臣沗塵法從恪守藩
封無任瞻望抃蹈激切屏營之至
冊皇后稱賀表
臣某言得進奏院狀報十一月十六日皇后受冊者儷
尊皇極宅正位於天閨配德紫宸膺鴻名於寶冊海内
臣妾抃蹈以之臣某中謝臣聞文命造邦塗山所以宣内
助重華嗣帝皇英所以輔聖明宗廟歆其薦羞穹壤因
而垂祉載光懿範永屬熙朝恭惟皇帝陛下纘服睿圖
席休寶緒兩儀均大含生荷亭育之恩二曜高臨品物
仰照臨之惠是以淑譽流於區域隂教序於宫闈用贊
王猷必崇位號加麗褘衣之貴增光彤管之華臣沗寄
藩方限遥天陛無任瞻望欣躍激切屏營之至
賀潁王過禮表
臣某言得進奏院狀報三月初十日潁王過禮者講名
典禮納配儲闈奠笄之儀告成守土之臣交抃中謝恭
惟皇帝陛下倣天合德與日齊明思隆長世之基豫正
少陽之位爰崇淑媛以儷元良龜筮襲從輝青宫之徽
冊本支增茂扶炎運於無窮臣幸豫通班沗臨遠郡無
任瞻天荷聖激切屏營之至
謝恤刑表
臣某言五月二十九日進奏院遞到詔書一道賜臣欽
恤刑獄者臣已施行訖寬詔發中至仁逮下當赫隆於
盛暑俾明慎於常經正宁推恩普天同抃臣某誠惶誠
恐頓首頓首伏惟皇帝陛下文明御宇法則在躬親攬
萬幾休有一德化鴻鈞而被物道皇極以愛民畫象衣
冠思循於往制省罪囹圄曲暢於至慈特布訓辭用清
科禁臣叨臨藩服絶遠朝廷臣無任瞻天荷恩激切屏
營之至
端明集卷二十四
