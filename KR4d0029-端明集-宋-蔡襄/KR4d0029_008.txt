端明集卷八
宋蔡㐮撰
律詩
宋君輔許當世陳彦謙蘇宣甫自遠還鄉上元
同飲
故國逢君慰喜偏清宵行醼重留連山樓上火人初合
天漢無雲月自圓樂色時聞花院裏春風都在酒旗邊
莫辭徹曉須沈醉後會還應不計年
李閣使新種洛花
堂下朱闌小魏紅一枝濃艷占春風新聞洛下傳佳種
未必開時勝舊叢
園館春遊只帝京可憐哀悴海邊城縱然得酒心猶在
若也逢花眼亦生
客有至自京師言諸公春間多會于元伯園池
因念昔遊輒形篇詠
綠渠春水走潺湲畫閣嵩巒映碧鮮酒令已行金盞側
樂聲初急翠裙圓清遊勝事傳京下多麗新詞到海邊
曾是罇前沈醉客天涯回望重依然
秋日
城頭蔓草受新霜天外孤鴻叫夕陽送客情懷楓樹老
蓍人襟袖菊花香
秋日登郡樓二首
秋水已復漕秋風初怒號天容霜後淨山勢北來高
落葉隨飛鳥疎砧答暮蟬悠悠戍樓角悽切萬家傳
七月二十四日躬弓
破的心仍在争豪力不堪開弓初覺顫盈貫未離貪衰
病先期老中年豈分甘唯應罇酒在萬事一醺酣
七月二十四日食荔枝
絳衣仙子過中元别葉空枝去不還應是天人知憶念
再生朱實慰衰顔
中秋夕獨坐望月
萬里凄凝魄幽深在處通清流河漢盡寒入水雲空踰
久方全白彌高適正中開書還自卷把酒復誰同泫葉
溥宵露吹衣變暑風更看庭樹影漸過粉墻東
九日許當世以詩見率登高
霜雲明淨海山隈一歲登臨始此回堂上夀觴淋浪滿
欄邊佳菊似疑開故鄉情味人人好今日榮恩節節來
正是秋風洗煩暑力將衰颯上高臺
杭州璘上人以花栽數種見寄
名品參差十數窠商船千里任風波土花分破根株小
春色隨來意氣多欲種更看移樹法將開須與傍欄歌
中年漸不勝杯酌紅翠他時奈爾何
冬溫
海曲封疆僻冬温氣序差蟲蛇誰閉戶草木自開花霧
重朝迷日風號夕卷沙可憐天地雪偏解舞京華
庚子上元即事
老去年華只自驚又蓬佳節向山城春臨半夜寒猶重
月到中天色更清上客風流連宿醉遊人歌調得新聲
遥思鳳闕行時令紅繖朱欄萬燭明
醉後
醉後歸來月滿衣重重花影帽簷欹行人路畔猶相笑
未似山翁倒接䍦
朱樓
朱樓燈燭一聲歌臘後天街月色和平昔黃公酒壚下
誰知跬步邈山河
一百五日開千葉間金
西園花&KR0034;過中春微雨初晴不受塵莫怪芳叢開發早
欲將紅艷送行人
庭松安静堂
偏愛堂東砌下松三年瀟灑伴衰翁寒聲動蕩潮初上
疎影孤圓月正中清徹紗帷延晝夢綠涵金盞帶春風
自緣多病饒歸思便覺山林野意通
四月池上
風下平池水暈開池邊露坐水風來草香冉冉生吟席
雲影飛飛度酒杯荷葉偶成雙翠蓋荔枝纔似小青梅
人間物静兩相得月色蒼凉始肯迥
乞雨題西方院(有序)
嘉祐三年七月某再領泉山是歲春夏不雨祈飛
陽廟明年旱詣靈嶽祠又明年五月復來三次皆
晝寢於是頻年不稔豈非郡守不德之致乎
年年乞雨問山神羞見耕耘隴上人太守自知才德薄
彼蒼何事罪斯民
北園登高即事呈諸同僚
江雲寒薄不成霜九月登高菊未黃飛鏑有聲弓已力
小槽分溜酒初嘗秋容行見丹楓老客意難勝紫陌長
(時被召還都)曾是禁園風物好故鄉時節可能忘(重陽錫宴外園)
送馴鹿與東禪長老
二年馴擾傍山家欲領東還道路賖送汝給孤園裏去
此生長伴大牛車
畫生李維寫予像今已十年對鑑觀之因題其
側
清眸綠髮十年前朴野風神不易傳今日青銅莫相照
白髭垂頷面雙顴
將赴京留題山莊西壁
禁林京尹荷恩光三上螭頭乞郡章貧薄奉親須仰祿
此心安敢繫軒裳
燕司封同年以詩見迎
寄問閩州明使君十年蹉跌路岐分帳前約束承嚴節
(福州乃象之轄)按下文書接署雲(隔政知福州)北去最先趨畫戟老
來應免醉紅裙新編一攬思遊舊搔首孤吟日又曛
題共樂亭
層巒高與赤霄通節歲歡娛衆庶同庭有美音非獨樂
(音岳)會當炎暑自多風山川勝勢欄杆下井徑追遊月色
中私幸編民居客右使君樽酒未應空
徐虞部以龍尾石硯邀予第品仍授來使持還
書府
玉質純蒼理緻精鋒芒都盡墨無聲相如間道還持去
肯要秦人十五城(辨歙石以此法若端石則不然)
過囊山寄宏師
三十年間登第初青衫羸馬叩禪居鬢毛白盡猶奔走
慚愧高人得自如
人日立春舟行寄福州燕二司封
清溪潮上送行船回望高城隔曉烟景色似看名畫展
(前日君家盡出名畫)醉魂猶憶夀杯傳(君家世傳夀杯行之侑酒)春盤食菜思
三九人日書幡誦百千南國逢君唯道舊後時何處笑
今年
又寄興化徐虞部
梅花狼籍拂輕舟人日溪行動客愁上晝去程初北首
故山歸思滿東流垂垂朝雨隨雙槳草草春蔬送一甌
不獨懷鄉便多感看人難似府君侯
上元至南劍州大雨寄泉州許通判
路遶溪回不計程行郵今復宿延平陰雲藏月不知處
急雨落天無數聲病起尚疑羣蟻鬭夢餘初聽一雞鳴
泉山去歲同遊賞惟有神君識此情
大湖驛寄建州同年竇職方
别驛臨溪曲清寒結曉陰灘聲生亂石雨意在閒林登
第年華久相逢禮愛深茶山春物近那得共追尋
嘉祐辛丑蒙召還京二月八日道過陸氏之門
因觀小欄花卉
風色微和日晝明小欄花卉新芽生行人不是愛春物
一見芳叢似有情
題嚴先生祠堂
遵此巢由志誰希公相權人瞻祠樹古天作釣壇圓高
節千秋外遺蹤一水邊孤風敦薄俗豈是愛林泉
杭州過璘上人花圃
封培剪剝奪天工欄下長年見萬紅投老暗知心力少
自開還落信春風
雪
六年守郡在天涯冬暖無因見雪華今日復看千里白
強憐寒色作詩誇
寄題華藏院清軒
湖邊無地有塵埃況復虚明向此開山氣每隨朝氣變
水光長共夕陽來船行天上遊人散樹没雪中宿鳥回
一到便應離火宅不須花雨拂經臺
提刑司封以鄰霄臺佳什垂示輒成拙篇以答
厚貺
峭拔幾千仞孤高無四隣低回傾北斗突兀起東閩締
結青雲上登臨滄海濱溪山來面勢歌吹徹穹旻子夜
先看日隂崖後得春三韓空𤨏碎(福人云高峰晴海新見羅州島)萬落
自埃塵使者風流在詩人格調新驪珠忽投我神筆動
驚人平昔持州契于今識路津去天知不遠咫尺仰威
神
過楊樂道宅西桃花盛開
城隈遶舍似山家舍下新桃已放花無限幽香風正好
不勝狂艷日初斜自憐馬上空愁望誰向樽前與醉誇
京國難逢春氣味莫隨塵事度年華
和龐公謝子魚荔枝
霜鱗分不登枯肆丹實全應勝木奴欲效野芹羞獻去
敢期佳什墜驪珠
宋宣獻公夫人畢氏哀詞二首
世閥推台路嬪賢秉國鈞生緣隨迹化歸處覺空真訓
子清風在傳家令德新九原終一致悲喜盡成塵
國賦雖千乘身期未百年箴圖遺舊机簫吹向新阡行
哭追前日超生定幾天寂寥原上樹薄晩起寒烟
和張唐公約遊名園遇雪輒止
京塵官事日區區擬出芳郊佩一壺樓外隂雲迎曉合
陌頭霏霰與風俱翩翩珍騎曾來否種種名花更在無
若得縱遊休秉燭月中沈醉倩人扶
和宋次道宴日不赴有懷
殿中佳氣帶春容天上雲謠落晩風獨向下陳霑醉斝
羨君清臥寄詩筒
春日
東風吹雨濕鞦韆紅點棠梨爛欲然擬買芳華贈年少
紫榆春淺未成錢
唐公以公累出知濠州
湛湛清渠風力微濠梁行客布帆歸到官應過莊生廟
試問鷦鵬兩是非
桃杏園
上有繁葩下落英紅波動蕩逐風行夕陽開處猶光艷
何況今宵值月明
送客來仙館清幽處處尋春風行酒面書日到花心獨
厭歸期促難忘野意深歸鞍更回顧檜栢自陰森
三月出城别張唐公會玉仙觀
隴麥青青溝柳新春歸聚落少逢人如何試與持鞭手
拂却向來身上塵
玉仙池
洞府花飛不減春輕雲成片玉成塵香軿縹緲知何在
無限池頭再拜人
凝祥池上晩歸
綠徑陰陰落景微楊花零亂上人衣長烟似愛滄波面
風色雖豪不肯飛
和楊龍圖蘆鴈屏
何事高堂秋思生野蘆寒鴈畫工精風前挺立孤根老
雲外相從去意輕不似丹青能借色若逢霜月定聞聲
研桑心術都無取回望江鄉計未成
和楊龍圖獐猿屏
畫莫難於工寫生獐猿移得上幽屏相逢平野初驚顧
共向薰風適性靈引子晝遊新草綠嘯羣時望故山青
可憐官省沈迷處每到中軒頓覺醒
和吳省副北軒湖山之什
誰於素壁寫江流雲樹疎疎映荻洲盡日清虚全却暑
一川搖落似輕秋暫逢明畫心猶在終向扁舟老去休
只有遊鯈能自適莫懷香餌重遲留
送仲庶待制知澤州
十年臺省獻嘉謀新總兵符鎮上遊琴有薰絃多舜俗
地連沙尾舊湘州江邊行色船千丈塞外威聲馬萬頭
宣室夜談思賈誼未應鄉國久遲留
送子真給事出守常山
安得長材護北州暫煩儒將擁輕裘聲名不啻一敵國
功業何須萬里侯設館高牙延永晝獵場飛騎入清秋
天樞嚴近恩榮重歸夢應思帝所遊
送程刑部出守洪州
何事名郎出計臺鍾陵都會久須才江山不是人間有
旗鼓初從日下來列郡五符歸總制故鄉三組少徘徊
勿嗟南國多懷感寶氣還應徹斗魁
端明集卷八
