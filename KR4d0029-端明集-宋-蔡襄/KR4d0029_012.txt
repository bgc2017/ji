端明集卷十二
宋蔡襄撰
制誥
樞密直學士給事中孫沔可樞密副使制
朕惟上承宗社之大下撫人民之衆其出命令治綱紀
者維一二輔弼之臣而已所以夙夜思慮敷求俊賢矧
兹宥密之嚴專治兵夷之劇苟明不足以知王體材不
足以辦吾事者其可用之耶具官某以文業進身而能
果自任智略如車輻之湊論議若泉源之流嘗居諫垣
號為鯁亮逮參延閣屢更器使頃年羌戎懷貳邊彊多
故將漕關中有輔流之術鎮臨塞下有威懷之稱班旋
于外夷曠一心近以峒獠肆狂嶺服騷動寇勢莫遏民
愁不聊特輟冀門之行往當邕管之事果無策謀之勝
仍親行陣之危天威一伸兇醜大潰比旋師旅願謝官
榮蓋寵故鄉之歸命治全吳之重蔽自朕志懷貳樞庭
擇材任官時議惟允噫萬兵之衆在乎區處四夷之遠
在乎撫定爾其深惟眷賴益勵忠力交修不及輔成大
務將朕有知人之明而爾有濟時之美可不勉哉
利州路轉運使解賓王男遵範可授試祕書省
校書郎制
勑男某以爾父輟自計府將漕于外引援恩典推延子
姓命試祕丘之秩用為使者之寵益務修飭以對褒渥
濟州防禦使并代管内部署王仁旭可起復雲
麾將軍依前濟州防禦使差遣依舊制
勑三年之喪不從政所以明子道之本金革之事卒哭
而不避所以著臣節之大故恩以伸愛義以奪情禮有
從權蓋不獲已而為之也具官某世風紹於前人武略
長於馭衆處方郡扞防之重屬邊圉總護之雄屯萃肅
齊候鄣嚴靖奄罹家禍求解兵麾念門内之治則必志
難從遏塞下之虞則匪材弗克宜節棘欒之戚勉循墨
衰之行苟忠尚之不忘亦孝誠之已著體兹眷賴往服
訓言
著作佐郎知秀州嘉興縣蔡凖可袐書丞差遣
依舊制
勑具官某三歲一考吏治績狀有材廉之稱無失繆之
舉者從而遷之所以勗勵來者以爾業文中科佐著作
局歴官清白嘉有能最即丞舊省仍&KR0681;大邑勉隆政迹
以荷褒寵
前光化軍乾德縣令國子監說書吳幾復可大
理寺丞制
庠序之設所以起風化而養賢材也其於訓導講說尤
難其人故業官遷秩差異常等以爾幾復善談經術甫
更再歲薦任交上當夫陟典與名理官蓋寵優次勉懷
儒尚用荷邦榮
供備副使張玉盧政可並特授供備庫副使制
具官某等自二廣平定以來完修城郭增繕器械屯宿
兵防保障邊圉以爾等材武沈毅志尚驍果即正使聯
之重往涖軍鈐之政務存遠略以靖遐服寵渥之數宜
勉成效
隰州石樓縣令齊惲可著作郎充大理寺詳斷
官制
勑具官某國家興定百年事為之制四方守吏一法為
治中都官寺刑書所聚持平處議當表天下爾以材資
久被薦引參試具獄咸中準程遷榮袐丘仍居理讞文
同而比異令具而犯輕勉是審詳以副欽恤
開封府法曹參軍張友賢可大理寺丞依舊知
法曹參軍公事制
向繇銓選作掾京府周歲飭職議法平直薦任交上比
援遷格升名讞理之秩仍處屬曹之列益思勤藎以答
甄奬
試袐校知秦州壠城縣監環州折博務楊京可
著作佐郎制
勑具官某邊陲互市之局不唯籠利以助資費蓋於輕
重務得其要爾居是官既亦三載收括餘羡第在遷賞
袐省清秩用為醻勞愈虔乃心勉尚修立
選人授錄事參軍監茶場制
勑具官某等摘山之利歲資支計其數百萬然而涖局
者因循至有貨居而不行滯留月久有司請寬資限博
取材幹以辦其事銓選爾曹以塞朝旨進以州掾之秩
往臨管榷之務勉尚廉敏賞豈吝哉
太廟齊郎勾勉可將仕郎試袐書省校書郎知
嘉州夾江縣監果州商税制
勑具官某以資入官未更職任而能果勇自力捕除寇
盗比拔遷格宜被甄奬試僚京秩序次縣章仍臨征筦
之繁益楙廉能之最
太子中舍于夀京東轉運司差勘青州臨朐縣
令張師尹進狀冤枉其于夀奏案中入閒詞譏
詆朝政制
具官某以明經中選治邑效官承監司之符文鞠部令
之冤訴證逮在遠時月其延輒恣讕詞編著具獄始攬
奏牘嗟其易心及兹問狀之來彌見得情之實寘于法
議宜在嚴科屏之仕途用懲狷妄尚念前王之德或恕
狂夫之言止降宫逢之聯尚臨征筦之局體于寬大益
自修省
奏舉人前權蔡州觀察副使張仲卿可大理寺
丞奏舉人前權河中府觀察判官楊愈可太子
中允制
勑具官某吏繇銓筦而進者皆先以閥閱達于予聽慮
夫一士周旋申覆然後處其進退便坐呼引視按材品
乃決其事凡脱州縣之職登京師之列如是之難爾其
日思茂恩益修業履
左領軍衞大將軍宗績新婦楊氏等三人可並
封郡君右千牛衞將軍仲諭等新婦一十人可
並封縣君制
淑惠秉心柔明遵禮挺生華族嬪偶宗英益修婦道之
嚴式表閨儀之重屬兹誕慶舉于大宗特推疏邑之封
用奬宜家之美勉終賢範茂對朝恩
澶州通判國子博士孫奕刈到芟草四百萬轉
運使乞酬奬與轉官知通利軍制
勑某官書曰德懋懋官功懋懋賞今之醻勞以官誠與
古異然有勞而遷於計歲月而例循資級者尚有勸焉
以爾向為監郡瀕於大河割聚楗薪餘四百萬陞與郎
位典刺軍壘
奏舉人儀州軍事推官監楚州排司張唐民可
著作佐郎奏舉人前權知榮州軍事推官張暹
龍可大理寺丞制
勑具官某等凡職于州縣者去朝廷遠甚故責之上官
以設保任之科關於銓筦以修功實之最審察能否而
後遷焉者歲餘百人不為不多然漸而器使益難其才
以爾文藻温贍吏資敏明陞與京曹用勸能者益圖績
效以稱予擇才之意
大理寺丞文恭祖可右贊善大夫制
勑某官以爾父嘗秉政鈞出臨方面藉其才智往于邊
陲眷嗣子之克家參京曹之著位寵陞儲寀仍易新章
惟示隆恩用光慶閥楙修業履益紹顯榮
供備庫使紀德轉儀鸞使左邊任使制
勑具官某向以夷獠弄兵邊圉被寇躬率士伍力當戰
鋒雖翦逐於凶渠亦彫隕其嗣子眷言才勇宜被恩榮
遷進使聯用酬功最勉圖來效母怠忠勤
皇城副使田武可特授儀鸞使制
勑具官某選自材(闕)往監軍治練習邊疆之事通知士
伍之情春惟帥臣屢形奏牘任其幹辦許以精勤特遷
幄(闕)之聯仍處兵戎之務勉圖忠效用答寵靈
故袐書監胡旦特贈工部侍郎制
勑治道出於人文惟儒者為能通而行之故世主右賢
以風天下國家發揮神化招徠樸茂挾經術掞詞章者
脱巖野而都卿相生享顯榮殁有襚贈可謂重矣具官
某該貫百氏之言而藻思雄贍首中科選旋升禁掖以
材自名聲蓋人上秋逸之驥覂蹶中路晩以病退著書
見世今聞嗣續彫落旅魂未安已敕守臣給辦喪事仍
以文昌貳卿申賁泉壤嗟爾不泯其少慰哉
左藏庫副使錢師回可特授皇城副使制
勑具官某材幹敏劭智略精明典符方州總兵江峽民
俗安靖疆陲協寧逮兹還朝仍列禁省迹其功閥之最
陟于城雉之聯益尚清修勉立來效
尚書工部郎中充天章閣侍制吕公弼可依前
工部郎中充龍圖閣直學士高陽關路都部署
兼安撫使兼知瀛州制
國家都汴而燕趙之郊制控北道河間尤為要地今雖
邊圉晏清然於遠馭之策屯敢勇之士蓄犀利之器以
為蔽扞委之儒將苟非智略通敏燭見事機疇可以任
具官某出於相門挺然有立持身遠於權利從政達於
治經踐歴滋深風稱甚美頃以遣臨河朔之重遂升延
閣之華省徭以集散亾流粟以資支計列城謹於備禦
吏部悚於嚴明逮兹罷還聞嘗諮訪遷河圖之近綴總
帥幕於故關風俗所安兵民所賴皆爾周悉豈煩訓言
尚書禮部侍郎充集賢院學士吳育可復資政
殿學士兼翰林侍讀學士知陜州制
勑近侍之臣嘗更二府以參國論有補於時者朕每念
之不㤀于心具官某文業深厚顯於當世才劭端敏貳
于幾政進謀獻道蔚為巖廟之器宣仁流化屢更屏翰
之職向者甫畢家難俾處經筵庶乎諮詢日聞讜議遽
形剡奏願就宴閒遂兼麗正之名仍涖憲臺之重悉還
舊秩分治要藩抑予爾思勿憚煩於事任
前守陵州井研縣令姚吉甫可除授山南東道
節度推官知廣州清遠縣事制
勑具官某頃㳂薦任分宰邑封爰滿歲成復從銓調奉
賓游於幕府宣上化於吾人勉治政經庶光朝寵
邵州錄事參軍監成德軍倉場給納宋航可宣
奉郎行廣濟軍錄事參軍監鄆州竹家渡制
勑具官某近監司具章以爾資材罷輭年力衰暮庾氏
之職亦莫能集尚念服勞之久更臨濟涉之務益自奮
勵無或空曠
福州閩縣尉李士隆獲賊授濟州任城尉與萬
戶請授制
勑具官某尉能除盜時乃修官格有敘勞兹用推賞勿
居近邑增畀奉泉勉圖飭職之勤益荷懋功之美
奏舉人前汀州上杭縣令陳世京奏舉人前同
州支使孫有孚奏舉人前真州軍事推官石瑊
可並著作佐郎制
勑具官某早藉吏資遠宣邑治惟士風之尤異彌歲月
以甚勤契傳銓程當正遷格宜與蘭臺之集用欽綸渙
之華益務惇修毋忝褒命
故太子少師致仕贈太子太師任中師外甥江
景倫可試監簿制
勑具官某以爾外舅嘗貳機衡休有善狀唯其子姓克
荷家聲緝綴遺文薦于乙覽追思德舊恤及親聯列於
工監之名表乃朝恩之渥
刑部法直官前台州仙居縣尉兼主簿錢公紀
可大理寺丞充刑部檢法官制
勑具官某天下所以正明之失者共三尺法耳而秋官
考讞尤為四方所則其屬官非有敏明之資㒺克勝任
以爾文華中選兼著吏稱覆閱科典既亦洊歲就遷京
寺仍處舊治益飭厥職勿懈乃心
奏舉人歸州巴東縣令都宗范奏舉人永康軍
錄事參軍皇甫望可並特授大理丞制
勑具官某京司之官職任皆要與其名列必有材選今
雖兼授於外然銓管而進詳擇尤重以爾等或班教條
於縣道或正綱紀於郡部咸有勤稱中于遷格往丞廷
尉恩渥甚茂爾宜飭勵毋或少懈
奏舉人前鼎州龍陽縣令明袞奏舉人前權成
德軍節度推官楊崧可並特授大理寺丞制
勑具官某出於儒族久贊賓等居多保任之文休有閥
閱之最吏資兼敏銓覈中程陟京寺以開榮眷朝恩而
甚茂勉修身檢益邵世風
翰林學士兼龍圖閣學士給事中權三司使田
况可禮部侍郎充三司使制
勑郊廟之禮官師之禀内以贍萬旅外以通四夷經入
貨費歲鉅萬億予有近列試總大計推本儒術辦益邦
賦即拜真命僉言兹允具官某文業華敏屢中科選經
誼精博蚤奉策對踐歴諫署規箴有直亮之節延登詞
禁策訓有深厚之體周旋清密卓爾端勁懷綏藩圉蔚
然材略向繇全蜀還司會府孚予仁心而括可久之利
周國支用而削無名之斂迹其風稱朕甚嘉焉遷正使
名序進官秩屬委彌重汝無憚煩
東頭供奉官李澄可内殿崇班制
勑具官某才兼武幹名列禁嚴案最要於攸司宜進遷
於厥秩往聯文陛特視通閨毋替夙夜之勤以對寵靈
之茂
勒停人左侍禁王利涉除率府副率制
勑具官某列職禁墀護兵邊圉比因朝譴願謝任途尚
軫衰遲久備驅使往貳官坊之率猶兼秉奉之資歸安
汝躬厥恩甚茂
試將佐監主簿張塤可守將作監主簿制
勑張奎孫某惟乃祖修身涖官清白恭畏屢更寄委勿
憚勤勞奄爾淪亾念其子姓即正舊秩往服恩茂
按撫司奏昭州保明袁胄准赦書特與恩澤授
試將作監主簿不理選限本州教授制
勑袁胄向有恩旨嶺嶠之外歴訪遺材今爾守臣與使
本道者以爾伏膺典墳不求仕進願加寵命用勸遐俗
往試名於京秩乃闡教於州庠欽服甄掄益勵誠節
戶部侍郎知鄆州龐籍可觀文殿大學士制
勑孟軻有言君之視臣如手足臣之視君如腹心蓋云
君臣一體而相須爾朕於大臣其在朝廷則覆護其所
為出而居外則念思厥勞恩數之行莫不發於予衷也
具官某素以材略弼成大政周旋二府遂冠台閣迺者
宵人冒欺詔正厥獄猶以剋躬避(闕二字)席鎮撫東服曾
未朞月朕懷汝能寵以禁殿之職爾雖身在藩屏而心
實在於左右噫永謨明欽哉兹命
龍圖閣學士尚書刑部郎中知徐州吕公綽可
復翰林侍讀學士制
勑夫一法以正羣下有抵必行示不私也人主敦仁以
覆萬物雖遠必及示有恩也惟是二柄予嘗念焉具官
某蚤以材劭久歴詞禁向尹京邑甫朞歲律中有詔獄
失於情審退處淵圖之職往試藩服之政朕於近侍眷
念不㤀金華勸學悉還爾舊爾其省修以被予之後寵
河北轉運使陳旭授天章閣待制充都轉運使
制
勑國家以大河之北實為藩蔽將漕大計每擇近侍以
都總之委寄尤重非通明幹正之材不可以任具官某
頃居諫列振厥職能言議忠果不避權要褒以延閣之
秩試之使領之劇而屢形奏牘力辭寵渥比臨所部甫
朞歲稔念汝誠節申錫寵命尚體朕意益邵風力
起復雲麾將軍宣州管内觀察使侍衛親軍步
軍副都指揮使范恪可銀青光祿大夫餘並依
舊制
勑在親喪者惟金革之事則起之而於官號亦有異數
當其外除則復其職抑舊典也具官某志尚沈雄材武
優毅頃臨邊圉休有風稱入總環衛彌見誠效自罹家
難尚兼帥領甫終禮制之節宜被散文之秩勉思忠藎
以報恩寵
光祿少卿知滑州吕士龍可少府監差遣依舊
制
勑國家憲述前古以馭百工虞書之考績周官之大比
參稽厥中著升陟之資以勵材者爾以器幹常敏久更
任使序進亞卿之列四朞歲歴之久舉無愆失稱有謹
厚典領三尚均秩九列寵數甚峻汝往踐之益邵忠勤
母替爾守
如京使會州刺史帶御器械曹偕可遙郡團練
使落御帶制
勑具官某惟爾世家有忠王室清毅之訓彌遠而在爾
以材幹侍于軒闈久居内史之職兼持武帳之械動静
沈謹志慮端恪扈從左右屢更年稔進參團結之任尚
仍禁密之秩益宣節效庸紹風美
太常博士直史館知光化軍楊畋可屯田員外
郎依前直史館知邠州制
勑迺者南方有干紀之民命師往征屬久治平士不知
戰以爾秉心孤直禮為身檢荆蠻騷擾亦嘗殄平起於
喪廬往為帥領厥功未就言者其興退守奉常典涖軍
壘念汝忠藎屈處安恬進復郎曹易守邊郡
國子博士吕遘可虞部員外郎制
(闕四字)撫有疆宇窮制坤輿海南之邦悉歸(闕六字)蒞瓊筦
善敷條教編尸胥樂屬峒無擾(闕五字)秩用醻守土之勤
勉務清修以稱褒寵
大理寺丞田瑋可特授太子中舍制
勑具官某天資忠順嚮慕風化任以仕籍列于京寺(闕三)
(字)日傳契遷典宫儲近屬寵命惟渥勉力修飭勿怠而
志
端明集卷十二
