白石山房逸藁别集類五(明)
提要
(臣)等謹案白石山房逸藁二卷明張孟兼撰
孟兼名丁以字行浦江人洪武初徵為國子
監學錄與修元史以太常丞出為山西按察
司僉事遷山東按察司副使以執法不阿為
吳印所誣訐棄市明史文苑傳附載趙壎傳
中藝文志載孟兼文集六卷焦竑國史經籍
志亦同其本久已散佚近時有孟兼十一世
孫思煌者始掇拾他書所載重編定為五卷
而集内收他人唱和題贈之作幾十之七八
孟兼著作仍寥寥無多此本不知何人所緝
視思煌本較多數首疑尚出明人裒集故思
煌未之見也孟兼與宋濓同里其被召也濂
實薦之太祖與劉基論一時文人基稱宋濂
第一而已居其次又其次即孟兼今雖不暏
其全集而即二卷以觀其詩文温雅清麗具
有體裁而龍驤虎步之氣亦隠然不可遏抑
接迹二人良足驂駕基雖一時之論即以為
定評可矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
