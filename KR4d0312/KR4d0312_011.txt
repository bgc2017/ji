蒙齋集卷十一
宋袁甫撰
序
送林德甫赴京學教授序
三山林君德甫受知真西山結交湯同年仲能及其弟
伯紀西山於人無不容其敬德甫也獨異衆人仲能伯
紀繩尺甚嚴非言與行副知恥自重之士不深交也余
以是知德甫必有以取重於師友者矣天地生才不間
今古每歎前輩銷落後生不接聞源流風俗淪胥曷有
紀極泛觀宇宙間不但人才寂寥而物亦凋耗衰少推
數循理必有其故矣土敝則草木不長水煩則魚鼈不
大其信然耶余既雅聞德甫賢譽今茲親接耳其言叩
其所藴則包絡事物貫穿古今守經達權之道皆瞭然
於德甫之胸中異時所到浩未易量殆不必重歎典型
之淪墜而謂吾道于是窮也雖然昔者先君子嘗訓學
者曰立志貴乎恢張保德莫如兢業今世之士往往卑
近者乏恢張之志而俊邁者鮮兢業之誠有能立大志
奮大勇傑然立乎千萬人之上而檢點此身雖亳釐之
間微有過差亦不苟恕則恢張兢業蓋兩得之矣德甫
分教京庠異日將推所有以淑後學固余之所深期者
也倣古人贈言之意於其别聊為德甫發之
送潛子言趨朝序
陸先生金谿人也而書堂實在貴溪之象山同官安仁
宰潛君子言家溪上余興崇象山書院子言大喜蓋先
生之學大要以辨志為主舉世沈酣於利欲之中而不
知本心之大義此固先生之所哀也晦庵朱先生延先
生講書於白鹿特取論語喻義喻利一章指示迷途厥
旨蓋可見矣子言所以喜余興崇書院得非喜斯道之
久鬱復明乎今子言入朝仕胄監風化之所自出子言
以其心之所喜者上告明天子下淑諸生平居果有徇
義忘利之志則臨難必有盡忠致命之節將見先生之
道復光明于時而國家元氣綿綿長存矣或曰時方多
事而以興學為急毋乃迂乎曰不然無禮則賊民將興
無學則上陵下僭載在經傳昭昭乎不可誣也奚其迂
子言知余心者于其行也遂書此以贈之
送魏監丞赴䕫帥序
紹定改元將作監丞魏侯以直祕閣帥䕫䕫固重地也
側聞明天子屬侯意殆不止䕫侯識通而機敏博聞而
知變治䕫有餘矣儻加重任焉俾全制西蜀其亦可哉
但蜀近日多故敵人去来不常我兵單財寡備不素具
蜀人心摇搖然侯其奚以處此獲乎上不獲乎蜀人不
可也獲乎蜀人不獲乎上不可也官之辟置歟財之調
度歟兵事之分合歟制敵之緩急歟務通下情不肯阿
意求合獲乎蜀人矣而未必獲乎上若一切稟命於朝
廷以取上之知獲乎上矣而未必獲乎蜀人然則奈何
曰決諸心槩諸道心之所可即道之所安蜀人與之上
亦與之未有獲乎下不獲乎上者也侯之先聲蜀人屬
耳目焉循是而行夫何患且余聞蜀人性亮直毁譽不
亂真見有潔廉畏義者交口譽之其反是者則顯攻之
介乎是非之間者始譏而改則終是之而卒不改者終
非之前事殆可鑒也侯行飭於身而望積於䕫譽滿四
屬而聲達於天朝繼是領全蜀之寄為國家萬里長城
者必侯也侯到蜀試從鉅人長者而叩焉寧考朝從臣
抗疏力論西事者誰歟乃余先人絜齋也蜀人誦之至
今不肖孤敢忘先志哉侯衢人也余承乏典州與侯有
夙好於其行敬書以贈
送張伯常赴吳尉序
張伯常負其才氣能力於學通知古今論議亹亹可聽
不得志場屋辟尉吳江豈伯常本志哉于其行贈以言
曰尉職警捕者也得盜孰若無盜魯常患多盜矣季孫
使臧武仲詰之武仲不可其言曰在上位者洗濯其心
壹以待人軌度其信可明徵也而後可以治人余每愛
斯言可謂知去盜之本矣夫盜何自作亦效上之所為
耳上不欲則雖賞不竊上先利則不奪不厭伯常既自
飭厥躬又遇明監司是能軌度而明徵矣民忍為盜耶
雖然歲惡不入餓殍盈野民不忍為盜而歲實驅之吁
念之哉敬之哉毋罪歲毋罪民益加内省告諸明監司
不以得盜為喜而以無盜自期是之謂不負所學
送趙從道(名隆孫)赴福倅序
天地與我同斯言贅矣我與天地同斯言亦贅矣此至
言也而謂之贅何耶噫知者知其為贅不知者不知其
為贅也三山别乘趙君之官將為風月主人矣訪余山
中且别而求一言余病矣又何言試問風月與我同耶
我與風月同耶萬籟俱息湛然清明當此時風月且與
我相忘矣烏覩其為異躬簿書役期會當此時風月與
我判然矣烏覩其為同欲仕乎惟恐上之不我知而吾
職之不得盡也風月同耶異耶欲息乎思泉石之清致
望故鄉而懷歸風月同耶異耶在閙而能友風月者吾
見亦罕矣閙既與風月隔而閒乃欲與風月親是二物
也烏乎其可親然則無閒閙動静則可語風月之真趣
矣而此豈易到耶而豈終不可到耶别乘負超軼之才
志于古而敏于學其進未易量也聞余言拱而唯乃書
此以贈
送趙庶可秩滿言歸序
用舍難全通介難兼其来尚矣喜動一于用喜静一于
舍徇已一于介徇人一于通孰有可用可舍能介能通
者乎稽山趙君庶可銳意職掌用矣語及出處愀然有
欲舍之色確守界限介矣稽諸輿論翕然有通才之稱
世人能如庶可者蓋寡雖然事會方来舍不必言也才
如庶可通又奚足道哉姑置之敢問知之如何其用世
乎其為世用乎若曰為世用則庶可猶夫人耳吾期庶
可用世而庶可未肯以用世自期吾惑焉又問介也如
何其無所往而不介乎抑有時而介乎若曰有時而介
則未為難能也吾期庶可以無所往而不介庶可其果
聽吾言否乎余每懷此而未吐庶可告别余適抱病杜
門未有見日此而不吐是終不吐也則于庶可乎有負
故卒吐之夫有用有舍有介有通人自為此名耳道固
無是也果得道矣溥博淵泉而時出之豈有用舍通介
之迹哉凡涉用舍通介之迹皆較計安排而為之者也
去道遠矣吾將進庶可于道盡捐世俗之見而卓然有
志於古忘爵禄乃能用世忘宮室妻妾所識窮乏乃能
用世忘身乃能用世必如是則可以言用矣易曰介于
石不終日貞吉夫子又發明之曰介如石焉寧用終日
斷可識矣果能是將無所往而不介又豈獨為目前硜
硜小丈夫之為哉一節之廉是一節而已也一事之敏
是一事而已也道若大路坦然正直六通四闢無有拘
閡然則求道有方乎曰有其方若何曰在明心請以是
勉庶可
徐逸平集序
學有淵源人有傳授逸平徐公自言其學得於蕭先生
蕭先生得于龜山楊先生蓋出於伊洛之學者也觀逸
平所著書淵源傳授槩可知矣而余所深敬逸平者非
徒以其言也以行足以副其言也記曰天下有道則行
有枝葉天下無道則辭有枝葉夫言辭豈君子所貴哉
枝葉之盛本根之衰平日躬行果無愧怍發而為言斯
足貴矣逸平信其素學恬然不以仕進為意行孚於鄉
咸師尊之五峯胡公一時之傑往復書辭亦以先生稱
則其行卓矣豈徒言而已哉余既為逸平書其墓江山
王令裒其遺藁又以序見屬余遂得寓目焉中庸曰言
顧行行顧言其逸平之謂乎
許主簿大梁集序
端平初天台許君以舒城簿領部兵糧自淮達汴凡經
游之地感宗周之舊事睹黍離而興嗟作為詩章以寫
其徬徨悽愴之意題曰大梁經歴集朝士遺之書曰東
西道進師所向無前天府已入版圖關洛在目宜發為
鐃歌鼔吹之曲以鳴太平之盛噫今閱斯集所謂鐃歌
鼔吹者乃一轉而為是耶但見周旋亳汴之間慄慄焉
懼糧草愆期辠在不測何暇鳴太平之盛然士以職自
見會計當牛羊茁壯長此吾之職分也又豈必擇不勞
且宂者始可以盡吾職耶已以不勞且宂者而自處則
勞宂將使誰當耶若夫譎諫之體固詩人之常而此編
非譎也君自謂曲而有直體且以玉川月蝕之作自况
此其發於忠義豈非天性然耶以職則不辭勞以詩則
不導諛君信可人矣抑又觀其論淮西便宜五事得于
親歴最為詳備至力言守江清野之失且以精間諜安
淮民為急務惜其不得上達爾噫世之抱孤忠懷隠憂
而不獲上徹如君者蓋多矣使有能表而出之雖未暇
鳴國家之盛要亦伸草茅之氣下言之上行之瘳民瘼
而回生意是其鳴國家之盛也又奚必鐃歌鼔吹之為
耶君訪我于里舍今告歸遂書此以贈
無倦序示江東幕屬
以期會不報為大故賈誼嗤之其務在于期會簿書王
吉鄙之識者皆以是為格言雖然簿書期會非可廢也
顧所謂簿書期會者如何耳周禮曰以參互攷日成以
月要攷月成以歲會攷歲成而特著于司會之職是則
參互要會乃周人之簿書而日月歲即周人之期會也
彼其官僚之講習渺然為治體深長之思朝夕之所圖
維隠然為民生悠遠之計不以虚名事誕謾而書于載
籍者皆實事不以光隂付等閒而攷其日月者皆實迹
此周家所以勵臣工修庶政非若漢世崇尚刀筆吏之
比也由是言之如漢刀筆吏之簿書期會則不可如周
日月歲之簿書期會獨不可乎某非才將指揮幸與諸
兄日相周旋名雖寮寀實則友朋凡本司所以行于郡
邑與郡邑所以復于有司者莫非鑿鑿惠利之實政而
世之所謂趣辦椎剝等事咸無之近以郵置往復多有
稽違分委賢僚以疏壅滯且置簿立期而加縝密焉若
可已矣然某以為渺然治體深長之思隠然民生悠遠
之計豈惟周人能行之尤吾儒所當孳孳講求而不可
暫倦焉者是用重置此帙略具其事如左一賑荒之
政自去冬迄今散財發粟為數浩博取會既闊類聚孔
艱曰常平曰勸分曰獻助曰濟曰糶覈其數目稽其欺
弊綜理微密而後一局之事庶無罅漏自是以後民有
囏厄官有施予又豈容以結局辭凡此等類上關朝省
下達州縣劄狀行移不付吏手非賴賢僚誰為我助
一西成所望豐稔四十三縣之内産米之有無糶本之
多寡皆須審會得實斟酌合宜其招商也稽公憑之往
復其和糴也察吏卒之姦蠧然後米舟輻湊而倉廩可
充一救荒除盜理實相通豫備不虞古有明訓無事
尚不可弛况多難之時乎鍛乃戈矛備乃弓矢一事一
物皆不可闕器既具矣尤貴閱習合本司所管衙兵教
以射藝厲以旌賞可使人人精熟又市井間有所謂良
家子近日軍兵習射此徒欣然來集隆暑之月暫令少
休今凉飇䬃然可以尋故轍矣一江西福建之寇退
近鉛山貴溪安仁餘干諸邑賊徒動息所當周知官軍
利鈍所當盡究報狀盈篋彙輯未齊宜將各郡邑名色
以類區分勿相淆雜繼是旋報者亦隨即歸類使血脈
源流瞭然在目誠近日急務也一天下萬事非財不
辦本司無生財之路惟有節財之政拘𣙜檢柅責任必
專外此則告命之樁留者勸富民以争鬻僧牒之給降
者多委人以轉售此皆所以厚足食之本為足兵之基
一兵荒之禍固為甚慘而差役之苦亦如兵荒兵荒
之殺人也猶有時而止差役之殺人也則無時而休今
總册鼠尾帳之置差似詳整然亦未足深靠也恪意奉
行最貴州縣得人專心討論尤在幕僚任責使役戸脫
妄差之擾田里免破家之憂豈非仁政之大者歟一
古者先成民而後致力於神昭明靈祠多歴年所雨暘
有禱靡不響答兹議更新廟宇鳩工度材豈容無提其
綱者人謂神祠似非甚急殊不知為政之道順民心而
已闔城之人莫不尊敬信嚮正當因人心而為之况祭
山川之在其地者古之禮也今之監司即古方伯連帥
而可曠事神之禮哉舉兹數條無非切務分委幕屬各
司其事但其間有脈絡相聯者又宜更相協一分中有
合合中有分倣周官日成月要歲會之意相與共惜寸
隂戮力同心期底成績今以三日為率某就此簿批問
某事見作如何區處某事合作如何施行諸兄其各疏
于簿始若煩細然積日而月而歲功緒著見終始貫通
此為政也亦為學也行之在盡心而已故名之曰無倦
贈錢融堂詩序
融堂自淳安来歙某延入郡庠講書首論立志乃講顔
子問仁一章敷繹斯義最為的切夫志非他志于仁而
已大哉仁乎充宇宙滿六合接于耳目著于日用何往
非仁之本心渾全通貫此心即仁不勞外索人患志不
立耳某不敏請融堂入學講書志于仁也融堂為學者
闡明大旨志于仁也某帥官僚詣學以聽教授帥諸友
咸聽志于仁也諸邑宰各勉邑之士子融堂之賢弟子
自遠方来聽濟濟洋洋有風雩氣象志于仁也某乂欲
帥邑士之繼至者與同僚之子若弟屈融堂入學再講
志於仁也融堂訓誘不勌復留以從茲請志於仁也融
堂不但以言啓發之又將與諸友磨礱以求輝光日新
之實言行相副無歉昔賢志于仁也他郡之聞風者將
曰校官作成士類又能求廣其學問郡僚不以此事為
迂闊又能助成其教化遂使淳安之師友相從以至于
歙歙之官若士相與慕而問辨講貫焉二邦人士藹然
以道義為樂異時人才由此而盛志于仁也某違離膝
下假守于茲自是以往孳孳勤求一念在民益勉其所
未至庶以不辱朝廷之命而少慰老親之懷志于仁也
同僚自是修乃事敬乃職内不欺心外不虐民上不負
君志於仁也士習既善推以化民凡爾父兄子弟鄉黨
鄰里轉相講授更相勸勉俾歙之民自是知學道之為
急孝悌之當先頓革舊習還其本心禮義可興風俗可
美志于仁也故曰大哉仁乎充宇宙滿六合接于耳目
著于日用何往非仁學者勉之本心虚明常如講書諦
聽之時則庶幾有志矣不動于意不累于欲兢兢以守
之時時以習之無終食之間有違則仁常在我矣某嘉
融堂善于發明聖人之旨于是詩以歌之
贈徐通甫(名士龍)序
三衢徐君為惠州校官將行四明袁某酌别而言曰君
氣貌粹夷威儀閒雅意其胸中必愉愉怡怡有自得者
非余所及也其何以贈君雖然焉可以無贈昔吾夫子
之言曰多聞擇其善者而從之又曰回之為人也擇乎
中庸得一善則拳拳服膺而弗失之矣盈天地之間皆
善也皆中庸也若之何而擇之曰擇之以心心即善也
即中庸也以是擇之以是得之以是拳拳服膺而弗失
之顔子亞聖也尚謹所擇况後學乎余與君論學猶未
究精微也而竊窺一二矣聖經昭白真若日星傳註之
學愈多愈晦君其謹所擇焉
贈東嘉劉君序
學者貴有受道之質甘受和白受采以其有美質也非
甘非白則雖有五味五色亦弗能受矣色味尚不可無
美質矧學者之于道乎質者何曰忠信而已矣忠信即
人之本心外忠信而求本心者皆妄也東嘉劉君自婺
過衢謂余曰吾就正于校書徐先生望其容貌未言而
敬心自生旨哉斯言劉君觀省此心常如侍校書時可
以言忠信矣
贈王伯友(名塤)序
中庸援詩妻子好合如鼓瑟琴兄弟既翕和樂且耽宜
爾室家樂爾妻孥子曰父母其順矣乎嗚呼好合之好
豈世俗之好和樂之樂豈世俗之樂皆道也兄弟妻子
順道則父母無不順斯可以言孝兄弟妻子一不順道
則不足為有道之好不足為有道之樂不好不樂則父
母不順非孝也事亡如事存父母無存亡之間豈可以
為既亡而不思罔極之報哉子曰射有似乎君子失諸
正鵠反求諸其身為人兄為人夫者亦可以反求矣風
自火出家人反求之義也余讀中庸有感于伯友之行
也書此以贈亦因以自警焉
贈新昌俞君序
余卧疴里中新昌俞君惠然来訪袖出長箋道所以来
見者非他有為也援孟子反經一章其有志于正學歟
七篇之終論自古賢聖見而知之聞而知之動經五百
餘歲由孔子而来百有餘歲耳知者誰歟非孟子自許
歟所見何見所聞何聞所知何知此難以言語形容盡
也通前章反經之論觀之同乎異乎孟子引而不發後
學蔽而弗悟嗚呼道其終晦也耶俞君歸而求之有餘
師
贈王志叔序
志叔為齊安錄事漫堂劉公既畀之箴難兄去非又為
之跋矣某復何言然漫堂謂志叔廉明不患不及惟慮
迎長官意向耳志叔過秋浦為余言佩服是箴究心犴
獄視勘廳如家平心定氣引囚親問不施箠楚吏不得
出一語由是囚莫不盡吐實情兹不亦明乎居官三年
律己如一日洎秩滿棹空舟歸兹不亦廉乎嘗有廵檢
司執盜聞之縣縣上之州及臬司志叔以贓不獲疑之
詰盜贓何在盜謂棄之水矣志叔愈疑白憲置盜三獄
分鞫之憲如其言俱以非真盜告遂得釋使志叔無特
操決不能為此則其不阿長官不違斯箴信有證矣余
每病世人誦善言而不修實事如志叔之不負漫堂及
難兄之訓幾何人哉問學無窮志叔勉之繼此聞一善
皆能躬行以實其言古人可庶幾也遂書以贈之
贈嚴坦叔(名粲)序
坦叔抱負才業有志當世以余耳目所睹記才如坦叔
蓋寡坦叔有詩名寓意推敲細入毫髮似非磊落度越
繩墨者及遇事挺身直前勇無與抗喜接雄豪士握手
吐心肝相期功名人亦樂與共事余每與語深知其志
向必不虚為一世人善謀能斷密而通敏而耐坦叔之
才其細麄易劇無施不宜者歟士固以有用為貴雖然
遇不遇時也奚可有固必意余老矣同寮三年坦叔之
助不可縷數一日别余去求書悅心二字語余曰吾未
為參選計歸而繹故書求吾心之真悅請大書將揭諸
所居之室余曰是得之矣乃書而序之
贈趙君是(名韙夫)序
余與君是俱甲戌進士紹定己丑余持庾節江東君是
實在幕中屬歲饑議賑貸政君是有助焉庚寅冬余領
臬事仍司庾與君是偕来君是敏于事善斟酌三年之
内發廩勸分地勢闊而事情多實惠難下究選屬檢覈
必先君是隆暑祁寒漕憲倉分郡縣慮囚君是代余行
雪冤寬繫輒中理余始至番則留君是于池余行部又
以臬事留屬君是彌縫罅漏勞矣哉會秩滿將去因語
及齊年今要官者若而人外庸者若而人已顯而中折
軸者若而人久躓而漸亨者若而人未通籍者又若而
人得喪升沈天地賦分一定毫髮不爽顧求其不喪不
沈者在我而已君是奉板輿為禄養計安恬夷猶厥味
甚長素守弗移聽其在天使後之觀者曰甲戌科所得
人如是茲其為顯親揚名也大矣敢以此言為君是贈
贈王次點(名與之)序
高山仰止景行行止士各有所志或志事功或志名節
或志詞學而上焉者志于道其所以景行前哲各隨其
分量規模之淺狹大小而至于景慕聖門之高弟必志
于道者也當曾點鏗爾舍瑟之時雍容數語真如在春
風和氣中今天台王君之有志于是也以與之名而字
以次點則豈特事功名節詞學而已哉道即本心天地
同體虛明洞徹不可名狀曾點蓋有契于斯矣夫子思
中行而不得故思狂者又不得而思狷者狂狷皆近道
而狂尤勇于進道次點勉之哉東巖沂水也生徒童冠
也詠歸之樂即當時氣象也夫何遠之有
又
有關雎麟趾之意而後可以行周官之法度其先儒之
確論乎王君次點作周禮訂義予猶不獲盡覩全書且
未見次點所述詩說噫說關雎麟趾之詩易耳關雎麟
趾之化惟三代聖王能之後世之漢高皇唐太宗尚不
足進此然則周官將何時而可行乎曰聖經與天地並
世有否泰道無終極有王者作克己以正本齊家以範
物宮府一體朝廷邦國為一人左右&KR0591;御皆良士后妃
嬪婦無私謁廢置誅賞盡出于一人而竒衺不正之習
無纖介奸乎其間此關雎麟趾之化而即周官法度之
所由行也余雖未見詩說固可以心會矣孟子談井地
爵禄之制而大本在格君心聞次點著經說甚富格心
之要儻在乎是其許我盡觀否乎
贈真仁夫(名志道)序
物生而華華而實其生生也不窮秋冬歛藏萬物歸根
春陽載熙生意沃若生不待春也當歛藏之時生意在
其中矣詩之美稼穡曰實函斯活函云者所以形容生
意之妙也世人不達此理往往趨華而棄實孔子傷之
曰苖而不秀者有矣夫秀而不實者有矣夫非特車服
宮室之繁飾于外者是華也詞藻之麗聲譽之赫亦華
也朝夕馳騖而不反其家于實乎何有陽處父張茂先
皆以華而不實致敗邢顒為魏曹植家丞而劉楨為庶
子顒守禮楨善屬辭植疎顒而親楨楨諫曰君侯采庶
子之春華忘家丞之秋實世以為名言是故才勝德謂
之不實辭勝行謂之不實實苟不足雖堂堂之子張屢
中之子貢去道尚遠况其他乎仁夫西山家蘭玉也一
日請益于余余曰子盍以已之名若字日省觀焉道惡
在仁是也仁惡在事親是也西山為今天下端人子娛
侍親側委已于學收歛膏液以暢内美則人之見之容
貌辭色之間固有不可揜焉者矣始余見子猶懼其驕
今之見子驕氣鋤矣退而質諸人咸稱子為佳公子然
余猶為子歉然也孟子論仁之實既曰事親又推之于
義于智于禮于樂曰樂則生矣生則惡可已嗚呼此生
生不窮之妙也此所謂仁也此所謂實也子而果有志
于是深耕易耨勿忘勿助雖適千里常如過庭戰兢自
持若寶金玉今之稱子為佳公子者他日又將曰真學
者也夫必使人稱子為學者則西山翁之心始慰矣始
可以言實矣始可以無愧于斯名斯字矣請以小字字
仁夫曰實之而因為之說子之歸也呈于西山翁及余
友湯伯紀其必曰然
贈沈智甫(名省曾)序
言心聲也發策之語直犯時忌惟先有輕利祿心故耳
使所重在利祿尚不敢略有忤拂况敢從其蠧根病髓
而攻之耶若端憲沈先生之宏致淵識可謂達于重輕
之分矣先正獻公嘗言先生少年在鄉校刻志問學齋
前有竹甚茂每于竹叢中讀書音韻洪暢聽者悚然祁
寒襪無絮則小籃貯故紙用以温足前輩所謂士大夫
必先咬得菜根乃可有為者其先生之謂歟嗚呼惟其
如是故能尚氣節篤道誼視官爵如外物曾何足以動
吾之毫芒哉方其仕上虞也一尉之卑發為問目深嗟
理學不明風俗頹靡于是以扶植公議為主及為學官
謂立朝而道不行赧然動于中者今可謂無其人蓋將
以啓宰相而下愧恥之心耳且夫壞天下國家者私意
也而惟一公字足以藥之壞士大夫節義者無羞惡之
心也而惟一恥字足以藥之此二良劑切中膏肓人徒
嘆其善藥病耳孰知胸中耿耿不以得喪利害為念而
後能發此二問不然豈不能隨世俯仰雷同媕阿為尋
常場屋發策之語而乃明目張膽慷慨深切如是也前
一問尚為世所容後一問不得安于朝列矣先生何加
損哉高山仰止景行行止愚于是敬服先生之心嘉熙
二年十有一月己亥敬書以授先生之子智甫别駕云
贈祝君泌序
康節觀物篇其學自老氏乎致虚極守静篤萬物並作
吾以觀其復斯道也豈獨老氏易繫辭曰設卦觀象物
皆象也又曰聖人見天下之動而觀其會通物皆動也
老氏守静觀復乃動也易觀其動乃静也何動非静何
靜非動隂陽剛柔互為其根知此者可以觀矣祝君好
康節書余大書觀物二字遺之非觀物也自觀也觀我
生觀民也大觀在上何物何我祝君識之
贈包進士序
唐人作字或取墨妙或不擇墨二者不同而同于以字
名世蓋胸中有字字不在墨墨誠佳固足助逸苟胸中
有自得之趣雖不擇墨焉可也雖然學擇墨易學不擇
墨難予未善書敢犯難乎請姑從其易包君所示頗足
起予且豫藏之久須更佳噫人以久乃見豈特墨也哉
贈項吉甫序
余既為耕樂說端平丙申余被罪去國果遂歸志吉甫
貽書錄前記見示余忻然曰吉甫與余俱老矣筋力日
衰欲耕不可雖然昔陶靖節歎富貴之非願委去留于
無心因暮春之將至感西疇之農人作為歸去来之辭
而斷之曰樂夫天命復奚疑是吾志也遂書以遺吉甫
云
贈京口富春子孫君(名高榮)序
人言數學與理學異吾謂不通于理非深于數者孫君
占天數學也而乃通于理以已之瞽念人之瞽求膏腴
創義學萃羣兒之瞽者教焉非通于理而能如是乎推
孫君之用心不特可以救世之盲于目者抑可以警世
之盲于心者矣
絜齋家塾書鈔後序
甫自幼洎長侍先君子側平旦集諸生及諸子危坐說
書夜再講率至二鼓無倦容謂學問大旨在明本心吾
之本心即古聖之心即天地之心即天下萬世之心彼
昏不知如醉如夢一日豁然清明洞徹聖人即我我即
聖人舜號泣旻天負罪引慝祗見瞽瞍禹荒度土功三
過家門&KR0561;&KR0561;弗子道心精一曾何間斷自古大聖同此
一心箕子論皇極無偏黨自蕩蕩無黨偏自平平無反
側自正直是之謂極是之謂本心太甲顛覆典型痛自
怨艾克終允德成王遭家多難執書感泣天雨反風本
心一昏迷惑如彼本心一復光明如此先君子諷誦再
三聞者流涕又言見象山先生讀康誥有所感悟反已
切責若無所容讀呂刑嘆曰從肺腑中流出嗚呼至哉
先君子之學源自象山明白光粹無一瑕疵可謂不失
本心矣是編也伯兄手鈔雖非全書然發揮本心大旨
具在伯兄名喬天資純正用志勤篤嘗宰溧陽視民猶
子邑人德之惜未盡行所學耳甫悼先君子之沒幸伯
兄之有傳今又云亡痛曷有已遂刻是編名曰絜齋家
塾書鈔而納諸象山書院以與世世學者共之紹定四
年辛夘良月己未男甫謹書
蒙齋集卷十一
