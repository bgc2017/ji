蒙齋集卷二十
宋袁甫撰
五言律詩
詠丹桂贈周純甫馮德厚
一種自然色如吾方寸丹天教傳信到人莫作花看骨
氣超凡俗聲名徹廣寒留君良為此憶别鼻休酸(原注時純)
(甫求歸)
復用前韻
孤卻團圓月今朝桂子丹莫教疎雨打留向晚秋看色
借幽巖秀香通古壑寒癡兒被花笑世味只辛酸
七言律詩
和韓履善韻
談經說史謾支離大道寧容小智窺山峙川流俱是妙
鳶飛魚躍兩忘機識天乃樂天之樂非我安知我不知
細讀新詩消息好桃花見後更無疑
和王伯友韻
三春強半麥青青是處田家只望晴雪壓霜欺愁正極
日融雲淨眼增明紛紛民瘼關吾念得得天公相此行
更問老農官與吏幾人貪濁幾人清
和毛中書勸農韻三首
曲奏梅花促曉更更聲方斷又鳴鉦籃輿咿軋親廵野
櫪馬喧填看勉耕酒酌田翁添醉色澤均牧叟助歡聲
天公也欲催佳句特放晴光分外明
歴遍田疇問我農都言杼柚久虛空吏胥祇是工椎剥
倉廩何曾識腐紅願得家家歌樂歲直須日日扇和風
如今拙手徒餐粟慚見天民四者窮
勞農因得步河橋仰視前賢隔九霄凡骨難仙安素履
腐儒學吏守邦條荷公美意鞭駑質惠我名篇勝翠翹
痛飲春醪那可強胸中磊塊把詩澆
和越帥汪仲宗韻
稽山窟宅盡神仙多少棠隂屬鉅賢萬壑千巖長似舊
一翁二季美無前風流自昔遺芳在衣鉢于今盛事傳
行見直聲追軌躅豈徒慶禮侈賓筵
和南康守韻
結亭故事重拈出領略匡廬高更高身在山中迷面目
心遊局外見分毫平湖雪意漫天急古木風聲捲地號
此地徐徐鼛鼓節知公一念在民勞
和履善遊三洞天韻
長空萬里普光明此地緣何獨著靈不是天晴窺白日
愛他月黑滿疎星石松有子能呈巧金囤無沙似遁形
驀地回頭千萬點諦觀頓使我心醒
和令君歲寒亭韻
老幹森森當翠屏壁間詩句有留名昔逢利口擠之死
今伴蒼髯凛若生雪壓枝擎猶有力月高林靜更雙清
撫松似共黃門語况聽蕭蕭枕上聲
蒙程伯寓知府給事以僕生祠妙唱見寄輒次韻
奉酬
聞道邦人尚去思栽松植竹遶叢祠要知獨立無言處
正似危邦援絶時平世功名付圖畫暮年活計在鉤絲
謝公旌旆廵山後千里慇懃寄好詞
新安鄉會
紫陽自是神仙窟誰泛仙槎競問津二妙先傳聯璧喜
九人齊著賜袍新自憐十載龍門客來領三科燕席賓
酌頌年家無浪語(原注季弟獲忝牓末)黃山高節兩嶙峋
送池陽張倅奉祠歸清江二首
題輿名滿大江東忽憶家山閤皂中孤棹賦歸猶帶雪
深衣養浩直摩空從教風月分多少獨抱春秋究始終
籍湜近來知叛否只君不負紫陽翁
自憐凡骨未能仙每對仙都輒爽然序齒十年兄弟行
論交一日友朋緣干戈滿地心憂國事業彌天世急賢
已把封章排紫闥未容問舍與求田
魏鴻禧敘別二首
世間萬事盡筌蹄塵外工夫好者希大道精通元自在
旁門淺陋謾多岐六年鐵冶勞經畫九轉金丹默受持
歸去小溪溪上坐要求消息在嬰兒
别有金丹簡且真不煩火候不勞神自知自信融融樂
無慮無營盎盎春天地遊心元廣大風雲入句更精神
我將歸去償兹願溪上相逢只幅巾
釣臺
朔風吹我到嚴灘擁被掀篷一破顔寒色侵凌欺白髮
雪花撩亂失青山未消據案千塵積且愛哦詩一餉閒
慚愧釣臺風韻在他年歸隠許躋攀
晦庵文公祠堂用令君韻
當年獨抱伯牙名身後祠堂列佩衾官職平生安義命
詩書終老惜光隂一椽古歙溪山窟千古長松風月林
彭令經營真有趣箇中應契老師心
岳忠武祠三首
當年老檜肆欺謾忠武哀哉抱寸丹賴有皇天為吐氣
豈無青史更誅姦字留陳迹何年泯烟鎖空山盡日閒
世事關心眠不得今朝下涕為澘澘
兒時曾住練江頭長老頻頻說岳侯手握天戈能決勝
心輕人爵祇尋幽堪嗟爝火當時滅誰信長川萬古流
機會莫言今到手卻愁無飯飽貔貅
背嵬軍馬戰無儔壓盡當年幾列侯先輩有聞多散軼
後生誰識發潛幽傷心咄咄權臣事滿眼滔滔債帥流
槌剥到今渾似鬼向人休說是貔貅
詠東松庵
作意東松訪舊聞山巖窟裏梵宮存矮樓蛙井身如蟄
峭壁魚鱗手可捫草草反成多景致慳慳别是一乾坤
輸他飽飯安眠處朝暮烟霞看吐呑
襃三湯孝行
誰道田家不讀書一門孝行與人殊直將自己通天地
豈是無心惜體膚人願生兒皆似此神如祐善肯忘吾
勉哉一念勤推廣已辦嘉名里巷呼
讀朱冠之詩有作三首
孔孟宗師心中的回由評品手持衡至剛大勇本來有
由義居仁熟處行說到孤忠推自孝輒判一死肯偷生
此篇此語令人醒夜半青燈看到明
浮雲擘破月華明怎得浮雲不再生幾度月明雲幾擘
全無雲翳月全清後生欲解憑誰問先覺雖知肯盡明
苦硬工夫須徹底秋雲漠漠一輪横
多言外好中何有有德之言春意融惟一性天真洞徹
許多事理盡流通句新悦耳源先涸思苦雕肝味易窮
自古才人皆患此就中崛強是揚雄
題趙氏連理木圖
連理呈祥炳寸丹巽齋高致拂雲端須知念念通冥漠
不見聲聲說急難義槩莫如生死際家風要使子孫看
城南我祖嘉名似從此心期共不刊
五言絶句
留無邪字(名天駿)
此駿産渥洼神竒莫浪誇相期千里志贈子字無邪
遊敬亭山用謫仙韻二首
黃檗道場古裴公心事閒白詩三絶併那似敬亭山
事從塵世去心共白雲間不作遊山計朝朝飽看山
七言絶句
衢學講堂更名時習和貳車韻五首
道心無壊亦無成只怕微雲點太清重坎之亨人不識
一輪素月本來明(原注言習坎之心亨也)
意味澄然未動初綱常大道本同趨直須麗澤工夫熟
便是當年詠舞雩(原注言兌澤之講習也)
終身不察是凡人一日三回省此身參也親傳端的處
品題宜亞不違仁(原注言曾子之傳習也)
緬懷周道意悠長事業姬公念不忘宗廟百官誰識者
仲由也只許升堂(原注言孔子之習周公也)
莫道今人不古如分明氣象魯之洙坤爻六二知何義
試叩膠庠學易徒(原注言坤六二之不習無不利也)
再用前韻
瑚璉區區只小成休言果藝與忠清聖師忘食兼忘老
地久天長日月明
修慝之餘德復初更須辨白舍并趨善哉三語當年問
直到于今想從雩
兩地參天命曰人靈龜端合取諸身笑渠到處閒尋覓
直信人言井有仁
逝者如斯晝夜長會心能使百憂忘生前身後渾如此
絲竹之音孔子堂
小時所學老何如自詫西河不記洙曾子斯言譏背本
祇今猶足警吾徒(原注事見檀弓時習學也借以論政政與學豈有二哉)
再用前韻
逾年政化一無成敢道民和獄訟清不以旁人評得失
箇中一點自知明
心事如何忍負初官居每憶過庭趨勤勤撫字今微驗
雨足春疇不待雩
誠心諭俗淑斯人莫寳金珠寳此身昨日偶拈鄉記看
幾家孝養漸興仁
吾儒政事話頭長步步詩書可暫忘齊相未知眞不擾
無端遜與蓋公堂
蒲盧喻政意何如此語源流亦自洙若願小民皆類我
須知類我始生徒
時習堂記言五典也載賡前韻以歌之
事親盡孝自天成鑑本無塵水本清相彼禽兮猶學習
靈烏反哺更分明
習容齋戒適朝初佩玉鏘鳴謹進趨(原注玉藻將適公所宿齋戒習容觀)
(玉聲)大分凛然冠屨判一誠不散若郊雩(原注左氏啓蟄而郊龍見而雩)
齊家斷勿責他人須信儀型只在身習習谷風譏義薄
交相愛也是為仁
徐行後長味深長此道誰能篤不忘我欲講行鄉飲酒
大明上齒習斯堂(原注王制習鄉上齒)
切偲取義思怡如兌習工夫憶泗洙泮水朋來方衮衮
三千攀附聖門徒
再和時習五章章取禮記一句
復禮工夫本易成此心對越只寅清居鄉上齒家常飯
此道于今晦不明
右王制習鄉上齒
蓬矢桑弧男子初澤宮試事翼如趨采蘩盈耳皆音節
(原注凡射士以采蘩為節)盛樂何消待大雩(原注月今大雩帝用盛樂)
右射義習射于澤
鷹猶知學况於人羽翮沖霄具此身須信數飛方解熟
熟之又熟即為仁
右月令鷹乃學習
佩玉之聲清越長此身無故詎容忘(原注君子無故玉不去身)挈渠
方屨圜冠士登我光風霽月堂
右玉藻習容觀玉聲
聖道洋洋滄海如不流天下只流洙上丁釋菜今非古
喚起遺風屬我徒
右月令上丁習舞釋菜
壽趙處仁母夫人(有序)
甫將江東使指詣學講孝經作勸孝之詩訓里
巷屬部民有高年者旌異之惟恐後番陽法曹
趙處仁入憲幕清介敏於事堂有九袠慈母而
未加禮敬寧非大闕甫敢述小詩介薄儀以為
夫人壽
有子見知眞西山有孫又把桂枝攀堂前萱草年年綠
慶事天公定不慳
壽張亨之祖母夫人(有序)
張亨之雙親皆康寧祖母夫人今年慶九袠闔
門怡愉士林羡慕亨之壯年掇儒科以東流簿
入幕敏而好修助荒政有勞名聞於朝矣慈顔
應少慰乎甫敢歌小詩將薄禮亨之其持以壽
夫人
為問蟠桃熟幾番見兒髮白著衣斑孫枝又作紅蕖客
更願雲礽捧壽山
壽馮德厚三首
人生汩汩逐風波祝子長年要若何一日洞然無障礙
元來佛法也無多
麟經咀嚼造深微攀取秋風第一枝便把斯言為子壽
崧高不用更吟詩
朱絃疏越澹徽音身在塵中只古心祝子長年仍健飯
好書讀到夜沈沈
賡周純甫求歸三首
秋風一夜簸清波我自思親奈客何遠地少書消息好
書多愁悶轉添多
苦過重陽賦式微黃花賸插兩三枝對花酬酒堅盟約
依舊黃山唱和詩
人生何處是知音契合端由一片心瞥見先生清苦貌
吾兒且喜不埋沈
再用前韻
山未烟雲水未波試參妙處定如何黃花未見應難會
見了黃花會意多
本是塵中詩興微秋風偶折最高枝詩壇方築那言去
為我留連百首詩
百首詩成遇賞音云何容易動歸心少陵不肯為輕薄
笑殺王楊井底沈
送别再用前韻
歙江歸艇棹晴波同去同來日幾何不怕黃花負人約
只愁人意負花多
鳳凰翔集肯卑微獨向梧桐揀一枝乍别故棲知未忍
臨行更賦白圭詩
慇懃寄信勝郵音合把君心印我心老老及人仁者事
祝君毋得任浮沈
和晉齋兄韻三首
不愛金章紫綬紆欣然玉局自安居近來作計誰云拙
六六之年創一廬
不羡勲名逐日新課孫種績及青春試將圓鏡當空照
始識廬山面目真
家塾提綱屬晉齋絜齋氣脈遠乎哉何時升講開聾瞶
衿佩蹌蹌濟濟來
送番陽程令出鄉行古問百年禮
黃栢岡前百歲翁婆娑終日酒杯中此行得得煩君問
荒政如今愜老農
題半霄亭
今朝帶月上山頭面面晴嵐翠欲流此處青霄纔是半
半霄以上許登不
龍女泉
靈泉何事迸幽巖龍女分從萬丈潭一勺之多龍在否
煩君試向此中參
崇聖寺瀑布泉二首
古來翠瀑僅涓涓戛玉新亭卻沛然世事廢興皆若此
醉眠何用問青天
半山飛瀑元如雪况是今朝雪裏來界破青山休謾詫
神光妙用亦竒哉
九華山
天河秀出九芙蓉白也詩詞信是工我欲依然名九子
人情山意兩融融
和趙克家三洞天二首
洞外老天非不大洞中天小卻竒哉此竒端的由天造
不枉攜朋得得來
自昔堯湯水旱年祇緣先備國無捐我今皭火區區甚
慚見容光照洞天
九芙蓉峯
眼底山光半有無芙蓉面目定何如忽然皓月當空掛
始信山靈不負予
莫能名庵二首
說道空空元不空太空何物不能容世人枉被虛名幻
到底還須識正宗
青山突兀倚長空不作人間兒女容幾載無名茅處士
一朝識破有林宗
東松菴
六月山泉定易枯枕流洗耳事何如幽人高臥渾無惱
好把靈源日日疏
詠裴休捨宅為寺
我憐裴相愛參禪石上蓮花幾刻鐫捨宅何如休起宅
酇侯師儉是名言
題象山先生帖
誼重姻聯語甚真典型滿紙墨猶新中間多少箴規意
須信親親即是仁
索新進詩
君傳祕訣解觀人瞥見雙眸識破真收拾後生知幾許
為予喚取儻相親
趣諸友觀牡丹
天工不管國香竒流落民家識者希特地邀賓賓不至
國香也是少人知
和魏都大牡丹二首
初放姚黃一兩枝旋看魏紫格尤竒天公似欲留連住
伴我酴醿滿架時
費盡工夫始盛開一時賞玩四時培東君摧折飄零後
猶帶天香溪上來
映山紅
山花無數笑春風臨水精神迥不同喚作映山風味短
看來恰似映溪紅
蟠梅二首
籬外横斜只任真無端束縛損花神孤標自是為人妒
一笑春風不用嗔
幸自塵埃不許侵千盤萬結戲相尋只緣漏泄春消息
惹動旁人機巧心
見梅
半月山行不識梅近城纔見一枝開呼童截竹敲冰水
盛取數枝隨轎來
元夕留城外
三市香塵隘綺羅遊人無奈月明何吾儂分得寬閒處
地闊天高得月多
憩折山市
折山山下簇人煙一似吳兒笑語喧始信臙脂溪水媚
木瓜分得也嫣然
耕樂詩四首
優游無事只耕田顧我歸耕子已先可但千倉良足樂
不收一粒亦欣然
一犁春雨趁農耕歌咏康衢了此生若有可憂方有樂
本無虧處亦無成
一片靈明自有田當仁那肯遜儒先歸來不說溪山好
只說癯仙氣浩然
少時操筆代躬耕老鶴如今太瘦生已識箇中真樂地
誰云骨相費生成
蒙齋集卷二十
