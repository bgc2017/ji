蒙齋集卷三
宋袁甫撰
奏疏
知衢州事奏便民五事狀
臣準令監司守臣到任及半年以上具民間的實利病
及邊防事件以聞臣一介疎庸蒙恩假守寸長蔑有下
攷將書仰遵成憲合陳五事臣不敢泛舉不切之務亦
不敢冒貢出位之言謹以本州實事條畫具奏伏望聖
慈特賜睿覽如或可採卽乞頒降指揮施行須至奏聞
者一臣近者恭覩陛下親灑奎畫以興教化新士風
爲急以涵養未充薰陶或闕爲憂申飭中外俾加訓廸
猗歟休哉可謂深明治道之先務矣臣所領此州本號
多士年來教官失職學無宗師廉恥道喪士習日卑夫
上有緝熙問學之君而下無明師碩儒以推廣德意將
恐訓辭雖切教化弗興天理民彝益就湮晦臣甚懼焉
深惟挽回風俗之趨莫若尊禮譽望之士乃招致鄉曲
名流賴其表倡遴選前廊職事助其訓誘朔講之外立
爲旬講擇通經者敷繹義訓臣躬率郡寮入學以聽又
以廩給素薄衿佩蕭疎遂那撥郡帑及議歲捐緡錢一
千補助贍養以至先聖廟貌諸生齋室稍復加葺煥然
一新由是學舍之教養稍備會新教授葉汝明之來臣
力告以教導之方且勉其辰入酉歸不離直舍躬率以
正則觀感易孚講論無倦則義理日新以至研究訓詁
之纖悉攷驗誦習之勤惰孳孳勉勉不敢曠廢又念固
窮之難所當深體其有假館于外者旣俾入學則每月
致餽以代束脩之資其有課業精進者欲示激勵則不
時旌賞以爲衆士之勸凡此所費皆自郡出不爲學舍
之累其區處可謂備矣而臣區區之志則不以是爲足
蓋興教化者不當僅止于革面善士習者必當開明其
本心降衷之良秉彝之懿凡民莫不皆然況名之爲士
乃不知孝弟本良能忠信非外鑠甘于習俗之卑陋蔽
其道心之光明縱由科舉以進身莫識事君之大義國
家果何賴于若人哉臣雖迂愚頗自信其本心每造學
宮與諸生講明此道庶幾士心興起道化流行不負聖
朝作成之意如陛下以臣言爲可採欲乞朝廷行下諸
路提舉司俾風示諸郡凡職在訓導者勿以聖訓爲空
言必求興學之實政將見四方士風翕然丕變所有本
州每歲助養士千緡乞朝省劄下以憑遵守不但一時
之利可爲永久之規臣不勝幸甚一臣竊謂保甲之
法所以聯屬鄉井親比人民深得古者比閭族黨相助
之遺意近年以來有保甲之名而無綱維之實居雖比
鄰心實胡越是無怪民心之渙散習俗之澆漓也臣攷
之此郡保甲素具案牘並存姑以州城之内言之分爲
十寨統以寨官立法非不詳盡然而上下之間視爲虛
名不究事實歲月旣久多復弛廢臣近因講行火政嘗
會僚屬集于公所相與商訂咸謂若欲聯比有法豈可
統率無人遂稽鄉評擇衆所推服者請充鄉官俾之領
袖每寨或三四人或五六人視鄉界之廣狹以爲人數
之多寡區畫旣定衆論皆以爲允但糾率鄉井本是難
事有整齊法制之術當有激勵人心之具譬猶善養身
者欲肢體之強于外則必有精神以運于内整齊法制
之術猶人之有肢體也激勵人心之具猶身之有精神
也攷諸周官所載月吉則屬民讀法或書其德行道藝
或書其孝弟睦婣任恤今略倣是意置簿一而名曰鄉
記閭里之内凡爲善之實卓然有可稱者鄰保推舉鄉
官保明直書其事聞之于州本州驗實書之于記凡不
美之事如賭博鬭毆殺傷盜賊之類官司隨時參照見
得界内戒謹寧謐並無違犯亦書之記每遇月終通攷
所書以觀鄉官勸率之實有善而無惡者爲上雖無善
而亦無不善者次之凡此二等眞可襃嘉本州別行措
置官錢另項樁管名曰厚俗庫于内支錢益以公醖旌
賞爲善之家仍致鄉官之餽庶使人心觀感轉相勸勉
風俗可以漸化臣冒昧試郡愧無善狀以淑是邦每于
聽訟之際見有好貨忘義恃勇輕生違法悖理之事未
嘗不爲之惕然恐懼早夜以思何以風動斯人惟有旌
善可使不善者知恥人心本無惡天理不終泯感發轉
移之機至不可忽也臣愚不敢妄爲臆說蓋受教于先
臣參論于師友皆謂撫字當以風化爲先而風化當以
書善爲急故篤信其舊聞而欲見于行事如蒙聖慈以
臣言爲可採不徒可行之一邦亦可施諸他郡乞從朝
廷行下監司推廣奉行其于聖化不爲無補一臣聞
州縣本一體利害不兩立必存損上益下之公心乃有
興利除害之實政臣契勘本州管下諸縣内西安龍游
常山遞年二稅多行豫借積累寖深遂成痼疾臣始聞
之爲之大懼亟加詢究乃知前此縣道催科無方迫于
期會不剗追掛欠之戸惟告急富強之家此曹非有所
利何肯與官交涉全楮收受而坐折見鏹錢入吏手而
復多侵漁虧損非一不可枚舉展轉失陷職此之由臣
檢覈簿籍攷究源委見得此三邑遞年拖下本州諸色
官錢爲數甚多而又積壓豫借如此雖有妙手實無所
施臣謂不大有所更張不可爲也于是立爲二說斷在
必行一日蠲欠二日代解何謂蠲欠證得諸邑自嘉定
十七年至寳慶二年凡此三年之内皆有拖違但歲有
淺深故數有多寡逐節行刷具盡見數目十七年之欠
人知其斷不可催蠲之易爾元年之欠猶覬其或可催
理蠲之已爲難矣乃至二年見欠二稅今舉天下皆以
爲當催孰肯輕議蠲減哉臣謂救宿弊者不顧目前之
計懷永圖者當爲度外之舉蠲所易蠲不足以蘇民瘼
蠲所難蠲乃可以紓民氣于是將二年逋欠亦行斟酌
倚閣然在諸縣旣被惠利之實則在本州當節非泛之
支節之于此而寬之于彼川實谷虛理勢然也臣素無
能解惟有樸忠旣不飾厨傳以悅過客之心又麤謹廉
隅以守自律之戒故所入比之常歲雖大爲虧少然亦
勉自支吾不見其甚費臣所謂蠲欠者此也何謂代解
證得本州雖與諸邑減免舊欠然而蠲除之後諸邑合
解上供諸色官錢尚數萬緡無從措辦今本州旣欲其
勿借之民則亦豈可復催之縣然而上項官錢皆係起
解朝廷諸色窠名分毫不可違欠本州上不敢控告朝
廷乞行蠲減下又不敢督促諸縣復行豫借反覆紬繹
束手無策意者必得別項官錢在經常之外與之代解
然後可革豫借之弊本州適有歲賣江山酒息錢前政
舊管一萬緡益以臣到任之後今歲新收可得二萬五
千緡臣不免盡捐之三邑以充代解之數鏤之板榜揭
之通衢闔郡之民歡聲四起臣所謂代解者此也旣與
蠲閣舊欠又與代解官錢卽此兩項合八萬二千餘緡
凡前日積累豫借皆可整行銷豁宿弊一洗而盡目今
悉是正催但所慮者病端易開實政難保繼此爲邑令
者必深知豫借之爲害常如疾病之在身已蠲欠者勿
再催已代解者勿更取杜絶蠧根乃可爲悠久之利臣
愚欲望朝廷劄下本州證應庶幾明白洞逹行下三邑
常切遵守勿復開豫借之門以貽後日之患一臣前
旣陳江山煮酒息錢盡捐以充代解之數矣然猶有未
盡愚悃不可不爲陛下索言之契勘本州創取此酒歲
有增數其初止因入夏之後官醖將竭無以接續則取
此酒以佐之在官有倍稱之息在民無闕沽之患不可
謂非權宜之策也一二年來所取至三萬錣數益多弊
益甚其收買也吏緣爲姦錢不時支于是有酒戸患苦
之弊其搬運也舟陸有費破損責償于是有人夫怨嗟
之弊其發賣也官督吏胥強以高價于是有出賣不行
之弊其收息也輕空滲漏一切代還于是有笞箠監繫
之弊嗚呼始欲謀利而終至繁刑仁人君子亦何忍爲
此易窮則變變則通弊旣極矣可不思所以變通之乎
臣酌取中制于舊例三萬錣之内三分殺一止取二萬
以新收息錢併舊管盡以代三縣起解上供諸色官錢
此今歲之數然也來歲以後此酒可以勿取縱如今歲
費用之多亦可如臣所減之數行之以漸此酒斷可住
罷臣愚欲望朝廷劄下本州證今來所申限以二年務
要免行取賣江山煮酒是亦寬民力之一端也一臣
伏覩乾道中廷紳奏請處州行義役一事謂隨役戸之
多寡量事力之厚薄輸金買田永爲衆產遇當役者以
田助之從公評議推排役次以名聞官有協比輯睦之
風無乖爭圖訟之俗當時皆稱爲利民朝廷卽從而俞
允自時厥後州縣推廣而奉行之者蓋相望也然而義
役之在州縣間能保守于悠久者不一二而廢壊于不
旋踵者常十百其故安在蓋差役之利在吏而不在民
義役之利在民而不在吏差役如舊則請囑之門開義
役一成則漁取之路絶非得仁守廉令出力以維持之
其不乘間伺隙沮其謀而敗其成者鮮矣臣自領郡符
首訪此邦義役之利病知諸邑間有已結集去處歴歲
寖深或多廢弛有上戸併呑義役之田而至于壊者有
都内貧富改易不常而至于壊者有逃絶稅賦官司強
抑保長而至于壊者有重難科配官司困苦保正而至
于壊者有役首不公額外敷率衆戸交怨收取元產而
至于壊者縣道方將以差役爲利源豈復問義役之成
否法日以弊民不聊生環千里而爲守者忍坐視之乎
臣知其然深欲講明而經理之以諸邑版籍不明病于
豫借苟持心欲速輕易舉行則攷覈之無據推排之不
精利未必形而害已先見矣故臣志雖立而事未舉勢
雖可而謀未堅職思其憂反覆紬繹靜言尸素亦旣周
星方將控忱請以丐閒奚敢任斯責而集事然而揆之
于理或可講行縱不能玩愒歲月效尺寸之微勞豈不
能開創其端決此邦之大計況豫借之弊已遂蕩滌失
陷之稅可以推尋經界料量之事固未易言結集義役
之圖不妨漸舉惟是人心難一公論易搖自非稟廊廟
之明謨何以杜豪家之異議臣敢冒昩有請欲望聖慈
俯賜睿斷如許本州講行義役一事卽乞劄下特從所
申卻容逐一條畫規模續次申聞朝省遴選強明之官
分任勸率之責不苟目前期爲經久實千里生民大幸
江東上封事(案本傳由知衢州移提舉江東常平後提點本路刑獄時所上)
臣將指外服不當出位言朝廷事傳聞今月三日京城
火災延及宗廟三省臺部百司庶府以至民居大半灰
燼奔避而死者數亦不少此殆皇天震怒之極國家殊
常之災四方聞者莫不駭懼臣子苟懷愛君之念正當
度越拘攣披瀝肝膽感悟上心挽回天意今朝廷若止
將失火之人梟首示衆而陛下又不過避殿減膳僅舉
一二典故止作常事施行乃欲轉災爲福此必無之理
也且乖氣致異蓋有積漸敬天之怒當謹幾微陛下胡
不思連年荒歉民窮無告流離餓莩填委溝壑天意怒
矣而陛下未悟星行示變莫非兵象今夏水溢三月不
退天意怒矣而陛下未悟閩中江右寇暴相挻章貢盱
江叛卒繼擾敵兵犯蜀搖我襄漢草寇起衢迫我畿甸
天意怒矣而陛下又未悟董仲舒有言天出災害以譴
告之又出怪異以警懼之尚不知變而傷敗乃至陛下
歴觀數年以來災害譴告有之矣怪異警懼有之矣天
之于陛下其仁愛切至如此而陛下猶未之悟今京城
火災可謂傷敗之證天意震怒至此已極陛下不于此
時深念致災之繇亟思銷變之道翻然悔悟痛自刻責
臣恐天怒益烈甚可憂也甚可畏也臣聞變不虛生緣
事乃起臣請言所由起者宮壼旣正嬪御復增耽樂是
從虧損聖德果天意耶臨御以來羣心顒望未聞總攬
惟事仰成果天意耶國有忠賢實爲元氣摧敗困沮生
意幾絶果天意耶上下不交以言爲諱鉗口結舌相習
成風果天意耶其他如姦贓之吏充斥州縣椎剥膏血
苞苴肆行私家之積過于公家怨讟交興災變遂作天
意人心實同一機產禍之胎端在于此昨者禁扈之火
中外固已驚異今乃災及太廟陛下念到祖宗寧不哀
痛況迫近君門是欲使陛下反躬修德也延及三省是
欲使人臣戒懼悔過也又及御史臺諫院是欲使風憲
之地昭明公論也又次及六部寺監庫務是欲使舉朝
之士洗心滌慮也上天震怒如是猶未忍遽忘仁愛之
意故令陛下目擊心解改弦易轍儻尙謂鎮靜可以應
變毋乃愈重天怒乎今日下詔罪已陛下必所不憚但
應天當有實事空言何足動人卻恐詔令之出稍涉泛
常施行之間無所聳動四方百姓必謂陛下當如是之
災而實未嘗知懼上天之仁愛陛下者于是有大觖望
矣事幾所在間不容髮上關宗社臣實寒心是用不量
疎遠罄竭愚衷臣願陛下下哀痛之詔盡革往愆清心
寡欲躬親庶政減嬪御以肅宮壼進忠賢以重朝廷排
斥憸諛奬扶讜直誅鋤貪虐之吏丕變苞苴之風日與
二三大臣開示大公屏絶私意如此而天怒不回災變
復見則雖碎臣之首以懲謬妄臣不悔也國家安危之
機正在今日惟陛下亟圖之取進止
應詔封事(案本傳此封事亦提點江東本路刑獄時所上)
臣仰惟陛下肆頒手札繼發德音以回祿挻災近在京
邑側身引咎博求直言深見陛下祗畏天威悔過修德
之心臣未奉詔之前嘗于九月十九日首騰奏疏上徹
天閽謂答謝明譴莫若下詔罪已今求言之詔果下矣
臣苟愛身忘國不復盡吐肝膈少效懇款忠愛之義以
仰裨聖明之萬一是臣大負陛下也陛下縱不誅臣天
亦將誅臣矣謹上封事惟陛下垂聽焉臣捧讀明詔至
所謂痛哭流涕何以贖愆不覺仰天泣下知陛下眞有
此心是以眞有此言決非緣飾于辭令者所能爲也且
夫災起都城天意何在蓋欲陛下因其所可見察其所
不可見耳陛下深居九重四方雖有危急之事君門萬
里烏得盡知左右之臣雖知而不言疎逖之臣欲言而
無路所賴以丁寧告戒一悟聖心者惟天而已矣天謂
寇盜縱横民罹殘虐室廬丘墓往往爲墟大傷孝子慈
孫之心此陛下所不見故使陛下親見延燎太室驚動
神靈俄頃之間化爲灰燼雖欲不痛哭流涕不可得也
天謂所在州縣水溢爲災江湖城市莽爲巨浸生生之
具漂沒幾盡此陛下所不見故使陛下親見公宇焚蕩
居民荒燬衆大之區變爲瓦礫雖欲不痛哭流涕不可
得也天又謂頻年以來干戈滿眼老稚轉徙溝壑壯者
流散四方亦陛下所不見故使陛下親見都人避逃號
呼道路上及朝士廨舍爲灰骨肉犇迸雖欲不痛哭流
涕不可得也天又謂歲屢不登餓殍盈野公私之力耗
于賑荒迄今饑民氣息尙存狀如鬼質此陛下所不見
故使陛下親見都城被焚之家悉仰贍給錢粟易竭民
饑無窮其間死傷之人卒致銜冤于地下雖欲不痛哭
流涕不可得也夫内之形徵卽外之形徵外之氣象卽
内之氣象姦邪導諛之人競欲以甘言佞辭蔽陛下之
耳目而天心仁愛特以氣象形徵之彰彰者開陛下之
聰明使陛下雖不日接四方萬里之事而天威赫然曾
不越乎咫尺之間嗚呼何其眷陛下之深而愛陛下之
切也然則陛下思所以悔已過答天心者可無以踐痛
哭流涕之言乎且臣聞之憤切之言激于事變修省之
實決于力行凡人一語之發尙當表裏相符大哉王言
誕告萬方不特人聞之天亦聞之而可不求所以實其
言耶陛下所謂痛哭流涕者蓋一時憤激之辭已而怠
久而忘之矣今日求言之本旨正欲以昭示修省之實
共圖銷弭之道陛下對越上蒼而發斯言臣亦對越上
蒼而爲陛下盡吐之且陛下爲宗廟社稷生靈之主必
當以宗廟社稷生靈爲心自臨御以迄于今凡八祀矣
陛下所恃以乂安海内者蓋曰宰臣輔翼于下眞魚水
相得之歡也而宰臣所恃以鎮服人心者蓋亦曰陛下
臨照于上眞風雲際會之辰也然而中外多事國步孔
艱宰臣之勤勞亦已至矣三數年來積勞成疾猶不避
事陛下正當深加體恤以全君臣之誼可也何爲高拱
無營自暇自逸而獨使宰輔以有限之筋力當無窮之
憂責歟夫君相之間其合也甚難而其全也尤難書曰
自周有終相亦惟終釋者曰忠信爲周忠信云者不事
形迹純全無僞之謂也陛下以忠信待宰臣宰臣以忠
信事陛下向也謙沖退托而未遑親政今也國事明習
而總攬萬幾在我初無私意而天下信其當然是之謂
忠信是之謂全君臣之交若夫臣有所願而不得以自
遂君有所爲而不果于自奮君臣苟避嫌疑不用其情
而舉天下國家安危存亡之故泛泛焉付之無可奈何
固已不能上當天心矣及其患生于所忽災起于非常
僅欲以區區之空言掩天下之觀聽吾誰欺欺天乎且
陛下先以習安玩常之見入乎胸中而或者從而附和
之曰今日之災乃天數非人事也又曰直言不得不求
非必盡聽也又曰他事不必改更惟汲汲于營繕可也
曁乎土木畢興輪奐復舊陛下晏然處之不思改絃易
轍今日素服避殿之心復轉而爲荒耽酒色之心今日
減膳徹樂之心復轉而爲平日般樂怠傲之心今日求
言修政之心復轉而爲平日不親庶務之心陛下旣自
處于無爲乃朝夕督責大臣以有爲而又適遭乎搶攘
多故之秋𤇺煙之未息羽書之旁午東淮尙煩區畫西
蜀更費隄防敵人求和意猶叵測使命輕遣或貽後悔
叢此責任憂慮萬端陛下盡欲以委宰輔耶臣恐非元
首起股肱喜之義也天下之命寄于陛下陛下之命資
于宰輔宰輔又資于執政臺諫待從百執事之人等級
相承血脈相貫必也陛下以奮厲興起之意率先于上
然後精神之所運用風采之所振發機括一轉羣聽咸
新雷動風行捷若影響又何患人心之不悅天意之不
解乎陛下若徒謂一時憤切之言形于紙上者足以回
天心不知修省之實關于政事者乃所以消天譴則所
謂痛哭流涕亦空言而已虞書曰后克艱厥后孔子曰
爲君難蓋謂夫尊居九五事繁責鉅非可以易心處也
若如陛下盡諉其事于人而憂懼不切于已則爲君者
何其甚易而不難耶臣願陛下澄心定志深思痛省今
日之天下乃祖宗之天下立政當以天下而立用人當
以天下而用行至公無私之大道全保護宰相之大體
率勵羣工大明黜陟變委靡衰弱之陋習爲滌蕩振刷
之宏規斷自聖意灑然與天下更新如此則宗廟社稷
可使久安天下人心可使咸悅而皇天威怒庶其可回
矣不然乾綱不振政事不親國勢朝綱日就萎苶天意
謂陛下爲如何謂宰臣爲如何日監在茲凜凜乎甚可
懼也陛下以直言求臣臣發于忠愛不容緘默位卑言
高罪當誅殛惟陛下裁擇取進止
蒙齋集卷三
