御製樂善堂全集定本卷十八
古體詩
繰絲曲
吴天風軟春光暮吴蠶三眠絲欲吐日上茅檐火馭遲
白絮紅塵夹兩路中婦晨起中心忙乾桐曉炊付阿香
繰車軋軋轉幽澁一年衣食憑繭腸釡中絲斷愁不斷
良人戍遠交河畔
北風圖
我聞古人精藝事繪月有色水有聲更聞繪風殊妙手
庭中六月常清泠筆法墨法超象外逸氣獨擅箕星精
天中候届遲朱明暑風拂拂翻可憎陶令北忩不知快
列子御行我未能安得劉裒北風圖懸我高堂之素屏
圖豈有風作卧對能移情我今静觀圖便掛滿堂覺有
清風生
冰椀
浮瓜沉李堆冰盤晶光雜映琉璃丸觧衣廣厦正盤礴
冷彩直射䨇眸寒雪羅霜簟翩珊珊坐中似有冰壺仙
冰壺仙人浮邱子朝别瑶宫午至此古人點石能成金
吾今化冰將作水
拱極城
九重城闕䨇丹鳳萬國車書歸禹貢嚮明麗照鞏金甌
百二山川作提封梯陵度索盡拱極此城獲名獨標衆
南過都城十里遥斜日秋風拂塵鞚策驄城下懷古蹟
兒童十言九不中由来太平久息兵窮黎不聞呼楚痛
還見城頭磨盤石盡是當年防盗用流寇近畿肆劫掠
明代君臣鄒魯鬨
皇清受命定遐荒小大共球奉一統弱婦春深惟飼蠶
丁男雨足事耕種堡上健夫夜熄烽城中秀士朝絃誦
禮綱義維被遐邇建極堅牢逾鐡甕迢遙萬方朝拱人
筐篚都由此城送
松風
繞宅栽蒼松虬枝盤碧盖濤聲萬壑傳颯颯引清籟六
月不知暑妙境殊可會飄颻葛衫輕揮霍麈柄快我得
松風趣珍重如球貝人間恐無價持向何方賣
青玉簟
贈君青玉簟薦君玳瑁牀珠簾繞四圍布設庭中央去
去夏云半滿眼秋水光晩雨滌暑清肌膚生微凉夜静
人未眠撲牖花氣香閒身藉琅玕曠逸懷瀟湘
王明君
萎紅飛碧春風老琵琶抱出長安道長安北去達王庭
四絃彈破知音少君王不是憐妾面未畫時應賜一見
君王不是憐妾身猶勝獨閉漢宫春四絃嘈嘈絃絶聲
高絶絃續絃馬上音調青山綠水皆聽取生女應須辭
父母此日穹廬號閼氏不愈老作巫山女
雪浪石(石在定州中文廟宋蘇文忠知定州時所留雪浪齋物高廣二尺餘蒼質白理承)
(以石盆有亭覆之)
雪自天上降浪從海面生何時相薈萃却與石為名雪
浪本非石石以齋名稱如今齋不見此石猶峥嶸定州
廟貎敞左墄對右平巍然踞其間萬古凝堅精不共桑
海變稜稜瘦骨撑誰言承有盆謾說覆有亭湏知雪浪
齋亦以木石成尤物貴特立此理不湏驚欲喚眉山老
新詩還共賡
騎秋雨(江南諺一夜騎秋雨遍地是黃金)
雨工騎龍不肯下油油雲陣鋪平野魄淵瞞人獨三旋
今日新秋前日夏江南老翁笠底笑作農年久知天道
但得騎秋甘雨淋今年遍地是黃金
静夜吟
玉繩迢迢向西轉長空月上浮雲捲十二時中秋思多
都付幽情作排遣博山吐盡香霧深螢光點點流疎林
空庭萬籟俱閴寂獨有詩人静夜吟
唐寅山静日長圖
我非山中人愛說山中話行遇好山水自覺中心快豈
能長留玩聊且娱眼界山静日長圖相傳伯虎畫為愛
景物幽持向壁間掛峯巒翠欲滴樹石紛古怪縛茅為
屋宇飛泉流數派中有常住人看經不行邁伊余勞逸
殊徒此償詩債静對轉增慙烹茶洗慸芥
關山月
關山月如彎弓看月不與鄉里同鄊里關山豈異月關
山月下多戍卒怕見清光似鏡明月明却照沙場骨
櫂歌行
江南少婦能櫂歌櫂歌一曲凌江波欲知幽情有幾許
脈脈離愁春水多春水復秋水蓮花復蓮子蓮子獨苦
心魚書失雙鯉失雙鯉可奈何收珠翠叠綺羅待郎歸
日舞婆娑郎不歸時空櫂歌
古意
春老金條脫塵生玉鏡臺分明陌頭望不自陌頭来
明月入高樓上有綽約人只見樓中秋誰知樓外春
熏爐炷水沉拜月衣裳冷拜起步階隂桂香弄寒影
青青楊柳枝淡淡和風吹忽見一枝折無情復阿誰
神絃曲
鼕鼕鼓娑娑舞紙錢飄風神欲下(叶)神不能言巫代語
椎牛刳豚汝莫後(叶)疾病銷除還福汝石馬汗流神已
回老巫腹飽酡顔開今日西村病者死明朝更向東村
来
秋夕讀高青邱大全集
碧潭秋水清寒山月華白水月兩澄明中有静觀客披
襟樂容與爽籟生几席偶讀青邱詩尚友獲莫逆短作
紛珠璣長歌戞金石不事追琢巧渾渾含光澤伊余豈
能詩對此仰高格撫卷吟寒空中心聊自適
蘆白花
蘆白花狎洲渚一片蒼茫迷處所翻風著意作金聲坐
中有客懷秋緒懷秋緒逸興賖渚邊獨立弄蒹葭逢春
戟戟且得意秋老煙波君莫嗟
壯士行
生肉亦能噉悲筑亦能擊不學三軍師只學萬人敵
少小長幽州生憎繞指柔今朝受君惠明日報君讐
易水送荆卿秋風拉瑟聲一去不復返咄哉壯士行
織錦詞
睡鴨盤盤翠雲吐漏添細把丁東數鳳梭千擲素腕疲
寸錦難成愁不語明明寒月照流黃三日一匹臨秋張
并刀象尺分明度莫教裁破䨇鴛鴦裁破鴛鴦作春被
惆悵空幃獨徙倚年年織錦却徒勞良人遠道寒無袍
灌園
種樹圍小園種菜數畝餘綠畦足野趣且復得嘉蔬春
風千頃浪秋雨一犁鋤四時供盤餐青青藿與茹今朝
柳隂下課僮轉轆轤吸彼井華水灌我珠玉畬芳坂潤
新綠勃然生意舒自饒塵外味何必山中居
虞美人曲
露泠泠濕啼眼空憶帳中歡幽情不能綰芳心全是恨
心抽烏江江水至今流至今流非漢土虞美人兮猶楚
舞
弔孟黶
孔悝之難子路死於石乞孟黶後乞奔楚黶在
衛子路之子仲子崔以復仇請於夫子子曰行
矣子崔遂入衛使人告於孟孟曰君子不乘人
於闇明日戰於西郊蒲弓木矢以往死焉盖傷
子路之賢而成子崔之孝也事見金管集
古有侠烈者輕生等弁髦嗟哉彼孟黶乃以義為高心
傷戕善良大讐不可逃捐軀執蒲弓舍命齒霜刀由也
非合道孟也豈行超委贄瞶輒間已是附猿猱君子慎
所事生死如雲霄
李夫人歌
夜風吹開琅璫鎻繡房燈暗蘭膏火分明記得擁衾時
是耶非耶帳中坐翩珊珊来何遲死憐更比生憐癡金
雞嗚嗚月如練相見何如不相見
題高其佩指頭畫八駿圖
苜蓿平川數十里幾株楊柳秋風裏兩駒並馳若驚鴻
一匹齕草閒且喜卧者有二立者一老馬磨癢如龍視
就中紫騮獨稱神滚地煙塵幅上起奚官無事但立望
兩人容與疎林底古人畫馬用秋毫鐡嶺老人用十指
腕下生風何足云指頭隨意傳神髓懸之高堂秋意多
哂余興在南海子
秋夜詞
桂風吹送西陽疾海風吹送冰輪出千山暮色轉蒼蒼
清絶蟲聲上瑶瑟睡鴨香凝暖霧深更長夜静凉生衾
羅帷銷光霜簟老忽驚凄切鳴寒砧零露漙漙白於水
池邊曉看芙蓉紫
讀申屠蟠傳
多士清流太皎皎由来尾大難為掉漢綱陵夷何足云
言高致&KR0852;不為少飄然惟有申屠生孤鶴盤空絶羣鳥
林下鴻名播士林逸氣凌凌光日表嗚呼邪正原不容
薰蕕臭味豈同道宋室洛蜀標名字室中操刃相攻討
金人三緘實可師處士横議身難保梁碭春深山水閒
鈎黨吏不尋門考非但容身叔世間中庸品行誰能紹
謝人送墨
徂徕老松辭山阿元霜夜搗萬杵多丸成渾似懸璧月
硯池鼓浪騰風波古来作者難屈指前朝潘生近曹氏
嗟君此墨從何得錦囊贈我光生几秋風颯颯透書帷
霞牋未拂含淋漓此物宜歸青玉案勒文竹石垂無涯
太學碑前紀功德燕然峯畔標鴻績不然臺中草諫章
直令萬里流王澤何来高齋供染毫吟詩獨自裁風騷
從來所寶慎所用珍重還欲方瓊瑶
美人磨鏡圖
阿嬌階下燒銀水瘦玉春慵日晏起夢醒芳情却惘然
纖纖手把芙蓉洗璧月光沉鸞影破畫眉插鬢誰為佐
欲擬磨成舊樣明照出新愁更無那
鷗捕魚
蘆花叢裏風獵獵秋浦波寒人鮮涉雙鷗飛下浴澄明
饑腸未飽波上行却顧波中探長嘴銜得遊魚出深水
幾番吞吐恣果腹魚何苦兮鷗何喜爾鷗爾鷗喜莫亟
江邊有人施矰弋
倒掛
畫欄翠柱春宫曉顧影憐恩異凡鳥綠衣倒舞不曾翻
只妬能言秦吉了蟬鬢新梳短夢闌手握香稻添朝餐
更呼小鳳聽分付閒言莫向人前訴
牧牛詞題馬賁畫
老牛角彎環小牛角繭栗歲初祭耒罷村村驅犢出東
坡草半芽西坡草未長草乏牛苦饑牧兒愁惘惘不是
愛憐牛南畝功正稠牛肥好耕種黍苖青油油獲黍輸
官租莫漫償私債官租苟不足還將此牛賣
班婕妤
婕妤辭輦後廢處長信宫盖古貞女之流唐人
諸作率比之怨女思婦夫憂愁幽思則有之而
借問承恩者雙蛾幾許長又何以云乎
深宫人静秋英馥永巷遥連三十六昭陽絲管風送聞
且喜君王歡意足妾居長信猶金門妾生一日皆君恩
君王安樂妾願畢區區辭輦安足論千秋萬歲長如此
莫中披香博士言
戲擬禽言
提壺盧提壺盧提壺遠向村南沽快哉快哉提壺去来
婆餅焦焦婆餅婆去餉孫村路永田中稻苖新發穎秋
成有食好光景爾莫憂婆焦餅
郭公郭公山中樹中一朝西北来金風徘徊四顧家室
空身寒腹饑呌不止生不如杜鵑死
泥滑滑雨淋漓行不得中夜啼我在枝頭猶自可道路
難時湏憶我
得過且過得過且過有身不愁室家破日頭出来枝上
坐得過且過
布榖布榖風和日暖春水綠趁時耕作應湏速汝莫學
富家翁晏起早眠食肥肉
御製樂善堂全集定本卷十八
