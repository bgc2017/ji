御製樂善堂全集定本卷十四
古體詩
古風十五首
天地有至德健順運萬善陰陽迭往來寒暑互流轉大
生而廣生疇能體其撰根柢祗一誠神功何易簡
羲皇初畫卦猶以結繩治後聖繼心傳法夬興書契豈
徒充簡編即是傳道器君看六經中言言道仁義
有苖蠢弗率大禹爰徂征三旬猶逆命豈云無甲兵伯
益贊讜言感神由至誠惟昔號旻日克諧致烝烝文德
既誕敷遠人亦來庭動物物不動今古無其情
高宗求良弼簡在通夢寐傅巗版築人一朝履高位和
羹作鹽梅朝夕資納誨阿衡豈專美嘉靖殷邦治惟此
恭默思尚賢天所賜
隆冬無溽暑盛夏無祁寒寒暑協太和往來相推遷蚩
蚩彼衆氓努力籌逢年我當惜寸陰黽勉期前賢
泰山不讓土河海不擇流為學亦如此取益在廣求見
惡當自戒見善期自修三人有吾師近取乃日休
孟山何岧嶤有獸曰騶虞賦性本仁慈舉趾惜蘼蕪終
為王者瑞見乃盛世符南山有猛虎食肉如食芻饞嗜
飽腹腸何論有無辜一朝獵者至咄嗟喪其軀仁殘天
道顯視此何所殊
銅鑑正衣冠人鑑别善惡人苦不自知箴規已病藥疑
事莫蓍揲疑謀莫龜灼但聽善人言萬事免乖錯
秋聲何瀟灑翏翏刁刁然吹萬忽奔騰千里淡雲烟振
羽階下蟲吟風樹上蟬物類本無情菀枯感變遷謾說
蓬瀛洲居住不老仙三山阻且遥荒唐徒爾傳我有不
老藥不用求金丹清心與寡欲可以延長年嗟彼名利
人營營凋朱顔
郭公解布榖王孫能促織區區禽與蟲因時亦有識人
生性本靈充然備五德私利一薰蒸靈臺因窒塞譬彼
瑶臺月忽被蟾蜍蝕克已萬理明處事乃不惑
春風二三月花嶼争芬芳出門踏青人車馬沸如狂芳
甸布綺席繡陌遺琳瑯幽蘭在空谷詎肯生道旁地僻
人莫賞誰識王者香我來採盈把歸植讀書堂同遊不
同趣對爾聊徜徉
平原昔聚客毛遂乃下列備數入強楚碌碌何分别一
朝脱穎出歷階騁辨說手招十九人從約自此决策士
且垂名矧乃匡時傑
燕昭用樂毅連下七十城惠王信反間全功一旦傾齊
威察毁譽左右計不行烹阿封即墨戰勝在朝廷外間
與内間一伺主疑乘所以為政者去讒心乃明
屈原沉汨羅孤忠光日表賈誼過長沙臨流抒懷抱楚
懷本庸昏漢文稱有道胡為志未伸悲歌賦鵩鳥絳灌
豈子蘭洛陽英銳早龍門作合傳孰謂善品藻
鳳凰鳴崑邱惟食琳與琅九苞耀竒彩天宇恣翺翔豈
比藩籬雀卑棲飽稻粱達人豈自枉鄙夫巧趨蹌尚父
年八十猶自釣渭陽一朝遇西伯殊績展鷹揚是知賢
路闢斯為邦家光
新竹
新笋已成竹檀欒影簾箔風翻翡翠林露灑琅玕籜猶
然婉孌姿已具堅貞格蕭疎戞寒玉歴落吹竽籥長房
漫騎龍公輸寧飛鵲撫摩留仙人棲托遲鸞鶴梁園幾
萬箇盛事今寂寞森森階砌前添我興寥廓烟凝翠欲
流枝篠紛參錯莫謂無姸華歲寒猶可託
海子行圍同聞之蔡先生五弟讀杜子美秋興詩
分韻得肉字
秋曉獵平原露重林如沐歸來息離宫繞砌開黃菊豈
以漫遊荒往籍閒披讀維昔天寶初楊李竊威福道旁
有餓殍朱門饜粱肉漁陽鼙鼓來驚破霓裳曲杜老時
隨征殷憂積誠篤傷心秋興詩令我勞往復硬語蟠虬
松蒼渾神味足錦江波浪愁巫山眉黛蹙何如屈問天
空同賈賦鵩遥遥千載心文囿仰芳躅
關山月
玉門關外秋風清玉門關上秋月明戍兒歸卜刀鐶鳴
離家見月幾虧盈天河淨洗兵不用早晚可得酒泉封
燕頷將軍飛食肉每同甘苦均寒凍遥憶千家砧杵聲
舊衣未解新衣送舉頭皓魄又重圓邊笳四面方吹動
題李白太山觀日圖限韻
供奉沉香亭遣調若鐘銑意在諷色荒不獨詞華擅五
嶽峙胷中磈礧難消遣長嘯登太山日觀峯當面東望
滄溟洲坳堂杯水轉陽烏浴未乾魚龍乘曼衍扶桑已
三竿猶不聞雞犬遐觀小宇宙形勢天下選咫尺大羅
天天帝端衮冕叩閽謁通明從容陪玉輦醉踏青芙蓉
豈以佯狂免騎龍恣天遊白雲共舒展帝女賜錦裳聞
說冰蠶繭長鯨不復回竒傳類詭辨何人寫丹青壁上
裊香篆披時泰嶽雄收處滄波卷即此當卧遊悠然興
不淺
喜雨四言詩
明明
上天照臨有赫至誠克應無感弗格穆穆我
皇乾惕朝夕鍳在
帝心九有是宅
皇帝膺籙丕顯丕承洋溢暨訖被乎八紘民安其居物
樂其生爾畊爾桑以成以平
瞻仰
昊天昭回雲漢未曰如焚亦云微旱
帝心用憂徹懸減膳亦保亦臨曰明曰旦
有頒其絲有降其綸訪自三公延及百臣式陳爾言庶
禆我身用沛恩施以答
蒼旻
有曀其陰有虩其雷雲既油然雨亦沛哉曰霑而濡曰
滋而培自我京畿遍乎九垓
民鼓其腹榖潤於田溝澮潺潺沃壤㳙㳙匪以灌而鮮
匪以溉而妍
聖帝是虔致雨澤是宣
雨而暘矣澤則洋矣遍農桑矣碩且長矣萬斯倉矣供
明堂矣祝無疆矣
讀昌黎集
建安騁駢儷斯文體一變俳優務悅人靡軟風相扇自
此八代間羣言紛汗漫起衰昌黎公銳然負謗訕刓偽
還淳古籍湜愧流汗渤海收衆瀾斗建失星爛尊聖衛
藩籬幟樹先登岸因文道以見一語千秋贊
銅鼓歌
雍正庚戌秋九月廣西撫臣金鉷進銅鼓一云
民間墾田所得名諸葛鼓相傳諸葛亮以鼓鎮
蠻云因歌以紀之
赤帝失御火不燔冠以苴履翻坤乾靖王後裔英且賢
慨然奮義振中原南陽之藪卧龍蟠下車三顧意何虔
龍飛雲路見在田君臣相得魚水歡東使吳會騁辨言
八十萬衆成灰烟西入益州奠本根鼎足峙立固且完
永安宫裡龍髯攀調和宫府整而閑命師南指定獞頑
七擒七縱服諸蠻鑄銅成鼓永鎮旃風雨侵蝕年復年
數易時代陵谷遷下巢蚯蚓鄰黃泉照臨無復資魄淵
濡潤還沾雨露偏崇鼎貫鼎增斕斑獨於厚地全其天
由來竒物終播宣一朝光氣騰荒阡施厥畚鍤瓦礫翻
有聲鞺鞳非絲絃宛然銅鼓形不刓洗剔苔蘚光澤鮮
驚看老幼何喧闐大吏表進
九重前為陳檀案撒包氊聚觀羣下充庭軒試加擊伐
聲啍啍大鵬搏風長鯨噴上有四蛤狰獰蹲旁有雙耳
綬色緼龜文虬篆隐隐存覆之黃縑加束純方今
舜目闢四門兩間並獻貞符繁不誇寶鼎出河汾詎數
劔氣冲斗躔我聞置鼓召諫臣訪察民隐牧元元此應
其兆無乃然坐見讜議日聯翩鏞鐘大叩張宫縣
讀貞觀政要
薰風何習習朱明屆長候北窗高卧起洛誦勤時懋貞
觀政要編覧罷再三復文皇治世功在漢文景右斗米
值三錢太倉粟腐臭關東暨嶺南開門夜無寇論古緬
遐思治功非倖覯文貞立朝端彌縫而匡救九重亦虛
已勤政夜繼晝勵精圖至治俗用臻富厚二十餘年間
中外稱明后徵沒明鑑昏志滿漸差謬東征無成功幸
能自引咎復碑念前規厚賜撫其後猶不負初心終身
無罅漏信順立丕基尚賢天所祐先哲留嘉謨後人當
勉就
傅修期
昔有韜鈐士投筆願從戎終生美少年請纓志甚雄讀
書貴有用躍馬馳邊烽所在戰必克豈是虛譽崇偉哉
傅修期卓然儒將宗擊賊萬人前掃筆三軍中勇力駭
豺狼流文貫星虹非云尚血氣詎是工雕蟲小戎賦良
人温然美玉同讀史撫青編芳蹤千古隆
公莫舞歌
昔人有公莫舞歌道項伯翼蔽漢王也然但言
漢王有天命未及項王不聽范增之言及增不
知幾而事項故歌以補之
刳牛割猩殪封豕羞鉶實豆堆盈几錦繡筵開藏壁壘
衷甲宋盟無乃是亞父腰下玦三視項莊劍氣寒如水
公莫舞兮行且止以身為衛拂衣起增卻顧兮良色喜
隆準果是真天子怒撞玉斗亦徒爾同雲集霰已如此
蠲租樂擬樂府
勾芒布令土脈濡荷犁早向東阡趨男耕婦織閒時無
料理粟帛供正需食毛敢辭王稅乎春回蔀屋大澤敷
小吏旁午捱門呼竊疑督賦驚農夫却宣王命傳蠲租
傳蠲租蠲租樂新絲繅後新榖登换取金錢娛老弱
黃石授書
智勇非深沉難言天下事稍挫便拂顔斯為杯缶器留
侯不世才佐漢膺重寄當其圯上遊與衆了不異何來
一老翁猝然命納屣三進不為羞深折少年氣所授是
何書乃擅帷幄議當時林隐人蹤跡略竒祕郤令榖城
石受祀永不替
讀司馬温公諫院題名記
豐碑聳立高尋尺銀鈎鐡畫生光澤纍纍若若同時榮
莫混賢奸一片石天風凜烈護剛堅表列平生勝竹帛
他年元祐鈎黨臣義形石工傳安民豈知後世翻寶愛
幾與諫院題名隣君不見山可礪兮河可帶桑田滄海
還相代此名一留不復敗
芝蘭曲
芝蘭者芝花如蘭非芝與蘭也見陸象山集
碧空星耀明離離下映瓊圃三華芝玉英綽約如蘭猗
幽姿特藉五雲竒九光攅簇寶蓋垂珊瑚玉樹紛葳蕤
畝畹之間歛葱蒨國香得並芝房薦瑶草琪葩種獨擅
採上彤廷露華泫
高其佩指頭畫廬山瀑布
廬山高高插天瀑布千尺飛其顛擘開玉峽白龍走空
濛萬古生雲烟七十老翁戲作此不用霜豪用十指丈
山尺樹都不論壁間彷彿流寒水
觀穫
秋聲入園林凉風動高閣偶出步郊坰斜陽照墟落眄
彼隴畝間黃雲堆漠漠錢鏄已早庤銍艾聲參錯畦東
與畦西是處竟秋穫手刈賽疾遲背負争強弱遺秉與
滯穗寡婦亦云樂吾聞四民中惟農苦莫若有年榖價
低歉年委溝壑即今豐稔收租重主人索益信為政者
仁民最先著
擁鑪讀書歌
首山之銅出天然何人鎔冶精雕鐫鏤蟠刻螭無斧鑿
天吳紫鳳紛騰鶱巋然不共桑海變萇弘血色生新鮮
嗟予好古忽得此寶之不啻珊瑚鞭豐隆布雲青女降
凌空裁玉落地繁飄風弗弗起天末千里萬里沉寒烟
有懷趙衰苦莫遇博山獨擁紅炭然温懷續續吐㬉氣
性根理窟資探源我有會心非獨樂常思衣被天下大
小無號寒
煖研歌
陰凝北陸寒風多燕山雪片紛相摩山積皜素池停波
翔陽隐光倏忽過指頭冰凍真無那我方臨窗事研究
空齋賞玩煩磋磨縱有翠濤端石可柰何呼童為添煖
硏火更濟之水隂陽和寒熱均調融墨氣安置几上平
不頗浮光含潤露精彩佐我終日之吟哦抒長句歌煖
硏君不見當時此法無人傳乃令嬪妃呵筆於便殿
臘八日
索饗大蜡伊耆始夏曰嘉平殷清祀周家蜡禮舉歲終
文武之道均張弛秦復夏名緣祈仙權輿定臘實劉氏
蜡八相沿訛臘八八日號臘何所指當年飲粥成風俗
果糜雜和期相侈或傳此日浴佛節阿誰能辨非與是
歲在庚戌月己丑羲娥丸轉窮次紀哉生明後後五日
作粥吾亦聊爾爾松榛棗栗杏胡桃黍稷粱豆堆纍纍
水火既濟入鼎烹聲瀉松風萬壑起便啜數椀潤詩腸
侑以新句加綺靡明窗静賞送流年不隨獵騎平原裏
自鳴鐘
扶桑日出海門紅大秦西洋颺景風懸撞度索底貢同
於皇聲教敷天通梯航山海來朝宗厥獻竒物自鳴鐘
銅輪鐡絃凡幾重機軸循環運其中應時滴響聲舂容
挈壺無所施其功精巧絶倫疑鬼工倕班流汗難追蹤
異哉兹物無始終週歴晝夜春與冬懸置几上勝金鏞
晚報日昳曉嵎東我聞寶賢寶物雖不同咸賓亦足效
球共考時定律佐三農此鐘之利貽無窮
題宋宣和清明上河圖用駱賓王帝京篇韻
大禹敷水土導河過龍門漭泱萬里間卓為羣瀆尊流
經積石走函谷東過洛汭繞甸服土中自古稱洛都襟
帶山河雄地軸維昔宣和全盛時寒食初過一百六淡
烟輕雨清明天踏青歲歲侈華屋華屋朱樓金闕隈千
門萬戶天邊開飛花香滿宜春苑稱觴獻壽柏梁臺珮
響千官入山呼萬乘來簮裾豔文藻雲漢儼昭回梯航
萬里至輻輳日中市綺縠揚衯裶連袂如雲起柳陰暗
沙堤花光明御水寶蓋蔡京車高牙童貫里中樞甲第
起崇墉相國高堂列鼓鐘道君禮樂三千盛孱國山川
百二重春入上林迎旭日雲開水殿躍飛龍龍樓鳳閣
相輝映山城鼓吹春遊盛春遊處處多貴臣青驄駉駉
車鄰鄰明月樓中邀上客紫薇花下宴嘉賓滿堂珠履
珍羞錯從容欵曲金蘭親斜陽返照天欲暮汴水橋邊
車馬度橋邊街市何喧闐萬貨千商夾道路路旁桃李
紛芳菲遊人雜遝白馬肥朝催玉勒花間去暮拂金鞭
柳岸歸頗厭錦繡服新裁白紵衣劇孟風未峻郭觧力
猶微五陵擅游俠戚里相因依平生但言憑義氣捨身
許友未覺非郊畿靄靄帶晴雲稻田桑圃望中分村墟
景象多幽趣點綴蚩蚩忘帝勲婦子嬉無節長幼略無
文常樂昇平烽火息覇陵閒却故將軍柳堤遊客艤船
待一棹輕移山勢改嫣紅粉白夾岸矯蘭橈畫舫中流
在中流競渡各紛馳渡口魚磯疊石為更有一川風景
别身在蓬萊自不知蓬萊宫殿何繁華瑤島瓊臺入座
賒仙人爐煉長生藥羽客丹成九轉砂靈素作安期遺
我棗如瓜驅山走海丹青變筆底烟雲紙上見神思妙
藝出清新偶然展軸驚萬人巧贍奪天工結構含精氣
遠過顧虎頭不數陸仙尉仇子此卷何為哉燕雀嬉嬉
畫裏來驅鄰自召強鄰侮繁華侈泰禍之媒牛車俛首
受縛去冰天雪窖嗟徘徊即今歌舞地花發為誰開空
留遺跡在憑弔費詩才
題戴天瑞指畫山水圖
玻璃貯碧無涯津田田荷葉出水新草堂坐對清埃塵
忘機養得鶴性馴瀟灑更有松與筠遠峯掃黛青嶙峋
有客有客來訪頻高山流水無俗緣苔徑曲轉過柳樊
主人不用迎出門筆墨渲染古來聞指頭蘸墨見此人
吁嗟絶藝工且神一指乃能探其元無因得悟天龍禪
新蟬
今年天氣炎五月新蟬噪初聽聲尚澁漸覺羣喧閙飲
露抱高枝臨風曳長調傍晩響愈繁先秋未免躁榆枋
恣往還决起安所好未能萬里遊且共鷽鳩笑
御製樂善堂全集定本卷十四
