御製樂善堂全集定本卷十
表
擬
上頒
聖祖仁皇帝御纂易書詩春秋講說朱子全書性理精
義等書謝表
伏以承
先啟後實維
首出之君覺世牖民共仰
生知之聖亶聰明以作
元后紹庭敢懈於淵衷一道德而同民風建極不忘於
典訓
王言用布
祖製聿頒億萬年道運丕昌共覩文明之式煥五百載
心傳若接咸遵刪定之維新至道光昭湛恩汪濊(臣)等
誠惶誠恐稽首頓首上言竊惟羲皇畫卦以開天性命
之精始著堯舜傳心以明道危微之義乃彰三百十一
篇之詠歌教惟淑性二百四十年之筆削法在尊王是
以窮本溯源不外諸經之旨然而循流竟委又有翼道
之書故周程自濓洛以揚徽而張朱起關閩以建幟首
尋聖緒刊落陳言他如同時之儒與夫私淑之士莫不
抱遺經而叩其終始望先聖而溯厥淵源然而易道幽
深孰識由來之理數書辭佶屈或参當日之方言箋注
紛紜詩義因之而漸晦傳辭糾錯麟經反致扵難通議
漢儒者曰無明道之功訾宋儒者謂鮮詁經之實惟知
經自經而道自道豈觧經載道而道傳經雖宋儒極力
以廓清而明季復多端以煽惑未有經明道顯開通萬
世之津梁作聖述明昭揭千秋之模楷如
今日者也兹蓋伏遇
皇帝陛下雲日為瞻羹墻如見治薰蒸為淳古允邁百
王學緝熙于光明式敷五典昭格
上帝時時以
聖祖之心為心涵育下民事事以
聖祖之政為政事惟師古道在率先念
聖祖仁皇帝探賾鉤深既同韋編之絶執中建極實承
道統之傳扢雅揚風何異宣尼之刪定屬辭比事盡芟
衆說之支離至羣儒皆已表彰而朱子尤加尊禮謂其
言精而義盡允宜身服而力行幾經
乙夜之勤猶分
萬幾之暇俱加纂輯重獲編摩雖開雕備續於昔時而
頒行有待於兹日我
皇上繼承志切誘廸心殷永維
先志之宜遵嘉與薄海而共守徧頒直省俾鋟版於學
宫廣勵師儒使鏤心於經術近自畿甸遠暨寰瀛聲名
文物之邦益霑
聖化嶺徼遐荒之地共覩
皇猷洛閩綿澤於無疆洙泗流芳而不竭從此遵道遵
路悟斷潢絶港之差學者是訓是行識宗廟百官之富自
天雨露育成濟濟之人材特地恩波釀作熙熙之大化
(臣)等識同窺管學謝雕蟲佔畢徒呻每望洋於學海近
光有志賡復旦於堯天叨與
賜書凛遵
聖訓伏願治如雨化學以日新蘊周情孔思以修文法
放勲重華而御世默成太極豈惟歌詠怡情遠接心傳
自爾是非立辨以引以翼存陟降之小心
作君作師布雍熙之大化則會其有極歸其有極無不
同之車書自西自東自南自北無不被之聲教矣(臣)等
謹奉表以
聞
擬
闕里文廟告成賀表
伏以
帝治崇儒九有仰乾行之健
皇猷重道三無炳離照之光辟雍振鍾鼓以和聲樂華
層吐膠序集珪璋而制器禮葉旁敷元和洽而泰階平
文教昭而王道坦宫墻藻曜指檜影以增歡爼豆祥開
望杏壇而色喜儒林雀躍文囿翬飛(臣)等誠歡誠忭稽
首頓首上言竊惟分野奎婁原屬文昌之宿儲精泰岱
實稱禮樂之邦非造化所獨私實生民之厚幸聖而拔
萃開萬世以儒宗集厥大成等百王而未逮是以尼山
木鐸響嗣千秋繡紱神區宅安萬古牲牢過魯昭漢祖
之遺徽麟鳳升歌著唐宗之芳軌然而祖述憲章之美
上律下襲之隆既莫造其堂階又孰知其閫奥音聞絲
竹壁雖完好於魯共像設冕旒宇僅葺寕於明代未有
廟堂式廓應景運而維新典禮優崇際昌期而悉備煌
煌鉅制恰應珠聯璧合之期奕奕弘模適當復旦卿雲
之日人文與天文並燦聖居與聖澤偕新如
今日者也兹盖伏遇
皇帝陛下胞與無私羹墻有慕節儉以先天下階茨遵
茅土之風仁孝以育兆民堂構美丹黃之雘太平有象
郅治難名弛張寬猛咸宜樂利貽夫四海雨暘燠寒時
若懷柔暨乎百神頻行
釋奠之儀屢舉
臨雍之典觀書則政惟由舊講易則義偹畫前既化雨
之旁施亦恩波之普被稱先道古奚襲乎三老五更綱
舉目張悉恊夫周情孔思
帝謂至人之廟貎宜增美於重熙累洽之餘
天眷元后之精誠不屑循夫玉檢金泥之舉藉經營於
昭代貽締造於
一人既革故而鼎新益光前而裕後經始甲辰之夏落
成庚戌之秋璆鐡琅玕寶藏競輸精於魯望楩楠杞梓
楚材争矯首於秦封大木掄自工師高敞煥龍文五彩
色瓦成於内府陸離瞻翬翟交翔默呵護於鬼神如松
如竹顯監司於卿尹其正其平凖魏闕以定規倣巖廊
而布象域顯文明之氣雲呈卿矞之華青鳳盤乎觚稜
赤螭卧於榱桷聖時弘道新顔從入之門立體通方務
塞竒衺之徑儀物重修古制祭器
特頒上方允為前代莫覯之休宜在生民未有之聖(臣)
等志存入室學僅面墻溯流以窮源粗識先河後海正
誼而明道謹思義路禮門宗廟百官之美富難窺唐虞
三代之隆平幸際伏願岡陵鞏固磐石奠安高以下為
基若築室之必根於堅磢誠以眀為牖如容光之旁燭
於四隅無反無側無黨無偏元愷升而僉壬悉化有馮
有翼有孝有德珠囊挈而玉燭常調行舉言揚隐致慰
於猗蘭之操耿光大烈永垂庥於闕里之居(臣)等謹奉
表以
聞
頌
九符(有序)
粤若稽古典墳厥初生民低處者巢高處者穴
取草木皮革羅鳥獸漉水物以為衣為食君臣
父子上下長幼男女夫婦莫有倫紀聖人伏羲
氏作始畫卦以通神明之德類萬物之情造書
契以治百官察萬民政令行民用遵約束時則
有龍馬負圖之應迨黃帝軒轅氏宰制羣動垂
衣以治作甲子天用錫以日月合璧五星連珠
造律吕播其八音而鳳凰巢阿閣與蚩尤戰扵
涿鹿之野有雲氣止於帝上其後復有聖人曰
堯治歷象置州牧四岳明俊德以親九族恊和
萬邦時則百獸率舞廷生五色瑞芝舜承是道
重華恊于帝建學飬老敕命賡歌卿雲復旦鳳
凰來儀上下草木鳥獸魚鼈咸若暨禹湯文武
祗德建中無逸執競時則有錫洛銜鉤鳴鳥流
烏之瑞揆古聖帝王罔不得天嘉祥為受命之
符亦罔不在德其惟時叙罔不克加抑畏用兢
業於有邦以答天之眷命自時厥後由漢迄明
英君誼辟天亦默相厥德眎其所履以為恊應
其有矯誣䛕佞詐作符瑞以欺中外以惑蚩蚩
氓天弗與民弗信也洪惟我
皇清
聖聖相承宅中圖治以撫四海德威並行汪濊暨訖
天用錫以洪庥敬戒不怠用培我丕丕基雍正三年三
月太史奏日月合璧五星連珠
皇帝曰惟予
丕顯考聖祖克聖克仁克膺
天佑予一人是賴有司其擇吉薦牲以告
景陵羣臣固請陞殿受賀不許嗣是嘉禾瑞繭慶雲芝
草醴泉甘露河清鳳儀之瑞先後疉奏我
皇上祗承
天眷弗敢自居或則歸美
聖祖或則不以宣示且曰朕所喜者豐年為瑞及汝諸
臣宣力四方斯朕志也(臣)謹按王者必世而後
仁天人叶應嘉祥駢臻必俟仁而後益顯故生
民公劉之詩作於周召清廟明堂之什成於冲
子我
太祖
太宗肇基新命我
世祖
聖祖克成先志永綏兆民功崇德溥累洽重熙勝於成
周我
皇上歸功
聖祖蓋本於世而後仁之義然非
皇上以聖承
聖覲光揚烈恩澤覃敷民飲其和
天歆其治應感之符必不若是速也且周之盛時雖宅
豐作洛撫有千八百國而幅員尚小孰若我
皇清東至于海南盡交趾西届哈密北之七十四部籝
齎槖負致誠貢獻者歲歲不絶自京邑大都以
至山村僻壤耕鑿順則各勤所業武夫戰卒有
老不識兵戈者由斯以談
天之眷我
皇清於周有加焉記曰聖王在上天不愛道地不愛寶
人不愛情考之今時洵合其語
天子猶謙謙自牧敬德弗遑修我人事撫我烝黎方將
上溯堯舜欽明文思溫恭允塞之德中考湯武
表正萬邦敬勝義勝之徽以措諸政令以為萬
載規敬迓
天庥永永無極敢敬擇其符之顯奕者有九各繫以詞
以效頌祝之忱云爾
合璧連珠
昊天有命眷我
皇清奄有九有暨乎八紘以養以恬灝灝和寕曰惟
聖祖文思欽明
皇帝纉之濬哲丕承
天鍳孔昭厥符惟禎自古在昔黃帝握歴璧合珠聯昭
哉藝極旃蒙之歲單閼之月聿見嘉祥其祥長發宿躔
營室位在娵訾䨇璧輪囷五珠迤邐星臺告瑞太史書
呈
帝曰休哉惟
皇考實膺爰陳於詞爰告於
陵有謙其躬有讓其衷惟
皇孝思格乎
蒼穹豈惟民哉届於昆蟲
黃河清
銀漢煥光河精發祥九曲彌亘浩渺汪洋宿列崑崙流
經積石匪澄伊黃浮天浴日曰既清止休符顯奕徐邳
淮泗千里静碧馮夷息浪河伯安瀾五老上告紫蓋繽
翻滌而濯矣既清且泚漉其濁矣既迅且駛鏡流瀰瀰
素波漣漣上映下澈天水相鮮疇克澄其源疇克致其
然貺自
蒼旻景福永綿以光我萬年
孝陵神蓍
景陵瑞芝
煌煌神蓍奕奕靈芝百莖九光神物應期
帝命東皇分植
兩陵無節而秀不根而榮潤以仙露燦于
寶城於皇
世祖開物成務遠至邇安金甌鞏固
皇帝敬承羹墻見慕齋戒神明建中飭度是用産蓍以
應嘉祚於皇
聖祖握符夀世育之以仁正之以義
皇帝敬承同歸一致乃文乃武以葆以藝是用産芝以
昭上瑞芝既蒼矣蓍既長矣貞符彰矣夀而臧矣暨萬
邦矣
嘉禾
有猗者禾在彼中田爾農來思越陌度阡芟之奕奕柞
之澤澤五榖既播三時無失載甲載坼載長載褎載穟
載實載碩載茂
帝實顧矣稷實助矣風披擭矣雨灌注矣綏我屢豐言
呈其瑞休我
皇風言多其穗遠自滇南近兆
帝耤匪䨇伊九匪寸伊尺先民有言食為民天百榖用
成自古有年
瑞繭
帝念民依惟農與桑孰飢莫食孰寒莫裳雕鏤必黜爰
勤三農纂組是省用紓女工
旻天維顯聿降瑞繭瑞繭維何萬蠶同簇曾不經緯曾
不杼柚苑窳致力西陵效勤神功默相嘉繭乃成爾純
爾素匪紅匪紫爾質爾實匪錦匪綺言徵其應言發其
祥祐此蒸民成以報章太平之澤五十衣帛夏凊冬溫
太和充溢
甘露
奕奕吴都沃壤甫甫有苖有禾有絲有紵其農于田侯
主侯旅其賈于市侯笑侯語維時之泰飲
帝之和含哺以嬉渥澤孔多
上天錫瑞降兹甘露零我吳都佑我休祚其凝如脂其
甘如飴湛湛瀼瀼如珠之垂曰既零止天下寧止曰既
溥止萬邦安止以兆嘉祥降福孔穰
醴泉
坤元載物厚德安貞孕祉毓祥乃效厥靈有醴者泉載
甘載旨莫尋其源載清載泚惟泉之功養而不窮我
皇之心濬哲宏通惟泉之瀉流膏潤下我
皇之澤物無遺者惟泉之源用之日新我
皇基命浩浩淵淵惟泉之發挹之不竭我
皇虚已聞言若决在易井六勿幕元吉勞民勸相中正
作繘
闕里慶雲
巍巍
宣聖上律下襲祖述憲章斯文舄奕我
皇膺命心契聖時以養以教作君作師爰新闕里慶雲
式煥糺兮縵縵郁兮爛爛廼映杏壇廼覆檜幹金枝蓊
鬱玉葉璀璨惟
帝之誠致雲之卿以彰我文明以賁我太平
房山鳳凰
四靈之一厥惟鳳凰感我
聖化遊我帝鄉帝鄉之南聿有房山雝雝喈喈來集其
巔亦集爰止惟
皇之祉藹藹吉人維君子使六象其體六府是修九苞
其文九夷來柔明明
上天鑒我
帝德朝陽叶應文明萬國
贊
十臣贊
張子房
卓彼留侯家世相韓嬴殄韓宗心瘁力殫東得力士擊
之博浪匿遊下邳受書圯上乃得其傳乃遇其主謂沛
公英仁是殆天所與帷幄運籌千里决勝魚水之歡諫
從言聽既遂其志亦遯而肥優游赤松烟水鴟夷眄彼
渭濱同歸一轍渺矣風清泠乎冰潔
諸葛武侯
南陽之藪有龍而蟠金玉其音碩人之寬昭烈下賢三
顧彌虔風雲蒸變乃出其淵東聘吴都綸巾羽扇嶪嶪
樓船煌煌火焰摧曹和孫克定益州乃集其勢乃成其
謀白帝託孤實肩鉅任盡瘁鞠躬王臣之藎七擒六出
八陣千井集思廣益澹泊寧静察變以明動物以誠奸
回丕革宫府肅清諸葛大名星輝雲爛惟公一身存亡
繫漢
高伯恭
渤海之疆篤生偉人元氣所蒸厚德無垠元伯夙譽陽
平早庸清平自守讞獄惟公乃抗雷霆乃蹈虎尾尤恐
兹心負翟黑子忘身濟物卒感主明數千人命賴以全
生才本於學知發於仁敦仁力學品乃大醇黃中内潤
文明外照百齡純嘏六朝光耀
魏鄭公
隋失厥政豪傑並争孰驅而除孰創以成有唐文皇龍
凖日角杜斷房謀偉哉降嶽九有同軌仁義施治爰有
鄭公鹽梅之器䋲糾謬愆獻納忠讜安國利人浩然盛
養屢陳直諫事君以誠十思十漸防患未萌維山巖巖
維松植植猗歟鄭公古之遺直
郭汾陽
河之曲賊厲其屬矯矯汾陽疾馳搴其纛藁之城淪於
思明皤皤汾陽偏師挫其萌乃搴乃挫禄山喪謀卒帥
虎臣克復神州滅安殱史旋定河中吐蕃夜潰代宗復
國繄惟公之功招之即來麾之即去往說葛羅仗此忠
恕靈耀衛幣承嗣拜使朝恩歎為長者懷恩麾下亦愧
從於不義惟誠感物惟明保身孰克當此維公之云
陸宣公
維山有玉惟璞藏之既斵其璞不圭璋之維水有珠惟
蚌孳之既剖其蚌卒棄置之卓哉宣公明珠美玉施之
不窮守之彌篤弱齡侍從歌詩宴遊興元戡難乃展厥
猷獻納論思興利除害舉直錯枉靖内安外曾史之行
管樂之才經綸奏列不待安排事急則需事緩則舍德
宗猜刻庸主以下君用則行君舍則藏宣公忠藎邦家
之光維公一言自知甚確不負天子不負所學
韓魏公
奕奕相州維天之中孕祉毓靈間氣所鍾爰生魏公金
堅玉潤相厥明時輔成景運弱冠登第聿見嘉祥雲輝
日下五色呈光大材不器小用亦效西夏寒心两宫諧
孝齊范駕富宏展經綸臨事决疑正笏垂紳皎皎易汙
嶢嶢易缺維公德量山崇海闊材既軼世學亦通方光
輝事業燦爛文章肫然而仁毅然而醇猗歟魏公古之
名臣
范文正公
嶽嶽希文學修行淑本仁祖義正直明肅陶鑄人材心
宏誨育成兩大儒横渠明復公之心事天光日照諫垣
氣凛西夏威耀進憂退憂江湖廊廟天章論對十事聿
陳長沙之策敬輿之文參政九月譖毁交聞志未大展
千載經綸公有至性内行克敦周友恤族率祖率親義
田之舉大惠宏仁有宋人物公尤彪炳維雲之卿維星
之景
司馬温公
仁英繼統韓富當朝諧孝兩宫伊韓之勞爰有溫公維
持左右直斥守忠議禮匡救熙寧元豐新法聿行惟公
上言辨之甚明宣仁臨朝自外召之爰立作相心乎好
之維士與民萬口如一僉曰休哉相我君實既遇其時
亦伸其志有猷有為補偏救弊惟公一生悉本於誠言
可對人達於生平德化遐宣膏澤普沐於何見之社祭
尸祝
耶律文正公
一代之興必有偉才元室肇造公實鹽梅幼齡質異長
究儒宗律歴術數靡不精通誠以事君公以律已糾謬
䋲愆救惡將美育才舉士立法垂猷元政之成維公之
謀均稅均科慎選守牧不去君旁國用充足懼法之涼
錫民以福懇欵陳忠為百姓哭有元諸臣公為賢相允
如公言治天下匠
箴
虛受箴
天地之心普物而發聖人之情順事而達其情其心無
彼無此厥故維何惟虛而已矧兹下學亟宜自勉胡不
虛已以受萬善天賦以性我受此中五常百行善量無
窮黽勉終身猶懼有闕矧其自足善心斯遏告我以過
乃我之師訑訑聲色誰則我規捨已之非從人之是如
圜斯轉如影斯徙曷虛爾中曰克爾已爾不克已自滿
則圮相彼溝澮雨集則潰過而不留其涸可待瞻彼渤
海浩浩浮天厥惟不滿克納百川既虛而虛復實而實
允為中孚豚魚皆吉
銘
樂善堂銘
秉彛惟民氣具理存聖愚曷異善惡是分其善維何仁
義忠信知誘物化遂亡其正惟危惟微人欲天理操之
則存舍則已矣曷惟其操是曰樂善動静弗違斯湏弗
間我既受中我則蹈之我有秉彛我則好之聞人之善
我則友之非徒友之又克有之鷄鳴而起孳孳不已至
樂因心其味孔旨樂正好善鄒孟稱優東平樂善厥德
允修嗚呼念哉善可樂哉樂而不倦天性其培誠能好
之萬福之根反是則殆衆禍之門爰作斯銘服之無斁
朝斯夕斯果行育德
御製樂善堂全集定本卷十
