御製樂善堂全集定本卷二十八
今體詩
題唐岱畫頁
峨嵋鋪雲
春入岡巒暖欲烘翠雲鋪岫淡冥濛寺臨峰頂嵐烟護
閣跨川梁霧氣通疑有王喬乘碧落那無列子御清風
海塵任起石山下長對方壺弱水東
秋澗鳴泉
滴滴復淙淙飛泉挂玉峯聽時秋韻肅望處翠烟濃丹
改寒楓葉黃添細草茸披圖饒逸興擬欲策孤笻
瀟湘烟雨
瑟瑟瀟湘烟雨秋憑將妙筆寫風流蒼茫雲水望無極
佳句都輸趙倚樓
湖山春曉
我愛湖山好春来景倍嘉和風吹淡蕩遲日麗穠華柳
岸青垂縷桃谿錦叠霞新針抽嫩稻碧葉暗疎麻峯黛
疑靈鷲波光是若耶輕舟浮水面芳徑引山家渲染毫
添潤游觀興自賖何須蠟雙屐小閣坐烹茶
山雨欲来
南峯北峯雲布千樹萬樹風生獨凭危樓望遠忽然簷
滴琴鳴
遠浦歸帆
天末見扁舟頃刻来前浦塔院晚鐘聲客船一夜雨
浮嵐暖翠
宿雨含朝潤浮嵐望處深溶溶流碧水羃羃暗疎林萬
壑輕風度重溪暖霧沉高低煙翠裏終日惬登臨
煙浮遠岫
水閣臨波結搆竒秋澄千頃碧琉璃何人閒倚危欄望
正是煙浮遠岫時
漁莊雪霽
把釣寒江雪送歸瓊瑶埋徑認依稀點空遠色迷前墅
積素遥岑對野扉此日定知魚不餌長天乍見鳥孤飛
晩来簔笠檐頭掛隠隠村墟澹落暉
夜坐
月滿忩櫺風滿簾地爐銀燭暖帷幨更因静坐聽逾永
詩到寒吟興屡添梅插幾枝供繡佛香熏一炷閱楞嚴
於今識得清凉樂向火何曾為附炎
水雲榭
雲無心出岫水不舍長流雲水相連處蒼茫數點鷗
坐席生烟雲石欄俯秋水空眀是我心何如漆園史
讀王安石傳
保馬青苖次第行累朝成法忽新更難將知己酬神廟
都為違人用惠卿當日司權原作福昔年辭召豈真清
試看安石居然出不道蒼生轉&KR0852;生
幻景四詠
銕馬
雨夜風晨夢裏驚青驄去後只聞聲嘶殘落月溶溶色
響動深閨脉脉情丹鳳城頭還獨宿祁連河畔鎮孤征
將軍功與雲臺並幾見臨風血汗生
鏡花
箇裏春和分外長不随代謝鎮芬芳香塵如霧何曾著
綵蝶成羣那覺忙階畔日暄同借暖檐間風度共飄香
仙家若把壺中種詎向人間見阮郎
水月
一顆眀珠鏡裏涵冰輪孤影印千潭妙圓俱足真無碍
形色難求最好参風動波紋光似燭水含雲影碧於藍
池邊掬起還憑手歸路湏盛無底籃
蝉猴
久竹青寕生不休阿誰妙慧製獮猴蛻身粧出看新巧
薄質生時憶去秋深館三更人共舞江陵千里客同愁
萬年松綠磁盆淨時綴高枝最上頭
冬夜憶平郡王
暖閣熏爐刻漏移閒情萬里憶相知高齋趣永三餘樂
絶塞風寒列戍悲約計凱旋應指日欲緘書寄更無期
難堪剪燭清吟夜念到寒更毳幕時
冬夜食哈密瓜
異域稱竒品中宵潤客腸霜刀剖翠質冰齒嚼黃瓤清
觧心頭渴甘生舌本香東陵無此種包貢自西方
龍翰傅先生蒙
恩簡署司寇詩以賀之
一紙宣麻特進班虞廷弼教典秋官平情早識懸冰鑑
紏惡仍然領豸冠階秩頻膺八座貴
絲綸榮錫五雲端從知刑措襄
王化台斗星眀傍日看
遊蕉園
冰牀聲裏過長湖遠岸人行似畫圖雪覆蕉園松突兀
雲生古殿路虛無南臨太液風鈴語北望瓊華塔影孤
屐齒幾番遊歴處寒林已聽噪歸烏
賦得自鋤眀月種梅花
溪畔梅花欲放遲數株分種傍階墀鍤翻夜月和香動
手握寒根帶影移花信漫愁催落蕊畫楹初有照来枝
何湏秉燭尋幽趣舉首冰蟾未墮時
與唐岱(唐善畫山水)
范緩倪迂自古人而今繪事數唐寅安排邱壑渾無迹
盤礴丹青别有神遠塢人家煙淡淡野橋流水石粼粼
買山不用閒尋訪倩爾拈毫眼界新
百衲琴
汧公精物理百衲製名琴見說風流極悠然山水心桐
孫勞細綴焦尾漫相尋指上宫商辨誰知絃外音
題易祖栻墨竹卷
翠掃琳瑯繞曲池東坡妙筆寫幽姿一聲清籟露華濕
萬箇寒梢月影披想像笙簧吹颯沓依微烟靄辨参差
香篝銀燭消長夜恍似瀟湘晤對時
雪事八咏
東郭履雪
敝履雪中行皚皚滿地平無湏憐玉趾真是踏瑶京晃
朗花紋綻蹁躚鶴步輕等閒藍縷客東郭獨傳名
蘇卿囓雪
寂寞窮荒北飄颻凍雪凝饑腸寒可供浩氣餒何曾聊
共氊毛囓從知苦節勝少卿難共喻心事冷如冰
袁安卧雪
雪深門巷迥僵卧有餘清不作干人想何煩除道迎漫
空飛淅瀝撲戶轉輕盈素履幽人吉千秋仰令名
謝庭咏雪
謝家誇寶樹咏雪一庭同獨許閨中秀渾如林下風無
心裁綺句有意惜飄蓬何幸三春柳能兼造化功
王恭涉雪
朝罷催歸騎天街微雪連喜看三白瑞低覆九衢煙緩
度高輿稳輕披鶴&KR0769;翩窺籬人落魄驚許是神仙
孫康映雪
積雪夜談經寒光映滿庭雲鋪難逐月冬破乏囊螢豈
為憐飛白聊資照汗青朗然消萬慮眉目覺清泠
陶榖烹雪
削玉更鏤珠寒烹清味殊天香沁肺腑冷色上眉鬚玉
食何湏羡山厨且自娛羊羔千斛醉漫愧党家奴
程門立雪
洛學先生啟巍然道德崇雪深雙戶外樂永一庭中久
立情靡倦端居興不窮伊人非耐冷應為坐春風
題董元山彴圖
山境忽窮處潺潺野水流憑誰添略彴引我度荒邱澗
草深藏鷺巗藤細舞虯幾株枯木冷一片白波秋掛壁
延清矚横溪足卧遊愛耽風景别不必問孤舟
題鄒一桂花卉十二幅
杏
春雨胭脂洗嫩華幾枝濃叠赤城霞雙鸞恒在雲深處
不遣飛瓊到阮家
梨
比桃清絶比梅妍風送嫣香戶牖傳寂寞雲鬟不堪整
惱人天氣暮春天
芍藥
繁紅豔紫殿春餘第一揚州種色殊逞盡風流還自恨
被人強喚是花奴
紫藤
紫藤花繞蒼松樹嫩蕊垂垂麗幾多一夜西風吹白露
還輸老榦耐消磨
葵
金盤向日如承露憐爾傾心為阿誰午静花磚風影直
將開又是最南枝
碧桃
薄縠輕綃麗午風畫堂人静暮春融重門難把芳心綰
獨露一枝深院東
酴醿
羞與羣芳争冶豔每於幽處見丰姿但教香色尋常在
莫恨人間知不知
虞美人
一曲虞兮愴别神徘徊猶憶楚江濱那知愛玉憐香者
不是當年姓項人
山丹
斕斑瓣纈黃金點錯落花擎赤玉盤砌畔落殘供上藥
旁人漫作女兒看
石竹
也向人前稱此君一叢翠帶襯紅雲但教色媚時人眼
漫說檀欒獨出羣
牽牛
脆蔓芳葩繞竹生錦裳披就下瑶京莫耽佳麗人間樂
河畔盈盈最有情
菊花
看到東籬覺有神風流畫史更詩人素華獨殿羣芳後
箇裏原藏萬卉春
甲寅元日立春
青陽韶運會三寅節應王正景倍新萬彙欣沾元旦雪
(是日瑞雪)百年喜遇歲朝春昭融氣協鴻鈞德浩蕩
天開大造仁獻歲椒觴還獻夀永綿福履祝
君親
雪消
皓素漫空映綺寮春回大地凍全消光凝玉樹寒深淺
水潤蘭階影動摇梅已過時添舊蕊柳將應節放新條
朝来最喜霑濡足指日芳畦透麥苖
春曉
綠野朝煙歛春生料峭寒披衣閒獨步曉日正三竿興
逐東風去心随大地寬桃花開也未聊復倚欄看
上林花氣
戶外春光到幾分嫩紅新綠間繽紛清浮玉露瓊葩潤
芳透珠簾沉水焚散彩偏承晴旭照飄香多為惠風薰
錦叢繡徑經行處蛱蝶驚飛已半醺
清明前三日
御試命和唐人韻口占應
制
千紅萬紫正紛紛暗引尋芳蛱蝶魂欲識太平真氣象
五風十雨杏花村
榆荚雨
紫房鑄出沈郎錢庭院霏霏散暖天最愛一朝榆荚雨
買成十里柳絲煙
春雲
淡蕩凝佳氣氤氲散遠天點空晴旭漏出谷晚霞穿麥
隴將翻雨花街正羃煙天衣誰為織高映九霄鮮
題唐岱倣古十二幀
翠滴螺峰絶點埃幾間板屋面波開為穿曲徑通幽處
惹得遊人杖策来
蕭寺高臨雲壑秋一聲清磬萬緣收却教健筆圖清勝
好與詩人作卧遊
閣跨眀波映水紅開忩不斷芰荷風巨然一幅風流意
都入雲煙淡抹中
飛流瀑水瀉銀缾散作平湖漾碧泠最愛高樓臨樹杪
好山濃入四時青
米家家法有誰傳渲染烟嵐逼老顛最是披圖堆濕潤
江南五月熟梅天
桃蹊柳徑行行遠水郭山村處處幽日暮高齋讀書罷
一篙新綠泛澄流
宗派吴興皴法竒千巒萬壑正秋時雲間高閣依微辨
為愛拏空松柏枝
板橋幾曲接迴塘煙樹迷濛晩影蒼欸乃一聲人卧月
不知身在水雲鄉
翠含眉字列遥岑亭子臨波暮靄沉淡墨天然饒氣韻
由来逸品數雲林
兩岸猿聲一葉舟客忩鐘醒夢魂留羡君圖寫生綃裏
朵朵芙蓉天際浮
七尺青竿五尺綸春波鏡面色鋪銀一聲長嘯滄浪闊
不羡當年釣渭人
胸中邱壑三冬瘦手底瓊瑶六月寒大地忽教成一色
凌兢擬踏馬蹄看
甲寅三月
上耕耤迴鑾迎駕恭紀
昭蘇景物正勾芒千畝
躬耕典制詳禹甸三春榮草木周官六禮煥旂常均平
何用郊人耨豐稔遥占太史祥最是
聖情勤保赤歡騰父老列成行
御苑親推步玉田青旂摇曳引祥煙
九重雲擁千官仗萬卉春和三月天樂奏迴鑾鳴鳳管
禮成
帝耤紀瑶編前期時雨霏微灑早卜寰瀛大有年
淡蕩和風霽景開天閑十二駕龍媒香街幾里花如霧
繡陌千塍車似雷華宇共霑
恩澤普
御園羣仰
聖人来迎
鑾踊躍葵忱切獨愧凌雲獻賦才
讀董仲舒傳
不問蒼生問鬼神猶蒙宣室席前親誰知寂寞江都相
老抱春秋一遠臣
同五弟舟過萬夀寺小憩
桂櫂輕移過水村午風吹送給孤園繋舟鴈侣同登岸
迎客山僧遠出門古殿燈眀佛日照齋厨火爇野蔬温
綠楊十里連歸路弄影寒鴉語更喧
御園從耕恭紀六韻
上苑土泉滋
躬耕膏壌肥禮因加
帝耤心是念民依水暖流塍細光融向午暉省耕廑
聖慮終畆沐
恩輝種布珠塵墜犁翻玉屑飛農勞誠可念豐稔願無
違
積書巖(河北層山巖有石室室中若有積卷故名見水經注)
杳杳層巖裏依稀卷軸重瑶編餘鳥跡石室有雲封何
異金泥密空懷玉檢蹤草青書帶細苔碧篆題濃靈籙
誰能識神仙或可逢洞天多秘藏躡履欲相從
蜂衙
百忙忙裏過三春曉色催衙欲放晨釀密應教輸玉府
添丁何事按魚鱗花間戶牖重重邃門外風光日日新
採得瓊葩無限喜更看歸仗簇前陳
賦得沙留鳥篆斜
好鳥離芳樹春晴下錦沙繁音奏絲管古篆印龍蛇紛
錯蒼苔偃縱横綠字斜蹄迒誰爲辨新漲莫教遮
轆轤聲
渌水漲平湖春田轉轆轤耳根鳴斷續眼界樂霑濡漫
厭繁音急從觀生意蘇機心緣力稼不與漢隂殊
蟬始鳴
濃隂一帶暗溪煙曳響新蟬噪午天曾記昨年嫌聒耳
今朝初聽轉生憐
綠林高處弄微聲似話寒暄最有情向晩臨風吸清露
枯枝遺蛻認前生
春園幾日罷流鶯又聽新蟬嘒嘒鳴誰道耳根難擺脫
請君聽取噪前聲
御製樂善堂全集定本卷二十八
