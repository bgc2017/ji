御製樂善堂全集定本卷二十六
今體詩
石鼓
橋門森矗兩蒼松翠護雕鐫舞鳳龍漫說晉臣精博物
難稽周帝耀軍容銅駝已見藏荆棘石鼓依然鎮辟雍
百里聲聞今試扣太平留此溯遐蹤
聞軍營大捷誌喜
旭日揚輝氛沴消光天雨露九瀛朝行間效命票姚霍
斗畔推車相國蕭沙漠忽聞收戰馬泮林佇見集飛鴞
勒功一片留何處更過燕山萬里遥
蠢爾西夷敢跳梁凶殘肆取武維揚淮山無騎聞清鶴
大漠千師掃駭狼破竹功成歸有日采薇歌作歲云陽
從兹德水清無外天際長懸日月光
轅門鼓角萬軍鳴執訊連連繋大營日照三山光四壘
風迴千隊動雙旌已聞魚海全銷燧更看天河淨洗兵
最是王師征不戰金甌永固萬方清
閫外專征將帥雄幾年區畫厪
宸衷欣看寇盡窮荒北可卜兵歸漢苑東萬里露章初
奏凱千年麟閣定論功賡颺誌喜葵忱切咸五登三祝
聖躬
景陵寶城山上産石芝一本彩芝四本恭紀二律
瑶光星耀麗重霄瑞産芝英玉露調最是顯承通有赫
可知陟降本於昭日暄
寶頂金幢粲風拂
明樓玉節飄千載嘉祥綿國祚由来虞舜繼唐堯
扶輿積氣炳貞符芝蓋繽紛護
鼎湖上瑞兩逢得未有靈根五本自来無光天雨露謳
歌切大地恩波浩蕩濡總是覲揚同一揆休徵草木慶
昌圖
賜哈密瓜恭紀
玉琯灰飛候璇璣斗紀辰陽從一氣轉
恩自九重新異品遐陬至名瓜
賜賚頻分餐消永夜獨喜沁清神霜刃絲絲剖冰瓤片
片陳青門應讓美朱火漫誇珍堆處盤添冷嘗来齒潄
津中宵詩思潤轉盼是三春
恭和
御製冬至齋宫詩二章原韻
五雲糺縵護齋宫晴旭纔升暖綺櫳氣轉初陽迴玉律
天開子月應祥風百昌新慶昭蘇景萬彙均沾槖籥功
可識泰禋綿福履
一人誠敬早潛通
日朗瑶宫瑞色新履長納慶協芳辰精禋共識
皇心恪齋宿羣瞻
聖敬純和氣初融丹禁曉葭灰乍動玉衡春
宸居此際乾乾意為懇
蒼穹佑兆民
再擬冬至齋宫三首
瑞靄氤氲滿太清九華高曜鳳墀明齋宫晝静爐烟直
廣殿風和梅蕊生氣復一陽璇象轉福凝五位泰階平
春回大地鴻鈞普始識天心饗
聖誠
亞歲芳辰景福臻歡聲陌上
九重聞琯中鼓動迴元氣臺上豐亨兆五雲金闕祥光
浮雉尾玉爐斜篆裊煙紋賡歌拜手葵忱切長仰經天
日月文
帝御齋宫敬且莊
泰壇寅祀亞初陽斗邊看日方移晷谷口占風又協祥
郅治平成過夏后
聖躬雍肅邁周王至誠已自通
天貺
萬夀應知卜算長
橘
朱橘團團嶺海濱年来包貢遠通閩玉盤盛得珊瑚色
為識江南霜信頻
離離不譲洞庭南玉液瓊漿珠顆含未免一籌輸土物
春前進到九頭柑
凍雲凝雪
出岫雲嵐凍飛空雪霰凝漫天寒欲逼大地氣難騰淅
瀝朝逾密氤氲日始升地爐熏不暖梅谷踏何曾過屋
馳蒼狗敲簷落細冰誰能分白黑乍不辨村塍列嶂眉
如洗平湖鏡似菱陽和期尚遠觱發候相仍錦繡簾重
護玻璃窗暫凭喜看三白瑞預卜九秋登
冬早聞雀聲
幾日晨窗鳥亂鳴似来報曉最關情霜凝凍翅看雙落
冷逼寒喉辨數聲乍似庭中吹急管忽思春杪聽遷鶯
想伊預識陽和近為見南枝梅蕊生
恭讀
御製丁未長至日詩敬依原韻
鴻鈞氣轉中黃鐘六出飄飄喜應農臺上雲霞看紀瑞天中顓頊正
司冬陽迎葭管方萌動禮薦蕭馨倍祗庸知是履端逢景運太平
天子福重重
村墟夜舂
霜落園林時届冬稻粱全獲罷三農田家作苦無休息
更聽村墟半夜舂
萬籟全收夜已分寒舂聲急隔窗聞高齋識得豐年景
篆裊爐香獨自焚
冬日寄蔡聞之先生
一綫陽迴節近春先生獨卧病兼貧釡漂白水薪為桂
簾捲寒風雪作銀未識命車期幾日已經伏枕過三旬
藥爐静對無餘事應有新詩付錦鱗
書齋十載接輝光屈指暌違一月長試問鑪錘何忽忽
可知歲月亦堂堂腰圍定减冬前帶髮際應添鏡裏霜
佇待春風重坐卧新知舊學總商量
詩思
詩思竟如何都於静後多繭絲抽更細春水皺生波得
意全由此忘言亦任他古人多達者誰是破詩魔
奉和二十一叔父用蟬聯體賦得松風雪月天花
竹鶴雲煙詩酒春池雨山僧道柳泉原韻
右二十字宋太宗試進士趙昌國題也叔父取
以自詠創為蟬聯體屬予和之予愧非所習勉
強奉和觀者得毋以效顰笑耶
龍鱗含秀色偃盖欲拏空不畏嚴霜偪偏宜細雨濛貞
堅有本性瀟灑與誰同天籟還堪聽笙簫愧下風
浴日紀堯淵生雲傳禹穴何如孟婆風泠然亦可悅飄
飄散幽襟裊裊起蘋末莫漫向春園吹攪梨花雪
千山瓊瑶堆萬樹青葱沒砌面足虎鹽波心冷石髮凍
鴉呌不已樵客歌獨歇誰與把筆人孤吟對寒月
良宵值三五皓魄正高懸海上初籠樹空中恰印川征
人榆塞外才子綺樓前對景情偏别盈虧欲問天
蒼蒼標正色浩浩遠無涯氣結山河秀光分日月華問
曾傳正則補欲憶皇媧聞說空桑法曼陀更雨花
薜荔繚為墻芙蓉盖成屋人疑是仙源客来探丹谷凌
晨採春蘭裛露掇秋菊為恐脚踏殘短欄縛湘竹
幽篁令人遠隔亭看約略檀欒清影圓森疎餘粉落冒
露振青竿韻風鳴紫籜伶倫十二管吹集雲中鶴
振翮盤霄漢清標迥不羣九臯空外響午夜月中聞緱
嶠随王子瀛洲駕太君千年遼海上鄉里隔浮雲
因風勢欲牽出岫轉悠然乍可同蒼狗猶然蔭一蟬梳
空紋似浪映日白於棉樓上分明看還疑谷口煙
野燒致偏竒停車一望之初從山脚起俄向樹頭披最
是村郊裏愛看濃淡時右丞雲水幅佳景妙於詩
終朝静裏吟聊試拈毫手即景自怡悅裁句覓對偶但
期合古人未許甜俗口不學李青蓮百篇酣斗酒
甕裏香醪熟杯中湛露新麴紅傳綺席蟻綠獻佳辰錫
嘏尊三爵言歡歴再廵兕觥方上夀天子萬年春
麗日烘窗暖條風拂面宜愛看民析候更值物華時鳥
語呼名急花嬌放朵遲寒冰已觧凍料可泛前池
夹鏡抱花源曲欄圍瓊戸凌曉遠浮烟俯波倒映樹水
心舟響檝岸上人接武最愛夜深時隔窗聽點雨
霏微迷遠近徙倚小亭間樹潤蒼龍甲花明織錦斑塵
氛歸閴寂澗水落潺湲更向天邊望珠簾隔萬山
列嶂碧崚嶒乘間一眺登峰青高旋髻泉迸遠拖繒誰
識丹梯路羣觀白玉棱飛来小鷲嶺會遇淨名僧
招提搆靈境滿樹蟬聲噪中有老尊宿拈芳坐深窕鐘
魚共朝昏物外恣尋討却笑紅塵客勞勞洛陽道
人歌行路難誰肯蓽門守學士錦輪飛將軍鐡馬走終
日逐紅塵為客成白叟何為祖離亭更復折楊柳
㶚岸千條色章臺萬縷煙待看飛絮日正值暮春天摇
綠棲新燕成隂噪晩蟬最憐横古渡漁父釣清泉
滴瀝復琤琮幽人詩料供尋源迷半嶺擘峡走雙龍入
眼心方㓗烹茶興更濃瓦盆聲叩罷翹首望高松
立春前五日以詩代書問蔡先生病
早起披衣喚小僮新裁柔翰走詩筒問師冷日迍邅景
憶我春風坐卧中最是能安天與命况於所遇病非窮
寄詩正值韶華近可與宜春帖子同
臘月十九日立春
氣轉鴻鈞萬物新寶旛綵勝總宜人韶光破臘都逢霽
玉歴週年兩立春暗數元正纔幾日須知殘歲只餘旬
朝来喜啜盤中餅明庶風飄送暖頻
玉河冰泮
靄靄春歸帝里新玉河觧凍泛清淪東風細拂紋如縠
暖日晴摇色似銀隄上愛看初綠柳汀邊凝望未生蘋
朝来添得流澌擁還恐遊波礙錦鱗
玉河春柳
春柳碧如煙春流宛轉沿低垂金鏡畔斜拂玉橋邊眉
細波中畫腰輕風裏旋章臺千萬樹羡爾沐恩先
探春花
寶粟堆枝翠葉飄年年長自報青韶隐辭殘臘偕梅蕊
逗漏陽和先柳條無事冶容争麗景别餘芳氣散疏寮
庭前試問春来未坐對方知春信饒
牡丹芽
消息東皇淑氣調嫩芽新發鼠姑梢芳菲已許詩人賦
麗豔猶遲畫筆描風信頻吹還未綻露華暗潤不須澆
莫驚秃兀看来熟幾日如霞映綺寮
奉和二十一叔父癸丑元日早朝原韻
昭蘇萬物樂春臺初日天門曉景催雉尾風摇雲影動
龍鱗色煥曙光開蓼蕭禮異周詩咏湛露
恩從漢殿来深喜圭璋成特達髫年書史共追陪
花信風
欲識春来處先看花信風未摇枝上綠已綻蕊頭紅長
飬元功普吹嘘大造同何須催羯鼓列繡杏園東
雍正癸丑二月七日
經筵恭紀
風光駘宕鼓春和講幄宏張俊彦羅稽古直探謨典秘
談經遠邁漢唐多爐烟裊裊香凝座鵷列珊珊響振珂
羣仰
九重敷化雨從知大地沐恩波
二月八日随
皇父駕幸圓明園恭紀五首
金輿赤羽鳳城隈上苑
宸遊向日開最是東皇偏有信都於此日送春来
和風披拂物華妍細泛松篁勝管絃綠野隂濃供勝覽
紫騮一路不須鞭
韶光先已到
楓宸芳籞迎陽景倍新
聖德體元七字裏(是日御聯有節届仲春欣長養之句)由来化育即
皇仁
柳隄冉冉纔舒綠桃塢菲菲已吐紅從識
御園春信早不關二十四番風
平湖解凍泛龍舸打槳中流一字過謾憶荷塘紅十里
且看春漲綠千波
千里鏡
誰歟巧製過工倕玩景何須出綺帷視遠惟明元在我
鑑空無礙却憑伊光如水月初圓際了若湖山盡歴時
聞道離朱能燭眇還疑千里未曾窺
清明奉
命恭祭
景陵感成八韵
猶憶髫齡際趨承
御案前可憐逾廿載瞻拜
鼎湖邊錫類
皇仁切蠲辰孝享虔應期春二月奉
命九重天晴旭輝征䄂和風拂錦韉松榆深石路殿宇
鎻雲煙盛禮陳今日
深恩隔往年孫枝思
祖德迴首淚澘然
憩慈雲寺
曉跨征鞍日漸斜暫教小憩梵王家雲深古殿苔衣潤
風入高松天籟譁語僕且閒從繋馬問僧何事亂鳴鴉
比来塵境都消盡不用曼陀更雨花
漁陽
漁陽古名郡沃野遍桑麻士俗能知禮民風喜不奢長
途来百里懷古憶三撾恰值清明日迎神晩出衙(州民以清)
(明日鼓吹迎城隍神謂之出廵)
盤山
盤山山色翠空濛我欲登遊霧半封寄語山靈還訂約
他時擬上最高峯
草色
次第和風日日殊裙腰嫩合翠勻鋪芊眠大地春方半
點綴寒村景不孤撩眼畫圖分别墅惹人詩思滿歸途
凌晨却欲遲征馬恐踏芳郊破露珠
春社
社日憑誰報梁頭燕語新纔看如畫景已是可憐春風
軟遊絲重晴烘花氣醇賽神村鼓響酣舞太平人
賦得獨倚修篁看鶴籠
萬竿寒雨鎻寒烟瑞鶴籠来不計年漫憶松梢餐玉露
且從竹外飲秋泉風霜縱幸離身畔鳥雀難堪噪耳邊
看鶴不如看放鶴一聲嘹唳碧雲天
盆魚
圓池蓄水不須寬依藻文魚自覺安待到夜深微雨滴
跳波還似躍層瀾
綠荇青萍可避隂一泓滿貯足浮沉箇中也有相忘樂
不羡滄浪萬丈深
賦得買夏欲論園
夏日憑誰買名園略可論青山列圖畫修竹是庭軒冰
椀寒生簟香醅綠滿樽泉聲鳴石砌鳥語報松門消得
三庚永渾忘九陌喧支公應問價欲告已忘言
蘆塘放鴨
新蒲戟戟纔生綠夏水油油欲縐波幾隊看他輕放去
消閒不作右軍鵝
老鴨湖中欲去遲迴頭着意顧雛兒沙塘蘆岸蒼茫意
一幅徐熙落墨時
隐映蘆洲是鴨洲一羣唼喋逐波流勝他霜信勞長路
饑餓瀟湘夜雨秋
風車(湯時竒肱國来朝所乘車御風而飛)
異物原非貴風車亦可稱輕輕隨籟動冉冉似雲興聖
德寰區普遐方瑞應徵来賓非限遠奉朔自相仍謾說
鸞凰翼何勞騄駬騰夕轅指帝里朝軫發竒肱列子應
慚捷工倕不擅能還輸西旅貢魯壁未曾登
魚米樹(一名康洋樹出宜興其結子似米則年豐似魚則多水農家以此占年云)
春入靈根枝葉抽嘉名聞道數興州求魚緣木須防澇
聚米成林定有秋砌荚饒他能識朔庭萱空自解忘憂
那如望樹占年好歲歲農家社鼓稠
賦得船痕半載書
春水弱無力春船行覺遲饒他乘興日是我讀書時桂
棹逍遥去芸編左右披綆長堪汲古何用釣竿垂
彈琴峡(居庸關水流石鏬聲若調琴)
彈琴峡口聽彈琴清韻悠揚入聽深漫數成連工奏曲
不須鍾子始知音調高流水誰能和響薄焦桐更耐尋
却笑陶公空掛壁何如大地是琴心
朱草(地祗格則朱草生賢人出)
聖德光天壌宸修格地祗瑞呈朱草出祥應紫雲垂戟
戟抽莖密離離擢榦竒朝芳珠露潤午秀惠風吹不數
椿知歲休誇蓂應時彙征占有吉濟濟助無為
鶴跡
曲徑苔迷路幽棲鶴作隣舞階猶惜影步月不生塵印
出留深跡翻將叠軟茵松門未曾掩幸得接嘉賓
御製樂善堂全集定本卷二十六
