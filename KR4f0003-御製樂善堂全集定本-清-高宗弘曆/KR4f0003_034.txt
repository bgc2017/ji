御製樂善堂全集定本卷三十
今體詩
冬月盆菊
瀟洒東籬已過時文窰佳色尚新滋未殘綠葉紛千點
初放金英簇幾枝高格傲霜兼傲雪逸情宜畫亦宜詩
晩来篝火清吟處静領寒芳得句遲
冬日同五弟遊西苑即事
上林冬日暖風物轉暄妍草色餘青毯晴光撲錦韉探
幽尋勝地撫景憶流年詩意催歸轡飛鴉帶晚烟
甲寅冬至
上躬祀
南郊恭紀四律
馳道曈曨散曙光祥凝玉輅焕龍章精誠
聖德通
乾貺肅穆
皇儀紀奉常黍谷灰飛方應律雲門樂奏正迎陽微風
不動柴煙直遥望天門闢九閶
一綫陽和何處生重重瑞靄映層城曉光彩映霜花動
韶律春迴朔氣清百福均隨長日至九瀛並奉泰階平
上林已先東皇令殿柳宫梅欲向榮
晴旭融融耀曉暉和鑾鳴處啟天扉一陽已復凝千祉
萬乘初旋擁六飛雲物定書豐稔歲祥煙欲上
衮龍衣
聖衷乾愓昭寅祀兆庶羣瞻迓福歸
昭蘇景物漏春妍初動祥風拂曉煙五位福凝璇象轉
一陽德合
聖恩宣瑶編紀瑞飛瓊管篆縷凝香繞
御筵最是歡聲連九陌千秋同祝太平年
蜡日坐冰牀渡太液池誌興
破蠟風光日日新曲池凝玉淨無塵不知待渡霜花冷
暖坐冰牀過玉津
太液人行步玉花金鼇遥望鎻煙霞勝遊不數瓊華島
愛聽寒林噪暮鴉
冬夜
八日方過蜡三餘好是冬漏長銀箭澀爐煖繡簾重梅
帳春融雪松忩月舞龍忘言参鼻觀一縷篆煙濃
燈花
蘭煙凝寶鴨玉燭燦銀檠坐久輕花結春来喜氣迎輝
煌紛散彩的爍鎮敷榮錦綺新添瑞華堂更助眀陽和
一室滿風月九霄清佳祉欣占報新詩藉爾成
探春
柳岸輕黃染薄紈風光摇曳許人看花磚度影晴初放
錦甸成泥雪半殘何處乍開金屈戍誰家試倚玉闌干
閒情都被春情綰莫漫尋芳趁曉寒
春曉
春曉晴暾麗名葩宿雨滋紅深新著色芳細潤含姿蝶
入花房重風舒葉帶遲徘徊觀霽景山閣夢醒時
隔花宫漏
禁籞芳菲淑景融遥聞漏滴百花中暗傳日永遲催箭
似染林香細度風聲斷續時鳥語雜韻悠揚處午晴烘
誰知高閣輕移點消得春園幾樹紅
過淋河
憑催詩思客途過得得輕蹄踏嫩莎拂面春風三十里
一灣新碧小淋河
清明日奉
命恭祭
景陵感成五律
玉劍還依舊
龍髯未許攀
音容千載渺歲月十年還奉祀瞻依切追思涕淚澘春
風送歸轡愁對水潺潺
遠煙
曉色輕嵐布凭欄入望遥非雲迷谷口似水抱山腰羃
䍥披千樹蒼茫隔幾橋山靈驅霧轂飛謁九天朝
王原祁雨景畫
竹樹冥濛處谿橋杳靄時水風翻柳浪霧雨沐山姿氣
韵三秋潤煙嵐尺幅宜司農瀟洒筆似讀許渾詩
書開元遺事後
沉香亭接望春樓百面牙盤博笑眸一夕淒涼馬嵬驛
不教還保玉搔頭
漢武曾求汗血蹄百蠻纔服又安西當時頗有英䧺軰
不及王元一彈泥
太阿倒柄奈如何閹拜將軍澤已過那識將来猶未足
門生天子負心多
金雕翡翠玉雕環一笑春生百媚顔試問洗兒錢在否
可能容昜贖潼關
雨中訪僧不遇
煙雨濛濛暗石磯人行渡口鳥飛稀尋僧不遇空迴棹
還似扁舟訪戴歸
山僧閒踏芒鞋去留得蒼松伴客茶我亦無心戀風景
歸舟輕拂雨絲斜
題趙松雪竹院鳴泉圖
山花繞徑竹梢椽一卷黃庭聽瀑泉幽韵清泠傳别院
寒光瀟洒動明川依稀琴瑟調階畔借助瑯玕戞座邊
試問飄然雲水客就中消得幾多年
題趙伯駒仙山樓閣卷
雲山縹緲列仙鄉海隔紅塵路渺茫只許人間圖上看
廣寒宫殿午風凉
彩鳳騎来閬苑西瑶華枝上暫教栖晚来留却乘雲去
輸與王喬一局棋
雲衣散作幾絲霞清淺蓬莱似若耶莫倩麻姑說接待
此間不是蔡經家
霞帔蹁躚瑞靄生飄飄金舄步風輕飛花一任随流水
劉阮何能借問程
夏興三十首(用上下平韵)
水亭簾捲芰荷風香錦堆波點點紅一幅生綃誰為展
不知身在畫圖中
落落松篁綠蔭重高齋閒對樂無悰遠山雨後堪摹似
螺髻新梳黛色濃
梧桐月影上冰忩凉露微侵暑氣降階際蛩聲纔唧唧
庭前螢火故雙雙
只將無事消長日不用松枰一局棋淨洗端溪焦白硯
凭欄又是課詩時
閒踏青莎憩石磯清風細雨正霏霏三庚預作三秋意
潤氣輕沾白紵衣
勻碧玻璃萬頃虛採蓮一曲午風初南華秋水何須讀
都入扁舟一覽餘
風度修篁月上梧藥爐茶鼎興偏孤生綃欲覓倪迂筆
好作高齋消夏圖
疊疊紅霞映碧溪遠山猶在夕陽西幾回步過横橋去
十里輕莎覆軟泥
溶溶月色淡空階未盡蟬聲咽綠槐高卧匡牀風味好
從知陶令亦吾儕
雨餘青篆長莓苔洗盡塵氛爽氣来日暮凉颸拂巾履
扶笻獨上最高臺
冰椀冰厨不受塵閒心消得作閒身桃花源裏風光别
来捉蒲葵得幾人
一瓣名香静裏焚篆烟縷縷白如雲幽情未許旁人會
手自繙書到夕曛
古樹月眀鴉影翻空階露淨泣王孫誰家少婦傷離别
未到秋来已斷魂
西池荷葉大如盤六月春光爛漫看(蘇詩繞郭荷花一十里誰知六月下)
(塘春)笑煞雙鴛花底宿不勝香霧欲飛難
採蓮少婦滿溪灣露重紅裳涕淚澘轉眼秋光到前浦
依稀風景想榆關
安石榴開照檻鮮綠衣小鳳語庭前遣情花鳥知人意
為報山中過小年
茉莉香風透綺寮天街夜静漏聲迢桂宫只在星榆裏
無那銀河一水遥
石磯晚坐釣綸抛蘆荻蒼茫兩岸交添得一番新鼓吹
宫蛙雨後滿池㘭
席間暑淨三庚退樓上凉生百尺高白紵輕衫消受得
西風閒倚吮霜毫
紈扇初收疊綺羅夜凉人静蹙雙蛾幽情却恨秋風到
細數流螢幾點過
憑誰催得朱明去為有庭前夜合花三度芳菲俱已過
一彎新月照枝斜
架上縹緗玉軸装呼童趁夏曝書忙綠槐庭院無人語
時有天風送古香
松隂攤飯石牀平静聽寒濤汗不生那更閒情逐蝴蝶
逍遥一枕卧桃笙
碧水彎環俯小亭倚欄獨坐閱金經問誰識得菩提趣
恰有芭蕉側耳聽
紗忩竹簟静無蠅香吐金猊碧縷凝休向人間求避暑
箇中自有玉壺冰
漫憶秋凉秋昜到不堪夏熱夏難留眼前風景渾無定
供我閒吟獨倚樓
林泉瀟洒惬幽尋興罷歸来暮靄侵凉月照人人不寐
一甌香乳聽調琴
冰盤葵扇何須戀沉李浮瓜底事貪俯檻早占秋景近
一灣水色已成藍
昨夜微風拂屋檐荷亭爽氣一番添今朝夢醒披衣處
飛瓣飄香到繡簾
消夏纔教脫葛衫藤蘿月影上巉巗秋聲欲倩歐陽賦
白帝明朝又署銜
賦得岸痕新雨過
急雨初過溪尚喧綠堤苔漬帶新痕烟低岸柳根疑失
翠染平蕪浪欲翻波漲漁船方弄棹景供詩客正憑軒
那知野老情偏異預卜豐登笑倚門
清簟看棋
松枰消夏日竹簟納凉颸任爾機心密皆吾静賞時鼎
鳴濤泛峡香灺篆縈絲黑白分明看疎簾月漸移
鄭宅茶
榴枕桃笙午晝賖紅蘭香細透忩紗夢回石鼎松風沸
先試冰甌鄭宅茶
水逓何須古辣泉滿杯香露侍兒煎浮瓜沉李渾無事
為咏盧仝七椀篇
夏日園居即事
為愛林泉入座清臨溪結屋敞軒楹枝頭閒弄笙簧奏
階下平調水石聲苔漬雲根成古篆鷗閒沙浦結前盟
午餘底事尋莊蝶恁逐晴莎信步行
綠苔滿徑竹梢簷午静薰風撲畫簾鹿柴間開知客到
魚苖新漲識丁添藤牀恍帶三秋爽竹簟渾忘六月炎
晚凭欄干閒極目紅霞猶遶數峯尖
鏡浦輕颸漾碧漣池亭霽景正澄鮮蝶依芳草能尋路
鶴習茶鐺不避烟任去任来幾點鷺半開半落數枝蓮
晚来弄棹無人畔水滿清溪月滿船
古香齋伴幾枝桐百尺扶疎翠色籠杖策每緣尋勝景
披襟半為納清風篆烟結細簾方静棋局敲殘日已中
不住吟哦緣底事會心原與物偕同
有至自軍中者詩以慰之兼憶如心居士
萬里榆關罷戍回情懷如舊鬢毛皚如心居士知無恙
兩字平安藉送来
繫馬都門正落暉三庚未脫夹征衣因君略曉邊庭令
八月祁連雪已飛
幾年别去經風雪今日歸来話别離想像伊人歸未得
龍堆握手送君時
荷珠
曲池彷彿鮫人宅一夜明珠萬斛傾翠盖敲風紛聚散
紅衣映旭轉晶瑩虙妃珮上熒熒墜帝子釵頭顆顆盈
分付蘭舟為停棹露盤終日鎮教擎
題高其佩指頭畫雞
淮南曾伴升仙去留得生綃幻裏身秀埭昂昂誇獨立
可能風雨報寒晨
平湖雨渡八首
一堤楊柳樹數里白蓮花細雨霏霏處輕舟泛若耶
烟雲暗遠天獨坐孤蓬裏颯然風滿湖衣履皆寒水
欲覓古渡頭烟波不知處我亦無心客輕舠任来去
参錯漁樵舍隐映菰蒲叢冐雨一聲笛吹破千絲風
細雨滿湖秋扁舟泛碧流平分詩景去恰有一羣鷗
掛帆風力健不湏盪雙櫓遥望翠微峯濛濛亂烟雨
乍聽芭蕉鳴却是殘荷響夢中萬里遊只在扁舟上
山圍天欲暮風過雨初晴餘景猶堪賞平湖落照明
晚晴
淨洗塵氛天宇清溪流新漲一聲聲芭蕉葉綠經雷長
茉莉花香帶雨榮蟬抱柳枝初放響螢黏荻岸轉添明
東岡隠約金波上彷彿年来秋夕情
野塘月色
菰蒲亞水正青青月色寥蕭淡晩汀野景乍疑秋寂寞
新凉且喜夜清泠波紋瀉碧翻輕縠鏡影流光閃碎萍
獨對池塘空闊意幾家茅舍點郊坰
水底霞天
晩籟閒登百尺樓明霞倒映十分秋餘光綺散鮫人宅
返照晴摇蘆荻洲雲際鷗閒波蕩漾日邊魚躍景沉浮
須臾天末殘紅捲依舊高空接碧流
新凉
連朝微雨促新凉獨倚寒空意渺茫庭樹早驚金氣候
幽人為換葛衣裳月流梧榭添疎影風入荷池泛冷香
欲效廬陵工體物含毫詩思共秋長
題唐寅畫箑
蘆荻蕭蕭颭碧流月明獨去放扁舟誰知一枕莊周夢
占斷寒江萬里秋
秋信
今年秋信較分明白帝初旋暑氣平梧落井邊天籟動
蛩吟砌畔晩凉生已輸紈扇三分爽閒對銀河乙夜清
占斷一番瀟灑意金風玉露動關情
題丁雲鵬羅漢卷
幻化空中傳幻化却教圖作紫磨身機心息後龍能伏
業境忘来虎亦馴缾鉢繽紛饒法味伽黎圍繞足精神
懸知笑會拈花處倒退聲聞八百人
曝書
天末金風至庭前晝曝書古香飄座永秀色入忩虛次
第排青簡縱横打白魚繞廊吟賞處爽度葛巾徐
雨
驟雨催餘暑幽香濕畹蘭從知秋颯沓漸覺夜闌干蛩
咽階前細蟬吟柳上殘蕭晨憑賞處添得幾分寒
題石屏二絶
扁舟夜泛正秋清赤壁巉巉類削成欲共坡翁圖畫裏
月眀風淡聽江聲(赤壁圖)
片石本来邱壑物却將邱壑箇中看千林日上嵐烟净
七十二峯濕翠寒(木蘭山圖)
萬夀寺方丈小憩
門枕秋河冷堂堂法界寬坐參真瓠落小憩且盤桓塔
影含烟直簷鈴奏響殘徘徊無一事何用覓心安
庭有参天柏階饒匝地花鳥栖喧皓月鶴立對晴霞寥
寂鐘魚静蕭閒山水嘉闍黎公案熟譲客趙州茶
禪房隐修竹杖策試幽尋路僻莓苔長人閒花木深梵
經書貝上古衲挂庭隂掃石聊跏坐悠然塵外心
秋曉
閒步空庭倚石欄寥蕭秋色入澄觀千章樹葉随風落
一夜蛩音到曉寒鴈字排空長不斷荷衣貼水那勝單
招提何處晨鐘度隠隠霜聲帶月殘
重乳燕(雛燕長成本年即能營巢更伏新雛)
纔學翻飛下畫堂&KR1335;泥旋復上雕梁未能返哺同烏子
且乳新兒作燕娘斜掠西風誇得意却歸南國儼成行
盧家少婦凄凉甚兩見雙棲更斷腸
過玉蝀橋三首
蘆荻蕭蕭颭碧流長空渺渺望中收御河八月芙蓉紫
彷彿江南一叚秋
秋煙漠漠散輕綃斜日西風玉蝀橋乍聽扁舟歌欸乃
蘆花深處望迢遥
楓林葉落漏斜陽遥望瀛臺隔淼茫却憶十年遊息處
水風吹送芰荷香
御製樂善堂全集定本卷三十
