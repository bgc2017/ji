御製樂善堂全集定本卷十二
賦
萬夀日慶雲見苖疆賦
惟
皇清肇三韓而定業鞏盛京以立基既應天而昌運亦
撫民而順時
世祖白旄黃鉞仁義興師於是乎撫有四海宅燕京而
嚮離於皇
聖祖作則生知正義育仁以馭世制禮作樂以定規六
十一年之湛恩渥澤逮我
皇而克享其雍熙丕鑠
皇德
聖祖是式精神通於神眀聲色允其恭默勤政亶乎八
年至仁孚乎萬國擊壤者歌何有之帝力含哺者順無
為之帝則
昊天曰眀鑒我
皇情何祥弗應有瑞畢呈乃撝謙而自牧更持虚而若
盈或歸
親而不居或讓美而弗稱斯固
一人之大德巍巍蕩蕩而難名者也歲在上章月惟淵
獻
帝澤均施
皇風普扇坤輿載闢紅苖允致其共球版籍初登六里
亦安其服甸乃宣布化誨之初辰實誕䧏吾
皇之聖旦鴨保寨之大吏初臨地良坡之苖民同忭池
河營之猺獞咸臻萬榮江之老幼共見異地而
王命頒陳同時而卿雲燦爛歸誠之愚民稽首何異華
封之祝三宣意之將吏傾心允似嵩高之呼萬氤氲捧
日劈碎錦之千重縹緲麗天幻榮光於萬變為樓為閣
拱黃道以旁敷非霧非煙被清風而不散五文絢彩於
璇霄十色流虹於碧漢此重譯之来不聞奏於越裳七
旬之格不聞歌其糺縵者也况於嘉時正午恰當
景命之辰歴未及申允惬綿長之碩彼夫升堂於黃帝
之時起河於伊耆之代入房於殷湯之宫浮洛於周成
之載穆天子之王母為謠漢武帝之泰山紀再或一色
而無文或旋聚而忽分豈如歴三時之久當聖夀之辰
現新附之地昭歸化之民又何足稱函關紫氣帝鄉白
雲哉乃為之歌曰於赫
聖治兮格於
蒼天嘉瑞聿昭兮於彼苖田格愚孚頑兮王化普宣祝
我
聖夀兮億萬斯年
為善最樂賦
居空齋以探索兮繹書史之幽深感前芳之美則兮羌
遺予以嘉音渺管蠡之窺測兮天與淵其難尋惟茲善
之具備兮信足悅夫吾心伊吉甫之清風兮謂有物斯
有則民咸秉此天彝兮孰不好是懿德私與欲其相争
兮天良因以窒塞致儵忽之鑿竅兮感渾沌之戕賊譬
望舒之圓滿兮蟾蜍乃以侵蝕智者覺以先反兮愚窮
年而終惑觧迷途之往轡兮迴余御於中逵駕言騁乎
義路兮謂先聖其可師紛既有此内美兮胡為汨以外
務也何既知而弗由兮夫唯己未克之故也味宣聖之
教淵兮禁視聽言動之非禮既天君之泰然兮百體從
而受紀斯已善之可樂兮樂孰能以愈此彼友朋之輔
仁兮亦示我以周行日相親於理道兮羌容與而相羊
發我蒙而鍼我疾兮善日進而無疆嗟蚩蚩之庸衆兮
昧虛靈其如狂忽背禮而棄義兮乃智力之相強薋菉
葹以為美兮謂蘭蕙其不芳彼是非之顛倒兮夫何樂
善而日將緬東平之脩美兮為炎室之宗臣帝問王以
何樂兮王惟樂善之云高宫崇隆以入天兮綴珠玉而
為珍詞士紛其侍座兮姱女翩其奉巾露鷄臛熊以為
羞兮華文黼繡之錯陳何耳目之不移於玩好兮乃惟
德之日新吾將從此以尋樂兮庶澡浴乎眇身
良玉比君子賦
焜彼太璞有韜其精藴茲良玉爾晶爾瑩潤林薄兮凝
秀輝岡巒兮挺英伊美德之莫匹吾將配君子之潔清
爾乃湼而不緇素有餘也廉而不劌堅如初也珪以為
瑞軼碔砆也珮以致餙章衣袽也庇蔭嘉糓用弘敷也
氣比白虹光發舒也文質彬彬德均如也君子比之於
焉自鏡温潤其形密栗其性一塵不雜無疵纇之可尋
全體胥瑩有光華之交映夫何大璞之不完而匿瑕之
為病哉
指佞草賦
銅龍曉啟玉漏初傳氤氲曙色縹緲祥煙朝萬國之球
璧列百辟之班聯爰有靈苖曰指佞草非時不見實天
地之無私應候而生允皇王之有道則見夫峙丹陛而
葱菁秀彤墀而縹緲金莖露灑潤貞幹之稜稜玉殿香
凝靄斜枝而裊裊無心而應獬冠之觸何殊有佞則知
金鏡之洞已早至若元愷登而憸壬化眀良慶而庶績
熙雖間生於堯代實藏用於眀時對右平兮左墄承日
照兮風披千官劍珮三殿威儀則屈軼亦呈其瑞而已
矣又安得夫邪佞而指之
松竹四時瀟灑賦(以題為韻)
觀鴻濛以元探步庭砌而從容伊植物兮不齊固賞心
兮莫同或春榮兮秋萎或冬枯兮夏豐則有蕭蕭翠竹
落落蒼松勁枝戞玉貞幹蟠龍歴寒暑而妍媸莫易冒
冰雪而綠蔭偏濃得天地之正氣乃吾心之所宗若夫
蜿蜒拏空扶疎繞屋不羡五株之封兼有數竿之綠三
友稱號仍須林氏之梅三徑標名更待陶家之菊呈彼
秀姿動予雅意匪賦性之或殊實秉氣之獨粹森森挺
翠鄙木主與花奴矗矗凌虛笑桃三而李四於是潛意
清心凝神搆思而賦曰偉坤元之播育何磅礴而無私
羌松竹之清勁獨秉性之不移峙泰嶠而雲霞並繞蔭
淇澳而風雨咸披伊何人斯移植助我興兮猶夷暮靄
朝煙之際輕風淡月之時柳絮因風每遜榮於冬日芙
蓉貼水難競美於秋朝况乎飄風弗弗暮雨瀟瀟嗟柔
紅兮嫩綠或墜瓊兮隕瑶惟枝篠之挺出恒葳蕤而莫
撓故曰逞妍者易摧仗節者不改宜賞之以吟哦樹之
於爽塏照晨暄之煦嫗潤宵露之沾灑惟四時而如一
是松栢之所以乃
帝賚良弼賦
昔在高宗踐丹扆之位居紫極之宫志恭默以思道心
殷憂其如忡何精誠之弗懈允帝載之潛通神悠悠其
若往夢忽忽而凌空於是陟崑崙歴元圃遊碧落之庭
升玉清之宇謁乎上帝既拜且舞乃致詞曰惟川有水
惟舟濟之惟鼎有羹惟鹽梅偹之帝集命於臣武丁將
俾三無而治之臣恐德弗類請賚良弼以貳之帝乃命
巫咸册之曰若有人兮山之窈雲峩峩兮波渺渺清眀
兮其躬怡悅兮其貌資汝武丁以佐有道俄而曉鐘催
曙漏箭停傳乍廻清夢恍憶前緣爰徵繪匠造進廷前
肖乎獨見之容訪其惟似之蹤而說也乃在傅巗之野
傭築之中既威儀之不忒知經緯之靡窮置之左右相
於厥躬允啟沃之是頼資誨諫以折衷金之礪兮差可
比木之繩兮將毋同是知天之載兮無聲無臭誠之通
兮無感不就惟高宗之聖敬日躋斯上帝之賚賢若授
彼神道設教之言盖執理而疑誠不似密而實漏哉
天爵賦
帝渾沌之苖裔兮全衆美而尊安伊冲氣之絪緼兮胚
渾司乎五官處方寸之福田兮闢靈臺其洞寬宏泰宇
之坦途兮施耳目之屏翰蹈中正而為轍兮何姦匪之
能干紛既有此内美兮乃上帝之鑒觀帝用嘉其完備
兮詔天君其聽焉若曰予有四德厥首惟元廓然無我
順應無偏是用錫汝莫或不全在事有宜在理有義應
酬裁度發強剛毅是用錫汝外以制事節文之詳厥惟
有禮清眀在躬中立不倚是用錫汝以綏福履人為物
靈惟智盡之是非臧否洞然不疑是用錫汝以揆厥時
惟是四德服行母怠惟信之功大小咸在是用錫汝動
罔或悔心官既受此五爵於上帝也乃再拜而言曰皇
天無私兮賦德在躬五典有秩兮委任實隆期篤守而
莫忒兮副簡命於蒼穹庶天職之常保兮弗憧擾於朋
從
相馬賦
伯樂過冀北之野見羣牧焉在坰之野在阜之岡惟騂
惟騏有矞有皇長嘶兮于林之下低飲兮在水一方或
伾伾而繹繹亦袪祛而彭彭雖騏驥之在望恐駑駘之
相妨於是舍舉肥用心鏡不觀其外附之毛獨察其内
秉之性窺其心兮不趨於險相其目兮惟視乎正以之
御兮則既佶且閑以之馳兮則進退惟命是盖獨擅駉
駉之場而所謂馬中之聖者也於是飽以甘芻浴以清
水既範我之馳驅可不加夫鞭箠星角目兮電發鐵踣
蹄兮風駛耳鳳聳以䨇峻鬐龍騰而孤起蜿蟺堤陌之
間徘徊閶闔之裏是雖斯馬之迥異亦因斯人之知己
於是呼造父招王良騰六合歕八荒朝稅駕於咸池暮
返御乎扶桑顧羣駑而若遺繼後塵而難望盖養之者
有方用之者有矩節其力而不勞因其時而不苦不然
者何異於撲緣之拊而東野之舞哉
九日登高賦
歲九秋之暮月兮天肅霜其寂寥羲和倏忽而躔在房
兮又值重陽之令朝何景物之慘悽兮羌草木之蕭條
悴繁綠於寒渚兮萎柔紅於荒郊命駟馬余阻征兮駕
言往乎山之椒凌高巒而遥瞪兮度迴壑以逍遥既流
眄於平隰兮見落日之還臯鴻雁翩翩而来賓兮聽霜
翮之翛翛至若龍山高會飇館傳觴楚臺馬戲沙苑鴻
翔咸宴凱而吟詩兮仰清風之高遐何好事之傳說兮
獨稱落帽之孟嘉今視古其猶昨兮羌節物之堪誇聊
容與而徜徉兮請採佩乎萸華
五日角黍賦
歲辛亥月天中客有以角黍請賦者主人曰唯唯昔在
三閭大夫抱孤忠而無貳矢靡他而莫移悼方正之不
容羌殷憂之日離搴芙蓉兮木末採薜荔兮江湄浴蘭
湯兮詎潔乃浮游塵外而自投於汨羅之涯盖仲夏之
月而正陽之期也於是楚人哀之截彼竹筒貯茲糯米
塞以楝葉縛以綵緹望水濱而相投亦社祭之變禮今
角黍之制乃出於此也客曰此夫人而知之矣更請進
焉主人曰伊五月之為卦實下巽而上乾惟五陽其既
盛乃一隂之是旋覩菰葉之裹米方隂陽之包連此亦
扶陽抑隂之意而聖人之大道存焉若夫煮龜之骨為
葅烹鶩之羹以薦百索之號徒傳九子之名空擅既無
取於懷賢悼古之風更無涉乎扶陽抑隂之善雖養口
體之微亦不可以不辨
六藝賦
居高齋以遠紹娱情志於典墳藉義府之息游望宫墻
其聿新伊六藝之為懿雖宿儒而必親余下學其何知
敢玩愒而不遵矧夫禮緣情以制物樂平情而返初射
必先乎正直御必範乎馳驅書貴六文之不忒數窮大
衍而有餘於身為終始之伴於道為行邁之輿請為言
其美備俾達者其聽諸原夫禮儀三百威儀三千既安
上而治民亦緯地而經天其制之也必傳道之聖其行
之也必守道之賢郊廟有饗祀之典朝宁有聘會之虔
尊尊則衣冠拜舞親親則酬酢蕃駢尊卑頼以等殺進
退恃以周旋是盖禮之大者而其細尤莫能以盡焉粤
自軒轅雲門定樂溯源必本於中和相濟必分其清濁
以歌則管聲噦噦以舞則鷺羽翯翯五音六律之交宣
八風九歌之相續審音兮既換羽而移宫吹律兮復度
商而揣角入耳兮&KR0997;心以釋傾聽兮欲心以平雖宜觀
於韶舞必先放乎鄭聲以宣民志以和民情惟樂舞之
至正斯風俗其可成若夫敦弓既堅四侯既均可緣此
而觀德亦因之而序賓在澤在宫必有一定之制少筭
多算難紊不易之倫騶虞之節兮天子所用貍首之風
兮諸侯是陳慎其所舉取制於中聖王合射以眀教男
子蓬矢而桑弓在昔宣尼曰執御矣平心正體兮在茲
自下奉上兮以此四黃既駕兮總轡分鑣兩驂不倚兮
過都越鄙追電兮逐風發豝兮殪兕鄙組舞於東野羡
辭乘之王良愛蘧瑗之過闕馳造父於康莊孰謂御為
賤役非君子之所方哉至若畫始羲皇字肇蒼頡史載
觀於蹄迒易稱代乎繩結百官以治兮宣猷萬民以察
兮仰哲迨書契之大眀快苞符之盡洩於焉籕斯造乎
前驅羲獻繼乎後乘文皇飛白張顛草聖顔柳法嚴蘇
黃筆勁雖歴代有作者要悉歸乎心正乃若司天之職
推步萬端黃鐘定其分至玉律辨其暑寒既参天而兩
地亦稽坤而考乾下至内府外府之歲會郊人㕓人之
定田無一則何以成十有百則至於累千参伍而其法
備錯綜而其數全豈若商鞅近功始按人而立稅弘羊心
計算舟車與緡錢盖所以裕國計敬昊天惟損上而益
下乃自古而云然懿茲六藝用藉尋求若行遠兮駕車
若溯川兮泛舟嗟不學兮面墻期佩服兮優游庶不忒
兮我心用黽勉兮前修
日方升賦
伊蒼旻之懸象兮焕二曜之重眀麗中天以臨照兮終
萬古而健行分宵旦之行藏兮仰瑞應於升恒維光華
之烜爛兮百昌欣以向榮偉魄淵之繼照兮請仰觀旭
日之方升眀萬彙其伊始兮符天心之生生方其玉䋲
罷繋斗杓收指望舒隠曜以西馳啟眀藏輝而遠徙覧
東方其生白眄海水而煥紫滄溟罷浴駕羲御以遄征
火馭載臨邁天衢其自此璇圖不忒兮正羲仲之寅賓
玉律無差兮合容成之步晷銀虯渴兮燭龍翔陽鳥飛
兮曜靈揚出渤澥兮經若木歴暘谷兮拂扶桑瀛海燐
燐洗寳輪而皎潔咸池炳炳拱神鏡以汪洋玉衡隠約
兮低度瑤華烜赫兮含章照彼鮫宫添輕綃之晃朗射
兹龍窟增寳藏之輝煌則見金門初啟玉漏停傳天鷄
喚兮報曙寳鼎列兮生烟陽侯執轡兮炫彤墀之璀璨
后羿揚麾兮催青𤨏之班聯雲旗縹緲兮映百川之會
海霞車陸離兮靄萬國之朝天此出震一人之有慶嚮
離敷治以無偏者也至若六街香霧九陌紅塵曙色方
升晉謁之驄駉駉晨光乍爛計偕之車轔轔瞻祥光之
錯落覩瑞靄之氤氲此王路馳驅之士鸞翔鵲起而欣
欣者也又若幽人曠逸竿甫逾三學士清嚴甎未倍四
梳翻雲髻兮曉景透乎香閨經開貝葉兮晨鐘鳴乎古
寺舟横野渡兮驚月落而烏啼獵合平原兮喜黃牽而
蒼臂草木向曙以敷榮飛走和鳴而得意此又臨照無
私恩光遍及於萬類者也斯時也後天一度而輝燭於
大荒出地咫尺而宣耀於無疆夜光無所施其用火齊
無可耀其光杖何為兮誇夸父戈何為兮稱魯陽蔀何
用兮其豐繩何施兮其長考盈虧兮何與驗中昃兮無
妨若太極兮始判而將分如元會兮方流而未央又何
必記合璧於伊耆之代舉抱戴於晉帝之堂侈談王字
之瑞徒稱五色之光哉客有興寄泰山之嶠神遊日觀
之峰覩初陽之煒煜攬顥氣之冲融開懷抱暢心胸鄙
熊曜瑯琊之跡追青蓮登眺之蹤將遊心乎太始觀造
物之元功
瑾瑜匿瑕賦
爾其林薄生光岡陵煥美矚寳氣之爛然知太璞之在
是命彼良工呈其巧技既剖既琢成文成理雖連城之
比價亦微瑕之在裏磨為器允稱夫圭璋調之音甚和
乎宫徵若精求其瑕輕棄其瑜則以分寸之㾗翳累徑
尺之瓊琚譬夫水至清無魚人至察無徒故求全者舍
細謀大者略小不瑣𤨏以求眀不察察以致考瑾之玼
弗以否而混臧瑜之瑕掩其裏而揚表用成韞匵之材
為彼希世之寳尺有所短寸有所長伊尺璧之為貴詎
點瑕之足妨程材以辨器舍疵而取良願寄言於銓才
銘座右而莫忘
水輪賦
削竹為管揉木為輪假廣川之利潤代膏雨之宏恩因
時制宜奚必資乎匠伯澤民利物乃有待於梓人爾其
東作云興西成在望大田多稼或懷旱魃之憂密雲不
雨每厪旻天之貺雖抱甕之勤奚為即挈瓶之利亦讓
於是轉岸上之飛輪汲江中之巨浪方来旋去詫機軸
之周環已納而吐欣洪波之奔放劃如雷鼓之聲翩若
飛鳬之状揚清激濁兮大澤旁通救患分災兮連畦滋
暢鄙桔橰之小惠殊轆轤以致功匪疾匪徐兮運旋而
不竭突如来如兮灌注而莫窮盈科而進兮施有次第
轉轂而輸兮用無始終流洋洋兮比潤甘霖苖薿薿兮
同舒律暖垂稻穗兮壠畆勻黃築場圃兮篝車載滿是
知輪者木之體既巽順而有功水者坎之盈亦剛中而
有信相資以濟引重之象何殊因物而施救暵之功以
迅敬陳澤物之竒勲用備風人之雅訓
白鹿洞賦
流鄱陽之洪浸峙五老之竒峰星分軫翼以上耀境接
吴楚而旁通諒地靈之所聚實間氣之攸鍾吾聞山蒼
蒼其含翠水渺渺其如油松濛濛而黛蔚石磊磊其雲
浮伊眠鹿之町畽乃是創而是修架修椽以為屋聳高
構而成樓聚羣英以遊息惟古訓之研求陸有登鄒之
屐水有泛泗之舟想前修其未遠知遵路之所由是地
也李氏為之開先晦翁為之善後講一理之淵源致四
方之奔走既道薮而學淵亦書左而史右綘帷捲處月
霽階前書帶抽時翠迷洞口緬遺蹟於匡廬仰先賢之
啟牖此嚮風者所以争先而至今長垂為不朽也
御製樂善堂全集定本卷十二
