御製樂善堂全集定本卷十七
古體詩
題唐岱重溪煙靄便面
山容邐迤開屏障前溪後溪遥相望雨餘煙靄濕未乾
流雲不捲青天上溪流宛轉抱花源茒舍幾間面青嶂
板橋架波通徑窄梵宫結搆層巒壯山水與我有宿緣
每遇佳景輙歡暢名山萬里未曾遊對圖逸想那能忘
唐生當今稱妙筆知我心胸愛清曠晴忩為我圖便面
潑墨淋漓傳景狀千重林麓抹蒼翠一片煙雲作供養
遠峯近態無不兼樵路疑聞牧童唱莫辭復為一拈毫
添個輕舟雙槳盪
讀白樂天集
元白夙齊名並號能詩者後來趨向殊品格别高下以
此評其詩我愛香山社况復無䋲削體裁極閑雅吟咏
攄性靈後人繼者寡弗弗紗牖風炎炎朱明夏把玩不
能置博山香細灺
擬柳子厚始得西山宴遊詩
佳境天所儲常以供幽客我得遊西山追蹤謝公屐高
峯插天漢嵌空叠翠碧其下森萬山朝拱歸一脉古磴
長竒葩靈扄多仙跡得意亦何有會心聊自適盤桓撫
長松清風生野席
相馬吟
知人固非易知己良獨難譬彼駕鹽車太行阻且岏惜
哉騏驥良徒共駑駘餐一朝遇伯樂三鳴感多端秣甘
飲清水飾之錦繡鞍西極崑崙墟東窮渤海漫追風四
蹄輕飄飄如羽翰聊藉酬知音不顧汗血殚伯樂不世
出騏驥空自殘誰憐伏櫪者執策一長嘆
猛虎行
東山無虎獸跡多西山有虎獸跡少白日繞林鳥雀驚
耽耽後逐三子小秋風獵獵原野平饑腸未飽山中行
鹿兒被獲供大嚼老鹿長逃不敢鳴將軍笑撚鐡絲箭
不射虎腰射虎面可憐三子亦被擒穽裏同來入虎圈
虎圈晨開鐡作門聊憑一息定驚魂乞生也向人垂首
昔日威風今何有
擬桃花源中人送漁郎出源
日長山静春歸早千樹霞綃纈林表無頼東風吹落英
沿溪為引漁郎道晉代銅駝荆棘中秦家宫闕埋煙草
何緣幾日共盤桓翻知多少紛争擾君有家鄉君自歸
來路去路兩杳渺送君還復閉洞天洞裏花香春浩浩
擬漁人復至桃花源不復得路
憶昔入桃源萬古仙家趣桑麻滿平疇緋英纈千樹惜
我羈世網未能驂雲霧洞口執手别殷勤頻屬付重來
問仙源歴歴想前度雲水兩渺茫欲涉迷故路歸來日
已西租吏守門戶烹雞送租吏自愧初心誤
聽鶴鳴
白雲捲遥天澄潦收寒瀨入秋詩思清吟望中心快何
來警露音清越振林外在隂無子和孤鳴何幽介是時
田間雀喙啄羣喧噦兒童驅不起雜沓殊無頼忽聽九
臯鳴清耳如梵貝會心豈在遠霜風度天籟
芸香
青油隔子屏風曲青簡繽紛三萬軸屈戍不閉午風凉
吹送芸香香馥郁都梁五木不須焚芝印未結飄幽芬
老蠧辭家墮䨇淚坐失書屋三千春可惜三仙未餐罷
避舍有似雲中下
冬夜偶成
人苦冬日短我愛冬夜長皓月懸長空朔風飄碎霜重
簾垂氍毺紅燭明深堂博山炷水沉和以梅蕊香敲詩
不覺冷漏永夜未央
招搖正指北黑帝方司辰三餘饒樂事華屋夜如春我
屋雖如春廣厦安得均因念雪霜裏尚多僵卧人展轉
不能寐閒敲詩句頻曠懷天地間人我本相因鴻荒始
判初有如一家親後來生蹊徑肥瘠異越秦我願讀書
者立達自其身
烏雀集庭樹啞啞呌風冷無食哺其雛羣棲嘆夜永豈
如青田鶴梳雪毛羽整不用稻粱資高空盤孤影九臯
一聲唳聽者發深省
換燭詞
燄燄瓊枝綻紅萼蘭膏四下玉珠落熏爐甲煎篆煙消
將炧幽光暗錦幕寸心不惜盡成灰斜倚雕闌玉如削
玉鏡臺邊新睡起春蘭秋菊皆相似獨有幽人悟火傳
前燈未滅新燈是
弔宋末張陸䨇忠
午潮樂作檣旗仆蒼天不遺一塊肉海邊拮据兩孤臣
有淚何能向天哭陸公負帝先沉海張公露祝天心改
兩公先後死不同忠肝凛烈千秋在嗚呼委身事主不
兩全竭心成敗斯由天趙武得生帝昺覆嬰杵當年難
獨賢
遣興
隂凝北陸盛魄淵窮次紀觱發曉風寒霜花拂忩紙偶
思弄翰墨排籖列十指一字不能作閣筆且已已因思
寒暑易天道固如此暑雨與祁寒怨咨豈明理况復陽
和近轉眼物華美譬彼養狙公不出三四耳失者何必
愁得者何必喜我願世間人平等觀如是
擬杜工部洗兵馬行
長雲不隐關山月沙漠龍堆多戍卒壯士横戈古戰場
將軍飲馬長城窟長城水寒馬不嘶刀環入夢多歸思
少婦樓頭咽横笛一聲秋韵臨秋吹吹笛聲高復聲下
驚起匡牀高卧者側身吟望興咨嗟向天長歌洗兵馬
謂天盖高聽自卑電光倏忽雷車馳雲師雨伯揚青旗
隂昆水族功並施盆傾瓶注遐邇滋洗盡塵氛永息師
男歸其家婦育兒九州安堵樂雍熙壯士勇力亦奚為
欲挽天河安用之
傳聞
傳聞西師秋大捷露布軍中踵相接零星困獸争逃生
駾走喙息震且慴
皇清赫濯揚聲靈共球萬國均臣妾何來小醜擾西北
此敗驚心定安貼太平有象當偃戈喜動中心上眉睫
男不戎行罷戍歸春風四海咸和燮天心仁愛定如是
但看明年進降牒
冰牀
御河臘月層冰凍河干輻輳千人衆往廻争欲倩冰牀
空設輿梁恒不用細長明鐡當車輪架雕文木鋪重茵
平湖舟駛不驚浪廣陌車馳那有塵客來不須勞問渡
但向河邊鏡明處隐隐雷聲聽未休坐中疑向瑶臺去
帝京歲暮八詠擬樂府(并序)
四時灰琯知玉律無差九有春臺慶熙朝樂事
十二月之佳景妙筆難描億萬載之休徵金甌
永戴况乎天中旭麗輦下雲屯漢京兆之樓臺
綺䟽繡幕宋汴梁之車馬香霧紅塵萬國共球
望金門而獻歲千方輻輳向玉闕以輸誠暖帶
春風喜椒花之有頌寒辭冬雪堆柏葉以為盤
韶景麗萬物以蕃鮮猶少蘇家三首芳辭申八
詠而點竄非同王氏七人雖即事以興懷遜緣
情而綺麗不拘成律各賦一章
臘八粥
臘月初旬纔八日都人醖釀年華出招提蘭若結常緣
竈下火光然百室黍米棗栗雜胡桃煑粥朝餐如一律
如一律異甘旨貧家不似富家美華屋雕盤肉侑餐茅
簷一椀充腸耳充腸飽腹却歡然人人争道新年邇
祭竈
鄉村臘廿四家家祭竈王城中二十三比戶燈燭張傳
言輦轂百神聚竈君奏事非荒唐竈君奏事向何方九
天之上有玉皇年年此日竈君升雲旗龍馬宵翺翔且
祝家事莫短長為乞明年安且康我聞作善斯降祥竈
君直奏職所當天君自有定賞罸隂氏由來費黃羊
立天燈
金龍護柱長數丈四柱撑如巨靈掌綵燈左右列丹墀
萬壽燈明丹陛上年年臘月二十四縛架懸燈聲擾攘
百夫轝柱齊用力一一都聽銅鑼響燈上聯書細金字
惟乞歲歲登豐穰瑶宫樂事與民同從識太平真有象
貼門神
家家歲底貼門神門前一望景象春將軍鐡甲逞威力
丞相冠帶容彬彬更換桃符粘福字等閒惡厲不敢親
陳陳相因門板上新神還與舊神鄰神豈隔年舊習俗
尚鮮新只願閭閻躋仁夀常見期頤百歲人
饋歲
刺繡新驚添幾線團團繡得荷包面就中各盛金豆兒
開匣争看文采絢亦有文房雜珍玩苕溪紫穎端溪硯
易水松煙黑似漆倭牋蜀紙生東絹紅橘黃柑與鹿兔
渴能生液饑堪嚥帝里豪華固如此三元令日人争羨
試想村中老灌田此景何緣一聞見
供天地
新年淑氣靄百祥虔供天地通萬邦由來帝里制更詳
中宵華燭紛煒煌屏風設列庭中央盤堆果實羅酒漿
主人前跪燒瓣香一年戶口安且康荷神之德報所當
今值除夕歸帝鄉更迎龍駕錫福長五更曉起未出房
迎喜避鶴擇向方後趨庭院拜玉皇送神爆竹聲硠硠
夙興歡喜謹立旁遥瞻爐煙縹緲光靄靄天門闢九閶
熰歲
地爐然松枝續續煙縷起暖氣滿戶庭熰歲今宵是豈
云借其煖詎為聞其香但願一家人和氣致千祥東鄰
撥新灰西鄰燒硬炭煙熏靄如霧自夜達明旦明旦天
未明三五燦疎星賀年人畢至喜氣迎新正松枝不用
添留為今年計彈指又除夕仍復供熰歲
守歲
赴壑修蛇留半尾堂堂去勢誰能止萬戶千門守歲人
守至明朝新歲是今年還是舊年年倏忽更新萬象鮮
人生會有百除夕高堂且復列華筵華筵開處羅老幼
家僮歡喜忙奔走屠蘇遞飲亞元正少者在前長者後
出門看天斗指寅由来一夕變冬春書傭總是為書役
繞架更復呼長恩
讀陶詩
風雅久失墜三百無人繼斯文蘇李徒權輿成五字子
建嗣其音清辭發幽思卓哉彭澤翁别擅此能事自然
無安排一以道已意至味寓澹泊字句絶詭異寄情五
柳間瀟灑標逸致我今讀公詩數過不能置擬學眉山
叟和咏良匪易
春水泛舟
新流滑笏如油綠柳帶廻溪曲復曲輕舠載我逍遥遊
滿眼韶光看不足水清魚静舟子閒獨下青天白鷗浴
尋春見山桃始開
尋春在何處乃在山之陽曉風吹料峭著體如沾霜遠
甸草未綠長堤柳漸黃乍見山桃樹參錯吐花房露顆
裛幽馨日暄淡素粧呼僮折一枝歸插膽瓶香猶憶去
年時九十惜韶光轉眼春又到此意渾欲忘女夷回造
化遲遲日正長
曉起聞雀聲
簷牙凍雀侵晨語似喚春眠覺行旅昨朝小園花正開
不見飛向枝頭来今日寒郊草未綠却自成羣上林木
曉寒喉澁不成聲何如且在林中伏
馬上吟詩好
馬上吟詩好即景堪驅用途長詩思長不復畏炎凍憶
在書齋裏一作和者衆雖云足賞識轉覺苦吟弄何似
自歌吟却去安排重亦有從行者且喜不成誦我得此
中味願與識者共莫學東坡老但欲續殘夢
所見
東皇迴星軺和氣遍六宇應候百昌蘇默默春風鼔皇
州景物饒廣麗洵天府臨風跨紫騮緩轡過郊墅壟上
事春耕停馬問田父小立汗不乾向我情畢吐去年冬
不雪今年春未雨野老望雲心此意良辛苦清晨負鋤
出努力向日午畝耕次第完下苗何日舉我聞田父言
仰望默不語天心本仁愛自有元功補甘霖應在即如
膏潤沃土佇俟西成時萬戶倉箱貯
眀月當三五流影遍萬方萬方同一照所在分輝光昨
夜出東林映我讀書堂今宵行帳宿亦復明煌煌人處
境地異月不改其常古來賢達者用貴物我忘
清明重拜掃貴賤良俱然彌望村郊中士女車馬闐富
室羅祭品高堆白紙錢貧者伏路旁空餘涕淚漣生有
榮辱争沒後廼甚焉何人能觧此便是無為仙試看古
墓道亦復犁為田
我從御園来夭桃花半放路過桃花寺遥從山底望未
見一枝開春風疑兩樣春風固如常前後亦湏讓
曉隂
曉看西北雲峯起奴僕蹙眉主人喜僕言長路多䟦涉
雨積塗泥艱步履爰命来前聽我言若軰徒知自為爾
不見辛苦三農望歲賖此日方資插秧水
過通州浮橋
煙郊濛濛多白沙晨行更值寒風加馬蹄躑躅不能進
回頭迷眩眼欲花却到潞河風日静浮橋横卧波中影
南望飛鳬接遠汀何似江鄉呼舴艋
灌麥
大麥五寸長小麥三寸半地乾苖欲枯離披隴畆畔猶
幸灌溉便近傍河之岸清晨課僮僕轆轤轉雙腕初看
土濕濕漸覺流漫漫湏臾苗盡起生意良可玩爾僕聽
我言莫怨體流汗不見萬頃田農夫徧澆灌
讀范文正公神道碑用宋陳傅良原咏韻
入夏南風薰花木圍我廬我廬何所有插架古人書希
文古大臣不與伊葛殊特達圭璋器心跡天日如今讀
神道碑更識為名儒中庸頼公顯程朱繼其餘廟堂而
江湖憂樂與民俱天章十條陳忠懇豈區區仁宗稱賢
主郅理亦可期參政僅九月不及大有為徒令范老子
聲名播荒陲
鳩喚雨
我聞鳩喚雨又聞雀呼晴邇来鳩雀争相鳴勞勞對語
頻入聽忩前柳色正深綠芳郊未雨遲春耕小雀得意
呌不止嗟爾鳩兮胡不靈
玉帶生歌
玉帶生端人也事文丞相為文墨賓
神工踏雲割寒玉追追琢琢虬盤綠曾為信國席上珍
墨瀋猶疑血淚哭樂作午潮事已非玉帶生從信國歸
海濱戰衂門生散玉帶生為信國伴嗟爾玉帶生我獨
歎爾卓爾皓㓗胡為乎却笑禇淵犬不如
雨工
柳毅見涇川婦人牧羊問之曰此非羊雨工也
蓋雷霆之類毅回視之矯顧怒步飲齕自異見
異聞錄
碧潭潭底開珠戶烏龍晝卧當瓊樹神女割雲補錦裳
閒却雨工睡元圃天上人間隔夜晨一朝還過九十春
何日鞭渠令行雨大慰田間望歲人
陶琴
壁上掛何物亦被琴之名猶然徽軫具而無疏越聲古
来多寶器亡失糞土輕兹琴存十一特以陶公稱伯牙
彈不得穎師奏難成人皆指上覓我獨虚中聽有絃絃
有止無絃絃外鳴不獨學彭澤自取琴中情
蠅拂子
驅牛不可驅蠅可玉絲霜縷垂婀娜華筵六月風日炎
獨將瀟灑登君坐濯濯[騣-凶+(鬯-匕)]毛㓗且脩閒供揮拂隨右左
王謝家風何足云愛渠亦復周旋我
藺相如
和氏匣中一匣水十五金城持易此城不歸趙璧亦歸
狼虎強秦亦披靡嗟乎人寶玉寶豈可同年語相如自
知趙二虎秦廷斮藺趙如何和璧雖歸藏外府君不見
鴻門玉斗應劍碎子房依舊逡廵退
御製樂善堂全集定本卷十七
