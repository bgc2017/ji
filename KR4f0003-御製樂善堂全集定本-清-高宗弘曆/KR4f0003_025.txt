御製樂善堂全集定本卷二十一
古體詩
題劉松年武夷九曲圖憶聞之蔡先生
武夷層巘嵐煙碧水墅山村變朝夕桃源祗許一舟通
就中疑有神仙跡聞之先生八閩客為余曾說山川僻
當時興寄玉筍峰嗟吁道阻未尋屐錢唐筆墨超凡格
半幅霜綃圖咫尺題詩九曲足卧遊還似書窗話疇昔
少年行
邯鄲美少年平生好仗義白日佩劍出里門一聲叱咤
千人避捨身只為意氣投生憎富貴誇交遊為君復讐
望君報千杯一醉酒家樓
雨
夜窗響芭蕉曉荷亞洲渚誰知夢覺中一枕新秋雨牀
頭蠟屐閒起走繞廊柱葛衫不禁風微凉添幾許
同五弟月夜舟歸
湖波㶑灔當秋澄一輪寒浸秋月明上下清光星斗燦
輕舠打槳中流行萬籟閴寂天在水蘆葦點點飛流螢
長空泬寥堪妙會鴈行拈韻欣同賡詩成泊岸松窗卧
還聽沿階蟋蟀鳴
遠將歸
欲别恨時促將歸恨日長庭前繋馬雙垂楊為君再整
羅衣裳去時路即歸來路别後新歡應勝故記得曾攀
弱柳枝即今瀟灑成枯樹今宵夢不到天涯垂垂銀燭
初成花欲訴離愁猶未了一聲雞喚東方曉
城門歌
城門閉兮言路開羣驚鐡騎燕山来城門開兮言路閉
處堂燕雀欣得計同盟已悞復和親坐令汴水成灰塵
小舟黎陽渡五日却笑南朝無一人君不見當時首禍
由童貫纔見邊烽先鼠竄
廢宅行
蛛絲密織珊瑚箔銅扉雙敞堪羅雀花開寒砌為誰妍
鳥啄風筝珠玉落當年甲第禁人窺此日塵生秘閣帷
繚垣欹倒村童入折取庭前丹桂枝老翁驚視傷衷曲
憶種茒檐領芳馥薰人勢燄強移栽曾拆儂家數間屋
蓼花風
秋潭徹底清岸蓼紅低映西風水面来娉婷舞腰競蒼
茫蘆葦花寂寞芰荷柄日落晩煙横韻寫寒芳淨
有所思
置酒高堂上聽歌有所思所思在何處迢遞天之涯有
惠雙南金不如心相知南金用有盡相知無已時眄彼
中庭樹忽生連理枝連理非為貴所貴不相離同心而
契闊咄哉徒含悲
月夜蘆洲
似雪蘆花滿洲渚摇曳西風夜深語喚迴清夢水亭幽
秋色秋聲迷處所清光㶑㶑月在江隐映漁舟過寒浦
雲臺歌
紫氣欲奪炎天赤南陽布衣提三尺昆陽一戰掃豺烽
洛中布治敷天澤攀龍附鳳為侯王二十八將名煌煌
中興功烈資贊襄雲臺圖貎千秋揚君不見淮隂葅醢
英彭死子房從遊赤松子何似榮名保始終卓哉君臣
能濟美
除架
白露零場圃瑟瑟西風寒可憐含甲蔬生意忽摧殘垂
架青青葉引蔓已半乾呼僮為除治蕭然景物闌猶喜
遠山翠乍入疎窗觀無須感代謝漫愁乏盤餐冷畦旋
種韭會當凌霜攅
秋原草
迷離鋪翠露珠濕村郊寒颭西風急錦蹊繡阪憶春遊
秋光滿目扶笻立霜林葉落叠殷紅猶疑紫豔堆芳叢
寒雀成羣噪新霽平原晩景煙濛濛
漁舟唱晩
蒹葭戰夕風明霞入澄水罷釣盪漁舟欸乃波面起雲
山列遠屏坐卧鏡光裏孤篷掛玉鈎濁醪宴妻子短笛
咽凉颸詎解調宫徵秋来景寂寥漁樂獨無比
秋浦泛舟
西風拂水煙波綠櫂過寒溪三四曲采采蒹葭颭白花
臨流驚起雙鷗浴雙鷗忽入芰荷叢可憐寂寞餘殘紅
錦帆畫舫披薰風猶憶競渡誇天中轉眼秋湖明似鏡
雲山倒影澄波静岸柳寥蕭咽晩蟬艤舟月掛孤篷正
高其佩指頭畫魚
玻璃幾頃孤煙横修鱗數尾不辨名晴光蕩漾耀金碧
泳游波面依浮萍誰知瀟灑濠梁興付與一指傳其生
掛壁滄浪秋意渺彷彿當年在藻情
有初行
君不見晉武曾焚雉頭裘平吳還駕羊車遊又不見明
皇珠玉焚前殿太真寵盛長夜宴人心靡不有其初幾
見歴久常不渝當時焚寶博虚譽誰知欲熾翻焚軀漢
文却馬輕千里崇尚節儉輝青史不聞號令付炎官祗
覺中心淡如水
八月三日作
金烏纔西下歸鳥集疎林乍見中秋月弄影清池深徘
徊倚石欄閒望抒清吟却憶昨年秋今夕送知音(癸丑年八)
(月三日平郡王奉命西征)邊陲渺天末颯沓霜風侵撫景懷契闊
躊躇思不禁南仲方出車頡利未生擒月明人盡望壯
士秋思沉我方宴卧餘風景聊追尋夜深蛩語咽凉露
濕衣襟
仲秋曲
銀壺滴滴更漏長疎梧月影含秋光夢迴幽枕蛩響切
曉看殘荷露氣凉蓼花翻風亞洲渚驚起賓鴻飛别浦
一聲孤唳碧天高二十四絃調玉柱
夜聞覺生寺鐘
紗牖度凉颸桐枝弄疎影睡鴨篆紋消一榻深宵冷忽
聞野寺鐘十里傳音永不知十方界誰歟發深省
桑條韋
桑條韋繼嫵媚娘一朝封劍斬五王後車仍蹈前車轍
可憐唐室多專房本為相憐更相倚誰知祻在椒房裏
神龍餤餅不可言總為龍裘欲加已嗚呼開創事亦難
太宗圖治頗英賢惜哉家法未盡美致令女祻相連綿
遊西海
輕舠盪入蒹葭叢波澄西海連長空雲山倒影弄明媚
寂寞殘荷摇晩紅蕭齋習静過三伏今日扁舟晩景逐
煙汀沙渚轉蒼茫却憶薰風吹岸綠
南苑雨中即景
蕭蕭綠槐枝徹夜滴疎響檐頭喚曉頻野雀三與兩閒
從閣道行金風透颯爽含潤草猶芊凌寒菊初放墻外
馬聲嘶悠然動遐想
雙柳樹
雙雙高柳拂長空繁枝低亞相青葱不知植此者誰氏
秋来疎葉凌西風露浥平原獵騎出得意誰知消歲日
南苑徘徊雙鳥飛煙柳蕭條僅存一漫言草木本無情
可憐獨樹傷無朋寒郊彷彿靈和殿月上空餘孑影明
海子外行圍
朝霧歛秋空遥天白如水獵騎出郭門寒郊行邐迤箭
逐雙雕飛鷹伺羣雉起相逢倚杖翁農話斜陽裏悠揚
墟里煙淡掛疎林紫歸鞍拂晩風獵罷心猶喜
鷹搏兔
風吹衰草寒颼飀蒼鷹在臂凝霜眸瞥然狡兔走平疇
三窟已失空含愁高盤雲翮孤星流厲爪下擊勢更遒
怒氣一奮誰能收嗟彼韓盧有技徒增羞嗚呼汝鷹性
匪柔却邀富室千金求古来英鷙半埋没凡雀嘈沓何
其稠
南紅門捕魚
煙蓼亞寒汀澄波漾秋浦垂綸玉鏡明潛鱗堪指數蕭
然秋意深數聲離岸櫓漁笛横西風雲山入新譜
寄衣曲
夜凉漏永聲鼕鼕征衣自裁還自縫素絲牽恨紛難理
銀釭照淚闌干紅香閨無那秋蕭索頻憶龍堆朔風作
及時遥寄禦君寒只恐到遲君不著
瀚海石子歌
昔聞瀚海石子竒今日几席得玩之瀚海渺在天之涯
草不抽莖樹鮮枝春光罕照秋風悲長年那得雨露滋
其中産石羌誰為嗟彼從軍戍邊陲更過萬里無歸期
故人天末相贈貽開匣忽覩光離離遠寄用表長相思
紅如珊瑚碧琉璃硬黃深青各有差大如雞卵未剖時
小如釵上紛珠璣亦有竒峰異壑姿天然那事追琢施
感君贈我置芸帷長日静對心神怡高歌消得梧月移
吁嗟故人知不知
濬沼
圓池寬數畝秋水涵清虚植以芰荷花畜以文錦魚歲
月既云久其下積泥淤潑剌礙遊鱗相忘憶江湖物亦
含其生與人豈異趨一朝深濬之爰為安其居快哉玉
鏡中潛躍随所如何殊濠濮上撫景襟懷舒
題唐岱秋山不老手卷
唐生胸中有廬霍為余一寫秋山狀毫端氣韻擅蕭疎
&KR0960;壑縱横出心匠遠峰螺髻翠欲滴飛龍直下噴銀浪
招提想像晩鐘鳴森列松杉作屏障我聞山水貴可居
卧遊亦足娛清曠展對蕭齋秋意深拂拂金風侵几上
賦得霜花撲曉韉
山路散晨光行人殘夢醒欵叚嘶寒風落月挂斜影空
林霏素霜萬壑朝嵐静愛日晃征鞍點滴留清冷彷彿
踏春遊花落餘殘景
題李思訓寒江待渡圖
輕嵐淡抹西風肅征人趁曉紛馳逐啞啞羣雀噪渡頭
漁舟猶伴殘燈宿千林紅葉正凋殘欲落未落古月寒
勞勞名利何時歇一幅寥蕭几上看
風篁笙奏
明窗愛日多几案光生暖檻外竹千竿翠影欣疎散何
来笙簧韻寥寥風送遠繁節乍敲鏗低拍殊幽緩清如
嘯遇孫勝比咸撥阮漫云耳根囂天籟三千滿
雀噪
東方欲生明纖月西南落平林曙景通啞啞鳴寒雀霜
風斷續吹繁音轉高閣似話五更寒如語栖枝樂蕭晨
入聽幽明窗興堪託愛日已三竿暖影侵帷幕快哉黃
棉襖人鳥同時著
冬夜對月書懷
烏鵲棲稳人行少弗弗霜風窗外掃曲屏銀燭含幽光
獨愛侵帷玉蟾皎地罏然炭暖氣徐俯仰丈室慚温飽
此時緬想饑寒人茅屋欷歔愁未了境遇由来不可齊
消懷聊把陳篇考忽聽霜鐘送林杪疎櫺影度梅香悄
喜對清光延佇吟殘更欲盡雞啼曉
遊法海寺即景
纖月挂空林曙鴉帶寒影匹馬衝霜風為訪招提境村
墟散炊烟迴首眄斜嶺扶桑耀朝暉寒谷添晴景我行
已覺疲禪僧坐方静稍然石竈烟為我烹苦茗尋古斷
碑存探幽石徑永誰能問法源暫可息浮梗帝京佳氣
多烟火籠萬井却供眺遠閣一覽餘清省(寺有眺遠閣晴明望帝京)
(如咫尺)
法海寺題壁
百年蘭若雲封戶山僧静坐絶往還我来杖策尋幽勝
啾啾山鳥鳴空山欲落未落楓葉赤乍斷乍續秋雲閒
烟蘿石徑歸路杳孤月已上臨禪關
冬夜讀韋詩
焚香對銀檠夜静見明月遲遲玉漏寒萬籟此時歇蘇
州五字詩披覽逸興發園客事獨繭格調殊清越七竅
總不鑿安排活潑潑終卷不能釋玉繩横未斡
蠟珠謠
香篝斷續蘭烟吐月窗細把長更數銀檠明滅詩思遲
一天霜影簾垂戶誰敲仙掌鏗鏘鳴猶疑滿斛珠璣傾
却教吟興娛清夜窗外寒賡綠玉聲
村賽曲
老巫伐鼓聲鼕鼕冬醅初熟霜柑紅合家羅拜致虔恭
村村樂事傳豳風黍稌堆西稻堆東倉箱萬億快年豐
謝神默佑恩何窮賽罷福酒先酬翁老巫牽羊别家去
来年大有神應助
霜曉炊煙
村墟寒曙暉霜重烏啼少微辨炊烟横旋向疎林繞縷
縷披風寒依依散晴曉晨粥想已成曳篆絲漸小長祝
茅簷裏歡然温且飽
嗇夫詞
上林虎圈當晨開六龍飛騎官家來苑尉小臣乏口給
諜諜獨顯嗇夫才覇陵漢帝稱仁厚特地褒嘉頒墨綬
若非採取釋之言坐令佞者羣奔走君不見正色立朝
周大夫廷議期期不出口
鶴氅裘
翩翩鶴氅如披銀望之直是仙中人可憐落魄籬邊者
中心歆羡良艱屯君不見仙人不住人間世瀛洲方丈
誰能濟長安比戶豪富家朝坐華堂暮空第吁嗟仙人
不若此豈如垂釣披裘學嚴子
草色
勾芒鼓吹招摇東羲和御日騎蒼龍暖雲晴旭當天烘
皇州十里輝春融女夷小試龍梭慢春信遲遲歸别院
繁紅猶未上瓊枝嫩黃乍覺鋪芳甸光風轉蕙物昭蘇
暗報陽和日日殊輕寒料峭天街曉試辨茸茸色有無
萍始生
潑剌遊鱗纔上水嫩萍拖翠春流始牽風摇漾縠紋輕
試詰生生忘所以綠髮新梳濕未乾半含清潤凌波寒
誰家一匹冰紈素忽織參差藻無數
石徑松雲
石洞盤紆雲掩門長松落落拏雲根虬枝颯沓泛清籟
幽勝不數桃花源綠隂掩映蒼苔翠仙家孤鶴偷閒睡
醒来雲氣忽滿身疑是丹爐烟繞翅
漁莊晩霽
夕陽天外明遠浦歸颿疾吴童盼阿儂獨倚柴門日晩
烟漾澄流漁莊足蕭瑟何来欸乃曲忽自叢蘆出霽影
射波紅曬網椶皮室共擬金波上數杯醉椰蜜
野寺殘陽
斜日照林低野寺鐘魚静亭亭塔影孤川風淡晩景片
雲出岫間餘霞横抹嶺誰歟牛背人歸路歌聲永暮色
遠蒼茫金波忽流影山僧獨趺跏炷香觀平等
野店風帘
杏花村裏春光好人家隐暎迴巒抱招得遊人策蹇来
一尺青帘挂林表輕風摇曳高復低斜拂垂楊綠未齊
曉烟羃䍥溶溶月夕籟低徊淡淡溪東皇鼓物標青幟
臨風無限悠揚意韶華撩眼興陶然不緣野店新醪醉
過覺生禪房
十里輕隂路便覺非塵境緩轡到招提颯然松風静禪
房花木香小憩耽清景上人息萬緣跏坐觀平等徘徊
石徑紆徙倚松軒永且喫趙州茶莫問雲門餅歸騎漫
教催餘霞亘西嶺
御製樂善堂全集定本卷二十一
