御製樂善堂全集定本卷十五
古體詩
古硯
雀臺舊瓦埋烟草追琢為硯誠堅好端溪紫石石質良
金文鸜眼成文章何如天然古硯省磨礲淋漓墨海變
雲龍他山之石無所用隐相呵護煩神功翠濤剡剡露
精彩恍疑寶氣浮晴虹藏之七十有二代以為金泥玉
檢充東封
擬蘇子瞻遊赤壁詩
赤壁赤壁何崔巍清流蹙浪如銀堆我來擕客弄小艇
一輪秋月光徘徊座中洞簫吹莫哀酡顔恰有新秋醅
眼前好景不易得何妨磊落玉山頽君不見紅樓綺閣
管絃高富豪子弟争遊遨又不見鼓鐘歌舞府中宴日
食萬錢殊未饜惟有清風明月不外求幾人江上為勾
留東方既白且歸去得閒還擬重來遊
題王原祁秋山圖
屋壁淋漓懸尺素琅琊妙筆寫烟樹草堂空對夕陽閒
伊人宛在知何處蒼蒼暮景遥空白雲山滃翠迷咫尺
簷前弗弗起飄風獨與高秋留本色
郊圍見西成有象即事志喜
去冬雪盈尺占之利東作今春雨如膏可卜豐登樂一
自入夏來雲漢光煜爚崇朝歇甘霖祝融扇炎灼
聖皇念民艱憂勤倍諮度對越保無斁
昊天鍳誠恪未幾三日雨霑濡徧村落庭除景色佳苔
痕茂參錯那知郭外田良苗助長若承
恩獵南苑平野秋風掠氣爽馬蹄輕天高鷹眼矍合圍
出紅門更覺郊原廓行行歴野店去去穿林薄中林施
兔罝歇驕奮噬搏田事亦云畢農夫罷秋穫眄彼場圃
間黃雲堆漠漠婦子利秉穗老幼飽藜藿從識天人理
應響如鳴鶴宵旰
聖人心頓起下民瘼太平徵有象永言誌其略
南苑觀魚
霜寒秋水澄鏡光天一色潑潑巨壑魚潛躍咸自得獵
罷觧征鞍網罟頗諳識觀魚寄我情豈為貪口食鯤鮞
夙有禁留以繁生息為語捕魚兒取之不可極
馴象歌
皇靈赫濯昭八荒西極咸池東扶桑于闐盤况求王章
歲歲奉貢來九閶厥貢惟象象云馴龐然巨體性孔良
金羈錦襜餙身首正朝分立金門旁玉輅金輅高數丈
駕縛安稳行堂堂昇平儀衛匪異物屹然排仗威遐方
我聞象形如珂雪又聞象力絶羈纕生花拄地曾耳聽
究竟未見嗟荒唐辛亥九秋獵海子路西却過馴象房
因緣一覽愜宿願長準大武誠昂藏蠻奴五六蹋其背
隨所使令如驅羊或俯厥鼻一叩地特作鼓聲鳴鏜鏜
仰天時亦戛長韻鼻孔嘔啞吹笙簧渴來吸水盡巨甕
俄然噴出如西江作樂昔曾效率舞占星聞說散瑶光
狻猊獅子稱善吼山林詎足供廟廊
白馬行
秋陽皎皎秋風起千山萬山收紅紫南苑平蕪曉色寒
遊絲白日長空裏我從前歲罷秋圍經年未到南海子
重來歴歴憶舊遊真教見獵心猶喜黃羊麋鹿滿平郊
捷射争誇馳騄駬就中白馬夙我隨德力相諳已久矣
神姿崷崒隅目熒峻骨昂藏[騣-凶+(鬯-匕)]上指罽織鞍稳革鞚牢
牽來不騎且熟視翹然長鳴向我前意氣稜稜蹄股峙
舊聞天馬老能行雄逸何用加鞭箠合圍少試秋草原
驍騰未改舊時美一馳射中䨇兔兒再馳殪彼一封豕
亟命觧鞍休息之秣以甘芻飲以水勞爾汗血歴有年
愛護馴良宜若此豈令老却青絲絡鹽車伏櫪終厥齒
但使長遊坰牧間一年一度一騎爾
德壽寺古鼎歌
龍宫巍巍紫氣軒輝耀榱甍焕崇垣寺名德壽菴羅園
刹竿高挂珊瑚旛停鞭卸轡山門前一滴欲尋曹溪源
東瞻紫霧明朝暾清凉頓覺隔塵喧香浮寶殿謁世尊
兀然古鼎吐雲烟何人鎔冶工雕鐫金翠斑斕歴歲年
上文雷回下雲紜狰獰狀類獅子蹲籕書斯篆跡難分
世次那辨癸與辛蝌蚪盤屈蛟龍奔周彛虞敦恍猶存
葆精凝潤疑瓊璠寒光欲流不可捫日月照射輪朝昏
濯洗全資雨露恩在昔盛事傳横汾此鼎神異邁等倫
我欲負之千蹄犍移向帝闕鎮厚坤充以大武佐魚豚
萬斤木火為之燔有實大亨養聖賢
沍寒行
陰凝北陸元冥朝皚皚天表飛瓊瑶小池凍疊層冰裂
博山獨擁獸炭燒重簾暖閣有如此愛日負暄聊徙倚
沙漠龍堆雪蔽脛念彼萬里從征士
高其佩指頭畫馬
平川苜蓿烟濛濛一株老柳秋陽中二馬昂藏趁西風
連錢蹀躞傑且雄一匹摩癢一匹卧驚鴻脫兔凡馬空
當年畫馬稱韓幹安排筆墨成欵段何如一指運千鈞
墨汁淋漓法不亂自今繪苑傳竒觀不在毫端在指端
冬夜煎茶
清夜迢迢星耿耿銀檠明滅蘭膏冷更深何物可澆書
不用香醅用苦茗建城雜進土貢茶一一有味湏自領
就中武夷品最佳氣味清和兼骨鯁葵花玉&KR1639;舊標名
接笋峰頭發新穎燈前手擘小龍團磊落更覺光炯炯
水逓無勞待六一汲取階前清渫井阿僮火候不深諳
自焚竹枝烹石鼎蟹眼魚眼次第過松風欲作還有頃
定州花瓷浸芳綠細啜漫飲心自省清香至味本天然
咀嚼回甘趣逾永坡翁品題七字工汲黯少戇寬饒猛
飲罷長歌逸興豪舉首窗前月移影
讀西山先生大學衍義
晴窗披典墳望古興遐想眷惟希元翁體道粹涵養著
有衍義書妙藴資尋倣大含亦細入渟泓包萬象孔曾
緒不墜千載揭昭朗讀書思其人高山欣景仰
飼金魚
彎環碧水滿方塘文魚翕忽朱鬛張閒坐石磯抛飯饊
百千争唼樂徜徉維河有鯉潛淵藏見人輙避奔如狂
暫自為計雖云良終入鼎烹供客嘗金魚何幸鯉何辜
試言其故客聽諸金魚有智鯉不如不知以近為遠兮
以實為虛君不見呢呢喃喃梁上燕絶塞秋鴻遭羽箭
開圃
開圃種新蔬墾闢堂隙地壠畦繡錯分種植從其類寧
同抱甕勤未使桔橰智灌溉苟及時烟甲抽次第蘿蔔
白玉花蕨芽青線穟曉露帶如珠朝餐足佳味豈云佐
盤飱聊以觀生意
王瓜(嘉祐本草作胡瓜拾遺錄作黃瓜今以其最先出名王瓜非月令王瓜也)
老圃種王瓜鬻市争及先長無二寸蘆管圓高價直欲
索千錢豪家富室張錦筵相誇早啖王瓜鮮曾無幾日
王瓜老味全色足方美好豪家富室偏不買貧人每食
王瓜飽天非愚富却智貧都由人眼尚鮮新
新荷
晴暾照蘭沼蕩漾波光淺貼貼小綠錢水面八九點已
足泛杯盤尚未擎青繖芳心不肯舒半為蘋蒲掩
題静憩軒
非静不能憩非憩何由静心與境相忘一泓止水定小
軒僅容膝頗足適幽興臨窗俯碧池波光入眼淨爐有
香可焚牀有几可凭即景裁短句豈復論聲病喜得大
自在而無俗慮競安佚非素懷聊以適吾性
鵲營巢
亭柳青青綠陰鎻柳下乘凉亭上坐飛來䨇鵲搆巢居
上下枝頭不避我一日復一日營巢亦將成傳說巢成
始上梁上梁開戶卜陰晴卜陰晴如其語舊年上梁南
其戶由來多是北風雨今年上梁戶向東定知西雨兼
西風嗟爾鵲兮識天工胡為世人昧所從不觧趨避吉
與凶
讀杜詩
大雅止姬周何人繼三百卓哉杜陵翁允擅詞場伯歌
謠寫忠懇灝氣渾鬱積李韓望後塵鮑謝讓前席緬想
浣花溪披讀仰高格詩史非妄評良足娛朝夕
翠雲硯歌
松花江之涯有石質堅色綠磨而為硯不減端
溪爰以翠雲名之而歌以詩
松花江水西北來搖波鼓浪殷其雷波收浪捲灘石出
高低列翠如雲堆蜀相八陣此其種江間水流石不動
日月臨照皛光華波濤濯洗如璧珙長刀槎枒繩修蛇
刀割繩縛出灘沙他山之石為之碬氊包車載數千里
遠自關東來至此横理庚庚綠玉篸長方片片清秋水
爰命玉人施好手質堅不受相攻剖磨礲幾許研乃成
貯以檀匣陳左右龍尾鳳咮且姑置銅雀舊瓦今何有
自憙得此迥出羣錫以嘉名傳不朽
冬夜偶作
天寒鴉歸早月上人語静融融地爐煖紙窗散清影白
日雖苦短迢遥愛夜永敲句和殘更惕然發深省
簾幕重重下獸炭旋旋然猶恐寒侵肌向火争趨前懸
知玉關外雪積層冰堅出征衆軍士皸瘃實可憐况當
歲云暮家室情更牽所恃雨露厚兼賴主帥賢凱旋應
指日永不戍窮邊
梅月窗外横漏滴響未了心閒吟思生境静俗情掃每
從物理中略識清心道撥火且烹茶一杯供軟飽
昔者諸葛公南陽一隐士攘魏兼和吳早定方寸裏一
朝遇主知終身不易此鞠躬更盡瘁總為酬魚水設非
劉王孫疇展經綸美
沈石田秋林獨步圖
壁上高掛七尺練沈子石田之所作安排妙意神淋漓
摹寫秋容氣蕭索梳空白雲起峯頭弗弗金風蕩日脚
長林深樾何畏佳一氣怒號萬葉落何來瀟灑杖策翁
獨步有似雲中鶴板橋石磴一徑通山腰茅屋看束縛
遠山無皴樹無枝非復尋常具邱壑滿空烟霧如欲滴
目極天邊更寥廓
五弟有葫蘆筆筒用十年矣屬予題句
物貴朴質不貴竒用貴長久不貴暫譬如君子小人交
或如醴甘或水淡何處西風蒲柳姿忽成雅製佐鉛槧
日與湘東三品俱位置安排毋乃僣吾弟用之已十年
資益吟哦恒不厭磨礲本自無圭角日事摩挲光泛瀲
腰胸肩頂相稱停映射溪藤雲藻掞架筆何湏紅珊瑚
只此天成質無欠伊予鴈序愧先行十有四年共筆研
枯韻同拈工拙殊心中歡喜兼豔羡不辭復作筆筒詩
已費苦吟一日半
題白居易飬竹記
瀟灑白少傅妙理寄清談自為養竹記竹性頗能諳森
森抽枝篠千頭綠玉篸欲疎不欲密三昧還湏探亦思
覓幾个琅玕栽宅南
望雪行
今年三冬未見雪同雲苦被風吹撤夜觀望舒如鏡明
曉看翔陽似冰潔秋麦全資冬雪培遥識農家望歲切
我聞三白兆豐年望霰先集心如結上帝穹窿坐玉京
青女滕六分行列如何不一駕雲車試剪飛瓊噴玉屑
飄飄灑灑頃刻間利我三農都喜悦
丈室
丁東漏聲寒更長甲乙夜萬籟俱閴寂宵鐘響亦罷聊
撥爐中灰向火消閒暇鼻觀趣自永旋旋添蘭麝香灺
不能眠静中觀造化
丈室有餘清寒宵正三五紙窗近檐階月色差可覩地
爐獸炭暖夜永灰更聚手擘小龍團閒向松瓷煮讀詩
品古人心許杜工部篝燈一再披恍似促膝語
燒香曲
鏤銀匙子紅芙蕖䨇金細筯頭珊瑚宣銅流金乳耳爐
活灰冉冉雲翠鋪獸熖光騰紅映座分來細壅安隔火
霜天如水月華寒玉檠三兩明珠堕小炷沉香灰半殘
黃雲一穗裊帷幨静參得意六根遣呼童且莫捲重簾
剪燭詞
漏聲丁丁催落日鼓聲鼕鼕喚月出朱扉半扄金屈戍
蘭釭獨朗窈窕室雕欄匼匝護丹葩燼長光暗雲漿密
幷州霜鋒黑燕尾䨇飛拈得金英起落花貼貼流水寒
瓊枝却在紅紗裏
祀竈畢啖糖餳
糯花浮光細如絲菉豆磨末白如粉肅具盤盂為供養
瓣香束楮申謝悃家家此日祭竈君得食祭餘身安稳
燭光照盤堆錯雜甘如崖蜜供口吻破臘今知歲序周
交年漸覺春光近挑燈且復坐匡牀清茗一杯潤舌本
屛風謠
錦純方寸虬蟠拏岌岌兩扇端不斜紙面木骨非炫華
軒窗閒敞為周遮朔風度雪松翻影當門瑟瑟蝦簾冷
霜刀落燼銀蘭明一縷香雲坐夜永
水仙
女夷裁冰作仙骨色香淨洗水雲窟天風吹送洛浦春
虙妃小步瑶臺月金鈿掠鬢玉簮横向人不語如有情
採芝皓腕渾不見倚屛却坐羞銀檠
玻璃鏡
斵檀紫翠蟠龍蛇錦簾半揭文繡斜中含冰月無點瑕
水精雲母羞精華西洋景風吹海舶海門曉日搖波赤
梯陵度索萬里遥價重京華等球璧虛明應物中何有
妍者自妍醜自醜匡牀坐對寂萬緣我方與我周旋久
春夜偶成
開年喜陽和月明三五後挑燈裁短句閒消清夜久敦
敦書案前積册紛左右緬懷古作者杜韓期尚友汲深
苦綆短奥衍終莫剖譬之水在器量物隨所受惟在適
我心豈計悅人口
我思天地間孰非造化功冬春相代謝循環嬗無窮一
氣鼓大冶萬彙形色同如皇建厥極頒令自法宫垂衣
端拱理四海聲教通陰陽無愆期百昌乃告豐象魏布
始和八表扇仁風此理非臆談權輿自鴻濛
側聞斗有柄四時異所指仰首望斗垣又見向東徙乃
知陽德普萬物資於此大哉行健心妙矣於穆理
相風
長竿三丈繩絲直上揭飛輪如鳥翼雨淋日炙更陰晴
風飄籟静隨興息二十四番曾慣經三百六旬立亭亭
朝看披拂送落月暮看颯沓呼羣星等閒塵市罕得見
未央宫裏明光殿御罏香靄午晝長飄揚每被陽和扇
即今五兩春氣融豈是尋常雌與雄但使巽二欲吹萬
那管東西南北風
填倉日
月正己過二十五陽和布作新春景東風次第催物華
隔窗晴度遲遲影共傳此日填倉節不喫糜飯惟嚼餅
青青早韭列盤香細細茆芹入齒冷食罷高齋步幾回
簾櫳深鎻爐烟静更喜今朝風日佳豫卜黃雲堆萬頃
催耕鳥
條風天宇布百昌欣韶熙村原趣已佳綠水明千畦秉
耒耕南畝提壺餉東菑郭公何丁寧催耕田畔啼高棲
嫩柳梢低喚柔桑枝分明為一言東作當及時田老聞
之喜腁胝非所辭田婦聞之喜饋饁職所司但願歲豐
穰辛苦甘共之幾度聞此聲蚤起竭力為那似香閨中
驚眠翻怪伊
素几謠
素几素几胡為乎不雕不斵不丹漆直方之中存本質
深山大壑儲良材工倕裁製陳書室使我凭之不肯以
汝佐尊斝不肯以汝供梳櫛惟有乘興賦詩時蠻牋藉
爾快吟筆
玻璃窗
西洋竒貨無不有玻璃皎潔修且厚小院軒窗面面開
細細風櫺突紗牖内外洞達稱我心虛明暎物隨所受
風霾日射渾不覺几筵朗徹無塵垢溪畔高枝宿鳥飛
門前小徑行人走秋添瀟灑看階菊春回消息憑庭柳
一徑入望盡分明萬象為呈妍與醜依稀對鏡延清賞
裁詩可似銘座右
御製樂善堂全集定本卷十五
