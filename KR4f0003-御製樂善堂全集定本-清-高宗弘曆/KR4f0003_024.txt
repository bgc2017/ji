御製樂善堂全集定本卷二十
古體詩
夜雨齋中焚香
虚齋坐清夜斗室如方丈容膝且自安忘機心宇曠忽
驚灑窗雨因風送微響喚醒吟詩耳焚香助清賞細細
沉檀煙篆絲裊直上簾垂避輕寒静聽閴萬象更深香
影殘夢與蝴蝶往此中樂趣多戶外非所想
雨中聞鴈
蕭蕭夜雨飄風鳴新寒料峭著體輕空中鴻鴈三兩横
音徹虚齋凄以清上苑景物争明媚倏爾變作三秋聲
蘆荻蒼茫漫含思瀟湘煙雨空復情沙暖鴛鴦遠浦淨
明朝從看春光榮
種松
園中足桃李錦繡争春容一朝朔風撼寂寞芳條空欲
儲歲寒景當春乃種松抽枝始落落含氣方濛濛風雨
小亭側乍見出窟龍漫言少丰韵莫嗤乏丹紅君子苟
相顧勁節在三冬
暮春曲
暖雲晴日烘春老殘紅埋逕消芳早綠楊十里暗朝煙
得得催晨鶯語巧荏苒風光已似奔輕寒料峭金猊温
抽毫為寫留春句時向窗前惜曉暾天津暖漲明如鏡
指日應看芰荷盛
西海捕魚
平湖蕩漾春波長萬頃玻璃暎日朗唼浪修鱗水面遊
争駕扁舟盪雙槳漁人那曉生意多不捨鯤鮞盡收網
網罟紛絶流時作求魚想嗤彼貪利人吾寧號清賞勸
君解網放羣魚篙撑綠水中流響花片飛香幾處漂宿
鷗眠起冲雲上剌剌新蒲欲出波遠岸煙光含莽蒼樂
哉此遊逸興多鱣鮪洋洋任觸榜殘照西山返棹歸别
舟笑我成空往
採芝詞自題照
何来瀟灑清都客逍遥為愛雲烟碧筠籃滿貯仙巖芝
芒鞋不踏塵寰跡人世蓬萊鏡裏天霞巾彷彿南華仙
誰識當年真面貎圖入生綃屬偶然
縛雞行
縛雞莫縛牝留以蕃孳生縛雞莫縛牡留報長短更牝
牡皆有用金鼎將誰烹君看羣雛長頗足供胾羹口腹
恣饕餮所欲難滿盈何如留有餘長以佐生成
春蠶食葉聲
吴天三月春光蕩吴蠶三眠蠶更長陌上新桑葉葉抽
晴窗鎮日風雨響喚起深閨未畫眉携筐急就飼朝饑
流水潺潺箔間落爽籟瑟瑟簾前吹日長莫厭耳根閙
蠶飽絲多足相報但願今年官絹輸却免門前租吏到
秧馬
清和四月新秧綠一壠分来千壠足桐馬平馳碧浪輕
鬃鬛森森稻苖束北人使馬南人船兩蹄踏破横塘煙
畦東畦西來往速插罷儂家幾頃田戟戟青針波欲沒
載驅終日何曾歇草壁高懸睡老農好與吴牛同喘月
聞蛙
竹影搖夕凉清光入窗牖霜簟含風漪文室周旋久抱
枝蟬噪寂蛙鼔羣如吼昆蟲各任時日月雙丸走一徑
繞溪行叢葦盖數畝千百沸成羣噂沓不住口我聞雷
鳴夏汝蛙功何有徒供小兒輩垂釣出淵藪轉眼堕笭
箵因鳴受災咎九夏能幾時胡不以默守
五日芒種
南風薰薰麥苖綠稻鍼出水如新浴五日天中節物佳
却逢芒種農功促平湖㶑㶑欲生煙角黍蒲尊雜管絃
老農炙背溪田裏那得閒從競渡船暮歸偶自街頭走
買得靈符貼門首但願神貺沛曼陀指日西成看大有
銷夏
銷夏憑何事清吟興欲催心閒日晷永綺思方悠哉天
際凉颸動檻外山花開倏看明月上入我戶牖来即境
自怡悅拈韵無安排何湏逐曉凉步屧登高臺詩成哦
幾過清夜閒徘徊此樂足銷夏非云誇别裁
花石綱
江南花石新編綱舳艫銜尾達汴梁延福五位争工巧
地狹更廓皇城墻深壑嶄巖極險邃難妨馳突燕山騎
徽廟精思百藝能如何獨昧經邦智
野田行
驅車古城道寒煙濕秋草欹倒繚墻垣悲風白楊老白
楊樹下誰家園苔迷碑字棘生門年年墓道無人掃空
餘麟卧石虎蹲生時富貴誇得意不惜萬金營幽隧叨
榮已結上公儀殊恩更賜東園器熏人勢燄今安在百
年事業歸桑海老松秃兀祗餘根子孫劚倒旁人買
姑息行
君不見明皇開邊用邊將祿山秉鉞臨牙帳又不見代
宗無智用承璀三郡河北幕府開子嗣弟及殊未已自
此朝廷事端起德宗為政事姑息封拜無能振披靡瓊
林大盈牓庫新涇原兵至玉石焚由來悖入亦悖出坐
看宫闕生埃塵嗚呼姑息真無濟令人却憶貞觀世
夜卧聽雨憶平郡王
朱明届候天方永如烘暑氣焦塵境座間揮扇手欲疲
林下乘風吹不冷今朝一雨洗煩囂入夜濛濛萬緣静
楊柳隂中罷暮蟬梧桐枝上收清影時有匡牀高卧人
一杯芳潤澆苦茗夜凉霜簟好安眠芭蕉響滴殘夢醒
醒後悠悠動遠思思在龍堆連雪嶺如心居士在軍營
年来王事勞馳騁即此清凉夜雨秋行帳殘燈懸耿耿
天心仁愛當偃師坐看絶塞狼煙靖百萬健兒歸故鄉
净洗兵戈只俄頃猶憶去年煙雨中綠簔共泛滄波艇
清宵蝶夢亦偶然人生何必嘆浮梗借有好風吹送詩
知君應在三秋領
伐棗歌
老翁持斧林中過伐取供人輪與軻我遊棗林惜生意
謂翁計拙如之何輪菌枝茂葉婆娑結實應比尋常多
年年秋成但賣棗管足朝餐與晩醝何忍急取目前利
坐令大樹投斧柯老翁揖謝言難采低價還愁人不買
縱令留樹計久長只今枵腹誰能待
郭河陽關山積雪圖
層巒積翠數千里磴道盤空連玉壘鈴䭾風霜得得行
長途䟦涉間關裏世人馳利未肯休風卷紅塵撲馬頭
河陽一幅炎凉景不徒妙筆誇風流
探雀兒
小雀出卵纔數日老雀將雛雛六七兒童縛木作高梯
廵檐探得雛兒出雛兒無知不憶母老雀殷勤抱辛苦
翾翻羽翼未長成嗟汝何時離哺乳
㯶拂子
驅蝇㯶拂子綘絲縷縷垂如何有用物壁間閒置之高
堂珠箔圍四面冰盤清暑神安怡座中恍似蓬萊島蒼
蝇郤避將安施亦如太平羣蠭息海宇不用驅除為我
願㯶拂長如此莫資談柄頻頻揮
豐碑行
夕陽返照輝道周驅車古路西風秋路旁豐碑何其稠
森森插笏盤龍虬誰能細考姓氏留但聞土民說所由
明代貂璫威福擅司禮還兼御馬圈秉筆曾標封事題
内操更教昆明戰沒後養子不掃墳羣埋此地多無算
當時威燄劇熏人只今草掩流螢亂我聞此語識興亡
秦漢唐宋皆殷監私暱何曾念履霜竊權頓令愁飛霰
勒石猶誇爵里高千年青史誰能逃辛勤汗馬創業勞
大半抛擲由若曹
遣興
數日忽成月數月忽成年年月何曾異秋枯復春妍而
人於其中胡為感變遷浩浩東海水舊時為桑田清風
拂我面明月照我前馥郁芰荷香澹蕩楊柳煙即境自
怡悅饑餐困便眠
薰風送蘭香清芬透紗牖烈烈夏日炎誰能戶外走霜
簟含清潤北窗高卧久心如止水澄物來随所受漫云
苦煩歊静觀暑何有
日昨策輕駟適從街市過見彼逐利者流汗肩相摩豈
不畏炎囂辛苦出無那歸來竹窗下月影含松蘿迴念
市㕓人塵境甘消磨九夏尚如此三冬當若何
輕舟泛晩湖一棹煙波綠荷芰襲衣香鵁鶄傍人浴天
地一畫圖俯仰供清矚何必蓬萊洲雲霞覓仙躅黃昏
蛙鼓鳴還似雲山曲
我聞古人語詩以道性情題韵随手拈易如翻手成乃
有追琢者格律嚴為程搥字苦幽澁結響務鍧鏗情性
轉拘廹未得天趣并廣厦避煩暑心閒塵境清即事攄
别裁得句還獨賡譬彼蒼松枝風来自在鳴
燕引雛
營巢屋梁頭抱卵雛兒長捕蟲飼其饑雙燕心悒怏羣
雛長大巢居難䙰褷弱翅凌風單引飛庭院愁欲墮願
借已力為羽翰嗟汝老燕胡不悟謾教飛来又飛去羽
翼成時會遠颺可似烏鴉能反哺
食蓮
平湖參錯芙蓉紫看罷蓮花食蓮子輕舟棹入碧洲灣
猶有新紅纔出水出水新紅未吐花晩風輕度香雲霞
幾回流賞冷衣袂蚤秋消息知非賖笑對冰盤珠玉净
清芬恰與幽懷稱莫教入口嫌苦心從識生成有本性
擬古七首
離離山頭花青青墻上草夭夭松下桃芃芃阪田稻雨
露苟不及指日成枯槁空谷有佳人幽閒而静好憶昔
出門時蛾眉未曾掃日夕侍舅姑小心奉栗棗夫君久
不見出身事君早只戀洛陽花不返洛陽道日暮掩柴
扉脈脈空房老
露蟬掛高樹聲入西北樓晩景可憐生傷心樓上頭羅
衣掩秋扇風度寒颼颼伊人天一方遠戍并凉州家居
有如此冰雪况遲留深悔失斟酌却令覓封侯
織成鴛鴦錦裁成鴛鴦被鴛鴦本同心同生亦同死嗟
哉末世人其心不如此朝愛芳草青暮憐野花紫野花
得意時芳草正委靡
堂堂復堂堂羲和何奔忙三日不見君見君髮半蒼五
日别故人故人天一方世事如飄蓬聚散那有常中庭
羅酒漿烹豚刲肥羊滿酌金屈巵笙簫奏兩旁勸君且
飲酒莫負好時光
天地一逆旅光隂乃過客如何百年中更促駒過隙勞
勞長安道役役洛陽陌車馬争春風管絃擁上席但見
庭中花那見路旁柏柏樹日以老落葉無人掃朝夕牧
兒来抛磚擊神道
冬至羣芳歇松柏乃青青衆人賞後凋松柏轉傷情傷
情亦何為見賞歲寒時歲寒不可回良材將安施不如
同枯槁免使獨樹竒君子苟相顧莫信桃李姿
玉䋲横長夜斗柄向西指寒風拂象牀爽氣生蘭戺美
人傷獨處拜月更衣起去年月圓時良人同妾視今年
月滿時出門求金紫金紫亦難求得之何足喜不如早
言歸與君長共此
馬賁牧牛圖
平川苜蓿含煙綠牧童羣集雲山曲烏犍遠放晩風凉
偷閒笑語相徵逐但願禾稼如雲收足供租賦免賣牛
安得太守如龔遂腰間樂勸解吳鈎夕陽在山尋歸路
煙氣濛濛暗林樹河中一幅景物繁監門圖繪意略具
中樞歌
秉鉞託干城坐謀稱媪相奏對百官前供奉金華上䛕
詞飾進報功勲中樞威燄天下聞健兒自衛弱攻戰董
兵權重唐監軍嗚呼徽宗猶不悟自恃可用唯宦䜿草
竊雖平内寺横坐令宋室成南渡
青青水中蒲三首
青青水中蒲如劍森池沼下有雙鴛鴦同生亦同老
青青水中蒲間以芙蕖花自問無顔色相對重咨嗟
青青水中蒲忽萎秋風裏終始不離波嗟君不似此
鴈奴謠
臨秋霜信排空書雌雄一失為衆奴飛随天際不敢後
為恐羣鴈相招呼蘆荻蕭蕭白花亞成羣分偶眠秋夜
寄語彎弓美少年當時何不連雙射
丹青樹
終南有佳樹其名曰丹青孤榦挺百尺上結車盖形青
赤葉相間望若錦繡明崔黃好手筆一一畫難成抽條
應春和呈祥藉地靈鳥雀不敢巢映日獨蔥菁梁棟未
試用徒傳竒樹名不如松杉質猶足架軒楹良材苟終
棄空勞造化生
度竹鐘聲
月窗清映檀欒影細吟輕籟孤梢静蕭疎透響送霜鐘
招提何處山僧醒韵雜琅玕度綺寮點滴寒更發深省
玉露頻敲淅瀝微斷續如傳青籜冷今宵參破耳根禪
乍迴殘夢清懷永
古别離
古别離天上牽牛織女星一年一見徒含悲銀河清淺
欲度難何况白槐虧蔽之人間有怨婦七夕夜半嗚嗚
啼空抱心事不得訴仰窺雙星欲寄詞鵲橋歲一駕猶
有交會期那似良人戍隴上生去未必生還歸
唐寅秋林高士圖
寒溪引入仙鄉深一川風景含秋林霞衣雲帔結知心
徘徊稱意羞華簮或浮輕舠或卧岑把釣蘆岸垂絲沈
有來童子斜抱琴高山流水彈清音拏空松柏虬龍吟
白鷗為伴浮碧潯商山遺跡復見今箖箊晩籟寒窗侵
生綃一幅重南金唐君妙筆何森森乘槎他日擬追尋
祇今卧游瀟湘滌煩襟
新月
七月哉生明露坐寥天闊碧梧影漸稀清映蛾眉月古
鏡吐微芒銀鈎光出沒况當早秋夕素娥逾皎㓗對此
新光流逸想随時發盈虧始何年照耀無休歇古來對
月人胡為流波忽際兹玉輪生胷懷正清越無須秉燭
遊何用上探窟對月不暢吟轉瞬三五闕
七夕詞
孤桐泣露闌干濕絳河迢逓離懷急雙星契闊動經年
寶婺生塵掩雲笈歡娛却被離恨牽天鷄喚曙良宵殘
誰家弱婦高樓上何處金針玉指穿弱婦穿鍼羣乞巧
那知箇裏光隂老萬里遠戍祁連城十年不返長安道
長安月夜臨風歎空羡雙星渡銀漢龍輈旋轡鵲橋收
天上人間腸共斷
弋鴈篇
三秋月如水風雜喧菰蒲羣鴈自北至飛飛集平湖稳
向沙汀宿夢與秋波俱誰與弋鴈者巧計突澤虞潛身
葦岸側持燈照鴈奴鴈奴嗷嗷呌羣鴈驚眠初避射各
分飛旋顧矰繳無無端迴幽夢共疾鴈奴誣喙啄更爪
擊忍辱聲嗚嗚雌䧺各安眠孤身痛始蘇弋者還復來
噤口不敢呼随意恣弋取滿載尋歸途我聞傳此事把
筆長嗟吁嗟吁意何為覧古興懷紆諫官君耳目讒者
百計圖一朝誅斥盡旋亦亡其軀干刳周代殷員沈越
滅吳自閉其耳目古今嗤至愚嗚呼興亡事視此竟何
殊
見桃下栽松感而有作
園中種樹羣芳滋幾年榮長紛葳蕤或列山側或傍池
同蒙雨露争參差阿誰位置失其宜山桃下植青松枝
蜿蜒未放拏空竒甘為蓊蔽嗟何辭春日抽條綠葉彼
勢高獨占陽和私葱蘢待到歲寒遲吁哉已過煦嫗時
我欲借問場圃師種植顛倒意何為青松磊落龍鳳儀
山桃弱質人所嗤胡居松上茂蔭垂因循坐令虬枝萎
自古掄材還若兹坐對感慨抒幽思安得槖駝妙手移
或棄山桃付芟夷良材俾沐三春曦他年梁棟誠堪期
饑鶴行
松隂顧步霜翎拂徘徊本是山林物秋澄鏡浦魚深潛
饑腸獨立金風疾雲間萬里青田遥雙翅新剪難冲霄
主人稻粱恩未報仰唳長空天泬寥
羽林執戟郎
香衢走馬雄風生蹴踘場開連夾城朝遊玉埒春如畫
夜醉青樓酒似渑青樓留宿金貂脫拚却一生花底活
野老吞聲哭忍饑兒今執戟黃金闥
御製樂善堂全集定本卷二十
