御製樂善堂全集定本卷十一
賦
耕耤賦(幷序)
皇上御宇之五年青帝司方之二月春風普扇陽德方
亨
天子乃耕於千畝之田禮也臣聞聖王務本耕耤以勸
農功明主孝親親推以供祀事我
皇上孝以事
親勤以率民二載甲辰既耕加一兹又
躬行耕耤之禮急粢盛重民食致誠匪懈其典則隆洪
惟我
皇上道洽天人化霑草木誕敷文德廣運聖謨渥澤周
於羣生至治昭乎天壤乃猶頻興重農之典時
勤保介之咨追厥唐虞播種之蹤為彼率土民
人之勸萬衆觀儀上農終畝迨厥秋成登於天
廩薦之
皇天供於
祖考(臣)知
皇天
祖考鑒
皇上之精誠歆
皇上之大孝必錫嘏降祉永保無疆明德惟馨聿懷多
福(臣)不勝踴躍懽忭之至謹拜手稽首而獻賦
曰
繄惟重華之命稷兮播榖實繼乎禹功必烝民之粒食
兮始風動而時雍親耕肇於姬籍兮意往聖之皆同我
大君之首出兮屢三推以勸農豈玉食之是享兮惟簠
簋之虔供秉耒耜以率先兮符澤物之元功於是春陽
初布青帝司方嘉萬物之昭蘇值千卉之勾萌農祥既
見土脈方昌協風應律陽氣滋彰
皇帝乃順月令撫嘉辰念民力飭甸人當前期而致敬
用有事於青春於焉載師清畿封人淨路常伯獻儀掌
舍設枑爾乃青壇蔚其聳立華蓽森其崔巍雲移翠幕
柳拂青幃啟千畦之平壤欣四塗之腴肥逮夫元辰既
届曉色方鮮
天子則御藻冕佩蒼瑌被龍衮鳴和鸞載青旂揚朱旃
接游車之轔轔施梁輈之戔戔爾乃稷宫將近樂具班
陳
天子乃降御輦饗農神祈嘉榖焚燎薪禮成而退有事
耤田衣被襏襫趾履陌阡王侯衛後虎賁導前太僕秉
轡牽牛奉鞭乃歷廣場撫御耦執縻手底不辭瘁乎三
推載耒御間試躬親乎千畝王公卿貳或五或九白叟
黃童歌呼奔走維誠敬之聿昭知樂愷之孔厚於是黛
耜方輟紺轅遂旋雨廉纖以灑潤風縹緲而淨天侍從
偕來睹
天顔之有喜馨香上達卜慶兆於豐年夫元鳳下親耕
之詔永平垂開耤之篇魏主望公田而發趾晉帝帥羣
后以祀先尚傳為古今之盛事並書之史冊而爛然况
乎我
皇至仁大知既事治而府修亦成天而平地修稼穯以
勤民謹神倉而蕆事所無逸以知艱重明粢而將癸三
春暖兮播百榖四野寧兮進䨇穗也哉乃為之歌曰田
之興兮稷之功澤萬物兮助鴻濛我
皇展事兮千耦其同和協天人兮一哉
皇衷既耕既耨兮我稼其豐爰播爰植兮麻麥幪幪又
歌曰思樂甸畿千頃其耦
鸞輅載臨
躬耕其畝登於秋廩斯箱斯倉薦之
宗廟供之明堂神之格思綏祉無疆
一人有慶永奠萬邦
四時勤政賦
惟聖人之建極兮法天運以自強歴四時以勤政兮亦
日就而月將堯兢兢而舜業業兮萃芳軌於我
皇禹惜陰而湯浴德兮繄日進以無疆道既立而化淳
兮美光天之徧育如雲日之為瞻兮統要荒而臣服大
哉
帝德輝光被乎八埏允矣
皇風恩波沃乎四瀆爾其一日萬幾宵衣旰食誦抑戒
陳無逸昧爽丕顯夜以繼日既勞謙而匪懈亦健行而
不息勤問夜於未央雖寸晷而猶惜若乃春居東以首
歲夏居南而執衡秋居西而司藏冬居北而主成春動
也物以之起夏任也物以之生秋收也物以之結冬凍
也物以之貞聖人推本萬物之理而欽象四時之行政
刑準之以有度治教由是而皆平燠寒應候而時若雨
暘順序而咸亨此吾
皇四時之勤政而用致九有之和寧者也又若政要書
屏箴規刻珮日移崇政之餐汗浹延英之背彼古事之
云遠睹今兹之盛代厪夕惕與朝乾用持盈而保泰信
日昃而弗遑豈臣鄰之可貸
聖主圖治以勵精庶政分司而用乂於是喜而歌曰九
鼎奠兮泰階平
皇風普兮庶物亨萬邦惟懷兮歌永清
帝心猶戒兮無荒寧朝夕兢惕兮象天行錫極敷言兮
惟至誠拜手稽首兮於王庭
萬壽無疆兮久道成
東郊迎春賦
震宫初動兮青帝司辰勾芒節届兮木德惟仁條風入
律兮鳥歴紀新展東郊之盛禮兮觀畿甸之迎春既備
禮而備儀兮亦有則而有倫蓋欽承上帝而敬授於下
民者也爾乃迎春東郊既著於月令青珪禮神亦載於
周禮斗柄東指而萬物生地氣上騰而蟄蟲啓出土牛
以示農駕玉輅而虔祀於是服蒼玉載青旂宗伯前導
王公後隨有嚴有翼不疾不遲樂奏而凝寒頓減舞進
而陽和自滋於是歡迎白叟笑舞黃童夹道霏微而灑
雨平林縹緲而摇風喜鴻鈞之氣淑知大有之年豐自
南自北自西自東此皇都迎春之令典而萬國莫敢不
來同者也於是勅庶司决獄訟非終必赦惟祥是用象
暖律之發生乃省刑而寬衆又若降制詔勞三農助萌
陽勸田功法恩光之普扇布仁政以胥融於斯時也戶
裊綵旛簷飛輕燕柳綠綺宫梅榮芳殿和風拂兮簾惹
遊絲暖日長兮鶯啼睍睆金屛麗而帖寫宜春寶扇開
而漏傳玉箭溥禁裏之春光煦閭閻而皆徧乃為之歌
曰迎東郊兮肅以將舞雲翹兮歌青陽乘時布令兮德
施長億萬斯年兮紀春王
喜雨賦
客有駕輶軒乘雲軺展軨乎南畝縱轡於東郊遨遊容
與徘徊逍遥爾乃白雲起乎空谷甘霖降於崇朝震雷
㸌㸌飛電熛熛乃往田舍而息焉有二三老人逡廵而
前曰斯雨之降時則時矣膏澤之濡普而施矣抑誰之
功乎請吾子明言以告之客奮袂而起曰猗歟休哉盛
世之民也飲其德而不知其力坐吾明語子方今龍飛
九五聖人在位德配乾坤功參天地精誠通於神明政
教化乎萬類故上天眷命俾雨暘時若而萬方以治乃
致含哺鼓腹耕田鑿井者實不知帝力之賜也老人曰
聖人之德某既知之矣請吾子賦雨之澤及蒼生者可
乎客曰若夫金烏收景層陰蔽空雷殷殷以振響電灼
灼以摇紅鼓河伯之驚濤涌海若之幽宫瀉天池之巨
浸走萬里之長虹遠迷三島近失千峯迴生意於衆卉
消渴望於三農此則雨之方作而其勢最雄也乃其雲
開雨止霽景澄鮮山宛宛其染翠木蓊蓊其逞姸鳥嚶
嚶其鳴樹草芊芊其含煙柳暗歸鴉簷喧乾鵲槐影濃
兮庭宇清花陰轉兮簾櫳薄纖歌動兮高樓紅袖飄兮
綺閣緗帙開兮芸編博山焚兮繡幕莫不欣膏澤之滂
澍喜霤聲之頻落此又雨之既足而萬方共樂者也至
若烏犍耕白水之涯黔黎藝綠野之畝白叟歡呼黃童
奔走土脉既滋兮禾麥如雲灌溉不勞兮田疇以阜爾
倉爾京爾荷爾負此又二三子所終日服事而知利我
之孔厚也於是老人倚杖而歌曰雨玉不可食兮曷若
嘉苖滿目屯黃雲雨金不可衣兮曷若五風十雨利耕
耘惟天降康兮稽首蒼旻惟皇感天兮永眷日勤千秋
萬歲兮樂吾之君
秋陽賦
有畏炎公子駕輕車乘駟馬停驂乎曲畛展軨乎廣野
見秋陽之高曝看流光之徐下乃油然而喜曰此其蓐
收司乎三秋祝融謝於九夏故炎者變而為晶畏者化
而為愛也懸清大夫過而揖之曰公子之樂秋陽者徒
以昔之炎爍今之清明也愛其温和而畏其歊蒸也不
知寒暑相遷而陰陽相生請為子賦秋陽之功而萬物
以成可乎懿夫坤兊司方商金届時潦收寒渚波淨横
池肅肅兮爽氣森森兮梧枝萎芳蘭之茁茁燦黃鞠之
離離於時日出扶桑耀乎東方六螭爰騁兮光熒熒而
閃閃九道發輝兮氣灼灼而煌煌商飇助其清暉閶闔
翼以高翔明無幽之不照朗無微之不彰爾其金門朝
啟玉漏初宣千官鵠立百辟鵷聯晃朗兮照帝座而明
衮扆熠焴兮浮鳳繖而映龍旃合璧兮彩焕抱珥兮祥
連魯戈返舍兮彼詭誕之徒爾漢世再中兮亦荒唐之
空傳豈若炳煥彤庭靄貢金之來萬國焜煌玉闕恍會
海之致百川哉又若六街三市甲第崇嶐庭懸肆堵席
列千鐘當秋日之清爽兮喜拂筵之金風愛蜿蜒之六
龍兮惜光景之融融緣隟通輝乘虛炫彩園林掩映以
潔清庭宇當空而爽塏散菊圃之叢金霏桂苑之珠彩
信照耀之無私而盈虛之莫改亦有黃雲滿目稼穯在
望多黍多稌千倉萬箱朗旭高懸兮舒農甿之炙背肅
霜惟時兮届榖麥之登場歌堯年兮大有樂舜畝兮盈
筐至若榆關罷戍玉塞晏兵萬里寒光兮生鐡戟三邊
曙色兮動危旌喜烽烟之久息俄懷鄉之念生爍彼琱
弓耀兹寳鉞莫不壯戰士之雄心蕩邊氛於窮髮乃其
林泉曠達隐士高人此日兮何日幽蘭兮可紉霜零我
園兮秋早露泫我徑兮清晨羡朗日之一照旋洗垢而
滌塵是察察而皓皓者庶比潔於秋是於是公子撫掌
而歌曰秋容淡兮秋日明冒萬物兮晶以熒惠我百榖
兮登西成吾欲繫之兮以長繩
燈花賦
夫何三冬之夜永兮聽玉漏之丁丁耿宵寒之不寐兮
羌讀史而論經對銀燈之熠爍兮何用夫隨月與囊螢
松風蕭蕭於戶外兮爰閉窗而掩櫺獨兀坐於幽齋兮
頼詩書之是娛引短檠而置前兮瑶篇卷而復舒注膏
油以續餘燼兮光燦爛而晃如何生意之忽發兮開花
朵於斯須曾不根而自華兮熖炯炯而扶疎萼蓓蕾而
金輝兮葩晶熒而錦敷丹豔灼灼兮火蕊煌煌離精發
瑞兮内隐外光飛蛾嬉其來往兮恍如蛱蝶探擷乎春
芳乍蔽乍虧兮若續若離匪青匪綠兮参錯葳蕤可遠
觀而不可近玩兮花無葉而有枝歴四時而皆榮兮又
如火蓮冬秀乎雪池爾乃釵綴玉蟲兮枝堆寳粟光炫
縑緗兮影摇帷幕度長夜之迢迢兮喜銀釭之續續静
對而意蕊欲生閒吟而筆花交錯方作伴於形影兮信
有佐於誦讀若夫庭燎通晨九華達旦雞踏蓮花之巧
龍銜火樹之豔麗乎未央之宫燦乎承明之殿斯金闕
之壯觀豈書齋之清玩又若帝城三五上元佳時鼇峯
千仞金蓮萬枝縟綵與繁光共絢銀花與寳炬争竒固
游觀之雜遝非静賞之所宜乃為之歌曰幻非幻兮色
可親實非實兮報先春朗瑶室兮席上珍照芸編兮日
月新
鳳凰來儀賦(以聖化感孚泰平瑞應為韻)
惟
聖皇之建極兮膺九五之寳命沛仁恩於四海兮教化
洋溢乎萬姓天不愛道而地不愛寳兮百福畢致而延
慶乃威鳳之翔集兮符
一人之神聖嘉彼休徵應我
王化向畿輔而高鶱覽德輝而載下惟羽族之三百實
超羣而莫亞
聖德惟純祥禽潛感稟鶉火之靈曜資和氣之融暖信
鹿後而麟前亦雞喙而燕頷必梧桐之是棲非琳瑯而
不噉爾其九苞六像兮五色紛敷戴仁纓義兮蹈信惟
孚負禮向智兮順德不渝晨鳴賀世兮飛鳴郎都行鳴
歸嬉兮止鳴提扶是皆斯禽之神異掩餘瑞於瑶圖者
也若夫黃帝阿閣之巢雝雝喈喈帝嚳六英之舞萋萋
翽翽虞廷來儀而神人格岐山和鳴而聖道泰孰若當
郅治之休明集
王畿而遠邁曠千古而一覩昭德感於
聖代是以六府治九功成金甌固泰階平上瑞騈臻歡
聲徧乎閭里嘉祥叠奏喜氣達於寰瀛乃為之歌曰鳳
凰來兮
皇之瑞集天畿兮拱
帝位
帝德光被兮靈祥萃
聖心彌寅兮勤自治敬
天貺兮罔或肆又歌曰吉士藹藹鳴鳥協應曷由臻兹
我
后德盛萬有千載遐荒安定
重修
闕里文廟告成賦
丕鑠惟清
聖祖神宗既承顯之式榖允精一而執中欽明文思克
讓允恭洋溢潏沕萬國來同
皇上御極是法是則煥天下於文明登九有於衽席重
道而
先聖是欽崇儒而
素王惟式
天鑒孔昭佑我
一人謂闕里之經營既久斯尼山之廟貌宜新藉締造
於昭代貽制作於
聖君
天子乃命司空勅匠作爾經爾營乃量乃度走羣靈而
驅八神鳩工徒而諮衆略劚無閭不注之巉巗伐泰嶠
嵩高之参錯良材川委大木神輸授模定式審方辨隅
陶埴鍜厲之俱備丹青圬冶之咸臚凡工倕與匠石莫
不奏技而待須爾乃日嘉時良爰動鼛聲鍤徒奮力&KR1725;
人充盈既陾陾而薨薨亦登登而馮馮大冶耀兮金煙
霏屑噴兮瓊英斧斤丁丁兮觀捄度之胥法繩墨綿綿
兮看約椓之咸平矯枉兮既直削腐兮用貞曉畚橐橐
晝杵訇訇俄而确輝玉磶杗煥雲楣豐融曼衍揭嶪陸
離祕殿聳兮盤鳳傑閣矗兮卧螭何巨麗之方建乃卿
矞之呈竒曜藻流光兮欎蓊而承日麗懸華曳紫兮糺
縵以布天垂斯固天文與人文並燦聖居與聖澤偕丕
者也若乃級層階於東西拱修廡於左右大成殿大成
門實
御筆之親書聖時門弘道門更
睿思之口授圭瓚爼豆之式新犧牲幣帛之加舊添配
祀之羣賢增執事之奔走色瓦頒自尚方
御碑摹以重鏤丹楹列乎瓌材采桷揭乎纖繡則其為
狀也邈穹窿以宏壯亘砰磷而窅冥殖殖兮其庭噲噲
兮其正宏卓爍以輝赫兮若燭龍蜿蜒而鬇鬡紛攅羅
以崴磈兮若巨鼇贔屭而峥嶸斯翼斯棘兮屬閣道之
駊騀如松如竹兮衛鈎陳之縱横倣巖廊而布象準魏
闕以為程磢磑既堅知為高之基下綺疏交映悟立誠
之牖明至夫既落既成乃祭乃饗
命皇子而徂征昭
一人之敬仰牲牷肥腯黍稷豐穰衣冠肅恭進退雍容
籩豆既旅樽罍斯崇以間兮笙鏞於論兮鼓鐘神既安
兮和冲降多福兮隆隆蓋尊聖之典無以尚統前後而
莫有或同者也於是為之歌曰堂皇靈宇
天子是新既輪既奐乃㻞乃璘杏壇葱欝檜幹繽紛宣
聖是安佑我後人歴億萬禩丕焕斯文
御製樂善堂全集定本卷十一
