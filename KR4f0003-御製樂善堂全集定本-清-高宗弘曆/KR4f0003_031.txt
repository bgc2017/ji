御製樂善堂全集定本卷二十七
今體詩
奉題二十四叔父裕德軒三十韻
聖治崇棠萼天心重鶺原諸藩多俊乂吾叔擅璵璠麟
趾祥符厚宗璜介弟尊性情恒静正體貌更恭温尚友
希千載成文易百言夙嘗勤典籍頻自惜朝昏深領書
中味渾忘戶外喧銘辭方刻器裕德重顔軒邃爽宜凉
燠幽閒類澗村砌堆文石面柱立老松根謂我須題壁
伊余似叩盆句羞青玉琢才愧墨花噴每憶髫童際親
承
聖祖恩漏聲傳禁切膏露自天繁辟咡依前膝含飴共
夕飱七齡叔敏達十二我愚芚近歲
恩加渥書齋業共敦文章森義府翰墨煥崇垣緗帙循
環誦瓊編次第翻數曾相賞析幾度易寒暄講學欣同
幄延師更一門曉晡常並席歲臘偶開罇聯騎趨香陌
輕舟泛御園騄驪工步驟鸞鳳必騰鶱饜飫心方永從
容道自存隔窗聞鳥哢傍砌長苔痕靄靄空雲動遲遲
午日晅春風頻度處花信幾更番願永名軒志還陳攻
玉論
君恩正如注砥礪待便蕃
螢
我憶去年秋飛螢幾點流忽於今夏夕熠燿最高樓映
月光無定隨風散欲稠爲添詩客興莫照旅人愁夜静
千山寂天空萬籟收蒼茫蘆葦岸把卷有行舟
芭蕉
幾葉紛敷翠影亭却憐幽趣伴窗櫺因君不是塵中質
笑我常來雨裏聽卉譜應添居士傳空階常演湼槃經
月明風静相忘處正是幽人夢蝶醒
逐涼
逐涼成獨往得意亦忘言坐久看花落心閒識水源暑
從塵外去風自静中喧瀟灑吾何似雲邊白鶴翻
立秋夜作
瑟瑟金風報節頻飄颻梧葉落階新不嫌白日馳駒隙
且喜輕凉上葛巾入夜漸長人未睡裁詩有興句無塵
空庭小酌龍團坐孤鶴一聲隔綠筠
小園閒詠十五首
曲徑通幽
爲隔塵氛遠應憐曲徑長紆廻山勢抱邐迤竹垣藏鶴
步苔痕合春歸花氣香板橋流水外别有讀書堂
芳嶼圍棋
乘興步芳嶼逍遥任所之已看苔作席最愛柳成帷漫
煮蒙溪茗閒抛賭墅棋東山稱盛事吟望寄遐思
桃溪步屧
山桃開也未杖策試探尋好景春來遍芳溪曲處深明
霞千樹叠傍水一枝臨何必武陵路隨緣物外心
竹塢春深
閒過山塢裏粉脱見新篁勁節當春綠疎竿泛籟長蕭
騷寒雨夜彷彿輞川莊不肯裁為管無勞引鳳凰
芳港聞鶯
春色堂堂去鶯聲恰恰来緡蠻聽處澁風景暗中催長
日慵攤飯新缸喜撥醅笙簧随分有何必舞三臺
春湖涵碧
碧水漾平湖空明一鏡鋪鬚眉應可鑑塵壒杳然無點
點浮青荇雙雙下白鳬春風浴沂水視此意何殊
石坂烹雲
敲火烏卿熾烹雲玉液清龍團曾未點魚目已旋生漫
說腸堪潤應知眼倍眀披襟成小啜孤鶴一聲鳴
廣厦冰壺
天伏三庚永堂開六月凉深深屏隔暑叠叠簟含霜底
事揮紈扇無勞問蔗漿冰壺供坐卧樂意自相忘
鏡水荷香
半夜芙蓉雨三間水月樓清香随處度風景一時收榦
密妨魚躍花深隐鷺遊詩情頻入座不必問漁舟
月樓夕幌
雨洗塵氛静天空花鳥閒月樓開一面夕幌捲千山牧
笛耳邊過征鴻眼裏還桂香依舊發付與阿誰攀
蘭橈獨釣
秋湖魚怯餌把釣事如何綠水一竿竹清風幾領簔蒹
葭塵外老星月箇中多夜静獨歸去清光掛女蘿
竹籬鶴步
結社松為宅看家鶴守門偏知人客至不負稲粱恩宿
月精神古梳風毛羽繁由来好僮僕不必貴乘軒
蘆岸秋晴
秋色知多少蘆花盡白頭戰風摇夕浦飲露亞寒洲生
意知將謝随時未肯休蒼茫烟水裏好去弄扁舟
板橋霜跡
隔溪亭子迥為架板橋通秋老碧天白寒流楓葉紅捲
簾吟夜月著屐步霜風愛此雙雙跡扶笻過水東
雪逕梅姿
四時花木足最喜是園梅傲雪三冬裏因風幾朵開清
香流玉骨冷潤滴冰腮獨有幽人賞廵簷杖策来
秋日寄高安朱先生
新凉初到北忩清聞道先生體暫平漫說春風違坐卧
應教霽月仰澄眀草長書帶階前思秋老荷衣檻外情
遥憶匡牀閒夢蝶懶聞蟋蟀一聲聲
凉州詞
關外風寒水不流戍兒望月唱凉州莫道凉州便絶塞
還過萬里去防秋
黃雲漠漠連白沙秋聲到處賽聞笳落日旌旗捲空碧
隴頭莫上上思家
戍久翻忘塞上塵笑提賭具向東鄰寶刀不敢輕輸與
仗此區區報國身
破秋
破秋纔旬日滿目便秋光樓迥輕嵐入林疎爽籟長鏡
波方淡沲蘆岸轉蒼茫瀹茗煙生戶開簾月上牀心如
寥廓表境是水雲鄉敲句娱寒夕翻書趁晚凉風清塵
不雜意適倦都忘箇裏無人會天邊雁幾行
荷燈
點點荷浮瑟瑟波麗華端不讓湘娥燈眀萬朵蓮心吐
月印千潭法海多只是金英含綽約無須綠盖舞婆娑
御湖錦繡憑誰織来往輕舠一夜梭
槐市(漢羣儒會市禮樂之器於此揖譲論辨彬彬然)
文物東都盛聲名槐市揚學淵深璧水義府儼宫墻特
逹珪璋器從容禮法場無勞評月旦此處定行藏
清河送平郡王西征
宗翰臨戎劍氣寒来廷屈指覲呼韓秋風慣拂征人面
馬上何須迴首看
溶溶碧水向東流戎馬催程敢重留莫把渭城新曲子
翻成水調唱凉州
武略文韜藉指揮書齋倍覺有光輝六年此日清河畔
君作行人我獨歸
秋社
秋社今朝是秋光迥不同庭前梧葉落梁上燕巢空村
酒成新釀田禾颯晚風太平兼大有烟火萬家中
賣菊翁
秋光未到小籬東已有街頭賣菊翁滿擔寒芳霏玉露
一簾清氣韻金風
巧數花師奪女夷四時芳信總先知深紅淺碧渾餘事
先買鵝黃第一枝
夜聽落葉聲
半榻秋寒清夢魂紙忩颯颯響聲喧渾如一夜風兼雨
童子開門葉滿園
霜後疎林葉已乾清宵風送打忩寒飄零今夜知多少
曉起憑欄仔細看
始裘
霜滿園林葉作聲薄寒風度几忩清試開舊箧衣頻換
纔着新裘體更輕冷暖由来皆有定推遷何事重關情
薰爐沉水從添未消得三餘樂事并
賦得野徑尋梅見小春
幽谷香凝冰玉腮尋芳纔見一枝開雪封野徑行行遠
春到山村得得來最愛輕盈含數點莫愁狼籍落成堆
明窗雅助新詩興座上曾延萼綠陪
櫽括蘇子瞻後赤壁賦即用賦字
赤壁我曾識巉巗今復遊千山木落葉十月夜登舟寥
寂吾良樂風霜客不留横江一孤鶴不與歲時流
送桐城張先生暫假歸里
丹鳳啣書下紫廷樅陽早已望台星
新恩優渥榮旋里舊德綿長肅薦馨(時以故大學士文端公崇祀賢良祠)
(於本籍賜祭)北闕絲綸方待掌東山絃管暫教聽即看稳步
沙堤上颺拜從容對御屏
西厰騎射
霜林葉落雀羣空馳射平坡試駱驄猶憶三春陌上過
玉蹄滚滚踏香紅
萬年松
勁榦挺森森窗前滴翠深依然臨水石即此是山林香
氣濛春霧華枝覆午隂瓶梅與盆竹聊結歲寒心
御賜端硯恭紀
靄靄午窗明融融御苑晴
恩波流浩蕩緗案沐光榮雅質傳端石高標紀舊坑一
泓秋水淡幾片碧雲清入席添詩興開嚢粲玉英虬龍
渾欲動藻采自然生學海慚無檝心田勉欲耕研精書
史裏總是被生成
歸鴉
歸鴉集庭樹翅影帶斜暉傍晩羣争宿逢人馴不飛遠
村霜月冷古戍稻粱稀始信鄉園好枯枝猶可依
十宫詞
吳宫
白苧輕盈屧響廊青龍舟裏換晨妝夜遊朝宴千年樂
那管人間有越王
楚宫
渚宫春暖翠華遥簾幕風輕裊細腰不道君王深注意
行雲行雨隔迢迢
秦宫
春鎖阿房静管絃塵生舞袖爲誰妍從來不識君王面
忽過人間卅六年
漢宫
水晶盤淨玉腰酥舞態生憐可用扶底事天家萬乘富
等閒難獲晝明珠
魏宫
平生戎馬樂何曾銅雀成時幾度登不爲夜臺聽不見
悲歌一曲向西陵
晉宫
滅蜀平吳處上游大開武庫甲兵收而今四海渾無事
只駕羊車日夜遊
齊宫
步步蓮華步步春香凝羅襪不生塵何須洛浦遥相見
已是人間有洛神
陳宫
結綺臨春戶對開後庭花發引金杯景陽鐘曉方酣宴
不信横江木柹來
隋宫
海錯山珍雜綺羅鑾輿空待未曾過夜深欲識君遊處
但看飛螢點點多
唐宫
沉香亭畔晩春妍玉樹煙濃院宇連何事宫娥羣戲劇
應緣分得洗兒錢
帝京雜詠
九點烟中古冀州萬年天府壯宏猷矞皇禮樂三千盛
襟帶山河百二稠天上樓臺懸日月人間車馬富王侯
太平有象光遐壤况是神都處上游
高標象魏五雲端帝座重重瑞靄攢自古幾朝稱景運
如今此地是長安文章二馬應慚盛吏治三王未足觀
總是太和薰郅理天街十月不知寒
輻輳千家日月旁九衢風送玉塵香歡騰履義行仁里
春暖瞻雲就日坊駝背伊歌翻續續象奴蠻曲喜洋洋
六龍幸處陽和豫夾岸平鋪軟土黃
玉蝀橋頭望禁林重重樓閣聳千尋兩行烟柳春光媚
幾頃澄波綠意深池水皆成瀍澗澤宫牆常透市朝音
大家真是同民樂不異薰風解阜心
題宋徽宗竹枝雙雀
兩兩珍禽翠羽修綠筠深處舞風流筆端多少江南意
何事終成塞北遊
題吳梅村集
梅村一卷足風流往復披尋未肯休秋水精神香雪句
西崑幽思杜陵愁裁成蜀錦應慚麗細比春蠶好更抽
寒夜短檠相對處幾多詩興爲君收
十一月十三日恭遇
皇祖忌辰感成長句
浩蕩洪慈被九州
一人常厪萬年憂絲綸允協衣裳治冠劍今驚歲月流
自隔
音容週一紀敢忘
恩澤永千秋朝來更憶攀
龍日仰首高空淚不收
橄欖茶
吹雪磁甌絶點瑕新烹異品味尤嘉山厨漫說玫瑰露
高閣初嘗橄欖茶興入盧詩風滿腋書澆邊腹響鳴車
武夷應喜添知己清苦原來是一家
癸丑冬至
上躬祀
南郊迴鑾恭紀
星雲糺縵燦神京玉路喧傳警蹕聲長至履端儀告偹
泰壇寅祀禮初成
龍輿喜見千祥集象輦旋看百辟迎最是一陽初復處
永綿多福洽
皇情
顒若誠通顯肅將天心消息復微陽和鸞九奏鳴韶濩
奠璧三躔紀奉常候氣羲和應告瑞書雲太史正占祥
今朝納慶
宸衷豫
寶祚綿綿日月長
鴛鷺千官擁
六飛午門鐘響散晴暉陽廻
御座衣裳暖風動龍旗日月輝靄靄上林暄玉樹依依
青瑣敞彤扉近光兆庶瞻香霧共道
君王迓福歸
冬至後一日同二十四叔父五弟遊西苑試射
駿馬紫藤鞭宫城九陌連平池鋪玉鏡晴雪晃金錢歡
賞娛今日追陪憶往年東瞻
宸極近靄靄羃祥烟
輕風摇苑樹碧宇散晴光氣復初陽暖人迎化日長緣
堤看凍柳繫馬坐冰床到此同携手臨風樂倍常
蕉園成古刹喬木隱伽藍貝葉飄花雨香雲護寶龕隨
緣遊勝地冺念禮瞿曇何用僧雛引由來此路諳
太液無勞渡羣欣步屧行龍宫隔岸聳玉蝀跨波横不
見潛魚躍空聞寒雀鳴平田豐澤北指日試春耕(豐澤園北)
(有田)(上演耕耤禮於此)
燕角敦弓勁輕楊翠羽修中時驚月落發處迅星流更
步三梁閘因登百尺樓淑清遲勝約聊待再來遊(瀛臺東北)
(有淑清苑是日偶未到)
迎薰亭子畔山勢欝崚嶒松柏開三徑岡陵列幾層石
龕穿洞入雲竇捫蘿登蠟屐肩輿勝都輸蓮社朋
乘興到瀛臺詩情入目來水心飛棟宇人世入蓬萊雪
覆孤桐直風吹虚閣開舊時聽講席亦復滿塵埃
煙光凝遠岫晩景向西斜舊熟神仙境重遊山水嘉風
聲送歸騎月影照棲鴉漫憶十年事心清一椀茶
御製樂善堂全集定本卷二十七
