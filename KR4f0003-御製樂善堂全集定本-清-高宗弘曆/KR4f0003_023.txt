御製樂善堂全集定本卷十九
古體詩
古風十三首
堯舜傳心學危微十六字禹湯繼其傳執中與禮義文
王躬亹亹不已功常粹唐虞三代初大道中天麗比屋
皆可封無煩别義利詩亡春秋作風薄俗亦偽惟時王
道衰人人騁私智天生我仲尼金聲振洙泗刪詩定禮
樂堯舜功不啻一自泰山頽彌天布妖彗楊墨逞邪說
申韓建私議鄒嶧乃揚徽奮然闢險詖戰國逮嬴秦道
蝕斯文墜祖龍輕狂兒輙敢燔典志劉季提三尺儒風
豈云熾武帝始求賢董子明正誼三策醇乎醇天人理
咸備昌黎稱聞道猶未嚌其胾自漢迄宋初道昏人如
醉偉哉無極翁粹然秉道氣學不由師𫝊理已臻極致
二程實見知主敬標赤幟朱子集其成經天復行地緬
維千載心授受本同契絶續逓相衍斯文統緒寄午運
數恰中自協唐虞治作君兼作師吉士踵相繼
東皇運洪罏發生滋萬象卉木争芳菲春和風淡蕩入
夏氣益舒夭喬俱榮長凉飈西北来一吹天地爽洞庭
木葉落空林月色朗萬物何蕭條摧殘委草莽惟有嶺
頭松蒼顔挺百丈偉哉君子節千載令人仰
巢由避堯舜遯世心自安嚴光繼其蹤隐釣富春灘光
武曲成之高節難躋攀東漢尚名義廉立懦與頑奸雄
且顧忌千古一釣竿
比干既已死後世仰忠誠吾於三代下復得楚屈平諫
君君不聽汨羅抱孤貞詎不惜身死未忍楚祀傾今讀
離騷篇凄然傷我情
中天秋月皎四野秋風生庭梧一葉落隂蟲相和鳴鴻
鴈横遠塞音響一何清蟬嘒忽已寂又催刀尺聲物理
皆如此隨時有枯榮
鍾期既棄世伯牙不鼔琴管鮑貧時交意氣稱斷金豫
譲報智伯吞炭自成瘖知已有高下友道有古今骨化
不能冺千秋同此心
東海有瀛洲僊人居其間安期羨門子九轉成金丹自
謂得長生飛昇如羽翰倫物苟遺棄孤生亦何歡
子房報韓讐傾産不謀家去項而事劉迹如博浪沙功
成託導引豈曰棲煙霞全身更全名飄然高風遐高風
本血誠莫使毫釐差
濂溪惟愛蓮淵明惟愛菊吾於羣卉中特愛渭川竹嚴
冬草木枯依然挺青綠扶疎繞屋栽朔風鳴寒玉直哉
君子節所守貞且篤
秦王失其鹿英雄争逐之沛公入關中三章法令施偉
哉蕭相國策力咸會時鴻門宴諸侯端坐衮冕垂一增
不能用勇力徒爾為矧乃恣殘暴衆志均乖離用賢兼
愛民斯為王道基
煌煌諸葛公大義炳宇宙三分計先定三顧始勉就拒
曹挫其鋒和吴息戰鬪七擒孟獲降六出仲達走漢祚
竟不振星落莫能救惟公仗忠誠中心思克復雖未躋
伊吕猶在蕭曹右豈徒仰勲名宫牆輝爼豆
淵明既歸田門前種五柳心與世俗隔讀書快飲酒惟
結山水緣那復戀五斗微意殊可風亮節不掛口
同雲布層隂密雪降九霄乾坤大地間化為瓊與瑶六
龍廻日御中天光孔昭藹藹復融融積素一時消人生
秉性良胡為自刻雕理欲戰其中復被外誘搖安得如
日出隂氣無凍膠執中存道心吾聞諸唐堯
蘇卿節
氊廬夜囓天山雪一腔血性猶然熱空教淚灑李陵襟
獨重千秋蘇武節秋草蕭蕭老茂陵幽宫路杳喚難譍
持謁荒原痛衷曲節旄落盡如髮秃
侍中衣
侍中衣慎勿涴草中天子識良佐官蟇呌罷肉糜殘此
日何能救饑餓倉皇應悔晨鷄鳴蕩隂秋色闇欃槍正
色從君却佳馬侍中浩氣今如生猶憶知幾衛伯玉撫
牀惜座傷衷曲
鄭公笏
貞觀天子能納諫黏壁封章盈便殿當時貞亮數鄭公
君臣一德堪歆羨十思纔上十漸陳仲山補衮抒忠純
祇今遺蹟傳公笏想像進奏風霜新卓哉牙笏因公貴
正直常留浩然氣立碑可仆婦可改此笏千秋只姓魏
段太尉笏
饑軍蟻雜提霜戈瓊林庫貯何其多倉皇羸馬奉天道
寶玦珊瑚可若何封帛梁楣舊相識一時北面非羽翼
幾事不密乃害成此日司農見本色氣似虹霓目似電
不擊賊身擊賊面慨慷一死重太山凜凛秋霜飛白練
公笏非石亦非銅一腔血性流其中桑田有改笏不壊
即今見笏如見公
侠烈行
侠烈復侠烈血性腸中熱能為百折綱不為繞指鐡能
為易壊齒不為長存舌一身與一劍衆中推人傑畢命
報知已中心差自悅
秦吉了
雕籠繡柱光離離語闌芳意情凄迷空庭新綠圍四面
家在關山西復西主人憐愛比小鳳筵前豔曲曾三弄
等閒不敢學雞鳴鮫綃只恐驚春夢
藏雪
青女昨夜廻鸞車忽遺徧地瓊瑶屑朝來愛日正三竿
霽景更與尋常别蝶夢初醒扶短笻踏破瑶京屐齒裂
却觀秃兀玉山頽更愛長林素蕊纈課童藏雪聊復爾
大瓶小盎分行列隨圓掬起古鏡冷因方裁破瑑圭坼
映目晶英心似冰渴腸未沃寒生舌比之滿貯甕頭春
自謂此舉猶非拙古香仙露沁詩脾高齋清供天然設
何湏雜沓争後先霽後晨寒市蹤絶
烹雪用前韻
瓷甌瀹净羞琉璃石鐺敲火然松屑明忩有客欲澆書
文武火候先分别甕中探取碧瑶瑛圓鏡分光忽如裂
瑩徹不減玉壺冰紛零有似瓊華纈駐春纔入魚眼起
建城名品盤中列雷後雨前渾脆軟小團又惜雙鸞坼
獨有普洱號剛堅清標未足誇雀舌點成一椀金莖露
品泉陸羽應慚拙寒香沃心俗慮蠲蜀箋端研几間設
興來走筆一哦詩韵叶冰霜倍清絶
冬夜聞空鐘
空鐘者以竹木為之繫於鴿尾鴿飛空中則衝
風而鳴泠泠然如清夜霜鐘信可聽也
屋門下重簾歸鴉寒不起朔風戶外飄霜天净如洗我
時聊復閒吟弄虚齋裏何來空鐘音喚醒敲詩耳徘徊
雲霄中清越難為比乍如焦尾琴調自伯牙指又如寒
蟬聲咽露喨且美舂容招提煙清泠三峽水耐冷不能
翔飛鳴殊未已鵓鴿爾何勞歸鴉已安只一勞而一逸
為君評其旨野鴉不受羈動息由於已鵓鴿戀豢飬由
人而已矣束縛其羽毛玩弄憑童子傍晩放之飛達旦
何能止嗟哉天地間何事不如此
射雉行
麥塍臯月浪花長雉母呼雛翠隄上雛兒䙰褷纔學飛
翅弱母心愁惘惘少年初挾燕角弓芳畦緩步薰風中
雛飛不似雉飛疾箭翻繡羽飄腥紅歸来日暮心中喜
不憐老雉傷心死
學僊謠
東東叩齒鳴天鼓希夷内景昇瓊戶蓮臺坐嬰閉三蠱
僊名已入玉清府海塵漸起蓬莱山瀛洲方丈飄渺間
淮南雞犬不易及碧落龍髯那許攀始嘆平生空費力
家鄉欲歸歸不得
向火
人生貧富殊畏寒情無二暖閣下重簾獸炭罏中熾豈
無輕裘暖向火時坐地芳馥水沉銷聯翩蠟珠墜春融
丈室間清供良具偹是時萬籟收徙倚猶未睡忽聞街
市聲寒宵風送至勞逸乃爾異伊人亦我類苦耐霜飇
冷為覓錐刀利祁寒而怨咨聞之周書紀所幸陽旋復
春和歸次第貞者元之基成者君之賜况復雪新晴豐
年已告瑞
寒月
寒月上忩夜方丙歸鴉棲稳松梢影篆煙一炷裊沉檀
静坐高齋聽漏永年来頗得三餘樂妙趣當前默自領
何用文牀卧翠衾正是幽人蝶夢醒
過曲澗花香遊流杯亭日知閣諸勝
西苑曠且奥肇自明代作瓊華萬玉堆太液千夫鑿平
地起蓬瀛城市而林壑松篁幾百年參天秀崖㟧秋深
鴻鴈鳴春暖桃李灼肅廟求神仙林亭更開拓方士朝
扶鸞虚皇夜飛鶴丞相冠蓮花將軍赤符縳雞犬倏已
昇殿宇還如昨
盛朝建邦畿舊制因城郭何獨廢西苑姑亦存其略高
居非昔比偶幸行宫若雍正二年夏承
恩開講幕避暑供遊息勝迹頻探索湛湛芳草青潑潑
游魚躍蔥蔥梧桐枝爛爛蓮花萼或宴水雲榭佳景開
芳酌或賦迎薰亭妙句隨興落師友得從容昆弟善笑
謔是秋獵塞北竒峯峭天削回思此間山宛似日出爝
因緣不復至撫景懷佳約時過玉蝀橋波光含漠漠煙
際辨樓臺松竹紛竽籥彈指十年間何異風鳴鐸前日
重来遊未能窮其樂遥矚淑清苑凍岸不可泊今朝好
風景遲日中天爚步自瀛臺橋踏冰行蹻蹻乾蘆尋曲
徑虚殿開金鑰穿雲洞戶深步石川梁迮乃知洞裏天
自與尋常各冬深景寂寞翠剰琅玕籜閒坐流杯亭更
登日知閣會心濠濮間呼朋嗒然噱其北乃假山巉巗
何磊硌攀援徑絶處深澗戲騰踔時我徑過之我童猶
畏却其上掛瀑布結搆儼廬霍飛沫雜冰流玉牙排齗
㗁其池乃不凍疑有馮夷託當年觀魚亭塵土生珠箔
歸鞍適然返聊爾何住着我聞山水緣好者不為惡何
必買山錢底須蠟芒屩前居水中萍兹遊林裏雀異日
得清暇還教度略彴
充隐
小隐隐山林大隐隐朝市如何末世人充隐稱君子安
車假徵求賂資囑莫起盛朝有遺賢乃是皇甫氏清流
本皎潔咄哉濫於此
秋夜遣興
春華復秋實来往運槖籥世人於其間憂喜隨時作歡
賞樂青陽金天嘆蕭索但知逐境流觸處成執着何人
能觧懸便是希夷樂皎如秋月心大哉天地幕
夜坐
夜坐悠然欣自得地罏火煖燈花直年来詩興富冬宵
清吟消得銅壺刻朔吹生寒雪灑天窗前梅蘂饒顔色
因思勞勞市上人半身僵凍還謀食有時西北来凉颸
邊陲天末頻相憶勞逸憂娱頓爾殊慚愧吾廬獨宴息
九臯生去不生歸(戴九臯以七年出征十年轝骨而返)前年夢見傷心極
天心仁愛應洗兵旋看明年大平賊軍營十萬壯男兒
各各歸家勤稼穡
憶遠
銀燭垂金英夜長人未睡重簾下氍毺邈然動遐思邊
陲萬里遥故人勤王事雪花大如拳朔風勁如刺虎帳
不禁寒征衣遠難寄我軰擁重裘宴然讀書次况復歲
華近團圞一家萃何當息烽燧凱旋歌飲至遐邇共歡
娱仰首望天賜
綠珠
學舞按歌足靈慧翠鈿珠落烏雲髻筵前擊碎紫珊瑚
盈盈弱質天教麗傾城未得却傾家石侯東市堪咨嗟
高樓一夕恨惆悵玉樹朝来惜落花此時樓廢無消息
野草還作傷心色
題二十一叔父山静日長小景
吾叔乃詩翁裁句清而好近復參畫禪頗得畫中道高
齋長日暇為我濡毫掃即景繪為圖筆法特高老一峯
插天青波面池亭小峯腰瀑布飛亭畔清流繞更無别
粧點寫意殊了了我聞詩兼畫妙品古来少摩詰真蹟
無元鎮清風渺吾叔乃升堂况值青年早從知天授竒
不憑人力巧嗟我學畫法年來曾探討高山但景仰興
洽林泉杳
鶴媒歌
童子開籠放鶴媒音長翅短清池隈上有野鶴翩然來
青莎顧步相徘徊主人喜得新鶴易剪羽還將稻粱餧
鶴媒有聲不能語長呌寥天韻凄楚但願聞聲鶴莫來
却得高飛不籠汝
雉媒歌
平岡草淺雉媒呌遊絲飛絮紛斜照野雉歸飛帶夕暉
迴視雉媒如相召翻同飲啄不加防上下鼔翅争翺翔
雉媒引雉入羅網弋師歡喜媒徜徉嗚呼同類且如此
機詐相傾殊未已雉媒欲報稻粱恩莫辭自赴烹調裏
馮婕妤
上林虎圈䨇門開奔熊正對官家來弱支膽敵千夫勇
當前直立驚同儕同儕驚上心喜始識婕妤真愛已得
寵不如失寵安懼心纔定妬心起君不見呼天誰白中
山冤致使人傳大内言
神僊曲
飄颻羽佩凌天風雲裾娑娑曳綵虹西池阿母煩守宫
夢中幾過桃花紅下視蓬萊塵欲起吹來鐵笛蘭煙紫
欝羅蕭臺空刧中驂鸞謁帝雲霄裏却去竹山穿石窟
泉底今朝葬仙骨
海市
蜃氣遥浮滄海東離離曉現蓬萊宫璇題銀榜幻空影
重樓掩映扶桑紅鮫綃驪珠燦光澤市與麻姑飾瑶席
坐令人間眼界新煙雲萬頃連天碧君不見方士迴舟
阻風水僊蹤大抵皆如此
覺生寺大鐘
洪鐘二丈高其圍乃數倍隆棟繫旋蟲含光耀精彩摩
挲古質想前朝精鐫表裏龍蛇高標題歲月去如海空
餘鉅響振雲霄即今猶眩俗人眼那論曾傾萬家産道
場水月幻莊嚴此語吾聞諸内典層樓重建梵王家彷
彿諸天散雨花一聲擊撞獅子吼沙界同音演法華(鐘)
(上有全部法華經文)
題晉戴逵剡山圖
山川靈秀稱江南伊人小隐為結庵竹籬茅舍頗自適
雲容水態曾相諳老松落落蟠翠色高峯矗矗烘朝嵐
興来掃筆作長幅故知邱壑性所躭三徑雖開人跡絶
先生杖策獨幽探何湏絶琴誇逸致個中妙趣誰能參
恭瞻萬壑松風圖感而有作
老松經萬年幽壑紛千派蜿蜒掃黛眉虬龍結青蓋耳
際無餘聲颯沓泛天籟奔騰鐡騎馳遥見捲旗旆神韻
動諸天妙意殊堪會大哉造化功金泉創仙界高堂臨
萬壑一瀉松風快當年諸孫行惟我承
恩最
賜居亭畔室虬枝森一帶盛夏如秋深日夕静相對謖
謖吹衣襟谷神守清泰轉瞬成昔遊感企瞻圖畫
行宫遣興
春風布始和昭蘇百卉萌靄靄景物佳曙鳥相和鳴砌
畔抽新草綠意含生生何幸承
恩来南苑薄言行芳郊未合圍朝暾暎檐楹隨境可怡
悅吾誰與繫情欲開有山桃未語彼黃鶯借問造化者
何復殊枯榮
雨中舟歸
夕陽西下春雲布霏霏細雨迷蹊路中流䨇槳盪歸舟
十里横煙暗村樹岸柳冥濛待暮鴉寥天低黯催孤鶩
咫尺玻璃太液池幻作寒江煙雨渡
放鯉
修鯉揚朱鬛雙雙卧筠籃失波受困縛吐沫心難堪有
人持贈我將以佐旨甘劇憐苦涸轍猶可潛深潭春風
漾水紋新藻綠毿毿撥剌彼遊魚各各生意含呼童攜
鯉至放之小池南赴波漸旋泳倏逝如脫銜我非好清
况不為口腹饞今春放雙鯉明春百倍添寄語饕餮者
放生乃大貪
舟行
御湖三月春水生微風不動玻璃平樓臺咫尺方壺聳
楊柳千條煙靄横蘭舟容與盪雙槳飄颻渾似坐玉京
緋桃綠李夹兩岸綰綺錯繡春色并我思去夏泛太液
荷香十里疑蓬瀛即今光景正明媚綠波搖漾鷗鳬輕
等是舟行别今昨年華荏苒何湏驚
折芳圖
烏雲蘭馥翠未整阿香燒水簾櫳静曉寒初試五銖衣
庭欄小立胭脂冷笑折芳枝佐玳鈿露凝粉氣猶鮮鮮
歸來徙倚香奩側膽瓶謾插憐清妍對鏡簪花長太息
年年不改枝頭色
御製樂善堂全集定本卷十九
