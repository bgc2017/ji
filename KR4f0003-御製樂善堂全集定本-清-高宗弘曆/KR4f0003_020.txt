御製樂善堂全集定本卷十六
古體詩
長春
春華秋實催年改繁卉辭條想弱蕾駐春惟有月季花
點綴四時勝剪綵綠葉雜間深淺紅亞盆巧笑凌東風
不笑東風放花色惟笑東風吹不得
二月十一日晩烹雪水偶成
仲春澷天飛瑞雪不異甘霖及時節預卜二麦兆豐收
田夫村叟咸懽悦吾曹此樂正有餘清興更與尋常别
呼僮藉席為收取滿貯磁缸水甘冽晩來活火事煎烹
一甌香乳看清絶自啜自省沁詩脾銀蘭熖長光明滅
因思上蒼霏瓊霙祗緣大地春方茁如何吾曹擅妄取
但為口腹供飲啜復思此法古有之清味不須和梅齧
吾曹所飲能幾何萬物資生亦不缺竹爐茗椀相周旋
哦詩夜半寒更徹
春蔬
春融地氣如膏滑一畦煙甲隨雷發檐前小鳥喚春眠
裛露擕籃勤采掇早韭初菘紛列盤清芬細嚼冰齒寒
淡泊有味取次領旦晩為爾還加餐君不見一食千金
丞相府猶說區區難下箸
雨前茶
糓雨前春雷後色染鵝黃新上柳擕籠男婦谿山走爭
試採茶三昧手日烘山腰暖碧雲槍旗半吐搖酣春賣
與商人博衣食徒勞曾未沾其唇伊余品泉逸興賖啜
罷還憶貧民家新絲新榖都已賣即今又賣新芽茶
古意
好花早萎謝佳人半顦顇天非惜雨露尤物人所忌寳
鈿羞黃金傅粉奪珠翠清曉臨荷池脉脉含愁思上開
並蒂蓮下有䨇鴛睡繁英且耐時接翅緣同類一朝秋
風凄中路還乖異物理有如此那得長相萃惆悵倚朱
欄旁人詎觧意
寧為山下草不為山上松雨露苟及時榮長争茸茸憶
昔當結褵原以託始終如何顔色改棄置等飄蓬青樓
繫玉[騣-凶+(鬯-匕)]二八桃李容君脱紫錦裘貰酒擊歌鐘不念貧
賤時以我曾禦窮
灼灼海棠花關關黃鶯兒綵袖倚闌干眄彼芳菲枝芳
菲豈常住况復鶯語遲離愁已若此會合應無期素手
援龍梭織成廻文詞廻文有斷絶此恨無已時
綿綿洛陽道道旁何所有多見送行人悲歌折楊柳楊
柳折不盡絡繹驅車走願為路上塵逐君馬蹄後君行
求富貴金印大如斗還恐宦途艱榮華不可久何如早
歸來與君長相守
樓松(即偃盖松也見抱朴子)
盤山之側䨇株松拏空森竦翠色濃落落不改四時色
蕭蕭獨韵三秋風幾年驅車薊州路摩挲古榦不能去
高聳浮圖帶野煙平飛畫棟凌雲霧品題曾記抱朴子
樓松鬱鬱差相似梢振寒聲捲浪濤根蟠巨石叠階戺
當時銅雀已成塵此樓獨占千年春婀娜何曾貯歌舞
幽秘或可棲仙人可憐路旁桃李枝陽和發育争參差
西風搖落無顔色空令獨樹含清悲安得韋偃寫直榦
倩伊圖入鵝溪絹掛壁凉颸鎮日秋坐卧青雲眄銀漢
王叔明山水圖
吳興王叟風流客愛向生絹寫丹碧畫家六法占高科
氣韻生動神奕奕粉墨慘淡費經營懸之高堂滿秋色
胷中邱壑鬱盤礴安排三遠(畫家有高遠深遠平遠之說)無形迹主
峯聳峙客峰赴山帶溪流相絡繹溪邊釣艇任風斜溪
上人家隠竹柏仰睇高渺若無路梵宫忽向青冥闢千
尋石壁掛瀑布匹練遥空瀉飛白盤拏撑突老松枝三
面(畫法石分三面)還看多怪石筆思縱横奪化工恍惚煙雲生
几席摩詰風流難再續此圖珍重等球璧
大理石牀歌
皚皚雪質排雲黑葆光含潤如球璧來從滇南萬里遥
量度長材越數尺良工琢磨成匡牀紫檀為架文錦席
天然山水石紋間倪黃手蹟横空碧窈窕洞壑藏神仙
瀑布飛流掛松柏峯巒層沓雲氣深灘頭溪尾相連繹
坐中恍惚秋風生何必買山娛泉石
春暮西厰騎射
離離紫陌花苒苒暮春天紛紅一以萎綠楊全鎖煙可
惜流鶯語驚起曉窗眠秣我青驪駒策我珊瑚鞭乘興
聯騎去晴郊草芊芊馳射平原中隨意娛芳年君看女
夷功三月韶華鮮九十弹指過有似箭離弦何如無心
者萬物任其然榮華何繋戀風過百花穿維時日西下
歸鞍三五聯有客興春緒中懷凄以牽勸君莫傷春四
時相代遷與君消惆悵瀹茗烹山泉即此目前景可味
南華篇
移碧桃
園中碧桃樹滋生隨處有日久未剪治叢條覺漸醜遊
賞寂無人隠榮山之後嗟哉繁華姿棄置誰之咎幽齋
一日閒呼僮荷畚走叢者去其雜隠者出諸藪移植小
池前間以垂絲柳三月花盛開殷紅暎紗牖桃兮不徒
榮報我亦已厚我既悟此理願告灌園叟良材莫使淪
嗟爾能聽否
高其佩指頭畫虎
鐡嶺老人閻李流畫不用筆用指頭縱横揮灑饒竒趣
晩年手法彌警遒為吾染指畫蒼虎氣横幽壑寒颼颼
落墨伊始雅雀避著色欲罷豺狼愁怒似蒼鷹厲拳爪
炯然霹靂凝䨇眸萬里平川望無極三株古柏拏龍虬
老人閱世如雲浮獨於畫法未肯休此圖贈我實手蹟
筆繪還輸第二籌高堂晝静風生壁却憶行圍塞北秋
水竹村
清溪左右環綠玉參差繞悠然水竹村迥絶塵氛擾細
籟韻琅玕月鑑澄光皎中有静觀人託興何幽渺春漲
起平波小園發新篠可以釣修鱗時或集佳鳥披書綠
窗隂得句蕭齋曉訪客過溪邊回望叢篁杳
有鳥二十章
孔子教小子曰詩可以興又曰多識於鳥獸草
木之名鳥獸草木中觸吾性情有興機焉若徒
追琢字句強裁聲韵烏可與言詩哉唐元微之
作有鳥二十章備載鴟鴞老烏諸惡鳥之可憎
雖疾世之憤辭然不失三百詩人之旨余讀而
慕之倣其體亦成二十章所詠者皆鳳皇鵷鷺
諸名禽微之以刺而示戒余以美而示勸其有
助於性情一也至於風格之高錘鍊之雅余固
未能及古人觀者取其意而略其辭焉
有鳥有鳥百鳥王雄為鳳兮雌為皇朝棲崑圃飲玉露
夕宿蓬島餐琳琅九苞六德耀文明恢恢天宇恣翺翔
厥惟聖人修至德來巢阿閣呈嘉祥藹藹吉士馳王路
千秋萬載邦家光
有鳥有鳥名朱鷺波静昆明常顧步漢鼔曾標樂府聲
周舞亦載詩人賦振振有序羽翮聯和鳴未許雜孤鶩
玉筍班中識爾名由來博得人人慕
有鳥有鳥䨇鴛鴦接翼交頸遊方塘共宿蘭沼何容與
同飛鏡浦相廻翔若有人兮翠䄂裳思夫君兮天一方
春朝步兮春池旁覩佳禽兮增慨慷
有鳥有鳥在水滸飛鳴行搖如相語如相語相急難相
急難兮食不安遠羅網兮泛清瀾啄蘆頭兮心共閒君
不見悌有鶺鴒孝有烏人禀秀靈如不如
有鳥有鳥聲緡蠻遷喬求友出谷間楚楚金衣綠隂裏
諧鳴玉管呌春闌高齋日午簾幕悄側耳徐聽音未了
生平不少素心人關山迢遞予懷渺
有鳥有鳥曰靈鵲羽族本天似先覺但不告憂惟告樂
惠廸則吉宜忖度憑兹作喜易舛錯鳥智人愚非見謔
有鳥有鳥名布榖高喚枝頭村柳綠村老聞聲急荷鋤
趁時耕作還相勖東鄰西舍催耕遍喉吻苦乾飲水曲
不似籠中䨇畫眉巧言但博主人肉
有鳥有鳥枝上啼啼聲風送到深閨聲聲催織當春日
織女聽罷顰雙眉飽蠶方作繭那易成新絲新絲還要
賣匹帛安可期我願拖綾曳錦者常念茒簷忍凍時
有鳥有鳥如輕舟毛衣皓㓗名沙鷗穏宿洞庭秋夜月
閒泛瀟湘煙水流將雛命侣頗自得對爾還似逍遥遊
有鳥有鳥名鴻雁秋去春來期不變成羣飲宿向沙洲
蘆葦蕭騷波㶑灔古人重爾信義敦嘉禮親迎用致奠
如何世人轉不如糟糠富貴分欣厭
有鳥有鳥雉將雛雛兒聲澁學母呼壠上風搖麦浪綠
引雛拾蟲却相逐大堤年少挾金丸見雉此意不肯弹
弹雉雛兒誰為哺弹雛却憐雉心寒收弓擲丸不復看
有鳥有鳥慈烏鴉飛集庭樹聲啞啞聲啞啞引其雛羽
毛翩翩尾畢逋尾畢逋雛亦長烏老更借其雛養母為
慈兮子為孝禽鳥亦識人之道
有鳥有鳥清秋隼獨韻金風利爪吻勁氣狰獰似駿驄
眼疾身輕䨇翅敏晴臯一下萬山青狐兔燕雀藏伏盡
有鳥有鳥名黃鵠軒軒霞舉超凡俗矯翮翩躚來玉京
却向太液池邊浴随仙去後空餘樓入琴弹罷猶思曲
冥冥灝氣恣翺翔引我欲窮千里目
有鳥有鳥雲錦文巴山靈禽夙所聞的的彩色映日麗
煌煌繪羽翻風新竒姿藻耀欺凡鳥雕籠飲啄為君老
却勝塒頭村雞鳴瘦立風霜報天曉
有鳥有鳥呈符瑞援毫作歌紀其事伊昔明皇即位初
貝州飛蝗害苖穗乃有白鳥凡數千一一喙啄蝗盡斃
當時姚宋作相公調和燮理稱郅治開元天寳易治亂
玉妃擅寵昭陽殿禄山食人如食禾嗟此蝗兮可若何
安得白鳥大如盖食此蝗兮安内外
有鳥有鳥志不移啣石填海無巳時海却何時滿石亦
何時斷但見羽毛秃兀爪喙疲咄哉汝鳥尚有志人而
無志鳥所嗤
有鳥有鳥䨇白鷴清秋玉立菰蒲灘踏波緩舞藻文動
澄流照影翩珊珊性情高潔如其色自首至尾無點黑
俗眼欲看看不得
有鳥有鳥金翠斑厥名孔雀産巴山産巴山來帝里屏
張藻耀文眀起羽儀為國獻嘉祥不甘戢翼巖阿裏
有鳥有鳥雲間鶴萬年枝上欣所託勁羽梳風意態孤
清聲韵月響深壑常伴仙家丹鼎煙不慮虞人施矰繳
有時灑翮一高飛迢迢天路翔寥廓
采松花
綠蘚遍松隂松花帖蘚落嫩黃映深碧清香入簾箔我
持碧筠筐采采盈筐著服食為清心非欲驂元鶴
新漲
雨餘眄蘭沼泛㶑新波漲碧沚蹙羅紋紅荷搖翠浪新
浴鷗鷺羣沙嶼遥相望我欲置扁舟鼔枻空明上
讀蘇子瞻題司馬君實獨樂園詩即用原韵
插架萬卷書随手自拈下披覧結遐心似遊霄雿野當
時獨樂園温公開樽斝清吟薄雲天曠談述虞夏洛中
九老人來往涉風雅事同東山遊跡非白蓮社東坡生
花筆自是天假者題詩盤硬語曲高和者寡獨樂悦性
情衆樂看陶冶惟公入朝時衛卒擁其馬惟公入園時
一切浮榮捨蕭然物外遊不似歌渥赭猗歟匡濟才閒
情寄嘔啞
觀刈麥
麥苖入夏結穗黃東壠西壠碩且長老農此日走田忙
腰鐮遍割樂歲穰笑看黃雲各成片密莖随手行行亂
肩挑背負晒檐頭饘粥有餘他不羡呼兒莫逐飛來雀
令渠亦識收成樂
雨後聽溪聲
流雲猶在青天上霽景澄鮮風蕩漾因風泛起是何聲
但見溪頭新水漲溪流宛轉繞芳堤采采蒹葭覆水齊
宿潤全滋菡蓞色新晴不斷鸊鶘啼鸊鶘啼處煙波繞
直瀉流泉鳴未了決決長疑珮響搖潺潺低咽琴聲悄
耳根塵雜苦訇轟入聽從教洗滌清我非智者亦樂水
幽情逸韵相交并幾度臨流閒徙倚風力漸停溪漲止
莫謂溪聲斷續殊動静循環理若此
熱
連朝祝融氣正作碧落無風雲脚破揮扇招涼凉不來
匡牀暑熾誰能卧我思上蒼運四時祁寒暑雨原相佐
冷暖由來有定期怨咨自是人心過平情可得避暑方
深屋下簾獨静坐
讀書樂
周孔未云遠典籍良具陳深造乃有得面墻終自淪伊
余本下學敢忘書史親轉念學海闊未易窺涯津汲古
乏修綆貽誚腹笥貧昌黎讀書篇字字堪書紳况復饒
至味好與結芳隣樂意寓静觀優游期日新
秋蘭
崇蘭泛清飇婆娑翠帶長采采欲誰贈徘徊步中堂露
彩含莖潤日華映蕊黃蜂蝶不知采古澹含幽光我持
金剪刀更擕綠筠筐非為紉芳佩愛此王者香
投壺
秋風動簾幕曉隂忽開晴中堂聚嘉客投壺怡我情一
中詎云巧三辭禮亦成勝負不相角新詩還共賡餘韵
雜疎籟入耳聲琤琤
蓍簮吟
韓詩外傳載孔子遊少源之野有婦人中澤而
泣使弟子問焉曰鄉者刈蓍薪亡吾蓍簮弟子
曰刈蓍薪而亡蓍簮何悲焉曰非傷亡簮也蓋
不忘故也余讀而有感焉作蓍簮吟
憶昔妾簮蓍結䄜事夫君和鳴如鼔瑟自卜將終身妾
失蓍簮日乃在彼中澤良人天一方誰能覓其迹妾泣
亡簮非泣簮可憐郎心異妾心君不見新衣稱體舊衣
捨世間誰泣亡簮者
擬杜工部東隣棗樹歌
春光晼晩春風斜東隣棗樹方開花大火西流届秋日
東隣棗樹紛結實開花結實年年好催得東隣人欲老
兒童不觧惜流光但愛秋來飽吃棗西隣有客常著書
閉戶不出一月餘東隣棗亦覺少否不似王吉誇出婦
鬭蟋蟀
百草收芳秋瑟瑟烏衣王孫應候出兒童不觧秋聲凄
延入高堂甓為室甓為室甕為城厲鋒養銳期相争甘
芻好飲供其腹豪氣凌秋喙爪速是時晶陽照華屋兩
童角勝誰輸服乘閒偶作壁上觀沙場不見戈戟攅當
前勇力先手搏怒氣奮張敵膽寒闊顙修腰振兩翼牙
排利鋸目如墨羽林十二漢家郎蟲達功高居第一軒
鬐仰面試長鳴臨敵拏攫如鷙英草間竊伏堪鄙笑陣
前持重功方成功成破敵立不動應機變化多操縱黃
髭鮮卑見股栗獨身跳免呼伯仲燕然峯上勒勲功蠮
螉塞外靖邊烽定州花磁賜湯沐飛將軍是人中雄湏
臾角罷兩童起負者蹙眉贏者喜呼童來前聽我言自
古興衰皆若此楚漢雌雄迹已陳三家鼎峙徒紛紛將
軍汗馬功難並鐘鼎勒字生埃塵獨不見開元天子宫
内宴玉妃小賭昭陽殿金籠不啻十家産萬金之資費
一旦又不見咸淳丞相半間堂翠盆香褥臨秋張但愛
山河鬭蠻觸那知六載圍樊㐮由來此物亦有時榮華
昔日今安之浮生誤落汝童手驅之陣戰焉能辭一朝
偶敗非得已應看再戰出新竒聆我此言氣始釋梧桐
月上天將夕匡牀静倚未曾眠更聽盆中鳴唧唧
御製樂善堂全集定本卷十六
