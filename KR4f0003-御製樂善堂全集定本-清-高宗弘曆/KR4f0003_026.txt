御製樂善堂全集定本卷二十二
古體詩
熏香謠
寳鴨昂頭綠雲吐湘簾幾扇垂當戶廣座風生六月涼
水沉一片熏爐炷熏爐棐几清無埃芝印欲就光徘徊
誰家才子紅蘭署何處佳人玉鏡臺篆絲細裊香烟散
萬境都來參鼻觀主人日午正高眠夢中留得殘香伴
漁鄉曝網
殘陽西落射柴扉漁翁盪槳前溪歸歸來枯柳扁舟繋
長竿曝網溪風微風吹網眼千珠落網得魚歸兒共索
老翁不與意非慳換取青錢供晩酌江鄉有酒更有魚
一家長享豐年樂豐年樂雨後明霞抹林脚
松隂午憩
長松夏亦寒嘉蔭如張盖白石堪坐卧清泉流一派有
時微風起瑟瑟泛虚籟繄余閒步屧小憩松隂内枕簟
延清芬濤聲凉可愛徙倚林泉間興寄雲霞外
温泉荷花
首夏荷葉纔田田温泉開花已如然六月池塘荷始盛
温泉花謝餘青柄温泉水暖荷花早羣驚豔質凌波好
那知消長不須時九夏未半先枯槁我欲乘興弄扁舟
蒹葭青青壓岸頭可憐荷花轉不若已作一段横塘秋
聞雞起舞曲
聞雞鳴中夜舞英雄志氣冲天宇聞雞鳴舞且歌功業
未就可若何古來壯士多消磨待旦不寐空枕戈君不
見士雅擊楫意慷慨越石清嘯胡兵退當年事蹟略相
同恨不功成青史載
題林朝鍇蒼松霜隼圖
長松落落拏龍虬下暎清淺之碧流何来霜隼脫羈鞲
高枝獨立態轉遒搏風羽翮横九秋電光閃閃輝雙眸
挂壁直使燕雀愁啣泥怯上雕梁頭君不見將軍臂上
軒勇氣饑飽由来受人制又不見王孫愛汝雪毛竒高
飛不得遭縛繋豈如幻化生綃裏厲爪秋空攫飛雉五
方小兒謾張羅因風直欲凌雲起
六月十四日聞蛩
今年秋信早六月蛩已鳴月檻納凉天籟寂唧唧忽作
三兩聲主人哦句繞徑行砌旁幽韻如共賡幾度振羽
音逾亮轉動經年離别情仰看疎梧魄影明銀河如練
碧落横葛衾生寒羅幕静秋聲秋色今宵并
卧月
新月挂玉鈎露下空庭濕高懸綠湘簾盡放清光入桃
笙漪翠浪桐風来習習獨卧看流螢千點星光集
題趙文敏中峰懷淨土詩畫卷
了得心如幻西天即東土多少念佛人覓佛在言語妙
哉松雪翁筆意脫凡腐借問是佛非燈籠答露柱
陌上桑
離離陌上桑桑葉初染綠郎在姑蘇城妾在大隄曲相
隔迢迢如萬里大隄秋冷芙蓉紫風光春去復秋来可
憐郎心不可恃郎心風中燭妾志水中石願作白馬逐
君行天宇寥寥覓無跡
封鮓行
曾聞陸氏子懷橘餉其親又聞陶氏母封鮓謹持身懷
橘可云孝封鮓可云仁兒豈無母遺官物非濟貧卓哉
陶士行其後為顯臣運甓久習勞分隂常所珍教子以
義方湛氏真其倫
疾風勁草
金風颯沓至羣卉皆委靡豈無芳華姿時過不堪恃矯
矯彼勁草特立秋原裏枝葉已蕭條堅心猶未死迴顧
羣卉悲非甘衆所竒春和苟回煦願共芳菲時
七夕篇
白月皎皎欲上弦西風送爽侵帷筵秋聲秋色相婉孌
撫景策杖庭梧前迢遥碧落横銀漢此夕雙星得相見
脈脈盈盈一水間經年話别情何限桂宫雲帳罷龍梭
羽盖初嚴欲渡河天下人間兩無異惟有今宵秋思多
秋思綿綿亘今古離愁渺渺迷處所可憐羅幔暗驚秋
不比尋常乞巧樓誰家砧杵傷獨宿何處邊笳淚欲流
邊笳砧杵斷復續恨比蛛絲縈萬曲仙人掌上露華寒
曝衣樓畔金颸肅天雞唱曙各東西榆影茫茫路更迷
可知此夕雙星會便是當年古别離
古風
矗矗山頭峰忽為山下道汎汎水中萍倏作原上草何
異人間世夢幻頻顛倒朱墨分貴賤彭殤齊夀天萬境
何縈心瀟灑舒懷抱池水淡以深一泓秋月皎
暮出城東門見彼耘田者傴僂畦壠間紅日正西下揮
汗立片時薰風散平野指日卜西成篝車賽秋社還憂
租稅重催廹不相假終歲事辛勤農夫獲利寡
黃金鏤為鈿明珠飾為珥裊裊瘦腰肢若不勝羅綺佳
人命多蹇嫁與薄情子勸君覓封侯出門求金紫雖去
萬里遥脉脉甘守此朝遊花陌間暮宿青樓裏終老迄
無成妾身安所恃
有客天一方遺我尺幅書開緘肅起拜如獲雙明珠還
君以空函非緣友道疏相思在衷曲覼縷不能抒
明月照高樓上有窈窕人秋風冷蕙帶舞䄂欲生塵腸
斷望斑騅心灰憶錦鱗叠我鴛鴦被收我芙蓉茵相思
隔萬里羅帳為誰春
獨樹少嘉蔭兩樹隂扶疎彼此相託藉春風擺葉初蘢
葱森天宇綠影含綺疏雨露豈有私生理頗自殊忽然
萎其一孤立等無徒草木尚如此交情慎莫渝
秋風西北来庭砌凉以清玉魄映疎梧唧唧寒蛩鳴雙
星在河漢新傷離别情誰家砧杵動良人方遠征而我
晏然卧凉颸拂畫楹殘夢廻枕簟吟哦月影明
細柳營行
壁壘傳呼天子来將軍無令門不開介胄不拜識軍志
棘門㶚上真兒戲君不見淮隂多多稱益善漢王夜入
恣調遣從知持重勝多謀亞夫名望從兹顯掃平六國
智不淺
折檻行
建章殿上垂龍裘槐里小令面請求願斷佞臣一人頭
佞臣為誰安昌侯觸犯天威攀殿檻抛將血性塗肝膽
免冠叩首老將軍却令遺直出屯坎嚴威忽霽迴春暄
令勿完葺留斷痕徒教事後旌忠直何如聽取當時言
寄衣曲
綘河西亘天欲秋聲聲砧杵雜風流誰家少婦傷離别
并剪裁衣明月樓新棉絮罷開香笈手把金針燈下泣
舊衣棉少不禁寒新衣棉多線縫澁線縫澁衣寄遲夢
中識得龍堆遠衣到愁過沍凍時
詠塞上達蘭海蘭松木筆格
迢遥絶塞隔萬里其間乃産海蘭松虬枝勁直傲霜雪
盤盤偃盖蒼翠濃故人戍回言其略懸知風景邊壌同
開笈更贈我筆格云即此木已所攻視之脉理頗密緻
内黃外白如兩重磨礲光澤全天巧素莖幻出幽蘭崇
背上題字選名句疑鏤玉葉鐫青銅吁嗟沙漠所生物
何期得伴書齋中韵助揮毫楊柳月秀生覓句梧桐風
芸窗宛覺添芬馥研山更似增玲瓏感君雅意恣吟玩
良材樸斵思無窮
觀刈
秋露零場圃金風氣蕭索百榖已告成呼童庤錢鎛為
地只盈畝頗可騐耕鑿届兹西成候策杖課收穫轉憶
東作時雨暘卜時若入夏秀以實日中驅鳥雀念此終
歲勤亦得一朝樂園林喜空明爽氣侵簾箔撫景獨吟
哦允矣興所託
月夜泛舟
西山斜照秋江暮東林乍湧銀蟾露隊隊歸鴉噪樹烟
一葉扁舟凌晩渡風閃冰輪縷縷光波含玉鏡如如去
長天一色望欲迷點點疎星堪計數髣髴河漢坐乘槎
白榆茫茫夹兩路秋景寥蕭已可人更兼秋月明寒素
便卧蘆花任所之何須更問歸来處
招鶴行
主人招鶴鶴不来雲中洒翮空徘徊徘徊有語不得訴
一聲長唳告鶴媒翁家白石間蒼苔林園勝絶無塵埃
飲啄更喜稻粱足翺翔無復駕鵝猜淡沲清池供暮浴
迷離曉岸衝烟開絶異華亭怨明月不殊瀛海棲瑶臺
吁嗟不返胡為哉臞骨自知與世乖主人雖容奴僕恨
不如小鳳巧語諧珍重深恩從此去煙嶠茫茫不知處
秋江曲送梁學士假歸省親
秋江月印秋水明行人弄棹江上行帆指錢塘促離恨
㕍来北塞多凄聲凄聲離恨何時已只為高堂念遊子
從知計日賦歸来繞膝承顔無限喜秋江岸颭荻蘆花
故鄉風物依然嘉慈親早慰門閭望再謁金門捲綘紗
慕容垂
慕容竒男子低頭初入鄴馬上歌丁零得預隂山獵高
繋白鼻騧共醉燕姬家燕山不知處健馬如飛去莫怪
王景略封劍用詭計早知未遂時已有虎狼志
放燈曲
中宵弄槳蘆荻洲幻成萬朵金蓮稠凉露涓涓月華白
澄波幾頃連天碧詩思因秋一快哉放燈滿湖歸去来
待月
銀河流素寒宵永簷牙挂樹疎無影石欄徙倚望金波
時有金風送微冷瓊樓半開天際紅香熏睡鴨沉烟濃
繡屏十二秋無色頻聽階前細語蛩蛩音留客為久立
寥空露重衣衫濕
秋日泛舟西海
金颸漾蘭渚霞光射明川兩岸荻蘆花中流獨放船水
氣含微冷棹破秋湖烟一派空明景與我相周旋憶我
臨薰風輕舠弄清漣彈指九夏過秋水連長天擊檝暢
吟懷鷺起横塘前
題朱貞女傳
卓哉朱氏賢女子柏舟矢志志不徙蔡公獨展大手筆
質言傳紀書盈紙窈窕少長相公家笄年禮聘許適李
李未昏姻中道捐女乃慟哭爺前跪兒已命字不可移
兒未成婦不可死權衡生死兩塗間兒惟自盡兒心耳
江頭秋冷水無波市中火煽房不燬貞心幸托蔡公傳
傳存人亦歸蒿里伊余耳聞此事熟幾年宛轉詩腸裏
今朝檢傳作題詞題成凛凛秋風起
鶴唳行
長松落落經千歲下有孤鶴石邊睡睡醒臨風唳一聲
聲中無限幽憂思欲上松梢卧月明可憐剪却雙飛翅
主人稻粱豈易餐獨步青莎不得意漫誇衛國乘華軒
空傳瑶島陪鸞馭争如野鶴不受羈飛止由心無箇事
鳴鴈行
洞庭葉落寒林空雁行斷續鳴金風烟波浩渺望無極
好共銜蘆明月中流黃弱婦起長嘆銀河皎皎夜將半
可憐鴻鴈尚知歸郎似斷蓬何處飛
奕
長夜苦無眠銀檠燈花落丁東漏聲寒風響葳蕤鑰消
遣憑何物楸枰差可樂布子定規模就勢覘強弱棄取
大小間幾許費忖度何須分勝負妙理應思索試從奕
罷看本来無一着
金籠鸚鵡曲
芙蓉小苑曲欄東綠衣深貯黃金籠春来景色潑眼濃
杏花微雨紅濛濛翠毛丹咮饒佳麗獨傍罘罳剪雙翅
主家歌舞按凉州每聞入破垂珠淚稻粱飽飲金籠裏
不如饑飲壠頭水
秋日過廣通寺
鳴鞭御街過小憩招提境瀟灑松竹秋因風弄清影咫
尺紅塵中便是山林景欲去夕陽西颯然衣袂冷
西山下故宫曲
蕭晨策馬西山足嵐氣纔分萬峰綠颯沓霜風冷野橋
霏微露氣摇寒竹野橋寒竹接宫墻何年帝子黃金堂
苔鎻雙扉人不見空餘寂寞山花香當時綠鬢承歡處
燕巢蛇穴迷煙霧金牀文毯已成塵井欄想像梧桐樹
華清宫殿絶鳴鑾建章萬戶圖中看徘徊追賦前朝事
蘚篆題碑字未殘
瀛洲亭
木天儲羣彦古蹟留芳馨咫尺樹石間舊結瀛洲亭清
風振瑶席花影落階庭渺茫弱水遥荒唐白玉京誰知
通仙籍不隔水盈盈院松四時色天籟萬古聲成器皆
琳瑯裁詩或瑶瑛寄語亭中客莫負登仙名
明窗秋影
秋日上窗窗紙明閒庭梧竹紛縱横扶疎更復含凉籟
為我乍作蕭騷聲霜林敗葉如染紫遥漏螺峰淨初洗
引入文䟽弄影枝倍添一叚秋光美
驄馬御史歌
行且止避御史官道開驄馬来驄馬御史真雄才令行
無阻厲風雷五日京兆誠惜哉民擁處驄馬去君不見
鈎黨祻起玉石焚一時清流羣避路
江臯曲
蘭洲㶑灔春波綠十里横塘曲復曲歡跨青驄上大堤
妾在吳船夜獨宿船頭恰見冶遊郎立馬贈我黃金璫
還君金璫君莫惱不作錢塘蘇小小
秋日同二十四叔父五弟遊玉泉諸名勝即事誌
興用爽氣澄蘭沼秋香動桂林為韻十首
秋光淡空碧蕭蕭天地朗令日勝遊招雙槳扁舟放倒
影鴻鴈寒澄翠玻璃廣殘香度荷風颯然襟袖爽
輕舸泝遥波荻岸蒼茫意眼界淡烟光心宇澄秋氣便
狎鷗鷺羣詎羡笙歌沸舊遊境頗諳兹遊足清味
我聞好事者萬里勞攀登咫尺苟會心邱壑咸可憑草
枯石岸出霜落溪光澄泊舟古寺邊欲覓淨名僧
漁村互掩映遥矚凭闌干三秋稻已熟空畦野水寒繁
豔萎堤花幽香剰澗蘭最喜螺峰青不随時序殘
層臺接曲阿梵宇凌霞曉紅舒野蓼花翠點殘蓮沼川
泳而雲飛無心適魚鳥觸景樂相忘如遊寥廓表
蕭晨步名園况復值高秋晴旭隔林上天宇嵐煙收長
空淨如洗爽氣澄雙眸坐看衆木末如登百尺樓
西風摇梧竹泠然泛笙簧石梁古月明華池淡冷光已
見蒹葭白漫憶荷芰香妙哉嵇中散高懷一嘯長
雲日掩映間遥峰乍清聳霜染槲葉丹臨風枝亂動野
鶴唳高空忽被閒雲擁我亦棹歸舟明湖泛澒洞
書帷捲午晴小山賦叢桂衣袂足清凉雲山復開霽故
知素節佳况是神仙地即景暢襟抱陽烏已西逝
凉風起天末落照掛疎林栖鴉噪樹杪寒烟濕衣襟勝
遊那可戀逍遥本無心歸来坐明月蒼然暮色深
題趙孟頫洗馬圖
平郊拖邐迤一川寒且泚怪石刺波青槲林紅間紫奚
官驅天閑盡就明波洗酡顔斜坐鞍奚童任指使計數
約百千量材皆騄駬名駒志氣殊好境亦知喜或馳若
龍飛或静若鴻止並驅争先後滚地烟塵起或牡求其
牝或母乳其子亦有獨立者昂昂鬃上指駿馳千里遥
怒破萬軍壘我聞李伯時畫馬夙擅美雪翁傳宗派妙
意得神髓如遊汾漢間似歴渥洼裏是時金風奏郊外
秋蒐始擬欲試金鞭一箭落雙雉
御製樂善堂全集定本卷二十二
