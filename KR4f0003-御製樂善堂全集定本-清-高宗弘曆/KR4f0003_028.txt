御製樂善堂全集定本卷二十四
今體詩
燕山八景詩
瓊島春隂
瓊華瑶島欝嵯峨春日輕隂景色多雲護鳳樓松掩映
瑞凝仙掌竹婆娑低臨禁苑滋苔蘚遠帶郊畿蔭麥禾
更向五雲最深處好風時送九韶歌
太液秋風
秋到宸居爽籟生玉湖澄碧畫橋横荷風晩送殘香氣
竹露凉敲綠玉聲翠合三山連閬苑波涵一鏡儼蓬瀛
由来禁籞林泉好行樂還同萬物情
玉泉垂虹
湧湍千丈落垂虹風卷銀濤一望中聲震林梢趨衆壑
光浮練影掛長空跳波激石珠丸碎濺沫飛花玉屑紅
自此恩波流處處公田時雨澤應同
西山晴雪
銀屏重叠湛虚明朗朗峯頭對帝京萬壑晶光迎曉日
千林瓊屑映朝晴寒凝澗口泉猶凍冷逼枝頭鳥不鳴
只有山僧頗自在竹爐茗椀伴高清
薊門煙樹
蒼茫樹色望中浮十里輕隂接薊&KR0960;垂柳依依村舍隐
新苖漠漠水田稠青蔥四合鶯留語空翠連天鴈遠遊
南望帝京佳氣繞五雲飛護鳳凰樓
盧溝曉月
蘭若霜鐘斷續鳴盧溝曉月正西横蒼烟淡接平蕪迥
曙色纔分遠水明傍岸人行聞犬吠蹙波風動見魚驚
車馳馬驟長安道何限低徊旅宦情
居庸叠翠
居庸天險列峰連萬里金湯固九邊雄峻莫誇三峡險
崎嶇疑是五丁穿嵐拖千嶺浮佳氣日上羣峰吐紫烟
盛世祗今無戰伐投戈戍卒藝山田
金臺夕照
燕臺遥望澹烟濛返照依稀禁籞東是處人家圖畫裏
一川風景夕陽中溪頭棹響歸漁艇牛背簫聲過牧童
千古望諸留勝蹟幾迴憑弔向西風
闕里祭器新成
賜觀簠簋鉶登豆爵六色恭紀八韻
代啓文明炳崇儒
聖道光
皇心欽日月禮噐偹宫墻舊譜稽成式新圖發尚方斑
斕紛有耀簠簋列成行
頒示来三殿傳觀遍兩庠涵光呈玉質絢彩燦金相萬
國同文軌千秋肅典常從兹先後聖一揆頌吾
皇
恭祝
皇母聖夀
蓬莱曉日照金扉糺縵雲成五色輝觴捧六宫趨綵仗
嵩呼四海仰
慈闈瓊筵恭進仙人膳文錦歡呈玉女衣叨沐
恩勤逢令節年年拜舞慶春暉
賦得一雨便如秋
園林新霽後徙倚小亭前宿雨催殘暑餘霞抹遠天風
隨輕扇度爽隔薄衫穿泉滿澄潭裏鷗閑野岸邊苔痕
侵履濕梧影落階圓秋思先秋發於今卜有年
雍正九年六月
上以近畿三省雨澤愆期豫籌賑恤之策甘霖叠沛恭
紀十二韻志喜
帝念民衣食端惟農與桑粒民符后稷熙績法陶唐乾
惕通朝夕中和善弛張朱明三夏永甘雨萬民望
睿慮周三省
宸衷達九蒼普天頒惠澤特地厪諮商精禱思無逸殷
憂問未央貯倉施舊積轉漕截新航更降停徵
詔仍頒捐賦章
恩綸過所望膏澤應非常對越何昭爽誠通自溥將從
知
天佑
聖萬國慶豐穰
賦得七月流火
玉律商聲應金天大火流祝融朱旆卷少皥素車留炎
氣驅天末凉颸拂樹頭潭中波影淨盤裏露珠稠興助
西風客思添明月樓授衣期在即砧杵響清秋
秋露如珠
七月凉初至三危露漸零圓凝成顆粒紛墜散瓏玲只
許盈眸洗無能傾耳聽平分素秋景梧葉老階庭
秋日播麥新生
釐牟遍壠拂參差正是西風八月時翠毯乍抽新穎細
綠波輕泛早苖披芊芊不畏秋陽暴靡靡長霑白露滋
此日種成来歲穫化工四氣為全施
將獵南苑檢點所擕書籍
入高秋氣肅郊坰南苑將除信宿停檢點行幐整書籍
不因校獵廢談經
校獵阻雨
崇朝秋雨細絲絲草濕平原滑似脂罷却行圍何所事
吟詩未稳獨尋思
閣道遊廊鬪角齊侵階嫩綠草萋萋却憐苑外随圍者
上雨旁風下濁泥
辛亥秋九月出南苑行圍以穡事未竣不果獵而
還
耞翻雲板敲場圃錢利霜刀刈大田一幅豳風圖畫似
肯教獵騎悮民天
霜後平原地已堅青驄不用錦連錢相逢野老扶兒笑
今歲豐收倍往年
讀楊忠愍集
家學關西素行淳浩然惟與義為隣一生名節堂堂在
兩䟽風霜字字新報國不辭履虎尾排奸直欲犯龍鱗
開編省識忠良氣不愧牽衣折檻臣
御賜詩經傳說彙纂恭紀十韻
學古初循壁承
恩尚面墻二南風化首六義詠歌長邦國由閨闥聲音
叶紀綱孔門傳卜氏漢代著毛萇考訂憑先哲要歸守
紫陽膠庠遵注釋藝苑藉翺翔秉一先生訓排諸博士
場羣言難約達萃美得微臧纂定遵
皇祖装潢出上方趨庭慚寡昧雒誦敢遺忘
恭瞻
皇祖恩賜御筆感賦
亭俯玻璃荷芰芳(賜書處名觀蓮所)孫枝獲侍
聖人旁寸心已覺趨陪幸尺幅曾頒翰墨光羲畫軒書
叨賜屢玉函金笥貯
恩長只今空對
宸章麗瞻仰徒迴九曲腸
分隂宵旰萬幾繁餘暇精神寄筆端運腕力如撐海岳
揮毫形似舞龍鸞當年歡忭承
榮賜此日依遲忍重看詎止宋臣飛白記涕流頻拭那
能乾
鏡中燈
數尺玻璃鏡中含燭影横光凝千樹燄彩散一燈明圓
相分来滿空花對處生撲蛾渾不用剪燼笑難成乍似
冰壺漾還如水月盈若令長照物莫徹玉堂檠
雍正九年十二月二十日
皇祖實錄御訓告成
皇父陞殿恭受禮成羣臣慶賀恭紀
承平歲久共尊親萬類欣遊浩蕩春六十一年緜郅治
百千萬國沐洪仁行昭日月瑶篇富言揭山河寶冊新
聖主紹庭欽陟降顯承允萃一人身
寶袱金輿瑞靄盈恭迎
帝輦出乾清起居本是當年注紀載欣看此日成佑啓
萬年隆國祚繼承四海仰
皇情告成應受千官賀金殿曈曨旭影明
績奏修和被管絃只今載筆尚依然精研始識
天心奥紬繹從知
聖學淵久道化成仁正漙重熙累洽慶方緜朝来閱罷
昇平禮寶歴初周已十年
史館修成
聖典垂一番歡喜一番悲提擕舊憶
音容在愾慕今驚歲月移光發瓊嚢臨殿陛祥開玉帙
煥罘罳幾迴拱手丹墀立感事沉吟七字詩
薄海霑濡雨露勻
九重咨儆煥絲綸典謨從識唐虞聖功敘還同覆載仁
憶昔追随
宸極久祗今瞻仰史書新光天黎獻歌思永况復躬承
渥澤人
吾
皇至德懋重華
實錄成書自帝家經國大猷延宅俊務民本業重桑麻
載功多藉羣工手紀實曾無一字夸受賀禮成還紫極
中天日燦五雲斜
賜烏銅罏恭紀
迢遞三餘永研精書室中窗眀欣向日簾密為禁風
布澤從金殿
頒恩自法宫名罏傳雅製新樣出良工素色青鉛似圓
形寶鏡同細雕檀木案巧鑄首山銅夜爇蘭煙紫朝熏
獸炭紅袖来寒却避著處煖頻烘拜
賜回春德榮分解凍功年年長至日永得奉
恩融
平郡王修理
福陵前水法告成還京賦贈三十二韻
薄海承平日光天丕冐時奉三宏郅治得一普
恩施
列祖貽鴻業吾
皇紹大基
聖心通陟降孝治本型儀緬想
山陵地欽惟功德垂殿堂宜戎煥水法度重為
簡命賢藩往工程鉅任禆星軺辭輦轂駟乘望
靈祠九十韶光半逶迤周道遲嫩茵鋪古路山鳥喚高
枝日脚来孤鶩雲邊現彩芝奉天春滿目望海翠凝眉
(山海關有望海樓)言邁勞征騎遄臻止繡麾命徒勤匠作鳩衆
發工師月斧千人舉雲斤萬手持尋源䟽舊道鑿石濬
新陂利便因形勢高卑物土宜敬公常惓惓慎事每孜
孜不惜司農帑還餘御府資兩年寒暑易再往路途知
晴旭光明照和風左右吹歸輿旋帝里返旆邁通逵蕆
事封章奏論功
聖澤推逾時成契闊此日喜追随分韻箋同劈探微冊
共披心知才磊落意欲共磨治古有登臨士遊窮山水
竒因之健筆力用以助文思况復三韓舊猶然萬載規
省風思
祖德考俗問鄉耆益重圭璋品應叨雨露私篇章聊志
喜詎比穆如詩
孟春十日夜偶成十六韻
天宇祥風布東方木德生入春旬已過望月璧將盈獨
坐披緗帙無眠對玉檠推敲裁律句吟咏費精評自憶
髫童歲粗知書史名但能覓梨栗豈解協音聲顧復
皇恩厚提撕
聖訓明選師皆宿彦教我盡披誠學識尊周孔詩知道
性情韻宗金石響詞薄偽刓輕繭紙浮光净蘭毫蘸墨
并綺思抽乙乙俗慮静營營堪會天人理兼消長短更
燼生霜燕翦茶沸玉壺鳴旋裊沉香細迢遥永夜清吟
成梅月朗天際玉繩横
玻璃盤
棐几無塵罽毯平玻璃盤子伴高清一般皎潔羞雲母
四射光芒突水精巧質非緣周玉府(周禮天官玉府合諸侯則共珠盤玉)
(敦)嘉名詎數漢金莖幾回拂拭澄如鏡静對冰心一片
明
恭讀
皇祖御製避暑山莊三十六景詩井閱圖感成長句五
首
天開勝境比卷阿浩蕩春熙萬物和祗為養
親温凊備非關奉已豫遊過迎凉臺榭依山迥延爽軒
窗傍水多頷領孫曾難數計扈遊何幸沭
恩波
猶憶壬寅三月春随
鑾方始奉恩綸
天顔近接承歡久
日角時臨賜喜頻在耳
德音猶似昨開函
御筆鎮如新祗緣深眷吾
皇意愛育餘波及小臣
金泉避暑闢離宫行樂還期兆庶同書史研求遵古訓
桑麻藝植愛豳風追陪六膳分銀鱠趨侍三驅躍玉驄
指點圖中當日事
鼎湖何處可攀龍
靈臺不見文王御仁夀空傳唐帝宫樓閣簾櫳虚夜月
殿堂松柏老秋風當年遊賞疑天上此日酸辛對畫中
賸有
宸章恭洛誦幾回青睐憶
重瞳
鼓響舂音夢裏遷披圖不覺淚澘然詩侔風雅傳千載
畫聚烟霞扄一編爽籟秋風嘘大塊雲章星彩麗高天
冷窗課罷頻吟諷回首光隂已八年
東作
東作三春始滋生萬物稠公田平似掌新水綠如油蟲
捲柔桑葉針抽嫩穎頭乘時功力備多稼定今秋
賦得花随春令發
青陽消息到春臺嫋嫋風光費剪裁滿院猶遲千樹放
傍簷早覺一枝開日烘不藉温房暖令至何須羯鼓催
嫩萼半含春力薄悠揚蜂蝶莫頻来
題蔣南沙相國畫屏五景
桃柳
金絲錦浪舞東風點綴陽和尺幅中見說花源春靄靄
遥知㶚岸雨濛濛輕綃雜間參差綠翠帶低臨深淺紅
消息化工歸燮理丹鉛未許畫師同
蒼松牡丹
錦繡堂中開畫屏牡丹紅間老松青日烘始識三春麗
歲暮猶看百尺亭夭矯拏空欣得地輝煌散彩正當庭
一般都是生生意坐對從知筆有靈
荷
玉鏡平鋪一帶長紅衣翠蓋儼明粧不争豔麗當春日
獨濯清漣傍夕陽雲髻峩峩疑洛浦秋風嫋嫋憶瀟湘
鷺鷥可是知人意雙落明波領晩香
黃蜀葵
色是黃金花是盤迎風未舞已珊珊蕊珠宫裏仙人珮
姑射山頭玉女冠承露更添千葉碧向陽還有寸心丹
鵝黃淡抹饒深意漫作尋常渲染看
梅
天上春陽回未回早傳消息到庭梅暗香和雪尋常放
嫩萼侵寒三兩開每傍階前照清淺更於月下重徘徊
一枝風物資清供調鼎還看濟世才
春日寄朱可亭先生五十二韻
遲日山河麗青春風物妍皇州籠淑氣天宇燦祥烟景
媚韶華世人遊熙皥年先生方抱病静室獨安眠當代
窮經彦清時守道賢事
君欣際遇奉職佛仔肩
寵命登台輔鴻才掌選銓寅恭朝宁右弼亮
聖人前只此冰兢志那忘對命虔
皇情常有眷臣節總無偏早歲承綸綍成童授簡編芳
規看表帥函丈獲周旋義府優游永春風坐卧便賦詩
閒檢韻味道細烹泉每自威儀謹從知學問全董生醇
治術朱子續心傳十載如旬日高山復大川汲長難試
綆質魯詎窺淵惟借開陳力常資接引緣前途粗省識
往籍事精研方示尋鄒屐旋招泛泗船高深終莫測言
象未忘筌竊意精神固何期衰病連道存看潤貎身老
惜華顛觧習安心法參明樂性禪三年常疢疾晩歲每
迍邅更受
宸衷注頻蒙
恩旨宣賜醫經歲月賚食列甘鮮幾度秋梧落經時春
草芊尊生資攝理養静悟魚鳶入臘魔纔退頻年疾稍
痊經帷常一過日暮薄言還早識文如斗新叨筆似椽
風披重幕外晴照綺窗邊坐久添光霽来頻領蕙荃如
何新歲到轉覺舊㽸牽呼僕長扄戶飛花未撲韉竹爐
朝自焙湯劑晩仍煎消悶憑書籍無心託管絃神清依
素几守寂坐麄氊未及頒春俸應勞買藥錢東皇今布
令黑帝久收權坦履宜悠爾沉疴定霍然追随私念切
趨步寸心懸况乃須調鼎方看用作舷時平交正泰
君道健如乾宣力疇堪並陳猷未或先陽和敷化國膏
澤被王田何日趨朝陛多時隔講筵裁詩羞未稳有暇
賜雕鐫
御製樂善堂全集定本卷二十四
