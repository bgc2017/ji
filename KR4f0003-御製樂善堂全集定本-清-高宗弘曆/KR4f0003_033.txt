御製樂善堂全集定本卷二十九
今體詩
烹茶
梧砌烹雲坐月眀砂瓷吹雨透煙輕跳珠入夜難分點
沸蟹臨忩覺有聲静浣塵根心地潤閒尋綺思道芽生
誰能識得壺中趣好聽松風瀉處鳴
石笋
朝嵐濃處萬峯連紫碧稜稜滴翠鮮疑是仙家炊玉版
却教洞口颺輕煙
雷雨初過石溜痕遠峯秀矗兩三根化工造物原来巧
翠映筠篁綠滿軒
過雪上人禪房
上人飛錫處過客息車時花現優曇色林深貝樹枝看
門鶴影瘦聽法鳥聲遲最愛清凉地塵襟天籟吹
山僧静閉關白雲鎮封戶金猊噴意香玉砌飄花雨法
堂自鳴鐘方丈頻揮麈入座聽談禪林間日過午
賦得得雨溪聲壯
山雨昨朝過沿溪景倍多平添三尺水高湧幾層波繁
響鳴琴筑餘紋散縠羅昨来遊賞處乍喜放新荷
雨後池塘閒步
青鞵步屧過橋西細草輕莎點活泥顫雨蘆梢纔卧起
笑風蓮萼乍開齊参差遠岫煙猶濕摇曳長條翠欲迷
霽後園林風景别好供詩料任拈題
頒冰
金鎻開丹闕彤墀綴曉班政施依月令恩沐拜
天顔職是凌人掌時當仲夏頒清泠泉灑沫朗照玉堆
山惠逮鵷鸞侣凉生几席間清都懸月鏡溽暑避塵寰
題元祐黨人碑
元祐清流號濁流黨人鐫石石遺羞祗今欲補名臣傳
猶喜殘碑姓氏留
夏日園居即事
園有山為郭齋因樹作墻開軒惟欲敞引徑不嫌長淡
月梧桐影輕風蘿薜香無心瀟洒客勝地足徜徉
消閒憑筆墨無慮即漁樵為愛塵氛遠寕耽景物饒清
風滿襟袖夜雨聽芭蕉好謝緱山客煙霞不可招
宿雨潤新葩紅蒸一片霞看雲閒藉草愛客緩烹茶坐
弄流泉㓗眠當皓月斜子西得意句分付與山家
綠竹令人遠青松迥出羣山明眉乍畫溪暗帶如分古
帖閒来搨名香手自焚晚凉急雨過星漢淡微雲
為有披襟者林風拂面来芙蓉碧沼麗楊柳夏亭開愛
鶴閒移榻呼僮淨洗杯往来依石徑半為愛蒼苔
板橋波上跨步屧似乘船綠水平鋪掌青楊暗鎻煙魚
多原不釣花落自相憐一幅江鄉畫憑將俗慮捐
催荷清籟急挂樹夕陽低信步過橋北乘凉到水西添
丁鶴生子營戶燕銜泥更擬扶笻去裙腰翠欲迷
梧竹影縱横軒忩倍覺清草青階砌合荷放鏡池平洗
硯臨流碧攤書卧月明誰家弹百衲流水一聲聲
夏日寄龍翰傅先生
軒楹閒敞午風凉為想高齋静趣長松柏蟠龍塵自遠
精神秋鶴病無妨竹牀拂簟醒殘夢石鼎烹茶泛乳香
試問何人施肘後早教霽月映書堂
雨中舟行看山
輕舟細雨雜微風十里青山杳靄中柳岸遥看新洗綠
荷洲還似乍添紅潤含螺黛峰頭滴曲轉芳屏徑裏通
何似水亭閒倚榻一簾煙景坐空濛
避暑
避暑消長日渾忘戶外喧午宜開北牖晚稱卧南軒帶
月蟬聲静臨風樹影翻凉秋彈指到何用苦歊煩
夏日寄二十一叔父索詩畫
庭院清凉竹柏新懸知詩畫倍通神胸中早貯千年史
筆下能生萬彙春臨几興来鋪越練當忩茶罷試龍賓
瓊瑶乞并縑緗惠景仰還期步後塵
賦得人立藕花風
徙倚眄蓮塘凉颸引興長披襟清暑氣撲鼻送花香露
滴珠璣顆波明錦繡粧餘芬迷蛱蝶幽夢睡鴛鴦出水
青羅盖臨風紫玉裳誰能勞步屧竚賞水雲鄉
六月晦日作
夏令今朝盡西風眀日迎誰知銷半歲都為過三庚榴
火臨忩暗荷香入座清夕陽蟬噪急已帶早秋聲
林中閒避暑石上坐烹茶綠樹引清籟紅雲叠綺霞葛
衫輸羽扇蛩響雜池蛙入夜清懷永微吟愧八义
詠史十首
樂毅
君臣知遇甚分明七十齊城智力勝可惜惠王承父烈
却教名將避青蠅
屈原
千秋遺恨楚江濱宗社將傾敢惜身何事承平漢文代
長沙偏欲學斯人
董仲舒
建章奏對策天人帝眷名儒禮獨親誰使江都終老去
千秋史論恨平津
李廣
平生義勇隴西聞命蹇終難與策勛迴憶㶚陵遭醉尉
那知渠是故將軍
蘇武
囓雪氊廬心似冰故鄉遠寄鴈書憑難堪持節旋歸日
秋草蕭蕭老茂陵
李陵
生降迹似負恩深誰信區區報國心他日王庭對蘇武
空教泣下數沾襟
東方朔
畢生玩世事詼諧朝隐端知是逸才却被何人入仙史
虚誇阿母宴蓬莱
田千秋
高寝郎官能悟主應時一語便封侯試問兩宫猜貳際
長陵封事為誰休
蕭望之
不知廷尉是何司飲藥空教洒淚悲最恨老臣遭毒䧟
顯恭叩首只移時
王章
當年相對泣牛衣此日忠言觸&KR0852;機漫道忤時緣激烈
三王譽早播京畿
竹裏流螢
琅玕清韻肅熠燿夜光浮翠影千竿静疎星幾點流眄
林何用燭應節已知秋猶憶隋隄畔王孫徹夜遊
雨夜聞梵聲
霏微蕭閣坐秋霖點滴簷牙入夜深何處山僧散花雨
却教仙梵雜潮音
不捲珠簾戶半開經聲還共雨聲来明朝為凭朱欄看
階砌青青點嫩苔
新秋
松舍螢光點蕉忩蝶夢成風從今夕爽月比舊時眀蛩
響緣階急蟬聲向晚清新凉纔可樂莫漫動秋情
秋熱
疎梧葉落早知秋轉覺如蒸暑氣流翠竹盡閒天籟寂
晶陽高暴午雲收頻揮葵扇凉颸動漫徹冰盤碧玉浮
借問炎熇能幾日祝融返轡肯重留
秋英
誰道西風急能摧衆卉殘石欄紛翠纈蘚砌簇金冠入
夜香偏細凌晨露未乾化工工點綴轉覺勝春寒
前寄詩索二十一叔父近製承惠尺幅兼辱和章
仍用元韻志謝
露潤霜毫句倍新松筠瀟洒鶴精神一天爽氣高懷邈
尺幅霞牋錦字春幸作開筒吟句客猶慙據案論書賓
生綃惠我王維筆三遠由来不染塵
為愛園林秋景新敢從芳藻覩丰神寒潭月影空中畫
落葉風情幻裏春響奏階前蛩促織書排天外鴈来賓
阿咸近日尤無似杜老空勞灑玉塵
南華秋水一泓新撫景悠然覺爽神已媿徵詩裁下里
還叨步韻咏陽春心情近似天邊月花竹聊充榻上賓
桂露滿瓶熏手讀恐教仙藻汚凡塵
雨夜聞蛩
一枕新凉雨未休王孫何事獨添愁吟殘衰草空階寂
呌徹寒宵半榻秋清夢乍迴銀漏永疎梧漸隠玉蟾收
聲聲入聽增吟興彷彿深更互唱酬
隂陽石(荆州狠山有二巨石一燥一濕俗名隂陽石每天時不調鞭隂石則雨鞭陽石則晴)
(見荆州記)
異石含精秘能為造物先凝靈原藉地應候忽知天旱
澇無煩慮隂陽各異鞭楚民應擊壌歲歲樂豐年
晴
浮嵐散天宇爽籟拂秋晴光漏微穿牖霞殘淡抹楹纔
添池水漲乍覺遠山眀蕭閣塵氛淨新凉着體輕
郭河陽峩嵋霽雪圖
積翠林巒濕未乾迢迢蜀道接長安石門冰雪塵氛淨
驢背風霜客路難梵宇凌空知日近翠微開霽倚雲看
河陽一幅風流筆三十二峯春正寒
軍装八詠
胄
虎皮蒙鐵葉貝齒飾黃金猶憶絶纓會能收壯士心
鎧
細鎧攅金綫蛇鱗鎻玉環唐夷已穿破未入玉門關
刀
隴戍悲風起將軍髮上指敵来知何處欲試匣中水
弓
三秋塞草長鼓臂挽弓強臨風懸滿月百步殪豺狼
矢
飲石稱神力中環能制勝誰道天山遥只湏三箭定
麾
纁帛曳流虹陣列長蛇勢指揮王者師立使風波濟
矛
畫榦凌風直屈盧立月寒沙場恒作伴應為苦羈單
袍
三軍温挟纊天府製將来何似家鄉寄伊人手自裁
晝漏
晝漏聲催午籟長疎梧翠竹隐秋光目隨野鶴神同遠
詩寄高岑句亦涼霜信排空寒淰淰蘆花亞浦颯蒼蒼
知心一片南華水㶑灔含風盪夕陽
洞庭始波
岳陽樓下楚江分天淨長空水蹙紋最是洞庭秋意好
西風眀月弔湘君
一天秋色晚雲低碧漲寒江遠欲迷棹破煙波三百里
好風吹送岳陽西
楚水巫山秋意多輕颸一夜洞庭波誰知帝子無寒暑
八月風涼試縠羅
鬭蟋蟀
飬銳欲相争盆中鼓翼鳴庭莎鋪翠褥甓室列堅城覇
氣撐雙臂雄心突兩睛可憐一朝忿微物也捐生
贈從軍者
秋風吹塞草壯士往從軍大節羣推汝平生此報君朔
雲天際暗寒袂路岐分迢逓交河道笳聲不可聞
秋畦
秋畦零白露生意詎嘗停殘賸菠根赤新抽韭葉青架
除通戶牖葉脫豁軒庭曳履經行處寒螀入晚聽
秋
瘦竹修梧接桂叢風簾半掩翠蓊濛晴光乍向疎枝漏
寒影頻從隔岸通白露潤涵文几上凉颸潛入綺䟽中
披襟試向階前看糁徑還添幾片紅
中秋前一夕對月
豐隆知節近此夕密雲收(連日隂雨是夕忽晴)規滿疑金鏡輝遥
勝玉鈎入波光不定度竹影偏流為愛中秋景先期獨
倚樓
澄江如練
霜滿江城葉落時洞庭秋意許誰知遠澄潭影天光合
淨叠風紋練色披河伯波濤徒自詡天孫機杼未曾移
曉来漁笛衝煙散恰似并刀欲翦遲
聞鴈
嘹唳長空鴈陣過行宫月影上松蘿寒更半為抽思永
秋韻無妨入耳多瑟瑟風凉愁欲斷寥寥天末遠相和
蘆花浦溆明如鏡清怨瀟湘意若何
暮過御河橋
太液風漪正作秋殘荷疎葦冷颼飀愛看好景瞻天近
漫憶春光付水流玉蝀橋頭催曉騎五龍亭畔起沙鷗
歸来無限低徊意月照桐忩影半鈎
吴殿懷古(在南苑中明時行宫也苑内有晾鷹臺射鴨池)
煙柳殘蕪鎻敗垣空庭寂静晚鴉喧晾鷹南望高臺迥
射鴨旁臨廢沼存想像朱廊曾響屧空傳金屋最蒙恩
客来指點前朝事極目寒暉散古原
瀛臺觀木變石
異質傳何代天然挺一峯誰知三徑石本是六朝松苔
點猶疑葉雲生欲化龍當年吟賞處借爾撫遐蹤
水始冰
漫坐冰牀罷泛舟沿溪初看碎瓊流芙蓉倚岸凌霜晚
鷗鷺成羣憶夏遊何處水亭珠箔卷誰家古渡釣綸收
蕭疎楊柳眉難畫一片清光上綺樓
板橋霜跡
迴溪霜月落略彴帶餘寒曙色暄猶潤晨行跡半殘憑
添驢背冷未許屐牙乾此趣何人會清吟倚石欄
刻漏
刻漏迢迢霜月凉曲屏銀燭燦輝煌句排七字更忘永
時到三餘趣轉長砌竹迎風敲綠玉忩梅和影弄明粧
年来消得冬宵味半是煎茶半爇香
題焦秉貞人物畫册十二幀(每幀二絶句)
雕闌曲曲倚雲娥嫩日烘晴勝事多賭擲鞦韆携伴侣
綠楊影外舞傞傞
小板塗朱貫綵䋲嬋娟天上踏雲登柳風拂處人吹過
環珮聲摇最上層
簾幕周遮重復重春情難綰倩雲封蛾眉兀坐低無語
金鴨燒香鎮日濃
戶外辛夷已放齊花光掩映碧欄西簾櫳不閉虛堂敞
飛集黃鸝恰恰啼
平臺文石淨無塵小立凝眸景物新春到人間饒富麗
柳煙花雨總宜人
遲遲春日上迴廊庭院深沉午晝長徙倚東風不歸去
撩人花氣撲衣裳
珮環聲響出簾帷結隊雙雙蓮步遲紅紫隔垣紛潑眼
臨風小語立移時
望裏重重綺作䟽閒庭風暖午晴初能言鸚鵡窺人語
報道春寒已盡除
廉纖細雨密如絲點滴檐聲落玉墀消遣餘寒香閣裏
花牋閒劈自題詩
綠忩高啟對迷濛雲影垂垂滿太空花好不禁遭劇雨
落紅明日掃晴風
曉風澹澹爽扵秋笑語聲喧綠水洲貪採蓮花歸櫂緩
一輪紅日上山頭
高荷朵朵映波紋大葉田田散綠雲清露滴盤珠萬顆
拗花傾濕藕絲裙
亭外無人夏日長名姝逭暑倚匡牀臨風試舞翩躚態
消遣閒看小女郎
高柳隂濃暑不生小亭終日有餘清筠簾捲處風吹到
送過凉蟬斷續聲
璚忩深閉静無聲隔斷凡塵院宇清閒賭圍碁消乙夜
祗聞腷膊響楸枰
漏滴銀壺箭響時手談無語罷碁遲燒殘紅蠟斜明月
階下梧桐影已移
聞道瑶池阿姥家瓊宫璇室鬪高華就中儼亦成瀛閬
幾隊仙姝倚立斜
翠壁撐空石氣寒迴廊屈曲倚㠝岏姮娥鏡檻粧初罷
寶鼎香濃爇未殘
晚凉庭院與人宜手把生花拗一枝羅袖高擎香不斷
輕風有意往来吹
疎籬巧樣織山屏點綴花枝映畫櫺多種芭蕉聽夜雨
風旗舒綠覆檐青
月戶團圞中有人文䟽繡桷綺堂新琵琶一曲聲清脆
大小珍珠散落勻
松風謖謖拂香幃閒撥檀槽響徹扉驚起棲簷雙白雀
空中鬪舞繞林飛
一剪貂茸覆綠雲温房煖室地爐熏任他簾外寒威重
金琖仙醅注十分
華燈懸處影瓏玲瑟瑟疎林朔吹生啟戶月高天宇迥
雪峯數點映空明
御製樂善堂全集定本卷二十九
