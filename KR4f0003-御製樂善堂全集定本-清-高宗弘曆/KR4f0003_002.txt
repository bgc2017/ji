協辦大學士戸部尚書(臣)蔣溥等謹
奏乾隆二十三年六月十五日奉
上諭近日偶閱樂善堂集緣初刻所存卷帙頗繁其中
多有不甚惬心之句昔人云文章千古得失寸心朕
非悔其少作博不恡情去留之名政以隨時删訂則
今昔詣力所到端可藉以自騐其令内廷諸臣悉心
校閱分擬應存應删簽貼進呈候朕裁酌重訂定本
以付剞劂欽此(臣)等恭奉
樂善堂全集公同敬謹校閱仰見我
皇上德協天行學勤時敏散體之文囊括六經自先聖
以至先儒之理無不陶鎔貫串體大思精駢體之
文軼唐駕漢籠罩羣言風格高古詩章則融洽三
百篇温柔敦厚之旨博採歴代之英華而機杼自
出是内聖外王之全學無不統備兼賅實足以
訓行萬禩兹恭承
聖訓
命(臣)等校擬簽呈恭候
欽定(臣)等謹遵
諭旨詳細恭繹竊就管蠡之見分别貼簽恭呈
御覽伏候
訓示裁定俟
發下之日交
武英殿刊刻再(臣)等伏覩初刻内恭遇
御名未經敬避深屬未安謹一併擬簽進
呈仰祈
睿鑒再集内所刻制義理醇詞茂雅正清真洵為文章
榘矱今(臣)等恭查制藝卷内計文共得二十七首
似應於目錄末標附錄制義四字而附刻於詩賦
雜文之後標簽書樂善堂制義下刻一小附字則
於刻集體製更為妥協至原本久經頒行今後訂
成定本在我
皇上制作如日月經天原可聽其並行但現在定本既
經詳訂而出海内藝林寶購必當奉為指歸所有
原本自應陸續恭繳(臣)等請
旨凡内外臣工曾蒙
頒發初刻及書坊翻板并外省官刻本並令隨時收繳
不必立定限期及行文追查在内交軍機處彙繳
在外由各該地方官轉送布政司敬謹收貯定本
刻成時仍乘便發交各布政司照依摹刻印行嘉
惠天下(臣)等愚昧之見是否有當伏候
聖訓謹
奏
協辦大學士戶部尚書(臣)蔣溥
吏部尚書(臣)劉統勲
工部尚書(臣)嵇璜
吏部左侍郎(臣)董邦達
戸部左侍郎(臣)劉綸
戶部右侍郎(臣)裘曰修
禮部左侍郎(臣)介福
兵部左侍郎(臣)觀保
刑部右侍郎(臣)王際華
工部右侍郎(臣)錢維城
内閣學士(臣)錢汝誠
乾隆二十三年八月十五日奉
旨制義不必刊刻餘依議欽此
