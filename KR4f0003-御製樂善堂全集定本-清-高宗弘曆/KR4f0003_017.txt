御製樂善堂全集定本卷十三
賦
文戰賦
甚矣人之好争也軒尤鼓怒扵凶器羿浞鬭技於霜鋒
賁育逞力扵舉重般婁恃巧扵雕蟲良增騖智扵劉項
儀秦馳辯於横從是盖所居者高則惡人之我並所操
者異則嫉人之我同未有觧搆釋紛齊天地扵一指和
光同塵歸大化之元宗者也吾意文人學士知命樂天
謙卑自牧慎重為先其游心扵淡也若太羹之味其麗
澤相滋也若共濟之船宜其煦煦為儒魚魚為賢不恧
我之㦯後不憎人之㦯前而孰知所謂文戰者更有甚
扵前言當其屬詞鋒排筆陣萬夫之雄莫擬六籍之奥
並進徹札之鏃必期乎中堅露穎之囊何妨扵游刃鶚
視而張弛咸宜虎變而雷霆用震於是緗帙繽紛盡作
鼓鼙之響絳帷掩映俄興旌旆之思呼十二之龍賓發
攄竒策揮五千之文字奮迅偏師臨局早分其勝負當
場叠用其正竒弟子降心而歛手先生談笑而觧圍是
盖厲兵扵學海藏甲於文山請纓同弱冠之子投筆似
定遠之班硯石如砥兮紀功莫盡霜毫飛白兮露布爰
頒齊物子見而笑之曰是盖以文為戰者夫文以載道
而又何戰乎請與子觧干戈之擾而歸洪荒之都
望嶧山賦
居義府之邃深兮藉藝苑以遨游慙脩綆之汲古兮羌
魄淵其如流邈高山而景仰兮余獨媿夫前修矢中志
以日征兮庶自畫之免羞聞嶧陽之聳峙兮厥維在乎
東鄒余仲氏其再經兮為余道其緣由子車氏之故墟
兮溯芳軌之尚留欲躋攀以顧瞻兮阻川原之亘悠爰
徘徊而永念兮運綺思而裁句於麗則乎何有兮名望
嶧山之賦昔神禹之任土兮取兹陽之孤桐魯僖公之
保有兮乃遂荒扵大東固坤輿所鍾靈兮氣旁薄而莫
窮配浩然之至正兮挽戰國之頽風卑衍詭與儀辯兮
非大丈夫之謂也排楊墨之滛辭兮曰維正道之足貴
也丁鉅艱而獨往兮邁仔肩扵千載也其功不在禹下
兮斯言確其可味也惟樹德之既堅兮吾獨羡夫孕育
之所由来奚必誇夫川原之綿衍兮侈形勝之崔嵬重
曰望嶧山兮魯之邦隔千里兮天蒼茫竊仰止兮路修
長慎自邇兮勤就將指余駕兮息彼鄉徜尼山兮猶可
望
迎長日之至賦
惟大祀以事天爰考候而迎日時履端扵方始迓初陽
而誠壹既展奉常之儀乃協用牲之吉稽古之典黃鐘
正應乎宫縣行夏之時葭灰亦飛乎緹室盖所以欽承
上帝宜調象緯之平布政萬方必始璣衡之一仰斗柄
其始旋望扶桑而將出斯日也符上春以備儀詣泰壇
而將祀迎祥迓福兮必惟其時𨗳氣延和兮爰修其始
遲遲暖律與圭影而並長烈烈凝寒避爐烟而自徙豈
惟靈鼓之聲不止陶匏之禮維父天而母地實覃誠而
在此是知經紀不忒乃貞眀之有常疾徐中度胡躔緯
之失次盖日者陽之精君者德之成表著眀扵君象乃
致敬而用迎萬國共球望金門而和會千方輻輳仰旭
日之長眀羣僚景從而有秩千古輝煌而莫京斯固一
人法天而有慶九有戴帝以咸寧者也
景陵瑞芝賦
盖聞王者孝慈則芝茂又曰君有至德則芝生仁恩覃
敷扵率土草木爰叶夫嘉禎考夫瑞應之圖稽乎符命
之經未有治功允協乎郅理而祥應不驗於山靈者也
欽惟
聖皇御世敬
天法
祖煦嫗之澤比陽春汪濊之恩如膏雨亮功則克諧三
事歌叙則允治六府凡溥大化扵雍熙悉循
聖祖之遺矩
上帝是鍳靈瑞斯頻河清海晏之紀麟遊鳳集之文與
夫嘉禾甘露之迭見盖不可以指數陳是皆
一人格
天之元功而厚澤永逮夫生民者也乃若瑶光發辰象
之精金色吐隂陽之秀衍
鼎湖兮億載休徵鞏
福地兮萬年鴻祐繽紛芝彩表
聖祖盛德之常新焕爛芝房驗吾
皇孝思之孔厚金枝瓊葉浥瑞露扵
寳城十色九光燦祥霞扵仙囿鏤珊瑚而作榦葩盖高
擎肖龍鳳以呈形卿雲低覆氤氲並日月以争華蔚靄
與松楸而並茂豈與夫生扵石室産自珠宫王母之臺
虚紀宓妃之館成空秀甘泉之庭而傳誇晉帝産延英
之座而稱美唐宗也哉
聖聖同揆德惟其至既丕顯而丕承信格
天而格地嘉祉效乎百靈景運凝乎二氣謹拜首而颺
言賦太平之至瑞
五絲賦
律中蕤賓時惟臯月賞天中之令晨值薰風其南發撫
兹佳景浴蘭爰遍乎寰區文此太平競渡亦盛乎楚越
乃有金閨雅製綉幕芳思不止線添對日長之何遣聊
同錦織象雲爛以交披憑兹十指運彼五絲觀寳縷之
續續粲文采之離離延夀算扵萬禩傳勝事扵一時爾
其香奩纔罷彤管方陳麗學天孫之樣巧開地臘之辰
鴨綠鵝黃選色而豔分八彩淺紅深紫成章而手拕雙
紋皓齒含霜意運神工而不語青蛾歛翠心追天巧而
宜嚬鶯其羽鶯其領難比方其爛漫絲五紽絲五緎更
觸緒而繽紛則見夫續比貝連豔羞花朵色如螮蝀逥
射乎虹橋舞比羽霓直通扵馺娑瑶筐用盛錦袱是裹
方携蒲酌願萬年以祝君亦比葵忱藉一綫而達我重
曰當午日兮結五絲綜萬緒兮抽巧思綿寳命兮夀無
期紀歲華兮長如斯
稼穡惟寳賦
天之鍾異物也石韞玉而山輝蚌含珠而川媚金在沙
而待披綃織鮫而成瑞火齊共木難而交朗都梁與五
木而争貴繡毯紅氍赤羽文翠固海舶之誇珍亦大賈
之網利者也然而饑不可食寒豈能衣惟土物之是愛
乃民命之所依希代之姿莫匹連城之價在兹此聖世
之至寳羌歌咏扵周詩爾其既耕既耘既方既皂沃時
雨而霑濡熟西風而堅好珠顆滿車兮無慙照乘之光
玉粒盈倉兮絶勝瓊瑶之報故珍重上厪乎一人而滋
培全仰乎大造為植物之獨貴豈異賄之足稱勤耒耜
而莫怠謹播植而乃成爰藉亞旅之衆如施追琢之精
力作三時兮類藍田之種玉有秋不日兮誇赤水之求
珍冀千倉與萬箱兮寧必不貪為寳慶崇墉與比&KR0808;兮
懸知有道則生信饑寒之可禦陋瓊瑰之為輕不假居
竒以市何須韞匵而藏餘滯穗兮伊寡婦之利匪異物
兮實餽貧之糧故曰寳金玉者心勞而鮮益寳稼穡者
心逸而獲臧其為利也最溥其為物也孔良尚計九年
之蓄以期兆姓之康
南風之薰賦
祝融司方朱眀應節蒸溽暑兮欎陶遲火輪兮炎熱羡
萬物之敷榮坐池臺之清絶猗珍簟兮如霜皎冰盤兮
沃雪乃其階塵初動羅幕微飄協巽方以律轉應鶉火
而候調出谷泠泠輕纔偃草入林習習響不鳴條蒲劍
刺波兮岸畔斜縈乎翠帶荷珠承盖兮池心低曳夫紅
綃觧煩襟於九夏扇清景扵崇朝客有廣厦披衣北窗
延賞喜嘘拂之及時欣凱樂之有象欎佳氣兮氤氲埽
祥雲兮淡蕩爰符五日之期可卜三秋之穣吹来閶闔
何須辨其雌䧺布自郊原欣可覩夫長養時也虞絃鼓
堯厨吹有道聖人之世無為郅治之時著物如薰疑度
籬邊香芷乘陽欲動微飄座上輕絺中八音之節族叶
三光之舒遲豈比夫蘭臺徒侈其詞華沛里空思夫勇
士舞掌中而懼飛賞亭畔而稱美彼宫殿但泛其蕙蘭
伊閭閻豈被其福履惟睿作聖惟風時薰宣和觧欎澤
廣恩均既揚颸扵八表亦應候扵五辰冬暖吹葭管之
律春和拂梅柳之津會南風之入夏尤遍被乎無垠斯
所以醖釀太和之氣而王者法之以施仁者乎
書同文賦
偉哉書契之盛也麗光天而有耀敷海宇而無垠掌之
保氏而肇夫小學觀乎人文而成彼大勲代結䋲而為
治因載道以稱神洋溢之風普扇光華之治聿新書紀
遵道遵路記稱同軌同倫固草野咸欽其法式抑巗廊
用布其絲綸繄夫庖犧造書倉頡創字蝌蚪成形鳥魚
誌瑞原所始作不一其類迨後八體漸分六書遂製或
篆隸而殊科或殳戈之異制或偃露湧泉而稱工或離
星垂珠以布勢或揭象魏之條或質歲成之計或遊元
圃之麟或折蟾宫之桂莫不依乎典則遵我王章錯綜
以盡其術採摭以備其詳藻耀乎典冊之府輝煌乎翰
墨之場指事象形之中則協聲轉注之允臧潤太平而
有色宣文治扵重光扵是靖萬慮之紛拏布一人之大
化金殿春永而閣帖臨餘玉筆龍飛而黃麻草罷欲加
點而無有詎一畫之可假昭萬里之同風自一人而逮
下眀廷敷奏曾無馬字之訛在野遵從何有魚書之詐
則知聖人有作書文大同自南自北自西自東光如日
月之燭遐屆舟車所通布章程扵畫一闡治理於鴻濛
豈操觚而濡墨者徒工技雕蟲也哉
秋河賦
暑風退秋月眀麗銀浦扵碧落映金漢扵丹京耿耿之
波瀾皎潔皚皚之氣象澄泓露下而天津可渡風飄而
微浪不生經漸臺而逶迤亘玉䋲而清淺從碧海以分
来豈黃河之上轉入三秋以杳茫直萬里而曼衍深莫
測兮懸東井而昭回遠莫知兮歴南箕以舒展客有閒
庭容與梧砌逍遥感砧聲扵野墅驚蛩響乎清宵眄眀
光而寄興抒曠懷於泬寥夫其龍駕將臨星橋初起弄
機之女停梭河鼓之旂近止霞妝斜整映牛渚以非遥
閣道潛通望鵲梁而甚邇樂莫樂兮舊相知悲莫悲兮
久别離嗟陽烏之欲上又天雞之早啼何絳河之傾而
不竭兮抑天限固若是其難移徒見夫皓如白練之披
皎奪景星之燦當霽夕而逾眀吐霄光而猶爛興無邊
之秋思漫題句扵紈扇
荔枝賦
氣禀純陽根植炎方燦瓊華之爍爍垂寳實之煌煌蔡
譜爰稽紀方紅與江綠白圖聿考誇雪肉與冰瓤領味
者歎為仙液觀色者驚若絳囊張公之梨難並美安期
之棗莫擅長江城之橘謾比擬瑶池之桃洵荒唐信乎
天下之竒産而果中之稱王者也爾其瘴雨初收炎風
微扇條密抽旗花開綴霰殆有積而後彰豈無實而自
炫翔彩鳳以輝煌合彤雲而絢爛紅丸萬斛紛玉樹以
流光神丹九成射瑶圃而掣電燕支顆顆欲盈閩客之
筐火齊纍纍乍佐番舟之宴豈云憩之者如雲葉之垂
寳之者無斧斤之患而已哉時惟遐邇同風盛德昭融
雖限山川之遠竟如堂奥之通彼宣風之大吏乃方物
之是共樹植皇州豈分幅&KR0695;之隔實垂上苑應知造化
之功賜出金門羣捧玻璃之盞恩分青瑣携歸筠籜之
籠此盖叨仙味扵閬苑而沐聖澤扵無窮也夫其朱殼
纔分脂膚照眼朗若玉壺之冰潤似清凉之散羌熱中
之始消豈病渴之用遣佐玉杯兮輕含白露之團列華
筵兮共賞冰蠶之繭唇未沾而已香手含潤而莫盥亦
何必羡嶺南之三百堆驪珠而滿盌哉
多稼如雲賦
出郊原而縱目愛金秋之氣清草霏霏而露濕天寥寥
而風生寒蟬收響隂蟲載鳴繡錯溝塍乍青連而散漫
綺分隴畆正黃茂以縱横酬勤劬扵東作告豐稔乎西
成遠而視之如膚寸之出石也近而睨之似朝隮之凝
碧也當夫公田既雨霑膏澤之調勻嘉種徧敷披薰風
之順適厥田上上兮芒既抽而散芳實發芊芊兮花已
飛而帶白奄觀南畆之收何異西郊之積則見夫綿邈
鋪川豐融亘田層阜遥分似無心而出岫千畦遍滿若
竒峰之連天氤氲散潤兮既史書以占歲曼衍流膏兮
果戶慶扵有年豈坻京之足喻恍薈蔚之愈綿於時庤
乃錢鎛築我場圃以樂農夫以御田祖豐滋漫若且聞
束晳之詩悦茂油然欣聽籥章之鼓方苞既實慶高廩
扵茨梁堅好不秕喜盈疇之稷黍故曰榖為君寳惟農
是親遺秉盈場玉食亦登其芬潔餘糧棲畆金枝轉掩
其輪囷豈非聖德之格天而多稼乃得以如雲乎
聖德合天地賦
聖人膺寳籙握靈圖躋含生扵富夀致萬類之昭蘇澤
允覃乎九有道克奉乎三無欽眀文思帝堯無以踰也
温恭允塞虞舜曷以加乎紀巍巍與蕩蕩信一揆而同
符天無不覆地無不載蒼蒼者昭丕冒之宏混混者順
發生之大窺博厚而難名測包容而無外是亘古此天
地也而誰與為對待哉王者中和位育並立為三規模
既同乎幬載對越尤致其精嚴故升中扵天而鬼神格
告成扵地而恩澤覃茂以對時而行无妄卑以自牧而
體福謙扵是歌一德之允若與二儀而脗合布政則温
如春融育物則量同海納眀如日也麗九華以昭宣散
如風也紀八節扵閶闔然而高眀既被朝夕彌虔昭事
則幾康是飭行健則元會永綿小心翼翼是曰法天若
夫廣大咸亨品物必遂既柔順而利貞亦履仁而行義
安土能敦是曰則地扵是乎乾坤合德君師並修海宇
仰崇高之象羣靈樂静謐之休徧尊親扵血氣成參贊
之謨謀豈非與清寕而永奠合上下而同流者哉
鳥求友聲賦
暮春日永修褉風輕柳依依而始綠桃灼灼而載榮山
含翠而水秀雲觸石而氣清想羣賢之盛蹟追永和之
芳聲命我樽斝招我友朋既窺花而拂竹足樂志而怡
情乃有流鶯傍乎高柳乘春載鳴知時不苟既擇木而
遷喬亦因心而求友翺翔寡侣兮爰懷切切之思睍睆
呼羣兮用發嚶嚶之口枝頭乍囀兮念知我之猶希陌
上頻啼兮恨相應之恐後蜂蝶来往兮疑尚阻扵羣猜
鸞鳳遥遠兮冀以引為吾耦歎離羣之已久謂知音其
可期友既不我棄兮吾亦豈不爾思自秋徂冬業過時
而已矣穿堤泛柳盡今日以求之取則寧遠流音在兹
莫使鵩鳥兮得讒言之是肆應同鳴鶴兮願好爵之與
縻乃其谷裏春深林間交訂始也以類而相求終焉同
聲之是應是謂其音既諧其志亦正爰符金蘭之契雅
合風人之詠彼夫烏衣國裏紅縷樓前呌邊秋之孤鶩
啼蜀月之杜鶻豈得義同金石韻佩管絃也哉
麥秋賦
繄鶉火之司令疑商金之屆期影度朱眀始散芳扵榴
圃律侵白帝獨抽穗扵麥畦愛芃芃之連纈亦離離之
下垂南畆正勤扵此日西成偏紀乎兹時披梅風而含
顆潤榖雨而雙岐是盖四時之代序而萬物各遂其繁
滋者也乃其堤上鶯啼隴間雉雊芳草未歇而猶霏綠
樹成隂而始就何銍艾之奄觀兮當隆曦之永晝覩黃
雲之滿野兮驚白藏之應候溽寒露而朝濡兮潛隂吕
而夕秀雜收歛扵長養兮參結實扵紛茂炎炎當令碩
碩成行紫莖兮韞爽青穗兮含凉大有占而豐登肇象
兮中和順而隴畆飛香對銀縚而偶穗兮散珠顆而分
芒豈非化工之獨運而為盛世之嘉祥哉
夏雲賦
夕陽退暑晚籟吹凉蝉嘒嘒其曳響榴豔豔其含芳揮
羽扇兮納爽坐冰簟兮生光既澄觀兮瀟灑爰延步兮
徜徉策杖清流之畔響屧疎林之旁見夫夏雲矗峰無
心出岫峩峩而其氣始升氲氲而其勢漸就晻靄岡巒
之崇蔽虧松杉之茂其方起也似迎日而流霞其上騰
也如凌風而散華其紛郁也状綵纈而錦叠其輪囷也
類玉葉而金葩或現神女之佩或駕王母之車依稀漢
帝兮望祥而書紀寳鼎彷彿安期兮成仙而棗大如瓜
同崑崙兮五色突嵩少兮三花驅不勞鞭兮乍峭峰之
崒嵂斵何須斧兮已空竅之谽谺爾其炎蒸頓歇池臺
清絶抱翠石兮影留俯清波兮紋潔暝烟杳靄兮隔柳
岸以深沉餘景紛綸兮鏤殘陽而眀滅思添棐几之清
病消文園之渴豈非覩欎興之勢而忽觧心中之熱哉
學問至芻蕘賦
原夫泰岱之高不譲土壌而尊五嶽河海之廣不擇細
流而納百川載萬物而不盈者曰地覆羣有而不居者
惟天是以有大而能謙必豫見善而能遷始賢固至理
之如此豈入道而不然盖自先民有言詢於芻蕘既下
問之不恥乃大德之孔昭野無遺才英俊彈冠夫廊廟
政皆丕應庶人罷議扵市朝固已五風順十雨調集濟
濟之多士覩師師扵百僚然而謙謙君子延訪不遺夫
草莽穆穆元后諏諮乃逮夫薪樵是以禹下昌言之拜
湯勤有莘之招高宗恭默而得左右扵巗野周公勤思
而傳吐握扵崇朝凡其守謙以受益用是居上而不驕
爾乃設鐸設鞀而蒿莱亦及爰咨爰度而草澤無餘道
至廣也豈必備乎垂衣之主心之虚也乃旁求扵戴笠
之夫邇言不棄良才必選大度扵是乎彰隆業因此而
顯戒損用以持盈得師期乎主善此聖王樂取之誠心
而非徒規倣乎先民之舊典
御製樂善堂全集定本卷十三
