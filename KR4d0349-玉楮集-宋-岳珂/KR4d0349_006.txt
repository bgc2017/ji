玉楮集卷六宋岳珂撰
病中午後登山閒步遙見園亭有翠帟張欄處久
而識之為張孝顯成趣軒蓋與緹屏油幕高會
予病不得衝宴悵惘移時因以中孚澤所網鮮
鯿侑以棠漪家醖併成四絶呈在席諸人
九折登山倚瘦筇杏蹊眼襭早冬烘翠雲遮斷神仙客
不許其間著倦翁
滿山桃李閙紅霞曾約香山白鹿車堪笑東風欺病客
攙先且到别人家
小池玉尺躍清波病不開尊奈爾何更倩棠漪吹柳岸
為君小發醉顔酡
衝席丞郎酒斛籌不關無面見春鷗五鯖見說妨齋禁
留待明朝大白浮
比聞趙季茂奉板輿行春甚樂予躍然效之是日
乃值大風雨昏後倦歸則素月流天仍復晴矣
自此連日春色尤濃杏已過雨紅英滿地悵然
有作因寄
棠湖有病客破鼎支藥糜青陽動新晴兀兀厭坐馳静
聞簫鼓閙翠幰行春堤柔風吹簾旌杲日浮屏緹行廚
依竹裏繡幕聫江湄為問來者誰板輿雙侍姬光彩照
路傍拍舞襄陽兒病翁禅定心久矣沾絮泥一念忽隨
喜聊復相追隨家人治尊罍夜漏覘晨晞擁被起躍然
不知筋力痿破曉始三弄衝寒纔一巵爚如滿天星湛
湛開青池晨光透戸牖纖塵寂不吹倏焉雲頭催隨以
兩脚垂汀蘋振淅瀝岸柳驚紛披度塘如度橋跬步窘
且危往謁乘驛使席間如鼓鼙主賓無軟語僮僕侵寒
肌一坐禮敬疎四顧面色黧亟就兒女曹疾駕掀重帷
擁爐共炙手悔游仍攅眉須臾呼酒炙稍覺春融怡棠
湖暫紓望苜盤充療飢一杯復兩杯膚栗欣平治先登
潯陽樓次讀琵琶詩來往信底忙吟哦聊自欺江柁晝
搖兀市聲晚啞咿估客維岸傍樵徑行歌歸宿靄了未
收溟濛沾人衣落莫興易闌扶輿力將疲却從名園游
款戸訪故知蔬甲拆青嫩池光搖碧漪桑顛宿雞鳴柳
畔新鶯啼主人相顧笑謂此亦足棲曾留長者轍更著
名人題廬山三萬峰一碧天與齊千古真面目庶幾今
見之遂開成趣軒夕宴陳尊彛庖鯖詫彫俎幻火後眩
奇沙苑出細肋好音來赫蹏紙尾有醉字恍如寫烏絲
意者天機全落筆驚傾欹長鱷白浪捲踞蛤青雲期佳
客不我從逸興何所為整鞅固已屢鳴漏將何其九衢
月似霜烏鵲仍遶枝風乾路猶濕雲淡星不移已成歸
兮賦更作悵然疑詰朝益明媚一瞬變四時天機豈易
測我惑寧不滋嘗聞士之遭皐夔異周伊如何不後先
翻覆成嘑唏昨何為而寒今何為而熙中間出一夕乃
爾變慘悽吾昨解印綬一舸來自西天道皆自然肯以
隂晴窺况此瞬息觀詎可分兩岐為言獨醒者今昔無
町畦從今好天色更請還一鴟東尋五雲谷西渡三峽
溪杏開董奉壇桃映匡俗祠景物看吐吞冷暖隨呵撝
以此青田釀酌之滄海蠡藍輿乘兩肩倒載白接䍦真
意浹三益和氣重四支持之藥吾疾正可扶衰羸明窗
睡久酣舊業荒於嬉正當出囈語走筆縈虹蜺追書浹
旬事幸免然豆萁
庚子正月彗見於室有詔求言因上已見有感作
三唐律
天象占仁愛宸心極戰兢圖從甘石辨言並禹湯興有
志酬消露無詞贊履冰至明昭萬里先願燭西陵
美芹野人意喬木世臣家尺璧諒非寳寸心元不遐誰
知劒門棧已建鬱軍牙所恨簫韶遠不堪聞塞笳
糧府久關慮騎官方應占天心昭可卜人事備當嚴一
葦江難恃三巴民已殱閉關還早計璿玉不須覘
戲作呈趙通判胡教授張總幹
人言春游無不好一日宴客三日飽翁言此語特未定
一日宴容三日病人生所願筋力強問花訪柳同壺觴
老夫豈無少年狂胡為兀兀坐一床憶昔少時事賓友
常有清尊湛東牖稍長便不論升斗纔對白衣輒搔首
東來三府西陪京二十四橋誇廣陵萬椽紅蠟槌畫鼓
醒處傳杯醉中舞何嘗一日不春風酒光花艷詩興濃
兔肩鹿䏶坐據態急雪打面看雕弓笑談千古一吷中
眼㡳頓覺四海空可憐芳草長邊路年少堂堂背人去
歡筵徙廢管與絃粥鼎相隨朝復暮塞砧街鼓總愁聽
凉月花宵等虛度前旬作意趁萬紅沈霪積雨仍多風
中間一日稍晴意藥裹關心復思睡無氊坐上老相如
昔時依幕今題輿三君笑談忽與俱使我捨策忘其軀
須臾把酒舌底滑席地幕天醉鄊闊明朝奇祟那可言
閉院重尋舊生活回思北海酒不空料應多病過于儂
坐客常滿更可疑華佗已死將誰醫
小園雙竹呈瑞二首
錦綳玉立紀雙清瑞牒千年重得名龍竹高標儼元致
熊湘素節凛皇英質同隴麥兩歧秀奇並庭柯連理榮
却羨此君尤特立虛心直道不孤生
曲檻紅闌小圃西平池影浸碧玻璃便同雙劒看龍化
未許孤奩舞鳳棲連袂縱觀金谷妓聫篇頻付錦嚢奚
使符永擬章江去且聽平安報帳犀
豫庵三瑞詩
環豫庵皆竹也嘉熙庚子三月忽呈三瑞皆前
所未覿或者嘉祥有待而出耶護以朱欄表以
名扁因物有感復系以詩
鵷竹
雷雨新頭角煙霄舊羽翰聫根方拔象接翼更停鸞紫
錦雙翻籜青銅並倚竿摩穹端有待聊復護雕闌
右雙竹抽幹幾尺始分兩岐嶷然競秀其瑞特
異名以鵷竹
蟬竹
氣並隂陽正仁無雨露偏闔開知有地奇耦自潜天雖
煥雙紋異仍存一節堅薰風動蟬腹槐綠又鳴絃
右四竹當竹之半有二節蔚然前合而一後分
而兩得奇耦之正猶蟬腹然名以蟬竹
龍竹
夭矯青池近騰拏碧漢遙微風鳴嶰管輕霧映鮫綃舞
翠槐齊秀蟠青松後凋終須還直道勁節自干霄
右一竹當竹之頂盤舞詰曲夭矯自然有拏雲
騰霄之態名以龍竹
庚子三月二十七日又易守當塗四月十一日發
辭免之牘書懷成二唐律
九重旒冕真知己幾度弓旌憶款門素志不為温飽計
赤心未報聖明恩鶴汀雲雨暮應捲牛渚風煙秋欲昏
休向長江問陳迹浮梁孤塔不堪論
去載西陲夏正初首驚禹閣下除書璇杓導旨方螭陛
珍圉迎釐又燕居三見綸音傳詔璽六看棨信到耕鋤
秪今又上公車奏何日煙簔返老漁
十二日諏吉受通議大夫告再書述懷二首
聖代論思秩中朝博議官尚紆郡邸綬空著侍臣冠歲
月驚馳隙功名儘畫墁髀銷今已復半世愧狨鞍
五雲瞻觀闕百印寫綸絲有愧陪貂尾何功復雁踦精
鏐朌紫磨實匪咏緇宜聖德知難報規銅笑白髭
上高趙宰同叔遺以誠齋集開卷偶見答徐宋臣
監丞書云來帖告訴門生排根嘗聞前輩謂受
人之恩而不忘者為子必孝為臣必忠蓋推是
心而信其人也又聞惟以怨報德者為不可測
蓋以有人之形者必有人之情也故盧杞之於
顔公敏中之於文饒之奇之於永叔邢恕之於
君實孰測其報恩一至此極哉昔孟嘗君有一
客孟嘗遇之甚厚而客每毁孟嘗或問其故客
曰人皆譽君而我獨毁人必以我為小人而以
君為長者此吾所以報君也前五子者其意將
無出於此歟至如逄蒙殺羿之事孟子不責蒙
而責羿然則先生之與門生其責果誰任哉或
掩卷有感因筆紀意復細繹身履者以補其闕
凡四十韻
古人忠與孝不在工報恩如水日夜東豈必同一源堂
堂顔魯公䑛血來平原鬼質不知何幾作絶吭魂大中
白丞相昔躡衛國門幻作萬羊夢投畀朱崖村奇謗及
師友躛言動君尊匪但死不瞑大是生無根我嘗究初
終要亦無足論或以裏言掇或趣主意奔或從談笑生
或即利欲昏初亦未有心末乃成至冤青簡玷齒頰至
今猶啍啍儻無魏闕戀誰使舌莫捫森淅起奉册片頃
那容存牀第本無從何物能輊軒脂垢亦易辨誰解洿
璵璠如彼孟嘗客亦已悔而反正比蕭相繫慰拊聊春
温五人皆有為評訂何必繁之子獨嗟事畫牢訊書爰
反覆蹈生死呵嘘變寒暄秋毫無所取可騐牘背翻自
言復自渝洗垢亦不痕堂帖寫元奏别白如珉琨渠知
褫鞶枉端由吠聲喧天定能勝人白日開戴盆只於揭
紙間了了窮所元不特玷盡磨那復恨可吞但觀斯人
心雖踵五子跟居然蚤虱微而比蛇與蚖抑觀誠齋書
理到詞不煩有形斯有情相比如篪塤而於五子中乃
復加詐諼旋觀逢與羿端在友弗掄毁玉自出柙扣金
能反轅割席懷共耕知幾當賜膰齚舌漫爾為揩眵愧
吾惛正須起九京相與澆一尊江湖兩相忘再拜師至
言
睡起三絶
睡起東窗日已紅扶頭宿酒未惺鬆南陽一夢何關醉
自愛終身作臥龍
天色今晨已放晴鳥烏亦覺有歡聲幅巾自是便疎嬾
飯了花間取次行
五更展轉待晨光到曉瞢騰入睡鄊却是金門早朝客
千金不得枕中方
自歲前逮夏初日始辭免有感而作
憶昨除書賜召環聫翩觚槧不曾閒醉吟久負雞豚社
奏牘頻登虎豹關求倦得忙三易地自冬徂夏半年間
(闕)
梳頭二首
白髮三千丈斯言若未公下梳驚落雪倚檻且晞風自
笑雙蓬鬢今成一秃翁晨招幸無與姑免誚頭童
長記涪翁語無塵有髮僧無塵方願學有髮亦何曾學
士年年樣車門日日乘二毛猶勝我不必愧鬅鬙
塔燈六言四絶
金輪示現清夜火樹高騰碧虛說法未回坡應册勲先
到鐘魚
七層靈燄自照萬里劫風不吹烽信斷無澤國神光恰
似天池
中天半倚寥泬大帝高居鬱蕭已訝流鈴擲火還疑絳
節來朝
碧落星移象緯紅光影射鮫宫甲煎千門初啟明珠九
曲先通
喜雨
去年春旱種不移後來雖雨那及時至今田野有菜色
麥熟未救民啼飢今年雨澤知時好出水秧針隨處早
晴無十日雨輒隨雨及一犁日還杲天心一念本好生
去年今年何愛憎古來藏室五千字每歎凶年由大兵
祗今崆峒纔小熟溝壑未甦猶五六兵端倚伏詎可量
且願藩籬謹西蜀
四月二十日被以郡事入奏之命再賦二首
五雲堆裏望觚稜二紀周南夢未曾四輩兩年勤詔札
九重一念乂黎蒸烽臺雖有深秋燧雁塔應無曩日僧
豫備正須如雍國不妨德業頌高昇
去年冬暮拜弓招槐夏重承接晝朝錫馬敢期先雨露
冥鴻自愧點煙霄沙墀有路瞻唐表瓦缶何堪溷舜韶
歸郡定應遲六月却從故迹問凌歊
予園泰堂之傍有奇石小有有洞箭括有門車箱
有谷高廣雖不袤丈而嵌空之勢宛若飄動暇
日獨坐對玩移晷因賦
池邊歴平蹊果下動游鞚一笑未心領萬象徒目送淵
渟歴危檻目景眩華棟閒情晻不舒倦思悄如瞢忽驚
鵲噪簷恍類雞發甕坐開蒼玉壁平揖青瑤峒疇昔果
安在奔走比嶽貢仰觀箭括門廣宇豁晴霿右開車箱
谷盤道陟微衕中天隠日月遙海插螮蝀居然袤丈間
有此具美衆老夫生平嗜酷暑泉石弄天巧謝斵削人
為漫摶控尚憶三神游俛記十年夢踞龜曾食蛤騎鶴
更笞鳳覺來海山蒼倏見雪竇空便疑勢崷崪獨欠波
&KR1043;洞捧罌喜對酌岸幘發孤諷此兄定絶奇吾意當折
衷一笑問阿章試與評伯仲
玉楮集卷六
