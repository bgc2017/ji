玉楮集卷一宋岳珂撰
戊戌二月十日京湖袁總郎以堂帖至有詔復除
戶侍總饟
晝長欹枕酣春臥剝啄敲門驚夢破雙旗健步衣正黃
爵羅駭見久未嘗泥紫一封芹詔香王人繭牘親遣將
老夫五年坐奇謗身則漁樵志猶壯豈無戀闕如子牟
強擬隨裝學張敞浮雲滿空能蔽日雲散天空日華出
千三百載春又春杜陵久矣無斯人黃衣走塵漫踆踆
縱了桴鼓何足云姑言絮舜工負恩堯天舜日定不爾
皎皎太空無點滓當時下書便疑似聊坐和歌焉熱耳
寧比三光覆盆底金羈欲脱還絡頭絡頭齕草均一牛
吾身本是報恩具千年萬年屬明主感恩欲愬淚如雨
且願投讒畀豺虎
五年不治筆研奉詔起家是日始草辭免奏旋假
書吏於郡題寫皆生疎又堂帖趣行三日戒塗
偶成二首
五年尺牘不牋天一日除書到枕邊感欲宣心筆無語
恩慚餬口鼎餘饘說驂尚恐傳音誤書馬還思習札便
燭灺燒殘人未寢却輸鈴下愜安眠
露封謄奏曉鳴鈴當御應關乙夜呈京兆有裝隨使者
陳留無酒憶廚兵故營將鉞談家世老吏公車識姓名
塵事看看到書尺更驚三日有王程
予控免不獲命恭讀詔書聖訓有朕正欲為卿直
前枉之語感激思奮始決小草之謀
平生一寸心不為世塗折平生七尺軀擬慕志士烈吾
門古喬木每抱歲寒節三世秉一心炯炯常不滅雖如
卞獻玉自比來嚼鐵閉門著辨誣其事已合轍及逢明
聖知所遇皆夐絶隆興錄舊李一誣出奎札嘉熙今詔
書復以枉為說人生貴知心萬事等一吷矧以萬古光
下比覆盆揭憶昔賈奇謗同舟忽秦越關弓比射羿舍
鏃不虛發仍是同功家以豢反得嚙静思誣與枉二字
謹區别兩朝寓至鑑四海仰日月蕩誣貴昭昭錯枉豈
孑孑此恩無以報蛇雀況微物匪石心可轉襆被計當
決塵匣開青萍何時釁妖血
黃鶴謠寄吳季謙侍郎時季謙自德安入城予適
以使事在鄂
廬山白鶴歸來雙縞衣素袂玄為裳翅如車輪夜横江
風聲曾走淮淝羌戛然長鳴下柴桑芝田啄粒遙相望
何人網羅倏高張上決雲漢旁八荒一隨鵬鵾驚遠翔
低頭不肯謀稻粱一罹置弋沮澤旁局身筠籠翅摧藏
鸚鵡洲畔葭葦鄊水雲蒼蒼江茫茫九皋欲聞聲不揚
回顧鷗鷺羞顔行忽聞緱笙度宫商紅塵俯視有底忙
磯頭刷羽今正黃欲搥此樓呼酒狂
予以謬作數種并總所奏藁遺參贊高紫微聞以
閱讀未及賜報平日正病無人為過目者茲不
特餉所有别白半生漫浪筆研間為不虛矣因
贈二首
夜半軍書尚掣鈴想應欹枕夢難成新涼頗復欺長夏
舊事何妨閱短檠人說文衡真有託公於詩卷若為評
復襄遺跡今如許試考當時六萬兵
涉筆牛腰倦不支餘工那復到新詩殷雷秧綠又期月
指日棗紅能幾時自古兵財無上策于今社稷寄西陲
入郛及國均危道勿謂君侯不敢知
拙婦吟
西風策策黃葉舞茅簷三尺鳴秋雨東家拙婦擁面啼
強剔孤燈訴愁窶當年採桑陌上歸嬉遊不管春蠶飢
千絲萬縷繭白雪便學紅女攀花枝十七十八事機織
暗瑣青閨人不識二十三十幽恨長盧家古梁玉為堂
四十五十已老大唧唧鳴蛩欺猫卧尚隨姑嫂作笑嗔
一生苦樂由他人君不見昨朝縣吏踏門闑杼柚已空
盆盎竭雞豚指柵索飲壺掀釜呌嘑嗤婦拙起來迎門
陪笑面不似嬌羞怕人見今年歲事苦不登且為當家
聊一展吏嚚不肯怒且訶大兒門東窺飯籮藁砧走藏
姑誚罵造䴵無麪知如何蹙金芙蓉戲雙鴛繡床一倚
會萬錢低頭長嘆祗自憐昔者何巧今不然吏嘑已倦
里正醉抆淚背人還滌器明朝欲酒姑勿譁正恐突隳
驚阿家
春波堂小飲懷棠湖舊隠三首
平生到處西湖長眼底波光日日新圖在輞川非舊隠
夢回笠澤是前身一江細雨欹青菊萬里雄風起白蘋
獨立蒼茫動歸興釣磯須理未垂綸
炎暑今年特地奇不妨湖上訪清漪長堤步屧誰堪儗
高閣凭闌我總宜喚客黃鸝穿柳度猜人白鳥映荷窺
衰翁病骨難禁熱且倩西風自在吹
虛欄四面挹湖光最愛薰風六月涼萬朵芙蕖紅影閙
兩行楊柳綠絲長鋪陳雪月晶明態商略隂晴濃淡籹
四序清游搃如此春波何事獨名堂
食棗有感二首
百果隨時效歲功棗槃亦復薦年豐柔柯低帶隨風綠
纂實駢隨映日紅聞說桃梨堪絜大頗懷齊魯未來同
憂時把玩還驚歎莫咏豳風詠北風
碩棗名亭此地傳况逢新摘正芳鮮栗投聊寓孤臣報
瓜實初無小史緣只合赤心思待敵豈容白手覬延年
低徊為觸平生志欲和安期覓劍仙
約客春波督參劉郎中方赴高紫微之集道間相
值不容留戲贈二首
春波堂上倚欄干一曲樓臺晻靄間野衲再尋行脚債
釣簔聊寄賞心閒燕低欲舞影翻水鳥倦知還雲在山
匹似棠湖儘堪住遶簷秪欠翠螺鬟
錦帳星郎油壁車紫微花下醉流霞簫鸞東引瞻風馭
池鳳西游賦日華蓼岸半紅秋漸老柳堤仍綠約猶賒
一尊更趁萊衣綵河漢還乘八月槎
餞孟運判寺簿赴京三首
溫純如玉絶纖瑕驚坐何人指孟嘉策馬殿軍勞不伐
舍魚取義理無差讀碑襄水眞為谷守壘房陵忍顧家
鄊國不妨動歸興天津八月却隨楂
詔書夜下日華門輦路争看使者軒烽火三邊尚勍敵
煙塵萬里欠公言不須目㫸憂多壘好吐胷懷悟至尊
富貴功名分中有勿令仗馬媿廷鵷
半生共飲西江水草木由來臭味同交臂便同鴻燕社
論心不隔馬牛風君方鳴珮趨雙闕我自燒車延五窮
景倩仙塵凝望處為言驛騎莫匆匆
與高紫微雪溪餞客雖已預盟然坐次予每居上
為之踧踖寄此見意
碧梧正耐雪溪秋况是西風送客舟華宴雖思奉婪尾
麤官何敢作遨頭達尊諒識詩囊意負約仍輸酒斛籌
想見尊前列紅袖可憐無分聽梁州
夜讀莊子呈高紫微
蒙園傲吏御風仙聊以巵言後世傳小大升潛同此地
智愚工拙豈其天衆途適正何勞問一理觀心本自然
從此二經束高閣為君終夕讀名篇
秋夕有感二首呈督視參政
湯湯南紀重喉衿縱敵年來患已深七十萬家財與力
六千里地古猶今薇屯正自憂無給桑土當思徹未隂
用力愈勞工愈寡相公試察此時心
老去工夫在一丘解驂重使借前籌憂關王國漫騰口
事為他人常壓頭蟻穴潰堤猶未計鮒車涸轍若為謀
恩波況是如天闊早放棠湖理釣鈎
九江霜蠏比他處黑膏凝溢名冠食譜久擬遺高
紫微而家僮後期未至以詩道意不到廬山孤
負目不喫螃蠏孤負腹昔人句也
君不見東來海蠏誇江隂肌如白玉黃如金又不見西
來湖蠏到沔鄂玉軟金流不堪斫九江九月秋風高霜
前突兀瞻兩螯昆吾欲割不受刀頗有萇碧流玄膏平
生尊前厭此味更看康廬拂空翠今年此曺殊未來使
我對酒空悠哉舊傳騷人鍊奇句無蠏無山兩孤負老
來政欠兩眼青那復前籌虛借箸祇今鄊國已駿奔軍
將日高應打門流涎便作麯車夢半席又擬鍾山分先
生家住岷峨脚屢放清游仍大嚼襟期盡醉何日同試
筮太玄呼郭索
餞高紫微視師黃岡
秋風九月邊塵高千艘夜下宮錦袍文章不特動蠻貊
要識金版開六&KR0802;孫曹已矣等陳迹喚起坡仙同赤壁
喧闐笳鼓動地歸重把功名光采石
以螃蠏寄高紫微踐約侑以雪醅時猶在黃岡
前朝無蠏惟有詩亦復無酒供一瓻今朝有蠏仍有酒
極目征帆更搔首古來樂事誇持螯赤瓊釀髓玄玉膏
菊花吹英好時節况是九日將登高旌旗半江笳鼓發
不作詩人淡生活待君淨洗沙漠塵歸趁看燈更奇絶
(蠏至正月重出俗謂之看燈&KR4515;)
餞紫微高侍郎朝天
紫微星郎天上客身是南宮小宗伯斗杓夜轉天門開
平地一聲驚霹靂已將椽筆提斯文更決河漢排風雲
銀潢直下洗戈甲坐看九陌狂流奔黃金為臺玉為帳
有眼須看舍人樣紹興季歲說雍公曾冠貂蟬登上相
峨&KR1453;山高鍾異人昔年相國今後身聲名何嘗岷蜀隔
草木仍是江淮春君不見嘉熙聖主躬神武法祖整軍
肅干櫓又不見魏公一戰平麟猊次年子月天廢齊天
心廢興真有待肯以貪殘易仁愛大數恰逢一百年埽
穴犁庭當復再今年又自淮西來右相勲名傳九垓旄
頭黑雲墜西北兩兩比色明三台先朝貝州妖賊起若
比此時僅蜂蟻當時禮部文侍郎一日奏凱同平章
後元祐行上辨章喬益公
正月二日天氣清六符兩兩三階平閤門催班報麻案
珂馬玎玲萬人看押麻參政拆璽封宣詞舍人來殿東
鞠躬一聲百寮聽軍國平章喬益公天心果與人心同
大哉聖斷天與通本朝太平說元祐五嶽三光渾未剖
當年一日三制頒吕范堂堂分左右虔中大老更魁傑
申國勲名比韓富民生是時非漢唐親見至治躋羲皇
一塵不起四方服軌順星躔蕃五榖士皆有造百姓寧
官僚徹底清似冰桁楊畢空戈革偃天街鏡淨無攙槍
彼何人斯階啟厲九縣回颷八紘沸高皇疋馬開東南
王業中興今五世窮荒靺鞨何自來中原萬里吹黃埃
數殫剝復回否泰肧腪元氣鍾奇才耆明夀雋軼千古
呂望鷹揚稱尚父便教旦奭居東西穆穆迓衡今再覩
官家即日開天章貂冠玉佩游巖廊一都一俞一吁咈
四海春風已披拂聖賢自昔難相逢巨魚縱壑鴻遇風
輿人歡呼爭誦說元祐嘉熙莫分别君不見徂徠處士
歌一夔濃墨大字慶歷詩生民至今受其賜千載萬載
生光輝陋儒筆研久不治安得椽筆摹英辭兩朝慶祐
俱盛時衆賢一念猶西陲天心願化光明燭先望分輝
照荆蜀
上已約客摠宜一病不及往二詩呈陳元履王囦
衟諸人自酌
總宜閣畔小簾櫳碧浸平湖面面風别館柳隂聊繫馬
便橋紅影正垂虹流觴有序傳詩客在席無人稱倦翁
儂自醉歸翁自倦風光流轉不須同
我是棠磯舊釣徒天教生與水雲俱蘭亭正值人修稧
柳岸還添浪拍湖幸有文人觀筆法可無嘉客醉兵廚
直須去躍城東馬更與留春作後圖
聞韓正倫檢正掛冠感歎故交悵然久之偶成三
首
中興王社舊同功三世何嘗間一忠北海真成賢吏歎
西州猶記勝游同逢迎有意君雖謬喜怒無心我自窮
詩禍古今均一律莫將燈夜怨東風(正倫京口放燈余作詩及祐陵事正)
(倫疑誚其失基怨于此)
恩門小簡寫門生六載交情老弟兄一念吹毛牙角訟
十年握手肺肝傾酌貪誰飲南&KR0893;水敵怨人談北府兵
空劵更憐蠅筆誤却因誤處得分明(正倫向在京口每折簡必以恩門見)
(稱予為漕時嘗舉之)
心存即鹿嘆無虞畫地雖工理反疎直枉已傳天子詔
厚誣猶見監奴書儻令甬道真難繼未必都曹可遂初
萬里上流關社稷不知天意竟何如(向巳虛劵見誣恐其不直乃批與承)
(受使多用賄嗾吏文致予以大罪廟堂覺之事遂白此批真蹟它日予得之故吏今存予起家使湖廣正倫正)
(在都司云)
予癸已在京口因郡中元夕張燈偶閱國史靖康
丙午正月十五日辛已祐陵南巡駐蹕是郡二
月二十三日已未始還京師凡居郡三十有八
兹聞簫鼓感舊興嘆不勝澘然因涉筆以記大
略而僧有沖希者乃攜以示正倫彼謂予諷已
遂架大怨迄興妄獄聖明察知其冤予復將指
前謾盡白因悼正倫之殁閔其左計亮其初心
附昔所作詩于後
駕軺老子久婆娑坐聽笙歌擁綺羅十里西涼憶如意
百年南國比流梭吞聲有恨哀蒲柳紀節無人廢蓼莪
寂寞丹心耿梅月挑燈頻問夜如何
玉楮集卷一
