玉楮集卷三宋岳珂撰
荷花盛開以病旬餘不至亭上偶成二唐律
病襟傭策杖天鏡恰開奩青蓋迷前浦紅粧間曲櫩藻
窺知鷺下萍破識魚潛會看吳公陣宮蛙奏曉嚴
好在中孚澤猶横未濟舟擲金隨柳舞跳玉趁蓮謳埽
榻方思士鈎簾也覓侯病夫均一笑此意本無求
予歸未省松楸將以初秋望前汎湖之龍門已戒
舟艦而連夕雨作不見月因賦天問二章
擬放平湖月下船櫂歌中夕發長川蘋風好為雲開幕
蘭槳不妨人扣舷猨鶴候迎將曉日魚龍悲嘯未晴天
玉川搨額金沙上閶闔封詞漫一牋
小心風伯紫宫回眼看銀蟾海上來玄豹又成漫谷霧
斷虹猶作隠山雷便教雨積三時害未信晴無一日開
待試平生補天手為君明鏡再安臺
秋夕有感二首
早歲驪車擁漢關憂心耿耿日凋顔秋成正望狼烽急
夜枕不禁魚目鰥三仕古猶關喜愠萬金今不博安閒
回思此日一尊酒只合長居木雁間
從來難辨是幾微談者雖多覺者希小隙便須防蟻穴
大寒何必泣牛衣無旁掣肘方成事不早抽頭即禍機
莫道不才明主棄也曾攖頷觸天威
寄李微之秘監三首
引領蓬萊唐謫仙湓江一别又經年麟臺高躡三神路
狐筆方持千載權罏裊新煙招我隠驛催逸事仗誰傳
校旗猶識臨淮略更待涼臺親簡編(微之以史館牒來索予所撰東陲筆)
(略以秋暑未暇編寫)
去冬雪裏拜箋題曾說新除到殿西劒棧雲連吳壘火
函關日照漢封泥剡藤幸有繫書雁錦栢難尋隔葉鸝
便是韓壇作曾築田蕪亦盍賦歸兮
棠湖浩蕩有盟鷗塞上歸來賦葉舟范蠡功名付西子
庾公風月自南樓不虞繞指柔百鍊已幸安心老一丘
從此書來訪生死漢陽煙樹隔吳頭
讀劉琨傳
古來萬事無真實賴有區區史筆存士雅聞雞偶同被
至今起舞說劉琨
送喬江州將漕江右
獵獵英聲世少雙兩年鄉國望麾幢才猷牛刃硎初試
筆力龍文鼎獨扛風節又新唐十道恩波仍浹禹三江
澄清何事先經濟尚使尊賢志未降
昔日東州看陣圖武昌陸續拜魚書我歸舊齒邦人版
公去新乘使者車但願世官居鼎鼐從教埜老自犂鋤
西風鴻雁方遵渚時有音塵接里廬
次韻喬江州琵琶亭詩二首(有序)
(繡史秘閤兵部牧九江之再歲新築琵琶亭復樂天故事兵部生于壬子正與樂天同其在郡)
(月日亦有脗合者按樂天以元和乙未為江州典午次年丙申始作此歌戊戌歲改刺忠州其)
(行當作己亥春故宴别詩有春寒散醉顔之句莫春遂入峽四月作木蓮詩則始至忠南又有)
(南國秋猶熱西齋夜漸涼之句則合莵時已秋矣兵部亦以戊戌歲出守至己亥夏乘四馬車)
(計交篆而去當亦在秋若合質劑盖如此名篇紀叙不鄙錄教因繼絶倡以後鄊邦盛事嘉熙)
(三禩中元日郡人岳珂)
共生壬子兩仙翁不為離春惜斷蓬鐵撥鵾絃遺響在
繡衣龍節賞音同穆曹技埓名俱勝唐宋詩傳句並工
擊節雲箟定誰是茫茫江月思何窮
一葉西歸老倦翁高樓突兀記推蓬景隨湓浦江山改
人與香山歲月同異世剖符傳事比出門合轍見詩工
我來君去如鴻燕休歎長安目力窮
聞江陵江帥海病訃二首
陷陣搴旗久冠軍兩年為國守西門枕戈常抱填膺憤
鑄印方承繫肘恩汗馬策功雖屢奏寢蛟遺恨正須論
尺緘一介纔經月寂寞英聲已九京
荆楚初歸士若雲連營幾載守空囷度支入境方移粟
神策呼街自脫巾我已課無從此有君方舉故責之新
可憐一夜妖星隕不見春耕雜渭濱(予始至湖廣之日前政拖江陵錢粟)
(五百予既代償其三而江盡以為今政之逋故末篇及之)
得陳元履家書六言四首
病骨經秋易怯人情比日多疎驚起打門軍將傳來置
驛家書
老病兩無世用謀謨百不如人喜見東床論事誰言下
榻生塵
安問經時落落邊聲鎮日搖搖寄賀塞翁馬失決疑天
老龜焦
窺戶幾回鵲喜繞階一夜蛩吟痛飲政須似舊安居且
願如今
觀物四首
蛩
春蠶繰繭白如霜機婦停機待天涼井蛩一夜秋已至
寸絲千結縈柔腸催租吏囂翁媪怒裘葛未成心轉苦
篝燈促織永夜忙悔殺比隣日長語
蛙
鳴蛙恰恰地底鳴池泉深澈池草青秧田正枯須水活
龍骨車翻蛙不驚在池固合憂涸鮒鼓吹未妨明月步
可憐強聒將何為到底官私不關汝
蟬
亂蟬凄咽下復高逢秋輒作升木號老夫觸熱思静臥
夕陽畏見聲嘈嘈客來畫策誇莫二伐木驅蟬蟬不至
不辭來歲無繁隂正恐先為斧斤費
蚊
嗇夫利口工噬膚纖腰蠆尾不受驅不知一噤何所苦
拍拍攘攘歌且呼清晨出帷晝藏隙正是袢蒸炎暑日
但願涼風即日來且為蒼生膏血惜
紫微花
凡卉同資造化工紫微元不待東風明霞絢爛瓊為蕊
曉日離披綺作叢塵境斷無青瑣隔仙姿元與赤城通
最憐耐久堪承露誰道花無百日紅
新刊予西陲奏藁成
昔人甫徹棄芻狗此日已歸談木牛報國無階空馬革
託身有地早菟裘乘車載苡纔經謗三宿戀桑真可羞
掩卷勿驚臣議戅舜曈應顧殿西頭
閒居六詠
早起
五夜玉繩轉雙轤金井寒背人蚊作市欺夢蟈鳴官竹
逕風初度松梢月尚圓踞龜猶汗漫何計覓乘鸞
午睡
東日平明際北忩高臥時五經方坦腹百慮且伸眉蕉
覆從疑鹿槐安更獵龜覺來還一筦七椀玉川詩
晝閒
用關無用地才與不才間萬法因心起幾人如我閒床
頭看黃卷屋外儘青山隠几逌然笑何人戰觸蠻
晡飲
閒居欣少事燕坐覺無營炎暑鏖天陣驅除須酒兵勿
嫌晡日杲自有晚風清堪笑竹中飲終成七子名
晚步
抱病游從少居閒醉醒頻心懷喜無事脚力尚隨人野
徑經行地園亭自在身不妨歸步晚長趁月華新
夜坐
一忩涼浸月四壁息聞雷銅漏水仍滴金爐香未灰徘
徊聽蛩遠熠燿逐螢來看劍挑燈久譙城角引梅
予自武昌携二猨歸夜聞清嘯偶成
樂天聽琵琶嘗賦猿哀鳴物産無古今均此潯陽城我
居廬山趾日夕游郊坰步足歴幽谷登山窮絶陘經行
徧巖岫未始聞此聲相望三百年山木同虞衡詎可風
氣殊乃亦殊所生矯矯長臂公相從東歸舲皎皎白玉
面玄衣吟嘯清綫垂黃金衣詭侍誇異形不繫李約鐵
悲風動南&KR0893;不把碧玉環峽山棲杳冥楚賓攀樹枝腸
斷不堪聽變化倏異塗更作巴西稱突兀見眼前兒童
不知名西軒驟雨過東牖初月明循階聞夜蛩有酒仍
獨傾忽聞湘水吟頓覺凄然驚吾方笑樂天為此外物
攖反觀還自笑翁倦非忘情
小閣後薙草
當暑涼風愜北忩半庭蒿棘礙支床無花可繼陳朝曲
有草已成陶徑荒幸可一縑供廏櫪便容四坐接杯觴
醉歌家有秦聲妓且為治蕪一奮卬
賀李微之兼工侍二首
奎章夜下九重天雍乘疇咨法從賢紀雉重開五工正
止麟還見一經傳紫荷佩袷新簪橐青汗磨鉛舊簡編
便合史筵尊領袖紅雲堆裏望台躔
當時邛蜀起徵君褒貶春秋賴洽聞又見璧跗攽異數
要令金匱闡斯文魚鳬西隔一隅地龍馬南來四世勳
陳古鑑今皆實蹟論思亟願張吾軍
賀高中書兼崇政殿說書三首
谹議通三府高名動四聪鳳池仍舊渥虎觀冊新功晝
日槐方翠秋風棗已紅直須先抗議莫待入雲中
日月熙明地風雲際會辰紫宮瞻象逼丹扆喜情親遜
志賢謨在仔肩聖德新耕莘須負鼎從此學商臣
邇聯咨夕訪清問切辰猷博學今中壘遐征古上遊齒
寒當預計身履即良籌頗牧豈云遠隠憂其有瘳
觀八陣圖說
八陣初興黃帝時貙劉在漢紀乘之流形龍虎隨雷雨
定位鳥蛇分坎離地以雲升高復下天從風别正之奇
自然至理開成象一氣未應虛艮維
天分三百六十度巧歷難窺本在奇萬世機緘發龍臥
六軍偏伍漫魚麗常山變化徒言用斜谷﨑嶇不遇時
積石平沙人不識儘從靺鞨說行師
張孝顯晨訪懋忠堂因拉陳升可王囦道同飲徑
醉臥小閣醒則晡矣戲呈諸公
凌晨有客來款門盥櫛下榻呼冠巾怪生鵲喜繞庭樹
迎客不但填河津清尊湛湛開北牖頤指市奴駿奔走
烹鮮煮餅羅朝槃苜蓿欄干豈無有一杯兩杯叱先驅
羣羊入夢撞甕菹三杯四杯舌底滑闔坐牢辭輒投轄
共言夘飲夕不同能使終日長冬烘一朝便廢一日事
除却投床百無技老夫笑倒絶冠纓人生無日無經營
經營至竟有底成謹閱此舌君勿評直須大噭五六七
不醉不扶毋返室高眠一枕醉復醒莫管今朝更明日
吳季謙侍郎送家釀香泉絶無灰得未曾有戲成
報章
義豐愛酒憎官壺日長忍渴呼酪奴自言畏灰如畏虎
有酒不向官坊酤當家香泉世無比米潔麯甘醇且美
釀時不著一點灰滿酌寒泉挹清泚小槽滴瀝竹筧承
冰渠夜濺真珠明一泓澄澈玉無底滿甕盎盎春風生
釀成不肯飲俗客澆著柴桑舊時宅共此千年醉眠石
更將餘瀝走馬軍來注吾家老瓦盆許我自飲不許分
老境宦游環軌轍官酒徧嘗隨地别何曾見灰能作孽
飢來一腹大於蟬鯨呿自覺吸百川是灰是酒俱不辨
豈問他州并異縣今夕何夕翻露漿扣壺一洗灰土腸
君不見柴桑于酒特寓意相逢不擇賤與貴要使醇醨
均一致汝陽後來帝家子路逢麴車不知味流涎正復
何所謂貧為田舍富天宗遇酒隨飲莫適從豈如仙家
居義豐無懷自與造化通彼燧人氏初何功酬君三語
將無同同不同君信否黃花飄香石耐久明日山行且
攜酒
珊瑚
銅柯凝異質鐵網隊層淵海霧夜涵潤山霞朝欲然綠
鬟尚欹枕烏帽稱鳴鞭勿為毛錐子日興靡萬錢
無題
秋水芙蓉試早粧半軒微雨灑鴛鴦細腰正欠酬金餅
奮翼何堪卸玉梁髮鬒釵横人在牖繩低斗轉月侵床
無情花影雲來去都做一天風露涼
得報狀邸吏緘至朝堂八月月單有感而作三首
紫殿朝儀正朱書郡邸隨九天排仗馬百辟聽朝雞蹕
警楓庭悄人歸柳院迷廿年曾襆被猶憶直金閨
十月蒼龍闕三朝白虎樽無囊持塞吏有匭達民言故
事尋常略遺風萬一存獨憐記廷諍斷報說開元
上雍迫日近清朝儀物多衛官朝進輦沙路晝鳴珂盛
禮陳圭璧駢觀溢綺羅邊書須急徹深願鑒(闕)
憶昔二首
憶昔紹興際垂髫游上都舜廊時訪道禹殿日陳謨士
肄幾三代兒嬉徧九衢謏聞仍有幸猶及拜先儒
升平當暇歲遐邇屢豐年環轍道萬里軺車開兩川干
戈今滿地劍棧漫梯天試向長淮望馮高更憮然
聞陳元履除諸軍審計司
老去獃衫合付人除書一夕到柴門無才空負凝旒眷
有壻初承結綬恩未辦功名酬父祖併將佔畢付兒孫
幸然官事渠能了且注田家老瓦盆
塞羊二首
生與氊裘並衣同罽毯齊引弓兒習體擊鼓地連臍低
草野迷北驚群磧度西中郎猶未返休說海邊羝
豐毛吹朔雪細肋臥晴沙曉牧尾搖扇春游項引車湩
流便逐草酪膩正需茶日夕歸棲處因風想塞笳
饅頭
幾年太學飽諸儒餘伎猶傳笋蕨廚公子彭生紅縷肉
將軍鐵杖白蓮膚芳馨政可資椒實麤澤何妨比瓠壺
老去齒牙辜大嚼流涎聊復慰饞奴
玉楮集卷三
