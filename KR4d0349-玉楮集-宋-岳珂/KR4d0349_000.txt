玉楮集别集類三(宋)
提要
(臣)等謹按玉楮集八卷宋岳珂撰珂字肅之
號亦齋又號倦翁鄂忠武王飛之孫官敷文
閣待制歷戶部侍郎淮東總領所著桯史寶
真齋法書贊諸書俱别著錄此集起自戊戌
迄于庚子凡三歲所作共三百八十五篇取
列子刻玉為楮三年不成之意自為序而錄
之考珂于紹定癸已元夕京口觀燈因作詩
及佑陵事韓正倫疑其借端諷已遂搆怨陷
以他罪會事白得釋至戊戌復召用故首篇
有五年坐竒謗之語他詩亦屢及此詩止錄
此三年者其意實原于此叙云木以不材夀
雁以不鳴棄犧尊以青黃喪大瓠以浮游取
蓋有慨乎其言之也雖時傷淺露少詩人一
唱三歎之致而軒爽磊落氣格亦有可觀者
王士禎居易錄稱是集流傳絶少安丘張貞
得高唐王家舊鈔本乃始錄而傳之焉乾隆
四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉楮集原序
予自戊戌西遡沔鄂庚子東游當塗歲凡三周裒彙詩
藁得三百五十有八名以玉禇因為之序昔宋人有刻
玉為楮三年而成一葉雜於楮葉中而莫之辨工蓋如
是其巧也或從而笑之曰天地之生物自質自形日月
之照臨風雨之滋澤寒暑之代謝亦惟因其固有而遂
其本然使必三年而成一葉則物之有葉者寡矣以人
之偽象天之真蓋又如是其拙也今夫發於性情著於
詠歌雕鎪腎腸摹寫月露旬鍛月鍊以求其大巧夫誰
不然至於風行水上渙而成文雲出岫間了非有意澄
江淨練風雨滿城尚絅去華貴乎直遂兹巧也蓋寓乎
至拙之中匪徒工之所能嫓夫以他山之攻昆吾之切
追琢毫芒以取其象似故必待積月以致其力則其成
也難遇物感形因時言志不責以浮靡惟取其自然故
不待引日以全其大則其成也易彼三年而僅成一葉
此三年而為篇者幾四百其巧與拙將誰實辨之木以
不材夀雁以不鳴弃犧尊以青黃喪大瓠以浮游取覽
吾卷者其寘我於巧拙之間乎嘉熙庚子閏月已丑晦
序
