玉楮集卷二宋岳珂撰
興唐寺聞鐘
興唐鐘刻無文字久欲摩挲與細論歸棹未容酬此志
一聲煙靄又黃昏
至鄂期年以饟事不給於詩已亥夏五廿有八日
始解維雪錦夜宿興唐寺繁星滿天四鼓遂行
日初上已抵滸黃洲幾百里矣午後南風薄岸
舟屹不能移延緣葭葦間至莫不得去始作紀
事十解呈舊幕諸公
雪錦亭前水接天晚波如縠放歸船新詩開務從今日
此是江行第一篇
離歌已盡沙頭玉夕照初翻浪底金自是晴鷗無六月
半江雪片湧波心
蕭蕭衰髮倚西風兩岸青山盡識儂東去西來緣底事
秪應添得一龍鍾
一江漲碧碧於藍健櫓鳴鵝舳正銜纔似過都空萬馬
又驚倚岸閱千帆
宵聲傳柝重城閉暁漏迷鐘古寺荒仰看緐星垂四野
不知身世變炎涼
一缾一錫一團蒲到得今年一物無桑下勿興三宿念
古人不食武昌魚
葭葦延緣舞翠旌白頭吹浪又相迎攀轅亦作留行計
莫道馮夷不世情
昌黎久願列三王我亦曾親翰墨香惜別依依重回首
棠磯風月更思量
赤壁江頭白羽揮鱖肥西塞酒同攜歸期應在初弦月
家住康山西復西
人生邂逅適相懽一曲高歌行路難頻寄詩筩君勿厭
種花持釣是閑官
夜遇夀昌
風雲八字護城隅樓殿崔嵬想帝居曾侍金輿惟石馬
幸因玉璽記銅魚千年鼓角聲猶壯四塞河山恨未袪
麋鹿已游人事改何人曾讀輔吳書
望樊口懷陶士行温太真二首
昔年老子恨婆娑未付其如印傳何吳苑關心春日少
湘江回首暮雲多可無司馬親封鑰自是將軍老枕戈
我亦新來了官事正輸一舸弄煙波
太真行酒知何地渺莽遺基茂草深聲色加人何足計
精神滿腹不同斟六奇自可掀三狡一正何妨讋百壬
墮幘吐茵均此轍可憐枉用世儀心
三江口過舟時方四鼓
櫂鷁收金柅釵蟲綴玉缸地鄰今七澤名襲古三江岷
漾雖分派荆揚却異邦晨光猶未發早認白鷗雙
赤壁
周郎二十四年少蓋世功名隨一燎親提三萬走曹瞞
不以敵勍恨兵少豫州失匕已膽折一日目明驚二妙
最憐黃盖不知名吏士相從倚營嘯阿奴火攻本無策
破竹自繇人不料貪降納侮理固宜泥淖華容幾盡𠞰
古來行師有絶地毋乃重詒千古笑鏃湛縱是差可認
鼎峙詎關謀所召二喬春鎖何足言從此天光遂分耀
我聞漢賊久染指奮毒搖牙噬江表八荒囊括豈復遺
一䠞吳宮已為沼當時乘勝下部騎考地當居楚南徼
蒙衝逆鬭須上流揖寇那容越津要武昌霸基跬步耳
肯使國畿紛戟旐坡仙訪古特寓意横槊雄姿誰與弔
故將異地眩疑辭政恐因訛啓譏誚滄浪六月卷晴雪
歴歴江山人物眇崩空亂石今幾存仿彿棲巢尚驚鳥
夜深刁斗聲四發星斗滿空群籟悄便須喚起紫綺裘
孤鶴南天楚江曉
卷雪樓(富池)
地靈境勝宅神游第一江山卷雪樓勢擁萬峰淮甸接
氣吞七澤楚天浮魚龍灂沸雲生檻鷗鷺波閒月上鈎
畫棟珠簾朝復暮英名常與水東流
謁遺愛王祠二首
功定三分國名高八字山威容尊國祀(闕)虎
卧無今古烏靈信往還保民存賜珓猶掛屋楣間
大帝開江左謀臣守四方興邦有喬木遺愛尚甘棠日
月扶聲烈山川詫鬱蒼中原知極目應慨舊封疆
寄王料院(鐸)三首
平生初未識半面此地相從方及期舉世公清如子少
隨時離合豈人爲可堪歲月老奇傑等是年時經嶮巇
閒適不同同患苦兩心惟有一天知
炯炯青燈對擁爐掣鈴夜半讀邊書風煙解使寸心折
霜雪頓侵雙鬢疎已事勿言穿塞馬歴官可歎上竿魚
勤勞似此天應報我自鋤犂一任渠
一葉扁舟興浩然筆床茶竈舊因緣帆歸西塞秋風外
人在南樓夜月前情不自由君憶我老無所用我知天
何時見易園中路拂石攜壺同醉眠
後江行十絶
日日征帆上水風掀天雪浪駭魚龍不須檢校江行歷
知過雲山幾萬重
遠村烟瞑牛羊下近岸波澄鷗鷺閒一抹斜陽江似鏡
天移小景向人間
指點神鵶送客檣江山回首鬱蒼蒼吳朝千載興亡地
極目長淮恨更長
擁騎年時憶往來舊時行處半莓苔山雲勒駕應頻笑
又是江南勾當回
夕舂正是隔前谿江路行人猶未歸我笑卧龍成底事
晨光儘欠踏熹微
呌着漁郎急掉頭一聲别浦聽蓮謳山遙水遠應同趣
我亦青帘問酒樓
湓波已近見康廬風月煙雲自卷舒白鳥歸來閒似我
向山深處認巢居
官牌夾外少人煙商婦琵琶久斷絃司馬青衫不須泣
江鷗對我正忻然
西望沙羡東秣陵溢江中道是歸程柳隂繫纜人歸後
頻有黃鸝三四聲
人生最好是歸來六月火雲溶雪醅散髮晞風須一醉
月明攜簟又涼臺
初還故居
元是廬山莫逆交宮亭西畔着衡茅盟鷗似怯經新浪
怨鶴還知宿故巢一沼種蓮衣可製萬竿脫籜杖輕敲
不須海若猶然笑乞與杯堂樂芥㘭
集喜二首
鵲噪庭前木蛛翻簷畔圍雙蓮瑞明月萬柳舞晴暉宿
鶴迎風袂盟鷗認雪衣物情同一喜應為主人歸
水面開新皺山容散宿顰松巢猨已識花徑鹿初馴雲
倦隨歸鳥風清似故人逢迎真不暇誰作近前嗔
寄紫微高侍郎三首
去年紫塞兩相望公在齊安我武昌秋晏車箱訪流馬
夜深弧矢看天狼不辭目斷傳烽堠尚憶螯持共酒觴
今日區區話鵬鷃圖南應是歎榆枋
人生憂患偶同時曾見驚塵傍紫微坡老鶻巢尚堪俯
周郎羽扇想重揮望風自絶游南牧囓雪應遲使北歸
從此青油欠籌畫上方虛已聽宵衣
力勞效寡是窮途贈策無人生大愚三刖尚迷藏櫝寳
六街幾誤脫巾呼味言已轉廷中轂歸興難忘隴上鋤
欲問死生何許是紫煙浮處認香鑪
歸自鄂雙蓮生于後池偶作再寄紫微
巋然康廬山獨秀蓮花峰派為濓溪源下有愛蓮翁絶
學嗣洙泗千載同清風書堂二池間浮翠籠輕紅居然
不染塵湧出清泠中雪藕厲堅節一念窒以通朝卷而
暮舒吸之碧玉筩潔凝月露潤妖鄙桃李穠食子味崖
蜜擘房透香叢菰蒲儼不羣魚鳶間相從大哉君子操
視此禔其躬我方賦歸來來策溪上笻家池忽驚見晴
霞照秋空已迎顥氣澂况復嘉瑞逢雙葩本共根殊質
疑並鍾摘奇且熟玩比德思廣充嘗聞古之人即物皆
至公兩岐美報上同穎還居東雙觡賦長卿奇木對終
童善推仁義端脗合造化工後世煽淫靡世見了不同
聫芳天泉池合歡華清宮駢花耀鯉湖十丈聞華潼徒
能資喪志誰與思念功嗟予困蒺藜坐此五技窮兹瑞
何自來儆戒如倥侗孤植常易摧初戒先叶恭競妍必
競妬次戒毋苟容美祥不可恃又以戒其終恭惟天地
心常比藥石攻名理儻未喻再拜師正蒙
又賦雙蓮
一舸歸來喜未涯天教奇産瑞吾家交枝各倚青羅蓋
並蒂俱酣紅玉葩湘女月裳疑共浴越姬風袂憶同車
人生所欠惟閒適且酌清尊對物華
病中有感四首
欹枕目雙炯觸屏腸九回玉蟲迷眩霧銀鹿伴飢雷清
夢雖驚隔丹心未猝灰青萍聊把玩塵匣為誰開
一載為官憂文書每壓頭枕鈴常警夜築甬更驚秋倦
豈因心至閒常與病謀息肩僅句耳二豎欲何求
秋近夜初長開忩病骨涼心驚婺婦嘆肘繫越人方動
帳風侵几窺簷月在床呼僮然粥鼎我欲待晨光
積病漸成衰情知老見欺眵昏先掩卷肩竦不關詩行
圃須人助登樓怯步遲經年早知倦况復隔年時
太行道
太行羊腸坂九折雲黑風乾尺深雪董泥道滑木葉寒
轆轆車聲行復歇華山有馬久脫轅歸來牧野經幾年
一從倉箱事居積聊以知道煩長鞭前車已覆覆道左
天井關頭夜明火後車趣駕開井陘唱籌仍復催連營
關山青草春二月單軌一冬曾結轍鬃頽毛落雙膊高
引領皮穿眼流血去年摶手雙弮空今年三月甬道同
可憐駑力不敢惜轅下亦覺鹽車通君恩天大示弗服
桃野已甘偕觳觫感恩伏櫪飽秣芻猶為太行憂後車
長門怨
驚風不成雨行雲去無蹤妾生三十年著籍長門宮宮
車轆轆春雷曉明星初熒綠雲擾增成丙舍爭迎鑾惟
有長門閉花鳥黃門開玉匙畫史圖蛾眉金鋪振瓊鑰
玉秀生銅池朝陽纔回金屋在轉盻不堪人事改入宮
已作鄭袖嗁出塞那知延夀賣花殘鳥語頻長門春復
春花鳥易驚老况復門内人東風動地夜來惡萬翠千
紅繞簾幕莫能自有匪石心肯顧班姬秋扇薄長門勿
輕怨視此篋中扇白華兮綠衣自古兮有之
病中散步六絶
一年無病緣官事一病兼旬為燕居自是素餐天所厭
可能豎子解乘除
池上荷花綠淨時岸頭楊柳插天垂倦翁縱步聊行散
早有龜魚聖得知
朝隨粥鼎蝉腹潤夜掩書帷鰥目眠無奈暑威侵病骨
起來搔首斗垂天
平頭奴子初茸鹿利口嗇夫雙部蛙二物何關人静躁
不妨臥聽步隨車
病疎酒醆傍茶甌一獨醒中起百憂七尺之軀三寸舌
問渠小大若為謀
絶憐倦翼晚風高解紲歸來得故巢物態随人也歡喜
遊絲不住舞蠨蛸
夜觀象奕
青燈相對夜初闌適意棋枰伴我閒天馬輜車金象國
虛龍縞韈寳臺山進趨自可覘成敗倖勝何嘗不往還
一著未容回局勢不妨袖手酒杯間
唐世有刺郡江表者時宰囑以新淦出筆令製以
寄刺史始至召佳手一老父應命百日而得二
管馳貢相府一見已訝其遲且鮮試之乃絶不
堪大怒曰數千里乃寄兩管惡筆來刺史聞之
懼欲寘老父於罪老父訴曰使君毋草草我所
製乃歐褚所用丐先示以相君翰墨容再製苟
不稱甘鼎鑊遂示之慨然曰如此只消使君三
十錢筆不日獻五十管暨再使至長安相一試
大喜復書令優賜匠者夜忩偶試毘陵張顥筆
戲為之賦
世間未必無皐夔九疑虞舜不可追武皇銳意開絶漠
摧鋒乃亦有衛霍嗟哉格物本一理顧人所用何如耳
筆工在昔本市傭束毫傳筦求售同誰云進技不進道
意匠輒與歐褚通虔州刺史募佳筆雙筦何堪須百日
星馳一騎到長安試手鳳池隨弃擲老奴恂慄丞相嗔
能用此筆能幾人願窺翰墨減工製必使揮毫誇入神
斗杓春回開電笑橐籥果符人所料中山聚族儻未殫
束帛那容及年少是知人才用舍别識惟一心皐夔衛
霍無古今妍媸能否俱在上所使此筆區區正其比我
生識字僅一丁眼前所見徒毘陵未知當年新淦果何
若正恐鍾衛二王無合作君不見此老一去知幾年當
時鑒裁無復傳紛紛雞毛抱筩賣恰費書傭三十錢
蒲萄
當年博望奏邊功異種曾携苜蓿同摘乳那煩挏馬令
引鬚聊愜好龍公頗憐漢地離宫在未許涼州酒甕空
回紇祗今重餧肉清隂彌望滿關中
玉楮集卷二
