玉楮集卷八宋岳珂撰
中橋二首
過了平湖又小溪却從蕪徑訪多岐如何江上乘風鷁
化作泥中曳尾龜誰遣旌旟行沮洳定知鼓吹宅漣漪
中橋咫尺末由到且作吳兒玩水嬉
澤國何村不著橋中橋跬步即雲霄青帘望市雷鳴腹
黃帽推船水没腰六月彤雲搖旱火一潮清浪捲晴飈
平生未慣舟行陸鐵石心腸也合消
泥行終日至晡始抵中橋六絶
終日泥行足半胝中橋望見已多時一篙不得風漪力
早被青帘望得知
平川煙草碧如煙曲摺琉璃翡翠田一水分明度舟檝
如何平陸却推船
農家未補眼前瘡却種湖田作旱糧别浦誰家夜鳴艣
踐殘一半不成秧
兩岸黃苗半跬深媷餘短髮更傷心莫疑一點無生意
盡是田家眼内針
歴盡清灣日已晡斷虹吹浪過平湖兒癡不識中橋影
問道前山有雨無
到得中橋一徑斜岸傍沽酒兩三家長年醉臥桑隂下
鼓吹猶煩兩岸蛙
夜宿橋岸
裊纜宿前灣平蕪泱漭間舫移星在戸岸迥斗藏山淺
瀨不勝揭浮生何日閒夜深聞過艣知自溧陽還
問道宜興二首
買田陽羨說東坡想見溪山勝槩多曾是中營誇繡帽
尚傳遺廟鎖雕戈斬蛟義槩人猶記化蝠仙蹤事易訛
我欲問津先訪古古靈題蹟試摩挲(宜興張公洞洞刻古靈題跡客有為)
(予言古靈後乃仙去者末句故云)
粹儀夾綻盛花鈿人說先朝祀玉仙罨畫有溪春不老
煉丹無竈古空傳乞靈賸擬羞蘋藻養性何勞學汞鉛
書閣蒼龍應不遠為君重寫白雲篇(天申宮夾紵玉仙聖母章聖禱嗣之)
(地)
過謝䃮渰
蒹葭曼衍浪縈回波面雖平路不開溝瀆行舟休剡木
㘭堂浮芥欲膠杯人如鳬雁俱游耳江有魚龍安在哉
但說渰名吾亦畏輔渠有路莫重來
遇順風
身世漂搖似轉蓬歴湖經渰任西東凌波小試檜松楫
宿露飽親葭葦叢兩岸居然驚脱兔一帆從此迅冥鴻
到頭天意君須會吾道區區端未窮
楊梅
渰歴三家市梅垂萬顆酸烽池看火樹嶁室試金丹風
露盈籃重冰霜透齒寒它楊應不類留與子雲看
六月二日乙丑濫溪大雷雨
人言夏月雨甲子赤地千里真旱祥今年六月天久亢
平疇龜坼田禾秧農夫慟哭眼滴血郡邑奔走焚巫尫
油雲勃興杳無際涸轍渴想惟西江誰能逆計休與咎
且願炎熱澆清涼凌晨望霓到日暮屯膏雖施了未光
萬夫喁訴百澮竭風伯一埽還穹蒼那知天意極仁愛
為民之慮尤周詳搖光一夕動北斗濃霾五夜迷東望
赫曦再見耀亭午童謠忽憶歌商羊快哉雄風起蘋末
玉女嚂笑呌阿香盡傾天瓢灑甘露五丁仗劒分銀潢
桑麻油油粟旆旆稻苗鬱鬱溪湯湯葭蘆起舞岸柳揖
農家欣喜幾欲狂向來羣心已誤見俱謂時數無金穰
詎知瞬息變呼吸頓使空廩還千箱彼管窺天蠡測海
妄以時日肆度量亦復委曲致避就聊徇世俗拘隂陽
天於萬物乃如此大造生意何可忘嗟乎得隴仍望蜀
更乞一剪田中蝗
道中思廬山
廬山三百里巨浸壓宮亭勢接九江匯峯連萬古青淵
源開道術哤幻雜仙靈厚地蟠奇秀雄標動杳冥濃嵐
晨歴歴流水夜泠泠雪擁瓊瑤障花繁錦繡屛吾居嘗
静對親處異空聆瀑布手自酌斜川身所經龍淵敲短
策鳥道絶危陘正派尊涵泳高山有典型揭來三涉徑
知閱幾周星白傅松猶在陶潜菊未零堅高思並轍今
古共忘形便擬安圭竇終期老澗垌忽嚴大君詔言駕
小侯軿一别門垂柳重觀階換蓂出山羞小草浮海又
流萍頗覺登山屐翻成泛宅舲回頭看豹霧望眼隔鸞
汀縱抱知還志何時振倦翎
寄江州趙倅季茂二首時過溧陽舟中正遇順風
張帆
扁舟初下投金瀨忽憶湓江趙治中才氣當年凡事别
詩盟近日與誰同何當解印乘歸興想見隨橋亦順風
茶竈筆床淡生活一帆先借老龜蒙
庾公樓上凭欄時一片歸雲費夢思鄊國情懷應念我
江山風月定分誰青衫休為墓陵濕紫氣先尋牛渚期
好是初秋藕花候蛾眉尊酒正相宜
寄胡教授二首
西風送我溧陽溪終日篷窗祇有詩黃篾未妨床著筆
青緺不管鬢成絲雁隨去訊勞君問鷗憶同盟尚我隨
想見歸舟不多日一樽牛渚訪秋期
潯陽江上無氊客别後音書杳未通蕉鹿定應隣左計
蓴鱸端是待西風慢懷離思人猶遠欲寓唫情句未工
朝列鵷鴻問消息一牋莫靳寄詩筩
寄高建寧尚書二首
鶴書幾到闔廬城見說君王憶姓名衡嶽雲開傳諫草
考亭月冷見文明不從金馬登丞輔却托銅菟煩客卿
天意未應無定據管教吾道致升平
已分耕畦老一犂天風吹夢入枯溪誰憐北垞騎牛背
又踏東華放馬蹄槐綠不妨穿禁漏棗紅便覺動邊鼙
歸途願請平戎策政恐曹裝趁詔泥
天申萬夀宫
湖汊溪邊春草青張公洞下泉泠泠兩行松檜列旌纛
中有金堂開福庭壯哉神力出杳冥樓觀矗立排巖扄
焜煌金碧儼相照刻石猶紀唐朝銘中興天子受舜禅
夀宮晨候祠官星紫衣敕使易霞袂白茅羽士迎雲軿
頗聞當日動乾象二十八宿搖天經奎鈎寫題月兔泣
昭回雲漢争晶熒至今榮光猶炳耀百爾呵護煩山靈
玉仙紵像羅珓卜昭應奎寶模牌形朅來正值天六月
栢城將泫秋露零芝輿望幸已絶覬蒿悽觸感徒靡寧
岫雲無心出而雨谷風振響流為霆石堪礪齒定何似
流欲洗耳將誰聽嗟哉行役久勞勩如鳥知倦纔振翎
燒香臺邊聊倚策煉丹竈上方絶陘由下瞻仰始知悔
扶力已竭那可停衆皆徇目且徇耳我謂獨往非獨醒
從初秘祝本何益中休端自明德馨周家克敬綿萬億
自今葉葉皆堯齡
張公洞二首
祚紀千齡運名標二代仙鵲鳴應徙地蝠化已先天風
洞疑無底丹爐信有緣祇應巖下奕為我一跫然
驢跡驚初踐鷹盤若有靈石橋通便戸金鑰鎖硃庭滴
乳看成像登臺仍刻銘更憐國山字真欲比云亭
晨日湖没至青口有數老父攜筐筥拜道旁問之
則山居之民紹定中嘗以摘山為香蘭寨兵所
擾予時將指淮東為直之適見騶從聞予之姓
曰是姓稀必吾官也以新茗為贄予笑遣去遮
道不己因感真意卻而謝之有賦
路傍迎拜正紛紛尚憶鋤山話事因老去可憐心尚在
姓稀猶是耳曾聞驛追少日傳行客犬吠多年絶過軍
慚媿一錢無以稱殷勤寄語若耶雲
過啄木嶺暑暍憩道傍移時始行三首
啄木侵雲起流金正日中澗深猶斷港山崦略無風自
是人來去何關暑藴隆羲皇正高臥多媿北窗翁
凭軾汗如雨低簷氣若炊垂頭疑大病駐足便多時輿
隸争隂樾家人薦藥糜君生倘行道暑暍亦奚為
鳥道度嶮絶禽名通古今築亭聊駐馬息木未成隂路
峻天應近崖幽霧更深畏途猶避熱坐有躡雲心
望北關門
萬里雲開瑞日明雕甍遙接九重城觚連丹鳳紅雲繞
關度青牛紫氣迎新第千門俱改觀舊溪二紀漫關情
今宵且向橋頭宿又聽鼕鼕打六更
六月二十一日内引賜對緝熙殿玉音宣問漏下
數刻將退賜金幣香茗有差既而御筆除長地
官將旨八路復賜一札兼鎮姑孰敬紀感遇以
昭恩榮四首
曲廊青鎖午隂遲一朵紅雲擁緝熙便座詢猷親帝問
近璫承詔引朝儀小臣曾是鵷鴻舊夙幸還瞻龍鳳姿
出殿陛郎驚漏下兩行簾日影參差
二紀身陪獻納班今朝始得拜金鑾褭蹄范鑄分天馥
鮫織開奩薦月團奎璧近霑琅鈕濕斗牛直射寶光寒
糜捐雖有平生志自覺君恩報稱難
曾窺遺制辨中朝更帖驍游八座貂空有丹心酧雨露
詎應赤脚踏煙霄人繇汲汲知堯舜我豈區區事管蕭
不是鸞臺動丹詔狂言何以發芻蕘(殿上恭承清問俾條陳鹺茗利病以)
(聞辭不獲乃奉詔詳見奏藁)
單軺從此歴湖隂自愧便蕃聖澤深贈策不煩秦士歎
埋輪聊見漢臣心主憂未解誠知辱民瘵猶思力不任
表語拳拳懷美報用中聊以當虞箴(謝御札表往妄有云惟克用中是名)
(報上此真忱也)
中秋夜宿旌德觀無月
滿看金盆湧碧流西湖從古愜中秋清班正自重闉隔
塵鞅難從近甸游自是四并偏我靳從知一笑豈人謀
望霓得月良非急且願西風送雨休
水樂洞
天下水樂洞今歸四姓家臺池閒日月泉石痼煙霞誰
挈游人榼還尋奉使楂明朝更回首清夢隔京華
趙山二絶
驅車結束趁晨暾水樂簾前共一尊二十二年如掣電
軟紅依舊暗脩門
江南閒殺老尚書自是承平一事無送客折腰書脱腕
試從馳巇看登塗
洞霄宫
岧嶤樓觀鎖新宮十里清溪一徑松金榜奎章紅日照
石厓仙影白雲封香殘半掩凝塵榻路轉猶聞隔澗鐘
四牡經行真不枉玉淵初識洞霄龍
洞霄宫良泓孫副宮房二首
山比復泓澄幽房取次行萬峯隨眼換一勺照心清墜
露涵秋氣斜暉度晚晴逌然還自笑見易未經名
養生須及早器破輒難全鑑止存心地涵虛詠性天寓
言隨㶁㶁至理本淵淵玩物先觀象如師況少年
試廬陵賀發竹絲筆
此君素以直節名延風揖月標韻清何人心匠出天巧
縷析毫分勻且輕居然束縛復其始即墨紆朱封管城
世門官爵豈必計且幸一家同汗青
九月八日桐川道中二絶
斷雲輕素抹山腰山下人家野水橋小隊旌旗空獵獵
不教閒趁酒旗招
依稀九日明朝是三徑情知不到家隨分秋光關節物
桐川道上看黃花
九日發廣德至建平感事有作
西風吹著白髭鬚嘉節催儂老道塗無菊傍籬真漫與
有松掃逕故應蕪登龍路近心誰賞戲馬臺成足已瘏
悵望杜陵正搔首一枝不得賜茱萸
是日迎送之車屬道戲成
老仗相如節佳時負酒尊人誰羞夾轂我自媿乘軒塵
土欺貂褏功名付犢禈令君休負矢予不詫王孫
宵征
炬火一川明前驅聽鼓鉦指途期縣驛問道趣王程不
為栢人怯聊尋葵戍盟征夫免泥淖何忍喜天晴
夢尚留三橋旅邸
天上歸來打六更夢回搔首正瞢騰玉霜初上三更月
絛綵猶明九市燈聲徹銅魚催勘箭影斜金鵲在觚稜
帝鄊東望重回首佳氣何時到五陵
病中試張觀筆
淮上霜濃衰草黃阿㕙健走何如獐不知聚族加束縛
妙手乃有明山張生來阿㕙素狡獪何術聚致如驅羊
拔豪擷穎不敢惜一一順聽伏且僵人生切勿恃一技
善走古有執蓋郎不惟平地傅兩翼仍以俘馘浮長江
一朝發憤遼東岸逝水亦復隨浮梁只今紅綃瑩玉管
何人解發千古光明張眼前第一手嗟嗟阿㕙孰能走
十月廿五日有詔以予班六卿賜對衣金帶鞍馬
二首
綴蹟中朝十四春精鏐兩錫帶圍新賜袍又見光蹏褭
沃轡不妨翔苑麟有馬可乘存史闕無衣謾賦感君仁
輕肥豈是平生志髀肉何堪豢此身
非念蹉跎馬少游幾年田野任沈浮衣章不稱麒麟楦
袍緼誰慙狐貉儔試問囁嚅常束帶何如款段自經丘
感恩一念惟憂國莫笑隠居金絡頭
當塗勸駕詩
禮行鳴鹿盛侯邦企慕纔因既見降詔下菑川今第一
才如成紀古無雙雷聲龍化標應奪筆力牛迴鼎易扛
老守殷勤折津柳相期鼓吹輅春江
鹿鳴宴中走筆呈林教授
三級催龍浪朋來盛鹿賓淵源識餘潤騰踏已通津融
帳知方盛陸莊應未貧成功豈無日況復值詞人
碧雲亭晚眺二首
閒步碧雲亭寒郊弄晚晴牛羊分暝色禽鳥有春聲岸
柳風猶勁溪梅水共清屋梁正殘照西望憶長庚
歲華方冉冉耕畆自閒閒日落青楓浦雲平白苧山夜
城嚴警柝昏鼓動層關風露汀洲冷驚鴻自往還
題王諶潛泉蛙吹二首
開編看句律著意寫題辭業以能潜大泉如始達時一
謙聊託物六義可言詩有問君須答為公還為私
楓落吳江冷曾聞五字傳懸知鷙累百何待已能千清
氣溪山宅閒情月露篇六經須鼓吹吾子盍先鞭
閏月之臘詔賜銀合臘藥三首
驛使錦連錢傳宣下九天緘題瞻賜璽走送聽鳴鞭意
溢兼金外恩從玉陛前更憐戍邊客一騎入秦川
式賜十一種分馳數百程虎符多俊傑貂帽比恩榮老
矣何能役居然忝此名聖情天樣闊美報誓餘生
無功應自念有賜盍先嘗病作餘生累恩攽上劑良願
覘齊國證小效越人方采菲儻留意須先元氣防
嘉熙四年九月奉詔改明年元為淳祐閏十二月
降德音
我生淳熙間今復見淳祐粤從髮覆額及此已衰耉恭
惟孝皇聖是時方在宥兩宮俱萬年薄海同一候四時
無札癘仍歲稱大有布政具方策詒謀謹封守中更繼
代三更閱改年九帝心思止敬休命侈誕受夫何邇年
來譴告頗輻湊灾流雨雹行星以妖彗奏烏暘爍天地
蝗害徧田畆飢氓腹(闕)遺穗莽如帚莫量天降疵但
見證書咎嗟予斗升(闕)濫此符竹剖眼看入穽崖心愧
吴父母忽傳一札下取法四宗舊既叶天人助復期風
俗厚熙陵道化盛仁祖歴年久華旦盛太平中天開永
阜願言緝熙襲還見泰和又三春霈雷雨一洗徧宇宙
桁楊空滯冤緍庾釋逋負無文祀咸秩有纇網皆漏果
聞精祲合悔禍屈伸肘先清塞壖塵猩鼯盡(闕)走次反
沙磧廬鴻雁悉馴揉三白在臘前一雨見春後星躔順
宣夜潢池息白晝人心本易孚天道常善救是知天愛
君豈不公所覆芻蕘志報上一言發白獸願惟實德心
對此歲事首帝臨心肯貳俊籲賢必右體兹生物心持
此經濟手仁民始及物育稼須去莠一念端弗忘九關
真可扣補裳儻因線納約當自牖不量疎遠姿尚可感
通否葵傾久未降芹獻幸匪陋輶軒應轉聞聊當小人
缶
玉楮集卷八
