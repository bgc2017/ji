玉楮集卷五宋岳珂撰
宿太平宮葆清庵自和少年壁間戊辰歲所作韻
是日聞虜大入滁濠二首
西風幾載動邊塵不見長平奉國珍汗浹歴時嘶石馬
鋒銷何日鑄金人消磨日月平生志慚媿煙霞自在身
天意不關人事倦新醅小漉葛頭巾
書閣新宫記五雲祠官來奉帝臺珍卜鄰巖穴無公事
拜賜江湖作散人玩月吟風閒詠客看雲管竹繫官身
從今便了草廬願郭泰應無墊角巾
以廬山所産天花蕈冬筍玉延餉趙季茂通判
已認山家作當家與猨分栗雀分茶氣先十月地抽笋
光現五臺天雨花幸有玉延炊夜月肯令繡谷嚥朝霞
憑君試雋山中味却較閒忙定不差(天花蕈出五臺山俗傳文殊來現光)
(相所及即生今廬山或有之而極難值天池亦文殊之居也)
趙季茂遺予郭索侑之以詩予早上亦遺山肴兩
介蓋相與駕肩也因和二首
驛書傳驛使江蠏出江湄目早同鰕晘螯曾與虎持紫
髯卸金甲赤髓映瓊肌正是清霜月相從無厭時
倚桂傍巖麓采芝行谷湄偶因山雨駐何有嶺雲持鼎
芼朝欺腹忩寒夜切肌開奩應一笑會有憶人時
趙季茂有詩來適山間斸地得筍因以遺之倂賡
韻
籬菊初黃楓葉丹蒼筠共此屋三間拂天未帶山雲白
斸地已凝湘暈斑玉版有時堪咀嚼石欄何日共躋攀
山家聊送清班兆且為屏星(闕)九關
葆清值雨二首
積雨將旬浹都無一日晴簷寒多雀噪路滑少人行雲
氣連山暗霜威徹骨清更憐敧枕處終夕聽泉聲
松竹鎖靈宅塵埃了不侵洞龍隨劍吷檻鶴識琴心路
指三峯近山通一徑深壁間少年字陳跡不堪尋
予老病倦煩入山兩月頗得静中趣良月六日趙
南仲端明朱予明戶部曾編摩忽皆專介王囦
衟諸人亦來而東老姪自石門至閣皂劉道士
又以詩卷為贄戲成
鼓鐘不合饗鶢鶋人事何因到野廬玉節金臺新貴字
寶章琰刻舊交書葛冠道士重温卷芝砌郎君亦卜車
忽憶蘇州風雨夕空山落葉昔何如
設醮太平宮竣事呈偕行諸君二首
星壇仙簴韻瓊瑤仿髴神斿下九霄龍駕清都三境接
蜺旌絳節百靈朝霜澄夜氣俱明徹雲澹秋容想泬寥
耿耿寸衷天所鑒憂時惟冀五兵銷
九光影裏步虛聲午夜封章叩紫廷雲路鳴琚傳奏簡
天街擲火度流鈴沈沈玉漏傳三鼓爚爚銀河燦萬熒
仙仗煙霄正凝想曉光浮動遠山青
山居作報書竟夜有感戲成
山居踰五旬正以厭煩故誰持故人書剥啄扣我戸奩
篚旅庭砌缾罌列桯廡啓緘讀風簷盈幅字如縷頗欲
從簡易人事正如許厚意來遠方殷勤不容阻還欲混
俗塵又覺初志誤筆研久荒穢肩腕仍旅拒沈沈青燈
夜忩牖打風雨聊激懶惰心小出啽囈語霜㕙比鉛觚
玉蟲剔釵股隃麋方弄墨擘繭更伸楮始焉據几案敏
捷疑得趣倏爾懷交情恍惚接良晤緘題甫一二手熟
漸四五溪毛簡精粗報貺視豐窶札胥謹印蠟僕隸治
筐筥但知役羣動不覺向五鼓作勞耳屢鳴倦寫目如
瞀低頭觸屏風入鼻飲辛霧欠伸忽三喟静念起百慮
吾生何太勞窮處尚弗恕仕皆係窮達世豈忘喜怒人
以情見憐我獨影相顧謙勤福所基傲放人共惡當年
衆楚咻詎止雙蛾妬生雖有遠志願豈惜遐舉偶因囿
形質莫與插翎羽徒誇九垓期姑了一夕苦嗟哉且努
力掣肘無單父
挽張貢父二章
龍津南國第蟬冕左丞家籙以文章䄠人惟夀雋誇秀
庭看玉樹喜帖報金花揮涕東原路悲風咽曉笳
江國三千士才名四十年君猶淹白首吾欲問蒼天鞮
唱習池近鄽聲陶宅偏功名獨遺恨寂寞(闕)
十一月十五日忽苦舌瘍甚不能飲食憊臥一榻
戲成
君不見東坡昔步虎溪月夜聽溪聲廣長舌溪聲不斷
流不枯此段磊落真丈夫一生吾伊換喑嗚嗟哉三寸
予豈無公子搢紳陳禮法枕麴無思噤如蛤辯士說客
談縱横叱牛惟解供力耕爾來更自作奇痛晝苦吟呻
夜妨夢㐲床啜粥猶漓浪臠肉持將堪底用太倉受禾
三百廛大官烹羊俱鼎羶瀛洲給膳稱學士飽食端居
今六年生平元不負此舌欲辦一奇了無說更憎此舌
工負予乃復累我七尺軀䲭夷榼載鸕鷀杓向口低眉
輒前却齒牙助桀復搖落誤殺流涎孤快嚼仰天大笑
絶冠纓舌兮腹兮誰重輕
宿溪聲閣望香爐峯偶成二律
閴歴煙巖古琮琤雪澗横海潮秋八月山雨夜三更肯
作隨流想難忘潄石情壯懷徒激烈聊復以詩鳴
廬峰三萬丈鳥道度嶙峋宿雨留前躅清風絶後塵誰
憐石樓客同是玉階人謝屐須乘興千年草木春
山居感舊百韻
昔在淳熙日中興最盛年身逢千載運眼見五朝天楚
甸當澄按岷江極泝沿經途俱極險問字始能言衛國
呼珠帽閻公着玳筵進思紅滿幄便室白連椽詔趁回
衡雁重聽下峽猿講書聞嶽麓論道識湘川至治承三
紀康謠沸九壥親逢堯夀並繼見禹功傳階玉駢床笏
籯金課槧鉛程書仍把學句讀始精研白髮沈詹事青
雲張集仙遺經說東魯大義指南軒古郢十連地脩門
萬里船歡呼瞻玉軑恭請擁珠韉全盛開京邑升平沸
市鄽民無買刀佩士有誦聲絃去國波浮鷁炎陬瘴跕
鳶稍知遺枉白僅齒與齡玄附首丁寧切垂膺涕泗連
止樊讒曖昧皖簀恨纏綿奏牒懷留語慈親返故泉名
坊觀正獻蕭寺餞忠宣鼓笈來承學摳衣接鉅賢伊濂
一宗匠鄭鄧兩魁躔持論聞忠厚逢時正黨偏偽名開
建上威燄張平原國論幾沈痼初心本怙權朱彭承既
倒沈季助方燃東閣陪公議南州返客還奮身從百戰
垂翅謁三銓累載需將冠中宵嘆著鞭窮邊周障塞訪
古涉淮堧歸抱遺書痛親裁逸事編紬藏金匱底籲直
玉階前日射九關豹風清列辟鵷丁時旒十二乙奏牘
三千鼙鼓宸心感絲綸詔墨鮮鑄佗光裂地繪像煥凌
煙狐史無留憾麟臺錄奏篇賢書雖偃蹇倉氏尚拘攣
大幕開丘鄧從軍下宿漣人謀自矛盾民命困戈鋋已
矣椎鉅虎歸歟訪石田哦松期埽逕薦草又謄牋掌庋
斯文在鳴琚大老先扈祥纔列屬鶴弔復題阡甫畢三
期制重登九寺聮曾因陳戰守尚憶奏蟬蜎馮翊菟符
佩華亭鶴羽翩弱翁慚美報季子幸求遄蘭省頻分帳
樞庭恰綴員干時繇閫議問俗許帷褰平糴千倉富防
江萬鼓鼘田疇免捐瘠閭里僅安眠戎監還文石糧車
抗使旃龍荒瀦廟璽鴻筆研山園為訪平山柳來尋九
曲蓮降王啓膠轕走檄更喧闐位棘珪頒瑞持荷袷在
肩登壇委寄重仗鉞便宜專間使誅妖福堅城馘逆全
萬艘争轉粟九府亦流錢詩禍興同列天游(闕)上元閒
僧偶傳誦匪石遂銘鐫學羿招彎射漚陽厭老拳了無
虛劵証僅有巧言諞幕府門生舊勲家宿契堅反身徒
浩歎齚舌謾思愆皇上頒明制公朝雪滯冤復令修甬
道適遇奮空弮憂職霜侵鬢忘餐頰露顴粗能供尺伍
何以報塵涓忽奉樞機召難勝束帛戔迄孤朝仄席敢
望政齊璿誤沐便蕃渥重尋香火緣九霄三境近十閣
五雲邊倍惜筋骸老空驚手足腁支離賦囊粟温飽及
華顛喘月牛歌戚嘶風馬憶燕枕戈悲壯志揭橐愧空
饘觸事常多感懷安祗自憐深山游鹿豕交友半貂蟬
北海亡郗漸南榮偃偓佺餘生知有幸世慮盍無牽多
幸偕癃老清時釋絆纏採芝從澗底策杖又山巅止足
須關念沈迷盍久悛便須便潄石勿使諉乘軒垤蟻還
驚夢冥鴻願比鶱屋閒雲可宿簷曝日常暄適性頻移
竹忘憂更樹蘐銜杯趁安健卒歲樂周旋往歲當流馬
歸心聽杜鵑方眠不忘起已病始知痊鼯技羞窮木羊
腸易折轅但令思憒憒豈厭腹便便逆旅還推枕知音
謾續絃誰談少年事為我寫蹄筌
寄道士楊休文
羽衣來自閤山前見說山中老散仙出岫無心雲傍日
歸巢有意澗鳴泉同襟汗漫尋常客掉鞅文章四十年
我亦近為猿鶴侣試從香火結前緣
己亥明禋恩封鄴侯感愧有作二首
静即為方動即圓幼知棋局老饒先封同桑梓一千戸
蹟遠蓬萊二十年品禄幸猶容後隠幹畬何敢擬前賢
只餘築室疑相似三萬牙籖還儼然
布衣所願極封留佩印歸來正倦游汗馬無功開上郡
鑄龜有意顧中流南巡空負黃圖恨北望還興紫陌愁
王國不煩謀主父自憐支子亦通侯
十一月二十七日步自虎溪至西寺摩挲率更舊
碑近覽前聞人故游有感而賦
龜趺千丈屹岧嶤古寺殘僧正寂寥律演金輪開印度
字遺石磴說隋朝續題賸有名人蹟接畛猶逃劫火燒
弔古未磨今古恨又攜笻策過前橋
得閤門報以予班學士詔復賜衣帶因懷初錫倏
閱十年感恩紀事二首
憶昔除書下赤墀賜鞶即日拜金閨未容汗脚踏龍尾
先為圍腰鑄褭蹏紫詔一朝來蔀室丹霄十載望躔奎
君恩一再知難報誰賦維梁濡翼鵜
老去茒簷只負暄重煩冠綬到柴門紆金何有功名望
束帶豈堪賓客言璀璨章身同錫馬差池接翼愧廷鵷
折腰重起平生愧諉曰何知鶴在軒
謝趙季茂海錯二律
珍殽惟錯遠持將賴有詩情合得嘗明月擘蚶分瓦礱
晴霞浴鱟露珠房鰂烏鮆白螺開靨蚷紫鰕紅鰾挾腸
雁斷閩山歸未得把杯猶憶少年場
苜槃朝日照蓬蒿消得長吟賦老饕喜見監州有螃蠏
未須學士議車螯案鮭三九漫青韭斗酒十千無白醪
應為近來詩思少故將飲興發風騷
己亥十二月十七日堂帖被召感恩二首
九天驛騎下弓招葵日丹心識就堯鸞鳳正應在阿閣
鶢鶋何事享簫韶丘園有分容逋客海嶽無裨愧聖朝
老病不堪心力倦甫田勿歎莠驕驕
歸來三徑脱塵韈兩拜除書下玉墀聖澤雲天何以報
臣心鐵石未全衰馬蹏已負驅車願鴻羽難勝漸陸儀
願把一犂祝膏澤康衢擊壤樂清時
二十七日復有旨除帥江西一旬之間兩奉除音
再賦二首
披腹忱詞久未呈浹旬兩詔下宸京老臣何路通忱悃
聖主無私燭物情鶴隴未渝耕隴志牛衣空換錦衣榮
九重自是真知已莫惜捐糜負此生
郊鄽不隔馬牛風枌梓環隂跬步通湖帶江襟邦畛接
雨簾雲棟物華同未須豫計荒三徑幸有需章達四聪
尚想東湖海棠閙秪今未改舊時紅
香蠃
金相玉質介為裳一騎紅塵自遠方籍掛衆香椒桂國
身居大海水雲鄊丁蠃薦醢體猶具甲煎流芬名未亡
舉酒便應醻一醉尊前風味試平章
昨訪箳篁聞有繡帨之讌回車戲呈季茂
慣聞嬌小處繞帶覓銀魚授雁定同瑞弄麞應誤書生
朝今日是嘉讌早春初無分陪湯餅到門空返車
病中未能訪鄧德載督參大監戲贈二首
昨朝華宴想清歡今日床頭未整冠已恨酒腸孤夜醉
更驚病骨怯春寒多情條脱參差侍一抹琵琶錯雜彈
老眼眵昏正無緒爐薌燼冷對蒲團
老來病是惡因緣白晝明窗思悄然欲住又傾連夕雨
半醒似醉困人天近拈吟筆塵欺硯遠想江樓浪拍船
滿院杏花紅欲放何時長笛醉風前
春晴將游玉淵踐吳季謙待制馮可久武博山行
之約先走長句
康廬三萬丈下有神龍淵旁聯玉井並仰溯銀河連層
厓積冰雪斷岸蔵風煙崔隤五老峰逬瀉三峽泉鯨鯢
碎紫霧螮蝀開青天脈疑海眼近寒入山骨堅澗草搖
秋暉谷花發春妍其間地布金到處題標璇大哉象教
尊儼若螺髻仙巍巍南宗栢湛湛西方蓮摠持包萬法
卓犖棲羣賢慈心鬼神仰顯跡今古傳遠令千聖境容
此一席顓我昔宿命通曾結它生緣嘗聞祖師隠上應
帝釋躔清宵珠石隕白浪星湖邊至今澎湃中常欲光
景燃當時初卓錫如昔睨采椽浮雲常抗志立雪思比
肩壯懷凌九疊浩氣湧百川山水為高深志節争後先
永言縈俗累兹游經幾年猶想謝公屐同整劉琨鞭橋
梁識昨經歲月驚舊鐫盍簮有耆碩授館許款延牛耳
盟屢寒馬頭月方圓便思供糗餈更擬焚蘭荃先尋遺
民盟吹迹繡佛禪策杖挂錢去拂石看山眠歸來廬山
南三士同陶然
趙季茂以酒香蠃來適亦得京中遠致此品乃鮮
者恨地遠不大佳擇十五殼為贈
海蠃風味冠東瀛一種俱從香得名畢卓醉醒甕猶臥
左車生致鼎堪烹受餐敢返盤持璧執訊不妨詩報瓊
有命其言君聽取一生一死見交情
奉賡趙季茂雪中感興二首
曉雪初明瓦春雲密布空酒驚蕃鶴遠詩坐灞驢窮訪
戴無嘉客和陶稱倦翁應憐四十韻衣帶賀年豐
湓城一夜雪處處飯籮空青序回規運蒼生比屋窮傷
心慨疆事抱膝愧田翁别乘應同志憂時正願豐
病中酬趙季茂
雪忩病惱獨支頤不解隨人舉酒巵驚辨有時欺白羽
解圍無婦蔽青絲驪珠滿袖勾吟興鹿&KR0769;看山戀藥糜
莫訝牛腰聯未足江州司馬例能詩
玉楮集卷五
