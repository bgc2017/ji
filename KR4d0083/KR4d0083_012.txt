欒城應詔集第十二卷
策一道
御試制策(問目具東坡集)
臣謹對曰臣不佞陛下過聽策臣於庭使得竭愚
衷以奉大對臣性狂愚不識忌諱伏讀陛下制策
凡所以問臣之事數十條者臣已詳聞之矣然臣內
省愚誠欲先以聞而後荅陛下以所問伏惟陛
下承先帝之業卽位以來三十餘年四方乂安
陛下守此太平之成基平日無事端居靜慮亦嘗有
憂於此乎無憂於此乎陛下策臣曰朕承祖宗
之大統先帝之休烈深惟寡昧未燭於理又曰志
勤道遠治不加進夙興夜寐于兹三紀此陛下憂
懼之言也然臣以謂陛下未有憂懼之誠耳往者
寶元慶曆之間西羌作難陛下晝不安坐夜不安
席當此之時天下皆謂陛下憂懼小心如周文王
然而自西方解兵陛下棄置憂懼之心而不復思
者二十年矣古之聖人無事則深憂有事則不懼夫
無事而深憂者所以爲有事之不懼也今陛下無
事則不憂有事則大懼臣以爲陛下失所憂矣故
願陛下雖天下無事而不忘憂懼之心陛下誠
能用臣此言則凡所以問臣者臣雖不言可得而舉
也苟未能用臣此言則凡所以問臣者臣雖言之無
益也制策曰德有所未至教有所未孚闕政尚多
和氣或盭陛下思慮至此此則聖人之用心也臣
請爲陛下推其本原而極言其故臣聞之書曰與
治同道㒺不興與亂同事㒺不亡昔者夏之衰也有
太康商之微也有祖甲周之敗也有穆王漢之卑也
有成帝唐之亂也有穆宗恭宗此六帝王者皆以天
下之治安朝夕不戒沈湎于酒荒躭于色晚朝早罷
早寢晏起大臣不得盡言小臣不得極諫左右前後
惟婦人是侍法度正直之言不留于心而惟婦言是
聽謁行于內勢横于外心荒氣亂邪僻而無所主賞
罰失次萬事無紀以至於天下大亂而其心不知也
是以三代之季詩人疾而悲傷之曰匪教匪戒時惟
婦寺聽言則對誦言如醉又曰亂匪降自天生自婦
人赫赫宗周裒姒滅之蓋傷其不可告教而至于敗
也臣疎賤之臣竊聞之道路陛下自近歲以來宮
中貴姬至以千數歌舞飲酒歡樂失節坐朝不聞咨
謨便殿無所顧問夫三代之衰漢唐之季其所以召
亂之由陛下巳知之矣久而不正百蠧將由之而
出內則將爲蠱惑之所汙以傷和伐性外則將爲請
謁之所亂以敗政害事婦人之情無有厭足迭相誇
尚爭爲侈靡賜予不足以自給則不憚於受賂賄賂
賄旣至則不憚於私謁私謁旣行則內外將亂陛
下無謂好色於內而不害外事也且臣聞之欲極必
厭樂極必反方其極甚之時一陷於其中而不能以
自出然及其覺悟之後未始不以自悔也陛下何
不試於淸閑之時上思宗廟社稷之可憂內思疾
疚病恙之可惡下思庶人百姓之可畏則夫嬪御滿
前適足以爲陛下憂而未足以爲陛下樂也伏
惟聖心未之思焉是以遲遲而不去詩云顚沛之
揭枝葉未有害本實先撥方今承祖宗之基四方
無虞法令修明百官繕完而陛下奈何先自撥其
本哉臣恐如此德教日以陵遲闕政將至於敗戾氣
將至於災而不可救也制策曰田野雖闢民多亾
聊邊境雖安兵不可撤利入巳浚浮費彌廣臣以爲
地有所未闢是以民不得安其生邊境雖安而非誠
安是以兵不得徹其僃浮費日廣是以利入浚而不
能休何者自京以西近自許鄭而遠至唐鄧凡數千
里列郡數十土皆膏腴古之賦輸太半多出於此自
兩漢以來名臣賢守所以爲民興利除害溝洫畆澮
之迹往往猶在而荆棘成林無尺寸之耕狐貍豺狼
之所嘷而逃兵罷士之所竄伏陛下所使守此地
者終無一人爲陛下深思極慮招來流亾以墾化
其地賢才良士以爲此僻遠之處而不肯往陛下
何不使大臣舉人而守之親召而勉勵其志屬以此
事而亦以此爲殿最之課不及十年此將皆爲天下
之沃壤臣故曰地有所未闢是以民不得安其生也
臣又聞古之制邊備者外有亭障內有屯兵亭障欲
繁屯兵欲簡繁則耳目明簡則氣勢合今者邊境之
患患在亭障之地而皆屯兵以待寇至屯兵之處兵
分力弱而不足以備禦夫屯兵於亭障之地者兵必
不能甚多也兵不能甚多則寇至必不能抗而徒棄
甲兵於無用此拙守者之計也然今之人又患夫屯
之不密而歲益增焉小屯不滿百人大屯不過數百
城壘之廣狹弱弓乏矢可以越而過者往往是也然
而前守之所成後守不敢徹非不知徹也恐後之有
敗事而以是爲過也兵法曰善攻者敵不知所守善
守者敵不知所攻夫敵不知所攻非連臂而守之也
雖連臂而守之敵尚可得攻而絶也古之善守者置
兵於要害之地則敵人不敢過而爲盜何者畏吾之
乘其背也過人之城而又遇城焉則腹背而受敵此
用兵之深忌也今國家不料敵之不敢過吾城以深
入吾地而懼敵之敢入深也夫敵之過吾城以深入
吾地是吾利也而又何患乎臣故欲收諸小屯無益
之兵而聚之大屯諸故小屯皆廢以爲亭障嚴斥候
謹烽燧以爲大屯之耳目置大屯於要害之地以形
制戎狄高城深池精爲守備使可以對敵逾月而不
陷制爲諸屯使其相去之遠近可以輕兵十日而相
救臣讀古兵書戰國策未嘗見有敵人敢越大城深
入而爲寇者臣故曰邊境雖安而非誠安是以兵不
得徹其僃也臣又聞人君之於天下本非有情愛相
屬如父子兄弟之親也上以其勢臨下則下以其勢
奉上二者相持而行不相悅則解不相合則叛譬如
草木之於地也託之而生判然二物也有根而綢&KR1230;
之交横相入而至於不可拔及其不相入也木槁於
上而根不下屬地確於下而氣不上接一夫之力可
拔而取也飄風暴雨可披而離也是以古之聖人於
其無事之時必深結百姓之心使之歡忻交通分義
積厚而不忍相棄於緩急之際昔漢之文景優裕天
下時使薄斂寬田租宥罪戾當此之時雖天下和平
猶未見其利及至末世賊臣竊命國綂巳絶而天下
之心猶依依不忍離漢者徒以文㬌之所以愛之者
深而不可忘也國家自祖宗以來至於陛下四
世矣陛下之所以深結於民者何也民之所好者
生也所惜者財也陛下擇吏不精百姓受害於下
無所告訴則是陛下未得以生結民也陛下賦
斂煩重百姓日以貧困衣不蓋體則是陛下未得
以財結民也吏之不仁尚可以爲吏之過賦斂之不
仁誰當任其咎且陛下凡所以用財者果何事乎
上有官吏之俸下有士卒之廩外有夷狄之賂此三
者陛下未得省之之術臣亦未敢以爲言也臣獨
怪陛下內有宮中賜予玩好無極之費此何爲者
凡今百姓所爲一物巳上莫不有稅茶鹽酒鐵關市
之征古之所無者莫不並行疲民咨嗟不安其生而
宮中無益之用不爲限極所欲則給不問無有司會
不敢爭大臣不敢諫執契持敕迅若兵火陛下外
有北狄西戎歲邀金繒而又內自爲一穽以耗其所
遺餘臣恐陛下以此獲謗而民心之不歸也故臣
願陛下日夜自損以礪左右痛爲節儉以寬百姓
捐錦繡棄金玉以質素爲貴賦稅之入獨以供不得
巳之費使天下知戴陛下之德一旦有緩急則民
尚可以使之無叛臣故曰浮費日廣是以利入浚而
不能止者此之謂也制策曰軍冗而未練官冗而
未澄夫軍冗未練則爲無兵官冗未澄則爲無吏古
者民多則兵衆兵衆則國強今兵衆而至於以爲冗
者則是不耕而食之過也然而屯田之利是當今之
至計也然而屯田之不用則亦有說有兵而不可使
耕一也天下須兵之地無官田而閑田之鄕不須兵
二也此二患者臣嘗慮之蓋亦以爲無難也有兵而
不可使耕臣亦不敢強使也計今天下之兵一歲死
亡幾何而以其數募民爲兵且屯田民自將有應此
選者則今不耕之兵十數歲之後其存者將有幾此
非屯田之所當畏者一也天下郡縣未嘗無官田郡
縣之無宮田者嘗有之而官鬻之也籍沒之田歲歲
不絶舉而積之而田皆在官矣閑田之鄕不過京師
之西雖差遠於京畿然而車馳卒奔可以不過旬日
而至有欲用之可以緩急而召雖禁衛之兵亦可以
循漢之故發郡縣之兵充之朞年而一易京師可獨
置天子腹心之軍數萬人以制四方之客軍使之獨
得不耕而食如周之環人漢之羽林佽飛之類此又
非屯田之所當畏者二也如此而兵冗之弊可以去
矣臣又聞方今用人之弊有二吏多也吏雜也吏多
之弊輕吏雜之弊重吏多而不雜則賢不肖猶有辨
也多而不免於雜旣費廩祿又不得賢也費廩祿則
國貧不得賢則事不舉均之二弊事不舉者所當先
治也如臣之意且可使審官銓曹密院三班分别天
下之官其事之爲天下之要而其地之爲一方之急
者别之以爲一等而使諸道之職司各第其吏之廉
明喜事最異者而上之於審官銓曹密院三班而審
官銓曹密院三班卽任之以此至於其餘不急之官
則又爲一等使碌碌之吏以今先後之法占之此法
旣行要以世之庸吏必將羣議而聚怨然臣以爲聖
人之爲天下不憚人之有怨心而問其怨之當否今
世之患上之人畏下太甚而下之人持上太過上以
其法御下而下反以法攻上之失是以在上者不敢
有所興利除害而惟法之聽法者上之所當用耳而
豈亦使天下之人以繩上哉此太甚也臣讀後魏書
觀其始時天下用兵武夫悍卒皆得爲吏而當此之
時吏道不雜何者其所用者皆賢而不賢者未嘗用
也及其後世患夫不用者之多怨也是以崔亮從而
更之不問士之賢愚而專以停觧日月爲斷沈滯者
皆稱其能而魏之失人自是而始故臣欲分而别之
以爲賢不肖之辨如此而官冗之弊可除矣陛下
興庠序於久亡悼禮樂之未備思繼可封之俗欲隆
皆讓之節而訟未息深求其故歸咎在位以爲教化
不足而法律有餘是以民不知避吏不知懼咨嗟怨
讟並興而不止思所以治之不得其道臣聞善治天
下者不必有美名而有亹亹之實功不善治天下者
其名不必不美而其實空虛無益於事陛下自卽
位以來登庸俊良力興美政以教化天下者於今凡
幾矣慶曆之中勸農桑興學校當此之時天下以爲
三代之風可以漸復然而學校旣興農桑旣勸而天
下之風俗卒何以異於慶曆之始今者陛下又發
德音分遣使者廵行天下或以寬恤或以減省或以
均稅名號紛紜而出天下又皆翕然知陛下之欲
速於爲治也然臣以爲陛下惑於虛名而未知爲
政之綱也且陛下以爲此數事者足以致治耶不
足以致治耶陛下設官置吏其職亦有治此等事
者耶其未有耶臣以爲凡陛下之所以分裂海内
以爲郡縣其中上有守令下有丞尉大有會府次有
職司者凡所以治此數事耳今陛下欲寬卹百姓
以至於特命使者則是此等常爲暴也陛下欲減
省均稅以至於特命使者則是此等皆不可使也臣
觀陛下之意不過欲使史官書之以邀美名於後
世耳故臣以爲此陛下惑於虛名也今夫諸道之
職司是天下之綱雖然尚非陛下之所當擇陛
下當擇宰相而宰相當擇職司耳天下諸道凡十有
七一道之職司少者三人而多者不過四人均之十
七道者其替換迭代不過四五十人也以士大夫之
多擇四五十人而用之宜其甚足今乃不擇賢否而
任之至於有事則更命使者故臣以爲陛下未知
爲政之綱也夫綱雖大不知舉而何教化之能興故
臣願陛下興教化自擇職司始而天下可以漸治
矣陛下戒愼天災震懼日食淫雨煗氣江河之失
度而思聞告戒消伏之理推劉向之傳考呂氏之紀
夫劉向之說五行事各以類感滯於一方而不得相
通呂氏之書隨其時月而指其必然之災異其言皆
迂怪而難信安足爲陛下道哉臣聞災異之說有
二有可得而推知其所從來者有不可得而推知其
所從來者可得而推者人之所爲也不可得而推者
天之所爲也人之所爲者不過盜賊竊發於山林戰
敗兵破而不得復盜賊竊發是衣食不足政暴吏苛
之罪也戰敗兵破是任人不明將不爲用之過也至
於天之所爲凶旱水溢蟲蝗霜雹日食地震星辰隕
墜是安知其所由來哉譬如人之將病也五臟失據
於中而變見動於四肢發於百體醫者切其脉而觀
其色曰是心病也胏病也是皆可也至於鬼嘯於梁
捐瓦於堂而動之曰是心也是胏也則可乎要以人
之神明精爽消散而不充是以邪物得而干之而尚
何擇乎心胏之間哉古之儒者其論災異則皆有此
弊也今使國家治強人民乂安和氣充實於天地之
間則天爲之明地爲之靜三辰爲之光及其少衰則
天地三辰皆將虧缺而不寧頃者水冒京城日食季
夏江河淮汴破溢爲害地震生毛水變赤色此數事
者使董仲舒劉向之徒出而論之必將指國政之一
二以爲其驗而臣以爲不然蓋臣非以爲不爲災也
以爲天地之遠而至於爲之變動此非一事之所能
致蓋天下之政皆失其中是以其氣衰弱挫沮而不
振以至於是以爲陛下歷數天下之弊而使陛
下盡脩之云耳非正陽之月而伐鼓救變說者以爲
非經然而要以脅隂助陽則雖非正陽而不爲失當
盛夏之月而論囚報重說者以爲非古然而要以使
犯法者無久繫之殃而民覩爲惡之速及則雖當盛
夏而亦不爲非也陛下愍四方之未治而推其源
於京師知淫巧僭差之失度而欲各爲之節然而未
獲所以禁之術是以欲先治內則惑於何以爲京師
之言欲先擿姦則惑於不撓獄市之說今陛下任
人使爲京兆如得趙廣漢耶則安可以不撓獄市而
拘其才如得黃霸耶則安可以擿姦而責其效各隨
其才而用之則可以至於治矣然臣以爲莫若先之
以猛而終之以寬頃者陛下之所任皆能猛矣而
不能寬皆得其始矣而不知其所以爲繼之術是以
京兆之政大則斬戮小則笞箠歷歲百餘而終無有
一人能以仁恕爲治者故其民狃於刑戮而不知懼
然而不先之以猛臣又恐仁恕之不能折夫強暴也
陛下深探儒老之是非而至於漢文漢武治亂之際
臣聞老子之所以爲得者淸淨寡欲而其失也棄仁
義絶禮樂儒者之得也尊君卑臣而其失也崇虚文
而無實用然而道之可以長行而無弊者莫過於儒
術其所以有弊者治之過也漢文取老子之所長而
行之是以行之而天下豐漢武取儒者之失而用之
是以用之而天下弊此儒老得失之辨也昔者周公
遭變而作豳詩雖言王業之本而要以自明其身之
無罪是以謂之國風宣王北伐其事雖大而其詩非
大雅之體是以謂之小雅故夫寬柔敦厚者大雅之
風也慷慨勁正者小雅之文也以此推之則可以辨
矣三代之時財賦之用有司掌之而冡宰特因其歲
之凶豐上下而制其用度多少之節蓋亦如此而巳
至於有唐正觀開元之際猶委之郞官其後四方用
兵而財用之間亦遂有權時應變之事郞官有所不
能辦故立使以主之及其末世使又不能辦則又舉
而歸之宰相是以李德裕之徒皆治其事以一有司
之職而累天下之宰由此言之則夫陳平韋質之論
有不妄矣若夫泉貨之輕重始於周景王而後有二
品之差命秩之實始於魏武帝而後有六等之號水
旱蓄積之備莫如李悝之平糴邊陲守禦之方莫如
張仁愿之築城圜法九府之名自天府太府王府內
府外府職內職金職歲職幣皆列職於周官樂語五
均之義天子取諸侯之士以爲國均則市不二價其
說見於河間獻王之禮此數事者皆非有益於當世
之務是以不足深論也伏惟陛下諮謨國事丁寧
反覆終而復始不忍捨去故於制策之終則又曰富
人彊國尊君重朝弭災致祥改薄從厚此皆前世之
急政而當今之要務子大夫其悉意以陳母悼後害
夫陛下丁寧激切至於如此而臣何敢不爲陛
下申重其說今陛下憂思天下若此其至而其功
不就者豈非無其人之故耶臣聞求賢不如變俗俗
所不悅雖有賢者將不能自立俗苟好之雖天下之
人將從風而靡昔太祖好武略則天下之猛士出
而爲之兵太宗好竒謀則天下計畫之士出而爲
之慮眞宗好文而愛儒則海內無有不學以待上
之所使今陛下公卿滿朝進趨揖讓文學言語上
可以不愧於古人而下可以遠過於近世者以陛
下誠好之也然陛下中夜不寐起坐而思之天下
之事所未能舉者凡有幾何府庫空虛入不支出而
不能均兵革怠惰驕而不爲用而不能制閑田滿野
民食不足而不能闢河水歲決北人受害而不能救
戎狄放肆邀取金幣而不能服陛下治天下而至
使不察察有如此者得非陛下所好非所當用耶
狄仁傑有言文士中不足快意要得竒才之士與共
天下乃進張柬之以代李嶠蘇味道而臣亦以爲治
天下當得渾質剛直不忌不克不擇劇易之人而任
之如漢之絳侯條侯魏之賈逵鄧艾晉之温嶠周訪
唐之婁師德郝處俊得此數人唯陛下所欲用之
致之朝廷之上則賢人益親置之邊境之上則惡
言不至如此人者陛下豈不欲用之故臣願陛
下改易所好以變天下之俗則當今之文人皆可使
爲朴直之士陛下何憚而久不爲也臣本布衣書
生陛下授之以爵祿而又親策之於廷陛下罄
竭所疑以問之於臣而臣何敢不盡其中之所懷以
輸之陛下凡制策之所以問臣者臣謹巳直率愚
意竊揣而妄論之矣才智短淺不足以上塞明詔
無補於聰明之萬一謹俯伏待罪然臣之微意所欲
丁寧而致之陛下者終欲爲陛下畢盡其說臣
聞聖人欲有其富則保之以儉欲久其尊則守之以
謙欲安其佚則行之以勞欲得其欲則濟之以無欲
此四者聖人之所以盡天下之利而人不以爲貪極
天下之樂而不爲人所厭者也老子曰聖人以其無
私故能成其私由是觀之則夫欲樂其富而用之以
奢者其富必亡欲大其尊而用之以倨者其尊必㬱
欲享其逸而用之以惰者其佚必窮欲獲其欲而用
之以肆者其欲必廢是以聖人處衆人之所惡而使
天下無異辭然後全享天下之利而無所失故夫斥
弃金玉不貴錦繡非以爲愛財也畏大臣禮小臣非
以爲尚賢也雞鳴而起日昃不食非以爲集事也去
聲色放犬馬非以爲美名也凡所以深服天下而消
其爭心焉耳伏惟陛下覽策之始以無忘憂懼之
心則又覽其終以去其太甚消天下不平之意二者
旣行則大臣之所言者舉可以漸用而無弊矣惟
陛下愼思之力行之無以臣言爲妄蓋臣之所見當
今天下之事未有急於此者陛下幸而留意天下
不勝幸甚謹對
欒城應詔集第十二卷(終)
