欒城應詔集第二卷
進論五首
漢論
古之聖人制爲君臣之分天子以其一身立乎天下
之上安受天下之奉己而不辭天下之人竒才壯士
爭出其力自盡於天子之下而無所逃遁此二者何
爲如此也天下之事固其賢者爲之也仁人君子盡
其心以制天下之事而無所不成武夫猛士竭其力
以剪天下之暴亂而無所不定此其類非不智且勇
也然而不得其君則其心常鰓鰓然曠四海而不能
以自安功成事立缺然反顧而莫之能受是以天下
之賢才其才雖足以取之而常喜天下之有賢君者
利其有以受之也蓋古之人君收天下之英雄而不
失其心故天下皆爭歸之而英雄之士因其君之資
以用力於天下功成求得而不敢爲背叛之操故上
下相守而可以至於無窮惟其君臣相戾而不能以
相用君以爲無事乎其臣臣以爲無事乎其君君無
所用以至於天下之不親臣無以用之以至於惸惸
而無所底麗而天下始大亂矣且彼不知夫天下之
意也天下之人皆人臣也而誰能以相從惟其因天
子之權而用之是以雖其比肩之人而莫敢抗彼見
天下之莫吾抗也則以爲天下之畏我而不知己之
戴君之威而行也故或狃天下之畏己而反以求去
其君其君旣去而天下之人孰畏而不爲變哉昔者
西漢之衰王莽竊取其人君之權而執之以求取其
天下方其執之而未取也天下不知其將取之是以
俛首而奉其所爲何者天下之心猶以爲漢役之也
至於天下在莽而其英雄之士遂起而共攻之不數
年而莽以大敗何者天下不服無漢之王莽也其後
東漢之亂獻帝奔走於草莽之中曹操出之以爲帝
王當是之時天下已無漢矣而唯曹氏之爲聽然天
下之英雄猶以爲名皆起而爭之終曹公之身而不
能以自安猶幸其當時之人皆知漢之天下已去而
操收之也是以心服曹氏而安爲之臣故孔子曰天
下有道禮樂征伐自天子出天下無道禮樂征伐自
諸侯出自諸侯出蓋十世希不失矣自大夫出五世
希不失矣陪臣執國命三世希不失矣蓋天下之位
居下而干其上之政者以爲己之享其利也而不知
天下之爭心皆將囂然而不平是以其素所服者愈
狹則其失之也愈速何則其不平者衆也故曰祿之
去公室五世矣政在大夫四世矣而三桓之子孫微
矣嗚呼公室旣微則三桓之子孫天下之所謂宜盛
者也而終以衰弱而不振則夫君臣之分可知也巳
三國論
天下皆怯而獨勇則勇者勝皆闇而獨智則智者勝
勇而遇勇則勇者不足恃也智而遇智則智者不足
用也夫惟智勇之不足以定天下是以天下之難蜂
起而難平蓋嘗聞之古者英雄之君其遇智勇也以
不智不勇而後眞智大勇乃可得而見也悲夫世之
英雄其處於世亦有幸不幸邪漢高祖唐太宗是以
智勇獨過天下而得之者也曹公孫劉是以智勇相
遇而失之者也以智攻智以勇擊勇此譬如兩虎相
捽齒牙氣力無以相勝其勢足以相擾而不足以相
斃當此之時惜乎無有以漢高帝之事制之者也昔
者項籍乘百戰百勝之威而執諸侯之柄咄嗟叱吒
奮其㬥怒西向以逆高祖其勢飄忽震蕩如風雨之
至天下之人以爲遂無漢矣然高帝以其不智不勇
之身橫塞其衝徘徊而不進其頑冒椎魯足以爲笑
於天下而卒能摧折項氏而待其死此其故何也夫
人之勇力用而不巳則必有所耗竭而其智慮久而
無成則亦必有所倦怠而不舉彼欲就其所長以制
我於一時而我閉而拒之使之失其所求逡廵求去
而不能去而項籍固巳敗矣今夫曹公孫權劉僃此
三人者皆知以其才相取而未知以不才取人也世
之言者曰孫不如曹而劉不如孫劉備惟智短而勇
不足故有所不若於二人者而不知因其所不足以
求勝則亦巳惑矣蓋劉備之才近似於高祖而不知
所以用之之術昔高祖之所以自用其才者其道有
三焉耳先據勢勝之地以示天下之形廣收信越出
竒之將以自輔其所不逮有果銳剛猛之氣而不用
以深折項籍猖狂之勢此三事者三國之君其才皆
無有能行之者獨有一劉備近之而未至其中猶有
翹然自喜之心欲爲椎魯而不能純欲爲果銳而不
能達二者交戰於中而未有所定是故所爲而不成
所欲而不遂棄天下而入巴蜀則非地也用諸葛孔
明治國之才而當紛紜戰伐之衝則非將也不忍忿
忿之心犯其所短而自將以攻人則是其氣不足尚
也嗟夫方其奔走於二袁之間困於呂布而狼狽於
荆州百敗而其志不折不可謂無高帝之風矣而終不
知所以自用之方夫古之英雄唯漢高帝爲不可及
也夫
晉論
御天下有道休之以安動之以勞使之安居而能勤
逸處而能憂其君子周旋揖讓不失其節而能耕田
射馭以自致其力平居習爲勉強而去其惰傲厲精
而日堅勤勞而日彊冠冕佩玉之人而不憚執天下
之大勞夫是以天下之事舉皆無足爲者而天下之
匹夫亦無以求勝其上何者天下之亂蓋嘗起於上
之所憚而不敢爲天下之小人知其上之有所憚而
不敢爲則有以乘其間而致其上之所難夫其上之
所難者豈非死傷戰鬭之患匹夫之所輕而士大夫
之所不忍以其身試之者邪彼以死傷戰鬭之事邀
我而我不能應則無怪乎天下之至於亂也故夫君
子之於天下不見其所畏求使其所畏之不見是故
事有所不辭而勞苦有所不憚昔者晉室之敗非天
下之無君子也其君子皆有好善之心高談揖讓泊
然沖虛而無慷慨感激之操大言無當不適於用而
畏兵革之事天下之英雄知其所忌而竊乘之是以
顚沛隕越而不能以自存且夫劉聰石勒王敦祖約
此其姦詐雄武亦一世之豪也譬如山林之人生於
草木之間大風烈日之所咻而霜雪饑饉之所勞苦
其筋力骨節之所嘗試者亦巳至矣而使王衍王導
之倫清談而當其衝此譬如千金之家居於高堂之
上食肉飲酒不習寒暑之勞而欲以之捍禦山林之
勇夫而求其成功此固姦雄之所樂攻而無難者也
是以雖有賢人君子之才而無益於世雖有盡忠致
命之意而不救於患難此其病起於自處太高而不
習天下之辱事故富而不能勞貴而不能治蓋古之
君子其治天下爲其甚勞而不失其高食其甚美而
不棄其糲使匹夫小人不知所以用其勇而其上不
失爲君子至於後世爲其甚勞而不知以自復而爲
秦之彊食其甚美而無以自實而爲晉之敗夫甚勞
者固非所以爲安而甚美者亦非所以自固此其所
以喪天下之故也哉
七代論
英雄之士能因天下之勢而遂成之天下之勢未有
可以必成者也而英雄之士常因其隙而出於其間
堅忍而不變是以天下之勢遂成而不可解自晉以
下天下何其紛紛也彊者不能以相吞而弱者不能
以相服其德不足以相君臣而其兵不足以相吞滅
天下大亂離而爲南北北又離而爲東西其君臣又
自相簒取而爲七代至於隋而後合而爲一蓋其間
百有餘年之中其賢君名臣累累而出者不爲少矣
然而南不能渡河以有北之民而北不能過江以侵
南之地豈其百年之間南無間之足乘而北無隙之
可入哉蓋亦其勢之有所不可者也七代之際天下
嘗有變矣宋取之晉齊取之宋梁取之齊陳取之梁
而周齊取之後魏此五釁者兵交而不解內亂而無
救其間非小也而其四隣拱手遠望而莫敢入蓋其
取之者誠有以待之而不可以乘其倉卒也嗟夫北
方之人其力不足以幷南而南方之勢又固不可以
爭衡於中國則七代之際天下將不可合邪嘗試論
之姚泓宋武之際天下將合之際也姚興旣死而秦
地大亂武帝舉江南之兵長驅以攻秦兵不勞而關
中定此天下之一時也及夫劉穆之死關中未安席
不及煖兵不及息而奔走以防江南之亂留孺子孱
將以抗四方彊悍之虜則天下之勢巳遂去矣且此
唯不能因天下之勢而遂成之也則夫天下之勢亦
隨去之而巳矣且夫孫權曹操之事足以見矣曹操
之不能過江以攻孫權力有所未足也而孫權終莫
肯求逞於中國蓋其志將以僥倖乎北方之大亂然
後奮而乘其弊而非以爲其地之足以抗衡於中原
也嗟夫使武帝旣入關因而居之以鎮撫其人民南
漕江淮之資西引巴漢之粟而內因關中之盛厲兵
秣馬以問四方之罪戾當此之時天下可以指麾而
遂定矣而何江南之足以蒂芥夫吾心哉然而其事
則不可以不察也其心將有所取乎晉而恐夫人之
反之於南是以其心憂懼顚倒而不見天下之勢孔
子曰無欲速無見小利欲速則不達見小利則大事
不成故夫有可以取天下之勢而不顧以求移其君
而遂失之者宋武之罪也
隋論
人之於物聽其自附而信其自去則人重而物輕人
重而物輕則物之附人也堅物之所以去人分裂四
出而不可禁者物重而人輕也古之聖人其取天下
非其驅而來之也其守天下非其劫而留之也使天
下自附不得已而爲之長吾不役天下之利而天下
自至夫是以去就之權在君而不在民是之謂人重
而物輕且夫吾之於人巳求而得之則不若使之求
我而後從之巳守而固之則不若使之不忍去我而
後與之故夫智者或可與取天下矣而不可與守天
下守天下則必有大度者也何者非有大度之人則
常恐天下之去我而以術留天下以術留天下而天
下始去之矣昔者三代之君享國長遠後世莫能及
然而亡國之㬥未有如秦隋之速二世而亡者也秦
隋之亡其弊果安在哉自周失其政諸侯用事而秦
獨得山西之地不過千里韓魏壓其衝楚脅其肩燕
趙伺其北而齊掉其東秦人被甲持兵七世而不得
解寸攘尺取至始皇然後合而爲一秦見其取天下
若此其難也而以爲不急持之則後世且復割裂以
爲敵國是以銷名城殺豪傑鑄鋒鏑以絕天下之望
其所以備慮而固守之者甚密如此然而海內愁苦
無聊莫有不忍去之意是以陳勝項籍因民之不服
長呼起兵而山澤皆應由此觀之豈非其重失天下
而防之太過之弊歟今夫隋文之世其亦見天下之
久不定而重失其定也蓋自東晉以來劉聰石勒慕
容苻堅姚興赫連之徒紛紛而起者不可勝數至於
元氏幷吞滅取略巳盡矣而南方未服元氏自分而
爲周齊周幷齊而授之隋隋文取梁滅陳而後天下
爲一彼亦見天下之久不定也是以全得天下之衆
而恐其失之享天下之樂而懼其不久立於萬民之
上而常有猜防不安之心以爲舉世之人皆有曩者
英雄割據之懷制爲嚴法峻令以杜天下之變謀臣
舊將誅滅略盡而獨死於楊素之手以及於大故終
於煬帝之際天下大亂塗地而莫之救由此觀之則
夫隋之所以亡者無以異於秦也悲夫古之聖人脩
德以來天下天下之所爲去就者莫不在我故其視
失天下甚輕夫惟視失天下甚輕是故其心舒緩而
其爲政也寬寬者生於無憂而慘急者生於無聊耳
昔嘗聞之周之興太王避狄於岐豳之人民扶老攜
幼而歸之岐山之下累累而不絕喪失其舊國而卒
以大興及觀秦隋唯不忍失之而至於亾然後知聖
人之爲是寬緩不速之行者乃其所以深取天下者
也
欒城應詔集第二卷終
