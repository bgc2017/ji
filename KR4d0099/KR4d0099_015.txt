陶山集卷十五
宋陸佃撰
誌銘
石子倩墓誌銘
子倩諱徽之姓石氏越州新昌人祖渥渥生待用累贈
工部侍郎四子其三皆承學而子倩獨秉家政侍郎憐
之以養吾志故廢學一日出金帛與之曰鬻此可以得
爵子倩謝曰孝于父母友于兄弟是亦為政何必仕爵
以貲取徽之不願也為人恭儉父兄在不以私恩掠譽
貪人每不快欲得飛禍中之而創詞未能也久之家奴
戎吉者誣主金榖利多自與訴于州是時太守張公伯
玉初惑讒慝而疑子倩戒獄吏嚴甚子倩至曰盜憎主
人此奴易曉欲誣徽之以釋所負耳即出家籍示守其
綱目明白不欺如官府卒坐吉于是鄉黨稱其廉也初
娶王氏早卒再娶陸氏吾姊也才且賢伯父琪惜其為
女子為擇佳配以嫁子倩子四人景舒景愈景完景洙
女三人長適鄉貢進士卜彊本次適鄉進士傅質次在
室景舒與諸弟昔嘗從予在太學見其粢食不美夜分
寒燈熒然欲減其光映書兄弟共之而寝臥纔半榻偃
息蓋遞焉刻意堅槁甚于寒士以此知吾子倩治家有
節訓子有方矣今方病吳越之俗多浮夸傖子借名于
儒而横用家資如水千金之室至以讀書破業者有矣
則石氏勤約之風不可以不多也然而諸子應舉數竒
或人喭之子倩曰得之不得命也吾如彼何哉強為善
而已矣春秋五十有五病革問日之早晚曰曛矣于是
即化寔元豐元年五月甲子也遺言乞銘于予而諸孤
卜以某月某日葬于豐樂鄉梨塢之原以王氏祔焉余
義不得辭銘也銘曰水之意如慕山之容如即孰則居
之子倩氏石以燕嗣子以燕爾域
助教傅君墓誌銘
揚州傅君諱瓊字君寳淮之南善士也居鄉有宏量隠
德一鄉稱長者遇人無素游偶際常喜動顔色或欺而
侮之不愠也嘉祐中朝廷募民入粟君以應募賜助教
熙寧五年正月十三日卒以三月庚申葬其墓在浮山
之原方君病時里閭多為之憂問病者屨常滿門既卒
矣又多為之悲也享年四十有九將葬其孤豫赴以龍
浩之狀訴焉而乞以銘豫有美志讀書知慕師友與當
世學士大夫遊而吾遊之舊者也欲因余文以顯其親
于後余屢辭焉而不得故為之次論云蓋君非學者也
而柔良好善特出于本真故其所養仁心常勝于義德
而處己與人時有不當于理者然未嘗失于薄也蓋孔
子所謂苟志於仁矣無惡也若君者似之矣娶王氏又
娶陸氏子男三人長曰昭次曰舒皆早卒而其季即豫
也女二人長適杲(案杲字上有脱文)孫三人長曰兌餘皆尚幼
父億大父義曾大父旺三世者皆不仕云銘曰工相方
匠營阡卜龜長筮蓍圓肇厥居尚不騫誌賁之於萬年
傅府君墓誌
高郵傅明孺諱常攝揚州助教瓊之第二子嘉祐治平
間與予同硯席共敝衣服無憾也是時明孺尚未冠予
亦年少耳淮之南學士大夫宗安定先生之學予獨疑
焉及得荆公淮南雜說與其洪範傳心獨謂然于是願
掃臨川先生之門後余見公亦驟見稱奬語器言道朝
虚而往暮實而歸覺平日就師十年不如從公之一日
也既歸明孺驚曰自今事兄矣豈曰友之云乎然予亦
不自讓也憩其館累月食客以予故日嘗數十人助教
禮數益隆無倦容厭色逮予遭遇神考既躋侍從而明
孺喪親生事日窘急不復積精問學矣雖有良質美意
不能充也元豐中過我京師予勉之曰夫青出于藍而
青于藍故學而能過其師者有矣昔子質美于予今更
弗如是不學之過也明孺嘆曰老矣不能復進于此願
教子如公教且傅氏多隠德若隂報不昧後當有興者
請名子興祖興宗興嗣曰此其所以志也居久之予守
金陵過其家明孺既卒矣弔其孤而哭焉見其卒時自
為偈有風掃落花之語是亦達者也享年四十六歲娶
王氏早卒其娣沈氏生三男六女女四人已嫁其長壻
進士章忱明孺自擇也家事賴其經理頗有緒云興祖
能自樹立蓋傅氏父子積功累善其鍾將在于此明孺
以元祐七年四月甲子卒以紹聖三年四月甲子葬墓
在揚州天長縣亭午鄉助教之兆云
卜君墓誌銘
湖州樊澤卜居士者名之先字知幾自號無知子西河
子夏之後也曾祖漢祖君寵父彦忠居士為人剛介不
可犯事親孝歲時祭祀思慕輒涕泣平居清約喜閒曠
視世味澹如也出遇勝處有泉石松竹之秀一觴一豆
未嘗不竟日少時頗讀書知古今晚更學佛能以理自
廣談宗旨教相雖律師禪伯不能屈享年七十有五卒
時不怛亂凝然正坐寔紹聖二年六月丁丑也娶任氏
前十年卒四男子謀亦早死彊本端本復本彊本從予
遊有志尚與其弟為學皆甚力四女子適沈達顧庠蔡
潯石景禧孫男女十有七人景禧吾甥也彊本吾娣之
壻擢進士第今為潭州右司理參軍越十月墨縗自吳
興趨江隂涉海取徑道走海陵乞銘于予且曰禄以逮
親為適今大親已矣願請銘以慰風樹無窮之悲一不
從請再再不從請三三不從請四請五期于得請而後
已予以故不能違也葬用十有二月乙酉墓在烏程麻
谷之原以夫人任氏祔銘曰發為昭明氣在天蜕為塵
垢魄在泉生必有死自古然兒女變換陵谷遷蜉蝣一
日龜千年等歸于盡疇後先妄人剛欲睎神仙黃金難
就煙飛鉛蓬萊杳茫風引船善哉居士投真詮能視死
生如蜕蟬睥睨麻谷期終焉慇懃自種柏已圓下無螻
蟻上無鳶珠璧璀璨星月懸作詩瘞之和之前玉石可
輭刀可鮮鷿鷈磨瑩蟾蜍鐫尚兹寳字崇完堅
朱府君墓誌銘
暨水之陽有潛德曰朱君者諱瑩字文玉蓋古人所謂
鄉黨自好者也為善于家養父孝教子義鄉人以為法
熙寧五年卒于十有二月丁酉葬以明年九月丙午其
墓在白隔之原王氏塢享年四十有九娶陳氏子三人
曰戩曰祺曰佑曾大父綰大父亮父昉三世者皆以農
自業而昉敬因果輕財樂施與有善緣率常唱其鄉人
君以乏無供其求能不逆其意慶歷中仁宗皇帝以善
養天下開設學校申敕學者去浮華而師道盛于東南
士子多吳越之秀君于是時知改向而迫迫未遑也以
其長子教之曰學吾志也吾方耕且養日月數矣二者
不得兼汝戩其成吾志戩有懿行淳淳惟謹似不能言
者善述君之志徒步千里以睎大人君子之游其淵源
蓋遠矣而與予尤相好也予雖不及識君以戩卜之不
問可知為令人矣其里人張堅適道吾知其論篤者也
今又書其平生之行來乞予銘其可不銘哉銘曰藏有
新宅墓有新塋厥初相攸曰戩是營戩也永懷曷畀其
寧敷是幽光則誌則銘譬彼長夜有嘒其星引而升之
久視益明
長夀縣太君陳氏墓誌銘
士有百行可以功過相除又有朋友故舊與其賓客為
之譽歎故其積善在躬易以光顯至于婦人女子則惟
以貞信為節又無外事在深閨隠屏之中非有純德至
善不能著聞于世譬如玉煙珠氣必久而後能見其潛
光養晦非一日也幸而得之可不為之貴重而愛惜歟
故余每聞女子婦人之志操而樂為天下後世道者以
此也矧若夫人者潛德隠行珠圓玉潔其光美蓋久而
著見是宜貴重而愛惜者也故與為銘夫人世莆陽人
祖諱允考諱賞蓋漢陳實唐陳嶠之後為人妻盡妻道
為人母盡母道良人徐氏子諱某既窶且貧又不幸早
世有子銑銳鎰鐸并其二女以委夫人方兹時銑纔成
童鐸猶在懷抱夫人守節不嫁提攜鞠育卒能使子立
而女行為孀遺門戶之法熙寧中天子策多士鐸遂為
第一而銳亦登科釋褐同歸拜夫人堂下鄉里咨嗟歎
息後十餘年鐸為朝奉郎銳為奉議郎于是鐸封夫人
夀光縣太君銳封夫人長夀縣太君福禄夀考報如其
施然而夫人衣服雖敝舊猶服子以為言夫人曰榮養
雖爾禄也知其所愛吝亦吾福焉享年七十有五及見
孫十有三人曾孫一人元祐二年正月某日卒于京師
某年某月某日葬于莆陽某山之原鐸有學行六年博
士足不數公卿之門其言動淳約尚如布衣時與余特
相好也而銳在官聞亦有政績云銘曰維性之無愧兮
齋女之所畏兮匪可畏也亦可跂也維命之無憾兮夀
母之所願兮匪可願也亦可憲也
趙氏夫人墓誌銘
夫人氏趙嫁鄭氏夫曰惇儒字景真有才氣丹陽竒男
子也少則卓越勇于敢言敢為世莫能知焉熙寧中為
筠州錄事參軍以死夫人相參軍盡妻道保其子夷甫
夷行夷庚及其二女盡母道夷甫封州夷行温州軍事
推官夷庚早卒女歸楊濟趙鍇而鍇之室夫人出也其
撫掩矜憐與諸子等有鳲鳩均一之風年六十有六元
豐七年二月甲午卒十月乙酉葬穴在丹徒石馬山參
軍之兆王父乂累贈都官郎中父鼎虞部員外郎累贈
工部尚書夷行有志行其在貧如客事夫人能盡其孝
道銘曰北一為丘(案此句原本無一字攷說文丘从北从一此句蓋用其義今據增)死
以為域如行得歸枕之用息惟休在斯言示無極
長樂郡君賀氏墓誌銘
夫人蘇州吳縣居士賀倣之子唐秘書監知章之後也
為兒時不類諸女嘗遇相者曰女有角犀貴人也居士
隂竒之以歸今正議大夫程公師孟是時正議尚布衣
夫人纔二十矣齊德合善一家之人以為宜未幾正議
以文行中甲科稍登顯仕知南康軍兩親尚無恙夫人
承其適設酒醴從正議鴈行前為夀能得其歡心逮其
亡也葬祭之皆如禮平居性甚約瑱象之飾不隨時好
輒變易正議之為廣州也夫人曰南海珠貝百貨之府
廉吏至此往往以家自累失其趨操吾夫庶幾有終始
者乃飭家人水火不交于民久之正議治成上嘉之自
光禄卿遷諫議大夫賜紫再留及其去橐中蕭然如迎
日其清如此蓋夫人之助也享年六十有九累封長樂
郡君元豐六年七月辛亥以疾卒疾甚不怛亂盡施奩
中物市田贍其墳之寺歲以度僧一人越明年三月壬
寅葬墳在桃花之塢子十有一人寬少登科十年不仕
有大志明當世之務上即位詔求直言獻書辭數萬攷
在第一未及用與其弟七人皆早卒惟三子在容開封
府陽武縣丞宏真州軍事推官視貴高意氣不少貶稱
其家兒也純叟承務郎尚幼女二人長適郊社齋郎郭
鈞次適潁昌府長社縣令陳廓孫男女十有二人嘉祐
中余以童子從吕宏學適連居士之牆吕嘗指居士曰
吾里程侯與是翁咸有吉德號吳中二善是皆宜有後
者程今有子賀有女配焉天之報施將在于此後二十
餘年正議以給事中集賢殿修撰代今少保趙公為會
稽守余其邦人也始識二公退聞父老歌其政化有雙
燭之諺蓋少保以慈正議稍濟以義而州皆治皆繪像
祠之既聞夫人家政之善雞鳴而興朝其妾婦有君臣
之嚴與正議終日莊語如賓未始壊坐也門内之治與
門外爭肅及正議罷青州謝其政而歸為第于晝錦坊
甲鄉里夫婦白首同堂族婣慶賀歲時以百數爛然盈
門觀者歎息福禄夀考實受成報于是吕之言驗矣銘
曰無善不報報無常所程則在子賀鍾之女有培爾華
爾果則碩二姓侯興恂善之力言告而鄉而黨而族自
考徂祖尚鴻厥福
會稽縣君吳氏墓誌銘
朝奉大夫陸公佖有夫人曰吳氏龍泉人殿中丞瑴之
女于佃皇考為冡婦于佃為丘嫂在父母家事親孝自
家而出資以為婦而順以之為嫂而恭大夫窶且貧夫
人能以有無相補祭祀賓客爨竈有容不譁而具豆豐
爼碩人往往誤意室中之藏建中靖國元年十月甲子
卒如寓得歸脱然就駕蓋學佛之力然夫如喪良朋友
子如失嚴師傅垂髫之孫戴白之婢哭之如哭其母享
年六十有四封君仁和會稽之邑子表民榮州司理參
軍充都大提舉汴河堤岸司勾當公事長民太廟齋郎
三女子適進士王珙試太學正吳孝能承事郎僉書漢
陽軍判官廳公事周熊孫女三人男一人紹兒卜以某
年某月某日葬于某縣某鄉之原銘曰水歸其壑土反
其宅乃今息已久矣其為客
仁夀縣太君吳氏墓誌銘
太君建陽人吳氏之幼女陸氏之長婦父尚書職方員
外郎諱植夫尚書吏部郎中直昭文館贈諫議大夫諱
軫夫人二十為母有母道三十為姑有姑道四十有九
而老八十有六而卒累封仁夀縣太君及見曾孫娶妻
生子于婦為曾祖姑于孫為高祖母平居視聽不衰心
志不耗飲食不哽不噎四德修而五福備諫議學道鍊
丹辟榖而夫人學佛雞初鳴起誦經至日旰乃已蓋更
數十寒暑精進如一日也元祐六年八月辛卯以疾卒
明年十有一月壬辰葬其墓在上龜山望諫議墳百許
步男琪袁州萬載縣令珪國子博士女適内藏庫使牛
沿尚書虞部郎中楊沆皇城使王從伾孫儼宿州符離
縣主簿佖右朝奉郎通判楚州佃左朝奉大夫龍圖閣
待制知江寧府傳左奉議郎僉書鎮東軍節度判官廳
公事倚杭州餘杭縣尉伸鹽官縣令孫女一人曾孫男
女二十九人玄孫四人夫人男女皆已先卒孫儼伸亦
亡矣今承重者佖也佃為之銘銘曰以孝為慈以悌為
友義以為榮仁以為夀凡百為女為婦姑母曰求爾法
我家則有
王氏夫人墓誌銘
夫人越州蕭然山人三司鹽鐵判官王公諱絲之女袁
州萬載縣令陸公諱琪之妻于先祖為冡婦于先考為
丘嫂君姑吳氏今為仁夀縣太君元祐元年仁夀之夀
八十夫人七十婦姑同堂為歲百有五十一門之内寔
具五世鄉人歲時窺園見高曾二祖姑映花微步曾玄
隨之龍眉翠髮超然塵外以諫議家真神仙也諫議學
道鍊丹辟榖隂功著在人間明年佃迎仁夀始來京師
耳目聰明尚能貫針審聞細語如平時又明年夫人亦
隨子之鹽官官舍居無何夫人得疾十有二月甲子遂
至大故報書至仁夀哭之慟且曰死生安可期吾耄矣
豈知反哭者爾也傳曰父不喪子兄不喪弟此和之極
也頃以為然今徒虚語耳夫人為家有統紀執術不煩
薰然孝慈而衆行從之故其卒也側臥而蜕如佛所謂
吉祥睡者二男長曰儼宿州符離縣主簿次曰伸杭州
鹽官縣令女嫁進士石徽之孫男女十有二人今在者
八人宇郊社齋郎宏完察實季女泰女六皆尚幼又明
年甲子合葬夫人謝野萬載之墓儼伸事夫人皆孝謹
而儼不幸早世今能送終者伸也銘曰藏于斯慕于斯
以昌其後于斯
王氏夫人墓誌銘
夫人王其姓密人也曾王父王父父曰澣曰仲卿曰度
澣尚書駕部員外郎仲卿太子左贊善大夫度太常博
士夫人十有五而笄二十而嫁嫁為束氏冢婦天資仁
儉能安束氏之貧不以衆多為侈内自宗族外逮婚姻
下至侍兒婢子牛馬之走稱其淑德懿行同然一辭故
能以禮贊其夫以義成其子夫稱老成子云令器平居
有遠慮達識惡阿諛喜忠鯁胸中白黑明甚聞士大夫
賢否必曰某某可親某某可遠後成敗當如是後信如
是也夫正卿今為朝散郎通判邢州子長孺朝孺朝孺
亦有美才不幸早喪長孺今為涇州錄事參軍蔡州州
學教授二女子長適進士姜規卒季適進士徐驤孫二
人毅彀孫女三人長適進士李翰仲季在室夫人封夀
安縣君春秋六十有八元符二年以九月甲子卒以十
有一月甲子葬葬在鄆州某所皇姑之墓次方夫人疾
時長孺侍加一飯損一衣皆脱然小愈居無何長孺被
檄西京攷試規免焉而不得在試闈中母子精誠相通
發于夢寐長孺曰懷歸私恩也靡盬公義也君子不以
義妨恩今事有甚迫情有至極我其歸哉于是請急兼
道而歸夫人見其歸失喜噎嘔為之力進粥藥嗚呼人
誰不死有子如是雖死可以無憾矣銘曰斯人也而至
斯也即歸咎有所可勝責耶
夀安縣君張氏墓誌銘
朝請大夫提舉三門白波輦運褚侯之室夀安縣君者
張諱隠之女也元豐三年閏九月朔以疾卒于夫之官
舍嗒然坐逝無所畏怖蓋夫人旦輒蔬食讀西方之書
見其理前此一日筆句偈于金榜之上以謂佛須心解
而經不必多讀其蜕于腐餘如此竊觀世之妄人酣于
世味如醉者之魘以贗易真雖警不寤者衆矣而夫人
之寐何其易怛稽佛之力是豈不足為多耶春秋六十
有七律己清約主褚氏祀四十五年攷其所以勵相大
夫字其子孫友其娣姒臣其僕妾可以為法則三男子
唐輔唐彦應進士舉學行甚修唐輔登第今為處州青
田令幼曰淮兒三女子其長早卒一嫁進士丁阯一嫁
進士王然大夫名珵所至有愷悌之政與予俱越人也
將以其年某月某日葬夫人某縣某山之原乃來速銘
銘曰生也有誥以錦韜軸死也有銘以蟾瑑玉誥傳之
家銘閟之穴嗚呼夫人兹謂不滅
王氏夫人墓誌銘
夫人王氏者諸暨同里俞君諱擇之室擇居鄉主忠信
讀書略通大旨夫人齊之為婦若母若為威姑皆有賢
行其言之出又多顧禮不妄與上言言慈與下言言孝
故其言行之修以積久化其子孫施及鄰里鄉黨而義
安之間女愉愉婦姑無勃豀者君子曰玉在山而水潤
其信矣夫人春秋七十生堅稔確磷砥磻六子子又生
方亢彦燮兗京裒交衮永云襃十二孫孫又生曾孫三
男二女子稔與其父皆早卒夫人宅孀遂專家政維子
若孫各付之職曰確汝其營花山之業曰磷汝為産中
浦曰砥汝為産白門曰堅汝為鼻子其總綱領無遠吾
側曰磻汝與孫方亢彦游學四方維其所之以昌而家
方兹時子孫旺長爭迪兹訓俞氏遂為望族熙寧九年
先考棄諸孤尸仙濠上某也抱鉅創之至痛迎棺東歸
卜塋寳峯之南蕭然故廬寝苫待盡夫人高吾義遣方
買鄰以居曰是其諫議隂德之後克紹其門者又嘗問
道真儒盍往歸焉方從予游為學知所先後蓋將求心
之解非若淺丈夫汲汲于外以睎世利而已夫人頗竒
之撫愛異甚視其所愛又有以知夫人也元豐三年以
七月己巳卒以閏九月壬辰葬墓在潘塢東山其夫之
兆曾大父某大父某父某銘曰婦也琴好夫雉之剛克
成厥家在暨之陽善不于躬亦于其鄉有巉斯石尚賁
幽堂
夀安縣君王氏墓誌銘
江淮荆湖兩浙制置發運使少府監廣陵孫君之夫人
夀安縣君太原王氏其自滄州之清池徙河南世有顯
人太府卿諱某者皇曾祖也庫部員外郎贈禮部侍郎
諱某者皇祖也屯田郎中贈吏部侍郎諱某者皇考也
至夫人諸兄亦皆為郎尚書而多以材藝稱當世夫人
好讀書善為詩靜專而能謀勤約以有禮吏部君愛之
而尤以擇所嫁于是少府君為大理評事簽書淮南節
度判官廳公事以夫人歸焉皇姑曰自是兒有婦内外
族人加親而吾食寝甘焉少府君材能為朝廷所信以
至休顯其盡心外事不以家為恤者以夫人為之内也
嘉祐四年某月某甲子夫人卒年五十三明年某月某
甲子葬揚州之天長縣博陵鄉皇姑之兆子男二人某
某女六人一嫁蘇州節度推官毗陵張誨一尚幼四先
夫人卒銘曰朅朅少府有儀有聲誰相其祁以迄休成
維王淑女順婦慈母内諧尊卑燕及婚友錦韜象軸告
命之華序章爵邑維榮有家方大茀禄以宜寵服嗚呼
其徂葬有吉卜
王氏夫人墓誌銘
夫人衢州王某之女鄭君諱某之妻有女德婦道居家
以慈孝聞生七子襄卞亶襃衮云方襄嘗預計偕而襃
云遊吾門其文行皆可喜而云從予最久愛其進學駸
駸如驟有足以起予者元豐二年佃承乏資善招之使
遊闕下夫人喜甚眷眷問云行期曰吾老矣豈不欲汝
長在目前顧爾就師學有所進雖隔千里聲問時至猶
謦咳吾側也苟為索居問學彫落雖不出戶庭温席凊
枕視寒煖之節豈吾所樂哉自云之西夫人常秉香火
以祁予夀蓋其嚮仰之風如此明年三月十有一日朝
步庭下猶折花引孫為戲晝得暴疾將逝無所怛惑徐
曰云獨不覩吾化然其師學得地吾與兒雖永訣皆可
無憾也享年六十有六孫男十四人孫女十九人曾孫
男女三人卜以其年九月朔祔于北郭龍塘西園其夫
之墓噫夫人之達雖能以義自廣可謂賢矣而云之抱
痛未易忘也讀書甚苦斗升之禄未始云獲東歸逮門
而夫人既死蓋棺久矣嘗聞其鄉里晉王質者小停石
室視二童子棋甫終質起顧斧柯爛盡既歸無復時人
以云觀之挾策讀書歸失所恃故吾浪在而昔歡非矣
悵然四顧徒見山高而水深與棋之換世其有辨乎其
無辨乎嗚呼去劫易盡此痛無窮是誠難忘者也然則
不銘何以慰云之思竊觀周衰變風作而泉水載馳之
詩出于婦人其言之美雖當時搢紳先生不能二也每
恨後世一盛一衰中間嘗更平治而婦人女子何以理
為循者少而惛悍者多也宋興祖宗造邦戡定以武真
宗仁英休養生息其仁如天而德澤有衍矣聖上收之
日趣堅成以躋禮樂譬如五天更王木敷金斂纁夏玄
冬各以其序至而萬物竝遂方兹時天下竒男子往往
間出獨淑婦者猶寂寞而罕聞及得云母所為乃知德
化之美有二南之風其在下州僻陋之邦賢若夫人者
有矣予獨不能盡知也銘曰鳲鳩平均仁七子兮六子
在榛其一西飛路遠翎短不能遄歸旋失所哺其鳴孔
悲幽幽故山舟壑潛移城郭雖是而人也非嗚呼已矣
矢此銘詩
陶山集卷十五
