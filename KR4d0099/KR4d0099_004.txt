陶山集卷四
宋陸佃撰
劄子
乞添川浙福建江南等路進士解名劄子(原註元豐八年)
臣伏見諸路州軍解額多寡極有不均如京東西陜西
河東河北五路多是五六人輒取一人而川浙福建江
南往往至五六十人取一人竊緣士人之盛無如川浙
福建江南今解名極少不無遺才其京東等路薦送之
數太寬濫得者衆臣備員同知貢舉具見諸路舉人程
文若五路試卷取至中等僅能滿數餘路雖中等以上
取或不及契勘熙寧中更選舉制自五年以後諸科不
許新人投下文字卻以諸科解名添充進士解額今開
封府諸科消減殆盡見已有解額二百四十人内除五
十人近准朝旨添撥解發本府進士外尚餘諸科解額
百九十人及諸路逐次科場諸科漸少並已增解進士
緣五路進士見今解名極寬欲乞特詔有司許將開封
諸科所消解額百九十人并自今諸路消到諸科合增
解進士名額並于川浙福建江南等路舉人至多解名
極少州軍量行均撥所貴五路州軍不至濫取餘路解
名窄狹去處得以兼取取進止
乞立武舉解額劄子
臣伏覩朝廷選舉之制雖備而諸路武舉未有解額遇
有科場止是兵部牒官文臣自提點刑獄武臣自路分
都監以上各保舉一名于兵部類試其間寒素之士或
難得知舊論薦往往有妨應舉欲乞令有司立法每遇
科場許于逐路轉運司類試量行解發兵部更不牒舉
所貴寒素之士得由藝業以公自進取進止
乞潁州第一劄子
臣昨自官制肇新叨塵侍從迨今首尾已及九年未嘗
更歴外任重念臣仕進甚寒羇危少與蒙先皇之識拔
荷二聖之保全仰辜休明無所補報矧煩言之可畏亦
孤植之易搖願假一麾少圖寸效欲乞除臣知潁州一
次伏望聖慈特賜矜允
第二劄子
今月二十四日伏奉聖詔以臣乞知潁州未賜俞允訓
辭深厚非臣所能副稱而區區所懷義不敢止者誠以
臣更練尚疎踐修未至久編鉅典嘗講多儀猥次成周
之天地官實慚太史之牛馬走坐貪榮寵彌歴歲時已
負難酬之恩尚睎易退之節敢再干于宸陛願一試于
藩維庶宣教條少贖尸素
第三劄子
今月二十七日準尚書省劄子以臣乞知潁州伏奉聖
旨依前降詔書不允聖恩深厚未賜矜從而下愚難移
輒復有請者實以臣子許國命雖甚輕士人潔身義亦
自重矧惟孤進曾乏兼長偶緣遭逢猥致超越久叨塵
于法從深辜負于明時雖荷并容未加捐棄粗識盈虚
之常數庶全去就之大方況復鳧鴈集不為之寡多燕
雀飛無繋于輕重更叨紫微之邃願成清潁之行惟仗
忠誠冀回聰聽
乞明州劄子
臣輒瀝懇誠上干天聽臣昨知潁州伏蒙聖恩就移今
任寄委增重寵榮至深非臣所能副稱重念臣生于東
南寒鄉偏親懷歸惓惓在念臣初不敢遽有所陳黽勉
從事迨今已踰半年稽之昔日國爾忘家雖曰公義而
將母來諗亦容及于私恩方當二聖臨御純體仁孝徇
萬物之至情各獲分願是臣得以私恩控愬之時伏望
聖慈特許差臣知明州一次異日如蒙朝廷别有繋使
自當糜捐仰圖報效臣無任
辭免吏部侍郎劄子(原註元符三年二月)
臣昨在任准正月二十九日尚書省劄子已降告命授
臣試尚書吏部侍郎今依條交割職分公事訖乘遞馬
發來赴闕臣今已至祗候朝見聖恩深厚非臣糜捐所
能報稱竊緣天官之貳所繫非輕宜得實才以副任使
如臣虚孱已試不效苟貪榮寵昧冒而居恐累聖神知
人之明所有告命未敢祗受
蔡州召還上殿劄子二首(原註元符三年二月)
臣竊惟聖君踐阼要在正始正始之道當自朝廷朝廷
一正四方遠近莫敢不一于正記曰朝廷曰退燕遊曰
歸師役曰罷蓋用師役未有不罷者也燕遊有出而無
歸則縱朝廷有進而無退則爭又曰朝廷之美濟濟翔
翔所謂濟濟舜命九官是也所謂翔翔翔而後集是也
朝廷之上公卿大夫如此可謂美矣竊見近時學士大
夫往往競進務相傾奪以善求事為精神以能許人為
風采以忠厚為重遲以靜退為卑弱相師成風莫之能
止正而救之實在今日恭惟陛下憲天聰明深燭民隠
修明百度首以人材為急而臣逮事神考元祐補外迨
今一紀陛下即政之初首加識拔此臣夙夜未知所以
論報之方區區愚忠不能自已伏望陛下慎初謹始正
自朝廷眷忠厚之臣擢靜退之士使躁輕者革心浮薄
者易慮建用皇極布宣中和以熙百志以凝庶績以追
唐虞三代之治臣愚不勝願幸取進止
臣伏覩陛下即政之初乾清坤夷玉燭明潤臣民欣戴
無有遠邇惟知鼓舞懽呼恭惟陛下仁孝恭儉粹然天
成聖神之姿人久屬望加以温恭好問學有光明方將
紹承謨烈以登太平如臣凡陋首與收召臣誠不自揆
願效涓塵之微竊見神宗皇帝聰明文思延登真儒建
立法度布在四方以幸天下後世而元祐之際輒見詆
譏紹聖以來又皆稱頌夫事無當否一切紛更國有常
刑固在不赦然理有損益不無賡續惟務稱揚亦已過
矣爾雅曰賡揚續也夫續前人不必因前所為利則賡
之善者揚焉是為善續詩書所稱後世詠歎不息是也
若元祐紛更是知賡之而已不知揚之之罪也紹聖以
來率皆稱美是知揚之而已不知賡之之過也伏願陛
下咨謀人賢詢攷政事有賡有揚以續大前人之光惟
其時物與其當之為貴大中之期實在今日伏惟聖神
采擇取進止
舉臺諫官劄子(原註元符三年三月二十五日上二十八日諤以右司諫召)
准元符三年三月初五日尚書省劄子奉聖旨臺諫官
員闕甚多内外兩制以上可各選舉合入通判以上資
序朝官須學問該博操履端方德義著聞明于治體可
任言責三人密具姓名聞奏右臣伏覩承議郎樞密院
編修文字王渙之承議郎孫諤奉議郎前太學博士吕
益柔問學該通行義修飭兼明治體守正不回可任言
責謹錄奏聞謹奏
辭免修哲宗皇帝實錄劄子
建中靖國元年六月准閤門告報伏蒙聖恩授臣哲宗
皇帝實錄修撰者聖知益厚非臣九殞所能報稱竊念
臣昨嘗預修神宗皇帝實錄以不稱職擯斥累年辜負
裕陵識擢之恩已試不效循愆省謬慚悔迄今傷禽驚
弦痛定猶怯戰蟻奔北語勇甚慚私義未安禮當披愬
伏望天地之造父母至恩憐其誠心非為偽飾改求俊
乂免誤使令所有敕命不敢祗受
又尋准尚書省劄子(原註奉聖旨修史事先朝已自辯明更不許辭免翼日兼)
(修神宗皇帝寳訓)
臣伏奉聖詔以臣辭免哲宗皇帝實錄修撰不允者天
光照融下監幽隠蚍蜉有藴雖小得伸竊以泰陵之書
將示無極摹寫治象精神為難如臣荒蕪久廢筆硯文
從字順與年俱衰揆稱度宜實不堪可重念臣頃在紹
聖纇雖播遷中靡他腸敢懷纖芥尚懼愆尤未蓋志行
未孚僉言未諧(案此下當有脱文今無從校補)
辭免奉使大遼劄子
竊念臣犬馬之齡行將六十艱難末路血氣日衰外雖
虚憍中實疲瘁兼以生長吳越但諳炎蒸既未嘗冒大
寒又不任久乘馬雖欲黽勉有所不能川途阻脩必致
疾病一誤國事罪悔難逃伏望恩慈特賜矜免
狀
辭免資善堂修定說文成書賜銀絹狀
今月一日准學士院送到詔書伏蒙聖恩以臣修定說
文書成特降奬諭賜銀絹五十匹兩者義有未安雖榮
而愧竊念臣預修字訓初誤選掄問學淺微良淹歲月
偶天與幸遭值獨深編摩甫終已陟嚴近雖使古之真
賢克生聖世因時際遇善建勳庸受恩若此未易云報
況如臣愚才劣于志雖誓報稱不知所為區區一書何
足言者敢圖聖慈復有襃賚仰承明詔光賁大矣藏示
子孫永以為寳所有銀絹不敢祗受
辭免集賢校理狀(原註元豐二年初有御批付中書陸佃資性明敏學術贍博可)
(除集賢校理)
竊念臣賦材昧陋涉道淺迂比蒙聖知拔自孤遠講求
字訓參議禮文歲月既多無所補報校讎之職以待俊
良顧臣無堪何足以當陛下奬擢之意所有敕命不敢
祗受
元豐轉對狀
臣伏覩朝廷所修敕令實一代之典必令文簡而該貫
之事備乃可成書以參先王垂法後世惟該貫之事備
而文簡則其因革增損離合與其所以去取之意别載
看詳雖可攷知緣頒行之際止是淨條而看詳之文不
出自非有司曉習法令以其文簡不無疑者旋稟朝廷
即成迂滯若便以意推行又或不皆當法欲乞候今編
敕書成布之州郡并以看詳之文與之庶幾官吏得知
因革增損離合與其所以去取之由推行無惑不至違
誤謹錄奏聞伏候敕旨
乞宣仁聖烈皇后改御崇政殿受冊狀(原註内批并詔附元)
(祐二年二月寒食假中佃入此奏假開即聞批付三省又五日遂降詔)
今月二十日奉敕(原註節文)太皇太后受冊依章獻明肅皇
后故事詳定儀注而臣愚區區輒抱螻蟻之誠有不能
自已者伏惟太皇太后陛下自同聽斷以來保護聖躬
裁決萬務敬天愛人動懷謙畏至公至明度越前古尚
慮臣下未能將明聖意一切檢用章獻明肅皇后故事
弗加討論萬一典制闕失或累聖德故臣愚區區輒慕
古人事上篤于愛敬之義竊見天聖中翰林學士李維
等嘗上章獻明肅皇后御崇政殿受冊儀注後雖改御
文德緣文德外朝在紫宸垂拱之外故至今公議猶以
維等所定儀注得禮之中惜其不果施行方當太皇太
后陛下至誠虚心每事求當乘此嘉會或蒙收採特詔
有司改御崇政受冊一明内外之辨自我神母垂訓萬
世不勝大幸況于盛德至仁有光無損臣職在禮官苟
有所懷義當罄竭不敢輒以愚昧自止亦冒國恩深厚
思以涓塵求助海嶽仰瀆聖慈臣無任惶懼隕越之至
謹錄奏聞謹奏
貼黃
臣見候假開即集禮官依敕以章獻明肅皇后故事詳
定儀注今來所陳只乞作太皇太后聖意批出伏望聖
明曲加矜擇(原註三月二日内批將來受冊有司雖檢用章獻明肅皇后故事當御文德殿顧予)
(涼薄豈敢上比章獻明肅皇后所有將來受冊可只就崇政殿宜令三省敘述此意降詔施行仍先具詔本進)
(入三月七日詔祥禫既終典冊告具而有司遵用章獻明肅皇后故事當受冊于文德殿雖皇帝孝愛之意務)
(極欽崇而朝廷損益之文各從宜稱仰惟章獻明肅皇后輔佐真廟擁祐仁皇茂業豐功宜見隆異顧予涼薄)
(絶企徽音稽用舊章實有慚德所有將來受冊可只就崇政殿)
赴江寧府過闕乞朝見狀
臣昨知鄧州伏奉敕命就移知江寧府竊念臣偶遭聖
時久備法從今路由京闕伏望聖慈特許依例朝見訖
前赴新任臣見迤邐起發沿路聽候指揮次伏候敕旨
赴江寧府乞給假迎侍狀
臣伏蒙聖恩移知江寧府竊念臣本貫越州臣弟傳昨
自鄧州侍偏親先歸契勘越州去江寧府不至迂遠欲
乞暫給假至鄉里迎省前赴新任伏望聖慈特賜矜允
伏候敕旨
赴蔡州過闕乞朝見狀
今月十三日伏奉告命蒙恩授臣集賢殿修撰知蔡州
竊念臣一違省曹十換年籥身在湖海神馳闕廷勘會
淮康軍路由國門出陸伏望聖慈特許臣朝見訖發赴
新任臣不勝惓惓螻蟻之情見迤邐前至南京以來聽
候指揮伏候敕旨
舉進士王昇狀(原註建中靖國元年)
臣伏見睦州進士王昇秉義甚高操行至美年幾五十
讀書未娶訪求師友徒步千里焚膏繼晷率常達旦逮
今二紀秖如一日衆經羣史諸子百家無所不讀雖佛
經道藏亦皆博極其事親孝奉兄悌喪親水漿不入口
者累日寝食如禮使推所藴更政閱事必有可觀方當
陛下紹隆聖考求賢以任擇善而使如昇者宜見收錄
伏望聖慈特賜詢察如臣所稱不誣乞賜檢會陳師道
家素等授官體例除昇一命處之學校以勸多士取進
止
陶山集卷四
