陶山集卷九
宋陸佃撰
經解
易解
凡物有掛者有象卦掛也故孔子釋卦體謂之象天行
健地勢坤之類是也有效者有繫爻效也故周公作爻
辭謂之繫潛龍勿用履霜堅冰至之類是也周禮于天
官言懸治象于地官言懸教象此有卦者有象之證也
曲禮言效馬效羊者右牽之效犬者左牽之此有效者
有繫之證也懸者掛之也牽者繫之也
八卦解上
方近剛圓近柔柔非所以為健也圓則通方則滯滯非
所以為順也天之形圓以柔地之形方以滯圓以柔故
其形不健方以滯故其形不順雖然天形不健其行健
地形不順其勢順故乾曰天行健坤曰地勢坤天在道
故乾以行言之行出于德故也地在器故坤以勢言之
勢生于形故也夫天以剛濟圓地以柔濟方此性命自
然之理也王弼曰圓而又柔方而又剛求安難矣柔說
而附之者麗也剛止而并之者兼也故艮言兼山兌言
麗澤行而從之者隨也存而斷之者洊也蓋氣以散相
推而成風以聚相持而成雷存則聚行則散故巽言隨
風震言洊雷起而上者作也推而下者至也火炎上水
潤下故離言明兩作坎言水洊至兩物相差為二二物
相敵為兩于離言兩作者以重明相繼而作于上也文
于象形鳥飛而下為至于會意水洊而至為洊于坎言
洊至者以重險相繼而存于下故也
八卦解下
乾言重剛則坤可知也巽言重巽則震可知也以重險
言坎以重明言離則艮兌皆可知也蓋天下之理有體
斯有用有性斯有材故乾以重剛言其體巽以重巽言
其用坎以重險言其性離以重明言其材非獨如此而
已也又其以健設位高而大者乾也乾者體之至以入
行權稱而隠者巽也巽者用之至故乾以重剛言其體
巽以重巽言其用離者南方之卦也南者材之所坎者
北方之卦也北者性之所故離以重明言其材坎以重
險言其性材則華性則質華則見質則隠故離為文明
坎為信坎為隠伏離為見也夫有體以藏其性而性足
以成體有用以顯其材而材足以致用則天下之理具
矣于父言體則于母闕之者舉陽以見隂也于長女言
用則于長男闕之者舉隂以見陽也言性于中男言材
于中女而闕于男女之少者舉隂陽以相見也乾也者
用天者也坤也者用地者也以乾坤而推六子則震巽
坎離艮兌者各用其形者也離之性麗坎之性陷以坎
離而推六卦則健順動入止說者各因其性者也故以
重巽而推之則天重乾地重坤雷重震水重坎火重離
山重艮澤重兌從可知矣以重險而推之則乾重健坤
重順震重動巽重入離重麗艮重止兌重悦從可知矣
以重明而推其材以重剛而推其用則諸卦宜亦若此
而已
河圖洛書說(原註誤載荆公集中)
孔子曰河出圖洛出書聖人則之夫圖必出于河而洛
不謂之圖書必出于洛而河不謂之書者我知之矣圖
以示天道書以示人道故也蓋通于天者河而圖者以
象言也成象之謂天故龍負之而其出在河龍善變而
尚變者天道也中于地者洛而書者以法言也效法之
謂人故龜負之而其出在洛龜善占而尚占者人道也
此天道自然之意而聖人之作易所以則之者也
策
御試策(案佃本傳熙寧三年廷試賦遽發策題士皆愕然佃從容就對擢甲科此策即其廷)
(對時所作)
問朕德不類託于士民之上所與待天下之治者惟萬
方黎獻之求詳延于廷諏以世務豈特攷子大夫之所
學且以博朕之所聞蓋聖王之御天下也百官得其職
萬事得其序有所不為為之而無不成有所不革革之
而無不服田疇闢溝洫治草木暢茂鳥獸魚鼈無不得
其性其富足以修禮其和足以廣樂其治足以致刑子
大夫以為何施而可以臻此方今之弊可謂衆矣救之
之術必有本末所施之宜必有先後子大夫之所宜知
也生民以來所謂至治必曰唐虞成周之時詩書所稱
其迹可見以至後世賢明之君忠智之臣相與憂勤以
營一代之業雖未盡善要其所以成就亦必有可言者
其詳著之朕將親覽焉
臣對臣聞聖人之王天下也教有條理政有節目其為
數雖大且多而其要乃在于任賢立本而已蓋其哲足
以知人然後有以任賢其惠足以安民然後有以立本
哲者智之發也惠者仁之施也其智能哲其仁能惠則
其施于任賢立本之際也無所不宜使之以因任責之
以原省翼脩者無卑棲器近者無遠用而長于教者不
以典刑審于禮者不以司樂此百官之所以各得其職
也道德已明然後次之以仁義刑名已詳然後次之以
分守其治至于定然後文之以禮其功至于成然後文
之以樂小大有秩先後有宜此萬事之所以得其序也
當是之時政教既成道德同而風俗一上有道揆下有
法守朝信道工信度君子不犯義小人不犯刑所循者
一理所共者一意而為之上者有以見天下之賾又有
以見天下之動而至精之神足以通天下之志至變之
機足以成天下之務其所更者必其民之所既倦也其
所循者必其民之所已安也是以凡所謂精義入神備
物致用立成器以為天下利者莫不家使之同人與之
共也而又未嘗不鼓舞以盡其神變通以盡其利此其
有所不為為之而無不成有所不革革之而無不服也
臣聞唐虞之際建官惟百至夏商而二百又至于周而
三百其員亦可謂多且備矣然迹而攷之官之為農而
設者蓋特衆也故方是時閭有胥族有師與夫田畯大
夫之徒夙夜勸相而其相見有至誠之喜絲事既畢而
麻事繼興野功既訖而宫功尋至藏蔬于其秋以備不
給之冬索綯于其夜以備不足之晝勉之如此其至也
然不耕者其恥無盛而其罰有屋粟不蠶者其恥無帛
而其罰有里布驅之又如此其備也而井牧之内十夫
有溝百夫有洫千夫有澮萬夫有川旱得以聚水得以
洩此田疇之所以闢溝洫之所以治也當是之時百度
修而萬事理上下治而財用足其神德有以範圍天地
之化其聖功有以輔相天地之宜而所交者有道所奉
者有禮豺獺既祭然後漁獵興鷹隼既擊然後罻羅設
妄斧者有誅數罟者有禁胎不得而損巢不得而覆四
海之内山繁川富區萌達羽翼奮夏希革冬氄毛各得
其時而魚麗之盛多崇丘之高大皆得而極焉自晚周
以來而世所謂隂陽失序非春而燠非冬而寒草木不
待霜而落昆蟲不待雷而奮者于此之時蓋未之有此
鳥獸草木之所以無不得其性盡其宜而其禮足以備
其樂足以廣其刑足以致也是以唐虞之際行天道以
治人行人道以奉天建天官以熙人績建人官以亮天
功明之以俊德神之以妙用而政教之及其遠至于暘
谷幽都之方其詳至于東作西成之事其微至于希革
氄毛之類其象至于日月星辰其器至于律度量衡而
推而下之至于有周其治又極矣故其齊莊有造之德
至于始笄之季女未冠之幼士而其戒慎無愧之行至
于漢上之游女林間之鄙夫有後世壯夫老婦禮義之
士愧而懼之者也先王之往既遠矣自漢以來其餘澤
已熄其舊法已微雖欲治之主合謀之臣固多而創法
立制庶幾于先王之意者獨有唐而已蓋常員定設官
之制永業限授田之法置府衛之二兵以寄習軍之政
設租庸調之三法以制取民之節此其有以宜于當世
而庶幾有古人立法創制之意其詳可得而言者也若
夫致今之治革弊之本末制宜之先後蓋陛下有天地
之體有神明之用而方舉賢于朝協心委誠敦守位之
仁講理財之義興農桑以根天下之政事開學校以本
天下之禮義一切不惑于流俗之言可謂堯舜之用心
而篤于自信者也雖然臣抑聞之圖天下之治者存乎
意無良法以施之則雖有良意不能立施天下之意者
存乎法無良材以守之則雖有良法不能行陛下之意
可謂有至誠惻怛求治之志而其創設之法又已良矣
惟成之以不倦之勤待之以勿亟之漸而擇天下之良
材盡得以任之則所謂唐虞成周之隆可以坐致而彼
有唐之制焉足以參其議哉臣昧死臣謹對
策問
太學策問(案佃嘗為國子監直講疑此策問即為當時試諸生之作)
問大學之道方興未艾也士之來學者蓋已千數有司
為之并錫慶兼朝集而地乃至更乏别為憩賓溢為待
試而人乃至更多可謂盛矣然竊或有疑焉蓋諸生之
從事于斯也彌年矣學有制齋有規而行未盡篤實或
至于冒戒禁公有試私有課而言未盡簡文或至于戾
勸講意者刻核太至法有難遵而諸生固不得已耶意
者非法之罪諸生言失于率爾行失于且然而智不能
自工義不能自克耶伊欲論古之長道議今之圓法因
貳參合以率于大具而使諸生共宜之庶幾言皆有文
行俱有實也然其所以時措之方未燭厥理吾子為陳
之可乎
又
問堯舜三代遠矣區區漢唐雖欲追古然君臣皆卑弱
不足以堪其任故道化政法寂寞無聞而先王之風以
至于今未返也聖上閔焉以盛德作新之士為之崇學
校訓經術更選舉之具官為之飾府寺增吏禄操督責
之柄農付之常平商委之市易皆以興利除害而其為
法深遠矣又以在我者潤澤之蓋意常嚮望堯舜三代
是所以千萬于漢唐而無算者也今將討論似續一二
以還先王之政則因此數法者須之以久遂可以追于
古歟抑將有續終成後者而施設之方序有所未逮勢
有所未遑歟夫治古遠矣且欲追而復之以償千世之
望則事半而功倍正在聖時二三子其為言之
省試策問(原註元豐八年)
問昔之善為士者問學必有師講習必有友以論經則
明以議史則達以立文則工以造行則美其磨礱陶冶
之漸非一日也今諸生蒙被德澤而從事于斯固勤矣
願聞平居所以嚴師親友之義經如何觀而得道之真
史如何閱而得事之要立文曷為而工造行曷為而美
其悉數之以應有司之求可乎
武學策問
問天下之理至精無二孫武之書一義不容兩為之說
而注之者至十數家何其說之多也今欲集諸家之善
統異端庶幾學者有所折衷而衆言具在于武之意孰
得一二孰得三四孰得五六諸生從事于此久矣當能
辨之又當有以自得之者以發前說之所未嘗也有司
願併聞之可乎
又
問天右序有宋篤生聖上全治所覆從化之以文横勵
之以武英威俊德度越前古是以東懷高麗南屈交趾
洮河以西窮髮之北莫不賓順而國家閒暇矣吾子幸
丁斯時惟閒暇故得嫺習于此然而孫武曰善戰之勝
無智名無勇功武之為說雖多未有賢此者吾子以古
求之孰有智名孰有勇功孰無智名勇功且其智名勇
功奚自而有無也其有與無厥效如何試為言之
又
問材勇機智人各有能求其兼長豈易得哉有詞辯縱
横足以屈人而不可以決戰者有氣俠精悍足以摧鋒
而不可以合變者有習知天時而昧于伺敵之情偽有
明識地利而拙于出竒以攻守行師之際用非所長則
安可以辨勝今子之應選固將以就功名也其材勇之
所堪任者何事其機智之所優為者何術願罄所藴以
陳庶觀異日之效
又
問方今夷狄款附内外無患主上以士之或不習用兵
也學校以養之以民之或不習于為兵也什伍以教之
選命將帥修飭器械十年于此士有所養矣或述其答
問計數之故智而虚實竒正之勢未必皆知也民有所
教矣或安于坐作進退之常法而戰陣擊刺之事未必
皆勇也將帥選矣而尚慮人材之或遺器械利矣而尚
慮法度之未盡諸君以策應有司之求如之何使士于
虚實竒正之勢皆知民于戰陣擊刺之事皆勇將帥無
遺材器械無遺法其詳言之
又
問孫吳韜略之書具在子嘗學之矣然其論兵孰疎孰
密其合于先王之師孰多孰寡設此四人起于一時其
兵同戰之地又同各以其術決戰則孰勝孰負以之城
守孰堅孰脆試為言之
又
問兵無選鋒曰北故古之善為武者後必有殿而前必
有選鋒詩不云乎元戎十乘以先啓行凡烏合之衆易
散勝不相推敗不相救非若禮義之師則突前之利尤
在選鋒一入而以後繼之此勝勢所以如破竹之聲今
天下無事矣而未忘講武者蓋求所以禦邊之策而已
方將復先王選鋒之法而教所謂車戰則造車必有制
行軍必有法若為徒若干則其為乘宜幾何其為陣宜
奚若子嘗從事故知之願言所以為此之方也
又
問古之善用兵者豈必同哉歸于能勝而已故李廣簡
易而程不識繁密子儀寬厚而李光弼嚴整體雖不同
皆足以取勝號稱名將諸生求學為此久矣審已之長
其志宜有所在設為聖時任使則馭軍決勝將為簡易
乎為繁密乎將為寬厚乎為嚴整乎不然其志安在
又
問兵者百世不一用不可一日忘也國家承平百年兵
習久安而惰驕民非素教而憚怯數歲以來主上以訓
齊之法新之而精銳並出蓋昔之惰者今奮怯者今勇
矣今諸君見用于世以制戎狄得此兵用之自度能幾
教如何行愛如何立願聞其略
又
問學之法所以選試諸生先之以弓馬申之以策義者
豈誠以為驗天下周智全勇在此也哉抑亦以觀諸生
之略而已今諸生應法之求弓馬雖或優策義雖或善
然所謂周智全勇果在此乎將在彼不在此也其在彼
則所以養之當自何始願聞其道
陶山集卷九
