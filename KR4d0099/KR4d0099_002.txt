陶山集卷二
宋陸佃撰
七言律詩
依韻和呈劉貢父舍人三首
鵷鷺朝來又集西聯鑣初卸錦障泥奪袍況有詩先捷
倒玉何妨酒屢攜詔下競看花作判賦成曾借柳為題
衣冠異日傳圖畫惟有三家盛事齊
酒半詩成日轉西驪珠纔抵一丸泥未饒白雪無人和
不忿東山有妓攜班綴定應連玉筍姓名還得夢金題
飛騰便見新官上傳語花開慎莫齊
三家成佛本來西共坐蓮胎出淤泥(原註舊謂知制誥為一佛出世)歸
侍玉除還似約去腰金印定如攜慇懃鳥勸花前醉邂
逅人逢葉上題縱有鳳毛傳序遠未應能似鴈行齊
用前韻呈蘇子容尚書
顰里從來敢效西龍門登日尚雲泥紫垣正掌絲綸美
絳帳初將杖屨攜(原註公在掖垣知貢舉佃始以門生登第)紅錦未酬青玉
案黃金應護碧紗題正堂若許曹參避願更虚心問相
齊
依韻和頓起郎中瓊林苑奉迎神主追懷同年兼
呈座主蘇丞相
清風明月本閒人鳳闕初來一幅巾淡墨姓名才烜赫
横金班綴偶叨塵鼎湖龍去池臺古遼海人歸冢墓新
惟有蘇家老仙樹能將五百歲為春
送楊損赴黃陂主簿
詩酒相從秖歲餘雲樓鳳閣在空虚驪龍光燄隨尊俎
鸞鳳精神入簿書内翰風流知有後狀元門閥是當初
恨無一物堪持贈梅未全開柳尚疎
送虞太熙學士知太平州
黃塵初出國門東楊柳青青畫隼紅占得度關雲色異
想知登望月明同曾傳嚼蠟風情外更悟烹鮮政事中
聞說太平迎候遠安排騎竹有兒童
送致政邢定國通判
七十平頭便拂衣舞雩風月有光輝尋常薄飯猶能足
多少高官未肯歸鷗鳥等閒還自樂杜鵑容易重相違
想知遼鶴歸來早城郭人民未盡非
圓石
蒼仞千尋畫不如信知韞玉勝懷珠一卷會使民瞻峻
三品何妨主眷殊看日謬煩鞭氣力補天真待鍊工夫
寄聲欲取黃金印雨後還曾墮鵲無
送張頡待制帥瀛州
食貨方艱不忍籠長才宜有濟時功閣當龍馬圖書後
錢入紅牙算子中音信定應隨朔鴈夢魂多擬託南風
如何更講黃河策定取横流副兩宫
送許遵少卿知潤州
丹陽太守舊名卿騎竹兒童夾道迎醉尹笙歌甘酒病
謫仙風月苦詩情江湖天氣農桑早水竹人家枕簟清
白首愛君心未已夢魂猶遶鳳凰城
題海岳樓贈米元章
千級仙梯第一層闌干常為水雲凭起為霖雨從膚寸
活得魚龍用斗升鵬有程途知可到鼇非番次信難勝
即今姓米仙人住雲母中間一片冰
依韻和青州程給事見寄
出守東州異故園臨岐花鳥共無言度關有客占雲氣
夐野何人肖夢魂蘭辟白蟫書殿祕茅分青土社壝尊
相望幾直蓬萊宿燈影寒籠月滿軒
送王柄教授
場屋論才昔議魁教庠官冷尚低徊靈龜縮甲專藏六
老雉斜冠怯應媒半醉珠璣隨咳唾一方桃李待栽培
塞垣錯莫風沙晚南北相望首重回
和巖老
遭遇何人更得如同時幾許待公車官清自可看竒字
俸薄猶能寫異書千里水雲藏舊隠一番雷雨報新除
自憐霄漢華塗穏鴻鴈横飛序尚疎
依韻和查應辰朝散雪二首
三陽新已換三隂潤澤才踰一寸深無地得施調國手
惟天知有愛民心霜毛一半渾如雪玉貌諸餘少似今
且向尊前盡情醉不須辛苦問為霖
抱甕何人似漢隂一番膏潤及根深稍蘇南畝耕耘力
甫逼東君造化心堪畫不應須到晚可收除是趁如今
寳陁若更施餘力豈獨坊名揭望霖
依韻和蒋津雪中見寄
蓬萊宫闕鎖崔嵬書史頻看秖亂堆華蓋稍瞻天北極
紫雲曾識道東來功名方與英豪共懷抱仍逢故舊開
造物為君如有意一番風雪洗浮埃
答張朝奉二首
太公年甲伯夷清早早休官樂盛明西子横陳花一徑
北窗高臥稻千城喜聞客去如多病老見春歸似薄情
曾向先師得門戶不知何日煉丹成
一番相見一番清坐久精神轉更明詩裏欲投亡命社
酒邊甘在受降城此身到處堪乘興萬事由來枉用情
試問仙翁多少夀定應三度見桃成
依韻和羅畸學錄
一番驚雷一番風巨魚看得化為龍(原註君登科日佃預攷校)銷殘
白日書千卷付與浮雲禄萬鍾珠玉貫穿成把握星辰
羅絡在心胸怪來佳句清人骨正值溪寒雪滿峯
呈周承議兼簡通判簽判二首
政事相傳舊有經為州前後半台星歲教諸縣無公事
(原註今秋陳蔡皆被水而潁獨豐登如常年)雨使佳人上使廳(原註大排以雨遂令升廳)
(行酒)太守未甘雙鬢白西湖惟欠遠山青經過況有風騷
將乞取篇章作畫屏
下車明日燕西湖醉倚高花不用扶鷗鳥便應知我意
海棠今復恨公無佳人舞罷頭纏錦座客詩成咳有珠
聖主若容長守此不妨生就白髭鬚
呈幕府諸公
十年騎馬困京塵乞得州來潁水濱苔蘚滿庭無字押
蓮花全幕是詩人(原註簽判節推皆善詩嘗以新集見借)樓臺雪後如聞
雨歌舞尊前秖看春半刺會須拌共醉銀條方共德爭
醇(原註通判德性醇厚飲銀條酒至斗不亂)
宴西湖用前韻呈諸公
十頃湖光辟盡塵女郎臺榭占沙濱杜鵑言語瞋為客
楊柳腰肢瘦似人便擬曲留今夜月已知虚度去年春
憑君為伴花前醉況復香醪特地醇
依韻和再開芍藥十六首(案此詩係佃守潁州時作第二首原註云今歲)
(閏月兩見中秋以哲宗紀攷之則元祐六年也是年佃初補外故詩中多寄託語)
同時幾許已成空回首榮枯是夢中自昔一般稱國豔
而今兩度嫁春風誰人與刻三年葉何事惟開十日紅
試倚玉梯丹漢外為渠方便問元功
百花羞縮敢爭先雨露仍隨愛惜偏青帝擬教春一見
素娥留待月重圓(原註今歲閏月兩見中秋)相逢可惜非三月自歎
無因更少年終日倚闌看不足直須風雨送歸天
前來樓子妙凌空若比今生是下中曾與阿衡調鼎鉉
擬教周昉畫屏風再生檜老無多綠四季花凡一餉紅
認得洛陽人未識信知天地有竒功
秖受姚黃一著先兒家元在郡西偏解殘珠佩迎新見
尋得金鐶依舊圓一過馨香猶半日再來期約本明年
向人自有凌雲意不羨城南尺五天
市井初傳為一空直疑伊洛謾當中(原註花譜云洛陽得天地之中故花)
(比他州特異)别承仙掌非時露剩占薰弦幾日風自愧霜髭
難更黑誰憐粉面不長紅豈惟畫史愁傳貌兼使詩人
費盡功
一番風信作花先未必春工會黨偏玉杵買來容再覩
金釵分與卻重圓幾回衆裏知誰似一墮人間有幾年
我是玉皇香案吏可能相與便朝天
十方生滅盡虚空往往看花似醉中再見傾城彌愛日
一聞絶代競趨風不知世逐仙棋換未免身歸爝火紅
自斷此生真夢幻直須成佛是殊功
牡丹猶自欲推先傳語諸花莫恨偏淚眼始看金谷墜
指環尋伴玉簫圓(原註玉簫韋僕射妾後再生侍韋其留别玉環隠然在指見雲溪子)此
身那復思前事半面猶應記往年畢竟得歸歸甚處玉
樓深在九重天
誰言見慣是司空舊說揚州未必中可是兩三千處月
(原註見揚州詩)能如二十五般風(原註此花再開又添一般風)依稀仙帳魂
今返遭遇神針肉更紅卻得蓬蒿遮蔽力便教重見太
平功
詩成贏得錦袍先自是高才遣將偏稀遇仙丹時下熟
荐驚神女夢中圓丹梯直上三千級間氣于今五百年
為報百花休暗恨便開三度也由天
春歸岑寂厭書空賴爾相陪酒屢中未必前身非叔子
不應後至似防風賭留坐客排雙陸借與都人畫二紅
須信年芳有虚發莫教楊柳誤前功
阿誰蓮步擬攙先相見從他次數偏曾學駐顔知藥喜
免教渝約問蓍圓春風省識非平日昏霧中看類老年
聞說上林今更好一如堯禹舊時天
來時賓客正談空更值僧齋飯一中(原註此花至日適齋薦福送與諸公)
(同看)便擬商量歸慧日豫傳消息與香風夏蠶三葉空餘
綠秋木重花秖浪紅惟有此花花與子兩曾相見是神
功
姿貌新來勝日先託根何事得州偏起將玉骨靈符異
分出金身覺性圓如不能言常竟日似曾相識是今年
也應解笑山茶晚長占東南小雪天
諸縣豐登獄屢空珍祥如欲助升中不妨故故留連月
未到頻頻惱亂風向上鬱葱佳氣紫現前圓滿報身紅
自今長許汾陽醉内外曾無緦少功
發居衆後摘居先玉色無端稟賦偏華表卻歸仙夢遠
寳陁重現瑞光圓少師花譜三千字吏部春詩二百年
(原註花譜專論牡丹吏部獨無夏詩)兩處偶然渾忘卻不須惆悵對炎天
依韻和雙頭芍藥十六首(案此詩亦守潁州時作第十一首聊伴西湖地)
(主人句可證末一首云故應此戰今須解兵法曾教避不如正敘當日所以乞郡之意詩多寓言與)
(前篇同)
品格由來自出羣就中相竝轉驚人且同藥使求民瘼
終與花王秉國均李廣無雙空自老崔徽有兩竟誰真
因君翦寄和詩看始信人間别有春
怕草侵陵為翦除新詩應笑病尚書瀟湘煙水愁相對
巫峽雲山欲獨居有客彈冠連茹進誰家高髻合歡梳
年來太守雖加老為爾情懷亦自如
不與尋常草木羣看來端的好于人神仙比竝容顔似
姊妹推排次第均浮薄未應隨世態靚妝渾似任天真
得他和氣知多少占盡河陽一縣春
曾與宫花傍玉除芳名消得用金書已教莊蝶雙雙引
更伴台星兩兩居官樣自應能笑語家常誰欲傚妝梳
大都好物難摹寫未信屏風畫得如
白也雖云思不羣賦君猶有調高人更相汲引風流在
各自芳菲雨露均因藥封王誰是假與花為后自應真
思量消得黃金屋回首戎葵也是春
誰將花譜更刪除妙品須教末上書(案末上書未詳所出無别本可校姑)
(仍之)未必楚王曾夢見秖應青女解孀居行雲莫向中間
度新月纔成一半梳若使覺王今識汝蓮花寧復竝真
如
竝驂鸞鶴下珍羣為愛詩人不避人半醉奈何非李白
獨醒愁殺是靈均空花在處黏成妄草木何時鍊得真
顧我無心爭彼此即今開落任青春
盡日經營對廣除旁邊奴婢亦詩書俱飛蛺蝶渾相學
共戲鞦韆秖竝居說著定應成膾炙買栽真是置篦梳
更嫌病眼無憑據細看元來玉不如
一經瞻顧遂空羣疑是同時解佩人曾對絲綸當禁掖
終隨弦誦到成均有如一夢邯鄲假未始相離渾沌真
可怪滿城尋國豔不知花在此中春
玉顔高竝向階除靜笑寒藤學草書未信東君無職事
不慙西子是鄰居曾教王母藏青鳥擬問嫦娥借玉梳
尊得花王威勢重也應知慕藺相如
共抛花縣暫離羣聊伴西湖地主人豔粉兩應歸藻繪
香泥俱合在陶均雄風為借吹嘘力雌霓叨蒙激賞真
移在洞天深處種與誰同見八千春
幾時詩債許蠲除直待金雞放赦書神峽自來雲一片
仙山多是玉羣居秖緣貌類欣臨鏡卻為情親忘見梳
不怕飛泥侵妙質吾家斤斧正風如
神仙流品信難羣絶似人間兩麗人暫得借觀猶占久
便教偷戴也分均(原註莊子曰分均仁也)秖邀竹葉相為伴更對
菱花自寫真(原註事見遺史)開向夏天緣底事算來多是不宜
春
桃茢無堪謾祓除芭蕉何事倒抽書鳳凰騎罷猶輕舉
烏鵲橋成得燕居抵死勸持雕玉盞象生描在鏤金梳
當時若使閼氏見未怕平城刻得如
晚菘早韭謾連羣過眼終無愛惜人照日舞鸞情款曲
趁風飛燕勢停均(原註見九章術)名歸本草千方祕職在司花
一命真回首鳳凰城闕下倩誰移與後園春
曾伴長楊草詔除信知長合在中書暫違紫袖雙瞻立
聊伴紅裙一餉居小子正狂心已醉老奴猶愛髮方梳
故應此戰今須解兵法曾教避不如
依韻和門下吕相公從駕視學(案宋史哲宗紀元祐六年十月幸國)
(子監佃時在潁州故有侍臣獨恨身千里之語門下吕相公謂大防也)
纁帛升龍日月章平明鸞輅幸膠庠侍臣獨恨身千里
邸報空看字數行故事一遵皇考廟(原註仁宗有視學故事)餘波
仍及武成王誰知玉尺横經處猶是當時舊講堂
依韻和趙令畤三首
百步廳邊放兩衙夜深燈火見人家提壺勸我教沽酒
鸜鵒逢君要點茶舞得六么除是柳啼消紅粉奈何花
使君被爾牽詩思可是無心憶浣紗
鳥排行陣樹排衙且喜西湖屬當家揚子已無騎鶴事
(原註揚州既無湖榭勝㮣兼俸入今亦不厚)會稽惟有臥龍茶(原註會稽州宅産茶雖及)
(殊品然去鏡湖頗遠)未妨春帝常為帝須信名花始是花更住一
年方五十不應情味薄于紗
方朔無端溺殿衙得州仍是地仙家海紅謾與陪尊酒
(原註果實惟常見海紅在筵應以耐久)淮白猶堪當分茶(原註茶雖不及京師而淮魚甚)
(美)夜靜青天十分月春深平地尺餘花誰將園裏新蜂
蝶織就佳人護項紗
依韻和趙令畤
爭標才氣兩相高不獨詩豪酒亦豪戰得蟻酣成後殿
探知龍睡遇先逃曾于寳月求斤斧欲以春風代翦刀
他日若稱詩宰相定應先後秉鈞陶
依韻和田虎通判兼呈吕防簽判四首
楚尾秦頭俗久移豐穰仍值太平時渚花盡日臨書幌
潭菊如今在酒巵十里麝香行驛近三竿紅日坐廳遲
愛君古錦囊中句不負文忠國士知
冉冉年光逐閏移廳閒賓客坐多時主恩未報空持橐
軍政無妨數舉巵潘鬢雪霜何太早傅巖霖雨不應遲
(原註近時鬚鬢稍有白者時雨稍缺現祈求)頷珠竟被君探得正值驪龍睡
不知
劇談終日少文移幕府新開盛一時羊酪未妨留灌頂
蟹螯何苦負操巵(原註南陽多酪而無蟹)詩成醉裏遺忘易思發
花前屬和遲更許此生剛節在秖應惟有歲寒知
春花秋葉兩推移未有涓塵補聖時新識豹胎休負鼎
舊成蛇足謾持巵山如水墨屏間見日向棋盤子上遲
便使北歸應念此白鷗黃鳥盡相知
用田倅韻答孫勉教授二首
淺紅深紫旋教移直待開無空闕時花十八中看蹋鞠
玉東西外聽揚巵笙歌船舫天圍合燈火樓臺月上遲
顧我若非鄉曲遠定應長占此州知(原註時方上書乞四明)
造化從他密密移聰明非復似前時暫披金甲為儒將
曾燕珠宫對玉巵一日看回花恨疾三年生就葉嫌遲
慇懃為訪春消息賴有羹梅探得知
用前韻答謝推官
小立桑隂尚未移便如相識已多時鋸沙我就玉界尺
點礫君成金屈巵(原註君詩以屈巵自況)靈運自應為佛早退之
今恨學仙遲當年江左堂前燕卻又飛來未可知
依韻和趙令畤
無事何妨數命賓一湖清境是西鄰栽花要與春為主
對酒瞋將目借人詩就彩牋斜卷玉舞餘花椀倒垂銀
由來景物常無價謾道錢多會有神
和朱昪朝奉
湖上尋常日一臨年華無用苦相侵夢隨蝴蝶悠悠覺
日待蟾蜍款款沈醉裏笙歌傳盞疾壺中天地著花深
回瞻象闕恩難報願盡平生一寸心
答張朝奉四首
赤松居處近州衙況復詩情是作家收得夕陽歸老境
破除春睡有新茶年華一任隨流水世事多應似落花
卻笑宦游閒不得塵埃昏盡幞頭紗
誰將兩制比三衙千騎猶如布素家何日龍巾容吐酒
而今紗帽自煎茶十年膠柱空調瑟三月羹梅始見花
醉裏不知身在此夢魂猶傍御袍紗
押了文書坐了衙尋常行過秖如家苦無公事妨攜酒
賴有詩情得試茶便到五更猶有月算來一日可無花
垂綸更作輕鷗伴坐看寒汀學縐紗
門鎖尋常付守衙穿湖曾不礙民家慣看妙舞資豪飲
生怕清歌送好茶山盍飛來圍著水春休歸去帶將花
從教魏紫姚黃下也合翬衣裏素紗
依韻和孫勉教授菊花
芳叢宜密不宜疎何事瓊花秖一株苦勸白衣成酩酊
儘饒紅粉插茱萸定應青帝稀曾見端的黃金似得無
便擬栽培伴桃李盡移春色入洪爐
依韻和李元中兼寄伯時二首
龍眠三李晦聲塵長望淮壖與海濱自古市朝成底事
即今猿鶴伴他人細思南陌東阡月大勝千門萬戶春
可惜欲歸歸未得不知家釀為誰醇
五丈河邊避俗塵閉門情味似漳濱抛離鵲渚今三歲
成就華嚴秖兩人(原註伯時畫華嚴元中寫)貧裏有時求得玉老來
無可奈何春平生共學王丞相更覺荀揚未盡醇
