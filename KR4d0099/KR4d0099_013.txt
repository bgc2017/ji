陶山集卷十三
宋陸佃撰
啓
及第謝啟
宗官奏籍遽冠于英游天子臨軒復躋于異選退循忝
冒實有夤緣此蓋伏遇某官器務并容義敦善誘致茲
庸瑣獲豫甄升誓殫補報之勤用答題評之厚其于感
愧㒺罄敷宣
及第謝二府啟
奏籍省闈偶居于前列試言宸陛復玷于上游祇荷寵
靈切深震慄恭惟得士之實要在取人之難漢魏以還
法不如于三代隋唐之際弊尤甚于兩京篆刻相高風
流寖薄維聖王之嗣歷邁治古以搜賢煥乎其有堯文
粲然而興周道迨臨軒之覆試改射策以甄收于一朝
俄忽之間去千載因循之弊宜獲士林之秀庶諧賢路
之求苟屬非才曷符羣望如某者稟生椎魯趨世拙疎
清白遺孫幸緣于祖慶詩書教子復恃于親嚴道之真
治身竊嘗有意古之學為己終冀無慚因迫勢于貧窮
遂強顔而干進瓦摳輒巧糠簸忽前猥自下陳擢居異
等靜言忝冒實有夤緣此蓋伏遇某官宏業經天精忠
許國德功兼茂名爵並尊英雄入于彀中為之進退風
采傾乎天下莫不奔趨無遺忘賤士之心有長育賢才
之志收之不滿之篋振以有餘之光致此孱庸預兹亨
會黃中通理幸仰于嘉猷精白承休誓酬于大造
除中書舍人謝丞相荆公啓
濡螭頭而記動方愧超踰批鳳尾以代言更驚塵竊受
恩彌重圖稱愈難恭以特進相公先生氣大至剛心精
惟一降從崧嶽之峻出應崑河之清遵大道之甚夷障
狂瀾于既倒度關而覆雲氣嘗為著書夐夜而省夢魂
果諧作弼進已見大儒之效退將為百世之師兩得所
圖會歸于極而某學初為己才不逮人偶多在于門牆
遂少窺于閫奥雨而無蓋護商也之非風乎舞雩嘉點
爾之志具蒙善誘深被樂成是致甄收不遺蕪陋魯雞
伏卵知長育之難酬魏鵲遶枝歎依棲之尚遠惟不慚
于仕進庶無負于師承
除中書舍人謝二府啓
濡螭頭而記動方愧超踰批鳳尾以代言更驚塵竊伏
念某性惟中下族本單平紫氣東來偶知于問道青氈
故在粗識于傳家敢處人先每安分内逡巡仕宦雖異
隴西之遊荏苒歲時頗肖周南之滯長安十載太學三
年孤進若迷靜思如夢比從鄉國再望闕廷豈云一對
于清光遂爾屢叨于殊奬始求字訓旋預禮文備儒館
之校讎陪書筵之勸講更從右史進直西垣雖寵渥之
自天實夤緣之有地兹蓋伏遇某官大忠儀世宏業經
邦堯西和仲而嘉成舜右臯陶而善治五雲長潤共知
巖穴之虚六燕適均咸仰權衡之正遂令蕪陋亦與甄
收某敢不正學以言中道而立當有終于志尚庶無負
于生成
潁州到任謝二府啓
叨膺制檢獲領郡章蒙上聖之矜從荷大賢之借助伏
念某器能甚陋資望素輕粗識廉隅竊循分域偶遭先
帝遂躐稠人屢易歲華一安時命十年騎馬固慚處士
之高風雙日垂簾久綴從官之邇列曾微補報幾致顛
躋因剡奏于嚴宸丐分符于便郡尺蠖徐動敢言士路
之屈伸隻燕小飛安繫台衡之輕重曲蒙詔可豈曰才
堪兹蓋伏遇某官精識際天純忠許國萬靈蒙福庶績
咸熙堯作大章蓋得一䕫而自足舜不下席實資左禹
之相維顧維淺迂最荷憐眷付以近民之任使之報主
之知某敢不虔奉教條務強政治當官如水況臨清潁
之寒流與物為春願奉洪罏之煖律庶收薄效少答洪
私
潁州到任謝蔡州王左丞啓
叨膺宸渥獲領州符已布寬條方承巨庇伏惟某官大
忠許國精識際天抱超卓之竒才丁太平之昌歷有民
與社暫騰襦袴之謠維鼎及鼒行正鹽梅之任内顧涼
瑣仰隣治封曾無從政之長乃有依仁之幸趨風尚阻
跂德徒深
鄧州到任謝二府啓
求試潁尾莫窺千里之憂就遷秦頭仍總百城之重載
惟忝冒第劇兢榮竊念某拳曲散材汗漫末學猥緣先
廕早玷儒科櫪驥低昂空有心于長道蠧魚生死殆未
脱于陳編客難東方人愚百里偶遭逢于先帝遂超躐
于稠人受恩不貲圖報無所髯龍忽遠腸鼠漫存迨日
月之兼明戴丘山而加重爰求外補用益中慚惟東潁
之近州有西湖之盛槩全家飽足終日端閑豈圖隆私
更徙巨鎮叨塵踰甚稱效茫然三顧頻煩想見昔賢之
際遇百花洲渚適當聖世之隆平顧惟何堪而有斯幸
兹蓋伏遇某官公忠亮直博厚高明民繋戚休國隨輕
重迪上以先王之典納人于君子之塗遂令虚孱獲與
任使願因餘澤促就微勞重念偏親每懷弱弟鄉關頓
遠音問難常雖公義之是先亦私恩之寖迫神椎甚鈍
肯睎汝鄧之風晝繡可歸尚懷明越之念終干陶冶少
副&KR1161;闈顧賀燕之歸飛更于誰屋庶靈蛇之出報不在
他門
江寧府到任謝二府啓
將母有懷每陳于私懇牧民無状誠愧于數遷蒙上聖
之矜從荷大賢之推指竊念某倭遲薄宦濡泥迂儒初
慚洛下之少年仍抱漳濱之多病偶緣僥倖遂歴清華
去朝廷固無所思在州郡未有所補忽叨會府復近鄉
關維建業之名區據秦淮之勝槩土風甚美公事不繁
山護金湯信登臨之可賦潮通臺沼豈寂寞以空迴又
況歲時順成民物安樂舊遊庠校雖遼海之已非新過
闕庭顧長安之未遠載惟忝冒良有夤緣兹蓋伏遇某
官聖世巨人皇家隆棟兼兩宫之厚眷聳四海之具瞻
愛惜人材持平國柄致令蕪陋獲被甄收某敢不睎三
代之寧侯踵兩京之循吏丹心期于報主白髮出于為
民環玉可銜肯效禽魚之細鎁金不躍一歸鑪冶之公
泰州到任謝宰相啟
恭擇日時已臨職事尚叨民社仰繫陶鈞伏念某奮起
諸生遭遇先帝擢自庶僚之底使陪法從之中殞首未
酬攀髯忽斷況承信史敢徇他人然而智短材疎勢單
力弱論涓埃之小補或有可矜責天地之大恩誠云不
報向蒙容貸獲免竄投此蓋伏遇某官澤潤生民道佐
人主以節義大閑扶持鉅業以高明碩望經緯萬方斷
自聖心蔚為時棟事功式序宇宙蒙休曾何丙魏之足
云當與䕫龍而並駕某方縻謫籍竊恃閎恩雖坱圠之
無私亦生成之有自載惟末路永託洪爐
海州到任謝二府啟
謫守海陵逮麥禾之再熟恩移朐阜亦飽煖之一麾祗
荷陶鎔實深名戴竊念某才能素薄運命多竒偶竊科
名誤膺宸睠亟叨塵于法從深辜負于明時果致疾顛
尚繄宏庇一違恩館再領州符況東海之煙濤接西溪
之風月居民富庶過客稀疎載惟便幸之多盡出生成
之賜恭以某官元勳冠古精識際天智無間于幽深仁
不遺于微賤搆衆材而成厦與萬物以為春遂令芻微
得備器使再念某素蒙奬借最荷矜憐方此向隅或少
妨于衆樂苟焉得斧當盡釋于羣疑矧有高明務昭忠
善幸賜洗金之惠敢忘銜玉之恩弱羽雖傷願集權衡
之上孤根可託請居桃李之間
復集賢殿修撰謝二府啓
節藩重寄秘殿華資祗荷鈞陶實深愧慄竊念某生為
書蠧分是醯雞偶遊夫子之門牆曾侍先皇之軒幄恩
私莫報罪戾滋多戚本自貽敢嘆周南之滯老將誰顧
分甘冀北之羣豈圖孤生忽辱再造此蓋伏遇某官仙
姿異稟台極元勳博厚高明公忠亮直堯得一䕫而自
足舜惟左禹之相知坐判忠邪旁求俊乂遂致羈窮之
迹得逃黨附之餘桃曰膽之已深憑于澡雪蓷其乾矣
更曲荷于生成某敢不吹虀懲前書馬慎後誓有收于
末路庶無負于初心勉著微勞用酬盛德
蔡州到任謝兩府啓
情雖易辭過實難屢悉從湔濯仰荷陶鎔竊念某漦盝
窮鱗泥塗病翼命維繫于斗水心久成于寸灰一去國
門十更年籥省中啼鳥分掃迹于冰廳海上狎鷗故馳
神于魏闕敢圖台眷特賜甄收既逃餘黨之間仍襲舊
人之後棆無疵病雖云覆育之自天玉有精神實以含
藏之為地睠惟上蔡特近中州介于淮滸之西越在汝
墳之北土風甚美産神物之蓍龜公事不繁帶仙壺之
日月靜言昧冒深切兢慚此蓋伏遇某官邦家光輝社
稷勳德日開國境時信天工尹居伊陟之前公在成王
之左金丹九轉自收起死之勞蛇珠千枚未盡謝生之
意
回蔡州交代李閌郎中啟
叨塵書殿假借節藩久無披霧之由忽有及瓜之代併
為厚幸良劇懽悰恭以某官問學該通襟靈夷曠早奉
使華之重益增朝望之隆暫寄藩宣佇歸省闥重規複
矩敢忘踐墨之思綿力弱才空抱續貂之愧炎蒸在候
承際匪遥更宜保綏用符傾頌
除右丞回諸路監司啓
誤被宸恩進司省轄曾牢辭之莫遂知叨據之難勝敢
意撝謙曲垂緘問
除左丞上親王免啟
恭惟某官間平賢王魯衛大國能密移于造化或隂借
以齒牙敢匄敷陳庶諧矜允
除右丞上二府免啓
誤被非常真知不稱自初聞命非偽為辭矧素昧于經
綸敢遽參于步武恭惟某官明堂隆棟太社元龜能回
天心善救人物願因進對曲為敷陳儻上聖之矜從乃
大賢之贊助永懷厚德實倍常情
除左丞上二府免啓
寳章批付實為非常瑣闥塗歸已云不及仕進迅速君
恩頻煩匪畏臚言仍虞鬼闞願假黃金之諾請辭碧落
之除俯燭微誠仰繄盛德恭惟某官建時皇極保國太
和股肱漢之蕭曹筋力堯之稷契能密移于造化矧嘗
借以齒牙敢匄敷陳庶諧矜允
賀刑部徐侍郎啓
伏審寵膺中渥榮陟近班副九重欽恤之懷協四遠僉
諧之論伏惟慶慰恭以某官英躔間氣策府瓌才雖陪
貴士之遊猶秉寒儒之操果從三館爰列二卿銜錦而
歸嘗覩昔年之龍化摶風而上更聞今日之鵬飛教由
是孚刑以之措雖所願學孔子乃儒者之素心然淑問
如臯陶亦古人之能事佇迎殊用益峻羣瞻具為忻愉
實倍倫等
回發運孫龍圖啓
伏審光膺宸檢榮總漕權分九重宵旰之憂副一道吏
民之望伏惟慶慰伏惟某官踐揚甚久名譽素高負超
卓之竒才丁太平之昌運紅牙運算暫繄強富之籌綠
底頒書即迓襃升之命方修慶牘首辱珍函既深慚佩
之懷更厚綏將之望
回黃裳狀元以下新進士啓
伏審祗膺睿澤榮擢殊科伏惟慶慰某官先輩涉道宏
深受材廣博學該摻桂思敏然萁拳拳有愛君之心亹
亹明當世之務果承清問遂占上遊騰一代之風聲聳
四方之觀聽共期遠業即奮亨途慶牘未遑華緘首及
其為感佩罔既敷陳
回陳軒學士啟
伏審某官被寵楓宸刊文芸閤伏惟慶抃竊以儒館校
讎之職實惟人材養育之塗泛河漢之通津集蓬瀛之
仙室將資潤色首預討論抱槧磨鉛迭處羣英之列拖
金曳組即陪諸老之遊厥惟閎才乃副妙選恭以翊善
學士行隆賢業學造聖真作客賢王日奉詩書之樂為
郎省戶時推論議之明果膺殊恩薦升華貫未遑慶禮
首辱長牋銘篆之深敷敘奚盡
回人謝館職啓
楓宸布寵芸閣升華伏惟慶抃恭以某官思敏然萁學
該摻桂早遘光華之運久登高妙之科果沐茂恩允符
公議宣室夜對行膚顧問之嚴蓬萊日長坐覺校讎之
暇欣陪俊軌叨示珍題欽佩至深敷宣罔既
回文及甫謝館職啟
伏審光奉制恩允升仙館恭以某官學探聖域慶襲相
門虎豹之駒華文實異龍蛇之蟄亨奮可期果被寵光
式居華貫望蓬萊之宫闕觀河洛之圖書吉有舊勳久
歴三公之任誼方年少更陪諸老之遊某初愧續貂忽
諧附驥重迂高駕猥辱珍函黃金投鼃雖費珍之已重
縵帛復錦顧為好之更輕徒荷謙勤深增悚佩
回安定郡王啓
伏審顯膺帝制進受王封成命既宣羣心胥慶恭惟某
官才宏器偉位重德隆與混沌畫眉惡高名之出衆為
穆生設醴知雅尚之尊賢又況屬籍承藝祖之華詔書
存神考之意果膺宸綍兼擁將麾宗子維城信王基之
有賴泰山為礪與國夀以無窮顧慶幅之未遑辱珍題
之先及其為感愧罔既陳敷
回刑部劉侍郎啓
伏審寵膺宸檢進貳邦刑履朝宷之亨衢協仕途之盛
選伏惟某官踐修克敏論議持平自結冕旒之知久陪
卿寺之列金科玉律素號該明苔獄草扉更資平恕果
躋華近式副僉諧未遑慶牘之修首沐柔緘之及其為
感慰罔既敷陳
館伴高麗使啟状
叨奉睿慈獲伸良覿踐籩斯設初瞻拜貺之恭承篚是
將遽沐貽牋之厚載言惠好徒用感慚
祗奉宸恩欣陪宴惠猥以珍函之及副之懿篚之陳良
紉謙勤實增愧荷
特沐好音過形厚意姑致羞蘋之義庶伸報李之仁有
少菲儀具如别幅
叨會使華猥霑土實高言何綺荷牋諭之未忘厚報匪
瑶愧幣將之不腆載惟塵凂尚冀檢留
祝文
祭酺神祝文
吏政不修蟲蝝為害翦除雖力民亦告勞殆不可以人
力勝也謹率寮屬用款于神詩不云乎秉畀炎火無害
我田穉惟神降康日靜原野俾兹民吏欣賴自然之功
則有成報
潁州祈晴祝文
昔自康年風雨惟敘蟲螟不作物用嘉成今蝝生雖息
而秋霖是病居者憂壓田者愁澇推原厥自吏職不虔
嗷嗷下民其實怨咨惟神廟食兹土靈享具昭還賜時
暘副我誠禱阜成歲事迄用有秋
又
秋雨復作亦既成霖稻阻刈收麥妨敷播市鬨不集道
途益艱惟神明靈願終隂祐使陽光布照隂慝潛伏以
成甫田農夫之慶大田寡婦之利則惟洪私敢怠成報
潁州謝晴祝文
比以淫雨將害秋稼麥種失時民不遑安用控于神賜
之景答屯雲解駮水潦訖收農事有濟神庇斯民其德
厚矣敢忘馨香祗謝成貺
又
雨慣無節民用怨咨再禱而晴實惟神惠牲肥酒洌亦
云不腆惟神卒功使成美歲則民敬事永有靈饗之威
鄧州祈雨祝文
冬有積雪春有小雨此年之所以豐也今冬得雪既薄
尚賴春雨以相農事惟神聰明廟食此土願施膏澤以
慰民望
鄧州祈雪祝文
自昔康年繫時佳澤比緣脩暵徧走羣祠雨雖獲而尚
艱雪垂成而未下再傾誠懇一叩靈明滌盡春瘟阜成
歲事果終神惠實慰民心
江寧府祭蒋山神祝文
某在元豐之初以光禄寺丞資善堂修定說文赴闕欲
自京口輕騎省王丞相于金陵是時汴流日淺議舍所
乘舟自先濟江念未有長子姪可委夜忽夢神人金甲
仗鉞自稱蒋山神迎候渡江無慮某初不知鍾山有帝
之祠也既至金陵問知有帝拜伏祠下像如夢中惟冕
服異耳其渡江日獨得順風二舟既涉風色斗轉他船
皆不果濟竊嘗以謂異時或守金陵逮今十五年受命
來守是邦敢忘帝之靈祐舊例視事越三日徧謁羣祠
而帝廟以遠守臣未嘗躬詣某雖已用故常遣使告至
今復祗見于祠下
泰州感應觀音殿祈雨祝文
涉冬閔雨宿麥不滋竝走羣祠未獲嘉應恭聞寳陁妙
力具大慈悲善應諸方無遠弗屆輒同官屬祗請紺容
就宣詔亭普伸瞻奉冀敷膏澤以兆豐年永彰感應之
名重揭望霖之號
蔡州祈雨祝文
自夏涉秋稍愆時雨雖勤浸灌功利實鮮是用奔走有
祈于神願降霈澤興我嘉榖是神能福斯民而吏亦仰
有依賴
蔡州謝雨祝文
比緣旱乾竝走羣祀曾不崇朝膏澤云足未種者耕己
植者茂年榖屢豐實神之造敢忘吉蠲以答靈貺
祭文
祭丞相荆公文
維元祐元年歲次丙寅四月某朔某日某甲子門生朝
奉郎試尚書吏部侍郎充實錄修撰陸某謹以清酌庶
羞致祭于故司空觀文殿大學士贈太傅荆國王公先
生之靈維公之道形在言行言為詩書行則孔孟孰挽
而生孰推以死天乎人乎抑莫之使於皇神宗更張治
具䕫一而足二則仲父迨龍之升奄忽換世公則從邁
天不憗遺嗚呼哀哉德喪元老道亡真儒疇江漢以濯
之而泰山其頽乎承學諸生無問識否齋戒是修矧從
公久祝之使肖成就長養聞訃失聲形留神往回也昔
何敢死賜也今將安仰慟貌象之誰如怳音塵之可想
嗚呼已矣病不請禱葬不反築寄哀一觴百身何贖尚
饗
江寧府到任祭丞相荆公墓文
維元祐七年歲次壬申某月朔某日某甲子門生朝奉
大夫充龍圖閣待制知江寧軍府事充江南東路兵馬
鈐轄陸某謹致祭于故司空觀文殿大學士贈太傅荆
國王公先生之墓嗚呼法始乎羲樸散而器列靈嗣興
文始具備祖述憲章約成六藝大明西沒羣星爭麗派
别支分散作百氏歴漢更唐衆說蠭起天錫我公放黜
淫詖發揮微言貽訓萬祀卒相裕陵真真偽偽義兼師
友進退鮮儷荆山鼎成龍去不回公從而上梁壊山頽
某始以諸生得依門牆一見如素許以升堂春風濯我
暴之秋陽今也受命來守是邦公之所憩蔽芾甘棠蕙
帳一空墓柏已行俯仰陳迹失涕沾裳論德敘情以侑
一觴尚饗
祭丞相蘇子容文
維建中靖國元年歲次辛巳七月某朔二十七日某甲
子門生中大夫守尚書右丞上柱國陸某謹致祭于故
座主觀文殿大學士太子太保致仕贈司空蘇公之靈
巖夢曈曨岳祇嶪岌我公膺之瓌珽是襲厚德醇行玄
豋之湇羹問手爛唾從面濕讀書萬卷青紫如拾作為
辭章珠璣綴緝山巖備收臺閣兼習薄飯不羹館職供
給蠧簡芸香螭坳墨汁草石圖經博極郡邑混儀漏成
玉利銅澁鼇禁晦登鳳池早集典選材征尹京姦戢陽
開隂閉一張一翕甘棠蔽芾行露厭浥兄弟相依鶺鴒
原隰子孫頭角犀兕濈濈官至宰相夀踰八十元祐紛
更閙藍不入紹聖歸休退勇流急風清月明漁蓑釣笠
春扈推移秋螢燿熠閒居日長其誰公及憶昔熙寧擔
簦負笈借公風雷魚龍起蟄仙梯千層龍門三級換我
凡骸神丹一粒鳴鶴與縻白駒維縶元豐中間官制初
葺禁塗相追閤門贊揖飽聞典故因賡詩什洪範言箕
中庸語伋人之生世瞬息呼吸東賓西饑羲娥汲汲不
見幾時墓碑遽立壯夫感決兒女嗚咽銜環未報綍不
及執一訣終天雪涕雨泣尚饗
祭邵興宗資政文
嗚呼公乎令德樂愷重厚如山閎深如海公之學問大
白受采風落翰墨珠生謦咳公之政事吏憚民愛入典
樞要出藩甸采謂宜夀考歸就衡宰孰云不常末路是
改旆未及還棺已云蓋念惟陋庸早辱眄睞不見未幾
話言如在遽聞公喪涕泣汗駭馳哀一觴永訣千載尚
饗
祭壻李知剛文
嗚呼作乂自古有死其誰能免夀夭相懸雖若彭殤終
于共盡蓋生之有死猶客須歸作者之必息也此理予
講之熟矣今于作乂不能以理自勝每一念至幾于忘
生何也豈非作乂有竒才異能使予有不能忘者嗚呼
作乂器識高妙操行粹良德可以臻極而未充學可以
造微而未盡使充且盡雖為名世可也非特李氏門戶
倚焉而吾家亦將有賴孰謂年不滿三十位不過掾屬
而今死矣予自聞訃迨今念子若迷若失亦如醉人萬
象成非觸緒悲感覽子平生所為文字閱昔共讀經史
展昔共玩書畫過所嘗遊覽臺觀遇所嘗會合親朋雖
欲忍淚忽焉不知涕之流落也嗚呼作乂而至斯耶妻
少女幼未有嗣息斯人也而至于斯極也父耶母耶天
乎人乎浩劫易盡此恨無窮是誠難忘者也雖然尚有
一事若可以自廣者聞訃之夕夢神告予李掾今在好
處毋甚悼後聞其死不愧通人達士疾革召其僚吳君
愿以後事付之愿退于是盥手靧面正西向坐且曰我
亦詣一好處揖吾女令勿悲惱善自愛語訖遂長往與
前夢正協嗚呼子真能自達耶今真生好處耶子之諸
父昆弟妻女與予于此皆若可以無憾也嗚呼作乂我
今知之理有固然物忌甚美事惡太全惟吾作乂成就
似早行太老成經甚明了老尚難兼而況年少譬如草
木之英雖竒不實雲霞之異雖竒易失嗚呼作乂今也
云亡如夢一覺誰短誰長尚兹二女與母相將日就長
養坐膝扶牀異時傳業尚繼中郎光靈弗昧來舉予觴
尚饗
祭王元澤待制墓文
維年月日具位陸某謹致祭于亡友天章閣待制贈諫
議大夫臨川王公元澤之墓惟公才豪氣傑超羣絶類
據依六經馳騁百氏金版六韜堅白同異老耼瞿曇外
域所記并包渟蓄迥無涯涘形于談辯雄健俊偉每令
作人伏首抑氣譬彼滄溟萬川俱至驚瀾怒濤駕天卷
地又如白日雲霧斗起風裂雨驟雷震霆厲倏忽斂氛
澄霽嫵媚異態殊狀率有義味自云功名可以力致何
作弗成何立弗遂熙寧逢辰既昌且熾立談遇主騰上
甚銳公亦慨然任天下事命也奈何半途而税孰夭孰
夀孰興孰廢自古皆然竟亦何為念昔此邦初與公值
曷敢定交公我所畏傾蓋相從期以百歲今我來思如
復更世豈無友人先我而逝懷舊感今擲筆掩袂猶想
當年拍手論議白下長干倒屣曳履遺舟夜壑求馬唐
肆顧瞻空山潸焉出涕尚饗
陶山集卷十三
