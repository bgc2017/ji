陶山集卷三
宋陸佃撰
七言律詩
依韻和毅夫即事五首
昨日紅裳伴燕游渚花爭好草爭柔依稀黃鳥渾相識
期刻青山卒未休風似去年搴翠幕(原註去年天穿日晚筵亦風)雨
分明日與芳洲(原註次日雨還移會花洲)即今太守無佳句空愧當
時宋采侯
卻笑元宵是夜游金針穿石綵絲柔萱堂帳幄閒仍出
幕府文書了即休顧我寶珠連合浦愛君仙果滿瀛洲
誰知竝轡聊同俗拜後如今有魯侯
平明一雨阻重游風縐前溪綠謾柔況已上元連夜出
不如寒食看春休弄珠灘漲平侵岸摸石江深抹盡洲
自是苦隂無意思莫將潮信枉陽侯
十年京洛從宸游得郡終難繞指柔廬舍昔希三肯顧
亭臺今負四宜休何人正在芙蓉島有客空吟杜若洲
為問西街孔君子設監那得似諸侯
謝安攜妓是清游玉瑩金尊十指柔桃自三千年結子
鼇于六萬歲更休猿啼謾想黃牛峽鳳去空傳白鷺洲
我若他年封萬戶秖來穰下作穰侯
依韻和毅夫百花洲新橋
省中何必就尚書且向新橋一振裾嬌女頃嫌撐小艇
偏親今喜度安輿假饒跨鯉終難學除卻垂虹盡不如
(原註垂虹松江橋名)從此使衙烏亦好豈無遺愛在胥餘(原註事見尚書)
(大傳)
答毅夫遺橘株之什三首
平生希慕范萊蕪恥把耕耘一問奴碑較智愚能幾里
樹爭貧富沒多株報之瓊玖如投李遺以珩璜恍弋鳧
傳語小城休負固元侯今後不言無
亭榭新修道不蕪豐年焉用橘千奴請教青帝留三月
擬就嫦娥乞一株種玉水田飛白鷺泳珠風檻對沈鳧
便難圖畫猶爭看定是京西一路無
曾因書史翦繁蕪更與花王置木奴藍舊出師青萬頃
竹新齊母綠千株睡餘枕簟屏開鳳飲盡尊罍勺用鳧
一種梧桐亦遭遇翦封終愧内虚無
和毅夫倒用無字韻春詩四首
皇家寳歷萬年餘禮貌羣臣自古無龍馬己陪阿閣鳳
鼎湖猶想裕陵鳧劉郎莫恨桃千樹匠伯應憐櫟一株
猶喜後來門戶在小兒能賦崑(原註入聲)崙奴
一别勾芒僅歲餘不知今度老顔無管人憂喜何如鵲
與世浮沈可奈鳧擬看笏頭花四朵更栽槐面樹三株
若教上番成新竹須戒人家婢與奴
附庸新又進於餘(原註花洲中新為十花渚)欲共南鄰鬭有無横列
谿山埋積雪臥開桃李映新鳧擬舂玉臼丹千杵更種
金鎚麥一株(原註酉陽雜俎)從此有人殽亦有不煩公帑與官
奴
公錢雖少俸錢餘明日如今作會無況有鼈裙勝膾鯉
豈無鵝掌代蒸鳧慶歸子舍芝三秀官入卿曹棘九株
聞說麗人推不去愛才何止十年奴
和毅夫病目三首
使君詩思謾雕肝安得頭風與阿瞞然艾為誰甘受痛
看花緣此負追歡通天犀帶應憐瘦雲母屏風尚畏寒
何日長安同一醉擬教歌舞衒華丹
詩戰空懷壯士肝未容旃旆累祁瞞竝遊曾許花含笑
孤憤今慙樹合歡五朵謾將春色寄二篇還伴夜光寒
憑君休造斑貓毒且向三田養就丹
報君平日願輸肝常笑飛蝗累李瞞一雨固宜知上德
是花猶可盡君歡孤根自識恩波煖老健誰爭氣候寒
從此憂民免髭白卻疑甘澤是金丹
依韻和毅夫兒病
二毛蕭索未應羞謾說初懷弄瓦憂(原註毅夫嘗有詩云所憂惟弄瓦又)
(云二色慙衰鬢)珠母光芒今吐月豹駒才氣已窺牛自知隂德
仙能學誰有靈符鬼可囚早晚病除聞藥喜與君詩酒
共清遊
易守建業毅夫有詩贈别次韻五首
太守無堪久借留君王恩禮與昇州親輿自可時來往
漁唱猶能數(原註一作侑)獻酬(原註公在金陵有漁家傲十首)風色得經揚
子渡月明知在海棠洲北山楷木今成列獨傍師門想
見丘
凌晨寒日弄輝輝我旆東來子旆西對此銷魂兩無語
恨初相遇一何稽梅花可惜空隨驛鷗鳥多應不下溪
猶有往來魚與鴈好將詩什當書題
紫案焚香拜敕黃無因久借蓋公堂不堪落日離魂斷
賴有薰風引夢長吹律漸知寒谷暖賣漿曾值暑天凉
他年果若成功去乞取南陽作鄧王
春渚秋潭不可尋回頭城郭礙高林但知自白三分鬢
更與誰論一寸心紅粉淚痕消片玉故人情分重千金
臨岐不忍醒時别一任玻瓈酒盞深
誰信金陵刺史腸曾懷珠玉夜光芒一塵侍從才雖短
雙奉君親日更長得郡免營三釡粟過都容捧萬年觴
遥知南北相望處風在檀欒月在棠
依韻和徐大夫鳳凰池九首
借山樓小已新竒更近東邊得鳳池一日未嘗無客過
百年今始有人知(原註案圖經鳳凰池百四十年前曾有刺史增修)舞餘裙帶
雙垂綠詩就珊瑚半露枝為問鵷雛歸得未虚來阿閣
已多時
使君年老強搜竒來傍吟窗擁被池明月清風初未覺
(原註公詩有明月清風尚不知之句)白鷗黃鳥舊相知(原註佃昔嘗有詩句云白鷗黃鳥盡)
(相知)水通河漢無多地鳳在梧桐第幾枝好是與民同此
樂豐穰仍值太平時
池就臺成竟大竒畫堂新燕亦差池人非楊柳看來瘦
春有梅花探得知華髮漸驚強半白素娥曾與第三枝
海邦莫道無賓客冠蓋如今盛一時
東君著力信神竒桃李中間水滿池定是秖教淮甸有
若為長得泰州知(案佃在紹聖初落職知泰州詩即作于此時徐大夫未詳何人按其語意)
(蓋亦同時長官也)行藏正倚樓千尺勲業初横草一枝投老尚
堪驅使在問春何似少年時
公事稀疎已自竒那堪園更勝舒池誘將醉尹來無數
禁得詩人瘦不知蝶夢幾隨蝴蝶遠鳳雛仍在鳳凰枝
賞心樂事知多少雪月風花是四時
平生仕宦不求竒誰怕他人奪我池地勝更無塵可到
天隂惟有病先知從教寳塔來當面消得雲樓為折枝
看取鶠堂何似好夜深歌管月明時
老嬾由來怕立竒偶然尋得舊家池一州秖此為無及
累政因何盡不知歌吹徹雲城百尺樓臺侵夜火千枝
憑誰為報鶯花道一日須來十二時
彷彿華胥一夢竒斬新樓閣舊城池夜深猶有人家看
晝寝惟應燕子知疎雨有時三兩點好花何啻萬餘枝
諸公若肯相追逐趁取春風爛漫時
恰似蒲萄水亦竒遊人多似後園池壺中日在歸前落
醉裏詩成醒後知芳徑綽開楊柳樹小牆闌出杏花枝
老拳毒手渾相若望立降旗是幾時
朝散(案宋官志朝散大夫從五品下朝散郎從七品下此云朝散似非即徐大夫據本集有和)
(查應辰朝散雪及贈新恩先輩之什疑是指應辰言而上下尚有闕文)
使君竟亦不能竒賴有詩翁壯觀池二百年來無此作
兩三人外有誰知魚應變化垂天翼鵲不經營墮地枝
况復鳳毛如得鳳古來遭遇或同時
依韻和張椿
一年三十有餘旬最愛韶華是令辰坐久落花深一尺
睡餘淺粉看重勻況當諸縣無公事且與雲樓作主人
今日與君俱白髮看花情味尚青春
依韻和查朝散贈新恩先輩
收得宫花上帶春綠袍仍共草爭新發揚杜老詩無敵
蓋覆吳侯政不神平地彩雲看接武一天明月負垂綸
怪來瀕海多儒士龍閣從來是里人
依韻和徐大夫
朱絲同直水同清紅袖何妨當使令可惜去年他處看
(原註公去年不同此會)不知今夜幾州明年華老去知無補眉嫵
初閒似有情且向雲樓拌共醉儘他燈火暮禽驚
中秋微隂
年年月色是中秋莫為今宵海上樓要得長圓真妄意
放教微暗亦良籌步金甎上顔仍好頽玉山前德盡柔
生怪嫦娥苦羞澀都緣瞋不強公遊
中秋用别韻答張椿兼呈徐瓘
偶被微雲掩素娥昏昏如似隔輕羅(原註是夕中秋有纖雲蔽虧)秖
應夢裏朦朧慣可是秋來淡薄多捨此豈無珠可玩學
渠猶有扇能歌會須明夜分明在況有詩人為琢磨
依韻和查許國二首
重淵誰道探珠難恰值驪龍睡重間工部藩籬今夢草
司空門館舊銜環心腸何啻吞雲夢身手猶堪擘華山
況有舊家仙桂在姮娥留著待君攀
誰作明堂一柱看謫官猶詿罪中間名成何必頻看鏡
道在終須得賜環一片靈臺江上月七株仙果海中山
回頭為報姮娥道擬把高枝次第攀
寄龔深之曾子開
先生官冷久京華衣有塵埃飯有沙半夜尚聞親舊草
一春長是負新花兩龔清潔推君子二陸文章屬當家
更憶巷南曾學士坐將盤誥解聱牙
依韻和查許國梅花六首
臘月狐裘尚御黃靚妝先了為誰忙與春不足都緣淡
教雪難知秖為香曾擁旌旗聞鼓角終隨彝鼎見烝嘗
少陵賴爾牽詩思得向詩中號帝王
水天清淺月昏黃傳語諸花未要忙詞客盡應相識早
玉人誰有自然香秖承雨露尤消得況乃冰霜已備嘗
未用夜寒吹玉笛切須丁囑與寧王
平日栽培土盡黃看來人自有閒忙池臺直下疎疎影
簾箔中間淡淡香命說夢魂猶未破說湯滋味得先嘗
憑誰為訪桃花浪何路能酬百谷王
妝閣無端畫月黃見他閒淡轉蒼忙隴頭惆悵經年别
衣上慇懃盡日香期刻莫將蓬鬢插思量消得瓠犀嘗
若教梵竺諸天有何必龍華引象王
北窗高臥識羲黃靜看東君職事忙短帽上垂年少事
淨瓶中養月餘香鏡鸞羞愧臨梳裹鹽虎推先在饗嘗
試問古來誰可伴風流東晉有諸王
共月新成牓字黃使君霜鬢未須忙春前臘後千回顧
天上人間一分香莊子夢魂休道識太公牙齒要須嘗
論功縦在姚黃下果子花中合是王(原註共月亭名)
依韻和許安石
風和鵲喜就中靈忽報軒車到驛亭解得禮經歸指掌
弄成詩筆勝丹青早年花萼光原隰今日芝蘭滿戶庭
聞說龍州佳闕近蜀人先已望流星
從駕幸龍德宫(案宋史徽宗紀元符三年九月己巳幸龍德宫時佃為吏部尚書詩)
(中第六句及註與史事正合)
玉鎖晨開厚載門人家隨處著彫輪潛龍宫邸來惟舊
復辟簾幃卷尚新深巷盡言窺日月麤官難得後埃塵
(原註尚書非遊幸不許從駕)戴恩自覺丘山重願放鼇更六萬春
天寧節口號(原註亳州日案宋史徽宗紀帝生為天寧節)
九天宫闕五雲新共向中間望紫宸几杖一千年父老
衣冠三萬里君臣瀨鄉老子如今檜蒙縣莊生上古椿
就祝聖君千萬歲過于天上夀星辰
寄彦猷閣老某前歲奉使還領揚州今彦猷亦自
境外歸得姑蘇(案宋史本傳佃以吏部尚書報聘于遼據徽宗紀在元符三年七月)
(逾年拜尚書右丞未嘗領揚州前此亦未嘗奉使此詩與紀傳不合疑非佃作或誤以他人詩雜入)
(者今姑存之)
相望持節出盧龍繼踵分符别紫宫汲黯雖嫌棄為郡
袁絲應憚久居中文章不見于時益出處何知與子同
紅藥萬株天下絶謝公來肯醉薰風(原註此州芍藥冠絶天下)
和周邠朝奉
相見還如潁水濱不應衰邁久風塵幾回醉裏成狂客
一向詩中作貴人故國生涯元自薄老來情分剩相親
薦賢況有諸公在早晚除書下玉宸
新橋
碧光新近跨長橋免使遊人隔岸招想像蓬瀛今彷彿
丁寧風雨莫漂搖少浮蛟蜃平生氣纔露虹霓一半腰
明月滿天天似水直疑霄漢路非遥
題周中散至樂堂
一瓢到底勝珠玉萬籟由來當管弦盡日海鷗陪燕坐
有時溪柳伴閒眠不知萱草憂何事今見蟠桃定幾年
回首真人足官府劉安何苦要升天
丞相荆公挽歌詞
慣識無心有海鷗行藏須向古人求臯陶一死隨神禹
孟子平生學聖丘雕篹想陪清廟食玉杯應從裕陵遊
遥瞻舊館知難報絳帳横經二十秋
吕申公挽歌詞
家世從來聳具瞻平生僚友憚方嚴挂閒麈尾清談罕
傅盡龍髭老病添共惜一朝埋玉樹正當雙日下珠簾
自慙曾借風雷便初與魚龍出滯淹
韓康公挽歌詞三首
熙寧初見築隄沙曾與千官聽白麻常棣行中排宰相
(原註公家呼公為三相公洛中相公為六相公)梧桐名上識韓家(原註京師人呼桐木韓家)
(以别魏公)平生事業留青史一夜塵埃暗碧紗聞說手栽桃
李在春來應有萬株花
三台光耀紫微中康國仍兼萬戶封有子晨昏長侍膳
(原註公子少卿未嘗出仕常在左右)誰家兄弟盡登庸非關庚日曾占鵩
自是辰年倂值龍(原註公以辰年原月辰日辰時薨)他日凌烟求繪匠
願憑丹筆為形容
龍虎常瞻牓上名識公初向鳳凰城三千賓客知毛遂
(原註晚登公門最辱知遇)五百人家待晏嬰(原註公分俸贍族人甚衆)擬看玉書
容拔宅安知金鼎誤垂成後園履迹今蕪沒惟有清風
伴月明
吕尚書挽歌詞
禍患相仍涕淚頻司空墳上草猶新鶺鴒花萼空餘子
龍馬圖書併失人(原註孫莘老李公擇蔡仲遠王子難并公五人皆以是年卒)徧歴
名藩今始老長如寒士本非貧如何一日埋金椀獨向
清時不秉鈞
蹇翁待制挽歌詞
仕宦聲名四十年歸心日夜望林泉文移竟負登山屐
牋記空隨過海船(原註上命儒臣草高麗書獨用公詞)花塢夕陽今逝矣
錦江春色謾依然傳家況有珠璣在會向人間月夜圓
程給事挽歌詞
桃花墳塢土新乾歎息高才又玉棺竟逐兩翁談笑盡
空留三老畫圖看異書會見傳吳市妙斵何知失郢墁
聞說錦囊佳句在光芒猶伴夜珠寒
王聖美學士挽歌詞
使君政事與文章憂患平生亦備嘗資善故人今白髮
邯鄲一夢已黃粱田園倚仗千株橘花萼飄零一樹崇
聞說異書竒字在不妨分付與諸郎
魏國太夫人陳氏挽歌詞
門戶同歸太史評傳芳消息在瑶瓊鳳銜誥詔從夫貴
龍負圖書識父清金鴨火銷香自遠玉匳珠在月空明
也知欲向華胥問炊盡黃粱夢不成
五言絶句
送李劭縣令
長官衫色暗玉雪久甘貧為問江西月如君有幾人
悼亡二首
門巷雨蕭蕭黃昏掩寂寥曲終人不見花落夢無聊
燈火夜寥寥殘香不可招朱扉寒半掩金鴨煖全消
詠史
珠履三千兩金椎四十斤阿誰知狗盜郤解脫田文
七言絶句
景德寺攷試秋日即事四首
朝來爽氣雨初乾喬木隂隂鎖晝寒深院下簾風不動
夕陽幽鳥傍闌干
秋聲一夜滿長安密雨疎風次第寒幽草落花歸思亂
寂寥終日倚闌干
西風吹縐一池秋故殿疎簾半上鈎滿眼夕陽歸未得
菊花桐葉伴人愁
看盡斜陽夕未還夜天如水斷雲閒玉樓咫尺無人去
月上珠簾第幾間
又景德再攷試秋日即事
重來時節又秋深黃菊香中一炷沈渾覺去年無限恨
物華人意總如今
試院夜雨思秦叔仲至呈信道
秋聲秋色總無聊千里相思鬢欲凋獨遶曲廊花院閉
夜深燈火雨蕭蕭
依韻和程給事贈法雲長老重喜
識字如今尚未深掃廊才悟便能吟法雲香火修行久
夜半潮聲避梵音
送俞括知貢州
太守官清著破衫秖應泉水誤名貪遥知鴈足書難到
州在衡陽盡(原註上聲)近南
悼亡八首
索寞還尋靜處行物華如舊歲華更綠槐蒼檜曾相識
想見英雄訝瘦生
深炷爐香淺點茶午庭愁寂下寒鴉佳人仙去無消息
腸斷春風一院花
雪消姑射豐肌盡雲入陽臺短夢頻可惜舞衣猶粉黛
不堪歌扇已埃塵
春遠落花隨水盡夜深明月向人圓崑崙欲使知無路
仙苑分明隔洞天
風月相望也不多秖應清淺隔天河欲憑烏鵲傳消息
一度逢秋一度過
忽地輕紅四散飛尋常春色未應稀東風大是無情思
吹落餘香便不歸
百花流轉逐浮萍柔質那堪殞妙齡畫手若能圖列女
玉顔應許上丹青
淡紅濃紫總銷魂春恨無人可共論徙倚暮寒襟䄂薄
落花門巷月黃昏
題李門下江行初雪圖二首
漁翁披得一漁蓑物色雖幽奈冷何長怪高宗問霖雨
元來黔首要中和
須知元化仗丹青移得滄江在畫屏看取乾坤一般色
可憐長短謾相形
題王允中至樂堂
顔巷雖貧樂有餘簞瓢終不換金珠長安大第連雲起
還有君家此樂無
傳神詩
富貴從來我自知商巖霖雨偶愆期秖應鬚鬢年來改
不及高宗夢裏時
送陳初道錄
巉巖瘦骨欲成金雲鎖三茅洞府深莫遣桃花流水出
等閒應被客相尋
陶山集卷三
