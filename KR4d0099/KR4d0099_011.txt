陶山集卷十一
宋陸佃撰
敘論
神宗皇帝實錄敘論
上聰明睿廣臨政英果而將之以慈仁敬事兩宫篤于
誠孝遇諸王宗室甚友愛慈聖光獻太皇太后上賓宫
中自行三年之制後歲時酌獻别廟每至繼仁殿即感
哭流涕哀動羣臣雍王顥曹王頵請居外第章數十上
弗許至太后為言之猶累年而後可加以聖學高遠深
知道德之意每論經史多先儒所不到雖兵書律令無
不貫達至于舟車宫室器械之制亦極其妙百官賜見
顧問各以其職常出人意表多不能酬對然上恐其失
次輒顧而言他終不面窮之也熙寧之初銳意求治與
王安石議政意合即倚以為輔一切屈己聽之更立法
度拔用人才而耆舊多不同于是人言沸騰中外皆疑
雖安石不能自保亦乞罷政事然上獨用之確然不移
安石性剛論事上前有所爭辯時辭色皆厲上輒改容
為之欣納蓋自三代而後君相相知義兼師友言聽計
從了無形迹未有若兹之盛也及安石罷相上攬綱柄
而自為之益加勵精因任原省賞罰有序旁延俊茂與
之立功而政治文學法理之臣各以其彙進得盡所長
雖拳勇之士亦皆作使士有獻書闕下往往朝奏暮召
拔之常流之中而奬用之雙日一御講筵雖風雨不易
禁中觀書每至夜分遇休假猶間御便殿訪政事日昃
或不遑暇食至兩宫遣人趣之侍臣有以為言者上曰
朕享天下之奉非嘉勞惡逸誠欲以此勤報之也在位
雖久未嘗御賞花釣魚之會其幸西池與民同樂亦纔
一二至爾是以羣臣悚惕奔走赴功百度齊而萬事理
勸農桑興學校講禮文議音樂修令式定歷象正官名
申軍政下至道家齋祭科儀亦皆有法度一日執政事
已語及淤田之利上曰大河源深流長皆山川膏腴汎
浮滲漉溉灌民田可以變斥鹵而為肥沃朕遣中使往
取淤田之土自嘗之極為細潤輔臣恭聽德音皆以為
上之愛民博求物理精意如此雖炎帝之嘗百草禹之
辨庶土唐文皇之吞蝗殆無以過也交人犯塞命將討
伐既克廣源州知桂州趙卨以為歲用戍兵三千十死
五六可以守禦上曰朝廷比以乾德犯順焚劫三州故
興師討罪郭逵不能翦滅垂成而還今廣源瘴癘之地
我得之未為利彼失之未為害一夫不獲朕尚憫之況
十死五六耶河北緣邊安撫司嘗言邊民王習于北界
市到馬尋牒送順義軍訖上曰時聞北界知賣馬人名
氏皆寘極典全家遠配兹亦可惻自今如北界無移文
根究即差人夜放界首其獲到人毋令通析賣馬人名
氏及所居處免令屠戮蕃民若高麗于闐諸國皆務以
德懷之梯航而至無虚歲平居亦間言兵然非羣臣所
能望也每邊奏至處畫常中機會號令諸將多下手札
詞協事稱皆粲然可觀故平瀘戎闢洮隴南征交趾西
討靈夏威聲所加震疊海外常惋憤敵人倔強久割據
燕慨然有恢復之志聚金帛内帑自製四言詩一章曰
五季失圖獫狁孔熾藝祖造邦思有懲艾積帛内帑幾
以募士曾孫承之敢忘厥志每庫以詩一字目之既而
儲積如丘山屋盡溢不能容又别命置庫增廣之賦詩
二十字分揭其上曰每虔夕惕心妄意遵遺業顧予不
武姿何日成戎捷其規模宏遠如此迨元豐間年榖屢
登積粟塞上蓋數千萬石而四方常平之錢不可勝計
餘財羨澤至今蒙利嘗語侍臣曰善為師者無智名無
勇功自周以還惟漢高祖為近之若魏武可謂有智名
若項籍可謂有勇功然皆不能一天下竊觀聖謨博大
豈嘗須臾少忘藝祖之志哉嗟乎天不少延不及宣究
駿功偉業以竟一代之能事然在位十有九載積精會
神興為建立所以作人經世之略亦足以度越漢唐追
迹三代矣況復謙沖退託去華務實終辭尊號弗受抑
盛德之舉也然則廟號稱神姑徇天人之意爾
序
爾雅新義序
萬物汝固有之是書能為爾正非能與爾以其所無也
名之曰爾雅以此莊子曰中無主而不正外無正而不
行舊說此書始于周公以教成王子夏因而廣之雖不
可攷然非若周公子夏不能為也故予每盡心焉雖其
微言奥旨有不能盡不得謂不知者也豈天之將興是
書以予贊其始譬如繪畫我為發其精神後之涉此者
致曲焉雖使僕擁篲清道跂望塵躅可也
鶡冠子序
鶡冠子楚人也居于深山以鶡為冠號曰鶡冠子其道
踳駮著書初本黃老而末流迪于刑名傳曰申韓厲名
實切事情其極慘礉少恩而原于道德之意蓋學之弊
有如此者也故曰孔墨之後儒分為八墨離為三嗚呼
可不慎哉此書雖雜黃老刑名而要其宿時若散亂而
無家者然其竒言奥旨亦每每而有也自博選篇至武
靈王問凡十有九篇而退之讀此云十有六篇者非全
書也今其書雖具在然文字脱謬不可攷者多矣語曰
書三寫魚成魯帝成虎豈虚言哉余竊閔之故為釋其
可知者而其不可攷者輒疑焉以俟博洽君子
鬻子序
鬻子名熊楚人也九十適周文王曰先生老矣對曰使
臣捕獸逐麋則熊老矣若使坐籌國事臣尚少焉文王
師之著書二十二篇實諸子濫觴之始今十有五篇者
蓋闕而列子天瑞篇稱熊曰運轉無已天地密移疇覺
之哉其力命篇又稱熊語文王曰自長非所增自短非
所損者即南華藏舟鳧鶴之義也而今其書無之則熊
之嘉言要旨亡者多矣可不惜哉文字脱謬為之校正
四字增者七減者八注百有五十二字云
送李泰叔序
二南之詩多矣而召南之王道成于騶虞周南之帝道
成于麟趾者蓋國君之尊至于仁賢公子之貴篤于信
厚而後關雎鵲巢道化德教之應極焉何則富貴之族
氣驕貧賤之士志苦逸樂之習難移憂勤之性易感也
是故好德樂道之士出于憔悴枯槁之家者多焉至若
高明之裔累世貴達非夫篤信而好之者則不足預此
也眞定泰叔故宰相文正李公之家也宰相之子翰林
翰林之子尚書相繼而貴蓋三世矣真宗皇帝以為宋
之世家嘗于從容語翰林曰卿之保守門戶如朕之保
守社稷也其家世如此今又有泰叔焉泰叔好學樂易
氣質混然如渾金璞玉而又以遠器望之與人無疑喜
嘉客典衣延之與其妻無明日之飯不顧也以此其志
意使不為理鄣不為事蔽以明擇其始以剛保其終而
遂能成就其才則尚書之後保翰林之門戶者斯在泰
叔矣官于會稽與予遊相好也既别姑道此以勉之
書後
書王荆公遊鍾山圖後
荆公退居金陵多騎驢遊鍾山每令一人提經一僕抱
字說前導一人負木虎子隨之元祐四年六月六日伯
時見訪坐小室乘興為予圖之其立松下者進士楊驥
僧法秀也後此一夕夢侍荆公如平生予書法雲在天
寳月便水二句便初作流字荆公笑曰不若便字之為
愈也既覺悵然自失念昔横經座隅語至言極迨今閱
二紀無以異于昨夕之夢人之生世何如也伯時能為
我圖之乎吳郡陸某農師題
書王文惠公詩後
山隂陸某嘗觀如公德宇固相度也猶欲留此示有命
焉然世之人麋迷狗苟以幸富貴者何哉元祐庚辰十
月二日
記
越州寳林院重修塔記
於越有山焉嘗飛而至其名為寳林有靈鰻岫居禱旱
輒雨山雖不甚高而花木蕭閒自然出于塵垢之外吳
越春秋云范蠡初作月城缺西北此峯一夕飛至實瑯
琊東武海中山也蓋三神山俱在渤海中其上臺觀皆
金玉而羣仙據之昔嘗有飛者兹山豈其類耶疑以仙
聖久居亦舍不死之藥因以仙去故能乘風凌虚輕舉
而至此不然何以能飛也越人以儲兹山之粹固多竒
秀有仙國之餘風而其隂功著在福庭煉丹辟榖幾換
金骨若余大父是也某獲承遺緒槩聞其一二矣故常
希跂聖真而屢至其寺觀所謂鰻岫錫痕巨人之迹為
之躊躇四顧以想像三神山于此已而登其塔高雲不
違簷咫尺俯瞰闤闠若累塊積蘇焉越人瞻之遥以起
信蓋乾德中漢南王之所造也熙寧十年八月丙申其
寺與塔俱焚光影所照其彤燭天鳥皆夜鳴逮曉一木
無遺者山勢斗輕更欲飛舉而城郭氣象為之荒凉居
無何廣平侯程公來領州政目無全事百廢俱興而有
多餘之閒升鹿麗龜望之悵然且思有以復之自其塔
始而宰官比丘與其州人莫逆公意于是良木之施雲
如椎鑿雷如斧斤風如自春迄冬費幾萬緡而嚮之烟
燼之餘已爛然金碧與日星爭麗矣何其速也蓋公自
少年已擢顯科治外處内四紀于兹天下稱其才焉今
雖老矣而謀國尚壯如獲興事造業更以協濟神明之
運某將為公識其大者然則一塔之敏尚其餘事也
台州黃巖縣妙智寺記
佛出西方不知幾千萬里其書之契理會道與中國聖
人之言一又其神靈之寓光景著見若今峨眉天台感
觸之異非獨中州之人聞而趨之雖西域其徒亦累譯
而至也與道家之說蓬萊方丈乃在煙海渺茫荒忽不
攷之外異矣黃巖遠邑也其隣天台其俗無貴賤大抵
嚮佛雖屠羊履豨牛醫馬走漿奴酒保洴澼之家亦望
佛刹輒式遇其像且拜也以故學佛之徒飾宫宇為莊
嚴則吝者施財惰者輸力傴者獻塗眇者效準聾者與
之磨礱而土木之功蒼黈赭堊之飾殆無遺巧然其最
佳曰妙智寺蓋建隆中僧南惠之所造迨今百年繼者
非一而卒成之者如吉也余聞之也夫所謂妙智者佛
之所知是也疏觀泛應無適而非真可得而不可求可
知而不可授雖母欲以與季不能也蓋智難口傳妙須
心解如此今以名其寺如吉與其徒託而居之矣當知
是也彼世之人舍是弗圖而逐逐于外以事莊嚴則雖
飾以金銀絡以珠玉譬猶蜃噓成樓半出霄漢其彩五
色終非實相如吉善住持置田數百畝延十方衆以為
無窮永久之賴邑人多之而余兄嘗宰是邑言其善故
與為記因附以所聞使刻諸石焉
永慕亭記
熙寧三年予之同年友衢梁陳君澤民會葬其親于州
南龍塘之原而屋其墓之南嚮以致孝饗而命之曰永
慕之亭謂夫榮禄之不逮吾親而恨慕于此亡窮也其
後二年書走京師屬予記之而敘以書曰沐天不與幸
嘉祐中先妣棄諸孤于齊先妣之憂未禫而先君如京
師捐館舍先君之禍又未祥而先大母復棄諸孤于齊
首尾四年三遭大變護持重喪千里旋反而先君客殯
未克東也居五年沐天與幸既中第矣始克奉先君之
柩以歸三親之喪雖畢集鄉里未顧何有一坏之土以
封瘞也西安徐氏閔沐之貧無以葬以其地與之于是
沐之志遂焉蓋扶舁之艱難經營之勤苦至于如此此
沐之所以屬吾朋友以記也余聞之也自王者之迹熄
而澤亡南陔白華之詩不作于世而先王之美俗敝矣
事親者齋無以潔身戒無以養志廉恥衰陵孝友微缺
而其末流以至于今猶在也澤民于是時乃不易乎世
而自拔于常流之中禄不逮親而懷無窮之慕其孝可
謂至矣使澤民由是焉擴而充之則南陔之養今雖無
所及矣其所謂白華之潔而以事君則忠以事長則順
終于隂可以通神明而陽足以厚風俗者將在于兹此
予之所以記也
適南亭記
會稽為越之絶而山川之秀甲于東南自晉以來高曠
宏放之士多在于此至唐餘杭始盛而與越爭勝見元
白之稱然杭之習俗華媚善占形勝而丹樓翠閣輝映
湖山如畫工小屏細巧易好故四方之賓客過而覽者
往往後越夫越之美豈至此而窮哉意者江山之勝雖
在而昔賢往矣距今千歲幽深寂寞殆有鬱而不發者
也熙寧十年給事中程公出守是邦公吏師也所至輒
治故其下車未幾弗出庭戶之間而政成訟清州以無
事乃與賓客沿鑑湖上蕺山以尋將軍秘監之跡登望
稍倦未愜公意于是有以梅山勝告公者蓋其地昔子
眞之所居也今其少西有里曰梅市其事應史公聞往
焉初届佛刹横見湖山一面之秀以為未造佳境也因
至其上望之是日也天和景晴竹莖尚疎木葉微合峯
巒如削間見層出公曰此山之佳處也已而北顧見其
煙海杳冥風帆隠映有魁偉絶特之觀而高情爽氣適
相值也夕陽在下不得已而後去其山之僧用和者契
公之意因高構宇名之曰適南蓋取莊周大鵬圖南之
義暇日以衆飲而賞焉水轉挹轉清山轉望轉碧而俯
仰之間海氣浮樓臺野氣墮宫闕雲霞無定其彩五色
少頃百變殆詞人畫史不能寫也于是闔州以為美觀
而春時無貴賤皆往又其風俗潔雅嬉遊皆乘畫舫平
湖清淺晴天浮動及登是亭四眺無路風輕日永若在
蓬萊之上可謂竒矣然則所謂餘杭者未必如也公蘇
人也自其少時已有詩名咳唾成珠人以傳玩則摹寫
物象道所難言其在公賦之乎雖然公之美志喜于發
揚幽懿豈特賁一山而已凡此鄉之人藏道蓄德晦于
耕隴釣瀨屠市卜肆魚鹽之間者正仰天子仁聖拔用
忠賢夢想多士斯可以出矣庶幾託公之翼摶風雲而
上哉
陶山集卷十一
