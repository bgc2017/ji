提要
老圃集二卷别集類三(宋)
(臣)等謹案老圃集二卷宋洪芻撰芻字駒
父南昌人紹聖元年進士靖康中官至諫
議大夫後謫沙門島以卒劉克莊後村
詩話曰三洪與徐師川皆山谷之甥龜父警
句往往前人所未道然早卒惜未多見駒父
詩尤工陸游老學菴筆記亦極稱其竄海島
詩烟波不隔還鄉夢風月猶隨過海身句盖
當時文人頗重之然芻之竄也楓忩小牘謂
坐為金人括財太峻頗稱其冤今考王明清
玉照新志所載則芻實於根括金銀之時入
諸王邸中以勢挾内人唱歌侍酒得罪名教
殆不容誅當時僅斥海濱殊為佚罰其人如
是其詩本不足重輕特其學有師承深得豫
章之格但以文論固不愧酷似其舅之稱錄
六朝人集者存沈約范雲錄唐人集者存沈
佺期宋之間就詩言詩片長節取亦古來著
錄之通例也宋史藝文志載老圃集一卷久
佚不傳宋詩紀事僅從諸地志類書中捃摭
數篇不及百分之一惟永樂大典所載尚得
一百七十首殆當時全部收入與以篇帙稍
多謹釐為上下二卷以便循覧焉乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
