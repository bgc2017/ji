襄毅文集卷一
明韓雍撰
五言古詩
同年會詩分韻得呦字
近辱亞卿姚年兄書言正初黃門宋宗魯倡一同年
會序齒不序爵會者僅三十人狀元劉先生以鹿鳴
詩分韻在席皆有賦公在外必以不預為恨於是效
洛下故事留呦字一韻專俟發揮得書三四讀不能
釋手此蓋亞卿諸公不鄙雍遺玷同年欲與進之意
甚盛也顧不敏不足以發揮盛事然念昔洛中耆英
之會王宣徽留守北都不得預致書潞公有願寓名
其間幸無我遏之語始獲預焉其會與今會雖不同
其有關風化為人所嘉羨則同而况亞卿諸公以書
招我若固以不敏辭是不知感激果於自棄矣遂依
韻賦五言古詩一章以塞白且期後會諸公必能改
教我也
憶昔甫弱冠鹿鳴歌呦呦遂能從羣僊直上瓊林遊瓊
林探名花少年我其尤同披宫錦袍共泛黃金甌一時
吐壯氣浩浩横九州豈徒踐董賈實欲肩伊周朅來十
五載各有官守憂友情膠漆深宦迹參商侔榮落雖或
殊大閑鮮遺羞賢科稱得人吾榜居最優邇聞黃門第
開筵集斯流尚齒不尚官欵曲偏綢繆尊罍疊獻酢珠
玉紛賡酬我慚鎮南邦末席趨無由忽得春卿書分韻
為我留旦凖昔同列推薦行隂謀王聶始同曹敗覆終
相讐彼皆古同年智愚難匹儔作詩附終篇相期鑒前
修明秋我入覲後會知能不
題行臺驄馬行春圖
芳春日和煦乘驄遠巡遊品類遂生育嘉景羅道周青
山高插天綠水深不流喬松與脩竹歲寒君子儔紛紛
李桃花競豔俱含羞觸物感時叙方寸恒多愁誅鋤奸
宄凶一道風霜秋斯乃職分常孰較劣與優所貴布德
化先解黎庶憂于焉起沈滯于以伸冤幽惠此煢獨民
而且扶善柔所行苟皆春厥職斯無尤况嗟國步艱切
齒期復讐勤王無路歸空横濟川舟寫圖警朝夕黽勉
追前修
壬申歲暮預約同寅余公新正郊遊值霖雨悶甚
正月三日因攜壺獨酌貢院池亭悵然有懷
天眷隆淺薄日夕不寧處兹焉肇新歲崇朝積隂雨念
此休暇期客抱無可語呼童攜斗酒聊此適襟宇豈但
解勞瘁亦以樂治理高亭獨危坐八窗靜如洗亭下方
池深舉網得鮮鯉烹鮮浮大白感嘆不能已堪輿寄渺
然固知若逆旅君親德未酬徒以身自許所幸年未暮
勉進或有取誰能副我圖悵然憶知已
再用前韻奉酬同寅余公持敬
天將啓中興神龍在淵處一朝飛在天雲從作霖雨若
人素端重殊無妄笑語棟梁美才具圭璋秀姿宇臣鄰
帝左右四海率化理豈但蠻夷賓更誇甲兵洗羨君風
雲會不殊禹門鯉棘寺蘭臺榮超遷正未已用罰克明
慎體念大易旅丈夫幸遭際何須羨巢許默默古所羞
諤諤古所取相勉陳嘉猷致君日恭已
苦雨阻風夜泊劍江龍霧洲述懷十二韻三月四
日也
積霖殆三旬隂雲不能掃深江浩無涘滔滔走黃潦怒
風長號鳴排空雪山倒東作已逾時耕子心悄悄百糓
未始播平疇尚豐草農事或荒廢生民曷温飽蹇予德
淺薄致此灾沴兆惕焉發深省中懷自憂懊誰能補天
漏捧出日杲杲雨暘允時若稼穡遂堅好維舟坐終夜
無計叩穹昊古聞誠可格我但精意禱
寄鄉先生張養正毉師
君子抱道德所志恒在民達則善天下窮亦思濟人濟
人伊何切毉道體至仁先生吳中彥毉名冠時紳早承
家世傳羣書探其真療病固本元制藥分君臣死生一
脉决其應若有神沈痾一劑起竒效時能臻且其不責
報嘗欲先賤貧所以賢大夫禮遇隆嘉賓宋清韓伯休
鄙哉何足論越人與元化足以繼後塵况其卓犖才高
談妙經綸斯人苟出仕所志回陽春偉哉張先生毉中
之鳳麟作詩寄遐想用俟觀風陳
贈别李文曜少卿
仲冬倏云暮朔風始凄其寒雲吹不開凍雨連朝霏征
夫倦行邁暫爾停葛溪命駕訪故人夜方抵其廬故人
忻我來呼童羅酒巵勸酬心孔懽痛飲何能辭重念賢
昆季能文復能詩隠顯雖不同聲名皆四馳蹇予凉薄
才托交共襟期兹焉或傾倒開我茅塞私我笑王子猷
雪夜訪戴逵一棹至剡溪云胡遽然歸又笑嚴中丞草
堂訪布衣禮遇雖或勤中懷積町畦豈若吾主賓一誠
弗相疑友道固若是彼徒紛紛為僕夫告夜闌漏鼓聲
遲遲振衣出門去伸謝寧無詞
鄉友張汝明陸宗海宗湜宗博皆良契也别久而
思申友道以告之蓋寓内交之義云耳
伐木詩久廢友道益以缺紛紛市井徒權貨日交接權
門勢方盛炙手時可熱一朝勢或傾掉臂隨斷絶貨室
利可資相親競諛悦有時利或盡反面肆欺蔑翟公曾
書門馮驩亦喻說斯迺理自然古人言至切我嘗處鄉
邦所友多俊傑一張與三陸門第皆閥閱四人與我游
情好罔優劣彼非因勢趨我非因利結有義恒相規有
過恒相訐膠漆意永固芝蘭味無别暌違甫二載遠懷
不能歇嗟我門第衰一弟更單孑西山日薄時有力不
能竭定省無歸期中腸自嗚咽况乏裨益才所至嗤政
拙深慚立堪輿虧此忠孝節所賴惟同心旦暮一扶挈
我愛晏平仲交久敬不輟又愛朱暉賢妻子託能愜作
詩寄殷勤此心誓如鐵相勉永弗諼期以效前哲
九江候孟誠李都不至而回留此寄情
同年復同官别久重相憶聞君北堂訃使我增惻惻遠
來致生芻兼之慰憂戚山頭側身望十日未能即試問
東來船杳然無蹤跡匍匐無計往而且乏羽翼况奈心
事牽匆匆逼行色空須悵然歸欲候那可得莫嗔南風
狂莫怪江水逆古稱會面難何時此情釋願言節哀痛
終圖報深德
直齋古詩為鄉人韋孟誠題
平生方寸間秋毫未嘗蓄譬之勁弓弦力挽不能簇又
若剡木矢寧折不可曲嘆彼姜公輔售名徒取辱豈如
史魚賢宣尼亦稱服勖哉鑒諸古不渝允終穀
輓樂僉憲妻劉孺人
古有樂羊妻勸學嘗斷織又有姜詩配養姑孝能力寥
寥千載下孺人繼芳蹟淑德馨芝蘭貞心厲金石相夫
學成仕秉憲克善職奉姑養厥志匪但豐衣食况能教
子姓尤善遇宗戚所以賢哉名里閭共欽式遂承天恩
褒紫綬映朱翟年方躋下夀易簀遽永畢崇岡玉深埋
碑有太史筆觀風採列傳光榮耀無極
久苦淫雨喜晴登聚奎樓有作(五月十二日也)
旬時苦淫雨不得頑雲開平湖漲瀰漫矮屋垣多頽四
郊亦茫茫禾黍傷胚胎吾民失生業田叟尤悲哀博施
志雖勤濟衆誠難哉慙無燮理能獲戾曷敢推荷此蒼
蒼仁幸矣回凶災朝陽發光彩飄風自南來長養萬物
成且阜斯民財登樓一舉手倚欄重徘徊
登湖口上鍾嵒閣有感而題
愛此江閣幽維舟坐終日本徒玩化理不是荒遊逸
分少陵詩句夀漁樂先生七十
練川有達士德誼重搢紳軒冕非所圖以漁樂天真五
湖浩烟波扁舟一絲綸子陵富春山吕望渭水濱遺風
邈百世于今覩斯人昭代訪遺賢會見迎蒲輪
右人字
春秋倏云邁林泉寄餘生有子經濟才憲府蜚英聲推
封拜嘉寵龍章下承明烏紗豸錦袍白日昭光榮人生
有斯樂况值時治平仰天一大笑舉杯勸長庚
右生字
賈藝不欲售甘心事休逸老陪香山九賢如竹林七一
朝天恩下光輝照蓬蓽脱却逍遥巾從容佩簪紱芝蘭
間玉樹蹌蹌遶前膝舉觴祝親夀願與南山匹
右七字
桑榆景彌好福祉自天錫偕老復夀康安居享禄食練
川喬木家屈指百無十新秋時雨霽華堂薦紳集金樽
注流霞飲如長鯨吸酒闌月初上光芒照南極
右十字
平生厭塵俗雅志素希古優游林泉下甘與麋鹿伍夀
考躋七旬禄養享三釜佳辰集良賓肆筵設樽俎翩翩
青鳥來蟠桃送王母棄核齊崑崙遐齡豈勝數
右古字
新秋紱麟期清風自天來烹龍且炰鳳華堂夀筵開有
客海上至自云出蓬萊喜君夀且康為獻流霞杯主人
心孔歡須臾玉山推遥遥故鄉心何當一追陪
右來字
宿雲淨遥空瑞彩騰少微亦有南極星中宵爛光輝哲
人初度晨眉夀世所稀朝陽丹鳳雛翽翽翺翔歸高堂
敞華筵珍羞擊鮮肥歲歲祝長生孝子心無違
右稀字
送簡菴王先生參政湖廣
條風扇微和凍柳青始萌載酒出東郭言餞君子行舉
觴未及酬澘然涕沾纓念昔侍芹泮知遇如平生慇懃
道愚蒙學業幸爾成感此恩義重欲報心怦怦同朝二
十年豈異骨肉情方資永承式遽爾歡戚并喬遷佐雄
藩買舟趣脩程且展經濟略大拯瘡痍氓坐使湖湘間
境土悉以平勲庸動宸極召用諒匪輕斯時重盍簪相
與匡文明匆匆不盡意落日催雙旌目斷灤河舟夢遶
江漢城衡陽雁北來勿惜頻寄聲
寶善堂為姚亞卿鄉人題
世德恐或墜名堂在瑶林守兹萬端善何啻雙南金克
闡父祖志允師聖賢心勖哉永弗渝餘慶來駸駸
雨中招陸尚文
積雨生百感緬懷舊朋遊記得布衣時曾上君家樓君
家慈母賢延欵禮最優維時作霖雨欲歸苦相留對牀
且三日講道何嘗休一從硯席分屈指二十秋蹤跡雖
闊遠此心更綢繆憐君命猶乖壯志良未酬有司選才
行纔看謁宸旒已登青雲階高步諒匪憂而我獨戀戀
訪問嗟無由請君夜話來消我萬斛愁
問林同寅季聰疾
良契久在告單居苦無聊窘然坐臺署日盻趨晨朝得
書知未能悵然心旌搖宣尼且謹疾煩君益珍調
陳緝熙修撰先隴十詠
靈巖晴旭
暘谷升朝曦靈巖發晴光巒峯削金碧林木流葱蒼延
暉入琳宫影落浮圖長孝子葵藿心傾向亦皇皇
震澤秋蟾
巨浸不可測羣山繞其潯夜深上圓景天水光相侵風
帆照遠近沙鳥明浮沈徹底年年清照見哀哀心
光福烟霏
山寺延倒景烟霏坐來深殘紅斂傑閣浮翠迷遥林歸
鳥晻靄中高塔亦隂隂瞑色欺淚眼猶聞鐘磬音
穹窿雲氣
山川有佳氣飛飛滿穹窿變態既靡常間色亦匪同隨
時作霖雨贊此化育功凝睇不可休疑親在雲中
天平嵐翠
天平帶晴嵐蒼翠彌巒岡松筠既叢茂泉石亦幽芳先
正百世人廟食山之陽眷言慕遺德至孝能顯揚
海雲茶屏
海雲近佳城佳樹特連理英英著冬花壘壘屏障起紅
芳冐冰雪羞與桃李比元勳光舊廬吾慕逃虚子
寄心脩竹
禪林茂脩篁翠影蔭玄室清風入林杪鏘鏘奏金石六
逸不可招七賢已陳迹感古重傷今遊魂竟何適
古廟喬松
廟古松亦古居人不知年直幹凌碧落深柯入黃泉上
有白鶴巢下曾見牛眠殷勤築禁步勿使根株連
沃壤西成
平疇萬頃餘多稼垂秋成農人畢收穫坐見百室盈比
屋既足食公家亦寬征孝子薦時羞取以供粢盛
伏龍晚睇
伏龍來東南蜿蜒氣凝結孝思卜先隴神人指真穴登
高竚遐瞻暮景慘分列髣髴見親容長吁淚成血
送程僉都彥實出鎮遼東(得其字)
彤庭拜簡命領節安東陲平明出都門冠蓋如雲隨祖
觴未及酣相顧何凄其念子公輔器德懋才且竒早年
歴清華聲望蔚四馳喬遷佐臺憲風紀資維持懽會曾
幾何曷忍遽别離遼陽古重鎮付託惟君宜君行益慷
慨所至諒有為千里桑麻場百萬貔貅師要使耕鑿遂
而且甲兵治天驕憚威聲塞外不敢窺庶分東顧憂少
荅寵眷私微雨路塵淨輕風楊花吹膏車秣馬行去去
莫我遲臨岐把衣袂更有叮嚀辭丈夫感知遇圖報須
及時功成早還朝慰我遥相思
送張起韶寺正出守保定
都門歇時雨旭日晴光流之子拜嘉寵南行典名州名
州近京國民物富且稠古稱治亦難而今簡才優惟君
瑚璉器早歲登瀛洲作官三十年直道從淹留再登棘
寺選不喜亦不憂平反著勞績賢聲徹宸旒于兹付重
寄期解黎庶愁君行勿怠荒庶以荅鴻休漢廷有循吏
通顯登列侯丈夫幸逢時儷美當操修
作朱中書文徵猶子字說兼勵以詩
雲間有華族世德鄉閭推隠君德彌彰六子生絶竒芝
蘭間玉樹森森列階墀頭角皆嶄然奚止稱白眉伯也
幹父蠱克家禮無違次雖少長殊立身率能知長者向
文學場屋事可期少焉就外傅取友能得師進修不怠
荒成人理無疑我悉命以字走筆摛文詞厥字義孔深
諸子當潛思荀氏十龍駒竇老五桂枝聯芳載典籍千
古家聲垂勉旃踵遺休圖報明盛時
寄大司馬王公度
大才不易得時艱良可憂所以古聖賢治世懷遠猷召
公欲致政周公勉相留二公心德同儷美匡成周芳聲
播千古人皆仰前修堂堂王司馬當代第一流以身徇
國家才氣誰可儔方兹任經濟整頓多事秋如何在告
中遽爾得退休不知諸同列亦曾勉留不昨簡掌邦政
朝廷廣詢謀黃門御史言稱職惟君優上允即超拜四
方動懽謳兹聞勇退歸物議皆啾啾嗟予忝知已痛惜
不自由所惜為天下匪為君身謀四方水旱多賊盜方
且稠須起出羣才同心運良籌淵衷必有在士論終當
收君其善養年予未歌四愁
六月九日雲中行臺池亭偶成
卓午火雲起三邊且炎蒸薄暮亦煩倦池亭試閒登須
臾山風來襟懷爽如冰輕羅不可試重衣更須增步還
坐中堂蕭然一青燈因之發感嘆庶以知自懲
十二月二十有八日余與總兵官彰武伯楊公副
總兵都督曹公地官郎中羅公習正旦儀於善化
寺禮既畢楊具酒肴邀鎮守太監王公守備中貴
羅公同此小酌以為歲暮休暇之樂余浩然興發
因成五言古詩一章聊叙情曲且識余感
流光一何駛冉冉芳歲闌嗟我裨益疎幽懷弗能寬所
幸封域内物阜民且安既習嘉禮成聊此閒遊觀内相
三槐後情意如芝蘭總戎出關西才器比琅玕謙冲副
帥先教子同登壇豫章先生裔中貴及地官並馳英俊
聲相從此盤桓禪窟大如斗兀坐無嚴寒總戎邀麴生
羞膳羅杯盤忘形到爾汝勸酬心孔懽餘酣豪氣充彼
此戒素餐丈夫感知遇豈憚世事難側聞河套賊西夏
為驕奸安能建長策奮飛擒可汗上報明主恩盡此方
寸丹局促空太息不得生羽翰拂袖歸行臺留題後人
看欲問作者誰臺叟吳門韓
圖韓范二公經略西夏事跡于正心堂之壁各系
以詩著志也
魏公真間氣出也遭時亨芳年掇巍科柄用良匪輕諫
垣累抗疏四海蜚英聲望重官益尊台鼎司鈞衡危疑
决大策宗社賴以平元勲固莫加雅量孰可名維時孽
寇賊西夏為縱横帝簡出羣才命公秉鉞行公行志有
在壯氣何崢嶸誓欲復土疆肯效城下盟軍容若山動
威令如雷轟賊聞膽已寒下馬遥相迎奉表願納貢曷
敢復戰爭山林有羣盜聞風亦憂驚薄伐即送降不假
血刃征坐令數千里藩鎮皆銷兵豈惟邊患除公尤撫
邊氓開倉大賑䘏百萬死復生西人感公恩處處生祠
成朝夕共瞻拜如念慈母情天將傾西北賴公手能擎
人懷左袵憂頼公終弗更一世揚偉蹟萬古垂光榮題
詩仰餘光北斗天中明
宋室治已久三垂悉安生西賊何奸驕卒然背初盟秦
中既告急朝野咸震驚范老獨慨然誓欲此賊平面受
閫外寄胸中百萬兵跨馬提寶刀長驅莫敢攖侵疆始
遍歴成筭先已行大順當要衝賊必紛紛爭板築倏云
具旬日完高城賊聞傾國來相訝如神明揮軍與血戰
敗北僵屍横從兹膽已破不敢窺咸京蜀羌亦歸心願
入為編氓公能推誠信撫接如孤㚺營田萬頃餘勸課
皆開耕西成富收穫百室俱充盈有無時懋遷日中通
民情干戈既偃息所至壺漿迎歸來告天子報功亦非
輕黃閣贊大猷事業尤忠誠惟公千載士豈但人中英
先憂與後樂有志事竟成泰華擎空高江漢徹底清流
風播永世忠獻齊芳名
夏太常碧梧翠竹圖為林同寅季聰題
孤桐何亭亭脩竹亦嫋嫋根株起泉石相引入雲表喬
枝潤玄雲密葉搖翠葆所嘉清標同非比華色好芳春
鬭妍姿嗤彼衆花草一時固悦目零落苦太早節操豈
若兹霜風不能撓良材世皆惜大匠解品藻棲食招鸞
凰厥美謾稱道虞廷取制作音韻天下少
淇園晴翠為前人題
芳蓮出淤泥紅藥翻雕闌托根既匪固塵滓亦瀰漫驚
風將雨來豔麗紛凋殘此君自幽㓗玉立淇水灘氛埃
弗能侵竒石與盤桓豈解避盛暑惟知耐祁寒風雨時
一過園丁報平安勁節不少摧秀色益可觀都臺有君
子雅操世所難太常交誼深比德寫琅玕流芳嗣衛武
題詩後人看
三茅觀與左遷錢學士致仕陳太常讌集分韻
攬衣上高軒開軒俯遐荒江山界吳越勝槩非尋常雲
起風隠隠潮生浪滄滄好風入我懷冰雪生襟裳眷言
我同心聊此盡一觴一觴未及酬冥思熱中腸丈夫感
知遇圖報心遑遑豈須薄江湖何暇思廟堂但使吾道
行咸能濟時康所以鄉先正進退憂弗忘我希古之人
歲月悠且長何以誓此心仰視白日光
右滄字
三茅一何竒門與越山對西湖在何許蒼茫隠其背絶
頂多樓臺從來幾興廢喬林掩映好百鳥聲瑣碎我嘗
乘使車蹤跡窮宇内山川亦周覽佳麗鮮可配來兹集
良賓頓覺精彩倍子瞻方謫宦若水已勇退行蔵雖匪
同心志總弗昧芳尊叙寒暄新咏寫肝肺瓊林粲珠玉
但覺我形穢去去各勉旃流芳踵先輩
右對字
張司訓乃尊松坡翁輓詩
我嘗持使節幾到于越城駐節訪隠君知有松坡名松
坡不嗜進雅重月旦評道義施一鄉濟利良匪輕一經
授佳器卓卓蜚英聲登科作師儒能使斯道行乃知松
坡德流衍在後生兹已作古人聞之欲沾纓鄱湖水已
落弋溪鳥空鳴欲養不可回孝子難為情勖哉圖顯揚
終可慰九京
夀趙總兵(三首)
去年祝君夀艤舟瀟湘灣今年重祝君遥遥望梅關梅
關如在天可望不可攀寫我心中私祝君比南山
别來未旬月夢寐懷斯人允為三軍帥拯此兩廣民曹
彬不妄殺羊祜心更仁仁者夀必遐綿綿等莊椿
夜起視河漢將星光新新蒼姬運中興崧岳生甫申時
事亦孔艱匡濟惟良臣願言宏厥施乂此烝烝民
十二月二十有三日發梧州之潯與二三同事小
酌書感
遐荒歲云徂行役猶未休晨起戒舟子理櫂泝急流笳
鼓聲初喧舳艫蔽江浮亂石白齒齒激湍清瀏瀏長風
飽蒲帆薄暮方始收嗟我本駑鈍辭親恒遠遊烏鳥亦
有情豈不懷故丘時事方孔棘恩遇亦未酬眷兹弗荒
寧奔走不自由所幸二三友同朝舊朋遊且與倒一尊
解我百責憂重裀坐廣堂高爵等列侯丈夫苟有志視
此同一漚所貴慎明德建功踵前修舉杯望青天思飲
月氐頭
寄王畏齋
兒從故鄉來一一問鄉舊見說畏齋老風神益明秀華
岳出晴空孤松立霜後詩書老不倦日夕娛俎豆平生
丈夫心耿耿自天祐遥誦南山詩祝我仁者夀
拙齋為馮泰題
世俗多尚巧馮生志守拙巧或取機禍拙豈見顛蹶先
聖有嘉言如愚且欲訥蔵修務實踐庶以光閥閱
寄酬王同節大理
抱病厭塵事懶通交游書辱我同心人慰問何勤渠華
札累數幅新詩綴瓊琚陽春曲調高欲和慚不如况予
久思退猶荷頻吹嘘感德報未能臨緘重躊躇
躊躇念君子友道一何篤同年同列情終始高世俗量
涵子明度德繼魏公躅廉公擅美譽平恕罔冤獄高門
未是榮崇臺豈云足輔世須大賢相期秉鈞軸
題行臺喜雨堂
提兵靖南蠻三載兵始收吾民尚凋弊所事惟田疇如
何耕植時未見雨澤流地拆苗漸槁比屋聲啾啾且聞
中原地旱亦傷來牟中原流徙多北敵懷奸謀一或歲
大凶所在生百憂我忝大夫後與國同戚休德凉召時
灾恐懼當禱求聖主重民命祀神禮先修詔未臨海邦
氣已潛通幽果然賜甘澤旬日遍九州枯槁咸回蘇百
穀定有秋酷暑亦淨洗炎荒凉颼颼聖德與天通民亦
知所由兒童競鼓舞父老齊歌謳小堂適苟完懽感惟
我尤羣公攜酒至且有新詩投扁以喜雨名酌以黃金
甌我愧不能當題詩紀皇猷
世儒堂為俞山人
昔承俞山人遺我參同契因之訪南國知是儒者裔華
胄遥遥來傳書十餘世隠顯雖弗同守業不少替卦探
伏羲畫辭講三聖繫踐履無愧怍著述有文藝手澤尚
如新遺像猶未敝山人益克肖講學了生計阿母守貞
節旌書表門第見重瀛洲仙名堂與佳製賢聲播三吳
慶澤衍千歲勗哉子若孫箕裘謹終勵
戊子十月五日與鎮守太監陳公巡撫都憲陳公
總兵都督馮公遊端州七星巖
二氣初盪摩精華巧融結清濁既分判崆峒見巖穴初
登覺幽深旁轉更高㓗嶙峋起玉桂繚繞垂綵纈寒溜
浮空明巨石羅曲折逢逢擊地鼓洪響不外泄乃知化
工神難與俗儒說丹青筆雖妙誰能寫竒絶良辰羽書
稀聊此一怡悦辱我同心友欵留出佳設坐久毛骨寒
恍如在冰雪舉觴勸滿飲浩歌激壯烈丈夫感知遇圖
報心孔切所愧才德荒弗能繼前哲正誼不謀利臨事
秉大節仰視蒼蒼天此心誓如鐡
輓琴川錢恒軒先生(乃子昕參政湖廣)
洒洒美髯翁玉骨冰雪姿養高虞山下世利何嘗思家
儲累萬石雅志惟好施積久報亦宏有子昌明時飛騰
踐華要清望海内知推恩錫龍章輝光照門楣豸繡耀
閭里晩景心顏怡如何忽觀化竟爾迷所之生榮死亦
哀全福誰能追磨崖表新阡隠德千古垂矧兹廟堂器
豈久淹藩籬寵光賁幽泉加贈定有期
奉萱堂詩為吳縣主簿李京春題
李君佐鉅邑奉萱有高堂名堂意云何孝子心彷徨父
兮不可見母也幸夀康昔年故里居思母情孔傷令迎
就禄養在客如在鄉放衙晴日晡閉戶清宵長堂中具
尊俎阿母升方牀錦衣率子婦稱夀在膝傍時新薦珍
羞家釀傾瑶觴承順母顏色欲我憂盡忘鶴髮明翠冠
童顏照霞裳母心安且樂遐算應無疆况君負俊才佐
邑人稱良從兹懋聲蹟遠到未可量明鏡頌光庭鸞鳳
美仇香願言踵先哲顯揚更流芳
朱揮使昆仲南園八詠
半畝塘
先翁愛清致鑿池百步週徹底見泉竅慶源時時流
一鏡亭
池水明似鑑結茅當水深波光兼月華照見友恭心
釣魚磯
香餌投清池得鮮不須買還擬取巨鰲長竿向東海
盟鷗石
二難總忘機盤礴坐雲骨白鳥知此心浮波不肯沒
梧桐井
寒甃蔭佳木報秋孤葉低殷勤為培植將有鳴鳳棲
芙蓉臺
拒霜初著花秋色滿堤堰隨時守清素肯向東風怨
採蓮舟
水花開滿池小艇自尋摘還截碧筩杯斟醪勸佳客
栽菊徑
繞籬植寒花相對自怡悦豈但顔色好愛彼守晚節
葑溪雜興
霜重林已空風高水愈涸荒園一散步暮景覺蕭索忽
見古梅樹横斜出籬落攬衣看枝柯相將綻紅萼歲寒
幸有此氣味儘可託
次韻留别徐武功先生
公昔秉鈞軸清班領斯文明良契魚水慶會乘風雲忠
誠帝簡知譽望誰不聞松筠挺節操蘭桂揚芳芬何期
麟鳳姿誤陷豺虎羣一時暫爾屈四海清名信人情自
薄惡世事多紛紜而今媢疾徒屈指有幾存揮毫跡已
富著書業尤勤欽仰懸九州韜晦居海濆我慚拜嘉命
南陲統三軍餞送有佳章深感知已恩駑駘逐驥足女
蘿附松根我欲助聲光相與流八垠請看周與召同著
萬世勲
次韻留别陳大參宗理
久交意綢繆遠别情放宕風日揚輕暖江山麗形狀多
君志絶人名檢不少喪制科奮登庸衣繡侍天仗祥刑
筆回春按部氣消瘴出參幾名藩在在茂聲望教養功
已成羣盜孰能抗惟公一去來民俗繫升降至今西川
人萬口感君貺身休林樹間功勒彛鼎上離懷何足寫
高義曷敢忘况辱餞送詞絶妙是宫樣心閒學愈進氣
老句彌壯達士冠鄉評吉人永神相萬里遥遥心相思
隔天壤
次韻留别祝大參惟清
金門同待漏紫塞同行春倏忽三十年流光如隔晨君
昔總邊賦與我嘗相因籌謀鼓士氣談笑清邊塵我有
朝天行送别桑乾津桑乾水清淺難垂任子綸還期釣
東溟斯得横海鱗君乃獨勇退風節超羣倫金帶横緋
袍還鄉叙交親湖山稱雅志詩酒娛閒身良會屢見招
義氣高雷陳君雖樂取友我豈能輔仁而今忽遠違相
望如參辰贈我有佳製鏘然鳴韶鈞陽春和誠難魚目
慚混珍
善慶堂為祝大參賦
玉音褒先德華扁侈上恩揭之君子堂瞻仰無朝昏我
聞先大夫德善夙所敦積累既云厚衍慶遺後昆卓哉
人中英擢第登黃門獻納著勞績進秩參名藩政成帝
簡知封制出天閽榮恩不及養此恨那可論羹牆見形
容水木思本源流澤不可忘扁此示子孫子孫亦知感
孝養隆所尊題詩表世美聲光耀乾坤
劉僉憲廷美小洞庭十景
隔凡洞(泂庭林屋洞天中有大書隔凡二字鑱之石上小洞因效之以名)
林屋洞天好似不通人寰君家小石巖亦在雲水間紅
塵自南陌樂事非東山辭榮休此中世事無相關
題名石(古之文士遊名山必有題咏小山雖不足觀而徐武功陳祭酒諸公亦嘗來遊)
(各有絶句以題其石)
小山石竒絶諸老心所耽翰墨題姓名視古亦何慚退
之天封宫子瞻仙遊潭紗籠謹蔽護千古留美談
撚髭亭(珏嘗學詩即山之西麓開亭曰撚髭粗句多於此搆成蓋取盧延遜吟安一箇)
(字撚斷幾莖髭之句)
閒亭恣吟情起坐不自省霜髭時復撚得句欲清警神
遊李杜壇思入陶謝境家聲占詩豪誰敢更歌郢
臥竹軒(莫笑田家老瓦盆自從盛酒長兒孫傾銀注玉驚人眼共醉終同卧竹根杜少)
(陵詩也小山東搆軒於叢竹中號以卧竹酒闌賓散時醉卧林下則知少陵之詩不我欺)
(也)
作軒當竹林客至延入坐酒闌客散去高枕竹根臥伯
倫興方豪子美詩謾和自笑塵中人如君有誰箇
蕉雪坡(唐王摩詰嘗畫袁安卧雪圖有雪中芭蕉盖其人物瀟洒意到便成不拘小節)
(也珏亦嘗有志繪事故名其坡)
摩詰畫已神意到不拘束雪中芭蕉樹相應如碧玉惟
君妙丹青下筆絶塵俗林坡足揮掃輞川圖可續
鵝羣沼(晉王逸少觀鵝而得腕法之妙山隂道士嘗舉鵝相贈珏學書久而未成因名)
(其沼以著景仰昔賢之私云)
學書宗右軍放鵝滿清沼觀鵝得腕法妙出人意表墨
池洗未涸蘭亭臨已了揮灑滿世間誰言晉書少
春香窟(以刺梅木香雜品花卉結成一室花時宴坐其中幽香襲人可愛)
花樹結成幄花時香遠聞主翁來宴坐百和常芬芬燕
寢閒自凝朝衣不須薰笑彼沈檀亭豪奢何足云
歲寒窩(以檜柏結成之歲徂則蒼翠欝然用是名窩蓋重其有後凋之操也)
萬卉盡凋落檜柏猶蒼蒼愛兹歲寒操結窩與徜徉直
幹並凌雲真心同耐霜堪憐梁棟材未得登廟堂
橘子林(山之四旁皆植橘柚)
繞山種橘樹枝葉團隂森霜後熟纍纍萬顆垂黃金江
陵莫專美龍陽已成林摘來贈親友羲帖不須臨
藕花洲(山下有洲皆植蓮)
種藕繞芳洲藕生綠荷長南風催花發十里聞清香飲
客折碧筩解酲啗雪霜眷言君子心千古同芬芳
桂山詩
桂山何竒哉峰巒起平地星羅數百里像物非一類列
柱擎空高圍屏障天翠尖分筆格巧稜削劍鋒利海螺
爭獻新玉笋並呈瑞重巖垂萬象深洞容百騎河變梁
猶存關徙門未閟還多怪異狀物類無可譬石罅瀉寒
泉清響更幽致丹青筆雖妙圖畫良不易想當開闢時
清濁各奠位精華妙凝結旁礴隠深粹洪水滔天流壅
土日消墜巋然不可動參雜如布置儒先歴覽多載籍
有題識仙都鴈蕩景角勝須在次始知寰中山竒絶更
無二所惜在荒遠世人少瞻視我慚本書生承乏當閫
寄提兵靖百越黽勉幸成事性愛山水遊羈絆弗能遂
故兹佳勝境六載始一至駭目驚心神欲去還默記豈
徒玩物理亦欲長仁智况逢休明時德化廣漸被九州
安耕鑿四海息烽燧乘閒此遊觀冠蓋總賢使相與片
時樂感激知所自走筆題新詩磨厓刻深字非追浯溪
頌聊補桂林志
知止為鄉人陸仲璣題
我嘗戒盛滿深恐近危辱因之號知菴恒警知止足陸
生江湖士何苦志亦篤生嘗從我游我識此心曲世業
甘自守分外非所欲苟求若臨淵却步如執玉好禮極
清致親賢異流俗保終誠德人煩生尚加勗
成化七年秋八月自梧州出巡至平樂歴諸險灘
憫舟子勞甚感嘆有作手書于郡學示知音者
樓船發蒼梧江水何湯湯清灣不時轉石灘險非常顯
伏羅虎兕參錯森劍鋩砰轟地出雷沸騰釜揚湯夾岸
山壁立澗谷緣其傍深陡力難為無路兼無梁引纜既
弗能操槳亦有妨篙師極力進羣呌如發狂道甫逾半
千灘數百十長繼旬始能達疲憊已莫當雇直僅足食
曷有贏餘粮所幸得無虞勞損不自傷長江有巨賈連
舟竪危檣開帆趁好風破浪飛汪洋無煩役心力倏至
千里疆得售重利還里閭誇富強一時或不戒傾摧見
災殃乃知覆載間人事誠𦕈茫淹速雖靡同夷險未易
量因之發警悟省已益不遑盡瘁固所甘幸致非所望
循理聽自然終始永弗忘
道崇德將走謝夏大理掣肘興闌中止(甲午十月九日也)
别去忽五月悠悠勞我情相望纔咫尺何如難合并推
窗看明月月落參已横公事未易了悵然憶平生
感君極愛我新句累百言一筆不苟簡兼之叙寒暄當
宁眷老成相將入詞垣為草嚇蠻書壯觀顏平原
襄毅文集卷一
