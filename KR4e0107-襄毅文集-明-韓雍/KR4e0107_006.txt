襄毅文集卷六
明韓雍撰
七言律詩
酬同年白亞卿宗玉
三邊多事客憂深天上東風送好音念我有情如對語
喜君無恙欲狂吟萬金肯易平安字四海誰同故舊心
南望燕山隔千里未知何日會朝簮
送夏大理歸省其母壽九十六月二十一初度明
日立秋
綵衣仙子下青雲拜舞萱堂喜氣新時近新秋先一日
歲周花甲又三旬羅輕疊雪恩袍麗杯滿流霞壽酒醇
積善從來享遐福加封還儗荷絲綸
宜軒詩為鄉人郭士忠題
一門和氣致豐盈築得幽軒分外清詩酒琴棋皆適意
風花雪月總忘情世間塵事隨時應林下高蹤信步行
何日投簮歸舊隠扁舟來此濯塵纓
辛已五月望日與宣府鎮守太監王公受總戎都
督陳公友西出巡邊有作
曉分旗鼓向邊陲路轉羊腸信馬馳烽堠千尋明遠近
塞垣一道界華夷崇山峻嶺藩屏固良將雄兵陣勢竒
已喜皇威振沙漠天驕寧敢更南窺
雙節堂為御史朱鉉題(其伯母母俱守節)
同揮清淚落重泉荀采中情晩不遷湘水未沉因有子
首陽終餓為無天鴈鴻呌雨離羣遠松栢凌霜出類堅
節義從來關世教願將女範續新編
五月二十九日登鎮朔樓避暑
鎮朔樓高壮國威偶來避暑駐驂騑萬家矮屋棋分局
四面崇山翠作圍風引雲霞常入座天生冰雪便侵衣
狼煙已息邊塵遠王化于今遠近歸
登雲中城西北樓次古詩韻
天風吹我上層簷望入中邊逸興添草暗黃沙迷遠近
山連紫塞見毫纖籌邊自愧李德裕憂國誰如范仲淹
耐此高寒屬吾輩不須重掛却寒簾
寄謝撫寧伯惠弓兼頌德美寓懷思三律(時撫寧總戎備)
(邊)
良弓新賜專征伐分惠書生意最優稱手開弦秋月滿
向空發矢曙星流貫鵰敢在轅門射破敵期随驥尾遊
白璧黃金酬未得題詩遙寄重回頭
將略家傳能不忝貂蟬行裏羡君優忠勳信是無雙士
才望何慚第一流中外傳聞常共仰君臣行見慶同遊
好將一叚匡時策歸去敷陳玉殿頭
分手宣城纔幾日暮雲西望客情優異鄉况是參商隔
兩地空嗟歲月流此際題詩天外寄何時秉燭夜中遊
丈夫遭際應圖報莫遣相思變黑頭
褒旌堂為朱御史題
孀居教子已登庸白髮光華寵數重龍繞朱門初表異
鸞迴紫誥復推封共姜自古傳貞節孟母于今見德容
二美能全天下少為題詩句勸三從
遊雲中下寺
邊庭無事簡書稀偶到僧房暫息機殘雪江山驚歲暮
紅塵蹤跡與心違且傾尊酒消愁悶莫向羣公論是非
自古忠臣報明主只將三尺播皇威
春日與一二知己小酌次趙倚樓憶山陽詩韻
忽傳春信到天邊猶見河山積雪連賞節已開鈐閣燕
懷人休棹剡溪船詞翻彩筆傾三峽酒泛瑤杯吸百川
暫解羈愁莫相笑東風回首又新年
迎春有感
簫鼓迎春春意嘉偶聞春至却咨嗟空看臘雪呈新瑞
不見寒梅放好花鄉信何曾來鴈足萍蹤尤自在天涯
且拚杯酒消愁悶自古忠臣不顧家
春日小酌和杜荀鶴雪韻
塞外逢春春意生江山風景最分明半消殘雪騰寒氣
將冸流凘露水聲壮志肯教孤寵眷菲才何以佐承平
人生嘉會從來少莫厭尊前酒再行
自憐昏瞶度浮生忽報春來覺漸明雪壓亂山秦塞影
風傳刁斗戍樓聲每懷南國愁無限未滅西戎恨不平
淺薄將何報明德願騎驄馬謾巡行
解嘲寄林同寅
欲將直道輔明時誰信公行反作私薄行任從羣小謗
素心應有鬼神知宦途歲月空衰老鄕國風光苦夢思
何日酬恩便歸去天倫堂上聚金巵
兩使雲中為秦行人民悦題
芳年登第列清班每誦皇華不少閒藩府再銜綸綍至
平城重送旆旌還謾嗟出塞勞王事便喜趨朝覲聖顏
我亦懷歸歸未得臨風誰忍唱陽關
紫薇精舍為陸主事孟昭題
其地范忠宣公别業舊號紫薇村今孟昭卜為先壠
故作精舍植紫薇以此名之不忘本也
精舍初開近壽藏就中風景有紅芳絲綸閣下傳來種
虚白堂前醉後妝宿草一杯侵豔色真檀幾炷和清香
名山從此增光價應頼宣公為顯揚
輓楊尚書
滇南江右著華勳八座連登不愧心叔逹讜言扶社稷
樂天高節在山林一簮白髮俄觀化四海蒼生絶望霖
我沗相知重傷感紫陽南望淚沾襟
春日與總兵楊公謁玄帝廟因散步玉虚觀楊具
酒小酌和杜工部早朝詩韻
尋春駐馬玄都觀不見當年千樹桃滿地松陰随日轉
繞樓山色入雲高籌邊正儗行多筭壯國寧容挫一毫
有待天風起鵬鵠也陪霄漢展鴻毛
贈楊總兵
今代勳臣誰第一征西才略古人同名聞中外裴丞相
身係安危郭令公萬里長城恒庇國千尋孤柱獨擎空
天驕從此無南下還儗趨朝總八戎
發雲中將之宣城至陽和奉勑送敵使出境因復
回轅悵然有作
漠漠平沙路幾程東行未遠又西行馬頭山雀飛還落
雲外邊烽晦復明宦海萍蹤何日定吳江鷗侣幾時盟
愁來苦憶陶彭澤得向田園老此生
昨與鎮守總戎諸公訪學士倪先生言及被誣往
事諸公為之一嘅因奉近體一詩慰之
欲將直道塞權門豈意豺狼即噬吞白璧蒼蠅雖少玷
皇天后土也知冤風霜正是成高節日月終須照覆盆
善惡于今報尤速好開懷抱迓殊恩
次韻酬倪學士
窮鱗點額下龍門歸怨河神恨欲吞羣黨忍心平嫁禍
斯文揮淚惜銜冤長沙才子謾題賦東坡道人休照盆
四海蒼生正翹首還朝端儗拜王恩
曾揮綵筆歴金門蓬島雲霞恣吐吞自負直誠無愧怍
誰知奸惡致讐冤漫嗟鳴鳳空巢閣未許降龍久在盆
天意憐才故勞困儗成大器晚承恩
叨陪介胄坐轅門壮氣思將瀚海吞已喜三軍皆樂業
忍看孤客獨含冤未承京國徵賢詔且飲田家老瓦盆
自古名流遭横逆幾多垂老復霑恩
暇日與倪學士羅郎中飲蕭寺中和李白詩韻二
首
幽堂宴集謝東君文字歡娛世䍐聞綵筆每揮華翰出
新詩不用舊題分巢歸宿鳥喧秋樹山没斜陽起暮雲
美景良辰莫虚負行人明日又離羣
兩鎮旬宣荷聖君却慚勳業老無聞邊烽烟火猶相接
宵旰憂勤未得分魯酒幾巡催落日商歌一調遏行雲
座中狂客休誇大學士才華自不羣
秋夜雨有感言懷二首
客裏逄秋感已深可堪秋夜對秋霖江湖未遂希文志
丘壑空懸永叔心雲壓戍樓迷畫角風傳警枕亂清砧
誰憐懷國思鄕處無限愁腸自苦吟
蕭蕭浙浙更悠悠積雨聲中起百憂塵世浮名成底用
異鄉孤客尚淹留雅懷豈羡笙歌夜短髮深悲草木秋
何日酬恩便歸去吳淞江上伴眠鷗
送王進士
布得新恩到朔方匆匆歸去别情長喜君操行真無玷
老我斯文重有光滿路霜風吹客旆一天寒月照詩囊
從來科目多豪傑好罄忠誠答聖皇
天順八年春正月晦日予被人傾擠出為浙藩參政
脫險途遷美秩又得便道歸覲老親心甚樂焉遂買
舟南行二月望日舟次磚河阻風偶成書感一律奉
寄同忩師友山東大參簡菴王先生
出參行省百憂寬咲解金魚上木蘭半世萍蹤纔定跡
八旬椿壽得承歡不愁月暗趨朝晩縱使風狂到處安
獨坐蓬忩自深感報君惟有一心丹
至德州約簡菴不偶寄贈一律
滿儗相逢握手分不圖車騎已東巡泰山空望魯邦晩
衛水自歸滄海春喜我已辭名位險作官復得故鄕鄰
秋風如遇南來鴈好寄緘書慰散人
涵碧亭為鄉人郭宜軒賦
誰搆幽亭近水濱宜軒高致自無倫波光萬頃映天色
茅屋數椽無市塵樵唱漁歌孤棹晩野花間草四時春
我來痛飲非無意也儗江湖作散人
送莫别駕之袁州
握手離亭酒漫傾送君南去佐專城帆開浙水孤舟遠
路指宜陽别駕輕素有清名如白璧豈無惠政及蒼生
西江父老如相問衰朽江湖亦有情
送忩友陸掌教之柘城
少年同志雲霄路命蹇憐君獨後期太學久推淹美士
中州今喜得賢師函開黃卷傳心處座擁青衿問道時
樂育功成報明主還應高步鳳凰池
贈羅郎中還京
久司財賦駐平城經理才高綽有聲足食幾年增士氣
銷兵隨處務農耕花迎紅錦添歸興酒盡青山動別情
明向肜廷奏邊計喬遷應荷聖恩榮
贈馬郎中還京
青青邊柳拂宫袍粉署人歸意氣豪三載已勞經濟略
一心無沗雪霜操杯殘客舍離情遠馬度關山徤步高
指日趨朝覲明主喬遷應荷玉音褒
貞節堂為王憲使允題(其母受封復旌表)
白髮孀居教子勤子成名顯拜重恩寶函新賜雙龍誥
金扁高題駟馬門晚歲孤松耐霜雪中秋華月照乾坤
共姜孟母休專美從此聯芳衍後昆
西湖舟中壽郭用行五十三(八月十九日)
縹緲笙歌擁畫船慶君五十又三年西湖風月中秋好
南極光輝昨夜偏誰道山中無宰相古來地上有神仙
從今遐算應難計長似東流水一川
送徐裕軒
故人新置木蘭舟掛却蒲帆作勝遊四海交游同愛慕
五湖風月任淹留吳山聽雨秋開閣浙水觀潮暮倚樓
暫得相懽又相别靈巖東望起深愁
送陳梅軒先生
豸錦烏紗不老仙閒來西浙覽山川風神絶似難兄美
慶澤鍾於令子賢對酒未聽天竺雨孤帆又掛剡溪船
明朝愁向桐鄉別回首三吳月滿天
同邢太守趙伯顒遊三茅觀
清江潮落午風恬與客憑高試捲簾吳越羣山如繪畫
乾坤萬物見洪纖旬宣遠慕召公奭憂樂還思范仲淹
倚遍闌干不知晚五雲縹緲注遐瞻
同葉都憲遊净慈寺
何處禪林是淨慈蘇公隄畔影參差水光山色有多景
天下人間無此竒老我登臨方遂願高僧延欵索題詩
國恩未報空遊樂笑撚霜毫有所思
同錢翰林遊寶叔寺和同年張太僕韻
羣山佳處偶來登峭壁竒峯似劎稜疎雨落潮聲隠隱
淡雲芳樹影層層遙瞻親舍恒惆悵未報君恩益戰兢
草草題詩寫高興翰林風月我何能
弓都閫招宗陽宫會飲和錢學士韻
仙家深處綺筵開旋埽塵埃闢草萊一勺寒泉清見底
萬竿晴竹翠成堆恍如白日遊瓊島疑似紅雲捧玉臺
暫得懽娛感君賜欲圖報稱愧樗材
七月六日與寅友登紫薇樓小酌和雷大參韻
蝉噪夕陽殘暑天高樓同上思茫然幾株古樹當忩外
一帶吳山在目前知命已甘居草野置身不覺到峯巔
酒闌莫道休衙晩醉眼猶思望日邊
高樓一目盡吳天撫景題詩獨悵然功業敢誇猶在後
聰明已愧不如前思鄉欲歛江湖跡避暑期登泰華巔
翹首不堪心事切迢迢親舍白雲邊
瑞竹詩為蘇庠張司訓憲題
哀哀血淚滴重泉化作琅玕出道邊負土宗生真並美
泣林孟氏漫稱賢人言定許孫枝盛天道應憐孝節堅
竒瑞昭彰見風化我煩太史續新編
西湖錢别瞿中書次錢學士韻三首
亂蝉聲裏報新秋與客携壺上綵舟銜詔還鄉真寵命
却金歸國豈常流四山芳樹迎紅錦一棹滄波起白鷗
後夜相知重相憶夢飛先到帝王州
尊酒樓船喜會同可人佳景在湖中明珠袞袞芰荷雨
翠浪飄飄楊柳風鳳閣豈能淹俊傑錢塘自古盛英雄
好驅四牡趨朝去莫待霜林葉盡紅
凉雨初收九夏炎竹亭燕坐喜安恬湖山笑我來遊晚
風月因人到後添已覺功名慚召伯豈誇詞賦逼江淹
酒酣不覺乾坤大俯視吳山一髮纖
遊净慈寺次錢學士韻
勝境分明是洞天偷閑試問上乘禅老僧出定驚相迓
見我來遊喜欲顛翠竹萬竿圍客座白鷗數點傍漁船
品題頼有文章伯留得明珠顆顆圓
湖山舊隠為錫山錢津賦
遁跡湖山幾世同湖山移在故園中畫圖不假丹青筆
疏鑿真如造化功孤阜未荒和靖業釣臺常仰子陵風
逸民自古關風教採錄重煩太史公
迎親道中得報喜而有作(時寓浙之石門)
畫舫迎親秋色中行行長望極吳東白雲漸覺孤飛近
青鳥先將喜事通但儗承懽過百歲不須加爵到三公
平生至願于今遂感激皇恩造化同
觀潮
日日寒潮度海門潮頭高下與誰論乾坤元氣時升降
吳越長江任吐吞千里還驚雷電過半空常訝雪山奔
人間壮觀無逾此我得遊觀感聖恩
慶謝方伯六十三(甲申九月十日)
文犀宫錦照華顛晚景風流似列仙節過重陽纔一日
歲周甲子又三年竇郎丹桂家聲繼召伯甘棠宦迹傳
從此遐齡應不老廟廊高位看喬遷
遊雲居菴次錢學士韻
乘間同謁梵王居滿眼風光畫不如四面好山凌碧落
一忩修竹稱清虚蘇公邱壑情偏放范老江湖心暫舒
和罷陽春人盡醉不知身世在堪輿
遊勝果寺(其地宋宫舊址)
萬松夾道引肩輿鳥道登登上碧虚吳地江山如繪畫
宋家宫闕已丘墟風光滿眼人難遇歲月無情鬢易疎
莫向尊前問名利從來造物有乘除
慶鄭大參得二子(先已有一子)
多君陰德感穹蒼錫胤還看屢降祥夢卜熊羆同獻吉
芽生蘭芷共飄香秦公纔見三堯喜竇氏休誇五桂芳
我昨聞啼識英物他年定儗接飛黃
陳太常西湖别墅燕集
郭外茅堂近水涯仙翁置酒會朋儕四時花木春長在
一片湖山秋更佳總羡太丘多樂事漫言文正有憂懷
飲酣不覺歸來晩滿眼西風望泰階
食薺有感二首
十月江南天未霜蒙茸野薺滿園荒旋呼童子尋根摘
便付庖人入鼎嘗薦酒漫誇蒲笋嬾調羹殊勝韭芽香
居閒茹美皆君賜補報無能感意長
宦轍驅馳二十霜遷官今喜到南荒消閒遂我吟詩興
取樂留賓索酒嘗薇省漫言勳業减金甌誰覆姓名香
食前方丈成何用不若貧家菜味長
題紫陽菴
怪石巉巖削未成紫陽風景十分清顛厓有路雲常護
陰洞無人草自生白練横江潮浪湧翠屏隔岸越山晴
我來登覽情懷遠直上峯頭望帝京
贈修實錄沈進士
遠持使節下錢塘科目人才自異常造化功能勞採錄
山川人物仰輝光滿船明月吟邊趣夾道梅花到處香
指日還朝應顯擢好輸忠藎佐虞唐
壽酬白司空夢中與予接談懽甚之作
半生宦轍頼提携况復勞君入夢思丘壑只懸投老計
雲霄敢望故人私緘詩寫恨空傳信尊酒論交未可期
安得微軀生羽翮天風吹送拜階墀
遊玄妙觀
仙家樓閣枕吳山與客登臨一解顔似覺風神遊閬苑
不知身世在塵闤天開圖畫蒼茫裏人醉壺觴紫翠間
過客紛紛莫相笑宦途能得幾時閒
遊星宿閣
仙家高閣倚空青與客登臨醉眼醒簷際夜燈分列宿
檻前曙景對疎星江湖衆水朝滄海吳越羣山繞翠屏
六合茫茫春望遠五雲多處是明庭
芝軒為陳汝宏題
相君德重子賢良天產靈芝滿畫堂一本九莖真可比
三旬兩秀信非常漫勞綺皓歌商嶺絶似涪翁紀瑞昌
感召因人見王化千年門第有輝光
成化元年二月四日早在浙藩官廨得驛報使者
齎勑旨進予復官都臺統師征兩廣先一日與二三
知已遊西湖晚歸醉卧驚覺聞此感而有賦因以
自警不計其辭之俚也
曉雞聲裏酒初醒忽報天書到驛亭妻子驚聞猶未信
賓僚迎候已無停投閒自儗終衰朽任重誰期荷寵靈
從此湖山又無分且將勤苦答朝廷
趙伯顒别駕迎師九江一見懽甚陪欵旬日别去
因贈二詩道予志兼東翁方伯林憲使舊友
遠統王師過九江勞君候我碧油幢幾回夢想何時見
一見心從此日降舟次匆匆分别駕樽前草草叙同忩
凱還有待來春後重儗聯珂會帝邦
雄兵百萬沂長江鼓吹喧闐導羽幢五嶺只期明日度
三苗應是望風降天連楚水青於靛船過廬山翠入忩
寄語相知藩臬長好傳書札到南邦
趙伯顒以詩贈別次韻奉答
舟發長江浪已恬天公應為戒飛廉三湘近接無多路
五嶺遙看只一纖沗我提兵真欲奮如君佐郡豈能淹
相逢不是耽歡樂見說蒼生也具瞻
次長沙贈王彦卿司馬
脱冕歸休懷抱開十年林下避塵埃非關盛世遺良弼
自是時人忌俊才綠野未容裴度老蒼生終望謝安來
昨宵舟次星沙上已見祥光動上台
再次韻奉彦卿(欲再會不遂耳)
暑雨霏微天未開萬艘泊處淨無埃長沙有客能經國
舉世何人解惜才咫尺閒居千里隔相將恩詔一時來
嗟予重有同升願夜夜勞神望上台
次韻答李司馬用初二首
古道休談陳與雷高情今也惜非才風塵嶺表心應念
雲樹江東首重回奏凱只須閒裏聽流光何惜暗中催
丈夫有志輕離別常咲曹公賦七哀
恨賊非因世相韓明時何事起争端秋霜定壓窮荒瘴
春氣終回大谷寒薏苡漫勞疑馬援蓴鱸正爾憶張翰
年來榮辱都看破准儗功成便棄官
贈别鍾職方鼎
遠統王師伐叛夷犒師深喜是心知聯舟一月多談笑
解纜明朝又别離嶺表風塵君莫慮江東雲樹我常思
凱還有日重相會應說懽情勝舊時
次趙征夷韻送焦員外
相逄一笑鳳凰臺萬里長江並棹來賜勞能宣明主惠
變通真是濟時才驛亭樽酒辭清曉使者星光接上台
當道如詢嶺表事皇威定欲翦荒萊
送孟主事淮
相門才子似君稀將命南來更有輝百萬王師供餉足
五千客路拂衣歸鳳毛迎日紅雲近馬足行空紫電飛
世禄如君真不忝好攄忠藎答肜闈
祁陽道中次韻三首答薛司徒
赫日輝輝耀太空樓船避暑暫掀篷山連荆楚雲無限
江合瀟湘水未窮兵法不踰刑賞外邊塵須静笑談中
漢家平定論功次獨有蕭何功最豐
遠統王師為翦兇廣人何慮報邊烽已看諸將籌多算
更喜同寅肯協恭寶劎有芒曾指日輶車得路似追鋒
三苗從此應懷化定見梯航九譯重
寄贈錢太守昕乃翁公逹壽七十
春色平分五日前椿堂初度慶希年鸞書久拜山中相
鶴髮真成地上仙膝遶錦袍顔似玉門迎珠履酒如泉
宦遊不得逢嘉會遙祝遐齡定八千
永州飲别錢太守昕
江亭酌酒與君别宦况如君亦壮哉三郡蒼生懷異政
十年清議惜竒才却金人去難留住載米船回挽不來
自古登賢重循吏會看高步上三台
夢萱堂為李總兵震題
建節登壇感慕深遊人堂北幾朝昏邯鄲適處常供饌
蝴蝶迷時見倚門寸草哀心懷聖善五花封誥荷君恩
安邊况是多勳業忠孝從今衍後昆
榮壽堂為王給事秉彝題
並享高年並受封人生至願遂兼隆固知教子收功速
也是為仁獲報豐相對錦衣人似玉齊添華髮面如童
賢郎名德推當代三錫應知進未窮
題岳陽樓二首
黃鶴齊雲總是樓獨登此處重回頭三湘溽暑坐來盡
五嶺浮烟望處收范老憂懷圖報稱坡公愁思歎淹畱
丈夫欲取鯨鰲志儗把新蟾作釣鈎
樓外晴湖接紫冥偶來登眺眼偏明包含南服乾坤量
吐納東流造化情五嶺只須常俯視三苗何必費徂征
凱還儗削君山石細刻皇威紀太平
㐮毅文集卷六
