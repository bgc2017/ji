襄毅文集卷四
明韓雍撰
七言律詩
題聚奎樓
江西貢院舊有樓時當大比予撤而新之扁曰聚奎
亞卿楊公賦二詩落成予次其韻
腰横博帶氣横秋倣古掄材共倚樓楊子從來識詞賦
魏公元薄快恩讐疎簾秀捲青山入高棟光依白日浮
聞道邊塵猶未洗欲升豪傑挽河流
樓成星聚兆文明此日登臨客况清報國未能酬素志
興賢深望濟蒼生雲開南浦雙眸豁月照東湖一掌平
寄語蘇公好珍重莫教方叔誤時名
題塵清亭
亞卿楊公撫江西郡邑康靖行臺之西草塘之濱有
亭名曰塵清公賦二詩予次其韻
亭上花枝覆草塘亭前流水引源長移來湘浦千竿雨
分得濂溪十里香吟到碧天明月上醉眠白石晚風凉
太平自有無窮樂不為吹笙雜鼓篁
一塵不到草亭深雅稱秋臺鐡石心星聚衣冠占太史
風流觴詠繼山隂柑分低樹和煙摘酒出行厨帶月斟
賓主淹留歸路晚滿天風露夜沈沈
夀詹事府唐錄事先生(八月二十六日)
滿袖天香午退朝華堂開宴沸雲韶青田白鶴仙風在
繡紱蒼麟瑞應昭事業終期齊廣受夀齡還擬等松喬
酒酣試倚闌干望南極文星映九霄
重慶堂為貢士顧禎題(其祖已故)
可樂無如具慶心君家重慶樂尤深報劉殊勝陳情密
事點還同養志參百歲奉萱培二本一生愛日惜分隂
高堂華扁須珍重早晚恩光擬照臨
營建紀成陳都堂命為阮太監題
内相承宣下玉階經營殊不費民財聖明仁化如天覆
黎庶懽心若子來洛水功成光鎬邑斯干詩咏繼靈臺
有周儷美逢今日欲獻賡歌愧菲才
輓道士陳緝熙求
九轉丹成生羽翰煙霞拂袖出塵寰壺中演秘龍初伏
島外尋真鶴未還松逕淨迷蒼雪冷竹窗空鎻白雲間
洞庭凉夜吹簫過水滿江天月滿山
長洲張醫士妻葬青龍塢陳都堂命作輓詩
瑤池會看舞山香塵滿芙芙月滿堂烏鵲橋空紅雨亂
青龍塢遠白雲荒醫傳上國思賢助學富東吳慕義方
嬴得鄉評重潜德為題詩句共揄揚
輓薛亞卿父
詞翰兼優絕代無養高不受俗塵汙忽從瑤水羣仙會
遂判香山九老圖丹鳳銜書恩禮重蒼龍解紱淚痕枯
傳家幸有臯陶子大展經綸弼聖謨
送楊練師受度牒還山陳緝熙求
早聞學道出塵寰今喜觀光覲聖顔黃石素書傳圯上
青牛紫氣度函關九重帝澤千年遇萬里仙槎八月還
此去知君招不得想應跨鶴入茅山
題吳御史昌衍所藏先世菊隱卷(失而復得)
三逕黃花事退休故家詩畫幾時留滿箋香墨騰風露
萬斛明珠綴冕旒流落久嗟遺澤泯來歸深喜後人求
珍藏莫道凋零盡尚有文光射斗牛
輓姑蘇張醫士
遁跡吳山世業醫家聲高與古人期杏栽董奉空千樹
鶴駕蘇耽去幾時松柏寒雲愁滿地梧桐秋雨淚連枝
百年餘慶今何在嬴得諸郎有白眉
題顧仲禮藏春樓
香滿吳山總是春樓中春意浩無垠暖風入座鳥聲細
晴雨捲簾花氣新萬物均含形色性一腔同寓發生仁
何當袖拂煙霞去卜築相依養道真
屏山樓胡御史拱辰為舒安求
名山相對搆層樓山勢如平翠欲流雲捲半簾天影近
風來滿座雨聲浮羊元獨卧筠床晚蘇軾重遊赤壁秋
千載芳名今並美好傳家業振箕裘
松軒為鄉人題
百畝田園萬樹松結軒相對日從容天風夜半來鳴鶴
雷雨春深起蟄龍香入吟窗鈎翡翠清分坐榻濕芙蓉
幾回鄉夢曾相過身在徂徠第一峯
文會堂為姑蘇唐以敏題
新築茅堂傍竹林茅堂隱隱竹森森朋簮累盍薰陶久
麗澤相資造詣深明月半窗無俗侣清風一曲有知音
何時歸棹吳江上共挹滄浪洗渴心
仁化草堂為曲江黃御史父處士題
為愛茅堂近曲江雲山疊疊水淙淙一笻晴雨行南畝
半榻清風卧北窗少室山人今有幾杜陵野老古無雙
傳家又得寧馨子衣繡乘驄在帝邦
恬澹軒為大德觀王道士題
昔年欲問參同契暇日曾過恬澹軒羽客相逢應悟道
黃庭誦罷竟忘言賓墀苔老稀人迹仙丈雲深絶市諠
身世飄然如物外何須更懝訪桃源
都門别意送陳都憲從子佶省都憲畢歸吳
鳥啼花發媚皇州袖拂東風去莫留客計不知歸路倦
鄉心應念倚閭愁百年門第天倫重萬卷詩書世德修
聞道嚴君思仲父看雲白晝卧江頭
河陽亭為吳興潘用中題其孫景善登太學岳之
裔也
潘氏園亭桃李盛栽培先德動遐思好花不異河陽縣
明世應非典午時尊俎當筵留野客溪山入座助新詩
賢孫早晚騰霄漢枯槁行霑雨露滋
題沈進士紀松月扇面
誰將輕箑圖松月一握雙清愜素心雲淨九霄仙兔出
風生萬壑老龍吟廟堂大用期登進海宇餘光仰照臨
珍重烏臺揮動處紅塵相避不相侵
都門别意為曲江黃御史父作
冠盖如雲出帝都送君何處是歸途曲江秋水鷗尋侣
丹穴朝陽鳳憶雛雙屐行探春信早一尊吟對月明孤
草堂到日多耆舊重畫香山九老圖
送上虞羅御史澄使閩中
使者新裁豸錦衣故鄉便道喜榮歸九重嚴命龍章寵
七袠慈親鶴髮稀堂北花香秋正好越南山色晝生輝
閩天後夜人瞻處執法星光映太微
交代芮御史釗按治江西詩送還京
同年同志復同官客裏相逢握手懽千里歸心辭我易
一年新政繼君難鄱湖水落清秋度廬阜峯高後夜看
朝退金門如有暇老親煩為報平安
贈劉狀元代祀舜帝便道故鄉展焚黃禮
遠將玉帛祀先皇秋鴈寒雲滿路香白髮喜歸梁顥第
錦衣榮過魏公鄉書銜彩鳳光松梓夢繞飛龍在廟堂
憂國憂民丈夫事回軒莫待菊花黃
聞楊亞卿弟宜有御史之擢
郡博先生慶澤深傳家昆季更誰倫難兄久佐秋臺政
阿弟新遷憲府臣五色雲中雙鳳鳥九重天上對麒麟
匡時更有經綸事不數三蘇與二陳
送胡御史淵還京次留别韻
手持玉斧靖三邊人頌清名繼四賢戀闕久知心捧日
封章幾見力回天雲開廬嶽迎歸旆水滿鄱湖送去船
萬里同來不同往江亭綠酒興悽然
送姑蘇潘進士暄淮府造墳事竣還京
南浦西風酒一尊鄉情分袂暗銷䰟成功已副賢王意
奏績應霑聖主恩家近松陵山有色舟經楊子水無痕
欲知後夜相思處月滿霜臺獨倚門
景泰改元正月一日王潘二進士齎勑奬勞亞卿
楊公有清勤公正之褒且有金帛之賜詩以賀之
中興聖主重賢勞袞冕臨軒遣俊髦寵遇共誇金帛賜
清勤無忝璽書褒九霄雨露新春被一代君臣此日遭
江石蒼生望風采廬山光價兩相高
正綂己巳秋客中聞大駕北狩未還驚號賦此
翠華北狩正侵彊未報歸期重感傷百辟有誰能扈蹕
一身無計可勤王龍沙磧裏秋容慘羌笛聲中夜漏長
悵望何時遂迎復西風吹淚灑蒼蒼
琴鶴軒為王儀賓題
承運朝回脫錦衣瑤琴白鶴兩忘機絃中一曲成連至
天外數聲和靖歸臺榭月明迷素羽琅玕風動雜金徽
紛紛塵事渾忘却歌舞何曾滿繡幃
冰壺為前人題
幽人常在雪軒居恍若清冰置玉壺晝靜一塵無處著
歲寒三友隔簾呼間從芳沼尋鷗侶睡起開籠放鶴雛
聞道丹青尤絶筆時時寫擬輞川圖
次韻題李主事叔玉使節還京卷
一點丹心憶翠華無邊風景送星槎寒雲渺渺随秋鴈
孤鶩翩翩帶落霞自信窮經能致用誰知憂國總忘家
何當拂袖同歸去十二街頭掃雪花
次李主事過惶恐灘韻
錦纜牙檣江上過滔天煙熖起風波欲將一臂扶周鼎
可奈三軍作楚歌誓死不依元日月精忠獨照宋山河
試聽惶恐灘頭水猶似當年嗚咽多
景泰庚午客中中秋有感去歲此日有土木之變
鸞輿未復
客裏中秋憶去年望雲遙拜淚潸然唐人未覩朝儀復
漢將誰扶國步顛借問幾人隨幸輦空傳一鴈到冰天
凄凉最是今宵月莫向千門萬戶圓
謁鄂王祠
南渡君臣社稷輕獨將大義振孤兵兩行淚滴中原地
一點心懸五國城竹帛芳名今照古廟堂遺像死猶生
九原若遇秦奸賊為問誰家父子榮
送朱御史驥出使淮楚
面帶霜威出内臺光騰執法射三台觀風久熟宜民政
按部今施濟世才當道豺狼何日遁朝陽鳳鳥幾時來
知君素有澄清志一點丹心莫暫灰
張評事柷坐累出為處州知事暨丁内艱服闕朝
京賦詩留别次韻奉贈
早歲香名禁籍收腰横博帶氣横秋平反有譽傳中外
謫宦無慚任去留鸞鳳終非鷹隼類江湖須抱廟堂憂
朝天此去霑恩寵肯使潮陽困白頭
鴛湖歸棹為姑蘇屯田張指揮作
九重宵旰重兵農閱稼將軍已建功萬頃垂花田似錦
一帆歸棹氣如虹牙旗光射鴛湖水鼓角聲傳虎帳風
自古忠臣報明主濟川勲業是英雄
拜都御史之命留别廣東諸同寅
相親未久即相知忍向江頭話别離明主恩深無可報
蒼生望重有何為舟移南海乘潮發帆掛東風帶雨吹
明到梅關重回首天南天北幾相思
寄贈吳中諸友
皇華使者日邊來叨拜綸音總内臺四海澄清元有志
百寮表率愧非才風霜敢謂搖山岳雨露終期振草萊
却嘆君恩無可報惟將三尺效涓埃
贈楊僉憲煥進表之京
清白聲華重外臺化行雨露令風雷遠將臣子千秋錄
欲獻君王萬夀桮紫禁嵩呼懽拜舞黃封宴錫喜追陪
却慚無計相隨去夢繞飛龍日幾回
久旱得雨憂民之懷頓釋賦一詩志喜
亢陽且久田將蕪三農老稚皆號呼帝德廣運化工妙
天瓢一灑雨澤敷豈但炎蒸已盡濯坐令枯槁能還蘇
安得九州總若此蒼生有望饑寒無
夀簡菴王先生
五年不預慶長生遐想高堂喜更榮酒出黃封留客醉
袍裁賜錦照人明算齊龜鶴應無限夢叶熊羆定有徵
昨夜關心望南極衣冠遙拜不勝情
輓大宗伯王文安公
四朝東閣掌絲綸八座南宫領縉紳詞苑文章稱獨步
蘭亭翰墨更誰倫夜闌忽見星沉壁夢裏驚聞歲在辰
一卷泉坡吾道在里人休解紱麒麟
送洛陽嚴進士憲來江西勞功因便道故鄉還京
口銜天語臨江右勞却功臣便問津畫舫輕搖彭蠡曙
錦衣歸看洛陽春從來科目賢才盛況際朝廷治化新
去去若承前席問好攎忠赤獻經綸
寄鄉郡朱太守
一郡黎元仰福星已魁循吏傳中名愛民不數劉寬恕
律已還高伯起清莫嘆長才淹白髮終期入相慰蒼生
獨慚淺薄登清要補報無能負聖明
題節亭
豫章行臺之艮隅有園園之中有池亭景泰改元大
司寇錢塘楊公巡撫時因其地之潤材之具而創鑿
之者也濬泉育魚雜植花卉四時可觀時予為御史
按治日相往還公嘗樂予于此越二載予承乏都臺
繼公之責任遂駐節焉公暇輙於此遊樂以適興因
以節名亭取詩節勞逸之義也賦近詩二首以志兼
寓慕公之意云
南曹司寇舊園亭窗戶玲瓏晝不扃新水一池金作隊
繁花滿障錦為屏非因玩物移心志且欲偷閑養性靈
有客相過莫相誚古人憂樂是儀刑
為民為國日勞勤公暇園亭暫息紛祗是片時能適興
誰言一飯敢忘君雨荒階蘚堆蒼雪風約池萍破綠雲
安得關西夫子至看花對酒細論文
寄内叔金上舍
牛眠岡上雨初收著却儒衣泮水遊頭上熖光高幾尺
筆端文彩煥三秋登科肯落王曾後對策還輕賈誼流
來歲鄉闈文字錄先煩歸鴈寄洪州
巡部道上清就中一宿因登草亭次松雪翁韻二
首
仙子飛昇在此亭幾多仙跡寫丹青旌陽蛟斬非無術
勾漏丹成信有靈引鳳尚傳吹紫竹籠鵝曾請寫黃庭
至今談起成真訣龍化人來側耳聽
龍虎山東一幔亭昔人曾此禮空青尋真不用窮三島
演法頻煩拱百靈煉就丹砂出塵世已騎黃鶴上天庭
我來假榻清無限萬壑松風枕上聽
輓胡知縣以子貴封御史致政
擢第推封荷寵榮宦途雖好倦逢迎歸來彭澤心方逸
飛去旌陽骨已輕三徑菊荒誰送酒十洲雲杳自吹笙
百年遺德今何在試聽朝陽彩鳳鳴
送同年盧黃門祥起復之京
十年禁闥著賢聲三載終堂盡孝情黲服著來痕血淚
畫船乘去掛風旌丈夫大志圖忠節聖主中興重老成
莫嘆前程遭遇晚金甌已復子龔名
倚韻奉答趙中書昂二首
卓犖才華邁子雲紫薇花底散清芬一池墨水時相近
滿案芭蕉日更勤金匱夜抽書總祕玉堂晝直漏稀聞
宦情莫嘆遭逢晚聖主于今正右文
松雪仙翁非世人玉為肌骨水為神揮毫每見烟生紙
題璧曾煩袖拂塵霄漢十年明聖寵風雲千載壯圖伸
古來書法多名世獨數公權是諫臣
夀漁樂先生七十一(七月四日)
繡紱蒼麟在練川狐南光彩照華顛天孫佳節遲三日
萊子遐齡過一年江上昔曾徵釣叟山中今見有神仙
錦袍慶罷長生會明月清風伴醉眠
送陳汝善還姑蘇
相門才子吳中彦袖挾天風遍九圍萬里好山吟不盡
滿船明月載將歸陶潜徑裏香醪熟張翰江頭晚稻肥
君去養親吾未得葑城空望白雲飛
夀簡菴王黃門先生
親荷推封職再遷皇都晝錦似神仙堂開王母蟠桃宴
人慶堯夫得子年松柏從來遲澗畔芝蘭終見秀庭前
昨宵遙望燕山拜一點狐南照九天
贈何太守盛之高州
面奉綸音下日邊高凉千里去承宣華風滿地回枯草
霖雨隨車洗瘴烟泉落龍湫雙木屐香凝燕寢一蒲鞭
古來黃霸功成後便有徵書到穎川
輓浮梁戴布政母恭人
懿德徽音世範模忽捐榮養入蓬壺八旬四歲古稀有
七子廿孫今更無返哺空聞啼宰木傷心不忍致生芻
牛眠岡上埋朱翟一道龍光夜月孤
送劉黃門華甫起復之京
讀禮堂中驂服更龍泉江上畫船行封章曾效回天力
簮筆難忘愛日誠水落三秋孤月送山横萬歲五雲迎
金甌已覆香名久好獻經綸佐太平
次韻酬鄉人王畏齋
江上風高一鴈來文光燁燁照行臺龍珠自有千金價
驥足終非百里才望重詩壇蘇内翰心涵秘學呂東萊
相逢莫嘆知音少題壁曾煩袖拂埃
西江第一樓詩(有序)
予巡撫江西之明年值迎恩館燬于火禮須復建而
民力不堪筠陽有館有樓有堂新美宏壯迺民家以
過制而入於官有司葺以奉公而間曠者也遂謀撤
而成之再閱月而畢工藩臬諸君請記于少保大學
士陳先生題其樓曰西江第一之樓樓在滕王閣遺
址名之以斯取昌黎文公之意謂其瑰偉絕特甲於
列郡故也江山風景之勝古今人題咏多矣而登臨
之際獨不能無感焉閣之創自唐迄今數百年新之
者非一人然皆循舊名圖以為遊觀之具耳今斯樓
也迎拜絲綸于此飲餞制使于此而仰瞻神京俯覽
列郡憂國憂民之心寧不惕焉有感乎感其憂以擴
充其所當為此吾徒之職也因賦七言近體詩十章
美其盛且以自厲不耻續貂用書于此
江上新成第一樓樓中勝槩冠南州圖分太極乾坤定
水接扶桑日月浮歌舞蕭條千古嘆經綸虛薄半生憂
登臨却益君親念欲報深恩未肯休
江南佳麗滿樓臺一度登臨一快哉雲母屏開凉雨過
水晶簾動暖風來絃歌廣被明時化文獻多生濟世才
惟我致身霄漢上廌袍端不惹塵埃
重屋臨江此日登風光滿眼感懷增好山一帶同今古
勝地千年幾廢興已乏文章追吏部且無德化繼中丞
憑高恨不生雙翼飛傍紅雲捧日昇
山形西峙水流東高架危樓映碧空雙燕舞穿珠箔雨
羣鷗飛散錦帆風朝廷有道三才順海宇無塵一望通
莫倚清秋翫明月錯教人訝廣寒宫
袖拂雲霞覽下方地靈人傑異他鄉劒江跡化龍光迥
鐡柱功成蜃氣荒高節千年扶世教精忠萬古正天常
樓中懷感休長嘆為我吹簫引鳳凰
層簷矗矗枕滄波勢入空青欲盪摩贊化却堪旋斗柄
洗兵還可挽銀河山形薄暮雙螺出野氣經春萬馬過
王事關心歸未得倚闌東望白雲多
傑構初成絕點氛佳名新扁重高文風窗月檻凌千尺
水色山光占十分京口不須誇望海吳門何用數齊雲
太平無事羣生樂得遂清遊感聖君
縹緲江樓十二闌常無溽暑有清寒閒來獨伴水雲坐
長嘯一聲天地寬廬嶽烟開明返照宫亭風靜息狂瀾
非才却繫蒼生望且莫留連盡日懽
獨倚層樓翫物華十三侯郡信無加海天空闊吟懷壯
吳楚微茫望眼賖下飲雙虹垂遠浦高飛百雉起平沙
頻來莫道荒遊樂一點丹心在帝家
飛樓雄冠大江西公暇娛情此一躋隨水落花紅滾滾
連天芳草碧萋萋光生暘谷三山近氣散炎荒五嶺低
興發詩成豪未盡更揮鐡柱倚雲題
題徐高士祠詩(有序)
豫章徐高士祠在東湖南洲之上廢置詳於傳志久
矣景泰丙子四月之望予往弔之拜瞻徘回因竊嘆
曰風節人之大閑也古今蒙耻苟進之徒固不足言
矣其有跡崖壑而志城闕者亦多假隱自名以詭禄
仕風節喪焉獨高士在當時見幾明決四察孝廉五
辟府宰三舉茂材皆辭疾不起而恭儉義讓所居化
服千載之下亦皆景仰企慕其廉貪敦薄之功誠所
謂無用以為用無為而無不為者也於名教中豈小
補哉遂令有司作清風亭於其祠前賦近體詩四章
發幽光以風世道云
一束生芻弔古人荒凉陳迹竟誰倫南州堂上空懸榻
北岳山中總濫巾傳列逸民風世教坊題高士式儒紳
夜來間向東湖望幾許清光接富春
青雲夢裏謝䕫臯懶受玄纁製錦袍貧賤不荒三逕業
輕肥應薄五陵豪江湖寂寞流風遠光嶽晶熒間氣高
過客紛紛弔遺跡誰輕名利等鴻毛
市隱何曾去買山草堂元在水雲間絕憐巢父能相讓
翻咲林宗不自閒泰華高名藏玉檢斗牛精氣接銀灣
我來弔古裵回久帶得清風滿袖還
思賢亭上詠緇衣雲滿江天隱少微濟世有心非矯俗
傷時無道却知幾碧潭長夜蒼龍卧丹穴何年彩鳳飛
千古地靈人傑頌西山南浦也光輝
次韻寄鄉人陸務軒
不隨令尹賦歸來獨向煙波築釣臺喬木故家推世德
明珠滄海嘆遺才鱸魚正美陪張翰綵服初成學老萊
却愧宦途空竊禄未能甘雨洗黃埃
次韻寄鄉人嚴友蘭
不羨侯門勢絕倫草堂住近綠楊津氣充牛斗三千丈
身卧煙霞五十春酒肆風流豪李白詩壇光價美蘇卿
却慚淺薄渾無補空有丹心戀紫宸
贈致政李少卿
(闕)才華李杜同人誇詩酒有遺風碧山修竹(闕)
東閣官梅興未窮花下徘徊邀皓月籬(闕)對隣翁
相逢謾寫耆英會四海蒼王仰(闕)
輓豐城静菴楊先生
栽成桃李滿門墻師道儒名繼紫陽黌舍總思瞻北斗
絳帷獨夢講東堂劒江光燄愁將斂學海波瀾苦不揚
愧我感恩空抆淚無緣負土服心喪
挽樂僉憲父受封憲幕(能書號草池)
高潔無心釣萬鍾烟霞深處寄行蹤義方成效門初表
家學能傳誥已封霜重墨池凋碧草雲昏筆塜翳蒼松
穹碑樹德當周道多少行人為改容
和酬楊司寇
愁來無事忽登樓獨倚闌干瞻帝州宫闕岧嶤王氣合
海天空闊行雲收故人有道掌邦禁愧我無能空宦遊
允矣大音振治世詞林孰敢鳴相酬
贈陳僉憲濓進表之京
南薰江上浪花飛使者揚帆向帝畿長劒倚雲横壯氣
行囊載月露清輝封人仰聖虔三祝遊子寧親喜一歸
忠孝同心不同迹海天凝望欲霑衣
送劉主事昌奉使還京便道歸故鄉
高第雖登不燕安寫騷亭上日忘餐文章漸入歐蘇室
風雅將登李杜壇廬嶽雲開瞻秀爽吳江月滿照清寒
思家無計相從去東望空勞一永嘆
四月望日駐節分宜晚眺有感
山縣蕭條近水㘭民風淳朴靜呼詨荒村日落笛初歇
古寺月來鍾亂敲聚草羣哇喧鼓吹棲林雙鵲競枝巢
不堪便起懷歸念頓爾欲將名利抛
慶陽司寇八月十六日得子
中秋華月始流輝便毓明珠産繡帷共喜仁人還有後
誰云天道竟無知聞啼已識真英物作頌慚非絕妙辭
仙種從來好花發天香吹到鳳凰池
慶張維學擢鄉郡隂陽正術(儒醫惠菴子也)
家世儒醫四海聞兼通造化獨超羣公心薦剡資賢守
清職居鄉感聖君步出杏林觀地理坐依橘井玩天文
惠菴慶澤傳來久濟美行看振二勲
慶陸務軒納穀冠帶
凶年輸穀匪求恩為濟饑荒報至尊國典却須旌大義
寵章自是及高門峩冠博帶鄉閭羨偉蹟豐功竹帛存
從此光前還裕後清風千古動乾坤
輓鄱陽王府丞父
泗水行歌久斷音傳經有子戴朝簮共誇身後推恩重
應報生前積慶深就養不回千古夢流芳却慰九原心
穹碑樹德當周道太史文章耀古今
輓鄱陽王府丞母
霜居教子已登庸節義何慚舉世宗大史傳書青汗簡
君王誥鍚紫泥封無端婺女天邊墜有約良人地下逢
昨向鳳岡岡上弔堂空惟有一孤松
贈漁隱李先生(戈陽少卿兄)
白髮蒼顔享夀齡幅巾黎杖適吟情價高未起蒲輪聘
望重頻魁月旦評西澗松筠同晚節北山猿鶴結深盟
自慚薄宦渾無補何日相從共濯纓
榮夀堂為崑山項御史璁題
碧玉峯前榮夀堂高年慈母被恩光霞文帔映童顔潤
珠翟冠籠鶴髮長天禄分來春釀酒錦衣歸去晝稱觴
應知罔極真難報孝道相期更顯揚
送崑山趙進士博還京
畫舫南遊始盍簮錦衣東望又分襟一天風月供清操
滿目江山伴醉吟歸路不辜題柱志到家應慰倚閭心
吾鄉自古多豪傑接武相期振好音
左都御史蕭公以詩見寄依韻奉酬二首
清才落落世稱稀傳得聲華海内思平法獨持因愛物
讜言頻進為憂時霜飛北闕趨朝早日昃中臺退食遲
聞道天恩今益眷應知心與古人期
西江江上鴈聲稀為感交情到處思滿路風塵行部日
一天星月倚闌時君恩欲拜歸心急王事圖成去計遲
終擬秋高遂深願相從待漏話襟期
送姚子大僉憲致仕回(號愛葵嘗為教官後為御史與余同道)
早登丈席晚登臺流得芳聲遍九垓化雨春風胡瑗教
秋霜烈日馬周才數莖白髮老將至三徑黃花歸去來
却恐蒲輪還有召愛葵心志莫先灰
輓永新左御史父
奔走功名性不堪遠將蹤跡寄烟嵐詩朋纔散苦吟歇
仙侶忽招清夢酣十載義方真有效一生德望信無慚
流芳最羨追封事遺向禾川作美談
輓永新左御史母
不飾金鈿與鳳釵自甘勤苦作生涯孟光配德年相若
柳母收功願已諧禾水風飄花亂落楓塘烟鎻玉深埋
徽名有贈加身後萬古千秋第一儕
輓錢塘鄭僉都父師善翁
白髮朱衣耀寵光化工獨報行非常善從伊水天民訓
義本燕山竇氏方雲外忽傳黃鶴去江頭空見白鷗翔
于今泉夜真含咲有子才高總憲綱
忠武堂為蘇衛張指揮題
留侯世業在平江忠武名堂世莫雙效力已膺三聖寵
宣威曾受萬人降葵心向暖瞻天闕劒氣生寒鎮海邦
我欲題詩揚盛烈却慚未有筆如杠
環翠軒蘇衛張指揮别墅作軒環植萬柳故名
最愛將軍别墅間一軒萬柳翠相環風翻密葉驚春浪
烟鎻重隂訝曉山賞節彎弓曾獨射贈人分袂亦同攀
登高若見閑松竹還為移栽虎豹關
寄鎮守宣府李執中僉都
彭城分手六年餘遠道何由問起居夜月空流千里夢
秋鴻閒寄數行書安邊勲業今無忝盖世聲華古不如
聖主憂民望康濟好宣仁化遍寰區
送黃給事中暉使滿刺加國
聖主當天恤遠人分封有詔選能臣錦衣榮動江南晝
玉節光搖海外春定使百蠻皆感化從今重譯盡來賓
古來豪傑多名世接武相期繼後塵
送同年朱僉憲驥之廣西
青年雅望冠中臺荷寵歸寧亦快哉親舍暫分遊子去
蠻邦久迓使君來林深丹桂行雙節野近蒼梧奠一杯
道路逢人莫長嘆廟堂方揀棟梁才
送同年楊主事益蘇松蹈勘旱災事竣還京意有
所諷
傳得綸音自帝都東南凋瘵頓然蘇憂勤已辯崔嶤樹
忠節還陳鄭俠圖滿路懽聲喧鼓吹逼人清氣湛冰壺
回轅莫向關河滯延佇方期贊大謨
題夀星慶琴川松溪陳宗盛迺尊竹軒翁(夀六十一歲十)
(月十五日初度之辰)
小春望日啓華筵初度逢君夀福全花甲數周纔過一
椿齡筭永定逾千雨滋軒竹枝方盛霜老溪松節愈堅
昨夜行臺懸北望狐南星彩照琴川
襄毅文集卷四
