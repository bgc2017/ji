襄毅文集卷二
明韓雍撰
七言古詩
題簡菴王先生折桂圖
團團明月夜漏長森森仙桂秋風涼碧玉枝搖兔窟影
黃金花噴龍涎香廣陽先生志勤苦豪氣直接清虚府
讀書養就郗詵才成名不用吳剛斧青雲繞足躡丹梯
聳身平步非攀躋一枝月裏手親折百人榜上名高題
歸来天香滿衫袖簫鼓懽迎絢晴晝故園桑梓增餘光
泮水菁莪誇獨秀有如滄溟起鯤鵬乘風簸浪争騫騰
扶搖萬里一翅力喧啾百鳥知誰能又如渥洼産騏驥
逐電排空難控制康莊千里一日程齷齪駑駘甘自棄
亨衢發軔從此通明年挟策遊南宫瓊林深處春如海
一枝還折狀元紅
愛葵為姚御史鵬題
古聞御史臺名蘭又聞御史臺列栢文章御史獨愛葵
豈愛葵花好顔色臺端五月花正濃繞階淺白兼深紅
太陽行空轉傾向花心正與吾心同吾心愛君亦忠赤
欲格君心輔君德激揚繩糾皆為君誓比葵花恒向日
勖哉御史殫厥心栽培此花永規箴花有枯榮性無改
莫愁花老風霜侵
題湖口下鐘嵒白雲亭
山僧鑿開白雲根因之作成白雲亭亭中白雲掃不盡
朝朝暮暮飛冥冥昔曾飛向金陵郭映水搖城動高作
又曾飛到黃鶴樓載却仙人入寥廓于今亭畔雲常籠
登臨便覺騰雲中天風一吹忽飄散頃刻變化如神工
當窗獻瑞成五色直上青霄捧紅日出戶從龍作霖雨
四海蒼生被膏澤雲兮雲兮爾誠竒見爾使我增歔欷
未能乘爾帝鄉去又空望爾吳東飛
慰同寅余公喪子
昔有東門吳子死無憂情又有卜子夏哭子乃喪明古
人失子同切已哭與無憂不相比千載斯文較是非東
門知命卜昧理君家翩翩好鳳毛一朝徑赴瓊樓招雙
親哭子兄哭弟滿堂淚雨長悲號人生百年如夢覺此
身朝夕亦難料三槐五桂終塵灰子女存亡何足道君
方與國為棟梁莫因無益空毁傷且與故人同一醉明
遣玄夫問蒼蒼
九鶿圖為孟儀賓題
有鳥有鳥名舂鉏霜衣雪髮形清癯閒心只與鷗鳥伴
野趣不受樊籠拘恍如少府池邊立又似吳王鼓中出
羣聚應憐芳草青孤飛點破空山碧國賓儒雅能得師
平生方寸無邪思宣尼大訓寓此圖攜來索我題新詩
李杜雍陶音已絶我欲題詩愧才劣但願取彼霜衣製
羽扇一揮掃除四海蒼生熱
訪少卿李公因送予至小箬郵亭賦此贈别
平生懶與俗士交下視權貴如秋毫羨君文章冠天下
急流勇退人尤高聮芳况有難兄在隠德香名重當代
林下優游日唱酬新詩還駕蘇黃派慚予淺薄無治功
質疑問道期相從却憐聚散若風絮三載始得重相逢
郵亭别君一杯酒企仰高風重回首後夜風清月白時
君卧空山我奔走
送蘭菴先生至常山臨别情不能禁歌以洩之
常山山頭秋月明常山渡頭秋水深行人欲别不忍别
兩意各忍無限情憶在灤河折楊柳三載相思百年久
客中懽會能幾時何事匆匆又分手平生最感恩義深
年来赤膽懷君親攀留無計隨不去惟有水月如吾心
吾心如水日東注遠送行舟浙西去又如夜月光隨人
常照行人獨眠處行過吳門上金鑾煩報平安對素餐
此心未遂忠孝願因别雙淚何能乾明朝兩棹分江浙
愁向水邊看孤月相親未擬情不禁且須痛飲醉時别
胡文選葡萄為戴主事珤題
貳師將軍破西域佳種傳来滿中國上林苑裏栽更多
銓曹遺老曾親食愛兹品味珍且長朝回墨灑雲烟香
盤柯蔓衍交密葉結實磊落垂濃光恍如青油帳幕攅
翠羽又如黑水晶珠貫金縷清宵凝露墜龍鬚白晝騰
霜籠馬乳戴君得之拱璧同求題愧我非詩翁解酲不
羨魏文帝奉母空懷陳侍中
六月十三日德興道中苦熱小憩林下偶成
高堂廣厦六月寒我雖逸居憂素餐炎風烈日道路難
我雖驅馳心始安却憐僕夫力已殫流漿滿背何曾乾
馬頭紅塵滚雕鞍四蹄汗血尤汎瀾使我目覩心悲酸
停車解轡聊盤桓九州無人服冰丸蒼生多少顔無懽
我欲大布雲陰寬吁嗟不能生羽翰
慶僃倭翁都督
偉哉將軍翁繼武智勇元非衆人伍指麾陣勢風雲生
笑談兵法虹霓吐寳刀曾斬滇池蛟琱弓慣射隂山虎
出鎮聲華已絶倫閒居禮度尤追古輕裘緩帶羊都督
雅歌投壺祭征虜帳前列校總歸心海外諸夷誰敢侮
斥堠久斷狼烟飛望洋不見鯨波舞畏威奸宄盡歛跡
向化黎元皆按堵聖主封功下丹詔將軍進爵垂朱組
方今萬國固悉臣猶有四夷須鎮撫還期明堂領節鉞
坐向邊陲立旗鼓誓使天驕不敢窺報功定見分茅土
湖口阻風撥悶
江頭日日南風惡上下風帆總深泊行人欲渡未能渡
獨倚蓬窗嘆蕭索寄語行人且放懷樽中有酒還須酌
行止從来悉在天清閒真是浮生樂
題雪景贈陳雪軒南歸
凍雲茫茫天一色六出花飛繞天白山間林下無人蹤
草堂獨卧江南客客迺文範先生之賢孫養高樂道居
衡門閑軒掃榻曲肱卧左圖右史恒討論門前大雪隨
風颺嚴寒不入芙蓉帳斜擁青綾足晏然遊神已在羲
皇上披襟起望雙目開乾坤萬里無纖埃清光正與素
心合以雪名軒心快哉雪軒雪軒世事不足道山林之
下風光好僵卧休如袁邵公迎賓須似王元寳何當歸
棹剡溪船登爾高軒掃取烹茶一傾倒
劉子鍾郎中嶰谷秋風竹為吳郎中題
大夏之西沅渝之陰有地名嶰谷産竹成修林蒼厓每
見綠雲起白日不受紅塵侵七月八月風森森翠鸞飛
舞青蚪吟瀛洲仙子振環珮商山隠者鳴瑤琴行看最
能遠清聽入坐便可消煩襟比來此景不易得宦途渴
想塵生心吳君早年登要津此君風節素所歆東平才
子善揮灑筆端造化留情深欲君寳此如南金作官視
此為規箴此君終當遇伶倫取之共和簫韶音
送鄉友李原善南還
客裏思鄉正惆悵故人忽自鄉山來入門相見驚且喜
便問何日離蘇臺來時老親曾否見容顔比舊誰強健
小弟真能養志無交游孰肯常相念君言親健思我歸
難弟孝養真無違鄉閭月旦論人物數我情好而今稀
我聞君言淚如注旋開書屋留君住悲盡懽生索酒来
與君痛飲愁君去可憐住此未經旬鸎花看遍皇都春
促裝南行留不得題詩送别偏傷神故鄉到日春應盡
高堂煩報平安信鄉人問我情何如夢繞江南幾多恨
凱還圖為總兵官彰武伯楊公題
楊將軍不易得虎頭燕頷脩髯黑河目龜文神氣赤三
光五岳儲精華生與皇家為柱石少事世父潁國武襄
公六韜三略皆精通手提百斤武庫戟臂挽三石烏號
弓有時射獵馳沙漠千萬人中顯英略南山白額赤手
擒雲裏雙鵰應弦落有時策馬出寨遊殺氣凛凛横高
秋健兒望風不敢敵揮刀追斬單于頭弱冠登庸起聲
望每向行營護天仗艱危時復展竒謀上谷登壇為副
將彼敵違天常西夏為奸驕將軍往節度一道人歌謠
犬羊貪心猶未已舉國入寇平時比揮兵鏖戰却敗奔
躍馬窮追數千里僵屍彌山血成川盡驅駞馬欣凱還
獻俘奏捷天子喜報功遣使來窮邊賜賚便蕃未能數
更進勳階錫茅土玄冠幾度加貂蟬金印三臺伏螭虎
殘敵膽破夜自驚脫身北走無留停雲中長驅肆劫掠
守臣安得逃天刑宵旰勤民深軫念在廷元老咨詢遍
堪兹重寄惟將軍召對文華隆寵眷尚衣出龍錦寳蔵
分南金大官珍羞羅良醖清香斟白麻黃麻頒紫禁將
軍重佩征西印受降城中百萬家家家喜得賢方鎮彼敵
蜂屯近邊烽僣志猶欲窺南東將軍伏兵守要害聞風
遠遁穹廬空塞垣不見狼烟起從此三邊甲兵洗聖主
端無西顧憂萬里長城真可擬畫工模寫奏凱歸據鞍
顧盼多風威山川草木動華彩旌旗戈甲生光輝君不
見車騎將軍趙充國金城方略平羌賊振旅旋師報匪輕
麒麟高閣圖容色又不見大樹將軍馮公孫大破赤眉
定三秦中興偉蹟不可泯南宫雲臺寫其真將軍勲名
不在古人下雲臺麟閣終須畫此畫亦須寳蔵之後人
一覩千金價
夏太常竹為琴川錢允言題
坡翁作古人老可已陳迹誰言古今人才能不相及偉
哉太常人中英筆端造化何其精傳得聲名滿天下世
人翻視文蘇輕琴川隠君天下士讀盡詩書不求仕高
節清風似此君太常寫贈非無意家蔵此君三十年隠
君雖休子能傳傳来亦有父風節攜此索我題詩篇袁
丹陽王子猷為愛此君名聲流君家父子德與此君侔
我為作詩傳千秋
天順已夘端午節賜遊後山觀走解有作
六龍飛天天下覩皇度神威誰敢侮太平時節不忘危
每值良辰猶講武五月五日時雨晴綵雲縹緲祥風輕
萬歲山前闢馳道千騎萬騎皆長鳴翠華南来此中駐
詔許元臣同侍衛嵩呼拜罷玉笋齊馬上武夫争獻藝
雙雙立在雕鞍行馬馳人似康莊平背旗手戟影不側
肩水頂火盆無傾畫角齊吹金鼓震發喊聲停出竒陣
飛鎗烟過如電驚流砲星馳若雷迅一人騙躍三馬過
兩人扶抱一馬䭾馬中一老傍四少鍾南進士降羣魔
雙馳上下如相翮相參換馬如相戹倏然抰取一人過
諸葛武侯擒孟獲倒身腹底穿周遭老蛟捲樹翻洪濤
折腰斜從項下過下嵒猛虎聲咆哮有時蔵身在金鐙
有時控馳若驂乘有時倒立雙足擎有時偃仰四肢定
羣馬出獵争騰驤馬䭾獅豹皆人妝饑鷹一掣墮鵰鶚
良犬纔縦空豺狼輕便巧捷紛紜去險狀難名亦難記
軍中用此出前鋒斬將搴旗孰能禦平生肉眼未得觀
觀此盛事人人懽總誇一時扈從樂更美千載遭逢難
侍臣拜謝天顔喜大官賜燕聞天語御爐香裊簫韶喧
龍馭徐行仙仗起侍臣步入文華南高筵廣席陳肥甘
黃封御酒味香冽中官諭勸皆沈酣君臣同遊皇祖誥
與民偕樂聖王道我皇祖述且憲章恩德如天孰能報
小臣有幸逢明時寸心感激深懷思譾才不作長楊賦
微誠欲獻卷阿詩
送錦衣焦公子廷用還京師
霜風初收天氣寒長江萬里無波瀾江亭執手一杯酒
送君解纜歸長安長安迢迢望親舍尊翁作官美聲價
錦衣日侍鳳池頭寵眷雖隆心愈下君承家廷訓雅有
文武才殺取賊奴受封賞峩冠博帶何榮哉昨來覽勝
遊江浙吟盡西湖好風月匆匆又復趣行裝應念親庭
久違别丈夫有志報君親世人未必知之真他年勲名
滿天下始信江湖亦有人
洞庭君山歌和趙總戎韻
使君統師征不庭長江萬里飛揚舲重湖縹緲接紫冥
風帆遙度一飯經船頭擊鼓如震霆黿鼉蛟龍皆隠形
君山有樹高亭亭匠石不敢加斧釘就中巖穴雖岭巆
隠約巨浸如一星湘君之祠列宫庭靈異似若司南溟
長鯨能容李白騎仙槎曾說張騫乘東南形勝莫與比
欲通道路無五丁乃知元氣自涵蓄潤澤何假行雨缾
使君雅志凌空青睨視泰華如枕屏清風與明月相招
時入船窗櫺衆人昏昏君獨醒欲將丹衷荅皇扄腰間
三尺真青萍辟兵不用丸飛螢渴思整頓海宇澄乃今
長驅掃膻腥將星昨夜光晶熒凱歌指日在耳聽兹辰
共泊長沙汀萬馬不嘶風清泠知君此行不少停直指
南服宣威靈瞬息嶺海皆清寧相期同躡鸞鳳翎慎固
九有如郊坰保我皇圖億萬齡與君相守歲寒盟令人
千秋萬歲仰德馨
趙總戎見惠巨鯿酬之以詩
縮項鯿魚味最珍長江六月尤難得波濤洶湧風力勁
漁人舉網空費力元戎統師百萬行秋毫無犯嚴戒飭
庖廚空虚河伯知故遣嘉魚助鮮食我曹忝陪旌旆行
此味從來不曾識元戎馳賜捧玉盤烹來大嚼深感激
吁嗟此物成百頭真乃神靈來效職威聲從此收南邦
蜂屯蟻聚休言賊草草題詩謝來意紙短情長苦相逼
趙總戎和前作見贈再次韻奉酬
世人淺見多相忌丈夫意氣自相得卓哉征夷真丈夫
世人誰敢較才力天子臨軒親授斧一日兵戎盡修飭
所期代天行王誅豈但解衣更推食舳艫百萬長江来
走卒兒童總能識指揮三軍陳大義日日惟將忠義激
三軍感奮若貔虎誰不深思效臣職馬援須標銅柱功
晉公豈縱淮西賊金貂玉蟬公莫辭丈夫從来富貴逼
望衡嶽有感兼懷伯顒心友偶成鄙詩千里寄意
我嘗持節巡塞北北嶽常山瞻峻極我今提兵征嶺南
南嶽衡山見竒特衡山竒特在目前三峯曉霽無嵐烟
幾朵芙蓉浸空碧一條白練飛流泉峻極常山今想像
彷彿危峰四千丈高鳥難侵絶頂飛古松特出層雲上
常山在天北衡山在天南南北相望幾萬里十年走馬
無停驂客中念此愁懷起呼酒高歌却還喜丈夫有志
在四方飽食閒居我深恥知心之友松雪翁高懷雅量
與我同黃堂暫屈且寬慰扶搖萬里須天風
寄伯顒通政司趙參議
與君少同窗仕也復同朝朝行一日不相見左顧右盼
心無聊有時往還坐書閣夜雨燈前動春酌有時聮轡
看西山載酒攜琴恣遊樂于今各在天一方經年相望
如參商君雖未起得閒適我却任重心憂惶我憂惶君
閒適且各相期慎眠食鶯花爛漫皇都春遲我歸来與
君樂無極
師次永州久雨祈晴有感贈趙征夷
君不見貳師將軍伐西域拔刀刺山泉湧出又不見虞
公欲與夏人戰長劒一指停西日乃知人有忠誠心后
土皇天相終吉桓桓將軍趙征夷文才武略當世稀昨
承簡命佩金印貔貅百萬生光輝南来次師湘口岸驟
雨連旬江水泛洪濤汹湧欲渡難泊舟雖驚總無患先
鋒卜吉將啓行驟雨不息疑羣情將軍拜天訴忠悃雲
開雨歇天清明旌旗映山谷鼓吹喧江灘將軍倚樓看
解纜順流西下無狂瀾軍中感嘆稱稀有父老懽呼如
一口兩廣三苗不足平百蠻重譯須奔走吁嗟此雨晴
其事非偶然皇天厭禍亂助我解倒懸此雨驟於十日
前泝流難上江灘船此雨驟於十日後行營水浸徒流
連雨驟我休兵雨晴我耀武天意人心總和順會看一
鼓成功報明主
平斷藤峽詩
人言斷藤峽險峻天下少我視斷藤峡培塿一拳小蜂
屯蟻聚千萬家跣足蓬頭盡猺獠數十年来肆猖獗三
廣生民苦騷擾五征不克勢益張處處孤城未能保聖
皇當天赫然怒選將提兵奉天討内外羣公總豪傑百
萬精兵䧺矯矯共言困守非良圖必欲長驅且深搗雷
霆砰訇鬼神怒幾日羣山盡傾倒百鍊鋼刀破新竹萬
里長風振枯槁巖居穴處皆蕩焚瘴霧蠻煙都汛掃積
屍如山血如川誅夷只許留襁褓兔竄狐奔網羅密我
軍追戮如芟草大藤根株悉已斷五嶺封疆真再造振
旅班師歸柳營黃童白叟迎遮道自言固望来蘇久不
圖便見成功早從今水陸是通衢來去行人免迂遶有
田可耕山可樵共享承平永安好聖皇睿算天助順羣
公整頓南荒了豐功偉績萬古傳附驥成名愧臺老
送少司徒薛公還京師
海珠寺前一杯酒送君奏凱還京師君還京師我獨留
執手不忍遽别離與君一載同相處君總芻粮我軍旅
同心戮力功已成共羨君才世無比積粮如山帛如丘
千金重賞先伐謀人言不殊蕭相國我道更勝張留侯
平生節操清如許秋月冰壺真可擬蕭索行囊薏苡空
惟有圖書為伴侣海風飄飄瘴雨收乘潮解纜不可留
揚揚意氣長嘯去道傍人羨如仙舟高秋入見天顔喜
太常儘把竒勛紀三台八座定無疑從此皇恩常眷倚
丈夫報國思致身江湖廟堂同此心君去我留不須論
要取芳名冠古今
送主事謝芳
戍邊蕃將遠移家勞君將命来天涯天涯瘴癘人共惡
君来不見興咨嗟君才落落人中傑不學時人附炎熱
作官自是有賢名奉使尤能守清節匆匆聚首便趣裝
畫船撾鼓辭五羊滇陽峽裏夜可渡紅梅關上秋空防
太平氣象君都見莫似常年浪兢戰且須遊覽錦衣鄉
還應歸奏金鑾殿殿頭元老多故人相見為我道情真
譾才不堪勝重寄只願歸老江湖濱
贈趙征夷凱還京師
桓桓將軍趙征夷人中豪傑軍中師一朝拜命佩金印
提兵百萬來邊陲邊陲蠻夷流毒久保險為巢争死守
將軍奮甲獨先登百萬雄兵誰敢後陣前號令雷風奔
日色晝暝天為昏馬蹄濺乾茘江水劔鋒斫斷藤山根
兔竄狐奔彌百越網羅處處無疎缺坐看羣醜盡成灰
萬里妖氛一時滅將軍振旅歸柳營黃童白叟皆懽迎
自言生長亂離久不圖便見時承平人言將軍有神力
殺氣稜稜厭羣賊賊中遙望畏如神狄青銅面何須飾
藤山磨厓紀厥功賊黨不敢窺其中從兹兩廣正疆界
馬援銅柱翻成空將軍偉烈超今古馬援狄青何足數
聖主纔無南顧憂錫封定見分茅土贊軍臺老不知兵
却喜心同見功成題詩送君凱還去天涯萬里難為情
成化三年春予駐師梧江之滸截竹為杙以障土階
未幾竹復生者三十有三本枝葉茂密森森可愛從
事諸君為予作亭題曰瑞竹予因作詩紀之
此君之性難移植移植從來皆有術子美曾言臘月栽
廷堅亦說須辰日醉迷之日移更嘉非時鮮得抽萌芽
如何斧斤斫斷插江滸又見枝葉生枯槎化工生物非
無為異物非妖即為瑞此君素有君子操草木之妖難
比類天兵煌煌南越平邊民垂死皆更生江湖必有棄
置君子起相與戮力匡文明坤軸氣盡回天心真厭亂
生賢濟民兆已彰不信百蠻猶敢叛君不見廣陵芍藥
金帶圍世無此種人稱希嘉祐諸賢應兆起太平勳業
流光輝作詩示我同心人世間有事皆可為鞠躬盡瘁
荅明主勿俾前賢專美於當時
中秋文會為朱揮使昆仲題
天風吹開萬里雲一輪華月秋平分朱家昆仲設尊俎
滿堂賓客皆斯文斯文濟濟多才傑握手登堂先看月
高捲珠簾問月明何不常圓有時缺盈虚消長理自然
月雖不言心已傳且將美酒勸賓客請客為我題詩篇
須臾酒酣興如渴長篇短篇任批抺還疑風月寫不盡
遍謁儒紳請題跋南樓老子興亦濃却恨年年在客中
行將歸老葑溪上與爾中秋文會同
梁御史二親雙夀詩
廣平太守人中豪芳年發軔由地曹功成名遂身早退
清風凛凛何其高厥配宜人善為母雍肅齊家化鄉土
偕老東平晝錦堂過古希年纔四五黃金作帶横緋袍
明珠裂冠攅翠毛雙雙鶴髮對晩景共誇曾荷鸞書褒
膝前令子廟廊器豸繡為衣頻奉使賸有清名榮及親
便道還鄉慰親志玉缸春酒葡萄香駞峰鳳髓華筵張
繡綵當筵共稱夀泰山曄曄共輝光望泰山祝親夀推
恩指日定加封夀與泰山同永久
與馮憲副朱揮使昆仲遊東禪
幽懷不能遣與客遊東禪東禪景何如繚繞水竹籠雲
烟東堂長老號玉田精彩矍鑠神氣全怱聞門外車馬
聲倒屣迎我忻忻然自言門巷好杉樹親手栽植今參
天登堂坐我蒲團上妙香香茗時時傳喚来高徒聰上
人頤指氣使勤周旋須臾開筵列尊俎款留甚覺心誠
虔英豪憲副天下士老成揮使人中賢更誇玉雪美公
子好詩好禮今無前攜得仙家施小童長歌大雅聲清
圓玉田歡感呼行者青天歌舞齊聮翩一派仙音衆側
耳重斟美酒烹肥鮮案頭石硯壓錦箋墨漿如膏筆如
椽諸僧羅拜不肯起闌門索我留詩篇君不見遠公結
社住白蓮一招靖節賢名傳又不見昌黎有書遺大顛
美譽烜赫垂千年愧我無能繼古作愛此光景徒流連
草草留題拂衣去何須更問三生緣
訪沈南齋東禪無聞上人方丈有作
昨曾訪東禪東禪方丈居西偏羣僧瑣瑣不足數但覺
玉田和尚賢今晨復訪東方丈無聞長老尤高尚三寸
龐眉映雪顛純誠實有真僧相人言無聞世少雙一生
戒行如冰霜沾泥柳絮吹不動春風上下空顛狂南齋
詩伯常来住好詩好畫留無數促我題詩警衆僧衆僧
酣卧知何處
橘杏雙清為儒醫傅澤民題
莫言蘇耽神漫說董奉仙惟我葑溪南國醫世稱賢以
醫名世三十載軒岐道術何精專開闔隂陽指間妙斡
旋造化心中玄回生起死已萬千何須橘葉吞清泉家
有恒産皆良田曾輸萬石周荒年天恩煌煌賜冠冕杏
林換谷名空傳琴川高士感德偏買橘買杏栽庭前綿
州太守作佳畫刑曹司務題長篇想當雨過碎錦錢結
實宛如紅蠟圓寒霜作威葉不變黃金萬顆纍纍然此
時此景清且美相對不覺塵煩蠲開芳樽列綺筵旋
烹肥時摘鮮東鄰西舍三五友日常醉倒林中眠何時
使我參其間我將世事祈蒼天疲癃殘疾誰能痊鰥寡
孤獨尤堪憐蘇董于今果未死招起授我神方全我將
以之遊八埏廣濟夭閼并顛連
憶秋谷柬其高徒陳紹禎
昔遊中吳第一山主山都紀張秋谷開門迎我車騎進
掃榻坐我林間屋我觀秋谷心休休仙風道骨非凡流
出岫孤雲裊晴晝倚天長劒凌清秋笑懷頓覺高懷放
瀹茗焚香與酬唱時出瑤琴彈古音旋開碧瓮浮春釀
酒闌便與秋谷辭弟子羅拜皆仙姿就中獨見陳紹禎
風骨彷彿同其師别來十載今重訪秋谷仙蹤已長往
蒼松老桂尚依然撫景令人動遐想乘鸞乘鯉未可知
蛻形想似陳希夷還須夜夜望雲表恐有化鶴歸来時
仙舟詩為郭汝禎賦
郭君之舟新且美乍入真如洞房裏愛君兄弟義氣多
與君同泛吳淞水外臺豸繡名四方南隣金玉誇同鄉
我弟亦是錦衣客開樽滿座生輝光臘雪初晴風力壯
遠山近山如玉障寒極翻疑酒力微情懽不覺詩懷放
紅爐再擁銀燭燒勸酬已到夜寂寥東君猶自不滿意
密戒舟子徐徐搖吳淞萬頃孤舟漾櫓聲搖月吳歌唱
彷彿陶朱入五湖依稀博望来天上喧闐鼓吹歸渡頭
傍人嘆羨如仙遊煩君勉效郭林宗我名此舟為仙舟
送張僉憲永錫三考滿入京
我昔提兵征百蠻勞君策馬来從事愧我雖無裴度才
愛君實有昌黎智獻謀獻策資戎機頤指諸將誰能違
須臾成功報天子捷書露布皆君揮君才落落人爭羨
况是臨戎曾督戰恩賞雖加秩未陞恨我東歸未能薦
我重拜命来天南為君滿去聊停驂一軍相顧皆嘆惜
廣人戀德情何堪我聞無數攀留意已具民情訴天使
天使封章達聖聰廟堂虚位應專俟蒼蒼之天不負人
從來久屈多大伸梅關尊酒且别去相期聮步趨嚴宸
春江會别詩(有序)
天順八年春雍以兵部侍郎出為浙江參政時簡菴王
先生亦參政山東雍至德州以書奉報而先生已東
巡海上得報宵征追至濟寧及之留連數日送至魯
橋驛揮淚而别未幾雍奉命復官都臺提兵征兩廣
既平就留巡鎮而先生亦以内艱改湖廣不相見六
載矣戎馬簿書之間憂勞萬狀頓成衰疾而於先生
恒懸懸焉去歲雍以先人棄背得請歸守制歲暮忽
蒙恩詔進官復總督兩廣軍務兼理巡撫雍以服制
未終已上章辭免陞秩乞留終制勉就道以俟命適
先生以使事入京回亦取道姑蘇遂得聮舟南行幾
二十日至鄱湖之鄔子驛即有南北之分感平生教
道之恩義惜良會偶然之不久而重仰先生平日守
道聽命不隨時以希進而雍之取法亦少得焉不覺
浩然興發走筆成詩末復致期待之意者先生平日
與雍講明之素志非誇也酒酣解舟書以奉贈
相會纔幾時相違又明旦如何骨肉情恒有離别嘆昔
佐兵曹曾左遷道出齊魯心懸懸紫薇堂中驛騎發魯
橋追送皆潸然當時起拜南征命亦聞轉佐湖藩政百
萬王師勞指麾間闊多年已衰病歸来廬下心正哀誰
知恩詔從天来越南萬里總巡鎮兼權自愧非全才楊
柳初青梅始白旋整旗旄行計迫恰遇朝天騎從還聮
舟共作江南客翦燭聽夜雨推篷看春山宦途聚散三
十載無如此會多歡顔舟人忽報明朝别帆指西南分
楚越萬頃鄱湖不共遊虚負清風與明月明宵風月各
一方我懷恩義心茫茫且須今日盡杯酒壯心莫為離
情傷此心從来金石比附勢趨炎所深恥暗裏前程聽
自然舉世相知能有幾方今士論亦已公聖主側席思
英雄雲霄有日重相會圖報務欲輸精忠
同年王參議孟育從事軍中久矣今陞左參政予與
總鎮兩廣太監陳公總兵官平江伯陳公重其為人
而惜其去載酒餞行詩以華之
壬戌之春金榜開百五十人同日喜三十年来漸凋謝
落落晨星不多矣憐君素有冰蘖操作官久淹甘自已
方今用賢尚恬退忽報喬遷向南鄙我聞滇南古夷地
皇明撫有非昔比君能治理如中州風俗應須變淳美
瘴烟初消天日明碧水丹山照金紫青油幕下行裝發
囊篋蕭條只圖史府僚諸老尚含情况我情懷曷能止
江亭一杯聊叙别浩浩長風布帆起到時若上五華山
東望傳書慰知己
慶南京大理寺卿夏公季爵致仕詩(有序)
公與雍登春榜同年仕同朝陞大理同寅辱公知愛
迥異常輩而公之學識高遠詞翰超絶雍心悅誠服
者也公今功成名遂決然勇退而雍淺薄衰朽上章
乞歸未蒙俞允視公不能無愧焉因浩然感發作詩
寄贈他日得從公遊吳山西湖之間始信予言之不
妄也
與君同年最交契羨君才識超當世喜君辭老得還鄉
東望吳山促歸計想當正統壬戌春禮闈一見即相親
廷對作官有先後感君教益非常倫君才相是文章伯
游藝詞林聲烜赫灑翰真追王右軍作詩不讓陶彭澤
兩京棘寺當勞煩盡心讞獄人無冤戴胄忠清允執法
有功仁恕多平反昨来奉勑巡江右使節勤勞聲績茂
貪吏都除政一新疲民盡起懽如舊功成名遂思故鄉
明廷拜謁陳封章聖主憐君美風節賜君致仕歸錢塘
錢塘風景甲天下君歸遊樂增光價捲幔觀潮鎮海秋
扣舷歌月西湖夜我嘗遊宦歴覽頻鄉園况與湖山鄰
乞歸未遂懷我友不覺清淚沾衣巾君不聞造物由来
忌美名大名久居良亦難所以越大夫扁舟五湖終不
還所以裴晉公詩酒晝夜窮相歡體天之道戒盈滿浮
名與我何相干煩君先報湖山知遲我歸去同盤桓
贈錦衣鎮撫林君以善詩
人言林君寫生巧我言林君詞翰好名聞夷夏三十年
筆落人間比珍寳胷中造物如鬼神羣飛一掃皆逼真
景隨意到千萬態黃筌崔白安能倫興来走筆題佳句
三峽倒傾留不住電光爍爚蛟龍飛賈島張顛見猶懼
錦衣日侍蓬莱宫累朝寵遇誰能同大烹肥羊良醖酒
日日醉飽春風中却想家林别多載歸夢時時飛嶺海
聖主恩憐許暫還粤南山水增光彩昨来相會五羊城
龐眉皓首神氣清盤空老鶴出塵表想應有訣修長生
古來一藝能名世况君衆善兼多藝高名准擬流千年
遐算還看過百歲君將赴召趨神京預作歌詩送君行
五雲縹緲一回首孤臣萬里難為情
送宗器張方伯之浙江兼柬崇善劉方伯年况意
見乎詞
瘴雲初收殘雨歇張君别我遊江浙平生壯志輕别離
為惜君才心鬱結君昔作官守四明我来浙省聞君名
紫薇堂上一相見識君真是人中英踰時我拜南征命
君亦来參廣藩政師行日費藉君多我得迅掃蠻烟淨
廣人被澤方歌謳浙人望治思未休一視同仁徇民願
進官移地君知不君才本是廟堂具歴試想應圖倚注
海内猶多事可為好竭精忠荅知遇同寅方伯我同年
十載不見心茫然丈夫志定會有合相期話舊五雲邊
慶朱良德夀五十(正月十一日初度)
去歲我當知命年朱君寄我慶夀篇今年朱君慶知命
越南萬里心惓惓豈無一尊酒可以奉夀筵暮雲春樹
空入望無由縮地憑書傳想當新正甫踰旬祥光瑞氣
騰吳天元宵尚隔三四日君家堂上燈先懸傾城人喜
初度好車馬雜沓來羣仙簪纓蹌蹌總名宦韋布楚楚
多英賢蓋世文章列大軸驚人詩句堆華箋朱君見此深
感悅難兄友愛尤忻然自言我嘗逢此日我弟執禮心
誠虔今辰景好客又好款留敢惜囊中錢大開天光雲
影亭長筵廣席羅芳鮮主翁勸客客酬主洞庭春酒来
如泉謾爇沈檀引飛鶴高燒絳蠟催鳴絃歌悠揚舞蹁
躚蔵&KR0848;籌莫算分韻詩重聮捲簾笑看狐南星似覺瑞
彩光於前夀徵已見心益喜不惜醉倒先欹眠夜深酒
闌客散歸又報有客来相連送迎款洽累數日里閭誰
不稱君賢玉雪子賢比肩愛爾同氣心不偏友恭之義
能兩全高風應使薄俗化芳譽嬴得儒紳憐安得天
下同此風坐看民俗如古先老我平生半遊宦每逢初
度心悽然何當歸老葑溪頭與爾此日相周旋况爾昆
仲夀綿延方升之日方至川西嶺千秋不改色藍田百
世常生烟
壬辰歲午日與林錦衣飲於行臺喜雨堂林乘興為
予揮扇面悵然有感書此贈之
憶在先朝逢午日萬歲山前常扈蹕綵絲錦囊賜新扇
寫生都是林良筆鼎湖龍遊倏九年林君與我各一天
喜雨堂中忽聚首又逢午節皆泫然舊恩未報新恩疊
萬里炎荒戀丹闕須臾酒酣豪興起為我揮毫掃明月
吁嗟林君畫入神一筆真可當千金惟我得多永珍襲
君恩友誼千年心
五月十六日與林錦衣食茘支偶成
海邦茘支品多美絶美無如進奉子南人慣識已誇羨
北人初見尤驚喜剝開鷄卵玉滿苞嚼出瓊漿香濺齒
解酲消渴日千顆未許楊梅雪梨比憶昔永元天寳間
貢出西川與交趾十里五里一置堠人馬困頓多道死
此果得名想此時諷諫有詩載青史我朝列聖鑒往事
窮荒獻味皆禁止大庖九鼎羅八珍果核時新亦無此
我曹何幸得飽㗖念所從来感恩耳作詩寫贈知心人
無奈心馳天萬里
送夏官郎中葉廷茂還京
葉君風儀何楚楚早歲登科入樞府滄海明珠天下珍
丹山彩鳳人争覩才高績最登大夫職方萬里時披圖
九伐簡書勞鉅筆軍國重事資嘉謨昨承簡命来南國
選送降胡助誅賊梁公雲起促歸心張翰風高急行色
錦衣過鄉天已霜黃柑紫蠏薦夀觴受封雙親足怡悅
九峰山色增輝光却憶匡南曾聚首共泛鄱湖醉春酒
瞬息流光十八年君處清華我奔走蒼梧重會又别離
把酒話舊情難為廟廊虚位正相待好展經濟匡明時
送平江陳總兵
偉哉偉哉陳將軍少年學武兼學文養成大才襲封爵
一出便見超同羣登壇小試萬人師克效勤勞守廉介
簡在宸衷任愈隆開府蒼梧膺大拜来臨百粤氣益充
號令所至皆成功蠻夷畏威不敢起始知世有真英雄
邇聞漕運法多弊况復河乾盤剝費積債年年無計償
貧軍狼狽空吁氣羣情却憶令祖翁當時開創河運通
將軍家法必有得遠期步武收功同廷臣聞此交章薦
仰荷聖聰專倚眷纔看徵詔下嶺南已動歡聲滿淮甸
人情望公大有為公行到日先何施掃除舊習正在已
講求良法須從宜樓船遙遙泛秋水明月流光照行李
道傍擁送千萬人誰不沾巾重稱美錦衣玉節過南京
旋除宿草拜先塋塋前有祠泣且告誓圖克肖延家聲
君不見蕭何關中給饋餉元功位次先諸將又不見寇
恂河内轉運足丹青畫像雲臺上丈夫富貴何足言要
使中外慕風望
題家藏夏仲昭竹
我昔乘驄按江右仲昭来作筠陽守當時寫竹獨擅名
自昔非人不輕授一朝趨拜容臺命南浦樓前適相覯
贈我朝陽舞鳳圖疑似簫韶九成奏家藏倏忽廿四載
素絹雖陳墨如舊兹晨拂拭懸素壁爛漫輝光動晴晝
千仞翔来覽德輝九苞振起鋪文繡須臾颯颯起風雨
又似虞廷弄清味光價真追老可蹤聲華豈在坡翁後
公又已為泉下客白璧黃金亦難購老我題詩遺子孫
覩物思人淚沾袖
成化七年冬戶部主事李君士美奉璽書清財賦
於兩廣廉而有為嚴而不苛賢聲聞于朝即有員外
郎之擢君感激益勵凡兩廣二十郡之地冒暑雨衝
瘴毒早夜兼程遍歴無遺所至人不敢干以私而搜
剔奸蠧無能隠蔽繩之以法倉庾肅清亦未嘗執己
見以及非辜誠才德兼優之君子可重也于其歸賦
詩送之兼致予意
嶺海窮冬變風色瘴烟滅盡梅花白行臺日長羽書簡
載酒遠送朝天客客乃金曹粉署郎早登科甲隨班行
作官今已八九載共誇節操非尋常昨捧天書下南越
兩度歲華猶未歇馬蹄踏遍瘴鄉雲所至無人敢私謁
千倉萬箱總較量寸絲尺縷無遺忘兩藩財賦清似水
英聲先已蜚巖廊聖明因此知才器特進一官員外置
遠大從今未可量好與皇家圖濟利國朝財賦取最寬
可堪水溢兼旱乾東南已嗟民力竭西北更苦供輸難
司徒年来亦難處左區右畫勞心緒君還有策莫憚言
報國須當以身許
襄毅文集卷二
