襄毅文集卷七
明韓雍撰
七言律詩
黃都憲叔高有總督南畿粮儲之命詩以送之
歴轉華階三十年清才常荷聖明憐臺官新拜中丞上
國計專司左輔前定使京師恒足用還期台鼎必喬遷
東南民力今逾竭好為蒼生解倒懸
送朱文徵奉召還京師
命下炎荒起俊髦士林相慶喜聲高豈誇南國呈麟趾
深賀中朝惜鳳毛青草瘴時催解䌫紫薇香裏待揮毫
江湖廊廟同心事休向玄都看碧桃
次韻寄趙總兵
别却旌旄纔幾日飄摇心緒似浮萍塵途幸我頭將白
雲路從他眼未青自是思家嫌缺月可堪懷友嘆疎星
非才不稱明時用儗向吳山築草亭
題控粤亭(成化二年冬宿重兵蒼梧構亭而作)
高亭徙倚望西東兩鎮平分一水通諸將雄兵分節制
百蠻殘孽任牢籠陽回陰谷窮厓内人在光天化日中
翹首何堪倍惆悵思鄕懷國此心同
開府蒼梧構野亭旌麾駐此喜時寧全收百粤歸王化
遙制諸蕃貢帝庭霜氣飛來江月白瘴烟消盡海天青
丈夫有志堪輿内豈獨燕然可勒銘
征途
征途擾擾思悠悠三十年來不自由惡水險山終日見
揚帆策馬幾時休何須當道回青眼甘儗匡時變黑頭
聞道天驕猶未靖誰能談笑覓封侯
成化二年春王師平南夷而釋其降七月班師既斷
藤峽偽降元兇侯鄭昂王牛兒如前誘黨復叛偷攻
潯江不利遁過潯江之南移檄撫招執迷不從復偷
劫北流容縣惡極罪大不可容迺於是歲十一月躬
督諸將將兵掎角進勦甫三月已俘鄭昂至軍寘諸
重典牛兒亦授首斬其黨四千九百有竒歸所掠士
民子女二千七百人潯梧高雷廉諸處地方復寧誠
朝廷威德所致也師還駐蒼梧登控粤亭讀張方伯
廷璽所作亭記見其紀此出師有舉網竭澤之言因
竊嘆古之賢將相奉辭伐罪未嘗妄殺人以要功竭
澤豈忍言然是賊也毒虐無極冥頑不悔與潮之鰐
魚無異不盡戮則吾民之患不已古今人行事凡所
以除患救民豈得已哉因賦比體詩一章書之亭中
明著聖天子命將出師滅賊之本末傳示來世
放生池裏盡昏昏鰐尾重摇苦噬吞觴網竟歸堯佐手
投文虚負退之恩惡溪千里空流血澤國三軍厭食飱
還理任公舊鈎釣相期收取北溟鯤
送同年泰和劉僉憲遊嶺南回(任雲南致仕還鄉)
事與心違久避名忽思南海看昇平遠乘范蠡扁舟興
殊勝王猷雪夜情江上青山畱不住沙頭白鳥故相迎
同年知己多零落執手離亭百感生
予整兵西巡辱中貴韋公携酒邀太監陳公王公同
餞别行臺酒酣韋公探唐人早朝詩和韻見贈走筆
立就詞致高遠觀者竦然起敬公復屬予和辭不獲
已且重公之為人避權辭名有古人風因草草步韻
併及之
近侍宫庭歲月長勤勞不覺鬢毛蒼甄陶多士傳經學
密勿三朝署典章驚世有才詩句好立身無玷姓名香
揮毫欲贊嚴遵美書法荒粗愧二王
石栗子詩(有序)
石栗子出廣之濱海深山中郡誌載其殼堅肉實如
栗然廣之人止識其菓未嘗識其枝葉全柯之奇也
鎮守太監陳公得之樵人轉致予清玩愛其竒異特
甚平生所未見因賦一詩仍歸之置之座隅俟公會
同覽云
異菓從來出海隅誰連枝葉置盤盂青鸞下菢纍垂卵
翠葆中攅徑寸珠新摘檳榔形絶似舊嘗盧橘味全殊
時和萬物皆生瑞聊作歌詩頌有虞
送樂主事使兩廣還京
遠將恩命故鄉行旌節煇煌晝錦明大賚有功諸將喜
受封無恙老親榮海天清氣三秋景驛路寒花萬里程
才器如君定遭遇莫教虚負甲科名
戊子歲正月二日遊行臺東園偶成
昨夜東風底是忙東園吹醒百花香閒來緩步看生意
静裏微吟空斷腸半世浮名催老境一年春色又他鄉
吳山吳水依然好何日重開綠野堂
謝郭汝禎送雙桂且索其鄰家菊
少年曾折廣寒枝今荷林宗遠送遺萬斛天香生老圃
兩株月影照清池竹松有約應同秀桃李無言祇自嗤
聞道鄰家花更好可能分補滿東籬
謝郭汝文送竹
草堂新翠葑溪濆東郭賢人送此君顆顆深根纔易地
亭亭高節便凌雲恍如鈐閣環兵衛不與蘭臺紀戰勳
白璧黃金何足比為題詩句謝殷勤
謝郭汝政送金柑
霜後黃金萬顆圓感君移置我堂前驚烏遠弹明秋日
照水繁星麗夜天充祭正堪供祖廟調羹尤可獻宫筵
歲寒尚有層層葉畱與蘇耽治未痊
輓山陽趙處士通政參議伯顒從兄也
義濟功多寵渥新雲林泉石照簮紳修真已悟囊中訣
觀化空遊物外神月旦評荒歌曉露山陽市罷哭秋旻
流芳有子能傳業還儗成名重顯親
籌邊亭為總督備倭都督董公世宏題
亭似西川節度樓元戎駐此思悠悠海天萬里勞多筭
水國頻年省近憂還儗遐方重建節何愁壮歲不封侯
丈夫遭遇應圖報且莫逢人歎滯畱
夀陳參政宗理母
婺女星光昨夜新滿堂賀客拜慈親金衣笑對黃花晚
玉臉濃添綠酒春膝下喜看三品貴筵前飽飫八方珍
西池阿母桃將熟還儗持來慶此辰
白髮萱堂近九旬喜逢初度樂無垠橙黃橘綠秋將暮
桂子蘭孫孝愈純明主有恩封誥重高年無恙賜袍新
人間盛福應全備遐筭還期至大椿
成化己丑九月八日鄉友朱良德邀武功徐閣老暨
祝大參維清劉僉憲廷美遊石湖諸公聯句成章良
德懇求予和故倚韻和之
吳下衣冠集勝遊扁舟遊遍五湖秋未能執筆陪聯句
懶得逢人說運籌綠野文章傳在洛赤松心事棄封留
賡歌趣我歸來興莫道非才尚黑頭
遊玄墓次趙行恕大參韻(景泰元年予出補外臺時所賦久遺其稿成化)
(五年重遊始收錄之)
萬松逕裏寺門開故舊來遊喚我陪伴侣煙霞空有約
品題風物愧無才寒光極目天連水秋氣横空月滿臺
海内湖山此竒絶何須更儗訪天台
重遊玄墓憶清長老(成化五年十二月)
湖山如此世希有况復秋高烟霧空老我重遊尋舊景
入門何處覓清公天開圖畫滄浪裏人望樓臺錦繡中
苦憶歸來心未遂羞看短棹駕長風
瓊林宴歸圖為馮士定憲副賦
青年白晳占高科宴罷瓊林喜若何寶馬緩摇金壓轡
宫袍新賜碧香羅人生得意光榮極聖主深恩感激多
老我亦曾叨此遇與君圖報莫蹉跎
輓馮憲副乃尊
積慶生祥荷寵封豸袍烏帽晚雍雍可堪就養經南浦
遽爾遊神到北峯老圃殘花荒舊業屋梁斜月照遺容
賢郎哀慕情無極懶聽寒山曉寺鐘
送鴻臚沈寺丞還湖廣兼東李總兵
湖南總帥真豪傑幕下賢賓得俊英倚馬萬言常草檄
登壇三令助麾兵烏公定見分茅土温造須當擁旆旌
暫喜還鄉又還鎮煩君傳語謝高情
怡菊為錫山趙汝明題
冠冕雖榮懶折腰獨怡黃菊異蓬蒿花陪陶令歸時樂
香比韓公晚節高三徑霜華添酒興一籬風味助詩毫
清修更有傳芳處文彩翩翩見鳳毛
戴御史父母雙壽詩
行臺遊子憶雙親偕老鄉園過七旬養志已分天禄久
推封將拜聖恩新光迎錦繡雲霞麗氣轉椿萱雨露均
我為題詩祝遐筭江山風采幾千春
雪中招二三知已
南征五載未見雪今見江鄉臘雪飛老我不禁清興發
故人何事賞心違包含梅柳春無迹照耀乾坤夜有輝
預想來遊湏秉燭瓊瑤還襯馬蹄歸
宦海虚舟為祝參政賦(祝與天全徐武功常遊太湖故末句併及)
𤨏闥薇垣三十年風波浩瀚一樓船萊公自嘆空横渡
傅相誰招共濟川勇退急流人莫及載歸明月世皆傳
如今得伴鴟夷子放浪五湖為醉仙
謝錢伯康
儒醫神術冠東吳小弟頑孫受惠同兩世免勞憂襁褓
一門深是感帡幪塤箎協奏忻無恙簮笏相傳幸不窮
白璧黃金未能謝為題詩句頌元功
壽朱玉雪四十八(正月十一日)
東吳詩客滿華筵燈節初臨喜氣偏玉雪駐顔將半百
蟠桃稱壽儗三千幾家公子能如此四海清名不偶然
昨夜推忩卜遐筭老人星耀斗南天
贈陳醒菴孟賢
幾年不到醒菴宅今日來臨興自豪愧我交情成簡慢
喜君詩思益清高古松歲晚凌千尺泰嶽秋空見一毫
况有森森鳳毛在吟壇誰不譲風騷
成化己丑丁先人憂守制甫半載十二月二十日
忽奉恩詔奪情起復進階右都御史總督兩廣軍
務兼理巡撫上章辭免陞秩乞畱終制不蒙俞允
感而有作
苫塊餘生心已灰誰知恩命又來催不堪騎馬迎丹詔
安忍臨戎被墨縗孤子上章空有願聖皇注意莫能回
滿懷無限君親感圖報惟應罄謭才
僉都御史吳公輿璧巡撫廣東甫一月朝廷以兩廣
事不歸一仍命予總督兩廣軍務兼理巡撫輿璧得
代回途次會别書此寓期望意
萍水相逢總宦遊我來君去兩悠悠喜君已釋千鈞負
老我重添萬斛愁八座定知虚席待百蠻行見望風收
江湖廊廟皆心事且放憂懷一勸酬
送陳序班友誠送安南使臣至廣回京(其人能琴)
遠送邦臣下大荒只携書卷與琴囊回瞻北極歌商頌
坐對南薰操越裳萬里皇風清海宇中原人物見星凰
不堪相會俄相别夢繞飛龍在廟堂
次韻答鄉里諸耆舊
聽司藐藐視梅梅知命年來百病催利鎻名繮苦羈絆
石田茅屋恐荒頽平蠻已喜干戈息辭老行看節鉞回
却憶江湖衆仙友今辰又醉菊花杯
送齎詔行人劉公載
聖主覃恩及萬方賢臣捧詔下窮荒青年文采當時重
白璧聲名滿路香衣錦重還傾夀酒採詩遙去上封章
榮親報國平生事高步行看入廟堂
劉文介公冢子貢士節入廣校讐文介集事竣還鄉
予出公榜中年最少辱公最知愛且重節之為人操
履學識綽有父風故作詩壮其行
學士文章世共誇賢郎校正志尤嘉魯魚亥豕分真跡
玉珮瓊琚絶點瑕太素有傳終繼美小坡無沗克承家
探花弱弟懷知已别爾何堪重嘆嗟
送李行人奉使靖江王府
奉使親藩閱兩秋清才偉望許誰儔斗南風俗勞勤問
嶺外山川足壮遊萬里青天倚長劒一輪明月載孤舟
芳年定志真難得高步行看近冕旒
總鎮陳太監宅東有池故名鰐魚而鰐魚已絶歲庚
寅冬漁人致嘉魚于公公弗忍烹育之池中因作亭
其上而以為名東吳韓子臨觀見物性之適作詩手
書于亭中
清暇臨池結草廬鰐魚已去育嘉魚分來丙穴真相似
投向濠梁樂自如南浦雲山增勝槩杜陵水竹稱幽居
遐荒民物咸霑惠偉績應歸太史書
送方教授考廣西秋試事竣還韶(成化元年作)
發解三山壓俊英甲科雖屈有香名久持教鐸賢才盛
累典文衡藻鑑明霜落灕江書舫下花迎湞水菊杯傾
儒官最樂休嗟嘆遭遇行看荷寵榮
送楊叔簡尚寶册封靖江府還朝
瘴霧纔消路不迷世卿持節望金閨驚人彩鳳争先覩
滿眼青山自品題文學不慚東里後光華還壮大江西
忠宣忠彦平生志好繼家聲與古齊
總兵官平江伯陳公志堅鎮守兩廣之明年蠻夷咸
服境土悉平迺于府第之中作軒三楹顔曰雙秀以
軒後梧山雙嶺聯秀當軒故以為名東吳韓子往觀
而悦公得山之趣焉公索詩因題如左義見乎詞
雙嶺秀拔倚軒居鬱鬱葱葱氣槩殊並出雲陰作霖雨
列為屏障鎮坤隅一時光價同增重萬古丹青總不渝
幸喜和平遂清覽好輸忠藎報唐虞
送戶部祁主事致和奉使便道還東莞省母復還
京師
人曹郎佐非常士十載聲華海内欽奉使久持清白操
寧親今遂孝思心天涯萬里同孤棹客裏何年再盍簮
康濟時艱丈夫事莫教虚負早為霖
近得文兒書報數年間置有田若干畝予竊自念平
生宦拙未嘗有私積遺文惟南京常禄付文置産亦
未必遽能得如此之多誠吾兒幹蠱才優節縮日用
所致也昌黎先生嘗曰中世士大夫以官為家罷則
無所於歸吾今有所歸志可遂矣喜甚賦詩美之且
期望之
鄉井良田二十丘吾兒何力遽能求積金自媿元無計
幹蠱誰知儘有謀半世苦心天不負滿懷歸興我何憂
老來惟是書香願願見成名慰白頭
王同節大理集古見贈倚韻奉答
清朝十載為廷尉播滿乾坤總好音執法不回游肇筆
平反都是有功心進階己見腰犀近許國何妨鬢雪侵
四海蒼生望康濟安危湏仗廟謀深
平生不解干戈事承乏提兵着戰袍十載行邊親定亂
有時望闕便登高儗栽晝錦堂前菊不詠玄都觀裏桃
自古為臣湏盡瘁敢因衰朽說賢勞
五鳳鳴陽為海虞章氏諸子題
鳴陽老鳳歸丹穴散出五雛千仞翔驚世音聲諧九奏
麗天文采翊重光薛家昆弟終難並竇氏諸郎足可方
世德不衰名益振堯庭行見進禎祥
項都憲藎臣以詩見寄次韻奉答項時在襄陽總
督軍務
奉命遙分閫外權一麾諸將喜争先亂山開道威聲震
清野屯兵壘壁堅元惡幾多咸授首移民百萬盡歸田
中原從此無遺患羊杜勳名浪在前
為惜崑岡火盡炎脇從都遣巨魁殲朝端清議咸推重
海内蒼生益具瞻勛著旂常播中外恩覃湘漢及飛潜
古來儒將知多少屈指誰如衆美兼
忽見新書楚鴈銜眼驚掣電耳英咸幾篇麗句頻三復
千里高情盡一緘漫說霜華侵客鬢從教汗血濕征衫
古來才大人多忌且閟精芒在劒函
輓張方伯父
幕賓謫後随膺薦循吏功成即引年元亮歸來三徑在
韋賢老去一經傳重封極品龍章煥載寫遺容鶴繡鮮
早晚郎君還大拜寵光定許賁幽泉
輓姚僉憲父
風儀楚楚映修髯家法平生孝義兼大母久隆終世養
佳兒今作外臺僉鄉評題品名踰重郎署推封寵載沾
觀化一巡終不返史官有傳發幽潜
送錢學士
海珠尊酒惜分違宦跡如君賸有輝丹詔特增循吏秩
錦袍重擁謫仙歸舟横野渡明秋水劎倚長天耀夕輝
聖主臨軒念耆舊調元行見入黃扉
漫嗟清世隠才能自古名高造物憎碧水丹山湏暫樂
玉堂金馬待重登一杯朝雨傷摩詰萬里秋風送季膺
我欲從歸歸未得海天長望起鯤鵬
江行懷鄉里天全侗軒諸老偶成二首
西江北塞嶺南壖奔走風塵三十年勇退未能心已倦
專征纔歇夢猶懸自緣衰體纏多病敢向明時話獨賢
苦憶鄉園諸大老西風先泛五湖船
五湖烟景擅江東諸老懽遊有古風鳳吹鵾絃范成大
筆床茶竈陸龜蒙全抛俗事水雲外盡付閑情詩酒中
愧我求盟未能得海天長嘯思無窮
廣東行臺之西池有並頭蓮今夏大發比舊迥異
詩以紀之
雙頭蓮萼世希見况是三頭相並開老我迂疎知偶爾
廣人驚喜說竒哉皇威震曜清夷夏和氣薰蒸被草萊
從此四靈應畢至欲歌盛美愧無才
送張方伯廷璽榮滿
廷璽與予同登正綂壬戌進士第列官于朝未幾予
巡撫江右廷璽出守吉安及予來兩廣廷璽復進廣
東方伯相處有年甚知其德業之詳而廷璽以民情
保畱雖天官累薦入臺未偶兹十二載始得滿去膺
大拜無疑用贈鄙詩以申友道
瓊林宴會識英雄宦轍循行見事功江右聲華陳仲舉
嶺南風望召康公趨朝定儗承新寵報國湏當竭至忠
獨我憂時無可效海天萬里思無窮
送寗方伯之浙江
方伯初以浙藩參政陞憲使廣東甫踰年風紀大振
而浙人懷惠不能置朝廷徇民願遂擢今官將來未
可量故作詩以華其行兼致意云
嶺南廉察見才全坐席初温秩又遷兩浙黎民懷惠澤
九重錫命再旬宣英聲已喜蜚天下大拜還期近日邊
海内于今尚多事莫教勲業愧前賢
贈鄉郡丘太守
吾鄉太守真豪傑節操文章有古風伯道清名傳海外
樂天佳句滿吳東一麾撫字催科内千里謳歌德化中
却恐邦人畱不住飛騰還建濟時功
慕萱堂為壻指揮謝瑛題
北堂慈母忽遊仙烏鳥私情日夜懸罔極深恩無報日
不禁哀淚動呼天空承世禄難為養每濕征袍祇自憐
大孝從來非止此顯揚還儗繼前賢
送劉郎中寬仁審刑廣西回京
皇華十載進秋臺榮捧天書萬里來遊宦久諳當世務
平反今顯濟時才旌摇庾嶺梅初放舟指灤河凍漸開
老我臨邊思無限空將衰眼望蓬萊
七言古詩
壽郭母太孺人詩
吳淞江在吳城東江頭林木何青葱汾陽後人住林下
高堂不與時人通堂中慈母登壽考八十春秋未為老
簪中白髮千丈長鏡裏朱顔四時好降神之日近早秋
藕花風輕殘暑收長筵廣席盛羅列駞峯鳳髓皆珍羞
賢子賢孫綵衣舞玉樹芝蘭何楚楚座中賀客半詩人
琳琅大振珠璣吐酒酣笑指婺女星共祝壽考還康寧
瑤池蟠桃再結實遐筭直儗三千齡我與君家交最厚
南望鄉山重回首安得還鄉與壽筵歲歲年年祝慈壽
七言排律
輓柳御史母孺人
聞道孺人髮已蒼母儀婦道總非常幽閑德比芝蘭秀
貞静心如鐡石剛孝養姑歡朝侍膳憂祈夫疾夜焚香
恒隨令節供先祀每贊凶年發義倉道路行人資飲食
閭閻煢獨舉婚喪撫存舅氏遺孤振表率姻家閫政良
教子成名看衣繡抱孫傳業見飛黃清時錫命來丹闕
晚景承恩在畫堂冠簇翠珠雙鳳結袍明霞帔五雲章
重重禄養來方厚杳杳仙遊去忽忙霜落宜男凋草色
雲遮婺女暗星芒七旬高壽生無沗一世榮名没有光
新塜玉埋閑永夜穹碑山立對斜陽題銘太史多稱頌
執紼鄉人重感傷我亦為詩揚盛美千秋萬歲永流芳
五言絶句
題松贈溤公子泰
落落棟梁具陰陰冰雪姿曾經鉅眼識登用合乘時
六言絶句
次韻酬大司馬王公度四首
萬斛明珠遠寄漫言開府清新幾度焚香捧誦不禁光
彩驚人
聖主龍飛九五嘉與天下更新軍國最為重事于今付
托得人
仕路相知難得笑他白頭如新青眼始終垂顧如公能
有幾人
奔走車塵馬足常時送舊迎新却有許多真樂湖山風
景可人
㐮毅文集卷七
