㐮毅文集卷八
明韓雍撰
七言絶句
洪都四景
南浦樓前日未暉白雲片片自飛飛河陽道路知何處
悵望京華猶未歸
右南浦朝雲
門對西山暮捲簾雨來江上水㾗添應湏四海均沾足
一洗蒼山九夏炎
右西山暮雨
湖水漫漫烟霧生人間萬籟寂無聲獨留一片秋空月
照見波心徹底清
右東湖夜月
龍沙風起雪皚皚江上空山玉作堆最是霜臺寒氣肅
喧啾百鳥不飛來
右龍沙飛雪
寄弋陽致政李少卿四首(其子玘為御史)
天寵雖隆歸興濃耆英會裏得從容懸知一點丹心在
清夢還飛到九重
蘭臺棘寺已功成歸臥烟霞咏太平多少世人空碌碌
冐霜猶趁夜鐘行
鳳雛鳴日在高岡拂袖歸山百慮忘獨伴清風與明月
新詩題遍午橋莊
三年不見謫仙人落月空梁入夢頻無限憂民憂國事
何時尊酒細咨詢
題陳御史蒼厓舞鳳竹迺仲昭筆也
&KR0008;&KR0008;葆羽上青霄呌斷蒼梧路轉遙夜半天風弄明月
不知何處正吹簫
送林黃門聰奉命代祀南海便道歸省和同寅王
公度韻四首
朝陽鳴鳳瑞皇家四海蒼生覽德賖多少回天好封奏
人傳曾夢筆生花
一身已許帝王家奉使何嫌道路賖直以誠心將寵命
祝融壇上奠松花
三山東畔是君家縹緲孤雲久望賖今喜承恩遂歸省
錦袍宫釀壽萱花
忠臣憂國總忘家誰肯畱連歲月賖况是明君正延佇
回軒莫待雪飛花
題王母圖壽陳湖陸母太孺人
堂北萱花秋正開清香秀色映霞杯白頭慈母多賢德
福壽方如川水來
奉萱堂上綺筵開桂子蘭孫捧壽杯應是遐齡有千歲
瑤池王母送桃來
題南昌徐布政義景齋卷
早歲携書上帝州登科司憲又承流老來歸向高齋卧
景仰先賢總匹休
齋居瀟灑傍南州中有斯文第一流名遂功成身便退
不須題扁作三休
甘棠遺愛滿中州景慕前聞退急流多少世人空碌碌
鐘鳴漏盡不知休
二載無暇至龍泉比至慰問父老吏循民安殊無
一事皆上之賜也晚步中庭喜而有感口占一絶
王化漸摩久益深士風民俗總還淳山城駐節寂無事
閑步月明看北辰
食鰣魚
官廩送來香稻米網船買得活鰣魚烹魚炊米空飽食
補報無能愧逸居
湖口望孟誠李都憲不至
同榜同官意氣同幾年宦迹隔西東江頭久望無消息
欲叩蒼蒼乞便風
雲谷八詠為鄉人袁仲玉題
醫傳董奉活人心濟物功成不受金雲谷年來春雨後
新栽紅杏已成林
右杏林春雨(其人能醫)
一逕深栽竹萬竿清風瀟灑逼人寒知君高節真相似
莫厭頻頻歲晚看
右竹逕清風
石室香凝萬慮空製成新操付絲桐尋常莫歎知音少
流水高山百世風
右石室鳴琴
静裏乾坤玩古今一輪明月正天心光輝不但來雲谷
四海蒼生仰照臨
右天心玩月
學得新書逼二王揮毫常在墨池旁西風客棹曾經過
吹出雲煙滿路香
右墨池揮翰
千峯萬壑六花晴着屐扶笻盡日行應似古人能放逹
獨將宇宙作佳城
右雪霽看山(其人能地理)
坐倚梅忩俗客稀一編終日究精微吉凶消長何須問
已悟先天造化機
右梅忩讀易
種得靈苗數十畦暖風吹動綠雲移頻鋤慎莫辭勞倦
凋瘵蒼生久望醫
右藥圃鋤雲
題湖口上鍾嵒
江上羣山翠欲流山腰江閣更清幽登臨一嘯畱題去
山遠江空誰唱酬
寄鄉人陳宗盛
雲樹迢迢隔故園與君何日叙寒暄春來慣作思鄉夢
幾度曾飛到雪軒
琴川才子人中傑慷慨風流信少雙别後相思不能歇
幾時飛鴈到西江
思親堂為隣友唐戶侯題
汗馬勲勞衍後昆銀章世守禄常存空堂日日瞻遺像
一念難忘罔極恩
醉漁圖為蘇庠生惠榮題
滄海釣鰲鰲未得夢中心事肯忘機終持萬丈絲綸去
直上虞廷補衮衣
謝南昌羅憲副箎惠春盤酬文山集
久欲乘閑訪故人無端風雨日隂隂于今却拜春盤惠
翹首城南感愧深
不訪相知半載餘終堂情緒近何如應知讀禮今將遍
鄴架相資一卷書
次韻再答羅憲副六首
春到江南最可人梅花點點竹隂隂閑來後樂亭中坐
水滿方塘天影深
陰雲風埽净無餘春滿江山畫不如第一樓頭閑引望
乾坤萬里混車書
久羡君才最絶人宦遊随處有棠隂于今莫嘆遭逢晚
海内蒼生屬望深
仲素家聲慶有餘遙遙華胄信無如青年擢第司風紀
多少勲勞汗簡書
霏霏霪雨正愁人忽見中天散積陰寄語城南羅孝子
肩輿將到草堂深
登郊訪友趁公餘兩袖東風信所如却恐行車怯泥濘
長鬚先致一緘書
雨阻遊期答余同寅韻
花正紛紛草正菲登山久約謝元暉無情最是連朝雨
阻我東風倒載歸
術士推康節前定數一生宦跡皆符合不爽感嘆一
絶
先天數學信無乖推得從前萬事諧從此謀身不須問
人生真有命安排
感春
柳條綠綠梅初葉麥隴青青菜已花春似鄉園又將半
東風吹恨滿天涯
三月三日夜風雨無聊對酒偶成
風雨蕭蕭三月三一身為客在江南愁來強對清尊坐
燒盡銀缸猶未酣
夜酌池邊聞鐘偶成
客中懷抱不曾開偶對清尊坐綠苔星月滿天飛鳥定
微風遙度晚鐘來
晚坐池亭
蝙蝠飛飛蚯蚓鳴坐來暝色滿池亭天涯未起彎彎月
雲際疎穿點點星
三月晦日園人送王瓜有感二絶
春盡南州瓜亂生野人初送最關情燕京不比秦京暖
二月終旬進未成
南浦春歸已摘瓜欲嘗新味却咨嗟故園濱海東風冷
想得如今未着花
題仲昭為陳御史寫丹厓鳳尾竹
玉簫吹月綵鸞飛飛下江南覽德輝看舞天風上阿閣
九韶聲振九苞威
午日聞競渡歌
記得童年百不憂每逄佳節盻嬉遊如今為客不知節
聞着歌聲添客愁
謝楊司寇惠家釀且求白鴨(公有君子亭)
久客他鄉一病身蕭條客况有誰親故人遙贈江東酒
對酒真如見故人
芳塘綠水浸青蒲粧點風光少白鳬君子亭邊最藩息
雙飛何日下洪都
午日風雨獨酌有感
多病年年客異鄉不堪風雨又端陽重恩堂上天倫慶
應有愁人空斷腸
題鷗寓感寄楊司寇
終日沙鷗傍釣磯海翁易慮便高飛忘機本是生來性
解得人心也有機
次韻答劉主事昌出史舘有作見寄
青年才望有誰如常得承宣從屬車遙想玉堂春晝静
坐聽宫漏細紬書
自歎
紅塵道上日紛紛欲效微勞答聖君寄語鄉山湏待我
宦情原薄似秋雲
喜信州作疊山先生書院訪其後以奉祀事敬賦
二絶
國破家亡志不移文山心事似相期當年不落豺狼口
成敗于今未可知
文節忠魂死亦生千秋祀典有人承當年秦賈多時絶
縱使綿綿羞更稱
二月二十四日舟中觀歴偶知清明有感二絶
一年春在客中行擾擾誰知節序更偶坐蓬忩看新歴
恰驚今日是清明
寒食家家祭埽忙不禁客淚欲霑裳故園邱隴千山隔
不得随親奠一觴
自遣
年少官高寵命頻推封兩度及雙親凄凉莫起賢勞歎
遭遇如君有幾人
丙子夏洪吉袁瑞臨撫建信江饒南康十一郡大
旱田租二百三十二萬勘有一百三十八萬成災
封章上聞蒙恩俱賜蠲免憂民之懷稍舒口占一
絶以識感激
十郡青苗總似焚不才無計埽妖氛蠲租有詔蒼生感
聖主寬仁邁漢文
菊莊八詠為海虞陳公賦題
柳塘春水漫花塢夕陽遲
方池柳蘸亂流深小障花畱返照陰歌罷滄浪便垂釣
相應抛盡利名心
漠漠水田飛白鷺隂隂夏木囀黃鸝
萬頃白雲迷屬玉千章綠樹喚倉庚捲簾獨自草堂坐
望入海天無限情
洗硯魚吞墨烹茶鶴避烟
逸少池邊魚不驚盧仝門外鶴長鳴菊庄風景依稀似
何日重遊叙舊盟
就船買得魚偏美踏雪沽來酒倍香
海上雲寒飛六花鮮鱗佳釀不須賖擁爐終日自吟酌
彷彿西湖處士家
寄程都憲彦實
故人作鎮在遼陽賸有聲名動帝鄉我忝相知重相憶
不堪回首海天長
坐撫東人未一年豐功偉績冠三邊相逢莫歎賢勞久
廊廟行看拜寵宣
題扇寄陳宗盛
象骨金箋製度新緘封千里贈情深揮時不用遙相憶
滿面清風即故人
寄陳宗盛
一壺春酒别閶關我自登途君自還馬上看雲重回首
不知何處是穿山
海天西畔是鄉關苦憶相知未得還莫道緘書空遠寄
感君高義重於山
題菊寄張養正(菊下有竹石)
黃葉滿空秋已殘石田秋菊自凌寒香心不許遊蜂採
畱伴琅玕歲晚看
寒花采采傍雲根歲晚相依獨此君幾度書忩夜深坐
滿天風露遞青芬
題鸚鵡鸜鵒各一幅寄張致和
靈鳥能言避網羅山林深處占高柯雕盤縱有黃金粒
不肯飛來奈爾何
巧語從來衆不堪參軍門下被傷殘山林不用人調舌
終日諵諵却自安
次韻答夏季爵大理二首
南牀叨接夏侯茵待漏頻年笑語親一别冬殘又春半
薊門烟樹不堪人
病骨非堪着戰袍臨戎感奮却忘勞三邊近喜無烽火
吟望皇都紫氣高
謝陳少卿惠藥(藥有紫霞杯浸酒而飲)
任重才荒悴此心不堪衰病日侵尋感君惠我行囊藥
一顆烏丸抵萬金
紫霞杯裏注瓊漿一夕纔吞藥味良有待微軀漸康復
漫尋叔子拜神方
謝撫寧伯惠魚
塞北沙深水澤枯魚鰕風味四時無君家鮮鯉從何致
堪比吳江一尺鱸
鮮鱗傳送直南金敢效公儀卻盛心便遣家僮為烹薦
加餐知感故情深
秋日美峪至保安道中望居庸有感口占三絶
居庸山北憶山南滿眼西風淚未乾道路相將三百里
舉頭不得見長安
京華只隔一重山王事驅馳未得還却羨紅雲無定迹
也能飛去護天顔
路接家鄉兩日程臨風駐馬豈勝情翻憐不及桑乾水
得向盧溝晝夜行
成化元年春予奉命偕趙總戎良佐提兵征兩廣四
月望日師發南京次大勝關總戎以詩見贈次韻
奉答
先聲已破鬼門關螻蟻殘生掌握間不信三苗不從化
將軍今是趙平蠻
長江萬舸擁天兵父老壺漿候遠汀莫怪風聲震遐邇
此行正欲埽羶腥
過江西次趙征夷韻題扇贈趙伯顒有感云耳
重過西江又十年江山風景尚依然門生故吏多騰逹
知有何人記二天
分手錢塘又一年此心遙憶甚茫然相逢贈爾清風柄
莫畏黃堂盛暑天
趙總戎以校獵所得野獸見惠口占二絶奉謝
平原校獵試琱弓草内豺狼一埽空分惠庖人感深意
從知絶藝屬英雄
射虎弓開百獸驚踉蹌就縛送中營元戎持此征蠻去
巢穴行看指日平
去歲余與忩友趙伯顒同外補五月十有二日予至
錢塘宿齋吳山而伯顒已先至因來叙話夜分始别
怱怱一載矣兹予統師南征經伯顒之隣封伯顒亦
來犒師亦以是日會於潯陽兩情相對喜而復感而
伯顒又亟欲别去予因口占三絶以贈
去年此日到錢塘同宿吳山夜話長今日相逢在萍水
一樽相對兩茫茫
擁節重逢楚水濱因憐别久更情親煩君且莫論分手
世上知心有幾人
自分江湖老此身不圖重拜聖恩新世間榮落逡巡事
慎莫輕看失意人
廣東來報賊散承趙征夷惠琱弓鈎刀詩和且謝
肘懸金印事南征羽檄飛馳賊已平堪羡竒才出竒計
從今不戰屈人兵
王師飛度嶺南來號令如山震若雷數萬狂蠻同日散
將軍真是出群才
紫駝絨線紫琱弓神背烏號一樣同三箭天山看漸定
菲才真欲附英雄
新置鋼刀月樣彎崇山峻嶺便躋攀感君持贈征南去
指日相從定北蠻
趙總兵詩賀東廣平次韻酬答二首
東廣民流命不堪荒原惟見樹毿毿謝君提出迷途去
從此安眠又飽飡
讀書常羡馬征南净埽南荒瘴與嵐今代重生趙充國
聯芳留與後人談
師入桂林屢捷志喜(成化元年九月)
旌旗纔指桂林途五發偏師五獻俘從此皇威清嶺海
不勞民吏望來蘇
遊風洞
成化四年春南寇既平予自蒼梧移師駐桂林二月
十有三日鎮守太監王公置酒邀予偕總戎都督歐
公遊風洞酒既闌題此刻石以傳
萬里天風過此中百蠻烟瘴埽除空華陽白鹿徒多景
争及光明一竅功
為金仲和題夏太常竹
萬紫千紅照眼明一番風雨即飄零此君獨有冰霜節
風雨聲中色更青
高節亭亭一兩竿時人只解報平安滿林蒼雪歲華暮
休作尋常桃李看
次徐武功韻題錢景寅扇
誰寫張騫萬里槎不同閑草與閑花高秋八月天風起
直上銀河自不斜
張廷慎怡梅卷承錢學士命來索予題為賦三絶
閶閭城外俗豪奢魏紫姚黃總鬭誇何似張君愛清致
另開别墅種梅花
聞道君家好弟兄高樓日日宴簪纓憐君自得梅中趣
應與梅花一樣清
别館梅開日自娛高鄰學士可曾俱驪龍暫卧華亭上
好去多求照乘珠
晚香亭為葑關華元器題(卷有吕學士記)
滿籬秋色過重陽曾上幽亭看晚香不用詩人更題品
玉堂學士有文章
采采寒花十數叢蕭條時月傲霜風從知晚節非凡品
撫卷題詩憶魏公
次韻酬沈陶菴四絶
高卧東林絶世紛昂昂野鶴在雞羣三吳人物多相重
重爾能詩又好文
東吳詩客競紛紛沈老詩才自不羣聖主當天現鳴鳳
朝陽光彩爛成文
連城白璧出藍田文采温温美且全堪羡陶菴好詩句
更多高義薄雲天
十畝家園萬頃田稻梁蔬果四時全有時放棹濯纓去
水滿平湖月滿天
舟中看沈陶菴所作奉寄
吳東林下有詩豪落筆光芒萬丈高昨檢行囊看墨跡
滿江烟雨起波濤
壽傅澤民醫師
簫鼓聲中勸酒頻南鄰仙老慶初辰知君自有長生術
不用詩人祝大椿
顔如丹渥鬢如霜真得仙家却老方昨夜東林有星宿
弧南一點倍光芒
劉廷美僉憲為鄉人魏古作湖山圖徐武功題詩
其上魏復求予作為賦一絶
詩畫精神二美全滿堂風雨起雲烟更憐彷彿五湖口
欲學鴟夷放釣船
東園偶成
三十年來立要津虚名惹得世人嗔獨慚知遇恩難報
夜夜東林望北辰
百粤兵收鬢已斑逢人那敢說平蠻非才只可填邱壑
何日天邊得放還
少年平步上青天蹤跡希竒每自嫌今喜衰遲將退步
静思物理始怡然
人生至願我皆全况復相將半百年多少同儕不如意
令人念念感蒼天
東林散步宦情微懶與時人較是非好鳥飛來又飛去
相應疑我未忘機
謁芳洲陳先生墓
先生平生薦賢一惟至公門下稱為得人至南陽李
原德相繼執政士君子之自重者多不得進而乞哀
奔競之徒皆相率用清議為之不平焉既而出其門
者多以賂敗英廟知其為人將圖顯黜而賓天矣使
假以數月原德必不免于殞厥身而欲優優以考終
也得乎芳洲延公是未伸憤憤以没天理之報果安
在哉謁拜之餘徒增悲感遂作小詩以志之
玉華山下石蒼蒼感德門生奠一觴邱壠雖荒清節在
回頭却咲李南陽
南陽何幸得全歸翻使芳洲卒布衣昭報從來有遲速
漫將成敗論天機
過梅關(二月二十九日也先是霖雨至日偶晴夾道好鳥和鳴喜而有作)
紅梅關上度雙旌天意分明特放晴山鳥飛翔心亦喜
好音不住向人鳴
去年二月出梅關今歲承恩又復還碌碌塵途三十載
不知何日遂投閑
答王大理
孤臣久客瘴江邊惟是相知肯見憐更有多情王大理
時時遙寄錦雲篇
雲路同遊三十春晚年更覺故情親海天萬里頻垂念
道義分明似古人
南昌彭節自為書生至驛官從予撫西江平南蠻效
勞簿書有年矣嘉其勤慎嘗兩薦之天官徇例待其
赴部始為擢用兹辭予往焉恐其墮厥志與詩勉之
勤勞幕下幾經秋又捲行装上帝州薦爾未成真有命
逢人莫歎久淹畱
七旬慈母豫章城衣錦歸寧喜不勝想是猶存顯揚願
莫教功利累名稱
灕江舟中撥悶(桂林至蒼梧江也)
六月灕江上桂林炎風暑雨思難禁也知衰體宜調養
可奈君恩責望深
砰湃湍流幾百灣冥濛雲樹萬重山樓船獨坐羽書静
漫檢戎韜消日閑
辛卯歲年五十鬚鬢有變白者
百粤平來見二毛七年猶未脫征袍聖明倚託非常重
敢對時人話獨勞
憂勞萬狀與誰論一點丹心祗自捫白盡鬢毛何足惜
只慚衰朽未酬恩
八月六日發蒼梧之桂林大霧蔽江
喧天鼓吹引麾幢黑霧濛濛蔽大江自信真誠能辟瘴
家僮不用閉船忩
人說瘴鄉投竄地我遊七載幸無虞此心不負朝廷托
應有神明護賤軀
桂江鯽魚甚巨且美食之有作
桂江霜鯽長如許絶似松江一尺鱸鯽美終非故鄉物
臨風長嘯憶三吳
桂江舟行見各山畬田廣開蠻夷殘孽持兵供役
夾道拜迎視往年處處益多喜而有作
蠻夷流劫幾經年飽食何嘗肯力田今日自知勤穡事
畬田處處滿山顛
夾江山獠數年前日夜藏蹤截過船今仗皇威已心服
持兵供役滿江邊
辦事官黃漢斌從予有年兹乞歸省母口占四絶
以華其行
黃生從我久勞勤况是平生志不羣忽憶慈親乞歸省
楚雲湘水思紛紛
青油幕下效勞多累薦無成奈若何遲速從來皆有命
莫教初志便蹉跎
峩冠博帶遠還鄉綠酒黃花壽北堂滿袖西風晝遊處
石牛山色倍生光
寧親展墓望鄉廬我又封章逹帝居昭代用人遺逸少
重來從事莫躊躇
寄硯與宗玉白尚書
買得端溪硯一方獻歸司馬助文房揮毫濡墨紬思處
多少仁恩覆大荒
次韻酬徐武功先生
高卧東山夢正酣相親無計策歸驂交情不改忘年舊
珠玉時時下嶺南
賜還軒冕自南蠻海南常時憶謝安相業終期駕伊吕
文名今已並歐韓
東吳南越斗牛分夜夜遙瞻憶相君萬里何時遂初願
君為龍去我為雲
海内人龍繫我思我思未見忽成詩台司有召今將至
且莫臨風讀楚詞
次韻答祝參政維清
紫微堂上解機權歸臥江湖一棹烟想與陶朱醉吟處
世間萬事兩茫然
削平南越欲辭權歸向東吳避瘴烟翻咲當時竇車騎
空將名字勒燕然
寄林錦衣索所許畫菜
寫生寫到忘形處野菜園蔬信手塗記得相逢曾見許
鴈銜何日到蒼梧
輓蒋宗韶鄉友
坦軒野叟非常士長賦才名鄉里推孝義更多題不盡
陳阡已有史官碑
哲人有道忽長逝身後綿綿福慶重伯氏承家真克肖
仲兮還儗拜推封
平生湖海多交友此老高風獨擅名萬里題詩重傷感
屋梁殘月不勝情
甲午十月二日夜風寒擁爐逹旦不寐偶見新月
口占一絶書于滅度橋頭
滿林黃葉肅霜天挑盡殘燈未得眠無限心中隱憂事
又看新月掛天邊
重九日華高士宅賞菊次其舊韻
得時行道郭汾陽臣節無虧名亦香老我于今復何幸
功成名遂解金章
當時脱穎少年叢意氣真成有古風今喜休官漸衰老
都將世事付天公
詞
滿庭芳(有序)
恭審總兵官平江伯陳公志堅胄出簮纓業承韜略抱
非凡之遠志挺出類之雄才肅將明命已平百粤蠻夷
簡在宸衷復總三軍漕運光價日高于閫外歡聲雷動
于淮南克繼家聲足當國計是用修詞為賀慶衍恭襄
賢追莊敏天生一代忠良早膺封拜承命下南荒儘展
六韜三略收蠻夷盡數歸王守家法清貧如故四海姓
名香聖明憂國計簡司漕運特授金章總水兵百萬作
鎮淮陽定纘先公勳業足京儲永固封疆還儗進六師
大帥丹悃佐吾皇
襄毅文集卷八
