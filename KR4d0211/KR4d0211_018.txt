范香溪先生文集卷之十八
讀老子
萬類莫不共由謂之道在我得之謂之德仁也義也
禮也智也皆得之在我者也故四者異名總而名之
曰道若所謂立人之道曰仁與義之類是也亦總而
名之曰德若所謂君子行此四德之類是也然則在
我得此道矣以止而覺焉者言之則謂之仁以履行
而言之則謂之禮以行得其宜而言之則謂之義以
知仁義禮之用而察焉者言之則謂之智是特其名
異耳豈道與德有二哉豈仁義禮智與道德爲六哉
仁之覺智之知亦非二也智之知知之用也仁之覺
兼知之體而爲言也禮也義也智也雖不可謂之仁
而仁之覺無不在焉猶元氣之發生謂之春至夏也
秋也冬也雖不可謂之春而元氣未嘗不行乎其中
物雖彫落於秋終藏於冬而發生之性未嘗不存焉
此易所以謂仁爲元也然則道德仁義禮智初非有
二也老氏之書乃曰先道而後德先德而後仁先仁
而後義先義而後禮是豈誠老聃之言乎且以老聃
譬之以其姓稱之則曰李氏名稱之則曰耳字稱之
則曰伯陽諡稱之則曰老聃然其人實一人耳謂李
耳與伯陽爲二人可乎謂先李耳而後爲伯陽先伯
陽而後爲聃可乎使老聃誠知道則是言非其言也
豈後人附益之辭耶昔者曾子言孝而曰仁者仁此
者也禮者履此者也義者宜此者也孟子言仁義而
曰智之實知斯二者弗去是也禮之實節文斯二者
是也以參與軻之言求之仁義禮智初非有二謂先
仁而後義先義而後禮奚可哉學者讀老書宜愼所
擇
讀管子
東周無齊侯東周當如何曰周不國矣齊侯無管仲
齊侯當如何曰將不得與於諸侯之盟管仲相齊侯
九合一匡爲霸雄長威攘夷狄使斯人得不被髮而
左其袵是仲之功與稷植契教相上下或曰仲不能
王其君而區區佐以霸道故孔子稱其小器蓋不其
然齊侯霸則周苟存齊侯王則周必亡齊不亡周復
焉得王王則周必亡矣管仲俾其君尊周者也方俾
其君尊周又焉得王其君乎天王使宰孔致胙於齊
侯命母下拜齊侯遂欲不下拜而謀於管仲仲進不
臣之戒而公猶以三代受命異同爲問仲因詭以三
祥要之公因懼而下拜恐隕越于地是仲俾其君尊
周者也仲痛蒼姬無令主可輔以興東周姑即齊侯
而翼戴之使文武不至不祀責不王其君可乎孔子
薄仲之三歸反坫以爲不先自治故曰小器已而美
其功則又曰民到于今受其賜是非無取乎仲也仲
言強國安民至矣人君苟即其書擇可用用之猶足
以致一匡九合之盛秦漢而下未聞有致君若仲之
相齊者而乃高爲虚言陋仲不王其君何謂哉
讀周禮
周公作六典謂之周禮至於六官之屬瑣細悉備疑
其不盡爲古書也周公驅猛獸謂虫蛇惡物爲民物
害者而蟈氏云掌去鼃龜焚牡蘜以灰洒之則死鼃
龜不過鳴聲聒人初不爲民物害也乃毒死之似非
君子所以愛物者又牡蘜焚灰大類狡獪戲術豈所
以爲經乎司關云凡貨不出於關者舉其貨罰其人
說者謂不出於關從私道出避稅者則沒其財而撻
其人此決非周公法也文王治岐關市譏而不征周
公相成王去文王未遠縱不能不征使凡貨之出於
關者征之足矣何至如叔末世設爲避稅法沒其貨
撻其人劫天下之商必使從關出哉此必漢世刻斂
之臣如桑羊輩欲興榷利故附益是說於周禮託吾
周公以要說其君耳不然亦何異賤丈夫登壟斷而
罔市利其爲周公何如哉
讀曾子
世傳曾參書述孝悌仁義隂陽之說甚著雖不皆底
於道要與齊魯論孔子家語禮記等書言相出入亦
宏揚姬孔之一助也班生志儒家書有曾子十八篇
今其存者十篇而已不知餘八篇爲何等語而脫亡
於何時隋書錄曾子兩卷與今本同意其亡於魏晉
之間也
讀鄧析子
劉向校除鄧析中外書定爲二篇其言大抵根于刑
名蔓于老嚴而茨棘蕪于聖道謂堯舜爲不厚子謂
周公爲不厚弟謂左右結舌爲明主謂委任臣下爲
亡國謂盜跖不可禁爲聖人之罪邪誣橫異律之王
制可逃誅乎向令駟歂殺析并竹刑而燔滅之則距
詖放淫之功與辭闢等矣效尤遵繆是爲子然之譏
方之甘棠豈其倫乎
范香溪先生文集卷之十八
