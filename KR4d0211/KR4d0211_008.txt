范香溪先生文集卷之八
雜興五首
雉驕有擅澤雞雄亦專栖乘人肆桀傲未異雉與雞
虚張盡客氣不知&KR1089;危機雉驕或登爼雞雄亦爲犧
嗟爾桀傲子不戒將安之
荆梟昔見惡去楚將巢吳妖音不知革吳豈荆人殊
梟能戒頰舌勿復輕嗚呼雖荆亦容爾何必他邦居
高蟬蔭嘉木未省螗斧危勇蟲亦何愚不顧黃雀飢
癡癡挾彈子已復露霑衣世事無不然古今同一悲
鵲噪得歡喜烏鳴得憎嗔烏鵲自有口噪鳴何預人
烏飛聲啞啞鵲飛聲嘖嘖凡鳥從紛紛未用置肝鬲
彭亨着冠猪踉蹡上車鶴皇家一清明此輩束高閣
龍夔雜鵷鷺庶位已參錯少安眞可待四海得耕鑿
我亦幸豐年從容一&KR0588;壑
遣興五首
商山園綺徒雪髮映松露山間謂終老不踏市朝路
一朝前星匿羽翼起調護婆娑古衣冠笑定國儲副
留侯計偶爾曷遽動貞素因知古今士出處自冥數
功名苟不免四老猶一助寧庸巧馳驅失爾邯鄲步
少陵古詩伯未必眞豪人胡爲冷炙辱自分潛悲辛
莫倚善題賦未悟嚴武嗔徒言磊落士不肯異其身
我逢劉穎川竟夕不向枕餘人偶對面白晝輒欲寢
生來不耐俗敢妄作題品猶嫌太分明客至姑與飲
龐眉困郎署白首命不遭猿臂無侯封徒負射虎豪
兩者阨天運材智俱莫逃向來鄧氏子志行劣可褒
藉非逢際會未免椽功曹
翻雲覆忽雨昨火今已冰三塗九州險未似今人情
人言餘耳事令我不忍聽嗟哉泜水上刎頸遂寒盟
題八馬圖
何年畫工搦毛錐貌此八馬姿權竒青絲絡頭十二
蹄調柔意態行愉怡五馬放浪無維羈或齕或望仍
廻嘶一牧牽鞚一牧騎製度髣髴唐巾衣不知此馬
生何時昔周穆王遠遊嬉駕跨八駿驅東西高升崑
崙躡瑤池騮騄驥義勞飛馳日走萬里無停騑興元
唐家危累棋百夷僅脫朱泚圍黃屋進狩懷光追八
馬入谷七馬疲筋攣肉綻行人悲兩者資世皆顚羸
虛名何有千載垂空得傳記流歌詩未如此馬閑猶
夷牧埛不受鞭筴威不踣險遠安無危泉甘草薦足
自肥安用號駿稱雲騅嗟哉畫意誰能知
寄謝潘舍人贈烏紗帽
野人儀矩初無華况復破帽風簷斜先生有意念衰
醜折簡遠送新烏紗束巾試著出妨戶色若露洗凌
晨鵶舍人樣好信殊俗朽質得此慚無涯白癡稚子
強解事競道宜稱相讙譁輕寬不但愜當暑掉頭曝
背仍堪誇修容他日奉遊宴便可笑誚参軍嘉從今
旦暮戴公賜閉關無事聊煎茶
遊蘭谿靈洞
朝曦杲晴空宿霧開紛披縈紆度墟曲犖确行溪湄
橫橋轉山腰丹堊明招提豁谺覷隂洞欲入愁途迷
流泉暗淙琤噴壑跳珠璣巖根石彩翠映水光參差
窮高上蒼岑支策行欹危林端出紺宇兀與浮雲齊
曾來念舊事歷歷經行時松長向如人今已老十圍
我尚喜青鬢還年未生絲偕遊數君子意擬探(平聲)幽
竒諸峰未歷覽寒日還平西同攜下前麓却望蘭隂
歸明年豔陽春更約相追隨當須各努力補屐尋幽
期
題弟茂通斗齋
昔人驕豪自髫鬌萬里浪欲乘風破暮年志計轉難
量眼看一州如斗大今君容膝能自安高館不與身
相關作齋似斗意闊達宇量寧妨廣百間足明居世
惟知足寬窄在心非在屋莫言齋小礙人眉清絶坐
銷愁萬斛奉身那用有餘爲身穩心安君自知軟褥
傍爐時枕肘不須小帳更低垂(釋名小帳曰斗帳)也知丈室
含無際自有壺公容客地斗齋我巳戲題詩斗酒還
當就君醉
寄題錢伯茂致政奉議遥碧軒
君不聞漢時遺榮兩大夫羣公祖道傾京都去塵寂
寞絶繼踵但見畫手空傳圖君今心事能超古早束
衣冠掛神武掉頭不待廹懸車廣受視君知孰愈世
人分著金籠頭或貪微名魚中鈎寧如君脫官海去
飽看遥碧臨清流似聞遠目增明處宛如畫出城南
句款門何日赴幽期坐挹雲岑爲君賦想當遐矚窮
天垠吟憐修眉濃綠新應嗤爭利推車客不惜青山
碾作塵
寄題何元晉亦樂堂
士生&KR1089;塵網窘若囚飛虫思牽黃耳不可得况欲雲
卧聽松風何郎可憐人恥與俗同調不作窮愁懊惱
詩獨抱青山坐長嘯誅茅結屋傍林塘石蘭露菊秋
風香掉頭萬事一不領仰天白眼傾壺觴邈予坐阻
窺幽躅夢到東窗攀綠玉裁詩寄似堂中人爲楷銀
鈎寫高竹
送春曲
春光春光勸汝一杯酒我能爲春作高歌未解春能
聽歌否春歸有底急落盡桃花紅園蹊漠漠野隂静
兔葵燕麥空搖風風光幾何時背我忽如客殘絲欲
斷感春心語燕勞勞上簾額我有惜芳意一春憐物
華春來雪裏索梅笑春去悵望飛楊花春歸知復來
奈此斷年別搖楊三月暮天愁鶗鴂一聲芳草歇歌
竟我亦醉一掉觥船空明年待春花樹下放歌擎酒
相迎逢
春融融效李長吉體
天暄地媚春融融化工點染分花容東風夜半入香
陌雜樹曉繁爭白紅蘭䕺蕙根芳翠滴柳豔明眉輕
羃䍥紅顏綠鬢靑春客壷中新醅鴨頭色殘絲冉惹
愁如織日暮低迷草萋碧
同姪伯通端杲效盧仝體
一春癡癖門長扃兩耳不聞鶗鴂聲不知東南風掃
盡紅紫英行行點檢桃李徑但見樹子青冥冥門前
水流渠照灼鬚眉清科斗游其間脚股各已生渠旁
草鬱鬱草底蚯蚓鳴韻如抽繭絲幽咽得我聽念此
瑣細物隨時變音形黃河赤鯉或點額老驥塞默長
羇纓嗟嗟世路眞難行
同弟茂通效溫飛卿體
海棠紅歇鶯停歌麥風時候猶清和簾垂箓簌深院
静赤欄細柳隂婆娑池塘正覺幽事好萍葉藻蔓涵
清波一雙胡燕薇叢外銜得芹泥來補窠
送喬民瞻倅武昌
春風未綠江南草春信臘前梅蘂早水村着處是南
枝想見君行被花惱如君久合上華途胡爲半刺猶
題輿奉引未騎沙宛馬佐藩且食武昌魚頻年欣接
游從樂忽手别書空作惡江干跋馬望行艫日暮山
寒雲錯莫往聞南紀百戰場腥風殺氣吹湖湘只今
江漢俱練静棹謳雜發行連檣君從鸚鵡洲邊去歷
歷遥看漢陽樹莫言槌碎黃鶴樓準擬書來寄佳句
送徐履之倅南昌
春山罨畫春江平江頭春船椎鼓聲鍾陵別乘喚帆
席笑看獵獵風搖旌明朝太末經行處懸愁望斷煙
綿樹勞勞檣燕亦留君且共推蓬話情素鍾陵地雄
古名都美官况復稱題輿看君逸足展夷路逐電追
風萬里餘前知按部勞綏撫箳篂行濕西山雨君家
孺子有遺臺試向東湖聊訊古蘭隂新漉酒吹醅更
折江花勸引杯聖代興廉訪良吏遲君却抱鶴書回
六笑
我笑支道林遠移買山書巢由古達士不聞買山居
我笑賀知章欲乞鑑湖水嚴陵釣清江何曾問天子
我笑陶靖節自祭眞忘情胡爲托青鳥乃欲長年齡
我笑王無功琴外無所欲當其戀五斗乃獨不知足
我笑杜子美夙昔具扁舟老大意轉拙欲伴習池遊
我笑韓退之不取萬乘相三黜竟不去觸事得䜛謗
客言莫謾笑古人笑人未必不受嗔螳螂襲蟬雀在
後只恐有人還笑君廻頭生愧不能語嘲評(去聲)從今
吞不吐譽堯非桀亦何爲訕周譏禹終無取
讀楊子雲傳
老不曉事楊子雲綴文譏訶堅逐貧班生曲筆甚假
借謂不戚戚元非眞草玄欲作後人計投閣自迷身
不利王涯筮中好其書寧復逆知甘露事蠅聲紫色
欺昏童義士遠引如冥鴻胡爲顚眩尚執戟美新屈
首稱臣雄崏山沃野蹲鴟大拓落不歸良已過近危
竟似井眉瓶虚作反騷嗤楚些詭情懷禄遭嘲評但
用筆墨垂聲名文章要亦千古事久矣法言今正行
讀王建射虎行
我讀射虎行感槪興長歎官羌射虎得虎難山下遠
立常空還惜留猛虎著山裏射殺顧恐終身閑有如
邊將圖偷安遵飬時賦容其姦翻愁努力盡高鳥良
弓掛壁無由彎君不見劉巨容高千里留賊自資媒
富貴恐賊盡誅身不利坐令屈律裹頭人橫暴九州
狂螫噬嗟嗟忠臣心不移受刀摩頸甘如飴紛紛血
刃勇不顧一死未謝君王知官軍壯志吞蠻夷匈奴
不滅寧家爲相公誓欲平淮西慨言賊在歸無期霍
公裴公今已矣我吟射虎徒歔欷
冬夜有感
宵長倦觀書掩帙起微步徘徊簷隙月點綴竹稍露
寒空頑無風寂歷鴈時度不知何處村尚急野塘戽
哀哉當丙夜取水窮沮洳得無空魚羣一舉不復顧
那知今竭澤無復魚可捕天公仁百物暴殄天所怒
褰裳欲從之告以盍長慮浮雲暗林野恐&KR1089;荆棘路
出門還入門此意定誰喻遣興強微吟凄凉不能句
送兄茂瞻機宜之官廣東(時年十七)
黃蘆鬛鬛秋風肥鬼雨灑草南山悲長塗客子動愁
肺往往捫轍多思歸我兄豈不感時節東床卷席將
何之自言南州有元帥摽鑒本是陽秋皮薦紳奔走
欲定價一見許我竒男兒提撕表奏置戎幕使我坐
握官機宜高生所媿國士知不辭觸熱向武威我今
去路雖千里敢以驅馳負知已南州最盛肩京都昔
人欲語停杯餘地靈孕秀多異産鼊皮蚺蟾如蟲蛆
舊聞民俗蠻頑甚蜂屯蟻雜難爬梳聖朝神化與換
骨詎事草薙髠根株我兄智囊載大腹撫俗自應才
有餘腰間長劍生銅吼可膾蠻王快屠狗後當歸路
持旌麾六印黃金大如斗
贈青城道人
道人來自青城巔飄飄逸氣凌雲烟青鞋布襪久遊
世踏盡海宇名山川琴心三疊得妙旨華頂一路通
幽禪自言早歲拾瑤草往往鶴上逢眞仙惜哉食服
只半劑猶與人世相周旋曾期汗漫九垓外決去已
復揮騾鞭伊予此生一念誤遂&KR1089;塵網嗟拘攣鏡中
華髮已疎索肘後丹經猶弃捐三山銀闕眇何許悵
望碧海波翻天因君告我獨往意伎攁竦踊心茫然
莫言得道兩塵隔蓬島只在柱杖前定知後會君刮
眼看我玉練還頽年
理喻
郵亭羇客寒無氊夜懷家山情惘然燈前坐感雨蕭
瑟浩歎達曉愁無眠鄰翁不出蓬茨裏聽雨聽風心
似水黃昏鼻息已雷鳴往往簷喧不經耳愁霖一種
聲紛紛鄰翁不聞羇客聞是中轉物有妙理起予暗
契瞿曇旨
我眠鼻息鄰家驚耳不自聞齁䶎聲我耳忽鳴韻清
磬旁人對面那能聽耳鳴如心念鼻息如已過心念
潛萌衆莫知已過自迷人看破歷歷眼前皆要理舉
世何人無鼻耳
雜興四首
水毋雖目蝦竟自了無覩如人心苟盲記誦亦何補
當須見精義一覽洞千古可效章句徒冥迷自聾瞽
乞火固得火不如鑽燧多寄汲非無泉鑿井泉盈科
君子貴自得顧豈求之他心焉有餘師奈彼自弃何
飢人嗜敗肉渴者甘腐漿一爲飢渴害食飲俱失常
况兹方寸間邪欲紛難量微哉此心害禍甚飢渴傷
昔人稱水淫好潔若無奈居然一日間洗滌十餘過
君看七尺軀孰與此心大洗心儻亦爾會絶客塵涴
聽琴
坐人皆聽琴未必知琴音相知紛滿眼未必相知心
知音如子期知心如鮑叔此道久寥寥誰其踵高躅
古聲勿復彈古心徒自憐知音惟月露知我其惟天
君不見只今人情如紙薄只今世路如溪惡咄嗟許
事不足論鳥跡微茫度寥廓
寓居寶惠寺喜晴登山
喜霽出招提愛山登嶪岌林端已殘照路草猶半濕
丹崖斷雲歸翠竇飛泉入長天沒鳥影遠水動虹吸
塵襟得必瞰爽氣橫來集欲逐野僧還更看空翠立
次韻姪端方過予偕行南村翫月
焚魚共酌田家醴歡酣遞嘯凉風起子諳懶籹故相
攜指點村南聊縱履行行林影搖参差柱杖扶我長
過眉幽尋極眺不知倦路轉石角時鈎衣泉聲入耳
淙琤玉何許泠泠砧杵續悠然發興見南山林壑盤
紆如岳麓喧卑迥隔區中緣况復華月升東邊明凝
苔露正皎皎淨映石瀨彌娟娟方欣清景多幽事揚
煇莫遣浮雲蔽絶憐螢影巧自持却厭蛙讙苦無謂
歸來阿朗傍隅趍示我長吟意有餘明宵有月更相
就還看玉輪遊舞雲
送四兄茂安之任永嘉
不齊宰單父廩廩德垂久當年誠化洽誰忍輒欺負
能令夜漁人有得棄不取何因政乃爾賢助則多有
東嘉侔洛師雅號士淵藪儒風旣純古俗習自忠厚
兄行試牛刀豈復勞決剖鳴弦會多暇遇事無掣肘
懸知著嘉蹟遠與宓生偶匪謂得聲榮期兄富師友
次韻姪端臣雨晴出郊
雨中爛漫睡門徑橫林扉朝暉入甕牗起我聊伸眉
良遊眺江郊攬袂風披披平瀛漲新綠灧漾摇晴陂
雲巒靄空翠煙樹森華滋潭漁下罜䍡隴種行樓犁
貪穿康樂屐更杖原思藜阿宜倦遊還心事嗟多違
新功在琢句非復吳下時淵明賦歸來今是知昨非
君看古賢達茹草甘長飢悠悠身外事凛凛胷中竒
因賡喜霽作用代城南詩
送袁上人還銅山
上人眼睛黃游藝出天悟胷中七曜曆掌上九籌數
通醫詔百藥襲氣了三住餘猶窮衆術辨口劇河注
誰云不拘教心實謹律度提攜木上座白足勤遠步
丁丁豕郊扉起我曳塵屨高談翠竹法時覓碧雲句
語以&KR0588;軻書竦踊知詠慕南山古花界可隱玄豹霧
挽使小淹留懷歸錫難駐長途雪沒脛栗烈正寒沍
披披拂風袖笑話巖中趣巾瓶到銅山鍾梵歲云暮
浮雲亦何意南北自來去遲爾青春深過予碧溪路
范香溪先生文集卷之八
