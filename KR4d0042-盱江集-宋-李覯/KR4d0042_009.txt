直講李先生文集卷之一
賦後學南城左贊編輯
長江賦後學廣昌何喬新校正
臣聞養萬物者惟地之大水居其上則地不能載以
觸以齧以斷以掘深或無底遠或幾千萬里則江之
為水臣不得而計之矣蜀焉我頂吳焉我腹淮我之
腋海我之足朝谿暮谷刮骨磨肉委之填之而莫飽
其欲萬山崔崔將裹將束如兒童之見犇馬縮頭歛
手避路而躑躅時淸氣和無濤無波千丈一席可眠
可歌變動頃刻四天怒色凶煙暴雲對面漆黑誰為
風師誰為水伯不軌不法無别無識風兮何聲水兮
何形前雷後霆冰堆雪層操舟之老尚不能自保况
乃遠而行客孰不椎心而太息出如登山入如沈泉退
無所止進不得前龍螭蛇黿固執殺生之權蝦蟹瑣
瑣猶或賈勇而争先嗟乎生之難成之難父母君師
之所愛而託命於其間幸而免者盖有之矣不幸而
死者何可勝紀魚腹未消艣聲相繼豈非利欲之牽
人而危亡之不避揚荆巴蜀交廣甌閩地有常産物
有常珍衣者食者器者玩者歌童舞女詭異妖冶官
所不取則掠之私舍孰賢孰才貪哉鄙哉重装疊載
踰江越淮然則視長鯨之怒東海不啻如蠛蠓之浮
杯嗚呼山川之阻土地之富天下有道則王之外府
天下無道則姦雄所處盖足於財用而利於守禦故
周之衰也有吳有楚漢之亂也曰策曰權琅琊因之
以建大號劉𥙿得之以入中原道成蕭衍迄于覇先
自取自守人誰敢言赤壁之敗曹操夀春之走符堅
雖曆數之有在亦事勢之使然及夫孫皓之虐叔寶
之昏而後能滅焉勞乎哉經幾代而幾年臣聞周書
曰制治于未亂保邦于未危隂陽有消長日月有蔽
虧在乎備之得所則禍何能為伏惟國家重西北而
輕東南臣何以知之彼之官也特舉此之官也累資
歛於此則莫知其竭輸於彼則唯恐不支官以資則
庸人並進歛之竭則民業多隳為貪為暴為寒為飢
如是而不為盗賊臣不知其所歸諸夏内也為腹心
夷狄外也為手足輕重之理豈神明之所不燭秦備
胡而陳勝起事唐戍蠻而龐勛肆毒觀其土崩之由
誠可為之痛哭古者有采詩之官惟賦亦古詩之流
賤臣不獲言于朝敢賦心之憂愁安得為太平之草
木蒙雨露兮千秋
麻姑山賦
巍乎高哉兹山之為異也吾不知夫幾百千里之廣
但見土老而石頑頂天而直上驗地勢之所極固亦
東南之藩障者乎路蹊蟠欝前後相失岡巒崒嵂左
右馳突鳴泉百雷躍下雲窟喬杉萬矛舞破煙骨靈
竒怳惚變見出没匱耳目之觀聽曾不究夫萬一其
間則有名天之洞禮神之堂高臺層瑶吸日月之光
繚垣築粉孕芝蘭之香偏門曲廊入迷其方斜軒亂
窗或温而凉况乎御龍膏之酒倚雲和之瑟一飲一
石一醉千日安知億萬人塵衣飛蚤虱其或黯然而
霧飄然而雨跬步之内則曚無所覩夜長漫漫山空
月寒鶴群戲風舞羽&KR1552;&KR1552;老猨抱子吟聲欲乾怪物
參差松柯水湄或步或馳或嘯而悲仙乎鬼乎千態
萬狀而使人心疑别有澗石之迤邐圜潭之無底是
曰蛟龍之所止嬾而為早怒而為水嗟我力耕之民
輟衣食之資而為禱祠之費巖岫冥冥古無人行百
獸飢死虎狼夜鳴是何假上真之名而神姦之所憑
也悲夫以地之竒以物之靈而逋客之經營全形養
氣采术茹菁未嘗有笳簫之聲鸞鳳之迎謝人品而
凌太清者徒見山寒兮青靑水秋兮冷冷雲路咫尺
而不能以升豈非仙可得而不可求道可悟而不可
學彼其叛稼穡之功遺室家之樂越天常而慕冥寞
宜乎白首於丹竈之下幽死而無所託也
疑仙賦(并序)
覯家旴江其西十里則麻姑山顔太師真卿有記存
焉少北則麻源謝靈運詩所謂入華子崗是麻源第
三谷者也其山水清媚與神仙趾迹相附著在人口
吻吾母初無子凡有可禱無不至祥符元年夢二道
士弈棋戸外往觀之其一人者取局之一子授焉遂
娠及覯生十餘歲從先父適田間宿東郊旣寐有人
以書與覯方制如牘表用黃其目曰王狀元文集夢
中以為沂公之文也就學以来果不甚魯或時開卷
敞然憶念謂曾讀此書再思之未嘗見也墨筆著辭
雖未善顧出自然不多勞力私心喜幸以所從受頗
靈異而不敢言今兹年三十有八矣乃用自疑作疑
仙賦儒者不言仙盖患乎傷財舍生以學之者也苟
異於彼宜無害賦曰
噫噫仙乎為有為無為天之居為地之廬為山之國
為水之都為古為今為智為愚為崇為卑為肥為臞
與人類乎與人異乎將天下之利乎將一身而巳乎
旣匪聞而匪見我焉知其所如繄我之生卓犖瓌怪
地氣殊絶神休合會導愚心之趨驟犯古人之畿界
攀或無高博或無大戲鈞天之遺音冒慶雲之渥彩
意靈物之所右幸速成於當代難得而易失者時哉
青春走兮素髮催衒金丹而不售撫道殣而銜哀然
則何為而生何為而来巳矣夫嵩高降神生申甫收
拾中興還聖主長庚入夢生李白呌噪江南為逐客
今之生我豈無意二者他年終一得仙人若在金銀
宮歸去来兮誰阻隔
直講李先生文集卷之一終
