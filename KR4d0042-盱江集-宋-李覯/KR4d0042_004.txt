直講李先生外集卷第一
告詞二劄子四薦章三首
告詞
敕建昌軍草澤李覯藩臣仲淹以覯所著文二十四
篇来上子俾禁掖近侍詳較皆曰學業優議論正有
立言之體且履行脩整誠如薦章所云故特以一命
及爾爾其益自進于道勿患朝廷之不知也可特授
將仕郎試太學助教不理選限
皇祐二年七月日
敕將仕郎試太學助教說書李覯夫太學者朕所以
出教化而賢士之所由進行誼也師儒之官可輕授
乎爾醇明茂美通于經術東南士人推以為冠自佐
學政逾年于兹孜孜渠渠務恪厥守祭酒司業以為
博士之職莫宜于爾是用推恩爾其悉心使諸生兟
兟興于廉譲而服于教訓則其善也可特授通州海
門縣主簿太學說書散官如故
嘉祐三年七月日
劄子
國子監奏伏覩試太學助教李覯素負才學博通經
史嘗應制科舉雖因名臣薦論命以試官不霑政禄
而養道丘壑聚徒教授南方士流皆宗師之欲望
朝廷特與注授一官差充太學說書所異有禆庠序
風化之職如蒙擢用後犯入巳贓及不如舉其本監
主判管幹官並甘同罪候
敕旨會問到國子監稱李覯在建昌軍或在撫州奉
聖旨李覯令赴太學供職劄下江南西路轉運司指
揮發來赴闕仍仰見在處支賜盤纏錢伍拾貫文
右劄付李覯
國子監奏據屯田員外郎充直講楚泰等状㐲見大
理寺丞篆石經張次立素有學術深通經義俾居講
席足厚素風泰等欲乞補充直講填殿中丞孫復闕
當監體量得本官實有學行深明經藝可補講員伏
乞
朝廷特賜差補如蒙擢用後犯入已贓管幹主判官
並甘同罪候
敕旨續據國子監奏巳保舉張次立充直講填孫復
闕竊慮未依得自來條制竊見試祕書省校書郎文
勸劉棐素有履行通經術堪充國子監直講填孫復
闕候
敕旨勘會太學助教李覯巳奉
聖旨令赴太學供職檢會令文太學助教掌貳博士
事分經教授
右奉
聖旨宜令李覯依前降指揮赴學供職其孫復名
闕更不差人所舉張次立等不行
右劄付李覯准此
太子中允充天章閣侍講兼管幹太學胡瑗奏為臣
多疾乞扵通州泰州秀州漣水軍無為軍江隂軍廣
德軍除臣一差遣候
敕旨奉
聖旨胡瑗再與假將理仍差李覯權同管幹太學
右劄付李覯
國子監奏據通州海門縣主簿太學說書權同管幹
太學李覯状為有祖母墳在建昌軍未祔先塋今欲
請假往彼遷&KR0830;申乞指揮所據李覯状候
敕旨奉
聖旨依奏除程給假一月不得有違日限所有太學
公事仍仰鄭穆權管幹李覯回日仍舊
右劄付李覯准此
薦章
范文正公二首
右臣聞聖人坐以待旦旁求俊乂盖將盡天下之才
成天下之務故為臣者以舉善為忠亦將竭知人之
明副待旦之意也臣親逢聖辰嘗忝近輔輙慕前脩
之節少答非常之遇臣伏見建昌軍草澤李覯前應
制科首被召試有司失之遂退而隱竭力養親不復
干禄鄕曲俊異從而師之善講論六經辯博明逹釋
然見聖人之旨著書立言有孟軻揚雄之風義實無
愧扵天下之士而朝廷未賜采收識者嗟惜可謂遺
逸者矣臣竊見往年處州草澤周啓明工於詞藻又
江寧府草澤張元用及近年益州草澤龍昌期並老
於經術此三人者皆蒙朝廷特除京官以示奬勸
臣觀李覯於經術文章實能兼富今草澤中未見其
比非獨臣知此人朝廷士大夫亦多知之臣今取
到本人所業禮論七篇明堂定制圖序一篇平土書
三篇易論十三篇共二十四篇編爲一十卷謹繕寫
上進伏乞
聖慈當乙夜之勤一賜御覽則知斯人之才之學非
常儒也其人以母老不願仕宦伏乞
朝廷優賜就除一官許令侍養亦可光其道業榮於
閭里以明聖人在上下無遺才若不如舉状臣甘重
受朝典謹具状奏聞伏候
敕旨
皇祐元年十一月二十日
臣伏見建昌軍草澤李覯十餘年前曾撰明堂圖并
序一首大約言周家之制見於月令及考工記大戴
禮而三家之說少異古今惑之覯能研精其書會同
大義按而視之可以制作臣於去年十一月錄進前
人所業十卷其明堂圖序為一卷必在兩制看詳今
朝廷行此大禮千載一時何斯人學古之心上契
聖作臣今再錄其圖并序上進伏望特賜
聖覽於朝廷討論之際庶有所補仍乞詳臣前奏
殊加天奬以勸儒林取進止
六月日
余侍郎一首
具銜臣余靖伏覩先降敕節文賢良方正能直言
極諫并高蹈丘園等料並許少卿監巳上及本路轉
運使副逐處長吏奏舉者右謹具如前臣竊見建
昌軍草澤李覯博學通識包括古今潜心著書研極
治亂江南儒士共所師法曾於慶曆元年應茂材異
等料祕閣召試下第退居鄕里四方生徒從之講習
有此寒畯淹在草萊於臣鄰封不敢緘蔽臣又伏見
草澤邵亢與覯同時就試後來亢以臣寮奏舉巳授
職官今覯退居獨未蒙用伏乞
朝廷特與召試以廣得賢之路謹具状奏
聞伏候敕旨
直講李先生外集卷第一(終)
