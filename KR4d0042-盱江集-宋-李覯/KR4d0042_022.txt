直講李先生門人錄
先生年譜所以載先生之行事今以門人錄附庸
者亦欲使來者知先生師友之淵源也按陳次公
誌先生之墓曰門人陞錄者千有餘人今姓名可
攷者僅三十八人兹而不書久則愈無可攷故附
錄云
陳次公字漢傑南城人父璆先生夫人之伯父也次
公與兄漢公字伯英弟次山俱學於先生次公舉
荗材異等不中歸隱谷口著書與先生往還者二
十年先生臨終執其手託以遺文先生墓誌銘乃
次公所述也次山登皇祐五年第
傅野字亨甫南城人學於先生其先上饒人父垂範
先生為誌其墓野學於先生蚤有立操與陳次公
俱為門人稱首熙寧中郡以高材淹滯聞旨賜
粟帛充軍學教授歴明州定海尉歸隱於沙溪之
東巖有文集名通藁先生後集乃野所輯也
鄧潤甫字温伯避高魯王韓以字行少與弟佑甫仲
甫俱學於先生温伯文章角出諸生上登皇祐元
年第官至尚書左丞三入玉堂熙寧中上先生輯
藁乞官先生之子參魯佑甫登熙寧二年第仲甫
高尚不仕元祐中舉遺逸賜號和静先生
李山甫字明叟避高魯王諱以字行更字公晦先生
之族子也少學於先生登皇祐元年第官至西京
作坊使知澧州號龍溪釣叟
陳光道字公亮南城人與兄光遠俱學於先生光道
剛果廉辯多智數登嘉祐四年第仕至撫州通判
號有為子先生之子參魯墓銘乃光道所作也光
遠登元豐八年第
廖平南劍人父夷清徙居南城平十二歲而孤能自
立學於先生登治平二年第常語後䟦乃平所作也
陳汝器字適用南城人學於先生能詩元祐中為廬
陵宰山谷亟稱之
黃曦字耀卿南城人學於先生文章典麗南豐先生
亟稱之元符三年乙科
傅翼字翼之南城人學於先生文行俱高熙寧六年
乙科終永豐令號甘圃有甘圃集
余疇若字堯輔南城人學於先生慶曆二年大理寺
丞周爕知南豐聞其賢請主學事先生以序送之
傅代言南城人學於先生及卒先生為表其墓
陳瓔字天貺南城人學於先生出諸生右晩自肆山
水號谷口耕叟
鄧立字公儀南城人學於先生志合道一年三十二
而卒先生爲辭傷之
陳君平南城人都官肅之子也學於先生少能文甫
冠舉進士入太學不第終於京年二十四先生誌
其墓
廖廷玉南城人陳漢公之壻也學於先生
饒景先南城人偕弟見先學於先生先生表其父昌
齡之墓
杜萬南城人居谷口先生有詩送之
王幾字復之天台人學於先生字之為作復說
陳世南豫章人學於先生以序送之
陳公爕字思道閩人學於先生贈之以序改字中道
張宏武夷人學於先生嘗以詩送之
張延之字伯仁學於先生為作字序(以後十二人鄉貫無傳)
湯延祖字子立學於先生字之以詩
陳特兄弟二人俱學於先生答之以書
彭昱學於先生嘗以詩送其赴舉
夏旦學於先生以詩送其赴舉
黃銑學於先生以詩送其赴舉
廖說學於先生為詩其蒙亭
周伯逹學於先生見清話堂詩題
吴伯華學於先生以詩送之
上官直學於先生以詩送之
吴著學於先生以詩送之
嘗讀旴江舊志云曾舍人鞏鄧左丞温伯皆先生
之高弟竊有疑焉盖温伯他日為中丞進先生所
為文奏乞官其一子温伯遊先生之門明矣然不
能排新法之非識者惜之今旴志以南豐並稱不
知何據按李直講生於祥符之己酉曾南豐生於
天禧之巳未以年數攷之則直講多南豐十歲也
若以直講南豐為師友恐不其然謂其在鄕學師
之歟則直講以慶曆三年主郡學而南豐以是年
自洪州歸臨川上齊工部書云祖母樂居臨川其
後為文多道臨川之事謂其在太學師之歟則直
講以嘉祐二年為太學說書而南豐以是年登進
士第明年調太平州法曹烏在其為師友哉舊志
所載若不加訂正襲訛承舛惟恐後人復誤後人
也
直講李先生門人錄卷終
