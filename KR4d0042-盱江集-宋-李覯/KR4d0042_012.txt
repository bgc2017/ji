直講李先生文集卷之三十
墓碑(傷辭附)
進士陳君墓銘
穎川陳君卒扵天聖九年六月十二日葬扵明年二
月甲寅墓在南城縣太平鄊之壍陂將&KR0830;姪壻李覯
敘而銘之君諱璆字仲温産富家年少獨奮好學蓄
經籍求師講問晝夜不敢息長扵甲賦唐風詩時軰
多所驚仰憙技藝無不該者尤精玉筯書得斯冰體
勢覓薦王府一不中會家禍作輒棄去不復有仕宦
意君為人篤扵孝慈幼孤事先夫人左右無違及居
喪捽茹飲水終三年匍匐致毀瘠落肌肉僅能自活
既除之後殆十載言及其親未嘗不&KR1187;欷涕下此皆
世俗所不能者性復倜儻重節義聞人急難與其所
不足若巳當之族親友舊賴而濟者盖可指數江吴
之間其人信鬼禍習忌諱疾病死喪非其父母妻子
率避遠之君雖扵無服之親亦必瞻視懃懃致藥物
療治愈有恩意扵其死哭弔常先他人含襲歛殯多
自經手其接人重厚有禮隆賤親疎訖不以顔色冷
燠之然扵論議亦不隱其賢不肖非深得古君子之
道者其孰能如是邪既退居鄊里益脩田宅美池榭
日召賓客飲酒遊宴賦詩相獻答亹亹不能自止鐫
琢粉繪咀噍花葉務為深竒若新進争名者怡愉終
日弗以他事亂其間雖術業不施扵時亦不為無所
用其心矣卒時年四十六聞者無小大莫不嗟惋来
哭必盡哀至于役養無知軰悉旁泣竊歎謂不復有
斯人嗚呼可尚也已曾祖諱某祖諱某考諱某比三
世俱不仕娶東平萬氏順惠莊飾有理内法生男女
八人長子某襲父之志以文行稱識者謂慶在是矣
次某警敏守生業某亦志學某方成童長女壻鄧某
應進士舉次黃某范某幼女許嫁范某皆著姓子初
君之弟曰某既勝冠與其婦偕死息女始絶乳君愛
養之如己子長以嫁李氏銘曰
勤不獲禄善不克年謂天有知何死之亟謂天無
知何後之賢嗚呼百世之下無敢壊其蔵焉
處士陳君墓銘(并序祭文附)
君諱文藻世家旴江實建昌南城也曾祖諱某祖諱
某父諱某皆不仕君初以素門善治生終能憙事用
儒術教子起家登朝其門既高其行益篤沈厚有智
多歴艱難故動而鮮過為鄉黨法將有事者亦来咨
謀自用儉節至義可為則不有愛其所周急浹于䟽
親性復謹禮雖幼而卑必待以賓客未嘗見其懈尤
耻爭辨踰數十年無一人獄在州縣者而衆莫不服
晩節授家事于子孫其中休休罔有不足閉門終日
不與塵俗風窗月墀樂以忘老年八十二慶曆四年
十一月庚午卒明年及此月丙申葬于郡東之龍池
夫人周氏既葬十二年矣故不祔子男二人肅繇進
士第在官為能濟之重慎得譽于薦紳間以憂觧殿
中丞執喪無失禮次雍孝友而外樂善諸孫學問甚
謹無不令人源深哉止而為淵行而為川未易窮也
五女嫁鄭某朱某范某朱某聶某皆良族也既卜日
孤以墓石来告乃銘之曰
洪範五福六極為天賞罰之柄今君既夀且富無
久疾病教子義方不謂不好德啓手足知免不謂
不考終命天之勸人何其盛哉何其盛哉
祭文
嗚呼公之年德遠出軰流子孫善良無身後憂人生
及此何所不滿送往以哀情猶未免昔我年少孤貧
里中惟公見遇與衆不同然諾之重有古人風薤露
易乾隙駒難駐彭殤一揆瞬息千古設奠告誠後期
無處尚饗
廣文陳生墓銘(并序)
陳生予同郡君平其名某字也初以童子来學既冠
游京師用進士入廣文館升扵禮部試下第歸而病
後二年死盖年二十有四矣始吾竒其人神甚清氣
甚和齒少而智老居今而好古其學業務廣其文體
務大若馭長風中江而下假之日力則海不難到凡
厥施為巖巖見頭額去其俗遠甚其父某又有行誼
謂可以餘慶擬之不意其短命也病日革尚不舍業
或導以博奕觧愁憂則曰我為此益不樂拳拳文字
間以即死嗚呼吾之所好惡不類乎天之意邪抑天
之意皆與人異邪或者天無有心而人妄責之邪人
亦無有主宰而自生自死邪如何如何贈某官諱某
王父也諱某曾王父也妻劉氏有二女其死孟夏其
葬仲冬其歲辛卯實皇祐三年銘曰
古石崇觀今葬其旁死者無知則何所傷若其有
知則顔魯公記麻姑山謝靈運詩華子岡雲瓌水
怪夕景晨光尋群仙之轍迹味古人之文章魂兮
優哉豈與夫愚鬼同鄊
進士傳君墓銘(并序)
皇祐五年冬傳氏之子野請銘其考曰先父諱垂範
字祖德娶鄧氏野中男長任少偁女嫁董張江氏夀
六十有六今年七月癸亥卒十二月丙午葬墓在宅
東北仙羊峯下曾王父封王父寀父逢皆不仕遠祖
家信州今爲南城人銘曰
君少篤學見稱其儕父隕兄落欲進不諧有田宅
畔有宅山隈既耕且養曰優游哉君之事母室爲
便戶夜再三起即訊安否君之事兄兄嘗病苦醫
湏人肉爰割其股族有闘死將質于官礙君其間
縮不忍言聞善巳若見惡愀然教子與孫居如師
門維孝維悌於君罔闕他行雖百無乃其末命有
夭夀時有窮逹含笑入泉糞土黃髮
聶夫人墓銘(并序)
夫人姓王氏歙州某縣人曾祖某祖某父某盖富家
歸于鄊人聶某今爲南城主簿聶君之曾王父某王
父某不仕考某贈禮部尚書兄某終翰林學士凡仕
者數人族大以蕃而夫人宜之爲婦孝爲妻順爲母
愛而不弛事姑三十年未嘗蔕芥既自治其家舉有
法度扵鄰里鄊黨慶吉弔凶以喜以憂若在已然見
人乏絶志扵賙救力不足不能自巳教厥子必以禮
義榮辱故克有成長男武仲進士及第其次南仲微
仲恭仲皆好學女壻程某閔某注某亦為士季女未
許嫁夫人每敕諸子曰亟自立汝後顯榮吾不見矣
皇祐三年来南城未及安宅夢人告曰爾在此二年
而巳五年疾病時武仲與禮部籍奏尚克聞之巳釋
褐有書至不能言矣夏四月十一日卒年若干明年
某月某日載其柩還鄊以某月某日葬于某銘曰
死生命邪聖人罕言之雖其有命其可自知邪夫
人教子謂不見其仕及其登科而母死矣豈知而
言邪抑偶然邪二年之意形于夢寐彼何神靈而
告之丁寧邪武仲有文采諸子頗聰警姑務扵德
以求揚名則親之魂魄其不榮且幸邪草露溥兮
松風凄兮生者能幾時死者無窮期萬物皆如斯
又何足悲邪
鄒夫人墓銘(并序)
前此者聞新淦鄒氏有子曰廸九齡以文求試于㙜
遇疾罷去得神童稱今廸遺予以書且列其妣之行
請銘于竁予未識迪面矧非州黨婣族閨門之懿所
不及知然觀庸俗富而溢則驕其子使淪扵欲若節
信所謂以賄喪精者往往而是廸生五六歲嗜讀書
属詞句既毀齒西游仰視九門虎豹之威而不怯惑
有披青雲捧白日之志事雖不果與夫冕弁而童心
軰相去幾十百倍苟非胎仁乳義沃染扵初如土斯
瘠其奚以藝嘉榖也哉則其善状宜不誣孔子之言
孝者立身行道揚名扵後世以顯父母迪未冠未克
光大于時懼其親之無傳求哀扵我盖亦孝子之節
不可以巳故書之夫人姓楊氏盖鄒之邑人曾祖某
不仕祖某亳州防禦推官父某亦不仕其夫某學不
得官以貲為袁州助教夫人之性順而明憙篇籍略
知大指書樂之藝多所該綜早孤事母以孝既嫁未
嘗一日不念母念之至則號泣廢眠食善扵夫之黨
外内無怨言羞服器玩舉有制節罔或踰侈唯迪一
男不以恩克義且教且戒期于有立既不試而歸益
敕之求師輔繼短增卑日取其效一女亦尚幼而夫
人即世年四十有五至和二年某月某甲子也越某
月某甲子葬于某鄊某地名噫昔陶偘母湛氏亦新
淦人唯能資&KR0847;子交結勝已者然非偘強立以濟功
名曷由致其母不朽之如此迪之齒未也誠能出溝
瀆逐鯨鵬扵天海間則楊氏之賢當不媿于古且使
吾言見信扵天下矣銘曰
宜神之祉顧短以死不在其身維有子
鉛山縣尉陳君墓銘(并序)
君諱某字某與予同郡實建昌南城人曾祖某祖某
爲郡著姓父某尤善士有二子君其仲也君幼而開
爽多智慮以兄宦學膝下少人廼顓治生若親之意
其先子豁逹而好義自放于詩酒間罕視家事而財
用所出近得以賙親故遠得以及羈旅爲有識所貴
者繄君之力是賴既孤而母老伯氏從王事温凊益
謹而田里益修彼仕千里之外而無反顧之憂者抑
君使然免喪數年遊京師属河决以財佐公上補太
廟齋郎選授邵武軍建寧縣尉于時盗賊多主名不
見邑居患之君以機往所至輒禽郡守言其勞不報
替授茂州司戸兼錄事參軍兄為德陽宰不宜俱入
蜀改信州鉛山縣尉未行以疾終年五十一嘉祐元
年夏四月癸亥也娶鄧氏生男光遠光道皆好學見稱
于士友君之啓手足命以卒業而巳不語他事一女
嫁黃某亦冠族其冬十一月壬寅葬于所居東北十
有餘里太平鄊三異里符源銘曰
世無灾兵以敝其生家有禮義以為之地衣冠揖
讓優游以卒歲復何歉扵意哉
徐夫人墓銘(并序)
宜黃徐復皇祐五年進士出身南郊放選得贑縣
主簿明年改元至和將輦其母之官未及期夏四月
辛酉母死秋九月来告曰吾母李氏生十有六年而
歸于徐其居百口姑之繼者四人吾母事之亡蔕芥
至于女妐叔長穉婦靡不得其歡心先人諱某宦學
且久吾母夙夜躬㸑烹以禮賓客未始厭倦復十八
而孤方肄詩賦吾母請于先祖使之卒業舉不利將
退而服田又勖遣之以獲齒于下士&KR1371;合之禄未登
養器而遭大變平生惻隱以周急為上務斥衣賣飾
一簮亡所愛死之日親疎外内皆哭出涕天蒼地黃
何往何愬願得銘以相哀予與復非舊憐其意從之
夫人之曾祖某祖某父某俱不仕復之兄曰某弟曰
某曰某曰某豫亦好學姊妹三其長嫁杜某其次進
士胥某其次戴某銘曰
人之教子教成而親死天下多如此將為善思貽
父母令名必果復也能之則欲報之德誰曰不可
鄭助教母陳氏墓銘(并序)
鄭君名某字某建昌南城人吾母其從祖姑也夫人
扵覯為舅之妻故常得見焉鄊里陳為冠族夫人之
父某贈殿中丞祖某曾祖某不仕歸于鄭氏生二男
裁數歲而寡姑老子弱門内外事一介畢委于其躬
性嚴正處之有宜請謝姻戚意厚諄諄用福其家以
不失舊夀六十有五皇祐五年夏四月乙未卒小子
曰倫既蚤死君孤露一身延其世祀曾祖某父某盖
皆善良能治生而君繼之抑管子所謂士工商農之
子少而習焉其心安焉者矣廣源蠻犯嶺表朝廷
以空名告身属江湖轉運使募入泉榖而郡縣風曉
之君以此守撫州助教執親之喪數月得疾未葬而
卒年三十有七至和元年冬十二月也二男曰某七
歲曰某三歲妻謝氏獨當家事闔門無五尺之童略
如夫人初寡時嗚呼可哀也巳明年三月乙酉以二
喪厝于其縣太平鄊之龍宴窠同塋而異壙君之姊
妹六人嫁范某徐某胡某聶某陳某夏某五女嫁陳
某鄧某張某其二尚幼銘曰
吉凶在人邪彼夀者何淑扵身而夭者何怒扵神
其曰偶然邪何再世不天若摹而傳夫人之意常
恤後嗣其死未幾而禍猝至古人之言倚伏者猶
可信而俟邪
處士陳君墓銘
君諱某字某建昌南城人曾祖某祖某父某自有誌
君性慈和且憙事同産六七人身為之長當母在時
一以家事属其弟無所前却闔門百口不識笞罵及
官府召呼雖甚威怒必躬以進不移禍扵人為政者
似察焉未嘗辱嗜酒從游或詬而或戲之其色自若
子陟有詞學愛之欲其逹其在京國輒馳往視既及
第為邵武縣尉至和三年春又就見之中道得疾入
官舍而卒年五十四輓其喪歸冬十一月乙酉葬于
郡西太平鄊金塘凡兩娶陟出蔡氏其繼徐氏生防
階附隱三女長嫁朱某其二尚幼銘曰
古人以一世為夢一覺其間利害何足可道若君
者其巳覺也哉
宋故贈都官郎中張公墓碑銘(并序)
駕部張員外守旴之一年状其先君郎中之善属于
覯願為文以表墓竊迹三代葬從死者之爵祭用生
者之禄父為士子為大夫葬以士祭以大夫故勲勞
不懋名位不尊雖子孫蕃大唯致美乎宗廟彼窀穸
之事無敢加焉後王損益有追贈之制恩漏泉裏咸
同正官國家仁甚扵古賞徧于下凡在周行必寵
貴其父母郊祀行慶踵以為常今郎中得官五品扵
令宜立碑而員外出刺是邦覯小草民託寄宇下見
命執筆其可以辭謹按所状而文之郎中諱某邢州
沙河人曾祖諱某父諱某世不仕積善之澤漸于其
躬状貌瓌偉人鮮能及性本孝弟且憙義烈自九族
内外悉能和諧使無䦧很而鄊人美之豈所謂施扵
有政是亦為政者邪厚本力穡以給其家身雖肥遯
言必詩禮克致嗣子策名于朝又豈所謂愛子教之
以義方者邪其生五十有六年祥符癸丑夏四月卒
即葬于所居西偏既而贈大理評事殿中丞屯田職
方員外郎都官郎中夫人柴氏某縣太君生男女五
人員外名某習孔氏尚書景德中及第試于州縣無
曠厥職由大理寺檢法陞審官籍其修天聖編敕與
有勞焉歷鎮五郡稱為盡心四女伯仲皆嫁李氏叔
趙氏季尹氏員外之二子業進士今賦于太常矣後
胙饒衍胡可量哉銘曰
大河之北土風朴渾公宅其間孝義終身
閨門雍雍鄊黨欣欣生而不試沒乃推恩
君仁有加子心罔極贈官五品立碑九尺
慰彼顛靈光于墓域後昆之才孝思是則
宋故朝散大夫守尚書屯田郎中上輕車都
尉賜緋魚袋江公墓碑銘(并序)
孔子稱聽訟吾猶人也必也使無訟乎長人者不恤
義教而一之刀筆雖聖與庸或無以異矧其人品中
下云哉世俗所以不甚相過者無足可怪士大夫不
以賢自待蒙耻苟得習以為宜上亦不以賢待之動
有法令不得行其意爵列扵朝而習史胥之業故愚
者亦足尸一官賢人歛手于位就繩墨間有可道者
則今之循吏也巳嗚呼江公非循吏而誰歟公諱鎬
字某祥符五年進士及第得汀州推官繇興化軍判
官除大理寺丞歴殿中丞太常博士屯田都官職方
員外郎屯田郎中其使知陵州仁夀婺州金華縣知
英州通判潤宣州知建昌軍處州遂致事年七十卒
時慶曆六年也公弱好文學性孝友既耆而執清河
太君張氏之喪尚致毀扵請老當得一子官舍其孫
以與弟之子某人以是稱焉明且慎善聽治在興化
常受命使府决諸郡之獄故僉薦之仁夀洪氏嘗為
里胥利鄰人田紿之曰我為若稅免若役鄰喜剗其
稅歸之名扵公上逾二十年且偽為劵茶染紙類遠
年者以訟公取紙即伸之曰若遠年紙裏當白今表
裏一色偽也訊之即服金華舊梗而說公之政粤民
勤扵役其胥或世世與其族異財而同籍率一胥影
戸數十公至英乃擿而旬用之轉運使指以示他郡
下戸獲安在建昌擊豪褫敝嶷若山重于今有述焉
娶同郡戴氏封萬年縣君生六子而卒長男某都官
員外郎蚤有譽不幸死矣某著作佐郎某太廟齋郎
皆有學行三女嫁進士毛某程某穎州推官馬某皆
良奥也曾祖某不仕祖某泌水尉父某贈都官郎中
自十六代祖世源因官占衢州開化其上不可知凡
一姓多者數望俗以意稱之問其譜則亡或斥古之
顯者以為祖是之謂誣故不書覯經為公甿著作使
来告喪以既葬弗及誌惟令五品有碑請列兹文而
繫以銘曰
善不獨善既施於民福在子孫不止其身
少進老退始卒無悔死而有知何慶之大
宋故將仕郎守太子中舍致仕宋公及夫人
夀昌縣君江氏墓碣銘(并序)
公諱某字某其先江南宰相齊丘之族遭亂播遷自
洪州南昌家建州建陽曾祖某祖某以是無聞焉父
某讀書客死太平州公少時亦不顯既而有子曰咸
字貫之受位扵朝例以公爲大理評事歴衞尉大理
寺丞太子中舍致仕年八十一夫人江氏江南翰林學
士文蔚之曾孫本朝職方員外郎翹之孫汝州龍
興縣主簿湜之子累封長安夀昌縣君年八十慶曆
八年冬十二月壬午卒越八日已丑又有公之喪皇
祐元年秋九月已酉合葬于所居壕南從先塋也公
逮事祖父母能致其孝以寡兄弟其母程氏篤愛之
欲無去其家故不使宦學然性憙事鄊之儒衣冠者
多與之交見人子孫孝弟學文不啻出諸已有良紙
筆必往遺之夫人善言語有識扵家内外靡不規正
而姻族信之前失數子乃謂公曰積善餘慶今生子
不育無乃父母有所闕歟姑自修而巳用是時異夢
而生貫之總角好書不同群兒夫人曰此子必興宋
氏吾叔父知南劒州可使從之學矣則司勲郎中名
拯者也不數年而貫之大成應舉得官由州縣至常
參皆補東南以便侍養公老而靜勝日扵官舍焚香
誦佛書有佳山水未始出遊迹其所為亦足以遠嫌
疑非苟然也夫人雅知子初貫之知尤溪在上位者
嘗以憾故使爪牙吏求貫之之私將傳扵法及知瓊
州亦如之聞者鮮不憂而夫人諗公吾兒志大且廉
决無私事為人所得不足憂也巳而果然耄年俱不
病自知將死教令婦子亹亹如平常鄊人異之三男
貫之為屯田員外郎有文章年逾五十學問不倦書
非聖人作一切鋤去不問至于為吏亦多見稱此其
功名未易知次曰某頗儁才蚤死曰某能治生得其
母心二女嫁李氏饒氏覯辱貫之游而不獲拜其親
扵葬又不克會今貫之乃来求文謹次所聞而属之
銘曰
夀考人之願而夫婦偕老有嗣家之幸而其子知
道四者得之固巳足矣又申之以官邑之號苟為
不善之人安能到此哉
宋故朝奉郎尚書都官員外郎上騎都尉賜
緋魚袋陳公墓碣銘(并序)
南城治之右麻姑山前左麻源東南其地曰某是惟
邑人陳公之墓公諱某字某天聖五年進士及第歴
郴寧洪州推官五遷為都官員外郎知宜春臨川貴
溪豐城縣年六十有三而終實至和元年公少好學
以其才有鄊曲譽性重慎不易出言視之若無白黑
及逢其人則亹亹是非必中與人交外澹泊然其義
分雖白首如初在官文理堅著㒺有罅兆其所持操
亦不可奪郴有土茶既貢而儥其餘公言其賊民轉
運使以聞及其貢者皆免洪有久獄逮證不巳公與
守争守怒而起終以公為能遂舉之臨川民有以庶
弟為異姓者買吏得直莫克為辨公召語之不刑而
服其行事多此類故在幕職時舉者十有七入張伯
起吳安道蘇儀甫趙叔平皆世名臣居家孝友親既
沒十年與其弟某居無間言若親若故或旁以生要
之言行一有繩凖鄊人畏之晚憙吟詠久而益工不
善飲酒發懷散憂必以詩其存者若干首將老于山
林未及言而疾作哀哉葬禮有碣宜為之銘其繫世
則誌諸壙銘曰
楚之東兮吴之西山雄石俊兮旴之湄公將退兮
隱扵詩轡鸞鵠兮裼蘭芝志不就兮以喪歸曰天
與命兮窈難知千萬年兮識者誰公之美句其傳
之
宋故朝奉郎尚書都官員外郎上騎都尉賜
緋魚袋陳公墓誌銘
公諱某字某建昌南城人進士及第為郴州軍事推
官罷得寧州未行以塩鐡判官舉監海州洛要場遭
母憂復常權洪州觀察推官除大理寺丞知袁州宜
春移雅州盧山父老改撫州臨川除殿中丞又以憂
觧既而知信州貴溪除太常博士明堂禮畢遷屯田
員外郎替知洪州豐城除都官員外郎至和元年二
月乙卯卒年六十三以其柩歸明年及此月某甲子
葬于某鄊某里某地名曾王父某王父某不仕父某
贈某官母周氏某縣君妻黃氏某縣君長男某廣文
生再就禮部試次某不應舉次某一舉下第死于京
師女嫁黃某范某黃某銘曰
官六品非賤年六十非夭生而鮮悔後有紹左神
右仙維宅兆天之福公夫豈少
直講李先生文集卷之三十終
直講李先生文集卷之三十一
墓碑
陳府君夫人聶氏墓誌銘(并序)
府君諱某字某世籍南城曾王父某王父某父某皆
不仕予六七歲時在山中有人從外氏所来言從毋
之夫病且死其弟以股肉食不起既而事寡嫂有禮
族姻善之及予長審知其人乃府君也景祐三年秋
八月府君年五十三卒其冬十二月&KR0830;可封鄊安樂
里源潭之陽後十八年至和甲午夏四月夫人聶氏
年七十四卒明年春某月&KR0830;于其墓東南隅孤来求
銘敢不聽吾邑陳氏為富家而幅之以善于今四五
世智不以駕愚力不以鉏弱官無訟牒獄無繫人入
埸屋得祿位者磊磊相望而府君以孝悌處其間喻
子教孫蚤間暮燕以終其身不亦美哉夫人之曾祖
某祖某父某亦不仕為人母者五十年主家事者三
十年旁禮娣姒下法子婦儉故不乏用慈故不失恩
属纊之日門内百口又何盛也生八男執喪者五人
曰某其人和能友群弟曰某善讀經書作詞賦郡薦
新人嘗為之首曰某曰某曰某服産業一女嫁黃氏
遜之子曰陟進士及第初為邵武尉銘曰
管仲有言倉廩實知禮節衣食足知榮辱今之愚
者階其富以趍犴獄陳氏之良鄊所瞩君之夫婦
全而復積善有慶兮後昆百禄
進士傅君墓表
亡友傳君代言字某生同鄊長同學心純行㓗而外
不亢激見人善卑之若臣僕聞人過弗敢言其在巳
則改不待頃故在家而和與衆無蔕芥好學有辭以
進士得試于墀下兩舉不利歸而寝疾以書請覯願
一言庶乎不泯沒病革矣書字幾不成猶拳拳俟報
而後死哀哉其意何邪時年四十五慶曆甲申秋七
月也後二年正月葬君家世善良曾祖某祖某未嘗
筮仕父某在祥符以前用辭賦著稱不遇而死皆曰
在後人至君又無禄識者益憐之娶鄧氏生二男某
某然未有立&KR0830;巳其兄某使人来告廼表其墓曰
莊周論天曰自然吾以為妄言至于仁者夭鄙者
夀禍福之来荒忽而不可䆒然後知周之言為不
謬嗚呼吾友不幸而堂有老室有幼不然則大彭
殤子亦何足道哉
陳伯英墓表
吾嘗銘陳君仲温之&KR0830;以行高故譜叙甚詳其子漢
公字伯英(初名詠)後十二年而死又從而表之噫逝者
如斯徒使吾文不施於樂歌舞蹈而施扵墟墓間也
伯英少從吾游俊健有智數頗多能應進士舉不售
因放失繩墨衆非之終克自反扵親勤扵家儉扵人
恭摩垢出光清議始變年四十得疾不治哀哉妻聶
氏有五男其三嚮成人曰汝羲汝士汝臣女許嫁鄧
潤甫廖庭圭幼者二人其弟次公次山皆有學行庶
幾大其門噫天人果通邪善積必有慶不然未可知
辭曰
山可塵谷可堙謂余非妄人者無褻伯英之墳
處士饒君墓表
饒君諱某字彭年世占南城盖予同鄊曾祖某祖某
父某皆不仕君耦周氏生男景先見先女嫁陳某李
某吴某桂某其齒六十有四死&KR0830;里中之金灣後一
年實慶曆七年景先礱石以待我故書其墓曰
吾邑絶大江數百里與閩粤為腹背土地衍沃宜
稻桑麻無大水旱飛蝗所不至故其人足衣食俗
椎少機不肄文法為獄訟事吏惡政苛鏖之百端
卒無敢言以豐富之資加自重惜而居之名山水
之間花草禽魚日變時異使人見之心竅恢恢欲
追騷人校江山醜好然則諸父兄行有不為禄仕
而撙禮義探儒雅者固其宜彭年性温厚力治生
以遠不足其餘唯務為詩與學者更倡和争錙銖
亹亹不倦二子幼讀書不使參外事故景先以其
文再試于禮部見先亦嗜學多藝其壻陳吴桂皆
應進士舉由此觀之抑好善之效晚節自除葬地
築室其旁以待賓客為觀遊歌琴賦酒不覺老至
自囂塵處聞其所為有足喜者往時相見領髮未
素今兹復来墓草巳宿弔傷雲霞嗟嘆栢竹揭之
墓門千載可讀
醫博士周君墓表
周君諱某字某鼎州桃源人以醫来建昌為博士年
七十有一皇祐二年夏六月卒冬十有一月葬其孤
播摠来求表之辭曰
君之至是邦吾時未生及吾成人與之往還尚二
十餘年其容體昂昂口辯多所䟦履凡荆楚問三
川物象屈原宋玉嘗稱道者往往記憶上下巫峽
見神女事迹言之鏗鏗可聽善飲酒要之坐花草
醉倒歌舞不以年長辭趣為和同然未始以氣下
扵物用醫藥交有位雖甚親比亦無所私謁吾以
此知其人吾母曾病急不能言衆醫縮頸遯去唯
君視之曰不死治數日起之吾以此知其藝命不
謂短家不謂貧其教有義其嗣有人龍池之東負
山為墳後来弗知信在斯文
前進士廖君墓表
君諱夷清字禮卿南劒州將樂縣人曾祖居素仕南
唐以剛直見忌由校書郎二十年裁得大理司直建
隆而後禀命我朝遂課其功累遷至瓊林光慶使檢
校太保判三司驟諫後主不聽閉門却食服朝衣冠
立死井中巳而得大手書扵篋曰吾不忍見國破耳
故文士徐鍇弔之有三閭自投扵[泳-永+羅]浦伍相願棄扵
江流之句不數月而金陵降迄今鄊人有記其事者
皆叩頭稱之祖仲符少有志氣以詞學名兄弟蔭補
獨不就及朝廷錄忠臣後授汀州掾卒父知章亦
秀士克世其家未及進而死君童子而孤力自樹立
篤學有才作詩賦尚俊壮其扵啓事長調歌尢能動
人性孝友常省其姑退必感泣謂人曰吾姑類先人
其弟臣清得官而夭遺骸在唐州君時下第至江南
聞之匍匐往收方大饑道遇劫告以其故賊亦義之
不害初舉觧頭好事者寫其賦扵屏今猶未絶五試
禮部皆不耦慶曆二年特奏名賜同三禮出身未免
選沒扵京師年四十八昭武李誥帥其友舊棺歛以
歸其冬十二月葬于建昌軍南城縣太平鄊凋水實
君之徙居邑也娶鄧氏生四男平噩可至一女嫁周
翰夫人之死後君十二年扵其&KR0830;也平自為誌平十
二齡而無父嶄嶄自然出扵泥滓間以濟其業聽高
眡遠有足嘉者群弟壹扵學問皆未易知積善之慶
將在是哉以石表未立捧其鄊先生屯田郎中李公
之状来覯嘗辱君游謹撮其要託辭左方曰
太保之忠貫神炙天當時不省其諫後世不聞其
賢非君之才而平之孝孰能因而傳乎為人之子
孫者其可不然乎
李子高墓表
南城縣東北遠百里吾高祖之父家焉天聖中嘗省
松栢至扵子高之室子高業巳不仕有男冠卿生十
三年習為歌詩教義諄諄無忝世儒後冠卿第進士
試校秘書守臨川主簿代歸未幾而孤来乞文曰惟
先父好學篤善應舉不得官治衣食業不能貪以取
餘醉吟山水間忘其老憙犇人之急里有争往往和
觧之使不致獄訟衆亦愛悅用濟不肖子于宦學未
始有報而舍去忽焉願得表其墳託以不腐姑取其
譜而系之辭子高諱喬年六十八慶曆四年四月庚
子卒十一月乙酉&KR0830;考彦禨祖文遇曾祖捷皆布衣
初娶盧氏生叔平叔良早死一女嫁饒贍繼陳氏生
冠卿其季漢卿辭曰
生無失宜死何足悲有子而竒其後焉可知邪
先夫人墓誌
有宋皇祐三年冬十有二月乙酉李氏之孤覯奉其
母夫人柩葬于所居西先父府君墓東南隅實建昌
軍南城縣鳳凰山之麓也夫人姓鄭氏其先盖鄊大
姓曾祖某祖某考某皆不仕夫人初有二男為無服
殤既而生覯十四年而先君沒是時家破貧甚屏居
山中去城百里水田裁二三畒其餘高陸故常不食
者夫人剛正有計筭募僮客燒薙耕耨與同其利晝
閱農事夜治女功斥賣所作以佐財用蠶月盖未嘗
寝勤苦竭盡以免凍餒而覯也得出游求師友不為
家事罔其心用卒業為成人不然蕞爾小子為傭保
為負販供養猶不足何暇孳孳學問間邪復還舊居
娶婦有孫如平人家夫人滋不倦門内細碎覯尚未
及知慶曆中應科目罷歸廼自念親老矣而數棄去
舟江湖客京國以為之憂抑又窮空無以備甘脆非
人子所宜因决不求仕進忍耻業衣食庶乎終養無
有憾焉既八九年而智淺力少不克如志夫人性多
設施好義而信人祭祀賓客婚姻之禮不以貧故略
之聞人緩急来有求者應之唯恐不逮衣服在身者
必假飲食在前者必輟况扵泉榖固無吝心由此困
乏百計不效夫人亦厭之覯惟易窮則變變則通所
識公卿大夫多矣苟扶吾親往乞食焉尚可以濟廼
用此言告之夫人喜曰是吾心也幸而離鄊非但謀
食而巳且使雜人不到吾目前則煩惱自少况汝幼
學巳而不進吾與汝俱西亦將有知汝者吾孫又漸
長彼多英俊游聞見當遠大也謀之未集而及大故
疾病猶數數問行期嗚呼夫人卒在葬前二百七旬
有八日實其年春二月丁未夀六十有九後先君沒
二十九年先君嘗學不應舉以教其子作詩賦亦樂
施惠尤直信生平無所爭不識州縣廷終以不得意
死年四十三嗚呼覯何人哉有心不明有力不強父
巳不待養天幸有母而方施施進不能為禄仕退不
能求財利以足其欲使之顦顇晚廼悔之未及行而
禍作矣嗚呼覯何人哉天鬼不誅王法不治猶有面
目以視息世間復何人哉誠懼乏祀不自引决敢因
㐮事刻石以記其罪抑為事親者戒嗚呼哀哉
亡室墓誌
亡室陳氏不知其先所自来今為南城人曾祖某祖
某世大姓父某弱冠夫婦同時死唯是女生五年養
于伯父某又十一年而嫁嫁十七年而卒扵戲吾家
破久及覯好自樹立與世不諧日益戹窮陳氏處之
罔不寧雖晨夕費猶或巳出斥粧櫛賣之單盡執勞
辱殆與臧獲等時復寒饑不可忍終無一言族親期
會惡衣以往參錦文珠象之間而不耻事姑瞻相顔
色惟先意之為吾母固愛之覯行四方未嘗與謀亦
不敢問在家有所嗇獨居常數月然不見怨望卑柔
靜正亡世俗婦女之態訖不得報以死悲哉長女許
嫁陳某一男參魯僅毀齒中女五歲其少未免懷姑
老喪婦子幼失母號咷之聲簎耳酸骨校善惡則尤
人論禍福則怨天復何言邪復何言邪龜告吉日用
&KR0830;于城東二十有五里望州嶺之隂且刻石以識其
墓于時歲在丁亥大宋慶曆七年
亡女墓銘
李覯之長女嫁為陳汝翼妻年二十六死其父傷之
不能巳乃銘于墓曰
巧以慧兮慎言語之汝家兮畏如鼠
人生皆樂汝獨苦命之薄耶抑吾故
汝来何為何以去墓無子孫久誰護
後人知汝吾之女幸掩汝骨無汝露
鄧公儀傷辭(并序)
亡友公儀名立姓鄧氏舉進士年三十二以死嗚呼
公儀生數歲秀異不群諸兒善記誦聞扵鄊長而學
成為文辭謹聲律主故實讀之温温可愛性賢深扵
事理其道雖不著之策牘為訓具顧其身所履頗多
矣事父母孝謹撫其弟愛而有法廉不至狷儉不至
菲氣堅正服義疾惡人不得巳而與居未嘗安若據
棘芒也厭浮屠說斥巫祝邪媚遠之不使汙其門其
意與予正同然予時有所避閉不出諸口公儀見事
如不可忍雖在親戚多引繩墨彈直故予猶憚之也
早苦氣逆藥之且平俄而執父喪哀甚疾作不可治
矣是以死嗚呼予自始學善之志合道一居甚驩衆
不是吾行而公儀是之衆不聽吾言而公儀聽之樂
未始不與共也憂未始不與謀也他雖甚厚弗之若
也冤哉失之矣復何言也公儀死前百餘日予將西
游告之别時公儀病矣猶未知果至是也姑勉焉而
去及其歸也而公儀葬矣不見其死友之不終也不
銘其美文之不公也吁墓之草再黃矣是皆弗可得
而悔也徒傷之以辭云
落落其實兮韡韡其華晣晣其鄊兮嗈嗈其家出
處默語兮禮而弗邪璞乎君子兮孰訾其瑕學優
而仕兮維人之欲自巇而坦兮始圜其轂志愈張
兮疾愈蹙老愛弱慕兮嗷嗷其哭嗚呼豈人不好
善兮鬼之求不用于明兮用于幽不然何時未之
知而命奪之善不獲福兮惟禍之随巳焉哉鳥之
飛兮隻其翼航之中流兮槳斯溺吾友之舍我兮
不我力行焭焭兮將焉得自我不見兮再易其正
心煩憂兮曷月而寧桂而酒兮以寫我誠路漫漫
兮莫造其塋莊周之云兮息以死而勞以生斯言
之信兮子無恨情吾道之不病兮吾文之行千秋
之下兮庶存子名
白石暹師塔銘(并序)
佛法之行扵中國豈不雄健不校矣哉天之生民靡
不有事賢者效志愚者效力以有貿亡孳孳蚤夜而
鮮能得志唯佛之徒去離遠甚安樂無筭王臣所嫗
覆士女所合凑生則得其奉沒則得其歸而况人材
有以超類者惟其心之所之而巳噫佛之法豈不雄
健不校矣哉今吾見惠暹師其人材超類者乎師南
豐章氏子生十三年出家禮白石居壼長老誦法華
經祥符中以恩得度壼既化去其住者惠通惠德而
師繼焉師有計慮能施為自通德住時巳主院事殆
今無曠性㓗特耻交凡俗積四十年不踐城市頗憙
萹籍詠古人詩以對賓客吾少居山中嘗與往来慶
曆五年復抵其居因告我以年老治送終之具院西
有官隙地且買之以歸骨焉懼久淪滅無以旌識幸
我之米請文以信之吾既善師之行又歎佛之徒能
優游以卒也如此廼授之銘曰
生也何来死也何歸神形一離曷封樹爲
土石峩峩松檟差差惟門弟子是瞻是依
直講李先生文集卷之三十一終
直講李先生文集卷之三十二
常語上
或曰仲尼之徒無道桓文之事者吾子何爲曰衣裳
之會十有一春秋也非仲尼脩乎木瓜衞風也非仲
尼刪乎正而不譎魯論語也非仲尼言乎仲尼亟言
之其徒雖不道無歉也嗚呼覇者豈易與哉使齊桓
能有終管仲能不侈則文王太公何恧焉詩曰采薱
采菲無以下體盖聖人之意也
或問伊尹廢太甲有諸曰是何言歟君何可廢也古
者君薨百官総已以聽扵冡宰三年成湯既沒二十
五月中伊尹之知政太甲之居憂固其常也不宮扵
亳而宫扵桐近先王墓使其思念名之曰放儆之之
至也故三祀十有二月朔伊尹以冕服奉嗣王歸于
亳二十六月而即吉也則太甲之為君何嘗一日廢
矣哉
或曰然則霍光廢昌邑王非歟曰霍光之罪滅族晚
矣知之不明行之不慎視君如玩物去取在諸掌董
卓效之東京桓温用之江左宋齊以下覆車方軌職
光之罪也敢問為光者宜如何曰皇曾孫高材好學
而光不知王賀放從而光不察既委質而臣事之矣
庸可悔乎衞靈公之無道也有仲叔圉祝鮀王孫賈
而不亡昌邑群臣有王吉龔遂忠直人也吉諫游獵
而賀加禮遂捽大奴善属衞士長行法而賀不禁賀
之資朴猶可為也况大將軍秉天下權其讒䛕者舉
放逐之如吉遂者使居左右若夫漢廷固多士矣豈
無輔弼之益哉受皇帝璽綬二十七日而觧之何其
暴也賀之言曰天子有争臣七人雖無道不失天下
光而學也慙恨死矣
或曰伊尹放太甲而天下厭然周公屏成王而國有
流言何也曰周公武王弟也有次立之勢管蔡其至
親也易以生怨以怨濟疑理固然也敢問太甲不能
終允德成王不見金縢之書則伊周柰何曰太甲賢
也不得不改成王亦賢也不得不悟太甲成王果不
賢耶則湯武不以託伊周伊周亦不受之扵湯武
或曰知人盖未易也周公不知管蔡安知成王曰事
有小有大有緩有急監武庚之國其任人也常事也
天下之政多矣譬諸日月猶有所不照夫以新造之
周而謀嗣焉其用心奚若堯不知四凶可也至于丹
朱其有不知者乎
徐羡之傳亮謝晦廢宋少帝立文帝亮迎大駕扵江
陵道路賦詩有悔懼之辭巳而果誅夫三子者有功
扵文也何疾之爲曰疾之必也由其悲號嗚咽而後
悔懼亮見事遲耳女之賊其夫而私扵我者其可以
納之室乎是亦將賊我也宋文豈不謀其身不爾則
爲後嗣也漢宣帝始立謁見高廟大將軍光驂乘上
内嚴憚之若有芒刺在背故曰威震主者不畜霍氏
之禍萌扵驂乘也
成濟刺殺高貴鄊公司馬文王聞之自投扵地乃收
濟家属付廷尉夫弑逆非文王意耶曰弑逆之名何
可當也有其意者必假手扵人而歸罪焉養犬者固
欲其禦人也客来而傷則擊犬慙扵客不得不有說
也為大惡而得大利既外扵人倫矣况父母妻子狼
籍都市者乎智矣哉五僧辯也其對湘東王曰平賊
之謀臣為巳任成濟之事請别舉人
孰謂漢孝文恭儉而巳乎其有帝王之材者也知權
者也周勃誅諸吕迎立之即日入未央宫夜拜宋昌
為衛將軍領南北軍張武為郎中令行殿中然後坐
前殿勃之掌握巳無物矣許勃歸相印既又使率列
侯就國何其决也或曰孝宣之初曷不然曰勢未可
也宣為庶人依許史而巳不若文之有代資也漢廷
諸臣未始相識誰可與言哉既踰年矣而光稽首歸
政不因此謝之顧謙譲委任焉過也幸光速死不爾
殆哉敢問光雖無術其志忠矣抑可疑乎曰使光未
死而隂妻之語泄則將何為
權乎權君所以廢興國所以存亡戒之戒之一失之
而不可復也惟至明然後可以權與人惟至忠然後
能以權歸上敢問何謂也曰大權在已大禍随之夫
其用事日久刑人之父殺人之兄絀削人之爵位者
多矣言而弗聽求而弗得者又多矣怨者幾人邪怒
者幾人邪我一日而去其權則彼無動邪譬諸騎虎
下則死矣富貴尚不足惜其如我身何其如我家何
舍隆盛而就夷滅人情之所難其附離者又欲尺寸
功則斯人也能不異慮邪魏武有言曰不得慕虚名
而處實禍信矣其惟君子無求生以害仁者斯可謂
至忠也巳矣
或曰古之至忠者誰歟曰其皇甫嵩朱儁乎平黃巾
威震天下梁衍說之而不肯從陶謙推之而不肯應
聞命馳走就拘朝廷其忠不可及也敢問不有郭子
儀者乎曰子儀可人也然唐室雖衰人心未去程魚
雖巧言肅代猶出命君命而違不反則叛矣反叛之
名中人憚諸况子儀乎嵩儁則不然董卓李傕之猖
狂獻帝雖在無獻帝矣因兵威乘衆欲以伐其罪孰
不曰宜也彼以君命来遂不敢拒哀哉二臣之心吾
嘗為之痛哭矣
或曰范曅評嵩儁以為舍格天之大業蹈匹夫之小
諒卒狼狽虎口為智士笑何如曰申生不敢愛其死
使天下知有父也嵩儁狼狽虎口使天下知有君也
人以君命召我我以矯詔拒之其非矯者亦足以為
之辭矣夫除君側之惡惡殛而君興可也不幸投鼠
而器喪焉安得面目見天下哉是二臣者所以自歸
扵䧟穽也彼范曅弒君賊也宜乎其笑之矣
直講李先生文集卷之三十二終
直講李先生文集卷之三十三
常語中
晉明之明王導之忠其至矣乎或曰元帝固任導矣
曰否王敦初反導不足疑也而元帝疑之王敦再舉
導乃可疑也而明帝不疑夫敦不以君爲君其肯以
導爲君導既宰相矣藉令敦捷又何求焉在他人猶
可無異志况導之爲腹心乎而劉隗用事導見疎遠
且欲悉誅王氏當導之率昆弟子姪每旦詣臺待罪
也呼周顗以百口累之而不應也傷哉唯恐其不免
耳再舉則不然爲導者盍懲前事有不自安之心爲
明帝者盍以前事疑之無委任之理而導詐哭敦使
衆有奮志帝属導節使都督諸軍君臣之間若合符
契遂平大難以濟中興非至明至忠其孰能哉
或問閻纉訟愍懷太子之枉皇太孫立復上䟽焉夫
以惠帝愚賈后賊安能聽言徒觸死耳纉奚為哉曰
上聽言人誰不敢言佳哉纉也是難能也豈一時之
言萬世之言也惠帝雖愚萬世當不愚賈后雖賊萬
世當無賊其言欲使著令諸有廢興倉卒東宫兵馬
皆得輙嚴湏錄詣殿前面受口詔然後為信聽其臣
子得如邴吉距詔書周昌不遣王田叔孟舒隱親左
右所以固儲副安後嗣誠哉人主有喜怒宮掖多姦
詐怒觧而後悔詐行而後覺無及矣如纉之言萬安
計也嗚呼學者之忽也吾與士大夫接三十年矣未
嘗有齒牙纉者也漢高帝使陳平乘馳傳載周勃代
樊噲將曰平至軍中即斬噲頭二人計曰樊噲帝之
故人功多又呂后弟呂須夫有親且貴帝以忿怒故
欲斬之即怒後悔寧囚而致上令上自誅之噲受詔
即載檻車詣長安至則高帝巳崩呂后釋噲或曰平
畏吕后而巳矣曰不若是則高帝以譛殺功臣吕后
怒亦且報平勃平勃死則諸呂強又誰制矣哉高帝
之不枉樊噲呂氏之不害平勃平勃得以誅諸呂安
劉氏由燕之謀也不亦善乎
或曰劉隗其亮直者歟曰敗中宗者此人也漢興至
于孝景庶且富矣&KR1007;錯以天下壓山東卒動七國横
屍東市中宗資王氏以有江左其強固宜帝不以術
縻之隗方翾翾執刀筆以裁其末力不任兵而假鎮
以亢斯足以速禍而巳矣魯昭公不忍季氏薨于乾
侯晉元帝不忍王敦憂憤告謝子家駒諫而劉隗勸
焉隗之罪著矣帝終不悟雪涕而遣之闇哉
孔子惡稱人之惡者子貢惡訐以爲直者夫有口才
又有文法以羽翼之而忘忠恕何所不逮也其甚者干
人骨肉不避父子時主以為忠識者以為賊國無釁焉
則以自斃一有可為則危宗廟矣自斃者商鞅是也刑
太子傳黥太子師惠王既立身裂車下危宗廟者江
充是也太子家使行馳道中充以属吏謝之不聽階為
巫蠱殺戾于湖武帝始以充忠直奉法不阿所言中
意終則作思子宮歸来望思之㙜鳴呼噬臍也巳
或問泉鳩里加兵刃扵戾太子者初為北地太守後
族何變之暴也以為罪邪何以賞以為功邪何以誅
賞之是邪誅之是邪曰理必然也夫骨肉之恩本諸
天也怒有已時而愛無巳怒而欲殺則殺者功愛而
不可得見則殺者罪矣夫豈不知殺之之由我也内
無以慰其心外無以慰人心故歸咎云𡭗文帝逮諸
縣傳淮南王不發封餽侍者皆棄市彼輜車封誰敢
發邪非其人之罪也借其死以謝天下也小人因人
喜怒以貪功而不度深淺禍其至矣故齊王自殺而
主父偃族滅魚復侯不得還闕而蕭順之憂卒聖人
作議親之辟公族三宥所以養恩而小人間之亦不
知量矣知其說者其田千秋乎其爰盎乎
直講李先生文集卷之三十三終
直講李先生文集卷之三十四
常語下
或問自漢迄唐孰王孰覇曰天子也安得覇哉皇帝
王覇者其人之號非其道之目也自王以上天子號
也惟其所自稱耳帝亦稱皇書曰皇帝清問下民是
也王亦稱帝易曰帝乙歸妺是也如其優劣之云則
文王武王劣扵帝乙者乎覇諸侯號也覇之為言伯
也所以長諸侯也豈天子之所得為哉道有粹有駮
其人之號不可以易之也世俗見古之王者粹則諸
侯而粹者亦曰行王道見古之覇者駮則天子而駮
者亦曰行覇道悖矣宣帝言漢家制度本以覇王道
雜之由此也人固有父為士子為農者矣謂天下之
士者曰行父道謂天下之農者曰行子道可乎父雖
為農不失其為父也子雖為士不失其為子也世俗
之言王覇者亦猶是矣若夫所謂父道則有之矣慈
也所謂子道則有之矣孝也所謂王道則有之矣安
天下也所謂覇道則有之矣尊京師也非粹與駮之
謂也
或曰詩人以后稷先公致王業之艱難其非諸侯矣
乎曰武王既得天下詩人迹其世世脩德始於后稷
公劉以至于太王王季文王故云尔也當商之未喪
誰有此言乎如使紂能悔過武王不得天下則文王
之為西伯覇之盛者而巳矣西伯覇而粹桓文覇而
駮者也三代王而粹漢唐王而駮者也
或曰祭法共工氏之覇九州說者以無錄而王謂之
覇在太昊炎帝之間然則覇非天子者乎曰說者之
過也項籍亦嘗覇九州矣在秦漢之間矣尊懷王為
義帝分天下以王諸侯自立為西楚伯王非覇九州
而何也然謂籍曰天子可乎彼共工氏盖籍之類也
敢問陽尊義帝俄自殺之亦足以為覇乎曰謂其號
也不言其道也
或曰文王受命稱王有諸曰否不得巳而伐紂可也
紂猶未伐功未加扵民而遽自立以昭其私焉孰謂
文王乃𡭗武王舉兵建大號追考虞芮訟息之年以
為受命之始故曰惟九年大統未集十有三年春大
會于盟津非西伯實改元也文王世子西方有九國
焉君王其終撫諸後人追為之辭非西伯實稱王也
大傳牧之野武王之大事也既事而退追王太王亶
父王季歴文王昌是也康成取緯候以亂之過矣
或問魯用王禮何如曰成王以周公勲勞命魯公世
世祀周公以天子之禮樂周公尊矣故禰文王郊后
稷皆倣王禮而不備焉周公而上王禮可也魯頌曰
皇皇后帝皇祖后稷享以騂犧是饗是宜降福既多
安有非禮而頌之云乎周公而下則僣矣隱五年九
月考仲子之宫初獻六羽公問扵衆仲始用諸侯禮
也
或曰地方七百里有諸曰信也然則孟子何言乎儉
扵百里也曰閟宫頌僖公復周公之宇而曰公車千
乘朱英綠縢千乘之地方三百一十六里有畸山陵
林麓川澤溝瀆城郭宫室塗巷不與焉其何儉扵百
里也世俗疑周官五百里以其大也是亦不思耳矣
諸侯之扵天子非若敵國然也大國貢半次國三之
一小國四之一諸侯有其地天子食其稅譬之一郡
而巳矣魯七百里開方之而四十九殆半王畿也今
之大郡不有半京畿者乎
或曰紂囚文王七年諸侯皆從之囚紂扵是乎懼而
歸之有諸曰紂以崇侯譛囚西伯謂其得衆也諸侯
又從之囚其疑膠矣彼諸侯之力足以勝紂邪盟津
之會者八百武王猶退師當此時也固未足以勝紂
矣力不足而從之囚徒使其疑且怒耳紂能脯鬼侯
而不能殺西伯邪是好事者之語也若夫三子獻寶
則有之矣然則聖人以賂免邪曰狄人侵邠太王以
皮幣犬馬珠玉事之矣文王曷不可况三子者之愛
其君邪君親之難何所不為也
或曰文王獻洛西之地赤壤之田請紂除炮烙之刑
有諸曰以炮烙為是邪非邪是則不可以除之矣非
而請除之則發紂之惡也賣恩扵民也羑里之囚既
免又激怒之豈人情邪彼惟恐昭昭之不晦圭角之
不刓也易曰内文明而外柔順以蒙大難文王以之
其斯之謂矣
或曰湯文王雖爲二伯其國不出百里也曰唐之刺
史有一州耳其領節度觀察則連十數州有之矣彼
中分天下而治之威權所及百里而巳乎後雖三分
有二其益者未多也敢問湯崩太丁未立外丙二年
仲壬四年則是太甲不繼湯也曰書序成湯既沒太
甲元年不言仲壬也就令繼仲壬爲人後者爲之子
太甲固三年也
或問聖人之道固不容雜也何吾子之不一也曰天
地之中一物邪抑萬物邪養人者不一物闕一則病
矣聖人之道譬諸朝廷朝廷也者豈一種人哉處之
有禮故能一也女子在内男子在外貴者在上賤者
在下親者在先䟽者在後府史徒胥工賈牧圉各有
攸居而不相亂也夫所以謂之一也他人之不一則
闤闠耳終日紛紛而無有定次也夫所以謂之雜也
世俗患其雜則拘扵一是欲以一物養天下之人也
白而不受采則人皆縞素矣何足以觀之哉其歸扵
諸子而巳矣
聖人無高行何謂也曰聖人之行必以禮也禮則無
高矣夫其高者出扵禮也異扵人也故能赫赫之如
彼也孔子事親無異稱居喪無異聞立朝無異節何
也安禮也出於禮者非聖人也矯世者之為之也敢
問聖人有過歟曰加我數年五十以學易可以無大
過矣夫豈無過哉或曰孔子謙也曰仲虺之美成湯
改過不吝豈成湯之謙也哉世俗之說者則謂聖人
無過顔子不二猶或為之辭徒使人君之耻過也而
不欲聞之也
三代之政可得而言歟曰民不知之也商因扵夏周
因扵商損之益之未嘗與衆忤也周公之制諸侯因
舊國而大之百姓因舊田而廣之天下得不和乎哉
世俗之說者必曰復古古未易復也商鞅之除井田
非道也而民從之各自便也王莾之更王田近古也
而民怨之奪其有也孔子曰愚而好自用賤而好自
專生乎今之世反古之道如此者烖及其身者也
孔子之為司寇也不聞其改法度也沈猶氏不敢朝
飲其羊公慎氏出其妻慎潰氏踰境而徙魯之粥牛
馬者不豫賈必蚤正以待之也世俗之說者不曰正
其身徒囂囂以疾人之法度其亦非孔子之志也
大哉孔子吾何能稱焉顔淵曰仰之彌高鑚之彌堅
瞻之在前忽焉在後仰之彌高也則吾以為極星考
之正之舍是則無四方矣鑚之彌堅也則吾以為磐
石據之依之舍是則無安居矣瞻之在前忽焉在後
也則吾以為鬼神生之歛之舍是則無庶物矣他人
之道借曰善焉有之可也亡之可也夫子之道不可
湏臾去也不聞之是無耳也不見之是無目也不言
之是無口也不學之不思之是無心無精&KR1065;也尚可
以為人乎哉吾扵斯道夜而諷之矣晝而讀之矣髮
斑斑而不知其疲矣終沒吾世而巳矣
直講李先生文集卷之三十四終
直講李先生文集卷之三十五
古體後學南城左贊編輯
三賢詠後學廣昌何喬新校正
魯連誓蹈海夷齊甘采薇秦王不得帝周武終見非
輕死議萬乘強哉三布衣凡人欺貧賤貧賤豈易欺
和蘇著作麻姑十詠
魯公碑
他人工字書美好若婦女猗嗟顔太師赳赳丈夫武
麻姑有遺碑歲月亦巳古硬筆可破石鐫者疑虚語
驚龍索雷鬪口唾天下雨怒虎突圍出不畏千強弩
有海珠易求有山玉易取唯恐此碑壞此書難再覩
安得同寶鎮收藏在天府自非大祭時莫教凡眼覷
七星杉
五行與萬類有象皆在天如何彼杉樹反更侔星躔
予思古昔意欲媚兹山巔草木尚有斗人物誰非仙
㘽培自何代衰老今多年大旱不減翠涉春無益鮮
生當好世界過盡閑雲煙房心欲布政柱石安可捐
煉丹井
丹竈久巳毀井泉空獨存此地非常地今人非昔人
我願刀圭藥輕舉朝明宸一言洗天日萬物歸陽春
群仙誰嫉妬使我身漂淪俯視廢井水欲飲礙荆榛
徘徊片雲下泣涕霑衣巾少壯幾何時且醉樽中醇
玳瑁石
前有縣大夫取此石為噐囂然夸謂予材與工俱美
如何爾鄕人器用曾莫備無乃居荒陬俗鄙不喜事
荅云此石堅攻磨動時歲官用錢出民民用錢出已
出民官不知喜(一作憙)事誠可貴出已乃傷財誰能(一作其)
不惜費大夫聞此言如有所忿戾今君倡是詩敢以
報嘉惠
秦人峯
秦法雖甚苛秦吏若猶拙山林不數里俾爾逃得脫
予觀後世事政役火烈烈苟非為鬼神何計避羈紲
聖皇今在御百事咸均節常披詔書意苦念生財竭
誰能將順者所望在賢哲無使峯中人笑我民屠裂
流杯池
幽居久不樂心死如濕灰聞言山有池仙客曾流杯
披衫向西坐欲望無崇臺何當命遊宴盡聚不羈才
顧恐狹隘地未足開吾懷仰手斸河漢決向天南来
移舟復轉嶽壅遏成環廻横持北斗柄量盡酒星醅
箕踞接下流一㰱空千罍八風助吟倡萬怪供嘲諧
醉来散髮臥蠅聲視霆雷冷笑勢利子茫茫塵土堆
碧蓮池
碧蓮何歲開我時不得見于今到池上只有紅蓮綻
紅蓮非醜惡物以多為賤阿蠻雖解舞不見真妃面
虎跑泉
虎跑本何為彼將對以臆有如大丈夫卓爾抱剛直
盗泉既不飲譛人亦不食山中小禽獸何足勞捉搦
勇氣無所泄爪地成遺跡地神嘉乃誠水源如開闢
尋常竊六畜夜傍人牆壁是與豺狼同聞此宜慙色
丹霞洞
山西十數里乃是丹霞洞直上窮雲霓中寬入罌甕
紅塵生不識明月手可捧人家千里庭泉源六月凍
風雨氣勢惡草木精神竦靈物少形見仙官何職貢
俗緣易厭倦世事足愁痛寄語松上鶴他年期一控
葛仙壇
仙翁猶在時壇上何設施仙翁一去後夢草空離離
下士固大笑言者多不知嗟嗟天壤内共是枯魚池
穫稲
朝陽過山来下田猶露濕餉婦念兒啼逢人不敢立
靑黃先後收斷折傴僂拾鳥鼠滿官倉于今又租入
哀老婦
里中一老婦行行啼路隅自悼未亡人暮年從二夫
寡時十八九嫁時六十餘昔日遺腹兒今兹垂白鬚
子豈不欲飬母豈不懷居繇役及下戶財盡無所輸
異籍幸可免嫁母乃良圖牽車送出門急若盗賊驅
兒孫孫有婦小大攀且呼回頭與永訣欲死無刑誅
我時聞此言為之長嘆嗚天民固有窮鰥寡實其徒
仁政先四者著在孟軻書吾君務復古旦旦師黃虞
赦書求節婦許與旌門閭繄爾愚婦人豈曰禮所拘
蓬茨四十年不知形影孤州縣莫能察詔旨成徒虚
而况賦役間群小所同趨姦欺至骨髓公利未錙銖
良田歲歲賣存者唯萊汙兄弟欲離散母子因變渝
天地豈非大曾不容爾軀嗟嗟孝治王早晚能聞諸
吾言又無位反𬒮空漣如
寄懷三首
鳥獸死有用羽角筋革齒輦輓入工師飾作軍國器
玉食白如瓠暝目巳腐穢生者不敢留埋藏與螻蟻
百年富貴身孰若鳥獸類唯有令名人終古如不死
又
根生但為松翼飛但為鳳王侯尚可輕道義本来重
癡兒似婢妾寸步矜恩寵傍人忍笑時佯把衣祛弄
又
齪齪復齪齪淺謀同燕雀不思明日憂但取今日樂
俗儒抱書卷未去眼中瞙誰將古人淚更為今人落
避暑
富貴責且重慙耻心如何貧賤事易了飽煖幸巳多
大熱火天下虚堂枕山阿拔俗嫌人影考古分賢科
潄冷齒雙噤飲香顔半酡一跣或移日遇狂還自歌
去就各有志彼此無相訶原憲豈嘗病賜也徒来過
喜雨
人皆喜膏澤我獨憂豐年歲凶已賤糶年豐安得錢
賦役忽驚駭倉廩甘弃捐銖銅苟可換富賈寧我憐
歸来官事了相弔柴門邊農夫未盡死穀價應常然
王心幸仁聖分職當忠賢謂榖賤為美咄咄無欺天
送上官直
失意多怨尤有誰能自知遊人務乞丐之子唯求師
成名在積善干禄先闕疑根本苟深固春風諒無私
題昱師房三笑圖
高僧不出院屏畫三笑圖客子倦遊者欲去復踟蹰
古人骨朽不可追今人相見如古時人間觸事入吾
笑何必門前有虎谿
寄祖祕丞
我本山田人好尚與衆異平生重交遊所得國無幾
昨者應茂才西行覷朝美時當慶曆初選舉實多士
茫茫帝王州栖栖遠行子携錢賃破屋乞火蒸陳米
鞍馬到卽賣僮僕癡難使有時造公卿努力向廛市
數步則一歇長吁乃能起衣冠信質野言語欠婉媚
閽人顧之笑將命見而避往往得所請蹌蹌向前跪
何能剖懷抱浪自慕尊貴貴人如天神喘息生雲氣
野夫等麋鹿芻豢非所冀歸来坐空窗惆悵夕不睡
塵埃滿鬚鬢臭惡入口鼻業已辭吾親中道豈可廢
僶俛待報聞愁憂遂經歲二年正月晦閑房適假寐
有奴来啄門手披(上聲)擇之刺承命驚下牀赤脚誤穿
履從来未識面只是聞高第名顯宦且逹見我當何
爲再拜請就席熟視知可畏昂昂貌甚古崖石掀氛
翳渾渾氣甚和璞玉無芒銳高談貫先哲雅意在兹
世昔人相遇間一言猶合契今吾於擇之寧假再三
計自此習往還中心蔑疑貳如熱息廣厦如飢享盛
饋君授南康守舟維蔡河涘我館汴之隂前去路則
邇時時結帽帶踽踽尋英軌衆人嬌綺羅相對紉蘭
芷朱絃自三嘆笑殺彼鄭衛王命有期日都門一反
𬒮君行劇鴻軒我處近匏繫曠日及孟秋皇慈始收
試崇崇九門開窈窈三舘祕主司隔簾帷欲望不可
跂中貴當棖闑蒐索徧靴底呼名授之坐敗席鋪冷
地徤兒直我前武怒足防備少小學賢能謂可當賓
禮一朝在檻阱兩目但&KR0787;眙捉筆析所問移時數千
字讀書取大者纖悉或靡記炙背雖自竒寧當至尊
意龍馬騰天衢駑駘合羞死量才與揣命坦蕩更何
事振衣託歸舟河流迅弧矢淮清江且平踰月在枕
几及過廬山南聞君初布治船檣旣入岸馬首巳来
暨迎我到府署相見共欣喜嫩橘摘千苞肥魚斫千
尾蕭晨徹骨淸佳境邀人醉高會雖暫歡故園當速
至草草成别愁悠悠渡湖水是時東方曙俄然北風
厲陽烏畏威逃江神以儒戲氣象斗不同波濤大可
悸長帆張(去声)欲裂孤舟蕩無倚或從玉井出或自銀
山墜篙工歛手立脉脉無窮淚從者閉目坐嗟嗟不
敢視我時撫牀歌分(去声)作長江鬼所恨生劬勞不孝
而巳矣禍福果無妄險難行可弭脫身得平康引領
望鄊里厥後過挾日幸得見維&KR0922;入門何怡怡饌具
有甘旨稚女能紉針驕兒徧生齒芟除閑草萊䟽通
舊沼沚君廬可終焉生計由此始郡守方仁賢學宫
盛脩理踵門致勤恪命我論經藝麻衣何紛紛鄕人
子若弟不唯務章句所欲興禮義施為有本末動静
有綱紀蚤與鷄同覺夜與月相值孳孳忘飲食&KR2284;&KR2284;
在文史時附南康書或逢北来使尺素雖滿前話言
難到耳殆及三年冬聞君受朝寄名稱按刑獄勢可
平冤滯故人漸大任賤子差自慰軒車日已遠翰墨
益難致薄命良可傷降灾渾未巳是年之季冬舉家
纏疫癘老母尚委頓微軀盖螻蟻形骸非我有魂魄
與心離權柄在鬼物功力非服餌曉突誰能炊午關
猶未啓荏苒再周月幸會天不弃春風動枯槁甘雨
澆根柢行行夏交秋吉微凶不替高堂何戚戚疾病
日攅萃一夕脾臓間發泄不復止詰朝問無言目瞑
口齒閉號呶諸兒孫雜沓大鼎沸嗟哉當彼時誠恐
弗可諱醫師相急熱巫覡兩經緯藥草極酸辛法術
殫怪詭薄暮乃復蘇踰旬僅知味方兹戀庭闈旋已
對獄吏試言其所由内省亦無媿有人同州閭發迹
自徒隷竊被儒衣裳曾亡小材技突如游京邑欲以
干明叡朝家焉可欺羈旅謀自濟乃造黃紙書便取
靑袍衣乘船歸南方歛板謁當位自言章奏竒因藉
宦官勢詔文降自中宰府不預議旣云能占天且曰
善興利江淮一經過郡府十不啻到處爭逢迎莫能
思處置轉運苦愛竒得之如國器故使按坑冶庶可
展才智小人靡忖度假寵愈放肆行符索吏卒圈印
發傳逓閻閭望塵拜州縣從風靡遮道結繒綵鋪筵
塞珠翠車騎前後呵給使數百指何者為典刑獨自
誇瓜觜在昔秦無人繞朝贈之箠繄我非聾瞽碌碌
寧不耻作書貽諫官姦詐患不細有詔令逮捕按驗
取真偽是夫知計窮誣我以罪戾上官猶眩惑凖例
皆拘係幽幽圄犴中憤憤爭競裏周旋二十日乃克
見巧敝畫地尚不入叢棘曷可寘惟兹謝吾母幾不
全髮體教道亦難行凡庸豈同志吁哉養英才徒以
釣積毀篋書歸敝廬庠門任蕪穢去年仲夏後盛暑
若火熾郊園有餘爽𬞞果聊可嗜時復觀田疇畢力
奉耘耔人生但飽暖此外皆淫侈思君非一日欲去
無雙翅俄聞遷黃州又說丁喪制古来聖與賢誰不
遭醜詆蜀日駭狗犬夏鼎愁魑魅人夀有短長孝子
謾憂思滅性經所貶節哀禮為是矧夫王佐才簡在
唐虞際揚名以顯親報德豈不韙加飯苟如願蒼生
猶有恃適時匪我長不朽乃所擬道義果弗充富貴
反爲累回憲本無官桀紂焉得此俗子但相非吾心
巳居易近者游葛陂念君在衰枲作詩布幽懷讀之
勿嗤鄙
名男曰參魯以詩喻之
孔門有高弟曾子以孝著求諸聖人言尚曰參也魯
才敏誰不願顧恐難荷負苟無德將之何盗於父母
昔如吳起者善兵亞孫武齧臂游諸侯親喪哀不舉
楊彪有子脩器能頗可取一旦以罪誅䑛犢徒虚語
吾生本薄祐略無兄弟助及汝又一身不絶如線縷
祖母唯汝愛無異所生乳寧止託祭祀亦欲興門戸
伎倆勿求名適時乃有𥙷計慮勿尚巧合義乃可處
持重尚寡過摧剛庶無懼内以保家族外以揚名譽
高山在所仰今人豈殊古參魯爲汝名其字曰孝孺
女色無定美贈卿材
女色無定美寵至美則多士才無定稱用顯稱巳過
長安小家子粲粲秋池荷性慧不覺耻母憐不加訶
出戸一囊麝見人雙眼波情動笑難止語嬌音屢訛
都人口如沸觀者踵相摩因緣幸充選恩澤成偏頗
少費萬金珠一呼千綺羅佯愁慘白日猛唾傾天河
東鄰有賢女春綠涵脩蛾花豔不裁翦玉光無切磋
自小固聞禮藏頭豈知他親戚尚未見媒官當柰何
過時誰訪問生世就蹉跎豈不有配偶市里或山阿
豈不有奉養舂饎與機梭列女不得傳樂府無人歌
容華日衰落涕泣坐滂沱富貴易脩飾貧賤多笑呵
柳下無仲尼小官終滅磨進退在勇决遲疑两皆蹉
退當事竒偉夙駕追雄軻進當取勢位徤筆為干戈
胡然守一節獨自埋随和
江亭醉後
平生尚倜儻壯大苦摧折主人能結納佳境為鋪設
渺㵿東江來谽谺暮雲裂倡女稍多藝市酒且供啜
俠氣復何聊心朋幸相悅解冠從放蕩大呼誰輓掣
咄哉千里足嗟呼三寸舌悔物喚龍取天葩令鬼折
豔唱聲非雅戲談理當譎帷房笑私眤閭巷嘲瑣屑
更鼓莫催睡夜風纔去熱俗士鮮大志于今重小節
内行豕在泥外貌犬伏紲吾儕古豪傑方寸浴日月
被謗肯自疑爲歡顧猶拙放飯彼不慙使我無齒决
寄章友直
人生何足貴貴在天資秀譬如沙石間金玉豈常有
有才不善用多爲淫邪誘嗟哉棟梁材往往厄樵手
章子吾不識美在衆人口如何材藝多四十無所守
所守者何為非貴亦非富古今聖與賢歴歴垂星斗
景行苟有成進退無一繆不能攻天下尚可名身後
百年随飄風白髮勇未闘良時且不反飲恨唯尸柩
無謂學巳足大海難掬潄無謂過可文希珍尚磨垢
智者當自知既往誠何咎西子蒙不潔見者掩鼻走
惡人幸齋戒上帝必孚祐相如竊妻逃犢鼻從沽酒
一朝賦上林在漢為稱首努力念前哲吾言非子詬
中春苦雨書懷
春秋書大雨三日巳為霖如何方春時終月常積隂
淙空若泉瀉盪地成淵深曾無晝夜别顧恐山嶽沈
疑是天上河底漏不可禁傍無女媧石欲𥙷難為針
又疑坎宫水陽曜所不臨何等大鬼物戲把北斗斟
誰籠三足烏冷臥空桑林勾芒失權柄羞耻啼盈襟
枉殺幾樹花恣許泥土浸(一作侵)或云天有意欲使誅
荒淫田榖彼何罪芽穎當森森一粒且漂溺不啻千
黃金路絶吊客行餒我(一作死)憂巢禽風聲怒打屋寒氣
獰穿衾况我出山遠久次茲江潯嗟嗟歲月晚悠悠
金玉音無聊但詼笑有得還歌吟莫怪旅愁甚旅人
千萬心
弋陽縣學北堂見夾竹桃花有感而書
暖碧覆晴殷依依近朱欄異類偶相合勁節何能安
同時盡妖豔無地容檀欒移根既不可潔心誠爲難
外貌任春色中心期歲寒正聲尚可聽誰是伶倫官
孤懷
智者在不惑君子貴知幾彼昏有耳目無能辨是非
蜀犬盡鳴吠羲輪自光輝古人不可作垂涕沾吾衣
讀韓文公駑驥篇因廣其說
主人渴良馬僕夫念駑駘行遲追易及力少牽易来
時聞千里足百箭攅其懷主人雖欲買衆口大悠哉
送陳次公茂材
俗人無心胷貴偽不貴誠口吻當文學犇走成名聲
之子出蒿萊行潔業且精中美未外發樸質亡華英
持此嚮廣衆詎免笑與憎况復覓薦舉路險豈易行
所願天命泰因之主者明牙絃一鼓時鍾子耳必傾
蝦蟆
蝦蟆爾奚為閤閤攪人耳在官不為(去声)官在私無私
事徒將一寸口日夜相鳴吠豈能劖語言且欲譟夢
寐何者孔稚珪愛之如鼓吹誰論正與淫各自有知
巳
惜鷄詩
曩予家居見鷄有異者為之動心嘗欲作詩而不果
戊寅夏五月學于山中乃追賦之曰
吾家有鷄母乘春數子生生来踰六旬互覺羽翼成
其母且再卯逐之使離散衆雛既不来一子獨戀戀
戀戀不肯離逐之終不移母行無險易唧唧相追随
卯生亦云足母伏窠中宿厥子苦無依攀背如悲哭
窠中母所安忍渴復忘餐子於背上臥不捨須臾間
我時見之喜異類能如此因欲觀其終其終諒何似
一朝大長成乃知牝牡情膨脝娠在腹漸見東西行
行行求飲食欲以助生息卵出子還多養子何勞役
朝啄荆草林暮爪汙泥深昔時随母意今作愛雛心
雛生誠可愛母老寧忍背物性乃不常使人心歎慨
物類本無知無知孰責之斯鷄與衆異酷似有天資
天資以仁孝變更何太早况彼本無知血毛安足道
萬物靈者人孰不念其親少艾與妻子所以奪吾真
五十慕父母虞舜稱稽古埋子得黃金邇來唯郭巨
占人往莫追言之淚沾衣斯言足自警題作惜鷄詩
日出吟
日出百鳥喜羈人嬾舉眸長恨年光緩禄養未可求
若至年光過高堂又白頭羲和君有知柰我心悠悠
聞女子瘧疾偶書二十四韻寄示
昨日家人来言汝苦寒熱想由卑濕地頗失飲食節
脾官驕不治氣馬癡如絏乃致四體煩故當雙日發
江南此疾多理不憂顛越顧汝僅毀齒何力禁喘噎
寄書詰醫師有藥且嚼啜方經固靈應病根終翦滅
但恐祟所為嘗聞里中說兹地有罔兩乘時相罥結
嗟哉鬼無知何於我為孽我本重脩飾胷中掬冰雪
禍淫雖甚苛無所可挑抉疑是饕餮魂私求盤椀設
盡室唯琴書何路致葷血無錢顧越巫刀劒百斬决
徒恣彼昏邪公然敢抄撮吾聞上帝靈網目匪疎缺
行當悉追捕汝苦旦夕歇慈愛早有加憶念今逾切
塵勞差可畏歸計又云輟所生能劬勞祖母矧聰哲
羸臥縦未蘇撫視諒非拙勉勉多自安風來信勿絶
讀史
子長漢良史筆鋒頗雄剛惜哉聞道寡氣志苦不常
心如蟲絲輕随風東西揚一事若可喜不顧道所長
公言絀原憲俠賊乃為良仁義謂足羞貨殖比君王
黃老先六經斯言固猖狂吁嗟夫子没兩觀無刑章
予懷班孟堅駮議何洋洋傳與後世人慎思其否臧
和育王十二題(筠州楊屯田以僧常坦詩俾予和之題之義坦自有解)
金沙池
遥聞金在沙知是虚名號世人方競奢何兹有遺寶
佛迹峯
佛迹空在兹佛心無處所尋迹以求之似學邯鄲步
七佛石
萬物雖散殊孰非道之體何必石岩岩方疑金色臂
袈裟石
𣑽教一来東群心日歸向土石至無情也作披緇狀
明月臺
月色固無改㙜基亦不壊嗟哉翫月人古来誰更在
石屏風
形模皆自然樹立豈人力松影與秋光掃成真水墨
靈鰻井
田苗自枯槁井鰻人所禱若教龍有靈此魚何足道
供奉泉
璘師鑿此泉晨夕奉親老因知逹者心豈嘗離孝道
育王塔
嘗聞有爲法佛說如夢幻胡然窣堵波香花耀凡眼
八角殿
晉後千百年茲殿儼如昔𣑽宇若皆然應須省民力
晉年松
典午旣陵夷群材共淪謝唯有靑青松于今被王化
重㙜蓮
長疑佛界中天女來行樂為怕山風寒仙衣盡(津忍)重
著
美女篇
繁霜毒春木花開苦不早愚夫擇利婚美女貧中老
曷不冶顔色門前車馬道閨房有禮文自衒誰言好
俗態競朱粉古心慕蘋藻所期君子恩卒以慰枯槁
苦熱夜
熒熒背明燈黯黯垂疎帷階庭豈不好蚊蟲苦相期
壊扇無淸風暗樹多斜枝屈指山泉侣寂寥空所思
丐僧
靡靡步康衢喋喋問流俗誰將今日財願易來世福
休論身善惡佛眼重金玉
閔俗
君門若無禄陳編孰能讀公庭若無法穢德誰不足
煦煦儒者言沈沈小人腹傷心勿復道拂絃寄淸曲
感歎(二首)
世常羞貧賤貧賤非我羞道成不見取貧賤誰之由
陛楯擁堯舜廊廟居伊周面對豈無說咫尺路阻脩
浮雲關太虚白日光逆流嗟爾臨人者蔽賢天所仇
又
得志萬罪消失志百醜生誰云王路寬枯槁不敢行
出言到口角縮舌悔恨并自省由若此况乃蚩蚩氓
故知當今賢未有非簮纓
寄鄰父
離山闕歸期滯蹤如在獄他門一臠炙賤子萬端辱
吟憶圃花盡夢知原麥熟公言富貴遲何似耕穫速
竹齋題事
低齋結空野小竹移孤林齋閑竹淨好日媚幽人心
南方夏厭暑獨此留殘隂戞雨挫促夢穿風搜凉襟
長茵展麗蘚亂歌奏歡禽侍奴褁村服語客抛塵簮
志高成利讐思爽生詩淫值聖喜盈卷感古悲入琴
山迎穏履遠月勸澄柸深榮名雖未染幸亦非堙沈
贈黃秀才别
朝閨入有籍䟽遠難見君世眼不識道貧賤無高文
蘭蕙生同草鴻鵠心在雲贈子喜别離兒女安得聞
雨中作
群隂侮陽德雨陣春嘈嘈白曉慘成夜瓦口生飛濤
凝雲列山韒冷氣攅衣刀徑閙有松竹庭臥唯蓬蒿
花淫得罪隕鸎辯知時逃隰苗出水短木菌随日高
微吟雅於樂快飲甘如膏朱曦待未見天盖空牢牢
獨居
苔根跨階發白雨滿四簷春眠嬾下枕日午誰開簾
浮塵裹酒榼餒蟲鏤書籖榮樂豈不欲非義固所嫌
閔雨詩
吳江之南是曰豐國五種之生天下食一歲不登吾
民菜色如何天不仁縦彼旱孽稱其神矯矯赤龍推
火軒来自東南山咸池愞水不敢沃陽侯失色愁烹
煎况茲畎畂流涓涓何足吸之唇齒間但見禾與黍
蓬勃紅塵起土伯勑其屬掃路迎飢鬼哀哉氓蚩蚩
託身釡鬲惟蒸炊小人怨咨君子知天生天殺今其
時我聞皇穹大德在生育愛養萬物同嬰兒産民之
身賦民食中道絶之何所為當時冥冥間委任非其
宜山川之神各守土群龍受位司天池上帝當軒親
戒勑十日一雨無愆期帝心仁且信臨下固不疑謂
言庶事有分職屏去視聽思無為安知愚下鬼負德
孤恩難制指弄天之權侮人命貪嗜牛羊邀祭祀忽
焉一物不稱情因教此旱灾生靈雷霆之官畏罪莫
敢諫頭枕天鼓眠不醒帝在紫微垣下隔千里雲徒
勞銜血向空哭帝心雖聖安得聞北斗侍帝側斡運
氣母均四時五星曁衆宿照曜亡偏私夫何容此鬼
恣行胷臆輕天威定是機務繁耳目有所遺小臣亦
何者草莾負竒節欲係神&KR1450;無長䋲欲斬龍頭劒鋒
缺皇穹如未察凶邪空使小臣心欝結
訪周道士
豈無飲食奉歡樂亦有賓客相追遊宿酲在枕或時
起俗話入耳令人羞偶随賢友訪仙子一臨花檻斟
瓷甌塵埃何處是浮世松竹此地長淸秋古來擾擾
富且貴天下茫茫公與侯盖棺事了何足數乘興嘯
傲真良籌
甘露亭詩
乾坤父母莫匪慈胚胎億兆成角羈其間哺乳不及
處有時泣殺&KR0561;呱兒南川上游號沃野景祐丙子嘗
凶饑新田始苗舊榖罄十室八九無晨炊伏隂何者
不仁甚釀作水灾来助之煙煤刷天雨汁黑嘔山泄
谷爭奔馳横流一夜打城郭萬弩竊發穿毛皮東隅
有洲尸揖揖如蟻欲走遭水圍屋根無力樹腰折蛟
蜃食人猶擇肥濤波一望萬山阻六親不得相扶持
國子劉公好仁者惟時假守茲軍麾民生在我不在
命告舟往救無敢違童兒赤立婦女困載之刳木何
纍纍泥沙外冷内飢渴口噤不語如狂癡牽攣坐臥
滿府舍賦以酒飲加饘糜随流往往亦不死遠在百
里無人知捐金購得問氏姓召使親族携之歸司農
倉廩盡發出不待奏報先施爲有餘况可補不足大
賈蓄家如響随来瞻去察夜繼晝赤熱不忍蔭華榱
由斯一郡十萬戸餓膚日月生膏脂存者相保没者
葬唐虞仁夀重敺躋聖主養賢賢養物氣和郁郁通
高卑城西老宫古松徑一朝墜露甘如飴干柯萬葉
結不解玉階瓊樹光離離甿俗奔走競觀覩手攀口
吮同齎咨學老之人周氏子好善不類黃冠師欲令
事迹絢久遠築亭其地高巍巍公之歸朝不可借松
樹至今猶未衰我作此詩揭亭上他年堕淚如羊碑
送丘寺丞
嗟予兀兀何施爲學無異意唯傳師嘗言先聖所述
作人事而巳亡他𡵨安知步步有天道繄我丘師能
識之春秋下應三千歲雅頌周流十二支闡幽大傳
與隠旨圖寫轉匝成圓規勞兄示我復教我一字不
曉如癡兒文侯聽樂唯恐臥今我幸免指目皮丘明
子夏言不及我兄所得何神竒直疑前身是顔子獨
受師說無人知又疑夢寐感靈怪常與周孔相追随
不然悠悠千載後何傳何習遽如斯窮愁著書古有
例昨官閩中今海涯海涯路遠學者少斯道未有施
行時聖皇誅賞甚明白歸來奏牘無遲遲江南臘雪
片如掌酒花上面寒力衰是非得失從此止馬頭一
别東西馳
荅緣槩師見示草書千字文并名公所贈詩序
佛繇西域漸中土欲使群心皆鼓舞若顓𣑽語及胡
書昧者雖從明孰與其徒往往多材能暗結時賢為
外助遠公自昔来廬山誇逞蓮花邀社侣吁嗟君子
遭亂邦舍此未知何處去邇来一行善記覧齧破乾
坤尋曆數或攻文苑掠芬香辭則貫休筆懷素其餘
曲藝與小詩布在人間難悉數賢豪大抵多憐才引
致門牆無齟齬其人既重法亦尊羽翼大成根本固
我緣山谷見不遠緇褐憧憧盡愚魯坐量此去朋黨
衰纖縞焉能拒強弩去年有使自番陽手藉一函来
我所發函乃是緣㮣書千字滿前雲縷縷衆人飽食
巳用心欲噍伯英肥美處當時名士嘉其能長序短
篇聮繡組因思幅員千萬里如師之能更幾許以儒
輔釋日益多何恤區區一韓愈
春社詞(并序)
寶元二年嘗夢大雨震所居室驚而仆地既巳有一
人甚長大紫衣而冠意謂雷之神也呼覯使前授之
題曰春社詞(詞或作篇字不能審)覯懼栗栗援筆得八句與之
及覺尚記其首三句頗怪麗今七年矣值暇日以五
句足之
吳臺翫春鎻春色雨刷花光入龍國田邊大樹啼老
鴉野雲癡醉寒查牙年華欲住風雷惡蘭臉知秋淚
先落時榮時謝無了時扶起混沌須神醫
聞訓狐
昔年因讀昌黎文知有訓狐猶未真客堂昨夜滅燭
後一聲竊發誠驚人慈母入席匪虚語據此麄暴誰
敢聞殺人之子養爾子天地不管胡爲仁豈無鷹隼
善搏擊去路昏黑難相親亦有弓矢可彈射郤恐誤
中東西鄰我今獨處雖無懼聒不得睡寧不嗔嘗聞
鳳凰百鳥君丹穴萬里誰能言行當整頓九韶樂奉
迎綷羽掀重雲直前再拜列爾罪爾軀何足爲灰塵
聞喜鵲
翩翩者鵲何品流羽毛白黑林之幽生平智力可料
度有巢往往輸鳴鳩天然郤會報人喜愚兒幼婦唯
爾求萬聲千噪幾曾驗聞者終是軒眉頭從来烏鳥
愛反哺孝慈情性誰可儔其間於事最先見告人凶
禍令人憂憂時不肯自脩飾禱請神鬼爭啾啾告之
愈驗愈見惡(去声)共云灾患鵶之由彈丸瓦石相驅逐
名園佳樹難依投忠言逆耳世罕用屬鏤曾割伍員
喉莫笑後來司馬公事事稱好真良謀
解湯延祖字
仲尼作經授曾子明稽至孝之終始始於事親終立
身以是揚名於後世大雅有言念爾祖述脩其德乃
爲美聖訓昭昭十八章寫之琬琰千餘歲湯生本由
義方教石磨沙盪求成器其名延祖有意哉吾以子
立為之字立身之道將何如非曰凡人富與貴不賢
而位何能為蠅蟲豈不披紅紫周公亦人舜亦人口
銜日月坐天際勗哉見善勿遲疑往往後生誠可畏
直講李先生文集卷之三十五終
直講李先生文集卷之三十六
近體
五言二韻
詠竹
外邊雖節目内裏郤空虚從来汗流浹只爲寫經書
霜
夜落無人見朝看到處新非君有分别力不柰松筠
冰
水性本来弱漸寒成此堅東風有時到幾日是殘年
鵝
逸少曾留翫人因喚右軍鳥名加爵號不離羽毛群
鴨
庶人常用贄貴在不飛遷飽食待庖宰虚教兩翅全
惜才
醜婦易爲潔愚兒多守純天將惡文采萬物恐無春
五言四韻
山舍寓止
無計柰疎拙走逃雲水隈鶴飢雖厭夜龍睡却嫌雷
師友關千古窮通付一杯商巖版築者底處有梯媒
東巖精舍
像設彼何時高僧白衲衣水寒吞日氣樹老慣霜威
幡影捎天近鍾聲落谷微可憐成道易無事即無機
閑夜
披衣坐小亭夜氣拂人淸月暗先成暈蟲吟不識名
舉杯期混沌開卷賞莖英此興知誰會松風鶴睡驚
霧
光明人所好幽暗此何為樹在谿無影禽来鶻未知
愛花留潤與避日卷隂移底事偏相惱天涯欲望時
自詠
俗態共紛紛吾心誰與論幾因清夜夢還見古人魂
聖域寧無樂文家别有尊此身聊自足獨恐累兒孫
睡思
俗語不入耳旅愁還到心坐多渾易厭夢好欲重尋
暴雨撩蓬響殘陽過嶺隂廻看犇競苦此興貴南金
愁熱
江湖限南鄙秋令到還稀節換空看曆人閑未趁衣
齊紈方得意厦燕莫言歸秪有松筠徑風高暑氣微
鑑湖夜泛(以明月到樽前爲發句)
明月到樽前拏舟古岸邊亂山斜入霧遠水倒垂天
酒氣薰龍戲歌聲弄鶴眠廻頭嗤李郭此外更無仙
池亭小酌(得和字)
客思都無著臨池一醉歌喚春呈物象移性入天和
月影碎荆玉波紋緯蜀羅相看盡仙骨俗態巳無多
廻胡舜元賦藁
一把長篇讀驚嗟即過旬誰知後来者還似老成人
古訓但時習英辭當日新慙無稱薦力空此見天麟
迴黃通詩篇
老杜没巳久嗟哉吾子心時人任詬病獨自革浮淫
美玉寧須琢朱絃豈在音鍾期如未見慎勿等閑吟
送路拯北遊
六月地欲赤驅車河朔行王師備戎羯游子念功名
盡識山川險深窮彼我情歸來具封奏直上請長纓
感事
太平無武備一動未能安廟筭何時勝人生到處難
役頻農力耗賦重女工寒秪有旴江守憐民不愛官
(時國子慎慱士守本郡)
閑居
無物可勞情空郊日閉扃雨吟春破碎貧飲客凋零
世事重江險才名一夢醒同心秪松栢見我尚靑靑
萍
盡日看流萍誰原造化情可憐無用物偏解及時生
泥滓根萌淺風波性質輕晚來堆岸曲猶得護蛙鳴
送張鬷嘏
人意皆懷土嗟君無故園欲行須盡室此去又他門
静裏文章好貧来節行存振淹知有日倚伏豈虚言
村行
産業家家壊誅求歲歲新平時不為備執事彼何人
朱戸仍奢侈柴門轉窶貧若非衢室畔無用說悲辛
感懷寄擇之
衆人皆銳進唯我復幽居慮遠夢多亂身閑氣不舒
干求非禄位好尚豈詩書日夜又日夜霜寒鬢髮疎
鷄
嗟爾羽蟲類昂然冠距麄徒為識昏曉猶未免庖厨
年少苦令闘主人頻見呼寧思避弋者天外去鴻孤
堂西夜坐
炎蒸得避處鋪席對西牆有月樹隂黑無風山氣凉
聚蚊妨袒裼飲井當壷觴妻子詎知我笑言皆在傍
寄題陳適追養亭
築室先塋下哀心有所歸每来開戸牗渾似戀庭闈
丘木成風樹衰裳換綵衣吾生與君類東望涕交揮
送宜黃柳尉
荒郊人事絶歡喜見時髦舊業椽爲筆新官草染袍
幽明終考績州縣豈徒勞况有松筠性凌寒節更高
送君俞
之子来相問吾言豈不誠文章難得理聲律易求名
貧甚須淸節親安莫遠行異時如有立宗族亦知榮
送黃祕丞
天下爲人子何人似慶門二親皆白首同日拜皇恩
就養蘭生畹娛賓酒滿樽自嗟偏侍早相送只銷魂
寄題廖說蒙亭
聖人雖在上君子有窮時自得山居樂何須世俗知
夜多松月分凉與水風期只恐亨通去淸閑却付誰
晏起
貧士無所務閑眠常起遲謾勞鷄口喚不柰睡魔欺
宿酒猶薰腦朝飢未到脾誰能空汲汲肉食自謀惟
養疾
少小唯貪酒病来纔信醫問方逋客許尋藥野人疑
夜擣全聽慣寒煎覺沸遲古賢曾愛死此意亦誰知
遠山
最能牽病眼天際一山横盡日是秋色無人知地名
暗時雲自合缺處路應平才子霑衣淚千秋共此情
送吳伯華
典學淡無味畏塗来幾程舉家應好事努力為求名
馨膳南陔遠連環昨夢驚夀觴何以薦經術抵金嬴
次韻陳殿丞除夜懷感
浮世因循過流年次第新廻思舊來事都似夢中人
不飲偏嫌雪多愁却怕春星魁欲寅位五鼓莫頻頻
早歸
病馬不妨騎出門常便歸見人無事說是物與心違
通塞元關命驅馳轉覺非莫教塵裏汗壊郤篋中衣
晚聞角
傾耳斜陽裏無聊拭淚頻平生慣聞處今日自愁人
夜近歇不久風来聽得真胡笳更何物只此巳傷神
庭樹
不是㘽培力誰容此處生細聲饒客睡斜影與鄰淸
地窄根猶迸秋遲葉未驚虞人雖欲伐郤怕損簷楹
哭女二首
妻死女巳病踰年成二喪此生誰骨肉未識好衣裳
看面雖猶小聞言盡可傷最知憐祖母句句刮人腸
又
老樹枝葉薄先秋風雨過人間不善事身外想無多
理遣誠如幻悲來豈柰何從前短鬢髮為爾漸雙皤
贈端師
十載寓都城人傳善相名一言知禍福相識盡公卿
洪井舊鄊路紫衣歸計榮塵緣應漸了何日悟無生
寄題鄒氏延夀亭
一世躋仁夀君今更欲延山中想無事分外得長年
松老多經雪雲閑不到天區區殉名者廻首倍凄然
感秋
徙倚重咨嗟非緣惜歲華關山異鄊客砧杵别人家
天冷雲含日谿淸水獻沙屈魂終不返悲思更無涯
次韻荅陳殿丞
不能随薄俗非是向深山自喜道無屈所嗟心未閑
酒鄊貧更入詩債病猶還一字成虚美通宵只厚顔
讀趙氏淳化詩集
少年曾誦習誤認古人詩風雅世不重姓名誰得知
高情如隠者薄宦過明時地下尋才鬼應逢陸與皮
小女
惜汝今何恃言來淚滿襟死生雖分定襁褓累人心
飢買鄰家乳寒勞祖母針豈知泉路隔時撥緦帷尋
送吳著
好學誠雖篤事親心不忘秋風滿黃葉歸路正重陽
力行宜無改脩辭况有方起家知可望蘭秀自聞香
題靈陽宫
費君投杖處行客過彷徨水面風雷散沙頭草木荒
一壷誰世界千古共凄凉大塊偏勞我燒丹未有方
龜峯精舍
去縣二十里路平時正春四山唯有石一寺更無塵
融結疑天意經營憶古人但知安樂處何必是金身
鳴蜩
雨餘雲漏日蟲思巳喧喧時節驚初夏聲音似故園
為誰吟綠野相共送黃昏便是秋来信霜髯更幾根
送張評事
江上楚花鮮君行一黯然居官無藉手選部豈知賢
廉善雖由已亨通亦在天都人如問我疎嬾甚當年
送春
送爾歸天去天應解禍淫物生誰得所我見獨傷心
(楚詞有目極干里傷春心之句)好景吟来徧芳樽醉不禁東風别無
用百草巳成林
君賜以新詩相示因成四十字荅之
君詩三十首一一敵琅玕語近終非俗情閑不似官
姑山蟠郡碧旴水蘸天寒景物將才思相期李杜壇
送李侍禁
三載旴江上軍和盗亦殱事煩終不惓貧極始知廉
别袖揮寒日歸舟載夜蟾懋功宜有賞天意在官占
寄周寺丞
我愛南豐宰天資舉措竒上官如不怒善政有誰知
賦役貧中減鞭笞惡處施邑人多未悟去後始應思
次韻閻判官除夜
密雪穿窗入孤燈向壁光老来人不覺夢斷酒猶香
世事休思慮年華任短長朽株難長育空此見春陽
送閻判官
鄊樹江淮接軍籌歲月深從公雖盡力當路少知音
賦命休重問離觴且滿斟君言鵬與鷃何者是飛沈
送彭昱應舉
計偕千百數太半是虚名近日逢吾子中心歎筆精
衆人皆禄位所貴在誠明努力唐虞際期於大有成
送黃銳應舉
先世宦不逹少年才巳雄何人為父執獨自振家風
物色營求廣賓興禮數隆孤寒今有望太守漢吳公
夏日郊園
三徑是生涯朋游日已賖野情饒皓鶴寒氣入甘瓜
移竹調風韻䟽泉浴月華塵埃應附勢不肯到貧家
寄黃晞
長憶黃夫子才高行亦淳世情輕近事見慣即常人
何力康時務將身役路塵七閩山水國是處好安貧
送黃介夫
短亭車馬地送子一盤桓不畏離群久所嗟行路難
曬衣雲日薄撲面水風酸聖有中庸訓時時著意看
送山甫
喜爾年將壯為儒志可嘉鄊閭知行實場屋見辭華
公道方無壅君門况不遐直應千里足世世出吾家
送沈郎中
偽飾久終變真誠老益純官為郎位貴家似舊時貧
去作吾民福歸尋楚水濱他年名粗立林下願相親
送江茂才
少小尚英竒高談與衆違久窮纔信命遠客合思歸
簞食非無樂京塵誤入衣雲山仍舊好况是覲庭闈
贈端上人
佛法本無二誰論律與禪水行到處入月出有時圓
事去何嘗念忙中不廢眠松堂白日永幡影自飄然
千福寺昧軒
何人指蒙昧題作此軒名天理自晝夜道心無晦明
用當群物化舍去一毛輕磊磊山前寺時聞鍾磬聲
怡山長慶寺
行行金碧裏氣象怳如春不記来時路自嫌衣上塵
院香知有佛僧静似無人十載京華夢相逢一欠申
傅翼甘圃
老圃君何學中心切養親從来啜菽處便作采蘭人
百行當無愧三牲未足珍孝廉方察舉勉勉詎長貧
林屯田思軒
慮遠無如静茲軒得地幽一官雖智效萬仞更心游
風月趋吟筆乾坤入坐籌延英期上對豈是為身謀
廻明上人詩卷
學佛有餘力吟詩過一生情閑氣𦦨少句好琢磨成
栢竹門庭古冰霜筆硯淸輸他飽食者終日自無營
聽周大師琴
已解琴中意更加絃上聲他人鄭衞雜此手鬼神驚
深夜衆籟息寒天孤月明四鄰應得睡濁酒且同傾
送覺師西遊乞御書
累聖多材藝留神翰墨間皇墳非小道玉版徧藏山
上士持三學西行謁九關奎華如可棒歸伴白雲閒
送分司吳太博還鄊
休官衆未許分政且歸閩名係金閨彦身為蕙帳人
林泉新得主冠履漸無塵知足應常足安能更問津
送任大中
真偽少分别吁嗟此世情西施作老婢南郭逞新聲
命合生来困詩應没後名旅游何所得赤日又徒行
送杜奉職
靑紫皆同道稀曾到薜蘿感君非我軰無事每来過
此别當貧病何年共醉歌人生有後會争柰鬢雙皤
送陽曲蔡尉
鳳皇貴在德孔翠豈無文詩禮多承訓賢能迥出群
談淸蛻塵滓志大躡烟雲更喜并州牧豪英天下聞
送武陵令
之子當為邑吾朝信擇人位卑難立事任重合憂民
槃瓠多遺種桃源即近隣登臨如有見才思日應新
送酸棗鄧主簿
畿縣官雖小京華日可親文章成薄俗交結最難人
典學應無廢存誠况巳純邦工尋尺用𣏌梓詎沉淪
送仙遊知縣許延評
策名曾未幾奮迅出埃塵陋巷潜心久亨衢得意新
君恩方責報民業近多貧莫學悠悠者謀身不為人
送杜寺丞知永城
薦表同時入天衢自此通弦歌新邑宰淸白舊家風
官舍隋河北離觴華谷東勖哉松栢操咫尺是堯聰
廻廖觧元所業
昔者聞鄊舉良田恐甚蕪于今觀日益珍樹巳垂珠
衆惡吾雖察謙卑孰敢踰聖賢明訓在只此是亨衢
送張寺丞
三載居鄰縣得聞金玉音路遥相見少道合受知深
巳矣瓜時戍悠哉魏闕心歸舟望不及白日隠寒林
送何秘丞
吳人作蜀官萬里泝驚湍地俗雖云異民情想一般
智明終戒察政惠不須寬前史多循吏乘閑更熟看
送劒州張掾
名在鄊書久恩由父任優從今紹清白即此是箕裘
交結多良士經過半舊游舉知應有望鴻翼佇横秋
送演教大師東遊
野客相知久年来髮漸華衣冠從異教言行似儒家
通塞随天命遨遊徧海涯武夷應有會好去醉流霞
寄贈福山長老
時世重因循師何獨苦辛潔齋徒衆散剛直里閭嗔
游藝能濟物舊交多雅人雲山雖好住住久轉勞神
五言六韻
書樓夏晚
地僻無他管樓危有剰凉遠流通越派殘日共秦光
鳥道頑雲黑人家病葉黃高情夢箕穎閑景畫瀟湘
山藥香多桂漁歌濁少商太平知可喜何者是簮裳
小杉
小杉高丈餘體直立還孤任過千年雪應無一節枯
鬼狂從髮觧龍長怕鱗麄怪状春寧笑淸聲月所娛
地終存古氣景合在仙圖不作明堂用良工莫厚誣
乾元節群臣祝夀小人無位以詩繼之
帝命當敷佑民生有厥初千秋唐節日萬國禹朝車
韶美笙鏞外需亨飲食餘神仙似姑射夢想即華胥
嘉會誠難得愚忠敢自疎古人誰最夀無逸在周書
悶書
行行四月晦絺綌未能裁天氣疑無定春寒恐再来
襲衣從汗浹交扇取風回野秀深成黑鑪薰冷作媒
年高情巳淡俗薄意多猜李杜今何在芳樽誰與開
同徐殿丞遊麻姑山陳屯田聞之以詩見寄
次韻第一首
良友嗟塵網相期物外遊求珠非赤水不死是丹丘
机上麟交擗樽中蟻亂浮仙家一度醉人世幾千秋
藥氣多留鼎茶香細出甌堯人方曠蕩容易學巣由
五言八韻
送李著作知柳州
到官十五月太半在他邦惠術未施一公心無與雙
剖符新使粤盡室始浮江地理將分嶺行程即下瀧
旅愁侵酒座秋色漏船窗属吏誰非懾群蠻不易降
人稀財豈厚俗異性多惷自此觀賢業洪鍾且試撞
五言十韻
送知縣蘇秘丞移英州
大邑曰南城唯君治道行何曾設鉤距到底是聰明
鼎在神姦伏鷹来鳥雀驚詐窮多自笑刑重亦知平
府史如廉士農桑學頌聲在官嗟不久丕績巳垂成
嶺路當過庾州圖喜得英遠人天與幸弊俗日將清
遊刃非無地搏風别有程上心應窹寐彛器待書名
夏日雨中
一雨遂不止我行當此窮蜀東天亦漏堯後水猶洪
大點有片重密濛無寸空曉唯壷箭覺暖似炭爐通
書筆提梅洗征衣擘潤烘簾間稀去燕枕下即鳴蟲
竹粉千腰白桃皮半頰紅物華嬌自衒天意猛相攻
酒退愁城外吟興憤涌中遣誰咨畢宿留作旱時功
七言二韻
鄊思
人言落日是天涯望極天涯不見家巳恨碧山相阻
隔碧山還被暮雲遮
少年
新翻曲調恐人傳不許高聲唱玳筵金獸也嫌春態
淺向風噴作綠楊烟
自勉
月欲東生日又西莫随兒女醉明時黃泉一向埋愚
鬼不與人間史筆知
戲題玉臺集
江右君臣筆力雄一言宫體便移風始知姬旦無才
思秪把豳詩詠女功
讀皮襲美病中書事詩有可憐真宰意偏觧
困吾曹之句偶代答之
刺虎屠龍古有名事於難處迭相矜要知真宰争功
意困得英雄始是能
雪中見梅花(二首)
品物由来貌取難共言花卉易凋殘寧知姑射冰肌
侣也學松筠耐歲寒
數枝斜出短墻隂密雪無端苦見侵天意似憐群木
妬盡教枯朽作瑶林
和慎使君出城見梅花
化工呈巧異尋常鏤月裁雲費刃芒莫怪使君曾立
馬染衣渾似有天香
雪中贈柳枝
暖氣来時柳眼新一場冰雪更愁人要知真宰無誠
信取次東風未是春
柳枝答
春早寒餘豈足哀平生多難媿非材去年二月都城
裏曾共花房帶雪来(慶曆二年二月五日京師大雪)
和天慶觀瑞香花
聞說仙花玉染紅别留春色在壷中瑶㙜若見飛瓊
面不與人間夢寐同
烏鵲
烏鵲翩翩競羽毛南飛無樹過良宵就中管得他人
事秪與天孫倩作橋
方平
五百餘年别恨多東征重得見靑娥擗麟始擬窮歡
樂不柰閑人背痒何
璧月
璧月迢迢出暮山素娥心事問應難世間最觧悲圓
缺秪有方諸淚不乾
睡起
簟卷鱗紋帳繫紗六龍西降樹隂斜秖應夢裏成胡
蝶猶記南園數種花
讀長恨辭(二首)
玉輦迢迢别紫㙜繫環衣畔忽興哀臨卭謾道蓬山
好争柰人間有馬嵬
蜀道如天夜雨淫亂鈴聲裏倍霑襟當時更有軍中
死自是君王不動心
羿妻
有窮兵死為遊畋惆悵佳人獨上仙試問單棲與同
穴可能雲漢勝重泉
梁帝
凝旒南面總虚名廟祀何曾暫割牲但學禪心能忍
辱莫羞侯景䧟㙜城
鞦韆(二首)
華郭春光欲暮時綵繩爭蹴夜忘歸佳人不道羅紈
重擬共楊花苦闘飛
風静高標埋暗霧月明孤影落澄波狂心擬逐遊童
上無柰春醪足困何
朝漢武
甲帳居神本妄言露盤猶在國東遷欲知千載金人
淚爲耻君王不得仙
戚夫人
百子池頭一曲春君恩和淚落埃塵當時應恨秦皇
帝不殺南山皓首人
有感
官家的的要寬征古時什一今更輕州縣酷嫌民漸
富幾多率歛是無名
白刃劫君君勿言人生禍難俱由天君家歲計能多
少未了官軍一飯錢
庭下縲囚何忿爭刃筆少年初醉醒黃金滿把未廻
眼笑殺迂儒欲措刑
自遣
富貴浮雲畢竟空大都仁義最無窮一千八百周時
國誰及顔回陋巷中
睡思
睡魔氣勢重千釣壓倒心閑食飽人莫笑坐間常似
醉當年滿腹是精神
遊寺醉歸却寄同坐
江村古寺偶閑行一飲全疑酒有靈水底屈原應大
笑我今獨醉衆人醒
索酒
不醉多愁醉多病幾廻愛酒又停杯死生若是有天
命莫放愁来任病来
憶錢塘江
昔年乘醉舉歸帆隠隠前山日半銜好是滿江涵返
照水仙齊著淡紅衫
謝傳神平上人
蕞陋徒煩妙筆傳呼兒看了獨凄然丹靑不觧随人
老相似都来得幾年
次韻荅提刑孫都官(二首)
病樹難随萬木榮閉門終日自愁縈繡衣使者知何
取肯向民間問死生
真賞由来世上稀幾人相見不相知如今一字成華
衮豈識龍章與鳳姿
謝知縣徐殿丞示及新詩
當時子賤好援琴千載誰傳治世音珍重南城多暇
日盡將風化入清吟
送流人
人情自古怕遷移更去南方路險巇從此異鄊誰是
侣只應明月觧相随
送周山人
鬼事無形尚可疑人倫有驗衆皆知武夷山路幾百
里歸去西風落葉時
遣興
境入東南處處淸不因辭客不傳名屈平豈要江山
助郤是江山遇屈平
詠桃
方朔相逢阿母家别来幾度換年華春風合是教伊
笑開盡無名草木花
閏正月三日偶書(二首)
一步寒郊一慘眉望春春色苦来遲東君未必私桃
李只恐梅花謝有時
無頼年年逐酒徒今年不飲興何如醉鄊若有人名
籍但碩春風點檢疎
論文(二首)
今人往往號能文意熟辭陳未足云若見江魚須慟
哭腹中曾有屈原墳
天寶年中事事新長安還有謫仙人騎鯨去後無尋
處輸與勾芒自管春
送僧遊廬山
行非為客住非家此去廬山况不遐要見南朝舊人
物池中唯有白蓮花
李郭
元禮禍成鉤黨後林宗身免閉門時死非不智生非
怯同室鄊鄰各有宜
戲題荷花
昔人詩筆說蓮花不嫁春風早可嗟今日倚欄添懊
惱池㙜多是属僧家
戲贈月
夢中識路亦何為(古詩有夢中不識路之句)恰要逢人已自迷一月
觧行天一匝嫦娥猶未免單棲
葛彼懷古(按費長房傳葛陂當在汶南今信州弋陽有之未明其故)
長房化去巳千年鬼魅紛紛不畏天老鼈若来為太
守何人殺向葛陂邊
七夕(二首)
無柰家家乞巧何豈知天上拙人多喚他烏鵲辛勤
殺纔得扶舁渡淺河
一年一度暫和諧幽閉生心亦可猜莫道乘槎無徑
路支機曾属客星来
宗人宅折桂堂
從来皎月印長空桂樹遥看影在中好問素娥多折
取莫教閑占水晶宫
麻源題壁
一到麻源日又曛幾廻欲起郤逡廵世間豈是無山
水不柰閑人好聒人
馬嵬驛
六軍剛要罪楊妃空使君王血淚垂何事國忠誅死
後不將林甫更鞭尸
齊世家
莫以荒淫便責君大都危亂為無臣若教管仲身長
在何患夫人更六人
漢宫
哀平外立國權分只為當時乏嗣君試問莾新誰佐
命最應飛燕是元勲
景陽宫井
以色從人自古然幸逢聖主得稱賢太王姜女来𡵨
下應不相將堕井泉
燕雀
燕子從来巧語聲主人相愛是常情黃頭老雀何能
觧飽食官倉過一生
繡戶珠簾見最頻暖来寒去但安身翟公門下時飛
入全勝交情斗頓人
張禹
漢室尊儒未得真只求學藝不知人君王幸巳疑王
氏苦把春秋助賊臣
孔光
王莾欲為先與草董賢將過自迎門省中樹木何閑
事却對妻孥不肯言
元紀(二首)
孝宣應是不知書便謂先王似竪儒若使周家純任
德親如管蔡忍行誅
君道乾剛豈易柔謬牽文義致優游高皇馬上辛勤
得緫被儒生斷送休
聞鸎
纔轉歌喉碧樹枝驚飛還避巧丸兒可憐蜂蝶無言
語入徧花房人未知
學北堂有海棠一株顔色至佳凋落稍速憶
而為詩
来時初見滿枝紅璧碎珠沉幾日中宋玉有鄰誠耐
事三年猶在短牆東
玉胡蝶花
胡蝶生来只愛花春工描樣作竒葩莊周有夢何曾
覺冰雪肌膚落幾家
次韻荅陳殿丞南塘觀魚見寄
鱗鬛摧殘幾許年水平風静得潜淵喜無美味登君
爼且學驪龍盡日眠(陳丞以魚在深淵借喻鄙薄故有是答)
送傅野
國學先生石與孫金鈴木舌士林間欲將天下觀諸
掌之子從今上泰山
送杜萬
谷口生涯巳是貧素衣還擬冐京塵因風早寄登科
信装點江南幾日春
儒行
一死相從患難時何人能與古人齊酈生泉下還知
否賣友而今價轉低
感義
懊惱常人只好儒古来忠義出屠沽試將朱亥相倫
擬幾箇衣冠是丈夫
屈原
秋来張翰偶思鱸滿筯鮮紅食有餘何事靈均不知
退却將閑肉付江魚
宋玉
世間佳麗每專房一顧多應萬事荒夢裏若無真實
處不妨頻為賦高唐
贈日者鄒生
賢不必通愚不窮悠悠無處問蒼穹可憐富貴君之
柄斷在山人指掌中
送夏旦赴舉
嶺梅初盡草初生馬上春風酒易醒好共大鵬雙奮
擊此行有路到南溟
送春
宜春㙜上送春歸淚滴金杯不自知懊惱黃鸎觧言
語飛來唯見落花枝
曉角
腸斷城頭畫角聲燈靑月黑酒微醒濃香夢裏誰曾
管只有離人夜夜聽
送丁正臣
鉛槧辛勤四十年搏風不上鬢霜寒朱門何處是知
巳短褐空瓢行路難
惜才
子雲辭賦似相如自說雕蟲異壮夫何事犬羊誇質
素患他人愛著貂狐
登越山
臘後梅花破碎香望中情地轉凄凉遊山只道尋高
處高處何曾見故鄊
送古山人
喜聞吉事怕聞凶天下人心處處同乍出山来言語
拙莫將刺字謁王公
送毗師西遊
望望王城十二門靑山行盡入紅塵近来富貴皆天
與到處應多問命人
送春寄呈祖袁州(二首)
去年春盡在宜春醉送東風淚滿巾今日春歸倍惆
悵相逢不是去年人
東君此去幾時来雪裏梅根待暖廻莫似仙家寥落
甚蟠桃千歲始重開
酬陳屯田途中所寄
封豕長蛇戰嶺南何人肉食不懷慙只今唯有高眠
好風弄松聲水濺庵
正月二十日俗號天穿日以煎餅置屋上謂
之𥙷天感而為詩
媧皇没後幾多年夏伏冬愆任自然只有人間閑婦
女一枚煎餅𥙷天穿
送薛經
多能未必有相知况是東南義士稀京洛路長何日
到風塵依舊化人衣
僧志月碧雲軒改為景雲軒因書(二首)
長見江淹雜體詩碧雲非是惠休詞誠言日暮佳人
怨何事高僧郤得知
景雲持律冠當年遺迹雖沉古寺存釋子若能精進
去便應題作景雲軒
書景雲軒壁
二江斜入似娥眉盡日凭高把酒巵貧賤别應無好
處猛忙中是我閑時
因遊華子崗題麻源壁
平生猶未識紅泉今日纔遊石磴邊宿雨半晴秋草
濕困来無處可閑眠
直講李先生文集卷之三十六終
直講李先生文集卷之三十七
近體
七言四韻
苦雨初霽
積隂為患恐沈綿革去方驚造化權天放舊光還日
月地將濃秀與山川泥途漸少車聲活林薄初乾果
味全寄語殘雲好知足莫依河漢更油然
野人
村落蒼茫半草茅路無車轍水無橋婚姻取足唯春
繭塩酪歸來待晚樵一樣寬衣疑效古幾人華髮未
經徭相逢不會寒温語借問官家合是堯
書麻姑廟
流俗好仙方學道至人樂道自成仙飛昇若也由貪
欲紫府還應用詐權塵裏笙歌千古夢洞中星斗幾
家天無心便是歸真日姹女河車總謾傳
客有話故丁祕監京師舊宅因而傷之
等閑榮謝巳愁聞况話三公極寵身靑史尚爲今世
事朱門不是舊時人文章散入諸蕃口花藥留添上
國春生死交情渾易見有誰過此爲霑巾
五龍塘
世傳鱗物有蟠時分得寒泉住翠微天命雖教爲潤
澤神心終是索虔祈一圍石岸刓無迹幾族隂雲禁
不飛風脚斗回波面黑向人渾似逞嚴威
寄小兒
兩世煢煢各一人(予無兄弟才生此兒三歲矣)生來且喜富精神欲教
齠齔從師學秪恐文章誤爾身但有犂鋤終得飽莫
看紈綺便嫌貧不知别後啼多少苦問家僮說未真
季夏雨中宛有秋色四望之際百感生焉因
題於紙
粟花時節雨脩脩莫道如秋即是秋客路幾千成大
夢年華一半落東流眼存將聖生前筆心得騷人格
外愁微物若教無所失塵埃猶願補嵩丘
秋懷
禇冠斜頂對清秋病骨支撑懶上樓輔世功夫何日
是少年滋味此生休山含紅樹随時老天帶黃昏一
例愁自笑酒腸空半在前村無處典鷞裘
書松陵唱和
天命相逢陸與皮當年才調兩權竒朝端未有輸忠
處詩外應無用力時意古直摩軒昊頂言微都洩鬼
神私近來此道中興也泉下英魂知不知
七夕
天孫何許是來時月意愔愔露氣微可道星河難得
過自緣烏鵲合高飛秋宵已勝春宵短今會還如古
會稀早晚望夫能化石盡分人世作支機
早起有懷
草草西風動葛衣呼僮前啓竹間扉山僧好睡鐘聲
晏社戸多貧酒氣微豈是客愁渾較可秪因書卷觧
忘歸旴江百里清無滓枉属閑人坐釣磯
留題歸安尉凝碧堂
騷人得助是江山千里幽懷一凭欄野色豈唯春晚
秀天風長似月邊寒身閑暫覺塵埃遠境勝纔知宇
宙寬秪恐仙壷提挈去不教凡眼醉中看
答張&KR0934;嘏
幾年江外恣荒唐偶脫荷衣覘國光自是狂言無可
擇敢嗟賢路有相妨謾將文史為生業巳約漁樵共
醉鄊多謝故人貽絶唱爰居寧觧聽鏗鏘
清明日作
遲遲日景坐成曛聞說清明在此晨花卉不宜愁眼
看勾芒能為幾人春銷磨志氣多因老點檢交游半
作塵欲向醉鄕聊自適病來還厭舉杯頻
晚思
一檻東風小箔開亂山明暗水縈廽流年漸共春華
去暴熱還随霽色來天氣濁多人欲睡地形卑甚物
先梅因知楚客迷魂處不是江東不足哀
暮春始遊城西
病多無力逐紛華三月衡門未見花長恐後期成索
寞果逢殘景獨咨嗟欄干倚望山空在杯酒遲留日
易斜謾說明年更春色不知園囿属誰家
寄傳代言
交游散盡客來稀門掩城隅晝漏遲春地更無嫌草
處雨天還有詐晴時輕量世事世不罪冷笑人言人
豈知猶喜道途收拾早將閑對病最相宜
丙子冬至夜酒醒
盡道一陽初復時不期風雨更凄凄凌晨出去逢人
飲沉醉歸來滿馬泥多恨恐成干斗氣欲言那得上
天梯(韓文公月蝕詩有無梯可上天之句)燈青火冷睡半醒殘葉打窗
烏夜啼
南齋詠風
懊惱南窗一道風只應天配與貧窮不歸羅綺飄颻
處故入松篁冷淡中久座披襟塵榻穏半醒吹面月
帷空城邊菡蓞今多少偷得清香是爾功
小雨
巳是蛟龍未肯忙誰教螮蝀更相妨來時槁葉疎疎
響過後浮雲片片光徑草微滋垂粉汗砌沙圓滴蔟
蜂房嗟予不及高飛鳥先得天邊幾點凉
題净居院
寺門幽獨傍江城江水清含地氣清隔岸樓㙜人醉
死遶階松竹夏寒生路經橋遠塵難過僧占閑多俗
不争唯有行吟憔悴客這廽須去濯長纓
清暉亭
池亭何處占清暉只在暉江更向西山上白雲如有
雪水中明月似無泥郊原不改春來秀徑路終憂客
到迷沈約東陽曾入詠使君才調好留題
往山舍道中作
截竹成輿不用輪東行盡日穏宜身前看疊嶂如無
路每到平田始見人下戸半曾差作役朽株多巳祀
為神生涯一撮誠何有且免庸兒共拜塵
秋晚悲懷
漸老多憂百事忙天寒日短更心傷數分紅色上黃
葉一瞬曙光成夕陽春水别來應到海小松生命合
禁霜壷中若逐仙翁去待看年華幾許長
殘葉
一樹摧殘幾片存欄邊為汝最傷神休翻雨滴寒鳴
夜曾抱花枝暖過春與影有情唯日月遇紅無禮是
泥塵上陽宮女多詩思莫寄人間取次人
哭十姪
到官六月(一作日)寄書廻未病封題死後開一命至卑
人盡得九泉何事獨相催唯憂旅櫬還鄕遠况是親
喪繼踵来數世學文終若此可憐門戸轉墮頽
秋隂
一夜風聲曉更狂起來庭戸頓凄凉不知紅日在何
處時見黑雲微有光天落水中兼鴈影露啼林罅帶
楓香愁人莫苦登高閣說著江山巳斷腸
寄介夫
天恨吾儕各一方夕陽千度到西窗因循流俗今皆
是磊落如君信少雙書未隔年難得報心從薄宦始
應降可憐漢水無拘係長與旴江會九江
書懷寄介夫
棄材幸免雜輿薪收拾緇衣出洛塵漸老得閑纔是
性謾言成謔且随人能傳身後須文字要識胷中只
鬼神俗子不勞輕毀譽問天長乞醉鄕春
關徐
雲長不絶舊君情元直終随老母行立效報公何感
槩指心辭主更分明三方本以兵攻戰一士能爲國
重輕多謝曹劉存大度任教忠孝得成名
送張宏下第南歸
世家元是武夷孫四上觀光預國賓地底豈無干斗
氣天邊争柰飲牛人田宜秫稻應多酒路入溪山漸
少塵身計未諧歸計好一樽猶可醉鄊鄰
葛陂逢何道士
十數年前别我行相逢猶是舊顔形琴聲漸古聽來
淡藥味雖凡試最靈出有酒錢天下富住無家地浪
頭萍神仙可學應須學萬里蓬萊一點靑
俞秀才山風亭小飲
炎炎千室熱如烘亭壓山頭獨有風雨意生獰雲彩
黑秋容細碎樹枝紅半天斜日歸心動一面平川醉
眼空却是夢魂無所得人間豈少翠微宮
謝宋屯田見示永平錄海南編
多少儒衣只假塗貴來誰肯更觀書其間或以文争
勝未見如君識有餘長把六經為凖的最應三代是
權輿可憐後世名空在直釣而今豈得魚
閩中歲暮
休道南人暖過冬苦寒今與北方同霜嚴欲裂地到
底日短不行天正中誰使智愚相伴老便將榮辱斷
還空鄕愁莫更欺閑客薄酒從來亦有功(白樂天有酒功贊)
逬侯殿直之官吉州
待詔何年别玉堂筆端渾欲繼鍾王官資未出風塵
外蹤迹曾親日月光扶老只今非遠道薦能從此有
封章廬陵若要高文寫争得滁州在故鄕(滁州歐陽使君庐陵人也)
偶題饒秀才谿光亭
北出城來駐馬蹄君家别舘幸臨谿雄虹見雨遏不
斷潦水到秋㾗漸低萬事熱心成浩歎一樽撩眼怕
長迷俗人誰會儒生意是處醉吟還日西
宗人宅仁知閣
江南盡是山水地君子固求仁知名可憐塵土不到
眼只有雲泉相伴清人間擾擾知何在日暮悠悠空
闘行明月一欄風一枕醉鄕猶可過浮生
早夏偶作
閑愁不覺過年光強半精神似醉鄕幾度雨來成惡
熱有時雲斷見斜陽古人事業塵空滿故國園林草
自長賴得南華憐我病一篇齊物勝醫方
匈奴傳
漢家經武意如何也信狼心欲偃戈豈是虜庭佳䴡
少自緣婚禮貨財多女從宗室方掄擇賦出齊民更
刮摩若向大臣求姪媵當時誰肯議通和
忠武侯
齊覇燕強舊有基當年管樂易為竒何如新野羈栖
後正植曹公挾帝時指畫二州收漢燼安排八陣與
天期才高命短雖無祭猶勝隆中世不知
次韻答陳殿丞見寄
顛倒江湖二十春干時的是妄庸人先容不肯收蟠
木高足無從得要津衆與善名酬苦志莫將吟味養
閑身食田飲井知誰力下有驕兒上有親
贈韓侍禁
閥閱山西舊將家一官淪落向天涯目皮相處應難
識髀肉生來只自嗟野囿幾年飢虎豹旱雷何日起
龍蛇吴歌楚舞時相慰劍鋏梅乾鐡有花
送沈秘校
君家龍虎弟兄賢斗酒相逢楚水邊雨露自今榮一
命塵埃未免困三年高談欲出稠人右敏政當居俗
吏前異日能來見逋客麻姑碧洞古時天
寄題錢塘毛氏西湖園
昔年曾泛西湖流君今更住西湖頭人生多是未得
往地上有天何處求朱樓照影鐘磬曉畫船落手芙
蓉秋鯉魚赤鱗應不少待與水仙相伴遊
自觧
人生何苦要多才百慮攅心摘不開夜月幾曾無夢
處春風只管送愁來秃毫強會悠悠事浮世無過滿
滿杯看取秦坑烟焰裏是非同作一杯灰
不寐
四壁空空絶語聲困來終是睡難成孤燈要與人相
背寒漏苦教天不明累月故園無信息幾般閑事惱
心情别愁若觧生華髮一夕應添一萬莖
韓偓集有自撫州往南城縣舟行見拂水薔
薇之詩南城吾鄊也因題八句
韓偓當年赴七閩舟行過此倍凝神江邊石上知誰
處綠戰紅酣别是春往事幾多書不記仙源依舊地
無塵花光柳色今何限更有才人勝古人
代書荅陳次公
咄咄休休一世閑百年都是浪悲歡高談不待傍人
笑立事須知自古難時見老顔來鑑裏已將生計託
雲端六鼇未可揮刀斫肯便臨谿把釣竿(來書以俗子異子求人慰薦故有是荅)
和君賜題堯輔齋壁
書林老仙頭欲斑近日卜居吴楚間麻姑世界盡贏
得羲皇興味先追還川流切對夏無暑山月出來門
未關笑殺區區躁求者不因貧病不曾閑
送王都曹
古木亭邊夜嚮晨餞壷重疊擁雙輪高文徤筆科場
手白髮靑衫宦路人十月霜風還劈面六街塵土會
欺貧麻源碧澗神仙地早晚歸來伴隱淪
送危太博
一片靈㙜衆共知宦途寧肯避危機至誠似有神明
助盡室初從瘴海歸烈火豈能傷美寶覆盆終是見
炎暉人生未出功名外多少京塵待染衣
題虞侍禁山亭
嶺上櫩楹締構新我來登望倍凝神可憐韜略真名
將猶與谿山作主人會把松心欺過雪更憑花萼占
留春江南風物雖佳䴡争奈燕然有虜塵
君錫宰夀春
淪落多愁笑不成水邊還是送君行官為令長前程
好地近鄕關喜氣生百里有人觀惠術三年唯我見
交情山中後夜思賢處風月猶應似舊清
錢寺丞知白州
大邑歌謠日尚新忽驚千騎擁行塵宦游莫歎登長
道天意先教福遠人城在海隅門少客地鍾陽氣景
常春政成不患無知巳按察當今正直臣(集賢杜公出使廣西)
次韻荅史太博
驛使將詩訪遠山發函寧暇正衣冠秦城未割難論
價燕谷纔吹巳不寒佔畢有心忘老至惰農無罰賀
恩寬一枝數粒唯知分豈是明時學考槃
蟬
一蛻囂塵向此生柳枯槐老正傷情高吟盡日知誰
聽零露充腸且獨清螳斧不勞隂致害貂冠猶可共
傳名騷人若有遺魂在應放冤聲伴爾鳴
寄史屯田
秀汝清旴數舍中繫匏名謁竟難通只知俗吏隆官
業不意高文有古風朝請待趍天屏北家園歸省浙
江東遠民利害聞應熟早晚嘉謀沃舜聡
答丘寺丞示月蝕詩
一夜吟公月蝕詩睡魔驚走醉魂飛如將混沌重區
别要使君臣有等威天道至高全指掌古人雖死合
知非相思無計能相見何日軒車向北歸
蓬屋
長簷數尺庇堂東疎漏從來只有蓬日影碎如秋樹
下雨聲初似夜船中竹經蠧了多垂地箬到乾時半
棬空此處想非人所競衆言千萬莫相攻
階基
堂前一級似階墀無石無甎只舊基泥飾頃因年節
近蹋崩唯是客行時誰曾羅櫗雙來上多謝蒼苔久
不離從此便成貧景致竹簾垂處最相宜
宜春㙜
謫官誰住小蓬萊唯有宜春有古臺千里待看毫末
去萬家攅作畫圖來雲中羅綺香風落月底笙歌醉
夢廻莫怪江山苦相助騷人沒後得真才
東湖
古郡城池巳瞰江重湖更在郡東方水仙坐下魚鱗
赤龍女門前橘樹香路絶塵埃非&KR0904;掃地無風雨亦
清凉使君待客多娱樂只有醒時覺異鄕
送趙拊(祖諱湘)
先朝名士有遺孫狼藉麻衣化洛塵筆下每求千古
意醉中曾過幾廻春勞生只見年年老客路相逢事
事新滿座狂歌時莫笑眼看燕市若無人
太平州十詠亭
客遊無日暫開顔姑孰谿邊偶得閑風景直疑圖畫
出古今都似夢魂間桓温罪逆休重問謝傳英靈已
不還深美謫仙遺世務酒船椎鼓浪如山
送王尉
義激中心不再思宦途從此抱瑕疵誰憐君子篤親
意况是明王孝治時靖節田園應久廢尚平婚嫁豈
宜遲一官塵土休廻顧海上群鷗舊有期
野意亭
福唐城郭掌中窺旭日登臨到落暉誰在畫簾沽酒
處幾多鳴櫓趁潮歸晴來海色依稀辨醉後鄉愁積
漸微山鳥不知紅粉好纔聞歌板便驚飛
靈源洞
纔出塵來尚未知漸攀藤竹漸臨危伏流似是龍蔵
處古樹應無春到時誰把石崖齊剗削直教雲氣當
簾帷良工畫得猶宜秘莫與凡夫肉眼窺
送陳司理
平生直道耻求人下位沈英久未伸齊吹古來偏有
濫葉龍今更不宜真天邊奕世三台貴江上先廬一
畝貧大抵窮通相倚伏這廻寒谷觧逢春
送黃承伯
君來别我向番陽時節初春曉尚霜茶褐園林新柳
色鹿胎田地落梅香此行硯席多知己是處樓㙜可
舉觴只恐詔書非久下槐花又在眼前黃
謝蔡十八丈相示詩卷
昔年多幸枉高軒示我新詩累百篇使者即時還趙
璧夢魂今尚憶鈞天據鞍馬援誰云老陋巷顔回始
是賢桂樹寒山風景好近來應更有長編
清話堂詩
至和元年秋九月與周伯逹宿景德寺義
明上人房予憙誦李涉詩云無限心中不
平事一宵清話又成空其意與今夕相似
因目其處為清話堂且題八句
釋子相延暫觧冠一宵清話到更闌&KR0238;盤香燼死蚯
蚓紙瓦雨聲鳴弹丸往事莫將閑口笑勞生誰在定
中看明朝頮面還歸去依舊塗泥濺馬鞍
送郴縣吴主簿
數十年來預薦書當時文行聳群儒青衫近始霑王
澤白首從新入宦途四壁生涯雖寂寞一官趨進轉
﨑嶇楚南若是江山好閑日猶應咏道腴
覽余堯輔詩因成七言四韻
少年心苦向毛錐老大生涯只有詩哀樂萬端成畫
繢江山太半入鑪鎚格如平易人多愛意到幽深鬼
未知白髮尚新才不盡幾時吟興是衰時
次韻酬屯田陳丈見寄
老年纔到病還催老病成叢撥不開腹冷有時如咽
雪耳虚終日獨聞雷半生辛苦歸三徑萬恨銷磨向
一桮賴得竹窗無事處清風頻共故人來
同徐殿丞遊麻姑山陳屯田聞之以詩見寄
次韻第二首
塵寰漸遠漸凄清似向崑崙采玉英此地巳知鄰華
子幾人猶道識方平步高那復肌膚重心逸都疑羽
翼生苦恨俗緣無了處歸來依舊馬蹄聲
和陳屯田送知縣徐殿氶次韻
近年雙闕暫鳴珂出宰南城戸數多古道存心公道
顯惡人鉗口善人歌登高賦處英辭在垂槖歸時舊
物鈋當比瑞金嚚訟後要移風俗擬如何
和屯田陳丈寄唐休次韻
白屋從來未有官一名湏作佛名看彦倫北谷重歸
去安石東山足舊歡常調幾時趍鳳闕湛恩唯待立
雞竿胷中况是多竒藴自比陽春退苦寒
和王刑部遊仙都觀
尋幽西去路非賖回首紅塵事可嗟不待鸞驂并鶴
駕便分人世與仙家幾函道蔵金壷墨一片秋容玉
井花還似武夷高會日骨凢猶幸醉流霞
和遊丹霞有懷歸之意
暫時來訪道家流肯伴煙蘿滯一丘為憶長安瞻日
下欲尋蓬島向鼇頭陶潜醉後雖眠石王粲憂多更
上樓宣室歲餘虚席在青山何路更重遊
七言八韻
送知軍曹比部移虔州
要知賢者善居官法自嚴明性自寬黠吏欲欺難作
計愚民初懼久方安獄辭大小情皆見市物公私價
一般農力不聞供土木窮閻猶得免飢寒星為二使
來巡撫攷未三年悉可觀劇郡便當煩鎮守君恩寧
許更盤桓兩轓贑水行非遠五袴旴江日漸單從此
天衢龍躍去野人懷德謾悲酸
直講李先生文集卷之三十七終
