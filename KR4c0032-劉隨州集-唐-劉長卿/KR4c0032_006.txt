劉随州文集卷第六
随州刺史劉長卿
題王少府堯山隠處簡陸鄱陽
故人滄洲吏深與世情薄解印二十年委身在
丘壑買田楚山下妻子自耕鑿郡動心有營孤
雲本無着因收谿上釣遂接林中酌對酒春日
長山村杏花落陸生鄱陽令獨步建溪作早晚
休此官随君永棲託
晚次湖口有懷
靄然空水合目極平江暮南望天無涯孤帆落
何處頃爲衡湘客頗見湖山(一作湘)趣潮氣和楚
雲夕陽映江樹帝鄉勞想望萬里心來去白髮
生扁舟滄波滿歸(一作歸满)路秋風今已至日夜鴈
南度木葉辭洞庭紛紛落無(一作不知)數
陪元侍御遊支硎山寺
友公去巳久寂寞龍華會古木閉空山蒼然暮
相對林巒非一狀水石有餘態密行藏晦明群
峰争向背峰峰帶落日步步入青靄香氣空翠
中猿聲暮雲外留連南臺客想像西方内因逐
溪水還觀心兩無礙
桂陽西洲晚泊古橋村住人
洛陽别離久江上心可得惆悵增暮情瀟湘復
秋色故山隔何處落日羡歸翼滄海空自流白
鷗不相識悲蟇滿荆渚輟棹徒沾臆行客念寒
衣主人愁夜織帝鄊片雲去遥寄千里憶南路
随天長征帆杳無極
夕次檐石湖夢洛陽親故
天涯望不盡日暮愁獨去萬里雲海空孤帆向
何處寄身煙波裏頗得湖山趣江氣和楚雲秋
聲亂楓樹如何異鄊縣日復懷親故遥與洛陽
人相逢夢中路不堪明月裏更值清秋暮倚棹
對滄波歸心共誰語
按覆後歸睦州贈苗侍御
地遠心難逹天高謗易成羊腸留覆轍虎口脫
餘生直氏偷金枉于家决獄明一言知已重片
議殺身輕日下人誰憶天涯客獨行年光銷蹇
步秋氣入衰情建德知何在長江問去程孤舟
百口渡萬里一猿聲落日開鄉路空山向郡城
豈令冤氣積千古在長平
奉寄婺州李使君舍人
建隼罷鳴珂初傳来暮歌漁樵識太石草樹得
陽和東道諸生從南依遠客過天清婺女出土
厚綘人多永日空相望流年復幾何崖開當夕
照葉去逐寒波眼暗經難受身閑劎懶磨似鴞
占賈誼上馬試廉頗窮分安藜藿衰容勝薜蘿
只應随越鳥南翥託高柯
哭魏兼遂(公及孀妻幼子與僮數人相次亡殁葬於舟陽)
古今俱此去脩短竟誰分樽酒空如在絃琴肯
重聞一門同逝水萬事共浮雲舊館何人宅空
山遠客墳艱危貧且共少小秀而文獨行依窮
巷全身出亂斤歲時長寂寞煙月自氛氲壠樹
随人古山門對日勲汎舟悲向予留劒贈徐君
來去雲陽路傷心江水濆
負謫後登干越亭作(又作十六句)
天南愁望絶亭上柳條新落日獨歸鳥孤舟何
處人生涯投越(一作嶺)徼世業䧟胡(一作邊)塵杳杳
鍾陵暮悠悠鄱水春(一作江入千峯早花連百越春)秦臺悲白
首楚澤怨靑蘋草色迷征路鶯聲傷逐臣(一本無此)
(四句)獨醒空(一作離翻)取笑直道不容身得罪風霜苦
全生天地仁靑山數行淚滄海一窮鱗牢落機
心盡惟(一作空)憐鷗鳥親
留題李明府霅溪水堂
寥寥(一作寂寂)此堂上幽意復誰論落日無王事靑
山在縣門雲峰向高枕漁釣入前軒晚竹疎簾
影春苔雙履痕荷香随坐卧湖色映晨昏虚牖
閑生白鳴琴靜對言暮禽飛上下(一作下上)春水(一作)
(草)帶清渾遠岸誰家柳孤(作流)煙何處村謫居
投瘴癘離思過湘沅從此扁舟去誰堪江浦猿
入白沙渚夤緣二十五里至石窟山下
懷天台陸山人
遠嶼(一作渚)靄將夕玩幽行自遟歸人不計日流
水閑相随輟棹古崖口捫蘿春景遲偶因回舟
(一作洲)次寧與前山期對此瑶草色懷君瓊樹枝
浮雲去寂寞白鳥相因依何事愛高隠但令勞
遠思窮年卧海嶠永望愁天涯吾亦從此去扁
舟何所之迢迢江上帆千里東風吹
禪智寺上方懷演和尚寺即和尚所創
絶巘東林寺高僧會遠公買園隋苑下持鉢楚
城下斗極千燈近煙波萬井通遠山低目殿寒
木露花宫紺宇焚香淨滄洲擺霧空鴈来秋色
裏曙起早潮東飛錫今何在蒼生待發蒙白雲
飜送客庭樹自辭風捨筏追閑士廽舟狎釣翁
平生江海意惟共白鷗同
賈侍郎自會稽使廽篇付盈卷兼蒙寄
一首與余有掛冠之期因書數事率成
十韻
江上逢星使南来自會稽驚牛一葉落按俗五
花嘶上國悲蕪梗中原動鼓&KR0911;報恩看鐡劒銜
命出金閨風物催歸緒雲峰發詠題天長百越
外潮上小江西鳥道通閩嶺山光落剡溪暮帆
千里思秋夜一猨啼栢樹榮新壠桃源憶故蹊
若能為休去行復草萋萋
秋曰夏口涉漢陽獻李相公
日望衡門處心知漢水濆偶乘靑雀舫還在白
鷗群間氣生靈秀先朝翼戴勲藏弓身已退焚
藁事難聞舊業成青草全家寄白雲松蘿長稚
子風景逐新文山帶寒城出江依古岸分楚歌
悲遠客羌笛怨孤軍鼎罷調梅久門看種藥勤
十年猶去國黃葉又紛紛
歸沛縣道中晚泊留侯城
訪古此城下子房安在哉白雲去不反危堞空
崔嵬伊昔楚漢時頗聞經濟才運籌風塵下能
使天地開蔓草日已積長松日已摧功名滿青
史祠廟唯蒼苔百里暮程遠孤舟川上廽進帆
東風便轉岸前山来楚水澹相引沙鷗閑不猜
扣舷從此去延首仍裴回
關門望華山
客路瞻太華三峯高際天夏雲亘百里合沓遥
相連雷雨飛半腹太陽在其巔翠微關上近(一作)
(道)瀑布林稍懸愛此衆客秀能令西望徧徘徊
忘暝色泱漭成隂煙曾是朝百靈亦聞會群仙
瓊漿豈易挹毛女非空傳髣髴仍佇想幽竒如
眼前金天有青廟松栢隱蒼然
奉陪蕭使君入鮑逹洞尋靈山寺
山居秋更鮮秋江相映碧獨臨滄洲路如待掛
帆客遂使康樂侯披榛着雙屐入雲開嶺道未
日尋泉脉古寺隱靑冥空中寒磬夕蒼苔絶行
徑飛鳥無去跡樹杪下歸人水聲過幽石任情
趣逾遠移步竒屡易蘿木靜蒙蒙風煙深寂寂
徘徊未能去畏共桃源隔
孫權故城下懷古兼送友人歸建鄴
雄圖爭割據神噐終不守上下武昌城長江竟
何有古来壯臺榭事往悲陵阜寥落幾家人猶
依數株柳威靈絶想像蕪没空林藪野徑春草
中郊扉夕陽後逢君從此去背楚方東走煙際
指金陵潮時過湓口行人已何在臨水徒揮手
惆悵不能歸孤帆没雲久
宿雙峰寺寄盧七李十六
寥寥禪誦處滿室䖝絲結獨與山中人無心生
復滅徘徊雙峰下惆悵雙峰月杳杳暮猿深蒼
蒼古松列玩竒不可盡漸遠更幽絶林暗僧獨
歸石寒泉且咽竹房響輕吹蘿徑隂餘雪卧澗
暁何遟背巖春未發此遊誠多趣獨往共誰閱
得意空自歸非君豈能說
京口懷洛陽舊居兼寄廣陵二三知巳
川闊悲無梁藹然滄波夕天涯一飛鳥日暮南
徐客氣混京口雲潮吞海門石孤帆候風進夜
色帶江白一水阻佳期相望空脉脉那堪歲芳
盡更便春夢積故國(一作園)胡塵飛遠(一作故)山楚
雲隔家人想何在庭草為誰碧惆悵空傷情滄
浪有餘(一作遺)跡嚴陵七里灘携手同所適
登揚州西靈寺塔
北塔凌空虚雄觀壓川澤亭亭楚雲外千里看
不隔遥對黃金臺浮輝亂相射盤梯接元氣半
壁棲夜魄稍登諸劫盡若騁排霄隔向是滄洲
人已為靑雲客雨飛千拱霽日在萬家夕鳥處
高却低天涯遠如迫江臨入空翠海嶠現微碧
向暮期下来誰堪復行役
湖上遇鄭田
故人靑雲噐何意常窘迫三十猶布衣憐君頭
已白誰言此相見暫得話疇昔舊業今已蕪還
鄊返為客扁舟伊獨往斗酒君自適滄洲(一作海)
不可涯孤帆去無跡杯中忽復醉湖上生月(一作)
新魄湛湛江色寒濛濛水雲夕風波易迢遞千
里如咫尺廽首人已遥南看楚天隔
雨中登沛縣樓贈表兄郭少府
楚澤秋更遠雲雷有時作晚陂帶殘雨白水昏
漠漠佇立收煙氛洗然靜東(一作寥)廓卷簾高樓
上萬里看日落為客頻改絃辭家尚如昨故山
今不見此(一作北)鳥那可託小邑務常閑吾兄宦
何薄高標靑雲噐獨立滄江鶴惠愛原上情慇
懃丘中諾何當遂良願歸卧靑山郭
灞東晚晴簡同行薛棄朱訓
客心豁初霽霽色暝玄灞西向看夕陽曈曈映
桑柘二賢誠逸足千里陪征駕古樹枳道傍人
煙杜陵下伊余在羈束且復随造化好道當有
心榮生苦無睱高賢幸兹偶英逹窮王覇迢遞
客王程徘徊主人夜一薰知異質片玉誰齊價
同結丘中緣塵埃自兹謝
對雨贈濟隂馬少府考城蔣少府兼獻
成武五兄南華二兄
繁雲兼家思彌望連濟北日暮微雨中州城帶
秋色蕭條主人靜落葉飛不息鄊夢寒更頻蟲
聲夜相逼二賢縱横噐久滯徒勞職笑語和風
騷雍容事文墨五兄即時彦前路良未測秋水
百丈清寒松一枝直此心欲引託誰為生羽翼
且復頓歸鞍林中雪&KR0909;臆
李侍御河北使廽至東京相訪
故人南臺秀夙擅中朝美擁傳從北来飛霜日
千里貧居幸相訪顧我柴門裏却訝繡衣人仍
交布衣士王程遽爾迫别戀從此始濁酒未暇
斟清文頗垂示廽瞻騘馬速但見行塵起日暮
汀洲寒春風渡流水草色官道邊桃花御溝裏
天涯一鳥夕惆悵知何巳
吳中聞潼關失守因奉寄淮南蕭判官
一鴈飛吳天羈人傷暮律松江風嫋嫋波上片
帆疾木落姑蘇臺霜收洞庭橘蕭條長洲外唯
見寒山出胡馬嘶秦雲漢兵亂相失關中因竊
據天下共憂慄南楚有瓊枝相思怨瑶瑟一身
寄滄洲萬里看白日赴敵甘負戈論兵勇投筆
臨風但攘臂擇木將委質不如歸遠山雲卧飯
松栗
哭張員外經
慟哭鍾陵下東流與别離二星来不返雙劒没
相随獨継先賢傳誰刊有道碑故園荒峴曲旅
櫬寄天涯白簡曾連拜滄洲每共思撫孤憐齒
稺歎逝顧身衰泉壤成終古雲山若在時秋風
隣笛發寒日寢門悲世難愁歸路家貧緩葬期
舊賓傷未散夕臨咽常遟自此辭張邵何由見
戴逵獨聞山吏部流涕訪孤兒
登東海龍興寺高頂望海簡演公
胊山壓海口永望開禪宫元氣遠相合太陽生
其中豁然萬里餘獨為百川椎白波走雷電黑
霧藏魚龍變化非一狀晴明分衆容煙開秦帝
橋隱隱横殘虹蓬島如在眼羽人那可逢偶聞
真僧言甚與靜者同幽意頗相愜賞心殊未窮
花間午時𣑽雲外春山鍾誰念遽成别自憐歸
所從他時相憶處惆悵西南峰
奉送從兄罷官之淮南
何事浮溟渤元戎棄鏌鎁漁竿吾道在鷗鳥世
情賖玄髮他鄉換滄洲此路遐沂㳂随桂檝醒
醉任松華離别誰堪道艱危更可嗟兵鋒摇海
内王命隔天涯鍾漏移長樂衣冠接永嘉還當
拂氛祲那復卧雲霞溪路漫岡轉夕陽歸鳥斜
萬艘江縣郭一樹海人家揮𬒮看未紱揚帆指
白沙春風獨廻首愁思極如麻
落第贈楊待御兼拜員外仍充安大夫
判官赴范陽
職副旌旄重才兼識量通使車遥肅物邊策遠
和戎擲地金聲著從軍寶劔雄官成稽古力名
逹濟時功肅穆鳥臺上雍容粉署中含香初待
漏持簡舊生風黠吏偏驚隼貪夫輒避&KR0865;且知
榮巳隔誰謂道仍同念舊追連茹謀生任轉蓬
泣連三獻玉瘡懼再傷弓戀土凾關外瞻塵㶚
水東他時書一札猶冀問途窮
貶南巴至鄱陽題李嘉祐江亭(又作二十句)
巴嶠南行遠(一作南出巴人嶠)長江萬里随不才甘謫
去流水亦何之地遠明君棄(一作瘴近餘生怯)天高酷
吏欺青山獨往路芳草未歸時流落還相見悲
懽話所思猜嫌(一作䜛)傷薏苡愁暮向江蘺柳色
迎高塢荷衣照下帷(一本無此二句)水雲初起重暮鳥
遠来遟白首(一作淚盡)看長劒滄洲(一作心閑)寄釣絲沙
鷗驚小吏湖目上高枝(一本無此二句)稚子能吳語新
文怨楚辭憐君不得意川谷自逶迤(一作容髮老南枝)
自紫陽觀至華陽洞宿侯尊師草堂簡
同遊李延年
石門媚煙景句曲盤江(一作歌)甸南向佳氣濃數
峰遥隠見漸臨華陽口雲路入葱蒨七曜懸洞
宫五雲抱仙殿銀函竟誰發金液徒堪薦千載
空桃花秦人深不見東溪喜相遇貞白如會面
靑鳥来去閑紅霞朝夕變一從換仙骨萬里乘
飛電蘿月延步虚松花醉閑宴幽人即長往茂
宰應交戰明發歸琴堂知君懶為縣(石門一作石林)
劉随州文集卷第六終
