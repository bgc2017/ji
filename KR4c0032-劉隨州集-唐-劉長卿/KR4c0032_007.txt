劉随州文集卷第七
随州刺史劉長卿
奉使新安自桐廬縣經嚴陵釣臺宿七
里灘下寄使院諸公
悠然釣臺下懷古時一望江水自潺湲行人獨
惆悵新安從此始桂檝方蕩漾廽轉百里間青
山千萬狀連崖去不断對嶺遥相向夾岸黛色
愁沉沉綠波上夕陽留古木水鳥拂寒浪月下
扣船聲煙中採菱唱猶憐負羈束未暇依清曠
牽役徒自勞近名非所向何時故山裏却醉松
花釀廽首唯白雲孤舟復誰訪
題武丘寺
靑林虎丘寺林際翠微路仰(一作却)見山僧來遥
從飛鳥處(一作去)兹峯論寶玉千載唯丘暮埋劒
人空傳鑿山龍巳去捫蘿披翳薈路轉夕陽遽
虎嘯崔谷寒猿鳴杉(一作桂)松暮徘徊北樓上江
海窮一顧日映千里帆鵶歸萬家樹暫因愜所
適果得損外慮庭暗棲閑雲簷香滴甘露久迷
空寂理多為繁華故永欲投死生餘生豈能誤
奉餞鄭中丞罷淅西節度還京
天上移將星元軍罷龍節三軍含怨慕横吹聲
断絶五馬嘶城隅萬人卧車轍滄洲浮雲暮杳
杳去帆發廻首不問家歸心遥向闕煙波限吴
楚日夕事淮&KR1724;吊影失所依側身随下列孤蓬
飛不定長劒光未滅綠綺為誰彈綠芳堪自擷
悵然江南春獨此湖上月千里懷去思百憂變
華髮頌聲满江海今古流不謁
送裴四判官赴河西軍試
吏道豈易愜如君誰與儔逢時將騁驥臨事無
全牛鮑叔幸相知田蘇頗同遊英資挺孤秀清
論含古流出寒佐持簡辭家擁鳴騶憲臺貴公
舉幕府資良籌武士佇明試皇華難久留陽關
望天盡洮水令人愁萬里看一鳥曠然煙霞收
晚花對古戍春雪含邊州道路難暫隔音塵那
可求他時相望處明月西南樓
旅次丹陽郡遇康侍御宣慰召募兼别
岑單父
客心募千里廽首煙花繁楚水渡歸夢春江連
故園羈人懷上國驕虜窺中原胡馬暫為害漢
臣多負恩羽書晝夜飛海内風塵昏雙鬢日已
白孤舟心且論繡衣從此来汗馬宣王言憂憤
激忠勇悲歡動黎元南徐争赴難發卒如雲屯
倚劒看太白洗兵臨海門故人亦滄洲少别堪
傷魂積翠下京口歸潮落山根如何天外帆又
此波上樽空使憶君處鶯聲催淚痕
客舍贈别韋九建赴任河南韋十七造
赴任鄭縣便覲省
與子頗疇昔常時仰英髦弟兄盡公噐詩賦凌
風騷頃者遊上國獨能光選曹香名冠二陸精
鑒逢山濤且副倚門望莫辭趍府勞桃花照綵
服草色連靑袍征馬臨素滻離人傾濁醪華山
微雨霽祠上殘雲高而我倦棲屑别君良欎陶
春風亦未已旅思空滔滔拙分甘棄置窮居長
蓬蒿人生未鵾化物議如鴻毛迢遞兩鄊别慇
懃一寶刀清琴有古調更向何人操
送元八遊汝南
元生實竒邁幸此論疇昔刀筆素推高鋒鋩久
無敵縦横濟時意跌宕過人蹟破産供酒錢盈
門皆食客田園湏失計資用深相迫生事誠可
憂嚴裝遠何適世情薄恩義俗態輕窮厄四海
金雖多其如向人惜迢遞朗陵道悵望都門夕
向别伊水南行看楚雲隔繁蟬動高柳疋馬斯
平澤潢潦今正深陂湖未澄碧人生不得巳自
可甘形役勿復樽前酒離居剰悽戚
奉和李大夫同吕評事太行苦熱行兼
寄院中諸公仍呈王員外
迢遞太行路自古稱險惡千騎嚴欲前群峯望
如削火雲從中出仰視飛鳥落汗馬卧高原危
旌倚長薄淸風何不至赤日何煎鑠石枯山木
燋鱗窮水泉涸九重今旰食萬里傳明略諸將
候軒車元凶愁鼎鑊何勞短兵接自有長纓縳
通越事豈難渡瀘功未慱朝辭羊腸阪夕望具
丘郭漳水斜遶營常山遥入幕永懷姑蘇下遥
寄建安作白雪和難成滄波意空託陳琳書記
說王粲從軍樂早晚歸漢廷随公上麟閣
洛陽主簿叔知和驛承恩赴選伏辭一
首
仲父王佐材屈身仇香位一從理京劇萬事皆
客易則知無不可通變有餘地噐宇溟渤寬文
鋒鏌鋣利憧憧洛陽道日夕皇華使二載出江
亭一心奉王事功成良可錄道在知無愧天府
留香名銓闈就明試賦詩皆舊友攀轍多新吏
綵服辭高堂青袍擁征騎此行季春月時物正
鮮媚官柳隂相連桃花色如醉長安想在目前
路遥髣髴落日看華山關門逼青翠行瞻稍巳
隔結戀無能慰誰念樽酒間徘徊竹林意
題冤句宋少府聽留别
宋侯人之秀獨步南曹吏世上無此才天生一
公噐尚甘黃綬屈未適青雲意洞澈萬頃陂昂
蔵千里驥從宦聞苦節應物推高誼薄俸不自
資傾家共人費顧予倦棲託終日憂窮匱開口
即有求私心豈無愧幸逢東道主因輟西征騎
對話堪息機披文欲忘味壷觴招過客几案無
留事綠樹映層城蒼苔覆閑地一言重然諾累
夕陪宴慰何意秋風来颯然動歸思留歡殊自
愜去念能為累草色愁别時槐花落行次臨岐
仍把手此會良不易他日瓊樹枝相思勞夢寐
罷攝官後將還舊居留辭李侍御
江海今為客風波失所依白雲心已負黃綬計
仍非累辱群公薦頻霑一尉微去綠焚玉石來
為采葑菲州縣名何在漁樵事亦違故山桃李
月初服薜蘿衣熊軾分朝寄龍韜觧賊圍風謠
傳吏體雲物助兵威白雪飄辭律靑春發禮闈
引軍横吹動援翰捷書揮草暎番營綠花臨檄
羽飛全吴争轉戰狂虜怯知機憶昨趨金節臨
時廢玉徽俗流應不厭靜者或相譏世難慵干
謁時閑喜放歸潘郎悲白髮謝客愛清輝樗散
材因棄交親迹已稀獨愁看五柳無事掩雙扉
世累多行路生涯向釣磯榜連溪水碧家羡渚
田肥旅食傷飄梗巖栖憶采薇悠然獨歸去回
首望旌旗
贈别于(一作韋)羣投筆赴安西
風流一才子經史仍滿腹心鏡萬象生文鋒衆
人服頃遊靈臺下頻棄荆山玉蹭蹬空數年裵
回冀微禄朅來投筆硯長揖謝親族且欲圖變
通安能守拘束本持鄉曲譽肻料泥塗辱誰謂
命迍邅還令計反覆西戎今未弭胡騎屯山谷
坐恃龍豹韜全輕蜂蠆毒拂衣從此去擁傳一
何速元帥許提携他人佇瞻矚出門寡儔侣矧
乃無僮僕黠虜時相逢黃沙莫愁宿蕭條遠回
首萬里如在目漢境天西窮胡山海邊綠想聞
羌笛處淚盡關山曲地闊鳥飛遟風寒馬毛縮
邊愁如浩蕩離思空断續塞上歸限賖樽前别
期促知君志不小一舉淩鴻鵠且願樂從軍功
名正殊俗(遠迴)
送薛據宰涉縣(自永楽主簿陟狀尋復選受此官)
故人河山秀獨立風神異人許白眉長天資青
雲噐雄辭變文名高價喧時議下筆盈萬言皆
合古人意一從負能名數載猶卑位寶劒誠可
用烹鮮是虚棄昔聞在河上高卧自無事几案
終日閑蒲鞭使人畏頃因歲月满方謝風塵吏
頌德有輿人薦賢逢八使棲鵉往已屈馴雀今
可嗣此道如不移雲霄坐應致縣前漳水綠郭
外晉山翠日得謝客遊時堪陶令醉前期今尚
遠握手空宴慰驛路疎柳長春城百花媚徘徊
白日隠暝色含天地一鳥向㶚陵孤雲送行騎
夫君多述作而我常諷味頼有瓊瑶資能寬別
離思槐隂覆堂殿苔色上階砌鳥倦自歸飛雲
閑獨容㵝既將慕幽絶兼欲看定慧遇物忘世
緣還家懶生計無生妄已息有妄心可制心鏡
常虚明時人自淪翳
早春贈别趙居士還江左時長卿下第
歸嵩陽舊居
見君風塵裏意出風塵外自有滄洲期含情十
餘載深居鳳城曲日預龍華會果得僧家緣能
遺俗人態一身今巳適萬物知何愛悟法電巳
空看心水無礙且將窮妙理兼欲尋勝槩何獨
謝客遊當為遠公輩放舟馳楚郭負杖辭秦塞
日送南飛雲令人想吴會遥思舊遊處髣髴疑
相對夜火金陵城春煙石頭瀨滄波極天未萬
里明如帶一片孤客帆飄然向青靄楚天合江
氣雲色常霮䨴隠見湖中山相連數州内君行
意可得全與時人背歸路随楓林還鄉念蓴菜
顧予尚羈束何幸承眄睞素願徒自勤清機本
難逮累幸忝賓薦未路逢沙汰濩洛名不成徘
徊意空大逢時雖貴逹守道甘易退逆旅鄉夢
頻春風客心碎别君日已遠離念無明晦予亦
反柴荆山田事耕耒
夜宴洛陽程九主簿宅送楊三山人往
天台尋智者禪師隠居
東林問逋客何處棲幽偏满復萬餘卷息機三
十年志圖良巳久鬢髮空蒼然調嘯寄疎曠形
骸如棄捐本家關西族别業嵩陽田雲卧能獨
往山棲幸周旋垂竿不在魚賣藥不為錢䔧杖
閑倚壁松花常醉眠頃辭青溪隠来訪赤縣仙
南畆自甘賤中朝唯愛賢仍空世諦法遠結天
台緣魏闕從此去滄洲知所便主人瓊枝秀寵
别瑶華篇落日掃塵榻春風吹客船此行頗自
適物外誰能牽弄棹白蘋裏掛帆飛鳥邊落湖
見孤嶼徹底觀澄漣鴈過湖上月猿聲峰際天
群峰趨海嶠千里黛相連遥倚赤城上曈曈初
日圓昔聞智公隠此地常安禪千載巳如夢下
燈今尚傳雲龕閉遺影石窟無人煙古寺暗喬
木春崖鳴細泉流塵既寂寞&KR1210;想增嬋娟山鳥
怨庭樹門人思步蓮夷猶懷永路悵望臨清川
漁人來夢裏沙鷗飛眼前獨遊豈易愜群動多
相纏羡爾五湖夜往来閑扣船
瓜洲驛奉餞張侍御公拜膳部郎中却
復憲臺充賀蘭大夫留後使之嶺南時
侍御先在淮南幕府
太華高標峻青陽淑氣盤属辭傾浡澥稱價扶
琅玕楊葉頻推中芸香早拜官後来慚轍跡先
逹仰門闌佐劇勞黃緩提綱疾素餐風生趨府
步竿偃觸邪冠骨鯁知難屈鋒鋩豈易干佇將
調玉鉉翻自落金丸異議那容直專權本畏彈
寸心寧有負三黜竟無端適喜鴻私降旋驚羽
檄攅國憐朝市易人怨虎狼殘天地龍初見風
塵虜未殫随川歸少海就日背長安副相榮分
寄輸忠義不刊擊胡馳汗馬遷蜀扈鳴銮月罷
名卿署星懸上將壇三軍摇旆出百越畫圖觀
茅茹能相引泥沙肯再蟠兼榮知任重交辟許
才難勁直随臺栢芳香動省蘭壁從全趙去鵬
自北溟摶星象銜新寵風霜帶舊寒是非生倚
伏榮辱繫悲歡疇昔偏殊眄屯蒙獨永歎不才
成擁腫失計似邯鄲江國傷移律家山憶考槃
一為鷗鳥誤三見露華團廽首青雲裏應憐濁
水瀾愧將生事托羞向鬢毛看知巳傷愆素他
人自好丹卿春連楚越旅宿寄風湍世路東流
水滄江一釣竿松聲伯禹穴草色子陵灘度嶺
情何遽臨流興未闌梅花分路遠楊子上潮寬
夢想懷依倚煙波限渺漫且愁無去鴈寧冀少
廽鵉極浦春帆迥空郊晚騎單獨憐南渡月今
夕送歸鞍
至德三年春正月時謬蒙差攝海鹽令
聞王師收二京因書事寄上淅西節度
李侍郎中丞行營五十韻
天上胡星孛人間(一作東山)反氣横風塵生汙馬河
洛縱長鯨本謂(一作为)才非據誰知(一作防)禍巳萌
食參將可待誅錯輒爲名萬里兵鋒接三時羽
檄驚負恩殊鳥獸流毒遍黎珉朝市成蕪没干
戈起戰争人心懸反覆(一作覆載)天道暫虚盈略地
侵中土傳烽到上京王師䧟魑魅帝座逼攙槍
渭水嘶胡馬秦山泣漢兵關原馳萬騎煙火亂
千甍鳳駕瞻西幸龍樓議(一作向)北征自將行破
竹誰學去吹笙白日重輪慶玄穹再造榮鬼神
潜釋(一作蓄)憤夷狄遠輸誠海内戎衣卷關中賊
壘乎山川随轉戰草木困(一作助)横行區宇神功
立謳歌(一作謠)帝業成天廽萬象慶龍見五雲迎
小苑春猶在長安日更明星辰歸正位(一作路)雷
雨發殘生文物登前古蕭韶下太清未央新柳
色長樂舊鍾聲八使推邦彦中司案國程蒼生
属伊吕明主仗(一作伏)韓彭兇醜將除蔓奸豪巳
負荆世危看柱石時難識忠貞薄伐徵貔虎長驅
擁旆旌吳山依重鎮江月帶行營金石懸詞律
煙雲動筆精運籌初减竈調鼎未和羔北虜傳
初解東人望已傾池塘催謝客花木待春卿昔
忝登龍首能傷困驥鳴艱難悲伏(一作仗)劎提握
喜懸衡巴曲誰堪聽秦臺自有情遂令辭短褐
仍欲請長纓久客田園廢初官印綬輕榛蕪上
國路苔蘚北山楹懶慢羞趨府驅馳憶退(一作近)
耕榴花無暇醉蓬髮帶愁縈地僻方言異身微
俗慮(一作累)并家憐雙鯉断才媿小鱗烹滄海今
猶滯青陽歲又更洲香生杜若谿煖(一作遠)戲鵁
鶄煙水(一作雪)宜春候褰關(一作開)值晚晴潮聲來
萬井山色映孤城旅夢親喬木歸心亂早鶯倘
無知巳在今巳訪蓬瀛
劉随州文集卷第七終
