樵雲獨唱卷三元葉顒撰
絶句
次友人題丹井韻
仙人學丹井丹去月華孤無復秋風夜雲邊響轆轤
辛夘冬雪裏尋梅三首
寒雲濕不飛江路踏瓊琚香影無蹤跡羅浮月上初
月色滿人間前村步又艱南枝尋不得何處是孤山
逋仙凍欲僵春色惱吟腸繞樹全無影滿身都是香
游三洞金盆諸峰絶句二十首
長松撑白雲偃蹇幾千載而我能幾何松雪鎮長在
策杖遊洞天石羊卧荒草平起不載逢幾見春風老
仙翁出洞口笑我兩鬢華塵世累變更翁貌長如花
雲巔老猿吟松下仙犬吠山童不知名嘯入青雲去
峩峩萬疊山曾閱幾人老我老不少年山老色愈好
渴斟東澗泉饑煮西山石醒時策短笻醉後横長笛
岧嶤金華峰蒼松凛高秋仙人坐不成歲月空悠悠
青山如佳人白雲如遊龍佳人節不移遊龍去無蹤
我昔為童兒登高而作賦我今髮如霜青山但如故
徘徊三洞天拚作十日留何當約安期共為千載遊
山靈見我来撫掌一笑莞喜我成此遊怪我来何晚
不為世網縈肯受儒冠悮兹遊快平生并了泉石痼
大山嚴而尊小山婉而秀往来兩山間巖霏濕吟袖
平生酷愛山嗜好如猿狙行將脫塵俗上與浮雲俱
久從山中遊頗識山中趣狂吟採松花撼動雲栖樹
已無名利心猶有烟霞疾汲彼千尺清洗此方寸癖
犬吠人家近鳥啼春晝晴澗草有幽色野花無定名
怪藤搖蒼烟芳林滴晴雨閑花逞嬌姿笑舞春風裡
褰衣陟芙蓉挨雲拾瑶草寘之懷袖中食之顔色好
雲邊學仙子貌古懸方曈閑揮白玉麈笑坐青石峰
曉窗禽語二首
紙帳夢初醒山窗月上明宿雲離石去幽鳥話新晴
殘月滿山阿長松弄清影幽禽啼數聲吟窗人睡醒
題丹井二首
閑雲埋甃冷皓月照前空仙與丹俱化苔花弄曉風
浴丹仙已遠甃冷蘚痕鮮斷綆無人汲空遺浸月泉
題丹竈
丹成仙去後竈古白雲邊灰冷空餘燐林荒鎖斷烟
題石羊二首
二仙牧羣羝食盡丹田草化石幾何秋牧羊人未老
山邊牧羊者誰得似初平羊化人俱往年年草自榮
王粲江樓
王粲登臨客雲閑獨倚樓西風千里興落日半江秋
莫愁烟艇
莫愁江上艇月夜扣舷歌甚欲尋遺跡江空烟浪多
范蠡雲舟
范蠡平吴後秋風理釣&KR0657;情空青嶂下夢落白鷗邊
嚴江獨釣
光武中興主嚴光避世翁雲邊一片石江上幾秋風
赤壁清游
魏武吟詩夜坡仙玩月秋英聲流後世清興動南州
夢游金盆峰二首
愛山如猿猱清嘯卧雲石山雲入夢来相見如舊識
有懷金芙蓉經年未能去青山入夢魂白雲生杖屨
看山
薄俗易炎凉浮雲屢更變耐久屋外山相看無厭倦
題泉石高情圖
流水閑雲外青山落照中詩翁扶瘦策相與聽松風
題西施蹙額捧心圖
憔悴兩娥顰春山鎻恨深東鄰正嘗膽西子謾捫心
秋日飲友代東二首
烏帽風前落黃花雨後香淵明三徑裡明日共壺觴
詩骨秋来瘦山花日暮香殷勤一樽酒相與慰荒凉
草堂歸来圖二首
鶴髮兮倚閭山空兮夕暉白雲兮髣髴游子兮其歸
游子歸心切慈親望眼空白雲千里意瘦策倚秋風
疎齋晚步
荷老難擎露水清偏見魚好磨青玉觜一飽更何如
巖前夜坐
修徑白雲幽山空明月秋長松高百尺明月襲衣裘
秋暮田園雜興二首
濁酒滿斟自適柴門雖設常關與老為期白髮相看無
厭青山
峰頂雲閑懶出松邊鶴去應還獨步秋風頂上興来聊
盡吾歡
春郊即景
微雨弄晴天氣輕寒釀暖時光柳外凉飈滿袖花邊香
露沾裳
沙溪清隠
繞屋一灣水綠迎軒數朵峰青沙露鷗盟新定雲松鶴
夢初醒
幽居即事二首
吟座半窗殘照琴床一枕閑雲塵外興懷有味世間姓
字無聞
騎牛過白雲嶺放鶴出翠松關樵唱偶歌一曲清聲直
度千山
九日寄興三首(庚申歲)
故侣無心送酒老翁有意留題舊日龍山佳會如今風
雨淒淒
白髮凄凉舊里黃花冷落東籬西望夕陽歸去淡烟衰
草堪悲
黃菊香殘夜雨烏紗醉落秋風回首十年舊事亂雲流
水西東
月夜梅邊即事
香裏寒雲滿溪月明津渡人迷夢入江南舊路夕陽流
水橋西
送阮師真之宣城
江東日暮雲閑敬亭千古高寒若見謝公傳語沈郎依
舊衣寬
送人侍父入吴
生子如李亞子不然如孫仲謀景升諸郎豚犬焉能侍
父遠遊
與故人叙别
六尺形軀銷瘦十年故舊西東試問市橋官柳别来幾
度春風
遊北山諸峰四首
水泠泠兮樂奏風細細兮鸞吟月随人而有意雲出岫
以無心
山嶙峋兮北邁水嗚咽兮東流欲尋源而遠去思絶世
以無求
約芝蘭之環珮葺薜茘之裳衣躡烟雲而高蹈世與我
以相違
折南澗之芳芷採西山之嫩薇贈佳人兮為好與握手
兮同歸
時苗留犢圖
楊子平生四畏劉郎臨别一錢甚矣時君留犢審觀三
老孰賢
題王夀卿烟雲叠嶂圖
一百八盤山路七十二峰曉寒日暮烟横谷口雨餘雲
宿松端
題李克明翁媪起家圖(一翁以指就醋瓮取醯吮之嘗其味之美惡一)
(媪持星火吹燈備諸窮態)
乃叟宵衣製醋厥妻忘寢治燈辦此難成家業遺彼不
識玄曾
樵雲獨唱卷三
