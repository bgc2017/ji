桐山老農集别集類四(元)
提要
(臣)等謹按桐山老農集四卷元魯貞撰貞字
起元自號桐山老農開化人集中萬青軒記
自稱曲阜人蓋曲阜其祖貫也貞生當元末
明初是集中文作於元者皆題至正年號其
入明以後惟題甲子有栗里抗節之思焉凡
文三卷詩一卷詩不出元末之格且間有累
句蓋非所長其文亦聞見頗狹或失考正如
武安王廟記迎神詞中有蘭佩下兮桂旗揚
乘赤兔兮從周倉句考周倉之名不見史傳
是直以委巷俚語鐫刻金石殊乖大雅然人
品既高胸懷夷曠一切塵容俗狀無由入其
筆端故稱臆而談自饒清韵譬諸深山幽谷
老柏蒼松雖不中繩規而天然有出塵之意
其故正不在語言文字間矣乾隆四十三年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
