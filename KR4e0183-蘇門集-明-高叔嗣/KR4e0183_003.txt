蘇門集卷三
明高叔嗣撰
晉陽稿
自敘曰嘉靖癸巳余始出為山西參政春去都
繇漕河泝汳歸上蘇門山以其秋杪乃履官屬
歲饑奉役往來遼沁汾潞之間無寧日踰年冬
朝京師其明年歸復自汳入晉軌轍所臨殆徧
焉亡不再至者復踰年乃轉為湖廣按察使可
謂久矣余本農夫每造山田林壑蓄志所感慨
然太息歸心萌作發為篇詠又多戎馬邊陲之
警其詩率著于驛壁吏從旁書之都為一卷略
無去取觀之可以考歲月動定所繇自余之出
友朋亡省記余在山西者縱記之豈復知其勞
且久者虖雖余亦且忘其久何則居閒亡事優
游暇豫則視日舒長今卒卒薄書朝也疲于應
事夕則偃卧于室擾擾不知夢所之少暇不過
玩日自解如此而豈復知時久速耶夫吾且忘
我而又誰之求取觀所作篇恍不自憶雖然苟
書是以視同遊庶嘗有省記余者詩凡九十首
是歲丁酉仲夏望日
河西主人壁
不識河西遠留連夏日長主人設高會上客滿中堂近
海波流異夾河池館凉回瞻京邑路雲樹極蒼茫
武城漕河逢張使君考功舊寮
岸折留餘照舟行稱晩風歸心千里倦行役一時同置
酒蒼波上停橈綠樹中思君如河水何日不朝東
歸途大名晩行
客心冀早安川途爭晩涉水宿阻風湍宵行問舟楫時
見遠村明月出荒城堞良時余幸遭青𤨏官常攝已多
絳灌毁而無金張業來往路將疲出入心獨怯夜夢守
舊閭勞懷先已愜
初登太行山
高岳千重發馬鞍故園回望客心酸他年筋力知衰徤
已厭羊腸九折難
至蘇門山二首
高尚心徒在良遊今始能名山無俗侣日暮亟攀登
空山暑氣少臨水夏雲多照影人將老愁心在夕波
權店晩行
孤城吹角罷黃昏歸馬蕭蕭向驛門衰柳更添霜後色
殘流初耗雨餘痕求田未果青山願出守仍銜紫禁恩
轉入亂峰行不進投身空館寂無言
十一月朔孝義道
山城風物歲將闌行縣初因問俗安授歷漫驚違一載
趨朝尚記逐千官烟鐘動闕天微曙火樹薰庭夜不寒
久沗恩私今始悟簿書催急驛程難
太原縣西十里亭逢張景周憲使歸田
京國當年進謁曾柏臺棘寺舊儀形未言投劾歸田早
長羡出疆矯制能晉地彫殘非往日漢家兵火劇繁星
逢君便作東西别他日相思記此亭
文水縣驛壁讀王司僕德徵詩因和其韻一首
長塗無驥足短髮有漁舟感歎如同日羇牽自去秋寒
燈知客意鳴柝亂人愁屏上山川記何因認汴州
清源縣作
行縣時方暮山城歲弗登寒燈斜暗壁夜雪灑空庭案
上閒周禮囊中貯吕刑吏情那可道歸去幾時能
交城縣壁
汲黯匡君意顔延出守情憑高無處語寒日下孤城
汾州憶家兄時自虞衡郎中左遷同知嘉興
憶昨蒙恩與子初雙垂印綬奉宸居賦詩春日趨朝後
把燭良宵下直餘今日客身何潦草古來人事有盈虚
江湖萬里天南北歲晏山鄉少報書
十二月十四日有憶子陽仲材諸人一首
去年今日共長安遣騎邀賓卜夜歡别後客身愁裏老
向來人事夢中看殘更改席歸猶懶大雪盈庭醉不寒
念此邊城獨坐語相思晴月滿林端
至日晉府拜朝同曹仲禮
王庭肅穆映朝暉圭景纔長暖力微此日預沾新歲酒
同時應認舊朝衣暫開宫殿倍仙仗端望雲霄拜帝闈
不到邊城時作吏向來恩遇未知稀
靈石山行
長路天俱遠高山日易昏強餘疲馬意垂首戀君恩
襄陵縣庭
邊地人愁老寒齋酒醉醒鄉心何處見院竹一叢青
夜次冷泉關用吕太史韻
山寺憑鞍歇冷泉高峯月出滿林烟非關定性人忘睡
自是驚䰟夜不眠
遼州上元立春城西寺同孟東漳作
山城鐙火巧逢春野寺芳筵接故人石路晴餘雪色好
花宫滿映月輪新一杯最喜同今夕再拜俄驚見此身
舊事繁華君記否神京車馬逐遊塵
遼州即事
羇愁日日與春增分省無功笑吏能官舍到時常是客
山城多暇靜如僧新晴滿院朝來雪佳節空堂夜半燈
最是上元無意味平時宴賞隔良朋
沁州次壁韻
我心纔撫壯客路遂如今鬱鬱終何事區區尚此心奮
飛羞短羽歸去慕長林願受王喬術千秋開我襟
分水嶺晩行
客興日無奈兵荒歲屢加少年曾許國多難更移家遠
水通春騎孤城起暮笳馮高一回首何處是京華
再次權店
攝官強四月被役乃三來把炬尋山路傳餐就水隈憂
荒早頭白忍事竟心灰客姓途人記官程驛吏催梁園
即此路何戀不南回
褫亭聞邊事用壁間李川甫韻川甫大梁人
北來烽火震邊州春興無聊客髩秋得喪此身真是馬
姓名與世任為牛晴天亂雪吹空壑落日黃雲暗道周
但有鄉心隨處是題詩人滿驛前樓
送馮廷評還闕用韻
銀鞍白馬使臣尊賓從如雲晉北門滿目邊城春草綠
因君長憶帝京原
潞安道公衙罷
微雨潤春郭層雲冐空山訟庭方散吏高閣閉重關緩
帶不遑息投身簿書間念昔郎署居此時曹務閒焚香
娱道心服藥養羸顔良遊忽如昨行役無時還邊州多
客愁日夕髩將斑
由關子嶺發兵入綿上
儒衣曾事主羽檄且徵軍敢奮一朝畫而邀百戰勲深
山連古木落日斷黃雲愁思荒村夕誅求不忍聞
清源縣再作時上疏乞解官
抱青朝還夕經途去復回山城仍滯雨夏館始聞雷客
病關愁得鄉心逐夢回投書報明主早晩歸蒿萊
奉次艾峯侍御送李參政平寇後擢任南陽之韻
中臺决策靜妖氛幕府得賢獨冠羣正有捷書傳白日
况兼寵命下青雲鳴笳喜動三關士授鉞功先四道軍
見說南行蒙上賞汾陽人勒去思文
汾陽道暮晴下四首俱奉和姜侍御之作
連城催暮角暑雨變新晴垂穗綠槐合將雛烏鳥鳴山
川發高詠州邑寵廵行莫怪炎蒸歇霜華滿路清
孝義道曉發
新雨曉天霽餘霞抱日長平原多草樹夾路鬱青蒼下
馬文侯墓看碑卜子堂埋輪一何壯共識無豺狼
施同寺是日奉陪弗及
樓閣丹青上烟虹石壁重雨餘淨香界天際響疎鐘汾
水當階次綿山即近墉題詩人不見驄色亂雲峯
冷泉寺
露冕長林下酌泉大士家根深别有水色冷不關茶香
象浮深壑毒龍護淺沙煩蒸若為减客思正如麻
奉酬姜侍御見贈之韻
探奇曾禹穴能賦豈天台長自羞知已徒言謝上材憂
加年近老名在毁重來欲去猶增戀歸心寄草萊
盤陀驛再用沁州壁韻一歲中四出此路
乞歸又晩計奔命尚如今九折無良術三鑽豈夙心客
程任春草官舍即晴林便作途窮哭闌干淚濕襟
四月望後二日奉夀永和松山殿下八韻
圓月光仍滿輕風夏始温降神元此旦秉德自先藩玉
殿朱絃合瑤宫紫氣屯䨇童時獻藥三老遂通言汾水
連天闊綿山插地尊儒衣得上客服冕盡諸孫齊奉千
秋曲爭持一日樽淺材何以頌抽筆愧梁園
秋日早起偶題
鏡中一夜恨攬此二毛增寡識時方忤多憂日不勝雲
霓發宵夢簿領迫晨興脱屣吾將往丹丘尚可仍
提調山西試院贈諸廣文二首
重門照月景華館肅秋隂吹角烟樓暝懸鐙夜堂深聖
代急求賢不吝千黃金辟命來四方文儒集於今芳筵
列珍殽盈尊敬子斟大國富俊豪譬木産鄧林所願獲
異材以慰如渴心朱絃曲未奏清廟樂將沉希君鑒幽
潛為我揚洪音
惟昔忘疲謬趨役嘗南宫藝林閱衆彦文事參羣公琳
琅充天府但媿非國工親交一旦遠悽惻數年中遇子
携手歎感我夙心同廣庭曙色啓層閣銀河空出門賓
御散嘹唳聞高鴻離觴在朝夕别路長西東何言秋欲
盡追憶無時窮
九月河汾書院雨雪陪諸公宴集
千山風雨集九日雪花深歲序嗟如此賓寮盛至今酒
中催夕暝樂進解秋隂醉傍龍山飲誰憐幕府心
贈亢思謙入會試因寄京師同遊
函谷投繻日靈光著賦年(王文考十九歲)古人猶汩沒今汝遂
騰鶱神寶初開璞龍媒早受鞭通衢千里駛美價十城
連藝苑材如此離堂意杳然行收金馬績高視碧雞篇
京邑多朋舊同聲若為傳
齋中檢舊集因呈孔文谷學憲
寒城朔吹動庭樹曉霜繁省齋稍無事馳情念舊園發
篋理塵帙展玩不知煩往事盈篇章幽居多苦言郡中
盛儒彦暇日遂討論敢為矜文譽要識夙所敦廣堂宴
晴暉旨酒湛芳尊言笑一相投逍遙窮朝昏心賞不易
值素交世罕存疎簡本吾性牽拘守兹藩高車數來往
無為厭公門
宴别文谷先生赴祁州
擾擾時相見悠悠遽遠辭離居不可道行役且焉之歲
晏冰霜厲天寒鼓角悲軍城數杯酒官舍滿篇詩感激
多新調飄零最苦思才高世總棄名在衆方推暫識風
塵色行霑雨露私郡齋暇北眺猶接帝京陲
余吾驛壁
秋日何凄冽曉雲隂復晴客行多所懷鬱鬱獨含情登
高倦長坂涉水亂河聲僕夫不遑息投館晨雞鳴惟昔
負微尚于今遂無成田廬日榛蕪何由反躬耕寄言同
志者羞作望塵迎
送楊方城中允拜表赴都
新秋雨微霽山川氣蚤寒朝日照長林隂霞冐層巒咫
尺神京路追餞不可攀大君方垂裳海宇息波瀾八方
修臣職表賀集長安天門闢日月神宫栖鵷鸞甘露降
中庭色潤黃金盤跪進萬年夀夷夏靡不驩仙管奏樂
府寶饌出大官君臣高宴會維時良已難盛世思夔龍
留佐虞廷端而我寄邊隅遲回亦何歎
發平定(以下入覲作)
空山懸日影長路起風寒京邑方趨役邊城遂發鞍孤
心向誰是直道匪今難不是秦關客貂裘亦已殘
井陘道中
曉霜塗屋重寒日出林微改轍辭邊徼登車望帝畿深
山藏驛道巨壑斷村扉欲問前征侣迷津何處歸
得京邑書次新城作
邊城迢逓強西還歲暮征車入帝關風定塵沙迷舊路
天開雲霧認前山寄心轉切鵷鴻侣投足新從戎馬間
謾道姓名人憶少瓊書長把慰愁顔
良鄉壁間舊題間有虞衡家兄和句
江海飄蓬歎此身重來拂看壁間塵五年題字今不滅
兄弟相思淚滿巾
過真定呈周中丞
萬國朝正屬歲繁上遊要害此邦存使臣北下頒銅虎
質子西來敞玉門自是霜威清道路無須雲騎護郊原
宋都鎻鑰真堪寄漢代扶風未足言
春日同上黨栗道甫登毘盧閣
祗言遠出守何意暫歸朝僧舍春隂重神京暮色遙向
來成夢幻所歴盡塵勞須共登高閣客憂賴此消
出都
驅馬臨長坂征徒動遠情官橋楊柳映客舍春鳩鳴榮
進頽前志激昂謝後生親交好相語此去偃柴荆
寒食定興雪中
二月鶯花少千家雨雪霏可憐值寒食猶未換春衣積
水生空霧高城背落暉忍看楊柳色從此去王畿
定州道
夾岸新楊映廣津客行無緒獨愁人故園亦有千頭樹
二月中旬汳水濱
再次真定城别陳秉中時自京西還
經途雨雪涉冬春倉卒重過柰此身客舍留人酒甕熟
官橋繫馬柳枝新河山半折北來路烽火全驚西望塵
别去定知頭白盡邊隅誰念一征輪
星軺驛雨中别林八南還
驛外隂雲合窗中宿雨含深巖龍自鬭險路馬能諳短
髮星星甚長愁日日堪休將南望淚歸傍二親談
再赴晉陽太行山上作
祗役方如昨銜恩更此年可憐客鬢改應厭馬蹄穿萬
壑深蟠地孤城上捫天東南回眺處愁絶故園邊
避雨五巑山
鳴雨斷還續連山下復高疎慵元自慣登頓為誰勞問
館投身促防崖著足牢客程憐若此終念反林臯
再過紫巖寺
受事方從北持車還向西青林含日影赤坂造天倪宦
味同雞肋官程任馬蹄蒼崖摩遍認隔歲幾行題
雨後柏井同方體易
疎館餘晴片日暉隂移高樹晩凉微自窺水檻人將老
轉念山扉客未歸天畔綠虹臨戶映風廻白雨過村稀
荒庭一醉拚君共呼取濁醪興莫違
自柏井還平定山行用西陂座主韻
渴汲香泉玉井瓶午行愁熱待昏星空山寂歷鳴蟬斷
&KR1369;水縱横疋馬經日下孤城邊氣紫地偏六月草根青
休將淺薄供時議自合深栖與世冥
飲平定孫太守宅奉贈時夀八十二
榆關月出滿晴暉留客芳尊盡夜歸本戀青山辭虎竹
甘垂白髮守漁磯藥欄傍戶花香入藤樹當庭葉露微
便向磻溪問衰徤周王仍欲夢熊非
夀陽東寺閣憶體易
朝來携手罷夕間賞心同岸幘層樓上馮軒野寺中嵐
光冐邑里秋氣變林叢坐使客愁集非關尊蟻空
太安阻雨有懷都下諸友
蒼蒼雲木變川原黯黯客愁獨掩門卧聽遠舂白日靜
起看隂壁綠苔繁官名薄劣慚新侣郎署遲廻念舊恩
強欲題詩報同舍便應投劾去鄉園
還自鳴謙山行用前韻時體易使君亦至
塵鞅苦西東追攀日復同戍樓雨宿夜山館曉行中峭
壁排雲樹崩湍下石叢流觀亦可悦寵辱此心空
平定城東西交口用壁間韻
敢言觸熱倦悦此午隂長蘭氣清林薄蒲風散野塘高
陵堪下馬怪石欲成羊可念征途侣題詩偏驛堂
宿八角
嚴更金柝起杪歲玉關寒行侣時相問邊程進更難歸
心惟日夜客鬢已星殘仰悟中林羽投枝亦未安
晩趨忻口
雲峯聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
忻口趨五臺一首
戍鼓行人斷客心日暮悲長風卷沙塞積雪滿山陲濡
迹亦何久孤蹤遠更危含情不勝道縱道知從誰
途經五臺山不及攀游
客路迂回甚驅車悵此分懸崖晴度日洞壑晩生雲怵
迫非吾意悲懽與衆羣終當卧靈岳夙志豈徒云
偏頭關傅節度宅守歲
深堂絃管雜邊聲幕府宵嚴刁斗鳴起舞更衣聊自慰
懽歌縱酒不勝情關河絶塞催寒盡烽火連山照夜驚
改歲不辭征戍遠其如客病卧邊城
再出太原赴石州
舊路三年倦新林二月餘行旌晉祠水田鼓漢城墟願
以烹鮮治無因害馬除往來竟何事媿爾行春車
仲春山行
春事殆過半客行殊未閒流雲開白日微雨點青山身
世本遲鈍林臯當早還烟郊草色長感此柰愁顔
經向陽硤
屢飯青岑下力疲路轉長投身應虎穴頓足即羊腸天
地固無外關河祗自防驅車舍此去余意戒垂堂
還自石州作
傍舍新泉注歸途柳葉開出無十日計行作千里廻衣
帶不遑解車輪亦已摧公私兩何補驅走笑非才
三月二日交城大雪
建辰開此月上已預今朝柳絮寒應未雪花晩故飄輕
盈對山榭點綴愛芳條若伴邊愁客經春總不消
鳴謙驛夏夜
閒館草生徧芳林夏氣清月華何泛灩天宇益空明懶
慢本吾性羈栖非我城投冠還舊里庶此逹人情
寄家兄祠部郎中時自嘉興同知量遷
自别五更歲相看千里長聞辭郡府謫欣拜禮闈郎稍
進雲霄上還追鵷鷺行趨朝日振珮直省夜焚香得罪
皇仁闊失羣予志傷氣猶負然諾力已困迎將春草邊
城綠寒雲戰地黃憂心何以見視此髩毛蒼
辛廷評慮囚後喜雨
周人憂旱虐漢使寵循行不睹甘霖注安知讞獄平乘
飇驅暑鬱入夜潤枯榮河漢分天澤雲雷慰物情一言
折疑事九死出冤生流惠長無極汾州比頌聲
省中夏日述懷
聊遣塵事營宴坐適心懽重門永日影開簾新雨殘山
城方覺暑水木湛生寒夕氣冐川澤晴霞映林巒顧懷
職司憂眷然發長歎華居豈不崇斯人詎獲安先民計
日食所戒在空餐薄俗匪足矜要使寸衷殫
賦得蟠桃核奉夀朱使君太夫人
昔西母降於集靈東方竊於金馬蟠桃之事世以為
妄然陳核傳之先代斯物藏於大内宋承旨景濓賦
焉故詠云爾
瀛丘初種處漢殿稍嘗時遺實神應守殊形衆詎知加
殽登玉案注酒比金巵一獻高堂夀千秋樂不支
赴平陽之役次冷泉關
羣盗無由歇官程詎敢寧征衣犯晨露吹角動寒星匡
時悲深志逢世謝壯齡誰言關路永馬足歲嘗經
霍州旅次
久客顔將老逢人舌尚存欲詢干主策所願與誰言霍
嶽三年路汾橋十室村不堪驅馬去秋日易黃昏
送方體易秋日入都用韻
大壑朝霖滿邊城秋氣高亦知王事急終念客行勞騏
驥悲長坂鶢鶋悶太牢憑君報京邑曰余返東臯
南關晩行
笳聲入晩不堪聞驛路山腰向此分洞壑空濛秋雨雪
巖崖突兀石生雲愁心邊馬方頻入寓目冥鴻定幾羣
歸興轉從今日盡將因沙塞著微勲
歸次南關驛作
祗役忽于今經塗宛如昨秣馬息荒林振車越重壑歲
暮滯還期客心悵不樂曰予本沉冥遭時乃濩落化海
異微禽蟠泥豈尺蠖方因遷斥餘始遂歸來諾逝將入
雲峯滅迹從所託
奉别南山瀋國殿下用韻二首
玉巵申欵宴金殿覿丰神高視文猶古虚懷德益新飄
零敢自意迂賤許相親每憶文園夕留歡倒葛巾
再奉瑤篇至長塗慰别情文章魏陳思寵譽漢東平日
暮余吾道天長潞子城拜瞻竟無路祗有客愁生
沁州張源舖
去國三年意還家此日心天寒客路永日暮衆山深沙
塞人偏老風霜馬不禁如何更萬里投迹楚江隂
蘇門集卷三
