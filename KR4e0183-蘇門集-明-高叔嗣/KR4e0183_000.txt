蘇門集别集類五(明)
提要
(臣)等謹案蘇門集八卷明高叔嗣撰叔嗣字
子業號蘇門山人祥符人嘉靖癸未進士授
工部營繕司主事歴官湖廣按察使叔嗣少
受知於李夢陽弱冠登朝薛蕙一見歎服晩
年自訂其詩文曰蘇門集陳束序而行之當
正德嘉靖間夢陽以詩學倡導海内學者無
不從風披靡叔嗣獨以清和婉約為宗密咏
恬吟自標新穎雖未嘗顯與夢陽樹幟而舉
所為拆洗吞剥之病不啻一舉空之李開先
謂何李雖似大家去唐却遠蘇門雖云小就
去唐却近王世美亦謂李何尚有廢興徐高
必無絶響是當北地盛行之日而深識之士
俱已信其必傳迄今繹誦遺篇其冲澹清腴
實有不可名言之妙王世貞藝苑巵言評叔
嗣詩如高山鼓琴沈思忽往木葉盡脱石氣
自青說者以為善於形容馬之駿又舉羊孚
所云資清以化乘氣以霏遇象能鮮即潔成
輝四語為其詩贊人亦許為篤論盖當時作
者如林而論風雅之正聲要當以叔嗣為稱
首固非沿流逐波者所得而比擬也乾隆四
十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蘇門集原序
嘉靖甲午冬束在史館時蘇門高子業由晉陽入朝京
師會都亭下明年束罷史職出僉湖湘憲事又明年丁
酉子業由晉陽轉湖湘為觀察使從游省署中累兩月
而束棄去行湖北子業乃病病十餘日死矣嗟哉悲夫
子業盖嘗謂束曰余生平所嚮慕兩人後渠崔子謂余
文不如詩崆峒李子謂予書不如詩詩乃不如文矣㝢
内知交非子誰定吾言悲夫已矣子業既死之三月束
乃收其遺言而敘之文有知者勿論論其詩序曰夫詩
以微言通諷諭其教温柔敦厚為主本不通於微不底
於温厚不可以言詩由三百篇迄於唐其指一也國朝
以經義科諸生詩道闕焉洪武初沿襲元體頗存纖詞
時則高楊為之冠成化以來海内龢豫搢紳之聲喜為
流易時則李謝為之宗及乎弘治文教大起學士輩出
力振古風盡削凡調一變而為杜詩則有李何為之倡
嘉靖改元後生英秀稍稍厭棄更為初唐之體家相凌
競斌斌盛矣夫意製各殊好賞互異亦其勢也然而作
非神解傳同耳食得失之致亦略可言何則子美有振
古之才故雜陳漢晉之詞而出入正變初唐襲隋梁之
後是以風神初振而縟靡未刊今無其才而習其變則
其聲粗厲而畔規不得其神而舉其詞則其聲嘽緩而
無當彼我異觀豈不更相笑也蘇門高先生子業夙稟
降嵩之精早契藏山之旨性隣其庶學匪待興束髮就
傅受知北郡李生弱冠登朝亳州薛考功一見歎服五
言示志遂忘形焉良其弘麗之益異乎求聞通解之妙
曾無先覺矣既雅見推重益自貴珍謝絕品流因心師
古涉周秦之委源酌二京之精秘會晉餘潤契唐本宗
每有屬綴佇興而就寧復罷閣不為淺易之談故其篇
什往往直舉胷情刮抉浮華存之隠冥獨妙閒曠合於
風騷有應物之冲澹兼曲江之沉雅體孟王之清適具
岑高之悲壯詞質而腴興近而遠洋洋乎斯可謂之詩
也其言滿萬其年三十有七悲夫先生雅性亢潔不喜
凡庸雖跡在周行而情懽在野故其在讀書園諸作特
超玄乘雖屢仕通顯非其素衷是以即事賦懷每有憂
生之歎夫志士惜日達生玩世古今人情諒同斯揆矣
詩凡三百一十首文五十一首共為八卷成一家之言
刻之山堂傳諸其人明州陳束序
