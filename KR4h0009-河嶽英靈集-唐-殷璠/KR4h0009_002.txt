河嶽英靈集下
唐丹陽進士殷璠集
崔署
署詩多歎詞要妙清意悲凉送别登樓俱
堪淚下
宿大通和尚塔敬贈如闍梨廣心長孫
錡二山人
支公巳寂滅塔影山上古更有眞僧來道場救
諸苦一承微妙法寓宿清淨土身心能自親色
相了無取森森松映月漠漠雲近戸雲外飛電
明夜來前山雨然燈見棲鴿作禮聞信鼓晚霽
南軒𨳩秋華淨天宇願言長出世謝爾及申甫
穎陽東溪懷古
靈溪氛霧歇皎鏡清心顔空色不映水秋聲多
在山世人久疎曠萬物皆自閑白鷺寒更浴孤
雲晴未還昔時譲王者此地閉玄關無以躡高
步凄凉岑壑間
途中晚發
晩霽長風裏勞歌赴遠期雲輕歸海疾月滿下
山遲旅望因高盡鄕心遇物悲故林逶不見還
在落花時
送薛據之宋州
無媒嗟失路有道亦乘流客處不堪别異鄕應
共愁我生早孤賤淪落居此州風土至今憶山
河皆昔遊一從文章士兩京春復秋君去問相
識幾人今白頭
早發交崕山還太室作
東林氣微白寒鳥急高翔吾亦自兹去北山歸
草堂杪冬正三五日月遥相望肅肅過穎上曨
曨辨少陽川冰生積雪野火出枯桑獨往路難
盡窮隂人易傷傷此無衣客如何蒙雨霜
登水門樓見亡友張真期題望黃河作
因以感興
吾友東南美昔聞登此樓人隨川上去書在壁
中留嚴子好真隱謝公耽遠遊清風初作頌暇
日復消憂時與交友古跡隨山水幽巳孤蒼生
望坐見黃河流流落年將晩悲凉物巳秋天高
不可問掩泣赴行舟
王灣
灣詞翰早著爲天下所稱最者不過一二
遊吳中作江南意詩云海日生殘夜江春
入舊年詩人巳來少有此句張燕公手題
政事堂每示能文令爲楷式又搗衣篇云
月華照杵空隨妾風響傳砧不到君所有
衆製咸類若斯非張蔡之未曾見也覺顔
謝之彌遠乎
晚春詣蘇州敬贈武員外
蘇臺憶季常飛棹歷江鄕持此功曹掾幼稱華
省郎貴門生禮樂明代秉文章嘉郡位先進洪
儒名重揚爰從姻婭貶豈失忠信防萬里汗馬
足十年暌鳳翔廻遷翼元聖入拜佇惟良别業
對南浦羣書滿北堂意深投客盛才重接筵光
陋學叨鉛簡弱齡詞翰場神馳勞舊國顔展利
殊方際晚雜氛散殘春衆物芳烟和疎樹滿雨
續小江長旅拙感成慰通賢顧不忘從來琴曲
罷開匣爲君張
哭𥙷闕亾友綦毋學士
明代資多士儒林得異材書從金殿出人向玉
墀來詞學張平子風儀禇彦回崇儀希上德近
侍接元台曩契心期早今遊宴賞陪屢遷君擢
桂分尉我從梅忽遇乘軺客云傾構厦材泣爲
洹水化嘆作太山頽冀善初將尉尋言半始猜
位聮情易感交密痛難裁遠日寒旌暗長風古
挽哀寰中無舊業行處有新苔反哭魂猶寄終
喪子尚孩葬田門吏給墳木路人栽遽洩悲成
往俄傳寵令廻玄經貽石室朱紱耀泉臺地古
春長閉天明夜不𨳩登山一臨哭揮淚滿蒿萊
晩夏馬嵬卿叔池亭即事寄京都一二
知已
忝職畿甸淹濫陪時俊後才輕策疲劣勢薄常
駈走牽役勞風塵秉心在嵓藪宗賢開别業形
勝代希偶竹繞清渭湄泉流白渠口逡廵期賞
會揮忽變星斗逮此乘務閑因而訪幽叟入來
殊景物行得洗紛垢林靜秋色多潭深月光厚
盛香蓮近坼新味瓜初剖滯拙懷隱論書之寄
良友
奉使登終南山
常愛南山遊因而盡原隰數朝至林嶺百仞登
嵬岌石狀馬經窮苔色步緣入物竒春貌改氣
遠天香集虚洞策杖鳴低雲拂衣濕倚嵓見廬
舍人戸欣拜揖問姓矜勤勞示心教澄習玉英
時共飯芝草爲余拾境絶人不行潭深鳥空立
一乘從此授九轉兼是給辭處若輕飛憩來唯
吐吸閑襟超已勝廻路倏而及烟色松上深水
流山下急漸平逢車騎向晚睨城邑峰在野趣
繁塵飄䆠情濕辛苦久爲吏榮進何妄執日暮
懷此山悠然賦斯什
奉同賀監林月清酌
華月當秋滿朝軒假興同淨林新霽入規院小
凉通碎影行筵裏搖花落酒中清宵照然意併
此助文雄
江南意
南國多新意東行伺早天潮平兩岸失風正一
帆懸海日生殘夜江春入舊年從來觀氣象惟
向此中偏
觀插筝
虚室有秦筝筝新月復清絃多弄委曲柱促語
分明曉怨凝繁手春嬌入慢聲近來惟此樂傳
得美人情
閠月七日織女
耿耿曙河微神仙此夜稀今年七月閠應得兩
廻歸
祖詠
詠詩剪刻省靜用思尤苦氣雖不高調頗
凌俗至如霽日園林好清明烟火新亦可
稱爲才子也
古意二首
楚王竟何去獨自留巫山偏使世人見迢迢江
水間駐舟春潭裏誓願拜靈顔夢寐覩神女金
沙鳴珮環閑豔絶世姿令人氣力微含笑默不
語化作朝雲飛
其二
夫差日淫放舉國求妃嬪自謂得王寵代間無
美人碧羅象天閣坐輦乘芳春宫女數千騎常
遊江水濱年深玉顔老時薄花粧新拭淚下金
殿嬌多不顧身生前妬歌舞死後同灰塵塚墓
令人哀哀於銅雀臺
遊蘇氏别業
别業本幽處到來生隱心南山當戸牖灃水映
園林竹覆經冬雪庭昏未夕隂寥寥人境外閑
坐聽春禽
清明宴司勲劉郎中别業
田家復近臣行樂不違親霽日園林好清明烟
火新以文常會友唯德自成鄰池照䆫隂晩杯
香藥味春簷前花覆地竹外鳥窺人何必桃源
裏深居作隱淪
宿陳留李少府廳作
相知有叔卿訟簡夜彌清旅泊倦愁臥空堂聞
曙更風簾搖燭影秋雨帶䖝聲歸思那堪說悠
悠恨洛城
終南望餘雪作
終南隂嶺秀積雪浮雲端林表明霽色城中增
暮寒
盧象
象雅而平素有大體得國士之風曩在校
書名充秘閣其靈越山最秀新安江甚清
盡東南之數郡
家叔徵君東溪草堂二首
𨳩山十餘里青壁森相倚欲識堯時天東溪白
雲是雷聲轉幽壑雲氣香流水澗影生䖝蛇嵓
端翳檉梓大道終不易君恩曷能已鶴羡無老
時龜言攝生理浮年笑六甲元化潜一指未暇
掃雲梯空慙阮家子
其二
今朝共遊者得性閑未歸已到仙人家莫驚鷗
鳥飛水深嚴子釣松挂巢父衣雲氣轉幽寂溪
流無是非名理未足羡腥臊詎所稀自惟負貞
意何歲當食薇
送綦毋潜
夫君不得意本自滄海來高足未云騁虚舟空
復廻淮南楓葉落㶚岸桃花𨳩出處暫爲間沉
浮安系哉如何天覆物還遣世遺才欲識秦將
漢嘗聞王與裴離筵對寒食别雨乘春雷會有
辟書至荷衣莫漫裁
送祖詠
田家宜伏臘歲晏子言歸石路雪初下荒村雞
共飛東原多烟火北澗隱寒輝滿酌野人酒倦
聞隣女機胡爲因樵採幾日罷朝衣
贈程秘書
客自𡵨陽來吐音若鳴鳳孤飛畏不偶獨立誰
見用忽從披褐中召入承明宮聖人借顔色言
事無不通慇懃拯黎庶感激論諸公將相猜賈
誼圖書歸馬融顧今久寂寞一歲麒麟閣且共
歌太平勿嗟名宦薄
贈張均員外
公門世業昌才子冠裴王出自平津邸還爲吏
部郎神仙餘氣色列宿助輝光夜在南宫静朝
移北禁長時人窺冰鏡明主賜衣裳翰苑飛鸚
鵡天池侍鳳凰承欣儔日顧未紀後時傷去去
圖南遠微才幸不忘(未紀一作未記)
追凉歷下古城西北隅此地有清泉喬
木
謝眺出華省王祥貽佩刀前賢眞可慕衰疾意
空勞貞悔不自卜遊隨共爾曹未能齊得喪時
復誦離騷閑隂七賢地醉飡三士桃蒼苔虞舜
井喬木古城壕漁父偏相狎堯年不可逃蟬鳴
秋雨霽雲白曉山高咫尺傳雙鯉吹嘘勿一毛
故人皆得路誰肯念同袍
李嶷
嶷詩鮮淨有規矩其少年行三首詞雖不
多翩翩然佚氣在目也
林園秋夜作
林臥避殘暑白雲長在天賞心旣如醉對酒非
徒然月色徧秋露竹聲兼夜泉凉風懷䄂裏兹
意與誰傳
淮南秋夜呈同僚
天净河漢高夜閑砧杵發清秋忽如此離恨應
難歇風亂池上萍露光竹間月與君共遊處勿
作他鄕别
少年行三首
十八羽林郎戎衣侍漢王臂鷹金殿側挾彈玉
輿傍馳道春風起陪遊出建章
其二
侍獵長楊下承恩更射飛塵生馬影滅箭落雁
行稀薄霧隨天仗聮翩入瑣闈
其三
玉劒膝邊橫金杯馬上傾朝遊茂陵道夜宿鳳
凰城豪吏多猜忌母勞問姓名
閻防
防爲人好名博雅其警策語多眞素至如
荒庭何所有老樹半空腹又熊梐庭中樹
龍蒸棟裏雲皎然可信也
晚秋石門禮拜
輕策凌絶壁招提謁金仙舟車無遊徑崕嶠乃
属天躑躅淹&KR0628;景夷猶望新絃石門變暝色谷
口生人烟陽雁呌平楚秋風急寒川馳暉苦代
謝浮脆暫貞堅永欲臥丘壑息心依𣑽筵誓將
歷劫願無以物外牽
宿岸道人精舍
早歲參道風放情巳寥廓重經因息侶遂果嵓
中諾歛迹辭人間社門守寂寞秋風剪蘭蕙霜
氣冷淙壑山牖見然燈竹房聞搗藥願言捨塵
事所趣非龍蠖
夕次鹿門山作
龐公嘉遁所浪迹難追攀浮舟瞑始至抱杖聊
自閑雙闕𨳩鹿門百谷集珠灣噴薄湍上水舂
容漂裏山進原不足險梁&KR0676;未成艱我行自中
春仲夏鳥綿蠻蕙草色巳晩客心殊未還遠遊
非避地訪道愛童顔安能絢機巧争奪錐刀間
百丈溪新理茅茨讀書
浪迹棄人世還山自幽獨始傍巢由蹤吾其獲
心曲荒庭何所有老樹半空腹秋蜩鳴北林暮
鳥穿我屋栖遲樂遵渚恬曠寡所欲開卦推盈
虚散帙改節目養閑度人事逹命知止足不學
東國儒俟時勞代輻
與永樂諸公泛黃河作
烟深載酒入但覺暮川虚映水見山火鳴榔聞
夜漁愛兹山水趣忽與人世疎無暇燃官燭中
流有望舒
河嶽英靈集卷終
