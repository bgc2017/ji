河岳英靈集上
唐音詩唐丹陽進士殷璠集
常建
高才無貴士誠哉是言曩劉楨死於文學
左思終於記室鮑昭卒於參軍今常建亦
淪於一尉悲夫建詩似初發通莊却尋野
徑百里之外方歸大道所以其旨遠其興
僻佳句輙來唯論意表至如松際露微月
清光猶爲君又山光悅鳥性潭影空人心
此例十數句並可稱警策然一篇盡善者
戰餘落日黃軍敗鼔聲死今與山鬼鄰殘
兵哭遼水屬思旣苦詞亦警絶潘岳雖云
能叙悲怨未見如此章
夢太白西峰
夢寐升九崖杳藹逢元君遺我太白岑寥寥辭
垢氛結宇在星漢宴林閉氛氲&KR0585;楹覆餘翠巾
舄生片雲時往清溪間孤亭晝仍曛松峰引天
影石瀨清霞文恬目緩舟趣霽心投鳥羣春風
有摇櫂潭島花紛紛
吊王將軍墓
嫖姚北伐時深入強千里戰餘落日黃軍敗鼔
聲死嘗聞漢飛將可奪單于壘今與山鬼隣殘
兵哭遼水
昭君墓
漢宫豈不死異域傷獨殁萬里駝黃金蛾眉爲
枯骨廻車夜出塞立馬皆不發共恨丹靑人墳
上哭明月
江上琴興
江上調玉琴一絃清一心泠泠七絃遍萬木澄
幽隂能使江月白又令江水深始知枯桐枝可
以徽黃金(隂一作音)
宿王昌齡隱處
清溪深不極隱處惟孤雲松際露微月清光猶
爲君苑亭宿花影藥院滋苔紋予亦謝時去西
山鸞鶴羣
送李十一尉臨溪
泠泠花下琴君唱度江吟天際一帆影預懸離
别心以言神仙尉因致瑶華音軫起宫商調越
聲澄碧林
閑齋臥疾行藥至山舘稍次湖亭作
旬時結隂林簷外初白日齋沭清病容心䰟畏
靈室閑梅照前戸明鏡悲舊質同袍四五人何
不來問疾行藥至石壁東風變萌芽主人門外
綠小隱湖中花時物堪獨往春帆宜别家辭君
向滄海爛漫從天涯
題破山寺後禪院
淸晨入古寺初日照高林竹逕通幽處禪房花
木深山光悅鳥性潭影空人心萬籟此都寂但
餘鐘磬音
鄂渚招王昌齡張僨
刈蘆曠野中沙上飛黃雲天海無精光茫茫悲
遠君楚山隔湘水湖畔落日曛春雁又北飛音
書固難聞謫居未爲嘆䜛枉何由分五日逐蛟
龍宜爲吊冤文翻覆古共然官宦安足云貧士
任祜禞捕魚清江濆有時荷鋤犁曠野自耕耘
不然春山隱溪澗花氛氳山鹿自有場賢逹亦
顧群二賢歸去來世上徒紛紛
春詞二首
宛宛黃柳絲濛濛雜花垂日高紅粧卧倚樹春
風遲寧知傍淇水腰裊黃金羈
翳翳陌上桑南枝交北堂美人金梯出手自提
竹筐非但畏𧖟饑盈盈嬌路傍
古意張公子
日出乘釣舟嫋嫋持釣竿涉淇傍荷花騘馬閑
金鞍使客白雲中腰間懸鹿盧出門事嫖姚爲
君西擊胡胡兵漢騎相馳逐轉戰孤軍海西北
百尺旌竿沉墨雲邊笳落日不堪聞
仙谷遇毛女意知是秦時宫人
溪口水石淺泠泠明藥叢入溪雙峰峻松栝疎
幽風垂嶺枝嫋嫋翳泉花濛濛寅緣霽人目路
盡心彌通盤石横陽崖前臨殊未窮廻潭清雲
影瀰漫長天空水邊一神女千歲爲玉童羽毛
經漢代珠翠逃秦宫目覿神巳寓鶴飛言未終
祈君青雲秘願謁黃仙翁嘗以耕玉田龍鳴西
頃中金梯與天接幾日來相逢
晦日馬鐙曲稍次中流作
夜寒宿蘆葦曉色明西林初日在江上便澄游
子心晴天無纖翳郊野浮春隂波静隨釣魚舟
小綠水深出浦見干里曠然諧遠尋扣舷應漁
父因唱滄浪吟
李白
白性嗜酒志不拘檢常林栖十數載故其
爲文章率皆縱逸至如蜀道難等篇可謂
竒之又竒然自騷人以還鮮有此體調也
戰城南
去年戰桑乾源今年戰葱河道洗兵條支海上
波放馬天山雪中草萬里長征戰三軍盡衰老
胡人以殺戮爲耕作古來唯見白骨黃沙田秦
家築城避胡處漢家還有烽火然烽火然不息
長征無巳時野戰格闘死敗馬號鳴向天悲烏
鳶啄人腸㘅飛上挂枯桑枝士卒塗草莽將軍
空爾爲乃知兵者是凶噐聖人不得巳而用之
遠别離
古有皇英之二女乃在洞庭之南瀟湘之浦海
水直下萬里深人言不深此離苦日慘慘兮雲
冥冥狌狌啼烟兮鬼嘯雨我縱言之將何𥙷皇
穹切恐不照予之忠誠雷憑憑兮欲吼怒堯舜
當之亦禪禹君失臣兮龍爲魚權歸臣兮鼠變
虎堯幽囚舜野死九疑聮綿皆相似重瞳孤墳
竟誰是帝子降兮綠雲間隨風波兮去無還慟
哭兮遠望見蒼梧之深山蒼梧崩湘水絶竹上
之淚乃可滅
野田黃雀行
游莫逐炎洲翠栖莫近吳宫燕炎洲逐翠遭網
羅吳宫火起焚爾窠蕭條兩翅蓬蒿下縱有鷹
鸇奈爾何
蜀道難
噫吁嚱危乎高哉蜀道之難難於上青天蚕叢
及魚鳬開國何茫然爾來四萬八千歲不與秦
塞通人烟西當太白有鳥道可以橫絶蛾眉巔
地崩山摧壯士死然後天梯石棧相勾連上有
橫河斷海之浮雲下有衝波逆折之廻川黃鶴
之飛尚不得過猿猱欲度愁攀緣青泥何盤盤
百步九折縈巖巒捫參歷井仰脅息以手拊膺
坐長歎問君西游何當還畏途巉嵓不可攀但
見悲鳥號枯木雄飛雌從遶林間又聞子規啼
夜月愁空山蜀道之難難於上青天使人聽此
彫朱顔連峰去天不盈尺枯松倒挂倚絶壁飛
湍瀑流爭喧豗砯崖轉石萬&KR0676;雷其險也若此
嗟爾遠道之人胡爲乎來哉劍閣峥嶸而崔嵬
一夫當關萬人莫𨳩所守或匪人化爲狼與豺
朝避猛虎夕避長蛇磨牙吮血殺人如麻錦城
雖云樂不如早還家蜀道之難難於上青天側
身西望長咨嗟
行路難
金罍清酒價十千玉盤珍羞直萬錢停杯投筯
不能食拔劒四顧心茫然欲度黃河冰塞川將
登太行雲暗天閒來垂釣坐溪上忽復乘舟落
日邊行路難道安在長風破浪會有時直挂雲
帆濟滄海
夢遊天姥山别東魯諸公
海客談瀛州烟波微茫不易求越人語天姥雲
霓明滅如何覩天姥連天向天橫勢拔五嶽掩
赤城天姥四萬八千丈對此絶倒東南傾我欲
冥搜夢吳越一夜飛度鏡湖月湖月照我影送
我到剡溪謝公宿處今尚在綠水蕩漾青猿啼
脚穿謝公屐明登青雲梯半壁見海日空中聞
天雞千嵓萬轉路不定迷花倚石忽以瞑熊咆
龍吟殷岩泉慄深林兮驚層巔楓青青兮欲雨
水澹澹兮生烟列缺霹靂丘巒崩摧洞天石扉
訇然而中開青冥濛鴻不見底日月照耀金銀
臺霓爲裳兮風爲馬雲中君兮紛紛而來下虎
鼔琴兮鸞回車仙之人兮列如麻忽魂悸兮目
奯怳驚起兮長嗟惟覺時之枕席失向來之烟
霞世間行樂皆如是古來萬事東流水别君去
兮何時還且放白鹿青崕間欲行即騎向名山
何能摧眉折腰事權貴暫樂酒色彫朱顔(一作使我)
(不得𨳩心顔)
憶舊游寄譙郡元參軍
憶昔洛陽董糟丘爲予天津橋南造酒樓黃金
白壁買歌笑一醉累月輕王侯四海賢豪青雲
客與君一遇心莫逆廻山轉海不作難傾情倒
意無所惜我向淮南攀桂枝君留洛北愁夢思
不忍别還相隨相隨迢迢訪仙城三十六曲水
廻縈一溪初入千花明萬壑度盡松風聲銀鞍
金絡到平地漢東太守來相迎紫陽之眞人邀
我吹玉笙飱霞樓上動仙樂嘈然宛似鸞鳳鳴
䄂長管摧欲輕舉漢東太守醉起舞手持錦袍
覆我身我醉橫眠枕其股當筵意氣凌九霄星
離雨散不終朝分飛楚關山水遥余旣還山尋
故巢君亦西歸度渭橋君家嚴君勇貔虎作尹
并州遏戎虜五月相呼度太行推輪不道羊腸
苦行來北京歲月深感君貴義輕黃金瓊杯綺
食青玉案使我醉飽無歸心時時出向城西曲
晉祠流水如碧玉浮舟弄水簫鼓鳴微波龍鱗
莎草綠興來携妓恣經過其若楊花似雪何紅
粧欲醉宜斜日百尺清潭寫翠娥嬋娟初月輝
美人更唱舞羅衣清風吹歌入空去歌曲自繞
行雲飛此時歡樂難再遇西游因獻長楊賦北
闕青雲不可期東山白首還歸去渭橋南頭一
遇君鄼臺之北又離羣問余恨别今多少落花
春暮爭紛紛言亦不可盡情亦不可極呼兒長
跽緘此辭寄君千里遥相憶
詠懷
莊周夢胡蝶胡蝶爲莊周一體更變易萬事良
悠悠乃知蓬萊水復作清淺流青門種瓜人昔
日東陵侯富貴苟如此營營何所求
酬東都小吏以斗酒雙魚見贈
魯酒琥珀色汶魚紫錦鱗山東豪吏有俊氣手
携此物贈遠人意氣相傾兩相顧斗酒雙魚表
情素雙鰓呀呷鬐鬛張跋刺銀盤欲飛去呼兒
拂几霜刃揮紅肥花落白雪霏爲君下筯一飡
罷醉著金鞍上馬歸
荅俗人問
問余何事栖碧山笑而不荅心自閑桃花流水
杳然去别有天地非人間
古意
白酒初熟山中歸黃雞啄黍秋正肥呼童烹雞
酌白酒兒女嬉笑牽人衣高歌取醉欲自慰起
舞落日爭光輝游說萬乘苦不早着鞭跨馬涉
遠道會稽愚婦輕買臣余亦辭家西入秦仰天
大笑出門去我軰豈是蓬蒿人
將進酒
君不見黃河之水天上來奔流到海不復回君
不見高堂明鏡悲白髮朝如青絲暮成雪人生
得意須盡歡莫使金樽空對月天生我才必有
用千金散盡還復來烹羊宰牛且爲樂會須一
飲三百杯岑夫子丹丘生與君歌一曲請君爲
我傾(一作听)鐘鼎玉帛不足悅(不一作貴)但願長醉不
用醒(用一作願)古來聖賢皆寂寞惟有飲者留其名
陳王昔日宴平樂斗酒十千恣讙謔主人何爲
言少錢且須酤酒對君酌五花馬千金表呼兒
將出換美酒與爾同消萬古愁
烏棲曲
姑蘇臺上烏棲時吳王宫裏醉西施吳歌楚舞
歡未畢靑山猶銜半邊日金壺丁丁漏水多起
看秋月墜江波東方漸高奈爾何
王維
維詩詞秀調雅意新理愜在泉爲珠着壁
成繪一句一字皆出常境至如落日山水
好漾舟信歸風又澗芳襲人衣山月映石
壁天寒遠山淨日暮長河急日暮沙漠陲
戰聲烟塵裏
西施篇
豔色天下重西施寧久微朝仍越溪女暮作吳
宮妃賤日豈殊衆貴來方悟稀要人傅香粉不
自着羅衣君寵益嬌態君憐無是非常時浣紗
伴莫得同車歸寄謝隣家女效顰安可希
偶然作
陶潜任天眞其性躭嗜酒自從棄官來家貧不
能有九月九日時菊花空滿手心中竊自思黨
有人送否白衣携觴來果不違老叟且喜得斟
酌安問升與斗奮衣野田中今日嗟無負兀傲
迷東西蓑笠不能守傾倒強行行酣歌歸五柳
生事不曾問肯愧家中婦
贈劉藍田
籬間犬迎吠出屋候荆扉歲晏輸井稅山村人
夜歸晚田始家食餘布成我衣詎肯無公事煩
君問是非
入山寄城中故人
中歲頗好道晚家南山陲興來每獨往勝事空
自知行到水窮處坐看雲起時偶然值林叟談
笑無還期
淇上别趙仙舟
相逢方一笑相送還成泣祖席巳傷離荒城復
愁入天寒遠山淨日暮長河急解纜君巳遥望
君猶佇立
春閨
新粧可憐色落日捲簾帷淑氣清珍簟墻隂上
玉墀春虫飛網戸暮雀隱花枝向晚多愁思閑
窗桃李時
寄崔鄭二山人
翩翩京華子多出金張門幸有先人業思逢明
主恩童年且未學肉食騖華軒豈知中林士無
人薦至尊鄭生老泉石崔子安丘樊賣藥不二
價著書仍萬言息隂無惡木飲水必清源余賤
不及議斯人竟誰論
息夫人怨
莫以今時寵能忘舊日恩看花滿眼淚不共楚
王言
婕妤怨
宫殿生秋草君王恩幸疎郍堪聞鳳吹門外度
金輿
漁山神女瓊智祠二首
迎神
坎坎擊鼓漁山之下吹洞簫望極浦女巫進紛
屢舞陳瑶席湛淸酤風凄凄而夜雨不知神之
來不來使我心苦
送神
紛進拜兮堂前目眷眷兮瓊筵來不語兮意不
傳作暮雨兮愁空山悲急筦思繁絃神之駕兮
儼欲旋倏雲消兮雨歇山青青兮水潺湲
隴頭吟
長安少年遊俠客夜上戍樓看太白隴頭明月
迥臨關隴上行人夜吹笛關西老將不勝愁駐
馬聽之雙淚流身經大小百餘戰麾下偏禆萬
戸侯蘇武纔爲典屬國節旄落盡海西頭
少年行
一身能擘兩彫&KR0707;虜騎千重只似無偏坐金鞍
調白羽紛紛射殺五單于
初出濟州别城中故人
微官易得罪謫去濟川隂執政方持法明君無
此心閭閻河潤上井邑海雲深縱有歸來日多
愁年髩侵
送綦母潜落第還鄕
聖代無隱者英靈盡來歸遂令東山客不得顧
採薇旣至君門遠孰云吾道非江淮度寒食京
兆縫春衣置酒臨長道同心與我違行當浮桂
棹未幾拂荆扉遠樹帶行客孤村當落暉吾謀
適不用勿謂知音稀
劉眘虚
眘虚詩情幽興遠思苦語竒忽有所得便
驚衆聽頃東南高唱者數人然聲律宛態
無出其右唯氣骨不逮諸公自永明已還
可傑立江表至如松色空照水經聲時有
人又滄溟千萬里日夜一孤舟又歸夢如
春水悠悠遶故鄕又駐馬渡江處望鄕待
歸舟又道由白雲盡春與清溪長時有落
花至遠隨流水香開門向溪路深柳讀書
堂幽映每白日清暉照衣裳並方外之言
也惜其不永天碎國寶
海上詩送薛文學歸海東
日處歸且遠送君東悠悠滄溟千萬里日夜一
孤舟曠望絶國所微茫天際愁有時近仙境不
定若夢遊或見青色古孤山百里秋前心方杳
眇此路勞夷猶離别惜吾道風波敬皇休春浮
花氣遠思逐海水流日暮驪歌後永懷空滄洲
送東林廉上人還盧山
石溪流已亂苔徑入漸微日暮東林下山僧還
獨歸常爲罏峰意况與遠公違道性深寂寞世
時多是非會尋名山去豈復無淸機
送韓平兼寄郭微
上客夜相過小童能酤酒即爲臨水處正值雁
歸後前路望鄕山近家見門柳到時春未暮風
景自應有余憶東州人經年别來久慇懃爲傳
語日夕念携手兼問前寄書書中復逹否
寄閻防(防時在終南豊德寺讀書)
青暝南山口君與緇錫隣深路入古寺亂花隨
暮春紛紛對寂寞往往落衣巾松色空照水經
聲時有人晩心復南望山遠情獨親應以修德
業亦惟此立身深林度空夜烟月鎻清眞莫嘆
文明日彌年從隱淪
暮秋楊子江寄孟浩然
木葉紛紛下東南日烟霜林山相晩暮天海空
青蒼暝色空復久秋聲亦何長孤舟兼微月獨
夜仍越鄕寒笛對京口故人在襄陽詠思勞今
夕漢江遥相望
寄江滔求孟六遺文
南望襄陽路思君情轉親偏知漢水廣應與孟
家隣在日貪爲善昨來聞更貧相如有遺草爲
一問家人
潯陽陶氏别業
陶家習先隱種柳長江邊朝夕潯陽縣白衣來
幾年霽雲明孤嶺秋水登寒天物象自清曠野
荷何綿聮蕭蕭丘中賞明宰非徒然願守黍稷
稅歸耕東山田
登廬山峰頂寺
孤峰臨萬象秋氣何高清庭際南郡出林端西
江明山門二緇叟振錫聞幽聲心照有無界業
懸前後生徒知眞機靜尚與愛網并方首金門
路未遑參道情
尋東溪還湖中作
出山更回首日暮清溪深東嶺新别處數猿呌
空林昔遊初有迹此路還獨尋幽興方在往歸
懷復爲今雲峰勞前意湖水成遠心望望巳超
越坐鳴舟中琴
越中問海客
風雨滄洲暮一帆今始歸自云發南海萬里速
如飛初謂落何處永將無所依冥茫漸西見山
色越中微誰念去時遠人經此路稀泊舟悲且
泣使我亦沾衣浮海焉用說憶鄕難久違縱爲
魯連子山路有柴扉
江南曲
美人何蕩瀁湖上風日長玉手欲有贈徘徊雙
明璫歌聲隨綠水怨氣起青陽日暮還家望雲
波橫洞房
張謂
謂代北州老翁荅及湖中對酒行在物情
之外但衆人未曾說耳亦何必歷遐遠探
古迹然後始爲冥搜
讀後漢逸人傳二首
子陵没巳久讀史思其賢誰謂穎陽人千秋如
比肩嘗聞漢皇帝曾是曠周旋名位苟無心對
君猶可眠東過冨春渚樂此佳山川夜卧松下
月朝看江上烟釣時如有待釣罷應忘筌生事
在林壑悠悠經暮年于今七里瀨遺迹尚依然
高臺竟寂寞流水空潺湲
其二
龐公南郡人家在襄陽里何處偏來往㐮陽東
陂是誓將業田種終得保妻子何言二千石乃
欲勸吾仕鸛鵲巢茂林黿鼉穴深水萬物從所
欲吾心亦如此不見鹿門山朝朝白雲起采藥
復采樵優游終暮齒
同孫搆免官後登薊樓
昔在五陵時年少亦強壯嘗矜有竒骨必是封
侯相東走到營州投身事邊將一朝去鄕國十
載履亭障部曲皆武夫功成不相譲猶希虜塵
動更取林胡帳去年大將軍忽負樂生謗北别
傷士卒南遷死炎瘴濩落悲無成行登薊丘上
長安三千里日夕西南望寒沙榆關沒秋水欒
河漲策馬從此辭雲中保閑放
贈喬林
去年上策不見收今年寄食仍淹留羡君有酒
能便醉羡君無錢能不憂如今五侯不待客羡
君不問五侯宅如今七貴方自尊羡君不過七
貴門丈夫會應有知巳世上悠悠何足論
湖中對酒作
夜坐不厭湖上月晝行不厭湖上山眼前一樽
又長滿心中萬事如等閑主人有黍百餘石濁
醪數斗應不惜即今相對不盡歡别後相思復
何益茱萸灣頭歸路賖願君且宿黃翁家風光
若此人不醉參差孤負東園花
題長安主人壁
世人結交須黃金黃金不多交不深縱令然諾
暫相許終是悠悠行路心
王季友
季友詩愛竒務險遠出常情之外然而白
首短褐良可悲夫至如觀于舍人西亭壁
畫山水詩野人宿在人家少朝見此山謂
山曉半壁仍棲嶺上雲開簾放出湖中鳥
甚有新意
雜詩
采山仍采隱在木不在深持斧事遠遊固悲匠
者心翳翳青桐枝樵㸑日所侵樵聲出巖壑四
聽無知音豈爲鼎下薪當復堂上琴鳳鳥久不
栖且與枳棘林
代賀枝令譽贈沈千運
相逢問姓名亦存别時無子今有孫山上雙松
長不改百家惟有三家村村南村西車馬道一
宿通舟水浩浩澗中磊磊十里石河上淤泥種
桑麥平坡塜墓皆我親滿田主人是舊客舉聲
酸鼻問同年十人七人歸下泉分手如何更此
地廻頭不去淚&KR1008;然
觀于舍人壁畫山水
野人宿在山家少朝見此山謂山曉半壁仍棲
嶺上雲𨳩簾放出湖中鳥獨坐長松是阿誰再
三招手起來遲于公大笑向予說小弟丹青能
爾爲
滑中贈崔高士瓘
夫子保藥命外身保无咎日月不能老化腸爲
筋不十年前見君甲子過我壽于何今相逢華
髮在我後近而知其遠少見今白首遥信蓬萊
宫不死世世有玄石采盈䄡神方秘其肘問家
惟指雲愛氣常言酒攝生固如此履道當不朽
未能太玄同願亦天地久實腹以芝木賤體仍
芻狗自勉將勉余良藥在苦口
山中贈十四秘書山兄
出山秘芸署山色已再春食我山中藥不憶山
中人山中誰余密白髮日相親雀鼠晝夜無知
我廚廩貧有情盡捐棄土石爲周身依依舍北
松不厭吾南隣夫子質千尋天澤枝葉新今以
不材壽非智免斧斤
酬李十六𡵨
鍊丹文武火未成賣藥販屨俱逃名出谷迷行
洛陽道乘流醉臥滑臺城城下故人久離怨一
歡適我兩家願朝飲杖懸沽酒錢暮飱嚢有松
花(飯予)何車馬日憧憧李膺門舘爭登龍千賓揖
對若流水五經發難如扣鍾下筆新詩行滿壁
立談古人坐在席問我草堂有臥雲知我山儲
無儋石自耕自刈食爲天如鹿如麋飲野泉亦
知世上公卿貴且養丘中草木年
陶翰
歷代詞人詩筆雙美者鮮矣今陶生實謂
兼之旣多興象復備風骨三百年以前方
可論其體裁也
古塞下曲
進軍飛狐北窮宼勢將變日落塵沙昏背河更
一戰騂馬黃金勒雕弓白羽箭射殺左賢王歸
奏未央殿欲言塞下事天子不召見東出咸陽
門哀哀淚如霰
燕歌行
請君留楚調聽我吟燕歌家在遼水頭邊風意
氣多出身爲漢將正值戎未和雪中凌天山冰
上度交河大小百餘戰封侯竟蹉跎歸來覇陵
下故舊無相過雄劒委塵匣空門惟雀羅玉篸
還趙妹瑶琴付齊娥昔日不爲樂時哉今奈何
贈鄭員外
&KR0865;馬拂繡裳按兵遼水陽西分雁門騎比逐樓
煩王聞道五軍集相邀百戰場風沙暗天起虜
陣森巳行儒服揖諸將雄謀吞八荒金門來見
謁朱紱生輝光數載侍御史稍遷尚書郎人生
志氣立所貴功業昌何必守章句終年事蒼黃
同時獻賦客尚在東陵傍
望太華贈盧司食
作吏到西華乃觀三峰壯削成元氣中傑出天
河上如有飛動色不知青冥狀巨靈安在哉厥
迹猶可望方此顧行旅未由飭仙裝葱朧記星
壇明滅數雲障良友垂眞契宿心所微尚敢投
歸山吟霞徑一相訪
晚出伊闕寄河南裵丞
退無宴息資進無當代策冉冉時將暮坐爲周
南客前登聞塞門永眺伊城陌長川黯巳暮千
里寒氣白家本渭水西異日何所適秉志師禽
尚微言祖莊易一辭林壑間共繫風塵役才名
忽先進天邑多紛劇豈念嘉遁時依依偶沮溺
贈房侍御(時房公在新安)
志人固不羈與道常周旋進則天下仰巳之能
晏然褐衣東府召執簡南臺先雄義每特立犯
顔豈圖全謫居東南遠逸氣吟芳荃適會寥廓
趣清波更寅緣扁舟入五湖發纜洞庭前浩蕩
臨海曲迢遥濟江壖徵竒忽忘返遇興將彌年
乃悟范生智足明漁父賢郡臨新安渚佳氣此
城偏日夕對層岫雲霞映晴川閑居戀秋色偃
臥含貞堅荷伏自相化行藏亦推遷君其振羽
翮歲晏將冲天
經殺子谷
扶蘇秦帝子舉代稱其賢百萬猶在握可爭天
下權束身就一劒壯志皆棄捐塞下有遺迹千
齡人共傳疎蕪盡荒草寂歷空寒烟到此盡垂
淚非我獨&KR1008;然
乘潮至漁浦作
檥棹早乘潮潮來如風雨樟臺忽巳隱界峰莫
及覩崩騰心爲失浩蕩目無主豗㦎浪始聞漾
漾入漁浦雲景共澄霽江山相吞吐偉哉造化
靈此事從終古流沬誠足誡高歌調易苦頗因
忠信全客心猶栩栩
宿天笁寺
松柏亂嵓口山西微徑通天𨳩一峰見宫闕生
虚空正殿倚霞壁千樓標石叢夜來猿鳥靜鍾
𣑽寒雲中岑翠映湖月泉聲亂溪風心超諸境
外了與懸解同明發氣候改起視長崕東湖色
濃蕩漾海光漸朣朦葛仙迹尚在許氏道猶崇
獨往古來事幽懷期二公
早過臨淮
夜來三渚風晨過臨淮島潮中海氣白城上楚
雲早鱗鱗魚浦帆漭漭蘆洲草川路白浩蕩憖
焉心如擣且言任倚伏何暇念枯槁范子名屢
移&KR1355;公志常保古人去巳久此理今難道
出蕭關懷古
驅馬擊長劒行役至蕭關悠悠五原上永眺關
(河前)北虜三十萬此中常控弦秦城亘宇宙漢帝
理旄旃刁斗鳴不息羽書日夜傳五軍計莫就
三策議空全大漠橫萬里蕭條絶人烟孤城當
瀚海落日照祈連愴然苦寒奏懷哉式微篇更
悲秦樓月夜夜出胡天
李頎
頎詩發調旣清修辭亦綉雜歌咸善玄理
最長至如送曁道士云大道本無我青春
長與君又聽彈胡笳聲云幽音變調忽飄
洒長風吹林雨墮瓦迸泉颯颯飛木末野
鹿&KR0687;&KR0687;走堂下足可歔欷震漡心神惜其
偉才只到黃綬故論其數家往往高於衆作
謁張果老先生
先生谷神者甲子焉能計自說軒轅師于今數
千歲寓遊城郭裏浪迹希夷際應物雲無心逢
時舟不繫霞飡斷火粒野服兼荷製白雪淨肌
膚青松養身世韜精殊豹隱鍊質同蟬蛻忽去
不知誰偶來寧有契二儀齊壽考六合隨休憩
彭𥅆猶嬰孩松期且微細嘗聞穆天子更憶漢
皇帝親屈萬乘尊將窮四海裔車徒變草木錦
帛招談說八駿空往來三山轉虧蔽吾君感至
德玄老欣來詣受籙金殿開清齋玉堂閉笙歌
迎拜首羽帳崇嚴衛禁柳垂香爐宫花拂仙𬒮
祈年寶祈廣致福蒼生惠何必待龍髯鼎成方
取濟
送曁道士還玉清觀
仙官有名籍度世吳江濆大道本無我青春長
與君中洲俄巳到至理得而聞明主降黃屋時
人看白雲空山何窈窕巨秀日氛氲此道留書
客超遥烟駕分
東郊寄萬楚
濩落久無用隱身甘採薇仍聞薄宦者還事田
家衣穎水日夜流故人相見稀春山不可望黃
鳥東南飛濯足豈長往一樽聊可依了然潭上
月適我胷中機在昔同門友如今出處非優游
白虎殿偃息青瑣闈且有薦君表當看携手歸
寄書不代面蘭茞空芳菲
登首陽山謁夷齊廟
古人巳不見喬木竟誰過寂寞首陽山白雲空
復多蒼苔歸地骨皓首採薇歌畢命無怨色成
仁其若何我來入遺廟時候微清和落日吊山
霓廻風吹女蘿石崕向西豁引領望黃河千里
一飛鳥孤光東逝波駈車層城路惆悵此巖阿
題綦毋潜書所居
常稱挂冠吏昨日歸滄洲行客暮帆遠主人庭
樹秋豈伊得天命但欲爲山遊萬物我何有白
雲空自幽蕭條江海上日夕是丹丘生事本魚
鳥賞心隨去留惜哉曠微月欲濟無輕舟倏忽
令人老相思河水流
漁父歌
白頭何老人蓑笠蔽其身避世常不仕釣魚清
江濱浦沙明濯足山月静垂綸寓宿湍與瀨行
歌秋復春持撓湘岸竹爇火蘆洲薪綠水飯香
槄青荷包紫鱗於中還自樂所欲全吾眞而笑
獨醒者臨流多苦辛
古意
男兒事長征生小幽燕客賭勝馬蹄下由來輕
七尺殺人莫敢前鬢如蝟毛磔黃雲白雪隴底
飛未得報恩不得歸遼東小婦年十五慣彈琵
琶解歌舞今爲羌笛出塞聲使我三軍淚如雨
送康洽入京進樂府詩
識子十年何不遇只愛歡遊兩京路朝吟左氏
媧女篇夜誦相如美人賦長安春物舊相宜小
苑蒲萄花滿枝柳色偏濃九華殿鶯聲醉殺五
陵兒曳裾此夜從何所中貴由來盡相許曰𬒮
春衫仙吏贈烏皮隱几臺郎與新詩樂府唱堪
愁御妓應傳鳷鵲樓西上雖因長公主終須一
見曲陵侯
送陳章甫
四月南風大麥黃棗花未落桐隂長青山朝别
暮還見嘶馬出門思舊鄕陳侯立身何坦蕩虬
鬚虎眉仍大顙腹中著書一萬卷不肯低頭在
草莽東門酤酒飲我曹心輕萬事如鴻毛醉臥
不知白日暮有時空望孤雲高長河浪頭連天
黑津吏停舟渡不得鄭國遊人未及家洛陽行
子空歎息聞道故林相識多罷官昨日今如何
聽董大彈胡笳聲兼語弄寄房給事
蔡女昔造胡笳聲一彈一十有八柏胡人落淚
向邊草漢使斷腸對歸客古戍蒼蒼烽火寒大
荒隂沉飛雪白先拂商絃後角羽四郊秋葉驚
摵摵董夫子通神明深山竊聽來妖精言遲更
速皆應手將往復旋如有情空山百鳥散還合
萬里浮雲隂且晴嘶酸鶵雁失羣夜斷絶胡兒
戀母聲川爲靜其波鳥亦罷其鳴烏珠部落家
鄕遠邏逤沙塵哀怨生幽隂變調忽飄洒長風
吹林雨墮瓦迸泉颯颯飛木末野鹿&KR0687;&KR0687;走堂
下長安城連東掖垣鳳凰池對青瑣門才高脫
略名與利日夕望君抱琴至
緩歌行
小來脫身攀貴遊傾財破産無所憂暮擬經過
石渠署朝將出入銅龍樓結交杜陵輕薄子謂
言可生復可死一沉一浮會有時棄我翻然如
脫屣男兒立身須自強十年閉戸穎水陽業就
功成見明主擊鍾鼎食坐華堂二八蛾眉梳墮
馬美酒清歌曲堂下文昌宫中賜錦衣長安陌
上退朝歸五侯賓從莫敢視三省官僚揖者稀
早知今日讀書是悔作從前狂俠兒
鮫人歌
鮫人潜織水底居側身上下隨龍魚輕綃文采
不可識夜夜澄波連月色有時寄宿來城市海
島青冥無極巳泣珠報恩君莫辭今年相見明
年期始知萬族無不有百尺深泉架戸牖鳥没
空山誰復望一望雲濤堪白首
送盧逸人
洛陽爲此别携手更何時不復人間見秪應海
上期青溪入雲木白首卧茅茨共惜盧敖去天
邊所望思
野老曝背
百歲老翁不種田唯知曝背樂殘年有時捫虱
獨搔首目送歸鴻籬下眠
高適
評事性拓落不拘小節耻預常科隱迹博
徒才名自遠然適詩多胸臆語兼有氣骨
故朝野通賞其文至如燕歌行等篇甚有
奇句且余所最深愛者未知肝膽向誰是
令人却憶平原君
哭單父梁九少府
𨳩篋淚沾臆見君前日書夜臺今寂寞猶是子
雲居疇昔貪靈奇登臨賦山水同舟南楚下望
月西江裏契闊多别離綢繆到生死九泉知何
在萬事皆如此晉山徒嵯峨斯人已冥冥常時
祿且薄没後家復貧妻子在遠道兄弟無一人
十上多苦辛一官恒自哂青雲將何致白日忽
西盡唯獨身後名空留無遠近
宋中遇陳兼
常參鮑叔義所期王佐才如何守苦節獨自無
良媒離别十年内飄颻千里來安知罷官後唯
見柴門開窮巷隱東郭高堂詠南陔籬根長花
草井口生莓苔伊昔望霄漢于今倦蒿萊男兒
須逹命且醉手中杯
宋中
梁苑白日暮梁園秋草時君王不可見修竹令
人悲九月桑葉落寒風鳴樹枝
九日酬顧少府
簷前白日應可惜籬下黃花爲誰有客子迎霜
未授衣主人得錢肯沽酒蘇秦憔悴時多猒蔡
澤栖遲世看醜縱使登高只斷腸不如獨自空
搔首
見薛大臂鷹作
寒楚十二月蒼鷹八十毛寄言燕雀莫相啅自
有雲霄萬里高
詶岑主簿秋夜見贈
舍下蛩亂鳴居然自蕭索𬗟懷高秋興忽枉清
夜作感物我心勞凉風生二毛池枯&KR1341;蓞死月
上梧桐高如何異州縣復得交才彦汨没嗟後
時蹉跎耻相見南山别來久魏闕誰不戀獨有
江海心悠悠未嘗倦
送韋參軍
二十解書劒西遊長安城舉頭望君門屈指數
公卿國風冲融邁三五朝廷歡樂彌寰宇白璧
皆言賜近臣布衣不得干明主歸來洛陽無負
郭東過梁宋非吾土兔苑爲農歲不登雁池垂
釣心常苦世人遇我同衆人唯君於我情相親
且喜百年有交態未曾一日辭家貧彈琴擊筑
白日晩縱酒高歌楊柳春歡娛未盡分散去使
我惆悵驚心神終當不作兒女别臨𡵨涕淚沾
衣巾
封丘作
我本漁樵孟諸野一生自是悠悠者乍可狂歌
草澤中寧堪作吏風塵下只言小邑無所爲公
門百事皆有期拜迎長官心欲碎鞭撻黎庶令
人悲悲來向家問妻子舉家盡笑今如此生事
應須南畒田世情分付東流水夢想舊山安在
哉爲銜君命日遲廻早知梅福徒爲爾轉憶陶
潜歸去來
邯鄲少年行
邯鄲城南遊俠子自矜生長邯鄲裏千場縱博
家仍富數處報讐身不死宅中歌笑日紛紛門
外車馬屯如雲未知肝膽向誰是令人却憶平
原君君不見即今交態薄黃金用盡還疎索以
兹感嘆辭舊遊更於時事無所求且與少年飲
美酒往來射獵西山頭
燕歌行
𨳩元十六年客有從御史張公出塞
而還者作燕歌行以示適感征戌之
事因而和焉
漢家烟塵在東北漢將辭家破殘賊男兒本自
重橫行天子非常借顔色摐金伐鼔下榆關旌
旆逶迤碣石間校尉羽書飛瀚海單于獵火照
狼山山川蕭條極邊土胡騎憑陵雜風雨戰士
軍前半死生美人帳下猶歌舞大漠窮秋塞草
腓孤城落日闘兵稀身當恩遇常輕敵力盡關
山未解圍鐡衣遠戍辛勤久玉筯應啼别離後
少婦城南欲斷腸征人葪北空回首邊庭飄颻
郍可度絶域蒼黃何所有殺氣三時作陣雲寒
聲一夜傳刁斗相看白刃血紛紛死節從來豈
顧勛君不見沙場征戰苦至今猶憶李將軍(一作)
(邊風)
行路難
君不見富家翁舊時貧賤誰比數一朝金多結
豪貴百事勝人徤如虎子孫生長滿眼前妻能
筦絃妾能舞自矜一朝忽如此却笑傍人獨愁
苦東隣少年安所如席門窮巷出無車有才不
肯學干謁何用年年空讀書
塞上聞笛
胡人羌笛戍樓間樓上蕭條明月閑借問梅花
何處落風吹一夜滿關山
營州歌
營州少年猒原野狐裘蒙茸獵城下虜酒千杯
不醉人胡兒十歲能騎馬上卷終
