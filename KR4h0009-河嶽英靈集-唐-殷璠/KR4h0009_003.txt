河嶽英靈集中
唐丹陽進士殷璠集
岑參
參詩語竒體峻意亦造竒至如長風吹白
茅野火燒枯桑可謂逸才又山風吹空林
颯颯如有人宜稱幽致也
終南雙峯草堂作
歛跡歸山田息心謝時軰晝還草堂卧但與雙
峯對興來恣佳遊事惬符勝槩著書高窗下日
夕見城内曩爲世人誤遂負平生愛久與林壑
辭及來杉松大偶兹近精廬數預名僧會有時
逐漁樵永日不冠帶崕口上新月石門破蒼藹
色向羣木深光搖一潭碎𬗟懷鄭生谷頗憶嚴
子瀨勝事獨可追斯人邈千載
終南雲際精舍尋法澄上人不遇歸高
冠東潭石淙秦嶺微雨作貽友人
昨夜雲際宿適從西嶺廻不見林中僧微雨潭
上來諸峰皆晴翠秦嶺獨不開石鼓有時鳴秦
王安在哉水潨斷山口吼沬相喧豗噴壁四時
雨傍村終日雷北瞻長安道日夕坐塵埃若訪
張仲蔚衡門應蒿萊
戲題關門
來亦一布衣去亦一布衣羞見關城吏還從舊
路歸
觀釣翁
扁舟滄浪叟心與滄浪清不自道鄕里無人知
姓名朝從灘上飯暮向蘆中宿歌竟還復歌手
持一竿竹竿頭釣絲長丈餘鼔栧乘流無定居
世人那得解深意此翁取適非取魚
戎葵花歌
昨日一花開今日一花開今日花正好昨日花
巳老始知人老不如花可惜落花君莫掃人生
不得長少年莫惜牀頭沽酒錢有錢向酒家(君不)
見戎葵花
偃師東與韓樽同訪景雲暉上人即事
山隂老僧解楞伽穎陽歸客遠相過烟深草濕
昨夜雨雨後秋風度漕河空山終日塵事少平
郊遠見行人小尚書磧上黃昏鐘别駕渡頭一
歸鳥
春夢
洞房昨夜春風起遥憶美人湘江水枕上片時
春夢中行盡江南數千里
崔顥
顥年少爲詩名䧟輕薄晩節忽變常體風
骨凛然一窺塞垣說盡戎旅至如殺人遼
水上走馬漁陽歸錯落金鎻甲蒙茸貂鼠
衣又春風吹淺草獵騎何翩翩插羽兩相
顧鳴弓上新絃可與鮑昭並駈也
贈王威古
三十羽林將出身常事邊春風吹淺草獵騎何
翩翩插羽兩相顧鳴弓上新絃射麋入深谷飲
馬投荒泉馬上共傾酒野中聊割鮮相看未及
飲雜虜寇幽燕烽火去不息胡山高際天長駈
救東北戰解城亦全報國行赴難古來皆共然
古遊俠呈軍中諸將
少年負膽氣好勇復知機杖劒出門去孤城逢
合圍殺人遼水上走馬漁陽歸錯落金鎻甲蒙
茸貂鼠衣還家且行獵弓矢速如飛地迥鷹犬
疾草深狐兔肥腰間帶兩綬轉盻生光輝顧謂
今日戰何如隨建威
送單于裴都護
征馬去翩翩秋城月正圓單于莫近塞都護欲
回邊漢驛通烟火胡沙乏水泉功成須獻捷未
必去經年
江南曲
君家定何處妾住在橫塘停船暫借問或可是
同鄕
贈懷一上人
法師東南秀世實豪家子削髮十二年誦經峨
眉裏自此照羣蒙卓然爲道雄觀生盡歸妄悟
有皆成空洗意無衆染苦心歸妙宗一朝勑書
至召入承明宫說法金殿裏焚香清禁中傳燈
遍都邑杖錫遊王公天子揖妙道群僚趨下風
我本法無着時來出林壑因心得化域隨病皆
與藥上啓黃屋心下除蒼生縳一從入君門說
法無朝昏帝作轉輪主師爲持戒尊軒風洒甘
露佛雨生慈根但有滅度理而無開濟恩復聞
江海曲好殺成風俗帝曰我上人爲除羶腥欲
是日發西秦東南至蘄春風將衡桂椄地與吳
楚鄰舊少清信士實多漁獵人一聞吾師至捨
網江湖濱作禮懴前惡潔誠期後因因成日旣
久事濟身不守更出淮楚間復來荆河口荆河
馬卿岑兹地近道林入講鳥常狎坐禪獸不侵
都非緣未盡曾是教所任故我一來事永永微
妙音竹房見衣鉢松宇清身心早悔業志淺晩
成計可尋善哉逹公義清淨如黃金
定襄陽郡獄
我在河東時使往定襄里定襄諸小兒諍訟紛
城市長老莫敢言太守不能理謗書盈几案文
墨相填委牽引肆中翁追呼田家子我來折此
獄師聽辨疑似小大必以情未嘗施鞭箠是時
三月暮遍野農桑起里巷鳴春鳩田園引流水
此鄕多雜俗戎夏殊音旨顧問邊塞人勞情曷
云巳
遼西
燕郊芳歲晩殘雪凍邊城四月青草合遼陽春
水生胡人正牧馬漢將日徵兵露重寳刀濕沙
虚金甲鳴寒衣着巳盡春服誰爲成寄語洛陽
使爲傳邊塞情
孟門行
黃雀銜黃花翩翩傍簷隙本擬報君恩如何返
彈射金罍美酒滿坐春平原愛才多衆賓滿堂
盡是忠義士何意得有讒䛕人䛕言翻覆那可
道能令君心不自保北園新栽桃李枝根株未
固何轉移成隂結子君自取若問傍人那得知
(一作借問)
霍將軍篇
長安甲第高入雲誰家居住霍將軍日晚朝廻
擁賓從路傍揖拜何紛紛莫言炙手手可熱須
臾火盡灰亦滅莫言貧賤即可欺人生富貴自
有時一朝天子賜顔色世上悠悠應自知
雁門胡人歌
高山代郡接東燕雁門胡人家近邊解放胡鷹
逐塞鳥能將代馬獵秋田山頭野火閑多燒雨
裏孤峰濕作烟聞道遼西無闘戰時時醉向酒
家眠
黃鶴樓
昔人巳乘白雲去此地空餘黃鶴樓黃鶴一去
不復返白雲千載空悠悠晴川歷歷漢陽樹春
草萋萋鸚鵡洲日暮鄕關何處在烟波江上使
人愁
薛據
據爲人骨鯁有氣魄其文亦爾自傷不早
逹因著古興詩云投珠恐見疑抱玉但垂
泣道在君不舉功成嘆何及怨憤頗深至
如寒風吹長林白日原上沒又孟冬時短
晷日盡西南天可謂曠代之佳句
古興
日中望仙闕軒盖揚飛塵鳴珮初罷朝自言皆
近臣光華滿道路意氣安可親歸來宴高堂廣
筵羅八珍㒒妾盡綺紈歌舞夜逹晨四時固相
代誰能分要津巳看覆前車未見易後輪丈夫
須兼濟豈能樂一身君今皆得志肯顧憔悴人
初去郡齋書情
肅徒辭汝穎懷古獨悽然尚想文王化猶思巢
父賢時移多讒巧大道竟誰傳况見疾風起悠
悠旌旆懸征鴻無返翼歸流不停川巳經霜雪
下仍騐松柏堅廻首望城邑迢迢間雲烟志士
不傷物小人皆自妍感時惟責巳在道非怨天
從此適樂土東歸得幾年
落第後口號
十五能文西入秦三十無家作路人時命不將
明主合布衣空惹洛陽塵
題丹陽陶司馬廳
高鑒清洞徹儒風人進難詔書增寵命才子益
能官門帶山光晩城臨江水寒唯余好文客時
得詠幽蘭
冬夜寓居寄儲太祝
自爲洛陽客夫子吾知音愛義能下士時人無
此心柰何離居夜巢鳥飛空林愁坐至月上復
聞南隣砧
懷哉行
明時無廢人廣厦無棄材良工不我顧有用寧
自媒懷策望君門歲晏空遲廻秦城多車馬日
夕飛塵埃伐鼓千門啓鳴珂雙闕來我聞雷雨
施天澤罔不該何意斯人徒棄之如死灰主好
臣必效時禁權必開俗流實驕矜得志輕草萊
文王頼多士漢帝資羣材一言並拜將片善成
居台夫君何不遇爲泣黃金臺
泊震澤口
日落草木隂舟徙泊江汜蒼茫萬象開合沓聞
風水洄㳂值漁翁&KR0772;窱逢樵子雲開天宇静月
明照萬里早雁湖上飛晨鐘海邊起獨坐嗟遠
遊登岸望孤洲零落星欲盡朣朦氣漸收行蔵
空自秉智識仍未周伍胥旣伏劍范蠡亦乘流
歌竟鼔楫去三江多客愁
西陵口觀海
長江漫湯湯近海勢彌廣在昔坯混凝融爲百
川泱地形失端倪天色滉洸瀁東南際萬里極
目遠無象山影乍浮沉潮波忽來往孤帆或不
見棹歌猶嚮像日暮長風起客心空振蕩浦口
霞未收潭心月初上林嶼幾邅廻亭臯時偃仰
歲晏訪蓬&KR0801;眞遊非外獎
登秦望山
南登秦望山目極大海空朝陽半蕩漾晃朗天
水紅溪壑爭噴薄江湖逓交通而多漁商客不
悟歲月窮振緡迎早潮弭棹候遠風予本萍泛
者乘流任西東茫茫天際帆栖泊何時同將尋
會稽迹從此訪任公
出青門往南山下别業
舊居在南山夙駕自城闕榛莽相蔽虧去爾漸
超忽散漫餘雪晴蒼茫季冬月寒風吹長林白
日原上没懷抱曠莫伸相知阻胡越弱年好棲
隱鍊藥在嵓窟及此離垢氛興來亦因物末路
期赤松斯言庶不伐
綦毋潜
潜詩屹崒峭蒨足佳句善寫方外之情至
如松覆山殿冷不可多得又塔影挂清漢
鐘聲和白雲歷代未有荆南分野數百年
來獨秀斯人
春泛若耶
幽意無斷絶此去隨所偶晩風吹行舟花路入
溪口際夜轉西壑隔山望南斗潭烟飛溶溶林
風低向後生事且瀰漫願爲持竿叟
題招隱寺絢公房
開士度人久空山花霧深徒知燕坐處不見有
爲心蘭若門對壑田家路隔林還言澄法性歸
去比黃金
題鶴林寺
道門隱形勝向背臨層霄松覆山殿冷花藏溪
路遥珊珊寳幡挂熖熖明燈燒遲日半空谷春
風連上潮少憑水木興暫添身心調願謝携手
客兹山禪誦饒
題靈隱寺山頂院
招提此山頂下界不相聞塔影挂清漢鐘聲和
白雲觀空靜室掩行道衆香焚且駐西來駕人
天日未曛
送儲十二還莊城
西坂何繚繞青林問子家天寒噪野雀日晩度
城鴉寂歷道傍樹曈曨原上霞兹情不可說長
恨隱淪賖
若耶溪逢孔九
相逢此溪曲勝託在烟霞潭影竹裏動嵓隂&KR0585;
際斜人言上皇代犬吠武陵家借問淹留日春
風滿若耶
孟浩然
余嘗謂襧衡不遇趙壹無祿其過在人也
及觀襄陽孟浩然罄折謙退才名日高天
下籍臺竟淪落明代終於布衣悲夫浩然
詩文彩䒠茸經緯綿密半遵雅調全削凡
體至如衆山遥對酒孤嶼共題詩無論興
象兼復故實又氣蒸雲夢澤波動岳陽城
亦爲高唱
過景空寺故融公蘭若
池上青蓮宇林間白馬泉故人成異物過憩獨
澘然旣禮新墳塔還尋舊石筵平生竹如意猶
挂草堂前
過上人蘭若
山頭禪室挂僧衣䆫外無人越鳥飛黃昏半在
下山路却聽松聲聮翠微
裴司戸員司士見荅
府僚能枉駕家醖復新𨳩落日池上酌清風松
下來廚人具雞黍稚子摘楊梅誰道山翁醉猶
能騎馬回
九日懷襄陽
去國佀如昨倏焉經杪秋峴山望不見風景令
人愁誰採籬下菊應閑池上樓宜城多美酒歸
與葛強遊
歸故園作
北闕休上書南山歸弊廬不才明主弃多病故
人疎白髮催年老青陽逼歲除永懷愁不寐松
月夜牎虚
夜歸鹿門歌
山寺鳴鐘晝巳昏魚梁渡頭争渡喧人隨沙路
向江村予亦乘舟歸鹿門鹿門月照烟中樹忽
到龐公棲隱處嵓扉松徑長寂寥唯有幽人夜
來去
崔國輔
國輔詩婉孌清楚深宜諷味樂府數章古
人不及也
雜詩
逢着平樂兒論交鞍馬前興酣一斗酒恰用十
千錢後余在關内作事多迍邅何肯相救援徒
聞寳劍篇
石頭瀨作
悵矣秋風時余臨石頭瀨日高見超遠望盡此
州内羽山數點青海岸雜光碎離離樹木少漭
漭波潮大日暮千里帆南飛落天外須臾遂入
夜楚色有微藹尋遠迹巳窮遺榮事多昧一身
猶未理安得濟時代且泛朝夕潮荷衣蕙爲帶
魏宫詞
朝日點紅粧擬上銅雀臺畫眉猶未竟魏帝使
人催
怨詞
妾有羅衣裳秦王在時作爲舞春風多秋來不
堪着
少年行
遺却珊瑚鞭白馬驕不行章臺折楊柳春日路
傍情
長信草
長信宫中草年年愁處生時侵珠履跡不使玉
階行
香風詞
洛陽梨花落如霰河陽桃葉生復齊坐怨玉樓
春欲盡紅綿粉絮裛粧啼
對酒吟
行行日將夕荒村古塚無人迹朦朧荆棘一鳥
吟屢勸提壺酤酒喫古人不逹酒不足遺恨精
靈傳此曲寄言世上諸少年平生且盡杯中綠
漂母岸
泗水入淮處南邊古岸存秦時有漂母於此見
王孫王孫初未遇寄食何多論後爲淮隂侯誓
欲荅母恩事迹貴在此空傷千載魂茫茫水中
渚上有一孤墩遥望不可到蒼蒼霧樹昏幾年
崩塜色暮日落波㾗古地多陻阨時哉不敢言
向夕淚沾裳只宿蘆洲村
湖南曲
湖南送君去湖北送君歸湖裏鴛鴦鳥雙雙他
自飛
秦中感興寄遠上人
一丘常欲卧三徑苦無資北上非吾願東林懷
我師黃金燃桂盡壯志逐年衰日夕凉風至■
蟬但益悲
夜度湘江
客行貪利涉夜裏渡湘川露氣聞芳杜歌聲識
採蓮㮄人投岸火漁子宿潭烟行侶遥相問涔
陽何處邊
渡浙江問舟中人
潮落江平未有風扁舟共濟與君同時時引領
望天末何處青山是越中
儲光羲
儲公詩格高調逸趣遠情深削盡常言挾
風雅之迹浩然之氣述華清宫詩云山𨳩
鴻濛色天轉招搖星又遊茅山詩云小門
入松柏天路涵虚空此例數百句已略見
荆揚集不復廣引璠嘗覩公正論十五卷
九經外義䟽二十卷言博理當實可謂經
國之大才
雜詩二章
秋氣肅天地太行高崔嵬猿狖清夜吟其聲一
何哀寂寞掩圭蓽夢寐遊蓬萊琪樹遠亭亭玉
堂雲中𨳩洪崕吹簫筦素女飄颻來雨師旣先
後道路無纖埃鄙哉楚襄王獨如雲陽臺
其二
渾胚本無象末路多是非逹士志寥廓所在能
忘機耕鑿時未至還山聊採薇虎豹對我蹲鸑
鷟傍我飛仙人空中來謂我勿復歸格擇爲君
駕雲霓爲君衣西近崑崙墟可與世人違
效古二章
晨登凉風臺暮走邯鄲道矅靈何赫烈四野無
青草大軍北集燕天子西居鎬婦人役州縣丁
男事征討老幼相别離泣哭無昏早稼穡旣殄
絶川澤復枯槁曠哉遠此憂冥冥商山皓
其二
東風吹大河河水如倒流河洲塵沙起有若黃
雲浮頳霞燒廣澤洪曜赫高丘野老泣相逢無
地可蔭休翰林有客卿獨負蒼生憂中夜起躑
躅思欲獻厥謀君門峻且深踠足空夷猶
猛虎詞
寒亦不憂雪飢亦不食人人肉豈不甘所惡傷
明神太室爲我宅孟門爲我鄰百獸爲我膳五
龍爲我賓羃馬一何威浮江亦以仁綵章耀朝
日牙爪雄武臣高雲逐氣浮厚地隨聲震君能
賈餘勇日夕長相親
射雉詞
曝暄理新翳迎春射鳴雉原田遥一色臯陸曠
千里遠聞咿喔聲時見雙飛起蒙䍥疎蒿下毰
毸深麥裏顧敵仍忘生争雄方决死仁心貴勇
義豈復能傷此超遥下故墟迢逓回高軌丈夫
昔何苦取笑歡妻子
採蓮詞
淺渚荇花繁深塘茭葉疎獨往方自得耻邀淇
上姝廣江無術阡大澤絶方隅浪中海童語林
下鮫人居春雁時隱舟新萍復滿湖采采乘日
暮不思賢與愚
牧童詞
不言牧田遠不道牧陂深所念牛馴擾不亂牧
童心圓笠覆我首長蓑披我襟方將憂暑雨亦
以惧寒隂大牛隱層坂小牛穿近林同顔相鼔
舞觸物成謳吟取樂須臾間寧問聲與音
田家事
蒲葉日已長杏花日巳滋老農要看此貴不違
天時迎晨起飯牛雙駕耕東菑蚯蚓土中出田
烏隨我飛羣合亂啄噪嗷嗷如道飢我心多惻
隱顧此兩傷悲撥食與田烏日暮空筐歸親戚
更相笑我心終不移
寄孫山人
新林二月孤舟還水滿清江花滿山借問故園
隱君子時時來去在人間
詶綦毋校書夢遊耶溪見贈之作
校文在仙掖每有滄洲心况以北窗下夢遊清
溪隂春看湖口漫夜入廻塘深往往䌫垂葛出
舟望前林山人松下飯釣客蘆中吟水隱何足
貴勝遊在幽尋歷兹山水間冷然若鳴琴申章
謝來意愧莫詶知音
使過彈筝峽作
鳥雀知天雪羣飛復羣鳴原田無遺粟日暮滿
空城逹士憂世務鄙夫念王程晨過彈筝峽馬
足凌兢行雙璧隱靈曜莫能知晦明皚皚堅冰
白漫漫隂雲平始信故人言苦節不可貞
王昌齡
昌齡以還四百年内曹劉陸謝風骨頓盡
頃有太原王昌齡魯國儲光羲頗從厥遊
且兩賢氣同體别而王稍聲峻至如明堂
坐天子月朔朝諸侯清樂動千門皇風被
九州慶雲從東來泱漭抱日流又雲起太
華山雲山相明滅東峰始含景了了見松
雪又櫧柟無冬春柯葉連峰稠隂壁下蒼
黑烟含清江樓疊沙積爲崗崩剝雨露幽
石脉盡橫亘潜潭何時流又京門望西岳
百里見郊樹飛雨祠上來靄然關中暮又
奸雄乃得志遂使羣心搖赤風蕩中原烈
火無遺巢一人計不用萬里空蕭條又百
泉勢相蕩巨石皆却立昏爲鮫龍窟時見
雲雨入又去時三十萬獨自還長安不信
沙場苦君看刀箭瘢又蘆荻寒蒼江石頭
岸邊飲又長亭酒未醒千里風動地天仗
森森練雪擬身騎駿馬白鷹臂斯並驚耳
駭目今略舉其數十句則中興高作可知
矣余常覩王公長平伏冤又吊枳道賦仁
有餘也柰何晩節不矜細行謗議沸騰垂
歷遐荒使知音者嘆惜
詠史
荷畚至洛陽杖策遊北門天下盡兵甲豺狼滿
中原明夷方遘患顧我徒崩奔自慚菲薄才誤
蒙國士恩位重任亦重時危志彌敦西北未及
終東南不可吞進則耻保躬退乃爲觸藩嘆惜
嵩山老而後知其尊
觀江淮名山圖
刻意吟雲山尤愛丹青妙稜層列林巒微茫出
海嶠而我高其人揮毫發幽眇持此尺寸圖益
展千里眺淡掃霏素烟濃抺映殘照方溯江漢
流忽見淮海徼湘纍謾興哀英皇復誰吊遐蹤
旣云滅獨往豈殊調感對懷拂衣胡寧事漁釣
安期始遺舄千古謝榮曜投迹庶可齊凔浪有
孤棹
香積寺禮拜萬廻平等二聖僧塔
眞無御北來昔有乘花歸如彼雙塔内孰能知
是非愚也駭蒼生聖哉爲帝師當爲時世出不
由天地資萬廻至此方平等性無違今我一禮
心億劫同不移肅肅松柏下諸天來有時
齋心
女蘿覆石壁溪水幽蒙籠紫葛蔓黃花娟娟寒
露中朝飲花上露夜臥松下風雲英化爲水光
彩與我同日月蕩精魄寥寥天府空
緱氏尉沈興宋置酒南溪留贈
林色與溪古深篁引幽翠山樽在漁舟棹月情
巳醉如窮清源口壑絶人境異春泉滴空崕萌
草圻隂地久之風榛寂遠聞樵聲至海雁時獨
飛永然滄州意古時青冥客滅迹淪一尉吾子
躊躇心豈其紛埃事緱岑信所尅濟北余乃遂
齊物意巳會息肩理猶未卷舒形性表脫略賢
哲議乘月期角巾飯僧嵩陽寺
江山聞笛
橫笛怨江月扁舟何處尋聲長楚山外曲遶胡
關深相去萬餘里遥傳此夜心寥寥浦溆寒響
盡惟幽林不知誰家子復奏邯鄲音水客皆擁
棹空霜遂盈襟羸馬望北走遷人悲越吟何當
邊草白旌節隴城隂
東京府縣諸公與綦毋潜李頎相送至
白馬寺宿
鞍馬上東門徘徊入孤舟賢豪相追送即棹千
里流赤峰落日在空波微烟收宦薄忘機括醉
來却淹留月明見古寺林木登高樓南風開長
廓夏夜如凉秋江月照吳縣西歸夢中遊
趙十四見尋
客來舒長簟開閣延凉風但見無絃琴共君盡
樽中晩來常讀易頃者欲還嵩世事何須道黃
精且養蒙嵇康殊寡識張翰獨知終忽憶鱸魚
鱠扁舟往江東
少年行
西陵俠少年客過短長亭青槐夾兩路白馬如
流星聞有羽書急單于寇井陘氣高輕赴難誰
顧燕山銘
聽人流水調子
孤舟微月對楓林分付鳴筝與客心嶺色千重
萬重雨斷絃收與淚痕深
長歌行
曠野饒悲風颼颼黃嵩草繫馬倚白揚誰知我
懷抱所是同懷者相逢盡衰老况登漢家陵南
望長安道下有枯樹根上有鼯鼠窠高皇子孫
盡千歲無人過寳玉頻發掘精靈其柰何人生
須逹命有酒且長歌
城傍曲
秋風鳴桑條草白狐兔驕邯鄲飯來酒未消城
北原平掣皂鵰射殺空營兩騰虎廻身却月佩
弓弰
塞下曲
飲馬度秋水水寒風似刀平沙日未沒黯黯見
臨洮當昔長城戰咸言意氣高黃塵是今古白
骨亂蓬蒿
長信宫
奉箒平明秋殿𨳩暫將團扇共徘徊玉顔不及
寒鴉色猶帶昭陽日影來
鄭縣陶大公舘中贈馮六元二
儒有輕王侯脫略當世務本家藍溪下非爲漁
弋故無才困躬耕且欲馳永路幽居與君近出
谷同所鶩昨日辭石門五年變秋露雲龍未相
感干謁亦巳屢子爲黃綬羈余忝蓬山顧京門
望西岳百里見郊樹飛雨祠上來靄然關中暮
驅車鄭城宿秉燭論往素山月出華隂𨳩此河
渚霧清光比故人豁逹展心悟馮公尚戢翼元
子仍跼步拂衣易爲高論迹難有趣張范善終
始吾等豈不慕罷酒當凉風屈伸備冥數
從軍行
烽火城西百尺樓黃昏獨坐海風秋更吹橫笛
關山月無那金閨萬里愁
賀蘭進明
員外好古博逹經藉滿腹其所著述一百
餘篇頗究天人之際又有古詩八十首大
體符于阮公又行路難五首並多新興
古意二章
秦庭初指鹿羣盜滿山東忤意皆誅死所言誰
肯忠武關猶未啓兵入望夷宫爲祟非涇水人
君道自窮
其二
崇蘭生澗底香氣滿幽林采采欲爲贈何人是
同心日暮徒盈抱徘徊幽思深慨然紉雜佩重
奏丘中琴(一作盈把)
行路難五首
君不見嵓下井百尺不及泉君不見山上苗數
寸凌雲烟人生相命亦如此何苦太息自憂煎
但願親友長含笑相逢莫乏杖頭錢寒夜邀歡
須秉燭豈不長思花柳年
其二
君不見門中柳榮曜暫時蕭索久君不見陌上
花狂風吹去落誰家隣家思婦見之嘆蓬首不
梳心歷亂盛年夫婿長别離歲暮相逢色凋換
其三
君不見芳樹枝春花落盡蜂不窺君不見梁上
泥秋風始高燕不棲蕩子從軍事征戰蛾眉嬋
娟守空閨獨宿自然堪下淚况復時聞烏夜啼
其四
君不見雲中月暫盈還復缺君不見林下風聲
遠意難窮親故平生或聚散歡娛未盡樽酒空
歎息青青陵上柏歲寒能有幾人同
其五
君不見東流水一去無窮已君不見西郊雲日
夕空氛氲羣雁徘徊不能去一雁驚鳴復失羣
人生結交在終始莫以升沉中路分
河嶽英靈集中
