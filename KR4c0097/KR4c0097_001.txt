朱慶餘詩集
泛溪
曲渚迴花舫生衣卧向風鳥飛溪色裏人語棹
聲中餘卉纔分影新蒲自作叢前灣更幽絶雖
淺去猶通
宿陳處士書齋
結茅當此地下馬見高情菰葉寒塘晚杉隂白
石明向爐新茗色隔雪遠鐘聲閑得相逢少吟
多寐不成
上宣州沈大夫
科名繼世古來稀高步何年下紫微帝命幾曾
移重鎮時清猶望領春闈登朝舊友常思見開
幕賢人併望歸今日得遊風化地却回滄海有
光輝
杭州送蕭寶校書
馬識青山路人隨白浪船別君猶有淚學道謾
經年
送盛長史
莫辭東路遠此別豈閑行職處中軍要官兼上
佐榮野亭楓葉暗秋水藕花明拜省期將近孤
舟促去程
宿道士觀
堂閉僊人影空壇月露初閑聽道家子盥漱讀
靈書
湖州韓使君置宴
老大成名仍足病縱聽絲竹也無歡高情太守
容閑坐借與青山盡日看
題僊遊寺
石抱龍堂蘚石乾山遮白日寺門寒長松瀑布
饒竒狀曾有僊人駐鶴看
宫詞
寂寂花時閉院門美人相並立瓊軒含情欲說
宫中事鸚鵡前頭不敢言
公子行
閑從結客冶遊時忘却紅樓薄暮期醉上黃金
堤上去馬鞭捎斷綠楊絲
送陳摽
滿酌歡僮僕相隨即馬蹄春虱愼行李莫上白
銅鞮
尋古觀
僊觀曾過知不遠花藏石室杳難尋泉邊白鹿
聞人語看過天墻漸入深
南嶺路
越嶺向南風景異人人傳說到京城經冬來往
不踏雪盡在刺桐花下行
陪江州李使君重陽宴百花亭
閑㩦九日酒共到百花亭醉裏求詩境回看㠀
嶼青
上張水部
出入門闌久兒童亦有情不忘將姓字常說向
公卿每許連牀坐仍容並馬行恩深轉無語懷
抱甚分明
鳳翔西池與賈㠀納涼
四面無炎氣清池闊復深蝶飛逢草住魚戲見
人沉拂石安茶器移床選樹隂幾迴同到此盡
日得閑吟
上汴州令狐相公
罷相恩猶在那容處靜司政嚴初領節名重更
因詩公事廵營外戎裝拜勑時恭聞長與善應
念出身遲
送于中丞入蕃冊立
上馬生邊思戎裝別衆僚雙旌銜命重空磧去
程遥迥没沙中樹孤飛雪外鵰蕃庭過冊禮幾
日却回朝
送淮隂丁明府
之官未入境巳有愛人心遣吏回中路停舟對
遠林㠀聲淮浪靜雨色稻苗深暇日公門掩唯
應伴客吟
送韋校書佐靈州幕
共知行處樂猶惜此時分職巳爲書記官曾校
典墳寒城初落葉高戍遠生雲邊事何湏問深
謀秪在君
上江州李史君
起家聲望重自古更誰過得在朝廷少還因鍊
諍多經年愁瘴癘幾處遇恩波入境無餘事唯
聞父老歌
發鳳翔後塗中懷田少府
識君春未半意欲住經秋見酒連詩句逢花跋
馬頭別來唯獨宿夢裏尚同游所在求飱過無
因離得愁
雪夜與眞上人宿韓恊律宅
斜雪微霑砌空堂夜語清逆風聽漏短回燭向
樓明盥漱隨禪伴謳吟得野情此歡那敢忘世
貴丈夫名
與賈㠀顧非熊無可上人宿萬年姚少
府宅
莫厭通宵坐貧中會聚難堂虚雪氣入燈在漏
聲殘役思因生病當禪豈覺寒開門各有事非
不惜餘歡
震爲蒼筤竹
爲擢東方秀脩然異衆筠青蒼纔映粉蒙密正
含春嫰籜霑微雨幽根絶細塵乍憐分徑小偏
覺帶煙新結實皆留鳳垂隂似庇人顧唯竿在
手深水卦頳鱗
題青龍寺
寺好因崗勢登臨值夕陽青山當佛閣紅葉滿
僧廊竹色連平地蟲聲在上方最憐東面靜爲
近楚城牆
送滕庶子致仕歸江南
常懷獨往意此日去朝簪丹詔榮歸騎清風滿
故林諸侯新起敬遺老重相尋在處饒山水堪
行慰所心
夏日題武功姚主簿
亭午無公事垂簾樹色間僧來茶竈動吏去印
床閑傍竹行尋巷當門立看山吟詩老不倦未
省話官班
送張景宣下第東歸
歸省值花時閑吟落第詩高情憐道在公論學
才遺春雨連淮暗私船過馬遲離心可惆悵爲
有入城期
送顧非熊下第歸
但取詩名遠寧論下第頻惜爲今日別共受幾
年貧聽雨宿吳寺過江逢越人知從本府薦秋
晚又辭親
送韋繇校書赴浙東幕
丞相辟書新秋關獨去人官離芸閣早名占甲
科頻水驛迎船火山城候騎塵湖邊寄家久到
日喜榮親
尋賈㠀所居
求閑身未得此日到京東獨在鐘聲外相逢樹
色中誰言人漸老所向意皆同月上因留宿移
床對藥叢
題毗陵上人院
院深終日靜落葉覆秋蟲盥漱新齋後脩行未
老中映松山色遠隔水磬聲通此處宜清夜高
吟永與同
送李侍御入蕃
遠使隨雙節新官屬外臺戎裝非好武書記本
多才移帳依泉宿迎人帶雪來心知玉關道稀
見一花開
望蕭關
漸見風砂暗蕭關欲到時兒童能探火婦女解
縫旗川絶銜魚鷺林多帶箭麋暫來戎馬地不
敢苦吟詩
送韓校書赴江西幕
從軍五湖外終是稱詩人酒後愁將別塗中過
却春山橋槲葉暗水館燕巢新驛舫迎應遠京
書寄自頻野情隨到處公務日關身久共趍名
利龍鍾獨滯秦
題寄王袐書
唯求買藥價此外更無機扶病看紅葉辭官着
白衣斷籬通野徑高樹蔭鄰扉時復留僧宿餘
人得見稀
山居
歸來青壁下又見滿籬霜轉覺琴齋靜閑從菊
地荒山泉共鹿飲林果讓僧嘗時復收新藥隨
雲過石梁
重過惟貞上人院
老去唯求靜都忘外學名掃床秋葉滿對客遠
雲生香閤閑留宿晴階暖共行䆫西暮山色依
舊入詩情
與石晝秀才過普照寺
問人知寺路松竹暗春山潭黑龍應在巢空鶴
未還經年爲客倦半日與僧閑更共嘗新茗聞
鐘笑語間
題任處士幽居
惜與幽人別停舟對草堂湖雲侵卧位杉露滴
茶床山月吟時在池花覺後香生涯無一物誰
與讀書糧
送僧往太原謁李司空
巳共鄰房別應無更住心中時過野店後夜宿
寒林寺去人煙遠城連塞雪深禪餘得新句堪
對上公吟
將之上京別淮南書記李待御
心地偶相見語多爲別難詩成公府晚路入翠
微寒逢石自應坐有花誰共看身爲當去鴈雲
盡到長安
韓恊律相送精舍讀書四韻奉寄呈陸
補闕
白鶴西山別更看上去船遥知尋寺路應念宿
江煙到處無閑日迴期巳隔年何因陪夜坐清
論諫臣邊
過蘇州曉上人院
夏滿律當清無中景自生移松不避遠取石亦
親行經案離時少繩床著處平若將林下比應
只欠泉聲
送僧遊縉雲
伹望青山去何山不是緣寺幽堪講律月冷稱
當禪水落無風夜猿吟欲雨天尋師若有路終
作緩歸年
贈道者
自識來清瘦尋常語論眞藥成休伏火符驗不
傳人獨有年過鶴曾無病到身潜教問弟子居
處與誰鄰
杭州盧錄事山亭
山色滿公署到來詩景饒解衣臨曲榭隔竹見
紅蕉清漏焚香夕輕嵐視事朝靜中看鎻印高
處見迎潮曳履庭蕪近當身樹葉飄傍城餘菊
在步入一僊瓢
送品上人入秦
獨去何人見林塘共寂寥生緣聞磬早覺路出
塵遥江雪沾新草秦園發故條心知禪定處石
室對芭蕉
題薔薇花
四面重條密浮隂入夏清綠攢傷手刺紅隨斷
腸英粉着蜂鬚膩光凝蝶翅明雨中看亦好況
復值初晴
題胡氏溪亭
亭與溪相近無時不有風澗松生便黑野蘚看
多紅雨足秋聲後山沉夜色中主人能守靜略
與客心同
看濤
不知來遠近但見白峩峩風雨驅寒玉魚龍迸
上波聲長勢未盡曉去夕還過要路橫天壍其
如造化何
和劉補闕秋園寓興之什十首
閑園清氣滿新興日堪追隔水蟬鳴後當簷鴈
過時雨餘槐穟重霜近藥苗衰不以朝簪貴多
將野客期
誰言高靜意不異在衡茅竹冷人離洞天晴鶴
出巢深籬藏白菌荒蔓露青匏幾見中宵月清
光墜樹梢
逍遥人事外杖屨入杉蘿草色寒猶在蟲聲晚
漸多靜逢山鳥下幽稱野僧過幾許新開菊閑
從落葉和
留情清景宴朝罷有餘閑蝶散紅蘭外螢飛白
露間牆高微見寺林靜遠分山吟足期相訪殘
陽自掩關
深齋嘗獨處詎肯厭秋聲翠篠寒愈靜孤花晚
更明每因逢石坐多見抱書行入夜聽疎杵遥
知耿此情
蒼翠經宵在園廬景自深風凄欲去燕月思向
來砧碧石當莎逕寒煙冒竹林杯瓢閑寄詠清
絶是知音
門巷唯苔蘚誰言不稱貧臺閑人下晚果熟鳥
來頻石脉潛通井松枝靜離塵殘𬞞得晴後又
見一番新
捲簾天色靜近瀨覺衣單蕉葉猶停翠桐隂巳
爽寒雲從高處望琴愛靜時彈正去重陽近吟
秋意未闌
竹逕通鄰圃清深稱獨遊蟲絲交影細藤子墜
聲幽積潤苔紋厚迎寒薺葉稠閑來尋古畫未
廢執茶甌
風物巳蕭䬃晚煙生霽容斜分紫陌樹遠隔翠
微鐘宿客論文靜閑燈落燼重無窮林下意眞
得古人風
上翰林蔣防舍人
清重可過知内制從前禮絶外庭人看花在處
多隨駕召宴無時不及旬馬自賜來騎覺穩詩
緣得後意長新應憐獨在文場久十有餘年浪
過春
上翰林李舍人
記得早年曾拜識便憐孤進賞文章免令汨没
慙時輩與作聲名徹舉場一自鳳池承密旨仐
因世路接餘光雲泥雖隔思長在縱使無成也
不忘
題章正字道正新居(孝摽)
獨在御樓南畔住生涯還似舊時貧全無竹可
侵行逕一半花猶屬別人吟處不妨嫌鼓閙眼
前唯稱與僧鄰近來漸覺青莎巷車馬過從巳
有塵
送李餘及弟歸蜀
從得高科名轉盛亦言歸去滿城知發時誰不
開筵送到處人爭與馬騎劒路紅蕉明棧閣巴
村綠樹蔭神祠鄕中後輩遊門館半是來求近
日詩
送唐中丞開淘西湖夏日遊泛因書示
郡人
萍岸新淘見碧霄中流相去忽成遥空餘孤嶼
來詩景無復橫槎礙柳條紅旆路幽山翠濕錦
帆風起浪花飄共知浸潤同雷澤何慮川源有
旱苗
過舊宅
古巷戟門誰舊宅早曾聞說屬官家更無新燕
來巢屋唯有閑人寄看花空廐欲摧塵滿櫪小
池初涸草侵沙榮華事歇皆如此立馬踟蹰到
日斜
鄂渚送白舍人赴杭州
豈知鸚鵡洲邊路得見鳳皇池上人從此不同
諸客禮故鄕西與郡城鄰
題崔駙馬林亭
選居幽近御街東易得詩人聚會同白練鳥飛
深竹裏朱絃琴在亂書中亭開山色當高枕樓
靜簫聲落遠風何事宦塗猶寂寞都緣清苦道
難通
贈韓恊律
永日微吟在竹前骨清唯愛漱寒泉門閑多有
投文客身病長無買藥錢嶺寺聽猿頻獨宿湖
亭避宴動經年親知盡怪疎榮禄的是將心暗
學禪
白蕭關望臨洮
玉關西路出臨洮風卷邊沙入馬毛寺寺院中
無竹樹家家壁上有弓刀唯憐戰士垂金甲不
尚遊人着白袍日暮獨吟秋色裏平原一望戍
樓高
送崔約下第歸淮南覲省
遠憶拜親留不住出門行計與誰同程塗半是
依船上請謁多愁值雨中堰水靜連隄樹綠村
橋時映野花紅迴期須及來春事莫便江邊逐
釣翁
羽林郎
紫髯年少奉恩初直閤將軍盡不如酒後引兵
圍百草風前駐旆領邊書宅將公主同時賜官
與中郎共日除大笑魯儒年四十腰間猶未識
金魚
歸故園
桑柘駢闐數畒間門前五柳正堪攀尊中美酒
長湏滿身外浮名緫是閑竹逕有時風爲掃柴
門無事日常關於焉巳是忘機地何用將金別
買山
同友人看花
尋花不問春深淺縱是殘紅也入詩每箇樹邊
行一匝誰家園裏最多時
種花
憶昔兩京官道上可憐桃李晝隂垂不知誰作
巡花使空記玄宗遣種時
早發廬江塗中遇雪寄李侍御
蘆葦聲多鴈滿陂濕雲連野見山稀遥知將吏
相逢處半是春城賀雪歸
登望雲亭招友
日日恐無雲可望不辭逐靜望來頻共知亭下
眠雲遠解到上頭能幾人
劉補闕西亭晚宴
蟲聲巳盡菊花乾共立松隂向晚寒對酒看山
俱惜去不知斜月下欄干
送長安羅少府
科名再得年猶少今日休官更覺賢去國巳辭
趍府伴向家還入渡江船雪晴新鴈斜行出潮
落殘雲遠色鮮在處若逢山水住到時應不及
秋前
林下招胡長官
語低清貌似休糧稱着朱衣入草堂銷暑近來
無別物桂隂當午滿繩床
與眞上人一二禪師題玢寺主院
杖屨相隨任處便不唯空寄上方眠歸時亦取
湖邊路晚映楓林共上船
尋僧
吟背春城出草遲天晴紫閣赴僧期山邊樹下
行人少一派新泉日午時
題王丘長史宅
更無人吏在門前不似居官似學僊藥氣暗侵
朝服上花隂晚到簿書邊玉琴閑把看山坐筒
簟長鋪與客眠時見街中騎瘦馬低頭只是爲
詩篇
寄劉少府
唯愛圖書兼古器在官猶自未離貧更聞縣去
青山近稱與詩人作主人
哭胡遇
尋僧昨日尚相隨忽見緋幡意可知題處舊詩
休更讀買來新馬憶曾騎不應隨分空營奠終
擬求人與立碑每向宣陽里中過遥聞哭臨淚
先垂
自述
詩人甘寂寞居處遍蒼苔後夜蟾光滿鄰家樹
影來豈知蓮帳好自愛草堂開願荅相思意援
毫愧不才
省試晦日與同志昆明池泛舟
故人同泛處遠色望中明靜見沙痕露微思月
魄生周回餘雪在浩渺暮雲平戲鳥隨蘭棹空
波盪石鯨劫灰難問理㠀樹偶知名自省曾追
賞無如此日情
送崔拾遺赴闕
清貌凌寒玉朝來拜拾遺行承天子詔去感主
人知劒佩分班日風霜獨立時名高住不得非
與九霄期
酬李處士見贈
干上非無援才多却累身雲霄未得路江海作
閑人久別唯謀道相逢不話貧行藏一如此可
便老風塵
送僧遊温州
夏滿隨所適江湖非繫緣卷經離嶠寺隔葦上
秋船水落無風夜猿啼欲雨天石門期獨往謝
守有遺篇
夢謝亭
夢後何人見孤亭似舊時褰開誠得地冥感竟
因詩不往過應少悲來下獨遲顧慙非謝客靈
貺杳難追
河亭
孤亭臨絶岸猿鳥識幽蹊花落曾誰到詩成獨
未題潮痕經雨在石笋與杉齊謝守便登陟秋
來屐齒低
送吳秀才泛江西
澤潞西邊路蘭橈此去人出門誰恨別投分不
緣貧杯酒從年少知音在日新東湖發詩意夏
卉竟如春
和處州嚴郎中遊南溪
四望非人境從前洞穴深潭清蒲遠岸嵐積樹
無隂看草初移屐捫蘿忽並簪世嫌山水僻誰
半謝公吟
秋宵讌別盧侍御
風亭絃管絶玉漏一聲新綠茗香醒酒寒燈靜
照人清班無意戀素業本來貧明發青山道誰
逢去馬塵
酬于訢校書見貽
能得從軍清羸綺羅徒滿目山水不
離心暫別愁花老相思倚竹隂家貧無以養未
可話抽簪
送石協律歸吳興別業
識來無定居此去復何如一與耕者遇轉將朝
客疎資身唯藥草教子但詩書曾許黃庭本斯
言豈合虚
同盧校書遊新興寺
山深雲景別有寺亦堪過才子將迎遠林僧氣
性和潭清蒲影定松老鶴聲多豈不思公府其
如野興何
送馬秀才
清貌不識睡見來嘗苦吟風塵歸省日江海寄
家心與鶴期前㠀隨僧過遠林相於竟何事無
語與知音
贈律師院
粉壁通蓮徑扁舟到不迷葦聲過枕上湖色滿
䆫西但見修行苦誰論夏臘低閑看種來樹巳
覺與身齊
送僧往台嶽
五域初罷講海上憶閑行觸雪麻衣靜登山竹
錫輕天寒嶽寺出日晚㠀泉清坐與幽期遇何
人識此情
送惠雅上人西遊
五湖僧獨往此去與誰期興遠常憐鶴禪餘肯
廢詩望雲回寺晚爲講到城遲還想安居日應
當後夏時
將之上京留別淮南書記李侍御
半似無名位門當靜處開人心皆向德物色不
供才酒興春邊過軍謀意外來取名榮相府却
慮詔書催
送祝秀才歸衢州
舊隱榖溪上憶歸年巳深學徒花下別鄕路雪
邊尋騎吏陪春賞江僧伴晚吟高科如在意當
自惜光隂
過孟浩然舊居
命合終山水才非不稱時冢邊空有樹身後獨
無兒散盡詩篇本長存道德碑平生誰見重應
只是王維
送虚上人遊天台
青冥通去路誰見獨隨緣此地春前別何山夜
後禪石橋隱深樹朱闕見晴天好是修行處師
當住幾年
孔尚書致仕
高人心易足三表乞身閑與世長疎索唯僧得
往還直聲留闕下生事在林間時復逢清景乘
車看遠山
和處州韋使君新開南溪
地里光圖䜟樵人共說深悠然想高躅坐使變
荒岑䟽鑿因殊舊亭臺亦自今靜容猿暫下閑
與鶴同尋轉旆馴禽起褰帷瀑溜侵石稀潭見
底嵐暗樹無隂躋險難通屐攀栖稱抱琴雲風
開物意潭水識人心擕榼巡花遍移舟惜景沉
世嫌山水僻誰伴謝公吟
送羅先輩書記歸後却還閩中留別
同是越人從小別忽歸鄕里見皆驚湖邊訪舊
知誰在幕下留懽但覺榮望嶺又生紅槿思登
車豈倦白雲程況當季父承恩日廉問南州政
巳成
送浙東陸中丞
坐將文教鎮藩維化滿東南聖主知公務肯容
私暫入豐年長與德相隨無賢不是朱門客有
子皆如玉樹枝自愛此身居樂土詠歌林下日
忘疲
送元處士遊天台
青冥路口絶人行獨與僧期上赤城樹列煙嵐
春更好溪藏冰雪夜偏明空山雉雊禾苗短野
館風來竹氣清若過石橋看瀑布不妨高處便
題名
吳興新隄
春隄一望思無涯樹勢還同水勢斜深映菰蒲
三十里暗分功利幾千家謀成旣不勞人力境
遠偏宜隔浪花若與青山長作固汀洲肯恨柳
絲遮
酬蕭員外見寄
麥風吹雨正徘徊忽報書從郡閤來道薄謬應
宗伯選詩成徒費謝公才九霄示路空知感十
上驚魂尚未回勝寄幸容溪館宿龍鍾慙見妓
筵開儻期霽後陪新興一滴還須當一杯
台州鄭員外郡齋雙鶴
丹頂分明音響別況聞來處隔雲濤情懸碧落
飛何晚立近清池意自高向夜雙栖驚玉漏臨
軒對舞拂朱袍仙郎爲爾開籠早莫慮回翔損
羽毛
送竇秀才
江南才子日紛紛少有篇章得似君清話未同
山寺宿離歌巳向客亭聞梅天馬上愁黃鳥澤
國帆前見白雲通籍名高年又少回頭應笑晚
從軍
送邵州林使君
軒車此去也逢時地近湘南頗入詩一月計程
那是遠中年出守未爲遲水邊花氣薰章服嶺
上嵐光照畫旗想得化行風土變州人應爲立
生祠
送饒州張使君
白頭爲郡清秋別山水南行豈覺賖楚老只應
思入境吳兒從此去移家館依高嶺分樟葉路
出重江見葦花務退唯當吟詠苦留心曾不在
生涯
題開元寺
西入山門十里程粉墻書字甚分明蕭帝壞陵
深虎跡廣師遺院閉松聲長廊畫剥僧形影石
壁塵昏客姓名何必更將空色遣眼前人事是
浮生
與龐復言攜酒望洞庭
南湖春色通平遠貪記詩情忘酒杯帆自巴陵
山下過雨從神女峽邊來青蒲映水疎還密白
鳥飜空去復回盡日與君同看望了然勝見畫
屏開
送浙東周判官
久聞從事滄江外誰謂無官巳白頭來備戎裝
嘶數騎去持丹詔入孤舟蟬鳴遠驛殘陽樹鷺
起湖田片雨秋到日重陪丞相宴鏡湖新月在
城樓
塞下曲
萬里去長征連年慣野營入羣來擇馬抛伴去
擒生箭撚雕翎闊弓盤鵲角輕問看行近遠西
過受降城
送僧
客行皆有爲師去是閑遊野望攜金策禪栖寄
石樓山深松翠冷潭靜菊花秋幾處題青壁袈
裟濺瀑流
望早日
牎下聞雞後蒼茫映遠林纔分天地色便禁虎
狼心是處程塗遠何山洞府深此時堪竚望萬
象豁塵襟
旅中秋月有懷
久客未還鄕中秋倍可傷暮天飛旅鴈故國在
衡陽㠀外歸雲迥林間墜葉黃數宵千里夢時
見舊書堂
十六夜月
昨夜忽巳過冰輪始覺虧孤光猶不定浮世更
堪疑影落澄江海寒生靜路跋皎然銀漢外長
有衆星隨
行路難
世事澆浮後艱難向此生人心不自足公道爲
誰平德喪淳風盡年荒蔓草盈堪悲山下路非
秪客中行
閑居冬末寄友人
短亭分袂後倚檻思偏孤雨雪落殘臘輪蹄在
遠塗人情難故舊草色易凋枯共有男兒事何
年入帝都
望九疑
浮生猶役役未得便尋眞白日如無路青山豈
有人煙收遥岫小雨過晚川新倚杖何凝望中
宵夢往頻
贈陳逸人
樂道辭榮禄安居桂水東得閑多事外知足少
年中藥圃無凡草松庭有素風朝昏吟步處琴
酒與誰同
湖中閑夜遣興
釣艇同琴酒良宵背水濱風波不起處星月盡
隨身浦迥湘煙卷林香嶽氣春誰知此中興寧
羡五湖人
題娥皇廟
娥皇揮涕處東望九疑天往事難重問孤峯尚
慘然夜深寒峒響秋近碧蘿鮮未省明君意遺
蹤萬古傳
送友人赴舉
世路久嗟君進取身十年雖苦志萬里託
何人處困非乖道求名本爲親惟應意先
與化龍鱗
中秋月
自古分功定唯應缺又盈一宵當皎㓗四海盡
澄清靜覺風微起寒過雪乍傾孤高稀此遇吟
賞倍牽情
宿山居
山店燈前客醻身未有媒鄊關貧後別風雨夜
深來上國求丹桂衡門長綠苔堪驚雙鬢雪不
待歲寒催
夏末留別洞庭知已
清秋時節近分袂獨凄然此地折高柳何門聽
暮蟬浪搖湖外日山背楚南天空感迢迢事榮
歸在幾年
過洞庭
帆挂狂風起茫茫旣往時波濤如未息舟楫亦
堪疑旅鴈捉孤㠀長天下四維前程有平處誰
敢與心期
旅中過重陽
一歲重陽至羈遊在異鄕登高思舊友滿目是
窮荒草際飛雲片天涯落鴈行故山籬畔菊今
日爲誰黃
送人下第歸
獨立身難逹新春與志違異鄕青草長故國白
頭歸岸闊湖波溢程遥楚岫微高秋期再會此
去莫忘機
敘吟
雅道辛勤久潜疑鬢雪侵未能酬片善難更免
孤吟有景皆牽思無愁不到心遥天一輪月幾
夜見西沉
塞下感懷
塞下閑爲客鄊心豈易安程塗過萬里身事尚
孤寒竟日風沙急臨秋草木殘何年方致主時
拂劒塵看
宿江館
江館迢遥處知音信漸賖夜深鄕夢覺䆫下月
明斜起鴈看荒草驚波尚白砂那堪動鄕思故
國在天涯
早梅
天然根性異萬物盡難陪自古承春早嚴冬鬪
雪開豔寒宜兩露香冷隔塵埃堪把依松竹良
塗一處栽
夏日訪貞上人院
炎夏尋靈境高僧澹蕩中命棋隈綠竹盡日有
清風流水離經閣閑雲入梵宫此時祛萬慮直
似出塵籠
春日旅次
林中鶯又囀爲客恨因循故里遥千里青春過
數春弟兄來漸少歲月去何頻早晚榮歸計中
堂會所親(榮一作營)
贈至寂禪師
處世唯披衲禪門幾歲寒法空無所染性悟不
多看竟日門長掩相逢草自殘有時尋道侣飛
錫度峯巒
閑居即事
深嶂多幽景閑居野興清滿庭秋雨過連夜綠
苔生石面橫琴坐松隂採藥行超然塵事外不
似絆浮名
廢宅花
數樹荒庭上芬芳映綠苔自緣逢暖發不是爲
人開色豔鶯猶在香消蝶巳回相從無勝事誰
向此傾杯
寄友人
當代知音少相思在此身一分南北路長問往
來人是處應爲客何門許掃塵憑書正惆悵蜀
魄數聲新
塗中感懷
世上名利牽塗中意慘然到家能幾日爲客便
經年跡似萍隨水情同鶴在田何當功業遂歸
路下遥天(功業一作勤苦)
贈道者
獨住神仙境門當瀑布開地多臨水石行不惹
塵埃風起松花散琴鳴鶴翅回還歸九天上時
有故人來
長安春日野中
青春思楚地閑步出秦城滿眼是𡵨路何年見
弟兄煙霞裝媚景霄漢指前程盡日徘徊處歸
鴻過玉京
長城
秦帝防胡虜關心倍可嗟一人如有德四海盡
爲家往事乾坤在荒基草木遮至今徒者骨猶
自哭風沙
天長路别朱大山路却寄李躔
驛騎難隨伴尋山半憶君蒼崖殘月路猶數過
溪雲
酬前
此去非關興君行不當遊無因兩處馬共飲一
溪流
別李侍御後亭夜坐却寄
巳作亭下別未忘燈下情吟多欲就枕更漏轉
分明
酬前
十夜郡城宿苦吟身未閑那堪西郭別雪路問
青山
題錢宇別墅
林居向晚饒清景惜去非關戀酒杯石淨每因
杉露滴地幽漸覺水禽來藥𬞞秋後供僧盡竹
杖吟中望月回紅葉閒飄籬落迥行人遠見草
堂開
近試上張弘水部
洞房昨夜停紅燭待曉堂前拜舅姑裝罷低聲
問夫壻畫眉深淺入時無
留別盧玄休歸荆門
江邊離列心言罷各沾襟以我去帆遠知君離
恨深雲開孤鳥出浪起白鷗沉更作來年約陽
臺許伴尋
采蓮
隔煙花草遠濛濛恨箇來時路不同正是停橈
相遇處鴛鴦飛去急流中
都門晚望
綠槐花墮御溝邊步出都門雨後天日暮野人
耕種罷烽樓原上一條煙
舜井
碧甃磷磷不記年青蘿鎻在小山顚向來下視
千山水疑是蒼梧萬里天
商州王中丞留喫枳殼
方物就中名最遠只應愈疾味偏佳若交盡乞
人人與采盡商山枳殼花
登玄都閣
野色晴宜上閣看樹隂遥映御溝寒豪家舊宅
無人住空見朱門鎻牡丹
贈鳳翔柳司錄
杏園北寺題名日數到如今四十年點撿生涯
與官職一莖野竹在身邊
朱慶餘詩集
臨安府睦親坊陳宅經籍鋪印
泰興季振宜滄葦氏珍蔵
校勘記
葉次行次本書席刻百家本
一後六學道謾經年謾作漫
二後八相隨卽馬蹄卽作郎
三前二看過天墻漸入深墻作壇
前三南嶺路嶺南路
四後八見酒連詩句連作聯
五後四深水卦頳鱗卦作掛
六後一送顧非熊下第歸歸下有省字
九前六身爲當去鴈唯當隨去鴈
十一前三風雨驅寒玉風雨翻前至
十五前一白蕭關白作自
十七前四一二禪師師作侶
前十題王丘長史宅脫丘字
十九後三闌橈此去人此作北
後九誰半謝公吟半作伴
二十前五能◍得從軍能得從軍◍
前九一與耕者遇缺一字
二十一前五五域初罷講域作城
二十五後六蟬鳴遠驛殘陽樹蟬鳴驛樹殘陽遠
後十萬里◍長征◍作事
二十九前一旅鴈捉孤㠀捉作投
三十一後二世上名利牽利名牽
三十二前五往事乾坤在在作大
前七天長路別朱大山天長別朱大後山路
路卻寄李躔却寄◍李躔
後一共飲一溪流缺一字
後三別李侍御後亭夜脫亭字
坐卻寄
後六酬前本行下有李躔二字
三十三前四近試上張弘水部脫弘字
後十商州王中丞留喫脫殼字
枳殼
