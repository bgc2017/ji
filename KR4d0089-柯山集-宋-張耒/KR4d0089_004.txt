柯山集卷四
宋張耒撰
古樂府歌詞
年年歌
年年西風白露天爛醉村釀秋池原今年杜門不復出
為愛我庭風日寬東西相望兩叢竹正色森森立青玉
朝烟暮雨恣陵奪翠鳳文章終郁郁石橊新栽果不實
下有蕭條冒霜菊人情雖欲薦我酒物意豈願贏君菊
東欄黃葵色貴麗氣壓滿欄香撲蓛月桂凄凉何足數
蛛網挂蟲窘如束安能卒歲不改芳正自榮枯隨衆木
陶陶吾意方有在𤨏𤨏眼前安足錄朝來默坐有佳思
病去身輕如脱梏從來北客望江南何用登樓傷遠目
鵯鵊詞
樹頭玄衣郎神爽聲復清睡先萬目覺起對殘月星憫
世躭睡昏體穢神不靈招使離袵席啼呼每丁寧幽人
最憐汝未旦起坐聽荒山多嘉樹春盡故園情
圍棋歌戲江瞻道兼呈蔡秘校
蔡子圍棋非我敵我謹事之如大國主盟召會不敢辭
近忽憑陵有驕色鄒人戰魯固非宜于越入吳誰可測
願君勿以大自驕知小深謀戰須克區區江子似邾婁
我如強魯端能役凌兢螳臂屢見拒我但憐子心難得
近來措置尤小獰何異穿窬時有獲可憐癡將不知兵
請視吾旂豈冥北饑魚貪餌不知鈎口雖暫美身遭食
雖然吾亦守疆埸防患猶須謹蟊賊上攀蔡子雖已遼
晉楚周旋終有日下觀江子行逾遠我進駸駸未知極
嗟予自謂敢忘謙事有眞誠難掩抑為君聊發一笑端
欲問吾棋視斯檄
周氏行
亭亭美人舟上立周氏女兒年二十少時嫁得刺船郎
郎身如墨妾如霜嫁後妍媸誰復比淚痕不及人前洗
天寒守舵雨中立風順張帆夜深起百般辛苦心不惜
妾意私悲鑑中色不如江上兩鷺鷥飛去飛來一雙白
長淮杳杳接天浮八月搗衣南國秋謾說鯉魚能託信
祗應明月見人愁淮邊少年知妾名船頭致酒邀妾傾
賊兒惡少謾調笑妾意視爾鴻毛輕白衫烏帽誰家子
妾一見之心欲死人間會合亦偶然灘下求船忽相値
郎情何似似春風靄靄吹人心自融河中逢單還成阻
潮到蓬山信不通百里同船不同枕妾夢郎時郎正寢
山頭月落郎起歸沙邊潮滿妾船移郎似飛鴻不可畱
妾如斜日水東流鴻飛水去兩不顧千古萬古情悠悠
情悠悠兮何處問倒瀉長淮洗難盡只應化成淮上雲
往來供作淮邊恨
啄木詞
紅錦長絛當背垂紫檀槽稳横朱絲美人亭亭面如雪
纖手當絃金桿撥彈成丁丁啄木聲春林蔽日春畫晴
徘徊深枝穿翠葉玉喙勞時還暫歇深園斷嶺人不知
中有槎枒風雨枝蠧多蟲老飽可樂山靜花深終日啄
雄雌相求飛且鳴高枝礪嘴枝有聲無功忍使饑腸飽
有意却教枯樹青疾彈如歌細如語曲欲終時情更駐
一聲穿樹忽驚飛葉動枝摇不知處
瓦器易石鼓文歌
周綱既季宣王作提劍揮呵天地廓朝來吉日差我馬
夜視雲漢憂民瘼桓桓方召執弓鉞藹藹申韓賜圭爵
北驅獫狁走豺狼南伐淮夷斬鯨鱷明堂車馬走爭先
清廟笙鏞尸載樂岐陽大獵紀功伐石鼓巗巗萬夫鑿
千年兵火變朝市後世紙筆傳冥漠迹荒事遠貴者寡
歎惜風霜日摧剥君誠嗜古更過我易以瓦器尤竒卓
滿盤蒼玉列我前制古形竒異雕琢羲黃已亡巧偽起
采椽土木消純樸何為獲此上古器經歷萬古遭搜掠
寥寥墨翟骨已朽尚有遺風傳隱約又疑晏子矯齊俗
陶土摶泥從儉薄或云古者宗廟器斥棄金玉先誠確
是時此物參鼎爼蕢桴土鼓誠為樂嗚呼二物信竒絶
頼有吾徒與提握不然烏瓦與荒碑坐見塵埃就零落
片雪歌
瑶池一片孤飛雪風急身輕飛不歇誰將翠袖遮得歸
十斛明珠換與誰金龜貴客迎將去玉作輜軿載塵霧
人間不解桃李心獨與琵琶自相語主人白頭情不親
朱樓夜鎻梨花春願同花落寄流水飄出朱門隨路塵
長恐此生空已矣從此失身輕薄子人生但樂兩知心
誰是瓊瑶孰泥滓鶯驚中彈花辭樹蝶散蜂驚春日暮
風光不斷流水長不知片雪今何處
梁父吟
豪俊昔未遇白日無光輝隆中卧龍客長嘯視羣兒九
州英雄争著鞭黃星午夜照中原君看慷慨有心者乃
是山東高帝孫老瞞赤壁抱馬走紫髯江左空回首世
上男兒能幾人眼看袁吕眞何有永安受詔堪垂涕手
挈庸兒是天意渭上空張復漢旂蜀民已哭歸師至堂
堂八陣竟何為長安不見漢官儀鄧艾老翁誇至計譙
周鼠子辨興衰梁父吟君聽取擊節高歌為君舞躬耕
貧賤志功名功名入手亡中路逢時兒女各稱雄運去
英雄非歷數梁父吟悲復悲古今人事半如此所以逹
士觀如遺龐公可是無心者何事鹿門招不歸
度關山
度關山意悠哉秦關路險行車摧秋雲沉沉天未曉關
吏正眠關未開孟嘗逃秦畏秦逐一日歸齊未為速重
扉當道可奈何搔首蒼茫空駐轂主君無言客無計仰
看天星俯相視風鳴木響心自驚咄嗟謾飬三千士下
客趨前敢獻誠為君試效晨雞鳴引聲未絶羣雞應軋
軋重門俄徹扄馬嘶人語車輪轉斗柄斜横夜初半奔
風捷足欲何追虎口脱身非素願孟嘗好士竟何為纔
得雞鳴狗盗兒可憐當日慇懃意輟食分衣竟為誰
天馬歌
風霆冥冥日月蔽帝遣眞龍下人世降精神馬育天駒
足躡奔風動千里蕭條寄産大宛城我非爾乘徒爾生
小羌雜種漫羈絏櫪上秋風時一鳴萬里名聞漢天子
内府鑄金求騄駬將軍受詔玉關開靈旂西指宛王死
天馬出城天駟驚塞沙颯颯邊風生執驅校尉再拜馭
護羌使者清途迎騏驎殿下瞻天表天質龍姿自相照
翠蕤黃屋兩邐迤玉鐙金鞍相炫耀東游封祀被和鑾
甲子北來廵朔邊展才自覺逢時樂致遠不知行路難
物生從類如有神地無遠近終相親君不見莘野磻溪
耕釣叟一朝吐氣佐明君
江南曲
平湖碧玉烟波闊芰荷風起秋香發採蓮女兒紅粉新
舟中笑語隔烟聞高繫紅裙袖雙卷不惜浮萍沾皓腕
争先採得隱船篷多少相欺互相問吳兒蕩槳來何事
手指荷花示深意郎指蓮房妾折絲蓮不到頭絲不止
月上潮平四散歸舟輕楫短去如飛斷腸脉脉兩無語
寄情流水傳相思
籠鷹詞
八月穫黍霜野空蒼鷹羽齊初出籠劍翎鈎爪目如電
利吻新淬龍泉鋒少年臂爾平郊去草動人呼躍寒兔
竦身下擊霹靂忙毛逐奔風血濡距爾能搏兔不能食
未飽中腸行復擊主人厭兔爾尚饑一生不快為人役
蒿間黃雀鳴啾啾饑啄野粟心無求賦形雖小技能薄
不受羈縻得自由
拳毛駒歌
北窗掃壁陳圖書殺氣凜凛生坐隅誰將尺素畫駿馬
云是文皇昔日拳毛駒龍顱虎脊視天地若滅若沒三
萬里皇天産此誰得之虯鬚十八眞天子擒王滅竇如
塵埃英氣貫日天為開黃金甲光照天地大白羽箭馳
風雷(原注唐文皇與單雄信挑戰雄信運鐵槊文皇以大白羽射之中其槊出火數尺雄信遁去)眞
龍在廐萬馬疾下視四海皆駑駘榛棘昭陵一抔土柏
城六馬莓苔古嗚呼駿馬已埃塵雖有燕昭難再覩
寒鴉詞
寒鴉來時九月天黃粱蕭蕭人刈田啼聲清哀晚紛泊
迭和羣音和且樂朋飛聚噪動百千頸腹如霜雙翅玄
風高日落田中至部隊崩騰鉦鼓沸高林古道榆柳郊
落葉晴霜荆棘地志士朝聞感歲華田家候爾知寒事
壠頭雪消牛挽犁蕩漾春風吹爾歸投寒避暖竟何事
長伴燕鴻南北飛我滯窮城未知返為爾年年悲歲晚
扁舟東下會有期明年見爾長淮岸
寒食歌
東風芳草長寒食春茫茫人家掩門去雞犬自相將原
頭簇簇柳與花行人往來長歎嗟舊墳新塚累累是裂
錢澆酒何人家桑上鳴鳩喚山雨雨腳蕭蕭山日暮歸
來門巷正春寒花底殘紅落無數北里悲啼夜未休清
絃脆管起南樓古今歌笑何時盡芳草白楊春復秋去
年巧笑鞦韆女今年嫁作東家婦綵繩畫柱似當年只
有朱顔不如故百人學仙無一成麻姑不見但聞名萬
斛春醪須痛飲江邊漁殳笑人醒
飛螢詞
碧梧含風夏夜清林塘五月初飛螢翠屏玉簟起凉思
一點秋心從此生方池水深溪雨積上下輝輝亂凝碧
幸因簾捲到華堂不畏人驚照瑶席漢宫千門連萬戶
夜夜熒煌暗中度光流太液池上波影落金盤月中露
銀闕蒼蒼玉漏遲年年為爾足愁思長門怨妾不成寐
團扇美人還賦詩避暑風廊人語笑欄下撲來羅扇小
已投幽室自分明更伴殘星碧天曉君不見連昌宫殿
洛陽西破瓦頽垣今古悲荒榛腐草無人迹只有秋來
熠燿飛
齊安行
黃州楚國分三戶葛蔓為城當樓櫓江邊市井數十家
城中平田無一步土岡瘦竹青復黃引水種稻官街旁
客檣朝集暮四散夷言啁唽來湖湘使君麗譙塗堊赭
門狹不能行兩馬滿城鼃噪亂更聲谷風榖榖黃鴉鳴
最愁三伏熱如甑北客十人八九病百年生死向中州
千金莫作齊安遊
一百五歌
山民歲時事莽鹵猶知拜掃一百五平明士女出城闉
黃土岡前列尊爼篛包粉餌蒸野蔬富家烹羊貧薦魚
日暮肩輿踏風雨江鄉人家無犢車插花飲酒山邊市
醉後歌聲動隣里南人聞歌笑相尋北人聞歌淚滿襟
秋風謠
秋風起秋雲高連山草木如波濤大江蕩潏魚龍逃羲
和奔忙日車逸八柱傾側恐不牢柯山老人揜蓬茅畏
寒理我舊緼袍粗餐在盤有濁醪醉飽高卧從呼號
東臯行
秋雲捲盡秋天清東臯蕭條雞犬聲黃葉吟風聲不平
芙蕖半落更有情歸來僮饑羸馬疲城頭樹暗烏欲栖
誰家朱樓人夜宿微紅一點簾間燭
正月詞
紅梢一夜櫻桃雨簾捲曉晴鴝鵒語簾旌細浪滚東風
迎得春歸與為主玉手嬌慵添繡線欄下菖蒲近相見
雲屏曉睡翠翹横樓上寒時正五更
二月詞
滚風畫幕長廊静簾下人眠初日永嚶嚶不動採花蜂
夜來露重薔薇冷芳草長時寒食天紅墻低處見鞦韆
人家無事雞犬閒日暮芳郊畱醉眠
饑烏詞
北風夜雨烏翅濕低飛野畦啄遺粒啄食不飽還畏人
鳴呼隔壠自求羣我行陳宋經大澤田荒生茅不種麥
空腸待飽明年禾鴉鴉爾饑獨奈何
苦寒行二首
淮南苦寒不可度積雪連山風倒樹長淮凍絶魚龍愁
哀鴻傍人飛不去雪中寒日無暖光六龍瑟縮不肯驤
老憊孤舟且復止堅冰三尺厚于牆
茫茫楚鄉仲冬月白屋無烟飛走絶空林號風冰斷枝
長淮無人冰照雪凍埋釣艇不復漁南羔未嚼淮中魚
要須下擘澄湫水剸取寒蛟烹腹腴
春詞
寶刀裁花碎羅縠帶臘圓紅黃染粟枝頭幾日即花開
世上人情何太速東風未轉北風嚴返挂銅鈎不上簾
莫怪蛾眉呵素指層簷冰碧玉纖纖
宫詞效王建五首
夜來霜重著欄干玉殿無塵玉甃寒日日君王罷朝早
禁廷無事一冬閒
簾外微明燭下妝殿門放鑰待君王玉階地冷羅鞋薄
衆裏偷身倚御牀
昨夜新霜滿玉階初冬處處火爐開中官逐院傳宣賜
南國諸侯進橘來
玉墀夜色晝昏昏催放朝班散侍臣隨駕上樓同看雪
萬重宫殿一時新
蓮燭千枝夜宴遲君王索筆寫新詩宫人和得争先進
偏愛宋家兄弟詞
旱謠
七月不雨井水渾孤城烈日風揚塵楚天萬里無纖雲
旱氣塞空日晝昏土龍蜥蜴竟無神田中水車聲相聞
努力踏車莫厭勤但憂水勢傷禾根道傍執送者何人
稻塍争水殺厥隣五湖七澤水不貧正頼老龍一屈伸
貽潘邠老(有序)
予居柯山西潘邠老居東九月十一日往過之
逕蔬圃坐修誠堂竹間歸飲于龜蟬之間殊有
佳興作雜言貽之
有屋可以讀書有竹可以忘憂採庭之菊香有餘烹園
之蔬甘且柔賢哉二子又復何求鬼不爾責人不爾仇
沽酒可飲江魚可羞又安用列鼎食珍佩印封侯我居
柯西相隔一里可以杖履朝往而夕遊必未厭我乞醯
與借馬但只恐勤君赤腳與露頭不然將吾顔子簞食
瓢飲屢空之樂又欲翻董生清明玉杯繁露之春秋
醉中雜言
老人攀花復藉草春力著人如醉倒未容作計試畱春
東風已與人俱老東君惜春不惜花千紅萬紫委泥沙
已教白日張錦繡更欲平地興雲霞我欲呼客無酒肉
摘花插頭悲髮秃安得釀酒萬甕屠千羊花間醉飽踏
春陽
柯山集卷四
