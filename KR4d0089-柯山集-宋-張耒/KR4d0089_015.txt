柯山集卷十五
宋張耒撰
五言律詩
同七兄及崧上人自墳莊還寺
和風快人意岸幘晩襟涼日落野痕碧月生淮際光論
詩得靈運静語屬支郎不是躭閒散從來懶性長
蔡河漲二首
長河秋雨漲極目漫難分潢潦雖無自龜魚恐有神天
寬垂鑒影風細起龍鱗老去扁舟興臨流欲問津
渾渾雖未巳浩浩竟東歸闊處長天近澄邊一鳥飛西
風疎葦亂斜日遠村微淹泊從吾道扁舟伴釣磯
初秋對雨
閉戶理殘編䟱慵得自便朝凉清病思秋雨對高眠屋
冷深藏燕槐疎混抱蟬所欣堂下菊芳意已鮮鮮
泊長平晩望
川隱夷猶棹春歸杳靄天翠深交岸樹綠野望川田漁
酒數家市船墻何處船登臨一回首無限意茫然
發長平
歸牛川上渡去翼望中迷野水侵官道春蕪沒斷堤川
平䨇槳上天闊一帆西無酒消羇恨詩成獨自題
離建雄塗中
遠水悠悠静孤檣裊裊遲草深春巳後麥秀日長時聚
語條桑婦行歌拾穗兒年豐隨處樂飄泊我何為
夏日十二首
過雨芰荷亂繁隂竹樹多雛聲知鳥哺萍動見魚過細
逕饒苔蘚隂墻引薜蘿角巾從倒側疎懶欲如何
蚓壌排晴圃蝸涎印雨階花鬚嬌帶粉樹角老封苔問
字病多忘過隣慵却回晩凉還盥櫛對竹引清杯
山雨晴來暑溪雲暗復興林塘隂不解巾幘潤還蒸書
帙慵披蠧盤餐厭撲蠅老來疲薾甚多病日侵陵
朝雨來還密村墟一望間遠聲惟野竹潤色但青山書
史供高卧莓苔只閉關蕭蕭覺秋興飄颯近衰顔
細逕依原僻蓬蒿四五家山田來雉兔溪雨熟桑麻竹
籠晨收果茅庵夜守瓜頗知農事樂彼此問生涯
飬拙貧無事深幽樂更真簷巢偷哺子樹啄巧藏身竊
果鶯知主移居蟻過隣老夫朝食美薦爼有溪鱗
謝守常搜句陶潛亦效官傍溪分水細過巘得天寬布
種隨蔬隴尋香到藥欄野装兒稚笑繩屨鹿衣冠
久與山川約那無風月情經營原闊略疎放自平生山
友招相見鄉書向遠征殷勤語歸計貧苦病難成
種藥幽人事還披本草經出山抛舊翠過雨有新青術
受壺中秘方傳肘後靈不辭勤服餌爲變髮星星
陶令抛官易龐公去隐深由來浮世事可見昔人心卜
築閒多思奔馳病不禁簷楹來燕雀鸞鶴自山林
蛩怨青莎老螢飛秋水深庭除延夜色砧杵發秋心雄
劍鳴初匣寒衣補硬針老來詞賦懶從使二毛侵
夜色川原合秋聲草木催星辰随地闊河漢寫山來栖
鶴凉先警饑烏夕未回高樓對斜月鳴笛正清哀
宿故濟陽城(案此題一本作宿濟陽道中)
夜色蕭條寺天寒老病身空村惟有雪遠道更無人不
寐依爐煖多愁頼酒醇遥思䨇鳳闕雨露巳先春
早秋感懷
永日付悠悠年華逝不留風聲送殘暑雲色淡新秋吾
道倘有待窮通寕遽憂朝來望清潁一雁下汀洲
庚辰臘八日大雪二首
平生臘八日借鉢受齋糜客路歲將晩旅庖晨不炊持
杯從破律遣興自吟詩何日依襌宿鐘魚自有時
東州逢臘雪却憶竟陵梅客路人方遠天涯雁欲回遥
憐簷外白還點砌邊苔久是無人過誰知照酒杯
蒙恩除奉常有感
平生秉周禮投老奉龍旗斥逐偶不死歸來敢恨遲門
闌走賓客行李飭妻兒又踏長安道多慚鬢有絲
建平途次
野橋田徑滑官路柳條新流水伴麗日野花留晩春點
空知去翼衝綠有歸人自笑諳岐路無勞更問津
白沙阻風
春江風易惡故作客行難晴日開野色朝寒醒醉顔歸
人出斷岸去翼復前山淹泊無誰語村翁亦往還
冬日雜興六首
小園晴自掃曝日坐前軒野鼠穿山葉寒烏啄草根短
籬藩隙地别逕入孤村幽趣供岑寂淹畱不復論
水落橋痕在沙乾岸草枯霜餘槐老壯風際竹清䟱啄
木高逾響鶺鴒飛且呼二年親友絶惟有對禽魚
池館畱餘雪西山照夕曛臘催梅蕊迸春向鳥聲新愁
思供多病風光欲近人年年桃李樹相對只傷神
空山身欲老徂歲臘還來愁怯年年柳傷心處處梅綠
蔬挑甲短紅蠟點花開冰雪知何有東風日夜回
南壁蒼崖壯窮冬井落閒風聲先老樹日色避諸山落
雁饑相向啼烏夕自還微微寒月影蓬戶已深關
擊柝山城閉疎燈野店扄疾風鳴夜谷晴水動浮星霜
翼歸何晩鄰機織未停短歌時自和愁絶更誰聽
哲宗皇帝挽詞四首
端拱循堯道無為十六年偏師擒頡利上將勒燕然夢
損周王夀丹催黃帝仙凄凉舊載筆慟哭抱殘編
秦地蟠螭紐細陽玉象光升歌陳備樂信史記多祥奪
邑公無怨開邊義侮亡威靈對三后常在白雲鄉
萬世興王業千年極治辰澤丘還北祭玉檢議東廵汗
竹人間事因山地下春雲天不可望髯斷泣遺臣
七月宫車駕西陵觀闕新風雲悲厚夜羽衛異時廵落
月低金爵秋蕪暗石麟威靈凛如在善繼有天倫
故僕射司馬文正公挽詞四首
黼座方恭點邦家付老臣頌歌民一口形勢國千鈞富
庶新田里忠臣舊搢紳裴公恨不早丘禱歎無神
辭爵浮雲外安民反手中山林獨往意衮繡太平功布
被終身儉貂冠一命崇他年兩行淚碑下泣羊公
經濟心猶壯清羸疾易傷那知兩楹奠遽失萬夫望家
有詩書積墳無金玉藏誰知幅巾歛曾佩上公章
伊洛平生興園林獨樂居曾過鄭公里得御李膺車華
屋當年客名山異代書定知傳不朽埋玉自沾裾
欽慈皇后挽詞二首
疇昔熙寕盛遠同麟趾時内敦勤儉德隂輔太平基餘
烈光彤史追榮備母儀遺民懷永裕簫鼓不勝悲
淑德承明舊徽音固有來據龍符聖嗣合劔會軒臺玉
冷衣銷馥鸞昏鏡集埃傷心國西道寂寞送車回
挽黃幾道
異政潁川鳳遺風叔度陂聞哀苦朋友歸葬束書詩百
歲鄉人社他年故吏碑知公萬金産故在阿戎兒
范參軍挽詞
力學志不就多才宦可嗟生平叔知巳(原注參軍叔文正公也公少竒)
(之)身後婦成家(原注參軍卒子幼朱夫人守義教子皆有立)溫洛新阡茂東
吳慶系賒功名付兒子文史舊生涯
任左藏挽詞
人也隱君子一官聊自閒誰能學管庫竟爾死茅菅良
璞不易剖大弨終不彎惟應太史錄他日出名山
張夫人挽詞(原注榮子邕母)
世德簪纓貴家風孝友傳承夫知不忌愛子故親賢飄
忽人間夢生平物外緣諸天清淨報可但閱重泉(原注夫人)
(皈依佛果)
吕郡君挽詞(原注錢穆父妻)
表海東侯長分吳異姓王世家端作合華裔遠相望龍
去孤神劔雛成九鳳凰多情潘散騎悼逝足文章
太府李萃卿挽詞
妙譽馳埸屋家風在搢紳使華推厚德卿月上通津齒
德時方重山丘迹巳陳長年先友淚懷感獨沾巾
太皇太后挽詞
共政艱難際臨朝保佑初經綸付耆老利澤到樵漁禮
盛謙常抑功成委不居聖君深致孝盡守典刑餘
李處道都曹丈挽詞
凄凉正始後尚復有斯人慟哭亦云已傷心難重陳傳
家䨇令器懷德萬遺民尚想典刑在蕭然老鶴身
欒提舉妻石氏挽詞
和敬承夫順勤劬教子賢平生積淨業倉卒歎無年孤
劔畱耿介九雛誰撫憐塵埃舊脂澤春草掩新阡
鄧學士慎思挽詞
清苦吟詩客癯羸嗜學身詩書不得力鬼物定欺人類
物傳遺學經書植妙因九原誰與友千載葬魚臣
潘鯁奉議挽詞
廉退辭榮早清貧卜吉遲買山新兆域從窆舊書詩松
菊留三徑簞瓢遺兩兒升堂舊賓客執紼涕交頤
哭蔡彥規二首
青衫未白首已歎掩新阡哭别自今日書來纔去年功
因鐘鼎記名頼友朋傳平昔圍棋笑臨枰更泫然
文章不用世淪落掩山阿命也人無奈悲哉天謂何至
交嗟我少䨇淚為君多遥想山陽墓秋風吹薜蘿
李少卿挽詞
青雲舊馳譽白髮早辭榮談笑惟詩酒交遊盡老成支
離病中見瀟洒舊時情已矣不可問九原松柏聲
五言長律詩
歲暮即事寄子由先生
歲暮淮陽客貧閒兩有餘朝昏面壁坐風雪閉門居老
去深依佛年衰更嗜書未能忘素業聊用慰窮途下里
皆平屋開門即古墟雞䐁來近舍㫪汲頼隣夫雪壓移
來竹霜萎自種蔬烏皮蒙燕几褐帽裹僧顱肉似聞韶
客齋如持律徒女寒愁粉黛男窘補衣裾已病藥三暴
辭貧飯一盂長瓶卧牆角短褐倒天吳宵寐衾鋪鐡晨
炊米數珠木鑱隨杜脛葛製煖韓軀時命今如此功名
巳矣乎談愁風射馬拙待兔逄株久慕香城樂深諳夢
境虛誰憐九頓首正有一長吁瞻望身空老蒼茫歲欲
除何當聞妙誨黥刖待完膚
用歐陽文忠韻雪詩
密雪當殘臘衝風到蓽門洒忩驚紙濕入竹覺聲繁天
闊飄無界城高積有痕氣和歸麥隴水味到茶軒廣陌
無遊騎空郵有滯轅炎爐聊自煖濁酒僅能温野迥征
鞍設邊寒塞甲屯振竒歌歴歴廻袖舞蹲蹲客至須駝
褐相逄賴酒樽晴明占草木春意到閒園
題譙東魏武帝廟
草昧羣龍鬭英雄接上游吳卑青蓋伏蜀陋葆車畱挟
漢臨諸夏中原半九州人驚吕布縳誰信本初憂天作
西南限時方割據秋力終回赤壁功止霸諸侯歴數知
歸禹乾坤正造周事商完夙志傳子豈人謀銅雀佳人
恨西陵拱木秋千年故鄉廟歌舞薦牢羞
過衛眞太清宫追懷章聖皇帝遊幸之盛小臣斐
然成韻
鳳歴開三葉中原正偃兵端居思道妙順動展精神函
谷傳經後渦陽舊宅新龍蟠泉不竭丹養檜長生鸞鶴
迎黃屋煙霞避翠旌琳瑯千佩玉貔虎萬屯營邃殿仙
容儼靈庭盛禮行書畱河上語碑勒大夫名歌罷秋風
晩弓遺藥鼎成句陳嚴舊寢輦道接新耕日落重樓影
天寒暮鳥聲異時懷往事千古有餘情
天慶觀三色檜(原注一本而具松栢檜三物)
聚處歲寒物生為千歲身柯條雖自異臭味本相親商
季諸公子茅家賢弟昆分驅衆彭惡各共一清眞竽籟
風中合鱗鰭雨後伸高枝如借便輕舉豈無人(原注太清宫有)
(升天檜傳記諸眞輕舉者多升樹)
八月三日舟行自蔡河赴臨淮
曠野天垂地川晴水見沙河回迷向背岸斷忽桑麻水
闊時浮鷺陂寒乍集鵶年饑田濩落歲晚客悲嗟新月
排雲水西風送日斜孤舟何處宿故國已天涯
舟行即事二首
古岸生微靄空林挂夕陽霞輝明野色天影戰波光集
鳥村墟暗鳴蟲禾黍荒秋高月静静天末巧雲長沙晩
横歸艇川晴列去檣登臨自多感何必寄他鄕
去去路日遠行行歲向深晩田荒更闊秋野曉多隂岸
蓼飛寒蝶汀沙戲水禽迎風蘆顫葉眩日棗裝林早蟹
肥堪薦村醪濁可斟不勞頻悵望處處有鳴砧
發崔橋
野麥平蕪隴官榆卧古津眠鷗沙上曉幽草水邊春暖
葉生浮綠風漪起細鱗青新桑媪筥茜淨浣娘裙有客
悲芳芷無人採白蘋可憐千里目愁殺未歸人
和柳郎中山谷寺翠光亭長韻
山深疑路斷古寺忽開門喬木風霜急荒崖雲雨痕朝
霞明翠靄秋雨濯嵐昏幽鳥不避客閒雲時入軒重蘿
深更綠碧澗淺無渾寳地黃金布飛泉白玉噴庭閒臥
馴鹿果熟引王孫禪静石為室客迷桃滿園每悲塵世
幻方信梵王尊野實飢堪薦陽崖冬自温便當安寂寞
何事走歊煩清梵晨齋啟高松夜枕喧逄人休問道得
意巳忘言直指曹溪路勞將貝葉翻功名嘆不偶歲月
去如奔久分疎軒冕寧辭友玃猿從容巖客話粗糲野
僧飱即是平生樂心期何日論
訪曇上人有感
上人稀出入黃葉閉門深繫馬長林下逄僧古殿隂相
逄成底事乘興偶來尋静境亦何有無言知祖心生平
避浮俗與物苦差參脱去猶未得塵埃嗟滯淫長廊秋
日薄古木野霜侵徙倚誰晤語獨歸還獨吟
夜吟
簾捲凉侵戶窗虚月過帷高桐清露濕深柳夜蟬嘶斷
續銀河轉欹斜斗柄移風來高葉報伏近候蟲知陶令
尊無酒潘生鬢有絲將何慰愁寂倚杖獨題詩
斜日二首
斜日歸殘暑秋容淡太虚閒雲工變易片月自清孤淹
泊年華老凄凉歲事餘時違自樸拙興懶日蕭疎阮籍
慵耽酒文園病著書簪纓非草野江海得樵漁
伏盡金纔壯天高水欲流病悰抛酷暑詩興得高秋晝
静塵埃少宵凉河漢浮青傷桐葉膩爽奪蕙蘭柔晚歲
寒將屆羣芳葉不收幽人多感慨啼鴂助騷愁病懶非
高臥疎迂卻自由功名與世事擺落醉鄕遊
歲暮獨酌書事奉懷晁永寧
天涯催晩歲殘律去如奔入夜北風惡多隂寒日昏野
吹餘燒燼溪落舊沙痕霜重飢鷹疾田空宿雁喧山明
千筍直雲積萬營屯足雨耕犂早豐年杮栗繁地平秦
接席土斷洛開門白首三年客黃桑數畝村懶梳悲髮
短不寐守爐温折骨披殘枿蒼龍臥老根晚篁猶竚思
幽蕊助消魂慷慨䨇龍劔飄零一酒樽琳琅思秀色環
佩想清言獨語看明燭空庭月出軒
柯山集卷十五
