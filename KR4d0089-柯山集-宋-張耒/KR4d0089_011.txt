柯山集卷十一
宋張耒撰
七言古詩
美哉
美哉洋洋清潁尾西通天邑無千里舸艤大艑起危檣
淮潁耕田歲收米茫茫陂澤帶平原古時溝澗還相連
昔人屯田戍兵處今人阡陌連丘墓今年雨足種麥多
北風吹葉鳴空柯高城回望鬱嵯峨豐年閭井聞笙歌
河邊古堤多老柳去馬來船一回首百年去住不由人
歲暮天寒聊飲酒
西風
西風吹屋絡緯鳴星河錯落巳三更軍城傳警萬家靜
山堂含風遥夜清雲收纖月映山盡天轉北斗向江傾
舍南高林栖鶴鶂危枝高巢雛夜驚
觀梅
北風號夜天雨霜屋東梅花晨洗妝老人旦起萬境寂
一笑向我吹微香風月精神珠玉骨冰雪簪珥瓊瑶璫
天姝星豔下人世靈真高秀無比方老人年年被香惱
學道無力時清狂吟詩覓句苦無味剪枝插頭羞鬢蒼
眼窺手採心愛惜倘可取餌充朝糧不如痛飲臥其下
醉魂為蝶棲其房
魯直惠洮河綠石研冰壺次韻
洮河之石利劍矛磨刀日解十二牛千年邊地困沙礫
一日見賓來中州黃子文章妙天下獨有八馬森幢旒
平生筆墨萬金值竒煤利翰盈箧收誰持此研参案几
風瀾近手寒生秋抱持投我棄不惜副以清詩帛加璧
明窗試墨吐秀潤端溪歙州無此色野人齋房無玩好
慙愧衣冠陳裸國晁侯碧海為文詞盤薄萬頃澄清漪
新篇來如徹札箭勁筆更似劃沙錐知君自足報蒼璧
愧我空賦瓊瑰詩
福昌秋日效張文昌二首
秋野無人秋日白禾黍登埸風索索豆田黃時霜已多
桑蟲食葉留空柯小蝶翩翩晩花紫野鶉啄粟驚人起
洛陽西原君莫行秋光處處繫人情
黃葉蕭蕭秋水清田中日午村雞鳴埸邊九月禾黍熟
空原雉飛飽新穀棗籬蟲鳴村路曲道邊古墳生野菊
人稀田闊草茫茫洛陽秋聲能斷腸
贈張嘉甫
浮舟大江里三千歸掃先隴清淮壖杜門古寺厭岑寂
夢寐清潁如家山汝隂昔謬稱刺史自愧何術甦恫瘝
平生為吏甘賤拙敢作蟊賊傷民田未憂懷甎擊之去
乃欲築室買一廛簞瓢三畆易辦耳寄聲父老不汝干
長淮清冬龍蜃蟄放舟出郭天宇寬浮梁横前嫋可䌫
金塔卻立儼莫攀髯張幼好此竒服白壁刻佩鳴玦環
抱持微學不忍棄清明竹林遭削刪三年江湖友魑魅
一日寳府觀璵璠漸消鄙吝心自喜追計存没涕亦澘
尋山把酒豈易得客路霰雪衣裘單塵埃可洗憂可豁
待君一酌玻璃泉
題江州琵琶亭
危亭古榜名琵琶尚有楓葉連荻花嗚呼司馬則巳矣
行人往來皆嘆嗟司馬風流映千古當日琵琶傳樂府
江山寂寞三百年潯陽風月知誰主我今單舸犯江潭
往來略巳遍東南可憐千里傷心目不待琵琶淚滿衫
予官竟陵時李文舉嘗以事至郡同遊西禪刹陸
子泉烹茶酌酒甚歡也今歲予移官齊安文舉自
武昌渡江過我與之飲酒念西禪舊事相與慨然
此生放蕩隨羣動一覺竟陵瀟洒夢江山喚我此中來
卻愁風月無人共李侯年少能思我朅來兩槳歸潮送
不辭薄酒與君飲坐覺西山夕烟重西禪舊遊巳陳迹
壁間陸子塵生供石欄古井誰知味只有松風自成弄
愛君為吏無俗韻快誦離騷飲仍痛不嫌寂寞過我來
古縣年豐少爭訟
乞錢穆公給事丈新賜龍團
閩侯貢璧琢蒼玉中有掉尾寒潭龍驚山作春山不覺
走馬獻入明光宫瑤池侍臣最先賜惠山乳泉新破封
可得作詩酬孟簡不須載酒過揚雄
將至都下
竟陵南望稻新熟夢澤悠悠傷遠目春風嶺上望齊安
太昊城邊攬秋菊那知歲暮東州客太山蒼寒曉霜白
雲收霧捲日月明却上天衢瞻五色敝裘疲馬古道長
九旬刺史歸空囊歸去故人應笑我滿衫清淚說潯陽
題韓幹馬圖
頭如翔鸞月頰光背如安輿鳬臆方心知不載田舍郎
猶帶開元天子紅袍香韓幹寫時國無事綠樹隂低春
晝長兩髯執轡儼在傍如瞻馳道黃屋張北風揚塵燕
賊狂廐中萬馬歸范陽天子乘騾蜀山路滿川苜蓿為
誰芳
罔沙阻風
大江春風浪如屋客舟迎風罔沙宿連檣接柂古岸傍
岸頭無人春草綠船頭日出炊烟起買魚携菜來就市
漁人水惡不出門蕭條野市無雞豚堤邊紙錢灰若雨
沽酒賽神巫降語南人艇子不避風横江五兩翩翩去
寄曼叔求酒
青衫畿丞頑不羞三十持板拜督郵歸來無物與消愁
典衣沽酒寒無裘囊空酒貴不可得縮手愁坐凝雙眸
秋風破屋冷颼颼夜長不眠吟掉頭豈無鄰家酒可偷
簡書縳汝如窮囚淮陽冬醪滑勝油唇焦不飲已經秋
汲公直聲聞九州小子昔也從公遊憫憐憔悴賜顔色
時丐餘酌濡其喉軍厨嵯峨糟作丘萬甕沸響玉蟻浮
轍魚所願斗水遊不敢多取煩陽侯玉缾未至涎已流
想見㶑灔浮金甌歌成緘書還自咻一醉猶須越境謀
題吴熙老風雲圖
雨脚横空萬牛弩烈風吹山山欲仆草披木拔何足道
大江翻瀾失洲渚路旁失轡者誰子道阻且長泥沒屨
鞭驢挽車亦何急目眩心摇行不顧我生飄蓬慣羈旅
顧爾艱難逄亦屢衲被蒙頭不下堂且與身謀安穏處
京師阻雨二首
深泥漫漫汚后土長安閉門三日雨頑雲不動風伯愁
飛電更相雷師怒陽烏力弱不自持天漏已寬無石補
麥蛾禾耳不足憂當念為魚救無禹
大雨三日泥三尺駿馬高車行不得我有蹇驢安敢騎
閉戶高眠朝至夕誰家高堂半夜秋軟綺輕紈換絺綌
朱門樂事無時無爾自賤貧空太息
應龍(原注海州胊山有龍潭人傳有龍)
應龍未遇風雲起仰活泥沙數尺水彼能坐致千里澤
可憐一掬何難致時哉未遇可奈何一掬雖微安敢易
誰能寄語潭中魚相聚須臾莫相忌
田家三首
野塘積水綠可染舍南新柳齊如剪去冬雪好麥穗長
今日雨晴初擇繭東家饋黍西舍迎連臂踏歌村市晚
婦騎夫荷兒扶翁月出橋南歸路遠
社南村酒白如餳鄰翁宰牛鄰媪烹插花野婦抱兒至
曳杖老翁扶背行淋漓醉飽不知夜祼股掣肘時歡爭
去年百金易斗粟豐歲一飲君無輕
新見鵲銜庭樹枝黃口出巢今巳飛栗留啄椹桑葉老
科斗出畦新稻齊田家苦作候時節汲汲未免寒與飢
去來暴取獨何者請視七月豳人詩
海州道中二首
孤舟夜行秋水廣秋風滿帆不摇槳荒田寂寂無人聲
水邊跳魚翻水響河邊守罾茅作屋罾頭月明人夜宿
船中客覺天未明誰家鞭牛登隴聲
秋野蒼蒼秋日黃黃蒿滿田蒼耳長草蟲咿咿鳴復咽
一秋雨多水滿轍渡頭鳴舂村逕斜悠悠小蝶飛豆花
逃屋無人草滿家纍纍秋蔓懸寒瓜
女几祠下
山邊白雲閒不掃廟前土馬荒春草山下松花龍甲光
東風古柏吹煖香朝霞為裳水為佩守廟千年老龍在
清風掃堂神暮還山頭月出溪潺潺
馬周
馬周未遇虯鬚公布衣落魄來新豐一樽獨酌豈無意
俗子不觧知英雄賢豪相逄自相得一語君王見胷臆
當時豈不為人言聾耳安能為君側
南山
南山鳳凰雙翅垂口不妄食腹苦飢山前老鳶飽腐鼠
憑恃風日羣遊嬉俯身視鳳有驕色鳳不汝較空嗟咨
九韶一奏為君舉坐看百鳥相隨飛
福昌北秋日村行二首
秋野無人秋日白黍黍登埸秋索索豆田黃時霜巳多
桑蟲食葉留空柯小蝶翩翩晩花紫野鶉啄粟驚人起
洛陽西原君莫行秋光處處傷人情
黃桑蕭蕭新雨晴田中日午村雞鳴埸頭九月禾黍熟
空原雉飛飽新穀棘籬蟲鳴村路曲路邊古墳生野菊
人稀田闊草茫茫洛陽秋聲能斷腸
歲暮歎三首
秋日苦短秋雲多北風蕭蕭洛水波(案此下脱一句)長林撑空
葉餘柯鳴雁高飛去不息晩花悠悠能幾何洛陽經年
客未去歲暮搔首空悲歌
寥寥野空禾黍荒北風日夜鳴空桑南山碧天青不極
渺渺洛水東流長山空水寒行客少鴻雁飛急天初霜
蕭蕭窮谷歲已晩嗟我再補冬衣裳
南山蒼蒼秋季月北風如刀青石裂山隂半夜寒欲冰
晩望高峰看新雪白衫少年臂鷹去暮歸飲酒烹孤兔
強弓一斛尚可彎更欲射獵窮吾年
一畝
一畝秋蔬半成實竈突無烟已三日良人傭車斃車下
老婦抱子啼空室秋風九月天巳寒飢腸不飽衣苦單
我身為吏救無術坐視啼泣空汍瀾
洛水
洛水秋深碧如黛亂石縱横瀉鳴瀨清明見底不留塵
日射澄沙動璣貝南山秋風已蕭瑟倒影上下迷空翠
何當載酒縱扁舟一尺鯉魚寒可鱠
秋風三首
秋風蕭蕭洛川渡水碧沙寒飛白鷺波頭伐木欲成梁
落日樵蘇下山去山頭九月雪一尺山民燃薪當𥜗袴
石田收薄婦子飢歲晚苦寒安可度
秋風蕭蕭吹野桑田家黍稷初登埸雉肥兔飽鷹隼健
水落沙冷魚龍藏長淮烟波渺千里悵望搔首山川長
二年薇蕨苦不飽長安裘馬多輝光
昏鴉歸栖暮天迥新月娟娟水中影秋聲索索起桑麻
古道人歸烟火静公庭吏稀霜樹老藥檻雨多幽菊盛
山家生事飽暗知野果村醪遣朝暝
感春三首
我昨西來到昌谷主人致酒留我宿坐中少年美如玉
高歌清懽春夜促還家病酒對殘春東風落花吹滿屋
出無與語歸閉門安得萬里馳吾足
我昔東行花始開我自東歸花半摧萬紅辭林捲風去
坐見錦繡蒙蒼苔南山朝雲鳩逐婦日暮微雨蕭蕭來
一春晴明苦難得掩蔽風日知誰哉
悠悠朝興暮還息官閒事少門無客空山多隂春雨足
飢馬蕭蕭空伏櫪文章工巧謀愈疎顔鬢衰遲進無策
繫身五斗爾自為何用中宵空嘆息
又三首
亦知春歸不可留有情未忘寧免愁平田茫茫芳草合
清洛不斷波悠悠傷心千里寄雙淚催老此身初白頭
問舍求田未成計青衫手板對人羞
山民為生最易足一身生計資山木負薪入市得百錢
歸守妻兒烹斗粟山林未盡終不憂衣食自足他無欲
人生誰使愛功名萬慮千思撓心腹
騎馬出門暮復歸出無所詣歸對誰妻兒具酒勸我飲
兒稚笑語傍嬉嬉人生如此亦可樂安用軒冕生光輝
九原可作欲誰與鹿門龐叟眞吾師
去年
去年四月多風雨麥秀不實農夫苦今年麥好風雨調
萬口嗷嗷飢待哺何事今晨還衣裌朝日無光寒惨切
天工與物無怨尤安用日與人為仇
謝李剛中
齋郎好詩風調清語中有骨自老成愈鑱愈出當有名
朅來宣城蓋為傾文章不如金滿籯我昔曾力今乃懲
少年平步取公卿安用學此誤平生
局中負暄讀書三首
輝輝短景留寒光重裘不煖貪負陽老人背温一體康
我欲持之獻天王天王九重居明光玉几翠被女侍傍
人不我知謂我狂此心耿耿不敢忘歲云暮矣天雨霜
且復持此飲一觴
輝輝短景留寒光瓦簷霜濕梧桐黃老蛩不知秋已去
白晝嘖嘖空啼墻歲云暮矣羈旅傷塊獨守此天一方
牀頭書史談虞唐我言匪耄聽者狂
輝輝短景不能春照我貧屋亦復仁虞淵道遠寒雲屯
羲和愁思隕厥輪君不見志士憔悴甘賤貧塊處屋漏
含悲辛重堂温室顛醉昏悠悠蒼天彼何人
歲後三日
春風攪空如怒濤春日寂寂在蓬蒿衡門鳥雀舞不下
西園桃李氣已嬌天邊碧雲空漠漠門外荒草還迢迢
人生幾何春復夏可但白首隨漁樵
和陽念三自武昌至京師
三年别我客荆州一日長安從我遊愛君詩有春草句
使我神遊黃鶴樓江山望爾欲穿眼見我驚嗟秋鬢短
扁舟可辦吾欲東年來五湖魂夢中
二十三日晨欲飲求酒無所得戲作
張君所欲一壺酒百計經營卒無有夜來客至缾已空
晨起欲飲還戒口努力忍窮甘寂淡人間萬事如反手
百壺一醉有底難造物戲謔君須受
贈翟公巽
我昔出守來丹陽江流五月如探湯使君之居在山腹
繞舍樹石何青蒼千年藥根蟠井底靈液浸灌通寒漿
人言枸杞精變狗夜吠往往聞空廊金山蕩潏浪花裏
一舸遥去隨魚郎最竒巖齋人跡少乳水時滴白石牀
翠黿坡陀負日色白蹢掀舞占風祥我泊金山凡十日
窮探力取無遺忘南風吹我渡江去已厭淮南塵土黃
二十年間多少事身如疲馬起復僵淮南窮栖衆人後
朝食不充藜莧腸公來衰顔得一笑側聽高論驚尋常
窮閻過我坐至暮滿懷珠玉無秕穅乃知世間有清議
未可盡以已意量精金白璧天所寳理無破碎委道旁
半年耳冷不聞此過公矍然神激昂論文自顧已老醜
從事理絶隨飛翔斯文有属不但爾因公作詩我涕滂
讀中興頌碑
玉環妖血無人掃漁陽馬厭長安草潼關戰骨高於山
萬里君王蜀中老金戈鐵馬從西來郭公凛凛英雄才
舉旗為風偃為雨洒掃九廟無塵埃元功高名誰與紀
風雅不繼騷人死水部胷中星斗文太師筆下蛟龍字
天遣二子傳將來高山十丈磨蒼崕誰持此碑入我室
使我一見昏眸開百年廢興增歎慨當時數子今安在
君不見荒涼浯水棄不收時有遊人打碑賣
將至嶺下作
竟陵南風稻新綠夢澤悠悠傷遠目春風嶺上望齊安
太昊城邊攬秋菊那知歲暮東州客太山蒼寒曉霜白
霜收霧遠日月明却上天衢瞻五色敝裘疲馬古道長
九旬刺史歸空囊歸去故人應笑我滿襟清淚說淮陽
塞獵
十月北風燕草黃燕人馬飽弓力強虎皮裁鞍雕羽箭
射殺隂山雙白狼青氊帳高雪不濕擊鼓傳觴打令急
單于半醉解貂裘昭君獨抱琵琶泣
耒病臂比已平獨挽弓無力客言君為史官何事
挽弓戲作此詩
君不見吾鄉少年曹子桓文章七步相後先有時擲筆
事戈獵邀輕截駿馳平原濊貊名弓燕代馬射雉歸來
燕清夜一聞驚倒荀令君何物書生乃知射我雖把筆
笑腐儒束腰待懸玉鹿盧自從病臂憂親友百嗜為之
心一枯降癘無名天悔禍奪之而與復完軀但慙未使
杯安肘猶負當年門掛弧便使凄涼身未伏略聞弓馬
氣猶麤莫謂早衰須䄂手將軍臂折尚平吳
踵息齋
物之有知者恃息物之有息知為賊天長地久載元氣
天地無心故無極君知一身誰主持六塵緣影工伎兒
發生變幻不暫止令汝鼻息無停時喘呼呀呷生至死
去今已遠何由歸眞人嗒然吾喪我能使炎火為寒灰
中空無宰氣不使内自升降如靈龜深之又深乃至踵
根深蒂固凝不動超然内外無死地梨棗華實龍虎用
眞人示我尺素書萬卷丹經不勞誦他年綠髮對銅狄
卻視吾齋眞作夢
喜晴
朝看東南雲物好便有清風收濁潦吾知天意將悔禍
約束蛟龍便粳稻山川轉眼異明晦冠屨宜人亦輕燥
微凉入堂酒味好一杯徑醉愁如掃清幽枕簟東窗下
曉睡老雞呼不覺
大風與楊念三飲次作此
北風黃雲卷飛沙吹暗長安百萬家温爐對酒慎勿出
且看酒面生浮花我為吟詩說雲夢荆江洞庭方洶湧
吟成飲君三百杯莫學雪中驢酸哀
寄道公
知公鼻祖冬之日謫向江山冷無匹粹然真氣滿輕軀
自言位次神仙秩同輩幾人始謝老惟公躚躚居第一
鸞腰不舞自欲飛神屨瞥波原不濕永巷春深簾幕幽
西都有人名莫愁我老摧頽乖舊約空能時作夢中遊
柯山集卷十一
