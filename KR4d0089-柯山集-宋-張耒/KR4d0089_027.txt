柯山集卷二十七
宋張耒撰
同文唱和詩
欲知歸期近呈天啓
耒
欲知歸期近屈指不滿手豈無兒女心惜此良邂逅蔡
郎吾未見心已想雄秀那知風雨夜聽此龍劒吼八荒
一驥了萬馬空在廏鍾山淨名老為子不惜口頗聞國
士薦固自君所有惟應功名地他日容老醜
蔡肇
欲知歸期近朱墨復在手出門豈無時官事少邂逅張
公晩定交千仞仰森秀華堂耿青燈夜半獅子吼真龍
服内閑爽氣凛羣廏新詩陳五鼎斟酌皆可口光華委
行色于我亦何有緘藏不知報刻畫無鹽醜
鄧忠臣
欲知歸期近行行重攜手掖垣隔華省明日難邂逅作
者六七人崢嶸竦神秀藏蟄龍虎姿風雲即騰吼嗟予
自遲暮老驥伏閑廐奪珠不量力攬臂犯牙口平生辛
苦行何足為巳有正似逄毛嬙歸憎孟光醜
晁補之
眉山見張侯心許出一手臨川得蔡子千載慰邂逅鄧
君起南國磊磊看三秀譬如黃鍾陳我尚瓦釜吼欲知
歸期近喚馬牽出廏官醪持餉婦傾瀉僅漬口千章輸
明堂勿問草澤有羣公自凛凛冰鏡照姸醜
初伏大雨戲呈无咎
耒
初伏炎炎坐湯釜長安行人汗沾土誰傾江海作清凉
玄雲駕風横白雨普陀真人甘露手能使渴乏厭膏乳
且欲當風展簟眠敢辭避漏移牀苦清貧學士卧陶齊
壁上墨君淡無語翰林但解嘲苜蓿彭宣不得窺歌舞
聯詩得句笑出看策馬涉泥歸閉戶牀頭餘榼定何嫌
窗外石榴堪薦爼
補之
蓬山西鄰九軌路三月街晴葉吹土直廬鑿牖面宫垣
青壁嶄嶄看垂雨殿角風斜碧瓦寒翅濕蒼鳶不能乳
郤思窮巷亦可憐一掃蚊䖟通夕苦鬱蒸書課未須忙
午漏客休聽天語平生豪氣對樽酒山雞見鏡猶能舞
城南寺近曉堪行笙歌涼月聞千戶但憂伏日細君須
割肉無緣俟歸俎
曹輔
火焚真金融作暑南風無聲蒸厚土省門下馬不讀書
急掃藤牀卧聽雨朝涼巳覺飯有味紫盌新茶如潑乳
天工未費一杯水已變炎涼異甘苦晁侯笑顧北忩竹
知君吟詩得佳語忽驚秋近梧桐落未厭野潤商羊舞
快洗晚空作晴碧三更月華清萬戶不泊泥深滑馬蹄
更自無金謀燕俎
忠臣
大明放朝官避暑長廊翛翛絶塵土漢家宫殿敞千門
紫閣拖雲灑甘雨雷欣電笑洗蒸鬱蕩蕩青天滑流乳
憶作三年田舍中六月正服農家苦豈望生還直舊廬
得見張晁說新語初聽鈞天驟竊忭正似聲聞躩起舞
喜乘初涼與晤歌不憂庭潦蟄垣戶徑攜斗酒相就醉
更置雙鯉充君俎
汗流龜跌如炊釜蜉蝣飛空蟻運土眼看纖雲上太清
曾不崇朝八荒雨金柔火老旱太甚咀嚼冰雪如餳乳
豐隆列缺及時來蒼生解除焦焚苦張侯不辭茅屋漏
倚柱長吟可人語愛君豪猛為君和初撫劒歌終起舞
城南酒壚酩新撥不獨黃公當門戶滿沽䲭夷極歡酌
抽摘園蔬供鼎俎
突冷塵魚生甑釡十年都城困風土不辭揮汗過三伏
敗屋怯聽滂沱雨張侯作詩召清風渴讀如飲雪山乳
笑我形容太瘦生我亦悔前用心苦晁子迭唱亦起予
兩人終日同堂語奈何拘學技藝窮跛鼈欲趁驌驦舞
魁然圍腹貯文史朝來氣爽寬酒戶為君急置槎頭鯿
縷翠霏紅落雕俎
神龜不識烹魚釜生潛深淵長黃土誰令誤落魚網中
白晝冥冥作雷雨嗟予幡然别舊隠空巖無人滴鍾乳
松菊滿山胡不歸顧同妻子忍攻苦長歌漫漫何時旦
起坐中夜私自語茅茨十九漏如澠誰知華堂醉歌舞
山中吾廬歸去來峯插翠玉朝高戶注目操刀必割時
尸祝何煩越樽俎
肇
城中鼎食排翠釜羊胛駝峯賤如土青衫學士家故貧
斗米束薪炊濕雨縱横圖史照屋壁呫囁詩騷從稚乳
省中無事騎馬歸雨聲一洗茅簷苦急呼南巷同舍郎
聽我臨風有清語且貪青簡事文章未有金貲買歌舞
往來詩卷牛腰許太羹玄酒竝在戶吾詩老澀邀使前
正坐可口收艱俎
贈文潛
輔
都城薄禄纔三釡白髮朱衫汙黃土九人同日鎖重闈
一夜濤聲卷秋雨投身雖喜豪俊窟刺手如逢虎方乳
鄧侯相逢十載後清骨巉巖詩思苦張晁自是天下才
黃卷聊同聖賢語蔡子彎弓欲射虎拔劒酒酣時起舞
何當連袂上霄垠速致時康門外戶病夫行矣老江湖
尸祝安能越庖俎
余幹
可畏日輪如赤釜賴有羣仙司下土稍從寥廓踊濃雲
旋向塵埃灑甘雨松蘿既女更施澤山木欲童俄得乳
馬牛暫息要途勞魚鼈頓舒炎海苦野鶴那虚屋上鳴
穴貍不繆山中語清風豈假白羽摇輕汗寧沾翠綃舞
己憐爽氣滿襟袖更喜餘霞照庭戶後朝便是閱英才
為指帲幪設千俎
次韻呈文潛學士同年
柳子文
肇
張侯胷中包覆釡百里奔流無寸土玄蛟白鼉有時作
一洗乾坤三日雨詩雄變怪有如此震動猶能止啼乳
已傾太白酒船空更壓少陵飯山苦昨朝東門同拜敇
玉齒猶殘道中語閉門十日無一事坐對空庭秋葉舞
何時御史出霜臺便假前騶辭棘戶城南邀我倒餘樽
紫栗黃橙已登俎
答天啓
耒
黃鍾無聲登瓦釜蔡子青衫在塵土通人爽氣百步寒
知子胷中有風雨三年河東走鐡馬絶口魚蝦便酪乳
歸來萬卷付一讀不覺兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劒蛟龍舞
天兵萬百老西北快馬如飛不出戶看公大纛出麒麟
走取單于置刀俎
和天啓贈文潛
補之
蔡侯飽學困千釜濯足青江起南土放談頗似燕客雄
快奪范雎如墜雨東城擒羽未足論柏直何為口方乳
蒋侯山中伴香火三年不厭長齋苦平生豪偉有誰同
要得張侯三日語晝間那自運甓忙時清不用聞雞舞
桓榮歡喜見車馬書冊辛勤立門戶要當食肉似班超
猛虎何嘗窺案俎
再答
肇
羌兵昔出臯蘭路欲鏟新城無聚土烟烽照夜氣如霞
鐵馬連羣歕成雨東西兩關同日破股掌嬰兒絶哺乳
鼓聲十日拔帳歸至今猶說防城苦當時諸將無奇功
不敢彎弓向敵語橐駝西來金帛去孽狐小鼠猶跳舞
王師八月盡防秋惴惴軍興恐編戶腐儒不用輒憂邊
廟堂有人制樽俎
呈鄧張晁蔡
才堪斗量君獨釡年少登瀛脱塵土重闈幾日鎖清秋
酬唱新篇亂如雨讀書相逢十載前君家酥酪和腐乳
(案此下原闕苦字韻二句)晚將衰颯奉英遊漫記雪忩邀夜語平生
意氣杯酒間我醉狂歌君起舞即今頭白老青衫但期
教子應門戶燕頷從来骨相殊看君鼎食羅五俎
用俎字韻呈樗年
肇
墮竈一言能破釡魔界掃空成佛土鍾山道場天所開
萬壑千巖散華雨白衣居士演真諦江海滔滔流法乳
自從玉髻飛上天妙緣誰救諸有苦我昔南行入定林
水鳥松風能妙語六時天樂彩雲飛百丈寒江翠綃舞
此地知君會著力雷作彈指開蟄戶空山蕙帳盍思歸
秋末晚菘行可俎
次韻天啓戲為禪句之作
幹
一片木柴投向釡不是知音色如土道途漫用運三車
恨性終然資一雨相逢儻獲箇中人涓滴何辭比驢乳
善才童子天質奇&KR0008;官遠遁修行苦果向北山曾遇人
便解捐書尋一語而今脱卻七斤衫相見山山惟作舞
秋闈何幸相握手未厭夜深來叩戶莫愁客至將何待
卧有眠牀飢有俎
上呈子方鄉丈
肇
西方殘寇魚游釡往歲天兵收境土軍行旱海口生烟
沙井無泉天不雨將軍意氣吞八荒欲入涼州傾馬乳
堅城不下河未冰幕中稍覺從軍苦曹侯獻計取東關
帳下選鋒同此語歸來塞色侵鬢毛聯翩始閱交衢舞
不學行間妄校尉盡斬孫歆封萬戶人生富貴有危機
彘肩不願加雕俎
次韻答天啓
輔
天兵連營十萬釡烈烈威聲震西土崑崙月窟掃欲空
豈止斯民被時雨賀蘭狡&KR0693;遁三穴黃口嬌雛未離乳
臨機一失挫銛鋒誰願忠言如藥苦吾鄉蔡子喜談兵
早歲曾過阿戎語逸才自擅鸚鵡賦高韻仍為鸚鵒舞
方略應須敵萬夫徒擊韓嫣笑當戶正宜弱冠請長纓
繫取單于置高俎
曹子方用釡俎字韻賦詩見遺予洎張文潛晁无
咎蔡天啓因以奉酬幷示四友
忠臣
長愛陳思詠萁釡幾年不見徂南土朅來相逢翰墨埸
夜忩共聽空階雨躍馬蔡卿能齧肥好書張侯期飲乳
晁令知從博士遷智囊不厭傳經苦于兹邂逅如夙契
睠我劬勞勤晤語詩成乍變龍虎文筆落更驚鸞鳳舞
我將隠遁山林姿公等整頓乾坤戶分同尺鷃搶榆枋
難使犧牛登鼎俎
柯山集卷二十七
