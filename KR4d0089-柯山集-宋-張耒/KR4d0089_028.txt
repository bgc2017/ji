柯山集卷二十八
宋張耒撰
同文唱和詩
考校同文館戲贈子方兼呈文潛
補之
二十年來曹子方新詩曾見未能忘多才善謔稱物芳
吳娃席上呼作郎瞥然何許歲月長只今未老毛髮蒼
自言逢掖非昔狂傳經華隂夫子堂何曾騎馬身挾槍
詔隨上將西擊羌董蒲跗注謂我臧夜行馬頓飢無糧
鼓鼙驚谷騎卷岡吏呼馬微醉在牀前鋒奄至靈武旁
中堅不後無敢驤城門三日牧蔽隍百駝載笴千槖裝
旌旗立壘烏鳥揚還軍不省一矢亾坐師無獲勞不償
鐃歌入奏虛錦囊秋風鱸魚思故鄉銳頭宜董鸛鵝行
得官猶領萬驌驦王城對巷如參商那知連月居兹房
稱多量少非我長羣公古鏡懸秋光閉門飯飽庭葉黃
秋盤登兔官酎香吳音訛變雜秦凉令壺老柏笑覆觴
淹留平日夢欲翔得君可樂殊未央人生傾盖何所望
結交松柏要冰霜中天號出玉璽章青驄御史騰康莊
歸期屈指未可忙聞君況有夢虺祥生女不惡嫁鄰墻
掃軒留客具酒漿與君更約城南張
忠臣
五年坎壈哀南方江湖魏闕兩相忘洞蘿巖桂搴孤芳月
潭風渚儔漁郎單閼孟夏草木長望都樓觀鬱蒼蒼(原注忠臣癸亥)
(六月以家艱去國丁夘四月還省)誰令焚芰辭楚狂復来上君白玉堂黃門
戟曜羽林槍未央引籍班氐羌雲屯錦簇馬斯臧大官日膳
瓊為糧追随威鳳鳴高岡豈敢偃息復在牀投鉛歸休下殿
旁衛士傳詔来如驤館閶闔外西城隍書槖迫遽不及裝籲
俊士集要言揚得弓勿問何人亡趙璧既入秦城償穎脱喜
見錐出囊同人于野不擇鄉峩峩羽翮整顔行天閑玉勒皆
驌驦伯喈懷贖望金商(原注天啓)魁梧竒偉值子房(原注文潜)家令數術
應帝王(原注无咎)三英粲粲日爭光我輒與之較雌黃芳菲滿室蘭
生香坐堂月久秋氣涼將軍思歸歌撫觴(原注子方)倚梧目
送鴈南翔想見葭菼水中央洞庭河漢遥相望香楓葉
老赤染霜感慨少日七步章長安城西約鄭莊(原注予與子方)
(无咎文潛天啓嘗有此約)牽率不往有底忙人生可意皆吉祥快馬
劃過小苑牆入門爛醉銀缾漿秦筝趙瑟喜高張
次韻无咎戲贈兼呈同舍諸公
輔
少年落魄走四方看山聽水興難忘深林誰復知孤芳
十載江湖稱漫郎紫溪風月幽思長綠水如鏡烟蒼蒼
追隨豪雋多清狂春風爛醉胥山堂下瞰羣峯聳如槍
吳儂棹歌笛弄羌攀蘿捫薜疲獲臧經旬選勝行齎糧
客見經臺倚高岡共卧明月吟胡牀投身忽落崑崙旁
征西萬馬隨騰驤官軍夜半填賊隍食盡師老催歸裝
將軍數奇謾鷹揚斬捕不能酬失亡曲突徙薪語莫償
幕中病客非智囊扁舟夷猶憶吳鄉晁侯平日丈人行
生駒今始見驌驦伯樂一盻過老商恐是稟質蒼龍房
久工吳語放降王叔敖扺掌對燭光秋英落盡金鈿黃
玉甕浮春醅發香九天廣樂來新涼笑談聊此共一觴
天衢六翮將翺翔正值羿彀游中央我老委翅無復望
洞庭橘熟千林霜行當拂衣解銀章買取百花洲畔莊
世外日月何曾忙翛然一室生吉祥車馬還能過我牆
夜具茗飲與蔗漿更看君詩雲錦張
敬用无咎學士年兄長韻上呈子方太僕鄉丈
肇
兩河郡縣淪西方西人思漢今未忘果園蕪没白草芳
(原注靈州乃赫連勃勃果園)旃裘戲馬誰家郎車箱峽口澗谷長旄
頭倒挂回穹蒼王師西出討獝狂六花簇疊來堂堂前
鋒銳頭臂兩槍伏姦謹索收生羌天聲隱轔摇姑臧奇
兵繚背斷饋糧決河有聲如壊岡城頭擊鐘聲殷牀萬
甲幾欲漂無旁雖有伉健誰騰驤一夫不敢陵彼隍馬
首欲東促歸裝緘胷有策鬚眉揚歸來恍恍若有亾劬
勞有日何由償戰鞍挂屋尋書囊日隨飛鴻思帝鄉彭
城老將官横行幕中市駿收驌驦射堂兩部奏清商應
弦破鏑如蜂房(原注劉渭州射為天下第一)笑談斥土羈名王畫圖
遣奏朝明光詔書留典真乘黃錦韉玉勒春風香平池
老柳高雲涼神駿在目豪吟觴跨下蹀躞驚鳬翔皇居
九衢天中央我時項背聊相望西城九月天隕霜夜談
關塞評文章微言竊比惠與莊和詩脫筆覺我忙視君
韜養壽且長功名有來成堵牆勿憂寒暑敗玉漿韔弓
箙矢用此張
无咎兄贈子方寺丞見約出院奉謁復用原韻上
呈子方兼答无咎見及語
耒
曹侯驥骨䨇瞳方流沙萬里志不忘讀書故山蘭蕙芳
咳唾不顧尚書郎參軍朔方試所長奮鬚決策服老蒼
願得一索縛狡狂凱歌揉馘獻明堂黃河東峙萬旗槍
義渠竟失先零羌坐師失律無否臧但恨不取東關糧
黃君詩力回魁岡十客未得一登牀攜君秀句展我旁
草書紙上蛟龍驤謂我君舍城東隍年來長嘯棄軍裝
載酒欲訪執戟揚休日出門如矙亡坐令耿耿願莫償
紫衣宣詔襆被囊獻書貢士學與鄉羅庭充屋書萬行
風鬃霧鬛簡驌驦考評唐虞論夏商相過近如蜂隔房
君家八斗陳思王千年門戶有輝光任城健將獰鬚黃
猗蘭之苖不敢香家人寄衣秋晚涼滯留華館付杯觴
天高月明新鴈翔明燈高談夜未央屈指計日引領望
來時汗流今雨霜重門事嚴御史章賴君諧捷解色莊
還家有日未用忙眉間黃色是何祥晁侯約我走門牆
但無閉關休饋漿莫以獸微弓弗張
復用方字韻奉贈同舍慎思文潛同年天啟
補之
平生數子天一方今夕何夕情難忘荷衣攬蕙氣芬芳
册府兩公同舍郎崑崙方軌萬里長西城却望天蒼蒼
秋庭風雨翻幕狂夜語蔡侯同一堂張侯老筆森牙槍
文詞楚些遺蹇羌胷中水鏡誰否臧學三百囷羞裹糧
思如决瀆萬仞岡大編小軸山壓牀城南買屋君舍旁
疲驂日附驥尾驤我慚昧道由四隍人如燕宋初束裝
聽君雄辯神揚揚却思得一愁十亾鄧侯韞櫝價不償
有方未試聊貯嚢起家牛斗玉笥鄉鴻騫早入鵷鷺行
和鸞采齊要驌驦一鐸便足諧宮商知君雲壑有松房
南陽耒耜心霸王玉池復說夜有光仙人藏丹金鼎黃
願分神瀵浴骨香非我其人慙德涼蔡侯發跡江濫觴
閉籠祗欲擘海翔此公事業未渠央六奇他日我所望
烏號張月刀瑩霜列五單于加印章穰苴何但虛斬莊
遭時立志未可忙白犢得瞽寧非祥嗟予企踵不及牆
逢君如渴御蔗漿怯雖如鼠猶膽張
敬次无咎來韻抒寫素懷兼呈文潛天啓伯時仲
達
忠臣
梁宋吳楚各異方交情一契不相忘况乃顔色瓊枝芳
石渠金馬從諸郎我徒瀟湘烟水長江湖飫見山色蒼
扣舷弄月浩歌狂朅來濫吹崇賢堂儲胥乍駭綠沉槍
擊鼓震讋庸蜀羌爰居受享謀非臧悔辭卑飛斑竹岡
終日獺祭書繞牀故山秋菊英可糧西風夢掛南斗旁
翠蚪綘螭交首驤坐看樓闕照天隍壯心鬱律軍騰裝
弢弓卧甲氣不揚揮斤欲斵□人亡劍價倚待風胡償
雲間邂逅得智囊洞庭鈞天奏帝鄉慷慨奮擊萬夫行
天路滅没飛驌驦張侯同聲羽應商蓬萊方丈屋連房
海口瀾翻議百王太一下照青藜光要我挾槧弄鉛黃
四庫顛倒翻芸香蔡鄉来自安西涼慨慕玉關歸獻觴
同官李柳並翺翔鸞和節奏聲央央誰其力薦慰所望
九閽白日無雪霜垂光虹霓急草章沉冥清遠兩蜀莊
人間勢利本不忙麒麟鸑鷟國珍祥每恨官隔西掖牆
可使簸揚挹酒漿不似箕斗名虛張
謹次原韻奉酬慎思學士年友
李公麟
君家祝融水一方平生書闈食可忘雲河潄潤搴瑶芳
天帝壁府讐書郎馳騁千載凌子長神清骨秀顔色蒼
書淫傳癖笑輿狂十年此會同都堂上樓吟春碾旗槍
詩筒吳歈賡楚羌一律校文公否臧日飽太官沆瀣糧
朱鸞入網空南岡賢書奏牘紛滿牀朝出粉闈暮帝旁
駸駸天路羣龍驤病鴟跕跕乃汙隍白雪隴望因俶裝
放歌長林聲激揚佩蘭思馨雖朋亡雲出鳥還聊自償
羽扇麈尾隨經囊龍眠乃是無何鄉朝遊不亂麋鹿行
歸卧展圖觀驌驦憲貧頌古時歌商徜徉興罷住雲房
焚栢翻經䆒法王冉冉暗度歲月光山頭草青還葉黃
洞明已死閒骨香此志未就嗟涼涼親顛向白每稱觴
旨甘鞭後難翺翔朅來竊食天中央古人千載空相望
同文鎻密御史霜得公再集評文章亦說種松輞口莊
使我夢蝶栩栩忙便欲負郭占農祥開門倘容倚孔牆
想挽北斗下挹漿箜篌更對高秋張
次韻呈慎思學士
子文
咸韶濩武來何方鏗鏘入耳安能忘陽春蘭芷秋菊芳
金門詞客青袍郎昭回下燭光熖長深山大澤龍蛇蒼
浩歌激烈元非狂正逢聖主開明堂風煙關塞收旗槍
舞干兩階臣戎羌喋血拓境謀非臧邊城夜行休齎糧
采詩不復嘲青岡蛜蝛戢羽戍婦牀移文北山猿鶴旁
渥洼朱龍兩服驤胥靡版築罷浚隍白環楛矢貢篚裝
航海萬里風帆揚旃裘種落嗟脣亡諸蕃入學願可償
槐花舉子促書囊成均貢士賢登鄉東門宣詔札十行
我慚駑駘追驌驦何敢望回不及商毛遂末至宗連房
頼有墨妙江都王傳模共分此日光驊騮綠驃兩耳黃
想見蹙踏披天香坐覺暑退秋堂涼拘牽齷齪漫引觴
門外烏兔䨇飛翔悠悠逝川東未央故山魚鳥空相望
鄧侯意氣摩秋霜朝吟百篇暮千章駢羅經史貫列莊
落紙但見書史忙孔鸞羽儀各效祥鄙夫不學空面牆
先饋不用驚五漿烏號要須賁育張
次韻奉酬无咎兼呈慎思天啓
耒
平生結交圓納方過眼十人八九忘畹蘭畝蕙幽谷芳
嬾隨家奴諛五郎苦飢方朔身漫長顛毛種種顔欲蒼
誰謂勝癡端坐狂清淮之隂一草堂列筆作陣茶森槍
絶口平戎與破羌百年如此計亦臧何用竊食官倉糧
玄黃病足畏高岡但願縮頸老支牀煌煌東壁日月旁
神仙鸞鳳争騰驤萬書落架城覆隍牙籖如雲丹碧裝
晁侯再作班與揚正始故在何曾亡江湖十年願飽償
夜成七發光出囊蘇公後出長卿鄉為君吳都無一行
(原注蘇翰林欲作杭州賦見无咎杭州七術乃止)世有伯樂生驌驦肯使弭耳
隨鹽商鄧侯楚山深閨房名走上國交侯王朝隨日景
夜燈光包攬今古窮炎黃吐詞分葩有國香近君如雪
六月涼又似心醉醍醐觴東南蔡子名飛翔同隨天書
拜未央瑰竒宏傑萬夫望頰牙凛凛有風霜文如神鼎
爛龍章鍾山長齋讀老莊論兵說佛兩俱忙不夸得硯
文字祥但願破敵如頽牆我窮乞酒更得漿仰看三虎
爭雄張
贈天啓友弟
耒
桑弧蓬矢射四方嬰孩立志長可忘莫學兒女漫弄芳
豪氣當視交河郎邊城入望千里長臂韝時架角鷹蒼
搏捷仍放韓盧狂麕鶉日暮隨登堂往來絶藝精飛槍
餘勇猶足吞頑羌讀書誰謂榖勝臧盛時萬鍾遠餽糧
水輸長川陸登岡垂弓在槖弩在牀蔽扞入陣牌居旁
天馬馴工披甲驤受降濬築修城隍刀頭不惜千金裝
三十六將皆鷹揚故境可容尺地亡子頗自負當夙償
況復武庫踰書嚢惟我與子舊同鄉友生固自騰㕍行
更欲揚鞭向驌驦豈但傳經如卜商不見漢時張子房
身纔六尺佐時王功業能依日月光素書一卷初逢黃
異時破賊玉書香當使相繼來西涼時臣稱賀持壽觴
鴻鵠一舉横飛翔光隂應須及未央(案此句下原本闕望字韻詩一句)
不侯可忍點鬢霜少年天子坐建章寵待穰苴不顧莊
嚴兵待時雖未忙黠酋授首先有祥王師會看傅城牆
郊迎父老擕壺漿去病當時凱樂張
次韻上呈樗年主簿鄉兄
肇
君家晉陵我朱方君家易知復難忘十年不見蘭畹芳
青山翩翩黃綬郎我遊東南歲月長江流洶湧山鬱蒼
燭龍東來尾鬛狂鳥爪真人坐高堂山中旛刹森戈槍
道場法嗣通衡羌大道甚夷車御臧獨不進步誰資糧
脱身簿傾行澗岡青崖結茅雲繞牀飄颻西墮梁宋旁
至今夢想猶高驤矧復約子西城隍瓦爐梵夾隨行裝
形骸土木神遠揚少狂豪氣今則亡劇談軟語志頗償
模寫物象揮錦囊樽前坐我烟靄鄉憐君駮踠未著行
側身六合悲驌驦即今文學科卜商赤刀大訓在西房
詔書興賢利賓王重闈共此燭燈光肥羊細肋蟹著黃
茭蒲生白晚菘香落月動影簾帷涼夜如何其未卷觴
座間詩陣鵝鸛翔卧旗蓄銳豈遽央我堅孤壘何敢望
降旛欲掛月似霜獨君一掃可得章滔滔筆力抵卞莊
兩虎未捽終不忙蜘蛛拂面歸有祥便看大榜挂北牆
南城西寺載殽漿背城借一猶能張
次韻贈无咎學士
幹
毗陵城如金斗方往事歷歷那能忘相逢童子佩蘭芳
秀發人指誰家郎未幾重見突而長即今不覺秋蓬蒼
嬉笑豈復為兒狂追昔宓子初登堂辭鋒峭拔森刀槍
噐識沉遠包夷羌陽秋寧肯露否臧有子遊學先聚糧
相將百里陟岵岡邂逅一揖坐僧牀大辯傾注如無旁
天馬方謂先騫驤觀魚誰復駐濠隍瓜期受代垂趨裝
當路奏牘交稱揚行將超擢奄云亡坐令志氣不得償
傳家豈託錢一囊諸兒經行名州鄉挾書繼踵諸父行
旋見天衢飛驌驦論治直要超周商術卑效淺笑杜房
况是亨運遭興王致君紹祖邦家光何止追考歸焚黃
䆳庭朝露明芸香異書滿閣秋氣涼詠歌間成隨豆觴
讀之如欲凌雲翔暫迂大手離未央(案此句下原本闕望字韻詩一句)
挈篋來寄深閨霜賓興賢能視文章尊尚周孔摩韓莊
搜竒殆有通夕忙英遊疑動聚星祥我歸復翳環堵牆
世味已能如飲漿羲皇上人琴一張
次韻樗年見貽
補之
平生車軌周四方結交童齔老相忘異哉余子久彌芳
吳人猶記稱周郎河豚入網荻芽長宜興罨畫烟水蒼
風雩春服真少狂不愧戴崇升後堂(原注時王平父方教授毘陵樗年所)
(最厚)横戈筆陣倒千槍升鸞獨步禹幽羌(原注樗年奏藝開封第一)世
儒膠擾何足臧說食不救飢求糧瞥思振衣千仞岡空
林無人一繩牀五車純束不在旁欲徹梯櫈排空驤鍾
山春水遶城隍從師不憚白笈裝矢鋒相觸塵不揚驪
黃牝牡若滅亡子嚴主簿志不償厭見朱墨紛傖囊西
風雲日思帝鄉東華拜敕鳬綴行黃昏閶闔飛驌驦虚
堂節候變金商間門蟋蟀鳴我房吾君仁聖周成王屏
驅虎豹開明光山龍粉米誰青黃多儒可贊至治香園
檀山石豈荒涼潢汙蕰藻須豆觴願君與借羽翮翔賢
書蚤列升未央(案此句下原本闕望字韻詩一句)君如病鶻待秋霜牛
衣未可悲王章公朝道闢五逹莊服襄按節緩勿忙夢
松生腹渠不祥莫車上儛應循墻功成歸飲沆瀣漿發
機要若黃間張
柯山集卷二十八
