柯山集卷十三
宋張耒撰
七言古詩
某寒熱伏枕已數日忽聞車騎明當接頓睡中得
韻語數句上呈四丈龍圖兼記至日之飲
山羊卷酥如切玉翦毛胡羊花作肉燭前醉客淋漓時
山泉更煮如珠粟深泥三尺歸不記日到牀前初睡足
爾來七日戰寒熱朝飯齋糜不盈掬客來但辦君且去
卧聽涓涓雪消屋因山事嚴京兆出十驛人人如在目
駝裘便面行野時晴郊巳動陳根綠
贈晁十七
應之風骨世絶倫濯濯芳柳當青春瓊瑶冰雪照一坐
我恐子是神仙人十年聲名望不見一日邂逅情相親
安仁白璧絶瑕玷宗之玉樹無埃塵襟清胷明遇事敏
西河舊政傳諸民縣門高開吏束手訟至立决如有神
别君還家恍如失咫尺莫見徒為隣會期殘春再携手
滿引大釂無辭頻
聽客話澶淵事
憶昔兵來動河朔渡河飲馬吹邊角澶淵城下冰載車
邊風蕭蕭千里餘城上黃旂坐真主夜遣六丁張猛弩
雷驚電發一矢飛横射渠魁貫車柱旃裘無蹤大漠空
歸來封禪告成功自是乾坤扶聖主可能功業蓋萊公
和晁應之憫農
南風吹麥麥穗好飢兒道上扶其老皇天雨露自有時
爾恨秋成常不早南山壯兒市兵弩百金裝劍黃金縷
夜為盜賊朝受刑甘心不悔知何數為盜操戈足衣食
力田竟歲猶無穫飢寒刑戮死則同攘奪猶能緩朝夕
老農悲嗟淚沾臆幾見良田有荆棘壯夫為盜羸老耕
市人珠玉田家得吏兵操戈恐不銳由來殺人傷正氣
人間萬事莽悠悠我歌此詩聞者愁
止酒贈郡守楊瓌寶
止酒正似塞決河厚積薪芻傅砂礫堅牢不使見蟻漏
一線纔通便奔激莫輕弱箭不穿縞轉眼巳驚牛弩射
我今止酒用此法目前逾月無涓滴情鍾我輩獨痛制
慧通則流那可測懲羹端是合吹虀用玉無疑初諫漆
脾乾胃燥生未省黃姥無聊怨岑寂不憂羣飲惱姬翁
但畏獨醒嘲楚客茫然自惻還自笑一身心口相仇敵
何妨二䜿即奔忙不廢三嬰更滋澤平生杯杓不掛眼
一飲便須論斗石低心伏老慎勿癡此身何啻千金值
送畢公叔奉詔赴陜西
畢子談鋒不可摧捷若急電飛霆雷老僧宿學不敢較
左右戈戟縱横排文如翻河注浩渺學有要會窮根荄
眼看青雲不着腳決去得邑窮山隈漢家封疆際四海
琛賮萬里連翩來西河故地獨何事禮樂舊俗遭狼豺
包藏隠忍非一日獸子未可仁心懷英雄天子命世主
撫劍震怒風雷迴馬如屯雲士如虎萬車載甲如崔嵬
豈惟俘斬復境土誓剖巢穴窮卵胎除書命子參漕府
國有大事須羣才男兒功業在勤苦莫惜沙塞衝塵埃
禦戎舊策子所習胷臆請為將軍開封侯報國在今日
贈行滿舉黃金杯
九月十二日入南山憩一民舍冒雨炙衣久之
石棱如刀不容步上挽垂藤下無路風寒雨滑徒旅愁
捨馬杖藜泥沒屦躋攀顚墜不容髮目眩心寒驚反顧
亦知垂堂有遺戒身仰微官欲誰愬蕭蕭茅屋映絶壁
門外汩汩清泉注解衣就火不能煖旋拾山薪伐溪樹
山翁生未食醯醢脱粟寒蔬度朝暮人間平地固不少
何用﨑嶇守磨兔秋聲四起山靄夕壊屋疎籬睡無處
披裘結束相勸歸過盡重雲下山去
八盜
挾弓持矛八人者暮出永寧循白馬袁村飲酒呼主翁
主翁倉皇問以弓朝飯南山民獻彘主人贈刀其姓李
道逄兩夫捕鷹隼脅之以威使從巳晩投民居迫之饋
坐有三夫願從事其徒新故十有三驅使兩夫前探伺
諜知小水無徼巡彎弓長呼蒼市門傳聲市人恣誘脅
擾擾坐致幾千人一盜登牀坐而視四盜執兵環以衛
八夫露刃入民居歛聚金珠致之帥搜羅抉剔凡八戶
滛汙婦女纍其主烹羊致酒來紛紛錢幣滿前隨賜與
一盜揚聲集市人我憐市人常苦貧居民積財尚餘羨
恣爾攫取舍無嗔市人聽令喜且舞肩負嚢擔誰復數
須臾散去閭里空犬逝雞逃無敢語八盜連謀詔其五
為我鳴金南取路人聞金聲謂盜南八盜西馳下山去
長吏飛書呵有司坐欲捕獲如吾期洛陽大牓如匹帛
一百萬錢賞能獲一朝兩卒扣吾門自言有密人不聞
我知小鼠羣偷地二盜今居洛之涘立呼吏兵給戈弩
期以朝擒夜馳去可憐鼠子不知逃猶復持矛起相拒
一士揮刀身首離復取傍盜如携兒八夫獲二亡其六
盡取黨人付諸獄
淮隂阻雨
檣竿日日春風轉渺渺孤舟數家縣朝來雨暗隔淮村
白浪卷沙吹斷岸渡頭楊柳濕青青橋下涓涓野水生
滿尺白魚初受釣斷行歸雁故能鳴平生行止任遲速
篷底欠伸朝睡足從來江海有前約老去塵埃無可欲
曉天暖日生波光桃杏家家半出墻春日春波好相待
短帆輕艣可須忙
蕭朝散惠石本韓幹馬圖馬亡後足
世人怪韓生畫馬身苦肥幹寧忍不畫驥骨當時廐馬
君未知開元太平國無事戰馬卷甲飽不騎玉關槖駝
通萬里長安第宅連諸姨笙歌錦繡遍一國六龍長閒
空食粟霜甜秋草沙苑遊日暖春波渭川浴脽圓腰穏
目生光細尾豐膺毛帖肉珠鞍玉鐙驕不行豈有塵埃
侵四足韓生丹青寫天廐磊落萬龍無一瘦豈知車下
骨如牆飢食草根刺傷口君家古圖纔半身千里騰驤
巳有神迴身側顧不無意剪㚇絡頭嗟失真君不見太
宗戰馬拳腹毛身騎此馬縳羣豪龍虎精神金鼓氣豈
有閑地供脂膏至今畫圖快胷臆想見虬鬚親破賊那
知但愛廐中肥漁陽筋腳蹄如石神駒入水随烟雲蜀
山石路無行人六驥悲鳴足流血騎騾遺事一酸辛
次韻君復七兄見贈
老知山林等朝市扁舟誰能問行止長淮十日浪吹沙
春風正攪驪龍睡幽人軟語破永日衝泥携手林間寺
坐中知兄病當巳眉宇氤氲有佳氣華池神酒不用醒
人生和暢自忘形扶持隂德鬼神在洗除世緣煩惱輕
東來自慚雙鬢改相逢獨覺兩眼明論詩尚愛淡生活
學道久歎閒名聲嗟我塵埃費昏旦補刖自憐聞道晚
還丹欲問僕僕仙(原注謂陸先生僕僕古仙人也)一菴更伴騰騰睡(原注)
(謂圓明騰驣古禪宿)春隂夜薄月朦朧劇談燭盡樽亦空他日重
逢龐處士可能猶與世人同(原注兄斷愛屏欲專意禪悦故比應公)
離泗州有作
舸艤大艑來何州翩翩五兩在船頭淮邊落帆汴口宿
橋下連檣南與北南來北去何時停春水春風相送迎
沙岸飛鷗舊相見短亭楊柳不無情清歌一曲主人酒
主人壽客客舉手明日酒醒船鼓鳴沙邊破堠不知名
行人十里一回首雲邊猶有塔亭亭
汴上觀迎送有感
居人憐客千里來掃堂為客致酒杯夜闌再拜客辭去
尊前美人不成舞陽關八疊倒玉船銷魂此地自年年
船頭旂竿船尾柂南遊江海北長安長亭出城十餘里
柳邊人家飯遊子少年此地幾經過白頭相逄可柰何
奉先寺
荒凉城南奉先寺後宫美人棺葬此角楼相望高起墳
草間栢下多石人秩卑焚骨不作塜青石浮屠當丘壠
家家墳上作享亭朱門相向無人聲樹頭土梟作人語
月黑風悲鬼摇樹宮中養女作子孫年年犢車來作主
廢后陵園官道側家破無人掃陵域官家歲給半千錢
街頭買餅作寒食
送程德儒赴江西
程侯治楚我獨知去時民作嬰兒啼歸來明光見天子
還把一節來江西年來屡下寬大詔赤子未免寒與飢
恩如憂病政如藥知病無藥何由治朝廷法度寄吏手
付授得所乃合宜事如黑白初易睹敢以容悦相蒙欺
此行委寄意不淺列城數十受指揮任官輕外最弊法
省閣無補真何為遥知敏手多暇日不廢樽爼環蛾眉
從君多乞歙州紙歲晏天禄供吟詩
送杜君章守齊州
平生杜公賢弟兄北州人物家法稱兒童服膺今見面
温潤圭璧清霜冰胷中詩書不見試鬢髮欲白論邦刑
用違所長衆不可公猶談笑氣甚平人才之難萬冀一
一士其重九鼎輕典籖不廢吟擁鼻所歎虛席何人登
臨蕃千騎亦不惡聊以餘力蘇疲氓霜清水落魚潑刺
萬甕沸響新醪傾東秦山河太守貴長安歌舞新曲成
正須晝夜快作樂舍人促公歸治行
送劉季孫赴浙東
將軍好書如卻縠文史隨船三萬軸吟詩坐嘯士賈勇
不學虎頭飛食肉念昔先君得佳句歸見兒童詫珠玉
乖離存沒偶不死十年遇公拜還哭堂堂山西忠勇後
凛凛典刑在眉目總戎南下聊復爾將帥于今要頗牧
戈船水犀士扼虎三江太湖浪翻屋丈夫為將亦不惡
寂寞揚雄老天禄
寒夜擁爐有懷淮上
長安暮冬雪如山堅冰錯落于其間八荒一雲同慘淡
北海怒迴江海翻老人此時不復出閉戶燃薪守蓬蓽
忽憶去年淮上舟有客致酒頗豪逸三更堂下霜折木
坐上美人鳴寶瑟人生有情亦可憐明眸皓齒如眼前
主人金章作塵土烟飛星散江南天知非蘧公時一歎
讀書梅叟並蕭然百年萬事費排遣軟語須問東家禪
同魯直无咎遊啟聖
西方金仙千歲身天上伐木役天人閻浮檀光照世界
作此無量勝妙因九龍寶地赤精宅湧出宫殿壓風輪
化人南來為守護震動六種走鬼神錦幪老人常住世
燕坐說法無冬春故人蕭公作塵土白蓮花葉光如新
妙道無邊世眼窄真心遍通人智貧可憐端居弊宇宙
幾見疑惑談偽真簷牙森森鐡鳳啄殿顔耽耽金獸蹲
官冷何妨近香火時容絶勝洗埃塵
送邵郎中守同州
君不見漢家左輔百萬戶里胥夜驚厭桴鼓爾來荆棘
露沾衣只有山河閱今古卲侯風流華省郎三千憑熊
兩開府不須閉閣决田訟多屑石餅羞魚俎東南文章
舊人物莫媿蓴羹便酪乳仍煩細閱白沙龍驌驦一骨
今何所
王都尉惠詩求和逾年不報王屡來索而王許酒
未送因次其韻以督之
酸寒杜陵老痛飲遺身世雲安小縣麴米春遥知美味
無多子猶令此老氣如虎傲兀幾以醉為異爭知侯家
美酒如江湖金鐺犀杓與之俱玉壺曉傾春水决銀槽
夜滴秋雨疎生人文章足賓客許致麴生來坐側三杯
脱帽我家風渴如旱田占雨虹冷官如瓶君未見腹惟
貯水水生面鳴鞭走送煩騶轡坐對朝寒北風起未欲
煩公大作燕老夫自斟看深淺
架蒲萄
蒲萄盤屈如修蛇春來蟄起紓横斜延之升架鱗甲動
舊枿粲粲生光華盤堆馬乳未敢望殷勤灌溉意非他
要聽暑雨鳴大葉窗間致榻圍青紗年來幽淡亦有趣
自值花草占萌牙奔波玄德老不遂正爾種菜豈不佳
猶嫌尚遣兒輩覺方食失匕徒驚嗟
叙十五日事
五更聞鐘自驚起坐守殘燈具冠履昏昏睡眼正團花
獨愛當庭月如水強驅睡味誰不仁漠漠黑甜留兩&KR1475;
忽驚左掖漲風埃已起上閤鏘環佩平明原廟焕金碧
飢投散幕走寒餌紛紛僕僕酸兩脛肉食當然賤何事
走馬回家百不問掃榻伸腰真有味起來炊熟日亭午
槐葉新成庭覆翠翻書弄翰老自笑飽食安眠計難遂
古來高士不入城肯聽鷄鳴踏朝市
淮隂太寧山主崇岳逮與予諸父遊今年七十餘
耳目聰明筋力強壯奉戒精苦禪誦不輟聞予自
黃歸欣然空所居而相延日與之語或寂然相對
終日使人之意消也因賦此詩
我來之初季春月門外李花如積雪杜門燕坐度長夏
庭樹秋風忽騷屑西馳大火不復燎急雨凄風爭應節
紫貂暴日知有待畫扇依墻將怨别蒸雲積潦漸收拾
惡木煩蕪稍摧折不知此事誰主張躍馬奔車忽回轍
嗟予行世蹈坎塪僅免豺狼膏齒舌三年閉戶餓江島
脱粟無餘衣百結近者皇天忽悔禍雨施雲行咸澡雪
復官還職遍海内爭脱囚冠鳴佩玦老夫龍鍾衆人後
一舸循江信沿涉風波歷盡見故鄉親友相逄驚白髮
道人巳老見我喜靜掃高堂容憩歇佛龕日近得香火
僧飯時容供粗糲讀書小技漫勤苦安禪大觀無分别
久便閑放輕禄利巳脱憂危傲縲紲天時進退古不忒
人事興衰今屡閱酒濃村店足斟酌魚美長淮恣哺啜
從今萬事付天工致安民庶看䕫契
聞子瞻嶺外歸贈邠老
今晨風日何佳哉南極老人度嶺來此翁身如白玉樹
已過千百大火聚望天留之付真主世間毒烈計巳悞
柯山潘子應鼓舞與子異時從杖屦
次韻蘇公武昌西山
靈均不醉楚人醅秋蘭靡蕪堂下栽九江仙人棄家去
吳市不知身姓梅東坡先生送二子一丘便欲藏崔嵬
脱遺簪笏玩杖屦招揖魚鳥營池臺西山寂寥舊風月
百年石樽埋古埃洗樽致酒招浪士荒墳空餘黃土堆
但傳言語古味在一勺玄酒藏山罍鄧公歎息為摩撫
重刻文字蒼崖隈五年見盡江上客兩屐踏遍空山苔
謝公富貴知不免醉眼來為蒼生開長虹一吐誰得掩
六翮故在何人摧横翔相與顧鴻雁寶劍再合張與雷
山猿澗鳥汝勿怨天遣兩公聊一來豈如屈賈終不遇
詩賦長遣後人哀
宿譙東逆旅夜聞歌白公琵琶行
元和才子悲流落一聽琵琶謂天樂青衫裛淚作長歌
誰取篇章和宫角譙東夜久行人稀卧聞此歌歌者誰
歌侣舊時人不見舉頭欲聽淚雙垂畫堂青瑣春無事
幾聽此歌還幾醉東風桃李作黃埃寶篋塵昏譜間字
一聲一聽一情傷未老應知幾斷腸展轉曲終燈燼落
荒城寒月夜飛霜
趙德麟有詩言過萬夀縣得玉芝乃以供一醉之
味按道書凡芝皆神仙上藥無乃輕用之乎
王孫憔悴食無肉天遣枯腸出雙玉荒園夜飲供一醉
仙物無乃遭輕辱王孫高名滿天下剸膾龍蛟刀几熟
眼高不為小物變采掇僅同葵薤屬憐君十年清潁客
年少未甘窺藥錄再逢靈藥慎勿輕不死問君安可獨
東園
堂中宴坐不妄出堂外青春去如失小園十步綠如雲
一時桃李事巳畢猶有荼蘼數朵在未覺塵沙汙玉質
金沙格俗終可憐膩白嬌紅如欲滴老夫睡起聽山禽
竹間林外紛嘲嘖筍生漸愜子猷願梅熟未邀朱老喫
翻書只作隨睡具傾壺屡進忘憂物今春風雨稍依節
上田麥穗過數尺但知洗眼看世塗莫厭終身守蓬蓽
送翟公巽赴中書舍人
韓筋柳骨世不聞翟公筆力回千鈞十年聲名滿四海
淮陽邂逅雙朱輪老翁空疎亦何有察公于我意甚真
高談亹亹雲漢上一掃闒茸如灰塵夜光明月不計數
坐使衰弊生精神恨無金玉相報答還家三嘆嗟我貧
青燈論文夜未分曉聞門外送使君問君舍此去安往
紫皇詔歸侍玉宸鋒鋩發硎斷犀象好為明主裁絲綸
論思獻納乃其職况公之意常在民追還三代舊風采
主以事實致此文聖君賢相有美意筆端與物為陽春
波稜乃自波陵國來蓋西域蔬也甚能解麫毒予
頗嗜之因考夲草為作此篇
誰從西域移佳蔬遍植中原葵莧俱清霜嚴雪凍不死
寒氣愈盛方芳敷貫金銳箭脱秋竹剪羅巧帶飄華裾
中含金氣抱勁利穿滌炎熱清煩紆老人食貧貪得得
大釡日煮和甘膄飯炊香白煮餅滑一飽盡缽無贏餘
空厨蕭條烟火冷可但食客歌無魚男兒五鼎食固美
當念就鑊還愁吁
北鄰賣餅兒每五鼓未旦即遶街呼賣雖大寒烈
風不廢而時略不少差也因為作詩且有所警示
秬秸
城頭月落霜如雪楼頭五更聲欲絶捧盤出戶歌一聲
市樓東西人未行北風吹衣射我餅不憂衣單憂餅冷
業無高卑志當堅男兒有求安得閒
寄余五十五
憶昨戊午寄東都人事紛紛相見疏補官洛陽我西走
君理舟楫歸江湖往來相失頃刻爾坐使一别三年餘
他鄉滿眼非故舊南北耿耿無音書福昌古邦廢已久
莽莽榛棘藏麕鼯空宫蕭條唐舊路古堞斷續韓遺墟
商頑餘民俗未冺習尚兇獷羞為儒高堂塵埃坐無客
雖復強接非歡愉嗟君尚復記憶我兩得書札何勤劬
最後新詩意不淺知君過我山陽居人間翩翩輕薄子
交友暫爾久則渝歡欣憂患心不易我視一世無君如
念昔登科各年少君中第一名傳呼春風朝遊踏廣陌
夜雨縱飲傾金壺當時意氣今在否十年我困官庭趨
君宜騰達上寥廓何乃失足遭﨑嶇人生難必但如此
付委造物隨所驅得之幾何失未損七尺可貴惟吾軀
洛川春風來巳久桃李次苐爭芬敷登臨想君不可見
夢逐流水遊東吳東吳舊遊我所樂飲有美酒烹有魚
何當相逢兩披豁擺落萬累無嗟吁
柯山集卷十三
