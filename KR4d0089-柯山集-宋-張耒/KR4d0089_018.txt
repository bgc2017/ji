柯山集卷十八
宋張耒撰
七言律詩
萬松亭有感
犖确山行穿翠微石雲秋露濕秋衣朦朧小睡還成夢
諷詠新詩且療饑千里歸來人事改四年辛苦舊容非
祗應亭下青雲蓋依舊蒼腰聳十圍
送壻陳景初還錢塘
乃翁風節老彌堅嗣子清修學有傳為愛詩書賢事業
肯羞葛練拙包纏經年上國勞歸夢一棹寒流放去船
飽讀陳編勤筆硯書來寄我好文編
登懸弧城感吳李事
將軍戈甲從天下丞相旌旗匝地來堪笑怒螳猶強臂
不知蟄戶欲驚雷咄嗟武相深冤洗指顧山東逆境開
吏部聲名千古在叚碑何處卧蒼苔(原注韓碑既磨復命叚文昌撰叚碑)
(不復見)
二月十七日欲招客飲而風霾不果有作
欲擕佳客燕高堂園館春風又作狂猶挾冰霜餘意氣
未分桃李好風光青山無賴藏雲岫流水生波灔野塘
不飲何妨還燕坐閉門掃地獨焚香
鴻軒下有薔薇予初至時生意蓋僅存耳予為灌
溉壅護今年春遂大盛仲春著花數百萼大幾如
芍藥豐盛妍麗頃所未見也余有黃州之行酌酒
賞别
堂下薔薇親灌溉辛勤纔見一春花時如轉轂無停軌
客似飛鴻不定家一歲相邀伴寂寞明年誰復對芳華
驅車又向黃州去風月相望一嘆嗟
早登望嵩樓望少室雪畏風不敢招客
臨汝城中春雪消望嵩樓上對苕嶤已披氛霧呈孤秀
未許春寒上泬寥子晉玉笙如不隔浮邱仙袂欲相招
便思喚客同清賞苦畏春風入敝貂
下春風嶺
東歸已過春風嶺度盡千山路漸平人事水泡能幾日
流光駒隙郤堪驚居人落落多新屋行店依依認舊程
世事飽諳身已老區區來往笑浮生
江亭别故人
津亭把酒燕西東無復餘花一點紅農事一春荒積雨
長淮千里駕東風休談世事循環外且寄騷愁醉眼中
船鼓巳鳴篙纜起客行何事亦匆匆
讀黃魯直詩
江南宿草一荒邱試讀遺編涕不收不踐前人舊行迹
獨驚斯世擅風流一尊華髮江邊客萬里黃茅嶺外州
虎豹磨牙九關䆳重華可訴且南遊(原注辛巳歲魯直見予黃州江上)
登城隍廟
靈祠孤絶壓城頭下瞰清濠一曲流盡日風埃昏几席
有時簫鼓祭春秋西瞻太昊祠千樹北望封君土一丘
旅客登臨一長望春心容易起騷愁
奉議楊君予姊丈也廉静樂道不交世俗造道微
妙自得不耀未六十而終予實銘其墓其子克一
又纂其遺文求書卷末懷想平昔不知涕之横集
也
楊君冡木已蕭蕭筆墨遺文久寂寥墮淚交親悲宿草
長饑奴僕守空瓢平生好事誰能繼後世高名骨已消
欲酌一杯澆墓隧遺魂楚些倘能招
老舅寓陳諸况不能盡布以二詩代書得閒為和
佳也
欲知老子居陳事古寺蕭條屋數楹幸免絶糧慙孔聖
更無環堵羡淵明參差拙句何曾是寵辱浮雲無可驚
斷送光隂須美酒惟應此事費經營
浮生巳老付悠悠未免饑寒目下憂全仗黃庭能郤老
那堪白髮更悲秋所欣耳界常清淨漸放心君得自由
壘塊苦消消未盡每逢風月亦閒愁
贈邠老
(案首句脱去四字)極蒸嘘念子柯山守舊廬盧叟今無僧送米
(案第三句亦脱四字)吏徵租上書自薦心應恥扶策躬耕計未疎
虎豹九關今肅穆王門行看曳長裾
仲夏
雲間趙盾益可畏淵底武侯方熟眠若無一雨為施澤
直恐三伏便欲然筭商酤酒有底急束帶坐曹真欲顛
平生不解作熱客且復飽食窺陳編
過泗州推官王永年致仕還鄉王年四十而致仕
士大夫所少也
為憶田園便拂衣休官退勇似君稀塵埃擺脱青衫去
閭里驚嗟白髮稀南畆稻粱仍歲熟舊山芝术入秋肥
百年從此皆閒日寄語人間浪是非
依韻和范三登淮亭
身如客雁寄汀州北望休登王粲樓殘雪朔風驚歲晚
早梅新柳動春愁免遭斤斧甘無用敢向波濤較善游
奔走塵埃欲歸去勒移恐作故山羞
離山陽入都寄徐仲車
孤城芳樹碧層層村落黃昏只見燈廻首事如前夕夢
出門心似下山僧仕求行道時難偶意欲謀閒力不能
寄語東臯多釀酒待予歸日解行縢
題淮隂孫簿壁
荒凉官舍對淮流樽酒相逢為少留夾道老椿鴉哺子
隔墻荒草牧呼牛渡頭人散前村市天際帆來何處舟
自古詩人最多感新篇應解寫騷愁
題洪澤亭
三年淮海飄萍客今日亭邊再艤舟人似垂楊隨日老
事如流水幾時休閒于萬事常難得仕以為生最拙謀
此世定知猶幾至遑遑奔走欲何求
宿泗州戒壇院
樓上鳴鐘門夜扄風簷送雨入疎櫺老僧坐睡依深壁
童子持經守暗燈千里塵埃長旅泊五年憂患困侵凌
誰知避世天然子一見禪翁便服膺(原注天然丹霞也)
宿柳子觀音寺
黃塵滿道客衣穿古寺荒凉暫息肩倦體收來便稳榻
汗顔濯去快寒泉野僧治飯挑蔬至童子擕茶對客煎
夜久月高風鐸響木魚呼覺五更眠
寄滁州邵子發同年二首
夫子才豪官尚卑窮城冷落有誰知莫嫌五斗紆高興
且與青山賦好詩得失可齊陶令酒功名休問蜀莊蓍
三年流落甘憂患一笑何當慰别離
年來萬事付禪宗兩鬢雖青心已翁欲借一㕓希許子
更將五斗繼無功春來行樂君應厭老去裁詩我未工
聞道琅邪山色好為題新句寄清風
雁
知時避就物之難千里蕭蕭振羽翰水國稻收朝食乏
海天霜重夜飛寒烟雲秋去南山暖風日春歸朔野寬
九萬騰凌那可測弋人矰繳漫多端
已未早春有感
南國柳黃鶯未知人情何事憾春遲雪抽宿麥晴來葉
雨長枯榆燒後枝載酒有誰尋寂寞受薪只合學支離
近知壁觀安心法亦擬平治不作詩
同袁思正諸公登楚州東園樓
杖藜蕭颯對雲沙白首逢春只歎嗟身老易傷千里目
眼驚還見一年花地平曠野連雲直天帶清淮向海斜
尚有風光供醉筆我生詩酒是生涯
和宏父新秋詩
年年庭下梧桐葉長為騷人先報秋已驚歲月悲霜鬢
更望山川歌四愁浮生百感漫自苦一醉萬慮同時休
瀛州仙客莫惆悵直泛三山烟浪舟
送江瞻道之汝隂尉
少年相見已蹉跎千里分擕可奈何世路險艱知子少
人間憂患屬予多二年窮巷山陽客一棹清風潁水波
我為離居感身世援琴西望獨悲歌
同周楚望飲華園
杖藜擕手踏青苔瀟洒池亭為客開柳色漸經秋雨暗
荷香時與好風來斜陽似欲粧詩句新月邀將入酒杯
身世己甘長寂寞忘形賴有子徘徊
登楚望北樓
裊裊危樓百尺梯秋風有客獨攀躋路窮流水遠更遠
目斷夕陽西復西簾卷似迎輕燕入柳深時有暗蟬嘶
洞庭落葉悲騷客鴨鵊何勞著意啼
赴官夀安泛汴二首
西來秋興日蕭條昨夜新霜緝緼袍開遍菊花殘蕊盡
落餘寒水舊痕高蕭蕭官樹皆黃葉處處村旗有濁醪
老補一官西入洛幸聞山水頗風騷
落泊雲隨宿雨開西風似與早寒催曉天雁起平沙去
霜岸風鳴敗葉來擾擾勞生移歲月紛紛過眼旋塵埃
求田問舍真良策功業應須與命偕
過少室
驅車繼日未知勞翠靄嵐光下褐袍日暖峯巒開少室
雪餘松柏近嵩高山行歲晚風霜苦地勢西來氣象豪
勝事欲歌紛滿目烟霞深處欲誅茅
寄蔡彦規兼謝惠酥梨二首
自煮新酥寵旋開秦霜猶汗紫梨腮舊園歌舞唐宫廢
灌頂醍醐佛國來寄我遠傳千里意憾君不舉百分杯
西來新味饒鄉思淮蟹湖魚幾日廻
洛川北岸錦屏西竹樹蕭蕭面翠微風月有情常似舊
山川信美不如歸文章送老甘無用魚鳥從游久息機
寄語長安倦游客年來何事素書稀
三鄉懷古
清洛東流去不還漢唐遺事有無間廟荒古木連空谷
宫廢春蕪入亂山(原注光武祠連昌宫)南陌絮飛人寂寂空城花
落鳥關關登臨幾度遊人老又對東風鬢欲斑
夀安懷古
蕭王積甲事空傳子晉吹笙去不還千里荒蕪山色在
百年興廢水聲閒雉飛隴麥新耕地花落叢祠舊戰關
旅宦遠遊仍弔古苦無樽酒奈愁顔
水軒書事招夀安僚友
官閒不覺簿書勞一簟清風午枕高静拂小屏圖女几
就書新竹記離騷城空鬭雉孤飛健柳暗雛鶯學語嬌
東縣官曹誰過我欲沽村酒具山庖
連昌宫
長安王氣已消磨弔古遺墟恨愴多宫殿成塵新草木
邱陵無主故山河雨餘耕隴尋遺寳夜静溪泉響細波
才子已銷泉下骨百年獨諷舊時歌
觀洛漲
雨鎖山川晝不開洛波一夕漲如催西來勢蹴諸山動
東轉聲包厚地廻一片曉光吳陣甲萬(案脫二字)響會稽雷
何人共此乘桴志直到蓬瀛亦壯哉
芳華閣
玉仗無蹤輦路摧舊名猶得榜高臺月斜曉樹鳴鵯鵊
日暖春蕪放雉媒清洛夜聲縈谷轉錦屏晴色照人來
悽凉滿眼興亡恨誰是蕪城作賦才
福昌雜詠五首
張翰飄然欲鱠鱸周南久客意何如風悲故國荆榛地
日落空城雉兔墟明月搗衣聞洛杵故人憑雁寄南書
旅歌辛苦空弹鋏誰念朝盤未食魚
東望川原拱別都漢唐冠蓋已坵墟地横嵩少雄中夏
天險轘轅困萬夫宫殿荒凉興廢恨山河慘淡戰争餘
登臨不見淮南道只有風塵滿客裾
乘雲飛去不辭家女几荒祠一逕斜溪入亂雲鳴珮玦
樹蟠蒼石老龍蛇夜寒玉鏡懸清月天碧霓衣曳彩霞
陵谷易遷塵骨老衰顔更欲服丹砂
天倚岡巒翠萬重倚樓搔首更書空莓苔古屋荒秋雨
草木空山起夜風漢帛北來邀塞雁楚招南望憶江楓
塵埃流落悲生事白髮年來擬見攻
滿目凄凉供客愁斷霞殘照想滄洲風雲蕭瑟三川夜
星斗縱横萬壑秋騎省衰遲空作賦荆蠻留滯感登樓
迷魂不待巫陽些自有騷詞繼遠遊
福昌
故苑芳華路已迷連昌宫闕露沾衣繁華冠蓋當時事
戰伐山河萬古悲野色蒼凉新雨地秋聲蕭瑟夕陽枝
塵埃未有東歸計天畔登臨且賦詩
牛谷口
十萬全師一戰擒谷盤蒼硤路幽深凄凉今古興亡事
遼闊英雄割據心漲洛暮連諸谷雨秋雲低抱半山隂
文皇功業今何處磨滅荒碑蔓草侵
歸馬二首
歸馬駸駸不受鞭晚霞如畫照晴川蕭疎黃葉孤舟岸
零落秋雲斷雁天臨水登山悲楚客烹雞酌酒愛諸仙
任從老逐霜毛至莫遣愁來玉盞邊
蕭蕭霜鬢獨驚秋病眼天邊暮倚樓已老馮唐猶不遇
思歸庾信正多愁溪通積雨流方壯山入重雲翠未休
一夢淮南經歲别菊林還向洛陽浮
官舍歲暮感懷書事五首
衙鼓鼕鼕送夕陽經時無客上高堂淵明柳老秋多雨
子敬氊寒夜有霜山樹葉稀晴摘果齋爐灰煖曉焚香
經綸自有英雄在閒散須教屬漫郎
脩竹高槐交映門公居瀟灑近山雲醉眠多似陶彭澤
官况貧于鄭廣文秋菊𢷬塵供曉餌寒松收子和香焚
經年門巷無車馬只有清風伴此君
霜菊娟娟尚有花蕭條廳樹暮啼鴉萬竿修竹開侯府
十里青山隐相家麋鹿並遊諳野性詩書相對是生涯
冷官自有貧中樂敢向朱門肉食誇
北風吹雁去翩翩流滯周南又一年田為歲荒陶令秫
酒無人乞廣文錢香籠鉢水清晨咒坐煖蒲團後夜禪
更謝晴明好山色數峰殘雪在簷前
筆床茶竈素圍屏瀟洒幽齋燈火明木落風霜初十月
坐寒星斗欲三更消磨永夜書盈案分付閒愁酒滿觥
干世愈疎身漸老官閒何苦厭山城
望女几雪
萬戟高攅女几晴卷簾初見雪峥嶸光迎曉日峰千叠
氣入隂風夜五更晴色北臨秦甸白寒威東抱洛陽清
坐看溝壑承餘澤付與春田次第耕
永濟橋
墟廟無人弔毁垣故橋遺址至今存侵波野岸生新草
齧石老沙留舊痕金殿有基藏兔穴玉輿無路半樵村
甘棠古道輪蹄斷落日空山暮雨昏
雪晴野望
蕭蕭空谷隐山雲渡水人歸何處村樵逕雪迷唐苑路
鳥聲寒集漢祠門公堂吏散惟修竹近嶺林疎見飲猿
客坐無氊君莫笑陶潛亦有酒盈樽
福昌南望
朝市推遷不復還暮雲平野水潺潺山川寂寞繁華後
都邑蕭條魚鳥閒鶴柱千年無故老仙棋一局換人間
興亡今古知何極莫向雍琴妄慘顔
戒醉
平生嗜酒愛離騷痛飲須知屬我曹仕宦低回要斗粟
功名迂闊欲霜毛直須減省樽罍費莫厭沉迷簿領勞
醉吐相茵君勿恃丙公遺事久寥寥
醉宿慈氏院晨起
痛飲淋漓半夜醒披衣坐待曉窗明風松一夕清無限
罏火三更煖有情孤閣鳴鐘天黯慘寒山戴雪晚峥嶸
年來漸向深杯怯強學劉伶欲解酲
梅花
北風萬木正蒼蒼獨占新春第一芳調鼎自期終有實
論花天下更無香月娥服御無非素玉女精神不尚粧
洛岸苦寒相見晚曉來魂夢到江鄉
送丁宣德赴邕州僉判
邕南亭障久消兵莫厭扁舟萬里行嶺外山川從古秀
幕中談笑屬時平天連漲海鵬飛近風卷孤城颶母生
勿為跕鳶思欵叚古來男子重功名
同陳器之題迎福院軒
東風吹面酒楹樽臘後一番梅柳新殘雪作寒山向晩
横烟不動野浮春地留京洛豪華氣川帶秦韓戰伐塵
今古悠悠君莫問祗應沉醉是天真
春隂二首
漠漠重雲向晩低臘寒新去有餘威風捎簷滴難開幌
潤引爐香易著衣把酒自傾金錯落探春誰汙錦障泥
山城冷落無歌舞只有芳醪取次擕
溪樹昏昏鎖暮雲晚山愁黛對含顰不甘小雪猶妨暖
長恨閒隂每占春寳帶金貂侯第客鈿車珂馬帝京塵
王城自古繁華地回首高歌悵望頻
寒食贈遊客
隂隂畫幕映雕欄一縷微香寳篆殘寒食園林三月近
落花風雨五更寒筝調寳柱絃初稳酒滿金壺飲未乾
明日踏青郊外去綠楊門巷繫雕鞍
登榖州故城
控扼兵屯事巳遼傾欹遺堞隐蓬蒿春蕪滿野牛羊散
秋稼連雲雉兔驕苔卧斷碑昏故刻雨飄殘卉帶餘燒
人間興廢知何極莫謂荆榛便寂寥
東池
東池暮春風景妍汩汩淺渠鳴細泉菖蒲遶堤青似劍
荷葉出水大如錢薔薇著花方未已楊柳飛絮任飄然
鄰翁芍藥正足雨預計開時須醉眠
暮春贈陳器之
牡丹開過解鞦韆鵯鵊鳴時三月天盡日好風吹絮雪
一池春水泛蓮錢溪邊蒲筍供朝飯堂上圖書伴晝眠
端坐窮城何所得只收風月入新篇
離光山驛
郵亭結束問殘更斜月西南雞未鳴草草勞人常少睡
綿綿遠道苦無情田家稔熟人情好野路雨餘秋氣清
老得一州藏拙去鵷鸞臺閣盡豪英
内生日
從我奔馳走四方清貧殊不厭糟糠黔婁環堵貧常醉
夀母高堂老亦康夷險百為吾有命窮通一意子真剛
今年生日心無事好為兒孫舉夀觴
次韻張公遠二首
襄王坐上徵詞客子建車前步水妃瞥過低鬟流盻處
争先含笑獨來時東邊日下終無雨闕上書時合有碑
腸斷吳王烟水國扁舟何日逐䲭夷
平淡春雲捧額浮秋光劍戟近人流無腸可斷方為憾
有藥能治不是愁可待挑琴知有術未傳驅豆更無謀
遥知添得春忩夢尤在樽前燭下羞
柯山集卷十八
