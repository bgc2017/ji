柯山集卷十九
宋張耒撰
七言律詩
和陳器之謝王澠池牡丹
十首新詩換牡丹故邀春色入深山御袍黃粉天然薄
醉臉胭脂分外殷(原注所得牡丹有此御袍黃添色紅二種)開晩東君留意
厚(原注竒花開常晚)落遲晴晝伴春閒(原注洛人以幕蔭花可留半月)狂來滿
插烏紗帽未擬尊前感鬢斑
和聞鶯
冉冉東風萬柳絲啼鶯常自與春期妝殘玉枕朝醒後
繡倦紗窗晝夢時文羽自竒非谷隐好音應合有人知
風流潘令多才思為爾春來幾首詩
同器之遊大宋陂值雨
微雲護日曉隂隂春去餘芳尚可尋詩倚醉豪連卷寫
酒逄勍敵百分斟山光左右雙屏畫雨脚峥嶸萬羽林
沙路晚晴歸馬疾一梳新月上煙岑
和陳器之苦雨
急雨凄風未肯歸三川煙樹遠凄迷瀉山漲潦千霆怒
到地重雲萬幕低擾擾泥塗同野鶩蕭蕭昏曉聽鄰雞
為君一借扶搖便静掃平郊散馬蹄
依韻和晁十七見招之什
斷送春光酒萬壺敢辭羸馬為君驅桑田日暖鳩呼婦
楊柳葉深鶯哺雛詩冷有情尋水石年豐無盜起萑蒲
河陽潘令風騷客醉倒樽前許我無
鹿仙山
溪清山秀隠神仙乘鹿真人去幾年天地壺中無客到
方書肘後有誰傳秦皇採藥迷蓬島漢武燒金得紫煙
真境寥寥在何處未容塵世妄攀緣
寄晁應之二首
強讀詩書歎白頭一官飄泊寄東周匏瓜有繫身難去
人足無音境更幽晚接賢豪寬病思老將文字寫離憂
相思一夕親談笑夢斷雲山相對愁
瑜珥瑶環豁眼明碧梧翠竹照人清同車汲黯今難忮
挾弹潘郎舊有名自是風流襲家世行看談笑取公卿
塵埃落魄誰如我一事無成白髮生
喬木
舍北參天喬木長依憑清蔭護高堂鳥啼杳杳重隂合
風到翩翩翠葉凉已許孤高凌夏日不妨堅老要秋霜
投身麋鹿無人地非爾煩憂未易忘
竹堂
誰道清貧守冷官遶家十萬翠琅玕直應流水深相與
不待清風已自寒學得鳳鳴眞自許化成龍去不終蟠
知世何世無來者可是王郎獨與歡
夏日二首
詩書老去信無功偷得閒官許養慵山影當庭初轉日
水聲穿竹自來風晚催萱蘂昏還歛日射榴房午更紅
覽物賦詩成底事蕭蕭雙鬢欲衰翁
重雲卷雨過山來遍洒中田到曉廻錯落晴山移斗極
隂森暗峽宿風雷佳人夜夜齊紈恨騷客年年鵯鵊哀
欲見清秋近消息月明白露濕蒼苔
至日有感二首
兩逢至日驚身老遠寄周南覽物悲佳節風煙長慘慘
他鄉人物自熙熙荆榛崤澠秦關破草樹芳華隋苑隳
(原注隋有芳華苑在邑東)悵望高歌一回首兹辰尊酒莫相違
一卧孤村兩見冬獨搔華髮思無窮荒山極目漫汗雪
老樹當庭晝夜風佳節妻兒具樽酒茅齋斟酌慰愁翁
未央曉賀瞻天冕正在爐煙縹緲中
歲暮福昌懷古四首
榖州故城
原北荒城舊榖州文皇功業莾悠悠天戈揮去開東夏
金甲歸來獻二囚想像英姿輝日月蒼茫故國委林丘
山川慘慘空回首落日悲風蔓草秋
張子房
謀臣何處不知名誰與留侯敢抗衡籌下興亡分楚漢
幄中談笑走韓彭懼誅老將争梟首高卧成功更養生
戡亂直須希世哲乘時兒女漫縱横
李賀宅
少年詞筆動時人末俗文章久失真獨愛詩篇超物象
祗應山水與精神清溪水拱荒凉宅幽谷花開寂寞春
天上玉樓終恍惚人間遺事已埃塵
連昌宫
欲問興亡已慘顔桑田滄海變人間無情野水青春在
不動南山白日閒伐木清溪寒剥啄鳴禽高柳曉緡蠻
蛾眉皓齒終黃土誰道仙宫有使還
以病在告寄楊器之
飲冷寒中不自知故應病骨易尫羸老人素懶何妨病
太守兼容得自私雨汗欺風元自濕火雲挾日故行遲
江樓清絶真孤負正是齋居禁酒時
予元豊戊午歲自楚至宋由柘城至福昌年二十
有五後十年當元祐二年再過宋都追感存殁悵
然有懷
宋玉臺前官樹林十年孤客獨沾襟白頭青鬢隔存殁
落日斷霞無古今暮雲梁苑雁鶩暗久泛吳船江海深
閱世悲歡嗟老眼呼兒取酒十分斟
宿馬莊寺
衝泥我馬僵欲仆空村落日不逄人開門野寺净如掃
迎客老僧閒更真佛案青黃園果細齋厨汲洗野蔬頻
年來到處無餘念静對同龕金色身
永城道中
東行十日何所有衰草白茅梁宋陂大風官樹吹半折
欲雨野雲垂不飛十年所遇半陳迹千里獨愁懷所思
他日江湖片帆去白頭青鏡久相期
贈柘城簿王微之
青衫得禄苦不足白髮生頭頗有餘賦就相如猶滌器
(原注王作宋都賦)詩成賈島獨騎驢先生五斗不挂眼漫郎一官
聊讀書自古好賢慚好色何人朝夕駕于株
夜泊泗上阻風雨
雨昏古岸斷人迹天黑孤城閉水關燈火樽前初擁膝
風雲淮上欲移山避人魚鳥那足怪吹浪蛟龍不自閒
便使乘桴亦何事滄波歲晚合知還
喜七兄疾愈二首
净名居士本非病五禽先生能養身家人但訝少林觀
鄉里不知顔子貧身内固知精是藥人間惟有道通神
喜聞漸離烏皮几花氣晴來欲逼人
南鄰隐士龍虎鼎(原注陸先生平叔有道之士)東寺比丘堅密身(原注)
(圓明師戒行無玷)欲知十室有信處顧此兩賢非世人戰勝天
魔初起定(原注七兄已斷世緣)寶成丹竈不妨貧(原注兄新悟道秘)何時
共此閒居士紫領長衫樂社神
送曹子方赴福建運判
平生鄴下曹公子家世風流合有文橫槊尚傳瞞相國
紫髯不是畫將軍詔書寬大民何怨刺史威嚴吏合勤
好作楚詞更下俚雲中一降武夷君
次韻盛居中夜飲
吳衣厭拂洛陽塵夢寐一樽淮海濱每願脱巾常漉酒
况逢投轄苦留賓蒼龍挂斗寒垂夜翡翠浮花暖作春
上界高真足官府追隨却屬散仙人
送麻田吳子野還山
麻田老仙身馭風萬里一息如飛蓬行窮山川出天外
閱盡世界歸壺中經過賣藥勾漏客鄉里高年南極翁
我亦有心遊八極從公一借葛陂龍
和旡咎二首
年芳經雨能幾許客愁得暖不肯融眼看乳燕行已哺
手種小桃隨分紅世情付睡莫涇渭物態逢春無異同
清時頼是未禁酒須惜紅紫轉頭空
愛酒苦無阿堵物尋春奈有主人家未容黃蜂釀成蜜
已怕惡雨不容花雲間明月無可攬海中蟠桃良未涯
浮名誤人不得脫黑髮減來那得加
和門下相公從駕幸學
繼聖文明舉舊章儒宫傳蹕駐膠庠地疑闕里絃歌宅
經奏周書隸古行遣子東夷思入學受成西旅佇來王
魯侯在泮猶歌誦盛事須刊孔子堂
效白體二首
功名富貴付悠悠高卧山城又過秋燕坐香燈為静侣
閒行麋鹿是同遊青黃草木新霜過瀟灑溪山夜雨收
回首十年梁苑客枉教白郤少年頭
州貧須惜尊罍費俗陋兼無妓樂名幸有蒲團供燕坐
不妨藜杖助閒行看炊香稻供齋飯自採寒蔬試野羹
身外無營内無事近來心氣儘和平
效白體贈楊補之
青衫居士斷葷血一榻蕭然如在山堂下黃花驚歲晚
尊中綠酒覺官閒胸中已了一事大鏡裏莫驚兩鬢斑
我亦久懷伊洛興煩君先為卜禪關
雙槐晚秀三月一日初見新葉
東皇無處著繁華亦復分張到我家他日老蒼悲敗枿
今晨嫩綠出新芽秃翁承弁纖纖髮村婦縈鬟草草花
桃李蹊中人絶跡綠隂門巷正藏鴉
休日不出聞西池遊人之盛
三日春風塵漲天溝泥愁汙破鞍韉掃門静閉無來客
隠几深居學坐禪薄雨掠塵時點點細蟾窺夜獨娟娟
都人觧與殘春競半在西池聽管絃
送李公輔赴宰宣城
與君騎竹即同遊抱子相看髮已秋莫惜往來勤馬足
未須容易轉船頭君方搜句窗間岫我已懸情天際舟
抱槧石渠無所欲勞君時致管城侯
休日不出
久厭衣冠塵土浸賜休何苦馬駸駸窮冬積雪春不雨
昨日殘紅今綠隂郤掃不知門外事安禪深得静中心
讀書陶令非求觧禁酒揚雄不待箴
次韻王敏仲至西池會飲
聖朝無復用舟師戲遣艨艟插戟枝沸浪有聲黃帽動
春風無力彩旗垂不勝杯酌寧辭醉傳語風光共此嬉
遠比永和真繼軌臨摹蠒紙看他時
次韻王敏仲池上
春晚餘芳尚可尋晴雷沙岸走車音苑分廣樂和聲度
池受晴天倒影深席上宫花輝御醴坐中瓊樹間瑶林
歸人自畏嚴城鼓郤望橋西日未沈
題外甥楊克一詩篇末
十年不復上天津間郤西都幾度春里巷夢中迷向背
山河句裏見精神藝成斧鑿真須棄學富篇章自不貧
莫倚詠兒兼贈婦須知漸與老為鄰
題李方叔文卷末
他日東坡譽子文瀾翻徤筆欲凌雲決科正爾真餘事
射策如何但報聞詭御獲禽雖可鄙挽弓射葉亦徒勤
莫辭更擬相如作寂寞思玄未放君
劉景文許惠氊裘未至督之
(案原本首句脱去五字)氊毛軟于春絮膩于膏虀鹽倦客愁無褐
(案第三句亦脱去五字)贈袍雅服何妨冠蘇帽瘦腰兼稱束郿絛
想公封寄應多憾不挂長身襯佩刀
耒嘗病痺親友以酒為戒作小詩戲答
離騷僅得比痛飲旨酒何曾廢善言因病細斟尤有味
無人獨酌亦成歡何須巾漉醅浮螘不待杯邀月入樽
但看井眉瓶作土䲭夷仍自穏隨軒
和吕與叔秘書省觀蘭
千里猗猗誰取將忽驚顔色照文房每憐墜露時施澤
更許光風為汎香獨秀已先梁苑草託根寧復楚天霜
坐令黃萄羞粗俗只合蕭條籬下芳
次韻秦七寄道潛
衰疲久厭五更朝每愧冥鴻在泬寥顧我塵冠彫舊鬢
愛君山桂長新條文詞畫虎工逾拙世味春冰老益消
只欲歸依香火社高堂時聽法音潮
和宋二上元迎駕
拜揖清光咫尺間彫輿欲動更移班蓬萊不動鰲頭稳
閶闔未開天上閒老去一官羞簡策春來歸夢滿淮山
自慚衰病獨隨俗醉逐遊人月下還
和張提舉
(案原本首句脱去五字)國東自慚多病幸優容喜來丈室談何妙
(案第三句亦脱去五字)莫從宛水春生初縐縠鍾山雪盡見蟠龍
新年強起尋芳物零落宫梅白一重
書壁
晴窗浴罷試春衣芳草江南三月時隂合園林禽語樂
風和庭院絮飛遲漫郎官事只畫諾騷客生涯惟賦詩
極目江天已多恨何須木落長年愁
和上維道祈雨有應
江鄉長夏亢陽驕太息秋原稻穗焦暑氣暮收秦地火
(原注項羽火咸陽三月不息)雨聲秋響浙江潮(原注五月雨勢甚大)夜齋凉送
簷間滴曉枕清聞竹上飄椒醑禮神慙德薄聖朝當宁
四時調
早秋感懷
一行為吏百事廢幸此村州終日閒莫疑虎兕率曠野
正見虎豹守天關櫳簾晝静燕已去陂澤風高鴈欲還
老見功名真戲事惱人何苦鬢毛斑
木芙蓉菊花盛開
空山岑寂何所有晩菊芙蓉相對幽伴我悠悠過閒日
憐渠灼灼媚窮秋清香但欲持供佛醉舞何妨插滿頭
此生萍梗難前料知復明年相見不
正月八日坐局沽酒
為問里閭何蹀躞上元楚俗習張燈新春此時最佳處
獨我坐曺如定僧霜林夢澤蒼茫野煙草江邊寂寞城
小飲未能來喚藁雙眸終日冷如冰
神宗皇帝挽詞三首
獨化陶鈞運聖謨八方寥廓入雄圖將軍已勒邊山頌
博士初脩玉檢書西望忽驚新石闕東來不是舊金輿
編年誰秉丹青筆流落周南一腐儒
三百年成玉鼎丹縞帷驚變紫宸班遺弓有淚哀何及
嘶馬無蹤去不還霜露無情金闕暗山川常在石麟閒
青衫曾賜當年桂欲附龍髯不可攀
風霆武略走夷蠻雲漢文章著不刊萬世基扃傳夏啓
百年威德畏軒轅月游渭水儀空在舞罷西陵淚未乾
腸斷反虞歌徹後滿山松栢夜霜寒
太皇太后挽詞
坐安民物由修已默合神明為至公他日已占懷月夢
後來方信補天功四時化育坤無事六合清明日正中
九載憂勤已陳迹空留雙闕對青嵩
范忠宣挽歌二首
晚生長恨老成空猶及風流正始中經國謀猷號名相
傳家正直似先公回天巨力章猶在拯溺深言老更忠
誰念人心弔邦國新阡客泣白楊風
瀟湘卧病弔纍沈賜詔君王用意深多士方懷宣父日
蒼生竟失傅巖霖氈裘他日瞻吾父丹扆何人附舊箴
白首門生恩未報悲詞空想薤歌音
黃幾道哀挽
風流正始久無聲頗復因公到後生千里族人分俸禄
百年鄉黨守題評青雲脫屣烏臺峻白首含香畫省清
但得將軍桃李在寧須公相寫銘旌
鄧慎思學士挽詞
青衫獻賦逄知已白首耽書還誤身名著道山傳故事
政行兩郡泣遺民文成典午羣疑泮(原注嘗注晉書)詩和少陵
佳句新歎息苦身成底事湖墳宿草已愁人
潘處士挽詩
異時輕士老才良况復程能翰墨場酒裏浮沈真得計
生涯落魄定何亡德尊故社江山永文付諸孫虎豹章
環堵如今空五柳蕭然風物似紫桑
挽李少卿
幾年林下遠埃塵儒雅風流誰與鄰筆尾病來猶壯徤
詩情老去更清新幽齋昔日琴書換新冢東風草木春
懷想只疑高興在一吟遺句淚沾巾
七言長律詩
上文潞公生日
盛德元勲絶等倫麟符虎節冠宗臣靈椿上古身千載
一柱明堂力萬鈞伐叛豹韜威尚凛刊名金鼎鑄來新
風謠四海占賢相笑咏山川是主人萬里山河供氣概
九秋鵰鶚入精神光華稷契無窮譽強徤喬松不老身
坐鎻熊羆瞻繡衮燕居松鶴伴綸巾只應便是神仙事
方丈蓬萊郤未真
至日有感
前年至日在何處寒事蕭蕭客許昌乞火夜温行客酒
披裘曉冒五更霜暮投陽翟荒凉驛正見人家燈火光
饑馬卧嘶毛瑟縮羸童曉對色蒼茫二年旅宦孤村僻
東望歸心洛水長佳節幾逄長索寞我生何事苦凄凉
更無賓客青山滿只有風霜老樹蒼昭代寧須厭留滯
馮公白首任為郎
清明卧病有感二首
支離卧病逢佳節漂泊西遊寄洛城重帽畏風惟益睡
青筇扶步不禁行紅飄殘萼知風急綠滿新枝聽鳥聲
不見賈生遺宅處空傳金谷舊園名悲歌身世驚將老
悵望古今空復情笑看家人競時節争持新火照清明
飄萍著處即為家伏枕悠悠對物華處處鞦韆競男女
年年寒食亂風花藥囊親坐勞頻檢酒甕生塵亦可嗟
未老會尋吳市卒苦貧須種邵平瓜雲煙南望羣山會
水樹東浮去路斜行止此身應有命不須辛苦問生涯
柯山集卷十九
