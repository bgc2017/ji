柯山集卷二十三
宋張耒撰
七言絶句
臨淮道中
凛凜春寒犯客裘輕隂殘雪放孤舟無端惟有堤邊柳
作態東風惱客愁
許同塵示張八侍郎避暑覽館中舊題絶句俾之
同作次韻
聚散人生集渚鴻飛鳴邂逅一宵同是非榮辱何勞問
共在邯鄲一枕中
西園風雨雜花謝
楚澤春殘雨又風啼鶯芳草思無窮蕪菁滿地黃金爛
不及薔薇一點紅
慈湖中流遇大風舟危甚食時風止遊靈巖寺
心悸西江浪似山眼明僧舍一窗閒從今要見廬山面
畫作屏風静處看
寓淮陽驛二首
一庭秋色高堂夜半壁燈光短幌凉都是去年秋氣味
誰知飄泊古淮陽
悠颺短日下西墻庭葉吟風作夕凉客枕甚安無一事
隣雞不用喚朝陽
觀魚亭呈陳公度二首
千古濠梁莊惠詞不湏反覆辨真知直應人意逍遥處
便是游魚自樂時
獵獵微風波面開近人鷗鷺不相猜樽前忽起扁舟興
新管江南山水來
寒食離白沙
莫驚客路已經年尚有青春一半妍試上芳堤望春野
萬絲楊柳拂晴天
紹聖甲戌侍立集英殿臨軒試舉人作此兩絶
春來小殿雪初殘曉日曈曨未破寒黃繖當軒公事退
君王緩步侍臣闌
弱歲千名翰墨場春寒摇筆試西廂茫然二十年間事
還著春衣侍玉皇
同仲逹雪後踰小山遊蔡氏園得紅梅數枝竒絶
因賦二首
與君陟巘踏春泥邂逅紅梅得一枝失却孤山風露格
却成邜酒醉冰肌(原注李正封牡丹詩有國色朝酣酒之句)
北風凜凜留高樹融雪涓涓聚小塘三畝山園半春草
無人為結小丁香
戲呈希古
半世辛勤守黃卷白頭容易過青春枕前亦覺春晴否
試問東隣晚起人
賞心亭
楫迎桃葉家何處槳送莫愁人已非獨立東風今古恨
春江無語又斜暉
題洛尾亭二首(原注入汴第一亭)
日出南山春霧收渾渾洛尾入淮流莫向行人贈楊柳
折將離恨入孤舟
洛尾亭邊淮汴交来波去浪恨迢迢無端更洒黃昏雨
吹作春愁不肯消
題周文翰郭熙山水二首
魚村橘市楚江邊人外秋原雨外川遣騎竹邊邀短艇
天涯暮色已蒼然
洞庭葉落萬波秋說與南人亦自愁指點吳江何處是
一行鴻雁海山頭
立春三首
天上春来誰報人江山氣象一時新懶將白首簮幡勝
夀酒三杯慰逐臣
風光先著竹間梅和氣應從九地回桃李滿園渾未覺
微紅先向寶刀開
蒼龍闕角回金斗文德門南散曉班車馬紛紛殘雪裏
鏤銀剪綵舞新幡
寒食
庭院輕寒新雨過江城寒食野花飛故園北望一千里
極目江楓客未歸
竟陵夢野亭在子城西南角一目而盡雲夢之野
最為郡中之勝
高甍巨桷壓城闉平視如將七澤呑幾度春光招宋玉
碧闌干外獨消魂
奉符縣北二十里林家莊馬鋪間壁有草書數行
半毁矣問其人云熙寧中錢提刑所書予考其時
盖翰林四丈穆父也錢公謫秋浦而卒其子己免
喪矣
龍蛇半滅亭間字泉壌長埋地下身從此世間無玉樹
故人三嘆淚沾襟
木芙蓉菊花盛開
空山岑寂何所有晩菊芙蓉相對幽伴我悠悠過閒日
憐渠灼灼媚窮秋
夜間風雨有感
留滯招提未是歸卧聞秋雨響疎籬何當粗息飄萍恨
却誦僧窗聽雨詩
次韻智叔三首
才似庖刀不待硎思如流水更清泠詩壇李杜誰為將
盡掃欃槍正國刑
公子風流更可人仙家問訊柳湖春煩公甕下一杯水
洗我胷中百斛塵
今朝一見詩人詩不用更尋黃絹詞深山一鶴自唱和
亦有松下童子知
絶句
竟陵秋色清如水客舍飄梧墜晚階已掩重門風葉定
玉鉤還向玉人来
西園
滿園紅紫春無限盡日飛鳴鳥自由夜雨朝晴風日好
盡舒雲錦不能收
晩春
苔封池面草芊緜鳴蚓跳蛙意苦便頗覺風雲有竒變
翻盆一雨便潺潺
殘春三絶
低簷送雨晩霏微濕透梅房白漸肥半捲畫簾屏扇掩
䑃朧春睡擁春衣
闌干倚遍更消魂春到淮南得幾分裊裊柳枝烟雨濕
畫樓殘角送黃昏
強尋春物散無聊直使樓高恨未消鱗碧萬家看不盡
杏花時見隔牆梢
偶題二首
相逢記得畫橋頭花似精神柳似柔莫謂無情即無語
春風傳意水傳愁
春水長流鳥自飛偶然相值不相知請君試採中塘藕
若道心空却有絲
宛丘道中
日斜沙路馬翩翩故欲迎涼不著鞭誰觧多情似新月
伴人歸去照人眠
青桐道中值雨凡數里舟行久之頗有江湖之思
二首
繫馬操舟問檝師却疑淮口掛帆時人間遷改何須問
便作江湖未可知
冥冥煙外鳥飛歸野老得魚收網迴隔浦斷霞沉欲盡
半彎新月出雲来
宿咸平驛
蕭蕭暗葉鳴秋雨淅淅忩風戰客燈世味飽諳心巳老
不煩潘鬢強侵陵
蕭蕭
蕭蕭風雨五更初枕上秋聲獨井梧只有菊花猶灼灼
苦教摧拉就荒蕪
淮陰道中
映日斷霞臨水盡出雲新月向人来野塘秋晚無行迹
點點黃花照水開
夜坐
庭戸無人秋月明夜霜欲落氣先清梧桐直不甘衰謝
數葉迎風尚有聲
試筆
學館虀鹽驚歲晚寒窗書史伴身閒年来轗軻甘言命
老去追隨厭強顔
新春
水鄉清冷落梅風正月雪消春信通昨夜園林新得雨
杏稍争放曉来紅
野步
帶水依城一逕微出城桃杏雨来枝最憐楊柳身無力
付與春風自在吹
春日偶題四首
漫漫東風百草長夭桃如笑柳如妝惟憑酒作青春敵
收拾風光入醉鄉
隔屋桃花暖鬭妝好風時有過墻香滿園芳草無人種
何事春来特地長
舍北小桃纔及肩可憐枝弱苦花繁黃昏雨急東風惡
惜爾不禁春夜寒
白首傷春一老翁預愁寒食過春中下簾數點黃昏雨
一霎輕寒青杏風
偶成二首
新引龍孫欲解包籬根抽筍已梢梢莓苔雨過蝸緣壁
楊柳葉深鶯有巢
乍晴幽步踏斜陽殘潦青苔曲徑荒風擲落花填小塹
雨催芳草上空牆
題軫師房二首
漠漠雨苔依砌綠鮮鮮秋菊映階黃山僧睡起日亭午
出戸微微栢子香
銅瓶布衲出塵埃疎瘦風標日一齋門逕蕭然更無事
生螢飛鴿及時来
初離山陽寄城中友人二首
落月昏昏向水低五更殘燭一聲雞祗應魂夢猶東去
從此扁舟日向西
野岸蕭蕭落葉風秋光離思兩相攻殷勤臨水揮雙淚
憑寄清流却向東
淮隂晩望
蕭蕭衰柳来時路裊裊危檣西去船白鳥歸飛夕陽盡
斷霞風約過平川
宿第四鋪
繫纜寒沙傷客情秋雲不動夜隂生蕭蕭兩岸黃榆葉
解報三更雨到聲
初見嵩山
年来鞍馬困塵埃頼有青山豁我懷日暮北風吹雨去
數峯清瘦出雲来
有感
鬢毛已自秋来變髀肉仍于馬上消滿眼青山不歸去
強顔微禄亦何聊
福昌官舍後絶句十首
淮南梅柳想春還怯見西州歲暮寒惟有看山心未厭
晴明終日在闌干
小園寒盡雪成泥堂角方池水接溪夢覺隔窗殘月盡
五更春鳥滿山啼
無客門闌盡日扄兩行喬木擁寒廳吏胥借問官何在
流水聲中看竹行
漫與東風作主人栽培花草伴閒身不辭伐竹成高架
收拾薔薇一片春
卧聽堂南布榖鳴隴頭細麥已青盈殷勤謝汝催春種
我為無田豈懶耕
翠竹留人不忍還暖泉春漲已潺潺寄言山鳥休歸去
與爾同来樂此間
洛川春色幾時歸漾漾清流照翠微日暖雪消沙岸軟
鴛鴦相對不驚飛
風吹春日下南山尚有輕冰結暮灘何事鴛鴦故相守
清溪不怕夜棲寒
不掃竹根藏筍茁旋培殘雪擁蘭芽為君更接櫻桃樹
付與春風換却花
清明山色到前簷汩汩溪流聚小潭一榻竹窗晴晝睡
依依春夢入江南
夢周楚望
春風吹夢到淮南一夕從容盡笑談睡覺始知經歲别
洛陽新柳已毶毶
絶句
坐局歸来已暮鐘濛濛寒雨濕裘茸正湏牆下一壺酒
不怕江頭三日風
有感
屋角纖纖掛斷虹清蟬一噪起高桐天涯雲盡見殘日
林下雨餘来好風
贈鐡牌道者
微官待旦亦朝天頼爾絶勝鐘鼓傳舉世昏冥竟難警
憐君常負五更眠
讀吳怡詩卷二首
羅田春動雪消初主簿清詩雪不如休學風騷窮事業
花前莫負古銅壺
疎梅半落雪中香想子孤吟對酒缸野水荒山半猿鳥
跨驢誰問賈長江
題趙楶所收趙令穰大年烟林二絶
江上孤煙蔽遠林秋原人静下鳴禽水鄉此景常經眼
誰信侯家畫萬金
楓林荻港白晝静落鴈飛鷗盡日閒平遠起君千里恨
清詩可要助江山
屈原
楚國茫茫盡醉人獨醒惟有一靈均餔糟更遣從流俗
漁父由来亦不仁
觀音泉
巖松偃盖不知年寂寂秋燈寶供前清徹一源傳萬古
空山長伴白衣仙
宿慈氏院
樓上鳴鐘報五更朦朧深殿佛燈明更無幽夢隨寒枕
聽徹風松到曉聲
巫臣二首
萬古風情不易禁多言未似不言深楚王只聽巫臣諫
不道逃吳已有心
咫尺山河不易知無言莫謂即無思人間只見枝頭繭
不悟春蠶暗理絲
北風
北風卷地寒侵骨凍雪連山鳥不飛試問朱門餘酒肉
幾人廽首念無衣
洛岸春行二首
溪上映人楊柳黃滿溪流水碧泱泱憑君莫向溪南望
春草春風能斷腸
南山晴翠入波光一𣲖溪聲繞郭長最愛早春沙岸暖
衮風輕浪拍鴛鴦
漫成七首
應敵詩才慙古人牽情春色空閒身鋪排物色雖甘拙
消散閒愁亦有神
脩竹娟娟一萬竿清渠引水正潺潺知時燕子来相語
任意鳬雛去不還
高槐無花亦有隂參天老枝逾十尋流鶯不使人窺見
故隔深條送好音
風吹桃花西復東雨打海棠零亂紅可是春光即消歇
牡丹音信未全通
江南梅花凌雪霜桃李開盡春無光誰知洛陽三月暮
千金一朵賣姚黃
溪水春来清蕩沙溪南溪北是人家依依陌上多情柳
簇簇原頭自在花
庭隂當午起猶慵斷送殘春醉夢中桑柘成隂桃李盡
一川零亂柳花風
和應之出城
路穿槐柳遶山斜長夏村墟對物華青玉一尋披籜竹
絳繒千片剪榴花
永寧赴晁應之見招賞花途中遇雨
行雲濃淡日無輝輕雨飄飄點客衣馬上漫郎醒復醉
一杯容易送春歸
依韻和晁十七落花二首
投老殷勤向物華風前猶欲拾餘花更將夢逐殘紅去
遍入長安百萬家
飛隨風雨落随流更有餘紅亦已休杳杳天涯春物盡
可憐鶯蝶不知愁
和端午
競渡深悲千載冤忠魂一去詎能還國亾身殞今何有
只有離騷在世間
偶成
須知庖手有真如合遣輪人笑讀書擁褐蒲團深閉日
老人于此有工夫
雙廟
成敗功名付偶然男兒要是死生間故應城破知肝膽
飛矢何勞記賀蘭
株林
九寡奔亡一老姬白頭蠻叟嬖西施二公費盡平生事
深屋嬋娟世得知
淮上阻風步入寶積山訪軫長老
少年飄泊歸淮東道人住庵何處峯知有招提煙水外
雪雲山路倒杉松
淮上觀冰下
寒淮千里羣冰下古岸枯槎黃葦枝憶得天津橋下見
五門春動雪消時
柯山集卷二十三
