柯山集卷十六
宋張耒撰
七言律詩
出都有感
來時雪盡花初發歸去柳隂蟬亂鳴四序風光半為客
百年飄泊一浮名春來多病思高卧老去違時畏後生
若有黃精換華髮敢隨車馬到高城
贈别何道士
疎散多違久自知形骸况復病先衰全身幸免誅三獻
避世何勞賦五噫聞說永嘉饒水石便思輕帆向天涯
郤嗟病翮傷摧甚孤鶴高飛不得隨
北橋送客
橋上垂楊繫馬嘶橋頭船尾插青旗船來船去知多少
橋北橋南長别離亭上幾傾行客酒遊人自唱少年辭
百年回首皆陳迹浮世飄零亦可悲
九日獨遊懷故人
故人分散在天涯九日登臨獨嘆嗟人世光隂催日日
鄉閭時節自家家風烟滿眼臨秋盡鼓角荒城送日斜
取醉憑誰正烏帽遣愁猶強插黃花
夜
木落風高砧杵傷孤城更漏入秋長寒生疎牖人無夢
月過中庭樹有霜報落梧桐猶隕葉知時蟋蟀解親牀
年年多病渾無寐静對楞嚴一炷香
早春
輝輝暖日弄遊絲風軟晴雲緩緩飛殘雪暗隨冰筍滴
新春偷向柳梢歸可憐鬢髮蹉跎老每惜梅花取次稀
何事都城輕薄子買懽酤酒試春衣
上元日駕回登樓二首
紫霧氛霏閶闔開團團明月上天來香車百兩天街晚
清蹕一聲仙仗回燈隔晝簾時閃爍風穿高幕故徘徊
太平日久多閒暇簪笏從容侍燕杯
長街十二遠相通閶闔峩峩彩霧紅天白華燈交皓月
樓寒朱幕蕩春風車頭笑語歸時醉城下傳呼夜向中
自古長安多樂事周南留滯意何窮(原注予方寓陳)
探春有感二首
出城但怪風光老草色蒼茫柳色深烟樹遠浮春縹緲
風光不動日隂沉芳郊未厭縈紆入美酒何妨取次斟
羸馬青衫亦何事一生空負野人心
柳萼蒙茸待放綿櫻桃新葉大如錢深春冷落花殘後
寒食朦朧月淡天獨坐每將詩作伴遣愁安得酒如泉
傷心千里休凝望城外東風早滿船
暇日同孫畢二同舍遊李氏園亭
蕩蕩東風散客心出門驅馬問園林花房待暖徐徐放
柳色隨春旋旋深城郭遠來無俗客松篁深處有幽禽
王公留壁題詩句應許騷人盡日吟
暮春
夜雨輕寒拂曉晴牡丹開盡過清明庭前落絮誰家柳
葉裏新聲是處鶯白髮生來如有信青春歸去更無情
便當種秫長成酒遠學陶潛過此生
秋興
薄雲閉日晩悠悠簷雨蕭蕭急未收佳樹已彫今歲葉
西風還是去年秋蹉跎不奈時驚客牢落惟憑酒散愁
多病支離欣得睡晩來凉氣滿衾裯
秋雨二首
急雨凄風未肯晴墻隂先報候蟲鳴掃除暑氣驅三伏
催促秋聲向五更美酒若能斟靖節二毛偏解著潘生
醉來真有無窮意老去何勞浪自驚
陋巷柴門揜寂寥一忩風雨晩蕭蕭清秋漸冷尤宜懶
閒日苦長無處消烏几青笻扶病弱青琴黃卷伴逍遥
交朋南北音書隔雖有芳樽誰可招
夀陽樓下泊舟有感
夀陽樓下清淮水帆去帆來何日休浮世十年多少事
風烟依舊别離愁樓頭夜静行人絶樓下影斜淮月秋
不道孤吟不能寐一聲羌笛怨誰舟
和柳郎中舒州潛菴二首
浪走塵埃竟未甘仙郎六十制潛菴門前山色雲侵坐
峰下秋光水滿潭野鶴避人巢古木清猿乘月嘯寒巖
從今不作軒裳客多買烟霞未是貪
蒼顔華髮未能甘欲覺長年先創菴坐久烟嵐開翠壁
夢回雲雨起寒潭松風夜掃鳴琴榻溪溜晴分種藥巖
不是仙翁有仙骨幽竒争許世人貪
將至夀州初見淮山二首
浩蕩平波欲接天天光波色遠相連風鳴雨槳初離浦
岸轉青山忽對船澤國秋高添氣象人家南去好風烟
步兵何必江東走自有鱸魚不值錢
晩繫孤舟古岸隈蒹葭風定渚鷗回山兼野色蒼茫去
月向淮心晃蕩來秋色解將愁並至年華偏與客相催
青衫手板徒勞爾富貴功名安在哉
晩發夀春浮橋望夀陽樓懷古
烟水蒼茫古岸高危樓縹緲枕波濤山圍粉堞青屏合
橋跨長淮百艦牢争戰往年空故國登臨行客嘆前朝
青旗試問誰家酒風雨蒹葭晩渡遥
夜泊
遠雁初歸楓葉乾孤舟晩繫岸邊灘淮聲夜静凌風壯
月色秋深照客寒疎拙功名甘闊略飄零蹤跡但悲嘆
不關酒薄難成醉自是年來少所歡
將别普濟二首
老槐疎竹寺門幽九月輕寒襲客裘漠漠淮烟天際晩
蕭蕭山雨坐中秋風前紅葉知時落籬下黃花對客愁
為語老僧無我笑此生終待老林丘
孤城淮北晩鐘殘落日橋邊送客鞍物外樓臺秋更豁
山深松竹晩多寒忩風細細侵衣冷簷雨蕭蕭到夜闌
佳境欲留嗟不可塵埃蹤跡但悲嘆
發泗州
萬艘獵獵戰風桅我亦孤舟别岸隈漠漠曉雲生木末
蕭蕭飛雨送帆開消磨歲月書千卷零落江湖酒一杯
因病得州真漫爾功名於我亦悠哉
病中得晁應之秋懷詩
西風堂下飛黃葉病卧空牀白日高疲苶扶行孤竹杖
蕭條隐几兩霜毛散花有客談真實燒藥無人過寂寥
怪得晩來頭目快新詩秋興苦飄飄
夏日雜興四首
隔墻泉下是東溪細溜涓涓入我池一部笙簫寒竹響
百年風雨古槐姿果懸幽檻朱初熟蔓度空墻翠欲垂
野趣轉深身愈老故應寂寞畏人知
無地從容解鬱陶寄懷林野散塵勞含風槐柳參天合
足雨桑麻映露高五斗得官迷簿領一㕓何處斸蓬蒿
致身富貴須年少顧我衰遲已二毛
墻下溪流清且長夾溪喬木雨蒼蒼裊風翠果擎枝重
照水圓荷舞葉凉蝸殼已枯黏粉壁燕泥時落汚書牀
南山野客閒相過贈我能携藥滿筐
蔬圃茅齋三畝餘溪光山影動浮虚病妻老去惟尋藥
稚子年來解愛書中散無堪心放蕩馮唐已老興蕭疎
全真飬素安吾分敢謂軒裳不我如
清明日卧病
鶯花零亂清明日巾褐蕭條老病翁烏鼎相親勤煮藥
素屏深坐怯當風愛花未免呼兒摘畏雨還成對客慵
自嘆年來怨青鏡衰顔改盡少年紅
水南春望
洛岸東風送馬行橋横落日半川明天連觀閣雲垂地
春入山河秀滿城老去飄萍甘屏跡興來懷古未忘情
短歌一曲聊回首不待悲秋白髮生
春日遣興
洛陽自古帝王都百戰荆榛只故墟零亂園林遺物在
嬉遊人物古風餘草迷公子障泥錦花近佳人油壁車
漂泊強隨遊客轡不辭塵土汚衣裾
送楊補之赴鄂州支使
相逢顧我尚童兒二十年來鬢有絲涕淚兩家同患難
光隂一半屬分離扁舟又作江湖别千里長懸夢寐思
何日粗酬身世了卜鄰耕釣老追隨
送楊念行監簿侍行赴鄂渚
楚天南去水冥冥鄂渚悠悠到幾程京洛信稀千里隔
江湖春盡一帆輕莫辭送别青春滿會是相逢白髮生
飽讀詩書取卿相不應如我老無成
送三姊之鄂州
兄弟分飛各一方老來分袂苦多傷兩行别淚江湖遠
五月征車岐路長休嘆伯鸞甘寂寞所欣楊惲好文章
(原注克一甥苦為詩)北歸會有相逢地只恐塵埃髮易蒼
正月六日
楊柳梢頭臘雪消東風猶著晩寒驕新年花柳傳芳信
去臘星霜變斗杓來共春烟情冉冉洒隨疎雨淚蕭蕭
蛾眉一閉年華改縱有遺魂可得招
遊李氏園
堂下新年見草芽驚心強起探年華柳呈雪後青蒼幹
梅破風前一兩花綽約風光新物態栽培園沼好生涯
奔馳世路吾何有一到林塘一嘆嗟
寄榮子雍
蒼茫臘雪欲成泥又見東風上柳枝萬事過前渾是夢
百年投老只添悲功名末路收常晩節物驚心空自知
千里故人猶念我書來辛苦話相思
題朱氏園
東風邀客入芳菲夾徑吹香李萬枝啼鳥遠聞知晝静
好花相續得春遲連檣東去淮天闊綠野南環楚澤卑
客至會須留醉墨主人留榜待新詩
離宿州後寄兄弟
落日村橋涕泫然東風匹馬去翩翩兩行綠樹當隋岸
一片春雲限楚天妄意致身常許國強顔得禄廢求田
幅巾會作淮南叟白髮相收一釣船
寄榮子雍三首
東風三月洛陽城傾盖相逢氣倍增看盡園花方信馬
飲斜樓月更挑燈年光飄忽雙馳轂心事蕭條一老僧
酒病年來慵把筆新文寄我苦憑陵
蒼蒼老柏古南禪嫋嫋脩篁泮水灣此地笑談惟我共
百年交友得君難已甘心向詩書老會與身圖雲水閒
年少功名須力致看君朝佩日珊珊
家家新酒滴新醅殘歲峥嶸春欲回霜野寂無新到雁
雪林寒有欲開梅關河路永雙横轍天地身閒一舉杯
酬答風光千點淚怯將愁眼更登臺
陳履常惠詩有曾門一老之句不肖二十五歲謁
見南豐舍人于山陽始一書而褒與過宜陽有同
途至亳之約耒以病不能如期後八年始遇公于
京師南豐門人惟君一人而已感舊慨嘆因成鄙
句願勿他示
南豐冢木已蕭蕭猶有門人守一瓢文彩自應傳壷奥
典刑猶可想風標紛紛但見侏儒飽寂寂誰歌隐士招
十載敝冠彈未得簪纓知復為誰彯
泊舟候水
一水悠悠斷復連卸帆終日小灘前青旗招飲篙工醉
五兩攲風賈客眠樹色遠分芳草路鳥行斜斷夕陽天
漁舟慣伴危檣宿饋我霜鱗不用錢
同李十二醉飲王氏牡丹園二首
東風窮巷只埃塵誰見城南萬朵新不問主人聊一飲
為携佳客送餘春比君意氣三年老貸我疎狂一味真
醉裏尚能馳馬去看君倒著接䍦巾
吹盡紛紛桃李塵天香國豔一翻新正過榖雨初晴日
分得西都大半春舊態似推新豔好紅芳不似淡妝真
嗟予久得丘園意何日相逢一幅巾
同无咎遐叔文叔同遊迎祥得遊字
客子長安塵滿裘道人門館自深幽東風拂地千條柳
春水平池數點鷗俛首一官真底事倒囊三百更何求
讀書挾策君知否失性還同博塞遊
晝卧懷陳三時陳三卧疾
睡如飲蜜入蜂房懶似遊絲百尺長陋巷誰過居士疾
春風正作國人狂吟詩得瘦由無性辟榖輕身合有方
欲餉子桑歸問婦一瓢過午尚懸墻
將至海州明山有作
望望孤城滄海邊好雲深處是人烟鳥飛山静晴秋日
水闊人閒熟稻天旗影遠摇沽酒市棹歌歸去隔村船
功名富貴非吾事誓斸明山數畝田
秋日登海州乘槎亭
海上西風八月凉乘槎亭外水茫茫人家日暖樵漁樂
山路秋晴松栢香隔水飛來鴻陣闊趁潮歸去艣聲忙
蓬萊方丈知何處烟浪參差在夕陽
屋東
蒼鳩呼雨屋東啼麥穗初長燕子飛竹裏人家雞犬静
水邊官舍吏民稀溪聲夜漲寒通枕山色朝晴翠染衣
賴有西鄰好詩句賡酬終日自忘機
題齋壁
松庭日午聽啼鶯簾外人稀睡老鈴已歎近秋添白髮
更因多病讀黃庭江魚未上烹難致(原注江魚未上則不漁丹陽暑日絶)
(無魚)吳酒空斟醉易醒好住安心莫惆悵此身天地一浮
萍
次韻李德載見寄
頭顱幸獲免姦鋒甘分江湖老釣篷老得一州聊自慰
相望千里與誰同已欣臺省登羣俊猶數湖湘卧病翁
(原注謂二蘇公來書之及)詩就醉餘頻走筆待觀雲海戲羣鴻
讀孫巨源經緯集
等閒咳唾爛成文奏牘三千世共珍不向人間調鼎鼐
郤歸天上作麒麟侍遊曲水歡何在敷奏延英迹已陳
四輔當時曾避柱熙寧天子屬詞臣
將赴上庠偶成
卷中課最詩成後枕上功名睡美餘弟子解疑常隠几
輪人能笑久觀書山林沉痼時搔首松菊耽淫自荷鋤
干世可能尋一飽虀鹽未用食無魚
寄楊克一
吾甥頗似魏家舒新罷推囚郤著書顧我獨傾陶令酒
思君同鱠季鷹鱸荒凉雲物秋將老寂寞山城誰與娛
倏忽風光行老矣躊躇不去欲何如
已卯十二月二十日感事二首
高樓乘興獨登臨搔首天涯歲暮心帶雪臘風藏澤國
犯寒春色著烟林山川極目風光異歲月驚懷老境侵
可是斯文天未喪楚囚何事涕沾襟
蹉跎流落已華顛又見荆湖一歲遷人怯苦寒愁日短
天收殘臘放新年園林寂歷飄梅後里巷經過爆竹前
自料知非猶得在潛心久學衛蘧先
冬節小不佳懷正叔老兄
老境光隂短景催新冬又復一年回焚香燕坐衣僧衲
煑藥高眠廢酒杯處處庖厨鳴甕缶年年歌笑慘風埃
孟公歌舞猶須雪未放愁眉取次開
耒將之臨淮旅泊泗上屬病作迎候上官不敢求
告比歸尤劇疎拙無以自振但自憫歎耳
謀身不解免飄蓬零落孤舟西復東雙鬢雖青應早白
病顔更醉不成紅﨑嶇避俗人難合憔悴多愁疾易攻
蓴菜碧鱸秋正美步兵終欲向江東
放人汴上有感
萬尾鱗鱗汴岸舟汴流日夜去悠悠舟行水去常如舊
世事紛紛何日休落日昏昏天際晩白雲片片碧天秋
(案此下脱二句)
望龜山二首
淮上風高寒日西龜山嶺下白雲歸遊人苦憾日已晩
青山自與雲為期輕舟漁子犯烟去照水白鷗窺影飛
人間不作逍遥客老去塵埃空滿衣
日落龜山山更清原頭啼鳥已春聲可憐山近不能到
盡日與山相對行雲裏人家自來往天邊樓閣遠分明
白鷗不解遊客意驚起碧烟深處横
次韻答存之
環堵蕭然汝水隈孤懷炯炯向誰開青春不覺書邊過
白髮無端鏡上來祭竈請鄰聊復爾賣刀買犢豈難哉
故人休說封侯事歸釣江天有舊臺
離天長寄周重實
相逢握手便忘形射策天門盡弟兄浮世有誰尊道義
青衫自笑為功名高談未盡胸中意作别猶如夢後驚
半夜叩門投野寺天寒孤月更分明
秋宫
帳額斕斑暗舊金玉猊香重煖沈沈秋風宫殿梧桐老
暮雨樓臺簾幕深銀箭漏遲雞唱曉綺窗人睡晝生隂
無眠慣滴班姬淚聽盡長安夜夜砧
題堂下桐
零落當軒兩樹桐秋來相伴一衰翁寒枝向月空餘影
隕葉知時不待風故國山川天黯淡美人音信雁西東
歲華節物俱寥落滿眼牢愁賴酒攻
登海州城樓
城外滄溟日夜流城南山直對城樓溪田雨足禾先熟
海樹風高葉易秋疏傅里閭詢故老秦皇車甲想東遊
客心不待傷千里檻外風烟盡是愁
秋日憶家
汩汩流光長遠客年年秋至是離家孤城入夜寒更迥
霜月滿天歸夢賖摵摵老桐風後葉娟娟疎菊雨殘花
茅簷布被猶無力長走塵埃真可嗟
七言
飛鴻歸盡燕將還亭院深沉人倚欄斜撘鞦韆寒食雨
已黃楊柳暮春寒密毬杏萼紅如糝半落梅花香未殘
人世年年非舊事感時惟有淚汍瀾
山下
山下疎鐘日夜催城頭畫角五更哀流年忽忽愁中過
世事紛紛空裏來沮溺漫高輕世節管商空盡濟時才
古來擾擾今何有一熟黃粱夢已回
京師廢宅
當道朱門白晝扃高堂歌吹久無聲古忩積雨昏殘畫
朽樹經隂長寄生門下老人時灑掃舊時來客嘆平生
(案此韻複)豔姬驕馬知何處獨有庭花春正榮
送徐任
白髮青衫困宦遊相逢不復話封侯少年壯氣青雲上
投老生涯一醉休獻璞誰憐藏美玉惡聲不至為虚舟
從來滿卷新詩句寫取淮天萬里秋
登城樓
沙雨初乾巾褐輕獨披衰蔓步高城天晴海上峰巒出
野暗人家燈火明歸鳥各尋芳樹去夕陽微照遠村耕
登樓巳恨荆州遠况復安仁白髮生
寄陳鼎
懶著青衫沉醉眠近來沽酒困無錢常憂送乏隣僧米
何啻寒無坐客氊直道漫憑詹尹卜浮生已付祖師禪
袛應居士無醒日知有淵明種秫田(原注陳新置九華田自號居士)
柯山集卷十六
