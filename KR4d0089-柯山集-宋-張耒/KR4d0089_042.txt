柯山集卷四十二
宋張耒撰
記
伐木記
人與物各以其氣相勝而後能全夫氣也者假其所託
而後有者也夫長江大河積水之淵俯視杳然莫知其
深長波巨𣲖出沒奔突近窺而神寒遠視而目竦此則
蛟龍虬蜃魚黿之所託以禦物之害已者而全其生者
也高山大麓緜亘盤屈翳以林薄捍以木石縈溪絡澗
懸壁千仞使人望而不敢近近則畏而走此則虎豹熊
羆之所託以禦物之害已者而自全其生者也使虎豹
窺魚龍之淵蛟黿視熊羆之藪則惶怖疾走而求去之
矣何則物各以其所託者見其氣氣勝則非其類者避
之矣今夫叢祠墟墓之間入者慘然而心不寧目不敢
肆視足不敢肆遊其背肅肅如畏是何也叢祠墟墓鬼
神之所託而人之氣不勝故也夫惟氣勝者全故氣不
勝者受其病故虎兕蛟鼉易其所處則其心悲沮而無
聊者病之所從入也予官福昌福昌古邑之廢者也官
舍依山為地十餘畆其竹與木居十六地曠人寡草木
茂遂其大者皆百餘年根幹蔽覆若幄若屋交羅籠絡
縈以蔦蔓凡日將旦夕將晦鳥鳴獸號聲音百千終日
闃然不聞人聲夫環為城通為衢限為域立為屋室闢
為場圃夷易洞逹内外相應面陽而背隂附燥而瞰濕
間以草木表以臺觀人之所託也惟其所託者若是故
禽獸不敢藏蛇蚖無所蟠居之而安遊之而樂而人之
氣乃能勝其異已者是故無疾患無驚惕壽考安樂遠
去疾癘而今吾之所居草木居大半矣其堅頑碩老無
以異於藪澤此則鳥獸之所戀而蛇虺狐貉之所樂而
人之所居乃其棄餘則凡使吾四鄰之外晨夜而不敢
出其心矜矜若畏敵國一夕數興寢而不夢是豈非蛇
虺狐貉之氣勝而人之所託者弱耶于是聚吏徒集斧
斤一日之役十夫不三日而盡伐之剖根窮本芟伐翦
剔大者備梁柱小者中椽杙弱者補藩籬惡者從薪蒸
洒掃墾除平地乃見隂陽疏通表裏洞然屋室階闥如
湧而出於是鳥獸之聲狐貉之迹不復至矣朝遊而足
不忌夜處而心不惕吾知人之氣勝矣夫氣也者起乎
其所類發乎其所託莫知其然而然者也何則物以類
處者未嘗自見其氣也所託者無情不能與物為始也
至其相待而後成相感而後發自外而視之隠然不可
無也大荒之瀕行者返顧久廢之室寢者數驚推之而
無故窮之而無物故物之未始有形而不可慢者其氣
也歟
雙槐堂記
古之君子其將責人以有功也必使之樂其職安其居
以其優游喜樂之心而就吾事夫豈徒苟悦之哉凡人
之情其將有為也其心樂而為之則致精而不苟雖殫
力費心而不自知故所為者有成而無難古之馭吏也
為法不苛其勤惰疏密隨其人之所欲而吾獨要其成
是以古之循吏皆能有所建立夫望人以功而使其情
愁沮不樂求舍去之不暇誰肯以其怨沮不平之心而
副我之所欲哉頃時予見監司病郡縣之政不立扼腕
盛怒曰是惟飲食燕樂居處遊觀之好吾日夜以法督
責之使無得有一于此一歲之日數計晷刻吾從而課
率之使無得有頃刻之間以約束為不足而繼以辱罵
辱罵為不足而繼以訊詰方是時吏起不待晨臥不及
暖廢飲食冒疾病屋室敗漏不敢修完器用敝乏不敢
改作其勤苦如是猶不足以當其意宜其郡縣之政無
所不舉小大得職而民物按堵矣然吏益姦民益勞文
書具于有司而事實不立吏足以免其身之責而民不
知德相為欺紿以善一時而監司卒亦不得而察也豈
非其所為者無至誠喜樂之心出于畏罪不獲巳苟以
充職故耶其事之滅裂如此理固然也酸棗令王君治
邑有能名以其餘力作燕居之堂洒掃完潔足以燕賓
客閱圖書庭有雙槐因以為名夫王君豈以為苟勞而
無益不若暇佚而有功將安其居樂其身以其獄訟簿
書之間與賢士大夫彈琴飲酒歡欣相樂舒心而養神
使其中裕然然後觀物圖事其致用於文法尋尺之外
以追古循良君子之風以大變俗吏之弊而為也哉夫
古之善為政者不佚而常安不勞而善成吾知王君其
有得於此矣
景德寺西禪院慈氏殿記
過去有佛號大通智勝佛十方梵天十六王子羅列上
下請轉法輪而曰佛之時未至受請默然坐及時至也
乃三轉十二行法輪如興雲普雨一切夫具福慧至於
佛而演法利衆猶須候時者雖聖人不能違而况其餘
哉景德寺西禪院有慈氏菩薩聖像至和中院僧法肇
自錢塘内之而居院之傍舍如是凡歷五住持僧而未
有以易也比丘詮嗣院事乃歎曰此我之責也佛以象
法道利羣品使濁劫惡世猶獲見佛紫金光身其奉事
當加謹其為役當加勤而吾慈氏像乃藏之屋漏不大
振顯天龍鬼神其謂我何元符元年發憤出都遍一切
以願力故諸受化者歡喜施與金帛無量乃創為正殿
其命工以二年之春粤五月而殿成慈氏居中菩薩列
侍種種妙好莊嚴之具以為供食青蓮下觀悲愍四衆
白毫旁耀如現大千都城士女凡瞻禮者如升兜率遊
内院聞海潮音受妙勝樂詮乃屬予記其事予曰前五
比丘豈無一人嘗作是念欲集是事者乎而殿成于子
何也佛子當斷一切法有時譬如草木敷榮于春夏黃
落于秋冬過去未來不可得及時既至則我雖不為而
彼自成子當其時故財不勞而足役不久而就如償所
負取而不怨時哉時哉當知佛子成是功德是大福本
是大善根盡未來世無有窮盡雖然佛身充滿一切聲
色是行邪道向上一路向慈氏未生時參取
記異
元豐已丑六月予故人子假承務郎楊克勤自合肥赴
京師過咸平為予言道出亳州太清宫下太清之人為
楊言有道人方士者貧窶而意氣甚揚携藥爐燒藥老
子殿下大言自尊指老君像曰吾老君師也衆聚觀須
臾有火自其爐出然其衣即熖發滿身其人驚走左右
以水沃之不滅狂走庭中火所經他物不然獨燒其身
須臾北面老子像若首伏者已而斃視其身灼爛矣楊
問之太清宫人與驗尸官不異嗚呼其亦異矣狂士之
以僭誕自尊者其情豈有他哉欲驚愚夫癡氓以自售
其藥為一金之利而已世之狂者欲自售其學以誑昧
者之耳目而冒其利滅棄訓典毁訾先儒操臆見私智
而以聖人自欺者與太清之狂士何以異哉得無有怒
目切齒者乎夫學不死養氣煉形者皆宗老子狂士之
術出於老子者也因其師以有知乃掩其所得而求售
焉叛其本甚矣世之欲自大而忘其大者可以鑒諸此
冀州州學記
朝廷以學校道藝教天下之士亦已久矣而其興衰亦
繫其守長之能否慶歷中始詔郡縣立學而信都乃即
孔子廟而為之僅以塞詔其後為守者欲興之數矣皆
不果成元祐某年河中劉侯守冀始大作學舍師之授
經有堂而諸生肆業有室凡學之百須皆具精壯完好
可以傳久遠又為賈良田治市舍籍其所入以養士而
士之來學者日有餼學之有司者月有給其秀民良材
從其先生長者皆往遊焉四方之士聞而來者日至劉
侯喜其有成而使其屬李公輔請文於譙郡張某以記
之為之言曰嗟乎政事之緩急如人之於飲食不可強
也強使急者緩如止飢者之食強使緩者急如持食以
進飽二者無怪其不可也予嘗怪今之士大夫皆能責
守令不如古者興學校隆師儒讀書行禮其中而為守
令者雖責之不受亦不害其為政論守令之能否與夫
人民之利病亦絶不在此何也三代之時天子諸侯之
有學其朝夕政事之所繫不啻如今省寺之要且急也
自出師受成獻馘皆必由之則一士之不率教至勤天
子公卿而親臨焉蓋無足怪當此之時雖欲緩而不治
亦不可得先王之俗既亡更數千歲風俗禮樂既已大
異矣而朝廷郡縣之政視學校無毫髮相及而乃日夜
責之以不如古夫我則無用而強授之此何為者也且
不怪夫冠者之不為章甫騎者之不為駟馬而獨怪學
校之不如三王不亦異哉夫求三王之治不立學是廢
食於饑而必責學校於今日猶強食于飽必不行矣由
是言之學之興廢其本末遠矣吏未有責也夫未可以
責吏則劉侯之為此殆苟然歟蓋昔者子貢欲去告朔
之餼羊子曰爾愛其羊我愛其禮夫不告朔而去羊未
害也然使後世不知有告朔者自去羊始以今之政為
無事于學而不為可也因我之無用而毁古人之所急
安知來者之不有作乎此劉侯之所不忍也侯之意亦
深矣
司馬温公祠堂記
元祐元年九月甲子丞相司馬公薨朝廷議所以追崇
之於是進爵為公而國於温惟司馬氏系出晉安平獻
王孚而獻王河内温人也故推本其故家而封之五年
奉議郎王仲孺為温令告其邑人曰惟司馬公道德功
烈著于朝廷施及生民者自匹夫匹婦與夫荒陬外裔
悍夫姦民心革誠服左右兩宫格于太平是其功德宜
配社稷天下祀之而温者公之封國也顧不能祀而可
乎于是度地作堂畫公像而禮祀焉告于譙郡張某使
記之某為之言曰盛德之不作于世久矣古之所謂盛
德者不施而民服無事而民信未嘗動顔色見詞氣而
天下從之若子弟之慕父母故其為功也不勞而物莫
之能禦三代之亡聖賢不作而士之能有所立于世者
亦多矣然皆費心殫力招天下而從之以其智勝之後
能有成是何也德不足而取辦于其才故也故其所建
立勞苦而淺陋夫豈不欲為盛德之事哉蓋其所積者
有不足故也子産君子也猶曰惟有德者能以寬服民
其次莫如猛夫子産豈欲為猛哉以謂德之效實難懼
夫好高之難成也是以甘心于其次以求夫無失嗚呼
德者子産之所難而况其下者乎故自秦漢而後更千
有餘歲而盛德之士不作蓋無足怪惟司馬公事君而
君敬之未嘗求民而民與之非其類者有不合而無不
信受其罰者有不悦而無敢謗其自洛入覲也郡邑田
里至于京師觀者千萬環聚嗟嘆至于泣下嗟乎此可
以言語術智得之哉故其相天下也因物之所利而與
之因人之所厭而更之從容指麾内外響應而天下無
事矣蓋自秦漢以來至公而盛德之效始見于世可謂
盛矣嗚呼當大事處大疑勇者招敵智者招謀惟有德
而後萬物服則夫二聖之所以用公其可知也夫某辱
遊公之門而喜王君之好德使以其說書于堂而刻之
真陽縣素絲堂記
慶歴中起居錢公守真陽名其燕寢曰素絲堂耒紹聖
初忝守是郡此堂具存而四年謫齊安道蔡之真陽真
陽宰錢君起居之孫也授館于縣舍其西有堂宏敞而
高潔寒暑之居咸宜而錢君名之曰素絲而屬予記之
惟錢氏有大功事于吳為宋忠臣著于令甲而子孫仕
于朝以才德為名臣者相繼號為天下甲族觀錢君所
以名堂之意則其潔巳守公之意有自來矣錢君治真陽
不勞而庶務舉與客終日清言于堂上視其規畫繼其
祖無難也起居諱彦遠吳越忠懿王之孫閏月二十五
日
萬壽縣學記
萬夀令皇甫君治縣有餘力吏之常職無不舉矣而嘗
慨然曰是未足以為政也今吾民小之為鬭鬩大之為
盗賊鞭笞戮死相繼于有司而不知恥意者未嘗教之
歟教之道必先治學校誘其民之才秀而勸養之使之
業成出仕受禄于朝而後田里閭井之人風動慕悦而
興于善蓋漢文翁之治蜀唐常衮之治閩皆用此道然
蜀閩皆去中原數千里其民雜乎蠻夷猶且教之有成
而况吾邑之在淮潁間去王都纔數百里其民儉樸而
倡優拙静慎而獄訟稀若是而不教令之罪也縣故有
孔子祠前令嘗增為學舍而不果成廢且二十年矣君
于是相地賦工興役四旬而學成自孔子之堂與夫門
廡齋序凡學之百須皆具而邑之士買田十有二頃以
獻君又闢學之四隅得地六十畆植雜果千本凡此十
二頃六十畝之地取其毛足以給養士而又為之延師
儒以教之而邑之子弟來學者日加多予守穎時則聞
君之興學辛巳之冬予移官臨汝道邑中君館我于新
學而屬予記之予謂之曰今州縣之吏取辦目前責以
教民則不受而上之人亦不復責之者而君乃引以自
任如此古循吏之用心也雖然為政易教民難教民者
始于至誠終于不倦二者皆本于治吾心一不至焉則
不能以有成蓋未易也君勉之哉
太寧寺僧堂記
圓明岳師住淮隂之太寧寺其始至也墻屋圯毁佛事
不嚴歲乃大饑寺田之入不足以給其衆圓明日夜刻
苦菲薄率其徒為勞辱事完補葺治雖寒暑不休寺乃
僅完予去太寧五年而再至入門視左右前後脱然疑
非昔者視聽步履明潔安穏蓋易舊而新者十五六矣
予勞圓明曰小邑民貧能相勸而成此未易也圓明曰
自容而巳未足道也佛之道先物而後巳苦身而安人
吾之僧室庳陋弊惡不足以延四方之學者吾將易為
重堂使容百人飲食寢處于前讀誦燕息于後而吾之
居此可以無愧者矣明年春堂成其周廣嚴好皆如其
言而命予為之記曰天下之物各以其功而居其享未
有無故而安受天下之養者不幸而冐得之則饑罵詬
辱其或傾害簒取必奪之而後已若佛者世固未嘗見
獨以其書東越幾千萬里而來中國未嘗期人之尊敬
奉事而自一邑一國望其宫室棟宇傑大壯麗者必佛
與其徒之所居富人大家愛嗇蓄藏至不以分骨肉而
擇取精好交手而獻之佛其心惟恐其不我享也人
之所畏愛莫若賞罰人君持玉帛爵禄刀鋸鉄鉞率其
下從所欲有偃然不肯為用者世之營治塔廟佛像者
其不能為也無強之者其能為也豈遽有利哉而其勤
力者不啻於愛父母畏官府殫智畢力不以一毫自欺
至其有成公上之力或有不能及夫君子之于簞食豆
羹其得不得皆以為有命彼獨安享天下之奉如此國
君不以為僭天下莫之敢議謂之無故而得世豈容有
此理哉嗚呼世之學佛者無有一毫之累以勞其心饑
而人與之食居而人與之舍人任其饑寒之憂而巳享
其學道之利者毋乃人以其望佛者望之耶嗚呼使誠
得佛之道則吾將以所以事佛者事之如其不足而將
冒而處也則資物之一毛亦將償之彼佛者果無故而
得之蓋亦視其所享而占其功觀其所取而知其與是
其默相天下隂利萬物之功宜亦不可計矣而惑者嘗
欲憤詆而勝之不亦過乎彼屢詆而不勝者其必有可
恃也
粥記贈邠老
張安定每晨起食粥一大椀空腹胃虛穀氣便作所補
不細又極柔膩與腸腑相得最為飲食之良妙齊和尚
說山中僧每將旦一粥甚係利害如或不食則終日覺
臟腑燥渴蓋能暢胃氣生津液也今勸人每日食粥以
爲養生之要必大笑大抵養性命求安樂亦無深遠難
知之事正在寢食之間耳
柯山集卷四十二
