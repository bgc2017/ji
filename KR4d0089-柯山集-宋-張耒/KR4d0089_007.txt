柯山集卷七
宋張耒撰
五言古詩
三月小園花已謝獨芍藥盛開
靄靄春日晩寂寂新隂繁千紅與萬紫盛極一時闌西
堂晩芍藥百萼乘露鮮紅妝諸美人錦繡富春妍東風
時過之舞態低昂翻折贈懷溱洧感之為三歎
題焦山
焦山如伏龜萬古浸碧浪舉頭北顧海尾負金刹壯我
聞城東樓秀色日相向松杉數毛髮人物見下上欲携
浮丘公據殼恣潜漾仙風如見引金闕或可訪
春日雜興四首
桃李用事辰鮮明奪雲綺繁華一朝去默默慙杞梓時
徂鷹化鳩地遷橘為枳獨有羡門生後天猶不死
昔我遊京室交通五陵間主客各英妙袍馬相追攀千
金具飲啜百金顧吹弹纓弁羅廣席當頭舞交竿鮮妝
耀渌酒錦纈生風瀾燈燭暗夜艾士女紛相班歡娛易
徂歇轉盻如飛翰亹亹負孤願離離銜永歎山鳥窺茗
飲簷花笑蔬餐棄捐勿重陳事定須蓋棺
客從遠方來遺我昭華管吹之幻人心異境生虛&KR1094;磝磝
青嶂横決決春流滿馬蹄交狹斜車轂錯平坦士女競
芳辰禽魚蔭修笴依微認涕笑凌況見纖短停吹歘冺
滅耽耽復空館靈物信所直顧恨知音罕
潭潭故邑井猗猗上宫蘭不食自清渫莫服更幽閒志
士恥窮極卷迹甘饑寒佳辰邈良覿觸物懸悲端八途
𦕈回遠經歲曠音翰豈不慕裘馬詭得非所安蝉冕多
怵廹繩樞尠憂患枉尋竟何補方枘誠獨難
出長夏門(原注初望龍門)
出郭心已清青山忽相對游人傍流水俯仰秀色内誰
張蒼玉屏中斷神斧快清伊瀉其間銀漢曳天𣲖參差
樓觀出杳靄林麓䆳巖聲答遠響水影弄空翠同遊得君
子(原注同榮教授)興與烟霞會選勝雖自兹高懷已塵外
飯昭果寺
飄然乘興遊殽酒笑俗具僧居致野飯草草亦有趣山
僧慣迎客煮茗新泉注岩花得春遲晩秀見紅素蕭蕭
野市井人物自來去溪光送孤舟石色照素樹題名掃
高壁歲月記所遇書罷迹已陳出門猶反顧
渡伊水
雙崕若爭妍秀色日相射遊人誇水東揮榜渡清瀉潺
潺溪邊風五月自瀟洒中流望南北河漢自天下嗟予
水鄉客塵土困蹈藉江湖久懷歸無地税征駕臨流動
長想照影久悲咤滄洲倘有歸功業付高謝
白公祠
斯人不可見千古懷清風猶想鸞鳳姿翛然山水中空
祠遺像儼過者為肅恭同時富貴人冺滅知何窮公惜
得所遇慨然屡輸忠一傷巧舌刀冺默類瘖聾出處竟
無禍卷舒詎知蹤被獲空歎麟不制方為龍
上皇龕
升危躡石梯巳覺毛骨異玄龕剖山腹六月霜雪至佛
臺磨青瑶紺滑不留水巍巍數天人蒼玉刻冠佩老僧
拂高崕上有昔人字國都已蕭瑟山澤隠遺事西軒俯
空闊書夜納蒼翠卜築莫後時林中有餘地
石樓
清溪若奔虬八鎻束其頸犇騰去莫脱擺掣姿驍猛嘈
嘈戰風霆萬鼓助其勁聲驅石崕動氣抱晴日冷我來
怯初登注視久乃定悠悠山川闊寸目羅萬景平生林
野趣疎放謝鞭警會期山月出一嘯清夜永
上方
足躡青玉磴躋攀不知勞回頭瞰木抄始覺所歷高孤
鳥去滅沒奔溪深怒號白日當畫梁青雲送微颷坐久
神慮平微凉清骨毛但警塵垢容俯仰近赤霄古壁有
遺字昔人嗟寂寥南風不知暑古木常蕭蕭
三龕
萬穴列巖壁三龕獨雄夸封山鑿其骨開像儼且呀悲
哉輕人功不計歲月賖像成竟何補國破荒蓬麻悠悠
清伊水去去縈山斜晚渚栖暝鷗夕波戰餘霞陵谷良
未遷古今如轉車應有千年鶴歸顧如咨嗟
晩飯寶應
晩風吹古栢落照明空山深行得寶刹崕嶺相回環人
遠草木邃境幽魚鳥閒道人掃華堂延我具晩餐齋庖
野菊美石井新泉寒既飽陟上方浮香出林端平生麋
鹿志強學伏車轅塵懷造勝絶欲去猶三歎
廣化遇雨
浮雲蔽高峯臺殿延晚色風聲轉谷豪雨脚射山白東
樓瞰虚明龍甲排松栢蕭森異人境坐視動神魄撞鐘
寺門掩晩霽尚殘滳相携下山去塵静馬無跡歸來解
鞍歇新月如破璧但恐桃花源回舟已青壁
寄子瞻舍人二首
皎皎連城璧實惟天地珍足傷曾不售寶氣終氤氲山
川媚餘秀星斗攬竒氛終然不可掩三浴祓埃塵天王
齋戒受嚴庭具九賓貯之黃金臺籍以九龍茵事稱忘
禮厚人誰駭其新車輪走四方爭覩快一陳無瑕故易
傷歛輝志乃神
紛紛名利場向背不知醜翟公書其門客態自如舊勢
去競詆沮有餘丐升斗高賢少畦畛小子多狀候退之
呼字生房相肆琴叟事竒出意表欲辯不及口神明勞
忠孝福禄日方厚防微無早計求福常恐後
贈楊念三道孚
黃鶴樓前月清輝千里寒娟娟過江北送子别長安長
安百萬家車馬無時閒中天聳觀闕四海會衣冠憐爾
薜蘿子豪華駭新觀蕭蕭囊中句饑坐奏清弹漫郎久
不惬逸思生風翰寄聲武昌魚欲從傖父餐
曉赴秘書省有感
桃李欲開時長安春正好晴空倚閶闔朝日散馳道雲
收龍蛇榜爛爛金碧曉清都不容塵虎士守洒掃家無
當關警襟袂免顛倒何慙驅欵段吾事不須早儒生近
卜祝本自異時好聖朝尚文雅詔使窺鴻寶平生一杯
酒江海送吾老静喧非人事不得守懷抱跳梁千造物
乃取鏌鎁誚委懷隨所遭千葉纔一笑
贈无咎以既見君子云胡不喜為韻八首
平生懷想人握手良未易接君同舍歡此事非此世十
年淮海夢一笑相逄地投分白首期願言何有既
賢愚譬觀形美醜不自見醫肱待三折劍鐡要百鍊磨
君古青銅汰簡寄明辨一智出千愚食芹敢忘獻
文風還正始磊落有諸君長者進後生亦使我有聞譬
如狸與虎偶使並稱文終然不可及困我力空勤
文衰東京後特起得韓子支撑誹笑中久乃化而靡籍
湜既洒掃後生始歸市垂君拯溺手請效我一指
詩壇李杜後黃子擅竒勲平生執羈靮開府與参軍舉
詩秉筆徒吟哦謾云云安知握竒律一字有風雲
觸有羸其角進有䟦其胡膏車秣吾馬白日在修途雖
乏亡何杯頗多未見書力學致事功良田本深鋤
黃子少年時風流勝春柳中年一鉢飯萬事寒木朽室
有僧對談房無妾持帚此道人人事誰令予獨不
南山縳虎師肯顧世書字揚眉哦楚喉鼎畔倒侯喜詩
聲一蒼蠅下到霹靂耳庸庸老尋常物外有竒偉
昨夜月中一睡殊有秋色覺書所見戲呈道孚
幽人息遥夜四聽市聲寂月華清可掬天色紺欲滳候
蟲先知秋微響出隂壁精熒高露濕斷續殘河白興懷
我自出抱器方待擇感時當有作陋巷奏金石予方問
農圃朝市嗟掃迹先寒戒裘褐歲暮養老客
東園
荒園何所有落葉與衰叢含芳未肯吐惟有木芙蓉黃
菊如佳人綠萼包金茸併隨重陽酒娛此憔悴翁
次韻淵明飲酒詩(有序)
鄙性嗜酒親友所知也紹聖丙子得官明道寓
居宛丘職閒無事終日杜門人知其好飲也或
饋之酒不問寒暑日輒數酌飲雖不多而樂則
有餘因讀淵明飲酒詩竊愛其詞文而慕其放
逹因次其韻嗟余與淵明神交于千載之上豈
敢論詩哉直好飲者庶幾耳得詩十一首
我欲常飲酒俗事苦奪之飲酒不得醉何如未飲時顛
倒衆譏笑佳處正在茲念此雖杜門濁醪日常持
出門惮應接俗士不多情對酒輒拜辭好禮以求名嗟
嗟名幾何曷足善爾生共處一泡中倏忽風濤驚好飲
信無補不飲亦何成
我久喜文詞思與鴻鵠飛老來覺非是念昔正可悲買
金鑄杜康百拜誓歸依晉陶與康伯九原吾與歸涉世
苦不諳多病身早衰惟有尊中酒不與我心違
處樂非縱情處静非避喧豪夸與枯槁彼各據一偏悠
然獨樂處在我不在山羲皇迹已遠三酌呼可還一罇
每獨睡不待賓客言
所嗜人不得一物百非是猶有尊中酒道勝無敢毁彼
哉譏謗者誑口而信耳當憂十八隔罰此繆語綺
自庇無一椽道人分半宅屋西羅古殯寒草無人跡纍
纍長與少豈復待年百鴉飛朝樹疎蟲弔宵月白平生
或不飲至此方知惜
曹参漢賢相椽吏亦豪英四海付醇酒乃真知物情亡
秦餘毒烈一冼百壺傾和氣薰醉人金革乃不鳴卑卑
談治道陋矣洛陽生
種樹東簷下雨來發幽姿微陽動九地光彩變新枝榮
衰一以異枯槁易神竒消息天使然人工徒爾為杜門
沽酒飲高懸吾馬羈
里有好事者我往罇輒開我亦為之盡每往亦開懷尚
慮數見厭動作旬月乖今晨起苦晩獨坐見烏棲冬温
雪作雨里巷苦多泥且復閉門坐開卷理多諧誰知無
言中獨往不自迷得意復終日弭車不復回
弱歲慕世名中年頗探道世間無非苦病死與生老相
尋無窮已遞代作榮槁竒哉竺乾書百遍讀愈好汙泥
雖云濁本不害吾寶酒雖破淨律吾事在律表
昔嘗罹厄疾一卧輒踰時念無所歸咎乃誓與酒辭那
知偶不死持杯復飲兹既飲輒為盡快哉復何疑神暢
病自失此說信不欺藥石傷天和此方吾笑之
與潘仲達二首
東風沛甘雨百物一時好江南桃李盡紅紫到百草道
傍負擔子寒食歸祭禱念我淮上丘三年不躬掃
淮陽牡丹花盛不數京洛姚黃一枝開衆艷氣如削亭
亭風塵表獨立朝萬萼誰知臨老眼更復美葵藿
莎雞
金風透殘伏玉樹先秋凉喓喓草間蟲感時振衣裳楚
客思萬里夜吟怨藜牀勞勞終夕語共此簷月光孤輪
曳獨蠒折管韻哀傷辛苦豳父兄無衣畏風霜
宦遊
宦遊吾漫爾未慕致身早秋來憶山苦遥夜夢顛倒鳴
蟲待誰聽落葉煩我掃誰復省勞人吾生常草草
次韻秦覯
琬琰非世珍昔以羊皮換嗟君復何求衆棄乃所玩十
年少遊兄閉口受客難二毛纔一第俗子猶憤惋人間
異巧拙善琢貴顔汗婵娟守重閨倚市爭倩盼君胡寶
滯貨屡辱訪衰煗譬猶卧仆塗更侑觥與散球然瑚璉
質磨琢争璀璨遲君三年鳴更用驚我慢
阿几
小兒名阿几眉目頗疎明日來書案傍學我讀書聲男
兒事業多何必學讀書自古竒男子往往羞為儒阿几
笑謂爺薄雲無密雨看爺饑寒姿兒豈合貴富翁家破
箧中惟有書與史教兒不讀書更欲作何事
宿虹縣驛
長隄隘舟車上下無暫歇煎熬古驛門聒聒爭𤨏屑東
南淮浙富輸餽日填咽楚風習喧卑吳舌動嘲唽平生
耽静意投閙劇含噦况兹道路勤強食慰饑渴年來嵩
洛興久與泉石結終當卜吾廬雲山對華髮
有感三首
一春苦多風桃李見無幾良遊時已失忽忽三月尾中
間亦何有徒自亂心耳所嗟違所娛坐費良日晷堂北
千葉桃微本混榛枳居然未之省一日燦相視零丁不
忍摘攀玩聊自慰乃知物雖微未易即疎棄從今至零
落猶足伴尊胾仍煩芊綿草藉我花前醉
昨日鴉作巢今者鴉哺兒念知三月闌春物行已稀晩
風颯不收殘紅怨餘姿回風起輕寒擁爐火重吹燈明
夜齊静目澁臨書遲病齒不飲酒持杯勸妻兒豈無兒
女心惆悵桃李蹊彼昏安目前丈夫方有思
古今不殊途掩卷獨長想炎爐與死灰相去如反掌彼
昏誠不知一醉富莫量那知道旁殍曾是厭杯盎一金
短販兒豈暇議得喪但憐反覆間觀者為惆悵聖賢蹈
大方不苟目前妄寄身愛憎間得失真一餉
食菜
大雨困淋漓小雨傷霡霂哀哉南畝人日夜塗手足入
倉無一粒敢望祈報福餘功歸老圃畦莱青滿目長官
卻野饋性命赦雞鶩何須問清白薦德芻一束歸來輟
食嘆每悔釡炊玉青衫尚如此何况膏梁腹願君少自
寬謀遠須食肉
王子開朝散早年以疾病謝事還江隂求詩為别
三首
濟物昔所務捨耕還自非駸駸老將至忽忽意多違門
有王夫子柴車謝事歸令人三歎息羞澁向塵衣
田園何日到水國洗秋寒興來出飲酒興罷歸杜門漫
郎遊已倦老眼亂丹鉛扁舟肯載我共看雪濤翻
避禄免危疾棄鉛得黃金鬚眉藹如漆便覺老難侵江
湖足幽遯市卒或可尋莫思芙蓉子丹田亂君心
暮春奉女兄弟集宴堂
晨暉麗花柳流水灔池塘暮春漸暄燠華構肅朝涼使
君簿領睱亦復陳壺觴班坐豈異人骨肉皆歡康遥山
出遠翠遠水明斜陽歡言不期醉淡泊味何長
窺園
吾老懶讀書得閒嘗窺園愛此千樹雪高低不勝繁衝
風掠之去頗已隨沙塵感之可奈何我豈土木人畏病
不飲酒已慚嵇阮真淡泊非衆嗜自娛難及賓獨遊還
獨吟魚鳥與我親悠哉山林趣媿此簮纓身
馬巨濟董役魏王墳作詩寄之
城北牛脾山千丘壓其麓事皆有司辦聖世數厚族園
林迫復土百役興甚速煩我别駕公侵星次空谷郵亭
舊客去(原注二刷錢官皆去)閒日睡頗足聞鶯有佳興徙倚近喬木
櫻笋味鼎來管絃調漸熟期歸酌燒酒及此未炎燠
出伏後風雨頓凉有感三首
秋風振秋曉萬境一凄清幽草蟲響息高葉露華凝戢
翼烏尚宿引吭雞屡鳴淹留度華歲悵然難為情
三伏如湯釡熏煮理亦足西風半夜雨窗戸一清肅那
能惜摇落共喜過炎燠老人亦晨起稍進杯中醁
殘暑扇中盡新凉枕上歸微雲起平遠空碧上朝曦稍
感夏衣薄漸傷高葉稀來鴻飛集喜卒歲稻梁肥
太寧庭栢
微風起清籟烈日交翠隂蔭兹金仙居樓殿鬱沈沈永
日燕雀下有時鐘梵音誰能悟斯道來此契無心
睱日步西園感物輒為詩得七篇
酴醿
欲知此園古請視&KR1616;醿蒼孫枝已輪囷走蔓龍蛇長春
風一吹嘘灼灼發竒光仙妹不可挹順風飲其香
秋圃
秋圃寂無有蕭條殘菊枝老蛩依日呌暗蝶傍人飛鎻
澁門開少莎長人到稀舊遊渾記得到處即如歸
菊叢
下根盤秋泥上葉披宿雨惟餘黃金蕊秀色日夜吐寕
須薦九日但惜歲云暮吾將屑落英持泛蘭臯露
芙蓉
清霜厲嚴殺松栢氣不振芙蓉乃微木晚豔獨嬌春穠
粹覺蘭疲芬敷知菊貧欲攀無所贈聊復插吾巾
橘
竒林藴貞粹健葉圓青鮮中有碧瑶實正味百果先貢
包登堯爼頌德列騷篇李衡空庸材徒列木奴千
斑竹
重瞳陟方時二妃蓋老人安肯泣路傍洒淚留叢筠頗
疑葛陂化點點留斑鱗慎勿脱水去入世多埃塵
種蔬
貧舍無旨蓄種圃治寒蔬縱横數席間灌溉亦勤劬積
雨有新甲時摘付中厨何勞樊遲學當問漢隂夫
所居堂後北籬下獲二蛇一小色赤長二尺許一
大色黑長七尺圍四五寸尾可貫百錢盡放之
二物穴我居歲月亦已老一朝雙擒獲蜿蜿出幽草安
行免噬齧敢望吐珠報已月不殺蛇昔賢有遺告
小雨效韋體
午景蔽浮雲芳林散清雨虛忩度遥吹稍覺青葉舉殘
蔬知夏餘隕葉兆秋序幽獨無往來烹茶誰晤語
柯山集卷七
