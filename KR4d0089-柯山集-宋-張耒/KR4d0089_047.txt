柯山集卷四十七
宋張耒撰
啟
答林學士啟
伏審光膺宸綍進直蘭臺榮命始行儒林增重竊惟館
閣之選蓋待儒學之臣既非典領之權幾于冗散又無
議論之責少補絲毫宜非仕者之願居而為一世之所
尚蓋學問為君子之事職卑而待之不輕詩書非俗士
所知禄薄而意則甚厚雖厭居寂寞夸者至謂之病坊
而脫略等夷赤尉均稱于宰相名既如此人猶貴之而
况將相之選踵武相尋祖宗以来掄擇為重故本朝之
寵儒者雖他官必假此名伏惟某官文麗而用長才周
而學富父子濟美兄弟有聲行寔著于家庭強濟冠于
朝右冠豸彈擊風霜凛然攬轡按行疑竇立解巳登進
于卿棘復入直于道山豈專是正之功寔示超騰之漸
某淮楚晚進場屋後來辱登門墻嘗備官属當趨風于
末坐乃首贄于長牋為礼則勤循分而懼孔鸞同列忘
魯鈍之卑飛珠玉藏家驚輝光于貧屋永為好也何日
忘之
代人謝及第啟
困瑕疵于指玉獻已過三收奔敗以誓師戰猶借一僅
能無辱豈足言勞伏念某受才樗疎趨世迂闊拙無他
技幼刻意于藝文家有遺風世知名于科級童子習雕
蟲之技巳屢試于鄉邦專門尚經術之科嘗再遊于禮
部一行作吏終日坐曹几硯巳積于埃塵詩書錯陳于
朱墨人耳人耳頗羞請鑄之金時哉時哉思樂無求之
雉属大明之繼統仰衆正之來同恥窮有道之邦願列
思皇之士隨衆碌碌僅乃有成半世遑遑所得如此惟
其無似已合知榮兹蓋伏遇某官左右太平設張治具
收才能于無間本選舉于至公刈楚旁及于艾蕭濬川
下通于溝澮羞愧平津之策絶意上游庶幾毛遂之竒
收功下客
潤州謝執政啟
此者伏奉告命除直龍圖閣知潤州軍事巳于閏四月
二十九日到任交割訖伏以文章為學者餘事故先王
不以經世富貴非人力所制故君子以為在天而况修
詞蹇淺未涉作者之流趨世闊迂每在衆人之後則其
投閒置散疐後䟦前在所當然夫復何恨伏念某羈旅
一介憔悴餘生困箠楚者十年逭饑寒於斗禄仕巳成
于漫浪意何有于功名始誤寘于成均復進升于儒館
佐東觀之論著頗見舊聞紀先帝之事功遂遊藏室擢
升右史密侍清光雖學儒之至榮豈草茅之素望而疾
病侵耗心力衰疲分敢自安義當引去駑馬自竭驥歷
塊而巳超神山在前風引舟而忽遠尚叨便郡獲養殘
軀静循此恩蓋有所自兹蓋伏遇某官曲成萬類器使
庶工直鎛蒙鏐疾者未嘗遽廢大杗小桷施之各以其
宜致此枵虚未即捐棄獄訟希簡職事不廢乎詩書山
林幽深形骸頗為之清快庶餘齡之可養幸沉痼之有
瘳仰報至恩將必有在
賀錢内翰啟
伏承内翰侍讀四丈罷直内閣升華禁林解天府之浩
繁侍經帷之清燕雖衆望所属理固當然而成命既行
士以相賀伏以學士號為職親地要實儒者之至榮訓
辭欲其言近指深必文人為充運設官雖專于書詔儲
才常用于鈞衡被選益艱因人增重雖從容入侍獨高
太白樂天之詞華而論議經邦復重德裕敬輿之術業
苟擅一長于此皆為稱職之才洪惟本朝繼有碩望方
當聖主之圖任果見異人之來儀伏惟某官學總百家
才高一世經守韋平之學世登晁董之科無施不長所
治皆最批竇蹈窽在庖丁如無牛越國過都于騏驥為
歷塊隐然公輔之望久矣中外所期俄聞異恩大慰衆
論謀謨黼座何慙天子私人顧瞻玉堂應歎吾家舊物
即膺大拜用究遠圖某每愧庸虚素承知奬其為欣快
寔倍等倫嘆白髮之侵陵望青雲于寥廓歲事巳晏德
履多祥更冀保頤下副祝願
宣州謝兩府啟
比者法當易地恩使造庭方奔命于半途遽分符于便
郡地未殊于南北舟楫相通憂方切于困窮廩禄有繼
雖徼幸出聖朝之厚而曲成皆高位之仁巳見吏民粗
知風俗兹蓋伏遇某官受天間氣為國元臣道德致君
議論垂世器衆材而無棄慮一物之遐遺遂令罔功每
輙得所退觀所領自昔有聲道德在人有顔真卿之政
事登高舊賦稱謝玄暉之文章某素乏詞華不通吏道
一無稱可全有便安民消愁歎之聲自緣聖治家受飽
煖之福徒費君恩尺寸無施冐昧而巳歲事云晏幾政
多閒伏乞俯為華夷精調寝味
賀錢都尉啟
伏承光膺綸綍雄領節旌遠俗知榮侯藩增重其為僚
属益倍歡愉伏以懿親建邦粤古令典惟盛朝尚王姬
之貴在一時皆妙選之才既内奉朝請而為國華亦外
假風聲而持將鉞屈天姻之華貴尉南服之荒遐民社
有光江山增氣恭惟某官朝推令德世有美名夙以才
猷膺兹選擢忠孝著甲昔受大賚之王封簮笏滿門今
為五世之卿族聞望卓爾寵禄從之雖仰青雲之絶塵
亦受靈河之餘潤優游美望素欽武子之才豪留務不
煩久服征南之恩信歲事已宴賢履有休更冀保調以
綏戬穀
謝鮑承務啟
伏審光臨民社審布教條德庇所臨愚陋知免竊惟漢
唐之盛惟以守令為難或由郎而出宰邱民或歷縣而
入官華省謂將責之經世莫若試之臨人恭惟聖朝亦
重兹選凡膺民社之寄莫非慈惠之師伏惟某官炳蔚
多文淵源博學行巳信于鄉里名久播于搢紳素懷製
錦之良能方展割雞之利用略攄素業均惠遠民牒訴
雖繁敦本可使無訟鰥寡未乂有政為善養人雖君子
之徽猷蓋高才之餘事况復江山清遠民物阜安獄訟
多餘樽爼可樂莫陪談笑徒切傾馳過此以還未知所
措
賀廣德知軍啟
伏以星回于天既發春而獻歲帝出乎震方去故而就
新天時于是更端賢者受其介福伏惟某官風猷強敏
道義深純度越衆人獨立一世烏臺彈擊彀千鈞之弩
而發機山郡剸裁持屠牛之刀而破蝨惟其道用煥然
日新俯同世人仰受天福
謝建平知縣啟
兹者過沐殊私特貽盛禮一日之長託末契之光華通
家之歡傷前人之零落俛跪之際感喜交并伏惟某官
文學承家吏能絶俗一見許論于家世並遊遂列于弟
兄昔日桑弧交慶兩家之生子相逢樽酒共驚五十之
幾年敢不傳義好于子孫謹銘藏于肺腑過此以往未
知所裁
賀太平知州啟
伏承輟講經帷剖符江國餘光所芘弱植知安伏惟某
官奥學造微高行絶衆赫奕家世照臨遠方清淨道心
消鎮浮俗遥想公餘之多暇未妨禪觀之無為出入起
居輕利安稳某夙懷問道幸託為隣惟仁人志常在民
自今日請學為政雖相聞雞犬實一葦可航之川而坐
困簡書有其人甚遠之歎顧兹傾素曷罄敷陳
上黃州郡守楊懷寳啟
某愚暗觸禁懵不自知仁聖至明罰惟當罪雖從黜責
尚得依歸平生京洛之遊交情有素千里江山之别老
境已侵豈知投竄之餘忽有笑談之便淋漓醉舞坐沉
痼而少衰慷慨悲歌撫壮心而猶在静言思咎亦既戒
行忽忘跋履之勤喜遂瞻依之素伏惟某官天資拔俗
國器冠時利刃吹毛長劒耿介倚天外高標絶衆野鶴
昂藏在雞羣擅風流獨步之名有雍容甚都之觀左挽
繁弱邁越石之竒一割牛心兼武子之逸蓋嘗奉使諸
部固巳著迹本朝賦吳郡之溪山醉金陵之風月遺愛
猶在陳迹可尋屈臨方州寔幸遠俗某去國流浪多病
變衰流水高山知者益寡附輿執轡今也則亡雖無聊
遠竄之可憐得相逢一笑而何恨私用自賀夫復何言
春序正暄更祈保衛
賀潘奉議致仕啟
伏審親家致政奉議上還印綬退即里閭已私知止之
安將受永年之福凡居親舊寔助忻愉竊以人之多難
在于儒者尤甚壮年講學謂富貴利禄之可期小試多
違信功名遇合之有命加以歲月荏苒時不待人顧瞻
簮裳義則當止彼貪冐無恥者率皆優佚而老惟進退
顧義者不免饑寒之憂未餘漢庭之賜金復休故社之
喬木進計宦遊之廪禄何有一毫復與平生之簞瓢相
從三徑莫非命也謂之何哉伏惟某官奥學淵源懿行
金玉久栖遲于末路遂高退于明時清譽益隆多祥有
在某自憐罪戾久困泥塗延企高風但懷景仰
答揚州司法謝薦啟
式懋才猷顯膺褒薦過敦謙德躬贄高文兢懼靡遑珍
藏為好竊以長吏薦士蓋遵著令之文小官求知將應
有司之格然在下者常艱于際可居上者亦歎于才難
苟蒙特達之知亦謂非常之會伏惟某官温恭飭已道
德承家老成之典刑具存正始之風流猶在青衫手版
共歎棘棲之鸞命衮貂冠兹為鴻漸之翼既深感愧又
切頌祈
疏
三天洞求雨疏
伏以宣城之境春末以來雨施不時稻未得種父子熟
視而無告官吏不知其所為凡曰有神靡不致禱豈德
薄莫能感格抑民災未易祓除莽大澤與高原赫炎風
兮畏日恭惟禪師具千乘眼得一佛乘無有親疎等加
悲憫護衆生如赤子觀此世如掌中則夫鬱興大雲普
降甘雨宜翹足可待寔伸臂之勞其在神通蓋甚容易
眷兹千里之澤請以三日為期時或有愆事且無及
三天洞謝雨疏
維清淨心雖于三界無所著以慈悲故常憫一切諸有
情頃以旱災輙伸誠禱即時感達應念雨來變饑饉為
豐穰易煩惱為歡喜顧兹恩施曷有報償哀民生之多
艱願真乘之卒相俾無失望是謂大慈
柯山集卷四十七
