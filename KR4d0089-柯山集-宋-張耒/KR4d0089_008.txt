柯山集卷八
宋張耒撰
五言古詩
納凉
靡靡春事退寂寂夏日長日西騎馬歸卧此北戶凉官
事幸休逸甘為白頭郎朝出暮還家悠悠愧路旁所欣
藥物靈頗覺疾病康幸免三已愠敢希五饋漿難堪七
有餘不過三巳嘗呼兒且糲食貧固士之常
三伏暑甚七月八日立秋是日風作凉爽炎酷頓
消老病欣然命酒成二詩
西風吹淡白窗戸含淒清炎涼一朝變徂暑逝不停山
堂曉瀟洒病叟巾褐輕平時干雲樹芳葉亦復零
苦熱逢三秋西風颯然起金氣入草木傷夷從此始盛
極衰從之循環固其理老翁復何事新涼欣酒美
白樂天有渭上雨中獨樂十餘首倣淵明予寓宛
丘居多暇日時屢秋雨倣白之作得三章
寒極則有暑晦久則有明開闢迄今兹此理信可憑炎
炎者易滅巍巍者必傾聖智無奈何况此愚昏氓設羅
以獵獸切骨陷其膺重勢以鎮物懸絶壓其(案此下脱四字)與
育力有不獲呈物情千萬變可盡得經營(案此下脱四字)士葛
帶而蘭纓無求復無憂容貎甚和平(案此下脱一句)秋氣日姿
凊悠然有佳興美酒時一傾
罷官卧窮巷值此雲物稠連延經旬雨城市欲行舟柱
礎變㘭塘瓦溝成暴流蕭然殘暑退寒事戒衣裘老人
朝睡足起坐梳白頭呼童飭晨餐薪濕爨婦愁洗我朱
提杯不復具肴羞一觴巳徑醉萬事良悠悠
故人遺我酒氣味芳以清置之屋壁間興至時一傾銀
杯度一合三釂已徹觥既免戒沉湎且無憂病酲嵇阮
愧令德劉石無遐齡荒狂有何樂徒以酒自名吾幸免
困此庶幾盡平生
古意
園中楊柳樹飛舞似含羞如何風靜處盡放眼中愁金
鋪銀屈膝動處有人挨棋盤作十字中心為子来橘犀
如半月何日是圓時如何一種味却有兩人知
權勢
權勢世所重桓温役孟嘉桓公自人雄為下未足嗟頗
怪蔡中郎為董受疵瑕因之以取死曾不念漢家士固
感知已尚安知其他搜牢則可誅好邕自其佳
臨文
一病廢百嗜好文心未忘南窗納虚明羅列陳縑緗茫
昧考巢燧典章斷虞唐清妍進屈景雋永旌蘇張少狂
不自料遇事形文章誤逢作者嘆因復力披攘蹉跎生
白髮始紬石室藏粗見漢家事濡毫時否臧文詞比工
祝不殊公卿行何用疲心精舍本棄耕桑讀賦意凌雲
律令尊張湯榮華繫遇合才技無短長頗師老氏術抱
璞和其光無營以卒歲刻意翰墨埸
自淮隂被命守宣城復過楚雨中遇道孚因同誦
楚詞為書此以足楚詞
秋庭新過雨佳菊獨秀先舍芳良未展風氣已清妍金
鳳汝婢妾紅紫徒相鮮老人對節物昏昏祗欲眠與子
讀楚詞亹亹忽盡編嫋嫋兮秋風憀慄在遠行蟋蟀鳴
西堂淹留了無成
寓陳雜詩十首
傳舍不可久束裝投新居新居亦苟完佳木頗扶疎洒
掃尋丈地琴書遣朝晡風雲中夜變大雨如决渠落點
若強箭穿我老屋塗中夜起明燭移牀護吾雛傳聞北城
隅老弱堤上廬官吏操畚&KR1257;紛紛役千夫螘漏或一
決城闉變江湖吾衰也久矣豈復憚為魚
昔記古甲子商滅而周興如何雨此日乃為霪雨徵隂
陽久乖張此事頗有憑豈天悔牧野洗此漂杵腥舊雨
水未乾洞房苔欲青新雨雖霡霡欺我墻善崩虚堂就
夕眠永夜楸桐聲蕭然秋氣至豈覺巾屨輕憐我老病
者三伏困薰蒸得涼且飽飯何暇念秋成
朝雨如棼絲咫尺不相辨俄然晨光漏紺碧出天面天
工易明晦頃刻俄屢變今朝事大定雲物卷組練客有
北來說蝝生被數縣榖穗無一粒遺稈如立箭卑田成
大澤投種哀莫見官人懵不知猶喜輸租辦興懷及鰥
寡猶愧吾飽飯
唐有元相國實殺顔平原平原腹有丹尸觧神已仙顔
公死已矣人見如生前致令遺其像委曲與人言相國
死倉卒穢韈塞其咽家門隨手破但怪椒斛千顔公黃
塵外風節猶凛然元子墮九幽遺臭萬世傳
清夜何晏晏客眠亦復佳隣鐘喚我覺咽咽聞城笳披
衣行中庭星漢已横斜缺月挂西南皎皎流清華莎雞
振其羽蟋蟀旁悲嗟悠哉歲巳秋日月如奔車
開門無客來永日不冠履客至我老懶投刺輒復去端
成兩相忘因得百無慮故人在旁郡書信不能屢興哀
東城公將掩郟山墓不能往一慟名義真有負可能金
玉骨亦遂黃壤腐但恐已神仙裂石終飛去
疲馬齕故草閉門苔蘚深閒坊居人少秋日疎槐隂境
寂心亦間蕭然散巾襟靜中有深趣因見至人心谷神
古不死兹理良可尋無令兒輩覺一撫無絃琴
念昔為吏日朝夕羨人間觧印出公府翛然若歸山衡
茅三畆居無客門常關早眠而起晏永日或不冠故人
遠寄酒為致一醉歡我亦領其意呼兒具杯盤長閒貧
亦好安用朱其轓我生本蓬蓽久已傲飢寒
我不知暑退但覺衣汗乾頗怪庭中天湛然青巳寬有
物呌草根啾啾自相喧問知巳新秋大火流金天九土
變寒暑正爾事亦繁靜觀付一笑吾事寧相關但無筋
力徤悠然佳意還喧喧憎隣里砧杵亂人眠
秦子死南海旋骨還故墟辛勤一生事空得數編書琅
琅巧言語玉佩聯瓊琚知者能幾人憎者頗有餘書生
事業薄生世苦勤劬持以待後世何足潤槁枯興懷及
昔者使我涕漣如道路阻且長悲哉違撫孤
寄李端叔二首
束髮聞至道榮辱久齊觀中年嬰世故巳復傲憂患閒
居雖荒寂几杖頗清晏悠悠閒晷景草草貧寢飯狂言
無為發濁酒醉自勸與君通家舊邇者頗屢見相望豈
云遠數舍隔異縣吾人師佛祖妙旨得忍粲斂蔵避世
俗未免逢侮訕坐令鬢垂雪猶把從事版尺書每見警
妙語珠在貫復君進明德同遂丘壑願
陳墟自古皇疆野實楚縣沃野接神畿荒溝漕淮甸民
風静而陋原隰平以遠我來逢艱歲禾黍秋色淺荒居
困蛬蚓風雨老藜莧閉門謝車馬隠几親筆硯馬跡巷
泥深庖烟簷日宴深居窺老易妙理殊自玩困亨方寸
足夸安勞遠願乖離感歲月老色各滿面友道古所敦
尺書莫辭倦
秋日曬古城
秋日曬古城西風振塵埃出門何所之壊道連蒿萊飛
鳴雞犬稀破屋枯壕隈老圃理蔬畦晚甲瘦未開輸人
暮出城栖鵶一一回悵然心不怡歸坐勸一杯
古意效東野二首
與君雖異坊秋凉各平分已遣月入牖更教風掃門照
君幌中寢拂君堂上塵綢繆似衣帶終日遶君身
扇不風自凉身不蘭自香深居不出門幽獨更清揚為
鵲栖君樹為燕巢君堂不食亦可飽况乃餐輝光
早稻
早稻如倒戈十穗八九折晩稻不及秀日炙根土烈踏
車激湖水車衆湖欲竭得泉如沸湯旱土濕未徹老農
祝天工叩額眼垂血游雲不作雨風至輒散滅昊天未
悔禍牲玉無徒設誰能縛妖魃敕起龍潑刺
鳴蜩
鳴蜩嘒高風逮夜且復静草蟲何為者落日鳴復逞隂
陽且戰争微物何所競化工執其機開闔惟所命朔雁
有行意肅肅如待令江河有舊渚寧畏風霜勁
書初涼夜至將曉(原注靈夀寺作)
秋房燈火清人語久已寂城遠不聞更警柝鳴未息横
參已入地斗柄當天直乃知三更中市㕓已寂歷我時
守書几磨墨傾硯滳反覆小學書昏目如芒刺試尋隣
房僧鼻鼾背負壁體勞徑就枕冷夢分南北覺來寺鐘
鳴僧禮像前席須臾聞梵唄木魚如叩石舉頭視東牖
朝日巳淡白反身起披衣神爽徤筋力亟來酒甕邊側
聽聲唧唧
秋日喜楊介吉老寄藥
閒坊遠市聲終日掩衡門惟有風中葉蕭騷終日聞午
枕不成寐起坐無與言喜開故人書珍藥幸見存其方
受仙聖其效未易論豈惟蠲沉疴庶可輔本根珍重復
珍重厥價萬璵璠永年未可冀庶保無天昏
見黃仲達感秋意
秋風吹衡茅寂歷如荒村獨立無與語悲蟲鳴草根老
木經疾風枝葉僅得存疎蔭不滿地白日耿當軒北城
有黃仲眸子清不渾時能出秀句寶鐡雕璵璠念將舍
我去為吏國西京荒凉古中牟晝夜輪蹄奔青衫給吏
役懷惡未易論強顔詭應接有抱誰能言從容來去間
無厭走黃昏(原注黃每相訪常以昏夜)
服仙靈脾酒
冷氣侵吾髀趨拜劇苦艱仁哉神農氏遺藥驅恫瘝持
錢取之市易得如茒芫繁枝與芳葉盡取無可删貯之
白縑囊漬以壺酒寬七日以供飲跛曳皆翩躚呼兒謹
蓋藏用此九轉丹平生誤信書安坐得老邅方書豈盡
信柳子固無言事固有然者豈容盡欺謾疾走非吾願
且復補羸殘
孫志康許為南釀前日已聞糴米欣然作詩以問
之
平生一尊酒風月不可無謫官將十年一醉未易圖市
豈無旗亭官亦有酒壚薄乃捩齒酸一滳不可沽英英
孫夫子臭味真吾徒自云得異糵乃出粳稻腴歲久精
粹出去者乃其粗醖釀纔浹日芳甘已盈壺傖人喻其
力若火經茅蘆此語真野陋殆出負販夫前日聞吉語
糴米已在途每恨乏陳糯價直如買珠憐君久客囊傾
倒無復餘假器走僕僮供我一笑娛欲為漉巾潜請學
滌器如作詩以訊之何日陳尊盂
夜書
黯黯夜烟青寥寥秋漢迥海月出天高霜雲泊天静鶴
鳴知露寒樹影當軒正幽客獨未眠經窗夜聲磬
小雨
稍稍隂靄集肅肅春寒生窗燈耿初照小雨細無聲還
來就温爐依然有故情燕坐悄無語軍城遞遠更
月夜懷陳永源
衆喧息遥夜爽氣漬煩襟殷勤低簷月入幌來相尋平
生學虚静每為多病侵卧想陳夫子幅巾修竹林
冬日放言二十一首
清冬萬境肅墻戸益蕭然薄寒惟可飲短景不容眠貧
厨烟火暖塵釡亦烹鮮且復養口體何勞更問天
湯餅慰朝餒三杯澆旦寒醉飽外何欲昏然宵就眠幽
通夢有告默存神自全蕭蕭松竹舍歲暮聊盤桓
風雨連江氣十月如深冬坐曹日暮歸密室温爐紅惨
惨庭下日騷騷忩外風三杯容我醉萬事聽天工
小兒喜學書滿紙如塗鴉老婦寒不績當戸理琵琶樽
中有神物快瀉如流霞三杯任兀兀凍臉生春華
夘飲終日醉萬事付悠悠醺然據榻瞑簷雨方颼颼吾
事幸無急不醉欲何求顧謂婦與子酒盡為我謀
寒羊肉如膏江魚如切玉肥兔與奔鶉日夕懸庖屋嬉
嬉顧妻孥滋味喉可欲謫官但強名比者何不足
酒聖卯時歡此語聞樂天安用苦了了白日供憂煎浮
世本幻妄空花電露然人間無實事惟醉庶幾焉
愈老愈嗜酒益醉益自然兩人同墜車醉者乃得全我
不但醉酒天和醉心源當其醉甚時更類癡與頑
至道與物反夫豈會俗心聖處有閫域扃鑰一何深時
時資美酒可得及其門送君者既返君駕胡可尋
清晨坐官舍官舍復何有離披經雨菊蕭疎委風柳飽
食或至睡涉筆無可否油然有好懷日暮歸飲酒
日暮歸飲酒兒女戲我前須臾徑三酌據榻已欣然老
妻坐我傍餚胾已炮煎大勝劉伶婦區區為酒錢
我初謫官時帝問司酒神曰此好酒徒聊給酒養真去
國一千里齊安酒最醇失火而遇雨仰戴天公仁
吾腹如鴟夷但滿貯醇酒外圓故不滯中静一無有紛
紛千百輩納若一塵垢下而至真源保之故難朽
淮陽名都會爽塏太昊墟最愛西城道汪汪數頃湖古
木巢翠鳥清濠見游魚幽居多不愜懷我平生娛
靈通古叢林他日休吾車出門循古城荒圃畦寒蔬手
種堂下花頗已數尺餘何人攬其華故人應念予
塞向久室處帟幕亦復周温爐熾薪炭永夜炎光流五
更屋霜重重衾如無裘興懷無衣子卒歲聊優游
陶潜經世才齟齬不得肆彼寧徒嗜飲有藴託諸醉時
時吐高詞頗復見一二義熙書甲子此意有涇渭
葛公蓋世才功業亦云偶世無左將軍老作躬耕叟皇
天挺竒産必使有所受珠玉在山淵終為王府有
秦人焚詩書意欲遂絶滅六經至今存何曾損毫髮興
衰有天理人力自淺拙不憂驪山墓回首遭發掘
元子本豪爽頗復有俗氣孟嘉亦可人乃與較權勢崛
強盡百年究竟成何事江左無英雄汝得免徒隸
淵明非無心似以酒忘憂如以藥愈疾未佳寧免憂我
直好飲耳與世本悠悠人間有何事奚足煩杯甌
四月望日自孝悌坊遷冠蓋孫氏第
青蕪滿古城白日照大澤街荒雞犬閙市遠喧閧寂中
有騰騰者淮陽四年客坐偷太倉粟穩睡而飽食平生
願陳力衰老困逼迫何曾一可意但有百無益偷安淺
夫志苟且志士惜窮通有天理誓不安苟得朱陽方肇
序春去無轍迹悵此復幾時撫事三歎息
謫官
謫官成吏隱古寺度高秋寒燈明夜室清坐聞更籌裘
葛屢往還感彼歲月遒吾意方有會誰能賦離憂
十月二十二日晩作三首
黯黯東牖闇寂寂吾廬閒粗糲飽婦子苜蓿無餘盤雁
急天欲雨雞栖日巳寒老人䄂手坐一杯聊自寬
天寒聊飲酒再酌已停觴豈不欲酣暢要使夜腹康意
得樂有餘偶然不必長寄身造化中勿使天和傷
蓬蓽無奥處北風利戈鋋空爐有微火且復與周旋酒
隱柴桑叟醉吟渭上賢二士忽已遠遺風載陳編
題壁
命駕欲詣客欲去復遲遲事幸無甚急何用勞驅馳家
貧幸有酒亦略具鮮肥且復東窗下高歌醉而嬉
夜坐
萬籟聲久寂三更霜已寒老人袖手坐一氣中自存自
得此中趣不與兒曹論但有老孟光相對亦無言
任仲微閱世亭
志士抱竒策常苦不得伸及其利害出倏已亡其人今
古同此恨愚智竟誰分哀哉老任公英魄久已淪惟餘亭
下柏閱世盤深根紛紛凡草木幾變秋與春朝菌與蟪
蛄盡死我獨存任公不及見見其賢子孫請君利斯竒
仍復大其門
感懷
枯樹桓司馬五柳陶徵君微木何足道所歎此兩人一
埋柴桑骨一為九錫臣榮辱俱已矣芳穢萬世聞
次韻題李援舫子
紫髯不復見故宫無入門元子亦寂寞一丘弔遺魂興
亡兩夢幻今古一朝昏念當置是事盡此舟中樽
秋感二首
秋日無遠暉秋草無美姿殘蛩弔白日寒鳥悲空枝時
節一如此余出悵安歸強歌不成音還坐空涕垂感動
百慮遊觸心遂紛披棄捐勿復道日暮眠吾帷
秋山多遠聲日暮尤百態鳴風落高樹清澗瀉寒瀨鳴
蜩默誰憐瘖死不償罪蛩啼獨不已有愬未逢觧天時
激汝曹寧自知進退吹嘘成踴躍芻狗忌撤祭庭空月
宵掛園冷露晨沛嗟哉心雖忘俯事還感慨
夜思
江邊鸕鷀嗚栖我屋南樹夜深風霜寒呼鳴自相語樹
頭鴉翼動樹杪雁行度朦朧見江山一一翻飛去
嘲南商
兩䄂全匹帛望知江淮客深藏計算苦好鬭意氣窄愁
逢湯餅盌遇鮓論甕咋市南沽茅柴歸店兩顴赤
種芭蕉
幽居玩芳物自種兩芭蕉空山夜雨至滴滴復蕭蕭凉
葉泛朝露芳心展夕飈東堂日虛静秀色慰無聊
無題
蔌蔌鳴葉下初無風過之流年一如此慷慨使心悲平
日談堯舜立朝羞自私温爐煖老客聊復此棲遲
大雨十日不止五月十八日晩始霽
昊穹忽悔禍滛雨霽今夕峯嶺舒紫翠雲天麗金碧深
蛙鳴遠汪涼葉墜餘滴漏屋百不憂宵眠始安席
天運
天運不暫止何啻過隙駒向來簷前日忽巳牆東隅樂
者苦其疾憂者怨其舒由來盛與衰變滅皆須臾
悼逝
結髮為夫婦少年共飢寒我迂趋世拙十載困微官男
兒不終窮會展淩風翰相期脱﨑嶇一笑紓艱難秋風
摧芳蕙既去不可還滳我眼中血悲哉摧肺肝兒稚立
我前求母夜不眠我雖欲告之哽咽不能言積金雖至
斗紆朱走華軒失我同心人撫事皆悲酸積日而成時
積時更成年山海會崩竭音容永茫然
柯山集卷八
