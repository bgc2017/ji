柯山集卷三十七
宋張耒撰
論
樂毅論
吾觀夏侯太初之論樂毅稱毅之書謂伊尹放大甲而不疑
太甲受放而不怨以知毅之心不止于兼并而稱毅之不取
莒與即墨謂明信義于天下將縱二城而降之以為王業之
所起嗚呼何其言之過歟毅戰國之雄耳其智豈足以知王
者之事哉一說昭王而平齊復其數年之仇毅之才盡是矣
何以知毅之有心于王者之事哉且以戰國之際士馳說以
干時君惟恐其言之不足以動人其所說一切不出于情實
則毅之稱伊尹太甲之事是果其心歟且毅將燕師一戰而
破齊虜獲其重器而逐其君燕國之弱小而五歲勤師于外
親所下者凡七十餘城則士卒亦少敝而國之轉輸應接亦
少勞矣故頓于二城之下盤桓而不能取且不終毅之計
而騎劫代之矣由是觀之毅之不拔二城者是力有所
不足未得盡用其計謀而攷毅之用心固未始有縱二
城以收民明信而有意于王業之事也且毅嘗一至臨
淄盡取齊寶財物祭器輸之于燕而下七十餘城其所
殺傷不知幾何而即墨之大夫出死干戰齊民之視毅
不啻若寇仇而乃欲以不攻二城以明信示民毅之為
計必不若是之愚者且方是時田單守即墨單善為兵
故其守即墨固而不易拔耳何夏侯生之妄論也司馬
遷稱異時事類蘇秦者皆附之秦故戰國策士之所載
多不足而遷之所載毅事未始有此故余皆不信
之
魯仲連論
昔者君子之於仁義其行之非不勤而好之非不篤也
然勤而不得其中則君子不為是故罪至於可殺則君子不
生之以為恩而鄉閭之鬭勢之所不能救則捨而不顧
凡天下之事有可以不為而非不義者君子不強以為
義也嗚呼君子之道豈顧若是恝然而已哉□誠以為
事至于可以不為而無我責而我偲偲然求為之以為
功則夫世之求為君子者蓋亦甚勞而我之心無乃非
出于樂而後為之歟蓋昔者夫子之道未嘗不出于忠
恕而其所以待物者亦甚厚矣然陳恒弑其君則孔子
沐浴而言之朝告其君而請討之至其不能討而孔子
不強也門人有謂報怨以德者而夫子謂何以報德出
而告之朝者吾之所職者止矣鄰國之不討賊非我之
責也受人之德而樂加我以惡則怨之者是天下之常
情也以德復德以直復怨則理已足矣彼天下之人
必將以所樂施所惡則夫為善者不亦枉其情歟彼魯
仲連者里閭之自好者耳安知夫所謂真仁義者也以
布衣遊諸侯而不食其禄不當天下之責而出身以救
天下之患功成事立而不享其報此魯連之所以為賢
歟嗟夫魯連之所以為賢乃其所以為戾也夫當其位
而後憂食其禄而後勞施其功而享其利觧其憂而享
其樂者孔子孟子之所不能過也而魯連者獨不能然
吾見其越常棄禮亂世敗俗而已矣夫無責而憂人之
憂致力而不享其報則使世之中人不免於義必自魯
連始使天下之賢者如必魯連而後可則亦率天下為
偽而已矣蓋施義而不當其處者義之賊也嘗聞之昔
者夫子之道所以行于天下後世而不能廢者惟其不
強仁義以為賢而不舍仁義而求自便也不強以為賢
故為善者不難不捨以為便故不為者有所畏夫人不
可不為而為之不難此天下之所以同守而不廢而後
之愚者嘗欲摩頂放踵以利天下而其自便者不以仁
義易身之一毛而天下卒去之然則夫子之道為不可
易也
田横論
予讀田横傳横之將死告其客曰予與漢王俱南面稱
孤今漢王為天子而横乃為亡虜而北面事之其耻固
已甚矣讀韓王信陳豨盧綰等傳竊怪此數人者其受
漢恩亦厚矣或拔于士伍而王之或皆恩暱親黨然少
不得志出則起而為亂蓋其素所蓄積未嘗不在于亂
特因事而後發而攷其本心蓋亦如田横之所耻者耶
夫高祖以匹夫將羣雄取天下非有德義禮樂以感懷
天下之心而其下非有樂推不厭之意高祖特以才勝
之耳故怏怏以就北面乃其所甚耻而禍亂起于恩暱
親黨之際亦無足怪也故國之興也不以仁而君臣無
禮義以相與而以利合則國之所以存者幸也予觀高
祖之時韓王信反以招陳豨而盧綰隂使匃奴與豨連
衡而淮隂謀起于長安内外搆禍高祖奔走不息而追
勝之一有不及天下非漢矣漢之所以存庸非幸乎文
王之興也商士膚敏祼將于京商士從之矣而況周人
乎則恩暱親黨之際可知也商之興也曰非商求于下
民惟民歸于一德則其有天下非一日之幸也嗚呼漢
與三代文王之際異矣
魏豹彭越論
予愛司馬遷論魏豹彭越之不耻囚虜以至刑戮也曰
彼無異故智略絶人獨患無身耳得攝尺寸之柄其雲
蒸龍變欲有所會其度以故幽囚而不辭嗚呼何其論
之之至也漢自高祖之後其將在者皆常才中人而其名
將皆已誅死放滅彭越以疑死韓信黥布相繼以反誅
予嘗疑漢之于功臣少恩如是推遷所論而後知高祖
之誅功臣勢變之不獲已而世之論高祖不善馭功臣
如光武故相繼族誅皆妄論不推原當世之故嘗試論
之曰秦之亡豪傑並起世之英雄才過十人者無不興
起而士大夫去戰國未遠其人皆有六國豪傑之餘風
故其用兵行師有可稱述方此時人人皆有帝王之心
如韓信之徒其屈體為臣者其初心豈將屈體委身而
已乎高祖豈不知其然而收之者何也夫操白挺驅市
人而爭天下非得如斯人者則誰肯為吾使彼亦將有
所寄以求所欲彼之視高祖猶高祖之用三人何則兩
各有所私利也而非君臣之分故也且彼之所以臣我
者非有至誠之心而不厭其所欲則反顧而去耳故非
裂天下而王之其勢不可使故固陵之敗子房勸高祖
并王韓信彭越且是時天下之地分于二人者何啻十
五而子房不敢愛者不如是不足以留二人故也夫以
英雄好亂之姿無君臣至親之分而據萬乘之強國此
其勢非得天下則不厭何則如韓信彭越之徒束手為
虜而不耻者其心猶冀萬一有不死而庶幾得尺寸之
柄以施其知而況南面稱王據有甲兵士民之衆肯帖
然而為人之下哉嗚呼高祖安得高枕而卧也昔楚王
田于雲夢有熊當路而不去弓矢戈戟之力不能殺王
患之或曰南山之虎其勇無敵方飢而休驅而逐熊其能
勝之哉王日善驅虎當熊未及死而王之左右六鈞之
弓百鍊之戈當虎之衡虎食熊未盡而殺之矣夫楚王
之用虎非樂使之也非是則無能勝熊者矣其殺之也
非有怨疾也不殺且及我矣彼虎之視熊其與視楚王
無以異也不乘其便而殺之一失所制則彼雖欲殺不
可得矣虎之食熊非為我除患也勢驅之而不知其為
人怒也故高祖之用三人非樂使之無是三人則項籍
不為我擒矣高祖非以怨殺三人也知其終不為我用
故也三人之為我亡楚也非為至誠欲王漢也勢有動
其心故也為長者之論曰漢封功臣其地太過故反天
下既定當明制度别上下稍裁之庶幾矣嗚呼彼安坐
無事猶狼顧其上況削之乎故高祖于是三人者不得
不分天下而封之而三人者封之亦反削之亦反囚之
亦反其勢必誅之而後定故予悲高祖于此有不獲已
焉
蕭何論
高祖論蕭相國為三傑之首及論功行封為諸將百計
諭曉卒以何為第一高祖之待何也可知矣高祖之有
何是人之有五臟木之有根魚之有水也使何雖有大
過猶將容之然一日為民請苑中地高祖發怒奮然如
斥奴隸使有司械繫辱之而不疑此在常人為之則必
以為狂易反常而高祖獨安為此其心蓋有說也高祖
知何之才而不能不疑者也何之居關中用鮑生邵平
之說而帝乃大悦夫二生之說淺夫畏嫌之常情也而
其術足以當帝之心是帝於何未有無間不疑之至信
也吾未能安枕于何之心則其心惟恐其恃功驕恣而
以我之不忍侵辱之也故以天下之大功一日有微罪
則以奴隷之辱加之而不疑使何意知吾之不憚侵辱
之如此務以逆去其驕蹇之意此高祖之術也其後絳
侯立文帝以天下與人論功宜何如一日有疑謗下之
獄吏幾死而僅免夫文帝非不德絳侯其心未免于疑
如高祖之于何也雖然絳侯吹簫之羈民其驍武勇鷙
疑其恃功而喜亂恐其甚疑而逆折之可也若蕭相國
謹畏德厚之君子雖共天下可以無疑而馭之乃與韓
彭同術然則文帝得之高祖過矣
子房論
天下之善辯者不過能折天下之人以理而已矣夫折
人之情使從于理惟畏理者而後能從之彼無所顧于
理者雖極天下之理而與之辯彼將悍然而不信蓋言
至於此而後不足恃是故莫若示之以事而動其心夫
天下之人雖于理有所不畏然至于心之所不樂亦不
為也昔者鄭莊公疾叔段而出姜氏夫子出其母天下
之大惡也彼其時必有以不義而止之者矣而莊公卒
為之然則是雖有諫者而不聽也至于潁考叔為一言
于飲食之間而莊公若不可以終日易其平日忿疾之
意為孝悌不忍之心是何也蓋莊公不可以言奪而可
以心動也今天下之人固有告之以禮樂孝悌而不喻
者然退而視其所為未必不愛其父母而樂其兄弟然
則外雖不免于愚而心之智猶在也吾之智足以發其
心則彼固無俟乎區區之辯折而服之矣子房之立惠
帝其說近若是矣彼高祖之為人出于草莾戰爭之中
豈知所謂廢嫡立庶之說耶故叔孫通之徒極其說而
不納亦無足怪也至于子房乃引四老人而輔之從容
于片言之際而太子得不易雖有戚姬如意之愛而卒
不能間彼子房以為高帝者雖非理之所能曉至于感
之以利害之計則足以攄其平日之惑彼能屈其所難
致者而為之臣則天下之心歸之天下之心歸之而
吾捨之則必有禍彼高帝雖不顧天下之所當立而亦
知天下之所歸者之不可易也此子房之所以為智歟
故折人以理從者十五感其心而動之從者十九夫人
之于理其信與否相半也故十得五而人有感于心則
無不從雖天下之至悍未有行其所不樂者也故十得
九其後唐武氏欲以武氏易唐而中宗已甚危矣彼方
傲然不顧其下雖有忠諫無所用之蓋人以為說者皆
其所忽故也其後狄仁傑為之一言以感動其惻怛之
情而唐遂以濟嗚呼是子房之術也
陳平論
吾觀陳平使人劫酈商使其子說吕禄陸賈勸陳平以
百金交歡絳侯而平勃日以親卒用此滅吕氏未嘗不
竊歎也夫士不以仁義相與則其于利害之際其能不
以詐謀相欺者鮮矣酈商為列侯事高祖十餘年其視
吕氏之危漢其心豈能無惻然哉雖不劫之豈不肯使
其子也絳侯漢之大臣雖無百金未必與平異心也平
之心豈不知酈商絳侯之未必背漢也然必為是之區
區者其心不能無疑于此二人故也彼其不能無疑者
何也士不以仁義相與而其合也以權利則其于利害
之際安能無疑哉昔周公為師召公為保而不悦周公
詳說而宣諭之夫師保之際有所不悦而周公不忌焉
諭之以義明之以理而已嗚呼聖賢之事為不可及也
哉
平勃論
吾嘗怪昔者高祖之時其將相大臣皆天下豪傑之才
其謀謨勇力皆足以過絶天下以戰而無不勝以計而
無不中以項籍之勢卒敗于此數公者然及天下既平
吕后惠帝之際彼吕后者乃一婦人提禄産之庸人而
王之放肆縱弛無所不至此其間非不可窺而其智謀
非有深遠可畏而不測者夫以陳平周勃之才而馭吕
后禄産之庸人此無以異于取諸懷中而殺之然是二
人者恇怯畏縮而不敢發乃更先為自安之計以固吕
后危疑之心終吕后之世而不動及吕后既死是二人
者其取祿產何其多憂自重而不敢易之蓋如史之所
載謂陳丞相使人劫酈寄說吕禄解趙王印之國而吕
祿從之太尉以節入北軍而猶左右袒以觀三軍之心
既得北軍又不敢倡言誅產也灌嬰以數萬衆與齊王
合乃相與待吕氏之變而後動此三者予未嘗不竊疑
之夫吕祿之棄北軍無以異于遇盜而使之束兵也則
陳平之視祿也亦易矣然猶委曲迂遠使其親戚劫之
以利害之謀周勃豈不知天下之與劉氏也而猶區區
謀以觀其意以灌嬰之才資數十萬之衆而徬徨于外
不敢先發夫以吕氏之區區安坐而肆其所為亦安能
有所立而數公者反遲疑慎重待之以天下之大事夫
何其勇于爭天下謀項籍而怯于此也蓋嘗為之深思
其故而後數公之志可見攷其所為之故則夫天下之
善謀者無以過也何者昔者高祖之與項籍角馳于中
原其初非有所憑藉也特徼幸于一戰之間此其所為
不得不出于果敢而勇決棄死而不顧何者使其成功
則固得吾不可必之求不幸而敗則吾亦何所愛哉彼
高祖之得天下于百戰之中困辱傷敗既老而僅得之
則吾愛其所得豈與匹夫馳騁徼幸于一戰之際者同
日而語也故其遇諸吕之禍也以為吾輕發而遂勝耶
則吾固何求使萬有一不勝則其存亡無乃甚可惜哉
曷若遲之而求無失也是故不憚歲月之勤而深慮夫
一失之可愛此其所以遷延委曲待其敝而後發歟夫
千金之賈見日而行未夕而止一日之力有所不盡是
何也彼力非不能遠也惴惴乎畏失其所愛者也夫山
林之盜出入于險阻之間晨夜而不顧彼以為有所獲
者固我之所幸不幸而敗于吾何失哉此平勃之智也
夫操天下之重利者不可為匹夫輕死之謀匹夫之謀
是不得已之計也
衛青論
自古中和深厚之士可以保富貴處功勲而不足於名
高輕俠慷慨之士立可喜之行者可以為名高而多履
危禍二者若皆有所不足然為可喜以取名者其技止
此耳使為中和深厚必不可得而中和深厚之士其于
取名驚世或者能之而有不為也司馬遷論李將軍之
死曰知與不知皆為流涕論大將軍曰以柔媚於上其
于天下未有稱也愚意李廣之所為青之所不願而非
不足也以青為奴虜庸人遭時幸會以取富貴者耶則
汲黯不拜大將軍曰使大將軍有揖客顧不重耶青由
此益重黯李敢怨其父死至擊傷青青為諱不言青知
揖之重于拜權足以報敢而為諱之懲田竇之事至絶
口不薦士不斬蘇建使歸命天子言之如不快人意而
其知時見遠皆中幾會青顧不能交灌夫籍福之歡而
為決意斬伐者之所為耶凡此類非庸人所能也彼非
庸人而為此則必有道矣而遽欲賢廣而貶之不亦過
哉夫好名之士常鼓舞于壯銳可喜之節而不快於持
重遠見之士廣之所為天下之健勇者好之其明者未
必善也後世論郭子儀李光弼二人者未嘗不右子儀
夫善戰而有謀果敢而精銳是數者子儀皆苦其不及
其寬緩仁愛宜若魯鈍矣而卒過光弼者何也子儀之
所長光弼之所不能光弼之所長子儀或未必待是故
也淮南王與伍被為反計而彼獨稱大將軍以折之彼
其仗節死義則憚汲黯用兵決勝則忌青然則為天下
未有稱者又果然哉
柯山集卷三十七
