柯山集卷二十二
宋張耒撰
七言絶句
懷竟陵蓮花
景湖門外有汀洲灼灼紅蓮照碧流公子不歸時節晚
雨枝風葉卧清秋
懷陸羽井
寒泉背石老松根禪室幽人古像存長恨千年無屈宋
楚招難與此遺魂
冬日懷竟陵管氏梅橋四首
旅居澤國小園林千里相望歲暮心想見竟陵殘雪裏
新梅點雪橘垂金
小小園林點點梅如今綽約為誰開只應清夜新霜裏
依舊横斜倒影來
他日華陵跡已陳嘉辰懷舊一銷魂小園幽徑誰相念
應有新梅覓故人(原注復州竟陵郡有五華山故亦云華陵)
堂下幽芳自可人北風一為屏埃塵上元簮珥玲瓏玉
却曳青霞霜女裙
厄臺寺三首
諸佛蒼然照殿楹圓光明滿自然燈千年遺事無人問
館後高眼久屬僧
峨嵋前約已成空風雨蕭蕭送暮鐘何用忘機來問話
不如松下謁癡龍
世味嗟予淡莫加更將詩句寄煙霞自憐落筆無好字
不及揚州王謝家
過蘄澤
雄吞六國弱秦強壯士逡巡野水傍耕叟不知鴻鵠志
笑觀宫室忤陳王
崇化寺三首
樓殿沉沉鎖夜煙秋燈一點佛龕前梧桐葉上三更雨
亦有愁人獨自眠
白髮荆州嘆滯淫吳衣重杵洛城砧遣愁莫上高樓望
只有秋來晝日隂
零落宫墻官樹秋行人東去路悠悠祗應樓下邯鄲路
亦有離人對此愁
偶成
漫學文章弊性靈屠龍藝就誤平生翩翩仕路新冠蓋
何用揚雄強作經
贈趙簿景平二首
明道新墳草已春遺風猶得見門人定知魯國衣冠異
盡戴林宗折角巾
紛紛俗物久堪憎愛子蕭蕭眉宇清莫嘆青衫掩事業
白頭卿相死無名
自遣四首
是非得失一區區蚊蚋啾啾共一壺不學退之求羽翼
惟憑一夢到華胥
誰云造化本無情利害乘除理甚平莫逐衆情生愠喜
君看三四孰虧盈
誰云至理宗無相大道由來萬法兼且以聲音為佛事
曉敲清磬誦華嚴
浮世榮枯理易觀不勞重取朽龜鑚直應桃李繁華日
便把荆榛寂寞看
立秋二首
西風嫋嫋木颼颼身在江湖北岸州自古楚人詞最好
為君重賦竟陵秋
對酒聊同楚人醉哦詩惟聽越吟聲洞庭北岸孤城下
落月西風聽曉鶯
晚步靈夀寺後二首
秋城草樹欲黃昏微逕新晴菜甲新便好灌園從老圃
此懷原是漢隂人
逄秋種菊尚殷勤隙地侵尋欲過隣便好採花供服餌
形容已似澤邊人
感秋三絶
秋思鄉愁兩苦辛每臨西北望秋雲此生更老情終在
誰為寄聲千里人
楚天未白轉星河樓角先吹出塞歌長愧侵牀五更月
殷勤無計謝姮娥
高林敗葉已颼颼更有寒莎翠已收若道神仙脱情累
如何獨唱感庭秋
局中聽雨
秋庭聽雨斷人聲凉入衣裾秋意生臨水登山送歸語
憐君解有許多情
夜思
萬聲沉寂漏丁東金井欄干上暗空半夜西風人未覺
秋聲先報草根蟲
晨起二首
楚鄉秋早倦炎蒸長恨梧桐不可憑爽氣忽隨風雨至
曉堂無寐獨神驚
中宵爽氣入衾裯簷雨浪浪曉未收三伏炎歊掃除盡
待教明月放清秋
近中秋
姮娥藥熟桂華新滿貯清光待出雲徐御冰輪行碧落
世間多少感秋人
章華
長恨章華亦陋夫周秦僅可勝登徒誰知南楚仍窮巷
骨像何妨自應圖
秋晚
日轉秋庭樹影斜風來粉蝶勝悲笳祗應宋玉秋來夢
常在墻東阿子家
遷居對雨有感
楚鄉風物淡悠悠獨掩閒門客滯留盡日無言對秋雨
相敲蕉葉各吟秋
竟陵僦舍仍有小園景物頗佳
荒涼臺閣追隨事懶慢江河放逐臣應是主人憐寂寞
僦居仍有小園春
題西園酴醾
風霜老枿蹙龍蛇中有青春白玉葩要使根深生意遂
不妨秋雨卧泥沙
西軒
出架薔薇秀晚枝雨餘屋角理蛛絲可憐一曲秋風地
萬思千情鬭入詩
九月十日菊花爛開
蕭條秋圃風飛葉却有黃花照眼明已過重陽慵采擷
自嫌亦作世人情
讀除目有感
禍福茫茫不可猜可能憑勢即無灾相君西闥揮毫日
豈料方還此地來
效吳融詠情
依依漠漠復紛紛觸處相隨過曉昏知是妄緣除不盡
更教風月助吟魂
竟陵酒官舍北有數步草歲寒霜落猶鬱然也予
為障其風霜暮冬尚自如一日大火焚舍無遺復
往尋草不復有矣
為愛墻隅芳草色故遮霜霰待新春火燒雨洗尋無處
祗有東風吹舊塵
臘日步西園
三畝寒園春欲回淺池低樹忽飄梅楚鄉萬里霜雲盡
歸雁行行斜日來
夏日七首
兩架酴醿側覆簷夏條交映漸多添春歸花落君無恨
一架清隂恰滿簾
野水彎環夏木森清蟬晚噪碧雲深扁舟兩槳誰家子
萬里江湖此日心
蘄簟紗厨與夏宜法曹腰腹大何為重雲到地翻盆雨
却是幽人穏睡時
千蛙鳴噪汙池水萬螘奔馳一腐蟲得喪世間能幾許
冥冥高處有飛鴻
凉風一掃宿雲輕隱隱收雷不復驚試决小池䟽積潦
誰教蛙吻頓無聲
風轉翻翻梧葉驚入簷白雨打窗鳴應將清絶酬無睡
穩聽空階半夜聲
女几山前官舍清遶堂鳴澗夜泠泠塵埃别後何由見
簷雨三更起坐聽
晝臥口占三首
康濟朝饑進湯餅誰何午睡屬新茶讀書隠几聊復爾
謝客扄門豈不佳
甘風遠集聞朝嘒怨月深棲有夜鳴凉牖疎明稀老翠
雨畦幽獨立新清
學道窮年要有得強顔干世欲何求病栽薏苡無勞謗
濕要鞠藭不待搜
贈无咎
欺馬街泥未肯乾重城含霧曉漫漫誰令萬屋淋漓雪
猶作長安半夜寒
晩春四首
楊柳藏鴉筍作竿曉風吹雨作輕寒清隂一片收春去
畱得薔薇數點殷
薔薇倒架筍過隣夢澤茫茫欲晚春綠暗紅稀君莫嘆
滿枝梅杏欲嘗新
洗雨吹風送晚春盡收紅紫布青雲眼前消長諳已久
清坐不妨長閉門
荒畦零亂滿蕪菁春事收功欲老成鵲噪鳩鳴莫無頼
曉枝千囀有雛鶯
懷金陵三首
此君堂後青蒼玉别後何曾寄一聲想見秦淮月堂下
西風吹浪拍堤平
璧月瓊枝不復論秦淮半已掠荒榛清溪天水相澄映
便是臨春閣上魂
曾作金陵爛漫遊北歸塵土變衣裘芰荷聲裏孤舟雨
卧入江南第一州
水閣二首
積雨荒池水欲平軒窗長夏有餘清公餘一枕滄浪夢
卧聽風荷受雨聲
池水亭亭如有光曉風清露點新糚翠帷自障非遊女
多謝經營白鷺郎
出京寄无咎二首
不許多聞長樂鐘打包旦遇又匆匆長安城裏誰相識
只有周南太史公
老去相看情益親河梁分手欲沾巾祗應誦得離騷賦
長作行吟去國人
讀史二首
區區姦智終何補不悟身猶弄伎兒蛇斷楚郊秦未覺
鬼謀曹社夢先知
嬴秦餘祚已蛇分車府凶高尚畏人安有區區猶指鹿
從來菽麥不曾分
韓信祠(有序)
史稱信之族誅予嘗疑之其謂陳豨曰王至上
必自將予從中起夫使高帝將精兵于外而信
欲詐驅徒奴烏合之衆于京師雖太公穰苴不
能以成事此猶炰烋于猛虎之穴虎歸則無事
矣信謀無遺策豈肯為計若是之疎哉况蕭相
國在長安信獨不畏之耶此殆以高帝出征以
信失職畏其亂于内亦若彭越使人告之而傅
致其詞如此耳不然信不忘漂母一飯之恩信
遇高帝恩亦厚矣一旦背之豈人情哉
千金一飯恩猶報南面稱孤豈遽忘何待陳侯乃中起
不思蕭相在咸陽
題淮隂侯廟(有序)
吕太后勸高祖誅彭越使舍人告其反而越固
未嘗反也特以為名耳高祖將兵居外而太后
在長安太子仁弱不知兵而韓信方失職在京
師吕畏其乘時為亂而不可制使人誣告其反
詐召而誅之耳方是時蕭相國居中而信欲以
烏合不教之兵欲從中起以圖帝業使雖甚愚
必知其無成以信之雄才謀無遺策肯出此哉
太史公記陳豨反事言豨居代多致賓客周昌
畏其不軌而奏召之不至豨因自疑而其後通
曼丘臣王黃遂反此司馬遷所謂邪人進說遂
陷不義者也遷載豨反事未嘗一言及信吁此
遷欲見誅信之冤也
雲夢何須偽出遊遭讒猶得故鄉侯平生蕭相真知已
何事還同女子謀(原注何不為信辨其枉也)
偃王城
逃戰彭城似去邠興王可即廢為臣中原多少堪憂事
勞苦君王八馬奔
挂劍臺
上國歸來歲月深悲嗟脱劍挂高林欲知不負徐君意
便是當年讓國心
古意
樓上珠簾拂疎網却勻愁黛對凌波也知新舊争多少
敢話機頭織素多
道彭澤
姓陶令尹今何在空補陳編歸去來安得春江作春酒
百年長與子銜杯
柳
永豐坊裏舊腰支曾見青青初種時看盡道邊離别恨
争教風絮不狂飛
題宣州後堂壁四首
過雨山亭暑氣微老人猶未試生衣滿園閒綠無人到
春日南風燕子飛
我欲畱春情不淺青春别我苦無情敬亭山下紅千樹
日日南風綠滿城
翠樹隂隂晚雨回江山清潤絶纖埃軍厨煮酒香初熟
更釣溪魚斫鱠來
流落天涯一病身簿書叢裏費精神殷勤照水窺華髮
黃鳥聲中又一春
宋景平命賦隔窗花影
午睡簾櫳春日長半消金鴨水沉香隔窗花影時來去
疑有東隣覘宋郎
晚春初夏八首
隂隂夏景變餘春清曉園林未有塵日日東風欺弱柳
鵝黃吹盡作青雲
少室山前日日風望嵩樓下水溶溶卷將春色歸何處
盡在車前榆莢中
吹盡成蹊桃李塵兔葵燕麥一番新只應解籜抽青玉
霜節稜稜尚可人
古柳參天鳴啄木青蕪覆地下鳴鳩白頭懶作留春計
睡起移時獨倚樓
睡足高簷春日斜碾聲初破小龍茶樓邊綠樹飛紅盡
春色墻隂老薺花
青春已屬明年事晝漏初知夏景長日日南風筍成竹
殘紅雖有不成妝
春歸草木漫青紅半委塵埃半逐風誰似長楸百餘尺
高張錦繡照青空
酴醿壓架不勝繁洗雨吹風更可憐姑射仙人本仙骨
百花凋盡獨嬋娟
梅花十首
月落嚴霜自理妝北風工為發清香曉英數點辭人去
幽獨無人為斷腸
幽恨清愁幾萬端故將巧笑破霜寒落英收拾供騷客
秋菊從來不足餐
姑射仙姿不畏寒謝家風格鄙鉛丹誰知檀萼香鬚裏
已有調羔一點酸
林外啼禽自往還風前詩客倚闌干小園門鎖黃昏月
耿耿幽姿伴歲寒
玉粟勻圓官樣黃領巾借與十分香衝寒不為生春物
自要晨霜為洗妝
清寒池館静無塵歲歲相逢似故人任遣墻頭疑是雪
欲教園木早知春
脉脉無言亦有期雪中狂殺羽林兒可憐多少幽竒事
却是東風總不知
任教雪壓色終勝却要風嚴香更聞江雨細時青子熟
聞名猶救渴將軍
數點深藏碧玉枝翠峯十二擁瑶姬憑君說與凡桃李
徹骨清寒争解肥
三畝荒園草棘荒可堪終夜北風狂瑶環瑜珥誰將去
嘖嘖幽禽啄蕊黃
絶句二首
萱草開時燕引雛石盆雨滿長菖蒲但令甕有賢人酒
何用門迎長者車
門前山樹插雲青雨足山前稻水平桑柘半空蠶事了
綠隂深處囀殘鶯
柯山集卷二十二
