柯山集卷三十一
宋張耒撰
表状
進大禮慶成賦表
臣伏見皇帝陛下即位以來事天治民虔恭豈弟光被
四表格于上下雖太母保宥一遵聖訓而仁厚之誠不
言而孚乃者肇見天地實陛下即位之初郊内自臣工
外逹海宇于以觀神人感格之際占信順獲助之騐前
祀二日隂霰暮集俄而氛祲廓清星月明潤將事之夜
風伏不興景氣晏濕圓穹清明神祗來格于是乎在凡
執事在列之臣與夫侍御奔走之隸喜動乎容和見乎
聲記曰福者備也備者百順之名也天既順之備孰甚
焉帝之來格見于天時祭之受福見于人情臣幸執筆
待罪太史實奉祝册天威咫尺親見齋莊粹穆之容陟
降拜俯誠敬兼盡臣竊喜太平之必至多祥之必集四
方之民受福不疑姦宄作慝不禁而息謹撰成大禮慶
成賦一篇随状上進雖不足以追配甘泉河東之廣大
盛麗然犬馬之愚庶以自竭伏惟清閒之燕略佇覽觀
干犯宸嚴無任激切
代文潞公辭免明堂陪位表
合宫備禮方蕆事于季秋列位侍祠尚不遺于故老仰
恩榮之優異循衰瘵以戰兢伏惟太皇太后陛下聰明
自天博厚載物左右景命已大濟于艱難保佑神孫既
聿躋于齊聖邦家康靖邪正昭明頌德告功既對天而
不怍隆禮備樂念報本之惟時當魚麗之時而物既盛
多由思齊之聖而神無恫怨擁絶禧于二聖肆大賚于
萬方曠古上儀于今盛典臣久辭屏著退伏里閭覩聲
名于垂盡之年受德澤于維新之政顧餘齡之已幸矧
召節之見臨是宜策勵造朝齋明就列而衰朽之質登
降畏失容之誅疾病之餘朝夕有負薪之懼與其失周
士在朝之敬不若同堯民擊壤而歌文物莫瞻夢有鈞
天之想精神未巳心為魏闕之遊
代文潞公辭免明堂加恩表
禮行郊廟方推報本之仁燕及臣鄰皆獲增封之錫恩
雖緣于有慶賞亦惡夫無名惟是衰殘尤為冐昩伏念
臣朴忠一意際會四朝超踰等夷出入將相洎老休于
鄉社已位極于師垣何期垂白之餘復相繼明之運空
心半朽久自分于不彫十里已疲冀時資于辨道而歲
月逝矣補報缺然惟知愧懼之無容夫何恩禮之加厚
肆時大享兹謂上儀方天子致齋莊之嚴而老臣私宿
衛之逸雖聖朝尚齒惟所便安而寵數非常更為憂懼
已足矜榮於在位豈當同衆以䟽恩伏望皇帝陛下時
軫睿慈俯廻神鑒必欲寬殘年之隕越莫如裁今日之
寵光耄已及之雖終知其無補天其或者尚假息于餘
齡願正已行庶無太甚
第二表
加地無名方抱戰兢而莫處稽天未答蓋緣誠確之罔
孚盡而腹心再干旒扆臣聞亊君盡禮而臣獨無趨拜
之勤陳力就列而臣久涉衰殘之境兩無一可雖聖主
曲為之優容日加三思顧國士如何而稱報惟有稍裁
其寵數庶幾未即于顛隮而恩禮增繁光華沓至既紓
勤于齋祭又申錫其土田高巳近危將必憂于隕越折
而致覆亦何益于生成伏望皇帝陛下垂德乾坤收恩
雨露賞行四海當酬可勸之功職備上公豈憂不及之
禄實思危于居位非受爵以苟辭
謝得請表
不能與祭自憐衰老之無堪罔俾造朝更佩恩榮之從
欲内循安便未免驚慚伏惟皇帝陛下龍德光亨天仁
覆露牲玉備物允若神人之和同禮樂在廷肅然祖考
之來格祭則受福天且弗違臣猥以殘年莫瞻盛事雖
行不俟駕在常禮而有誅而老弗及齋知異恩之獨厚
苐想光華于天漢竊同歡忭于里閭
代張文定辭免明堂陪位表
明德惟馨方格神于盛禮相予肆祀俄賜召于老臣衰
朽知榮兢惶靡措伏惟皇帝陛下嗣隆聖統躬致太平
翼翼文王之小心烝烝虞舜之大孝季秋順序方萬物
之盛多四方和來加多士之奔走祗見列聖裒對昊穹
敞布政之法宫大明禮樂受丕天之景貺均被邇遐喜
交神人慶浹夷夏凡執事豆籩之末或觀光輿隸之間
足為至榮可以無恨而况臣猥以屏退尚叨記存温詔
在門外庭有位固願聞舜韶而率舞瞻堯日以傾心而
遲暮之餘衰疲且久筋力已消于疾病纔冀盡年疎野
久放于田閭不足為禮當千載之接統自滯周南奉半
夜之受釐莫趨宣室無階策勵惟劇飛馳
謝太皇太后表
稽留君命敢求免于刑誅惠養老臣不使勞其筋力仰
睿私之從欲撫衰志以知榮伏惟太皇太后陛下厚德
無疆至仁在上神孫臨祭知保宥之聖功多士充庭見
肅雍之盛德恩及草木喜同天人臣幸以餘齡獲逢盛
典雖籩豆駿奔之事徒有心哉而禮樂大備之時為後
死者豈其偶爾尚足矜榮
代范相讓官表
不俟駕行既已馳驅而至疇若予采復膺考慎之求在
明主圖舊之意則深于愚臣陳力之義則過伏以二聖
求治歴年于兹忠厚之澤足以傳之無窮仁孝之誠固
已格于上帝守此成憲底于太平加以左右輔弼之臣
盡極老臣俊乂之選何圖次輔之虚位乃復召臣于守
藩兹蓋伏遇皇帝陛下廣度兼收至明洞照察其疲駑
之不逮出于悃愊之無他意其先之教忠恐或老而更
事責以來效用之不疑上副眷求敢愛竭盡而臣伏自
深念固非飾辭形骸已衰心力随耗雖輔相重任不欲
舍其舊而新圖然衰疾交攻豈期老將至而耄及雖至
仁之曲被顧公議之謂何豈無巖穴待招之賢朝廷委
質之彦與之圖國足以格天而臣已試之效可知將老
之誠彌切不能就列辭敢避于再三因是得人功猶期
于萬一
謝宣賜歷日表
在昔哲王德暨鳥獸魚鼈肆時治古歷象日月星辰既
推步以授人時又協正以觀候度惟盛朝之稽古蓋列
聖之在民伏惟皇帝陛下聰明憲天仁厚愛物順帝之
則既先後而不違使民以時無困窮之失所顧兹寒暑
之節實惟衣食之原以臣職在承流恩叨頒朔敢不推
風化之有本躬勸農耕顧畎畆之無知孰原帝力
謝欽恤刑表
歲舉舊章雖謹有司之職詔頒列郡實皆天子之恩恭
以聖人之于物蓋本好生哲王之用刑初非獲巳方天
時之炎燠憫囹圄之係纍渙發德音䘏及民隐伏惟皇
帝陛下哀矜庶獄明慎用刑内修百度以肅權綱外推
至仁以惠黎庶下念狴牢桎梏之苦必使飲食沐浴以
時君恩及斯民命何有臣職當賦政責在承流雖未能
禆聖代之措刑必使無訟而竊慕古人之為獄自以不
冤
謝明堂赦書表
伏以宗祀于明堂既盡寅恭之志大賚于四海徧覃在
宥之仁凡出照臨悉周惠澤恭惟皇帝陛下堯仁若日
舜孝格天法度修明既聿追于先烈號令寬厚已深結
于民心肆明大享于合宫是謂嚴親之盛節禮成有慶
既賚予于善人德及無疆將陳常于時夏興哀多罪囹
圄渙然一空頒錫六師忠勇為之十倍丕冒出日罔不
嚮風洪惟盛朝集此熙事臣職司牧養責在承宣敢不
撫陛下可封之民鎮以無事布陛下維新之惠期在措
刑
黃州謝到任表
准告罷管勾明道宫落職添差監黃州酒税礬務者臣
已于今年三月到任管勾訖㐲以矜其多病禄之仙聖
之祠誅其積愆斥之管榷之任雷霆既震螻蟻曷逃罪
大責輕感深涕隕伏念臣粗親翰墨篤好文詞曾未窺
其藩牆妄見稱於流軰漫蒙寵禄頗躐等夷久讎中秘
之逸書與記漢家之故事入侍帷幄曾未歲時而疾病
侵凌精神疲耗一辭螭陛兩換虎符蔑聞報政之能徒
幸養疴之便投閒置散于分為宜號寒啼饑其窮已甚
方大明于淑慝固無逭于誅夷惟是齊安近在淮右雖
薄加于黜削乃猶即夫便安非大明之燭幽顧微生之
何恃兹蓋伏遇皇帝陛下至仁溥及盛德好生謂刑以
止邪用之初非獲已而罪非極惡議之必傅惟輕遂致
夙愆猶逃大戮臣敢不改心思過擇地圖新駑馬已疲
久息鏘鸞之望秋葵未隕常傾向日之心苟一介之有
施終九死而無悔
黃州安置謝表
准告責授房州别駕黃州安置臣已于九月初三日到
黃州公參訖率情而動蓋緣不學之愚議罪惟輕上頼
好生之德伏念臣僻迂陋學庸𤨏散材頃守汝隂實名
長吏不能明義以自立乃敢徇私而致哀迹涉背公事
非攷古果不逃于正論猶竊逭于嚴誅尚畀散官更居
善地兹蓋伏遇皇帝陛下聰明洞照博厚有容論罪必
原其情用法每加之恕故令螻螘少緩雷霆臣敢不祗
服上仁深思往咎禔身以敬學禮必明從多士以立朝
莫諧素願問老農而學稼誓畢餘生
辭免起居舍人状
竊以言動之職最近清光儒學之臣以為榮選臣孤貧
晩進駑散薄材擢自選人寘之太學復天禄石渠之職
首預選掄紬金匱玉版之書兩領著作功能蔑有屏退
所甘加以冐昧史官頗糜歲月論次故事徒事簡編何
有賢勞遽叨奬擢浸階華近入侍禁嚴内循弱質之易
摇實懼多言之可畏敢傾誠懇祈止誤恩免速顛隮更
累樂育
任起居舍人乞郡状
右臣准尚書省劄子以臣乞知潁陜徐潤州一次奉聖
旨不允所乞者臣伏以君父之命當即奉承尚敢煩言
罪當萬死臣秉筆史館入侍禁嚴漸階寵榮固願冐昧
然親近清光而衰瘵敗其支體論次舊聞而疾苦耗其
心精常懼尸官安能稱職義當自列敢避重誅伏念臣
自患風痺今已五年雖粗支持而去年冬末因患瘡疹
毒氣流注支節脚膝痛痺甚則屈弱乘騎拜伏動憂顛
仆力加調養或可完安失今不治必成沉痼聖君在上
仁愛兼容臣下得以言情卑賤亦思從欲伏乞除臣知
潁陜徐潤州一次庶得少就優便專意藥物民社可以
竭力俸廩足以紓貧猶冀疲駑復備鞭策
册文
皇太后諡册文
維年月日孝子嗣皇帝臣某再拜稽首言曰竊惟詩人
推本周文王之功德曰文王初載天作之合自古帝王
之興必有聖母以助内治以施隂教表裏協濟王功以
隆而能同享太平之福嗚呼非天眷命于有邦其何以
臻此惟我烈考聰明睿聖緝熙五聖之遺緒興起萬世
之長利惟我聖母應期挺生粤自潜邸作配宸極肅正
中闈敦睦九族法度形于燕閒恩惠逮于微眇俾我烈
考之德孚于朝廷丕冐海隅惟末小子幼被撫育顧復
之恩長受教誨勸導之益延入翼室用端命于上天方
圖内承東朝之訓外竭四海之養而否德薄祐天降罰
于我家亟奪我聖母煢煢在疚日月于邁有司稽古將
節惠以易名惟小子曷足以仰窺淵懿敢祗述所知以
詔後世大行皇太后徽柔肅雍恭儉慈愛實我咸平相
臣丈簡之曾孫惟時文簡輔我真祖勤勞在官垂裕乃
後是産淑哲與聖俱興志在女工婦道已茂正位乎内
三十餘年夙夜儆戒靡有違德慈聖宣仁兩姑並尊承
顔二宫孝恭烝烝元符之末國統弗嗣相臣異心大計
杌隉中外震懼寒心拱手惟聖母稽謀神祗憲章典禮
力授眇躬大統以定惟平日退托潛德弗耀而任大投
艱克有餘裕片言析理凶狡震服所謂坤至柔而動也
剛雷聲而淵默者歟惟宗社有奉神人有依實自我聖
母祗率故事恭請同政至於再三勉與聽斷蕩宥多辟
滛滯昭蘇决去蒙蔽人材咸叙華夏蠻貊戴白垂髫聞
風歡呼喜氣横流休功美利申固景命亦惟我聖母而
乃夙夜兢兢克自抑畏視事不臨于便坐私諱不及于
外庭不敢自同先后而復遠鑒前古期以泰陵袝廟退
處房闥既又慊懼亟降璽書曾未及期已復明辟友愛
二弟恩䘏篤至而憂其挾貴諸外不許宫室器服無所
增廢不為浮麗可喜之觀嗚呼為天下之母而躬賢哲
難能之節當太平盛世而謹古今易忽之戒可謂明哲
絶德鮮儷矣卜宅爰從因山既藏是用咨于卿士受命
祖宗惟道大不可形以名言德厚不可盡以稱謂謹稽
四諡之法略舉衆善之端以慰臣民以示子孫謹遣攝
太尉具官臣某奉玉册玉寳上尊諡曰欽聖憲肅皇后
恭惟神靈在天休聞在下光于宗社表于有宋億載萬
世與國無極嗚呼哀哉謹言
柯山集卷三十一
