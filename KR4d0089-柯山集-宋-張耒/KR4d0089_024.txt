柯山集卷二十四
宋張耒撰
七言絶句
春隂
驚鴻瞥過不容攀病眼淮邊楚望寒獨卧孤舟對楊柳
春風終日在檣竿
宫人斜
青蛾皓齒作埃塵玉匣珠衾地下身一曲壊墻門不鎖
林花開落墓前春
奉先寺
定知生不出長門禾黍蕭蕭寺後村松柏城南萬丘冡
傷心最說内人園
至後早赴館二首
紅蠟妝梅冷未黏柳條偷暖作纖纖高樓殘白誰家雪
盡日天寒不捲簾
城圍殘雪寒催曉宫近晴雲暖欲春誰覺風光添一線
玉壺漏水報雞人
眺二家有海棠去歲花開眺二呼杜卿家小娃歌
舞花下痛飲今春花開復欲招客而杜已出守戲
以詩調之
頗疑蜂蝶過鄰家知是東墻去歲花駿馬無因迎小妾
鴟夷何用強隨車
復答迎郭侯犢車之句
玉壺春酒射朝霞只看纖腰不看花但遣舟迎桃葉女
仍須恩賜短轅車
清明日舟中書事二首
清明不到旅人家乞火鄰船自試茶弄柳好風低作舞
夹船春浪細浮花
巢烏噪處綠楊村寒食人家晝掩門麥隴曉風收宿潤
烟林午日漲黃昏
題海州懷仁令藏春亭
聞道山中賢長官種花不肻放春還故知車馬紅塵地
催促東風不得閒
題綠野亭
渺渺孤亭滄海東天連平野四無窮可須戸牖毫端上
自攬山河眼界中
漫成三首
驅除牢愁須酒聖狼藉春色要花紅定知春來無一事
苦教有情愁得儂
容易得愁即不去苦教春物喚愁生遣愁飲酒大拙計
遣誰蹙眉為慢聲
閉門春風作往還誰家有花堪醉眠柳腰榆莢争入眼
江梅一枝遠如天
題榮子邕陋居二首
草舍隆中一幅巾閉門三致漢將軍紛紛自獻知何有
終遣斯人了鼎分
一室荒蕪孺子貧知君四海入經綸殺身虎口終何補
洒掃&KR1161;除自可人
秋日有作寓直散騎舍
黃省文書分道山静傳鐘鼓建章閒天邊玉樹西風起
知有清秋到世間
曉雨
綠滿園林紅已稀濕烟和柳共霏微誰家油壁春寒裏
獨輾天街曉雨歸
送周六赴濠州戶曹二首
老顒有婦何妨道一室蕭然尚愧君但恐小喬來丈室
却湏射虎作將軍
從來悟道不由書覿面相呈已有餘麈尾花飛終不近
濠梁古鬼觧揶揄
趙弟
男兒何用立竒勲趙弟從軍初不聞但斬郁城侯萬戶
不須猿臂老將軍
贊皇公
才高一世有竒功掩卷令人獨想風莫笑狄祠遷武相
致人從古是英雄
夜來
夜來風雨掠餘春晏起蕭條一病身三月長安泥浩浩
懶隨車馬作遊人
桓温
北征談笑縳姚公静掃諸陵見洛嵩不用登高笑夷甫
正緣此輩使君雄
和天啟惠橘詩
十年不摘洞庭霜喜見新苞照眼黃但對典刑休嗜味
(原注天啟辭以橘酸)虎賁猶得作中郎
題畫二首
敗蘆浸水凍灘沙朔雪隨風亂綴花濕翅老鴻鳴未起
暮雲山色暗天涯
蒼蒼老石守寒叢雪洒林鳩美睡中鶉傍陳根飢更啄
雀栖高枿瞑愁風
題庭木
枯條怪石坐寒禽玉軸高懸畫萬金歲晩荒畦真在眼
寂寥方見此時心
有所歎
騈脅當車闟戟先相君冠蓋照秦川六雄未滅君無苦
當念杜門公子虔
五更
歲事先教蟋蟀催暮雲樓闕殷輕雷五更庭葉驚殘夢
知有清秋犯雨來
下直
留住長安鬢已絲宫廊還見落梅飛暮雲疎雨蒼龍闕
不惜障泥策馬歸
題史院直舍魚鷺屏
鐘鼓聲稀下直遲秋暉初轉萬年枝寒廳盡日誰相對
慙愧屏風兩鷺鷥
梅花二首
便使柳肥終解舞莫驚梅瘦為含酸因風自裊還成態
與雪争姸却要寒
天質自清非為瘦仙姿正白不施紅未開如怨開如笑
枉乞幽香與北風
探春
啾啾凍草羣飛雀裊裊高林獨嘯猿忽憶淮南春意動
早梅池館斷鴻天
雙槐
老去相看終慘淡秋來無賴對婆娑任從葉逐西風去
要聽庭寬夜雨多
晏起
晩起翻書日欲西偶然乘興忘遨嬉好書自癖非求利
掘冢才須數句詩
和人二首
臘殘春近獨消魂殘雪長安千萬門青鳥何曾寄音信
碧雲剛觧報黃昏
曈曨曉日漏春光欄下萱叢尚卧霜認得君家門上雪
易知何事却難忘
天忩
鑿屋分將一尺明坐令隔幌見簾屏任從世界傾盆雨
只要蕭蕭數點聲
失性
失性摧頹君子鶴忘羞跳擲沐猴冠須知六合梟鸞雜
供與閒人静處看
夢至一園池藕花盛開水鳥飛鳴為作二小詩記
之
偶來乘興不須疑一頃秋香欲發時老子婆娑真為爾
百回相見媿鸕鷀
平池秋水雨來深無數紅妝出岸隂翠幕深藏知有意
白鷗相見本無心
讀王荆公詩
名實由來不可逃悠悠毁譽亦徒勞臧公已死言終立
不是軒裳世禄高
雨霽
豐隆故犯青冥上列缺應逢返照還樓外細蟾呈窈窕
枝間少女故徘徊
蹇驢
驥伏鹽車飢不行疲牛與爾飽平生子荆自是佳公子
亦向人前作汝聲
局中晩坐
高林晚葉漸疎明雨過長安萬屋青為問西風來幾日
夕陽宫殿亦秋聲
無題二首
風槐已疎遽如許夜蛩雖怨可若何出門屐齒苔㾗滿
隱几書塵鼠跡多
晩起清秋一枕涼四簷鳴雨下淋浪竹籠燒藥時添火
書榻焚香卻閉房
鵯鵊
整刷衣裾紫翠新曉天風露壓雞晨應知不置蓮花漏
長喚林中宴坐人
久雨
欹簷積雨苔生瓦陋巷人稀泥及門坡下牛羊來遠墅
舍旁麻檾接荒村
吴江道中懷陸魯望
我亦扁舟一散人江湖為洗十年塵筆牀茶竈經過地
風月相望亦有神
霅溪道至四安鎮
苕霅清秋水底天夜帆燈火客高眠江東可但鱸魚美
一看溪山直萬錢
喜雪走筆呈李宣城三首
殷勤寄語宣城宰公事何時是了時病守欣然有嘉思
亦須對雪把空巵
聒聒庭中争曲直紛紛筆下判鞭笞坐曹決事輸歸飲
須信薛宣稱吏師
萬夫餓腹待倉儲三戸窮民守破圩疲瘵不禁鞭撻甚
長官對酒且歡娱
遊園
病來久不上層臺忩有蛛絲逕有苔為報園花莫惆悵
故教太守及春來
聞蛬二首
晩風庭竹已秋聲初聽空階蛬夜鳴流落天涯聊自得
今宵為爾感平生
二年江海轉萍蹤白髮蒼顔換舊容新月窺簾風動竹
宣城今夜又聞蛬
雨中題壁
去年此日泊瓜州衰柳蕭蕭繫客舟白髮天涯歎流落
今年對雨古宣州
鵁鶄
敗荷枯葦一方池溪上鵁鶄坐得知何事月寒風露下
攣拳孤影在風枝
秋蚊
江城落木已窮秋病客初寒欲襲裘暗室飛蚊猶撲面
不知天上火西流
冬日
忽忽新冬無一旬自憐憔悴楚江濱滿前魑魅何曾禦
尚愧無功作逐臣
預作冬至
紫壇曾從奠琳琅親被天人玉冕光今日黃州山下寺
五更聞雁滿霜林(原注某元祐七年南郊曾與捧皇帝禋帛席左見上冕玉簪白如雪為燭)
(所照出光數尺云)
九日登高
黃梨丹杮已催寒一月西風積雨乾紺滑秋天稱行草
卻憑秋雁作揮翰
試墨
金案冰忩净絶塵破寒龍尾縠生紋澄江清淺汀洲静
忽有蒼螭下吐雲
綵花
清寒帶雪未成春可得芳菲早向人須遣豔陽歸掌握
故教桃李及芳辰
送窮
年年瀝酒拜清晨風俗新正競逐貧不用為文送窮鬼
直須圖事祝錢神
寄陳州朱教授三首
殷勤寄語朱夫子僧舍花前亦舉觴學舍蕭條官職冷
不知誰與戴姚黃
欲曉山禽百種鳴最憐啞咤是雏鶯遙想西湖烟柳色
深春風露水邊聲
春雨江干不肯晴大江櫟岸轉雷霆山頭方丈渾無事
掃地焚香看佛經
送春
二年江上見春歸(原注子年春在金陵江上)預想重來我未迴淹速
世間誰料得祗應相遇且銜杯
寓寺八首
門外清泉浸稻畦西南脩竹作城埤川平林斷空明處
郤有遙山作翠眉
道人鐘梵久寂寞倦客弭車聊静便我亦雲山閒衲子
平生香火舊因緣
病卧淮陽太昊城牡丹叢畔過清明那知春暮長江上
竹裏招提聽曉鶯
江城梅子青時節嫩紫夭紅掃地無脩竹滿山連草色
郤煩林鳥勸提壺
翠眉長好何曾損寄語啼禽漫不閒應為殘春足愁恨
長疑蹙破鏡中山(原注有鳥聲如呼翠眉損)
平曉春雲失半山濛濛小雨暗江干寺樓倚徧消殘醉
只有春愁伴薄寒
錯落星河没半空江城悲角五更風幽人夢斷西忩雨
背壁籠燈到曉紅
籠燈到曉只微明獨擁單衾聽雨聲葛幌竹牀清過暑
蕭然未覺負平生
黃葵
黃葵貴麗不妖嬈一朵新晴檻外高還似邇英臨便坐
曈曨朝日照天袍
聽鳴禽
流滯江邊鬢已霜又聞春鳥啅朝陽他時北去懷陳迹
寒竹疎梅黃土岡
曉雨
輕隂江上千峯秀小雨墻邊百草生惟有春禽慰孤客
曉啼渾似故園聲
黃州酒務税宿房北忩新種竹戲題於壁
異時小杜高眠地幾向秋風聽楚江身世浮雲那可計
試留雙竹守忩寒
梅花
我愛梅花不忍摘清香却解逐人來風露肌膚隨處好
不知人世有塵埃
分冬
莫驚人事浮雲變且作吾儕飽飯行白首分冬聊自勸
江城今夜一陽生
食薺糝
論斤上國何曾飽(原注高力士至黔中見薺云兩京論斤買五溪無人採)旅食江
城日至前常慕藜羹最清好故應不糁媿吾原(原注原憲藜羹)
(不糝)
戊寅正月八日早寒
濃淡春雲夜雨乾寂寥庭院裌衣寒無人為發樽前笑
但把梅花似舊看
正月七日雪晴
西忩融雪飄如雨故與新春作薄寒昨夜雁聲渾向北
夢魂隨去過關山(原注光蔡之間路名關山)
春蔬
新春書劍滯江城又見南蔬入旅羹關心太昊祠前路
小甲連畦帶雪晴(原注予有蔬圃在陳州太昊祠南)
讀秦紀二首
烹滅羣雄力未疲赭山射海奮餘威誰知傳與癡兒子
祗得阿房似舊時
汲汲威刑繼祖龍收功終在望夷宫未應家國歸車府
郤有山東老沛公
偶成
許君踏月夜相過此語當時恨已多但願相逢休怨老
不妨白髮聽新歌
春日懷淮陽六首
西城門外古壕清太昊祠前春草生早晩粗酬身計了
長為閒客此間行
靈通禪刹古叢林永日惟聞鐘梵音閱世興亡千室佛
百年風雨古牆金(原注靈通院石晉末所創有千佛殿壁繪用金)
最愛南城汲井園春來蔬甲不勝繁人家斷處無雞犬
遲日東風似古原
黃巢寨南琵琶溝古原芳草静春流大艑舸艤何處客
檣竿西北是神州
莽莽郊原帶古丘漸漸隴麥散羊牛杏花楊柳春濃處
一片青帘慰客愁
城中萬枝木芍藥姚黃一萼得春多日日踏春渾坐此
人間無醉奈渠何
柯山集卷二十四
