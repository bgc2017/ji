柯山集卷六
宋張耒撰
五言古詩
休日同宋遐叔詣法雲遇李公擇黃魯直公擇烹
賜茗出高麗盤龍墨魯直出近作數詩皆竒絶坐
中懷无咎有作呈魯直遐叔
休日不造請出遊賢友同城南上人者宴坐花雨中金
猊散香霧寳鐸韻天風鳥語演寳相飯香悟真空尚書
三二客淨社繼雷宗黃子發錦囊句有造物功握中一
寸煤海外千年松誰降午睡魔賜茗屠團龍晁子卧城
西咫尺不可逢豈無坐中客終覺少此公歸帽見新月
撲衫暮塵紅困眠有餘想郤聽寺樓鐘
掛虎圖于寢壁示秸秠
畫工出幻事縞素發原藪蕭蕭白茅低凛凛北風走耽
然老於菟舉步安不驟目光炯雙射怒吻呀欲受彼彪
擲其旁文彩淡初就雖然竊形似已足走百獸煩君衛
吾寢振此蓬蓽陋坐令盗肉鼠不敢窺白晝
神運殿望香爐天池等峰晚宿官廳明日早發
遠公不出山坐受天龍供地祗敢愛寳木石親輸送巗
巗千年屋山立屹不動風雲宿脩梁星斗近華棟亭亭
碧香爐薝蔔時自涌五雲嚴擁衛天樂下鸞鳳神池閟
寳象光怪發巗洞誰能陟其巔手攬湖龍鞚東堂黃金
藏龍像儼環拱蕭條亡國輦拙樸昔誰用掃堂為一睡
清極乃無夢思歸戒晨發結束勤僕從鴻鐘振林莽月
落朝嵐重再往墮渺茫猿鶴應嘲諷
贈張公賁
我昔為諸生奉書諫議公後來辱稱奬禮數賓客同决
科甫弱冠年少氣如虹歸來陪後乘不責醉後恭孤舟
梁宋郊旅態萃百窮拜公睢陽府笑語若春風人事不
可期俯仰異吉凶平生丹竈術馬鬛哭新封十年得吾
弟懷舊涕沾胸清平守家法眉宇肖德容交臂是非外
為僚兄弟中東軒語長夏葵竹羅青紅西舍雪夜懽玉
顔醉瑤鍾欲飲徑相就三更叱閽翁鯨吸絶遺滴山頽
信傾峰搜抉盡醬茹楂梨倒筐籠通宵兩沈醉午起頭
如蓬人生定當爾事去挽驚鴻河梁繫君馬一笑喜相
逢憐君碧紗幌夜淚哭葦叢我方困虀鹽酸寒官辟雝
同尋舊游地塵壁罥絲蟲啼鳥古寺間夏隂小園空酒
市逢好好琵琶失&KR0785;瓏歌舞一分散賓僚亦西東忘情
猶一歎齊物論非通官冷隠朝市端能信予慵人生當
富貴子盍自磨礲便當隠五車一一貯心胸功就螘作
垤叢成蛇化龍北郊分袂歸作惡驚兒童長謠代晤語
發子一笑哄
離黃州
扁舟發孤城揮手謝送者山回地勢卷天豁江面瀉中
流望赤壁石脚插水下昏昏烟霧嶺歷歷漁樵舍居夷
實三載隣里通假借别之豈無情老淚為一洒篙工起
鳴鼓輕艣健于馬聊為過江宿寂寂樊山夜
宿樊溪
黃州望樊山秀色如可攬扁舟横江來山腳繫吾纜大
川失洶涌淺水澄可鑒北風吹疎雨夜枕舟屢撼齊安
不可望滅沒孤城暗奔流略溪口龍蜃屢窺瞰平生千
金質戒懼敢忘暫兹遊定何名耿耿有餘念
道士磯
匡廬奠九江苖裔遍南服横江蔽原野内外實一族危
磯插江生石色擘青玉蛟龍穴亂石猱玃在喬木我行
季冬月江蹟在山腹扁舟如鏡面清淨不可觸躋攀既
不可千古長幽獨𬗟想䆳古初巢居戒樵牧
離樊口宿巴河遊馬祈寺
扁舟下樊溪江南正清瀉曉登巴河岸極目望春野步
尋修竹寺古木争偃亞云昔孫仲謀刑牲致師禡雄圖
邈已矣英槩足悲咤石梯造雲霧丹白開廣厦山僧安
寂寞畏冷不出舍勞生遇閒境頓使我心寫晚江平若
席風勢欲相借
龜陵灣阻風三日遥禱孤山而風止
積水多疾風三日阻我舟天寒波濤惡岸窟騰龍虬五
更船篷鳴冷風入衾裯平明諸山雪爛漫鋪琳球篙工
笑相顧拍拍我船頭水魄小孤神霧鬢横星眸倉卒禱
即應知我厭滯畱稍晴景物好柳色含新柔春風我故
舊迎我入東州
自離富池凡三禱順濟龍求便風皆獲應又風日
清霽舟行安稳委曲如所欲感而成詩
旗尾指船頭篙工告風便張帆弛雙艣去勢如脱箭船
傍兩高山過目若流電波平船稳馳客寢兀未變吾聞
西江龍神力回㝢縣往來萬夫禱正直乃獲願嗟予何
所恃誠確無所薦神豈哀我窮有賜不待獻乃知人窮
我本不坐神譴人間事若異未易以言辯坐令千里遠
近若在几研慙非謝宣城攫筆賦淨練
出山
青山如君子悦我非姿媚相逢一開顔便有論交意今
晨決然去惨若執我袂謂山無見畱此事寧久置道邊
青髮翁下有白玉髓斸之龍蛇窟自足飽吾世平生耽
幽獨乃若忘朝市一官等塵垢安得敗成計草堂醉老
子虎溪大開士寄語二主人為畱三畝地
朝雨
幽居感節物僧舍值朝涼空簷落寒雨滴滴響秋堂低
飛林間翮濕雨不能翔危葉别故枝幽花泫晩芳悠悠
清夜眠促織催朝光日月愴已徂吾行獨迷方采采幽
圃蘭歲晚日馨香君子健明德勿為兒女傷
離陽翟
驅車發潁川回望失嵩少霜氣塞層空黯澹寒日曉原
田際天平百里見飛鳥累累道傍丘石獸卧衰草不知
誰氏碑剥裂偶未倒支離見隸字書帶漢筆妙遺墳不
可問文彩竟何效永年恃金石此計久可笑昔遊巳三
歲存歿傷懷抱飽諳人世憂安得身不老
次潁川
許昌古名都氣象良未替客子遠道來塵埃滿襟袂黃
昏造孤驛買飯嚙枯胾庭寬蟾蜍高霜氣徹寒被頼擕
朱提杯可具一飯費無人勸我酌孤獨伴客醉笙簫誰
家樓語笑月中市何人不行樂而我獨涕淚夜長更漏
稀風急鼓鼙駛天明卷席去行止隨所值
昭陵六馬唐文皇戰馬也琢石象之立昭陵前客
持石木示予為賦此
天將剗隋亂帝逢六龍來森然風雲姿颯爽毛骨開颷
馳不及視山立儼莫回長鳴馳八表擾擾萬駑駘秦王
龍鳳姿魚鳥不足摧腰間大白羽中物如風雷區區數
豎子縳取如提孩手持掃天箒六合無塵埃艱難濟大
業一一非常材惟時六驥足績與英衛陪功成鏘八鸞
玉輅行天街荒涼昭陵闕古石埋蒼苔
同楊十二緱氏寺宿草酌張正民秀才見訪
契闊千里别惻愴難具言殷勤一宵語願子未即眠空
堂燈火青旅褐借僧氊勞勞一杯酒不解道路寒經年
相從樂既别亦茫然人間事盡爾聚散亦何歎但悲多
難身尚獲朋友歡間關百憂中一笑有萬錢張子年未
冠已雄羣少年巉巉坐我側紫眸秀雙顴壯志激衰懦
清談破愁煎天明即分散奈此情悁悁
初到都下供職寄黃九
千里不相見勞勞復何辭不遠一城中耿耿令我思僦
舍酒家樓推壚卷其旗鼠壤敗晨炊守翁噪羣兒馬傍
挾雨羸雙踵待刻移五日長安塵故山夢中歸何以洗
我心望君青松姿懷情久不吐古屋絃悲詩
次韻魯直夏日齋中
文章慙骯髒談舌罷雋永年來屏百事但願兩耳靜黃
公安禪室不覺在市井客來飽清風可是徒造請犧尊
與社樗妄計幸不幸願君妙觀察金門等雲嶺
晚歸寄无咎二首
雨氣入古屋薄帷生夜清想君擁鼻坐端學苦吟生泥
深欺我馬歸卧日半楹浩然有奇想非子定誰評
屋東雲移山屋西日半壁餘天一劍清遠雨萬絲白官
事癡可了未遭官長責惟應晁夫子不可别頃刻
送吕際秀才南歸
咽咽幽谷泉蕭蕭秋竹風豈不愛孤潔但傷愁且窮吕
子南國秀滄溟貯其胸出試輙不偶低頭避兒童離家
五千里客飯苦不豐冷落卧寒齋苦吟和秋蟲昨者投
我詩九嘆閱未終欲知作者心但視讀者容文章出貧
賤此事今古同但願子富貴不願文日工今日告我别
出門若驚鴻各在天一方何當復相逢
西山寒溪
兹行頗間暇聊此山水間幸有所携人臭味同一源杉
松鳴古刹始覺此溪寒孤亭出屋背石磴相牽攀釋子
具粗糲雖貧有餘歡午登西山去路作九曲彎山禽慣
不驚夏木秀且繁𬗟懷紫髯公奠玉祠天壇豪強有遺
韻興廢無畱觀空嵓一泓泉引予掬清甘(案此二句一本作眼明嵓)
(間泉引手掬清甘)至人悲熱惱遺此消昏煩我茶非世間天上
蒼月團為爾惜不得烹瀹澆晨餐深谷晚易隂快雨時
斑斑但見夾道松龍髯濕蒼顔念我亦閒人屏居閉柴
關不使倒珠玉濟我胸中慳之官亦漫浪遇勝卻盤桓
平生據頑鈍信命傲憂患言歸徒旅疲就蔭休征鞍卻
視來時舟一葉繫荒灣
送張天覺使河東席上分題得將字
張侯蜀都秀玉立身堂堂手持明光節六月登太行三
晉雄中夏朔方臨大荒傳聲賢使者父老相扶將控弦
百萬戸十年廢耕桑但使把鋤犂自然息桁楊主人延
閣老别酒泛蘭觴寄聲梁諫議欲試紫參方(原注梁欲寄上黨参)
(久未至也)
答仲車
先生居山陽時事不挂齒讀書逾五車不肯著一字今
朝苦歎嗟告我將老矣我意與子殊欲去依禪子
和仲車元夜戲述
華燈耀廣陌皎月臨重城惟我二三子柴門通夜扃展
書對明燭濁酒徐徐傾崢嶸千萬慮一醉皆能平
和魯直
濟物非僕僕功名愧無心倚市安能美汲泉不厭深老
人夙有尚缾缽好叢林安能紅塵裏徒使老駸駸
書館直舍
紫禁斷人聲蓬山轉春日樓外晚鼓傳城隂衛番出循
除擷新秀紅紫間疎密倚天黃金闕龍虎氣鬱律明時
賦鉛槧寓直守編帙疎閒謝禆補歲月感飄忽謝公山
林賞不為軒冕屈體道無朝野達情慙利物
宣城至日謁天慶觀行香呈郡僚
溪山惨殘歲况乃值深冬清晨率其屬肆禮凝琳宫漠
漠冐原露凄凄隔水風南方異氣候霜葉未全紅忽憶
簮史筆早趨闢蒼龍拜舞東閣上佳氣鬱葱葱談笑出
右掖交游盡英雄老大心已矣依然魂夢中
秋日獨酌懷榮子邕
新秋一杯酒風雨早凉天眷言西鄰友咫尺莫能前豈
無病羸馬泥滑不勝鞭端居何為者落莫掩書眠高柳
颯已疎碧草畱餘鮮衰懷感徂節客舍悲流年孤吟誰
與和獨酌還醒然新晴野路乾期子南山邊
夜初涼
庭木舞風雨清秋來我堂衾裯偃宵寐燈火照新凉昔
我來清潁庭花有晚芳坐看桐葉暗已近菊枝黃歲月
忽流駛形骸變老蒼淹畱應有命通塞詎能量寂歷年華
晩優游永日長憂時非我事黃卷有虞唐
題陸羽祠堂兼寄李援援有詩殊佳二首
陸子不可招寥寥風月魂空堂掩遺像幸此配老禪舉
世人澆薄云誰知子賢竟陵樵牧地陳迹豈復存我欲
歌子詩三歎撫無絃瓦豋薦秋菊酌此石井泉
清詩弔陸子味若堂下泉陸子骨已朽青松代之言松
亦安能言風至時蕭然至談非牙舌陸子意已傳
萬松亭有感
微雨濕青松松間多好風翠光濃欲滴對舞千蛟龍可
惜青玉釵道邊委蒿蓬幽人不汝棄應有綠毛翁
今旦
今旦寒氣至晨坐進一杯一杯未能已三酌竟空罍我
有胷臆事欲言誰使陪往往中夜歎鬱結無由開頼此
樽中君破悶有後來時時從之遊報我以歡咍古國多
寒肴老妻治炮煨誰云一日富此價萬瓊瑰
摘梅花數枝插小瓶中輙數日不謝吟玩不足形
為小詩
疎梅插書瓶潔白滋媚好微香悠然起鼻觀默自了秀
色定可憐仙姿寕觧老禅翁心土木對此成魔惱
霜後步西園
濃霜失暄妍短日淡無色回風振中園摇落聲策策草
根飢鳥啄飛舞時嘖嘖野荒無遺粒卒歲將何食鮮鮮
西墻下幽草弄寒碧四時不吾欺聊假汝頃刻
冬懷三首
悲笳奏已罷落月在西壁卧聞中林鳥先曉鳴嘖嘖爾
求亦易供固合事安息夜歸陵旦起何爾更勞役乾坤
擾萬物不使輕有獲無求良獨難何以休吾力
揚雄老不遇寂寞玩文史厠身虎狼間乃卒脱其死中
恬遺外慕獨樂異衆喜但有載酒人何用求知已
年來百事懶惟樂静中趣天寒無來客終日常閉戶進
取乏時才窮通有天數委身付造物已矣隨所遇
感春三首
東風吹桃李花落已滿地搖搖新柳枝薄蔭纔可芘誰
云同一時榮謝兩異意由來何足較要之歸一致
默坐不復出浮雲作朝隂離離簷間花隨雨下故林物
色一如此朱顔坐凋侵自歌陽春曲吾不待知音
午日步西園繁花亂相照夭夭海棠枝顧我如欲笑殷
紅點輕素含吐皆窈窕持贈東隣子願言論久要
春日雜詩六首
啼鳥喚我覺簷日行且午纍纍出葉鶯庭雀鳴欲乳妻
兒病酒睡雞犬樂其侣風光不我違舍醉何有度
東風入我園落落如急霰感之復攜酒撫樹為三歎離
離牆間草滿地不可踐隂陽本無情榮謝欲誰怨
春晏百草秀野花無復名悲哉桃李闌念此聊掇英翩
翩雙飛蝶天静午日晴悲憂浪自苦有酒但知傾
堂南老榆柳清隂漸交映飄飄風花乾渥渥雨葉盛鳥
鳴日方遲客去門逾静自無濟世略耿耿欲誰省
三月行復至青春坐侵尋飛花去寂寂新葉來駸駸白
日照芳草荒園亂鳴禽朱顔任自老安事累吾心
東風忽無情吹我園中花繁紅與艷紫零落委泥沙鳴
鳥亦何事啾啾竟諠譁須知盛已極委棄欲誰嗟
官閒
官閒吏歸早歲晏寒欲盛槐稀庭日多鳥下人語静幽
花破寒色過雁驚秋聽酒賤莫厭沽北風行欲勁
秋池
平生落寞意况此秋池側寒水靜無波衰荷委餘碧蕭
蕭動風鬢照影感新白來往雙浴鳬爾生真自得
雜咏三首
隆中卧龍公平昔事耕釣無言顧同儕高視獨長嘯彼
寧惜開口顧爾非同調何事逢玄德曹孫一言料
六槐當我庭春葉密如幄朝來南風起已見萎葉落盛
衰同時來豈必待蕭索鄙哉兒女癡倩倩情所樂
鳥鳴高屋上飢顧朝求食擾擾市井人日夜衣食迫豈
伊理當然或者養未得我歌南風詩歸坐還歎息
飛雲
時雨久不施飛雲作朝隂芃芃中原麥頼此三日霖朝
陽忽清霽披露南山岑雖無濟物跡膏澤在民心
和應之燈蛾
萬物皆畏死爾生何獨愚由來附炎熱鮮不喪其軀淺
淺權利客蹮蹮輕薄夫高門甚烈火相勸以奔趨
自黃州至巴河遊靈巗寺觀孫仲謀刑馬壇相傳
權于此刑馬祀江神遂提師伐壽春云
喬木隔塵埃華堂敞深僻人静好鳥鳴睡餘疎雨滴悲
愁感蕭瑟弔古披荒寂尚溯紫髯翁誓師沉馬璧
雜詩
獨居無與往况此隂雨天起來復何有詩書散我前偃
卧一榻上讀書疲復眠經綸負夙志跌蕩窮吾年
搗藥
指可握而足臂可攘無他何為勤藥物杵臼日諠譁指
臂何與人正欲使其佳念此慙吝生達人其我嗟
烏臼
烏臼強知曉譊譊鳴暗天我事不須早援衾且復眠朝
暉方瞶瞶慘凜蔽清妍且復待午景負此簷間暄
春林
春林露如雨蕭蕭曉花寒引手攀高紅微香來鼻端何
以比芳潔置之青玉盤持歸供像佛相對淡無言
華月
華月流春宵散我高林影披衣步其下受此掃地静吾
心方浩然萬境一澄瑩徙倚玉繩低寂寥沈遠聽
離楚夜泊高麗館寄楊克一甥四首
去城未五里夜纜繫衰柳水亭暗風雨人散聞吠狗平
生足羈旅况此還往久有感不自知悽然獨回首
水天夕雲重不雨衣自濕夜寒更士語雞唱舟子急青
黃數宿莽蒼茫暗原隰高城亦何有倚檣成獨立
客去水關閉疎燈亦復收川鳴半夜雨卧冷五更秋扁
舟已寒暑冉冉真乘桴一燈照客睡短夢良悠悠
士師我自出爽邁凌清秋年少不飲酒昏燈夜問囚爾
家外大父聽獄代其憂備飢朝煮飯驅蚊夜張幬獄成
上府時稽顙呼張侯(原注先子治獄䘏囚最有恩事載墓刻)恕心臨縲紲相
盜以戈矛無令市死厲請帝號重幽
柯山集卷六
