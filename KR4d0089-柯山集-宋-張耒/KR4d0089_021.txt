柯山集卷二十一
宋張耒撰
七言絶句
吹角
斷霞歸鳥隔山鐘日過西山轉海空長恨南城催曉急
五更吹角怨秋風
登乘槎亭
海天秋霧暗乘槎風響空山浪卷沙杳杳艣聲何處客
一帆衝雨暗天涯
臘
荒秋野水間荆榛惟有青山日對門草木向隂猶帶雪
風光近臘已如春
題宅後井(原注泉色正白)
清泉十丈白如漿甘似醍醐透椀凉君欲道中無渴死
百尋操綆莫辭長
和房日嚴換武詩
青衫厭著待封侯慷慨知君定遠流莫歎書生長齷齪
元戎曾與報更籌
春
磔牛門外色初分共喜釵頭彩勝新花萼怯寒猶積雪
鳥聲催報已知春
感春三首
日長殘雪滴高簷院静人閒風度簾可是歲華隨日好
故應愁恨逐春添
冰消水面波光動日暖樹梢花意歸世上繁華隨日好
却應春淺勝芳菲
梅稍柳眼弄春嬌雲暖南山臘雪消近郭樵漁成野市
遠林簫鼓隔溪橋
荒園
荒園午日照青蕪樹罅鳴鳩相應呼一片隂雲送山雨
漸漸新麥地親鋤
小雨
蕭蕭小雨不能收一霎西風便似秋枕席夜凉燈火暗
丁丁更漏隔南樓
看花
風暖日高花氣動鳴鳩乳燕自求羣經營美景還詩匠
傾掃頑愁頼酒軍
題唐宋輔城上小樓二首
沙田小雨不成泥一帶溪光照翠微遠目直隨殘日盡
晚雲還望故山歸
近郊小徑絶人行水滿菰蒲取次生沙岸雨來長集燕
桑田深處忽聞鶯
晚歸
學省歸來門巷秋伴眠書史滿牀頭低雲漠漠梧桐晚
屏上江山亦解愁
秋
日落星稀河漢微清秋一點水螢飛凉風白露愁先覺
可待梧桐報即知
調全玉病二首
維摩丈室自蕭然病起新凉得恣眠我愧聲聞難問疾
想君獨對散花天
詩將收功久戢戈羸師再鼓奈疲何想君無物驚禪定
獨未能除是此魔
女几山
不復當年端正樓多情猶問故宫遊山川不改繁華盡
須信人生一世浮
昏昏
昏昏落日下墻東歴歴晴雲送去鴻歲晚蒼槐甘老大
盡將黃葉付秋風
謝仲閔惠友于泉(原注上上多紫竹)
地吉泉甘慶所鍾直疑遥與惠山通曲肱煩暑都消盡
如卧蕭蕭紫竹風
貧病投劾乞補外官親友問者以詩答之
卑如揚子官執戟貧似玉川居洛陽不敢彎弓輕妄射
争如覆被逐山郎
楚王
十二巫山聳翠巒楚王宫殿玉㠝岏定知為雨為雲處
不似當初夢裏看
宋玉
雲雨朝朝峽裏興可能無復夢中情巫娥若問誰為賦
敢乞君王道宋生
項羽
沛公百萬保咸陽自古柔仁伏暴強慷慨悲歌君勿恨
拔山蓋世故應亡
范增
君王不解據南陽亞父徙誇計策長畢竟亡秦安用楚
區區猶勸立懷王
蕭何
蕭公俯仰繫安危功業君王心獨知猶道邵平能緩頬
君臣從古固多疑
韓信
登壇一日冠羣雄鐘室倉皇念蒯通能用能誅誰計策
嗟君終自愧蕭公
賈誼
賈生未免孝文疑自古功名嘆數竒逐得洛陽年少去
白頭絳灌亦何為
李廣
李廣才非衛霍儔孝文能鍳不能收君王未是忘征戰
何待高皇萬戶侯
東方曼倩
軒冕功名何足為先生聊作易農資漢庭誅死皆卿相
猶說才能勝滑稽
成帝
百華衣上漬餘香夜照猶煩蚌有光解道温柔勝武帝
不知壯髮似元皇
趙飛燕
苦心膏沐不論貲富貴人生各有時直使中流畏仙去
君王何啻似嬰兒
朱雲
直言請劍斬安昌勿謂朱游只素狂君看漢家文景業
張侯能以一言亡
孔光
鄉原世盡謂醇儒漢室傾危孰與扶試問不言温室木
何如休望董賢車
梁冀
力回漢鼎未收功又道將軍世上雄不悟折腰同齲齒
百般裝束為秦宫
殷浩
田野高風過有薰廟堂經畫竟無聞固應竹馬思元子
江左興亡不在君
偶成
低雲著地曉悠悠雨濕簾旌不上鈎江北江南千萬里
年年長向此時愁
傷春
浮雲冉冉送春華怯見春寒日欲斜一夜雨聲能幾許
曉來落盡一城花
七月六日二首
月落暗蟲啼不休五更白露曉悠悠西風是處將摇落
可但梧桐獨報秋
積雨空階生綠衣幽幽點點弄秋姿黃昏樓角看新月
還是去年牛女時
元忠學士八兄耒離京師遠蒙追送許惠服丹法
託故竟未惠及賦五絶句
身逐孤舟似斷雲故人追送尚殷勤秋城夜泊西風岸
落葉悲蟲獨自聞
衰柳苦催空壁月悲蟲眞弔短檠光無情少壯抛人去
只有窮愁氣味長
欲盗羲和一點春五更注想隔重雲如何但欲獨不死
分我刀圭未費君
昔見將軍破虎韉玉堂曾共掃千言功名老去皆蹉跌
相見諄諄勸學仙
無復顚狂似少時逢君猶自說蛾眉玉堂舊事君休念
雨袖啼痕又送誰
閒步
枝上啼鴉巢欲成晴簷向日乳鳩鳴可憐霜雪餘威盡
春草無名著處生
寓楚題楊補之官舍
一辭螭陛走天涯客路悠悠老歲華住久不知身是客
自來堂下採黃花
傷春四首
曉雨催春不惜花亂紅飄泊委泥沙傷心憶得年時事
白髮風前只嘆嗟
紅杏墻頭最可憐膩紅嬌粉兩娟娟曉來併逐東風盡
容易分飛又一年
嫩紫妖紅惜不得亂隨風雨點蓬蒿荒田野草花開晚
主管春光輪爾曹
高樓春晝獨驚心白日閒雲亦自隂風雨催花花已盡
滿城新綠亂鳴禽
三鄉道中遇雨
蕭蕭古道西風雨慘慘黃昏匹馬行未遇功名莫嗟嘆
逢時更自憶平生
題南禪院壁二首
乞食高僧午未歸秋庭落葉日暉暉蕭條古寺松隂下
簷鐸風中乳鴿飛
秋林落葉已斑斑秋日當庭尚掩關掃榻晝眠聽鳥語
可憐身世此時閒
次韻王彦昭感秋三首
木落風高秋雁歸初晴野水漲清伊東流會向淮南去
憑寄秋來無限悲
年來詩酒最關身滿酌休論薄與醇愁見洛陽秋夜月
無情偏照不眠人
塵埃容易點吳衣澤國秋来信息稀想見淮南初木落
秋雲秋水鴈初飛
絶句三首
藹藹晴郊花氣浮午窗正睡擁駝裘覺来鳥雀茅簷静
屋角春風怒未休
照水輕明楊柳枒隔林相映占巢鴉東風香草城邊路
到處人家盡是花
淮上春風萬鼓鼙落帆舟泊岸邊磯喧喧野市殘陽裏
沽酒攜魚客散歸
雨後遊朱園
綠葉隂隂護翠枝晚花雖小亦應稀東風不惜殘桃李
吹作春愁處處飛
酒病中寄李十二招飲五首
班郎握筆未封侯嗜酒揚雄欲白頭寂莫著書誰作伴
兩枝風葉碧梧秋
酒病岑岑更怯寒一窗䟱雨擁衾眠西風一入庭前樹
便有秋聲到枕邊
乍晴二首
洗来桐葉晚青青積雨闌干暗菌生牆角半傾苔暈合
蕭蕭風草一蛩鳴
虹長飲雨川無滴蘋末生風沼有波一掃煙雲不知處
夜天如水瀉銀河
雜題二首
寒雨蕭蕭桐葉驚浪浪還作夜階聲西風忽起幽人覺
枕簟凉時向五更
蒼蒼落月井梧西睡覺幽人自卷帷只有林鶯知夢斷
曉庭人静語移時
徐園閒步二首
平田小雨潤新耕曉日園林信脚行襯步野蕪吹面柳
可憐春物總多情
動地春風晚未休吹花折柳却成愁塵埃不用頻車馬
獨卧氍毺正擁裘
雜詩二首
邾城山下梅花樹臘月江風好在無争似姑山尋綽約
四時長見雪肌膚
病腹難禁七椀茶小窗睡起日西斜貧無隙地栽桃李
日日門前自買花
絶句
伏暑新除風露清五更山舍一雞鳴幽人枕上朦朧睡
卧看東岡次第明
赴官咸平蔡河阻水泊舟宛邱皇華亭下三首
怒河憑雨正奔流踏跕卑梁滯去舟淹泊我生應有定
不須歸怨一汙溝
裊裊悲蟬古柳風水邊幽草巳鳴蛬長河未放羲和宿
却放斜陽更向東
夜空如鑑碧新磨倒影䟱星亂素波天色水光無别處
為君垂手攬銀河
春雨中偶成四首
廉纖小雨作春愁吹濕長雲漫不收架上酴醿渾著葉
眼明新見小花頭
槐葉青青染不如護巢鴉語有新雛蕭蕭晚雨窗鳴急
卧穏藜牀玉枕書
天低芳草接浮雲萬柳含煙翠不分燕子歸時花徧落
暮雲和雨入黃昏
春隂只與睡相宜卧聽鳴禽語復飛一縷斷香浮不散
何人深院晝熏衣
春詞二首
殘紅新綠間鞦韆寒食園林人意闌一陣春寒花上起
畫廊連夜雨珊珊
靄靄芳園誰氏家朱門横鎖夕陽斜鳩鳴鵲噪閒庭館
盡日春風吹百花
遣興
百感摧傷強對春看花花畔獨沾巾祇應閉目林中坐
須學無言壁下人
潮水二首
水滿清淮自在流落花吹盡浪悠悠總將春雨為春淚
未比思君一半愁
近来消息愈堪猜飛鳥無情不肯迴惟有清淮慰人意
春流日日自東来
夏日池上三首
新蟬上樹空遺蛻野雀哺雛爭小蟲粉沾衣袖竹枝雨
香滿水亭荷葉風
落日鳴蟬夏木荒芙蓉半落柳成行何人紈扇生新恨
亭館迎秋夜夜凉
拒霜灼灼欲破紅夜来雨落荒蘭叢空亭無人日色午
但聽桐葉驚秋風
秋日即事三首
支離卧病不知秋暑退初驚大火流蟋蟀知時鳴近壁
銀何照夜直當樓
蕭條歲晚搔雙鬢流落天涯念舊遊惟有醉來心暫展
無錢沽酒合長愁
蕭蕭衰草傍墻生中有寒蟲白日鳴秋物荒凉禾稼熟
悠悠驅馬水邊行
秋雨二首
南山雲起滿庭隂薕幕初凉七月深桃子壓枝桐葉老
連綿風雨作愁霖
離披衰柳已無蟬黃葉閉門風雨天陶令無錢難得醉
竹窗過午枕書眠
秋夜寄遠
秋晚蕭條風露清星河耿耿漏丁丁袛應新月頻相見
長向玉樓東畔生
秋夜
微雲淡月夜朦朧幽草蟲鳴樹影中不待南城吹鼓角
桐聲長報五更風
遠思
裊裊霜風吹碧梧孤城殘角奏單于山川浩蕩愁千里
樓閣黃昏月一梳
柯山集卷二十一
