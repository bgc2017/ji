柯山集卷三十五
宋張耒撰
論
秦論
賈生論秦曰仁義不施而攻守之勢異也世以為確論
予獨謂之不然夫攻守殊而事相關異施設而同利害
其守之安危觀其攻之善惡其報應如表影聲響之不
差也譬如人之殖産也耕我之田盡力以事之歲收千
石封之倉廩而食之賈百金之貨干鄰國而贏千金焉
鄰里不我怨有司不我罪如是乃安坐享其福而貽之
子孫則安樂而無後患今有人侵人之田奪人之産又
殺人于道而奪之金如是乃欲封之倉廪藏之廐庫而
守之以君子長者之事怨仇百作而披攘之矣故如是
而取之必如是而失之安有以盜賊所以取之而能以
君子之道守之歟秦王始滅韓齊大率十年間耳皆滅
人之國虜人之君其毒至惨也夫此六國諸侯者其上
世皆有功于民又皆據國數百年其本根深結于人心
者固一旦芟夷蕩覆之其勢必不帖然而遂已如塞大
水伐大木其漸漬之末流播散之餘種將且復漲而暴
興不得其寂寥氣盡則不止秦雖欲反其所以取之道
守之而其機必成其勢必復矣故秦之事不可為也嗚
呼秦滅六國不十餘年而六國並立秦以不祀其效豈
不然歟故賈生之論戲論也樂毅賢將一戰勝齊下城
七十齊不能支曾未三年七十城者翻然為齊乃無一
城為毅守者以是失之豈不然哉毅賢尚然況于暴秦
魏晉論
嗚呼魏晉之亂亡其可悲也國中之人皆恐懼服從大
盜招之而無不應舉國以與人而猶恐其不受也其所
循致而至此者何也蓋其國輕久矣夫國重者存國輕
者亡何謂重其人可以禦侮旁觀者有所忌則重矣鱓
鱣王鮪之在江湖非不大也然漁者徒手取之鱠之俎
上而無難曾不如蛇虺之據穴國之輕亦猶是矣人主
非不尊公卿大臣非不畏百司庶府非不懼然皆庸怯
和易說之如發蒙舉之如挈虚朝之慮不至夕今日之
智不及明日夫如是國之存大盗拱手舉之矣是謂國
輕凡人臣之能為國重者非有服天下之名節則必有
過天下之才智成湯既没太甲失道伊尹放之可謂亂
矣而諸侯不争商卒以安者伊尹之節天下之所不敢
議也晏子之在齊叔向之在晉宫之竒之在虞諸侯不
敢議其後管仲之智未易與為敵也郭子儀存而吐蕃
罷兵李德裕草檄而澤潞亟滅此以才智為重也夫天
下之人其好争未嘗一日忘也非有大愧恥于其心而
不忍為則必有大恐懼于其身而不敢為夫名節者所
以愧恥天下之不義而才略者所以恐懼天下之好亂
舍是二者雖聖賢無他道矣魏之亡也司馬師殺其君
如屠犬馬而大臣震悸莫敢太息王祥鄭冲舉國而與
之夫是數人者亦知是為不義也而不敢不聽者彼惟
素無以動其國人而又取諸其胸中而無有也晉之臣
才者先叛王敦桓温才過一時卒皆不臣劉裕才過數
人者而遂取之何則國中之人莫與之敵故也夫挾好
亂之資而顧其國莫與之敵則取之之心生矣故為國
之患莫大于不崇名節而銷天下之精銳彼晉之公卿
朝夕從事者非毁名節則尚無心方此時雖有有志之
士亦且去之矣此蔡謨之所以不為司徒而曰吾恐後
世之笑也天下之事有名實不可以不辨也輕名節者
曰吾惡天下之矯激也黜才能者曰吾尚德也夫矯激
者安能真為名節也利至則變矣世蓋有利至不回害
至不避而可以矯激億之哉夫如是而未免于矯激則
庸庸者而後可矣且東漢之亂而曹操之雄至死不敢
取惟畏天下之清議故也黨錮雖弊猶能存國古之所
謂德也非無才之云也才不足以言矣傳曰仁者必有
勇勇者不必有仁有德者必有言有言者不必有德夫
言與勇才之類也而仁與德必能兼之則世有無勇之
仁不能言之德乎子産惠人也謂之衆人之母可謂德
勝矣然其抗晉楚何其勇且辯也夫以無所用之質而
冐之以仁義之容文之以禮樂之言治國而不能靖民
臨難而不能却敵而謂之有德此固天下英雄之所侮
也嗚呼為國者盍察諸此矣
晉論
天下有大分君臣是也夫以天下之衆而事一人攷其
勢較其力則多寡異矣然天下之人不間于賢不肖俯
首聽從莫敢或較一有不順則有起而誅之夫非獨君
臣之分為然也自是而下之至于一鄉一邑之際苟有
尊卑大小之分者莫不皆然夫天下之分惟其出于父
子兄弟之際者此其天屬宜無足怪下至于一鄉一邑
而上至于君臣是乃設為尊卑而不敢犯何為而然也
蓋嘗求之以為天下之分起于天下之理夫理者本于
天地而莫知其所從始者也惟其理設而不可易故分
立而不可犯夫生民之初未有君臣以相臨官師以相
治也紛紛藉藉以力相勝于是民始大病之而後有能
服其黨者焉夫能服一鄉則一鄉尊之能服天下則天
下尊之是故君臣之分遂立而不可變夫民之于君乃
其自立以自治也夫惟其仰之以自治是故順命受教
俛首聽從而無足怪自是而推之至于一鄉一邑亦猶
是也予嘗悲夫晉之事也自三代以來其國之多故者
莫如晉外有劉石之強内有大臣之變泯絶荒亂有不
忍觀者然後裂為東晉至于東晉而晉亦微矣然猶相
與維持至十餘世力盡勢窮凌遲百端而劉裕乃得之
自劉元海以來天下分為十六國若苻堅石勒之徒皆
有過人之才闢地數千里據有甲兵士民之衆又有忠
智效死之臣其所建立亦有足觀者然皆不過一再傳
而遂亡方其興也宜若可以久安至其一敗遂滅不振
蓋嘗觀苻堅之敗于夀春此其力猶足以善其後然提
其餘衆困窮而無所歸蓋思之主于君臣之分而後近
得其說夫晉之有天下積久而天下之所服也夫惟人
安于所服故天下遂守其君臣之分而不敢犯人人惟
恐其失之是以播遷流徙甚弱而難滅忠臣義士力以
救其敗若苻石之強雖兵甚強勢甚盛然天下之情不
愛其德而惡其亂不幸不能制而後使得倔強于須臾
幸其敗也則起而共亡之矣或以為君臣之分其始出
于相制苟為君臣焉斯有分矣晉與苻石何擇也夫天
下之情固有所習也習而安者衆之所歸也嬰兒愛其
乳之者鄰人之母乳之則不愛也均為乳也而愛惡存
焉習與不習故也然則晉之初天下固習乎魏也而晉
之不亡何也十六國之顛沛此敗于分之不正者惜哉
唐論上
昔者天下之事常患于不得巳而為之夫事至于不得
巳而為者非其心之所樂而勢有所廹故也勉強而為
之既立而不可變則將拱手而待患是故古之聖人其
深謀遠見所以憂慮天下之故者莫不備其害先為之
防曲為之備使天下不幸有不測之變而吾常從容
制之而不能亂無鹵莾苟且之計以為後世之患嗚呼
此先王之制後世之所以不可及歟竊嘗譬之世之淺
人有居于河瀕而幸水之不至也則安然而不為之備
一旦水至則徬徨四顧莫知所為于是毁室徙薪而塞
之而後免于没溺之患然是人也能解目前之患而退
有失所之憂既已失于其初而後將復之則薪與木者
既已習于水而不可動夫彼其初豈不愛室與薪哉勢
有所廹故也故天下之事亦何以異于此聖人者惟先
見其害而預為之備而已然豈有他術哉是亦築防以
憂溺貯水以救焚者之智也昔節度之制起于景雲開
元之間然其所治者不過于邊方控制之邦而已天寶
之亂安史横行于中原而莫之禁天子兵弱而不能制
則其勢不得不倚節度之兵而節度既巳有功則雖欲
變之而不可大抵至德之後天下之兵無慮皆屬于節
度之府是以天下之兵仰食于度支賞罰于天子而權
歸于將軍天子養之于上而將軍實收其權于下故驅
之以不義之名寘之于可畏之地則俛首盡力而不敢
辭及天下既平前日之亂已去而節度之患固已不勝
其深矣嗚呼天下之情不可使苟有所安也使安于義
耶則吾固無求乎其他使其不義而安之則吾將欲改
而不可得彼天下之兵其勢既巳如此則人人有當然
之心雖欲改之其道無由蓋肅宗之時大盜既平而天
子之威不足以大屈天下則其所不能變節度之弊宜
無足怪然以憲宗之英明鋤蕩剗革而卒亦不能一之
嗚呼勢之所習不亦甚固哉蓋嘗謂唐之末年其君非
有可亡之實也夫文武宣之三君其才可與有為而一
時之臣又非大不可用而其紀綱法度不須臾而壊蓋
其大勢已去雖有絶巧無所施之矣故唐之患不起于
河北之繼襲而起于節度之有功嗚呼使天寶之際不
為苟且急廹之制則僖昭之患何自而起而使吾初不
倚節度之功則河北之區區雖欲傳襲其可得哉
唐論中
天寶承平兵不知戰大盗&KR0691;起四海震動禦之無策君
播國殘哥舒之敗固無足道者明皇欲下詔親征而姦
臣嬖妾沮撓其事意當是時天子臨戎其有濟乎愚嘗
論之天寶盜起雖上有昏德聰明杜塞抑當時朝廷無
人矣故為是猖狂不審之謀夫天子臨戎其利有二天
下莫能當而明皇皆不得行之幸而不行使果行之其
狼狽有甚于此者何謂之利一者壓之以尊名重勢敵
人雖強不忍冐犯順之危而起侮上之怒二者天子所
統必天下之重兵選卒天下不能抗也明皇之時天下
之勢其重在西北而京師輕也久矣大獄屢興縉紳切
齒用兵無度百姓怨苦内扇淫泆荒亂失度尊名之不
競也甚矣禄山教戰久矣其將卒皆蕃戎勁卒非復唐
人也彼惟恐犯順之不深侮上之不快則明皇之于尊
名重勢所不得行之一也天下勁兵皆在西北藩臣握
之府兵既壊天子侍衛長征彍騎而已有急而募不過
得長安市人子而以之抗燕代之勁騎此驅羊戰狼則
明皇于重兵選卒所不得行之二也親征不可則無策
乎曰知兵者必知敵人所恃與所惡使之行所惡而違
所恃如是者百戰不殆禄山之利速戰也所恃范陽也
十年教其民千里而用之其鋒不可當雖太公穰苴必
姑避之故賊必乘其鋒而用之彼惟恐戰之不速敵人
之不我拒也然禄山勢雖強渡河而南則羈客也故心
不固而易摇其恃范陽如豹之在山林急則必投下以
自藏方禄山之南也厚集潼關之師深溝高壘勿與之
戰委河南而與之是時李光弼郭子儀皆在河北遣一
將𢷬范陽之虛往必得志彼進則不得入關退則已失
范陽獨守空虛之東都不過半年其勢潰矣此至計也
其後禄山既死慶緒北走而史思明已有范陽慶緒卒
困死河朔以此知禄山失范陽則必弊于河朔諸師也
其後史思明陷東都李光弼牽之于河陽而思明不能
西以此知厚集潼關之師不戰以老之而禄山無能為
也禄山傾國遠鬭委其所恃而不顧固已犯天下之至
危而唐之君臣不知出此唐為無人也夫
唐論下
昔者先王之兵愛其君而後死其將以為凡吾所以致
力不顧以衛其將者無他焉謂吾兵之勝負者非吾將
之利害而所繫者吾之君耳是故功成事立而其君安
然享之而無虞其不善用者則不然其兵死其將而忘
其君方此之時三軍之士惟其將之為聽故不患將之
不足以立功而患乎功成而上不享其利夫惟欲兵之
愛其君而死其將則莫若兵出于府而將出于衛使將
之于兵得以用而不得以有之方其有事也厲兵秣馬
以問有罪將軍之恩惠雖足以取信于下而士卒之顧
其將非我終身之所仰則雖愛而不私夫惟愛而不私
是故驅之以義則有功而不可使為不義之行彼死其
將而忘其君者是節度之兵也方是時天子能使其將
而不能用其兵可使征可使戰而不能得其私天子常
斂士卒之怨而將軍者實尸養士之恩嗚呼此豈非天
下之大患歟蓋自天寶以來藩鎮之禍迭起而不可制
而河北之鎮天下指為僣亂不臣之邦棄之而不問以
為是誠不可得而為也嗚呼盍亦深思其術哉夫以漢
之時而七國連衡以叛其上而諸侯擅地天子無有以
制之此其為患豈特唐之方鎮也哉其後主父偃為之
一言使得自封其子弟而漢之君臣無一鏃之費而坐
享太山之安彼唐之節鎮何以異此歟彼桀黠而不顧
肆傲以慢上者是誠何恃而敢為爾哉蓋其股肱肘臂
有為之出死力以為之者使其孑然而自為則吾一將
之敵耳故李愬之平蔡一得李祐則吳元濟束手而無
能為矣然一節度之所領不下數郡之地而我何不遣
一介之乘假賞功之令拔其臣屬之尤才者使帥其屬
城而為之使如是而隂離之使其兵分地坼則昔之豪
黠而難制者不過一二耳提一空城而守之雖欲不臣
其可得哉或曰彼臣屬將佐安能叛其素所愛耶名為
裂地而謀相通則安在其為利哉是大不然夫人惟貧
也而後肯役于富惟賤也故肯役于貴故兩貴不能相
使兩富不能相下彼其臣屬將佐之愛其帥者豈有他
哉惟其有功能賞之有才能用之是故恃之以自固使
其位有節度之勢則將反顧其上而疾之何則勢均位
等則必有相疑之心嗚呼使彼誠相亂而生疑則吾之
計行矣或曰我一日盡斥其臣佐則彼安肯安然而遣
之者耶使彼遏吾命而不行則無乃益召天下之亂乎
是又大不然也夫使彼受命而遣之耶則吾固何求使
彼敢遏吾命而不行則反手而内禍及之何者使人有
可以得富貴之門而有蔽于其前則必羣擊而競排之
彼一日于行伍之間而有一節度之權我則顧其私而
止之夫如是而能安者世之所未嘗有也昔者烏重胤
為滄景節度凡屬城之刺史各還于朝廷使得自隸其
州兵嘗曰使二千石各有鎮兵雖有安史無如之何而
河北之所以能拒命正以能奪刺史縣令之權耳當是
時惟重胤之鎮獨禀命受代然則分其地而離其兵者
真弱節度之術也
讀唐書二首
古之人主自中庸以上為理所屈皆能行之而誠未必
加也若漢文帝之于務農唐太宗之于從諫幾于誠矣
或問二君之誠孰愈予謂文帝之言不足而意有餘未
嘗為外貎觀美繁于詞令而形于制度不過詔令丁寧
而已而身之所履則可信不誣矣知稼穡者必尚儉彼
身衣弋綈足履革舄集書&KR0809;為殿帷罷露臺郤走馬此
其意可見也太宗每見賢臣則求諫援引古今出入經
傳玩慨古昔語必成文此雖無害于聞過而有好名之
心焉此于誠有所不及也意有餘者忘言實已修者忘
名理之必然也文皇嘗恨不撲殺此獠文德皇后問誰
帝曰魏徵夫太宗之信用徵如此而猶有殺心焉則其
平日之厚敬而深信之或未必誠也且好諫者不諱其
過而魏徵以諫草與史臣帝聞而怒遂有仆碑罷婚之
事何怒之深也如此二事或疑其不信予謂或有之
高宗之淫昏孱暗又内為悍妻所制外聚羣小逞于朝
而禍不及其身者有以也非幸也其智蓋有以自衛者
彗見東方言者以為高麗將亡之祥帝曰高麗小夷且
亦吾民也夫是言能出其口則有不可欺者以廢子賢
之故怒其人嘗與賢交通令其父訓其子父殺之帝聞
而不喜也更貶其父夫刑政能如是則希其意必相戒
而天下聞之必有父子之義焉夫能約理而不盡欺參
以義而其諂有所不受使其應物之際十五出此足以
完其身矣
又讀唐書二首
李德裕制變應事之分裴度有所愧然度之制變務出
于中和故事出而人不驚事巳而身安德裕矜才而快
意者也故其所發竦動人之觀聽而後多悔宦者劉承
偕監劉悟軍悟不堪其侮而言朝憲宗以其有寵于母
后問計于度請斬之又曰不能斬則流之夫斬之則風
采足以震動而于事也徤然苟求下足以厭悟意上不
傷太后心流之亦足矣何必求動人之視聽哉此度過
人者也劉稹之叛計策出于郭誼為多稹勢巳窮蹙誼
斬稹以降此在稹為可賞德裕以為劉稹小子安知反
誼始教之而終賣稹以求生卒斬之德裕之出此不過
欲明大義立風聲以竦動視聽耳若誼者置而不問斯
可矣何必求名而殺之耶是時強藩叛鎮力足以拒王
命而所深忌者左右之竊發也誅郭誼而叛臣始安心
于其下其為慮蓋已疎矣德裕惡牛僧孺其傾僧孺也
曰僧孺聞劉從諫滅而慷慨又搆成其往來之迹夫傾
大臣惟有交友者之罪為無以加人主之所不恕僧孺
由此遂竄德裕于復怨則快矣而君子豈忍為是哉故
一失勢羣起而擠之身没南荒非偶然也
人主當務好要而不當務無為夫無為之言為妙矣此
羲農堯舜得道者之事也而庸君昏主聞其說而樂之
深居奥處蔽塞耳目是非過前而不察姦臣愚弄而不
悟視人之利害國之存亡若越人問秦人之疾痛者曰
我無為也耽樂飲酒便嬖女色晏朝早罷遊蕩無度亦
曰無為也是故莫若好要吾不治事付人以事而觀其
成吾不吝權分人以權而觀其趨事成而利則可成而
害則必治其故而賞罰行焉分吾之權而志于公則任
之盗吾之權而行其私則棄之而用舍分焉此之謂要
知好要則進乎無為矣唐明皇用李林甫十餘年盡失
賢者之助太宗之法度廢革略盡貞觀之風俗變壊無
遺林甫朝夕所從事者非聚斂奢侈以蕩移人主之心
意則羅織刑獄以破滅人之家族也閨門之内干戈碪
鉞未嘗絶而間為神仙鬼神之說以動其心而明皇恬
不為慮漫不知察利器去手而不覺一敗塗地没世不
復凡此者其皆好無為之說者也後之人主可不戒哉
五代論
春秋時季梁在隨宫之竒在虞皆明安危曉利害強國
憚之而不敢易予竊怪五代之君雖起武夫悍卒未嘗
學問不足以得士而一時將相謀臣當其敗亡之際皆
足蹈坎井頭抵株木安受禍患而無策事成則相與苟
且富貴事敗則拱手受戮豈紛亂之極而人才亦從而
不振歟予深考之而得四人焉皆智士也或用或不用
也則係時君之昏明安重誨在明宗世常恨不為國家
去潞王時潞王蓋一罷鎮節度也而重誨獨知禍之原
在此其後卒覆國者潞王也清泰帝時石敬瑭在太原
欲叛有狀時廷臣有吕琦者言于朝曰敬瑭必結契丹
為援可先以重幣結契丹以分敬瑭之援卒之立晉者
契丹也使明宗與清泰信其言而先為之所可以紓禍
也必矣契丹大舉入晉志吞南夏而其母述律乃獨非
之曰譬之吾國以一漢人為主可乎耶律德光果不能
安于南狼狽客死于路大勞甚費而于契丹初無大利
也德光喪歸其母不哭曰待國中人馬如故然後葬汝
嗚呼若此媪亦智矣李榖韓熙載少以功名相期熙載
將仕江南與糓别熙載曰江南如用我當長驅以定中
原糓曰中原見用取江南如探嚢中物耳已而糓相周
世宗遂臣江南兵不勞而國不費信乎其如探囊也何
者自古秦滅楚晉滅吳隋滅陳長江複山不能為固天
下有定勢非智力可強諸葛孔明且不能用蜀取魏江
南豈有長驅中原之理乎糓于審天下之勢亦明矣此
四人者三見忽而一用嗚呼天下何嘗無士哉
柯山集卷三十五
