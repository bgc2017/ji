柯山集卷三十
宋張耒撰
同文唱和詩
初入試院
忠臣
東門驄馬止行行被詔秋闈閱俊英三島隔雲天北極
萬燈明路國西城人閒聊假詩書樂地遠還聞市井聲
一夜涼風起閶闔月中應有桂枝生
孔武仲
十載江湖萬里行偶來西館閱豪英雲龍九闕晨書詔
燈火千門夜出城瀟灑庭除當月色稠重幕帟斷人聲
年家兄弟今同舍曾見河南起賈生(原注慎思被薦廣西先人為轉運判)
(官有詩餞行)
補之
官局悠悠共此行來時庭菊未含英五更脱葉驚書几
一夜寒砧滿禁城詩似涼風凄有興酒如清露浥無聲何
時驄馬催歸去更看林端魄一生
耒
莫歎怱怱襆被行賴逢數子美如英已看明月同為客
應犯初寒復入城白日有書追睡思青燈無夢聽秋聲
直無剔甲逍遙地幾日疑公太瘦生
子文
跫然誰復喜斯行開豁拘懷賴俊英上國擢材初改轍
衆心督戰亦乘城何時奏籍瞻霜簡且復安眠聽雨聲
異日儻容休沐會未慙相約太癯生
公麟
敕使書囊間隊行聚星深館粲諸英雲隨襟袖來蓬島
香散房櫳宿化城振鷺充庭天有幕珊瑚入網海無聲
範模一世尊先覺況此題評慰後生
倚
承詔掄材敢倦行廣庭深鎖待羣英分埸自敵三千客
决勝誰降七十城夜案尚聞塗卷筆曉星方聽讀書聲
(原注每早常聞无咎諸公讀書)歸時還有黃花否已覺秋風滿袖生
幹
江南嘗應檄書行多向西風拂露英薄暮解裝融祖寺
(原注去年八月檢潦嘗宿牛頭山祖堂寺法融禪師坐禪處也)侵晨揮策楚王城(原注在宣州東)
(前年歙州考試時曾過)明蟾又見中秋色哀鴈仍聞半夜聲懷舊
感新搔短髮歸時應有二毛生
南仲
昭回雲漢九天横冠帶祁祁盡俊英梁國有珠光照乘
趙人懷璧價連城道山䆳處分羣彦文律持來考正聲
秋晚定知誰入彀叔通還進魯諸生
肇
千門鑰入斷人行禁漏稀微出邇英齊拜敕書期老伏
竝驅騶馬出西城諠譁燈火看如夢關鎖官曹祗寄聲
聊付能詩破羈旅詩成冉冉又還生
試院即事呈諸公
幹
去家策馬上長河逆旅光隂忽忽過陳迹不堪追放浪
新才仍復委搜羅雅談幸有青雲士佳句寕無白雪歌
此興非憑吟笑遣未應能柰客愁何
武仲
衡門咫尺限關河此地平時匹馬過欲把塵埃補山岳
寧辭羽翮置罝羅華堂翠帟供閒燕明月清風伴嘯歌
擬寫秋容須筆力新詩句句似隂何
補之
天街初月映天河拜敕東華走馬過解榻暫如龜遇木
閉簾還似雉嬰羅倦依書册工催睡悶倚詩篇足當歌
可待紛紛壓朱墨晝閒惟有飲亡何
耒
天街落日馬鳴珂咫尺衡門不許過催去據鞍猶鶴望
爭觀夾道已雲羅奏篇定有凌雲賦招隠今無扣角歌
最苦清秋孤美睡通宵三問夜如何
子文
高談初喜聽懸河未厭鄰房日夕過蝴蝶乍回塵外夢
蜘蛛看結雨中羅銀袍校藝觀勍敵玉帳收功聽凱歌
共是當年廷試客鎖闈今日合如何
公麟
盍簪聞善若江河簾幕疎閒笑語過月照飛牋穿戸綺
風生揮麈動衣羅己張英彀收三俊更賦離騷續九歌
涼夜沈沈清不寐空庭無柰葉聲何
忠臣
俊遊常恨邈山河邂逅文闈得屢過朱簿分明俱鼎立
墨圖伻位看星羅人閒戸牖還相近朝得英材信可歌
雙鑰重關非不密只應無柰夢魂何
南仲
重門鍵鑰阻山河顧有良朋不厭過唾落如珠傾巨斛
袂揮成幕散輕羅慙分處士吹竽俸漫學東人掩鼻歌
笑語哄堂俄又夜愁還奈我曹何
倚
風生簾幕撼層波況值清秋一半過堂上簪裾方鷺集
案間圖史已星羅東籬採菊朝嘗酒北里吹竽夜聽歌
早晚奏名聞黼座望中無奈白雲何
再呈慎思諸公兼以言懷
倚
南忩寂若隠山阿時枉金門步見過談笑且看揮麈玉
篇早寧惜灑牋羅已羞軒冕嬰身住更問功名撫劒歌
賖得涼秋好風月不成吟醉奈愁何
忠臣
秋闈深鎖覺愁多賴有英遊玉趾過日望高樓吟楚澤
夢隨明月到湘羅(原注湘羅予家所在)南宫曾看揮華藻西館還
來共笑歌六稔飛光如過隙人生誰奈老催何(原注君平宣義)
(登科六年矣)
試場未動文書静宫舍相聯步履過千丈蒼波爭倚薄
十圍便腹有森羅登臨已結騷人恨填委終翻勞者歌
後夜中庭佳月色惟予不飲奈如何
重九考罷試卷書呈同院諸公
忠臣
題徧朱籤棟宇充燈忩長聽景陽鐘昏眵直要金篦刮
黎瘦都如飯顆逢文律自隨星斗變月評應合士人從
了無一事猶深鎖辜負東籬菊品濃
補之
周行櫛比未應充薦廟方求古鼎鐘經眼乍愁千紙積
解頣聊喜一言逢黃花庭檻時雖過白酒鄰槽願可從
更促寄衣真似旅曉堂初怯露寒濃
南仲
貢珍已選茂良充猶被拘縻類縳鍾渌酒強陪高館飲
黃花不似故園逢棋枰苦戰挑燈坐蘚壁閒題捧硯從
風葉滿庭秋索寞更籌向盡睡方濃
幹
庭實方期國士充知音須辨鐸符鐘孔融愛客樽常滿
摩詰思親節又逢烏養任真終自適雉媒傷性竟誰從
開門預計無多日猶起清愁暮靄濃
忠臣
屢見高文試澤官長年參校媿龍鍾懸黎待價由來久
綠綺知音不易逢吉語乍聞隨鵲喜歸期專欲問龜從
到家莫負如泥約光禄供醪味正濃(原注予有詩與同舍云相期放朝後)
(連日醉如泥)
肇
清秋官舍酒瓶空滿袖黃花情所鍾忽聽數篇吟可老
絶如開口笑難逢浮舟有底不歸去戲馬猶能限莫從
江上鱸魚三尺許西風敲枕夢魂濃
耒
回首登高行復冬後時只合歎龍鍾愁須白酒來酣戰
詩為黃花弔不逢十日飛騰過眼疾萬籖甲乙定誰從
共應淨掃氍毹榻深炷爐香午睡濃(原注時去開院十日)
子文
侵尋節物過秋風何處鈞天燕鼓鐘九日菊花聊一醉
五湖佳士偶相逢挑燈欵語時供笑借紙聯詩且漫從
待得出闈應放意百杯追逐興方濃(原注慎思有如泥之約)
公麟
籲俊天畿合辟雍媿將瓦釜綴黃鍾聽窮一一竽無濫
撥徧磷磷玉似逢龜列春庭先壤奠龍飛天路得雲從
吾曹莫念拘縈久求稱公朝慶賞濃
鞅掌棲遲一畝宫慣聽更柝及晨鐘黃花慰眼祗爾許
綠蟻于人亦漫逢幾日囊篇賡不逮一時庭步笑相從
近來尋郤家山夢投枕和衣睡更濃
夜聽无咎文潛對榻誦詩響應達旦欽服雄俊輒
用九日詩韻奉貽
忠臣
連牀交語響舂容激楚評騷徹曉鐘繞宅金絲神共應
滿潭雷雨劒初逢信知自有江山助便欲長操几杖從
俱是年家情不淺依蘭應許丐香濃(原注先子與張丈職方晁丈都官同)
(年忠臣與應之同年兩家俱有事契)
依韻奉酬慎思兄夜聽誦詩見詠之作
耒
昔遇晁公淮水東士衡已聽語如鐘五車講學知無敵
十載論文喜再逢古匣劒光疑鬼泣夜天虎嘯有風從
許侯破的由來事(原注三□皆屬晁子)杜老裁詩曉墨濃
與文潛誦詩達旦慎思有作次韻呈二公
補之
神交千古聖賢中尚想銅山應洛鐘傾蓋十年惟子舊
知音一世更誰逢天如蟻磨駸駸旦談似繰車亹亹從
鄰榻秋燈那不共擁衾&KR1315;首興方濃
次韻重九之作
倚
英豪獻策廣庭中問辯紛紛似叩鐘名奏九重書密上
士欣千載運親逢鶯鳴定獲喬林樂鳳舉應容衆羽從
盛世文章由此變坐看風俗反醇濃
昔年此日故園東爛醉牛山到暮鐘(原注牛山在臨淄城東二十餘里)
已往光隂那再得如今羈旅又重逢淵明把菊情雖厚
子美登臺願莫從(原注杜甫九日詩云抱病起登江上臺)且看羣書攲枕
臥病多仍負酒杯濃
次韻慎思貽二公誦詩
肇
臥聽高齋落葉風清詩交詠想晨鐘故人厚意論千載
正始遺音僅一逢膠膝初期在俄頃雲龍莫恨不相從
芸房深鎖秋香冷鬱鬱葱葱佳氣濃
耒
西城永夜靈鼉鼓北寺五更青石鐘九牧何時官事了
三英聊喜故人逢(原注屬同舍鄧晁蔡三公)甲庚定處君無讓蹀躞
歸時我請從欲郤睡魔通夕語明忩茗粥不辭濃
八弟預薦慎思兄以詩為慶復次韻并寄八弟
補之
吾弟平生辛苦同匹雛志舉百鈞鐘自慙操瑟向不斥
勸使力田終有逢青眼故人欣捷報白頭老母喜占從
書林儻預西城集釂子酣酣杏正濃
九日考試罷聞无咎天啓二弟薦名因用前韻以
抒同慶之懷
忠臣
朱黑沈迷萬卷中斗筲那得變千鍾風流不似臺南戲
牢落正如江上逢閣筆文書聊撥棄到家車馬數過從
阿連已預甘泉奏歸拜萱堂喜更濃
慎思兄别墅在長沙白鶴山晉陶淡舊居事見本
傳今其居有大杉可十數圍蕃茂特異世傳淡藏
丹其中用前韻謹賦
耒
千年騎鶴老仙翁固是山川秀氣鍾桃洞自宜無客到
吳門應合有人逢巖前舊隠孤杉老壺裏真遊白鹿從
近有蓬萊讀書客卜居偶占翠嵐濃
家弟别試預薦特蒙慎思學士贈詩致慶感荷不
已次韻酬謝
肇
我家書冊代耕農尚祝甌窶畝一鍾再築金臺端不昧
高懸水鏡亦難逢親闈動喜欣欣色士論推公趯趯從
好在黃花歸薦壽秋堂歡笑變春濃
同舍問及故山景物用鍾字韻賦詩以答
忠臣
吾廬高對玉池峯日聽諸天奏鼓鐘海外鶴歸青嶂覺
洞中花落碧溪逢翻經夜對高禪講採藥晨邀老圃從
說與羣仙如畫出紛然歸思亂雲濃
肇
白鹿真人欻御風青杉手種大如鐘還丹未化神應護
道骨相期子合逢萬里且看騰踏去一樽聊喜笑言從
攢峯列壑休南望曉榻秋隂分外濃
補之
玉泉飛落白雲峯散入山田畝十鍾鄧子結盧真世外
陶公脱屣更誰逢鶯啼春竹風烟近龍起秋堂雨雹從
誰使山人空蕙帳蓬萊金殿興方濃
輔
洞庭湖外白雲峯醉臥虛堂聽曉鐘㵎草巖花無日歇
仙人玉女有時逢脂車石路君能去蠟屐秋風我願從
欲藉神方變華髮黃精苗盛菊香濃
幹
烟霞曾是踏諸峯翻作清歌笑玉鐘幾代孫經桃塢隔
千年壇憶華山逢美才方赴鳴騶召逸興何由税駕從我
亦江鄉成阻闊西風歸意浩然濃
倚
先生家住翠微峯萬卷詩書酒一鍾壁挂葛巾無客到
雲藏古洞有仙逢溪邊晚釣呼鷗伴花底春吟引鶴從
只恐舊山歸未得帝恩朝夕露濃濃
南仲
草廬高臥對千峯白眼誰能顧萬鍾側席不因天子詔
藏詩未許世人逢他年社稷勳如立歸老烟霞志會從
五柳一松應好在月明空自結隂濃
感興復用鐘字韻呈同舍
忠臣
五年湘水聽霜楓長樂初聞此夜鐘遼鶴亦知華表在
仙棋猶許爛柯逢蓬山道藏聊為戲石室真遊久欲從
便擬作歌招隱去人間得意不須濃
慎思屢以佳篇見貽且俾屬和而衰老困于強
敵輒為詩以謝之兼簡无咎文潛天啓
輔
鄧侯清骨如冰瘦少日文章苦用心賦罷吹嘘因狗監
詩成傳誦到雞林陽春白雪無凡曲流水高山有至音
更唱自存三益友老來衰病廢長吟
漫興成章屢蒙子方寵和更辱贈句輒用奉酬
忠臣
聲名詞藻競駸駸不負平生許與心鳴鳳自須諧玉磬
野麋祗合戀雲林清新每喜羊何和冥默初聞雅頌音
不是南冠厭拘縶楚人元愛楚風吟
肇
曹公長劒一杯酒鄧子孤雲萬里心神駿莫辭觀馬廏
深沈久合寄書林禮闈聯事幾三月詞客悲秋共一音
獨有何郎詩思苦空階點滴伴清吟
奉報子方佳句
補之
曹子金門等陸沈壯年裘馬四方心檄傳白羽從沙井
詩寫紅巾徧武林兵甲胷中無敵國(原注崔浩不能彎弓持矛胷中所懷)
(踰于甲兵)絲桐世外有知音相逢不飲何為者祗作寒廳擁
鼻吟
寄次張弟
忠臣
猫頭竹葉細檀欒新筍如椽日滿盤寄語兒童莫多取
來春從上萬餘竿
肇
南山千畝龍蛇窟半夜春雷起屈盤欲釣六鰲滄海去
為畱春筍作長竿
嘲无咎夜起明燈聽慎思誦詩
耒
翠屏香暖秋眠穏霜冷寶匳金錯刀誰信苦吟無睡客
挑燈起聽楚人騷
和文潛嘲无咎夜起明燈聽予誦詩
忠臣
參横月轉與天高歸士飛心憶大刀故作楚吟排滯思
吟成風葉更蕭騷
輔
秋風落盡千林葉恰似并州快翦刀香冷洞房歸未得
一忩明月讀離騷
奉答文潛戲贈
補之
倦遊年少憶安巢歸夢嘗慙斷織刀(原注引樂羊子妻何氏斷織事)
老去周顒雖有婦黃經對几夜騷騷
肇
鄧子詞鋒魯孟勞刜鐘剸玉盡鉛刀風流陶謝枝梧困
擊節期君僕命騷
忠臣
拚老攻詩恨不高苦心錯玉與礱刀正如天禄秋風夜
剔盡寒燈著廣騷
再謝周顒之句
耒
烟飛小玉吳王國柳暗朱樓鐵甕城見說周顒經案外
亦聞荀粲并牀聲
忠
眼看秋鴈歌汾水心到陽關唱渭城郤被維摩居士笑
海潮音作斷腸聲
補之
秋月照歌淮上舫春花引醉福昌城何如閶闔門西北
臥聽秋風枕畔聲
小詩戲无咎
肇
吳山楚水未忘懷暮雨朝雲恨已乖縱免摩伽能毁戒
未妨澤室會于齋
補之
文書盈几法筵埋香火秋來願稍乖得似鹿門攜手去
定隨繡佛鎮長齋
己未春與伯時校試南宫同年被命者六人今兹
西館惟同伯時一人而已因書奉呈
忠臣
十載京師五校文竝遊多已據通津再來更鎖城西館
點檢同年只一人
公麟
憶鎖南宫會友文天梯相躡看雲津白頭笑我成今日
青眼逢君尚昔人
中秋月
忠臣
寂寥無聲月停午蟾蜍通津墮清露明星爛爛今何稀
美人熒熒隔烟霧
補之
秋風吹空鴈旁午長天無雲月呈露為須清曉照清樽
莫遣中宵生薄霧
輔
空谷秋寒同子午白月紛紛洗清露遙想燈花結夜愁
鬱金斗帳香如霧
與文潛无咎對榻夜話達旦
忠臣
書忩燈火夜深明忩外蕭蕭雨葉聲對榻不眠談往
事紞如五鼓過嚴城
耒
燈花昨夜已分明更聽朝簷喜鵲聲明日朱門閉空館
秋風駿馬大梁城
補之
疎林小雨月籠明商頌琅琅夜半聲鄧子弓強殊未發
欲馳桑本犯堅城
肇
窮秋天氣少晴明雨葉風忩夜夜聲應為幽人聽未足
不教驄馬出重城(原注時已奏號而御史不至遂畱一夕)
柯山集卷三十
