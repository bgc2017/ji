柯山集卷十四
宋張耒撰
五言律詩
從黃仲閔求友于泉
炎暑戰已定清秋當抗衡碧雲生雁思幽草見蛩情㬠
麥村墟静觀書枕簟清誰能酌玄酒來破屈原醒
清洛
清洛西風急遥知故國秋羇游成歲月疎放合淹留地
迴驚身老山高更旅愁登臨有詞賦不減在荆州
落日
落日西風急空山客獨驚夕雲寒不動秋水暮多聲粟
厭周人飯蓴思故國羹南飛有征鴈羨爾羽毛輕
贈陳履常
勞苦陳夫子欣聞病肺蘇席門遷次數僧米乞時無旨
蓄親庖急青錢藥裹須我埸方不給何以縶君駒
至安化驛先寄淮陽故人
蕭條安化驛倦客思悠哉積水連天闊青山送客來疎
籬風捲葉敗屋雨生苔寄語淮陽舊人今放逐回
發金陵折柳亭二首
綠衮溶溶日紅飛寂寂春青山今古事芳草去来人歌
吹酒家市帆檣賈客津誰云絶勝地登眺更傷神
桃李蕃晴日江山秀晚春孤舟多病客長道未歸人豪
俗競行樂倦遊慵問津南山還暮雨疑有楚臺神
秋日
隕葉鳥不顧枯莖蟲莫吟野荒田已穫江暗夕多隂夜
語聞山雨無眠聽楚砧敝裘還補綻披拂動歸心
次韻斯舉送巖桂新釀
叢桂仙君子小山幽處芳(案此下脱三字)鄙素漢殿略塗黃有
客憐衰病新醅許撇嘗併將塵外物助我北窗涼
發安州作
積雨陂塘秀南風蒿艾肥烏犍立横隴白鳥下深畦雲
木叫杜宇曉林啼竹雞平生倦遊興賴有濁醪攜
賦得瀑布
浩浩自太古洋洋灌百川深將一源潤首出萬峯巔晴
浴岱宗日香通華嶽蓮應有眞仙子揮榜上青天
江城
江城寒食近風雨作輕寒花落已可惜春衣猶怯单畏
人成不出巳老自無歡沽酒金明道回頭十五年
都梁亭下
金塔青冥上孤城蒼莽中淺山寒帶水旱日白吹風人
事劇翻手生涯真轉蓬高眠待春漲鮭菜伴南公
過孝感縣十里所望一土山下有漁舟呼之不來
委舟負魚徑去不顧俄有一舟不待呼自拏舟直
前取舟中美魚致之求價甚賤予倍與之值卒辭
倍值而去予語之曰爾不待招而赴人之求仁也
售不求厚價廉也子豈有道者乎兹楚境也昔有
勸屈大夫以餔糟啜醨者豈非子耶為作一篇
有道隠屠釣仁廉非偶然傾筐出紫鱖揮手謝青錢昔
有離騷客名高楚國賢獨醒遭爾笑吾幸醉終年
二月三日艤舟徐城戲呈戚郎
自嗟為客久羇旅過淮時雪野挑蔬瘦霜天煖酒遲流
年下坡轂萬事一枰棋異日懷陳迹孤舟近古祠
重到臨淮夀聖院
陳迹不可訪舊游三十年相逢非故物大半已沈泉世
界揚塵海淳生不繫船老人無固必醉即掩篷眠
舟中曉思
樹色未啼鳥漿聲初度航客燈青映壁城角冷吹霜飄
泊年來甚羇游情易傷年豐清潁尾吾計亦差良
將至漢川夜泊
水翼飛栖定連檣宿暝烟葦風驚客夢江月伴人眠多
病閒偏樂苦吟愁易牽漁郎爾何恨終夕獨鳴舷
酬同年徐正夫司戶時欲卜築嵩洛間
少别老相見無言空惘然功名屬多病詩酒樂衰年釡
厭顔公粥囊須趙壹錢歸装何日辦嵩少好林泉
何處春深好二首
何處春深好春深禪宿家茶爐寒夙火佛案暁添花壊
宅無妖火通途有寶車院深人不到幡影逐風斜
何處春深好春深居士家荒園幾畦菜環堵數株花自
蠟登山屐仍驅下澤車時時客問字醉帽任傾斜
次韻寄趙伯堅二首
西湖望中潬能有幾多程問訊懶不講篇章來愈清為
邦循舊政把酒憶交情祝子過新歲春風入帝城
相思何處望月閣對南堂念子猶記我懷君時舉觴可
能思潁好端是種花忙閒說河陽政佳哉副所望
陋屋
陋屋秋霖後荒城落葉中壞牆朝插菌幽草晝聞蛩豈
是不浪出直緣無奈慵何勞求季主吾自了窮通
道旁花
長夏百草秀道旁多野花無名自紅紫有意占年華灼
灼照流水斑斑上古槎中原何日掃將爾付泥沙
寺西閒步
閭里静無事野塘春水生好風時獨立芳草共閑行閏
月遲春候輕隂弄晩晴鄰炊烟火動下舍晩鷄鳴
巳醒
已醒厭厭醉將開灼灼紅年年到春日忽忽遇東風暇
日如年永閒愁似酒濃時能將醉眼天際送飛鴻
題廬阜官廳
平生山水興今夜宿東林落日樓殿影西風鐘梵音雲
横山閣迥雨過虎溪深腳力猶堪在他年當重尋
今早將飲酒聞鶯有感
蕭條古蘭若春日等閒斜啷唧初聞燕怱怱又過花舊
遊都似夢到處即為家把酒聽鶯處羇懷感歲華
破幌
破幌一點白臥知千里明低窗通雪氣喬木尚風聲傳
警軍城静鳴鐘梵刹清高眠尋斷夢鄰樹已烏驚
食筍
荒林春足雨新筍迸龍雛鄰叟勤致饋老人欣付厨朝
餐甘飽美放筯為嗟吁惜取葛陂杖猶堪代我駒
夜意
每見青桐落常虞白髮侵傷心惟片月不睡更清砧蟋
蟀秋聲早銀河夜色深崎嶇無限意蕭索一長吟
秋雨
階下梧桐樹芳菲亦已休歲時驚病客風雨送清秋栖
鳥歸何晩鳴蟲響漸收蕭蕭寒色暮吹作夜深愁
秦兵部書堂
丈人憐我厚許與過常情身世已迂闊功名何敢爭笑
談㤀晚輩樽俎罄生平欲斸臨淮地從公老此生
日落
日落長雲暗風悲古岸秋渚鷗遥避客野蝶戲隨舟疎
拙資微禄飄零厭遠遊若無尊裏酒何物與消愁
晩卧
日落煩暑退秋晴河漢明微雲映天白纖月過林清獨
臥誰晤語幽懷殊未平蕭蕭夜深冷皓露滿前楹
捲簾
捲簾新月上林影散微茫庭草鳴蟲近風燈秋幌涼長
年惟有病晩歲苦多傷身世竟何就吾將問蜀莊
秋懷次韻晁應之三首
木落晩風急宵涼侵暑衣有期惟向老無計未成歸只
益顚毛脱還從髀骨肥感時仍弔古回首意多違
衰鬢不堪洗病軀先覺隂天寒白日短歲暮亂山深薄
酒醒無力危絃奏不禁謀身老逾拙三聽洛陽砧
清秋萬里興力疾上層臺歲熟雉兔飽風高榆柳摧晚
篁元自綠幽菊為誰開寂寞無人問鄉書久不來
冬至三首
昨夜新霜落淮南十月初寒雲風後白高木雨來疎功
業嗟謀拙星霜逼歲餘子雲眞拙者寂寞為玄書
汴水日夜淺天寒霜野寬拂衣秋葉亂衝面北風寒不
作歸山計空悲走馬鞍濟時吾力薄俛仰一悲歎
孤衾不成寐起坐聽雞號樓閉更籌靜天寒星斗高蕭
條陶令酒清怨楚臣騷凛凛悲秋意何須待二毛
青陽驛會劉伯聲夜話
奔走倦塵埃相逢顔暫開語闌燈燼改飲散月華來行
役風霜苦流年歲月催我愚甘自分惆悵子多才
十二月二十六日旦聞東堂啄木聲忽記作福昌
尉時在山間環舍多老木臘後春初此鳥尤多聲
態不一今琵琶箏中所效既不類又百不得一二云
睡餘聞啄木忽憶福昌春官舍題詩壁如今經幾人猶
能老耽酒依舊拙謀身尚想蘭宫格東風清洛濱
次韻和王彦昭九日湖園會飲
故人憐寂寞九日共登臨天地客行遠山河秋已深狂
來能醉舞興罷獨悲吟莫怪凄凉甚多憂損壯心
暮春三首
還將多病眼冉冉對殘春啼鳥日求侣晚花如向人物
情懶著意杯酒最關身亦有功名志吾生付大釣
應接非吾事深幽興有餘筍深鳴鳥下花薄午風疎草
淺見飛雉溪清生細魚端居亦多趣不用席門車
紅點薔薇架綠深桃李溪語鶯知果熟忙燕聚新泥節
物有常態羈遊無定栖寧須說鵬鷃物理固應齊
之天長會宿僧院
蕭條林下寺客至解塵鞍雨過月逾白夜深秋向寒老
僧無俗累愛客故盤桓之子静相對松風清石欄
宿銅陵
山色日已遠問人歸路長碧天凉夜闊秋物雨餘荒人
静路傍寺鳥啼林下房銅陵竟何就空死漢吳王
漣水
孤舟逆水上野静聞水聲鷗飛不遠水寒浪濺霜翎夜
氣岸兼木夕光潭照星長吟弄雙槳知有睡龍驚
一日復一日
一日復一日炎凉行一周異鄉猶在望白髮久生頭且
看尋橦技休懷失馬憂天公有至信萬古一春秋
索莫
索莫歸未得閒雲還滿空愁吟對寒月不睡到晨鍾衣
喜初冬寄書憐手自封何當聽夜雪煖酒夜爐紅
上方僧
不下上方地夜禪心慮冥三更風雪暗一點佛龕燈持
鉢呪潭水鬼神拳跪聽(案此下脱二句)
冬夜
山静寒雲薄天空孤月明霜桐占階影風葉繞廊聲經
濟心難就蹉跎歲屢更冥鴻本清遠何事亦宵征
和得故人書
來書纔一紙離别意何長應為相思苦還能細作行水
浮新恨闊花想舊容芳欲問人何處青樓在帝鄉
和西齋
山色供開鏡溪光照掩扉暗蟲先夜響萎葉近秋飛灌
壠晴蔬出開籠暮鶴歸鳴琴坐朗月輕露點秋衣
和北寺
寺倚蒼崖古僧閒晝掩扉曉雲辭嶺去夕鳥占林歸悟
理觀旛動臨風想鍚飛寄懷玄觀外更覺此生微
食薇
歲窮隂不解短日過墻微幽鳥穿林小寒烏啄樹饑冰
霜崖嶺壯烟火井閭稀老拙安閒僻無心厭食薇
春寒
客舍逢桃李清樽聊自歡夢中經夜雨醉裏度春寒草
色遠還綠鳥聲晴更繁預期多病眼花發更辭看
遣悶
為問庭前鵲歸期何太遲舊傳能報喜東去是何時黃
葉西風急幽花白露滋朝朝清洛水坎坎只東馳
歲暮書事十二首
歲晏北風疾山空萬谷號木枯隨意折鴻斷不成高深
屋支蓬戸温爐煖緼袍老夫原不寐鳴竹鼓蕭騷
清洛魚梁淺霜鱗素鯽肥供厨調鼎快充腹此羹稀老
去只便飽年來甘息機寒江鱸鱠美悵望未成歸
風捲塵沙白雲垂雪意凝夜山時叫虎晩市早收燈園
栗炮還美村醪醉不能三年官况味眞是冷于冰
牛羊已歸去殘照滿山陂霜雁田中静風鳶木杪悲川
原今自若龍虎昔交馳丘隴耕桑盡千年不復知
原廟依岡起傳聞世祖營南陽無雊雉熊耳合投兵霜
日蓬原路天風栢殿聲山川英氣在不負昔聞名
北風吹馬疾石徑上危基野爼飽貆脯山爐煑橡糜寒
耕敲凍石獵火上風枝畱滯親麋鹿多慙髮欲絲
壮心常許國平日討論兵天地身將老山河意欲驚病
多緣痛飲吟苦更傷情斗酒新豊市何人問馬生
自昔周人俗貪庸巧治生千金不冠帶一飲起紛爭佩
犢攻攘敓通書為姓名二南分陜化寂寞久無聲
千載傷頑俗遺風耿未忘陳荒丘擊鼔魏𥚹女縫裳遠
客防猜嫉官居備寇攘妻兒怪多喜清洛有歸艎
陳葉不肯墮凍醪凝未融寒林晴有影霜日冷無風許
國片心壯勞生雙鬢蓬功名任愚智萬事古今同
日落擎明燭一杯千里心驕兒驚醉舞山僕怪悲吟谷
冷水流急天昏雲起隂三更何處雁急急尚哀音
雲去暮天迥雁飛寒夜長姮娥守孤月青女恨連霜不
寐看銀燭長吟送羽觴山爐與石鼎伴我老他鄉
宿東魯父居二首
夕陽低欲盡春淺色蕭蕭暝色催歸牧炊煙向晩樵疎
星臨水際遠火隔村橋黯黯柴門夜栖鴉對寂寥
郡國何時極羇愁觸處生望隨天不盡春共野兼平煙
樹淮南闊漁鹽楚俗輕飄零五年别歎息鬢毛更
淮上夜風
縣郭初傳柝船窗已閉篷星低春野路月淡夜淮風烟
水東南闊漁鹽吳楚同久遊諳里社賖酒問鄰翁
春望
鳥去晴雲外帆歸芳草邊平淮分綠野春樹接低天殘
枿寒餘燒新青雨後田年來千里目容易淚雙懸
村晩
深塢繁花麗晴田細逕分孤舟春水路芳草夕陽村暗
雀投簷静昏鴉集樹喧牛羊自歸晚燈火掩衡門
夜意
荒城轉五更北斗向誰傾穴鬭時争齧林棲或自驚老
來神慮淡睡足骨毛輕石磬催僧粥低窗枕畔鳴
春望
暖日晴薰草清淮闊浸天地卑連遠水城廢入春田目
極風燈外愁懸淚臉邊人生苦多感花柳自年年
柯山集卷十四
