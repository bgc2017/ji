柯山集卷四十五
宋張耒撰
題䟦
書道士齊希莊事
道士齊希莊頗學養生喜游名山至王屋山樂之不忍
去搆草堂居燕真人巖前王屋多栗橡蕪菁及諸果蔬
可食者以時採收給食居三年自若也一日有猴入其
室希莊初不甚怪逐之不去視希莊坐起百為從傍傚
之希莊大怪念初居山時客有教希莊逐猴法取猴矢
懸而擊之試用猴為去希莊獨喜居數日有大猴異甚
如五六歲兒垂毛至地熟視希莊傚其動作如前猴者
希莊懼莫知所為不敢復逐久之猴復去希莊意欲出
山未决一日有人呼希莊出視有人若兩髻童子黃單
衣綠帶目有光貌不甚類人問磨籠山安自往希莊指
告之童子疾去如飛直度嶺壑望視不及自是希莊夜
聞舍傍百物有聲一夕大雪晨出視門外人跡無數希
莊發悸不能復居走山下得瘖疾數歲方愈濮陽杜毅
言嘗主簿王屋縣有登王屋天壇峯得方玉如鏡者毅
讀道家書載黃帝嘗以八方玉鏡懸壇八方祀上帝云
予嘗以此事語洛人楊國寳應之應之云其故人有居
嵩高者言凡天下名山有神主之非有道者不得居若
頑然無聞徒中夜咽唾山鬼笑汝齊希莊庸道士也僅
聞養生小術其不容于王屋之猴何足怪哉
藥戒
張子病痞積于中者伏而不能下自外至者捍而不得
納從醫而問之曰非下之不可歸而飲其藥既飲而暴
下不終日而向之伏者散而無餘向之捍者柔而不支
焦膈導逹呼吸開利快然若未始有疾者不數日痞復
作投以故藥其快然也亦如初自是逾月而痞五作五
下每下輙愈然張子之氣一語而三引體不勞而汗股
不步而慄膚革無所耗于外而其中苶然莫知其所來
嗟夫痞非下不可已予從而下之術未爽也而吾之苶
然者獨何歟聞楚南有良醫焉往而問之之醫嘆曰子
無嘆是苶然者也凡子之術固為是苶然也坐吾語汝
天下之理有甚快于予心者其末必有傷求無傷于終
者則初無望于快吾心隂伏而陽畜氣與血不運而為
痞横乎子之胷中者其累大矣擊而去之不須臾而除
甚大之累和平之氣不能為也必將擊摶震撓而後可
夫人之和氣冲然而甚微泊乎其易危擊搏震撓之功
未成而子之和氣嘗已病矣由是觀之則子之痞凡一
快者子之和一傷矣不終月而快者五則子之和平之
氣不既索乎故膚不勞而汗股不步而慄苶然如不可
終日也且將去子之痞不無害于和乎子歸燕居三月
而後予之藥可為也張子歸燕居三月齋戒而復請之
醫曰子之氣少完矣取藥而授之曰服之三月而疾少
平又三月而小康終年而復常且飲樂不得亟進張子
歸而行其說然其初使人懣然遲之盖三投其藥而三
反之也然日不見其所攻久較則月異而時不同盖終
歲而疾平張子謁醫再拜而謝之坐而問其故醫曰是
治國之說也豈特醫之于疾哉子獨不見秦之治民乎
敇之以命捍而不聽勤之以事放而不畏法令不聽治
之不變則秦之民嘗痞矣商君見其痞也厲以刑法威
以斬伐勁悍猛鷙不貸毫髮痛剗而力鋤之于是秦之
政如建瓴流蕩四逹無敢或拒而秦之痞嘗一快矣自
孝公以至于二世凡幾痞而幾快矣頑者已圮強者已
柔而秦之民無歡心矣故猛政一快者歡心一已積快
而不已而秦之四肢&KR1102;然徒有其物而已民心日離而
君孤立于上故匹夫大呼不終日而百疾皆起秦欲運
其手足肩膂而漠然不我應矣故秦之亡者是好為快
者之過也昔者先生之民其初亦嘗痞矣先生豈不知
砉然擊去之之為速也惟其有懼于終也故不敢求快
于吾心優柔而撫存之教以仁義導以禮樂隂解其亂
而徐除其滯使其悠然自趨于平安而不自知方其未
也旁視而懣然者有之矣然月計之歲察之則前歲之
俗非今歲之俗也不擊不搏無所忤逆是以日去其戾
氣而不嬰其歡心于是政成教逹安樂悠久而無後患
矣是以三代之治皆更數聖人歴數百年而後俗成則
予之藥終年而愈疾者盖無足怪也故曰天下之理有
甚快于予心者其末也必有傷求無傷于其終則無望
于快吾心雖然豈獨于治天下哉張子再拜出而記
其說
書董及延夀錄後
以貴事其親者不過崇爵位侈車服以富事其親者不
過豐衣食美室廬老且病齒髮變衰悲日之就盡與其
呻吟疾痛骨肉環侍莫知所為當是時所謂富貴之奉
曷補萬一哉善乎董生之愛其親陳起居飲食之節導
引吐納之方以調其平居又考其方術試藥物以防其
疾痛務以強其身養其夀而不知其他嗚呼使誠身強
而永年耶則雖樵漁以自給飲水曲肱而枕之視天下
所樂無以易之矣顧爵位車服衣食室廬之奉果何物哉
予讀高堂延夀錄既自傷致養之不逮而嘉夫生之能
愛其親而其書可以助孝子慈孫之養也反復讀之不
厭董生今有母八十餘耳目聪明飲食動作如壮人予
知生之方既試矣于是為書其末
書香山傳後
佛法自東漢明帝時始入中國而此傳天人所稱莊王
者以為楚王則時未有佛所謂觀世音者比丘之號無
從而有與史載不合然未可廢也予嘗讀宣律師傳其
載天人語甚多有一天人說周穆王時佛至中國與列
子所載西極化人之事略同不知子寓言耶抑實事也
佛自東漢明帝以來其書與教始大行于震旦亦安知
其不已嘗見神于中國乎書之不見錄于史册者有何
限其偶遺此或以為怪而不錄不足怪也不然明帝夢
金人飛行于庭中當時何從知其為佛哉
書錢宣靖遺事後
世言宣靖嘗遇善相人言其相可以學道當昇舉而未
能决遂與之見華山陳圖南陳一見曰是無仙骨但急
流中能勇退耳宣靖後事定陵以高退冠朝廷圖南言
信矣夫能勇退于富貴急流去得道不遠矣世無神仙
則已有則必此流為之
書布衾銘後
司馬公之儉德盖望其眉宇聞其語言而使奢逸之意
消不必考其服器而後知也公薨于東府某往哭之見
覆尸以布衾上有銘焉盖此銘也
書唐吐蕃傳後
自漢以來其能制四裔使不為中國患者莫若唐然獨
一區區之吐蕃能困之豈其制之未得其術耶自太宗
以來固已屢失其術而其尤可笑者平凉之盟也匹夫
操刀而殺人則必從容伺察待其不備而後發執刀而
呼曰束爾手吾將殺汝則雖賁育不敢施於三尺之童
何則人固不可易也不然則必待狂疾者也使之束手
而殺之告之殺而不避也則亦必狂疾者也吐蕃之于
唐固非有深誠篤信之可以不虞也方德宗之時吾方
疑之彼曰必使多爾大臣而後盟惟杜希全李觀而後
可擇其地利則曰必土黎樹而後可彼得殺吾之大臣
而劫二將以空涇原靈夏之偹而擇險阻之地以為設
伏之利此其必變之迹特未曰吾將變耳彼乘吾疑而
直行其謀而求我成之其易我也甚矣而唐之將相大
臣晏然不之虞如接君子長者與之握手壇上而不少
偹此何以異于將殺之則告之束手而偃然不拒而待
死者哉彼渾瑊者忠有餘而智不足者也古之善將者
遠至于鄰國之動静皆知之夫豈有他術哉測之以謀
而伺之以實爾夫縛其二將而不知三萬之卒伏于肘
腋而不覺也則安在其為智也嗚呼平凉之盟所以大
可嘆也彼尚結贊之智何足貴也是殺人而告之束手
者之智也其為智亦殆矣彼李晟之智不可與盟也是
知人殺之則避者之智也其可否之間亦明矣當是時
唐之臣如渾瑊馬燧者亦可謂善將矣而猶如此况無
二臣者哉
書趙令畤字說後
蘇公既謫嶺外其所厚善者往往得罪德麟亦閒廢且
十年其平生與公往還之迹宜其深微而諱之矣而德
麟不然寳藏其遺墨餘藁無少棄舍此序其甲也予問
其意德麟慨然曰此文章之傳者也不可使後人致恨
于我予曰此正先生所謂篤行而剛信予為道者歟
記行色詩
冷于陂水淡于秋遠陌初窮到渡頭頼是丹青不能畫
畫成應遣一生愁右行色詩故待制司馬公所作也公
諱池以某年中嘗監安豐酒税實作此詩距今若干年
其孫宏知縣事刻此詩于石屬予記之惟公以文學風
節為時名臣是生丞相溫公以盛德名世以直道立朝
名聞中外功施社稷其完節美行既載在天下而著書
立言皆足以師範來世盖嘗評古今詩句著詩話一卷
亦載此詩以其甚工不敢以父子之嫌廢也梅聖俞以
詩名一時嘗言詩之工者寫難状之景如在目前含不
盡之意見于言外此詩有焉
東坡書卷
蘇公謫居黃州時為奉議郎潘公書一卷偹正書行草
數體予再官于黃首尾且三年嘗假此書于奉議之子
大臨以為書法庚辰孟秋蒙恩守魯將之官盡出所假
潘氏諸書歸之獨此一卷令男秬納之篋中予與邠老
皆蘇學士徒也舍潘歸張奚擇焉邠老懼後東坡復徵
此書疑于收視之不謹也使書此以為據
書東坡先生贈孫君剛說後
春秋傳曰使勇而無剛者嘗寇而速去之夫果敢不畏
之謂勇無所屈撓之謂剛或謂申棖為剛者夫子曰棖
也慾焉得剛夫使不以義屈于人而無邪欲以亂其中
則其行已施於事者為仁孰禦哉此剛者必仁之說也
蘇公行已可謂剛矣傲睨雄暴輕視憂患高視千古氣
盖一世當與孔北海並驅而猶稱孫君之剛又言其救
十二人之死為剛者必仁之論則孫君可知矣其子思
厲操履文詞絶人遠甚則來者未可量也予言其信
題賈長卿讀高彥休讀白樂天事
高彥休作唐闕史辨白樂天無因毋墜井作賞花新井
詩賈子又從而續之張子曰二子謂之愛白公則可矣
未可謂知白公也古之聖賢誰能無謗何獨樂天也哉
有謂舜囚堯而奪之位伊尹放太甲而王世未嘗有辨
舜與伊尹之非簒者也其心誠知其不然則辨無自而
萌於心是其為說無待而自然人之飽者人誣之以飢
未有自疑而辨其非飢者人知舜與伊尹之非簒如自
信其飽雖或從而誣之而不在辨之之域矣故凡世之
辨已與辨人其言雖工而察其心之始萌盖其於信嘗
有所不足而後不能無言彼雖不能無疑于其初其攷
于理較于迹而後能消其不信之心于是乎有辨故曰
二子未可謂知白公者也嗚呼小人之害君子也亦多術
矣謗之于意外惑之于疑似世之君子傍視而不平者
起而與之辨起于知之所不足故縱言極口而益召天
下之多言多言繁興而是非足以兩行於世夫惟真知
而冺言者而後謗止夫世之真知君子者纔幾人則小
人之毁賢敗善何時而止耶悲夫
䟦吕居仁所藏秦少游投卷
予見少游投卷多矣黃樓賦哀鎛鐘文卷卷有之豈其
得意之文歟少游平生為文不多而一二精好可傳在
嶺外亦時為文臨歿自為挽詩一章殊可悲也此卷是
投正獻公者今藏居仁處居仁好其文出予覧之令人
愴恨大觀丁亥仲春張耒書
䟦范坦所藏高閒帖
予治平末嘗見太學直講楊褒家藏唐高閒上人二帖
石本歐陽文忠公書其末以為高閒之書如此則韓序
乃實錄矣後予官秘書且十年凡秘府所藏與一時士
大夫家所有晉唐以來名書妙墨皆獲見之而高閒書
絶未嘗見豈閒自重其藝不妄為人書故後之傳者少
耶崇寕乙酉孟秋始見范伯履所藏千文追想楊褒石
本真出一手足知退之之言不妄也
柯山集卷四十五
