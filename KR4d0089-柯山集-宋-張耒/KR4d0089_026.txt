柯山集卷二十六
宋張耒撰
七言絶句
初夏謁告家居值風雨偶作二絶
春愁已逐鶯花盡野果垂簷綠葉稠天上幾回飛破鏡
端居未折大刀頭
高堂終日雨潺潺郤著重裘尚薄寒風雨似秋君莫怪
客愁天色兩相關
西忩雜咏三首
翠蔓垂簷筍過籬幽禽終日傍忩啼山林勝處平生事
他日何妨動我思
穿籬兩竹是龍孫風葉蕭蕭便有聞郤到葛陂心未已
更將甘雨灑川原
稻畦新插綠雲齊雨過溝塍水接溪到舍妻兒勞勤苦
白醪缸畔醉如泥
别齊安税務忩竹二絶
何獨王郎與爾歡一年慙媿碧琅玕葛陂一别知何處
見盡人間行路難
隨流泛梗雖無定别渚棲鴻亦有情為問竹忩清夜月
從今誰解聽秋聲
四月二十三日晝睡起
幽人睡足芭蕉雨獨岸綸巾几案涼誰和薰風來殿閣
不知陋巷有羲皇
渡江
白髮人驚老阿童横江聊借半帆風郤嗟縳得窮孫皓
未似高歌醉閉篷
吳王郊臺
異時隨舉孝廉郎旗蓋相承據一方腸繞閶門祥已定
將軍畢竟是吳王
題寒溪長老方丈
滿坐繩牀百事貧荒溪古屋四無鄰為生易足君無笑
渠是人間得計人
早起二首
滄江初夜雨翻盆將曉風聲戰亂雲籬下寒雞鳴曉苦
老人先起自開門
風鳴槁葉未辭枝雨濕疎梅欲弄姿地下一陽應蹀躞
世間渾未有人知
冬至贈潘郎二首
荻籬茅屋柯山下賣餅歸來也作冬不見長安競時節
車如流水馬如龍
五更人語起江城歌笑喧喧天欲明酌酒夀君但一醉
百年珍重是人情
發孝感
裊裊檣烏轉晩空娟娟霜月入忩櫳岸頭楊柳如憐客
猶舞蕭蕭五兩風
柯山雜詩四首
幽人睡足戴綸巾策杖開門卯酒醺黃葉滿山烏鵲噪
江城秋日少行人
蕭蕭茅屋土山前翁媼關門去穫田朝日滿簷雞犬静
荻籬深處有炊烟
斷㵎横橋臥古槎晩雞嗚處有人家山頭月出疎鐘斷
江上風高落雁斜
九月江城霜氣清旅人寒事略經營隔忩便是山前樹
永夜葉聲如雨聲
絶句九首
天高列岫出林外霜落大江流地中晩日橋邊數歸牧
牛羊部分聽兒童
樹頭三唱雞賓日門外斜行鴈寄書十月江城霜霰薄
滿山林葉亂藍朱
曉起山鴉噪作團西園霜木倚空寒風高斷鴈呼前伴
雨止歸雲赴舊山
千林黃葉總飛霜寂歷疎梅未肯糚誰信輪囷臥山木
心知九地有微陽
空山風雨冷蓬茅晨起幽人理縕袍深閉衡門且無出
濕雲如墨怒江號
老去不禁茶力悍兩甌破盡五更眠月團三百真魔物
欲乞當壚當酒錢
讀書老眼苦眵昏茗飲無端遣夢魂到處相逢真可喜
祗應酒是好知聞
黃葉桑林赤土岡蓬茅小逕度牛羊似聞流乞之唐汝
歎息何人為發倉(原注黃累年旱饑流民就食唐汝)
歲弊寒驕風落山卧聽園木怒濤翻去年慈德門東雪
永夜宫廊喝探喧(原注去年春大雪中予以禮官奉欽聖喪事入宿内東門凡數十鋪直廬)
(宫吏逹旦不能寐)
讀周本紀
周公七百年禮樂箕服檿弧紛破除空使遺臣經故國
徘徊禾黍歎丘墟
齋中列酒數壺皆齊安村醪也今旦亦強飲數杯
戲成呈邠老昆仲二首
曾嘗玉皇碧琳腴不醉長安市上酤(原注作史官時歲六節賜御醪)飲
濕先生今已矣啜醪留得與門徒(原注東坡云三年黃州城飲酒但飲濕)
放逐江邊長苦飲壺漿尚敢較醇醨中都光禄多新釀
不解隨人得一巵
卧聞風聲
卧聞風聲吹屋角應掃積雨隂漫漫千山月黑烏飛絶
一江星斗魚龍寒
臘月下旬偶作
歲暮烟霜澤國寒曉鴉鳴處是柯山地爐有火樽餘酒
自起焚香深掩關
春日懷臨汝園
西江送上通清汝憑仗雙魚致我詞若向池邊見鴻鴈
為言春至苦相思
柯山春望
先教一雨淨江山便放千林春意還何事東風吹客鴈
便教無意戀汀灣
正月十八日四首
幽人睡足聞春鳥共喜暉暉日滿籬里巷收燈人寂寞
鄰家夫婦賃舂歸
收燈城市接荒村翁媼耽眠日已暾何事牧童能早起
緩驅白牯出柴門
道旁蘭若冷于秋迎客開門一比丘夜久無人風露冷
空廊飢鼠竊膏油
山下書生業讀書荻籬葛蔓避人居最憐無奈窮耽酒
時遣羸童致一壺
二十八日
憶昨秋風吹馬蹄瓦關分袂涕交揮淮陽春物應如錦
猶在柯山送鴈歸
二月二日挑菜節大雨不能出
久將菘芥芼南羹佳節泥深人未行想見故園蔬甲好
一畦春水轆轤聲(原注北方治菜畦如棋枰土極細勻汲水灌之次第相及殊可觀也)
二月五日折梅時經雨梅謝矣
江雲霮䨴未全開東嶺微芒日色來獨犯輕寒踏春曉
殷勤更折雨中梅
十八日
寒食清明人意閒春城士女出班班柳黃花白樓臺外
紫翠江南數疊山
僧允懷惠紫竹杖
輕堅滑澤節仍勻上下柯山助老身他日天恩許歸去
提擕同踏故園春
寒食日作二首
荒山野水非吾土寒食清明似去年楊柳插門人競笑
荆蠻不信子推賢(原注黃岡有官人效北方以麫作子推貫柳插門上者邦人笑之)
朝寒却覺春衣薄禪誦還將酒盞疎落盡江城千樹雪
門前楊柳已藏烏
牡丹
天女竒姿雲錦囊故應聽法傍禪牀静中獨有維摩覺
觸鼻惟聞淨戒香
雨霽望樊山
金碧江南數疊山雨餘秀色直堪餐仙娥倭堕青雲髻
照我衰遲澤畔顔
三月二十五日聞鵯鵊
雲夢澤南春欲還柯山鵯鵊曉關關幽人夢覺殷勤聽
落月江風尚薄寒
絶句二首
翠潤園林草木長春歸積雨滿芳塘更無一點殷紅色
葉底青梅己可嘗
晴江水滿長菰蒲野鴨鵁鶄欲哺雛誰為寄聲沙塞鴈
春來朔野定如何
新堂望樊山
幽人井臼兩山間鄰里樵漁盡往還興發登臨窮眼界
江南秀色碧雲鬟
東堂四首
主人憐客置東堂為致炎天十步凉勝事自來非力致
江南山色巧相望
老翁還作小兒情手種芭蕉為雨聲便有微泉出堂下
一泓清徹照軒楹(原注堂下種芭蕉數本遂得一泉泓然盈尺殊清徹)
居止年來如傳舍構堂珍重主人情浮生行止誰能計
苟合真須學子荆
烏衣更士能呼旦金縷嬌娘解唱歌天與旅人供一笑
不然奈此寂寥何
末伏日五更小涼
幽人短夢不終宵起步星河望泬寥缺月低簷雞一唱
露華秋色滿芭蕉
秋日二首
一庭秋色清如水籬落蕭條日腳殘忽憶淮陽舊庭院
出鄰高葉翠梧寒
黃簾朱戶狹洞房何事易知獨難忘相思故人雲間月
涼夜皎皎出東廂
樊山
黃葉疎林江上洲西風角怨夕陽樓晩天紫翠凌空闊
只有樊山取意秋
月季
月季祗應天上物四時榮謝色常同可憐摇落西風裏
又放寒枝數點紅
卧病晝眠秋風作惡
東堂岑寂似僧居年老身閒不讀書病卧空牀雞唱曉
忩前飢雀啄寒蔬
東堂初寒創意作竹屏障門屏腳偶得朽梅枝截
用之完固質野可喜二首
丈室新屏用此君(原注如用鄫子之用)碧琅玕插古槎根白雲一
片當空下護此寒堂宴坐人
簡冊林中老蠧魚年來窮謫尚耽書竹屏風下憑烏几
畫作柯山居士圖
二絶句
幽忩老客寒無睡長聽城樓曉角悲萬里滄溟初浴日
暗雞先向草間知
歲隂慘澹不可出竹榻地爐聊自安黃葉滿山籬落晩
北風吹雨濕荒寒
朝寒
朝寒夘飲已戰勝煑餅一甌充午飢便是衰翁一日了
夜爐茗果亦隨宜
臘初小雪後圃梅開二首
風格孤高又國香故教小雪發新妝修行嗟我無功力
卻使天魔入道場
晨起千林臘雪新數枝雲夢澤南春一塵不染香到骨
姑射仙人風露身
蒼浪
蒼浪鬢髮一衰翁何事年來到骨窮魑魅何常居四裔
自憐放逐尚無功
西江
拂瓦輕霜鉛粉輕東南日出竹忩明小樓下見西江水
日日風光無限情
二月二十一日東園桃李未開有感二首
日慘東風正怒號小園寂寂閉蓬蒿可能春色如人事
獨發玄都觀裏桃
寄語玄都觀裏花饒君繁麗奪朝霞劉郎想到長安日
葵麥風前一歎嗟
自二月末苦雨寒食前一日始晴視園中花乃殊
不敗
春雲霮䨴弄朝暉清峭餘寒透裌衣最喜園花渾似舊
十分春色一分歸
微雲
微雲霮䨴弄餘春清曉微寒尚著人重理裌衣温夘酒
綠隂啼鳥閉衡門
絶句二首
風掉浮烟匝地回雨將濃翠撲山來晩涼樓角三吹罷
夕照江天萬里開
荒山岑寂晩雞號獨閉衡門守一瓢風雨似秋君莫怪
客愁逢處易蕭條
雨歇二首
雨歇山園竹引芽老禪睡起日初斜今朝卻憶香嚴老
解點潙山一椀茶
家童取酒衝泥至酒滿山瓶重莫擕老子欣然一笑起
開嘗洗盞對山妻
平生
平生壯節終難變投老浮名信所遭要路争先寕遽福
從來率野屈吾曹
題南頓光武祠
他日曾休羽葆車可憐宫寺已丘墟雲臺諸將鏘冠劒
卻遣嚴光配坐隅
發金陵折柳亭
津亭折得綠楊枝更看春風向手吹建業城邊春巳老
連天荒草燕雙飛
呈宜君
江城風雨作朝昏愁殺壚邊賣酒人祇有醉時差可喜
不應醒坐過新春
生日贈潘郎
春雨蕭蕭江上城論花與子酒同傾恨君未到淮陽市
一見姚黃慰此生
謁蔣帝祠過鍾山下二首
野塘春水綠迢迢上有東風弄柳條曉日已穿東嶺出
輕寒猶欲戰駝毛
溶溶野水戲鳬鷖壠麥初長午景遲盡日綠楊閒照水
臨風自愛好腰支
和李二秀才
羡君年少盛遊春顧我無聊似厄陳東市車牛泥到領
不勞舉袂障京塵
和蘇适春雪八首
春城北斗轉招摇寒御初還陣尚囂一夜雪聲欺布被
定知貧舍故相撩
寒陣須憑酒解圍閒官幸可典朝衣一杯冷落憑誰勸
卻有飛花舞入帷
白帝隂兵嚴羽衛漢皇老傅振鬚眉撒鹽飛絮渾麤俗
盡撥塵言賦好詩
溪上泛舟成底事庵前夜立意如何爭知萬頃青青麥
絶勝黃河一尺波
不死松篁勞借問未開桃李與催糚已饒艷女纖腰舞
偏犯貧儒百結裳
偏憎遊騎香蹄汙最稱佳人素手團方丈老翁容膝外
出門四顧盡漫漫
山中景物最幽竒祗欠夫君為賦詩長憶東風吹女几
瓊瑶交貫碧瑠璃
寒忩凍坐成何事趣喚紅糚遣暖寒卻把吟腸盛美酒
更令柔指撥清彈
宿盧村逆旅
夜宿村南貧主人入門桃李已殘春無人折贈門前柳
佇立東風獨愴神
紺碧
紺碧遥空秋意生深簷當午暑風清老翁睡起支頤坐
初聽新蟬第一聲
真陽縣書一睡縣舍素絲堂
見君堂下小荷葉驚我客中春已空一覺西堂亭午睡
悠悠春夢逐春風
贈圓明老
一粥一齋年已老千經萬論不留心菩提本自非言說
默默知師得更深
方丈小山
忩外幽軒數步寬小山幽石對㠝岏說知老子婆娑意
且作僧房一衲看
秋末圭竇齋前菊盛開賦得絶句時秬出未歸
幽齋誰與破窮愁蜀錦當軒爛不收白帝屬車千萬乘
王輪金轂照清秋
秋移宛丘牡丹植圭竇齋前作二絶示秬秸和
共我辭家似旅人栽培莫怪倍殷勤明年太昊城中色
來作齊安江上春
千里相逢如故人故栽庭下要相親明年一笑東風裏
山杏江桃不當春
夢靈夀寺
客居有似鴻遵渚鴻渚相看豈有情何事春來頻見夢
老僧談笑起相迎
聞鵯鵊
紙忩未白燭微明鵯鵊枝頭一兩聲卻憶去年桃李後
淮陽旅舍聽殘更
甯子
甯子陽愚飽諳事賈生慟哭漫多愁無言天道何須問
畢竟人間春復秋
摘芙蓉
今年古寺摘芙蓉憔悴真成澤畔翁聊把一枝閒照酒
明年何處對霜紅
悼亡九首
菊花還似去年黃一寸愁心萬事傷獨立高樓對殘日
秋風吹得淚千行
遥夜新霜凋碧槐三更寒月滿堂階美人化作秋風去
只有清魂夢裏來
千行垂淚對風烟萬事傷心兒女前曉鏡不須催白髮
潘郎秋鬢久蕭然
曉梳零亂髮星星病眼昏昏怯夜燈烏几素屏雙草屨
百年從此學山僧
新霜已重菊初殘半死梧桐泣井闌可是神傷即無淚
哭多清血也應乾
亦知存沒等浮雲鮮笑多悲失道真卻恐荒唐齊物叟
鼓盆真是已傷神
山僧老去久忘情笑我多悲白髮生為道人間具煩惱
早來林下共修行
嵩陽道出建春門同入西都四見春誰謂回頭隔存沒
斷腸今作獨歸人
欲治煩惱更無方只有頭陀理最長不待存亡始知夢
故應交臂已凄涼
柯山集卷二十六
