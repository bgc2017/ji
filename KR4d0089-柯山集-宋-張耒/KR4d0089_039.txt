柯山集卷三十九
宋張耒撰
議
文帝議
予嘗愛漢文帝以趙佗稱帝于南越遣陸賈奉咫尺之
書馳一乘之傳曰今兩帝並立而無一使相通是争也
未嘗怒其為帝而佗心感竭誠屈伏自痛不須叟而去
其僭號諺云人之飲酒勸之飲愈不飲禁之飲愈飲夫
佗之帝也必意漢惡其逼我而矜張以伐之夫如是則
足以自張于國人而意亦且少伸矣今乃不然漢天子
視我為帝漠然如未嘗有則吾何以取重于國退而視
其黃屋左纛非甚童騃必且以為是果何用之物哉冐
而居之且甚不安夫行所不安而求所無用佗老賊必
不然也幸賈之來恨去之不亟耳文帝之策可謂得矣
其智可謂絶人矣是合老子所謂不争而善勝者也吳
王不朝賜以几杖故卒文帝世不反孝文之術每務出
此而賈生者乃欲以改正朔服色盛言歲賂匃奴為倒
懸之勢欲以動之宜其以為兒子之論而不信也
平江南議
予聞諸故老言樊若水不得志于李氏乃獻浮梁自采
石濟江卒用其策取江南予嘗恨焉若水李煜之臣叛
其主而來且不當受况獻策以滅其國乎是時藝祖西
平巴蜀南朝吳越威德響振而李氏自周以來國蹙民
懼亡可立待朝廷使沿江諸郡大治舟師順流而下由
歴陽趨金陵李煜不足亡也何患無策而用此姦人叛
夫之計乎晉文不以原易信而諸侯服漢高帝斬丁公
以正君臣之大義予謂當縳若水送李煜使甘心焉不
然正其叛主之罪而誅之以示天下江南君臣當望風
嚮義之不暇豈不偉哉惜乎當時在廷無為此言者也
韓信議二首
或問韓信服高帝乎予曰韓信為高帝將數年當將重
兵滅大國而動以武涉蒯通之邪說信無所顧召之而
至令之而行何為不服然則何為卒反乎曰信服高帝
之智力而不服其為人是以反也然則何也夫信之反
非重失楚也在夫偽游雲夢而執之也夫偽游雲夢之
計是市井下俚之智而萬乘之主親行之此信所以怏
怏北面而薄其君以為不足為其下也夫暴奪人之富
貴而幽囚之欲使夫雄傑者帖然而無怨非服之以德
屈之以理則不可夫以下俚市井之策而詐韓信彼身
可執心輕其上矣彼且聞其計出于謀臣則君臣皆輕
是不反何待然則為高祖者奈何必待夫反形明白乃
明其罪引天下兵誅之耳信雖難制然不過數年而定
一偽遊而縳韓信自爾出令天下誰敢信之歟
自古士有所負而功名見于世者未嘗有肯以身輕就
人者也何者彼輕就人者其規矩準繩將在彼矣夫如
是則我之所有安得盡布之哉且寶鏌鎁之利者不以
試薪售和氏之璧者不以登門彼皆不求人而人求之
若不得己焉而後即之者亦自其理然也韓信當秦之
亡天下之窮士也非有孔孟進退之節然蕭何獨察其
非汲汲于求顯待之不厚禮之不至則不為用也故以
高帝之倨必使其築壇齋戒備禮而後官之舉之三軍
之下而加之諸將之上而不疑知不若是信將不滿而
無留心矣諸葛亮戰國之策士也高卧於隆中其主就
而後起而後能使劉備三分天下而伸于強敵彼孫武
求試兵法於宫人叔孫通度上所能行而蕝禮其事業
功名卒以不顯有以也夫
楚議
楚雖三戶亡秦必楚楚人之志也而言卒驗何也曰殺
人者必見殺虐人者還自虐自有覆載以來未以能免
者何則天道也秦滅六國秦雖滅乎楚楚怨秦最深怨
深者復之必力人事也此理之所必至也又何怪焉
老子議
夫人之生不殺之於袵席飲食之疾病則殺之於盜賊
刑戮者過半矣則人之於死實未嘗知畏也而世之馭
物者而欲物之畏不過示之以死亦惑矣故曰民不畏
死奈何以死懼之苟為畏死耶則吾取為奇者而殺之
宜民之不復為奇也天下未嘗無刑而為奇者不止則
死之不足以懼物也明矣故曰若使人常畏死而為奇
者吾得執而殺之孰敢也夫物不患夫殺之者也萬物
泯泯必歸於滅盡而後止則有常有司殺者殺之矣竊
司殺者之常理而私之以行其畏非徒不足以懼物而
未有不及者也故曰常有司殺者殺之夫代有司殺是
代大匠斵代大斵匠希有不傷其手矣然則操政刑生
死之柄驅一世之民使從之殆非也
說
詩雜說十四首
衛武公於厲王之時而自警曰慎爾出話敬爾威儀無
不柔嘉夫柔其言言遜也蓋邦無道矣惟危行言遜可
以免於禍故也
桑柔曰告爾憂恤誨爾序爵夫爵未嘗無序也序之者
使賢者尊不肖者卑而已召旻曰彼疏斯稗不能序爵
故也卷阿之詩曰爾土宇昄章夫治天下者雖無事于
恢大幸而治得于内則土宇廣于外蓋人歸者衆則各
以其地附之矣故周公之時斥大九州之界建侯之數
過于商之末世而攷之傳記無周公斥大之事所謂治
得于内則人附之者衆非周公侵伐攻取而得之也夫
土小地削非政之病然政亂于内則人相與擕持而去
人去之則地隨以削故芮伯所以憂心殷殷念我土宇
而凡伯之刺幽王以日蹙國百里而上陳先王之盛時
曰日闢國百里也蓋土宇昄章與夫蹙國百里者所以
觀治亂之迹也
姜嫄生后稷而謂之生民者蓋后稷教民食食者民待
之以生故也故思文祀后稷之詩曰立我烝民莫匪爾
極蓋免于死之謂生免于仆之謂立食而後免于死亡
顛仆之患則后稷之于民實生之者也
生人之道尚明故施政之堂曰明堂事神之道尚潔故
文王之廟曰清廟禦侮之道尚肅故宫室之牆曰蕭牆
明不蔽也清不汙也蕭不亂也
老子曰自後者人先之成王時率農夫播厥百榖而曰
駿發爾私使之先公而後私故也治田者曰雨我公田
遂及我私先公而後私故也夫惟成王自後是以民先
之
有客宿宿一宿為宿宿宿者凡一宿者再也有客信信
再宿為信信信者凡再宿者再也夫如是而猶欲縶其
馬既行矣又薄言追之則微子所以為在此無斁而周
之臣子為好善而不厭也
執競武王無競維烈此方言武王之事而不及其成故
曰執競而巳
武奏大武而後曰於皇武王無競維烈武王之事既成
而見于樂則大矣美哉執競不足以言之也故曰於皇
武王也皇之為用者道其事則美也故于大武言之蓋
武盡美矣
成王之時天下己治矣乃曰將予就之繼猶泮渙然則
承文武之緒而天下猶有泮離渙散之患者何耶盖文
武之德大矣泮然而離無有不至渙然而散無有不及
洋溢滂肆至于成王將繼而圖則所謂我其收之也示
我顯德行者夫德行固道之顯者也而成王尚欲使示
之以顯德行者蓋學之始其道當然也以其德行之幽
者未足以知之故曰示我顯德行非獨成王為然伊尹
之告太甲言明言烈祖之成德夫以言為未足而明言
之未足以言祖之道而言祖之烈未足以言德之妙而
言德之成則亦以太甲始進于學之故也
成王懲周公之事將毖後患使後之知人不復如前日
之惑而首之以求助何也蓋昔之不知周公之聖出于
無助故也何以知其然耶夫成王在廷之臣聖莫如周
公而賢莫如召公周公之為師召公固不悦之矣召公
且不悦則在廷之臣豈復有能辨而言之者耶此成王
所以懲前日之事出于左右無有助之者則其懲後患
而首之以求助不亦宜乎破斧刺朝廷之不知蓋舉朝
廷而刺之舉朝廷之不知則孰為成王之助哉
閔予小子遭家不造方是時成王初即政溢者未收泮
渙者未圖則法度未立而功未成故曰不造告成大武
則成王既除喪而即政其武功足以嗣其先君故曰矯
矯王之造夫成王寵受武王之武功而武功則矯矯然
征伐四方以成祖考之業而王業于是成矣蓋治至于
可以用師者治之成故善人為邦至于可以即戎而後
為功也周公之戒成王以立政卒之以詰爾戎兵以陟禹
之迹豈非詰戎兵者政之終歟成王之征伐其見于書
者伐奄伐蒲之類是也
思馬斯臧良馬也故曰臧思馬斯才戎馬也故曰才臧
者言其德才者言其用陳于禮者尚德用于戰者尚才
故也斯馬思作作者用馬也故曰作用者習戰習其動
作之節而已矣思馬斯徂駑馬也故曰徂言姑足以行
而已矣駑馬馬之下者也故其類亦下故曰有驔有魚
豪骭曰驔二目白曰魚驔則無取于良二目白者目病
也是謂四種之馬
天下之亂起于無禮無禮起于衣食不足衣食不足起
于經界不正井田不均溝洫不修田事不勤先王深知
禮義之本原起于稼穡之際故其于省耕勸農之事常
首先天下之政故成王之涖政也召康公戒之其急必
以民事而公劉之詩所述其先不過乃埸乃疆乃積乃
倉而巳其後周遭變而述先公風化之所由而為七月
之詩其急不過授衣以備寒舉趾以歴田備事之細至
于採薪剥棗朱裳索綯之煩其候時之謹至于秀葽鳴
蜩斯螽蟋蟀之細則夫先王所以推本而要以成天下
之務雖至煩而不厭者誠風化禮義之本莫不出于此
故也予嘗攷信南山大田楚茨之詩刺幽王之失政推
本其故以為田萊多荒其陳先王之盛時上勤于䘏農
下力于治田之際自我黍與與我稷翼翼我倉既盈我
庾維億而中陳祭祀賓客之儀俎豆禮樂之備至于永
錫爾極時萬時億又曰神嗜飲食使君夀考信南山之
所陳始于禹之甸南山曾孫之田原隰廬立于中田瓜
植于疆埸次之以清酒騂牡以享于祖考而終于報以
介福萬夀無疆大田甫田之所述其初自于曾孫之能
勸其民而農夫之能聽其上不怒以交其歡饁之以致
其厚而終也報以介福萬夀無疆又曰以享以祀以介
景福夫受莫大之福而其君有安寧祖考之樂此天下
之至美極治之際也而其來出于倉庾之盈原隰之治
田廬之修勸相之時而後乃及于禮樂祭祀之事蓋衣
食不足于下則禮樂不備于上禮樂廢則亂隨之而作
夫惟田事備而衣食豐衣食豐而禮樂備禮樂備而和
樂興和樂興而人君有福禄夀考之盛此詩人深探其
本要其終審乎治亂之要而後其言之序如此也而諸
侯助成王祭其歸而遣之也其戒之以王釐爾成來咨
來茹遂及于暮春新畬之事來麰康年之祥錢鎛銍艾
之細蓋治其國者其要莫急于此則王之戒略于庶事
詳于農事者由此故也雖然豈獨成王為然哉蓋自先
王以來未有不如此者高宗之戒諸侯也曰天命多辟
設都于禹之績歲事來辟勿予禍適稼穡匪解夫建天
下之諸侯飭來辟之歲事而止于稼穡之勿懈豈非事
之所當先者歟夫惟王之所以戒諸侯者莫不首于農
而五載而巡四岳其較諸侯之善惡以觀其國之治亂
而制吾之賞罰也其慶始于土地闢田野治而養老尊
賢俊傑在位未與焉其罰之也始于土地荒蕪而遺老
失賢亦未與焉夫惟戒諸侯之事莫急于新畬之勤制
諸侯之賞罰莫先于田野土地之政則夫先王之意概
可見矣魯侯之頌也始于駉而駉之美首于務農重榖
次之以有駜之美卒章曰自今以始歲其有則夫成王
高宗汲汲于此不亦宜乎夫始之于農教之勤而終于
有年之慶者誠以諸侯奉上之先務在是故也由是觀
之則周之戒諸侯未嘗不然非獨臣工如此也
或問王風之詩凡十篇而閔周之詩四焉方是時平王
東遷豐鎬為墟文武之舊已掃地矣此黍離所以閔也
兵敗禍結國勢危蹙此兔爰之所以閔也風俗衰薄室
家不相保此中谷有蓷所以閔也國家有是三者閔之
宜矣君子陽陽之序曰君子遭亂相招為禄仕全身遠
害而已蓋君子猶未去也辭尊居卑辭富居貧甘為勞
辱而不恥耳未至於大亂何遽閔之哉答曰序此詩者
其知道乎國家之患莫大於有君子而不能知小人在
位而賢人在下也其小人不為盡心未害也至于君子
不為盡心苟求免于飢寒熟視其禍而不肯救者國必
亡故曰邦無道富且貴焉恥也彼皆恥之而甘貧賤誰
與圖其國乎不亡何待此知微君子所以嗟傷而閔之
也彼黍離兔爰中谷有蓷之亂使有君子其至是乎
諱言說
高宗自誅長孫無忌放褚遂良等後天下以言為諱者
二十餘年其後一御史嘗抗論一不急事時謂鳳鳴朝
陽方其以言為諱也武氏不出房闥而取其國天子自
殿陛之下門闕之外顛倒錯亂無由知之而其左右忠
臣良士豈無良策善計亦不敢告故以牡奪雄坐房奥
移廟社犯天下之至順為天下之難成而有功此譬如
盜入主人之家執其主塗其耳目而惟其所為何求而
不得哉張子曰天將亂人之國則必使諱人之言人之
愛其身其寢食起居有少異焉而人告之則必信之又
從而治之夫如是則可以終身而無疾今其寢食起居
類非平人之狀而其親戚朋友旁視而不敢告一日疾
作而死矣太宗以蘭陵公主園賞言者其直百萬非好
名也事當然也
敢言說(原注為紹聖而作)
漢王鳳以外戚輔政殺王章以杜天下能言之口而梅
福以南昌尉上書顯攻之而不忌唐文宗時宦人握禁
兵制天子樞密使權過宰相誰敢少忤其意而劉蕡對
策肆言其惡斥其簒弑廢立之罪而明皇時李林甫為
相幾二十年固寵市權愚瞽其君内助楊氏之勢外成
禄山之亂補闕杜璡嘗再上書論事斥為下邽令林甫以
語動其餘曰立仗馬終日無聲飫三品芻豆一鳴則黜
之矣後雖欲不鳴得乎由是諫諍路絶矣夫林甫之威
未慘于漢廷之外戚唐文宗之宦官也而梅福劉蕡敢
犯之而林甫徒以區區貶斥而天下之士震怖如畏虎
狼其故何也王鳳得政之初帝失德未深猶可與論道
理商成敗而漢之公卿猶有賢智忠義之士也文宗太
和二年名臣在朝者如裴度李絳韋處厚之徒猶數人
公卿侍從之間差可告語其勢猶足以持典刑也故此
二子者非妄發恣行而心實有所恃也若林甫之時人
主昏淫于上視天下之治亂如越人視秦人之肥瘠不
可與言矣而朝廷之士有一介之善略能别黑白者林甫
斥逐之而無餘矣國中空虛無人上下内外皆從君于
昏者也而天下之士雖欲有言何恃以救其禍乎此人
之所甚畏也嗚呼國無善人國非其國也可不懼哉明
皇嘗論林甫曰此子妬賢嫉能無與為比則其時人物
可知也
亂原說
國家之亂常在夫違理害事最深最要而世主甘心不
悟處之不懼若有物焉而左右之此天之所培壅將使
為亂原者也西漢之亡也以外戚東漢之亡也以宦者
方其未亡也皆嘗有過矣然人主安之而不忌信之而
不疑卒至于大亂而自亡此豈非天相之哉唐之高中
制命婦人一奪其國一殺其身明皇玩異類而胡羯猖
狂身播國屯德宗輕于用兵瀆武不戒而叛臣内侮禍
連不解文宗知人不明信用狂妄欲求大功卒成甘露
之禍凡百君子見本可以知末觀微可以知著蔡景之
淫亂子産曰僑聞之如是者恒有子禍子産豈求之他
哉
柯山集卷三十九
