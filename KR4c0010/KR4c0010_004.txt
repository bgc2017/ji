李北海集卷四唐李邕撰
碑
大相國寺碑
夫聖不徒作作必有因化不徒開開必有攝故大事所
會一法所傳若天若人或賢或達雖萬牙出地而三獸
渡河使不聞者聞未悟者悟豈虚也哉此寺伽藍古廢
建國有濮州之像自安業而來及逝將復歸堅守常住
人至萬且千飛聲殷雷用壯敵國坐如清泰安如須彌
有若部人郭賓者生心起謗雙目失明有若部人陳振
者興言誑徒㗋腫及舌皆追悔自昔痊平在今或没身
為奴或鑄鐘依佛延和初載奉詔改為大相國寺復置
額焉先天中内府降財御書題額睿宗通夢靈應肇發
臨遣碩德僧真諦載馳載驅乃慰乃止昭宣渥命寵錫
神幡吏人候迎法侣圍繞豁㕓里羅郊原者不可勝計
夫以金仙聖容之表先主感之代邸嘉名之舊先主摽
之筆精池水之玅先主躬之故能鍾乾坤激日月景光
遐燭德㝢弘覆曷云比也我開元神武皇帝受天元禧
祚國傳寶睦九族叶萬邦功濟而業成道光而孝理惠
康父子義結華戎寰瀛之濱大輿之上顒顒而戴欣欣
而懷逮識路于兹寓目于兹者莫不瞻大明欽聖禮仰
天性而泣遺澤荷慈氏而歎堅林形力者㒺告勞檀施
者㒺辭費莊嚴不獨於示相功德何止於無為碁布黃
金圖擬碧絡雲廓八景雨散四花國土威神塔廟崇麗
此其極也雖五香紫府大息芳馨千燈赤城永懷昭灼
人門天上物外異鄉固可得而言也上座知隠寺主元
深都維那上智儼皆玅覺圓常對境亡境彌入後地因
如得如合之不離混以相濟咸以為他方所至廣法界
惟三虚空所至弘度門惟一况乎實相感通之應聖跡
飛動之神安可默頌聲闕題紀者巳乃作頌曰
佛法住持正教弘益真容見寺先帝書額藩邸鴻名建
國前跡我皇孝理我人光澤日月明明家邦赫赫觀玅
追遠懷恩惟昔八部莊嚴四天感激以式永代是紀豐
石
大雲寺禪院碑
天也地也攝生之謂玄造日也月也容光之謂神功然
亭育之仁可斡終滅昭明之力未焯昏霾故熱惱積薪
劫燒難鑠驚波巨海沃焦自淵獨有導師空王禪那宴
寂一念首安住之域加行證無為之階密教内修莊嚴
外度雙引相應並照兩忘然後生無生淨名不去照無
照了義能覺爇菩提之炬則枳棘滌除楫般若之航則
横流既濟湛四體於中道超三有以上征精舍攸隮度
門斯盛其此之謂矣粤自有寺之艮背山之前臨有確
師禪房者武德八年邦守蕭公諱顗護法之所建也周目
環郭澄心際海亦既一味寔無衆生夫憑其高宅其勝
曾近俗諦或乘法流且水出於冰凡作於聖雖曰醜地
猶是道場矧乃玅有孤標寶相靈變入我室觀我形者
哉施及貞觀歲有等觀禪師繼前心承後問分之則别
位二事合之則同列大空坐於斯竟於斯嗚戲四益風
驅百為大滅棟宇崩落象設傾低先天中有慧藏禪師
聞之斯行居而不住玅齡彊植勁節老成被甲律儀下
帷經藏方丈之室時歴十年簞瓢之飡日常一食信為
法本悟實如宗簡珠圓明紅蓮清淨剃髮結落亡境受
除生起了於身緣覺被於物是以興補舊塔建置尊容
彌陀當其陽菩薩侍其側四大海水慧眼啓明五須彌
山毫相崇絶有若稽義摭實㳂名討因都極樂之大郊
夀無量之景命借如昔者稱贊觀厥音聲克濟斯艱乃
復於遠則有階地超越自在神通發弘願心得大勢用
皆所以濡火宅軔劔輪投地者結業坐開入影者苦趣
以息粤若殫財竭力刻桷雕題積三四年模造化意寶
殿蔚以雲構金山煥其日臨豈徒然哉夫壯麗者將以
重威神儀形者將以攝歸止或離性解脱或見作隨緣
藥草寓其根莖雲雷感其方類即說非說若通不通惟
三獸之渡河庶一子之來學禪師以為默則絶教言則
牽文苟心事於化人豈迹留於捨法會議斵石僉允圓
功邕來守是邦偶聞兹事依僧依佛何日忘之在家出
家惟其常矣頃者下檄湖海申明捕殺鱗羽咸若災疫
以寧救蟻雖尚於沙彌涸魚每憂於釋種祁寒則怨童
子何知率三省於短懷寄一塵於寶地别駕弘農楊公
守堅字越石本支鼎貴胄胤岳靈直道守公智印觀法
司馬瑯邪王公元勖字固禮高闈襲吉皇士令名資位
升聞玅意融朗盛矣美矣左之右之時有新羅通禪師
五力上乘一門深入利行攝俗德水浮天贊而演成恭
而有述其詞曰
覆燾之奬始生終滅昭回之明内昏外徹陰入不斷心
起難折靈海慾深洪爐火爇倬彼大師超然正覺亡境
息想示法流渥絶生死岸破煩惱殼度門光啓住地玄
邈傳燈三葉分座一義象設儀形莊嚴地位有為不染
無相能離苟曰法乘莫非種智古者豐石抗之高山紀
事標社銘勲列班廣兹玅有運彼玄關則百伊昔粤吾
無間
鄭州大雲寺碑
恭惟黃屋者异唐堯之大雅精舍者曷釋迦之廣乘將
以示崇高弘誘進俾夫壯麗加於四海瞻仰攝於羣情
酌言永圖即理一貫矣大雲寺者鄭國慈緣之所建也
觀其肇允枚卜爰適底居所感彌多光靈滋茂固以星
晷上憲人統下稽執天物之大中合玄宫之玅相豈止
宅豐壤盤名州厦屋雲陰沙門玉立而巳於是象設巨
麗法供魁殊尊容乃神靈眷所仗則有寶座蓮動現身
金光不同於凡復歸於静至使彌留咸華遠人孔殷香
饌比肩花蓋擊轂一心不起則從願應如二見無物則
隨施逾疾故能飛名勝出福履嘉祥昭升累朝發宏歴
聖粤高祖神堯皇帝俟時登庸縱觀興感再駕尚軔五
轉欲承鳳集矞雲龍睇霄極馳睿想於幽贊禱法力於
大雄創建漆象一軀植淨根也洎我高宗天皇大帝纘
祖匡業繼明德暉萬流澄瀛八風叶律齊致功於造化
將有事於岱宗道繇是邦言念兹者寺中留繡像一禎
實也下厥則天皇太后奉遺托孤與權改物母儀覇迹
閫政神器追惟乾蔭永動皇情明啓度門宣遊覺路乃
降繡像一鋪廣也借如崇建塔宇附麗朝闕憑縣官之
力散王府之財中使相望匠人經始則有之矣未或介
在草澤僻居里閭發皇明於日中落寵錫於天上有如
此之盛者也日者通莊載堙繚垣式遏門途弗敞面勢
匪宏浮雲在天蝦蟆蝕月具瞻者渴高明之嘆歸止者
憤翳鬱之心寺主俗姓李氏名婆諦隴西姑臧人也發
趣如因彌入禪寂雖獨得斷相而同人有為乃陳詣府
庭移牒省闥引仍舊之直矯易恒之枉申報曠祀奔走
宣勞終於訟真成我道勝是以頽墻埧塹焚萊平場廣
途褰開曾構踴出疑若當陽豁若捷徑洛師之道盪胷
泠然決渠縈波之水所謂形便得莊嚴具行李榮觀郡
邑景矣長史河東柳冲府君道融至和性與元德從心
絲譜遊刃翰林推轂演成誓言同事是刊厥懿豈伐於
功其詞曰
鄭之法宇兮在城一隅大雄應感兮休徵有殊累聖克
念兮象設三鋪佛身圓對兮神光發圖乃奉靈勝兮至
自彼都面勢推隔兮頽垣朽株南望不及兮鬱然坐拘
觀者佇眙兮願履夷途碩德感發兮執心匪渝豈用歴
紀兮兹事乃敷刻石傳懿兮表此亨衢
楚州淮陰縣婆羅樹碑
觀厥好德存樹愛人及烏有情不忘雖小可作此施及
者也則有宗廟加敬墟墓增悲覩物可懷比事斯廣此
觸類者也矧乃通感靈變玄符聖迹根柢淨土碩茂佛
時燭金山之秘影聯玉毫之殊相至若渥日法會茶毗
應身妙有雙樹之間光覆僧祇之衆安可混曜散木比
列清林議上茅之挺生喻堅固之神造者也婆羅樹者
非中夏物土所宜有者巳婆婆十畝映蔚千人密幄足
以綴飛颷高蓋足以轉流景惡禽翔而不集好鳥止而
不巢有以多矣然深識者雖徘徊仰止而莫知冥識博
物者雖沈吟引稱而莫辨嘉名華葉自竒榮枯常異随
所方面頗徵靈應東瘁則青郊苦而歲不稔西茂則白
藏泰而秋有成惟南匪他自北嘗爾或季春肇發或仲
夏萌生早光豐隨晩暮儉若且槁莖後吐芬條前秀差
池旬日奄忽齊同無今昔可殊非物理所測古老多怪
時俗每驚巫者占於鬼謀議者感於神樹證聖載有三
藏義淨還自西域逮兹中休宿因依齊戒瞻歎演夫本
處徵之舊聞原其始也榮灼道成之際䆒其末也摧藏
薪盡之餘或森列四方或合併二體常青不壊應現分
榮變白有終示滅同盡昔與釋迦蔭首今為羣生立緣
夫佛病從人大慈感故樹萎因物深悲理然化能分身
半枯即是以有合相後茂還齊宜其表正聖神靈貺品
彙以變見一攝而稱讚十方者也淮陰縣者江海通津
淮楚巨防彌越走蜀會閩驛吳七發枚乘之邱三傑楚
王之窟勝引飛轡商旅接艫每至同雲冒山終風振壑
宦子惕息篙工疚懷魚貫迤其萬艘霧集坌於層渚莫
不膜拜圍繞焚香護持復悔多尤迴祈景福於是風水
相借物色同和挂帆啓行方舳駿邁浮山崛起而疏巘
慶雲亂飛而比峰雖電影施鞭夸父杖策㒺可喻其神
速曷云狀其豁快者哉州牧宗子名仲康廣孝惟家大
忠刑國播清政以主郡議古式以任人知微知彰有禮
有樂别駕扶風竇公名誡盈盛門貴仕懿德令名利用
以厚生明略以營道上交不諂下交不凟司馬宗子名
曰景虚受賢交幹用柔克退遂中律先後自公且觀麟
趾之詩未弘驥子之任邑宰清河張公名松質藐自稚
節忽乎博聞始於能賦而彰中於成器而立牧人通志
徇物合權威肅攝於神明慈惠安其父母豈伊政理自
有才名莫不淨慮一乘追攀八樹歎從植而多感惟化
生而永懷大啓上緣率心檀施碩德徐道暉寺主道玄
上座道約都維那曇一等皆妙覺圓常釋門上首痛金
棺而既往駭堅林而在兹鄉望司徒玄簡戴玄景王玄
珪張仁藝王懷儼劉元隠沈信祥等夙悟大師深入真
際勤行進力護供莊嚴揚州東大雲寺法師希玄廣派
清流固植德本戒行有以鎮浮俗利言有以誨蒙求既
憑藉於衆心亦謀明於獨得是標靈跡乃建豐碑其詞
曰
政化之理兮甘棠猶存寶乘之妙兮婆羅是敦欽厥道
成兮八相克尊感乎示跡兮一歸可捫與佛合緣兮榮
落同時歘爾化生兮感變誰思休徵咎徵兮伺察不欺
流俗莫識兮綿曠驚疑上人西還兮覯止增悲發皇靈
貺兮堅固在兹方國傳聞兮想像悽其迴首正信兮頂
禮護持優曇千年兮曷足儀之
銘
越州華嚴寺鐘銘(并序)
有同乎源播厥派者夥哉沿之惟輪則終列大輅革以
穴處則崇構厦屋譯梵言於華學象楗槌於景鐘從來
久矣觀其聆玅音奬弘誓文苦趣警禪門劒輪在空法
衆斯集鏞之時義大矣哉郡司寇北平楊公沙門師萌
抵淨根保耳界玅有忠為迦維之業堅朴象正之鈞嘗
慨靈越樂郊勾吳通邑雖經行大壮㙮廟藝釋訓乃首
唱羣吏傳聞庶氓合聽悉心聚糧殫幣鑠文馬以庀製
驤羣龍以範鐘撰祥時歴令日傾郛鄙畢緇黃舉帆雲
屯擊轂雷動百身勇施累讚願言者計以萬億然後陶
人事爐火正疏冶風伯鼓槖樂工揚嬉煥乎鼎陳蔚焉
邱峙手舞者翳景稱慶者振林遲明藏功亭午卒業於
是層臺大起雕&KR1206;懸列鯨魚吒怒以震擊蒲牢跧曲以
駭噭隠天網謍地理刹那昭應一念信心有無識生幽
執鬼物莫不休復淨域貞觀真諦矣有若大者不槬小
者不窕則州鳩之聽曷以臻其間歟其詞曰
大雄立號兮考彼華鐘震發三界兮以覺其聾俾我羣
動兮不罹厥凶君子是象兮載鑠載鎔彌億斯年兮㒺
有天鏞
記
石室記
高要郡北十五里有石室詭怪萬狀崆峒其中發揮靈
蹤盤薄厚地皆神仙之窟宅為區粤之勝概或有巨石
皆似蹲獸之顧疊花仰空的皪瓊脂色如截肪矣傍引
穴竅疑為洞門横聳石牀方次仙座西廂峭壁下有涵
泉漲澄鏡色味輕瑶漿東西倚山之陽二十餘里西通
武林東扺靈羊峽時開元十五年之春正月二十五日
右遷陳州刺史李邕記
李北海集卷四
