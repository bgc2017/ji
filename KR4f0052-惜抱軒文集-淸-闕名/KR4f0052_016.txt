惜抱軒文集十六
祭文
祭林編修澍蕃文
鳴呼寥曠朗而曀陰兮風四起而蕭瑟艸未霜而先萎
兮華始春而零落時不可以中淹兮地不可以久宅路
遠荒忽兮天茫茫去海隅兮超河漳窈憭慄兮怳遠望
上有母兮下有兄食不甘兮寢不寧隱思子兮涕零年
弱而非壯兮貌晳而不頳邈不得徠歸兮儵忽以終生
鬱紛綸之多才兮爲近臣而婉孌出奉使而不欺兮入
在廷而𣢾𣢾世競諂以容進兮蹇何君之徙倚挾寶珵
之照乘兮投淤泥而媿恥耿獨立其不懼兮孰余怒兮
孰喜水何坎而不逝兮民何生而不死失與得之須臾
兮吾至今而知君之不悔臭若蕙兮玉有輝朝吾室兮
暮予帷君愛予兮不忍歸靑春&KR1007;出薊兮㦧與子違殷
結友兮知者稀建旐兮飜飜風回回兮舷進難出淮汭
兮循䢴望出涕兮江之干雖爲善兮何恃旣寡妻兮無
子骨將朽兮道不毁千齡兮萬祀遊無生兮反無始尙
饗
祭張少詹曾敞文
鳴呼昔君始降宵中營室鼐生逮君後五十日君長而
才鵬揚驥騖鼐也無能伏尋章句十年二之偕聞鹿鳴
風雪載途共以車征龜圻其膚褰闢帷軨笑我擁袖懦
婦稚嬰省試罷歸獨君登第送我西墉援衣出涕君爲
禁臣彪胷爛手裁觚朝脫暮誦士口鼐走南北五躓一
升來則授榻行爲檢縢荒園廢寺挈擕交朋畸客竆士
受禮不能狂歌踞罵酒悲沾膺人或駭厭君恬不憎鼐
不能飲君每代舉同車出入相從坐處奬善捄過或喜
或頩嗚呼君往而孰余成士氣之卑言甘貌順君企古
人欲以義振兩試翰林辭成拔儁遂至詹事益持孤峻
衆所顧畏索刺瘢疵詔衡貢士有當無私勇於知恥
怯於賄貲交讒去官大快羣欺自是與君別居南朔在
歲壬辰來儳去邈念君魁梧面丹有渥終接檐甍䢅宵
商榷鼐始告歸君在大梁靳世大用爲師一方正月十
二作書示我暮已告疾䢅琴徹左凶問遠承將信終叵
手執君書情密辭夥天道祐善芴不可論旣煢獨余又
奪所親強盛先隕弱寧久存鼐在揚州君柩歸里不牽
其紼不撫其子寫辭可竆有悲曷已尙饗
祭侍潞川文
昔歲庚午鼐始鄕舉張徐汪君及君余伍初入京師寓
居佛寺君曁三君謂余同志余病而興不勝跪拜數子
時來色腴神快張徐先仕汪以繼登或中或外官爲世
稱操衡貴人妍媸以臆五貢有司子偕余斥君第之歲
我猶竆羇忘君之喜爲我嗟咨又後四年余第南還幽
幽子室館我其閒重五泛舟萬夫呼譟風起水溢升龍
以櫂淮南冠蓋君飲之酒謔論諧辭擊掌濡首網魚於
江烹鱗璀璀有唱四酬怒出如蕾始隕汪君追求莫及
四子人閒數於分合張君禁臣屢以才達直立嶷嶷羣
手交摋君丞太學鼐屬尙書相憐失侶把手欷歔挍文
四庫與子偕命晝几宵鐙目竆心競鼐以疾還君畱闕
下换秩翰林責殷身寡張君旣替兹春疾喪遺書報君
俾君悽愴開緘讀復凶問隨來天乎人乎奄受之灾昔
共相知渥顏始冠未三十年凋零過半有才絕人引鑱
自宼擢性滑神終於不救君旣亾子長女喪夫有稚擕
抱隱痛何如君之期余勉余爲義靡以益君俯仰懷媿
尙饗
祭劉海峯先生文
嗚呼自聖有述道存乎文孔徒之傑與顏同倫周室世
衰末流岐分或鳴爲技或以道陳迄千餘年其傳緡緡
豈無才士識闇其本苟爲僨強卒躓而隕聖言載世有
炳其光蔽晻於矇日月何傷吾鄕宗伯勇繼絕軌甘噬
乾腊寧遺腴旨賅萬逾俗去古則咫先生再興益殫厥
美上與詩書應其宮徵抉&KR0679;百家掩取瑰偉抑揚從心
不見端委日麗春敷雖妍不靡世有斯文千載之雄百
世所述當世則竆半生場屋老授學官卒亦不居退處
江干天奪其子獨與以朋昔我伯父始與竝興和爲文
章執聖以繩劇談縱笑據几執觥召我總角左右是譍
賤子旣冠於京復見先生執手爲我嗟歎嗣學古人以
任道期亹亹其文以贈吾離其後閱年又逾二十豈徒
君耄鼐亦衰及念吾伯父相見以泣先生益病侍帷妻
妾要我牀前強坐業業猶有高言記爲士法孰承遺書
竟委几榻舉世茫茫使我孤立有言莫陳終古於邑嗚
呼尙饗
祭朱竹君學士文
嗚呼海內萬士於中有君其氣超然不可輩羣余始畏
焉曰師非友辱君下交以爲吾偶自處京師君日從語
執拒相諍卒承諧許或歲或月以事閒之淸辭酒態靡
不可思余與君決乙未之春有言握手期我古人君之
屬文如江河滙不擇所流蕩無外內猋怒濤驚復於恬
靡小沚澄潭亦可以喜世皆知君文士之碩莫見君心
堅如金石不爲勢趨不爲利眯吃口澁辭遇義大啟嗚
呼今日士氣之衰天畱一人庶卒振之七年江濱日思
君面已矣及今終不可見嗚呼尙饗
