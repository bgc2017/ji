惜抱軒文集十
傳
朱竹君先生傳
朱竹君先生名筠大興人字美叔又字竹君與其弟石
君珪少皆以能文有名先生中乾隆十九年進士授編
修進至日講起居注官翰林院侍讀學士督安徽學政
以過降級復爲編修先生初爲諸城劉文正公所知以
爲疏儁奇士及在安徽會上下詔求遺書先生奏
言翰林院貯有永樂大典内多有古書世未見者請開
局使尋閱且言搜輯之道甚僃時文正在軍機處顧不
喜謂非政之要而徒爲煩欲議寢之而金壇于文襄公
獨善先生奏與文正固爭執卒用先生說上之四庫全
書館自是啟矣先生入京師居館中纂修日下舊聞未
幾文正卒文襄總裁館事尢重先生先生顧不造謁又
時以持館中事與意迕文襄大憾一日見上語及
先生上遽稱許朱筠學問文章殊過人文襄默不
得發先生以是獲安其後督福建學政逾年上使
其弟珪代之歸數月遂卒先生爲人內友於兄弟而外
好交遊稱述人善惟恐不至卽有過輒覆掩之後進之
士多因以得名室中自晨至夕未嘗無客與客飲酒談
笑竆日夜而博學彊識不衰時於其閒屬文其文才氣
奇縱於義理事物情態無不僃所欲言者無不盡尢喜
小學爲學政時遇諸生賢者與言論若同輩勸人爲學
先識字語意諄勤去而人愛思之所欲著書皆未就有
詩文集合若干卷
姚鼐曰余始識竹君先生因昌平陳伯思是時皆年二
十餘相聚慷慨論事摩厲講學其志誠偉矣豈苐欲爲
文士已哉先生與伯思皆高才耽酒伯思中年致酒疾
不能極其才先生以文名海内豪逸過伯思而伯思持
論稍中焉先生暮年賓客轉盛入其門者皆與交密然
亦勞矣余南歸數年聞伯思亦衰病而先生沒年才逾
五十惜哉當其使安徽福建每攜賓客飲酒賦詩遊山
水幽險皆至余閒至山中厓谷輒遇先生題名爲想見
之焉
張逸園家傳
張逸園君者諱若瀛字印沙曾祖兵部尙書諱秉貞祖
諱茂稷考諱廷珶皆贈左都御史廷珶三子長若溎仕
至左都御史而君其季也都御史爲人端凝樸愼而君
慷慨強果自其兄弟少時里人皆異之矣君始以諸生
爲書館謄錄敘勞授主簿借補熱河巡檢熱河今爲承
德府君仕時未設府縣以巡檢統地逾百里歲爲天
子巡駐之所四方民&KR1672;居其閒君以嚴能治辦姦蠧屏
除畱守內監爲僧者曰于文煥君一日行道見其橫肆
立呼至杖之於是熱河內府總管怒奏君擅杖近御直
隸總督亦劾君上聞之顧喜君強毅不之罪而以劾
君者爲非其後爲良鄉知縣順天府南路同知有旗民
張達祖居首輔傅忠勇公門下始有地數百頃賣之民
矣久而地值數倍達祖以故值取贖搆訟經數官不敢
爲民直君至傅忠勇頗使人示意君也君告之以義必
不可卒以田歸民畿南多回民久聚爲竊盜不可勝詰
君多布耳目得其巨魁或親捕之凡半年獲盜百餘盜
畏之甚乃使一回民僞來首云有某人至其家巨盜也
及捕之至卽自首某案已所爲盜有贓在京師禮拜寺
君使兵吏偕之至禮拜寺則反與閧鬭至刑部&KR1018;以某
案事與此人無與以君爲誣良議當革職旣而上見
君名疑部議不當召君令軍機處覆問減君罪發甘肅
以知縣用是時上意頗嚮君然卒降黜者大臣固不
助君也在甘肅二年嘗爲張掖復營兵所奪民渠水利
又以張掖黑河道屢遷所過之田爲沙礫數百頃而歲
輸糧草未除力請於總督奏除之時甘肅官相習僞爲
災荒請賑而實㑴入其財自上吏皆以爲當然君獨不
肯爲其後爲者皆敗於是世益推君君引疾去甘肅里
居數年會兄都御史已進用上數顧詢君狀君乃復
出補直隸撫寧知縣其勤幹如昔然君年已六十餘矣
以子鴻恩爲兵部郞中受封朝議大夫例不爲知縣遂
去歸里又數年卒君居里爲園時遊之名之曰逸園言
已不得盡力爲國勞而苟逸也故人以逸園稱君
姚鼐曰余家與君世姻好君爲丈人行所謂逸園者負
城西山面郊余先世亦園址也君數飲余於是自述平
生爲吏事奮髭抵掌氣勃然誠充其志所就可量哉君
在里建毓秀書院爲族人設藝局以養貧者親姻昏喪
急難每賴其施以濟君亾久矣人方思之不能忘也然
余尢偉君杖內監僧及不爲傳忠勇曲論民田事爲有
古人剛毅之風故爲著傳君能著於世矣才節遇知
天子而仕抑屈於縣令惜哉命爲之耶抑古之道終不
合於今乎君長子鴻肇爲戶部員外郞先卒次鴻恩爲
福建延平府知府次鴻磐
方睎原傳
方根矩歙人睎原其字也爲歙諸生工爲文其文用意
高遠非今世之所謂時文者也而昔人所以取四子書
爲義之初旨則睎原得之爲深其學宗婺源江愼修其
文宗桐城劉海峯也所居在歙西靈金山中有林泉之
勝睎原親賢好學四方賢者至歙無不樂交睎原睎原
亦延致其家唯恐其去名聞甚廣乾隆丙午科大興朱
石君侍郎主江南試自決必能以苐一人取睎原而睎
原是時已不應試後又四年睎原卒其卒年六十一矣
睎原父曰候補布政司理問常客於漢上而使睎
原家居爲學及爲其曾祖祖父母營卜葬地數年睎原
學益深而登涉川原盡得兩世葬地其父乃以爲慰其
於交遊死生如一能任其急難意氣和易寡怨怒雖終
身諸生世爲之不平而睎原未嘗以爲感歎也子二曰
起泰起謙
姚鼐曰余始聞方睎原之名自戴東原東原爲言新安
士三曰鄭用牧金蘂中及睎原也蘂中在京師與相接
最久用牧睎原之文嘗得讀之而不識其人及睎原殁
之前一年余主紫陽書院用牧以鄉試去里不得見得
見晞原果君子然以事促歸不及造其靈金山居也其
後余不復至歙而睎原用牧相繼喪矣人存殁數十年
閒耳遇不遇曷足論士有所以自處其身者足矣蘂中
書來使作睎原傳余以所知者述於篇
張貞女傳
昔歸熙甫作貞女論謂女在父母家不應以身屬人所
許嫁者亾而爲終守不合於義吾謂熙甫是言過矣今
律與人約婚而中背者有刑而晉王褒以其婿葬父洛
陽卽以其女别嫁以今律論褒爲甚不誼以褒之賢衡
今之法則制刑非矣然而皆不然者古今情事殊也且
伊尹五就桀桺下惠不羞汙君而伯夷非其君不事季
歴文武興周室而泰伯逃隱夷齊叩馬而諫士各行其
志所安耳君子亦仁而已何必同吾近覽鄉曲之事高
貞女之節悲傷其志以謂靡病於古誼焉張貞女者父
曰張裕昌其五世祖爲明末山東左布政使秉文殉難
於濟南者也貞女許嫁之夫曰葉孝思孝思父母皆老
病將死獨有孝思一子又病瘵甚篤欲迎張氏侍其父
母疾張氏親戚皆難之貞女曰旣以身許人柰何聞其
危篤安坐以待其死乎卽布衣乘輿入葉氏視其公姑
及夫疾晝夜不怠一年而舅姑及孝思皆死僅有屋三
閒張氏迎父弟共處以屋居父而已所處幾於不蔽風
雨時爲父浣炊爲弟縫紉晝夜營女工以爲生及父死
而治其喪立族子友賢爲子聘姪張氏爲婦得孫曰傳
興一年而友賢又死其婦亦能效其姑立節槪焉貞女
自十九歲守節至今五十四而葉孝思之族祖曰蔭寰
聘妻胡氏蔭寰失愛於繼母悲憤以死胡氏農家女也
聞而誓必爲夫守父母不能奪卽送至持喪其夫伯母
楊氏亦寡婦憐胡氏與同寢處其姑久亦愛焉胡氏今
年四十餘守節三十年矣其居皆在縣城内之西又有
周氏者居縣城東百四十里許配法洪山章彌六年十
五而彌六死請於父母來夫家服喪遂不返其夫家爲
立嗣撫之至有元孫年九十三去歲冬沒乾隆五十五
年也鄉俗焚葦輿以送終章氏數千人見其焚煙上徹
聚爲白鶴久乃滅云而桐城城内又有馬鳴玉之聘婦
方氏鳴玉死方氏居父母家極窮困然守而不嫁至老
先周氏二年死始馬氏諸子疑方氏初未卽至夫家不
敢迎入門至其老將死乃服其節請於官而旌之嗟乎
行必久而後信女子固然非耄期不亂者曷以爲士乎
哉
印松亭家傳
印君諱憲曾字昭服寶山縣人也祖曰輯瑞考曰克仁
克仁無子其弟廣西太平府知府光任生君以君爲之
後中乾隆十五年順天鄉試舉人次年成進士分發廣
東爲翁源知縣以能吏稱其後內擢補吏部稽勳司員
外郎三擢至吏科給事中京察一等乾隆四十六年
命爲浙江寧紹台兵僃道其在寧紹凡八年嘗修海
寧石塘有功榷海關盡去苛征商民喜之寧紹歲造戰
船以樟木爲材君采購嚴禁吏蠧毋擾於民而公事修
辦大計列一等當擢而君疾引歸數月而卒年七十一
君爲人孝弟慈仁其在京師遭本生父母喪哀甚見者
不能與言也平居和易愛人人樂親之交友鄉里至都
居君寓舍常滿有求&KR2526;者必應事有就君謀者必盡其
慮及君外任則求君者益廣君意常若有歉於人者然
所給者雖頻數不以自沮其處内外職屢治刑獄而意
一出於慈仁矜全多賴以生者鼐與君及泰州侍庶常
朝皆以鄉試同年相知侍君負氣疾惡同年生多遭誚
責然獨重君嘗謂鼐印君眞長者也其後庶常沒於京
師君視其棺殮尢僃君生平寡欲獨好鼓琴晚而自號
松亭云子三曰鴻經鴻緒鴻緯君居官爲政之詳錢辛
&KR0925;少詹事已爲誌墓具之鼐㪅以所知者爲傳以授其
子焉
節孝陳夫人傳
陳夫人雍正甲辰科進士臨海知縣諱暠鑑之女遷江
知縣左諱文高子世揚妻也年十七而嫁嫁十年夫死
一子行遜二歲左氏雖宦後至夫人寡居甚貧乏上事
姑謹下撫孤子及以叔娣女爲女訓之必以禮始臨海
公生五女夫人最長季則姚鼐母也臨海嘗夜教女讀
書每太息言吾女何率勝兒夫人後亦自授行遜書左
氏所居猶其先明忠毅公之故宅分至夫人及子二室
才盈丈撫子愛甚鼐時至其室亦愛甚嘗使子與鼐於
室中談經義夫人自治食噉之聞其言於牖外卽喜入
曰汝等與人言宐若是夫人年五十八乾隆十五年冬
甚疾鼐之母視疾執手而訣行遜後終於諸生其子其
章最有行誼嘉慶元年詔舉孝廉方正里以其章應舉
而其章之子前一年登江南鄉試㮄人謂天祐節孝之
遺也然去夫人卒四十五年去行遜亾二十餘年矣今
惟夫人所撫叔娣女爲女適張氏者尙存亦爲[婺-矛+牙]年七
十餘矣當乾隆閒夫人已爲吏奏旌表其節孝鼐㪅愴
思而述從母傳云
鍾孝女傳
孝女錢塘鍾曉齋女三歲母徐氏沒父繼娶陸氏又三
年喪父及女年十四陸氏得危疾人謂必死女禱天求
活其母刲股和藥飲之未愈乃再刲陸氏竟起女後適
邵志錕志錕疾病女亦割臂以愈之年二十四卒夫割
股非孝之正也然至情所至無擇而爲之君子所許也
且天道人事捷於呼響惟誠則達於鍾氏女何疑焉志
錕字儒珍性好爲善浙中凡有濟民之事必儒珍董之
以此聞四方其言孝女事舅姑接家人皆多可稱雖復
娶矣嘗悲思鍾氏余哀其意作鍾孝女傳
惜抱軒詩集十
今體九十三首
過程魚門墓下作
憶挈柔豪就石渠春風花藥襲襟裾隨珠荆玉多奇士
金匱名山見異書霄漢幾人成令僕滄洲吾道在樵漁
獨君埋骨青山隧長鬛松呼似識余
送江寧郡丞王石丈運餉入蜀(鼐座師王文莊公之子)
使傳驅天府家聲長地官書名畱御墨急病在衷丹
行受專城寄寧辭報國難天從秦嶺窄身入棧雲寒轉
餉千峯裏傳餐萬木端才猷經事大體骨積勞安憶㫺
趨階序初欣見羽翰山邱嗟歲往風義值江于短髮飄
藤架長歌共藥闌亭皋春寂寞閣道路巑岏涼燠車中
換情懷事外寬吾衰君自壯談笑去征鞌
題夢樓集
與君交久無如我竝到頭童白頷髭事業銘鐘都未逮
林泉投紱卻非遲燕關秋氣聯吟袂江寺潮聲接臥幃
五十年閒都憶起一鐙廿四卷中詩
送陳東浦方伯自江寧移任安徽三十二韵
衡嶽羣舒地橫江六代都風煙通上下民俗别荆吳駐
節方從化移轅有待蘇生申元四國借宼豈私吾白下
公初莅黃中信早孚從容文禮樂談笑奠江湖小察羞
誇智訏猷始作謨五年休息意四境蕩平途愛士憐彈
鋏知音辨濫竽古風宣頀夏僞體闢榛蕪豈以文防政
眞看效是儒甘棠方苃舍瓠子計搴芻天語褒丹鳳
人心縶白駒皖公先在望泗上且須臾四載俄安宅雙
旌遂載驅同州淮海合分省井疆殊作伯臨諸帥投閒
有一夫登龍慚郭泰伏鵠媿南趎江遠林烟澹霜初岸
艸枯遠偕迎竹馬近卽送檣烏回首思鄉郡傾心仰大
鑪土風兼俠武鄰域急軍需狗有生氂逸人無佩犢麤
依仁諧眾願舞德況微軀劇邑將辭醴歸邨㪅飲酺甁
開惟說尹襁負共將雛九派潯陽會千峯天柱孤詞源
瞻几杖坐上又醍醐此地朱訾口他時北斗樞旬宣寧
楚尾羽翼上天衢業廣同環海恩周詎向隅形容羣作
頌傳詠慰吳歈
寄袁香亭(時爲墺門同知)
同歲書生盡白頭異時江國共登樓蒼茫身世餘孤策
歴落山川又九秋雲出易迷巖曲岫鴈飛難到海南州
卻聞壯事猶能作談笑吳霜拭佩鉤
題王麓臺山邨扇面
谷口停舟傍石林幽人猶隔幾重岑濛濛山氣將爲雨
待長谿流二尺深
偕陳渭仁吳子見朱引恬南濱游攝山㝛般若臺
院次日邀釋卓羣入寶華山
九月寒初未擬還江南艸樹正斒斑短笻慣識青巖路
白髮重攜向攝山
萬葉霜凋變錦叢雙巖金碧擁行宮宮門右畔谿橋
石竟日涼颸響墜紅
密樹陰沈般若臺珍珠泉映井天開蕭條彌勒龕邊㝛
一夜橫江風雨來
路掩青山舊孝陵村零黃葉古江乘騎驢共踏秋風裏
新識南宗小院僧
雞犬民家帶柘桑誌公人說出東陽寒山一往無尋處
卻見鷹窠是道場
慧居寺(恭閱三朝御書)
獵獵霜風拂袂斜偶攜僧裓入㟏岈山蟠句曲橫青靄
樹自深巖上碧霞霄漢奎章藏鷲嶺人天法會憶龍華
白雲蒼狗塵寰感也到空林釋子家
寄吳殿麟(聞其里人欲爲舉孝廉方正)
天都山下結茅茨閉戶盤桓自命蓍弟子三千周士貴
公孫五十漢徵遲朝中筐篋將㪅策天下文章要起衰
聞道洛陽才不世吳公第一始深知
鷲峯寺
寂寂靑谿水蕭蕭祇樹園江潮春入郭海月夜當門銀
杏風前活(寺有銀杏已死今復榮)金容世外尊(殿中佛像傳猶江總捨宅時造金色)
(獨異他像)陳隋銷落後來聽道人論
葆光寺
一徑循修竹高低杳靄閒秋風深院桂寒色寺門山龍
象來居少(寺無方丈僧)鴉烏暮語閒故人餘隱迹孤杖此追
攀(方坳堂嘗避喧于此)
報恩寺
江上來興甲宮中失委裘升朝君難靖建刹母恩酬風
物長千古雲山短髮秋浮圖三百尺陟級望滄洲
南唐
小朝偃蹇大江東煙月流連六代風建業文房收寶笈
淸涼法眼啓琳宮帝都執玉才嫌後天塹浮橋巳架空
一聽大梁春夜雨最思花是去年紅
龍江阻風
紫金山外俯羣巒白鷺洲前木葉丹十月淸霜天地肅
一江空水古今寒往來未定秦淮宅冷落唯投大澤竿
坐待暮天霞作綺吾生何處不盤桓
憶慧居寺
九聞初鴈在江南一詣靈山杖策探殿角夜明升鷲嶺
鐘聲秋發過龍潭歸㩦衣袂烟霞染迴望雲關石樹參
料得老僧居絕頂峯坳時見度風帆
歸舟
風起橫江晩未休躊躇山下送歸舟遠天青白依依日
近樹丹黃颯颯秋早歲經過忘故迹百年死喪憶前儔
老翁萬事投空寂只寫淸詩處處畱
過黃陂湖
離家百里泛晴川遲速吾心總曠然澹淡風揚初日上
高低山匝一湖圓連邨黃葉叢叢霧舉櫂滄波面面天
好景一過須記取擬同兒女話鐙前
自嘲
冬烘老子木棉裘苜蓿盤邊與古謀曳踵車輪良病緩
拄頥劒首正嫌修雖讐七略無藜火未證三幡愧苾芻
儒佛兩家無著處祇將黃髮邁時流
嘉慶丁已三月十六日阻風於繁昌三山磯因游
三華菴菴爲僧山若建山若傳爲明進士楚人不
知其姓名國變後爲僧塔在菴左側
青山緣曲逕紺宇帶修林江影高軒覆花光小閣深峯
巔橫落照門外澹春陰不厭風潮阻頻爲淨院尋
勝國傳遺老開山託巨磯三衣藏服冔一鉢寄餐薇名
姓塵寰滅波濤過客稀祇聽松竹韻三歎出巖扉
寄李雨邨(調元)
故人與我尙人閒曾傍金羈玉筍班地勢風煙難蜀道
天涯雲水各江關偶將文筆傳消息竟謝簪纓孰往還
衰鬢不妨論事業發揮潛德又誅姦
題畫
深谷高巖寺閣扄疏林谷口見谿亭亭中恐是龐居士
坐對無埃山四青
未凋林碧發梅紅石壁天齊岸勢竆搖艇㪅深何所遇
武夷君在白雲中
題夢樓集
春雨高梧灑夜涼夢樓詩卷伴虛堂未知他士堪看否
我自微吟欲&KR0856;腸
題韓魏公早朝像
當年秉笏獨書思每進難陳父子詞逮託北門榮晝錦
永昭陵遠夢罘罳
王文成公像
餘事功名到五谿室家累世輯羣黎除將道統千秋重
我㪅傾心爲鼓鼙
宋人水殿圖
金波鳷鵲麗秋光高下空明水一方天淨不知河漢轉
玉階風露覺新涼
趙承旨天寒翠袖圖
冷落山花閒竹竿誰言空谷異長安態濃意遠無人見
自倚天風翠袖寒
王太常雨景
沙上浦漁歸煙際邨林閉風雨黯成昏湖山轉淸氣
將會夢樓於攝山道中有述
太平門外雨初晴又聽新蟬第一聲轉轂年光逢小暑
夾衣天氣似淸明山雲近作迎人態僧院歸如返舍情
未死故人重執手舉看藤杖一枝輕
别夢樓後次前韻卻寄
送子挐舟趁晩晴沙邊暝立聽橈聲百年身世同雲散
一夜江山共月明寶筏先登開覺路錦箋餘習且多情
钁頭半箇容吾與莫道空林此會輕
次韻贈左蘭城
我似頽陽尙弄晴子如雛鳳發新聲殷勤老馬途頻問
高下精金市自明共案八關尋至味聯牀三㝛係餘情
屬將道域深攀援㪅覺文章小技輕
題趙雨亭出關圖(葉君中子謫伊犂趙與有舊省之葉沒又往致其柩歸)
冰雪天山照往來懸旌四見玉門開尊前渥赭顔如㫺
身是唐朝老萬回
秋至
積雨晴時風滿襟夕陽空院落疏陰暑過秋至關誰事
付與寒蟬樹上吟
自海峯先生喪十餘年鼐不至樅陽今年自江寧
循江西上過其故居不勝追愴乃作二詩
往時四海一衡茅頻使升堂命酒肴輕許便當人俊傑
高言寧計眾譏嘲寥寥空宇今羅雀兀兀荒臺古射蛟
艸㝛重因天下痛百家新學總譌淆
樅陽山市枕江濆何陋廛闤只爲君此日羊曇重下淚
百年端木永離羣霜風激激團亭水天日昏昏大澤雲
正是平生停櫂地招魂當復細論文
松圓老人小景
荒寒空水夕陽流落鴈聲遲近荻洲識取松圓詩裏畫
秣陵天遠不宐秋
松圓谿山亭子
半依平遠半巖扃雜樹逢秋一半零入谷未深林未密
拈來詩思在谿亭
八山
雪餘冰泮日華淸試向寒山託漫行曳杖穿林逢客少
解裘登嶂覺身輕丁東石澑巖幽出層疉嵐光樹上明
取作分司隨口句驚人無復謝宣城
徐半山桂
巳將僧裓謝塵緣猶有深情拜杜鵑極望湘南天㪅遠
秋風零落桂連蜷
仇英熏籠宮女手持團扇
梅萼香&KR1898;靜女㫄熏籠煗倚意寒涼懷中不合時宐在
愛詠齊紈冰雪光
輓袁簡齋四首
早應詞科稱玉堂出臨大邑見文章流傳政牘吳歈裏
得助詩才蔣阜㫄官罷買田如好畤身亾起塚在桐鄉
祇憐行樂平生地門掩西州澹夕陽
文集珍傳一世閒兼聞海外載舟還千篇少孺常隨事
九百虞初㪅解顔竈下媪通情委曲硯㫄奴愛句斒斑
渾天潭思胡爲者縱得矦芭亦等閑
館閣江湖竝盛名胸苞今古手持衡當關報客無朝暮
下筆嘘枯有性情羣輩角巾從郭太公侯小巷候君嫏
希光時彦今多少籬溷辛勤悵賦成
半世秦淮作水嬉沙棠舟送玉簫遲錦鐙耽宴韓熙載
紅粉驚狂杜牧之點綴江山成綺麗風流冠蓋競攀追
煙花六代銷沈後又到隨園感舊時
嘉慶戊午二月十一日攜持衡偕左良宇叔固張
侍喬晴牧素從同游雙谿四子畱㝛山中侍喬及
余持衡暮歸憶去歲是時亦與諸君游集于此因
作二首
于嶂龍眠碧玉圍雙谿蟠遶玉龍飛圓隄松響交山閣
曲崦花光照礀扉青艸已埋黃閤骨絳霄還振素流衣
衰羸幸與年年會昏黑猶嫌早命歸
此邦曾住李公麟何處山莊閒翠筠眾壑莫如今據地
四朝誰問㫺時人(龍眠山甚廣然莫佳於太傅墓前疑㫺山莊卽此)雨過㵎漲
多新響崖闔林開别貯春玉局黃門徒對畫吾曹差勝
得身親
寒食雨
細雨泠風日夜催陰沈庭戶長莓苔山城樹底花頻墜
關路淮南客未來三月晩春悲老物百年後死待奇才
坐看暝色階前合北嚮寒空數鴈哀
哭錢侍御(澧)三十二韻
能國惟君子㔻時讓俊民九苞鳴大夏一鶚降秋旻士
盡歸遺直朝方賞諫臣如何孤有德終歎百其身家世
昆明遠聲名上國珍青編先珥筆白簡奮當仁受詔
乘軺急當官襥被貧九流分混汙三族責頑嚚始使淸
流重終教惡女顰遷官依日側持節度江濱魯酒師
圍趙曾參罪惑親湘東辤樹蕙滇海臥誅榛脫穎賢名
舊聞絲帝念新雲霄重起翼風雨又司晨授命官何
擇賢勞事不均更生徒禁闥長孺是前薪心苦非摶石
言高觸秉鈞苟無光日照蚤與禦魑鄰被薄焚香夜
盤空翦韭春孤危仍不恤溘死又誰論節概今無兩文
章古與倫廟堂虛讜議館閣重詩人昔試儒家法招徠
觀國賓登玆一片玉忝作九方歅晏笑鋪筵會潺湲擥
𬒮辰江湖漂擊櫂霄漢望拖銀遠慰空庭目時烹尺素
鱗病羸增復減兒女學兼姻任道誠無負論交亦有神
祝雞從廢墜乘驥又邅迍宇宙宏才少風霜往迹陳蒼
生卒何望靑史豈終淪
題宋院畫林檎孔雀
風舉高枝露葉乾明花暄日鳥情歡世間好處憐儔侶
翠尾張屏盡意看
張呂環選勝圖
何處龍眠勝無如太傅墳嵐光千嶂合泉響四邊分前
月吾行至春風鳥獨聞只憐烟月暝幽絕不逢君
謝藴山方伯得晉永平八磚以爲硏作寶硏圖圖
中三子侍
琢磨新試麝煤烟委臥荒榛幾歲年匣硏寶貽安石後
甄泥事在永和前列階才巳成三秀入院聲應嗣八磚
便爲越中誇故實不須零瓦問甘泉
&KR2998;蟣靈澤夫人畫像
壻維大耳紫髯兄螓首帷中與論兵英氣不隨興廢盡
危磯時蹙怒濤聲
中興天子得成家撫鏡佳兒祀麗華原廟一頽霜露冷
不如蘋藻奠江涯
汪蛟門少壯三好圖康熙間題詠數十家今藏秦
編脩敦夫處屬題其末
世間嗜好總雲烟差有風流翰墨傳長卷展竆階蔭轉
強將衰病附前賢
題釋果仲詩
慧業何嘗不可珍硏思處處鬪淸新寒山拾得誠難企
正作人間休上人
祝芷塘同年惠書倂以新刻詩集見寄復謝
浩蕩君才江漢浮魚龍沙石盡從流豈徒小我吞如芥
更使前賢放一頭集鳳文章遺舊省垂虹煙水澹新秋
圖書跌宕應忘老莫爲悲傷歲月愁
查篆僊(淳)於揚州訪得其族二瞻墓荒翳幾盡爲
脩整種樹立碑旋獲二瞻舊硯於僧舍自紀以詩
屬繼作二首
一團紫璧墮僧扉無復蛟龍引墨飛百歲白虹重吐氣
更從濡染瀉珠璣
形骸石硯孰爲親一臥荒郊一几茵梅壑有靈應附此
諸孫門内接詩人(二瞻號梅壑老人)
爲胡雒君題說經圖二首圖三人一雒君一錢䀲
之一陳仲魚
遺經殘缺在人間巳墜斯文不復還一髮千鈞餘傳說
九州三子尙追攀孝廉郡國同推舉吳越溪山共燕間
若使老翁參坐論頻遭奪席也欣顔
聞名吾未識錢陳應是東南兩俊民最憶半生同硏席
獨誇胡子出風塵文章經術元同貫場屋徵車總致身
他日聖朝論白虎三君誰是著通人
蘇州新作唐杜公白公宋蘇公祠於虎邱嘉慶戊
午八月鼐及陳方伯諸公遊宴祠内作四絕句
柁樓吳越壯遊年遺伕編詩歴下前惟有高祠照寒水
文章千古寄雲烟
文采風流竝世芳蘇州德業獨難忘澂波五㝛渾兒戲
政使微之羨此堂
端明過迹亦囱囱遺像高樓醉面紅記取樓頭看塔影
小山叢桂正秋風(獨餘叢桂小山幽東坡爲虎邱詠也時祠前桂花極盛)
草堂橘刺藤梢裏官閣淸香畫戟中繼蹟白蘇賢將在
老夫乘興便遊東
穹窿山眞一觀
山前雨歇日初升盤道穿松出霧登匝地湖光連海曲
垂天雲影落吳興遙遙上古思蟬蛻澹澹秋空縱鳥憑
周覽便辭高閣下幾時重宿看神燈
鄧尉
盛衰人事總無常鄧尉梅枯半作桑頼有山川長不改
倚欄依舊見漁洋
古柏菴
高榦枝稀似立虬裂柯横草翠還抽七株嘉慶三年看
更歴人間幾百秋
石湖草堂
昔爲祠宇記今訪石湖園烟水長如此風流向古論堂
開懸石趾潭隱曲巖門滿谷芳幽桂虬枝誰與援
楞伽寺
上方雲氣上寺塔上方巔杖策層層石凭欄面面天
翠華嘗駐此丹閣故依然吳越吾初到微茫眺海壖
東浦方伯邀與同遊西山遍覽諸勝歸以二詩呈
之
南北吳山又越山排雲點黛洞庭間乘舟秋水天空闊
拄策高巖徑曲環石谷漫泉斟乳液琳宮殘碣剔苔斑
歸來夜夜餘淸夢攜得烟霞到市闤
海內詩才各長雄幾人眞嗣浣花翁草堂鵝鴨聊宐我
碧海鯨魚卻付公松石相看懷舊日烟雲同泛又秋風
極知老遇斯遊最便腐柔毫寫未工
謁德馨祠
先人莅政浙江潮廟貌湖山鎖寂寥近日守官新檻楯
百年父老戒蘇樵靑編史傳悲思極白髮秋風道路遙
遺像幸瞻垂老日獨慚無狀負登朝
登松篁嶺酌龍井泉與吳江郭頻伽朱鐵門及持
衡同遊及暮乃返
天宇青蒼秋氣悲松篁嶺上拄藤枝西湖烟景當巖下
北宋風流似晉時龍井甘泉長不減虎溪送客竟何之
幸逢佳士聊盤倚月上西林隱半規
虎跑泉觀東坡詩刻
神功虎穴作龍湫乳竇杭州與潤州一勺寰中尋廢寺
廿年招隱記閒遊才誇新句蘇夫子巳誤前身戒比邱
飲罷淸甘應有悟高巖風葉墜當頭
城隍山
秋風吹蕩亂雲開曉踏吳山頂上來左右江湖遙會合
東南天地此徘徊宋宮衰草烟中白滄海驚雷勢盡迴
都邑且誇今日勝趾前城郭抱樓臺
曉過蘇隄作
蘇公隄畔綠烟堆行上澂波似鏡開秋柳霜風餘旖旎
水亭金碧略傾頽浙東峯影遙空見湖外鐘聲四面來
更入南山深處住擬將淨社結宗雷
將去杭州項秋子(墉)邀餞余及持衡於其宅同會
者孫心蒔侍講(效曾)孫貽穀觀察(嘉樂)潘蘭垞道
長(庭筠)以一詩畱別諸君
絕境東南偶杖笻西湖十臥寺樓鐘無邊風月隨千里
不盡溪山任萬重樽酒偕來尋舊夢雲帆何處計前蹤
世間那有長相對畱語天涯慶此逢
戊午八月廿六日過蘇州囱囱一詣虎邱後二十
五日自杭州回與馬雨耕及持衡重往竟日登攬
因題八韻
虎阜前朝寺蜂房四面樓檻前山杳杳巖下水悠悠負
海帆斜出生烟郭正浮地標鈴塔峻天納劒池幽捨宅
希塵外開堂問石頭樹凋吳苑綠雲是晉時秋一慕莊
巖界重經澶漫遊不隨零落候金粟爲余畱
別張慕靑吳竹堂兩同年
此身千里一飄蓬來值姑蘇兩寓公宿草堆中思故侶
菊花樽畔賸衰翁各隨腰膝尋山好莫苦心脾索句工
盡醉便將孤棹遠胥江西上水浮空
無錫贈王錫公
吳山秋色舉杯前各醉人間七十年一別相逢應更少
只今同酌惠山泉
宗人無錫半塘令君置酒寄暢園漫成一首
九龍山下好園林雲物秋來澗戶陰迴棹江湖孤客迹
舉杯風雨故人心靑蒼石樹淩空色隱見巖泉注壑音
此地買田陽羨近總將遺跡付登臨
丹徒値雨夢樓邀挈持衡及江鳴韶同遊焦山登
東昇樓
滄江僧榻壓龍宮二十年前一宿同偃蹇靑山長待我
飄蕭白髮又乘風檻前萬頃淩天外樓上千生說夢中
何事驚濤翻急雨苦將悲壯撼衰翁
題花䲧夕陽遲圖
誰辨韶光速與遲無情有態問花枝分明羲御長停處
正在淩雲一笑時
張惺齋見示先贈侍讀公西阪草堂集輒題一首
數卷淸風迥出羣正如縹緲敬亭雲宣城古是詩人地
張氏才多奕世聞踰嶺奇遊蘇玉局登樓傷別杜司勲
通家獨恨升堂闕聊比中郞誌郭君
方坳堂(昂)以巡道提調南闈被詔擢貴州按
察使僕適遊吳越逮其出闈不及祖餞以一詩追
送二十八韻
千山百越郡萬里五溪源地遠開都會才難任榦藩
皇仁同近輦使者命乘軒道在儒生勇人依執法恩繡
衣將日月襥被共朝昏一夕朝青瑣三年住白門
帝咨方略盛民戴德風溫涕泗秦淮水徘徊禁掖垣遄
歸期仲甫急病且臧孫帆泝三江上塗竆五嶺垠秋風
彭蠡鴈落日洞庭猨志壯行無繫時艱事有原楚郊嗟
獸駭蠻洞聚蠭屯太乙迴西指將軍據右尊風雲霾戰
壘歲月未櫜鞬封事參降畔夷情雜詐諼喬良今屬汝
頗牧不須論辱好如昌歜瞻風接芷蓀烟開江總宅草
長謝公墩半榻棲荒寺聯裾訪廢園極知東壁蟋豈偶
北溟鯤適越才開艇興賢正閉閽盤遊淹㡊履情好隔
竾塤想像登車節乖違祖帳罇丈夫矜大志兒女謾銷
魂國伐書金鼎田家醉瓦盆所欣光事業非僅賴平反
寄望天涯路因歌江上邨
阻風三山夾因偕陳碩士及兒姪遊三華菴菴內
牡丹頗盛而僧不知惜也
巖松塢竹俯江皋小檻憑虛散鬱陶南障近圍春穀縣
東風遙送廣陵濤堂無鐘梵從僧嬾徑有苔蹤記客勞
冷落國香聊與慰午晴扶向石臺高
又寄方植之一首
草靑雲碧接孱顔一徑深林記共攀步屧只如前兩歲
停舟仍在上三山巖空松響舍風急春盡花枝著雨殷
寄語閉門千帙畔夢魂曾否到江關
哭陳東浦方伯三十二韻
自古思賢傑因時各長消孤生情易感偶合興嘗饒老
我依經肆逢公駐使軺一從捫蝨話屢歎阿龍超九牧
分潛霍三江帶射洮憂勞中野瘠甄鑄在城佻移轉
天書重周流水國遙紫闈遲覲履白旐促歸鑣士尙
崇三肄民懷奉六條縱非情合契應惜韻孤標昨歲舟
同載秋林葉始凋登臨雲漠漠唱詠水迢迢山勢蟠吳
越天風送汐潮援豪昔賢墓解帶野僧寮文字鈔榛碣
泉源酌木瓢乾坤孤過客今古一終朝北闕求衣切
西垂擐甲&KR1600;殷憂分聖代得佐豈虛朝未竟銘鐘鼎
徒思茇琫瑤龍髯雲去路鶴語雪寒宵秦杵俄停相
虞廷正罷韶滄洲波浩浩空宇氣寥寥六代烟霞郭
三春士女橈神徠靈雨冷迹在綠蕪蘨車斗容凡物堂
階切久要敢云當虎視深辱好蟲雕江月今弦魄吳颿
舉過&KR0657;出迎周士披哀和楚巫簫貽厥爲箕近恩斯作
室翹故人畱白首賢子尙青霄盡此平生痛從今道路
遼陳詩動冥漠帷帳颯風飇
孫淵如觀察(星衍)萬卷歸裝圖
自興雕板易鈔胥市冊雖多亂魯魚君自石渠繙七略
復依官閣惜三餘世推列架皆精本我願連牆借讀書
政恐衡山承召起牙籤三萬又隨車
