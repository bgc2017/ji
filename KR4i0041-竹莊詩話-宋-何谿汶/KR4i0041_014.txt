竹莊詩話卷十四
雜編四
古意陳羽
詩史云陳羽有詩百餘首古意一篇集中所
無
十三學綉羅衣裳自憐紅袖聞馨香人言此是嫁時服
含笑不刺雙鴛鴦郎年十九髭未生拜官天下聞郎名
車馬駢闐賀門館自然不失為公卿是時妾家猶未貧
兄弟出入雙車輪繁華全盛兩相敵與郎年少為婚姻
郎家居近御溝水豪門客盡躡珠履雕盤酒器常不乾
曉入中厨妾先起姑嫜嚴肅有規矩小娘嬌多意難取
朝参暮拜白玉堂綉衣著盡黃金縷妾貎漸衰郎漸薄
時時強笑意索寞知郎本来無歲寒幾回掩淚看花落
妾年四十絲滿頭郎未五十封公侯男兒全盛日忘舊
銀床羽帳空颼飀庭花紅遍蝴蝶飛看郎玉佩下朝時
歸来略略不相顧却令侍婢生光輝郎恨婦人易衰老
妾亦恨深不忍道看郎壯健能幾時知過六十還枯槁
遊道林嶽麓寺沈傳師
六一居士云沈傳師道林嶽麓寺詩題云酬
唐侍御姚員外而二人之詩不見不知何人
也獨此詩以字畫傳於世而詩亦自佳
詩事云黃魯直尤喜沈傳師嶽麓寺詩碑嘗
為之說曰沈傳師字畫皆遒勁真楷筆勢可
學唯道林嶽麓詩殊不相類似有神助其間
架縱奪偏正肥瘦長短各有體忽若龍起滄
溟鳳翔青漢又如花開秀谷松偃幽岑或似
枯木倒懸怪石高墜千變萬態冥發天機與
其詩之氣燄往往勍敵不問阿買之徒即韓
擇木蔡有鄰不是過也此魯直不特愛其
書又愛其詩如此僕於宋次道家見所謂唐
侍御首唱詩尤豪壯乃儒林郎監察御史唐
扶也
承明年老輙自論乞得湘守東南奔為聞楚國富山水
青嶂邐迤僧家園含香珥筆皆眷舊謙抑自忘臺省尊
不令執簡候亭館直許携手遊山樊忽驚列岫曉来逼
朔雪洗盡烟嵐昏碧波回嶼三山轉丹艦繚郭千艘屯
華鑣躞蹀絢砂步大旆錯綵輝松門樛枝競騖龍蛇勢
折幹不滅風霆痕相重古殿倚岩腹别引新徑縈雲根
生乎傷楚虞帝魂情多思逸聊開樽危弦細管逐歌颺
畫鼔繡靴随節飜鏘金七言凌老杜入木八法墦高軒
嗟余絶倒久不知忍復感激論元元
嶽麓山道林二寺行杜甫
蔡寬夫詩話云子美題道林嶽麓寺詩云宋
公放逐登臨後物色分留與老夫宋公之問
也此語句法清新故為傑出其後唐扶題詩
復云兩祠物色收拾盡壁間杜甫真少恩意
雖相反而語亦秀拔乃知文章變態初無窮
盡惟能者得之扶即沈傳師所謂唐侍御者
其詩他語亦稱如泉清或戲蛟龍窟殿豁數
盡高帆掀即令異鳥聲不斷聞道看花春更
繁之類與子美寺門高開洞庭野殿脚插入
赤沙湖五月寒風冷佛骨六時天樂朝香爐
之句幾不相上下
玉泉之南麓山殊道林林壑争盤紆寺門高開洞庭野
殿脚插入赤沙湖五月寒風冷佛骨六時天樂朝香爐
地靈步步雪山草僧寳人人滄海珠塔劫宫牆壯麗敵
香厨松道清凉俱蓮花交響共命鳥金榜雙廻三足烏
方丈涉海費時節元圃尋河知有無暮年且喜經行近
春日兼蒙暄暖扶飄然斑白身奚適旁此煙霞茅可誅
桃源人家易制度橘州田土仍膏腴潭府邑中甚淳古
太守庭内不喧呼昔遭衰世皆晦迹今幸樂國養微軀
依止老宿亦未晩富貴功名焉足圖久為野客尋幽慣
細學何顒逸興孤一重一掩吾肺腑山鳥山花吾友于
宋公放逐曾題壁物色分留與老夫
遊道林嶽麓二寺唐扶
道林嶽麓仲與昆卓犖請從先後論松根踏雪二千步
始見大屋開三門泉清或戲蛟龍窟殿豁數盡高帆掀
即今異鳥聲不斷聞道看花春更繁從容一衲分若有
蕭瑟兩鬢吾能髠逢迎侯伯轉覺貴膜拜佛像心加尊
梢揖皇英頮濃淚試與屈賈招清䰟荒唐大樹悉柟桂
細碎枯草多蘭蓀沙彌去學五印字静女来懸千尺幡
主人念我塵眼昏夜半號令期至暾遲回雖得上白舫
羈紲不敢言綠樽兩祠物色收拾盡壁間杜甫真少恩
晚來光彩又騰射筆鋒正徤如可呑
感懷韋莊
鑑誡錄云詩之作也窮通之分可觀王建詩
寒碎故仕終不顯李洞詩窮悴竟不仕韋莊
詩壯故仕至台輔何瓉詩愁未幾而卒王建
寄賈島曰盡日吟詩坐忍飢萬人中覓似公
稀僮眠冷榻朝猶卧驢放秋田夜不歸傍暖
旋收紅落葉覺寒猶着舊生衣曲江池畔時
時到為愛鸕鷀雨裏飛李洞上曹郎中曰閑
坊宅枕穿官水聽水分衾蓋蜀僧藥杵聲中
搗殘夢茶鐺影裏煮孤燈刑曹樹蔭千年井
華岳樓開萬里冰詩句變風官漸緊夜濤舂
盡海邊藤韋莊感懷云云何瓉書事云果决
生涯向洛中西投知已語從容雲遮劍閣三
千里水隔瞿塘十二峯闊步文翁坊裏月閒
尋杜甫宅邊松到頭須卜林泉隠自愧無能
繼卧龍蜀檮杌云韋莊字端已乾寧中舉進
士有詩云云末兩句時人以其有宰相器
長年方悟少年非人道新詩勝舊詩十畝野塘留客釣
一軒春雨對僧棋花間醉任黃鸝語池上吟從白鷺窺
大道不將爐冶用有心重立太平基
陪王郎中尋孔徵君韋應物
復齋謾錄云尋孔徵君早春遊望二篇皆佳
作而韋集逸去余家有顧陶所編唐詩有云
俗吏閒居少同人會面難偶随香署客来訪竹林歡暮
館花微落春城雨暫寒甕間聊共酌莫使宦情闌
和晉陵陸丞相早春遊望杜審言
獨有宦遊人偏驚物候新雲霞出海曙梅柳渡江春淑
氣催黃鳥晴光照綠蘋忽聞歌古調歸思欲沾巾
高軒過李賀
摭言云李賀年七歲以長短之製名動京華
時韓文公與皇甫湜覧賀所作竒之因連騎
造門求見賀總角荷衣而出二公不之信因
令面賦一篇賀承命欣然操觚染翰傍若無
人仍名曰高軒過二公大驚遂以所乘馬命
聯鑣而還所居親為束髮
華裾織翠青如葱金環壓轡搖玲瓏馬蹄隠耳聲隆隆
入門下馬氣如虹云是東京才子文章鉅公二十八宿
羅心胸元精照耀貫當中殿前作賦聲摩空筆補造化
天無功龐眉書客感秋蓬誰知死草生華風我今垂翅
附冥鴻他日不羞蛇作龍
金銅仙人辭漢歌李賀
杜牧之序云賀探尋前事所以深歎恨古今
未嘗經道者如金銅仙人辭漢歌補梁庾肩
吾宫體謠求取情狀離絶遠去筆墨畦逕間
亦殊不能知之
梁魏錄云李賀歌造語竒特首云茂陵劉郎
秋風客指漢武帝言也又云魏官牽車指千
里此言魏明遣人遷金銅仙人於鄴也又云
空將漢月出宫門憶君清淚如鉛水此語尤
警拔非撥去筆墨畦逕安能及此
序云魏明帝青龍元年八月詔宫官牽車西取漢
孝武捧露盤仙人欲立置前殿宫官既拆盤仙人
臨載乃澘然淚下遂作歌
茂陵劉郎秋風客夜聞馬嘶曉無迹畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰蘭送客咸陽道
天若有情天亦老擕盤獨出月荒凉渭城已遠波聲小
還自會稽歌李賀
序云庾肩吾於梁時嘗作宫體謠引以應和皇子
及國世淪敗肩吾先潜難會稽後始還家僕意其
必有遺文今無得焉故作還自會稽歌以補其悲
野粉椒壁黃濕螢滿梁殿臺城應教人秋衾夢銅輦吳
霜點歸鬢身與塘蒲晚脈脈辭金魚羈人守迍賤
題金山寺張祐
南唐書云金山寺號為勝景先張祐吟詩有
僧歸夜船月龍出曉堂雲之句自後詩人閣
筆
一宿金山頂微茫水國濱僧歸夜船月龍出曉堂雲樹
影中流見鐘聲兩岸聞因悲在朝市終日醉醺醺
題華清宫杜裳
西清詩話云世有才藻擅名而辭間不工者
有不以文藝稱而詩或驚人者近傳留題華
清宫一絶云云乃杜裳也武昌阻風一絶云
云乃方澤也此殆不可知已
行盡江東數十程曉乘殘月入華清朝元閣上西風急
都入長楊作雨聲
武昌阻風方澤
江上春風留客舟無窮歸思滿江流與君盡日閒臨水
貪看飛花忘却愁
晚泊潯陽望廬峯作孟浩然
呂氏童蒙訓云孟浩然詩云云前四句但詳
看此等詩自然高遠
挂席幾千里名山都未逢泊舟潯陽郭始見香爐峯常
讀遠公傳永懷塵外蹤東林精舍在日暮空聞鐘
南州有贈(二首)賈至
蔡寬夫詩話云王摩詰世固知之矣獨賈至
未見深稱者予觀其南州有贈二首云云如此
等類使置老杜集中雖明眼人恐未易辨
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾襟
又
越井人南去湘川水不流江邊數杯酒海内一孤舟嶺
嶠同遷客京華即舊遊春心將别恨萬里共悠悠
錦瑟李商隠
箱素雜記云義山錦瑟詩云云山谷道人讀
此詩殊不曉其意後以問東坡東坡云此出
古今樂志云錦瑟之為器也其絃五十其柱
如之其聲也適怨清和按李詩莊生曉夢迷蝴
蝶適也望帝春心託杜鵑怨也滄海月明珠
有淚清也藍田日暖玉生煙和也一篇之中
曲盡其意史稱其瑰竒雄邁信然
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶只是當時已惘然
中秋月廖凝
雅言雜載云廖凝字熙績善吟諷有集行於
世詠中秋月與聞蟬最為絶唱江左學詩者
競造其門
九十日秋色今朝已中分孤光呑列宿四面絶微雲衆
木排疎影寒流叠細紋遥遥望丹桂心緒正紛紛
聞蟬
一聲初應候萬木已西風偏感異鄕客先於離塞鴻日
斜金谷静雨過石城空此處不堪聽蕭條千古同
金陵懷古劉夢得
鑑誡錄云元微之劉夢得韋楚客會於樂天
之居因論南朝興廢事各賦金陵懷古詩夢
得方在郎省元公已居北門夢得騁其才略
無遜意滿引一觴請為首唱一揮而成白公
覧詩曰四人探驪龍吾子先得其珠其餘鱗
甲將何為三公於是罷吟
珊瑚鈎詩話云千尋鐡鎻沉江底一片降旗
出石頭當時號為絶唱
王濬樓船下益州金陵王氣黯然收千尋鐡鎻沉江底
一片降旗出石頭荒苑至今生茂草古城依舊枕寒流
而今四海歸皇化兩岸蕭蕭蘆荻秋
寄南游兄弟竇鞏
苕溪漁隠云丙戌之冬余初病起深居簡出
終日曝背晴簷萬事不到因以荆公所選唐
百家詩反復熟味之見其格律辭句列皆相
似雖無豪放之氣而有秀整之功高為不及
卑復有餘適中而已荆公為欲觀唐人詩觀
此足矣詎不然乎集中佳句世所稱道者不
復錄出惟余别有喜者命兒輩筆之以備遺
云四絶云云
書成未報幾時還知在三湖五嶺間獨立衡門秋水闊
寒鵶飛去日銜山
南遊感興竇鞏
傷心欲問前朝事惟見江流去不回日暮東風春草綠
鷓鴣飛上越王臺
移家别湖上亭戎昱
好是春風湖上亭柳條藤蔓繫離情黃鶯久住渾相識
欲别頻啼四五聲
宿建德江孟浩然
移舟泊滄渚日暮客愁新野闊天低樹江清月近人
别輞川别業王縉
苕溪漁隠云余舊見郵亭壁間題云云亦有
佳思後讀王維集乃王縉詩附在集中
山月曉仍在林風凉不絶殷勤如有情惆悵令人别
麗人行杜甫
瑶溪集云詩之景不一而足今随詩出之觀
作者之梗槩云瑶溪集多立體式品題諸詩
強為分别初無確論今並不取獨所論詩之
景者為說雖泛然其間編類多前輩所稱美
而後人所膾炙故頗加刪錄得五十九篇若
他有評論已見别卷者兹不復載
一首說帝都遊春之盛
三月三日天氣新長安水邊多麗人態濃意遠淑且真
肌理細膩骨肉勻繡羅衣裳照暮春蹙金孔雀銀麒麟
頭上何所有翠微㔩葉垂鬢脣背後何所見珠壓腰衱
穏稱身就中雲幕椒房親賜名大國虢與秦紫駝之峰
出翠釡水精之盤行素鱗犀筯厭飫久未下鑾刀縷切
何紛綸黃門飛鞚不動塵御厨絡繹送八珍簫鼓哀吟
感鬼神賓從雜遝實要津後来鞍馬何逡巡當軒下馬
立錦茵楊花雪落覆白蘋青鳥飛去銜紅巾炙手可熱
勢絶倫慎莫近前丞相嗔
樂遊園
一首知貴遊燕會之適
樂遊古園崒森爽煙緜碧草萋萋長公子華筵勢最強
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開詄蕩蕩
曲江翠幕排銀牓拂水低徊舞袖翻緣雲清切歌聲上
却憶年年人醉時只今未醉已先悲數莖白髮那抛得
百罰深杯亦不辭聖朝亦知賤士醜一物自荷皇天慈
此身飲罷無歸處獨立蒼茫自詠詩
飲中八仙歌
一首見開元太平人物之盛
知章騎馬似乘船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢
飲如長鯨翕百川銜杯樂聖稱避賢宗之瀟洒美少年
舉觴白眼望青天皎如玉樹臨風前蘇晉長齋繡佛前
醉中往往愛逃禪李白一斗詩百篇長安市上酒家眠
天子呼来不上船自稱臣是酒中仙張旭三杯草聖傳
脫帽露頂王公前揮毫落紙如雲烟焦遂五斗方卓然
高談雄辨驚四筵
今夕行
一首見旅館博戲豪放之快
今夕何夕歲云徂更長燭明不可孤咸陽客舍一事無
相與博塞為歡娛馮陵大叫呼五白袒跣不肻成梟盧
英雄有時亦如此邂逅豈即非良圖君莫笑劉毅從来
布衣願家無儋石輸百萬
高都護騘馬行
三首詠駿馬見寫貎駿物可喜之狀
安西都護胡青騘聲價歘然来向東此馬臨陣久無敵
與人一心成大功功成惠養隨所致飄飄遠自流沙至
雄姿未受伏櫪恩猛氣猶思戰場利腕促蹄高如踣鐵
交河幾蹴曾冰裂五花散作雲滿身萬里方看汗流血
長安壯兒不敢騎走過掣電傾城知青絲絡頭為君老
何由却出横門道
天育驃騎歌
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹兩耳黃眼有紫焰雙
瞳光矯矯龍性合變化卓立天骨森開張伊昔太僕張
景順監牧攻駒閱清峻遂令大奴守天肓别養驥子憐
神俊當時四十萬匹馬張公歎其材盡下故獨寫真傳
世人見之座右久更新年多物化空形影嗚呼健步何
由騁如今豈無騕褭與驊騮時無王良伯樂死即休
騘馬行
鄧公馬癖人共知初得花騘大苑種夙昔傳聞思一見
牽来左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝来久試華軒下
未覺千金滿高價赤汗微生白雪毛銀鞍却覆香羅帕
卿家舊賜公取之天廐真龍此其亞晝洗須騰涇渭深
朝趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肻使騏驎地上行
醉為馬墜諸公携酒相看
一首見俊快奔突之勝
甫也諸侯老賓客罷酒酣歌拓金戟騎馬忽憶少年時
散蹄迸落瞿塘石白帝城門水雲外低身直下八千尺
粉堞電轉紫遊韁東得平岡出天壁江樹野堂争入眼
垂鞭嚲鞚凌紫陌向来皓首驚萬人自倚紅顔能騎射
安知决臆追風足朱汗驂驔猶噴玉不虞一蹶終損傷
人生快意多所辱職當憂戚伏衾枕况乃遲暮加煩促
朋知来問腆我顔杖藜強起依僮僕語盡還成開口笑
提㩦别掃清溪曲酒肉如山又一時初筵哀絲動豪竹
共指西日不相貨喧呼且覆杯中淥何必走馬来為問
君不見嵇康養生被殺戮
竹莊詩話卷十四
