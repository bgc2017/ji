竹莊詩話詩文評類
提要
(臣)等謹案竹莊詩話二十四卷舊本不著撰
人名氏錢曾讀書敏求記曰竹莊居士不知
何時人徧蒐古今詩評雜錄其說於前而以
全首附於後乃詩話中之絶佳者考宋藝文
志有何谿汶竹莊詩話二十七卷盖即此書
惟今本二十四卷其數少異或傳寫佚其三
卷或後人有所合併或宋史誤四為七均未
可知然出自宋人則無疑也是書與蔡正孫
詩林廣記體例略同皆名為詩評實如總集
使觀者即其所評與原詩互相考證可以見
作者之意旨併可以見論者之是非視他家
詩話但拈一句一聯而不睹其詩之首尾或
渾稱某人某篇而不知其語云何者固為勝
之惟正孫書以評列詩後此以評列詩前為
小變耳其所引證如五經詩事歐公餘話洪
駒父詩話潘子真詩話桐江詩話筆墨閒錄
劉次莊樂府集邵公序樂府後錄之類今皆
未見傳本而吕氏童蒙訓論詩之語今世所
行重刻本皆削去不載此書所錄尚見其梗
概又此書作于宋末所見詩集猶皆古本如
焦仲卿妻詩明人活字板玉臺新詠妄增賤
妾留空房相見嘗日稀二句謬傳至今實則
郭茂倩左克明兩家樂府及舊本玉臺新詠
皆無之此書亦無此二句足相證明即其所
載習見之詩亦有資考校也乾隆四十六年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
