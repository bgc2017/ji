竹莊詩話卷十一
雜編一
醉歌行(别從姪勤落第歸)杜甫
漫齋詩話云送别情景於後幅突然接入開後人
無限法門醉歌意只用一點前後文勢倍覺生色
陸機二十作文賦汝更小年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七
射策君門期第一舊穿楊葉真自知暫蹶霜蹄未為失
偶然擢秀非難取會是排風有毛質汝身已見唾成珠
汝伯何由髮如漆春光澹沲秦東亭渚蒲牙白水荇青
風吹客衣日杲杲樹攪離思花冥冥酒盡沙頭雙玉缾
衆賓皆醉我獨醒乃知貧賤别更苦吞聲躑躅涕淚零
贈衛八處士
人生不相見動如參商今夕復何夕共此燈燭光少壯
能幾時鬚髮各已蒼訪舊半為鬼驚(一作嗚)呼熱中腸焉
知二十載重上君子堂昔别君未婚兒女忽成行怡然
敬父執問我來何方問答乃未已(一作未及已)兒女羅酒漿
夜雨剪春韭新炊間(一作聞)黃粱主稱會面難一舉累十觴
十觴亦不醉感子故意長明日隔山岳世事兩茫茫
新安吏
客行新安道喧呼聞點兵借問新安吏縣小更無丁府
帖昨夜下次選中男行中男絶短小何以守王城肥男
有母送瘦男獨伶俜白水暮東流青山猶哭聲莫自使
眼枯收汝淚縱横眼枯却見骨天地終無情我軍取相
州日夕望其平豈意賊難料歸軍星散營就糧近故壘
練卒依舊京掘壕不到水牧馬役亦輕況乃王師順撫
養甚分明送行勿泣血僕射如父兄
石壕吏
暮投石壕村有吏夜捉人老翁踰墻走老婦出門看吏
呼一何怒婦啼一何苦聽婦前致詞三男鄴城戍一男
附書至二男新戰死存者且偷生死者長巳矣室中更
無人所有乳下孫孫有母未去出入無完裙老嫗力雖
衰請從吏夜歸急應河陽役猶得備晨炊夜久語聲絶
如聞泣幽咽天明登前途獨與老翁别
新婚别
師氏詩說云詩采綠刺怨曠也觀甫此詩怨
别又甚於采綠者矣
王深父云先王之政新有婚者苟不使政出
於刑名則一切使衆而已此詩必所怨盡其
常分而能不忘禮義余是以錄之
蒼梧雜識云新婚别一篇甚得古詩人之意
勿為新婚念努力事戎行所以勉其夫羅襦不復
施對君洗紅粧所謂豈無膏沐誰適為容者也
兔絲附蓬麻引蔓故不長嫁女與征夫不如棄路傍結
髮為君妻席不暖君牀暮昏晨告别無乃大怱忙君行
雖不遠守邊赴河陽妾身未分明何以拜姑嫜父母養
我時日夜令我藏生女有所歸雞狗亦得將君今往死
地沉痛廹中腸誓欲隨君去形勢反蒼黃勿為新昏念
努力事戎行婦人在軍中兵氣恐不揚自嘆貧家女久
致羅襦裳羅襦不復施對君洗紅妝仰視百鳥飛大小
必雙翔人事多錯迕與君永相望
垂老别
師氏詩說云痛念國家急難征戍烽火何鄊
不有吾豈能獨安不慮哉不敢盤桓義也塌
然傷别者仁也不忘仁義此甫幾乎風雅之作也
四方未寧静垂老不得安子孫陣亡盡焉用身獨完投
杖出門去同行為辛酸幸有牙齒存所悲骨髓乾男兒
既介胄長揖别上官老妻卧路啼歲暮衣裳单孰知是
死别且復傷其寒此去必不歸還聞勸加飡土門壁甚
堅杏園度亦難勢異鄴城下縱死時猶寬人生有離合
豈擇衰老端憶昔少壯日遲廽竟長歎萬國盡征戍烽
火被岡巒積屍草木腥流血川原丹何鄉為樂土安敢
尚盤桓棄絶蓬室居塌然摧肺肝
無家别
師氏詩說云在昔先王中興勞來還定安集之
而鴻雁之民獲安其居今肅宗中興使民無家而
至於生無以養死無以葬其視周宣之民不亦厚
顔也哉觀甫詩時政之美惡皆可得而知也
王深父云先王子惠困窮則天下無敗亂之
兆矣此詩何為作乎
寂寞天寶後園廬但蒿藜我里百餘家世亂各東西存
者無消息死者為塵泥賤子因陣敗歸來尋舊蹊久行
見空巷日瘦氣慘悽但對狐與狸豎毛怒我啼四鄰何
所有一二老寡妻宿鳥戀本枝安辭且窮棲方春獨荷
鋤日暮還灌畦縣吏知我至召令習鼓鞞雖從本州役
内顧無所擕近行止一身遠去終轉迷家鄉既盪盡遠
近理亦齊永痛長病母五年委溝谿生我不得力終身
兩酸嘶人生無家别何以為烝黎
夏日歎
夏日出東北陵天經中街朱光徹厚地鬱蒸何由開上
蒼久無雷無乃號令乖雨降不濡物良田起黃埃飛鳥
苦熱死池魚涸其泥萬人向流冗舉目唯蒿萊至今大
河北盡作虎與豺浩蕩想幽薊王師安在哉對食不能
飡我心殊未諧𦕈然貞觀初難與數子偕
夏夜歎
䂬溪詩話云夏夜歎曰念我荷戈士窮年守
邊疆此仁人君子之用心終不可忘也
永日不可暮炎熱毒我腸安得萬里風飄颻吹我裳昊
天出華月茂林延疎光仲夏苦夜短開軒納微涼虛明
見纖豪羽虫亦飛揚物情無巨細自適固其常念彼荷
戈士窮年守邊疆何由一洗濯執熱互相望竟夕擊刁
斗喧聲連萬方青紫雖被體不如早還鄉北地悲笳發
鸛鶴號且翺況復煩促倦激烈思時康
赴江陵塗中寄三翰林韓愈
孤臣昔放逐泣血追愆尤汗漫不省識怳如乘桴浮或
自疑上疏上疏豈其由是年京師旱田畆少所收上憐
民無食兵(一作征)賦半已休有司恤經費未免煩徵求富
者既云急貧者固巳流傳聞閭里間赤子轉渠溝持男
易斗粟掉臂莫肯酬我時出衢路餓者何其稠親逢道
死者佇立(一作停馬)久咿嚘歸者不能食有如魚掛鈎適會
除御史誠當得言秋拜疏移閤門為忠寧自謀上陳人
疾苦無令絶其喉下言(一作令)畿甸内根本理宜優積雪
驗豐熟幸寬待蠶麰天子惻然感司空歎綢繆謂言即
施設乃返遷炎州同官盡才俊偏善柳與劉或慮語言
洩傳之落冤讐二子不宜爾將疑斷還不中使臨門遣
頃刻不得留病妹卧床褥分知隔明幽悲啼乞就别百
請不頷頭弱妻抱稚子出拜忘慚羞僶俛不廽顧行行
詣連州朝為青雲士暮作白首囚商山季冬月冰凍絶
行輈春風洞庭浪出沒驚孤舟逾嶺到所任低顔奉君
侯酸寒何足道隨事生瘡疣遠地觸塗異吏民似猨猴
生獰多忿狠辭舌紛嘲啁白日屋簷下雙鳴鬭鵂鶹有
蛇類兩首有蟲(一作蠱)羣飛游窮冬或搖扇盛下或重裘
颶起最可畏訇哮簸陵邱雷霆助光怪氣象難比侔癘
疫忽潛遘十家無一瘳猜嫌動置毒對桉輙懷愁前日
遇恩赦私心喜還憂果然又羈縶不得歸鋤耰此府雄
且大騰陵盡戈矛棲棲法曹掾何處事卑陬生平企仁
義所學皆孔周臯知大理官不列三后儔何況親犴獄
敲搒發奸偷懸知失事勢(一云事勢乖)恐自罹罝罘湘水清
且急涼風日脩脩胡為首歸路旅泊尚夷猶昨者京使
至嗣皇傳冕旒赫然下明詔首罪誅共兜復聞顛夭輩
峨冠進鴻疇班行再肅穆璜珮鳴琅璆佇繼貞觀烈邊
封脱兜鍪三賢推侍從卓犖傾枚鄒高議參造化清文
煥皇猷恊心輔齊聖致理同毛輶小雅詠鳴鹿食苹貴
呦呦遺風邈不嗣豈憶常同禂(一作儔)失志早衰換前期
擬蜉蝣自從齒牙缺始慕舌為柔因疾鼻又塞漸能等
薰蕕深思罷官去畢命依松楸空懷焉能果但見歲巳
遒殷湯閔禽獸解網祝蛛蝥雷煥掘寶劒冤氣銷斗牛
兹道誠可尚誰能借前籌殷勤謝友朋明月非暗投
暮行河堤上
暮行河堤上四顧不見人衰草際黃雲感歎愁我神夜
歸孤舟卧展轉空及晨謀計竟何就嗟嗟世與身
重雲一首李觀疾贈之
天行失其度隂氣來干陽重雲閉日夜炎燠成寒涼小
人但咨怨君子惟憂傷飲食為减少身體豈寧康此志
成足貴懼非職所當藜羹尚如此肉食安可嘗窮冬百
草死幽桂乃芬芳且況天地間大運自有常勸君善飲
食鸞鳳本高翔
江漢荅孟郊
江漢雖云廣乘舟渡無艱流沙信難行馬足常往還凄
風結衝波狐裘能禦寒終宵處幽室華燭光爛爛苟能
行忠信可以居夷蠻嗟余與夫子此義每所敦何為復
見贈繾綣在不諼
歸彭城
天下兵又動太平竟何時訏謨者誰子無乃失所宜前
年關中旱閭井多死饑去歲東郡水生民為流屍上天
不虛應禍福各有隨我欲進短策無由至丹墀刳肝以
為紙瀝血為書辭上言陳堯舜下言引龍䕫言詞多感
激文字少萎蕤一讀巳自怪再尋良自疑食芹雖云美
獻御固巳癡緘封在骨髓耿耿空自竒昨者到京城屢
陪高車馳周行多俊異議論無瑕疵見待頗異禮未能
去毛皮到口不敢吐徐徐俟其巇歸來戎馬間驚顧似
羈雌連日或不語終朝見相(一作我)欺乘間輙騎馬茫茫
詣空陂遇酒即酩酊君知我為誰
醉贈張秘書
人皆勸我酒我若耳不聞今日到君家呼酒持勸君為
此座上客(一作士)及余各能文君詩多態度藹藹春空雲
東野動驚俗天葩吐竒芬張籍學古淡軒昂避雞羣阿
買不識字頗知書八分詩成使之寫亦足張吾軍所以
欲得酒為文俟其醺酒味既冷洌酒氣又氤氲性情漸
浩浩諧笑方云云此誠得酒意餘外徒繽紛長安衆富
兒盤饌羅羶葷不解文字飲惟能醉紅裙雖得一餉樂
有如聚飛蚊今我及數子固無蕕與薰險語破鬼膽高
詞嫓(一作動)皇墳至寶不雕琢神功謝鋤耘方今向太平
元凱承華勛吾徒幸無事庶以窮朝曛
送靈師
佛法入中國爾來六百年齊民逃賦役高士著幽禪官
吏不之制紛紛聽其然耕桑日失隸朝署時遺賢靈師
皇甫姓胤胄本蟬聮少小涉書史早能綴文篇中間不
得意失迹成延遷逸志不拘教軒騰斷牽攣圍碁鬭白
黑生死隨機權六博在一擲梟盧叱廽旋争(一作文)戰誰
與敵浩汗横戈鋋飲酒盡百&KR0678;嘲諧思愈鮮有時醉花
月清唱高且緜四座咸寂默香如奏湘絃尋勝不憚險
黔江屢洄㳂瞿塘五六月驚電讓歸船怒水忽中裂千
尋墮幽泉環廽勢益急仰見團團天投身豈得計性命
甘徒捐浪沫蹙翻涌漂浮再生全同行二十人魂骨俱
坑填靈師不掛懷冐涉道轉延開忠二州牧詩賦時(作)
(世)多傳失職不把筆珠璣為君編強留費日月密席羅
嬋娟昨者至林邑使君數開筵(一作數數為開筵)逐客三四公
盈懷贈蘭荃湘(一作湖)游泛漭沆溪宴駐潺湲别語不許
出行裾動遭牽鄰州競招請書札何翩翩十月下桂嶺
乘寒恣窺緣落落王員外争迎獲其先自從入賓舘占
恡久能專吾徒頗擕之(一作吾徒或擕被)接宿窮歡妍聽說兩
京事分明皆眼前縱横雜謠俗𤨏屑咸羅穿材調真可
惜朱丹在磨研方將歛之道且欲冠其顛韶陽季(一作李)
太守高步凌雲煙得客輙忘食開囊乞繒(一作緡)錢手持
南曹叙字重青瑤鐫古氣參彖繫(一作象)高摽摧太玄維
舟事干謁披讀頭風痊還如舊相識(一作頗似舊相識)傾壺暢
幽悁以此復留滯歸驂幾時鞭
送惠師
惠師浮屠者乃是不羈人十五愛山水超然謝朋親(一作)
(超然同隠倫)脱冠剪頭髮飛(一作孤)步遺蹤塵發跡入四明梯空
上秋旻遂登天台望衆壑皆嶙峋夜宿最高頂舉頭看
星辰光芒相照燭南北争羅陳兹地絶翔走自然嚴且
神微風吹木石澎湃聞韶鈞半夜起下視溟波御日輪
魚龍驚湧躍呌笑成悲辛怪氣或紫赤敲磨共輪囷金
鵶既騰翥六合俄清新常聞禹穴竒東去窺甌閩越俗
不好古流傳失其真幽蹤邈難得聖路嗟長湮廻臨浙
江濤屹立高峨岷壯志死不息千年如隔晨是非竟何益
棄去非吾倫凌江詣盧岳浩蕩極游廵崔崒沒雲表陂
陁浸湖淪是時雨初霽懸瀑垂大(一作天)紳前年往羅浮
步戞南海漘大哉歸德盛榮茂恒留春鵬鶱墮長翮鯨
戱側修鱗自來連州寺曾未造城闉日擕青雲客探勝
窮崖濱太守邀不往(一作得)羣官請徒頻(一作其志信不羣)囊無
一金資翻為(一作謂)富者貧昨日忽不見我令(一作今)訪其
鄰奔波(一作走)相追及把手問所因顧我却興歎君寧異
於民離合自古然辭别安足珍吾聞九疑好夙志今欲
伸班竹啼舜婦清湘沉楚臣衡山與洞庭此固道所循
尋崧方抵洛歴華遂之秦浮游靡定處偶往即通津吾
言子當去子道非吾遵江魚不池活野鳥難籠馴吾非
西方教憐子狂且醇吾嫉惰遊者憐子愚且諄去矣各
異趣河為浪(一作淚)沾巾
華清宫三十韻杜牧
倦游錄云臨潼縣靈泉觀唐華清宫也自唐
迄今題詠不可勝紀小杜五言長詠并三絶
洎鄭嵎津陽門詩外唯陳文惠張文定及進
士楊正倫詩最佳又鄭文寶詩云但見太平
無事久不知貞觀用功深皆為知者所賞
竹坡詩話云杜牧之華清宫三十韻無一字
不可人意其叙開元一事意直而詞隠有騷雅
之風至一千年際會三萬里農桑之語置此詩
中如伶優與嵇阮並席而談豈不敗人意哉
繡嶺明珠殿層巒下繚牆仰窺雕檻影猶想赭袍光昔
帝登封後中原自古強一千年際會三萬里農桑几席
延堯舜軒墀立禹湯雷霆馳號令星斗煥文章釣築乘
時用芝蘭在處芳北扉閑木索南面富循良至道思玄
圃平居厭未央鈎陳裹巖谷文陛壓青蒼歌吹千秋節
樓臺八月涼神仙高縹緲環珮碎丁當泉暖涵牎鏡雲
嬌惹粉囊嫰嵐滋翠葆清渭照紅粧帖泰生靈夀懽娛
歲序長月聞仙曲調霓作舞衣裳雨露偏金穴乾坤入
醉鄉玩兵師漢武廽手倒干將鯨鬛掀東海胡牙揭上
陽喧呼馬嵬血零落羽林槍傾國留無路還魂怨有香
蜀峯横慘澹秦樹遠微茫鼎重山難轉天扶業更昌望
賢餘故老花萼舊池塘往事人誰問幽襟淚獨傷碧簷
斜送日殷葉半凋霜迸水傾瑤砌疎風□玉房塵埃羯
鼓索片叚荔枝筐鳥啄摧寒木蝸蜒蠧畫梁孤烟知客
恨遙起泰陵傍
過華清宫絶句(三首)
遯齋閒覽云華清宫詩云云首作尤膾炙人口
長安廽望綉成堆山頂千門次第開一騎紅塵妃子笑
無人知是荔枝來
新豐綠樹起黃埃數騎漁陽探使廽(帝使中使輔璆琳探禄山反否璆琳)
(受禄山金回言不反)霓裳一曲千峯上舞破中原始下來
萬國笙歌醉太平倚天樓殿月分明雲中亂拍禄山舞
風過重巒下笑聲
津陽門詩鄭嵎
津陽門北臨通逵雪風獵獵飄酒旗泥寒欵段蹶不進疲童
退問前何為酒家顧客催解装案前羅列樽與巵青錢瑣屑
安足數白醪軟美甘如飴開壚引滿相獻酬枯腸渴肺忘朝
飢愁憂似見出門去漸覺春色入四肢主翁移客挑華燈雙肩
隠膝烏帽欹笑云鮐老不為禮飄蕭雪鬢雙垂頤問余何
往凌寒曦顧翁枯朽郎豈知翁曾豪盛客不見我自為君陳
昔時時平親衛號羽林我纔十五為孤兒射熊搏虎衆莫敵
彎弧出入隨佽飛此時初創觀風樓簷高百尺堆華榱樓南
更起鬭雞殿晨光山影相參差其年十月移禁仗山下櫛
比羅百司朝元閣成老君見會昌縣以新豐移幽州曉進供奉
馬玉珂寶勒黃金羈五王扈駕夾城路傳聲校獵渭水湄羽
林六軍各出射籠山絡野張罝維雕弓繡䩨不知數翻身滅沒
皆蛾眉赤鷹黃鶻雲中來妖狐野雉亡所依人煩馬殆禽獸盡
百里腥膻禾黍稀驪山按樂東風暖宫娃賜浴長湯池刻成玉蓮
噴香水潄回煙浪深逶迤犀屏象薦雜羅列錦鳬繡鴈相追隨
破簮碎鈿不足拾金溝殘溜和纓緌上皇寬容易承事十家三國
生光輝繞床呼盧恣樗博張燈達旦相謾期相君侈擬連貴戚日
從秦虢多游嬉朱衫馬前未滿足更驅武卒羅旌旗畫輪
寶軸從天來雲間笑語聲融怡鳴騶前騎作躞蹀宫粧襟
袖皆天姿青門紫陌多春風風中數月殘香遺驪駒吐沫
一奮迅路人擁篲争珠璣八姨新起合歡堂翔鵾賀燕無
由窺萬金酬工不肯去矜能恃巧尤嗟咨四方節制傾附
媚窮奢極侈沽恩私堂中特設夜明枕銀燭不施光鑒帷
瑶光樓南皆紫禁棃園仙宴臨花枝迎娘歌喉玉䆗窱蠻
兒舞帶金葳蕤三郎玉笛弄煙月怨如别鶴呼羈雌玉奴
琵琶龍香撥倚歌促酒聲嬌悲飲鹿泉邊春路晞粉梅
檀杏飄朱墀金沙洞口長生殿玉蘃峯頭王母祠禁庭
術士多幻化上前校勝紛相持羅公如意奪顔色三藏
袈娑成散絲蓬萊池上望秋月無雲萬里懸清輝上皇
夜半月中去三十六宫愁不歸月中祕樂天半聞丁當
玉石和塤箎宸聰聽覧未終曲却到人間迷是非千秋御
節在八月會同萬國朝華夷花萼樓南大合樂八音九
奏鸞來儀都盧尋橦誠齷齪公孫劒伎多神竒馬知舞
徹下珠榻人惜曲終更羽衣禄山此時侍御側金雞畫
障當罘罳繡棚文褓日屓贔甘言狡計愈嬌癡詔令上
路建甲第樓通走馬如翬飛大開内府恣供給玉缶金
筐銀簸箕異謀潛熾促歸去臨軒賜紫盈十圍忠臣張
公識逆狀白日切諫上不疑湯成召浴果不至潼關巳
溢漁陽師御街一夕無禁鼓玉輅順勤西南馳九門回
望塵坌多六龍夜馭兵衛疲縣官無人具軍頓行宫徹
屋屠雲螭馬嵬驛前駕不發宰相射殺冤者誰長眉鬒
髮作凝血獨有君王潛涕洟青泥坂上到三蜀金堤城
邊頓九旂移文泣祭昔臣墓度曲悲歌秋雁辭明年尚
父捷書至洗清觀闕收封畿兩宫相見望賢頓君臣鼓
舞皆歔欷宫中親呼高驃騎潛令改葬楊真妃花膚雪
態不復見空有香囊和淚滋鑾輿却入華清宫滿山紅
實垂相思飛霜殿前月悄悄迎春亭上風颸颸雪衣女
失玉籠在長生鹿瘦銅牌垂象床塵凝罨颯被畫簷䖝
網頗棃碑碧菱花覆雲母陵風篁兩菊低離披真人影
帳偏生草果老藥堂空掩扉鼎湖一日失弓劒橋山煙
草俄霏霏空聞玉椀入金市但見銅壺飄翠帷開元到
今踰十紀當時事迹皆殘隳竹花惟養棲梧鳳水藻空
游巢葉龜會昌御宇斥内典去留二教分黃緇慶山汙
瀦石甕毁紅樓綠閣皆支離竒松怪栢為樵蘇童山眢
谷亡險㠊煙中壁碎右丞畫雲間字失玄宗詩石魚巗
底百尋井銀牀下卷紅綆遲當時清影蔭紅葉一旦飛
埃埋素規韓家燭樹倚林杪千枝燦若山霞摛昔年光
彩奪明月今日銷鎔當路岐龍宫御牓高可惜火焚牛
挽臨﨑峗孔雀松殘赤琥珀鴛鴦瓦碎青琉璃我今前
程能幾許徒有餘息筯力羸逢君話此空洒涕却憶歡
娱無見期主翁莫泣聽我語寧勞感舊休吁嘻河清海
晏不難睹我皇巳立升平基湟中土地昔湮没昨者收
復無瘡痍戎王北走棄青塜虜馬西奔空月支兩逢元
年豈易偶願翁頥養豐膚肌平明酒醒各分手今夕一
樽翁莫遲
華清宫絶句陳文惠
百首新詩百意精不尤妃子即尤兵争如一句傷時事
只為明皇恃太平
又張文定
當時不是不窮奢民樂昇平少嘆嗟姚宋未亡妃子在
塵埃那得到中華
又楊正倫
休罪明皇與貴妃大都衰盛兩相隨惟憐一𣲖温泉水
不逐人心冷煖移
長恨歌白居易
容齋隨筆云白樂天長恨歌上陽人歌元微之
連昌宫詞道開元間宫禁事最為深切矣然微
之有行宫一絶句云云語少意足有無窮之味
嬾真子云詩人之言為用固寡然大有益於
世者若長恨歌是也明皇太真之事本有新
臺之惡而歌云楊家有女初長成養在深閨
人未識故世人罕知為壽王瑁之妃也春秋
為尊者諱此歌真得之
漢皇重色思傾國御宇多年求不得楊家有女初長成
養在深閨人未識天生麗質難自棄一朝選在君王側
回頭一笑百媚生六宫粉黛無顔色春寒賜浴華清池
温泉水滑洗凝脂侍兒扶起嬌無力始是新承恩澤時
雲鬢花顔金步搖芙蓉帳暖度春宵春宵苦短日高起
從此君王不早朝承歡侍宴無閒暇春從春遊夜專夜
後宫佳麗三千人三千寵愛在一身金屋粧成嬌侍夜玉樓
宴罷醉和春姊妹弟兄皆列土可憐光彩生門戶遂令天下父
母心不重生男重生女驪宫高處入青雲仙樂風飄處處聞緩
歌慢舞凝絲竹盡日君王看不足漁陽鞞鼓動地來驚破霓
裳羽衣曲九重城闕煙塵生千乘萬騎西南行翠華搖搖行
復止西出都門百餘里六軍不發無奈何宛轉蛾眉馬前死
花鈿委地無人收翠翹金雀玉搔頭君王掩面救不得
回頭血淚相和流黃埃散漫風蕭索雲棧縈紆登劔閣
蛾眉山下少人行旌旗無光日色薄蜀江水碧蜀山青聖
主朝朝暮暮情行宫見月傷心色夜雨聞鈴腸斷聲天旋日轉
回龍馭到此躊踷不能去馬嵬坡下泥土中不見玉顔空死
處君臣相顧盡沾衣東望都門信馬歸歸來池苑皆依
舊大液芙蓉未央柳芙蓉如面柳如眉對此如何不泪
垂春風桃李花開夜秋雨梧桐葉落時西宫南内多秋
草宫葉滿階紅不掃棃園弟子白髮新椒房阿監青蛾
老夕殿螢飛思悄然孤燈挑盡未成眠遲遲鐘鼓初長
夜耿耿星河欲曙天鴛鴦瓦冷霜華重翡翠衾寒誰與
共悠悠生死别經年魂魄不曾來入夢臨邛道士鴻都
客能以精誠致魂魄為感君王展轉思遂教方士殷勤
覓排空馭氣奔如電升天入地求之徧上窮碧落下黃
泉兩處茫茫皆不見忽聞海上有仙山山在虛無縹緲
間樓殿玲瓏五雲起其中綽約多仙子中有一人字玉
真雪膚花貌參差是金闕西廂叩玉扄轉教小玉報䨇
成聞道漢家天子使九華帳裏夢魂驚攬衣推桃起徘
徊珠箔銀屏邐迤開雲鬢半偏新睡覺花冠不整下堂
來風吹仙袂飄颻舉猶似霓裳羽衣舞玉容寂寞泪欄
干梨花一枝春帶雨含情凝睇謝君王一别音容兩渺
茫昭陽殿裏恩愛絶蓬萊宫中日月長回頭下望人寰
處不見長安見塵霧唯將舊物表深情鈿合金釵寄將
去釵留一股合一扇釵擘黃金合分鈿但令心似金鈿
堅天上人間會相見臨别慇懃重寄詞詞中有誓兩相
知七月七日長生殿夜半無人私語時在天願作比翼
鳥在地願為連理枝天長地久有時盡此恨綿綿無絶
期
上陽白髮人(天寶五載巳後楊貴妃專寵後宫人無復進幸矣六宫有美色者輙)
(置别所上陽是其一也貞元中尚存焉)
上陽人紅顔暗老白髮新綠衣監使守宫門一閉上陽
多少春玄宗末歲初選入入時十六今六十同時采擇
百餘人零落年深殘此身憶昔吞悲别親屬扶入車中
不教哭皆云入内便承恩臉似芙蓉胷似玉未容君王
得見面已被楊妃遙側目妬令潛配上陽宫一生遂向
空房宿秋夜長夜長無寐天不明耿耿殘燈背壁影瀟
瀟暗雨打窗聲春日遲日遲獨坐天難暮宫鶯百囀愁
厭聞梁燕雙栖老休妬鸎歸燕去長悄然春往秋來不
記年唯向深宫望明月東西四五百廽圓今日宫中年
最老大家遙賜尚書號小頭鞋履窄衣裳青黛點眉眉
細長外人不見見應笑天寶末年時世粧上陽人苦最
多少亦苦老亦苦少苦老苦兩如何君不見昔時吕向
美人賦(天寶末有密采艷色者當時號花鳥使吕向獻美人賦以諷之)君不見今日上陽白髮歌
連昌宫詞元稹
潘子真詩話云津陽門詩長恨歌連昌宫詞俱
載開元天寶間事微之詞不獨富艷至長官清
平太守好揀選皆言由相公委任責成治之興也禄
山宫裏養作兒虢國門前閙如市險詖私謁無所
不至安得不亂稹之叙事遂過二子
容齋隨筆云元微之白樂天在唐元和長慶間齊
名其賦詠天寶時事連昌宫詞長恨歌皆膾炙人
口使讀書者情性蕩搖如身生其時親見其事殆
未易以優劣論也然長恨歌不過述明皇追愴貴
妃始末無他激揚不若連昌詞有監戒規諷之意
如云姚崇宋璟作相公勸諫上皇言語切長官清平
太守好揀選皆言由相公開元之末姚宋死朝
廷漸漸由妃子禄山宫裏養作兒虢國門前閙如
市弄權宰相不記名依稀憶得楊與李廟謨顛倒
四海搖五十年來作瘡痏其末章及官
軍討淮西乞廟謀休用兵之語蓋元和十一
二年作殊得風人之旨非長恨比云
連昌宫中滿宫竹歲久無人森似束又有牆頭千葉桃
風動落花紅簌簌宫邊老人為余泣少年選進因曾入
上皇正在望仙樓太真同凭欄干立樓上樓前盡珠翠
炫轉熒煌照天地歸來如夢復如癡何暇偹言宫裏事
初過寒食一百六店舍無煙宫樹綠夜半月高絃索鳴
賀老琵琶定場屋力士傳呼覓念奴念奴潛伴諸郎宿
須臾覓得又連催特勅街中許燃燭春紅滿眼睡紅銷
掠削雲鬟旋裝束飛上九天歌一聲二十五郎吹管逐
逡巡大偏梁州徹色色龜兹轟錄續李謩擪笛傍宫牆
偷得新翻數般曲平明大駕發行宫萬人鼓舞途路中
百官隊仗避岐薛楊氏諸姨車鬭風明年十月東都破
御路猶存禄山過驅令供頓不敢藏萬姓無聲淚潛墮
兩宫定後六七年却尋家舍行宫前莊園燒盡有枯井
行宫門闥樹宛然爾後相傳六皇帝不到離宫門久閉
往來年少說長安玄武樓前花萼廢去年勅使因斫竹
偶值門開暫相逐荆榛櫛比塞池塘狐兔嬌癡緣樹木
舞榭欹傾基尚存文牎窈窕紗猶綠塵埋粉壁舊花鈿
鳥啄風筝碎珠玉上皇偏愛臨砌花依然御榻臨階斜
蛇出燕窠盤鬭拱菌生香案正當衙寝殿相連端正樓
太直梳洗樓上頭晨光未出簾影黑至今反掛珊瑚鈎
指似傍人因慟哭却出宫門淚相續自從此後還閉門
夜夜狐狸上門屋我聞此語心骨悲太平誰致亂者誰
翁言野父何分别耳聞目見為君說姚崇宋璟作相公
勸諫上皇言語切爕理隂陽禾黍豐調和中外無兵戎
長官清平太守好揀選皆言由相公開元之末姚宋死
朝廷漸漸由妃子禄山宫裏養作兒虢國門前閙如市
弄權宰相不記名依稀憶得楊與李廟謨顛倒四海搖
五十年來作瘡痏今皇神聖丞相明詔書纔下吳蜀平官
軍又取淮西賊此賊亦除天下寧年年耕種宫前道今
年不遣子孫耕老翁此意深望幸努力廟謨休用兵
行宫絶句
寥落古行宫宫花寂寞紅白頭宫女在閒坐說玄宗
杜秋娘詩杜秋金陵女也年十五為李錡妾後
錡叛滅籍之入宫有寵於景陵穆宗即位命秋
為皇子傅姆皇子壯封漳王鄭注用事誣丞相欲
去背已者指王為根王被罪廢削秋因廢歸故
鄉予過金陵感其窮且老而為之賦詩杜牧
南部新書云杜仲陽即杜秋也為漳王養母
太和中漳王黜放歸浙西續詔令觀院安置
兼加存䘏故杜牧有杜秋詩稱於時
京江水清滑生女白如脂其間杜秋者不勞朱粉施老
濞即山鑄後庭千蛾眉秋持玉斝飲與唱金縷衣濞既
白首叛秋亦紅淚滋吳江落日渡灞岸綠楊垂聮裾見
天子盼盼獨依依椒壁懸錦幕鏡奩蟠蛟螭低鬟認新
寵窈窕復融怡月上白壁門桂影涼參差金階露新重
閒捻紫簫吹莓苔夾城路南苑鴈初飛紅粉羽林仗獨
賜辟邪旗歸來煑豹胎饜飫不能飴咸池昇日慶銅雀分
香悲雷音後車遠事往落花時燕禖待皇子壯髮綠緌
緌畫堂授傅姆天人親捧持虎晴珠絡褓金盤犀鎮帷
長楊射熊羆武帳弄啞咿漸抛竹馬戱稍出舞雞竒嶄
然整冠佩侍晏坐瑤池眉宇儼圖畫神秀射朝暉一尺
桐偶人江充知自欺王幽茅土削秋放故鄉歸觚稜拂
斗極回首尚遲遲四朝三十載似夢復疑非潼關識舊
吏吏髮已如絲却喚吳船渡舟人争得知歸來四鄰改
茂苑草菲菲清血洒不盡仰天知問誰寒衣一匹素夜
借鄰人機我昨金陵過聞之為歔欷自古皆一貫變化
安能推夏姬滅兩國逃作巫臣妻西子下姑蘇一舸逐
鴟夷織室魏豹俘作漢太平基誤置代籍中兩朝尊母
儀光武紹高祖本係生唐兒珊瑚破高齊作婢舂黃麋
蕭后去揚州突厥為閼氏女子固不定士林亦難期射
鉤後呼父釣翁王者師無國要孟子有人毁仲尼秦因
逐客令柄歸丞相斯安知魏齊首見斷簀中屍給喪蹶
張輩廊廟冠峨危珥貂七葉貴何妨戎虜支蘇武却生
還鄧通終死饑主張既難測翻覆亦其宜地盡有何物
天高復何之指何為而捉足何為而馳耳何為而聽目
何為而窺已身不自曉此外何思惟因傾一樽酒題作
杜秋詩愁來獨長詠聊可以自怡
竹莊詩話卷十一
