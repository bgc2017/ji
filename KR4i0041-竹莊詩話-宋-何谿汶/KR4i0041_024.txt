竹莊詩話卷二十四
警句下
七言
穿花蛺蝶深深見點水蜻蜓欵欵飛
落花游絲白日静鳴鳩乳燕青春深
藍水遠從千澗落玉山高並兩峯寒
無邊落木蕭蕭下不盡長江滚滚來
香飄合殿春風轉花覆千官淑景移
麒麟不動爐烟上孔雀徐開扇影還
映階碧草自春色隔葉黃鸝空好音
絶壁過雲開錦繡疎松夾水奏笙簧
詩眼云文章苟當於理則綺麗風花同入于妙老
杜言春容閒適則有云云(第一二聯)言秋景悲壯則有
云云(第三四聯)其富貴之辭則有云云(第五六聯)其弔古則
有云云(第七聯)皆出於風花然窮理盡性移奪造化
又云云(第八聯)自古詩人巧即不壯壯即不巧巧而
能壯乃如是也
石林詩話云深深若無穿字欵欵若無點字皆無
以見其精微
旌旗日暖龍蛇動宫殿風微燕雀高
五更鼓角聲悲壯三峽星河影動搖(並杜甫)
洪波萬古流不盡白鳥雙飛意自閒
萬馬不嘶聽號令諸番無事看耕耘(並歐陽修)
令嚴鐘鼓三更月野宿貔貅萬竈煙
露布朝馳玉關塞捷書夜到甘泉宫(並蘇軾)
東坡云七言之偉麗者子美云云以後寂寥無聞
焉直至永叔云云可以並驅爭先矣小生云云亦
庶幾焉
錦江春色來天地玉壘浮雲變古今(杜甫)
天子旌旗分一半八方風雨會中州(劉禹錫)
石林詩話云七言難於氣象雄渾自老杜云云(五更)
(三峽及錦江玉壘兩聯)等句之後常恨無繼者劉禹錫賀晉
公留守東都云云遠而大壯也
紅稻啄餘鸚鵡粒碧梧棲老鳳凰枝
暫上飛烏將數子頻來語燕定新巢
禁臠云錯綜句法不錯綜則不成文章平直叙之
則曰鸚鵡啄餘紅稻粒鳳凰棲老碧梧枝而用紅
稻碧梧於上者錯綜之也
蔡寬夫詩話云詩語大忌用工太過盖練句勝則
意必不足云云(前一聯)可謂精切而在其集中本非
佳處不若云云(後一聯)為天然自在
返照入江翻石壁歸雲擁樹失江村
潘邠老云七言詩第五字要響如云云翻字失字
是響字也
晁氏客語云杜甫云云腰中一字最工
孤嶼池痕春長滿小欄花韻午晴天
容齋隨筆云表聖七言云云皆可稱也
漠漠水田飛白鷺隂隂夏木囀黃鸝(王維)
無邊落木蕭蕭下不盡長江滾滾來(杜甫)
江天漠漠鳥飛去風雨時時龍一吟(杜甫)
新霜浦漵綿綿白薄晩林巒往往青(王安石)
浥浥爐香初泛夜離離花影欲搖春(蘇軾)
石林詩話云詩下雙字極難須是七言五言之間
除去五字三字外精神不改全見於兩言方為工
妙唐人記水田飛白鷺夏木囀黃鸝為李嘉祐詩
摩詰竊取之非也此兩句好處正在添漠漠隂隂
四字此乃摩詰為嘉祐點化以自見其妙如李光
弼將郭子儀軍一號令之精彩數倍不然嘉祐本
句但詠景耳人皆易到要之當今如老杜云云等
乃為超絶王荆公云蘇子瞻云云此可以追配前
人也
峭帆横度官橋柳叠旦鼓驚飛海岸鷗
隠居詩話云西崑體識者病之大年有詩云云此
何害為佳句
江月轉空為白晝嶺雲分暝作黃昏
一水護田將綠繞兩山排闥送青來
冷齋夜話云王半山此詩謂之句中眼學者不知
此妙韻終不勝
有時俗事不稱意無限好山都上心
潘子真詩話云俞秀老喜作詩人未知之荆公愛
焉手寫其一聯云云於所持扇衆始異焉
龍帶晚烟歸洞府鴈拖秋色入衡陽
西清詩話云王文穆未第時寒窘依幕府家時章
聖以夀王尹開封一日晚過其舍左右不虞王至
亟取紙屏障風王顧屏間一聯云云大加賞愛曰
此語落落有貴氣
草解忘憂憂底事花名含笑笑何人(丁謂)
花曾識面香仍在鳥不知名聲自呼(蘇軾)
冷齋夜話云韓子蒼曰丁晉公海外詩云云世以
為工及讀東坡詩云云便覺才力相去遠矣
樓臺側畔楊花過簾幕中間燕子飛
梨花院落溶溶月柳絮池塘淡淡風
漁隠叢話云青箱雜記載元獻每言富貴不及珠
玉錦繡惟說氣象若云云之類是也公自以此句
語人曰窮人家有此景否
珠簾繡戶遲遲月柳絮梨花寂寂春
又云雲齋廣錄載近時人詩一聯云云雖用珠繡
其氣象豈不富貴不害為佳句也
鑿開魚鳥忘情地展盡江湖極目天(宋庠)
鑿開青帝春風圃移下姮娥夜月樓(徐仲雅)
西清詩話云許昌西湖展江亭成宋文憲留題有
云云之句皆以謂曠古未有此語然本於五代馬
殿據潭州詩建明月圃命幕客徐仲雅賦詩云云
用古人句摹擬詞人類如此但有勝與否耳
魚寒不食清池釣鷺靜頻驚小閣棋
西清詩話云王君玉詩字字清詩如云云讀之如
咀冰嚼雪
鴈飛南浦砧初斷月滿西樓酒半醒
南唐書云夏寶松與詩人劉洞俱顯名寶松有宿
江城詩云云
疎影横斜水清淺暗香浮動月黃昏
雪後園林纔半樹水邊籬落忽横枝
池水倒窺疎影動屋簷斜入一枝低
山谷云歐陽公極賞林和靖云云之句而不知别
有詠梅一聯云云似勝前句不知文忠何緣棄此
而賞彼
王直方詩話云林和靖詩云云(後聯)此句於前所稱
真處伯仲之間
橋横野水已秋色寺倚雲峯却晚晴
烟含遠樹人家暗雨濕春蒲燕子低
蔡寬夫詩話云和靖長句如云云何害為工夫太
過
數畝家園荒杞菊一池秋水沸龜魚(韓維)
倒着衣裳迎戸外盡呼兒女拜燈前(謝景温)
千里暮山横紫翠一鈎新月破黃昏(孫覺)
雪浪齋日記云韓持國謝師厚詩絶妙莘老亦亹
亹逼人韓云云前人評此詩云沸字直錢謝詩云
云孫云云
樂意相關禽對語生香不斷樹交花
雞肋集云曼卿題張氏園亭詩云云尤為佳句
浮萍破處見山影野艇歸時聞水聲
東坡云子野詩筆老健云云若此語可以追配古
人
葉隨流水歸何處牛載寒鴉過别邨
東坡云兒子過有詩云云此句亦可喜
拂石坐來衫袖冷踏花歸去馬蹄香(古詩)
水光照坐杯盤潔花氣侵人笑語香(秦觀)
漫齋語錄云少游善取古人意語云古詩云云少
游乃有云云之句
水光漾碧摶新浪花信傳紅到舊枝
又云七字句不要有閒字若減兩字成五言而意
思足便是有閒字也如古詩云云如此等語了無
閒字
欄干梅子青隂合宫殿楸花白晝長
風廊雞唱含青漏水殿鴉飛過綠隂
詩事云張文潛極喜王平甫詩每摘句誦之云云
且曰此說宫殿富貴氣象也
人得交遊是風月天開圖畫即江山
山圍燕坐畫圖出水作夜忩風雨來
石林詩話云魯直於詩一聯云云以為晚年最得
意每舉以教人而終不能成篇盖不欲以常語雜
之然魯直自有云云余以為氣格當勝前聯也
桃李春風一杯酒江湖夜雨十年燈(黃庭堅)
千里江山漁笛晩十年燈火客氊寒(汪彦章)
王直方詩話云張文潛嘗謂余曰黃山谷云云真
是竒語
苕溪漁隠曰汪彦章有云云之句效山谷體也
斜日半竿眠犢晩春波一眼去鳬寒
石林詩話云須見晁無咎舉文潛云云自以為莫
能及
蒼龍掛斗寒垂地翡翠浮花暖作春
漁隠叢話云文潛夜直館中詩云云亦佳句也
白頭青髮隔存沒落日斷霞無古今(張耒)
千山送客東西路一樹照人南北枝(王康功)
王直方詩話云文潛過宋都詩云云氣格似不減
老杜王康詩云云語意新竒
辭源江海浩奔忙句法風騷森出入(趙鼎臣)
沙軟綠頭相並鴨水深紅尾自跳魚(高子勉)
雪浪齋日記云趙鼎臣詩云云極為雄嚴高子勉
詩云云怪麗之甚
愁從竹葉杯中去老向菱花鏡裏來
青銅不覽一兩日白髮又添三四莖
高齋詩話云趙企循道以長短句得名所為詩亦
工嘗記其警句云云
青燈影冷碁三戰紅火爐温酒一杯
漁隠叢話云循道得文章體格全學樂天故句語
皆平易如云云餘不及此者亦多
天連遠水三吳闊人倚危樓萬象低
雪浪齋日記云無盡居士會稽樓詩云云語甚竒
怪
隔浦魚龍驚燭影近人鷗鷺慣歌聲
雪浪齋日記云予先人儀真府君嘗於無盡席上
賦詩云云時置席近水無盡得之大驚激賞不已
客子光隂詩卷裏杏花消息雨聲中
漁隠叢話云陳去非詩平淡有工如云云
樹移午影重簾静門閉春風十日閒
往事高低半枕夢故人南北數行書
殘雨入簾收薄暑破忩留月縷微明
又云吕居仁詩清新可愛如云云
萬壑松聲山雨過一川花氣水風生
雪浪齋日記云予家翰林公詩云云極為作者歎
服
淺水短蕪調馬地淡雲微雨養花天
迂叟詩話云大名進士耿仙芝以詩著其一聯云
云為人所稱
竹莊詩話卷二十四
