竹莊詩話卷一
講論
漫齋語錄云學詩須是熟看古人詩求其用心處蓋一
語一句不苟作也如此看了須是自家下筆要追及
之不問追及與不及但只是當如此學久之自有箇
道理若今人不學不看古人做詩樣子便要與古人
齊名恐無此道理陳無已云學詩如學仙將至骨自換
此語得之
又云詩涵咏得到自有得處如化工生物千花萬草不
名一物一態若模勒前人而無自得只如世間剪裁
諸花見一件樣只做得一件也
又云詩文皆要含蓄不露便是好處古人說雄深雅健
此便是含蓄不露也用意十分下語三分可幾風雅
下語六分可追李杜下語十分晩唐之作也用意要
精深下語要平易此詩人之難
又云有意中無斧鑿痕有句中無斧鑿痕有字中無斧
鑿痕須要體認得
陳后山詩話云寧拙毋巧寧朴毋華寧粗毋弱寧僻毋
俗詩文皆然
詩眼云世俗喜綺麗知文者能輕之後生好風花老大
即厭之然文章論當理與不當理耳苟當於理則綺
麗風花同入於妙苟不當理則一切皆為長語上自
齊梁諸公下至劉夢得温飛卿輩往往以綺麗風花
累其正氣其過在於理不勝而詞有餘
王直方詩話云方回言學詩於前輩得八句平澹不流
於淺俗竒古不鄰於怪僻題詠不窘於物象叙事不
病於聲律比興深者通物理用事工者如已出格見
于篇成渾然不可鐫氣出於言外浩然不可屈盡心
於詩守此勿失
又云謝朓嘗語沈約曰好詩圓美流轉如彈丸蓋詩貴
於圓熟也余以謂圓熟多失之平易老硬多失之乾
枯能不失於二者之間則可與古之作者並驅耳
珊瑚鈎詩話云篇章以含蓄天成為上破碎雕鎪為下
如楊大年西崑體非不佳也而弄斤操斧太甚所謂
七日而混沌死也以平夷恬澹為上怪險蹶趍為下
如李長吉錦囊句非不竒也而牛鬼蛇神太甚所謂
施諸廊廟則駭矣
韻語陽秋云作詩貴雕琢又畏有斧鑿痕貴破的又畏
粘皮帶骨此所以為難李商隠柳詩云動春何限葉撼
曉幾多枝恨其粘皮骨也能脫此二病始可以言詩
矣劉夢得稱白樂天詩云郢人斤斵無痕迹仙人衣
裳棄刀尺世人方内欲相從行盡四維無處覓若能
如是雖終日斵而鼻不傷終日射而鵠必中終日行
於規矩之中而其迹未嘗滯也山谷嘗與楊明叔論
詩謂以俗為雅以故為新百戰百勝如孫吳之兵棘
端可以破鏃如甘蠅飛衛之射捏聚放開在我掌握
與劉所論殆一轍矣
吕居仁與曾吉甫論詩帖云寵諭作詩次第此道不講
久矣如本中何足以知之或勵精潛思不便下筆或
遇事因感時時舉揚工夫一也古之作者正如是也
惟不可鑿空彊作出於牽彊如小兒就學俯就課程
耳楚詞杜黃固法度所在然不若徧考精取悉為吾
用則姿態横出不窘一律矣如東坡太白詩雖規摹
廣大學者難依然讀之使人敢道澡雪滯思無窮苦
艱難之狀亦一助也要之此事須令有所悟入則自
然超越諸子悟入之理正在工夫勤惰間耳如張長史
見公孫大娘舞劍頓悟筆法如張者專意此事未嘗
少忘胷中故能遇事有得遂造神妙使它人觀舞劍
有何干涉非獨作文學書而然也和章固佳然本中
猶竊以為少新意也近世次韻之妙無出蘇黃雖失
古人唱酬之本意然用韻之工使事之精有不可及者
鄭文寶答友人潘子喬論詩書云唐僧著詩式三篇如
云四深二要之門四離六迷之道誠關研究實可師
承四深者謂氣象氤氲由深於體勢意度盤礴由深
於作用用律不滯由深於聲對用事不直由深於義
類是也二要者謂要力全而不苦澁要氣足而不怒
張四離者謂雖有道情而離深僻雖用經史而離書
生雖尚高逸而離迂遠雖欲飛動而離輕浮是也六
迷者謂以虚誕為高古以緩慢為淡泊以詭怪為新
竒以錯用意為獨善以爛熟為穏約以氣少力弱為
容易是也
漫齋語錄云大率詩語出入經史自然有力然須是看
多做多使自家機杼風骨先立然後使得經史中全
語作一體也如是自出語弱却使經史中語則頭尾
不相勾副如兩村夫舁一枝畫梁自覺經史語在人
眼中不入看也
東坡答王鞏云新詩如彈丸又送歐陽叔弼云中有清
圓句銅丸飛柘彈蓋詩貴於圓熟也余以謂圓熟多
失之平易老硬多失之枯乾能不失於二者之間則
可與古之作者並驅耳
石林詩話云古人論詩多矣吾獨愛湯惠休稱謝靈運
為初日芙蕖沈約稱王筠為彈丸脫手兩語最當人
意初日芙蕖非人力所能為而精彩華妙之意自然
見於造化之外然靈運諸詩可以當此者亦無幾彈
丸脫手雖是輸寫便利動無違礙然其精圓快速發
之在手筠亦未能盡
東坡云頃歲孫莘老識文忠公乘間以文字問之云無
他術唯勤讀書而多為之自工世人患作文字少又
懶讀書每一篇出即求過人如此少有至者疵病不
必待人指摘多作自能見之此公以其嘗試者告人
故尤有味苕溪漁隠曰舊說梅聖俞日課一詩寒暑
未嘗易也聖俞詩名滿世蓋身試此說之效耳
唐子西語錄云詩在與人商論深求其疵而去之等閒
一字放過則不可殆近法家難以言恕矣故謂之詩
律東坡云敢將詩律鬭深嚴予亦云詩律傷嚴近寡
恩大凡立意之初必有難易二塗學者不能強所劣
往往捨難趨易文章罕工每坐此也作詩自有穏當
字第思之未到耳
吕氏童蒙訓云老杜云新詩改罷自長吟文字頻改工
夫自出近世歐公作文先貼於壁時加竄定有終篇
不留一字者魯直長年多改定前作此可見大略如
宗室挽詩云天網恢中夏賓筵禁列侯後乃改云屬
舉左官律不通宗室侯此工夫自不同
韻語陽秋云陳去非嘗謂余言唐人皆苦思作詩所謂
吟安一箇字撚斷數莖鬚句向夜深得心從天外歸
吟成五字句用破一生心蟾蜍影裏清吟苦舴艋舟
中白髮生之類者是也故造語皆工得句皆竒但韻
格不高故不能參少陵之逸步後之學詩者倘能取
唐人語而掇入少陵繩墨步驟中此速肖之術也余
嘗以此語似葉少藴云李益詩云開門風動竹疑是
故人來沈亞之詩云徘徊花上月虚度可憐宵皆佳
句也鄭谷掇取而用之乃云睡輕可忍風敲竹飲散
那堪月在花真可與李沈作僕奴由是論之作詩者
興致先自高遠則去非之言可用倘不然便與鄭都
官無異
唐子西語錄云詩最難事也吾於他文不至蹇澁惟作
詩甚苦悲吟累日僅能成篇初讀時未見可羞處姑
置之明日取讀瑕疵百出輒復悲唫累日反復改正
比之前時稍稍有加焉復數日取出讀之疵病復出
凡如此數四方敢示人然後乃能竒李賀母責賀曰
是兒必欲嘔出心乃已非過論也今之君子動輒千
百言略不經意真可貴哉
王直方詩話云朱景文云詩人必自成一家然後傳不
朽若體規畫圓準矩作方終為人臣僕故山谷詩云
文章最忌隨人後又云自成一家始逼真真不易之
論
吕氏童蒙訓云老杜云新詩改罷自長吟文字頻改工
夫自出近世歐公作文先貼於壁時加竄定有終篇
不留一字者
蔡寬夫詩話云荆公嘗云詩家病使事太多蓋皆取其
與題合者類之如此乃是編事雖工何益若能自出
已意借事以相發明變態錯出則用事雖多亦何所
妨
石林詩話云詩之用事不可牽強必至於不得已而後
用之則事辭為一莫見其安排鬭凑之迹
却掃編云陳參政去非少學詩於崔鶠德符嘗問作詩
之要崔曰凡作詩工拙所未論大要忌俗而已天下
書雖不可不讀然謹不可有意於用事
許彦周詩話云季父仲山在揚州時事東坡先生聞其
教人作詩曰熟讀毛詩國風與離騷曲折盡在是矣
僕嘗以謂此語太高後年齒益長乃知東坡之善誘
人也
雪浪齋日記云昔人有言文選爛秀才半正為文選中
事多可作本領爾余謂欲知文章之要當熟看文選
蓋選中自三代涉戰國秦漢晉魏六朝以來文字皆
有在古則渾厚在近則華麗也
瑶溪集云有說杜子美教其子曰熟精文選理文選之
尚不愛竒乎今人不為詩則已苟為詩則文選不可
不熟也文選是文章家祖自兩漢而下至魏晉宋齊
精者採萃成編則為文者烏得不尚文選也老杜大
率宗法文選旁羅曲探咀嚼為我語
蒼梧雜志云東坡嘗謂錢濟明云凡讀書可為詩材者
但置一冊錄之亦詩家一助
唐子西語錄云凡作詩平居須收拾詩材以備用退之
作范陽盧殷墓誌云於書無所不讀然止用以資為
詩是也詩疏不可不閱詩材最多其載諺語如絡緯
鳴懶婦驚之類尤宜入詩用樂府解題須熟讀大有
詩材余詩云時難將進酒家遠莫登樓用古樂府名
作對也
山谷云詩詞高勝要從學問中來學詩者雖時有妙句
譬如合眼摸象隨觸體得處非不即似要且不是若
開眼全體見之合古人處不待取證也
後山詩話云魏文帝曰文以意為主以氣為輔以詞為
衛魏文帝不足以及此其有所傳乎
劉貢父詩話云詩以意義為主文詞次之意深義高雖
文詞平易自是竒作世人見古人語句平易倣之而
不得其意義便入鄙野可笑
蒼梧雜志云葛魯卿有姪名延之嘗自言在儋耳從東
坡游甚熟坡嘗教之作詩文云譬是市上店肆諸物
無種不有却有一物可以攝得錢而已莫易得者是
物莫難得者是錢今文章詞藻事實乃市肆諸物也
意者錢也為文若能立意則古今並有翕然起為吾
用若曉得此便會做文字也
山谷云詩文不可鑿空強作待境而生便自工爾每作
一篇定立大意長篇須曲折三致意乃可成章
僧皎然詩式云詩有三偷偷語最是鈍賊(如傅長虞日月光太清陳)
(後主日月光天德是也)偷意事雖可罔情不可原(如柳惲太液滄波起長楊)
(高樹秋沈佺期小池殘暑退高樹早涼歸是也)偷勢才巧意精若無形跡蓋
詩人偷狐白裘手也(如嵇康目送歸鴻手揮五絃王昌齡手擕雙鯉魚目送千里鴈)
(是也)
漫齋語錄云五字詩以第三字為句眼七字詩以第五
字為句眼古人鍊字只於句眼上鍊又云凡鍊句眼
只以尋常慣熟字使之便似不覺者為勝也
詩眼云世俗所謂樂天金針集殊鄙淺然其中亦有可取
者鍊句不如鍊意非老於文學不能道此又云鍊字
不如鍊句則未安也好句要須好字
吕氏童蒙訓云潘邠老言七言詩第五字要響如返照
入江翻石壁歸雲擁樹失山村飜字失字是響字也
五言詩第三字要響如圓荷浮小葉細麥落輕花浮
字落字是響字也所謂響者致力處也予竊以為字
字當活活則字字自響
珊瑚鈎詩話云詩以意為主又須篇中鍊句句中鍊字
乃得工耳以氣韻清高深妙者絶以格力雅徤雄豪
者勝元輕白俗郊寒島瘦皆其病也
復齋漫錄云韓子蒼言作語不可太熟亦須令生近人
論文一味忌語生往往不佳東坡作聚遠樓詩本合
用青山綠水對野草閒花此二字太熟故易以雲山
煙水此深知詩病者予然後知陳無已所謂寧拙毋
巧寧朴毋華寧粗毋弱寧僻毋俗之語為可信
吕氏童蒙訓云陸士衡文賦云立片言以居要乃一篇
之警策此要論也文章無警策則不足以傳世蓋不
能竦動世人如老杜及唐人諸詩無不如此但晉宋
間人專致力於此故失於綺靡而無高古氣味老杜
詩云語不驚人死不休所謂驚人語即警策也
竹坡詩話云作詩到平淡處要似非力所能東坡嘗有
書與姪云大凡為文當使氣象峥嶸五色絢爛漸老
漸熟乃造平澹余以謂不但為文作詩者尤當取法
於此
品題
雪浪齋日記云為詩欲詞格清美當看鮑照謝靈運欲
渾成而有正始以來風氣當看淵明欲清深閒淡當
看韋蘇州柳子厚孟浩然王摩詰賈長江欲氣格豪
逸當看退之李白欲法度備足當看杜子美欲知詩
之源流當看三百篇及楚詞漢魏等詩前輩云建安
才六七子開元數兩三人前輩所取其難如此予嘗
與能詩者論書止於晉而詩止於唐蓋唐自大歷以
來詩人無不可觀者特晚唐氣象衰&KR1170;耳
吕氏童蒙訓云讀莊子令人意寬思大敢作讀左傳便
使人入法度不敢容易二書不可偏廢也近世讀東
坡魯直詩亦此類
後山詩話云學詩當以子美為師有規矩故可學退之
於詩本無解處以才高而好耳淵明不為詩寫其胷
中之妙耳學杜無成不失為工無韓之才與陶之妙
而學其詩終為樂天耳
雪浪齋日記云王逸少於書知變猶退之於詩知變則
一洗萬古凡馬空也陶謝詩所以妙者由其人品高
王楊盧駱呌呼衒鬻以為文耳
蔡百衲詩評云柳子厚詩雄深簡澹迥拔流俗至味自
高直揖陶謝然似入武庫但覺森嚴王摩詰詩渾厚
一段覆蓋古今但如久隠山林之人徒成曠淡杜少
陵詩自與造化同流孰可擬議至若君子高處廊廟
動成法言恨終欠風韻黃太史詩妙脫蹊逕言謀鬼
神唯胷中無一點塵故能吐出世間語所恨務高一
似參曹洞下禪尚墮在玄妙窟裏東坡公詩天才宏
放宜與日月争光凡古人所不到處發明殆盡萬斛
泉源未為過也然頗恨似方朔極諫時雜滑稽故罕逢
藴藉韋蘇州詩如渾金璞玉不假雕琢成妍唐人有
不能到至其過處大似村寺高僧奈時有野態劉夢
得詩典則既高滋味亦厚但正若巧匠矜能不見少
拙白樂天詩自擅天然貴在近俗恨如蘇小雖美終
帶風塵李太白詩逸態凌雲照映千載然時作齊梁
間人體段略不近渾厚韓退之詩山立霆碎自成一
法然譬之樊侯冠佩微露麄疎與柳柳州詩若捕龍蛇
搏虎豹急與之角而力不敢暇非輕蕩也薛許昌詩
天分有限不逮諸公遠矣至合人意處正若芻豢悦
口咀嚼自佳王介甫詩雖乏風骨一番清新方似學
語小兒酷令人愛歐陽公詩温麗深穩自是學者所
宗然似三館畫手未免多與古人傳神杜牧之詩風
調高華片言不俗有類新及第少年略無少退藏處
固難求一唱而三歎也
復齋漫錄云杜老歌行與長韻律詩後人莫及而蘇黃
用韻下字用故事處亦古所未到
又云學退之不至李翺皇甫湜然翺湜之文足以窺測
作文用力處近世欲學詩則莫若先考江西諸派矣
隠居詩話云韋應物古詩勝律詩李德裕武元衡律詩
勝古詩五言句又勝七字張籍王建詩格極相似李
益古律相稱然皆非應物之比
永叔餘話云學者品藻當今名賢詩方之唐人皆云王
元之似樂天歐陽永叔似退之梅聖俞似孟東野蘇子
美似李正封王禹玉似元微之石曼卿似杜牧之或
以斯言為中的
僧皎然詩式云蘇李之制意深體閒詞多怨思音韻激
切其象瑟也曹王之制思逸義婉詞多頓挫音韻低
昂其象鼓也嗣宗孟陽太沖之制興殊增麗風骨雅
淡音韻閒暢其象箎也宋齊吳楚之制務精尚巧氣
質華美音韻鏗鏘其象筝也唯古詩之制麗而不華
直而不野如諷刺之作雅得和平之資深遠精密音
律和緩其象琴也
竹莊詩話卷一
