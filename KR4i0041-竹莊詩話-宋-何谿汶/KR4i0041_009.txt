竹莊詩話卷九
六一居士
雪浪齋日記云或疑六一居士詩以為未盡妙以
質於子和子和曰六一詩只欲平易耳
荆公語錄云或曰歐陽文忠公亦好竒巧公曰不
然猶轉積水於千仞之溪其清快孰能禦之又曰
歐陽公自韓吏部以來未有也辭如劉向詩如韓
愈而功妙過之
延漏錄云予嘗以師禮見參政歐公修因論及唐
詩謂杜子美才出人表不可學學必不至徒無所成
故未始學之韓退之才可及而每學之故今歐詩
多類韓體
六月十四夜飛蓋橋翫月
漁隠叢話論此詩云歐公作詩蓋欲自出胸臆
不肯蹈襲前人亦其才高故不見牽強之迹耳
天形積輕清水得本虚靜雲收風波止始見天水性澄
光與粹容上下相涵映乃於其兩間皎皎掛寒鏡餘輝
所照耀萬物皆鮮瑩矧夫人之靈豈不醒視聽而我於
此時翛然發孤詠紛昏所洗滌俯仰恣涵泳人心曠而
閒月色高逾迥惟恐清夜闌時時瞻斗柄
盤車圖
西清詩話云丹青吟詠妙處相資昔人謂詩中
有畫畫中有詩者蓋畫能狀而詩人能言之
唐人有盤車圖畫重岡複嶺一夫馳車山谷間
永叔賦詩坡長坂峻牛力疲天寒日暮人心速
且畫工意初未必然而詩人廣大之乃知作詩
者徒言其景不若盡其情此品題之津梁也
王直方詩話云古畫畫意不畫形梅詩詠物無隠
情忘形得意知者寡不若見詩如見畫余以為若
論詩畫於此盡矣每誦過殆欲常以為法也
淺山嶙嶙亂石矗矗山石磽聱車碌碌山勢盤斜隨澗
谷側轍傾轅如欲覆出乎兩崕之隘口忽見百里之平
陸坡長坂峻牛力疲天寒日暮人心速楊褎忍饑官太
學得錢買此纔盈幅愛其樹老石硬山回路轉高下曲
直横斜隠見妍媸嚮背各有態遠近分毫皆可辨自言
昔有數家筆畫古傳多名姓失後來見者知為誰乞詩
老聊稱古述古畫畫意不畫形梅詩詠物無隠情忘形
得意知者寡不若見詩如見畫乃知楊生真好竒此畫
此詩兼有之樂能自足乃為富豈必金玉名高貲朝看
畫暮讀詩楊生得此可不饑
半山老人
後山詩話云荆公詩力去陳言夸末俗可憐無補
費精神而公平生文體數變暮年詩益工用意益
苦故言不可不謹也
石林詩話云荆公詩用法甚嚴尤精於對偶嘗云
用漢人語止可以漢人語對若參以異代語便不
相類此格惟公用之不覺拘窘卑凡
桃源行
高齋詩話云荆公此詩追配古人
望夷宫中鹿為馬秦人半死長城下避世不獨商山翁
亦有桃源種桃者此來種桃經幾春採花食實枝為薪
兒孫生長與世隔雖有父子無君臣漁郎泛舟迷遠近
花間相見驚相問世上那知古有秦山中豈料今為晉
聞道長安吹戰塵春風回首一霑巾重華一去寧復得
天下紛紛經幾春
歲晩
謾叟詩話云荆公定林後詩精深華妙非少作之
比嘗作歲晩詩自以比謝靈運議者亦以為然
月映林塘靜風涵語笑凉俯窺憐淨渌小立佇幽香攜
幼尋新的扶衰上野航延緣久未已歲晩惜流光
絶句
山谷云荆公暮年作小詩雅麗精絶脱去流
俗每諷味之便覺沆瀣生牙頰間
漁隠叢話云觀此數詩真可使人一唱而三
嘆也(數詩即巳下六首)
南浦隨花去回舟路已迷暗香無覓處日落畫橋西
又
染雲為柳葉剪水作梨花不是東風巧何緣見歲華
又
簷日陰陰轉床風細細吹翛然殘午夢何許一黃鸝
又
蒲葉清淺水杏花和暖風地偏緣底綠人老為誰紅
又
禁臠云沙草則衆人所謂水邊林下之物所與
之遊處者牛羊鷗鳥耳而荆公造而為語曰眠
分黃犢草坐占白鷗沙其筆力高妙殆若天成
愛此江邊好留連至日斜眠分黃犢草坐占白鷗沙
又
日淨山如染風暄草欲薰梅殘數點雪麥漲一川雲
晴景
漁隠叢話云王駕晴景云雨前初見花間葉
雨後兼無葉裏花蛺蝶飛來過墻去應疑春
色在隣家此唐百家詩選中詩也余因閱荆
公臨川集亦有此詩百家詩選是荆公所選
想愛此詩因為改正七字遂使一篇語工而
意足了無鑱斧之迹真削鐻手也
雨前初見花間葉雨後全無葉底花蜂蝶紛紛過墻去
却疑春色在隣家
嘲白髮
苕溪漁隠公嘲白髮詩真佳句也
久應飄轉作蓬飛養惜冠巾未忍違種種春風吹不長
星星明月照還稀
南浦
石林詩話云荆公晩年詩律尤精嚴造語用字間
不容髮然意與言會言隨意遣渾然天成殆不見
有牽率排比處如含風鴨綠鱗鱗起弄日鵝黃裊
裊垂讀之初不覺有對偶至細數落花因坐久緩
尋芳草得歸遲但見舒閒容與之態耳而字字細
考之皆經櫽括權衡者其用意亦深刻矣
冷齋夜話云用事琢句貴在言其用而不言
其名荆公云云(末兩句)此言水柳之名也
南浦東崗二月時物華撩我有新詩含風鴨綠鱗鱗起
弄日鵝黃裊裊垂
北山
北山輸綠漲横陂直塹回塘灔灔時細數落花因坐久
緩尋芳草得歸遲
遊石牛洞
韻語陽秋云荆公倅舒與道人文銳弟安國
擁火遊石牛洞聽泉而歸有詩云云晁無咎
讀楚詞載荆公詞以謂二十四字具六藝羣
言之餘味故與經學典冊之文俱傳
水冷冷而北出山靡靡而旁圍欲窮源而不得竟悵望
而空歸
用前韻戲贈葉致遠直講
韻語陽秋云古今人賦碁詩多矣語意皆無
足取獨愛荆公贈葉致遠之作其略云或撞
關以攻至悔悞乃摶頰可謂曲盡圍碁之態
非筆力可以回萬鈞豈易至此取退之南山
詩讀之殆可齊驅並駕也
葉侯越著姓胄出實楚葉縉雲雖窮遠冠蓋傳累葉心
大有所潛肩高未嘗脅飄飄凌雲意強禦莫能懾辟雍
海環流用汝作舟楫開胸出妙義可發蒙起魘詞如太
阿鋒誰敢觸其鋏聽之心爽然難者口因嗋斜飛欲峩
峩鎩墮今跕跕忘情塞上馬適志夢中蝶若金靜無求
在冶誰可挾載醪但彼惑饋漿非我諜經綸安足施有
寓聊自愜碁經看在手碁訣傳滿篋坐尋棋勢打側寫
其圖貼攜持山林屐刺摘溝港艓一枰嘗自副當熱寧
忘箑反嗤褦襶子但守一經笈亡羊等殘生朽筴何足
摺歡然值手敵便與對七筴縱横子墮局腷膞聲出堞
樵父弛遠擔牧奴停晏饁旁觀各技癢竊議兒女囁所
務在得喪聞此更心惵孰視籠兩手徐思撚長鬛微吟
靜惜惜堅老高帖帖未快巖谷叟斧柯常爛浥趨邊恥
局縮穿腹愁危嶪或撞關以攻或覷眼而擪或嬴行伺
擊或猛出追躡垂成或破壞中斷俄連接或於予閒暇
伐事先和燮或冐突超越鼓行令震疊或粗見形勢驅
除令遠蹀或開拓疆境欲并包總攝或僅殘尺寸如黑
子著黶或横清解散如尺僵血喋或慚如告亡或喜如
告捷陷敵未甘虜執仇方借俠諱輸寧斷頭悔悟乃摶
頰終朝巳罷精既夜未交睫翻然語且歎此何宜劫劫
孟軻惡妨行陶侃懲廢業揚雄有前言韋曜存往牒晉
臣抑帝手捘侫何啻涉冶城子爭道拒父乃如輒爭也
實逆德豈如私闘怯藝成况窮苦此殆天所厭如今劉
與李倫等安可躐試令取一毫亦乏寸金鑷以此待君
子未與回參協操具投諸江道耕而德
懷鍾山
王直方詩話云舒王詩云云(下兩首)又云客舍
黃粱今始熟鳥殘紅柿昔分甘蓋三用黃粱
而意義皆妙
投老歸來供奉班塵埃無復見鍾山何須更待黃梁熟
始信人間是夢間
夢
黃梁欲熟且留連謾道春歸莫悵然蝴蝶豈能知夢事
蘧蘧飛墮晩花前
送人至清凉寺
詩事云荆公送人至清凉寺題詩壁間云云
看上征鞍立寺門之句為一篇警策尤盡别
離情意之實古人未嘗道也若使置之斷句
尤佳惜乎在第二語耳譬猶全玉天下貴寶
製以為器須是安頓得宜尤增其光輝
斷蘆洲渚薺花繁看上征鞍立寺門投老難堪與公别
倚崗從此望回轅
月夕
又云李義山襪詩云嘗聞宓妃襪渡水欲生
塵好借姮娥著清秋蹋月輪荆公作月夕詩
云云因舊而語意俱新矣
蹋月看流水水明搖蕩月草木已華滋山川復清發褰
裳伏檻處綠淨數毛髮誰能挽姮娥俯濯凌波襪
六言
又云蘇子瞻作翰林日因休沐邀門下士西至太
乙宫見王荆公舊題六言云云子瞻諷詠再三謂
魯直曰座間惟魯直筆力可及此爾對曰庭堅極
力為之或可追及但無荆公之自在耳
楊柳名條綠暗荷花落日紅酣三十六陂流水白頭相
見江南
又
三十年前此路父兄持我東西今日重來白首却尋陳
迹都迷
東坡居士上
苕溪漁隠云吕丞相跋杜子美年譜云考其辭力
少而銳壯而肆老而嚴非妙於文章不足以至此
余觀東坡自南遷以後詩全類子美䕫州以後詩
至所謂老而嚴者也子由云東坡謫居儋耳獨喜
為詩精神華妙不見老人衰憊之氣魯直亦云東
坡嶺外文字讀之使人耳目聰明如清風自外來也
蒼梧雜志云葛魯卿云東坡詩文直為破的它人只
到得七暈八暈惟是東坡字字破的所以不可及也
寓居定慧院之東雜花滿山有海棠一株土人
不知貴也
石林詩話云此詩此格超逸不復蹈襲前人
漁隠叢話云元豐間東坡謫黃州寓居定惠院院
之東小山上有海棠一株特繁茂每歲盛開時必
為携客置酒已五醉其下矣故作長篇生平
喜為人寫盖人間刊石自有五六本云軾平
生得意詩也
江城地瘴蕃草木只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天資不待金盤薦華屋朱唇得清暈生臉
翠袖卷紗紅映肉林深霧暗曉光遲日煖風輕春睡足
雨中有淚亦悽慘月下無人更清淑先生食飽無一事
散步逍遥自捫腹不問人家與僧舍拄杖敲門看修竹
忽逢絶豔照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
松風亭下梅花盛開
漁隠叢話云遯齋閒覽云荆公在金陵有和
徐仲文顰字韻詠梅詩二首東坡在嶺南有
暾字韻咏梅詩三首皆韻險而語工非大手筆
不能到也余以臨川集東坡後集細細味之顰
字韻二聖亦未是荆公平日得意詩其一云額
黃映日明飛燕肌粉含風冷太真其一云肌冰
綽約如姑射膚雪參差是玉真其餘亦别無奇
特向至如東坡暾字韻三首皆擺落陳言古今
人未嘗經道者三首並妙絶第二首尤奇
春風嶺上淮南村昔年梅花曾斷魂豈知流落復相見
蠻風蜑雨愁黃昏長條半落荔枝浦卧樹獨秀桄榔園
豈惟幽光留夜色直恐冷豔排冬温松風亭下荆棘裏
兩株玉蘂明朝暾海南仙雲嬌隨砌月下縞衣來扣門
酒醒夢覺起繞樹妙意有在終無言先生獨飲勿歎息
幸有落月窺清罇
再用前韻
羅浮山下梅花村玉雪為骨冰為魂紛紛初疑月挂樹
耿耿獨與參黃昏先生素居江海上悄如病鶴栖荒園
天香國豔肯相顧知我酒熟詩清温蓬萊宫中花鳥使
綠衣倒挂扶桑暾(自注嶺南真禽有倒挂子綠衣紅啄如鸚鵡而小自海東來非塵埃間物也)
抱叢窺我方醉卧故遣啄木先敲門麻姑過君急掃洒
鳥能歌舞花能言酒醒人散山寂寂惟有落蘂粘空樽
花落復次韻
玉妃謫墮煙雨村先生作詩與招魂人間草木非我對
奔月偶挂成幽魂暗香入戶尋短夢青子綴枝留小園
披衣連夜唤客飲雪膚滿地聊相温松明照坐愁不睡
井花入腹清而暾先生年來六十化道眼已入不二門
多晴好事餘習氣惜花未忍都無言留連一物無過矣
笑領百罰空罍樽
月夜與客對飲花下
集註云此篇不使事語亦新造古所未有殆
涪公所謂不食煙火食人之語也
杏花飛簾散餘春明月入戶尋幽人褰衣步月踏花影
炯如流水涵清蘋花間置酒清香發爭挽長條落香雪
山城薄酒不堪飲勸君且吸杯中月洞簫聲斷月明中
惟憂月落酒杯空明朝卷地春風惡但見綠葉栖殘紅
贈東林總長老
冷齋夜話云東坡遊廬山東林作二偈山谷
云此老於般若横說竪說了無剩語非其筆
端有口亦安能吐此不傳之妙
溪聲便是廣長舌山色豈非清淨身夜來八萬四千偈
他日如何舉似人
題西林壁
横看成嶺側成峯遠近高低各不同不識廬山真面目
只緣身在此山中
寄吳德仁兼簡陳季常
苕溪漁隠云詩中所云龍邱居士即陳季常
也濮陽公子即吳德仁也又云我遊蘭溪訪
清泉已辦布韈青行纏嵇山不是無賀老我
自興盡回酒船蓋欲往訪德仁未成也李白
詩云嵇山無賀老却棹酒船回用此事也又
云恨君不識顔平原東坡自謂也恨我不識
元魯山謂德仁也銅駝陌上會相見握手一
笑三千年蓋言終當相見如薊子訓之徒此
一篇詩意本末次序有倫有理可謂精緻矣
東坡先生無一錢十年家火燒凡鉛黃金可成河可塞
只有霜鬢無由玄龍邱居士亦可憐談空說有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前䆉稏十頃田清溪遶屋花連天溪堂醉卧呼不醒
落花如雪春風顛我遊蘭溪訪清泉已辦布襪青行纏
嵇山不是無賀老我自興盡回清船恨君不識顔平原
恨我不識元魯山銅駝陌上會相見握手一笑三千年
慶源宣義王丈人以累舉得官為洪雅主簿州
戸掾遇吏如家人人安樂之既謝事居眉之青
神瑞草橋放懷自得有書來求紅帶既以遺之
且作詩為戲黃魯直學士秦少遊賢良各賦一
首為老人光華
王直方詩話云青衫半作霜葉枯至芋魁豆
飯吾豈無山谷云庭堅最愛此韻
青衫半作荷葉枯視民如兒吏如奴吏民莫作官長看
我是識字耕田夫妻啼兒號刺史怒時有野人來挽鬚
拂衣自注下下考芋魁飯豆吾豈無歸來瑞草橋邊路
獨遊還佩平生壺慈姥巖前自喚渡青衣江畔人爭扶
今年蠶市蘇州集中有遺民懷袴襦邑中之黔相指似
白髯紅帶老不癯我欲西歸卜隣舍隔牆撫掌容歌呼
不覺山王乘駟馬回頭空指黃公壚
續麗人行
苕溪漁隠云李仲謀家有周昉畫背面欠伸
内人極精戲作此詩云云韓子蒼用此意題
李伯時所畫宫女云睡起昭陽暗淡粧不知
緣㡳背斜陽若教轉盼一回首三十六宫無
粉光終不及坡之偉麗也
深宫無人春日長沉香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰肢背後看
心醉歸來茒屋㡳方信人間有西子君不見孟光舉案
與眉齊何曾背面傷春啼
種松得徠子
吕居仁云詩欲波瀾之闊須放規模令大涵
養吾氣而後可規模既大波瀾自闊少加持
擇功巳倍於古矣試取東坡黃州以後詩如
種松醫眼之類便可見
東風吹榆林亂筴飛作堆荒園一雨過戢戢千萬栽青
松種不生百株望一枚一枚巳有餘氣壓千畆槐野人
易斗粟云自魯徂徠魯人不知貴萬竈飛青煤束縛同
一車胡為乎來哉泫然解其縳青泉洗浮埃枝傷葉自
困生意未肯回山僧老無子養護如嬰孩坐待走龍蛇
清陰滿南臺孤根裂山石直幹排風雷我今百日客養
此千歲材茯苓無消息雙鬢日夜催古今一俯仰作詩
寄餘哀
戲作種松
我昔少年日種松滿東崗初移一寸根瑣細如插秧二
年黃茒下一一攅麥芒三年出蓬艾滿山散牛羊不見
十年餘想作龍蛇長夜風波浪碎朝露珠璣香我欲食
其膏已伐百夲桑人事多乖迕神物竟渺茫朅來齊安
野夾路鬚髯蒼會開龜蛇窟不惜斤斧創縱未得茯苓
且當拾流肪釜盎百出入皎然散飛霜槁死三彭仇澡
換五穀腸青骨凝綠髓丹田發幽光白髮何足道要使
雙瞳方却後五百年騎鶴還故鄉
贈眼醫王士
針頭如麥芒氣出如車軸間關絡脉中性命寄毛粟而
况清淨眼内景含天燭琉璃貯沆瀣輕脆不任觸而子
於其門來往施鋒鏃笑談紛自若觀者頸為縮運鍼如
運斤去翳如拆屋常疑子善幻祀伎雜符祝子言吾有
道此理君未瞩形骸一塵埃貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目翳苟二物易分如麥菽寧聞老農夫去草
易傷穀鼻端有餘地肝膽分楚蜀吾於五輪間蕩蕩見
空曲如行九軌道並驅無擊轂空花誰開落明月自朏
朒請問藥全堂忘言老尊宿
竹莊詩話卷九
