梅花道人遺墨别集類四(元)
提要
(臣)等謹案梅花道人遺墨二卷元吳鎮撰鎮
字仲圭自號梅花道人嘉興人嘉興志稱其
卒於明洪武中考鎮自書墓碣稱生於至元
十七年庚辰卒於至正十四年甲午則未嘗
入明志為舛誤又陳繼儒梅花菴記稱鎮自
題墓碣為梅花和尚之塔後楊璉真伽所至
椎冡燔槨獨鎮之墓疑為僧塔遂舍去考楊
璉真伽發宋陵在至元甲申乙酉之間元史
與癸辛雜識所記並同是時鎮方五六歲安
有豫題墓碣之事此好事者因鎮明於易數
故神其說而未思歲月之顛舛繼儒摭以為
說亦疎謬也鎮以畫傳初不以文章見重而
抗懷孤往窮餓不移胸次既高吐屬自能拔
俗舊無專集此本題曰遺墨乃其鄉人錢棻
捃拾題畫之作薈稡成編其中如題竹詩隂
涼生硯池葉葉秋可數東華客夢醒一片江
南雨一篇考鎮杜門高隱終於魏塘足跡未
至京師不應有東華客夢之句核以高士竒
江邨銷夏錄乃知為鮮于樞詩鎮偶書之非
其自作棻盖未之詳審又鎮畫深自矜重不
肯輕為人作後來假名求售贋跡頗多亦往
往有庸俗畫賈偽為題識如題畫骷髏之沁
園春詞無論歴代畫家從無畫及骷髏之事
即詞中漏洩元陽爹娘搬販至今未休諸句
鄙俚荒謬亦決非鎮之所為又如嘉禾八景
之酒泉子詞詞既弇陋其序末乃稱梅花道
人鎮頓首偶自作畫為誰頓首耶即題竹佚
句之我亦有亭深竹裏也思歸去聽秋聲亦
字也字重叠而用鎮亦不應昧於字義如此
凡斯之類棻皆一例編載未免失於決擇然
偽本雖多真跡亦在披沙簡金往往見寶要
未可以糅雜之故一例廢斥之矣乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅花道人遺墨原序
古高隠之士若傳記所載投淵洗耳疵俗激清類皆不
得志于時或胸有所感奮然後托而逃焉以放於無何
有之鄕鳥入林魚沉壑寧獨天性然哉畏繒&KR1508;之及也
若乃不諱曲俗不治名高淡然無悶而聲光所溢千載
猶馨此非得道者不能而吾邑吳仲圭先生真其人也
先生生于元季感時稠濁隠居不仕生平躭精易理垂
簾賣卜而孤介英特之氣時溢為山水竹石流傳今古
爭寶惜之即其書法題咏鵬搏獅驟咸奕奕有生趣出
元季諸家之上方元之末抱才高蹈放浪湖山者良不
乏人然率多風流縱誕廣延聲譽之士如玉山清閟鉄
崖句曲諸君子詩酒留連徵歌選勝片紙一出標榜互
高先生獨匿影菰蘆日與二三羽流衲子為羣所畫殘
縑斷楮惟自署梅花菴主不容他人着一字蓋其至性
孤騫終不肯傍人籬落若此及其垂殁也又復自題墓
碣曰梅花和尚之塔論者謂楊髠之劫玉簮端研猶復
流落人間而先生以僧塔獨全雖其言未之深考然埋
光剷影先生之意蓋淵遠矣華亭陳徵君嘗以先生比
孟襄陽林和靖余意襄陽受右丞汲引見棄明主和靖
修處士之節猶不卻邦君交先生棲心塵表蔽名愚谷
處晦學易悶悶無求所謂古之得道者非耶此殆君平
伯鸞之伍二子恐非其匹也昔太史公傳伯夷而曰我
登箕山其上蓋有許由冢云吾邑去胥峰不數里劉伯
倫荷鍤其下至今墓道莫可考先生藏骨梅花菴雖逼
處塵市而橡林蕭林僅隔一垣晴旦霜初鐘鐸相間誦
讀之暇時時登隴而憑弔焉締此神交竊有厚幸亦何
必陟箕山而問掛瓢遺迹哉先是萬歷中安福謝公為
邑宰先生馬鬛幾毁先中丞倡修復之已而結菴搆亭
則先相國有力焉余仰承先志褒采遺文雖所得僅數
十紙然楚子玉之御三百乘必無敗孫堅精騎三千足
敵數萬之羸蒼璣尺璧自足不朽爰授之梓以成先相
國中丞之志并不愧為先生比鄰交想亦好古者所樂
觀也同里後學蕭林錢棻題
梅花道人本傳
吳鎮字仲圭性高介善畫山水竹石每題詩其上時人
號為三絶富室求之不得惟貧士則贈之使取直焉自
號梅花道人嘗自題其墓曰梅花和尚之塔國朝洪武
中卒(仲圭殁于元至正中詳載斷碑志失考)高學士巽志評其畫如老將
搴旗勁氣崢嶸莫之能禦人以為名言
論曰仲圭遺墨吳中人多寶惜之去今百餘年其風流
尚可想見遭元之亂深自晦匿托名方外意固有在乎
又聞仲圭兄元璋嘗從毘陵柳天驥講天人性命之學
而仲圭亦嘗以易數設肆武川推人休咎言多警世豈
亦嚴君平之流也耶
