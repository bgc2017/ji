小辨齋偶存别集類五(明)
提要
(臣)等謹案小辨齋偶存八卷附事定錄三卷
明顧允成撰允成字季時無錫人憲成弟也
萬歷丙戌進士官禮部主事謫光州州判事
蹟具明史本傳允成於癸未舉會試丙戌始
殿試以對策攻嬖倖抑置末第今集中以是
編為冠次為救海瑞疏次為争三王並封疏
次為代翟從先論救李材及擬上惟此四字
編二疏沈思孝作允成墓誌稱其以論救趙
南星謫官而集無此疏疑傳寫佚也次劄記
次說義則允成自光州歸田後與憲成講學
東林所作次為書簡雜文次為吾與吟則所
作詩凡七十首末附事定錄三卷為沈思孝
所為墓誌銘高存之所為行狀及憲成所為
行述允成文皆論事講學之語書簡居十之
九直抒胸臆不事修餙詩為繫壤集派亦不
入格然大節凛然其對策奏疏皆真氣流溢
發于忠愛之誠其不朽千古者固在此不在
彼也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
