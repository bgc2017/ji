小辨齋偶存卷一
明顧允成撰
策
廷試制科
皇帝制曰盖聞上古無為而治不賞而民勸不怒而民
威於鈇鉞何甚盛也而儒者之論治曰有功不賞有罪
不罰雖唐虞不能化天下又謂夏后氏先賞而後罰殷
人先罰而後賞周人修而兼用之則二帝三王所繇固
與上古殊路歟何同歸於治也又有言賞疑從予罰疑
從去者有言寧僣無濫者有言仁可過義不可過者以
為古昔帝王皆以君子長者之道待天下然則先罰後
賞者非歟抑賞罰者帝王致治之具而非其所以治歟
我聖祖繼天立極垂憲萬世恩威莫測其用賞罰務協
於中其揭諸祖訓首章及載諸聖政紀者同符古治可
得而陳其槩歟朕以寡昧托於臣民之上十有四年矣
夙夜兢兢惟古訓是式成憲是遵不愛爵禄賜予以待
功能之士而不法者以三尺重繩之明示好惡以與天
下更始然德澤壅而不究法令尼而不行任老成奬恬
退以教讓也而浮競之風益甚革苞苴罪貪墨以訓廉
也而澄清之效罕聞習俗奢侈示之以儉而人心猶溺
於紛華刑獄冤濫示之以寬而吏議多工於鍛鍊蠲租
賑窮詔嘗數下矣胡閭閻之困未蘇振旅詰戎令亦屢
申矣胡戶牖之防未密無乃勸懲之法闕而未備歟抑
所謂修職任事者漏賞而欺謾避課者佚罰歟將朕之
不敏不明所以風厲之者非其本而督率之者非其實
也茲欲賞信罰必以紹明聖祖之法而追古帝王之治
何修而可爾多士居則稱先王譚當世之務其尚究析
古今根極體要詳著於篇勿隠朕將親覽焉
臣對臣聞之宋臣蘇軾曰天下無事則公卿之言輕於鴻毛
天下有事則匹夫之言重於泰山非智有所不能而明有所
不及緩急之勢異也方其無事也雖齊桓之深信其臣
管仲之深得其君以握手丁寧之間將死垂絶之言而
不能去其區區之二豎至其有事且急也雖以唐代宗
之昏庸程元振之用事柳伉之賤且疏而一言以入之
不終朝而去其腹心之疾何則言之於無事之世者易
以改爲而常患於不及見信言之於有事之世者易以
見信而常患於不及改為此忠臣志士之所以深悲天
下之所以亂亡相尋而世主之所以不悟也臣誦其言
未嘗不反復嘆息也恭惟皇帝陛下乘乾繼離居豐撫
泰嗣服以来九德三俊已盡登用奸邪讒佞欺負之徒
已盡除去四海已盡敉寧九夷八蠻之在荒服之外者
已盡賓貢天下最號無事臣等草莽匹夫豈復有所計
議仰佐下風而聖主虚懷若渴采及葑菲進臣等於廷
賜之策問不知陛下於臣之所言將重之如泰山乎抑
輕之如鴻毛乎異日者陛下凡四策士於茲矣嘗以典
學立政策士徐而究之陛下之於學於政何如也嘗以
有為無為策士徐而究之陛下之於有於無何如也嘗
以建極用德策士徐而究之陛下之於極於德何如也
嘗以仁明武策士徐而究之陛下之於仁於明於武何
如也由斯以談則輕重之效可見於前事已抑臣有言
而君不庸非臣之罪也君有求而臣不言實臣之罪也
况臣感時發憤有慨於中久矣今明問及之乃忍緘默
隠諱以欺陛下耶臣請先究陛下之說而後及臣之私
惟陛下所輕重焉凡陛下之所以策臣者逖稽上古上
嘉唐虞下樂三代祗遹皇祖旁採先儒之說俯咨當世
之務無慮數十百言究其指歸則賞罰二科而已夫賞
者勸天下之法然有不倚於賞者所以勸天下之意也
罰者懲天下之法然有不倚於罰者所以懲天下之意
也法常有為意常無為有為者以運天下無為者以宰
天下故最上修意上古之不賞而勸不怒而威是也其
次修意而不廢法唐虞之有功而賞有罪而罰是也其
次修法而不妨意夏后之先賞殷人之先罰周人修而
兼用之是也自意失而始專法法失而始有賞疑從予
罰疑從去之論有寧僣無濫之論有仁可過義不可過
之論無非恐以其有為者傷其無為者也總之三代而
上法與意出於一故其治同三代而下法與意出於二
故其治駁伏讀聖制有曰賞罰者帝王致治之具而非
其所以治至矣盡矣臣不能贊一辭矣洪惟太祖高皇
帝繼天立極垂憲萬世恩威莫測賞罰協中其祖訓首
章之所揭大都尚寬其聖政紀之所載大都尚嚴則法
之著於有為者也其尚寬也非以狃世其尚嚴也非以
殘民則意之藴於無為者也猗與休哉宜其治與古帝
王比隆也曷論晩近世哉肆我皇上紹休承美式古訓
遵成憲賞罰之道甚具而有法爵禄賜予不吝於功能
所為示天下以好者彰彰如是三尺重繩不假於不法
所為示天下以惡者彰彰如是然而德澤不究法令不
行此無異故則聖制固言之矣所以風厲之者非其本
督率之者非其實也本也實也即臣愚之所謂意也且
皇上方銳然留意於賞罰勸懲而臣妄信其本實之不
至非譸張其說以為誑也臣愚竊觀當今之勢而根極
其體要所謂累皇上之意者大幾有二皇上明以好示
天下而此二者恒隂移其所好皇上明以惡示天下而
此二者恒隂移其所惡二者何也曰内寵之將盛也曰
羣小之將逞也夫人主席崇高藉富有無一不足以厭
其欲昏其志而惟色為甚色之中人也微而其溺人也
最沈錮而不可解聖王之所亟遠也昨者皇上以鄭妃
奉侍勤勞特册封為皇貴妃大小臣工不勝其私憂過
計因而請冊立皇太子因而請加封王恭妃皇上不温
旨報罷則峻旨譴逐夫皇太子國之本也忠言嘉謨國
之輔也兩者天下之公也鄭妃即奉侍勤勞以視天下
猶為皇上一己之私也今也以私而掩公以一已而掩
天下亦已偏矣偏則皇貴妃或得以愛憎弄威福於内
其戚屬或得以愛憎弄威福於外不獨此耳閹人侍妾
又將乘其偏也或得以愛憎弄威福於内外之間若然
則賞罰云者將不為皇上之好惡用而為内寵之好惡
用欲其信且必未可也夫人主之耳目惟一而天下之
耳目人主者且萬萬雖甚神聖其聰明宜未足以徧也
將必有所寄之寄之得其人則安不得其人則危非細
故也邇年以来皇上明習政務聽覽若神盖辨及左高
察及淵魚幾於徧矣竊聞之道路往往二三羣小伺察
而得之斯可謂寄得其人耶不得其人耶得不得之間
皆不可知而皇上姑寄之其亦有不得已也盖曰向以
天下事專付張居正而居正罔上行私一時公卿臺省
從風而靡外廷之不足信明甚故寄耳目於此軰示天
下莫能欺也臣以為不然夫善為治者以全而收其偏
不聞以偏而益其偏皇上懲居正之專散而公之於九
卿可也若聚而寄之此輩則居正之專尚與皇上為二
此輩之專且與皇上為一與皇上為二則救之也尚易
與皇上為一則救之也倍難奈之何其弗思也且此輩
之始用事也適皇上銳精求治之初彼方見小信以自
結其所稱說指陳類多依於公義猶若未害久之則陽
公而隂私也又久之則純出於私矣若然則賞罰云者
將不為皇上之好惡用而為羣小之好惡用欲其信且
必未可也德澤之壅法令之尼有由也所願皇上清心
寡慾去讒遠色俾此心炯然如鏡之明凝然如衡之平
其賞也與天下公其好其罰也與天下公其惡則德澤
之出自皇上者先自無所壅天下孰得而壅焉法令之
出自皇上者先自無所尼天下孰得而尼焉由是教之
以讓而奔競者息教之以廉而澄清者衆習俗奢侈且
歸於儉刑獄冤濫且歸於寬藏富於民不必下蠲租賑
窮之詔而其困自蘇守在四夷不必申振旅詰戎之令
而其防自密將上古遜無為唐虞遜時雍風動禹遜文
命湯遜允殖武遜永清而皇祖之大烈於今有光也臣
草茒賤士一旦獲伏金闕承玉音遭逢至幸臣以為欲
效忠於皇上當自今日始欲效忠於今日當自前所陳
兩言始是以不識忌諱敢遂陳之倘皇上視無事若有
事而以臣言為重於泰山則皇上之明也倘皇上視有
事若無事而以臣言為輕於鴻毛則臣之愚也臣冒昧謹對
禮曰事君先資其言拜自獻其身以成其信臣自幼
誦習斯言未嘗不動心也癸未臣幸舉南宫以病引
還丙戌入對大廷臣才拙不能以宏詞對臣學淺不能
以古義對輙據耳目所覩聞皇上一二事妄有陳列冀
附於先資之誼維時讀卷官大理寺卿何源見臣所對
諗於衆曰此生之言何為便堪鎖榜矣大學士王錫爵
取閱之稍易置三甲二百十三名雖然臣之心獨自傷
其不逹於皇上也假令達於皇上雖復擯斥臣所不憾
矧鎖榜乎嗣臣觀政吏部恒欲以此再塵天聽偶感右
都御史海瑞屢被彈劾竊歎皇上有私臣下亦有私臣
下先自處於私而徒以無私望皇上也實難遂與進士
彭遵古諸夀賢共發憤疏論以為此疏若行將復有所
效於皇上而臣已承恩譴歸矣每一念之良用耿耿敬
題於後以志畎畆之思云
小辨齋偶存卷一
