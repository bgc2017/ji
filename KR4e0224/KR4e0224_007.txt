小辨齋偶存卷七
明顧允成撰
文
題坡翁儋耳小像
東坡一日訪黎子雲途中值雨乃於農家借
箬笠木屐戴履而歸婦人小兒相隨爭笑邑
犬爭吠東坡謂曰笑所怪也吠所怪也
噫嘻笑所怪者婦人小兒也以笑為常者東坡也吠所
怪者邑犬也以吠為常者東坡也彼自見其怪我自見
其常所以寧與農家共箬笠木屐而不與章惇呂惠卿
共冠裳也噫嘻
讀秦慕橋生傳
余觀徐君子儀所為秦君生傳秦君者其古俠士之流
乎乃徐君又謂秦君交於諸公卿間特知其善植花木
而其善植節義則公卿未知也夫徐君者豈遂以諸公
卿不知秦君節義為秦君憾耶愚謂不然夫古之俠士
多矣余不暇枚舉其著者則荆軻為燕太子所知聶政
為嚴仲子所知郭解為關以東關以西所知然皆用之
以至於不得其終何者彼知用之用而不知不用之用
也以秦君重然諾揮千金赴義如渴竟其智力即荆軻
聶政郭解所為何難焉乃獨能抑其強陽銷其客氣柔
之於一草一木之間而令諸公卿莫得見迹此其際微
矣倘所謂不用之用非耶夫知用之用者以身博名知
不用之用者以名博身名與身孰親用與不用孰尊然
則秦君不以善植節義知於公卿間正秦君之所以為
卓也其又何憾之有哉
哭魏懋權
萬歷十三年六月十有八日年家弟顧允成移書於己
故天官懋權魏先生曰嗟乎先生天下士也跡其肝膽
肺腸無念不在於忠君愛國也無念不在於憂時憫世
也嗟乎有忠君愛國之心而卒未及大展於朝廷有憂
時憫世之心而卒未及大展於天下此其際豈易窺哉
計自先生而外知之真者有余兄叔時而已自余兄而
外或余不佞季時而已嗟乎宇宙甚大人才實難人才
之生知己實難不佞以叔時兄之知而知先生先生以
叔時兄之知而知不佞則更難之難也嗟乎先生縱外
其身奈何先知己而沒余兄弟縱内其身奈何後知己
而存哉蓋昔知己之勝無過於孔顔子畏於匡顔子後
子曰吾以女為死矣曰子在回何敢死夫先生既死則
余兄弟何敢在雖然孔顔之知己以道也發孔子之藴
教萬世無窮者顔子之心也時值孔子之免於難故喜
極而發此言耳設其不然度顔子之心又將曰子不在
回何敢死矣故顔子死子曰天喪予天喪予夫既以顔
子之喪為予之喪則必以予之存為顔子之存此孔顔
所以為知己之勝也先生之於余兄弟皆以願學孔顔
為知己也且自叔時兄交天下士於北首得先生余因
得而識其面於南首得劉國徵先生余因得而想其人
劉先生則亦先生之知己也今皆已矣夫天之將喪斯
文也後死者不得與斯文也天之未喪斯文也後死者
其安敢自棄於知己哉嗟乎一死一生人道之常其於
先生如浮雲也余故不屑為先生言死生之常而言其
死生之際計先生非與草木同朽腐者九原之下當有
知也遥望仙鄉聊致絮酒而告之自兹以往先生暨劉
先生其為余兄弟任其所以死而余兄弟勉為兩先生
任其所以生則天下萬世皆知余兄弟之與先生果為
知己也先生又何憾焉
哭劉國徵
萬歷十二年四月初二日閩國徵劉先生卒於家其明
年七月初一日梁谿年家弟顧允成始克為文以炙雞
絮酒告於先生之靈曰嗚呼余知先生之名自丙子始
也其知先生之實自庚辰始也其知先生於庚辰自余
兄叔時始也自不佞因余兄知先生則未嘗一日不願
見先生也余以癸未再就試春官入都下而先生前以
憂去不相值乃先生以兄之誼騰書訊不佞當是之時
余方從闈中出倦甚遂罷不答既余抱疴南還荏苒歲
月復罷不問嗚呼其宜答而不答也宜問而不問也蓋
不敢以世俗一問一答之常事先生且念先生釋服而
北道出吾邑庶幾於一見以吐其衷也豈意以一問一
答事先生者反得其真而庶幾於一見者卒歸於妄也
耶不佞尚記先生之訊不佞也贈之牙梳贈之檀扇曰
出入懷袖玉堂洗沭時相念也豈意一梳一扇猶然為
真而時時相念者杳然若妄也耶嗚呼予所謂妄或化為
真予所謂真或化為妄則是真妄果有定者耶無定者
耶余又安知死生之變不類於是嗚呼謂天無意於先
生胡為乎豐其性謂天有意於先生胡為乎嗇其命余
又安知天之生先生死先生者孰真而孰妄耶嗚呼天
於賢才生之甚難死之甚易非一日而然也余不暇遠
舉前代請近舉當代余不暇舉當代之詳請舉當代之
略即若劉侍講之死於獄李興隆之死於溺鄒石城之
死於謫楊職方之死於市劉直指之死於戍彼其年少
者不及先生壯者踰先生無幾耳則是真妄果無定也
抑數先生之死信妄矣乃其所摧撼排折足以表見於
天下而先生甫舉進士曾未及受職展布底藴以没是
數先生之妄尚不勝其真而先生之真卒不勝其妄數
先生之無定者尚不勝其有而先生之有定者卒不勝
其無也嗚呼先生何以死哉雖然向先生有感於江陵
之恣同魏懋權及余兄叔時上書申相國繼有感於魏
直指李農部之謫從廬居上書許相國亦稍稍露其概
矣一勺而見溟渤一卷而見華嶽又何論乎大小之間
也先生曷嘗死哉嗚呼尚饗
祭李晉陽
嗚呼哀哉足下何遽至此極耶始余家居誦足下之文
以為此非塵埃中語也已見足下於長安舍中以為此
非塵埃中物也已從足下隸事銓曺時時握手出肺肝
相示以為此非塵埃中想也余方思與足下切磋砥礪
共竟千古豈意遽先我而逝耶嗚呼哀哉往余在長安
偶因時故有所憤烈足下輒復攘臂其間怒髮上指會
誼有小嫌不果共事及余之罷歸也足下亟欲上書願
得俱遣余謂之曰丈夫相期要在千古之前千古之後
足下奈何局促旦暮為也足下曰固也雖然寧知旦暮
之非千古蓋足下即以余言姑釋此志而察其衷往往
抑鬱不自聊頼嘗為書寄余涇上曰世事荆棘如坐針
芒除非無心肝然後能安居於此其憤憤不平爾爾蓋
與余别未一年而病作及以病乞歸未一年而奄然長
逝矣嗚呼哀哉假令足下不死即他日上得一經筵次
得一臺省其所為啟心沃心明諫顯諍者當必有以自
效豈意天奪之速遽齎志以沒耶余猶記足下長安時
語余曰始余困於諸生家徒壁立然恒自顧其有足樂
者今一旦乘堅策肥詡詡里巷間而自視恒不勝其憂
蓋足下之憂樂固有非人情所能測者其於死生當亦
猶是知不足以亂足下之大全也所可恨者余與足下
兩家相望近在百里第自從足下南旋僅僅一以聲問
比再遣候方訂會期而足下手澤已不可續矣是余與
足下相遇於三千里之遥而相隔於百里之近回念丙
戌之秋足下挈壺擕榼話别於行寓者遂成千古之永
訣也彼所謂旦暮者其果為千古所謂千古者其果為
旦暮耶余之感愴寧有窮哉有酒盈尊有淚盈睫嗚呼
哀哉尚饗
哭鄒孚如
嗚呼哀哉孚如何遽至於是耶孚如行己類狷措意類
狂春秋方盛其所切劘性命道德與夫文章事業未酬
其始願之十一是余所以為孚如慟也然其在銓司日
會壬辰大計其所揚激氣色一時為皇明二百餘年來
曠見即萋菲側目公論灼灼自不可掩比移疾還里則
建尚行書舍羣友生講習其中尋冣上一路歲值大祲
餓莩相望則甘苦分餘率家童負薪米人視而人食之
復題疏廣募以活力所不及者其他勸置社倉有疏勸
置縣河石橋有疏真若民飢由己民溺由己逸居而無
教由己孜孜汲汲惟日之不足也頃來輿情推轂再起
留曹駸駸大用蓋進則立功於朝退則為德於鄉即歴
年僅四十有九而所聲施已足以垂千百禩而不敝視
世之豐於年而嗇於植者相懸何啻倍蓰是余所以為
孚如慰也嗟乎余兄弟自庚辰春獲交於孚如俯仰二
十五年矣晤言之好屈指可數茲方吏隠牛首雞鳴之
間相望一水片葦可航正擬以時過從傾倒三益乃今
何以為情耶以余兄弟之無似孚如徒節取其嘐嘐之
志嘘拂抆拭不遺餘力庶幾勉竭駑鈍相與有成乃今
俾余有迷孰為之指有過孰為之匡耶昔東萊呂氏會
友於麗澤書院既沒郡人即而祠之孚如建尚行書院
而額其樓曰萬古今而後孚如蓋棺論定度必有即而
祠之者萬古則誠萬古矣余兄弟且何修何營妄以一
時而當孚如之萬古耶是余之所以為孚如慟者轉堪
以自慟所以為孚如慰者不知孚如何以左之右之默
提於冥冥之中令余兄弟得借餘靈以希寸進而聊自
慰也炙雞絮酒薄寫生平有盡者言不盡者心嗚呼尚
饗
小辨齋偶存卷七
