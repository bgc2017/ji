太師誠意伯劉文成公集卷之十三
後學䴡水何鏜編校
五言古詩
種蘹香
蘹香體虚柔本自南土出毛芒散纖葉旖旎怯朝日芳菲挺
衆卉辛美更無匹况能巳疝瘻兼理腸胃疾種之近庭階離
離看新茁驅童斬竹枝扶植待秋實常恐風雨惡摧折傷弱
質蒺藜生道傍延蔓何綿密豈無荷鋤人夕薙旦巳出上天
意何如感嘆靡終畢松柏多斧斤山林日蕭瑟
北上感懷
倦鳥思一枝櫪馬志千里營營勞生心出入靡定止伊余朽
鈍材嬾拙更無比才疎乏世用嗜僻惟書史雖非濟時具頗
識素餐耻旣懷黎民憂妄意古人企寧知乖圓方舉足輙傷
趾塵埃百病侵貧窶萬感累艱難幸息肩遲莫竊所喜明時
登驥騄駑馬但垂耳自非冀北姿莫羡追風駛便𣣔解衣冠
躬耕向桑梓終懷葵藿戀不慕沮溺詭潜陽動原隰白日曖
蘭芷塒雞戒晨鳴客子駕行李縈紆越巘崿浩蕩涉風水淹
留具區北信宿滄江汜維時連年歉道路多流徙官司職撫
字黔首皆赤子陳紅太倉米豐年所儲偫爲民備乏困朝廷
豈私此推餘補不足玆實王政始臣子宜奉承天威不違咫
柰何簿書曹暴慢蔑至理荷云出納吝當閔觳觫死嗚呼草
莾露慘惻溝瀆委聞之猶鼻酸見者宜顙泚踰淮入大河凄
凉更難視黃沙渺茫茫白骨積荒藟哀哉耕食場盡作狐兔
壘太平戢干戈景物未應爾意者斯人徒縱𣣔擾天紀鬼神
赫震怒咎戾良有以去年人食人不識弟與姊至今盗賊軰
嘯聚如蜂蟻長戈耀白雪徤馬突封豕豈惟横山澤巳敢剽
城市途行絶稀少空車但墻倚身行湏結集一寐四五起牧
民豈無人司寇亦有氏陣車不驅馳大田無耒耜邦家禄食
恩豈爲臣奉巳山東古要地燕趙猶唇齒况兹南北衝津梁
通遠邇屬當全盛時四海同一軌廟堂多稷契振舉無遺弛
勿云疥癬微不足成瘡痏滔天起濫觴炎岡發星炟虞朝有
分北漢庭煩直指農夫植嘉榖所務誅稂秕耕耘苟失時雨
露空沾&KR0904;威懷豈異任守令職非痺端能慎黜陟此軰何足
弭故鄕隔山川前途塞荆枳靑徐氣蕭索河濟俱泥滓痛哭
賈生狂長歎&KR0238;室裡何當天門開淸問逮下俚
送普顔子壽赴廣西憲幕
離維荆衡南邐迆走蠻徼民風雜徭蜑地勢帶蒙詔迢迢商
周前風水絶纖竅後王務廣土懷柔倚攻剽羈縻非本情疲
痾復誰療大明侔日月幽裔靡不照化育之所加欣滎及蓬
藋憲府繩百司選擇自廊廟偏方異習俗賦性實同調培養
自殊途激揚貴知要凄凉溪上瀧鯫魚困&KR0699;釣高風吹霜鶻
縹緲集海嶠碩言崇令業以繼南國召
過東昌有感
夜發高唐灣旦及東昌郭喬樹拂疎星霜飛月將落仰觀天
宇淸平見原野廓白楊號悲風蔓草杳漠漠但見荆棘叢白
骨翳寒籜聖道縣日月斯人非虺蝁教養旣迷方𣣔熾性乃
鑿展季骨巳朽淸風散藜藿絃歌滅遺音繭絲盡籠絡䲭嘯魍
魎憑螽鳴草蟲矅遂令一變姿化為跖與蹻况聞太行東水
旱荐為虐飢垊與暴客表裏相倚着賑䘏付群吏所務惟刻
削征討乏良謀乃反恣剽掠坐令參苓劑翻成毒腸藥今年
秋租登行止稍有託餘波尚披猖未敢開一噱但恐習俗成
何由返初昨藩宣有重寄胡不慎遠略往者諒難追来者猶
可作歌詩附里謠大猷希聖莫
南陵崔氏思梅詩
昔来梅花下綵服輝淸尊今来不見人淚滴梅樹根梅落風
不回淚落化為石冥冥入幽泉一夜千萬尺
晨詣祥符寺
上馬雞始鳴入寺鐘未歇草際起微風林端淡斜月僧房湛
幽寂假寐待明發松徑斷無人經聲在淸樾
送鄭希道行省掾滿之泉州錄事
鄭君廊廟姿才識天下冠若華升朝霞可望不可翫胸中富
文史蔚蔚錦繡叚公餘但好客高論斡雲漢蓮風散秋幕薇
露收夕案吳雲翼行輈閩嶠入竒觀撫字徯深仁剸繁讓明
斷嘉會復何時悠悠仰飛翰
寄題偰世本東溪漁唱亭
落日去層巒淸溪澹輕浪嘔啞戢柔櫓款乃發孤唱初隨飄
風起復逐行雲颺月色照未闌灘聲雜逾壮恐有濯纓人一
聽一惆悵
發安仁驛
鷄鳴發山驛天黑路彌險烟樹出猿聲風枝落螢點江秋氣
轉炎嶂濕雲難歛佇立山雨来客愁紛冉冉
發龍游
微飈獻輕凉客子中夜發秋原曠無際馬首掛高月草䖝自
宫商葉露光可掇狹徑非我由周行直如髮揚鞭望南天晴
霞絢閩越
早行衢州道中
草際生曙色林端收暝煙露花泫啼臉風葉弹鳴絃農家喜
銍艾行歌向東阡大道無狹邪平原多稻田客行良不惡敢
曰從事賢
鉛山龍泉
兹山近南服勝迹冠朱方石骨入海眼地脉通混茫金精孕
淸淑水德融嘉祥寒含六月冰潤浃九里長鯨顋狎獵𧺫虎
口呿呀張發竇旣窈窕流渠遂汪洋洞徹瑩玉鑑鏘鳴合宫
商靜含玄機妙動見大智藏養德君子類膏物農夫望野僧
向我言其功殊匪常飲之祛百邪能使俗慮忘潄嚥入靈府
喉舌生淸香爽浙動毛髮飄忽凌風翔何當揚湛冽盡洗貪
濁腸
初食㯽榔
㯽榔紅白文包以靑扶留驛吏勸我食可巳瘴癘憂初驚刺
生頰漸若戟在喉紛紛花滿眼岑岑暈蒙頭將疑誤腊毒復
想致無由稍稍熱上面輕汗如珠流淸凉徹肺腑粗穢無纖
留信知殷王語瞑眩疾乃瘳三復增永歎書之遺朋儔
望武夷山作
飲馬九曲溪遥望武夷峰長林抱廻合丹崖造空濛浮暉澹
寒翠水木皆曼容薄遊限塵務促景尼竒蹤緬懷紫陽子千
載誰與同瓊佩邈烟霧石函閟遺封羈猿怨幽澗飛蘿冐芳
叢瑶琴空流泉桂枝徒秋風悵望佳期阻纏綿憂思重殷勤
尺素書願寄雲間鴻
發白沙至水口
夜發白沙驛亭午至水口中流欝風霧密雨蔽原阜冥濛蛟
龍過隱轔怒雷吼傾欹卧帆席馮翼惑前後長途生頃刻顛
倒亂足手倉皇投山舘喜懼劇紛紏攝身整衣帶沾濕及肩
肘平生歴道路艱險頗曾受未能外形骸豈敢輕衰朽捐軀
匪成仁垂堂不宜狃總轡登前嶺煙雲尚昏黝經阻有妨虞
姬文亦奔走
早發建寧至興田驛
鷄鳴戒晨裝上馬見初日露泫葉尚俯霧重山未出客途得
霽景緩步非縱佚矧玆歲有秋高下俱穎栗牛羊散原野鵝
鴨滿阡陌懷抱旣夷曠神情自淸謐寒花蔓蘺落候蟲響蒙
密霞標青楓林雪綻烏桕實幽覧雖云遽佳趣領巳悉我行
固無期况乃塵事畢
題武夷圖
崇山奠朱維實維群山囿葱蘢薄光景隱顯變氣候百泉縈虹
蜺萬谷蒸饙餾深根入無底峻表切星宿嶒崚削劍戟窈窕
錯錦繡騎雲擘高掌竇石室隂嘼金雞鳴未晨玉女来自逗
琪樹縞玄宵瑶花落清晝美人遊不還霜月怨猿狖凄凉駕
壑槎蕪没白玉柩蓬萊渺滄海弱水浩浸溜良辰不可掩沉
思令人廋安得凌風翰飄颻逐飛鷲尋源挹孤清搴林摘三
秀逍遥觀物化俛仰空宇宙真詮倘可求吾將解吾綬
孔子充相送至鵝湖
憶昨過武夷𣣔往無與儔今兹逢故人遂得鵝湖游輕雲翼
征盖翔風當鳴騶古塔插蒼譪寺門啓平疇陟徑既紆欝馮
軒亦樛流雲旗裊香霧金像明清秋昔賢論道處松柏深且
幽鴻飛渺滄海龍去空靈湫懷人巳寂寞對景空淹留興闌
成遠別馬首山悠悠
自衢州至蘭溪
秋郊歛微雨霽色澄人心振策率廣路逍遥散煩襟疎煙帶
平原薄雲去高岑湛湛水凝碧離離稻垂金薺麥霜始秀玄
蝉寒更吟幽懷耿虚寂好景自相尋心契清川流目翫嘉樹
林歌傳滄浪調曲繼白雪音仙山在咫尺早晚期登臨
九日舟行至桐廬
杪秋天氣佳九日更可喜衆人競登山而我獨泛水江明野
色来風淡汲鱗𧺫蒼翠觀遠峰泬寥度清沚沙禽泛悠颺岸
竹摇蘿靡泝湍懷謝公臨瀨思嚴子紫萸空俗佩黃菊漫妖
蕊落帽非我逹虚壘非我恥扣舷月娟娟濯足石齒齒澄心
以逍遥坻流任行止
從軍詩五首送高則誠南征
以小慕曾閔窮閻兀幽棲丘園賁嘉命通籍厠金閨握筆事
空言塊焉愧梁鵜不如屬櫜鞬結束習鼓&KR0911;廟筭出帷幄白
日收虹蜺劒光帖滄𬈑旗尾縣鯨鲵振旅還大藩歌舞安旄
倪拂衣不受賞長揖歸蒿藜
江鄕積隂氣二月春風寒壮士縵胡纓伐鼓開洪瀾長風翼
萬軸撇若橫海翰馬銜伏轅門翊衛森牙官仗鉞指天狼怒
髮衝危冠
按節肅徒旅神劒宵有聲揮揮大旗動烈烈刀斗鳴仰看太
白高俯視滄波平王師古無戰蟂獺安足烹人言從軍悪我
言從軍好用兵非聖意伐罪乃天討運籌中堅内决勝千
里道雷霆馘蛟鼍雨露澤枯槁懷柔首惸獨延訪及黎老牧
羊必除狼種榖當去草凱歌奏大廷天子長壽考
清晨絶長江日夕次海濱北風吹旆旌軍動速若神令嚴戎
馬閑九陌無驚塵伐鼓震𬈑嶠揚帆役鮫人鯨鱗亰觀築鰐
醢華筵春喈喈布榖鳴祁祁農鳲春去子還故鄕悲喜集里
鄰荷鍤啓瓦礫再荷天地仁撫綏屬有望世世爲堯民
蛟谿詩
蛟乃龍之徒隱顯異凡質屈蟠深彎環靈變不可悉清溪潨
百湍漱滌見冽溧寒飊黯離晶隂電焬幽室超騰雲雷徯訶
禁鬼神謐應龍翔中天渙汗濕箕畢大江揚濁瀾鼍蜃恣狂
譎閉藏當有待保養慎無失搜竒凛精魄跼步迷故術谽巖
生長風林木暮蕭瑟
題林以仁平反詩卷
木伐豈再植壁毀寧復完議獄有緩死聖言垂不刊兩造旣
偏聽無辜遘凶殘况復使其孥流離播夷蠻司牧盡瞠視佐
使獨悲酸抗詞動鬼神潤澤生枯乾死者縱不生魂魄亦獲
安孤兒雖不夭且得依故山聖人邁種德惠及毛與翰云胡
任民寄視之如草管為君歌此曲歌竟𧺫長歎
送偰世南參政分題得虎林
深林合蒙蘢仰視不見日中有白額虎哮吼恣狂獝怒晴谷
摇電掉尾原簸䫻牛羊困攫取樵牧萃憂恤相公鎮方面化
揵影響疾百靈肅號令萬怪悚潜逸昔出晝需朋今行夜辭
匹泰山絶悲啼牛哀返初質豈獨惠斯邦四海望寧謐
題山水小畫
谿上春始還微波動芳燠樹暖𣣔生烟山明初過雨美人期
不來桂檝怨蘭柱佇立忽懷愁漁歌𧺫洲渚
送田生歸鄕
少年客他鄕還鄕反如客莫驚新井里乃是舊阡陌歡咲集
姻親觴酌上班白老翁愛英俊慰問至日夕應憐鄰舍兒魚
龍兩縣隔
題李伯時畫淵明歸來圖
江左昔潰亂桓盧逓相尋劉𥙿𧺫寒微長驅掃氛祲秋草雖
未枯霜雪已駸駸陶公節義士素食豈其心我才非管葛誰
能𧺫淪沉所以歌去来歸卧五柳隂悠悠多感激愴悢寄謳
吟哲人貴知幾芳名留至今展圖三歎息懷古一何深
題朱孟章虞學士送別圖後
秋郊一杯酒握手念將離落日照野水涼風生樹枝今朝重
相憶靑山如舊時鬢毛非松柏争得不成絲
題老翁騎馬圖
少年遠征役及歸鬢巳霜戰甲零落盡空餘弓箭房老馬同
死生蹴踏沙磧長故鄉此何極仰看鴻鴈行
眀齋詩為湖廣陳進士賦
客從于闐来遺我盈尺璧晶光射雲漢璀璨生五色置之暗
室中鬼魅皆辟易願持自照身不用持照人
寄題江東蘭逸監司瑶芳亭
江蘺悲楚佩叢桂空秋霜兹花特秀絶得升君子堂豔色非
我貴皎潔有餘光仙人美良夜鳴玉来琳琅纖雲淡華月色
暎靑鳳凰飄飄白霓珮左右參翺翔衆卉不敢傍瑤臺淸且
涼聞有千歲實其味如瓊漿願持夀明主天地同久長
題揭伯洪山居圖
黃埃晦城市赤日焮逵道榮華能幾何未若山居好啓扉對
平林闢徑入芳草丹崖翠蘿暎靑嶂白雲抱世事幸見遺幽
趣堪獨討新晴景物佳緩步隨野老倚巖聽鳴弦息隂憩華
葆蜂亂覺春暄鴻驚信秋早無榮謝馳驅有酒任傾倒但碩
長兒童稼穡以為寳
會稽張氏春暉堂
喬木生山阿碩實秋離離誰知茂育功乃在陽春時丈夫佩
玉玦壮氣東西馳列鼎未酬歡倚門巳生悲君看斷根草引
蔓復何為逝波不可駐感激成吾詩
張子英閑止齋三首
鳥飛止茂林魚游止深淵步止辝跲躓語止絶悔愆䗂蝓升
高壁朽殼消腥涎夸父逐羲和渴死大道邊所以知止者不
為物所牽擺落塵網嬰寂寞守自然悠悠觀群動默默全吾
年
閑居安所止自古有陶公柴門蔭高柳左右来淸風槿蘺密
復疎下有黃菊叢摘花泛濁醪嘯歌撫孤松駟馬耀長衢視
之如蒿蓬
築室在城市而無闤闠聲非關遠人世慮滌境自淸圖書堆
几案花竹當簷楹釀酒香滿甕賓至卽共傾黜陟吾不知寵
辱吾不驚百歲聊復爾孰為身後名
耕雲詩三首為堵無傲作
靑山何逶迤白雲自悠悠數畝幸可耕此外更何求整耨候
時雨荷鋤適東疇凱風拂蘭蕙林薄鳴鳲鳩我麥既菶菶我
禾亦油油食力分所安但碩歲有秋王租及時足尊酒聊相
酬
八月白露零九月築場圃稻粱巳映遂梨棗亦盈塢耕耘幸
就畢一飽諒可取斗酒烹黃鷄殷勤會田父但碩守令賢邑
里得按堵無事苟安居明朝復相聚
朝耕原上雲暮宿雲間屋雲来動丹霄雲去澄翠麓坐看雲
變化卧見雲𧺫伏斯湏不可期飄忽鳥過目濯足臨寒泉息
景蔭嘉木飯𬞞勿云惡無憂勝梁肉長歌招隱詩淸風滿空
谷
壬辰歲八月自台州之永嘉度蒼嶺
昨暮辭赤城今朝度蒼嶺山峻路屈盤峽束迷晷景谽谺出
風門坎窞入天井冥行九地底高闞群木頂瀑泉流其中豃
若洩𬈑涬哀猿嘯無外去鳥飛更永僕夫怨䟦涉瘦馬悲項
領盗賊逭天誅平人遘灾眚佇立盻嶔岑心亂難為整
梦草堂遣懷
卽事在自得彊歌非正音所以春草句聲價重兼金若人千
載下遺響邈難尋凄凉一池塘頼爾得至今我来當杪秋天
净潢潦沈枯荷有餘馨衰柳無殘隂鼓鼙響未已山水意
徒深感時念兄弟惻愴傷我心
在永嘉作
高屋集飛雨蕭條生早寒我来復幾時明月缺已團浮雲蔽
靑天山川杳漫漫狐狸嘯悲風鯨鯢噴重瀾孤雁號南飛音
聲悽以酸顧瞻望桑梓慷慨𧺫長歎願𣣔凌風翔惜哉無羽
翰中夜百感生展轉不遑安枯荷響西池槁葉鳴林端寥寥
天宇空冉冉時節闌舉俗愛文身誰識章甫冠河流未到海
平陸皆驚湍旗幟滿山澤嗚呼行路難
蟾室詩為台州棲霞觀道士作
蟾是蝦蟇精誰令居月宫凄其羇旅身竟作蝕月蟲我心有
靈丹光與日月同子能精鍊之可發天地矇照灼六合外安
事一室中哀哉爬沙軰局促棲樊籠
癸巳正月在杭州作
春陽動萬物衆草皆巳抽嚶鳴亦和悅我何獨懷憂鯨鯢未
𦵔醢豺狼滿山丘鳳凰竄荆棘烏鳶自相求浮雲蔽蒼穹天
路阻且脩風沙日暮𧺫鎩羽安所投悲来怛中懷泣涕縱横
流
江城隂氣凝積雨春凄凉出門何所見但見瓦礫場新廬各
有前店舍亦已張市人半荷戈使客盡戎装回首舊遊地慘
淡寒烟黃悵焉念所思惻愴心中傷
徘徊西湖上愴悢有所思所思不可見涕淚下沾衣死生一
瞬息逝者安可追狼曋信君子李陵非男兒
鍜鐡當用椎析薪當用斧拔蓼而植荼去辛還得苦峨峨九
陽門衛以豹與虎微微螻蟻忱欝欝不得吐
登卧龍山寫懷二十八韻
暮春時雨餘原野皆秀色流雲曖芳甸惠風暢輕翼公崇岡
低垂崇岡𬗟登陟山川紏紛錯疆畎互紆直凄凉神禹穴偪
仄句踐國玉簡閟玄緘銅牛啓雄德覇氣浩江河王風散荆
棘感今情軫欝懷古心愴惻東𬈑尚波濤中原未耕織無能
事蕭曹妄意追契稷蹇産䰟屢遷逶遲足猶側良辰復幾何
白日忽中昃周流睨圓方俯仰觀動植有水必趨東無星不
拱北宗社固神靈至尊實恭默殷王伐鬼方尚期三年克苗
頑負險阻終竟&KR0574;竄殛天戈向無前况乃誅鬼蜮竊聞海濱
民决眥疾狂慝荷殳思一奮所懼官未識朝廷鍳往轍中道
誅貪愎主將敦書詩志士願盡力諸公緫英俊矯矯百夫特
愚生諒疎拙千慮冀一得農人奉壼漿遲爾殄蟊賊采薇戒
懷歸伐檀慙素食白雲在靑天可望不可卽浩歌梁甫吟憂
来憑胸臆
立夏日有感
朝旦天宇淸逍遥步庭除温風自遠至綠樹嘉有餘登高展
遐眺萬象各以舒念此客行久感彼時節徂退食恥尸素進
思愧庸駑仰視日月高俯察川原紆願𣣔凌風翔周流觀六
虚天路脩且阻惜無竒肱車倚松翫懸蘿藉茅想連茹公叔
實尚賢寗武不能愚何當脫塵鞅歸臥園田居
贈柯遂卿一首(并序)
今年夏四月余至台聞柯遂卿抗言釋誣囚事甚異而偉
之夫天下之大豈無慷慨激烈之士見義而勇為之者哉
其作也非有私其進也非有求觸于其心形于其言發于
其言信于其事可不謂之大丈夫哉惜其晦而弗彰也扵
是乎為之詩曰
雷霆蟄神威妖蜃躍海濱將軍戰敗死玉帳空無人腥涎之
所被蛭螾皆蛇鱗天弧不張弦民情曷由申縣講亦令典奉
行在明仁誰令姦宄徒並緣逞頑嚚俄然齒髮軀化作豺狼
身剽金既無畏况復枉平民壮哉柯夫子義氣衝九旻曳裾
公府門抗論回星辰坐令霜雪間朽骨生陽春晲視夸毗兒
精䰟散飛塵我忽耳聞之肝膽張輪囷安得似鄕軰落落千
百人出應休明時翊贊臯陶臣旌别鸞與梟再使權衡均上
天意茫茫感歎空悲辛
贈周宗道六十四韻
天弓撥其弦平地躍虎狼腥風扇九澤濁霧干太陽瑣瑣蚊
與蝱亦沸如蜩螗帝閽隔蓬萊弱水不可航螻蟻有微忱抑
塞無由揚遥遥草茅臣怒切忠憤腸披衣欵軍門披腹陳否
臧曰走居海隅詩書傳世芳感荷帝王恩禄食厠朝行走身
非巳軀安得緘其肮走有目擊事敢布之廟堂永嘉浙名郡
有州曰平陽面海負山林寔維甌閩彊閩寇不到甌倚兹為
保障官司職防虞當念懷善良用民作手足愛撫勿害傷所
以獲衆心卽此是仞墻柰何縱毒淫反肆其貪攘破廩取菽
粟夷垣劫牛羊朝出繫空槖暮歸荷豊囊丁男跳上山妻女
不得將稍或違所求便以賊見戕負屈無處訴哀號動穹蒼
斬木為戈矛染紅作巾裳鳴鑼撼巖谷聚衆守村鄕官司大
驚怕棄鼓撇旗鎗竄伏草莾間股慄面玄黃窺伺不見人湍
江走倀倀可中得火伴約束歸營埸順途劫寡弱又各夸身
彊將吏悉有獻歡喜賜酒觴殺賊不計數縱橫書薦章民情
大不丼怨氣結腎腸遂令父子恩化作蠆與蝗恨不斬官頭
剔骨取肉嘗纍纍野田中拜泣禱天皇願得賢宰相飛牋奏
巖廊先封尚方劍按法誅姦贓擇用忠藎臣俾之提紀綱彎
弧落鴟梟薙棘出鳳凰尚可存孑遺耕稼納官倉失今不早
計如水决隄防而後事堙築勞費何可當足間疽初生灼艾
最為良焮成施剜割所憂動膏肓邊戎大重寄得人則金湯
龔遂到渤海盗賊還農桑張綱入廣陵健兒跪如羊苟能任
仁智勿使憸邪妨孟門雖險艱可使成康莊走非慕爵賞自
鬻求薦揚痛惜休明時消患無其方又不忍鄕里鞠為狐兔
埸陳詞未及終涕泣下滂滂旁觀髮上指側聽心中傷天路
阻且脩不得羽翼翔可憐涸轍魚待汲西江長况有蛟與蛇磨
牙塞川梁旄丘靡與同載馳徒慨慷嚴冬積玄隂天色慘以
涼衆鳥各自飛孤鸞獨徬徨冥冥麗山雲木葉殷淸霜子去
慎所適我亦行歸藏
遣懷
鴻鵠會高風拂翼凌雲霓蛟龍不得水葺鱗困塗泥惟昔望
諸君一戰舉彊齊秦穆伯西戎能用百里奚傳說築商巖太
公釣磻溪韓信寄食飲孔明躬耕犁立賢苟無方曷問騖與
鷖驅車上太行峻極不可躋重雲蔽層岑流潦絶荒蹊豺狼
當我嘷魑魅向我啼顧瞻望九州𣣔去惑東西嘉穀委蔓草
良田養蒿藜乘黃避跛鼈狐貉驕虎貔誰言縱壑魚竟為觸
藩羝長夜𧺫嘯嘆邪氣憑我臍夢登舜蒼梧遥望禹會稽援
琴奏將歸日暮增慘悽肓飊正滃勃孤鳳將安棲
三月八日偕徐成中楊澄源李子庚吳溥泉董朝宗
黃中立程邦民湯仲謀王文明遊南鎮得禽字
積雨霽芳甸凱風來遠林逍遥出郊郭徙倚散煩襟桂棹蕩
淸漣長裾曳輕隂肆覧夏王陵流觀秦帝岑黃熊安所之荒
楚自蕭森仰翫卉木榮俯聆泉石音洋洋潭底魚喈喈枝上
禽昭融見天德滉瀁怡人心况有文彦友温恭比瑶琳獻酬
禮不愆詠歌思彌深良辰豈易得嘉會難屢尋願作膠與
&KR0238;無為商與參殷勤属此章冀以代兼金
送馬生遊京師
東山夜雨急鑑湖春水深之子遠于邁祖帳淸江潯白日映
蘭皋青烟𧺫松岑豔舞激回風長歌裊哀音何以慰離懷八
珍盈釡&KR1092;何以將素情贈言比瑶琳京畿佳䴡地多士紛如
林構厦徯檀柟去疾湏苓參殷勤治安策悃𣢾大寳箴敷陳
草茅情啓迪帝王心斯人邈永矣繼之在于今勿羡蘇季子
自侈多黃金
別峯和尚方丈題唐子華山隂圖
連山走陂陀太谷入䁆曖屋藏深樹中路出巨石背烟雨時
有無澗谷互顯晦輕盈曳飛綃縹緲沃浮黛雄梁矯脩鼍騂
壁駮文瑇崢嶸紫霞高屈曲白水匯隂森神鬼宅奮迅龍馬
隊風雲氣象寬日月光烟碎借問此何鄕或有捐余佩荅云
越山隂信美無與對自從永和来燕遊推勝槩佳人去不還
盛集嗟未再唐令實好竒掇拾歸畫繪上人遠公徒我亦淵
明軰會晤属時艱觀覧增感慨故園沒灌莾舉足蛇豕礙放
歌自太息激烈驚厚載
送孔世川赴江西儒學提舉
鏡湖荷花發耶溪菱葉生送君何所之去作西江行西江大
藩地卓犖多豪英文能絢雲漢武能壮于城浩蕩吳楚間頽
波障東傾鳳凰不妄集梧桐匪空榮行行勿惮遠亹亹崇令
名
我辭西江歸倏忽十二秋每望西江雲思心悵悠悠恨無排
風翼安能凌虚游故人渺天末可夢不可求邂逅送子行感
我涕泗流登山有脩蛇涉水有長虬逝者如零雨一落誰能
收
為竺西和尚題谿山茅屋圖
靑山十畝餘茅屋數間足高樹結浮烟脩篁茂深綠孤松無
鄰舍生理不拘束開田種禾稻間以黍與粟中歲幸西成青
黃被谿曲鳬鷖與鴻鴈亦各得所𣣔清秋霽&KR0765;雨磵底石如
玉野老時見過柸酒聊與属但願官長廉吏卒莫我毒耕稼
納王租世世還相續
春谷詩為竺西和尚賦
條風自東来雪消春谷暖荒畦碧草短清池細泉緩谿花明
錦繡時禽響弦筦道人閑無事習慣牛頭嬾過橋禅杖落坐
石袈裟袒日暮精舍歸燈龕白雲滿
四月二十二日郊外游得水字
草根螻蟈鳴湖上蒹葭靡繁林嫋深綠淸池散圓紫離居昧
節序陶情頼佳士泛舟出郊甸緩涉信所履壺觴展倡酬及
此晴日美嘯歌望山川慷慨集悲喜豺狼未鼎鑊郊野尚多
壘鐡衣掛儒冠好爵逮麻屣吾儕幸味苦得似道傍李無思
身外憂適意聊復爾歸雲入禹穴返照射宛委鳥啼樹有風
帆過煙生水興盡各言還月明城角𧺫
題枯木圖
松以直而伐桂以芳而攻睠此屈曲形擁腫又空中身為螻
螘家根作蠐螬宫蠹皮化土壤朽腐不可烘輪囷盤石間幾
歲經霜風明堂搆群材梯梁匝谾豅斧斤獨不到凋落還芃
芃知兵臏孫子善射殱有窮胥種伏短劍韓彭歎良弓豈如
蚩蚩氓負薪翳蒿蓬飢食渴則飲不識王與公白髮死枕席
無事傷其躬贈詩持畫還去尋黃綺翁
五月三日會王氏南樓得激字
蹇步属時艱睽違苦多慼偶寄越城隅頗喜得幽寂炎夏天
象明群山皎如滌况有文獻友同心不離逖雖無鼎爼盛斗
酒聊相覓登樓望禹穴慷慨生感激玄珠淪赤水金簡不可
覿崩騰六合内慘淡多羽檄天弧弛虚彀封豕逃碪鑕惟見
野田中白骨雜瓦礫憂来歌一曲客淚再三滴晚風吹晴霞
海色映石壁展詩肆遐眺嚴令困勍敵諸公俱鳳麟愧我獨
樗櫟危途知驥騄勉旃樹功績無然學兒女愴恨山陽笛
題西旅獻&KR0729;圖
鳴鳳啓至德鎬亰作王家萬國戴元后懷柔無邇遐逖矣裔
夷人占風慕中華毳服耳金鐻拳毛眼窈窪獻&KR0729;越重譯辛
苦涉流沙歸仁自彼心務廣匪予夸謇謇大廷臣忠告猶咨嗟
卜年盈八百分得未為奢云胡叔世主黷武生諠嘩枸醬毒
南&KR1522;河源詫西槎哀哀萬夫命驅以易驪騧暴蔑文祖訓大
貽天下瑕畫圖漫寫形索意良無涯太康焚雉頭宫闈茁妖
芽開元灰組繡驪岫荒淫哇夫豈不有初蕩心生百邪望美
洛陽都赤符炳流霞玉關閉高門軍賓絶相加鳩杖老貔貅
乕落藹桑麻煌煌中興業奕奕流芳葩謙光信受益知足復
何差感事重懷古因書戒矜誇
題錢舜舉折枝山茶
歲暮寒氣結百卉無遺榮懿此獨不淍方冬燁紅英有似節
義士特立不爽貞幽居屏紛雜丹鉛寄深情䓤蘢翠雲翹綴
以流霞精玄霜避晨豔華月助宵明坐令桃與李無言愧微
生贈詩勿遐棄貴之比瑶瓊
遣興六首
避地適他鄕息肩謝羈束生事未有涯暫止聊自足南園實
清曠可以永幽獨層樓面群山俯見湖水綠雜英被郊甸魚
鳥得棲宿登臨且慰意未暇計遠躅聖賢有遺訓知命夫何
積雨兼數旬天氣涼有餘青苔交戸庭始覺人跡疎地主多
閑園可以種我𬞞兒童四五人蔓草相與鋤旣倦則歸休卧
閱床上書無事且為樂何者為名譽
夏日苦太長夜景良可愛華月吐曾岑遥天碧如黛披衣更
登樓稽山正相對澄湖晶空明浮雲去無礙遺榮世何人賀
老今不在凉風吹毛髮坐久增感慨
溽暑百體倦曉凉正堪眠飛蚊何營營繞鬢鳴相煎拍之
不勝多揮去還復前世亂有骨肉逃生幸完全細微何足較
此意誰當傳
綠樹何隂隂良苗亦離離開窗招遠風赤鯉躍清池雲日釀
晴光芰荷有餘姿宴坐偶自得悠然遂忘飢富貴不可求守
分勿復疑
迂疎乏世用矯情非所安投簮謝時軰聊得心中寬回首望
故鄕枳棘日以繁譬彼水上萍隨流且盤桓樓頭好山色晴
雨皆可觀未知明朝事且盡今日歡
久雨壊墻園𬞞盡壓帳然成詩
晚歲逼豺狼漂搖去鄕土囊橐罄留儲釜甑恒若窳開畦種
𬞞菜撥借荷地主晨興率童稚樹藝躬傴偻瓠實正纍離茄
花亦争吐魚肉方絶交恃此當醢䀯悲風吹江干浩蕩十日
雨幽泉湧隂寳高墉坼脩堵蒼蔓壓泥沙朱苞埋宿莾凄凉
紫芝英乃與朝菌腐數竒值時危一飽不敢取天地有窮愁
每望貧家聚青苔滿頽墻日暮空倚柱
題鮮于伯機書杜工部詩後
少陵昔避亂買屋西枝村卜鄰得贊公聊可與晤言四郊闘
豺乕煙塵塞乾坤中宵望北辰慘戚衰老魂我今亦漂泊不
得歸本根感此一太息𣣔語聲復吞
次韻和脫因宗道感興三首
索居守貞素久巳忘世機晨興夕還寐不知時節違庭前有
芳樹宿昔容顔非巢鳥去安之寒蟬鳴亦稀居人歌北風客
子歎無衣浮雲結隂翳白日少光輝鴻鴈號南翔蟋蟀在中
闈荣華如流水一往何當歸
松栢守孤直不争桃李色明星在青天有時化爲石春風車
馬塵竟日翳紫陌寧知禾黍地舊是王侯宅蓬萊有仙藥求
之不可得霜風吹林木歲暮徒愴惻
鉛刀方用世掛壁干將閒剪松養荆棘匠石空悲酸驅車陟
大行日暮多險艱玄冰膠大谷脫粟貴琅玕魑魅攬人魂豺
狼食人肝路遠無羽翼何由得飛還
題春江送别圖
春江水悠悠行人上蘭舟春雲散江樹行人重回顧嘉會未
有期離心渺千里願作還山雲莫作東流水
琴清堂詩
亭亭嶧陽桐斵為綠綺琴縆之朱絲絃彈我白雪音虚堂夜
迢迢華月耿疎林鳳凰天上来虬龍水中吟曲罷𧺫太息無
人知此心
田家
田家無所求所求在衣食丈夫事耕稼婦女攻紡績侵晨荷
鋤出暮夜不遑息飽暖匪天降頼爾筋與力租稅所從来
官府宜愛惜如何恣刻剥滲漉盡涓滴怪當休明時狼藉多
盗賊豈無仁義矛可以弭鋒鏑安得廉循吏與國共欣慽淸
心罷苞苴養民瘳國脉
渡江遣懷
東風吹滄江白日照花柳山川半顯晦積雨晴未久青陽好
氣候群物競苞剖農夫荷鋤犂各自登隴畝鳲鳩鳴相應陂
水光瀏瀏天地𧺫戈兵荆榛塞原阜兹邦特按堵庶足憩奔
走故鄉有園田委棄沒藜莠老母年八十頭童齒牙朽癡兒
始垂髫出入寡朋友衣衾雜絮毳羔食乏菘韮儽然多病身
全家倚糊口那令更遠去憂念成疾首千金聘宿瘤顧謂西
施醜盬車摧太行驊騮不如狗况我駑蹇質困踣畏培塿濟
河湏巨舫將焉用罌缶朱弦絙琴瑟曷中洪鐘紐&KR1476;蒿射犀
革空貽養由咎巍巍神祖烈乾坤讓高厚蠢兹蛇豕儔乘間
恣哮吼非無熊羆臣土産分左右更張吾豈能習慣彼巳狃
鹿麋曾傷乕宵邁讋狸&KR1717;寤言亂心緒忽若醉醇酒疎賤等
蚍蜉捐驅復何有夷吾匪每生鞠育未宜負愴恨憶松楸淚
濕蓬鬢垢道途正艱阻進退維窊臼向風一陳情何由達南
斗
題山水圖
江上何所有高低千萬峰結廬覆以茅取足聊自容綠樹旣
蓊欝清溪亦溶溶地僻無車馬猿鳥得相從日落沙際明寒
煙澹疎松蒼茫雲霞外隱見青芙蓉悠然一舸還好景時獨
逢歸来山月出古刹鳴昏鐘
若耶溪杳郭深居精舍
上人好山居入山惟恐淺紆餘涉淵沄結搆依㟞嵃岡巒外
挺拔水木終隱顯其前對鵝鼻突兀正冠冕其傍連木禾積
翠森偃蹇後有獅子巖&KR0886;崒露齦齴春花炫陽林秋草馥隂
畎高通雲雨過側見星斗轉桃源不遠求箕穎安足踐我来
三伏&KR0765;羇懷忽如展談經道心融聽灋俗慮翦疎窗夜深啓
孤月掛遥峴空濛白毫光閃鑠動崕巘何當此卜隣永用辭
淟湎
大熱遣懷
盛夏火用事長日不可堪熱汗發我膚如泉溢穹嵁清晨登
樓望四野皆紅嵐坡坨會稽山縹緲浮欝藍何由作雨澤一
洗暍與酣湏臾玻瓈盤湧出琉璃潭雜氣若絳旂飄颻散空
峆朱光熭九幽天色熇以&KR2311;樹木首咸俯鳥獸聲盡韽玄冥
將禺彊側身入埪龕淵蛇葺短鱗山龜灼枯(龜府)悍熊伏朝鼨困
龍縮秋𧖟焦根裂埴斷斃鷸蚌脯含水井為湯池冶容成病頷
渡水翅帖帖守門口舑舑蜩螗輕綃翼依隂萃楓柟沸渭泊静
寂噪聒亂語談蒼蠅丹砂頭群飛逐烹腤拍之適汚手驅之
死仍眈對食憚下肮引飲輙傾甔撫几炎𣣔燎披衣重猶凾
慨彼征戍卒荷戟忘寝&KR3448;棄絶骨肉愛不得同苦丼但聞盗
賊熾未見工師戡郊原虜掠遍餽餉那能覃况乃隆暑節蒸
欝非所諳用兵貴拙速將帥當懷慙沈冥及暮鼓兩目脂流
泔拂䄂招遠風衆星爛天南河漢上昭回烟霞遠䰐鬖且喜
辰極明願覩戎馬倓雲門連鏡湖林&KR0676;清且涵豈惟隔埃壒
庶足憩負擔惜無五畝宅偃蹇投吾簮
六月十八日自天章入城作
天淨山氣涼溪渾夜来雨籃輿度疎翠初日照平楚高林半
長烟好鳥時自語煩襟得蕭散似𣣔忘羇旅何當盗賊息比
屋豊禾黍逍遥丘壑間鹿麋以爲伍
晚同方舟上人登師子巖作
落日下前峰輕烟生遠林雲霞媚餘姿松栢澹清隂振策縱
幽步披榛陟層岑槿花籬上明莎雞&KR0708;間吟凉風自西来飀
飀吹我襟榮華能幾時摇落方自今逝川無停波急弦有哀
音顧瞻望四方悵焉愁思深
七月四日自深谷之靈峰作
平旦出雲門亭午至靈峰山盤澗縈紆谷深巖錯重竹露滴
皎皎林霞散溶溶度石苔蘚滑披蘿烟靄濃頗喜禾黍成可
以慰老農野草各有花照水似衒容徐行恐觸熱聊憩崕下
松時聞幽鳥鳴亦足開心胸慨懷陶隱居丹竈仐無蹤干將
與莫邪俱巳化為龍空餘遠山色菡蓞青芙蓉
清脩院良上人浸月軒
華池浸皓月高下共清瑩烱如長明燈飛入大圓鏡又疑鉛
汞爐伏火發宵映層軒開九秋萬象出昏暝月来池色動月
去池色定窺臨足遊適翫味見心性珍重無生侣扵焉託清
淨宴坐六塵空百魔從律令
普濟寺用恭行巳上人韻
偶從靈峰来遂作雙峰遊雙峰何峨峨俯映耶溪流炎天正
埃欝𣣔往安所投喜見農事成秔稻滿中丘步入古寺門信
美無與儔渌池對徑路水木自深幽飛蘿冒松柏上有猿與
猴登樓散煩熱坐挹山綢繆更愛山下泉冷冷洩隂溝青苔
閟脩竹竟日凉風留披軒眺西崖煥若丹霞浮神劒去安之
赽望空斗牛沉思終永夜月白銀潢秋
題陸放翁晚興詩後
雄劒閟寳匣中夜蛟龍吼男兒抱志氣寧肯丼衰朽松柟在
深谷枝葉拂星斗雖無般匠顧勢自凌培塿昂昂商山翁矯
矯渭濱叟林泉不遐遺軒冕亦固有奈何劉伶軰賤身若芻
狗徒生天地間辜負髮與手三復詠斯章千載吾尚友
題商學士寒林圖
昔聞商學士水墨稱絶藝今覩寒林圖信美無與&KR1275;凄凉霰
雪餘簸掃悉輕脆玄冰刮老骨衣被荷纖荔龍鬚結瓔珞虎
瓜出鋒銳鱗皴蝮蛇殼璀錯琅玕蔕下有不死石藍汁沃鬒
髢前有赴海湍漱濯沙土細青烟曼遥渚白日淡荒裔蒼茫
浮雲外縹緲惑盼昧梧桐早飄落鳳鳥將焉逝四序若循環
葳蕤在椔翳衰榮各有時至道惟冥契
題雜畫卷子
山川出雲霓谿谷藏虎豹枯樹繒綾身怪石磈礨貌竹枝如
琅玕烟雨昏暮罩梅花雪中開的礫珠磊靤蘭獨稱國香姱
䴡最可樂荑纖草堪藉傷覃棘能&KR0946;宋公學元睴駭獸見騰
䶂老班性嗜酒藻思發餘酵丹丘泣龍髯零落江湖櫂顛王
食敗筆得米動盈窖僧明本静者一藝起衆閙展卷見歴歴
聊足觧喧嗃裁詩慕韓豪瑣細非所較
題宋子章效米元暉山水圖
昔時米南宮父子同畫癖油然煙雨態千里入盈尺近代宋
尙書筆意妙𣣔逼置之几格間新舊莫辨識應是前後身神
會造化迹鴻濛迷日月澒洞飛霹靂蒼崕晦中斷天闕杳高
隔洪濤漲無倪龍虎移窟宅農夫怨昏墊樵牧絶行跡破屋
兩三家摇撼巳傾側得非杜少陵無乃陶彭澤簷茅委泥
濘籬菊没狼籍空江乏舟檝汗漫安所適披圖瞻青冥惆悵
至終夕
為賈性之賦松石
老松不搆厦潜跡歸后土千年化為石詭怪驚地府鄷都壮
輪奐翦截就梁柱嶙峋鋸鑿餘棄置人得取君家赤玻瓈光
采奪朝昫嶒崚鐵心堅璀璨霞色古何當呼吳罡匠以脩月
斧持獻女媧皇天鏬或可𥙷
有客来欵我
有客来欵我自謂儒者儔問我胡不出乃来此淹留我咲而
不答彼問方未休彼我異所志問答寧相投青山屋外高溝
水山下流隱几書一卷寒簷雀啾啾
題趙文敏公畫松
吳興昔王孫能畫世莫及觀其二松圖矯若龍出蟄蟠根破
坤輿拔萃滃原隰交加各軒翥崱屴相倚立鼍鱗撑空青豕
鬛振颯飁高藏日月氣清滴雲霧汁垂釣者何人短棹非妄
集五湖多風濤蛟蜃頭角&KR2034;不如洿澤間取足鰿與鰼倦眠
松影下百竅清涼入慎勿驚松枝天寒衣𬒮濕
題三香圖
梅是玉堂花和羹有佳實水仙如淑女婉娩抱貞質山礬直
而勁野處似隱逸分類族雖三論德性乃一瓊臺耿清夜&KR0765;
月白勝日霏霏芳氣交粲粲華采溢琪樹讓晶熒瑶草愧私
暱願言永其歡歲莫保終吉
感時述事十首
天王有萬國撫治不能徧百僚分所司控制倚方面旬宣貴
浹洽付託属隆眷易置苟無恒勤怠朝夕變自非㝅氏儔何
官匪郵傳矧兹世多故軍府希閒宴戎機一以失蟻穴僨臺
殿公庭委舊事書牘呈新選来者且遲遲在者同秋燕偷安
待日至退託從私便姦貪遂乘隙民病孰與唁大臣國柱石
憂喜相連纏反躬既遺闕何以率州縣寄與要津人有舌未
宜燕
十羊煩九牧自古貽咲嗤任賢苟不貳焉用多人為師行仰
供給州縣方告疲差徭逮所歴添官有權宜柰何乘此勢争
先植其私百司並效尤貨賄縱横飛列坐隘公堂號令紛披
離名稱到輿隷混雜無尊卑正官反差出道路不停馳徇禄
積日月官吏之所希此軰欲何求朘剥圖身肥
世皇一宇宙四海均惠慈盗賊乘間發咎實由官司云胡未
悔禍救焚用膏脂姻婭遂連茹公介棄草茨農郊日增壘良
民死無期天關深虎豹欲語當因誰
先王制民産曷分兵與農三時事耕稼閱武在嚴冬亂略齊
憤疾戰伐厥有庸那令異編籍自使殊心胸坐食不知恩怙
勢含威兇將官用世襲生長值時雍豈惟昧韜略且不習擊
&KR2678;悍卒等驕子有令亦無從跳踉恣豪横鼓氣陵愚惷所以
喪紀律安能當賊鋒崩騰去部曲蟻合尋歸蹤時方務姑息
枉法稱寬容寧知養豺虎反噬中自鍾國家立制度恃此為
垣墉積弊有根源終成腸肺癰何由復古道一視均堯封
豢狗不噬禦星馳募民兵民兵盡烏合何以壮干城百姓雖
云庶教養素無行譬彼原上草自死還自生安知徇大義捐
命爲父兄利財來應召早懷逃竄情出門即剽掠所過沸如
羹總戎無節制顛倒迷章程威權付便嬖賞罰昧公平饑寒
莫與恤銳挫怨乃萌見賊不湏多奔潰土瓦傾旌旗委曲野
鳥雀噪空營將軍與左右相頋目但瞠此事巳習慣智巧莫
能争廟堂忽遠筭胸次猜疑幷豈乏計策士用之非至誠德
威兩不立何以御群氓慷慨思古人惻愴淚沾纓
古人有戰伐誅暴以安民今人尚殺戮無問豹與麟濫官舞
國法致亂有其因何為昧自反一體含怒瞋斬艾若草芥虜
掠無涯津况乃多橫歛殃禍動輙臻人情各畏死誰能坐捐
身所以生念慮嘯聚依荆榛暴寡惮強梁官政惟因循將帥
各有心邈若越與秦遷延相顧望退託文移頻坐食挫戎機
養虺交蛇鱗遂令耕桑子盡化為頑嚚大權付非類重以貽
笑顰鼠璞方取貴和璧非所珍但恐胥及溺是用懷悲辛
五谿舊三苗蛇蚓相雜處其人近禽獸巢穴依險阻𧺫居任
情𣣔闘狠競瓜距况能識君臣且不頋子父所以稱為凶分
北勞舜禹先朝慎羈縻罔俾来中土胡為倏而至馳驟如風
雨見賊但趦趄逢民輙俘虜腰纏皆金銀衣被俱繡組所過
惡少年改服投其伍農家劫掠盡何人種禾黍盗賊有根源
厥咎由官府任將匪能賢敗衂乃自取竒材何代無推誠即
心膂誰哉倡此計延寇入堂宇割鼻救眼睛扵身竟奚𥙷浙
西耕桑地百載安生聚自從甲兵興徵歛空軸杼疲氓真可
憐忍令飼豺虎追憶至元年憂来傷肺腑
虞刑論小故夏誓殄渠魁好生雖大德縱惡非聖裁官吏逞
貪婪樹怨結禍胎法當究其源剪鋤去根荄蒙蘢曲全宥駕
患扵後来濫觴不堙塞滔天谷陵頽總戎用高官沐猴戴母
頧玉帳飫酒肉士卒食菜薹未戰巳離心望風遂崩摧招安
乃倡議和者聲如雷天高豹關遠日月照不該俱曰賊有神
討之則蒙災大臣恐及巳相視若䘖枚阿䛕就姑息華&KR0807;被
死灰姦宄爭效尤無風自揚埃嘯聚逞強力謂是爵禄媒黎
民亦何辜骨肉散草莱傾家事守禦反以結嫌猜慟哭浮雲
黑悲風爲徘徊赤子母不憐不如絶其肧養梟逐鳳凰此事
天所哀胡爲尚靡定顛倒䏶與頦春秋戒肆眚念此良悠哉
八政首食貨錢幣通有無國朝幣用楮流行比金珠至今垂
百年轉布彌寰區此物豈足貴實由威令敷廟堂喜新政躁
議違老夫悠悠祖宗訓變之在朝晡瞿然駭群目疑怪仍揶
揄至寳惟艱得韞櫝斯藏諸假令多若土賤棄復誰沽錢幣
相比較好醜天然殊譬彼絺與綌長短價相如互市從所取
孰肯要其觕此理實易解無用論智愚矧兹四海内五載横
戈殳赤子投枳棘不知所歸途一口當萬喙唇縮舌亦瘏導
水必尋源源達流乃䟽藝木必培根根固葉不枯慎勿庸迩
言揚火自焚軀尚克詰戎兵丕顯厥祖謨
惟民食為命王政之所先海&KR1686;實天物厥利何可專貪臣務
聚財張羅密扵氊厲禁及魚鰕鹵水不得煎出門即䧟阱舉
足遭纏牽炰烋用鞭箠冤痛聲相連高牙開怨府積貨重姦
權分攤筭戸口滲漉盡微涓官征势既迫私販理則然遂令
無頼兒睚眦操戈鋋出沒山谷裏陸梁江海邊横行荷䉂籠
方駕列船舷拒捕斥後懦争疆夸直前盗賊由此𧺫狼藉成
蔓延先王務廣德如川出深淵外本而内末民俗隨之遷自
從甲兵興奄忽五六年借籌討得喪耗費倍萬千回憶至元
初禁網疎且平家家有衣食畏刑思保全後来法轉細百體
皆拘攣厚利入私家官府任其愆大哉乃祖訓典章尚流傳
有舉斯可復庶用康迍邅
秦皇縣九宇三代法乃變漢祖都咸陽一綂制荒甸豪䧺既
鏟削瘡痍獲休宴文皇繼鴻業垂拱未央殿累歲减田租頻
年賜縑絹太倉積陳紅圜府朽貫線是時江南粟未盡輸赤
縣方今貢賦區兩際日月竁胡爲倚東吳轉餉給豊饍徑危
冒不測勢與蛟龍戰遂令鯨與鯢掉尾乘利便扼肮要國寵
金紫被下賤忠良怒切齒姦宄競攀援包羞屈政典尾大不
可&KR1495;聖人别九州田賦掦為殿中原一何膴所務非所先豳
風重稼穡王業丘山奠夫征厲末習孰敢事游燕哀哉罔稽
古生齒徒蕃羡一耕而十食何以奉征繕長歌寄愁思涕淚
如流霰
丙申二月別紹興諸公
勞生属時艱將老萃憂戚風塵隘九野何土為樂國兹邦控
吳越名勝聞自昔湖山競竒麗物産亦充斥交遊尚質儉而
不事華飾况有良友朋時来慰岑寂全家免寒餓幾𣣔忘旅
客胡為復舍此僶俛就行役軒車遠追送酒至淚輙滴還鄕
人所樂我獨愁苦劇故山有松栢摧折為荆棘豈無骨肉親
太半生死隔此語不可聞此景那堪覿愁情如波濤澒洞胸
與臆佇立向穹蒼一歎雙鬢白
雨中雜詩四首
久晴思得雨旣雨久復厭廣庭屯隂氣平陸就昏墊凄風吹
人寒朱火黯無𦦨水衣上高墉泉溜發枯塹青泥沒逵道寸
步不可覘慷慨成感傷纏綿積憂念
首夏凉風生朝樹結晚色濛濛細雨交慘慘原野黑衡門長
藜莠壞璧穿荆棘念彼征戍兒沾濕荷戈戟囊槖罄留貲藿
菽難充食供輸既乏絶戰闘何時息巢居者誰子鼠竄延晷
刻田疇沒蓬蒿無處勤爾力旻天高寥寥仰視不可極
多雨損萬物草爛麥生耳青苔獨得時延曼及堂戺晨興視
天宇滴瀝殊未巳君子懼陸沉小人憂餓死凄&KR0765;大將營鼓
縵弧弓弛朝廷竟知否盗賊如流水
離居感時節窹寐不遑安青燈晦壁角簷溜如崩湍屈指計
日月殷憂集多端蛙黽爾何知呌噪喧草莞中夜攬衾禂凄
凄隂氣寒鳳凰鎩羽翼卑飛避䲭鳶撫几一長歎聲出心巳
酸
次胡元望郊行詩韻
誰言公舘清晨氣晚未散豈乏樹䓗芊尚有花爛漫美人隔
巷陌可念不可唤温温夜光璧幽丱潜璀璨鄙夫競喧譁達
士善大觀世情如秋蓮零落風中瓣少年喜紛紜談咲輕綘
灌進取務出竒周慮非習慣逝水難重廻芳時愁坐換元臣
鎮方面邊戎仰成筭應憐四郊外荆棘滿耕畔悽悽憂葵女
惻惻撫床瓘興懷增感傷展轉過夜半𧺫行視青天星河色
凌亂安能作野馬脫略謝羈絆
秋夜感懷柬石末公申之
不寐知夜長𧺫視天宇闊散漫草上風朦朧雲間月寒禽鳴
疎樹黃葉堕階闥俛仰觀群物惆悵不敢發誰云螻螘壤能
使泰山[危瓦]蒼鷹鎩六翮狡兔營三窟何當威弧正王旅得肆
伐&KR1642;簵雖微材尚可施羽筈豈意風浪舟心猶隔胡越士生
非金玉有足難自達周[婺-矛+牙]不恤緯楚放常懷闕平生葵藿情
忍與霜露歇玄冰膠坤軸非君孰能斡申章匪繁辞悲憤不
可遏
次韻和石末公用元望韻遣興見寄
鵓鳩勸春耕桴鼓帖宵逻捬循餘暇日珠玉生咳唾時維青
陽初天子在左个布德順木令萬國罔不和禄食自紛紜撫
字誰最課幅員若金甌絲髮無璺破㳙溜可摧山機禍不在
大中夜登高樓遥瞻太微座乾坤漭寥落日月飛鳥過憤惋
空有心盛時嗟巳蹉
以野狸餉石末公因侑以詩
野狸性狡猾夜動晝則潜縶之籠檻中耳弭口不呥當其得
意時足爪長且銛跳踉逞俊捷攫噬靡有饜貧家養一雞冀
用易米塩爾黠弗自食尋聲竊窺覘破柵舔肉血淋漓汗毛
髯老幼𧺫頓足心如刺刀鎌東鄰借筌蹄西鄰呼猲獫繫餌
翳叢灌設伏抽隂鈐彼機歘巳發此欲方未欦絲䋲急纏繞
四體如黐黏野人大喜慰不敢私烹燖持來請科斷數罪施
剜使君鎮方面殘賊職所殱械送致麾下束縛仍加箝腥
膏忝汚鉞羶胔或可醃芼芳和糟醬頒賜警不廉黃雀利螳
蜋碎首泥塗霑烏鴉殉腐肉噴墨身受淹此物亦足戒申章
匪虛&KR2071;
和石末公種棘用胡元望韻
力役困年侵種棘代遮邏豫防苟無失有地孰敢唾風條曲
抽乙雨葉細垂个是時春載陽土脉如膏和分彊督蓻植勤
惰各有課揮鋤綠烟披轉石蒼蘚破稍看萌蘖長漸覩根株
大結蔭冐長堤開花映高座猿公不敢窺貉子那得過慨慕
陶公言罔俾分隂蹉
得令字
勾芒發陳根北斗轉東柄衆星各參差威&KR1249;何時正好生雖
聖心明刑亦王政哲人慎謀始斯焉獲終慶徒言兩階舞可
以懷逆命不見三危山萬里竄梟獍世德異唐虞民情好争
競那無跗扁醫而有膏肓病波濤地軸&KR1142;虎豹天關夐雨露
當春滋風霜及秋勁誰能奉明主順天行號令
正月廿三日得台州黃元徽書有感三首
世亂網恢恢斯人亦淪翳數竒當何如窮途難為計盲風振
喬木碩果失其蒂乕豹落機檻坐服輿皂制玄珠迷罔象白
日慘隂曀涉水水有蛟入山山有彘棄馬感湏無直道懷柳
惠青冥無羽翼悲来夜迢逓
結交無䟽戚艱難見平生金石苟不渝萬里如兩楹重山非
云遠邈若遼與荆嬿婉豈不懷蛇虺正驕獰手持故人書心
念故人情開書問故人淚下如雨傾
客從何鄕来遺我尺素書道路險且艱故人情有餘妖氣晦
斗極黃濁混龍魚何荃不爲蕕何麟不爲貙殷勤故人心炯
若明月珠投之千丈泥萬古光不渝安得致閶闔以照君王
車
次韻和石末公春雨見寄
愁隂沴陽景孟春猶苦寒騰雲湧巖岫落雪蔽江干街衢溢
黃潦井谷生狂瀾誤疑蛙黽窟中有蛟龍蟠復憂扶桑日坐
爲黃濁漫顧瞻望四郊側足不遑安却秦慕魯連存齊想田
單玄髮雖向改壮心終靡殚小人務苟且君子慚素餐高牙
對多壘肉食徒王官周綱雖云弛一匡頼齊桓莫驚溝澮盈
雨息當自乾
次韻和石末公春日感懷
下澤潢潦集幽林光景遲羈禽有哀響槁葉無半姿梁稊不
同畝世事久當遺便𣣔駕扁舟泛彼湖上漪慨懷祈招賦愴
惻感遐思流光逐飄風去若六馬馳干戈尚雜遝舉目多可
悲步登西城憐還望東城陴近悼㫪陵吟遠傷鴻鴈詩未能
巳怨怒矧暇防咲嗤頼有賢大夫直道人不欺相期各努力
共濟艱難時
紫虚周道士還俗多年而貧老如故元帥石末公憐
其無依復令歸觀就養
白鶴棲青松願與人世違松高風露寒却向人間飛江湖無
稻梁歲莫將疇依稽首浮丘公涕淚灑毛衣浮丘憐老鶴觧
悟既往非浴以丹池泉照以若木暉翛然骨髓清還向青松
歸松葉烟茸茸松華霧菲菲可棲復可食其樂天下稀如何
從鴈騖喋呷圖身肥
偶興
勞人怨長途壮士悲老别那將望鄕心對此傷神月凄凉寒
風至惆悵芳草歇瑤琴無子期絲弦為君絶
雜感
畸窮傷往事晚莫悔前非流光不相待逝川那可追佳期隔
河漢日夕千里思鴻鴈西北来安能從之飛佇立望明月天
霜夜沾衣
黃慎之自閩見訪夜坐對酌悵然有感
故人一為别七見秋夕月今日見故人故人鬚髮新世情如
鬚髮故人當識察車輪東北馳車轂終不移
倦暑伏管蒯白汗如流瀉開門見故人謂是天上下新人各
自媚故人何為者斧斤入山林松柏化灰灺寄語風胡子莫
怪金躍冶
煌煌華燭輝扇扇飛蛾翼羲和倚扶桑恨無夸父力大鵬雖
有能萬里亦一息可憐千斤牛坐受鼷鼠食
故人髮猶黑故人心尚赤人生一世間幾見駒過隙南山有
喬松翠鷸闘顔色般倕不收錄野火恣焚炙枝枯幹亦折雪
霰交洒淅中心有流液入地化為石遺之五百年猶堪𥙷青
天
鄭同夫餞別圖詩
江上潮始白林端霞半紫微風颺歸帆紅葉暎行子芳醪恥
金樽清歌猶在耳馬鳴不見人愁来若流水
旅興(五十首)
初秋積雨過衆綠光如濡莎雞啼高樹蟋蟀鳴階除時物巳
改故芳年從此徂榮名非我願守分敢求餘登樓眺遠郊肆
目望天衢明月出雲中照我華髮疎還歸掩關卧夢到園田
居
憶年二三十咲人不能勤誦書歘萬言落筆飛煙雲有朋自
遠來講論窮朝曛一藝恥不知高蹈躐前聞寕知有衰老耳
聾目如熏身世且未保况敢言功勲
老不與懶期身老懶自至懶不與傲期力憊難強事茫茫視
天宇忽忽心如醉勞生諒何庸顧為形所累弱水隔蓬萊安
得生兩翅
秋風肅萬物百蟲競號鳴蟪蛄最可憐切切悲其生屣履步庭
除素月圓且明翫之不可掇渺焉忽西傾回身掩房闥愴怳煩
慮盈太息以終宵展轉難為情
儌福非所希避禍敢不慎富貴實禍樞寡欲自鮮吝䟽食可
以飽肥丼乃鋒刃探珠入龍堂生死在一瞬何如坐蓬蓽默默
觀大運
紫燕來我簷營巢養其雛拾蟲撲我衣銜泥汚我書雛成復
生子風雨同安居一旦捨我去瞻之起長吁死别不可追生別
那可思悼往恨節促待來恚時遅
人生百歲間苦樂相牽攀念生復念死何時一開顔登高望
八荒目睠飛鳥還有願不克遂淚下空潺湲
秋氣雖可悲秋色亦可悅寥寥天宇曠皎皎縣象晣鴈来山
葉紅龍卧江潭㓗彼美黃金花含英耀窮節佳人不可期明
月圓復缺空庭夕隂盡露草白如雪佇立望四方彌使憂念
結
窮巷屏人跡開門見青山青山似故鄕客子何當還蟪蛄日
夜鳴綠樹亦巳殷白日駛西征浮雲不可攀安得生羽翼奮
飛出玄間
雨来群山暗雨過群山明山明猨鳥喜山暗猨鳥驚歲暮隂
風𧺫白日西南傾寒蟬枝上號夏螽草間鳴人生非草木能
無感中情
赤霞變玄雲風𧺫烟霧塞颼颼木葉響曀曀原野黑青泥没
委巷關塞生咫尺水深蛟龍恣山濕鳥獸寂留滯荷戈人艱
難去鄕客翹首望太陽憂思萃朝夕
望舒乘罕車潜蜦躍重淵二儀烟霧交九澤風雲連丘陵冐
潢潦溝澮成通川&KR1295;鶴失其巢窮猨鳴可憐蛙黽一何樂喧
呼䀨宵眠
西岑掛朝隮東嶺垂日脚唳唳垤&KR1295;鳴矯矯淵蜦躍凄風拂
喬樹密雨翳林薄煌煌籬下花粲粲黃金萼含英不自衒守
分丼寂寞願持獻美人恐貽觀者愕
昃景無還暉霜露凄巳繁松栢坐椔翳桃李更何言旦夕悲
風𧺫黃沙蔽平原萬物盡凋落芳華誰獨存我碩化爲鶴不碩
化爲猨鶴鳴聲聞天猨鳴烟雨昏空林夜寥寂躑躅傷精魂
西風吹碩果草茅思索綯摵摵卉木零唧唧寒蟲號百川日
夜流泰山何其高沉浮自有定汲汲無乃勞
久雨得晚霽豁然如醉醒幽花衒餘紅遠峰出孤青獨坐無
與娛蜻蛚吟空庭良辰能幾何逝者忽如傾歗歌𣣔自慰歌
竟還傷情
微風振簷鐸瑲如環珮響登高看秋色俯見明月上木落天
地寬雲散川原廣来者不可期逝者日巳往離居豈無懷惻
愴縈遠想
日暮登高臺流目盻雲間雲間有明月窈窕芙蓉顔光輝被
四表萬古一往還惜無騰化術仰之不能攀
江上秋風急天寒鴈南歸客子睠長途中心一何悲顧瞻望
四方有懷當告誰霜露日夜零百卉厭其枝衰謝不待期榮
盛安可追太息復太息愴悢涕沾衣
薄雲歛微雨返照涵空煙黃葵間紅蓼爛苦濯錦鮮老病若
無歡坐為憂所纏自恨非松喬不能還少年援琴寫此曲曲
盡心茫然
少別無慘容老別有苦心筋力巳非故憂思諒難任春風吹
郊原雜英滿園林物生無巨細各以類相尋含情曷能忘矧
乃衆病侵勿言愁可量滄𬈑未為深
翔鵾摶扶摇九萬一奮翅驊騮驟康莊瞬息千里至谷鮒穴
坎窞㨶鷦集蓬蔚偪仄豈不憐飲啄亦何忌夸父空有勇精
衞良無智翼折海未枯身僨杖徒棄何如抱區區保巳遺世
事
倦鳥冀安巢風林無靜柯路長羽翼短日暮當如何登高望
四方伹見山與河寧知天上雨去為滄海波慷慨對長風坐
感玄髮皤弱水不可航曾城岌嵳峨凄凉華表鶴太息成悲
歌
病身如朽木螬蟻群萃之生意巳無多雨露空相滋晨興步
庭除足弱幾不持論年未應𡭗胡為遽如斯大塊播萬形一
軀非我私暫假終必還但有速與遲居易以俟命聖言豈吾
欺
上古人一心生榮死同哀末世自為心骨肉多嫌猜沉沉十
日雨漫漫百畝苔苔深車輪沒平路生蒿莱嗚呼張仲蔚衡
門何由開
疎庸厭人事疲病畏交游得閑碩已惬敢有分外求開門對
鍾山山翠盈我眸日中市聲遠草綠空庭幽登臨觀萬象玄
理足可搜誰能走逐逐自使生悔尤
别離多苦懷三年當百載来者非所知往者今安在浮雲旦
夕𧺫白日埋光彩天地亦有形豈能長不改去去東園公紫
芝猶可采
晨興梳短髮庭樹生秋風萬物有容色與故各不同碩實属
老成天柔怨童蒙英英黃金花旎旎淸露叢歲暮等淪落
何異蒿與蓬
庭前草華發夜凉螢火流有懷不能寐𧺫望女與牛那無一
葦航繁念空悠悠淚如宵露零散漫不可收
四月陽用事群物咸長榮靡草雖就死王瓜亦復生死生誰
所致時至莫能争達人洞神理守分絶外營脩身俟天命萬
古全其名
忡忡坐虚室曖曖日向暮空烟歛曾岑暝色半高樹緬邈𧺫
遐思逍遥散輕步婵娟天上月的皪草間露物情豈異昔人
事殊非故芳歲不可淹衰年况多慮諒無彭鏗術頽齡那能
駐
夭夭芙蓉花向晚猶媚嫵娟娟明月輝粲粲當庭戸寒衾耿
長夜夢寐空自語勞生遘六極老病在羈旅將思訴穹玄恨
無摶風羽
大火沒西南晝短宵巳長志士鬱慷慨老年怨凄凉蕭蕭草
虫鳴肅肅蒼隼揚物情各有定人意苦不常步陟崇丘流
目睇康莊寧為欵叚駑勿作騏驥良欵叚駕鼓車道里有限
量騏驥被重甲力盡百戰埸死骨賣千金雖貴亦何償
人生如浮雲聚散無定期驚風一飄蕩各自東西之粲粲陵
苕花凄凄寒露時浮雲不可駐顧盻空齎咨
青青瀟湘竹猗猗被寒水遊子如飛蓬佳人曠千里登高左
右望伹見黃塵𧺫鳳凰翔不下梧桐化為枳傷懷不可道憂
念何時巳
吾觀穹壌間萬變皆有窮何如順天道原始以知終清晨攬
衣𧺫絺綌生秋風雝雝鳴鴈来灼灼酸棗紅悵焉念所思悲
感集予衷佳期在何許瑶草成枯蓬佇立望日月勞心極&KR0885;
&KR0885;
少年不信老怪聞老人言怱怱老到眼却憶少年愆逝川莫
回流烏兔日夜奔憂思集方寸欝氣如雲屯試為少年道聽
之亦茫然顧謂少年子聆我爾汝篇𡭗未及我耄我曾猶爾
妍勸𡭗無我厭勿令人爾憐
今日復明日明日能幾何壮心蕭索盡思念恒苦多引領望
故鄕川路猶且長巢燕巳北飛賓鴻亦南翔我獨無羽翼慷
慨中自傷
烏鳴朝啞啞鵲鳴暮啾啾聞鵲旣不喜聞烏復何憂世人務
苟得君子絶外求滄浪迅風波無風卽安流胡為自冰炭以
貽逹者羞
嚴風萃群有蠅蚊亦無多所憎雖去眼若此歲晏何中夜攬
衣裳𧺫視星與河出雲未還山落葉早辭柯沉思不成寐大
息繼以歌
寒燈耿幽幕蟲鳴清夜闌𧺫行望清天明月在雲端美人隔
千里山河杳漫漫玄雲翳崇岡白露凋芳蘭願以綠綺琴寫
作行路難憂来無和聲絃絶空長歎
秋山青如烟秋月白如水登高俯空曠咫尺見千里悠悠孤
雲行嫋嫋凉風𧺫凉風吹客衣客心隨風飛願作滄海潮朝
来莫還歸
泊舟嚴子瀨遥望仙華山中有騎羊人皓齒頳玉顔餐霞飲
沆&KR1197;坐石濯潺湲長嘯𧺫天風落日爲之還悠悠隔雲雨杳
杳不可扳
日落天氣凉逍遥步庭墀蟋蟀巳在宇鴻鴈来何遲少壮輕
遠遊衰老傷別離念我親與友各在天一涯音容兩契闊悲
歡絶相知鎩羽懷舊林葺鱗思故池百年能幾何逝者无還
期俛仰增感歎有懷當語誰殷勤託宵夢聊用慰所思
久旱草不生一雨青滿池新荑與舊枿好醜各自媚喈喈黃
鶯吟習習玄鳥至閑庭人跡稀白日澹清氣平生孟公綽庶
足無妄覬但願長若斯撥置身外事
江城夜来雨雷音亦何砰今晨視郊原草木皆發榮雙雙布
糓兒来我墻上鳴園𬞞猶可藝無忘及時耕倦翮得安巢感
荷天地生
浮雲西止𧺫飛雨東南去微微若輕烟靄靄如薄霧卧疾少
出門不知春巳暮芳年復幾何冉冉征鳥度花落有再開水
流無回注坐念入杳冥明月在高樹
秋高潦水涸旻天亦凄清枯籜響悲音羇蟲振餘聲曀曀落
日暉慘慘游子情風林無定枝馳車鮮安旌自愧匪賢達默
默嗟其生
山鬼處幽壑自分不見天寧知無私照及此暗井泉倦鳥思
故林窮魚思故淵感荷實難忘庶其保終年
鎩羽畏高風疲馬厭長道玄隂促暮節何物能不老自非松
栢質敢冀出衆草登山臨流水及此晴日好春芳藹蘭蕙秋
實栗秔稻黃精肥可食石泉清可澡榮名何足言息心以為
寳
感春(六首)
種桃望食實種柳期成隂春風應時至雜英滿園林黃鳥多
嘉聲鳲鳩亦好音勿言荏苒質不如松與梫託根信永固豈
乏歲寒心
孤坐不自適興言出行游凱風吹衣𬒮白日光悠悠来牟秀
彌野荷芰葉已抽行游豈不好顧盻無與儔回身掩門坐&KR0739;
几聞鳴鳩
日暮東風𧺫滄江水微波水深不可涉路遠將柰何蘼蕪葉
巳齊故鄕隔山河盛年難再得芳意其蹉跎
朝采山上蕨暮采澗底薇雖無梁肉味聊可以御飢羔羊薦
美酒飽食同豢犧玄廬苟未閉彼此誰是非
春風既和柔春日更皎㓗夭桃紅如錦繁李白勝雪黃蜂與
紫蝶亦各競時節人生有憂樂譬彼天上月願言艮其背無
使心自爇
人生多憂患死去百患消但恨不便得無由脱鞿鑣浮榮衆
所貴何異掠草焱一生與一死一夕復一朝周器忌盈滿老
子戒矜驕園林無恒芳江海有回潮委心從大化庶幾永逍
遥
遠遊篇
三山六鼇背翠水扶桑東雞鳴上海日海面玻瓈紅仙人騎鸞鳳
呼我游雲中雲中有金闕謂是天帝宫明星列兩藩琪樹光
玲瓏太一坐端門白髮映青瞳授我玉篆文赤蛇蟠九虹出
入元化先壽命齊老童因逢青鳥使遂造東王公素女如蓮
華歌喉絃管同顧盻動環佩振迅若輕鴻化為五色光倏然
隨長風
秋夜聽冷恊律弹琴分韻得夜字
秋清衆籟寂華月耿遥夜玉琴奏瑶席逸響發高榭微微風
入林稍稍泉出罅關關黃鳥春嘒嘒玄蟬夏幽憂北鄷語赫怒
西楚咤初疑廣寒府和鑾𧺫仙駕忽驚龍騰霄雷電劈太華
凄凉漢宫女萬里異國嫁逍遥商山老芝歌意閑暇斯湏變
暄凉要妙奪造化終焉返淳朴瑚璉在繅藉鄭衛失其滛儀
秦失其詐虎狼失其攫烏鳶失其嚇大音信希聲餘美丼如
蔗持此滌塵心永與筝笛謝
雜詩七首
趙女工妙舞秦娥善清聲同入楚王宫各擅傾城名宵陪綺
席宴夙侍金輿行常恐他人至得寵分恩榮涕泣奉顔色冶
態隨風生願爲松栢枝莫作日夕英開花不結實坐傷秋露
零
白露出草根顆顆如明珠黃華炫金錢亦復盈階除閑居無
尤物翫之聊可娛衡門不必扄此非衆所湏但恐成薏苡千
載令人吁
服力徇穡事矻矻望有秋凌晨荷鋤出日入且未休中夜看
星辰旱潦切所憂西成告豊歲珠璣滿田疇飽食幸可期喜
色𣣔盈眸寧知霜雪早零落不得收荒畦委滯穗槿籬掛空
篝斜陽照白髮短褐還飯牛天命固如此汲汲復何永
季世罕上夀百歲爲長年軒皇不可見顔冉復誰憐安期乘
彩虹羡門駕紫烟朝游蓬莱島夕宿曾城巔常恐聲風枝摧
折滄海田徒令驪山客想望稱神仙
月明棲鳥動月暗棲鳥定茅䲭潜枳枸大眼掛宵鏡皇天生
萬物一物卑一性遂令盖壌間擾擾事争競喧呶窮日夕豈
不慁天聽化工雖云巧爲法秪自病沉思令人嗟𣣔問誰與
應
蒼蒼山上松濯濯庭前柳亭亭拂雲𧺫矯矯含風久佳人皎
如玉曠世難爲偶長歌繼以歎去鳥盡回首昔爲瑶草華今
爲蠧餘杻棄置勿復道華容不如醜
速成非良噐驟得難久好桃李望春舒亦復迎秋稿蕣英耀
朝日未夕委蔓草飢農種植禾自慶得食早歲暮寒凓冽衡
門淨如掃瀛洲對方壺弱水為池沼不有千年花安得如瓜
棗徐市駕樓船輕帆迅如鳥仙人倘可見常恐三光老寄書
附文鰩碧雲空縹緲
旅夜(四首)
月光天上来入戶清如水游子忽思家披衣中夜𧺫徙倚步
回廊烏啼夜未央𣣔飛無羽翼零淚濕衣裳
昨夜𧺫觀星月在楊枝上今宵不見月星影空摇漾羽蟲飛
拂戸燈吐孤火壮佇立掩衡門愁来獨惆悵
客愁常突兀今夜燈花生雖知無喜報愁亦暫時平觧襟成
獨寝留燈待天明喜固不可求客心恒畏愁
六街馬憧憧鍾響聲暫歇兩星光灼爍中有如眉月旣見月
如眉還看月如鏡月光自有恒人心長不定
遣興
春至日色好白水生青烟江梅巳堪折園柳亦可憐鳥鳴山
芳菲魚躍波漪漣人生覆載間與物共推遷守分絶外求何
者為憂煎但願有酒飲無事驚晝眠即此是至樂安用松喬
年
送葉景龍之通州同知任分韻得勳字
泛泛水上漚飄飄空中雲俱為無根蔕搖漾随絪緼北風厲
玄冥霜雪下紛紛送子陟長道鴈聲不可聞盛年復幾何逝
川去沄沄朔方沙漠地雜沓駝馬群居庸接太行華貃所由
分隂山茹毛國未嘗識耕耘自古所攘斥比之鹿與麏汴京
失其馭冠裳倒玄纁否極泰則来天生
聖明君揚旗指大荒旄頭落胡氛玉帳萬貔虎爪牙天將軍
子行勿歎勞襲芳衣必薰
君恩重山岳矧敢負以蚊丈夫有壮志曷間武與文不見傳
介子盛烈光典墳奉子一杯酒別離安足云時哉諒有會勉
旃樹功勲
送張孟兼之山西按察司僉事任
平明集冠蓋祖帳清江濆天縣赫曦日山湧崔嵬雲大舶發
中流碧水龍鱗紋宿雨霽初伏川原無垢氛脩楊蓊深綠禾
黍氣如饙蘆荻響微風&KR1295;䳽鳴相聞市酒雖云薄情至心自
醺贈詩雖不多芳意同蘭薰丈夫樹遠業兒女徒紛紛農夫
務去草稊稗職所耘蒼鷹司鷙擊梟鸞慎其分利劒斷犀兕
不數雀與鼢籌邊有廟筭樽爼茂竒勲巍巍太行山蒼翠浮
絪緼萬古戒華戎峻極通天文老羆當道卧氣讋狼虎群引
領望征旆迢迢隔河汾营平曜前烈定遠揚後芬制勝在兩
楹豈必疲三軍功成早歸来華衮昭玄纁
送胡生之定遠教諭任(爲陶中立參政作)
青陽獻嘉歲萬物生華姿柔桑荑綠英新柳楊黃蕤祖帳送
行人大舶艤江湄管絃發清音丼醴溢瓊巵歡情旣已暢繾
綣申以詩丈夫生世間出身事明時有材必有用譬彼桐
與椅縆之朱絲絃弹以格神祇一奏獸率舞再奏鳳来儀校
官職敷教位小任匪卑棟梁自勾芒翀霄𧺫陂池仕學猶兩
趐對舉不可遺努力慎保愛勲名以為期
送駱起原之新城知縣任
憶在越王城與子共翶翔子實才俊士舉止安且詳温如春
雪消日照璆琳琅一别二十年塵沙翳玄黃凄風拉梧桐霜
露摧篔簹浮雲變白黑各在天一方邂逅忽相逄悲喜交肺
腸故情豈不懷王事不敢遑倏歘復爲別安得不慨慷西
江富文彦其俗淳以良念我别来久愴悢增感傷英英江梅
花皎皎晞晴暘折以贈子行侑之以短章萱章亦巳生鶴髮
在高堂征鴻漸于逵擢翮陵八荒行將儀大廷鵷鳳參頡頏
陟遐必自邇永矢莫相忘
連江陳子晟師古齊詩(二首)
祥麟踣魯藪王道遂湮淪秦坑扇灰灺六籍失其真茫茫穹
壌間談舌紛輪囷鵋䳢指爲鸞𣏌梓斯爲薪所以尚志士慷
慨思古人造行擬淵騫吐辭追孟荀不羡季氏富而丼原憲
貧不榮桃李容而效西施顰臨川翫清瀾味道劇淳珍誰云
泰岱高布武期必臻誰謂江漢永利涉由通津有為亦若是
是此語非徒申衞武陳抑戒&KR0790;聖垂芳名吕公著丹書君臣
同顯榮伯玉碩寡過使者知其情柳惠志直道身匱德乃盈
古人如良金百煉彌剛貞悠悠萬載下日月同昭明聖人有
遺訓可畏在後生服&KR0574;慎勿替竊比扵老彭
西風振枯柯凉月澹光景門前馬蹄歇室虚心獨静焚香對
六籍耆味知雋永懷人若在眼酌潦何必泂尼父訓九思子
輿明三省康莊無他岐車馬日馳騁捷徑善摧輪此意當默
領
題李太白觀瀑圖
憶昔李謫仙泛舟彭湖東遂登廬山頂直上香爐峯遥望瀑
布水自天垂白虹大聲回九地浮光散虚空萬木震辟易千
崖殷鍾鏞清凉人肌骨如歸廣寒宫賦詩留人間至今響渢渢
丹青極摹寫𣣔代玄造功逸駕不可追舉頭睇飛鴻倚歌無
人和引䄂乘長風
劉宗文菜窩遣興
歲暮寒氣冽今晨頗和緩登高眺原陸陡覺生意滿日色照
地黃墻影看漸短草抽識土膏魚出知泉暖吾生亦天物安
得不樂衎且復擷其𬞞獨酌慰衰晚
新春
昨夜東風来吹我庭前柳柳芽黃未全草根青巳有鵓鳩屋
上鳴勸我嘗春酒我髮日巳白我顔日巳醜開樽聊怡情誰
能計身後
送醫戴原禮歸金華
岧岧金華山上属匏瓜星紆餘帶江海窈窕儲仙靈隂谷泉
夏冽陽崖草冬榮帝女降清夜龍鸞夾雲軿旭昱五色光天
葩播芳馨初平剽元氣騎羊遊玉京宗公秉節鉞稜威憺邊
庭吕子傳聖學出辭樊六經陳生挾英才䧺辯摧五兵至今
文彦士綿綿若連城子兮抱竒術爲人駐危齡運鍼號二豎
煑齊泣三彭歲晚趣歸裝日照千山明澗阿多石芝玉色味
如餳可以實肌腸化骨為瑶瓊或可分餉否相從翺紫清
怨詩
屈原沉汨羅不忍棄其宗萇弘志存同寕為一巳容申生顧
父愛殺身以為恭子車守眀信殉死安所從之人豈不賢揆
道猶過中卞和獨奚為抱玉售瞽聾刖足實自取怨泣情
何鍾文貍處幽林無人識其蹤誰令貪雞鶩以觸弋與罿
縻身獻厥皮為人作妍容娟娟芳蘭花託根千仞峰下有孤
飛泉上有灌木叢歲晏不改色霜清香更濃韜光遠人禍委
命安夭窮道得復何怨老子其猶龍
秋懷(八首)
東風吹晨霞初日垂白足濕烟屯簷棟飛雨鳴樸樕厭厭葉
就黃萋萋草還綠索居謝喧囂庭絶車馬躅念来多所懷追
往不可復嬾隨老共至病與年相促省躬慚寡尤守分無望
福駑駘立皂櫪敢慕騏驥逐
秋熱喜稍退秋雨又成霖涓涓屋溜瀉汨汨街泥深淸寒中
筋骨濕氣薄衣襟晤言靡與同孤坐難為心俯視青苔積仰
睇玄雲隂弱質昧聞道乃為憂所侵冥冥至終夕悄悄成孤
吟
空階走穴蟻荒垤唳巢&KR1295;隂氛方騰達密雨已彌漫沉沉翳
光景昧昧感昏旦林鴉濕休飛簷雀饑相喚晆步隔關河四
望空慨歎悽悽衣裳單戚戚歲年晏微生如石火徒勞暫時
煥永寤爛柯人萬事一夢幻
清晨啓扉坐微風動游龍離離墻上花切切砌下蛩喓喓自
成音灼灼各有容四序迭推移衰病情所鍾身羸足巳弱有
願不得從愧負天地生愴悢填心胸
蟋蟀巳在宇鴻鴈方来賓天秋風露寒隂谷何時春𣣔為商
聲歌恐驚梁上塵衡門掩仲蔚庶用存吾真
飽食無一事一日復一夕倚門望圓穹白雲在空碧来鴻與
去燕歲晚各有適英英黃金花粲粲好顔色采擷貴及時霜
露巳盈積掩門還獨坐浩然懷往昔惟有故鄕夢可以慰岑
寂
雨息殘暑退凉氣何凄而羇人倦遥夜明月光在帷展轉不
成寐披衣步前墀春芳不再穠夕露空華滋泯默對青燈悵
焉心自思
薄雲散高風天色青如染盈庭露輝輝當窗星燄燄寒来愛
蘭釭暑往却筠簟憂思浩無際𧺫坐數更點晦明相代謝避
盈乃無歉未嘗陟孟門誰識行路險賈害豈無因戒之在懷
琰冥豫何可長用之以自檢
太師誠意伯劉文成公集卷之十三終
