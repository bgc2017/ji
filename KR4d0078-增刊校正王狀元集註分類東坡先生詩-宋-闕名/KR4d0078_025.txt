增刊校正王狀元集註分類東坡先生詩卷之二十五
雜賦
詩九十五首
歐陽少師令賦所蓄石屏
何人遺公石屏風上有水墨希微蹤不畫長林與巨植
獨畫峨嵋山西嶺上萬歲不長之孤松(縯松高尺餘四時不改色今峩眉有)
(之)崖崩澗絶可望不可到(堯卿唐周夔愛爲山水遥望之而不能到乃作到難)孤煙
落日相溟濛含風偃蹇得真態刻畫始信天有工
我恐畢宏韋偃死葬&KR0593;山下(援杜詩天下幾人畫古松畢宏巳老韋偃少〇孝祥張彦)
(遠名畫記畢宏大曆三年爲給事中善畫松石又韋偃工畫老松異石筆力勁健)骨可朽爛心難窮
神機巧思無所發化爲煙飛淪石中古來畫師非
俗士摹寫物象略與詩人同願公作詩慰不遇無
使二子含憤泣幽宫
廣陵會三同舍各以其字爲韻仍邀同賦
劉貢父
去年送劉郎醉語巳驚衆(次公按詩案謂熙寕三年劉攽通判泰州軾作詩送之云君不)
(見阮嗣宗片舌如鎻耳如聾蓋指新法不便不容人直言不如耳不聞而口不言也)如今各漂泊筆研
誰能弄我命不在天(無巳曰書云我生不有命在天)羿彀未必中(厚莊子遊於弄)
(之彀中中央者中地也然而不中者命也)作詩聊遣意老大慵譏諷夫子少
年時雄辯輕子貢爾來再傷弓戢翼念前痛(縯傷弓之)
(鳥見曲木而驚)廣陵三日語相對恍如夢况逢賢主人(任李白詩山公)
(醉後能騎馬别是風流賢主人〇退之代張籍與李浙東書云問無恙外不睱出一語且先賀其得賢主人杜詩始知賢主人贈)
(此遣愁寂)白酒潑春甕竹西巳揮手灣口猶屢送(次公竹西湾口皆揚)
(州之地杜牧之題禅智寺詩云誰知竹西路歌吹是揚州湾口則揚州地志載之此篇按詩案具載之云此言新法不便日益不堪)
(也)羡子去安閑吾邦政諠閧
孫巨源
三年客京輦憔悴難具論揮汗紅塵中但隨馬蹄
翻人情貴往返不報生禍根坐令平生友終歲不
及門南來實清曠但恨無與言不謂廣陵城得逢
劉與孫異趣不兩立譬如王孫猿(縯柳宗元言猿之德静以常王孫之德躁)
(以囂)吾儕久相聚恐見疑排根(厚竇嬰失势欲倚灌夫引繩排根生平慕之後弃者)我
𥚹類中散(縯中散嵇康也作憂憤詩曰惟此褊心㫫明臧否)子通真巨源(縯山濤字巨源少有)
(噐量興嵇康阮籍爲竹林之交後致位三公)絶交固未敢(援山濤爲吏部舉嵇康自代康乃與濤書絶交)
且復東南犇
劉莘老(劉丞相摯)
江陵昔相遇幕府稱上賓(縯郤超在桓温帷下謝安曰郤生可謂入幕賓矣)再見
明光宫(次公明光漢宫名武帝太初四年起明光殿師古曰三輔黃圖在城中近桂宫元后傳曰成都侯商病欲避暑)
(從上借明光宫師古曰明光宫在城内近桂宫三秦記曰明光殿以金爲戺以玉爲階)峩冠揖搢紳(次公退之詩峩)
(峩進賢冠)如今三見子坎坷爲逐臣朝遊雲霄間欲分丞
相茵(縯邴吉馭吏醉吐丞相車上吉曰此不過汙丞相車茵耳汲黯司馬安與周陽由俱在二千石列同車未嘗敢均茵)莫
落江湖上遂與屈子鄰(援屈原流放江濱)了不見喜愠(縯令尹子文三仕无)
(喜色三巳之無愠色)子豈真可人(厚桓温經王敦墓曰可人可人)邂逅成一歡醉
語出天真士方在田里自比渭與莘(縯太公釣渭伊尹耕莘)出
試乃大謬芻狗難重陳(厚莊子天運篇芻狗之未陳也盛以篋衍巾以文繡及其已陳也行)
(者踐其首眷蘇者取而爨之)歲晚多霜露歸耕當及辰
𣑽天寺見僧守詮小詩清遠可愛次韻(無巳杭州)
(圖經云梵天寺在鳳凰山)
但聞煙外鍾不見煙中寺幽人行未巳草露濕芒
屨惟應山頭月夜夜照來去(次公此三韵詩杜甫蓋有此格矣〇子仁守詮詩落)
(日寒蝉鳴獨歸林下寺柴扉夜未掩片月隨行屨唯聞犬吠声又入青蘿去)
客位假寐(因謁鳳翔府守陳公弼)
謁入不得去兀坐如枯株豈惟主忘客今我亦忘
吾(次公莊子今者吾喪我)同僚不解事愠色見髯鬚雖無性命
憂且復忍須臾(縯晉郄超爲中書侍郎謝安与王文度共詣超日旰未得前文度便欲去安曰不能爲性)
(命忍須臾邪)
冨陽妙庭觀董雙成故宅發地得丹鼎覆
以銅盤承以琉璃盆盆旣破碎丹亦爲人
爭奪持去今獨盤鼎在耳二首(饒冨陽圖經云妙庭觀在縣西)
(十五里國朝天垩中道士發地得丹鼎)
人去山空鶴不歸(次公人去指言董雙成也昔之仙人歸鄕多化爲鶴如丁令威爲鶴集於華表之上)
(又如蘇耽之歸庐皆爲鶴也)丹亡鼎在世徒悲可怜九轉功成後却
把飛昇乞内芝(趙宣室志河中永楽道淨院唐文宗時道士鄧太玄鍊丹於薬院中藥成疑功未究留貯)
(院内人共掌之太玄死周悟先主院事時有蒲人侯道華者事悟先以供給使諸道士皆奴畜之而道華愈欣然一旦昧爽衆晨起)
(道華房中亡所見獨留一詩云帖裹人還丹多年色不移前宵盗喫却今日碧空飛慚愧深珍重珍重鄧法師它年鍊得薬留着与)
(内芝吾師知此術速鍊莫爲遟三清專相待大羅的有期其下列細詞称去年七月一日蒙韓君賜姓李名内芝配住上清善進院)
(斈者多疑内芝字舊注引真誥言得隱芝服之便爲真仙或以之爲抱朴子所謂内芝且以爲先生曾賦詩者今故爲詳載所出処)
琉璃擊碎走金丹無復神光發舊壇時有世人來
䑛鼎欲隨雞犬事劉安(縯前漢淮南王安臨仙去餘薬在庭中雞犬䑛之並得飛昇故雞鳴)
(雲中犬吠天上)
出城送客不及步至溪上二首
送客客巳去尋花花未開未能城裏去且復水邊
來父老借問我使君安在哉今年好風雪會見麥
千堆
春來六十日笑口幾時開(子仁白楽天詩青春只有九十日不開口笑是癡人杜牧之)
(詩塵世難逢開口笑)會作堂堂去(厚古詩青春背我堂堂去白髮欺人故故生)何妨得得
來(縯僧貫休詩一瓶一鉢垂垂老万水千山得得來)倦遊行老矣(厚司馬相如与卓文君歸成都家徒)
(四壁立卓王孫耻之昆弟諸公更謂王孫曰長鄕故倦遊雖貧其人材足依也)舊隱賦歸哉東望
峨眉小廬山翠作堆(郡東庐山絶類峩眉而小)
讀孟郊詩二首
夜讀孟郊詩細字如牛毛(次公傳云斈者如牛毛)寒燈照昏花
佳處時一遭孤芳擢荒穢苦語餘詩騷(次公柳子厚詩詞賦巳復)
(窮詩騷)水清石鑿鑿(次公詩揚之水白石鑿鑿)湍激不受篙初如食小
魚所得不償勞又似煑彭&KR1209;(次公彭&KR1209;似蟹而小)竟日嚼空螯
要當鬭僧清(縯指如賈島者也島初爲僧名無本詩才与郊斉名〇次公或云闘九僧之徒亦是)未足
當韓豪(厚韓退之与郊聮句郊不及韓遠甚)人生如朝露日夜火銷膏(堯卿)
(莊子膏火自煎〇子仁董仲舒云積悪在身猶火銷膏而人不見)何苦將兩耳聽此寒蟲
號不如且置之飲我玉巵醪
我憎孟郊詩復作孟郊語飢腸自鳴喚空壁轉飢
鼠詩從肺腑出出輒愁肺腑有如黃河魚出膏以
自煑尙愛銅斗歌鄙俚頗近古桃弓射鴨罷獨速
短蓑舞(次公曰郊送淡公詩十二首其一曰銅斗飲江酒手指銅斗歌儂是拍浪兒飲則拜浪婆脚踏小船頭獨速舞)
(短蓑笑伊漁陽掺空持文章多閑倚青竹竿白日柰我何又曰短蓑不怕雨白鷺相争飛短楫畫菰蒲闘作豪橫歸笑伊水健兒浪)
(戰求光輝不如竹枝弓射鴨無是非)不憂踏船飜踏浪不踏土(次公曰郊詩又曰射鴨復)
(射鴨鴨驚孤蒲頭鴛鴦亦零落彩色難相求儂是清浪兒每踏淸浪遊笑伊鄕貢郎踏土称風流如何丱角翁至死不褁頭)吳
姬霜雪白赤脚浣白紵嫁與踏浪兒(堯卿曰唐李益詩早知潮有信)
(嫁與弄潮兒)不識離别苦歌君江湖曲感我長羇旅
石炭(并引)
彭城舊無石炭元豐元年十二月始遣人訪
獲於州之西南白土鎮之北以冶鐵作兵犀
利勝常云
君不見前年雨雪行人斷城中居民風裂骭濕薪
半束抱衾禂日暮敲門無處換(次公曰詩抱衾與禂故詩城中斗米換衾禂)
豈料山中有遺寶磊落如䃜萬車炭流膏迸乳無人知陣
陣腥風自吹散根苗一發浩無際萬人鼔舞千人
看(次公曰上林賦云千人唱万人和)投泥潑水愈光明爍玉流金是
精悍南山栗林漸可息(次公曰南山栗以言木炭也〇任曰莊子集于栗林)北山
頑礦何勞鍜爲君鑄作百鍊刀(縯曰晉書載記赫連勃勃造百鍊剛刀爲)
(龍雀犬環)要斬長鯨爲萬叚(援曰李白詩跨海斬長鯨又云直斬長鯨海水開)
雲龍山觀燒得雲字
丁女真水妃(次公曰左傳昭九年夏四月陳災鄭禆竈曰五年陳將復封封五十二年而遂亡子産問其故)
(對曰陳水属也火水妃也而楚所相也注云火畏水故爲之妃引以女丁字則退之陸渾山火詩云女丁婦壬傳世婚盖言在丁爲女)
(而歸壬則爲婦也師曰丁火也离爲火爲中女坎爲水爲中男)寒山便火耘(次公曰即今之水耕火耘)
(耳)隕霜知巳殺(縯曰春秋定公元年冬十月隕霜殺菽)坯戸聽初焚(厚曰季秋)
(隕霜殺草王者順天行誅蟄虫墐戸以避殺氣始聽焚萊)束緼方熠燿(援曰蒯通言里母束緼請火於亡肉)
(家注緼乱黂也)敲石俄氤氲(縯曰劉夢得詩本從敲石光遂致烘火熱敬夫柳宗元詩夜發敲石火)落
點甘泉烽(厚曰漢文帝時胡騎入代句注烽火通於甘泉宫饒曰關輔記云甘泉宫在今池陽縣西去長安)
(三百里)横煙楚塞氛(援曰晉楚會盟于宋伯夙謂趙孟曰楚氛甚惡惧難)窮蛇上喬
木潜蛟躡浮雲(子仁曰漢天馬歌躡浮雲䁆上馳)驚飛墯傷鴈狂走
迷癡麏谷蟄起蜩燕(次公曰蜩燕燕物過秋則蟄)山妖竄夔羵(縯口)
(木石之怪曰䕫土之怪曰羵)野竹爆哀聲幽桂飄冤芬悲同秋照
蠏快若夏燎蚊火牛入燕壘(厚曰齊田單守即墨城收城中千餘牛爲絳繒)
(衣畫以五采龍文束兵刃於其角而灌脂束葦於其尾燒其端鑿城千穴夜縱牛牛尾熱怒而奔燕軍燕軍驚遂敗)燧象
奔吳軍(援曰左氏吳伐楚楚昭王使鍼尹固執燧象以奔吴軍杜預云燒燧火係象尾者也)崩騰井陘
口萬馬皆朱幩(縯曰韓信擊趙未至井陘口三十里止舍夜半傳發選騎二千人人持一赤幟從間道登)
(耑望趙軍戒曰趙見我走必空壁逐我若疾入趙壁皆拔趙幟立漢幟趙軍歸壁皆漢幟大驚遂乱遁走〇次公詩碩人註朱幩以朱纏鑣扇汗)
(也)搖曳驪山隂諸姨爛紅裙(厚曰唐玄宗每年十月幸驪山華清宫楊貴妃姊妹五家扈駕一隊着一色衣五家)
(合隊掩映如百花開發)方隨長風卷忽值絶澗分我本山中人習見匪
獨聞偶從二三子來訪張隱君(堯卿曰天驥山人也)君家亦何有物象
移朝曛把酒看飛燼空庭落&KR0813;紛行觀農事起畦壠
如纈紋細雨發春穎嚴霜倒秋蕡(厚曰草木多实曰蕡〇次公曰詩有蕡其实)
始知一炬力洗盡狐兔羣(子仁曰杜牧阿房賦楚人一炬可怜焦土)
遊桓山會者十人以春水滿四澤夏雲多竒峯
爲韻得澤字
東郊欲尋春未見鶯花迹春風在流水鳬鴈先拍
拍(次公退之病鴟詩靑泥淹兩翅拍拍不得飛)孤帆信溶漾弄此半篙碧艤舟
桓山下(厚桓山在彭城泗水上即朱司馬桓魋墓也)長嘯理輕策彈琴石室中
幽響清磔磔(子仁先生遊桓山記云登桓山入石室使道士戴日祥鼔雷氏之琴今詩盖紀實也)弔彼
泉下人(次公指言桓魋也墓在此山)野火失枯腊悟此人間世何者爲
真宅(縯前漢楊王孫云攴体束絡口含玉石欲化不得欝爲枯腊千載之後廼得歸土就其真宅)暮回百步
洪散坐洪上石愧我非王襄子淵肯見客(援子淵王褒也王襄爲益)
(州刺史得王褒而廌之)臨流吹洞簫(次公蓋王褒有洞簫賦也)水月照連璧(謂王氏兄弟〇)
(厚晉夏侯湛美容觀與潘岳友善京都謂之連璧)此歡真不朽回首歲月隔想
象斜川遊作詩繼彭澤(縯陶淵明爲彭澤令退掃田園嘗爲斜川之遊今集中有遊斜川詩)
戴道士得四字代作(堯卿戴日祥江南人也)
少小家江南寄迹方外士偶隨白雲出賣藥彭城
市(厚後漢韓康採藥名山賣於長安市日不二價)雪霜侵杖屨塵土汙冠𬒮頼有
三尺桐(次公三尺桐琴也廣雅曰神農氏琴長三尺六寸六分)中有山水意(縯伯牙鼔琴志在高)
(山鍾子期曰巍巍乎志在流水曰湯湯乎)自從夷夏亂七絃久巳廢(次公唐法曲雖失雅)
(音然本諸夏之声故歷朝行焉天寶十三載始詔道調法曲与胡部新声合作自尔夷夏之声相乱無復辨者前軰嘗言今世所謂)
(琴者乃古之鄭衛耳今世所謂鄭衛則皆胡風矣而雅音替壞不復存焉)心知鹿鳴三(援左傳歌鹿鳴之三)
(而琴操有鹿鳴曲三疊)不及胡琴四(厚胡琴琵琶也本胡中馬上所散四絃以象四時)使君
獨慕古嗜好與衆異共弔桓魋宫(次公桓魋墓即桓山也)一灑
孟嘗淚(次公桓譚新論曰雍門周以琴見孟嘗君曰臣竊悲千秋萬歲外墳墓生荆棘狐兔穴其中樵兒牧豎躑躅而)
(歌其上行人見之悽愴曰孟嘗君之尊貴如何成此乎孟嘗君喟然嘆息淚下承睫文選張孟陽七哀詩慼彼雍門言)歸
來鎻塵匣獨對斷絃喟掛名石壁間寂寞千載事
與秦太虚參寥會于松江而關彦長徐安
中適至分韻得風字二首
吳越溪山興未窮又扶衰病過垂虹(縯松江長橋名垂虹)浮天
自古東南水(子仁郭氏玄中記曰天下之多者水焉浮天載地)送客今朝西北
風絶境自忘千里遠勝遊難復五人同舟師不會
留連意擬看斜陽萬頃紅
二子緣詩老更窮人間無處吐長虹(倬江淹謂郭鞏曰子氣作虹蜺非碌碌儔)
(比也)平生睡足連江雨(縯杜牧之詩平生睡足処雲夢澤南州又云得州荒僻中更值連江雨又云一)
(夜風欺竹連江雨送秋)盡日舟横擘岸風(次公寇萊公詩野水無人渡孤舟盡日横南中風吹)
(舟泊岸謂之罨岸風吹舟離岸謂之開岸風擘岸乃開岸之義也)人笑年來三黜慣(縯柳下惠爲士師三)
(黜)天教我輩一樽同(子仁李白詩云何時一樽酒更與李膺同)知君欲寫長
相憶(次公古詩客從遠方來遺我隻鯉魚呼兒烹䱝魚中有尺素書上言加飡食下言長相憶)更送銀盤
尾鬣紅增刊(長虹盧仝月蝕詩是夕吐熖如長虹)
林子中以詩寄文與可及余與可旣没追
和其韻
斯人所甚厭投卑每不受(次公詩投卑豺虎投卑有北有北不受投卑有吴)欲其
少須臾奪去惟恐後誰云尸此職(次公詩誰其尸之)無乃亦
假守賦才有鉅細無異斛與斗胡不安其分但聽
物所誘時來各飛動意合無妍醜坐令雞栖車長
載朱伯厚(縯後漢朱震字伯厚爲州從事奏齊隂太守單匡贓罪并匡兄常侍超三府諺曰車如雞栖馬如狗疾悪)
(如風朱伯厚)平生無一旅旣死咤萬口(次公五百人爲旅左傳有衆一旅言生雖寡徒)
(而死則人共歎息也)自聞與可亡胷臆生堆阜懸知臨絶意要
我一執手相望五百里安得自其牖(縯論語伯牛有疾子問之自牖执其)
(手曰亡之命矣夫)遺文付來哲後事待諸友伶俜嵇紹孤(厚晉山濤)
(傳濤字巨源與嵇康善康後坐事臨誅謂子紹曰巨源在汝不孤矣子仁杜詩瘦男獨伶俜)老病孟光偶(縯後)
(漢梁鴻妻孟光字德耀)世人賤目見争笑千金帚(縯魏文帝曰家有弊帚享之千金)君
詩與楚詞識者當有取(子仁先生祭與可文云孰能爲詩與楚詞如與可之婉而清乎)但
知愛墨竹此嘆吾巳久(次公先生嘗作與可墨竹贊云有好其德如好其畫者乎亦如此意也)
故人多厚禄(任杜詩厚禄故人書断絶恒飢稚子色凄凉)能復哀君否不見林
與蘇飢寒自奔走
初到黃州(堯卿先生以元豊二年自湖州守得罪為黃州團練副使明年二月至黃州元豊三)
(年詳見年譜中)
自笑平生爲口忙老來事業轉荒唐(次公李台嘏言韓昭曰韓八座事業如折)
(韈線無一條長者)長江遶郭知魚美好竹連山覺筍香逐客
不妨員外置(縯秦始皇時一切逐客唐左迁謫降官授州刺史司馬者皆員外置〇次公譚賓錄載趙謙光荅戶)
(部員外郎趙涉詩曰惟嫌員外水置不應列星文)詩人例作水曹郎(厚梁河遜唐張籍皆爲水部郎以詩)
(知名又白樂天听吳水部新詩云明朝与向詩家道水部如今不姓何次公王禹偁作孟賓于詩集序云古之詩人多求水部何)
(遜張籍孟賓于是也師公出詔獄責受検校水部員外郎充黃州團練副使本州安置〇任杜詩云愛酒晉山簡能詩何水曹)
只慙無補絲毫事尚費官家壓酒囊(檢校官例折歺多得退酒袋)
二月二十六日雨中熟睡至晚強起出門
還作此詩意思殊昏昏也
卯酒困三杯午飡便一肉雨聲來不斷睡味清且
熟昏昏覺還臥展轉無由足強起出門行孤夢
猶可續泥深竹雞語村暗鳩婦哭(無巳遯斎閑覧云白蟻聞竹雞之声尽化)
(爲永今之在処山林皆有之其声自呼爲泥滑滑者是也師永叔詩天將隂鳩婦怒啼無好音)明朝看此詩
睡語應難讀
觀張師正所蓄辰砂
將軍結髮戰蠻溪(次公前漢李廣傳結髮與匈奴大小大十餘戰據本草丹砂生符陵符陵涪州也注)
(又云出武陵两川蛮夷中又云出廣州臨傽又云今出辰州錦川今先生戰蛮溪之語則指言辰州也)篋有殊珍
勝象犀漫說王牀分箭鏃(師辰州出丹砂下有白石上方有砂其石如王土人謂之砂牀)
(本草辰砂如箭鏃者良)何曾金鼎識刀圭(縯淮南王安臨仙去餘藥鼎雞大䑛之並得仙韓詩金丹)
(别後知收得乞取刀圭救病身)近聞猛士收丹穴(厚史記貨殖傳巴寡婦淸其身得丹穴而檀其利數世)
欲助君王鑄褭蹄(援方士有煉丹砂成黃金法漢武帝隴首獲白麟渥洼出天馬泰山見黃金因改鑄)
(黃金為麟趾褭蹄以恊瑞)多少空巖人不見自隨初日吐虹霓(縯日流於)
自稱天人李全字德通善篆字用筆竒妙
而字不可識云天篆也與予言有所會者
復作一篇仍用前韻
酒渴思茶謁扣門那知竹裏是仙村巳聞龜筴通
神語更看龍蛇落筆痕色瘁形枯應笑屈(次公屈原旣放黜顔)
(色憔悴形容枯槁漁父見而問之曰子非三閭大夫邪)道存目擊豈非温(縯莊子載仲尼見温伯雪)
(子而不言曰善夫人者目擊而道存矣不可容声矣)歸來獨掃空齋卧猶恐微言
入夢䰟
魚蠻子
江淮水爲田舟楫爲室居魚鰕以爲糧不耕自有
餘異哉魚蠻子本非左衽徒(次公左祍蛮夷也孔子曰微管仲吾其被髮左祍矣云云)
連排入江住竹瓦三尺廬(堯祖江南多以竹木爲排浮水中排上以葦竹瓦爲屋又黃州)
(竹樓記云黃崗之地多大竹竹工刳去其節用代陶瓦)於焉長子孫戚施且侏儒(次公戚施)
(者能俯而不能仰之人礼記曰戚施直鎛侏儒者短人孔子爲魯相斬侏儒)擘水取魴鯉易如拾
諸塗破釡不著鹽雪鱗芼青𬞞一飽便甘寢何異
獺與狙人間行路難(縯古樂府有行路難曲〇次公杜詩行路難行澁如棘)踏地出
賦租(縯魯成公履畒而稅之春秋書初稅畒)不如魚蠻子駕浪浮空虚空
虚未可知會當筭舟車蠻子叩頭泣勿語桑大夫
(厚前漢桑洪羊洛陽賈人子能以心計年十二爲武帝侍中言利析秋毫請非吏比者三老北邊騎士軺車一筭商旅人軺車二筭)
(舡五丈以上一筭爲御史大夫)
聞子由爲郡僚所捃恐當去官
少學不爲身宿志固有在雖然敢自必用舍置度外
(次公置度外字見隗囂傳)天初若相我發迹造宏大豈敢負所付捐
軀欲投會寕知事大繆(縯莊子時命大繆〇次公司馬遷荅任安書曰事乃有大繆不然者)舉
步得狼狽(次公狼狽二獸名相附而行失一則乖故事忤者謂之狼狽)我巳無可言墮
甑難追悔(厚後漢郭太傳孟敏客居太原荷甑墮地不顧而去林宗見而問其意對曰甑巳破矣視之何益林宗異)
(之)子雖僅自免雞肋安足頼(援魏史曹操出令曰雞肋〇縯晉劉伶嘗因醉誤客客奮前欲)
(歐之伶徐曰雞肋不足以安尊拳其人笑而止)低回畏罪罟黽勉敢言退若人
疑或使(次公臧倉譛孟子而孟子曰行或使之止或尼之)爲子得微罪(次公孟子曰乃孔子)
(則欲以微罪行不欲爲苟去也)時哉歸去來共抱東坡耒
和李太白(并叙)
李太白有潯陽紫極宫感秋詩紫極宫今天
慶觀也道士胡洞微以石本示予蓋其師卓
玘之所刻玘有道術節義過人今亡矣太白
詩云四十九年非一往不可復今予亦四十
九感之次其韻玉芝一名瓊田草洞微種之
七八年矣云更數年可食許以遺予故并記之
何處聞秋聲蕭蕭北牎竹回薄萬古心攬之不盈
掬(次公陸機詩安寢北堂上明月入我牖照之有餘緷攬之不盈手)静坐觀衆妙(次公老子云衆妙之)
(門又老子常無欲以觀其妙)浩然媚幽獨(次公杜詩受性本幽獨)白雲南山來就
我簷下宿懶從唐生决(史記蔡澤遊斈于諸侯不遇而從唐㪯相曰冨貴吾所自有所不知者壽也唐㪯曰先生之壽)
(從今以往者四十三歲)羞訪季主卜四十九年非一往不可復(次公莊子蘧伯)
(玉行年六十而六十化未知今所謂是之非五十有九非也)野情轉蕭散世道有翻覆
陶令歸去來田家酒應熟(次公陶淵明問來使云歸去來山中山中酒應熟)
寄卧虚寂堂月明浸疎竹冷然洗我心(莊子云冷然善也易聖人以此洗)
(心)欲飲不可掬流光發永歎自昔非余獨行年四
十九還此北䆫宿𬗟懷卓道人白首寓醫卜(次公賈誼曰聖)
(人不在朝廷必在卜醫之中)謫仙固遠矣此士亦難復世道如奕棋
變化不容覆(次公左傳視君不如弈祺)惟應玉芝老(師謂胡洞微也)待得蟠
桃熟(縯漢武外傳西王母言蟠桃三千歲一熟)增刊(季主卜史記日者傳司馬季主卜於長安東市宋忠賈誼嘗見之)
豆粥
君不見滹沱流澌車折軸公孫倉皇奉豆粥濕薪
破竈自燎衣飢寒頓解劉文叔(縯後漢馮異傳異字公孫王郎起光武自萴東)
(南馳晨夜草舍至饒陽芜蒌亭時天寒烈衆皆飢疲異上豆粥明旦光武謂諸將曰昨得公孫豆粥飢寒俱解及至南宫遇大風雨)
(光武引車入道傍空舍異抱薪鄧禹爇火光武對竈燎衣異復進麥飯因復渡滹沱河至信都光武字文叔也〇次公其後光武詔)
(曰倉卒蕪蒌亭豆粥滹沱河麥飯厚意久不報或曰滹沱河乃是麥飯而先生用爲豆粥此蓋痛快行語不復檢本耳惟先生則可)
又不見金谷敲冰草木春帳下烹煎皆美人萍虀
豆粥不傳法咄嗟而辦石季倫(厚晉石崇字季倫爲客作豆粥咄嗟便辨每冬得韭)
(萍虀王愷每以不能及爲恨乃密貨崇帳下問其所以荅云豆至難熟豫作熟末客來但作白粥以投之韭萍虀是擣韭根雜以麥)
(苗耳崇有别館在河陽之金谷)干戈未解身如寄聲色相纏心巳醉(次公)
(上句以結光武之豆粥下句以結石崇之傷冨也)身心顛倒自不知更識人間有
真味豈如江頭千頃雪色蘆茆簷出没晨煙孤
地碓舂秔光似玉沙瓶煑豆軟如酥我老此身無着
處賣書來問東家住(次公杜詩之言何將軍云尽拈書籍賣來問爾東家也)臥聽雞
鳴粥熟時蓬頭曳履君家去
漁父四首
漁父飲誰家去魚蟹一時分付酒無多少醉爲期
(子仁陶潜傳或置酒招之造飲必盡期在必醉)彼此不論錢數(次公杜詩白魚如切玉朱橘不論錢)
漁父醉蓑衣舞(師孟郊詩獨速短蓑舞)醉裏却尋歸路孤舟短
棹任縱横醒後不知何處
漁父醒春江午夢斷落花飛絮酒醒還醉醉還醒
一笑人間今古
漁父笑輕鷗舉漠漠一江風雨(次公杜詩江天漠漠鳥雙去)江邊
騎馬是官人借我孤舟南渡
題王逸少帖
顛張醉素兩秃翁(次公顛張則張旭也當時號爲張顛醉素則僧懷素也頗好飲酒兩秃翁一言其頭)
(童无髮一言其爲僧而祝髮故併以秃翁言之前漢竇嬰与田蚡有隙石建爲上分别兩人蚡巳罷朝出上車門召御史大夫韓安)
(國載怒曰與長孺共一秃翁何爲首鼠兩端注云秃翁言嬰無官位拔援也今借字用耳)追逐世好稱書
工何曾夢見王與鍾(縯王羲之鍾繇也)妄自粉飾欺盲聾有
如市娼抺青紅妖歌嫚舞眩兒童(子仁退之詩好歌嫚舞爛不收)謝家
夫人淡手容蕭然自有林下風(縯謝家夫人謝道韞也爲王凝之妻有济尼者)
(曰王夫人神情散朗故有林下風氣)天門蕩蕩驚跳龍(厚梁武帝詳書謂王右軍書字勢雄強如龍跳)
(天門虎卧鳳閣〇次公前漢礼樂志云天門開詄蕩蕩)出林飛鳥一掃空(次公張旭草書如驚蛇入)
(草飛鳥出林)爲君草書續其終待我它日不怱怱(援衛桓傳云弘農張)
(伯英善草書家之衣帛必書而後練之臨池學書池水尽黑下筆必爲楷則號怱忽不暇草書)
書林逋詩後(子仁逋字君復杭州錢塘人仁宗賜謚曰和靖先生)
吳儂生長湖山曲(次公吳儂吳人之語也其自称及彼皆曰儂)呼吸湖光飲
山綠不論世外隱君子傭奴販婦皆冰玉先生可
是絶俗人神清骨冷無由俗(次公言林先生雖不是与物離絶之人而其所生禀自不)
(俗也)我不識君曾夢見瞳子瞭然光可燭(縯孟子曰胷中正則眸子瞭焉)遺
篇妙字處處有步遶西湖看不足詩如東野不言
寒(縯孟郊字東野詩失之清寒先生祭柳子玉文嘗云郊寒島瘦)書似西臺差少肉(厚曰朱朝西臺)
(御史李建中善真行字)平生高節巳難繼將死微言猶可錄自
言不作封禪書更肯悲吟白頭曲(逋臨終詩云茂陵異日求遺草猶喜初无)
(封禅書〇縯漢書司馬相如既病免家居茂陵天子曰相如病甚可往悉取其書使所忠往而相如巳死問其妻對曰長卿未死時爲)
(一卷書曰有使者來求書奏之其言封禪事用白頭曲則相如將聘茂陵女爲妾卓文君作白頭吟以自絶相如乃止)我笑
吳人不好事好作祠堂傍脩竹不然配食水仙王(援杭州西)
(湖有水仙王祠)一盞寒泉薦秋菊
登州海市(并叙)
予聞登州海市舊矣父老云嘗出於春夏今
歲晚不復見矣予到官五日而去以不見爲
恨禱於海神廣德王之廟明日見焉乃作此詩
東方雲海空復空群仙出没空明中蕩搖浮世生
萬象豈有貝闕藏珠宫(次公楚詞九歌之河伯篇云魚鱗屋兮龍堂紫貝闕兮朱宫王逸注)
(云言河伯所居以魚鱗盖屋堂朱畫蛟龍之文紫貝作闕朱丹其宫形容異制甚鮮好也)心知所見皆幻
影(次公佛言一切有爲法如夢幻泡影)敢以耳目煩神工歲寒水冷天地
閉(次公易坤卦天地閉)爲我起蟄鞭魚龍重樓翠阜出霜曉異
事驚倒百歲&KR2119;(次公杜詩私泫百歲翁)人間所得容力取世外無
物誰爲雄率然有請不我拒信我人厄非天窮潮
陽太守南遷歸喜見石廪堆祝融(縯潮陽太守言退之也謁衡嶽庿詩云我來正)
(值秋雨節隂氣晦昧無清風潜心默禱若有應豈非正直能感通須臾静掃衆峯出仰見突兀撑青空紫盖連廷接天柱石廪騰擲)
(堆祝融)自言正直動山鬼豈知造物哀龍鍾(次公楚詞有山鬼篇又秦)
(始皇云山鬼固不過知一歲事也龍鍾字祖出卞和之歌又退之言孟東野曰白首誇龍鍾)信眉一笑豈
易得(次公前漢薛宣傳云可復伸眉於後又後漢史云伸眉高談)神之報汝亦巳豐斜
陽萬里孤島没但見碧海磨青銅(援十洲記言蓬萊山在碧海之中水皆碧)
(故曰碧海杜詩羽人掃碧海功業竟何如)新詩綺語亦安用相與變滅隨東
風(子仁黃魯直跋先生詩帖云東坡乞得海市不時見光景神物亦知愛魁櫑之士乎)
遺直坊(并叙)
冨鄭公客李常登人也故太守李師中榜其
閭曰遺直其子大方求詩於軾爲賦一首
使君不浪出羔鴈親扣門(縯礼記下大夫相見以鴈上大夫相見以羔〇次公羔鴈所以)
(爲問之禮也禮記曰飾羔鴈者以繢)先生但清坐薤水巳多言(縯後漢龐參爲漢陽太守)
(郡人任棠者有竒節隱居教授參到先候之棠不与言但以薤一大本水一盂置戸屏前自抱孫兒伏於戶下參思其微意曰水者)
(欲吾清也拔大本薤者欲吾擊強宗也抱兒當戶欲吾開門䘏孤也於是歎息而還)當時邦人化市無
朝飲豚(援家語沈猶氏常飲其羊以詐市人仲尼爲司寇沈猶氏不敢朝飲其羊荀子亦云夫飲羊水者所以滿其腹)
(而添斤重也)歲舟曾幾何客主皆九原(縯礼記檀弓趙文子與叔譽觀於九原文子曰)
(死者如何作吾誰與歸注九原者晉卿大夫所葬之地)魯經有餘歎(次公春秋左傳稱叔向古之遺直〇厚礼)
(記仲尼之歎盖歎魯也〇師章自是春秋止於獲麟公羊言仲巳曰曷為來哉此其所以爲歎也)楚些無歸魂
(次公宋玉爲屈原作招䰟之詞每句尾曰䰟兮歸來些些楚音)我作遺直詩(師孔子称叔向古之遺直)過
者式其藩(厚魏文侯式叚干木之廬)增刊(楚些次公先生又高一着云雖些以招之終無歸䰟以傷王如富鄭公客如李常皆不見矣)
昨見韓丞相言王定國今日玉堂獨坐有
懷其人
晝臥玉堂上微風舉輕紈銅缾下碧井百尺鳴飛
瀾俛仰清夢餘愛此一掬寒似子平生友苦語凉
肺肝(縯史記商鞅云甘言疾也苦言藥也)秀眉玉兩頰矯矯如翔鸞置之
江淮交清詩洗江湍江鱗對白酒信美非所安(師王)
(粲登樓賦雖信美而非吾士兮曾何足以銷憂)丞相功業成還家酒杯寬人間有
此客(厚晉書謝安見桓温温喜言平生談笑竟日安旣出温顧左右曰頗嘗見我有如此客不)折簡呼不難
(縯晉史司馬宣王討王凌凌面縳水次遥謂宣王曰卿直以折簡召我我敢不至而乃引軍來耶王曰以君非折簡客故耳)相
將扣東閤(援公孫洪爲相開東閤以延賢人)起舞盡餘歡
次韻魯直效進士作歲寒知松栢
龍蟄雖高卧(師杜詩蟄龍三冬臥)雞鳴不廢時(次公詩曰雞鳴喈喈雞鳴膠膠)炎
凉徒自變茂悅兩相知(厚選云芝焚而蕙歎松茂而柏悅)巳負梁棟質
肯爲兒女姿(縯世說孫興公齋前種松一株鄰居謂之曰柏松樹非不森森可怜但永無梁棟用耳又老杜)
(古柏行云大厦雖傾要梁棟萬牛回首丘山重〇任孟郊詩云萱草兒女花不解壯士憂)那憂霜貿貿未
易日遟遟(援退之猗蘭操云霜雪貿貿薺麥之荗又詩云春日遟遲)難與夏蟲語永無
秋實悲(厚莊子曰夏虫不可語於冰篤於時也又莊子闔胡嘗視其良旣爲秋柏之實矣)誰知此植
物亦解秉天彛(縯周禮其動物其植物又詩民之秉彛)
夜直玉堂攜李之儀端叔詩百餘篇讀至
夜半書其後
玉堂清冷不成眠伴直難呼孟浩然(厚王維待詔金銮殿召孟浩然商較)
(風雅詳見前注)暫借好詩消永夜每逢佳處輒參禪愁侵研
滴初含凍喜入燈花欲闘妍(縯西京雜記載廣川王去疾盗發晉靈公冡獲玉蟾蜍一)
(枚大如拳腹可盛數合水潤如新王取爲盛水滴老杜云燈花何太喜韓退之云更煩將喜事來報主人&KR2119;〇倬西京雜記陸賈云)
肯爲兒女姿(縯世說孫興公齋前種松一株鄰居謂之曰柏松樹非不森森可怜但永無梁棟用耳又老杜)
(古柏行云大厦雖傾要梁棟萬牛回首丘山重〇任孟郊詩云萱草兒女花不解壯士憂)那憂霜貿貿未
易日遟遟(援退之猗蘭操云霜雪貿貿薺麥之荗又詩云春日遟遲)難與夏蟲語永無
秋實悲(厚莊子曰夏虫不可語於冰篤於時也又莊子闔胡嘗視其良旣爲秋柏之實矣)誰知此植
物亦解秉天彛(縯周禮其動物其植物又詩民之秉彛)
夜直玉堂攜李之儀端叔詩百餘篇讀至
夜半書其後
玉堂清冷不成眠伴直難呼孟浩然(厚王維待詔金銮殿召孟浩然商較)
(風雅詳見前注)暫借好詩消永夜每逢佳處輒參禪愁侵研
滴初含凍喜入燈花欲闘妍(縯西京雜記載廣川王去疾盗發晉靈公冡獲玉蟾蜍一)
(枚大如拳腹可盛數合水潤如新王取爲盛水滴老杜云燈花何太喜韓退之云更煩將喜事來報主人&KR2119;〇倬西京雜記陸賈云)
(目瞤有酒肉燈花得錢財)寄語君家小兒子他時此句一時編(師曰居易作劉)
(白唱和詩序解云命小姪龜兒編錄勒成兩卷)
贈劉景文
荷盡巳無擎雨蓋菊殘猶有傲霜枝一年好處君
須記最是橙黃橘綠時
予去杭十六年而復來留二年而去平生
自覺出處老少粗似樂天雖才名相遠而
安分寡求亦庶幾焉二月六日來别南北
山諸道人而下天笁惠淨師以醜石贈行
作三絶句(無巳按年譜先生以熙寕四年辛亥通判杭州至七年甲寅移守密州至元祐四年)
(巳已知杭州至六年辛未被召除翰林承旨適十六年)
當年雙鬢兩青青強說重臨慰别情衰髮秪今無
可白故應相對話前生
出處依稀似樂天(次公樂天以進士登第以制科進秩元和中爲京兆戸曹參軍以母墯井而作新井)
(詩坐言章貶江州司馬徙忠州刺史入爲司門員外郎以王客郎中知制誥遷中書舍人以言不聽乞外遷爲杭州刺吏復拜蘇州)
(刺史病免尋以祕書監召遷刑部侍郎其後遂以刑部尚書致仕而先生以進士登第以制科進秩熙寕中攝開封推官出倅杭守)
(密徙湘乃以詩案責授黃州團練副使起知登州入爲礼部郎中除起居舍人遷中書舍人又爲翰林學士以不見容乞外任爲杭)
(州守二年以翰林承旨召比白公未致仕之前出處蓋相似也)敢將衰朽較前賢(厚退之詩欲爲聖明)
(除弊事豈將衰杇惜殘年)便從洛社休官去猶有閑居二十年(縯樂天休)
(官於洛所居履道里䟽沼種木葺石樓於香山鑿八節灘自號醉吟先生晚與僧如滿結香火社號香山居士文酒娛樂僅二十年)
(〇次公樂天致仕六年而卒年七十五今先生召還年五十六而起致仕之興則比樂天豈非餘二十年乎)
在郡依前六百日山中不記幾回來(次公樂天詩云到郡六百日入山十二回)
還將天笁一峯去(援昔有胡僧見天笁山曰此山自天笁靈鷲山飛來故亦謂之飛來山次公樂天)
(罷杭有詩云三年爲刺史飲水復食蘖唯向天笁山取得兩片石今惠净師以醜石贈行故云)欲把雲根到
處栽(次公五岳之雲觸石而出故石可言雲根張叶詩雲根臨八極兩足散四溟又樂天云下簷拂雲根柫一云掃)
到潁未幾公帑巳竭齋厨索然戲作數句
我昔在東武吏方謹新書(次公東武密州也新書言新法行减公使庫錢也)齋
空不知春(次公齋字指言公庫也古人云齋酒者是巳)客至先愁予(援楚詞帝子降兮北)
(渚目眇眇兮愁予)采𣏌聊自誑食菊不敢餘(次公密州又曰膠西先生嘗作後𣏌菊賦)
(其序曰移守膠西意且一飽而齋厨索然不堪其憂日與通守劉君庭式循古城廢圃求𣏌菊食之其賦有曰曾杯酒之不設攬草)
(木以誑口今詩盖述往事耳)歲月今幾何齒髮日向疎幸此一郡老
(次公言幸得此一郡而老也)依然十年初夢飲本來空(次公唐文粹有何諷渴賦皆言夢飲)
(事)真飽竟亦虚(次公佛書寶積經云說食者竟無所飽夢飽者竟無所得言其非真食真飽故也)尚
有赤脚婢(縯退之贈玉川子詩曰一婢赤脚老無齒)能烹頳尾魚(厚詩魴魚頳尾)心知
皆夢耳慎勿歌歸歟(縯孔子在陳曰歸歟歸歟)
景貺履常屢有詩督叔弼季默唱和巳許
諾矣復以此句挑之(孝祥蘭臺詩文發源云東坡在穎陳無巳趙德麟軰適守)
(官於彼而歐陽叔弼與季默亦閑居於彼日相唱和而二歐頗不作詩故東坡挑之)
君家文律冠西京旋築詩壇按酒兵(縯南史江諮議有言酒猶兵也兵可)
(千日不用不可一日不備酒可千日不飲不可一飲不醉〇次公杜牧訪趙嘏詩云今代風騷將誰登李杜壇故後人承用詩壇字)
(歐公荅梅聖俞詩云文會忝予盟詩壇推子將)䄂手莫輕真將種(次公將種指言兩歐陽也退之云不)
(善爲斵血指汗顔巧匠傍觀縮手袖間又晉書胡貴嬪嘗與帝博爭道傷帝指帝怒曰真將種也)致師須得老
門生(厚周礼夏官司馬上環人掌致師注云致師者致其必戰之志古者將戰必以勇力之士先犯敵焉唐書選舉志㪯人旣)
(及第綴行通各詣主司第謝謂之門生)明朝鄭伯降誰受(縯左傳宣十二年楚子圍鄭鄭伯肉袒牽羊以)
有赤脚婢(縯退之贈玉川子詩曰一婢赤脚老無齒)能烹頳尾魚(厚詩魴魚頳尾)心知
皆夢耳慎勿歌歸歟(縯孔子在陳曰歸歟歸歟)
景貺履常屢有詩督叔弼季默唱和巳許
諾矣復以此句挑之(孝祥蘭臺詩文發源云東坡在穎陳無巳趙德麟軰適守)
(官於彼而歐陽叔弼與季默亦閑居於彼日相唱和而二歐頗不作詩故東坡挑之)
君家文律冠西京旋築詩壇按酒兵(縯南史江諮議有言酒猶兵也兵可)
(千日不用不可一日不備酒可千日不飲不可一飲不醉〇次公杜牧訪趙嘏詩云今代風騷將誰登李杜壇故後人承用詩壇字)
(歐公荅梅聖俞詩云文會忝予盟詩壇推子將)䄂手莫輕真將種(次公將種指言兩歐陽也退之云不)
(善爲斵血指汗顔巧匠傍觀縮手袖間又晉書胡貴嬪嘗與帝博爭道傷帝指帝怒曰真將種也)致師須得老
門生(厚周礼夏官司馬上環人掌致師注云致師者致其必戰之志古者將戰必以勇力之士先犯敵焉唐書選舉志㪯人旣)
(及第綴行通各詣主司第謝謂之門生)明朝鄭伯降誰受(縯左傳宣十二年楚子圍鄭鄭伯肉袒牽羊以)
(逆曰孤不天不能事君使君懷怒以及弊邑孤之罪也)昨夜條侯壁巳驚(厚前漢吳王濞傳吳兵欲)
(西梁城守不敢西糧絶卒飢遂夜奔條侯壁驚東南條侯使備西北果從西北不得入遂大敗)從此醉翁天
下樂還應一舉百觴傾(文忠公贈蘇梅詩云我亦願助勇鼓旗譟其傍快哉天下樂一釂宜百觴)
歐陽叔弼見訪誦淵明事歎其絶識叔弼
旣去感槩不已而賦此詩
淵明求縣令本緣食不足束帶向督郵小屈未爲
辱翻然賦歸去豈不念窮獨重以五斗米折腰營
口腹(縯晉書陶潜字淵明嘗謂親朋曰聊欲絃歌以爲三逕之資可乎執事者聞之以爲彭澤令然素簡貴不私事上官郡遣)
(督郵至縣吏白應束帶見之潜歎曰吾不能爲五斗米折腰拳拳事鄕里小人遂解印賦歸去來)云何元相國
萬鍾不滿欲胡椒銖兩多安用八百斛(厚唐書元載字公輔代宗時爲)
(宰相賜死籍其家胡椒至有八百斛餘物称是)以此殺其身何啻抵鵲玉(次公塩鐡論崇)
(礼篇南越以孔雀珥門戶昆山之旁以玉抵烏鵲抵擲也盖言玉之多也今先生之意譬以身徇貨猶以貴逐賤也與用隋侯之珠)
(彈千㲽之雀同意)往者不可悔吾其反自燭(子仁退之謝自然詩往者不可悔孤䰟抱深冤)
喜劉景文至(小名季孫)
天明小兒更(平声)傳呼髯劉巳到城南隅(厚古樂府陌上桑云羅敷喜蚕)
(桑採桑城南隅)尺書真是髯手迹(厚前漢韓信傳云發一乘之使奉咫尺之書顔師古曰言其簡牘長)
(咫尺也今俗言尺書或言尺牘皆其遺語耳)起坐熨眼知有無今人不作古
人事今世有此古丈夫我聞其來喜欲舞病自能
起不用扶江淮旱久塵土惡朝來清雨濯鬢鬚
相看握手乃無事千里一笑無乃迂(次公嵇康吕安每一相思千里命駕)
平生所樂在吳會老死欲葬杭與蘇(次公吳中謂之吳會先生因景)
(文之來而思憶杭州故云)過江西來二百日冷落山水愁吳姝新
堤舊井各無恙(縯唐李泌爲杭守引湖水作六井以利民先生在杭州日復爲完之又於湖中爲長堤上)
(植楊柳芙蓉望之如畫杭州名之曰蘇公堤)參寥六一豈念吾(次公參寥六一二泉名先生有)
(參寥泉銘所謂石泉槐火九年而信者也有六一泉銘所謂君子之澤豈獨五世而已者也此皆杭州事)别後新詩
巧模寫袖中知有錢塘湖
病中夜讀朱博士詩
病眼亂燈火細書數塵沙君詩如秋露洗我空中
花(縯楞嚴經云亦如翳人見空中花翳病若除花於空滅)古語多妙寄可識不可誇
巧笑在頩頰(次公詩碩人巧笑倩兮注倩好口輔正義曰輔近頰也笑之皃美在於口輔)哀音
餘摻撾(援後漢曹操以称衡善擊鼓召爲鼔吏衡爲漁陽摻撾跨踖而前声節悲壯)曾坑一掬春
(次公曾坑茶名盖因地得名也)紫餅供千家懸知貴公子醉眼無真
茶﨑嶇爛石上得此一寸芽(孝祥按蔡㐮茶錄云茶色貴白而餅茶多以珍膏油)
(其面故有青黃紫黑之異〇次公陸羽茶經云上者生爛石中者生櫟壤下者生黃土而茶論云白茶自爲一種與常茶不同其條)
(敷闡其葉瑩薄岸石之間偶然生出所生処不過一二株耳)緘封勿浪出湯老客未嘉
(無巳茶經云湯經三沸爲老詳見前注〇次公詩意謂當眼昏病中苦文書細字如塵沙之煩碎忽得朱君之詩清冷如露一掃病)
(眼之昏花其詩是古語而中藏妙旨可以默識而不可以誦詠誇衒又以美人顔色譬其詩言其巧笑之倩起於頩頰之美又以音)
(樂譬其詩言其音声之哀恐出於摻撾之餘也尾段又以茶譬之言曾坑上品止一掬之春而所造之餅乃至供千家彼醉公子者)
(例只知紫餅之爲茶豈識曾坑上品白茶方是真茶耶以譬貴人但知世上好句爲詩而不識古詩妙竒者爲真詩也茶之真者在)
(爛石之上才得一寸之芽耳猶朱博士詩得之辛苦當爱惜勿出盖以無知音也欲點茶而湯老不點正以客未嘉耳亦猶詩不逢)
(知音當祕藏之也)
沐浴啓聖僧舍與趙德麟邂逅
南山北闕兩非真(厚孟浩然詩北闕休上書南山歸敝廬)東潁西湖迹巳
陳(次公言東潁之西湖盖先生在潁州与趙德麟同治西湖也蘭亭記云俯仰之間巳爲陳迹)季子來歸
初可喜(縯春秋閔元年八月季子來歸穀梁傳其曰季子貴之也其曰來歸喜之也)老聃新沐定
非人(厚莊子孔子見老聃聃新休方將被髮而乾忽然似非人孔子便而待之少焉見曰向者先生似違物離人而立於)
(獨也)酒清不醉休休暖睡穩如禪息息勻自笑塵勞
餘一念明年同泛越溪春(次公先生欲乞越州故云)
劉醜厮詩
劉生望都民(次公望都定州属縣也)病羸寄空窰有子曰醜厮
十二行操瓢(厚莊子盗跖無異操瓢而乞)墦間得餘粒(厚孟子斉之良人卒之東)
(郭墦間之祭者乞其餘不足又頋而之它注云墦間郭外冡祭也)雪中拾墯樵(厚王介甫詩云老妻隴上)
(收遺秉稚子林間拾墮樵)飢飽共生死水火同焚漂病翁恃一褐
度此積雪宵哀哉二暴客(次公易重門擊柝以待暴客)掣去如飢
鴞翁旣死於寒客亦易此貂(次公貂者貂鼠也其皮可爲裘前曰一褐又曰此貂盖一)
(毛裘也)﨑嶇走亭長不憚雪逕遥我仇祝與宛物色
同遮邀(次公祝与宛两賊之姓物色察其人之謂退之桃源行云物色相猜更問語)行路爲出涕
二賊竟就梟(次公梟斬其首而揭之也〇孝祥遯齋閑覧云百勞一名梟能捕燕雀小禽食之又能禁蛇以)
(其食母不孝故古人賜梟羹又標其首於木故後人摽賊首以示衆者謂之梟首)譊譊訴我庭慷慨
驚吾僚曰此可名寄追配郴之蕘恨我非柳子擊
節爲爾謠(縯柳子厚童區寄傳寄者郴州蕘牧兒也方十一歲二賊劫而賣之寄爲兒時賊易之一人往市一人卧)
(寄榜值刃道上寄微伺其睡以刃殺之市者還縛寄將遠賣寄夜半觧縛復殺市者自聞於官)官賜二萬錢
無家可歸嬌爲媾它日婦婉然初垂髫洗沐作小
吏(厚翟方進少孤給事太守府爲小吏也)裹頭束其腰(厚杜甫兵車行云去時里正爲裹頭)筆
研耕學死(援張著翰林盛事王勃能文請者甚衆金帛盈積人謂心織而衣筆耕而食)戈矛戰天
驕(縯单于遺漢書曰南有大漢北有強胡胡者天之驕子也)壯大隨爾好忠孝福可徼
(次公左傳云欲徼福于先君是也)相國有折脅(縯史記范睢徙湏賈使齊齊王賜金及牛酒魏齊以睢持魏國隂事)
(告齊故受此賜大怒使舍人笞擊睢折脅摺歯雎佯死得免後逃入秦爲相國)封侯或吹簫(厚周勃以吹簫給喪)
(事後封絳侯)人事豈易料無輕比僬僥(援國語曰僬僥國人長三尺短之極也)
自笑一首
子石如琢玉(厚歐陽永叔硯譜端石本以子石爲上子石者在大石中生盖精石也而流俗傳訛遂以紫石)
(爲上)遠煙真削黳(饒本草云黳石味甘平無毒古傳松栢千年爲茯苓又千年爲琥珀又千年爲黳二物燒)
(之皆松氣爲用與琥珀同狀似玄玉而甚輕出西戎)入我病風手(古語云磨墨如病風手)玄雲
渰凄凄(次公詩有渰淒凄渰雲生皃也)是中有何好(縯晉書桓温問孟嘉曰酒亦有何好而子嗜之)
而我喜欲迷旣似蠟屐阮(縯晉書云或詣阮孚正見自蠟屐因自嘆曰未知一生當着幾)
(栖屐)又如鍜柳嵇(援晉書嵇康性絶巧而好鍜宅中有一柳樹甚茂乃激水圜之每夏月居其下以鍜)醉
筆得天全(厚莊子醉者墜車雖疾不死其神全也全於酒猶若是而况得全於天乎)宛宛天投蜺
(次公後漢五行志靈帝時有黑氣堕北宫温明殿東庭中黑如車盖騰起奮迅長十餘丈其皃似龍上問蔡邕對曰所謂天投蜺者)
(也)多謝中書君(次公退之作毛穎傳旣以筆爲姓毛名穎又目之曰中書君也)伴我此幽
栖(厚白楽天松詩棟梁君莫採留着伴幽棲)
和子由次月中梳頭韻(十朋子由詩序云轍有白髮近二十年矣然止)
(百餘莖不增不减虔州道人王正彦教令拔去以真水火養之恐不復更生從其言巳數月而白髮不出)
(更年歲不見豈真不生邪子瞻兄示我月中梳頭詩戲次來韻言挍白之驗詩曰水上有車車自飜懸流如線垂前)
(軒霜蓬巳枯不再綠有客勸我拔其根枯根一去紫茸出珍重巳試幽人言紛紛華髮不足道當返六十過去魂)
夏畦流膏白雨飜北牎幽人卧羲軒(縯陶潜嘗言夏日虚閑高卧北)
(䆫之下淸風颯至自謂羲皇上人)風輪曉長春笋節露珠夜上秋禾根
(或爲予言草木之長常在昧明間蚤作而伺之乃見其拔起數寸竹笋尤甚又憂秋之交稻方含秀黃昏月出露珠起于其根纍纍)
(然忽自騰上若有推之者或入于莖心或垂于葉端稻乃秀实験之信然此二事與子由養生之說契故以此爲寄)從來
白髮有公道(厚杜牧詩公道世間唯白髮貴人頭上不曾饒)始信丹經非妄言
此身法報本無二(次公法報以言法身報身也乃佛氏之說華嚴合論中詳矣)它年妙
絶兼形魂(傳灯錄有形神俱妙者乃不復有解化之事)
聞子由瘦(儋耳至難得肉食)
五日一見花豬肉十日一遇黃雞粥土人頓頓食
藷芋(厚杜詩家家養烏鬼頓頓食黃魚又嶺表異錄藷粮即芋之類也大者如甌皮紫而肉白蒸煑食之)薦以
熏鼠燒蝙蝠舊聞蜜唧嘗嘔吐(次公朝野僉載嶺南撩好蜜唧鼠子未開眼未)
(生毛赤蠕者飼之以蜜飣之疊丄囁囁而行以箸挾取啖之唧唧能作声故曰蜜卿)稍近蝦蟇緣習俗
(縯退之荅柳柳州食蝦蟇詩余初不下喉近亦能稍稍)十年京國厭肥羜(厚詩亦有肥羜以速)
(諸父)日日花壓紅玉從來此腹負將軍(俗諺云大將軍食飽捫腹)
(而嘆曰我不負汝左右曰將軍固不負此腹此腹負將軍未嘗出少智慮也)今者固宜安脫粟
(援前漢公孫弘食脱粟飯也)人言天下無正味即且未遽賢麋鹿
(次公莊子人食芻豢麋鹿食薦即且甘帶鴟鵶嗜鼠四者孰知正味也)海康别駕復何爲(厚海康郡)
(即雷州時子由爲雷州别駕)帽寬帶落驚僮僕相看會作兩臞仙(縯司馬相)
(相云列仙之儒居山澤間形容甚臞)還鄕定可騎黃鵠(次公前漢公主嫁烏孫作歌云願爲黃鵠兮歸故鄕)
客爼經旬無肉又子由勸不讀書蕭然清
坐乃無一事
病怯醒鹹不買魚(無已白楽天詩下飯腥鹹小白魚)爾來心腹一時虚
(次公老子云虚其心实其腹則腹本欲實令爲經旬無肉所以與心皆虚也)使君不復憐烏攫(縯黃)
(霸爲穎川太守吏食於道傍烏攫其肉後日吏還謁黃霸見迎劳之曰甚苦食於道傍乃爲烏攫肉也)屬國方將
掘鼠餘(厚蘇武在匈奴单于欲降之乃徙武北海上無人處使牧羝廪食不至掘野鼠夫草实而食之)老去獨
收人所棄(厚史記白圭觀時變故人棄我取人取我與)悠哉時到物之初
歟棋者戸外屨二(縯禮記戶外有二屨)不聞人聲時聞落子(厚白)
(樂天池上詩山僧對棋坐局上竹隂清映竹無人見時聞下子声)紋枰坐對(次公棋局謂之枰杜牧之云玉子)
(紋楸一路饒)誰究此味空鈎意釣豈在魴鯉小兒近道剥
啄信指(縯退之詩剥剥啄啄有客至門)勝固欣然敗亦可喜優哉游
哉(援詩優哉游哉聊以卒歲)聊復爾耳(厚晉阮咸曰未能免俗聊復尔耳)
糴米
糴米買束薪(厚詩揚之水不流束薪)百物資之市不緣耕樵得
飽食殊少味再拜請邦君願受一㕓地(縯孟子滕文公篇願受一)
([門@里]而爲氓)知非笑昨夢食力免内愧(次公食力自用其力而食也後漢徐稺家貧常自耕稼非)
(其力不食)春秧幾時花夏稗忽巳穟悵然撫耒耜誰復識
此意
次韻子由浴罷𩥇(字書無所見相傳与碾同則音泥展也今有畫𩥇馬者)
理髮千梳淨風晞勝湯沐(次公晞乾也楚詞晞髮兮陽之河又淮南子湯沐具而蟣虱相)
(弔)閉息萬竅通霧散名乾浴頽然語默喪静見天
地復(厚老子静曰復命而易復卦云復其見天地之心乎)時令具薪水漫欲濯腰腹
陶匠不可求盆斛何由足(海南无浴器故常乾浴而巳)老雞卧糞土
振羽雙瞑目倦馬𩥇風沙(次公𩥇與碾同黃魯直集有題伯時欲𩥇玉花騘馬詩是巳)
奮鬛一噴玉(厚穆天子傳曰王東遊於黃澤宿于曲洛時人語曰黃之地其馬歕沙皇人威儀黃之澤其馬)
(歕玉皇人壽榖)垢淨各殊性快愜聊自沃雲母透蜀紗琉璃
瑩蘄竹(次公王勃春思詩水精却掛鴛鴦幔雲母斜開翡翠帷又退之簟詩攜來當昼不得臥一府傳看黃琉璃〇饒)
(本草雲母石類也一名雲珠色赤一名雲華五色具一名雲英色多青一名雲液色多白一名雲沙色青黃一名磷石色正白陶隱)
(居云雲母有八種色)稍能夢中覺漸使生處熟(厚傳燈錄老宿有語生疎処常令熱熟熱)
(熟處放令生疎)楞嚴在牀頭妙偈時仰讀返流歸照性(次公楞嚴經云)
(返流全六一用不行又云一源返根六根皆照)獨立遺所矚(厚世說山公曰嵆叔夜之爲人嵓嵓若孤松之)
(獨立)未知仰山禪(次公傳燈錄仰山惠寂禅師嘗謂香巖曰汝只得如來禪未得祖師禪也)巳就
季主卜(次公史記司馬季主卜於長安市賈誼嘗從之卜〇張景陽詩歲暮懷百憂將從季主卜先生和太白詩懶從唐)
(生决羞訪季主卜)安心會自得(無巳傳燈錄三祖曰我心未寕乞師與安師曰將心來与汝安曰覓心了)
(不可得師曰我与汝安心竟)助長母相督(縯孟子宋人有閔其苗之不長而揠之者芒芒然歸謂其人曰今日)
(病矣予助苗長矣)增刊(雲母以言厨也蘄竹簟也)
獨覺
瘴霧三年恬不怪反畏北風生體疥朝來縮頸似
寒鴉熖火生薪聊一怏紅波飜屋春風起先生默
坐春風裏浮空眼纈散雲霞(次公李賀詩云龜甲屏風醉眼纈)無數
心花發桃李(厚華嚴經云菩提心華亦復如是)翛然獨覺午䆫明(次公)
(陳後主詩午醉醒來晚無人夢自驚夕陽如有意故傍小䆫明)欲覺猶聞醉鼾聲(厚說文鼾卧息)
(也)回首向來蕭瑟處也無風雨也無晴
謫居三適三首
旦起理髮
安眠海自運浩浩朝黃宫(次公莊子海運則鵬徙於南溟黃宫字道家以臍下爲丹田腦)
(項爲黃宫嘗云若要不老還精𥙷腦故有河車擊運之法今先生自以真氣流通如海之運也)日出露未晞
(縯詩兼葭萋萋白露未晞又云湛湛露斯匪陽不晞)鬱鬱濛霜松老櫛從我久齒
疎含清風一洗耳目明習習萬竅通(厚盧仝詩惟斍兩腋習習清風)
(生)少年苦嗜睡朝謁常怱怱爬搔未云足巳困冠
巾重何異服轅馬沙塵滿風騣(孝祥柳宗元晉問云風[騣-凶+(鬯-匕)]霧鬛)琱鞍
響珂月(次公珂月言珂如月以爲馬御飾也)月與杻械同解放不可期枯柳豈易
逢(次公柳枯言馬庠磨樹也先生嘗有詩云何異枯楊便馬疥)誰能書此樂献與腰金公
午䆫坐睡
蒲團盤兩膝竹几閣雙肘此間道路熟徑到無何
有(縯莊子何不樹之於無何有之鄕)身心兩不見息息安且久睡蛇本
亦無何用鈎與手(厚遺教經煩惱毒蛇睡在汝心當以持戒之鈎早併除之睡蛇旣出乃可安眠)神
凝疑夜禅體適劇夘酒(厚白樂天詩未如夘時酒神速功力倍)我生有定
數禄盡空餘壽枯楊不飛花(厚易大過枯楊生花何可久也)膏澤回衰
朽謂我此爲覺物至了不受謂我今方夢此心初
不垢(厚藥師經生無垢濁心無怒害心)非夢亦非覺請問希夷叟(次公翰苑)
(名談陳圖南自號希夷先生有衣冠子金勵謁先生曰励向遊華欲見先生先生睡未斍睡亦有道乎先生爲詩曰常人無所重唯)
(睡乃爲重㪯世此爲息魂離神不動斍來無所知貲求心愈動堪笑塵地中不知夢是夢)
夜卧濯足
長安大雪年(厚杜詩漢時長安雪一丈牛馬毛寒縮如蝟)束薪抱衾禂(次公詩南)
(粛宵征抱衾與禂〇任杜詩云城中斗米換衾禂相許寕論兩相直)雲安市無井斗水寬百
憂(次公杜引水詩月峽瞿唐雲作頂乱石峥嶸谷無井雲安活水僕奴悲魚復移居心自省白帝城西石竹蟠接筒引水喉不乾)
(人生留滯生理難斗水何直百憂寬)今我逃空谷(縯莊子逃虚空者聞人足音跫然而喜)孤城
笑鵂鶹(次公傳有曰鵂鶹嘯夜)得米如得珠(厚說苑墨子謂滑釐曰今凶年有欲與子隋侯)
(之珠者又欲與子鍾粟者得粟不得珠得珠不得粟子將何擇)食菜不敢留况有松風聲
(厚南史陶洪景隠居聞松風欣然而樂)釡鬲鳴颼颼(次公史記蔡澤傳澤入韓魏遇奪釡鬲於塗注云尔)
(雅曰欵足者謂之鬲郭璞曰鼎曲脚也)瓦盎深及膝時復冷暖投明燈一
瓜剪快若鷹辝韝(厚退之送侯参謀詩令君行得所勢若脫韝鷹)天低瘴雲重
地薄海氣浮土無重膇藥(援左傳云郇瑕氏之地土薄水淺於是乎有沉溺重膇之疾)
獨以薪水瘳誰能更包裹冠履裝沐猴(縯漢書項羽傳韓生曰人)
(言楚人沐猴而冠耳果然)
倦夜
倦枕厭長夜小牎終未明孤村一犬吠(厚晉史傳咸云一犬吠形群犬)
(吠聲)殘月幾人行衰髮久巳白旅懷空自清荒園有
絡緯(次公崔豹古今注絡緯促織别名也又蘇鴞演義莎雞一名絡緯謂其鳴如紡緯也)虚織竟何成
縱筆三首
寂寂東坡一病翁白湏蕭散滿霜風小兒悞喜朱
顔在一笑那知是酒紅(厚白樂天詩霜侵殘鬢無多黑酒伴衰顔只暫紅次公樂天詩醉皃如)
(秋葉虽紅不是春)
父老爭看烏角巾(縯杜詩錦里先生烏角巾)應緣曾現宰官身
(趙觀音經言主宰有官之人不必縣令)谿邊古路三义口獨立斜陽數過人
北船不到米如珠醉飽蕭條半月無明日東家知
祀竈(厚後漢孫寶爲張忠主薄入舍祭竈請比鄰又隂子方祀亀以黃羊而致冨)隻雞斗酒定
膰吾(援後漢喬玄傳曹操祭玄墓文曰承從容誓約之言殂殁之後路有經由斗酒隻雞過相沃酹)
夜燒松明火
歲暮風雨交(厚杜詩雞鳴風雨交久旱雨亦好)客舍凄薄寒夜燒松
明火照室紅龍鸞快熖初煌煌碧煙稍團團幽人
忽冨貴繐帳芬椒蘭珠煤綴屋角香&KR2215;流銅槃(香&KR2215;)
(松瀝也出本草注)坐看十八公(縯三國志丁固夢松生其腹上曰松字十八公後十八年吾其爲三公乎)
俯仰灰燼殘齊奴朝㸑蠟(次公晉石崇小字斉奴其人奢侈嘗以蠟代薪)萊公
夜長歎(次公萊公本朝寇平仲也歸田錄言寇公自少冨貴不點油灯雖寢室亦然燭所至燭淚成堆)海康
無此物燭盡更未闌(次公海康言雷州也)
虔州吕倚承事年八十三讀書作詩不
巳好收古今帖貧甚至食不足(饒潘子真詩話補遺)
(吕倚夢得維楊人少有場屋声善属對喜收書畫贈蹬不偶老始以恩補虔州瑞金簿致仕貧無以歸年)
(八十餘唯有一女嫁贛人因居焉與王禹玉有舊元豊間餉錢二萬酒十壷夢得作啓致謝隔句中用白)
(水真人青州從事爲對禹玉極嘆賞之其後東坡過虔以詩遺之云)
揚雄老無子(次公揚雄以童烏之死其後竟無子)馮衍終不遇(縯馮衍娶北地任氏爲妻老竟)
(逐之遂塪壈於時)不識孔方兄(厚魯褒錢神論曰親之如兄字曰孔方)但有靈照女
(縯龐藴女靈照父子皆深造禪理)家藏古今帖墨色照箱筥飢來據空
案一字不堪煑枯腸五千卷(縯盧仝茶歌三椀瘦枯腸惟有文字五千卷)磊落
相撑拄吟爲蜩蛩聲時有島可句(次公賈島可明二人之詩皆清而苦)爲
語里長者德齒敬已古(次公孟子朝廷莫如爵鄕黨莫如齒輔世長民莫如德惡得有其一以慢)
(其二哉)如翁有幾人薄少可時助(縯退之贈盧仝詩俸錢供給公秋餘時致薄少助祭祀)
睡起聞米元章冒熱到東園送麥門冬
飲子
一枕清風直萬錢無人肯買北牎眠(縯陶渊明臥北䆫下清風至自謂)
(義皇上人)開心暖胃門冬飲知是東坡手自煎
郭綸(綸本河西弓箭手屡戰有功不賞自黎州都監官滿貧不能歸今權嘉州监税)
河西猛士無人識日暮津亭閱過船路人但覺騘
馬瘦不知鐵槊大如椽因言西方久不戰截髮願
作萬騎先我當憑軾與寓目(縯晉楚次于成濮楚子玉請戰曰請與君之士戲君)
(憑軾而觀之得臣與寓目焉)看君飛矢射蠻氊
御史臺榆槐竹栢四首
我行汴堤上猒見榆隂綠千株不盈畒斬伐同一
束及居幽囚中亦復見此木蠧皮溜秋雨病葉埋
墻曲誰言霜雪苦生意殊未足坐待秋風至飛英
覆空屋
憶我初來時草木向衰歇高槐雖驚秋晚蟬猶抱
葉淹留未云幾離離見疎莢棲鴉寒不去哀呌飢
啄雪破巢帶空枝疎影挂殘月豈無兩翅羽伴我
此愁絶
今日南風來吹斷庭前竹低昂中音會甲刃紛相
觸蕭然風雪意可折不可辱風霽竹亦回猗猗散
青玉故山今何有秋雨荒松菊此君知健否歸掃
三徑綠
故園多珍木翠栢如蒲葦幽囚無與樂百日看不
巳時來拾流肪未忍踐落子當年誰所種少長與
我齒仰視蒼蒼幹所閱固多矣應見李將軍膽
落温御史(縯李祐爲温造所劾曰吾嘗夜入蔡州擒吳元済未嘗心動今日膽落於温御史)
予以事繫御史臺獄府吏稍見侵自度
不能堪死獄中不得一别子由故作二
詩授獄卒梁成以遺子由
聖主如天萬物春小臣愚暗自亡身百年未滿先
償債十口無歸更累人是處青山可藏骨它年夜
雨獨傷神(見簡寄門寄子由詩)與君世世爲兄弟又結來生
未了因
栢臺霜氣夜凄凄(縯漢御史府種栢故號栢臺)風動琅璫月向低
夢遶雲山心似鹿魂飛湯火命如雞眼中犀角真
吾子(縯鄭語幽王悪犀角豊盈而比讒慝頑童)身後牛衣愧老妻(見惠州迁元注)百歲
神遊定何處桐鄕知葬浙江西(獄中聞杭潤間民爲余作解厄道場者累月故)
(有此句桐鄕事見送任伋注)
十二月二十八日蒙恩責授檢校水部
員外郎黃州團練副使復用前韻
百日歸期恰及春餘年樂事最關身出門便旋風
吹面走馬聮翩鵲啅人却對酒杯渾是夢試拈詩
筆巳如神此灾何必深追咎竊禄從來豈有因
平生文字爲吾累此去聲名不猒低塞上縱歸他
日馬城東不闘少年雞(縯塞上翁失馬未必不爲福後馬果歸曹植詩闘雞東郊道)休
官彭澤貧無酒隱几維摩病有妻(縯陶淵明自彭澤弃官歸家貧無酒嘗從)
(人飲維摩詩示病又言以法喜爲妻)堪笑睢陽老從事爲予投檄向江西(子由)
(聞予下獄乞以官爵贖予罪貶筠州監酒)
出局偶書
急景歸來早窮隂晚不開傾杯不能飲待得卯君
來(縯子由己卯生故公呼爲卯君)
病後醉中
病爲兀兀安身物酒作蓬蓬入腦聲堪笑錢塘十
萬戸官家付與老書生
足柳公權聮句(并引)
宋玉對楚王此獨大王之雄風也庶人安
得而共之譏楚王知巳而不知人也柳公
權小子與文宗聮句有美而無箴故爲足
成其篇
人皆苦炎熱我愛夏日長薰風自南來殿閣生微
凉一爲居所移苦樂永相忘願言均此施清隂分
四方
效永叔瑞鷓鴣
予喜淵明歸去來詞
因集字爲十詩
命駕欲何向欣欣春木榮世人無往復卿老有將
迎雲内流泉遠風前飛鳥輕相携就衡宇酌酒話
交情
涉世恨形役告休成老夫良欣就歸路不復向迷
途去去徑猶菊行行田欲蕪情親有還往清酒引
樽壷
與世不相入膝琴聊盡懽風光歸笑傲雲物寄游
觀言語審無倦心懷良獨安東皐清有趣植杖日
盤桓
雲岫不知遠巾車行復前僕夫尋老木童子引清
泉矯首獨傲世委心懷樂天農夫告春事扶老向
良田
世事非吾事駕言鄕路尋向時迷有命今日悟無
心亭内菊歸酒䆫前風入琴寓形知巳老猶未倦
登臨
冨貴良非願鄕關歸去休携琴巳尋壑載酒復經
丘翳翳景將入㳙㳙泉欲流老農人不樂我獨與
之遊
觴酒命童僕言歸無復留輕車尋絶壑孤棹入清
流乘化亦安命息交還絶遊琴書樂三徑老矣亦
何求
歸去復歸去帝鄕安可期鳥還知巳倦雲出欲何
之入室常携幼臨流亦賦詩春風吹獨斷不是傲
親知
役役倦人事來歸車載奔征夫問前路稚子候衡
門入室亦詩策少遊常酒樽交親書已絶雲壑自
相存
寄傲知今是求勞定昨非聊欣樽有酒不恨室無
衣丘壑世情遠田園生事微庭柯還獨眄時有鳥
歸飛
問淵明
子知神非形何復異人天豈惟三才中所在靡不
然我引而高之則爲日星懸我散而卑之寕非山
與川三皇雖云没至今在我前八百要有終彭祖
非永年皇皇謀一醉發此露槿妍有酒醉不辭無
酒斯飲泉立善求我譽飢夭食饞涎委運憂傷生
運去生亦遷縱浪大化中正爲化所纏應盡便須
盡寕復俟此言
