增刊校正王狀元集註分類東坡先生詩卷之九
池沼
詩三首
寄題興州晁太守新開古東池
百畒新池傍郭斜居人行樂路人誇自言官長如
靈運能使江山似永嘉(縯宋謝靈運爲永嘉太守郡有名山水素所愛好所至輒爲詩以致)
(其意永嘉今温州是也縯貫休詩永嘉爲郡後山水添鮮碧共父永嘉志云永嘉縣本漢東甌縣晉太康二年明帝立永嘉郡)
縱飲座中遺白帢(次公怡音乞帢帽也魏初有白帢之製猶白接䍦白綸巾與夫管寕白帽也)幽
尋盡處見桃花(接晉武陵漁人入武陵溪見桃花林)不堪山鳥號歸去(任子)
(規帝云不如歸去)長遣王孫苦憶家
道者浣池上作
下馬逢佳客攜壷傍小池(任杜牧云與客攜壷上翠微)清風亂荷
葉細雨出魚兒(厚杜詩細雨魚兒出微風燕子斜)井好能冰齒茶甘
不上眉歸塗更瀟瑟真箇解催詩(厚杜詩片雲頭上黑應是雨催詩)
和宋肇遊西池次韻
漢皇慈儉不開邊(次公漢皇指言武帝也杜詩武皇開邊意未巳)尚教千艘下
瀨船(次公食貨志曰時粤欲與漢用舡戰遂乃修昆明池列館環之治樓舡高十餘丈旗幟加其上西京雜記云昆明池)
(中有戈舡樓舡各數百艘又漢武帝紀有下瀨舡將軍注瀨湍也伍子胥書有下瀨舡字)貪看艨艟飛鬪
艦不知贔屭舞鈞天(次公西都賦巨鰲贔屭注云作力貌西京雜記云昆明池刻石爲鯨魚每至)
(雷雨魚常鳴吼鬐鬛皆動漢世祭之以祈雨往往有驗又趙簡子夢與百神遊於鈞天廣樂九奏萬舞而水旁聞樂則黃帝張樂於)
(咸池之野也)故山西望三千里往事回思二十年(次公張祐詩曰故國)
(三千里)自笑區區足官府不如公子散神仙(厚退之奉酬盧給事詩上)
(界真人足官府豈如散仙鞭笞鵉鳳終日相追陪往事回思次公比句豈言蜀中競渡者乎)
舟楫
詩二首
七月一日出城舟中苦熱
凉飈呼不來流汗方被體(次公趙昞長嘯呼風亂流而濟又杜詩汗流被我體)稀
星乍明滅暗水光瀰瀰香風過蓮芡驚枕裂魴鯉
欠伸宿酒餘起坐濯清泚火雲勢方壯未受月露
洗(縯杜詩火雲洗月露絶壁上朝噋)身微欲安適坐待東方啓(次公詩東有啓明)
舟中夜起
微風蕭蕭吹菰蒲開門看雨月滿湖舟人水鳥兩
同夢(次公詩甘與子同夢堯卿人鳥相忘同爲一夢若莊周之夢胡蝶也)大魚驚竄如奔
狐夜深人物不相管我獨形影相嬉娛暗潮生渚
弔寒蚓落月掛柳看懸珠此生忽忽憂患裏(縯退之詩)
(忽忽乎子未知爲生之樂也頭脫去無因)清境過眼能須臾雞鳴鍾動百鳥
散(次公退之詩雞鳴鍾動不知曉)船頭擊鼔還相呼
橋梁詩三首
頃年楊康功使高麗還奏乞立海廟板橋
僕嫌其地湫隘移書使遷之文登因古廟
而新之楊竟不從不知定國何從見此書
作詩稱道不巳僕復不記其云何也次韻
荅之
退之仙人也遊戲於斯文(厚佛書云遊戲三昧)談笑出偉竒鼔
舞南海神(次公韓退之有南海神廟碑最爲竒絶)頃年三韓使(次公三韓使指言楊康功)
(也高麗謂之三韓曰晨韓曰弁韓曰馬韓皆高麗之地也)幾爲鮫鰐吞歸來築祠宇要
使百賈奔(板橋商賈所聚)我欲遷其廟下數浮空羣(謂登州海市)移
書竟不從信非磊落人(縯退之詩𡭗雅注䖝魚定非磊落人)公胡爲拳拳
繫此空中雲作詩頌其美何異刻劒痕(次公繫空憶雲并刻劒痕)
(先生皆言其往日之言巳過無定而王定國尚記憶之也楚人有行舡而失劒乃刻舟記之欲以求劒焉事出吕氏春秋)我今
巳括囊象在六四坤(援易坤卦六四曰括囊无咎无譽)
兩橋(并引)
惠州之東江溪合流有橋多廢壞以小舟渡
羅浮道士鄧守安始作浮橋以四十舟爲二
十舫鐡瑣石釘隨水漲落榜曰東新橋州西
(厚鶡冠子賤生於無所用中流失船一壷千金伯恭遯齋閑覧曰傳云中流失船一壷千金壷乃今所謂浮環者凡渡江海必預)
(備浮鐶以虞風濤覆溺之患其形如環而空中用帛爲帶挂之頸上出两手以按之則浮而不溺可以待救至今浙人呼爲壷)如
去登樓梯(次公後漢劉琦嘗與諸葛亮謀自安之術亮初不對乃共升樓因去梯謂亮曰今日上不至天下不至地)
(言出于口而入吾耳可以言未)不知百年來幾人隕沙泥豈知濤瀾上
安若堂與閨往來無晨夜醉病休扶攜使君飲我
言妙割無牛雞(援論語割雞焉用牛刀)不云二子勞歎我捐腰
犀(二子造橋予嘗助施犀帶)我亦壽使君一言聽扶藜常當修未
壞勿使後噬臍(次公言當於未壞而修之勿使噬臍而無及也左傳曰若不早圖後君噬臍)
西新橋
昔橋本千柱挂湖如斷霓浮梁䧟積淖(次公積淖深泥也音女教)
(反)破板隨奔溪笑看遠岸没坐覺孤城低聊因三
農隙(縯左傳春蒐夏苗秋狝冬狩皆於農隙以講事也)稍進百步堤炎州無堅
植潦水輕推擠千年誰在者鐡柱羅浮西獨有石
塩木白蟻不敢躋似開銅駝峯如鑿鐡馬蹏岌岌
類鞭石(厚三齊略記秦始皇作石橋於海上欲過海看日出處有神人駈石石去不速神人鞭之乃流血)山川
非會稽(次公始皇所作石橋在今會稽郡石猶作赤色也)嗟我久閣筆(厚典略王粲才旣高)
(卞每朝廷奏議卿相皆閣筆不敢措手)不書紙尾鷖(次公法帖中有王氏一帖最後大書一鷖字相傳此)
(帖之珍所酬至五十餘萬云)蕭然無尺箠欲構飛空梯百天下一
杙(厚𡭗雅樴謂之杙注云棨也)㭬此百尺泥(橋柱石磉之下皆有堅木㭬入泥中丈餘謂之頂樁)探囊
頼故侯寶錢出金閨(子由之婦史頃入内得賜黃金錢數十助施)父老喜雲
集簞壷無空攜三日飲不散殺盡西村雞似聞百
歲前海近湖有犀(橋下舊名鰐湖盖常有蛟鰐之類)那知陵谷變(縯詩)
(曰高岸爲谷深谷爲陵)枯瀆生茭藜後來忽忘今冬涉水過臍
樓閣二十七首
吉祥寺僧求閣名
過眼榮枯電與風久長那得似花紅上人宴坐觀
空閣觀色觀空色即空(援此佛書心經之語也)
六月二十七日望湖樓醉書五絶(龜父按圖經云望湖)
(樓一名看經樓乾德七年忠懿王錢氏建去錢塘一里)
黑雲飜墨未遮山白雨跳珠亂入船卷地風來忽
吹散望湖樓下水如天(或云鄱陽湖口望湖亭亦見此絶但楼字改作亭字公南迁至此有眞蹟猶存其兩見乎)
放生魚鼈逐人來(敬夫天禧四年太子太保判杭州王欽若奏以西湖爲放生池禁捕魚鳥爲人)
(主祈福)無主荷花到處開(次公枉詩桃花一簇開無主)水枕能令山
俯仰風舡解與月徘徊
烏菱白芡不論錢亂繫靑菰裹綠盤(芮韓文公詩云平池散芡盤)
忽憶嘗新會靈觀滯留江海得加飡(次公會靈觀在京師)
獻花遊女木蘭橈細雨斜風濕翠翹(次公張志和詩青篛笠碧蓑衣)
(斜風細雨不須歸)無限芳洲生杜若吳兒不識楚詞招(縯屈原九歌來)
(芳州兮杜若將以遺兮下女韓遯齋閑覧云杜若山薑也)
未成小隱聊中隱(縯王康琚反招隠詩大隱隱朝市小隱隱薮澤)可得長閑勝
暫閑我本無家更安往故鄕無此好湖山
宿望湖樓再和(注見前首)
新月如佳人出海初弄色娟娟到湖上㶑㶑搖空
碧夜涼人未寢山靜聞響屐(厚南史謝靈運傳尋山涉嶺必造幽峻登躡嘗着木)
(屐上山則去其前齒下山則去其後齒)騷人故多感悲秋更憀慄(縯宋玉九辨悲哉秋)
(之爲氣也憀慄兮若在遠行登山臨水兮送將歸)君胡不相就朱墨紛黝赤(援蘇)
(綽事周文帝爲行臺左丞參典機密始製文案程式朱出墨入及計帳戶藉之法)我行得所嗜十日
忘家宅但恨無友生詩病莫訶詰君來試吟味定
作鶴頭側(次公言不可其詩則測頭也)改罷心愈疑蒲紙蛟蛇黑
望海樓晚景五絶(芮杭州圖經云東樓一名望海樓在舊治中和堂北太平寰宇)
(記云樓高十八丈唐武德七年置)
海上濤頭一線來樓前指顧雪成堆從今潮上君
須上更看銀山二十回
橫風吹雨入樓斜壯觀應須好句誇雨過潮平江
海碧電光時掣紫金蛇
青山斷處塔層層隔岸人家喚欲譍江上秋風晚
來急爲傳鍾鼔到西興(彦章杭州圖經云浙江渡在候潮門外對西興)
樓下誰家燒夜香玉笙哀怨弄初涼臨風有客吟
秋扇(縯班婕妤䊵扇歌嘗恐秋節至凉飇奪炎熱)拜月無人見晚粧
沙河燈火照山紅(堯祖唐地理志沙河塘縣舊治南五里咸通二年刺史崔彦曾聞昔潮水衝擊錢塘)
(江岸至於奔逸入城勢莫能禦故開沙河以决之河有三曰外沙中沙裏沙)歌鼔喧喧語笑中爲
問少年心在否角巾欹側鬢如蓬
李公擇求黃鶴樓詩因記舊所聞於馮當
世者
黃鶴樓前月滿川抱關老卒飢不眠夜聞三人笑
語言羽衣着屐響空山非鬼非人意其僊石扉三
扣聲清圓洞中鏗鈜落門關縹緲入石如飛煙雞
鳴月落風馭還迎拜稽首願執鞭汝非其人骨腥
膻黃金乞得重莫肩持歸包裹弊席氊(次公韓詩氊包席裹可立)
(致)夜穿茆屋光射天里閭來觀巳變遷似石非石
鉛非鉛或取而有衆忿喧訟歸有司今幾年無功
暴得喜欲顛神人戲汝真可怜(縯退之感二鳥賦雖得之而不能乃鬼神之所)
(戲)願君爲考然不然此語可信馮公傳
南寺千佛閣
古邑居民半海濤師來搆築便能高千金用盡身
無事(次公韓退之詩千金散盡復還來)坐看香煙遶白毫
法惠寺横翠閣(居仁杭州圖經云法惠寺在天井巷開運元年吳越王錢氏建舊額)
(興慶寺治平二年改賜今額)
朝見吳山横暮見吳山從吳山故多態轉側爲君
容幽人起朱閣空洞更無物(縯王道嘗指周顗腹曰此中何所有也荅曰此中空)
(洞無物然足容卿輩數百人)惟有千步岡東西作簾額春來故國歸
無期人言悲秋春更悲(次公宋玉云悲哉秋之爲氣也)巳泛平湖思
濯錦更看横翠憶峨眉(次公濯錦成都濯錦江也峨眉嘉州峨眉山也先生蜀人故云𡭗)
雕欄能得楚時好不獨憑欄人易老百年興廢更
堪哀懸知草莽化池臺(次公乃雍門周所謂曲池旣巳平高臺亦巳傾之意也)遊人
尋我舊遊處但覓吳山横處來
單同年求德興俞氏聚遠樓詩三首
雲山煙水苦難親野草幽花各自春頼有高樓能
聚遠一時收拾與閑人
無限青山散不收雲奔浪卷入簾鈎直將眼力爲
疆界何啻人間萬戶侯
聞說樓居似地僊(縯漢志公孫卿言仙人多好楼居於是漢武帝作飛廉桂館益壽延壽館使卿特設)
(具而候神人作通天臺置祠其下將招來神仙之属)不知門外有塵寰幽人隱几
寂無語心在飛鴻滅没間(次公劉禹錫賦送飛鴻之滅没)
九日黃樓作(師黃楼取土勝水之義)
去年重陽不可說南城夜半千漚發水穿城下作
雷鳴泥滿城頭飛雨滑黃花白酒無人問日暮歸
來洗靴韈豈知還復有今年把盞對花容一呷莫
嫌酒薄紅粉陋終勝泥中千柄&KR1257;黃樓新成壁未
乾青荷巳落霜初殺(次公殺字使隕霜不殺草之類)朝來白霧細如
雨南山不見千尋刹樓前便作海茫茫(彦章木元虚作海賦云茫)
(茫積流合形内虚)樓下空聞櫓鴉軋薄寒中人老可畏(次公宋玉)
(風賦云其風中人中音竹仲㘦師宋玉九辨&KR0579;悽增欷兮薄寒之中人)熱酒澆腸氣先壓(次公)
(退之詩云數杯澆腸雖暫醉皎皎萬慮醒還新)㷑銷日出見漁村(次公柳子厚詩煙銷日出不見人)
遠水鱗鱗山齾齾(次公郭璞詩潜波渙鱗起齾字官韻云齒缺也師齾五轄反)詩人
猛士雜龍虎(坐客三十餘人皆知名之士次公崔班灼灼歌座中之客皆龍虎)楚舞吳歌
亂鵝鴨(子仁李白詩吳歌楚舞歡未畢青山猶銜半邊日次公季愬夜入蔡州擊鵝鶩池以亂軍聲)一杯
相屬君勿辭(次公退之詩一杯相属君當歌)此境何殊泛清霅(次公湖州)
(之霅溪也)
乘舟過賈收水閣收不在見其子三首
愛酒陶元亮(厚元亮陶渊明別字也性嗜酒親舊知其如此或置酒招之造飲必盡期在必醉共至酒坐雖)
(不識主人亦欣然無忤嘗作飲酒詩二十首)能詩張志和(縯張志和自稱煙波钓徒往來苕霅間亦名元)
(真子嘗有詞云西塞山邊白鷺飛桃花流水鱖魚肥青蠶綠蓑衣斜風細雨不須歸子仁愛酒能詩字倣杜詩愛酒晉山簡能詩何水)
(曹)青山來水檻白雨滿漁蓑淚垢添丁面(次公添丁以言賈之)
(子盧仝兒名添丁詩云莫怪添丁郎淚下作面垢)貧低舉案蛾(縯後漢梁鴻妻孟光舉案齊眉)不
知何所樂竟夕獨酣歌
嫋嫋風蒲亂猗猗水荇長(子仁杜詩水荇牽風翠帶長倬選詩風蒲亂曲渚)小
舟浮鴨綠(厚李白詩春水初生鴨頭綠又云遥看漢水鴨頭緣)大杓瀉鵝黃(縯杜詩鵝兒黃似酒)
(對酒受新鵝)得意詩酒社終身魚稻鄕樂哉無一事何處
不清凉
曳杖青苔岸繫船枯柳根德公方上冡(厚後漢龐公傳注曰司馬)
(德操嘗造德公值其渡沔上祀先人墓)季路獨留言(趙以言見收之子語子路從而後遇丈人以杖荷蓧止子路宿)
(殺雞爲黍而食之見其二子焉云云子路曰不仕無義長幼之節不可廢也)巳占蒲魚港更開松
菊園從兹來往數兒女自譍門(縯杜詩曬藥能無婦譍門幸有兒次公晉書)
(李密傳譍門無三尺之僮)
蔡景繁官舍小閣(堯卿景繁名承禧撫州臨川人宗晏之孫元導之子元導字濬)
(仲與承禧同登嘉祐二年第於云亦同年友也)
使君不獨東南美(次公爾雅東南之美者有會稽之竹箭焉而虞翻與孔融書并示以所著易注融荅)
(書曰聞延陵之埋樂覩吾子之治易乃知東南之美者非徒會稽之竹箭也)典刑長記先君子(縯後)
(漢孔融與蔡邕善邕死後有虎賁士貌類邕融引與同坐曰雖無老成人尚有典刑)戲嘲王叟短轅車
(厚晉王導字茂弘妻曹氏性妬導甚憚之乃密營別館以處衆妾曹氏知將往焉導恐妾被辱遽令命駕猶恐遟之以所執塵尾駈)
(牛而進司徒蔡謨聞之戲導曰朝廷欲加公九錫導弗之斍但謙退而巳謨日不聞餘物惟有短犢轅重長柄塵尾導大怒謂人曰)
(吾往與羣賢共遊洛中何曾聞有蔡克兒也)肯爲徐郎書紙尾(援南史蔡廓字子度徵爲吏部)
(尚書因北地傳隆問傅亮選事若悉以見付不論不然不能拜也亮以語錄尚書徐羡之羡之曰黃門郎以下悉以委蔡吾徒不復)
(厝懷自此以上故宜共參同異廓曰我不能爲徐干木署紙尾遂不拜干木羡之小字也)三年弭節江湖
上(次公子虚賦於是楚王乃弭節徘徊翶翔容與李善注曰弭案也)千首放懷風月裏手
開東閣坐虚明目淨東溪照清泚素琴濁酒容一
榻(縯江淹恨賦中散下獄神氣激揚濁酒文引素琴晨張厚晉書嵇康云今但欲守陋巷教飬子孫時時與親舊叙离闊陳說)
(平生濁酒一杯彈琴一曲志意畢矣)落霞孤騖供千里(縯王勃滕王閣記落霞與孤騖齊飛秋水共長)
(天一色)大舫何時繫門柳小詩屢欲書牎紙文昌新構
滿鵷鸞(次公唐則天嗣聖元年改尚書省爲文昌臺古詩厠迹鵷鷺行)都邑正喧收𣏌梓
(次公杜詩騘馬行云近聞下詔宣都邑肯使騏麟地上行選有云競收𣏌梓)相逢一醉豈有命南
來寂寞君歸矣(蔡克謨之父也)
寓居合江樓
海山葱曨氣佳哉(縯後漢光武論蘇伯阿望㫪陵郭曰氣佳哉鬱鬱葱葱然)二江合處
朱樓開蓬萊方丈應不遠(厚史記秦始皇時齊徐市等上書言海中有三神山名蓬萊方)
(文瀛州仙人居之請得齋戒與童男女求之)肯爲蘇子浮江來(次公言羅浮山乃蓬萊之一峯浮來)
(則二神山之云浮來有其理矣)江風初凉睡正美樓上啼鴉呼我起我
今身世兩相違(厚樂天渭村退居詩云可怜身與世從此两相忘)西流白日東
流水樓中老人日清新天上豈有癡仙人(曾續仙傳侯道華好)
(子史手不釋卷衆或問之要此何爲荅曰天上無愚瞢仙人)三山咫尺不歸去一杯付
與羅浮春(予家釀酒名羅浮春)
和黃秀才鑒空閣(䢴衡按杭州圖經云顯明院廣順二年吳越王錢氏臣孟謙建)
(院有鉴空閣)
明月本自明無心孰爲境挂空如水鑑寫此山河
影(次公酋陽雜俎載佛氏言月中所有乃大地山河影也)我觀大瀛海巨浸與天永
九州居其間無異蛇盤鏡(次公前定錄袁孝叔遇異人得書云每受一命即開一幅累仕)
(皆驗一日晨起巾櫛一物堕鏡中如蛇而有四足驚仆而疾數日卒留書尚多其妻開視之皆空紙也最後一幅畫蛇蟠鏡中而巳)
空水兩無質相照但耿耿妄云桂兔蟇俗說皆可
屏(厚酉陽雜爼舊傳月中有桂又五經通義曰月中有兔與蟾蜍何月隂也蟾蜍陽也而與兔並明隂係於陽也)我游
鑒空閣缺月正凄冷黃子寒無衣對月句愈警借
君方諸淚(縯方諸方鑑也古者以夫遂取明火於日以方諸取明水於月)一沐管城穎(次公管城)
(穎以言筆也韓退之作毛穎傳有云穎封於管城也)誰言小叢林清絶冠五嶺
予初謫嶺南過田氏水閣東南一峯豐下
銳上俚人謂雞籠山予更名獨秀峯今復
過之戲留一絶
倚天巉絶玉浮屠(次公李白詩青冥皖公山巉絶可人意浮屠佛之名而浮圖佛氏言塔也今先)
(生之詩以山比塔當是浮圖字)肯與彭郎作小姑(縯摭遺江南有兩山孤迥出於江中古傳爲二)
(孤山後人訛之即以大者爲大姑小者爲小姑立祠即以婦人之名配之洞庭之下有洲風濤激之則隱隱有声古傳爲猛浪磯後)
(之訛者則曰彭郎磯又以爲小姑之壻也潘同安志小孤山在宿松縣東南一百二十里又江州有澎浪磯語轉爲彭郎磯遂有)
(小姑嫁彭郎之語)獨秀江南知有意要今人別四方壷(厚左傳云自小)
(別至大别注云禹貢漢水至大别南入江然則此二別在江夏界也海中神山謂之方壷以其形如壷之方也)
犍爲王氏書樓
樹林幽翠滿山谷樓觀突兀起江濱云是昔人藏
書處磊落萬卷今生塵江邊日出紅霧散綺䆫畫
閣青氛氲山猨悲嘯谷泉響野鳥嘐戞巖花春借
(河圖括地象曰地以石爲骨)蒼根漱潺潺(次公瘦骨蒼根皆言石也漱潺潺則言水矣堯卿韓愈云巧匠斵山)
(骨)唐人唯竒章好石古莫攀盡令屬牛氏刻鑿紛
班班(師竒章公牛僧孺也白樂天太湖石記云今丞相章公嗜石於此物獨不謙譲東第南墅列而置之以甲乙丙丁品)
(之各刻于石隂曰牛氏石甲之上丙之中乙之下)嗟此本何常聚散實循環(次公)
(白記尾又云噫是石也百千載後散在天壌之内轉徙隱見誰復知之)人失亦人得要不出
區寰(厚家語楚共王出遊亡其烏號之弓左右請求之王曰止也楚人失弓楚人得之又何求焉孔子聞之曰惜乎其不)
(大也宜曰人遺弓人得之而已何必楚也)君看劉李末不能保河關(次公劉指漢也李指)
(唐也史記云魏王豹至國即絶河關又顔延年秋湖詩云離居殊千載一別阻河關)況此百株石鴻毛
於太山(縯司馬遷與任安書云死有重於太山或輕於鴻毛)但當對石飲萬事付
等閑(增保河關次公今先生詩句正言漢唐之失天下雖刊要害之大猶不能保守况若今日湖名之小小哉)
和劉長安題薛周逸老亭周善飲未七十
致仕(次公劉長安劉敞原父也薛周莫考其何人但先生謂其善飲酒而子由有詩亦專稱其能飲耳)
近聞薛公子早退驚常流買園招野鶴鑿井動潜
虬(次公晉書言如野鶴之在雞羣又蜀都賦云動高鵠出潜虬)自言酒中趣(縯晉書孟嘉好飲愈多不)
(亂桓温問嘉酒有何好而卿嗜之嘉曰公未得酒中趣耳)一斗勝涼州(厚續漢書載墩煌張氏家傳曰扶風孟陀)
(以蒲萄酒一斗遺張譲即得凉州刺史)翻然拂衣去親愛挽不留(厚晉書鄧攸傳吳人)
(歌攸曰鄧侯挽不留謝令推不去)隱居亦何樂素志庶可求(援語曰隱居以求其志)
所亡嗟無幾所得不啻酬青春爲君好白日爲君
悠(縯盧仝詩天上白日悠悠懸堯卿杜詩絶知春意好韓渥詩云青春固非老者事白日自爲閑人長)山鳥奏
琴筑野花弄閑幽雖辭功與名其樂實素侯(厚史記太)
(史公曰今有無秩禄之奉爵邑之人而樂與之比者命曰素封又曰千金之家乃與王者同樂豈所謂素封者邪)至今
清夜夢(次公歐陽公詩至今清夜夢猶遶北潭北)尚驚冠壓頭誰能載美酒
往以大白浮(援說苑魏文侯與大夫飲使公乘不仁爲觴政曰飲不盡者浮以大白堯卿揚雄有好事者載)
(酒肴從遊學)之子雖不識(周詩之子于歸)因公可與遊
自仙遊回至黑水見居民姚氏山亭高絶
可愛復憩其上
山鵶曉辭谷似報遊人起出門猶屢顧慘若去吾
里道途險且迂繼此復能幾溪邊有危&KR0799;歸駕聊
復尼(縯孟子行或使之止或尼之)愛此山中人縹緲如仙子(次公杜詩築居)
(山縹緲子仁杜牧詩云神仙高縹緲)平生慕獨往(次公淮南王莊子要略曰江海之士山谷之人輕天子細)
(萬物而獨往杜詩野人時獨往又曰龐公竟獨往師杜詩平生獨往意惆悵年半百)官爵同一屣(縯孟)
(子舜視天下猶弃弊屣師史記郊祀志武帝云嗟乎吾誠得如黃帝吾視去妻子如脫屣耳)胡爲此溪邊
眷眷若有竢(師韓愈瀧吏詩胡爲此水邊神色久戃怳)國恩久未報念此慙
且泚(師韓愈瀧吏詩叩頭謝吏言始慙今更羞歷官二十餘國恩並未酬)臨風浩悲咤萬世
同一軌何年謝簮紱丹砂留迅晷
南溪有會景亭處衆亭之間無所見甚不
稱其名予欲遷之少西臨斷岸西嚮可以
遠望而力未暇特爲製名曰招隠仍爲詩
以告來者庶幾遷之
飛簷臨古道高榜勸遊人未即令公隱聊須濯路
塵茆茨分聚落煙火傍城闉林缺湖光漏牎明野
意新居民惟白帽(次公白帽隱者之服杜詩云嘗念着白帽采薇青雲端師南史和帝紀百姓皆着高)
(屋白紗帽堯卿管寕不應州縣之辟常着白帽)過客謾朱輪(次公楊惲傳云乘朱輪者十人)山好
留歸屐(厚謝靈運登山著木屐上山則去其前齒下山則去其後齒)風回落醉巾(縯桓温燕龍山)
(風至吹孟嘉帽落而嘉不知)他年誰改築舊製不須因再到吾雖
老猶堪作坐賓
凌虚臺(師今在鳳翔廨之後園堯卿乃陳希亮知鳳翔時建也饒先生集載凌虚臺記云四)
(方之山莫高於終南而太守之居未嘗知有山焉此凌虚之所爲築也)
才高多感激道直無往還不如此臺上舉酒邀青
山青山雖云遠似亦識公顔崩騰赴幽賞披豁露
天慳落日銜翠壁暮雲點煙鬟(次公太白詩青山猶御半邊日退之詩擢玉紆)
(煙鬟)浩歌清興發放意末禮刪是時歲云暮微雪灑
袍班吏退迹如掃(厚杜詩山林迹如掃)賓來勇躋攀臺前飛鴈
過臺上雕弓彎聮翩向空墜一笑驚塵寰(次公此乃退之)
(雉帶箭云衝人决起百餘尺紅翎紅鏃隨傾斜將軍仰笑軍吏賀五色離披馬前墮取其意變其字者也)
孫莘老求墨妙亭詩(子翬先生墨妙亭記云熙寕四年十一月高郵縣孫)
(莘老自廣德移守吳興其明年二月作墨妙亭於府第之北取自漢以來古文遺刻以實之)
蘭亭蠒紙入昭陵(縯王右軍爲蘭亭宴集序真本以蠒紙書之唐太宗尤寶其書隨葬入昭陵)世
間遺跡猶龍騰(厚見末句注中信民梁武帝許右軍書云字勢雄逸如龍跳天門虎卧鳳閣)顔
公變法出新意(縯真卿書雄秀獨出一變古法)細筋入骨如秋鷹徐
家父子亦秀絶(厚徐浩父子工草隷人壯其書爲怒蜺抉石渴驥奔泉)字外出力
中藏稜嶧山傳刻典刑在千載筆法留陽冰(縯嶧山碑李斯)
(書也所謂小篆者唐李陽冰得其筆法號玉筋體杜詩嶧山之碑野火焚棗木傳刻失真)杜陵評書貴
瘦硬(厚杜甫八分小篆歌苦縣光和尚骨立書貴瘦硬方通神次公亭中有顔李斯等石刻故甫叙言之)此
論未公吾不憑短長肥瘦各有態玉環飛燕誰敢
春風欲動北風微歸鴈亭邊送鴈歸蜀客南遊家
最遠吳山寒盡雪先晞扁舟去後花絮亂(次公先生自杭倅以)
(開運塩河故至湖州若去乃三月矣故曰去後花絮亂)五馬來時賓從非(援南齊柳元伯之子五人)
(皆領郡號五馬殷文圭云柳氏亭邊參差五馬吳洪慶善韓文辨證云謝靈運爲永嘉大守常以五馬自隨立五馬坊五馬亭)
惟有道人應不忘抱琴無語立斜暉
於潜令刁同年野翁亭(邦衡按圖經岝㟧山在縣西二里野翁亭在山之北)
山翁不出山溪翁長在溪(前二令作二翁亭)不如野翁來往
溪山間上友麋鹿下鳬鷖問翁何所樂三年不去
煩推擠(援吳人歌曰鄧侯挽不留謝令推不去)翁言此間亦有樂非絲非
竹非蛾眉(次公非絲非竹雖語意當如是亦出左大冲詩何必絲與竹山水有清音)山人醉後鐡
冠落溪女笑時銀櫛低我來觀政問風謠皆云吠
犬足生氂(縯岑熙爲魏郡大守人歌之曰我有枳棘岑君伐之我有蟊賊岑君遏之吠犬不驚足下生氂)但恐
此翁一旦捨此去長使山人索寞溪女啼(天目山唐道士常冠)
(鐡冠於潜婦女皆插大銀&KR0808;長尺許謂之蓬沓)
僧清順新作垂雲亭(希声按杭州圖經云宝嚴院天成二年錢氏建其亭)
(館有借竹軒垂雲亭亭乃元豐中詩僧清順作)
江山雖有餘亭榭着難穩登臨不得要(次公宋玉賦登山臨水送)
(將歸又謝靈運有登臨海嶠詩)萬象各偃蹇(次公左傳云彼皆偃蹇盖傲慢不隨之貌先生詩又曰青山偃)
(蹇如高人又云青山若無素偃蹇不相親皆此意也)惜哉垂雲軒此地得何晚天
功爭向皆詩眼巧增損路窮朱欄出山破石壁很
海門浸坤軸(縯杜詩安知有蒼池萬頃浸坤軸)湖尾抱雲巘葱葱城
郭麗(縯蘇伯阿望舂陵郭唶曰氣佳哉欎欝葱葱然)淡淡煙村遠紛紛烏鵲去
一一漁樵返雄觀快新獲微景收昔遁道人眞古
人嘯詠慕嵆阮(厚晉周顗於王導坐傲然嘨詠導曰卿欲遠希嵆阮邪顗曰安敢近捨明公遠希嵆阮)空
齋卧蒲褐芒屨每自捆(厚唐隱士朱桃椎織芒屨置道上見者米茗易之曰此居土屨縯孟)
(數十人皆衣褐捆屦注捆猶叩㭬也織屦欲使堅故叩之也)天憐詩人窮乞與供詩本
我詩久不作荒澁旋鋤墾從君覓佳句咀嚼廢
朝飯
東陽水樂亭(爲東陽令王都官槩作秦志林錢塘東陽皆有水樂洞泉流空巖中皆)
(自然宫商)
君不學白公引涇東注渭五斗黃泥一鍾水(縯漢書溝)
(洫志白公奏穿渠引涇水首起谷口尾入擽陽注渭中袤三百里漑田四千五百餘頃民歌之曰舉臿爲雲决渠爲雨涇水二石其)
(泥數斗)又不學哥舒横行西海頭歸來羯鼔打凉州
(縯哥舒其先盖突騎施哥舒部之酋長世居安西翰貴封凉國公羯鼓打凉州事未詳凉州曲名也唐以州名曲如伊梁甘凉之類)
(又云入破其地皆䧟於吐蕃羯鼔外夷樂以戎羯名之如&KR0238;桶下以牙牀承之擊用兩枝厚哥舒翰築神威軍青海上吐蕃攻破)
(之更築於龍駒島二千人戊之由是吐蕃不敢近青海)但向空山石壁下愛此有
聲無用之清流流泉無絃石無竅彊名水樂人人
笑慣見山僧巳厭聽多情海月空留照洞庭不復
來軒轅(縯莊子黃帝張咸池九韶之樂於洞庭之野軒轅言黃帝也)至今魚龍舞鈞天
(厚趙簡子疾語大夫曰我之帝所甚樂與海神遊於鈞天廣樂九奏萬舞不類三代之樂其聲動人)聞道磬㐮
東入海(援論語擊磬㐮入于海)遺聲恐在山海間鏘然澗谷含
宫徵節奏未成君獨喜不須寫入薰風絃(縯舜作五絃之琴以)
(歌南風其詩曰南風之薰兮可以解吾民之愠兮)縱有此聲無此耳
李行中醉眠亭三首
巳向閑中作地仙(縯孫思邈著千金方以䖟蟲水蛭爲藥以害物命不獲上昇爲地仙)更於
酒裏得天全(縯莊子言醉者墜軍雖疾不死骨節與人同而犯害与人異其神全也)從教世
路風波惡賀監偏工水底眠(厚杜詩酒中八仙歌知章騎馬似乘船眼花落井水底眠)
君且歸休我欲眠人言此語出天然醉中對客眠
何害須信陶潜未苦賢(縯陶潜有酒輒設不問賓主醉則語客曰我醉欲眠君且去厚李)
(白詩我醉欲眠君且去明朝無事抱琴來)
孝先風味也堪憐肯爲周公晝日眠(縯邊韶字孝先嘗晝日假寐弟子私)
(嘲之曰邊孝先腹便便懶讀書但欲眠孝先聞之對曰邊爲姓孝爲字腹便便五經笥但欲眠思經事寐與周公同夢静與孔子同)
(意師而可嘲出何典記)枕麴先生猶笑汝(援劉伶酒德頌先生於是方捧甖承糟銜柸嗽醪奮)
(髯箕踞枕麴藉糟)枉將空腹貯遺編(蘇陸龜蒙杞菊賦序云率空腸貯古聖賢語)
次韻陳海州乘槎亭(縯因話錄云漢書載張騫窮河源言其奉使之遠寔)
(無天河之說唯張華博物志云近出有人居海上每年八月見乘槎來不違時賫一年糧乘之到天河見婦人)
(織丈夫飲牛遣問嚴君平云某年月日客星犯牛斗即此人也後世相傳云得織女支機石持以問君平都是)
(憑虚無之說今成都嚴真觀有一石呼爲支機石云當時君平晉之寶曆中余下第還家於京都途中逢官差)
(夫逓舁張騫槎先在東都禁中今准詔索有司取進不知是何物也前軰詩往往有張騫槎者相襲訛謬矣縱)
(出雜書亦不足據也)
人事無涯生有涯(縯莊子吾生也有涯而如也無涯老杜詩世路雖多梗吾生亦有涯)逝將
歸釣漢江槎(縯杜詩歸釣槎頭縮項鯿孟浩然詩試垂竹竿釣果得槎頭鯿)乘桴我欲從
安石(任孔子曰乘桴浮于海縯謝安與孫綽等泛海風起浪湧安吟嘨自若)遁世誰能識子
嗟(次公丘中有麻詩云彼留子嗟言其遁世矣)日上紅波浮翠巘潮來白浪
卷青沙清談美景雙竒絶不覺歸鞍帶月華
登常山絶頂廣麗亭
西望穆陵關(縯穆陵山在沂州沂水縣𬋩仲言齊之封境南至于穆陵)東望琅邪臺
(厚琅邪山在沂州之沂水海州之胸山密州之諸城三縣界漢有琅邪縣先是越王句踐嘗治此始皇登山樂之作琅邪臺其地在)
(今諸城之東南)南望九僊山(縯在錢塘臨安或云在密州諸城縣)北望空飛埃相將
呌虞舜(厚杜詩回首呌虞舜蒼梧雲正愁)遂欲歸蓬萊(次公使玉川子詩蓬萊山在何處乘)
(此清風欲歸去)嗟我二三子狂飲亦荒哉紅裙欲仙去(縯趙飛燕)
(身輕臨風如欲歸去)長笛有餘哀清歌入雲霄妙舞纖腰回自
從有此山(縯羊叔子登峴州謂鄒湛曰自有宇宙便有此山古來賢逹勝上登此遠望如我與卿者多矣然堙滅無)
(聞使人悲傷)白石封蒼苔何嘗有此樂將去復徘徊人生
如朝露白髮日夜催弃置當何言萬劫終飛灰(援曹)
(毗志怪曰漢武鑿昆明池見灰墨無復士舉朝不解以問東方朔朔曰可試問西域胡至後漢明帝時外國道人入洛陽有憶方朔)
(言者以問之胡曰天地大劫將盡則劫燒此劫燒之餘也)
種德亭(并序)
處士王復家於錢塘爲人多技能而醫尤精
期於活人而巳不志於利築室候潮門外治
園囿作亭榭以與賢士大夫遊惟恐不及然
終無所求人徒知其接花蓺果之勤而不知
其所種者德也乃以名其亭而作詩以遺之
小圃傍城郭閉門芝术香(堯卿仙經本行傳言焚芝术辝葷羶清籟飃飀於草木天香氛)
(氲於崖谷此道家之所貴也)名隨市人隱(縯王康琚反招隱詩曰大隱隱朝市小隱隱薮澤)德與
佳木長(厚太史公言一歲種之以糓十歲種之以木百歲來之以德)元化善養性(援後漢方術傳)
(華佗字元化其傳云曉養生之術年巳百歲而猶有壯容時人以爲仙)倉公多禁方(縯倉公淳于意其傳)
(云少而喜醫方術更受師同郡元里公乘陽慶使意盡去其故方更悉以禁方予之蓋常爲齊太倉長)所活不可
數相逢旋相忘但喜賓客來置酒花滿堂(子仁李白詩美)
(人在時花滿堂)我欲東南去再觀雙檜蒼山茶想出屋湖橘
應過墻(次公曰双檜山茶湖橘皆園中所有也)木老德亦熟吾言豈荒唐
城南縣尉水亭得長字
兩尉鬱相望東南百步埸(次公曰百步埸蓋言尉司教閱處也退之詩云汴泗交流)
(郡城角斸埸千步平如削)插旗蒲柳市伐鼔水雲鄕(次公曰插旗伐鼓以言尉之事蒲柳)
(市水雲鄕則言湖州也)巳作觀魚檻仍開射鴨堂(縯曰孟郊爲漂陽尉開射鴨堂)
(次公曰左傳公觀魚于棠孟東野射鴨復射鴨)全家依畫舫極目亂紅粧㶑
㶑波頭細疎疎雨脚長(性之曰杜牧之詩林里山高水脚長)我來閑濯
足溪漲欲浮牀澤國山圍裏(元日劉賓客詩云山圍故國周遭在)孤城
水影旁欲知歸路處葦外記風檣(商老曰杜牧之李長吉集序云風檣)
(陣馬不足爲其勇也)
遷居臨皐亭(次公曰先生始至黃寓居定惠院後自定惠遷臨皐本回車院故有全家)
(占江驛之句)
我生天地間一蟻寄大磨區區欲右行不救風輪
左(縯晉天文志周髀家云天旁轉如推磨而左行日月古行隨天左轉故日月寔東行而天牽之以西没譬之於蟻行磨石之上)
(磨左旋而蟻右去磨疾而蟻遟故不得不隨磨以左廻焉)雖云走仁義未免遲寒餓劒
米有危炊(厚晉書桓玄在殷仲堪坐上共作危語玄曰矛頭浙米劒頭炊仲堪曰百歲老翁攀枯枝有一參軍云盲)
(人騎瞎馬半夜臨深他仲堪曰此太逼人盖仲堪眇一目也)鍼氊無穏坐(援晉書愍懷太子傳舍人杜錫每以)
(忠規勸太子修德進善遠於讒謗太子怒使人以針着錫常所坐氊中而刺之)豈無佳山水借眼風
雨過歸田不待老勇决凡幾箇幸兹廢弃餘疲馬
解鞍䭾全家占江驛絶境天爲破(次公退之詩有云破天慳)飢貧
相乘徐(次公退之詩無善名以開無惡声以懷名聲相乘除得少失有餘)未見可弔賀(縯董)
(仲舒曰弔者在門賀者在閭言憂則恐懼恐懼則福至賀者在門弔者在閭言受福則驕奢驕奢則禍至次公蘇秦見齊王仰而)
(慶俯而弔劉表云受弔不受賀師左氏可弔而又賀之)淡然無憂樂苦語不成些(次公)
(音四箇切乃楚人之聲也故宋玉招䰟每句有其字)
徐大正閑軒
冰𧖟不知寒(縯王子年拾遺錄東海圓嶠山有冰蚕長七寸有鱗角以霜雪覆之則爲蠒五色絲織爲衣入)
(水不濡)火鼠不知暑(厚東方朔神異經曰南荒之外有火山其中皆生不燼之木晝夜火燒)
(得暴風猛雨不滅火中有鼠重百斤毛長二尺餘細如絲可以作布倬王貞白寄鄭谷詩云少鼠重燒市冰蚕獨繭絲直須)
(天下手裁作領巾披)知閑見閑地巳覺非閑侣君看東坡翁懶
散誰比數形骸墯醉夢生事委塵土早眠不見燈
晚食或欹午卧看氊取盗(援晉書王献之夜卧齋中有偷人入其室盗物都盡献之徐曰)
(偷兒青氊我家舊物可特置之)坐視麥漂雨(縯後漢高鳳少爲書生家以農畒爲業專精讀書晝夜不息妻)
(嘗之田曝麥於庭令鳳持竿護雞時天暴雨而鳳持竿誦經不覺潦水漂麥也)語希舌頰強(厚晉殷仲堪云)
(三日不讀道德經覺舌本間強)行少腰脚僂五年黃州城不踏黃州
鼔人言我閑客置此閑處所問閑作何味如眼不
自睹(縯莊子目能視百步之外而不見其睫)頗訝徐孝廉得閑能幾許介
子願奉使(次公前漢傅介子謂霍光曰樓蘭龜兹數反覆而不誅無所懲艾介子過龜茲時其王近就人易得也願)
(往刺之以威示諸國)翁歸備文武(援前漢田延年爲河東太守行縣至平陽召故吏五六十人延年親臨見)
(令有文者東有武者西閱數十人次到尹翁歸獨伏不肯起曰翁歸文武兼備唯所設施)應緣不耐閑
名字掛庭宇我詩爲閑作更得不閑語君如汗血
駒(縯天宛國馬汗血其先天馬子也)轉眄略燕楚(厚李白天馬歌升崑崙歷西極四足無一蹶雞嗚發)
(燕晡秼越)莫嫌鑾輅重終勝鹽車苦(厚戰國策汗明之言曰驥服塩車上太行伯樂)
(遇之下車攀而哭之)
泗州南山監倉蕭淵東軒二首(艾蒳香名又見十四卷十四板注)
偶隨樵父採都梁(南山名都梁山山出都梁香故也次公樂府歌詩曰㲲㲪五水香迷迭艾蒳及都)
(梁又本草蘭草條下注引荆州記云都梁縣有山山下有水清淺其中生蘭草因名爲都梁)竹屋松扉試
乞漿(厚太平廣記裴航經藍橋驛永漿於老媪家嫗咄曰雲英擎一杯水來郎君要飲次公朝野僉載云太歲在酉乞)
(漿得酒)但見東軒堪隱几(援莊子齊物論南郭子綦隱几而坐又孟言不應隱几而卧)不知
公子是監倉溪中亂石墻垣古山下寒𬞞匕箸香
我是江南舊遊客挂冠知有老蕭郎(縯南史陶弘景永明十年脫朝)
(服掛神武門上表辭禄次公東觀漢記曰王莽居攝子字誎莽而莽殺之逢萌謂友人曰三綱絶不去禍將及人即解冠掛東門)
(而去倬白樂天送蕭處士詩能文好飲老蕭郎身似浮雲鬢似霜)
北望飛塵若晝霾(次公𡭗雅風而雨土曰霾又詩終風且霾)洗心聊復記東齋
玲禽聲好猶思越(縯古詩胡馬嘶北風越禽巢南枝次公莊舄在楚爲執珪有頃而病楚王曰舄故越)
(之鄙細人今在楚冨貴矣亦思越不)野橘香清未過淮(厚周礼考工記橘逾淮而北爲枳)有
信微泉來遠嶺無心明月轉空階一官倉庾真堪
老(援漢有倉氏庾氏以其爲倉庾之官而長子孫焉)坐看松根絡斷崖
劉乙新作射亭(乙父嘗短眉州)
蘭玉當年刺史家(縯晉謝安嘗戒約子姪曰子弟亦何豫人事而正欲使其佳姪玄荅曰譬如芝蘭玉)
(樹欲使其生於階庭耳)雙鞬馳射笑穿花(厚後漢董卓膂力過人雙帶兩鞬左右馳射注云言)
(所以藏箭謂之服藏弓謂之鞬左傳左執鞭弭右属&KR1060;鞬)而今白首閑騘馬(援後漢桓典拜侍御史常)
(乘騘馬京師畏憚爲之語曰行行且止避騘馬御史)只有清樽照畫蛇(縯晉書樂廣有親賓久闊)
(不復來廣問其故荅曰前在座蒙賜酒方欲飲杯中有蛇影意甚惡之旣飲而疾于時何南廳事壁上有角弓盡作蛇廣意杯中蛇)
(即角影也復置酒于前處謂客曰酒中復有所見否荅曰所見如初廣乃告其所以客豁然應解沉病頓愈)寂寂小
軒蛛網遍隂隂垂柳鴈行斜手柔弓燥春風後(厚魏)
(文帝言歲時之春勾芒司節和風扇物弓燥手柔草淺獸肥與族子獵於鄴西)置酒看君中戟牙
(次公吕布傳袁術遣將紀零等攻劉備布謂零曰玄德布弟也爲諸君所困故來救之布性不喜合闘但喜解闘耳乃令一軍候植)
(戟於營門布彎弓顧曰請君觀布射戟小攴中者各解兵不中可留决闘布即一發正中戟支零等皆言將軍天威也罷去)
留題蘭臯亭
雪後東風未肯和扣門遷客夜經過不知舊竹生
新筍但見清伊換濁河(次公即前所謂新洛也)無復往來乘下
澤(縯後漢馬援嘗謂官屬曰吾從弟少游常哀吾慷慨多大志曰士生一世但取衣食裁足乘下澤車御欵段馬爲郡掾吏守墳)
(墓鄕里稱善人斯可矣)聊同笑語說東坡(堯卿白樂天謫忠州州有東坡屢作詩以言之故公)
(在黃州亦作東坡乃樂天之遺意也)明年我亦開三徑(次公晉陶潜傳求爲彭澤令謂親朋曰聊欲絃)
(歌以爲三逕之資盖蔣詡開三逕以延其友求仲牧仲也)寂寂兼無雀可羅(厚前漢鄭當時傳云先是)
(下邽翟公爲廷尉賓客滿門及廢門外可設雀羅堯卿樂天詩云門冷兼無雀可羅)
南部妙峯亭
千尋挂雲闕十頃含風灣開門弄清泚照見雙銅
鐶池臺半禾黍(縯詩周大夫行役至于宗周過故宗廟宫室盡爲禾黍)桃李餘榛管
(次公退之詩豈念幽桂遺榛管)無人肯回首日暮車斑斑(厚後漢五行志京都童謠曰車斑斑)
(入河間河間婦女工數錢)史君非世人心與古佛閑時邀聲利客
來洗塵埃顔新亭在東阜飛宇臨通闤古甃磨翠
壁霜林散煙鬟(次公退之詩櫂玉紆煙鬟先生今句盖言山之露頂如煙鬟耳又有詩曰孤雲落日)
(在馬耳照耀金碧開煙鬟又曰落日銜翠壁暮雲點煙鬟又曰兩山遥樹雙煙鬟又曰淮山相媚好曉鏡開煙鬟是己)孤雲
抱商丘芳草連杏山俯仰盡法界(次公佛書所謂法界觀是已)逍遥
寄人寰(次公鮑昭舞鶴賦歸人寰之喧卑)亭亭妙高峯(次公妙高峯則取海上德雲所居之)
(山爲名也)了了蓬艾間(縯莊子夫三子者猶存蓬艾之間)五老壓彭蠡(援廬山有)
(五老峯廬山背岷流面彭蠡故云)三峯照潼關(厚華山有三峯曰蓮華毛女松檜潼關在華州華隂縣)
(子仁退之詩曰照潼關四扇開荆山巳去華山來)均爲拳石小(次公禮記云山拳石之多)配此
一掬慳(縯退之炭谷湫詩巨靈高其棒保此一掬慳)煩公爲摽指免使勤躋攀
壽星院寒碧軒(敬夫按啚經錢塘靈隱天笁寺内壽星院晉天福八年建其亭館有)
(寒碧軒)
清風肅肅搖䆫扉牎前脩竹一尺圍(援劉禹錫詩青松欝成塢脩竹盈尺)
(圍)紛紛蒼雪落夏簟冉冉綠霧沾人衣(援老杜詩無使霜過沾人)
(衣)日高山蟬抱葉響人静翠羽穿林飛道人絶粒
對寒碧爲問鶴骨何緣肥
西湖壽星院此君軒(注見前首)
卧聽謖謖碎龍鱗俯看蒼蒼立玉身一舸鴟夷江
海去(縯范蠡旣破吳乃浮扁舟游江湖變姓名至齊號鴟夷子皮次公杜牧之詩西子下姑蘇一舸逐鴟夷)尚
餘君子六千人(厚吳越相攻越王勾踐以其私君子六千人爲中軍次公先生以君子比竹也)
次韻林子中蒜山亭見寄
竒逸多聞老敬通(師馮衍字敬通東漢人博識多聞)何人慷慨解憐翁
十年簿領催衰白一笑江山發醉紅(倬樂天詩醉貌如霜葉雖紅不是春)
(鄭谷詩衰鬢霜供白愁顔酒借紅杜詩髮少何勞白顔衰肯更紅陳無巳詩髮短愁催白顔衰酒借紅)聞道賦詩
臨北固(次公北固潤州山名師晉謝靈運從遊京口北固應詔賦詩)未應舉扇向西風
(厚王導每遇西風起舉扇自障曰元規塵汚人)叩頭莫喚無家客(次公吕仙翁詩三千里外無家)
(客七百年來雲水身)歸掃岷峨一畒宫(援禮記儒有一畒之宫)
再和并荅楊次公
毗盧海上妙高峯(師華嚴第一善知識德雲住妙高峯)二老遥知說此
翁聊復艤舟尋紫翠(援杜牧之詩千峯横紫翠)不妨持節散陳紅
(援西漢汲黯以便宜持節發河内倉粟以賑貧民次公漢書太倉之粟陳陳相因又云紅腐而不可食)高懷却有
雲門興(師何㣧隠居若耶山雲門寺)好句真傳雪竇風(次公雪竇禪師其言禪之)
(詩有集行於世堯卿雪竇師諱重顯字隱之遂州李氏子生於興國五年四月八日後出家受供學經論業於鄕里晚參隨州智)
(門祚和尚因扣不起一念之旨豁然知歸遂徧遊叢林衆所推仰先居吳門之洞庭遷四明之雪竇由是雲門之道復振於江浙侍)
(中賈公奏聞朝廷乞賜明覺之號至皇祐五年七月七日不遺嘱亦不說偈北首而亡)唱我三人無譜
曲馮夷亦合舞幽宫(縯司馬相如賦使靈媧鼔瑟而舞馮夷馮夷河伯也)
次韻劉景文登介亭(十朋介亭詳見介亭餞楊傑次公詩注中堯卿景)
(文詩云使君中和堂六月無炎溽隨呼衆賓集一笑清風足復爲曲水飲石面湧寒渌持杯襟𬒮凉酒出金鯨)
(腹旌旗登鳳皇羽翼在林麓半空老崖断千載靈薬伏松杉各雄枝螭蜃旁奔逐古韻豈塵世遐瞻有天目霸)
(國荒故壇禪社侈新屋霞標起山近潮勢卷江速物外得長凉樽前尋往躅有客告將行遟留待珠玉欣然點)
(鼠鬚萬象歸一幅終篇燦燦動滿座琅琅讀此時天樂奏到夜山鬼哭和之慙豈敢來者信難續粉壁鑑相射)
(香媒塵不觸醉歸掃雙堵字字照巖谷星辰衆所仰冨貴公豈欲一言換凢骨芝术誰能服)
澤國梅雨餘(次公夏至前雨名黃梅雨)衰年困蒸溽高堂磨新塼
頗覺利腰足松根百尺井兩綆飛淨渌流觴聚兒
童一笑爲捧腹(厚史記司馬季主捧腹大笑)清風信可馭(厚列子馭風而行)
剛氣在巖麓始知共此世物外無三伏長歌入雲
去不待管絃逐西湖真西子(子仁先生杭州西湖詩云欲把西湖比西子淡粧濃)
(抹揔相宜荅馬忠玉詩又云秪有西湖似西子故應宛轉爲君容次韻趙德麟潁州西湖詩又云西湖雖小亦西子縈流作態脩而)
(丰)煙樹點眉目濤江少醖藉高浪飜雪屋俛仰撫
四海(縯莊子俛仰之間再撫四海之外)百世飛鳥速遠追錢氏餘(次公)
(指言吳越王錢鏐也)近弔祖侯躅(堯卿祖无擇也)吾生如寄耳寸晷輕寸
玉(援淮南子云聖人不貴尺之璧而重寸之隂)誰似劉將軍逸韻謝邊幅(次公)
(後漢書公孫𫐠與圖成敗及脩飾邊幅)千言一揮手五車不再讀(厚莊子惠子多方其)
(書五車師韓愈詩爲人強記覧過眼不再讀)春巖彩雞舞月峽哀猿哭朝先
啼鴂起暮與寒螿續我老廢吟哦頼君時擊觸從
今事遠覽發軔此幽谷清游得三昧(次公法華經妙音菩薩有三昧者其)
(目凡十六)至樂謝五欲(次公法華經有五欲曰淫慾欲曰睡眠欲曰飲食欲曰自恣欲曰貪欲欲又維摩詰)
(云汝等巳發道意有法樂可以自娛不應復樂五欲)莫作狂道士氣壓劉師服(程韓)
(退之作石鼎聮句詩序云道士軒轅弥明與劉師服侯喜作石鼎聮句二子思竭不能續曰尊師非人也其等伏矣)
袁公濟和劉景文登介亭詩復次韻荅之
(堯卿云濟名轂所和詩云東南富山水所病在卑溽隂晴變朝暮梅雨大田足翰苑燕高堂金斝浮蟻渌詩泠)
(四座耳醉飽五經腹亭午登介亭縈紆俯山麓行路愁暍死是月丁初伏乘高瞰羣峯前後浪奔遂三吳在指)
(掌百越人雙目漢憂分朱轓堯意注黃屋下輿曾未幾傳命甚郵速覇遂伏下風元白仰高躅倡予而和汝談)
(笑唾珠玉所恨継者貧嚢箱無寸幅劉侯世良將文史三冬讀坐嘯胡騎却行歌燕旦哭儒將久寂寥断絃今)
(日續所得最在詩銛利鋒莫觸唱酬黃卷上如響荅深谷王侯冨方丈熊掌我所欲獨餒不得飽中心但誠服)
昏昏堕醉夢柰此六月溽君詩如清風(援詩吉甫作誦穆如清風)
吹我朝睡足登臨得佳句江白照湖渌䄂手獨不
言默藁巳在腹(厚王勃爲文未嘗構思酣寢斍揮翰如飛人謂之腹藁)是時風雨過
藹藹雲歸麓(師退之詩君詩多態度藹藹春空雲)疎星帶微月金火爭
見伏(師秋夏之交以金代火金畏火故庚日必伏)惜哉此清景變滅不可逐
歸來讀君詩耿耿猶在目却思少年日聲價爭埸
屋文如翻水成(次公韓退之詩文如翻水成初不用意爲)賦作义手速(厚天平廣記唐)
(温庭筠才思豔麗工於小賦每入試押官韻作賦几八义手而八韻成)秋風起鴻鵠我亦繼
華躅(堯卿公濟試秩館職首薦公亦本埸第七人故有継華躅之句)那知君蹭蹬獨泣荆
山玉(縯楚人卞和得玉璞於楚山中献武王王使人相之曰非也王怒則其足後成王即位和抱玉泣於楚山下三日三)
(夜成王使玉人理之乃得寶名曰和氏璧)相見南新道(無己南新縣今併入新城縣)青衫垂
破幅早知事大繆(子仁司馬迁荅任安書曰事乃有大繆不然者)恨不十年讀
(次公南史沈攸之言早知窮逹有命侮不十年讀書)莫嫌馮唐老(縯王仲宣詩馮唐豈不偉白首不見招)
(師馮唐漢文帝時白首爲郎子仁馮唐傳有云父老何自爲郎)終勝賈誼哭(厚前漢賈誼上書可爲稱)
(哭者一可爲流涕者二)今年復爲僚舊好許重續升沉何足道
等是蠻與觸(援莊子有國於蝸之左角曰觸氏有國於蝸之右角曰蠻氏時相與争地而戰伏尸數萬)共
爲湖山主出入窮澗谷衆馳君不爭人弃我所欲
何時神武門相約挂冠服(次公南史陶弘景永明十年脫冠掛神武門上表辝禄詔許之)
(及發公卿祖之征虜亭供帳甚盛車馬填咽咸云宋齊已來未有斯事也)
閱世亭詩贈任仲微
任公鎮西南嘗贈繞朝策(縯左傳晉人患秦之用士會也謀歸之士會行繞朝贈之以策)
(曰子無謂秦無人吾謀適不用也)當時若盡用善陣無赫赫(援孫子曰善陣者無赫赫)
(之功)凄凉十年後邪正久巳白却留封德彛天意渺
難測(縯魏徵勸太宗行仁義封德彛笑之其後果治太宗曰恨封德彛之不及見也次公杜牧詩可憐貞觀太平後天)
(且不留封德彛)象賢真驥種(厚前漢王嘉傳注象賢象其先父祖之賢耳)號訴甘百適
(次公前漢陳遵日出醉歸曹事數廢西曹以故事適之侍曹詣寺舍白遵遵曰滿百乃相聞以故事有百適者斥適讀爲謫)豈
云報仇讎禍福指絡脉(子仁秦少游作任師中墓表元豊中公知瀘州使者誣奏公西南乞)
(第過江安時不時掩擊乃延儒生講書疑有私謁朝廷疑之乃先使下其章於它郡各窮竟所考未具而公卒時當途者以公旣殁)
(爲使者道地公之子大防三詣闕上書陳冤狀獄不敢變使者竟免大防即仲微也)高才食舊德(子仁文選)
(班固西都賦士食舊德之名氏食舊德字出周易)但恐里門窄(縯前漢于定國云少高大門閭令容駟馬)
(車我治獄多隂德子孫必有興者)傷心千騎歸(次公千騎太守事古陌上桑云東方千餘騎夫婿居上頭)
贈印黃壌隔惟有亭前檜閱世不改色千年與井
在記此王粲宅(援杜詩應同王粲宅留井峴山前)
浴日亭(在南海廟前)
劒氣崢嶸夜插天(縯晉書初吳之未滅也斗牛之間常有紫氣張華聞雷煥妙逹緯象問曰此何)
(祥也曰寶劒之精上徹於天耳)瑞光明滅到黃灣(次公黃湾海口也)坐看暘谷
浮金暈(厚淮南子日出于晹谷登于扶桑)遥想錢塘涌雪山(厚錢塘即杭州雪山)
(言潮也盧肇海潮賦激水而潮生湧雪山)巳覺滄涼蘇病骨(援列子孔子東游見兩小兒辯闘其一曰)
(日出之初滄滄凉凉及其日中熱如探湯)更煩沆瀣洗衰顔(武子列仙傳陵陽子言春食朝霞夏食沆瀣)
(沆瀣者夜中之氣也司馬相如大人賦云呼吸沆瀣兮飡朝霞)忽驚鳥動行人起飛上千
峯紫翠間(次公紫翠山色也杜牧詩千峯横紫翠)
次韻子由三首
東亭
僊山佛國本同歸(次公白樂天云海山不是吾歸処歸則湏歸兜率天)世路玄關两
背馳(厚文選曹顔遠詩今我誰所記羣士皆背馳)到處不妨閑卜築(厚杜甫誎懷詩)
(注平生多病卜築遣懷)流年自可數期頥(縯記曲禮云百年曰期頥)遥知小檻臨
[門@里]市定有新松長棘茨誰道茆簷劣容膝(援陶潜歸去來云審)
(容膝之易安)海天風雨看紛披(次公杜詩是節東籬菊紛披爲誰秀)
東樓
白髮蒼顔自照盆董生端合是前身(次公董生董仲舒也)獨栖
高閣多辭客(厚晉書杜又殷浩並才名冠世而庾翼弗之重也每語人曰此軰宜束之高閣俟天下太平然)
(後議其任也)爲著新書未絶麟(次公此非是孔子春秋事乃司馬遷作史記述陶唐至漢武太和年)
(得白麟而止亦猶春秋止於獲麟也子仁此一聮意指董仲舒下帷講誦不窺園及著玉柸繁露書特不泥本事耳故首言董生)
(是前身以引之所謂高閣者直指東樓也舊注引庾翼所謂此軰宜束之高閣失詩意矣)小醉易醒風力
軟安眠無夢雨聲新長歌自誷真堪笑底處人間
是所欣(柳子厚詩長歌返故室自誷非所欣)
椰子冠
天教日飲欲全絲(縯前漢袁盎字絲徙爲吳相辤行兄子種謂曰吳王驕日久國多奸今絲欲刻治彼)
(不上書告君則利劒刺君矣東方卑濕絲能日飲亡何說王母反而巳如此幸得脫)美酒生林不待儀
(次公儀狄大禹時人善造酒椰子樹似㯽榔而高大葉長一房生三十餘子如瓜肉似熊白味似胡桃内有漿一升清如水甜如蜜)
(今言美酒生林指言椰子中有自然之酒故不待儀狄也)自漉疎巾邀客醉(援陶潜好酒酒熟取)
(頭上葛巾漉酒畢還復著之)更將空殼付冠師(前漢高祖紀注薛有作冠師)規模簡
古人爭看簮導輕安髮不知(厚隋書簮導按釋名云簮建也所以建冠於髮也導)
(所以導鬢髮使入巾&KR0808;之裏也)更着短簷高屋帽(厚隋書宋齊之間帽或有白紗高屋)東
坡何事不違時
望夫臺
山頭孤石遠亭亭江轉船回石似屏可憐千古長
如昨船去船來自不停浩浩長江赴滄海紛紛過
客似浮萍誰能坐待山月出照見寒影高伶俜(子仁)
(武昌山上有婦望夫不歸身化爲石即此類)
阮籍嘯臺(在尉氏東南城隅)
阮生古狂逹遯世默無言猶餘匈中氣長嘯獨軒
軒高情遺萬物不與世俗論登臨偶自寫激越蕩
乾坤醒爲嘯所發飲爲醉所昏誰能與之較亂世
足自存
懷口令陳德任新作占山亭二絶
尚父提封海岱間南征唯到穆陵關(縯左傳齊侯曰先王賜我先公)
(履曰南至于穆陵比至于無棣五侯九伯汝得征之尚父即太公望也)誰知海上詩狂客占
得膠西一半山
我是膠西舊使君(曾守密州)此山仍合與君分故應竊
比山中相時作新詩寄白雲
寄傲軒
先生英妙年一掃千兔秃仕進固有餘不肯踐埸
屋通闤何所傲傲名非傲俗定知軒冕中享榮不
償辱豈無自安計得失猶轉轂先生獨揚揚憂患
莫能瀆得如虎挾乙失若龜藏六(縯虎威狀如乙字人佩之可以辟除不祥)
(亀首尾及四足凡六)茅簷聊寄寓俛仰亦自足東坡無邊春方
寸盡藏蓄醉哦傍若無獨侑一樽綠牀頭車馬道
殘月挂疎木朝客紛擾時先生睡方熟
常州太平寺法華院薝蔔亭醉題
六花薝蔔林間佛九節菖蒲石上僊(縯維摩經言如入薝蔔林中唯嗅薝)
(蔔不嗅餘香薝蔔梔子花也其花六出韓衆服菖蒲得仙湏生石上一寸九節者)何似東坡鐡柱杖
一時驚散野狐禪
望湖亭
八月渡長湖蕭條景物疎西風片帆急暮靄一山
孤許國心猶在匡時術巳虚岷峨家萬里投老得
歸無
次韻半山亭
登嶺勢巍巍蓮峯大半齊凭欄紅日早回首白雲
低松柏月中老猿猴物外啼禪師吟絶後千古指
人迷
和廬山芝上人竹軒
洞外復空中千千萬萬同勞師向竹頌清是阿誰
風
觀臺
三界無所住一臺聊自寕塵勞付白骨寂照起黃
庭殘磬風中溺孤燈雪後青須防戲童子投礫犯
清冷(見病臂謁告注)
增刊校正王狀元集註分類東坡先生詩卷之九
