增刊校正王狀元集注分類東坡先生詩卷之十七
懷舊下
詩十三首
武昌西山(并叙任元祐五年在京師作)
嘉祐中翰林學士承旨鄧公聖求爲武昌令
常遊寒溪西山山中人至今能言之軾謫居
黃岡與武昌相望亦常往來溪山間元祐元
年十一月二十九日考試舘職與聖求會宿
玉堂偶話舊事聖求嘗作元次山窪樽銘刻
之巖石因爲此詩請聖求同賦當以遺邑人
使刻之銘側
春江綠漲蒲萄醅(厚東漢四夷列傳栗弋國属康居出蒲萄其土水美故蒲萄酒時有名焉李白)
(高陽歌遥看漢水鴨頭綠恰似蒲萄初醱醅)武昌官柳知誰栽(次公晉陶侃傳侃鎮武昌嘗課)
(諸營種柳都尉夏施盗官柳植之於己門侃後見駐車問曰此是武昌西門柳何因盗來此種施惶怖謝罪)憶從樊
口載春酒步上西山尋野梅西山一上十五里風
駕兩腋飛崔嵬(縯盧仝茶歌但覺两腋習習生清風)同遊困卧九曲嶺
褰衣獨到吳王臺中原北望在何許但見落日低
黃埃歸來解劔亭前路(子仁解劔亭在武昌先生嘗云子胥渡江處也)蒼崖半
入雲濤堆浪翁醉處今安在(瀼溪在江州西南九十里言浪無可拘限著浪說十)
(一篇爲一卷其在樊上鄰家皆是漁者少者長者戲更曰聱叟又以其漫浪於人間謂其可稱漫叟次公浪翁指言元結也本集)
(自釋云天下兵起逃入猗玕洞始自稱猗玕子將家瀼濱乃自稱浪士)石臼抔飲無樽罍(次公)
(云元結居樊上有抔樽自爲銘并序曰郎亭西乳有聚石石臨樊水漫叟構石顛以爲亭石有窊顛者因修之以藏酒孟士源愛之)
(命爲杯樽其字音薄侯切爲士源作抔樽銘曰時俗獟狡曰益僞薄誰能抔飲共守淳朴舊注引元結窊樽詩全篇乃是道州窊樽)
(詩矣非是)爾來古意誰復嗣公有妙語留山隈至今
好事除草棘常恐野火燒蒼苔(縯退之石鼓歌雨林日炙野火燎)當
時相望不可見玉堂正對金鑾開豈知白首同夜
直(次公意言鄧聖求作銘詩時今之所直之玉堂但對金銮殿開而巳今日先生乃與之同夜直)卧看椽燭
高花摧(師唐宣宗以金蓮燭送令狐綯歸翰林院盖椽燭而以金蓮花承之)江邊暁夢忽驚
斷銅鐶玉鎻鳴春雷山人帳空猿鶴怨(厚孔稚圭北山移文云蕙)
(帳空兮夜鶴怨山人去兮曉猿驚)江湖水生鴻鴈來(縯杜詩鴻鴈幾時到江湖秋水多)請公
作詩寄父老往和萬壑松風哀(次公顧愷之言會稽曰千巖競秀萬壑争流)
再用前韻
朱顔發過如春醅胸中棃棗初未栽(棃棗見次韻子由病酒詩)丹
砂末易掃白髮(厚杜詩掃除白髮黃精在)赤松却欲參黃梅(援赤松子)
(古仙人也黃梅謂五祖弘忍大師也)寒溪本自遠公社白蓮翠竹依崔嵬
(次公廬山惠遠大師與謝靈運等十八人結爲白蓮社今寒溪豈實有此遺跡耶)當時石泉照金像
神光夜發如五臺(縯先生有菩薩泉銘云陶侃爲廣州有漁人每夕見神光海上使迹之得金像初送)
(武昌寒溪寺其後惠遠禪師迎像於廬山唐會昌中毁天下寺有二僧藏像錦繡谷比佛教興復求像不可得而谷中至今有光景)
(發見如蛾眉五臺山所見今寒溪西數百步有泉出於嵌竇間色白而甘豈昔金像之所在乎師曰五臺山在河東太原郡境内)
(也)飲泉鑒面得眞意坐視萬物皆浮埃欲收暮景
返田里遠泝江水窮離堆(厚離堆山名在蜀之永康軍史記李冰爲蜀太守鑿離堆以除)
(沬水之患)還朝豈獨羞老病自歎才盡傾空罍(次公江淹夢以五色)
(筆還郭璞文章頓减當時有才盡之嘆)諸公渠渠若夏屋(次公詩於我乎夏屋渠渠)吞吐
風月淸隅隈我如廢井久不食(次公孟浩然詩一日不讀書心荒如廢井又易)
(井渫不食)古甃鈌落生隂苔數詩往復相感發汲新除
舊寒光開遥知二月春江闊雪浪倒卷雲峯摧石
中無聲水亦靜云何解轉空山雷(韋應物詩云水性本云静石中故無声如)
(何兩相激雷轉空山驚)欲就諸公評此語要識憂喜何從來願
求南宗一勺水往與屈賈湔餘哀(次公禅有南宗北宗江南淮南叢林所聚)
(故就乞其水以湔洗屈原賈誼之哀水取曹溪一滴水之義而一勺水出礼記)
見子由與孔常父唱和詩輙次其韻余昔
在館中同舍出入輙相聚飲酒賦詩近歲
不復講故終篇及之庶幾諸公稍復其舊
亦太平盛事也
君先魯東家(縯魯人謂孔子爲吾東家丘也)門戶照千古(師魯縣闕里孔子所居又)
(有五父之衢)文章固應耳(次公子貢曰夫子之文章可得而聞也)湏鬛餘似處雖
非蒙倛狀(厚荀子云仲尼狀面如蒙倛注倛方相也其首蒙茸然故曰蒙倛倛音欺)尚有歷國
苦(援孔子歷聘諸國所奸者七十二君)誦書口瀾翻(次公退之詩挈攜陬維口瀾翻)布榖雜
杜宇(任後漢馮衍書云詞如循環口如布榖次公布榖杜宇二鳥名皆鳴声不停之禽)十年困犇走
櫛沐飽風雨(厚莊言禹云沐甚雨櫛疾風)吾道其非耶野處豈兕
虎(援史記孔子圍於陳蔡召子路而問曰詩云匪兕匪虎率彼曠野吾道非耶吾何爲於此也)灞陵閑老將
(見鐡溝行注)柏直口尚乳(厚漢書魏王豹反漢王問魏將誰也對曰柏直王曰是口尙乳臭不能當韓信)自
君兄弟還鼎立知有𥙷(次公此言三孔之在館閣也黃魯直亦云二蘇止連璧三孔立分鼎)
蓬山耆舊散(縯後漢學者謂東觀爲老氏藏室道家蓬萊山)故事誰刪去來迎
馮翊傳(厚西漢䔥望之薛宣朱博皆以馮翊迁)出餞會稽組(援西漢朱買臣拜爲會稽太守)
(衣故衣懷其印綬步歸郡邸入室中守邸與共食食且飽少見其綬守邸怪之前引其綬視其印會稽太守章也邸守驚列中庭拜)
(謁有頃長安廐吏乘駟馬來迎買臣遂乘傳去也)吾猶及前軰詩酒盛冊府(次公)
(三館皆謂之冊府以東壁圖書之府故也)願君唱此風掦觶斯杜舉(縯礼記檀弓知悼子)
(辛未葬平公飲酒師曠李調侍鼓鍾杜蕢入寢酌以飲曠與調且自飲其辝云云平公曰寡人亦有過焉酌而飲寡人杜蕢洗而揚)
(觯公謂侍者曰如我死則必母廢斯爵也至于今旣畢献斯揚觯謂之杜舉)
熙寧中軾通守此郡除夜直都廳囚繫皆
滿日莫不得返舍因題一詩于壁今二十
年矣衰病之餘復忝郡寄再經除夜庭事
瀟然三圄皆空蓋同僚之力非拙巧所致
因和前篇呈公濟子侔二通守前詩
除日當早歸(縯東方朔伏日當早歸)官事乃見留(次公晉揚濟曰子癡了官事官)
(事未昜了)執筆對之泣(縯後漢盛吉爲廷尉每至冬節獄囚當断妻夜執燭吉持丹筆夫妻當對垂泣)哀
此繫中囚小人營餱糧堕網不知羞我亦戀薄禄
因循失歸休不湏論賢愚均是爲食謀誰能暫縱
遣(次公後漢虞延除細陽令每至歲時伏臘輒休遣囚徒各使歸家並感其恩德應期而還師晉史曹攄調臨淄令有死囚歲)
(久攄行嶽愍之曰卿等不幸致此非所新歲人情所重豈不欲暫見家耶衆囚皆涕泣曰若得暫歸無恨也攄悉開獄出之尅日令)
(還並無違者南史何㣧仕齊爲建安太守政有恩信人不忍欺每伏臘放囚還家依期而返北史䔥撝爲上州刺史爲政以礼譲爲)
(本嘗至元日獄中囚係悉放歸家聽三日然後赴獄諸囚荷恩並依限而至)閔默愧前脩(援晉陶潜詩誰)
(云固窮難邈哉此前脩前脩謂前賢也)
今和
山川不改舊歲月逝肯留百年一俯仰五勝更王
囚(次公五行有五相死囚廢休也)同僚比岑范德業前人羞坐令老鈍
守嘯諾獲少休(縯後漢黨錮傳序三郡爲謠曰汝南太守范孟博南陽宗資主畫諾南陽太守岑公孝弘)
(農成瑨但坐嘯)却思二十年出處非人謀齒髮付天公缺壊
不可修
遊寶雲寺得唐彦猷爲杭州日送客舟中
手書一絶句云山雨霏微不滿空畫船來
往疾輕鴻誰知獨卧朱簾裏一榻無塵四
面風明日送彦猷之子坰赴鄂州舟中遇
微雨感歎前事因和其韻作兩首送之且
歸其書唐氏(堯卿彦猷名詢子翬按圖經宝雲寺在錢塘門外吳越王錢氏建)
二妙彫零筆法空(厚衛&KR1493;李靖俱善草書謂之一臺二妙子仁漢末張英善草書論者謂權得伯英筋靖)
(得伯英肉自二人死妙處彫零不振筆法掃地而空矣)忽驚雲海戲羣鴻(子仁梁武帝評書曰鍾繇)
(書若雲鶴遊天羣鴻戲海)清詩不敢私囊篋人道黃門有父風(黃門衛桓)
出處榮枯一笑空十年社燕與秋鴻誰知白首長
河路還卧當時送客風(堯卿賈島詩長江風送客孤館雨留人)
感舊(并引)
嘉祐中予與子由同舉制策寓居懷遠驛時
年二十六而子由二十三耳一日秋風起雨
作中夜翛然始有感慨離合之意自爾䆠遊
四方不相見者十常七八每夏秋之交風雨
作木落草衰輒凄然有此感盖三十年矣元
豐中謫居黃岡而子由亦貶筠州嘗作詩以記
其事元祐六年予自杭州召還居子由東府
數月復出領汝隂時予年五十六矣乃作詩留
别子由而去
牀頭枕馳道(次公東府在馳道旁故云枕馳道也)雙闕夜未央(縯詩庭燎云夜如何)
(其夜未央厚江文通詩双闕指馳道朱宫羅第宅)車轂鳴枕中客夢安得長新
秋入梧葉風雨驚洞房獨行殘月影悵然感初凉
筮仕記懷遠謫居念黃岡一往三十年此懷未始
忘扣門呼阿同(子由一字同叔)安寢巳太康(次公詩無巳太康)青山映
華髮(次公柳子厚詩早晚青山映華髮)歸計三月糧(次公莊子適千里者三月聚糧)我欲
自汝隂徑上潼江章想見冰盤中(厚退之詩冰盤夏薦碧實脆)石蜜
與柿霜(予欲請東川而歸二物皆東川所出)怜子遇明主憂患巳再嘗報
國何時畢我心久巳降(援詩草蟲云我心則降)
元祐六年六月自杭州召還汶公館我於
東堂閱舊詩卷次諸公韻三首
半熟黃梁日未斜(縯太平廣記吕仙翁授盧生一枕盧夢入枕中見冨貴五十餘年忽覺而所炊)
(黃梁飯未熟也)玉堂隂合手栽花(次公玉堂翰林院中公堂也先生元祐二年爲翰林學士四年出知)
(杭州至是召還則六年也故言其在玉堂時手裁之花隂巳合矣)却思三十年前味未飯
鐘時巳飯茶(厚唐王播少貧客楊州木蘭院隨僧齋僧厭之及播至巳飯矣後二紀播出鎮是邦向所題已)
(碧紗籠之矣乃題二絶一云上堂亦了各西東慙愧闍棃飯後鐘二十年來塵撲面如今始得碧紗籠出摭言)
夢覺還驚屧響廊(次公蘇州圖經有響屧廊敬夫皮日休詩云響屧廊中金玉步)故人
來炷影前香(次公先生有畫像在院中故也)鬢鬚白盡成何事一帖
空存老遂良(法帖中有褚遂良書云即日遂良鬚髮盡白)
尺一東來喚我歸(縯尺一言天子之詔也漢制尺一之版以寫詔書故陳蕃傳云尺一選舉又晉)
(書石鍳謂山濤曰宰相三不朝與尺一令歸第君何慮耶)衰年巳迫故山期文章曹植
今堪笑却卷波瀾入小詩(援杜詩文章曹植波瀾闊次公今先生自笑其窘束大才而)
(爲小詩故以自此也)
在彭城日與定國爲九日黃樓之會今復
以是日相遇於宋凡十五年憂樂出處有
不可勝言者而定國學道有得百念灰冷
而顔益壯顧予衰病心形俱瘁感之作詩
菊醆萸囊自古傳(縯續斉諧記曰汝南桓景隨費長房游斈長房謂曰汝家當有大災厄急令家)
(人縫囊盛茱萸繫臂上登山飲菊酒此禍可銷景如其言㪯家去夕還見雞犬一時暴死長房曰此可以當之今世人九日登高是)
(也次公西京雜記曰漢武帝宫人賈佩蘭九月九曰佩茱萸食餌飲菊花酒云令人長壽)長房寧復是
臞仙(援司馬相如賦序列仙之儒居山澤間形容甚臞)應從漢武横汾日(次公文選漢武)
(帝行幸河東祠后土作秋風詞曰泛楼舡兮濟汾河横中流兮揚素波子仁李白九日登巴陵置酒望洞庭水軍詩九日天氣清登)
(高無秋雲憶昔傳遊豫樓舡壯横汾)數到劉公戲馬年(縯南齊書宋武姓劉氏諱𥙿爲宋公在彭)
(城九月九日出項羽戲馬臺至今相承以爲故事)對玉山人雖老矣(援晉裴楷神風高澫容儀俊爽)
(時人稱見裴叔則如近玉山映照人也次公晉嵆康醉後如玉山之將頽然對玉山人則先生自謂)見恒河性
故依然(次公楞嚴經佛問波斯匿王昔見恒河水與今所見何異王對以宛然無異佛再語之以汝之髮白面皺而此)
(見情性未曾有皺也)王郎九日詩千首今賦黃樓第一篇
予前後守倅餘杭凡五年夏秋之間蒸熱
不可過獨中和堂東南頰下瞰海門洞視
萬里三伏常蕭然也紹聖元年六月舟行
赴嶺外熱甚忽憶此處而作是詩
忠孝王家千柱宫(次公忠孝王錢王也杭州乃錢王舊邑)東坡作吏五年
中中和堂上東南頰(次公煩字内地常語宫室之房曰頰猶人之頥頰也)獨有人
開萬里風(次公萬里風亦使黃帝夢萬里長風掃天下塵也)
尋訪
詩十七首
臘日遊孤山訪惠勤惠思二僧(任熙寕五年壬子先生在)
(杭州作憲杭州圖經云孤山去錢塘治四里湖中獨立一峯)
天欲雪雲滿湖樓臺明滅山有無(次公歐陽永叔詞山色有無中)水淸
出石魚可數林深無人鳥相呼(任大白詩淸風動䆫竹越鳥起相呼又杜詩水)
(宿鳥相呼)臘日不歸對妻孥名尋道人實自娛道人之
居在何許寶雲山前路盤紆(祖謙圖經云寶雲寺乾德二年吴越王錢氏建寺有)
(寶雲菴山)孤山孤絶誰肯廬道人有道山不孤紙䆫竹
屋深自暖擁褐坐睡依團蒲天寒路遠愁僕夫整
駕催歸及未晡出山廻望雲木合但見野鶻盤浮
圖(次公柳子厚鶻說有鷙曰鶻穴于長安薦福浮圖也)兹遊淡泊歡有餘到家恍如
夢蘧蘧(縯莊子齊物篇莊周夢爲胡蝶栩栩然胡蝶也俄而覺則蘧蘧然周也)作詩火急追亡
逋清景一失後難摹
李𣏌寺丞見和前篇復用元韻
獸在藪魚在湖(次公莊子草食之獸不疾易藪又曰魚相忘於江湖也)一入池檻歸
期無誤隨弓旌落塵土(縯左傳翹翹車乘招我以弓孟子招大夫以旌)坐使鞭
箠環呻呼追胥連保罪及孥(時屢獲私塩皆坐同保徙其家)百日愁
歎一日娛(次公先生詩案云熙寕六年内遊孤山作詩云誤隨弓旌落塵土坐使鞭箠環呻呼以譏諷朝廷新法行)
(後公事鞭箠之多也又云追胥連保罪及孥百日愁歎一日娛以譏諷朝廷塩法收坐同保妻子移鄕法太急也)白雲
舊有終老約朱綬豈合山人紆(子仁楊子紆朱懷金之樂)人生何
者非蘧廬(次公莊子仁義先王之蘧廬也止可以一宿而不可以久處)故山鶴怨秋猿
孤(縯北山移文蕙帳空兮夜鶴怨山人去兮曉猿驚)何時自駕鹿車去(任劉伶常乘鹿車次公)
(專使范丹推鹿車載妻子以遭黨錮故也)掃除白髮煩菖蒲(縯杜詩掃除白髮黃精在君看他時冰雪)
(容蘇抱朴子内篇云韓終服菖蒲十二年身生毛日視書萬言皆誦之冬袒不寒)麻鞋短後隨獵夫
(厚杜詩短衣匹馬隨李廣看射猛虎終殘年又莊子短後之衣子仁杜詩麻鞋見天子衣䄂露两肘)射弋狐兔
供朝晡(縯堂邑父自匈奴亡歸窘則射禽獸以食)陶潜自作五柳傳(縯陶潜宅邊有五柳)
(因以爲號嘗自著五柳先生傳)潘閬畫入三峯圖(縯潘閬詩高愛三峯插大虚回頭仰望到騎驢)
(傍人大笑從他笑終擬移家向此居好事者畫爲圖)吾年凛凛今幾餘知非不去
慙衛蘧(援莊子則陽篇蘧伯玉行年六十而六十化未嘗不始於是之而卒詘之以非也)歲荒無術
歸亡逋鵠則易畫虎難摹(次公馬援以書誡子謂效龍伯高不得猶爲謹敕之士所)
(謂刻鵠不成尚類鶩者也效杜季良不得䧟爲天下輕薄子所謂畫虎不成反類狗者也)
再和
東望海西望湖山平水遠細欲無野人疎狂逐魚
釣刺史寬大容歌呼(縯曹參爲丞相吏日飲歌呼參聞取酒張坐飲大歌呼與相和)君恩
飽煖及爾孥(子翬㠪黃州謝上表云全家飽暖盡荷君恩)才者不閑拙者娛
穿巖渡嶺脚力徤未厭山水相縈紆三百六十古
精廬出遊無伴籃輿孤(厚王弘要陶潜還州問其所乘荅云素有脚疾冋乘籃輿亦足自反)
(乃令一門生二兒共輿至州)作詩雖未造藩閾破悶豈不賢樗蒲
(縯孔子曰不有博弈者乎爲之猶賢乎已)君才敏贍兼百夫朝作千篇日未
晡(任退之詩朝爲百賦猶欝怒莫作千詩轉遒警)朅來湖上得佳句從此不看
營丘圖(次公李成營丘人以畫山水得名自號李營丘縯水經衡山南有祝融家楚靈王時山崩墳毁得營丘九頭)
(圖也云云)知君篋櫝冨有餘莫惜錦繡償菅蘧窮多闘
險誰先逋賭取名畫不用摹
九日湖上尋周李二君不見君亦見尋於
湖上以詩見寄明日乃次其韻
湖上野美蓉含思愁脉脉娟然如靜女(性之詩静女其姝)不
肯傍阡陌詩人杳未來霜豔冷難宅君行逐鷗鷺
出處浩莫測葦間聞挐音(縯莊子漁父旣與言道延緣葦間孔子待水波定不聞拏音然)
(後敢去)雲表巳飛屧(縯此用後漢葉令王喬飛舄意也)使我終日尋逢花
不忍摘人生如朝露要作百年客喟彼終歲勞幸
兹一日澤(次公孔子曰百日之蜡一日之澤也)願言竟不遂人事多乖隔
悟此知有命(次公南史沈攸之言早知窮逹有命恨不十年讀書也)沉憂傷魂魄(惠安)
(李白詩沉憂能傷人)
九日尋臻闍棃遂泛小舟至懃師院二首
白髮長嫌歲月侵病眸兼怕酒杯深南屏老宿閑
相過(堯卿錢塘湖上有南屏寺)東閣郎君懶重尋(縯唐李商隱師令狐楚嘗呼椘子綯爲郎)
(君大中中綯爲學士重陽日商隠上謁不見因以詩紀于屏風云曾共山公把酒巵霜天白菊正蘺披十年泉下無消息九日樽前)
(有所思莫學漢臣栽首蓿還同楚客詠江蘺郎君官貴施行馬東閣無因更重窺)試碾露芽烹白
雪(邦衡國史𥙷風俗貴茶茶之品益衆福州有方山之露芽)休粘霜蘂嚼黃金扁舟又
截平湖去欲訪孤山支遁林(厚桑門支遁字道林謝安寓居會稽與王羲之許詢支遁)
(軰遊處)
湖上青山翠作堆葱葱鬱鬱氣佳哉(縯後漢光武紀望氣者蘇伯阿)
(望見舂陵郭唶曰氣佳哉鬱鬱葱葱然)笙歌叢裏抽身出雲水光中洗眼
來白足赤髭迎我笑(援劉禹錫云在席硯者多旁行四句之書備將迎者皆赤髭白足之侣白)
(足赤髭皆高僧也堯卿罽賓佛䭾耶舍尊者髭赤時人號爲赤髭論主)拒霜黃菊爲誰
開(厚杜詩九日寄岑參云是節東籬菊紛披爲誰秀又采采黃金花何由蒲衣䄂)明年桑苧煎茶處
憶着衰翁首重廻(皎然有九日與陸羽煎茶詩羽自號桑苧翁余來年九日去此久矣)
過雲龍山人張天驥
郊原雨初足風日清且好病守亦欣然肩輿白雲
道荒田咽蛩蚓村巷懸棃棗下有幽人居閉門空
雀噪西風高正厲落葉紛可掃孤僮卧斜日病馬
放秋草墟里通有無垣墻任摧倒君家本冠盖絲
竹閙鄰保脫身聲利中(元杜牧之詩脫身簿尉中)道德自濯澡躬
耕抱羸疾(次公陶潜云躬耕自資遂抱羸疾)奉養百歲老詩書膏吻頰
菽水媚翁媪(師孔子曰啜菽飲水盡其&KR0794;斯謂之孝)飢寒天隨子𣏌菊自
擷芼(縯陸龜蒙自號天隨子常食𣏌菊及夏五月枝葉老硬氣味苦澁猶食不巳因作𣏌菊賦以自廣云爾𣏌未棘爾菊)
(未莎其如余何)慈孝董邵南雞狗相乳抱(厚韓退之詩嗟我董生孝且慈人不識惟有天)
(公知生祥下瑞無時期家有狗乳出求食雞來哺其兒)吾生如寄耳(次公曹孟德詩全語師云謝安書人生)
(如寄耳)歸計失不早故人豈敢忘但恐迫華皓從君
學種秫(厚晉陶潜爲彭澤令在縣公田悉令種秫曰使吾常醉於酒足矣)斗酒時相勞(援楊)
(惲曰歲時伏臘斗酒自勞)
訪張山人得山中字二首
魚龍隨水落(子仁杜詩水落魚龍夜又云魚龍廻夜水)猿鶴喜君還(次公孔稚圭北山移)
(文云蕙帳空兮夜鶴怨山人去兮曉猿驚)舊隱丘墟外新堂紫翠間(次公杜牧之詩千峯)
(横紫翠)野麋馴杖屨幽桂出榛菅(次公退之寄崔二十六云稱多量少鑒裁密豈)
(念幽桂遺榛菅)洒掃門前路山公亦愛山(張故居爲大水所壞新卜此室故居之東援)
(山公山簡也公自謂)
萬木鎮雲龍(山名)天留與戴公(次公雲龍山則張山人所居之地也戴公豈以戴安)
(道比之耶子仁戴符嘗乞買山錢於于頔詩意或指此又潤州有戴公山)路迷山向背(商老後漢地理志衡)
(山九向九背)人在瀼西東(縯瀼水在䕫州奉節縣出於山谷間南入江楚俗謂水可涉者爲瀼杜詩瀼西)
(瀼東一萬家甫嘗寓居瀼西復還瀼東也)薺麥餘春雪(倬退之琴操云霜雪貿貿薺麥之茂)櫻桃
落晚風入城都不記歸路醉眠中
雨中過舒教授
疎疎簾外竹瀏瀏竹間雨牎扉靜無塵几硯寒生
霧美人樂幽獨(次公指言舒教授也)有得緣無慕坐依蒲褐禪
起聽風甌語客來澹無有洒掃凉冠屨濃茗洗積
昏妙香淨浮慮(子仁杜詩云心清聞妙香)歸來北堂闇二微螢
渡此生憂患中一餉安閑處飛鳶悔前笑(厚馬援謂官属曰吾)
(從弟少游常哀吾慷慨多大志曰士生一世但取衣食纔足乘下澤車騎欵叚馬鄕里稱善人足矣至求盈滿但自苦耳當吾在浪)
(泊萬里間虜未滅之時下潦上霧毒氣熏蒸仰視飛鳶跕跕墮水中卧念少游平生時語何可得也)黃犬悲
晚悟(援李斯臨刑謂中子曰吾欲與若復牽黃犬俱出上蔡東門逐狡兔豈可得乎)自非陶靖節
誰識此間趣(次公陶淵明號靖節先生)
正月二十日與潘郭二生出郊尋春忽記
去年是日同至女王城作詩乃和前韻(安國)
(志林云黃州東十五里有永安城而俗謂女王城)
東風未肯入東門走馬還尋去歲村人似秋鴻來
有信事如春夢了無痕江城白酒三杯釅野老蒼
顔一笑温巳約年年爲此會故人不用賦招䰟(次公)
子靜掃地風松獨不靜送我作鼓吹
被酒獨行徧至子雲威徽先覺四黎之舍
三首
半醒半醉問諸黎(次公杜牧詩半醒半醉遊三日)竹刺藤梢步步迷(厚杜)
(詩竹寒沙碧浣花溪橘刺藤梢咫尺迷)但尋牛豕覓歸路(次公韓非子載商太宰問市南門之外牛)
(豕何多)家在牛欄西復西(堯祖李賀詩家住錢塘東復東)
揔角黎家三小童(縯詩緫角丱兮)口吹葱葉送迎翁莫作天
涯萬里意(厚古詩相去萬餘里各在天一涯)谿邊自有舞雩風(援論語風乎舞)
(雩詠而歸)增刊(胡律詩之作用字平仄世固有定體衆共守之然不若時用變體如兵之出竒變化無窮以驚世駭目如此二詩)
符老風情奈老何朱顔减盡鬢絲多投梭每困東
鄰女(縯晉書謝鯤鄰家卨氏女有美色鯤嘗挑之女投梭折其兩齒時人爲之語曰任逹不巳幼輿折齒鯤聞之傲然長)
(嘯曰猶不廢我嘨歌)換扇唯逢春夢婆(是日復見符林秀才說換扇之事)
酬荅上
詩五十九首
次韻王誨夜坐
爱君東閣能延客(縯前漢公孫丞相開東閤以延賢人)顧我閑官不計員
策杖頻過如未厭卜居相近豈辭遷莫將詩句驚
搖落(縯九辨䔥瑟兮草木落而變衰子仁老杜詩摇落巫山暮寒江東北流)漸喜樽罍省撲
緣(援莊子適有蚊䖟撲緣)但約月明池上宿夜深同看水中天
次韻張安道讀杜詩(任熙寕四年辛亥五月作)
大雅初微缺流風困暴豪張爲詞客賦變作楚臣
騷(次公李白古風云大雅久不作吾衰意誰陳唐人哭杜甫云擬屈孤墳破重教大雅生又荀子有雲蚕等賦其後文選所載两)
(都二京皆詞茖之所爲也屈原作離騷經初有騷之名)展轉更崩壞紛綸閱俊髦
地偏蕃怪産源失亂狂濤粉黛迷真色魚鰕易豢
牢誰知杜陵傑名與謫仙高(縯賀知章見李白曰子謫仙人也甫與白斉名世稱)
(李杜韓退之云李杜文章在光熖万丈長次公杜陵指言子美以其家在杜陵也)掃地收千軌爭標
看兩艘(縯唐盧肇競渡詩向道是龍剛不信果然奪得錦標歸)詩人例窮苦天意遣
奔逃(次公此言李杜二公以詩而窮值時之乱李公謫夜郎後歸寓潯陽而杜公由同谷來蜀且之梓之閬之䕫之荆南)
(之潭衡也)塵闇人亡鹿(縯秦失其鹿天下共逐之此言明皇天宝之亂次公列子鄭人有薪於野者遇駭)
(鹿御而擊之恐人見之也遽藏之隍中覆之以蕉不勝其喜俄而遺其所藏之處遂以爲夢今句盖言遭世之故其得失無常也舊)
(注所引非是)溟翻帝斬鼇(厚女蝸鍊五色石𥙷天断鼇足以立四極此言粛宗誅安史再造唐室)艱
危思李牧(縯漢文帝聞馮唐言廉頗李牧之爲將何憂匈奴哉)述作謝王褒(厚前漢王褒作)
(中和樂職宣布詩益州刺史奏褒有軼村上乃徵褒爲聖主得賢臣頌上令與張子僑等並待詔)失意各千
里哀鳴聞九皐(次公詩曰鶴鳴于九皐聲聞于天)騎鯨遁滄海(縯杜甫送孔巢父詩)
(云若逢李白騎鯨魚道甫問信今何如)捋虎得綈袍(厚莊子載孔子見盗跖歸見柳下季曰料虎頭編虎)
(鬚幾不免虎口湏賈見范睢寒取一綈袍賜之睢曰綈袍恋恋有故人之意盖甫入蜀依嚴武武暴戾以甫爲節度參謀而屡欲殺)
(之也)巨筆屠龍手(縯莊子朱泙漫學屠龍枝成而無所用其巧)微官似馬曹(厚晉)
(王徽之爲騎曹參軍桓中問卿署何曹曰似是馬曹)迂疎無事業醉飽死遊遨(縯杜甫客)
(耒陽遊衡山阻水聶令具舟迎之乃得還令饋牛炙白酒大醉而卒)簡牘儀刑在兒童篆刻
勞(厚楊子彫蟲篆刻壯夫不爲)今誰主文字公合抱旌旄(堯卿謂安道爲文章盟主)
(子仁韓退之詩文字銳氣在輝輝見旌麾)開卷遥相憶知音兩不遭般斤
思郢質(次公莊子曰郢人堊漫其鼻端若蠅翼使匠石斵之匠石運斤成風聽而斵之盡堊而鼻不傷郢人止不失容)
(宋元君聞之召匠石曰嘗試爲寡人爲之匠石曰臣則嘗能斵之雖然臣之質死久矣掦子云般之揮斤般盖古之巧於用斤者亦)
(匠石之謂矣)鯤化陋鰷濠(縯莊子北溟有漁其名爲鯤化而爲鵬不知其幾千里莊子與惠子遊於濠)
(梁莊子曰鯈魚出遊從容是魚樂也)恨我無佳句時蒙致白醪慇懃理黃
菊未遣没蓬蒿
和柳子玉過陳絶糧次韻二首
風雨蕭蕭夜晦迷不湏鳴呌強知時(縯詩風雨䔥蕭雞鳴膠膠又云風雨)
(如晦雞鳴不巳言君子乱世不改其度也)多才久被天公怪(師晉史陸機傳人患才少陸機更患其多)
(無巳退之双鳥詩天公怪兩鳥各捉一處囚)闕食惟應㸑婦知杜叟挽衣那
及脛(縯杜詩云黃獨無苗山雪盛短衣數挽不掩脛)顔公食粥敢言炊(厚顔真卿乞米帖云)
(拙於生事㪯家食粥巳數月今又罄乏寔用憂煎)詩人情味真嘗遍試問於君
底事虧
如我自觀猶可厭非君誰復肯相尋圖書跌宕悲
年老(厚文選江文通恨賦脫略公卿跌宕文史堯卿陶淵明文集序曰文章不羣詞彩精拔跌宕昭彰獨超衆類)燈
久忘(次公老子寵辱若驚)寧畏官長詰(縯杜詩醉則騎馬歸頗遭官長罵)飄然便
欲去誰在子思側(厚孟子昔者魯繆公無人乎子思之測則不能安子思)君能從我
遊出郭及未黑
荅任師中次韻(來詩勸以詩酒自娱)
閑裏有深趣常憂兒輩知(見越州張中舍詩注)已成歸蜀計誰借買
山資(縯戴符就㐮陽節度于頔求買山錢頔與百萬厚南史王秀之爲晉平太守朞年便求去曰吾山資巳足豈可久留以妨賢路)
世事久已謝故人猶見思平生不飲酒對子敢論詩
沈諫議召遊湖不赴明日得雙蓮於北山
下作一絶持献沈旣見和又别作一首因
用其韻(任曰熙寕五年壬子十二月作)
湖上棠隂手自栽(縯召公奭治陜以西廵行鄕邑有棠樹央獄其下人各得所懷棠樹不敢伐遂作丼)
(棠之詩)問公更得幾回來水仙亦恐公歸去(援湖上有水仙王廟)
(邦衡按圖經廟在錢塘門外二里)故遣雙蓮一夜開
詔書行捧縷金牋樂府應歌相府蓮(縯㠪儉爲南齊相所薦皆名士)
(世謂紅蓮映秋水今號蓮幕自儉始次公李肇國史𥙷于司空以樂府有想夫怜曲名不佳欲改之坐客有笑者曰南朝相府曾)
(有瑞蓮號相府蓮後有此曲誤呼想夫怜)莫忘今年花發處西湖西畔北山
前(明仲按杭州圖經云北高峯在靈隱寺後又云北山之形如獅子名獅子峯)
和歐陽少師會老堂次韻
一時冠盖盡嚴終(次公嚴助終軍二子皆少年之貴)舊德年來豈易逢
聞道堂中延蓋叟(縯曹参爲齊相嘗避正寢以延盖公)定應牀下拜梁松
(厚馬援有疾梁松候之拜牀下援曰我乃松父友也雖貴何得失其序乎)蠧魚自曬閑箱篋
(縯世說郝隆以七月七日曬書)科斗長收古鼎鍾(科斗詳見石鼔詩注子仁謂歐陽公收古鼎)
(鍾銘刻最多見集古目錄)我欲弃官重問道寸莛何以得舂容(縯東)
(方朔荅客難言以筳撞鐘豈能發其音声韓詩東野不回頭有如寸筳撞巨鐘援禮記學記待其從容然後能盡其聲注云從讀)
(如戈舂之舂)
和歐陽少師寄趙少師次韻
朱門有遺啄千里來燕雀公家冷如冰百呼無一
諾平生親友半遷逝公雖不怪旁人愕世事如今
臘酒醲交情自古春雲薄二公凛凛和非同疇昔
心親豈貌從(次公韓詩心親如貌敬)白鬚相映松間鶴清句更
(平)酬雪裏鴻何日揚雄一㕓足(縯揚雄居岷山之陽有宅一區有田一㕓)却
追范蠡五湖中(援史記范蠡泛扁舟遊五湖)
次韻孔文仲推官見贈
我本麋鹿性諒非伏轅姿(次公戰國策言驥伏塩車而上大山負轅不能上又漢武帝曰)
(局促效轅下駒)君如汗血馬(縯前漢大宛傳宛别邑七十餘城多善馬汗血言其先天馬子也注以汗從肩膊出)
(如血故名汗血)作駒巳權竒(厚李白天馬歌天馬來從月攴窟背爲虎文龍翼骨馬嘶青雲振綠髮蘭筋權竒走)
(滅没援顔延年馬賦曰雄志倜儻精權竒兮任前漢礼樂志郊祀歌太一况天馬下霑赤汗沬流赭志俶倘精權竒籋浮雲掩)
(上馳)齊驅大道中並帶鑾鑣馳(厚詩輶車銮鑣載獫獢)聞聲自决
驟(次公莊子麋鹿見之决驟以土云我本麋鹿性故也)那復受縶維(厚白駒詩云縶之維之)謂君
朝發燕秣楚日未欹(援顔延年賦旦刷幽燕晝秼荆越次公李白天馬歌雞鳴刷燕晡秣越)
(神行電邁躡恍愡)云何中道止連蹇驢騾隨(厚賈誼賦騰駕罷牛驂蹇馿兮次公楊)
(雄反騷云馿騾連蹇而齊足)金鞍冒翠錦玉勒垂青絲(厚杜詩騘馬行赤汗微生)
(白雪毛銀鞍却覆香羅帕高都護騘馬行青絲駱頭爲君老梁簡文帝紫騮詩青絲懸玉蹬)旁觀信美矣
自揣良厭之均爲人所勞何必陋鹽輜(厚戰國策汙明見春申君)
(曰夫驥之齒至矣服塩車而上太行瀌汗灑也白汗交流中坂迁延負轅而不能上伯樂遭之下車攀而哭之驥於是俛而噴俯而)
(鳴見伯樂之知巳也援賈誼賦驥垂兩耳伏塩車兮次公李太白天馬歌崔嵬塩車上峻坂)君看立仗馬
不敢鳴且窺(縯李林甫以語動諫官曰君等濁不見立仗馬乎終日無聲而飫三品芻豆一鳴則黜之矣後)
(雖欲不鳴得乎由是諫諍路遂絶)調習困鞭箠僅存骨與皮人生各有
志此論我久持他人聞定笑聊與君子期空階卧
積雨病骨煩撑支秋草上垣墻霜葉鳴階墀門前
自無客敢作揚雄麾(援揚子曰在夷貃則引之倚門墻則麾之)候吏報君來
弭節江之湄(縯離騷吾令羲和弭節兮望崦嵫而迫厚班彪北征賦釋余馬於彭陽兮且弭節而息思)
(次公爾雅水草交曰湄)一對高人談稍忘俗吏卑今朝枉詩句
粲如鳳來儀上山絶梯磴堕海迷津涯怜我枯槁
質借潤生華滋(厚後漢郭伋傳帝勞之曰賢能太守帝城不遠河潤九里冀京師蒙福次公莊子河潤)
(九里古詩綠葉發華滋)豈效世俗人洗刮求瘢痍(縯後漢趙壹賦所好則鑚皮出)
(其毛羽所惡則洗垢求其瘢㾗)賢明日登用清廟歌緝熙(厚詩清廟祀文王也維清)
(奏象舞也維淸緝熙文王之典)胡不學長卿預作封禪詞(援司馬相如未死時著書)
(一卷言封禪事旣死武帝求得之)
和致仕張郎中春畫
投紱歸來萬事輕(厚潘安仁秋興賦且歛祍以歸來兮忽投紱以高邁)消磨未盡秪
風情舊因蓴菜求長假(援晉張翰爲齊王囧掾因秋風起思吴中菰菜蓴羹鱸魚膾遂命駕)
(而歸)新爲楊枝作短行(縯白居昜妾樊素善歌小蛮善舞嘗有詩櫻桃樊素口楊柳小蛮腰曰旣)
(年高邁而小蛮方豊豔因爲楊柳枝詞以託意)不禱自安緣壽骨深藏難没是
詩名淺斟杯酒紅生頰細琢歌詞穩稱聲(次公細琢歌詞則張)
(善爲小詞也)蝸殼卜居心自放(縯焦先楊沛並作小廬形如蝸牛殼故曰蝸牛廬)蠅頭
寫字眼能明(厚齊衡陽王鈞嘗手自細書五經置于巾箱以備遺忘賀玠問曰殿下家自足墳素復何湏蠅)
(頭細書藏巾箱中)盛衰閱過君應笑寵辱年來我亦平(子仁老子寵辱)
(若驚)跪履數從圯下老(援張良常游下邳圯上有一老父直墮其履頋謂良曰孺子下取履良下)
(取履因跪進父以足受之曰孺子可教)逸書閑問濟南生(厚伏生濟南人故爲秦博士秦時禁書伏)
(生壁藏之孝文時求能治尚書者聞有伏生欲召之生年九十餘不可徵乃使晁錯往受業)東風屈指無
多日只恐先春鶗䳏鳴(縯離騷經恐鶗䳏之先鳴兮使夫百草之不芳)
正月九日有美堂飲醉歸徑睡五鼓方醒
不復能眠起閱文書得鮮于子駿所寄古
意作雜興一首荅之(駒父按杭州圖經有美堂在郡城吴山嘉祐二年按)
(摯出守杭州朱仁宗賜詩首章云地有湖山美因以名堂也)
衆人事紛優志士獨悄悄何異琵琶絃常遭腰鼓
閙三杯忘萬慮醒後還皎皎(縯退之詩數杯澆腸雖暫醉皎皎萬慮醒還新)有
如轆轤索巳脫重縈繞家人自有約始慕陳婦孝
可怜原巨先放蕩今誰吊(縯漢書原涉字巨先或譏涉曰子本吏二千石之世結髮自修)
(以行喪推財礼譲爲名正復讎取仇猶不失仁義何故自放縱爲輕俠之徒乎涉應曰子獨不見家人寡婦邪始自約敕之時意乃)
(慕宋伯姬及陳孝婦不幸一爲盗賊所汙遂行滛佚知其非礼吾猶此矣次公按顔師古注曰陳孝婦者其夫當行戒属孝婦曰)
(汝善養吾母孝婦曰諾夫死孝婦養姑愈固其父母欲嫁之孝婦欲自殺父母懼遂使養姑淮陽太守以聞朝廷高其義號曰孝婦)
平生嗜羊炙識味肯輕飽烹蛇啖蛙蛤頗訝能稍
稍(援退之南食詩我來禦魑魅自宜味南烹惟蛇舊所識實憚口眼獰又食蝦蟇詩彊號爲蛙蛤於實無所較余初不下喉近亦)
(能稍稍)憂來自不寐起視天漢渺欄干玉繩低(縯謝眺詩玉䋲)
(低建章次公曹子建云北斗闌干)耿耿太白暁(縯退之詩東方未明大星没獨有太白配殘月)
次韻荅章傳見贈
並生天地宇同閱古今宙(次公四方上下曰宇古往今來曰宙)視下
則有高無前孰爲後逹人千鈞弩一弛難再彀(厚南)
(史宋高祖軍中多萬鈞弩所至摧䧟次公戰國策曰千鈞之弩潰癰子仁范傳正李太白墓碑云千鈞之弩一發不中則當摧)
(撞折牙永息機用安能效碌碌者蘇而復上哉)下士沐猴冠(縯韓生說項羽不從生曰人謂楚人沐猴而冠)
(果然)巳繫猶跳驟欲將駒過隙(援莊子人生天地間如白駒之過隙)坐待
石穿溜(厚枚乘云大山之溜穿石漸靡使之然也)君看漢唐主宫殿悲麥秀
(縯萁子過商宫室感其生禾黍作麥秀之詩曰麥秀漸漸兮禾黍油油彼狡童兮不與我好也)而况彼區區
何異一醉冨(厚詩曰彼昏不知一醉日冨箋云無知之人飲酒一醉自謂日益冨)鷄鶋非所
養俯仰眩金奏(次公鶢鶋海鳥也左傳感文仲不智者三其一祀鶢鶋乃此矣莊子有海鳥止於魯郊魯)
(侯御而觴之于廟奏九韶以爲樂具太牢以爲膳鳥乃眩視憂悲不敢飲食三日而死此以巳飬鳥也非以鳥養鳥也)髑
髏有餘樂不博南面后(縯莊子之楚見空髑髅檄以馬箠因而問之髑髅見夢曰死則無君)
(於上無臣於下亦無四時之事從然以天地爲春秋雖南面王樂不能過也莊子曰吾使司命復子形爲子骨肉肌膚反子父母妻)
(子子欲之乎髑髏曰吾安能弃南面王樂而復爲人間之勞乎)嗟我昔少年守道貧非疚
(厚莊子原憲對子貢曰無財謂之貧學道不能行謂之病憲貧也非病也次公疚者亦病也如内省不疚行前定則不疚皆言不)
(病)自從出求仕役物恐見囿(次公莊子曰方且爲物役又云皆囿於物)馬
融旣依梁(援馬融懲於鄧氏不敢復違忤勢家遂爲梁冀草奏誣李固又作大將軍西第頌頗爲正直所羞)班
固亦仕竇(縯班固爲郎竇憲出征匈奴以固爲中護軍與參議及竇敗固死獄中)效嚬豈不欲
(厚莊子西施病捧心而嚬里之醜人見而美之亦捧心而嚬)頑質謝鐫鏤(次公先生詩案云熙寕六年正)
(月作此詩言某不能效班馬二人苟容依附也)側聞長者言(子仁司馬迁荅任安書云僕非敢如是也雖罷)
(駑亦側聞長者遺風矣)婞直非養壽(援離騷經余曰鯀婞直以亡身兮終然夭乎羽山之野)唾
面慎勿拭(縯唐婁師德教其弟耐事弟曰人有唾面㓗之乃巳師德曰未也㓗之是違其怒正使自乾耳)出
跨當俛就(厚前漢韓信傳淮隂少年侮信曰能死刺我不然出跨下於是信熟視俛出跨下一市皆笑信以爲怯)
居然成懶廢敢復齒豪右子如照海珠網目疎見
漏(次公狄仁傑滄海遺珠又漢志網漏吞舟之魚)宏材乏近用(援范瞱作伏淇贊器博者無近用也)巧
舞困短䄂(縯史記韓非曰長䄂善舞)坐令傾國容(厚前漢李延年歌曰北方有隹人絶世而)
(獨立一顧傾人城二顧傾人國)臨老見邂逅(次公詩曰邂逅相遇適我願兮)吾衰信久矣
書絶十年舊門前可羅雀(援前漢鄭當時傳先是翟公爲廷尉賓客填門及廢門外可設)
(雀羅)感予煩屢叩願言歌緇衣子粲還予授(縯詩緇衣之宜兮敝)
(予又改爲兮適子之館兮還予授子之粲兮)
會客有美堂周邠長官與數僧同泛湖往
北山湖中聞堂上歌笑聲以詩見寄因和
二首時周有服(有美堂見前正月九日有美堂飲酒詩注堯卿周邠長官所寄簮屣詩)
(云堂上歌聲想遏雲玉人休整碧紗裙粧残粉落燕脂暈飲劇杯深琥珀紋簮屣定知高楚客笑談應好却秦)
(軍莫辭上馬玉山倒巳是遟留至夜分)
藹藹君詩似嶺雲(縯退之詩君詩多態度藹藹春空雲)從來不許醉紅裙
(厚退之詩不解文字飲惟能醉紅裙)不如野屐穿山翠惟見輕橈破浪紋
頗憶呼盧袁彦道(縯晉袁耽字彦道桓温少時遊於博徒資産俱盡尚有所負思自振之方莫知所出)
(欲求濟於耽時耽在艱遂變服懷布帽隨温與債主戲眈素有藝名債主聞之而不相識謂之曰卿當不辦作袁彦道也遂就局十)
(萬一擲直上百萬耽投馬絶呌探布帽擲地曰竟識袁彦道否)難邀罵坐灌將軍(皆取其有服也厚)
(田蚡娶燕王女爲夫人列侯宗室皆往賀灌夫有服竇嬰強與俱蚡與天有隙夫行酒蚡不能滿觴夫怒次至灌賢方與程不識耳)
(語夫無所發怒廼罵賢曰平生毁程不識不直一錢今日長者爲壽廼效女曹兒呫囁耳語蚡謂夫曰程李俱東西宫衛尉今衆辱)
(程將軍獨不爲李將軍地乎夫曰今日斬頭穴胷何知程李蚡怒召長史曰今日召宗室有詔劾灌夫罵坐不敬)晩風落
日元無主不惜清凉與子分
載酒無人過子雲(縯楊雄傳贊云雄家貧嗜酒人希至其門時有好事者載酒殽從游學)掩
關晝卧客書裙(厚羊欣長隷書父不疑爲烏程令欣年十二時王獻之爲吴興太守甚短愛之欣嘗夏月)
(着新絹裙晝寢献之入縣見之書裙數幅而去)歌喉不共聽珠貫(次公禮記之言歌曰上如抗下)
(如墜纍纍然端若貫珠倬嚴尚書與于駙馬詩莫損歌喉一串珠又樂天與子駙馬詩何郎小妓歌喉好嚴老呼爲一串珠)醉
面何因作纈紋(厚李貿詩龜甲笄風醉眼纈)僧侣且陪香火社詩
壇欲歛鸛鵝軍(縯杜牧詩今代風騷將誰登李杜壇鸛鵝陣名也左傳昭二十一年公子城以晉師至救)
(宋與華氏戰于赭丘鄭翻願爲鸛其御願爲鵝)憑君遍遶湖邊寺漲渌晴來巳
十分
病中獨遊淨慈謁本長老周長官以詩見
寄仍邀遊靈隱因次韻荅之(堯卿周邠長官云竊聞子瞻學)
(士昨日飄然單乘獨出南屏旋至北山窮幽覧勝真得物外自適之趣邠嘗誦歐陽公詩云使君厭騎從車馬)
(留山前行歌招野叟共步青林間然明公今日之樂正得於此因成詩一章上寄云放歸騶騎獨尋山直入青)
(蘿翠靄間謝客杖藜方自適阮公蠟屐許難攀可愁白髮能添老湏信黃金不買閑應向林泉真得趣徜徉終)
(日未經還)
卧聞禪老入南山淨掃清風五百間我與世疎宜
獨往(次公杜牧晚晴賦倒冠落佩兮與世闊疎)君緣詩好不容攀自知樂事
年年減難得高人日日閑欲問雲公覓心地(次公雲公梁之)
(高僧也以比本老心地法門禆家之大要堯卿法雲母吴氏初生雲時忽見雲氣滿室光色瑩徹因名法雲)要知何
處是無還(楞嚴經云我今示汝無所還地)
徑山道中次韻荅周長官兼贈蘇寺丞
年來戰紛華漸覺夫子勝(厚謝玄暉觀雨詩方同戰勝者去剪北山萊注子夏肥或有問)
(之者子憂曰吾戰勝人問曰何爲戰勝曰吾入見夫子之義則榮之出見冨貴又榮之二者戰於胸臆而夫子之義勝矣)欲求
五畒宅(厚孟子曰五畒之宅樹之以桑)灑掃樂清淨學道恨日淺問
禪慙聽瑩(任莊子長梧子曰是黃帝之聽瑩也)聊爲山水行遂此麋鹿性
獨遊吾未果覓伴誰復聽吾宗古遺直(厚左傳仲尼謂叔向古之)
(遺直)窮逹付前定餔糟醉方熟(縯楚詞漁父謂屈原曰世人皆濁何不淈其泥而掦)
(其波衆人皆醉何不餔其糟而歠其醨)灑面呼不醒(援明皇召李白作宫詞時白巳醉宮人以水洒面即)
(令秉筆頃之成十餘章)奈何效燕蝠屢欲爭晨暝(次公小說載蝙蝠與燕争晝夜)
(不决往問鳳凰鳳凰方睡遂投訓狐其事詳見詩案且云某意以譏王庭老如訓狐不分别是非也巳)不如從我
遊高論發犀柄溪南渡横木山寺稱小徑(太平寺俗號小徑山)
尋幽自兹始歸路微月映南望功臣山雲外盤飛
磴三更渡錦水再宿留石鏡(次公功臣山以錢鏐得名前卷所謂功臣寺處也錦)
(水前所爲錦溪也石鏡前所有絶句是也)𬗟懷周與李(次公周與李局則周長官李則前所謂李秀才)能
作洛生詠(縯謝安本能爲洛下書生詠有鼻疾故其音濁名流愛其詠而莫能及或手掩鼻以效之)明朝
汪覃秀才久留山中以詩見寄次其韻
季子應嗔不下機(縯蘇秦字季子遊數年大困而歸嫂妹妻妾皆竊笑之次公戰國策蘇秦去秦而)
(歸形容枯槁妻不下絍嫂不爲炊子仁按史記蘇秦傳及戰國策並無不下機字唯李白詩云莫見蘇秦不下機)棄家
來伴碧雲師(厚僧惠休姓湯氏詩曰日暮碧雲合佳人殊未來次公江淹雜擬衆詩凡三十篇各借著元)
(姓名至此詩題曰僧惠休故後來人誤以爲惠休詩白樂天云不似休上人空多碧雲暮更相承誤今先生云碧雲師亦幾於誤矣)
(子仁按先生詩有云雜篇直欲擬湯休則盖未嘗誤也碧雲師豈别有所引邪)中秋冷坐無因醉
半月長齋未肯辭擲簡摇毫無忤色(汪善書託寫衆人詩次公退)
(之贈崔立之云搖毫擲簡自不供阮咸善琴士無貴賤皆爲弹終日逹夜無忤色)投名入社有新詩
(次公杜詩我有新詩何處吟子仁石鼎聮句序云校書郎侯喜新有能詩声敬夫九華山錄云龍池庵僧清宿與張扶爲詩社)
(四方景慕趨者如歸皆宗九華扶詩社)飛騰桂籍他年事莫忘山中採藥
時
景純見和復次韻贈之二首
解組歸來道益光坐看百物自炎凉捲簾堂上檀
槽閙送客林間樺燭香(堯卿張籍詩黃金捍撥紫檀槽絃索初張調更高紫檀出扶南堪爲)
(琵琶白楽天早朝詩云月堤槐露氣風燭樺煙香)淺量巳愁當酒怯非才尤覺
和詩忙何人貪佩黃金印(子仁李白詩來時儻佩黃金印莫見蘇秦不下機)千柱
耽耽瑣北岡
人間膏火正争光每到藏春得暫凉(堯卿景春有藏春塢文忠公題)
(詩云欲借青春藏向此湏知白首尚多情)多事始知田舍好凶年偏覺野𬞞
香溪山勝畫徒能說來往如梭爲底忙老去此身
無處着爲翁㘽插萬松岡(堯卿藏春䲧前一岡皆松林命曰萬松岡司馬温公題詩云藏)
(春在何許欎欎萬松林永日門闌靜東風花木深主翁今素髮野服遂初心付與鄕人飲高歌散百金)
柳子玉亦見和因以送之兼寄其兄子璋
道人
不羡腰金照地光(次公鮑昭詩鞍馬光照地子仁白樂天詩君看裴相國金紫光照地)暫
時假面弄西凉(援白楽天詩西涼伎西凉伎假面胡人弄獅子)晴牎嚥日肝腸
暖(厚道家服日精月華氣堯卿陳高祖夢朱衣捧日而至納之帝口及斍腹内猶熱)古殿朝眞屨䄂
香說靜故知猶有動無閑底處更求忙先生官罷
乘風去(縯列子馭風而行堯卿謂子璋道人也子仁盧仝詩乘此清風欲歸去)何用區區賦
陟岡(次公詩陟彼高岡)
子玉家宴用前韻見寄復荅之
自酌金樽勸孟光(縯孟光梁鴻妻也)更教長笛奏伊凉(子玉家有)
(笛妓子仁樂府有伊凉州曲)牽衣男女遶太白(援李太白詩呼童烹雞酌白酒兒女嬉笑牽人)
(衣)扇枕郎君煩阿香(厚黃香事母至孝暑扇枕寒則以身温席縯李商隱師令狐楚稱門生)
(嘗呼楚子陶爲郎君)詩病逢春轉深痼愁魔得酒暫奔忙醒
時情味吾能說日在西南白草岡
景純復以二篇一言其亡兄與伯父同年
之契一言今者唱酬之意仍次其韻
靈夀扶來似孔光(援孔光爲漢太師賜靈壽杖)感時懷舊一悲凉蟾
枝不獨同攀桂(縯郤詵對晉武帝曰臣㪯賢良對策爲天下第一猶桂林一枝崑山片玉也師酉陽雜)
(爼言月中蟾桂地影也空處水影也此語差近)雞舌還應共賜香(六司爲郎厚漢官儀云尚書)
(郎含雞舌香奏事子仁劉禹錫詩新恩共理犬牙地昨日同含雞舌香介甫送彭給事云粉團雞舌更須含)等是浮
休無得喪(厚莊子其生若浮其死若休又見賈誼鵬賦次公張鷟取之自號浮休子)粗分憂樂
有閑忙(縯國朝嘗召處士种放爲司諫以論事公卿惡之賜金歸華山又有紫薇舍人者素不能文制詔嘗令張君房)
(代之一日賜日本國正史詔書紫微巳受詞頭而失君房所在君房時未第方與所親飲醉都市巾使促之紫微不勝其窘暇日楊)
(大年與錢若水賡閑忙二令楊曰世上何人最得閑司諫賜金歸華山錢曰世上何人最號忙紫微失却張君房稱名對)年來
世事如波浪鬱鬱誰知栢在岡(厚退之詩浪波沄云去松栢在高岡)
屢把鉛刀齒步光(援賈誼賦莫耶爲鈍兮鉛刀爲銛厚史記越王使大夫種奉步光之劎以賀吳)
更遭華衮照厖凉(縯范寗序榖梁春秋曰一字之褒寵踰華衮晉太子申生帥師公衣之偏衣佩之金)
(玦狐突曰厖凉冬殺金寒玦離胡可恃也)蘇門山上莫長嘯(援阮籍嘗於蘇門山遇孫登與商略栖神)
(導氣之術登不應藉因長嘯而退至半嶺間有聲若鵉鳳之音響乎巖谷乃登嘨也)薝蔔林中無别香
(任薝蔔梔子也其花六出天下之至香維摩經言如入薝蔔林中不聞它香唯聞薝蔔香也)燭燼巳殘終
夜刻(厚齊竟陵王子良嘗夜與四學士刻燭爲詩每四韻刻一寸以爲率)槐花還似昔年忙
(縯唐進士每以八月投牒赴舉時爲之語曰槐花黃舉子忙)背城借一吾何敢(援左傳斉晉戰于鞌)
(齊師敗績齊國佐如晉師曰請收合餘燼背城借一)慎莫樽前替戾岡(厚晉佛圖澄傳劉曜自攻)
(洛陽石勒將救之佛圖澄曰相輪鈴音云秀支替戾岡僕谷劬秀當此羯語也秀支軍也替戾岡出也僕谷劉曜胡位也劬秀當提)
(也此言軍出捉得劉曜也)
刀景純席上和謝生二首
悞入仙人碧玉壷(任神仙傳費長房爲市掾有老公來賣藥常懸一空壷於坐上日入之後輒跳入壷)
(中長房隨公試展足則亦入壷見樓觀五色重門閣道公語長房曰我神仙人也見責暫還人問耳)一歡那復間
親疎杯盤狼藉吾何敢(厚史記淳于髠傳杯盤狼藉堂上燭滅主人留髠而送客)車騎
雍容子甚都(援司馬相如車騎雍容閑雅甚都)此夜新聲聞北里(次公梁元)
(帝纂要云古艷曲有北里靡靡之曲師史記紂使師㳙作新淫聲北里之舞靡靡之樂)他年故事紀南
徐(縯東晉置南徐州治京口今潤州也師南史徐君舊善兹歌好聲色載妓肆意游行荆楚山川時㐮陽魚弘亦以豪後称於)
(是府中謠曰北路魚南路徐)欲窮風月三千界(子仁歐陽永叔詩翰林風月三千首吏部文章二百)
(年)願化人天百億軀(縯柳子厚詩若爲化作身千億遍上峯頭望故鄕)
縱飲誰能問挈壷(次公周官有挈壷氏盖言不必問漏之淺深也)不知門外暁
星疎綺羅勝事齊三閣(次公陳後主於光照殿前起臨春結綺望仙三閣後主自居臨春張)
(貴妃居結綺龔孔二貴妃居望仙並復道往來故有羅綺之勝矣)賓主談鋒敵兩都(援班固西)
(都賦設西都賓東都主人以相辨荅)榻畔煙花嘗歎杜(縯杜牧之詩今日鬢絲禪榻畔茶煙輕颺落花)
(風)海中童丱尚追徐(厚秦始皇令徐福與童男女三千人入海求仙福得平原廣澤止王不來)
無多酌我公湏聽(厚盖寬饒曰無多酌我我乃酒狂)醉後麤狂膽滿軀
(次公趙雲與曹公戰先主明旦視戰處曰子龍一身都爲膽也)
次韻沈長官三首
家山何在兩忘歸杯酒相逢慎勿違不獨飯山嘲
我瘦(縯李白詩飯顆山前逢杜甫頭戴笠子日卓午借問因何太瘦生揔爲從前作詩苦)也應糠覈怪
君肥(厚陳平爲人長大美色或謂平貧何食而肥其嫂疾其不事家産曰亦食糠覈尔次公晉王戎之子肥戎令食糠)
(肥愈甚)
男婚巳畢女將歸(厚東漢逸民傳向長字子平嫁娶旣畢敕断家事逐肆意遊五岳名山不知所終也)
累盡身輕志莫違聞道山中食無肉玉池清水自
生肥(厚九星上經云青青之月與日同昇合兩成一出彼玉池入乎金屋大如彈黃如橘中有佳味甜如蜜子能得之慎)
(勿失黃庭内景經丹田之中精氣微玉池清水上生肥)
造物知吾久念歸似憐衰病不相違風來震澤帆
初飽雨入松江水漸肥(次公帆飽水肥皆方言也)
劉孝叔會虎丘時王規甫齋素祈雨不至
二首(堯卿述字孝叔覿字規甫)
白簡威猶凛(縯顔延之爲御史中丞何尚之與書曰絳騶清露白蕳深劾取之仲容或有虧耶次公傳玄)
(天性峻急不能有所容每有奏劾或值日暮捧白簡整簮帶坐而待旦於是貴游懾伏臺閣生風倬文選任昉奏弹曹景宗曰臣)
(謹奉白簡以聞注簡略狀也)青山興巳濃鶴閑雲作氅駞卧草埋
峯(堯卿晉王恭披鶴&KR0769;裘唐曲良翰爲駝峯留)跪履若可教(縯張良遇一老父於下邳老父堕履圯下)
(頋良取之良強忍下取履因跪進父以足受之笑曰孺子可教)卜鄰應見容(縯白居易與元稹卜鄰詩明月許同)
(三逕夜綠楊宜作两家春又杜詩王翰願卜鄰)因公問回老何處定相逢(次公後有)
(回先生詩是也或言吕洞賓易姓爲回處士回字乃吕耳又見唐先生詩注同)太常齋未解不肯對
纖穠(縯東漢周澤爲太常卧疾齋宫其妻問所苦澤以妻犯齋禁收送詔獄當世疑其詭激時人爲之語曰生世不諧作)
(太常妻一歲三百六十日三百五十九日齋師宋玉神女賦穠不短纖不長堯卿晉劉毅嘗散齋而疾而妻省之毅便奏加妻)
(罪而請解齋)只遣三千履(縯春申君客三千人其上客皆躡珠履)來遊十二峯(縯巫)
(山有十二峯)林空荅清唱潭淨寫衰容歸去瑶臺路還應
月下逢(縯李白詩若非羣玉山頭見會向瑶臺月下逢)
次韻陳海州書懷(陳曾令鄕邑)
欎欎蒼梧海上山(東海欎州山云自蒼海浮來)蓬萊方丈有無間(縯蓬)
(萊方丈瀛州此三神山舊傳在渤海中去人不遠諸仙人及不死之藥皆在焉自齊威宣燕昭秦皇漢武帝遣人求之)舊聞
草木皆仙藥(任東方朔十洲記曰東海祖洲上有不死之草又瀛洲在東海之東上有聖芝靈草)欲弃
妻孥守市闤(厚王莽專政梅福一朝弃妻子去九江至今傳以爲仙其後人有見福於會稽者更姓名爲吳)
(市門卒云)雅志未成空自歎(縯謝安雖受朝寄然東山之志始未不渝每形於言色後雅志未就遂遇)
(疾篤還都深自慨失)故人相對若爲顔酒醒却憶兒童事長恨
雙鳬去莫攀(任後漢王喬有神術顯宗時爲葉令每朔望來朝明帝怪之令太史伺望輒有雙鳬從東來)
次韻孫職方蒼梧山
蒼梧竒事豈虚傳(見前詩注)荒怪還湏問子年(縯晉王嘉字子年著)
(拾遺記事多怪詭)遠託鼇頭轉滄海(縯列子言海中有五山根無所連著帝遣巨鼇十五舉首戴之)
(山峙不動)來依鵬背負青山(出莊子)或云靈境歸賢者又恐
神功亦偶然聞道新春恣遊覽羡君平地作飛仙
次韻孫巨源寄漣水李盛二著作并見寄五絶
南嶽諸劉豈易逢(次公南嶽諸劉指言劉貢父劉莘老也王昌詐立爲天子稱孝成皇帝子子輿移檄云)
(南嶽諸劉爲之先驅)相望無復馬牛風(次公左傳風馬牛不相及也任杜詩去馬來牛不)
(復辨)山公雖見無多子(縯山公晉山濤也)社燕何由戀塞鴻(昔與)
(巨源貢父莘老相遇於山陽自𡭗契闊惟巨源近者復相見於京口堯卿公嘗有詩云有如社燕與秋鴻相逢未穏還相送)
高才晚歲終難進勇退當年正急流(縯陳摶謂錢惟演有仙骨麻衣)
(道者曰此人但能於急流中勇退耳惟演果早年恬退堯卿錢希白洞微志曰上即位初鄧州觀察使錢太博若水雍容文雅亦)
(近世竒士堅乞罷樞務遂拜礼部貳卿充集賢院學士其日晚予往謁賀諸客退獨相留後廳再坐因云某之此命盖亦前定夜來方)
(思二十年前白閤道者之言固不虚矣予詢之乃曰某初應舉欲求解遂往華隂謁陳先生通刺後蒙倒屣相迎近世見士大夫之重名者未嘗有此)
(優礼院人皆驚坐定數日某欲有所問而中輟者數四賓主情未相洽每日相會但啜茶而即退及臨出執手約後十日却相訪至)
(期徑往迎入山齋地壚中巳先見有一僧擁衲對坐某揖之寒暄之礼亦甚簡傲少年壯氣頗不平之良久僧熟視某而謂陳曰無)
(此骨法二公皆微笑雖驚異其言而不敢詢問更有他客至乃逡廵先退次日某獨往見陳且問僧名及言者何事陳曰此即曰閤)
(道者也道行高㓗學通天人至於知人尤爲有神仙之鍳欲勸留學道中心不决遂請道者質疑他云見足下非神仙骨法學道亦)
(不能成但却得好官能於急流中勇退耳又云他本在太白山累歲方一到此某再求見終不可得人生萬事知不可以力取)不獨二
䟽爲可慕(厚䟽廣爲太子太傅兄子受爲少傅廣謂受曰吾聞知足不辱知止不殆功遂身退天之道也即日父子)
(移病上䟽乞骸骨宣帝許之故人邑子設祖道供張東都門外送者車數百两辭决而去道路觀者皆曰賢哉二丈夫或歎息爲之)
(泣下)他時當有景孫樓(巨源近離東海郡有景䟽樓師謂景慕漢二䟽也)
漱石先生難可意(謂巨源援孫楚謂王濟曰欲枕石漱流誤云漱石枕流濟曰流非可枕石非可漱)
(楚曰所以枕流欲洗其耳所以漱石欲厲其齒)齧氊校尉久無朋(自謂縯蘇武留匈奴單于欲)
(降之乃幽武置大窖中絶不與飲食武卧齧氊毛并咽之數日得不死)應知客路愁無奈故遣
吟詩調李陵(謂李君也厚蘇武與李陵俱爲侍中武使匈奴明年陵敗兵降其後武歸漢陵置酒作)
(詩三首贈別武亦有詩云黃鵠一遠別千里顧徘徊胡馬失其羣思心常依依又云征夫懷遠路遊子恋故鄕寒冬十二月晨起踐)
(凝霜故世言五字詩自蘇武始也)
雲雨休排神女車忠州老病畏人誇(縯白居易赴忠州道過巫山或題詩)
(於廟云爲報巫山神女道速持雲雨待晴時)詩豪正值安仁在空看河陽滿
縣花(盛爲邑幸厚潘岳字安仁爲河陽令種桃李花人號曰河陽一縣花)
膠西未到吾能說(子仁韓退之詩云潮陽未到吾能說次公先生是時巳除密州)桑柘
禾麻不見春不羡京塵騎馬客羡他淮月弄舟人
莫笑銀杯小荅喬太博
陶潜一縣令獨飲仍獨醒猶將公田二頃五十畒
種秫作酒不種秔(任陶潜爲彭澤令在縣公田悉令種秫曰令吾常醉於酒足矣妻子固請種秔乃使)
(二頃五十畒種秫五十畒種秔焉)我今號爲二千石歲釀百石何以醉
賓客請君莫笑銀杯小爾來歲旱東海窄會當拂
衣歸故丘作書貸粟監河侯(厚莊周家貧貸粟於監河侯)萬斛船中
着美酒與君一生長拍浮(援晉畢卓嘗謂人曰得酒滿數百斛船四時美味置兩頭右手)
(持酒杯左手持蟹螯拍浮酒船中便足了一生矣)
和叚屯田荆林館
南山有佳色無人空自竒清詩爲題品草木變芬
菲謝女得秀句(師杜詩題詩得秀句)留待中郎歸(厚謝女道藴也嘗曰一門叔父)
(則有阿大中郎謂謝安也)便當勤鞭策僕倦馬亦饑(叚有姪女在密)
遊廬山次韻章傳道
塵容巳似服轅駒(縯西漢田蚡傳漢武怒内史曰平生數言魏其武安長短今日廷論乃局促效轅下)
(駒)野性猶同縱壑魚(厚西漢王褒聖主得賢臣頌沛乎若巨魚之縱大壑)出入巖巒
千仞表較量筋力十年初雖無窈窕驅前馬還有
鴟夷掛後車(援揚雄酒箴鴟夷滑稽復如大壷常爲國器託于属車次公按陳遵傳揚雄作酒箴以諷諫)
(成帝其文爲酒客難法度士其終特云託于属車今先生止取鴟夷挂後車詩命彼後車窈窕驅前馬言官妓引馬〇儀礼執燭前馬)
莫笑吟詩淡生活(縯裴度居守東洛夜宴半酣度索䏈句元白有得色度爲破題次至楊汝士曰昔日)
(蘭亭無艷質此時金谷有高人居易知不能加遽裂之曰笙歌鼎沸勿作冷淡生活)當令阿買爲君書
(厚曰退之詩云阿買不識字頗知書八分詩成使之寫亦足張吾軍堯卿或問黃魯直阿買是退之何人魯直云退之姪必有所據)
和頓教授見寄(用除夜韻)
我笑陶淵明種秫二頃半(見前莫笑銀杯小注)婦言旣不用還
有責子歎(厚陶淵明責子詩阿舒已二八懶惰故無匹阿宣行志學而不愛文術雍端年十三不識六與七通子垂)
(九齡但覓棃與栗)無絃則無琴何必勞撫玩(縯淵明蓄素琴一張徽絃不具嘗執而和)
(之曰但得琴中趣何勞絃上聲)我笑劉伯倫醉髮蓬方散二豪苦不
納(縯劉伶酒德頌云有貴介公子縉紳處士聞吾風声議其所以先生於是方捧甖承糟銜杯漱醪又云二豪侍側焉如蜾臝之)
(與螟蛉)獨以鍤自伴(厚伶嘗乘鹿車攜一壷酒使人荷鍤隨之曰死便埋我)旣死何用
埋此身同夜旦(倬莊子内篇大宗師云死生命也其有夜旦之常天也)孰云二子賢
自結兩重案(縯傳燈錄全豁禪師參德山和尚執坐具上法堂瞻德山云作麽師咄之德山曰老僧過在什)
(麽處師曰兩重公案)笑人還自笑出口談治亂一生溷塵垢晚
以道自盥無成空得懶坐此百事緩側聞頓夫子
講道出新貫(次公時頓起爲教官以其能出新意講論也)豈無一尺書恐不
記庸懦陋邦貧且病數米銖稱炭(厚莊子簡髮而櫛數米而炊切切乎又何)
(足以濟世哉)慙愧章先生十日坐空館䄂中出子詩貪讀
酒屢煖(縯孫盛詣殷浩談論食冷而復煖者數四)狂言各湏慎勿使輸薪粲
(厚漢法有鬼薪白粲取薪給宗廟爲鬼薪坐擇米使正白爲白粲皆三歲刑)
絳闕雲臺緫有名(厚淸都絳闕上帝所居也漢明帝圖畫功臣於南宫雲臺縯司馬子微身居赤城)
(名在絳闕次公子厚學道故云絳闕有名)應湏極貴又長生(十朋清靈真人裴君内傳云道)
(人支子元相君曰子目中珠子正似北斗瑶光星旣有貴爵又當神仙)鼎中龍虎黃金賤(縯金)
(丹之術有日魂月魄白虎青龍眞鉛正汞蓋五行強名耳)松下龜蛇綠骨輕(君好爐火而餌茯苓厚)
(松脂入土千歲化爲茯苓形如龜蛇鳥獸者最良也)霅水未渾纓可濯弁峯初見
眼應明(次公霅水弁山乃湖洲两景巳見贈孫莘老七絶注)兩巵春酒眞堪羡獨
占人間分外榮
和張子野見寄三絶
過舊遊
前生我巳到杭州到處長如到舊遊(縯公自言前生曾到杭州入壽)
(星院如夢中所見子仁按先生荅陳師仲書云在杭州嘗遊夀星院入門便悟曾到能言其院後堂殿山石處故詩中嘗有前生)
(巳到之語即此詩也)更欲洞霄爲隱吏(師洞霄宫在杭州)一庵閑地且
相留
見題壁
狂吟跌宕無風雅(次公江文通恨賦曰脫略公卿跌宕文史)醉墨淋浪不整
齊應爲詩人一回顧山僧未忍掃黃泥(次公此乃隨手便遭黃上)
(掃癡心更望碧紗籠之意)
竹閣見憶
栢堂南畔竹如雲此閣何人是主人但遣先生披
鶴氅(厚晉王恭嘗披鶴氅而行孟昶見之曰神仙中人也)不湏更畫樂天真(縯孤山有白居)
(易竹閣僧志詮作栢堂相連見孤山二詩)
荅李邦直
美人如春風着物物未知羈愁似冰雪見子先流
澌(次公澌字韻書云&KR1413;流也子仁後漢書河水流澌)子從徐方來吏民舉熙熙扶
病出見之驚我一何衰知我久慵倦起我以新詩
詩詞如醇酒盎然重四肢徑飲不覺醉欲和先昏
疲西齋有蠻帳風雨夜紛披放懷語不擇撫掌笑
脫頥(厚匡衡傳匡說詩解人頥)别來今幾何春物巳含姿柳色日
夜暗子來竟何時徐方雖云樂東山禁遊嬉又無
狂太守何以解憂思聞子有賢婦華堂詠螽斯(縯螽)
(斯詩言若螽斯不妬忌則子孫衆多也)盍不倒囊槖賣劔買蛾眉(子仁古詩黃金不惜)
(買蛾眉)不用教絲竹唱我新歌詞
和潞公超然臺次韻(堯卿熙寕八年作)
我公厭冨貴常苦勲業尋相期赤松子(縯張良願弃人間事從赤)
(松子遊)永望白雲岑清風出談笑萬竅爲號吟(厚莊子大)
(塊噫氣其名爲風是惟無作作則万竅怒號)吟成超然詩洗我蓬之心(縯莊子夫子猶)
(有蓬之心也)嗟我本何人麋鹿強冠襟身微空志大交淺
屢言深(次公范睢傳云何交疎而言深也倬崔駰傳交淺而言深者愚也)囑公如得謝呼
我幸寄音但恐酒錢盡煩公揮槖金(厚前漢疎廣傳歸鄕里日請故)
(舊賓客相與娛樂數問其家金餘尚有幾斤趣賣以供具陶淵明詩雖無揮金事濁酒聊可持次公槖金見陸賈傳古詩揮金留)
(上客子仁張景陽詩揮金樂當年任杜詩揮金應物理)
次韻劉貢父李公擇見寄二首(堯卿時公擇知湖州貢父)
(亦在江浙東坡守密)
白髮相望兩故人眼看時事幾番新(次公詩案招此詡譏近日更立)
(新法事尢多也)曲無和者應思郢(縯宋玉言有歌於郢市者陽春白雪國中属而和者數十人引商刻)
(羽雜以流徵属而和者不過數人是以曲彌高而和彌寡)論稍卑之且借秦(厚張釋之言便宜事文帝)
(日卑之無甚高論令今可行於是釋之言秦所以失漢所以興者文帝善之次公漢賈山言治亂之道借秦爲諭)歲惡
詩人無好語(公擇來詩皆道吳中飢寒之狀)夜長鰥守向誰親(貢父近喪偶)
少思多睡無如我鼻息如雷撼四鄰(厚退之石鼎聮句序言道士倚)
(墻睡鼻息如雷鳴)
何人勸我此間來絃管生衣甑有埃(縯後漢范丹傳閭里歌之曰甑)
(中生塵范史雲)渌蟻濡漘無百斛蝗䖝撲面已三回(倬公詩案此詩譏朝)
(廷减則公使錢大甚及造酒不得過百石故絃管生衣甑金生埃及言蝗䖝災傷盗賊四起旱澇飢饉以見政事闕失皆新法不便)
(之故)磨刀入谷追窮寇灑涕廵城拾弃孩爲郡鮮歡
君莫歎猶勝塵土走章臺(厚張敞爲京兆尹無威儀時走馬章臺街自以便面拊馬)
和趙郎中捕蝗見寄次韻
麥穗人許長榖苗牛可没天公獨何意忍使蝗蟲
發驅攘著令典(縯唐開元四年山東大蝗民祭且拜不敢捕姚崇曰詩云去其螟蟲及其蟊賊秉卑炎火)
(光武詔曰勉順時政去彼螟蜮此除蝗誼也)農事安可忽我僕旣腁胝(縯禹治水手足)
(腁㫝謂手足生重繭也)我馬亦欵矻飛騰漸云少筋力亦巳竭
苟無百篇詩何以醒睡兀初如䟽畎澮(倬養生論云益之以畎會)
(而泄之以尾閭注畎澮細流也尾閭海水泄處也)漸若决澥渤往來供十吏(厚西)
(漢陳遵爲河南大守至官召書吏十人治私書謝京師故人遵憑几口占書數百封)腕脫不容歇(援玄)
(宗平内難書詔填委獨蘇頲在太極殿後閤口所占授功狀百緒輕重無所差書吏白曰丐公徐之不然手腕脫矣)平生
輕妄庸熟視笑魏勃(縯前漢灌嬰聞魏勃本教齊王舉兵使使召責勃勃曰失火之家豈暇先)
(言大人而後救火乎因退立戰栗嬰熟視笑曰人言魏勃勇妄庸人乎)愛君有逸氣詩壇專
斬伐民病何時休吏職不可越慎無及世事向空
書咄咄(厚晉殷浩爲桓温所奏廢爲庶人口無怨言但終日書空作咄咄怪事四字而巳)
趙郎中見和戲復荅之
趙子吟詩如潑水(縯退之詩文如翻水成)一揮三百六十字奈
何教我欲尋醫恰如西施藏白地(厚樂天簡簡吟十三行坐事調品不肯迷)
(頭白地藏)趙子飲酒如淋灰一年十萬八千杯(縯李白詩百年三万)
(六千日一日須傾三百杯以日計之則一年當飲十萬八千杯也)若不令君早入務飲竭
東海生黃埃我衰臨政多謬錯羡君精采如秋鶚
(師杜詩魏侯骨聳精神緊華嶽峯尖見秋隼)頗哀老子令日飲(厚後漢馬援爲隴西太守諸曹)
(時白外事援輙曰此丞掾之職何足以相煩頗哀老子使得遨遊若大姓侵小民黠羌欲拒旅此太守事耳)爲君坐
嘯主畫諾(援後漢黨錮傳字云汝南太守宗資任功曹范滂南陽太守成瑨亦委功曹岑晊三郡爲謠曰汝南太守)
(言不直一杯水又豈足以救飢乎)方將怨無𥜗(厚後漢廉范爲蜀郡太守民歌之曰廉叔度來何暮昔無一襦)
(今有五袴)忽復歌緇衣(縯詩緇衣之宜兮敝予又改爲弓次公孔子曰好賢如緇衣今先生之意盖取其)
(好善也)堂堂孔北海(厚後漢孔融傳字文㪯爲北海相爲賊管亥所圍求救於平原相劉備備驚曰孔北)
(海乃復知天下有劉備耶)直氣凛羣兒(縯禰衡曰大兒孔文㪯小兒楊德祖餘子碌碌不足數也次公退)
(之詩不知羣兒愚那用故謗傷)朱輪未及郊(縯朱輪刺史之車漢制二千石朱兩&KR1650;)清風巳
先馳何以累君子十萬貧與羸滔滔滿四方(次公論語滔滔)
(者天下皆是也)我行竟安之何時劔關路春山聞子規
和孔君亮郎中見贈
偶對先生盡一樽醉看萬物洶崩奔優游共我聊
卒歲(縯詩優哉游哉聊以卒歲)骯髒如君合倚門(厚趙壹詩伊優北堂上骯髒倚門边)只
恐掉頭難久住(縯杜甫送孔巢父詩云巢父掉頭不肯住東將入海隨煙霧)應須傾盖
便深論(援孔子之郯遇程子於途傾盖而語)固知嚴勝風流在又見長身
十世孫(鄈字君嚴戡字君勝退之誌其墓云孔子世三十八吾見其孫白而長身今君亮四十八世矣)
增刊校正王狀元集注分類東坡先生詩卷之十七
