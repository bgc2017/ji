增刊校正王狀元集注分類東坡先生詩卷之十二
書畫下
詩五十一首
題李伯時畫趙景仁琴鶴圖二首(子功石林先生云趙)
(清獻公以清德服一世平生蓄雷氏琴一張鶴與白龜各一所向與之俱始除帥成都公單車就道以琴鶴龜)
(自隨元豊間再移蜀以龜投水中故其詩曰馬尋舊路如歸夫龜放長江不復來)
清獻先生無一錢故應琴鶴是家傳誰知默鼓無
絃曲時向珠宫舞幻仙(次公清献先生趙悅道也杜詩囊空恐羞澁留得一錢看陶淵明作)
(無弦琴云但得琴中趣何勞絃上聲又黃庭内景太上大道玉宸君閑居蘂珠宫作七言琴心三疊舞胎仙孌胎爲幻未詳)
醜石寒松未昜親聊將短曲調長人乘軒故自非
明眼(師禪家以見識不昧爲明眼人)終日僛僛舞㸑薪(次公老杜薛少保十一鶴詩曰低昂)
(各有能磊落如長人又左傳衛懿公好鶴鶴有乘軒者詩屢舞蹮蹮屢舞僛僛吳人有燒桐以㸑者蔡邕聞火烈之聲因請而裁爲)
(琴果有美音名曰焦尾琴)
書王定國所藏煙江疊嶂圖王晉卿畫
江上愁心千疊山浮空積翠如雲煙(宋援張說有江上愁心賦孫倬延年)
(應詔詩攅素旣森藹積翠亦葱芊)山耶雲耶遠莫知煙空雲散山依然
但見兩崖蒼蒼暗絶谷中有百道飛來泉縈林絡
石隠復見下赴谷口爲奔川川平山開林麓斷小
橋野店依山前行人稍度喬木外漁舟一葉江吞
天使君何從得此本點綴毫末分清妍(次公謝景重對天月明净)
(而曰意不如微雲點綴)不知人間何處有此境徑欲往置二頃
田君不見武昌樊口幽絶處東坡先生留五年(程編)
(武昌樊口與黃州相對)春風搖江天漠漠(祖謙杜詩江天漠漠鳥飛去)暮雲卷雨
山娟娟丹楓翻鴉伴水宿(孫倬杜詩水宿鳥相呼又禽經云凡禽林曰栖水曰宿)長
松落雪驚醉眠(任杜詩晴雪落長松)桃花流水在人世武陵豈
必皆神仙(次公張致和詩桃花流水鱖魚肥又李白詩云問君何故栖碧山笑而不荅心自閑桃花流水窅然去别)
(有天地非人間)江山清空我塵土雖有去路尋無緣還君此
畫三歎息山中故人應有招我歸來篇(次公三歎息乃一唱三嘆之展)
(文也師陶潜有歸去來詞左太冲有招隱詩)
王晉卿所藏著色山二首(增將軍李思訓也唐人子號刊李將軍乃畫著色山者)
縹緲營丘水墨仙浮空出没有無間爾來一變風
流盡誰見將軍著色山(次公李成營丘人以畫山水有名號李營丘先生於遊孤山和李𣏌)
(寺丞詩曰朅來湖上得佳句從此不看營丘圖正謂李成之畫也又南史張緒傳從弟融齎酒於緒前酌飲動哭曰阿兄風流頼盡)
(堯祖名畫記李思訓畫稱一時之妙官至左武衛大將軍子昭道變父之勢妙又過之世言山水者稱大李將軍小李將軍)
犖确何人似退之意行無路欲從誰宿雲解駮晨
光漏獨見山紅澗碧時(次公退之詩山石犖确行徑微又云天明獨去無道路又劉禹錫詩子歌)
(云腰斧上高山意行無舊路又南海神廟碑云雲隂解駮日光穿漏也又山石詩云山紅澗碧紛爛漫時見松櫪皆十圍)
王晉卿作煙江疊嶂圖僕賦詩十四韻晉
卿和之語特竒麗因復次韻不獨紀其詩
畫之美亦爲道其出處契闊之故而終之
以不忘在莒之戒亦朋友忠愛之義也
山中舉頭望日邊長安不見空雲煙(日邊事見障日峯詩程縯李白登鳳)
(凰臺詩揔爲浮雲能蔽日長安不見使人愁)歸來長安望山上時移事改應
澘然管絃去盡賓客散惟有馬埒編金泉(次公晉王濟買池爲馬埒)
(編錢滿之時人謂之金溝)渥洼固自千里足(沈漢志郊祀歌云元狩三年馬生渥洼水中作天馬歌云)
(天馬徠歷無草徑千里循東道)要飽風雪輕山川屈居華屋啖棗脯
十年俯仰龍旂前(李厚楚莊王有愛馬置之華屋啖以棗脯)却因病瘦出竒
骨鹽車之厄寧非天(次公戰國策汗明見春申君曰夫驥之齒至矣服塩車而上太行㵂汗洒地白)
(汗交流甲坂遷延負轅不能上云)風流文采磨不盡水墨自與詩爭妍
(程縯杜詩文彩風流今尚存)畫山何必山中人田歌自古非知田
(李厚吕后謂劉章曰顧乃父知田耳)鄭虔三絶君有二筆埶挽回三百
年(宋援鄭虔自書其詩并畫以献帝大署其尾曰鄭虔三絶)欲將巖谷亂窈窕眉峰脩
嫮誇連娟(次公卓文君眉如遠山楚詞云脩眉連娟江漢武帝李夫人賦云美連娟以脩嫮注嫮音互美也連娟纖)
(弱也)人間何有春一夢此身將老𧖟三眠(次公永叔云來如春夢不多時)
(而先生有云海棠春一夢也李白云吳地桑樹綠吳蚕巳三眠)山中幽絶不可久要作平
地家居仙但能水石長在眼非君好我當誰緣願
君終不忘在莒樂時更賦囚山篇(柳子厚有囚山篇宋援管仲戒齊桓公曰)
(願君無忘在莒時)
書王定國所藏王晉卿畫著色山二首
白髮四老人何曾在商顔(次公四老人即四皓商山亦名商顔李白詩云白髮四老人昂)
(藏南山側)煩君紙上影照我胸中山山中亦何有木老
土石頑正頼天日光澗谷紛斕斑我心空無物斯
文何足間(程縯周顗言其腹曰此中空洞無物)君看古井水萬象自往還
(宋援白樂天贈元微之云無波古井水有節青琅玕)
君歸嶺北初逢雪我亦江南五見春寄語風流王
武子三人俱是識山人(李厚王濟字武子尚常山公主堯卿公謫黃州五年定國賓州三年晉卿)
(均州三年)
書劉景文所藏王子敬帖絶句(子仁先生嘗云世傳王子敬帖)
(有黃柑三百顆之語此帖乃在劉景文處景文死不知今在誰家矣韋蘇州有詩云書後欲題三百顆洞庭湏)
(待滿林霜蓋蘇州亦見此帖也余亦嘗有詩云君家子敬十六字氣壓鄴侯三萬籖見王立之詩話以今集考)
(之差三字不知孰是)
家雞野騖同登爼(援庾翼不伏王右軍書曰兒軰憎家雞愛野騖)春蚓秋蛇緫
入奩(縯唐太宗謂蕭子雲書行行若縈春蚓字字如綰秋蛇)君家兩行十二字氣
壓鄴侯三萬籖(縯韓退之鄴侯家多書插架三萬軸一一懸牙籖新若手未觸鄴侯李繁也)
書劉景文所藏宗少文一筆畫(洪父名畫記宗炳字少文南陽)
(温陽人善書畫邦衡圖畫見聞志云張愛賓稱惟王献之能爲一筆書陸探微能爲一筆畫)
宛轉回紋錦縈盈連理花何湏郭忠恕匹素畫繅
車(次公郭忠恕善畫歧有冨人子喜畫致疋素忠恕爲畫小童持線車放紙鳶引線數丈滿之)
書渾令公宴魚朝恩圖
咸寧英氣似汾陽(次公渾令公名瑊封咸寕王汾陽王即郭子儀也)夜飲軍容
出紅粧不湏纏頭萬疋錦(次公纏頭錦所以賞舞者杜詩舞罷錦纏頭)知卿
末辦作吕強(次公吕強字漢盛後漢人乃宦官最賢者有諫䟽具本傳於今詩意未詳)
次韻子由書王晉卿畫山水二首
老去君空見畫(子仁杜詩老去人間空見畫)夢中我亦曾遊桃花
縱落誰見水到人間伏流(次公水有伏流者如黃河之源是也)
山人昔與雲俱出俗駕今隨水不回(次公比山移文云山人去兮曉猿驚)
(又云請回俗士駕爲君謝逋客)頼我胸中有佳處一樽時對畫圖開
又書王晉卿畫四首
山隂陳迹(次公山隂陳迹指王羲之事也越州山隂縣有蘭渚渚有亭焉羲之與群賢於此祓)
(楔作蘭亭記其序中有俯仰之間巳爲陳迹之語故云山隂陳迹)
當年不識此清眞(縯李白詩右軍夲清真瀟洒在風塵)強把先生擬季倫
(援羲之夲傳云或以潘岳金谷詩序比羲之蘭亭記以羲之比石崇羲之聞而甚喜先生嘗曰此許敬宗之言敬宗人奴也見季倫)
(金多故以爲賢於右軍耳夫二十四友皆望塵之流豈足比方逸少耶)等是人間一陳迹聚
蚊金谷本何人(縯金谷園石崇别業也退之云雖得一餉樂有如聚飛蚊)
雪溪乘興
谿山雪月兩佳哉賓主談鋒夜轉雷猶言不見戴
安道爲問適從何處來(縯晉王子猷嘗居山隂夜雪初霽月色清朗四望皓然獨酌酒詠左)
(思招隠詩忽憶戴逵逵時在剡便乘小船詣之經宿至造門不前而反人問其故羲之曰乘興而行興盡而反何必見安道邪次公)
(先生破其說以謂意之相通則巳如覿面對談矣又豈言不見戴安道乎元稹傳武儒衡扇瓜上蠅曰適從何來遽集於此)
四明狂客(次公明州有四明山賀知章自號四明狂客欽夫洞天福地記三十六洞天記第九)
(四明山二百八十峯洞周回一百八十里名丹山赤水之天山有四門通日月星辰之光故名曰四明山)
毫端偶集一微塵(縯退之詩下視寓九州一塵集毫端)何處谿山非此身
狂客思歸便歸去更求勑賜枉天真(援賀知章仕明皇時爲祕書&KR1069;)
(嘗病夢遊帝居遂請爲道士以宅爲千秋觀又求周宫湖數頃爲放生池有詔賜鏡湖一曲李白詩云敕賜鏡湖水爲君臺沼榮次)
(公今先生破其說以溪山可自有之不必求敕賜也)
西塞風雨(次公此張志和事也西塞乃湖州礠湖鎮道士磯也)
斜風細雨到來時我本無家何處歸仰看雲天真
篛笠旋收江海入蓑衣(縯張志和自號玄真子會稽山隂人也唐顔魯公爲湖州刺史與客)
(會飲唱和爲漁父詞志和首唱曰西塞山邊白鳥飛次公今先生桃花流水鱖魚肥青篛笠綠蓑衣斜風細雨不須歸用其說而高)
(一着以爲不必言不湏歸本自無家也又以天爲笠不特以篛爲笠當往江海不必只在西塞之下此詩人之妙耳)
題王晉卿畫後
醜石半蹲山下虎(魯直前李廣傳廣出獵見草中石以爲虎而射之中石沒矢)長松倒
卧水中龍(次公水中龍字王濬造戰船謠曰不畏岸上虎但畏水中龍)試君眼力看多少
數到雲峯第幾重
次韻子由書王晉卿畫山水(一首)晉卿和(二首)
誤點故教同子敬(縯晉書献之字子敬桓温嘗使書扇筆誤落因畫作烏㹀駮牛甚妙故云耳)雜
篇真欲擬湯休(厚江淹作雜擬三十首有擬湯休上人詩云西北秋風至楚客思悠哉日暮碧雲合佳人)
(殊未來)壠雲寄我山中信(縯陶弘景辝禄入山梁武詔不起問山中何所有荅曰山中何所有)
(嶺上多白雲秪可自怡悅不堪持贈君)雪月追君溪上舟(援王子猷居山隂雪霁月朗忽憶戴逵逵)
(在剡便夜乘小船詣之造門不前而反也)會看飛仙虎頭篋(縯晉顧愷之嘗爲虎頭將軍善畫嘗以一)
(厨畫糊題其前寄桓玄皆其深所珍惜者玄乃發其厨竊取畫而緘閉如舊以還之紿云未開愷之以爲妙畫通靈變化而去亦猶)
(人之登仙了无怪色)却來顛倒拾遺裘(子美詩云天吳與紫鳳顛倒在短褐縯子美至德二載自城中)
(竄歸鳳翔拜左拾遺)王孫辦作玄真子細雨斜風不濕鷗(援張志和)
(號玄真子有詩云青篛笠綠蓑衣斜風細雨不湏歸)
此境眼前聊妄想幾人林下是真休(縯靈徹詩云相逢盡道休官去)
(林下何曾見一人)我今心似一潭月(厚寒山子詩吾心似秋月碧潭清皎㓗)君巳身
如萬斛丹(子來兵法曰戰船闊狹長短隨用大小皆以米爲率一人重米二石則人數率可知矣)看畫
題詩雙鶴鬢歸田送老一羊裘(子仁嚴光披一羊裘三十年不易)明年
兼與士龍去萬頃蒼波没兩鷗(次公士龍指言子由也沒兩鷗先生自指其身)
(與子由也子美云白鷗没浩蕩萬里誰能馴鷗蓋滅没煙波間也宋敏求改作波字便覺精神索然今用没字蓋以正世之謬誤云)
六觀堂老人草書詩一首(堯祖按圖經千頃廣化院在杭州城中木)
(子杭橋北院有六觀堂其名取金剛經夢幻等六物也老人僧了性精於醫而善草書共父按慈化大師塔銘)
(師名了性餘杭人俗姓朱氏)
物生有象象乃滋(縯左傳物生而後有象象而後有滋滋而後有數)夢幻無根
成斯湏方其夢時了非無泡影一失俯仰殊清露
未晞電巳徂(次公佛書如來四句渴云一切有爲法如夢幻泡影如露亦如電應作如是觀此所謂六觀也今)
(詩自首句至此以講六觀詩白露未晞)此滅滅盡乃眞吾(次公佛書生滅滅巳寂滅爲樂)云如
死灰實不枯(援莊子身若槁木心如死灰)逢埸作戲三昧俱(縯傳燈錄)
(鄧隠峯曰竿木隨身逢埸作戲次公三昧出佛書梵云三昧此云正受也三昧俱所以引下句化身爲醫與草書之說也長沙僧懷)
(素善草書自然得草書三昧則來書之有三昩矣)化身爲醫忘其軀草書非學
聊自娛落筆巳喚周越奴(次公周越善草書而不逮懷素喚周越作奴又先制云島可是)
(詩奴也子仁先生不喜周越草書謂其險劣嘗改懷素帖云此書不佳還草意趍乃似周越之險劣云)蒼鼠奮髯
飲松腴剡藤玉板開雪膚(次公蒼鼠奮髯言鼠湏筆也王羲之寫蘭亭記以鼠鬚筆松腴)
(言墨剡藤玉板言紙用剡溪之藤作紙其佳者名玉板也雪膚言紙之白莊子肌膚若冰雪)遊龍天飛萬
人呼(縯隨智果論書云王羲之書如龍跳天門虎卧鳳閣堯祖易乾卦飛龍在天)莫作羞澁羊
氏姝(厚梁武帝評書云羊欣書似婢作夫人不堪位置而舉止羞澁終不似真)
閻立本職貢圖(厚譚賓錄貞觀三年東蛮謝元深入朝中書侍郞顔師古奏言昔周)
(武王治致太平遠國歸款乃集其事爲王會篇可圖寫貽後以彰服遠之德從之乃命尚書閻立夲圖之)
貞觀之德來萬邦浩如滄海吞河江(子仁孫綽海賦抱河合濟吞淮納泗)
音容獊獰服竒尨(子仁劉禹錫竹枝詞激訐如吳聲獊獰不可分次公左閔二年晉献公衣申生以偏)
(衣狐突謂之尨服罕夷曰尨竒無常尨言雜竒言怪)横絶嶺海逾濤瀧珍禽瑰産
争牽扛名王解辮却蓋幢(縯唐書貞觀間蛮夷君長襲衣冠帶刀宿衛東薄海南逾嶺皆)
(解辮請職)粉夲遺墨開明䆫(次公畫断唐明皇令吳道子往貌嘉陵山水回奏云臣無粉本並記)
(在心乃今圖之一日而成養源韻語秋陽云世傳聀貢圖乃閻立本所畫按未景元畫断乃謂其弟立德所作立本所畫諸國王粉)
(本爾)我喟而作心未降魏徵封倫恨不雙(援唐魏徵勸太宗行仁義)
(封德彛以爲不然及貞觀間天下大治德彛巳死大宗曰此徵勸我行仁義旣效矣惜不令封倫見之)
和叔盎畫馬次韻
天驥德力備(援論語孔子曰驥不稱其力稱其德也)馬外龍麟中(厚南秦錄吕光)
(討西域平上䟽曰惟龜兹據三十六國之中入其國城天驥龍麟騕褭丹髦萬計盈廐)皇天不遣言兀
與畫圖同駑駘飽宫粟未受一洗空(次公杜甫丹青引斯須九重真龍出)
(一洗萬古凡馬空)十駕均一至(縯荀子騏驥一日千里駑馬十駕則亦及之)何事籋雲
風(援漢書天馬歌籋浮雲晻上馳次公此言君子有逸羣之才鄙陋者竊禄而不服詩人則曰彼積歲月亦可追及駿馬何事逸羣此嗟悔也)
書晁說之考牧圖後
我昔在田間但知羊與牛川平牛背穏如駕百斛
舟舟行無人岸自移(縯圓覺經云雲駃月運舟行岸移)我卧讀書牛不
知(厚唐書李密乘牛挂漢書一帙角上行且讀之)前有百尾羊聽我鞭聲如鼓
鼙我鞭不妄發(次公此句暗使王方平語神仙傳方平過蔡經家継呼麻姑而至經見麻姑指爪長心自)
(念得以爬背爲佳方平巳知之怒其凡也而輒如此遂呼鞭空中擊之曰吾鞭不妄施意令悔過也)視其後者
而鞭之(援莊子善飬生者若牧羊然視其後者而鞭也)澤中草木長(厚杜詩空山草木長)草
長病牛羊(次公先生嘗言有人見牧童驅羊於瘠地牧之人謂曰彼澤地草美何不就牧童曰美草則易食羊何自)
(而肥瘠地之草羊細咀其味乃得肥也今詩意使此)尋山跨坑谷騰趠筋骨彊煙
蓑雨笠長林下老去而今空見畫世間馬耳射東
風(縯李白詩世人聞此皆掉頭有如東風射馬耳)悔不長作多牛翁
書丹元子所示李太白真
天人幾何同一漚(厚楞嚴經空生太覺中如海中一漚發)謫仙非謫乃其
游麾斥八極隘九州(厚莊子伯昏無人曰夫至人者上窺青天下潜黃淵麾斥八極神氣不變)
(又曹子建七啓曰似君狹六合而隘九州)化爲兩鳥鳴相酬一鳴一止三千
秋(縯退之双鳥詩云双鳥海外來飛之到中州一鳥落城市一鳥巢嵓幽不得相伴鳴爾來三千秋又云還當三千秋更起鳴相)
(酬次公退之此詩或以爲言佛老或以爲言李杜今觀先生詩則知其言李杜矣)開元有道爲少留
縻之不可矧肯求西望太白横峨岷(次公天白鳳翔之山也峨與岷蜀山)
(也李白蜀道難云西當太白有鳥道可以横絶峨眉巔)眼高四海空無人大兒汾
陽中令君(縯樂天李翰林集序白嘗客汾州識汾陽王郭子儀於行伍間爲脫其刑責而獎重之及白坐永王之事)
(汾陽功成請以官爵贖白上許之)小兒天台賀季真(厚司馬子微著坐忘論李白大鵬賦序予)
(昔於江陵見天台司馬子微謂余有仙風道骨可與神通八極之表因著大鵬遇希有鳥賦以自廣次公祢衡云大兒孔文舉小兒)
(楊德祖餘子碌碌不足數也縯賀知章字季真呼李白爲謫仙人)生平不識高將軍手汙
吾足乃敢嗔(援大白嘗被召入内作宫詞於上皇前展兩足令高力士脫靴力士素貴恥之摘其詩以激楊)
(妃後帝欲官白輒爲宫中所沮而已)作詩一笑君應聞
題毛女真(厚列仙傳毛女字玉姜在華隂山中山客獵師世世見之形體生毛自言始皇宫人)
(秦亡入山食松葉遂不飢寒)
霧鬢風鬟木葉衣(厚異聞集載唐儀鳳中有柳毅客于涇陽見一婦人牧羊於野風鬟雨鬢自言妾洞)
(庭龍女也)山川良是昔人非(縯丁令威化鶴而言曰有鳥有鳥丁令威去家千歲今始歸城郭如故人)
(民非)秪應閑過商顔老(次公商顔老商山四皓也商山謂之商顔四皓避秦之老人而毛女避秦之宫)
(人皆同時用之爲當體矣)獨自吹簫月下歸(援列仙傳蕭史善吹簫秦穆公以其女弄玉妻焉遂教弄)
(玉吹簫作鳳鳴一旦鳳來止其室遂乘之而去)
次韻子由書清汶老所傳秦湘二女圖(次公)
(韓退之詩云秦地吹簫女湘波鼓瑟妃所謂二女豈畫此者乎)
春風消冰失瑶玉我夲無身安有觸(厚楞嚴經物不觸知身知有觸知身)
(即觸知觸即身)羊生得婦如得風握手一笑未爲辱(次公羊生晉人羊權)
(也真誥女仙萼綠華詩云羊生標美秀又真誥載金臺李夫人之少子曰九華真妃降權云冥運之會有絲蘿之纏而權多爲謙辝)
(其意不肯南岳夫人曰冥期數感盖亦有偶對之名不必苟循世中之弊穢而行淫濁之下迹也言畢乃笑又嘗取權手執之曰妾)
(豈以愆累浮卑少時之滯而虧辱於當真之定質耶)先生室中無天遊(縯莊子室無空虚則婦姑)
(勃磎心無天遊則六鑿相援)環珮何處鳴風鷗隨魔未必皆魔女
但與分燈遣歸去(援維摩經云波旬從萬二千天女而維摩詰足之謂天女曰諸姊有法門名無盡燈)
(無盡燈者譬如一燈然百千燈冥者皆明明終不盡天女聞言巳禮維摩詰足隨魔而去)胡爲寫眞傳世
人更要維摩一轉語(厚傳燈錄洞山云遮裏合下得一轉語有一上座下語九十六轉不愜師意)
丹元茅茨秪三間(厚白樂天别草堂詩三間茅屋向山開)太極老人時往
還點檢凡心早除拂方平䄂鞭常使物(厚神仙傳王方平見前考)
(牧圖註次公物鬼物也使物字見費長房傳)
次韻李端叔謝送牛戩鴛鴦竹石圖(子功圖畫)
(見聞志道士牛戩河内人工畫翎毛多寫班鳩野鵲但枳棘不甚精高)
聞君談西戎廢食忘早晚王師本不陣(縯榖梁傳曰善師者不陣)
賊壘何足剗守邊在得士此語要而簡知君論將
口(厚前漢贊馮唐之論將)似我識畫眼笑指塵壁間此是老牛
戬平生師衞玠非意常理遣(援晉書衛玠嘗曰人有不及可以情恕非意相干可以理)
(遣)訴君定何人未用朝市顯(次公意謂顕戮之於市朝也)置之勿復
道(厚文選古詩弃捐勿復道)世俗固多舛歸去亦何湏單車渡殽
澠(厚劉向新序云洛陽西有殽澠又陸士衡弔魏武文詠歸途以反旆登殽澠而朅來)如蟲得羽化巳
脫安用蠒家書空萬軸凉曝困舒卷(厚崔寔四時月令五月濕熱蠹)
(虫生書經夏不舒展者必生虫五月巳後七月巳前内湏三度舒而卷之法要湏天晴時於大屋下風凉處不見日曝令乾乘熱氣)
(卷生虫彌速)念當掃長物(縯晉書王忱訪王恭見恭所坐六尺簟枕謂其有餘因求之輟以送焉遂坐薦)
(上忱聞而驚恭曰吾平生無長物)閉息默自煖此畫聊付君幽處得小
展新詩勿縱筆羣吠驚邑犬(援楚詞屈原九章云邑犬群吠兮吠所怪也)時
來未可知妙斵待輪扁(縯莊子輪扁之言曰斵輪徐則甘而不固疾則苦而不入不徐不疾得之)
(手而應之心臣不能言有數存焉於其間臣不能喻臣之子臣之子亦不能受之於臣)
子由新修汝州龍興寺吳畫壁(注韻語陽秋云汝州龍興)
(寺吳道子畫两壁一壁作維摩示疾文殊來問天女散花一壁作太子遊四門釋迦降魔筆法奇絶子由曾施百縑)
丹青久衰工不藝人物尤難到今世每摹市井作
公卿畫手懸知是徒隷吳生巳與不傳死(厚杜詩畫手看前軰)
(吳生遠擅埸次公莊子輪扁對齊桓公曰右之人與其不可傳也死矣然則君之所讀者古人之槽粕而巳夫)那復典
刑留近歲(縯詩雖無老成人尚有典刑)人間幾處變西方(次公言畫西方變相)
(也)盡作波濤翻海勢細觀手面分轉側妙筭毫釐
得天契始知真放夲精微不比狂花生客慧(次公狂花)
(在史所載花不以時開如桃李冬花者謂之狂花又金石上生花亦謂之狂花)似聞遺墨留汝海
古壁蝸涎可垂涕力捐金帛扶棟宇錯落浮雲卷
新霽使君坐嘨清夢餘(厚後漢史云弘農成瑨但坐嘯)幾疊衣紋數
衿袂他年吊古知有人姓名聊寄東坡弟
題過所畫枯木竹石三首
老可能爲竹寫真小坡今與竹傳神(次公老可言文與可也小坡言)
(過也過字叔黨先生之子謂之小東坡杜詩云此應寫真在左綿又云薛公十一鶴盡寫青田真顧愷之云傳神寫照正在阿睹中)
山僧自覺菩提長心境都將付卧輪(厚傳燈錄有僧舉卧輪禅師偈)
(云卧輪有伎俩能斷百思想對境心不起菩提日日長六相聞之曰未也乃云慧能無伎俩不斷百思想對境心數起菩提作麽長)
散木支離得自全(縯莊子匠石見曲轅櫟樹曰此散木也又云支離其形者猶足以養其身終其天年)
(比支離其德者乎)交柯蚴蟉欲相纏(次公司馬相如賦曰青龍蚴蟉於東廂)不湏更
說能鳴鴈(援莊子出於山舍於故人之家故人喜命豎子殺鴈而烹之豎子請曰其一能鳴其一不能鳴請奚殺曰)
(殺不能鳴者)要以空中得盡年(厚莊子曰可以全生可以盡年)
倦看澁勒暗蠻村(厚澁勒嶺南竹名嶺表異錄箣作即枝上有箣南人呼爲箣勒)亂棘孤
藤束瘴根惟有長身六君子依依猶得似淇園(次公)
(淇園出竹前溝洫志武帝時河决下淇園之竹以為楗)
梅聖俞之客歐陽晦夫使工畫茅庵居其中
一琴横牀而巳曹子方作詩四韻僕和之云
寂寞王子猷回船剡溪路超遥戴安道雪夕誰與
度(戴安道事見徑山道中次韻荅周長官詩注)倒披王恭氅(援晉王恭字孝伯嘗披鶴毛裘涉雪而行)
(孟昶窺見之歎曰此真神仙中人也)半掩袁安戶(縯錄異傳大雪丈餘洛陽令自出按行見民家皆除雪出)
(至袁安門無有行路謂安巳死令人除雪入戶見安僵卧問何不出安曰大雪人皆餓死不宜干人)應調折絃琴
(援賈島朝飲詩坐聞西牀琴凍折两三弦)自和撚鬚句(次公談苑載盧延譲詩其播人口者有寄人詩云吟)
(安一箇字撚斷數莖鬚先生文嘗云一夜撚鬚吟喜雪)
書韓幹二馬
赤髯碧眼老鮮卑廻策如縈獨善騎(縯晉書王濟有馬絶難乘問王)
(湛曰叔頗好騎不湛曰亦好之因騎此馬姿容旣妙廻策如縈善騎者無以過之)赭白紫騮俱絶世
馬中岳湛有妍姿(援晉潘岳夏侯湛皆美姿容其相從也人謂之連璧)
王進叔所藏畫䟦尾五首
徐熙杏花
江左風流王謝家(次公王謝家指言王進叔也子仁南齊書王儉嘗謂人曰江左風流宰相惟有謝安)
(盖自比也杜詩王謝風流遠闔閭丘基荒)盡攜書畫到天涯却因梅雨丹青
暗(次公廣南有黃梅雨最損書畫)洗出徐熙落墨花(邦衡圖畫見聞云徐熙鍾陵人善畫花木)
(落筆爲格雜彩副之跡與色不相隠映李後主最爱重其跡開寶末歸朝悉貢上宸廷藏之祕府)
趙昌四季(堯祖圖畫見聞志云趙昌字昌之廣漢人工畫花果名推獨秀伎亦難偕)
芍藥
倚竹佳人翠䄂長(縯杜詩絶代有佳人幽居在空谷天寒翠䄂薄日暮倚脩竹)天寒猶
着薄羅裳楊州近日紅千葉自是風流時世粧(次公)
(因話錄崔樞夫人治家整肅容儀端麗不許群妾作時世粧而時世粧之狀則科紅不暈也白樂天有詩云時世粧時世粧自出城)
(中傳四方)
躑躅
楓林翠壁楚江邊(次公宋玉九辨云江水湛湛弓上有楓又阮藉詠懷詩云湛湛長江水上有楓樹林)
躑躅千層不忍看(次公躑躅山石榴也其花深紅蜀人號映山紅而荆楚山壁間乃最多焉退之云躑)
(躅紅千層)開卷便知歸路近(次公先生言今日見其畫則知從此泝江而歸如見楚山之花是爲歸路)
(近矣)劒南樵叟爲施丹(趙昌自號剱南樵客)
寒菊
輕肌弱骨散幽葩真是青裙雨䯻丫(堯祖永叔詩云小婢立我前赤)
(脚兩䯻丫)便有佳名配黃菊應緣霜後苦無花
山茶
遊蜂掠盡粉絲黃落蘂猶收密露香待得春風幾
枝在年來殺菽有飛霜(次公定元年冬十月隕霜殺菽冬十月則夏之八月也菽豆也八月)
(微霜用事未有殺菽而巳殺菽焉所以記異也山茶開於雪中其至春時在者能幾而有殺菽之霜爲可歎矣)
韋偃牧馬圖(子功張彦遠名畫記韋偃工畫山僧奇士老松異石筆力勁健風格高舉)
神工妙技帝所收江都曹韓逝莫留(次公江都王曹覇韓幹也三人皆畫)
(馬之妙具見於杜詩継則有韋偃焉)人間畫馬唯韋侯當年爲誰掃驊騮
(厚杜詩韋侯别我有所適知我怜君畫無敲戲拈秃筆掃驊騮倏見麒麟出東壁)至今霜蹄踏長楸
(次公曹子建詩走馬長楸間子仁杜詩畫馬圖引霜蹄蹴踏長楸間)圉人困卧沙壠頭(縯周禮圉師掌)
(教圉人飬馬)沙苑茫茫蒺藜秋風騌霧鬛寒颼颼龍種尚
與駑駘遊長稭短豆豈我羞(厚晉書宣帝曰駑馬戀短豆必不能用也)八鑾
六轡非馬謀(次公詩采芭八鑾瑲瑲又小戎云六轡在手)古來西山與東丘
(縯西伯伯夷也東丘盗跖也伯夷死名於西山之上盗跖死利於東陵之下〇次公其意謂馬之長稭短草孰與齕草而飲水馬之)
(八鑾六轡孰與翹足而立豈不猶伯夷之採薇寕减盗跖之食人肝者哉)
李伯時畫其弟亮功舊隠宅圖
樂天蚤退今安有摩詰長閑古亦無五畒自栽池
上竹(次公樂天地上篇云十畒之宅五畒之園有水一池有竹千竿)十年空看&KR2142;川圖(厚唐)
(王維字摩詰隠居輞川自畫爲圖子來唐史王維傳維畫思入神繪工以爲天機所到學者不及也别墅在輞川有華子岡欹湖)
(竹里館柳浪茱萸沜辛夷塢)近聞陶令開三徑(縯蔣詡開三徑與其交羊仲求仲遊又陶淵明歸去)
(來云三涇就荒)應許揚雄寄一區(援前漢揚雄處岷山之陽曰郫有田一[門@里]有宅一區)晚歲
與君同活計如雲鵝鴨散平湖(子仁杜詩房相西亭鵝一羣眠沙泛浦白於雲)
畫車二首
何人畫此隻輪車(次公公羊傳晉人敗秦師於殽匹馬隻輪無返者)便是當年
欹器圖(縯家語孔子觀於魯桓公之廟有欹器焉問守廟者此何器對曰此蓋宥坐之器孔子曰吾聞宥坐之器虚則)
(欹中則正满則覆明君以爲至誡)上易下難湏審細左提右挈免疎虞
(厚西漢張耳傳厮養卒之說燕曰以一趙尚易燕况以兩賢王左提右挈滅燕易矣)
九衢歌舞頌王明誰惻寒泉獨自清(次公易井卦九三井渫不食爲我心)
(惻可用汲王明並受其福先生易傳曰渫㓗也九三居得其正井㓗有也井㓗而不食何哉不中也不中者非邑居之所會也故不)
(食井未有以不食爲戚者也凡爲我惻者皆行道之人耳故象曰行惻行惻者明人之惻我而非我之自惻也是井則非敝漏之罋)
(所容矣故擇其所用汲者曰孰可用者哉其惟器之絜者乎器之絜則王之明者也器㓗王明則受福者非獨在我而已)頼有
千車能散福化爲膏雨滿重城
宋復古畫瀟湘晚景圖三首
西征憶南國堂上畫瀟湘照眼雲山出浮空野水
長舊游心自省信手筆都忘會有衡陽客來看意
渺茫
落落君懷抱山川自屈蟠經營初有適揮灑不應
難江市人家少煙村古木攅知君有幽意細細爲
尋看
咫尺殊非少隂晴自不齊徑蟠趨後崦水會赴前
溪自說非人意曾經入馬蹄他年遊官處應話劒
山西
題黃筌畫翎毛花蝶二首
短翎長喙苦喧卑曳練雙翔亦自竒頼有黃鸝闘
嬛好獨依蘚石立多時
綠隂青子巳愁人忍見東風燕麥新惆悵劉郎今
白首時來看卷覓餘春(縯劉禹錫自連州召入重遊玄都觀無復桃花唯兔葵燕麥動搖春風耳)
申王畫馬圖
天寶諸王愛名馬千金争致華軒下當時不獨玉
花騘飛電流雲絶瀟洒(縯杜甫丹青引先帝天馬玉花騘畫工如山貌不同唐貞觀中骨幹)
(貢良馬走號十驥一名發電赤一名飛霞驃一名流雲駟一名奔虹赤)兩坊岐薛寧與申(縯歧)
(薛寕申四王皆明皇諸弟)馮凌内廐多清新肉&KR1058;汗血盡龍種(縯杜)
(詩肉&KR1058;碨礧連錢動大宛天馬汗如血其先天馬也)紫袍玉帶眞天人驪山射獵
包原隰御前急詔穿圍入揚鞭一蹙破霜蹄萬騎
如風不能及鴈飛兔走驚弦開翠華按轡從天回
五家錦繡遍山谷百里舄珥遺纖埃(縯玄宗每年幸驪山華清宫楊貴妃)
(姉妹五家扈從家爲一隊着一色衣五家台隊照映如百花爛發遺鈿墜舄瑟瑟珠翠粲爛芳馥於路)青騾蜀棧
西超忽(縯元稹望雲騅欹明皇當時無此馬不免騎騾來入蜀)高準濃蛾散荆棘首
蓿連天鳥自飛五陵佳氣春蕭瑟(縯宛馬嗜首蓿漢武使求種種於離宫館)
(杜詩王孫善保千金軀五陵佳氣無時無)
次韻魯直書伯時所畫王摩詰
前身陶彭澤後身韋蘇州欲覓王右丞還向五字
求(縯陶淵明韋應物王維皆善五字詩)詩人與畫手蘭菊方春秋又恐兩
皆是分身來入流(縯古語春蘭秋菊各一時之秀金剛經湏陁洹名爲入流而寔無所入)
予作破琴詩求得宋復古畫邢和璞於柳
仲遠仲遠以此夲託王晉卿臨寫爲巨軸
名爲邢房悟前生圖作小詩題其上
此身何物不堪爲逆旅浮雲自不知(縯莊子吾生特逆旅耳維摩詰言是)
(身如浮雲湏臾變滅)偶見一張閑故紙便疑身是永禪師(見破琴詩叙)
筆墨詩九首
次韻荅舒教授觀余所藏墨
異時長笑王會稽野鶩膻腥汙刀几莫年却得庾
安西自厭家雞題六紙(縯南史王僧虔傳庾征西翼少時書與右軍齊名右軍後進庾猶不)
(分在荆州與都下人書云小兒軰厭家雞愛野雉皆學逸少書柳子厚集有殷賢戲批書後寄劉連州并示孟崙二童詩一首其下)
(注云家有右軍書每紙背庾翼題云王會稽六紙二月三十日而其詩云書成欲寄庾安西紙皆應勞手自題聞道近來諸子弟臨)
(也尋巳厭家雞)二子風流冠當代顧與兒童爭愠喜秦王十
八已龍飛(子功白氏長慶集七德舞云太宗十八起義兵白旄黃鉞定兩京又太宗自云吾十八起義兵二十四平)
(天下未三十致太平)嗜好晚將蛇蚓比(厚唐太宗御制王羲之贊子雲近出擅名江表僅得成書無丈)
(夫之氣行行若縈春蚓字字如綰秋蛇)我生百事不挂眼(子仁退之詩我老嗜讀書餘事不挂眼)
時人謬說云工此世間有癖念誰無(縯古今嗜好有所偏惑皆謂之癖杜)
(預有左傳癖王濟有馬癖和嶠有錢癖陸羽有茶癖王福畤譽兒癖)傾身障簏尤堪鄙一生
當着幾兩屐(厚晉阮孚傳祖約性好財孚性好屐同是累而未判得失有詣約者正見料財物客至屏當不盡餘)
(兩簏著背後傾身障之意未能平或詣阮正見自蠟屐因自嘆曰未知一生當着幾兩屐神色閑暢於是勝負始分)定心
肯爲微物起此墨足支三十年但恐風霜侵髮齒
非人磨墨墨磨人(縯公嘗曰吾有佳墨七十丸而求之不巳不近愚耶石昌言蓄墨不許人磨或曰子)
(不磨墨墨當磨子昌言墓木拱矣墨故無恙)缾應未罄罍先恥(厚詩曰鉼之罄矣維罍之恥)
逝將振衣歸故國數畒荒園自鋤理作書寄君君
莫笑但覓來禽與青李(次公宋朝淳化法帖大王書四百六十五帖其一云青李來禽櫻桃)
(日紿藤子皆囊成爲佳凾封多衣生足下所䟽云此果佳可爲致子當種之此種彼胡桃皆生也吾篤喜果今在田里惟以此爲事)
(故遠爲足下置此子者則大惠也此號靑李來禽帖也)一螺點漆便有餘(次公簫子良荅王僧)
(虔書曰仲將之墨一點如漆又陸雲與兄書曰一日上三臺曹公藏石墨數十萬斤今送二螺)萬竈燒松何
處使君不見永寧第中擣龍麝(次公永寕第者李駙馬第也今士大夫家有墨)
(其上有永寕賜第四字即李駙馬家墨也)列屋閑居清且美(縯退之送李愿序粉白黛綠者列屋而閑)
(居)倒暈連眉秀嶺浮雙鴉畫鬢香雲委(堯卿李賀美人梳頭歌云)
(纖手却盤老鴉色翠滑寶釵簮不得杜牧詩云娟娟却月眉新鬢受鴉飛洪父南部煙花記載虞世南詩云學畫鴉兒半未成)時
聞五斛賜蛾綠(厚大業拾遺載焬帝宫女争畫長蛾眉宫吏曰結螺子黛五斛號爲蛾螺子黛出波斯國)
(堯卿李賀詩幽篁畫新粉蛾綠横曉門)不惜千金求獺髓(縯酉陽雜爼載孫和寵劉夫人嘗醉舞如)
(意誤傷劉頰太醫以百金購得白獺取髓雜玉屑以滅其瘢)聞君此詩當大笑寒牎泠
研冰生水(厭家雞次公先生早笑王書如野鶩取庾之言莫年見庾題羲之六紙之語則有服心矣是自云如家雞終亦自厭也)
贈潘谷(祖謙志林天賣墨者潘谷余不識其人然聞其所爲非市井人也墨旣精妙而價不二士)
(或不持錢求墨不計多少與之一日忽取欠墨錢劵焚之飲酒三日發狂浪走遂趍井死人下視之盖趺坐井)
(中手尚持數珠也見張元明言如此)
潘郞暁踏河陽春(次公潘郎晉潘岳也嘗爲河陽令)明珠白璧驚市人
(厚潘岳美姿儀與夏侯湛交每行止同轡接茵京都謂之連璧)那知望拜馬蹄下(縯岳性輕躁趍勢利)
(與石崇等謟事賈謐每候其出輙望塵而拜)胸中一斛泥與塵何似墨潘穿
破褐琅琅翠餅敲玄笏布衫漆墨手如龜未害冰
壷貯秋月(次公古詩淸如玉壷冰)世人重耳輕目前區區張李
争媸妍(援宋朝張遇李廷珪墨爲時所重)一朝入海尋李白(縯杜詩巢父掉頭不)
(肯住東將入海隨煙霧又云南尋禹穴見李白道甫問信今何如堯卿先生旣作此詩後潘谷因事落井而死人以爲此詩䜟)空
看人間畫墨仙(先生於詩賦中两言入海皆成䜟語初是此詩及松醪賦云遂從此而入海卒有過海之行言皆無心後皆成䜟亦前定也)
孫莘老寄墨四首
徂徠無老松(次公詩徂徠之松新甫之柏徂徠山在兖州)易水無良工(次公墨譜)
(云昔祖氏本易定人唐時墨宫也今墨之工必假其姓而號之大約易水者爲上堯卿李廷珪易水人也欽夫遯齋閑覧云唐末)
(墨工李超與其子庭珪自易水渡江遷於歙州庭珪之弟庭寬之子冰晏冰晏之子文用皆能世其業)珍材取
樂浪(次公樂浪指言高麗也)妙手惟潘翁(潘谷作墨雜用高麗煤注詳見上篇)魚胞熟
萬杵(師造墨法有使鯉魚胞者)犀角蟠雙龍墨成不敢用進入蓬
萊宫(次公蓬萊宫天子之宫也杜詩昔献三賦蓬萊宫)蓬萊春晝永玉殿明房
櫳金牋灑飛白(堯卿仁宗皇帝尤精飛白堯祖韋續字源云飛白書者蔡邕待詔見門下吏用堊帚因成)
(字所作也)瑞霧縈長虹遥憐醉常侍一笑開天容(縯唐太宗)
(作飛白字賜群臣或乘酒争取於帝前散騎常侍劉泪登御牀引手得之帝笑曰昔聞婕妤辭輦今見常侍登牀)谿石
琢馬肝(厚漢武帝時外國獻馬肝石次公端州深溪之石其色紫如馬肝者爲上堯卿漢武帝元鼎五年郅支國貢馬)
(肝石百斤常以水銀養内於金凾中金泥封其上其國人長四尺惟餌馬肝石此石半青半白如馬肝碎之以和九轉丹吞之一粒)
(則彌年不飢以之拭髮白者皆黑帝嘗坐群臣於甘泉殿有髮白者以此拭之應手皆黑是時公卿語曰不願作方伯惟願拭肝石)
(此石酷烈不雜丹砂惟可近髮然亦可作硯故此句用之)剡藤開玉板(次公剡溪之藤爲紙最妙唐舒元輿)
(有悲剡藤文以世爲文字者多而費紙故悲藤之殘書也玉板則紙色也今成都浣花溪造一種紙光滑亦以爲各飬源志林云李)
(獻之遺予天台玉板紙殆未見又云池歙精白玉板乃可試墨若於此紙上墨無所不黑矣)嘘嘘雲霧出
弈弈龍蛇綰(縯唐太宗論䔥子雲書行行若縈春蚓字字如綰秋蛇)此中有何好秀
色紛满眼故人歸天禄(厚漢諸儒校書天禄閣師川漢宫殿䟽云天禄麒麟閣蕭何造以藏)
(秘書處賢才也)古漆窺蠹簡(援漢杜林於西州得漆書古文尚書一卷常寶藏)隃麋給尚
方(縯漢尚書令僕丞郞月給隃麋墨大小二枚尚方則官名乃給墨之所)老手擅編剗(援退之詩亦可)
(紹編剗)分餘幸見及流落一歎赧
我貧如飢鼠長夜空齩齧瓦池研竈煤葦管書柿
葉(厚唐鄭虔好書常苦無紙慈恩寺貯柿葉數屋虔日取隸書歲久殆遍)近者唐夫子遠致
烏玉玦(唐林夫寄張遇墨半丸次公半環曰玦荀子所謂召人以環絶人以玦是已)先生又繼
之圭璧爛箱篋(次公周禮方曰圭圓曰璧皆以比墨之形狀也)晴牎洗硯坐蛇
蚓稍蟠結(事見上)便有好事人(次公前漢楊雄贊時有好事者載酒肴從雄學)敲
門求醉帖(縯張旭醉以頭濡墨草書)
吾窮夲坐詩(次公先生以詩被勘今有詩案行於世)久服朋友戒五年江
湖上(次公以言在黃州凡五年也)閉口洗殘債今年復稍稍(次公退之食蝦)
(蟇詩余初不下侯近亦能稍稍)快癢如爬疥(次公杜牧詩杜詩韓筆愁來讀似倩麻姑癢處㧓)先生
不譏訶又復寄詩械幽光發竒思(龜父韓文云發潜德之幽光)點點
出荒怪詩成自一笑故疾逢蝦蟹(縯蝦蟹善發疼癢之疾)
歐陽季默以油煙墨二丸見餉各長寸許
戲作小詩
書牎拾輕煤佛帳掃餘馥辛勤破千夜收此一寸
玉癡人畏老死腐朽同草木(厚後漢朱穆崇厚論曰彼與草木俱朽此與金石相傾又)
(唐高竇贊古來賢豪不有興運理光鏟采與草木俱腐可勝咤哉)欲將東山松涅盡南山
竹(次公漢書朱安世云南山之竹不足受我辭也)墨堅人苦脆未用歎不足(次公)
(先生嘗云非人磨墨墨磨人)且當注蟲魚(縯韓詩𡭗雅注蟲魚定非磊落人)莫草三千
牘(援史記東方朔初入長安至公車上書凡用三千奏牘)
明日復以大魚爲餽重二十斤且求詩故
復戲之
漢庭九尺人誰似老方朔(縯東方朔上書曰臣年二十二長九尺三寸勇若孟賁捷若慶)
(忌)那將一寸金令足三冬學(厚朔上書又曰臣朔年二十斈三冬文史足用)餉魚
欲自洗(次公言季默欲以二十斤之大魚洗其寸墨之儉耳)鱗尾先卓犖我是騎
鯨手(援杜詩若逢李白騎鯨魚道甫問信今如何)聊堪充鹿角(厚鹿角小魚也梅聖俞賣鹿角)
(詩水中龍角而足海小魚角矗矗不擬龍乃擬鹿又永叔詩毛魚與鹿角一龠數千百)
謝宋漢傑送李承晏墨
老松燒盡結輕花妙法來從北李家翠色冷光何
所似墻東鬒髮墯寒鵶(援宋玉言墻東之女子詩鬒髮如雲言烏黑也)
硯詩八首
龍尾硯歌(并叙)
余舊作鳳咮硯銘其略云蘇子一見名
鳳咮坐令龍尾羞牛後已而求硯於歙
歙人云子自有鳳咮何以此爲蓋不能
平也奉議郞方君彦德有龍尾大硯竒
甚謂余若能作詩少解前語者當奉餉
乃作此詩(子蒼按先生集載鳳咮硯銘有三其銘序云北苑龍培山如翔鳳平飲之狀當)
(其咮有石蒼黑而玉色熙寕中太原王頥以爲硯余銘之曰鳳咮又延平志考異云延平硯材産斫崎者)
(爲上東坡得之喜甚遽目爲鳳咮又云硯﨑石在劒浦縣東三十里東坡取名鳳咮者此也)
黃琮白琥天不惜(次公黃琮白虎正以比硯爲玉也周禮以黃琮禮地以白琥禮西方)顧恐
貪夫死懷璧(縯左傳匹夫無罪懷璧其罪)君看龍尾豈石材玉德
金聲寓於石與天作石來幾時(次公李白詩靑天有月來幾時)與人
作硯初不辭詩成鮑謝石何與(厚鮑明遠謝玄暉也)筆落鍾王
硯不知(厚鍾繇王右軍也)錦茵玉匣俱塵垢擣練支牀亦何
有况瞋蘇子鳳咮銘戲語相嘲作牛後(援史記蘇秦云寕爲雞口)
(無爲牛後)碧天照水風吹雲明牎大几清無塵我生天
地一閑物蘇子亦是支離人(縯莊子支離其形者猶足以養其身終其天年况支離其)
(德者乎)麄言細語都不檡(次公佛書云麄言及細語皆歸第一義)春蚓秋蛇
隨意畫(援春蚓秋蛇事見上孫莘老寄墨詩注)願從蘇子老東坡仁者不
用生分別(次公維摩經天女言華無分別仁者自生分別想耳)
張幾仲有龍尾子石硯以銅劒易之(堯卿幾仲)
(乃侍中耆之孫)
我家銅劒如赤蛇君家石硯蒼璧橢而窪(次公橢音吐火反圓)
(而長也)君待我劒向何許大明宫裏玉佩鳴衝牙(次公)
(大明宫唐高宗能朔二年置謂之東内韓退之詩大明宫中給事歸衝牙佩之物也潘岳賦衝牙錚鎗師禮記玉藻佩玉有衝牙)
我得君硯亦安用雪堂牎下爾雅箋蟲鰕(縯退之詩爾雅注虫)
(魚定非磊落人)二物與人初不異飄落高下隨風花(次公南史竟陵)
(王子良精信釋教而范縝盛称無佛子良曰君不信因果何得冨貴貧賤之異縝荅曰人之生如樹花同發隨風而墮自有拂簾幌堕於茵席之)
(上者自有關籬墻落於糞溷之中者墮茵蓆者殿下是也落糞溷者下官是也貴賤雖復殊塗因果定在何處子良不能屈然深怪)
(之)蒯緱玉具皆外物(次公史記馮驩客孟嘗君問傳舍長曰客何所爲荅曰馮先生甚貧猶有一剱)
(耳又蒯緱注蒯苦怪反茅之類可爲繩言其劔把無物可裝以小繩纏之也緱音侯謂把劔之處此言貧者之劔至云玉具則貴者)
(之劎也前漢王莽傳云玉具寶劔師漢宣帝賜呼韓邪單于光武賜馮異皆玉具剱以玉爲剱首也)視草草玄
無等差(厚淮南王安善為文詞武帝每爲報書及賜常召司馬相如等視草乃遣哀帝時丁傳董賢用事諸附之者皆)
(起家至二千石時揚雄方草大玄有以自守泊如也)君不見秦趙城易璧指圖睨
柱相矜誇(縯史記秦昭王願以十五城易趙和氏璧趙惠文王遣藺相如奉璧奏秦王相如視秦王無意償趙城乃)
(前紿秦王曰璧有瑕請指示王相如因持璧却立曰大王必欲急臣臣頭與璧俱碎於柱矣持璧睨柱欲以擊柱秦王恐其破璧乃)
(辝謝召有司按圖指從此以往十五城與趙)又不見二生妾換馬驕鳴啜泣
思其家(援異聞集載韋鮑二生以妾換馬俄有二紫衣冠人云是江淹謝莊江曰能聮句賦今之體否謝曰何以爲題)
(江曰便以妾换馬爲題仍以捨波傾城求其駿足爲韻其中云望新恩懼非吾偶也戀舊主疑偕人乘之文多不全載次公驕鳴以)
(言馬啜泣以言人詩曰有女仳離啜其泣矣)不如無情兩相與永以爲好譬
之桃李與瓊華(縯詩投我以木桃報之以瓊瑶匪報也永以爲好也)
張作詩送硯反劒乃和其詩卒以劒歸之
贈君長鋏君當歌每食無魚歎委蛇(縯馮驩彈鋏而歌曰長鋏歸來)
(乎食無魚次公詩云委蛇委蛇退食自公)一朝得見暴公子櫑具欲與冠爭
峩(厚雋不疑見暴勝之冠進賢冠帶櫑具劔上謁曰切伏海瀕聞暴公子舊矣)豈比杜陵貧病叟
終日長鑱隨短蓑(援杜詩長鑱白木柄我生託子以爲命)斬蛟刺虎老無
力(次公刺虎則卞莊子也師晉史周處陽羡人也膂力絶人縱情肆欲州曲患之自知爲人所惡乃慨然有改勵之志謂父老曰)
(今時和歲豊何苦而不樂耶父老歎曰三害未除何樂之有處曰何謂也荅曰南山白額虎長橋下蛟并子爲三矣處曰若此爲患)
(吾能除之乃入山刺虎投水斬蛟而反鄕里相慶)帶牛佩犢吏所訶(縯龔遂使賣剱買牛賣刀)
(買犢曰何爲帶牛佩犢)故將換硯豈無意恐君雕琢傷天和(次公)
(退之贈崔立之詩不用雕琢愁肝腎又云自然憂氣損天和)作詩反劒亦何謂知君故
以詩相磨報章苦恨無好語試向君硯求餘波(子仁)
(左傳晉公子重耳荅楚王曰其波及晉國者皆君之餘也)詩成劒往硯應笑那將屋漏
供懸河(厚王衍謂郭象語如懸河瀉水)
眉子硯歌(與胡誾)
君不見成都畫手開十眉横雲却月爭新竒(縯明皇避)
(安䘵山難幸成都令畫工作十眉圖横雲却月皆其眉名也)游人指點小嚬處中有漁
陽胡馬嘶(次公小嚬指楊妃之眉也漁陽胡馬言安禄山之叛也禄山以漁陽起亂)又不見王孫
青瑣横雙碧腸斷浮空遠山色(次公遠山指卓文君之眉也王孫文君之父青)
(瑣牎也横双碧眉之狀也西京雜記云文君眉色不加黛飾常如遠山)書生性命何足論坐
費千金買消渴(厚司馬長卿素有消渴之疾悅文君色遂以廢痼乃作美人賦欲以自刺而不能改後卒)
(以此疾致死)邇來喪亂愁天公謫向君家書硯中(次公天公字庾)
(亮云天公憒憒也禄山之亂長卿之喪皆天公之所愁也故謫爲硯中之眉此先生之新意者也)小䆫虚幌
相嫵媚(次公上林賦言青琴宓妃之徒嫵媚纖弱)今君暁夢生春紅毗耶居
土談空處結習巳空花不住(花不住事見座上賦戴花得天字詩注)試教
天女爲磨鉛千偈瀾翻無一語(次公晉鳩摩羅付曰誦千愒退之詩提攜噉維)
(口瀾翻又維摩詰無有言語爲不二法門也)
軾近以月石硯屏獻子功中書公復以涵
星硯獻純父侍講子功有詩純父未也復
以月石風林硯屏贈之謹和子功詩并求
純父數句
紫潭出玄雲(次公紫潭言硯玄雲言墨也彦章異聞實錄徐玄之夜見人物如粟粒行案上傳呼曰蚍蜉王欲觀)
(漁於紫石潭漁具數十人入硯中皆獲小魚玄之大駭以冊覆之照看皆無)翳我潭中星獨有
潭上月倒挂紫翠屏(居仁志林云月石屏真者必平然多不圓圓而平桂滿而不出者此至難得也)
我老不看書默坐養此昏花睛時時一開眼見此
雲月眼目明久知世界一泡影(縯金剛經一切有爲法如夢幻泡影)大小
真僞何足評笑彼三子歐蘇梅(厚歐陽永叔蘇子美皆有月石硯屏詩梅聖俞)
(讀月石屏詩云予覩二人作詩論月石月在天上石在山下安得石上有月蹟至矣歐陽公知不可詰不竟述欲使識者默自釋蘇)
(子苦豪邁何用強引屏角蚌蛤巧擗析)無事自作雪羽爭(事見三人詩集援孟子告子曰生之謂性)
(也猶白羽之白歟曰然白羽之白猶白雪之白白雪之白猶白玉之白歟曰然)故將屏硯送兩范
要使珠壁棲牎櫺(厚前漢天文志曰月如合璧五星如連珠)大范忽長謠語
出月脅令人驚(皇甫湜作顧况集序云穿天心出月脅意外驚人語非尋常)小范當繼
之說破星心如雞鳴(孟郊聞角詩云似開孤月口能說落星心)牀頭復一
月下有風林横(公衮杜詩風林纖月落)急送小范家護此涵星
泓願從少陵博一句山木盡與洪濤傾(次公杜甫戲題畫山水歌)
(云舟人漁子入浦叙山木盡亞洪濤風)
次韻范純父涵星硯月石風林屏
月次于房歷三星斗牛不神箕獨靈(厚韓退之三星行云我生之辰月宿)
(南斗牛奮其角箕張其口牛不見服箱斗不挹酒漿箕獨有神靈無時停簸揚又云三星各在天什伍東西陳嗟汝牛與斗汝獨不)
(能神)簸搖桑榆盡西靡(次公淮南子云西日垂景在樹端謂之桑榆又杜詩雨霽先巳風散足盡西靡)
影落蘇子硯與屏天工與我兩厭争孰居無事爲
此形(厚莊子曰天其運乎地其處乎日月其争於所乎孰居無事而行是也)與君持槖侍帷幄
(次公西漢趙充國傳充國子卭言張安世持槖簮筆事孝武帝數十年注槖囊也所以盛書近臣負囊簮筆從備頋問後漢杜林薦)
(鄭興宜侍帷幄又桓榮謝上曰臣幸得侍帷幄也)同到温室觀堯&KR1396;(次公温室漢殿名邠老漢)
(宫閣記未央宫有宣明長年温室昆德四殿帝王世紀堯時有草夾階而生每月朔生一莢月半生十五莢至十六日一莢落至晦)
(日而盡月小則餘一莢不落此瑞草也謂之&KR1396;莢)自憐太史牛馬走技等卜祝
均倡伶(厚司馬迁報任少卿書云太史公牛馬走司馬遷再拜言少卿足下注云太史公遷之父也走猶僕也言巳爲)
(太史牛馬之僕自卑之辭也其書中云僕之先人非有剖符丹書之功太史星歷近乎卜祝之間固主上所戲弄倡優畜之流俗之)
(所輕也)欲留衣冠挂神武(縯南史陶弘景齊高帝作相弘爲諸王侍讀除奉朝請永明十年遂)
(脫朝服挂神武門上表辭禄詔許之)便擊雲水歸南𬈑(次公歸南𬈑言鵬也莊子鯤魚自比𬈑化)
(爲鵬而徙南溟擊水三千里也)陶泓不稱管城沐(厚韓退之毛穎傳言秦始皇封之管城與絳人)
(陳玄弘農陶泓及會稽禇先生友善)醉石可助平泉醒(次公唐余錄李德𥙿於平泉別墅採天下)
(珍木怪石爲園池之玩有醒酒石德裕尤所寶惜醉即踞之德𥙿曰廬山記陶淵明所居栗里有大石淵明自放以酒名曰醉石)
故持二物與夫子欲使妙質留天庭但令滋液到
枯槁勿遣光景生晦冥上書挂名豈待我獨立自
可當雷霆(次公唐書歸登為右拾遺時裴延齡以姦佞得幸德宗欲相之右𥙷闕熊執易上䟽論之方草䟽以示登)
(登湂然曰願寄一名雷霆之下安忍令足下獨當)我時醉眠風林下夜與漁父
同青熒(厚劉禹錫詩獨與猿鳥愁青熒)撫物懷人應獨歎作詩寄子
誰當聽(摇桑榆次公言月所經歷之三星唯箕有靈能起風則以箕星好風而題是風林研屏故也箕之起風搖桑榆而獨向西靡此所以爲風林之狀)
龍尾石研寄猶子遠
皎皎穿雲月青青出水荷文章土點&KR1709;(厚晉書衛恒四體書勢成)
(&KR2298;黠點&KR1709;狀似連珠絶而不離)忠義老研磨偉節何湏怒(縯漢賈彪字偉節兄弟三)
(人並有高名而彪最優故天下稱之曰賈氏三虎偉節最怒)寬饒要少和(援前漢蓋寬饒自以行能清高而爲)
(凡庸所越失意不快數上書諫争太子庶子王生高寬饒節而非其如此予書寬饒不納竟被害)吾衰此無
用寄與小東坡(遠爲人類予)
次韻和子由欲得驪山沉泥研
舉世爭稱鄴瓦堅一枚不換百金頒(子仁魏於鄴都建銅雀臺後世以其)
(瓦作硯爲世所貴重)豈知好事王夫子自採臨潼繡領山經火
尚含泉脉暖弔秦應有淚痕澘(子仁&KR0784;山秦始皇所葬)封題寄
去吾無用近日從戎擬學班(任班超投棄筆硯欲立功異域)
音樂詩十一首
宋叔逹家聽琵琶
數絃巳品龍香撥(縯楊貴妃琵琶以邏逤檀爲槽龍香板爲撥厚鄭愚津陽開詩玉奴琵琶龍香橃玉)
(奴大真小字)半面猶遮鳳尾槽(縯白樂天琵琶行千呼萬喚始出來猶抱琵琶半遮面厚楊妃)
(傳寺人白季登使還進木潤如玉光耀可鍳有金縷紅文蹙成雙鳳)新曲飜從玉連瑣(厚玉連瑣今曲)
(名次公歐陽詩云杜彬琵琶皮作絃自從彬死世莫傳玉連瑣聲入黃泉)舊聲終愛鬱輪袍(縯王)
(維因歧王爲介以琵琶新聲之怨切者奏於公主主曰此何曲維曰號欝輪袍)夢回只記歸舟字
(縯李生者其舅盧有道術謂李生曰求得善箜篌者令侍飲生視箜篌上有朱字云雲中辨江樹天際識歸舟後李生娶陸長源女)
(乃所見於舅家者問有何能曰善箜篌取而視之朱字宛然見太平廣記云)賦罷雙垂紫錦絛
(堯卿紫錦絛見張說琵琶賦)何異烏孫送公主(厚傳玄琵琶賦序曰故老言漢送烏孫公主念)
(其行道思慕使知音者於馬上奏之)碧天無際鴈行高(次公紅線漙有云碧天無際水東流)
古纏頭曲
慙貧病百不足強對黃花飲白酒轉關濩索動有
神(堯卿樂譜琵琶曲有轉關六么濩索梁州皆其名也)雷輥空堂戰牎牖(縯唐僧善本彈綠腰)
(曲下撥一聲如雷發妙絶入神)四絃一抹擁𬒮立(子仁樂天琵琶行曲終收撥當心畫四絃一聲)
(如裂帛)再拜十分爲我壽世人只解錦纏頭(厚唐開元中冨人王)
(元寶嘗會賓客明日親友問之曰昨來高會有何高談元寶不荅視屋良久曰但費錦纏頭耳)與汝作詩傳
不朽(次公文選載漢公主嫁烏孫令馬上作樂以慰其道路之思其送昭君亦爾如此則馬上琵琶者非昭君自彈今先生云指法已似呼韓婦則亦指爲昭君之彈矣)
聽僧昭素琴
至和無攫繹(縯騶忌子言鼓琴曰攫之深繹之愉者政之平也)至平無按抑不
知微妙聲究竟從何出散我不平氣洗我不和心
此心知有在尚復此微吟
聽賢師琴
大絃春温和且平小絃廉折亮以清(厚騶忌子以鼓琴見齊威王曰)
(夫大絃濁以春温者君也小絃廉折以清者臣也)平生未識宫與角但聞牛鳴
盎中雉登木(縯𬋩子地負篇凡聽徵如負猪豕覺而駭凡聽羽如鳴馬在野凡聽宫如牛鳴窌中凡聽商如離群羊)
(凡聽角如雞登木以鳴音疾而清)門前剥啄誰叩門山僧未閑君勿
嗔(子仁退之剥啄行剥剥啄啄有客至門我不出應客去而嗔)歸家且覓千斛水净洗
從前箏笛耳(次公白樂天廢琴詩何物使之然羌笛與秦筝先生詩話云昵昵兒女語恩怨相𡭗汝劃然變軒昂)
(勇士赴敵場此退之聽穎師琴詩也歐陽公嘗問僕琴詩何者最佳余以此荅之公言此詩固竒麗然自是聽琵琶詩非琴詩余退)
(而作杭僧惟賢詩云云且曰詩成欲寄公而公薨至今以爲恨)
潤州甘露寺彈筝
多景樓上彈神曲(次公神曲蓋今筝中有之舊注却引白樂天詩夜聞筝中彈瀟湘送神曲有感非是)
(堯卿楊玄素云孫洙巨源王存正仲與東坡同遊多景樓京師官妓皆在而胡琴者姿伎尤妙三公皆一時英彦境之勝客之秀妓)
(之妙真爲希遇酒闌巨源請於東坡曰殘霞晚照非竒辭遂作採桑子所謂多情多感仍多病多景樓中是也)欲斷哀
絃再三促江妃出聽霧雨愁(縯郭璞江賦馮夷倚浪以傲睨江神合頻而綿眇)白
浪翻空動浮玉(金山名)喚取吾家雙鳳槽(堯卿潘岳笙賦云光伎儼)
(其階列變鳳嘈以和鳴)遣作三峽孤猿號(堯卿梁簡文巴東三峽歌云巴東三峽巫峽長猿鳴三聲)
(淚沾裳)與吾合奏芳春調啄木飛來霜樹杪(孫倬廣韻曰杪木未)
(也方言曰木細枝謂之杪堯卿文忠公於劉功曹家見楊直講女奴彈琵琶詩云大弦聲遲小弦促十歲嬌門彈啄木啄木不啄新)
(生枝唯啄牙槎枯木腹啄木飛從何處來花間葉底時丁丁林空山靜啄愈響行人舉頭飛鳥驚)江神(選作水妃)
破琴詩(并引)
舊說房琯開元中嘗宰盧氏與道士邢
和璞出遊過夏口村入廢佛寺坐古松
下和璞使人鑿地得罋中所藏婁師德
與永禪師書笑謂琯曰頗憶此耶琯因
悵然悟前生之爲永師也故人柳子玉
寶此畫云是唐夲宋復古所臨者元祐
六年三月十九日余自杭州還朝宿吳
松江夢長老仲殊挾琴過余彈之有異
聲就視琴破損而有十三絃余方歎息
不巳殊曰雖損尚可修曰奈十三絃何
殊不荅誦詩云度數形名豈偶然破琴
今有十三絃此生若遇邢和璞方信秦
筝是響泉余夢中了然識其所謂旣覺
而忘之明日晝寢復夢殊來理前語再
誦其詩方驚覺而殊適至意其非夢也
問之殊蓋不知是歲六月見子玉之子
子文京師求得其畫乃作詩并書所夢
其上子玉名瑾善作詩及行草書復古
名迪畫山水草木蓋妙絶一時仲殊本
書生弃家學佛通脫無所着皆竒士也
破琴雖未修中有琴意足誰云十三絃(信民西京雜記高祖入咸)
(陽宫見琴長六尺安十三絃用七寶飾之銘曰璠璵之樂)音節如佩玉新琴雖高張
絲聲不附木宛然七絃箏動與世好逐(次公先生詩意乃用夢中)
(仲殊詩意也仲殊詩意似言響泉之爲秦箏猶永禅師之爲房次律也響泉琴名唐劉禹錫嘉話載汧公李勉好雅琴取桐孫精者)
(雜綴號百納琴其尤絶曰響泉韻磬也十三絃而謂之秦箏者秦咸陽宫中筝十三絃也先生推之以爲破琴雖施十三絃而爲筝)
(而琴之音韻節奏宛然尚在非若世間之琴雖施七絃而其聲反若筝焉梁沈約箏詩曰秦筝吐絶調玉柱揚清曲絃依高張断聲)
(隨妙指續)陋矣房次律因循墯流俗懸知董庭蘭不識
無絃曲(次公杜甫奉謝口敕放三司推問狀云琯性失於簡酷嗜鼓琴董庭蘭今之琴工遊琯門下依倚爲非至於點)
(汚無逸陶淵次公破琴十三絃音節如佩玉則房次律前生清净身爲永禪之譬明作無絃琴也新琴高張反若笋則房次律失前身墮功名塵埃中之譬也此可陋矣)
聽武道士彈賀若
清風終日自開簾凉月今霄肯挂簷琴裏若能知
賀若(縯賀若琴操名唐宣宗時待詔賀若所製因人而得名也)詩中定合愛陶潜(次公賀若之曲)
(其聲雅淡而有餘韻猶陶潜詩外枯而中腴故以比焉)
九月十五日觀月聽琴西湖示坐客
白露下衆草(次公宋玉九辨云白露旣下百草兮奄離披)碧空卷微雲(次公)
(辨命論云荆昭德音丹雲不卷又杜詩晴天卷片雲)孤光爲誰來(厚劉禹錫詩西園花已盡新月爲誰來)
似爲我與君(厚常建詩松際露微月清光猶爲君)水天浮白屋河漢落酒
樽使我冰雪腸不受麴糵醺尚恨琴有絃出魚亂
湖紋(次公荀子曰瓠巴鼓瑟而游魚出聽)哀彈本舊曲妙耳非昔聞良時
失俯仰此見寧朝昏懸知一生中道眼無由渾
缾笙(并引)
庚辰八月二十二日劉幾仲餞飲東坡
中觴聞笙簫聲杳杳若在雲霄間抑揚
往反粗中音節徐而察之則出於雙缾
水火相得自然吟嘯蓋食頃乃巳坐客
驚歎得未曾有請作缾笙詩記之(少雲按年)
(譜元符三年也)
孤松吟風細泠泠獨繭長繅女媧笙(縯神仙傳園客飬蚕成五色獨蠒繅之經月不絶也)
(次公記明堂位篇云女媧之笙簧)陋哉石鼎逢彌明蚯蚓竅作蒼蠅聲(援韓集道士軒)
(轅彌明與師服侯喜作石鼎聮句彌明云時於蚯蚓竅微作蒼蠅聲)缾中宫商自相𢋫昭文無虧
亦無成(縯莊子内篇有成與虧昭文氏之鼓琴也無成與虧昭文氏之不鼓琴也)東坡醉熟呼不醒
但云作勞吾耳鳴(次公晉書載記石勒在田中每聞鞞鐸之聲歸告其母母曰作勞耳鳴非不祥徵也)
舟中聽大人彈琴
彈琴江浦夜漏永歛祍竊聽獨激昂風松瀑布巳清絶
更愛玉珮聲琅璫自從鄭衛亂雅樂古器殘破世巳忘
千年寥落獨琴在有如老仙不死閱興亡世人不容獨
反古強以新曲求鏗鏘微音淡弄忽變轉數聲浮脆如
笙簧無情枯木今尚爾何況古意堕渺茫江空月出人
響絶夜闌更請彈文王(縯古琴調有文王操)
次韻子由彈琴
琴上遺聲久不彈琴中古意夲長存苦心欲記常迷舊
信指如歸自着痕應有僊人依樹聽空教瘦鶴舞風寒
誰知千里溪堂夜時引驚猿憾竹軒(過終南日令道士趙宗有彈琴溪堂)
王狀元集百家注分類東坡先生詩卷之十二
