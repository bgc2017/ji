增刊校正王狀元集注分類東坡先生詩卷之十六
簡寄
詩五十九首
辛丑十一月十九日旣與子由别於鄭州
西門之外馬上賦詩一篇寄之(次公是歲宋仁宗皇帝嘉)
(祐六年也先生生於丙子時年二十六以穎濱遺老傳考之先生與子由俱以賢科中第尋除簽書鳳翔判官)
(子由除商州推官以策訐直忤時政告未即下而先生先赴時老泉被命修礼書留京師先生旣當赴官子由)
(送至鄭州而還京師侍老泉之側也)
不飲胡爲醉兀兀(次公白樂天對酒云所以劉阮輩終年醉兀兀又齊巳詩云爱陶長官醉兀兀師)
(白樂天詩不飲長如醉加飱亦似飢)此心巳逐歸鞍發歸人猶自念庭闈
(次公歸人指子由束晳南陔補亡詩云眷恋庭闈)今我何以慰寂寞登高回首
坡隴隔惟見烏帽出復没(次公杜詩烏帽塵拂青螺粟)苦寒念爾
衣裘薄獨騎瘦馬踏殘月(師楽天詩云如何不爲念馬瘦衣裳單次公李白與張籍詩)
(云嗟君馬瘦衣裘薄)路人行歌居人樂(次公古語云相視如路人列子有拾穗行歌又朱買臣負薪行)
(歌又詩云巷無居人)僮僕怪我苦悽惻(次公選賦云步寒林而悽惻)亦知人生
要有别但恐歲月去飄忽(次公晉陸機歎逝賦云時飄忽而不再又宋劉鑠十夕詩云飛)
(光巳飄忽又梁劉勰文心雕龍序志篇有曰歲月飄忽性靈不居耳)寒燈相對記疇昔(次公礼記)
(檀弓云疇昔之夜又左太冲詠史詩疇昔覧穣茸)夜雨何時聽蕭瑟(厚韋蘇州與元常全眞二)
(生詩那知風雨夜復此對牀眠次公子由與先生在懷遠驛常讀韋詩至此句惻然感之乃相約早退爲閑居之樂正在京師同)
(侍老泉時近事故今詩及之其後子由與先生於彭城相會作三小詩其一曰逍遥堂後千尋木長送中霄風雨声悞喜對牀尋舊)
(約不知漂没在彭城至先生在東府雨中作示子由詩有曰對牀定悠悠夜雨今蕭瑟蓋皆感歎追舊之言其後聽雨之約竟不能踐楚)
(詞蕭瑟兮草木)君知此意不可忘愼勿苦愛高官職(常有夜雨對牀之言)
(故云耳)增刊(烏帽今先生所言蓋蓆帽也歸人子由自鄭州歸京師故謂之歸人庭闥言還京師待老泉也夜雨歐詩夜雨聽霵霵)
病中聞子由得告不赴商州三首(次公子由與先生同)
(舉賢科子田以訐直止得下第除商州推官而知制誥王介甫猶不肯撰辝告未即下故先生自去年十一月)
(先赴鳳翔至今年秋子由方告下而以老泉傍無侍子乃奏乞養親三年此所以得告而不赴也)
病中聞汝免來商旅鴈何時更着行(次公商州雖属山南西道而在鳳翔)
(之東南子由若赴商州可以至鳳翔今旣不然是爲羈旅之鴈不着行矣師唐如意中有女子七歲能詩與其兄送别云所嗟人)
(異鴈不作一行飛)遠别不知官爵好思歸苦覺歲年長著書
多暇眞良計從宦無功謾去鄕惟有王城最堪隱
萬人如海一身藏(次公王城堪隱則言子由尚在京師也)
近從章子聞渠說(章子惇也)苦道商人望汝來說客有靈
慙直道(縯說客指言張儀爲秦詐楚王献商於之地六百里令絶齊從旣而以爲六百里也次公直道以言子由之)
(正直當爲儀之所慙也)逋翁久没厭凡才(援逋翁四皓也避秦隱於商山任白樂天云漢容黃綺)
(爲逋客次公李商隠商於詩云割地張儀詐謀身綺季長亦言此也)夷音僅可通名姓(堯卿)
(商山之人語如夷人)癭俗無由辨頸顋(任商人多癭)荅策不堪宜落此
上書求免亦何哉(次公按穎濱遺老傳云轍年十九舉進士釋褐二十二舉直言宋仁宗親策之庭因)
(所問極言得失策入自謂必見黜然考官司馬君實第以三等范景仁難之蔡君謨曰吾媿之而不敢怨惟胡武平以爲不遜力請)
(黜之上不許曰以直言召人而以直弃之天下其謂我何宰相不得已置之下第除商州推官也)增刊(說客逋翁皆商州事)
辝官不出意誰知(次公言子由以礼傍無侍子乞養親三年不赴商州也)敢向清時
怨位卑萬事悠悠付杯酒流年冉冉入雙髭策曾
悞世人嫌汝(注見上首)易可忘憂家有師(師老蘇有易傳)此外
知心更誰是(次公退之别知賦云惟知心而難得堯卿禅月師貫休詩此心能有幾人知)夢魂
相覓苦參差(堯卿韓非子曰六國時張敏與高惠二人爲友每相思不能得見敏便於夢中往尋但行至半)
(道即迷不知路遂回劉禹錫詩夢尋歸路多參差)增刊(子由應直言科策詞大訐時執政以不合引道路語荅聖問欲黜之仁宗嘉其直居第三)
和子由苦寒見寄
人生不滿百(縯文選古詩人生不滿百常懷千歲憂)一别費三年三年吾
有幾弃擲理無還長恐别離中摧我鬢與顔念昔
喜著書别來不成篇細思平時樂乃爲憂所緣吾
從天下士(縯史記魯仲連傳新垣衍起再拜謝仲連曰始以先生爲庸人吾乃今日知先生爲天下士)莫
如與子歡羡子久不出讀書蝨生氊丈夫重出處
不退要當前西羌解仇隙(次公前漢趙充國傳元康元年先零與諸羌種豪二百餘人解)
(仇交質盟誓注每有仇讎往來相報今解仇交質者自相親結欲入漢爲宼也)猛士憂塞壖廟謀
雖不戰(次公杜詩廟謀畜長策)虜意久欺天(堯祖曰欺天字出論語)山西良
家子(援前漢六郡良家子皆習騎射次公前漢贊云山西出將)錦緣貂裘鮮千金
買戰馬百寳粧刀環(縯杜詩千金買馬鞭百寳粧刀頭)何時逐汝去與
虜試周旋(厚左傳晉文公謂楚子曰左執鞭弭右属櫜韃以與君周旋任晉書謝石謂符融曰若小退師令將士)
(周旋僕與君緩轡而觀不亦美乎)
將往終南和子由見寄
人生百年寄鬢鬚富貴何啻葭中莩(縯前漢書云非有葭莩之親注)
(云葭裏之白皮者喻輕薄也)惟將翰墨留染濡絶勝醉倒蛾眉扶
(祖諫曰詩螓首蛾眉)我今廢學如寒竽久不吹之澁欲無(堯卿齊宣王好)
(竽而南郭先生不善吹之澁則不能成聲)歲云暮矣嗟幾餘(次公歲云暮矣詩全語)欲往
南溪侣禽魚秋風吹雨凉生膚夜長耿耿添漏壷
窮年弄筆衫䄂烏(厚趙壹非草書歌十日一筆月數九墨領䄂如皂脣齒皆黑)古人有
之我願如終朝危坐學僧趺(子仁南史劉穆之傳終日歛膝危坐)閉門不
薄雷輕雨暁晴初陌上春泥未濺裾行樂及時雖
有酒出門無侣謾看書遥知寒食催歸騎定把鴟
夷載後車(縯揚雄酒箴鴟夷滑稽腹大如壷常爲國噐託於屬車)他日見邀湏強起
不應辭病似相如(次公司馬相如素與臨卭令王吉相善臨卭多富人卓王孫之屬相謂曰令有貴客)
(爲具召之并召令令旣至卓氏客以百數相如謝病不能臨令不敢嘗食身自迎相如相如爲不得已而強往一座盡傾)
和子由初到陳州見寄二首
道喪雖云久吾猶及老成如今各衰晚那更治刑
名懶惰便樗散(縯莊子吾有大木人謂之樗匠石見檪社樹大蔽牛不顧夢曰悪知散木杜鄭公摴散鬢成絲)
疎狂託聖明阿奴湏碌碌門戶要全生(援晉周顗母李氏謂顗嵩)
(謨曰不謂𡭗等並貴列吾目前吾復何憂嵩起曰恐不如尊旨伯仁志大而才短名重而識闇好乘人之弊此非自全之道嵩性抗)
(直亦不容於世唯阿奴碌碌當在母目下後皆如言阿奴謨小字也)
舊隱三年别松杉好在不吾今尚眷眷此意恐悠
悠閉戶時尋夢無人可說愁還來送别處雙淚寄
南州
初到杭州寄子由二絶(任熙寕四年作器先按年譜熙寕四年辛亥)
(先生年三十六判官誥院兼判尚書祠部以議論與時宰不合命攝開封府椎官尋乞除外任差通判杭州以)
(十一月到任)
眼看時事力難任貪戀君恩退未能遲鈍終湏投
劾去使君何日換聾丞(縯黃霸爲潁川守許丞老病聾督郵白欲逐之霸曰許丞廉吏正頗)
(重聽何傷)
聖明寬大許全身衰病摧頽自畏人莫上岡頭苦
相望(子仁詩云陟彼岡兮瞻望兄兮)吾方祭竈請比鄰(縯張忠爲御史大夫辟孫宝爲属欲)
(令授子經寳自劾去後署主簿寳徙入舍祭竈請比鄰)增刊(岡頭苦相望任曰柳詩若爲化作身千億偏上峯頭望故鄕)
和劉道原見寄
敢向清時怨不容(次公顔回曰不容何病不容然後見君子)直嗟吾道與君
東(縯鄭元事馬融辭歸融喟然謂門人曰鄭生今去吾道東矣)坐談足使淮南懼(厚淮)
(南王安謀反憚没黯好直諫守節死義至說公孫丞相如發蒙耳)歸去方知冀北空(縯韓俞言伯樂)
(一過冀北之野而馬羣遂空)獨鶴不湏驚夜旦(縯雞知將旦鶴知夜半)羣烏未
可辨雌雄(縯詩曰誰知烏之雌雄次公按先生詩案云以譏當今進用雜亂無分别也)廬山自古
不到處得與幽人子細窮
和劉道原寄張思民
仁義大捷徑(子仁唐隱逸傳仕塗捷徑)詩書一旅亭(次公按先生詩案云此譏諷朝)
(廷進用之人以仁義爲捷經詩書爲旅亭也)相誇綬若若(縯石顯與牢梁五鹿充宗結爲黨友諸附倚者)
(皆得寵位民歌之曰牢耶石耶五鹿客耶印何纍纍綬若若耶)猶誦麥青青(援莊子儒以詩禮發冡曰詩固)
(有之曰青青之麥生於陵陂生不布施死何含珠爲)腐鼠何勞嚇(縯莊子秋水篇鴟得腐鼠鵷鶵過之仰而)
(視之曰嚇)高鴻本自冥(厚法言鴻飛冥冥弋人何篡焉)顚狂不用喚酒盡漸
湏醒
是日宿水陸寺寄北山淸順僧二首(子翬按圖水卧)
(院在清湖橋今廢)
草没河堤雨暗村寺藏脩竹不知門拾薪煑藥怜
僧病掃地焚香淨客魂(邠老國史𥙷云韋應物性高㓗鮮食寡慾所在焚香掃地而坐)農
事未休侵小雪佛燈初上報黃昏年來漸識幽居
味思與高人對榻論(次公高人指言清順也)
長嫌鍾鼔聒湖山此境蕭條却自然乞食遶村眞
爲飽無言對客本非禪披榛覓路衝泥入(次公文選趙景眞與)
(嵆茂齊書曰涉澤求蹊披榛覓路)洗足關門聽雨眠遥想後身窮賈島
夜寒應聳作詩肩(厚賈島嘗爲僧名無本次公韓詩石鼎聮句序彌明䄂手竦肩而高吟)
用和人求筆跡韻寄莘老
君不見夷甫開三窟(縯王衍字夷甫居宰輔不以國爲念而思自全之計乃以弟登爲荆州族)
(弟敦爲青州因謂曰荆州有江漢之固青州有負海之險卿三人在外而吾留此足以爲三窟矣識者鄙之)不如長
康號癡絶(厚顧愷之字長康桓温嘗云愷之體中癡黠各半合而論之正得其平耳故俗傳愷之才絶畫絶癡絶)
癡人自得終天年智士死智罪莫雪困窮誰要卿
料理舉頭看山笏拄頰(援王徽之爲桓冲參軍冲嘗謂徽之曰卿在府日久比當相料理徽)
(之初不酬荅直高視以手板拄煩云西山朝來致有爽氣耳)野鳧翅重自不飛(厚杜詩云胡鴈翅濕)
(高飛難次公劉禹錫養鷙詞翅重飛不得)黃鶴何事兩翼垂泥中相從豈
得久(次公詩曰胡爲乎泥中注雖以爲地名鄭玄婢所言則指泥淖之中矣)今我不往行恐
遟江夏無雙應未去(援黃香能文章京師號曰天下無双江夏黃童此以言魯直也黃魯直莘)
(老婿)恨無文字相娛嬉(子仁退之詩文字相娛嬉)
寄劉孝叔(次公諱述湖州吳興人)
君王有意誅驕虜椎碎銅山鑄銅虎(縯漢文帝二年初與郡守銅虎符第)
(一至第五國家當發兵遣使者至郡合符符合乃聽受之以代古之牙璋從簡易也次公銅山鄧通所鑄錢處)聮翻
三十七將軍走馬西來各開府(次公按詩案熙寕八年四月十一日軾作詩送)
(劉述云云軾爲是時朝廷遣使諸路點檢軍器及置三十七將軍軾將爲今上有意征討胡虜以譏朝廷及置將官張皇不便也柳)
(子厚詩云漢家三十六將軍東方雷動横陣雲)南山伐木作車軸東海取鼉漫
戰鼔(饒李賀將進酒擊鼉鼓)汗流奔走誰敢後恐乏軍興汙資
斧(次公易得其資斧)保甲連村團未遍方田訟牒紛如雨
爾來手實降新書抉剔根株窮脉縷(次公退之進學解爬羅剔抉又列子)
(言五山曰根株不相連着)詔書惻怛信忠厚吏能淺薄空勞苦(次公)
(詩案又云自南山伐木作車軸至吏能淺薄空勞苦此譏諷法令屡變事目繁多吏不能辦集)平生學問止
流俗衆裏笙竽誰比數(縯齊宣王好竽必三百人齊吹東郭先生不知竽而濫三百人以吹)
(竽食禄)忽令獨奏鳳將雛(次公按吳兢樂府古題要云鳳將雛漢世樂曲名也晉應璩百一詩)
(云爲作陌上桑反言鳳將雛共父曰晉書樂志吳声十曲一曰子夜二曰上柱三曰鳳將雛)倉卒欲吹那
得譜况復連年苦饑饉剥齧草木啖泥土今年雨
雪頗應時又報蝗蟲生翅股憂來洗盞欲強醉寂
寞虚齋臥空甒公厨十日不生煙更望紅裾踏筵
舞(次公詩案又云自况復連年苦飢饉至更望紅裙踏筵舞注云近日齋厨索然可笑言近來飢荒飛蝗蔽天以譏朝廷行)
(法事多闕失又言酒食無備公厨蕭索以譏諷朝廷减削公使錢太甚公事旣冗旱蝗又甚貳政巨蕃尚如此窘迫耳退之詩豔姬踏)
(筵舞)故人屢寄山中信只有當歸無别語(縯姜維天水人旣歸蜀得)
(母書令求當歸維曰但有遠志不在當歸厚吳志太史慈傳曹公聞慈名遺慈書以篋封之發省無所道而但貯當歸援羅公)
(遠寄玄宗以蜀當歸)方將雀鼠偷太倉(縯退之詩家請官供不報荅無異雀鼠偷太倉)未肯
衣冠挂神武(厚陶弘景得奉朝請雖在朱門閉影不交外物脫朝服挂神武門上表辝禄)吳興文
人眞得道平日立朝非小𥙷自從四方冠蓋閙歸
作二浙湖山主(次公詩案又云以譏執政近日提舉所至苛碎生事可怪故劉述乞官歸湖州也)高
蹤巳自雜魚釣(厚後漢高鳳隠身漁釣終於家又郭翻家於臨川不交世事惟以漁釣射獵爲娛)大
隱何曾弃簮組(縯王康琚反招隠詩大隱隱朝市小隠隱藪澤)去年相從殊未
足問道巳許談其粗逝將棄官往卒業(次公莊子卒業於夫子)
俗緣未盡那得覩(厚圓澤謂李源曰俗緣未盡愼勿相近)公家只在霅溪
上上有白雲如白羽(白羽扇也)應憐進退苦皇皇更把安
心教初祖(縯傳燈錄慧光問逹麽日諸佛法印可得聞乎師曰諸佛法印匪從人得光曰我心未寕乞師與安師曰)
(將心來與汝安曰覓心了不可得師曰吾與汝安心竟)
寄吕穆仲寺丞
孤山寺下水侵門(次公孤山在杭州)每到先看醉墨痕楚相
未忘談笑是(縯史記楚相孫叔敖病且死屬其子曰我死汝必貧困若往見優孟數年其子窮困負薪逢優)
(孟曰我孫叔敖之子也優孟曰若無遠有所之即爲孫叔敖衣冠抵掌談笑歲餘象孫叔敖楚莊王大驚以爲叔敖復生也欲以爲)
(相優孟曰婦言愼無爲楚相如孫叔敖爲相盡忠今死子無立錐之地於是莊王召孫叔敖子封之寢丘)中郎不見
典刑存(杭有伶人善學吕舉措酷似别後常令作之以爲笑厚後漢孔融與蔡邕善邕卒後有虎賁士貌類邕融每)
(酒酣引與同坐曰雖無老成人尚有典刑)君先去踏塵埃陌我亦來尋桑棗
村(次公蓋言本同在杭州西湖相聚君去而往京師選詩京洛多風塵密州即桑棗之地先生來爲守故也)迴首
西湖眞一夢灰心霜鬢更休論(援唐裴度詩云灰心緣忍事霜鬢爲論兵)
寄黎眉州(堯卿名醇字希声慶曆六年賈黯牓及第熙寕八年以尚書屯田郎中知眉州)
膠西高處望西川應在孤雲落照邊瓦屋寒堆春
雪後峨眉翠掃雨餘天(次公瓦屋在雅州榮經縣峨眉在嘉州)治經方笑
春秋學(縯王荆公不好春秋目之曰破爛朝報)好士今無六一賢(君以春秋受知歐陽)
(文忠公公自号六一居士)且待淵明賦歸去共將詩酒趁流年(任陶)
(潜賦歸去來詞有云携幼入室有酒盈樽又曰臨清流而賦詩)
代書荅梁先
此身與世眞悠悠蒼顔華髮誰汝留強名太守古
徐州忘歸不如楚沐猴(厚韓生說項羽都關中羽懷思東歸曰冨貴不歸故鄕如衣錦夜行)
(韓生曰人謂楚人沐猴而冠果然)魯人豈獨不知丘(縯魯人不知孔子曰此吾東家丘也)藉
蹸夫子無罪尤(厚莊子殺夫子者無罪藉夫子者無禁)異哉梁子淸而脩
不遠千里從我遊(次公孟子叟不遠千里而來)瞭然正色懸雙眸(縯孟)
(子胷中正則眸子瞭焉)世之所馳子獨不一經通明傳節侯(援韋)
(賢謚節侯通經歴位丞相子玄成復以明經歴位丞相鄒魯諺曰遺子金滿籝不如一經)小楷清絶規模
歐(梁生學歐陽公書)我衰廢學懶且媮畏見問事賈長頭(縯後)
(漢賈逵自爲兒童嘗在太學不通人間事身長八尺二寸諸儒爲之語曰問事不休賈長頭)别來紅葉黃
花秋夜夢見之起坐愁(師文選樂府遠道不可思宿昔夢見之子仁退之調張籍夜夢多)
(見之晝思反微茫)遺我駮石盆與甌黑質白章聲琳球謂言
山石生澗溝追琢尚可王公羞(縯左傳曰苟有明信澗溪沼沚之毛可薦於鬼)
(神可羞於王公)感子佳意能無酬反將木瓜報珍投(次公詩曰投我以木)
(瓜報之以瓊瑶)學如冨貴在博收仰取俯拾無遺籌(次公史記貨殖傳云)
(俯有拾仰有取也)道大如天不可求(次公家語諸弟子之言孔子曰道大不可容又論語曰如天之)
(不可階而升也)修其可見致其幽願子篤實愼勿浮發憤忘
食樂忘憂(任見論語)
次韻舒教授寄李公擇
草書妙絶吾所兄眞書小字猶抗衡(縯王羲之曰我書比鍾繇當抗衡比)
(張芝草猶當鴈行也)論文作詩俱不敵看君談笑收降旌去年
踰月方出晝(予去年留齊月餘縯孟子去齊三宿而後出晝)爲君劇飲幾濡
首(次公易未濟上九象曰飲酒濡首亦不知節也)今年過我雖少留寂寞陶潜
方止酒(此行公擇病酒多不飲縯陶潜有止酒詩見本集)别時流涕攬君鬚(援謝)
(安捋桓伊鬚曰使君於此不凡)懸知此懽墮空虚松下縱横餘屐齒
門前轣轆想君車怪君一身都是德(次公倣趙雲傳注一身都是膽)
近之清潤淪肌骨細思還有可恨時不許藍橋見
傾國(公擇有婢名雲英屢欲出不果縯傳竒裴航遇雲翹夫人作詩以逹意夫人荅詩云一飲瓊漿百感生玄霜搗盡)
(見雲英藍撟便是神仙窟何必﨑嶇上玉京後航過藍橋覩女子名雲英遂成姻得道)
作詩寄王晉卿忽憶前年寒食北城之游
走筆爲此詩
北城寒食煙火微落花胡蝶作團飛王孫出游樂
忘歸門前騘馬紫金鞿吹笙帳底煙霏霏行人舉
頭誰敢晞扣門狂客君不麾(敬夫揚子倚門牆以麾之)更遣傾城
出翠幃(厚柳子厚詩翠幃双卷出傾城)書生老眼省見稀畫圖但覺
周昉肥(縯周昉善畫美人極精妙然多失之肥)别來春物巳再菲西望不
見紅日圍何時東山歌采薇(次公東山東征之詩也采薇三章皆言曰歸曰歸)把
盞一聽金縷衣(縯李錡妾杜秋娘所歌勸君莫惜金縷衣其後有此曲)
罷徐州往南京馬上走筆寄子由五首
吏民莫扳援歌管莫淒咽吾生如寄耳(次公此句王羲之法帖中)
(全語師前漢楊惲云人生如寄耳湏冨貴何時)寕獨爲此别别離處處有悲
惱緣愛結而我本無恩此涕誰爲設紛紛等兒戲
鞭鐙遭割截(縯姚崇罷荆州牧所乘馬鞭鐙民皆截留之)道邊雙石人幾見
太守發有知當解笑撫掌冠纓絶(次公史記滑稽傳楚人發兵加齊齊王使)
(淳于髠之趙請救兵賫金百斤車馬十駟淳于髠仰天大笑冠纓索絶)增刊(吏民拔援次公此則攀轅卧轍之義也)
父老何自來(次公劉寵謂會稽五六老叟曰父老何自苦)花枝裊長紅(堯卿方俗)
(送官罷任以花枝掛綵謂之長紅)洗盞拜馬前請夀使君公(次公白樂天初到江州詩)
(云遥見朱輪來出郭相迎勞動使君公)前年無使君魚鼈化兒童舉鞭謝
父老正坐使君窮窮人命分惡所向招災凶水來
非吾過去亦非吾功
古汴從西來迎我向南京東流入淮泗送我東南
行暫别還復見依然有餘情春雨漲微波一夜到
彭城過我黃樓下朱欄照飛甍可憐洪上石誰聽
月中聲(次公洪上石則百步洪上也)
前來過南京麥老櫻桃熟今來舊遊處櫻麥半黃
綠歲月如宿昔人事幾反覆青衫老從事(次公言子由也時子)
(由從張安道簽書南京判官)坐穩生髀肉(縯蜀志劉備在荆州牧劉表座上起至厠慨然流涕還坐表怪)
(問之曰平常身不離鞍髀肉皆消今不復騎髀裏肉生日月若馳老將至矣而功業不建是以悲耳)聮翩閱三守
迎送如轉轂歸耕何時决田舍我巳卜
卜田向何許石佛山南路(厚石佛山在眉州眉山縣之南)下有爾家川
千畦種秔稌山泉宅龍蜃(信民物類相感志蜃龍也狀如螭龍如池井間有則吐氣爲雨)
(今吳山隂并泉不竭者盖有焉)平地流膏乳異時畒一金(子仁東方朔曰豊鎬之間)
(號爲土膏其價畒一金又杜篤論都賦厥土之膏畒價一金)近欲爲逃戶逝將解簮紱
賣劔買牛具(事見山村五絶注)故山豈不懷廢宅生蒿櫓(次公)
(蒿蓬蒿也櫓字集韻云木自生也)便恐桐鄕人長祠仲卿墓(縯前漢朱邑字仲卿)
(少時爲桐鄕嗇夫遇民有恩吏民敬愛焉後以治行第一入爲大司農病且死屬其子曰我故爲桐鄕吏其民愛我必葬我桐鄕後)
(世子孫奉嘗我不如桐鄕民及死其子葬之桐卿西郭外民果共爲邑立祠歲時祠祭不絶)
過淮三首贈景山兼寄子由
好在長淮水十年三往來功名眞巳矣歸計亦悠
哉(次公杜詩云素業行巳矣又云坐穩㒷悠哉)今日風憐客(堯祖唐施肩吾及第過揚子江詩曰今日)
(步春草復來經此道江神也世情爲我風色好)平時浪作堆晚來洪澤口捍索
響如雷(堯卿舟有捍索行則墜舟住則爲攬)
過淮山漸好松檜亦蒼然靄靄藏孤寺泠泠出細
泉故人眞吏隱(次公汝南先賢傳鄭欽吏隠于蟻陂之陽師云韓愈詩太平公事少吏隠詎相賖)小
檻帶巖偏却望臨淮市東風笑語傳
回首濉陽幕簿書高没人何時桐栢水(縯桐栢山在唐州桐栢縣)
(淮水所出書云導淮自桐栢)一洗庾公塵(厚王導遇西風以扇障而曰元規塵汙人)此去漸佳
境(縯顧愷之倒食甘蔗曰漸入佳境)獨遊長慘神待君詩百首來寫
浙西春
僕去杭五年吳中仍歲大饑疫故人往往
逝去聞湖上僧舍不復往日繁麗獨淨慈
本長老學者益盛作此詩寄之
來往三吳一夢間故人半作冡纍然(次公丁令威云城郭如故人民)
(非何不學仙冢纍纍)獨依舊社傳眞法要與遺民度厄年趙叟
近聞還印綬(縯謂資政趙公抃致政得謝次公云左傳趙旃曰趙傁故姓趙人得用趙傁)竺翁
先巳返林泉(次公竺翁指言淨慈本長老也)何時策杖相携去任性
逍遥不學禪
次韻和劉貢父登黃樓見寄并寄子由二首
靑派連淮上黃樓冠海隅(次公青派郎青河也其水從青州來與淮會于徐)此
詩尤偉麗夫子計魁梧(自注刘爲人短小縯前漢張良傳贊曰聞張良之智勇以爲其貌)
(魁梧竒偉反若婦人女子次公應劭注曰魁梧丘虚壯大之意也蘇林曰梧音悟師古曰魁大貌也梧者言其可驚悟今人讀爲)
(吾非也)世俗輕瑚璉巾箱襲武夫(次公瑚璉出論語武夫石似玉者也)坐
令乘傳遽(縯傳遽使車之急者次公周官行夫掌傳遽之事云云)奔走爲儲湏(厚儲)
(湏謂軍儲軍湏次公蓋言国用之所儲所湏者耳不必軍也)邂逅我巳失登臨誰與俱
貧貪倉氏粟(次公漢王嘉傳有倉氏庾氏)身聽冶家橅(援橅與模同莊子以造化)
(爲大冶)會合難前定歸休試後圖腴田未可買窮鬼
却湏呼(自注本欲買田於泗上近巳不遂矣縯退之作送窮文云三揖窮鬼而告之曰云云)二水何
年到雙洪不受艫(次公二水指言州蓋汴泗交流爲二水矣公自徐徙知湖州則去二水爲遠双洪未)
(詳所在豈言徐州有百步洪乃其一乎)至今清夜夢飛轡策天吳(厚山海經朝暘谷神)
(曰天吳是爲水伯)新添(魁梧次公先生今作平聲則奔走句意言刘貢父合在禁近以别從巳見爲義乎計度也世俗賤玉貴石故遂出外爲国用計)
與子皆去國十年天一隅(次公杜詩去国哀王粲選詩各在天一隅)數竒逢
惡歲(縯李廣從衛青擊匈奴青隂受上旨以廣數竒母令當單干)計拙集枯梧(縯国語優施謂里克)
(妻曰主孟㗖我我教兹暇豫事乃歌曰暇豫之吾吾不如烏烏人皆集於菀已獨集於枯注集止也菀茂木貌)好士餘
劉表(厚表爲荆州刺史爱民養士學士歸者千數)窮交憶灌夫(援前漢竇嬰失勢諸公引去惟灌夫)
(獨否故二人相爲引重)不矜持漢節(縯蘇武留匈奴中仗漢節牧羊海上次公漢凡遣使皆有節不矜)
(持漢節言貢父不以爲使爲矜耳)猶許攬桓鬚(厚晉書謝安有構會之嫌值帝召桓伊抚筝而歌怨詩声節慷)
(慨安泣下起捋其湏曰使君於此不凡)清句金絲合高樓雪月俱吟哦出
新意指畫想前橅(自注子由初赴南京送之出東門登城上覧山川之勝云此地可作楼觀於是始有)
(改築之意)自寫千言賦新裁六幅圖(自注近以絹自寫子由黃楼賦爲六幅圖甚妙)
傳看一坐聳勸著尺書呼莫使騷人怨東游不到
吳(此詩寄子由)
今年正月十四日與子由别於陳州五月
子由復至齊安未至以詩迎之
驚塵急雪滿貂裘(次公戰国策蘇秦說秦王書十上說不行黑貂之裘弊)淚灑東
風别宛丘(次公宛丘陳州也陳国風有宛丘之篇)又向邯鄲枕中見(任太平廣記有)
(客遇吕仙翁於邯郸逆旅自言久不得意仙翁乃以一枕與之客就枕即夢入枕中仕宦數十年甚愜意及覺所炊黃粱猶未熟也)
却來雲夢澤南州(厚杜牧之齊安郡詩平生睡足處雲夢澤南州)睽離動作三
年計牽挽當爲十日留早晚青山映黃髮相看萬
事一時休(柳子厚别劉夢得詩云皇恩若許歸田去黃髮相看萬事休次公先生本注蓋自是两詩柳云皇恩若)
(許歸田去晚歲當爲鄰舍翁劉云耦耕若便遺身世黃髮相看萬事休)
曉至巴河口迎子由
去年御史府舉動觸四壁(次公此蓋先生言其對吏時也司馬相如家徒四壁立)幽
幽百尺井仰天無一席(次公百尺井所以爲况也此亦坐井觀天之義)隔墻聞
歌呼(次公曹參傳吏舍日飲歌呼參聞乃取酒張坐飲大歌呼與相和子仁退之詩隔墻聞歌呼衆口極鵝鴈)自
恨計之失留詩不忍寫(次公先生獄中嘗有二詩寄子由所謂是處青山可藏骨他年夜雨)
(濁傷神)苦淚漬紙筆餘生復何幸樂事有今日江流
鏡面静煙雨輕羃羃孤舟如鳬鷖(次公李白詩小舟若鳬鴈)點破
千頃碧聞君在礠湖欲見隔咫尺朝來好風色旗
尾西北擲行當中流見笑眼淸光溢此邦疑可老
脩竹帶泉石欲買柯氏林兹謀待君必
陳季常見過三首
仕宦常畏人退居還喜客君來輒館我(次公礼記言生於我乎館)
未覺雞黍窄東坡有竒事巳種十畒麥但得君眼
青(縯晉阮籍能爲青白眼見礼法之士以白眼對之及見嵆喜籍作白眼喜不懌而退喜弟康聞之乃齎酒挾琴造焉籍大)
(悅乃見青眼由是礼法之士疾之若仇)不詞奴飯白(厚杜詩爲君酤酒滿眼酤與奴白飯馬青芻)
送君四十里只使一帆風江邊千樹柳落我酒杯
中此行非遠别此樂故無窮但願長如此來往一
生同
聞君開龜軒東檻俯喬木人言君畏事欲作龜頭
縮我知君不然朝飯仰暘谷(次公腸谷日所出也見淮南子亀燕日氣而壽故養生者)
(服日華所以效之)餘光幸分我(縯史記甘茂謂蘇秦曰貧人女與冨人女會績貧人女曰我無以買燭而子之)
(燭光幸有餘子可分我餘光無損子明)不死安可獨(次公孟簡謂韓退之曰我得祕藥不可獨不死今遺子一)
(器事見退之太學博士李君墓誌)
初秋寄子由
百川日夜遊物我相隨去惟有宿昔心依然守故
處憶在懷遠驛(子仁懷遠驛蓋先生與子由應制京師時嘗寓於此是歲嘉祐五年也)閉門
秋暑中藜羹對書史(無逸笠澤叢書載陸亀蒙復友生論文書云讀古聖人書每含咀義味獨)
(坐日昃案上一杯藜羹如五鼎七牢饋於左右)揮汗與子同西風忽淒厲落日
穿戶牖子起尋裌衣感歎執我手朱顔不可恃此
語君勿疑别離恐不免功名定難期當時巳悽斷
况此兩衰老失塗旣難追學道恨不早買田秋巳
議(子仁黃州東南三十里地名沙湖先生嘗買田其間)築室春當成雪堂風雨夜
巳作對牀聲(見與子由别於鄭州詩注)
寄蘄簟與蒲傳正
蘭溪美箭不成笛(次公蘭溪在蘄州蘄水縣竹所出之地也本是苗材而以之爲簟耳韓退之鄭羣贈)
(簟詩亦云蘄州笛竹天下知鄭公所寳尤瓌竒)離離玉筋排霜脊千溝萬縷自
生風入手未開先慘慄公家列屋閑蛾眉(縯退之送李愿歸盤)
(谷序云粉白黛黑者列屋而閑居)珠簾不動花隂移霧帳銀牀初破睡
牙籖玉局坐彈棋(甄沈存中筆談載西京雜記云漢元帝爲彈棋之戲有譜一卷盡唐人所爲其局方)
(二尺中心高如覆盂其顚爲小壷四角微起李商隠詩曰玉作彈棋局中心最不平謂其中高也)東坡病叟
長羈旅凍餓飢吟似飢鼠倚頼春風洗破衾一夜
雪寒披故絮(子仁晉吳隠之字處默雖居淸顯禄賜皆頒親族冬月無被澣衣乃披其絮)火冷
燈淸誰復知孤舟兒女自嚘咿皇天何時反炎燠
(次公退之詩又云却頭天日常炎曦)愧此八尺黃琉璃(厚退之鄭羣贈簟詩誰謂故人知我意卷送八)
(尺含風漪又云携來當晝不得卧一府傳看黃琉璃)願公淨掃淸香閣(次公淸香閣則韋蘇州詩)
(宴寢疑清香)卧聽風漪聲滿榻習習還從兩腋生請公乘
此朝閶闔(援盧仝茶歌七椀喫不得也惟覺兩腋習習清風生蓬萊山在何處玉川子乘此清風欲歸去)
寄怪石石斛與魯元翰(魯少卿也)
山骨裁方斛(次公石鼎聮句巧匠斵山骨)江珍拾淺灘清池上几
案碎月落杯盤(次公清池言石斛碎月言怪石)老去懷三友(厚孔子曰益者三友)
平生困一簞(厚顔回一簞食一瓢飲)堅姿聊自儆秀色亦堪飡
(次公魏文帝詩秀色若可飡師大業拾遺吳降眞善畫長蛾隋煬帝云此女秀色可飡陸士衡詩鮮膚一何潤秀色亦可飡)好
去髯卿舍(次公髯卿指言魯元翰前卷所謂髯來意弥敦也)憑將道眼看東坡最
後供(子仁先生嘗以怪石供佛印作怪石供後又以供参寥子作後怪石供云)霜雪照人寒
寄吳德仁兼簡陳季常
東坡先生無一錢(厚東漢趙壹云文籍雖滿腹不如一囊錢次公灌夫傳平生毀程不識不直一錢)
(又杜詩留得一錢看)十年家火燒凡鉛黃金可成河可塞(縯漢書郊祀志)
(欒大與武帝言黃金可成河决可塞不死之藥可得仙人可致)只有霜鬚無由玄(倬文選詩玄髮巳改)
(素)龍丘居士亦可憐談空說有夜不眠忽聞河東
師子吼(次公龍丘居士指言陳季常也河東師子事有王䙼字逹觀本嘉州犍爲人舊在江南武昌居名天常嘗從先)
(生遊先生有與李琮書云王天常奉職所言邊事云云者是巳逹觀爲次公言季常之妻柳氏也最悍妬每季常設客有声妓柳氏)
(則以杖擊照壁大呼客至爲散去)拄杖落手心茫然(次公李白行路難詩拔劔四顧心茫然)誰
似濮陽公子賢(次公濮陽公子言吳德仁也)飲酒食肉自得仙平
生寓物不留物(師公作王晉卿宝繪堂記云君子所以寓意於物而不可以留意於物寓意於物雖微物)
(足以爲樂雖尤物不足以爲病留意於物雖微物足以爲病雖尤物不足以爲樂)在家學得忘家禪
(援傳燈錄鳥窠禪師謂道會禪師曰汝若了净智妙圓即眞出家何假外相汝當爲在家菩薩)門前罷亞十
頃田(縯杜牧郡齋獨酌詩罷亞百頃稻西風吹半黃)清溪遶屋花連天(子仁退之詩翦刻作)
(此連天花)溪堂醉卧呼不醒落花如雪春風顚(師杜詩暁來急雨春)
(風顚)我遊蘭溪訪清泉(次公蘭溪在蘄州也)已辦布襪青行纏(縯杜)
(詩布襪青鞋從此始)稽山不是無賀老我自興盡回酒船(厚李白詩稽山)
(無賀老却棹酒船回)恨君不識顔平原(援唐書顔眞卿爲平原太守安禄山反河朔盡䧟唯眞卿城守)
(具備玄宗聞之喜曰朕不識眞卿何如人所爲得如此)恨我不識元魯山(縯元德秀字紫芝爲)
(魯山令蘇源明常謂人曰吾不幸生衰俗所不恥者識元紫芝也)銅駝陌上會相見(厚索靖有)
(先識知天下將亂指洛陽宫門銅駝嘆曰會見汝在荆棘之中援洛陽記云銅駝陌上集少年)握手一笑三
千年(縯眞卿嘗得名藥後爲李希烈所害發棺瞋目如生時隱士曹庸生曰後三千年必能擘裂飛騰而去)
謝王澤州寄長松兼簡張天覺二首
莫道長松浪得名能教覆額兩眉青便將徑寸同
千尺知有竒功似伏苓(次公近世有患大風疾者自分必死入五臺山遇一異僧以長松草)
(令服而兩眉再生云蓋觀世音所化也左思詩鬱&KR1273;澗底松離離山上苗以彼徑寸莖蔭此百尺條)
憑君說與埋輪使(養源前張綱爲使者埋輪道中)速寄長松作解嘲
(張天覺詩有埋及河東堅之語項前揚雄傳雄草太玄或嘲雄而雄解號曰解嘲)無復青黏和漆葉
枉將鍾乳敵仙茅(縯樊阿從華佗求方可服食益於人者佗以漆葉靑黏散與之又本草云十斤鍾乳)
(不若一斤仙茅也)
寄蔡子華
故人送我東來時手栽荔子待我歸荔子巳丹吾
髮白猶作江南未歸客江南春盡水如天(援柳子厚詩云洞庭)
(春盡水如天)腸斷西湖春水船想見青衣江畔路(師蔡子華名褒乃眉)
(之青神人也)白魚紫笋不論錢(次公老杜詩白魚如切玉朱橘不論錢)霜髯三老
如霜檜(堯卿先生曰王十六秀才將歸蜀云子華宣德蔡文見託求詩夢中爲作四句覺而成之以寄子華仍請以示)
(楊君素王慶源二老人乃元祐五年二月七日也所謂三老者如此其後子華之孫汝礪持此詩來時東坡猶在零陵使人拊卷太)
(息又云余聞太師公剛介而静少所許可觀其與蔡子華書則知子華必可人耳)舊交零落今誰輩
(次公宋之問詩舊交比零落)莫從唐舉問封侯(縯史記藥澤從唐㪯相曰冨貴吾所自有吾所)
(不知者夀也願間之)但遣麻姑更&KR1057;背(次公蔡經見麻姑手瓜似烏心中念曰背大癢時得此瓜&KR1057;背)
(當佳也堯卿神仙王遠傳曰蔡經者小民耳而骨相當仙因遣人召麻姑來遠巳知經心中所言即使人牽纏鞭之謂曰麻姑神)
(人也汝何忽謂其瓜可&KR1057;背邪李太白詩麻姑搔背指瓜輕)
和錢四寄其弟龢(堯卿錢勰字穆父弟四亦稱穆四其弟即錢七岊仲也穆父走)
(筆代書寄岊仲七弟詩云東方千騎擁朱輪衣錦歸逢故國春莫向西湖恋風月鴒原知有望歸人岊仲次韻)
(穆父兄見寄詩云烏衣巷裏走双輪正是家山二月春明日湖平定歸去蓬萊還見謫仙人劉季孫和之云會)
(稽山上月如輪鴻鴈相將江水春幕府英豪雖可數樽前誰是急難人周壽和之云東山蠟屣壞車輪小草青)
(知塞外春園柳鳴禽喚幽夢惠連詩句更何人然公作兩絶而元本止載一絶今併舉之先生詩云老來日月)
(似車輪此去知逢幾箇春昨夜冰花猶作柱曉來梅子已生人)
再見濤頭湧玉輪(次公言杭州之潮也)煩君久駐浙江春(次公浙江春指)
(言越州也錢穆父知越州)年來緫作維摩病(次公净名居士維摩詩以方便示病而諸菩薩問疾)
(見其經中)堪笑東西二老人(次公越居浙東杭居浙西而穆父與先生爲二郡守故曰東西二老人也)
復次前韻謝趙景貺陳履常見和兼簡歐
陽叔弼兄弟(十朋此係次九月十五日觀月聽琴西湖一首示坐客詩韻)
能詩李長吉(縯唐摭言云李賀字長吉七歲以長短之製名動京師次公杜詩云能詩何水曹)識
字揚子雲(援掦雄字子雲劉棻嘗從雄學作竒字杜詩云子雲識字終投閣)端能望此府
(厚舊唐書韋思謙傳皇甫公義檢校沛王府長史引思謙爲同府倉曹謂思謙曰公豈池中之物屈公爲數旬客以望此府耳)坐
嘯獲兩君(縯後漢成瑨南陽人爲汝南太守委事於功曹岑晊人爲語曰汝南太守岑公孝南陽成瑨但坐嘯)逝
將江湖去浮此五石樽(援莊子魏王貽惠子大瓠之種種之成而實五石剖之以爲瓢而瓠)
(落無所容莊子曰今子有五石之瓠何不慮以爲大樽而浮於江湖)眷焉復少留尚爲世所
醺或勸莫作詩兒輩工織紋(次公織紋以言讒言詩云萋兮斐兮成是貝錦先生)
(舊以詩得罪謂之詩案故或人勸止之)朱絃寄三歎未害俗耳聞(縯禮記清廟之瑟未)
(絃而䟽越一唱而三嘆有遺音者矣)共尋兩歐陽伐薪照黃昏是家有甘
井汲多終不渾(厚杜詩淘米少汲水汲多井水渾)
召還至都門先寄子由(邦衡按年譜先生以元祐七年壬申在穎州任)
(就差知揚州未閱歲以兵部尚書召還兼侍讀)
老身倦馬河堤永踏盡黃榆綠槐影荒雞號月未
三更(縯晉祖逖聞荒雞而起舞)客夢還家時一頃歸老江湖無歲
月未填溝壑猶朝請(厚前漢汲黯初坐法免後詔召見黯黯爲上泣曰臣自以爲填溝壑不復)
(見陛下矣又晉書聀官志奉朝請本不爲官無員漢外戚宗室諸侯多奉朝請盖本朝會請召而巳)黃門殿中
奏事罷(子仁唐紀明皇開元元年改門下省爲黃門省今以言子由時爲黃門侍郎也)詔許來迎
先出省巳飛青蓋在河梁定餉黃封兼賜茗遠來
無物可相贈一味豐年說淮穎
次韻穆父馬上寄穎叔二首
玉關不用一丸泥(縯後漢隗囂將王元說囂曰臣請以一丸泥爲大王東封函谷關)自有
長城鳥鼠西(厚唐書太宗曰煬帝不擇人守邊勞中國築長城以備虜今我用李勣守并突厥不敢南賢於)
(長城遠矣鳥鼠山名禹貢鳥鼠同穴)剰與故人尋土物臘糟紅麴寄駞蹄
(子仁杜詩悲管逐清瑟勸客駞蹄羹)
多買黃封作洗泥(次公黃封御酒也以黃封其頭故謂之黃封洗泥洗塵常俗之語)使君
來自隴山西高才得兔人人羡争欲尋蹤覓舊蹄
(厚周易蹄者所以在兔得兔而志蹄)
寄餾合刷缾與子由(餾力敕反飯氣蒸也)
老人心事日摧頽(厚孟郊詩云我有古心意爲君空摧頽)宿火通紅手自
培小甑短缾良具足稺兒嬌女共燔煨寄君東閣
閑烝栗知我空堂坐畫灰(厚白樂天詩對雪畫寒灰殘登明復滅又詩話中載孫魴夜坐)
(詩云畫多灰漸冷坐久席成痕)約束家僮好收拾故山棃棗待翁來
寄虎兒
獨倚桄榔樹(厚廣志桄榔樹大四五圍長五六丈洪直旁無枝條其顚生葉不過數十)閑挑蓽
撥根(厚本草圖經蓽撥生波斯國今嶺南有之多生竹林内正月發苗作叢高三四尺)謀生看拙否
送老此蠻村
桄榔杖寄張文潜一首時初聞黃魯直遷
黔南范淳父九疑也(九疑見吾謫海南子由謫雷被命即行詩注中)
睡起風清酒在亡(次公袁盎傳云不以在亡爲辭今借以言酒氣或在或亡也)身隨殘
夢雨茫茫江邊曳杖桄榔瘦(厚廣志桄榔樹大四五圍其枝正可作杖也)林下
尋苗蓽撥香(厚本草圖經蓽撥嶺南有之多生竹林内發苗作叢)獨步儻逢&KR1174;嶁
令(縯晉書葛洪字稚川聞交趾出丹砂求爲&KR1174;嶁令後隠於羅浮山)遠來莫恨曲江張
(次公唐書張九齡韶州曲江人當時號爲張曲江曲江爲相建言放臣不宜與善地故八司馬之竄皆在醜地刘禹錫有詩追恨之)
遥知魯國眞男子獨憶平生盛孝章(次公會稽典錄云盛憲字孝章有天)
(下大名孫策欲誅之孔文㪯與曹公書意欲曹公致書救之書未至而巳誅矣初憲爲臺郎路逢童子容貌非常憲怪而問之曰魯)
(國孔融憲異之乃載歸結爲兄弟其云魯國男子使揚彪傳融謂曹操曰孔融魯國男子也)
聞正輔表兄將至以詩迎之
生逢堯舜仁得作嶺海遊雖懷跫然喜(縯莊子逃空虚者聞人足)
(音跫然而喜况昆弟親戚之謦欬其側者乎)豈免跕墯憂(厚後漢馬援曰吾在浪泊西里聞虜未滅之時)
(下潦上霧毒氣薰蒸仰視飛鳶跕跕墮水中也)莫雨侵重膇(援左傳韓献子云郇瑕氏之地土薄水淺於是)
(乎有重膇之疾)曉煙騰鬱攸(厚左傳哀二年司鐸火火踰公宫桓僖災百官宫備府庫愼守官人肅給濟濡)
(帷慕欎攸從之)朝槃見蜜唧(厚朝野僉載嶺南獠人好爲蜜唧唧鼠子未瞬通身赤蠕者飼之以蜜飣之疊)
(上囁囁而行以著挾取啖之唧唧作声故曰蜜唧)夜枕聞鵂鶹(次公鵂鶹莊子所謂夜撮蚤見毫末者蓋)
(怪禽也廣南人謂之玄鈎鳥)幾欲烹鬱屈(厚退之南食詩惟蛇舊所識實憚口眼獰開開籠其去鬱屈尚)
(不平又陸龜蒙苦熱詩蛇煩争鬱屈蟹躁實郭索)固嘗饌鉤輈(厚鉤輈鷓鴣也其鳴云格磔鉤輈故退之)
(詩云鷓鴣鈎輈猿呌歇又李羣杜詩云方穿詰曲﨑嶇路又聽鉤輈格磔声)舌音漸䝤變面汗嘗
騂羞(次公言作蠻音而慙也騂蓋言面赤也退之南食詩腥臊始發越吞咀面汪騂)頼我存黃庭
(厚黃庭内景經脾神常在字魂庭晝夜存之可長生注云魂庭即黃庭)有時仍丹丘(厚楚詞遠遊云仍羽)
(人於丹丘兮留不死之舊鄕注云因就衆仙於明光也丹丘晝夜常明也)目聽不任耳(厚列子老聃之弟子)
(有亢倉子者得𣆀之道能以耳視而目聽魯侯聞之使上卿厚而致之卑詞而問焉亢倉子曰傳者之妄也我能視聽不用耳目不)
(能昜耳目之用)踵息殆廢喉(次公莊子至人之息以踵衆人之息以喉)稍欣素月夜
(厚謝莊月賦云素月流天)遂度黃茆秋(次公黃茆秋言瘴也秋至冬謂之黃茅)我兄清廟
器(任唐書李與爲殿中侍御史宰相韋處厚曰清廟之器豈擊摶才乎除礼部員外郎是也)持節瘴海頭
蕭然三家步(次公廣南謂江之滸凢舟可縻而上下者曰步出柳子厚鐵爐步志三家步言其水也)横
此萬斛舟(厚九國志王審知聞徐寅名辟居幕下寅不樂一旦拂衣去曰丈尺之水前陂後堰焉能容萬斛之舟乎)
人言得漢吏天遣活楚囚(次公漢吏以言正輔楚囚先生自謂也)惠然再
過我樂哉十日留但恨參語賢(次公前漢楊敞傳霍光遣田延年報敞以廢昌)
(邑王事敞汗流浹背不知所應其夫人從東廂出與敞及延年參語許諾注云三人共言故云參語也)忽潜九原
幽(厚禮記趙文子曰武也是全要領以從先大夫於九原也注云晉卿大夫之墓地在九原)萬里儻同歸
兩鰥當對耰(軾喪婦已三年矣正輔近亦有亡嫂之戚故云)強歌非眞逹何必
師莊周(次公莊子妻死箕踞鼔盆而歌)新添(今云何必師之又高莊周一着矣)
再和
稚川眞長生少從鄭公游(厚晉書葛洪字稚川從祖玄吳時學道得仙以其煉丹祕術授)
(弟子鄭隠洪就隠學悉得其法焉)孝章偶不死免爲文舉憂(見桄楖杖注)餘
齡會有適獨往豈相攸(次公淮南子輕天下細萬物而獨往詩韓奕篇爲韓姞相攸莫如韓)
(樂箋云相視攸所也今先生則言以興有所適而獨往矣豈更相視其處所也)由來警露鶴(厚周處風土記)
(白鶴性警至八月露降流於草木上滴滴有聲則鳴)不羡撮蚤鶹(縯莊子鴟鵂夜撮蚤察毫末晝出瞑自而)
(不見丘山疏云鴟鷦鶹也)願加視後鞭(厚莊子善養生者如牧羊然視其後者而鞭之)同駕躅
空輈(厚唐逸史載束幼霞夢爲蒼龍溪生寫太皇眞訣記得四句云昔束魚車今履瑞雲躅空仰塗綺絡輪囷也)寧
飱墮齒堇(次公唐書明皇謂高力士曰吾聞飲堇無苦者竒士也乃取以飲張果三進頽然曰非佳酒也乃寢頃視齒)
(皆焦目黧乃以鐵如意擊墮之取藥傅其齒良久復生)勿憶齊眉羞(縯後漢梁鴻妻孟光每饋食㪯桉齊)
(眉)何時遂縱壑(援王褒聖主得賢臣頌云若巨魚之縱大壑也)歸路同首丘(縯礼)
(記狐死正首丘言不忘本也)泉岡松栢老西嶺橘柚秋着意尋彌
明長頸高結喉(厚退之石鼎䏈句序言侯喜新有能詩声夜與劉說詩道士軒轅弥明在其側長頸而高)
(結喉又作楚語喜視之若無人云云)無心逐定遠燕頷飛虎頭(縯後漢班超行詣相者相)
(者曰生燕頷虎頭飛而食肉此萬里侯相也後封定遠侯云)君方卒功名一泛范蠡舟
(厚史記范蠡旣雪會稽之恥乃喟然歎曰計然之策旣巳施於國吾欲施之家乃乘扁舟游江湖)我亦霑霈
渥漸解鍾儀囚(援左傳晉侯觀於軍府曰南冠而縶者誰也曰鄭人所献楚囚也使脫之子雲年譜云)
(元符三年庚辰先生在儋州會徽宗登極赦量移廉州安置)寧湏張子房萬戶自擇留
(縯漢書高祖自檡齊三萬戶欲以封張良良曰始臣起下邳與上會留臣願封留足矣)猶勝嵆叔夜孤
憤甘長幽(次公韓非有孤憤之書而嵆康以下獄有幽憤詩也)南䆫可寄傲(厚歸去來詞云)
(倚南䆫以寄傲)北山早歸耰(次公北山歸耰言當如周彦倫之初隠時也彦倫事見北山移文注)此語
君勿疑老彭跨商周(厚世本云彭祖在商爲守藏吏在周爲往下史年八百歲)
十二月十七日夜坐逹暁寄子由
燈燼不挑垂暗蘂香爐重撥尚餘熏淸風欲起鴉
翻樹缺月初升犬吠雲(厚退之詩缺月煩屡瞰敬夫野人閑話載杜光庭犬名曰吠雲臨)
(終命以油塗足以繒褁之云可行萬里)閉眼此心新活計隨身孤影舊知
聞雷州别乘應危坐(次公時子由以别駕在雷州也)跨海清光與子分
過於海舶得邁寄書酒作詩遠和之皆粲
然可觀子由有書相慶也因用其韻賦一
篇并寄諸子姪
我似老牛鞭不動雨滑泥深四蹏重(次公蹏古蹄宇出漢書金䮍蹏)
汝如黃犢却走來(縯杜詩憶年十五心尚孩徤如黃犢走復來)海闊山高百
程送庶幾門戶有八慈(次公荀淑有子八曰儉緄清燾注爽粛專並有名稱時人謂之八龍)
(而爽字慈明穎川爲之語曰荀氏八龍慈明無双注引高士傳曰靖字叔慈則人人皆以慈爲字可知矣故後漢贊云二方承則八)
(慈継塵也)不恨居鄰無二仲(厚三輔决錄蔣詡舍中竹下開三徑惟羊仲求仲与之遊二仲皆挫)
(志逃名故陶淵明與子書云但恨鄰靡二仲)他年汝曹笏滿牀(援唐書崔琳每歲時宴于家設一榻)
(以置笏堆積其上)中夜起舞踏破罋(次公俗說有貧人止能辦販隻甕之資夜宿罋中心計曰)
(此罋買之若干而賣之若干其息巳倍矣我得倍息遂可販二罋自二罋化而爲四自四罋化而爲八轉買轉賣所得倍利無窮遂)
(喜而舞不覺罋破此是戲論而先生用之以言其所希望者類此)會當洗眼看騰躍莫指
癡腹笑空洞(縯晉書王導嘗指周顗腹曰此中何所有顗曰此中空洞無一物然能容卿輩數百人)譽
兒雖是兩翁癖(厚唐書王福畤嘗以諸子詫韓思彦戲曰武子有馬癖君有譽兒癖王家癖何多邪)積
德巳自三世種豈惟萬一許生還(厚退之詩豈料生還得一處引䄂拭淚悲)
(且慶)尚恐九十煩珍從(次公礼記王制云九十者天子欲有所問焉則就其室以珍從)六子
晨耕簞瓢出衆婦夜績燈火共(援史記貧女與冨女會績貧女曰子之燭光幸)
(有餘可分我餘光也)春秋古史乃家法詩筆離騷亦時用但令
文字還昭世糞土腐餘何足夢(縯或問殷浩將涖官而夢棺將得財而夢糞何)
(也浩曰官本臭腐財本糞土時人以爲名言)
渝州寄王道矩
曾聞五月到渝州水拍長亭砌下流唯有夢魂長
繚繞共論唐史更綢繆舟經故國歲時改霜落寒
江波浪收歸夢不成冬夜永猒聞船上報更籌
和寄天選長官
寓形宇宙間佚我以方老(縯和陶淵明歸去來詞寓形宇内復幾時莊子大塊勞我以生)
(佚我以老)流光安足恃百歲同過鳥湏臾嬰網羅文采
緣自表自古山林人何曾識機巧但記寒巖翁論
心秋月皎黃香十年舊(援謂魯直)禪學參衆妙虚懷飬
天和肯徇奔走閙官居職事理晨起何用早桐隂
滿西齋叱吏供灑掃眷予東南來野飯著芹蓼葆
光旣清尚令尹亦高蹈相將古寺行軟語頽晚照
公家有畸人(援公有族人隠于嵩山)虚緣能自保卜築嵩山陽
行當從結好山中遶勝景人覽亦易了何時命巾
車共陟雲外嶠飜思筋力疲不復恃踴跳公詩擬
南山雄拔千丈峭形容逼天眞邂逅識其要藩籬
吾未窺敢議窮閫奥
和子由除日見寄
薄官驅我西遠别不容惜方愁後會遠未暇憂歲
夕(援後漢書有歲之夕)強歡雖有酒冷酌不成席秦烹惟羊羹
隴饌有熊腊念爲兒童歲屈指巳成昔往事令何
追忽若箭巳釋感時嗟事變所得不償失府卒來
驅儺(子仁季冬之月命有司大儺旁磔注云此月有厲鬼將隨強隂出害人故旁磔於四方之門磔攘也)矍鑠
驚遠客愁來豈有魔煩汝爲攘磔寒梅與凍杏嫩
萼初似麥攀條爲惆悵玉蘂何時拆不憂春豔晚
行見棄夏覈人生行樂耳安用聲名籍(子仁楊惲云人生行樂耳)
(須冨貴何時陸賈名声籍甚)胡爲獨多感不見膏自炙詩來苦相
寬予意遠可射依依見其面疑子在咫尺兄今雖
小官幸忝佐方伯北池近所鑿中有汧水碧臨池
飲美酒尚可消永日但恐詩力弱闘徤未免馘詩
成十日到誰謂千里隔一月寄一篇憂愁何足擲
懷舊上
詩二十三首
和子由澠池懷舊(彦忠按前漢弘農郡澠池縣注景帝中二年初徙萬家爲縣)
人生到處知何似應似飛鴻踏雪泥(次公歐陽公詩云瘦馬尋春踏雪泥)
泥上偶然留指爪鴻飛那復計東西老僧巳死成
新塔壞壁無由見舊題(次公此两句緣子由首篇序云昔與子瞻同侍編礼皆宿縣中寺舍)
(題其老僧奉閑之壁而詩云舊宿僧房壁共題故先生和之云𡭗)往日﨑嶇還記否(次公杜詩賢路)
(不﨑嶇)路長人困蹇驢嘶(往日死馬於二陵騎驢至澠池厚賈誼弔屈原賦騰駕罷牛驂蹇)
(驢兮杜詩東家蹇驢許借我泥滑不敢騎朝天)
七月二十四日以久不雨出禱磻溪宿&KR0593;
二十五日自虢渡渭宿於僧舍曾閣閣故
曾氏所建也夜久不寐見壁有前縣令趙
薦留名有懷其人(堯卿薦字賓興皇祐三年鄭獬牓及第臨卭人)
龕燈明滅欲三更欹枕無人夢自驚(次公煙花錄載陳後主詩云午)
(醉醒來晚無人夢自驚)深谷留風終夜響亂山銜月半牀明故
人漸遠無消息古寺空來看姓名欲向磻溪問姜
叟(次公姜叟太公也吕望本姜姓題所謂禱磻溪也)僕夫屢報斗標傾
宿餘杭法喜寺後綠野亭望吳興諸山懷
孫莘老學士
徙倚秋原上凄凉晚照中水流天不盡人遠思何
窮問諜知秦過(餘杭始皇所舍舟也縯始皇三十七年至錢塘臨浙水波悪乃西百二十里從狹中渡)
(即令餘杭也以其舍舟於此故名援賈誼作過秦論指秦之過失也)看山識禹功(西北有丹枕山堯時)
(洪水繫舟山上援趙孟觀於洛曰美哉禹功明德遠矣)稻凉初吠蛤柳老半書蟲
(厚漢史眭孟傳虫食樹葉成文曰公孫病)荷背風翻白蓮腮雨退紅追遊慰
遟暮覓句傚兒童北望苕溪轉遥怜震澤通(縯苕水出天目)
(山北入太湖乃古震澤也)烹魚得尺素(厚古樂府詞客從遠方來遺我双鯉魚呼兒烹鯉魚中有尺素書長)
(跪讀素書書中意何如上有加飡飯下有長相憶)好在紫髯翁(次公張遼以紫髯將軍目孫權今莘老多)
(髯又姓孫故用此亊)
八月十日夜看月有懷子由并崔度賢良
宛丘先生自不飽更笑老崔窮百巧一更相過三
更歸古栢隂中看參昴(次公詩有惟參及昴)去年舉君首蓿盤
(見和子由柳湖久涸詩注)夜傾閩酒赤如丹(安國韻語陽秋云酒有以紅爲貴者李賀詩云小槽)
(酒滴真珠紅是也今閩廣間所釀酒謂之紅酒其色殆類胭脂)今年還看去年月露冷遥
知范叔寒(援湏賈謂范㫿曰范叔一寒至此乎乃與之綈袍)典衣自種一頃豆(任楊)
(惲詩田彼南山蕪穢不治種一頃豆落而爲萁)那知積雪生科斗歸來四壁草
蟲鳴不如王江長飲酒(王江陳州道人)
常潤道中有懷錢塘寄𫐠古五首
從來直道不辜身得向西湖兩過春(堯卿時述古守杭巳三年矣)
沂上巳成曾點服(師論語曾點曰暮春者春服旣成冠者五六人童子六七人浴乎沂)泮
宫初采魯侯芹(縯詩泮水頌僖公曰薄采其芹)休驚歲歲年年貌(縯刘)
(希夷詩年年歲歲花相似歲歲年年人不同)且對朝朝暮暮人(援宋玉神女賦朝爲行雲暮爲)
(行雨朝朝暮暮陽臺之下)細雨晴時一百六(縯荆楚歲時記曰去冬節一百五日即有疾風甚雨謂之)
(寒食據曆日在清明前二日亦有云去冬至一百六日養源韻語陽秋曰自冬至一百有五日至寒食或謂自冬至至清明凡七)
(氣至寒食止一百三日殊不知曆家以餘分演之也)畫船鼉鼔莫違民
草長江南鸎亂飛(縯南史丘希範書莫春三月江南草長雜花生園羣鶯乱飛)年來事
事與心違(胡嵆康幽憤詩云事與願違迨兹淹留高僧雅鳳詩云多事與心違)花開後院還
空落燕入華堂怪未歸世上功名何日是樽前點
檢幾人非(厚白居易詩樽前百事皆依舊點検惟無薛秀才任牛僧孺云休論世上升沉亊且闘樽前見在身)
去年柳絮飛時節記得金籠放雪衣(杭人多以放鴿爲太守夀堯)
(卿唐譚賓錄曰天宝中嶺南献白鸚鵡養之宫中歲久頗聦惠通曉言詞上及貴妃呼爲雪衣此呼鴿爲雪衣借用故亊也)
浮玉山頭日日風(即金山也若拙刘夢得詩云山頭日日風和雨)湧金門外
巳春融(洪父按杭州啚經云湧金門在錢塘縣去縣三里半)二年魚鳥渾相識(次公)
(退之詩朝遊孤嶼南暮遊孤嶼北所以孤嶼烏公與盡相識又簡文帝云魚鳥來親人)三月鶯花付與
公(見此詩第二首注)剰看新翻眉倒暈(堯卿當時新翻眉樣謂倒暈在横雲郤月遠山)
(蛾眉之外先主嘗有詩云倒暈眉連秀嶺浮盖謂此也)未應泣别臉消紅(堯卿百樂天王昭君)
(詩云滿面胡沙滿鬢風眉消殘黛臉消紅)何人織得相思字(縯竇滔妻蘇氏織錦爲回文詩以寄)
(滔)寄與江邊北向鴻(縯蘇武晉匈奴不得歸使者謂单于曰天子射上林得鴈足有繫帛書言)
(武在某澤之中单于驚遂歸武又月令季冬之月鴈北向)
國豔天饒酒半酣(厚李正封詩國色朝酣酒)去年同賞寄僧簷但
知撲撲晴香軟誰見森森暁態嚴榖雨共驚無幾
日蜜蜂未許輒先甜(次公古有蜂詩云不知辛苦爲誰甜)應湏火急回
征棹一片辭枝可得黏(縯杜詩一片花飛减却春風飄萬點正愁人任唐武后詔曰明朝)
(遊上苑火急報春知)
惠泉山下土如濡陽羡溪頭米勝珠(次公惠山泉陽羡米皆常州事)
賣劔買牛吾欲老(見山村詩註)殺雞爲黍子來無(縯殺雞爲黍而食之)
(事見論語)地偏不信容高蓋(縯陶潜詩心遠地自偏次公于公曰可高大門閭令容駟馬高盖)
(車也)俗儉眞堪着腐儒(縯漢高祖嫚罵酈食其曰腐儒爲天下安用腐儒)莫怪江
南苦留滯(厚史記太史公留滯周南)經營身計一生迂
捕蝗至浮雲嶺山行疲苦有懷子由弟二首
西來煙陣塞空虚洒遍秋田雨不如(倬樂天捕蝗詩始自兩河及三輔荐)
(食如蚕飛似雨)新法清平那有此老身窮苦自招渠無人可
訴烏㗸肉(厚廣霸爲穎川太守欲有所伺察擇廉吏遣行属令周密吏出不敢舍郵亭食於道傍烏攫其肉民有詣)
(府言事者適見之道此後日吏還謁霸霸見迎勞之曰甚苦食於道旁乃爲烏所盗肉吏大驚以霸具知其起居所有毫釐不敢有所)
(隱)憶弟難憑犬寄書(縯晉陸機有駿大名黃耳甚愛之旣而羈寓京師久無家問笑語犬曰我)
(家絕無書信汝能賫書取消息否犬摇尾作聲乃爲書以竹筒盛之繫其頸犬尋路南走至家得報還洛)自笑迃疎
皆此類區區猶欲理蝗餘
霜風漸欲作重陽熠熠溪邊野菊黃久廢山行疲
犖确(次公韓退之詩山石犖确行逕微)尚能村醉舞淋浪(次公退之詩淋浪身上衣)
獨眠牀上夢魂好回首人間憂患長殺馬毀車從
此逝(縯後漢周穉傳馮良年三十爲尉奉檄書迎督郵即路慨然恥在厮役因毀車殺馬裂衣冠遁至犍爲從姜撫學妻)
(了求索蹤跡断絶後見草中有敗車死馬衣裳腐朽謂爲虎狼盜賊所害發喪制服十許年乃還鄕里次公曰漢高祖曰吾亦從此)
(逝矣)子來何處問行藏(師按公詩案招此詩乃譏新法不可久長也)
子由將赴南都與余會宿於逍遥堂作兩
絶句讀之殆不可爲懷因和其詩以自解
余觀子由自少曠逹天資近道又得至人
養生長年之訣而余亦竊聞其一二以爲
今者䆠遊相别之日淺而異時退休相從
之日長旣以自解且以慰子由(十朋按子由詩序云轍幼)
(從子瞻兄讀書未嘗一日相舍旣壯䆠遊四方讀韋蘇州詩有那知風雨夜復此對床眠惻然感之乃相約早)
(退爲閑居之樂故子瞻始爲鳳翔幕官留詩與轍曰夜雨何時聽蕭瑟其後子瞻通守餘杭復移守膠西而轍)
(留滯於睢陽濟南不見者七年熙寕十年二月始復會干澶濮之問相從赴彭城留百餘日宿於逍遥堂追感)
(前約作二小詩詩云逍遥堂後千尋木長送中宵風雨聲悮喜對床尋舊約不知漂泊在彭城秋來東閣涼如)
(水客去山公醉似泥困卧北䆫呼不醒風吹松竹雨凄凄)
别期漸近不堪聞風雨蕭蕭巳斷魂猶勝相逢不
相識形容變盡語音存(縯後漢黨錮傳夏馥以黨魁亡命隱匿名姓爲治家傭親突煙炭形)
(貌毀瘁弟静遇之不識聞其言声乃覺而拜之也)
但令朱雀長金花(厚隂真君歌北方正氣爲河車東方甲巳成丹砂兩情合養歸一體朱雀調運生金)
(花)此别還同一轉車(堯卿賈島詩碌碌復碌碌百年双轉轂)五百年間
誰復在會看銅狄兩咨嗟(援後漢方朔傳薊子訓於長安東霸與一老翁共摩挲銅人)
(相謂曰適見鑄此今巳近五百歲)
六年正月二十日復出東門仍用前韻(次公)
(前卷有正月二十日與潘郭二生出郊尋春忽記去年是日同至女王城作詩乃和前韻詩一首而今又有此)
(詩則女王城詩者四年也出郭尋春詩者五年也故今詩爲六年)
亂山環合水侵門身在淮南盡處村五畒漸成終
老計九重新掃舊巢㾗豈惟見慣沙鷗熟巳覺來
多釣石温長與東風約今日暗香先返玉梅魂(次公)
(十洲記聚窟州有返魂香香聞數百里死屍在地聞即活)
𡵨亭五首(并叙)
元豐三年正月余始謫黃州至𡵨亭北二十
五里山上有白馬青蓋來迎者則余故人陳
慥季常也爲留五日賦詩一篇而去明年復
往見之季常使人勞余於中塗余久不殺恐
季常之爲余殺也則以前韻作詩爲殺戒以
遺季常季常自爾不復殺而𡵨亭之人多化
之有不食肉者其後數往見之往必作詩必
以前韻凡余在黃四年三往見季常而季常
七來見余蓋相從百餘日也七年四月量移
汝州自江淮徂雒送者皆止慈湖而季常獨
至九江乃復用前韻通爲五篇以贈之
昨日雲隂重東風融雪汁遠林草木暗近舍煙火
濕(師孟郊聮句儒宫煙火濕子仁鄭谷雪詩乱飄僧舍茶煙濕)下有隱君子嘯歌方
自得(倬史記晏子傳云意氣揚揚甚自得)知我犯寒來呼酒意頗急拊
掌動鄰里遶村捉鵝鴨房櫳鏘器聲(次公曹操過吕百奢聞其食器)
(聲以爲圖巳遂夜殺之)𬞞果照巾羃久聞蔞蒿美初見新芽赤
洗盞酌鵝黃(厚杜詩鵝兒黃似酒對酒爱新鵝)磨刀削熊白(次公木蘭歌磨刀霍)
(霍向猪羊)湏臾我徑醉坐睡落巾幘醒時夜向闌唧唧
銅缾泣黃州豈云遠但恐朋友缺(子仁借用詩伐木廢則朋友缺矣)我
當安所主君亦無此客(縯謝安傳安旣造桓温温甚喜言平生歡笑竟日旣出温問左右頗)
(嘗見我有如此客否)朝來靜庵中惟見峯巒集(次公杜詩古鎮峯峦集)
我哀籃中蛤閉口護殘汁又哀網中魚開口吐微
濕(㳄公莊子魚相呴以濕)刳腸彼交病(次公莊子亀能七十二鑚無遺筴而不能避刳腸之患)過
分我何得相逢未寒温(次公晉書王獻之與諸兄見謝安但寒温而巳)相勸此
最急不見盧懷慎烝壷似烝鴨(見蜜酒歌又一道注次公據盧氏雜說是鄭)
(餘慶而先生指爲盧懷慎豈懷慎事同此而别有出處耶舊注知引盧氏雜說却便改懷慎以證先生之句則甚誤矣)坐
客皆忍笑髠然發其羃不見王武子每食刀机赤
琉璃載烝豚中有人乳白(縯晉王濟字武子武帝嘗幸其宅供饌甚豊悉貯琉璃器中烝)
(豚甚美帝問其故荅曰以人乳烝之帝色甚不平食未畢而去濟死年四十六歲)盧公信寒陋衰髮
得滿幘(次公衰髮滿幘言其壽也而新舊唐史並不見其死之年歲惟鄭餘慶則云死年七十六也)武子
雖豪華未死神巳泣(厚黃庭經長生至慎房中急何謂死作令神泣)先生萬金璧
護此一蟻缺(次公抱朴子以蟻鼻之缺損無價之純鈎)一年如一夢百歲
真過客(倬李太白桃花園序云天地者萬物之逆旅也光隂者百代之過客也又擬古詩云生者爲過客死者爲歸人)
君無廢此篇嚴詩編杜集(次公嚴謂嚴武杜謂杜甫杜詩集載嚴武詩數篇)
君家蜂作窠歲歲添&KR0238;汁(共父物類相感志云蜂窠極大者圍一二丈其綴不過小索許)
(大云是七姑樹汁猶漆類故綴牢耳)我身牛穿鼻(次公莊子牛馬四足是謂天絡馬首穿牛鼻是謂人)卷
舌聊自濕二年三過君此行真得得(縯僧貫休詩一缾一鉢垂垂老)
(萬水千山得得來任退之詩上去無得得下來亦悠悠)愛君似劇孟叩門知緩急(援爰)
(盎傳洛陽劇孟嘗過盎盎善待之安陵冨人有謂盎日劇孟博&KR1131;將軍何自通之盎曰劇孟雖博徒然母死客送喪車千餘乘此亦)
(有過人者且緩急人所有夫一旦叩門不以親爲解不以在亡爲辝天下所望者惟季心劇孟公陽從數騎一旦有緩急寕足恃乎)
家有紅頰兒能唱綠頭鴨(次公綠頭鴨曲名)行當隔簾見花
霧輕羃羃爲我取黃封親拆官泥赤仍湏煩素手
自點葉家白(次公葉家白建淡茶名賈按北苑拾遺錄云北苑之地以溪東葉布爲首稱葉應言次之葉)
(國又次之凡隷籍者三千餘戶)樂哉無一事十年不蓄幘閉門弄添
丁(次公添丁盧仝之子也仝集有示添丁詩)談笑雜&KR0561;泣西方正苦戰誰𥙷
將帥缺披圖見八陣(秦諸葛亮作八陣圖厚獨孤及作風后八陣圖記其要云夫八宫之位)
(正則數不愆神不惑故八其陣所以定位也衡抗於外軸布於内風雲附其四維所以備物也虎張翼以進蛇向敵而蟠飛龍翔鳥)
(上下其勢以致用也至若疑兵以固其餘地游軍以按其後列門具將發然後合戰弛張則二廣迭舉掎角則四竒皆出必使䧟堅)
(陣拔深壘若星馳天旋雷動山破)合散更主客(師用兵者有客主之異)不湏親戎行
坐論教君集(縯唐太宗命李靖教侯君集兵法旣而奏靖且反兵之隠微不以示臣帝以讓靖靖曰方中原)
(無事臣之所教足以制四夷而求盡臣術此君集欲反耳)
酸酒如虀湯甜酒如蜜汁三年黃州城飲酒但飲
濕我如更㨂擇一醉豈易得幾思壓茅柴(縯南方有苑柴酒)
(次公苑柴乃村落所釀醨薄酒也任黃州人造私酒俗謂之壓茅柴也)禁網日夜急(縯酒禁嚴也)西
鄰推罋盎(縯趙廣漢爲京兆尹直入博陸侯霍禹第索私釀推破壚罌次公退之詩言水曰喧聒鳴罋盎)醉
倒猪與鴨君家大如掌破屋無遮羃(士昭方子山傳其家環堵䔥然)
(而妻子奴婢皆有自得之意)何從得此酒冷面妬君赤定應好事人
(次公揚雄傳贊時有好事者載酒殽從雄游學)千石供李白爲君三日醉蓬髮
不暇幘夜深欲逾垣卧想春罋泣(次公踰垣字孟子叚干木踰垣而避之春)
(罋泣以言酒熟而泣泣然也两句之意暗使畢卓傳比舍郎酒熟夜至其罋間盗飲也)君奴亦笑我鬢
齒行秃缺三年巳四至歲歲遭惡客(次公悪客字即公孫弘云寕逢)
(悪賓)人生幾兩屐(援阮孚好蠟屐謂人曰一生能著幾兩屐)莫厭頻來集
枯松強鑚膏槁竹欲瀝汁兩窮相值遇相哀莫相
濕(次公莊子魚相呴以濕)不知我與君交遊竟何得心法幸相
語頭然未爲急(縯𣑽綱經序當勤精進如救頭然但念無常慎勿放逸)願爲穿雲
鶻莫作將雛鴨(次公樂府有鳳將雛五行志有雞將雛)我行及諸夏煑酒
映疎羃故鄕在何許西望千山赤(師杜詩西望千山萬山赤)兹遊
定安歸東泛萬頃白一歡寕復再起舞花堕幘行
將出苦語(縯史記甘言疾也苦言藥也)不用兒女泣吾非故多失君
豈無一缺各念别時言閉戶謝衆客空堂淨掃地
虛白道所集(厚莊子虚室生白又云唯道集虚)
西太一見王荆公舊詩偶次其韻二首(子仁王荆)
(公詩云柳葉鳴蜩綠暗荷花落日紅酣三十六陂流水白頭想見江南二十年前北地父兄持我東西今日重)
(來白首欲尋舊迹都迷先生見此兩絶注目久之曰此老野狐精也遂和之後魯直亦和四首)
秋早川原淨麗雨餘風日清酣從此歸耕劔外何
人送我池南(次公此篇止書景物而欲引歸之意先生蜀人自京師言蜀則爲劔外矣杜詩草木變衰行劔外池)
(南盖歸蜀之路堯卿王建宫詞云池南池北草綠殿前殿後花紅)
但有樽中若下(縯湖州長興縣有箬溪南岸曰上箬北曰下箬是也人取下箬水釀酒極美勝於雲陽俗)
(稱下箬酒次公吳興統記云箬溪一名顧渚口一名趙瀆子仁初學記載鄒陽酒賦云其品類則沙洛渌酃烏鄕若下敬夫山謙之吳興記)
(云上若下若村並出美酒)何湏墓上征西(厚魏武紀注公言爲典軍校尉意遂更爲國家討賊立功欲封侯作)
(征西將軍然後題漢故征西將軍曹侯之墓此其志也)聞道烏衣巷口(援烏衣巷在金陵晉王榭所居也次公)
(劉禹錫詩烏衣巷口夕陽斜)而今煙草萋迷(次公荆公居金陵是時巳薨故云耳)
增刊校正王狀元集注分類東坡先生詩卷之十六
