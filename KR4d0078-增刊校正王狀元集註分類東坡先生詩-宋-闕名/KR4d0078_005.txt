增刊校正王狀元集注分類東坡先生詩卷之五
釋老下
詩十六首
吳子野絶粒不睡過作詩戲之芝上人陸
道士皆和予亦次韻
聊爲不死五通仙(次公佛具六通而神仙衆特五通而巳五通則不死而佛無死無生)終了
無生一大緣(厚傳燈錄慧能大師對内侍薛簡云我說不生不滅者本自無生今亦無滅)獨鶴
有聲知半夜(縯淮南子曰雞知將旦鶴知夜半次公杜詩云獨鶴不知何事舞)老𧖟不
食巳三眠(次公退之云𧖟起且眠矣不得老以簇也盖惟三眠而老焉又李白云吳𧖟巳三眠)憐君解
比人間夢(自注之有夢齋子由作銘)許我來逃醉後禪(厚杜甫酒中八仙歌蘇晉)
(長齋繡佛前醉中往往愛逃禅)會與江山成故事不妨詩酒樂新年
(厚陶詩屢閱清酤至于以樂當年)
合浦愈上人以詩各嶺外將訪道南嶽留
詩壁上云閑伴孤雲自在飛東坡居士過
其精舍戲和其韻
孤雲出岫豈求伴(縯陶淵明歸去來雲無心而出岫)錫杖凌空自要飛
(次公孫綽天台賦應真飛錫以躡虚傳燈錄鄧隠峯擲錫空中飛身而過)爲問庭松尚西指不
知老奘幾時歸(次公廣異記玄奘將往西域於靈嵓寺見松一樹以手摩其枝曰吾西去求佛教汝可西)
(長吾歸即東回及去枝西指約長數丈一年忽東回弟子迎之果還)
贈龍光長老(舊傳先生詩本題云東坡居士過龍光求大竹作肩輿得兩竿南華珪首)
(座方受請爲此山長老乃留一偈院中湏其至授之以爲他時語錄中第一問)
斫得龍光竹兩竿持歸嶺北萬人看竹中一滴曹
溪水(次公此詩因竹以寓禪也時尚在韶州用曹溪水爲宜矣)漲起西江十八灘(次公)
(虔州西江有十八灘先生詩嘗云十八灘頭一葉身)
乞數珠贈南禪湜老
從君覓數珠老境仗消遣未能轉千佛且從千佛
轉(次公傳燈錄法逹禅師誦法華經及三千部六祖禪師謂之曰心迷法華轉心悟轉法華)儒生推變
化乾策數大衍(縯周易大衍之數五十其用四十有九又曰凡天地之數五十有五北所以成變化而行)
(鬼神也)道士守玄牝(李老子玄牝之門是謂天地根次公道家謂鼻兩竅爲玄牝)龍虎看
舒卷(次公金晶論夫龍虎者金木也金爲虎木爲龍虎之異名真鉛金木也龍之異名真录木火也)我老安
能爲萬劫付一喘嘿坐閱塵界往來八十返(次公釋氐書有)
(大刧中劫小劫如饑饉疾疫刀兵增減此皆小劫之異名統二十增减爲一住劫此名中劫又有成壞空劫皆中劫也時量各經二)
(十增減與住劫等統此成住壞空計短長之量經八十增減名一大劫)區區我所寄蹙縮𧖟
在繭適從海上回蓬萊又清淺(縯神仙傳麻姑謂王方平曰自接待以來見東)
(海三爲桑田爲到蓬萊水又淺於往日豈復爲陵陸乎)
再用數珠韻贈湜老
嗣宗雖不言(縯晉阮籍字嗣宗口未嘗臧否人物)叔寳猶理遣(厚晉衞玠字叔寳嘗)
(云非意相干可以理遣)東坡但熟睡一夕一展轉南遷昔虞翻
(縯虞翻吳人以忤孫權放之交州)却掃今馮衍(次公後漢馮衍旣放廢乃閉關不出而江淹恨賦云敬通閉門)
(却掃也)古佛旣手提(縯傳燈錄手提諸佛真指夲來面目諸方尊宿無能出其右)諸方皆席
卷當年清隱老鶴瘦龜不喘(子仁樂天贈王山人詩夜後不聞龜喘息秋來惟長鶴精)
(神)和我彈丸詩(次公謝眺云好詩圓美清熟如彈丸也)百發亦百反耆年
日彫喪但有犢角繭(縯禮記天地之牛角繭栗)時來窺方丈共笑
虎毛淺(厚爾雅釋獸篇虎竊毛謂之虦貓注云竊淺也䟽云淺毛者别名虦貓又管子幼䆠篇注云保獸謂淺毛之獸)
(虎豹之属也)
明日南禪和詩不到故重賦數珠篇以督
之二首
未來不可招巳過那容遣中間見在心(次公金剛經云過去心不可得)
(見在心不可得未來心不可得也)一一風輪轉(次公維摩經云是身無作風力所轉)自從一生
二巧歷莫能衍(縯莊子一與言爲二二與一爲三自此以往巧歴不能得而况其凡乎)不如
䄂手坐六用都懷卷(次公楞嚴經云塵旣不緣根無所偶反流全一六用不行)風雷生
謦欬萬竅自號喘(厚莊子大塊噫氣其名爲風是唯無作作則萬竅怒號)詩人思無
邪(縯論語詩三百一言以蔽之曰思無邪)孟子内自反(援孟子有人於此其待我以横逆則君子必自反也)
大珠分一月細綆合兩繭(次公孟郊云亦知同心樂雙抽作袵此亦兩繭之義也)纍
然挂禪床妙用夫豈淺
朝來取飯化乃是維摩遣(縯維摩遣化菩薩往衆香國求化世尊所食之餘於娑婆世界)
(往作佛事)全鋒雖未露(次公羅山示衆云全鋒敵勝罕遇知音同死同生萬中無一子仁傳燈錄僧問大)
(茅和尚如何是大茅境界師云不露鋒僧云何爲不露鋒師云無當者)半藏巳曾轉(次公有一媪詣趙州)
(求轉藏經趙州起繞禪床媪曰何故只轉半藏於是復繞一匝)說有陋裴頠(縯裴頠深患王衍之徒聲譽太盛位)
(高勢重不以物務自嬰遂相倣傚風教陵遲乃著崇有論以譏之)談無笑王衍(厚王衍傳魏正始中何晏)
(王弼等祖述老莊立論以爲天地萬物皆以無爲爲夲無也者開物成務無往而不存者也衍甚重之唯裴頠以爲非著論以譏之)
(而衍處之自若)看經聊𡭗耳(縯晉阮瞻曰未能免俗聊復𡭗耳)遮眼初不卷(次公傳燈錄藥)
(山看經曰且圖遮眼)三咤故自醒(次公尚書顧命三宿三祭三咤註云至齒而不飲曰咤)一吷何
由喘(次公莊子道堯舜於戴晉人之前猶劒首之一吷也吷吹也言一吹之間未至於喘)請歸視故
櫝静夜珠當反(援後漢孟嘗爲合浦太守去珠復還)安居三十年古衲磨
山繭持珠尚嘿坐豈是功用淺
永和清都觀道士童顔鬒髮問其年生於
丙子蓋與予同求此詩
鏡湖勑賜老江東(縯唐賀知章謝事歸越州勑賜鏡湖一曲)未似西歸玉局
翁羈枕未容春夢斷清都宛在默存中(次公列子周穆王遊化人)
(之居而左右曰王默存爾)每逢佳境攜兒去試問行年與我同自
笑餘生消底物半篙清漲百灘空(自註予與劉器之同發虔州江水忽清漲)
(丈餘貢石三百里無一見者至永和器之解舟先去予獨遊清都作此詩)
贈詩僧道通
雄豪而妙苦而腴(子仁劉禹錫荅柳子厚書云新文吟而繹之顧其詞甚約而味奫然以長端而曼苦)
(而腴)秪有琴聦與蜜殊(自註錢塘僧思聦緫角善琴後捨琴而學詩復弃詩而學道其詩似皎然而加)
(雄放安州僧仲殊詩敏捷立成而工妙絶人殊辟榖常啖蜜)語帶煙霞從古少(自註李太白云他人)
(之文如山無煙霞春無草木)氣含蔬筍到公無(自註謂無酸饀氣也)香林乍喜
聞薝蔔(縯維摩經云如人入簷蔔林嗅簷蔔不聞餘香)古井惟慙斷轆轤(厚盧仝題長壽)
(寺曦上人壁云三入寺曦不來轆轤無䋲井百尺渴心歸去生塵埃)爲報韓公莫輕許從今
島可是詩奴(次公島賈島也初爲浮圖名無本可乃可明也韓贈無本詩而稱之故言莫輕許詩奴則杜牧)
(作李賀詩集序所謂奴僕命騷之意)增刊(豪妙苦腴次公雄豪則患乎不竒妙清苦則患乎不鮮腴此作詩之病也今而不然則爲工矣)
次舊韻贈清凉長老
過淮入洛地多塵舉扇西風欲汚人(縯導惡庾亮專權舉扇障西風曰元)
(規塵汚人)但怪雲山不改色(次公以言清凉長老也杜詩河漢不改色而意則以在多塵之中見之故)
(可怪也)豈知江月解分身(次公此先生自言其過淮入洛也佛書云月落千江又傳燈錄僧問龍光)
(和尚賓頭盧一身何爲赴四天供師曰千江同一月萬戶盡逢春)安心有道年顔少遇物
無情句法新送我長蘆舟一葉笑看雪浪滿衣巾
荅徑山長老(堯祖按徑山長老無畏大士維琳湖之武康人也其常州問東坡問疾詩)
(云扁舟駕蘭陵自愞舊風物君家有天人雄雄維摩詰我口咨文殊千里來問疾若以默相酬露柱皆笑出)
與君皆丙子各巳三萬日一日一千偈(次公晉書鳩摩羅什從師)
(授經日誦千偈〇堯卿按年譜先生生於景祐三年丙子卒於常州乃建中靖國元年辛巳實二萬三千四百六十日今云三萬日)
(舉成數爾)電往那容詰大患緣有身無身則無疾(縯老子吾有大)
(患爲吾有身若吾無身吾有何患)平生笑羅什神呪真浪出(次公羅什未終少日)
(覺四大不愈乃日出三番神呪令外國弟子誦之以自救未及致力轉斍危殆於是力疾與衆僧告别此詩盖先生方疾時琳老以)
(偈與之而和琳老者也故用羅什將終時事)
贈曇秀
白雲出山初無心棲鳥何必戀舊林(子仁淵明云雲無心以出岫鳥倦飛)
(而知還)道人偶愛山水故縱步不知湖嶺深空巖巳
禮百千相曹溪更欲瞻遺像要知水味孰冷暖(縯佛)
(書如人飲水冷暖自知)始信夢時非幻妄䄂中忽出貝葉書中
有璧月綴星珠(縯佛經出自西天以貝葉書之流入中國任漢志云五星如連珠日月若合璧)人
間勝絶略巳遍匡廬南嶺并西湖西湖北望三千
里大堤冉冉横秋水誦師佳句說南屏瘴雲應逐
秋風靡胡爲只作十日歡杖策復尋歸路難荻芽
筍蕨不及遇悵望荔子何時丹
過楊州壽寧文覺顯公房
闌斑碎玉養菖蒲一勺清泉滿石盂净几明䆫書
小楷便同爾雅註蟲魚(縯退之詩𡭗雅注蟲魚定非磊落人)
送佛面柱杖與羅浮長老
十方三界世尊面都在東坡掌握中送與羅浮德
長老攜歸萬竅緫號風(任事見莊子)
贈虔州慈雲寺鑒老
居士無塵堪洗沐道人有句借宣揚䆫間但見蠅
鑚紙門外唯聞佛放光徧界難藏真薄相一絲不
掛且逢埸却滇重說圓通偈千眼薰籠是法王
碣石庵戲贈湛庵主(自註湛相國寺僧也)
保康橋上夜觀燈碣石巖前夏飲冰莫把山林笑
朝市老夫手裏有烏藤
寺觀
詩五十九首
留題延生觀後山上小堂(次公先生前詩本註云西至延生觀觀後)
(上小山有唐玉真公主修道之遺迹則此云小堂者玉真之堂也按唐景雲元年&KR0790;宗第八女西城公主)
(第九女昌隆公主並出家爲女冠二年西城改封金仙昌隆改封玉真雖長安輔興坊西南有玉真女冠)
(觀而今云有修道之迹宜乎後人爲之立堂矣〇堯卿宋朝端拱元年十月十八日奉勑賜此名額)
溪山愈好意無厭上到巉巉第幾尖(次公韓退之望秋詩云倚天更)
(覺青巉巉)深谷野禽毛羽怪上方仙子鬢眉纖(次公上方以言山之)
(高處仙子指言玉真公主也揚杜詩上方重閣晚)不慙弄玉騎丹鳳(縯蕭史善次簫秦穆公以)
(女弄玉妻焉遂教弄玉吹簫作鳳鳴鳳凰來止其屋公爲作鳳臺一旦弄玉乘鳳蕭史乘龍昇天而去)應逐常娥
駕老蟾(援常娥羿妻也羿得不死之藥於西王母竊之奔月遂託身月中仙月有蟾蜍之象焉〇次公韓退之作毛穎)
(傳戲言兔竊常娥騎蟾蜍而此云常娥駕老蟾盖挨傍造語以對騎鳳實事也)澗草巖花自無主(堯卿)
(唐崇微公主詩云行路至今空歎息巖花澗草自春秋)晚來胡蝶入疎簾
樓觀(自註秦始皇始立老子廟於觀南晉惠始修此觀)
門前古碣卧斜陽閱世如流事可傷(子仁劉禹錫宿誠禪師山房云閱世)
(甚東流)長有幽人悲晉惠強修遺廟學秦皇丹砂久窖
井水赤(縯抱朴子曰臨汜縣有廖氏世老壽後移子孫輒殘折他人居其故宅復累世壽疑其井水赤乃掘井左右得)
(古人埋丹砂數十斛丹汁入井是以飲水而壽)白术誰燒厨竈香(次公本草术條下生陶隱居引)
(仙經云亦能除惡氣弭灾沴然則觀中燒术豈爲辟惡氣之意乎)聞道神仙亦相過只疑
田叟是庚桑(厚莊子云老聃之没有庚桑楚者偏得老聃之道北居畏壘之山)
自清平鎮遊樓觀五郡大秦延生仙遊往返
四日得十一詩寄舍弟子由同作(餘見别卷)
樓觀(次公樓觀者崇勝觀也乃尹喜舊宅俗謂之樓觀)
鳥噪猿呼晝閉門寂寥誰識古皇尊青牛久巳辭
轅軛(縯別說老氏乘青牛薄板車)白鶴時來訪子孫(援續搜神記曰遼東華表柱上有鶴)
(集其上言曰有鳥有鳥丁令威去家千歲今來歸城郭如故人民非何不學仙塚纍纍)山近朔風吹積
雪(堯卿古樂府云朔風吹積雪)天寒落日淡孤村道人應怪遊人衆
汲盡階前井水渾(縯杜詩淘米少汲水汲多井水渾)
五郡
古觀正依林麓斷居民來就水泉甘亂溪赴渭爭
趨北飛鳥迎山不復南羽客衣冠朝上象野人香
火祝春𧖟汝師豈解言符命山鬼何知託老聃(自註)
(觀有明皇碑言夢老子告享國長久之意萬大年楚辭有山鬼之章又史記始皇曰山鬼不過知一年事)
授經臺(自註乃南山一峯𡭗非復有築處)
劒舞有神通草聖(援張旭善草書自言始見公主與檐夫争道而得筆法觀公孫大娘舞劒器而通神)
(次公張芝草書精切韋仲將以爲草聖杜詩云張旭三杯草聖傳)海山無事化琴工(援樂府解題言)
(水仙操曰伯牙學琴於成連先生乃與俱遊蓬萊山留伯牙曰子居習之吾將迎師刺舡而去旬日不返伯牙迎望但見海水入洞)
(山林冥杳鳥獸悲號嘆曰吾師將移我情乃援琴而歌曲終成連刺船迎之與還遂爲天下妙堯卿南史宗少文南陽人善琴書)
(圖書精於名理每遊山水往輒忘歸乃於江陵立宅閑居無事因結宇衡山欲懷尚平之志有疾還江陵嘆曰老疾俱至名山恐難)
(徧唯澄懷觀道卧以遊之凢所遊履皆圖之於室謂之曰撫琴動操欲令衆山皆嚮)此臺一覽秦川小
(子仁老杜望岳詩會當臨絶頂一覽衆山小)不待傳經意巳空(次公按列仙傳云尹喜旣見老子授)
(之五千言喜退而書之名曰道德經此授經之實證也而先生詩意以登此臺之高曠自可以如觀劒而通草聖之神在海山而得)
(彈琴之妙豈有文字相傳哉故曰不待傳經意巳空)
大秦寺
晃蕩平川盡坡陁翠麓横忽逢孤塔迥獨向亂山
明信足幽尋遠(子仁退之詩幽尋事隨去孰能量近遠又李太白詩幽尋無前期乘㒷不覺遠)臨
風却立驚原田浩如海衮衮盡東傾(次公杜詩不盡長江衮衮來)
遊金山寺(高按圖經金山龍游寺在屹立江中爲諸禪刹之冠舊名澤心梁武帝天監四年親)
(臨澤心寺設水陸會宋朝天禧初真宗夢游此賜今額)
我家江水初發源䆠遊直送江入海(次公江水發源於岷山孔子曰江出)
(於仗山其始出源可以濫觴)聞道潮頭一丈高天寒尚有沙㾗在
中冷南畔石盤陁(縯楊子江有中冷水爲天下點茶第一見張又新水記)古來出没
隨濤波試登絶頂望鄕國江南江北青山多羈愁
畏晚尋歸楫山僧苦留看落日微風萬頃靴紋細
斷霞半空魚尾赤(體仁汝墳詩魴魚赬尾註赬赤色也魚勞則尾赤)是時江月
初生魄二更月落天深黑江心似有炬火明飛焰
照山栖鳥驚(革先生集物類相感志山林藪澤晦冥之夜則野火生焉散布如人秉燭其色青異乎人火)
悵然歸卧心莫識非鬼非人竟何物江山如此不
歸山江神見怪驚我頑我謝江神豈得巳有田不
歸如江水(自詰是夜所見如此〇援晉文公謂咎犯曰不與舅氏同心者有如白水)
甘露寺
欲遊甘露寺有二客相過遂與偕行寺有石
如羊相傳謂之很石云諸葛孔明坐其上與
孫仲謀論曹公也大鑊二案銘梁武帝所鑄
畫師子一菩薩二陸探微筆衞公所留祠堂
在寺手植栢合抱矣近寺僧發古殿基得舍
利七粒并石記乃衞公爲穆宗皇帝追福所
葬者也(致約按圖經甘露寺在北固山唐北固山唐寳曆中李德𥙿建以資穆宗之冥福時甘露降此)
(山因以名之)
江山豈不好獨遊情易闌但有相攜人何必素所
歡我欲訪甘露當途無閑官二子舊不識欣然肯
聮鞍古郡山爲城層梯轉朱欄樓臺斷崖上地窄
天水寬一覽吞數州山長江漫漫却望大明寺(子敬)
(大明寺在楊州)惟見煙中竿很石卧庭下穹隆如伏羱(次公謂之很石)
(以其似伏羱也羱羊也史云貪如很很如羊)𬗟懷卧龍公挾策事琱鑚(縯徐庶謂先生)
(曰諸葛孔明卧龍也援商鞅挾三策以鑚孝公見後漢史)一談收猘子(縯曹公聞孫策平江東曰猘兒難與)
(爭鋒猘狂犬也)再說走老瞞(縯曹公小字阿瞞孔明說孫權與先生并力敗曹操於赤壁)名高有
餘想事往無留觀蕭公古鐡鑊(少度梁武姓蕭諱衍)相對空團
團坡陁受百斛積雨生微瀾泗水逸周鼎(援周鼎逸於泗水始)
(皇求之弗得)渭城辭漢盤(援魏明帝迁承露盤金狄泣下李賀作金銅仙人詞漢歌云攜盤獨出月荒凉)
(渭城巳遠波聲小)山川失故態怪此能獨完僧繇六化人(縯晉)
(左軍張僧繇仲逹畫史云甘露寺張僧繇四菩薩長四尺一版長八尺許)霓衣挂冰紈隱見
十二疊觀者疑夸謾破版陸生畫(縯陸探微南齊吳郡人也鹿畫史云探)
(微神面黃口神彩驚人)青猊戲盤&KR1552;上有二天人揮手如翔鸞
筆墨雖欲盡典刑垂不刊赫赫贊皇公(縯贊皇公李德𥙿其先贊)
(皇人)英姿凛以寒古栢親手種挺然誰敢干枝撑雲
峯裂根入石窟蟠薙草得斷碑斬崖出金棺瘞藏
豈不牢見伏理可歎四雄皆龍虎(次公四雄謂諸葛孔明孫仲謀蕭梁武帝)
(贊皇公也)遺迹儼未刓方其盛壯時爭奪肯少安廢興
屬造物遷逝誰控摶(子仁賈誼賦忽然爲人兮何足控摶)况彼妄庸子
(子仁前漢灌嬰熟視魏勃笑曰人言魏勃勇妄庸人爾)而欲事所難古今共一軌後
世徒辛酸聊興廣武歎(援阮籍登廣武觀楚漢戰處歎曰時無英雄使豎子成名廣武今孟)
(州汜水縣次公先生詩話嘗辨廣武歎事曰昔先友史彦輔謂余阮籍登廣武歎曰時無英雄使豎子成名豈謂沛公豎子乎余)
(曰非也傷時無劉項也豎子指魏晉間人爾其後余遊甘露寺賦詩云云則猶此意也今日讀李太白登廣武戰場詩云沈湎呼豎)
(子狂言非至公乃知白亦誤認嗣宗語矣嗣宗雖放蕩何至以沛公爲豎子乎)不待雍門彈(厚雍門周謂孟)
(嘗君曰君百歲之後高臺旣巳壞曲池旣巳塹豈不悲乎孟嘗君淚出承睫而未下雍門爲之鼔琴遂感泣)
遊靈隱寺李𣏌寺丞見和遊孤山復用前
韻(次公按樂史寰宇記靈隱山以許由葛洪所隱入去忘歸本名稽宿山〇堯祖晏殊輿地志云在杭州西)
(圖經云周回三十里一名西湖其源出於武林泉景物華麗爲天下之勝)
君不見錢塘湖錢王壯觀今巳無(縯錢王自鏐至俶三世五王乘唐未起自)
(民伍有浙東之地歴五代朝貢不絶宋太祖龍興乃以其地歸有司而挈其族属朝京師)屋堆黃金斗量
珠運盡不勞折簡呼(厚晉宣帝紀王凌面縳水次遥謂司馬宣王曰卿直以折簡召我我何敢不)
(至而乃引軍來乎宣王曰以卿非折簡可呼故也援唐高祖曰李密非折簡所能致)四方䆠遊散其
孥宫闕留與閑人娛盛衰安樂兩湏臾何用多憂
心鬱紆溪山處處皆可廬最愛靈隱飛來孤(縯靈隱山者梵)
(僧云此山自天笁鷲山飛來〇元序圖經云峯在武林山〇德溥晏殊輿地志云晉威和元年西天僧慧理歎曰此是中天竺國靈)
(鷲山之小嶺不知何年飛來佛在世日多爲仙靈所隱今此亦復爾耶因挂錫造靈隱寺號爲飛來峯)喬松百丈
蒼髯鬚擾擾下笑柳與蒲(厚晉顧悅之與簡文同年而髮早白帝問其故曰松栢之姿經)
(霜猶茂蒲柳之質望秋先零)高堂會食羅千夫撞鐘擊鼔喧朝晡
凝香方丈眠氍毹(厚韋應物詩宴寢凝清香〇次公氍毹織毛也)絶勝絮被縫
海圖(援杜詩海圖折波濤舊繡衫曲折天吳及紫鳳顛倒在短褐)清風時來驚睡餘
遂超羲皇傲几蘧(次公陶潜清風䬃至自謂羲皇上人縯莊子言伏羲几蘧之所行終)歸
時棲鴉正畢逋(縯漢桓帝時童謠曰城上烏尾畢逋公爲吏子爲徒)孤煙落日不
可摹
雨中遊天笁靈感觀音院(人表圖經云上天笁靈感觀音院石晉天)
(福四年僧道翊一夕見山間光明往視之得竒木士不能名乃命匠者孔仁謙刻觀音像治平中郡守蔡)
(㐮表其異事上之賜靈感觀音院額)
𧖟欲老麥半黃前山後山雨浪浪(子仁韓退之别知賦雨浪浪其不止雲浩)
(浩其常浮)農夫輟耒女廢筐白衣仙人在高堂
宿臨安净土寺(天祐臨安縣圖經云净士禅寺在縣南二里周顯德中吳越王錢氏)
(建號光孝明因寺大中祥符元年改賜今額)
雞鳴發餘杭到寺巳亭午(次公梁元帝纂要云日在午曰亭午)參禪固未
暇飽食良先務平生睡不足急掃清風宇(次公杜牧之詩平生)
(睡足處雲夢澤南州又文選玉宇來清風)閉門羣動息(次公司空圖詩夜久羣動息)香篆起
煙縷覺來烹石泉紫筍發輕乳(次公紫筍茶之佳品茶譜曰蒙頂有研膏茶作)
(片進之亦作紫筍見吳淑事類賦)晩凉沐浴罷衰髮稀可數浩歌出門
去(次公楚辭少司命云臨風怳兮浩歌又杜甫云浩歌正激烈子仁李白詩云仰天大笑出門去)暮色入
村塢微月半隱山(次公杜詩團團月隱墻)圓荷爭瀉露相攜石
橋上夜與故人語明朝入山房(善權臨安縣圖經云真寂院在縣南二里天成)
(元年吳越王錢氏建舊號山房院治平二年改賜今額在石鏡山東)石鏡烱當路昔照熊虎
姿(縯吳越王錢鏐臨安人布衣時嘗照石鏡鏡起而聳戰彦忠唐地理志臨安有石鏡山高二十六丈魯直太平寰宇記云)
(山之東峯有石鏡徑二尺七寸其光如鏡五代史記云昭宗詔改爲衣錦山)今爲猿鳥顧興廢何
足弔萬世一仰俯
自净土寺步至功臣寺(明仲臨安圖經云功臣山在縣南二里本名大)
(官山吳越王錢氏建爲功臣院祥符元年改賜今額)
落日岸葛巾晚風吹羽扇(次公孔明葛巾羽扇指麾三軍謝奕爲桓温司馬著岸幘巾温)
(呼方外司馬云又杜詩白幘岸江臯)松間野步穩竹外飛橋轉神功鑿横
嶺巖石得巨片直渡千人溝下有微流泫(玉父臨安縣圖經載)
(寺有溝名曰千人相傳錢氏役千人一日而成者溝上橋以紫石爲之徑闊各丈餘)岡巒蔚回合金碧
爛明絢緬懷異姓王負擔此鄕縣(援郭璞天目山詩五百年生異姓王錢鏐)
(自謂巳應此運縯吳越王少貧困負擔及其貴也以錦囊盛此擔焉〇次公按歐陽永叔五代史吳越世家云錢鏐字具美杭州)
(臨安人也無頼不喜生事以販塩爲道此所謂負檐者也)長逢跨下辱(厚韓信傳淮隂少年侮信曰能死刺我不)
(能出跨下信熟視俛出跨下一市大笑)屢乞桑間飯(縯左傳趙宣子舍于翳桑見靈輒餓問其病曰不食三)
(日矣)誰知山石頑識此希世彦(謂石鏡也)凛然隂氣逼屹起
猶聳戰他年萬騎歸父老恣歡宴錦繡被原野珠
金散貧賤(縯鏐爲鎮東軍節度使封吳越王昭宗詔升所居爲衣錦城石鏡山曰衣錦山太官山曰功臣山鏐宴故)
(老山林皆覆以錦作還鄕歌曰玉節還鄕兮衣錦衣父老遠來相追隨斗牛無孛人无欺吳越一王駟馬歸)竇融旣
入朝(厚竇融爲河西大將軍以五郡歸漢及隴蜀平融爲五郡太守奏事京師〇次公竇融入朝以比錢俶歸本朝也融)
(爲凉州牧後乞骸骨詔令歸第留京師此所謂旣入朝也)吳芮空記面(援西漢諸王惟吳芮傳世最久魏黃初末)
(盗發吳芮冡容貌如生後預發者見吳綱曰君貌類長沙王但微短尔〇次公按鏐之孫俶嗣爲王太宗太平興國三年詔俶來朝)
(俶舉族歸于京師國除此所謂空記面也)榮華坐銷歇閱世如郵傳(援前漢盖寬饒曰冨)
(貴無常忽則易人此如傳舍所閱人多矣)惟有長明燈依然照深殿(縯江寧縣寺有晉長)
(明燈歲久火色變青而不熱隋文平陳已訝其古矣而今猶不滅)
秀州報夲禪院鄕僧文長老方丈
萬里家山一夢中吳音漸巳變兒童每逢蜀叟談
終日便覺峨眉翠掃空(德操洞天記峩眉山在嘉州係第七洞天)師巳忘言
真有道我除搜句百無功明年採藥天台去(幼盤洞天記天)
(台赤城山高一萬八千丈周回五百里在台州天台縣)更欲題詩滿浙東(次公此篇聞鄕談而思故)
(國雖人之情亦先生之厚德也末句使杜甫更欲題詩滿青竹)
獨遊冨陽普照寺(夢良按圖經净明院在縣北五里昔唐朝舊寺號普照後廢石)
(晉天福七年重建治平二年改賜今額)
冨春真古邑(厚冨陽古冨春也晉避宣穆皇后諱改焉)此寺亦唐餘鶴老依
喬木龍歸護賜書連筒春水遠(厚杜詩連筒灌小園)出谷曉鐘
疎欲繼江潮韻(次公宋之問遊江南靈隠寺夜月澄明獨行廊下因吟曰鷲嶺欝岧嶤龍宫隠寂寥搜思)
(久之不就有老僧坐大禅牀曰何吟之苦盍不道樓觀滄海日門對浙江潮桂子月中落天香雲外飄捫蘿登塔遠刳木取泉遥霜)
(薄花更發冰輕葉互凋待入天台路看余渡石橋宋歎警策逮明訪之不復見寺僧知者曰此駱賓王也)何人爲起
予(子仁論語起予者商也)
自普照遊二庵(饒按冨陽縣圖經延壽院在縣北四里院前有東西二庵)
長松吟風晚雨細東庵半掩西庵閉山行盡日不
逢人裛裛野梅香入𬒮居僧笑我戀清景自厭山
深出無計我雖愛山亦自笑獨往神傷後難繼(厚荀)
(粲妻亡不哭而神傷杜詩神傷山徑深)不如西湖飲美酒紅杏碧桃香覆
䯻作詩寄謝採薇翁(縯伯夷叔齊義不食周栗隱于首陽山採薇而食之採薇翁指夷齊也)
本不避人那避世(次公桀溺謂仲由曰與其從避人之士也豈若從避世之士哉)
佛日山榮長老方丈五絶(韓杭州圖經云净惠禅院在永和鄕天福)
(七年吳越王錢氏建舊額佛日院祥符元年改今額)
陶令思歸久未成(任陶潜爲彭澤令郡遣督郵至吏白應束帶見之潜歎曰吾不能爲五斗米折腰事)
(鄉里小人即日解印歸去)遠公不出但聞名(次公彦材遠公廬山惠遠大師也出不過虎溪因送陶淵)
(明而過此溪)山中只有蒼髯叟(師蒼髯叟謂松也)數里蕭蕭管送迎
(次公孫莘老謂老杜詩無兩字無來處次公謂無一字無來處東坡詩亦然先生賦將軍樹云與人何事管興亡本管送迎乃劉禹錫惟有垂楊管别離之意)
千株玉槊攙雲立(師玉槊謂竹也)一穗珠旒落鏡寒何處霜
眉碧眼客結爲三友冷相看(次公玉槊以言松或檜也珠旒謂瀑布也落鏡寒則旣落)
(於地如鏡之清也霜眉碧眼意亦言榮老矣師珠旒謂泉溜也)
東麓雲根露角牙細泉幽咽走金沙不堪土肉埋
山骨未放蒼龍浴渥洼(申之退之詩蒼龍露角牙次公唐人多使雲根字爲石白樂天天)
(竺石詩下擔拂雲根又石鼎聮句云巧匠斵山骨今不堪土肉埋山骨所以成雲根之句未放蒼龍浴渥洼所以成細泉之句盖渥洼水)
(名前漢元狩三年馬生渥洼水中作歌云今安匹龍爲友然則言乎泉之細流未遽成池可以浴馬者乎杜牧云江風摇浪動雲根)
食罷茶甌未要深清風一榻抵千金(希聲杜詩家書抵萬金)腹
摇鼻息庭花落還盡平生未足心(次公孫樵乞巧對偃然就寢腹搖鼻息夢)
(到鄕國槐花撲庭平生未足心反杜牧詩平生睡足處雲夢澤南州)
日射回廊午枕明水沉銷盡碧煙横山人睡覺無
人見只有飛蚊遶鬢鳴(次公唐文粹載何諷夢渴賦有云䆫日斜照飛蚊遶鬢)
宿海會寺(持晦按臨安縣圖經云海會寺在縣西去縣二里梁大同中建號竹林寺祥符中改)
(賜今額)
籃輿三日山中行(厚晉陶潜傳王弘邀潜還州問其所乘荅云素有脚疾向乘籃輿亦足自反)山
中信美少曠平(厚王仲宣登樓賦雖信美而非吾土兮曾何足以少留杜詩信美無与適側身望川梁)
下投黃泉上青冥(次公左傳不及黃泉無相見也孟子蚓上食槁壤下飲黃泉楚辭據青冥而攄虹杜)
(詩青冥却垂翅又曰青冥寒江渡)線路每與猿狖爭(次公狖音弋授切註狖鼠属善旋退之宴)
(喜亭記有猿狖所家魚龍所宫師長楊賦盛猿狖之收多麋鹿之獲狖似猕猴仰鼻而長)重樓束縛遭
澗坑兩股酸哀饑腸鳴北渡飛橋踏彭鏗繚垣百
步如古城(師班固西都賦西郊則有大囿禁苑繚以周墻四百餘里)大鐘一撞千指迎
高堂延客夜不扄杉槽&KR0238;斛江湖傾(師杉槽&KR0238;斛謂浴室也)本
來無垢洗更輕(堯卿襄州鷲嶺善本禅師因入浴室有僧問和尚是離垢底人爲什麽却浴師曰定水湛)
(然滿浴此無垢人)倒牀鼻息四鄰驚(次公石鼎聮句序云道士倚墻睡鼻息如雷鳴)紞如
五鼔天未明(厚晉鄧攸傳吳人歌曰紞如打五鼔雞鳴天欲曙)木魚呼粥亮且
清(次公廣記載幽冥錄鬼詩云夜闌寂巳清長笛亮且鳴)不聞人聲聞履聲(次公此禅家規矩也)
(漢哀帝曰我識鄭尚書履声)
夜至永樂文長老院文時卧病退院(李彭按冨陽啚)
(經永樂寺在縣東北六里)
夜聞巴叟卧荒村來打三更月下門(縯賈島詩鳥宿池邊樹僧敲月下門)
(次公盧仝詩軍將打門驚周公)往事過年如昨日此身未死得重論
老非懷土情相得病不開堂道益尊惟有孤栖舊
時鶴舉頭見客似長言
虎丘寺(縯先名海湧山吳越春秋闔閭葬國西發五都之士十萬人作冢銅棺三重水銀爲池金)
(玉爲鳬鴈扁諸之劒三千方圓之口三千槃郢魚賜之劒在焉葬後三日金精之氣上揚化爲虎踞其墳)
(故號虎丘寺在蘇州)
入門無平田石路細穿嶺隂風生澗壑古木翳潭
井湛盧誰復見(縯吳越春秋湛盧神劒也越王允常使歐冶子鑄五劒曰純鈎湛盧豪曹魚腸巨闕以湛)
(盧献吳吳公子光以弒其君僚湛盧夜飛入楚)秋水光耿耿鐵花秀巖壁(饒今寺中有鐵)
(花巖在劒池之側)殺氣噤蛙黽幽幽生公堂(堯卿生公堂在金陵今姑蘇詩而用生公)
(堂者或亦有生公遺迹或借用石點頭及降虎故事也)左右立頑礦當年或未信異
類服精猛(厚十道四蕃志生公異僧笁道生也講經於此人无信者乃聚石爲徒與談至理石皆點頭寺有生公禪)
(堂次公劉禹錫有生公講堂詩云生公說法鬼神聽身後空堂夜不扄高座寂寥塵漠漠一方明月可中庭)胡爲百
歲後僊鬼互馳騁窈然留清詩讀者爲悲哽(次公並寺中事)
(也仙謂清遠道士與沈恭子同遊虎丘寺有詩歴論商周及近代二千年事顔真卿爲之刻石鬼謂幽獨君也有詩云青松多悲風)
(蕭蕭清且哀白日徒昭昭不照長夜臺李道昌爲刺史奏其事陸龜蒙皮日休杜陵唱和皆及之)東軒有佳
致(吕今寺中有佳致軒在法堂之東)雲水麗千頃熙熙覽生物春意破
凄冷我來屬無事暖日相與永(厚杜甫渼陂西南臺詩兼葭離披去天水相與)
(永)喜鵲翻初旦愁鳶蹲落景(堯卿朝鵲報喜暮鳶愁棲)坐見漁樵
還新月溪上影悟彼良自咍歸田行可請(次公張平子有歸田賦)
同柳子玉遊鶴林招隠醉歸呈景純(次公鶴林竹林)
(寺也宋高祖潜龍時常遊寺有黃鶴飛舞因名黃鶴山鶴林招隠潤州二寺也)
花時臘酒照人光歸路春風灑面凉劉氏宅邊霜
竹老戴公山下野桃香(次公劉氏宅戴公山盖潤州事劉氏言劉𥙿家也𥙿楚元王之遠孫)
(本家彭城晉氏東遷移居晉陵丹徒之京口里堯卿南史戴顒世居剡下又徙京口止黃鵠山宋文帝每欲見之嘗謂黃門侍郎)
(張敷曰吾東廵之日當宴戴公山下)巖頭疋練兼天静(縯謝元暉詩澄江静如練次公杜詩遠水兼)
(天静)泉底真珠濺客忙(子仁杜詩奔泉濺水珠)安得道人攜笛去
一聲吹裂翠崖岡(次公按國史𥙷載李舟好事嘗得村舍煙竹截以爲笛堅如鐵石以遺李謩謩)
(吹笛天下第一月夜泛江吹之俄有客立於岸呼船共載旣至請笛而吹其聲精壯山石可裂謩未嘗見也綽杜甫赴奉先縣詠)
(懷詩歲暮百草零疾風高岡裂)
遊鶴林招隱二首
郊原雨初霽春物有餘妍古寺滿脩竹深林聞杜
鵑睡餘柳花堕目眩山櫻然(子仁沈約詩山櫻發欲然)西䆫有病
客危坐看香煙行歌白雲嶺坐詠脩竹林風輕花
自落(師川杜詩風定花猶落)日薄山半隂澗草誰復識聞香杳
難尋時見城市人幽居惜未深
書普慈長老壁(志誠)
普慈寺後千竿竹醉裏曾看碧玉椽倦客再遊行
老矣(厚司馬相如傳長卿故倦遊然其人材足依也)高僧一笑故依然(邦衡樂府風人詩云)
(圍碁燒敗襖着子故依然)久參白足知禪味(縯釋曇如晉武時人天下稱爲白足和尚厚維摩詰雖)
(復飲食而以禪說爲味)苦厭黃公聒晝眠(師黃公黃鸝也)惟有兩株紅百
葉(堯卿江浙間有花謂之百葉紅子仁退之詩杏花兩株能百紅又云百葉双桃晚更紅)晚來猶得向
人妍
書焦山綸長老壁
法師住焦山而實未嘗住(縯金剛經若心有住則爲非住)我來輙問法法
師了無語法師非無語不知所荅故(任維摩眎〇缶文殊師利問維摩詰何等是菩薩不二法門時維)
(摩詰默然無言文殊師利歎曰善哉善哉乃至無有文字語言是真入不二法門也)君看頭與足夲自
安冠屨(縯轅固與黃生爭論景帝前生曰冠雖弊必加之首屨雖新必貫之於足)譬如長鬣人
(子仁左傳昭七年云長鬣者桓十七年又曰長鬣者三人㐲舟側)不以長爲苦一旦或人
問每睡安所措歸來被上下一夜着無處展轉遂
逹晨意欲盡鑷去此言雖鄙淺故自有深趣持此
問法師法師一笑許(次公此篇先生用小說一叚事裁以爲詩而意最高妙)
與毛令方尉遊西菩提寺二首(安國按於潜縣圖經毛君)
(寳同尉方君武與東坡於熙寕七年八月二十七日同遊西菩山明智院石刻存焉西菩提去縣十五里)
推擠不去巳三年(縯晉鄧侯爲吳郡守稱疾去聀吳人歌曰鄧侯挽不留謝令推不去)魚鳥
依然笑我頑人未放歸江北路天教看盡浙西山
尚書清節衣冠後(援毛玠典選舉以儉率人魏太祖以素屏風素憑几賜玠曰君有古人之風故賜君)
(以古人之服玠居顯位常布衣䟽食爲尚書僕射〇祖可毛令乃毛尚書之後)處士風流水石間(任方)
(干桐廬人幼有清才爲徐鉉所器然姿態山野終不登第當時號爲方處士後韋莊奏賜及第)一笑相逢那
易得數詩狂語不湏刪
路轉山腰未足移水清石瘦便能竒白雲自占東
西嶺(子暈按於潜圖經云寺前有東西兩山或有雲晦遥望如嶺焉)明月誰分上下池黑
黍黃粱初熟後朱柑綠橘半甜時人生此樂湏天
賦莫遣兒曹取次知(厚王羲之謂謝安曰但恐兒輩覺損其歡樂之趣)
留題石經院三首
葱倩門前路行穿翠密中却來堂上看巖谷意無
窮
夭矯亭中檜枯枝鵲踏銷瘦皮纏鶴骨高頂轉龍
腰
窈窕山頭井潜通伏澗清欲知深幾許聽放轆轤
聲
遊淨居院(并叙)
寺在光山縣南四十里大蘇山之南小蘇山
之北寺僧居仁爲余言齊天保中僧思惠過
此見父老問其姓曰蘇氏又得二山名歎曰
吾師告我遇三蘇則住遂留結庵而父老竟
無有蓋山神也其後僧智顗見思於此山而
得法焉則世所謂思大和尚智者大師是也
唐神龍中道岸禪師始建寺於其地廣明庚
子之亂寺廢於兵火至乾興中乃復而賜名
曰𣑽天云
十載遊名山自製山中衣(次公楚詞製芰荷以爲衣)願言畢婚嫁
(縯何長男女嫁娶旣畢勑断家事勿復相關遂肆意遊名山不知所終次公退之詩如今便可爾何用畢婚嫁)攜手
老翠微(次公爾雅山未及上翠微注云近上旁陂杜詩華亭入翠微)不悟俗緣在失身
蹈危機(縯晉書諸葛長民云貧賤常思冨貴冨貴必履危機)刑名非宿學(子仁揚子刑名非道)
(耶何自然也)䧟穽損積威(厚司馬遷荅任安書猛虎在深山百獸震恐及其在䧟穽之中摇尾而求食積威約)
(之漸也)遂恐死生隔永與雲山違今日復何日(次公杜詩今夕復何)
(夕)芒鞋自輕飛稽首兩足尊(次公兩足尊如來也福足慧足謂之兩足尊)舉
頭雙涕揮靈山會未散八部猶光輝(援佛說法靈山天龍八部來會)願
從二聖往一洗萬劫非徘徊竹溪月空翠摇煙霏
(子仁杜詩竹送清溪月又王維詩空翠濕人衣)鐘聲自送客出谷猶依依回首
吾家山(子仁即序所謂大蘇止小蘇山也蓋孔融嘗謂楊脩曰楊梅是君家果脩曰不見孔雀是夫子家禽)歲
晚將焉歸(增先生嘗作巢菜詩遺巢元脩曰彼刊美君家菜今言吾家山皆此意也)
少年時嘗過一村院見壁上有詩云夜凉
疑有雨院静似無僧不知何人作也宿黃
州禪智寺寺僧皆不在夜半雨作偶記此
詩故作一絶
佛燈漸暗飢鼠出山雨忽來脩竹鳴知是何人舊
詩句巳應知我此時情
定惠院寓居月夜偶出
幽人無事不出門偶逐東風轉良夜參差玉宇飛
木末(次公選詩玉宇來清風楊大年詩風來玉宇烏先覺杜詩我僕猶木末)繚繞香煙來月
下江雲有態清自媚竹露無聲浩如瀉巳驚弱柳
萬絲垂尚有殘梅一枝亞清詩獨吟還自和白酒
巳盡誰能借(次公杜詩云清詩近道要又李白云白酒初熟山中歸)不詞青春忽忽
過但恐歡意年年謝自知醉耳愛松風會㨂霜林
結茅舍浮浮大甑長炊玉(次公詩烝之浮浮)溜溜小槽如壓
蔗(次公李賀詩小槽酒滴真珠紅)飲中真味老更濃醉裏狂言醒可怕
但當謝客對妻子倒冠落佩從嘲罵(縯杜牧望故園賦倒冠落佩兮)
(與世增次公今云玉宇飛木末意言佛屋之高疎闊刊及於木末而飛字則詩所謂如翬斯飛也)
次韻前篇
去年花落在徐州對月酣歌美清夜(自注去年徐州花下對月與張居厚)
(王子中兄弟飲酒作蘋字韻詩〇厚陶淵明詩佳人美清夜逹曙酣且歌)今年黃州見花發小
院閉門風露下萬事如花不可期餘年似酒那禁
瀉憶昔還鄕泝巴峽落帆樊口(在廣州南岸)高桅亞(子仁韓詩大帆)
(夜劃窮高桅)長江衮衮空自流(次公杜詩不盡長江衮衮流)白髮紛紛寧
少借(子仁白樂天云公道世間唯白髮貴人頭上不曾饒)竟無五畒繼沮溺(次公孟子五畒)
(之宅論語長沮桀溺耦而耕)空有千篇凌鮑謝(次公鮑昭謝靈運也老杜之言孟浩然曰賦詩何必)
(多往往凌鮑謝)至今歸計負雲山未免孤衾眠客舍少年辛
苦真食蓼(縯傳言食蓼之蟲又白樂天云何異食蓼甘不知荼是苦)老景清閑如啖
蔗(援晉書顧愷之食蔗必自末至夲或怪之云漸入佳境)飢寒未至且安居憂患巳
空猶夢怕穿花踏月飲村酒免使醉歸官長罵(厚老)
(杜贈鄭虔詩醉即騎馬歸頗遭官長罵)
安國寺浴(欽夫按先生寺記云寺立於僞唐保大二年始名護國嘉祐八年賜今名)
老來百事懶身垢猶念浴衰髮不到耳(子仁杜詩白頭亂髮不到耳)
尚煩月一沐山城足薪炭煙霧濛暘谷塵垢能幾
何翛然脫羈梏披衣坐小閤散髮臨脩竹心困萬
緣空身安一牀足(厚盧仝詩四肢安穏一張牀)豈惟忘清淨兼以
洗榮辱默歸無多談(子仁漢楊惲書云方今漢德隆盛願勉旃無多談)此理觀
要熟
遊武昌寒溪西山寺(次公宋朝樂史寰宇記於鄂州武昌縣載樊山亦曰樊岡)
(下有寒溪中有蟠龍石云)
連山蟠武昌(次公周礼大卜掌三易之法一曰連山杜詩云連山西南断又云連山抱西南)翠木蔚
樊口(共父先生志林記樊山云自余所居臨臯亭下順流而西泊於樊山爲樊口或曰燔山歲旱燔之起雲雨或曰樊氏居之)
(不知孰是)我來巳百日欲濟空搔首(次公詩曰愛而不見搔首踟蹰搔首盖有所欲而不遂者)
(也鄂州武昌縣正與黃州桓對欲往寒溪而不遂所以搔首人之情也)坐看鷗鳥没(次公杜詩白鷗没浩)
(蕩)夢逐麏䴥走今朝横江來一葦寄衰朽(次公詩云誰謂河廣)
(一葦杭之)高談破巨浪(次公南史宗慤云願乘長風波萬里浪)飛屨輕重阜去
人曾幾何絶壁寒溪吼風泉兩部樂(縯南史孔珪字德璋不樂世務)
(門庭之内草萊不翦中有蛙鳴或問曰欲爲陳蕃乎珪笑曰我以此當兩部鼔吹何必效蕃)松竹三益友
(次公三益友字出論語又選詩開徑望三益)徐行欣有得芝木在蓬莠(次公史蓬蒿藜)
(莠)西上九曲亭(子仁按子由九曲亭記子瞻遷於齊安齊安無名山而江之南武昌諸山中有浮圖精舍)
(西曰西山東曰寒溪將適西山行於松栢之間羊腸九曲而獲少平有廢亭焉其遺址甚狹不足以席衆客子瞻與客入山相與營)
(之亭成而西山之勝始具)衆山皆培塿(厚晉載記劉元海曰善當爲崇崗峻阜安能爲培塿乎次公左氏)
(傳云培塿無松栢)却看江北路雲水渺何有離離見吳宫莾
莾真楚藪空傳孫郎石(次公袁術言孫策曰使術有子如孫郎死復何恨其後七民皆呼策)
(爲孫郎今言孫郎石則孫權有石在焉又孫楚欲枕流漱石)無復陶公柳(厚陶公陶侃也侃性纖密好問頗類)
(趙廣漢嘗課諸營種柳都尉夏施盗官柳植之於已門侃後見駐車問曰此是武昌西門前柳何因盗來此種施惶怖謝罪無逸)
(晉陶潜號五柳先生)邇來風流人惟有漫浪叟(縯元結作自釋一篇言將家瀼濱乃自稱)
(浪士及有官人以爲浪者亦漫爲官乎呼爲漫郞旣客樊上漫遂顯焉又其文云漫浪於人間結嘗遊寒溪有窪樽抔飲之処次)
(公按元次山集有抔樽銘有窊樽銘)買田吾巳决乳水况宜酒(次公乳水即次山抔樽銘)
(序所言即亭西乳也堯祖乳水即先生所紀泉水白而甘者也又杜沂遊武昌以菩薩泉見餉詩云君言西山頂自克流白泉)
所湏脩竹林深處安井臼(厚井臼字後漢馮衍妻悍忌兒女自操井臼又武威太守傳育)
(食禄數十年妻子不免操井曰)相將踏勝絶更裏三日糗(增窪樽在道州抔入樽在武昌樊上)
定惠院顒師爲余竹下開嘯軒
雪後到乾明寺遂宿
門外山光馬亦驚階前屐齒我先行風花誤入長
春苑(縯吳王有長春苑次公宋復古河南志晉之宫内有長春門)雲月長臨不夜城(次公)
(解道康齊地記曰齊有不夜城蓋古者有日夜中照於東境故萊子立此城以不夜爲名)未許牛羊傷至
㓗且看鴉鵲弄新晴更湏攜被留僧榻待聽摧簷
瀉竹聲(子仁杜詩雨瀉暮簷竹)
圓通禪院先君舊遊也四月二十四日晚
至宿焉明日忌日也乃手寫寳積獻蓋頌
佛一偈以贈長老僊公僊拊掌笑曰昨夜
夢寳蓋飛下着處輙出火豈此祥乎乃作
是詩院有蜀僧宣逮事訥長老識先君云
石耳峯頭路接天𣑽音堂下月臨泉此生初飲廬
山水他日徒參雪竇禪(師雪竇禪師語錄見傳燈錄子仁雪竇師諱重顯字隱之遂州李)
(氏子出家參隨州智門祚和尚不起一念之言後居四明之雪竇賜號明覺皇祐五年七月七日不遺嘱亦不說偈北首而亡)䄂
裏寳書猶未出夢中飛蓋巳先傳何人更識嵇中
散野鶴昂藏未是仙(任晉嵇紹入洛或謂王戎曰昨於儔人中始見嵇紹昂昂如野鶴之在雞)
(群戎曰君復未見其父爾其父則中散叔夜也)
石塔寺
世傳王播飯後鍾詩蓋楊州石塔寺事也相
傳如此戲作此詩
饑眼眩西東詩腸忘蚤晏雖知燈是火不悟鍾非
飯(次公小說載唐王播少孤貧客木蘭院隨僧齋粥僧厭苦之飯後擊鍾其後播鎮楊州訪舊処題詩曰上堂巳了各西東慙愧)
(闍梨飯後鍾說者謂往時寺僧不能礼賢至今其徒以飯後鍾爲作今先生詩意言播特饑而迷路不知直往寺中貪吟詩而失時)
(不知趍時而往飯諺云早知燈是火飯熟巳多時)山僧異漂母(縯前漢韓信微時往城下釣有一漂母哀)
(之飯信竟漂數十日信謂漂母曰吾必重報母母怒曰大丈夫不能自食吾哀王孫而進食豈望報乎)但可供一
莞(援莞笑也論語夫子莞尔而笑)胡爲三十年記憶作此訕(无巳按摭言云王播)
(少貧客楊州木蘭院隨僧齋僧厭之及至巳飯矣後二紀播出鎮是邦向所題巳碧紗籠之矣乃題云三十年來塵撲面如今始得)
(碧紗籠)齋厨養若人無益秖遺患(厚前漢陳平諫高祖曰今楚兵罷食尽此天亡之時)
(不因而取之此養虎自遺患也縯播相穆宗時&KR0794;倖競進播頼其力至宰相專務將迎居位無所禆益復失河北衆望不厭云云)
乃知飯後鍾闍梨蓋具眼(厚傳燈錄鄧州丹霞禪師有僧於山下見師師問僧什麽處宿)
(云山下宿師曰什麽處飯曰山下喫飯師曰將飯與闍梨喫底人還具眼也)
月華寺(自註寺鄰岑水場施者皆坑戶也百年間盖三焚矣)
天公胡爲不自憐結土融石爲銅山(次公結融字借使結而爲山融而爲)
(川也)萬人採斵冨媪泣秖有金帛資豪姦脫身獻佛
意可料一瓦坐待千金還月華三火豈天意至今
茇舍依榛菅(厚周礼大司馬仲夏教茇舍)僧言此地夲龍象(次公龍象佛書)
(謂有力可以負荷者也維摩詰云譬如龍象蹴蹋非驢所堪又逹摩錄云此僧中之龍象刘禹錫双檜詩云龍象界中成宝蓋)
廢興反掌曾何艱高巖夜吐金碧氣(曹杜詩潤聚金碧氣清無砂土)
(痕)曉得異石青斕斑坑流窟發錢湧地莫施百鎰
朝千鐶(厚孟子餽兼金百鎰而不受註云古者以一鎰爲一金二十兩爲鎰也又書吕刑云其罰千鐶)此山
出寳以自賊地脉巳斷天應慳(縯史記蒙恬臨死曰起臨洮属之遼東城塹万)
(餘里此其中不能所絶地脉哉)我願銅山化南畒爛漫黍麥蘇惸鰥
道人修道要底物破鐺煑飯苑三間(厚傳燈錄無業國師曰看他古德道)
(人得意之後苑茨石室向折脚鐺子裏煑飯喫過三十二十年又杭州廣嚴院咸澤禅帥僧問如何是廣陵家風師曰一塢白雲三間茅屋)
南華寺
云何見祖師要識本來面(厚傳燈錄道明禅師聞五祖密付衣法与盧行者即躡迹追逐)
(至庾嶺曰我來求法願行者開示於我祖曰不思善不思悪正恁麽時那个是明上座本來面目師當下大悟)亭亭塔
中人(縯祖師指六祖也塔中人指六祖塔也)問我何所見可憐明上座萬
法了一電(縯佛書一切有爲法如夢幻泡影如露亦如電)飲水旣自知(援傳燈錄明上座之)
(語曰如人飲水冷煖自知)指月無復眩(厚楞嚴經云如人以手指月示人彼人因指當應看月若復觀指以)
(月爲体此人豈亡失月輪亦亡其指)我本修行人三世積精鍊中間一念
失受此百年譴摳衣禮真相(厚礼記摳衣趨隅必慎唯諾)感動淚
雨霰借師錫端泉(厚傳燈錄六祖初住曹溪卓錫泉湧清凉甘滑贍足大衆)洗我綺語
硯(次公綺語字出佛書先生自言其硯所出文章特華綺之言尔)
峽山寺(自註傳竒所記孫恪袁氏事即此寺至今有人見白猿者)
廣州蒲澗寺(自註地産菖蒲十二節相傳安期生之故居始皇訪之於此)
不用山僧導我前自尋雲外出山泉(厚杜詩在山泉水清出山泉水濁)
千章古木臨無地(次公大材曰章前漢百官表有主章之官又貨殖傳云山居千章之楸也王簡頭陁)
(寺碑云飛閣迤灑下臨無地)百尺飛濤瀉漏天(厚白楽天多雨春空過詩浸滛天似漏沮洳地成瘡次)
(公漏天又是地名在㴝州以其多雨故曰漏天)昔日菖蒲方士宅後來薝蔔祖
師禪(縯維摩經云如人入薝蔔林中唯嗅薝蔔不嗅餘香雲卿香譜曰梔子香出大食國即佛書所謂薝蔔也厚傳)
(燈錄仰山謂香嵓禅師曰汝只得如來禅未得祖師禅)而今只有花含笑笑道秦皇
欲學仙(自註山中多含笑花厚歐陽歸田錄載丁晉公在海南詩云草解忘憂憂底事花名含笑笑何人器先遯)
(齋閑覽云南方花木北地所無者大含笑小含笑其花常若菡蓞之未敷者故有含笑之名)
遊博羅香積寺(并引駒父白鶴故居圖香積寺在惠州南博羅縣西山下)
寺去縣七里三山犬牙夾道皆美田麥禾甚
茂寺下谿水可作碓磨若築塘百步閘而落
之可轉兩輪舉四杵也以屬縣令林抃使督
成之(注拤字天和)
二年流落鼃魚鄕(厚國語范蠡謂王孫雒曰昔吾先君固周室之不成子也故濱於東海之陂魚鼈之)
(與處而鼃黾之與鄰)朝來喜見麥吐芒東風摇波舞淨綠(次公柳子厚詩)
(麥芒際天摇青波〇項退之詩綠净不可唾)初日泫露酣嬌黃(次公謝靈運詩云花上露猶泫)汪
汪春泥巳没膝剡剡秋榖初分秧誰言萬里出無
友見此二美喜欲狂三山屏擁僧舍小一谿雷轉
松隂凉(駒父白鶴故居圖三山者大北山象頭山白水山皆在水南一谿者即東江也在山之北)要令水
力供臼磨與相地脉增隄防霏霏落雪看收麫隱
隱疊鼔聞舂糠散流一啜雲子白(縯杜詩飯抄雲子白次公漢武帝外傳)
(曰太上之藥則有風實雲子金精玉液)炊裂十字瓊肌香(厚晉何曾性豪侈每燕見不食大官所設)
(帝輒命取其食蒸餅上不拆作十字則不食也)豈惟牢九薦古味(自註束晢餅賦饅頭薄持起搜牢九)
要使真一流天漿(次公此言造真一酒法用麥與米也)詩成捧腹便絶倒
(次公捧腹笑也史記曰者傳司馬李主捧腹大笑絶倒笑而倒也晉書衛玠談道平子絶倒是巳)書生說食
真膏肓(次公左傳成十年晉侯病在膏之上肓之下蓋言病深也)增舟(晉宋人每謂癖深者爲膏盲)
與正輔遊香積寺(注見上首)
越山少松竹常苦野火厄此峯獨蒼然感荷佛祖
力茯苓無人採千歲化琥珀(厚唐本草注云古來相傳松脂入地千年爲茯苓又千年)
(爲琥珀又千年爲瑿故二物燒之皆有松氣)幽光發中夜見者惟木客(次公木客廣南)
(山中有之蓋野人與鬼之類也)我豈無長鑱(縯杜詩長鑱長鑱白木柄我生託子以爲命)真贗苦
難識(次公退之詩前計頓乖張居然見真贗)靈苗與毒草疑似在毫髮把
玩竟不食棄置長太息山僧類有道辛苦嘗谷汲
(厚前漢地理志虢會之地土陿而險山居谷汲)我慙作機舂(次公先生前有詩勸縣令林抃作陂塘以置碓)
(磑故云慙作機舂也傳曰杵臼之智不及機舂)鑿破混沌穴(縯莊子儵與忽相遇於混沌之地謀報混沌之)
(德曰人皆有七竅此濁無有嘗試鑿之日鑿一竅七日而混沌死)幽尋恐不繼書板記歲
月
次韻高要劉湜峽山寺見寄(次公高要縣端州也古謂之高要郡)
(有高要峽焉)
新聞妙無多舊學閑可束(次公束字猶束之高閣之束也)猶當隱季主
(縯司馬季主卜於長安市見史記龜筴傳)未遽逃梅福(厚梅福字子真爲九江尉後逃入海上人見其爲吳)
(市門卒云)空腸吐餘思静似𧖟綴簇寸田結初果(次公寸田道家)
(所謂丹田也)秀若銅生綠(厚本草生銅皆有青盖銅之精華也)荆棘掃誠盡梨
棗憂不熟(縯真誥王夫人謂許長史曰交梨火棗是飛騰之藥要使生於胸中今君胸中荆棘掃除未盡是以梨棗)
(不生也)高人寕鑄金(次公劉向得鴻寳書言能鑄金而不成也)下士乃服玉(厚抱)
(朴子云服玉當得于闐白玉赤松子服水玉得仙也)君看嶺嶠隘我欲巾笥蓄曾
攀羅浮頂亦到朱明谷旋觀真歷塊(次公王褒云駿馬之蹙猶歷塊也今)
(此言真歷塊則以言所經歷之處回視之真一塊爾)歸卧甘破屋故人老猶仕世
味薄如縠(子仁退之詩吾老世味薄)偶從越女笑(厚退之詩洪濤舂天禹穴幽越女一笑三)
(年留)不怕蠻江浴驚聞尺書到喜有新詩辱應憐五
管客(援莊子頥隱於齊肩高於頂會撮指天上有五管在上厚退之詩五管徧厤無賢侯)曾作八州
督(厚晉書陶侃字士行嘗如厠見一人朱衣介幘歛板曰君後當爲公位至八州都督次公八州都督先生實事也嘗守密徙)
(徐又徙湖守登守杭又守潁徙楊又守定凡八州也)骨銷讒口鑠(縯史記鄒陽書曰衆口鑠金)膽
破獄吏酷(厚南史王融矯詔立竟陵王子良太學生魏凖鼔成其事及融誅召凖入舍人省詰問遂懼而死舉體皆)
(青時以凖膽破)隴雲不易寄(援陶弘景詩曰山中何所有隴上多白雲只可自怡悅不堪持寄君)江
月乃可掬(厚唐于良史春山夜月詩掬水月在手)遥知清遠寺不稱空
洞腹(縯晉王導嘗指周顗腹曰此中何有荅曰空洞無物然可容卿軰數百人)蹇驢步武碎短
瑟絃柱促仰看泉落佩俯聽石響轂千峯瀉清駃
一往無回躅狂雷失晤語過電不容目要知僧長
饑正坐山少肉(次公山少肉則住持者有肉山有骨山也傳灯錄司馬頭陁自湖南來百丈謂之曰老僧)
(欲住潙山可乎對曰潙山竒絶可聚千五百衆然非和尚所住百丈云何謂也對云和尚是骨人彼是肉山設居之徒不盈千百矣)
人間無南北蝸角空出縮仇池九十九(自注仇池有九十九泉余嘗夢)
(至有詩)嵩少三十六(自注子由近買田陽翟北望嵩少甚近)天人同一夢仙
凡無兩錄陋邦真可老生理亦粗足便回爇天焰
長作照海燭(自注爇天焰見退之詩近黃魯直寄詩云蓮花合裏一寸燭牝馬海中燒百川魯直盖近有得)
(也次公退之喜侯喜至詩居然妄推譲見謂爇天焰)
入寺
曳杖入寺門輯杖挹世尊(次公礼記孔子曳杖而歌輯音集若言收杖於兩手間也)我
是玉堂仙謫來海南村多生宿業盡一氣中夜存
(厚楚詞遠遊章一氣礼神兮於中夜存)早隨老鵶起饑食扶桑暾(次公淮南子日出拂)
(于扶桑暾日氣也食扶桑一則道家食日法也)光圓摩尼珠(厚杜詩惟有摩尼珠可照濁水源)照
曜玻瓈盆來從佛印可(厚維摩經言若能如是坐者佛所印可)稍覺魔忙
奔閑看樹轉午坐到鍾鳴昏歛收平生心耿聊聊(自温)
留題顯聖寺
渺渺疎林集晚鴉孤村煙火𣑽王家幽人自種千
頭橘(縯李衡種橘於龍陽洲謂其子曰吾洲中有千頭木奴也)遠客來尋百結花(厚首)
(楞嚴經何難白佛言世尊此宝疊華緝續成巾雖本一體如我思惟如來一綰得一結名若百結成終名百結若拙江南人謂丁)
(香爲百結)浮石巳乾霜後水焦坑閑試雨前茶秪疑歸
夢西南去翠竹江村遶白沙(次公杜詩白沙翠竹江村路相對柴門月色新)
留題仙都觀
山前江水流浩浩山上蒼蒼松栢老舟中行客去
紛紛古今換易如秋草空山樓觀何峥嶸真人王
遠隂長生(子仁王方平隂長生皆在此山斈道得仙者故子由詩云道士白髮尊面黑嵐氣染自言王方平斈道古)
(有騐道成白晝飛人世不留窆後有隂長生此地亦所占並騎双翔龍霞綬紫雲擔揚揚玉堂上與世作豊歉盖紀實也)飛
符御氣朝百靈悟道不復誦黃庭龍車虎駕來下
迎去如旋風摶紫清真人厭世不回顧世間生死
如朝暮學仙度世豈無人飡霞絶粒長苦辛安得
獨從逍遥君泠然乘風駕浮雲超世無有我獨行
(子仁莊子逍遥篇列子御風而行泠然旬有五日而後反)
過木櫪觀(子仁老泉詩序云許旌陽得道之所舟人不以相告旣過至武寕縣乃得其亊縣人)
(云許旌陽棺槨猶在山上旌陽許迈也嘗爲旌陽縣令)
石壁高千尺微蹤遠欲無飛簷如劒寺(自注出劎門東望上寺宇)
(髣髴可見)古栢似仙都許子嘗高遁行舟悔不迂斬蛟
聞猛烈提劒想﨑嶇(任許旌陽斬蛟於洪州即西江所經也)寂寞棺猶
在修崇世巳愚隠居人不識化去俗争吁洞府煙
霞遠人間瓜髮枯飄飄乘倒景誰復顧遺&KR2399;
留題峽州甘泉寺(自注姜詩故居)
輕舟横江來弔古悲純孝逶迤尋遠迹婉孌見遺
貌清泉不可挹涸盡空石窖古人飄何之唯有風
竹閙行行玩村落戶戶懸罔罩民風坦和平開戶
夜無鈔叢林冨笋茹平野絶虎豹嗴哉此樂鄕無
乃姜子教(任姜詩妻龐氏事母至孝妻奉順尤謹後汲江水值風不時得還母渴詩責而遣之妻乃寄止鄰舍晝夜)
(紡績市珍羞使鄰母以意自遺姑久之姑怪問鄰母鄰母具對姑感慙呼歸)
寄題清溪寺
口舌安足恃韓非死說難(縯太史公曰韓非作說難而卒死於說難)自知不
可用鬼谷乃真姦遺書今未亡小數不足觀(縯刘向七略有)
(鬼谷子書)儀秦固新學(縯蘇秦張儀皆斈於鬼谷子)見利不知患嗟時
無桓文使彼二子顛死敗無足怪夫子固使然君
看巧更窮不若愚自安遺宫若有神頷首然吾言
雙鳬觀(自注在葉縣)
王喬古仙子時出觀人寰常爲漢郞吏厭世去無
還雙鳬偶爲戲聊以驚世頑不然神仙迹羅網安
能攀(任後漢王喬有神術爲葉令每朔望來朝明帝怪之令太史伺望輒有双鳬從東來羅之得双舄焉詔尚方診視乃)
(前所賜履舄也)紛紛塵埃中銅印紆青綸(自註姑頑反綬也)安知無隱
者竊笑彼愚姦
次周燾韻(并叙)
周燾遊天笁觀激水作詩云拳石耆婆色兩
青竹龍驅水轉山鳴夜深不見跳珠碎疑是
簷間滴雨聲東坡和之云
道眼轉丹青常於寂處鳴早知雨是水不作兩般
聲
題惠州靈惠院
直視無前氣吐虹五湖三島在胷中相逢莫怪不
相揖只見山僧不見公
增刊校正王狀元集注分類東坡先生詩卷之五
