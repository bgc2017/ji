增刊校正王狀元集注分類東坡先生詩卷之三
宫殿
詩十七首
和子由聞子瞻將如終南太平宫雞堂讀
書(萬申之曰翊聖保德真君傳云宋太宗皇帝遣起居舍人王龜從就終南山下築宫真君忽降言曰此地)
(乃建上帝宫闕之地不可易也於是乃定凢三年宫成題曰上清太平宫)
役名則巳勤徇身則巳媮我誠愚且拙身名兩無
謀始者學書判(師唐有書判拔萃科)近亦知問囚但知今當爲
敢問向所由士方其未得惟以不得憂旣得又憂
失此心浩難收(縯論語鄙夫可與事君也與哉其未得之也患得之旣得之患失之苟患失之無所不至)
(矣)譬如倦行客中路逢清流塵埃雖未脫暫憩得
一漱我欲走南澗春禽始嚶&KR0687;鞅掌久不決爾來
巳徂秋橋山日月迫府縣煩差抽(次公史記黃帝葬橋山在今寕州真寕縣)
(先生此詩乃癸卯年之秋也是歲嘉祐八年宋仁宗皇帝三月上僊十月葬干永昭陵方秋時乃府縣應副山陵事所需也)王
事誰敢愬民勞吏宜羞中間罹旱暵欲學喚雨鳩
千夫挽一木十步八九休渭水涸無泥菑堰旋插
修(次公前漢溝洫志武帝歌曰隤林竹兮揵石菑揵音其偃切如淳曰樹竹塞水决之口稍稍布插按樹之水弱稍𥙷令密謂之)
(揵師古曰石菑者謂插石立之然後以土就填塞也〇堯卿𡵨下歲以南山木栰自渭入河經砥柱之險多致淪没衙前以是破産)
(者相繼也先生徧問諸老校校曰木栰之害夲不至此若渭河未漲操栰者一時進止可無重費盖彼患其乘渭河之暴多方害之)
(耳先生即修衙規使衙前自擇水工栰竹行無虞乃言於府事得係藉自是衙前之害减半)對之食不飽
(次公詩今也每食不飽)餘事更遑求近日秋雨足公餘試新篘
劬勞幸巳過朽鈍不任鎪秋風欲吹帽(厚晉書九月九日桓温燕)
(于龍山風吹孟嘉帽落次公退之薦士詩霜風破佳菊嘉節迫吹帽)西阜可縱遊聊爲一日
樂慰此百日愁
洞霄宫(持晦真境錄云杭州餘杭縣西一十八里有天極山宫曰洞霄舊名天柱觀)
上帝高居愍世頑(縯退之哭孔丞詩天公高居鬼神惡)故留瓊館在凡間
青山九瑣不易到作者七人相對閑(論語云作者七人矣今監官凡)
(七人)庭下流泉翠蛟舞洞中飛鼠白鵶翻(厚李白詩僊鼠如白鴉〇)
(仔按太白詩序云荆州玉泉寺近清溪諸山山洞往往有乳窟窟中多玉泉交流中有白蝙蝠大如鴉按僊經蝙蝠一名僊鼠千歲)
(之後體白如雪棲則倒懸云倬輶軒使者絶代語云蝙蝠自關而東謂之鵬翼或曰飛鼠北燕謂之蟙䘃)長松怪
石宜霜鬢不用金丹苦駐顔
奉敕祭西太一和韓川韻四首(子翬曰東軒筆錄云太一)
(宫舊在京城西蘇村謂之西太一熙寕初詔作宫於京城之東西隅謂之中太一)
聖主新除袐祝(縯漢文帝十三年詔曰盖聞禍自怨起而福由德興今祕祝之官移過干下以彰吾之不)
(德朕甚不取其除之)侍臣來乞豐年夀宫神君欲至半夜靈風
肅然(厚漢郊祀志武帝置壽宫神君神君最貴者太一其佐曰大禁司命之属皆從之非可得見聞其言言與人音等時)
(去時來來則風肅然也邦衡三輔黃圖曰壽宫北宫有神僊居夀宫張羽旗設供具以禮神神明神君來則肅然風生幃帳皆動)
玉璽親題御筆金童來侍天香(次公道家有言散花玉女侍香金童〇魯直唐)
(李正封詩天香夜襲衣)禮罷祝融參乘(縯祝融南方炎帝之佐司馬相如大人賦祝融警而蹕御兮清)
(氣氛而後行次公左傳有朝必參乘選有使陽子參乘)前驅巳過衡湘
解劒獨行殘月(次公祭必法服則有劒之儀矣)披衣困卧清風夢蝶
猶飛旅枕(縯莊周夢爲胡蝶栩栩然胡蝶也不知周也覺則蘧蘧然周也)粥魚巳響枯桐
陂水初含曉渌稻花半作秋香皂蓋却迎朝日(次公)
(皂蓋乃太守之製杜詩朱轓駐皂蓋又云皂蓋能志折野梅今在侍臣言之未詳)紅雲正遶宫墻(子仁)
(退之詩欲知花島處水上覓紅雲)
次韻子由五月一日同轉對
跪奉新書笏在腰談王正欲伴漁樵(厚楊雄長楊賦子有不談王道)
(者則樵夫笑之)晉陽豈爲一門事(唐高祖謂温大雅兄弟云我起義晉陽止爲卿一門耳)宣政
聊同五日朝(貞元中詔曰自今後五月一日御宣政殿與文武百僚相見)憂患半生聮
出處歸休上策早招要後生可畏吾衰矣(師後生可畏又曰甚)
(矣吾衰也久矣)刀筆從來錯料堯(程前漢方與公謂周昌曰君之史趙堯年雖少然竒士君必異之是)
(且代君之位昌笑曰堯年少刀筆吏耳何至是乎居頃之昌爲趙相旣行久之高祖持御史大夫印弄之曰誰可爲御史大夫者熟)
(視堯曰無以易堯遂拜焉方與公音房豫縣名公其號也趙人)
次韻王晉卿上元侍燕端門
月上九門開(養源楚詞云虎豹九關王逸曰夭門凡有九重)星河繞露臺(師故事上)
(元日端門築露臺高丈餘優人妓女皆列其上)君方枕中夢(任太平廣記有客於邯鄲逆旅遇吕仙翁與之)
(枕客就枕遂夢入枕中仕宦數十年)我亦化人來(援周穆王執化人之祛騰而上者中天乃止曁及化人之宫王)
(實以爲清都紫微鈞天廣樂帝之所居)光動仙毬縋香餘步輦回(師上元端門放燈至)
(夜闌綵山上縋下仙毬則天子乘步輦還内)相從穿萬馬衰病若爲陪
次韻蔣穎叔錢穆父從駕景靈宫二首
歸來病鶴記城闉(縯丁令威化鶴而歸作人言曰城郭如故人民非也)舊踏松枝雨
露新半白不羞垂領髮(次公潘安仁秋㒷賦素髮䬃以垂領)軟紅猶戀属
車塵(前軰戲語有西湖風月不如東華軟紅香土次公司馬相如諫射獵書云犯属車之清塵又拉詩豈無嵇紹血霑)
(洒属車塵乘輿在前又有副車八十一乘隨之不敢指斥故言属車而巳)雨收九陌豐登後(安國)
(三輔舊事云長安城中八街九陌)日麗三元下降辰粗識君王爲民意
不才何以助精禋(次公尔雅精意以享曰禋〇十朋按年譜元祐七年壬申是歲南郊先生爲鹵簿使)
與君並直記初元白首還同入禁門玉殿齊班容
小語霜廷稽首泫微温(適與穆父並拜廷中地皆濕相與小語道之次公梅聖俞詩云廡)
(深容小語槐密漏微陽)病貪賜茗浮銅葉(次公銅葉言茶盞也)老怯香泉灔
寶樽回首鵷行有人傑坐知羌虜是遊魂(次公魏文帝苦哉行)
(假氣遊魂魚鳥爲伍又杜甫詩遊魂貸爾曹)
次韻蔣穎叔二首
扈從景靈宫
道人幽夢曉初還巳覺笙簫下月壇風伯前驅清
宿霧祝融驂乘破朝寒(次公屈原遠游賦風伯爲余前驅兮辟氣氛而清凉又曰祝融戒以)
(蹕御祝融火神故云破朝寒也)英姿連璧從多士(縯晉書夏侯湛與潘岳交善每行止同輿接茵)
(人謂之連璧)妙句鏘金和八鸞(厚退之荆潭唱和詩序鏗鏘發金石幽眇感鬼神詩烝民云八鸞鏘)
(鏘)巳向詞臣得頗牧(時穎叔新除熙河帥〇次公廉頗李牧皆古之良將也唐畢諴爲翰林學)
(士大中末党項擾河西懿宗召對邊事諴奏破羌之狀上曰吾不意頗牧在吾禁中乃以爲邠寕節度使)路人莫作
老儒看
凝祥池
似知金馬客(無巳馬援傳曰武帝時善相馬東門京鑄作銅馬法獻之有詔立馬於魯班門外更名魯班門)
(曰金馬門也)時夢碧鷄坊(次公漢有金馬門待詔者在焉故學士謂之金馬客碧鷄坊在成都杜甫云時)
(出碧雞坊)冰雪銷殘臘煙波寫故鄕(次公史記秦皇每破諸侯之國命工人寫其宫)
(室於宫中寫之)鳴鑾自容與立馬久回翔(次公容與回翔皆徘徊之意)乞與
三韓使(厚三韓高麗國别名有辰韓弁韓馬韓也)新圖到樂浪(時高麗使在都下每至勝境輒)
(圖書以歸厚前漢武帝元封二年夏朝鮮斬其王右渠降以其地爲樂浪等郡〇吕曰圖盡見聞志高麗國熙寕申寅歲遣使金)
(良鍳入貢訪中國圖畫銳意購求稍精者十無一二然無費三百餘緍丙辰冬復遣使崔思訓入貢因將帶畫工數人乞摹寫相國)
(寺壁畫歸國詔許之於是尽摹之持歸其畫人頗有精於筆法者)
上元侍飲樓上三首呈同列
澹月疎星遶建章(厚前漢武帝時栢梁災於是作建章宫洋三輔黃啚云武帝太初元年作建)
(章宫度爲千門萬戶宫在未央西長安城外)仙風吹下御爐香侍臣鵠立通
明殿(敦謨翊聖保德傳云張守眞朝玉皇大殿覩其扁曰通明不曉其旨因焚香告曰通明之誼切所未喻散祈真教真)
(君曰上帝升金殿殿之光明照於帝身身之光明照於金殿光明通徹故爲通明殿)一朵紅雲捧玉皇
(次公通明玉帝殿名也翼聖傳載玉帝坐處常有紅雲擁之雖眞僊亦不得見其面也)
薄雪初銷野未耕賣薪買酒看升平(龜父續僊傳許宣平傳云嘗負)
(薪以賣掛一花每醉吟曰買薪朝出賣沽酒日西歸)吾君勤儉倡優拙(厚史記秦昭王謂范睢曰)
(吾聞之楚之鐵劒利而倡優拙)自是豐年有笑聲
老病行穿萬馬群九衢人散月紛紛(次公杜詩絺衣挂蘿薜凉月白)
(紛紛)歸來一點殘燈在猶有傳柑遺細君(侍飲樓上則貴戚爭以黃)
(柑遺近臣謂之傳柑蓋尚矣縯前漢東方朔伏日詔賜從官肉朔獨拔劒割肉太官奏之朔曰歸遺細君又何仁也)
永安宫(今夔之永安門即古之遺址也)
千古陵谷變(仔詩云高岸爲谷深谷爲陵)故宫安得存徘徊問耆
老惟有永安門遊人雜楚蜀車馬晚喧喧不見重
樓好誰知昔日尊吁嗟蜀先主兵敗此亡魂(縯先主伐)
(吳與吳軍相拒於夷陵吳陸議大破先主軍先主還殂于永安宫)只應法正死使公去遭
燔(縯蜀兵旣敗諸葛亮歎曰法孝直若在則能制主上令不東行就復東行必不傾危矣)
渚宫(子仁子由同賦此詩云楚塞多秋水荆王有故宫又云湘東晉宗子高氏楚元戎鑿沼長千尺開亭費萬工)
渚宫寂寞依古郢楚地荒茫非故基二王臺閣巳
鹵莽(湘東王高氏)何况遠問縱横時(縯謂六國時楚也)楚王獵罷
擊靈鼔猛士操舟張水嬉釣魚不復數魚鼈大鼎
千石烹蛟螭當時郢人架宫殿意思妙絶般與倕
飛樓百尺照湖水上有燕趙千蛾眉臨風掦掦意
自得長使宋玉作楚詞秦兵西來取鍾簴故宫禾
黍秋離離(縯秦始皇命王剪伐楚滅之黍離序云周大夫過宗周宗廟宫室尽爲禾黍詩云彼黍離離)千年
壯觀不可復今之存者蓋巳卑池空野迥樓閣小
惟有深竹藏狐狸臺中絳帳誰復見臺下野鴨浮
清漪綠䆫朱戶春晝閉想見深屋彈朱絲腐儒亦
解愛聲色何用白首談孔姬沙泉半涸草堂在破
牎無紙風颸颸陳公蹤迹最未遠七瑞寥落今何
之(未詳)百年人事知幾變直恐荒廢成空陂誰能爲
我訪遺迹草中應有湘東碑
省宇詩八首
次韻張昌言給事省宿
馮顛久巳欹殘雪(縯馮顛言馮唐也唐白首爲郞故爾)戎眼何曾眩落暉
(厚晉王戎視日不眩裴楷見而目之曰戎眼爛爛如巖下電)朔野按行猶雀躍(次公莊子鴻蒙力將)
(祔髀爵躍而遊)東臺瞑坐覺烏飛(道家有烏飛入兔宫之說〇次公東臺給事中事唐龍朔二年給事)
(中改爲東臺舍人)謾誇年少容吾在(樂天詩云猶有誇張少年處笑呼張丈喚殷兄)若闘
樽前舉世稀(厚劉禹錫詩休論世外升沉事且闘樽前見在身)待向崧陽求水
竹(堯卿昌言崧陽人也)一犁煙雨伴公歸
和三舍人省上(二月二十九日作明日駕幸景靈宫)
紛紛榮瘁何能久雲雨從來翻覆手(縯杜詩翻手作雲覆手雨紛紛輕薄)
(何湏數)怳如一夢堕枕中(厚太平廣記有客於邯鄲逆旅遇吕仙翁與之枕客就枕遂夢入枕)
(中仕官數十年)却見三賢起江右(曾子開劉貢父孔經父皆江西人)嗟君妙質皆
瑚璉(援子謂子貢曰汝器也曰何器也曰瑚璉也)顧我虚名但箕斗(次公詩云維南有箕)
(不可以簸揚維北有斗不可以挹酒漿又古詩南箕北有斗牽牛不負軛良無磐石固虚名復何益)明朝冠蓋蔚
相望共扈翠輦朝宣光(次公長安志唐之宫室名有宣光殿)武皇巳老白
雲鄕(縯莊子華封人祝堯曰千歲厭世去而上仙乘彼白雲至于帝鄉〇次公趙飛燕外傳成帝悅趙婕妤謂爲温柔鄕)
(謂樊姬曰吾老是鄕矣不能效武皇帝求白雲鄕也)正與群帝驂龍翔(次公杜詩矯如翠帝驂龍)
(翔)獨留𣏌梓扶明堂
次韻劉貢父省上
密雲今日破郊西(縯易密雲不雨自我西郊)疎雨翛翛未作泥(邠老)
(唐韓偓詩輕寒著背雨凄凄九陌無塵未有泥)要及清閑同笑語行看衰病費
扶携花前白酒傾雲液(次公梁劉孝標啓云松子玉漿衛卿雲液)戶外青騘
響月題(次公莊子齊之以月題䟽月題額上當顱形似月者也)不用臨風苦揮淚君
家自與竹林齊(貢父詩中有不及與其兄原父同時之歎然其兄子仲馮今爲起居舍人〇仔晉書阮籍)
(與山濤王戎軰爲竹林之遊而籍兄子咸與焉)
再和
當年曹守我膠西(次公曹守言劉貢父也膠西則先生自言其爲密州也)共厭餔糟
與汨泥(縯楚詞漁父謂屈原曰世人皆濁何不淈其泥而揚其波衆人皆醉何不餔其糟而歠其醨)自古
赤丸成習俗(厚西漢朱博傳永始間長安閭里少年群輩殺吏相與探丸得赤丸者斫武吏得黑丸者斫文)
(吏)因公黃犢免提攜(援龔遂令民賣劒買牛賣刀買犢曰何爲帶刀而偑犢)生還
各有青山興病起猶能小字題莫怪歌呼數相和
(縯曹参聞相舍後園吏醉歌呼取酒張坐大歌呼與相和)曾將獄市寄全齊(貢父爲曹州盗賊皆)
(奔鄰境盖嘗有詩云從教晉盗稍奔秦〇厚曹參爲齊相蕭何將薨使者召參參去属其後相曰以齊獄市爲寄慎勿擾也)
和子由除夜元日省宿致齋三首
江湖流落豈關天禁省相望亦偶然等是新年未
相見此身應坐不歸田(次公張平子有歸田賦)
白髮蒼顔五十三(子仁按年譜云元祐三年戊辰先生年五十三任翰林學士)家人強
遣試春衫朝回兩䄂天香滿(師杜詩朝能香煙攜滿䄂〇倬韋賢詩御廬煙滿䄂)
(丞相出朝時)頭上銀幡笑阿咸(次公阿咸杜位也乃老杜之從弟老杜於杜位宅守歲詩曰守歲阿)
(咸家銀幡則元日所賜者師阮籍呼兄子咸爲阿咸)
當年踏月走東風坐看春闈鏁醉翁(師歐陽永叔自號醉翁嘉祐中)
(知貢舉)白髮門生幾人在却將新句調兒童
卧病逾月請郡不許復直玉堂十一月一日
鏁院是日苦寒詔賜宫燭法酒書呈同院
微霰疎疎點玉堂(十朋曰玉堂詳見和章七出守湖州詩注)詞頭夜下攬衣
忙(援謝惠連雪賦微霰集密雪下)分光御燭星辰爛拜賜宫壼雨露香
(饒曰歐陽公詩云宫壷日賜新潑醅)醉眼有花書字大老人無睡漏聲長
(厚劉禹錫詩老人無睡到天明)何時却逐桑榆暖社酒寒燈樂未央
(縯薛令之題東宫上見之續云若嫌松桂寒任逐桑榆暖)
陵廟詩四首
白帝廟(縯公孫述據蜀自稱白帝改䕫子國爲白帝城漢光武遣岑彭討滅之)
朔風催入峽慘慘去何之共指蒼山路來朝白帝
祠荒城秋草滿古樹野藤垂浩蕩荆江遠凄凉蜀
客悲遟回問風俗涕泗閔興衰故國依然在遺民
豈復知一方稱警蹕萬乘擁旌旗遠略初吞漢雄
心豈在䕫﨑嶇來野廟閔默愧當時破甑蒸山麥
長歌唱竹枝荆都真壯古天柱夲經師失計雖無
及圖王固巳竒猶餘帝王號皎皎在門楣
神女廟
大江從西來上有千高山江山自環擁恢詭冨神
姦深淵鼉鼈横(去声)巨壑蛇龍頑旌陽斬長蛟雷雨
移蒼灣(見武昌銅劒歌注)蜀守降老寋至今帶連鐶(仔秦時蜀守李冰降)
(毒龍寋氏銷之於江上水害遂息)縱橫若無主蕩逸侵人寰上帝降瑶
姬來處荆巫間(子仁宋玉神女賦云我帝之季女名瑶姬未行而亡封于巫山之臺所謂巫山之女高唐)
(之姬旦爲行雲暮爲行雨朝朝暮暮陽臺之下)神仙豈在猛玉堂幽且閑飄䔥
駕風馭弭節朝天關倏怱巡四方不知道里艱古
粧具法服邃殿羅煙鬟百神自奔走雜沓來趍班
雲興靈怪聚雲散鬼神還茫茫夜潭淨皎皎秋月
彎還應搖玉佩來聽水潺潺
黃牛廟(子仁黃牛山下有灘石名黃牛灘南岸重嶺疊起高崖間有如人負刀牽牛人黑牛黃人)
(迹断絶莫得而䆒焉)
江邊石壁高無路上有黃牛不服箱(縯詩皖彼牽牛不以服箱)廟
前行客拜且舞擊鼔吹簫屠白羊山下耕牛苦磽
确兩角磨崖四蹄脫青芻半束長苦飢仰看黃牛
安可及
穎大夫廟(穎考叔也廟在汝州穎橋事見新茶送程朝奉注)
人情難強回天性可微感世人爭曲直苦語費搖
撼大夫言(作語)何柔暴主意自慘荒祠旁孤塚古隧
有殘坎(仔謂鄭莊公闕地及泉隧而與其母相見者也)千年惟茅焦世亦貴其
膽不解此微言脫衣徒勇敢(子仁秦始皇遷母后於雍諫者輙殺於井幹闕下茅)
(焦乃解衣歴井幹之上而諫曰秦方以天下爲事而有遷母之名恐諸侯由此倍秦始皇即駕輿執㘘虛心親迎其母)
墳塋詩三首
同年程德林求先墳二詩(仔德林名筠)
思成堂
宰樹連山谷(師公羊僖三十二年秦伯伐鄭百里子與蹇叔子諫秦伯怒曰若爾之年者宰上之木拱矣爾)
(曷知出師云宰冡也)祠堂照路隅養松無觸鹿(縯許孜於二親墓所列植松亘五六里時)
(有鹿犯其栽松孜悲歎曰鹿獨不念我乎明日怱見鹿爲猛獸所殺置所犯栽下〇倬唐禇無量以母喪而廬墓左鹿犯所植松栢)
(無量號訴曰山林不乏忍犯吾塋樹邪自是羣鹿馴擾不復棖觸)助祭有馴烏(縯蕭放居喪廬前有二慈)
(烏每到臨時舒翼悲鳴以助哀〇厚成公綏有孝烏每集其廬舍綏謂有反哺之德作賦美之)歸夢先寒食
兒啼到白湏(次公取老萊子斑衣兒啼於二親之前)遥知鄰里化醉叟道
爭扶
歸真亭
舊笑桓司馬(縯宋司馬桓魋爲石槨三年不成孔子曰不如速朽)今師鄭大夫(厚晉)
(杜預傳遺令言邢山上有冢云是鄭大夫祭仲或云子産墓連山體南北之正而邪東北向新鄭城意不忘本隧道惟塞其後而空)
(其前不填之示藏無珍寶不取於重深也山多美石不用必取有水自然之石以爲家藏貴不勞工巧而此石不入世用也君子尚)
(其有情小人無利可動吾自表營洛陽城東首陽之南將來兆域儀制取法鄭大夫欲以儉自完耳)不知徂歲月
空覺老松梧祭禮傳家法阡名載版圖(次公前漢原涉傳初武帝)
(時京兆尹曹氏葬茂陵民謂其道爲京兆阡涉慕之遂買地開道立表署曰南陽阡人不肯從謂之原氏阡)會看千
字誄木杪見龜趺(縯龜趺碑制也喪葬令五品以上螭首龜趺〇子敬王直方詩文發源云龜趺碑座也)
葉待制求先墳永慕亭詩
靈區有異産化國無潜珍(厚王符潜夫論云化國之日舒以長又賈誼云沕淵潜以自珍)
承平百年間簮纓半齊民建溪冨竒偉葉氏初隠
淪(厚顔延年詩立俗迕流議尋仙招隠淪)森然見喬木其下維德人(次公德人指言)
(先墳中人也莊子德人者居無思行無慮)佳哉鬱葱葱(縯後漢光武紀論望氣者蘇伯阿見舂陵郭唶曰氣)
(佳哉欎欎葱葱然)氣若鳳與麟聮翩出儒將豈惟十朱輪(援前)
(漢掦惲云家方隆盛時乘朱輪者十人)新松無鹿觸(十朋注見上首思成堂詩中)舊栢有
烏馴(厚北史蕭放字希逸居喪廬前有三慈烏各集一樹爲巢日午巳前馴庭飲啄自午已後不下樹每到臨時舒翼悲鳴)
(有以助哀也)待翁歸上冡淚葉乃肯春(厚晉書王裒父儀爲司馬文王所殺哀常至墓)
(所拜跪攀柏悲號涕淚着樹樹爲之枯子仁孟郊樂府薄命妾云此山有蘼蕪淚葉長不乾)
居室詩十四首
和蔡景繁海州石室(堯卿名承禧與公同年登第今爲淮南轉運使)
芙蓉仙人(石曼卿也)舊游處(堯卿石曼卿嘗通判海州以山嶺高峻人路不通了無花卉點綴映)
(照使人以泥褁桃核爲弹抛擲於山嶺之上一二歲間花發滿山爛如錦綉此一時事也歐陽文忠公歸田錄曰石曼卿卒爲仙人)
(主芙蓉城〇子仁石曼卿卒後其故人有見之者云恍惚如夢中言我今爲仙也所主芙蓉城)蒼藤翠壁初
無路戲將桃核裹黃泥石間散擲如風雨坐令空
山出錦綉倚天照海花無數(師金淵利術云懸崖峭壁人迹所不至処以黃泥褁)
(桃李核如彈丸擲其上經春即萌芽久之根株花實皆以暢茂)花間石室可容車流蘇
寶蓋窺靈宇(毛龐元英文昌錄流蘇五采錯雜而垂之摯虞决疑要注曰凢下垂爲蘇)何年霹
靂起神物玉棺飛出王喬墓(任後漢王喬傳喬爲葉令天降玉棺於堂前吏人推)
(排終不摇勤喬曰天帝獨召我耶乃沐浴寢其中盖便立覆宿昔葬於城東而土自成墳也)當時醉卧動
千日(子仁中山有千日酒飲之輙昏醉千日范傳正作李太白墓銘云至今尚疑其醉在千日謂此也倬博物志劉玄)
(石善飲或飲以千日酒歸醉不醒以爲醉死葬之與酒者往諭其家共發冡眎之至日忽醒而起無恙也)至今石縫
餘糟醑仙人一去五十年花老室空誰作主手植
數松今偃盖蒼髯白甲低瓊戶(次公自首句至此皆以言石曼卿也)我來
取酒酹先生後車仍載胡琴女一聲冰鐡散巖谷
海爲瀾翻松爲舞(体仁傳灯錄乾闥婆王奏樂直得湏弥震動大海騰波迦葉起舞)爾來
心賞復何人持節中郎醉無伍(次公此以言蔡景繁爲使來海州也蔡邕嘗爲)
(左中郎將)獨臨斷岸呼出日(師秦始皇造石橋欲渡海觀日出處)紅波碧巘相
吞吐徑尋我語覓餘聲拄杖彭鏗叩銅鼔(覬退之詩杖撞玉弦)
(声彭觥注曰彭鏗鼔声)長篇小字遠相寄一唱三歎神凄楚(厚礼)
(記清廟之瑟朱絃而䟽越一唱而三歎有遺音者矣)江風海雨入牙頰(欽夫杜陵詩集漁具詩序)
(云江風海雨摵摵生牙頰間真世外漁者之才也)似聽石室胡琴語我今老病
不出門海山巖洞知何許門外桃花自開落牀頭
酒甕生塵土前年開閤放柳枝(縯白樂天旣老乃錄家事會經費去長物妓有)
(樊素者年二十余綽綽有歌舞態善唱楊柳枝人多以曲名名之由是名聞洛下籍在經費中將放之慘然泣下不忍去樂天愍然)
(不能對遂作不能忘情吟〇次公貼以開閣字則晉書王敦開後閣放出群妾也)今年洗心參佛祖
夢中舊事時一笑坐覺俯仰成今古願君不用刻
此詩東海桑田真旦暮(援神仙傳麻姑謂王方平曰接待以來巳見東海三爲桑田向到蓬)
(萊水又淺於往日會時略半耳豈將復爲陵陸乎方平笑曰聖人皆言海中行復揚塵矣)
過建昌李野夫公擇故居
彭蠡東北源廬阜西南麓何人脩水上(縯脩水在南康軍建昌縣)
種此一雙玉(次公双玉以言公擇昆仲神仙傳陽伯翁有仙人以白石數升與之令種云當生美玉果生白璧長)
(一尺者數双)思之不可見破宅餘脩竹四鄰戒莫犯十畒
森似束(次公元稹詩建昌宫中滿宫竹歲久無人森似束)我來仲夏初解籜呈
新綠幽鳥向我鳴野人留我宿裴回不忍去微月
掛喬木遥想他年歸解組巾一幅對牀老兄弟夜
雨鳴竹屋(子仁韋蘇州詩那知風雨夜復此對床眠共父唐房千里竹室記云環堵所棲率用竹以結其四角植)
(者爲柱楣撑者爲榱桷)卧聽鄰寺鍾書䆫有殘燭
遷居一首(并序)
吾紹聖元年十月二日至惠州寓合江樓是
月十八日遷于嘉祐寺二年三月十九日復
遷于合江樓三年四月十二日復歸于嘉祐
寺時方卜築白鶴峯之上新居成庶幾其少
安乎(十明按年譜先生年六十一在惠即古白鶴基始营新居至明年乃成〇芻白鶴故居圖嘉祐寺在歸善)
(縣東白鶴峯南也)
前年家水東回首夕陽麗去年家水西濕面春雨
細東西兩無擇緣盡我輙逝今年復東徙舊館聊
一憩巳買白鶴峯規作終老計長江在北戶(厚杜詩七星在)
(比戶河漢声西流)雪浪舞吾砌(次公浪謂之舞字出杜牧詩云弄水庭前溪風灔翠綃舞)青山
滿墻頭&KR2052;鬌幾雲䯻(次公古陌上桑云頭上&KR2052;墮䯻而韋蘇州詩云&KR2052;鬌高鬟宫樣粧也)雖
慙抱朴子金鼎陋蟬蛻(厚抱朴子按仙經云上士舉形昇虚謂之天仙中士遊於名山謂之)
(地仙下士先死後蛻謂之尸解仙〇俯抱朴子内篇曰按黃帝九鼎神丹經曰黃帝服以升仙黃帝以傳玄子戒之曰此道至重苟)
(非其人雖積金如山勿以此道告之也)猶賢柳柳州廟爼薦丹荔(縯柳子厚爲柳州刺)
(史有廟在羅池韓退之爲廟碑曰荔子丹兮蕉葉黃雜殺𬞞兮進侯堂)吾生本無待俯仰了
此世念念自成刧塵塵各有際(次公佛以世爲劫念念成劫言光景之速也佛)
(以世界爲塵塵塵有際言物各有世界也)下觀生物息相吹等蚊蚋(援莊子野馬也塵埃)
(也生物之以息相吹也)
白鶴峯新居欲成夜過西鄰翟秀才二首
(明仲按先生白鶴故居圖翟氏林行婆居皆在新居之西)
林行婆家初閉戶(厚傳燈錄浮杯和尚有凌行婆來礼拜問師云尽力道不得底句還分付阿誰〇十)
(朋先生與周文之帖云林行婆當健有香與之到日告便送去也非古人前注非也)翟夫子舍尚留關
連娟缺月黃昏後(厚退之秋懷詩寒雞空在栖缺月煩屢瞰)縹緲新居紫翠
間(次公紫翠山色也杜牧云千峯横紫翠任杜詩築居仙縹緲)繫悶豈無羅帶水(韓退之云水作青羅)
(帶山爲碧玉簮)割愁還有劒芒山(柳子厚天海上尖峯若劒芒秋來處處割愁腸皆嶺南詩也)中
原北望無歸日鄰火村舂自往還(次公杜詩村舂雨外急鄰火夜深明)
甕間畢卓防偷酒(縯晉書畢卓爲吏部郞比舍郎釀酒熟卓因醉夜至其甕間盗飲之爲掌酒者所縛)
(明旦視之乃畢吏部也遂釋其縳)壁後匡衡不點燈(厚西京雜記匡衡好讀書家貧無油燭乃鑿鄰壁映光讀)
(書)待鑿平江百尺井(厚盧仝詩轆轤無繩井百尺渴心歸去生塵埃)要分清暑
一壼冰(厚鮑明遠詩清如玉壷冰邁按先生又有白鶴山新居鑿非四十尺遇盤石石尽乃得泉詩一首即此井也)
佐卿恐是歸來鶴(援廣德神異錄天宝中玄宗獵於沙苑有孤鶴帝射之鶴中箭西南而逝益州有道)
(觀青城道士徐佐卿一歲常三四至一日自外至謂弟子曰吾行山中爲飛矢所中以箭挂于壁且曰後箭主到此付之後明皇幸)
(蜀遊於觀中識其箭曰此吾沙苑所射鶴箭乃知是佐卿焉)次律寧非過去僧(縯明皇雜錄開元中)
(房琯宰盧氏與道士邢和璞出遊過夏口村入佛寺坐古松下和璞使人鑿地得甕中所藏婁師德與永禪師書笑謂琯曰頗憶此)
(邪琯因悵然悟前生之爲永禅師也)他日莫尋王粲宅夢中來往夲何曾
(次公村詩應同王粲宅留井峴山前先生詩意盖以夢中來惠州初無宅如王粲也士昭㐮陽記王粲宅在襄陽縣西十里萬山坡下)
次韻子由所居六詠
堂前種山丹(厚丘濬詩十年蹤跡滯南荒只見山丹與佛桑)錯落碼碯盤(次公唐書)
(裴行儉平郅攴遮匐獲馬腦盤廣二尺文采粲然軍吏捧之趍跌盤碎行儉色不少吝杜詩内府殷紅碼碯盤)堂後種
秋菊碎金收辟寒(厚酉陽雜爼魏明帝時昆明國貢辟寒鳥常吐金屑如粟鑄之可以爲器宫人爭以)
(鳥所吐金爲釵釧謂之辟寒金以鳥不畏寒也宫人相嘲弄曰不服辟寒金那得帝王心)草木如有情慰
此芳歲闌幽人正獨樂不知行路難(厚行路難言悲傷世路艱難及)
(離别之意出吳故樂府解題下卷)
詩人固多感花發憶兩京(子仁杜詩春日春盤細生采忽憶兩京梅花發)石榴
有正色(厚莊子四者孰知天下之正色哉)玉樹真虚名(次公此暗使揚雄事雄作甘泉賦云翠玉)
(樹之青葱晉左思詆雄以爲生非其壤虚而無證而顔師古注則云武帝所作集衆寶爲之用供神耳非謂自然生之以正左思之)
(失至宋敏求作長安志引南陽宫記曰甘泉宫北有槐樹今謂之玉樹根幹盤峙耆舊相傳咸以爲此樹即甘泉賦所謂玉樹青葱)
(者則玉樹又假名矣今先生因子由庭下之花有名玉樹者乃借左思論揚雄玉樹之名爲虚故云真虚名耳)粲粲秋
菊花卓爲霜中英萸盤照重九纈蘂兩鮮明
幽居有古意義井分西墻誰云三伏熱止湏一杯
凉先生坐忍渴羣囂自披猖(次公北史王晞傳帝欲以晞爲侍中晞曰人主恩私)
(何由可保萬一披猖求退無地)衆散徐酌飲逡巡味尤長(厚晉阮籍嘗群行冒熱渴)
(甚逆旅有井衆人競趍之籍獨逡巡在後湏飲者畢乃進)
先生飯土塯(縯韓子堯舜飯土塯啜土型)無物與劉义(援唐書劉义持韓愈金數)
(斤去曰此䛕墓中人得爾不若與劉君爲夀)何以娱醉客時嗅砌下花井水
分西鄰竹隂借東家蕭然行脚僧一身寄天涯(致約)
(按先生在惠州與廣西憲曹司勲帖云某惟少子隨侍全是一行脚僧但喫些酒肉耳)
東齋手種栢今復幾尺長知有桓司馬榛茆爲遮
藏(次公桓司馬應是桓魋也有墓在徐州〇子仁史記孔子世家孔子適宋與弟子習禮大樹下宋司馬桓魋欲殺孔子拔其樹孔)
(子遂去今詩盖用此也趙注妄引桓魋墓在徐州所種栢在其墓下誤矣所謂知有桓司馬云者恐栢樹遭伐故遮護之耳詳味其)
(一篇大意可見也)近聞南臺松新枝出餘僵年來此懷抱豈
敢驚凡亡(厚莊子楚王與凡君坐少焉楚王左右曰凡亡者三凡君曰凡之亡也不足以喪吾存夫凡之亡不足喪)
(吾有則楚之存不足以存存由是觀之凡未始亡楚未始存)
新居巳覆瓦無復風雨憂(厚杜甫茅屋爲秋風所破歌安得廣厦千萬間大庇天下寒士)
(俱歡顔風雨不動安如山〇仲逹楊子曰震風凌雨然後知厦屋之爲帡幪也)榿栽與籠竹小詩亦
可求(次公杜甫憑何十少府邕覓榿栽絶句云飽聞榿木三年大與致溪邊十畒隂又有從韋二明府處覓綿竹詩云華)
(軒靄靄他年到綿竹亭亭出縣高又堂成詩榿株碍日吟風葉籠竹和煙滴露梢)尚欲煩貳師刺山
出飛流(縯漢書貳師將軍李廣利師行無水拔佩刀刺山飛泉湧出)應湏鑿百井兩綆
載一牛
遷居之夕聞鄰舍兒誦書欣然而作
幽居亂蛙黽生理半人禽跫然已可喜(縯莊子逃空虚者聞人足)
(音跫然而喜矣)況聞絃誦音兒聲自圓美誰家兩青衿(厚詩青青)
(子衿註云青衿青領也學子之所服也)且欣習齊咻(援孟子有楚大夫欲其子之齊語也使齊人傳之而)
(衆楚人咻之雖日撻而求其齊也不可得巳)未敢笑越吟(縯史記莊舄越人仕楚在病楚王曰舄越之鄙)
(人也今日入楚冨貴矣必思於越使人往聽之則真爲越聲也)九齡起韶石(次公唐張九齡韶州曲江縣人)
(韶州有奏韶之石)姜子家日南(次公姜子姜公輔也有高才敷奏詳亮德宗器之乃愛州日南人)吾
道無南北(高傳灯錄第二十三祖問盧居士曰嶺南無佛性若何爲得佛曰人即有南北佛性豈然)安知
不生今海闊尚挂斗天高欲横參荆棘短墻缺燈
火破屋深引書與相和置酒仍獨斟可以侑我醉
琅然如玉琴(次公杜詩泉聲帶玉琴又李白詩長作玉琴聲)
新居
(黍言一銖一黍之重也廋藏也論語曰人焉廋哉)
堂宇詩四十一首
中隠堂詩(并叙)
岐山宰王君紳其祖故蜀人也避亂來長安
而遂家焉其居第園圃有名長安城中號中
隱堂者是也予之長安王君以書戒其子弟
邀予遊且乞詩甚勤因爲作此五篇(商老前地理志京兆)
(尹縣十二其一曰長安高帝五年置惠帝初城六年成)
去蜀初逃難遊秦遂不歸園荒喬木老堂在昔人
非(子仁丁令威云城郭雖故人民非古詩云山川良是皆人非)鑿石清泉激開門野鶴
飛(王杜詩野鶴清晨飛)退居吾久念長恐此心違(次公此篇以言王君之祖自蜀)
(而來長安也杜詩翻用寸心違)
徑轉如脩蟒坡垂似伏鼇樹從何代有人與此堂
高好古嗟生晚(縯退之石鼔詩云嗟余好古生苦晚)偷閑厭久勞王孫早
歸隠塵土汗君袍(次公此篇以招王君之歸也劉安招隱士云王孫游兮不歸又陸機詩京洛多風塵)
(素衣化爲淄〇師杜詩早歸來塵土汗衣眼易眯堯卿晉王導嘗遇西風起舉扇自蔽曰元規塵汙人退之詩勿使塵泥汗樂天)
(詩青袍塵土涴皆疾世之語也先生此两句勉王君亦使早爲退休之計)
二月驚梅晚幽香此地無(堯卿此二句叙堂前景也盖長安梅花最少而開又晚故有是)
(句韓退之詩二月初驚見草芽盖氣候稍晚故凡開者皆晚不獨梅耳杜詩丹橘黃柑此地無)依依慰遠客
皎皎似吳姝不恨故園隔空嗟芳歲徂春深桃杏
亂笑汝益羈孤(次公此篇專詠梅花也落句汝者指梅花也杜甫於决明花云凉風蕭蕭吹汝急堯卿此)
(託興也此地絶少而又開晚堂前乃有一株正當桃杏亂時則梅之羇孤可知矣盖以桃杏喻小人梅喻君子顔延之見其子峻立)
(宅謂曰善爲之母令笑汝拙謝希逸賦云羇孤近進羈孤者清潔耿介不羣之貌永叔詩山溪桃杏少意思自趁時節開春風)
翠石如鸚鵡何年别海壖(次公此篇專詠石也杜詩萬里戎王子何年别月支壖而宣切)
(注云江河邊地也)莫隨南使遠載壓渭舟偏巳伴喬松老那
知故國遷(次公意者此石乃漢唐故苑中物所以云耳也)金人解辭漢汝獨不
澘然(縯李賀有金銅仙人辭漢歌其序云宫官旣坼盤仙人臨載乃潜然泣下盖漢武鑄金銅仙人捧盤承露魏明八年)
(取歸洛也〇杜詩戎王子異花之名也)
都城更幾姓(次公西都賦曰三成帝畿注曰周秦漢也周之姓姬秦之姓嬴前漢都之姓劉前秦據之姓苻)
(後秦文據之姓姚唐都之姓李是爲更幾姓矣)到處有殘碑古隧埋蝌蚪崩崖
露伏龜(信民夏英公竦古文四声韵序曰科斗書古文也所謂蒼頡本體形多頭麄尾細腹狀團圓似水虫之科斗也)
(〇次公此篇專賦碑也科蚪古篆字之一種退之有蝌蚪書記伏龜所以載碑也〇堯卿隋制五品以上立碑螭首龜趺)安排
壯亭榭收拾費金貲岣螻何須到韓公浪自悲(縯退)
(日休詩劉根昔成道兹塢四百年毿毿被其體號爲綠毛仙〇次公唐大中年有禅師居南岳忽見一物綠毛覆體人行而前師曰𡭗)
(何時至此其物曰爾知晉宋乎爾知姚泓乎我則泓也)
秀州僧夲瑩静照堂
鳥囚不忘飛馬繫嘗念馳靜中不自勝不若聽所
之君看厭事人無事乃更悲(子仁史記陳軫謂犀首曰公何好飲也曰無事也軫)
(謂曰吾令公厭事可乎)貧賤苦形勞冨貴嗟神疲作堂名靜照
此語子謂誰江湖隠淪士豈無適時資老死不自
惜扁舟自娛嬉從之恐莫見况肯從我爲(次公此篇先生主意)
(以言僧不便可謂之静盖言凢天下之人或貧賤或冨貴皆不免於動也如鳥之囚如馬之繫本亦處靜矣而鳥不忘飛馬常念馳未)
(嘗無意於動也其不能自勝於囚繫之間不若聽其飛馳矣故厭事在動爲之中旣已厭之矣及其無事之間則又悲也貧賤之勞形)
(與冨貴之疲神曷嘗静而無事哉乃更謂本瑩之爲此堂將以告誰而能静也惟隠淪於江湖者以扁舟爲樂不以適時爲事而後)
(能静猶是之人從之猶不可而况從我輩乎觀此亦以譏本瑩之在人間亦不能終静也)
石蒼舒醉墨堂(子仁蒼舒京兆人字才美善行草人謂得草聖三昧宫爲承事郎通)
(判保安軍嘗爲丞相汲郡吕公微仲所薦不達而卒)
人生識字憂患始(次公杜詩子雲識字終投閣)姓名粗記可以休(縯項)
(籍少時學書不成其季父梁怒之籍曰書足以記姓名而巳不足學請學萬人敵)何用草書誇神速
(厚杜詩醉歌行緫角草書又神速世上兒子徒紛紛)開卷戃怳令人愁(次公張衡賦神戃怳以疑)
(愁明可曰退之詩怳惚使人愁)我嘗好之每自笑君有此病何年瘳
自言其中有至樂適意無異逍遥遊(次公莊子有至樂逍遥遊二篇)
近者作堂名醉墨如飲美酒銷百憂乃知柳子語
不妄病嗜土炭如珍羞(縯柳子厚荅崔黯書云凡人好辝工書皆病癖也吾嘗見病心腹人)
(有㗖土炭嗜酸鹹者不得則大戚觀吾子之意亦戚矣)君於此蓺亦云至堆墻敗筆
如山丘(厚唐長沙僧懷素好草書弃筆堆積埋於山下號曰筆塚)興來一揮百紙盡(次公)
(杜甫八哀詩言嚴武日閱書百紙盡)駿馬倏忽踏九州我書意造本無
法(師曹景宗爲人自恃尙勝書字不解不以問人皆以意造)點畫信手煩推求胡爲議
論獨見假隻字片紙皆藏收不减鍾張君自足(縯王)
(右軍云吾真書過鍾而草故不减張僕以爲真如鍾草不及張見法帖懷素書鍾繇張芝也)下方羅趙我
亦優(援羅叔景趙元嗣與張伯英並時見稱於西州而矜巧自與衆頗惑之故伯英自稱上比崔杜不足下方羅趙有餘)
不須臨池更苦學完取絹素充衾禂(援張伯英臨池學書池水盡黑)
(家之衣帛必書而後練之)
次韻子由綠筠堂(任熙寕元年戊申作)
愛竹能延客求詩剰挂墻風梢千纛亂(堯卿宋子京詩穊竹森煙)
(纛)月影萬夫長(縯杜牧晚晴賦竹林外裹兮十萬丈夫甲刃樅樅密陣而環侍)谷鳥驚棋
響山蜂識酒香只應陶靖節會聽北牎凉(援陶潜云夏月虚閑)
(高卧北䆫之下清風䬃然至自謂羲皇上人世號曰靖節先生)
傅堯俞濟源草堂(堯卿堯俞字欽之孟州濟源縣有別業)
微官共有田園興(縯陶淵明歸去來田園將蕪胡不歸)老罷方尋隠退
廬栽種成隂十年事(縯史記十年之計樹之以木)倉皇求買萬金
無先生卜築臨清濟(邦衡按洞天福地記濟瀆源出王屋山名沉水係清源王所理)喬木
如今似畫圖鄰里亦知偏愛竹春來相與護龍雛
(縯後漢方技傳費長房以青竹杖投葛陂中化爲龍厚盧仝詩萬籜抱龍兒〇孝祥襄沔記辛仲宣多植竹截竹爲麗人問其故仲)
(宣曰我性爱竹好酒欲今此二物相並耳)
越州張中舍夀樂堂
青山偃蹇如高人常時不肯入官府(子仁後漢逸民傳龐公居峴山)
(之南未嘗入城府)高人自與山有素不待招邀滿庭戶卧龍
蟠屈半東州萬室鱗鱗枕其股背之不見與無同
狐裘反衣無乃魯(縯揚子廌匡衡於史高曰冨貴在身而列士不譽是有狐白之裘而反衣之也)張
君眼力覷天奥(次公退之詩文字覷天巧)能遣荆榛化堂宇持頥
宴坐不出門(次公莊子漁父左手據膝右手持頥)收攬竒秀得十五(子仁)
(唐史拔十得五)才多事少厭閑寂卧看雲煙變風雨笋如玉
筯椹如簮強飲且爲山作主不憂兒輩知此樂(縯謝)
(安嘗謂王羲之曰中年以來傷於哀樂與親友别輒作數日惡羲之曰年在桑榆自然至此正頼絲竹陶寫常恐兒輩覺損其歡樂)
(之趣)但恐造物怪多取春濃睡足午牎明想見新茶
如潑乳
海會寺清心堂(沈堂在無量壽佛閣西北法照大師房舊有石刻今亡)
南郭子綦初喪我(縯莊子南郭子綦曰今者吾喪我汝知之乎)西來逹磨尚
求心(厚傳燈錄載慧可謂逹磨曰我心未寧乞師與安師曰將心來與汝安曰覓心了不可得師曰與汝安心竟〇師逹)
(麽西來不立文字直指人心見性悟道)此堂不說有清濁遊客自觀隨淺
深兩歲頻爲山水役一溪長照雪霜侵(叔用寺前之溪發源自天目)
(即錦溪也下餘杭即爲苕溪)紛紛無𥙷竟何事慙愧高人閉戶吟
刀同年草堂
不用長竿矯繡衣(縯阮咸與叔父籍居道南諸阮居道北北阮冨而南阮貧七月七日北阮盛曬衣服)
(皆錦綉燦目咸以竿挂大犢鼻於庭人或怪之荅曰未能免俗聊復爾耳)南園北第兩參差青
山有約長當戶流水無情自入池歲久酴醿渾欲
合春來楊柳不勝垂(次公杜詩白頭搔更短渾欲不騰簮)主人不用怱
怱去正是紅梅着子時
平山堂次王居卿祠部韻
高會日陪山簡醉(縯山簡鎮襄陽于時四方宼亂簡優游卒歲唯酒是耽飲于習氏之池輙醉名曰高)
(陽池矣)狂言屢發次公醒(縯蓋寬饒字次公曰母多酌我我乃酒狂魏其笑曰次公醒而狂何)
(必酒也)酒如人面天然白(汪傳燈錄丹霞見石頭和尚云我子天然)山向吾曹
分外青江上飛雲來北固檻前脩竹憶南屏(次公北固潤州)
(山也蓋先生自杭來潤因見脩竹而思親也)六朝興廢餘丘壠(堯卿劉夢得西塞懷古云西晉樓船)
(下益州金陵王氣漠然收千尋鐡鎖沉江底一片降旗出石頭此云餘丘壠用此意也〇楊金陵六朝記云吳孫氏四主五十六年)
(東晉司馬氏十一帝一百四年宋劉氏八主六十年齊蕭氏七主二十四年梁蕭氏四主五十六年陳陳氏五主三十四年)空
使姦雄笑寧馨(次公奸雄言桓温也孔子家語言少正卯曰此乃人之奸雄者温過淮泗踐北境與僚属)
(登平山乘樓眺瞩中原慨然曰遂使神州陸沉百年丘墟王夷甫諸人不得不任其責寧馨兒王夷甫也王衍字夷甫緫角嘗造山)
(濤人嗟嘆良久旣去目而送之曰何物老嫗生此寧馨兒然誤天下蒼生者未必非此人也堯卿宋廢帝子業性凶悖其母疾篤召之)
(帝曰病人間多鬼那可往其母怒謂侍者將刀來破我腹那得生寧馨兒)
蘇州姚氏三瑞堂(姚氏世以孝稱〇任熙寕六年癸丑先生在杭州作)
君不見董邵南隠居行義孝且慈天公亦恐無人
知故令雞狗相哺兒又令韓老爲作詩(縯董召南壽州安豊人家)
(有乳狗出而求食雞爲拾虫蟻以哺其兒兒不食焉則以翼覆之韓愈爲作董生行云壽州属縣有安豊唐貞元年時縣人董生召)
(南隠居行義於其中人曰嗟哉董生孝且慈人不識惟有天公知生祥下瑞無時期家有乳狗出求食雞來哺其兒啄啄庭中拾虫)
(蟻哺之不食鳴声悲全篇見退之文集)爾來三百年名與淮水東南馳此
人世不乏此事亦時有楓橋三瑞皆目見(安國吳郡圖經云楓)
(橋在吳縣西九里)天意宛在虞鰥後(厚有鰥在下曰虞舜盖姚氏所自出)惟有此詩
非昔人君更往求無價手
西齋
西齋深且明中有六尺牀(次公晉武賜賀循以六尺牀又賀革有六尺方牀思義未逹則)
(横卧其上又樂天詩新簟六尺牀)病夫朝睡足(彦才杜牧之詩平生睡足處雲夢澤南州)危坐覺
日長昏昏旣非醉踽踽亦非狂(厚孟子古之人行何爲踽踽凉凉)褰
衣竹風下穆然中微凉(次公宋玉風賦云其風中人)起行西園中
草木含幽香榴花開一枝桑棗沃以光(彦忠曰詩桑之未落其葉)
(沃若)鳴鳩得美蔭(次公莊子有一蟬方得美蔭以忘其身)困立忘飛翔黃鳥
亦自喜新音變圓吭(次公謝雲運詩園林變鳴禽)杖藜觀物化亦
以觀我生(厚劉禹錫賦觀物之餘遂觀我生〇次公觀我生字雖出易而使劉禹錫語大率詩人使字有來處所謂捨祖)
(而取孫)萬物各得時我生日皇皇(任淵明云善萬物之得時感吾生之行休)
張安道樂全堂(次公莊子樂全之謂得志)
列子馭風殊不惡猶被莊生譏數數(縯莊子逍遥篇曰列子馭風而)
(行冷然善也旬有五日而後返彼於致福者未數數然也)步兵飲酒中散琴(厚晉阮籍傳籍本有濟世)
(之心属魏晉之際天下多故名士少有全者由是不與世事遂酣飲爲常聞步兵厨人善釀有貯酒三百斛乃求爲步兵校尉援)
(嵇康傳康爲中散大夫彈琴詠詩自足於懷著琴賦見於文選)於此得全非至樂樂全居
士全於天(次公莊子聖人全於天)維摩丈室空翛然(縯維摩經言舍利佛來見)
(其室中無有牀坐維摩見神通力湏弥燈王遣三萬二千獅子座來入維摩之室)平生痛飲今不飲
無琴不獨琴無絃(厚陶潜蓄素琴一張徽絃不具每撫而和之曰但識琴巾趣何勞絃上声)我公
天與英雄表龍章鳳姿照魚鳥(援嵇康土木形骸不自藻節龍章鳳姿天質自)
(然)但令端委坐廟堂(次公晉謝鯤曰端委廟堂使百寮任職則臣不如庾亮一丘一壑自謂過)
(之)北狄西戎談笑了如今老去苦思歸小字親書
寄我詩試問樂全全底事無全何處更求虧
張寺丞益齋
張子作齋舍而以益爲名吾聞之夫子求益非速
成(縯子曰非求益者也欲速成者也)譬如遠遊客日夜事征行今年適
燕薊明年走蠻荆東觀盡滄海西涉渭與涇歸來
閉戶坐八方在軒庭又如學醫人識病由飽更風
雨晦明淫(厚左傳大有六氣淫生六疾隂淫寒疾陽淫熱疾風淫末疾雨淫腹疾晦淫惑疾明淫心疾)跛蹩
瘖聾盲虚實在其脉靜躁在其情榮枯在其色壽
夭在其形苟能閱千人望見知死生爲學務日益
此言當自程爲道貴日損此理在旣盈(次公老子爲學日益爲道)
(日損)願君書此詩以爲益齋銘
杜介熙熙堂(堯卿介字幾先)
﨑嶇世路最先回窈窕華堂手自開(次公窈窕深邃之義婦去來辭)
(云旣窈窕以尋壑亦﨑嶇而經丘)咄咄何曾書怪事(縯殷浩雖被放黜口無怨言但終日書空作咄)
(咄怪事四字而巳〇堯卿杜詩安能學衆口咄咄空咨嗟)熙熙長覺似春臺(厚老子衆人熙熙如享大)
(牢如登春臺)白砂碧玉味方永(援韓湘詩琴彈碧玉調爐養白硃砂〇師神仙殷七七詩琴彈碧玉)
(調藥煉白硃砂)黃紙紅旗心巳灰(縯樂天詩紅旗破賊非吾事黃紙除書無我名)遥想閉
門投轄飲(厚前漢陳遵嗜酒每大飲賓容滿堂閑門取客車轄投井中雖有急終不得去)鵾絃鐡撥
響如雷(援唐賀懷智以鵾鷄筋作琵琶絃用鐡撥彈又唐僧善本下撥一聲如雷)
和鮮于子駿鄆州新堂月夜二首(前次韻後不次)
去歲遊新堂春風雪銷後池中半篙水池上千尺
柳佳人如桃李胡蝶入衫䄂山川今何許疆界巳
分宿(次公此言鄆州與徐州)歲月不可思駛若舡放流繁華真
一夢寂寞兩榮朽惟有當時月依然照杯酒(縯李白詩)
(但願當歌對酒時月光長照金樽裏)應憐船上人坐穩不知漏(次公杜詩坐穏興悠哉)
明月入華池反照池上堂堂上隱几人(次公孟子隠几而坐莊子)
(隠几而卧)心與水月凉風螢已無迹露草時有光起觀
河漢流(厚杜詩河漢聲西流)步屧響長廊(次公袁粲爲丹陽尹嘗步屧白揚郊杜詩步屧隨春)
(風又蘇州圖經有響屧廊也)名都信繁會千指調絲簧先生病不
飲童子爲燒香獨作五字詩清絶如韋郎(厚白居易傳韋蘇州)
(歌行才䴡之外頗近興諷其五言詩又高雅閑澹自成一家之體)詩成月漸側皎皎兩相望
雪齋(杭僧法言作雪山於齋中)言公(即法言也)
君不見峩眉山西雪千里(次公宋玉招䰟云層冰峩峩飛雪千里)北望成
都如井底(縯唐史李德𥙿曰維州南界江陽岷山連嶺而西不知其極北望隴山積雪如玉東望成都若在井底)
春風百日吹不消五月行人如凍蟻紛紛市人爭
奪中誰信言公似贊公(次公唐大雲寺主謫在秦州老杜與之往還所謂與子成二老來往)
(亦風流者此也又云贊公釋門老學佛以治性)人間熱惱無處洗(倬華嚴經云以白旃檀塗身能)
(除一切熱惱又樂天詩旣無白旃檀何以除熱惱)故向西齋作雪峯我夢扁舟
適吳越長廊靜院燈如月開門不見人與牛(次公此即)
(禪頌所謂倏忽人牛俱不見者也)惟見空庭滿山雪(言師有詩見寄云林下閑看水牯牛)
王鞏清虚堂(次公晉阮瞻字千里清虚寡欲自得於懷定國名堂蓋取於此非止言景)
(物之清虚也)
清虚堂裏王居士閉眼觀心如止水(厚莊子莫鑑於流水師傳燈錄法)
(般禪師居牛頭山唐貞觀中四祖入山見師端坐自若祖問曰在此作什麽師曰觀心)水中照見萬象
空敢問堂中誰隠几(縯莊子南郭子綦隠几而坐顔成子遊侍於前曰何居乎形固可使如槁木心固可)
(使如死灰乎子綦曰今之隱几者非昔之隠几者也)吳興太守老且病堆案滿前
長渴睡(次公杜詩簿書堆案來相仍)願君勿笑反自觀夢幻去來
殊未巳長疑安石恐不免(縯謝安妻劉惔妹見家門冨貴而安獨静退乃謂曰丈夫不如)
(此也安掩鼻曰恐不免耳)未信犀首終無事(厚史記陳軫謂犀首曰公何好飲也曰無事也曰吾)
(令公厭事可乎)勿將一念住清虚居士與我蓋同耳
趙閱道高齋(沈冷齋夜話云趙閱道休官歸老三衢作高齋而居之與鍾山佛慧禪師)
(爲方外交)
見公奔走謂公勞聞公引退云公高(堯卿趙清献公年未七十告老)
(于朝不許請之不已元豊二年二月加太子少保致仕年七十二矣退居于衢有溪石松竹之勝東南高士多從之游朝廷有事郊)
(廟再起公侍祠不至其子㞦通判温州從公游天台鴈蕩吳越間榮之㞦代還朝見上顧問公甚厚以㞦提舉浙東西常平以便其)
(養㞦復侍公游杭始公自杭致仕杭人留公不得行公曰六年當復來至是適六歲矣杭人德公如見父母以疾還衢)公心
底處有高下夢幻去來隨所遭不知高齋竟何義
此名之設緣吾曹公年四十巳得道俗緣未盡餘
伊臯(次公伊則伊尹臯則臯陶言尚餘經濟之具耳倬圓澤謂李生曰俗緣未盡慎勿相近)功名冨貴
俱逆旅(縯莊子哀樂之來吾不能禦其去弗能止悲夫世人直爲物逆旅耳)黃金知繫何人
袍超然巳了一大事(次公一大事即禪家所謂了生死之說)掛冠而去眞
秋毫(厚南史陶弘景永明十年脫朝服掛神武門上表辭禄)坐看猿猱落罟網兩
手未肯置所操乃知賢逹與愚陋豈直相去九牛
毛(縯或問華譚曰諺言人之相去如九牛毛寧有此理乎譚對曰昔者許由巢父讓天子之貴市道小人爭半錢之利此之相去)
(何啻九牛毛也)長松百尺不自覺企而羡者蓬與蒿(次公韓詩自慙青蒿)
(倚長松)我欲贏糧往問道(次公莊子南榮趎之見老聃贏糧七日)未應舉臂
辭盧敖(厚淮南子盧敖遊乎北海遇一若士敖自謂觀乎六合之外若士舉臂而竦身遂入雲中敖歎曰猶黃鵠之與)
(壤蟲不亦悲哉)
南堂五首
江上西山半隠堤此邦臺館一時西南堂獨有西
南向(子仁東坡圖云南堂在州治南一里俯臨大江)卧看千帆落淺溪(次公劉禹錫詩沉舟)
(側畔千忛過)
暮年眼力嗟猶在多病顛毛却未華(倬蔡邕賦華顛丈人蓋老者之)
(稱也)故作明牎書小字更開幽室養丹砂(魯直按先生與王定國書)
(云近有人惠丹砂少許光彩甚竒固不敢服然其教以飬火觀其變化聊以悅神度日)
他時雨夜困移床(子仁韋蘇州詩那知風雨夜復此對床眠)坐厭愁聲點客
腸(次公點字亦猶李賀云吳霜點歸鬢也)一聽南堂新瓦響似聞東塢小
荷香
山家爲割千房蜜稚子新畦五畒𬞞更有南堂堪
著客不憂門外故人車
掃地燒香閉閤眠(曹國史𥙷曰韋應物性高㓗鮮食寡慾所在焚香掃地而坐)簟紋如
水帳如煙(厚李白詩碧紗如煙隔䆫語)客來夢覺知何處挂起西
牎浪接天
陶子駿佚老堂二首
文舉與元禮尚得稱世舊(縯後漢孔融字文舉年十歲隨父詣京師時河南尹李膺以簡)
(重自居不妄接士賓勑外自非當世名人及與通家皆不得白融欲觀其人故造膺門語門者曰我是李君通家子弟門者言之&KR0574;)
(請融問曰高明祖父嘗與僕有恩舊乎曰然先君孔子與君先人李老君同德比義而相師友則融與君累世通家衆座莫不歎息)
淵明吾所師夫子乃其後掛冠不待年(厚陶弘景奉朝請脫朝服)
(掛神武門上表辭禄)亦豈爲五斗(任陶潜爲彭澤令郡遣督郵至吏白應束帶見之潜歎曰柰何吾不能爲)
(五斗米折腰事鄉里小人即日解印賦歸去來)我歌歸來引(余增損淵明歸去來以就聲律謂之歸來引)
千載信尚友(厚孟子論世尚友)相逢黃卷中(援狄仁傑曰黃卷中方與聖賢相對無)
(巳顔氏家訓曰黃卷五經赤軸三史鎮叔遯齋閑覧曰古人寫書皆用黃紙以蘖染之所以辟蠧也故謂之黃卷)何似
一杯酒(師晉張翰曰使我有身後名不如即時一杯酒)君醉我且歸明朝許來
否(縯陶淵明語客云我醉欲眠卿且去矣子仁李白詩我醉欲眠卿且去明朝有意抱琴來)
我從廬山來目送孤飛雲(倬唐史狄仁傑過太行見白雲孤飛云云)路逢陸
道士知是千歲人試問當時友虎溪巳埃塵(任陸道士)
(名脩静與僧慧遠陶淵明友善慧遠送客不過虎溪而送脩静常過焉)似聞佚老堂知是幾
世孫能爲五字詩仍戴漉酒巾(厚陶潜郡將候之值其酒熟取頭上葛巾漉酒)
(還復戴之)人呼小靖節自號葛天民(援當時呼淵眀爲靖節先生葛天民則淵明五)
(柳傳云則葛天氏之民歟無懷氏之民歟師杜甫詩上古葛天氏不貽黃屋憂)
溪隂堂
白水滿時雙鷺下綠槐高處一蟬吟酒醒門外三
竿日(次公南齊書天文志永明五年十一月丁亥日出三竿失色黃色赤暈劉禹錫竹枝詞有日出三竿春霧消)卧
看溪南十畒隂(縯杜詩飽聞榿木三年大與致溪邊十畒隂)
登州孫氏松堂
萬松誰種巳摐摐(次公杜牧晚晴賦甲刃摐摐密陣而環侍摐初江反)半嶺蒼雲
映此邦露重珠纓蒙翠蓋風來石齒碎寒江(堯卿孟郊聮句)
(云簷瀉碎江喧)浮空兩竹横南閣倒景扶桑射北牎(次公倒景扶桑言日)
(也梁元帝纂要云景在上日反景在下曰倒景又司馬相如大人賦貫列缺之倒景兮涉豊隆之滂濞張宴注曰倒景氣去地四千)
(里其景皆倒在下也淮南子日出於暘谷入於咸他拂於扶桑是謂晨明)坐待夕烽傳海嶠(次公)
(夕烽邊郡有之平安火也登州雖傍海而扼高麗矣)重城歸去踏逢逢(次公逢音龐鼓声也劉禹)
(錫詩雞人一唱鼓逢逢亦其類也〇堯卿退之詩云中虚得暴下避冷卧北牎不踏曉鼔朝安眠聽逢逢)
與趙陳同過歐陽叔弼所治小齋戲作
江湖渺故國(厚杜詩江湖渺霽天)風雨傾舊廬東來三十年
愧此一束書(縯退之小兒詩殆我來京師止携一束書辛勤三十年以有此室廬)尺椽亦何
有(次公顔延年詩臺館無尺椽)而我常客居羡君開此窒容膝眞
有餘(援陶潜歸去來云審容膝之易安)拊牀琴動摇弄筆牎明虚後
夜龍作雨天明雪填渠(時方禱雨龍祠作此句時星斗粲然四更風雨大至明日乃雪)夢
回聞剥啄(厚退之剥啄行剥剥啄啄有客至門)誰呼陳趙予(堯卿先生詩話云元祐六年十)
(月二十六日禱雨張龍公會景貺履常二歐陽子作詩云後夜龍作雨天明雪填渠夢回聞剥啄誰呼陳趙予景貺拊掌曰句法甚)
(新前人未有此法季默曰有之長官請客吏請客目曰主簿少府我即此語也)添丁走沽酒(縯盧仝之子曰)
(添丁仝詩集中有示添丁詩)通德起挽𬞞(厚通德伶玄之妾樊通德也能言趙飛燕姊妹事玄爲作飛燕)
(外傳也)主孟當㗖我(次公國語晉優施謂里克妻曰王孟㗖我我教兹暇豫事注大夫之妻從夫稱主而)
(其徒誦老子日玄之又玄衆妙之門余曰妙一而已容可衆乎道士笑曰一巳陋矣何妙之有若審妙也)
(雖衆可也)
湛然無觀古真人我獨觀此衆妙門(縯老子玄之又玄衆妙之門次公)
(先生之意謂衆妙門者無它湛然無觀是矣)夫物芸芸各歸根(厚老子未物芸芸各歸其根)妙
中得一道乃存(事見題注)道人晨起開東軒趺座一醉
扶桑暾(次公淮南子云日出拂于扶桑暾則晨日之氣也子仁楚詞暾將出兮東方照吾檻兮扶桑注謂日始出東)
(方其容暾暾而盛貌也東方有扶桑之木其高萬仞日下浴於暘谷上拂於扶桑也)餘光照我玻瓈杯
倒射牎几清而温欲收月魄飡日䰟我自日月誰
使吞(厚黃庭經注吞日氣法常以日初出時東向叩齒九通呪畢瞑目握固存五色流霞來接一身於是日光流霞俱入)
(口中吞月法常以月初時西向叩齒十通呪畢瞑自握固存月色精光俱入口中能修此道則奔日月神仙也〇任道家言人身中自有日月)
虔州景德寺榮師湛然堂
卓然精明念不起(次公楞嚴經曰妙精明心又曰精明淨妙)兀然灰槁照不
滅(縯莊子形若槁木心若死灰)方定之時慧在定定慧照寂非两法
(次公楞嚴經言因戒生定因定發慧又云淨極光通逹寂照含虚空)妙湛揔持不動尊(次公此楞)
(嚴經中全語也)默然真入不二門(任維摩經言文殊師利問維摩詰何等是菩蕯不二法門時維摩詰)
(默然無言文殊師利歎曰善哉善哉乃至無有文字語言是真入不二法門也)語息則默非對語此
話要將周昜論(次公盖聲發則爲語聲止則爲默非語者終不默而默者終不語此二者本不相對也)
(子仁易復卦注云凡動息則静静非對動者也語息則默默非對語者也)諸方人人把雷電(次公)
(把雷雷言各檀其權也禪家謂掣電之機是巳)不容細看真頭面欲知妙湛與
揔持更問江東三語掾(任晉王戎問阮瞻曰聖人貴名教莊老明自然其旨同異瞻曰將無)
(同戎咨嗟良久即命辟之時人謂之三語掾)
寒食與器之游南塔寺寂照堂(頃按杭州圖經𣑽天寺在)
(鳳凰山乾德中吳越王錢氏建舊額南塔寺治平中改今額)
城南鐘鼔闘清新端爲投荒洗瘴塵揔是鏡空堂
上客(次公或云鏡空堂張安道之堂也未詳但先生有和聦上人詩云一悟鏡空老始知元澤賢)誰爲寂
照境中人(次公楞嚴經云湛然寂照)紅英掃地風驚曉綠葉成隂
雨洗春記取明年作寒食(次公歲時記去各至後一百五日有疾風甚雨謂之寒食)杏
花曾與此翁鄰(子仁退之杏花詩云居鄰北郭古寺空杏花兩株能白紅明年更發應更好道人莫忘鄰家翁)
張競辰永康所居萬卷堂(張熙明也)
君家四壁如相如(縯司馬相如家貧徒四壁立)卷藏天禄吞石渠(次公)
(天禄石渠皆漢閣名乃藏書處也今卷吞之則張侯所藏爲冨矣)豈惟鄴侯二萬軸(厚韓詩鄴)
(侯家多書插架三萬軸)家有世南行祕書(援國朝雜事唐太宗出幸有司則載書以從帝曰不)
(須虞世南在此行祕書也)兒童拍手笑何事(次公李白詩襄陽小兒齊拍手欄街爭唱白銅鞮路)
(人借問笑何事笑殺山翁醉似泥)笑人空腹談經義未許中郎得異書
(縯蔡邕入吳得王充論衡以爲談助及還許人称其才進曰不見異人當得異書)且與楊雄說竒字
(援揚雄傳劉棻常從問竒字注古文之異者也)清江縈山碧玉環(次公劉禹錫詩竹含天籟清商)
(樂水遶亭臺碧玉環)下有老龍千古閑知君好事家有酒化爲
老人夜扣關留侯之孫書滿腹(次公杜詩經書滿腹中張良封晉侯)玉凾
寶方何用讀(次公酉陽雜爼開元大旱祈雨西域僧請爲壇於昆明池之側凡七日水縮數尺其龍化老人)
(求救於孫思邈思邈謂曰我知昆明龍宫有仙方三十首若能示予予將救汝老人曰此方上帝不許妄傳今急矣固無所恡有頃)
(捧方至思邈曰爾但還無慮自是池水數日溢岸或曰張氏實有逢龍化老人之事亦借此用之)濠梁空復五
車多(次公惠子多方其書五車又惠子嘗遊於濠梁之上)圯上從來一編足(縯西漢張)
(良傳良嘗遊圯上見一老父出一編書授之曰讀是則爲王者師)
劉壯輿長官是是堂
間燕言仁義(子仁國語管子曰昔聖王之處士也使就間燕間燕則父與父言義子與子言孝任班固云)
(士相與言仁義於間燕)是非安可無(縯孟子無是非之心非人也)非非義之屬
是是仁之徒非非近乎訕是是近乎䛕(次公是是近乎諂非非近)
(乎訕不幸而過寕訕無謟此歐陽永叔非非堂記也先生用其說起意以爲此詩)當爲感麟翁善惡
分錙銖抑爲阮嗣宗臧否两含糊(次公感麟翁指言孔子也爲其感西狩獲)
(麟而作春秋也)劉君有家學三世道益孤陳古以刺今(厚詩大車)
(陳古以刺今大夫)紬史行天誅(次公紬音去聲前漢司馬遷爲太史令紬史記石室金匱之書)皎如
大明鏡百陋逢一姝鶚立時四顧何由擾群狐作
堂名是是自說行坦途孜孜善稱人不善自遠徂
(任左傳羊舌職曰禹稱善人不善人遠)願君置座右(援後漢崔援有座右銘)此語禹所
謨(次公意謂劉壯輿之學議論今古細繹舊史以行天誅其所去取之間醜陋者多而姝美者少不逃其明鑑之内又如秋)
(鶚之立彼小人如羣狐者何能擾我哉而乃以是是名堂異乎歐陽子之非非其說乃似游乎坦塗不與物齟齬而巳先生於是勉)
(而成之曰禹言予思日孜孜嘗好古言而稱揚善人使不善者自遠當學禹也)
夷陵縣歐陽永叔至喜堂
西陵有小邑自古控荆吳形勢今無用英雄久巳
無誰知有文伯遠謫自王都人去年年改堂傾歲
歲扶追思猶咎吕感歎亦憐朱(時朱太守爲公築此堂)舊種孤
楠老新霜一橘枯清篇留峽洞醉墨寫邦圖(三遊洞有)
(許夷陵圖經後有公題處)故老問行客長官今白鬚著書多念慮
許國減懽娛寄語公知否還須數倒壷
增刊校正王狀元集註分類東坡先生詩卷之三
