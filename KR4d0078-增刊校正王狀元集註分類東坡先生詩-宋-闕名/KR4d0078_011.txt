增刊校正王狀元集註分類東坡先生詩卷十一
燕飲下
詩十七首
次韻王定國謝韓子華過飲
楚有孫叔敖長城隱千里(縯宋檀道儕被誅曰乃壞汝萬里長城次公前漢劇孟隱若一敵國)
哀哉練裙子(厚南中劉峻見任眆諸子西華兄弟流離不能自振平生舊交莫有收䘏西華冬月著葛怶綀裙)
(路逢峻峻泫然而矜之)負薪躡破屣豈無故交親逝去如覆水
(次公李白詩覆水不可收)不如老優孟談笑託諧美(優孟事見寄吕穆仲寺丞詩)世
家不可恃如倚折足几祥符有賢相(次公祥符宋眞宗年號也賢相指言)
(文正公旦盖定國之祖也)手握天下砥懿敏亦名公(次公懿敏指言侍讀素也)三貴
德爵齒(厚孟子曰天不有逹尊三德一齒一爵一)盖棺今幾日(縯杜詩丈夫盖棺事始定)公
子誰料理(援晉王徽之爲桓冲騎兵參軍冲謂曰卿在府日久比當相料理)誰要卿料理
欲說且止止(次公佛書止止不湏說)宅相開府公(厚晉魏舒傳舒字陽元少孤爲外家)
(寗氏所養寗氏起宅相宅者云當出貴甥外祖母以盛氏甥小而慧意謂應之舒曰當爲外氏成此宅相堯卿文正公長女嫁韓憲)
(肅公子華乃王氏之甥爲開府儀同三司故有宅相開府之語)久爲蒼生起(縯晉謝安傳桓温請爲司馬將)
(發新亭高崧戲之曰卿屢違朝旨高臥東山諸人每相與言安石不肯出將如蒼生何蒼生今日亦將如卿何安有愧色)如何
垂老别(次公杜詩有垂老别篇)冰盤餽蒼耳(次公退之詩冰盤夏薦碧實脆老杜有驅豎子)
(摘蒼耳詩)親嫌妨鶚薦(厚後漢孔融薦禰衡書鷙鳥累百不如一鶚使衡立朝必有可觀)相對
發微泚(厚孟子其顙有泚睨而不視)新詩如彈丸(援南史王筠傳謝眺嘗見語云好詩圓美)
(流轉如彈丸)脫手不移晷我亦老賓客(縯杜詩甫也諸侯老賓客)苦語落
紈綺(次公班氏叙傳有云綺襦紈袴之間先生又有曰冰雪落綺紈)莫辭三上章有道
貧賤恥(縯論語邦有道貧且賤焉恥也)
次韻韓康公置酒見留
庭下黃花一醉同重來雪巘巳穹窿不應屢費譏
安石(援謝安字安石於山营墅樓館林木甚盛每携中外子姪往來遊集肴饌亦屢費百金世頗以此譏焉而安殊不以)
(屑意)但使無多酌次公(縯盖寬饒曰無多酌我我乃酒狂)鍾乳金釵人
似玉(厚牛僧孺自誇服鍾乳三千兩甚得力而歌舞之妓頗多白樂天有戲贈云鍾乳三千兩金釵十二行)鵾絃
鐡撥坐生風(援唐開元中賀申智善彈琵琶以石爲槽以鵾雞筋作絃用鐡撥彈之)少卿尚
有車茵在頗覺寬容勝弱翁(次公前漢丙吉字少卿馭吏嗜酒嘗從吉出醉嘔丞相車)
(上西曹主吏白欲斥之吉曰以醉飽之失去士使此人將復何所容西曹第忍之此不過汙丞相車茵耳魏相字弱翁爲郡守素有)
(威嚴寬饒字次公)
次韻王定國會飲清虚堂
何遜楊州又幾年官梅詩興故依然(縯老杜蜀州東閣詩東閣官梅動詩)
(興何如何遜在楊州堯卿梁何遜有詠早梅詩云枝横却月觀花遶凌風臺應知早飄落故逐上春來)何人可復
間季孟(次公晉王湛傳王濟之叔父也濟於帝稱其美帝曰誰比曰山濤巳下魏舒巳上湛聞曰欲處我季孟之間乎)
(師齊景公待孔子曰若季氏則吾不能以季孟之間待之)與子不妨中聖賢(見贈孫莘老七絶注)
卜築君方淮上郡歸心我巳劒南川(次公定國嘗爲楊州倅豈欲田)
(舍於揚州乎)此身正似蚕將老更盡春光一再眠
與莫同年雨中飲湖上
到處相逢是偶然夢中相對各華顛(倬蔡邕賦云華顛丈人盖老者)
(之稱也)還來一醉西湖雨不見跳珠十五年(次公先生往爲杭倅)
(日有詩云黑雲翻墨未遮山白雨跳珠亂入舡故今詩云爾堯卿杜牧詩云萬珠跳猛雨)
次韻詹適宣德小飲巽亭(伯恭圖經慶曆三年郡守蔣堂於舊治之)
(東南建巽亭以對江山之勝胡宿詩云武林天下竒巽亭境中絶)
君方夢謫仙(來詩記李白郎官湖)我亦弔文園(次公司馬相如爲孝文園令先生蜀)
(人有懷鄕之意故云)江上同三黜(縯柳下惠爲士師三黜次公是時先生出知杭州而詹嘗爲御史主簿謂)
(同三黜豈以自内而出外遂可言)天涯又一樽濤雷殷白晝梅雪耿(黃昏)
歸去多情雨應隨御史軒(詹嘗爲御史主簿援顔眞卿爲五原有冤獄久之不决眞卿至)
(監察御史使立辨之時久旱獄决乃雨郡人呼爲御史雨新添退之祈雨詩行看五馬入蕭颯巳隨軒)
次韻劉景文西湖席上(次公此杭州西湖也先生召還爲翰林承旨將雜杭)
(而同景文飲於西湖景緫叙曰五言之興諒非古但關西鄴文有詩而先生和之也下旣巳罕同何内江南頗爲異法)
二老長身屹兩峯(次公二老字祖出孟子言伯夷太公二老杜寄贊上人詩興子成二老又云玉山高)
(並兩峯寒)常撞大吕應黃鍾(次公黃鐘大吕以譬同声之相應也拔周禮奏黃鐘則必歌大吕)將
辭鄴下劉公幹(次公劉楨字公幹乃東平人魏文帝爲太子時在鄴宫所從者皆文士有七子之目而劉)
(楨在焉又江俺作雜體詩三十首此謝靈運所中集詩而於諸人中特取劉楨王粲二人)却見雲間陸
七龍(縯晉陸雲字士龍與荀隱字鳴鶴同在張華座上荀抗手曰日下荀鳴鶴雲對曰雲間陸士龍次公陸士龍指言子由)
(時元祐六年三月先生召還而子由是春除尚書右丞所以别劉而見子由也)白髮怜君略相似
青山許我定相從吾今官巳六百石慙愧當年邴
曼容(援前漢兩龔傳云琅琊邴漢兄子曼容亦飬志自修爲官不肯過六百石輒自免去故杜牧詩曰師友琅琊邴曼容)
次韻趙景貺督兩歐陽詩破陳酒戒
商也哀未散歲月忽巳秋祥琴雖未調餘悲不敢
留(縯卜商字子夏檀弓曰子夏旣除喪而見與之琴和之而不和彈之而不成声作而曰哀未忘也先王制禮弗敢過也)矧
此乃韻語未入金石流(次公晉宋人叶韻說話謂韻語今先生以詩爲韻語主意在勸歐陽作詩)
(未當得金石音韻之比也)羲之生五子(厚晉書王羲之字逸少有子七人其知名者凡五人曰玄之曰)
(疑之曰徽之曰操之曰獻之也子仁孟郊詩云獻子生五子羲之又有之)緫角出銀鈎(縯索靖作草書狀云)
(婉作銀鈎飄若驚鴟)吾家有二許(次公二許大許公蘇瓌小許公蘇頲)下筆兩不休
(援魏文帝典論載班固曰傳武仲以能属文爲蘭臺令史下筆不能自休)君言不能詩此語人
信不(次公自此以上皆以督兩歐陽詩也)千鍾斯爲堯百榼斯爲丘(縯孔叢)
(原君強子高酒曰堯飲千鍾孔子百䱄子路嗑嗑尚飲百榼古之聖賢無不能飲子何辭焉)陋矣陶士衡(厚陶)
(侃字士衡飲酒有定限常歡有餘而限己竭殷浩等勸更少進竟不從)當以太白浮(縯說苑魏文侯與大)
(夫飲使公乘不仁爲觴政曰飲不盡浮以太白文侯不盡不仁舉白浮君也)酒中那有失醉則
不驚鷗(次公列子海上之人狎鷗鳥杜詩杯渡不驚鷗也巳上詩句皆以破陳酒戒也)明當罰二
子巳洗兩玉舟(次公二子謂歐與陳也兩玉舟則先生實有揚州藥玉舡也)
叔弼云履常不飲故不作詩勸履常飲
我本畏酒人臨觴未嘗訴平生坐詩窮得句忍不
吐(次公雖畏酒而不辭酒雖緣詩窮困而猶吐句以詩酒之足樂也)吐酒茹好詩肝胃生
滓汙用此較得喪天豈不足付吾儕非二物歲月
誰與度悄焉得長愁爲計巳大誤二歐非無詩恨
子不飲故強爲釂一酌將非作愁具(次公飲盡酒曰釂出禮記此以勸履)
(常之飲也)成言如皎日援筆當自賦(次公盟誓之言謂之成言詩曰有如皎日)它年
五君詠山王一時數(縯竹林七賢是阮籍嵇康劉伶向秀阮咸山儔王戎而顔延年作五君詠不及)
(山儔王戎以二公之貴賤故也次公竹愁其做陶詩將非促齡具自賦之句此以勸復常開酒則叔弼自當賦詩成言以其一成而不变也)
十月十四日以病在告獨酌(次公翠柏不知秋言相不凋而不知有秋也)
翠柏不知秋(次公杜詩荆楊不知秋)空庭失搖落幽人得佳蔭
露坐方獨酌月華稍澄穆(厚前漢禮樂忘月穆人以金波日華曜以宣明)露氣
尤清薄小兒亦何知相語翁正樂銅鑪燒柏子石
鼎煑山藥(厚歐陽奉使道中寄坦師詩夜燃柏子煑山藥憶此東望無時休)一杯賞月露
萬象紛酬酢此生獨何幸風䌫欣初泊(厚退之詩有如乘風舡一縱不)
(可䌫)誓逃顔跖網(次公顔淵仁而夭盗跖不仁而壽皆不出天地之網)行赴喬松約(赤松子王喬皆)
(神仙)莫嫌風有待(厚莊子云列子馭風而行泠然善也旬有五日然後反彼於致福者未數數然也此雖免)
(乎行猶有所待也)謾欲戲寥廓泠然心境空彷彿來笙鶴(援神仙傳)
(王子晉好吹笙作鳳凰鳴後乘白鶴於緱氏山頭舉手謝時人而去)
獨酌試藥玉滑盞有懷諸君子明日望夜
月庭佳景不可失作詩招之
鎔鉛煑白石作玉真自欺(十朋詳見前十卷三月三日點燈會客詩注中)琢削爲
酒杯規模定州瓷荷心雖淺狹鏡面良渺瀰持此
壽佳客(厚杜詩主稱壽尊客筵秩宴此杯)到手不容辭(子仁歐陽送梅聖俞詩杯行到手莫)
(辭醉)曹侯天下平(次公曹侯指言同時姓曹人也漢書曰廷尉天下之平)定國豈其
師一飲至數石(縯前漢于定國爲廷尉用法稱平飲酒至數石不亂)温克頗似之
(援詩小宛人之齊聖飲酒温克)風流越王孫(次公指言景貺也乃越王之孫華原公之子)詩酒
屢出竒(厚陳平六出竒計)喜我有此客(縯晉書桓温請謝安爲司馬温甚喜言平生歡笑竟)
(日旣出温問左右曰嘗見我有此客不)玉杯不徒施請君詰歐陽問
疾來何遲(援維摩居士示病說法佛遣文珠問疾也)呼兒掃月榭(厚歐陽詩能來高人相就)
(飲爲子掃月開風榭)扶病及良時(厚樂天詩今日正閑天又暖子能扶病暫來無)
竹間亭小酌懷歐陽叔弼季默呈趙景貺
陳履常
歲暮自急景(厚文選鮑明遠賦窮隂殺節急景凋年)我閑方緩觴醉餘
西湖晚步轉北渚長(次公西湖北渚皆言穎州也)地坐略少長意行
無澗岡(次公劉禹錫蠻子歌意行無舊路又退之詩出入行澗岡)久知薺麥青稍見
榆柳黃盎盎春欲動(子仁杜牧之作李賀集序春之盎盎不足爲其和也)㶑㶑夜未
央(援詩夜如何其夜未央)水天鷗鷺静月露松檜香撫景方婉娩
(次公婉娩當是晼晚陸士衡歎逝賦云老晼晚而將返注云晼晚日暮也)懷人重凄凉豈無一
老兵(縯晉書謝弈嘗逼桓温飲温起走遂引温一老兵共飲曰失一老兵得一老兵亦何所怪温不之責)坐念
兩歐陽我意正麋鹿君材亦珪璋此會恐難久此
歡不可忘(子仁李太白詩明發首東路此歡焉可忘)
次韻致政張朝奉仍招晚食
掃白非黃精(縯杜詩掃除白髮黃精在看取它年冰雪容)輕身豈胡麻(縯本草胡)
(麻狀如狗蝨而莖方久服輕身不老)怪君仁而壽(致約語仁者壽)未覺生有涯(援莊子吾)
(生也有涯而知也無涯)曾經丹化米(次公神仙傳麻姑至蔡經家以經弟婦新産求少許米擲之墮地即)
(成丹砂謂以米䃿其穢也)親授棗如瓜(縯前漢郊祀志李少君言臣嘗遊海上見安期生食臣棗大如瓜)
雲蒸作霧楷(次公後漢張楷性好道術能作五里霧時關西人裴優亦能爲三里自以爲不如楷)火
滅噀雨巴(縯後漢欒巴爲尚書郎正朝大會得酒不飲西南噀之有司奏巴大不敬巴謝曰臣本縣成都失火故噀)
(酒以爲雨後成都奏火得雨而滅雨中作酒氣也)自此養鉛鼎無窮走河車(次公)
(道家修養有鉛汞之鼎隂眞君歌云北方正氣名河車而仙經云鉛絶河車空所作必無功鉛失河車絶萬事無所出)至今
許玉斧猶事萼綠華(君曾見永州何仙姑得藥餌之人疑其以此壽也故有丹化米萼綠華之句次)
(公許玉斧許長史之子許椽也群仙降其家事出真誥爲詳有女仙萼綠華者九疑山中羅郁也子仁韋應物萼綠華歌世淫濁兮)
(不可降胡不來兮玉斧家)我本三生人(縯圓澤歌曰三生石上舊精䰟賞月吟風不要論次公白樂天云世)
(說三生如不謬共疑巢許是前身)疇昔一念差(次公楊妃傳云恐由此一念又墮下界)前身或
草聖(援周越法書苑韋仲將以張芝爲草聖)習氣餘驚蛇(次公僧懷素草書如飛鳥出林驚蛇入草)
(子仁書訣墨藪鍾繇弟子宋翼作一放縱如驚蛇入草)儒臞謝赤松(縯司馬相如云列子之儒居山)
(澤間形容甚&KR0751;次公赤松子黃初平也乃墨翟張良願從之游者事見葛洪神仙傳也)佛縛慙丹霞(次公)
(傳燈錄丹霞天然禪師遇天大寒取木佛燒之人或譏之曰吾燒取舍利次公佛縛字維摩經云貪着禪味是菩薩縳)時時
一篇出擾擾四座譁清詩得可驚(次公退之招揚之罘云文字得我驚)
信美詞多夸回車入官府(次公倣龐士元傳云未嘗入城府也)治具隨貧
家(子仁前漢灌夫謂田纷曰將軍許過魏其魏其夫妻治貝至今未敢嘗食)萍虀與豆粥亦可
成咄嗟(縯晉書石崇爲客作豆粥咄嗟便辦每冬得韭萍虀王愷密問其帳下云豆至難熟䂊作熟末客來但作白粥)
(投之韭萍虀是擣韭根雜以麥苗耳)
次韻錢穆父會飲
弹冠恨不早(縯前漢王吉與貢禹爲友世稱王陽在位貢禹弹冠)挂冠常苦遲(厚後)
(漢逢萌斈通春秋時王莽殺其子宇萌即解冠挂東都城門將家属俘海客於遼東)盛服每假寐(援左傳宣二年)
(晉靈公不君趙宣子驟諫之公患之使鉏麑賊之晨往寢門闢矣盛服將朝尚早坐而假寐麑退而歎曰不忘恭敬民之主也)角
闕時伏思(次公角闕言帝闕之角也漢文七年未央宫東闕罘罳灾師古曰罘罳謂連闕曲閣也而釋各謂臣將入)
(議事於此復思也)東門未祖道(縯前漢疎廣爲太傅兄子受爲少傳在位五年廣謂受曰吾聞知足不辱)
(知止不殆遂父子謝病歸東都公卿大夫設祖道供帳東都門外送者車數百两)西山公拄頥(厚晉書王徽之)
(爲桓温參軍冲嘗謂曰卿在府日久比當相料理徽之初不酬荅直高視以手板柱頰云西山朝來致有爽氣耳)逝將
江海去安此麋鹿姿要當謀三徑(次公蔣詡開三徑又陶淵明嘗謂親朋曰)
(聊欲絃歌以爲三徑之資後作歸去來辭云三徑就荒松菊猶存)何暇擇一枝(縯莊子鷦鷯巢于深林不)
(過一枝)與君幾合散得酒忘醇醨君談似落屑(厚晉書胡母輔之字)
(彦國王澄嘗與人書曰彦國吐佳言如鋸木屑霏霏不絶)我飲如弈碁(世有作詩如弈碁弈碁如飲酒飲酒乃大戒)
(之語僕此二事皆不能居仁遯齋閑覧曰子瞻嘗自言平生三不如人謂着碁喫酒唱曲也)居官不任事
(厚晉書劉惔卒孫綽爲之誄曰居官無官官之事處事無事事之心時人以爲知言)造物真見私主人
獨賢勞(縯詩北山云我獨賢勞也)金榖方流馳行人亦束結杖杜
乃歸期(厚詩出車以劳還杖杜以勤歸也)公卿雖少安河流正東釃(次公)
(前漢溝洫志禹以爲河所從來者高水湍悍難以行平地數爲敗乃釃二渠以引其河註云釃分也元祐初黃河多决河當北流今)
(云東釃正言河之爲患也此後庚辰年先生有聞黃河已復北流詩則河不可東也)我得會稽去方回
良不癡(援晉書郄愔字方回上書桓温欲同獎王室其子超寸寸毀裂更爲上表乞會稽温大喜即以爲會稽太守)
立春日小集戲李端叔
白髮巳十載青春無一堪不驚新歲換聊與故人
談牛健民聲喜鴉嬌雪意酣(厚杜牧之詩鴉嬌村羃羃次公牧之詩又云碧池新)
(漲浴嬌鴉)霏微不到地和暖要宜蚕歲月斜川似(次公陶集有遊)
(斜川詩自序云辛丑歲三月五日天氣澄和風物閑美與二三鄰曲同遊斜川今先生立春日亦正月之初矣)風流曲
水慙(厚晉武帝問三日曲水之義尚書束晳曰周公初成洛邑因流水以泛酒又秦昭王三日上巳置酒河曲有金人捧)
(水心之劒乃因其處立曲水祠二漢相㳂皆爲盛集)行吟老燕代坐睡夢江潭(曾六)
(朝事迹江潭苑在建康東南二十里)丞掾頗哀援(縯後漢馬援爲隴西太守賓客故人日滿其門諸曹)
(時白外中援輙曰此丞掾之事何足相煩頗哀老子使得遨遊)歌呼誰怕參(援西漢曹參爲相國相舍後園)
(近吏舍吏日飲歌呼参遊後園聞吏醉乃反取酒張坐飲大歌呼與相和)衰懷久灰槁(縯莊子身若槁木心)
(如死灰)習氣尚饞貪白啖本河朔紅消真劒南(次公百啖或云)
(茘支名也未詳紅消梨名也堯祖紅消䏑川人能造以彘肉爲之一本作熊白來河北豬紅削劒南則知趙注非也)辛盤
得青韮(次公故事立春日作五辛盤也)臘酒是黃柑(次公黃柑以釀酒乃洞庭春色也)歸
卧殘燈帳醒聞葉打庵須煩李居士重說後三三
(厚宗門統要無着和尚游五臺到山下遇一老僧問曰此間佛法如何住持僧曰凡聖同居龍蛇混雜無着曰多少衆老僧曰前三)
(三後三三無着和尚罔測)
用過韻冬至與諸生飲
小酒生黎法(厚國朝會要今儋崖萬安皆與黎爲境其服属州縣者乃熟黎其居山洞無征者爲生黎)
(次公按地志儋州俗呼山嶺爲黎人居其間號曰生黎也)乾糟瓦盎中芳辛知
有毒滴瀝取無窮凍醴寒初泫春醅暖更饛(次公)
(氣滿之貌也)華夷兩樽合醉笑一歡同里閈峩山比田
園震澤東(次公峩山指言眉州在峩眉山之北也震澤指言常州先生有田在常州州有震澤即太湖也)歸
期那敢說安訊不曾通鶴髮驚全白犀圍尚半紅
愁顔解符老壽耳闘吳翁得榖鵝初飽亡猫鼠益
豐黃薑收土芋蒼耳斫霜叢(子翬唐王旻山居要錄云收蒼耳法取末經霜者又)
(先主有蒼耳帖)兒瘦緣儲藥奴肥爲種菘頻頻非竊食(次公揚子頻頻)
(之黨甚於鸒斯亦賊夫粮食而巳矣)數數尚乘風(縯莊子曰列子御風而行其於致福者未數數然也)河
伯方夸若(援莊子秋水河伯順流而行至於北海東面而視不見水端於是河伯始旋其面目望洋向若而歎曰野)
(語有之曰聞道百以爲莫巳若者我之謂也)靈媧自舞馮(厚楚詞遠游章使湘靈鼓瑟兮令海若舞馮夷)
(又司馬相如大人賦云使靈媧鼓瑟而舞馮夷)歸途䧟泥淖炬火燎茆蓬膝上
王文度(縯晉王坦之字文度父述愛之雖長大猶抱置膝上)家傳張長公(次公史記釋之爲延)
(尉不阿守法景帝時爲太子釋之劾不下公車後事景帝歲餘爲淮南王相猶尚以前過也久之釋之卒其子曰摯字長公官至大)
(夫免以不能取容當世故終身不仕長公於陶淵明集有贊陳子昂李白詩皆及之)和詩仍醉墨戲海
亂群鴻(厚隋智果師論王羲之書如群鴻戲海)
小飲公謹舟中
青泥赤日午相烘走扣船䆫柳影中輟我東坡無
限睡當君南浦不貲風坐看邸報談适叟閑說滁
山憶醉翁(縯迃叟司馬君實醉翁歐陽永叔)此去澄江三萬頃只應明
月照還空
與閑山居士小飲
一杯連坐兩髯棋數片深紅入座飛十分㶑灔君
休訴且看桃花好面皮(唐人詩云未見桃花面皮先作杏花眼孔)
試選詩八首
監試呈諸試官(邦衡按先生文集年譜熙寕五年先生在杭州監試)
我本山中人寒苦盗寸廪文詞雖少作勉強非天
禀旣得旋廢忘懶惰今十稔麻衣如再着墨水真
可飲(縯梁試進士不中程者飲以墨水援唐嚴選舉之法棘圍舉人至渴有飲墨水者子仁北齊選舉濫者飲墨水一斗)
每聞科詔下白汗如流瀋此邦東南會多士敢題
品芻蕘盡蘭蓀香不數葵荏貧家見珠貝眩晃自
難審緬懷嘉祐初文格變巳甚(次公嘉祐初文格彫&KR0866;磔裂如劉幾魏宜之属)
千金碎全璧百衲收寸錦調和椒桂釅咀嚼沙礫
磣廣眉成半額(厚馬廖言城中好廣眉四方皆半額)學步歸踔踸(縯莊子壽陵餘)
(子學行於邯鄲未能得國又失其敌步匍匐而歸又云夔以一足踸踔而行踸丑甚反踔勅角反)維時老宗
伯(援言歐陽永叔也)氣壓羣兒凛蛟龍不世出魚鮪初驚淰
(縯禮運以龍爲畜故魚鮪不淰淰魚駭貌)至音久乃信知味猶食椹(縯詩泮宫翩彼飛鴞)
(集于泮林食我桑椹懷我好音)至今天下士微管幾左袵(縯微管仲吾其被髮左袵)
(矣)謂當千載後石室祠高朕(厚高朕漢末爲蜀郡守興設學校修周公禮殿邦人立石)
(室祠之在文翁石室傍)爾來又一變此學初誰諗權衡破舊法
芻豢笑凡餁高言追衞樂(次公衛玠樂廣言其時尚虚無之學也)篆刻鄙
曹沈(次公曹植沈約言時以詩賦爲篆刻而不用也)先生周孔出第子淵騫寢
(次公楊子或問淵騫曰在寢)却顧老鈍&KR2399;頑朴謝䥴鋟諸君况才傑
容我懶且噤聊欲廢書眠(次公邊孝先懶讀書但欲眠)秋濤舂午枕
試院煎茶(次公唐陸羽撰茶經宋朝張君房作茶譜丁謂撰茶錄)
蟹眼巳過魚眼生(任蔡君謨作茶辨辨水泉煮飲等極爲詳備有蟹眼魚眼用湯之法潘茶經云兄候)
(湯有三沸如魚眼微有聲爲一沸四向如涌泉連珠爲第二沸騰波鼓浪爲三沸則湯老)颼颼欲作松風
鳴蒙茸出磨細珠落眩轉遶甌飛雪輕銀缾瀉湯
誇第二(縯惠山泉煎茶爲第二次公此乃是尋常點茶時先略傾鉼中湯方點謂之第二湯也)未識古
人煎水意(古語云煎水不煎茶)君不見昔時李生好客手自煎
貴從活火發新泉(縯因話錄李約嗜茶能自煎謂人曰茶湏緩火炙活火煎活火謂炭之有熖方熾者)
又不見今時潞公煎茶學西蜀定州花瓷琢紅玉
我今貧病常苦饑分無玉盌捧蛾眉且學公家作
茗飲塼爐石銚行相隨不用撑腸拄腹文字五千
卷(厚盧仝謝孟諫議寄新茶詩三捥搜枯腸惟有文字五千卷)但願一甌常及睡足日
高時(厚盧仝新茶詩日高丈五睡正濃軍將打門驚周公)
催試官考較戲作
八月十五夜月色隨處好不擇茅簷與市樓況我
官居似蓬島鳳咮堂前野橘香劒潭橋畔秋荷老
八月十八潮(養源按至和中吕昌明所定浙江潮候云春秋同候初三十八未正潮)壯觀天
下無鵾鵬水擊三千里(縯莊子北溟有魚其名爲鯤化而爲烏其名爲鵬其徙於南溟也水)
(擊三千里)組練長驅十萬夫(厚楚子重伐吴使鄧廖帥組甲三百被練三千以侵吳次公十萬夫三)
(字借杜牧之晚晴賦中語命竹爲十萬丈夫)紅旗青蓋互明滅(次公紅旗青蓋言弄潮也)黑
沙白浪相吞屠人生會合古難必此景此行那兩
得願君聞此添蠟燭門外白袍如鵠立
八月十七復登望海樓自和前篇是日牓
出與試官五人復留五首
樓上煙雲怪不來樓前飛紙落成堆非關文字須
重看却被江山未放回
眼昏燭暗細行斜考閱精彊外巳誇明日失杯君
莫怪早知安足不成蛇(縯陳軫曰人有遺舍人一巵酒者舍人相謂曰畫地爲蛇蛇先成者)
(獨飲之一人曰吾蛇先成吾能爲之足人奪之酒曰蛇固无足今爲之足非蛇也)
亂山遮曉擁千層睡美初凉撼不譍昨夜酒行君
屢歎定知歸夢到吳興
天台桂子爲誰香(厚唐垂拱中天台桂子落十餘日方止陸龜蒙詩注子仁白樂天詩遥想吾師行道)
(處天台桂子落紛紛)倦聽空階夜點凉頼有明朝看潮在萬人
空巷鬪新粧(眼眩矣身如在舟中)
秋花不見眼花紅身在孤舟兀兀中(次公言在試院中秋花不得見但見)
(眼花紅而巳)細雨作寒知有意未教金菊出蒿蓬
書畫上詩三十三首
和子由論書(次公子由首詩本爲謝先生寄碑在東軒集其序云荅子瞻兄寄示十五碑)
吾雖不善書曉書莫如我苟能通其意常謂不學
可(堯卿善學書者湏得書外之意如晉陶侃用法得法外意也魯直常謂東坡心通性得於翰墨之外子由詩云吾兄自善書無)
(取無不可)貌妍容有嚬(次公莊子内篇云西施病捧心而嚬)璧美何妨橢(次公橢音)
(吐火切𡭗雅云&KR1853;小而橢注云具狹而長曰橢師圓而長曰橢)端莊雜流麗剛健含婀娜
好之每自譏不謂子亦頗書成輒弃去繆被旁人
裹皆云本闊落結束入細麽(次公先生自謂人言其字體如此也)子詩亦
見推(堯卿子由詩云願從兄發之洗硯處兄左)語重未敢荷邇來又學射力
薄愁官笴(官箭十二把吾能不一把箭耳)多好竟無成不精安用夥
(厚音禍史記陳涉傳客曰夥涉之爲王沈沉者楚人謂多爲夥)何當盡屏去萬事付懶惰
吾聞古書法守駿莫如跛世俗筆苦驕衆中強嵬
騀(堯卿嵬騀不安帖貌也說文謂馬搖頭曰騀)鍾張忽巳遠(縯鍾繇張芝也)此語與時
左(子仁按子由首篇左字一聯上又有鎻字一韻此乃闕焉未詳)新添(書字闊落則失之太疎而不結密乃能結束至入細麽字之能事畢矣)
和人求筆跡
麥光鋪几淨無瑕(次公麥光紙名盖南中竹紙之流今成都以麻屑競爲之矣)入夜青
燈照眼花從此剡藤真可吊(縯唐舒元輿作吊剡溪藤文言今之錯爲文者皆夭閼剡)
(藤者也剡藤可作紙)半紆春蚓綰秋蛇(援唐太宗論蕭子雲書行行若縈春蚓字字如綰秋蛇譏无骨)
(力也出王羲之傳後)
過廣愛寺見三學演師觀楊惠之塑寶山
朱瑶畫文殊普賢三首
寓世身如夢安閑日似年敗蒲飜覆卧破祴再三
連勸客眠風竹(師杜詩嗜酒愛風竹)長齋飲石泉回頭萬事
錯自笑覺師賢(次公此篇以言演師也)
妙迹苦難尋兹山見幾層亂峰螺䯻出絶磵陣雲
崩(次公天官書陣雲如立垣)措意元同畫觀空欲問僧莫教林下
意終老歎何曾(任僧靈徹詩相逢盡道休官去林下何曾見一人)
朱瑶唐晚軰(縯瑶唐末人善畫世傅吳道子畫多瑶筆)得法尚雄深滿寺空
遺跡何人識苦心(次公杜詩更覺良工心獨苦師杜詩識子用心苦)長廊歌雨
脚破壁撼鍾音成敗無窮事他年復弔今(次公使蘭亭記後之)
(視今亦猶今之之視昔之意)
李頎秀才善畫山以兩軸見寄仍有詩次
韻荅之
平生自是箇中人欲向漁舟便寫真詩句對君難
出手雲泉勸我早抽身年來白髮驚秋速(次公白樂天有白髮)
(感秋之詩)長恐青山與世新(縯劉禹錫詩不改南山色其餘事事新)從此北歸
休悵望囊中收得武陵春
柳氏二外甥求筆迹二首
退筆如山未足珍(厚太平廣記僧智永學書敗筆如丘山次公懷素自得草書三昧弃筆埋積於山下)
(號筆塚)讀書萬卷始通神(縯杜詩讀書被萬卷下筆如有神子仁杜詩書貴瘦硬方通神)君
家自有元和脚(縯柳公權在唐元和間書有名劉禹錫酬柳宗元詩柳家新樣元和脚且盡薑芽㰸手徒)
莫厭家雞更問人(後庾征西翼書少與王右軍齊名右軍後進翼猶不分在荆州與都下人書云小兒)
(軰賤家雞愛野雉皆學右軍書)
一紙行書兩絶詩遂良鬚鬢巳成絲(縯禇遂良有一帖云即日遂良鬚)
(髮盡白)何當火急傳家法欲見誠懸筆諫時(厚柳公權字誠懸唐)
(穆宗問公權用筆法對曰心正則筆正筆正乃可法矣時帝荒縱改容俉其筆諫也)
贈寫真何充秀才
君不見潞州別駕眼如電(次公潞州別駕唐明皇也縯王戎神彩秀徹視日不眩裴揩曰)
(戎眼爛爛如巖下電)左手挂弓撗撚箭(堯卿唐明皇英武善射初封臨淄王爲潞州别駕尚書譚錄云)
(潞州啓聖宫有明皇欹枕斜書壁處腰鼓馬槽並在明皇有一目微斜故作横撚箭之狀)又不見雪中騎
驢孟浩然皺眉吟詩肩聳山(任浩然事見大雪青州道上寄孔周翰詩注)飢
寒富貴兩安在空有遺像留人間此身常擬同
外物浮雲變化無蹤跡問君何苦寫我真君言好之
聊自適黃冠野服山家容(縯郊特牲野夫黃冠草服)意欲置我山
巖中(次公顧愷之爲謝鯤像在石巖裏云此子宜置丘壑中鯤自謂一丘一壑過於庾亮)勲名將相今
何限往寫褒公與鄂公(縯杜甫丹青引凌煙功臣少顔色將軍下筆開生面良相頭上進賢)
(冠猛將腰間大羽箭褒公鄂公毛髮動英資颯爽來酣戰褒公叚志玄鄂公尉遲敬德)
次韻周邠寄鴈蕩山圖二首(縯鴈蕩山在温州樂清縣天不)
(竒秀然自古圖䐑未嘗有言者祥符中方有人見之此時尚未有名按西域書阿羅漢諾詎羅居震旦東南大)
(海際鴈蕩山芙蓉峯龍湫唐貫林爲諾詎羅贊有鴈蕩經行雲漠漠龍湫宴坐雨濛濛之句此山南有芙蓉峯)
(下有芙蓉驛前臨大海然未知鴈蕩龍湫所在後因伐木始見此山山頂有大池相傳以爲鴈蕩下有二潭水)
(以爲龍湫有經行峽宴坐峯此昏後人以貫休詩名之)
指點先憑採藥翁丹青化出大槐宫(縯唐廣陵淳于棼嘗夢見人引入大)
(城有金書題曰大槐安國其王以女妻棼拜爲南柯太守及覺尋其所經由乃宅南大槐下一蟻穴耳)眼明小閣
浮煙翠齒冷新詩嚼雪風二華行觀雄陜右(厚太華在華州)
(華隂縣南少華居其西佐命之山也)九仙今巳壓京東(將赴河中密邇泰華九仙在東武竒秀不)
(减鴈蕩也)此生的有尋山分巳覺温台落手中(厚鴈蕩山在温州而)
(台州有天台山也杜甫詩不意青草湖扁舟落吾手)
西湖三載與君同(堯卿公通守杭州時開沮知錢塘縣)馬入塵埃鶴入籠
東海獨來看出日(縯漢官儀曰泰山東南名曰日觀雞一鳴時見日始出子仁秦始皇作石橋欲過海)
(看日出處)石橋先去踏長虹(次公石橋在天台山路不盈尺長數十丈下臨絶澗惟忘其身然後)
(能濟渡得平路始見天台山蔚然有瓊楼玉闕天堂碧林釀泉仙物畢具也)遥知別後添華髮時
向樽前說病翁所恨蜀山君未見它年攜手醉郫
筒(厚華陽風俗錄曰郫人刳竹之大者傾春釀於筒閉以藕絲包以蕉葉信宿馨香逹於林外然後断之以献俗號郫筒酒杜詩)
(酒憶鄆筒不用沽倬山濤治蜀之郫城用筠管釀酴醿作酒浹旬方開香聞百步故蜀人傳其法效之)
書韓幹牧馬圖(饒韓幹大梁人王右丞維見其畫遂推獎之官至太府寺丞善寫貌)
(人物尤工鞍馬)
南山之下汧渭之間(縯汧水出隴州汧源縣東南至鳳翔&KR0593;縣入于渭非子居大丘好馬及畜善飬)
(息之周孝王召使主馬于汧渭之間馬大蕃息)想見開元天寶年八坊分屯隘
秦川四十萬疋如雲煙(厚唐初得突厥馬二千疋又得隋馬三千於赤岸澤徙之隴右以太)
(僕少卿張萬歲領群牧自貞觀至麟德四十年間馬七十萬六千置八坊八坊之馬爲四十八監置八坊使領監跨蘭渭秦原四州)
(猶以爲地狹更析八監布列河西後以戎狄外侵牧馬乖散開元初馬二十四萬十三年加至四十五萬監牧使王毛仲扈從東封)
(以馬數萬疋從每色爲一隊望之如雲錦焉次公按唐兵志八坊一曰保樂二曰甘露三曰南普潤四曰北普潤五曰歧陽六曰太)
(平七曰宜禄八曰安定八坊之田千二百三十頃募民耕之以給芻秣開元中馬至四十三萬老杜天育驃騎歌云當時四十萬疋)
(馬)騅駓駰駱驪騮騵(厚蒼白雜毛曰騅黃白雜毛曰駓隂白雜毛曰駰白馬黑鬛曰駱黑曰驪赤身)
(黑鬛曰騮以上見䮐頌註註騮馬白腹曰騵見尔雅)白魚赤兔騂皇䮧(縯𡭗雅曰一目白&KR1486;二目)
(白魚註似魚目也引詩有驔有魚赤兔吕布馬名當時歌曰人中有吕布馬中有赤兔赤黃曰騂黃曰皇見䮐頌註䭾䮧馬名也)
龍顱鳳頸獰且妍(次公劉琬馬賦云龍頭烏目麟腹虎胷老杜胡馬行鳳臆麟鬐未易識)竒
姿逸德隱駑頑碧眼胡兒手足鮮歲時翦刷供帝
閑(厚尚乘掌天子之御左右六閑緫十二閑爲二廐一曰祥驎二曰鳳苑)柘袍臨池侍三千
紅粧照日光流淵(次公李白詩日照紅粧水底明)樓下玉螭吐清寒
往來蹙踏生飛湍衆工䑛筆和朱鉛(縯莊子宋元君將畫圖衆史皆)
(至䑛筆和墨)先生曹覇弟子韓廐馬多肉凥睢圓肉中
畫骨誇尤難(援杜甫丹青引云弟子韓幹早入室亦能畫馬窮殊相幹唯畫肉不畫骨忍使騏騮氣凋喪)
金羈玉勒繡羅鞍鞭箠刻烙傷天全(縯莊子言伯樂曰我善治馬燒)
(之剔之刻之烙之編之以羈靮連之以皂棧而馬之死者十二三矣)不如此圖近自然平沙
細草荒芊綿驚鴻脫兔争後先(厚曹植賦翩若驚鴻宛若游龍孫武言終如脫)
(兔敵不及拒)王良挾策飛上天(援王良趙簡子時馭者天文志漢中四星曰天駟旁一星曰王)
(良王良策馬陣騎滿野)何必俯首服短轅(次公先生詩案云此譏執政大臣無能如良之能御)
(者何必折節干求進用也子仁晉蔡謨戲王導短犢轅車)
章質夫寄惠崔徽真(援崔徽河中娼婦也裴敬中以興元幕使河中與徽相從)
(者累月敬中使罷還徽不能從情懷怨抑後數月東州幕白知退將自河中歸徽乃託人寫真因捧書謂如退)
(曰爲妾謂敬中崔徽一旦不及卷中人徽且爲卿死矣元稹爲作崔徽歌)
玉釵半脫雲垂耳(次公華岳雲煙傳雲髮垂耳堯卿郭子横洞冥記曰元鼎元年起招靈閣有一神女)
(留一玉釵以與帝帝以賜趙婕妤至昭帝元鳳中宫人猶見此釵共謀欲碎之明日視釵匣惟見白燕直飛升天後宫人常作玉釵)
(因名玉燕釵李賀詩云寒鬢斜釵玉燕光)亭亭芙蓉在秋水(倬文選第十四云歲暮寒飈及秋水落芙)
(蕖)當時薄命一酸辛千古華堂奉君子(堯卿白樂天陵園妾顔色)
(如花命如葉命如葉薄將奈何一奉寢宫日月多)水邊何處無麗人近前試看
丞相嗔(厚杜甫麗人行三月三日天氣新長安水邊多麗人又云炙手可熱勢絶倫愼莫近前丞相嗔)不如
丹青不解語(縯太液池千葉白蓮盛開明皇與妃子宴賞帝指妃曰何如此解語花)世間言語
元非真知君被惱更愁絶卷贈老夫驚老拙爲君
援筆賦梅花未害廣平心似鐡(援皮日休作桃花賦其序云余嘗慕宋廣平璟)
(之爲相貞資勁質剛態毅狀疑其鐡腸而石心不解吐婉媚詞然觀其文而有梅花賦清便冨豔得南朝徐庾體殊不類其爲人也)
韓幹十四馬(詳見前牧馬圖注)
二馬並驅攅八蹄(次公李賀許公子鄭姬歌云兩馬八蹄踏蘭花貼以並駈二字則並駈爭先也)二
馬宛頸[騣-凶+(鬯-匕)]尾齊一馬任前雙舉後(次公韓非子伯樂教相踶馬者二人其一)
(云踶馬者舉後而任前)一馬却避長鳴嘶老髯奚官騎且顧前
身作馬通馬語(縯奚官飬馬之役者劉三復能說三生事自云作馬馬渴則望驛而嘶傷蹄則連心痛)
後有八疋飲且行微流赴吻若有聲前者旣濟出
林鶴後者欲涉鶴俛啄(厚東方朔爲隱語云&KR2385;益高者鶴俛啄也)最後一疋
馬中龍(縯周礼馬八尺以上爲龍)不嘶不動尾搖風韓生畫馬真
是馬蘇子作詩如見畫(倬歐陽文忠公盤車圖詩云古昼畫意不畫形梅詩詠物無隱情志)
(形得意知者寡不若見詩如見畫)世無伯樂亦無韓此詩此畫誰當看
贈寫御容妙善師
憶昔射策干先皇(次公射策字出前漢今以言試賢良時耳先皇仁宗皇帝也先生中賢)
(良科於仁宗朝)珠簾翠幄分兩廂紫衣中使下傳詔跪捧冉
冉聞天香仰觀昡晃目生暈但見曉色開扶桑(縯淮)
(南子曰日出暘谷登于扶桑入于虞淵)迎陽晚出步就坐(厚迎陽禁中門名)絳紗玉
斧光照廊野人不識日月角(信民鄭元尚書中候注云日角謂庭中骨起狀如角)
彷彿尚記重瞳光(援漢光武日角而帝王世紀載舜目重瞳堯卿唐李遠贈寫御容李長史詩)
(云乍分隆凖山河秀初點重瞳日月明)三年歸來真一夢橋山松檜棲風
霜(縯黃帝葬橋山)天容玉色誰敢畫老師古寺晝閑房夢中
神授心有得覺來信手筆巳忘幅巾常服儼不動
孤臣入門涕自滂元老侑坐湏眉古虎臣侍立冠
劒長平生慣寫龍鳳質(縯唐太宗方四歲有書生相之曰龍鳳之姿天日之表必能濟世安)
(民厚唐書李揆傳云龍章鳳姿士不見其用麞頭鼠目子乃求官耶次公晉書嵇康傳身長七尺八寸人以爲龍章鳳姿天質)
(自然也)肯顧草間猿與麞都人踏破鐡門限(縯唐智永禅師工筆)
(札有盛名人多求書者如市戶限穿穴乃作鐡門限以拒之出尚書故實)黃金白璧空堆牀(次公)
(黃金白璧所以爲謝之物也虞卿傳一見賜黃金百鎰白璧一双)爾來摹寫亦到我爲是
先帝白髮郎(厚前漢馮唐傳文帝輦過問唐曰父老何自爲郎家何在其以實對而左太冲詠史詩曰馮唐)
(豈不偉白首不見招)不湏覧鏡坐自了明年乞身歸故鄕(詳見董諸)
(郎中注子仁杜詩上䟽乞骸骨黃冠歸故鄕)
續麗人行(李仲謀家有周昉畫背面欠伸内人極精戲作此詩謝名畫記云周昉字景玄官至)
(宣州長安)
深宫無人春日長沉香亭北百花香(縯開元中禁中重牡丹得四本紅紫)
(淺紅通白者上植於興慶池東沉香亭前會花方繁開上與太真妃遊賞命李亀年持金花牋宣賜輸林供奉李白進清平謂詞三)
(章其三曰名花傾国兩相歡長得君王帶笑看觧釋春風无限恨沉香亭北倚欄干事見樂史李翰林文集序堯卿唐明皇以外國)
(貢沉香材而作沉香亭)美人睡起薄梳洗燕舞鶯啼空斷腸(次公)
(孟郊詩鶯啼燕語春城裏)畫工欲畫無窮意背立東風初破睡(次公)
(温庭筠詩背立鞦韆下)若教回首却嫣然陽城下蔡俱風靡(厚宋)
(玉賦東家之子嫣然一笑惑陽城迷下蔡堯卿曰陽城下蔡二縣楚之貴介公子所封)杜陵飢客眼長
寒(堯卿杜子美自謂衣不盖体常寄食於人奔走不暇常恐轉苑溝壑可謂飢客矣又詩云秋山眼冷䰟未歸)蹇驢
破帽隨金鞍隔花臨水時一見只許腰肢背後看
(厚杜甫䴡人行背後何所見珠壓腰衱穩稱身)心醉歸來苑屋底方信人間有
西子(次公西子字出孟子)君不見孟光舉案與眉齊(援梁鴻至吳爲人賃春每)
(歸妻孟光爲具食舉按斉眉)何曾背面傷春啼
僕曩於長安陳漢卿家見吳道子畫佛碎
爛可惜其後十餘年復見之於鮮于子駿
家則巳粧背完好子駿見遺作詩謝之
貴人金多身復閑(縯蘇秦謂其嫂曰何前倨而後恭也曰見季子位高金多耳)争買書
畫不計錢巳將鐡石充逸少(殷鐡石梁武帝時人今法帖大王書中有鐡石字)更
𥙷朱繇爲道玄(世所收吳畫多朱繇筆也師朱繇唐未人善畫)煙薰屋漏裝玉
軸(敬夫書苑顔魯公與懷素同學草書於鄔兵曹或問張長史見公孫大娘舞剱器始得低昂回翔之狀兵曹亦有之乎懷素以)
(古釵脚對魯公曰何如屋漏痕)鹿皮蒼璧知誰賢(厚漢武帝造白鹿皮幣令王侯朝覲必以薦璧)
(顔異曰今王侯朝賀以蒼璧直數千而皮薦反四十万本末不稱)吳生畫佛本神授夢中
化作飛空仙覺來落筆不經意神妙獨到秋毫顛
(師畫斷有神品妙品)我昔長安見此畫歎息至寶空澘然素絲
斷續不忍看巳作胡蝶飛聮翩(次公小說載一道人爲戲術碎剪絹作胡蝶而)
(飛少選復如故或有藏其一蝶而絹亦虧如蝶之大)君能收拾爲𥙷綴體質散落
嗟神全志公彷彿見刀尺(少雲傳燈錄寶誌禪師宋太始初忽徒跣執錫杖頭擐剪刀尺)
(士庶皆共事之)脩羅天女猶雄妍如觀老杜飛鳥句脫字
欲𥙷知無緣(縯歐陽公詩話云陳從易舍人初得杜甫詩集文多脫誤至送蔡都尉詩云身輕一鳥其下脫一字)
(公與數客各以一字𥙷之或云集或云落或云起或云下其後得善本乃是身輕一烏過)問君乞得良有
意欲將俗眼爲洗湔貴人一見定羞怍錦囊千紙
何足捐(惠安畫史世人或有貲置錦嚢玉軸以爲珍祕開之或笑倒)不須更用博麻縷
付與一炬隨飛煙
李思訓畫長江絶島圖(饒唐張彦遠名畫記云李思訓林父之伯父也)
(善丹青官至武衛大將軍)
山蒼蒼江茫茫小孤大孤江中央(希声同安志小孤山在宿松縣東南一百)
(二十里與江州彭澤縣接界)崖崩路絶猿鳥去惟有喬木攙天長
客舟何處來棹歌中流時抑揚(子仁漢武秋風詞云横中流兮揚素波簫鼓鳴)
(兮發棹歌)沙平風軟望不到孤山久與船低昂峩峩兩
煙鬟曉鏡開新粧(堯卿阿房賦云明星熒熒開粧鏡也綠雲擾擾梳曉鬟也)舟中賈客
莫漫狂小孤前年嫁彭郎(厚歐陽永叔歸田錄云江南有小孤山在水中嶷然獨立而出)
(轉孤爲姑江則有一石磯謂之澎浪磯遂轉爲彭郎磯云彭郎小姑壻也余嘗過小孤山庿下見庿像乃一婦人俚俗之訛乃至於此)
陳季常所畜朱陳村嫁娶圖(堯卿朱陳村在徐州古豐縣去縣)
(遠而官亊少處深山中民俗淳質一村惟朱陳兩姓世爲昏姻民安其土无羈旅行役之勤故多壽考白樂天)
(朱陳村詩云徐州古豊縣有村曰朱陳去縣百餘里桑麻青氛氲機梭聲軋軋牛馿走紜紜女汲澗中水男採)
(山上薪縣遠官事少山深人俗淳有財不行商有丁不入軍家家守村業頭白不出門生爲陳村民死爲陳村)
(塵田中老與幼相見何欣欣一村唯兩姓世世爲婚姻親疎居有族少長游有群黃雞與白酒歡會不隔旬生)
(者不遠别嫁娶先近鄰死者不遠葬墳墓多遶村旣安生與死不苦形與神所以多壽老往往見玄孫)
何年顧陸丹青手(次公顧愷之陸探微也考杜逸詩云洛陽無限丹青手還有工夫畫我無堯祖名畫)
(記顧愷之字長康小字虎頭晉陵無錫人陸探微吳人也謝赫論江左人畫顧長康陸探微皆爲上品)畫作朱陳
嫁娶圖聞道一村唯兩姓(事詳見題下注)不將門戶買崔盧
(援唐初流俗以崔盧李鄭爲名族太宗曰我與東山崔盧李鄭舊旣無嫌爲其世代衰微巳無冠盖猶自云士大夫婚姻之間則多)
(邀錢幣才識凡下偃仰自高販鬻松檟依託冨貴不觧人間何爲重之命高士廉等刊正其姓氏云)
我是朱陳舊史君(次公先生自密移徐自徐移湖自湖謫來黃故云耳)勸農曾入
杏花村而今風物那堪畫縣吏催錢夜打門(縯退之董生行)
(門外唯有吏日來徵租更索錢)
郭祥正家醉畫竹石壁上郭作詩爲謝且
遺古銅劒二
枯腸得酒芒角出肝肺槎牙生竹石森然欲作不
可回寫向君家雪色壁平生好詩仍好畫書墻涴
壁長遭罵(次公劉禹錫荅柳子厚詩小兒弄筆不能嗔涴壁書牎且賞勤又杜詩頗遭官長罵)不瞋不
罵喜有餘世間誰復如君者一雙銅劒秋水光兩
首新詩争劒鋩劒在牀頭詩在手不知誰作蛟龍
吼(次公杜詩把壁開樽飲我酒酒酣擊劒蛟龍吼)
高郵陳直躬處士畫鴈二首(任元豊八年乙丑作)
野鴈見人時未起意先改君從何處看得此無人
態無乃槁木形(次公莊子形若槁木心若死灰)人禽兩自在北風振
枯葦(次公風言振亦莊子風振海而不能驚也)微雪落璀璀慘澹雲水昏
(次公世說載道一道人善爲辭嘗途中逢雪人問其狀曰先集其慘澹)晶熒沙礫碎弋人悵
何篡(縯楊子鴻飛冥冥弋人何篡焉)一舉眇江海
衆禽事紛争野鴈獨閑㓗徐行意自得俯仰若有
節我衰寄江湖老伴雜鵝鴨作書問陳子曉景畫
苕霅(次公苕霅湖州二溪名也地志云霅者四水激射之聲蓋四水合爲一溪曰苕溪曰前溪曰餘不溪與霅溪也)依
依聚圓沙(次公杜詩野松明細火宿鴈聚圓沙)稍稍動斜月先鳴獨鼓翅
(次公先嗚字左傳先數子嗚)吹亂蘆花雪
雍秀才畫草蟲八物
促織(無巳遯齋閑覧云蟋蟀類多凡數十種惟聲織織然者爲促織)
月叢號耿耿露葉泣漙漙(次公選云秋河曙耿耿又李白古風云秋露如白玉漙溥下庭)
(際)夜長不自暖(子仁退之詩露螢不自暖)那憂公子寒
蟬(秦遯齋閑覧云古以夏鳴爲蜩秋鳴爲蟬)
蛻形汙濁中(次公史記屈原傳云自濯淖汙泥之中嬋蛻於濁穢以浮遊塵埃之外)羽翼便翾
好秋來間何闊(次公漢書云間何闊逢諸葛)巳抱寒莖槁
蝦蟇
晘目知誰瞋皤腹空自脹(縯左傳宋城華元爲植廵功城者謳曰睅其目皤其腹于思于)
(思弃甲復來邦衡文子云昔有龍逢蛙海濱龍問蛙曰汝之喜怒何如曰吾怒則先之以努眼次之以腹脹)慎勿困
蜈蚣飢蛇不汝放(次公世言蝦蟇蜈蚣蛇三物相值皆不動彼此畏食也)
蜣蜋
洪鍾起暗室飄瓦落中庭誰言轉丸手(次公五代史有云如奔蘇合之丸而)
(取蜣蜋之轉師莊子蜣蜋之智在於轉丸堯卿崔豹古今注曰蜣蜋一名轉丸)能作殷雷聲(次公詩有殷其雷篇)
天水牛(十朋遯齋閑覧云皂角木五六月多大黑甲虫俗呼爲天牛)
兩角徒自長空飛不服箱(縯詩皖彼牽牛不以服箱)爲牛竟何事
利吻穴枯桑
蝎虎
跋跂有足蛇脉脉無角龍(任東方朔傳武帝置守宫盂下方朔別蓍布筭射之曰以爲龍)
(又無角以爲蛇又有足跋跋脉脉善緣壁是非守宫即蜥蝪)爲虎君勿笑食盡蠆尾蟲
(次公蠆尾指言蝎其蠆在尾左傳有云子爲蠆尾)
蝸牛
腥涎不滿殼聊足以自濡(次公王立之詩話云先生作蝸牛詩云中弱不勝觸外堅聊自)
(郛後改云腥涎不滿殼聊足以自濡余以改者爲勝)升高不知回竟作粘壁枯
鬼蝶(共父酉陽雜爼曰居士閻宗云鬼蝶一足着木如乾木葉也)
雙眉卷鐡絲兩翅暈金碧初來花争妍忽去鬼無
迹(次公蝸牛鬼蝶雖不用事與語而蝸牛之戒登高鬼蝶之歎倏忽者皆有深意矣)
王伯敡所藏趙昌花四首(厚歐陽歸田錄云近世名畫趙昌花寫生)
(逼真而筆法較俗殊無古人格致然時亦未有其比蘇圖畫見聞志云趙昌字昌之廣漢人工畫花果)
梅花
南行渡關山沙水清練練(次公關山乃先生將至黃州之路)行人巳愁
絶日暮集微霰(縯詩曰如彼雨雪先集爲霰)慇懃小梅花彷彿吳
姬面(次公先生又有詩曰它年欲識吳姬面秉燭三看對此花)暗香隨我去(師林逋梅花詩暗香浮動)
(月黃昏)回首驚千片至今開畫圖老眼凄欲泫幽懷
不可寫歸夢君家倩(師退之詩幽懷不可寫行此秋江潯)
黃葵(增刊次公蘇字竒矣盖后來其蘇之蘇)
弱質困夏永竒姿蘇晚凉低昂黃金杯照曜初日
光檀心自成暈(次公韓渥黃蜀葵花蝶翅堪憎蜂鬚可妬幾多之金粉遭竊一點之檀心被汙)翠
葉森有芒古來寫生人妙絶誰似昌晨粧與午醉
真態含隂陽君看此花枝中有風露香
芙蓉(增刊次公前句言野芙蓉後句言池蓮則所詠者主野芙蓉故云溪邊又有詩云湖上野芙蓉含思愁脉脉)
清飈巳拂林積水漸收潦谿邊野芙蓉花水相媚
好坐看池蓮盡獨伴霜菊槁幽姿強一笑莫景迫
摧倒凄凉似貧女嫁晚驚衰早誰寫少年容樵人
劒南老(次公趙昌自題其畫云剱南樵叟)
山茶
蕭蕭南山松黃葉隕勁風誰憐兒女花散火冰雪
中(次公兒女花以言山茶比南山松則爲兒女也孟東野詩萱草兒女花不解壯士憂)能傳歲寒姿古
來惟丘翁(次公丘文播也安國圖畫見聞志云丘文播漢州人其畫品降高趙輩後改名潜)趙叟得
其妙一洗膠粉空(次公杜詩一洗萬古凡馬空)掌中調丹砂染此
鶴頂紅何須誇落墨獨賞江南工(堯卿徐熙鍾陵人世爲江南仕族熙識度)
(閑放以高雅自任善畫花木禽鳥自作翠微堂記云落筆之際未嘗以傳色暈淡細碎爲工李後主特爱重其畫開寶末歸朝悉貢)
(上朝廷藏之祕府新添)兒女花(盖以花雖是兒女之姿而能生於歲寒之際則與南山松敵矣)
墨花(并叙)
世多以墨畫山水竹石人物者未有以
畫花者也汴人尹白能之爲賦一首
造物本無物(次公郭象注莊子序曰上知造物之無物下知有物之將造也)忽然非所
難花心起墨暈春色散毫端縹緲形纔具扶疎態
自完蓮風起傾倒杏雨半披殘獨有狂居士求爲
黑牡丹(縯唐末劉訓者京師冨人梁氏開國嘗假貸以紿軍京師春遊以觀牡丹爲勝賞訓邀客賞花乃繫水牛數百在前)
(指曰劉氏墨牡丹也)兼書平子賦(厚張衡字平子作歸田賦載在文選)歸向雪堂看
(次公雪堂黃州東坡之堂也)
書文與可墨竹(并叙)
亡友文與可有四絶詩一楚詞二草書
三畫四與可嘗云世無知我者惟子瞻
一見識吾妙處旣没七年覩其遺跡而
作是詩(性之歸來子晁𥙷之云文同字與可蜀人進士高第以文學名)
筆與子皆逝詩今誰爲新空遺運斤質(縯莊子過惠子墓曰郢人)
(堊漫其鼻端若蠅翼使匠石斵之盡堊而鼻不傷郢人立不失容宋元君聞之召匠石試爲寡人斵之匠石曰臣之質死久矣自夫)
(子之死也吾無以爲質矣)却弔斷絃人(厚伯牙善琴鍾子期善聽鍾子期死伯牙絶絃終身不復鼓琴)
&KR0593;國夫人夜游圖
佳人自鞚玉花騘(縯唐玄宗有名馬曰玉花騘&KR0593;國出入皆乘騘馬小黃門爲御杜詩先帝天馬玉花)
(騘)翩如驚燕踏飛龍(厚曹植洛神賦翩若驚鴻宛若游龍次公後漢馬皇后云車如流水馬如游龍)
金鞭争道寶釵落(縯唐史正月望夜楊家五宅夜游與廣平公主争西市門楊氏怒鞭及公主衣公主)
(墮馬)何人先入明光宫(元三輔黃圖云武帝求仙起明光宫次公曰漢武帝太初四年起明光宫)宫
中羯鼓催花柳(縯太平廣記明皇好羯鼓嘗遇二月初詰旦巾&KR0808;方畢宿雨始晴景物明麗小殿亭花柳)
(將吐睹而歎曰此景物豈得不與它判断之即命取羯鼓臨軒擊一曲名春光好反頋柳杏皆巳拆矣上笑曰不喚我作天公可乎)
玉奴絃索花奴手(援楊妃小名玉環玉奴謂楊妃也妃善琵琶諸王貴主洎&KR0593;國巳下並爲琵琶弟子每)
(授曲畢皆廣有進獻汝陽王名璡小名花奴尤善羯鼓帝嘗謂侍官曰來召花奴將羯鼓來爲我解穢)坐中八姨
真貴人(厚楊妃外傳貴妃有姨三人大姨封韓國夫人三姨封秦國夫人八姨封&KR0593;國夫人次公按樂史楊妃外傳云)
(貴妃有姨三人皆豊碩修整工於謔浪巧會旨趣且云&KR0593;國不施粧自有美豔常素面朝天當時杜甫有詩云&KR0593;國夫人承主恩平)
(明上馬入宫門却嫌脂粉涴顔色淡掃娥眉朝至尊)走馬來看不動塵(次公退之詩云走馬來看)
(立不正杜甫麗人行黃門飛鞚不動塵)明眸皓齒誰復見(縯杜詩明眸皓齒今何在血汙游䰟)
(歸不得)只有丹青餘淚痕人間俯仰成今古吳公臺
下雷塘路(次公此言隋焬帝也按地志揚州吳公臺以陳將吳明撤得名在江都縣西北四里雷塘在縣東北十里煬帝)
(初葬吳公臺下後大唐平江南改葬雷塘又按大業拾遺載帝昏湎滋深嘗行吳公臺下恍唿與陳後主遇後主云每憶張麗華方)
(憑臨春閤作璧月詞未終見韓擒虎躍領萬騎直來衝人傳至今日始謂殿下政治在堯舜之上今日還此逸遊曩時何見罪之深)
(也帝叱之不復有所暏)當時亦笑張麗華不知門外韓擒虎(厚杜)
(牧詩云門外韓擒虎樓頭張麗華)新添(先生詩言明皇惑溺以致淫亂陳後主亡而隋煬帝襲之焬帝亡而今又襲之可以爲戒矣)
題文與可墨竹(并叙)
故人文與可爲道師王執中作墨竹且
謂執中勿使他人書字待蘇子瞻來令
作詩其側與可旣没八年而軾始還朝
見之乃賦一首
斯人定何人遊戲得自在(次公佛書言游戲三昧解者云三昧言自在也)詩鳴
草聖餘(縯韓退之言孟東野以詩鳴張芝善草書人謂之草聖又杜詩張旭三杯草聖傳)兼入竹三
昧(厚僧懷素好草書自言得其三昧)時時出木石荒怪軼象外舉世知
珍之賞會獨余最知音古難合奄忽不少待誰云
死生隔相見如龔隗(縯晉書隗紹善易臨終書版授其妻曰吾亡後五年當有詔使來頓此亭)
(姓龔此人負吾金至期有龔使止亭中妻遂賫版責之使者沉吟良久而悟乃命取蓍筮之曰賢夫自有金在耳知吾善易故書版)
(以寄意妻還掘金皆如卜焉)
趙令晏崔白大圖幅徑三文(堯卿崔白字子西濠梁人)
扶桑大蠒如罋盎(見和子由踏青詩注)天女織綃雲漢上(厚天官書)
(言織女天帝之孫也次公吳都賦云泉室潜織而卷綃注云綃絹也)往來不遣鳳銜梭誰能
鼓臂投三丈人間刀尺不敢裁丹青付與濠梁崔
風蒲半折寒鴈起竹間的㿨横江梅畫堂粉壁翻
雲幕(次公雲幕漢武帝所造宫名杜詩就中雲幕椒房親)十里江天無處着好卧元
龍百尺樓(縯魏志注云陳登字元龍在廣陵有威名卒後許汜與劉備並在荆州牧劉表坐共論天下人物曰陳元)
(龍淮海之士豪氣不除昔遭亂過下邳見元龍無客主之禮自上大牀卧使客卧下牀備曰今天下大亂君湏憂國忘家乃求田問)
(舍言無可采是元龍所諱也如我自卧百尺樓上卧君於地下何但上下牀之間哉)笑看江水拍天流
(子仁退之詩海氣昏昏水拍天)
次韻子由書李伯時所藏韓幹馬(堯卿伯時名公麟舒)
(州人號龍眠居士)
潭潭古屋雲幕垂(商老歸藏啓筮云昔者女媧坐張雲幕)省中文書如亂
絲忽見伯時畫天馬朔風胡沙生落錐(縯錐謂筆鋒也史弘肇云)
(大丈夫取冨貴當用長槍大劒安用毛錐子)天馬西來從西極(厚前漢禮樂志天馬歌云天馬來從)
(西極)勢與落日争分馳龍膺豹股頭八尺奮迅不受
人間羈元狩虎脊聊可友(縯漢元狩三年馬生渥洼水中天馬歌虎脊兩化若鬼)開
元玉花何足竒(厚唐明皇有馬曰玉花騘杜詩先帝天馬玉花騘畫工如山皃不同)伯時有
道真吏隱(次公汝南先賢傳郭欽吏隱于蟻陂之陽)飲啄不羡山梁雌(次公山梁雌雉)
(出論語又莊子云澤雉七步一啄百步一飲)丹青弄筆聊爾耳(援晉書阮咸曰未能免俗聊復爾耳)
意在萬里誰知之(次公范傳正李太白墓碑序云騏驥筋力成意在萬里外也)幹惟畫
肉不畫骨(縯杜甫丹青引弟子韓幹早入室亦能畫馬窮殊相幹惟畫肉不畫骨忍使驊騮氣彫喪)而况
失寶空餘皮煩君巧說腹中事(次公黃祖謂禰衡曰処二能道人腹中事)妙
語欲遣黃泉知君不見韓生自言無所學廐馬萬
匹皆吾師(援畫断言上令韓幹師陳閎詰其不同幹曰臣自有師陛下廐馬萬匹皆臣之師)
郭熙畫秋山平遠(路公爲跋尾)
玉堂晝掩春日閑(次公玉堂翰林院中堂也)中有郭熙畫春山鳴
鳩乳燕初睡起(次公杜詩鳴鳩乳燕青春深)白波青嶂非人間(次公)
(杜詩白波吹粉壁青嶂插彫樑)離離短幅開平遠漠漠疎林寄秋晚
却似江南送客時中流回頭望雲巘伊川佚老鬢
如霜(次公伊川佚老指言文潞公也)卧看秋山思洛陽爲君紙尾作行
草烱如嵩洛浮秋光(次公嵩洛言嵩山洛水也)我從公遊如一日
不覺青山映黃髮爲畫龍門八節灘(援龍門八節灘在伊川縣白樂)
(天致仕香山石樓鑿龍門八節灘爲游賞之樂)待向伊川買泉石(次公先生盖欲卜居伊川以從)
(潞公也)
書晁𥙷之所藏與可畫竹三首
與可畫竹時見竹不見人(師謂其用意之專也)豈獨不見人嗒
然遺其身(縯莊子南郭子綦隠几而坐嗒焉以喪其偶)其身與竹化無窮出
清新莊周出無有誰知此凝神(厚莊子用智不分乃凝於神)
若人今巳無此竹寧復有那將春蚓筆(援唐太宗論蕭子雲之書)
(行行若縈春蚓字如綰秋蛇)畫作風中柳君看斷崖上瘦節蛟蛇
走何時此霜竿復入江湖手(縯杜牧詩惆悵江湖釣竿手却遮西日向長安)
晃子拙生事舉家聞食粥(厚顔曾公帖乞米於李大夫云拙於生事舉家食粥來已數月)
(今又罄乏寔用憂煎)朝來又絶倒(次公晉書衛玠談道平子絶倒)䛕墓得霜竹(次公)
(劉义攫韓愈金數斤去曰此䛕墓中人所得耳不若與劉君爲壽)可憐先生槃朝日照苜
蓿(苜蓿事見和子由柳胡注)吾詩固云爾可使食無肉(吾舊詩云可使食無肉不)
(可使居無竹)
書李世南所畫秋景二首
野水參差落漲痕疎林欹倒出霜根扁舟一棹歸
何處家在江南黃葉村
人間斤斧日創夷誰見龍蛇百尺姿不是溪山曾
獨往何人解作掛猿枝(縯李白詩山光搖積雪猿影掛寒枝)
書鄢陵王主簿所畫折枝二首
論畫以形似(次公劉勰文心彫龍言文章有云形似之語者)見與兒童鄰賦詩
必此詩定非知詩人詩畫本一律天工與清新(子仁)
(杜詩清新庾開府)邊鸞雀寫生趙昌花傳神(次公邊鸞長於毛翎趙昌長於花竹)
如何此兩幅疎澹含精勻誰言一點紅解寄無邊春
瘦竹如幽人幽花如處女低昂枝上雀搖蕩花間
雨雙翎决將起(次公莊子言蜩鷽鳩云我决起而飛也)衆葉紛自舉可憐
採花蜂清蜜寄兩股若人富天巧春色入毫楮懸
知君能詩寄聲求妙語(增詩畫本一律次公此亦詩刊中有畫畫中有詩之說也)
次韻米黻二王書跋尾二首
三館曝書防蠧毀(厚三館謂昭文集賢史館揔名崇文院也)得見來禽與青
李(援王羲之有來禽青李帖來禽今所謂林禽也王父詩文發源云賓濩尚書云來禽以味甘來衆禽也)秋蛇春
蚓久相雜(縯王羲之傳後制曰子雲行行若縈春蚓字字如綰秋蛇也)野鶩家雞定誰
美(次公庾征西翼自少能書而子弟更學羲之之字翼曰兒輩憎家雞爱野雉見法帖新載晉書庾傳無之而南史王僧虔傳止)
(有猒家雞三字目)玉函金籥上天來紫衣敕使親臨啓紛綸
過眼未易識磊落挂壁空雲委(堯卿雲委言其多也謝靈運傳曰比響聮辭波)
(属雲委又唐杜遜能判度支黃巢犯京師奔赴行在拜酆部郎中史館修撰尋召充集賢學士六飛在蜀關東用兵召發招懷書詔)
(雲委遜能詞才敏速筆無點竄動中事機僖宗嘉之)歸來妙意獨追求坐想蓬山
二十秋怪君何處得此本上有桓玄寒具油(厚劉禹錫嘉話)
(云桓玄好蓄法書名畫客至嘗出而觀客食寒具而油汙其畫後遂不設寒貝師集韻云寒具環餅也)巧偷豪奪
古來有一笑誰似癡虎頭(援顧愷之嘗以一厨畫糊題其前寄桓玄玄發其厨自後竊之)
(愷之見封題如初而畫失直云妙畫通靈變化而去亦猶人之登仙了無怪色)君不見長安永寧
里王家破垣誰復修(次公唐王涯居永寕里名書畫以金玉爲奩軸鑿垣貯之重複固祕及被誅爲)
(人破垣剔取奩軸金子仁元章米黻字縯魏文帝謂盧毓曰玉而弃其書畫於道選舉莫取有名名如畫地作餅不可㗖)
元章作書日千紙平生自苦誰與美畫地爲餅未
(必似)要令癡兒出饞水錦囊玉軸來無趾(次公文選孔文舉論盛孝)
(章書曰珠玉無趾而而自至人好之也)粲然奪真疑聖智忍飢看書淚如
洗至今魯公餘乞米(次公顔真卿爲刑部尚書時乞米於李大夫云拙於生事舉家食粥來巳數月)
(今又罄乏寒具增刊胡曰晉書有飯食名寒具者後於齊民實用爱煎要術并食經中檢得是今所謂環餅也)
郭熙秋山平遠二首
目盡孤鴻落照邊遥知風雨不同川此間有句無
人識送與襄陽孟浩然(厚杜詩昔億㐮陽孟浩然新詩句句盡堪傳)
木落騷人巳怨秋(帥李白詩昨夜秋声閶闔來洞庭木落騷人哀)不堪平遠發
詩愁要看萬壑爭流處它日終煩顧虎頭(援人問顧愷之以會)
(稽山水狀愷之云千岩競秀萬壑争流)
九月十五日邇英講論語終篇賜執政講
讀史官燕于東宫又遣中使就賜
御書詩各一首臣軾得紫薇花絶句其
詞云絲綸閣下文書静鍾鼓樓中刻漏
長獨坐黃昏誰是伴紫薇花對紫薇郎
翌日各以表謝又進詩一篇臣軾詩云
(子仁趙注此叙乃以九月十五日爲宋哲宗皇帝之元祐七年誤矣謹按先生以元祐元年自中書舍人)
(爲翰林學士知制誥二年兼侍讀四年除龍圖學士知杭州又前集有謝賜御書詩表在知杭州表之前)
(此必元祐二年或三年又坡詩自註前此未嘗以御書賜羣臣此必元祐四年之前而非七年也次公所)
(賜詩乃白樂天詩也紫薇花花小而叢其色紫今所謂槿木花也唐制中書舍人六人其内一人知制誥)
(姚崇爲紫薇令奏大事舍人爲商量狀與本狀皆下紫薇令判其狀之是否然後乃奏故有紫薇之號)
綉裳畫衮雲垂地不作成王翦桐戲(厚成王與唐叔虞戲削桐葉爲圭以)
(中息耗相應孫韓渥玉堂夜坐詩亦云夜久忽聞鈴索動玉堂西畔響丁東)莫言弄筆數行書
湏信時平由主聖犬羊散盡沙漠空捷烽夜到甘
泉宫(縯杜詩捷書日報清晝同次公武帝時匈奴入代郡烽火通於甘泉宫無巳三輔黃圖云甘泉宫在今池陽縣西去長安)
(二百里)似聞指麾築上郡(援蒙恬北逐夷狄收河南築長城至上郡也)巳斍談
笑無西戎(時熙河新獲鬼章是日涇原復奏夏賊數十萬人遁去次公杜詩談笑無河北)文思天子
師文母(厚杜牧之詩又思天子復河湟子仁文母見周頌指言太皇太后也)終閉玉關辭馬
武(次公後漢光武閉玉關謝西域之質又范曄云山西旣定威臨天下臧宫馬武之徒撫鳴劒而抵掌志馳於伊吾之北矣)小
臣願對紫薇花試草尺書招贊普(謹按唐制翰林學士帶知制誥許綴中書)
(舍人班今臣以知制誥待罪禁林故得以紫薇爲故事次公贊普吐蕃君號魏收詩尺書徵建鄴又杜詩勑書憐贊普)
書艾宣畫四首(子仁艾宣鍾陵人也駒父圖畫見聞志艾宣工畫花竹翎毛孤標雅)
(致别是風格)
竹鶴
此君何處不相宜况有能言老令威誰識長身古
君子猶將緇布緣深衣(援王子猷好竹指謂人日何可一日無此君縯劉禹錫詩依依似君)
(子無地不相宜厚神仙傳遼東城華表上有白鶴歌曰有鳥有鳥丁令威去家千歲今始歸又老杜詩薛公十一鶴磊落如長人故)
(先生用長身字也次公深衣之製具父母大父母衣純以繢具父母衣純以青如孤子衣純以素純𬒮純邊度各寸半注純緣之也)
(今云緇布則以鶴之狀其身白而黑緣於外也故有此緇布緣深衣之比)
黃精鹿
太華西南第幾峯落花流水自重重幽人只採黃
精去不見青山鹿飬茸(厚本草黃精一名鹿竹華山爲多)
杏花白鷴
天公翦刻爲誰妍(子仁退之李花詩誰將平地萬堆雪翦刻作此連天花)抱蘂游蜂
自作團把酒惜春都是夢不如閑客此閑看(次公本朝李昉)
(以國相致仕所居蓄五禽皆以客爲名白鷴曰閑客鷺終納曰雪客鶴曰仙客孔雀曰南客鸚鵡曰隴客昉畫爲五客圖各爲詩五章又杜)
(牧詩閑客此閑行)
蓮龜
半脫蓮房露壓欹綠荷深處有游龜(師史記亀策傳亀千歲巢荷葉之上)
只應翡翠蘭苕上獨見玄夫曝日時(字仁杜詩露冷蓮房墜粉紅援郭璞)
(遊仙詩翡翠戲蘭苕又杜詩或看翡翠蘭苕上未掣鯨魚碧海中又退之孟東野失子詩託大靈龜稱天之言以告東野而曰再拜)
(謝玄夫收悲以歡祈師莊子神亀夢宋元君一丈夫延頸而長頭衣玄綉之衣)
次韵黃魯直畫馬試院中作
少年鞍馬勤遠行卧聞齕草風雨聲(伯恭石林先生云黃魯直嘗得句云)
(馬齕枯箕喧午枕誤驚風雨浪飜江自以爲工以語舅氏無咎舅氏不觧風雨飜江之意一日憩於逆旅聞有聲如風浪之歴船者)
(起視乃馬食於槽水與草齟齬而爲此聲方悟)見此忽思短策横十年髀肉磨
欲透那更陪君作詩瘦(厚蜀志劉備傳注載九州春秋曰備嘗於劉表坐起至厠見髀裏肉)
(生慨然流涕表怪問備備曰平常身不離鞍髀肉皆消今不復騎髀裏肉生又老杜詩知君苦思緣詩瘦倬崔浩愛吟詠一日病起友)
(人戲之曰非子病如此乃子苦吟詩瘦也後遂爲口實)不如芋魁歸飯豆(縯前漢翟方進傳鴙)
(隙陂之復童謠曰壞陂誰翟子威飯我豆食羹芋魁反乎覆陂當誰云者兩兩黃鵠)門前欲嘶御史騘
(次公後漢桓典拜侍御史是時宦官秉權典執政無所回避常乘騘馬京師畏憚之爲之語曰行行且止避騘馬御史今句盖言將)
(放榜也宋朝省試御史放榜)詔恩三日休老翁(倬故事省試官出院給假三日)羡君
懷中雙橘紅(黃有老母援後漢陸績見袁術出橘績懷二枝去拜辭墮地術謂曰陸郎作賓客懷橘乎荅曰)
(欲歸遺母)
柏石圖(并叙)增刊(次公柏如蒼龍而轉其玉骨石如虎抱金栊之木盖柅者止輪之木所以言柏)
陳公弼家藏柏石圖其子慥季常傳寶
之東坡居士作詩以爲之銘(子功陳希亮字公弼眉之)
(青神人宋天聖八年進士第年六十四仕至太常少卿則贈工部侍郎四子忱恪恂慥)
柏生兩石間(援韓退之招楊之罘詩柏生兩石間萬歲終不大)天命本如此雖云
生之艱與石相終始韓子俯仰人但愛平地美(援退)
(之又云柏移就平地柏有傷根容傷根柏不死千丈不難至)土膏雜糞壌成壞幾何耳
(厚國語虢文公諫不籍千畒有曰陽氣俱蒸土膏其動)君看此槎牙豈有可移理
蒼龍轉玉骨黑虎抱金柅(次公易姤卦初六繋于金抳)畫師亦可
人使我毛髮起當年落筆意正欲譏韓子
和王晉卿題李伯時畫馬
督郵有良馬不爲君所竒顧收紙上影駿骨何由
歸(師取紙上影謂按圖索馬也燕昭王以百金市駿骨故駿馬不遠千里而至)一朝見縈策蟻封
驚肉飛豈惟馬不遇人巳半生癡(次公晉王湛字處中王濟之叔初有隠德)
(人莫能知兄弟宗族皆以爲癡濟輕之無子姪之敬濟有從馬難乘濟問湛曰叔頗好騎否曰亦好之因騎此馬姿容旣妙回策如)
(縈善騎無以過之又濟所乘馬甚愛之湛曰此馬雖快然力薄不堪苦行近見督郵馬當勝但芻秣不至耳濟試之而與已馬等湛)
(又曰此馬任重方知之平路無以別也於是當蟻封内試之濟馬果躓而督郵馬如常濟益歎異還白其父曰濟始得一叔武帝亦)
(以湛爲癡每見濟輙調之曰卿家癡叔死未及是帝又問濟曰叔殊不癡因稱其美此篇全以王濟比王晉卿而戲之也)
戲書伯時畫御馬好頭赤
山西戰馬飢無肉夜嚼長稭如嚼竹蹄間三丈是
徐行(厚張儀曰秦馬之良戎兵之衆探前趹後蹄間三尋騰者不可勝數)不信天山有坑谷
(援天山在匈奴即漢書祁連山也)豈如廐馬好頭赤立仗歸來卧斜日
(師唐李林甫居相位凡十九年固寵市權諫官無敢言者謂𥙷闕杜暹曰君等獨不見立伏馬乎終日無聲而飫三品芻豆一鳴則)
(黜之矣)莫敖優孟卜葬地厚衣薪槱入銅歷(縯楚莊王有愛馬病)
(肥死欲以大夫禮葬之優孟聞之入哭於殿門請以君禮葬之王曰如何對曰云云王曰寡人之過一至此乎優孟曰請爲大王六)
(畜葬之壠竈爲槨銅歷爲棺齋以薑棗薦以木蘭祭以粳稻衣以夜光而葬之於人腹)
書林次仲所得李伯時歸去來陽關二圖
後二首(夢齡按林氏家譜云太師嘉國公槩第二子名旦字次仲章衡榜登第終朝請郎直柲閣)
(河東運使)
不見何戡唱渭城舊人空數米嘉榮龍眠獨識慇
懃處(師伯時自號龍眠居士)畫出陽關意外聲(次公渭城朝雨裛輕塵客舍青青柳色新勸君)
(更盡一杯酒西出陽關無故人此王維詩也二十餘年别帝京重聞天樂不勝情舊人唯有何戡在更與慇懃唱渭城又唱得凉州)
(意外聲舊人唯數米嘉榮近來時世輕前軰好染髭湏事後生此皆劉禹錫詩也)
兩本新圖墨寶香樽前獨唱小秦王爲君翻作歸
來引不學陽關空斷腸(次公今云小秦王曲即陽關之遺聲向者世有東坡詩集其中歸去來集字十首)
(乃五言侓詩耳首篇云命駕欲何向欣欣春木榮是巳然不可唱先生又有哨遍此豈歸來引之謂乎)
王狀元集百家注東坡先生詩卷之十一
