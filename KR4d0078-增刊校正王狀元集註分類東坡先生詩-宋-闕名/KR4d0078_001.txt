增刊校正王狀元集註分類東坡先生詩卷之一
蘇軾
紀行
詩九十二首
壬寅二月有詔令郡吏分往屬縣减決
囚禁自十三日受命出府至寶雞虢郿盩
厔四縣旣畢事因朝謁太平宫而宿於南
溪溪堂遂並南山而西至樓觀大秦寺延
生觀仙遊潭十九日乃歸作詩五百言以
記凡所經歷者寄子由(趙次公曰壬寅嘉祐七年也鳳翔有十縣曰天)
(興曰歧山曰扶風曰盩厔曰郿曰寶雞曰虢曰麟遊曰普潤曰好畤故有詔減決囚禁則令郡吏分往屬縣而)
(先生所得則寶雞虢郿盩厔四縣也王十朋曰按年譜嘉祐七年壬寅先生年二十七在鳳翔任二月奉詔)
(決囚故有此詩)
遠人罹水旱王命釋俘囚分縣傳明認(次公曰前漢書發德音下)
(明詔)循山得勝遊(次公曰温飛卿詩承平事勝遊趙堯卿曰韓愈詩江山得勝遊)蕭條初出
郭(次公曰杜詩此意竟蕭條又云出郭少塵事)曠蕩實消憂(次公曰漢書有曠蕩之恩選言王師)
(曠蕩陶潜云樂琴書以消憂)薄暮來孤鎮登臨憶武侯(程縯曰鎮即武成鎮也俗)
(謂之石鼻寨孔明所築蓋其鎮在寶雞東相傳孔明嘗圍郝昭於陳倉築此城以拒魏兵也)崢嶸依絶壁
(次公曰選有南北崢嶸刻削崢嶸又詩云晨策尋絶壁)蒼茫瞰奔流(次公曰蒼茫兩字古人用之皆是平聲而)
(先生所用乃是仄聲蒼字廣韻音麄朗切茫字上聲之莽去聲之漭皆不收不知先生用之所出以竢傳聞)半夜人
呼急橫空火氣浮天遥殊不辨風急巳難收曉入
陳倉縣(縯曰陳倉秦漢舊縣唐改爲寶雞次公曰前漢地理志係之右扶風即鳳翔府矣地志載三秦記云陳)
(倉以山得名山有石雞與山雞不別趙高燒山山雞飛去而石雞不去晨鳴山頭聞三十里蓋玉雞也自唐至德二載更名寶雞)
猶餘賣酒樓煙煤巳狼籍(次公曰史記杯盤狼籍)吏卒尚呀咻
(公自注曰十三日宿武成鎮即俗所謂石鼻寨也云孔明所築是夜二鼔寶雞火作相去三十里而見於武成)雞嶺雲
霞古龍宫殿宇幽(公自注曰縣有雞瓜峯龍宫寺師曰雞瓜峯在寶雞之東秦文公獲若石云于陳)
(倉北阪城祠之其神從東方來光輝若雄雌雉集于祠城其聲殷殷野雉皆鳴秦因立寶雞祠雞瓜峯盖以此得名)南山
連大散(李厚曰縣南乃大散關秦蜀通途任曰大散關在寶雞縣南)歸路走吾州(次公曰指)
(言蜀中也韓退之赴江陵詩胡爲首歸路走音奏漢書文帝指示慎夫人新豊道曰此走邯鄲道也)欲往安能遂
將還爲少留(次公曰易云不能進不能遂楚辭云曾何足以少留已上盖述在寶雞事也)回趨西
虢道(縯曰西虢虢叔所封平王東遷虢徙上陽故謂之南虢)却渡小河洲聞道磻溪
石猶存渭水頭蒼崖雖有跡大釣夲無鈎(自注十四日自)
(寶雞行至虢聞太公磻溪石在縣東南十八里猶有投竿跪餌两膝所著之處師曰太公以直鈎釣盧仝詩人鈎曲我鈎直嗟哉)
(我鈎反無食〇堯卿曰楚辭曰以直針而爲鈎兮又何魚之能得盖古人所釣其意不在魚耳若任公之釣其幾是乎)東去
過郿塢孤城象漢劉(自注十五日至郿縣有董卓城象長安俗謂之小長安〇縯曰董卓築塢)
(於郿號萬歲塢)誰言董公健(縯曰按卓傳卓議廢立袁紹勃然曰天下健者何必董公)竟復伍
孚讎(李厚曰越騎校尉伍孚忿卓凶毒懷佩刀刺之不中左右執孚孚大言曰恨不得磔裂姦賊於都市)白刃
俄生肘(師曰王允與吕布謀誅卓令李肅以戟刺之衷甲不入卓驚呼布所在布曰有詔遂殺卓〇次公曰生肘字諸)
(葛亮所謂變生於肘腋之下言布嘗與卓結爲父子而卒殺卓也黃魯直曰潘子真詩話𥙷遺曰杜詩當知肘腋事自及樂鏡徒)
(肘腋是趙滅智伯事)黃金謾似丘(師曰卓郿塢中珍藏有金二三万斤銀八九萬斤錦綺積如丘山)平
生聞太白(縯曰太白山在武功縣諺云武功太白去天三百言其高也乃往郿縣之道謝無逸曰唐柳宗元太白)
(山祠堂碑云雍州西南界于梁其山曰太白洪駒父曰三十六洞天記第十一太白山洞周回五百里鬼谷子於此授蘇秦佐國)
(之術祠廟皆在長安)一見駐行騶鼔角誰能試風雷果致不嵓
崖巳竒絶冰雪更琱鎪(次公曰選賦云大不琱鎪)春旱憂無麥山
靈喜有湫蛟龍懶方睡缾罐小容偷(自注是日晚自郿起至清湫鎮)
(宿道過太白山相傳云軍行鳴鼔角過山下輒致雷雨山上有湫甚靈以今歲旱方議取之〇次公曰偷字韻蓋方言取龍水謂之)
(偷湫也〇洪龜父曰莊列禦寇篇河上有子得珠其父曰珠在驪龍頷下子能得珠者必遭其睡也〇饒曰北夢鎻言江南㳂江多)
(蘆荻冬月縱火焚多焼起睡龍)二曲林泉勝(次公曰此下皆是述盩厔縣事也西京賦右極盩厔并卷鄷鄠)
(之下李善注云盩厔山名寰宇記長安志皆云山曲曰盩水曲曰厔故今云二曲也)三川氣象侔(縯曰古謂)
(伊&KR0982;河爲三川唐以劒南東西及山南西道爲三川〇堯卿曰退之詩氣象難比侔)近山麰麥早臨水
竹篁脩(自注十六日至盩厔以近山地美氣候殊早縣有官竹園十數里不絶)先帝膺符命
(次公曰此下一叚專言翊聖將軍事先帝謂宋太宗皇帝也掦雄傳爰清淨作符命)行宫畫冕旒(次公曰玉藻天)
(子之冕藻十有二旒)侍臣簪武弁女樂抱箜篌(次公曰箜篌之制二十三絃李賀箜篌引)
(云二十三絲動紫皇也釋名曰箜篌師延所作堯卿曰論語云齊人饋女樂又左傳晉悼公賜魏絳女樂二八釋名曰箜篌師㳙)
(所作靡靡之樂盖空國之侯淫聲也史記今上祠太一后土用樂作箜篌漢書禱祠太一后土作坎侯應劭注使樂工侯服作之謂)
(其聲坎坎應節因以其姓號名作坎侯蘇林注作箜篌續漢紀靈帝好胡舞作箜篌數說不同要之皆非雅聲也陳无巳曰許亨)
(周云箜篌狀如張箕探手摘絃出聲潘邠老曰盧仝詩云捲却羅䄂彈箜篌)袐殿開金鏁神人
控玉蚪(堯卿曰司馬相如賦曰乘鏤象六玉蚪)黑衣橫巨劒被髮凛雙眸
(自注十七日寒食自盩厔東南行二十餘里朝謁太平宫宋二聖御容此宫乃太宗皇帝時有神降於道士張守真以告受命之符)
(所爲立也神封翊聖將軍有殿徐師川曰翊聖保德真君傳云乾德中太宗皇帝在晉邸頗聞靈應遣近侍致醮太祖皇帝)
(設醮於建隆觀真君降言曰吾乃高天大聖玉帝輔臣降衛宋朝社稷來定遐長基業凡百餘言僧祖可曰劉燾曰翊聖像皆被)
(髮跣足仗劎擾龍相氶舊矣)邂逅逢佳士(次公曰詩邂逅相遇杜詩必逢佳士亦寫真)相將
弄綵舟(次公曰選詩交頭轉相將)投篙披綠荇濯足亂清溝(次公曰孟)
(子云濁斯濯足韓退之云清溝映汚渠)晚宿南溪上森如水國秋遶湖栽
翠密終夜響颼飀(自注是日與監宫張杲之汎舟南溪遂留宿放溪堂〇堯卿曰南溪之上遶湖松竹)
(翠密成林廣雅曰小風曰颼凉風曰飀孟郊詩云颼飀卧江㑀又不枯亦颼飀並退之聮句)冒曉窮幽邃
操戈畏炳彪(自注十八日循終南而西縣尉以甲卒見送或云近官竹園往往有虎〇次公曰炳彪以言虎)
(則揚子云大人虎變其文炳也說文云虎文曰彪)尹生猶有宅(十朋曰本篇公自注云崇聖觀謂樓觀乃)
(尹喜舊宅也)老氏舊停輈(厚曰尹喜爲函谷關令尹候氣知真人西遊當過此老子乘青牛薄板車出關喜曰)
(子將隱矣爲我著書乃授道德經)問道遺蹤在登山往事悠馭風歸
汗漫(縯曰列子馭風而行淮南子曰有若士者謂盧敖曰子處矣吾與汗漫期於九垓之上)閱世似蜉
蝣(淳曰郭璞詩借問蜉蝣軰寕知龜鶴年次公曰劉禹錫云閱世甚東流堯卿曰樂天云長生無得者舉世如蜉蝣)
羽客知人竟瑶琴繫馬鞦不辭山寺遠來作鹿鳴
&KR0687;(堯卿曰舊注云有太平宫道士趙宗有抱琴見送至寺作鹿鳴之引乃去又太白詩云明朝有意抱琴來以琴繫於馬鞦)
(之上故云)帝子傳聞李(次公曰帝子即先生本注唐玉真公主也帝子指言天子之女九歌於湘夫人云帝)
(子降兮北渚言堯之女也堯卿曰唐睿宗之女字持盈始封長昌縣主俄進號上清元都太洞三景師天寶三年上言曰妾高宗之)
(孫睿宗之女陛下之女弟於天下不爲賤何必名係主號資湯沐然後爲貴請人數百家之産延十年之命帝許之與金仙公主皆)
(爲道士林子仁曰青城山記玉真公主肅宗之姑也築室丈人觀玉真金仙二公主真容見在)嵓堂髣像緱
(次公曰女仙列傳載西王母姓緱其所居有玄碧之堂師曰周靈王太子晉乘白鶴於緱氏山頭舉手謝時人而去其地即今何)
(南緱氏縣會稽緱嶺也)輕風幃幔卷落日䯻鬟愁(次公曰此以狀玉真遺迹之景)
(而追傷之也)入谷(音浴)驚蒙密登坡費挽摟(次公曰選詩有遵渚攀蒙密挽摟一義摟)
(亦挽也孟子謂摟東家之處子之樓)亂峯巉似槊(洪玉父曰唐王建温門山詩云曉入温門山羣峯亂如戟)一
水淡如油(堯卿曰樂天詩噴時千點雨澄處一泓油)中使何年到金龍自古
投(次公曰此言朝廷遣内官投金龍於潭以祈禱者也自唐以來謂之中使杜詩云中使日継夜韓曰東齋記事道家有金龍)
(玉簡學士院撰文具一歲中齋醮投於名山洞府金龍以銅制玉簡以階石制)千重横翠石(堯卿曰謝靈運詩云)
(石横水分流故此用一横字爲工也)百丈見游鯈(次公曰鯈者浮陽之魚音紬莊子與惠子遊於濠上鯈魚出遊)
(故謂之游鯈堯卿曰沈約詩云百丈見游鱗)最愛泉鳴洞初嘗雪入喉滿缾
雖可致洗耳歎無由(自注是日游崇聖觀俗所謂樓觀也乃尹喜舊宅山脚有授經臺尚在遂)
(與張果之同至大秦寺早食而别有太平宫道士趙宗有抱琴見送至寺作鹿鳴之引乃去又西至延生觀觀後上小山有唐玉真)
(公主修道之遺跡下山而西行十數里南入黑水谷谷中有潭名仙游潭上有寺三倚峻峯面清溪樹林深翠怪石不可勝數潭水)
(以繩縋石數百尺不得其底以瓦礫投之翔揚徐下食頃乃不見其清澈如此遂宿於中興寺寺中有玉女洞洞中有飛泉甚甘明)
(日以泉一鉼歸至郿又明日乃至府〇師曰堯聘許由爲九州長由聞耻之洗耳於穎水十朋曰詳見愛玉女洞中水詩注)忽
憶尋蟆培(縯曰唐張又新水記言峽州扇子峽石中突而洩水獨清冷石狀如龜頭俗謂蝦蟆石其水煎茶爲第一)
(次公曰昔先生與子由自眉州鄕里舟行趍京師過峽州蝦蟆培皆有詩見南行集謝幼槃曰黃魯直豊南題名云蝦蟆培從)
(舟中望之頥頷口吻甚類蝦蟆也尋泉源入洞中石氣清寒流泉出石骨若虬龍吼)方冬脫鹿裘(師曰東漢)
(虞延傳晏子輔齊鹿裘不完晏子布衣鹿裘以朝公曰夫子之家若此其貧也奚衣之惡也)山川良甚似
水石亦堪儔惟有泉傍飲無人自獻酬(自注昔與子由遊蟆培時)
(方冬洞中温温如二三月次公曰先生與子由尋蟆培時必同飲其傍今日山川雖似水石雖侔而子由不在焉無人云者乃所)
(以懷之也)
太白山下早行至横渠鎮書崇夀院壁(次公)
(曰此篇并第五卷樓觀篇乃先生長篇叙事之外所專賦也〇十朋曰太白山見前詩注)
馬上續殘夢不知朝日昇亂山横翠幛落月淡孤
燈奔走煩郵吏安閑愧老僧再遊應眷眷聊亦寄
吾曾(次公曰吾曾字韻如韓詩云一蛇雨頭見未曾)
二十六日五更起行至磻溪未明(任曰嘉祐七年先生)
(在鳳翔作)
夜入磻溪如入峽照山炬火落驚猿山頭孤月耿
猶在石上寒波曉更喧至人舊隠白雲合(次公曰至人舊隠以)
(言太公也)神物巳化遺蹤蜿(次公曰神物言龍蟠溪有龍所以於此地禱雨也)安得
夢隨霹靂駕(縯曰酉陽雜爼李鄘在北都介休百姓送解牒上晉祠宇下夜有人叩門云介休王暫借霹靈)
河奔馬困嘶青草僧留薦晚飱我來秋日午旱久
石牀温安得雲如蓋(次公隋孔範賦白雲抱幽石詩云白雲浮遠蓋飄飄遶石飛董思詠雲帝)
(鄕白雲起飛蓋止天衢〇師曰三水小牘唐皇甫收撰云安定郡有峴陽峯峯上有池若雨則雲起池中若車蓋然故里諺曰峴山)
(張蓋雨霶霈)能令雨瀉盆(縯曰杜詩白帝城頭雲若屯白帝城下雨翻盆)共看山下
稻涼葉晚翻翻
二十七日自陽平至斜谷宿於南山中蟠
龍寺
横槎晚渡碧澗口(次公曰謝靈運詩銅陵映碧澗杜詩香芹碧澗羹)騎馬夜入南
山谷(音浴)谷中暗水響瀧瀧嶺上疎星明煜煜寺藏
嵓底千萬仞路轉山腰三百曲風生饑虎嘯空林
月黑驚麏竄修竹入門突兀見深殿(次公曰杜甫宿贊上人房)
(詩夜深殿突兀風動金琅璫)照佛靑熒有殘燭媿無酒食待遊人
旋斫杉松煑溪蔌板閣獨眠驚旅枕木魚曉動隨
僧粥起觀萬瓦鬱參差日亂千巖散紅綠門前商
賈負椒荈山後咫尺連巴蜀何時歸耕江上田一
夜心逐南飛鵠
是日至下馬磧憩於北山僧舍有閣曰懷
賢南直斜谷西臨五丈原諸葛孔明所從
出師也
南望斜谷口三山如犬牙西觀五丈原鬱屈如長
蛇(次公曰按長安志引水經注曰斜水北歷斜谷過五丈原亦謂之武功水又曰武功蓋在渭水南郿縣北是今先生禱雨於號)
(縣之磻溪故所經由望見郿縣之五丈原李商老曰唐李筌曰營壘三法據山憑岡如蟠龍走蛇)有懷諸葛公
往冨陽新城李節推先行三日留風水洞
見待(注曰按冨陽縣圖經云縣管十鄉前地理志秦分三十六郡冨春属會稽漢哀帝封河間孝王)
(爲子元爲冨春侯晉武帝太元中避簡文鄭太后諱改曰冨陽)
春山磔磔鳴春禽此間不可無我吟路長漫漫傍
江浦此間不可無君語金鯽池邊不見君(夏曰按先生詩話云)
(舊續蘇子美六和塔詩松橋待金鯽竟日獨遟留初不喻此語及倅錢塘乃知寺後池中有此魚如金色也昨日復遊池上投餅餌)
(乃略出不食復入則此魚自珍貴盖久矣晁曰按圖經開化寺開寶三年建僧智曇即此建六和塔金魚池在寺後山間水底有)
(金鯽魚)追君直過定山村(張孝祥曰按杭州圖經定山在錢塘舊治之西南四十七里〇揚曰)
(太平寰宇記云定山突出浙江數百丈)路人皆言君未遠騎馬少年清且
婉風巖水穴舊聞名只隔山溪夜不行溪橋曉溜
浮梅萼知君繫馬巖花落(次公曰杜詩繫馬林花動)出城三日尚
逶遟妻孥怪罵歸何時世上小兒誇疾走如君相
待今安有(次公曰先生詩案云熙寕七年二月二十七日在杭州遊風水洞留題詩言世上小兒誇疾走意在)
(譏諷世人多務急進不頋大體也)
風水洞二首和李節推(高曰按杭州圖經云洞去錢塘縣舊治五十里)
(在楊村慈巖院洞極大流水不竭洞頂又有一洞清風微出故名曰風水洞白樂天長慶三年秋九月來游觀)
(泉石竹木留詩)
風轉鳴空穴泉幽寫石門虚心聞地籟(縯曰莊子南郭子綦謂顔)
(成子游曰汝聞人籟而未聞地籟地籟則衆竅是也)妄意覓桃源(厚曰陶潜桃源記晉太元中武陵人捕魚)
(爲業緣溪而行忘路之遠近忽逢桃花林林盡水源便得一山山有小口彷彿若有光便捨舟從口入行數十步豁然開朗土地平)
(曠其中往來種作男女衣着悉如外人自云先世避秦來此停數日辭去旣出得其船便指回路處處誌之及郡下詣太守說如此即)
(遣人隨其往遂迷不復得路〇十朋曰桃源事第八卷留題仙遊潭云秦人今在武陵溪)過客詩難好居
僧語不繁歸瓶得冰雪淸冷慰文園(縯曰司馬相如爲孝文園令有)
(消渴之疾也)
山前乳水隔塵凡山上仙風舞檜杉細細龍鱗生
亂石(任曰郭景純遊仙詩閶闔西南來潜波渙鱗起注云兊爲閶闔風水波渙然如魚鱗之起也)團團羊
角轉空巖(縯曰羊角風也莊子摶扶摇羊角而上者九万里次公曰淮南子言扶摇抮抱羊角而上許慎注云扶)
(攀也摇動也抱了戾也扶摇如羊角轉如曲縈行而上也抮讀如眕)馮夷窟宅非樑棟(厚曰馮夷弘農)
(華隂人也服八石得水仙帝錫爲河伯〇宋援曰離騷紫具闕兮魚鱗宫此馮夷窟宅也)禦寇車輿謝轡
銜(縯曰列子御風而行冷然善也次公曰楚詞惜往日篇無轡銜而自載)世事漸艱吾欲去永
隨二子脫譏䜛(厚曰列子師老商氏并伯高子尽二子之道乘風而歸次公曰盖言世態可厭欲從馮)
(夷之水居禦寇之風馭爲可以脫譏䜛先生詩案一項熙寕七年八月望遊風水洞文云世事漸艱吾欲出意謂行新法之後世事)
(日益艱難小人爭進各務䜛毁軾度思之不可以合又不可以容故欲弃官卜隱居之地也詩集作吾欲出詩案作欲去從詩案)
新城道中二首(王曰按新城縣圖經縣管十二鄕吳文帝黃武五年置東安郡新城)
(属焉害高宗永淳元年分冨春西境置新城号上縣皇朝仍之拒杭州之西南一百三十三里)
東風知我欲山行吹斷簷間積雨聲嶺上晴雲披
絮帽(厚曰退之詩晴雲如擘絮〇任曰杜牧詩云晴雲以絮惹低空潘仲逹曰前周勃傳勃下廷尉太后以冒絮提文)
(帝晉灼曰巴蜀異志謂頭上巾爲冒絮)樹頭初日掛銅鉦(厚曰張平子賦右素威以司鉦次公曰)
(銅鉦今所謂鑼也先生日喻云生而眇者不識日問之或告之曰日之狀如銅鉦)野桃含笑竹籬短
溪柳自搖沙水清西崦人家應最樂(次公曰杜牧有西崦人家篇)煑
葵燒笋餉春耕
身世悠悠我此行溪邊委轡聽溪聲散材畏見搜
林斧疲馬思聞卷旆鉦細雨足時茶戸喜亂山深
處長官清人間𡵨路知多少試向桑田問耦耕(次公)
(曰耦耕字即長沮桀溺耦而耕也)
過淮(任曰按水經注及山海經云淮水出南陽平氏縣桐栢山東過江夏平春縣北又東過新息縣)
(南期思縣北至厚鹿縣南與汝水合)
朝離新息縣初亂一水碧暮宿淮南村巳渡千山
赤麏鼯號古戍霧雨暗破驛回頭梁楚郊永與中
原隔黃州在何許想像雲夢澤(厚曰雲夢澤在安州安陸縣任曰杜牧之斉)
(安郡詩云雲夢澤南州盖齊安即黃州而在雲夢澤之南)吾生如寄耳初不擇所適但
有魚與稻生理巳自畢獨喜小兒子少小事安佚
相從艱難中肝肺如鐡石(何人表曰皮日休桃花賦序云宋廣平正資勁質疑其鐵腸石)
(心不解吐婉辝)便應與晤語何止寄衰疾(自注時家在子由処獨與兒子邁南來)
别黃州(仔曰先生以元豊三年二月至黃居黃五年至是量移汝州盖元豊七年八月)
病瘡老馬不任鞿(次公曰杜詩云日暮不收烏啄瘡)猶向君王得敝幃
(任曰敝帷不弃爲埋馬也〇次公曰曲禮乃是帷字在之字韻今微字韻中幃字注云單帳也今豈乃單幃之義乎)桑下
豈無三宿戀(厚曰後漢襄楷言浮屠不三宿桑下不欲久生恩爱情之至也)樽前聊與一
身歸長腰尚載撑腸米(次公曰楚人云長腰粳米縮項鯿魚言美味也盧仝云惟有撑腸拄)
(腹文字五千卷也)闊領先裁蓋癭衣(林子敬曰韻語陽秋云汝人多苦癭故歐陽公汝癭詩云傴婦)
(垂瓮盎嬌癭食卵殼無由辨肩頸有類龜縮殼梅聖喻詩云女慚高掩襟男大闊裁領)投老江湖終不
失(任曰王羲之言王述曰投老可得僕射)來時莫遣故人非
過江夜行武昌山聞黃州鼔角
淸風弄水月銜山(任曰李太白云青山猶銜半邊日)幽人夜渡吳王峴
(任曰吳王峴在武昌西山九曲亭下汪信民曰志林云孫仲謀泛江自樊口鑿山通道歸武昌今猶謂之吳王峴)黃州
鼔角亦多情送我南來不辭遠江南又聞出塞曲
(次公曰晉史劉疇傳曾避亂塢壁賈胡百數欲害之疇無懼色援笳而吹之爲出塞入塞之聲以動其游客之思於是羣胡皆垂泣)
(而去)半雜江聲作悲健(劉子翬曰杜詩五更鼔角聲悲壯)誰言萬方聲
一槩(縯曰杜詩鼔角緣邊郡川原欲夜時萬方聲一槩吾道竟何之)鼉憤龍愁爲余變
我記江邊枯柳樹未死相逢真識面他年一葉泝
江來(次公曰退之詩共泛清湘一葉舟)還吹此曲相迎餞
自興國往筠宿石田驛南二十五里野人舍
溪上青山三百曡快馬輕衫來一抹倚山脩竹有
人家横道清泉知我渴芒鞋竹杖自輕軟蒲薦松
床亦香滑夜深風露滿中庭惟見孤螢自開闔
將至筠先寄遟适遠三猶子(任曰元豊七年甲子至筠作)
露宿風飡六百里(次公曰風俗通古人草居露宿杜詩風飡江柳下倬曰晉文類中詩阻風飡柳下)
(值兩坐蓬䆫句法妙絶不知誰詩東坡與魯直讀至此疑杜子美亦法此二句而作也)明朝飲馬南江
水未見豐盈犀角兒(縯曰鄭語史伯言幽王惡角犀豊盈而近頑童窮固)先逢玉
雪王郎子(自注時道逢王郎於建昌方北行也厚曰太平廣記王仙客幼寄其舅家舅女曰無双皆幼穉相狎舅)
(母常戲呼仙客爲王郎子次公曰韓退之馬繼祖墓誌云肌肉玉雪可怜也)對床欲作連夜語(次公)
(曰公懷遠驛讀韋蘇州詩云那知風雨夜復此對床眠)念汝還湏戴星起夜來夢見
小於莵(遠小名虎兒任曰左傳楚人謂虎於莵)猶是髧髦垂兩耳(次公曰詩云髧彼兩)
(髦華岳靈姻傳中雲䯻垂耳)憶過濟南春未動三子出迎殘雪裏
我時移守古河東酒肉淋漓渾舍喜而今憔悴一
羸馬逆旅檐夫相汝爾(次公曰孔融禰衡爲尔汝交老杜醉時歌云忘形到尔汝)出城
見我定驚嗟身健窮愁不須耻我爲乃翁留十日
掣電一歡何足恃(次公曰掣電言疾也禪家有掣電之機)惟當火急作新
詩一醉兩翁勝酒美(次公曰杜牧之詩酒旗誇酒美)
端午游真如遲适遠從子由在酒局
一與子由别却數七端午身隨綵絲繫(任曰五月五日以五綵絲)
(繫臂辟兵及鬼令人不病瘟名長命縷)心與昌歜苦(次公曰昌歜昌蒲也周礼醢人云昌本麋臡古注曰昌本)
(昌蒲根切之四寸爲𦵔藥性論云昌蒲味辛苦)今年匹馬來佳節日夜數兒童
喜我至典衣具雞黍水餅旣懷鄕飯筒仍愍楚(厚曰)
(續齊諧記屈原以五月五日投汨羅水而死楚人哀之至此日以竹筒貯飯祭之)謂言必一醉快作
西川語寧知是官身糟麴困薰煑(次公曰言子由之爲酒官也)獨
攜三子出古刹訪禪祖高談付梁羅詩律到阿虎
歸來一調笑慰此長齟齬(梁羅遲适小名)
正月一日雪中過淮謁客回作二首
十里清淮上長堤轉雪龍冰崖落屐齒(次公曰屐齒以狀冰崖上)
(之窠謝靈運着屐看山上山則去前齒下山則去後齒)風葉亂裘茸(次公曰左傳云狐裘蒙茸一國)
(三公子來曰杜雪詩隨風且開葉帶雨不成花)萬頃穿銀海(次公曰銀海以狀水也先生雪詩云光摇)
(銀海眩生花乃用道書眼爲銀海耳)千尋渡玉峯從來脩月手(縯曰酉陽雜爼云鄭仁本)
(與其中表遊山迷路見一人枕一幞而坐因問之云君知月七宝合成乎常有八萬三千戶脩之我其一也因開幞示之有斧斤數)
(事玉屑飯兩褁分遺鄭曰食此可無疾)合在廣寒宫(厚曰十州記冬至月伏廣寒之宫養魄於廣寒之地)
攅眉有底恨得句不妨清霽霧開寒谷饑鵶舞雪
城橋聲春市散塔影暮淮平(次公曰塔影指僧伽塔也)不用殘燈
燭船牎夜自明
元豐七年上有詔京東淮南築高麗亭館
密海二州騷然有逃亡者明年軾過之歎
其壯麗留一絶云
簷楹飛舞垣墻外桑柘蕭條斤斧餘盡賜昆邪作
奴婢(縯曰前漢汲黯傳匈奴渾邪王來降賈人與市者坐當死者五百餘人黯乃請間見武帝曰夫匈奴攻當路塞絶和)
(親中國舉兵誅之死傷不可勝計而費以鉅萬百數臣愚以爲陛下得胡人皆以爲奴婢賜從軍死者家鹵獲因以與之以謝天下)
(塞百姓之心今縱不能又以微文殺無知者五百餘人臣竊爲陛下弗取也)不知償得此人無
過密州次韻趙明叔喬禹功
先生依舊廣文貧(次公曰指言趙明叔也先生曩在密州時所謂趙教授者也鄭虔爲廣文舘博士當)
(時號之曰鄭廣文杜詩云甲第紛紛厭梁肉廣文先生飯不足)老守時遭醉尉嗔(任曰李廣屏居藍田)
(南山中射獵嘗夜從一騎出從人田間飲還至亭覇陵尉醉呵止廣廣騎曰故李將軍尉曰今將軍尚不得夜行何故也宿廣亭下)
(〇次公曰指言喬禹功也禹功必以别處太守替罷或致仕而歸故以故將軍比之)汝輩何曾堪一笑
(縯曰杜詩何當官曹清爾輩堪一笑)吾儕相對復三人(次公曰此則先生謂其與趙明叔喬禹功)
(也〇仔曰李白詩舉杯邀明月對影成三人)黃雞催曉凄凉曲(厚曰白樂天醉歌示妓人商玲瓏黃)
(雞鳴白日催年酉前没)白髮驚秋見在身(援曰白樂天初見白髮感秋詩云白髮映朱顔)
(次公曰見在身字牛僧孺詩且對樽前見在身)一别膠西舊朋友(次公曰膠西即密州也)
扁舟歸釣五湖春(次公曰范蠡泛扁舟游五湖)
再過常山和昔年留别詩
傴僂山前叟(次公曰左傳正考父一命而僂再命而傴)迎我如迎新那知
夢幻軀(次公曰佛經如夢亦如幻)念念非昔人江湖久放浪朝市
誰相親却尋泉源去桃花逢避秦(任曰陶潜桃源記晉武陵人捕魚忽逢桃)
(花林林盡水源其中有人言先世避秦來此詳見前風水洞詩注)
再過超然臺贈太守霍翔(倬曰超然臺在密州)
昔飲雩泉别常山天寒歲在龍蛇間(縯曰後漢鄭玄傳玄夢見孔子告之)
(曰起起今年歲在辰來年歲在已旣寤以䜟合之知命當終注引北齊劉晝言玄曰辰爲龍巳爲蛇歲在龍蛇賢人嗟〇堯卿曰公)
(辰年冬未罷知密州正在辰巳之間)山中兒童拍手笑(次公曰李白㐮陽歌曰襄陽小兒齊拍手攔街)
(爭唱白銅鞮傍人借問笑何事笑殺山公醉似泥)問我西去何當還(厚曰後漢郭伋行部到西河美)
(稷有兒童數百騎竹馬迎拜且問何日當還)十年不赴竹馬約扁舟獨與漁
蓑閑重來父老喜我在扶挈老幼相遮攀當時襁
褓皆七尺(次公曰周礼卿大夫辨夫家之可任者國中自七尺以至六十野自六尺以及六十有五䟽云七尺謂年)
(二十六尺謂年十五許先生離密上云歲在龍蛇間由辰年至今乙丑元豊八年才十年耳而云襁褓皆七尺則亦誇言之也)而
我安得留朱顔(次公曰白樂天云又無大藥駐朱顔)問今太守爲誰歟
護差充國鬢未斑(自注翔自言在熙河作屯田有功〇縯曰漢護羌校尉趙充國擊先零上屯田策)躬
持牛酒勞行役無復𣏌菊嘲寒慳(厚曰先注嘗作後𣏌菊賦以譏公使庫之)
(險陋)超然置酒尋舊迹尚有詩賦鑱堅頑孤雲落日
在馬耳(次公曰馬耳山在密州先生雪詩云試掃此臺看馬耳)照耀金碧開煙鬟
却淇自古北流水(援曰水經注却淇之水出西南常山東北流入濰濰自箕縣北逹東武西北流合却)
(淇之水漢琅琊有扶縣盖却與扶同音)跳波下瀨鳴玦環願公談笑作石
埭坐使城郭生溪灣
與葉淳老侯敦夫張秉道同相視新河秉
道有詩次韻二首
君不見元帥府前羅萬戟濤頭未順千弩射(无巳曰吳)
(越備史云梁開平四年武肅王錢氏始築捍海塘在候潮通江門之外潮水晝夜衝激版築不就因命強弩數百以射潮頭又致禱)
(於晉山祠旣而潮水避錢塘東擊西陵遂成堤岸)至今鳳皇山下路(祖謙曰按舊註云鳳皇山)
(在城中張拭曰郭璞臨安地記云天月山前两乳長龍盤鳳舞到錢塘山下有鳳皇門趙抃詩云老來重守鳳皇城)長借
一箭開兩翼我鑿西湖還舊觀(縯曰晉書庾翼言王羲之書云煥若神明頓還)
(舊觀)一眼巳盡西南碧又將回奪浮山險(師曰潤州金山寺舊名浮)
(玉山饒曰按圖經浮山在錢塘舊治東南四十里先生開河奏狀云潮水自海東來勢若雷霆而浮山峙於江中以亂潮水)千
艘夜下無南北坐陳三策本人謀(師曰漢哀帝時賈讓奏言治河有上中下)
(三策見溝侐志)惟留一諾待我畫(援曰後漢汝南太守范孟博南陽宗資主畫諾)老病思
歸真暫寓功名如幻終何得從來自笑畫蛇足(師曰)
(史記楚世家人有遺其舍人一巵酒者舍人相謂畫地爲蛇蛇先成者獨飲之一人舉酒而起曰吾蛇先成吾能爲之足人奪之酒)
(而飲之曰蛇固無足今爲之足是非蛇也)此事何殊食雞肋(縯曰楊脩曰雞肋食之無所得弃之如可)
(惜)憐君嗜好更迂闊得我新詩喜折屐(厚曰晉謝安傳玄旣破符)
(堅有驛書至安過戶限心甚喜不覺屐齒之折)江湖粗了我徑歸餘事後來當
潤色一庵閑卧洞霄宫(堯卿曰杭州有洞霄宫)井有丹砂水長
赤(縯曰抱扑子臨汜縣有廖氏世老夀後移居子孫輒殘折他人居其故宅復累世夀疑其井水赤乃掘井左右得古人埋丹砂)
(數十斛丹汁入井是以飲水而壽)
荆溪父老愁三害下斬長蛟夲無頼(師曰晉史周處陽羡人也膂力絶人)
(縱情肆慾州曲患之自知爲人所惡乃慨然有改勵之志謂父老曰今時和歲豊何苦而不爲樂邪父老歎曰三害未除何樂之有)
(處曰何謂也荅曰南山白額虎長橋下蛟并子爲三矣處曰吾能除之乃入山刺虎投水斬蛟而反鄉里相慶)平生倔
強韓退之文字猶爲鳄魚戒(次公曰韓愈刺史潮州知鰐魚爲害乃爲文戒之鰐乃南)
(徙)石門之役萬金耳首鼠不爲吾巳隘江湖開塞
古有數兩鵠飛來告成壞(厚曰前漢童謠曰壞陂誰翟子威飯我豆羹芋魁反乎覆陂當)
(復誰云者两黃鵠)勸農使者非常人一言巳破黎民駭上饒
史君更超逸(堯卿曰鄱陽郡地名爲上饒)坐睨浮山如累塊髯張乃
我結襪生(次公曰張釋之傳王生者處士也常召居廷中公卿盡會立王生謂釋之曰爲我結襪釋之跪而結之人)
(或譲王生王生曰吾自度終無益於張廷尉故聊使結襪以重之者帝聞之賢王生而重釋之)詩酒淋漓出
狂怪我作水衡生作丞(次公曰水衡與丞事别是一王生乃議曹也教龔遂之謙對上笑拜)
(遂爲水衡都尉王生爲水衡丞或曰此兩王生事而先生併用之豈誤記爲一事耶更&KR3292;明識)他日歸朝同
此拜(次公曰陳叔逹太宗時拜礼部尚書帝曰武德時内難僣搆知公有讜言今之此拜有以相荅)
泛穎
我性喜臨水(次公曰宋玉云登山臨水送將歸)得穎意甚竒到官十
日來(厚曰白樂天詩到官來十日覧鏡生二毛)九日河之湄(次公曰𡭗雅水草交曰湄)吏民
笑相語使君老而癡使君實不癡流水有令姿(次公)
(曰傳長虞贈何劭王濟詩惶煌發令姿)遶郡十餘里不駃亦不遲(厚曰陶淵明詩不駃)
(亦不遲飄飄吹我衣)上流直而清下流曲而漪畫船俯明鏡笑
問汝爲誰(次公曰論語子爲誰)忽然生鱗甲(厚曰白樂天詩伊水細浪鱗甲生)亂我
鬚與眉散爲百東坡頃刻復在兹(沈曰傳燈錄良价禪師遇水觀影大悟有)
(好飲也曰無事也)著書自要且窮愁(縯曰史記虞卿傳太史公曰虞卿非窮愁亦不能著書以自見)
(於世云)孤松早偃元非病(任曰酉陽雜爼世傳松千歲方傾平偃盖然有數年輒偃但於根下遇石)
(則偃耳又劉禹錫偃松詩引云侍中後閣前有小松不待年而偃〇丁鎮叔曰遯齋閑覧云蘇伯才云凡欲松偃極不難㘽時當去)
(松中大根唯留四旁須根則無不偃)倦鳥雖還豈是休(援曰淵明歸去來云鳥倦飛而知還)更
欲河邊幾來往秪今霜雪巳蒙頭
七年九月自廣陵召還復館于浴室東堂
八年六月乞會稽將出汶公乞詩乃復用
前韻三首
乞郡三章字半斜(次公曰蓋乞越州也)廟堂傳笑眼昏花上人
問我遲留意待賜頭綱八餅茶(自注尚書學士得賜頭綱龍茶一斤八餅今年)
(綱到最遟)
夢繞吳山却月廊白梅盧橘覺猶香(自注杭州𣑽天寺有月廊數百)
(間寺中多白楊梅盧橘)會稽且作須臾意從此歸田策最良(次公)
(曰文選張平子有歸田賦)
南來去此幾時歸倦鳥孤雲豈有期(縯曰陶淵明歸去來云雲無心而出)
(岫鳥倦飛而知還)斷送一生消底物(厚曰退之詩断送一生唯有酒)三年光景
六篇詩
臨城道中作
予初赴中山連日風埃未嘗了了見太行也
今將適嶺表頗以是爲恨過臨城内丘天氣
忽清徹西望太行草木可數岡巒北走崖谷
秀傑忽悟歎曰吾南遷其速返乎退之衡山
之祥也書以付邁使志之(張噐先曰按年譜紹聖元年先生年五十九知)
(定州就任降知英州未到任再貶惠州安置)
逐客何人着眼看(厚曰史記秦宗室大臣皆言秦王請一切逐客李斯議亦在逐中上書秦王乃除逐)
(客之令)太行千里送征鞍未應愚谷能留柳(縯曰柳子厚謫居永)
(州名其溪曰愚溪谷曰愚谷其說具見愚溪對)可獨衡山解識韓(援曰退之謁衡岳廟詩我來正逢秋)
(雨節隂氣晦昧無清風潜心默禱若有應豈非正直能感通須臾净掃衆峯出仰見突兀撑青空)
過湯隂市得豌豆大麥粥示三兒子一首
朔野方赤地(張安國曰吳㒷雜錄載諺云春雨甲子地赤千里)河壖但黃塵秋霖
暗豆&KR0238;夏旱臞麥人(厚曰本草蕎麥取人作飯食之下氣盖麥之心曰人)逆旅唱
晨粥行庖得時珍青斑照匕筯脆響鳴牙齦玉食
謝故吏(次公曰前漢陳咸傳咸奢侈玉食師古曰玉食美食如玉也)風飱便逐臣
(厚曰選鮑明遠詩風飱委松宿杜詩風飱兼露宿)漂零竟何適浩蕩寄此身爭
勸加飲食(次公曰有詩上言加飱飯下言長相憶)實無負吏民何當萬里
客歸及三年新(次公曰左傳成十年曰不食新矣杜預注言公不得食新麥)
過高郵寄孫君孚
過淮風氣清一洗塵埃容水木漸幽茂菰蒲雜游
龍(次公曰詩隰有游龍注云游龍紅草也以其放縱枝葉故謂之游龍)可怜夜合花(厚曰本草云合歡即)
(夜合也人家多植於庭際間葉似皂角槐等極細而繁密)青枝散紅茸美人游不歸
一笑當誰供故園在何處巳偃手種松我行忽失
路(次公曰自傷其行止蹭蹬如失路也)歸夢山千重聞君有負郭二頃
收横從(縯曰史記蘇秦曰使我有洛陽負郭田二頃吾豈能佩六國相印乎次公曰詩横從其畒從讀如蹤)卷
野畢秋穫殷牀聞夜舂(厚曰杜詩𣑽放時出寺鍾殘猶殷牀)樂哉何所
憂杜酒粥面醲官游豈不好母令到千鍾
六月七日泊金陵阻風待鍾山泉公書寄
詩爲謝
今日江頭天色惡礮車雲起風欲作(厚曰國史𥙷暴風之候有砲車)
(雲也)獨望鍾山喚寶公林間白塔如孤鶴寶公骨冷
喚不聞却有老泉來喚人電眸虎齒霹靂舌(次公曰王)
(戎眼爛爛如嵓下電集仙錄載王母虎齒善嘯韓退之譴瘧鬼云舌作霹靂飛)爲予吹散千峯雲
南行萬里亦何事一酌曹溪知水味(次公曰曹溪六祖道場在韶州)
(南華寺)他年若畫蔣山圖(次公曰蔣山即鍾山也)爲作泉公喚居士
慈湖峽阻風五首
捍索桅竿立嘯空(次公曰桅竿兩邊索謂之捍索此江湖間常語也)篙師酣寢
浪花中故應菅蒯知心腹(厚曰左傳云雖有絲麻無弃菅蒯)弱䌫能争
萬里風
此生歸路愈茫然無數青山水拍天(任曰退之詩海氣昏水拍天)猶
有小舡來賣餅喜聞墟落在山前
我行都是退之詩真有人家水半扉(縯曰退之宿曾江口詩云暮宿)
(投民村高處水半扇)千頃桑麻在舡底空餘石髮挂魚衣(厚曰𡭗雅釋草)
(篇潭石衣注水苔也一名石髮江東食之)
日輪亭午汗珠融(厚曰太平御覧日在午曰亭午)誰識南訛長飬功
(縯曰書平秩南訛注訛化也)暴雨過雲聊一快未妨明月却當空
(厚曰梅聖俞詩須臾断滅不復見唯有明月常當空)
卧看落月横千丈起喚清風得半帆(次公曰喚清風是江湖間舟子之常)
(事彼中舟子善相風舟行則呼風以飽帆也)且並水村欹側過(厚曰杜詩巴童蕩漿欹側過水雞銜)
(魚來去飛)人間何處不巉巖
過廬山下一首(并序)
予過廬山下雲物騰涌默有禱焉未午衆峰
凛然故作是詩
亂雲欲埋山勢與飄風南(縯曰詩卷阿飄風自南)羣隮相應和
勇往爭驂驔可憐薈蔚中(厚曰詩薈兮蔚兮南山朝隮)時出紫翠
嵐(次公曰杜詩千峯横紫翠)鴈没失東嶺龍騰見西龕一時供坐
笑百態變立談暴雨破坱圠(援曰賈誼鵩賦大鈞播物坱北無垠注坱塵也圠山曲也)
(甄曰廬山記太虚簡寂觀宋陸先生隠居也其間一峯秀卓者曰紫霄峯過白氏草堂半山有二泉出石間名曰雙玉澗萬夀院)
(南三里至下白石又三里至上白石詠真洞天五老峯正在其後)清飈掃渾酣廓然歸何
處陋矣安足戡亭亭紫霄峯窈窈白石庵五老數
松雪雙谿落天潭(次公紫霄峯自石庵五老峯雙溪皆廬山事也)雖云默禱應
(縯曰退之謁衡岳廟詩潜心默禱若有應)顧有移文慙(厚曰周彦倫隱於北山後應詔出仕又欲過舊隠孔德璋)
(假山靈之辭以責之謂之北山移文)
江西一首
江西山水真吾邦白沙翠竹石底江(縯曰杜詩白沙翠竹江村暮項曰唐)
(柳宗元江西小石潭記云下見小潭水尤清冽金石以爲底)舟行十里磨九瀧(次公曰南方謂奔水)
(曰瀧蓋即灘也)篙聲犖确相舂撞(次公曰退之云山石犖确行逕微)醉卧欲醒
聞淙淙真欲一口汲老龐(厚曰傳燈錄龐居士藴參馬祖云不與萬法爲侣者是什麽人)
(祖云待汝一口吸尽西江水即向汝道)何人得雋窺魚矼(次公曰聚石渡水曰矼今言魚矼盖聚石)
(抵魚處也左傳得嶲曰克退之义魚詩得嶲語時囂)舉义絶呌尺鯉雙(次公曰袁彦道傳云投馬絶呌)
八月七日初入贛過惶恐灘
七千里外二毛人(厚曰潘安仁秋興賦余春秋三十有二始見二毛)十八灘頭一
葉身山憶喜懽勞遠夢(自注蜀道有錯喜歡鋪在大散關上)地名惶恐
泣孤臣長風送客添帆腹積雨浮舟减石鱗(次公曰帆以其)
(受風故云腹水在石上流其波如魚鱗故曰石鱗)便合與官充水手此生何止
略知津(縯曰論語長沮桀溺耦而耕孔子過之使子路問津焉曰是知津矣)
過大庾嶺
一念失垢汙身心洞清淨浩然天地間惟我獨也
正(縯曰莊子受命於天惟舜獨也正)今日嶺上行身世永相忘(任曰白樂天詩可憐)
(身與世從此兩相忘)仙人拊我頂結髮受長生(次公曰此二聮乃李白流夜郞贈韋太守)
(詩全語先生用此盖有所感也)
宿建封寺曉登盡善亭望韶石三首(厚曰郡國)
(志韶州有詔石者舜登此奏韶樂焉)
雙闕浮光照短亭(次公曰地載韶石云兩相峙如闕也)至今猿鳥歗青
熒(若拙曰劉夢得九華山歌云軒皇封禪登雲亭大禹會稽臨東溟乘樏不來廣樂絕獨與猿鳥愁青熒)君王自
此西廵狩(縯曰尚書舜典八月西廵狩至于西岳〇次公曰西廵狩之意以地理考之韶州在南之東而岳州洞庭)
(在韶州之西也)再使魚龍舞洞庭(次公曰莊子言黃帝張咸池之樂於洞庭之野而魚龍舞焉〇)
(崔曰按山海經云洞庭地穴在長沙巴陵湖水廣圓五百里日月若出没其中)
蜀人文賦楚人辭堯在崇山舜九疑(厚曰司馬相如大人賦歷唐堯於崇)
(山兮過虞舜於九疑注云崇山狄山也又海外經云狄山帝堯葬於其陽九疑山任零陵營道縣舜所葬也)聖主若
非真得道南來萬里亦何爲(次公曰崇山九疑皆在南方)
嶺海東南月窟西(厚曰揚雄長雄賦西厭月窟東震日域)功成天巳錫玄
圭(縯曰書禹錫玄圭告厥成功)此方定是神仙宅(厚曰孫綽天台山賦云玄聖之所遊化靈仙之)
(所窟宅)禹亦東來隠會稽(援曰史記禹廵狩至于會稽而崩次公曰會稽越州也禹所葬先)
(生以終前篇堯舜事皆言其夲不死耳)
舟行至清遠縣見顧秀才極談惠州風物
之美
到處聚觀香案吏(厚曰唐史若仗在紫宸内閤則起居舍人夾香案分立殿下次公曰元微之詩云)
(我是玉皇香案吏)此邦宜着玉堂仙(次公曰翰林院公廳謂之玉堂李肇翰林誌云時居翰苑豈止)
(於登瀛洲哉亦曰登玉署玉堂焉)江雲漠漠桂花濕(賈曰王元之小畜集載江豚詩云江雲漠漠江)
(雨來)梅雨翛翛荔子然(厚曰周處風土記夏至之雨名爲黃梅雨)聞道黃柑常
抵鵲(縯曰塩鐡論云崑山之旁以王抵鵲)不容朱橘更論錢(次公曰杜詩朱橘不論錢)
恰從神武來弘景(援曰陶弘景脫朝服挂神武門上書辤禄)便向羅浮見稚
川(縯曰晉書葛洪字稚川聞交趾出丹砂求爲岣嶁令子姪俱至刺史鄧嶽留不聽去洪乃止羅浮山)
發廣州
朝市日巳遠此身良自如三杯軟飽後(自注浙人謂飲酒爲軟飽)
一枕黑甜餘(自注俗謂睡爲黑甜)蒲澗疎鐘外黃灣落木初(厚曰)
(退之南海神廟碑云在廣州治之東南道八十里扶胥之口黃木之湾)天涯未覺遠處處各
樵漁
十月二日初到惠州(十朋曰按年譜實紹聖元年十月三日也)
彷彿曾遊豈夢中欣然雞犬識新豐(縯曰西京雜記高祖旣作新豊并移)
(舊社衢巷棟宇物色推舊男女老幼相攜路道各知其室放犬羊雞鴨於通衢亦競識其家)吏民驚怪坐
何事父老相攜迎此翁蘇武豈知還漠北(厚曰蘇武使匈奴在)
(匈奴中十九年後竟得歸漢)管寧自欲老遼東(援曰三國志管寕北海朱虚人方天下大乱寕)
(聞公孫令行於海外遂與邴原王烈等避亂于遼東遂不復徙矣)嶺南萬戶皆春色(嶺南萬戶)
(酒)會有幽人客寓公(次公曰礼記諸侯不臣寓公盖言公爵而寄寓者也)
吾謫海南子由雷州被命即行了不相知
至梧乃聞其尚在藤也旦夕當追及作詩
示之(吳憲曰按年譜紹聖四年丁丑先生年六十二在惠州五月再責瓊州别駕昌化軍安置即儋州也)
(是歲子由亦貶雷州五月相遇於藤同行至雷六月相别渡海七月十三日至貶所)
九疑聮綿屬衡湘(厚曰李太白遠別離云九疑聮綿皆相似〇薛曰九疑山圖記道州寕遠縣南六十)
(里有九疑山山有九峯一曰簫韶二曰女英三曰石城四曰娥皇五曰朱明六曰桂林七曰華盖八曰巴林九曰石樓周回百餘里)
(其形相似見者疑之故曰九疑)蒼梧獨在天一方(次公曰杜詩我行山川異忽在天一方)孤城
吹角煙樹裏(次公曰李遠晚泊潤州聞角詩孤城吹角水茫茫)落月未落江蒼茫
幽人撫枕坐歎息(厚曰古樂府白紵歌愁來夜遲猶歎息撫枕思君終反側)我行忽至
舜所藏(次公曰蒼梧郡今梧州也前志云舜葬於此記曰葬者藏也)江邊父老能說子
白鬚紅頰如君長莫嫌瓊雷隔雲海聖恩尚許遥
相望(厚曰文選古詩两宫遥相望雙闕百餘尺)平生學道真實意豈與窮
逹俱存亡天其以我爲箕子(縯曰今之高麗古箕子之國也)要使此意
留要荒(厚曰蠻夷要服戎狄荒服)他年誰作輿地志(厚曰唐藝文志頋野王有輿地志三)
(十卷)海南萬里真吾鄕
行瓊儋間肩輿坐睡夢中得句云千山動
鱗甲萬谷酣笙鐘覺而遇淸風急雨戲作
此數句
四州環一島(次公曰四州言瓊崖儋萬也賈損之傳曰朱崖儋耳郡皆在南方海中洲居也)百洞蟠
其中我行西北隅如渡月半弓登高望中原(厚曰阮籍詠懷)
(詩登高望九州悠悠分曠野)但見積水空此生當安歸(縯曰晉書謝安嘗與孫綽)
(等泛海風起浪湧諸人皆懼安吟嘯自若風轉急安徐曰如此將安歸耶)四顧真途窮(援曰晉書阮籍率意)
(獨駕不由逕路車迹所窮輒慟哭而反)眇觀大瀛海(援曰史記孟軻傳鄒衍言中國名曰赤縣神州乃有大瀛)
(海環其外也)坐詠談天翁(援曰史記齊人頌曰談天衍)區區魏中梁(援曰莊子雜篇)
(則陽通逹之中有魏於魏中有梁於梁中有王)一米誰雌雄(次公曰莊子北海若之辝云計中國之在海内)
(不似稊米之在大倉乎)幽懷忽破散永嘯來天風千山動鱗甲
萬谷酣笙鐘安知非群僊鈞天宴未終(援曰史記趙簡子寤語大)
(夫曰我之帝所甚樂與百神遊於鈞天廣樂九奏萬舞不類三代之樂)喜我歸有期舉酒屬
青童(次公曰青童神仙靑童君也)急雨豈無意催詩走羣龍(次公曰杜詩片)
(雲頭上黑應是雨催詩孝祥曰易乾卦見群龍无首吉)夢雲忽變色笑電亦改容
(次公曰楚詞神女謂之朝雲楚王夢之故謂之夢雲神異傳玉女投壷天爲之笑則電故謂之笑電)應怪東坡
老顔衰語徒工久矣此妙聲不聞蓬萊宫
次前韻子由
我少即多難邅回一生中(次公曰邅回迍蹇不進之皃)百年不易滿
(援曰李白短歌行百年苦易滿)寸寸彎彊弓老矣復何言榮辱今兩
空泥丸尚一路(自注古語云十方薄伽𣑽一路涅槃門援曰此本出楞嚴經之語又隋書經籍志佛書)
(二月十五日入涅槃涅槃一曰泥丸)所向餘皆窮似聞崆峒西仇池迎此
翁(次公曰崆峒虔州山也其西乃歸蜀之路仇他在同谷縣是洞天之地先生嘗夢游之有意居焉正在崆峒之西也)胡爲
適南海復駕垂天雄(次公曰莊子大鵬翼垂天之雲李太白鵬賦云雄無所争)下視九
萬里浩浩皆積風(次公曰莊子言鵬摶風九万里而上又云天之蒼蒼其正色邪其視下也亦若是又)
(云風之積也不厚則其負大翼也無力)回望古合州屬此琉璃鐘(援曰李賀將進酒琉)
(璃鐘琥珀濃)别離何足道我生豈有終渡海十年歸方鏡
照兩童(次公曰童即瞳也項羽贊云舜重童子項羽又重童子〇丁惠安曰西京雜記漢高祖入咸陽獲方鏡廣四尺)
(寸表裏有明人直來照之影則倒見以手掩心即見五藏有病則知所在)還鄕亦何有暫假壼
公龍(援曰後漢費長房辝壼公歸公與一竹杖曰騎此任所之則自至矣長房乘杖須臾而歸以杖投葛陂中即化爲龍)
(也)峨眉向我笑錦水爲君容(援曰水經云錦江織錦則濯之江流而錦至鮮明濯以它)
(江則錦色弱矣遂命爲錦里)天人巧相勝(援曰史記申包胥曰人衆者勝天天定亦能勝人)不獨
數子工指點昔遊處(祖謙曰杜詩指點虚無是征路)蒿萊生故宫
澄邁驛通潮閣二首
倦客愁聞歸路遥眼明飛閣俯長橋貪看白鷺横
秋浦不覺青林没晚潮(十朋曰令齋夜話云余游儋耳登望海亭柱間有擘窠大字曰貪看)
(白鳥横秋浦不覺青林没暮潮)
餘生欲老海南村帝遣巫陽招我䰟(縯曰宋玉爲屈原作招䰟詞其)
(中曰帝告巫陽曰有人在下我欲輔之魂魄離散汝筮與之〇思文曰王逸楚詞章句曰帝謂天帝也女曰巫陽按山海經開明東)
(巫彭巫陽巫凡皆神醫也)杳杳天低鶻没處青山一髮是中原
六月二十日夜渡海(十朋曰注見前謫海南作詩示子由詩)
參横斗轉欲三更(任曰曹子建善哉行月没參横北斗闌干)苦雨終風也解
晴(次公曰左傳昭四年申豊論藏冰曰秋無苦雨詩有終風篇)雲散月明誰點綴(縯曰)
(晉書會稽王道子夜月色無玷歎以爲佳謝重率尔曰意謂不如微雲點綴道子曰卿居心不淨乃欲滓穢太清邪)天容
海色夲澄清(次公曰楞嚴經云譬如澄清百千大海)空餘魯叟乘桴意
(援曰孔子曰道不行乘桴浮于海〇次公曰李白詩魯叟非匏瓜)粗識軒轅奏樂聲(縯曰黃帝)
(張樂於洞庭野)九死南荒吾不恨(次公曰楚辤離騷經有余心之所善今雖九死其猶未悔)兹遊
竒絶冠平生
自雷適廉宿於興廉村淨行院
荒凉海南北佛舍如雞栖(次公曰借用朱伯厚之車如雞栖也)忽此榕
林中(任曰嶺表異錄榕樹葉如冬青秋冬不凋)跨空飛栱枅當門冽碧井
洗我兩足泥高堂磨新甎洞戶分角圭(次公曰退之詩磨淬出角)
(圭)倒床便甘寢鼻息如虹霓僮僕不肯去我爲半
日稽(任曰李涉題鶴林寺詩云因過竹院逢僧話又得浮生半日閑)晨登一葉舟(次公曰退之詩共泛)
(清湘一葉舟樂天詩波上一葉舟)醉兀十里溪醒來知何處歸路老更
迷(任曰杜詩山晚浮雲合歸時恐路迷)
藤州江上夜起對月贈邵道士(十朋曰按先生送邵道人)
(彦肅還都嶠詩即此人)
江月照我心江水洗我肝端如徑寸珠墮此白玉
盤(仔曰李白詩少時不識月呼作白玉盤)我心本如此月滿江不湍起
舞者誰歟(縯曰晉祖逖聞雞鳴而起舞)莫作三人看(援曰李白詩㪯杯邀明月對影成三人)
嶠南瘴癘地(子仁杜詩南方瘴癘地)有此江月寒乃知天壤間何
人不清安牀頭有白酒盎若白露漙(次公曰詩零露漙兮子仁曰古樂)
(府白紵歌秋風蕭瑟白露漙)獨醉還獨醒夜氣清漫漫(次公曰史記鄒陽傳應劭)
(注載寗戚歌曰長夜漫漫何時旦)仍呼邵道士取琴月下彈相將乘一
葉(次公曰一葉見前首注)夜下蒼梧灘
將至廣州用過韻寄邁迨二子
皇天遣出家臨老乃學道北歸爲兒子破戒堪一
笑披雲見天眼(次公曰晉書衛瓘言樂廣曰瑩然若披雲霧而睹青天)迴首失海
潦蠻唱與黎歌餘音猶杳杳大兒牧衆穉四歲守
孤嶠次子病學醫三折乃粗曉(縯曰左傳齊高弘曰三折肱知爲良毉唯伐君)
(爲不可民弗與也)小兒耕且養(援曰前漢藝文志古之學者耕且養三年而通一藝)得暇爲
書繞我亦困詩酒去道愈茫渺紛紛何時定所至
皆可老莫學柳儀曹(次公曰聀林魏有儀曹郞唐改爲礼部柳子厚唐貞元中以禮部員外郎)
(貶永州司馬徙柳州刺史)詩書教蠻獠(次公曰退之爲子厚墓誌云衡湘以南爲進士者皆以子厚爲師其)
(經氶子厚口講指畫爲文詞者悉有法度又爲碑云柳侯爲州不鄙夷其民動以禮法云)亦莫事登陟(次公)
(日子厚在永州有西山而下八記其在柳州又有記柳州山水近治可游者)溪山有何好安居與
我游閉戶淨洒掃
予昔過嶺而南題詩龍泉鐘上今復過而
北次前韻(即前過大庾嶺詩)
秋風卷黃落(次公曰月令季冬之月草木黃落漢武帝秋風詞云草木黃落兮鴈南飛)朝雨洗
綠淨(次公曰退之詩瞰臨眇空闊綠淨不可唾)人貪歸路好節近中原正下
嶺獨徐行艱嶮未敢忘遥知叔孫子巳致魯諸生
(縯曰前漢叔孫通爲博士說上曰臣願徵魯諸生與臣弟子共起朝儀於是招魯諸生三十餘人其所不能致者二人〇次公曰此)
(言建中靖國間新天子即位必新定禮儀)
過嶺二首
暫着南冠不到頭(縯曰楚鍾儀爲囚於晉它日晉侯見之曰南冠而縶者君子也與之琴操南音遂釋)
(之使歸〇厚曰柳子厚六字詩云一生判却歸休爲着南冠到頭)却隨北鴈與歸休(援曰月令季冬)
(之月鴈北向)平生不作兔三窟(縯曰晉書王衍爲宰輔以弟澄爲荆州族弟敦爲青州曰荆州有江)
(漢之固靑州有輔海之險卿二人在外吾留此足以爲三窟識者鄙之〇次公曰戰國策馮讙謂孟嘗君曰狡兔有三窟冀得免死)
(耳)今古何殊貉一丘(援曰前漢楊惲曰秦時但任小臣竟以滅亡令親任人臣即至今耳古與今如)
(一丘之貉)當日無人送臨賀(次公曰唐書楊憑貶臨賀尉交親無敢送者獨徐晦至藍田慰餞宰)
(相權德輿稱之於朝李夷簡遽表爲監察御史曰君不負楊臨賀肯負國乎)至今有廟祀潮州(次公)
(曰韓退之責潮州潮人爲之立廟先生嘗爲作記也)劒關西望七千里乘興真爲
玉局遊(養源曰按天師二十四化記玉局化在益州城南門西回百步漢桓帝永壽元年正月七日天師與老君自鶴)
(鳴山來息此化時地上忽湧出玉局玉床方廣一丈老君升座重述道要却自升天玉局䧟入地中)
七年來往我何堪(邦衡曰按年譜公以紹聖元年自定州貶惠州凡四年再貶儋耳明年改元元符至)
(三年乃量移廉州凡十年)又試曹溪一勺甘夢裏似曾遷海外醉
中不覺到江南(次公曰江南則虔州也)波生濯足鳴空澗霧繞
征衣滴翠嵐誰遣山雞忽驚起半嵓花雨落毿毿
鬱孤臺(自注再過虔州和前韻)
吾生如寄耳(次公曰魏文帝樂府云人生如寄多憂何爲法苑珠林云謝安與攴遁書云人生如寄耳)嶺
外亦閑遊贛石三百里(仔曰孟浩然下贛石詩贛石三百里㳂江千嶂間〇喻曰國史𥙷蜀)
(之三峽南康之贛石皆險絶之所)寒江尺五流(次公曰唐語云城南韋杜去天尺五)楚山微有
霰(次公曰詩曰先集惟霰盖雪之微者耳)越瘴久無秋(次公曰農夫以田熟爲秋書云乃亦有秋)
(〇馮曰通真子瘴氣論曰嶺南瘴猶如嶺北傷寒也從仲春訖仲夏行靑草瘴李夏訖孟冬行黃茅瘴)堅斷横雲
嶠魂飛咤雪洲(次公曰横雲嶠以言五嶺咤雪洲以瓊崖儋萬四州也賈捐之傳云儋耳珠崖皆在南方)
(海中洲居南越地炎瘴而無雪有雪則以爲希咤也)曉鍾時出寺暮鼔各鳴樓歸
路迷千嶂勞生閱百州不随猿鶴化(厚曰抱朴子周穆王南征久而不歸)
(一軍皆化君子爲猿鶴小人爲䖝沙)甘作賈胡留(縯曰後漢馬援傳耿舒與其兄弇書曰伏波類西域賈胡到一)
(處輒止是以失利)秪有貂裘在(援曰史記蘇秦衣弊黑貂裘出遊數歲大困而歸)猶堪買釣
舟(次公曰杜牧詩陽羡溪中買釣舟)
虔守霍大夫監郡許朝奉見和此詩復次
前韻
大邦安静治小院得閑遊贛水雨巳漲廉泉春未
流同烹貢茗雪一洗瘴茆秋(十朋曰注見上首)秋思生蓴鱠
(縯曰晉張翰在洛陽見秋風起思吳中蓴羹鱸魚鱠遂命駕而歸)寒衣待橘洲(任曰三國志李衡每欲治)
(家妻輒不聽後密遣人於武陵龍陽汎州上作宅種柑橘千樹死謂兒曰汝母惡我治家故窮如是然吾州里有千頭木奴不責汝)
(衣食歲上一疋絹亦可用矣)楊雄未有宅(縯曰揚雄傳云岷山之下有田一廛有宅一區)王粲且
登樓(援曰王粲避董卓之亂依劉表於荆州登江陵城樓上思歸作登樓賦)老境無多日歸
心夢幾州敢因逃酒去(堯祖曰漢書劉章爲高后行酒諸吕一人亡酒師古注曰避酒逃亡)
端爲和詩留舊篋藏新語清風自滿舟
初發嘉州(仔曰嘉祐巳亥冬先生與子由侍老泉舟行適楚)
朝發鼔闐闐西風獵畫旃故鄕飄巳遠往意浩無
邊錦水細不見蠻江清更鮮奔騰過佛脚曠蕩造
平川(子仁曰錦水岷江也蠻江陽山與青衣江也三江合流于嘉州城東南過九頂山凌雲寺大像閣而下)野市
有禪客釣臺尋暮煙相期定先到久立水潺潺(自注)
(曰期鄕僧宗會别釣魚臺)
過宜賓見夷中亂山(任曰嘉祐四年作)
江寒晴不知遠見山上日朦朧含高峯晃蕩射峭
壁横雲忽飄散翠樹紛歴歴行人挹孤光飛鳥投
遠碧蠻荒誰復愛穠秀安可適豈無避世士高隠
鍊精魄誰能從之遊路有豺虎迹
夜泊牛口
日落江霧生繫舟宿牛口民居偶相聚三四依古
柳負薪出深谷見客喜且售煑𬞞爲夜飡安識肉
與酒朔風吹茆屋破壁見星斗兒女自咿嚘亦足
樂且久人生本無事苦爲世味誘冨貴耀吾前貧
賤獨難守誰知深山子甘與麋鹿友置身落蠻荒
坐意不自陋今予獨何者汲汲強奔走
牛口見月(任曰時嘉祐元年始舉進士至京師作)
掩牎寂巳睡月脚垂孤光披衣起周覽飛露洒我
裳山川同一色浩若涉大荒幽懷耿不寐四顧獨
彷徨忽憶丙申年(子仁曰時先生舉進士在京)京邑大雨&KR1480;蔡河中
夜决横浸國南方車馬無復見紛紛操栰郞新秋
忽巳晴九陌尚汪洋龍津觀夜市燈火亦煌煌新
月晈如晝疎星弄寒芒不知京國喧謂是江湖鄕
今來牛口渚見月重凄凉却思舊遊處滿陌沙
塵黃
戎州
亂山圍古郡市易帶羣蠻瘦嶺春耕少孤城夜漏
閑往時邊有警征馬去無還自頃方從化年來亦
欵關頗能貪漢布但未脫金鐶何足爭彊弱吾民
盡玉顔(子仁曰子由詩亦同比韻獨關與顔不次)
泊南牛口期任遵聖長官到晚不及見復
來
江上有微逕深榛煙雨埋﨑嶇欲取别不見又重
來下馬未及語顧巳慰長懷江湖涉浩渺安得與
之偕
入峽
自昔懷清賞今兹得縱探長江連楚蜀萬派瀉東
南合水來如電黔波綠似藍餘流細不數遠勢競
相參入峽初無路連山忽似龕縈紆收浩渺蹙縮
作淵潭風過如呼吸雲生似吐含墜崖鳴窣窣垂
蔓綠毶毶冷翠多崖竹孤生有石楠飛泉飄亂雪
怪石走驚驂絶澗知深淺樵僮忽兩三人煙偶逢
郭沙岸可乘籃野戍荒州縣邦君古子男放衙鳴
晚鼔留客薦霜柑聞道黃精草叢生綠玉篸盡應
充食飲不見有彭聃氣候冬猶暖星河夜半涵遺
民悲昶衍(自注孟昶從此入覲縯曰孟昶王衍皆蜀主)舊俗接魚蠶(縯曰蠶叢)
(魚鳬先爲蜀主)板屋漫無瓦巖居窄似菴伐薪嘗冒險得
米不盈甔歎息生何陋劬勞不自慙葉舟輕遠泝
大浪固嘗諳矍鑠空相視嘔啞莫與談蠻荒安可
駐幽䆳信難妉獨愛孤棲鶻高超百尺嵐横飛應
自得遠颺似無貪墜翮遊霄漢無心顧雀䳺塵勞世
方病局束我何堪盡解林泉好多爲冨貴酣試看
飛鳥樂高遁此心甘
遊三遊洞
凍雨霏霏半成雪遊人屨冷蒼崖滑不辭携被巖
底眠洞口雲深夜無月
遊洞之日有亭吏乞詩旣爲留三絶句於
洞之石壁明日至峽州吏又至意若未足
乃復以此授之(子仁曰三絶句老泉及東坡子由各一也按南行集老泉詩云洞門)
(蒼石流成乳山下寒溪冷欲冰天寒二子苦求去我欲居之爾不能子由詩云昔年有遷客携手過嵌巖去我)
(歲巳百遊人忽復三)
一徑遶山翠縈紆去似蛇忽驚溪水急爭看洞門
呀滑磴攀秋蔓飛橋踏古槎三扉迎北吹一穴向
西斜歎息㷑雲老追思歲月遐唐人昔未到古俗
此爲家
洞暖無風雪山深冨鹿猳相逢衣盡草環坐髻應
髽竈突依巖黑樽罍就石窪鴻荒無傳記想像在
羲媧此事今安有遺蹤我獨嗟山翁勸留句強爲
寫槎牙
出峽
入峽喜巉巖出峽愛平曠吾心淡無累過境即安
暢東西徑千里勝處頗屢訪幽尋遠無厭高絶每
先上前詩尚遺略不錄久恐忘憶從巫廟回中路
寒泉漲汲歸真可愛翠碧光滿盎忽驚巫峽尾巖
腹有穿壙仰見天蒼蒼石室開南嚮宣尼古廟宇
叢木作幃帳鐡楯横半空俯瞰不計丈古人誰架
構下有不測浪石竇見天囷瓦棺悲古葬新灘阻
風雪村落去携杖亦到龍馬溪茆屋沽村釀玉虚
悔不至實爲舟人誑聞道石最竒寤寐見怪狀(以上)
(並記所聞見)峽山冨竒偉得一知幾喪苦恨不知名歷歷
但想像今朝脫重險楚水渺平蕩魚多客庖足風
順行意王追思偶成篇聊助舟人唱
荆州十首(子仁庚子正月先生與子由侍老泉自荆州游大梁)
遊人出三峽楚地盡平川北客隨南賈吳檣問蜀
船江侵平野斷風卷白沙旋欲問興亡意重城自
古堅
南方舊戰國慘澹意猶存慷慨因劉表凄凉爲屈
原廢城猶帶井古姓聚成村亦解觀形勝升平不
敢論
楚地闊無邊蒼茫萬頃連耕牛未嘗汗投種去如
捐農事誰當勸民愚亦可憐平生事遊惰那得怨
凶年
朱檻城東角高王此望沙江山非一國烽火畏三
巴戰骨淪秋草危樓倚斷霞百年豪傑盡擾擾見
魚鰕
沙頭煙漠漠來往猒喧卑野市分麞閙官帆過渡
遲遊人多問卜傖叟盡携龜日暮江天静無人唱
楚詞
太守王夫子山東老俊髦壯年聞猛烈白首更雄
豪食鴈君應猒驅車我正勞中書有安石慎勿賦
離騷(子仁曰指時相有如謝安則王守不當如屈原放逐而作離騷也)
殘臘多風雪荆人重歲時客心何草草里巷自嬉
嬉爆竹驚鄰鬼驅儺聚小兒(子仁曰爆竹見荆楚歲時記驅儺見月令皆殘歲事)故
人應念我相望各天涯
江水深成窟潜魚大似犀赤鱗如琥珀老枕勝玻
瓈上客舉雕爼佳人搖翠篦登庖更作器何以免
屠刲
北鴈來南國依依似旅人縱横遭折翼感惻爲沾
巾平日誰能挹高飛不可馴故人持贈我三嗅若
爲珍
柳門京國道驅馬及春陽野火燒枯草東風動綠
芒北行連許鄧南去極衡湘楚境横天下懷王信
弱王(子功曰見竹枝歌注)
浰陽早發
冨貴本無定世人自榮枯囂囂好名心嗟我豈獨
無不能便退縮但使進少徐我行念西國巳分田
園蕪南來竟何事碌碌隨商車自進苟無𥙷乃是
懶且愚人生重意氣出處夫豈徒永懷江陽叟種
藕春滿湖(子仁曰江陽指眉州也)
白塔鋪歇馬
甘山廬阜鬱相望林隙熹微漏日光吳國晚蠶初
斷葉占城早稻欲移秧迢迢澗水隨人急苒苒巖
花撲馬香望眼儘窮千里遠白雲深處是吾鄕
夀陽岸下絶句
街東街西翠帷成池南池北綠錢生幽人獨來帶
殘雨聞得黃鸝第一聲
過范縣訪德孫
漸覺東風料峭寒青蒿黃韭試春盤遥想慶州千
嶂裏暮雲衰草雪漫漫
初貶英州贈馬夢得
萬古仇池穴歸心負雪堂殷勤竹林夢猶自數山
王(山濤王戎)
夜雨宿淨行院
芒鞋不踏利名埸一葉虚舟寄渺茫林下對床聽
夜雨(子功曰見後馬上寄子由注)静無燈火照凄凉
過海得子由書
經過廢來久有弟忽相求戶外三竿日江關一葉
秋蕭疎悲白髮漫浪散窮愁世事江聲外吾生幸
且休
增刊校正王狀元集注分類東坡先生詩卷之一
東坡紀年錄
僊谿傅藻編纂
公姓蘇諱軾字子瞻一字和仲眉州眉山縣人也
蘇氏出高陽而蔓延於天下唐神龍初長史味道
刺眉一子留眉眉有蘇氏自此始公高大父祐曾
大父杲大父序三世皆不顯序三子曰澹曰渙曰
洵洵字明允公父也澹渙皆以文學舉進士而渙
至都官郎中序以渙官故任大理評事致仕累贈
尚書職方員外郎明允少不喜學年二十有七始
發憤讀書六年而大䆒六經百家之書娶大理寺
丞程文應之女生三子曰景先曰軾曰轍景先早
世嘉祐間明允與公同其季子由至京師父子皆
知名時號三蘇而以老蘇别其父歐陽文忠公得
老蘇著書二十二篇以爲荀卿子文也乃繳進之
召試紫微閣辤不就遂除祕書省校書郎會修纂
建隆以來禮書授霸州文安縣主簿食其禄與陳
州項城令姚闢同著太常因革禮一百卷書奏未
報卒年五十八英宗聞而哀之特贈光禄寺丞
公曾大父以公與子由登朝贈太子太保大父贈
太子太傳父贈太子太師程氏追封成國太夫人
公娶鄕貢進士王方之女諱弗亦眉人也追封通
義郡君繼室以其從女弟諱閠之字季章封同安
郡君子三人長曰邁雄州防禦推官知瀛州河間
縣次曰迨次曰過皆承務郎孫男十四人簞符箕
筌籌簣籥籍節笈篳笁公有東坡集四十卷
後集二十卷奏議一十五卷内外制一十卷責齊
安日因宫師之學作易傳九卷又作論語說五卷
儋耳又作書傳初公與子由師其宫師最好賈誼
陸贄書後讀莊子以爲得其心晚讀釋氏書深有
所悟參之孔老博辯無礙浩然不見其涯也宫師
公慶曆間宦學四方成國夫人親授公書問古今
成敗輒能語其要比冠學通經史日數千言嘉祐
二年唱第錫宴瓊林與蔣魏公接席情話約卜居
陽羡初倅錢塘諉親黨單君貺問田及移臨汝自
言有田陽羡建中靖國初奉祠玉局留毗陵居無
何請老而終公生岷峨負當世大名道德文學政
事輝映今昔自居雪堂遂成求田之計而文登謝
表云買田陽羡誓畢此生乃卒如其言夫豈偶然
者公之薨也吳越之民相與哭於市君子相與弔
於家訃聞四方人皆咨嗟出涕太學士人數百相
率飯僧惠林佛舍公之於文得之於天山谷嘗評
云公文字言語歷劫贊揚有不能盡者
景祐三年丙子
十二月十九日卯時公生於眉山縣紗縠行私第
景祐四年丁丑
寶元元年戊寅
寶元二年已卯
康定元年庚辰
慶曆元年辛巳
慶曆二年壬午(先生七歲)
是年公知讀書上韓太尉與梅直講書云某七
八歲知讀書祭歐陽文忠公曰某自齠齓以學
爲嬉童子何知惟公我師晝誦其文夜夢見之
慶曆三年癸未(先生八歲)
是年公入小學道士張易簡爲師見書陳太初
事范文正公文集序曰某始緫角入鄕校士有
自京師來者以魯人石守道所作慶曆聖德詩
示鄕先生某從旁竊觀則能誦習其詞問先生
所以頌十一人者何人也先生曰童子何用知
之某曰此天人也邪則不敢知若亦人耳何爲
其不可先生竒某言盡以告之且曰韓范冨歐
陽此四人者人傑也時雖未盡了則巳私識之
矣又曰以八歲知敬愛公
慶曆四年甲申
慶曆五年乙酉
慶曆六年丙戌
慶曆七年丁亥(先生十二歲)
是年公祖父亡與曾子固書云某逮事祖父祖
父之殁某年十二矣鍾子翼哀詞曰慶曆丁亥
某始年十二先君宫師歸自江南曰吾南游至
虔有隱君子鍾君與其弟槩從吾游
是年於所居紗縠行宅隙地中與羣兒鑿地爲
戲得天石研而用之且爲之銘
慶曆八年戊子(先生十三歲)
皇祐元年巳丑
皇祐二年庚寅
皇祐三年辛卯
皇祐四年壬辰
皇祐五年癸巳
至和元年甲午
至和二年乙未
是年公至成都樂泉先生文集序云某年二十
以諸生見公成都公一見待以國士作後正統論
嘉祐元年丙申(先生二十一歲)
公自蜀舉進士入京鳳鳴驛記云嘉祐丙申舉
進士過扶風六祖贊云嘉祐初舉進士館於興
國寺浴堂老僧德香之院范文正公文集序云
嘉祐元年始舉進士至京師牛口見月詩云忽
憶丙申年京師大雨滂
嘉祐二年丁酉(先生二十二歲)
春赴禮部文忠公知舉患時文以詭異相高思
欲救之梅聖俞與其事得公論刑賞以示文忠
公公驚喜欲以冠多士疑曾子固所爲子固文
忠公門下士也乃寘第二復以春秋義第一文
忠公嘗令晁美叔與公定交謂公必名世且以
書抵聖俞曰讀軾書不覺汗出快哉快哉老夫
當避此人放出一頭地文忠公未嘗以此許人
也公上梅直講書云今年春天下之士羣至于
禮部執事與歐陽公實親試之誠不自意獲在
第二殿試中丙科升一甲章衡爲牓首賜進士
及第遂上所業及上韓魏公富鄭公曾丞相并
兩制等書乞應制舉上韓魏公書曰某生二十
有二年矣上曾丞相書云某自爲學至于今十
有五年祭文忠公曰十有五年乃克見公公爲
撫掌歡笑改容此我輩人餘子莫羣我老將休
付子斯文四月八日成國太夫人亡訃至公丁
憂歸
嘉祐三年戊戌
嘉祐四年巳亥(先生二十四歲)
公服除冬侍宫師適楚南行前集叙曰巳亥之
歲侍行適楚時十二月八日江陵驛書是年
荆州上王兵部書曰自蜀至楚舟行六十日過
郡十一縣二十有六公由水路至嘉州入嘉陵
江由瀘渝涪忠夔等州入峽江故作嘉州過宜
賓泊牛口望夫臺仙都觀入峽出峽等詩自荆
門出陸由宜城襄鄧唐許尉氏至京故作浰隔
早發漢水竹葉酒留尉氏阮籍嘯臺許州西湖
等詩
嘉祐五年庚子(先生二十五歲)
公正月過唐作新渠詩過許見范堯夫文正公
文集序曰其後過許始識公之仲子今丞相堯
夫是年入都授河南府福昌簿不赴
嘉祐六年辛丑(先生二十六歲)
是年應制科文忠公薦公祕閣試六論舊不起
草故文多不工公始具草文義燦然時以爲難
又荅制策復入三等授大理評事簽書鳳翔府
簽判詩序有曰嘉祐六年予與子由同舉制策
寓懷遠驛時年二十有六而子由年二十有三
上吳内翰書云今年春天子將求直言之士而
某適來調官京師舍人楊公不知其不肖而採
其鄙野之文五十篇奏之於天子使與明詔之
末上吕龍圖書云某西蜀之鄙人幼承家訓長
知義方粗識名教遂堅晩節兩登進士舉一中
茂材科冬赴鳳翔任十一月十九日與子由
别於鄭西門之外作詩十二月作鳳翔八觀
詩其石鼔詩云冬十二月歲辛丑我初從政見
魯叟
嘉祐七年壬寅(先生二十七)
公在鳳翔二月分决属縣囚十三日出府至
寶雞&KR0593;郿盩厔四縣旣畢事因朝謁太平宫宿
於南溪遂並南山而西至樓觀大秦寺延生觀
仙游潭十九日乃歸所過作詩又作樓觀等十
一題寄子由七月二十四日禱雨磻溪宿虢
縣二十五日渡渭宿於僧舍二十六日至磻溪
自磻溪往陽平二十七日至斜谷由下馬磧懷
趙薦及磻龍寺等詩重九不與府會獨遊普
門寺僧閣有懷子由作詩二十日微雪懷子由
作詩是年作喜雨亭記又荅趙薦并餽歲等
詩并子由不赴商州及和子由𧖟市等詩
嘉祐八年癸卯(先生二十八歲)
英宗即位公在鳳翔覃恩轉大理寺丞是
年作思治論又作授經臺調水符往南溪等詩
治平元年甲辰(先生二十九歲)
公在鳳翔磨勘轉殿中丞冬任滿還京至華隂
作詩寄子由
治平二年乙巳(先生三十歲)
公在京師差判登聞鼔院
英宗在藩邸聞公名欲以唐故事召入翰林宰
相限以近例召試祕閣及試二論皆入三等除
直史館五月二十八日夫人王氏卒六月六
日殯于京城外夫人有子邁
治平三年丙午(先生三十一歲)
公在京師是年始見范彛叟文正公文集序云
又六年始見其叔彛叟京師四月二十五日
丁父宫師憂奉柩歸蜀
治平四年丁未(先生三十二歲)
神宗即位九月十五日題摹夲蘭亭記後
熙寧元年戊申(先生三十三歲)
公服除十月二十六日作四菩薩閣記是
年和子由記園中草木木山引水寄題古東池
綠筠堂等詩
熙寧二年已酉(先生三十四歲)
還朝差判官誥院兼尚書祠部三月送錢
藻守婺詩是年送任伋倅黃王頥赴建董傳留
别安惇西歸醉墨堂等詩
熙寧三年庚戌(先生三十五歲)
公在京師三月送劉攽倅海陵曾鞏倅越詩
十一月二十日送章子平出牧鄭州作詩及叙
是年送吕希道守和文與可守陵王晦夜坐等詩
熙寧四年辛亥(先生三十六歲)
遷太常博士攝開封府推官有能吏聲以言事
議論大不恊乞外任除通判杭州五月作張
方平赴南京留臺詩又次韻讀杜詩詩七月
二日作渦口遇風詩來陳和舟中八詩至陳同
子由過汝隂見歐陽公作石屏燕西湖詩(十月)六
日記所見作詩是月作潁州别子由出潁口壽
州李少卿出餞濠州七絶泗州塔龜山洪澤遇
風廣陵會三同舍遊金山等詩十一月到杭
州作寄子由詩臘月遊孤山訪僧作詩又和李
𣏌并自和
熙寧五年壬子(先生三十七歲)
公在杭州二月作蔡冠卿知饒詩三月二
十二日觀花吉祥寺作牡丹記序并詩閠七
月哭歐陽公於孤山次韻惠思詩是月監試作
呈試官煎茶催考校榜出後等詩八月十日
夜登望海樓作詩十七日復登作詩重九日
遊西湖及諸寺所至有詩及不赴府會詩十
月十日作送進士詩序冬至日遊吉祥寺作
詩後十日復至作詩十二月以事至湖州與
孫守約有言及時事者罰一大盞作詩云若對
青山談世事直湏舉白便浮君又作莘老求墨
妙亭詩并記及贈寄等詩畫魚歌是年作墨
寶堂記并和沈立之留别蔡凖見邀次韻子由
柳子玉等詩又作送杜子方陳珪戚秉道詩
熙寧六年癸丑(先生三十八歲)
公在杭州正月九日作雜興荅鮮于子駿上
元祥符寺九曲觀燈作詩過僧可久房無燈火
作詩二十一日述古邀城外尋春作詩二十七
日遊風水洞作詩又作李佖留待及和等詩
五月望與吕仲甫輩泛湖留北山作詩八月
望觀潮作詩又再遊風水洞作詩并臨江仙
九月和劉攽詩十二月與李杞因獵遊孤山
作詩冬以事至姑蘇爲王誨作仁宗御飛
白記又作三瑞堂詩是年作和陳述古十月
牡丹劉恕見寄錢顗送茶及寄孫覺等詩除
夜宿常州城外作詩
熙寧七年甲寅(先生三十九歲)
元日以事過丹陽作寄魯元翰又柳子玉鶴林
招隱并與子玉景純唱和等詩是月秀州贈錢
端公文長老等詩二十九日過毗陵跋李後主
書五月作錢公輔哀詞又次韻周邠詩六
月自常潤還所至作詩秋捕蝗至浮雲嶺作
懷子由詩至於潜作贈毛國華野翁亭綠筠軒
於潜女詩又同年臨安令劇飲并所至諸縣有
詩九月移知密州是月作勤上人詩集序
十月赴密州早行馬上作沁園春十一月三
日到任十二月作鳬繹先生文集序是年
常潤道中懷述古并答述古詩蘇州雨中飲酒
金山飲醉大風留金山留别金山二長老留京
口和蘇守王規甫觀燈什次韻孫巨源水車等
詩自京口還寄述古作卜筭子行香子杭妓迓
新守楊元素寄規甫作菩薩蠻送述古赴南都
作清平樂南鄕子菩薩蠻江神子送述古迓元
素作訴衷情述古將去作虞美人荅元素浣溪
沙和元素泛金船移守密和元素南鄕子再過
蘇贈閭丘公顯作浣溪沙過吳興李公擇生子
作减字木蘭花作六客詞爲定風波别公擇作
蝶戀花赴密過蘇有門這回來不來者其色淒
然蘇守嘉之令求詞作阮郎歸潤州和元素菩
薩蠻多景樓與孫巨源相遇作採桑子送巨源
作更漏子離京口呈元素作醉落魄訴衷情得
鄕書作蝶戀花代人寄遠作少年遊金山送子
玉作昭君怨贈潤守許仲塗作減字木蘭花别
潤守作南鄕子海州寄巨源作永遇樂除夜
作贈叚屯田詩曰龍鍾三十九勞生已強半
熙寧八年乙卯(先生四十歲)
公在密州上元作蝶戀花二十日記夢作江
神子春禱常山得雨次韻章傳道喜雨詩首
夏作官舍即事詩四月十一日作送劉述詩
六月和李常詩中夏旱再禱雩泉皆應如響
作雩泉記留别詩以旱蝗齋素方春牡丹盛
開不獲賞九月忽開一朵雨中特置酒作雨中
花冬祭常山回與同官習射放鷹作詩和梅
戸曹會獵鐵溝行荅喬太博莫笑銀杯小并唱
和詩又作江神子是年作趙倅成伯家宴贈
楊姐詩又成伯室誕辰口號後𣏌菊賦增治城
上故臺名之曰超然作記又作大悲閣記又於
超然臺作望江南送東武令趙晦之歸海州作
减字木蘭花贈晦之吹篴侍兒作水龍吟
熙寧九年丙辰(先生四十一歲)
公在密州遷祠部員外郎正月五日跋赤溪
山主頌七日書琅琊篆後立春日請成伯主會
作詩上巳日流觴於南禪小亭作滿江紅
四月作玉盤盂詩六月作山堂銘中秋歡
飲逹旦作水調歌頭十一月朔作李氏山房
藏書記祭山神有文十二月移知徐州别徐
州東武雪中送章傳道東武道中皆作江神子
除夜留濰州
熙寧十年丁巳(先生四十三歲)
元日早晴離濰州作詩青州道上大雪作詩
二月三日作送范鎮遊洛詩并次韻是月復與
子由會於澶濮之間相從赴彭城到京作送范
蜀公詩三月一日與王詵會四照亭有倩奴
者求曲遂作洞仙歌喜長春與之明日晉卿送
韓幹畫馬跋以詩五月到徐州范德孺作滕
縣文正公集序曰其後十一年與其季德孺同
僚于徐五月六日作寄題司馬君實獨樂園
詩六月十一日保母楊氏卒七月十七日
河決八月十一日水及徐城十月五日水退作
河復詩修城捍水以活徐人作黃樓東門之上
二十一日作王詵寶繪堂記重九邀仲屯田
爲大水所隔作詩是月作送李邦直修國史詩
十月作表忠觀碑是年荅任師中詩曰我今
四十二衰髮不滿梳過齊時公擇守齊席上作
南鄕子又作蝶戀花别公擇子由過中秋而
别作水調歌頭又作書黁公詩後彭城感前約
逍遥堂别觀百步溪詩放鶴亭記
元豐元年戊午(先生四十三歲)
公在徐州三月始識王子高作芙蓉城詩春
旱置虎頭石潭中作起伏龍行謝雨道中作浣
溪沙四月九日書鮮于子駿楚辭後是月次
韻潜師放魚詩六月題王禹偁碑隂七月
望觀月黃樓作詩又作眉州遠景樓記二十二
日作滕縣公堂記八月作詩題張方平詩卷
末九月王鞏來先作定國將見過詩定國十
日往返作詩幾百篇及登松山荅定國見過見
寄次韻同泛舟獨眠留别等詩九日黃樓作詩
又次韻定國詩又作千秋歲晦日黃樓作鹿鳴
燕詩并叙十月十二日作日喻望日觀月黃
樓作詩十一月八日作雲龍(山人)放鶴亭記十
九日作莊子祠堂記十二月遣人訪獲石炭
作詩又荅田國博詩冬祈雪出城馬上作詩
是年作登雲龍山石盤遊戲馬臺過張天驥山
人訪遊園與梁先左藏舒煥教授顔復長道孫
勉頓起泛舟及唱和又李公擇唱和送梁知莫
州送孫頓顔李等詩又作陽關詞又藏春園贈
田楚州小鬟送顔梁作浣溪沙
元豐二年巳未(先生四十四歲)
人日獵城南會者十人以身輕一鳥過槍急萬
人呼爲韻分得過字又代雷勝鳥字詩十五日
作王鞏之祖懿敏公眞贊二十四日作思堂記
晦日遊桓山作記會者十人以春水滿四澤夏
雲多竒峯爲韻分得澤字又代戴道士四字詩
二月移知湖州别徐州作江神子三月至南
京馬上作詩二十七日作靈壁張氏園亭記是
日作宿州次韻劉涇泗州孫景山西軒舟中夜
起次韻高郵秦太虚去金山五年而復至遊常
州無錫惠山贈惠山僧惠表秦觀參寥會松江
詩四月二十日到湖州五月五日遍遊諸
寺作詩是月過賈收耘老水閣作詩又次前
韻耘老小妓號雙荷葉作詞七月七日作與可
畫篔簹谷偃竹記是月太子中允權監察御史
何大正舒亶諫議大夫李定言公作爲詩文謗
訕朝政及中外臣寮無所畏憚國子博士李宜
之狀亦上七月二日崇政殿進呈奉聖旨後
批四狀三日進呈奉聖旨送御史臺根勘二
十八日皇甫遵到湖州追攝過南京文定張公
上劄范蜀公上書救之八月十八日赴臺獄
中作寄子由二詩時獄吏必欲寘之死地煆煉
久之不决子由請以出身官爵贖之而上亦
終憐之促具獄十二月二十四日得旨責
檢校尚書水部員外郎黃州團練副使本州安
置二十九日受勑
元豐三年庚申(先生四十五歲)
正月過陳子由自南都來三日而别與文郎逸
民飲作詩十八日蔡州道上遇雪作詩過新息
示任師中過淮作詩二月一日到黃州寓居
定慧院之東作初到黃月夜偶出安國寺浴安
國尋春海棠土人不知貴二十六日雨中熟睡
雨晴後(步至四望亭雨中看)牡丹樂著作野步王齊萬寓
居竹下開嘯軒杜沂見餉五禽言等詩四月
上文潞公書云某始就逮赴獄有一子稍長徒
步相隨其餘守舍皆婦女幼稺至宿州御史符
下就家取文書州郡望風遣吏發卒圍船搜取
老幼幾怖死旣去婦女恚罵曰是好著書書成
何所得而怖我如此悉取燒之比事定重復尋
理十亡其七八矣到黃無所用心輒復覃思於
易論語端居深念若有所得遂因先子之學作
易傳九卷又自以意作論語說五卷五月子
由來齊安以詩迎之又作暁至巴河同遊西山
次韻等詩十一夜夢遊何人家食石芝明日作
詩是日遷居臨臯亭作詩九月望讀戰國策
書商君事二十五日書杜羔事贈朱康叔十
月九日孟亨之置酒秋風亭有雙拒霜獨向君
猷而開坐客喜笑以爲非史君莫當此花作定
風波又作守倅不飲詩十二月二日作石氏
畫苑記十八日書蒲永昇畫後是月荅秦大虚
書曰初到黃廪入旣絶人口不少私甚憂之但
痛自節倹日用不得過百五十每月朔便取四
千五百錢斷爲三十塊掛屋梁上平旦用畫义
挑取一塊却藏去义仍以大竹筒别貯用不盡
者以待賓客此賈耘老法也荅李端叔書云得
罪以來深自閉塞扁舟草屨放浪山水間與樵
漁雜處往往爲醉人所推罵輒自喜漸不爲人
識是年作勝相院經藏記
元豐四年辛酉(先生四十六歲)
公在黃州正月二十日往𡵨亭郡人潘古郭
送於女王城道上見梅花作詩四月八日飯
僧于安國寺作應夢羅漢記端午作少年遊
贈徐君猷十二日作評書唐林夫六家書後
十月二十二日作聞捷詩并叙是月姪安節來
作夜坐冬至日贈安節等詩安節歸以伯父送
先人詩人希野店休安枕路入靈關穩跨驢之
句爲韻作詩送之十二月二日雨後微雪君
猷携酒見過作浣溪沙明日酒醒大雪又作二
十五日大雪始晴夢人以雪水烹小團茶以献
夢中作回文詩雪後乾明寺宿杭州故人信至
作詩是年馬正卿爲於郡中請得故營地數
十畒使得躬耕其中地旣久荒墾闢之勞釋耒
而歎乃作東坡八詩自是始號東坡居士
元豐五年壬戌(先生四十七歲)
公在黃州正月二日書歐陽公黃牛廟詩後
又作文祭與可及堂兄子正十七日夢扁舟渡
江中流回望栖霞樓中歌樂雜作舟中人言公
顯方會客覺而異之乃作水龍吟二十日與潘
郭二生出郊記去年是日同至女王城作詩乃
和前韻又因至汪氏居作詩寒食作雨詩有
曰我自來黃州巳過三寒食徐守分新火作詩
春躬耕東坡築雪堂居之擬斜川之遊以淵明
歸去來詞櫽括爲哨遍五月以怪石供佛印
作怪石供詩七月六日與文甫飲家釀白酒
集古人句作墨竹詞爲定風波十二日書伯父
中都公啓事後旣望泛舟於赤壁之下作赤壁
賦又懷古作念奴嬌九月彭城曹煥子文將
往筠見子由求詩贈行重九涵暉樓作南鄕子
呈君猷十月望步自雪堂歸於臨皐二客從
之過黃泥之坂復遊赤壁之下作赤壁後賦
十二月十九東坡生日也置酒赤壁磯下踞高
峯俯鵲巢酒酣笛聲起於江上客有郭古二生
頗知音謂坡曰笛聲有新意非俗工也使人問
之則進士李委聞坡生日作新曲曰鶴南飛以
獻呼之使前則青巾紫裘腰篴而巳旣奏新曲
又快作數弄嘹然有穿雲裂石之聲坐客皆引
滿醉倒委求詩作一絶句王郎以詩見慶次其韻
元豐六年癸亥(先生四十八歲)
公在黃州正月二十日復出東門用前韻作
詩二月三日點燈會客作詩上巳日與二
三子出遊隨所見作數句明日集爲詩七月
望書劉廷式事二十七日生小子遯小名幹兒
閠八月作土琴詩居黃三見重九每歲與君
猷會子栖霞樓君猷將去念此憫然故作醉蓬
萊文作好事近送君猷十月望書唐林夫筆
說十一月十二日爲張夢得書昆陽賦十九
日書四箴在于快哉亭作水調歌頭贈張偓佺
元豐七年甲子(先生四十九歲)
正月二十五日特授汝州團練副使本州安置
四月一日將自黃移汝以留别雪堂鄰里作滿庭
芳五月作黃州安國寺記又作別黃過江行
武昌用𡵨亭韻初入廬山二十四日宿廬山廬
山二勝自興國往筠先寄遟适遠端午遊眞
如別子由至奉新等詩六月九日作石鍾山
記略云余自齊安舟行適臨汝而長子邁將赴
饒之德興尉送之至湖口二十三日舟過蕪湖
七月十八日幼子遯病亡於金陵作詩哭之曰
吾年四十九羈旅失幼子又作同王勝之遊蔣
山詩賞心亭送勝之作漁家傲至眞州再和蔣
山詩十月二十六日書韓魏公詩後十一
月晦日與劉仲逹相逢泗上同遊南山作滿庭
芳十二月同泗州太守遊南山過十里灘作
行香子蕭淵東軒作詩二十四日從劉倩叔遊
南山作浣溪沙二十八日浴雍熙塔下戲作如
夢令除夜黃師是送酥酒作詩冬作水龍
吟記子微太白之事是年和李太白尋陽紫
極宫感秋詩
元豐八年乙丑(先生五十歲)
元日雪中過淮謁客作詩四日離泗州表請常
州居住略云一從吏議坐廢五年近蒙恩移汝
州累重道遠不免舟行自離黃州風濤驚恐舉
家重病一子喪亡今雖至泗州而貲用罄竭去
汝尚遠難於陸行二十餘口飢寒朝夕與其強
顔忍恥干求於衆人不若歸命投誠控告於君
父臣有薄田在常州宜興縣粗給飦粥欲望
聖慈許常州居住書朝奏夕報可二月葬保
母楊氏于宋作銘又作薦誠院五百羅漢記妙
峯亭詩蒙恩放歸陽羡復作滿庭芳至高郵作
陳處士畫鴈詩七月二十五日金山贈杜介
詩又作妙高臺夢中作與元老等詩京口作王
中父哀詞至常州作與孟震遊僧舍贈報恩老
歸宜興留題竹西寺等詩哲宗即位復朝奉
郎八月十七日得旨除知登州九月書楞
伽經後過密題高麗亭次韻趙明叔喬禹功和
昔年留別超然臺贈密守霍翔詩十月十五
日到登州二十日召爲禮部員外郎作孫氏松
堂遺直坊等詩晦日作海市詩過萊州雪後望
二山作詩過濟州作眞相院舍利塔銘十一
月七日書吳道子畫後是月到京供禮部職
十二月以七品服入侍延和賜緋魚除起居舍人
元祐元年丙寅(先生五十一歲)
公在京師正月除中書舍人辤免狀云臣頃
自貶所起知登州到任五日而召以省郎半月
而擢爲右史(云云)今又冒榮直授躐等驟遷非
惟其人旣難以處不試而用尤非所安二月
八日朝退獨在起居讀儒林傳感申公事作小
詩閏二月八日題子由日本扇詩後四月
作法堂寺鍾銘九月一日司馬温公薨作祭
文行狀十月十二日書黃泥坂辭遺王晉卿
是日除翰林學士知制誥十一月供翰林學
士職尋除侍讀召入院九日考試館職與聖求
會宿玉堂作武昌西山詩十二月五日與狄
詠同館北客書狄武襄事
元祐二年丁卯(先生五十二歲)
公在翰苑每時各有内制九月一日作石
舍人北使序十五日邇英殿講論語終篇賜御
書詩翌日進詩又進讀故事八說十九日作祭
王宜甫文十二月作送喬仝寄賀水部詩賀
五代人得道不死仝曰吾師嘗於密州識君於
常山道上意若喜君是年作司馬温公神道
碑又作富鄭公神道碑又作趙清獻公神道碑
鄭公以元豐六年閠六月二十一日薨于洛陽
至是其子紹庭請于朝命公撰碑清獻公以元
豐七年八月二十六日薨于杭至是其子㞦請
于朝命公撰碑又作贈寫眞道士李得素曰五
十之年初過二衰顔記我今如此
元祐三年戊辰(先生五十三)
公在翰苑每時各有内制知貢舉會大雪
士坐庭中噤不能言公寬其禁約而廵鋪内臣
過爲凌辱傷動士心公奏撻而逐之士皆悅服
試院次韻魯直畫馬送李方叔作詩二月八
日夜會于伯時齋舍書鬼仙詩三月三十日
同錢穆父遊金明池始見其雪中詩因次韻
四月五日跋宋漢傑畫五月一日與子由同
轉對次韻子由詩九月十八日作文驥字說
卧病逾月請郡不許復直玉堂十一月一日
鏁院是日苦寒詔賜官燭法酒呈同院作詩
十二月六日書詩人寫物之功付過八日龍興
節侍宴前一日微雪與子由王定國清虚堂小
飲作詩立春日賜幡勝次韻劉貢父詩
元祐四年巳巳(先生五十四歲)
上元日侍宴端門次韻王晉卿詩内制止於
三月二月二十二日奏告東太一宫十神
祝文是月三上章乞越州三月得旨以龍圖
閣學士左朝奉郎知杭州
公直玉堂有贈送次韻和荅之詩幾數百篇
以歲月未分先後難辨姑輙闕之以俟它日
四月十六日跋邢敦夫賦十七日書太宗賜
守臣御書扇子後二十一日作范文正公文集
叙所謂又十三年乃克爲之者也重九日和
蘇堅點絳唇冬至日作書文登石渦遺(垂慈)堂
老人詩是年作范蜀公墓誌銘蜀公以元祐三
年閏十二月薨又作去杭十五年復游西湖莫
同年雨中飲湖上同秦仲二子游寶山書辨才
白雲堂壁文登石遺梅子明參寥得智果院分
韻等詩又送子由使契丹詩云單于若問君家
世莫道中朝第一人子由過虜往往有問公安
否子由至涿州寄詩曰誰將家譜到燕都識底
人人問大蘇莫把聲名動蠻貊恐妨它日卧江
湖又次韻子由涿州詩
元祐五年庚午(先生五十五歲)
公在杭州二月十七日書高麗公案二十六
日過金文寺再觀李西臺詩書其後二十七日
作參寥泉銘寒食次韻劉景文周次元同游
西湖詩三月八日同楊次公過劉景文題文
忠公墨跡四月十八日眞覺院賞枇杷作詩
又和景文韻重九日再和蘇堅前年點絳唇
韻又次韻伯固詩十七日書醉道士石詩十八
日書朱象先畫後十二月八日作六一泉銘
十二日同景文義伯聖從遊七寶寺題詩竹上
除夜作獄空詩和通守時韻是年作垂雲花
開雜花開盡賞牡丹遊虎丘怡然餉新茶謝曹
子方惠茶曹輔寄新芽新茶送程簽之邵登垂
雲亭寒碧軒此君軒蒜山亭南漪堂龍井泉過
溪亭介亭題蘭蕙紫薇花梅花等詩又與劉景
文楊次公袁公濟楊公濟程之邵林子中葉教
授次韻和荅等詩又送張山人歸彭城之邵赴
闕詩又仲天貺自眉來詩
元祐六年辛未(先生五十六歲)
上元次韻劉景文詩二十三日題伯時畫支遁
養馬圖二月三日作詩并㯶筍餉殊老九日
被旨再除翰林承旨次韻劉景文西湖席上詩
三月六日作別南北山道人詩九日罷杭守辤
天笁作詩十九日宿吳江常州太平寺觀牡丹
作詩四月到闕二日作送聦師歸孤山叙
五月入院作六月朔祭劉氏文六月十八日
作上清宫碑二十四日跋吳君采琴說是月作
破琴詩東堂次諸公韻閏六月十三日跋張
乖崖書後八月十三白作茶說是月除龍圖
閣學士知潁州九月望觀月聽琴西湖作詩
又作祭歐陽文忠公文秋作昭靈廟碑十
月二十五日以旱請教授陳師道并男迨迎張
龍公作文十一月一日作聚星堂雪詩禱雨
旣應次景文韻十日作送張龍公文十四日在
告獨酌試滑盞有懷諸君子以詩招之十二
月八日爲文定張公舉哀於薦福院文定公以
是月二日薨於南都將屬纊不問後事但言伸
意子瞻兄弟二十三日作李簡夫詩集序祭辯
才文是年作感舊別子由詩序云元祐六年
予自杭召還寓子由東府數月復出領汝隂時
予年五十六矣又作趙德麟字說又作泛潁到
潁公帑竭禱雨旣應潁大夫廟喜景文至屏山
贈叔弼雪詩留景文送王竦及季默赴闕及與
趙景貺陳履常劉景文趙德麟歐陽季默叔弼
次韻贈送等詩生日景文以古畫松鶴爲壽且
貺佳篇次韻謝
元祐七年壬申(先生五十七歲)
上元和履常雪中觀燈詩二月十五夜與德
麟小酌聚星堂作减字木蘭花十七日書柳子
厚瓶賦後是月移知楊州淮上早發作詩三
月上巳日過濠與迨過遊塗山荆州記所見次
韻王滁州見寄作詩十六日到任是月作韓文
公廟碑四月二十七日跋醉翁亭記是月次
韻徐仲車德麟湖成見懷詩無咎以詩相迎久
不暇荅昨日始次其韻五月端午小集石塔
作詩二十四日會無咎隨齋汲泉漬白芙蓉不
復有病暑意作减字木蘭花七月和淵明飲
酒詩二十首以土物寄少游作詩八月作張
文定公滕元發誌銘九月以兵部尚書召兼
侍讀郊祀爲鹵簿使尋除端明殿學士兼翰林
侍讀學士守禮部尚書行宿泗間見張天驥
重九與定國相遇于宋至都門先寄子由作詩
冬至作郊祀慶成次韻錢蔣從駕郊丘瞻望天
光退而相慶作詩
元祐八年癸酉(先生五十八歲)
元日立春次韻秦少游詩上元侍飲樓上呈同
列詩十六日贈别潁叔詩六月汶公乞詩用
前韻八月一日夫人王氏卒子過夫人所生
二日作祭文是月以二學士知定州九月十
四日東府雨中別子由詩曰庭下梧桐樹三年
三見汝前年適汝隂見汝鳴秋雨去年秋雨時
我自廣陵歸今年中山去白首歸無期自杭還
京和子功月石屏純父涵星硯邂逅德麟叔盎
畫馬等詩及與王定國蔣穎叔錢穆父王晉卿
王仲至秦少游等次韻詩十一月作祭韓忠
獻公文又作釋迦文佛頌十二月二十三日
到定州
紹聖元年甲戌(先生五十九歲)
立春日小集作詩呈李端叔次韻曾仲錫元日
見寄二月二十日子由生日以檀香觀音像
及新合印香銀篆盤爲壽作詩二十三日作松
醪賦三月二十日開園作詩四月十六日
作北嶽祈雨祝文二十日作雪浪齋銘二十四
日題三國名臣贊是月奉命追一官落兩職以
承議郎知英州公在定州作送王敏仲北使求
穆父逓酒雪浪石沈香石劉醜厮石芝送翟安
常赴闕中山松醪寄王引進謝端叔鴛鴦竹石
圖等詩又次韻及留別王雄州詩馬教授文登
人嘗食石芝詩請同賦南遷過湯隂得豆麥粥
作詩臨城道中作詩叙云始予赴中山連日風
埃未嘗了了見太行也今將適嶺表頗以爲恨
過内丘天氣清澈西望太行草木可數忽悟歎
曰予南遷其速返乎退之衡山之祥也途中寄
定武同僚過𣏌贈馬夢得過高郵寄孫君孚過
長蘆贈夫老次韻聞復憶中和堂作詩六月
七日泊金陵阻風蔣山泉老召食不及往作詩
九日阿彌陁像成奉安于金陵清凉寺作贊并
贈和老詩慈湖夾阻風作詩至太平當塗縣奉
告責授寕遠軍節度副使惠州安置過南康望
湖亭過廬山下廬山壽師竹軒湖口壷中九華
江西江水煎茶作詩過廬陵作秧馬歌八月
七日入贛過惶恐灘作詩九日評孔文舉淵明
詩十七日過虔州作鬱孤臺訪樂天天笁寺詩
書八境圖廉泉塵外亭贈慈雲老等詩過大庾
嶺過韶州南華望韶石英州碧落洞作詩九
月十三日遊廣州清遠峽山寺舟中寄耘老顧
秀才談惠風物浴日亭蒲澗寺發廣州等詩二
十六日艤舟泊頭肩輿于羅浮山入寶積寺禮
天笁瑞像作羅浮題名及游羅浮示過詩十
月二日到惠州寓合江樓作詩十三日與程鄕
令侯晉叔歸善簿潭汲游大雲寺野飲萬家春
於松下設松黃湯作浣溪沙十八日遷于嘉祐
寺松風亭作詩二十日作思無邪齋銘食㯽榔
作詩十一月作自笑戲朝雲詩二十六日松
風亭下梅花盛開作詩造桂酒成詩詹守見和
復次韻十二月十二日與過遊白水山佛跡
院浴於湯池作記并詩和詹守攜酒見過詩
紹聖二年乙亥(先生六十歲)
公在惠州正月十日寄鄧道士詩十二日跋
王右軍斫鱠圖及遠近景圖十三日書東皐子
傳後上元夜作詩有曰前年侍王輦端門萬枝
燈又曰去年中山守老病亦宵興今年江海上
雲房託山僧亦復舉膏火松間見層層十六日
飲嘉祐寺野人家作詩二十四日和過羅浮栖
禪韻寄邁迨二十六日林媪家雜花開作詩三
月(四日)再遊佛跡巖歸卧旣覺聞過誦淵明歸田
園居詩六首乃悉次其韻始予在廣陵和飲酒
詩二十首今復爲此要當盡和其詩乃巳爾
九月書外曾祖程公逸事十三日書桂酒頌後
云僕眼五十後頗昏今復瞭然天意復令見子
由與平生故人耶十九日遷居合江樓二十九
日攜酒魚過詹史君食槐葉冷淘作詩四月
十一日初食荔枝作詩十三日再書五十年前
所作梁處士綠筠亭詩五月二十七日作虔
州崇慶院藏經記六月九日書柳子厚大鍳
禪師碑隂十二日酒醒步月作詩十九日跋
大鍳碑尾八月一日書金光明經後二十七
日書養生說九月和淵明貧士詩七首又作
江水詩以殘夜水明樓爲韻十一月一日菊
花始開和淵明巳酉歲重九詩九日夜夢論神
仙道術作詩是年與陳季常書略云自當塗
聞命便遣還骨肉陽羡獨與幼子過及老雲并
二庖婢過嶺到惠將半年風土食物不惡吏民
相得甚厚孔子云雖蛮貊之邦行矣豈欺我哉
與徐得之書云到惠巳半年凡百粗遣旣習其
水土風氣絶俗息念之外浩然無疑殊斍安健
也與吳子野次韻等詩
紹聖三年丙子(先生六十一)
公在惠州作新年詩二月八日過逍遥堂作
詩二十一日飲醉食飽默坐思無邪齋兀然如
睡旣斍和淵明東方有一士詩三月二日卓
契順至惠州以諸子書來得書徑還問其所求
荅曰契順惟無所求而後來惠州若有所求當
走都下矣苦問不巳乃曰昔蔡明遠鄱陽一校
耳顔魯公絶糧江淮之間明遠載米以賙之魯
公憐其意遺以尺書天下至今知有明遠也今
契順雖無米與公然區區萬里之勤儻可以援
明遠之例得數字乎公爲書淵明歸去來詞以
遺之五日作祭寶月大師文四月八日卜新
居五月十七日作詩示過二十日復歸于嘉祐
寺時卜新居于白鶴峯作遷居詩又和淵明移
居詩五月二十七日過水西買筆作詩六
月作東西新橋詩七月五日朝雲亡作悼朝
雲詩遯朝雲所生八月三日葬於栖禅寺之東
麓爲亭名六如作銘重九作詩曰三年瘴海
上越嶠眞我家登山作重九蠻菊秋未花又𥙷
龍山文十一月二十日記野吏亭十二月
十一日記吳子野所示李承晏墨二十五日
酒盡米竭和淵明歲暮和張常侍詩有曰我年
六十一頽景薄西山
紹聖四年丁丑(先生六十二)
正月六日題劉景文詩後三月十四日白鶴
新居成自嘉祐寺遷和淵明時運詩又作三馬
圖贊新居欲成過翟秀才循惠二守相會二守
訪新居新居鑿井二十九日作詩四月被命
責授瓊州別駕昌化軍安置太守方子容自攜
告身來且曰此固前定乎無恨吾妻沈素事泗
洲僧伽謹甚一夕夢和尚告別問所往荅云當
與蘇子曕同行七十二日當有命今適七十二
日豈非前定乎吾謫海南子由雷州被命即行
了不相知至梧聞其尚在藤旦夕當追及作詩
示之五月十一日與子由相遇於藤同行至
雷州作雷州詩六月十一日與子由相別渡
海和淵明止酒詩行瓊儋間坐睡夢中得句作
詩過海得邁書酒作詩七月至儋州作儋耳
詩十三日作夜夢詩叙云至儋十餘日矣初僦
官舍居之有司猶謂不可買地築室三間於城
之南士人畚士運甓助之飲鹹食腥陵暴颶霧
人不堪其憂公恬然著書爲樂
元符元年戊寅(先生六十三歲)
公在儋州上元過赴使君召獨坐有感作詩
二十三日書淵明形影神詩付過仍和其韻
上巳日與老符飲作詩十五日作衆妙堂記二
十日祭妹夫承議柳仲遠作文五月望造眞
一酒成拜奠北斗作朝斗記及詩歌七月十
六日跋淵明祭文後九月七日書温嶠問郭
文語八日和淵明九日閑居詩九日次韻魯
直食笋詩冬至日書阮籍傳後與諸生飲用
過&KR3608;
元符二年已卯(先生六十四歲)
公在儋州立春日作减字木蘭花四月十
五日作十八羅漢贊中元日書跋九月二十
日嘉魚亭下作送邵進士詩十二月十七日
夜坐逹暁作詩二十八日記所作墨是年和
淵明與殷晉安別王撫軍座上送客荅龐參軍
三詩送昌化軍使張中又作謫居二適家貧淨
掃地夜燒松明萬安守約遊岺公洞等詩
元符三年庚辰(先生六十五歲)
徽宗即位正月朔記養黃中曰歲次庚辰朔
日戊辰是日辰時則丙辰也三辰一戊四土會
焉丙土母而庚其子也土之富未有過於斯時
吾當以斯時肇養黃中之法又曰非謫居嶺外
安得此慶耶又曰十二日天門冬酒熟上元追
和戊寅韻作詩二月二十日書黎子雲道唐
村老人言過黎君郊居詩三月清明日聞過
誦書聲節閑美感念少時悵然追懷先君宫師
之遺意且念淮德二幼孫無以自遣乃和淵明
酬郭主簿詩七日書王光禄送行詩後十五日
書柳子厚牛賦後是月放魚於城北作記五
月被命移廉州安置作靈峻王伏波將軍廟碑
六月十七日過瓊州作惠通井記太守陸公乞
瓊山泉上之亭名與詩名之曰泂酌作詩又澄
邁驛通潮閣烏觜泅濟二十日渡海作詩二
十五日與秦少游相別於海康作自雷適廉夜
雨宿淨行院廉州龍眼留別廉守合浦愈上人
等詩七月四日記渡合浦曰予自海康適合
浦連日大雨橋梁盡壞水無津涯自興廉淨行
院下乘小舟至官寨聞自此而西皆漲水無復
橋船或勸乘蜒舟並海即白石是年六月晦無
月碇宿大海中天水相連星河滿天起坐四顧
太息曰吾何數乘此險也旣濟徐間復厄於此
乎所撰昜書論語皆以自隨而世未有別書拊
之而歎曰天未欲喪是也吾儕必濟八月二
十二日書臞仙帖二十四日題合浦清樂軒是
月被命授舒州團練副使永州安置二十八日
劉幾仲餞飲作瓶笙詩鬱林次韻王守藤州江
下對月將至廣寄邁迨和廣倅作詩十月十
四日過清遠寶林寺頌禪月十八羅漢十一
月十五日吳子野輩追餞於廣慶寺贈子野詩
是月被命復朝奉郎提舉成都府玉局觀在外
軍州任便居住十二月十九日書南華重辯
長老逸事次韻韶守狄韶倅李狄守東坡羹
伯固南華相待作詩
建中靖國元年辛巳(先生六十六歲)
正月朔作九成臺銘又作南華題名記五日過
南安法椽吳君示昔所作石鍾山記復題其後
又作至南安詩九日作南安常樂院法藏銘再
過鬱孤臺和前韻又與虔守霍倅許南禪湜老
唱和詩又作鍾子翼哀詞又贈孫志舉吕倚次
韻江晦叔等詩二月八日過龍光求竹作肩
輿作詩三月一日書宗人養直詩後四日作
南安軍學記寒食與劉器之遊南塔寂照堂戲
器之同訪玉版師發虔至永和清都觀留別王
子直等詩過湖口九華石巳爲好事者取去和
前韻四月四日艤舟吳城山順濟王祠下得
石砮作記八日艤舟豫章彭蠡之間五月一
日舟至金陵作崇因院觀音頌次韻清凉老詩
是月至常州睡起聞米元章到東園送麥門冬
飲作詩六月以疾告老于朝以夲官致仕
七月疾頗革折簡錢世雄云昨夕齒中出血如
蚯蚓者無數若專是熱毒根源不淺即今諸藥
盡却惟取人參茯苓麥門冬瀹湯渴即飲之莊
生云在宥天下未聞治天下也三物可謂在宥
矣此而不愈則天也徑山老惟琳來說偈荅曰
與君皆丙子各巳三萬日一日一千偈電往那
能詰大患緣有身無身則無疾平生笑摩什神
呪眞浪出琳問神呪事索筆書昔鳩摩羅什病
亟出西域神呪三番令弟子誦以免難不及事
而終併出一帖云某嶺海萬里不死而歸宿田
里有不起之憂非命也耶蓋絶筆於此後二日
殆將屬纊而聞觀先離琳叩耳大聲云端明宜
勿忘西方不無但箇裏著不得世雄云固先生
平時履踐至此更須著力曰著力即差語絶而
逝二十八日公薨享年六十六崇寧元年閠六
月邁葬公于汝州郟城縣釣臺鄕上瑞里嵩陽
峨眉山遵公治命也
公自齠齓知讀書始入鄕校便有大志及游埸屋
爲名進士試館閣應制科皆中高等臨事以正不
能與時卷舒而名益重天下翕然宗師之平生出
處遊歷悲歡感歎一寓於詩與其雜著其文集行
於世者不但東坡集與後集又有蘭臺毗陵備成
大全者矣其間詩文顛倒錯亂不可勝紀覽者病
焉汴陽叚仲謀編爲行紀清源黃德粹撰爲系譜
一則擇焉而不精一則語焉而不詳予於暇日因
二家之述徧訪公之文集採其標題與其歲月芟
夷繁乱翦截浮辭而質諸名士大夫以求其當足
以觀公宦游窮逹之節吟詠著作之時名之曰東
坡紀年錄又將因此而類公之詩文使成次序固
有志焉姑少俟之
東坡紀年錄
