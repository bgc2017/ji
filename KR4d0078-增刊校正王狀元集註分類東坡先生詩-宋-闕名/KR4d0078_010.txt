增刊校正王狀元集註分類東坡先生詩卷之十
園林
詩五十七首
和子由記園中草木十一首
煌煌帝王都(次公古樂府有煌煌京洛篇)赫赫走群彦嗟汝獨何
爲閉門觀物變微物豈足觀汝獨觀不倦牽牛與
葵蓼(駒父按本草牽牛生花如鼓子花稍大作碧色子有黃殼作小房實稍黑類蕎麥陶隠居云此藥始出田野人牽牛)
(易藥故以名之共父本草云冬葵子味甘寒無毒陶隱居曰蓼有三種一紫蓼一香蓼一青蓼)採摘入詩卷
(次公杜甫詩云詩卷長留天地間)吾聞東山傅置酒攜嬿婉冨貴未能
忘聲色聊自遣(縯晉謝安棲遟東山放情丘壑好音樂每遊賞必以妓從安妻劉見家門冨貴而安獨退)
(靜曰丈夫不如此也安掩鼻曰恐不免耳後贈太傅)汝今又不然時節看瓜蔓(援齊侯使)
(韓退之詩栢生兩石間萬歲終不大又曰栢移就平地千丈不難至則退之以栢於石間難長而平地易成矣至先生作栢石圖詩)
(則曰栢坐兩石間天命本如此雖云生之艱與石相終始韓子俯仰人但爱平地美此先生之意則又以石間之栢雖難成而久長)
(平地之栢雖易成而易壞)天工巧有幾肯盡爲汝耗君看藜與藿
(子功前漢盖寬饒傳云山有猛獸藜藿爲之不采)生意常草草
萱草雖微花孤秀能自拔亭亭亂葉中一一芳心
插牽牛獨何畏(十朋注見前篇)詰曲自牙蘖走尋荆與榛如
有宿昔約南齋讀書處亂翠曉如潑偏工貯秋雨
歲歲壞籬落(次公宣草之孤秀則士之挺拔者似之牽牛之朋附則士之猥雜者似之按本草云萱草一名)
(鹿葱而嵇康養生論有萱草忘憂之語今先生詩主意特在言萱草之孤秀以形牽牛之朋附皆因園中所有而興也)
蘆筍初似竹稍開葉如蒲方春節抱甲漸老根生
鬚不愛當夏綠愛此及秋枯黃葉倒風雨白花搖
江湖江湖不可到移植苦勤劬安得雙野鴨飛來
成畫圖(增次公此詩專言江蘆蘆江湖之物仕官塵土以江湖爲高江刊湖旣遠而難到則見江湖之物庶幾焉蘆當秋葉黃而花)
行樂惜芳晨秋風常苦早(次公前漢楊惲曰人生行樂耳須冨貴何時援謝靈運)
(曰良辰好景賞心樂事四者難并又宋玉云悲哉秋之爲氣)誰知念離别喜見秋瓜老
秋瓜感霜霰莖葉颯巳槁宦遊歸無時身若馬繫
皂悲嗚念千里耿耿志空抱(次公皂音在早切傳有云牛驥同皂赭白馬賦云飛)
(黃服皂魏武帝樂府云老驥伏櫪志在千里)多憂竟何爲使汝玄髮縞
官舍有叢竹結根問囚廳下爲人所徑土密不容
釘慇懃戒吏卒插棘護中庭遶砌忽墳(房吻反)裂走
鞭瘦竛竮(黃中談助云竹根曰鞭)我常攜枕簟來此蔭寒青日
暮不能去卧聽䆫風冷
芎藭生蜀道白芷來江南漂流到關輔(饒關輔即關中三輔也詳)
(見集中懷䝨閣詩注中)猶不失芳甘濯濯翠莖滿愔愔清露涵
及其未花實可以資筐籃秋節忽巳老苦寒非所
堪斸根取其實對此微物慙(次公按本草芎藭雖云生武功川谷而陶隱居注云)
(蜀中亦有而細又按本草白芷生河東川谷下澤如掌禹錫注云謹按范子計然云白芷出齊郡今先生詩云云豈亦據所得之種)
(芎藭移自於蜀乃陶所謂蜀中亦有者乎白芷移自江南乃古所謂楚澤多芳草者乎關輔謂關中三輔也及其未花實則方敷葉)
(之時芎葉名蘼蕪可以爲菜白芷葉名蒿麻可作浴湯此所以資筐籃之採矣)
自我來關輔南山得再遊山中亦何有草木媚深
幽菖蒲人不識生此亂石溝山高雪霜苦苗葉不
得抽下有千歲根蹙縮如蟠蚪長爲鬼神守德薄
安敢偷(次公寰字記載菖蒲澗事咸平中姚咸南採菖蒲有一丈夫謂之曰此菖蒲安期生所餌可以忘老倏而失之)
(者也師神仙傳茅君丹砂二千歲乃結成上帝常使鬼神毒蛇守之德權物類相感志云菖蒲若紅蒲芳氣酷烈世言有花無)
(人見見者必大冨貴趙隠之母傳氏曾於山澗中見花大如車輪傍有神人守護誡之勿洩享其冨貴年至九十四向子孫說說訖)
(得疾增次公按本草菖蒲處處有生石磧上概節爲好在下濕地故云而終刊生此亂石溝也後四句言其節之蟠結有龍蚪之狀神物守之)
我歸自南山山翠猶在目心隨白雲去夢遶山之
麓汝從何方來笑齒粲如玉(次公郭璞遊仙詩靈妃頋我笑粲然啓玉齒)探
懷出新詩秀語奪山綠覺來巳茫昧但記說秋菊
有如採樵子入洞聽琴筑歸來寫遺聲猶勝人間
曲(八月十二日夜宿府學方和此詩夢與弟遊南山出詩數十篇夢中甚愛之及覺唯記一句云蟋蟀悲秋菊)
野菊生秋澗芳心空自知(堯卿吕温山櫻詩云幽處竟誰見芳心空自知)無人
驚歲晚唯有暗蛩悲花開澗水上花落澗水湄菊
衰蛩亦蟄與汝歲相期楚客方多感秋風詠江蘺
(厚李商隠詩莫學漢臣栽苜蓿還同楚客詠江蘺)落英不滿掬何以慰朝飢(厚楚)
(辝夕飡秋菊之落英)
新城陳氏園次晁神之韻
荒凉廢圃秋寂歴幽花晚山城巳窮僻况與城相
遠我來亦何事徙倚望雲巘不見苦吟人清樽爲
誰滿
和文與可洋州園池三十首(堯卿熙寕八年出守洋天祐)
(石林先生云文同字與可蜀人與子瞻厚子瞻出爲杭州通判同送詩云北客若來休問事西湖雖好莫吟詩)
(公黃州謪正杭州詩語人以爲知言)
湖橋
朱欄畫柱照湖明白葛烏紗曳履行(次公白葛以言衫烏紗以言帽)
(杜詩百過落烏紗)橋下龜魚晚無數(次公退之新亭詩瓦影蔭亀魚)識君拄杖
過橋聲(次公使退之所以孤嶼鳥與君盡相識又倣漢哀帝曰我識鄭尚書履聲)
横湖
貪看翠蓋擁紅粧(次公翠盖紅粧言荷花葉)不覺湖邊一夜霜卷
却天機雲錦叚(次公退之云撑舟昆明度雲錦)從教疋練寫秋光(厚謝)
(玄暉詩澄江淨如練)
書軒
雨昏石硯寒雲色風動牙籖亂葉聲(縯退之詩鄴侯家多書插架三)
(萬軸一一懸牙籖新若手未觸)庭下巳生書帶草使君疑是鄭康成(厚三)
(齊記鄭司農常居不其城南山教授所居山下草如薤葉長尺餘堅韌異常時人名康成書帶)
冰池
不嫌冰雪遶池看誰似詩人巧耐寒(次公杜詩勝裏金花巧耐寒)
記取羲之洗硯處碧瑠璃下黑蛟蟠(厚羲之嘗與人書云張芝臨池)
(斈書池水盡黑使人耽之若是未必後之子功承天歸宗寺禪院晉咸康六年王羲之置有右軍墨池)
竹塢
晚節先生道轉孤歲寒唯有竹相娛麄才杜牧真
堪笑(子仁先生談錄云唐之盛時内重外輕任方面者目爲麄才張燕公云愧無通材供國麄使)喚作軍
中十萬夫(援杜牧晚晴賦竹林外裏兮十萬丈夫甲刃縱縱密陣而環侍)
荻浦
雨折霜乾不柰秋白花黃葉使人愁月明小艇湖
邊宿便是江南鸚鵡洲(次公鸚鵡州在鄂州岸下大江中崔顥黃鶴樓詩云晴天歷歷漢陽)
(桂芳草萋萋鸚鵡洲)
蓼嶼
秋歸南浦蟪蛄鳴(次公家語孔子謂宰予曰違山十里蟪蛄之声猶在於耳)霜落横湖
沙水清卧雨幽花無限思抱叢寒蝶不勝情
望雲樓
隂晴朝暮幾回新巳向虚空付此身出本無心歸
亦好(縯陶潜雲無心而出岫)白雲還似望雲人(趙上句朝暮是挨傍高唐賦朝朝暮暮下句雲赤依傍身如虚空)
天漢臺
漢水東流舊見經(縯經指言書也禹貢云嶓冡導漾東流爲漢)銀潢左界上
通靈(厚銀漢一各銀潢謝莊月賦斜漢左界北陸南躔次公詩句之意以言地上之漢與天上之漢相通耳)此
臺試向天文覓閣道中間第幾星(援天文志中宫後十七星絶漢抵營室曰)
(閣道倬漢天文志閣增次公詩意以臺在洋州之公字洋州之水道天漢中四星曰天駟刊則漢江以比天漢其臺以比閣道中星耳)
待月臺
月與高人本有期挂簷低戶映蛾眉(次公鮑照月詩曰月映西北墀)
(娟娟似娥眉)只從昨夜十分滿漸覺冰輪出海遲
二樂榭
此間真趣豈容談二樂并君巳是三(祖可語曰仁者樂山智者樂水)仁
智更煩訶妄見坐令魯叟作瞿曇(來詩云二見因妄生次公魯叟指孔子)
(李白詩魯叟非匏瓜瞿曇指佛也)
灙泉亭
聞道池亭勝兩川應須爛醉荅雲煙(次公杜詩爛醉是生涯)勸
君多㨂長腰米(次公長腰米漢上米之絶好者諺云長腰粳米縮頭鯿魚皆言其好也師長腰糈米釀)
(酒極佳)消破亭中萬斛泉
吏隱亭
縱横憂患滿人間頗怪先生日日閑昨夜清風眠
北牖(厚陶潜嘗言夏日高卧北䆫之下清風䬃至自謂羲皇上人)朝來爽氣在西山(援王)
(徽之爲桓冲参軍冲嘗謂曰卿在府日久比當相料理徽之不荅直以手板柱頰曰西山朝來致有爽氣耳)
霜筠亭
解籜新篁不自持嬋娟巳有歲寒姿(次公楚辝云脩竹之嬋娟)要
看凛凛霜前意須待秋風粉落時
無言亭
慇勤稽首維摩詰敢問如何是法門彈指未終千
偈了向人還道本無言(事詳見維摩像詩注)
露香亭
且老繡屏錦帳咽笙簧(次公詩意言羣花之多如綉屏錦帳圍繞咽笙簧則松竹之奏也又見上露香亭)
過溪亭
身輕步穩去忘歸四柱亭前野彴微忽悟過溪還
一笑(堯租廬山記太平興國寺下入虎溪昔遠師過此虎輒號嘗送陶淵明陸脩靖與語不覺過之因相與大笑今世傳三笑圖盖起於此)
水禽驚落翠毛衣(增野彴次公彴橫木渡水也名略彴陸亀蒙刊詩頭經略彴冠微亞腰持笭箵帶矗頻)
禊亭
曲池流水細鱗鱗高會傳觴似洛濱(縯晉武帝問三日曲水之義束晳對)
(曰者周公城洛邑因流水以泛酒故逸詩云羽觴隨波二漢相承皆爲盛集次公竹林七賢論曰王濟常解禊洛水又夏統傳統)
(到洛三月三日洛中王公以下莫不方軌連軫並至南浮橋邊禊)紅粉翠蛾應不要(夢齡鄭雲)
(叟詩云翠娥紅粉婵娟刃殺盡世人人不知)畫船來往勝於人
菡蓞亭
日日移牀趁下風清香不盡思何窮若爲化作龜
千歲(次公柳子厚詩若爲化作身千億遍上峯頭望故鄕)巢向田田亂葉中(縯史記禇)
(先生言余至江南長老云龜千歲乃游蓮葉之上師杜牧詩云玉池荷葉正田田)
荼䕷洞
長憶故山寒食夜野荼䕷發暗香來分無素手簮
羅䯻且折霜𬎼浸玉醅(次公此追言在鄕國時事以形容文洋州所對之荼䕷爲有佳人以素)
篔簹谷(手簮䯻上非止泛酒中而巳)
漢川脩竹賤如蓬斤斧何曾赦籜龍(縯盧仝詩萬籜抱龍兒攅迸溢)
(林薮又云籜龍正稱冤莫殺入汝口)料得清貧饞太守渭濱千畒在胷中
(厚史記渭州千畒竹其人與千戸侯等次公先生嘗爲文洋州作篔簹谷偃竹記尾云篔簹竹在洋州與可嘗令作洋州三十詠)
(矣篔簹谷其一也予詩曰料得清貧饞大守渭濱千畒在胷中是日與可與妻遊谷中燒笋晚食發函得詩失笑噴飯蒲案)
寒蘆港
溶溶晴港漾春暉蘆筍生時柳絮飛(縯永叔詩春洲生荻芽春岸飛)
(楊花)還有江南風物否桃花流水鮆魚肥(厚張志和詩西塞山前白)
(鳥飛桃花流水鱖魚肥次公鮆音才禮反玉篇注云刀魚也昌齡水衡記黃河二月三月水名桃花水)
野人廬
少年辛苦事犁鋤(子仁退之詩起身自犂鋤)剛厭青山遶故居老
覺華堂無意味却須時到野人廬(次公方在田畒所見者青山以爲可厭及爲官則思野樂)
此君亭
寄語庵前抱節君與君到處合相親寫真雖是文
夫子(倬公詩老可能爲竹寫真)我亦真堂作記人(次公名竹爲抱節君先生之所新語也與)
(可畫竹名之曰墨君有堂焉而先生作墨君堂記)
金橙徑
金橙縱復里人知不見鱸魚價自低須是松江煙
雨裏小船燒薤擣香虀(次公鱸魚以爲鱠金橙以爲虀比之謂金虀玉鱛松江之鱸江南所稱也)
南園(增王介甫有云含風鴨綠鱗鱗起弄日鵝黃刊嫋嫋垂上暗言水下暗言柳亦此格也)
不種夭挑與綠楊使君應欲作農桑春疇(一作畦)雨
過羅紈膩夏壠風來餅餌香(次公此格謂之言山不言山言水不言水之格最爲巧妙)
(次公舊眉山集一本云桑疇麥壠今云春嚋夏壠言春則知其爲桑況下又有羅紈膩字言夏則知其爲麥况下又有餅餌香字乎此必先生後來)
北園(手自定詩集時易之耳)
漢水巴山樂有餘一麾從此首歸塗(次公一麾字顔延年詠阮始平詩屢)
(薦不入官一麾乃出守本言麾去之麾杜牧詩云欲把一麾江海去乃誤以爲旌麾之麾今先生却用杜牧亦詩人承誤之常耳)
北園草木憑君問許我他年作主無
和孔密州五絶
見邸家園留題
大旆傳聞載酒過(次公沈溥師詩大旆璀錯輝松門揚雄傳好事者載酒肴從學)小詩
未忍看塼磨陽關三曡君須祕除却膠西不解歌
(來詩有渭城之句縯漢於墩煌龍勒縣置陽關玉門關後人因以陽關名曲次公王維詩渭城朝雨裛輕塵客舍青青柳色新)
(勸君更盡一杯酒西出陽關無故人其後人以聲曲歌之故謂之陽關曲按先生詩話舊傳陽關三曡然今世歌者每句再曡而已)
(若通一首言之又是四曡皆非是或每句三唱以應三曡之說則叢然無復節奏余在密州有文勛長官者以事至密自云得古本)
(陽關其聲宛轉凄断不類向之所聞每句皆再唱而第一句不曡乃知古本三曡盖如此及在黃州偶讀楽天對酒詩云相逢且莫)
(推辤醉聽唱陽關第四聲注云第四聲勸君更盡一杯酒以此験之若第一句再疊則此句爲第五句今爲第四聲則第一句不曡)
(審矣詩話雖是黃州後來所作而文勛長官以事至密所傳契勘先生先知密州與孔郎中交代自密徙徐今在徐州和孔詩所謂)
(除却膠西不解歌豈正是文長官所傳之聲耶)
春步西園見寄
歲歲開園成故事年年行樂不辜春今年太守尤
難繼慈愛聦明惠利人(縯前漢馮奉世子五人曰譚曰野王曰逡曰立曰参野王立相代爲)
(上郡太守民歌之曰大馮君小馮君兄弟継踵相因循聦明慈愛惠吏民政如魯衛德化均周公康叔猶二君)
東欄梨花
梨花淡白柳深青柳絮飛時花滿城惆悵東欄一
株雪(子仁退之詩走馬城西惆悵歸不忍千株雪相映)人生看得幾清明(次公梨花)
(盛開乃寒食淸明之際故先生又有詩曰共藉梨花作寒食)
和流杯石上草書小詩
蜂腰鶴膝嘲希逸(厚南史齊陸厥傳永明時盛爲文章吳興沈約陳群謝眺琅邪王融以氣類相)
(推轂汝南周顒善識聲韻約䓁文皆用宫商將平上去入四聲以此制韻有平頭上尾蜂腰鶴膝五字之中音韻悉異兩句之内角)
(徵不同世呼爲永明休縯謝莊字希逸王玄謨問何者爲雙声曡韻荅曰玄瓠爲雙声磝碻爲曡韻盖玄謨嘗爲將拒魏敗於玄)
(瓠磝碻是也)春蚓秋蛇病子雲(援晉王羲之傳後制言蕭子雲近出擅名江表漢得成書無丈夫之)
(氣行行苦縈春蚓字字如綰秋蛇卧王濛於纸中坐徐偃於筆下以兹播美非其濫名耶)醉裏自書醒自
笑如今二絶更逢君
堂後白牡丹
城西千葉豈不好笑舞春風醉臉丹何似後堂冰
玉㓗遊蜂非意不相干(孔頗有聲妓而客無見者次公衛玠曰非意相干可以理遣師)
(退之戲題牡丹雙燕無機還拂掠遊蜂多意正經營)
司馬君實獨樂園(致約元城先生語錄云司馬温公旣居洛於國子監之側得故)
(營地創獨樂園)
青山在屋上流水在星下(次公石季倫思歸引序古木幾於萬株流水周於舍下子仁)
(柳子厚盩厔縣食堂記高山在前流水在下可以俯仰可以宴樂)中有五畒園花竹秀而
野花香襲杖屨竹色侵盞斝樽酒樂餘春棋局消
長夏洛陽古多士風俗猶爾雅先生卧不出冠蓋
傾洛社雖云與衆樂中有獨樂者才全德不形所
貴知我寡(次公才全德不形莊子全語老子云知我者希則我貴矣)先生獨何事四海
望陶冶兒童誦君實走卒知司馬持此欲安歸(子仁)
(西漢蒯通說韓信曰足下歸楚楚人不信歸漢人震恐足下欲持是安歸乎)造物不我捨名聲逐
吾輩此病天所赭(堯卿後漢袁紹傳曰坐作聲價名聲常属我輩人也然此乃人之一病若秦始皇赭)
(其山上者耳)撫掌笑先生年來效喑啞(師按公詩案招此詩言四海蒼生望司馬光執)
(政陶冶天下以譏見任執政不得其人又譏新法處處不便也)
滕縣時同年西園
人皆種榆柳坐待十畒隂(子仁杜詩與致溪邊十畒隂)我獨種松
栢守此一寸心(次公禮記松栢之有心)君看閭里間盛衰日駸
駸種木不種德(厚太史公云十歲樹之以木百歲來之以德)聚散如飛禽老
時吾不識用意一何深知人得數士重義忘千金
西園手所開(堯卿白樂天詩云屈曲閑池沼無非手自開)珍木來千岑養此
霜雪根遲彼鸞鳳吟(次公指言種松柏也)池塘得流水龜魚自
浮沉幽桂日夜長(次公退之詩豈念幽桂遺榛管)白花亂青衿(次公本草)
(菌桂花白蘂黃壯桂亦曰白華葉冬夏常青)豈獨蕃草木子孫巳成林(次公易天)
(地變化草木蕃)拱把不知數會當出千尋(次公文子十圍之大始於把拱)樊侯
種梓漆壽張冨華簮(縯後漢樊宏父重嘗欲作器物先種梓漆時人嗤之積以歲月皆得)
(其用向之笑者咸求假焉貲至鉅萬追爵謚爲壽張敬侯次公返之作孟先生詩云朅來遊公卿莫肯低華簮以言孟郊之見)
(公卿則華簮者公卿華貴之簮也今言樊重巳有華簮之貴)我作西園詩以爲里人箴
寄題梅宣義園亭
仙人子真後還隱吳市門(次公前漢梅福字子真元始中王莽專政福一朝弃妻子)
(去九江人傳以爲仙其後有見福於會稽者變姓名爲吳市門卒云)不惜十年力治此五畒
園初期橘爲奴(厚李衡種橘千株於龍陽洲臨死敕兒曰吾州里有千頭木奴)漸見桐有
孫(次公斵琴者多以桐之孫枝云)清池壓丘虎(飛卿吳郡圖經續記虎丘山在吳縣西北七里舊傳秦皇)
(求劒地裂爲池)異石來湖黿敲門無貴賤遂性各琴尊(師淵明蓄)
(無絃琴一張每酒適撫弄以寄其意貴賤造之者有酒輒設若先醉輒便語客我醉欲眠卿且去其真率如此)我本放
浪人家寄西南坤敝廬雖尚在小圃誰當樊(縯詩曰折)
(柳樊圃)羡君欲歸去柰此未報恩愛子幸僚友久要
疑弟昆明年過君西飲我空缾盆
三月二十日開園三首
雪髯霜鬢語傖獰澹蕩園林取次行要識將軍不
凡處(演曰晉書帝召桓伊飲宴謝安侍坐伊撫筝而歌怨詩謝安泣下乃越席而就之捋其鬚曰使君於此不凡)從
來秖啜小人羹(是日散父老酒食厚左傳隱元年鄭伯賜穎考叔以食考叔食捨肉曰小人有母皆嘗小人之)
(食矣未嘗君之羹請以遺之)
西園牡鑰夜沉沉(次公門樞謂之牡敬夫漢五行志曰成帝元延元年正月長安章城門門牡自亡)
(晉灼注曰牡是出籥者)尚有遊人卧柳隂鶴睡覺時風露下落花
飛絮滿衣襟
鬱鬱蒼髯真道友絲絲紅萼是鄕人(蒼髯松也紅萼海棠)何時
翠竹江村路送我柴門月色新(縯杜甫南鄰詩白沙翠竹江村暮相送柴門月色新)
小圃五詠
人參
上黨天下脊(次公上黨山名在冀州西南杜枚賀平澤路啓曰上黨之地肘京洛而履蒲津倚太原而跨河)
(朔戰國時張儀以爲天下之脊建中日田悅名曰腹中之眼而牧又有詩曰上黨争爲天下脊邯郸四十萬秦坑)遼東
真并底(次公按本草人参在上黨及遼東唐李德𥙿云自雪山比望成都如并底)玄泉傾海腴
白露洒天醴靈苗此孕毓肩股或具體(厚隋書五行志高祖時上)
(黨有人宅後每夜有人呼声求之不得去宅一里所但見人參一本枝華峻荗因掘去之其根五尺餘具體人狀)移根
到羅浮越水灌清泚地殊風雨隔臭味終祖禰(次公)
(宗之所自出曰祖次祖曰祢終祖祢則言其不遠也)青椏綴紫萼圓實堕紅米(厚本)
(草圖經人參初生小者一椏兩葉年深者生四椏各五葉中心一莖有花細小如粟蘂如絲紫白色秋後結子如大豆生青熟紅白)
(落)窮年生意足黃土手自啓上藥無炮炙齕齧盡
根柢開心定魂魄(厚人參主定精神安魂魄開心益智)憂恚何足洗糜
身輔吾軀旣食首重啓
地黃
地黃飼老馬可使光鑒人吾聞樂天語喻馬施之
身(厚白樂天採地黃苗詩凌晨荷鍤去薄暮不盈篤擕來朱門家賣與白面郎與君啖肥馬可使照地光願易馬殘粟救此)
(苦飢腸)我衰正伏櫪(縯魏武帝樂府老驥伏櫪志在千里次公孝景詔曰馬不伏櫪不可以趍道)垂耳
氣不振(援賈誼弔屈原文云驥垂兩耳伏塩車兮)移栽附沃壌(厚本草古稱地黃宜黃土今不)
(然大宜肥壌虚地則根大而多汁)蕃茂爭新春沉水得穉根(次公言以水沉而試之也)
(本草注日華子云浮者名天黃半浮半沉者名人黃沉者名地黃其沉者佳也)重湯養陳薪(次公於鼎釡水中更)
(以器盛水而煑謂之重湯也)投以東阿清(厚本草陶隱居云阿膠出東阿其用皮有老少則膠有清濁)
和以北海醇(次公孔融爲北海大守嘗云座上客常滿樽中酒不空故以北海酒爲醇)崖蜜助
甘冷(次公崖蜜則蜂於崖石上所作之密成州最出此故老杜成州詩云崖蜜亦易求先生橄欖詩云巳輸崖蜜十分甜)
(亦謂此𡭗冷齋夜話乃以櫻桃謂之崖蜜非也)山薑發芳辛(次公山薑木名古方用术也)融爲
寒食餳(縯玉燭寶典今人寒食日研杏人爲酩以煑麥粥以餳沃之)嚥作瑞露珍(厚纂異記載田)
(璆鄧韶逢二書生謂曰我有瑞露之酒釀於百花之中與田鄧飲其味甘香也)丹田自宿火渴肺還
生津願餉内熱子(次公莊子諸粱曰今吾朝受命而夕飲水我其内熱欤)一洗胷中
塵(饒按四時纂要載地黃煎湯方云十月生地黃十斤浮洗漉出一宿後擣壓取汁鹿角膠一大斤半生薑半斤絞取汁蜜二大)
(升酒四升右以文武火煎地黃汁數沸即以酒研紫蘇子濾取汁下之又煎二十沸巳來下膠膠盡下酥蜜同汁煎良久候稠如餳)
(貯絜器中題注山薑爲木非也)
枸𣏌
神藥不自閟羅生滿山澤(厚陸龜蒙𣏌菊賦云蔓延駢羅其生實多)日有牛
羊憂歲有野火厄(厚白樂天古原秋草詩野草燒不盡春風吹又生)越俗不好
事過眼等茨棘青荑春自長絳珠爛莫摘短籬護
新植紫筍生臥節根莖與花實收拾無弃物(次公本草枸杞)
(冬採根春夏採葉秋採莖實)大將玄吾鬢(厚藥性論枸𣏌變白明目)小則餉我客
似聞朱明洞(次公朱明洞羅浮山洞也)中有千歲質靈厖或夜吠
(次公枸𣏌千歲其根如犬厖即犬也詩云無使厖也吠又樂天枸𣏌詩不知靈藥根成狗怪得時聞夜吠聲)可見不
可索仙人儻許我借杖扶衰疾(厚本草枸𣏌久服輕身不老一名仙人杖)
甘菊
越山春始寒霜菊晚愈好朝來出細蘂稍覺芳歲
老(次公菊花九月開而嶺南之菊乃開於霜中時節向晚矣故云芳歲老也師州先生記菊帖云嶺南地暖而菊獨後開考其)
(理菊性介烈須霜降乃發而嶺海常以冬至微霜故也吾以十一月望與客泛菊作重九書此爲記)孤根蔭長
松獨秀無衆草(次公左松柏之下其草不殖而菊生焉可謂獨秀)晨光雖照耀(厚鍾)
(會菊賦微風扇動照耀垂光又唐太宗殘菊詩階闌疑曉霜岸菊照晨光)秋雨半摧倒先生卧
不出黃葉紛可掃無人送酒壷(縯陶潜坐菊花叢中見白衣擔酒至乃王弘送)
(酒也遂開酒對菊徑醉而歸)空腹嚼珠寶香風入牙頰楚些發天
藻(次公楚詞招魂有些字盖楚人音声之餘詞也楚詞云夕飱秋菊之落英又神仙傳王母云神仙之書受而不敬是謂慢)
(天藻)新荑蔚巳滿宿根寒不槁揚揚弄芳蝶生死何
足道頗訝昌黎公恨爾生不早(厚退之秋懷詩鮮鮮霜中菊旣晚何用好掦揚)
(弄芳蝶爾生還不早)
薏苡
伏波飯薏苡禦瘴傳神良能除五谿毒(厚&KR1073;道元水經注武陵有)
(五谿謂雄谿&KR1712;谿酉谿無谿辰谿爲是蛮夷所居故謂之五谿蛮)不救䜛言傷(縯馬援征五谿蛮以薏苡)
(能辟瘴而食之其後載數車還有䜛之者以援所載皆文犀蠙珠也)䜛言風雨過瘴癘久亦
亡兩俱不足治但愛草木長(次公陶詩孟夏草木長又杜詩空山草木長)草
木各有宜珍産駢南荒絳嚢懸茘支(厚蔡君謨茘支詩厚葉纖枝雜)
(絳嚢使君分寄驛人忙)雪粉剖桄榔(厚本草桄榔子其内有麵大者至數斛食之不飢)不謂
蓬荻姿中有藥與糧舂爲芡珠圓(次公芡实如珠今所謂雞頭也歐陽永叔)
(食雞頭詩争先園客採新苞剖蚌得珠從海底)炊作菰米香(次皆菰中有米謂之彫胡爲飯極香宋玉賊云)
(主人之女爲臣炊雕菰之飯)子美拾橡栗(厚子美寓居同谷縣詩歲拾橡栗随徂公)黃精誑空
腸(次公杜詩又云黃精無苗山雪盛短衣數挽不掩脛黃魯直云善本黃精乃是黃獨字狀如芋魁非黃精也)今吾
獨何者玉粒照座光
果實詩九首
送鄭戶曹賦席上果得榧子
彼美玉山果粲爲金盤實(次公榧子出信州玉山縣以懷玉山得名杜詩况聞内金盤盡)
(在衛霍室)瘴霧脫蛮溪清樽奉佳客客行何以贈一語
當加璧(師左氏僖負羈餽晉文公盤飱加璧)祝君如此果德膏以自澤驅
攘三彭仇(縯三彭三尸姓也柳子厚曰有道士言人皆有尸蟲三處腹中伺人微隠失誤輒籍記日庚申幸其人之)
(昏睡出䜛于帝是以人多謫過疾癘夭死次公按本草榧實味甘無毒主五痔去三蟲生求昌陶隠居云今出東陽諸郡食其子)
(療寸白虫故今云驅攘三彭也三彭謂之仇者神仙謂僧契虚曰能伐三彭之仇乎是曰三彭則彭質彭蹻彭居也)巳我
心腹疾(次公按本草掌禹錫引孟詵云多食三升佳不發病令人能食消榖明目輕身)願君如此
木&KR1006;&KR1006;傲霜雪斵爲君倚几滑淨不容刮(厚王羲之嘗詣門生)
(家見榧几滑淨因書之真草相半後爲其父誤刮去之生驚愕累日)物微興不淺此贈無輕
擲(次公老杜詩物微意不淺感動一沉吟)
食柑
一雙羅帕未分珍(次公故事賜近臣黃柑以黃羅包之人賜二枚也子仁唐史云荆州進黃柑帝以)
(紫帕包賜䔥嵩)林下先嘗愧逐臣露葉霜枝翦寒碧金盤玉
指破芳辛清泉蔌蔌先流齒香露霏霏欲噀人坐
客慇勤爲收子千奴一掬柰吾貧(千奴事見姪安節遠來夜坐詩)
橄㰖
紛紛青子落紅鹽(次公江南有紅塩橄㰖樹高以紅塩塗其樹而子自落見范景仁東齋記沈物類相感)
(志橄㰖酸棗皆高數丈其子深秋熟但刻其根下方寸許内塩於刻㾗中其子皆自然落之)正味森森苦
且嚴待得微甘回齒頰巳輸崖蜜十分甜(次公小說有橄㰖与)
(棗争棗謂橄㰖曰待得你回味我已增胡余居嶺外七年見土人採橄榄未嘗甜了子仁杜詩崖蜜松花熟刊以塩攃樹只以梯採之或以杖擊之)
次韻曾仲錫承議食蜜漬生茘支
代北寒虀擣韭萍(厚石崇冬月作韮萍虀槝韭根及麥苗爲之也)竒苞零落似
晨星(厚王逸茘支賦離離若繁星之著天又謝玄暉詩曉星正零落)逢鹽久巳成枯腊(厚蔡)
(君謨茘支譜云紅塩者以塩梅浸佛桑花爲紅漿投茘支漬之曝乾色紅而甘酸)得蜜猶疑是薄刑
(厚茘支譜又云蜜煎者剥生茘支笮去其漿然後蜜煎煑之)欲就左慈求拄杖(縯神仙傳孫討逆見左慈)
(欲殺之使行於馬前欲自後刺之慈着木履拄一竹杖徐徐而行討逆鞭馬逐之終不能及)便隨李白跨
滄溟(援李白臨江王節士歌安得倚天劒跨海斬長鯨)攀條與立新名字兒女
稱呼恐不經(俗有十八娘茘支次公茘支譜有名十八娘者其色深紅而細長俚傳閩中王氏有女好噉)
(此品因以得名)
再和曾仲錫茘支
柳花着水萬浮萍茘實周天兩歲星(柳至易成絮飛落水中經宿即)
(爲浮萍茘支至難長二十四五年乃實)本自玉肌非鵠浴(縯莊子鵠不日浴而白)至今
丹殼似猩刑(厚華陽國志永昌郡有猩猩其血可染朱罽)侍郎賦詠窮三峽
(次公侍郎指白樂天也樂天在忠州有題郡中茘支詩十八韻又育戲楊君亦種茘支詩四韻又有重寄茘支與楊使君詩又有種)
(茘支小詩又有茘支樓對酒小詩也)妃子煙塵動四溟(援唐書楊貴妃嗜茘支必欲生致之乃置騎傳)
(送走數千里味未變巳至京師杜牧之過華清宫詩一騎紅塵妃子笑誰人知是茘支來)莫遣詩人說功
過且隨香草附騷經(次公離騷載芳草如蘭蕙椒菌江萬薜芷留夷揭車之属)
次韻劉燾撫句蜜漬茘支(十朋劉燾字無言)
時新滿座聞名字(次公茘支之名多矣具見於蔡君謨譜中)別久何人記色
香(厚白樂天茘支圖序茘支生巴峽間若离本枝一日而色變二日而香變三日而味變四五日色香味盡去矣)葉似
楊梅蒸霧雨花如盧橘傲風霜(次公樂天云葉如桂冬青華如橘春榮亦各形)
(容耳)每憐蓴菜下&KR1069;䜴(厚晉書王濟指羊酪謂陸機曰卿吳中何以敵此荅曰千里蓴羹未下&KR1069;)
(䜴也)肯與蒲萄壓酒漿(次公西域以蒲萄壓酒孟佗以一斗遺張譲而得凉州乃此酒耳)回
首驚塵卷飛雪詩情真合與君嘗(厚薛能謝人寄茶詩麄官乞与真抛却頼)
(有詩情合得嘗)
四月十一日初食茘支
南村諸楊北村盧(謂楊梅橘也厚臨海異物志楊梅其子大如彈丸正赤五月中熟又廣州記盧橘)
(皮厚氣色大如拑酸多至夏熟土人呼爲壷橘)白華青葉冬不枯垂黃綴紫煙
雨裏特與茘子爲先驅海山仙人絳羅𥜗(厚蔡君謨七月二十)
(四食茘支詩絳衣仙子過中元别葉空枝去不還)紅紗中單白玉膚(次公中單今之汗衫也唐)
(車服志凡祀天地之服皆白紗中單)不須更待妃子笑(次公楊妃好食茘支而使涪州貢之杜牧詩云)
(一騎紅塵妃子笑誰人知是茘支來)風骨自是傾城姝不知天公有意無
遣此尤物生海隅(縯左傳夫有尤物足以移人苟非德義則必有禍)雲山得伴
松檜老霜雪自困楂梨麄先生洗醆酌桂醑冰盤
薦此頳虬珠(次公頳虬赤龍也韓退之詩言杮云然雲繞樹火駢實金烏下啄頳虬卵)似開江
鰩斫玉柱更洗河豚烹腹腴(予常謂茘支厚味高格兩絶果中無比惟江鰩柱河)
(豚魚近之耳子仁腹腴魚腹下肥肉也禮記少儀云冬右腴夏右鰭䟽云謂魚腹冬時陽氣下在魚腹故右腴黃魯直謂魚腹下)
(肥處燕人膾鯉方寸切其腴以㗖所貴盖古風也杜詩設鱠歌云偏勸腹腴槐年少)我生涉世本爲口
一官久巳輕蓴鱸(援晉書張翰見秋風起思吳中蓴羹鱸魚膾即弃官而歸也)人間
何者非夢幻南來萬里真良圖
茘支歎
十里一置飛塵灰五里一候兵火催㒹坑仆谷相
枕藉知是茘支龍眼來(厚杜牧詩一騎紅塵妃子笑誰人知是茘支來又詳見後注)飛
車跨山鶻横海(次公李白詩誰能駕飛車相從觀海外曹飛車車名金樓子竒肱國名之民能爲飛車)
(龜父鶻横海言舡也兵書海鶻頭低尾高前大後小如旗之狀)風枝露葉如新採宫中
美人一破顔驚塵濺血流千載(次公上四句以言漢和帝時交州貢茘支下四)
(句以言唐明皇時涪州貢茘支也)永元茘支來交州天寶歲貢取之涪
至今欲食林甫肉(次公以言林甫爲相專事謟䛕無一言以救其弊也)無人舉觴酹
伯游(漢永元年交州進茘支龍眼十里一置五里一堠奔騰死云罹猛獸毒虫之害者無數唐羌字伯游爲臨武長上書)
(言狀和帝罷之唐天寶中盖取涪州茘支自子年谷路進入子仁唐羌書云伏見交趾七郡獻生龍眼等鳥驚風發南州士地炎)
(熱惡蟲猛獸不絶於路至於觸犯死亡之害死者不可生來者猶可救也此二物升殿未必延年益壽和帝詔曰遠國珍羞本以薦)
(宗廟苟有傷害豈爱民之本敕太官勿復受獻時永元十五年也)我願天公憐赤子莫生
尤物爲瘡痏(次公左傳夫有尤物足以移人又張平子西京賦云所悪成瘡痏也)雨順風調
百榖登民不飢寒爲上瑞君不見武夷溪邊粟粒
芽(次公武夷山在建州粟粒芽茶之極品者也天下以建茶爲第一)前丁後蔡相籠加(大小)
(龍茶始於丁晉公而成於君謨歐陽永叔聞君謨進小龍團驚歎曰君謨士人也何至作此事援此誤指其地武夷未嘗有茶茶)
(之精絶者乃至北苑自有一溪南流至冨南城下方與西來武夷溪水合流東去劒浦固亦不可雷同言之)爭新買
寵各出意今年鬪品充官茶(今年閩中监司乞進闘茶許之)吾君所
乏豈此物致養口體何陋邪(縯孟子問有餘曰亡矣將以復進也此所謂養口體)
(者也)洛陽相君忠孝家(次公忠孝家以言錢惟演蓋錢王則忠孝王也)可憐亦進
姚黃花(洛下貢花自錢惟演始厚歐陽牡丹譜姚黃者千葉黃花出於民姚氏家)
食茘支二首(并引)
惠州太守東堂祠故相陳文惠公堂下有公
手植茘支一株郡人謂之將軍樹今歲大熟
嘗啖之餘下逮吏卒其高不可致者縱猿取之
丞相祠堂下(次公借用杜甫蜀相詩丞相祠堂何處尋也)將軍大樹旁(縯後漢馮異諸)
(將論功異獨屏樹下軍中號大樹將軍)炎雲駢火實(厚江淹四時賦至如炎雲方起芳樹未移又退之遊)
(青龍寺詩然雲燒樹火駢實)瑞露酌天漿(次公纂異記載田璆鄧韶逢二書生謂曰我有瑞露之酒釀於百花)
(之中與田鄧飲其味甘香也又退之調張籍詩㪯瓢酌天漿)爛紫垂先熟高紅挂遠揚
(厚詩取彼斧戕以伐遠揚)分甘徧鈴下(厚後漢周紆傳注云漢官儀曰鈴下侍閣辟車此皆以名自定者也)
(次公晉王羲之云有一味之甘割而分之也)也到黑衣郎(次公黑衣言猿也宣室志載張長史質立屋以)
(居覩黑衣人樹上擲瓦見擊其弟射殺之乃猿耳)
羅浮山下四時春盧橘楊梅次第新日啖茘支三
百顆(次公以王子敬帖有黃柑三百顆之語而韋蘇州詩云書後欲題三百顆洞庭須待滿林霜今借用耳)不
妨長作嶺南人
廉州龍眼質味殊絶可敵茘支
龍眼與茘支異出同父祖(次公本草陶隱居云廣州别有龍眼似茘支而小又廣志龍眼)
(樹葉似茘支蔓延緣木)端如柑與橘未易相可否異哉西海濱
琪樹羅玄圃(次公淮南子禹以息土填淇水以爲名山掘崑崙虚以下地中有層城九重珠樹玉樹在其西)
(玄圃在崑崙閶闔之中)纍纍似桃李一一流膏乳坐疑星隕空
(縯左傳莊七年夏四月辛卯夜中星隕如雨)又恐珠還浦(援後漢孟嘗爲合浦郡太守郡出珠寶先時守)
(宰並多貪穢採求不知紀極珠遂徙於交趾郡界嘗到官革易前弊去珠復還)圖經未嘗說玉食
遠莫數(次公洪範云推辟玉食)獨使皴皮生弄色映琱爼蠻荒
非汝辱幸免妃子汙(次公楊貴妃好茘支歲取於涪州以致漁陽之難則於茘支爲汙矣)
荅晉卿傳柑
侍史傳柑玉座傍(故事上元燈夕上御端門以温州進柑分賜從臣謂之傳柑)人間草
木盡天漿寄與維摩三十顆不知薝蔔是餘香(縯維)
(摩經言如人入薝蔔林唯聞薝蔔不&KR3788;餘香)
燕飲上詩二十七首
十二月十四日夜微雪明日早往南溪小
酌至晚
南溪得雪真無價走馬來看及未消(次公退之詩大明宫中給事歸)
(走馬來看立不正)獨自披榛尋履迹(次公晉趙景真與嵇茂齊書曰涉澤求蹊披榛覓路履迹盖用)
(東郭先生雪中履迹也)最先犯曉過朱橋誰憐破屋眠無處(師杜)
(甫茅屋爲秋風所破歌牀牀屋漏無乾處雨脚如麻未断絶安得廣厦千萬間大庇天下寒士俱懽顔風雨不動安如山嗚呼何時)
(眼前突兀見此屋吾廬獨破受凍死亦足)坐覺村饑語不囂(帥杜牧之詩澤闊鳥來遟村饑人語早)
惟有暮鵶知客意驚飛千片落寒條
陪歐陽公宴西湖(堯卿穎州西湖)
謂公方壯鬚似雪謂公巳老光浮頰朅來湖上飲
美酒醉後劇談猶激烈(次公世說載支遁林行人問曰何處來荅曰今日與謝傅劇談一出)
(來)湖邊草木新著霜美蓉晚菊爭煌煌插花起舞
爲公壽公言百歲如風狂(縯退之詩男兒不再壯百歲如風狂)赤松共遊
也不惡(厚張良願弃人間事從赤松子遊赤松子爲神農雨師服冰玉散而得仙見漢書)誰能忍飢
啖僊藥(堯卿陸龜蒙曰我幾年來忍飢誦經豈不知屠沽兒有酒食耶乃食𣏌菊頣神養壽見食𣏌菊序)巳將
壽夭付天公彼徒辛苦吾差樂(子仁前漢陳遵謂張竦日足下誦諷經書苦身)
(自約不敢蹉跌而我放意自恣浮湛俗間官爵功名不减於子而差獨樂頋不優邪)城上烏棲暮靄生
銀缸畫燭照湖明不辭歌詩勸公飲坐無桓伊能
撫箏(縯謝安功名盛極嫌隙遂成晉武召桓伊飲安侍坐伊撫箏而歌怨詩曰爲君旣不易爲臣良獨難忠信事不顯乃)
(有見疑患周旦佐文武金縢功不刊推心輔王政二叔反流言声節慷慨俯仰可觀安泣下沾襟乃越席而就之捋其鬚曰使君於)
(此不凡帝有愧色)
有以官法酒見餉者因用前韻求述古爲
移厨飲湖上
喜逢門外白衣人(厚陶潜性嗜酒家貧不能常得九月九日無酒出宅邊叢菊中坐久之望見白)
(衣人至乃江州刺史王弘送酒即使酌飲而歸出續晉陽春秋)欲膾湖中赤玉鱗遊舫巳
粧吳榜穩(次公張載傳吳榜越舡不能無水而浮)舞衫初試越羅新(次公李賀)
(詩越羅衫𬒮迎春風)欲將漁釣追黃帽(縯前漢鄧通以櫂舡爲黃頭郎師古曰土勝水其色黃故刺舡)
(之郎皆着黃帽因號曰黃頭郎)未要靴刀抹絳巾(厚唐制以戎服見者左握刀右属弓矢帕首袴)
(靴抹絳巾者言紅抹額乃帕首之謂也)芳意十分強半在爲君先踏水邊春
飲湖上初晴後雨二首
水光㶑灔晴方好山色空濛雨亦竒(次公選詩空濛如薄霧)欲
把西湖比西子淡粧濃抹揔相宜(次公先生詩又云只有西湖似西子)
朝曦迎客灔重岡晚雨留人入醉鄕(援唐王績作醉鄕記)此意
自佳君不會一杯當屬水仙王(湖上有水仙王廟)
與臨安令宗人同年劇飲
我雖不解飲把盞歡意足試呼白髮感秋人(縯白樂天有初)
(見白髮感秋詩)令唱黃雞催曉曲(厚樂天詩誰道使君不解歌聽唱黃雞與白日黃雞催曉丑時鳴白)
(日催年酉前没)與君登科如隔晨(次公退之送惠師詩壯志死不息千年如隔晨)敝袍霜
葉空殘綠(次公先生詩又云青衫半作霜葉枯)如今莫問老與少兒子森
森如立竹黃雞催曉不須愁老盡世人非我獨
初自徑山歸述古召飲介亭以病先起
西風初作十分凉喜見新橙透甲香遲暮賞心驚
節物登臨病眼怯秋光慣眠處士雲庵裏(堯卿唐方干處士嘗)
(居雲庵有雲庵集行于世唐末五代人也)倦醉佳人錦瑟傍(縯杜詩何時詔此金錢會暫醉佳人錦瑟)
(傍)猶有夢廻清興在卧聞歸路樂聲長(厚梅聖俞詩一見天顔萬)
(人喜却回宫路樂聲長)
明日重九亦以病不赴述古會再用前韻
月入秋帷病枕凉霜飛夜簟故衾香可憐吹帽狂
司馬(次公孟嘉爲桓温參軍重九日會龍山風吹帽落地狂司馬謝奕也爲桓温司馬猶推布衣之舊在温坐上岸幘嘯)
(詠無異常日温謂爲方外司馬南康王呼爲狂司馬)空對親舂老孟光(援孟光梁鴻妻也梁鴻至)
(吳依大家臯伯通居廐下爲人賃舂每歸其妻爲具食不敢於鴻前仰視舉案齊眉)不作雍容傾座上
(縯司馬相如客臨卭令王吉臨卭冨人卓王孫之属以令有貴客爲具召之并召令長卿謝病不能臨令身自迎巳而強往相如車)
(騎雍容閑雅甚都一坐盡傾)飜成骯髒倚門傍(厚後漢趙壹刺世疾邪作詩曰伊優北堂上骯)
(髒倚門邊注云骯髒高亢婞直也師骯髒体胖也一曰伺立貌)人間此會論今古細看
茱萸感歎長(援杜詩明年此會知誰僧次公今先生以吹帽事貼狂健醉把茱萸子細看州司馬豈參軍遂可謂司馬乎)
次韻述古過周長官夜飲
二更鐃鼓動諸鄰百首新詩間八珍(厚周礼膳夫珍用八物食醬掌八珍)
(之齊鮑明遠詩八珍盈彫爼杜詩御厨絲絡送八珍)巳遣亂蛙成兩部(縯南史孔珪門庭之内草)
(萊不剪中有蛙鳴或問之曰欲爲陳蕃乎珪笑荅曰我以此當兩部鼓吹何必效蕃王晏嘗鳴鼓吹候之聞蛙鳴曰殊聒人耳珪曰)
(我聽鼓吹殆不及此晏有慙色)更邀明月作三人(援李白詩舉杯邀明月對影成三人)雲煙
湖寺家家境燈火沙河夜夜春(十朋沙河塘詳見望海樓詩注)曷不
勸公勤秉燭(縯古詩晝短苦夜長何不秉燭遊)老來光景似奔輪
述古以詩見責屢不赴會復次前韻
我生孤癖本無鄰老病年來益自珍肯對紅裙辤
白酒但愁新進笑陳人(厚莊子老而無能曰陳人)北山怨鶴休驚
夜(縯北山移文云蕙帳空兮夜鶴怨)南畒巾車欲及春(援淵明歸夫來云農人告予以春及將有)
(事乎西疇或命巾車或棹孤舟)多謝清詩屢推轂(子仁前漢鄭當時傳每朝候上問說未嘗不言)
(天下長者其推轂士及官属丞史誠有味其言也)豨膏那解轉方輪(來詩有雲霄蒲輪之句)
(縯淳于髠曰豨膏棘軸所以爲滑也而不能運方輪)
和蘇州太守王規父侍太夫人觀燈之什
余時以劉道原見訪滯留京口不及赴此
會二首
不覺朱轓輾後塵爭看繡幰錦纏輪洛濱侍從三
人貴(厚晉汝南王亮傳伏大妃嘗有小疾祓於洛水亮兄弟三人侍從並持節鼓吹震糧洛濱武帝登凌雲臺望見曰伏)
(妃可謂冨貴矣)京兆平反一笑春(縯雋不疑爲京兆尹每行縣錄囚還其母問不疑多有所平反母喜)
(笑爲飲食言語或亡所出母怒爲不食)但逐東山攜妓女(厚謝安遊東山必以妓女從)那知
後閣走窮賓(援陳遵每大飲輒關門客雖有急終不得去嘗有部刺史奏事過遵值其方飲刺史太窮候遵)
(沾醉時突入見遵母叩頭自白當對尚書有期會狀母乃令從後閣出去)滯留不見榮華事(师太)
(史公留滯周南)空作𢋫詩第七人
翻翻緹騎走香塵(次公緹騎漢制執金吾所𬋩兵緹赤也衣赤衣者也)激激飛濤
射火輪美酒留連三夜月豐年傾倒五州春(時浙西皆)
(以不熟罷灯惟蘇獨盛)安排詩律追彊對(子仁強對字出晉書)蹭蹬歸期爲
惡賓(次公西京雜記公孫弘起家於齊爲丞相故人齊賀從之弘食之脫粟飯覆以布被賀怨曰何用故人冨貴爲脫粟)
(布被我自有之弘大慙賀乃告人曰公孫服貂蟬外衣麻枲内厨五鼎外膳一肴云何以示天下於是朝廷疑其矯焉弘聞之歎曰)
(寕逢惡賓不逢故人)墯珥遺簮想無限(縯明皇幸温泉楊妃諸姐妺皆貴從幸爲五家隊遺鈿墯珥籍)
(籍道旁厚史記滑稽傳淳于髠言州閭之會前有墯珥後有遺簮)華胥猶見夢回人(縯列子黃帝居)
(大庭之館齊心服形三日不親政事晝寢而夢遊華胥氏之國)
金山寺與柳子玉飲大醉卧寶覺禪榻夜
分方醒書其壁
惡酒如惡人相攻劇刀箭頽然一榻上勝之以不
戰詩翁氣雄拔禪者語清軟(字仁杜詩夜闌接軟語)我醉都不
知但覺紅綠眩(堯卿劉夢得詩看朱暫成碧李太白詩看朱成碧顔始酡)醒時江月
墯(子仁李白詩起看明月堕江波)摵摵風響變惟有一龕燈二豪俱
不見(縯劉伶酒德頌二豪侍側焉若蜾臝之與螟蛉)
蘇州閭丘江君二家雨中飲酒二首(堯卿閭丘)
(孝終字公顯)
小圃隂隂遍洒塵方塘㶑㶑欲生紋巳煩仙𬒮來
行雨(縯宋玉高唐賦朝爲行雲暮爲行雨子仁咸通末淮南李公遊江舟子刺船誤爲竹篙濺水&KR0668;近侍衣李公爲之)
(變色裴慶餘時佐幕在坐遽献一絶云半額鵝黃金縷衣翠翹浮動玉釵垂從教水濺羅𥜗&KR0668;疑是巫山行雨歸)莫遣
歌聲便駐雲(厚列子薛談學謳於秦青未窮青之技遂辝歸青弗止餞於郊撫節悲歌声振林木響遏行雲)
(談乃反不敢言歸次公小說載玉魁詩云謝氏筵中聞雅唱誰人戞玉在簾帷一聲透過秋空碧幾片行雲不敢飛)肯對
綺羅辤白酒(次公李白詩白酒初熟山中歸)試將文字惱紅裙(縯退之詩不解)
(文字飲惟能醉紅裙)今宵記取醒時節點滳空階獨自聞(任何遜詩夜雨)
(滴空階滳滳空階裏空階酒不入滴入愁人耳)
五紀歸來鬢未霜十眉環列坐生光(縯唐明皇幸蜀令畫工作十眉)
(圖師十眉見眉子硯歌注)喚船渡口迎秋女(縯杜牧詩杜秋娘詩却喚吳江渡舟人那得知)
駐馬橋邊問泰娘(厚劉禹錫泰娘詩有時粧成好天氣走上臯橋折花戲風流太守韋尚書路傍忽見)
(停隼旟)曾把四絃娛白傳(厚白居易謫江州送客潯陽湓江聞倡女夜弹琵琶引曰放絃收撥當心)
(畫四絃一聲如裂帛)敢將百草闘吳王(縯吳王與西施作闘百草之戲厚劉禹錫詩若共吳王闘百)
(草不知應是欠西施)從今却笑風流守(見前注)畫戟空凝宴寢香
(厚韋應物詩兵衛森畫戟宴寢凝清香)
聞喬太博換左藏知欽州以詩招飲
今年果起故將軍(厚西漢李廣嘗夜從一騎出田還至亭覇陵尉醉呵止廣騎曰故李將軍尉曰今將)
(軍尚不得夜行何故也次公先生鐡溝行贈喬太傅詩云明年定起故將軍未肯先誅覇陵尉)幽夢清詩
信有神馬革裹屍真細事(縯馬援言男兒要當死於邊野以馬革裹屍還葬)虎頭
食肉更何人(援相者指班超曰生燕頷虎頭飛而食肉此萬里侯之相也)陣雲冷壓黃
茆瘴(韓通真子瘴論曰嶺南從仲春訖五月仲夏行青草瘴季夏訖孟冬行黃茅瘴)羽扇斜揮白
葛巾(縯諸葛亮與司馬宣王對於渭濱王戎服蒞事使人視亮枽素車葛巾羽扇指揮三軍)痛飲從今
有幾日西軒月色夜來新(子仁先生詩話云昔余與北使劉霄會食霄誦僕詩痛飲從今)
(有幾日西軒月色夜來新公豈不飲者耶)
與梁左藏會飲傳國博家
將軍破賊自草檄(縯梁荀済曰大丈夫當於楯上磨墨作檄次公陳元康上馬破賊下馬草檄)論
詩說劒俱第一(次公老杜詩爲報欲論詩莊子有說劒篇)彭城老守本虚名
識字劣能欺項籍(厚項曰書足以記姓名耳不足斈)風流别駕貴公子
欲把笙歌暖鋒鏑紅旆朝開猛士譟翠帷暮卷佳
人出(厚杜牧詩翠帷雙卷出傾城)東堂醉卧呼不起啼鳥落花春
寂寂(子仁王維詩落花寂寂啼山鳥韋莊詞云滿院落花春寂寂)試教長笛傍耳根
一聲吹裂階前石(縯李謩吹笛天下第一月夜泛舟吹之寥亮逸發俄有客於岸呼船請載旣至)
(請笛而吹其声精壯山石可裂次公先生又有詩云一聲吹裂翠崖岡亦用此也)
約公擇飲是日大風(堯卿公擇建昌人)
先生生長匡廬山(縯匡廬山在江州德化南康軍星子二縣境次公匡廬江陽之名岳本名三天子)
(鄣周景式廬山記曰匡俗周威王時人生而神霊廬于此山世稱廬君故山取號焉)山中讀書三十年
(十朋詳見李公擇白石山房詩住)舊聞飲水師顔淵不知治劇乃所便
(厚晉袁甫自言能作劇縣次公漢書張敞自請治劇郡)偷兒夜探赤白丸(厚前漢尹賞傳永始元延)
(間長安中閭里少年羣輩殺吏受賕報仇相與探丸爲弹得赤丸者斫武吏得黑丸者斫文吏曰者主治喪次公晉王献之曰偷)
(兒青氊我家舊物)奮髯忽逢朱子元(縯朱博字子元遷埌邪太守齊郡舒緩養名博新視事掾史皆)
(移病博問其故對言故事二千石新到輒遣吏存問乃敢起視聀博奮髯抵几曰齊兒欲以此爲俗耶悉罷斥之)半年
群盗誅七百誰信家書藏九千(次公先生作李氏山房記云余友李公擇少時)
(讀書於廬山五老峯下白石庵之僧舍公擇旣去而山中之人思之指其所居爲李氏山房藏書凡九千餘卷云)春風
無事秋月閑紅粧執樂豪且妍紫衫玉帶兩部全
(次公孔稚圭云两部鼓吹)琵琶一抹四十絃(堯卿四絃一聲如裂帛今云一抹四十絃則十面矣)
客來留飲不計錢齊人愛公如子産兒啼卧路呼
不還(厚左氏子産古之遺愛次公按史記循吏傳子産治鄭二十六年而死丁壯號哭老人兒啼曰子産去我死乎民)
(將安歸)我慙山郡空留連牙兵部吏笑我寒邀公飲酒
公無難約束官奴買花鈿薰衣理鬢夜不眠曉來
顛風塵暗天(師杜詩曉來急雨春風顛)我思其由豈坐慳(縯陳亞致仕還鄕一)
(日見太守太守曰君近日作何詩曰唯作一謎四脚直上四脚下經年度歲不曾下或然下不是風起即雨下曰此即君茶牀試開)
(之則慳值風澁值雨也太守爲之大笑)作詩愧謝君笑懽歸來瑟縮愈不
安(堯卿退之詩瑟縮久不安)要當啖公八百里(厚晉王濟傳王愷以帝舅奢豪有牛名八百里)
(駮嘗瑩其蹄角濟請以錢十萬與牛對射而賭之濟一發破的因據胡牀叱左右速探牛心來須臾而至一割便去)豪氣
一洗儒生酸
座上賦戴花得天字
清明初過酒闌珊折得竒葩晚更妍春色豈關吾
輩事(堯卿文忠公詩青春故非老者事)老狂聊作座中先醉吟不耐
欹紗帽起舞從教落酒船結習漸消留不住却須
還與散花天(縯維摩經云時維摩詰室有一天女見諸天人聞所說法便現其身即以天花散諸菩薩大弟)
(子上華至諸菩薩即皆堕落至大弟子便着不堕一切弟子神力去華不能令去爾時天問舍利佛何故去華荅曰此華不如法是)
(以去之天曰勿謂此華爲不如法所以者何是華無所分别仁者自生分别想耳結習未盡華着身矣結習盡者華不着耳)
夜飲次韻畢推官
簿書叢裏過春風酒聖時時且復中(酒聖事詳見贈孫莘老七絶注)
紅燭照庭嘶騕褭(縯騕褭神馬也赤喙黑身杜詩駿馬時看金騕褭又云喚人看騕褭)黃雞
催曉唱玲瓏(次公樂天詩誰道使君不解歌听唱黃雞與白日黃雞催曉丑時鳴白日催年酉前没玲瓏玲)
(瓏柰老何使君歌了汝更歌)老來漸减金釵興(厚樂天詩鍾乳三千兩金釵十二行次公退)
(之詩金釵半醉坐添春)醉後空驚玉筯工(畢善篆縯秦相李斯作二篆謂之玉筯體成一家)
(法)月未上時應早散免教壑谷問吾公(援左傳鄭伯有嗜酒爲窟)
(室而夜飲酒擊鍾焉朝至未已朝者曰公焉在其人曰吾公在壑谷)
聞李公擇飲傳國博家大醉二首
兒童拍手閙黃昏應笑山公醉習園(縯晉山簡傳蕳爲荆州諸習氏)
(荆之豪族有佳園池簡每出遊嬉多之池上置酒輒醉名之曰高陽池有童兒歌曰山公出何許往至高陽池日夕倒載歸酩酊無)
(所知時時能騎馬倒着白接䍦舉鞭向葛強何如井州兒次公季白襄陽歌云落日欲没峴山西倒着接籬花下迷㐮陽小兒齊)
(拍手攔街争唱白銅鞮傍人借問笑何事笑殺山公醉似泥)縱使先生能一石主人未
肯獨留髠(厚史記淳于髠傳齊威置酒後宫召髠賜之酒問曰先生能飲幾何而醉對曰臣飲一斗亦醉一石)
(亦醉威王曰先生飲一斗而醉惡能飲一石哉髠曰賜酒大王之前執法在傍御史在後髠恐懼俯伏而飲不過一斗徑醉矣若乃)
(履舄交錯杯盤狼籍堂上燭滅主人留髠而送客當此時髠心最歡能飲一石矣)
不肯惺惺騎馬迴玉山知爲玉人頽(縯嵇康醉倒如玉山之將頽劉)
(禹錫詩寂寂獨看金燼落紛紛只見玉山頽自知不是高陽侣一夜惺惺騎馬廻)紫雲有語君知否
莫喚分司御史來(援唐闕記載杜牧旣爲御史久之分務洛陽時李聦罷鎮閑居聲妓豪華爲當時第)
(一嘗宴客女妓百餘人皆殊色牧瞪目注視問李云聞有紫雲者孰是宜以見惠李俯而笑諸妓亦皆回首破顔牧自飲三爵勆吟而)
(起曰華堂今日綺筵開誰喚分司御史來忽發狂言驚滿坐兩行紅粉一時廻意氣閑逸旁若無人)
月夜與客飲酒杏花下(安國按先生詩話云僕在徐州王子立子敏皆)
(館於官蜀人張師厚來過二王方年少吹洞䔥飲酒杏花下)
杏花飛簾散餘春明月入戸尋幽人褰衣步月踏
花影烱如流水涵青蘋花間置酒清香發(子仁李白詩花間一)
(壷酒獨酌無相親)爭挽長條落香雪山城薄酒不堪飲勸君
且吸杯中月洞簫聲斷月明中惟憂月落酒杯空
明朝卷地春風惡(厚退之詩春風卷地起百鳥皆飄浮)但見綠葉栖殘
紅(次公此篇不使事語亦新造古所未有殆涪翁所謂不食煙火食人之語也)
陳州與文郎逸民飲别攜手河堤上作此詩
白酒無聲滑瀉油醉行堤上散吾愁春風料峭羊
角轉(次公淮南子扶搖於抱羊角而上注扶搖如羊角轉如曲縈行而上也)河水眇緜瓜蔓
流(子仁水衡記云二月三月桃花水五月瓜蔓水謂瓜蔓延故以名)君巳思歸夢巴峽我
能未到說黃州(子仁韓詩潮州未到人先說海氣昏昏水拍天)此生聚散何窮
巳未忍悲歌學楚囚(縯左傳晉侯觀于軍府見鍾儀問之曰南冠而縶者誰有司對曰楚囚鍾)
(儀也使稅之悼王導傳云過江人士每暇日相要出新亭飲宴周顗中坐而歎日風景不殊㪯目有山河之異皆相視流涕惟導)
(愀然變色曰當共戮力王室克復神州何至作楚囚相對泣邪衆收淚而謝之)
與潘三失解後飲酒
千金弊帚人誰買(縯魏文帝曰人喜於自見而文非一體鮮能備善是以所長輕所短里語曰家有弊)
(帚享之千金斯不自見之患也次公弊帚而比之千金則自謂帚爲適用然柰人之不買何此言巳不合於人矣)半額
蛾眉世所妍(厚後漢馬廖傳城中好廣眉四方且半額城中好高髻四方高一尺城中好大袖四方全匹帛)
(次公半額之眉固非妍好而世之所尚貴在趍時今言世所以爲妍者特趍時之文耳)顧我自爲都眊
矂(援摭言我唐進士失意醉飽謂之眊矂次公今句云頋我自爲都眊矂則以不獨潘三失解爲有眊矂之愁而我所爲失意)
(無一不是眊矂矣)憐君欲闘小嬋娟(次公選云垂條嬋娟脩竹嬋娟而孟郊有月嬋娟謂之三婵娟)
(今名小嬋娟似指人言之矣)青雲豈易量它日黃菊猶應似去年
醉裏未知誰得喪滿江風月不論錢(次公杜詩朱橘不論錢意則使李白)
(清風明月不用一錢買也)
二月三日點燈會客
江上東風浪接天苦寒無頼破春妍試開雲夢羔
兒酒(次公即今之羊羔酒也)快瀉錢塘藥玉船(子仁藥玉船盖以藥煑石而似玉者也可)
(作酒杯先生又有獨酌試藥玉舡詩云鎔鉛煑白石作玉徒自欺琢削爲酒杯規摹定州甆是也)𧖟市光隂
非故國(次公蜀中春月村市聚爲驩樂謂之蚕市)馬行燈火記當年(次公馬行者東京繁)
(華之處夜市燈火最盛)冷煙濕雪梅花在留得新春作上元
與歐育等六人飲酒(堯卿字才叔元豊中爲南京將官)
忽驚春色二分空且看樽前半丈紅苦戰知君便
白羽(縯諸葛亮葛巾羽扇指揮三軍次公白羽言於苦戰之下則子路云赤羽若日白羽若月盖言箭羽也故不惲苦)
(戰則便之非謂白羽扇也)倦游憐我憶黃封(子仁黃封言酒也輩下以黃封酒爲貴盖重内醖也)
(先生詩又云上樽日日瀉黃封又云定餉黃封兼賜茗)年來齒髮老未老(次公諺云老不老三栢倒)
此去江淮東復東(厚李賀詩紫絲竹断騘馬小家住錢塘東復東)記取六人
相會處引杯看劒坐生風(縯杜詩檢書燒燭短看劒引杯長)
增刊校正王狀元集註分類東坡先生詩卷之十
