亂紋龜殼細相連慣卧青綾恐未便㓗似僧巾白
㲲布(子仁南史高昌國有草實如蘭絲如細纑名爲白㲲子國人取以爲布甚軟白又杜詩細軟青絲履光明白㲲巾)
煖於蠻帳紫茸氊(飬直趙后外傳云帝賜后紫茸雲氣帳)錦衾速卷持還
客(縯杜詩錦衾卷還客始斍心和平)破屋那愁仰見天(次公退之寄盧仝詩破屋數間而巳矣又)
(小說有縣令永雨於董君異君異仰視其屋曰貧家屋皆見天不可以得雨如何)但恐嬌兒還惡睡
夜深踏裂不成眠(縯杜詩布衾多年冷似鐵嬌兒惡卧踏裏裂)
胡穆秀才遺古銅器似鼎而小上有兩柱
可以覆而不蹶以爲鼎則不足疑其飲器
也胡有詩荅之
隻耳獸齧環長脣鵝擘喙三趾下銳春蒲短兩柱
高張秋&KR0818;細君看翻覆俯仰間覆成三角翻兩䯻
(次公神仙傳上元夫人三角髻古樂府何當垂兩䯻團圓雲間鳴)古書雖滿腹(次公趙壹詩文籍雖滿腹)
(不如一囊錢)苟有用我亦隨世嗟君一見呼作鼎纔注
升合巳漂逝不如學鴟夷盡日盛酒真良計(有古篆五字不)
(可識縯楊雄酒箴曰鴟夷滑稽腹如大壷盡日盛酒人復借酤)
無錫道中賦水車
翻翻聮聮銜尾鴉犖犖确确蛻骨蛇(次公江浙間人目水車爲龍骨車)
分畦翠浪走雲陣刺水綠鍼抽稻牙洞庭五月欲
飛沙鼉鳴窟中如打衙(縯江淮間謂鼉鳴如鼓亦謂之鼉更)天公不見
老翁泣喚取阿香推雷車(援搜神記云義興人姓周晉永和中出都曰暮寄宿一草屋推)
(一女子居之夜半門外呼曰阿香官喚汝推雷車至曉雷雨作視其屋乃大塚也)新添(次公老翁老農也旱甚矣用水車故老翁泣也)
以雙刀遺子由子由有詩次其韻
寶刀匣不見但見龍雀鐶(縯晉載記赫連勃勃造百鍊剛刀爲龍雀大鐶號曰大夏龍雀)
何曾斬蛟蛇(次公王粲刀銘云陸剸犀兕水截鯨鯢)亦未切琅玕(縯十洲記周穆王時)
(西湖献昆吾割玉刀切玉如切泥)胡爲穿窬軰見之要領寒吾刀不
汝問有愧在其肝(次公詩案曾供此詩自胡爲穿窬軰至此云以詆當時邪佞之人耳)念此
力自藏包之虎皮班(厚礼記武王倒載干戈包之以虎皮)湛然如古井終
歲不復瀾(援孟郊詩妾心古并水波瀾誓不起)不憂無所用憂在用者難
佩之非其人(次公吕虔有佩刀工相之以爲必登三公可服此刀虔以遺王祥謂之曰苟非其人刀必爲害)匣
中自長歎我老衆所易屢遭非意干(次公晉衛玠曰非意相干可以理遣)
惟有王玄通(縯王玄通王覧也乃王祥之弟)階庭秀芝蘭(厚謝安嘗戒子姪曰子弟亦何)
(豫人事而正欲其佳姪玄荅曰譬如芝蘭玉樹生於階庭云耳)知子後必大故擇刀所便
(縯王祥將薨以吕虔所與之刀授之曰汝後必興足稱此刀)屠狗非不用一歲大七刓
欲試百鍊剛(次公魏武論刀有云所謂百鍊利器以辟不祥)要須更泥蟠(厚班固言泥蟠)
(而大飛者應龍之象也倬揚子龍蟠于泥蚖其肆矣)作詩銘其背(次公家語孔子觀周遂入大祖后稷之廟)
(古階之前有金人焉參緘其口而銘其背)以待知者看
鐡柱杖(并序)
柳眞齡字安期閩人也家寶一鐡柱杖如
楖栗木牙節宛轉天成中空有簧行輙微
響柳云得之浙中相傳王審知以遺錢鏐
鏐以賜一僧柳偶得之以遺余作此詩謝
之(次公王審知字信通光州固始人也唐亡梁大祖加拜審知中書令封閩王升福州爲大都督)
柳公手中黑蛇滑千年老根生乳節忽聞鏗然瓜
甲聲(縯老杜桃竹杖詩憐我老病贈兩莖出入瓜甲鏗有声)四座驚顧知是鐡(任杜詩落筆驚)
(四座)含簧腹中細泉語迸火石上飛星裂公言此物
老有神自昔閩王餉吳越不知流落幾人手坐看
變滅如春雪忽然贈我意安在兩脚未許甘衰歇
便尋轍迹訪崆峒(次公老子善行無轍迹莊子載黃帝立爲天子十九年令行天下聞廣成子在於崆)
(峒之上故往見之性之葛立方韻語陽秋云空同山汝州岷俱有之杜詩云空同小麥熟則岷州之空同也黃帝到空同乃汝州之)
(空同)徑度洞庭探禹穴(厚禹東廵守至會稽而崩因葬焉民間謂之禹穴在越州山隂縣而司馬遷年)
(二十南遊上會稽探禹穴)披榛覓藥採芝菌(次公晉趙景真與嵇茂齊書云涉澤求蹊披榛覓路)刺
虎鏦蛟擉蛇蠍(子仁卞莊子刺虎漢書鏦殺吴王鏦音從容之從又周禮以時獨魚鱉龜蜃)會
教化作兩錢錐(援說苑西閭過言干將莫耶拂鍾不錚試物不知揚刃离金斬羽契鐡斧此至利也然以)
(之𥙷履曾不如兩錢之雖)歸求見公未華髮問我鐡君無恙否(縯李)
(德裕贈僧方竹杖及再見問杖無恙否日巳規而漆之矣公嗟惋久之)取出摩挲向公說(次公)
(後漢薊子訓傳人於長安東覇城遇之與一老翁共摩挲銅人相謂曰適見鑄此而巳近五百歲矣又劉禹錫淮陽行曰船頭大銅)
(環摩挲光陣陣早晚便風來沙頭眼認此於摩挲鐵柱杖爲近矣)
觀杭州鈐轄歐育刀劒戰袍
青綾衲衫暖襯甲紅線勒帛光遶脅秃襟小䄂鵰
鶻盤(縯李賀詩秃襟小䄂調鸚鵡)大刀長劒龍蛇插兩軍鼓譟屋
瓦墜(次公漢光武昆陽之戰會大雷風屋瓦皆飛子仁史記趙奢傳閼與之戰秦人鼓譟勒兵武安屋瓦皆震)紅
塵白羽紛相雜(援家語子路曰白羽若月赤羽若日盖言矢也)將軍恩重此身
輕笑履鋒鋩如一搯書生只肯坐帷幄(縯漢高祖曰坐籌帷幄之)
(中央勝千里之外吾不如子房)談笑毫端弄生殺呌呼擊鼓催上竿
猛士應憐小兒黠(子仁退之詩魯連細兒黠有似黃鷂子)試問黃河夜偷
渡掠面驚沙寒霎霎何如大艦日高眠一枕清風
過苕霅(堯祖苕霅水俱出天目苕水属杭州霅水属湖州)
送竹几與謝秀才
平生長物擾天眞(縯晉書王忱見王恭所坐六尺簟忱謂其有餘因求之恭輟而送焉遂坐薦上忱聞)
(而大驚恭曰吾平生無長物其簡率如此)老去歸田只此身留我同行木上
座(厚傳燈錄佛日禪師出游或問誰爲同行師㪯柱枝示之曰唯自木上座耳)贈君無語竹夫人
(援俗語竹几爲竹夫人)但隨秋扇年年在(次公班婕妤有團扇詩云常恐秋節至凉颷奪炎熱弃捐)
(箱篋中恩情中道絶今反言之也)莫鬭瓊枝夜夜新(縯陳後主使諸貴人與狎客共賦新詩互相贈)
(荅其略云璧月夜夜满瓊枝朝朝新大抵皆美張貴嬪之容色耳)堪笑荒唐玉川子莫年
家口若爲親(厚王川子盧仝也有詩云蚊虻當家口草石是親情)
狄詠石屏
霏霏點輕素眇眇開重隂風花亂紫翠(次公杜詩千峯横紫翠)
雪外有煙林雪近勢方壯林遠意殊深會有無事
人支頥識此心(厚莊子有漁父者下船而來左手據膝右手持頥以聽)新添(厚韓詩暫奉一手攴頥卧)
和張耒高麗松扇(不伐張耒字文潜)
可憐堂堂十八公(縯吳志注丁固夢松生腹上謂人曰松字十八公也後十八歲吾其爲公乎)老
死不入光明宫(次公漢武帝太初四年秋起明光殿師古曰三輔黃圖云在城中近桂宫元后傳曰成都)
(侯商嘗病欲借明光宫避暑)萬牛不來難自獻(厚杜詩万牛回首丘山重)裁作團
團手中扇屈身蒙垢君一洗挂名君家詩集裏猶
勝漢宫悲婕妤網蟲不見乘鸞子(次公漢書云孝成帝班婕妤帝初大幸後)
(趙飛燕寵盛婕妤失寵遂作秋扇詩云新裂斉紈素鮮㓗如霜雪裁成合懽扇團團似明月出入君懷䄂動摇微風發常恐秋節至凉)
(颷奪炎熱弃捐篋笥中恩情中道絶後江文通擬班婕妤曰紈扇如圓月出自機中素畫作秦王女乘鵉向煙霧禹錫團扇歌則曰)
(秋風入庭樹從此不相見上有乘鵉女蒼蒼網虫遍先生使事其曲折如此)
燈燭詩三首
祥符寺九曲觀燈(商老按杭州圖經大中祥符寺在城北國朝大中祥符初賜今)
(號九曲法済院在錢塘門外寺有明軒爽軒云)
紗籠擎燭迎門入(次公李賀詩蠟光高燭照紗空)銀葉燒香見客邀
(商老諸香名譜云燒香餅子一枚以灰蓋或用一薄銀楪子尤妙置香在上常令煙得所)金鼎轉丹光吐
夜(玉父抱朴子曰黃帝九鼎神丹經云第丸轉之丹服之三日得仙)寶珠穿蟻閙連朝(次公)
(小說載有以九曲寶珠欲穿之而不得問之孔子孔子教以塗脂於線使蟻通焉)波翻熖裏元相激
魚舞湯中不畏焦(縯三國時有術士以藥傳魚投沸鼎中徘徊不死次公此直言琉璃盞水置魚其中)
(其後點燈魚游泳而不畏耳今燈富處皆然舊注所引非是)明日酒醒空想像淸吟半
逐夢魂銷
上元過祥符僧可久房蕭然無燈火
門前歌舞鬪分朋一室清風冷欲冰不把璃璃閑
照佛始知無盡夲無燈(見後詩注)
次韻穎叔觀燈
安西老守是禪僧到處應燃無盡燈(縯維摩經言法門有無尽師无盡灯)
(者譬如一燈燃百千燈冥者皆明明終不尽)永夜出遊從萬騎諸羌入看擁
千層(次公漢武帝有千乘万騎退之云躑躅紅千層)便因行樂令投甲不用防
秋更打冰(次公楊惲云人生行楽耳投甲解甲也防秋打冰皆邊防之常事)振旅歸來還
侍燕(次公左傳三年出而治兵入而振旅)十分宣勸恐難勝新添(晚千層言羌胡駢肩疊足之多)
食物詩五首
和黃魯直食筍次韻
飽食有殘肉飢食無餘菜紛然生喜怒似被徂公
賣(縯莊子徂公賦芧曰朝三暮四衆徂皆怒曰然則朝四而暮三衆徂皆悅名實未虧而喜怒爲用亦因是也)邇
來誰獨覺凛凛白下宰(太和古白下次公按魯直是時爲吉州太和縣先是魯直作食筍)
(詩寄先生其序云太和諸生窘於用韻而先生次其韻寰宇記白下禾山有浮笋九月末人得食之)一飯在家
僧(縯馬窠和尚謂道會禆師曰汝若了净智妙圓体自空寂即真出家何假外相當爲在家菩薩如謝靈運之儔也)至樂
甘不壞多生味蠹簡(厚韓詩豈殊書蠧虫生死文字間)食筍乃餘債
蕭然映樽爼未肯雜菘芥君看霜雪姿童稚巳耿
介胡爲遭暴横三嗅不忍嘬(次公論語三嗅而作)朝來忽解
籜勢迫風雷噫(次公莊子大塊噫氣其名爲風)尚可餉三閭飯筒纏
五采(厚續齊諧記楚人以竹筒貯米投汨羅祭屈原有逢人於岸自稱三閭大夫曰見祭甚善常苦蛟龍所竊可以棟葉)
(塞上綵絲約之二物蛟龍所畏也)
三月十九日携白酒鱸魚過詹史君食槐
葉冷淘(無巳子美有槐葉冷淘詩)
枇杷巳熟粲金珠桑落初嘗灔玉蛆(厚水經注民有姓劉名墮者宿)
(擅工釀採挹河流醖成芳酎懸食同枯枝之年排於桑落之辰故酒日以得名杜詩云坐開桑落酒來把菊花枝)暫借
垂蓮十分盞(厚白楽天詩不似杜康神用遠十分一盞即開眉)一澆空腹五車
書(縯莊子惠子多方其書五車)青浮卵盌槐芽餅(子仁槐芽餅卽序所謂槐葉冷淘也蓋取)
(槐葉汁溲麵作餅即鮮碧色也)紅點冰盤藿葉魚(厚記少儀牛與羊魚之腥聶而切之爲膾注云)
(聶之言䐑也先藿葉切之復報切之則成膾又退之詩云冰盤夏薦碧實脆)醉飽高眠真事業
此生有味在三餘(次公三國志注董遇有從斈者遇不肯教而云必當先讀百遍其義自見從學者云)
(苦渴無日遇言當以三餘或問三餘之意荅曰冬者歲之餘夜者曰之餘隂雨者時之餘也)
秋韶州煑蔓菁蘆菔羹
我昔在田間寒庖有珍烹常支折脚鼎(縯易曰鼎折足覆公餗)
(次公友薦也乃支牀龜之支)自煑花蔓菁中年失此味想像如隔
生誰知南岳老解作東坡羹(次公東坡羹先生自名其羹云耳先生有造羹之法)
(且有頌見集中)中有蘆菔根尚含曉露清勿語貴公子從
渠嗜羶腥
劉器之好談禪不喜遊山中笋出戲語器
之可同參玉版長老(駒父冷齋夜話云先生嘗激器之食笋覺味勝問此何名)
(東坡曰即玉版師此老善說法器之乃悟其爲戲大笑作偈云)
叢林眞百丈(次公禪門謂之叢林傳燈錄洪州百丈山懷海禅師所出以居處岩峦峻極故號云百丈也)
法嗣有横枝(玉版横板竹笋也次公禅宗謂之法嗣而禅家旁出謂之横枝傳燈錄黃梅謂道信師曰和)
(尚化後横出一枝佛法是也)不怕石頭路(厚鄧隱峯參石頭和尚馬祖止之曰石頭路滑旣往果爲石頭)
(所困無一語而還)來參玉版師聊憑柏樹子(縯傳燈錄僧問趙州如何是祖師西來意)
(趙州云庭前柏樹子)與問籜龍兒(子仁盧仝詩竹林吾最惜新笋好看守萬籜抱龍兒奔迸溢林藪)
瓦礫猶能說(次公莊子道在瓦礫又如傳灯錄有僧問如何是文殊荅云墻壁瓦礫而猶能說之意則如)
(清換師曰佛說衆生說大地山河一時說無有間断也)此君那不知(援晉王子猷愛竹嘗指竹曰何)
(可一日無此君)
過子忽出新意以山羊作玉糝羹色香
味竒絶天竺酥酏則不可知人間决無
此味也
香似龍涎仍釅白味如牛乳更全清莫將南海
金虀膾輕比東坡玉糝羹(縯大業拾遺云松江鱸膾肉白不腥所謂金虀玉膾東南之佳)
(味也)
酒
詩十二首
送碧香酒與趙明叔教授(事見後篇)
聞君有婦賢且廉勸君愼勿爲楚相(縯史記楚王欲相優孟優孟曰)
(請歸與婦計之三日孟復來曰婦言愼無爲楚相)不羡紫駞分御食(厚杜詩紫駝之峯出翠釡)
(又云御厨絡繹送八珍)自遣赤脚沽村釀(援退之贈玉川子詩一婢赤脚老無齒)嗟
君老狂不知愧更吟醜婦惡嘲謗諸生聞語定失
笑冬暖號寒卧無帳(縯進學解云冬暖而兒號寒年登而妻啼飢)碧香近出
帝子家(次公謂王駙馬家造碧香酒也)鵝兒破殼酥流盎(厚杜詩鵝兒黃似酒又對)
(酒愛新鵝)不學劉伶獨自飲(援劉伶渴甚求酒於其妻妻捐酒毁器涕泣諫之伶祝曰婦兒之言)
(愼勿可聽仍引酒御肉陶然復醉)一壷往助齊眉餉(縯梁鴻爲人賃舂每歸妻孟光爲具食舉)
(按齊眉)
趙旣見和復次韻荅之新添(禁酒國盧仝詩云何時得出禁酒國)
長安小吏天所放日夜歌呼和丞相(縯曹參爲丞相遊後園聞吏醉歌呼)
(從吏幸相國召按之乃反取酒張坐飲大歌呼與相和)豈知後世有阿瞞北海樽
前捉私釀(縯曹孟德小字阿瞞自言參之後時年飢兵興公表置酒禁孔融争之因得罪徐邈私飲至於沉醉公怒)
(罰之)先生未出禁酒國詩語孤高常近謗幾回無酒
欲沽君却畏有司書簿帳酸寒可笑分一斗(援王績待詔門)
(下省故事官給酒日三升或問待詔何樂荅曰美醖三升差可戀耳侍中陳叔逹聞之日給一斗時號斗酒學士)日飲
無何足袁盎(厚袁盎爲吳相兄子種謂盎曰吳王驕日久如今絲欲刻治彼不上書告君則利剱刺若矣能日飲)
(無何說王無反如此幸得脫)更將嶮語壓衰翁(厚退之醉贈張籍險語破鬼膽)只恐
自是臺無餉(縯魯穆公亟餽鼎肉子思曰今而後知君之犬馬畜伋盖自是臺无餽也)
趙郎中往莒縣逾月而歸亦以一壷遺之
仍用前韻
東鄰主人遊不歸悲歌夜夜聞舂相(縯礼曰鄰有喪春不相援盖春者)
(歌以相杵聲也)門前人閙馬嘶急一家喜氣如春釀王事
何曾怨獨賢(縯詩大夫不均我從事獨賢)室人豈忍交謫謗(厚詩我入自外)
(室人交編謫我)大兒踉蹡越門限(縯退之詩有兒雖甚憐教示不免簡君來好呼出踉蹡越門限)
小兒咿啞語繡帳定教舞袖徹伊涼(子仁伊涼曲名盖唐時名曲以州如)
(伊涼甘西也)更想夜庖鳴甕盎題詩送酒君勿誚免使
退之嘲一餉(援退之詩不解文字飲惟能醉紅裙雖得一餉楽有如聚飛蚊)
聞錢道士與越守錢穆父飲酒送二壷
龍根爲脯玉爲漿(師幽怪錄有巴卭人不知姓嘗入橘林見一大橘如三四斗盎巴人異之令攀橘割)
(開中有二老叟相對弈身長尺餘一叟曰橘中之樂不减商山但服不得深根固蔕耳一叟曰僕飢虛矣湏龍脯食之食訖以水噀)
(地爲二白龍乃去又十洲記瀛州有玉膏如酒名曰玉酒飲杯輒醉令人長生任上元夫人謂漢武帝曰鳴天鼓飲玉漿)下
界寒醅亦謾嘗一紙鵝經逸少醉(縯晉王羲之傳山隂道士好飬鵝羲之往)
(觀焉意甚悅固求市之道士云爲寫道德經當㪯群相贈羲之欣然寫畢籠鵝而歸)他年鵬賦謫仙狂
(縯李白觀晉阮宣子大鵬贊心陋之遂作大鵬賦以窮宏逹之旨)金丹自足留衰鬢(子仁抱朴子内)
(篇曰金丹燒之愈久變化愈妙令人不老不死)苦淚何湏點别腸(次公孟郊詩云老人獨自歸苦淚滿)
(眼黑)吳越舊邦遺澤在定應符竹付諸郎(援漢文帝初與郡守爲竹)
(符分爲二以右留京師以左與之師穆父與錢道士皆吳越王錢鏐之後)
新釀桂酒(善權先生有桂酒頌其序曰楚詞曰莫桂酒兮椒漿是桂可以爲酒也有隱居者以)
(桂酒方教吾釀成而玉色香味超然非世間物也)
搗香篩辣入缾盆盎盎春溪帶雨渾收拾小山藏
社罋(次公小山則淮南王門下八公又有大山小山之徒當時作招隱士一篇小山之所作也云桂樹叢生兮山之幽又云攀)
(桂枝兮聊淹留)招呼明月到芳樽酒材巳遣門生致(厚周礼酒人篇)
(以式法授酒材)菜把仍叨地主恩(次公杜詩清晨蒙菜把常苟地主恩)爛煑葵羹
斟桂醑風流可惜在蠻村
惠守詹君見和復次韻
巳破誰能惜甑盆(縯後漢孟敏荷甑堕地不顧而去郭林宗見而問之對曰甑巳破矣視之何益)頽
然醉裏得全渾欲求公瑾一倉米(厚周瑜字公瑾嘗過魯肅求貨糧肅家有)
(兩囷米囷各三千斛肅乃指一倉與周瑜)試满莊生五石樽(援莊子惠子曰魏王貽我大瓠之種我樹)
(之成而實五石莊子曰子何不慮以爲大樽而浮之江湖也)三杯卯困忘家事萬戶
春濃感國恩刺史不須邀半道籃輿未暇走山村(縯晉)
(書刺史王弘每令人候陶潜知其當往廬山乃遣人賫酒於半道要之至州問其所乘曰素有脚疾向乘籃輿亦足自反)
薄薄酒二首(并引)
膠西先生趙明叔家貧好飲不擇酒而醉
常云薄薄酒勝茶湯醜醜婦勝空房其
言雖俚而近乎逹故推而廣之以𥙷東
州之樂府復自和一篇以發覧者之一噱
薄薄酒勝茶湯麄麄布勝無裳醜妻惡妾勝空房
五更待漏靴滿霜(縯唐元和初始於建福門置百官待漏院舊但於光德東方而巳)不如
三伏日高睡足北牎凉(厚陶潜夏日虚閑高卧北牎之下)珠襦玉柙
萬人祖送歸北邙(次公漢哀帝豫以東園祕器珠𥜗玉柙賜董賢顔師古注其制甚詳北邙山在河南)
(偃師東北王公多葬其地唐人詩云孟郊死葬北邙山)不如懸鶉百結獨坐負朝陽
(厚子夏衣若懸鶉董京衣百結宋國有田夫嘗衣緼黂自曝於日頋其妻曰負日之暄人莫知欲献之於君)生前富
貴死後文章百年瞬息萬世忙夷齊盗跖俱亡羊
(援莊子减與榖二人相與牧羊而俱亡其羊問臧奚事則挾冊讀書問榖奚事則博塞以遊二人者事業不同其於亡羊均也伯夷)
(死名於首陽之下盗跖死利於東陵之上二人所死不同其於殘生傷性均也)不如眼前一醉是
非憂樂兩都亡面發紅(子功古樂府云今日牛羊上丘隴當時近前面發紅)
薄薄酒飲兩鍾麄麄布着兩重美惡雖異醉暖同
醜妻惡妾夀乃公(次公乃公如漢高云幾敗乃公事猶言此老也)隠居求志義
之從(次公隠居求志字出論語意言醜婦可與同隠如梁鴻孟光是也)本不計較東華塵
土北䆫風(縯前軰云西湖風月不如東華門軟紅塵土次公東華門盖百官入朝所從出入之門也)百年
雖長要有終冨死未必輸生窮但恐珠玉留君容
千載不朽遭樊崇(厚後漢赤眉賊帥樊崇䧟長安發掘諸陵取其宝貨凡所發有玉柙殮者率皆如生)
(故赤眉多得行淫穢)文章自足欺盲聾誰使一朝冨貴面發紅
逹人自逹酒何功(白楽天嘗作酒功贊)世間是非憂樂本來空
芬天門冬熟新年喜(厚外臺秘要有天門冬酒法初熟味酸久停則香美餘酒皆不及)麯
米春香並舍聞(杜子美詩云聞道雲安麯米春蓋酒名也)菜圃漸疎雲漠(漠)竹
扉斜掩雨紛紛擁裘睡覺知何處吹面東風散纈
紋
載酒無人過子雲(縯揚雄贊時有好事者載酒肴從雄游學)年來家醖有奇
芬醉鄕杳杳誰同夢(厚唐王績有醉鄕記)睡息齁齁得自聞(任集)
(韻&KR2435;齁鼻息也音火侯反)口業向時猶小小(厚白楽天詩漸伏酒魔休放醉猶殘口業未抛詩)眼
花因酒尚紛紛(援先生以詩爲口業以酒生眼花蓋嘗有云口業不停詩有債眼花乱墜酒生風)點
燈更試淮南語汎溢東風有縠紋(淮南子云東風至而酒汎溢許愼注云酒)
(汎清酒也)
竹葉酒(子仁宜城丸醖酒號竹葉酒)
楚人汲漢水釀酒古宜城春風吹酒熟尤似漢江
清耆舊何人在丘墳應巳平唯餘竹葉麴留此千
古情
茶詩十二首
月兔茶
環非環玦非玦中有迷離月兔兒(縯木蘭歌雄兔脚樸朔雌兔眼迷離)一
似佳人裙上月月圓還缺缺還圓(次公記夫月三五而盈三五而缺)此
月一缺圓何年君不見鬪茶公子不忍鬭小團上
有雙銜綬帶雙飛鸞(次公唐制詔書有鶻御綬帶鴈御威儀之別)
遊諸佛舍一日飲釅茶七盞戲書懃師壁
示病維摩元不病(任維摩詰言從癡有愛則我病生以一切衆生病是故我病若一切衆生病滅則我)
(病滅)在家靈運已忘家(縯鳥窠禅師謂會通禅師曰汝若了净智妙圓体自空寂即真出家何假外相)
(汝當爲在家菩薩戒施俱修如謝靈運之流也)何須魏帝一丸藥(援魏文帝詩與我一丸藥光耀)
(有五色服之四五日身體生羽翼)且盡盧仝七椀茶(厚盧仝謝孟諫議寄新茶云一椀喉吻潤二椀)
(破孤悶三椀搜枯腸惟有文字五千卷四椀發輕汗平生不平事尽向毛孔散五椀肌骨清六椀通仙靈七椀喫不得也惟覺兩腋)
(習習清風生)
和錢安道寄惠建茶(敬夫遯齋閑覧云建安茶爲天下第一)
我官于南今幾時嘗盡溪茶與山茗胸中似記故
人面口不能言心自省爲君細說我未暇試評其
略差可聽建溪所産雖不同一一天與君子性森
然可愛不可慢骨清肉膩和且正雪花雨脚何足
道啜過始知眞味永縱復苦硬終可錄汲黯少戇
寬饒猛(縯漢武帝曰吾欲云云伋黯對曰陛下内多欲而外施仁義上怒變色退謂人曰甚矣汲黯之戇也蓋寬饒爲)
(司隷校尉好言事犯上意終以自剄次公鄭昌訟寬饒有曰山有猛獸藜藿爲之不採子仁雪花雨脚謂茶也見絣珠集)草
茶無頼空有名高者妖邪次頑礦體輕雖復強浮
泛性滯偏工嘔酸冷其間絶品豈不佳張禹縱賢
非骨鯁(厚張禹罷相家居永始元延之間日蝕地震尤數吏民多上書言災異之應譏王氏所致成帝以示禹禹曰春)
(秋日蝕地震或爲諸候相殺或夷狄侵中國新學小生亂道誤人宜無信用上由此不疑王氏子仁張禹贊曰禹以儒宗居相位)
(其醖籍可也然持禄保位被阿䛕之䜛)葵花玉&KR1639;不易致道路幽嶮隔雲
嶺誰知使者來自西開緘磊落收百餅(縯盧仝謝孟諫議茶歌開緘)
(宛見諫議面手閱月團三百片)嗅香嚼味夲非别透紙自覺光烱烱
粃糠團鳳友小龍(縯茶品莫貴於龍鳳謂之團茶凡八餠重一斤慶曆中蔡君謨爲福建轉運使始造)
(小片龍茶以進其品精絶謂之小團凡二十片重一斤)奴隷日注臣雙井(厚草茶盛於兩浙兩)
(浙之品日注爲第一自景祐以來洪州双井白芽漸盛近歲製作尤精其品遠出日注之上遂爲草茶第一)收藏愛惜
待佳客不敢包裹鑚權倖(次公漢書商鞅挾三術以鑚孝公)此詩有味
君勿傳空使時人怒生癭(援三國志賈逵爲弘農太守與典展校尉争公事不得理發憤)
(生癭次公按詩案言此詩皆以譏世之小人乍得權用不知上下之分妖邪很劣體輕性帶泥)新添(曰粃糠奴隷友臣者以物高下爲輕重)
惠山謁錢道人烹小龍團登絶頂望太湖
踏遍江南南岸山逢山未免更留連獨攜天上小
團月(縯盧仝詩手閱月團三百片)來試人間第二泉(厚陸羽品泉以無錫惠山寺石泉爲第一)
石路縈回九龍脊水光翻動五湖天孫登無語空
歸去半嶺松聲萬壑傳(縯阮籍嘗於蘇門山遇孫登與商略終古及栖神導氣之術登皆不)
(應因長嘯而退至半嶺有聲若鵉鳳之音響乎岩谷乃登之嘯也)
和蔣䕫寄茶
我生百事常隨緣四方水陸無不便扁舟渡江適
吳越(子仁范蠡乘扁舟遊五湖)三年飲食窮芳鮮金虀玉鱠飯炊
雪(次公隋唐嘉話云吳都献松江鱸魚鱠焬帝曰所謂金虀玉鱠東南之佳味也師南人鱠魚以細縷金橙拌之號爲金虀玉)
(鱠)海螯江柱初脫泉(厚海螯言蟹也江柱江瑶柱也)臨風飽食甘寢罷
一甌花乳浮輕圓自從捨舟入東武(師密州即漢之琅邪東武也)沃
野便到桑麻川(子仁按先生超然臺記云余自錢塘移守膠西釋舟楫之安而服車馬之劳去雕墻之美)
(而蔽采椽之居背湖州之觀而行桑麻之野即此詩中意也蓋其知密州時)剪毛胡羊大如馬
誰記鹿角腥盤筵(子仁鹿角小魚也先生詩嘗云聊將充鹿角)厨中烝粟埋
飯罋(子仁山東人埋肉於飯下而食之謂之飯罋)大杓更取酸生涎(更音平声山東人)
(喜食粟飯飲酸漿)拓羅銅碾弃不用脂麻白土湏盆研(師蜀人以脂麻)
(白士煎茶)故人猶作舊眼看(倬吳志吕蒙傳云士别三日即更刮目相待)謂我好
尚如當年沙溪北菀強分别(任沙漢北菀俱出名茶)水脚一線
爭誰先清詩兩幅寄千里紫金百餅費萬錢吟哦
烹噍兩竒絶(次公李白詩新粧蕩新波光景兩竒絶)只恐偷乞煩封纏
老妻稚子不知愛(子仁老妻稚子字老杜凡兩使)一半巳入薑鹽煎
(師薑塩煎茶亦蜀中風俗)人生所遇無不可南北嗜好知誰賢死
生禍福久不擇更論甘苦爭蚩妍知君窮旅不自
釋因詩寄謝聊相鐫
怡然以垂雲新茶見餉報以大龍團仍戲
作小詩(祖謙按圖經寶巖院天成二年錢氏建舊額垂雲治平二年改今額元豊中詩僧清順作)
(垂雲亭先生有贈清順新作垂雲亭詩)
妙供來香積(援言怡然之飯于僧厨也香積事見維摩經)珍烹具太官(厚先生自)
(言其饍于公厨也倬敕厨所供曰太官食)㨂芽分雀舌(厚言怡然之以新茶見餉也㨂芽雀舌皆嫩茶)
(名)賜茗出龍團(次公先生自言其報以大龍團也)曉日雲菴暖(次公言怡然飲)
(茶之處也)春風浴殿寒(次公浴殿翰林學士事唐德宗雅上文斈注意是選嘗召對於浴堂門移院於金銮)
(殿)聊將試道眼莫作兩般看
新茶送簽判程朝奉以餽其母有詩相謝
韻荅之
縫衣送與溧陽尉(次公孟郊爲溧陽尉有游子吟云慈母手中線游子身上衣臨行密密縫意恐遲遲)
(歸)捨肉懷歸穎谷封(縯左氏鄭莊公寘母于城穎而誓之曰不及黃泉無相見也旣而悔之穎谷封)
(人聞之有献于公公賜之食食舍肉公問之對曰小人有母皆嘗小人之食未嘗君之羹請以遺之)聞道平反
供一笑(厚雋不疑爲京兆尹行縣錄囚徒其母問不疑有所平反活幾何人不疑多有所平反母喜笑飲食異於它時)
(或亡所出母怒不食不疑爲吏嚴而不殘)會湏難老待千鍾(次公詩求錫難老待千鍾則莊子載)
(曾子之言曰吾及親仕三釡而心悅後仕三千鍾不泊吾心悲)火前試焙分新&KR1639;(師川茶品要錄云茶)
(事起於驚蛰前其初造曰試焙又曰一火其次曰二火故市茶者唯伺出於三火之前者爲最佳)雪裏頭綱
輟賜龍從此升堂是兄弟(師後漢范式與張劭爲友式謂劭曰後二年當還將過拜尊親)
(劭具以白母設酒饌待之至期式果到升堂拜母)一甌林下記相逢(師僧靈徹詩相逢盡道休)
(官去林下可曾見一人)
次韻曹輔寄壑源試焙新芽(堯卿輔字子方時爲福建路轉)
(運使試焙見前篇注)
仙山靈雨濕行雲(子仁宋玉神女賦朝爲行雲暮爲行雨)洗遍香肌粉未
勻明月來投玉川子(次公韓退之李花詩日光赤色照未好明月暫入都交加夜領張徹投盧仝乘)
(雲共至玉皇家子仁盧仝謝孟諫議寄茶詩云開緘一宛見諫議面首閱月百片)清風吹破武陵
春(子仁仝詩七椀喫不得也但斍兩腋習習清風生武陵杭州山名)要知冰雪心腸好不
是膏油首面新(援南史斉帝賜公主首面者三十人堯卿造柔者以膏油塗之以欺不知茶者共父)
(茶品要錄云沙溪之園民或雜以松黃飾其首面試時雖鮮白而不能久子翬曰茶錄云茶色貴白而餅茶多以珍膏油其面善別)
(茶者以肉理實潤者爲上)戲作小詩君一笑從來佳茗似佳人
種茶
松間旅生茶巳與松俱瘦茨棘尚未容蒙翳争交&KR0799;
天公所遺弃百歲仍穉幼紫筍雖不長(厚陸羽茶經紫者上綠者)
(次笋者上芹者次又茶譜袁州之界橋其名甚著不若湖州之研膏紫荀)孤根乃獨壽移㘽白
鶴嶺土軟春雨後弥旬得連隂似許晚遂茂能忘
流轉苦(任杜詩寄語風光共流轉暫時相賞莫相違)戢戢出鳥咮(厚茶譜蜀州雀舌鳥觜麥)
(顆盖取其嫰芹所造以其芽似之也)未任供臼磨且可資摘嗅千團輸
太官(次公太官天子之官主飲食)百餅衒私闘(次公南中以茶相勝謂之闘茶茶經云建人謂)
(闘茶爲茗戰)何如此一啜有味出吾囿
汲江煎茶
活水仍湏活火烹(縯趙璘因話錄云李錡嗜茶能自煎謂人曰茶湏緩火炙活火煎活火謂炭之有熖)
(者)自臨釣石取深清大瓢貯月歸春甕小杓分江
入夜缾茶雨巳翻煎處脚(次公曰湖州之研膏紫笋烹之有綠脚下垂也)松風忽
作瀉時聲枯腸未易禁三椀(援盧仝茶歌三椀搜枯腸)坐數荒村
長短更增刊(次公言其撾數之寡者爲短多者爲長也)
送南屏謙師(并引)
南屏謙師妙於茶事自云得之於心應
之於手非可以言傳學到者十二月二
十七日聞軾遊落星遠來設茶作此詩
贈之
道人暁出南屏山來施點茶三昧手忽驚午盞兔
毛斑打作春罋鵝兒酒天台乳花世不見玉川風
腋今安有先生有意續茶經會使老謙名不朽(縯玉)
(川子茶歌七椀喫不得也惟斍兩腋清風生陸羽作茶經)
又贈老謙
瀉湯舊得茶三昧覓句近窺詩一斑(縯王獻之云管仲窺豹時見一斑)
清夜漫漫困搜攪齋腸那得許堅頑
禽鳥詩十三首
僧爽白雞(養二十餘年常立坐則聽經)
斷尾雄雞本畏烹(厚左氏昭公二十二年賓孟適郊見雄雞自断其尾問之侍者曰憚其爲犠也)年
來聽法伴修行還湏却置蓮花漏(援遠法師在山中置蓮花漏眡其早晚以)
(爲行道之節)老怯風霜恐不鳴
五禽言五首(并序)
梅聖俞作四禽言余謫黃州寓居定慧
院遶舍皆茂林脩竹荒池蒲葦春夏之
交鳥鳴百族土人多以其聲之似者名
之遂用聖俞體作五禽言(任按梅聖俞詩集四禽言其下)
(注則竹雞也婆餅焦也提胡蘆也杜鵑也其詩一曰泥滑滑苦竹岡雨䔥蕭馬上郞馬蹄陵兢兩又急此)
(鳥爲君應断腸其二曰婆餅焦兒不食爾父向何之爾母山頭化爲石山頭化石可奈何遂作微禽啼不)
(息其三曰提胡蘆估美酒風爲賓樹爲友山花撩乱目前開勸你今朝千万壽其四曰不如㷌夫春山云)
(暮万木兮參天蜀天兮何処人言有翼可歸飛安用空啼向高樹)
使君向蘄州更唱蘄州鬼我不識使君寕知使君
死人生作鬼會不免使君巳老知何晚(王元之自黃州移蘄州聞)
(啼鳥問其名或曰此名蘄州鬼元之大悪之果卒於蘄)新增(次公知何晚即所謂何見之晚也)
南山昨夜雨西溪不可渡溪邊布榖兒勸我脫破
袴不辤脫袴溪水寒水中照見催租瘢(士人謂布榖爲脫却破袴)
去年麥不熟挾彈規我肉今年麥上場處處有殘
粟豐年無象何處尋(縯唐文宗延英對宰相曰天下何由太平乎僧孺曰太平亦元象今雖未及至)
(治猶謂小康)聽取林間快活吟(此鳥聲云麥飯熟即快活)
力作力作蚕絲百箔(任秋胡之妻曰采桑力作不頋受金)壠上麥頭
昂(次公王元景談數元景嘗大醉楊遵彦謂之曰何太低昂元景曰禾熟頭低麥熟頭昂黍麥俱有所以低昂)林間
桑子落願儂一箔千两絲繅絲得蛹飼𡭗雛(鳥声云蚕)
(絲一百箔)
姑惡姑惡姑不惡妾命薄(次公古樂府有妾命薄詩)君不見東海
孝婦死作三年乾(縯東海有老婦少寡亡子飬姑甚謹其後姑自經死姑女告吏婦殺我母吏捕孝婦)
(驗以殺之郡中枯旱三年)不如廣漢龐姑去却還(姑悪水鳥也俗云婦以姑虐死故其声云)
(聲云任廣漢姜詩妻龐詩事母至孝妻奉順尤篤後泝江水值風不時得還母渴詩責而遣之妻乃寄上鄰舍晝夜紡績市玲羞使)
(鄰母以意自遺姑久怪問鄰母鄰母具對姑感恩而呼還)新增(援去却還又用前漢東家棗完去婦復還之意)
異鵲(并序)
熙寧中柯侯仲常通守漳州以救饑得
民有二鵲栖其廳事訖侯之去鵲亦送
之漳人異焉爲賦此詩
昔我先君子仁孝行於家家有五畒園么鳳集桐
花(次公有彩羽之細禽人謂其如鳳名之曰么鳳蜀有禽五色桐花時來集於桐上名曰桐花鳳)是時烏與
鵲巢鷇可俯拏(師礼記鵲之巢可俯而窺)憶我與諸兒飼食觀群
呀里人驚瑞異野老笑而嗟云此方乳哺甚畏鳶
與蛇手足之所及二物不敢加主人若可信衆鳥
不我遐(養源志林云吾皆所居書室前有竹栢雜花叢生滿庭衆鳥巢其上武陽君悪殺生兒童婢僕皆不得捕取鳥)
(雀數年間皆巢於低枝其&KR1145;可俯而窺也又有桐花鳳四五日翔集其間此鳥毛羽至爲珍異難見而能馴殊不畏人閭異見之以)
(爲異事有野老言鳥雀去人太遠則有蛇鼠狐狸之憂人旣不殺則自近人者欲免此害也)故知中孚化可
及魚與鰕(厚易中孚卦豚魚吉信及豚魚也)柯侯古循吏悃愊真無華
(次公後漢章帝詔語安静之吏悃愊無華)臨漳所全活數等江干沙仁心格
異族两鵲栖其衙但恨不能言相對空楂楂善惡
以類應古語良非誇君看彼酷吏所至號鬼車(縯歐)
(陽永叔有鬼車詩次公鬼車不祥之鳥也一名車載板二名九頭鳥邦衡嶺表錄異云鴞夜飛晝伏名鬼車)
鶴歎
園中有鶴馴可呼我欲呼之立坐隅(次公賈誼鵩賦鵩入余舍止干坐隅)
鶴有難色側睨予豈欲臆對如鵩乎(縯賈誼鵩賦鵩乃歎息㪯首奮翼口)
(不能言請對以臆)我生如寄良畸孤(厚魏文帝楽府曰人生如寄)三尺長脛
閣瘦軀(厚莊子鶴脛雖長断之則悲)俛啄少許便有餘(援前漢東方朔爲隱語曰)
(尻益高者鶴俛啄也子仁陶詩傾身營一飽少許便有餘)何至以身爲子娛(次公此暗使世說支)
(遁好鶴有遺以雙鶴者遁曰旣有凌雲之姿何肯爲人耳目翫乎遂放之)驅之上堂立湏臾投
以餅餌視若無戞然長鳴乃下趨難進易退我不
如(縯表記公事君難進而易退)
五色雀(并序)
海南有五色雀常以兩絳者爲長進止
必隨焉俗謂之鳳皇云久旱而見輒雨
潦則反是吾卜居儋耳城南嘗一至庭
下今日又見之進士黎子雲及其弟威
家旣去吾舉酒祝之曰若爲吾來者當
再集也巳而果然乃爲賦詩
粲粲五色羽(援退之詩丹光五色羽其名爲鳳凰)炎方鳳之徒青黃縞玄
服翼衞兩紱朱(任两紱朱序所謂两絳者也易曰朱紱方來)仁心知閔農常
告雨霽符我窮惟四壁(縯司馬相如家徒四壁立)破屋無瞻烏(厚詩)
(瞻烏爰止于誰之屋)惠然此粲者(援詩曰惠然肯來又云如此粲者何)來集竹與梧
(次公鳳凰非梧桐不栖非竹寔不食)鏘鳴如玉佩(厚左傳鳳凰于飛和鳴鏘鏘)意欲相嬉
娛寂寞兩黎生食菜眞臞儒(縯司馬相如言列仙之儒居山澤間形容甚臞)小
圃散春物野桃陳雪膚舉杯得一笑見此紅鸞雛
高情如飛仙未昜握粟呼(援詩握粟出卜)胡爲去復來眷眷
豈屬吾回翔天壤間何必懷此都(縯賈誼弔屈原賦歴九州而相其君兮何)
(必懷此都)
巫山廟上下數十里有烏鳶無數取食於
行舟之上舟人以神之故亦不敢害
羣飛來去噪行人得食無憂便可馴江上飢烏無
足怪野鷹何事亦頻頻
野鷹來(子仁水經注云沔水南有層臺號曰景升臺盖荆州牧劉表所築表好鷹常登此臺歌野)
(鷹來曲其声似孟逹上渚呤云)
野鷹來萬山下荒山無食鷹苦飢飛來爲爾繫綵
絲北原有兔老且白年年養子秋食菽我欲擊之
不可得年深兔老鷹力弱野鷹來城東有臺高崔
嵬臺中公子著皮䄂東望萬里心悠哉心悠哉鷹
何在嗟𡭗公子歸無勞使鷹可呼亦凡曹天隂月
黑狐夜嘷
食雉
雄雉曳脩尾驚飛向日斜空中紛格鬪綵羽落如
花喧呼勇不顧投網復誰嗟百錢得一雙新味時
所佳烹煎雜雞鶩瓜距漫槎牙誰知化爲蜃海上
落飛鴉(子仁礼雉入海爲蜃蜃吐氣成楼所以吞飛鳥)
獸詩四首
竹&KR1338;
野人獻竹&KR1338;腰腹大如盎(次公竹&KR1338;食竹根之鼠也退之詩腰腹空大何能爲)自
言道旁得採不費罝網鴟夷讓圓滑(縯揚雄酒箴鴟夷圓滑腹大如壷)
混沌慙瘦爽(堯卿神異經曰崑崙西有獸焉其狀如犬長毛四足似熊名曰渾沌)兩牙雖有
餘四足僅能髣逢人自驚蹶悶若兒脫襁念兹微
陋質刀几安足枉就擒太倉卒羞愧不能饗南山
有孤熊擇獸行䑛掌(厚退之詩擇肉於熊羆肯視兔與狸)
予來儋耳得吠狗曰烏觜甚猛而馴隨予遷
合浦過澄邁泅而濟路人皆驚戲爲作此詩
烏喙本海獒(援尔雅釋虫篇狗四尺爲獒)幸我爲之主食餘巳瓠肥
(縯史記張蒼身長大肥白如瓠次公黃帝之犬名槃瓠)終不憂鼎爼晝馴識賓客
(子仁魏賈岱宗犬狗賦敬主識主晝則無窺窬之客夜則無奸淫之賓任杜詩犬迎曾宿客)夜悍爲門戶
知我當北還掉尾喜欲舞跳踉趁僮僕吐舌喘汗
雨長橋不肯躡徑渡清深浦拍浮似鵝鴨(次公畢卓云拍浮酒)
(舡中)登岸劇虓虎(援詩闞加虓虎)盗肉亦小疵(子仁蒯通傳里婦云昨暮夜犬得肉)
鞭箠當貰汝再拜謝恩厚天不遣言語何當寄家
書黃耳定乃祖(黃耳事見捕蝗至浮雲嶺懷子由詩注)
涪州得山胡次子由韻(山胡善鳴出黔中)
終日鎖筠籠回頭惜翠茸誰知聲㗲㗲亦自意重
重夜宿煙生浦朝吟日上峯故巢何足戀鷹隼豈
能容
仙都山鹿(老泉詩序云豐都縣將遊仙都觀見知縣李長官云固知君之將至也此山有鹿甚)
(老而猛獸獵人終莫能害將有客來遊鹿輒夜鳴故常以此候之而未嘗失予聞而異之乃爲作詩先生亦同賦)
日月何促促塵世苦局束仙子去無蹤故山遺白
鹿仙人巳去鹿無家孤棲悵望層城霞至今聞有
游洞客夜來江市呌平沙長松千樹風蕭瑟仙宫
去人無咫尺夜鳴白鹿安在哉滿山秋草無行迹
蟲詩二首
蠍虎(龜父方言云蠍虎秦晉謂之守宫又曰蝘蜓其在澤中者曰蜴蜥楚曰蛇醫)
黃雞啄蠍如啄黍(師李白詩黃雞啄黍秋正肥)䆫間守宫稱蠍虎
(厚漢武帝以端午日取蜥蜴置之器飼以丹砂至明年端午擣之以塗宫人之臂有所犯輒消没以其驗於此故得守宫之名李賀)
(所謂王臼夜舂紅守宫者是也)闇中繳尾伺飛蟲巧捷工夫在腰膂
跋跂脉脉善緣壁(縯東方朔傳武帝置守宫盂下東方朔别蓍布筭射之曰以爲龍又無角以爲蛇又)
(有足跂跂脉脉善緣壁是非守宫即蜥蜴)陋質從來誰比數今年歲旱號&KR1340;
蜴狂走兒童閙欹舞(援關中僧善胡法者置蜥蜴瓮中使童男數千衣青衣同声呪曰蜥蜴&KR1340;蜴㒷)
(雲吐霧雨今滂&KR3632;放汝歸去歲旱爲之頗有應)能㗸渠水作冰雹便向蛟龍覓
雲雨守宫努力搏蒼蠅明年歲旱當求汝
二蟲
君不見水馬兒步步逆流水大江東流日千里此
蟲趯趯長在此(次公詩云趯趯阜螽)君不見鷃濫堆(飬源韻語陽秋云阿滥堆)
(明皇御玉笛採其聲翻爲曲左右皆能傳唱張祐詩云至今風俗驪山下村笛猶吹阿濫堆)决起隨衝風
隨風一去宿何許逆風還落蓬蒿中二蟲愚智俱
莫測(次公莊周言之二虫又何知)江邊一笑無人識(師此與杜甫縛雞行未句云雞虫得失無)
(了時注目寒江倚空閣同意)
魚詩六首
渼陂魚(陂在鄠縣次公此杜甫詩有渼陂行者也雖士大夫非西人者往往讀爲蕩漾之渼此)
(字從水從美以其陂中魚故得名)
霜筠細破爲雙掩中有長魚如卧劒(沈孟浩然詩遊魚擁劔來)紫
荇穿顋氣慘悽紅鱗照座光磨閃攜來雖遠鬛尚
動烹不待熟指先染(縯左氏宣公四年鄭靈公烹黿子公之食指動公故弗與子公怒染指於鼎嘗)
(之而出)坐客相看爲解顔香粳飽送如填塹(厚退之詩匙抄爛飲)
(穩送之曹植詩食若填巨塹堯卿杜詩半濕搗香粳退之詩浙玉炊香粳)早歲嘗爲荆渚客(次公)
(先生應制科時同子由待父舟行適楚是爲荆楚客)黃魚屢食沙頭店(子仁杜詩頓頻食黃魚)
(沙頭鎮属荊南府)濱江易採不復珍盈尺輒弃無乃僣自從
西征復何有欲致南烹嗟久欠(次公退之南食詩我來禦魑魅自宜味南烹)
游鯈瑣細空自腥亂骨縱横動遭砭故人遠餽何
以報客爼久空驚忽贍東道無辝信使頻西鄰幸
有庖虀釅
次韻潜師放魚(子蒼參寥子詩集載此詩其序云虚白齋與子瞻共座有客饋魚於)
(子瞻子瞻遣放之遂命賦是詩有使君事道不事腹𣏌菊終年食甘美之句子瞻遂次其韻)
法師說法臨泗水無數天花隨麈尾(堯卿法雲母吳氏初生雲時忽見雲氣滿室光)
(色瑩徹因名法雲出家之後更不易之時梁武方重佛法尤敬於雲與誌公相若誌公亦重雲號爲大林法師雲長講次有天花散墜舉衆咸)
(見歎異非常又維摩詰室有天女見諸天人聞所說法便現其身即以天花散諸菩薩大弟子上花至菩薩即皆墜落至大弟子便著不墜)
勸將净業種西方莫待夢中呼起起(厚鄭玄夢孔子告之曰起)
(起今年歲在辰明年歲在巳旣窹以䜟合之曰辰爲龍巳爲蛇歲在龍蛇賢人嗟知命當終矣)哀哉若魚竟
坐口遠愧知幾穆生醴(援前漢楚元王敬礼申公等穆生不嗜酒元王每置酒常爲穆生設)
(醴及王戊即位常設後忘設焉穆生退曰可以逝矣醴酒不設王之意怠不去楚人將鉗我於市称疾卧申公白生強起之穆生曰)
(易称知幾其神乎君子見幾而作不俟終日)况逢孟簡對盧仝(縯孟簡爲常州刺史與盧仝遊北湖)
(盡買漁人所獲魚放之今作觀放魚歌)不怕校人欺子美(厚子美子産之别字也見左氏孟子云昔)
(有饋生魚於子産子産使校人畜之他校人烹之云云故君子可欺以其方難罔以非其道)疲民尚作魚
尾赤(任詩魴魚赬尾注云魚勞則尾赤師按公詩案言此詩譏朝廷行青苗助役法)數罟未除吾
顙泚(任孟子數罟不入汙池又曰其顙有泚)法師自有衣中珠不用辛
苦泥沙底(次公三秦記漢武帝遊昆明池見大魚銜鈎而放之間三日帝復遊池濱得明月珠一雙帝曰豈魚之报)
(邪堯卿曰楽天放魚詩施恩若望报吾非斯人徒不湏泥沙底辛苦覓明珠)
戲作鮰魚
粉紅石首仍無骨(厚石首魚名其頭骨乃石也彦章蘇州圖經云養魚城下水中有石首魚)雪
白河豚不藥人(縯河豚有毒治之不精則害人梅垩俞詩云烹調苟失所入喉爲鏌邪)寄語
天公與河伯(居仁酉陽雜爼云天公姓張名堅漁陽人乘白龍振策登天公衮抱朴子釋鬼篇曰馮夷以)
(八月上庚日渡河溺死天帝署爲河伯)何妨乞與水精鱗
西湖秋涸東池魚窘甚因會客呼網師遷
之西池爲一笑之樂夜歸被酒不能寢戲
作放魚
東池浮萍半枯塊裂碧跳青出魚背西池秋水尚
涵空舞闊搖深吹荇帶(縯杜詩林花著雨燕脂濕水荇牽風翠帶長)吾僚有
意爲遷居老守縱饞那忍膾縱横爭看銀刀出(次公)
(銀刀白魚之狀杜詩出網銀刀亂)瀺灂初驚玉花碎(次公瀺音士咸反灂音士角反韻書注云)
(水聲也玉花魚口所吐沫之狀)但愁數罟損鱗鬛(次公孟子數罟不入洿池)未信長
(去泰山三百餘里於祠所膽黃河如帶)嘗譏韓子隘且陋一飽鯨魚何足
膾(援退之詩巨緡東釣儻可期與子共飽鯨魚膾)東坡也是可憐人(子仁杜詩蘇侯得數過&KR0794;)
(喜每傾倒也是可憐人呼兒具梨棗)披抉泥沙收細碎(次公齊巳詩云翻思易水土細砕動離䰟)
誓將歸修八節灘(縯白樂天早年歸休於所居履道里且築香山石樓鑿龍門八節灘爲游賞之樂)
又欲往釣七里瀨(援七里頼即嚴子陵釣臺也厚顧野王輿地志七里瀨在東陽江下與嚴陵瀨相)
(接唐駱賓王釣磯文余晨行至七里瀨)正似此魚逃網中未與造物遊數
外且將新句調二子湖上秋高風月會爲君更喚
木腸兒脚扣兩舷歌小海(縯晉書隱逸傳賈充令夏統歌小海唱統以足扣舷引声清激)
(風起晝冥恐懼充令妓女盛服金翠繞其船三匝統若無所聞充曰此吳圮木人石心也次公退之荷花行云脚扣兩舷唱吳敬)
鯿魚
曉日照江水遊魚似玉瓶誰言解縮頸貪餌每遭
烹杜老當年意臨流憶孟生(縯杜詩復憶㐮陽孟浩然清詩句句盡堪傳秖今耆舊無)
(新語謾釣槎頭縮頸鯿)吾今又悲子輟箸涕縱横
竹詩三首
於潜僧綠筠軒
可使食無肉不可使居無竹(縯王徽之嘗寄居空宅中便令種竹曰何可一日無)
(此君耶)無肉令人瘦無竹令人俗人瘦尚可肥俗士
不可醫傍人笑此言似高還似癡若對此君仍大
嚼(援曹子建與吳季重書曰過屠門而大嚼豈不快意)世間那有楊州鶴(厚有客相從各言所志或)
(願爲楊州刺史或願多貨財或願騎鶴上昇其一人曰腰纏十萬貫騎鶴上楊州蓋欲兼三人者之所欲也)
次韻劉貢父西省種竹
要知西掖承平事記取劉郎種竹初(次公劉禹錫玄都觀桃詩云尽是刘)
(郎去後㘽)舊德終呼名字外後生誰續笑談餘(替李公擇種竹館中)
(戲語同舍後人指此竹必云李文正手植貢父笑曰文正不獨繫筆亦知種竹耶時有筆工李文政)成隂障日
行當見取筍供庖計巳疎白首林間望天上平安
時報故人書(李衛公北都童子寺竹寺僧日報平安)
此君軒
雲幢煙節七洲人犀甲檀槍百萬軍翳薈叢生何
足數此君眞是此君君
木詩十一首
塔前古檜
當年雙檜是雙童相對無言老更恭庭雪到腰埋
不死(縯三祖名惠可以求佛法夜立中庭雪齊干腰)如今化作兩蒼龍
王復秀才所居雙檜二首
吳王池館遍重城竒草幽花不記名青蓋一歸無
覓處只留雙檜待昇平(縯晉書孫皓時錢塘湖開或言天下當太平青蓋入洛時皓以問陳)
(訓訓曰臣止能望氣不能逹湖之開塞退而告其友曰青蓋入洛將有輿櫬御璧之事尋而吳亡)
凛然相對敢相欺直榦臨空未要竒根到九泉無
曲處世間唯有蟄龍知
種松得徠字(其四在懷古堂其六在石經院)
春風吹榆林亂莢飛作堆荒園一雨過戢戢千萬
栽青松種不生百株望一枚一枚巳有餘氣壓千
畒槐野人昜斗粟云自魯徂徠(厚徂徠山在兖州奉仙縣次公詩徂徠之松)
魯人不知貴萬竈飛青煤(師兖州出佳墨多用徂徠山松燒煤)束縳同一
珠璣香(次公上六韻言松之生長)我欲食其膏巳伐百夲桑(煮松脂法用桑)
(柴灰水)人事多乖迕(子仁杜詩人事多錯迕)神物竟渺茫朅來齊
安野夾路湏髯蒼會開龜蛇窟(縯松脂入土千年爲茯苓狀如龜蛇鳥獸者良)
(杜甫寄楊員外云天寒少茯苓又云翻動神仙窟封題鳥獸形)不惜斤斧創縱未得茯苓
且當拾流肪釡盎百出入皎然散飛霜(次公此言煮松脂之法也)
槁死三彭仇(厚三彭三尸姓也柳子厚罵尸虫文云人有尸虫三處腹中伺人隠微失誤輒籍記日庚申幸其人)
(之昏睡出讒于帝以求饗以是人多謫過夭死次公三彭道書所謂彭質彭蹻彭居也仇字神仙傳僧契虚造仙境仙官謂之曰)
(子能伐三彭之仇乎)澡換五榖腸青骨凝綠髓丹田發幽光
白髮何足道要使雙瞳方(見王頥求詩及草書詩注)却後五百年騎
鶴還故鄕(次公下十韻言其松脂之功效也青骨綠髓神仙之人如此而凝綠髓與發光於内田皆松脂之力眼中瞳子)
(方亦神仙之人如此不止變白髮爲黑且使眼瞳之方亦松脂之力也師王子晉騎鶴還緱氏山頭與世人相别)
萬松亭(并序)
麻城縣令張毅植萬松於道周以芘行
者且以名其亭去未十年而松之存者
十不及三四傷來者不嗣其意故作是詩
十年栽種百年規好德無人助我儀(古語云一年之計樹之以榖十年之)
(計樹之以木百年之計來之以德次公詩云我儀圖之愛莫助之)縣令若同倉庾氏(縯前漢書孝文)
(時國家亡事爲吏者長子孫居官者爲姓號倉氏庾氏也)亭松應長子孫枝天公不
救斧斤厄野火解憐冰雪姿爲問幾株能合抱(次公)
(孝子合抱之木起於毫末)殷勤記取角弓詩(援左傳昭二年晉侯使韓宣子來聘公享之韓子賦角弓)
(旣享宴于季氏有嘉樹焉宣子譽之武子曰宿敢不封殖此樹以無忘角弓之詩遂賦甘棠次公老杜冬日有懷李白詩更尋嘉)
(樹傳不忘角弓詩)
和趙景貺栽檜
汝隂多老檜處處屯蒼雲地連丹砂井(縯抱朴子葛稚川祖爲臨)
(汜縣有廖氏世年百歲云井水赤葛疑有丹濬井果得丹砂數斛次公汝隂穎州也穎州之東與毫州接境毫州老君觀有丹砂)
(井有檜其文左紐其枝枯而再生)物化青牛君(厚玄中記曰千歲之樹精化爲青羊萬歲之樹精化爲青)
(牛秦始皇使人伐大樹有青羊躍出走入豊水又嵩山記嵩山有大松樹千歲其精化爲青牛爲伏亀)時有再生
枝(穎之靈壇觀亦有再生檜)還作左紐文(厚范文正公太清九詠序太清宫有左紐檜)王孫
有古意書室延清芬應憐四孺子(次公四孺子杜甫種四小松詩而管子對)
(齊公之問苗曰苗始其少也㫬昫乎何其孺子也今栽檜亦適有四故言四孺子也)不墯凡木羣體備
松栢姿(厚尔雅釋木篇栢葉松身曰檜)氣含芝木薰初扶鶴骨立未
出龍纏筋巢根白蟻亂網葉青蟲紛乃知蔽芾初
(援詩蔽芾甘棠)甚要封植勤(縯左傳韓宣子聘魯宴于季氏有嘉樹焉宣子譽之武子曰宿敢不封殖)
(此樹以無忘角弓)他年皮三寸(厚前漢晁錯上書曰胡貉之地積隂之處木皮三寸冰厚六尺)狐
鼠了不聞
予少年頗知種松手植數萬株皆中梁柱
矣都梁山中見杜輿秀才求學其法戲贈
二首
露宿泥行草棘中十年春雨養髯龍(次公都梁山泗土之山也髯龍以言)
(松西京雜記載松有五鬣七鬣之名)如今尺五城南杜(縯雞跖集韋曲杜鄠近長安諺云城南韋)
(杜去天尺五)欲問東坡學種松
君方掃雪收松子我巳開榛得茯苓(厚抱朴子松脂入地千歲化爲茯苓)
爲問何如插楊柳明年飛絮作浮萍(次公田言楊花入水經宿爲浮萍)
王仲至侍郎見惠稺秳種之禮曹北垣下
今百餘日矣蔚然有生意喜而作詩(少雲按年譜先)
(生以元祐七年壬申遷禮部)
翠栝東南美(厚爾雅東南之美者有會稽之竹箭焉)近生神嶽隂(援伸岳指言衡山也)
(禹貢云荆及衡楊爲荆州杶榦括栢四物荆州所生栝乃今之所謂檜也)惜哉不可致霜根絡
雲岑仙風振高標香實隕平林偶隨樗櫟生(縯莊子惠)
(子曰吾有大樹人謂之樗又匠石之齊至于曲轅見檪社樹曰此散才也)不爲樵木侵忽驚黃
茆嶺稍出青玉鍼好事雖力取王城少知音豈無
換鵝手(厚王羲之性爱鵝山隂道士好養鵝羲之往觀焉意甚悅因求市之道士云爲寫道德經當㪯群相贈羲之欣)
(然寫畢籠鵝而歸)但知覓來禽(援羲之有覓來禽帖云青李來禽日給藤子皆囊盛爲佳凾封多不生其)
(詳見法書要錄)高懷獨夫子一見捐橐金(厚前漢陸賈出所使越槖中金分遺其子)
得之喜不寐(縯樂正子爲政孟子聞之喜而不寐)贈我意殊深公堂開
後閤凡木愧華簮栽培一寸根寄子百年心常恐
樊籠中(厚莊子澤雉五步一啄十步一飲不靳畜乎樊中注樊所籠雉)摧我鸞鶴衿(希声舒元)
(輿錄桃源畫記有鵉青衿有鶴王羽)誰知積雨後寒芒暁森森恨我迫
歸老不見汝十尋蒼皮護玉骨(少儀杜詩蒼皮溜雨四十圍又云秋水爲神玉)
(爲骨)旦暮視古今何人風雨夜卧聽饑龍吟
宥老楮(宥之不伐也)
我墻東北隅張王惟老榖(次公張王並去声退之筍竹得時兮張王劉禹錫蒲桃歌張王)
(日日高)樹先樗櫟大(次公莊子樗櫟不材之木)葉等桑柘沃(厚詩曰桑之未落其)
(葉沃若)流膏馬乳漲墮子楊梅熟(厚張揖漢書注楊梅其實似榖子而有核)胡
爲尋文地養此不材木(縯莊子行於山中見大木枝葉盛荗伐者止其旁而不取也莊子曰)
(此木以不材故終天年)蹶之得輿薪(援孟子明足以察秋毫之未而不見輿薪)規以種松
菊(次公規圖也東方朔云鄠社之間號爲土膏今規以爲苑)靖言求其用略數得五六
膚爲蔡侯紙(厚後漢蔡倫造意用樹膚麻頭及敝魚網以爲紙)子入桐君錄(次公桐君)
(有採薬錄說其花蘂形色仙方楮實正赤時收取其子隂乾用之)黃繒練成素&KR0627;面頮作
玉(次公黃繒黃絹也世蓋以楮實練絹矣黝面黑色也頮洗也顧命佻頮水是也世有楮實爲面藥矣)灌洒蒸生
菌(次公莊子蒸生&KR0818;菌眯也世以米泔洒楮而生)腐餘光吐燭雖無傲霜節幸
免狂酲毒(厚莊子載商丘大木嗅之使人狂酲三日不巳)孤根信微陋生理有
倚伏(縯老子禍兮福所倚福兮禍所伏)投斧爲賦詩德怨聊相贖
增刊校正王狀元集註分類東坡先生詩卷之十三
