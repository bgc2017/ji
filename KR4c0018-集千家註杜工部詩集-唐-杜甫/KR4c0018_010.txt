分門集註杜工部詩卷第十
園林(果實附)
古詩三首律詩二十四首
樂遊園歌(彦輔曰晦日賀蘭楊長史筵醉中作)
樂遊古園崒森爽(洙曰西京記曰樂遊園漢宣帝所立唐長安中太平公主於原上置亭遊賞其池四)
(望寬敞每三月上巳九月重陽士女戲就此祓禊登高幄幕雲布車馬填塞虹彩映日馨香滿路朝士詞人賦詩翌日傳於京師)
煙綿碧草萋萋長(洙曰謝霊運詩萋萋春草繁江淹賦春草碧色劉安招隱士春草生兮萋萋)
公子華筵勢最高秦川對酒平如掌(洙曰文選王粲家本秦川周王襃關)
(山篇遥遥泰川水千里長如帶沈佺期長安路詩秦地平如掌層城出雲漢)長生木瓢示真率更
調鞍馬狂歡賞青春波浪芙蓉園(洙曰魏文帝有芙蓉池作在鄴都西園芙蓉園)
(在城南曲池坊臨水亭進芳門外即樂遊園也玄宗紀開元二十年廣花萼樓築夾城至芙蓉園王莽傳乃西波水之北郎池之南)
(晉灼曰黃圖波浪二水名也在甘泉苑中師古曰晉說非也黃圖有西波池郎池皆在石城南上林中〇趙曰長生木瓢則木瓢脩)
(長而生者盖用之以酌則始爲真率也)白日雷霆夾城仗(洙曰夾當作甲)閶闔晴
開映蕩蕩(洙曰曹植平陸東行曰閶闔天衢通前漢禮樂志遊閶闔觀玉臺天門開淡蕩蕩注閶闔天門蕩蕩天體)
(堅清之狀相如大人賦排閶闔而入帝居鄧后夢捫天蕩蕩色正青)曲江翠幕排銀牓(洙曰潘安)
(仁籍田賦曰翠幕默以雲布陳張正見詩即此神仙内銀牓映仙宫陳沈烱林屋館記崑山平圃銀牓相暉蓬閬山宫金臺幄起神)
(異經曰東方青宫門有銀牓晉潘尼洛水詩翠幕映洛湄蘇曰姚萇張翠弈繡簾掛金篆銀牓)拂水低回
舞袖翻緣雲清切歌聲上(洙曰曹植云華閣緣雲上征夢符曰右按曹植言華閣緣雲)
(此稱歌聲清切耳列子云薛譚學謳於秦青辝歸秦餞於郊衢撫節悲歌聲振林木響遏行雲西京雜記曰高帝令戚夫人歌出塞)
(望歸之曲後宫齊唱聲入雲霄趙曰後漢王延壽魯霊光殿賦飛陛揭孽緣雲上征薛夢符刊誤乃引列子載秦青之歌響遏行)
(雲又引西京雜記戚夫人歌聲入雲霄其意以爲兩事皆有雲字遂用證之殊不知遏雲别遏住之且非杜公緣雲本意唯入雲霄)
(方有緣雲之義)却憶年年人醉時只今未醉巳先悲(彭曰甫遊此悲)
(感當年之樂翻爲此日之憂風物巳非舊時華麗但覩碧草萋萋黍離之作与此同意)數莖白髮郍抛
得百罰深杯亦不辭(洙曰罰一作刻說文曰漏以銅盛水刻節晝夜百刻蘇曰桑乂在江揔席上)
(曰推來杯百罰吾亦不辤)聖朝巳知賤士醜(洙曰揚子曰秦之士也賤陸機玄冕無醜士趙曰思北)
(歸賦况北州之賤士爲炎士之流人)一物自荷皇天慈(洙曰江淹一物之微有足悲者又天羣物之祖)
此身飲罷無歸處獨立蒼茫自詠詩(洙曰庾信乞酒詩蕭索風聲慘蒼茫)
(雲貌愁梁朱异田飲引值寒野之蒼茫梁元帝詩秋氣蒼茫結孟津潘安仁哀永逝文曰視天日兮蒼茫趙曰蒼茫荒寂之貌)
(彭曰蒼茫謂池上也甫不怨朝廷貶黜之非自傷年老無所依歸至於獨立池上詠詩遣懷其情爲可憫也)
阻雨不得歸瀼西甘林
三伏適巳過(洙曰隂陽書曰夏至後第三庚初爲初㐲第四庚爲中伏立秋後初庚爲未伏王彪之并賦三伏焦)
(暑元陽重授輕飈不扇纖雲不上〇詠曰以金伏畏火故熱)驕陽化爲霖欲歸瀼西宅
阻此江浦深壞舟百板坼(師曰自此句以下叙阻雨舟破恐泥不可濟故思歸也)峻
岸復萬尋篙工初一棄恐泥勞寸心(洙曰舡敗而不可致遠也)佇
立東城隅悵望高飛禽(趙曰此言望瀼西而阻於渡涉恨無羽翼以飛去也)草堂
亂玄圃不隔崑崙岑昏渾衣裳外曠絶同層隂園甘
長成時三寸如黃金諸侯舊上計厥貢傾千林(洙曰禹貢)
(淮海惟楊州厥包橘柚錫貢江文通日落長沙渚曾隂萬里生蜀都賦戶有橘柚之園漢武計偕注計者上計簿使也)邦
人不足重所迫豪吏侵客居暫封植日夜偶瑶琴(洙曰)
(昭二十年季氏有佳樹宣子譽之武子曰宿敢不封殖此樹也趙曰甘可用入貢以奉至尊非不貴也而邦人反不足以爲重者)
(無它苦於豪吏之侵奪故耳邦人旣不重之唯客居尚可封植也字出左傳敢不封植此樹)虚徐五株態
側塞煩胷襟焉得輟兩足杖藜出嶇&KR0706;(鄭曰上虧于下驅音切)條
流數翠實偃息歸碧潯(洙曰靈運云舉目眺嶇&KR0706;)拂拭烏皮几(趙曰)
(謝眺詠烏皮隱几詩曰蟠木生附枝刻削豈無施又云曲躬奉微用聊承終宴疲)喜聞樵牧音(蘇曰郄詵)
(數日山行喜聞樵語牧唱洗盡五年塵士腸胃欣然倚驂臨水久之而去矣趙曰公得歸瀼西聞平昔之音而喜張景陽投來循)
(岸側時聞樵採音)令兒快搔背(蘇曰袁安卧負暄頽簷頗覺和暢四肢舒展令兒搔背甚快人意)脫
我頭上簮(洙曰見憑久烏皮綻注)
甘林
捨舟越西岡(洙曰謝霊運舍舟眺迥渚)入林解我衣(趙曰惟恐入山之不深入林之不密)青
芻適馬性好鳥知人歸(修可曰曹子建好鳥鳴高枝)晨光映遠岫(洙曰)
(陶潜晨光喜微謝玄暉䆫中列遠岫)夕露見日晞遲暮少寢食清曠喜荆
扉(洙曰荆扉柴門也)經過倦俗態(蘇曰張博遇陳暄於途中曰君子何不迂步經山家暄曰吾猒子俗態故)
(不足以下也)在野無所違試問甘藜藿(洙曰莊子藜藿不糝)未肯羡輕
肥(洙曰子路願肥馬衣輕裘〇蘇曰梁資隱嵩山不仕友人勉仕養妻子不致寒瘦資曰小君甘与吾笋蕨同老未肯羡輕肥友)
(人負慙而退)喧静不同科出處各天機(洙曰莊子其嗜欲深者乃天機淺趙曰天機雖三)
(出莊子而今所用則蚿曰子動吾天機主自然也舊注非)勿矜朱門是(洙曰郭景純朱門何足榮未若託蓬)
(萊)陋此白屋非(洙曰蕭望之傳周公致白屋之意師古曰白屋謂白蓋之屋以茅覆之賤人所居也)明
朝步隣里長老可以依時危賦斂數(鄭曰色角切)脫粟爲
爾揮(洙曰公孫弘身食一肉脫粟飯師古曰才脫粟而巳不精鑿也此言民雖困賦斂猶能致意於賓客故曰可依也)
相携行豆田秋花藹菲菲子實不得喫貨市送王畿
(趙曰言豆雖結實矣而長老者不得喫也)盡添軍旅用迫此公家威(洙曰言賦斂煩重而)
(民無餘貲迫此公家威在上者苛急也)主人長跪辭戎馬何時稀我衰易
悲傷屈指數賊圍勸其死王命慎莫遠奮飛(趙曰詩不能奮飛)
奉陪鄭駙馬韋曲二首
韋曲花無頼家家惱殺人(趙曰古詩白楊多悲風蕭蕭愁殺人)渌樽湏盡
日(趙曰沈休文詩憂來命渌樽鄭曰渌龍玉切本作醁美酒也)白髮好禁春(洙曰禁一作傷〇鄭曰禁)
(居吟切勝也)石角鈎衣破(沈曰石角謂石菱角也)藤枝刺眼新(鄭曰刺七亦切)何
時占叢竹頭戴小烏巾(蘇曰劉岩隱逸不仕常著緇衣小烏巾天下咸稱其名行〇師曰甫意欲)
(卜居植竹以怡情也)
野寺垂楊裏春畦亂水間美花多映竹好鳥不歸山
(師曰託言猶在仕途未能拂衣林下也)城郭終何事風塵豈駐顔(趙曰言城中多風塵)
(徒催人老耳)誰能共公子薄暮欲俱還(趙曰尚欲留連之意〇師曰甫意欲與鄭公於暮年)
(俱還政以自養也)
陪鄭廣文遊何將軍山林十首(彦輔曰東方朔傳竇太后曰回輿枉)
(路臨妾山林應劭曰公主園中有山謙不敢稱第故言山林)
不識南塘路今知第五橋(趙曰於志在萬年縣郭外之西南)名園依綠水
(洙曰謝玄暉詩逶迤帶綠水)野竹上靑霄(洙曰北山移丈干青霄而直上)谷口舊相得
(洙曰前漢王貢傳鄭子真脩身自保成帝時王鳳時以禮聘子真子真道不屈而終楊雄曰谷口鄭子真不詘其志耕乎巖石之下)
(名震于京師豈其卿豈其卿〇趙曰谷口以鄭子真指其廣文)濠梁同見招(洙曰莊子惠子同遊濠梁之上)
(趙曰相視爲莊惠也)平生爲幽興未惜馬蹄遥(蘇曰蘇博招杜預曰山家酒香雞肥)
(君子不惜道長馬蹄遥遠可訪蓬蓽慰此拳拳耳〇師曰甫詩云第五橋東流水恨則第五橋乃蜀中橋名鄭子真与王鳳有舊莊)
(子與惠子同遊濠梁之上喻甫之陪鄭廣文也)
百頃風潭上千重夏木清(趙曰舊夲千重無義善本作章出前漢食貨志大木曰章)卑
枝低結子(趙曰魏文帝芙蓉池云卑枝披拂羽)接葉暗巢鸎鮮鯽銀絲鱠
香芹碧澗羹(洙曰謝靈運詩銅陵映碧澗趙曰碧澗皆狀物之語而薛公𥙷遺以爲地名名偶与同耳非是)
翻疑柂樓底(鄭曰柂徒可切)晚飯越中行(師曰越地盛有芹魚行舡中多煑芹鱠魚故甫)
(有云云)
萬里戎王子何年別月支(鄭曰章移切洙曰張騫傳匃奴破月支王師古曰月氐西域胡國)
(也趙曰戎王子說者以爲花名義固然也又言别月支是必月支之物)異花開絶域滋蔓匝
清池漢使徒空到(洙曰如張騫李廣利之類趙曰張騫於西域止移胡桃石榴苜蓿而不移此所謂戎王)
(子是爲徒空到矣舊注因不省戎王子之謂模稜其說也)神農竟不知(洙曰神農嘗百草之滋味而竟不知言多)
(異卉〇趙曰言此絶域異花不載於神農本草)露翻兼雨打開拆漸離披(洙曰揚雄)
(賦配藜四施注配藜披離也〇趙曰宋玉云白露下衆草兮奄梧楸而離披〇師曰月支西域國名何將軍嘗征西域禽其王子歸)
(朝傳其地花草數種故池館皆異花雖張騫之博望神農之辨草木猶爲未徧也)
旁舍連高竹疎籬帶晚花碾渦深没馬(洙曰碾渦碾磑間水渦旋也)
(鄭曰渦烏禾切水回也)藤蔓曲藏(洙曰一作垂)蛇詞賦工無(洙曰一作何)益(趙曰)
(公時爲布衣故云)山林跡未賖(趙曰言我之蹤跡不久在山林也)盡捻書籍賣(趙曰)
(王叔艾嗜酒家貧常挾祖父所蓄書籍賣酬酒價〇鄭曰捻正本作拈如兼切唐韻指取物也)來問爾東家
(洙曰史東家丘夢符曰右按文選陳孔璋爲曹洪與魏文帝書曰怪乃輕其東家謂爲倩人邴原列傳曰原遊學詣孫崧崧曰君)
(鄕里鄭君學者之模範也君乃舍之所謂以鄭君爲東家丘也原曰君以鄭君爲東家丘以僕爲西家愚夫耶師曰何將軍雖武)
(人家藏書籍多故甫欲依之以就其書而有末句)
剰水滄江破殘山碣石開(趙曰任彦昇詩滄江路窮禹貢地名碣石以其碣起之右矣朱)
(子京得之於唐書中有殘膏賸馥之句賸俗作剰字〇師曰滄江碣石山水之雄言何將軍山水之樂分得滄江碣石之真趣)綠
垂風折笋紅綻雨肥梅(趙曰倒言方健)銀甲彈箏用(洙曰古詩十五學弹)
(箏銀甲不曾卸以銀作指甲取其有聲)金魚(洙曰一作盤)換酒來(洙曰阮孚爲常侍以金貂換酒帝宥之)
興移無洒掃隨意坐莓苔(蘇曰鄭子真得酒以瓦盞瓷瓶隨意所在藉芳草快飲〇趙曰此尤)
(見其野逸之興)
風磴吹隂雪(趙曰磴石悌之道也)雲門吼瀑泉(鄭曰瀑薄報切)酒醒思卧
簟衣冷欲(洙曰一作得)裝綿野老來看客河魚不取錢只疑
淳朴處自有一山川(趙曰淳朴者太古之世也以其山野乃淳朴處矣〇師曰磴石道也雲門謂雲)
(擁翼山門野老來看客言少有人到也河魚不取錢言魚賤也)
棘樹寒雲色茵蔯春藕香(蘇曰東方朔好食蘭以醋塩拌之同茵蔯蘭牙食之皆笑之朔)
(自若)脆添生菜美(趙曰生菜非一矣而得茵蔯春藕又添其美也)隂益食單凉(趙曰言鋪食單)
(於棘樹之下隂益其凉也謂之益則山中巳涼矣)野鶴清晨出(洙曰一作至〇蒼舒曰右見晉書)山
精白日藏(洙曰山精鬼魅〇趙曰蜀帝得山精以爲妻庾信云山精&KR0866;寶刀)石林蟠水府
百里獨蒼蒼
憶過楊柳渚(鄭曰過古禾切洙曰渚洲渚)走馬定昆池(洙曰唐安樂公主作定昆池言)
(勝昆明趙曰皆何將軍山林所徑過之處)醉把靑荷葉(蘇曰李膺醉手常把青荷葉爲扇障日〇趙曰)
(孫登詩青荷乘日暉)狂遺白接籬(洙曰世說接籬衫也山簡爲襄陽守嘗醉習家高陽池襄陽小兒歌曰山)
(父時一醉遥造高陽池日暮倒載歸酩酊無所知復乘騘馬去到着白接籬舉手問葛強何如并州兒)刺船思郢
客(鄭曰刺七亦切〇洙曰郢客善操舟)解水乞吴兒(洙曰吴人善泅趙曰南人謂北人爲滄父北人謂)
(南人爲吴兒皆常語也)坐對秦山晚江湖興頗隨(師曰安樂公主中宗初女嘗請昆明)
(池爲私沼帝曰先帝未有以與人者主不悅自鑿定昆池延袤數里定言可抗訂之也青荷葉杯也白接籬巾也郢楚都也吴楚之)
(人善操舟與泳水)
床上書連屋階前樹拂雲將軍不好武稚子揔能文
醒酒微風入(洙曰嵇康微風動摇)聽詩静夜分(洙曰沈沐丈時月華臨静夜)絺衣
挂蘿薜(鄭曰北激切或作壁)凉月白紛紛(趙曰謂之紛紛言其在薜蘿之間如此也蘿薜者藤)
(蘿與薜荔也師曰書連屋言按上疊書之高也階前樹拂雲蓋言將軍樹也昔馮異不爭功獨屏樹下坐人呼爲大樹將軍蘿乃)
(松蘿薜乃薜荔)
幽意忽不愜(蘇曰嵇彦不愜幽意忽然出山趙曰暗使世說云左太冲作三都賦初思意甚不愜〇師曰愜謂)
(欲歸也)歸期無柰何出門流水住(師曰水住言水歸駐也)回首白雲
多(洙曰一作雜花多)自笑燈前舞誰怜醉後歌秪應與朋好風
雨亦來過(鄭曰古禾切)
重過何氏五首
問訊東橋竹將軍有報書(蘇曰郝隆王將軍近日有邊報趙曰言欲重過主人所以託爲問)
(訊其竹而報許之也故有下句速往之義)倒衣還命駕(洙曰再遊何將軍山林也倒衣爲聞報而欲遽往急)
(命駕也倒衣如詩有云顛倒裳衣)高枕乃吾廬(洙曰主人無間故客至則安之若吾廬也陶潜云吾亦愛)
(吾廬)花妥鸎捎蝶(鄭曰妥吐火切蘇曰關中人謂落爲妥)溪喧獺趁魚(趙曰句法)
(則花枝安妥之際有鸎捎掠於蝶溪聲喧沸之中獺趁魚也)重來休沭地眞作野人居
(趙曰言野人居則幽静可知師曰東橋即第五橋也訊者問以言也花妥言花閑静也捎欲捎取之花無情而鸎有情溪無意而)
(獺有意静中有動意古人立語多如此休沐地言此可以休歇爲湯沭之所)
山雨樽仍在沙沉榻未移(趙曰樽與榻皆前日之所設樽在而榻未移又見將軍之好客)犬
迎曾宿客鵶護落巢兒雲薄翠微寺(鄭曰貞觀十三年於洛南營太和宫後改)
(爲翠微宫元和中改爲翠微寺)天靑黃子陂(洙曰陂名也趙曰舊本作黃子義非按志所載皇子陂在萬年縣)
(以秦葬皇子起塜陂北原上得名别無黃子之稱公又有鄭虔詩云皇陂岸北結愁亭是也)向來幽興極步
屣過東籬(洙曰陶潜詩采菊東籬下師曰樽仍在榻夫移言前日宴集也犬迎客鵶恐犬害其子故護之此十字)
(句法山未及上曰翠微黃叔度汪汪如千頃陂翠微黃子非寺與陂名特言其義也)
落日平臺上(洙曰梁孝王傳孝王築東苑廣睢陽城大治宫室爲複道自宫連屬於平臺三十餘里如淳曰平臺)
(在大梁東北離宫所在也晉灼曰或說在城中東北角師古曰今其城東二十里所有故臺基其處寬博世俗云平臺上趙曰此)
(萹直書景物耳平臺應是平穩之臺别無他義舊注引梁孝王傳非是也)春風啜茗時石欄斜點
筆(趙曰置硯於石欄之上)桐葉坐題詩(蘇曰黃藏好詩酒幽居得句家無紙即摘桐葉題之句法膾炙人口)
(好事者常以毫楮遺之趙曰題詩於桐葉之上)翡翠鳴衣桁(鄭曰戶庚切杜作側聲用師曰下浪切)蜻
蜓立釣絲自今幽興熟(洙曰一云自逢今日興蘇曰謝敦往來旣相熟相見亦無定期間暇即)
(造門)來往亦無期(師曰平臺在大梁東北離宫所在也師古曰今其城東二十里所有故臺基其処寬博世俗云)
(平臺上言其地僻静翡翠蜻蜓皆馴自今幽興巳熟是以來往無期刻也)
頗怪朝參懶(洙曰樂於安間故獺於朝參朝參謂又朝參謁)應耽野趣長雨抛金
鏁甲(蘇曰李廣金鎻甲未可輕抛朝廷尚憂西北趙曰甲言金鎻以金線連鎻之也苻堅造金銀細甲金爲綖以縲之)
(乃其類也)苔卧綠沉槍(洙曰槍甲皆器之犀利者不以功名爲務故雨霑苔卧也夢符曰右案車穎秦書曰苻)
(堅使熊邈造金銀細鎧金爲綖以縲之綠沉精鐵也北史隋文帝賜張奫綠沉槍甲獸文具裝武庫賦曰綠沉之槍〇蘇曰霍去病)
(痛苔生槍架塵滿馬鞍無復征戰之用〇趙曰以綠色之物沈洙其柄也武庫賦有云綠沉之槍舊薛云以綠沉爲精鐵非也〇田)
(曰廣志言綠沉古弓名劉劭趙郡賦言弓弩亦有綠沉黃間之號〇師曰薛夢符云綠沉精鐵也北史隋文帝賜張&KR1343;綠沉槍甲獸)
(丈具裝武庫賦曰綠沉之槍子嘗博考綠沉之義或以爲&KR0238;或以爲用綠設飾羲之筆經云有人以綠沉&KR0238;竹鏤管見遺藏之多年)
(實有愛玩詎必金宝雕琢然後爲貴乎此以綠沉爲漆也廣志曰綠沉古弓名劉紹超趙郡賦曰其器用則六弓四弩綠沉黃間溪)
(魚揚丁今角端古樂府結客少年場行云綠沉明月絃金絡浮雲轡此言綠沉皆謂弓也弩名黃間以黃飾之也弓謂之綠沉其亦)
(以綠爲飾乎綠沉槍疑以綠飾之三說不同故並載之)手自移蒲柳家纔足稻粱(趙曰)
(蒲柳楊也爾雅曰楊蒲柳是也)看君用幽意白日到羲皇(洙曰陶潜羲皇上人趙曰言)
(白日則有雍容閑暇不盡之意)
到此應嘗宿相留可判年蹉跎暮容色(洙曰容色衰暮也蹉跎差跌也)
悵望好林泉何日霑微禄歸山買薄田斯遊恐不遂
把酒意茫然(洙曰賈誼鵬賦斯遊遂城卒被五刑應劭曰李斯西遊於秦身登相位二世時爲趙高所讒身受五)
(刑斯游此遊也謂沾禄買田之事也以爲李斯則非〇趙曰言未霑微禄此爲布衣時也公方三十九歲冬方献三賦次年方召試)
(得官故此言斯遊恐不遂其意也師曰判年半年也甫亦有山林歸老之意故見意于末篇)
園
仲夏流多水清晨向小園碧溪搖艇闊(蘇曰何遜京口詩云碧溪水色)
(闊摇艇煩舟子)朱果爛枝繁始爲江山靜終防市井喧畦𬞞
繞茅屋自足媚盤飡(趙曰媚者宜也沈約詩旅游媚年春左傳盤飡加璧)
小園
由來巫峽水夲自楚人家客病留因藥春深買爲花
秋庭風落果瀼岸雨頽沙問俗營寒事將詩待物華
寒雨朝行視園樹
柴門雜樹向千株丹橘黃甘北地無(趙曰江南種橘江北成枳則知甘橘惟楚)
(地之所有耳)江上今朝寒雨歇籬中秀(洙曰一作邊新)色畫屏紆桃
蹊李徑年雖故(洙曰李廣贊諺曰桃李不言下自成蹊師古曰蹊爲徑道也言桃李以其華實之故非有所召)
(呼而人爭歸趣來往不絶其下自然成徑以喻人懷誠信之人故能潜有所感)梔子紅椒豔色殊(洙曰)
(一作豔復殊)鏁石藤梢元自落到天松骨見來枯林香出實
垂將盡葉蔕辭枝(洙曰一作柯)不重蘇愛日恩光蒙借貸
(洙曰冬日可愛)清霜殺氣得憂虞(洙曰釋名云霜者喪也其氣慘毒物皆喪也〇趙曰仲秋之月殺氣浸盛)
衰顔動覓藜牀坐(洙曰管寧家貧坐藜牀欲穿爲斈不倦)緩步仍須竹杖
扶(洙曰費長房投竹杖於葛陂化龍而去)散騎未知雲閣處啼猿僻在楚山
隅(洙曰潘安秋興賦寓直于散騎之省高閣連雲〇趙曰今公以别無官署故言未知雲閣處止在猿啼之地耳)
將别巫峽贈南鄕兄瀼西果園四十畒
(趙曰果園四十畒而公直㪯以贈人此一段美事而古今未嘗揄揚公之美良可歎也)
苔竹素所好萍蓬無定居(洙曰木玄虚海賦萍流而蓬轉)遠遊長兒子
幾地别林廬雜蘂紅相對他時錦不如具舟將出峽
廵圃念携鋤正月喧鶯未兹辰放鷁初(洙曰司馬相如賦浮文鷁揚桂)
(枻注鷁水鳥畫其象於舟首以厭水神淮南子曰龍舟鷁首天子之乘也)雪籬梅可折風榭柳微
舒託贈卿家有因歌野興疎殘生逗江漢何處狎
樵漁
課小竪鉏斫舍北果林枝蔓荒穢淨訖移牀
三首(洙曰一云秋日閑居)
病枕依茅棟荒鋤淨果林背堂資僻遠在野興清深
山雉防求敵(洙曰詩雉鳴求牡〇趙曰雉性強而善闘)江猿應獨吟(趙曰應平聲以鋤斫)
(果林荒穢淨其枝蔓則猿來者少應有獨吟而巳)洩雲高不去(洙曰見洩雲蒙清塞注)隱几
亦無心(洙曰莊子東郭子綦隱几嗒然似喪其耦注言心形兩忘也)
衆壑生寒早長林卷霧齊青蟲懸就日朱果落封(洙曰)
(一作成)泥(洙曰以泥封其接枝也)薄俗防人面(洙曰人一作狸左傳人心不同如面〇蘇曰使人面獸心)
(之義舊引左氏人心不同如其面焉止其面之不同於防字無義)全身學馬蹄(洙曰莊子有馬蹄篇言齕)
(草飲水適足其身馬之真性有善治馬者出則馬失真性而不得盡其生也趙曰所謂馬蹄可以踐霜雪毛可以禦風寒齕草飲)
(水翹足而陸此馬之真性也)吟詩坐迴首隨意葛巾低
籬弱門何向(趙曰言籬觸處損壞門無定向也)沙虚岸只(洙曰一作自)摧日斜
魚更食客散鳥還來寒水光難定秋山響易哀天涯
稍曛黑(洙曰謝霊運詩朝遊窮曛黑)倚杖更徘徊(蘇曰陶侃每見山水佳麗之地莫不怡然倚杖)
(徘徊至興罷則已)
果實
古詩一首律詩九首
園人送瓜(趙曰此太平遣送官園中瓜也〇師曰時栢公守夔遣人送瓜)
江間雖炎瘴瓜熟亦不早栢公鎮䕫國(鄭曰栢中丞)滯務
兹一掃食新先戰士(洙曰成十年傳桑田巫言晉侯不食新矣注言公不得及食新麥〇逸曰食新)
(嘗新也)共少及溪老(師道曰共少分甘也溪老甫自稱)傾筐蒲鴿青(鄭曰鴿葛)
(合切師曰青瓜色如蒲鴒蒲鴿貍首皆瓜名也)滿眼顔色好竹竿接嵌竇(鄭曰)
(嵌丘銜切嵌岩山險也師曰嵌竇岩泉也)引注來鳥道(師曰鳥道乃飛鳥之道高貌)沉浮
亂水玉(洙曰魏文帝浮甘瓜於清泉赤松子服水玉沈曰寒水玉水精也)愛惜如芝草落
刃嚼冰霜開懷慰枯槁許以秋蔕除(洙曰謝玄暉殘翩似秋蔕)仍看
小童抱(洙曰一作飽)東陵跡蕪絶楚漢休征討(洙曰東陵邵平種瓜之地)
(也)園人非故侯種此何草草(趙曰此篇兩押草字亦豈東坡所云兩耳義不同故得重)
(用邪〇師曰草草辛苦貌)
詣徐卿覓果子栽
草堂少花今欲栽不問綠李與黃梅(洙曰西京雜記初修上林苑羣臣遠方各)
(献名果制爲美石以標奇麗李十五種内有綠李)石筍街中却歸去(洙曰石筍見李詩注)果園
坊裏爲求來
甘園
春日清江岸千甘二頃園青雲着葉密(洙曰着一作羞)白雪
避花繁(洙曰郭璞柑贊花染繁霜葉鮮翠藍〇趙曰本言密葉如雲白花如雪而變其語云雲羞雪避乃公新竒之句)
結子隨邊使開筒近至尊(洙曰蜀柑歲入貢〇蘇曰隋文帝好食柑蜀中摘黃柑即以蠟)
(汗其蔕用筠筒盛封之使不泄香氣)後於桃李熟終得獻金門(洙曰公自託意於末章)
解悶五首(同作十二首五首見文章門二首見絶句)
一辭故國十經秋每見秋瓜憶故丘(洙曰一作侯長安東門瓜絶美乃邵平故)
(事〇趙曰邵平種瓜長安東門也公長安人故有懷鄕之詩)今日南湖采薇蕨何人爲
覓鄭瓜(洙曰一作袁)州(洙曰公自注今鄭祕監審〇趙曰言鄭必有瓜州之命或舊曾守瓜州故云師曰瓜州)
(金陵之别號鄭審乃公故人也)
先帝貴妃俱寂寞荔枝還復入長安(洙曰楊貴妃傳妃嗜荔枝必欲生致)
(之乃置騎傳送數千里味色未變至京師)炎方每續朱櫻獻(趙曰礼記仲夏之月天子以含桃先)
(薦寢廟今云朱櫻献則亦南方之所貢也)玉座應悲白露團(洙曰謝玄暉詩玉座猶寂寞况乃妾)
(身輕脩可曰唐史遺事云乾元初明皇幸蜀回嶺南進荔枝上感念楊貴妃不覺悲慟師曰高力士於御座傍設位享之上稍)
(蘇息)
憶過瀘戎摘荔枝青楓隱映石逶迤京華應見無顔
色(趙曰君指言荔枝也)紅顆酸甜只自知(洙曰蜀無荔枝惟戎瀘最多蓋荔枝常生於嵐瘴之地也師)
(曰瀘戎二州名蜀荔枝譜云廣南及梓䕫之間所出大率早熟肌肉薄其味甘酸其精好者近比閩中之下品戎州圖載郡國志云)
(𤏡人住西夷中多以荔枝爲業園植萬株樹收百解故戎州有荔枝園戸)
翠瓜碧李沉玉甃(洙曰玉甃井也魏文帝書有云浮甘瓜於清泉沉朱李於寒水)赤梨葡
萄寒露成可憐先不異枝蔓此物娟娟長遠生(趙曰此物)
(言荔枝也可憐先與荔枝不異枝蔓他處所有而此物長於遠地娟娟然生所以嘆異之也)
側生野岸及江蒲不熟丹宫滿玉壷(趙曰此篇山谷云亦貢荔枝之什蜀都賦)
(側生荔枝江蒲則自戎𤏡而下例以畒爲蒲今官私契約皆然因以押韻丹宫神仙之宫以比禁苑王壷畛責之器以言至尊之奉)
(惟其不熟丹宫而滿玉壷所以求之於遠也)雲壑布衣鮐皆死勞生(洙曰謝師厚云生當)
(作人)重馬翠眉須(洙曰重當作害須一作疎定功曰此一絶亦言荔枝歐陽公夲作勞人害馬翠眉須蜀都賦)
(有曰卬竹緣嶺茵桂臨崖旁挺龍眼側生荔枝布綠葉之萋萋結朱實之離離按楊貴妃嗜荔枝必欲生置乃置騎曉夜傳至京師)
(色未變馹召至於老死山谷間故曰勞人害馬也翠眉指貴妃也)
題桃樹(趙曰此非止因桃而題其所懷蓋含仁民愛物之心與夫遏乱喜治之意其詳於逐句下)
小逕升堂舊不斜五株桃樹亦從遮高秋揔餧貧人
實(趙曰言其至高秋時盡熟皆以分餧貧者以其不害來歲之花仍是滿眼則望復其結實矣此其爲仁民之心乎)來
歲還舒满眼花簾戶每宜通乳鷰(洙曰乳鷰鷰雛也謝玄暉詩花叢乱數蝶)
(風簾入雙鷰余曰王直方詩話云漢駒父見陳無己小放歌行云不惜捲簾通一頓此爲竒語蓋通字未嘗有人通予曰子豈不)
(記老杜云簾戶每宜通乳鷰邪)兒童莫信打慈鵶(洙曰鵶有慈孝之名以其授哺反哺也趙曰於簾)
破萬顆勻圓訝許同憶昨賜霑門下省退朝擎出大
明宫(修可日唐李綽歲時記云四月一日内園進櫻桃寢廟薦訖頒賜各有差)金盤玉筯無消息
此日嘗新任轉蓬(洙曰唐制賜近臣櫻桃有宴轉蓬自言流落如蓬之隨風任其轉徙也)
蕭八明府寔處覓桃栽
奉乞桃栽一百根春前爲送浣花村河陽縣裏(洙曰一作)
(底)雖無數(洙曰潘岳爲河陽令種桃李花人號曰河陽一縣花)濯錦江頭未滿園
池沼(舟楫橋梁附)
律詩九首
秋日寄題鄭監湖上亭三首
碧草違春意(洙曰别賦春草碧色)沅湘萬里秋(鄭曰沅音元洙曰沅湘二水名)池
要山簡馬(洙曰見習池未覺風流盡注)月静庾公樓(洙曰晉庾亮在武昌諸佐吏殷浩之)
(徒乘秋夜共登南樓俄而不覺亮至諸人將起而避之亮徐曰諸君可住老子於此處興復不淺便據胡床与浩等談詠竟夕其坦)
(率行多此類)磨滅餘篇翰(洙曰尚書序其餘錯乱磨滅蘇曰吴湘曰一代風流磨滅殆盡唯有餘篇遺翰氣)
(熖熖然)平生一釣舟(趙曰此兩句公自言也)高唐寒浪滅髣髴識昭
丘(洙曰登樓賦北彌陶牧西接昭丘趙曰高唐峽水入東而浪滅則可以行故能髣髴望昭丘而識之王粲登樓賦西接昭丘)
(注當陽東南有楚昭王墓)
新作湖邊宅還聞賓客過自須開竹逕誰道避雲蘿
(趙曰旣開竹逕則其逕顯豁豈是隱避於雲蘿之間乎)官序潘生拙(洙曰潘岳閑居賦拙者絶意乎寵荣之事)
(趙曰潘生所以比鄭監蓋言其林器可以超遷而止如潘岳之拙也)才名賈誼多(洙曰本傳言誼年少)
(頗通諸家之書文帝召爲博士每詔令議下諸老先生未能言誼盡爲之對)捨舟應卜地鄰接
意如何(趙曰公欲往江陵故有鄰接之問)
暫住蓬萊閣終爲江海人(洙曰沈休文詩江海事多違〇趙曰鄭爲秘書監即漢之東觀後漢)
(東觀書曰學者稱東觀爲老氏藏室道家蓬萊山今鄭君罷退斯江海之人矣)揮金應物理(洙曰張景陽詩揮金)
(樂當年歲暮不留儲夢符曰右按古樂府煌煌京洛篇揮金留客坐饌玉待鍾鳴〇師曰揮金蓋二疎散金事張恊字景陽詠史)
(詩曰昔在西京時朝野多歡娱藹藹東都門羣臣祖二疎朱軒耀金城供帳臨長衢逹人知上足遺榮忽如無揮金樂當年歲暮不)
(留儲按疎廣爲太傅兄子受爲少傅乞骸骨歸上加賜黃金二十斤皇太子贈以五十斤旣歸日具酒食待族人賓客相与娱樂故)
(子美有揮金應物理之句)拖玉豈吾身(洙曰西征賦飛翠緌拖鳴玉以出入禁門者衆矣)羹煑秋
蓴弱杯迎露菊新(洙曰陶淵明詩秋菊有佳色裛露棳其英泛此無憂物遠我逹世情一觴雖獨進杯)
(盡壷復傾)賦詩分氣象佳句莫頻頻(趙曰言鄭君賦詩分我得吟詠之氣象則佳句莫也)
(頻頻有之乎)
暮春陪李尚書李中丞過鄭監湖亭泛舟
(得過字)
海內文章伯(洙曰唐文章三變而楊王爲之伯故子美引而用之)湖邊意緒多五樽
移晚興(洙曰古歌辭曰上金殿酌玉樽〇趙曰曹子建仙人篇曰玉樽盈桂酒)桂楫帶酣歌
(趙曰元帝烏栖曲曰沙棠作船桂爲楫)春日繁魚鳥江天足芰荷鄭莊賓
客地衰白遠來過(洙曰鄭當時字莊置驛馬長安諸郊請謝賓客夜以継日)
晚秋陪嚴鄭公摩訶池泛舟(得溪字魯曰池在使府内蕭摩訶所開)
(因是得名〇鄭曰摩訶池即汙池也在錦城西)
湍駚風醒酒(鄭曰駚苦夫切馬日行千里洙曰謝霊運浩浩夕流駚馬曰駚疾貌)船回霧起
隄高城秋自落雜樹晚相迷坐觸鴛鴦起巢傾翡翠
低莫須驚白鷺爲伴宿青溪(趙曰公指浣花溪爾)
陪王漢州留杜綿州泛房公西湖
舊相恩追後春池賞不稀(洙曰房琯相肅宗以事責宫後爲漢州刺史湖琯所鑿也)闕
庭分未到舟檝有光輝(趙曰舊相言房琯也指言於恩追而未行之間則數數遊此湖此追道其)
(實也又言闕庭未到之間且於此遊湖而當承恩命時則舟楫爲有光輝也)豉化蓴絲熟(洙曰世說王武子前)
(有羊酪指示陸雲雲曰千里蓴羹但未下鹽䜴師曰唐吴筠隱不仕帝賜以湖爲扁舟之樂甫雖未蒙朝廷之賜然舟檝亦有光)
(輝矣本草云蓴生水中葉似鳬葵採莖堪啖花黃白子紫色三月至八月莖細如釵股通名爲絲蓴十一月麄短爲瑰蓴亦名爲猪)
(蓴)刀鳴鱠縷飛(洙曰見設鱠歌注趙曰潘安仁西征賦云饔人切縷鑾刀若飛)使君雙
皂蓋灘淺正相依(洙曰漢二千石皂蓋朱轓)
荅楊梓州
悶到楊(洙曰一作房)公池水頭坐逢楊子鎮東州(洙曰梓州東川也)
却向青溪不相見回船應載阿戎遊(洙曰阮籍謂王渾曰与卿語不若与)
(阿戎談阿戎王戎也渾之子師曰楊梓州先人嘗守鑿池一百頃引水爲農田利今在梓州青溪之西號楊公池今子又再守此)
(州故甫詩有載阿戎遊之句)
與任城許主簿遊南池(鮑曰任城屬兖州)
秋水通溝洫城隅集小船晚涼看洗馬森木亂鳴蟬
菱熟經時雨蒲荒八月天晨朝降白露遥憶舊青氊
(洙曰王献之夜卧齋中而有偷人入室盗物都盡献之徐曰偷兒青氊我家舊物可特置之偷驚走〇趙曰當白露降故憶青氊〇)
(師曰甫悲秋而思故鄕故有是句)
溪上
峽内淹留客溪邊四五家古苕生迮(洙曰一作濕〇鄭曰迮側格切迫也)地
秋竹隱疎花塞俗人無井(洙曰峽俗多引泉或負水以自給)山田飯有
沙西江使舡至時復問京華(洙曰心未嘗忘王室也蘇曰王粲曰聞江西有使者船)
(至煩問洛陽消耗)
舟檝
律詩十一首
放舡
送客蒼溪縣(鮑曰唐志蒼溪屬閬州〇鄭曰閬州地名寰宇記衡州新平縣吴錄云神龍二年移在蒼溪之西是)
(知爲閬州地也)山寒雨不開直愁騎馬滑故作泛舟回(趙曰孟浩)
(然云爲多山水樂頻作泛舟行勢亦相似)青惜峯巒過黃知橘柚來(鮑曰言舟行湍)
(移景物如畫雖速而不言速也鄭曰柚余救切似橙而酢)江流翠自在坐穩興悠哉
數陪李梓州泛江有女樂在諸舫戲爲豔曲
二首
上客迴空騎佳人滿近船江清歌扇底(洙曰以扇自障而歌故謂之歌)
(扇)野曠舞衣前玉袖凌風並金壷隱浪偏競將明媚
色偷眼豔陽天(洙曰一作年趙曰公言佳人自衒其美色偷眼瞻視春光以爭相勝之意鮑明遠詩兹)
(辰自爲美當避豔陽天)
白日移歌袖青霄近笛牀翠眉縈度曲(鮑曰古詩云度曲翠眉低)
雲鬢儼分行立馬千山暮迴舟一水香使君自有
婦莫學野鴛鴦(修可曰古樂府栢上桑羅敷行云使君謝羅敷寧可共載車羅敷前致詞使君一何愚使)
(君自有婦羅敷自有夫李梓州泛江有女樂公用此以諷之)
陪諸貴公子丈八溝携妓納凉晚際遇雨二首
落日放舡好輕風生浪遲竹深留客處荷淨納凉時
(趙曰簡文帝晩景納凉詩荷淨月應來)公子調冰水佳人雪藕絲(洙曰謝玄暉詩秋藕)
(折輕絲蒼舒曰右按家語孔子侍坐於魯哀公公賜之桃与黍仲尼先飰黍而後啖桃公曰黍以雪桃也注雪拭也竦曰公子)
(風調如冰水之清佳人拂拭如藕絲之際)片雲頭上黑應是雨催詩(趙曰盖戲言也雨甚)
(當速歸而詩不了將欲爲雨以催之矣坡嘗使云颯颯催詩白雨來)
雨來霑席上風急(洙曰一作惡)打船頭越女紅裙濕燕姬
翠黛愁(洙曰越多美女西施越女也古詩燕越多佳人趙曰枚乘七發越女侍側鮑明遠舞鶴賦燕姬色沮)䌫
侵堤柳繫(趙曰盖急雨當避進舟於岸傍故侵堤柳而繫纜也)幔卷浪花浮(洙曰泿起如花)
歸路翻蕭颯陂塘五月秋(趙曰必稱月者以當五月炎天而遂成秋盖公句法也)
泛江
方舟不用楫(趙曰方舟並船也字出尔稚大臨曰隨流也)極目揔無波(洙曰招魂曰目極千)
(里兮傷春心)長日容杯酒深江淨綺羅(大觀曰言江花色净如綺羅也)亂離
還奏樂飄泊且聽歌故園流清渭如今花正多
陪王使君晦日泛江就黃家亭子二首
山豁何時斷江平不肯流稍知花改岸始驗鳥隨舟
結束多紅粉(趙曰言有妓也古詩娥娥紅粉粧)歡娱恨白頭(蘇曰陳苑曰青春風物雖)
(好歡娱獨恨白頭翁不得馳逐五陵年少吁嗟久之)非君愛人客晦日更添愁(洙曰添一)
(作禁趙曰時景迁移尽矣不爲不愁〇蔡伯世曰古以正月尽爲令節曰晦日其說是)
有徑金沙軟無人碧草芳野畦連蛺蝶(趙曰相連之蝶也裴子野雪詩)
(云栖葉如連蝶)江檻俯鴛鴦日晚煙花亂風生錦繡香(趙曰言花)
(錦繡之香也)不須吹急管衰老易悲傷
進艇
南京久客耕南畒(洙曰明皇幸蜀號成都爲南京置尹比兩都)北望傷神卧北
䆫晝引老妻乘小艇晴看稚子浴清江俱飛蛺蝶元
相逐並蔕芙蓉夲自雙茗飲蔗漿携所有瓷甖無謝
玉爲釭(洙曰鄒陽酒賦醪釀旣成綠瓷旣啓宋王招魂云濡鱉炮羔有蔗漿些)
城西陂泛舟
青蛾皓齒在樓船(洙曰見大食刀詩注)横笛短簫悲遠天春風自
信牙檣動(洙曰庚信賦鐵軸牙檣〇鄭曰檣器良切帆柱也宋曰舡檣鐃如牙)遲日徐看
錦䌫牽(洙曰吴甘寧以錦纜牽舡)魚吹細浪搖歌扇燕蹴飛花落
舞筵(鄭曰蹴七六切洙曰以扇自障而歌故謂之歌扇公曾云程曰歌扇所以掩口遮羞)不有小舟能
盪漿百壷郍送酒如泉(夢符曰按方言楫謂之橈或謂之櫂所以櫂謂之漿又前漢地理志酒泉)
(郡師古曰舊俗傳云城下有金泉之味如酒)
覆舟二首
巫峽盤渦暁(洙曰江賦衝巫峽以迅激又盤渦谷轉)黔陽貢物秋丹砂同隕
石(洙曰僖十六年隕石于宋五)翠羽共沉舟(洙曰洛神賦或拾翠羽鄒陽書積羽沉舟)羈使
空斜影(洙曰羈旅也趙曰一句寫出押舡使者舡覆而無聊之意尽矣)龍居悶積流(洙曰)
(龍居寶之所歸聚也趙曰罪流之爲孽也世言覆舟之物多爲龍宫之所聚耳)篙工幸不溺俄頃
逐輕鷗(洙曰言其能泅尔)竹宫時望拜(洙曰前漢礼樂志正月上辛用事甘泉圜丘使童男女七)
(十人俱歌昏祠至明夜常有神光如流星止集于祠壇天子自竹宫而望拜百官侍祠者數百人皆肅然動心趙曰詳味此篇盖)
(因祠享而貢物也上四句言祠享下四句言覆舟)桂館或求仙(洙曰前漢郊祀志公孫卿曰仙人可見上常處)
(以故不見今陛下可爲館如緱氏城置棗脯神人宜可致仙人好樓居於是長安創飛廉桂館師古曰飛廉及桂館二館名黃曰)
(竹宫桂館事皆語諷玄宗好神仙)姹女凌波日(鄭曰姹陟駕切洙曰曹子建洛神賦凌波微涉羅襪生塵桓)
(帝童謠河間姹女工數錢也)神光照夜年(趙曰所謂神光如流星是已此四句言祠神而神降之)徒
聞斬蛟劒(洙曰荆佽飛得寶劒渡江中流兩蛟繞舟幾没佽飛拔劒斬蛟乃得濟趙曰恨無劒以斬蛟)無
復爨犀船(洙曰温嶠爨犀以照水怪)使者隨秋色迢迢獨上天(洙曰)
(張騫也趙曰上天以言見帝也然使者之情爲可嗟矣)
橋梁
律詩三首
陪李七司馬皂江上觀造竹橋即日成往來
之人免冬寒入水聊題短作簡李公二首
伐木爲橋結構同褰裳不涉往來通(洙曰詩濟有深涉孫炎曰揭衣褰裳曹顔)
(遠褰裳不足難)天寒白鶴歸華表(洙曰遼東華表上有一鶴自稱丁令威趙曰橋前二柱曰華表柱)
(昔有白鶴集於柱上有云有鳥有鳥丁令威三千年吾其歸)日落青龍見水中(洙曰橋影落水中如)
(青龍)顧我老非題柱客(洙曰見水宿遣興詩登樓必題柱注)知君才是濟川
功(洙曰說命若濟巨川用汝作舟楫)合歡却笑千年事驅石何時到海
東(洙曰秦始皇作石塘欲過海看日出處有神人能驅石下海石去不速神輒鞭之石皆流血趙曰言与賓客落橋之成而歡)
(飲因笑往事之勞徒驅石也)
把燭橋成夜迴舟客坐時天高雲去盡江迥月來遲
衰謝多扶病招邀屢有期(洙曰謝惠連詩輟策共駢筵並坐相招邀)異方乘
此興樂罷不無悲(趙曰見橋成而飜悲何也盖橋所以通往來公流落旅寓而不能歸此其所以悲也)
李司馬橋了承高使君自成都迴
向來江上手紛紛三日成功事出羣巳傳童子騎青
竹揔擬橋東待使君(洙曰并州小兒騎竹馬以迎郭伋使君)
燕飲
古詩六首律詩二十一首
醉時歌(魯曰按新唐書鄭虔鄭州滎陽人天寶初爲恊律郎彦輔曰贈廣文館博士鄭虔)
諸公衮衮登臺(洙曰一作華)省(洙曰衮衮言相継而登賢不肖無所辨也虔以是不得志故不事事而官)
(獨冷裴逸民叙前言往行衮衮可知蘇曰鍾繇諸公皆登臺寺省卿唯伊予尚卑折下僚〇趙曰衮兖出王濟云張華說漢史衮)
(衮可聽言其議論不絶也彦輔曰諸公謂當時進任衮衮相續不絶貌)廣文先生官獨冷(洙曰國子)
(監置黃文館博士四人助教二人並以文士爲之領生徒爲進士者天寶九年置趙曰明皇愛鄭虔之才置左右以其不事事更)
(爲置黃文館處之則爲冷官可知彦輔曰北齊王晞曰非不愛作熱官但思之爛熟耳洙曰按本傳虔坐謫私撰國史十年還)
(京師玄宗愛其才欲置左右以不事事更爲置廣文館以虔爲博士虔聞命不知廣文曹司何在訴宰相宰相曰上增國斈置廣文)
(以居賢者令後世言廣文博士自君始不亦美乎虔乃就職久之雨壞廡舍有司不復脩完寓治國子館自是遂廢其官貧約甚澹)
(如也)甲第紛紛厭粱肉廣文先生飯不足(甲第甲乙丙丁之次也陸士衡)
(擬古詩甲第椒与蘭又甲第崇高闥虞子陽詩甲第始脩營謂第一宅也晉書傳咸曰今賈竪皆厭梁肉田蚡治宅甲諸第夏侯嬰)
(傳賜嬰北第第一師古曰北第者近北闕之第嬰最第一也故張衡西京賦曰北闕甲第當道直啓前漢朱邑傳飢者甘糟糠穣歲)
(餘粱肉此詩傷時多無功而受禄)先生有道出羲皇(蘇曰董廉曰道出羲皇之上趙曰暗使)
(陶潜自謂羲皇上人也彦輔曰旣爲之上則出可知矣或曰出謂原生於彼也)先生有文(洙曰一作才)過
屈宋(洙曰一云所談或屈宋晏殊曰屈原宋王)德尊一代常坎軻(洙曰古詩坎軻長苦辛)
(趙曰祖出楚辭七諫云年旣過半百兮愁坎軻而滯留〇晏曰王逸注坎軻不遇也)各垂萬古知何用
(孫瞻民曰昔人爲名盖若畫餅充飢者也杜言鄭名雖大無益於用師曰酒古人所禁唯天子燕諸侯則曰不醉無歸晉竹林七)
(賢或爲囚飲或爲豕飲大扺賢人不遇則寓意于酒以自遣適而已故名曰醉時歌衮者衮同也衮衮言衮同無别之甚唐制御史)
(臺其屬有三院一曰臺院二曰殿院三曰察院掌糾正百官之罪悪省有三一曰中書省二曰尚書省三曰門下省臺省清要之職)
(今也賢不肖無所甄别使小人得以衮同而登之是以鄭虔耻與之並進寧甘心居乎冷官按唐史玄宗置廣文館以虔爲博士而)
(以官冷云者蓋玄宗方窮兵於邊不留心經術其後官解頽榻寓次國子監由是遂廢故曰官獨冷甲第謂楊貴妃兄國忠賜宅京)
(師以甲乙丙丁爲次第國忠之進特以妃寵而爵高禄厚虔反貧約不足於飯詩刺素食盖謂此也道出羲皇陶淵明所謂羲皇上)
(人是也屈宋謂屈原宋玉坎軻不得志之貌古云使我有身後名不如眼前一杯酒生不遇時死留虚名果何益哉自古有才之士)
(得道者寡矣由之勇賜之辨非無才也語其得道則未焉今虔才過屈宋而又道全德備惜夫坎軻不得志也)杜陵野
客人更嗤被褐短窄鬢如絲(洙曰後漢杜陵屬京兆杜預曰古唐杜氏也老子被褐懷)
(寶陶淵明詩被褐欣自得屢空常晏如〇鄭曰地理志京兆府有杜陵縣乃古杜城溪宣帝改爲杜陵甫世居此趙曰公家於杜)
(陵故云又言杜陵有布衣又言杜陵野老也衱褐短窄使貧者衣短褐耳)日糴太(洙曰一作泰)倉五
升米(蒼舒曰前漢東方朔傳無令但索長安米史記八書太倉之粟紅腐不可食陶淵明曰不能爲五斗米折腰向鄕里)
(小兒)時赴鄭老同襟期得錢即相覓沽酒不復疑忘形
到爾汝(洙曰文士傳禰衡有逸才與孔融作爾汝交時衡年二十餘融年巳五十〇孫瞻民曰莊子曰養志者忘形)
痛飲眞(洙曰一作直)吾師(彦輔曰世說王孝伯云但嘗得無事痛飲讀離騷可稱名士程演曰莊子許&KR1176;)
(曰吾師乎吾師乎師曰甫杜陵人也褐毛褐之衣賤者所服孟子云褐夫是也被褐短窄言貧約衣不掩脛日糴言無宿儲也大)
(倉术言陳腐之米其價廉賤者所食五升言食指寡足知其貧不能贍養僕妾故也按甫有二子一曰宗文二曰宗武并妻共四口)
(借曰人食一升只是一妻一妾而已何以異於齊人之貧哉同襟期言范張雞黍之期鄭老指虔也朋友有通財之義故得錢即相)
(覓杜詩云頼有蘇司業時時與酒錢是也不復疑者不以妻子掣財有嫌疑也甫與虔相善稱汝稱我索於形骸之外其相忘如此)
(相忘雖無少長至若虔之痛飲真令甫北而不可不屈服也故曰真吾師也)清夜沉沉動春酌(宋援)
(曰陸涶贈僚友詩敷文永清夜應璩書曰酌彼春酒)簷(洙曰一作燈)前細雨燈(洙曰一作簷)花
落(趙曰近乎簷邊之花也劉邈詩簷花初照月學者多以簷雨之細如花遂以簷花爲簷雨之名非也)但覺高歌
有鬼神(蘇曰吳肅醉發耳熱浩歌春風疑有鬼神所助)焉知餓死填溝壑(洙曰昭十三年)
(傳擠于溝壑左太冲詠史詩當其未遇時憂其填溝壑汲黯傳臣自以爲填溝壑石敏若曰朱買臣妻曰如公等餓死溝中耳)相
如逸才親滌器(洙曰司馬相如傳文君奔相如俱之臨卭尽賣車騎買酒舍乃令文君當壚相如身着犢鼻褌)
(與庸保雜作滌器於市中師古曰條洒也器食器也賤役也)子雲識字終投閣(洙曰揚雄傳王莽時)
(劉歆甄豐皆爲上公莽旣以符命自立即位之後欲絶其原以神前事而豐子尋甄子棻復獻之莽誅豐父子投棻四裔辭所連及)
(便收不請時雄校書天禄閣上治獄使者來欲收雄雄恐不能自免洒從閣上自投下幾死莽聞之曰雄素不與事何故在此間請)
(問其故廼劉棻嘗從雄學作竒字雄不知情有詔勿問然京師爲之語曰惟寂寞自投閣彦輔曰此言揚馬才學如此猶不爲時)
(所用)先生早賦歸去來石田茅屋荒蒼苔(洙曰陶潜爲彭澤令是時郡遣)
(督郵至吏白當束帶見督郵潜乃歎曰我不能爲五斗米折腰向鄕里小兒乃自解印綬將歸田野命篇曰歸去來〇石曰史記子)
(胥曰猶石田無所用注石田無可耕言此亦陶潜三逕就荒之意也)儒術於我何有哉(洙曰莊子)
(帝力何有於我哉)孔丘盗跖俱塵埃(蘇曰崔祥曰男兒當壯即仕儒術於我焉有所損哉阮兢曰孔)
(丘盗跖今爲塵埃人生不樂胡爲解憂趙曰意謂伯夷死名於首陽之上盗跖死利於東陵之下其於殘生傷性均也〇彦輔曰)
(莊子孔子往見盗跖曰魯人孔丘聞將軍高義敬再拜謁者按周乃寓言耳子美之意以謂至聖大悪同歸於盡而巳)不
須聞此意慘愴(鄭曰上七感下楚亮切)生前相遇且銜杯(洙曰古之賢者不遇)
(全身於醉者衆矣故此詩末章皆寓意於酒而又以醉名篇〇劉敞曰司馬遷書曰未嘗銜杯酒〇趙曰劉伶云銜杯漱醪師曰)
(說者謂簷花爲脫花非也杜詩云白花簷外朵或云簷竹如暮雨瀉簷竹則知簷花爲簷前之花簷竹爲簷前之竹明矣清夜沉沉)
(言人寂也人寂雨細寧不發動酒㒷耶高歌有鬼神言聲幽怨也杜詩云時無王良伯樂死即休丈夫不以貧賤死生動其心前輩)
(云莫憂身外無窮事且盡生前有恨杯今宵有酒今宵且醉死生一付之天命焉知餓死填溝壑乎觀相如有逸才武帝嘗曰朕恨)
(不與斯人同時尚且貧賤滌器賣漿揚雄投閣自殺古人不遇類皆如是何獨我輩是以甫勉虔賦歸去來欲其棄官而去也石田)
(乃沙石之田其田最廋陶淵明歸去來辭云歸去來兮田園將蕪胡不歸虔雖貧尚有磽田可耕有茅屋可居何必效子雲仕於乱)
(世以速投閣之禍况儒術遇用武之際不足負恃如孔子號爲真儒終以不遇老死干行盗跖横行天下膾食人肝其善悪雖不同)
(而死朽化爲塵埃則一人生天地間浮名浮利皆不足慕要之終歸一死生前相遇且以酒同遣適其它不足慘愴區區然以爲憂)
(也杜詩云酒不到劉伶墳上土亦是意矣)
蘇端薛復筵簡薛華醉歌
文章有神交有道端復得之名譽早愛客滿堂盡豪
傑(趙曰漢書賓客滿堂)開筵上日(洙曰一作月)思芳草(趙曰尚書正月上日孔安國注上日朔日)
(也故玉燭寶典以正月一日爲上日)安得健步移遠梅(師曰此詩末章言氣酣日落西風来則知此上)
(日爲日出時開筵思芳草嘆無花可賞也故有移遠梅之句)亂插繁花向晴昊千里猶
殘舊冰雪百壷且試開懷抱垂老惡聞戰鼓悲急觴
爲緩憂心擣(洙曰小弁我心憂傷惄焉如擣心疾也趙曰謝霊運擬王粲詩云急觴盪幽默)少年
努力縱談笑(洙曰樂府少壯不努力老大徒傷悲)看我形容巳枯槁(洙曰漁父篇顔)
(色憔悴形容枯槁)座中薛華善醉歌歌辭自作風格老(蘇曰盧蒙見江)
(揔文歎曰格老詞麗非後生軰所到)近來海内爲長句汝與山東李白好
何劉沈謝力未工(洙曰梁書何遜八歲能詩賦一文一詠范雲輙嗟賞沈約亦爱其文遜文章與劉孝綽並)
(見重於世世謂之何劉世祖著編論之云詩多而能者沈約少而能者謝眺何遜又劉孝綽七歲能屬文每作一篇朝成暮遍好事)
(咸諷誦傳寫流聞絶域又沈約傳謝玄暉善爲詩任彦异工於文章約兼而有之然不過也)才兼鮑昭愁
絶倒(洙曰鮑昭字明遠晉衛玠談道平子絶倒〇修可曰宋景公筆錄曰今人多誤鮑照爲鮑昭李商隱詩有肥烹鮑照)
(葵之句昔金陵人得地中石刻作鮑照蓋武后名昭唐人讀昭爲照爾鮑昭作明遠)諸生頗盡新知樂
(洙曰少司命云樂莫樂兮新相知)萬事終傷不自保氣酣日落西風來
願吹野水添金柸(蘇曰阮籍与人野飲酒盡興未盡籍曰焉得東風吹野水添此壷使金杯不空耶)如
澠之酒常快意(洙曰左傳有酒如澠)亦知窮愁安在哉忽憶雨時
秋井塌古人白骨生青苔如何不飲令心哀(韓曰陳歈古人白骨)
(遍野雨生莓苔在生胡不飲酒)
飲中八仙歌(修可曰蔡絛云舡字眠字天字前字各再押前字凡三押於古未見其體常質)
(之叔父元度云此歌分八篇人人各異雖重押韻無異亦周詩分章之意也〇余曰邵氏聞見錄云子美此歌)
(用兩船兩天兩眠三前字韻如牽牛織女詩蛛絲小人態曲綴瓜果中又防身動如律竭力機杼中用兩中字)
(韻李太白高陽歌云鸕鷀杓鸚鵡杯百年三萬六千日一日須傾三百杯用兩杯字韻廬山謠云影落前湖青)
(黛光金闕前開三峯長又翠影紅霞映朝日鳥飛不到吴江長用兩長字韻韓退之李花詩冰盤夏薦碧寶脆)
(斥去不御慙其花又誰堆平地萬堆雪剪刻作此連天花用兩花字韻猛虎行猛虎死不辭但慙前所爲又親)
(故且不保人誰信所爲用兩爲字韻子美太白退之於詩無遺恨當自有體邪師曰詩家多爲此歌重疊用)
(韻天字二眠字二前字三以贈八人析爲八章故不爲病如李商隱作九日詩云正是龍山落帽時又云乞漿)
(問路知何時旣曰丹楓隕葉紛墮飛又曰歸心自逐霜鴻飛豈謂贈八人耶殊不知李杜之作盖有所本詩祖)
(於風雅頌如著詩云俟我於庭乎而充耳以青乎而尚之以瓊英乎而疊韻之法起于此耳)
知章騎馬似乘船眼花落井水底眠(洙曰唐書文苑傳賀知章會稽永興人少)
(以文詞知名陸象先在中書引薦爲太常博士象先即知章之族姑子與知章甚相親善知章性放曠善謔笑當時賢逹皆傾慕之)
(晚年尤加縱誕無復規矩自號四明狂客又稱秘書外監遨遊里巷又善草隷書好事者供其牋翰每紙不過數十字共傳寶之天)
(寶三年知章因病恍愡上䟽請爲道士求還鄕舍本宅爲觀上許之壽終八十六歲〇蘇曰阮咸醉騎馬欹傾人皆指而笑曰箇老)
(子騎馬如乘舡行波浪中主祥醉憑肩輿頭不舉歸其親戲之曰子眼花在井底身在水中睡亦不醒耶趙曰公以知章在馬上)
(傲中如乘船戲之也眼花出吴均詩夢中難言見終成亂眼花彦輔曰梁簡丈筝賦耳熱眼花之娛杜以南方之士不習鞍馬故)
(戲之師曰賀知章吴人善乘舡荆楚吴越之人習玩於水皆能精於操舟亦若西北之人迫近羌胡皆善騎射勢使然也知章乘)
(舡安若騎馬故曰騎馬似乘舡此到用文杜詩若此類者頗多如黃鵠高於尺童化爲白鳬似老翁亦謂五尺之童高於黃鵠又爲)
(老翁則似白鳬井者目井也醉人目井皆生花故曰眼花落井水底眠者謂醉卧舟中任其泛泛所之豈非水底眠乎說詩不以文)
(害辭不以辭害志盖謂是也〇彦輔曰范傳正李白墓碑曰公及賀監汝陽王崔宗之裴周南等八人爲酒中八仙按子美此篇無)
(裴周南豈范别有所稽邪)汝陽三斗始朝天(蘇曰北齊王詢好飲帝一日召詢曰待此三斗盡方去見)
(帝帝聞笑之)道逢麴車口流涎恨不移封向酒泉(洙曰本集八哀)
(詩有贈太子太師汝陽郡王璡詩又贈特進汝陽王詩神異經西北荒中有酒泉孔融書天垂酒旗之曜地列酒泉之郡陸機百年)
(歌自若濁鏡口垂涏應劭漢官儀曰酒泉城下有泉味如酒故曰酒泉蘇曰郭弘漢帝甚寵顧一日見帝帝曰欲封卿郡邑何地)
(好弘好飲對曰若封酒泉郡實出望外帝笑後日果封酒泉郡王見郭弘碑〇彦輔曰漢班彪䟽曰願入玉門關不敢望封酒泉鄕)
(議論數不同自免去詩云避賢初罷相樂聖且銜杯試問門前客今朝幾箇來子美正用適之詩語也〇師曰左相李適之也唐百)
(官志有左右僕射玄宗時改爲左右丞相昔何曾日食萬錢猶云無下筯處漢晉以來善飲者不過一石唐酒價賤每斗三百杜詩)
(云速宜相就飲一斗恰有三百青銅錢酒一石直錢三千然左相日費萬錢以斗石當其錢數而通計之則飲酒凡三石三斗有餘)
(也其視劉伶軰一飲一石五斗解酲更高出其右矣觀其雄飲若此豈非鯨吸百川之比乎酒有清有濁清者爲聖人濁者爲賢人)
(樂聖言樂聖人也時牛仙客爲尚書李林甫爲丞相遂罷適之政事故適之以退避賢路爲辤所以諷牛李也適之雖退避以酒自)
(娱柰當世稱其賢不以酒荒而掩其大德耳)宗之蕭灑美少年舉觴白眼望
青天(彦輔曰阮籍善爲青白眼觀杜詩工於用字而略其本意他多倣此)皎如玉樹臨風前
(洙曰李白傳侍御史崔宗之謫官金陵與白詩酒唱和嘗月夜乘舟自採石逹金陵白衣宫錦袍於舟中顧瞻笑傲旁若無人晉阮)
(籍傳籍能爲青白眼阮籍詩朝爲美少年江淹詩風吹玉階樹梁何遜詩長安美年少謝玄荅叔父安曰譬如芝蘭玉樹欲使其生)
(於庭階耳世說庾亮亡何楊州臨葬云埋玉樹於土中使人情何能巳又毛曾與夏侯玄共坐時人謂之蒹葭倚玉樹〇師曰宗之)
(爲侍御史嘗與李白詩酒唱和昔阮籍能爲青白眼見賢士青其眼見庸士白其眼白眼望青天言以酒笑傲青天也視造化如小)
(兒耳皎如玉樹言姿質潔白美丈夫也)蘇晉長齋繡佛前醉中往往愛逃
禪(洙曰蘇晉蘇珦之子玄宗監國所下制命多晉藁定修可曰晉頲之子也逃禅言逃去而禅坐耳此東坡所謂蒲褐禅同夜)
(禪者也以晉好佛故云爾師曰蘇晉學浮屠術嘗得胡僧慧澄繡彌勒佛一本晉寶之嘗曰是佛好飲米汁正與吾性合吾願事)
(之他佛不愛也蓋彌勒佛即今世所謂布袋和尚是也常於市中飲酒食豬首時人無識之者故甫有長齋繡佛前愛逃禪之句)
李白一斗詩百篇長安市上酒家眠天子呼來不上
船(蘇曰船方言也所謂襟紐是巳萝符曰右按關中呼衣襟爲船詩曰何以舟之舟亦船也其來遠矣鮑曰劉偉明云蜀人)
(呼衣襟爲船有以見白醉甚雖天子披襟自若其真率之至也定功曰唐范傳正作白墓碑曰元宗泛白蓮池召李白作序時巳)
(被酒命高將軍扶以登舟蜀人謂衣領爲船妄也)自稱臣是酒中仙(洙曰李白字太白山東人少有)
(逸才酣歌縱酒天寶初客遊會稽與道士吳筠隱於剡中旣而玄宗詔筠赴京師筠薦之于朝遣使召之與筠俱待詔翰林白旣嗜)
(酒日與飲醉於酒肆玄宗度曲欲造樂府新詞亟召白白巳於酒肆醉矣召入宫人以水灑面即今秉筆頃之成十餘章帝頗嘉之)
(嘗沉醉殿上别足令高力士脫靴由是斥去浪迹江湖初賀知章見白賞之曰此天上謫仙人也後以飲酒過度醉死於宣城〇趙)
(曰不上船世共疑之舊注不解此乃長安方言襟謂之船也薛蒼舒引詩何以舟之舟亦舡也杜公又引李翰林墓碑云玄宗泛白)
(蓮池召公作序公以披命力士扶以登舟以此之意則竟上舡矣非不上舡也亦又非是師曰不上舡不即時上舡以其醉也帝)
(常宴白蓮池忽欲有所賦遣人召李白使者遍長安市上求索之巳見白醉卧于酒家矣及至帝所醉不能登舟帝命力士扶上舡)
(故云天子呼來不上舡杜詩贈李白曰龍舟移棹晚蓋謂此尔或以蜀人衫衿爲舡蜀方言並無此說當以贈白詩為證)張
旭三杯草聖傳脫帽露頂王公前揮毫落紙如雲
煙(洙曰唐賀知章傳吳郡張旭与知章相善旭善草書而好酒飲後號呼狂走索筆變化無窮若有神助時人號爲顛後漢張奐)
(傳奐長子芝伯英善草書王愔文志曰芝少時高操以名臣子勤學尤好草書學崔杜之法家之衣帛必書而後練臨池學書水爲)
(之黑爲世所寶寸紙不遺韋仲將謂之草聖胡母輔之與謝鯤阮放畢卓羊曼桓彛阮孚散髮祼袒閉室酣飲已累日光逸排戶入)
(守者不聽逸便於戸外脫衣露頭於狗竇中窺之大呌輔之驚曰它人决不能耳必成孟祖也遽呼入遂与飲不捨於晝夜時人謂)
(之八逹趙曰漢張芝善草書號草聖故以比之號旭爲張顛故有脫帽露頂之句如後漢班超傳單于脫帽徒洗旭爲人酒秃脫)
(帽則露頂矣乃所以戲之蘇東坡所謂顛張醉素兩秃翁末句美其寫字之疾也潘安仁作楊荆州誄云動翰如飛紙如雲〇師曰)
苦救衰朽差科死則巳(鄭曰差楚皆切簡也)誓不舉家走今年
大作社(洙曰社祭也所以祈農事也春祈秋報故歲有春秋二社〇趙曰左傳鄭子産大爲社也)拾遺能住
否呌婦開大瓶盆中爲吾取感此氣揚揚須知風化
首(洙曰郡守縣令風化之首趙曰晏子傳其御者意氣揚揚也)語多雖雜亂說尹終在
口朝來偶然出自卯將及酉久客惜人情如何拒鄰
叟高聲索果栗欲起時被肘(洙曰言屢爲掣肘〇蘇曰孔文㪯就里人飲夜深而歸家)
(人責其遟曰欲命駕數數被肘工部一世偉人造語深得要妙胷中無國子監者不可讀其詩師曰足知甫久客与鄰叟無一日)
(不如此也)指揮過無禮未覺村野醜(洙曰㪯止無度不可責礼法也)月出
遮我留仍嗔問升斗(蘇曰何憙以春秋知各海内累詔不仕嗜酒每飲不問升斗俱尽醉中猶長褒)
(貶人皆欽服其量)
陪王侍御同登東山最高頂宴姚通泉晚携
酒泛江
姚公美政誰與儔不減昔時陳太丘(洙曰世說陳紀字元方年十一時候袁紹)
(袁公問曰卿家居在太丘遠近稱之何所履行元方曰老父在太丘強者綏之以德弱者撫之以仁恣其所安久而益敬袁公曰孤)
(往者嘗爲鄴令正行此事不知卿家君父何師元方曰周公不師孔子孔子不師周公)邑中上客有柱
史多暇日陪騘馬遊(洙曰老子爲柱下史舊說騘馬御史)東山高頂羅珍
羞(洙曰晉謝安雖貴而東山之志不謝曹子建緩帶傾庶羞)下顧城郭銷我憂(洙曰登樓賦聊假日)
(以銷憂)清江白日落欲盡復携美人登綵舟笛聲憤怒
哀中流妙舞逶迤夜未休(洙曰漢武秋風辭携佳人兮不能忘横中流兮揚素波簫鼓鳴兮發)
(棹歌歡樂極兮哀情多宋曰逶迤即委蛇)燈前往往大魚出聽曲低昂如有
求(洙曰荀子瓠巴鼓瑟游魚出聽〇師曰自此以上旣陳宴樂之㒷遂於末章有警戒之意盖樂極則継之以哀樂不可過古人)
(戒之作詩之體當然自三更風起寒以下皆警戒之辭)三更風起寒浪湧取樂喧呼
覺船重满空星河光破碎四座賓客色不動請公臨
深莫相違迴船罷酒上馬歸人生歡會豈有極無使
霜露霑人衣(洙曰此言極樂則悲來也修可曰此倣謝希逸月賦日月旣役兮露欲晞歲万晏兮無与歸佳期)
(可以還微霜露霑人衣)
湖城東遇孟雲卿復歸劉顥宅宿宴飲散因
爲醉歌
疾風吹塵暗河縣(洙曰楊給事誄軼我河縣俘我洛畿趙曰長門賦天漂漂而疾風)行子隔
手不相見(楷曰管子道塗揚塵十步不相見也)湖城城南一開眼駐馬偶
識雲卿面况非劉顥爲地主(趙曰左傳地主致餼言人爲地之主也)嬾迴
鞭轡成高宴(蘇曰宋宗昨見王済遂成高臺之宴清談如玉屑落金盤使人嬾迴鞭轡継燭飛玉觥)劉
侯歎我携客來置酒張燈促華饌且將𣢾曲終今夕
(夢符曰右按魏文帝碼碯勤賦賦曰碼碯玉屬也出自西域文理交錯有似馬腦故其方人因以名之又古樂府湘東王曲幄中清)
(酒碼碯鐘群邊雜佩琥珀龍霊持寄心不惜共指星河向今夕)悮疑茅堂過江麓(洙曰堂一作屋)
巳入風磴霾雲端(鄭曰磴丁鄧切霾謨皆切〇洙曰陸士衡飛陛躡雲端)自是秦樓
壓鄭谷(洙曰秦樓以秦女弄玉吹簫於樓上得仙故曰秦樓鄭谷以鄭子真耕於谷口故曰鄭谷)時聞雜
佩聲珊珊(鄭曰相干切洙曰孔子入見衛霊公夫人南子自絺惟中再拜環珮玉聲璆然師曰山海經曰崑崙)
(山有琅玕樹其子似珠以珠爲簟如琅玕色故曰夏簟青琅玕琥珀出罽賓國初如桃膠凝乃成焉魏文帝碼碯賦序曰碼碯玉属)
(也出自西域文理交錯有似馬腦故其方人因以名之甫有渴疾故喜飲冰漿風磴乃風路也霾雲端言其石磴之高秦樓壓鄭谷)
(言駙馬冨貴非谷口貧賤之比也故云悮疑茅堂茅堂即甫草堂是已雜佩声珊珊指公主之環佩也)
崔駙馬山亭宴集
蕭史幽棲地(洙曰蕭史弄玉夫也好吹簫教弄玉作鳳鳴而作鳳臺一旦夫妻皆隨鳳去)林間踏
鳥毛(師曰蕭史聚秦女弄玉故言比崔駙馬踏鳥毛謂蕭史与弄玉同跨彩鵉而去也)洑流何處入
(鄭曰洑房六切洙曰洄洑之水)亂石閉門高(趙曰皆言其幽悽)客醉揮金椀
(趙曰揮者棄也旣醉而遂以金椀与之戴暠詩云揮金留客坐)詩成得繡袍(洙曰李白外傳云白對明皇撰)
(樂府新詞得宮錦袍〇趙曰唐武后使東方虬宋之問賦詩詩先成者得錦袍亦此得繡袍)清秋多宴會
(洙曰一云賞樂)終日困香醪(洙曰香醪酒也又有濁醪白醪)
鄭駙馬池臺喜遇鄭廣文同飲
不謂生戎馬(洙曰老子戎馬生於郊)何知共酒杯燃臍郿塢敗(洙曰)
(董卓傳吕布殺卓使皇甫嵩攻卓弟旻於郿塢殺其母妻男女尽滅其族乃尸卓於市天時始熱卓素充肥脂流於地守尸吏燃火)
(置卓臍中光明逹晝師曰此句言禄山伏誅也)握節漢臣回(洙曰蘇武仗漢節牧羊起卧操持節毛尽)
(落積十九年還歸師曰此句言鄭自賊歸也)白髮千莖雪丹心一寸灰(洙曰言爲憂患)
(所困而心巳無物矣故云一寸灰)别離經死地披寫忽登臺(洙曰王粲登樓賦聊假日)
(以忘憂与此同意〇師曰披寫言剖懷也)重對秦簫發(洙曰見始知秦女善吹簫注)俱過阮
宅來(洙曰見自湏留阮宅注師曰以虔之疎放比之阮籍也)留連(洙曰一作醉留)春夜舞淚
落強徘徊(洙曰一云醉連春苑夜舞淚落徘徊)
陪李金吾花下飲
勝地初相引徐(洙曰一作余)行得自娱見輕吹鳥毳(鄭曰充芮反)
隨意數花鬚(鄭曰數所矩切計也蘇曰王逸少居山隂日凭欄默數花鬚或摘撚咀嗅怡然自若人莫識)
(其意)細草稱偏坐(趙曰亦飲酒闌珊而偏於細草之上而不思起矣)香醪懶再沽
(蘇曰張超香醪遽尽吾懶再沽煩𡭗軰与吾去取)醉歸應犯夜可怕李金吾(洙曰漢制)
(金吾將軍主徼廵京師時可曰韋𫐠西都新記曰京師街衢有金吾曉暝傳呼以禁夜行唯正月十五日夜敕許金吾㢮禁前後)
(各一日故蘇味道上元詩曰金吾不惜夜玉漏莫相催師曰薛夢符補遺引李廣從之田間飲歸覇陵縣尉止之今將軍尚不得)
(夜行事誤矣吹鳥毳言走見金吾骨輕似吹鳥毛之輕疾也隨意數花鬚言遲留也香醪懶再沽意属下句可怕李金吾也)
宴胡侍御書堂(洙曰李尚書之芳鄭袐監審同集歸字韻)
江湖春欲暮牆宇日猶微闇闇書籍滿輕輕花絮飛
翰林名有素墨客興無違(洙曰揚雄作長揚賦藉翰林以爲主人子墨爲客卿以諷趙)
(曰指言李尚書鄭袐監胡侍郎皆翰林之手也末句言文星亦然)今夜文星動吾儕醉不
歸(洙曰漢苟陳德星聚左傳吾㑪小人又云况吾㑪乎㑪等也詩不醉尤歸)
書堂飲旣夜復邀李尚書下馬月下賦絶句
湖上林風相與淸殘鐏下馬復同傾(蘇曰阮孚居汶上嵇迷往别飲至夜分散)
(明日述下馬叩門曰殘鐏可傾乎遂飲酣揮鞭而去其眞率如此)久拚野鶴如雙鬢遮莫
鄰雞下五更(洙曰趙典傳云大儀鵠髮注白髮也五更見和賈舍人早朝大明宫注)
春夜峽州田侍御長史津亭留宴(得筵字)
北斗三更席西江萬里船杖藜登水榭揮翰宿春天
白髮煩多酒明星惜此筵(趙曰夜將尽而曉則明星行暗矣於是筵終爲可惜也)始
知雲雨峽(洙曰高唐賦云巫山之陽高丘之岨朝爲行雲暮爲行雨)忽盡下牢邊(洙曰下牢)
(地名也)
陪王待御宴通泉東山野亭
江水東流去清樽曰復斜異方同宴賞何處是京華
亭影臨山水村煙對浦沙狂歌遇形勝(趙曰過於字如過乎恭過乎哀)
(之義豈言踰過於勝絶者乎)得醉即爲家(蘇曰阮宣飄流往來人間居止何地曰得醉処即爲家)
宴王使君宅題二首
漢主追韓信蒼生起謝安(洙曰漢王入關諸將多逃䔥何獨追韓信晉謝安高卧東山爲)
(蒼生起)吾徒自飄泊世事各艱難逆旅招邀近他鄕意
緒寬不才甘朽質(洙曰楊惲書材行朽穢文質無所底〇趙曰所以自処之語)高卧豈
泥蟠(洙曰揚子龍蟠于泥趙曰所以自謙也)
汎愛容霜鬢留歡上夜關(洙曰一作色闌子美父諱閑諸家本辨兩處非閑字此亦可知)
(其誤矣)自吟詩送老相勸酒開顔戎馬(洙曰古詩戎馬遍九州)今
何地鄕園獨在山江湖墮清月(趙曰李白亦云更看江月墮清波)酩酊
任扶還(蘇曰嵆康常醉人扶還家古詩曰但教長酩酊任自别人扶)
宴戎州楊使君東樓
勝絶驚身老情忘發興竒(趙曰破題已對言勝雖絶矣而驚見在之身則老情雖忘矣而)
(發所對之㒷則竒也)座從歌妓密樂任主人爲(趙曰歡樂之事一任主人爲之)重碧
拈(洙曰一作酟)春酒(洙曰曹子建七啓云春清縹酒注縹深碧色蘇曰歐陽文忠公曰酤當作拈趙曰舊本作酤春)
(酒非也善本作拈則元稹元日詩羞看稚子先拈酒白楽天歲假詩云歲酒先拈辝不得如此則拈酒乃唐人之語也)輕
紅擘(洙曰一云酌又掌)荔枝(洙曰蜀都賦旁挺龍目側生荔枝蘇曰李充閩中行云擘荔枝濕輕紅酌竹葉豔)
(深綠王愷見而竒之趙曰荔子雖有數種而膜皆帶粉紅黃魯直在戎州時王公權家荔子綠廖致平家綠荔枝詩試傾一杯重)
(碧色快剥千顆輕紅肌)樓高欲愁思横笛未休吹
季秋蘇五弟纓江樓夜宴崔十三評事韋少
府姪三首
峽險江驚急樓高月&KR1199;明一時今夕會萬里故鄕情
(蘇曰梁里起故園万里之情)星落黃姑渚(蘇曰蜀記黃惠女下巫峽聞兒亡乃悲泣累日而止於水湄世號其)
(地曰黃姑渚)秋辭白帝城老人因酒病堅坐看君傾
明月生長好浮雲薄漸遮悠悠照邊塞(洙曰月賦升素質之悠悠)
悄悄憶京華(蘇曰陸雲春來客思酷憶京華世事悄悄可憂也)清動杯中物(鮑曰)
(陶淵明詩天運苟如此且尽杯中物晉楽廣傳常有親客久閉不復來廣問其故荅曰前在坐蒙賜酒方欲飲見杯中有蛇意甚惡)
(之旣飲而疾于時河南廳事壁上有&KR0238;弓畫作蛇廣意杯中蛇即角影乃復置酒於前謂客曰酒中復有所見否荅曰所見如初廣)
(乃告其所以客醒然意解沉痾頓愈)高隨海上查(洙曰事見查上覓張鶱注)不眠瞻白兔
(洙曰劉孝綽月詩攅柯半玉蟾植叢映金兔拾遺記玄州之南以水精爲月刻瑶爲兔楚辭夜光何得蟾光在復)百過
落烏紗(洙曰烏紗帽也)
對月那無酒登樓况有江聽歌驚白鬢笑舞拓秋
䆫樽蟻添相續(洙曰子建七啓盛以翠樽酌以彫觴浮蟻鼎沸酷烈馨香)沙鷗竝一雙
盡憐君醉倒更覺片(洙曰一作我)心降(洙曰詩我心則降)
劉九法曹鄭瑕丘石門宴集
秋水清無底蕭然淨客心掾曹乘逸興(洙曰漢制以曹官爲掾如室之)
(掾也言其有所負荷〇趙曰題是与劉法曹故云曹掾)鞍馬去相尋(洙曰一云到荒林)能吏逢
聮璧(洙曰潘岳夏侯湛每同行人以爲連璧)華筵直一金(張詠曰文帝惜百金罷露臺顔師古注以)
(爲金一兩直十千則百金者一千緍乃中人十家之産也)晚來横吹好(沈括曰後漢班超假鼓吹注古今樂錄曰)
(横吹胡樂也張騫自西域傳其法於長安唯得摩訶兜勒一曲李延年因之更造新声二十八解乘㒷以爲武樂後漢以給邊將俗)
(用者黃鵠隴頭出關入關出塞入塞折楊柳黃覃子赤芸楊望行人十曲)泓下亦龍吟(洙曰馬融長笛賦近)
(世雙笛從羌起羌人伐竹未及巳龍鳴水中不見以已截竹吹之声相似)
與鄠縣源大少府宴渼陂(得寒字)
應爲西陂好金錢罄一飡(夢符曰按前漢書曹丘生數招權顧金錢〇蘇曰隋焬帝宫娃)
(遊揚州見菱芡曰罄錢一飡其奢冨如此見大拾遺)飰抄雲子白(洙曰雲子雨也荀子雲賦曰託地而遊宇)
(友風而子雨時可曰漢武帝内傳王母謂帝曰太上之藥乃有玄光梨角風實雲子〇趙曰雲子指言菰米飰也西陂中則有菰)
(矣宋玉云主人女炊香菰之飰惟菰米之香滑㓗白然後足以當雲子之譬也)瓜嚼水精寒無計廻
船下空愁避酒難(趙曰言主人苦相勸酒無計避之耳)主人情爛漫持荅
翠琅玕(洙曰四愁詩美人贈我翠琅玕何以報之雙玉盤〇趙曰情爛漫盖情多之意持荅翠琅玕意以篇什當之也)
(〇師曰漢武帝傳王母謂帝曰太上之藥乃有玄光黎角風實雲子帝園王族昌城王藥紫虬童子九色龍腦太真䖵芝天漢神草)
(南宫大碧西鄕扶老有得服之後天而老内翰以雲子爲雨誤矣翠珢玕以喻投我之想重故以此詩荅之)
和江陵宋大少府暮春後同諸公及舍弟宴
書齋
渥洼汗血種(洙曰漢武元鼎四年秋馬生渥洼水中作天馬之歌歌曰太一况天馬下霑朱汗沬流赭注大宛馬)
(汗血言汗從前肩髀出如血渥洼事見送封主簿王郎詩)天上麒麟兒(洙曰徐陵年數歲家人携見宝誌上)
(人誌以手摩頂曰天上石麒麟也)才士得神秀(洙曰孫綽賦天台山岳之神秀)書齋聞爾
爲棣華晴雨好(洙曰棠棣之華宴兄弟之詩)綵服暮春宜(洙曰老萊子班衣趙曰)
(取暮春者春服旣成)朋酒日歡會(洙曰豳七月朋酒斯饗兩樽曰朋〇蘇曰荀爽朋壷助春勸會)老夫
今始知(蘇曰西門卓歧路荆棘人情炎凉老夫今日始知矣)
夜宴左氏莊
風林纖月落(定功曰古詩兩頭纖纖月初生)衣露淨琴張(饒節曰月落露下言夜深也)
暗水流花逕春星帶草堂檢書燒燭短(蘇曰韋玄每使子弟讀書)
(或檢閱文字燒短燭燼則罷課夜常以此爲程短尺燭也趙曰謂之檢書則必尋討事出之類檢或未獲宜乎燒燭至於短)看
(洙曰一作說)劒引杯長(洙曰看劒一云煎茗〇趙曰東坡有云引杯看劒話偏長正使此句一本作說劒字則話)
(說而巳未必因之而長引杯也)詩罷聞吴詠(洙曰吴詠作吴人詠詩声也蘇曰公孫滿寓秦中月夜聞人)
(吴音棹歌浩然有歸心即日命駕歸矣)扁舟意不忘(趙曰惟其聞吴詠故有扁舟之㒷)
王十五前閣會
楚岸收新雨春臺引細風情人來石上(趙曰鮑明遠詩留釣待情人)
鮮鱠出江中(趙曰枚乘七發云鮮鯉之&KR3308;)鄰舍煩書扎(洙曰司馬相如傳扎木蘭之薄)
(小者時未多用紙故給扎以書錄〇趙曰王十五者必公之鄰也)肩輿強老翁(趙曰以筍輿來迎公也)
病身虚俊味(趙曰以病不能食而虚其俊美之味)何幸飫兒童(趙曰饋食於公持之)
(以歸故燕及兒軰矣)
獨酌
步屧深林晩開樽獨酌遲仰蜂粘落絮(洙曰一作蘂趙曰蜂黏)
(花蘃是也一作落絮非是)行(洙曰行列之行)蟻上枯梨薄劣慙眞隱(洙曰謝霊運詩)
(彼美丘園道喟焉傷薄劣)幽偏得自怡本無軒冕意不是傲當時(洙曰)
(冕服軒車也蒼舒曰右按莊子曰今之所謂得志者軒冕之謂也軒冕在身非性命也物之儻來寄者也〇師曰蜂粘落絮蟻上)
(枯梨言無味也獨酌最無㒷味故以喻之隱有真有假如杜淹之隱嵩山徼求利禄此所謂仕塗之捷徑耳甫以薄劣而遁世故云)
(真隱非有意於軒冕也)
獨酌成詩
燈花何太喜(洙曰西京雜記云樊將軍噲問陸賈曰自古人君皆云受命于天有瑞應豈有是乎賈應之曰有之)
(夫目瞤得酒食燈花得錢財乾鵲噪而行人至蜘蛛集而百事喜小既有徵大亦宜然趙曰今公得酒獨酌而用燈事大抵取喜)
(事而巳)酒綠正相親(洙曰綠一作色)醉裏從爲客(趙曰任從爲客而不辭也〇師曰言)
(爲客得醉且以寬釋也)詩成覺有神(洙曰如有神助也公嘗有詩云讀書破萬卷下筆如有神趙曰禰衡之)
(能文章曰思若有神)兵戈猶在眼儒術豈謀身(師曰言兵戈之際儒道非可圖冨貴)苦
被微官縛低頭愧野人(何曰低頭言愧而不能仰視也〇蘇曰鮑暾放逸傲世不仕士大夫多枉)
(駕過廬不問高下皆平揖未嘗低折人目爲後軰卧龍一日部使者謁暾少頃弟昭曰子卑賤如此如何不深雲笑傲作此態豈不)
(愧野人耶)
分門集註杜工部詩卷第十
