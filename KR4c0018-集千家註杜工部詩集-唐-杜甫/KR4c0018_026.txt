年譜
汲郡吕大防撰
睿宗先天元年癸丑甫生於是年按甫誌及傳皆云
年五十九卒於大曆五年辛亥故也
玄宗開元元年甲寅
開元三年丙辰觀公孫弟子舞劒器詩序去開元三
年余尚童稚於郾城觀公孫氏舞劒器按甫是
年纔四歲年必有誤
開元二十九年壬午
天寳元年癸未集有天寳初南曹司宼爲山詩時年
三十一
天寳十一年癸巳上韋左相詩云鳳曆軒轅紀龍飛
四十春是年玄宗即位四十年時有兵車行天
寳中詩麗人行
天寳十三年乙未是年有三大禮賦序臣生陛下淳
樸之俗四十年矣時年四十三
天寳十四年丙申是年十一月初自京赴奉先有詠
懷詩是月有禄山之亂
天寳十五年丁酉是年七月肅宗即位改至德元年
是年避寇於馮翊有白水高齋三川觀漲詩六
月帝西幸七月至蜀郡時有哀王孫詩
至德二年戊戍是年自城中竄歸鳳翔拜左拾遺有
薦岑參謝口敕放推問狀八月墨制放往鄜州
有北征詩
乾元元年巳亥是年移華州司功有試進士策爲郭
使君論殘寇狀時有新安吏石壕吏新婚別垂
老別無家別留花門洗兵馬詩
乾元二年庚子是年棄官之秦州自秦適同谷自同
谷入蜀時有遣興三百首
上元元年辛丑是年在蜀郡有百憂集行云即今倏
忽巳五十按是年年四十九時有杜鵑行石犀
行古栢行病橘病栢枯㯶枯柟憶昔各一首述
上元二年壬寅是年嚴武鎮成都甫往依焉
寳應元年癸卯詩有元年建巳月乃是年也
代宗廣德元年申辰是年有祭房相國文嚴武再鎮
西川奏甫節度參謀檢校工部員外郎作傷春
五首
永泰元年丙午嚴武平蜀亂甫遊東川除京兆功曹
不赴
大曆元年十未移居䕫
大曆三年巳酉離峽中之荆南至湘潭
大曆五年辛亥有追酬高適人日詩是年夏甫還襄
漢卒於岳陽
予苦韓文杜詩之多誤旣讎正之又各爲
年譜以次第其出處之歲月而略見其爲
文之時則其歌時傷世幽憂切歎之意粲
然可觀又得以考其辭力少而銳壯而肆
老而嚴非妙於文章不足以至此汲郡吕
大防記
東萊蔡興宗重編
玄宗先天元年壬子
先生姓杜氏諱甫字子美其先襄陽人後徙河
南之鞏縣晉鎮南大將軍當陽城侯預之十三
世孫曾祖依藝監察御史洛州鞏縣令祖審言
修文館學士尚書膳部員外郎父閑京兆府奉
天縣令先生生於是歲元微之撰墓係云享年
五十九王原叔集記云卒於大曆五年是也桉
唐史明皇傳位後始改元而吕汲公所編年譜
作睿宗先天元年癸丑皆誤
天寳五載丙戍(三載正月詔改年爲載)
有飲中八仙歌略曰左相日興費萬錢飲如長
鯨吸百川銜杯樂聖稱避賢桉唐史是歲四月
李適之自左相罷政七月坐韋堅累貶宜春太
守明年正月自殺適之嘗賦詩云避賢初罷相
樂聖且傳杯集中誤爲稱世賢
九載庚寅
時年三十九是歲冬進三大禮賦進表曰臣生
陛下淳樸之俗行四十載矣其賦曰冬十有一
月天子將納處士之議又曰明年孟陬將攄大
禮又曰壬辰旣格于道祖又曰甲午方有事於
采壇桉唐史十載春正月壬辰上朝獻太淸宫
癸巳朝享太廟甲午合祀天地於南郊而新書
列傳集記舊譜及賦題之下註文皆作十三年
非也
十載辛卯
有杜位宅守歲詩略曰四十明朝過乃是歲也
桉新書列傳集記皆以先生獻三大禮賦明皇
竒之召試文章授河西尉不拜改右衞率府胄
曹則或在此載下而考秋述文曰我棄物也四
十無位又十三載進封西岳賦表略曰臣夲杜
陵諸生年過四十嘗困於衣食蓋長安一疋夫
耳頃歲國家有事於郊廟幸得奏賦待制於集
賢委學官試文章再降恩澤送隷有司參列選
序又贈韋左丞詩有曰主上頃見徵歘然欲求
伸靑冥却垂翅蹭蹬無縱鱗乃知先生進三賦
後纔俾參列選序則罷尉河西改授胄曹其在
天寳之末載乎故夔府書懷詩有曰昔罷河西
尉初興薊北師是也
十一載壬辰
麗人行之謂丞相者楊國忠也桉唐史是冬國
忠始拜相當是次歲以後詩而舊譜入此載非
也
十二載癸巳
有投贈哥舒開府翰詩略曰歸來御席同又曰
茆土加名數送蔡希魯還隴右因寄高書記詩
註曰時哥舒入奏勒蔡子先歸其詩有曰春城
赴上都桉唐史十一載哥舒翰加開府儀同三
司冬入朝是載春進封凉國公
十三載甲午
冬進封西岳賦賦序曰上旣封太山之後三十
年桉唐史開元十三年乙丑歲封太山至是三十
年矣有上韋丞相詩略曰龍飛四十春又曰霖
雨思賢佐桉唐史以是歲苦雨潦閱六旬上謂
宰相非其人罷陳希烈拜韋見素時明皇在位
四十三年蓋詩得略舉成數非若進賦之可據
而舊譜入十一載皆誤
十四載乙未
冬十一月有自京赴奉先縣詠懷詩桉唐史是
月安禄山反於范陽
肅宗至德元載丙申
夏五月挈家避地鄜州有白水縣高齋三川觀
漲塞蘆子詩即自鄜挺身赴朝廷遂䧟賊中後
在䕫州有詩略曰往在西京時胡來滿彤宫桉
唐史六月禄山犯長安七月肅宗即帝位於靈
武改元本傳謂先生聞肅宗立自鄜羸服欲奔
行在爲賊所得非也冬有悲陳陶悲靑坂哀王
孫諸詩
二載丁酉
春猶䧟賊中有哀江頭大雲寺贊公房得舍弟
消息諸詩夏竄歸行在所於鳳翔拜左拾遺有
述懷送長孫侍御送樊侍御送從弟亞彭衙行
諸詩秋閏八月奉詔至鄜迎家有九成宫徒步
得玉華宫北征羌村諸詩復歸鳳翔有送韋評
事詩冬十月扈從還京有病後遇王倚飲臘日
諸詩
乾元元年戊戍(二月改元復以載爲年)
春在諫省有簡薜華醉歌送程錄事晦日尋崔
戢李封雨過蘇端喜晴洗兵馬偪仄行送李校
書留花門諸詩夏六月出爲華州司功有爲郭
使君進滅殘寇形勢狀試進士策問至日遣興
寄兩院遺𥙷詩冬末以事之東都有瘦馬行路
逢楊少府入京戲題呈楊員外閿鄕姜七少府
設鱠秦少公短歌胡城東遇孟雲卿李鄠縣胡
馬行詩
二年已亥
春三月回自東都有新安吏石壕吏潼關吏新
昏別垂老別無家別詩桉唐史是月八日壬申
九節度之師潰於相州夏在華州有夏日歎夏
夜歎詩秋七月棄官往居秦州有寄賈至嚴武
詩略曰舊好腸堪斷新愁眼欲穿其一秋賦詩至
多冬十月赴同谷縣有紀行十二首七歌萬丈
潭詩十二月一日自隴右赴劒南又有紀行十
二首首篇曰一歲四行役是也又成都府詩曰
季冬樹木蒼乃以是月至劒南而元祐間胡資
政守蜀作草堂詩碑引云先生至成都之年月
不可考蓋未詳也
上元元年庚子
是歲春卜居成都浣花溪上賦詩至多後在東
川寄題江外草堂詩略曰經營上元始斷手寳
應年桉唐史十一月楊州長史劉展反䧟昇潤
等州
二年辛丑
有百憂集詩時年五十有喜雨詩註曰時聞浙
右多盗賊戲作花卿歌桉唐史夏四月劒南東
川兵馬使叚子璋反䧟緜州五月劒南節度使
崔光遠克東川子璋伏誅秋九月大赦以十一
月爲歲首去年號稱元年月以斗所建辰爲名
草堂即事略曰荒村建子月乃是歲詩也
寳應元年壬寅
春建卯月有說旱文註曰初中丞嚴公節制劒
南日奉此說又有遭田父泥飲美新尹嚴中丞
詩夏有戲贈友二首皆曰元年建巳月桉唐史
四月大赦改元復以正月爲歲首是月肅宗崩
代宗即位五月有嚴公枉駕草堂詩秋送嚴侍
郎至綿州其詩略曰鼎湖瞻望遠象闕憲章新
尋避成都之亂入梓州有九日奉寄嚴大夫詩
及嚴武巴嶺荅杜二見憶作後歸成都草堂詩
略曰大將赴朝廷群小起異圖而唐史於此年
書七月劒南西川兵馬使徐知道反又別書是
年六月以兵部侍郎嚴武爲西川節度使而知
道拒武不得進今以先生詩文參考之是歲爲
夏武皆守蜀殆赴朝廷之後蜀中始亂然八哀
詩謂嚴公三掌華陽兵又諸將五詩一謂武守
蜀者亦曰主恩前後三持節通鑑亦書武三鎮
劒南必嘗有是命第未詳何年冬游射洪通泉
二縣有至金華山觀盡陪王侍御登東山十古
詩其詩有曰南京亂初定及以次年春日戲郝
使君詩可考此行在是歲盖居梓州止涉一春
也
代宗廣德元年癸卯
是歲召𥙷京兆功曹不赴時嚴武尹京有春日
寄馬巴州詩注曰時除京兆功曹在東川而夲
傳與集記作上元年間舊譜作永泰年皆誤
春夏在梓州賦詩頗多亦嘗暫游左綿有題涪
城縣香積寺(縣在梓緜中塗)緜州巴西驛亭城上詩皆
春晚作也秋九月至閬州有祭故相國房公文
東樓筵十一舅往靑城發閬中諸詩冬回梓州
有冬狩行別章使君柳字韻諸詩遂挈家再入
閬州桉唐史十月吐蕃䧟京師代宗幸陜十二
月至自陜
二年甲辰
春居閬中有傷春五首別本註曰巴閬僻遠傷
春罷始知春前巳收宫闕集中乃編作䕫州詩
又有收京三首而編作鳳翔行在詩尤爲差誤
桉唐史正月合劒南東西川爲一道以黃門侍
郎嚴武爲節度使有奉待嚴大夫詩略曰不知
旌節隔年回是也春晚自閬携家歸蜀再依嚴
鄭公奏爲節度參謀有先寄嚴鄭公五詩及草
堂四松水檻營屋揚旗諸詩略曰別來忽三歲
以游梓閬跨三年也及他詩言三年者非一而
集記乃書入蜀復適東川上元二年聞嚴武鎮
成都自閬挈家往依焉其舊譜又多因之
永泰元年乙巳
春在嚴公幕府有正月三日歸溪上及春日江
村憶昔諸詩時授檢校工部員外郎賜緋見之
春日江村詩中夏以嚴公卒遂發成都泛舟順
流經嘉戎渝忠諸郡皆有詩(青溪驛隷嘉州犍爲縣)秋末留
寓䕫州雲安縣有九日及十二月一日諸詩桉
唐史四月嚴武卒冬蜀中大亂而集記謂先生
避地梓州亂定歸成都無所依乃泛江游嘉戎
又編梓州秋冬數詩於再至成都詩後非也舊
譜尤誤
大曆元年丙午
春在雲安有杜鵑客堂諸詩春晚移居䕫州有
詩最多合次年所賦古律詩幾盈五卷
二年丁未
終歲居䕫州春自白帝城遷寓瀼西先有瀼西
寒望詩略曰瞿唐春欲至定卜瀼西居又暮春
題瀼西草屋詩略曰久嗟三峽客再與暮春期
乃是歲也
三年戊申
春發白帝下峽泊舟江陵秋晚遷寓公安縣數
月歲暮發公安至岳州有發劉郎浦(在公安之下石首縣)歲
晏行泊岳陽城下諸詩
四年已酉
春初發岳陽泛洞庭至潭州遂留終歲有春日
岳麓山道林二寺行夏日江閣卧病暮秋枉裴
道州手札對雪諸詩
五年庚戍
春正月有追和故高蜀州人日見寄詩尋發長
沙入衡陽有上水遣懷并二月紀行諸詩至衡
有酬郭受詩而受詩有云春興不知凡幾首衡
陽紙價頓能高三月復在長沙有清明詩以唐
史氣朔考之是歲三月三日清明故卒章曰况
乃今朝更祓除桉唐史夏四月八日庚子湖南
兵馬使臧玠殺其觀察使崔瓘先生避亂竄還
衡州有衡山縣學堂入衡州舟中苦熱遣懷諸
詩其詩曰遠歸兒侍側又曰久客幸脫免又曰
中夜混黎甿脫身亦奔竄乃知嘗寓家衡陽獨
至長沙遂罹此變本傳謂先生數遭寇亂挺節
無所汙是也尋於江上阻暴水半旬不食耒陽
聶令具舟致酒肉迎歸一夕而卒舊譜乃書還
襄漢卒於岳陽尤誤後餘四十年其孫嗣業始
克歸葬於偃師元和八年癸巳歲也(聞今耒陽縣南猶有先生)
(墳及祠屋在焉議者謂元微之先爲墓係而卒不能歸葬也)
嘉興魯訔撰
睿宗先天元年壬子(正月改太極五月改爲延和明皇以是年八月改元)
桉公志及傳皆云年五十九卒於大曆五年辛
亥詩史云開元元年癸丑公生公上大禮賦云
臣生陛下淳樸之俗行四十載公天寳十載奏
賦年三十有九逆節公今年生吕汲公攷公生
先天元年癸丑天寳十三載奏賦若十三載公
當四十三歲矣唐書宰相表及紀年通譜先天
元年壬子而譜以爲癸丑集祭房公廣德元年
歲次癸卯而譜以爲甲辰皆差一年
開元元年癸丑
三年乙卯
公郾城觀公孫弟子舞劒行云開元三年余尚
童穉於郾城觀公孫舞劒器年譜以爲三年丙
辰桉公是年纔四歲年必有誤公進鵰賦表云
臣素頼先人緒業自七歲所綴詩筆向四十載
矣約千有餘篇則能憶四歲時事不爲誤也
十四年丙寅
公初遊選埸壯遊曰往昔十四五出遊翰墨埸
斯文崔魏徒以我似班揚
二十三年乙亥公年二十四
公作開元皇帝皇甫淑妃豐碑曰歲次乙亥十
月癸未朔薨又曰野老何知斯文見託不論官
閥游夏入文學之科意公尚白衣天寳十載始
上三大禮賦起家授河西尉或以爲是年未應
稱野老當是天寳十載辛卯銘曰列樹拱矣豐
碑闕然乃知後來方立碑也但未能攷其定於
何年
二十五年丁丑
史云公少不自振客遊吳越齊趙故壯遊曰東
下姑蘇臺巳具浮海航到今有違恨不得窮扶
桑歸帆拂天姥中歲貢舊鄕忤下考功第拜辭
京尹堂放蕩齊趙間裘馬頗淸狂春登吹臺上
冬獵靑丘旁遊梁亦曰昔我遊宋中惟梁孝王
都憶與高李輩論文入酒壚氣酣登吹臺懷古
視平蕪昔遊曰昔與高李輩晚登單父臺山脚
曰昔我遊山東憶戲東岳陽窮秋立日觀矯首
望八荒公居城南嘗預京兆薦貢而考功下之
唐初考功試進士開元二十六年戊寅春以考
功郎輕徙禮部以春官侍郎主之公之適齊趙
當在此歲以前
二十九年辛巳
公有酹遠祖晉鎮南將軍于洛之首陽酹文十
三葉孫甫開元二十九年歲次辛巳
天寳元年戊午公年三十一
南曹小司寇於我太夫人堂下壘土爲山之作
系云天寳初
六載丁亥
公應詔退下元結諭友曰天寳六載詔天下有
一藝詣轂下李林甫相國命尚書省皆下之遂
賀野無遺賢于庭公上韋左相曰主上頃見徵
倏然欲求伸靑冥却垂翅蹭蹬無縱鱗上鮮于
京兆曰獻納紆皇眷中間謁紫宸破膽遭前政
隂謀獨秉鈞正謂此邪
九載庚寅紀十一月封華岳
十載辛卯公年四十
公奏三大禮賦元稹誌曰賦奏命宰相試文授
右衞率府胄曹吏云公奏賦帝竒之命待制集
賢院召試文授河西尉不拜改右衞率府胄曹
公官定後戲贈曰不作河西尉淒涼爲折腰老
夫怕奔走率府且逍遥莫相疑行曰憶獻三賦
蓬萊宫自怪一日聲烜赫集賢學士如堵墻觀
我落筆中書堂史集皆以爲十三載桉帝紀十
載行三大禮十三載未當郊况表云臣生長陛
下淳樸之俗行四十歲矣故知當在今歲原叔
云新書作召試京兆府兵曹新書乃今舊書也
今書作胄曹進西岳賦表乃云委學官試文章
皆不同除夕曲江族弟位宅守歲曰四十明朝
過年譜云上韋左相詩云鳳曆軒轅紀龍飛四
十春壯遊放蕩齊趙間裘馬頗淸狂快意八九
年西歸到咸陽則公歸自齊趙乃應詔奏賦又
數年間事也
十三載甲午公年四十三
玄宗紀秋八月甲子朔文部侍郎韋見素拜中
書門下平章事公贄見韋左相詩云龍飛四十
春又曰愚蒙但隱淪則此詩似未獻賦前封西
岳賦表云臣本杜陵諸生年過四十又云蓋長
安一匹夫爾次歲國家有事郊廟幸得奏賦待
制於集賢委學官試文章再降恩澤送隷有司
參列選序則此賦又在三大禮賦後詩史以爲
十二載未詳紀二月丁丑楊國忠爲司空公表
云陛下元弼克生司空斯文不可寢巳則此賦
當在未封西岳前而紀封華岳在九載又當考
也
十四載
十一月安禄山反䧟河北諸郡公有自京赴奉
先作註云此年十一月作(集註云公在率府欲辭職遂作去矣行而家屬先在)
(奉先詩史云葪北反書未聞公巳逸身畿甸)
十五載丙申公年四十五
禄山僣帝于東京公在奉先以舅氏崔十九翁
爲白水尉故適白水有高齋三十韻六月辛未
賊入潼關駕幸劒外七月甲子肅宗即位靈武
公漸北過彭衙行曰憶昔避賊初北走經險艱
夜深彭衙道(馮翊界)月照白水山(屬同州)少留周家
窪欲出蘆子關七月寓于鄜川有三川觀漲詩
(鄜州屬縣)曰我經華原來(長安北)公羸走靈武賊得之
故贈韋評事詩曰昔沒賊中時潜與子同遊公
沒賊中有九日藍田崔氏莊以下十三首
至德二載丁酉公年四十六
公春在賊中曲江行曰少陵野老吞聲哭春日
潜行曲江曲自正月乙卯禄山死二月戊子肅
宗次鳳翔李光弼敗安慶緒于太原郭子儀敗
安慶緒于潼關又敗于永豐倉公西走鳳翔逹
鳳翔行在曰西憶歧陽信無人遂却回又曰司
隷章初覩南陽氣巳新又述懷曰去年潼關敗
妻子隔絕久今夏草木長脫身得西走元微之
誌云步謁肅宗行在拜左拾遺舊書云自京師
宵道赴河西謁肅宗於彭原新書云拜右拾遺
非是房綰罷相印甫上䟽不宜免帝怒詔三司
雜問以張鎬言帝解赦之公有狀謝口勑又有
六月十二日薦岑參諫官狀皆可考新史云自
是帝不甚省錄公家寓鄜彌年孺弱至餓死許
甫往省親吕汲公考云八月墨敕放還鄜州有
北征詩舊史云肅宗怒貶甫爲華州司功曹非
是實錄言御史大夫韋陟言當考北征曰皇帝
二載秋閏八月初吉杜子將北征蒼茫問家室
贈節度李重進曰靑袍朝士最苦者白頭拾遺
徒步歸閏八月朔甲寅賊安慶緒寇好畤渭北
節度李光弼進戰却之渭北壘空公得北首鄜
路送韋宙同谷曰鑾輿駐鳳翔受詞太白脚秋
旋自鄜畤扈從還闕贈嚴賈二閣老曰法駕還
雙闕王師下八川此時霑奉引佳氣拂周旋十
月丁卯天子還闕公臘日供奉紫宸曰臘日常
年暖尚遥今年臘日凍全消十二月上皇至自
蜀以蜀郡爲南京鳳翔爲西京西京爲中京
乾元元年戊戍公年四十七
春公有紫宸退朝口號賡賈至朝大明宫宣政
殿晚出左掖又退朝出左掖直夜題省中壁等
詩微之誌公左拾遺歲餘以直言出華州司戶
悲往事繫曰至德二載甫自京金光門出道歸
鳳翔乾元初從左拾遺移華州掾與親故别因
出此門有悲往事曰近得歸京邑移官豈至尊
必大臣有不樂公者至華題鄭縣亭子曰雲斷
岳蓮臨大路天晴宫柳暗長春唐官儀功曹主
秋賦公有秋策問進士七月代華牧論殘寇狀
上朝廷策士丈公及冬出潼關東征洛陽道史
不載有閿卿姜七少府設鱠及湖城遇孟雲卿
歸劉顥宅飲宿等詩
二年己亥公年四十八
春留東都三月九節度之師潰于滏水郭子儀
斷盟津退守洛師公有新安吏石壕吏等詩歸
華放情山水間嘗遊伏毒寺有憶鄭南曰鄭南
伏毒寺蕭灑到江心鮑公詩譜云夏去華之秦
公有秋華下苦熱曰七月六日苦炎蒸對食暫
餐還不能立秋後題曰平生獨往願惆悵年半
百罷官亦由人何事拘形役自是有浩然志史
云關輔餓輒棄官去客秦州貧採橡栗自給有
秦州二十首曰滿目悲生事因人作遠遊遲回
度隴怯浩蕩及關愁公厭秦隴要衝人事煩夥
西南命駕遊同谷别贊上人曰天長關塞寒歲
莫飢凍逼野風吹征衣欲别向曛黑冬十月發
秦州曰我衰更嬾拙生事不自謀無食思藥土
無衣思南州至同谷作七歌寓同谷不盈月十
二月一日發同谷曰始來兹山中休駕喜地僻
柰何迫物累一歲四行役公自京至華至秦至
同谷赴劒南凡四史曰同谷採橡栗自給流落
劒外公詩云邑有佳主人又曰臨歧别數子握
手淚再滴非寥落而遷殆迫於宼攘也送韋宙
從事同谷曰此邦承平日剽切吏所羞又曰古
來無人地今代橫戈矛當時必爲羌戎所迫但
史不載止云十二月史思明寇陜州公度栗亭
趨劒門木皮嶺曰季冬携童稚辛苦赴蜀門鹿
頭山曰鹿頭何亭亭是日慰飢渴連山西南斷
俯見千里豁冀公柱石姿論道邦國活裴冕鎮
成都公遂下居錦江成都曰我行山川異忽在
天一方自古有羈旅我何苦哀傷
上元元年庚子公年四十九
裴冀公爲公卜居成都西郭浣花溪成都記草
堂寺府西七里浣花寺三里寺極宏麗公卜居
曰浣花流水水西頭主人爲卜林塘幽公寓浣
花雖有江山之適羈旅牢落之思未免故二年
之間有赴靑城縣(成都西)暫如新津出成都寄陶
王二少尹寄高彭州投簡成華兩縣諸子等詩
柳芳曆曰高適乾元初刺彭州公乾元初客秦
有寄適于彭州上元初適牧蜀而公乃有寄高
彭州詩當考
二年辛丑公年五十
紀夏四月劒東東川節度兵馬使叚子璋反䧟
綿州節度使李奐奔于成都五月劒南節度使
崔光遠克東川叚子璋伏誅公戲作花卿歌曰
成都猛將有花卿學語小兒知姓名綿州刺史
着柘黃我卿掃除即日平子璋髑髏血糢糊手
提擲還崔大夫李侯重有此節度人道我卿絶
世無舊唐傳云梓州刺史叚子璋反以兵攻東
川節度使李奐適率州兵與西川節度崔光遠
攻子璋斬之西川牙將花驚定者恃勇旣誅子
璋大掠東蜀新史云梓屯將叚子璋反適從崔
光遠討斬之而光兵不戢遂大掠天子怒遂以
適代爲西川節度紀傳與此詩皆不同當知公
紀事爲審也九月壬寅大赦去上元號稱元年
以十一月爲歲首以斗所建爲名公草堂即事
曰荒村建子月獨樹老夫家春秋變古則書之
公此意也年譜與史云嚴武鎮成都甫往依焉
新史云上元二年冬黃門侍郎鄭國公嚴武鎮
成都奏爲節度參謀檢校尚書工部員外郎賜
緋魚公先赴成都裴公爲卜居浣花里譜傳皆
非是嚴中丞枉駕見適系云嚴武東川除西川
勑除兩川都節制詩云元戎小隊出郊坰問柳
尋花到野亭川合東西瞻使節地分南北任流
萍辤意皆與傳異詩史云地志劒西益彭蜀其
州二十有八劒東梓綿劒普十州綿爲都會肅
宗實錄子璋盗綿州改年黃龍州曰龍安府代
宗實錄武京兆少尹御史中丞賊思明阻兵京
師頗自矜大命綿州刺史未幾東劒節度詔兩
劒一道新傳坐房綰貶巴州久之遷東川玉壘
記是年崔光遠尹成都花驚定平叚難而士卒
剽掠士女至斷腕取金詔監軍按其罪十二月
恚死
寳應元年壬寅(上元二年九月改元年二年四月改寳應)
武至成都公奉和嚴中丞西城晚眺詩蜀困於
調度嚴數從公往來寄題杜二錦江野亭云莫
倚善題鸚鵡賦何須不着鵕鸃冠公酬云謝安
不倦登臨賞阮籍烏知禮法疎公結廬浣花涉
三年草堂曰經營上元始斷手寳應年浣花曰
萬里清江上三年落日低四月己已代宗即位
召武公送嚴入朝曰鼎湖瞻望遠象闕憲章新
四海猶多難中原憶老臣送嚴到綿州同登杜
使君江樓曰歸朝送使客落景惜登臨詩史召
武爲太子賓客傳還拜京兆尹爲二聖山陵橋
道使封鄭公遷黃門侍郎公初與武云中丞梓
州九日贈武曰大夫此詩曰侍郎再鎮蜀曰上
嚴鄭公前後自可考也晚月呈漢中王多在中
秋七月劒南西川兵馬使徐知道反八月已未
伏誅公吟射洪曰南京亂初定故公欲駕梓至
梓巳重陽九日登城九日奉寄嚴大夫曰不眠
持漢節何路出巴山嚴巴嶺荅曰昨向巴山落
日時兩鄕千里夢相思時嚴猶未出巴地也秋
歸成都迎家遂徑往梓十一月往射洪縣南途
中有作南之通泉縣(亦梓州邑)適郭代公故宅陪王
侍御因登東山最高頂宴姚通泉晩攜酒涪江
汎舟皆一時作也
廣德元年癸卯
春日梓州登樓曰行路難如此登樓望欲迷又
曰厭蜀交遊冷思吳勝事繁應湏理舟楫長嘯
下荆門公巳有東下之興公送辛員外暫至綿
還梓州陪章侍御宴南樓陪章侍御惠義寺秋
章梓州水亭時公將適吳楚留别章使君留後
曰終作適荆蠻安排用莊叟秋故相房琯薨公
有九月壬戍祭房公文公轉遊閬中爲閬州王
使君進論巴蜀安危表警急曰玉壘雖傳檄松
州巳解圍(系云時高公適領西川節度使)時吐蕃犯塞爲中國
患公痛其猖獗疾蜀無善將以守要害明年武
再出鎮蜀道始安是歲君𥙷京兆功曹不赴
二年甲辰公年五十三
公自梓之閬有閬山歌等詩送李梓州之任并
寄章十侍御(系云初時罷梓州刺史東川留後將赴朝廷)二公交印
正在今春有將赴荆南遊有將赴荆南寄别李
劒州遊子曰巴蜀愁誰語吳門興杳然公時意
未有所適會嚴武復節度劒南東西川公往依
焉贈武曰殊方又喜故人來重領還湏濟世才
嘗怪偏禆終日侍不知旌節隔年回房琯薨閬
州贈一品公别房太尉墓曰他鄕復行役駐馬
别孤墳自閬州領妻子却赴蜀山三首曰汨汨
避羣盗悠悠經十年不成向南國復作遊西川
將赴成都草堂途中有作先寄嚴鄭公旋錦江
贈王侍御曰一別星橋夜三回斗柄春亦曰猶
得見殘春微之誌曰劒南節度嚴武狀爲工部
員外郎參謀軍事公楊旗系云二年夏六月成
都尹鄭公置酒公堂觀騎士新旗幟曰三州䧟
犬戎但見西嶺青代宗紀曰廣德元年失松維
州柳芳歷廼曰糧運絶西川節度高適不能軍
吐蕃䧟松維保三州以公詩考之當然武軍城
早秋曰昨夜秋風入漢關朔風邊雪滿西山更
催飛將追驕虜莫遣沙埸匹馬還公和曰秋風
嫋嫋動高旌玉帳分弓射虜營巳收滴博雲間
戊更奪蓬婆雪外城遣悶曰胡爲來幕下只合
在舟中黃卷真如律青袍也自公公放誕不樂
吏檢雖鄭公禮寬心契尤每見意史云性褊躁
傲誕嘗醉登武床瞪視曰嚴挺之乃有此子武
亦暴猛外若不忤中銜之一日欲殺甫及梓州
刺史章彛集吏於門武將出冠鈎于簾三左右
白其母奔救得止獨殺彛舊史不載以公詩考
之武來鎮蜀彛巳交印入覲公再依武相歡洽
無恨之意史當失之
永泰元年乙巳公年五十四
正月三日竟歸溪上有作簡院内諸公曰白頭
趨幕府深覺負平生夏四月庚寅嚴公薨公有
哭歸柩五月癸丑詔定襄郡王郭英乂節度劒
南紀閏十月劒南西山兵馬使崔旰反寇成都
郭英乂奔于靈池普州韓澄殺之崔寧傳(寕本名旰)
永泰元年武卒行軍司馬杜濟等請郭英乂爲
節度寧亦丐大將王崇俊朝廷次用英乂英乂
恨之召寧寧不敢還英乂自將討之寕還攻英
乂英乂不勝走靈池於是劒南楊子琳起瀘州
與卭州栢貞節連和討寧明年詔杜鴻漸山西
劒南等道副元帥平其亂入成都政事一委寧
乃表貞節爲卭州刺史子琳爲瀘州刺史以和
解之大曆三年寧來朝楊子琳襲取成都以公
詩考之成都亂再至東川相從行曰我行入東
川十步一回首成都亂罷氣蕭瑟浣花草堂亦
何有梓州豪桀大者誰本州從事知名久公歸
成都止以嚴公再鎮草堂曰昔我去草堂蠻夷
塞成都今我歸草堂成都適無虞請陳初亂時
反覆乃須臾大將赴朝廷羣心起異圖中宵斬
白馬盟欿氣巳麄西收卭南兵北斷劒閣隅布
衣數十人亦擁專城居(系云即楊子琳柏貞節之徒)賤子且
奔走三年望東吴弧矢暗江海難爲遊五湖不
忍竟舍此復來薙榛蕪入門四松在步堞萬竹
疎營屋云愛惜巳六載兹辰去千竿以詩訂傳
云大將赴朝廷羣小起異圖以爲嚴公後來公
無再歸草堂之跡以爲崔旰史云大曆三年入
朝寧本名旰至是賜名留其弟守成都楊子琳
乘間起瀘州以精騎數千襲據其城寧妾任募
勇士自將以進子琳引去公厭蜀思吴下荆門
遂南下夏艤戍州燕戎州使君東楼瑜州候嚴
六侍御至忠州有燕使君姪宅及夏泊雲安至
十二月一日三首今朝臘月春意動雲安縣前
江可憐公巳不樂雲安欲遷䕫趙傁以爲永泰
元年四月嚴武卒五月下忠渝大曆元年在雲
安與詩文皆差一年高常侍永泰元年正月卒
公有聞高常侍亡系云忠州作知公以永泰元
年下渝忠但草堂所紀却是嚴公薨後事不敢
妄定姑從舊次
大曆元年丙午公年五十五
題子規曰峽裏雲安縣江樓翼瓦齊移居夔州
郭曰伏枕雲安縣遷居白帝城春知催柳别江
與放船清客居曰西南失大將商旅自星奔今
又降元戎巳聞動行軒此詩方及失大將聞杜
鴻漸出鎮與史年亦差暮春遷居瀼西有暮春
題瀼西新賃草屋五首
大曆二年丁未公年五十六
在夔州西閣立春日巫峽寒江那對眼杜陵遠
客不勝悲兩詩曰冥冥甲子雨巳度立春時資
治通鑑大曆二年正月辛亥朔至十三甲子諺
云春雨甲子赤地千里移居赤甲有入宅赤甲
二詩曰卜居赤甲遷居新兩見巫山楚水春三
月自赤甲遷居瀼西有小居暮春題瀼西新賃
草居五首秋又移居東屯有瀼西荆扉且移居
東屯茅屋四首曰東屯復瀼西一種住青溪來
往皆茅屋淹留爲稻畦訖冬居䕫
大曆三年戊申公年五十七
太歲日曰楚岸行將老巫山坐復春時第五弟
漂泊江左近得消息遠懷穎觀等曰陽翟空知
處荆南近得書正月中旬定出三峽曰自汝到
荆府書來數喚吾頌椒凉風詠禁火卜懽娱公
因觀在荆楊遂發棹有將别巫峽贈南卿兄瀼
西果園四十畒曰正月喧鸎末兹辰放鷁初夏
有和江陵宋大少府雨後同諸公及舍弟宴書
齋秋又不安於荆南舟中出南浦奉寄鄭少尹
曰更欲投何處飄然去此都是秋移居公安(荆南)
(属邑府南九十里)復東下發劉郎浦(十道志在荆州)曰掛帆早
發劉郎浦疾風飄飄昏亭午曉發公安(系云數月憩息)
(此縣)泊岳陽城下(巴陵郡)曰岸風翻夕浪舟雪洒寒
燈則冬至岳陽矣
大曆四年已酉公年五十八
陪裴使君登岳陽樓曰雪岸叢梅發春泥百草
生敢違漁父問從此更南征公將適潭詩譜云
此年春自岳陽至潭遂如衡畏熱復廻夏將如
㐮陽秋將歸秦皆不果卒留潭自是率舟居詠
懷及上水遣懷及銅官渚守風皆自岳陽入潭
時作蓋自岳之潭之衡爲上水而自衡回潭爲
順水詩皆可考
五年庚戍公年五十九
春去潭至衡清明曰著處繁華憐是日長沙千
人萬人出則公在潭至夏湖南兵馬使臧玠殺
其團練使崔灌又是歲湖南將王國良反及西
原蠻寇州縣故公益南至衡山縣謁文宣新學
堂呈陸宰及入衡州備述臧玠等亂末云橘井
舊地宅仙山引舟航此行厭暑雨厥土聞清凉
諸舅剖符近開緘書札光橘井在郴州諸舅請
崔偉前有送二十三舅錄事之楊郴州詩公將
往依焉公又至耒陽州東南遊岳祠大水遽至
涉旬不得食聶耒陽以公阻水致酒肉療飢荒
江詩得代懷興盡夲韻至縣呈聶令傳云令嘗
饋牛䏑白酒大醉一夕卒王彦輔辨之爲詳以
詩考之公在耒陽畏瘴癘是夏賊當巳平乃㳂
湘而下故回棹之什曰衡岳江湖大蒸池疫癘
偏(羅含湘中記蒸水注所)又順浪飜堪倚回帆又省牽登
舟將適漢陽曰春宅棄汝去秋帆催客歸又暮
秋將歸秦留别湖南幕府親友則秋巳還潭暮
秋北首其卒當在衡岳之間秋冬之交元微之
誌云子美之孫嗣業啓子美之柩㐮袝事於偃
師途次于荆拜余爲誌辭不能絶其略云扁舟
下荆楚竟以寓卒旅殯岳陽吕汲公年譜云大
曆五年辛亥是年夏還㐮漢卒於岳陽以詩考
之大略可見傳言卒於耒陽非也汲公云是夏
亦非也今九域志衡州有公墓又未知信然或
附會邪
