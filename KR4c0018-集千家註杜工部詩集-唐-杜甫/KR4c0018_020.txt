分門集註杜工部詩卷第二十
尋訪
古詩三首律詩十三首
晦日尋崔戢李封
朝光入甕牖(洙曰朝光晨光也漢賈誼過秦論陳涉甕牖繩樞之子孟康曰以瓦甕爲䆫)尸(洙曰)
(一作方)寢驚弊裘(洙曰論語鄕黨曰寢不尸包曰偃卧四體布展手足似死人)起行視天
宇(黃曰陶淵明詩昭昭天宇闊)春氣漸和柔興來(洙曰一云得興)不暇懶今晨
梳我頭出門無所待徒(洙曰一作徙)步覺自由杖藜復恣意
(修可曰莊子載原憲杖藜應門蘇曰林鳳恣意携杖藜看竹過南溪)免值公與侯晚定崔
李交會心真罕儔(洙曰薛夢符云世說晉簡文幸華林園謂左右曰會心處不在遠脩然林水便有濠)
(梁之趣田曰夢符引此非也是時蓋言與崔李定交相會以心不以跡也黃曰古樂府後周徐謙短歌云意氣青雲裏爽朗煙)
(霞外不重一囊錢唯重心襟會此乃會心之意薖曰會心意相契合)每過得酒傾(洙曰一作契鄭曰)
(過左禾切)二宅可淹留喜結仁里懽(逢原曰語里仁爲美〇趙曰張平子思玄賦匪仁里)
(其焉宅)况因令節求李生園欲荒舊(洙曰一作有)竹頗脩脩
引客看掃除隨時成獻酬崔侯初筵色(逢原曰詩賓之初筵)巳
畏空樽愁(洙曰孔融曰坐上客常滿樽中酒不空)未知天下士至性有此
不(洙曰一至作志不方鳩切)草牙旣青出蜂聲亦煖遊思見農器
陳(洙曰農器耒耜之類)何當甲兵休上古葛天氏不貽黃屋憂
(洙曰屋一作綺上林賦聽葛天氏之歌范蔚宗黃屋非堯心師古曰黃屋車上之蓋也皆天子之儀修可曰漢書紀信乃乘王車)
(黃屋李斐曰天子車以黃繒爲裏也)至今阮籍等熟醉爲身謀(洙曰顔延年詠阮步)
(兵詩阮公雖論跡識密鍳亦洞沈醉似醒然寓辭類託諷籍傳云籍本有濟世志屬魏晉之際天下多故名士少有全者籍由是不)
(與世事遂酣飲爲常文帝求婚於籍醉大十日不得言而止鍾會數以時事問之欲因其可否而致之罪以酣醉獲免)威
鳳高其翔(洙曰一云自高翔時天下大亂賢者退處若威鳳然高其翔而不下全身遠害也宣帝紀威鳳爲寶服虔)
(曰威鳳謂鳥名也晉約曰鳳之有威儀者也與尚書鳳凰來儀)長鯨吞九州(洙曰謂盗賊縱横如長鯨之吞)
(并九州也長鯨鯨魚也文選長鯨吞航)地軸爲之翻(洙曰海賦又似地軸拔而爭廻)百川皆
亂流當歌欲一放淚下恐莫收濁醪有妙理(蘇曰王商見于存飲)
(濁酒商笑曰君子何苦好此物耶存曰自有妙理非公所知)庶用慰沉浮(師曰自古賢者不得志多適意于酒)
(况濁醪之有妙理乎)
雨過蘇端(端置酒)
雞鳴風雨交(洙曰鄭國風風雨凄凄雞鳴喈喈〇師曰雞鳴思君子之詩寓意思憶蘇端故乘雨而過之)久
旱雨亦好杖藜入春泥無食起我早(蘇曰夏侯無食不寐使我早起)諸
家憶所歷一飯(洙曰一作飽)跡便掃(洙曰言交態之薄也〇蘇曰邵平曰交態浮薄吾甘自養)
(或有親知家得一飯即掃遂不復再扣門矣世態由此見也)蘇侯得數過(鄭曰數色角切)歡喜
每傾倒也復可憐人呼兒具梨棗濁醪必在眼盡醉
攄懷抱紅稠屋角花(鄭曰稠直由切)碧委墻隅草親賓絶談
謔喧閙慰衰老况蒙霈澤垂粮粒或自保妻孥隔軍
壘撥棄不擬道(趙曰阮籍詠懷一身不自保何說戀妻子今於糧粒或自保之下言妻子隔軍壘亦使此矣撥)
(棄不擬道亦自淵明撥置且莫念之變也師曰天寶十五年甫携家三川是詩未章云妻孥隔軍壘則知此詩之作在至德二載)
(也是年八月始許往三川迎家有北征詩)
夏日李公見訪(洙曰一云李家今見訪)
遠林暑氣薄公子過我遊(蘇曰阮元瑜公子得暇可過我菊坡遊〇師曰公子指李白也)
貧居類村塢(洙曰馬融在陽塢中)僻近城南樓(趙曰沈約詩遠林響咆獸近樹聒鳴蟲貧)
(居類林塢僻近城南樓此所謂城南韋杜也)傍舍頗淳朴所願亦易求(鄭曰易以)
(䜴切)隔屋喚西家借問有酒不(鄭曰方鳩切弗也)牆頭過濁醪
(洙曰江淹恨濁醪夕引〇蘇曰友人見陶侃侃家貧無以致誠其鄰人賢謂侃曰子門有長者軒車何不延之論當世事侃曰貧不)
(能備醴餌鄰人密於墻頭度以濁酒隻雞遂成終日之樂本朝王冀公過侃廟有詩云九重天閽夢摶翼黃雞白酒鄰舍恩名公謂)
(其詩中題)展席俯長流清風左右至(符曰江淹晨飈自遠至左右芙蓉披)客意
巳驚秋巢多衆鳥闘葉密鳴蟬稠苦遭此物聒孰
語吾廬幽(洙曰詩蟬噪林逾静鳥鳴山更幽陶淵明詩衆鳥欣有託吾亦愛吾廬時可曰古詩言庭樹曰此物何)
(足貴)水花晚色静庶足充淹留預恐罇中盡更起爲君
謀(洙曰孔融曰坐上客常滿罇中酒不空古今注蓮花一名水旦一名水芝一名水花〇楊曰荷花㓗静猶清人之神思只恐樂)
(有餘而杯不足無以延客之歡故云云)
有客
幽棲地僻經過少(洙曰幽棲所居之地也經過往還也以所居之地幽棲少往還也謝叔原遊西池詩逍遥)
(越城肆願言屢經過謝靈運詩恣此永幽棲豈伊年歲别)老病人扶再拜難豈有文章
驚海内謾勞車馬駐江干(洙曰詩寘之河之干兮注干涯也梁范雲詩江干遠樹浮)竟
日淹留佳客坐(洙曰劉安招隱詩云攀援桂枝兮聊淹留又詩於焉嘉客又我有嘉客)百年
麄糲腐儒飡(洙曰麄糲麄衣糲食也腐儒見題省中壁詩注趙曰戰國策嚴仲子進百金於聶政曰)
(以爲夫人麤糲之費)莫嫌野外無供給乘興還來看藥攔(洙曰見山隂野)
(雪興難乘注)
客至(魯曰喜崔明府相過)
舍南舍北皆春水但見(洙曰一作有)群鷗日日來花徑不曾
緣客掃(蘇曰王武仲隱居羊欣相訪武仲曰君子宜去吾不可啓關恐踏碎滿徑落花欣嗟賞久之而歸)蓬
門今始爲君開(洙曰言尋常爲鷗鳥往來未嘗有客至今也方除剪蓬蒿以待君子)盤飡市
遠無兼味(趙曰潘岳作夏侯湛誄有云重珍兼味)樽酒家貧只舊醅肯與
隣翁相對飲隔籬呼取盡餘杯
嚴中丞枉駕見過(洙曰嚴自東川除西川勑令兩川都節制一本云嚴黃門枉駕見過)
元戎小隊出郊埛(洙曰詩六月元戎十乘以先啓行注元大也夏后曰鈎車先正也殷曰寅車先疾也周曰)
(元戎先良也爾雅曰邑外謂之郊林外謂之埛)問柳尋花到野亭川合東西瞻
使節(洙曰玄宗在蜀合東西兩川爲一道以武爲尹趙曰公自注云嚴自東川除西川勑令西川都節制)地
分南北任流(洙曰一作孤)萍(洙曰謂長安有南杜北杜也趙曰公自言也自蜀望長安則長安爲北而蜀)
(爲南也)扁舟不獨如張翰(洙曰晉文苑傳張翰字季膺會稽賀循赴命入洛經吴閭門於船中彈琴)
(翰初不相識乃就循言談便大相欽悅問循知其入洛翰曰吾亦有事北京便同載即去而不告家人後爲齊王曹囧曹掾因見秋)
(風起思蓴鱸遂命駕南歸〇趙曰晉文苑有張翰傳傳中别無扁舟之文唯云爲掾於齊王囧幕見秋風起思菰蓴鱸鱠遂命駕歸)
(吴而巳)白帽應兼似管寧(洙曰魏青龍中徵命管寧寧不至常著白帽布𥜗袴趙曰魏管寧傳青)
(龍中徵命不至居海上常着皂帽社佑通興所載亦然今云着白帽公必有據也)寂寞(洙曰一作今日)江天
雲霧裏何人道有少微星(洙曰隋天文志少微四星在太微西士大夫之位也一名處士)
(明黃則賢士舉矣晉書隱逸謝敷傳初月犯少徵一名處士星占者以隱士當之俄而敷死)
嚴公仲夏枉駕草堂兼携酒饌(魯曰得寒字一云鄭公枉駕携)
(饌訪水亭)
竹裏行厨洗玉盤花邊立馬簇金鞍(蒼舒曰右按古樂府對酒行金樽清)
(俊滯玉盤亟來親又白馬行白馬黃金鞍蹀躞㧕城前又輕薄篇象牀沓繡被玉盤傳騎食)非關使者徵
求急(洙曰見前白帽應兼似管寧注〇趙曰莊子載顔闔守陋閭魯君之使者至闔對曰恐聽者謬而遺使者罪不若審)
(之使者還反審之復求之不得矣舊注所引殊無使者求之之文非是)自識將軍禮數寬(洙曰)
(嵇康書云阮籍爲禮法之士所繩頼大將軍保持之耳)百年地闢柴門迥五月江深
草閣寒看弄漁舟移白日老農何有罄交歡(趙曰弄漁舟則)
(則以言蔽公也移白日言盡日也老農公自言也)
王十七侍御掄許携酒至草堂奉寄此詩便
請邀高三十五使君同到
老夫卧穩朝慵起白屋寒多暖始開江鸛(洙曰一作鶴)巧
當幽徑浴鄰雞還過短牆來繡衣屢許携家醖(洙曰漢侍)
(御有繍衣直指出討姦滑治大獄劉恢每一見令人欲倒家釀〇趙曰故公指言王侍御也)皂蓋能忘折
野梅(洙曰續漢志二千石皂蓋朱兩轓陸凱詩折梅逢驛使寄與隴頭人)戲假霜威促山簡
須成一醉(洙曰一云醉裏)習池廻(洙曰謂侍御邀高使君故言假霜威山簡習池乃襄陽山公醉習家池趙)
(曰霜威言王侍御謂御史風霜之任山簡指高公山簡傳無習池字惟出㐮陽記曰峴山南習郁大池山季倫每臨此池大醉而歸)
王竟携酒高亦同過(共用寒字)
卧病荒郊遠通行小徑難故人能領客携酒重相看
自愧無鮭菜(蘇曰梁受友人至曰家貧愧无鮭菜以待君子蜀人重鮭菜趙曰鮭戶皆切晉人以魚爲鮭)
(菜也又南史庾杲之清貧自業食惟生韮雜菜任防戲之曰誰謂庾郎貧食鮭)空煩卸馬鞍移時
勸山簡頭白恐風寒(洙曰高每云汝年幾且不必小於我此句戲之)
徐九少尹見過(魯曰唐以少尹爲行軍長史有節度使即謂之行軍司馬也)
晚景孤村僻行軍數騎來交新徒有喜禮厚愧無才
賞靜怜雲竹忘歸步月臺(趙曰蓋公所居有臺焉)何當看花蘂
欲發照江梅
范二員外(邈)吴十侍御(郁)特枉駕闕展待聊
寄此作
暫往比鄰去(洙曰比近也音毗)空聞二妙歸(洙曰衛瓘與尚書郎索靖俱善草書時人)
(號爲一臺二妙)幽棲誠簡略衰白巳光輝野外貧家遠村中
好客稀(蘇曰柳下惠莊周好客稀少)論文或不愧重肯𣢾柴扉(洙曰)
(范彦龍贈張徐州詩田家樵採去薄暮方來歸還聞稚子說有客欵柴扉輕蓋照墟落傳瑞生光輝傳陟戀切)
九月一日過孟十二倉曹十四主簿
藜杖侵雲露蓬門啓曙煙力稀經樹歇老困撥書眠
秋覺追隨盡來因孝友偏(趙曰言今來孟氏家因重其兄弟孝友偏篤也)清談見
滋味爾軰可忘年(洙曰爲忘年之契也趙曰禰衡始弱冠孔融年四十爲忘年交)
過客相尋
窮老真無事江山巳定居地幽忘盥櫛(洙曰地幽故得遂疎慵也)客
至罷琴書(洙曰惟以琴書自樂也)挂壁移筐果呼兒問煑魚(洙曰樂府)
(呼兒烹鯉魚)時聞繫舟檝及此問吾廬(洙曰陶潜吾亦愛吾廬趙曰公自言凢有舟)
(楫過往必來見之也)
賓至
患氣經時久(師曰甫有肺疾故云云)臨江卜宅新(洙曰舊史所謂結廬枕江也)喧
卑方避俗疎快頗宜人有客過茅宇呼兒正葛巾(洙曰)
(諸葛亮葛巾毛扇指麾三軍司馬宣王聞之歎曰名士也)自鋤稀菜甲(蘇曰張騫有客至自鋤菜甲作羹)
小摘爲情親(師曰物雖薄出於力之所致)
王十五司馬弟出郭相訪兼遺營茅堂貲
客裏何遷次江邊正寂寥(修可曰陳樂昌公主詩今日何遷次新官對舊官)肯來
尋一老(趙曰詩不憗遺一老)愁破是今朝(蘇曰阮簡久寓西山一日友人携酒炙雞往見阮大)
(笑曰今朝愁腸破矣其曠放如此)憂我營茅棟携錢過野橋他鄕唯表
弟還往莫辭遥(師曰漢初應曜隱於淮陽山中與四皓俱徵曜獨不至時人語曰南山四皓不如淮陽一)
(老曜即應劭八代祖又管寧書曰唯陛下聽野人山藪之願使一老得盡微命次乃次舍遷次謂遷卜比居愁破言客來破吾之愁)
聞斛斯六官未歸
故人南郡去去索作碑錢本賣文爲活(洙曰唐書言以文獲財未有如)
(李邕者蘇曰段湛家貧賣文爲活後子弟多歷顯要〇趙曰夫爲人作碑以至遠去索錢爲可傷矣其求碑之人亦可鄙矣)飜
令室倒懸(洙曰左傳室如懸磬孟子由解倒懸趙曰孟子云如解倒懸言其室中飢餓不啻倒懸)荆扉
深蔓草土銼冷疎煙(洙曰蜀人呼釡爲銼〇蘇曰王褒家貧土銼經日無煙土銼瓦錭也〇鄭曰銼)
(粗卧切唐韻蜀呼鈷䥈)老罷休無頼(趙曰言老而罷也)歸來省醉眠(師曰唐史)
(拾遺斛斯子明尤工碑銘四方以金帛求其文者歲不减十萬隨得隨費家人至貧窶不給子明不以介意故甫末章有老罷休無)
(頼歸來省醉眠之語深以爲戒也)
酬荅
律詩九首
寄題杜二錦江野亭(洙曰成都尹嚴武作)
謾向江頭把釣竿懶眠沙草愛風湍莫倚善題鸚鵡
賦(洙曰禰衡爲黃祖作鸚鵡賦筆不停綴丈不加點)何須不着鵕䴊冠(洙曰佞倖傳孝惠時皆冠)
(鵕䴊冠具帶傅脂粉化閎籍之屬也漢書音義曰鵕䴊鳥名也以羽飾於冠焉〇趙曰盖嚴公以子美之才如禰衡矣而剛直隱淪)
(不喜仕䆠决不肯爲侍中而冠鵕䴊厠迹佞臣之側也)腹中書籍幽時曬(洙曰郝隆七月七日曬腹)
(於庭中人問之曰我𦢊腹中書)肘後醫方静處看(洙曰葛洪傳洪自號抱朴子抄金匱藥方一百卷肘)
(後要急方四卷)興發會能馳駿(洙曰一作五)馬終須重到使君灘
奉酬嚴公寄題野亭之作
拾遺曾奏數行書(洙曰公曾任左拾遺)懶性從來水竹居奉引
濫騎沙苑馬(洙曰公詩中頻言奉引及侍祠事而本傳不載〇趙曰拾遺掌供奉則騎馬以奉引後漢劉聖公傳)
(李松奉引馬驚奔觸北宫鐡柱則奉引有馬之證矣)幽棲真釣錦江魚(洙曰赭白馬賦弭雄姿以奉引)
(公有沙苑馬詩)謝安不倦登臨費(洙曰以謝安比嚴公也安寓居會稽與王羲之高陽許詢桑門支遁)
(游處出則漁弋山水每往臨安山中坐石室臨濟谷放情丘壑然每游賞處必以妓女從之〇趙曰安於土山營墅樓館林竹甚盛)
(子姪往來遊集肴膳亦屢費百金公言費則以嚴公有遺厨載酒之費也)阮籍焉知禮法疎(洙曰阮籍)
(性疎懶至爲礼法之士疾之如讎焉〇師曰唐於沙苑置坊監養馬甫爲拾遺侍肅宗收復京師奉引者導駕也武數過子美草堂)
(携酒餽遺頗厚故云謝安不倦登臨費阮籍焉知礼法疎子美自釋不著鵕䴊冠之罪也)枉沭(洙曰一作今日)旌
麾出城府草茅無逕(洙曰無一作荒)欲教鋤(洙曰卜居賦寕誅鋤草茅以力耕乎)
贈杜二拾遺(趙曰題云贈二拾遺其官云蜀州刺史高適)
傳道招提客(洙曰招提佛寺)詩書自討論佛香時入院僧飯屢
過門聽法還應難(洙曰支遁与許詢同講維摩經互爲設難)尋經剰欲飜(洙曰)
(飜譯也莊子飜十二部經〇趙曰舊注誤引莊子繙十二經爲飜十二部經非也莊子言繙十二經以說老子其云繙者委曲敷衍)
(之謂非飜譯爾十二經解者以爲六經六緯非佛十二部經也)草玄今巳畢此後更何言
(洙曰揚子雲作太玄經解嘲曰時方草太玄〇師曰維摩經云如入薝蔔林唯齅薝蔔不嗅餘香若入此室但聞佛功德之香不楽)
(聞辟文佛功德香也此詩乃高適作以贈子美故後篇子美用以酬高適)
酬高使君相贈
古寺僧牢落空房客寓居故人供禄米(洙曰禄米俸廪)鄰舍
與園𬞞(洙曰陶淵明摘我園中𬞞)雙樹容聽法(洙曰釋書言佛說法於祗園樹下)三車
肯載書(洙曰法華經火宅喻三車牛車羊車鹿車也)草玄吾豈敢賦或似相
如(洙曰司馬相如善爲賦夢符曰司馬相如上林賦子虚賦意思蕭散不復与外事相關揔引天地錯綜古今忽然如睡渙然)
(而興幾百日而從其盛長道嘗作賦相如荅曰合綦組以成丈列錦繡而爲質一經一緯一宫一商此賦家之迹賦家之心包括宇宙)
(揔質人物斯乃得之於心不可得而傳之也趙曰揚雄傳孝成帝時有薦雄文似相如者今公詩意姑以著書則不敢爲賦則能之耳)
早發湘潭寄杜員外院長(韋迢作)
北風昨夜雨江上早來凉楚岫千峯翠(蘇曰景差蘭臺春望千峯楚岫)
(碧萬木郢城隂)湘潭一葉黃故人湖外客白首尚爲郎(洙曰見名慙白)
(首郎注趙曰杜公晚爲員外郎也馮唐顔駟白首爲郎)相憶無來鴈何時有報章(蒼舒)
(曰右按文選顔延年和謝監詩盡言非報章聊用布所懷)
酬韋韶州見寄
養拙江湖外朝廷記憶疎深慙長者轍(洙曰長者轍見前漢陳平傳〇)
(趙曰言見過之無人也)重得故人書(洙曰古詩客從遠方來遺我一札書又相去萬里餘故人心尚爾趙曰)
(言書問之不至也)白髮絲難理(蘇曰張企素髮如絲無計料理幾煩梳鏡時起咨嗟)新詩錦不
如雖無南過鴈(洙曰見書成無過鴈注)看取北來魚(洙曰漢使謂單于曰天子於上)
(林射鴈足有書故知蘇武所在也又古詩呼童烹鯉魚中有尺素書趙曰今公荅韋迢無南鴈之語故以北來魚戲之也)
杜員外兄垂示詩因作此寄上郭受判官
新詩海内流傳困舊德朝中屬望勞郡邑地卑饒霧
雨(洙曰見亦可變携卑濕地注)江湖天闊足風濤(洙曰顔延年春江壯風濤)松醪酒熟
旁看醉(蘇曰謝敷曰山家松醪酒熟吾不能飲傍坐看子醉)蓮葉舟輕自學操(洙曰)
(莊子顔回問仲尼曰吾嘗濟乎觴深之泉津人操舟若神吾問曰操可學乎曰可善游者數習而後能〇蘇曰吴宫美人每侍宴姑蘇)
(回輕舟蘭棹載酒唱採蓮詞其舟皆宫婢操)春興不知凡幾首衡陽紙價頓能
高(洙曰出武家紙又云出五里紙邢子才苟一文出京師爲之紙貴庾闡造楊都賦成偉麗時人相傳爭寫爲之紙貴)
酬郭十五判官
才微歲老尚虚名卧病江湖春復生藥裏關心詩揔
廢花枝照眼句還成只同燕石能星隕(洙曰左傳隕石于宋五隕星也)
(又星隕如雨荀卿曰宋之愚人得燕石於梧臺之東)自得隋珠覺夜明(洙曰隋侯之珠夜光之璧)
喬口橘洲風浪促繫帆何惜片時程(洙曰橘洲見橘州田土仍膏腴注〇)
(師曰宋之愚人得燕石于梧臺之惻藏之以爲大寶周客聞而觀焉主人齋七日端冕元服以發寶革櫃十重客見俛而掩口胡盧)
(而笑曰此燕石也其與瓦甓不殊主人大怒曰盲瞽之言藏愈固守愈謹藥褁關心言治病也無暇於詩篇隋珠喻郭判官詩喬口)
(橘洲乃荆衡之地繫帆何惜片時程欲郭來訪己也)
酬别杜二嚴武(新添)
獨逢堯典日再覩漢官時未效風霜勁空慙雨露私
夜鍾清萬戶曙漏拂千旗並向斜亭謁俱承别館追
斗城怜舊路鍋水惜歸期峯樹還相伴江雲更對垂
試回滄海棹更妬敬亭詩秪是書應寄無忘酒共持
但令心事在未肯鬢毛衰最悵巴山裏清猿惱夢思
惠貺
古詩一首律詩三首
太子張舍人遺織成縟段
客從西北來遺我翠織成(洙曰古詩客從遠方來遺我一端綺)開緘風濤
湧(蘇曰吴翰開緘詞采璀璨筆勢若風動濤湧)中有掉尾鯨(洙曰江賦揚鬐掉尾又介鯨乘濤以出入)
(海賦其魚則横海之鯨偃高濤巨鱗插雲鄭曰掉徒弔切摇也)逶迤羅水族(何曰逶迤委曲貌)瑣
細不足名(洙曰皆言織紋也〇師曰自開緘風濤湧至此句皆叙織段之文)客云充君褥
承君終宴榮(修可曰曹子建詩終宴不知疲〇安石曰宴榮乃安榮也)空堂魑魅走(師曰)
(空堂言堂上無所有四壁徒立而巳魑魅走言鬼神驚駭此物也)高枕形神清(梅曰謂爽人神思)領
客珍重意顧我非公鄕留之懼不祥(洙曰左傳服之不衷身之災〇蘇曰王剪)
(留之懼不祥生其間去之可也)施之混柴荆服飾定尊卑大哉萬古程
(洙曰書車服以庸〇韓曰程謂法度)今我一賤老短褐更無營(洙曰見短褐霜風入注〇)
(趙曰短褐者蓋短窄之褐也)煌煌珠宫物寢處禍所嬰(洙曰書臣有作福作威玉)
(食害于而家凶于而國〇蘇曰段植有送九華戰袍碾玉腰帶植曰珠宫貴物非武人所服之辝〇趙曰珠宫指言龍宫也楚辭云)
(貝闕兮珠宫蓋言以此物而寢處非卑賤所宜懼嬰於禍)歎息當路子干戈尚縱横掌
握有權柄衣馬自肥輕(洙曰語乘肥馬衣輕裘)李鼎死𡵨陽實以
驕貴盈來瑱賜自盡(鄭曰瑱陟刃切襄州節度使)氣豪直阻兵(洙曰上元)
(三年肅宗追瑱入京裴茙稱瑱屈強難制宜早除之代宗潜令裴茙圖之瑱擒茙妻子於江漢瑱入朝謝罪代宗含怒寶應二年貶)
(瑱播州縣尉翌日賜死於鄠縣籍没其家瑱先爲襄陽節度使左傳阻兵安忍)昔聞黃金多(洙曰蘇季子位)
(高金多老子曰多藏則厚亡)坐見悔吝生奈何田舍翁(洙曰漢祖起田舍翁)受
此厚貺情錦鯨卷還客(鄭曰卷古轉切)始覺心和平振我
麤席塵(蘇曰胡誼家貧讀書不憚寒暑所卧床上唯麤席布衾木枕而巳)媿客茹藜羹
(洙曰王子淵頌羹藜含糗者不足論太牢之滋味趙曰莊子云藜羹不糝舊注所引王子淵頌羹藜含糗非徒在後又字倒矣)
(師曰甫傷兵革之際生民有不得其食不得其居處者我何忍獨安于此又自以卷還客始覺心和平足知甫之所養於中者宏深)
(雖伯夷目不視惡色耳不聽惡声何以加此)
孟倉曹步趾領酒醬二物滿器見遺老夫(趙曰)
(夏侯湛賦詰朝之暇步趾前廡)
楚岸通秋屐胡床面夕畦藉糟分汁滓(洙曰酒德頌枕麯藉糟後漢樊)
(皇皇者華君遣使臣也文七年傳荀林父曰同官爲僚吾常同僚敢不盡心乎漢高祖詈酈食其曰腐儒幾敗廼公事〇師曰古今)
(詩話云古之文章自應律度未以音韻爲主自沈約增崇韻學之後巧其辭語體製漸多始有蹉對假對雙聲疊韻之類如自朱邪)
(之狼狽致赤子之流離不惟赤對朱邪對子兼狼狽流離乃獸名對鳥名又如厨人具雞黍雉子摘楊梅以雞對楊之類皆爲假對)
(子美以飲子對懷君及惡樹詩枸𣏌因吾有雞棲奈𡭗何殆亦所謂假對也柴胡可煎爲飲子喫之通汗夔峽間多險阻唯州稍平)
(故子美云林中纔有地峽外更無天此言早作取平塗欲其來就此平地相見也)
謝嚴中丞送青城山道士乳酒一瓶
山瓶乳酒下青雲氣味濃香幸見分鳴鞭走送憐漁
父(趙曰謝靈運詩鳴鞭適大阿漁父公自謂也公前篇有云強擬晴天理鈞絲是)洗盞開嘗對馬軍
(洙曰軍州謂馬軍蓋以騎兵送酒趙曰公自注軍州謂駈使騎爲馬軍以漁父對馬軍字爲工矣師曰屈原逢漁父於江畔漁)
(父憐其憔悴原曰舉世皆醉惟我獨醒漁父曰何不哺其糟啜其醨鳴鞭走送憐漁父盖憐其獨醒故遣馬軍走送乳酒)
送别上
古詩十九首
送殿中楊監赴蜀見相公(趙曰相公杜鴻漸也大曆元年受劒南節度使)
去水絶還波(洙曰古詩長江無迴浪)洩雲無定姿(洙曰陸機賦曰有輕盈之豔狀無實)
(體之眞形)人生在世間聚散亦暫時離别重相逢偶然豈
定期(趙曰莊子曰人生世間如白駒之過隙)送子清秋暮風物長年悲(趙曰)
(淮南子云木葉落長年悲)豪俊貴勲業邦家頻出師相公鎮梁益軍
事無孑遺解榻再見今(洙曰陳蕃禮周璆别置一榻去則懸之來則解)用才復擇
誰况子巳高位爲郡得固辭難拒供給費愼哀漁奪
私(洙曰言不以道取也如漁人之漁焉蘇曰張曙秉權勢漁奪貧民私帑)干戈未甚息紀綱正
所持汎舟巨石横登陸草露滋山門日易久當念居
者思(趙曰此公自言也左傳有居行者之語師曰甫意謂巳能逐姦邪苟能用之則亦軒然而奮矣)
湘江宴餞裴二端公赴道州
白日照舟師朱旗散廣川(趙曰楚詞云青春受謝白日照)羣公餞南伯
肅肅秩初筵(洙曰餞謂羣公相餞也南伯謂道州南邦也詩賓之初筵左右秩秩亦整粛粛皃)鄙人
奉末眷佩服自早年(洙曰末眷謂於裴有親也早年少年也自少巳佩服其德矣)義均
骨肉地懷抱罄所宣盛名富事業無取愧高賢不以
喪亂嬰保愛金石堅(洙曰言宜以功業著盛名使無愧於高賢也無嬰於喪乱以變乱名節宜保之)
(若金石之固此子美以骨肉之義故其所言及此也〇趙曰高賢指裴端公也保愛謂保身之意故子美以骨肉之義故所言及此)
(舊注非)計拙百寮下氣蘇君子前會合苦(洙曰又作共)不久
哀樂本相纏交遊颯向盡宿昔浩茫然促觴激百慮
(洙曰促觴言行觴急促也)掩抑淚潺湲(洙曰重别有所感也)熱雲集曛黑闕月未
生天(洙曰九歌横流涕兮潺湲謝靈運朝游窮曛黑古詩三五明月滿四五蟾兔闕)白團爲我破華
燭蟠長煙(夢符曰右按梁元帝燭賦長䄂留賓待華燭燭燼落燭華明花抽珠漸落珠懸花更生又古樂府三婦豔)
(詩大婦留芳縟中婦對華燭)鴰鶡催明星(鄭曰鴰古活切鶡何葛切〇蘇曰魏文帝早起戒途至新林聞鴰鶡)
(催天明明星落林表今江湖水邊有)解袂從此旋上請減兵甲下請安井
田永念病渴老附書遠山巔(師曰道州南邦也州長曰伯粛粛敬也鄙人甫自稱於裴)
(有末親是以欲其盡懷抱以告之自盛名冨事業以下皆戒之之辝宜以功業著盛名使无愧於高賢无以喪乱嬰懷抱保全節操)
(如金石之堅甫之自爲計則拙其爲道州謀則氣義宏矣故云氣蘇君子前合會苦不久言欲别去樂極而哀継之也颯衰颯也交)
(遊之中衰替向尽平昔契舊回首茫然况今促觴行遽寧不感激万慮而淚落潺湲乎日入日曛别筵夜熱團扇爲之摇破鴰鶡催)
(曙之鳥夜巳闌矣始分袂旋歸故甫又以兵甲井田爲戒古人謂贈之以言者此也)
陪章留後惠義寺餞嘉州崔都督赴州
中軍待上客(洙曰晉以郤縠將中軍孔融謂李膺爲登龍之上客〇趙曰中軍指章留上客指崔都督左傳凡言)
(某人中軍則以言主將也)令肅事有恒前驅入寶地(洙曰縣令負弩前驅)祖帳
(夏景欵留此寺遺却炎蒸之氣故下文有永願坐長夏之句釋氏有大乘有小乘如來謂之大乘教羅漢謂之小乘教甫以衰老之)
(年欲棲心於大乘惜宴會謂愔别也)
别蔡十四著作
賈生慟哭後寥落無其人(洙曰賈誼上書言時事云可爲慟哭)安知蔡夫
子高義邁等倫(蘇曰朱雲意氣超邁等倫映絶今古)獻書謁皇帝志已
清風塵流涕灑丹極萬乘爲酸辛天地則創痍朝廷
當(洙曰一云多)正臣異才復間出(洙曰間出猶間生也)周道日惟新使蜀
見知已别顔始一伸主人薨城府扶櫬歸咸秦(鄭曰櫬初)
(僅切洙曰言主人薨謝蔡扶櫬歸秦也趙曰史記云士伸於知巳主人指郭英人於泰天元年爲崔旰所殺故言薨)巴
道此相逢(洙曰巴道蜀道也相如論蜀文巴蜀之士)會我病江濱憶念鳳翔
都聚散俄十春我衰不足道但願子意陳稍令社稷
安自契魚水親(洙曰蜀先主得孔明猶於魚之得水也〇趙曰以孔明待蔡君矣)我雖消渴
甚敢忘帝力勤尚思未朽骨復覩耕桑民(洙曰民安於耕桑則至治)
(之世然也)積水駕三峽浮龍倚長津(趙曰郭景純遊仙詩云高浪駕蓬萊浮龍倚長津亦)
(實道三峡中有如此事)楊舲洪濤間(蘇曰馬藻楊舲槮檛語笑於洪濤之間)仗子濟物
身鞍馬下秦塞王城通北辰(洙曰北辰北極也象於帝居趙曰秦塞則出陸矣北辰言帝)
(居也)玄甲聚不散兵久食恐貧(洙曰兵聚而食貧也)窮谷無粟帛使
者來相因若馮南轅使(洙曰又作南轅史)書扎到天垠(洙曰使者徵歛之使)
(也相因言來相継漢書陳陳相因之北而南轅古詩云遺我一書扎垠岸也甘泉賦有云漂龍淵而還九垠〇趙曰班固燕山銘曰)
(玄甲曜日注鐡甲也窮谷指夔州也來相因不断也此言方用兵湏食而頻遣使者來至窮谷如此則南轅之使可馮其史而附書也)
送高三十五書記(鮑曰高書記適也字逹夫渤海人少落魄客梁宋間宋州刺史張九)
(臯竒之舉有道調封丘尉不得志去客河西河西節度使哥舒翰表爲左驍衛兵曹參軍掌書記〇師曰適爲)
(武威郡鎮帥哥舒翰府掌書記故甫送以此詩)
崆峒小麥熟(鄭曰崆苦紅切峒徒紅切夏竦曰寰宇記肅州昔月支之地漢武時爲武威酒泉郡崆峒山在郡)
(東)且(洙曰一作吾)願休王師(洙曰𡭗雅四極北載斗極爲崆峒之山家語曰宓子賤爲單父宰百姓化之斉)
(人攻魯道由單父單父父老請曰麥已熟矣今斉寇至不及人人自收其麥請放民皆使出穫麥可以益粮且不資寇三請而宓子)
(賤不聽俄而斉寇逮乎麥季孫聞之怒使人譲之宓子蹙然曰今兹無麥明年可種若使不耕者得穫是使民樂有寇也季孫聞之)
(𧹞然媿曰地若可入吾豈忍見宓子哉賈誼書同續漢書曰栢帝時童謠曰小麥青青大麥枯誰當穫者婦与姑丈夫何在擊西胡)
(〇蘇曰武帝欲討西戎耿遜諫曰今崆峒小麥方熟陛下宜休王師使割麥實其備帝從之修可曰崆峒西方山也按史記云黃)
(帝西至于崆峒韋昭注曰在隴右九域圖志云岷州和政郡有崆峒山皆非尔雅所載按尔雅乃作空桐字)請公問
主將焉用窮荒爲(彦輔曰窮荒謂窮兵武貪土地也〇師曰西北地寒時晚小麥熟是五月之時)
(玄宗開元初用張九齡爲相天下安平遂貪邊功開拓土地致有吐蕃之憂榖麥者民之司命今麥正熟願休兵使邊民得收穫小)
(麥是爲生民之本請高適問主將哥舒翰何用窮荒之地俾民不得穫麥乎且夷狄之地乃窮荒所在譬如石田不可以耕雖得其)
(地果何益哉此以忠言諷之)饑鷹未飽肉側翅隨人飛(洙曰魏志吕布因陳登求)
(徐州牧不得布怒登喻之曰登見曹公言待將軍譬如養虎當飽其肉不則噬人公曰不如卿言譬如養鷹饑則爲用飽則揚去布)
(乃解載記慕容垂猶鷹也飢則附人飽則高飛〇李希声曰杜言此以喻高也)高生跨鞍馬(彦輔曰古詩云鞍馬)
(光照地)有似幽并兒(洙曰曹子建白馬篇白馬飾金羈連翩西北池借問誰家子幽并游俠兒鮑明遠擬古詩)
(幽并重騎射少年好騎逐山簡㪯鞭問葛強何如并州兒鄭曰洪水旣平舜分冀州爲幽州并州二州爲游俠之士〇師曰鷹之)
(爲用可飢不可飽飽則飛去得一兔飼一鼠得一禽飼一雛飢而後可用也譬若高適豪傑之士其肯爲哥舒翰用是故卑微其官)
(使之發激立功而後加以高爵重禄鷹不飢不肯側翅以隨人高適官不薄亦不肯隨哥舒翰往武威此必然之理也幽并二州逼)
(近羌戎其俗皆習鞍馬馳射高適本儒生今能跨馬有似幽并之兒以其文武兼資故也)脫身簿尉中(鮑曰)
(適以封丘尉不得志去故云)始與捶楚辭(鄭曰捶主蘂切〇洙曰北山移文云敲扑諠嚻犯其慮韓愈云判司)
(卑官不堪說未免捶楚塵埃間司馬遷書以稍陵遟至於鞭捶之間〇鮑曰謂唐時參軍簿尉受杖非也今詳杜所言捶有罪者也)
(退之江陵途中云栖栖法曹掾何處事卑陬何况親犴獄敲榜發姦偷此豈身受杖如漢諸署郎耶余曰邵氏聞見錄云子美贈)
(高適詩云云杜牧之寄姪阿宜詩云一語不中治鞭捶身滿瘡盖唐參軍簿尉有罪加撻罰如今之胥吏也高子勉見山谷云𡭗予)
(初疑其不然因讀史代宗命劉晏考所部官善惡刺史有罪者五品以上刻治六品以上杖訖奏參軍簿尉不足道也)借
問今何官(鄭曰借資昔切)觸熱向武威(洙曰前漢武威郡故匈奴休屠王地武帝太初四年)
(開隋志舊置凉州後周置揔管府大業初府廢〇李泰伯曰程曉詩觸熱到人家)荅云(洙曰一作言)一書記
所媿國士知(洙曰陳琳袁本祕書記之士又阮瑀管書記之任賈誼傳豫子曰中行以衆人畜我我故衆人亊之)
(智伯以國士遇我我故國士報之)人實不易知(鄭曰易以豉反)更(洙曰一作尤)須愼其
儀(洙曰一作宜范睢傳侯陵請信陵君曰人固未易知知人亦未易〇昱曰抑詩敬慎威儀)十年出幕府自
可持旌麾(洙曰一作旗李廣傳幕府省文書晉灼曰將軍職在征行无常処所在爲治故言幕俯幕大也或曰衛青)
(征匈奴絶大漠大克獲帝就拜大將軍於幕中府故曰幕府幕府之名始於此師古曰二說皆非也幕府者以軍幕爲義古字通用)
(軍旅无常居止故以張幕言之廉頗李牧市租皆入幕府此則非因衛青始有其號又幕大於義乖彦輔曰旌麾謂旌旗麾盖將)
(兵者所建世說曰掘尾盖)此行旣特逹足以慰所思(洙曰一云亦足慰遠思)男兒
功名遂亦在老大時(鄭曰大唐佐切巨也又徒盖切師曰今高適脫身於簿尉中巳免捶楚之憂)
(矣武威即凉州觸熱謂小麥熟正當五月之時書記掌撰兵符軍檄露布之類甫問高適今巳辤捶楚而爲何官蓋適之行期觸冒)
(暑熱向武威郡爲掌書記而巳然媿荷哥舒翰以國士禮與之結知甫因戒之曰人相結知不爲易得當小心謹慎其儀無待才高)
(驕傲於主將則爲失己失人也古云相識徧天下知心能幾人故曰人實不易知古人於别離有財則贈之以財無財則贈之以言)
(今甫戒以慎其儀乃古人贈言之意也適嘗與李白酒酣登吹臺爲人豪放不檢甫恐彼疎脫於哥舒翰故戒以慎其儀大將行兵)
(無宫室可居惟以青油幕爲府以避風雨故云幕府唐制從軍歲久者始得大郡高適今在幕府爲書記十年間出須得大郡故云)
(自可持旌麾析羽爲旌所恃以指麾也故曰旌摩適之此行巳辭捶楚他日立功復持旌麾豈非特逹乎足以慰甫懷思之情而无)
(所恨也自古大丈夫功名成遂亦在晚年不必皆少逹也文選云嘉榖不早熟大器當晚成甫旣勉以十年出幕府恐嫌於遲暮故)
(有下句爾)常恨結驩淺(李希聲曰左傳云願結歡於二三君)各在天一涯(洙曰古詩相去万餘)
(里各在天一涯)又如參與商(洙曰蘇武詩昔爲鴛與鴦今爲參與辰王正長雜詩云王事離我老殊隔過參商陸)
(士衡詩形聲參商乖音息曠不遠昭元年傳子産曰昔高辛氏有二子伯曰閼伯季曰實沈居于曠林不相能也日尋干戈以相征)
(討后帝不臧遷閼伯于商丘主辰商人是因故辰爲商星遷實沈于大夏主參唐人是因以服事夏商故參爲晉星)驚風
吹(洙曰一作飄)鴻鵠不得相追隨(余曰張良傳鴻鵠高飛一舉千里羽翼以就横絶四海)黃
塵翳沙漠(潘大觀曰曹植賦揚黃塵之冥冥)念子何當歸(洙曰前漢匈奴傳隔以山谷壅)
(以沙漠盧諶贈崔温詩北眺沙漠垂曹子建樂府少小去鄕邑揚聲沙漠垂蘇武欲展清商曲念子不能歸江淹詩飲馬出城濠北)
(望沙漠路陳湯傳匈奴不敢南鄕沙漠前書音義沙土曰漠即今磧也)邊城有餘力早寄從
軍詩(洙曰王仲宣云從軍佂遐路討彼東南夷陸士衡樂府詩有從軍行苦哉遠征人北戍長城阿〇師曰古云歌驩希)
(遇愁别多逢盖人生天地間爾東我西是以結驩淺故云各在夫一涯辰參二星不相得各居一方人之離别不獲會聚者似之生)
(平旣与適少相驩會今又執别如參与商中腸安得不悲慘也驚風者回飈也鴻鵠一舉千里漢書陳勝云燕雀安知鴻鵠之志然)
(鴻鵠得疾風吹嘘其勢高舉遠引彼燕雀之徒豈得相追隨也鳲鵠喻適甫以燕雀自譬恨不得追隨於適而去也沙磧曰漠武威)
(乃邊郡與沙漠相連風揚黃塵障翳人目豈宜久居不知歸期當在何日或邊城無寇綽有餘暇早寄詩什庶知適之安否昔王粲)
(有從軍詩適本文墨之士不以軍事廢擲篇章甫之所囑者以此)
送長孫九侍御赴武威判官
騘馬新鑿蹄(師曰後漢桓典爲御史常乘騘馬時人語曰行行且止避騘馬御史)銀鞍被來
好(洙曰東祖孫登詩落淚灑銀鞍徐敬業汗馬躍銀鞍)繡衣黃白郎(洙曰漢侍御史有綉衣直指持斧捕盗)
騎向交河道(洙曰漢侯應上書車而前國王治交河城河水分流繞城下故號交河唐安西去交河郡七百里)
問君適萬里取别何草草天子憂凉州嚴程到須早
(蘇曰嚴顔謂左校曰久不得江左信息尔宜嚴程勉力早到甚妙)去秋羣胡反不得無電掃
(馬曰風激電掃)此行牧遺甿風俗方再造(洙曰唐書王室再造)族父領元戎
(洙曰元戎元帥也)名聲閣中老奪我同官良飄飄按城堡使我
不能餐令我惡懷抱若人才思闊(饒曰若人羡孫侍御也)溟漲浸
絶島罇前失詩流(蘇曰房炳見嵆康歸山隂曰今日樽前失我詩流)塞上得(洙曰一作)
(多)國寶皇天悲送遠雲雨白浩浩(洙曰楚辭曰天自顥說文曰顥白貌九辨皇天)
(平分四時竊獨悲此凛秋又悲秋若遠行登山臨水送將歸)東郊尚烽火朝野色枯槁
西極柱亦傾如何正穹昊(洙曰列子湯問篇折天柱又云常怒流於西極蘇曰徐貞曰憑君)
(寄語數執事方今天柱傾反穹昊何計以正)
送樊二十三侍御赴漢中判官
威弧不能弦(蘇曰司馬遷刳木爲弧以威四方然弧不能自弦自發其威安弦者人也君子有道不能自彰使彰)
(名者亦人也此言安父子爲亂而乘輿播遷肅宗駐蹕鳳翔也威弧出揚雄河東賦曰玃天狼之威弧張平子思玄賦又云弯威弧)
(之拔刺)自爾無寧歲(易弦木爲弧剡木爲矢弧矢之利以威天下蓋取諸睽鮑明遠寕歲猶亡奔國語姜)
(氏告於公子曰自子之行晉無寕歲師曰易曰弧矢之利以威天下玄宗開元初天下冨實自謂四方無虞偃然荒縱酒色寵愛貴妃)
(禄山以胡種居高位揔兵從事夷狄中國武備皆弛是不能以弧矢之利威天下也禄山一旦乘隙而叛自此紛亂略無寕歲故曰)
(威弧不能弦自尔無寕歲)川谷血横流(洙曰楊子川谷流人之血)豺狼沸相噬(蘇曰崔甫)
(干戈未止狼虎相噬〇黃曰豺狼喻盗賊也)天子從北來(黃曰言肅宗即位於靈武也)長驅振
凋敝頓兵𡵨梁下(洙曰肅宗理兵鳳翔〇唐曰肅宗爲中興恢復之計故云長駈振凋敝)却
跨沙溟裔(帥曰沙溟裔捐漢中郡謂跨歷楚漢諸州並皆整兵從帝東討)二京䧟未收四
極我得制(修可曰尔雅釋地東至於秦遠西至於邠國南至於濮㳂北至於祝栗謂之四極注此四方遠極之國名)
(歐陽曰肅宗以太子稱尊號雖云偏據一方而四極之廣皆爲緫制何命而不從乎)蕭索(洙曰作瑟)漢水
清𬗟通淮湖稅使者紛星散(洙曰古詩星使日夜馳)王綱尚旒綴
(洙曰詩長發爲下國綴旒又公羊傳君若贅旒然泰伯曰言其危而欲絶也)南伯從事賢君行
立談際(洙曰揚雄或立談間而封侯趙曰南伯指言漢中主將也從指言樊爲判官也言南伯與從俱賢相投在立)
(談間耳)生知七曜曆(洙曰月令命大史司天曆候日月星辰七曜爲經二十八宿爲紀修可曰漢志注日月)
(五星謂之七曜北史劉焯博學治聞如九章筭術周髀七曜書莫不覈其本根窮其秘要)手畫三軍勢(洙曰)
(馬援於帝前聚米爲山谷指畫形勢開示衆軍所從道徑往來曲折昭然可曉帝曰虜在吾目中矣定功曰前漢張安世子千秋)
(與霍光子禹俱度潦將軍范明友擊烏桓還詔大將軍光問千秋闘戰方略山川形勢千&KR3936;口對兵事畫地成圖无所忘失光復問)
(禹禹不能記曰皆有文書光歎曰霍氏出衰張氏興矣〇師曰漢中係荆湖南路南伯言南方諸侯之長從事乃幕府属内官也南)
(伯從事賢謂樊侍御之賢爲漢中判官謀事有成功只在立談之間可收其效七曜日月五星也昔馬援聚米爲山谷指畫形勢光)
(武曰虜在吾目中矣生知七曜手畫三軍蓋知天文與地理也)冰雪净聦明雷霆走精銳
幕府輟諫官朝廷無此例至尊方旰食(洙曰左傳曰伍奢曰楚君大夫)
(其旰食乎旰晏)仗爾布嘉惠𥙷闕暮徵入柱史晨征憩(洙曰老聃)
(爲柱下史)正當艱難時(洙曰天步艱難蘇曰吴起正當艱難之際舉兵深入唯慮粮不継䧟彼逆計更宜)
(度而行之)實藉長久(洙曰一作大)計回風吹獨樹(趙曰周王褒送葬詩平原看獨樹臯)
(亭望列亭又庾信詩冋風郎送師)白日照執袂慟哭蒼煙根山門萬里
閉居人莽牢落遊子方迢遰(鄭曰音第)徘徊悲生離(洙曰九章)
(悲莫悲兮生别離)局促老一世(洙曰古詩蟋蟀相局促局促轅下駒〇夢符曰右前漢書灌夫傳上怒内史曰)
(公平生數言魏其武安長短今日廷論局促效轅下駒)陶唐歌遺民(洙曰左傳吴季札聞唐之歌曰思深)
(哉其有陶唐氏之遺民乎)後漢更列(洙曰一作別)帝恨無匡復姿(洙曰一作資)聊
欲從此逝(洙曰吾亦從此逝矣〇師曰慟哭蒼煙恨山門萬里閉甫旣與樊生有萬里之别從此消息閉絶妻子間)
(隔朋友别離是以慟哭于蒼煙之根居人甫自謂牢落辛苦之皃遊子指樊生迢逓言遠行也局促老一世甫自痛拘迫當今之世)
(謂所至亂離竄匿林谷而不獲騁左傳云其有陶唐氏之遺民乎唐継堯之後德祚長遠未能遽絶故云有陶唐之遺民亦若孟子)
(云其故家遺俗流風善政猶有存者漢承文景之餘澤遭王莽篡奪不失其天下光武因民謳吟思漢遂建中興之業肅宗亦然故)
(云後漢更列帝甫自恨當艱難日無匡復之才以佐天子但從此長往山林因勉樊生當努力以贊中興云)
送從弟亞赴安西判官(洙曰一云河西鮑曰亞字次公肅宗在靈武上書)
(論當世事擢校書郎杜鴻漸節度河西奏署幕故詩云令弟草中來蒼然請論事)
南風作秋聲(蘇曰王澄曉來南風漸作秋聲故山𣏌菊苗吾當從事於斯矣〇師曰南風生養之風今作秋聲敷)
(氣盛也時禄山反河北二十四郡皆䧟没于賊安得隂陽調和南風作秋聲盖有由也)殺氣薄炎熾(洙曰)
(南風作秋聲言當生育而有肅殺聲)盛夏鷹隼擊(洙曰月令立秋之日鷹隼乃擊選常恐鷹隼擊)時
危異人至令弟草中來蒼然請論事詔書引上殿奮
舌動天意(洙曰動天意言君意爲之回動也解嘲伸其舌而奮其筆蘇曰李斯奮三寸舌取冨貴)兵法
五十家爾腹爲篋笥(洙曰兵法見前漢藝文志邊韶腹便便五經笥〇蘇曰張敞聽郝焜說書從容)
(語左右曰萬卷書郝腹爲篋笥收貯乎)應對如轉丸(洙曰漢祖從諫若轉圜〇修可曰開元遺事張九齡)
(每與賓客議論滔滔不竭如下坂走丸時人服其俊辯)疎略通文字經綸(洙曰易屯君子以經綸)
皆新語(洙曰陸賈有新語)足以正神器(洙曰老子天下神器〇蘇曰李斯扶正神器四海歡心)
宗廟尚爲灰君臣俱(洙曰一作皆)下淚(洙曰九廟爲賊所焚也)崆峒地
無軸清海天軒輊(洙曰言天地未安也夢符曰按詩戎車旣安如輕如軒又後漢馬援夫居前不能)
(令人輕居後不能令人軒主軒輊輕車也鄭曰輕乍利切車後頓曰軒前曰輕)西極最瘡痍(趙曰)
(前漢季布傳瘡痍未瘳)連山暗熢燧(彦輔曰害六典云唐鎮戍烽候所至大率相夫三十里其逼邊者築)
(城以致之其放煙有一炬二炬三炬四炬者每日初夜舉一炬謂之平安火餘則隨賊多少而爲差程曰漢光武紀修烽炬注云前書)
(音義曰邊方備警急作土臺臺上作桔槹頭上有兜笭以薪草置其中常低之有寇即然火㪯之以相告曰烽又多積薪寇至即燔)
(之望其煙曰燧書則燔燧夜則㪯烽俯曰廣雅言兜笭籠也竦曰相如諭蜀文曰㪯烽燧)帝曰大布衣
(洙曰布衣韋帶之士〇魯曰左傳衛文公大布之衣大帛之冠)藉卿佐元帥坐看清流沙
(洙曰書曰被于流沙䟽流沙當境最遠者也而地理志流沙爲張掖居延澤是也計三危在居延之西大遠矣志言非也)所
以子奉使歸當再前席(洙曰文帝前席賈生漸促近聽說)適遠非歷
試(馬曰舜歷試諸難)須存武威郡爲書長久利孤峯石戴驛快
馬金纏轡黃羊飫不羶蘆酒多還醉踴躍常人情慘
澹苦士志安邊敵何有反正(洙曰唐書天子反正)計始遂吾聞駕
鼓車(洙曰漢文以千里馬駕鼓車修可曰後漢循吏傳曰建武十三年異國有献名馬者日行千里又進寶劒價兼百金詔)
(以馬駕鼓車劒賜騎士建武乃光武年號非孝文止郤千里馬无駕鼓車之說)不合用騏驥龍吟廻其
頭夾輔待所致(洙曰左傳夾輔周室黃曰漢文帝以千里金馬駕鼓車騏驥非駕鼓之用大才不宜出爲判)
(洙曰一作氏羌陬害安鄕郡河州理枹罕縣枹罕故羌侯邑枹音孚本枹鼓字也)此邦承平日剽劫
吏所羞(洙曰前漢地理志推剽掘冢師古曰推殺人而剽切之剽匹妙切急也)况乃胡未滅控
帶莽悠悠府中韋使君道足示懷柔(秦曰詩懷柔百神)令姪
才俊茂二美又何求受詞太白脚(洙曰太白山在武功縣南去長安三百里〇十)
(朋曰錄異記金星之精墜於終南號爲太白其精化爲白石狀如美玉常有紫氣覆之玄宗立玄元廟取其石琢爲像焉泰伯曰)
(地圖記曰太白山甚高上常積雪無草木半山有雲如瀑布則澍雨人常候驗如離畢焉故語曰南山瀑布不朝則暮)走
馬仇池頭(洙曰成州上禄縣有仇池也晉永嘉末爲氐羌丈茂所據太白山名〇歐陽曰三秦記曰仇池山上廣百)
(頃地平如砥其南北有山路東西懸絶百仞一夫守道萬夫莫向山勢自然有樓櫓却敵之狀上有崗阜泉源史記謂秦得百二之)
(固也〇馬曰南史武興國本仇池楊難當自立爲秦王本朝同州河池乃故地俯曰太白事見喜逹行在所猶太白注仇池事見)
(秦州雜詩萬古仇池穴讀記憶仇池注)古色沙土裂(洙曰色一作邑前書音義曰沙土曰漠即今磧也)
積隂霜雪稠(洙曰一作積雪隂雲稠)羌父豪猪靴羌兒青兕裘
(趙曰朱公招魂曰君王親發兮憚青兕大臨曰說文曰兕如野牛靑皮堅厚)吹角向月窟(洙曰顔延年歌)
(月毳來賓毳窟也月窟西極長楊賦西壓月窟〇泰伯曰樂錄曰蚩尤率魑魅與黃帝戰于涿鹿帝乃命吹角爲龍鳴以禦之其後)
(魏武北征烏丸越沙漠而軍士思歸於是減爲中鳴而声更悲矣胡角者本以應胡笳之声後漸用之)蒼山旌旆
愁鳥驚出死樹(趙曰吴平爲句章州門前忽生一株青桐樹上有歌謠之声平惡而斫之平隨軍北虜首)
(尾三年死樹歘自還立於故根上樹巔空中歌曰死樹今更青吴平尋當歸故公詩又曰君不見前者摧折桐百年死樹中琴瑟也)
龍怒拔老湫(鄭曰湫七由切洙曰郊祀志湫澗祠朝郍湫音子由反湫水在涇州界興雲雨土俗亢旱每)
(於此求之相傳云龍之所居也天下山川隈曲有之)古來無人境今代横戈矛(修可曰孫)
(興公遊天台山賦序云踐入无人之境蘇曰范蠡今日横戈簇矛相持之場皆古來无人之境)傷哉文儒
士憤激馳林丘中原正格闘(洙曰相抱而殺之曰格〇蘇曰宋玉見襄王曰方今強秦)
(恣横六邦鼎沸韓魏蜂起中原格闕不息願王駕御英雄練兵訓士待其不虞免其危削王善之趙曰格闘字祖出前漢而陳林)
(飲馬長城窟行云男兒寧當格闘死何能拂欝長城道)後會何緣由百年賦命定(定功)
(曰古詩人生不滿百)豈料沉與浮且復戀良友握手步道周(洙曰謝玄)
(暉桑榆隂道周〇魯曰詩有枤之杜生于道周釋文周曲也韓詩右也〇師曰道周即道邊也)論兵遠壑淨
亦可縱冥搜(洙曰天台賦序師曰冥搜即搜吟也)題詩得秀句(蘇曰陸士龍題詩對)
(南山日晚得秀句)扎翰時相投
送高司直尋封閬州
丹雀銜書來(洙曰文王之時赤雀銜書集于周社也)暮棲何鄕樹驊騮事
天子辛苦在道路(洙曰丹雀異也驊騮駿也言駿異処非其位〇趙曰尚書中候曰赤雀丹書入豊止)
(于昌前昌拜稽首受之舊注模稜所引非是驊騮事列子周穆王駕八駿之乘有曰右服驊騮此言高司直通籍事主故以丹雀之)
(於文王驊騮之於穆王比之)司直非冗官荒山甚無趣(洙曰司直華選也而在荒山此)
(所以无趣)借問泛舟人胡爲入雲霧與子姻婭間旣親亦
有故(洙曰姻婭猶言姻聮也詩瑣瑣姻婭非特親也又有故舊)萬里長江邊邂逅一相
遇(洙曰邂逅言不期而遇也)長卿消渴再公幹沉綿屢(洙曰長卿相如也病渴劉公幹)
(詩余嬰沉痼疾竄身清瘴濱趙曰公自言其病與相如公幹同)清談慰老夫開卷得佳
句時見文章士(蘇曰枚叔見司馬犬子遠寄詩喜而謂室家曰示意開卷得此佳句瓊瑰南金不足貴也)欣
然淡情素伏枕聞别離疇能忍漂寓良會苦短促
溪行水奔注熊羆咆空林(蘇曰古詩熊羆呼林寒言小人得志自肆之意也)游子
愼馳騖(鄭曰亡遇切)西謁巴中侯(洙曰閬爲巴中〇趙曰巴中侯則封閬州也官難險則高君之)
(不憚遠如此)艱險如跬步主人不世才先帝常特顧(洙曰主人巴中侯也)
拔爲天軍佐(洙曰天軍禁軍也〇趙曰必嘗佐禁旅之任)崇大王法度淮海生
清風南翁尚思慕(趙曰言淮海則必爲楊州等處官南公者南方之老人也)公宮造廣
厦木石乃無數(洙曰言幕府方須才也〇趙曰建廣厦於官府者也凡官府貴處謂之公宫左傳構其公宫舊)
(注謂幕府乃湏才不知此乃述封閬州事非指高使者也)初聞伐松栢猶卧天一柱(趙曰此言)
(廊廟之具矣非封閬州不足以當之神異經云崑崙有銅柱焉其高入天所謂天柱也)我瘦(洙曰一作病)書不
成(蘇曰郭贄久疾書不成欹傾倒側今月自讀亦不能識何况兒童搭耶)成字讀亦誤爲我問
故人勞心練征戍(洙曰此詩觀末章則閬州是房琯也趙曰故人指封閬州也〇師曰文王時丹雀)
(來歧岳驊騮穆王之駿二物皆王者瑞喻司直宜瑞聖世不宜在荒山也今入雲霧尋封閬州故云甚無趣姻婭連襟也非惟親戚)
(亦與甫有故甫病肺久卧故比之長卿公幹熊羆喻盗賊巴中侯即閬州半步曰跬巴蜀路險難行故云如跬步主人指巴中侯玄)
(宗常擢之爲禁軍副將持軍整肅故云崇大王法度南翁甫自稱以流滯於南州也公宫造廣厦言天子正再造王室人材雖多一)
(柱尚未用盖言房琯見貶閬州訓練征戍之兵故甫託司直以勞問之)
奉送魏六丈佑少府之交廣(鄭曰海南郡)
賢豪贊經綸功成空名垂子孫不振耀(洙曰一云子孫没不振)歷
代皆有之鄭公四葉孫(洙曰鄭公鄭公徵也)長大常苦飢(蘇曰安諒長大)
(常苦飢寒負薪拾黍未嘗不帶書暇即誦習後以三傳馳名)衆中見毛骨猶是麒麟兒
(洙曰見徐卿二子歌注〇趙曰嵆紹謂其友曰琅邪王毛骨非常殆非人臣之相寶誌見徐陵謂曰此兒天上石麒麟也)磊
落正觀事致君樸直詞(洙曰鄭公在正觀時多所獻替新史言犯顔正諫議者謂雖賁育不能過)
家聲蓋六合行色何其微(洙曰謂佑行色不稱家聲也之子孔子說盗跖歸遇柳下季曰今者)
(車馬有行色)遇我蒼梧隂(鄭曰舜葬處)忽驚會面稀議論有餘地
公侯來未遲(洙曰左傳公疾必復其始趙曰蒼梧桂州之地古詩主稱會面難莊子曰刃有餘地)虚
思黃金貴(洙曰一作遺)自笑青雲期(趙曰貴當作遺方在貧困之中故思以黃金饋之青)
(雲期言貴逹如在青雲之上自笑其期之遠也)長卿久病渴武帝元同時(洙曰蜀人)
(楊得意爲狗監侍上上讀子虚賦而善之曰朕獨不得與此人同時哉得意曰臣邑人司馬相如自言爲此賦上驚乃召問相如)
(趙曰此魏侑病而能文不如相如之遇也)季子黑貂弊得無妻嫂欺(洙曰蘇季子未)
(用黑貂裘弊又出遊數歲大困而歸兄弟嫂姝妻妾皆竊笑之〇趙曰季子蘇秦也借以比魏佑之有才而困厄也)尚爲
諸侯客獨屈州縣卑南遊炎海甸(趙曰言其爲少府也)浩蕩從
此辭(洙曰之交廣也)窮途仗神道(洙曰正也)世亂輕土宜(洙曰不可安於上也)
解帆歲云暮可與春風歸出入朱門家華屋刻蛟螭
玉食亞王者(洙曰供範惟辟玉食)樂張游子悲(趙曰以其爲客也)侍婢豔
傾城綃綺輕(洙曰一作煙)霧霏掌中琥珀鍾行酒雙逶
迤新歡繼明燭梁棟星辰飛兩情顧眄合珠碧贈於
斯(洙曰言交廣繁冨如斯也夢符曰右按博雅碧瓐玉也司馬相如子虚賦曰錫碧金銀〇趙曰言珠碧則交廣之所有)上
貴見肝膽下貴不相(洙曰一作見)疑心事披寫間氣酣逹(洙曰)
所爲錯揮鐡如意莫避珊瑚枝(洙曰石崇傳崇與王愷爭豪武帝每助愷嘗以珊瑚)
(樹賜之高二尺許枝柯扶疎世所罕比愷亦示崇崇便以鐵如意擊之應手而碎愷旣惋惜崇曰不足恨乃命左右悉取珊瑚樹高)
(三四尺者六七株)始兼(洙曰一作無)逸邁興終愼賓主儀(趙曰雖氣之豪邁而賓主)
(之儀不可不愼也)戎馬闇天宇嗚呼生别離(師曰自古賢者之後多不振魏徵封鄭公)
(而魏乃徵四葉孫困於飢寒昔徐陵見宝誌上人上人曰天上石麒麟六合天地四方也佑以少府之交廣故云行色何其微蒼梧)
(乃梧州會面稀言少相見也公侯來未遟言爲卿相未晚也虚思黃金貴言黃金不足羡也自笑青雲期以卑宦爲可哂也甫有渴)
(疾故自比相如相如雖遇武帝官亦不甚顯甫詩云甫也諸侯老賓客炎海即南海甸謂郊甸浩蕩遠貌輕土宜言避乱而輕去鄕)
(土也王者屑玉而食然侯門奢侈亞於王者足見綱紀乱矣逶迤匝貌交廣多珠翠儻與侯門投合必蒙珠翠之惠然人相知貴相)
(知心是以所爲無疑忌也雖珊瑚宝擊碎不吝况其它乎雖然負此逸興要在慎賓主之儀斯能全其交如甫之於嚴武不慎其儀)
(幾爲武所殺故甫以是戒之)
别張十三封建
嘗讀唐實錄國家草昧初(洙曰未治之初也)劉裴建首義龍見
尚躊躇(洙曰劉丈静裴寂文静大業爲晉陽令寂爲晉陽宫監時唐祖鎮太原二人察上有大志又見太宗器度非常乃與)
(决大計將發高祖不從丈静因裴寂開說又介寂交於太宗遂得進議也)秦王撥亂姿一劒揔兵
符(洙曰撥乱謂撥開其乱也漢書撥乱反正漢高祖曰提三尺劒取天下者朕也)汾晉爲豐沛(洙曰汾晉)
(唐公故鄕喻若漢祖之豐沛也)暴隋竟滌除宗臣則廟食(洙曰傼以蕭曹爲宗臣子美以)
(裴劉比蕭曹故曰宗臣廟食配享於廟也)後祀何疎蕪(趙曰以子孫之不顯逹也)彭城英雄
種宜膺將相圖爾惟外曾孫倜儻汗血駒(洙曰建封劉文静外孫也)
(汗血駒天馬種倜儻言其不羈之才)眼中萬少年用意盡﨑嶇(洙曰少年雖衆用意無若)
(建封者)相逢長沙亭(洙曰長沙潭州)乍問緒業餘(洙曰緒業世緒所業也)乃吾
故人子童丱聮居諸(趙曰詩日居月諸)揮手灑衰淚仰看八尺
軀内外名家流風神蕩江湖范雲堪結交(洙曰梁書范雲初與高祖)
(遇於齊境陵王子良邸又嘗接里閈高祖受禪雲嘗侍讌高祖謂臨川王宏等曰我與范尚書少親善申四海之敬今爲天下主此)
(禮旣革汝宜代我呼范爲兄二王下席拜與雲同車還尚書省時人榮之雲好節尚竒專趣人之急少時與領軍長史王駭善駭亡)
(於官舍貧無宅居雲乃迎喪還家躬營唅歛)嵆紹自不孤(洙曰嵇康與山儔結神交康臨誅謂其子紹曰山公)
(在汝不孤矣〇趙曰必如山濤而後孤爲可託)擇材征南幕(洙曰杜預爲征南將軍)湖落回
(乎以封建爲羽人其所望之深矣〇師曰實錄國史也初高祖鎮太原劉文静裴寂首建議勸帝舉大事帝猶未允頼秦王贊之遂)
(起兵故曰龍見尚躊躇昔漢高起於豐沛今高祖興于汾晉是以汾晉爲豐沛宗尊也漢以蕭何曹參爲宗臣今子美以劉裴比之)
(廟食謂配饗于廟後祀何疎蕪言子孫衰寂也彭城指劉文静建封乃文静之外孫爲人倜儻如汗血駒有千里之才八尺軀指建)
(封堂堂一人也時甫老大建封年少故云堪晚交甫得建封可以囑託其子故曰嵇紹自不孤然公宜大用今備幕府之佐如鯨魚)
(淹回於湖落也賈生慟言時危也樂毅書言帝猜疑諸將不能推誠任下也師老荒京師言兵久無功也舊兵復稅駕言建封罷權)
(還故里也管葛以比張惜乎時不見用譬之栝栢不以歲寒而變易也十洲記蓬萊山在碧海中當此時賢臣欲建功業如羽人之)
(掃碧海其事茫昧而難爲功耳)
别唐十五誡因寄禮部侍郎賈(鮑曰賈至本傳寶應初轉禮部侍郎)
九載一相逢百年能幾何(洙曰古詩百年能幾何會少别還多〇蘇曰隂騭百年相逢花朝月)
(夕高歌酣飲流宦南北能得幾何)復爲萬里别送子山之阿白鶴久同
林潜魚本同河未知棲集期(蒼舒曰右按文選謝靈運擬鄴中詩末塗幸休明棲集建)
(薄質〇蘇曰劉據送蕭𣢾曰與君衰老又作別未知後會棲集何地)衰老強高歌歌罷兩悽
惻(洙曰燕丹送荆軻入秦别於易水之上高漸離擊缶軻歌髮上衝冠士皆淚垂)六龍忽蹉跎(洙曰羲和)
(以六龍御日蹉跎言遲暮也師曰謂衰老也)相視髮皓白况難駐羲和(師曰謂日)
(月逝矣歲不我與)胡星墜燕地(鄭曰燕烏前切師曰旄頭星主胡云云謂禄山亂)漢將仍横
戈(師曰漢將即唐將唐承漢因謂之漢猶今承唐亦謂之唐朝)蕭條四海内人少豺虎
多(趙曰胡星墜言今歲上元元年史朝義弑其父思明也仍横戈言史朝義襲僞位復爲亂戰國策衛行人燭過免胄横戈而進)
少人愼莫投多虎信所過饑有易子食(洙曰宋子罕夜登子反床而告)
(病曰易子而食析骸而爨)獸猶畏虞羅(洙曰虞羅可避之物而獸猶畏之至於父子之親而不能相保則時可知)
(矣余曰古今詩話云梅聖俞愛杜詩蕭條九州内人少虎狼多少人愼莫投多虎信所過飢有易食子獸猶畏虞羅如此等句含)
(蓄深矣殆不可模倣)子負經濟才(蘇曰戴逵送王卞曰子負經濟之才幸遇明時胡爲把犂鉏老於嵓谷乎)
天門鬱嵯峩(趙曰晉石苞傳天門泰山之稱記云泰山盤道屈曲而上凡五十餘盤經小天門大天門又漢)
(官儀曰泰山東上七十里至天門所以稱嵯峩也)飄颻適東周(洙曰周平王東遷于洛故謂之東周)來
往若崩波南宮吾故人(洙曰南宫禮部也定功曰按天官書南宫朱鳥權衡太微三光之庭藩)
(臣將相執法郎位衆星咸在漢建尚書百官府名曰南宫蓋取象也蓋南宫猶南省非止稱禮部而巳趙曰南宫蓋指言賈侍郎)
(也故此篇末云云舊注以南宫爲禮部非也)白馬金盤陀雄筆映千古(蘇曰羲獻)
(筆畫雄勁映絶千古非羊欣軰比也〇師曰謂賈公大手筆也)見賢心靡他(洙曰詩之子矢靡他言見賢之)
(心出於誠一也)念子善師事歲寒守舊柯(洙曰歲寒然後知松栢之後凋以其不易柯葉)
(也蘇曰班及歲寒雪苦松栢不易舊柯雖艱險萬端君子不易節行矣〇師曰欲唐生無變節於賈公)爲吾謝
賈公病肺卧江沲(鄭曰徒河切師曰甫有脾疾不及與賈公會集徒𬗟想而巳託唐生以謝罪)
送韋諷上閬州錄事參軍
國步猶艱難(洙曰詩天步難難〇趙曰此篇憂國愛民之意切矣)兵革未衰息萬方
哀嗷嗷(洙曰民困于役而無許故哀嗷嗷〇修可曰鴻鴈詩哀鳴嗷嗷)十載供軍食(饒曰自天)
(寶十四年至寶應間凡十年)庶官務割剥不暇憂反側誅求何多門
(晁曰謂歛取非一端也)賢者貴爲德(洙曰哀一作尚載一作年一云賢俊愧爲力)韋生富春
秋(洙曰高五王傳皇帝春秋冨師古曰言年幼也比之於財方未匱竭故謂之冨)洞徹有清識操持
紀綱地喜見朱絲直(洙曰鮑昭白頭吟直如朱絲繩)當令豪奪吏(洙曰大吏)
(豪奪〇趙曰管子曰凡輕重散歛以時平凖故大賈冨家不得豪奪吾人也)自此無顔色必若救
瘡痍(何曰喻民困傷也)先應去蝥賊(鄭曰蟊莫交切洙曰詩去其螟&KR2888;及其蝥賊蘇曰吴)
(起善治田者先去蟊賊然後獲實善治國者先屏姦佞然後進賢覺範曰爾雅釋虫食心曰蝥何曰喻害民之吏)揮
淚臨大江高天意悽惻行行樹佳政(馬曰樹立也)慰我深相
憶(洙曰此詩欲韋抑暴斂也)
送率府程錄事還鄕
鄙夫行衰謝(洙曰鄙賤也自稱故曰鄙夫)抱病昏妄集常時往還人
記一不識十程侯晚相遇與語才傑立(洙曰徐稺角立傑出)薰然
耳目開頗覺聦明入千載得鮑叔末契有所及(洙曰管仲與鮑)
(叔爲友)意鍾(鄭曰一作中)老栢青義動脩蛇蟄(洙曰易龍蛇之蟄師曰言陳公辭官歸)
(鄕如龍蛇之蟄以藏身故其高義可以聳動於吾)若人可數見(洙曰謝靈運平生疑若人通蔽互相妨潘安仁)
(詩若人饒曰語君子哉若人尚德哉若人)慰我垂白泣(洙曰謝靈運戚戚感物態星星白髮垂〇趙曰杜欽)
(傳紀陽侯與欽子業書曰誠哀老姊垂白師古曰垂白者言白髮下垂也)告别無淹晷百憂復相
襲(見登高翻百憂注)内愧突不黔(洙曰文子曰墨子無黔突孔子無煖席揚雄曰孔席不煖墨突不黔巨炎反)
庶羞(洙曰一云明似)以賙給素絲挈長魚碧酒隨玉粒(蒼舒曰右按歷)
(城北有使君林魏正始中鄭公慤三伏之際率賓僚避暑于此取大蓮葉盛酒以簮刺葉令與大柄通屈莖輪囷如象鼻傳噏之)
(名碧筒酒又戰國策粒米如玉修可曰碧筒酒以蓮莖得名此言碧酒乃酒之色非碧筒也酒譜曰安期先生與神女會於圜丘)
(酣玄碧之酒)途窮見交態(洙曰阮籍詩途窮能無慟鄭當時一貧一富迺見交態蘇曰潘遜至漢中見姪英)
(曰今日窮途失適舉目添愁其世態交情可見楊朱之悲使然也)世梗悲路澁(洙曰潘正叔詩世故尚未夷崤)
(丞方險澁)東風吹春冰泱莽后土濕(洙曰謝玄暉晨光復泱漭月今東風解凍魚上冰宋)
(玉九辨皇天淫溢而秋霖后土何時兮得乾泱漭澹泞也〇師曰禄山反范陽在東故云東風吹春冰冰有兵革之象泱漭后土濕)
(言率土之民皆䧟於塗泥也)念君惜羽翮旣飽更思戢莫作翻雲鶻
聞呼向禽急
送孔巢父謝病歸遊江東兼呈李白(洙曰按唐書孔巢父)
(冀州人字弱翁早勤文史少與韓凖李白張叔明陶沔隱於徂萊山時號竹溪六逸永王璘赴江淮聞其賢以)
(從事辟之巢父察其必敗側身潜遁由是知名後爲潭州刺史湖南觀察使未行曾德宗幸奉天遷給事中御)
(史大夫興元元年使李懷光於河中巢父遇害)
巢父掉頭不肯住東將入海隨煙霧(洙曰不肯住謂謝病歸江東也莊子)
(在宥篇鴻蒙拊髀爵躍掉頭曰吾弗知也趙曰掉頭者於事不可之狀莊子鴻濛掉頭曰吾不知也東將入海則如擊磬襄入于)
(海之海入耳舊注引此東入于海却是水也)詩卷長留天地間(蘇曰吴璿投劉楨詩楨曰斈海)
(深淵非璿敢量將此卷長留天地間後知音者賞之)釣竿欲拂珊瑚樹(洙曰一云三株樹西都雜)
(記積草也中有珊瑚樹高一丈二尺一本三柯上有四百六十二條是南越王趙他所献號爲烽火樹至夜光景常欲然世說王愷)
(常以一珊瑚高二尺許枝柯扶疎以示石崇崇以鐡如意擊碎乃令取珊瑚樹高三尺條幹絶世者六七示愷南州志曰珊瑚出大)
(秦國海中生海底石上〇趙曰珊瑚樹生海底石上見晉書大秦國事以其在海底故以拂言之也言巢父歸江東之後遂可入海)
(有此興也)深山大澤龍蛇遠(洙曰㐮二十年傳叔向之母妬叔虎之母美而不使有子謂其子曰深山)
(大澤實生龍蛇彼美吾懼其生龍蛇以禍女注龍蛇喻竒怪言非常之地多生非常之物)春寒野隂風景
暮(洙曰一云花繁草青春日暮〇趙曰顔延年贈王太常詩庭昏見野隂)蓬萊織女回雲車(洙曰)
(陸士衡牽牛西北四織女東南顧彦輔曰蓬萊三山名小雅跂彼織女終日七㐮陶隱居真誥朱關内真以雲車虚轅相適沈約)
(遊仙詩雲車委輕霰)指點虚無引歸路(定功曰曹子建虚無求列仙〇余曰按原叔彦輔師等本並云虚無)
(是征路彦輔曰相如大人賦乘虚無而上假)自是君身有仙骨(蘇曰栖嵓老人見孫登曰君非世俗)
(人身有伸仙玉骨〇趙曰以巢父常隱於徂徠則仙風道骨矣神仙傳有神謂黑翟曰子有仙骨也〇彦輔曰神仙傳嚴青居貧忽)
(有人以一卷素書與青曰汝有仙骨應得長生)世人那得知其故惜君只欲苦死
留富貴何如草頭露(洙曰一云我欲苦留君冨貴何如草頭易晞露古詩薤上朝露何易晞詩湛湛)
(露斯在彼豐草〇趙曰巢父旣謝病而歸則爲輕冨貴矣孰能留之惜之者雖苦死相留豈知冨貴如草露之易滅哉〇彦輔曰李)
(嶠詩曰冨貴榮華能幾時陸機歎逝賦曰草無朝而遺露李善曰露之在草無一朝而有餘喻人之居世無一時而能故蘇武傳曰)
(人生如朝露〇師曰巢父與李白友善李白時在江東巢父欲尋之問斈神仙之術遂以病辭朝廷游江東故云掉頭不肯住東將)
(入海隨煙霧珊瑚似琉璃有五色青者可入藥爲上生海底漁人常以網掛得之巢父亦善屬文吟詩有文集行世號徂徠集今游)
(江東以魚釣爲樂故釣竿欲拂珊瑚樹惟餘詩集留人間與天地相爲長久而已昔叔向之母曰深山大澤實生龍蛇彼叔虎之母)
(美恐生龍蛇以禍其族巢父棄絶房色頥養精氣故云深山大澤龍蛇遠風景暮謂晚春時此叙執别之時虚無謂神仙之境樓臺)
(殿閣皆變化而成巢父此行蓬萊仙人与織女各回轉雲車以迎之必將指點於神仙之境盖以素有仙骨何患功不成乎征路即)
(所往之路也草頭露言不久日出即乾人生冨貴不能長享譬如草頭之露朝廷重惜巢父名節諸公欲久留之柰巢父輕視冨貴)
(如草頭露是以謝病告歸也)蔡侯静者意有餘清夜置酒臨前除(洙曰)
(陸士衡擬古詩閑夜命&KR0794;友置酒迎風館江丈通詩置酒坐飛閣逍遥臨華池曹子建詩清夜遊西園除階除也〇彦輔曰魏文詩)
(清夜延賓客漢書云置酒高會又江淹詩曰置酒坐飛閣)罷琴惆悵月照席幾歲寄我
空中書(彦輔曰空書中未詳或曰蓋鴈書耳應瑒詩云鴈鳴雲中王褒亦曰豈若雲中鴈秋時塞外歸梁簡文鴈詩相)
(思不得反且寄別書歸虞世南詩爲有傳書意聮翩入上林則杜意殆謂是欤)南尋禹穴見李白(洙曰)
(一云若逢李白騎鯨魚太史公自序司馬迁年二十南遊江淮上會稽探禹穴張宴曰禹廵狩至會稽而崩因葬焉上有孔穴或云)
(禹入此穴江淹詩幸遊建德鄕觀竒經禹穴修可曰御覧載括略曰會稽山有一石委曲黃帝所藏書於此禹得之又吴越春秋)
(禹藏之所謂之禹穴也趙曰禹穴在會稽山上史記曰太史公登會稽探禹穴白時在會稽矣乃巢父欲入海之路也又注云若)
(逢李白騎鯨魚蓋賀知章以白爲謫仙人其與巢父皆有斈仙之質則可以騎鯨矣揚雄羽獵賦乘鉅鱗騎鯨魚注鯨大魚也彦)
(輔曰時白遊會稽故其詩會稽無賀老却掉酒船回)道甫問信今何如(洙曰一云深山大澤龍蛇遠華)
(繁草青風景暮仙人玉女回雲車指點虚無引歸路若逢李白騎鯨魚道甫問信今何如揚雄羽獵賦乘鉅鱗騎鯨魚一本作云巢)
(父掉頭不肯住東將入海隨煙霧書卷長携天地間釣竿欲拂珊瑚樹我擬把𬒮苦留君冨貴何如草頭露深山大澤龍蛇遠花繁)
(草青風景暮仙人玉女回雲車指點虚無引歸路若逢李白騎鯨魚道甫問信今何如師曰静乃蔡侯名意有餘謂懃意有餘也)
(除庭除也空中書謂鴈傳書琴中有別鶴操蔡侯罷琴惆悵盖惜别也因謂巢父此别幾年得有書相逹禹葬于會稽上有孔穴因)
(名禹穴今巢父遊江東尋見李白煩道甫問其安否此致意之辭禹治水至此會計其人功多寡之數因號其山曰會稽或云穴即)
(壙穴禹所葬之墓穴在此山故云禹穴說者謂上有孔穴禹入此穴而化其說謬矣)
贈李十五丈别
峽人鳥獸居其室附層巔(洙曰魏都賦嵓崗淵潭帳蠻隔夷瓊危之覈也蠻陬夷落度導)
(而通者鳥獸之氓也)下臨不測江中有萬里船多病紛倚薄(趙曰謝霊)
(運拙疾相倚薄)少留改歲年絶域誰慰懷開顔喜名賢孤陋
忝末親等級敢比肩人生意頗(洙曰一作氣)合相與襟袂
連一日兩遣僕三日一共筵揚論展寸心壯筆過飛
泉(修可曰曹子建作王仲宣詩曰發言可詠下筆成篇文若春華思若湧泉又李廣利拔刃刺山飛泉湧出壯筆過飛泉言其快)
(利也)玄成美價存(洙曰韋賢四子少子玄成復以明經歷位至丞相故鄒魯諺曰遺子黃金滿籝不如教子)
(一經)子山舊業傳(洙曰東信字子山父肩吾爲梁太子中庶子掌書記徐陵及信並爲抄撰斈士信父子在)
(東宫出入禁闥文並綺麗世號徐庾體)不聞八尺軀常受衆目憐且爲苦
辛行蓋被生事牽北廻白帝棹南入黔陽天(鄭曰黔陽屬武陽郡)
(今辰州三亭縣而黔陽故城即漢故事縣)汧公制方隅(鄭曰汧輕煙切〇洙曰汧李之所封定功曰汧公李勉)
(也按舊史上元初爲梁之刺史山南道防禦使李十五丈在峽中往謁之故公作詩以别之以李之所封也)迥出諸
侯先封内如太古時危獨蕭然淸高金莖露(洙曰一作金掌)
(露)正直朱絲絃(洙曰西都賦抗仙掌以承露擢雙立之金莖軼埃&KR2979;之混濁鮮顥氣之清英鮑明遠詩清如玉)
(壷冰直如朱絲䋲黨錮傳直如絃死道邊)昔在堯四岳今之黃穎川(洙曰四岳分掌四岳)
(之諸侯黃霸爲穎川太守有治狀此皆美李汧公也)于邁恨不同所思無由宣(洙曰所行不同故所)
(思難宣也)山深水增波解榻秋露懸客遊雖云久亦思月
再圓(師曰李丈待甫正當秋月甫以客遊旣久爲辝主人更要月再圓言挽留之誠意也)晨集風渚亭
(師白謂李丈餞别也)醉操雲嶠篇(鄭曰操七到反〇蘇曰徐陵醉中作白雲出渚嶠篇明日酒醒讀之自驚)
(以爲神助陳統見而心降〇師曰此句謂送之以詩也)丈夫貴知已(趙曰史記士伸於知己而屈於不知)歡
罷念歸旋(師曰謂酒罷將歸念念不忘盖惜別之意也)
贈别賀蘭銛(鄭曰思廉切)
黃雀飽野粟羣飛動荆榛(趙曰此比時人之蹇淺也)今吾抱何恨寂
寞向時人(趙曰此傷賀蘭而問之)老驥倦驤首(洙曰騏驥逢伯樂之知&KR0750;首長鳴〇趙曰)
(暗使戰國策汗明見春申君曰夫驥之齒至矣服塩車而上太行漉汗灑地白汗交流而不能上伯樂遭之下車攀而哭之解紵衣)
(以幕之驥於是俛而噴仰而鳴聲造於天仰見伯樂之知己也今云倦則以無伯樂而倦也)蒼鷹愁易馴
(趙曰權翼慕容垂由鷹飢則附人飽則高飛今云愁則以苟於食養而愁)高賢世未識固合嬰飢
貧國步初返正(洙曰時初復京師)乾坤尚風塵(洙曰史思明猶鴟張河朔)悲歌
鬢髮白遠赴湘吴春我戀岷下芋君思千里蓴生離
與死别自古鼻酸辛(洙曰岷山之下沃懋下有踆鴟至死不飢師古曰踆鴟羊也千里蓴羹未下塩)
(䜴楚詞悲於生别離高唐賦孤子寡婦寒心酸鼻〇師曰黃雀物之微者一饱之外則無所求蒼鷹飢則隨人飽則揚去馴狎也甫)
(自喻如老驥倦舉首以求人知賀蘭如飢鷹側翅隨人故云易馴自古賢士君不見知未免嬰累乎飢貧何獨賀蘭乎國步初反正)
(謂肅宗收復京師乾坤尚風塵謂史思明尚吞噬相衛悲歌鬢髮白爲國家憂也遠赴湘吴春謂甫移居䕫州旣而下峽適荆吴岷)
(山蜀中之山地産芋魁可以充糧凶年不能飢甫旣去蜀故戀岷山之芋吴地出蓴菜鱸魚昔張翰吴人也在洛守官忽思蓴菜遂)
(去官而歸賀蘭在蜀故思吴中之蓴舉其物則思其人相思故也)
别董頲(鄭曰他預切)
窮冬急風水逆浪開帆難士子甘旨闕不知道里寒
(洙曰急於養父母故不知道里寒)有求彼樂土(洙曰詩適彼樂土)南適小長安(趙曰)
(光武紀注曰小長安故城在今鄧州公今詩言逆浪開帆若在潭州言之逆浪則往衡州而南矣)别我舟檝去
覺君衣裳單素聞趙公節兼盡賓主歡已結門廬望
無令霜雪殘(趙曰趙公必知鄧州也董以甘旨之闕離母而往鄧故用母主事齊王孫賈之母謂賈曰汝朝出而)
(晚來則吾倚門而望無令霜雪殘則囑其早歸也)老夫䌫亦解(鄭曰䌫盧瞰切〇蘇曰山濤帖曰子幾日)
(掛席東下老夫得風亦解䌫矣乍别宜㥀重)脫粟朝未餐(洙曰脫粟言脫其榖而已未至於精細也〇夢符曰)
(右按前漢公孫洪傳洪食一肉脫粟飯顔師古曰才脫粟而已不精鑿也)飄蕩兵甲際幾時懷
抱寬(蘇曰王逸少曰懷祖不來寒食俯至天氣晴明不見容貌使吾幾時寬此懷抱〇蘇曰閤下有此帖)漢陽
頗寧静(洙曰漢陽軍也在岳陽〇鄭曰漢水之陽也)峴首試考槃(鄭曰峴胡典切山名在㐮)
(陽縣東十里〇洙曰詩考槃在澗峴首山也〇趙曰峴首在㐮州與鄧州相近公因董君之往鄧故語及之)當念著
白帽采薇青雲端(洙曰管寧不應州郡之辟常着白帽〇趙曰公嘗使云白帽應須似管寧考之本傳)
(云常着皂帽而杜佑通典作白帽豈今國志誤耶采薇則四皓之事也〇師曰孝子薦其甘旨董以甘旨有闕急於奉親故不知道)
(里之寒小長安乃成都也明皇幸蜀後改爲西京故云小長安或曰胤陽縣有小長安故城在今鄧州南陽郡西趙公守此故董適)
(此以謁之巳結門廬望言親老倚門望之也漢陽軍在岳陽甫以此地寕静欲寄居之故云試考槃考槃成其樂也峴首山名昔管)
(寕不應辟命嘗著白帽甫欲效之)
分門集註杜工部詩卷第二十
