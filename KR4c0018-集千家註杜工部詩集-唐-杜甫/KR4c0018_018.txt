分門集註杜工部詩卷之十八
簡寄中
律詩十三首
秋日夔府詠懷奉寄鄭監(審)李賓客(之芳)一
百韻
絶塞烏蠻北(洙曰雋州以西有蛮號烏白)孤城白帝邊(洙曰公孫述更魚復縣爲白帝)
(城)飄零仍百里(蘇曰吴靖爲長沙令一日自嘆曰讀五車書辛勤十年不得綴鴛鴦班髮白蹤跡飄零尚爲百)
(里陶元亮復何人邪〇趙曰公自入中原入蜀又自蜀南下可謂飄零矣以病住雲安今又移居於䕫故云仍百里)消渴
巳三年(洙曰司馬相如有消渴病)雄劒鳴開匣(洙曰雷煥得双劒於鄷城劒有雌雄)群書
滿繫船(洙曰一云所向皆窮轍餘生且繫船)亂離心不展(洙曰詩亂離莫矣不展謂憂心如結)
(也〇趙曰選詩所麻心莫展)衰謝日蕭然(洙曰名迹消泯也)筋力妻孥問(洙曰)
(一作斍)菁華歲月遷(洙曰陶徵士誄菁華隱没芳流渴絶注菁華猶矣華也)登臨多
物色陶冶頼詩篇(洙曰登高臨遠多有景物所以象其變態者有詩以陶成之𡭗陶如陶者之&KR1256;埴冶)
(如工冶之鎔鑄〇夢符曰晉梁鍾嶸詩評曰阮嗣宗詩其源出于小雅无彫蟲之功而懷詠之作可以陶性靈發幽思〇趙曰顔氏)
(家訓言文章曰陶冶性靈從容諷諫)峽束滄江起巖排石樹圓(趙曰善本作古字舊作石)
(樹非)拂雲霾楚氣(鄭曰霾謨皆切風雨土〇泰伯曰此句謂霧瘴之氣拂雲天也)潮海蹴吴
天(趙曰言江流朝宗于海其勢蹴踏吴國之天也)煑井爲鹽速(洙曰蜀都賦曰濱以塩池注塩巴東北新井縣)
(水出也如涌泉可煑以爲塩)燒畬度地偏(鄭曰畬詩遮切度逹各切洙曰峽土瘠確暖氣晚逹故民燒)
(地而耕謂之火耕亦謂之畬田)有時驚疊嶂(洙曰沈休文詩山嶂遠重疊任彦升詩疊嶂易成響)何
處覓平川(洙曰峽中无川也)鸂䳵雙雙舞獼猴壘壘懸(洙曰壘壘)
(重疊貌修可曰孟陽七哀歌北芒何疊疊)碧蘿長似帶錦石小如錢(蘇曰黃牛峽出)
(錦石圓如錢上有五綵花紋隋煬帝時張异來獻帝號曰春池叢玉近世詩云錦石來巫峽春地開玉叢)春草何
曾歇(洙曰謝靈運詩芳草亦未歇)寒花亦可憐(洙曰張景陽詩寒花發黃彩〇師曰夔地煖春)
(草寒花四時不断故云云)獵人吹戍火(趙曰謂之戍火則有屯戍在白帝城也獵人至其上)野店引
山泉(洙曰峽民依山而居故鮮水常以竹引山泉而食師曰自峽束滄江起至野店引山泉皆述䕫風景也)喚
起搔頭急(洙曰西京雜記武帝過李夫人就取玉簮搔頭自此後宫搔頭皆用玉價倍貴觀此詩搔頭乃抓頭也何)
(遜云金粟裹搔頭趙曰言寢睡之中被人喚起頭方煩痒以簮搔頭不停手而頗急公自注何遜云金粟裹搔頭以見搔頭字所)
(出師曰喚起鳥也晨鳴之鳥喚人睡起因以得名前輩詩云喚起䆫全曙催歸日未西東坡謂喚起催歸二鳥名古人用事後世)
(不知多作虚字解釋其失前賢之旨遠矣)扶行幾屐穿(洙曰阮孚字遥集性好屐客有詣孚正見自蠟屐因)
(自嘆曰未幾一生能着幾緉屐神色自閑暢趙曰言旣睡起爲人所扶而行凡穿破幾屐則其行往来之頻矣公自著云諸阮云)
(一生能着幾屐以見幾屐字所出也師曰扶行杖也扶行遍歷故屐齒穿)兩京猶薄産四海絶
隨肩(洙曰公有田在韋杜絶隨肩言无故舊也)幕府初交辟(洙曰蔡邕薦邊讓於何進曰幕府初)
(開博選清英班固傳幕府新開廣延群英)郎官幸備員(洙曰公爲郎俻員猶俻數言不事事〇趙曰嚴)
(武東西川爲節使辟公爲參謀故云交辟時公爲尚書工部員外郎備員公自謂也)瓜時猶旅寓(洙曰莊八)
(年斉侯使連稱管至父戍葵丘瓜時而往曰及瓜而代期戍公問不至請代不許故謀而作亂)萍泛若夤緣
(洙曰謝靈運詩蘋萍泛沉深)藥餌虚狼籍(洙曰謝靈運詩薬餌情所止衰疾忽在斯陸賈名声籍甚注言)
(狼籍甚盛)秋風洒静便(趙曰便平声謝靈運詩還得静者便)開襟驅瘴癘(洙曰峽多)
(嵐瘴氣候蒸&KR0668;故多瘴癘憂愁鬱結者易為所困故開襟以驅之趙曰王仲宣登楼賦向北風而開襟)明目掃雲
煙(洙曰掃一作拂史明目張膽延年詩城闕生雲煙〇蘇曰魯粛雲煙掃尽明目望遠)高宴諸侯禮(趙曰)
(赴藩侯之宴會而感傷所聞之曲也諸侯謂唐之藩鎮)佳人上客前(洙曰古詩主人爱上客)哀筝
傷老大(洙曰魏文帝書哀箏順耳)華屋豔神仙(洙曰曹子建箜篌引空存華屋処落落歸)
(丘山謝靈運華屋非蓬居古詩金屋羅神仙)南内開元曲(鄭曰明皇所在)常時弟子
傳法歌聲變轉滿坐涕潺湲(洙曰都督栢中丞筵開梨園弟子李仙奴歌明皇雜錄云)
(天宝中上命宫中女子數百人爲梨園弟子皆居宜春北院上素曉音律時有馬仙期李龜年賀懷忠皆洞知律度安禄山自范陽)
(入覲亦獻白玉簫管數百事皆陳於梨園自是音響殆不類人間其後李龜年流廢江南每遇良晨勝景爲人歌闋座上聞之者莫)
(不掩泣而罷酒有梨園法曲及霓裳曲至今尚有)弔影夔州僻(洙曰言獨客䕫州旁无親舊惟与影相弔而巳)
(李令伯陳情表焭焭孑立形影相弔)回腸杜曲煎(洙曰宋玉高居賦口感心動且回腸氣司馬迁書腸一日)
(而九回趙曰公在長安家于杜曲故懷杜曲而回腸煎熬也)即今龍廐水莫帶犬戎羶
(洙曰犬戎吐蕃是也謂䧟京師趙曰兩京龍廐門苑馬門也謂水流苑門内此公自注也公不知中原消息故深憂之以今龍廐)
(門邊之水莫也為犬戎所羶汚乎)耿賈扶王室(洙曰耿賈後漢二十八將耿弇賈復也論曰賈耿之洪烈)
(又翼扶王運)蕭曹供御筵(洙曰䔥曹之功尊拱王室〇趙曰旣憂吐蕃之羶汚又思廟堂大臣有耿賈䔥)
(曹焉可以伐叛而息兵矣)乘威滅蜂蠆(洙曰左傳公卑邾不設俻而禦之臧文仲曰君其无謂邾小蠭蠆有)
(毒而况國乎)戮力效鷹鸇(洙曰左傳季文子使太史克對曰先大夫臧文仲教行父事君之禮行父奉以)
(周旋弗敢失墜曰見有礼於其君者事之如孝子之養父母也見无礼於其君者誅之如鷹鸇之逐鳥雀又子産問然明爲政對曰)
(見不仁者誅之如鷹鸇之逐鳥雀也)舊物森猶在(洙曰哀元年傳祀夏配天不失舊物)凶徒惡
未悛(洙曰左傳子家亦无悛志注悛改寤悛且緣切止也)國須行戰伐人憶止戈
鋋(洙曰言人厭兵革也光武紀道未方古亦止戈之武焉東都賦戈鋋彗雲注矛矟也)奴僕何知禮恩
榮錯與權(洙曰衛青傳青曰人奴之生得无笞罵即足矣公孫洪傳贊曰衛青奮於奴僕言以恩而假奴僕以權任)
(人之失也蘇曰公孫邈叱衛青曰𡭗奴僕庸夫也焉知礼義青神色頓挫〇趙曰言武夫悍卒有立功而蒙寵者然公此句无所)
(畏惮言亦痛悼其弊出於中誠也)胡星一彗孛(洙曰前漢天文志昴曰旄頭胡星也張晏曰彗所以除舊)
(布新也孛氣似彗也〇趙曰旄頭胡星也星妖所纏謂之彗亦謂之孛師曰胡星指安史之亂)黔首遂拘攣
(洙曰秦本紀更民曰黔應劭曰黔亦黎黑也鄒陽傳以其能越挛拘之語漢曹褒傳療拘挛難与圖始生拘挛猶拘束也潘安征西)
(賦陋吾久之拘挛)哀痛絲綸切(洙曰前漢西域傳贊武帝末年遂弁輪臺之地而下哀痛詔礼緇衣子曰王言)
(如絲其出如綸)煩苛法令蠲(洙曰前漢書云高祖約法三章蠲除煩苛)業成陳始王(洙曰)
(詩七月陳王業也言因時而變陳王業之艱難以警時君也〇歐曰言粛宗成中興之業)兆喜出于畋(洙曰)
(斉世家太公望吕尚以漁釣奸周西伯將出獵卜之曰所獲非熊非驪非虎非羆所獲覇王之輔於是西伯獵果遇太公望於渭陽)
(載与俱歸立爲師)宫禁經綸密台階翊戴全(洙曰梁竦傳宮省事密莫有知者台階事)
(見建都詩注)熊羆載吕望鴻鴈美周宣(洙曰美其能勞來旋定安集)側聽
中興主(洙曰烝民宣王任賢使能周室中興焉顯宗紀先帝受命中興側聽諦聽也)長吟不世賢
(洙曰王吉云欲治之主不世出師古曰言有遇之不常出也杜延年蒯通傳並云略不世出曹子建曰不世之賢〇趙曰言王室中)
(興本乎得賢而鄭李乃所謂賢者故吟詠而思之選有永嘨長吟也)音徽一柱數(洙曰梁劉孝綽江津寄劉)
(之徽詩經過一柱觀出入三休臺)道里下牢千(洙曰下牢關在巫峽之南趙曰公自注鄭在江陵李在)
(夷陵一柱觀在荆州渚宮故事宋臨川王於羅公淵上立觀甚大而唯一柱所以言江陵也下牢關在峽州所以言夷陵也數通音)
(問故言數相去千里故云千也師曰一杜觀上牢下牢皆在夔峽音徽一柱數言得李鄭音書之頻數也道里下牢千言鄭在江)
(陵李在夷陵与子美相距凢千里時不絶音問也)鄭李光時論文章並我先隂何
尚淸省(梅曰言其文清新而警省於人)沈宋歘聮翩(洙曰隂何沈宋皆能文者並見上注趙)
(曰以四子比鄭李也隂則隂鏗何則何遜沈則沈佺期宋則宋之問隂何前代而二公比之彼尚清省未爲冨豔沈宋近代歘然追)
(逐与之相䏈翻也梅曰聮翻文疾速也)律比崑崙竹(洙曰前漢律歷志黃帝使伶倫去大夏之西崑崙之)
(隂取竹之嶰谷断兩節間而吹之以爲黃鍾之宫)音知燥濕絃(洙曰伯牙弹琴意在山子期曰巍巍乎志在水)
(子期曰蕩蕩乎子期死伯牙遂絶絃〇修可曰按劉孝標廣絶交論曰抚絃徽音未逹燥&KR0668;變響張羅沮澤不睹鴻鴈高飛又按韓)
(詩外傳趙王曰夫時有燥&KR0668;絃有緩急徽指推移不可記也使者曰臣詩借此以譬之故公有燥&KR0668;之句)風流俱善
價(洙曰王衍楽廣宅心事外見重於時天下言風流者惟王楽爲首見晉書)愜當久忘筌(趙曰上四句以言三)
(公之文章也文賦誇目者尚奢愜心者貴當王弼明象曰猶筌者所以在魚得魚而忘筌也)置驛常如此
(洙曰鄭當時孝景時爲太子舍人每五日洗沐常置驛馬長安諸郊請謝賓客夜以継日至明旦常恐不徧師古曰此謂長安城外)
(四面之郊耳邑外謂之郊)登龍蓋有焉(洙曰李膺獨持風裁以声名自高士有被延接者名爲登龍門〇趙曰上)
(句以言鄭監之好客下句以言李賓客之待士)雖云隔禮數(洙曰名位不同礼亦異數隔猶不同也〇趙曰公自)
(謙以謂与之位貌隔也)不敢墜周旋(洙曰左傳奉以周旋不敢失墜)高視收人表(洙曰)
(曹子建与楊德祖書曰足下高視於上京楊德祖荅牋云自周章於省覧何遑高視哉更信贊高視當世〇趙曰任彦昇撰王文憲)
(集序曰經師人表)虚心味道玄(洙曰老子云虚其心又玄之又玄)馬來皆汗血(洙曰)
(見馬詩注)鶴唳必靑田(洙曰永嘉記靑田有双白鶴年年生子長便去鮑明遠詩獨鶴方朝淚趙曰以馬)
(比二公則皆汗血以鶴比二公則必青田汗血馬詳見上注)羽翼商山起(洙曰見收京詩注趙曰以言)
(李賓客者太子官也故用四皓事)蓬萊漢閣連(洙曰西都賦脩塗飛閣自未央而連桂宮又云瀛州方壷)
(蓬萊皆起于中央〇趙曰以言鄭監乃祕書監也故用蓬萊字後漢書曰斈者稱東觀爲老氏藏室道家蓬萊山唐祕書監掌圖書)
(秘記即漢之東觀也)管寧紗帽淨(洙曰見嚴中丞杜駕見過詩注)江令錦袍鮮(洙曰)
(陳書江揔爲尚書令能属文於五言七言尤善然傷於浮豔故爲後主所幸多有側篇好事者相傳諷翫于今不絶日与後主遊宴)
(後亭共陳暄等十餘人當時謂之狎客趙曰江㹅傳不載錦袍事其文集自有山水納袍賦其序云皇儲監國餘辰勞謙終宴有)
(令以納袍降賜何以奉揚恩德)東郡時題壁(蘇曰南史柳惲詩云亭皐木葉下壠首秋雲飛琅琊王融見而)
(歎賞因題東壁惲于粉切)南湖日扣舷(洙曰舷船唇也扣擊也郭璞江賦云詠採菱以扣舷選賦鳴榔叩舷說文)
(曰根高木也以長木叩舷爲声以驚魚使入網之中〇趙曰此專言鄭也有寄鄭監湖亭三首又有過鄭湖亭泛舟又有重泛鄭監)
(前湖是也〇鄭曰南湖在夷陵扣丘候切舷胡田切船舷也)遠遊臨絶境(洙曰遠遊履名洛神賦云踐遠)
(遊之文履古詩云足下双遠遊)佳句染華牋(洙曰華牋蜀牋也趙曰世說孫㒷作天台賦以示范榮期每)
(至佳句則曰是我軰語)每欲孤飛去(洙曰謝玄暉雪賦瞻雲鴈之孤飛〇趙曰此巳下言二公之遊賞欲往從)
(之不得且起故鄕之念江揔南楼詩不及孤飛鴈)徒爲百慮牽(洙曰江淹詩抚枕懷百慮又去歲暮百慮)
(交)生涯巳寥落(洙曰生涯言巳之生計也寥落无成也)國步尚迍邅(洙曰尚一)
(作乃一作巧柔桑詩國步斯頻國步蔑資易迍卦六二迍如邅如難行不進之皃)衾枕成蕪没范塘
作棄捐(洙曰國乱離故寢処宴安之地皆芜没而弃捐也蘇曰江揔池塘荒廢筆硯弃捐𡭗來欲謝人事抱一守真)
(趙口公自注云平生多病卜築遣懷因乨離故寢食宴安之地皆芜没弃捐也)别離憂怛怛(鄚曰當割)
(切洙曰怛怛傷慘不足皃)伏臘涕漣漣(洙曰臘夏曰嘉平殷曰清祀周曰大蜡漢改為臘伏臘人所以)
(祭祀也公在殷鄕故於伏臘多有所感史記秦德公始為伏〇師曰曆忌釋曰伏者何也金氣伏藏之日也一時代謝皆以相生立)
(春木伐水水生木立夏火伐木木生火立冬水伐金金生水立秋金伐火金畏火故至庚日必伏庚者金也隂陽書言從夏至第三)
(秋燕言欲歸而未得𡭗仲長統云人事可遣何爲促局)䔥疎聽晚蟬(洙曰宋玉九辨而翩翩其辝歸兮蟬)
(寂寞而无声〇蘇曰張翮渭南詩云䔥索渭南客馬上聞晚蝉撩我故鄕思攪我心懸懸〇趙曰謝靈運蕭疎野趣生)雕
蟲蒙記憶(洙曰揚子曰童子雕蟲篆刻俄而曰壯夫不爲也蘇曰王武子遠蒙雕蟲知君子記憶)烹鯉
問沉綿(洙曰古楽府詞呼兒烹鯉魚中有尺素書〇趙曰言二公記憶其能賦詩故致尺書以問其病體也沉綿者若)
(久病之謂也)卜羡君平杖(洙曰嚴君平卜筮於成都市以爲卜筮者賤業而可以惠衆人有邪惡非正之)
(問則依蓍龜爲言利害各因勢道之以善從吾言者巳過半矣裁日閱數人得百錢足自養則閉肆下簾而授老子阮修宣子常步)
(以百錢掛杖頭至酒店便獨酣暢家无儋石之儲也)偷存子敬氊(洙曰見舊物森猶在注)囊虚
把釵釧米盡拆花鈿(趙曰言皆賣易之也)甘子隂凉葉茅齋八九
椽陣圖沙北岸(洙曰桓温傳初諸葛亮造八陣圖於魚復平沙之上壘石爲八行行相去二丈温見之謂)
(之常山蛇勢也文武皆莫能識之)市曁瀼西巔(洙曰公自往市曁夔人語也工水横通山谷処方人故謂)
(之瀼也)羈絆心嘗折(洙曰江淹別賦心折骨驚)棲遲病即痊(趙曰每爲事物羈絆故其)
(心嘗折今得棲遲可以養而痊也)紫收岷嶺芋(洙曰一云紫秧岷下芋前漢貨殖傳蜀卓氏曰吾聞岷山)
(之下沃壄千里下有蹲䲭至死不飢師古曰踆鴟謂芋也其根可食以充粮故無飢年華陽國志曰汶山郡都安縣大芋如蹲䲭)
(也趙曰從此巳下紀懹西草堂所自也)白種陸家蓮(洙曰家一作池)色好梨勝頰穰
多栗過拳(洙曰蜀都賦紫梨津潤樼栗鏬發)勑厨唯一味(蘇曰段干木見客供苞唯笋羹)
(瀹笋干木曰家貧山居唯此一味客曰清竒雅味趙曰王羲之傳有一味之甘割而分之)求飽或三鱣
(洙曰楊震傳冠雀銜三鱣魚飛集講堂前注鱣似蛇一音善)兒去看魚笱(洙曰一云俗異隣蛟室詩敝笱)
(在梁也蘇曰孫林終日溪上守漁笱獨坐吟嘯自得其忘形若此人皆愛之)人來坐馬韉(洙曰一云朋來坐馬)
(韀晉王尼初爲護軍府軍士胡母輔之等齎羊酒詣護軍門入遂坐馬廐下与尼炙羊飲酒醉飽而去定功曰戰國蘇秦少与張)
(儀友秦在趙爲相儀至趙使人白秦秦必激之令儀於城東門外坐以破馬韉進之粗食儀憤乃西入秦昭王善之拜爲相儀歎曰)
(馬韉之事乃至是乎人來坐馬韉言貧無席坐也)縳柴門窄窄(洙曰一云柴門窄小小)通竹溜
㳙㳙(洙曰縳柴縳柴爲門也通竹引泉以竹也陶淵明泉㳙㳙而始流)塹抵公畦稜(鄭曰魯鄭切〇)
(洙曰京師農人指田遠近多云幾稜〇耒曰公畦官園也)村依野廟壖(鄭曰而宣切〇洙曰晁錯傳鑿太湖)
(廟堧垣師古曰堧者内垣之外游地也人緣反)缺籬將棘拒倒石頼藤纏借問頻
朝謁何如稳晝眠(趙曰言瀨不出仕)誰云行不逮(洙曰語古者言之不出恥躬之)
(不逮也)自覺坐能堅(洙曰馬援曰大丈夫窮當益堅老當益壯)霧雨銀章澁(洙曰)
(前漢百官公鄕表銀章印皆龜鈕其文曰章謂刻其官之章也趙曰銀章久不服之所以澁也)馨香粉署
妍(洙曰粉署郎署也〇趙曰公時乃工部員外郎不生詣省中徒想其官署之妍美耳省謂之蘭者以其諸郎官握蘭含香也故)
(云馨香又謂之畫省以粉畫之也故言粉署)紫鸞無遠近黃雀任翩翾(鄭曰許緣切〇)
(趙曰上句以譬高才之人則不論遠近而往下句則公自謙如黃雀之小徒任翶翔而巳紫鸞者亦紫色之鸞也)困學
違從衆(洙曰与俗俯仰而巳孔子拜下違從麻冕從衆)明公各勉&KR0999;(洙曰楊惲傳方當盛漢之)
(隆願勉旃無多談師古曰&KR0999;勉也言子當自勉勵以立功名不湏多爲我言也趙曰言巳之局促如黃雀而勉二公之爲功名也)
(楊子困而不學斯爲下矣)聲華夾宸極(洙曰言李鄭声華足以夾輔宸拯)早晚到星躔
(洙曰郎官象列星諸侯象四七宰相法三台皆星躔早晚言非久拔用之也)懇諫留匡鼎(洙曰匡衡傳諸)
(儒爲語曰無說詩匡鼎來匡說詩解人頥服虔曰鼎猶言當之也言匡且來也應劭曰鼎方也張晏曰匡衡時字鼎長乃易字稚圭)
(世傳衡与貢禹上書言衡敬報下言匡鼎白知是字也師古曰服應二說是也傳載衡言日食事甚切到鄭曰西京雜記匡鼎小)
(名鼎)諸儒引服虔(洙曰後漢儒林傳服虔字子慎初名重又名祗後改爲虔少以清苦建志入太斈受業善)
(著文㪯孝廉)不逢輸鯁直(洙曰逢一作過)會是正陶甄宵旰憂虞
軫(洙曰宵衣旰食)黎元疾苦駢雲臺終日畫(洙曰馬援傳顯宗圖畫建武中名臣列將)
(於雲臺劉孝標論影組雲臺者摩看詩獻納雲臺表蘇武傳丹靑所畫者何以過子卿)靑簡爲誰編(洙曰)
(青簡殺竹青爲簡也春秋序小事簡牘而已齊崔杼亂大史氏書之死南史間之執簡而往青簡乃史臣所以記事者編編條也如)
(今之史亦有編修官〇趙曰不過用鯁直以進當爲正陶甄之化耳所以然者上則天子軫宵旰之憂下則黎元駢疾苦之事也如)
(此則可畫像於雲臺而書名於史冊耳雲臺詳見上注田曰文選載劉向別錄治青竹作簡書謂之青簡余曰後漢吴祐傳青)
(簡注火炙簡令汗取其青易書復不蠧謂之汗簡)行路難何有(洙曰古有行路難詩)招尋興巳
專由來具飛檝(洙曰木玄虚海賦飛迅鼓檝)暫擬控鳴絃(洙曰西域傳控弦者十餘)
(萬〇趙曰兩句通義言檝飛之疾如箭之往也)身許雙峯寺(田曰釋氏要覧云曹溪在韶州雙峯寺下昔晉武帝)
(曹叔良宅也)門求七祖禪(洙曰雙峯寺名也釋書有六祖此言七祖不知其故田曰按佛書毗婆尸佛)
(尸弃佛毗舍浮佛拘留孫佛勾那含牟尼佛迦葉佛釋迦牟尼佛謂之七祖其所說七偈乃禪源也〇趙曰謂之門求則所求之法)
(舊注摸令無法田說是師曰又按佛書毗婆尸佛尸棄佛毗舍浮佛拘留孫佛勾那含牟尼佛迦葉佛釋迦佛牟尼佛謂之)
(天望七祖其所說七偈乃禪源也自逹磨至慧能謂之中華六祖由五祖而上盖梁隋開元以前人六祖慧能入滅於唐睿宗先天元年)
(而子美於是年始生六祖之道至肅宗上元初方盛故肅宗自曹溪請其衣鉢歸内供養子美於是漂泊在蜀以此考之則六祖与)
(子美盖同時先後人也故所求禪言七祖而不言六祖也因是詩注云不知其故乃叙其世次而辨之)落帆追宿
昔衣褐向真詮(洙曰天台賦披毛褐之森森真詮佛法也〇趙曰言於彼處落帆乃是宿昔之願其衣褐)
(之身專爲依向真詮也褐者布衣之謂)安石名高晉(洙曰公自注云鄭高簡得謝太傅之風趙曰此謝)
(安也)昭王客赴燕(洙曰公自注云李宗親有燕昭之美燕昭之裔〇趙曰以燕昭北李)途中非
阮籍(洙曰阮籍時率意獨駕不由徑路車迹所窮輒慟哭而返)查上似張騫(洙曰因話錄漢書載張騫)
(窮河源言其奉使之遠實無天河之說惟張茂先博物志說近世有人居海上每年八月見槎來不違時齎一年粮乘之到天何見)
(婦人織丈夫飲牛遣問嚴君平去某年某月日客星犯牛斗即此人也後人相傳云得織女支機石持以問君平都是虚憑河之說)
(今成都嚴真觀有一石呼爲支機石皆云當時君平留之宝曆中余下第還家於京師途中逢官差遞夫舁張騫槎先在東都禁中)
(今准詔索有司取進不知是何物也前軰詩往往有東君槎者相襲訛謬矣縱出雜詩亦不足據也)披拂雲寧
在(洙曰拂一作晤衛&KR1493;見樂廣曰瑩然若披雲霧覩青天〇趙曰選云步幽蘭以披拂)淹留景不延(洙曰)
(劉安招隱士詩云援桂枝兮聊淹留)風期終破浪(師曰子美淹留江漢年已老矣破浪謂下峽歸故里故曰)
(他日辝神女)水怪莫飛涎(洙曰孔子世家水之怪龍罔象韋昭曰龍獸也非常見故曰怪海賦其垠則有)
(天琛水怪鮫人之室江賦水物怪錯又太揚鬐掉尾濆浪飛涎趙曰言我之風期必破浪而往告𡭗水怪母爲孽也南史宗慤曰)
(願乘長風万里浪選云噴沬飛涎而義則飢虎垂涎之意)他日辭神女(洙曰宋玉有神女賦廟在巫山)傷
春怯杜鵑(洙曰蜀都賦鳥生杜鵑之魄見華陽風俗錄〇蘇曰曹晏遊巴江聞杜鵑語友人曰吾年來傷春怯聞此)
(声使我心索然趙曰旣離夔而於巫峽辝別神女之日當在暮春時也〇師曰雲安有杜鵑客情畏聽杜鵑也)淡交
隨聚散(洙曰礼君子之交淡如水)澤國遶廻旋(洙曰言地多陂澤故言澤國)本自
依迦葉(洙曰王簡栖頭陁寺碑以法師景行大迦葉故以頭陁爲稱首注大迦葉佛大弟子也師曰此句言寓居僧)
(舍也)何曾藉偓佺(鄭曰藉去声偓音渥佺音詮洙曰列仙傳偓佺魏里采藥父也食松實形体生毛數寸)
(能飛行捷走馬揚雄甘泉賦云雖方征橋与偓佺兮猶仿佛其若夢師古曰偓佺仙人名)鑪峯生轉眄(洙曰)
(廬山東南有香爐山孤峯起遊氣籠其上氛氲若若香煙〇鄭曰廬山記東南有香炉山孤峯秀起)橘井尚高
褰(洙曰神仙蘇耽種橘鑿井以救鄕里之有病者以井泉服一橘葉即已)東走窮歸鶴(洙曰遼東)
(歸鶴見卜居詩注)南征盡跕鳶(鄭曰跕的恊切〇洙曰馬援傳云吾在浪泊西里間虜未滅之時下潦上霧毒)
(氣薰盛仰視飛鳶跕跕墮水中卧念少游平生時語何可得也注䲭鳶跕跕堕水)晚聞多妙教卒踐
塞前愆(鄭曰塞悉則切洙曰妙教釋教也釋書云能脩其教者足以追塞前業也)顧凱丹青
列(洙曰晉顧凱尤善丹青圖寫特妙謝安深重之以爲有蒼生以來未之有也凱之每畫人成或數年不點目精人問其故荅曰)
(四体妍蚩本無闕少於妙處傳神寫照正在阿堵中)頭陁琬琰䥴(洙曰姓氏英賢錄云王中字簡栖作頭陁寺碑)
(文頭陁寺者沙門釋憲宗之所立也敢寓言於彫篆庶髣髴乎衆妙琬琰䥴碑也)衆香深黯黯(洙曰法華)
(經云曉燒衆名香煙天台賦衆香馥以楊〇師曰如戒香定香憲香解脫香之類)幾地肅芊芊(洙曰潘岳)
(籍田賦蟬冕熲以灼灼兮碧色肅其芊芊師曰幾地謂釋氏自苐一地至第十地修行言有漸也)勇猛爲心極
(洙曰經云猛勇情進)清羸任體孱(鄭曰鋤連切弱也洙曰陳書姚察居憂齋素日久後主見察柴瘠爲之)
(動容勑曰卿羸瘠如此齋菲累年不宜一飯有乖將攝也)金篦空刮眼(鄭曰篦邊迷切)鏡象未
離銓(洙曰一云平等未離銓釋書涅盤經云如目肓人爲治目故造詣良醫即以金篦刮其眼膜〇師曰鏡象言鏡中之)
(象未離乎相迹要當悟豈逹本如得魚而忘其筌乃爲善學道也)
寄岳州賈司馬六丈巴州嚴八使君兩閣老
五十韻
衡岳啼猿裏巴州鳥道邊(洙曰言州居山之險絶處也李白云西當太白有鳥道三徑微)
(窄止能容鳥度而巳〇趙曰南中八志曰交趾郡治龍編縣自古㒷鳥道四百里以其險絶獸猶無蹊人所莫由特上有飛鳥之道)
(耳)故人俱不利(洙曰一作別)謫䆠兩悠然開闢乾坤正(趙曰言收)
(復二京矣)榮枯雨露偏(洙曰言澤不均也〇趙曰言二子不得受聖恩而謪去也)長沙才子
遠釣瀨客星懸(洙曰漢賈誼洛陽才子也黜爲長沙王傳嚴子陵釣瀨光武徵之太史奏客星犯于帝座)
(之嚴使君也)憶昨趨行殿(洙曰天子行幸所止曰行殿〇趙曰自此巳下公自言也肅宗即位靈武公自)
(賊中竄身至鳳翔見帝)殷憂捧御筵(彦輔曰言自賊中赴鳳朔)討胡愁李廣奉
使待張騫(洙曰見焉知李廣不封侯注又見查上覓張騫注〇趙曰討強胡未捷則愁李廣使之未還則待張)
(騫)無復雲臺仗虚修水戰船(洙曰見寂寞雲臺伏注漢武作昆明池以習水戰中)
(有戈舡樓舡百般上建樓橹〇趙曰言行宮草創不復嚴整法仗也便言哀江南賦猶有雲臺之仗)蒼茫城七
十(洙曰&KR1073;食其憑軾下齊七十餘城)流落劒三千(洙曰莊子說劒昔趙文王喜劒劒士來門而客三千)
(餘人日夜相擊於前)畫角吹秦晉(洙曰吹一作歌晉一作塞春秋時秦晉通&KR0666;又爲敵國)旄頭俯
澗瀍(洙曰見旄頭初淑擾注澗瀍二水也在伊洛間〇趙曰此言安史前漢天文志昴爲尾頭胡星也)小儒
輕董卓(洙曰董卓廢立凶暴无道忍性矯情擢用羣士以尚書韓馥䓁爲刺史馥䓁到官与袁紹之徒十餘人各㒷義)
(兵同盟討卓)有識笑苻堅(洙曰苻堅違衆伐晉遂至破敗抚畜鮮卑苻融諫之不聽後爲鮮卑所亡故爲)
(有識者所笑〇趙曰小儒有識公自謂也董卓苻堅指安史也董卓擢用羣士以韓馥䓁爲刺史馥到官与袁紹㒷義兵同盟討卓)
浪作禽填海(洙曰山海經曰發鳩之山有鳥名精衛本赤帝之女嬉遊於東海溺而死不返化爲精衛常取)
(西山木石以填東海江淹詩精衛銜木石誰能測幽微)那將矢射天(洙曰商本紀帝乙无道爲偶人謂之)
(天神与之博令人爲行天神不勝乃僇辱之爲革囊盛血仰而射之命曰射天武乙獵於河渭之間暴雷震死〇趙曰皆言安史之)
(不知量也)萬方思助順(洙曰助順助天子也)一鼓氣無前(洙曰言得衆助故所向必)
(破左傳曹劌曰夫戰氣也一鼓作氣再而衰三而竭)隂散陳倉北晴熏太白巔(洙曰陳倉)
(郡陳寶鳴雞在焉北近長安也太白山名)亂麻屍積衛(洙曰武五子贊秦始皇即位三十九年内平六國外)
(攘四夷死人如乱麻暴骨長城之下衛地河北相衛之間也)破竹勢臨燕(洙曰杜預傳今兵威巳震勢如)
(破竹數節之後迎刃而解燕地范陽禄山巢穴也)法駕還雙闕(洙曰天子還京也西都賦乘鵉輿備法駕)王
師下八川(洙曰見八水散風濤注)此時霑奉引(洙曰見奉引濫騎沙苑馬注〇趙曰公爲拾遺)
(掌供奉故云)佳氣拂周旋(洙曰光武紀論望氣者蘇伯阿爲王莽使至南陽遥望見舂陵郭唶曰氣佳哉)
(鬱鬱葱葱然)貔虎開金匣(洙曰書如虎如貔蔡文姻詩軍衆來東下金甲曜日光)麒麟受
玉鞭(洙曰凉州記咸寕二年發張駿陵得鞭飾以珊瑚晉明帝以七寶鞭与賣食嫗即玉鞭或有之伹未知所出〇趙曰公爲)
(以言御馬按蘇鴞杜陽編代宗嘗賜郭子儀九花虬馬并紫玉鞭轡舊注模稜矣)侍臣諳入仗廐馬
解登仙(趙曰法仗復俻皆侍臣所舊諳入者矣時可曰淮南子乘黃獸名龍翼馬身黃帝乘之而仙)花動
朱樓雪城凝碧樹煙(洙曰江淹詩碧樹露阡阡生煙紛漠漠顔延年詩空城凝寒雲)衣冠
心慘愴(洙曰顔延年拜陵廟詩衣冠終冥漠陵邑轉葱青)故老淚潺湲(洙曰九辨倚結軫太息涕)
(潺湲沾軾九歌横流涕兮潺湲)哭廟悲風急(洙曰見及夫哭廟後注)朝正霽景鮮
(魯曰朝正元日朝會〇鄭曰朝直遥下諸成切歲之首月)月分梁漢米(洙曰梁漢間所出者水月分廪給也)
春得水衡錢(洙曰宣帝本始二年春以水衡錢爲平陵徙民起第宅應劭曰水衡与少府皆天子私藏耳縣)
(官公作當仰給司農今出水衡錢言宣帝即位爲異政也晉灼曰食貨志初大司農𬋩塩鐵官布多故置水衡欲以主塩鐵及楊可)
(告緡林財物衆乃令水衡主上林上林三官主鐵錢也)内蘂繁於纈(鄭曰奚結切文繒魯曰内蘂宫花)
(也)宮花軟勝綿恩榮同拜手出入最隨肩(洙曰入一作処書皐陶曰)
(拜手稽首礼五年之長則肩隨之)晚著華堂醉寒重繡被眠轡齊兼秉
燭(趙曰言並轡而行也)書枉满懷牋(趙曰言在禁掖時往來書尺也)每覺昇元輔
深期列大賢(趙曰所以極言二公之才器可爲宰輔也)秉鈞方咫尺(洙曰詩節南山秉國)
(之鈞左傳不違顔咫尺)鎩翮再聮翩(洙曰顔延年鵉翮有時鎩注鎩殘也謝靈運聮翩何窮也〇趙曰言爲宰)
(執不遠而乃謫去如鳥之殺翮也〇无巳曰淮南子云飛鳥鎩羽許愼注云鎩殘羽)禁掖朋從改(洙曰一作換)
微班性命全靑蒲甘受戮(洙曰受一作就漢元帝疾史丹以親密侍疾侯上寢直入卧内)
(頓首伏青蒲誅〇趙曰公以拾遺爲職故使青蒲事)白髮竟誰憐(洙曰左太冲馮唐豈不傳白首不見招)
弟子貧原憲(洙曰見難甘原憲貧注)諸生老伏虔(洙曰見諸儒引伏虔注〇趙曰)
(公自比原憲㐲虔也公本傳云入太斈受菐有雅才以其入斈之故故云諸生老伏虔𡭗)師資謙未達鄕
黨敬何先舊好腸堪斷(洙曰謝靈運楚人心者絶裁容腸今断鮑明遠行子心腸断)新
愁眼欲穿(逸曰穿破也〇趙曰公懷二公也)翠乾危棧竹(鄭曰乾居寒切棧助諫切棚也)
紅膩小湖蓮(洙曰湖一作池)賈筆論孤憤(洙曰韓非作孤憤属賈司馬詩)嚴君
賦幾篇(逸曰属嚴使君)定知深意苦莫使衆人傳貝錦無停
織(洙曰詩萋兮菲兮成是貝錦趙曰貝錦以喻䜛也)朱絲有斷絃(洙曰鮑昭直如朱絲繩〇趙曰鍾子)
(期伯牙絶絃公詩歎二子无知音而戒之也)浦鷗防碎首霜鶻不空拳(鄭曰鶻胡)
(骨切〇蘇曰王粛張欽同舟見野鶻盤旋欽曰浦鷗然間暇疑防鶻下老拳碎首沙毛〇趙曰兩句通意謂二子如浦鷗言官如霜)
(鶻旣不空拳期於必中則鷗當有碎首之防矣其戒之至也)地僻昏炎瘴(趙曰言岳州近南爲有瘴矣)山
稠隘石泉(趙曰言巴山在乱山間也)且將棋度日應用酒爲年典郡
終微眇(洙曰嚴使君也)治中實弃捐(洙曰賈司馬也晉職官志置别駕治仲從事〇趙曰治從)
(平聲二公在禁掖而出斯爲微眇弃捐矣)安排永傲吏(洙曰謝靈運居常以待終処順故安排定功曰郭景純)
(遊仙詩曰漆園有傲吏菜氏有逸妻注莊子嘗爲漆園吏楚威王聘之欲以爲丞相謂使者曰亟去无汙我故曰傲吏)比
興展歸田(洙曰陶渊明田園將芜胡不歸)去去才難得(洙曰語才難不其然乎〇趙曰去去)
(之語如去國之義古詩夫去復去去)蒼蒼理又玄(洙曰蒼蒼天也言天理玄妙莊子天之蒼蒼其正色耶〇)
(趙曰謂天理難喻也老子曰玄之又玄)古人稱逝矣(洙曰漢高祖紀吾亦從此逝矣)吾道卜
終焉(洙曰終窮也吾道窮於此乎)隴外翻投跡漁陽復控弦(洙曰言安慶緒)
(復熾也)笑爲妻子累甘與歲時遷親故行稀少(洙曰時乱而離散故)
(親故稀少)兵戈動接聮(洙曰接跡聮属言充斥也)他鄕饒夢寐失侣自迍
邅(師曰言吐蕃復入寇隴外思明再乱漁陽甫傷爲妻子所累是以客居秦州甘与歲時迁移也失侣言与賈嚴間隔)多
病加淹泊長吟阻靜便(宋曰平聲安貌)如公盡雄俊志在必
騰騫(洙曰一云公如尽憂患何事有陶甄〇趙曰言二公不久復用也)
寄劉峽州伯華使君四十韻
峽内多雲雨秋來尚鬱蒸(洙曰高唐賦朝爲行雲暮爲行雨應璩書処凉臺而有鬱蒸之)
(煩趙曰此言楚地也)遠山朝白帝(洙曰見上白帝城詩注〇趙曰說䕫州盖公之所在)深水謁
夷陵(洙曰謁一作出峽州有夷陵縣〇趙曰說峽州盖言劉使君之所在也)遲暮嗟爲客西
南喜得朋(洙曰易西南得朋)哀猿更起坐(趙曰聞哀猿之聲不斍起坐更音平聲)落
鴈失飛騰(趙曰以譬其身如鴈之落而失於飛騰也)伏枕思瓊樹(洙曰江淹賦云願一見顔)
(色不異瓊樹枝矣趙曰李陵贈蘇武詩思得瓊樹以解長渴飢公思劉使君亦如之)臨軒對玉繩(洙曰)
(星名謝靈運詩玉繩低建章趙曰思与劉使君臨軒而坐直至王繩星見時也)青松寒不落(洙曰歲寒)
(若青松色何敬祖詩青青陵上松亭亭高山栢光色冬夏茂根柢无凋落〇趙曰言劉使君之歲寒莊子云松栢在冬夏青青舊引)
(何敬祖詩在後矣)碧海闊逾澄(洙曰器宇若碧海十洲記扶桑在碧海之中〇趙曰以言劉使君之寬量)
(東方朔十洲記東有碧海廣狹浩汗与東海等水不鹹苦正作碧色)昔歲文爲理群公價盡
增(洙曰尚文之世群公皆馳譽得時其價增趙曰言往時尚文爲治故群公諸儒增價也饒曰言玄宗之世以文理天下也)
家聲同令聞(鄭曰聞亡運切名達也以令聞爲家聲)時論以儒稱(洙曰以儒名世〇趙曰此)
(言劉使君先世家聲与公祖杜審言同沐當時士論並以儒稱之歸劉杜氏)太后當朝肅(洙曰當一作臨)
多才接迹昇翠虚捎魍魎(鄭曰捎所交切〇洙曰甘泉賦捎䕫魍魎扶橘征羽獵賦曳捎)
(星之旗捎拂也東京賦捎魑魅斯獝狂)丹極上鯤鵬(洙曰莊子鯤化爲鵬〇趙曰太后指則天也言弃捐)
(不才如捎魍魎賢者得君如上鵾鵬有九万之翶翔也東京賦捎魍魎而獝狂注云捎殺也〇師曰翠虚言山林之間捎拂魍魎喻)
(小人遠遁也下句言賢者奮迅於丹霄也)宴引春壷满(洙曰一作酒趙曰自此言太后朝所寵賜大臣如)
(此詩春酒百壷)恩分夏簟冰(洙曰錫宣賜冰也江淹夏簟清兮晝不暮〇蘇曰魏明帝賜許玩黃藤蚪紋簟)
(玉井冰以表優恩)彫章五色筆(洙曰江淹夢得五色筆由是文藻日進後有人夢中稱郭璞而取之〇趙曰彫)
(章之作在紫殿夜宴之時〇田曰斉䔥慤秋夜賦詩云芙蓉露下落楊柳月中疎高林以爲斯文彫章間出)紫殿九
華燈(洙曰西京雜記元日燃九華燈於南山上照見百里謝玄暉紫殿粛隂隂)學並盧王敏(洙曰唐文)
(苑傳盧照隣与楊炯王勃駱賓王以文詞斉名海内稱爲王楊盧駱號爲四傑)書偕禇薛能(洙曰禇遂良薛)
(稷也褚遂良之書得王逸少之體稷外祖魏徵家多禇書稷銳意模斈時无及者)老兄真不墜小子
獨無承(洙曰言伯華所斈真不墜古人大體惟巳無所承於前輩)近有風流作聊從月
繼徵(蘇曰庾凱聞足下近有風流佳客不惜寄雲卧野人顔延年宋郊祀歌月竁來賓月際奉士注云竁窟也一作峽又)
(作月継非〇趙曰自此下言劉使君之詩也言其詩之風流用對月継則日月相継而徵之舊作月竁竁窟也作月竁則於徵求劉)
(使君之詩全无說矣)放蹄知赤驥(洙曰列子周穆王有赤驥晁曰喻其才馳騁也)捩翅服蒼
鷹(洙曰捩一作校鸚鵡賦曰蒼鷹鷙而受絀此一對皆言文才俊逸蘇曰盧充曰赤驥失秣駑駘見欺放蹄始知俊逸馬)
(融語友人曰蒼鷹捩翅百禽咸服真儒一言群詞俱挫趙曰兩句言劉使君詩如馬行鷹飛駿疾如此〇晁曰服其豪迈也)卷
軸來何晚襟懷庶可憑(趙曰卷軸所寄之晚所以怪之而我襟懷所望於詩也)會期
吟諷數益破旅愁凝(洙曰疑結也〇趙曰會欲數數吟諷之而用破散旅愁之凝結焉)雕
刻初誰料(洙曰一作解楊子或間彫刻衆形匪天歟曰以其不彫刻也如物刻而彫之焉得力而給諸趙曰言其)
(彫刻之妙誰能輕料之此盖以造化言之也掦子曰如物刻而彫之則天焉得力而給諸)纖毫欲自矜(趙曰)
(言纖毫皆妙而可矜誇也)神融躡飛動(田曰列子曰心凝形釋骨肉都融不斍形之所倚足之所履隨風東)
(西)戰勝洗侵凌(田曰韓子昔云子夏見曾子何肥對曰戰勝故肥曾子曰何謂也對曰吾入見先王之義)
(則榮之出見冨貴又榮之兩者戰於胷中未知勝負故&KR0751;今先王之義勝故肥也)妙取筌蹄棄(洙曰易得)
(魚忘筌得兔忘蹄〇趙曰以詩言之不拘泥)高宜百萬層(洙曰言格致高遠也)白頭遺恨
在(趙曰公之自歎也)青竹幾人登(洙曰青竹青簡也猶書於青簡者能幾人)回首追談
笑勞歌跼寢興(鄭曰跼渠六切不伸也趙曰以追懷劉使君之談笑故待勞我之歌詠而跼蹐於一寢)
(一門之興也)年華紛巳矣世故莽相仍(洙曰嵆康書云世故繁其慮七不堪也趙曰方遭)
(安史之乱而又有吐蕃之擾則世故相仍如草莽之多矣)刺史諸侯貴(洙曰崔方進奏曰古選諸侯賢者以)
(爲州伯今部刺史居牧伯之位秉一州之統請罷刺史置州牧〇趙曰今日刺史乃古諸侯之貴也)郎官列宿
應(洙曰漢明帝館陶公主爲子求郎帝不許賜錢壹千萬曰夫郎官上應列宿出宰百里非其人民受其殃趙曰公乃尚書工)
(部員外郎漢明帝云郎官上應列宿故也)潘生驂閣遠(洙曰一云潘安雲閣遠又潘安仁賦高閣連雲)黃
霸璽書增(洙曰黃霸爲穎川太守治爲天下第一天子以霸治行終長者又下詔稱揚賜關内侯黃金百斤循吏傳)
(云二千石有治理效者輒報璽書勉勵增秩賜金〇趙曰專言劉伯華爲太守有政績如黃霸之治穎川以循吏而徵入也〇鄭曰)
(治行去聲)乳贙號攀石(鄭曰贙胡畎切洙曰乳虎也〇趙曰自此而下公自叙之也言乳贙號叫而攀石)
(贙音畎田曰尔雅贙有力注出西海大秦國似狗多力獷惡又音鉉舊注謂乳虎非也)饑鼯訴落藤(鄭曰)
(鼯訛胡切〇洙曰蕪城賦階聞&KR0874;鼯〇趙曰鼯以訴飢而至於落藤皆道夔州山居事)藥囊親道士(趙曰)
(以其病之故求服食於道七)灰劫問胡僧(洙曰武帝穿昆明池悉是灰墨有外國胡道人云此是天地劫)
(灰之餘趙曰以世故之多形乎憂懼遂有胡僧之問矣)憑久烏皮綻(洙曰烏皮几也蘇曰宋明不仕杜)
(門注黃老書孫登惠烏羔皮裏几歲久憑皆破綻自號守一先生)簪稀白帽稜(洙曰管寧常著曰帽〇趙)
(曰言髮少之故白帽白紗帽也)林居看蟻穴(洙曰焦戇易林曰蟻封戶穴大雨將集傳物志蟻如將雨〇蘇)
(曰焦林郊居終日看蟻穴運壤怡然自樂人莫識其意也趙曰閑散之事也)野食待魚&KR0699;(洙曰&KR0699;魚網也)
筋力交彫喪飄零免戰兢(蘇曰高翃致仕語弟曰昔居諫省日夕如履冰戰冰今遂飄零)
(幸免此亦佳事也趙曰避免而眼中不見戰伐之事故得免戰戰兢兢之憂懼也)皆爲百里宰(趙曰言身)
(爲郎官當其時自可以爲百里宰矣)正似六安丞(夢符曰右按後漢桓譚數言事忤旨出爲六安丞忽忽不樂道)
(病卒〇趙曰公言房琯無罪忤肅宗遂弃不省之正如桓譚之忤旨也)姹女縈新裏(鄭曰姹陟駕切洙曰姹)
(神女也善燒煉因而得乘煙仙去或云能點化修可曰漢魏真人參同契曰丹砂木精得金乃并漢眞人大丹訣曰姹女隱在丹)
(砂中注姹女录也以二書考之則姹女非神仙人)丹砂冷舊秤(洙曰葛洪求爲勾漏令就采丹砂而巳)
但求椿壽永(洙曰莊子曰古有大椿者以八千歲爲春以八千歲爲秋)莫慮𣏌天崩
(洙曰𣏌國人憂天崩墜身无所寄〇趙曰兩句亦以永長在而巳勿以天尚有崩而不信無長年之效)鍊骨調情
性(洙曰文子曰太上養神其次養形)張兵撓棘矜(鄭曰巨巾切洙曰徐樂傳奮棘矜師古曰棘戟也)
(矜者棘之杷時秦銷兵器故但有戟之杷耳)養生終自惜伐數必全懲(洙曰數一)
(作叛稽康有養生論七發云伐性斧〇趙曰言養生終日爱惜而時之用兵伐叛必全懲之)政術甘疎誕
詞埸愧服膺(洙曰顔子拳拳服膺〇趙曰公自謙而言之也以爲不若劉使君也)展懷詩頌
魯(洙曰魯諸侯而有頌德者以德可歌誦也趙曰指言劉使君之政)割愛酒如繩(洙曰平生所好消渴)
(止之見汝陽王詩注趙曰公自注云左傳有酒如繩)咄咄寧書字(洙曰世說殷中軍名浩被廢長安終)
(日嘗畫空作字楊州吏人尋議之竊視唯作咄咄怪事四字而巳)冥冥欲避矰(洙曰楊子鴻飛冥冥戈人)
(何慕焉)江湖多白鳥天地有青蠅(洙曰青蠅以喻讒鮑曰與白鷗波浩蕩萬里誰能)
(馴同意指言自適也靑蠅言有讒也修可曰按白鳥有二說一說謂鷗鷺之類詩言白鳥鶴是也喻賢者之㓗白乃弃置江湖之)
(間一說白鳥蛟蚋也以譬則小人言賢者居乱世欲隱則爲蚊蚋所替欲出則爲青蠅所汚是無逃於天地之間矣趙曰此言在)
(江湖之間天地之内無所逃蚊蠅之害又戴記白鳥者謂蚊蚋也)
贈王二十四侍御契四十韻
往往雖相見(蘇曰蘇章曰與子相别往往難得再相見也萬事努力)飄飄愧此身
不關輕紱冕(洙曰冕冠冕也紱朱紱也皆朝服言此身之不仕非輕禄仕也不得志而巳)但是
避風塵(洙曰兵氛也竇融拔起風塵之中〇趙曰紱綬冕冠也公以左拾遺出爲華州功曹而遂自罷官若輕紱冕者)
(但以風塵之警不得不避亂也)一别星橋夜(洙曰華陽記李水造七星橋上應七星)三移斗
柄春(洙曰公羊隱元年春王正月注春者天地開閉之端昏斗指東曰春史記攝提者直斗杓所指以建時節也趙曰)
(以志時也斗杓隨時而指東則爲春三移則三年矣)敗亡非赤壁(洙曰阮元瑜爲曹公作書與孫權曰昔赤)
(壁之役遭罹疫氣燒船自還以避惡也非周瑜水軍所能抑挫也江陵之守物盡榖殫無所復據徒民還師又非瑜之所能敗也)
(馬曰赤壁近江陵〇尹曰言潼關之敗柄京遂䧟其禍酷烈殆非赤壁之比)奔走爲黃巾(洙曰後漢靈帝)
(中平元年春鉅鹿人張角自稱黃天其部師有三十六萬皆着黃巾同日反叛安平甘陵人各執其主以應之有穎川黃巾有南陽)
(黃巾張漫成有汝南黃巾有葛陂黃巾有青徐黃巾〇炎曰黃巾以喻禄山者也)子去何蕭灑(洙曰孔德)
(璋北山移文䔥灑出塵之想)余藏異隱淪(洙曰見行歌非隱淪注〇朋曰甫因奔走避寇遂成隱淪非本)
(志也故曰異隱淪)書成無過鴈(洙曰蘇武傳昭帝即位數年匈奴与漢和親漢求武等匈奴詭曰武死後漢使)
(復至匈奴常惠請其守者与俱得夜見漢使具自陳道教使者謂單于言漢天子射上林中得鴈足有係帛書言武等在某澤中使)
(者大喜如惠語以責單于單于視左右而驚謝漢使曰武等實在范彦龍詩寄書雲中鴈爲我西北飛)衣故有懸
鶉(洙曰荀子曰子夏貧衣若懸鶉)恐懼行裝數(鄭曰色角切〇洙曰孔子歷聘諸侯席不暇暖也蘇曰)
(王敬恐懼行裝數煩遷挈今又避地東南恐臨老无依止之地而巳)伶俜卧疾頻(洙曰劉公餘卧疾漳〇蘇)
(曰賈瞻伶俜万里不宜風士頻頻疾作第恐難見太平〇符曰伶俜失所皃)曉鶯工迸淚秋月解
傷神(洙曰聞鸎而泣見月而傷則公之不得志於時可知矣〇蘇曰王粲觀秋月懷弟妹故里而傷神〇趙曰春鶯秋月)
(人所賞翫而鸎所工者在於遊人之淚月所解者在於傷人之神則以亂離疾病之所感也深父曰鶯月可娱之物對此而傷此)
(所以見公之不得志也)會面嗟黧黑(洙曰泰誓播弃黧老孫炎曰耉面凍黧色似浮垢也面色似黧故)
(稱黧老李斯傳二世責問斯曰禹鑿龍門股無胈脛無毛手足腁胝面色黧黑〇趙曰列子載楊朱之語曰面色黧黑)含
悽話苦辛(洙曰陸機慷慨含辛楚古詩坎軻長苦辛)接輿還入楚(洙曰論語楚狂接輿鳳兮)
(師曰言甫自蜀適荆衡也)王粲不歸秦(洙曰謝靈運曰王粲家本秦川貴公子孫遭亂流寓自傷情多)
(詩整裝辝秦川秣馬赴楚壤〇趙曰王粲秦川貴公子也遭乱流寓公取其不得歸長安故又以王粲爲比〇師曰自喻不得歸故)
(鄕也)錦里殘丹竈(趙曰以景物明煥錯雜如錦故曰錦里別賦云守丹竈而不顧)花溪得釣
綸(洙曰浣花溪見上注詩其釣維何維絲伊緍注緍綸也〇趙曰以言前此不在浣花而人往往得之)消中祗自
惜(洙曰消一作霄趙曰公自言也取古人以此消中消渴也司馬相如常有消渴病)晚起索誰親(洙曰)
(嵆康與山濤書晝卧喜晚起而當閞呼之不置一不堪也趙曰爲况蕭索无親之者又音求索之索言將求誰親我乎亦通以俟)
(明識)伏柱聞周史(洙曰史記老子周守藏室之吏也而史記周太史儋見秦孝公或曰儋即老子也王康琚)
(詩伯夷竄首陽老聃伏柱史〇師曰柱史比王公)乘槎似漢臣(洙曰見查上憶張騫詩注趙曰兩句指言王)
(侍御上句以御史之官故用老子比之老子爲周柱下史下句豈王侍御嘗使吐蕃乎別篇有云魂断使臣鞍查上似張騫)鴛
鴻不易狎龍虎未宜馴(趙曰言王侍御如鴛鴻龍虎之莫能狎馴也)客即挂冠
至(洙曰葛洪挂冠不仕)交非傾蓋新(洙曰鄒陽傳白頭如新傾蓋如故師曰時公守漠州甫往依之公)
(一見如舊不以甫貧賤爲耻故甫嘆世之勲貴不易親近比之鴛鴻龍虎而有取於公之傾蓋)由來意氣合
直取性情真浪跡同生死(洙曰亡壽夭也趙曰言共遭亂離而爲友即同生同死也)無
心耻賤貧(洙曰樂窮通也)偶然存蔗芋(洙曰蜀都賦瓜疇芋區甘蔗辛薑)幸各
對松筠(洙曰歲寒之物也)麤飯依他日(洙曰公孫洪脫粟飯)窮愁怪此
辰(洙曰虞卿窮愁)女長裁褐穩男大卷書勻(洙曰四句通義言麤糲之飯依如他)
(日所以窮愁者継以女長男大則昏嫁之事迫矣)漰口江如練(鄭曰漰普崩切又普冰切〇洙曰漰口岷江所)
(經也謝玄暉詩澄江靜如練〇趙曰此巳下言王侍御所居也樂史寰宇記李冰擁江作漰口漰堰在導江縣)蠶崖雪
似銀(洙曰蠶崖閣名在西山也)名園當翠巘野棹没靑蘋(洙曰宋玉風賦)
(風生於地起於靑蘋之末)屢喜王侯宅時邀江海人(洙曰邀一作逢趙曰王侯宅普言之而)
(王侍御亦在其中矣江海人公自况也)追隨不覺晚(洙曰江文通月出照園中冠佩相追隨)欵
曲動彌旬但使芝蘭秀(洙曰謝玄暉少爲叔父安所器重安嘗戒約子姪軰曰子弟亦何豫人事)
(而正欲使其佳諸人莫有言者玄荅曰譬如芝蘭玉樹欲使其生於庭階耳安悅)何須棟宇鄰(趙曰陶淵)
(明荅龐參軍四言詩歡心孔洽棟宇惟鄰公居在成都浣花注侍御在導江故有此句也)山陽無俗物(洙曰)
(向秀字子期与嵆康爲竹林之游作思舊賦云済黃河以泛舟兮經山陽之舊居顔延年向常恃流連何裏游惻愴山陽賦師曰)
(言王門下无俗客也)鄭驛正留賓(洙曰見置驛嘗如此注趙曰史記鄭莊爲太子舍人嘗置驛馬於長安)
(諸郊請謝賓客夜以継日)出入並鞍馬光輝參席珍(洙曰參一作忝儒行儒有席上之珍)
(趙曰鮑明遠云鞍馬光照地)重遊先主廟(洙曰見謁先主廟詩注師曰自此句以下甫又傷嚴武之死)
(朋舊彫喪今幸遇王侍御礼待之隆可以駐足)更歷少城闉(洙曰少城張儀城)石鏡通幽魄
(洙曰見石鏡詩注)琴臺隱絳唇(洙曰文君桃琴心事鮑明遠芜城賦若夫歌堂舞閣之基玉貌絳唇莫不)
(理䰟幽石委骨窮塵〇趙曰蜀王葬其妃徇以石鏡琴臺則司馬相如弹琴之所)送終惟糞土結愛
獨荆榛置酒高林下(師曰自此句以下叙甫之依王也)觀碁積水濱(趙曰)
(此以結上句初以石鏡送終今墓中之人巳糞土矣以琴結夫婦之情今則徒生荆棘矣旣往之事爲可弔則置酒觀碁以遣懷耳)
區區甘累趼(洙曰謂奔走避難故累趼也趙曰趼足瘡也莊子云百舍重趼而不息鄭曰趼古典切胝也)
稍稍息勞筋(洙曰孟子曰劳其筋骨〇蘇曰秦伯犂歸永嘉十餘年謝絶人事杜門著書人勸其仕秦曰迩來漸)
(斍耳目清爽勞筋稍息何再爲耶)網聚粘圓鯽絲繁煑細蓴(洙曰蓴菜也陸雲曰)
(千里蓴羹〇趙曰此又言歸成都之樂也網聚則漁者非一人之網耳謂之絲繁以言其多本草云鯽魚合蓴作羹食良)長
歌敲柳癭(洙曰柳癭木之節目如疣鄭曰癭於郢切瘤也)小睡凭藤輪(洙曰蒲團也以藤爲)
(之蘇曰魯宿有白藤輪嘗凭坐待曉)農月須知課田家敢忘勤(鄭曰忘无放切)浮
生難去食(洙曰洪範八政一曰食食者万勿之始人之所本)良會惜清晨(洙曰曹子建名)
(都賦雲散還城邑清晨復來還)列國兵戈暗今王德教淳要聞除猰㺄
(鄭曰上烏八下勇主切獸名洙曰揚子雲長楊賦云昔有強秦封豕其士窫其民鑿齒之徒相与磨牙而爭之窫食人之獸)
(〇修可曰𡭗雅猰㺄類貙虎牙食人迅走山海經曰少城山有獸狀似牛而赤身人面馬足名曰窫声如嬰兒則窫自是一獸)
(注引窫證猰㺄非也師曰猰㺄北盗賊當從𡭗雅說)休作畫麒麟(洙曰見今代麒麟閣注〇趙曰但以)
(除猰㺄爲心不必志於閣畫麒麟閣上也)洗眼看輕薄(洙曰崔宏見長安中多豪家輕薄子曰吾當洗眼見)
(𡭗曹矣輕薄言交道之不終者蓋公有激而云)虚懷任屈伸莫令膠漆地萬古
重雷陳(洙曰古詩以膠投漆中誰能别離此後漢陳重与同郡雷義同爲㪯辟更相推讓鄕里爲之語曰膠漆自爲堅)
(不如雷与陳〇趙曰公之望王侍御者至矣)
秋日荆南送石首薛明府辭滿告别奉寄薛
尚書頌德叙懷斐然之作三十韻
南征爲客久西候别君初(趙曰上句言其在江陵也梁張纉南征賦西候屬西之時候乃)
(秋日也)歲滿歸鳬舄(洙曰見眞賜還宜出尚方注〇趙曰鳬舄以薛明府之爲縣令即王喬之乘鳬)秋
來把鴈書(洙曰見雖无南去鴈注趙曰應得其兄尚書之書也鴈書使蘇武事)荆門留美化
(洙曰唐蕭銑屯軍荆門號荆門軍在夷陵〇鄭曰荆門山名十道志荆門江陵縣郢城縣東南岸有荆門山)姜被就
離居(洙曰續漢書姜肱兄弟三人皆以孝行著名肱年長与二弟共被卧親友如此)聞道和親入
(洙曰見肯慮白登圍注)垂名報國餘連枝不日並八座幾時除(洙曰)
(見起居八座太夫人注景帝紀注凡言除者除故官就新官趙曰言尚書与薛石首不日相並如木之連理枝也)往者
胡星孛(洙曰胡星旄頭也孛星光芒短其光四出逢逢孛孛然趙曰指言禄山也)恭惟漢網疎
(洙曰漢刑法志禁網疎闊)風雲相澒洞(鄭曰澒胡孔切〇洙曰洞簫賦風洪洞而不絶澒相連貌趙曰凡兵乏)
(地謂之風塵淮南于曰未有天地之時鴻濛澒洞莫知其門)天地一丘墟(洙曰王粲詩崤凾復丘墟〇趙)
(曰言人民寡而城郭荒矣)殿瓦鴛鴦坼(洙曰鄴都銅雀臺皆鴛鴦瓦庾信賦昔爲一雙瓦飛入魏王宮趙曰魏)
(文帝問周宣王曰吾夢殿屋兩瓦墜地化爲鴛鴦何也宣對曰後宫當有暴死者帝曰吾詐卿耳宣曰夫夢者意耳苟以形言便占)
(吉凶言未卒黃門令奏宫人相殺)宮簾翡翠虚(洙曰西京雜記有翡翠簾)鉤陳摧徼道
(洙曰西都賦周以鉤陳之位衛以嚴更之署又周廬千列徼道綺錯)槍櫐失儲胥(鄭曰櫐力軓切洙曰長楊賦)
(木擁槍櫐以爲儲胥注槍櫐作木槍相櫐爲柵也儲胥銑注武帝先作迎風館於甘泉山後加露寒儲胥二館趙曰上四句以言)
(京師之䧟而宮殿之毀也)文物陪廵狩(趙曰指言肅宗幸鳳翔也文物陪則言衣冠集於此也)親賢
病拮据(鄭曰拮吉屑切据斤於切趙曰詩云予手拮据注云拮据撠挶也言爲巢之至苫其手病也)公時
呵猰㺄(洙曰猰㺄摩牙而食人〇定功曰𡭗雅猰㺄類貙虎牙食人)首唱却鯨魚(洙曰見上)
(京觀且僵尸注〇趙曰鯨魚大魚左傳曰取其鯨鯢以爲京觀呵猰㺄却鯨魚以譬却退巨賊之義)勢愜宗蕭
相(洙曰蕭相謂蕭何也國之宗臣)材非一范睢(洙曰史記載范睢逃魏梁之辱入秦爲相終復魏梁之讎)
(〇趙曰公自注蓋秦拜范睢爲客卿卒聽其謀使五大夫綰伐魏拔懷其相秦也東伐韓少曲高平拔之又以其謀縱反間於趙趙)
(以馬服子代廉頗大破趙於長平皆范睢之謀故以比諸將)屍填太行道(鄭曰行胡剛切)血走
浚儀渠(洙曰太行山在何北浚儀汴河也)滏口師仍會(鄭曰滏方矩切水名)函關
憤巳攄(趙曰函谷關是巳於是復京師矣)紫微臨大角(洙曰隋天文志紫微天帝之座也又)
(大角一星在攝提天王座也又名天棟〇趙曰言肅宗還長安也)皇極正乘輿(洙曰皇極乘輿輿子輦属)
(〇趙曰洪範曰建用皇極史曰乘輿返正皇極)賞從頻峨冕(鄭曰從才用切洙曰僖二十四年傳晉)
(侯賞從亡者)殊私再直廬(洙曰公自注公舊執金吾新受羽林前後二將軍〇趙曰直廬則直宿殿廬也)
豈惟高衛霍曾是接應徐(洙曰衛青霍去病應德璉徐公幹)降集飜翔
鳳(洙曰賈誼賦鳳凰翔于千仞兮覽德輝而下之趙曰言兄弟如鳳之翺翔也)追攀絶衆狙(洙曰莊子)
(朝三暮四衆狙皆怒)侍臣雙宋玉(洙曰宋玉楚襄王大夫)戰策兩穣苴(洙曰穰苴)
(有司馬兵法趙曰今以文章言之則文章如雙宋玉以戰策言之則武略如兩穣茸乃所以美薛之兄弟也)鑒澈勞
懸鏡(趙曰公言蒙尚書之鑒照澄澈如鏡之懸也)荒蕪巳荷鋤(洙曰見上春言終荷鋤注〇趙)
(曰公自昔從事於翰墨今以荒蕪而乃從事於耕耘矣)嚮來披述作(洙曰石首處見公新文)重
此憶吹嘘(洙曰見上只待吹嘘送上天注)白髮甘凋喪靑雲亦卷舒經
綸功不朽(趙曰又以言薛尚書也)跋涉體何如(洙曰公自注公頃奉使和吐蕃巳見上)應
訝躭湖橘(洙曰潭州有橘洲)常餐占野𬞞十年嬰藥餌(洙曰見上藥餌)
(扶吾隨所之注)萬里狎樵漁揚子淹投閣(洙曰見子雲識字終投閣注)鄒
生惜曳裾(洙曰鄒陽書何王之問不可曳長裾乎趙曰揚子鄒生公以自况也)但驚飛熠燿
(洙曰東山詩熠燿霄行注熠燿燐也燐螢火)不記改蟾蜍(洙曰謝玄暉詩借問下車日匪直望舒圓張景陽下)
(車如昨日蟾蜍四五圓古詩四五蟾蜍缺三五明月滿〇趙曰兩句皆以記時之變易也)煙雨封巫峽江
淮略孟諸(洙曰孟諸九澤名云趙曰公追言其舊居也)湯池雖險固(洙曰金城湯池蘇曰侯)
(本論曰金城湯池雖然險固亦不可恃)遼海尚闐淤努力輸肝膽休煩獨
起予(洙曰起予者商也趙曰時幽燕猶有不順命者矣前漢溝洫志云填淤反壤之害師古曰填淤謂壅泥也未句所)
(以激之也師曰師古曰以木擁搶及櫐繩連結以爲儲胥有儲蓄以待所須也薛尚書嘗奉使回紇乞兵以助討故云聞道和親)
(入垂名報國餘文物陪廵守言尚書昔隨玄宗幸蜀親賢病拮据言皇子皆流離辛苦也猰㺄喻盗賊公時唱大義以討賊豈特一)
(范睢相秦但復魏齊之讎乎滏口師仍會言公督諸節度兵會於滏口收復京師故曰函關憒巳攄皇極正乘與言天子還京也豈)
(惟高衞霍曾是接應徐德璉徐公幹文士也天子中興非特賞武功且又禮接文儒而公文倍宋玉武過穰首侍帝廟堂子美但荷)
(鋤躬耕而巳故曰荒蕪巳荷鋤遼海尚填淤言禄山未平故子美未章勉薛尚書爲國立功不獨爲詩以起予也)
寄彭州高三十五使君適&KR0593;州岑二十七長
史參三十韻
故人何寂寞(洙曰故一作古)今我獨凄凉老去才難盡秋來
興甚長(洙曰潘安仁有秋興賦)物情尤可見(師曰目有所見則心有所感故云云)詞
客未能忘(洙曰詞客謂高岑也俱以詩名世)海内知名士雲端各異方
(洙曰彭在蜀&KR0593;在山南)高岑殊緩步沈鮑得同行(洙曰沈休文鮑明遠言高岑可與沈)
(識並驅也)意愜關飛動篇終接混茫(趙曰以言二子之詩其妙如此沈佺期祭文思)
(合飛動才冠卿雲)舉天悲冨駱(洙曰冨嘉謩爲文皆以經典爲本時人欽慕文體爲之一變駱賓王嘗作)
(帝京篇當時以爲絶唱)近代惜盧王(洙曰盧照隣王勃也照隣爲鄧王典籖王重其文待以相如勃六歲)
(能文與兄勔助才相類人謂之王氏三珠樹悲惜各以才不容於世故也)似爾官仍貴前賢命可
傷(洙曰傷上四人〇趙曰富謂冨嘉謩駱謂駱賓王盧謂盧照隣王謂王勃盖皆文章之伯而不容於世以言高岑二子亦文章)
(而作貴官則比四子爲得志矣)諸侯非弃擲半刺巳翶翔(洙曰刺史古之諸侯庾亮與郭)
(游書曰别駕與刺史同流王化於萬里任居刺史之半安可非其人也〇趙曰諸侯以言高適爲刺史半刺以言岑參)詩
好幾時見書成無使將(趙曰言公在秦州欲寄書於二公也)男兒行處是
客子閫身強羈旅推賢聖(洙曰孔孟皆羈旅〇趙曰公自言孔孟皆如此不獨我也)沉
綿抵咎殃三年猶瘧疾一鬼不銷亡(鮑曰公遇王倚詩云瘧癘三秋熟可)
(忍寒熱百日交相戰與此正合三秋謂一在鄜一在華一在秦地〇趙曰公言其病之沉綿也世言瘧鬼故云)隔日搜
脂髓增寒抱雪霜(洙曰此言瘧之狀也)徒然潜隙地有靦屢鮮
粧(洙曰俗言辟瘧鬼必伏於幽隙之地不爾即畫容易貌〇鄭曰靦他典切說文面見也)何太龍鍾極
(蒼舒曰按廣韻龍鍾竹名世言龍鍾取此義也謂其年老如竹之枝葉搖曳而不能自禁持也)子今出處妨
(趙曰言病則龍鍾而妨出入也)無錢居帝里盡室在邊疆(洙曰寓同谷也)劉表
雖遺恨龐公至死藏(洙曰見劉表不得取注〇趙曰後漢龐公襄陽人也居峴山之南未嘗入城府)
(荆州荆史劉表數延請不能屈竟隱於鹿門山不反)心微傍魚鳥(魯曰嵆康游山觀魚鳥而心甚樂之)肉
瘦怯豺狼(洙曰豺狼類貪暴者〇蘇曰漢元狩中盗賊屢起州邑割據隱君子往往遭害申舒隱中條山行絜德著)
(謂諸子曰吾肉瘦法衆豺狼蓋言兵戈之際君子不能全其身也工部值禄山亂流離悲怨用此句語故得其趣不假群書證一詩)
(一句足矣)隴草蕭蕭白洮雲片片黃彭門劒閣外(洙曰劒閣劒關也在)
(蜀〇定功曰後漢郡國志湔氏道注蜀王夲紀曰縣前有兩石對如關號曰彭門)&KR0593;略鼎湖傍(洙曰號有)
(朔城廼鼎湖也夢符曰右按史記黃帝採首山之銅鑄鼎於荆山下鼎成乘龍而升天虢鼎湖此近鼎略未知孰是又張平子西)
(京賦想乘龍於鼎湖)荆玉簪頭冷(趙曰荆山之王也爲岑君而言)巴牋染翰光(洙曰)
(荆玉出&KR0593;巴牋蜀牋也〇趙曰爲高君而言)烏麻蒸續曬丹橘露應嘗豈異
神仙宅俱兼山水鄕竹齋燒藥竈花嶼讀書床更得
清新否遥知對屬忙(洙曰言吟詩也〇趙曰言二子才思清新也)舊官寧改
漢淳俗本歸唐(師曰&KR0593;本晉地詩國風曰此晉也而謂之唐本其風俗憂深思遠乃有堯之遺風焉故云)
濟世宜公等安貧亦士常(趙曰安貧公自言也)蚩尤終戮辱胡
羯漫猖狂(洙曰史記蚩尤最爲暴黃帝能伐之胡羯安史也)會待妖氛靜論文
暫裹糧(洙曰孟子曰行者裹糧言往論文也〇蘇曰韓裹糧就揚雄學授太元解〇師曰甫欲寇平裹糧就高共)
(論文章故有末句)
奉贈蕭二十使君
昔在嚴公幕俱爲蜀使臣艱危參大府前後間清塵
(洙曰嚴再鎮成都今復參幕公自注嚴再領成都余復參幕府〇趙曰蕭於嚴公初鎮時入幕而公在其再來時遂爲間也)起
草鳴先路(趙曰言蕭自嚴幕而往爲舍人矣唐制舍人凡詔旨制勑璽書冊命皆起草)乘槎動要
津(洙曰見虚乘八月槎注古詩先據要路津〇趙曰以言其貴也)王鳬聊暫出(洙曰見遠愧尚方曾賜履注)
蕭雉只相馴(洙曰蕭望之爲郎有雉隨魯恭爲中牟令翟雉馴於桑下〇趙曰蕭廣齊孝子傳蕭芝至孝除尚書)
(郎有雉數十頭飲啄宿止當上直送至歧路下直入門飛鳴車前舊注引蕭望之惑後學矣)終始任安義
(洙曰前漢任安字少卿爲益州刺史司馬遷書責以古賢臣之義也修可曰前漢衛青爲大將軍霍去病爲驃騎將軍禄秩與大)
(將軍等自是青日衰而去病日益貴故人門下多去事去病輒得官爵惟任安不背去子美詩首云昔在嚴公幕俱爲蜀使臣及有)
(塤篪金石之語元注云嚴公旣没老母在堂使君温清之問若巳之周庭焉及太夫人傾逝又撫孤之情不减骨肉以是考之足以)
(見蕭使君如任安之事衛青有終始之義注引司馬遷責以古賢臣之義非是)荒蕪孟母隣聮翩匍
匐禮(洙曰詩凡民有喪匍匐救之)意氣死生親(洙曰公自注云嚴公殁後老母在堂使君温清之問)
(甘脆之禮名數若已之庭闈焉大夫人傾逝喪事又首諸孫主典撫孤之趙曰所謂一死情不减骨肉則膠&KR0238;之契可以見矣一)
(生乃見交情也)張老存家事(洙曰左專晉侯以張老爲中軍司馬趙曰禮記檀弓晉獻文子成室晉大夫)
(發焉張老曰美哉輪焉美哉奐焉歌於斯哭於斯聚國族於斯今公以張老比蕭使君言能存嚴公之家令諸孫奉太夫人喪事哭)
(於斯聚國族於斯不失其家也)嵆康有故人(洙曰康臨死謂子曰山公在汝不孤矣)食恩慙
鹵莽(趙曰言蕭使君之心舊食嚴公之恩尚慙報之鹵莽)鏤骨抱酸辛(趙曰言蕭使君御嚴公之)
(恩銘鏤肌骨常抱酸辛阮嗣宗詩悽愴抱酸辛)巢許山林志(趙曰公以巢公許由自比也)䕫龍廊
廟&KR0903;(洙曰巢父許由䕫與龍也〇趙曰言蕭使君也䕫則典樂之䕫龍則納言之龍如三人之林當在廟堂也舊以爲龍)
(逢誤)鵬圖仍矯翼(洙曰見泊岳陽樓詩變化有鵾鵬注)熊軾且移輪(趙曰言蕭使君如大)
(鵬之圖南仍矯奮其翼固當遂晉擢矣而且爲太守故憑熊車以移輪也)磊落衣冠地蒼忙土
木身(洙曰嵆康土木形骸〇趙曰公自言其身如嵆康而亦在衣冠之列也)塤篪鳴自合(洙曰)
(詩天之牖民如塤如篪絶交論道恊膠漆志婉變於塤箎)金石瑩逾新(洙曰文賦被金石而德廣流管絃而)
(日新〇趙曰於是再与蕭相見如塤箎之合而金石不移所以瑩逾新)重憶羅江外(鄭曰寰宇記本涪城)
(縣地天宝元年爲羅江縣)同遊錦水濱(趙曰羅江属綿州錦水則成都也)結歡隨過隙
(蘇曰王陽與子結歡眼隨過隙之駒趙曰莊子曰人生一世如白駒過隙)懷舊益霑巾(洙曰陸賈傳君)
(何不交歡太尉深相結潘安仁懷舊賦涕泣流而霑巾)曠絶含香舍(洙曰見不去非無漢署香注〇趙曰)
(後漢尚書郎口含雞舌香以其奏事欲使氣芬芳也公爲工部員外郎而不得坐省所所以爲曠絶)稽留伏枕
辰(洙曰張茂先詩伏枕終遥昔寤言莫予應〇趙曰詩展轉伏枕)停驂雙闕早(洙曰謝玄暉停驂我悵望)
(〇趙曰言不得朝謁而思入朝之士)廻鴈五湖春(洙曰沈休文旅鴈每廻翔〇趙曰言在湘潭之時也張勃)
(吴錄五湖者太湖之別名以其周行五百里故名之)不逹長卿病(洙曰見長卿多病後注〇趙曰長卿有消)
(渴之疾而公亦同之故自怪其不省解如此)從來原憲貧(洙曰見奉贈韋左丞詩寧甘原憲貧注)監
河受貸粟一起轍中鱗(洙曰見莊子轍魚事)
贈李八祕書别三十韻
往時中補右扈蹕上元初(洙曰扈扈從也蹕鳴蹕也天子之出鳴蹕以淸道後漢輿服志)
(蘭臺令史皆執蹕以督整專驅謂之護駕)反氣凌行在(洙曰天子所幸謂之行在反氣謂賊未破也)妖
星下直廬(洙曰見收京詩注陸機詩云厭直承明廬)六龍瞻漢闕(洙曰易時乘六龍蕭何作)
(漢宫闕記)萬騎略姚墟(洙曰蔡邕獨断曰大駕備千乘万騎王元長曲水序殷殷均乎姚澤帝王世紀曰瞽)
(搜之妻曰握登生舜於姚墟故得姓氏於姚氏也)玄朔廵天步(洙曰廵一作廻詩天步斯頻)神都
憶帝車(洙曰武后以東都爲神都時天子尚在蜀故言憶後漢輿服志以攜龍角爲帝車)一戎纔汗
馬(洙曰書一戎衣天下大定公孫弘臣愚駑無汗馬之勞師古曰言未嘗從事軍旅也)百姓免爲魚(洙曰)
(昭元年劉子曰美哉禹功明德遠矣微禹吾其魚乎〇蘇曰漢中河决蕭望之塞定人曰百姓免此回爲魚事見塞河碑)通
籍蟠螭印(洙曰通籍注籍者爲二尺竹牒記其年紀名字物色懸之宫門案省相應乃得入蟠螭謂印鼻劒上文也)
(晉陽春秋曰重光照洞微上蟠螭文隱起夢符曰右按漢官義天子六璽皆玉螭虎紐也)差肩列鳳輿
事殊迎代邸(洙曰高帝崩吕産欲危劉氏周勃爲丞相陳平朱虚矦劉章共誅諸吕遂奉天子法駕迎代王於伐)
(邸立爲孝文皇帝)喜異賞朱虚(洙曰齊哀王弟章入宿衞於漢高后封爲朱虚侯以吕禄女妻之後吕禄)
(吕産作乱章與太尉周勃丞相平等誅之章乃先斬吕産文帝益封朱虚侯二千戸黃金一千斤)寇盗方歸
順(洙曰歸順歸降納欵)乾坤欲晏如(洙曰寧静也)不才同𥙷衮(洙曰謂作拾遺也衮)
(職有闕仲山甫𥙷之)奉詔許牽裾(洙曰魏辛毗字佐治文帝欲徙冀州七家十萬戶實河南毗諫帝怒不荅)
(起入毗隨而引其裾帝怒良久乃出曰佐治卿持我何太急耶毗曰今徙旣失人心又巳無食帝遂徙其半)鴛鷺叨
雲閣(洙曰古詩厠迹鴛鷺行謂侍從列也潘安仁高閣連雲)騏驎滯玉除(洙曰一作石渠属李)
(祕書也)文園多病後(洙曰司馬相如傳相如嘗有消渴疾後拜爲孝文園令)中散舊交
疎(洙曰嵆康爲中散)飄泊哀相見平生意有餘風煙巫峽遠(洙曰)
(煙一作塵)臺榭楚宮虚(洙曰一作除)觸目非論故(洙曰阮步兵詩云物固不可論)
新文尚起予(洙曰語起予者商也)清秋凋碧柳别浦落紅蕖消息
多旗幟(洙曰高紀張旗幟於山上爲疑兵)經過歎里閭(洙曰爲喪乱多凋弊)戰連
脣齒國(洙曰僖五年傳晉侯假道於虞以伐虢宫之竒諫曰&KR0593;虞之表也&KR0593;亡虞必從之此所謂輔車相依脣亡齒寒)
(者其虞&KR0593;之謂)軍急羽毛書(洙曰魏武帝奏事曰若有急則插羽於檄謂之羽檄)幕府籌頻
問(洙曰李廣幕下省文書師古曰幕府者以軍幕爲義)山家藥正鋤(洙曰袐書北卧青城山下)台
星入朝謁使節有吹嘘西屬災長弭南翁憤始攄對
敭抗士卒(鄭曰敭余章切〇洙曰益稷曰時而颺之注颺道揚舉也畢命對揚文武之光命又說命敢對掦天子之)
(休命)乾没費倉儲(鄭曰乾居寒切洙曰張湯傳湯始爲小吏乾没與長安冨賈田甲魚翁叔之属交私服)
(虔曰乾没謝成敗也如淳曰豫居物以待之得利爲乾失利爲没)勢藉兵須用功無禮忽
諸御鞍金騕裊(洙曰漢書音義曰騕裊者神馬也赤喙烏身與飛兔同明君有德則至)宮硯
玉蟾蜍(洙曰西京雜記晉靈公冡甚壞壯四角以石爲玃犬捧燭石人男女四十餘皆立侍棺器無復形兆尸猶不壞)
(孔竅中皆有金玉其餘器物皆朽爛不可別惟有玉蟾蜍一枚大如拳腹空容五合水光潤如新玉取以盛其書滴)拜舞
銀鈎(洙曰銀鈎字也猶詔書)恩波錦帕舒(洙曰西京雜記言袐閣圖書皆表以牙籖)
(覆以錦帕)此行非不濟良友昔相於去棹依顔色㳂流想
疾徐沉綿疲井臼(洙曰馮衍傳兒女常自操井臼)倚薄似樵漁乞米煩
佳客(洙曰乞去聲〇鄭曰乞云旣切與人物)鈔詩聽小胥(鄭曰鈔楚交切〇洙曰小胥小吏也)
杜陵斜晚照(洙曰漢書曰宣帝葬杜陵元紀杜陵在長安南五十里張湯爲御史大夫蕭望之爲前將軍皆徙杜)
(陵也)潏水帶寒淤(鄭曰潏以律切淤衣居切〇洙曰潏水名也上林賦豐鎬潦潏杜陵潏水公之故里)莫
話青溪髮(鄭曰在荆州鬼谷子學仙處)蕭蕭白映梳(蘇曰黃休年老多病素髮映梳)
(燈下不辨蠅頭世事䟽也)
奉贈盧五丈參謀琚(鄭曰斤於切〇洙曰丈人使自江陵在長沙待恩旨先支)
(率錢米)
恭惟同自出(洙曰左傳我之所自出謂我甥也)妙選異高標入幕知孫
楚(洙曰孫楚子子荆石苞都督揚州事孫楚爲參軍)披襟得鄭僑(洙曰鄭僑子産也孔子與爲友〇趙)
(曰左傳季札聘於鄭見子産如舊相識)丈人藉才地(趙曰丈人指言廬五參謀也)門閥冠
雲霄老矣逢迎拙相於契託饒(趙曰言雖衰老拙於逢迎而與盧丈相於所以契託)
(饒縱也)賜錢傾府待爭米駐船遥(趙曰題注所謂支率錢米也)鄰好艱
難薄氓心杼軸焦(夢符曰右按揚雄方言土作謂之杼木作謂之軸大東小東杼軸其空軸當作柚又)
(後漢劉騊駼書曰杼柚空於公私之求〇趙曰盧丈使自江陵也蓋當艱難之際杼軸空而民心焦敖則不可多歛以爲隣好之奉)
(也)客星空伴使(洙曰嚴光也見鈞瀨客星懸注趙曰客星公自謂也伴使以言伴盧之爲使星也舊注)
(引嚴陵事虽是客星兩字而惑乱其義矣)寒水不成潮素髮乾垂領(鄭曰乾居寒切)
(〇洙曰秋㒷賦素髮䬃以垂領〇師曰自言其老矣)銀章破在腰(洙曰見霧雨銀章濕注〇蘇曰張嵩清之守節)
(爲巴西令官滿駕柴車載書數百卷腰垂破銀章辝邑人而去邑人惜其去懇留於隋文帝即日擢爲巴西太守有德政遺愛碑尚)
(在余爲兒童聞先子對客談此)說詩能累夜醉酒或連朝(洙曰中山有酒一醉千日〇趙)
(曰公自言也)藻翰惟牽率(洙曰左傳牽率老夫)湖山合動摇(蘇曰王逸少清氣壯)
(節搖湖山)時清非造次興盡却蕭條天子多恩澤蒼生轉
寂寥休傳鹿是馬(洙曰趙高指鹿爲馬)莫信鵩爲鴞(洙曰見地濕愁飛鵩注又)
(見留别杜員外注)未解依依𬒮還斟汎汎瓢流年疲蟋蟀(洙曰詩蟋)
(蟀在堂歲律云暮古詩四時更變化歲暮一何速晨風懷苦心蟋蟀傷局促)體物幸鷦鷯(洙曰莊子鷦鷯巢林)
(不過一枝文賦體物而瀏湸張茂先作鷦鷯賦)辜負滄洲願(洙曰謝玄暉詩復叶滄洲趣)誰云
晚見招(蘇曰嵆康云年來名利汩没未遂休閑深負滄洲願心〇趙曰此公感激之言涵蓄深遠揚雄檄虚賦曰世有)
(黃公者起於滄洲精神養性與道漂游太冲詩曰馮公豈不偉白首不見招則見招者乃朝廷也李陵云陵雖孤恩漢亦負德孤負)
(本只是孤獨之孤舊作辜負流傳之誤矣〇師曰前溪朱博傳齎閥閱詣府師古注曰伐功勞也閱所經歷也車千秋傳曰千秋無)
(伐閱勞注伐積功也閱所經也唐六典以上通用烏頭大門又曰表揭又曰閥閱義謝云表揭閥閱是也俗呼爲檽星門是詩所謂)
(閥閱冠雲霄者盖言盧氏積日積月立功而致表揭高於雲霄賜錢傾府待爭米駐船搖謂盧丈待恩旨未到先支錢米以民心焦)
(急也寒水不成潮言水淺也峽人以春水生乃行船自素髮以下乃子美自述休傳鹿是馬言天子聦明也莫信鵩如鴞言莫愁迁)
(謫也滄州神仙所居之地也云云)
贈崔十三評事公輔
飄颻西極馬(洙曰漢郊祠歌云天馬來西極)來自渥洼池(洙曰見沙苑行注〇趙曰言崔)
(公有天馬之妙而所從來之遠也漢郊祠歌曰馬生渥洼水中)颯飁定山桂(洙曰定一作寒趙曰當作寒)
(山楚辝云桂樹叢兮山之幽此其義也〇師曰定山當作鄧山鄧林有桂西極馬鄧山桂比崔公之才)低徊風雨
枝(趙曰選詩桂枝生自直不宜低徊今桂所以低回者風雨之故也以譬崔評事之美材而困於邊徼之水官矣彦輔曰飁音)
(習唐韻云颯飁大風也)我聞龍正直道屈爾何爲(趙曰如龍之直而屈在僚屬故公怪)
(而問之)且有元戎命(洙曰屈道而起謂有元戎之命)悲歌識者知(洙曰元戎節度使也)
(以元戎命之而有行役不能無悲歌而惟識者知之)官聮辭冗長(洙曰文賦固無取乎沉長鄭曰長直亮切多)
(也趙曰崔評事於元戎之僚屬可辝冗長矣師曰時王思禮爲帥表請崔爲幕職故云云冗長不急之務也)行路
洗欹危(洙曰當闢公正之路趙曰以舟行則免欹危之苦也)脫劒主人贈(洙曰脫解也季札脫)
(劒挂樹以贈徐君〇趙曰主人指元戎也以劒贈人亦理之常如伍子胥解劒以贈漁父也舊注引季札以劒挂徐君墓上却是贈)
(死者耳可用證此乎)去帆春色隨隂沉鐵鳳闕(洙曰陸佐公石闕銘蒼龍玄武之制)
(銅爵鐵鳳之工)教練羽林兒(洙曰宣帝紀羽林孤兒注天有羽林星林諭若林木之盛羽有羽翼&KR0743;擊之意)
(故以名武官焉百官表取從軍死事者之子養羽林官教以五兵號曰羽林孤兒)天子朝侵早雲臺
仗數移(趙曰言天子多難其朝侵早以兵練卒故所御非一處而移雲臺之仗矣)分軍應供給
百姓日支離(洙曰支離言不親)黠吏因封巳公才或守雌(洙曰)
(老子知其雄守其雌〇趙曰封厚也言貪吏乘之以封巳廉吏閔之以柔克也公正美崔公之才守雌柔之道不乘勢刻削以嵆於)
(封己則爲可尚𡭗)燕王買駿骨(洙曰燕昭王以金帛市駿骨人知好駿馬不遠千里而來)渭老
得熊羆(洙曰見田獵舊非熊注)活國名公在拜壇群盗疑冰壷動
瑶碧(洙曰鮑昭清如玉壷冰)野水失蛟螭(黃曰謂寇賊將就擒也)入幕諸彦
集(洙曰别賦捨金閨之諸彦)渴賢高選宜騫騰坐可致九萬起於斯
(洙曰見圖南未可料注趙曰方當渴賢而崔君宜應高選必能騫騰如鵬飛之九萬里矣〇黃曰言崔奮迅自此始)復
進出矛戟昭然開鼎彝(洙曰銘功於鼎彜)會看之子貴歎及
老夫衰豈但江曾决(洙曰孟子若决江河)還思霧一披(洙曰衞瓘見樂廣曰)
(若披雲霧覩青天趙曰我豈特平昔與之談論如江河之决當此之時又思一披霧以相見也)暗塵生古鏡
拂匣照西施舅氏多人物(孫曰崔乃子美之舅氏其人物爲世所重故曰多人物多重也)
無慙困翮垂(趙曰舅氏之家多有好人村必應如我上所言騫騰冨貴之事今日尚𡭗行役無慙困苦也)
寄李十四員外布十二韻(洙曰新除司議郎兼萬州别駕雖尚伏枕)
(巳聞理裝)
名參漢望苑(洙曰漢博望苑武帝爲戾太子置之使通賓客從其所好)職述景題輿(洙曰)
(周景爲豫州刺史辟陳蕃爲別駕蕃不就景題别駕輿曰陳仲舉坐也)巫峽將之郡荆門好附
書(趙曰預囑其不相忘也)遠行無自苦(蘇曰王粲遠行異域無勞自苦事事慎重)内熱比
何如(洙曰内熱言熱中也莊子我其内熱欤)正是炎天闊那堪野館疎黃牛
平駕浪(洙曰黃牛峽名郭景純高浪駕蓬萊)畫鷁上凌虚(洙曰謝靈運詩鷁首戲清池〇修可)
(曰張平子西京賦鷁首注云船頭畫鷁鳥厭水神)試待盤渦歇(洙曰郭璞江賦盤渦谷轉凌濤山頽〇趙)
(曰水漲則有盤渦今勸其且休行故曰待盤渦歇)方期解纜初(洙曰江淹解䌫候前侣還望方鬱陶)悶
能過小徑自爲摘嘉𬞞(洙曰自一作日陶淵明歡言酌春酒摘我園中𬞞趙曰自此巳下)
(約李員外訪其居也)渚柳元幽僻村花不掃除宿隂繁素㮏(洙曰潘安)
(仁閑居賦云㮏曜丹白之色)過雨亂紅蕖(趙曰紅蕖蓮花)寂寂夏先晚(趙曰以處)
(所幽寂雖夏未晚而此地先晚將似秋矣)泠泠風有餘江清心可瑩(洙曰郭景純詩前有)
(寒泉井聊可瑩心神)竹冷髮堪梳(洙曰堪一作宜)直作移巾几秋帆發弊
廬(夢符曰右按春秋左氏張趯謂太叔曰自子之歸也小人糞除先人之弊廬曰子其將來今子皮實來小人失望師曰黃牛)
(峽浪高與峽齊故云平駕浪畫鷁船也上凌虚謂船逆水而上如凌虚空盤渦言水廻伏如碾碓然甫意欲待峽水稍平穩即解䌫)
(訪李故末章云直作移巾几秋帆發弊廬)
寄董卿嘉榮十韻
聞道君牙帳(洙曰曹子建關中詩高牙乃建牙大旗也兵家書牙旗將軍之旗立於元帥帳前故謂之牙旗)防
秋近赤霄(洙曰謂西山三戍也西山記曰東觀成都若在井底)下臨千雪嶺(洙曰西山記曰上有)
(積雪經夏不消)却背五繩橋(洙曰岷江湍急不可爲梁乃以竹䋲爲橋駕虚而渡〇鄭曰即岷江笮橋)海
内久戎服(洙曰用兵日久)京師今晏朝(洙曰後漢明帝論曰明帝善刑理法令分明日晏坐)
(朝幽枉必逹洙曰以前日用兵之久而今日罷兵則可以晏朝也)犬羊曾爛漫(洙曰應劭曰鮮卑隔在漠)
(北犬羊爲群)宫闕尚蕭條(洙曰孫子荆書四海蕭條非復漢有顔延年宮陛多巢穴城闕生雲煙〇趙曰)
(以吐蕃爲患之久故前日嘗䧟京師今尚蕭條也)猛將宜嘗膽(洙曰李陵書猛將如雲越王勾踐反國苦)
(身勞思置膽於坐坐卧即仰膽飲食亦嘗膽也曰汝忘會稽之恥耶趙曰猛將謂董嘉榮也)龍泉必在腰
(洙曰事見奉送蘇州李長史之任詩三尺獻龍泉注)黃圖遭汚辱(洙曰天子圖籍也趙曰有三輔黃)
(圖之書言宫殿名號與京畿地理也)月窟可焚燒(洙曰長楊賦西壓月窟又言月窟雖高猶可燒之也〇蘇)
(曰吴術曰大丈夫按劒横行沙塞取月支之首焚其竁窟向區區奔走塵埃中爲掃門兒態耶章炳壯其言薦爲遊擊將軍趙曰)
(指言吐蕃巢穴也)會取干戈利(趙曰此戒董卿之辝干戈利則書敿乃干榖乃戈之義)無令
斥候驕(洙曰西域傳斥候百人五分之夜擊刀斗自衞趙曰無令其驕則號令嚴肅也候斥兵家探候也)居
然雙捕虜(洙曰後漢世祖建武四年拜馬武捕虜將軍顯宗初西羌寇隴西覆軍殺將朝廷患之復拜武捕虜將軍)
自是一嫖姚(洙曰霍去病爲嫖姚校尉)落日思輕騎(蘇曰何斌輕騎數百轉戰至日暮斬)
(馘擒酋首〇趙曰史有云輕騎襲之)秋天憶射鵰(洙曰李廣時爲上郡太守匈奴侵上郡上使中貴人從廣)
(勒習兵擊匈奴中貴人者將十騎從見匈奴三人與戰射傷中貴人殺其騎且尽中貴人走廣廣曰是必射鵰者廣乃從百騎往馳)
(三人三人亡馬步行行數里廣令其騎張左右翼而廣自射彼三人者殺得二人生得一人果匈奴射鵰者〇修可曰北史斛律金)
(子光見一大禽射之正中其頸形如車輪而下乃鵰也邢子高歎曰此射鵰手也人號爲落鵰都督是詩寄董嘉榮而元注引李廣)
(傳匈奴射鵰非是)雲臺畫形像(洙曰見雲臺終日畫往)皆爲掃氛妖(洙曰掃氛)
(妖言能静患乱也趙曰所以激昂董卿也漢雲臺畫二十八將之像以其有功氛妖也)
移居公安敬贈衛大郎(鈞)
衞侯不易得余病汝知之雅量涵高遠(魯曰袁宏三國名臣贊淵)
(哉大初宇量高雅)淸襟照等夷(尹曰袁&KR1662;荅儉詩云老夫亦何寄之子照淸襟清氣溢素襟彦輔曰夷)
(平也謂平交也)平生感意氣(趙曰言意氣之感也)少小愛文辭(蘇曰羊欣少小爱筆)
(研文辝名公多竒之)河海由來合風雲若有期(洙曰河出崑崙千里一曲九曲入海古詩)
(風雲若遇會)形容勞宇宙(洙曰陶潜寓形宇宙復幾時〇趙曰言憔悴而空老於世)質朴謝
軒墀(趙曰言無復仕於朝廷)自古幽人泣(洙曰易幽人貞吉)流年壯士悲(蘇曰)
(文選流年苒苒壯士悲感)水煙通徑草秋露接園葵(洙曰陸士衡園葵詩種葵北園中零)
(露垂鮮澤趙曰述其移居於公安之地也)入邑豺狼鬪(洙曰見上豺狼在邑龍在野注〇趙曰以比盗賊也)
(言入邑之豺狼以有所爭而相闘也)傷弓鳥雀饑(洙曰何晏似傷弓之鳥飢亦不敢自喙〇趙曰言傷弓之)
(鳥以創病而飢也以比窮困之民)白頭供宴語(趙曰白頭公自謂也供宴語可以供衛公之語也)烏
几伴棲遲(趙曰烏皮几也言迁於公安唯有烏几爲伴耳)交態遭輕薄(洙曰古詩五陵)
(輕薄兒)今朝豁所思
分門集註杜工部詩卷第十八
