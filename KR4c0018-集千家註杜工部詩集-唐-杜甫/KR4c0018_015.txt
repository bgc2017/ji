分門集註杜工部詩卷第十五
時事下(邊塞將帥軍旅附)
律詩四十四首
巴山(新添)
巴山遇中使云自陜城來盗賊還奔突乘輿恐未廽
天寒邵伯樹地闊望仙臺狼狽風塵裏羣臣安在哉
(余曰漢武立望仙臺)
喜聞官軍巳臨賊宼二十韻
胡虜潜京縣(洙曰虜一作騎鮑明遠河陽視京縣趙曰至德二載子儀以朔方兵敗安慶緒于澧水復京師慶)
(緒奔于陜郡此之謂潜京縣京縣者京師之縣也)官軍擁賊壕(鄭曰胡刀切〇洙曰城壕也)鼎魚
猶假息(洙曰鼎魚穴蟻言雖假息終不能逃死〇趙曰南史丘遟與陳伯之書云首豪猜貳部落携離方當繫頭蛮邸)
(縣首槀街而將軍魚遊於鼎沸之中燕巢於飛幕之上不亦惑乎)穴蟻欲何逃(趙曰異苑曰桓謙太元中)
(忽有人皆長寸餘悉被鎧持槊乘具裝馬從塪中出緣机登竈蔣山道士令以沸湯澆所入處寂不復出因掘之有斛許大蟻死在)
(穴中)帳殿羅玄冕(洙曰以帳爲殿羅玄冕言君臣聚謀趙曰庾肩曲水聮句曰回川入帳殿玄冕卿大夫之服)
(言羅者羣臣侍之不一也)轅門照白袍(沈曰周禮以車轅爲門梁陳慶之所統之兵悉着白袍所向披靡)
秦山當警蹕(趙曰肅宗在鳳翔也沈曰前漢出稱警入稱蹕止行人也)漢苑入旌
旄(洙曰言内地漸復趙曰兵往長安也漢苑者上林苑也)路濕(洙曰一云路失)羊腸險(洙曰羊腸)
(坂也在太行天下之險也光武贊金湯失險趙曰慶緒弑父之年光弼敗其衆于太原郡今杜公所謂羊腸者指太原非太行山)
(也沈曰皇甫謐地書太原北九十里有羊腸)雲横雉尾高(洙曰崔豹古今注高宗有雉雊服章多用翟羽)
(故有雉尾扇〇趙曰天子所在雲横其上如黃帝戰于涿鹿之野上常有雲氣)五原空壁壘(洙曰五丈原地)
(名近長安時賊退敗故壁壘空〇趙曰長安縣之外有畢原自鹿原少陵原高陽原細柳原正得原謂之五原也舊注謂五丈原非)
(是)八水散風濤(洙曰關内八水一涇二渭三漄四霸五澤六浩七澧八潏散風濤言寇乱漸平趙曰言風濤)
(止息之意)今日看天意遊魂貸爾曹乞降那更得尚詐莫
徒勞(趙曰賊窘則乞降黠則尚詐今安賊旣爲宫軍所臨欲望如是不可也)元帥歸龍種司
空握豹韜(趙曰至德二載以廣平王淑爲天下兵馬元帥往收長安是爲代宗也以司空郭子儀副之太公六韜有)
(豹韜也)前軍蘇武節(洙曰軍一作旌蘇武至海上杖漢節旌毛盡落言前軍皆守節之士)左將
吕虔刀(洙曰晉書吕虔爲刺史有佩刀相者曰三公可佩虔乃贈别駕王祥曰苟非其人刀或爲害以卿有公輔之量)
(故相與也言左將皆輔相之才)兵氣回飛鳥(洙曰羽獵賦鳥不及飛獸不得過言其疾也趙曰言氣之陵噴可)
(彗飛鳥回也回如回天之回舊注所引非)威聲没巨鼇(洙曰威声雄重趙曰巨鼇屭贔之物威声所加乃)
(至没之北狂賊懾服之意)戈鋋開雪色(洙曰東都賦戈鋋彗雲庄矛矟也〇鄭曰鋋時連切小矛也)弓
矢向秋毫(洙曰秋毫言極末也弓矢向言雖微必中)天步艱方盡(洙曰詩天步艱難)時
和運更遭(趙曰選云遭遇嘉運)誰云遺(洙曰一作貴)毒螫(洙曰一作蠆西京賦蕩亡秦之)
(毒螫四子講德論曰秦之時處位任政者並施毒螫說文螫行毒也遺無遺也)巳是沃腥臊(洙曰如以湯沃)
(去腥臊也漢書蛮夷腥臊)睿想(洙曰一作思)丹墀近(洙曰言將收復復坐朝也丹墀以丹漆塗之趙曰)
(言車駕有可還之勢也)神行羽衛牢(趙曰神行天子之行也羽衛葆羽之衛牢則安而無警也)花門
騰絶漠(洙曰燕山銘經磧鹵絶大漠)拓羯渡臨洮(石曰臨洮郡名〇鄭曰十道志洮郡秦漢魏置)
(皆吐谷渾所處)此輩感恩至羸俘何足操(洙曰言回紇感恩而助順其勇銳所向無前)
(趙曰時用朔方安西回紇等兵今言花門回紇是也拓羯安西是也言其喜來助順也羸俘者虺羸之俘爾〇師曰此輩感帝德以)
(兵騰度爭來助唐討賊然賊已係羸不足執也)鋒先衣染血(洙曰太宗平劉武周躬臨矢石血衊兩神〇趙曰梁)
(武帝謂張稷有衣染天血之語)騎突劒吹毛(洙曰吹毛言其利也古有吹毛之劒)喜覺都城
動悲吹子女號家家賣釵釧只待獻香醪(洙曰董卓傳吕布殺卓馳)
(賚赦書以令官陛内外士卒皆稱萬歲百姓歌舞於道長安中士女賣其珠玉衣裝市酒肉相慶者填滿街肆)
喜逹行在所三首(彦輔曰更始立光武爲蕭王悉令罷兵詣行在所蔡邕獨断曰天子)
(以四海爲家謂所居爲行在所時子美自京竄至鳳翔)
西憶𡵨陽信(洙曰歧陽在鳳翔西左傳成王有歧陽之蒐〇鄭曰十道志歧陽漢扶風杜陽之地)無人
遂却廽眼穿當落日心死著寒灰(洙曰庚桑楚曰心若死灰别賦骨肉悲而心灰)
(〇趙曰𡵨陽乃鳳翔也公在賊中引首西望欲知鳳翔行在消息惟無人可問徒眼穿心死而巳)霧樹行相
引(洙曰霧一作茂師曰言甫冒霧露奔行在)蓮峯望或(洙曰一作忽)開(洙曰華山有蓮花峯)
(趙曰一作連峯謂華州蓮花峯也非是豈有却過長之東經同華之境而來乎當以連山爲正魯曰鮑昭詩連山眇雲霧)所
親驚老瘦辛苦賊中來(洙曰奔走憔悴故所親驚其老瘦漢書師古曰所親素所親任也)
愁思胡笳夕(洙曰言䧟賊久厭胡笳也蔡琰胡笳且動牧馬悲鳴胡笳動兮邊馬鳴李陵〇沈曰胡笳胡人卷芦)
(葉吹之一作樂)凄凉漢苑春(趙曰胡笳胡人所吹則賊兵胡火也言漢苑春則追思其在賊中凄凉之時也)
(漢儀注養鳥獸者通名爲苑雖春而凄凉言殘敝也)生還今日事(後漢班超妺同郡曹壽妻昭上書請超曰)
(丐超餘年一得生還復見闕庭)間道暫時人(洙曰間道也言伺間隙之道而行班超從間道至䟽勒師曰暫時)
(人言不取其性命也)司隷章初覩(洙曰更始以光武行司隷校尉入洛陽人見司隷僚属皆歡喜不自勝老吏或)
(垂泣曰不圖今日復見漢官威儀由是識者皆属心焉)南陽氣巳新(洙曰後漢光武紀云望氣者蘇伯阿)
(爲王莽使至南陽遥望見舂陵郭唶曰氣佳哉欝欎葱葱黃曰此二句指粛宗中㒷也)喜心翻倒極嗚
咽淚沾巾(師曰樂極則哀継之此詩人抑揚之意)
死去憑誰報歸來始自憐(洙曰楚詞私自憐兮何極)猶瞻太白雪喜
遇武功天(洙曰太白山也武功縣名属鳳翔〇趙曰太白山在郿縣鳳翔之属縣也武功在唐不属鳳翔但近鳳朔)
(𡭗公詩所以顯言歸行在也沈曰錄異記曰金星之精墜於終南圭峯之西因號爲太白其精化爲白石狀如美玉常有紫氣覆)
(之玄宗立元廟於太寕星臨淄舊邸取其石琢爲像焉)影静千官裏心蘇七校前(洙曰)
(公入朝鮮當途之交故言影静心蘇言憂釋而心蘇也前漢刑法志京師有南北軍屯武帝内增七校注中壘屯騎步兵越騎射声)
(虎賁凢八校尉胡騎不常置故此言七也)今朝漢社稷新數中興年(鄭曰中竹仲反)
(〇洙曰凡王室中否而再㒷謂之中㒷如周宣漢光武時唐有安史之乱故云)
收京三首
仙仗離丹極(洙曰謂大駕出幸)妖星照玉除(洙曰晉天文志妖星一曰彗星二曰孛星)
(三曰天棓四曰地槍五曰天攙六曰蚩旗七曰天衝八曰國星九曰昭明十曰司危十一曰天欃彗十二曰五殘十三曰六賊十四)
(曰獄漢十五曰旬始十六曰天鋒十七曰燭星十八曰蓬星十九曰長庚二十曰四填二十一曰地維曹子建曰凝霜依玉除除階)
(也說文曰除殿階也西都賦曰玉除彤庭師曰言禄山䧟京闕)須爲下殿走(洙曰世說熒惑入斗天子)
(下殿走謂避乱)不可好樓居(鄭曰好虚到切〇洙曰一云得非羣盗起難作九重居史武紀公孫卿曰仙人可見)
(但仙人好樓居於是上令長安作蜚廉桂觀甘泉作延壽觀焉〇趙曰史記封禪書仙人好樓居今公以仙人比天子也〇師曰玄)
(宗好神仙故有好樓居之句)暫屈汾陽駕(洙曰莊子堯往見四子藐姑射之山汾水之陽釋文云案汾水)
(出太原今莊生寓言也謝靈運從遊京口北固詩昔聞汾水遊今見塵外鑣)聊飛燕將書(洙曰史記魯仲)
(連傳燕將攻下聊城聊城人或讒之燕燕將懼誅因保守聊城不敢歸齊田單攻聊城歲餘士卒多死而聊城不下仲連乃爲書約)
(之矢射城中遺將將見仲連書泣三日猶預不能自定喟然嘆曰與人刃我寕自刃乃自殺)依然七廟略
(洙曰天子七廟趙曰兵謀謂之廟略盖謀於廟也今詩所言則在七廟之中所謀略也〇師曰謂復立宗廟也)更與
萬方初(趙曰與民更始之義)
生意甘衰白天涯正寂寥忽聞哀痛詔又下聖明朝
(洙曰漢武帝末年下哀痛之詔)羽翼懷商老(洙曰漢高祖時戚夫人以寵將移動太子吕后用張良計召四)
(皓使侍太子朝高祖見而問之四人各以姓名對上曰煩公調護太子四人趍去上指示戚夫人曰彼羽翼巳成難動矣商老四皓)
(隱於商山)文思憶帝堯(洙曰堯典放勛欽明文思安安又曰聦明文思鄭玄云敬事節用之謂欽照臨四方)
(之謂明經緯天地之謂文慮深通敏之謂思四者皆在身之德鮑曰乾元元年正月戊寅上皇御宣政殿授皇帝傳國受命宝符)
(公云羽翼懷商老文思憶帝堯謂裴冕杜鴻漸等輔相肅宗猶商山四皓輔漢太子玄宗傳授猶堯授舜也)叨逢罪
己日(洙曰罪己詔也傳臧文仲曰禹湯罪己其㒷也勃焉)霑洒望青霄(洙曰一云洒涕蘇曰青)
(園翁曰秦鹿未息四海如斯終日洒淚沾衣仰霄漢而巳師曰今覩粛宗能刻責奮勵猶有所仰望也)
汗馬收宮闕(洙曰漢䔥何傳未有汗馬之勞)春城鏟賊壕(鄭曰鏟楚醆切平也趙)
(曰謂文鏟則盡削平其迹之義也)賞應歌枤杜(洙曰詩枤杜勞還役也反而勞之者)歸及薦
櫻桃(洙曰歸一作福禮月令仲夏之月羞以含桃先薦寢廟即櫻桃也今所謂朱櫻者是也前漢叔孫通傳古者有春嘗)
(果方今櫻桃熟可献願陛下出因取櫻桃献宗廟上許之諸果献由此興也)雜虜橫戈數功臣甲
第高(洙曰武帝爲霍去病治第第宅也甲第甲猶言甲乙之次第謂第一之第田蚡治宅甲諸第)萬方頻
送喜無乃聖躬勞(洙曰班超傳西域平定薦勲祖廟布大喜於天下師曰此聖主之勲勞人臣不宜)
(貪大功以爲己力諷之之辭)
收京(新添)
復道收京邑兼聞殺犬戎衣冠却扈從車馬巳還宮
剋復誠如此扶持在數公莫令回首地慟哭起悲風
遣憤
聞道花門將(洙曰回紇也)論功未盡歸自從收帝里(趙曰長安也)
誰復揔戎機蜂蠆終懷毒(洙曰左傳君無謂邾小蜂蠆有毒况國乎〇蘇曰武黨廟記張)
(良謂䔥何曰黥布軰如蜂蠆逐時暫親近人其懷毒之性不革)雷霆可震威(洙曰賈山傳云人主之威非特)
(雷霆也震之以威豈有不摧折者哉趙曰大意以回紇助順討史朝義恐其恃功驕暴難制故欲早加以威而絶其如此)莫
令鞭血地再濕漢臣衣(洙曰時回紇恃功陵暴此詩之作蓋有所警也〇師曰禄山乱回紇以兵)
(助討賊其後恃功桀驁故蜂蠆終懷毒欲帝震之以威無使彼再效禄山之舀京闕也漢書云禁中非刑人鞭血之地鞭血地指禁)
(中也花門將即回紇之將)
西山三首
夷界荒山頂蕃州積雪邊(洙曰成都記西山冬夏積雪)築城依(洙曰一作衣)
白帝(洙曰白帝城在夔州此西山詩而言築城依白帝恐傳者誤矣)轉粟上青天(洙曰李白蜀道)
(難難如上青天趙曰兩句通義公孫述自號白帝其所築城在高山上本曰白帝城是巳今公言高山之上築城依倣白帝所以)
(轉粟之艱難如上青天也)蜀將分旗鼓(趙曰以吐蕃䧟松維保三州勢迫近蜀故分旗鼓以禦之)羌
兵助(洙曰一作動)鎧鋋(洙曰一作井泉鄭曰鎧苦亥切甲也鋋時連切小矛也)西南背和
好殺氣日相纏(洙曰時吐蕃䧟隴右〇趙曰以吐蕃背先帝時盟好而爲寇不巳)
辛苦三城戍長防萬里秋(洙曰明皇還蜀後復分東西兩川爲兩節度西山列防秋三戍民罷)
(于役高適論之不聽)煙塵侵火井(洙曰雪賦火井滅蜀都賦火井沉熒於幽泉高熖飛煽於天垂趙曰火井雖)
(在卭州大率是蜀地名言吐蕃迫蜀中也孫曰蜀志云火井在臨卭)雨雪閉松州(洙曰注見上〇趙曰言松)
(州巳䧟而閉於雨雪之中矣)風動將軍幕(洙曰一云蓋)天寒使者裘漫山
賊營壘(鄭曰漫舊謨官切洙曰漫山言賊壘之多也)廻首得無憂
子弟猶深入(趙曰子弟言充兵之人也)關城未解圍蠶崖鐵馬瘦
(宋曰寰宇記蚕崖關在永康軍西北四十七里)灌口米船稀(洙曰蚕崖關灌口並西山隘口地名趙曰蚕)
(崖在西山關隘處灌口在今永康軍戰馬不足充戰而瘦米船以船運之多不継而稀此爲可憂矣故有下句程曰灌口山在永)
(康軍導江縣李膺益州記云清水路西七里灌口古所謂矢彭關)辯士安邊策元戎决勝
威(洙曰元戎元帥也史决勝千里)今朝烏鵲喜(洙曰西都雜記云乾鵲噪而行人至)欲報凱歌
歸
警急(趙曰時高適代崔光遠領西川節度使)
才名舊楚將妙略擁兵機(趙曰以美高適也)玉壘雖傳檄(洙曰傳檄)
(言吐蕃入宼檄書相聞也)松州會解圍(洙曰松州在西山正控吐蕃趙曰廣德元年吐蕃取隴右十二月遂亡)
(松維保三州公詩乃在未亡松州之前)和親知計拙公主漫無歸(洙曰見留花門注)
(趙曰吐蕃方請和継而又叛)青海今誰得(洙曰見贈哥舒開府詩注)西戎實飽飛(洙曰)
(曹公言吕布猶鷹也飽則飛去按新唐書適代崔光遠爲節度吐蕃取隴右適出兵南鄙以牽制之旣無功遂亡松維二州趙曰)
(言青海爲吐蕃所有而其勢如鷹之飽而飛揚不就縶紲也)
王命
漢北豺狼滿巴西道路難(趙曰漢與巴相連盖吐蕃入寇之地)血埋諸將
甲骨斷使臣鞍(趙曰廣德元年使李之芳崔倫往聘吐蕃留不遣虜破邠州入奉天天子幸陜使臣指李)
(之芳崔倫矣骨断則憂懼而骨欲断折之義)牢落新燒棧(洙曰漢高紀張艮說漢王燒絶棧道棧即閣也)
(今謂之閣道)蒼茫舊築壇(洙曰漢王齋戒設壇埸拜韓信爲大將軍師古曰築土而高曰壇除地爲埸〇)
(趙曰時雍王聒爲兵馬元帥子儀副之而禦奉天之寇委子儀則舊築壇指郭令公也)深懷喻蜀意(洙曰)
(司馬相如有喻巴蜀檄)慟哭望王官(洙曰時叚子璋反東川適與崔光遠逆戰斬之光遠不戢兵遂大掠至有)
(断士女腕取金者故民怨哭而欲聞王命也趙曰司馬相如有喻巴蜀文公止取喻蜀字以言蜀父老以望王官之至也)
征夫
十室幾人在千山空自多路衢唯見哭城市不聞歌
(洙曰民苦役故多怨哭)漂梗無安地(洙曰用民如榛梗飄泊不遑寧處〇蘇曰宗壽已身如水上浮梗南北無)
(安身之地齒豁頭白其將柰何趙曰此公自言爾盖旅寓之人如梗之漂蕩於義分明)銜枚有荷戈(洙曰)
(漢紀章邯夜銜枚擊項梁定陶師古曰銜枚者止言語讙囂欲令敵人不知其來也周官有銜枚氏枚狀如蓍横銜之〇蘇曰吴起)
(中夜起謂禆將曰防彼銜枚荷戈衝突吾寨)官軍未通蜀吾道竟如何
有感五首
將帥蒙恩澤兵戈有歲年至今勞聖主何以報皇天
白骨新交戰雲臺舊拓邊(趙曰言新戰之兵方横白骨將帥必有意於拓邊而功末立其)
(在雲臺畫像議功者則是舊拓邊之功也)乘槎斷消息無處覓張騫(洙曰見查上似張騫)
(注趙曰言遣使吐蕃未還所以用張騫乘槎爲喻)
幽薊餘蛇豕(洙曰爲史思未平也〇趙曰左傳曰吴爲封豕長蛇荐食上國餘蛇豕於幽薊則今歲廣德元年正)
(月史朝義雖滅而未有臣服者)乾坤尚虎狼(洙曰盗賊充斥也)諸侯春不貢(洙曰藩鎮)
(擅命基兆於此)使者日相望(洙曰董仲舒傳漢家使者冠盖相望)愼勿吞青海(洙曰在君)
(不見青海頭注〇趙曰戒之以無事於西羌)無勞問越裳(洙曰見越裳翡翠無消息注〇趙曰戒之以無事於)
(東夷)大君先息戰歸馬華山陽(洙曰武成乃偃武修文歸馬於華山之陽放牛於桃林之野示)
(天下弗復用也)
洛下舟車入天中貢賦均(洙曰周禮天官惟王建國注周公營邑於土中使居洛邑治天下謂)
(之地中天地之所合也四時之所交也風雨之所會也隂陽之所和也然則百物阜安乃建王國焉趙曰言史朝義旣滅道路亦)
(不阻絶矣故舟車入而貢賦均此指言長安特用洛陽爲天地之中而貢賦均焉爲譬也)日聞紅粟腐(洙曰)
(太倉之粟紅腐而不可食)寒待翠華春(洙曰翠華天子車盖〇趙曰言賜予幣帛之厚實翠華之春和氣所)
(及也上林賦曰建翠華之旗盖天子之旗也〇韓曰古今注黃帝與蚩尤戰常有五色雲氣金枝玉葉覆之因而作華蓋)莫
取金湯固(洙曰賈誼金城湯池帝王萬世之業王元長策金湯非粟不守)長令宇宙新(趙曰)
(莊子䟽云揭天地以趍新負山岳而捨故宇宙新則一洗乾坤而命惟新矣)不過行儉德盗賊本
王臣(蘇曰邵輝曰今賊盗蜂起驚剽郡邑皆吾王之臣蓋修德不爭之所致者也〇趙曰此公致君之胷懷矣)
丹桂風霜急青梧日夜彫由來強幹地(洙曰西都賦強幹弱枝隆上都)
(而觀萬國)未有不臣朝(趙曰丹桂耐風霜之物楚辭云麗桂樹之冬榮是以青梧易彫之物楚辭又云白露下衆)
(草兮奄彫此梧楸是巳以引下句若幹之強壯則枝無勝幹之理猶主強則臣自歸服而朝也)受鉞親賢往(洙曰)
(分茅列土親賢並建親賢同姓也時代宗爲帥〇趙曰受鉞者授之以節而使之受所以爲元帥也傳曰親賢並建寳應元年代宗)
(旣即位五月以雍王适爲天下兵馬元帥舊臣謂代宗爲帥却是肅宗時矣)卑宫制詔遥(洙曰禹卑宫室漢以)
(所降勑命爲制詔)終依古封建(洙曰封爵建國)豈獨聽簫韶(洙曰書簫韶九成趙曰)
(蓋勸朝廷非特任元帥而巳終以封建之制待夫親而爲天子者豈獨聽簫韶之樂宴樂而巳乎)
胡(洙曰一作盗)滅人還亂兵殘將自疑(洙曰此詩言安史旣平而僕固懷恩反側也〇趙曰)
(言安史滅矣僕固懷恩以疑而叛李光弼以疑而沮)登壇名絶假(洙曰漢高祖設壇埸具禮拜韓信爲大將軍高)
(祖曰大丈夫定諸侯即爲眞王耳何以假爲遣張良立韓信爲齊王趙曰高祖以韓信爲大將登壇而拜之名絶假則眞拜之非)
(持假節而已此言諸將蒙寵如此故責以下句之報主也舊注引韓信欲爲假王之事非其義)報主(洙曰一作執玉)爾
何遲領郡輒無色之官皆有詞願聞哀痛詔(洙曰見忽聞哀痛詔)
(注)端拱問瘡痍(洙曰時縉紳皆重内官而不樂外任故子美有無色有詞之譏也)
柳司馬至(洙曰此詩言中原用兵民未安定也)
渡河歸(趙曰回紇助討禄山有功乾元元年請婚肅宗以寧國公主下嫁明年可汗死公主以無子得歸)秋思
拋雲䯻(洙曰一作鬢)腰支賸(洙曰一作勝)寶衣羣凶猶索戰(蘇曰王世充羣)
(兇兵猶索戰但持重吾軍然後大事可成〇趙曰初爲和親之因以藉具來助和親旣非而索戰則所以藉之之意又違矣)迴
首意多違
歷歷
歷歷開元事分明在眼前(洙曰開元太平之事也)無端賊盗起忽
巳歲時遷巫峽西江外(趙曰蜀江從西來故謂之西江)秦城北斗邊爲
郎從白首(夢符曰右按後漢張衡思元賦尉尨眉而郎潜兮逮三葉而遘武注尉謂都尉顔駟也尨蒼雜色也遘遇)
(也漢武故事曰上至郎署見一老郎鬢皓白問何時爲郎何其老也對曰臣姓顔名駟以文帝爲郎文帝好文而臣好武景帝好老)
(而臣尚少陛下好少臣巳老是以三葉不遇也上感其言擢爲會稽都尉〇趙曰懷長安也長安城謂之北斗城)卧病
數秋天
湖龍去遠(洙曰見先帝弓劒遠注)銀海鴈飛深(趙曰何遜經孫氏陵詩云銀海終無浪金鳬會)
(不飛)萬歲蓬萊日長懸舊羽林(洙曰蓬萊殿名也羽林星名漢有羽林軍〇趙曰句似難)
(解盖言天子如平日平時蓬萊殿中之日懸於殿間今則懸在舊羽林中爾羽林謂今守護陵寢者)
提封
提封漢天下(洙曰東方朔傳提封頃畒〇師古曰亦謂提舉四方之内揔計其數也)萬國尚同
心(洙曰民未有離德也)借問懸車守何如儉德臨(洙曰懸車束馬言至嶮也言以嶮爲守莫)
(若守之以儉德也此吴起對魏文以在德不在嶮以此〇趙曰此篇崇德息兵之義甚明所謂束馬懸車而後得入如此而後可以)
(守則莫如臨之以儉德也)時徵俊乂入(洙曰言當搜賢以自輔也)草竊(洙曰一作莫慮)犬羊侵
(洙曰犬羊戎狄也)願戒兵猶火恩加四海深(洙曰言用兵莫若以恩也左傳衆仲曰兵猶火)
(也弗戢將自焚〇蘇曰陳羣皇恩溥加海岱)
喜聞賊盗蕃寇揔退口號五首
(道志岷州崆峒西四十里〇鄭曰水繞崑崙虚在西北)駞馬由來擁國門逆氣數年吹
路斷蕃人聞道漸星奔(趙曰劉孝摽廣絶交論靡不望影星奔)
勃律天西采玉河(鄭曰唐西域傳大勃律西與小勃律接西鄰北天竺烏萇地)堅昆碧
盌最來多(夢符曰右按唐書于闐國距京師九千七百里有玉河國人夜視月光盛処必得美玉堅昆國在唐爲黠戞)
(斯匈奴西鄙也地當伊吾之西焉耆北白山之旁〇鄭曰堅昆國在康居西葱嶺北趙曰勃律天之西乃采玉河所在應是于闐)
(國也碧盌出堅昆國)舊隨漢使千堆寶少荅胡王萬疋羅(趙曰舊日以千)
(堆隨漢使入貢而中國所少荅者特萬疋羅夫以蛮夷貢献之多而中國賜遺之不費自非服化從義而然乎師曰晉平居悔爲)
(張鄴使于闐判官作行程記云其國采玉之地玉河在于闐城外其源出崑山西流一千三百里至于闐界牛頭山乃流爲三河一)
(曰白玉河在城東三十里二曰綠玉河在城西二十里三曰烏玉河在綠玉河西七里其源雖一而其玉隨地而变故其色不同每)
(歲五六月大水暴漲則玉隨流而至玉之多寡由水之小大至秋水退乃可采人謂之撈玉堅昆亦胡也)
今春喜氣滿乾坤南北東西拱至尊大曆三年調玉
燭(趙曰爾雅曰時和爲玉燭)玄元皇帝聖雲孫(趙曰爾雅釋仍孫之子爲雲孫乃七世孫也〇修可)
(曰唐以老子爲聖袒封玄元皇帝故曰聖雲孫〇師曰爾雅四時和爲通正四氣和爲玉燭邢昺䟽曰四時和氣温潤明照故曰玉)
(燭又釋親孫之子爲曾孫曾孫之子爲玄孫玄孫之子爲來孫來孫之子爲晜孫晜孫之子爲仍孫仍孫之子爲雲孫注言輕遠如)
(浮雲唐以老子爲聖祖封玄元皇帝故曰聖雲孫)
承聞河北諸道節度入朝歡喜口號絶句十
二首
禄山作逆降天誅更有思明亦巳無(洙曰安禄山史思明)洶洶人
寰猶不定時時戰闘欲何須(洙曰時尚有反者趙曰廣德元年七月吐蕃入寇矣)
社稷蒼生計必安蠻夷雜種錯相千周宣漢武今王
是(洙曰周宣中㒷漢武雄略言除去暴亂如漢武恢復帝業如周宣也)孝子忠臣後代看(趙曰)
(此篇望諸節度之忠孝如此)
喧喧道路多謌謠(洙曰一作好童)河北將軍盡入朝始是乾
坤王室正却教江漢客魂銷(洙曰言亦望朝廷徵用也〇趙曰公因喜諸節度入朝而)
(傷其流落未可還闕朝王䰟銷者所以重嘆也舊住言亦望朝廷徵用豈公本意哉)
北(洙曰又云不)道諸公無表來茫然庶事遣人猜擁兵相學
干戈銳使者徒勞萬里迴(洙曰吐蕃之亂諸道節度无一人救援者朝廷遣使敦諭竟不至)
鳴玉鏘金盡正臣(洙曰西征賦飛翠綬拖鳴玉以出禁門者衆矣趙曰鳴玉鏘金言諸節度之貴稱爲正)
(臣則公豈待之以忠義耶)修文偃武不無人(洙曰武成云王來自商至于豐乃偃武修文蘇曰鄭玄曰陛)
(下修文偃武不能使天下无人山林之士駢集闕下〇趙曰又責望於諸節度矣)興王會静妖氛氣
聖壽宜過一萬春(蒼舒曰世說晉武帝問孫皓聞南人好作爾汝歌頗爲不皓正飲酒因以㪯觴勸帝)
(而言昔與汝爲鄰今與汝爲臣上汝一杯酒令汝壽萬春帝悔之又古樂府秦筝曲羅䄂䬃灑拂梧桐促柱高張散輕宫迎歌度舞)
(遏歸風歸風止流月壽萬春歡無歇)
英雄見事若通神聖哲爲心小一身(洙曰不役天下以自奉)燕趙
休矜出佳麗(洙曰古詩燕趙多佳人美者顔如玉)宮闈不擬選才人(洙曰唐制才人)
(正二千石趙曰此篇喜諸節度入朝所謂節度者河北之地也旣喜其入朝却防其媚悅而献佳䴡故預以爲戒古詩云燕趙多)
(佳人美者顔如玉才人宫中之爵號)
抱病江天白首郎(趙曰公晚年爲尚書工部員外郎也其字依傍馮唐白首爲郎矣)空山樓
閣暮春光衣冠是日朝天子草奏何人入帝鄕(趙曰草奏之語)
(則公有所激矣)
澶漫山東一百州(鄭曰澶市連切漫莫干切韓曰澶漫不供貌也)削成如桉抱
青丘(洙曰削平也顔延年入河起陽峽踐華因削成趙曰山東言今日之河北也鄭曰青丘在青州千乘縣)苞茅
重入歸關内王祭還供盡海頭(洙曰左傳齊桓問罪楚國曰𡭗貢苞茅不入王祭不)
(共無以縮酒)
東逾遼水北滹沲(洙曰遼水遼東國水也山海經云大戲之山滹沲之水出焉本代州繁畤縣東流經定州)
(深澤縣東南即光武所度處案滹沲河舊在饒陽南至魏太祖曹操因饒河故瀆決令北注新溝水所以今在饒陽縣北趙曰舊)
(本作呼沲非善本作滹沲是蓋河名也光武紀至滹沲河無舡遇冰合得過)星象風雲喜共和(洙曰)
(西域記贊註譯曰吾受命國之黃耇日久矣天之無烈風雨雷也意中國有聖人乎蓋往朝之)紫氣關臨天
地闊(洙曰見東來紫氣滿函關注趙曰紫氣關言函谷關也周時尹喜爲關史望其有紫氣云當有聖人入關〇師曰)
(言關中有佳氣也)黃金臺貯俊賢多(洙曰燕王置千金於臺上以延天下之士謂之黃金之臺〇修)
(可曰燕昭王築臺以礼郭隗而継得樂毅之属幽燕旣平其黃金臺上俊賢復集也)
漁陽突騎邯鄲兒(夢符曰右按後漢世祖剋邯鄲置酒高會從容謂馬武曰吾得漁陽上谷突騎欲令)
(將軍將之武曰駑怯无方略世祖曰將軍久將習兵豈与我掾吏同哉)酒酣並轡金鞭垂意
氣即歸雙闕舞雄豪復遣五陵知(洙曰漁陽突騎邯鄲游俠其豪俊勇决古)
(有名稱也五陵漢之五陵亦豪俠所聚之地復遣五陵知謂復爲王臣也)
李相將軍擁薊門(趙曰李相則節度使之稱相公者將軍則節度使之稱將軍者擁薊門乃河北諸道)
(節度矣)白頭惟有赤心存(蘇曰馬援曰吾白頭老顔赤心壯志尚存)竟能盡說
諸侯入(趙曰尽喜說諸侯之入朝蓋天子從來有至尊之勢也)知有從來天子尊
十二年來多戰埸天威巳息陣堂堂(洙曰孫子堂堂之陣天威天子之威)
神靈漢代中興主功業汾陽異姓王(洙曰郭子儀也)
邊塞
古詩一十七首
前出塞九首
戚戚去故里悠悠赴交河(洙曰陸士衡悠悠行邁遠戚戚憂思深古詩戚戚何所迫又悠悠隔)
(山陂又回車駕言邁悠悠涉長道蘇曰古詩轉戰交河道〇修可曰按唐西州交河在伊州西七百里河水分流繞城下因以名)
(之漢侯應上書云車師前國王治交河)公家有程期(洙曰程限期會也)亡命嬰禍
羅(劉曰漢竇榮亡命山林趙曰畏公家之期程而逃亡其命則必有收捕禍所及矣)君巳冨土境(蘇曰)
(徐越吾君土境遠方物冨備而又取炎瘴之地恐後爲中國患)開邊一何多(師曰此句譏禄山國忠之徒爲國生)
(事於夷狄也)棄絶父母恩吞聲行負戈(洙曰陸士衡詩夕息常負戈泰伯曰李奎被)
(掠毀冠裂冕吞聲負戈)
出門日巳遠不受徒旅欺(師曰此言離家日久巳習戰闘之事故徒旅不能欺也)骨
肉恩豈斷(竦曰蘇武詩骨肉枝葉)男兒死無時走馬脫轡頭(梅曰木蘭)
(曲云南市買轡頭)手中挑青絲(洙曰梁簡文帝紫騮馬詩青絲懸玉蹬又云宛轉青絲鞚趙曰宛轉青絲鞚)
(絲馬鞚也)捷下萬仞岡俯身試搴旗(鄭曰搴起虔切取也洙曰曹子建仰手接飛猿俯)
(身散馬蹄狡捷過猴猿勇剽若豹螭左太冲振衣千仞岡又斬將搴旗)
磨刀嗚咽水(洙曰嗚一作呼)水赤刃傷手欲輕腸斷聲心緒
亂已久(洙曰鮑昭東門行離聲断客情又行子心腸断〇修可曰辛氏三秦記曰隴山天水大坂也俗歌云隴頭流水)
(嗚聲幽咽遥望秦川肝腸断絶故曰嗚咽水〇革曰東人西役升此而顧莫不悲思其歌云隴頭泉水流離西下念我此行飄然曠)
(野登高望遠涕淚雙墮)丈夫誓許國憤惋復何有(鄭曰惋烏慣切驚歎也)功名
圖騏驎(蘇曰羊弘基曰丈夫兒功名立於少壯時南征北伐剪叛除姦期圖於騏驎何苦苦守筆硯度日而巳〇鄭曰)
(騏渠之驎力珍切漢閣名畫功臣於此)戰骨當速朽(洙曰見今代騏驎閣注宋司馬造石椁孔子曰死不)
(如速朽師曰丈夫以身許國立功圖像死何足恤况傷於離别乎此勸以義之意)
送徒旣有長(鄭曰丁丈切〇洙曰高祖以亭長爲縣送徒驪山)遠戍亦有身(鄭曰戍束)
(遇切守邊也)生死向前去不勞吏怒嗔(師曰足見其強驅人於戰豈所謂悅以犯難民)
(忘其死者乎)路逢相識人附書與六親哀哉兩決絶不復
同苦辛(洙曰國忠領劒南募使遣戍盧南餉路險之舉無還者人人思乱此詩所以作也)
迢迢萬餘里領我赴三軍軍中異苦樂主將寧盡聞
(洙曰王仲宣從軍詩從軍有苦樂但問所從誰師曰爲將之道甘苦與衆同之今將樂而士苦苦樂之異如此豈善撫循士卒者)
(乎)隔河見胡騎倏忽數百羣我始爲奴僕幾時樹功
勲(洙曰漢衛青奮於奴僕)
挽弓當挽強(蘇曰張諒少壯氣銳好挽強弓明帝用爲校尉)用箭當用長(洙曰晁錯云弩)
(不可以及遠與短兵同射不能中與亡矢同中不能入與亡鏃同此將不省兵之過)射人先射馬擒賊
先擒王(洙曰前漢匈奴傳月氏欲殺冐頓冐頓奔歸頭曼頭曼令將萬騎冐頓乃作鳴鏑習勒其騎射令曰鳴鏑所射)
(而不悉射者斬後冒頓以鳴鏑單于善馬左右悉射之冒頓知其可用遂以鳴鏑射頭曼左右皆隨之遂殺頭曼而自立〇趙曰以)
(言士卒之各致其功舊又引晁錯說不相十師曰甫謂射馬擒王不欲多殺傷也)殺人亦有限立國
自有疆(蘇曰左思曰列國分土自有疆界)苟能制侵陵豈在多殺傷(趙曰)
(孟子曰定于一孰能一之不嗜殺人者能一之而喜開邊者乃好大喜功之士則公之詩豈不益於教化乎)
驅馬天雨雪軍行入高山逕危抱寒石指落曾冰間
(鄭曰曾才登切洙曰陸士衡驅馬涉隂山山隂馬不前仰憑積雪岩俯涉堅冰渊〇條可曰前漢匈奴傳匈奴攻太原高帝自將)
(兵擊之會冬雨雪卒之墮指者十二三)已去漢月遠何時築城還浮雲暮
南征可望不可攀(趙曰公詩使周王褒燕歌行無復漢地關山月唯有漠北薊城雲之意〇師曰暮望)
(歸雲南征不得與之還是故嘆云云)
單于寇我壘(鄭曰單時連切)百里風塵昏(晁曰王僧逹詩千里莫沙昏)雄劒四
五動彼軍爲我奔(夢符曰古吴越春秋吴王闔閭使干將造劒二枚一干將二鏌鎁鏌鎁者干將之妻)
(干將作劒金鐵之精未肯流干將夫婦乃断髮剪瓜投之炉中金鐵乃濡遂以成劒陽曰干將而作龜文隂曰鏌鎁而作漫理雄猶)
(陽也烈士傳作雌劒雄劒修可曰烈士傳曰眉間尺者謂眉間廣一尺也楚人干將鏌鎁之子楚王夫人常於夏納凉而抱鐵柱)
(心有所感遂懷孕後産一鐵楚王命鏌鎁鑄此精爲双劒三年乃成劒一雌一雄鏌鎁乃留雄而以雌進楚王劒在匣中常有悲鳴)
(王問羣臣羣臣對曰劒有雌雄鳴者雌憶其雄也王大怒收鏌鎁殺之眉間尺乃爲父殺楚王黃曰烈士傳劒有雌雄雄干將雌莫)
(耶越絶書曰楚王作鐵劒三枚晉鄭聞而求之不得興師圍楚之城三年不解楚引太阿之劒登城而麾之三軍破敗士卒迷惑流)
(血千里)虜其名王歸(修可曰前漢匈奴傳霍去病衛青操兵歸澣海虜名王貴人以百數)繫頸授
轅門(鄭曰繫胡計頸居勁切〇洙曰曹子建求自試表昔賈誼弱冠求試屬國請繫單于之頸而制其命終軍以妙年使)
(越欲得長纓繫其王羈致北闕轅門以車轅爲門也唐曰宣帝紀單于遣其名王奉献師古注名王謂有大名以别諸小王也〇)
(韓曰轅門出周礼掌舍掌王之會同之舍設車宫轅門注謂王行止宿險阻之處備非常)潜身備行列(蘇曰)
(盧綏僣身屈志暫備行列)一勝可足論(蘇曰孫子曰一勝一負兵家常事不足論也)
從軍十年餘(師曰言用兵久也)能無分寸功衆人貴苟得欲語
羞雷同(洙曰曲礼毋雷同注雷之發聲物無不同時應者人之言當各由已下當同然也)中原有闘
爭况在狄與戎(洙曰前漢匈奴贊曰書戒蛮夷猾夏詩稱戎狄是膺)丈夫四方志
(洙曰礼射義桑弧蓬矢以射天地四方示男子之有志也)安可辭固窮(琪曰語君子固窮〇梅曰甫於斯時)
(寕可固窮不敢爲國生事雖無分寸之功其忠於君可見矣)
後出塞五首(鮑曰天宝十四年乙未三月壬午安禄山及契丹戰於漢水敗之故有後出塞)
(五首爲出兵赴漁陽也)
男兒生世間及壯當封侯(洙曰後漢班超常輟業投筆歎曰無它志略猶當效傳介子張騫立)
(功異域封侯安能久事筆硯間乎梁竦大丈夫生當封侯)戰伐有功業焉能守舊丘召
募赴薊門(鄭曰薊古詣切〇洙曰鮑明遠始隨張校尉召募到河源〇趙曰鮑明遠結客少年埸云去鄕三十)
(載復得還舊丘〇吕曰召募字出吴志云中郎將周祗乞於鄱陽召募蓋召謂自隱度而應募爲召募也舊注所引在後矣)軍
動不可留千金買馬鞍百金裝刀頭(洙曰唐刺史見觀察使皆抹苜靴足握刀)
(頭候路左趙曰句法倣木蘭歌西市買馬鞭南市買轡頭)閭里送我行親戚擁道周
(趙曰有枤之杜生于道周)班白居上列(洙曰班白者不負戴於道路矣)酒酣進庶羞(洙曰)
(曹子建緩帶傾庶羞〇趙曰周礼庖人供喪紀之庶羞)少年别有贈(洙曰古詩結客少年埸)含笑
看吴鈎(洙曰鮑明遠騘馬金絡頭錦帶佩吴鈎薛曰右按吴越春秋吴王分聘歐冶子作名劒五一曰純鈎二曰湛)
(盧三曰豪曹四曰魚腸五曰巨闕秦客薛燭善相劒吴王取豪曹巨闕等示之薛燭曰皆非寳劒也取純鈎示之薛燭曰光乎如屈)
(陽之華沉沉如芙蓉始生於湖觀其文如列星之行觀其光如水溢于塘此純鈎也修可曰吴王闔閭命國中作金鈎令曰善者)
(賞之百金有貪王之重賞者殺其二子以血統金遂成二鈎献而求賞王曰爲鈎者衆子獨求賞何以異作鈎者曰吾之作鈎也殺)
(二子統成二鈎於是向鈎而呼二子之名曰我在此王不知汝之神也聲絶於口兩鈎俱飛著父之胷王大驚曰寡人誠負於子乃)
(賞百金遂服而不離身見吴越春秋〇孝祥曰此詩有封侯功業之言則知爵不可濫受而國忠徒以貴妃之寵居極位豈非無功)
(而受禄乎)
朝進東門營(洙曰夏官大司馬師以門名䟽古者軍將蓋爲營治於國門魯有東門襄仲宋有相門右師皆上卿)
(爲將軍者)暮上河陽橋(洙曰李陵詩携手上河梁游子暮何之王仲宣從軍詩朝發鄴都橋暮濟白馬津〇)
(鄭曰河陽洺邑也)落日照大旗(洙曰周礼司常建九旗以待國事)馬鳴風蕭蕭(洙曰)
(車攻䔥䔥馬鳴悠悠旆旌言不讙譁也荆軻歌風蕭䔥兮易水寒)平沙列萬幕(洙曰見十年出幕府注)
部伍各見招(洙曰李廣幕府注幕府者以軍幕爲義軍旅無常居止故以帳幕言之程不識正部曲行伍營陣擊)
(刀斗〇趙曰士卒之多則將各有一幕故一部伍之人各相招認以居幕也)中天懸明月(洙曰子虚賦曳明月)
(之珠旗)令嚴夜寂寥(趙曰但見懸中天正照此夜而人不囂譁則令嚴可知東坡詩令嚴鍾鼓三更月乃)
(用此也)悲笳數聲動(洙曰李陵書胡笳互動牧馬悲鳴〇沈曰笳居牙切塞上卷芦葉以吹)壯士
慘不驕借問大將誰恐是霍嫖姚(鄭曰嫖頻妙切洙曰霍去病爲嫖姚校)
(尉服虔曰嫖姚勁疾之皃荀悅漢紀作票字霍去病後爲票騎將軍尚取嫖姚之字耳今讀者音票遥不當其義趙曰句法使曹)
(子建七哀詩備問歎者誰言是客子妻十朋曰衛霍皆椒房之親以致顯貴故比之國忠然國忠以寵幸進驕暴不恤士卒士卒)
(皆疾之故云恐是霍嫖姚)
古人重守邊今人重高勲(洙曰古人重守邊保其疆埸而巳今人重高勲則邀功而生事也此)
(後世所以有窮兵黷武之君也)豈知英雄主出師亘長雲(洙曰詩我出我車鄭曰亘居)
(鄧切極也)六合巳一家四夷且孤軍(洙曰高祖曰天下同姓一家慎無反以六合爲一家)遂
使貔虎士奮身勇所聞(洙曰牧誓如虎如貔)拔劒擊大荒(洙曰見回略大)
(荒來注高祖紀拔劒擊柱)日收胡馬羣(洙曰古詩胡馬嘶北風)誓開玄冥北(洙曰月令)
(其神玄冥趙曰玄冥北方之神也玄冥北則尽玄冥所主之北地也)持以奉吾君(洙曰献功也耒曰)
(或擊大荒或開玄冥之北爲國生事持此功以献捷於君雖受高爵重禄不亦厚顔乎此詩諷國忠之徒)
獻凱(洙曰周礼注凱献功之樂)日繼踵兩蕃静無虞(蘇曰叚容曰西北安静二蕃无)
(虞年榖屢豐符瑞荐至宜陛下修文養士之際趙曰西北兩蕃巳寕矣)漁陽豪俠地(洙曰漁陽北地也朱)
(叔元書奈何以區區漁陽結怨天子)擊鼓吹笙竽(洙曰左太冲南隣擊鍾磬北里吹笙竽趙曰燕薊已復)
(而民樂也)雲帆轉遼海(洙曰遼海遼東郡端本曰劉晏雲帆桂楫遼海遼東郡蘇曰吾欲張片帆泛日)
(本轉遼海採訪海外竒異非區區守一别駕折腰於子軰邪)粳稻來東吳(洙曰劉晏雲帆桂楫〇趙曰吴)
(地无粳)越羅與楚練照耀輿臺軀(洙曰昭七年傳皂臣輿輿臣臺曹子建下逮輿)
(臺)主將位益崇氣驕凌上都邊人不敢議議者死
路衢(洙曰時好邊功李林甫任蕃將也〇師曰主將禄山也禄山兵還賞賚無貲玄宗御承天門率百官迎迓禄山恃功)
(高氣凌公卿誰復敢議其事哉)
我本良家子(洙曰石季倫詩我本漢家子趙充國六郡良家子)出師亦多門(蘇曰田穰)
(苴戰伐出師自有多門〇余曰左傳成公十六年左氏晉政多門趙曰東坡云詳味此詩蓋禄山反時其將校有脫身歸國而禄)
(山盡殺其妻子者不出其姓可恨也先生之言如此)將驕益愁思身貴不足論躍
馬二十年恐辜明主恩(洙曰蔡澤曰躍馬疾駈四十三年足矣薛曰右按古樂府雉子班行以)
(死報君恩誰能辜恩眄)坐見幽州騎長驅河洛昏(洙曰時禄山自幽州䧟河洛曹子建幽并)
(游俠兒長駈䧟匈奴趙曰言禄山之來)中夜間道歸(洙曰見間道暫歸人注端本曰藺相如使人奉璧)
(間道馳歸趙)故里但空村(洙曰顔延年去國還故里幽門蔚蓬藜歐陽曰漢祖紀間道走軍注云間空也投)
(空隙而行不公顯也〇師曰言國忠聞禄山有变巳䧟兩都遂脫身自微路歸恐爲姦盗所獲故里但空村言其居民盡避胡也)
惡名幸脫免(蘇曰岑永幸脫此惡名當洗耳浣心老采笋蕨)窮老無兒孫(蘇曰詳味此詩)
(蓋禄山反時其將有脫身歸國而禄山盡殺其妻子者不出姓名亦可恨也)
遣興三首
下馬古戰場四顧但茫然(洙曰蘇子卿行役在戰場〇蘇曰俆昕過洛汭無復見當日五侯第)
(宅馳馬四顧茫然歎息)風悲浮雲去黃葉墜我前朽骨穴螻蟻(洙曰)
(老子其人巳死其骨巳朽陸機挽歌豐肌饗螻蟻妍骸永夷泯〇修可曰莊子在上爲烏鳶食在下爲螻蟻食舊注引陸士衡詩豐)
(肌饗螻蟻盖出於此)又爲蔓草纏(洙曰江淹恨賦試望平原蔓草縈骨拱木歛魂)故老行嘆
息今人尚開邊(洙曰嚴助傳武帝時征伐四夷開置邊郡〇蘇曰秦彭過五原見白骨蔽野駐泊嗟嘆久)
(之曰今人不能艾民瘡痍尚思興師開邊豈不憫黎民之性命乎)漢虜互勝負封疆不常
全(洙曰前漢匈奴傳當孝武時雖征伐克獲而士馬物故亦略相當雖開河南之野建朔方之郡亦棄造陽之北九百餘里匈奴)
(人民每來降漢單于亦輒拘留漢使以相報復其桀驁尚若斯安肯以愛子而爲質乎韓安國漢數千里地爭利則人馬罷虜以全)
(制其敝去病云漢匈奴相紛拏殺傷大當〇秦曰孫子一勝一負兵家常事)安得廉恥(洙曰一作頗)將三
軍同晏眠(師曰肅宗巳平禄山思明猶據鄴甫意欲專事鄴城奈何肉食者謀不臧尚与吐蕃再戰故甫欲得廉頗)
(不邀功之將唯務安邊与三軍晏眠不生事可矣)
高秋登塞山(洙曰塞一作寒)南望馬邑州(洙曰前漢地理志馬邑屬鴈門郡晉太康地記)
(云秦時建此城輙崩不成有馬周旋戮走反覆父老異之因依以築城遂名爲馬邑韓安國傳武帝時匈奴來請和親大行王恢議)
(擊上以恢議隂使馬邑豪聶翁壹爲間亡入匈奴謂單于曰吾能斬馬邑令丞以城降財物可盡得單于愛信以爲然而許之聶壹)
(乃詐斬死罪囚縣其頭馬邑城下視單于使者爲信曰馬邑長吏已死可急來於是單于穿塞將十萬騎入武州塞當是時漢伏兵)
(車騎材官三十餘萬匿馬邑旁谷中單于入塞未至馬邑百餘里覺之還去於是下恢廷尉逗留當斬恢行千金丞相蚡蚡不敢言)
(上而言於太后曰恢首爲馬邑事今不成而誅恢是爲匈奴報仇也上朝太后太后以蚡言告上上曰首爲邑事者恢今不誅無以)
(謝天下恢聞之乃自殺)降虜東擊胡(鄭曰降戸江切)壯徤盡不留(洙曰時回紇助)
(順收復京師遂進收東都前漢匈奴傳曰漢大發關東輕銳士盡力擊匈奴郡國吏三百石伉徤習騎射者皆從軍蘇曰匈奴寇)
(邊韓安國悉師向北少年拒敵惟老弱留守城邑)穹廬莽牢落(洙曰匈奴曰匈奴父子同穹廬卧師古曰)
(穹廬旃帳也其形穹隆故曰穹廬)上有行雲愁老弱哭道路願聞甲兵
休(洙曰前漢賈捐之傳珠崖反發兵擊之諸縣更叛連年不定上與有司議大發軍捐之建議以爲不可曰當此之時寇賊並起)
(軍旅數發父戰死於前子闘傷於後女子乘亭障孤兒號道路老母寡婦飲泣巷哭上以問丞相于定國對以關東困乏民難摇動)
(捐之議是上遂從之前漢匈奴傳匈奴上漢書曰願寢兵休士以安邊民使少者得成其老老者得安其處蘇曰王子湮年老氣)
(衰病痺不能多飲可恨單于寇渭南老弱扶携啼泣塞道)鄴中事反覆死人積如丘(洙曰)
(事反覆一云何蕭條憶昔詩云鄴城反覆不足怪後漢韓遂語馬騰曰天下反覆未可知也〇蘇曰馬良連年兵火尸積如丘〇趙)
(曰兩京雖復平矣而賊猶保相州旣圍復解則士卒傷死可知矣鄴中乃相州也)諸將巳茅土載驅
誰與謀(洙曰李陵与蘇武書陵爲足下當享茅土之薦策丈錫君玄土苴以白茅師曰鄴中叛服不常人死如丘山)
(萬一有變諸將巳冨貴各頋私家誰與國家謀事哉此甫爲朝廷憂也)
豐年孰云遲甘澤不在早(洙曰陸機雲賦甘澤霶霈孫楚雪賦膏澤液普潤田中肅肅三)
(麥實豐年曹子建良田無晚歲膏澤多豐年)耕田秋雨足禾黍已映道(蘇曰趙益桑麻蔽天)
(禾黍映壟)春苗九月交顔色同日老勸汝衡門士(洙曰衡門見秋雨歎)
(注時可曰詩衡門之下可以棲遟注横木爲門盖貧者之居也)勿悲尚枯槁(洙曰漁父形容枯槁莊子)
(枯槁之士)時來展材力先後無醜好(師曰此諭衡茅之士久困一旦遇時立功以取富貴)
(安問其先後之不同邪甫意勉久困之士譏驟進立功者不足爲貴)但訝鹿皮翁忘機對芳
草(洙曰列仙傳鹿皮翁者菑川人也少爲府小臾機巧舉手能成器械岑山上有神泉人不能至也小吏白府君請木工斧斤三)
(十人作轉輪懸閣意思叢生數十日梯道四門成上其巔作茅舍自止其旁)
將帥
古詩四首律詩六首
久雨期王將軍不至
天(洙曰一作山)雨蕭蕭滯(洙曰一云帶)茅屋空山無以慰幽獨(趙曰)
(楚辭曰幽獨處乎山中)銳頭將軍來何遲(洙曰傳言白起頭小而銳)令我心中苦
不足數看黃霧亂玄雲時聽嚴風折喬木泉源泠
泠雜猿狖(鄭曰余救切鼠屬子居旋)泥濘漠漠飢鴻鵠(鄭曰濘乃定切)歲暮
窮隂耿未巳人生會面難再得(趙曰古詩會面安可知李延年歌佳人難再得)
憶爾腰下鐵絲箭射殺林中雪色鹿前者坐皮因
問毛知子歷險人馬勞異獸如飛星宿落(鄭曰宿思救切列星也)
應弦不礙蒼山高安得突騎只五千崒然眉骨皆爾
曹走乎亂世相催促一豁明主正欝陶憶(洙曰一云恨)昔范
增碎玉斗(洙曰鴻門之會漢王使張良獻玉斗於范增增碎之)未使吴兵著白袍(趙曰)
(南史梁人陳慶之麾下悉白袍所向披靡)昏昏閶闔閉氛祲(洙曰時賊據京師〇趙曰即吴之閶)
(闔門也舊注云時賊據京師是時大曆二年京師晏然矣〇鄭曰祲子鴆切精氣感祥又咨尋切)十月京南雷
怒號(未曰十月而雷變異也)
寄贈王十將軍承俊
將軍膽氣雄臂懸兩角弓(蘇曰趙括每出乘高馬左右懸二白角弓趙曰孫子曰并敵)
(一向奪其膽氣)纏結青騘馬出入錦城中時危未受鉞(洙曰未受鉞言未經)
(專征〇趙曰受鉞則爲大將矣)勢屈難爲功賓客滿堂上何人高義同
魏將軍歌
將軍昔著從事衫(鄭曰著陟略切洙曰别駕亦曰治中從事孔恂爲别駕從事蘇曰吴起暫卸戰裘學)
(著從事衣衫〇趙曰初爲幕官於元帥府耳)鐵馬馳突重兩銜(洙曰銜銜勒也〇蘇曰漢靈帝飛黃)
(良駿重銜交轡〇趙曰馬勒重御則戰馬之謹也)被堅執銳略西極(洙曰前漢高祖紀朕親彼堅執)
(銳師古曰被堅謂甲胄也執銳謂利兵也爾雅西至於邠國謂之西極)崑崙月窟東蔪巖(鄭曰)
(嶄仕咸切石高峻〇洙曰相如賦嶄巖參差揚雄長揚賦西壓月窟東震日城)君門羽林萬猛士惡
若哮虎子所監(洙曰監領也君門羽林禁旅也漢有羽林軍詩噉如哮虎言其勇也〇趙曰申言將軍監軍於)
(殿前也)五年起家列霜戟(彦輔曰門列棨戟也〇蘇曰揚素起家五年門列棨戟韓休語子曰爾軰豈不)
(見楊將軍乎不數年門列畫戟况爾軰堂堂然獨守蠹簡學組綉對偶比楊將軍遠矣〇趙曰言將軍驟貴如此)一日
過海收風帆(趙曰言將軍遠征而利於速戰)平生流輩徒蠢蠢長安少
年氣欲盡(趙曰觀將軍冨貴功名而然矣)魏侯骨聳精爽緊華嶽峯尖
見秋隼(趙曰清秋之隼鳥也凢鷙鳥以秋而健所以比之〇俯曰謝承後漢書竇武上䟽曰奉承詔命精爽隕越)星
纏寶校金盤陁(時可曰星纏寶校金盤陁盖馬裝也顔延年赭白馬賦云具服金組兼餙丹艧寶校星纏縷章)
(霞布注云以金組青飾其裝具如星霞之布蒼舒曰右按文選張平子東京賦龍輈華轙金鑁鏤錫方釳左纛鈎膺玉瓖注蔡邕)
(白金鍐者馬冠也高廣各五寸上如三華形在馬髦前鍐切鏤彫節也當顱刻金爲之毛詩曰鈎膺鏤錫所謂寶校此其具也第尊)
(卑之制殊耳又古樂府白馬金具裝横行遼水旁)夜騎天駟超天河(洙曰天官書漢中四星曰天駟)
(房一星曰天良旁八星絶漢曰天漢趙曰此言將軍所騎之馬乃御廐馬也星纏寳校倒使顔延年赭白馬賦全語〇彦輔曰天)
(官書漢中四星曰天駟使此者以言御廐耳)攙搶熒惑不敢動(鄭曰上初銜下楚耕切災星〇洙曰)
(攙搶妖星熒惑火星不敢動言畏其威也蘇曰司馬仲逹曰星拱帝座熒惑攙搶焉敢動)翠蕤雲旓相
蕩摩(鄭曰旓所交切旌旗旒也〇洙曰翠蕤雲旓皆旗也相蕩摩舒閑也〇夢符曰右按文選啓翠華之葳蕤又張平子)
(西都賦曰棲鳴鳶曳雲旓又司馬相如子虚賦下摩蘭蕙上拂羽蓋錯翡翠之葳蕤注徐廣曰錯音措或作錯紛翠蕤)吾
爲子起歌都護(洙曰漢遣王吉護匈奴南北兩道故曰都護〇趙曰古樂府有丁督護歌)酒闌插
劒肝膽露鈎陳蒼蒼風玄武(洙曰一本云玄武暮隋天文志鈎陳六星在紫宫中故天)
(子殿前亦有鈎陳所以法天也蒼蒼言其明也玄武亦明星也〇趙曰鈎陳星名玄武關名〇安石曰三輔舊事曰未央宫北有玄)
(武關舊本誤以武字爲韻云風玄武極無義理徒誤學者以鈎陳則蒼蒼以玄武則暮言當酒闌插劒之時)萬歲千
秋奉明主(趙曰申言將軍監軍於殿前矣)臨江節士安足數(洙曰夔州號臨江軍〇趙)
(曰言將軍乃天子之節士非特臨江王節士而巳〇修可曰臨江節士史失其名唯古樂府載宋陸厥臨江王節士歌曰節士慷慨)
(髮上衝冠彎弓掛若水長劒竦雲端是也〇俯曰夔州號臨江軍甫欲將軍效漢王吉都護蕃漢而臨江節士又安足數甫自稱臨)
(江節士)
戲作花卿歌(洙曰高適傳梓州副使叚子璋反以兵攻東川節度李奐適率州兵與西川節)
(度使崔光遠攻子璋斬之西川牙將花敬定者恃勇旣誅子璋大掠東蜀天子怒之〇師曰甫爲花卿痛惜之)
成都猛將有花卿(夢符曰右按左太冲蜀都賦金城石郭兼市中區旣且麤崇實號成都〇魯曰花卿)
(家在丹稜東館鎮至今血食其鄕本朝封爲忠應公)學語小兒知姓名用如快鶻風
火生(蒼舒曰右按南史曹景宗謂所親曰我昔在鄕里騎快馬如龍與年少軰數十騎拓弓弦作礕礰聲放箭如餓䲭呌)
(平澤中逐麞數肋射之渴飲其血飢食其胃甜如甘露漿覺耳後生風鼻尖出火此樂使人忘死不知老之將至〇余曰易家人卦)
(巽上離下爲風自火出火熾則風生風生自火自内而出也象曰風自火出家人)見賊唯多身始輕
(洙曰漢光武見大敵則勇)綿州副使着柘黃(洙曰綿州副使段子璋也着柘黃僣乘輿服色也〇趙曰)
(而公今詩云綿州則梓州字誤傳爲綿州乎柘黃天子之服也)我卿掃除即日平子璋髑
髏血模糊(梅曰模糊血塗貌)手提擲還崔大夫(洙曰子璋即叚子璋也崔大夫)
(崔光遠也蘇曰少陵時有病瘧者少陵謂之曰吾詩可療之病者曰云何少陵曰夜闌更執燭相對如夢寐其人誦之瘧猶是也)
(少陵曰更誦吾詩云子璋髑髏血模糊手提擲還崔大夫其人誦之果愈然則可以感鬼神信不妄矣)李侯重有
此節度(洙曰李侯東川節度使李奂也〇趙曰段子璋旣攻東川則李奐必失節度矣以花卿斬之則李侯復保有節)
(度焉)人道我卿絶世(洙曰一作代)無旣稱絶世無天子何不喚
取守京都(洙曰譏其掠奪也〇黃曰子美作花卿歌雄壯激昂讀之想見其人也楊明叔爲余言花卿家在丹陵東)
(館鎮至今有英氣血食其卿見封爲忠應公)
投贈哥舒開府翰二十韻(鄭曰名翰其先蓋突厥施酋長哥舒部之裔)
今代麒麟閣何人第一功(洙曰漢武帝獲麟作麒麟閣以畫功臣像也虞義詩當今麟閣上千)
(載有雄名漢宣帝甘露三年上思股肱之美乃圖畫大將軍霍光等十二人於麒麟閣漢高祖即位論功行封以蕭何功爲第一)
君王自神武(洙曰尚書曰帝德廣運乃聖乃神乃武乃文前漢刑法志高祖躬神武之才揔攬英雄)駕
馭必英雄(洙曰吴張昭曰人君能駕御英雄)開府當朝傑(洙曰齊職儀曰開府儀同三司)
(秦漢無文唐制開府儀同三司從一品官〇趙曰翰於天寶十一載加開府儀同三司)論兵邁古風先
鋒百勝在(洙曰勝一作戰劉牢之爲前鋒百戰百勝號爲北府兵敵人畏之)略地兩隅空
(洙曰漢書鄂秋曰曹參雖有野戰略地之功如此)青海無傳箭(洙曰翰築城青海上吐蕃攻破之移築龍)
(駒鼻吐蕃不敢近青海〇趙曰胡人每起兵則傳箭爲號或曰守城之法更夜傳箭以警其睡)天山早挂弓
(洙曰薛仁貴傳將軍三箭定天山將士長歌入漢關天山即祁連也匈奴謂天爲祁連今鮮卑語然見武紀注所謂天山即祁連也)
(〇趙曰早挂弓則不復用)廉頗仍走敵(洙曰見廉頗出將頻注)魏絳巳和戎(洙曰魏絳)
(勸晉侯和戎以爲有五利公從之魏絳盟諸戎脩民事田以時旣而鄭人來歸賂晉侯以師悝師觸師蠲歌鐘二肆具及鎛磬女樂)
(二八晉侯以樂之半賜魏絳曰子教寡人和戎八年之中九合諸侯如樂之和請與子樂之於是魏絳始有金石之樂禮也)每
惜河湟棄新兼節制通(趙曰翰十二載進封凉國公兼河西節度使盖以河湟之久棄欲得翰收)
(復之故使之節度河西也)智謀垂睿想(洙曰王忠嗣被罪詔翰入朝帝虚心待之〇趙曰方謀復河隍而爲帝所)
(系想)出入冠諸公日月低秦樹乾坤繞漢宫(趙曰此言收後之功也按)
(傳云攻破吐蕃共濟收黃河九曲以其地置兆陽郡此所謂日月所臨特低秦樹乾坤所包獨繞漢宮)胡人愁逐
北(洙曰言胡人數爲翰所破而敗北也吐蕃嘗盗積石軍麥爲翰所破馬無還者服虔曰自敗曰北趙曰翰之威武胡人愁其)
(攻逐而敗北矣漢書注師敗曰北舊注引吐蕃盗麥爲翰所破非是)宛馬又從東(鄭曰宛於爰切洙曰漢)
(伐大宛得天馬乃作歌曰天馬來歷無草徑千里循東道言翰能振威武故蠻夷畏服宛馬復來也〇夢符曰右按文選阮籍詩天)
(馬出西北由來從東道)受命邊沙遠(洙曰邊沙一作軍麾翰屢節鎮邊郡)歸來御席同
(洙曰翰嘗來朝帝命高力士賜宴詔尚食生擊鹿取血瀹腸生洛河以賜之〇趙曰邊沙遠指言河西爲遠御席同言復河隍功成)
(而歸寵宴之盛此並終節制河西後來事舊注所引皆在河西節度巳前煌惑學者不得不辯)軒墀曾寵鶴
(洙曰左傳狄人伐衛懿公好鶴鶴有乘軒者將戰國人受甲者皆曰使鶴鶴實有禄位余焉能戰〇余曰邵氏聞見錄云子美軒墀)
(曾寵鶴如鶴乘軒左傳注云軒大夫車也非軒墀之軒或以爲病惟知詩者能辨之)畋獵舊非熊(洙曰文王將出)
(獵卜之曰所獲非熊非羆非虎非貔乃霸王之輔也於是文王獵果遇太公於渭之陽與語大說同載而歸以爲師也〇趙曰言翰)
(之貴寵已如乘軒之鶴明皇得之如文王之得吕望左傳衛懿公好鶴鶴有乘軒者)茅土加名數(洙曰禹貢徐州)
(厥貢惟土五色注王者封五色土爲社建諸侯則各割其方色士與之使立社燾以黃土苞以白茅茅取其㓗黃土取王者覆四方)
(名數謂等其爵位輕重而爲之名數也故名位不同禮亦異數〇趙曰此言翰進封西平郡王也茅土事凡建國名以其方色之土)
(與之立社燾以黃土苴以白茅)山河誓始終(洙曰沛公即位封功臣爲之誓曰使黃河如帶太山若礪國以永存)
(爰及苗裔於是申以丹書之信重以白馬之盟又作十八侯位次杜業納說曰迹漢功臣亦皆割符世爵受山河之誓存以著其號)
(吏以蒙年小輕之曰彼豎子何能爲此以肉餒虎耳他日與蒙會又蚩辱之蒙大怒拔刀殺吏出俄因校尉袁雄自首因間言於孫)
(策策竒之召至左右一云鄕曲輕周處將軍拔吕蒙周處晉人字子隱膂力過人好馳騁田獵不脩細行縱情肆慾鄕曲患之)防
身一長劒將欲倚崆峒(洙曰一作防身有長劒聊亦倚崆峒宋玉賦長劒耿介倚天〇趙曰晉孫)
(楚參石苞驃騎將軍事恃才傲苞因有嫌隙吴孫策吕蒙召置在右子美欲有冀於翰故先引以爲言以軍事則能留孫楚異乎石)
(苞之不容以行間則有識吕蒙如孫策者如此則我所防身之劒亦欲倚之於崆峒也〇師曰玄宗即位自負神武好開邊境駕馭)
(英雄之士以爲將帥哥舒守開符得自選將校參謀唐制開府儀同三司三司者三公也從一品官哥舒特膺帝眷必立大功爲麒)
(麟第一人北征突厥西伐吐蕃略取也故云兩隅空青海軍中夜傳箭以守無傳箭言無警也宋玉曰彎弓掛扶桑早掛弓言休兵)
(也旣敵一走竄畏吾之威斯與吾求和故云魏絳已和戎河隍乃河曲築隍以備寇王忠嗣守河隍爲寇所敗翰入朝陳攻守計帝)
(以翰領節制虚心待之出入朝廷諸公莫敢比望日月低秦樹乾坤繞漢宮言帝任翰關中之勢由此高大不爲寇所陵逼也吐蕃)
(嘗盗積石軍麥爲翰所敗師敗曰北寇旣敗北由是胡人畏威遂以馬入獻故曰宛馬又從東此皆援以爲喻之辭非真獻馬也翰)
(受命節鎮邊郡故云邊沙遠及歸朝帝賜坐作生洛河以宴之故云御席同衛懿公曾寵鶴今帝之寵翰非寵鶴之比也策行言以)
(計用兵不暇交戰故云遺戰伐遺棄也昭融言帝之哲鑒也翰用謀與帝意合故能聳動於帝勲業青冥上言立功之高也交親氣)
(槩中言氣義之感人也甫自言未獲爲翰之上客而頭巳白惜不爲翰之眷待也古詩云王孫不歸來綠盡池塘草幾年春草歇謂)
(不能歸鄕也今日暮途窮歎衰老也軍事留孫楚甫參翰幕府也行乃行伍行間識吕蒙言翰識擢甫於微賤也崆峒山在西正當)
(吐蕃所入之道將倚劒崆峒從翰守節鎮也)
諸將五首
漢朝陵墓對南山(洙曰張孟陽七哀詩北邙何壘壘高陵有四五借問誰家墳皆云漢世主恭文遥相)
(望原陵欝膴膴)胡虜千秋尚入關昨日玉魚蒙葬地(洙曰西京雜記)
(長安大明宫宣政殿此殿初就每夜見數騎衣鮮麗遊往其間高宗使巫祝劉明奴王湛然問其所由鬼云我是漢楚王戊太子死)
(葬於此明奴等曰按漢書戊與七國反誅死無後焉得其子葬於此鬼曰我當時入朝以路遠不從坐後病死天子於此葬我漢書)
(目有遺誤耳明奴因宣詔與改葬鬼喜曰我昔日亦是近屬豪貴今在天子宮内出入不安改卜極爲幸甚今在殿東北入地丈餘)
(我死時天子歛我玉魚一雙今猶未朽必以此相送勿見奪也明奴以事奏聞有勑改葬苑外及發掘玉魚宛然見在棺槨之屬朽)
(爛巳盡自是其事遂絶)早時金盌出人間(洙曰孔氏怪曰盧充家西有崔少府墓一日見一府舍門)
(進見少府與崔小女爲婚三日崔曰君可歸女生男當以相還居四年三月三日臨水戲忽見崔氏并少府抱兒還充又與盌并贈)
(詩一首充取兒盌及詩女忽不見充詣市賣盌崔女姨曰我妹之女嫁而亡贈以金盌着棺中云〇田曰𥙷遺云沈炯行經漢武通)
(天臺爲表奏之其略曰甲帳珠簾一朝零落茂陵玉盌遂出人間今公所言乃茂陵事但金玉異爾舊所引乃女子之事也〇趙曰)
(此四句所以激怒諸將也漢朝天子之陵大臣之墓自以對南山千秋萬歲之固矣及胡虜入關不無侵掠也)見愁汗
馬西戎逼曾閃朱旗北斗閑(洙曰子美父名集中兩處用閑字皆非是謂吐蕃於河隴)
(䧟京師也趙曰前四句旣有胡虜發掘冡墓矣今継有吐蕃之難而諸將不知憤激速來長安禦戎也長安號北斗城耳)多
少材官守涇渭(洙曰漢材官蹶張皆武臣也)將軍且莫破愁顔(趙曰爲將軍者)
(當以防寇爲念且莫破愁顔而爲樂也)
韓公本意築三城擬絶天驕拔漢旌(洙曰匈奴傳天之驕子夢符曰右按唐)
(吕温三受降城碑默啜強暴朔方天緫管韓國公張仁愿請築三城奪據其地中宗詔許横議不撓於是留及瓜之戍斬姦命之卒)
(六城雷動三城岳立以拂雲祠爲中城東西相去各四百里過朝那而北闢斥候迭望幾二十所損費億萬減兵萬人〇趙曰漢匈)
(奴傳自稱爲天之驕子而回紇者匈奴之種也故亦得稱天驕)豈謂盡煩回紇馬翻然遠
救朔方兵(洙曰言築城以備蕃寇而蕃反爲唐平難也〇趙曰至德元年郭子儀以朔方安西回紇等兵討安慶緒)
(其後回紇恃功侵擾中國此公所以嘆也)胡來不覺潼關隘(洙曰謂禄山䧟關也〇趙曰潼關非)
(不隘也而胡來不覺其隘蓋以失守也此以譏哥舒翰之敗)龍起猶聞晉水清(洙曰謂肅宗起於靈)
(武也〇趙曰河北者晉地也乃安賊所起之地肅宗龍飛而晉水復清)獨使至尊憂社稷諸
君何以荅升平(蘇曰劉毅曰至尊獨憂社稷焦心勞思諸大夫忍食肉端然安君平)
洛陽宫殿化爲烽(洙曰曹子建洛陽何寂寞宮殿盡燒焚)休道秦關百二
重(洙曰張孟陽劒閣銘秦得百二併吞山河注言百二謂以二萬之衆足以當百萬得形勢也〇趙曰祖出前漢田肯賀高祖曰)
(陛下治秦中秦形勝之國也帶山阻河持戟百萬秦得百二焉注曰秦地險固二萬人足當諸侯百萬人也)滄海未
全歸禹貢薊門何處盡堯封(洙曰言爲盗賊所奄有也〇趙曰滄海指山東薊門言河)
(北言爲盗賊所䧟也)朝廷衮職雖多預天下軍儲不自供(趙曰罪朝廷之)
(臣不能補衮也下言郡國不修貢賦湏上求索而後供也)稍喜臨邊王相國(洙曰王縉也文中子折衝)
(樽爼不臨邊)肯銷金甲事春農(洙曰蔡文姬詩金甲耀日光)
回首扶桑銅柱標(洙曰見南海殘銅柱注〇趙曰馬援南征建銅柱標以勒功)冥冥氛
䘲未全銷越裳翡翠無消息(洙曰前漢西域傳贊孝武之世覩犀布玳瑁則建朱崖七)
(郡自是之後明珠文甲通犀翠羽之珍盈於後宫師古注云昔周公相成王越裳氏重九譯而獻白雉譯曰吾受命國之黃耇巳日)
(久矣天之無烈風迅雷也意中國有聖人乎蓋往朝之)南海明珠久寂寥(洙曰賈琮傳交趾土多珍)
(異産明璣翠羽犀象瑇瑁異香美木之屬莫不自出)殊錫曾爲大司馬(洙曰東晉石勒侵阜陵詔加王)
(導大司馬假以黃鉞出討之軍次江寧帝親餞于郊)揔戎皆插侍中貂(洙曰漢侍中冠武弁大冠亦曰)
(惠文冠加璫附蟬爲文貂尾爲飾也〇趙曰此深責諸君徒享高爵厚恩而不能輸忠者也故有下句〇師曰子美嘗有自平宫中)
(吕太一南海收珠之句蓋呂太一爲廣州使舉兵叛故翡翠明珠久不貢朝廷說者多引此詩以解太一之事揔戎皆插侍中貂言)
(將帥邀功皆居高官也)炎風朔雪天王地只在忠良翊聖朝(洙曰言天)
(子冒風雪於外所頼者惟忠臣而巳〇趙曰公以莫非王土當脩職貢必欲其來而在忠臣翊贊天子而巳矣)
錦江春色逐人來(趙曰此篇專言嚴武也公以去年夏離成都而今年至夔初見春焉故云逐人來)
巫峽清秋萬壑哀(洙曰殷仲文詩獨有清秋日能使高興盡又爽籟驚幽律哀壑叩虚牝〇趙曰公至)
(䕫初見秋也)正憶往時嚴僕射(洙曰嚴武)共迎中使望鄕臺(趙曰)
(嚴武鎮蜀辟公爲參謀望鄕臺在成都之北時公隨嚴僕射登此臺以迎中使也)主恩前後三持節
(洙曰按武傳兩鎮蜀一刺綿州〇趙曰第一次寳應元年正月權令兩川都節制第二次於六月專以節制西川阻徐知道反不得)
(進第三次廣德二年朝廷方正以兩川合一節度而武以黃河侍郎來)軍令分明數舉杯西蜀
地形天下險安危須仗出羣材(洙曰劒閣銘曰形勝之地匪親勿居〇趙曰安危則)
(安其危也公於八哀之言武公來雪山重武公去雪山輕正此意矣)
軍旅
古詩二首律詩七首
揚旗(彦輔曰三年夏六月成都尹鄭公置酒公堂觀騎士試新旗幟〇俯曰代宗大曆三年甫離峽中之)
(荆南夏六月鄭公置酒公堂觀騎士旗幟將平吐蕃之難而作此詩)
江(洙曰一作風)雨颯長夏(石曰夏日長故云長夏颯動也)府中有餘清(洙曰謝霊運密)
(林含餘清蘇曰張敞新秋雨過民事簡府中景物餘清)我公會賓客肅肅有異聲
(君平曰鄭公持軍嚴粛有殊異声名)初筵閱軍裝(竦曰閱視也)羅列照廣庭(洙曰)
(詩有來雍雍至止粛粛)庭空六(洙曰一作四)馬入(蘇曰任安等六馬騎直入安西都護府)駊
騀揚旗旌(鄭曰駊布可騀王可切馬搖頭也〇洙曰甘泉賦崇丘陵之駊騀兮駊騀山阜之高皃也)迴迴
偃飛蓋(洙曰劉公幹回回自昏乱曹子建飛盖相追隨〇倪曰逥迴勢回旋也)熠熠迸流星(洙曰)
(何東賦掉奔星之流稱又校獵賦曳彗星之飛旗)來纏(洙曰一作衡)風飈急去擘山岳
傾(彭曰言揚旗去來之狀其疾速若此)材歸俯身盡(洙曰鮑昭詩云俯身散馬蹄)妙取略
地平虹蜺就掌握舒卷隨人輕(洙曰高唐賦蜺爲旌王沉賦曳招摇之脩旗婉若虹)
(之垂天選虹旗攝麾而就卷)三州䧟犬戎(趙曰言去年十一月吐蕃䧟松維保三州)但見西嶺
青公來練猛士欲奪天邊城(蘇曰班超謂將佐曰與君等仗天子之威霊擣氐羌奪天)
(邊之城断其左臂与月氐首亦不易也)此堂不易升(鄭曰易以䜴切洙曰言食人之禄當懷人之憂也)
(〇蘇曰王戎見陸逹議論久之退回視逹居堂曰吾終日不易升此堂)庸蜀日巳寧吾徒且
加餐休適蠻與荆(洙曰見近聞犬戎遠遁逃注書庸蜀微盧古詩上言加餐飯王仲宣七哀詩復弃中)
(國去遠身適荆蛮〇趙曰相勸加飡飯而不必捨去以嚴公之故也師曰甫終去蜀之荆蛮且爲是辝以美鄭公云)
冬狩行(魯曰時梓州刺史章彛兼侍御史留後東川)
君不見東川節度兵馬雄校獵亦似觀成功(修可曰上林賦)
(天子校獵李竒注云以五校兵出獵也)夜發猛士三千人清晨合圍步驟
同(洙曰礼天子不合圍)禽獸巳斃十七八(鄭曰斃毗祭切頓仆也洙曰西京賦僵禽斃獸爛若磧)
(礫白日未及移晷已狝其十七八磧音跡)殺聲落日迴蒼穹幕前生致九青
兕(沈曰𡭗雅曰似牛郭璞曰角青色重千斤)馲駝&KR1041;峞垂玄熊(鄭曰馲他閣駝大何切馲駝有肉鞌)
(行百里負千斤而知水行&KR1041;落猥下五毁切高皃洙曰幕前幕帳前以熊駝負也)東西南北百里間
髣髴蹴踏寒山空(鄭曰蹴七六切踏也洙曰羽獵賦羡漫半散䔥條數千里之外東西南北騁嗜奔)
(欲拖蒼豨跋犀犛蹶浮麋斮巨挻搏玄猿南都賦排揵䧟扃蹵踏咸陽)有鳥名鸜鵒力不能
高飛逐走蓬肉味不足登鼎爼(洙曰鸚鵡賦忖陋體之腥臊亦何勞於鼎俎鷦鷯賦)
(毛弗施於器用肉不登於爼味言非薦羞之物也〇劉曰左傳有鸜鵒來巢童謠曰鸜鵒鸜鵒往来歌哭)胡爲見羈
虞羅中(洙曰陳子昂豈不在遠遊虞羅所見尋)春蒐冬狩侯得同(洙曰四時田狩諸侯)
(得行其事趙曰周礼春蒐夏苗秋狝冬狩本天子之事也而諸侯同之故公詩曰侯得同)使君五馬一
馬騘(洙曰章彝兼侍御史故云一馬騘故事使君五馬)况令攝行大將權號令
頗有前賢風(蘇曰孫㞯昨見耿將軍行師號令明嚴頗有前賢威風)飄然時危一
老翁十年厭見旌旗紅(蘇曰角里先生語薪者曰子十年厭見干戈旌旗只非今日耶)喜
君士卒甚整肅爲我回轡擒西戎草中狐兔盡何益
(蘇曰韓擒虎出獵門人諫曰將軍駈旌旆獵原野逐射馳躍以爲樂雖尽得草棘窟穴狐兔亦復何益於君子宜掃奠塵坌勒功彛)
(鼎非細事韓大喜薦其材於朝臣亦登顯門人即岑孝務也)天子不在咸陽宫(洙曰時天子避狄〇)
(趙曰此篇盖廣德二年十月已後作也八月吐蕃入寇十月䧟邠州及奉天車駕幸陜又三日吐蕃䧟京師故云不在咸陽宮也)
朝廷雖無幽王禍(洙曰史申侯与西夷犬戎攻幽王於&KR0784;山)得不哀痛塵再
蒙(趙曰明皇以禄山之禍已蒙塵於蜀矣今天子又以吐蕃之故蒙塵於外也)嗚呼得不哀痛塵
再蒙(洙曰時代宗在陜詔徵天下兵而程元振用事媒蝎大臣皆疑懼不進天下無一人應召者故此詩末章大有感激也)
陪栢中丞觀宴將士二首
極樂三軍士誰知百戰埸(洙曰西都賦觀三軍之殺獲又曰像仰極樂者也)無私
齊綺饌(趙曰梁何遜輕薄篇曰象林沓繡被玉盤傳綺食)久坐密金章(夢符曰右按東晉初)
(拜官相餙供饌羊曼丹陽曰客來早者得佳設日晏則漸不復精隨客早晚時羊固拜臨海守竟日皆得精饌時以固之豐腆不如)
(曼之真率趙曰指將士之金帶耳鮑明遠建除詩左右佩金章)醉客霑鸚鵡(歐曰酉陽雜爼云梁宴魏)
(使魏肇師舉酒勸陳昭儀俄而酒至鸚鵡杯徐君房飲不盡屬肇師肇師曰海蠡蛇蜒尾翅皆張非以爲玩亦以爲罰今日直不得)
(辭田曰鸚鵡杯名雕刻海蠡而爲之像鸚鵡形昔人以之勸酒且以爲罰爵)佳人指鳳凰(趙曰筵上或畫圖或)
(繡帳上有之而佳人共指而言說也)幾時來翠節特地引紅粧(洙曰古詩娥娥紅粉裝謝)
(玄暉坐昔紅裝蔓之句〇修可曰詳觀是詩首句云極樂三軍士乃享軍詩非可使之賦鸚鵡盖鸚鵡杯名雕刻海蠡而爲之像鸚)
(鵡形昔人以之勸酒并爲罰爵〇師曰薛夢符云沈約宋書南平王鑠上赤鸚普詔羣臣爲賦袁淑文冠當時又後漢黃祖之子射)
(大會賓客有獻鸚鵡者射舉酒於禰衡曰今日無以娱賓願先生爲之賦衡筆不停綴文無加點南海異物志云鸚鵡螺狀似霞杯)
(形如鳥頭向其腹視似鸚鵡故以爲名佳人指鳳皇疑是如秦弄玉吹簫乘鳳凰飛去事)
繡叚裝簷額(洙曰張平子美人贈我錦繡叚)金花帖鼔腰(趙曰上句則樂工之飾下句則)
(工所擊之鼓)一夫先舞劒(洙曰子路拔劒而舞項莊舞劒爲樂)百戲後歌鑣(洙曰李廣)
(傳注刁斗以銅作〇趙曰戲爲夔峽樵歌之音也公前篇閣夜詩曰夷歌是處起漁樵是巳)江樹城孤遠
雲臺使寂寥(趙曰公言使寂寥豈久無使命之來乎)漢朝頻選將應拜
霍嫖姚(洙曰霍去病爲嫖姚將軍)
觀兵
北庭送壯士(洙曰燕太子送荆軻於易水上軻歌曰壯士一去不復還)貔虎數尤多(洙曰)
(書如虎如貔〇師曰時回紇送兵三千助討賊故云云〇程曰陸機云貔似虎遼東人謂之白貔)精銳舊無敵
(洙曰精銳猶勇敢)邊隅今若何(趙曰此望其必勝而憂之之辭)妖氛擁白馬(趙曰妖氛)
(指言吐蕃之兵待彫戈則待北庭之賜也古鼎銘曰王命戶臣賜爾和鸞黼黻彫戈)元帥待彫戈莫守
鄴城下(師曰元帥代宗也時九節度兵圍賊將慶緒於相州甫欲誅其渠魁故云云)斬鯨遼海波
(洙曰言當誅魁渠也趙曰思明據城宋下公謂可以緩圖且於遼海斬鯨則以吐蕃爲急也)
觀安西兵過赴關中待命二首
四鎮富精銳(洙曰言多勇銳也晉職官志四鎮通於柔遠通典鎮東將軍後漢末魏武帝爲之鎮南將軍劉)
(表爲之魏張魯晉當陽侯杜元凱並爲之鎮西將軍後漢劉表爲之魏鍾離鄧艾爲之鎮北將軍南魏明帝太和中置劉靖許允並)
(爲之各一人宋時四鎮與中軍通爲雜號後魏加大次尚書令夢符曰右按唐武后時右鷹揚衛將軍王孝傑擊吐蕃大破其衆)
(復取四鎮更置安西都護府於龜兹以兵鎮守又唐志四鎮都督府謂龜兹于闐焉耆疎勒也)摧鋒皆絶倫
(洙曰能摧鋒䧟陣也)還聞獻士卒足以静風塵老馬夜知道(洙曰)
(齊相公失道管仲使隨老馬而得出以老馬多智也〇師曰老馬喻哥翰老將也)蒼鷹飢著人(鄭曰著直)
(略切〇洙曰晉載記言慕容垂猶鷹也飢則附人飽則高飛師曰鷹飢喻禄山未高也)臨危經久戰用
意始知神(洙曰精熟戰陳用意若神〇師曰當此時正好使之立功以充其志願故云云)
竒兵不在衆(洙曰史兵以正合以竒勝傳云留侯用竒兵不必衆多雖多不精銳而無益)萬馬救
中原(洙曰蔡琰謂曹公曰明公厩有萬馬蘇曰司馬仲逹曰得萬馬可解中原之急亦成於大事也)談笑
無河北(洙曰言談笑司以却敵趙曰禄山之叛河北一帶巳䧟没今言安西兵之精銳主將於談笑之間可以蔑無)
(河北矣東坡云已覺談笑無西戎出於此也)心肝奉至尊(洙曰言至誠也)孤雲隨殺氣
飛鳥避轅門(蒼舒曰項羽傳將入轅門是也〇石曰轅門以車爲軍門兵屯嚴肅雖飛鳥不敢過故云云)竟
日留歡樂(洙曰一作觀)城池未覺喧(洙曰言軍令整肅不囂亂也夢符曰右按周禮掌)
(舍掌王會同之舍設車宫轅門注王行險阻處次車蕃御車以轅表門前漢書項籍將入轅門)
八陣圖(彦輔曰亮推演兵法作八陣圖咸得其要桓温傳初諸葛亮造八陣圖於魚復平沙之上壘石)
(爲八行相去二丈温見之謂此常山蛇勢也文武皆莫能識之昱曰陣勢八天地風雲飛龍翔鳥虎翼蛇蟠)
(二革二金爲天三革三金爲地二革三金爲風三革二金爲雲四革三金爲龍三革四金爲虎四革五金爲鳥)
(五革四金爲蛇)
功蓋三分國(洙曰三分謂吴魏蜀也蜀記曰三分我九鼎)名成八陣圖江流
石不轉(趙曰行客云水方落時於石磧就視則茫茫然一磧耳及登高而望乃隱隱見其行列則武侯製作豈近於神)
(異乎余曰按永嘉薛氏云今武侯之圖可見者三一在沔陽之高平舊壘一在廣都之八陣鄕一在魚復永安宫南江灘水上在)
(摽聚行列依然如是者僅六百年迨今不動然天下三分如鼎足峙立蜀之所以不存者其遺恨失在吞吴而巳使不吞吴則魏豈)
(能合并哉)
夕烽
夕烽來不近每日報平安塞上傳光小雲邊落點殘
照秦通警急(趙曰有警急之報則舉烽火以相應余曰前賈誼䟽斥候望烽燧不得卧文穎曰邊方備胡寇作)
(高土櫓櫓上作桔皐桔皐頭兜零以薪草置其中常低之有寇即火燃舉之以相告曰烽火多積薪寇至即燃之以望其煙曰燧張)
(晏曰晝舉烽夜燔燧也師古曰張說誤也晝則燔燧夜則舉烽)過隴自艱難(趙曰言安史之兵猶出没隴上)
(矣)聞道蓬萊殿(鄭曰長安志殿在東内紫宸殿北)千門立馬看
分門集註杜工部詩卷第十五
