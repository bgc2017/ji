分門集註杜工部詩卷第十六
文章
古詩二首律詩十四首
夜聽許十誦詩愛而有作
許生五臺賓(洙曰河北有五臺山〇鄭曰五臺山名今在河北其山五蠻環秀巍然俗謂之五臺仙人之都)
(也)業白出石壁(趙曰此言許生客居五臺行業精白而出也佛經以美業爲白惡業爲黑逹磨嘗曰當勤)
(修白業大觀曰石壁字暗使列子載趙㐮子狩於中山有一人從石壁出隨煙上下)余亦師粲可身
猶縳禪寂(洙曰師粲善詩修可曰粲可乃六祖僧粲及慧可二禪師粲傳法偈華種雖因地從地種花生若無人)
(下種花地盡無生可傳法偈本來緣有地種花生本來無有種花亦不能生二人乃禪中祖師故子美師之非師粲善能詩者也)
(趙曰粲則僧粲可則慧可傳燈云正与逹磨世次相接公方与許生共斈性空事故云許生巳業白而出吾猶縳禪空而未脫也縳)
(字出佛書其語曰貪著禪味是菩薩縳縳禪則不能解也)何階子方便謬引爲匹敵(趙曰)
(此言有何因階得子垂方便之行而以爲之匹也洪駒父引佛經善巧方便其說是而舊注以爲田子方)離索晚相
逢(昱曰記檀弓吾離羣而索居)包蒙欣有擊(洙曰易九二包蒙上九擊蒙)誦詩渾(洙曰)
(一作混)遊衍四座皆辟易(洙曰皆一作俱項羽傳項羽瞋目叱赤泉侯人馬俱驚辟易數里)應
手看捶鈎(鄭曰捶子果切又之累之睡二切洙曰莊子知北遊大馬之棰鈎者年八十矣而不失豪芒大馬曰子)
(巧欤曰臣有守也臣之年二十而好捶鈎於物無視也非鈎无察也是用之者假不用者也以長得其用而况乎無不用者乎物孰)
(不資焉注拈捶鈎之輕重而無豪芒之差都無懷則物來皆應大馬司馬也郭云捶者拈捶鈎之輕重而不失豪芒也或說云江東)
(三魏之間人皆謂錘爲棰音字亦同郭失之今不從此說〇趙曰莊子輪扁斵輪有曰得之於心而應之於手)清心聽
鳴鏑(洙曰前漢匈奴傳冒頓作鳴鏑出獵左右皆隨鳴鏑而射殺頭曼應劭曰髐箭也左思詩邊城苦鳴鏑陸機鳴鏑自)
(相知趙曰黃鲁直云新詩如鳴弦盖出於此也鄭曰鏑丁歷切矢鋒也)精微穿溟涬(鄭曰上亡頂反)
(下戶頂反洙曰莊子在宥篇大同乎涬溟注与物无際趙曰礼記致廣大而盡精微帝系譜曰天地初起溟涬濛鴻舊注引莊)
(子大同乎涬溟注云自然之氣然終非本出杜公不敢倒用也師曰謂詩之精微与天地之氣相貫穿)飛動摧霹
靂(洙曰公羊注曰雷疾而甚者爲震震與霆皆謂霹靂也)陶謝不枝梧(洙曰陶潜謝玄暉靈運惠)
(連之徒也前漢項籍傳即帳中斬宋義頭諸將讋服莫敢枝梧如淳曰枝猶枝梧也臣瓉曰小柱爲枝邪柱爲梧今屋斜柱是也)
(師曰霹靂雷霆之威謂詩思飄然飛動雖霹靂之威亦爲摧沮足見詩思之壯也)風騷共推激紫鸞
自超詣(洙曰紫鸞當作紫燕字之誤也西京雜記文帝自代還有良馬九皆天下之駿其第五馬名紫燕)翠駮
誰剪剔(洙曰爾雅駮如馬倨牙食虎豹管子曰桓公乘馬虎望見而伏公問管仲管仲意者君乘駮馬公曰然仲曰駮)
(馬食虎豹故疑焉紫燕良馬名也莊子曰治馬者燒之剔之)君意人莫知人間夜寥閴
(蘇曰羲之一曰披襟立池上無語羊欣曰人莫知君意何也趙曰寥閴寂静之義梁蕭子範直坊賦曰何坊禁之寥閴對長夜之)
(蕪永芻曰末句崔非傷無知巳者乎)
贈蜀僧閭丘師兄(彦輔曰太常博士均之孫)
大師銅梁秀(洙曰左思蜀都賦於東則左綿巴中百濮所充外負銅梁於嚴渠内函要害以膏腴田曰太)
(平御覧載張孟蜀都賦注云銅梁山名也按其山有桃枝竹東西連亘二十餘里山嶺之上平整遠望諸山此獨秀也山在合州界)
(銅梁縣)籍籍名家孫(洙曰袁陽源白馬篇籍籍關外來車徒傾國鄽安石曰籍籍名聲之衆也)嗚
呼先博士炳靈精氣奔(洙曰左太冲蜀都賦近則江漢炳靈世載其英鬱若相如皭若君平)
(王褒暐曄而秀發揚子含章而挺生師曰炳靈言英靈顯赫也)惟昔武皇后臨軒御乾
坤多士盡儒冠墨客藹雲屯(洙曰楊子雲上長楊賦聊因筆墨之成文章故藉翰林以)
(爲主人子墨爲客卿以諷陸士衡馬如雲屯)當時上紫殿不獨卿相尊(洙曰謝玄暉直中書)
(省紫殿肅隂隂)世傳閭丘筆(師曰閭丘文筆號爲大手)峻極逾崑崙(洙曰禹本紀曰)
(崑崙高三千五百里日月所相避隱爲光明也詩峻極于天)鳳藏丹霄暮(洙曰一作穴)龍去
白水渾(洙曰東京賦我世祖忿之乃龍飛白水鳳翔參墟)青熒雪嶺東(洙曰西都賦琳珉青)
(熒去一作出沈曰雪嶺在蜀一名太白山)碑碣舊製存(鄭曰碣巨列切田曰東蜀牛頭山下有)
(閭丘均撰瑞聖寺磨崖碑嚴政書寺今改爲天寕羅漢禪院)斯文散都邑高價越璵璠
(洙曰均以文名當時四方碑碣多出其手)晚看作者意(趙曰郄生見王導詩歎曰晚見作者妙意梅曰作)
(者指均也)妙絶與誰論(洙曰陸韓卿賦歌能妙絶)吾祖詩冠古(鄭曰冠古玩切)同
年蒙主恩豫章夾日月歲久空深根(洙曰見豫章深出地注)小子
思疎闊豈能逹詞門(蘇曰宗戩讀渊明詩抚卷歎曰小子疎略焉能逹文詞之門閫使人有愧服之)
(心信乎一世之真儒)窮愁一揮淚(洙曰愁一作秋陸士衡揮淚歎流離又揮淚廣川隂)相遇即諸
昆我住錦宫城(洙曰成都記錦城以江山明麗錯雜如錦)兄居祇樹園(鄭曰祇翹移切)
(洙曰金剛經佛在舍衛國祇樹給孤獨園田曰楞嚴經云祗洹精舍注云祇洹林樹名㖵云祇陁洹或云逝多此云戰勝即太)
(子名林王是彼故云勝林精告建立有二因緣須逹長者施園祇陁太子施樹)地近慰旅愁往來當
丘樊天涯歇滯雨粳稻卧不翻漂然薄遊倦始與道
旅敦(旅一作侣〇鲁曰敦厚也)景晏步脩廊而無車馬喧(洙曰陶渊明結廬在)
(人境而无車馬喧)夜闌接軟語落月如金盆(洙曰謝靈運夜聽極星闌車又継以闌夕)
(語法華經又以軟語一云言詞柔軟)漠漠世界黑(洙曰一作空)驅驅爭奪繁唯
有摩尼珠可照濁水源(洙曰言性照圜明如摩尼珠然雖識濁水而不爲汚濁所累也如語云涅)
(而不淄田曰圓斍經譬如清淨摩尼宝珠映於五色隨方各現諸愚癡者見彼摩尼寔有五色圓斍净性現於身心隨類各應亦)
(復如是觀無量壽佛經云諸天童子摩尼以爲纓絡光照百餘里猶如和合百億日月不可具名室志云馮翊嚴生家漢南現山得)
(一洙如弹丸色胡人曰此西國清水珠也若至濁水冷然洞澈矣以三十萬易之而去師曰摩尼珠以喻法性圓明淸淨不染塵)
(垢甫奔走盗賊間健羡閭丘不爲汚濁所累故云云)
寄李十二白二十韻
昔年有狂客號爾謫仙人(洙曰賀知章會稽人自號四明狂客見白文章乃歎曰子謫仙)
(人也)筆落驚風雨(洙曰驚一作聞驚風雨言敏速也)詩成泣鬼神(洙曰泣感鬼神)
(蘇曰李白墓銘云公在長安時祕書監賀知章吟公烏栖曲云此詩可以哭鬼神)聲名從此大汨没
一朝伸(洙曰按史言知章言白於玄宗召見金銮殿奏頌一篇賜食帝爲調羹召供奉翰林)文彩承殊
渥流傳必絶倫(洙曰帝嘗召白爲樂章白巳醉援筆成文婉麗精巧無留思帝爱其才數宴見)龍舟
移棹晚獸錦奪袍新(洙曰白外傳云白作樂章賜錦袍)白日來深殿青
雲滿後塵乞歸優詔許(洙曰白爲高力士所諸自知不爲親近所容懇求還山帝賜金放遂)遇
我宿心親(洙曰宿一作夙與子美等爲醉中八仙)未負(洙曰一作逐)幽棲志兼全
寵辱身劇談憐野逸嗜酒見天眞(洙曰嗜好也揚雄家貧嗜酒)醉
舞梁園夜(洙曰雪賦梁王不悅遊於兔園今汴州乃梁園故地)行歌泗水春(洙曰孔子行歌於泗)
(水之上泗水今泗濱是也)才高心不展道屈善無隣處士禰衡俊(洙曰)
(平原處士禰衡字正平見諸公厭祢衡注)諸生原憲貧(洙曰見難甘原憲貧注)稻粱求未
足(洙曰廣絶交論分鴻鶩之稻粱)薏苡謗何頻(鄭曰薏於記苡養里切洙曰馬援征交趾載薏苡種還)
(人謗之以爲明珠大貝喻白之遇讒也)五嶺炎蒸地三危放逐臣(洙曰見雲山分五嶺)
(風壌帶三苗注)幾年遭鵩鳥(洙曰賈誼作長沙王傳不得志有鵩集于舍隅遂作鵩鳥賦)獨泣
向麒麟(洙曰王翰古峨眉怨朝晡泣對麒麟樹樹下蒼苔日漸班)蘇武先還漢(洙曰見握節漢)
(臣回注)黃公豈事秦(洙曰夏黃公也見羽翼懷商老注)楚筵辭醴日(洙曰見門)
(引申白賓注)梁獄上書辰(洙曰白坐事下潯陽獄鄒陽於梁孝王獄中上書即出之)巳用當
時法誰將此義陳老吟秋月下病起暮江濱莫怪恩
波隔乘槎與問津(洙曰博物志有居海者八月乘查而上天犯牽牛星孔子使子路問津焉)
送竇九歸成都
文章亦不盡竇子才縱橫非爾更持節何人符大名
讀書雲閣觀問絹錦宫城我有浣花竹題詩須一行
偶題
文章千古事得失寸心知(趙曰言文章垂不朽之事其得其失蓋吾心自知之)作者
皆殊列名聲豈浪垂(洙曰言以文章名必有所長也)騷人嗟不見(洙曰世之)
(言文章者謂文至於斉梁之間變而爲風騷矣趙曰指言屈原宋玉也文章之祖起於騷嗟不見則屈宋遠矣)漢道
盛於斯(洙曰漢文章深厚有古人之風趙曰言漢有司馬遷相如劉向王褒之属傷今不復見古人也〇師曰文章)
(惟漢爲渾厚森嚴故曰漢道盛於斯心從弱歲疲)前軰飛騰入餘波綺麗爲(洙曰)
(綺麗騷人之作也〇趙曰文章至於綺麗乃騷雅之末流矣故謂之餘波)後賢兼舊利(洙曰利一作列後之)
(作者兼騷人之體也)歷代各淸規(趙曰所謂逓相祖述也)法自儒家有心從
弱歲疲(趙曰公自謂也吾之用心自弱冠時疲苦至今也)永懷江左逸(洙曰江左晉元帝渡)
(江所都也阮藉之流文多尚逸〇趙曰江左則嵇阮鮑謝之徒文選多采取焉故公永懷之)多病鄴中竒
(洙曰病一作謝鄴魏所都文帝好文故作者多尚竒江文通云關西鄴下旣巳罕同河外江南頗爲異法)騄驥皆良
馬麒麟帶好兒(趙曰麒麟之子仍是麒麟故云帶好兒)車輪徒已斵(洙曰莊子)
(桓公讀書輪扁以爲聖人之糟粕桓公曰寡人讀書輪人安得議乎輪扁曰以臣之事觀之夫斵輪徐則甘而不固疾則苦而不入)
(不徐不疾得之於手應之於心口不能言有數存焉於其間臣不能以喻臣之子臣之子亦不得受之於臣是以行年七十而老斵)
(輪古人之与其不可傳也死矣然則君之所讀者古人之糟粕巳陸士衡文賦是蓋輪扁所不得言故非華說之所能精也)堂
構惜仍虧(洙曰書曰若考作室旣底法厥子乃弗肯堂矧肯構)謾作潜夫論(洙曰後漢王符)
(字節信隱居著書三十餘萹以譏當時失得不欲章顯其名故號曰潜夫論)虚傳幼婦碑(洙曰曹操与楊)
(脩讀曹娥碑隂有八字曰黃絹幼婦外孫韲臼脩解得操行三十里乃悟云黃絹是色絲絶字也幼婦少女少女妙字也外孫女子)
(女子好字也韲曰受辛之器受辛辤也言絶妙好辤与楊合操曰有智无智校三十里)緣情慰漂蕩(洙曰)
(文賦詩緣情而綺靡)抱疾屢遷移經濟慙長策(洙曰言无經済之才〇趙曰公雖爲)
(自謙蓋亦自傷於不用也)飛棲假一枝(洙曰鷦鷯賦巢不過一枝左太冲巢林棲一枝可爲逹士模)塵
沙傍蜂蠆(鄭曰傍蒲浪切近也)江峽繞蛟螭(洙曰蜂蠆蛟螭皆毒物也言避患難不暇)
(耳〇趙曰言樓托於夔州之地如此非有譬托)蕭瑟唐虞遠(洙曰沈休文論虞夏以來遺文不覩〇趙)
(曰歎治古之不復見)聮翩楚漢危(洙曰江文通雜體詩序夫楚謠漢風旣非一體魏製晉造固亦二體趙)
(曰傷戰爭之不能安)聖朝兼盗賊(洙曰胡虜爲中原之乱也趙曰言前有安史今有吐蕃是也)異俗
更喧卑(洙曰公北人而在南故呼楚人爲異俗喧卑囂雜貌)鬱鬱星辰劒(洙曰張華夜登)
(樓望見牛斗間有異氣乃鄷城寳劒也)蒼蒼雲雨池(洙曰周瑜傳蛟龍得雲雨恐非池中物〇革曰此二)
(句子美自喻失其所也如此)兩都開幕府(洙曰兩都東京西京也幕府謂元帥也)萬㝢插
軍麾(洙曰謂天下用兵也)南海殘銅柱(洙曰馬援勒功銅柱〇趙曰言在南亦有侵犯者馬援征)
(南時立銅柱而勒功其上也〇師曰恨無人立功如馬援也)東風避月支(洙曰匈奴傳東胡強而月氏盛)
(趙曰以比吐蕃也〇師曰言避吐蕃之難也)音書恨烏鵲(洙曰西京雜記乾鵲噪而行人至趙曰恨烏)
(鵲之不信也)號怒怪熊罷(洙曰苦寒行熊羆對我蹲〇趙曰言夔州山居之所有也)稼穡分
詩興(洙曰役於營生不暇吟詠也)柴荆學士宜(洙曰習其風俗也)故山迷白
閣秋水憶黃陂(洙曰白閣黃陂閞中山水〇趙曰白閣則終南山相附之山皇陂則皇子陂也舊以爲黃)
(陂誤矣)不敢要佳句(鄭曰要伊逍切)愁來賦别離(趙曰言夫鄕國之遠也)
戲爲六絶
庾信文章老更成凌雲健筆意縱橫(趙曰庾信文章綺麗爲世所尚江南)
(賦尤見稱於世謂若相如作大人賦飄然有凌雲之氣)今人嗤點流傳賦(田曰于宝晉紀云蓋世共)
(嗤點以爲灰塵而相詬病矣)不覺前賢畏後生(洙曰周書庾信字子山有盛才文章綺豔爲世人所)
(尚謂之庾體宿斈後生竟相模範每有一文出京都莫不稱誦作哀江南賦尤爲麗絶至今行於世)
楊王盧駱當時體(洙曰楊烱王勃盧照鄰駱賓王以文詞斉名天后初海内呼爲楊王盧駱號爲四傑)
(後盧以疾投穎水卒楊卒官駱以檄武君死徐敬業難王溺死也)輕薄爲文哂未休(趙曰四子)
(之文大率浮麗故公以爲輕薄爲文而哂之未休也孔子曰其言不遜是故哂之)爾曹身與名俱滅
不廢江河萬古流(歐曰唐史李敬玄稱楊烱盧照鄰駱賓王王勃必當顯貴裴行儉曰士之致遠先器)
(識後文藝勃等雖有文才而浮躁淺露豈享爵禄之器也)
縱使盧王操翰墨劣於漢魏近風騷(洙曰謂漢魏文雖近風騷未失其大)
(全𡭗趙曰此篇文㪯照隣与勃也言漢魏之文去古未遠終有風騷之氣而盧王之文比之爲劣)龍文虎脊
皆君馭(洙曰龍文虎脊馬之駿異者皆君馭言皆得逸才〇修可曰漢天馬歌驊騮駿驥龍文虎脊武帝時西域大宛)
(馬虎春魚目龍文鳳頸尾如蒲梢也)歷塊過都見爾曹(鄭曰過古禾切〇洙曰見斈並盧王敏注)
(王褒頌過都越國蹶若歷塊〇趙曰謂文章之妙如龍文虎脊之馬皆可充君之馭然或過都而蹶則猶不爲不良馬也爾曹指盧)
(王矣〇師道曰言逸足過都如歷士塊之易也)
才力應難誇數公凡今誰是出羣雄或看翡翠蘭苕
上(趙曰郭景純詩翡翠戲蘭苕容色更相鮮言珍禽在芳草間交相暉映而公借用言文章也)未掣鯨魚碧
海中(洙曰言今之爲文者止得小巧而已趙曰公自負其出羣雄者如掣鯨魚於碧海非釣手之善氣力之雄安能然哉)
不薄今人愛古人淸詞麗句必爲隣竊攀屈宋宜方
駕恐與齊梁作後塵(洙曰屈原宋玉言其丈才足以方駕並驅也梁齊詩體格輕麗議者以丈之失始齊)
(梁也趙曰此公之志也公必欲追逐屈宋而與之並駕者唯恐不超越齊梁而翻與之作後塵蓋齊梁體格輕麗公所不取也)
未及前賢更勿疑遞相祖述復先誰别裁僞體親風
雅(夢符曰右按南史徐陵多變舊體有新意又北史庾信父肩吾與徐陵並爲東宫學士文辝竒艷世號徐庾體後進競相)
(模&KR1688;)轉益多師是汝師(趙曰裁納之以近風雅亦無常師必多求前人所最長者爲師耳〇師曰遞)
(相祖述言齊梁相習爲輕薄之文無有慨然以風雅正體倡先者多師言意尚不一也)
解悶五首(同作十二首五首見果實門二首見絶句)
沈范早知何水部(洙曰謂水部郎中薛據沈約范雲見能詩何水部注)曹劉不待
薛郎中(洙曰曹子建劉幹薛據也〇趙曰若薛據者恨不與曹子劉楨同時)獨當省署開文
苑兼泛滄浪學釣翁(趙曰若薛前在省部今在荆南有江湖之樂斯爲斈釣翁)
李陵蘇武是吾師(洙曰世之言五言詩始於蘇武李陵)孟子論文更不疑
(蘇曰顔延年云李陵蘇武句法可師餘區區軰不足數南子端論文䆒理惟孟軻之書使人不疑趙曰指孟雲卿也魏文帝有論)
(文篇末句專言孟雲卿)一飯未曾留俗客(蘇曰陶侃未嘗延俗客)數篇今見古
人詩(蘇曰校書郎孟雲卿)
復憶襄陽孟浩然清詩句句盡堪傳即今耆舊無新
語(蘇曰殷湛曰曹劉泯跡文章无宗師觀耆舊區區於毫楮閒淈竒新語何後生者敢𡭗爲也)謾釣槎頭
縮項鯿(鄭曰卑連切〇洙曰項一作頸浩然開元時人詩云梅花殘臘月柳色半春天鳥泊随陽鴈魚藏縮頸鯿又云)
(試垂竹竿釣果得查頭鯿鯿魚也楚人云長腰粳米縮頭鯿魚爲美味也趙曰言今耆舊之間不復造新語以言鯿魚但謾釣之)
(而已習鑿齒㐮陽耆舊傳云漢水中鯿魚甚美禁人捕以槎断水因謂之槎頭鯿)
陶冶性靈存底物(洙曰詩能陶冶情性〇修可曰梁鍾嶸評阮嗣宗詩无彫蟲之工而詠懷之作可以)
(陶冶靈性幽思〇趙曰言用何物以爲陶冶性靈者惟有詩而巳故下句自長吟)新詩改罷自長吟
(蘇曰謝惠連改詩旣罷无知音者遇好句自吟而已)熟知二謝將能事(洙曰玄暉霊運〇趙曰熟)
(知者稔熟之熟也公言其稔熟知謝靈運謝惠連將作此詩爲能事)頗學隂何苦用心(蘇曰梁術云隂)
(鏗何遜文章傑出諸公用心太苦〇趙曰隂則隂鏗何則何遜苦用心則不苟且爲心矣)
不見高人王右丞(鄭曰本注云相國縉)藍田丘壑蔓寒藤(趙曰右丞王維)
(也有别墅在藍田所謂輞川也)最傳秀句寰區滿未絶風流相國能(洙曰)
(唐書王維傳維字摩詰開元中擢進士第乾元中轉尚書右丞以詩各盛於時尤長五言詩晚年得宋之問藍田别墅墅在輞口水)
(周於舍下竹洲花塢与道交裴迪浮舟往來弹琴賦詩嘨歌終日嘗聚其田園所爲詩號輞川集代宗時弟縉爲宰相代宗好文求)
(維文縉編綴得四百餘篇上之〇趙曰王維能詩號&KR2824;川集行于世其弟相國縉本傳云少好斈與兄維俱以名聞)
書畫
古詩律詩共二十四首
李潮八分小篆歌(余曰邵氏聞見錄云韓退之石鼔詩體子美八分歌也)
蒼頡鳥跡旣茫昧字體變化如浮雲(洙曰蒼頡黃帝臣也觀鳥跡而爲文)
(字自蒼頡之後字體變易如浮雲焉无定體也)陳蒼石鼓又巳訛(趙曰韓退之詩周網陵遲四海沸宣)
(王憤起揮天戈鑴功勒成告万世鑿石作鼓隳嵯峨〇鄭曰陳蒼山名在鳳翔寳雞縣)大小二篆生八
分(洙曰周太史籕始剏大篆唐蘇載記石鼓文謂之周宣王獵碣共十鼔其文則史籕大篆漢蔡邕字伯喈爲中郎將正六經于)
(太斈石壁天下摹斈邕大篆入妙品小篆者秦丞相李斯刪古文複篆及史籕之書也初諸侯力正文字異形秦始皇帝初兼天下)
(丞相李斯乃奏同之罷其不與秦文合者斯作蒼頡篇胡母敬作博斈篇皆取史籕大篆或頗改所謂小篆)秦有李
斯漢蔡邕(見上注)中間作者寂不聞(趙曰八分篆与八分事書苑所載不)
(一以予觀之蔡文姬別傳曰臣父邕言八分書割李斯小篆去二分取八分故曰八分書)嶧山之碑野火
焚棗木傳刻肥失眞(洙曰嶧山碑李斯書也爲野火所焚人惜其文故以棗木傳刻按史記始皇二)
(十八年東行郡國上鄒嶧山於是刻之于石乃頌秦德)苦縣光和尚(定功曰苦縣屬陳國故城今在亳州)
骨立(修可曰續漢書詔苦縣立老子祠兼刻石即蔡邕八分書也趙曰野火焚謂李斯書也尚骨立謂蔡邕書也故於)
(嶧山之碑則傷棗木之失眞於苦縣之碑則喜其有骨立也嶧音亦)書(洙曰一作書)貴瘦硬方通
神(蘇曰羊欣曰古將軍筆畫勁硬妙絶通神)惜哉李蔡不復得(洙曰李斯蔡邕不可復得)吾
甥李潮下筆親尚書韓擇木騎曹蔡有隣開元巳來
數八分潮也奄有二子成三人(洙曰韓擇木昌黎人官至工部尚書散騎常侍工八)
(分師蔡邕法風流閑媚號伯喈中㒷蔡有隣濟陽人官至胄曹參軍善八分始拙弱至天寳中遂精妙相衛間多其筆跡)况
潮小篆逼秦相快劒長戟森相向八分一字直百(洙曰)
(一作千)金(蘇曰程邈見李斯書曰此一字直千金)蛟龍盤拏肉屈強(鄭曰屈九勿反亦作)
(倔洙曰言筆跡竒怪勁屈如蛟龍之盤拏也)吳郡張顚誇草書草書非古空
雄壯(洙曰張旭吳郡人官至右率府長史時善草書言吾見公主擔夫爭路而得其意後又觀公孫氏舞劒器而得其神飲醉)
(輒草書揮筆大叫以頭濡墨水中天下呼爲張顛醒後自視以爲神人謂之草聖)豈知吾甥不流宕
(鄭曰徒浪切過也)丞相中郎丈人行(洙曰丞相斯也中郎邕也丈人行尊老之稱也)巴(洙曰)
(一作江)東逢李潮逾月求我歌我今衰老才力薄潮乎
潮乎奈汝何(師曰昔蒼頡觀鳥跡以制字自頡之後有大篆小篆隷与八分行草之類字體變易如雲无定書苑)
(云八分書者秦羽人上谷王次仲飾隷書爲之鍾繇謂之章程書王愔曰王次仲始以古書方廣少破勢建中初以隷書作楷法字)
(方八分始皇得次仲文簡略赴急疾之用甚善之蔡姬別傳曰臣父邕言八分書割程邈隷字法去八法李斯小篆去二分取八分)
(故曰八分書蔡希總曰王次仲以楷法局促更引而伸之爲八分故號八分書張懷&KR1493;云八分本謂之楷書楷者法也漸若八字分)
(散故名八分後漢指帝紀延熹八年春正月遣中常侍左悺之苦縣祠老子注云苦縣厲鄕今屬陳國故城在亳州續漢書云桓帝)
(夢見老子令左悺於頼卿祠之詔陳相邊韶立祠兼刻石即蔡伯喈八分書也又靈帝紀光和五年始置鴻都門生注云於鴻都門)
(内置斈召能爲尺牘及工書鳥篆者時南陽人師宜官稱八分爲最大則一字徑丈小則方寸以是考之疑苦縣蔡邕書光和師宜)
(官書也詳觀此歌嶧山之碑野火焚謂李斯書也苦縣光和尚骨立謂蔡邕書也故初言秦有李斯漢蔡邕次惜哉李蔡不復得卒)
(言丞相中郎丈人行而未嘗一言師宜官然苦縣之祠立於桓帝之延熹而光和乃靈帝年號豈非祠立於延熹而碑刻於光和乎)
(蓋延熹全光和纔十年之近𡭗或謂光和爲伯喈所書華山碑苦縣老子朱龜碑未知孰是親近也言近於李蔡秦相即李斯快劒長)
(戟森相向解在鄭典設自施州歸行音項輩也草書失之流宕篆則不然)
送顧八分文學適洪吉州
中郎石經後八分蓋憔悴(洙曰蔡邕拜中郎將校書東觀邕以經籍去聖久遠文字多謬)
(俗儒穿鑿疑誤後斈熹平中表求正定六經文字靈帝許之邕乃自書冊于碑使工刻立於太斈門外兩京記云正觀中得蔡)
(邕石經數段邕能八分書)顧侯運鑪錘(鄭曰錘之瑞切鍛也)筆力破餘地(洙曰運鑪)
(鍾言能鍜鍊以成一家之書夢符曰右按莊子曰无莊之失其美據梁之失其力黃帝之亡其智皆在鑪錘之間耳〇蘇曰黃刊)
(見蔡邕八分書曰筆力尚可破餘地)昔在開元中韓蔡同贔屭(鄭曰上平袐切下虚)
(器切〇洙曰開元中韓擇木蔡有鄰二人善八分事見李潮八分歌注修可曰張平子西京賦綴以二華巨靈贔屭注贔屭作力)
(之貌)玄宗妙其書是以數子至御扎早流傳揄揚非造
次(洙曰明星師韓擇木嘗於彩牋上八分書賜張說)三人並入直(洙曰韓蔡顧三人也)恩澤各
不二顧於韓蔡内辨眼工小字分日示諸王鉤深法
更祕(洙曰顧丈斈八分外尤能小字也)文學與我遊蕭疎外聲利追隨
二十載浩蕩長安醉高歌卿相宅文翰飛省寺視我
楊馬間(洙曰視公如楊雄司馬相如)白首不相弃驊騮入窮巷(蘇曰顔倚)
(訪原憲憲曰驊騮亦肯入窮巷)必脫黃金轡(趙曰顧君騎驊騮相訪脫黃金轡者言其冨貴也)一論
朋友難遲莫敢失墜古來事反覆相見橫涕泗嚮者
玉珂人(鄭曰珂丘何切)誰是靑雲器(洙曰此事之反覆也言貴者未必賢)才盡傷
形體(洙曰一作骸)病渴汙官位(洙曰司馬病渴李尋曰久汚玉堂之署)故舊獨
依然危時話顚躓(鄭曰音致)我甘多病老子負憂世志胡
爲困衣食顔色少稱遂遠作苦辛行順從衆多意舟
檝無根蔕蛟鼉好爲祟况兼水賊繁特戒風飊駃崩
騰戎馬際往往殺長吏子干東諸矦勤勉防縱恣邦
以民爲本魚飢費香餌(趙曰言當厚施予以恤民爲本也)請哀瘡痍深
告訴皇華使使臣精所擇進德知歷試惻隱誅求情
(洙曰當勒恤民困也)固應賢愚異(洙曰不可一槩爲苛急當存賢愚之用心𡭗)烈士惡苟
得俊傑思自致(趙曰皆以指言顧文斈所以責望之深也)贈子猛虎行出郊
載酸鼻(洙曰陸士衡樂府猛虎行渴不飲盗泉水熱不息惡木隂惡木豈無枝志士多苦心此皆勉其自振立也趙)
(曰又戒之以無苟從也〇師曰漢蔡邕爲中郎將善八分書書六經文命工刻碑於太斈門外自邕之後八分書彫零故云憔悴張平)
(子西都賦云綴以二華巨霊贔屭注云贔屭作力之兒及書苑云唐明皇好圖畫工八分章草豐茂英特初張說爲麗正殿斈士献)
(詩明皇自於彩牋上八分書讃曰德重和鼎功逾済川詞林秀發翰苑光鮮所謂御扎流傳者此也辨眼言於字中最號明眼者也)
(神農本草云珂貝類大如鰒皮黃黑而骨白以爲馬餙生南海勒謂之珂晉阮咸字仲容爲始平太守顔延年五君詠曰仲容靑雲)
(器靑雲言器之高遠也按斉書江淹夢得五色筆由是文章日新後夢有人稱郭璞取之𡭗後爲詩絶无美句時人謂爲才尽甫謙)
(言已才巳尽况又病渴豈可汚辱官位是以下文有我甘之語駃音山吏反疾皃崩騰即奔騰也軍㒷之際賦斂慘刻動殺長吏以)
(叛魚飢費長餌喻民困當抚以恩也甫意欲顧生告于皇華使閔其瘡痍精擇良吏以爲佐勤恤民隱无徒誅求一槩爲苛急略无)
(賢愚之異𡭗烈士惡苟得戒顧生无以不義而負得當自致富貴也樂府猛虎行云偈不飲盗泉水熱不息惡木隂欲其自振立之意)
殿中楊監見示張旭草書圖
斯人已云亡草聖祕難得(趙曰漢張伯英善草書人謂之草聖)及兹煩見
示滿月一悽惻(蘇曰孫登人事悽凉滿目凄惻)悲風生微綃(洙曰潘安仁凱風揚)
(微綃)萬里起古色(師曰言有古人之氣象)鏘鏘鳴玉動落落羣松
直連山蟠其間溟漲與筆力(趙曰言筆力浩汗若溟勃之漲水乞与之也此篇言玉動)
(松直山蟠皆狀其草書耳〇師曰自鏘鏘鳴玉動至此句皆言草書之狀)有練實先書臨池眞盡
墨(洙曰張伯英善草書凡家之衣帛必先書而後練臨池斈書久池水尽黑人謂之草聖)俊拔爲之主
(泰伯曰俊拔言筆力超越人也)暮年思轉極未知張王後(趙曰張則伯英王則羲之)誰
並百代則嗚呼東吳精(洙曰張乃蘇州人也)逸氣感淸識(洙曰張旭草書)
(每大醉叫呼狂走乃下筆自視以爲神〇趙曰張旭之逸氣感楊監之淸識)楊公拂篋笥(安石曰謂祕藏也)
舒卷忘寢食(蘇曰李成得王逸少帖舒卷披玩寢食俱忘示兒曰此吾傳家之寳也〇安石曰忘寢食言愛)
(之也)念昔揮毫端不得觀酒德(洙曰張自言始見公主檐夫爭道而得書法意觀公孫大)
(娘舞劒器而得其神俊觀張旭用意不獨在於大醉而已〇趙曰公嘗曰張旭三杯草聖傳又劉伶善飲而有酒德頌也)
寄張十二山人彪三十韻
獨卧嵩陽(洙曰一作雲)客三違潁水春(師曰時彪避禄山隱居嵩陽凡三載矣故云三)
(違違別也)艱難隨老母慘澹向時人謝氏尋山屐(洙曰宋謝霊運好登)
(山陟嶺必造幽峻嵓障數千重莫不尽登躡常着木屐上山則去前齒下山則去後齒)陶公漉酒巾(洙曰)
(陶潛在家酒熟取頭上葛巾漉酒畢還復著之)羣兇彌宇宙此物在風塵(洙曰猶使)
(之過時則必能自致因寇乱故在風塵〇蘇曰鄭莊未濟時居洛下殷穆歸謂子曰於廣衆井見鄭子風神秀麗如麟鳳處羣類此)
(物豈久在風塵耶〇黃曰此物指彪也)歷下辭姜被(洙曰見醉眠秋共被注趙曰後漢姜肱有兄弟四)
(人居貧作一布被而共之)關西得孟鄰(洙曰見荒蕪孟母鄰注趙曰孟子之母爲子擇鄰)早通交
契密晚接道流新静者心多妙先生藝絶倫草書何
太古(洙曰一云應甚苦)詩興不無神(洙曰公詩云下筆如有神)曹植休前軰
(洙曰曹植能詩休言爲張所掩〇趙曰以終言其詩之神)張芝更後身(洙曰言山人草書若張芝再生〇趙)
(曰以終言其草書之古)數篇吟可老(蘇曰黃旟見隂鏗詩歎曰吾得此軸吟詠可老何必多也)一字
買堪貧將恐曾防寇深潛託所親寧聞倚門夕(洙曰薛包)
(事母至孝凡出入必有時未嘗違也至期母必倚門望之包必至矣)盡力㓗飡晨(洙曰束廣微補亡南陔詩)
(馨𡭗夕膳㓗𡭗晨飡)疎懶爲名誤(彦輔曰嵆康書信復疎懶筋駑肉緩)驅馳喪我眞
索居猶寂寞(洙曰禮離羣索居猶一作尤)相遇益愁辛(洙曰江淹嵆中散詩鍾鼔)
(或愁辛)流轉依邊徼(洙曰邊徼邊境也)逢迎念席珍(洙曰儒行席上之珍以待)
(聘)時來故舊少亂後別離頻世祖脩高廟(洙曰後漢祭祀志光武建)
(武二年正月立高廟于洛陽四時祫祀高帝爲太祖一歲豆祀)文公賞從臣(洙曰僖二十四年晉侯賞從亡)
(者介子推不言禄禄亦弗及推)商山猶入楚(洙曰見羽翼懷商老注)渭水不離秦
(洙曰離一作知見欲問桃花宿注趙曰源本指言桃源也)存想靑龍祕(洙曰靑龍道家存想之術)騎
行白鹿馴(洙曰周義眞入龍矯山見羡門子乘白鹿而行)耕嵒非谷口(魯曰楊子谷口鄭子真耕)
(于嵒石之下)結草即河濱(洙曰河上公不知姓結草河濱讀老子漢景帝親問道以素書授于帝)
肘後符應驗(洙曰葛稚川有肘後方數卷)囊中藥未陳旅懷殊不愜
良覿眇無因(洙曰謝霊運詩引領冀長覿)自古皆悲恨浮生有屈伸
(程曰言張之勢伸而甫之势屈也張以疎散故伸甫以貶逐故屈也)此邦今尚武(洙曰今一作全方以武濟)
(於時)何處且依仁(魯曰語依於仁)鼓角凌天籟(洙曰莊子汝不聞天籟乎)關
山信月輪(洙曰古今江有月重輪)官場(洙曰一作壕)羅鎮磧(趙曰言官之戰場也故曰)
(言四鎮皆置官場收賦歛以供軍也)賊火近洮岷(洙曰洮岷地名屬隴右〇孫曰言吐蕃入寇于此)蕭
瑟論兵地蒼忙鬪將辰大軍多處所餘孽尚紛綸高
興知籠鳥(彦輔曰潘岳秋興賦猶池魚籠鳥而有江湖山藪之思)斯文起獲麟(洙曰起一)
(作豈孔子西狩獲麟〇師曰張之高興視甫如籠鳥之局促其文不遇如孔子傷麟出非其時也)窮秋正搖落
廻首望松筠(洙曰松一作湘松筠有歲寒之操)
丹靑引(魯曰贈曹將軍覇)
將軍魏武之子孫(趙曰魏武則曹公操也)於今爲庶爲清門(洙曰昭傳)
(三十二年三后之姓於今爲庶主所知也)英雄割據雖巳矣文彩風流今尚
存(蘇曰晉羊枯字叔子至蜀愛其山川風物明媚謂御驂者曰楊雄王褒君平相如雖去數百年覧其遺蹤想風流文彩宛)
(然如在疑其典刑不泯範法尚存遂追賦四先生詩趙曰司馬遷恨文彩不表於後世晉書天下之言風流者推王衍樂廣)學
書初學衛夫人(洙曰晉李夫人名衛善書)但恨無過王右軍(洙曰王羲之善隷書)
(爲今古之冠論者稱其筆勢以爲飄然若游雲矯若驚龍初羲之爲老嫗書紙扇謂曰但言是王右軍書以求百錢)丹青
不知老將至冨貴於我如浮雲(洙曰語不知老之將至又曰不義而冨且貴於我如)
(浮雲)開元之中常引見承恩數上南薰殿(鄭曰數色角切又如字)凌
煙功臣少顔色(洙曰唐制畫李靖等二十四人於凌煙閣時正觀中太宗爲序)將軍下筆
開生面(趙曰凌煙畫像顔色巳暗而曹將軍重爲之畫故云開生面用字盖因左氏狄人歸先軫之元而面如生也)
良相頭上進賢冠(洙曰後漢志進賢冠古緇布冠也文儒者之服也)猛將腰間
大羽箭(洙曰太宗嘗自製長弓大羽箭皆倍常制)褒公鄂公毛髮動(洙曰鄂公尉遲敬德)
(褒公叚志玄)英姿颯爽來酣戰(趙曰淮南子曰魯陽公与韓戰戰酣日暮援戈而揮之)先
帝天馬玉花騘畫公如山貌不同是日牽來赤墀下
(洙曰劉孝摽辯命論時在赤墀之下)迥立閶闔生長風(趙曰天門也李善文選注有紫微宫門名曰閶)
(闔言馬之上而生風以其神駿)詔謂將軍拂絹素意匠慘澹經營中斯
須九重眞龍出一洗萬古凡馬空玉花却在御榻上
(趙曰玉花先帝之馬也畫手精妙尽得其眞)榻上庭前屹相向(鄭曰屹魚乞切)至尊含
笑催賜金圉人太僕皆惆悵弟子韓幹早入室(洙曰言得)
(其真蹟也故稱入室〇晏曰語由也升堂矣未入於室也)亦能畫馬窮殊相幹唯畫肉
不畫骨(蘇曰韓幹善畫馬大梁人右丞王維見其畫遂推獎之官至太府寺丞善寫貌人物尤工鞍馬初師匠曹覇於)
(後則獨善子美与韓幹畫馬子美豈知畫者徒以幹畫馬肥大遂有畫肉之誚)忍使驊騮氣凋喪將
軍盡善蓋有神必逢佳士亦寫眞(夢符曰右按晉書顧愷之善丹青每畫人)
(成或數年不點目精人問其故苔曰四體妍媸本无闕少於妙處傳神寫照正在阿堵中趙曰梁簡文帝詠美人看畫詩云可令)
(俱是畫詩能辨寫真)即今漂泊干戈際屢貌尋常行路人途窮返
遭俗眼白(洙曰言職者盖寡耳)世上未有如公貧但看古來盛名
下(洙曰唐房琯贊曰盛名之下爲難名矣)終日坎壈纏其身
觀薛稷少保書畫壁
少保有古風得之陜郊篇(洙曰公詩曰駈車越陜郊北顧臨大河師曰周公召公分陜)
(而治自陜以東周公主之自陜以西召公主之稷嘗爲古風詩以美周召是有志於周召而立功名也)惜哉功名
忤但見書畫傳(洙曰稷薛收之從子以詞學知名博雅尤工隷書自貞觀永徽之際虞世南褚遂良時人)
(宗其書跡自後罕能継者稷外祖魏徵冨國籍多有虞禇舊跡稷銳精模倣筆態遒麗當時無及之者又善畫博採古跡睿宗在藩)
(留意於文學稷於是特見招引除太子少保睿宗嘗召稷入宫中參决庶政恩遇莫與比及竇貞仗誅稷以知其謀賜死於萬年縣)
(獄中矣)我遊梓州東遺跡涪江邊(鄭曰涪扶塢切水出徼外南入漢)畫藏
青蓮界(洙曰青蓮界佛寺也)書人金牓懸(洙曰事見天門日射黃金牓注)仰看垂
露姿不崩亦不騫(洙曰漢曹喜工篆隷變懸針垂露之法詩天保不騫不崩騫虧也)鬱鬱
三大字蛟龍岌相纏(鄭曰岌魚及切〇趙曰稷所書慧普寺碑上三字字方徑三尺許筆畫雄勁然)
(公於李潮八分小篆歌云八分一字直千金蛟龍盤弩肉倔強是言八分及草書之纏糾然後可言有蛟龍之勢也然稷三大字乃)
(眞書其勢豈若蛟龍耶余嘗到慶壽寺觀之三字之傍有贔屭纏捧乃龍蛇岌相纏也詩人道實事爲壯觀之句耳)又揮
西方變發地扶屋椽(趙曰其所盡西方變相則亡矣)慘淡壁飛動到今
色未填此行疊壯觀(師曰甫獲觀其故宅與書畫故云疊壯觀)郭薛俱才賢
不知百載後誰復來通泉(洙曰通泉前有郭代公後有薛少保故云郭薛)
奉先劉少府新畫山水障歌(新添)
堂上不合生楓樹怪底江山起煙霧聞君掃却赤縣
(云无雲而雨謂之天泣)野亭春還雜花遠(洙曰丘希範書雜花生樹)漁翁瞑踏
孤舟立滄浪水深青溟闊欹岸側島秋毫末不見湘
妃鼔瑟時至今班竹臨江活(趙曰楚以狀所畫之竹言湘妃遠矣夢符曰右按楚詞)
(遠遊章句使湘靈鼓瑟兮令海若舞馮夷張華博物志舜死二妃淚下染竹即班死爲湘水神故曰湘妃今公詩行語乃詩全妙如)
(此)劉侯天機精(洙曰莊子耆欲深者天機淺)愛畫入骨髄(十朋曰徐邈吾見王)
(貴畫入骨髄愛恨吾斈不到竒妙處)自有兩兒郎揮灑亦莫比大兒聦明
到能添老樹巔崖裏小兒心孔開貌得山僧及童子
(趙曰祢衡曰大兒孔文㪯小兒楊德祖)若耶溪(洙曰越溪也)雲門寺(十朋曰南史何胤字子季)
(隱居不仕會稽山多靈異往游焉居若耶山雲門寺初㣧二兄求點並棲遁至㣧又隱焉世號點爲小山㣧爲大山亦曰東山兄弟)
(又云大隱小隱)吾獨胡爲在泥滓青鞋布襪從此始(蘇曰謝玄暉曰胡爲)
(翰墨埸屋中出没會稽山水竒秀布襪青鞋鶡冠竹杖吾志從此始矣)
戲題王宰畫山水圖歌(彦輔曰王宰畫宰丹青絶倫)
十日畫一水五日畫一石能事不受相促迫王宰始
肯留眞跡壯哉崑崙方壷圖(洙曰壷一作丈列子湯問夏革曰渤海之東不知幾億萬)
(里有大壑焉實惟無㡳之谷其下底名曰歸墟八宏九野之水天漢之流莫不注之而無减焉注世傳大海與天海通其中有五山)
(一曰岱嶼二曰圓嶠三曰方壷四曰瀛洲五曰蓬萊又周穆王宿于崑崙之阿汾水之陽山海經云崑崙山有五色水也)挂
君高堂之素壁巴陵洞庭日本東(洙曰巴陵岳陽也洞庭在其左海東有日)
(本國)赤岸水與銀河通(魯曰赤岸地名〇本中曰南兖州記曰瓜步山東五里江有赤岸山南臨江中)
(羅君章云赤岸若朝霞即此也濤水自海入江衝激六百里至此岸側其勢始衰郭景純江賦云鼓洪濤於赤岸趙曰先言崑崙)
(方丈持在仙山形容之下言洞庭赤岸水則又壯其水之闊遠也巴陵郡岳州也洞庭在焉赤岸在真州)中有雲氣
隨飛龍(洙曰莊子姑射山有神人乘雲氣御飛龍而遊乎四海之外江賦鼓波濤於赤岸)舟人漁子
入浦溆(鄭曰象吕切)山水盡亞洪濤風(洙曰亞一作帶江賦舟子涉人又蘆人漁子海)
(賦舟人漁子徂南極東七發陵赤岸篲扶桑)尤工遠勢古莫比咫尺應須論
(洙曰一作千)萬里(夢符曰右按南史景陵王子良傳賁字文煥能書善畫於扇上圖山水咫尺之内便同萬里爲遥矜)
(愼不傳自娛而巳)焉得并州快剪刀(蘇曰索靖見顧愷之畫欣然曰恨不帶并州快剪刀來欲)
(剪松江半幅紋練歸去古詩曰借君快剪刀輕綃剪波去)剪取吳松半江水(趙曰吳松言吳地之松江)
(也泰伯曰甫託意言水王璘反漢中吳松江爲之阻絶不通時李光弼守并州所攻必下喻以快剪刀言其断也意欲得光弼之)
(將平漢中以通吳松故云云)
觀李固請司馬弟山水圖三首(洙曰一云李七)
簡易高人意(洙曰一作體敏功曰易以䜴切平易也揚子以簡以易)匡牀竹火爐
(蘇曰張扶隱居太白山茅庵石鼎匡床竹火爐藥壷而巳嘗有白猿隨行漢武累徵不起使繪像進呈帝再三加賞後尸解趙曰)
(莊子騎姬與晉公同匡牀而食)寒天留遠客碧海掛新圖雖對連山好
貪看絶島孤羣仙不愁思冉冉下蓬壷(洙曰蓬壷山名神仙所宅之地)
方丈渾連水天台惣映雲(洙曰方丈天台二仙山)人間長見畫
老去恨空聞范蠡舟偏小(洙曰范蠡爲越破吳功成名遂乃乘扁舟浮江湖變姓名適齊)
(爲鴟夷子)王喬鶴不羣(趙曰其圖必畫舟與鶴故以范蠡王喬比之王喬鶴事見昔遊詩注)此生
隨萬物何處出塵氛(洙曰莊子所謂與物轉徙也)
高浪垂翻屋(洙曰郭景純詩高浪駕蓬萊)崩崖欲壓床野橋(洙曰一作樓)分
子細沙岸繞微茫紅浸珊瑚短青懸薜荔長浮查並
坐得仙老暫相將
嚴公廳宴同詠蜀道畫圖(得空字)
日臨公館静畫列地圖雄劒閣星橋北(洙曰華陽記李冰造七星橋上)
(應七星)松州雪嶺東(洙曰西山有松州當吐蕃要衝也〇趙曰雪嶺西山也在今威州之外冬夏常雪)
華夷山不斷吳蜀水相通(趙曰錦江之直下通雨浙也)興與煙霞
會清樽幸不空(洙曰孔融傳座上客常满樽中酒不空)
奉觀嚴鄭公廳事岷山沲江畫圖十韻(得忘字)
沲水臨中座(鄭曰沲唐水切寰宇記在成都府新繁縣)岷山到北堂(洙曰到一作對江賦)
(惟岷之導江水所出也書沱潜旣導今蜀縣花丘及漢中沔陽皆有沱水趙曰此篇句句皆尽義甚分明)白波吹
粉壁青嶂插雕梁(洙曰謝靈運詩連嶂鼻崿青華香深沉)直訝杉松冷兼
疑菱荇香雪雲虚點綴沙草得微茫嶺鴈随毫末川
蜺飲練光(趙曰亦只是畫作清川之景自有蜺飲練光之態不必畫蜺也)霏紅洲蘂亂拂
黛石蘿長暗谷非關雨丹楓不爲霜(洙曰曉霜楓葉丹趙曰暗谷處非)
(眞是雨而暗丹楓葉不爲眞是遭霜而丹皆以言畫也)秋成玄圃外(洙曰成一作城崑崙山有玄圃〇蒼)
(舒曰右按楚詞曰朝發軔於蒼梧兮夕余至乎玄圃注玄圃神山也淮南子曰崑崙玄圃惟絶通天〇鄭曰崑崙山去地萬一千里)
(上有層城九重或上侣之是謂闐風又倍之爲懸圃)景物洞庭傍(洙曰洞庭湖名〇趙曰皆以形容其畫乃)
(其景也)繪事功殊絶幽襟興激昂從來謝太傅丘壑道
難忘(洙曰太傅謝安也安雖貴而東山之志不忘〇夢符曰右按晉書明帝問謝鯤曰論者以君方庾亮何如荅曰端委)
(廟堂使百僚凖則鯤不如亮一丘一壑自謂過之〇師曰薛夢符續注云云頋長康畫鯤在石嵓裏人問其故頋曰謝玄一丘一壑)
(自謂過之此子宜置丘壑中又謝安寓居會稽與義之攴遁遊出則漁山水每往臨安山中坐石室放情丘壑及薨贈太傅以此考)
(之謝太傅乃安也非謝鯤故子美别房太尉墓詩又有對碁陪謝傅之句當從内翰注爲正)
題李尊師松樹障子歌
老夫清晨梳白頭玄都道士來相訪握髮呼兒延入
戸(彦輔曰周公一沐三握髮)手提新畫青松障障子松林靜杳冥
憑軒忽若無丹青隂崖却承霜雪幹(洙曰雪一作露馬季長長笛賦生於)
(終南之隂崖南都賦幽谷岑夏含霜雪)偃蓋反走虬龍形老夫平生好竒
古對此興與精靈聚巳知仙客意相親更覺良工心
獨苦(蘇曰管子曰事無終始無多事業此言學者貴能成就也唐人爲詩皆量巳力以致功常積情思數十年然後各自)
(名家今人不然未有小得於巳高視前人自以爲無敵然知音之難万事悉然杜工部云更覺良工心獨苦用意之妙舉世莫知者)
(此所以爲獨苦歟又曰故人董傳善論詩余嘗云子美詩不免有凡語巳知仙客意相親更覺良工心獨苦此豈非凡語耶傳笑曰)
(此句殆爲君發凡人用意深處人罕能識此所以獨苦豈難畫哉〇馬曰徐貌畫魚人多模學薖曰韓宏曰良工用心何苦刻如)
(斯)松下丈人巾屨同偶坐似是商山翁(洙曰似一作自一云南山四皓)
(隱於商山避秦室之乱)悵望聊歌紫芝曲(洙曰悵望一云惆悵四皓歌曰燁燁紫芝可以療飢)時
危慘淡來悲風(師曰玄都壇名道士受錄皆於此壇障子松林静杳冥言畫松无声也已知仙客意相親)
(言有歲寒之操也昔四皓遭秦乱隱于商山歌紫芝甫傷時盗賊擾攘悵望四皓而想其高躅故云時危慘淡來悲風)
戲韋偃爲雙松圖歌(鮑曰韋偃見畫馬歌注)
天下幾人畫古松畢宏巳老韋偃少(洙曰松一作樹畢宏亦畫工也鄭)
(曰宏大曆二年爲給事中少失照切)絶筆長風起纖末(洙曰長笛賦其應淸風也纖末奮籍)滿
堂動色嗟神妙(蘇曰蕭紼春宴時金甌七發七中滿堂賓客動容嗟服神妙〇趙曰滿堂字如滿堂爲之)
(不樂〇秦曰左傳使者色動而言肆)兩株慘裂苔蘚皮屈鐡交錯廻高枝
白摧朽骨龍虎死黑入太隂雷雨垂松根胡僧憩寂
寞尨眉皓首無住著偏袒右肩露雙脚(鄭曰袒徒旱切洙曰金剛經)
(偏袒右肩右膝著地〇修可曰楞巖經云名無住行名無着行公取而合用之也)葉裏松子僧前落
韋矦韋矦數相見我有一匹好東(洙曰一作素)絹重之不減
錦繡叚(洙曰四愁詩美人贈我錦繡叚)巳令拂拭光凌亂(洙曰謝惠連淸波時凌亂)請
公放筆爲直幹(師曰畢宏韋偃皆唐之善畫者也白摧朽骨龍虎死謂松枝也黑入太隂雷雨垂謂暗碧)
(之色也偏袒右肩露雙脚言胡僧之狀也東絹謂山東大練也)
通泉縣署屋壁後薛少保畫鶴
薛公十一鶴皆寫青田眞(洙曰晉永嘉記青田有雙鶴生子即便去〇孫曰地理志處州)
(青田縣在州東南一百五十里有雙鶴生子即便化去人以爲異)畫色久欲盡蒼然猶出
塵(修可曰此史劉歊矯矯出塵如雲中白鶴)低昂各有意(洙曰薛公畫鶴低昂皆有意如返啄疎翎唳天)
(警露之類皆隨而名之)磊落如長人(洙曰晉書嵇紹在稠人中昂然若野鶴在雞羣)佳此志氣
遠豈唯粉墨新(師曰鶴磊落比之賢人無塵俗氣象甫竒其有遠志豈特悅其粉墨之新䴡哉)萬
里不以力羣遊森會神威遲白鳳態(洙曰揚雄作甘泉賦夢吐白鳳秋胡)
(詩行路正威遲)非是倉鶊隣(洙曰七月有鳴倉庚注倉庚黃鸝也)高堂未傾覆幸
得慰佳賓曝露牆壁外終嗟風雨頻赤霄有眞骨恥
飲洿池津(洙曰拾遺記鶴飲洛溪之水鶴賦多飲于瑶他師曰甫託意譏賢者羞食汚君之禄時不用賢之咎也)
冥冥任所往脫略誰能馴(洙曰有遺支遁鶴者遁曰𡭗冲天之物寕爲耳目之玩逐放之)
(任所往)
姜楚公畫角鷹歌
楚公畫鷹鷹戴角殺氣森森(洙曰一云如)到幽朔觀者貪
愁掣臂飛(趙曰如在幽朔見此鷹之殺氣蓋名鷹出於此地也故公又云代北有豪鷹)畫師不是
無心學此鷹寫眞在左綿却嗟眞骨遂虚傳梁間鷰
雀休驚怕亦未搏空上九天(洙曰言有其質無其才也師曰書曰宅朔方曰幽都幽)
(隂也朔北也幽朔肅殺之方此鷹殺氣窮極幽朔掣臂謂掣臂韝而欲飛物有異質而世所未嘗覩者人見之必駭而不信馬有肉)
(駿非東坡誰辨之鷹有角非杜甫誰詠之世人寕不謂虚傳乎畫師不是無心學盖恐人未之信也末章譏朝廷之士稱才角出者)
(率有虚名而無實效)
楊監又出畫鷹十二扇
近時馮紹正能畫鷙鳥樣明公出此圖無乃傳其狀
殊姿各獨立清絶心有向疾禁千里馬(鄭曰禁居吟切)氣敵
萬人將(洙曰狀其快疾勇快也〇夢符曰右按前漢文帝有獻千里馬者三國志評曰關羽張飛萬人之敵也)憶
昔驪山宫冬移含元仗天寒大羽獵此物神俱王(洙曰玄宗)
(盛時常以冬十月幸温泉宫時肆獵〇趙曰莊子曰澤雉一步一啄百步一飲神雖王不善也)當時無凡材
百中皆用壯(洙曰時寕主有高麗赤鷹尤俊異帝獵則置之駕前號决雲兒)粉墨形似間
識者一惆悵干戈少暇日眞骨老崖嶂爲君除狡兔
會是翻韝上
畫鷹
素練風(洙曰一作如)霜起(張孝祥曰言鷹之威猛如風霜也)蒼鷹畫作殊&KR1143;
身思狡兔(鄭曰欆荀勇切〇洙曰&KR1143;身猶竦身也孫楚鷹賦擒校兔於平原史記狡兔死獵犬烹)側目
似愁胡(洙曰隋魏彦深鷹賦立如植木望似愁胡〇王琪曰鷹産於岱北出於胡地愁胡謂思胡地也)絛鏇
光堪擿(洙曰絛鏇所以攀鷹也趙曰所畫絆鷹之絛鏇也光而堪擿取焉〇鄭曰絛他力切鏇徐釧切圓轆轤也)
軒楹勢可呼(黃庭堅曰可呼以獵也)何當擊凡鳥毛血洒平蕪
畫鶻行(洙曰一作畫鵰)
高堂見生(洙曰一作老)鶻颯爽動秋骨初驚無拘攣(洙曰曹褒)
(傳羣寮拘攣猶拘束也潘安西征賦陋吾人之拘攣)何得立突兀乃知畫師妙巧刮
造化窟寫此神俊姿(洙曰支道林云怜其神俊〇趙曰李賀云二十八宿羅心&KR0909;筆端造化天無功)
(蓋出於此)充君眼中物烏鵲滿樛枝(洙曰詩南有樛木釋文云木下曲曰樛樛下垂也)
(趙曰謝玄暉詩樛枝聳復低)軒然恐其出側腦看靑霄寧爲衆禽没
長翮如刀劒人寰可超越(唐曰舞鶴賦歸人寰之喧卑)乾坤空崢
嶸(洙曰鮑明遠歲崢嶸而催暮又金石崢嶸深高之貌也)粉墨且蕭瑟緬思(洙曰一作)
(想)雲沙際自有煙霧質吾今意何傷顧步獨紆鬱(洙曰)
(舞鶴賦煙交霧凝若無毛質陸士衡紆鬱游子情趙曰劉希夷邊城夢還詩雲沙撲地起煙霧質所以言其真質也摘用鮑明遠)
(舞鶴賦煙交霧凝若無毛質也)
韋諷錄事宅觀曹將軍畫馬圖引
國初巳來畫鞍馬(趙曰鮑昭詩鞍馬光照地)神妙獨數江都王(鄭曰名畫)
(記江都王緒霍王元軌之子)將軍得名三十載人間又見眞乘黃(洙曰)
(乘黃見瘦馬行注黃曰詩大叔于田乘乘黃〇趙曰江都王宗室也將軍即曹將軍覇也明皇雜錄云陳義曹覇等善繪畫時稱)
(神妙乘黃神馬也)曾貌先帝照夜白(鄭曰貌莫角切皃人類狀下屢皃同〇洙曰明皇馬名别)
(傳云上乘照夜白)龍池十日飛霹靂(蒼舒曰右按唐會要明皇在藩邸宅居興慶里宅有龍池)
(湧出日以浸廣至開元中爲興慶宫趙曰以狀所畫神妙而照夜白者乃真龍耳盖真龍在圖感動龍池中龍如此)内
府殷紅馬䐉盤(鄭曰殷烏閑切)婕妤傳詔才人索(洙曰唐制以婕妤才人代)
(世婦鄭曰上即葉下女諸切婦官也)盌賜將軍拜舞歸(鄭曰盌烏管切或作椀)輕
紈細綺相追飛(趙曰盌別本作盤盖專賜瑪瑙盤故拜舞婦其從者輕紈細綺也吳越春秋羣臣拜舞天)
(顔舒)貴戚權門得筆跡始覺屏障生光輝昔日太宗拳
毛騧(鄭曰古華切太宗所乘九駿名皆平盜時所乘拳毛騧乃平劉闥時所乘)近時郭家師子
花(洙曰吐蕃潰郭子儀收復京師代宗以九花虬賜之一名師子聮)今之新圖有二馬復令
識者久歎嗟此皆騎戰一敵萬縞素漠漠開風沙(師曰)
(雖畫縞素之上而有開拓沙磧之態)其餘七匹亦殊絶迥若寒空動煙雪
霜蹄蹴踏長楸間(鄭曰楸此由切洙曰曹子建名都篇走馬長楸間新一作畫定功曰莊子有馬)
(蹄可以踐霜雪維摩經龍象蹴踏非驢所堪)馬宫厮養森成列(鄭曰厮息移切)可憐
九馬爭神駿(洙曰漢武帝有九逸支遁曰憐其神駿耳)顧視清高氣深穩借
問苦心愛者誰(鄭曰借資昔切)後有韋諷前支遁(洙曰支遁字道林)憶
昔廵幸新豐宫(洙曰新豐宫驪山也趙曰神駿字支遁養馬曰余憐其神駿耳以支遁養馬韋諷藏畫)
(馬皆苦心之所愛矣)翠華拂天來向東(洙曰南都賦望翠華之葳蕤東都賦旌旗拂天)騰
驤磊落三萬匹皆與此圖筋骨同(洙曰明皇幸驪山王毛仲以廐馬數萬從)
(每色爲一隊相間若錦繡)自從獻寳朝河宗(趙曰穆天子傳天子西征至陽紆之山河伯無夷都是爲)
(河宗觀舂山之寳所謂朝河宗者河宗朝而獻寳也)無復射蛟江水中(洙曰元封五年漢武自尋陽浮江親)
(射蛟江中獲之)君不見金粟堆前松栢裏龍媒去盡鳥呼風
(洙曰漢武歌曰天馬騋龍媒金粟堆在玄宗泰陵南〇趙曰唐舊紀云玄宗至睿宗橋陵見金票岡有龍盤鳳翥之勢謂侍臣曰吾)
(千秋萬歲後宜葬此曁升遐羣臣遵先旨葬焉師曰自禄山反馬政荒廢天子猶不偏車騎良馬戰没殆盡甫傷之故云)
天育驃騎歌(洙曰天育馬廐名驃匹妙切〇趙曰名驃則所畫馬名)
吾聞天子之馬走千里(洙曰荀子曰騏驥一日千里穆天子傳曰天子之八駿赤驥盗驪白義踰)
(輪山子渠黃驊騮騄耳漢文帝却千里馬神異經曰西南大宛宛丘有良馬其大二丈鬛至膝尾委於地蹄如汗腕可握日行千里)
(至日中而汗血)今之畫圖無乃是(洙曰莊子曰齊景好馬命使善畫者圖之訪似者朞年不得今)
(人君考古籍以求賢亦不可得也〇趙曰出荀勗所上穆天子傳中云天子之馬走千里蓋所謂八駿是也今張景順畫圖無乃是)
(穆天子之馬乎)是何意態雄且傑駿尾蕭梢朔風起(洙曰選朔風動秋草)
(邊馬有歸心〇蘇曰漢天馬曲曰尾䔥梢弓朔風起足銀砧兮破層冰雖用古人語而琢句法混然天成不假翰墨𡵨逕若非織綃)
(大手不能到此〇趙曰神異經西南大宛丘有良馬鬛至膝尾委於地則駮尾之長者蕭梢然矣馬尾之長䔥梢搖動可起朔風朔)
(風則最撡烈者〇師道曰䔥梢者摇尾之皃朔風起即北風取其寒馬之良者不怕寒嘶風踏雪愈有精神)毛爲綠
縹(鄭曰普沼反靑黃色也)兩耳黃(琪曰史驥垂两耳)眼有紫熖雙瞳方(洙曰)
(秦本紀周穆王得騄耳之駟相馬經曰馬眼欲紫豔光口中欲赤色顔延年賦雙瞳夾鏡两權協月)矯矯(洙曰一云矯然)
龍性(彦輔曰一云矯龍性逸)合變化(洙曰崧高詩四牡矯矯顔延年賦龍性誰能馴)卓立天
骨森開張(洙曰周官曰凡馬八尺以上爲龍魯國黃伯仁龍馬頌曰禀神祗之純化乃大宛而載育〇修可曰蔡邕)
(作庾侯碑曰英風發於天骨袁彦伯三國名臣贊曰天骨疎㓪言人而公借用耳師曰馬有龍性負天骨合能變化殆非常馬之)
(比開張壯大之皃甫自喻於良馬謂己之才非凡俗軰可擬)伊昔太僕張景順監牧攻
駒閱淸峻(洙曰一云考牧神駒一云老牧神駒周穆王置太僕正以伯冏爲之掌輿馬唐龍朔二年改太僕爲司馭)
(咸亨初復舊光宅年改爲司僕神龍初復舊天下監牧置八使五十六監唐兵志監牧所以蕃馬也其制起於近世唐之初起得突)
(厥馬二千疋又得陏馬三千於赤岸澤徙之隴西監牧之制始於此其官領以太僕初用太僕少卿張萬歲字景順領羣牧自貞觀)
(至麟德四十年間馬七十萬六千置八坊岐幽涇寧間地廣千里厩牧令諸牧牧馬四歲遊牝五歲責課一百匹每年課駒六十其)
(二十歲以上不在課限〇趙曰唐兵志監牧之制其官領以太僕今公詩所謂太僕張景順乃開元時人舊注便安排作張萬歲自)
(是貞觀時人誤學者矣今按張說作開元十三年隴右監牧頌德碑其序云元年牧馬二十四萬匹十三年乃四十三萬匹上顧謂)
(太僕少卿兼秦州都督監牧都副使張景順曰吾馬幾何其蕃育卿之力也對曰帝之力也仲之令也臣何力之有焉其頌曰有霍)
(公之掌政擇張氏之舊令所謂霍公即王毛仲也)遂令大奴守天育(蘇曰舊本作大奴守天育子瞻)
(題子美天育驃驥圖後作大奴字天育盖天育爲大奴字也今定猶有石本趙曰大奴王毛仲也毛仲父高麗人坐事没爲官奴)
(守天育則唐兵志云毛仲領内外廐所謂天育乃廐名也)别養驥子憐神俊(洙曰宋顔延年天馬狀曰)
(降靈驥子九方是選梁元帝荅齊國驤馬書曰價匹龍媒聲齊驥子周王褒謝賚馬啓曰漢時伯樂偏愛權竒晉世桑門時求神俊)
(世說支遁常養數匹馬而世或言道人亦畜馬支遁曰貧道重其神俊耳)當時四十萬匹馬張公
歎其材盡下(洙曰通典貞觀初僅有牡牝三千匹從赤岸澤徙之隴右十五年始令太僕卿勾當羣牧至麟德四)
(十年間馬至七十萬六千匹置八使領九監跨蘭渭秦原四州之地猶爲隘狹更拆八監布於河西其時天下以一縑易一馬儀鳳)
(三年少卿李思文檢校隴右諸牧監方稱使爾後或戎狄外侵牧圉乖散泊乎垂拱潜耗太半開元初收馬二十四萬匹十三年加)
(至四十五萬匹莊子云臣之子皆不才也〇魯曰張公即景順也〇修可曰趙充國云林下犬馬齒衰此在人言之而在馬亦可用矣)故
獨寫眞傳世人見之座右久更新年多物化空形影
嗚呼徤步無由騁如今豈無騕褭與驊騮(鄭曰騕於皎褭奴了切)
時無王良伯樂死即休(洙曰魯國黃伯仁爲龍馬頌曰踰騕褭之體勢逸飛莬之高蹤兼驥騄之)
(美質逮驊騮之足雙秦本紀造父以善御幸於周穆王得驥温&KR0784;驊騮騄耳之駟西巡狩樂而忘歸郭璞曰色如華而赤今名馬驃)
(赤者爲棗騮騮馬赤也徐廣曰赤馬黑毛曰騮戰國策曰汗明見春申君曰夫驥之齒長服鹽車而上太行漉汗洒地白汗交流中)
(坎遷延負轅不能上伯樂遭之下車攀而哭之解綾衣以募之騮於是免而賁仰見伯樂之知巳也漢書音義騕褭者神馬也赤喙)
(黑身與飛莬同以明君有德則至也又出瑞應圖薦祢衡表云飛莬騕褭絶足奔放良樂之所急也〇歐陽曰王良善御伯樂善相)
(馬孟子斉景公使嬖奚與王良乘返命曰天下之良工也史伯樂名孫陽嘗過虞阪見駕鹽車馬曰此良馬也取而試之果然又有)
(鬻馬者三日不售伯樂去而眎之回而睍之明日其價三倍〇趙曰韓退之有言曰世有伯樂然後有千里馬千里馬常有而伯樂)
(不常有此乃豈無騕褭驊騮而時無伯樂之謂公因題畫巳死之驃故起末句死即休之意亦猶人抱出羣之材而不遇知巳以死)
(爲可嗟矣師曰粛宗中興正宜任賢使能房琯以宰相器出爲邠州刺史甫以貶爲華州司功何世無才何才不可用但恨無賢)
(君耳琯之與甫何以異是故云云)
題壁上韋偃畫馬歌(鮑曰朱景玄畫斷云韋偃伯父工龍馬父銮工山水松石)
(偃又工仙僧老松異石人知其善畫馬不知其松石更工)
韋侯别我有所適(鄭曰韋侯韋偃也)知我憐君(洙曰一作渠)畫無
敵戲拈(彦輔曰一云試拈)秃筆掃驊騮歘見騏驎出東壁(洙曰顔延)
(年白馬賦歘聲躍以鴗驚驊騮良馬也騏驎瑞獸也時可曰於天育驃騎歌中&KR3336;周穆王傳驊騮騄耳日馳三萬里)一匹
齕草一匹嘶(鄭曰齕下没切)坐看千里當霜蹄(鄭曰當丁浪切)時危
安得眞致此與人同生亦同死(洙曰莊子馬蹄可以踐霜雪齕草飲水吕布嘗御良)
(馬號曰赤兔能馳城飛塹馳突燕軍一日或至三四斬首而出趙曰莊子而摘用之也末句乃所向無空闊眞堪託死生之意〇)
(師曰韋偃唐之善畫者也取別於甫甫試令於壁上作馬末章寓意遭時艱危安得此真馬以濟患難免使甫困躓道路故云與人)
(同生亦同死)
音樂
古詩三首律詩五首
觀公孫大娘弟子舞劒器行(并序)
大曆二年十月十九日夔府别駕元持宅見臨潁李
十二娘舞劒器壯其蔚跋問其所師曰余公孫大娘
弟子也開元三載余尚童稚記於郾城觀公孫氏舞
劒器渾脫瀏灕(鄭曰上力周切下力支切)頓挫獨出冠時自高頭
宜春梨園二伎坊內人洎外供奉曉是舞者聖文神
武皇帝初公孫一人而巳玉貌錦衣况余白首今兹
弟子亦匪盛顔旣辯其由來知波瀾莫二撫事慷慨
聊爲劒器行往者吳人張旭善草書書帖數嘗於鄴
縣見公孫大娘舞西河劒器自此草書長進豪蕩感
激即公孫可知矣行曰
昔有佳人公孫氏一舞劒器動四方觀者如山色沮
喪天地爲之久低昂(敏功曰言不自安也)㸌如羿射九日落(鄭曰㸌音)
(酷〇洙曰堯時十日並出堯令羿射中九日日烏皆死墮其羽翼)矯如羣帝驂龍翔來如
雷霆收震怒罷如江海凝清光(洙曰皆言舞劒器回旋疾徐變態也〇趙曰選詩秋)
(月懸清光)絳脣珠䄂兩寂寞(洙曰蕪城賦玉貌絳脣〇蘇曰杜遵過銅雀臺序云𬗟懷朱唇翠䄂)
(絲竹絃索今俱寂寞唯有崇山遠水依舊〇敏功曰謂公孫已死也)晚(洙曰又云脫)有弟子傳芬芳
(饒曰李十二娘傳其術)臨潁美人在白帝(洙曰李十二娘也饒曰白帝即夔州魚復縣用於此見)
(之)妙舞此曲神揚揚與余問荅旣有以感時撫事增
惋傷先帝侍女八千人(晁曰先帝指元宗也)公孫劒器初第一五
十年閒似反掌風塵澒洞昏王室(趙曰指言禄山之乱也)梨園弟
子散如煙(夢符曰右按唐書志元宗旣知音律又酷愛去曲選坐部女子弟三百教於梨園號皇帝梨園子弟宫女)
(數百亦爲梨園弟子居宜春北院)女樂餘姿映寒日(洙曰禄山之乱梨園弟子及雜伎皆流散也)
(趙曰指言李十二娘也十月十二日見之此所謂映寒日)金粟堆南木巳拱(洙曰見金粟堆南松栢裏)
(注左傳墓木拱矣江淹恨賦拱木斂䰟〇趙曰金粟堆在明皇泰陵之北今詩懷想之也)瞿塘石城草蕭
瑟玳筵急管曲復終(夢符曰古按右樂府今日楽相樂行綺殿文雅遒玳筵歡趣密又曰歌朱唇動)
(愛神㪯浴陽少童邯郸女古稱渌水今白紵催絃急管爲君舞)樂極哀來月東出老夫不
知其所往足繭荒山轉愁疾(洙曰足重繭也言奔走流落而足重繭𡭗趙曰公自言)
(去留未定今徒足繭荒山足耳胝如繭也所謂重旣累蠒是也)
聽楊氏歌
佳人絶代歌獨立發皓齒(洙曰前漢外戚傳李延年侍上起舞歌曰北方有佳人絶代而)
(獨立以其顔色特異當代無匹也夢符曰右按楚詞朱唇皓齒嫭以姱些北德好間習以都些豊肉微骨以娛些䰟乎歸徠安以)
(舒些姱目宜笑娥眉曼些容則秀雅穉朱顔些魂以歸徠静以安些又古樂府雜曲從來著名推趙子復有丹唇發皓齒一嬌一態)
(本難逢如畫如花定相似〇定功曰阮籍詠懷詩南國有佳人榮萆君桃李朝遊江北岸夕宿瀟湘沚時俗薄朱顔誰爲發皓齒)
滿堂慘不樂(洙曰前漢刑法志古人有言曰滿堂飲酒有一人向隅而悲泣則一堂皆爲之不樂故一人不得其)
(平爲之悽愴於心)響下青虚裏(洙曰一作浮雲裏)江城帶素月(洙曰謝希遠月)
(賦素月流大)况乃清夜起(洙曰曹子建中夜起長歎)老夫悲暮年壯士淚如
水(洙曰世說王敦每酒後輙詠魏武帝樂府曰老驥伏櫪志在千里烈士暮王壯心不巳以如意打玉唾壷唾壷尽荆軻歌於)
(易水之上士皆淚垂也)玉杯久寂寞(洙曰山海經曰犬戎國有一女子方跪進玉杯食韓子曰紂爲象箸而箕)
(子怖以爲象箸必不加於上鉶必將犀玉之杯象箸玉杯必不羹菽藿則必薦豹胎)金管迷宫徵(洙曰世之議樂)
(者以絲不如竹竹不如肉言肉聲勝於絲竹則金石固當有間矣孟嘉語也趙曰以玉杯之寂寞言不敢爲聲以金管迷宫徵言)
(其聲之不逮於歌皆以形容歌聲之妙也)勿云聽者疲愚智心盡死(洙曰韓娥過宋人辱)
(之娥曼聲而哭長幼皆泣下宋人謝之娥乃曼聲而歌老幼皆喜躍言聲感人心也如此)古來傑出士豈
待一知巳(洙曰孟子曰豪傑之士雖無文王猶興)吾聞昔秦青傾側天下
耳(洙曰一云傾倒〇修可曰列子曰背薛譚學謳於秦青未窮青之技自謂盡之遂辝歸青弗止餞於郊衢撫節悲歌声振林木)
(響遏行雲譚乃謝求返終身不敢言歸趙曰傾天下之耳則非待一知已而已)
夜聞&KR1227;篥(鄭曰上必吉切下力質切)
夜聞&KR1227;篥滄江上衰年側耳情所嚮鄰舟一聽多感
傷塞曲三更歘悲壯(趙曰胡笳有出塞曲入塞曲也)積雪飛霜此夜寒
孤燈急管復風湍君知天地(洙曰一作下)干戈滿不見江
湖(洙曰一作湘)行路難(師曰樂部曰&KR1227;篥者笳管也卷蘆爲頭截竹爲管出於胡地制法角音九孔漏聲五音咸)
(備唐編入鹵部名爲笳管通典曰&KR1227;篥本名悲慓出於胡中其聲悲東夷有卷桃皮爲之者亦出南蠻雜錄云&KR1227;篥者龜兹國樂風)
(湍謂風雜湍水之聲行路難白居易之所作也)
吹笛
吹笛秋山風月淸誰家巧作斷腸聲(洙曰鮑明遠離聲斷客情又行子心)
(腸斷蘇曰阮晟聞笛曰客中月夜聞此聲韻使人腸斷)風飄律吕相和切(洙曰馬融笛賦律吕旣和)
(哀聲互降)月傍關山幾處明(洙曰向秀月夜聞笛遂作懷舊賦趙曰吹笛於月明之中詩人自)
(道到此舊所引非)胡騎中宵堪北走(洙曰言笛聲怨切能動鄕思胡人聞之當北走矣夢符)
(曰右按晉劉疇嘗避亂塢壁賈胡百數欲害之疇無懼色援笳吹之爲出塞入塞之聲以動其遊客之思羣胡皆垂淚而去笳羌笛)
(也可曰晉劉琨爲并州刺史常爲胡騎所圓琨乘月登樓清嘯賊間之長嘆中夜吹胡笳則又有流涕嘘欷有懷土之意遂弃)
(圍而去薛注誤云賈胡爲胡騎非也〇趙曰此指言史朝義借用胡笳事笳羌笛也)武陵一曲想南征
(洙曰王徽之聞桓伊善笛一日相逢於江次未嘗相識謂伊曰聞君善笛請爲我一弄伊巳貴顯素聞徽之名便爲據胡床三弄而)
(去賓主竟不言伊爲南征將軍)故園楊柳今搖(洙曰一作摧)落何得愁中却
盡生(洙曰拆楊柳落梅花皆曲名〇蘇曰桓伊善笛撰折楊柳尤盡巧妙後人不能盡其指訣〇趙曰一本曲盡生無義)
(緣笛有折楊柳之曲故思感也)
秋笛
淸商欲盡奏奏苦血沾衣(洙曰五音中惟商爲最悲盖商主秋而有寥落之意趙曰五音惟)
(商最悲今欲盡奏以全其曲則聞者必揮涕而繼之以血也)他日傷心極征人白骨歸
(趙曰它日士有死於戰而以白骨歸時聞此聲尤傷心矣)相逢恐恨過故作發聲微(趙曰)
(恐聞此而恨極故發聲微細矣)不見秋雲動悲風稍稍飛(洙曰言笛声哀切風雲亦爲之)
(悽慘〇趙曰盖言不獨人愁而巳雖天亦爲之愁故雲動而風悲也)
即事
百寳裝腰帶(夢符曰右按北史逹奚武生貪爲大司寇取萬釘寳帶以歸因以賜之趙曰此篇贈舞者故)
(云舊注所引非)眞珠絡臂鞲(鄭曰古侯切洙曰馬后傳蒼頡衣綠鞲注鞲臂衣也以縛左右手於事便也)
(錦纏頭以賞歌舞者開元間富人王元寳常會賓客元寳富於財而無文采日親友問曰昨日高會有何佳談元寳視屋良久曰但)
(費錦纏頭爾)笑時花近眼舞罷錦纏頭
贈花卿
錦城絲管日紛紛半入江風半入雲此曲秪應天上
有(夢符曰右按白樂天詩注霓裳曲開元老西凉府節度使楊敬述造鄭愚津陽門詩注云葉法善嘗引上入月宫聞仙樂)
(及歸但記其半遂於笛中寫之會楊敬述進婆羅門曲與其聲調相符遂以月中所聞爲散序以歌述所進爲腔宣室志元宗夢仙)
(子十輩御卿雲而下列於庭各執樂器而奏之其度曲淸越殆非人世也及樂關有一仙子前曰陛下知此樂乎此䄂仙紫雲之曲)
(也)人閒能得幾回聞
江南逢李龜年
岐王宅裏尋常見崔九堂前幾度聞(洙曰公自注云即殿中監崔滌中書)
(令是之弟)正是江南好風景落花時節又逢君(洙曰明皇雜錄云天寳中)
(上命宫中女子數百人爲梨園弟子皆居宜春北院上素曉音律時有馬仙期李龜年賀懷智皆洞知律度安禄山自范陽入覲亦)
(獻白玉簫管數百事皆陳於梨園自是音響殆不類人間有龜年特承顧遇於東都大起第宅僣侈之制逾於公侯後流廢江南每)
(遇良辰勝景常爲人歌數關座上聞之莫不掩泣罷酒)
器用
右詩四首律詩三首
石硯詩(平侍御者)
平公今詩伯(天覺曰伯長也)秀發吾所羡奉使三峽中(孫曰瞿塘)
(明月巫峽也)長嘯得石硯(師曰晉謝琨長嘯却胡騎時峽中亂平侍御持節出使靖其亂長嘯雍容不勞)
(智力)巨璞禹鑿餘(洙曰禹開鑿以䟽江河趙曰此使鑿字正言石也郭景純賦云巴東之峽夏禹䟽是也)
異狀君獨見其滑乃波濤其光或雷電聮拗各盡墨(洙曰)
(拗硯穴也聮拗謂雙穴相並各盡墨謂盡墨力所謂發墨是也)多水遞隱見(薖曰謂温潤出水也)揮洒
容數人十手可對面比公頭上冠正質未爲賤(趙曰平公)
(爲侍御故云頭上冠者獬冠也獬豸一角獸而能觸邪此所以爲正質)當公賦佳句况得終清
宴(洙曰曹子建公子愛敬客終宴不知疲)公含起草姿(洙曰起草掌綸紼也)不遠明
光殿致于丹青地知汝随顧眄(洙曰明光殿霍去病借以避暑修可曰漢殿名之)
(秦記曰明光殿以金爲戺玉爲階元傳曰成都侯商嘗病欲避暑從上借明光宫是巳)
荆南兵馬使太常卿趙公大食刀謌
太常樓船聲嗷嘈(洙曰漢武鑿昆明池始製樓船上建樓櫓戈矛四角垂幡髦旌葆麾蓋官有樓船將)
(軍)問兵刮寇超下牢(洙曰下牢楚地)牧出令奔飛百艘(夢符曰牧)
(州牧也令縣令也牧出令奔同赴軍事也艘船也劉備遣關羽乘船數百艘皆會於江陵艘蘇曹切)猛蛟突獸
紛騰逃白帝寒城駐錦袍(洙曰華陽國志先主征吳於夷道還屯於巴東治魚復縣公孫)
(述更名白帝章武中改曰永安也)玄冬示我胡國刀壯士短衣頭虎毛
(洙曰莊子說劒庶人之劒蓬頭突鬢垂曼胡之纓短後之衣)憑軒拔鞘天爲高(鄭曰鞘所交切)
飜風轉日木怒號(鄭曰平聲)冰翼雪淡傷哀猱(鄭曰奴刀切)䥴
錯碧甖鸊鵜膏(鄭曰鸊步覓切鵜田黎切洙曰方言曰野鳬甚小好没水中南楚之人謂之鸊鵜爾雅)
(注鸊鵜似鳬而小膏中瑩刀)鋩鍔已瑩虚秋濤(洙曰鋩鍔一云銛鋒王褒頌巧冶鑄干將之朴清水)
(卒其鋒越砥斂其鍔注鋒刃芒端秋濤言其色之澄徹如此)鬼物撇捩亂坑壕(鄭曰撇匹蔑切捩練)
(結切)蒼水使者捫赤絛(洙曰搜神記曰秦時有人夜渡河見一人丈餘手橫刀而立叱之乃曰吾蒼水)
(使者也)龍伯國人罷釣鼇(洙曰列子湯問龍伯之國有大人一釣而連六鼇合負而趍歸其國)
(焉)芮公廻首顔色勞(洙曰芮公荆南節度使)分閫救世用賢豪(洙曰)
(分閫謂閫內事寡人制之閫外之事將軍制之賢豪趙公也)趙公玉立高歌起攬環結
佩相終始萬歲持之護天子得君亂絲與君理(洙曰隱四年傳)
(衆仲曰以德和民不聞以亂猶理絲而棼之漢龔遂曰治亂民猶治亂䋲不可急也唯緩之然後可治也)蜀江如線
針如水(洙曰蜀水至瞿塘則爲峽所束如線焉)荆岑彈丸心未巳(鄭曰彈徒案切〇洙)
(曰言有以一丸泥封大散關也)賊臣惡子休干紀(洙曰史記亂臣賊子陸士衡誅鋤干紀)魑
魅魍魎徒爲耳(洙曰宣三年傳王孫滿曰昔夏之方有德也鑄鼎象物百物而爲之備使民知神姦故民)
(入川澤山林不逢不若魑魅魍魎莫能逢之注魑山神也獸形魅怪物魍魎水神也)妖腰亂領敢欣喜
用之不高亦不庳(鄭曰音婢又音卑)不似長劒須天倚(夢符曰右)
(按前漢文帝有獻千里馬者三國志評曰關羽張飛萬人之敵也修可曰荆楚故事曰襄王與唐勒景差宋玉等游於雲陽之臺)
(王謂左右曰能爲大言者乎唐勒曰壯士怒兮絶天柱北斗戾兮泰山夷景差曰狡士猛毅撼搖覆載鋸牙鋸雲聲其大吐舌萬里)
(唾一世玉曰方地爲輿圓天爲蓋弯弓掛扶桑長劒倚天外王曰善)吁嗟光禄英雄弭大食
寳刀聊可比(蘇曰晉永徽中大食國獻寳刀使者云漁人夜見溪中有光疑其寳也視之得此刀天色晦暝匣中)
(錚錚有聲晉滅其刀不知所適)丹青宛轉麒麟裏光芒六合無泥滓(洙曰)
(言終用此刀澄淸六合畫像麒麟閣)
桃竹杖引(洙曰贈章留後〇蘇曰柳子厚詩云盛時一失貴反賤桃笙葵扇安可常不知桃笙)
(爲何物偶閱方言簟宋魏之間謂笙方悟桃笙以桃竹爲簟也梁簡文納南王獻書云五離九折出桃枝之翠)
(笋乃謂桃枝竹簟也桃竹出巴渝間)
江心蟠石生桃竹(趙曰爾雅謂桃皮山海經謂桃枝竹也)蒼波噴浸尺度
足斬根削皮如紫玉江妃水仙惜不得(洙曰江賦水夷倚浪以傲晲江)
(妃含嚬而瞟眇注水夷水仙也)梓潼使君開一束滿堂賓客皆歎息(洙曰)
(君一作者)憐我老病贈兩莖出入爪甲鏗有聲老夫復欲
東南征乘濤鼔枻(鄭曰餘制切)白帝城(洙曰白帝城在魚復有公孫述像也)路
幽必爲鬼神奪杖劒(洙曰一作拔劒)或與蛟龍爭重爲告曰
杖兮杖兮爾之生也甚正直愼勿見水踴躍學變化
爲龍(趙曰神仙傳曰壷公遣費長房歸以一竹杖與之騎長房騎杖忽然如眠便到家以竹投葛陂顧之乃靑龍也〇石)
(曰杖爲物旣禀正直之姿當以正直輔吾無爲化龍而去)使我不得爾之扶持滅跡於
君山湖上之靑峯(洙曰君山在洞庭湖心也趙曰謝靈運滅迹入靈峯)噫風塵澒
洞兮豺虎咬人(鄭曰澒胡孔切咬古爻切洙曰時盗賊害人如豺虎)忽失雙杖兮
吾將曷從(師曰甫意若曰天下未平尚頼此杖扶持衰老流寓遠鄕苟失雙杖吾將曷從)
㯶拂子(鄭曰子紅切)
㯶拂且薄陋豈知身效能不堪代白羽(蘇曰諸葛嘗持白羽扇以指麾)
(又顧榮伐陳敏以白羽扇麾之)有足除蒼蠅(洙曰詩營營蒼蠅)熒熒金錯刀(洙曰)
(四愁詩美人贈我金錯刀〇尹曰李善文選注金錯刀云續漢書曰佩刀諸侯王黃金錯環謝承後漢書曰詔賜應奉金錯把刀續)
(漢書班固與弟超書曰竇侍中遺仲叔金錯半垂刀一枝前漢食貨志曰錢新室更造契刀錯刀契刀其鐶如大錢身形如刀長二)
(寸文曰契刀刀直五百錯刀以黃金錯其文一刀直五千熒熒金錯刀乃佩刀之屬也對雪詩云金錯囊徒整乃是錢刀而以金錯)
(之也虎牙行金錯旌竿滿雲直蓋以黃金而錯縷旌竿也大抵古人之於器物以黃金錯之皆謂之金錯如秦嘉妻以金錯琬奉其)
(夫盛水之類是以當随其器物而名之不可以名同不究其實焉〇趙曰續漢書曰佩刀諸侯王黃金錯環)擢擢朱
絲繩(洙曰鮑昭直如朱絲繩)非獨顔色好亦用顧盻稱(趙曰金錯刀朱絲繩)
(二物者非特以其金朱之好顔色耳皆係乎人之顧盻也)吾老抱疾病家貧卧炎蒸咂
膚倦撲滅(鄭曰咂作荅切洙曰蠅蚋咂膚)頼爾甘服膺(洙曰顔子得一善則拳拳服膺)物
微世競棄義在誰肯徵三歲淸秋至未敢闕緘縢(師曰)
(按唐史玄宗以李林甫代張九齡相九齡旣不見用因作白羽扇賦以自見其志云縱秋氣之移奪终感恩于篋中白羽爲物可以)
(驅蠅蚊爲世所用九齡自喻也㯶拂其質薄陋雖不堪代白羽猶足以驅除蒼蠅時林甫以瑣陋之材而代九齡其材能全无用於)
(朝廷曾㯶拂之不若乎楚辝云美人贈我金錯刀古者以金爲幣錯&KR0866;其文或謂之刀布後世用錢代之朱絲繩所以中琴瑟之用)
(金錯刀与朱絲繩以利用而見顧豈特取其顔色之好以爲玩物哉㯶拂爲物雖微有理義在蓋可用之除蠅柰何世人不肯徵信)
(其義而競弃之甫傷淸秋廢置不用不敢怠於緘藏冀其他時之復用然㯶拂微有功於人猶護惜之况白羽其可奪於秋氣一弃)
(而不復顧藉乎所以傷九齡之見弃而疾林甫之獲用也)
蕃劒
致此自僻遠又非珠玉裝如何有竒怪每夜吐光芒
(趙曰斗牛之間有紫氣)虎氣必騰上龍身寧久藏(趙曰孔章臨亡戒其子以劒自隨後)
(其子爲建安從事劒忽躍出見二龍相隨焉)風塵苦未息持女奉明王
銅瓶
亂後碧井廢時淸瑶殿深(師曰銅瓶所以汲水以濟人者也喻賢者宣君之恩以及衆世)
(亂則弃捐於寒甃時淸可收用於瑶殿)銅瓶未失水百丈有哀音(趙曰想平日清)
(平之時玉殿深䆳宫人以瓶汲井離水欲上時有滴水之音也)側想美人意應悲寒甃沉
蛟龍半缺落猶得折黃金(趙曰井中或得断釵遺珥有黃金蛟龍之狀則有之矣)
又於韋處乞大邑瓷盌
大邑燒瓷輕且堅扣如哀(洙曰一作寒)玉錦城傳君家白
盌勝霜雪急送茅齋也可憐
食物
古詩八首律詩四首
閿鄕姜七少府設鱠戲贈長歌(鄭曰閿音聞)
姜侯設鱠當嚴冬昨日今日皆天風(趙曰漢高皇后八年太尉入未央宫)
(擊吕産天風大起也)河凍未漁不易得(洙曰一作黃河水漁)鑿冰恐侵河伯
宮饔人受魚鮫人手(洙曰周礼天官内饔饔和也熟食曰饔割烹煎和之稱潘安仁西征賦饔人縷)
(切銮刀若飛應刃落爼靃靃霏霏紅鮮紛其初載賓旅竦而遲御旣食服而屬厭泊恬静以况欲廻小人之腹爲君子之慮)洗
魚磨刀魚眼紅無聲細下飛碎(洙曰一作素)雪有骨巳刴
觜春葱(洙曰七啓云纍如疊縠離若散雪輕隨風飛刃不轉切又膾西海之飛鱗七命云范公之鱗出自九溪赬尾丹)
(腮紫翼靑鬐命支離飛霜鍔紅肌綺散素膚雪落觜平聲)偏勸腹腴愧年少軟炊香飯
(洙曰一作梗)緣老翁(蒼舒曰按礼記冬右腴鄭氏曰腴腹下也前漢書九州膏腴顔師古曰腹之下肥曰腴)落
碪何曾白紙濕(鄭曰碪音砧)放筯未覺金盤空新懽便飽
姜侯德(洙曰詩旣醉以酒旣飽以德)清觴異味情屢極(趙曰陳周弘譲荅王褒書云南)
(風雅操淸觴妙曲〇大臨曰左傳云必嘗異味)東歸貪路(洙曰一作貧路)自覺難欲别
上馬身無力可怜爲人好心事於我見子眞顔色(師曰)
(言姜侯礼皃非僞爲也)不恨我衰子貴時悵望且爲今相憶
觀打魚歌
綿州江水之東津魴魚鱍鱍色勝銀(鄭曰魴符方切鱍北末切魚棹尾)
(洙曰詩魴魚赬尾鱍鱍跳躍貌修可曰𡭗雅曰魴魾也今之鯿魚是陸機䟽曰魴魚廣而薄肥甜而少肉細鱗之美者也)漁
人漾舟沉大網截江一擁數百鱗衆魚常才盡却弃
赤鯉騰出如有神(洙曰陶弘景本草曰鯉最爲魚宁之主形可愛又能神變乃至飛越山湖所以琴高)
(乘之也)潜龍無聲老蛟怒迴風颯颯吹沙塵饔子左右
揮霜刀鱠飛金盤白雪高(洙曰西征賦饔人縷切鑾刀若飛應刃落爼靃靃霏霏)徐
州秃尾不足憶漢隂槎頭遠遁逃(洙曰秃尾查頭皆魚名)魴魚肥
美知第一旣飽驩娛亦蕭瑟(趙曰廣州記曰魴魚廣而肥甜魚之美者也)君
不見朝來割素鬐(鄭曰渠伊切魚鬛也)咫尺波濤永相失(師曰綿州)
(属西川道魚善變化乃龍之類老蛟怒惡傷其類故也秃尾槎頭縮項皆魚之名旣飽歡娛亦蕭瑟謂樂極則哀繼之春秋隱公矢)
(魚於棠聖筆書之以爲譏甫此詩初叙得魚之樂而末則有咫尺波濤永相失之句豈非得聖人危亡之戒耶)
又觀打魚
蒼江漁子清晨集設網提綱萬(洙曰一作取)魚急能者操
舟疾若風(鄭曰操七刀切持也)撑突波濤挺义入(洙曰顔回濟于觸深之泉見操舟者)
(若神西征賦徒觀其鼔柂回輪洒鉤投網重餌出入挺人來往也定功曰莊子津人之操舟若神且曰善游者數能也潘安仁西)
(征賦垂耳出入挺义往來)小魚脫漏不可紀半死半生猶戢戢大魚
傷損皆垂頭屈強泥沙有時立(鄭曰屈強正作倔渠勿切梗戾也洙曰蜀志曰武)
(陽小魚大如針一斤千頭蜀人以爲醬七發云其根半死半生)東津觀魚巳再來主人罷
鱠還傾杯日暮蛟龍改窟穴(趙曰以言打魚之故而驚動神物也)山根鱣
鮪隨雲雷(修可曰郭璞注爾雅曰鱣大魚似鱏而鼻短口在頷下體有斜行甲無鱗肉黃江東人呼爲黃魚)干
戈兵革鬪未止(洙曰一云干戈革鬪尚未巳)鳳凰麒麟安在哉吾徒
胡爲縱此樂暴殄天物聖所哀(洙曰春秋繁露曰恩及䖝魚則麒麟至孝經援神契)
(曰德至鳥獸則鳳凰翔師曰义魚义也持以入水網大繩也所以舉網覆巢毀卵則麒麟不至鳳凰不翔自禄山之亂干戈日尋)
(戕害生民之命亦巳甚矣蛟龍改窟穴鱣鮪隨雲雷喻賢人君子遇亂而遁迹也聖人仁及草木昆虫今於戰闘之際復暴殄天物)
(寒露寒漢殿名)開冰淸玉壷(洙曰鮑昭淸如玉壷冰)君王納凉晚此味亦
時須
種萵苣(并序鄭曰上烏禾下勤吕切)
旣雨巳秋堂下理小畦隔種一兩席許萵苣向二旬
矣而苣不甲拆伊人莧青青(趙曰别本伊人作獨野是)傷時君子或
晚得微禄轗軻不進因作此詩
隂陽一錯亂驕蹇不復理枯旱於其中炎方慘如燬
(鄭曰虎委切火也趙曰在炎方則慘毒如焚燬詩王室如燬言隂陽乖繆而致旱也)植物半蹉跎嘉
生將已矣(洙曰以旱而物無生意也〇趙曰漢書嘉生之類注專指爲禾)雲雷歘奔命師
伯集所使(趙曰唐狄仁傑傳風伯清塵雨師洒道故公摘而用之)指麾赤白日澒洞
靑光起雨聲先巳風散足盡西靡(趙曰謝眺詩森森散雨足〇端本曰澒洞雲色)
(起兒散足言雨散作而止足也巳風猶言止風風止則雨降西靡謂斜雨向西也)山泉落滄江霹靂
猶在耳終朝紆颯沓信宿罷蕭洒堂下可以畦呼童
對經始(洙曰經始言初無畦而始經構之也)苣兮𬞞之常随事蓺其子破
塊數席間荷鋤功易止兩旬不甲拆(蘇曰魯哀公世禾黍兩旬不甲拆尹)
(父潘雷)空惜埋泥滓(趙曰易云百榖草木皆甲拆選奮迅泥滓)野莧迷汝來宗
生實於此(修可曰揚子雲蜀都賦其竹則宗生簇攅俊茂豐美又左思吳都賦楠檣之木相思之樹宗生高崗族茂)
(幽阜)此輩豈無秋亦蒙寒露委翻然出地速滋蔓戶庭
毀因知邪干正掩抑至没齒(洙曰言苣爲莧所蕪以喻賢者爲小人見掩枊也)賢
良雖得禄守道不封巳(趙曰言賢良之人得位則不恣非似邪佞得位而封巳亦猶嘉𬞞之苣出)
(地則不滋非似野莧之得而滋蔓也國語叔向曰引黨以封巳注曰封厚也)擁塞敗芝蘭衆多盛
荆𣏌(洙曰小人衆也〇趙曰芝蘭所以壅塞者以荆𣏌之衆多也非特苣耳)中園䧟蕭艾老
圃永爲耻登于白玉盤(洙曰漢官儀曰封禪壇有白玉盤)藉以如霞綺
莧也無所施胡顔入筐篚(洙曰有其丈者必有其容有其容者必有其德喻小人雖有掩抑之)
(才而終不爲邦家所用〇師曰胡顔謂強厚顔也野莧始雖盛及萵苣生長登於白玉之盤藉以如霞之綺遂使彼無所用不猶強)
(顔入吾筐篚之内不亦無耻乎以喻小人掩君子一旦登于玉堂則小人將何顔而猶居朝乎終亦不用而巳矣)
園官送菜(并序)
園官送菜把本數日闕矧苦苣馬齒掩乎嘉𬞞傷小
人妬害君子菜不足道也比而作詩(趙曰三曰比之義)
淸晨蒙菜把常荷地主恩(蘇曰陶侃得張餗園𬞞曰久客常荷地主恩私家貧無所報但)
(手加額而巳趙曰出國語越王以會稽三百爲范蠡地曰後世有敢侵蠡之地者皇天后土四鄕地主正之)守者愆
實數略有其名存(蘇曰祖平曰東漢文章掃地見今之圓冠輩略存其名巳)苦苣刺如
針馬齒葉亦繁靑靑嘉𬞞色埋没在中園(洙曰此序所以言小人害)
(君子也趙曰公言所送止苦苣馬齒莧爾而所謂嘉𬞞者未嘗摘以相遣也張載登成都白菟樓云原隰植嘉𬞞〇師曰嘉𬞞比)
(君子苦苣馬齒比小人言小人掩君子君子不得其所)園吏未足怪世事固堪論嗚
呼戰伐久荆棘暗長原(師曰老子曰大軍之後必有凶年荆棘生焉)乃知苦苣
輩傾奪蕙草根(洙曰蕙草薰草也)小人塞道路爲態何喧喧
又如馬齒盛氣擁葵荏昏(洙曰葵荏嘉𬞞也〇趙曰苦苣馬齒如小人可知葵荏正以言)
(嘉𬞞蕙草雖不可爲𬞞而要之君子之比師曰蕙草香有君子之象蕙草見奪於苦苣君子爲小人所勝也小人得志則作態驕)
(淫矜夸靡所不至故云爲態何喧喧葵荏嘉𬞞又爲馬齒昏塞足見小人勢盛君子道消也)點染不易虞
(師曰喻君子爲小人所汚)絲麻雜羅紈一經器(洙曰一作氣)物內永挂麄
刺㾗(趙曰以苦苣馬齒一經器物所盛則便永遠挂麄之㾗然則君子固宜傷所染矣〇師曰喻國家爲小人所敗國者)
(天下之大器也)志士採紫芝放謌避戎軒(洙曰古有紫芝歌亦神仙所作〇趙曰皇甫謐)
(高士傳秦世坑黜儒術四皓於是作歌曰莫莫高山深谷逶迤曄曄紫芝可以療飢)畦丁負籠至感動
百慮端(蘇曰孫鍾治𬞞圃爲生嘗與畦丁負籠拾李)
暇日小園散病將種秋菜督勒耕牛兼書觸
目
不愛入州府(蘇曰劉稚吾任真放逸不能巧言取媚大人長者多嫌亦不愛時入州府)畏人嫌我
眞(洙曰襄陽耆舊記寵德公在沔水上至不入襄陽城)及乎歸茅宇(洙曰一云及歸在茅屋)旁
舍未曾嗔(趙曰漢高祖適從旁舍來)老病忌拘束(蘇曰王祥老病纏綿不堪拘束)應接
喪精神(趙曰使人應接不暇)江村意自放林木心所欣秋耕屬
地濕山雨近甚勻冬菁飯之半牛力晚來新(修可曰張平子)
(南都賦酸甜滋味百種千名春夘夏笋秋韮冬菁蘇蔱紫薑拂撒羶腥注菁蔓菁也黃石公三略云牛力日新)深耕種
數畝未甚後四隣嘉𬞞旣不一名數頗具陳荆巫非
苦寒採擷接靑春飛來兩白鶴暮啄泥中芹雄者左
翮垂損傷巳露筋一步再流血尚經(洙曰一云驚)矰繳勤
三步六號叫志屈悲哀頻鸞皇不相待側頸訴高旻
杖䔧俯沙渚爲汝鼻酸辛(趙曰宋玉賦寒心酸鼻)
驅竪子摘蒼耳(趙曰蒼耳今所謂羊負菜也在詩則謂之卷耳)
江上秋巳分林中瘴猶劇畦丁告勞苦(洙曰畦丁種田者也猶今之佃)
(民)無以供日夕蓬莠猶不燋(蘇曰久旱不雨王戎出郊語父渾曰炎歊赫赫嘉𬞞盡槁)
(禾黍枯悴蓬蒿蕕莠獨不焦旱豈造物之私耶父駭其言而異之)野𬞞暗泉石卷耳况療
風(洙曰見本草〇蘇曰寵濟昨使畦丁去樀卷耳得滿筐筥者此物療風氣故分贈友人)童兒且時摘
(洙曰一云童僕先時摘)侵星驅之去爛漫任遠適放筐亭午際洗
剥相蒙羃(趙曰洗其土剥其毛)登床半生熟(趙曰登食床也或作生菜或作熟菜)下
筯還小益(趙曰小益謂療風也)加點瓜薤間依俙橘奴跡(洙曰李衡以橘爲木)
(奴故江左有橘奴號)亂世誅求急黎民糠籺窄(夢符曰右按前漢書陳平傳或謂平何食而肥)
(若是其㛐疾平之不視家生産曰亦食糠覈耳晉灼曰覈音紇京師人謂麄屑爲紇頭)飽食復何心荒
哉膏粱客(夢符曰右按唐柳芳氏族論曰三世有三公者曰膏梁有令僕者曰華腴)富家厨肉臭
戰地骸骨白(洙曰言天下荒亂饑饉荐仍而在位者无救恤之意)寄語惡少年黃金
且休擲(洙曰燕太子者得荆軻與之臨池軻以瓦抵鼃太子命捧金以進軻用抵之又進軻曰非爲太子愛金乃臂痛)
(爾趙曰梁元帝古意詩中有惡少年伎能專自得)
江閣卧病走筆寄呈崔盧兩侍御
客子庖厨薄江樓枕席清衰年病秪瘦長夏想爲情
滑憶彫胡飯(洙曰憶一作喜沈休文彫胡方自炊西京雜記太液池邊皆是彫胡菰之有米者長安人謂彫胡又)
(會稽人顧翺少失父事母至孝母好食彫胡飯常躬自採擷家近太湖湖中後自生彫胡無復餘草)香聞錦帶羹
(夢符曰右按荆湘間有錦帶春末開花紅白如錦其苗亦嫩脆可食〇師曰薛夢符云荆湘間有花名錦帶其花條生如郁李春末)
(方開紅白如錦初生葉柔脆可食渚宫又謂之文官花安陸王彦輔中散云錦帶吐綬雞也其肉脆美堪作臛錦帶花則予親見之)
(謂吐綬雞爲錦帶則傳記所不載彦固傳斈而文恐其言亦有所據)溜匙兼暖腹誰欲致杯
甖
秋日阮隱居致薤三十束(鄭曰薤胡介切葷菜葉似韭)
隱者柴(洙曰一作荆)門內畦𬞞繞舍秋盈筐承露薤(洙曰詩卷)
(耳不盈頃筐挽歌薤上露)不待致書求束比青芻色(魯曰詩云靑芻一束)圓齊
玉筯頭衰年關鬲冷味暖併(洙曰一作腹)無憂(唐曰薤性暖益老人故云)
(云關節也鬲胷也)
除架(洙曰瓜架也)
束薪巳零落(趙曰爪架必以薪爲之今瓜巳摘則架上之薪零落也)瓠葉轉蕭疎幸
結白花了寧辭靑蔓除(趙曰瓜實旣結則其蔓可除)秋䖝聲不去
暮雀意何如(洙曰架除而鳥失栖也)寒事今牢落人生亦有初(洙曰)
(言瓜未生之初則作架以承之纔結花則有將實之望而其意稍怠矣故架壞則除去而不修也亦猶人事銳始而怠終趙曰此)
(詩作於秦州爲客不堪如此然人生未嘗無初則公之初在太平之時文采動上聲譽烜赫本不如是之牢落也)
廢畦
秋𬞞擁霜露豈敢惜凋殘暮景數枝葉(趙曰公自憫也不忍𬞞之彫殘)
(故於暮景之中數其枝葉爾)天風吹汝寒綠霑泥滓盡香與歲時闌
生意春如昨悲君白玉盤
分門集註杜工部詩卷第十六
