分門集註杜工部詩卷第五
樓閣
古詩四首律詩三十五首
越王樓歌
綿州州府何磊落顯慶年中越王作(洙曰太宗子越王貞也顯慶中爲綿)
(州刺史創此樓顯慶中宗年號〇趙曰作者言其作綿州也)孤城西北起高樓(洙曰古詩西北)
(有高樓上与浮雲齊)碧瓦朱甍照城郭(趙曰神仙傳蔡少霞夢人記書新宫銘有云碧瓦鱗差沈)
(佺期詩紅日照朱甍)樓下長江百丈淸(謝玄暉飛甍夾馳道)山頭落日半輪
明(洙曰謝靈運遠峯隱半規又日落月昭曜趙曰李白言月曰峩眉山月半輪秋二公各盡半輪之語矣)君王舊
跡今人賞轉見千秋萬古情
西閣曝日
晚更生江流靜猶湧四序嬰我懷羣盗久相踵黎民
困逆節天子渴垂拱(洙曰時喪亂旣久民困於賊後天子播迁未獲收復也趙曰天子皇皇於廟)
(謨不得垂衣拱手不必指言播迁舊注非)所思注東北深峽轉脩聳衰老自
成病郎官未爲冗凄其望吕葛(洙曰以世亂思得良臣如吕望諸葛者〇趙曰可以)
(有爲於世而嘆其衰病也謝靈運詩欽聖若旦暮懷賢亦凄其魯直作陶淵明詩云凄其望諸葛蓋本於杜)不復夢
周孔(洙曰如周公孔子不可夢見矣又况得見之乎)濟世數嚮時斯人各枯冡
(洙曰老子所謂其人与骨皆朽矣是也)楚星南天黑蜀月西霧重(趙曰以况風塵)
(昏蔽道路阻隔而不得即去也)安得隨鳥翎迫此懼將恐(帥曰楚地有瀼東瀼西地高可)
(以登眺故云頗免崖石擁雉堞矮墻也麥无壠言麥茂熟靜猶湧言無風而波逆節拍禄山之亂渴垂拱謂未收復京城所思注東)
(北甫以東北爲寇所擾不能无憂思也深峽轉脩聳言困于楚峽不聞朝廷消息是以衰老自成病也郎官未爲冗言不見用故思)
(得賢俊如吕望諸葛周公孔子之徒出爲國家整頓柰何斯人骨巳朽矣楚星南天黑蜀月西霧重庶民惟星卿士惟月復歎楚蜀)
(數昏亂是以甫欲隨鳥翅奮飛而去也)
登兖州城樓
東郡趨庭日(洙日兖州漢之東郡)南樓縱月初浮雲連海岱平野
入靑徐(朱曰禹貢海岱惟靑州又海岱及淮惟徐州王禹偁曰海岱靑徐皆与兖相接)孤嶂秦碑
在(洙曰秦本紀始皇東行郡縣上鄒嶧山与諸王刻石頌德李斯作文)荒城魯殿餘(洙曰王文考魯靈光殿賦)
(序云恭王餘之所立遭漢中微未央及建章之殿悉皆見隳壞而靈光巋然獨存)從來多古意臨眺
獨躊躇(師曰甫感時亂文風不振是以懷古臨眺之際躊躇而不能去矣)
東樓
萬里流(洙曰一作行)沙道(洙曰流沙地名老子西涉流沙而不返)征西過此門
(洙曰晉漢有征西將軍官趙曰泛言西行之人出此西門耳一本作西征過北門義非)但添新戰骨(蘇曰)
(袁眈數年相持邊疆沙場但添新戰骨尔)不返舊征䰟(洙曰一云但添征戰骨不返死生䰟)樓角
凌風迥城隂帶水昏傳聲看驛使送節向河源(趙曰時遣)
(使與吐蕃和借使張騫奉使尋河源事)
白帝城二首
江城含變態(洙曰朝莫雲煙變化態度多端也趙曰祖出楚辝思美人篇曰觀南人之變態)一上
一回新天欲今朝雨山歸萬古春英雄餘事業(洙曰白帝)
(城公孫述所築後爲劉備屯戍之也改名曰永安趙曰英雄指白帝也公孫述自號白帝築爲此城)衰邁久風
塵(公自言也)取醉他鄕客相逢故國人兵戈猶擁蜀(洙曰謂叚)
(子璋之徒未靖也〇趙曰乃大曆元年崔旰之叛戰于梓州敗績舊注謂叚子璋事乃在前年上元二年非是)賦斂尚
輸秦(洙曰時國用不足多賦斂也)不是煩形勝深慙畏損神(趙曰不是)
(憚煩此地之形勝而難上所慙者以畏懼而損我之神耳)
白帝空祠廟(洙曰公孫述廟述自號白帝)孤雲自往來江山城宛轉
棟宇客徘徊勇略今何在當年亦壯哉(洙曰述始爲王莽導江卒正更)
(始時起兵討宗成王岑之亂破之遂有蜀土僣立爲帝号成家立十二年爲光武所誅)後人將酒肉(洙曰凡舟)
(人往來皆祠之)虚殿日塵埃谷鳥鳴還過林花落又開多慙
病無力騎馬入靑苔
上白帝城
(彦輔曰華陽國志先主征吳於夷道還薨於巴東治魚復縣公孫述更名白帝章武中改曰永安先主章)
(武元年屯白帝城遂爲重鎮後王建興十五年中吳將全琮來攻不剋)
城峻隨天壁(趙曰天然自立之石壁也師曰天壁乃西方室壁之星言城之高與天壁相隨)樓高
更女牆(洙曰壁信泛江詩春江下白帝畫舸向黃牛錦䌫回沙磧蘭橈避荻洲濕花隨水泛空巢逐樹流岸社多喬木)
(山城是迥樓徐敬業登琅邪城云登陴起遐望注女牆也孝祥曰崔豹古今注女牆城上小牆也亦名睥睨言於牆上睥睨人也)
江流思夏后(洙曰禹貢岷山導江東别爲沱左傳劉子見河洛思禹功江賦巴東之峽夏后䟽鑿)風
至憶襄王(洙曰宋玉風賦楚㐮王遊於蘭臺之宫宋玉景差侍有風䬃然而至者王乃披襟而當之曰快哉此風)
老去聞悲角人扶報夕陽公孫初恃險躍馬意何長
(洙曰左太冲蜀都賦臨谷爲塞因山爲障峻阻塍埓長城豁險吞若巨防一人守隘万夫莫向公孫躍馬而稱帝劉宗下輦而自王)
(後漢公孫述字子陽使人詐稱漢使者假述輔漢將軍蜀郡太守述恃其地險衆附自立爲蜀王都成都蜀地肥饒兵力精強遠方)
(士庶多歸之遂立爲天子號成家昔蔡澤不遇而從唐㪯相曰先生之壽促今以往者四十三歲蔡澤笑謝而去謂其御者曰吾持)
(梁刺齒肥躍馬疾驅懷黃金之印結紫綬於腰揖譲人主之前食肉冨貴四十三年足矣公孫述夢有人語之曰公子系十二爲期)
(覺謂其妻曰雖貴而祚短若何妻對曰朝聞道夕死尚可况十二年乎)
白帝城樓
江度寒山閣城高絶塞樓翠屏宜晚對(洙曰天台賦搏壁立之翠屏注)
(石屏風如壁蘇曰羊元居山當戸山峯竒秀每據筠床終日笑傲或偃卧看山客至謂客曰此翠屏宜晚對爽人心目顔魯公名)
(其隱山爲翠屏今人皆傳之嘗見人題詩曰萬古漸漸立翠屏昔年不枉占佳名)白谷會深遊急急能
鳴鴈輕輕不下鷗夷陵春色起漸擬放扁舟(蘇曰唐劉洞庭)
(秋來橘柚欲熟酒賤魚肥吾漸放舟傲蕩君山湘川耳)
白帝樓
漠漠虚無裏(洙曰陸機街巷紛漠漠謝玄暉詩生煙紛漠漠)連連睥睨侵(鄭曰上匹)
(詣下研訃切趙曰睥睨城上女墻也侵則侵虚无之裏言其高也師曰崔豹古今註女墻城上小墻言在大墻之上如女之於)
(夫也一名睥睨言於墻上睥睨人也)樓光去日遠峽影入江深臘破思端
綺(洙曰古詩客從遠方來遺我一湍綺〇趙曰所以禦寒)春歸待一金(蘇曰王逸少春歸待子一)
(金濟貧兒今束縑何用也客皆掀髯逸少自若時懷祖以束縑贈故有是句趙曰所以充費且以爲賞)去年梅柳
意還欲攪邊心(洙曰詩祗攪我心蘇曰宗壽春曰出闉闍時風物明媚顧同行曰去年梅柳俱有春意)
(弟妹天涯何日復得相聚惆悵久之)
白帝城最高樓
城尖徑吳(洙曰一作翼)旌旆愁獨立縹緲之飛樓(洙曰海賦神仙縹緲)
峽坼雲霾龍虎睡江淸日抱黿鼉遊(趙曰爲張大之語以見樓之最高也)
扶桑西枝封斷石(洙曰日出暘谷浴於咸池拂於扶桑山海經云大荒之中暘谷上有扶桑十日所浴)
(九日居下枝一日居上枝皆戴烏趙曰淮南子云日出於暘谷拂於扶桑扶桑在東故望見其向西之枝且与断石相對隔也)
弱水東影隨長流(洙曰禹貢弱水旣西又導弱水至於合黎夢符曰右按淮南子弱水自窮石注窮)
(石在張掖北其水弱不能勝羽〇趙曰蓬萊山下弱水也以弱水在東故言東影道書言蓬萊隔弱水三十万里不可到是也)杖
藜歎世者誰子(蘇日黃晟曰子非杖藜歎世者也慮人疑子〇趙曰莊子原憲杖藜應門)泣血
迸空廻白頭
陪諸公上白帝城頭宴越公堂之作
(洙曰越公楊素也有堂在城上畫像尚存)
此堂存古制城上俯江郊落構垂雲雨(趙曰雲頽而下雨落于空皆有)
(垂之義)荒階蔓草茅柱穿蜂溜蜜棧缺燕添巢坐接春
杯氣心傷豔蘂梢(蘇曰左希登西樓曰豔蘂傷客心和風吹薄袂)英靈如過隙
(洙曰見身世白駒催注)宴衎願投膠(洙曰古詩以&KR0238;投膠中趙曰指公孫述之英靈如過隙而逝亡則今日)
(宴衎當願如以膠投&KR0238;結綢繆之好也)莫問東流水生涯未即抛
城上
草滿巴西綠空城白日長風吹花片片春動水茫茫
八駿隨天子(洙曰王子年拾遺記周穆王廵行天下馭八龍之駿名曰絶地翻羽奔宵超影踰輝超光騰霧挾翼)
(穆王神智遠謀使車轍跡周於四海故絶異之物不期自服)羣臣從武皇(洙曰見未枉周王駕淹期武帝)
(廵注〇趙曰漢武帝初幸汾隂至洛陽寖尋於泰山其所廵幸周万八千里羣臣之從可知矣)遥聞出廵守
早晚遍遐荒(趙曰不敢言天子蒙塵姑以廵守微言之師曰禄山亂玄宗出幸蜀蜀在巴之西昔周穆王漢武)
(帝皆出廵守以比玄宗之西幸也天子諱言出奔特云廵守亦若春秋書天王出狩于河陽是也)
江陵節度陽城郡王新樓成王請嚴侍御判
官賦七字句同作
樓上炎天冰雪生(趙曰當炎天而樓上生冰雪則其高可知)高飛燕雀賀新
成(洙曰淮南子大厦成而燕雀相賀)碧䆫宿霧濛濛濕朱栱浮雲細細
輕(修可曰晉羊球登西樓賦云畫棟浮細細之輕雲朱栱濕濛濛之飛雨王逸少見之擊節愛羡竟日)杖鉞褰帷
瞻具美(洙曰見杖鉞築壃開意旨注賈琮爲異州刺史舊典傳車駕驂垂赤帷裳迎於州界及琮之部升車言曰刺史)
(當遠視廣聽糾察美惡何有反投垂帷裳以自掩塞乎乃命御者褰之百城聞風自然悚震)投壷散秩有
餘清(洙曰祭遵投壷雅歌)自公多暇延參佐江漢風流萬古情
(洙曰庾亮鎮武昌佐吏乘月登樓不覺亮至將避之亮曰少住吾於此㒷不淺陶侃曰亮非獨風流兼有爲政之術)
又作此奉衛王
西北樓成雄楚都遠開山岳散江湖(趙曰言樓之所臨者高所望者遠矣)
二儀淸濁(洙曰陽清爲天隂濁爲地)還高下三伏炎蒸定有無推轂
幾年唯鎮靜(洙曰推吐回切馮唐傳推轂遣將趙曰推轂以言衛王奉命爲將)曳裾終日
盛文儒(洙曰鄒陽何王之門不可曳長裾乎)白頭授簡焉能賦(洙曰雪賦受簡於司馬大)
(夫漢書登高能賦可爲大夫)媿似相如爲大夫
陪章留後侍御宴南樓(得風字)
絶域長夏晩(趙曰非吾鄕而在遠亦可用絶域矣)兹樓淸宴同朝廷燒棧
北(洙曰謂在大散之北也高祖入漢中令韓信燒絶棧道攻破大散〇趙曰因宴南樓而望長安也張良說漢高祖燒絶棧道舊)
(注以爲韓信誤矣)鼔角滿(洙曰一作漏)天東(洙曰雅州在蜀之西地多雨名漏天)屢食將
軍第(洙曰第宅也〇夢符曰右按前漢霍去病爲驃騎大將軍上爲治第令視之對曰匈奴不滅无以家爲也由此上益)
(重愛之蘇曰吳罕屢乞食於將軍第宅俱蒙魚味)仍騎御史騘(洙曰見憲府舊乘騘注〇唐曰甫以避亂)
(食章公之宅騎章公之馬叙其恩礼之厚)本無丹竈術(洙曰道家燒丹之事蘇日郝希神仙以隂陽怡養)
(豈有丹竈術致乘風御氣之道眞妄耶修可曰江文通別賦華隂上士服食還仙術旣妙而猶斈道以寂而未傳守丹竈而不頋)
(鍊金鼎而方堅)那免白頭翁(洙曰言无丹竈之術以延年也)寇盗狂歌外形骸
痛飲中(洙曰以酒自隱尔)野雲低渡水簷雨細隨風出號江
城黑(趙曰夜傳號令此節度府之事也)題詩蠟炬紅(趙曰言宴中明燭而題詩)此身醒
復醉不擬哭途窮(洙曰阮籍以酒自隱故得免當世之難常出不由徑遇途窮則慟哭而反公自言取)
(籍之自隱於酒而不倣其哭窮途也〇趙曰言飲醉則如阮籍而哭窮途則不擬斈之)
臺上(得凉字)
改席臺能迥(趙曰改席則自南樓改於臺上也)留門月復光雲霄遺暑
濕(洙曰蒸鬱也〇趙曰臺高矣如在雲霄之間而不知有暑氣)山谷進風凉老去一
杯足(洙曰不如生前一杯酒)誰憐屢舞長(洙曰賓之初筵屢舞傞傞)何須把官
燭似惱鬢毛蒼
登岳陽樓
昔聞洞庭水(鄭曰在岳州)今上岳陽樓(洙曰風土記曰陽羡縣東有太湖中有包山山)
(下有洞穴潜行地中无所不通謂之洞庭地脉〇趙曰戰國策吳起對魏武侯曰昔者三苗之居左彭蠡之波右洞庭之水)吳
楚東南坼(趙曰吳与楚地相接此實道洞庭闊遠之狀)乾坤日夜浮(趙曰言在乾坤之內)
(其水日夜浮也語旣高妙有力其言洞庭之光大過於此)親朋無一字老病有孤舟(蘇曰)
(孔伋友人見訪問先生何之伋指溪上孤舟曰有此足以養老病復何愁焉趙曰此言於老病中尚頼有孤舟可以浮泛而生涯)
(自如也)戎馬關山北憑軒涕泗流(洙曰老子戎馬生郊張景陽登臺詩遠望涕泗流〇)
(趙曰關山北則言在長安一帶也王仲宣登樓賦云憑軒檻以遠望向北風而開襟)
陪裴使君登岳陽樓
湖闊兼雲霧樓孤屬晩晴禮加徐孺子(洙曰後漢徐孺子豫章南昌人)
(時陳蕃爲太守以礼請署功曹穉不免之郡旣謁而退蕃在郡不接賓客唯穉來時設一榻去則懸之後㪯有道〇定功曰徐孺子)
(公自比也)詩接謝宣城(洙曰謝眺字玄暉爲宣城郡太守時之宣城出新林浦向板橋有云江路西南永歸)
(流東北騖天際識歸舟雲中辨江樹)雪岸叢梅發春泥百草生敢違漁父
問從此更南征(洙曰史記屈原傳令尹子蘭怒屈原使上官大夫短原於湏㐮王怒而迁之原至於江濱)
(被髮行吟澤畔顔色憔悴形容枯槁漁父見而問之曰非三閭大夫欤何故至此原曰㪯世混濁而我獨清衆人皆醉而我獨醒是)
(以見放宋王作招䰟辝曰獻歲發春兮汨吾南征些)
送嚴侍郎到綿州同登杜使君江樓宴(得心字)
野興每難盡江樓延賞心歸朝送使節落景惜登臨
稍稍煙集渚微微風動襟重船依淺瀨輕鳥度層隂
檻峻背幽谷䆫虚交茂林燈光散遠近月彩靜高深
城擁朝來客(師曰言滿城擁送侍郎之來)天横醉後參(師曰參西方之宿蜀在西以江)
(樓之高逼於參星)窮途衰謝意苦調短長吟此會共能幾諸
孫賢至今(師曰杜使君乃甫宗人故云云)不勞朱戸閉自待白河沉(夢符)
(曰右按春秋左氏傳晉文謂舅犯曰所不能与舅氏同心者有如白水遂沉璧于河趙曰白河謂銀河也〇師曰白河沉言天曙不)
(現不勞閉戶坐待白河沉也)
七月一日題終明府水樓二首
高棟層軒巳自凉秋風此日灑衣裳(洙曰招䰟高堂邃宇檻層軒劉公幹)
(詩涕泣灑衣裳蘇曰孫康登高軒披襟不煩風扇而自生凉杜曰春秋緯書高棟深宇〇齊王踐從兄詩念別開曾軒〇何邵)
(詩穆若灑淸風)翛然欲下隂山雪(洙曰范彦龍詩寒沙四面平飛雪千里驚風断隂山樹霧失交河城)
(隂山匈奴山名吐谷渾西附隂山其地四時常有冰雪雖六七月雨雹甚盛〇趙曰今眼前初見䕫地之山當初秋而翛然欲雪有)
(類隂山此爲可愁矣)不去非無漢署香(洙曰尚書郎漢置四人口含雞舌香以其奏事荅對欲使氣息)
(芬芳趙曰自憫其身滯留也署指書省署也公官爲工部員外郎其在省也自宜應有含香之制今以爲客不去耳)絶
壁過雲開錦繡(洙曰䕫峽路有錦繡嵓)疎松隔水奏笙篁(洙曰天籟是也)
看君宜著王喬履眞賜還疑出尚方(洙曰終明府功曹也兼攝奉節令故)
(有此語佇觀奏即眞也後漢方術傳王喬河東人顯宗世爲葉令喬有神術每月朔常自縣詣臺朝帝怪其來數而不見車騎密令)
(太史伺望之言其臨至輒有雙鳬從東南飛來於是候鳬至㪯羅張之但得一雙舄焉乃詔尚書侯視則四年中所賜尚書官屬履)
(也前漢百官公卿表尚方主作禁器物師古日尚方少府之屬官也作供御之器物也)
宓子彈琴邑宰日(洙曰潘正叔謂河陽詩宓生化單父子竒位東阿吕氏春秋曰宓子賤治單父彈琴)
(身不下堂而治之)終軍弃繻英妙時(洙曰終軍傳年十八選爲博士初軍從濟南當詣博士步入關)
(關吏与軍繻軍問以此何爲吏曰爲復傳還當以合符軍曰丈夫西遊不復傳還弃繻而去後爲謁者使行郡國建節東出關關吏)
(識之曰此使者乃前弃繻生也)承家節操尚不泯爲政風流今在兹可
憐賓客盡傾蓋(洙曰鄒陽傳曰古語白頭如新傾蓋如故何則知与不知也文穎曰傾蓋猶交蓋駐車也)
何處老翁來賦詩(洙曰公自謂也傳鄭十子賦詩魏文帝曰巳成老翁但未白頭)楚江巫
峽半雲雨(洙曰宋玉高唐賦妾在巫山之陽高丘之隈朝爲行雲暮爲行雨)淸簟疎簾看
弈碁(洙曰謝玄暉珍簟清夏室江淹賦夏簟淸兮晝不暮魏文帝書彈碁間設終以博弈)
春日梓州登樓二首
行路難如此登樓望欲迷身無却少壯跡有但羈栖
江水流城郭春風入鼔鞞(洙曰石勒聞鼔鞞之聲)雙雙新鷰子依
舊巳銜泥(洙曰謝玄暉詩風簾入雙鷰古詩思爲雙飛鷰街泥巢君堂〇師古曰甫言久客一身羈棲今日登樓所)
(見景物如此不能无所感)
天畔登樓眼隨春(洙曰一作風)入故園(趙曰指洛陽也)戰埸今始
定移柳更(洙曰一作豈)能存(趙曰史朝義巳滅戰埸雖定而故園舊所移柳更能存乎更疑辝也)猒
蜀交遊冷(蘇日寥岸迁居人問其故曰厭此交態寒冷故有所適耳)思吳勝事繁(歐曰晉張)
(翰守官於洛及秋風起忽思吳蓴菜魲魚之興遂弃官歸甫旣猒蜀欲適吳楚故有思吳之句)應須理舟檝
長嘯下荆門(定功曰袁山松宜都山川記曰南崖有山名荊門北崖有山名虎牙二山相對有象門然)
登樓(趙曰此聞代宗車駕長安之作)
花近高樓傷客心萬方多難此登臨錦江春色來(洙曰)
(一作水流)天地玉壘浮雲變古今(洙曰左太冲蜀都賦云夫蜀都者擴雲關以爲門包玉壘)
(而爲宇玉壘山名也前水出焉在成都西北岷山界蜀有銅梁玉壘)北極朝廷終不改西山
宼盗莫相侵(洙曰時崔旰起兵於西山趙曰吐蕃也言今朝廷如北極終不改移𡭗吐蕃无用相侵也)可
憐後主還祠廟日暮聊爲梁甫吟(洙曰見武矦廟詩注趙曰諸葛作梁甫吟)
(師曰蜀有銅梁玉壘二山錦江春色來天地言錦江春色鮮妍自天地開闢以來有之非獨今也縱使玉壘古今英雄割據千變万)
(態如浮雲終亦歸中原緫統也此二句諷崔旰反成都不能爲朝廷之害故下文云北極朝廷終不改昔諸葛亮佐先主圖收復功)
(未就而亮卒及後主即位祠祭亮廟嘆无人以爲之助亮未逹時常耕于隴上作梁甫吟故甫因崔旰之亂傷朝廷无諸葛之才)
題新津北橋樓(得郊字)
望極春城上開筵近鳥巢白花簷外朵靑柳檻前梢
池水觀爲政(洙曰澄淸而不撓)厨煙覺遠庖(洙曰言觀厨煙知其不親庖厨師)
(曰知其遠庖厨也)西川供客眼(洙曰一作遠)唯有此江郊(蘇曰向兆曰唯有此江郊)
(可喜故掛冠投老率兒童操丹田)
閣夜
歲暮隂陽催短景(洙曰謝靈運雪賦歲將暮時旣昏鮑明遠鶴賦歲崢嶸而催暮又窮隂殺節急景周)
(年)天涯霜雪霽寒霄五更鼔角聲悲壯(洙曰顔氏家訓問一夜何)
(故五更曰更歷也經也)三峽星河影動搖(修可曰西淸詩話云作詩用事要如釋語水中著塩飲水)
(乃知塩味此說詩家秘藏也如子美五更鼔角聲悲壯三峽星河影動摇人徒見陵轢造化之工不知乃用故事也禰衡過漁陽摻)
(其聲悲壯漢武故事星辰摇動東方朔謂民勞之應則善用故事豈有迹耶〇余曰百斛明珠云七言之麗者杜子美此二句後寂)
(寥無聞)野哭千家聞戰伐(洙曰夫子惡野哭者非其所而哭曰野哭)夷歌幾(洙曰一作)
(數)處起漁樵(洙曰蜀都賦曰陪以白狼夷歌成章)卧龍躍馬終黃土(洙曰卧龍)
(謂孔明也郭外有孔明廟躍馬謂公孫述也城上有白帝祠此二人蜀之英雄言不免歸於土)人事音書漫
寂寥(洙曰一云人事音塵日寂寥左太冲蜀都賦公孫躍馬而稱帝)
西閣二首
巫山小摇落(洙曰宋玉九辨草木摇落而變衰燕歌行草木摇落露爲霜〇趙曰楚也暖其摇落也小小而)
(巳)碧色見松林百鳥各相命(夢符曰右按王粲登樓賦鳥相鳴而舉翼注大載禮夏小)
(正之鳴也者相命也)孤雲無自心(洙曰陶淵明詠貧士万旅各有託孤雲獨無依)層軒俯江
壁(洙曰招䰟高堂䆳宇檻層軒些)要路亦高深(洙曰選先據要路津)朱紱猶紗
帽新詩近玉琴(趙曰朱紱則朝服而紗帽則隱者之巾公官雖省郎而閑曠故云)功名不
早立衰疾謝知音哀世非王粲終然學越吟(洙曰王粲登樓)
(賦云莊舄顯而越吟)
懶心似江水日夜向滄洲(洙曰謝玄暉詩旣懽懷緣情復叶滄洲趣)不道含
香賤(洙曰尚書郎含雞舌香以其奏事荅謝欲使氣芬芳田曰應劭漢官儀曰始桓帝時侍中刀存年老口臭上出雞)
(舌香與含之頗辛螫不敢咀燕疑有過賜毒藥歸舍辝决家人哀泣不知其故僚友取其藥驗之無不嗤笑後尚書郎含雞舌香始)
(於此)其如鑷白休(鄭曰鑷昵輒切〇田曰南史鬱林王年五歲戲高帝傍令左右鑷白髮王問我誰耶荅曰)
(太翁帝笑謂左右曰豈有爲人作曾祖而拔白髮乎即擲鏡鑷)經過調碧柳(趙曰通下句言秋時公詩又曰)
(清秋凋碧柳舊誤作調碧柳非是)蕭索倚朱樓畢娶何時竟(洙曰謝靈運謂子尚)
(曰男娶女畢勑斷家事勿復相關)消中得自由(趙曰相如有此疾也)豪華看古往
(趙曰庾信見游春人詩云金穴盛豪華舊誤作蒙華非是)服食寄冥搜(朱曰選服食求神仙古賦遠寄冥搜)
詩盡人間興兼須入海求(趙曰方欲儘南下故有入海之語)
夜宿西閣曉呈元二十一曹長
城暗更籌急樓高雨雪微稍通綃幕霽(趙曰言天幕之色其薄如)
(綃)遠帶玉繩稀(洙曰謝玄暉詩玉繩低建章注玉繩星名)門鵲晨光起(洙曰一作)
(喜)檣烏宿處飛(師曰謝玄暉詩金波麗鳷鵲鳷鵲門名也故曰門鵲檣挂帆木而烏泊其上故子美公安)
(送李二十九詩又有檣烏相背發之句過南岳入洞庭詩亦云莫怪啼㾗數危檣逐夜兔也然子美發潭州詩又云檣燕語留人則)
(不特檣烏而巳故燕子來舟中作斷句云暫語船檣還起去穿花落水益沾巾鳷鵲又觀殿名)寒江流甚細
有意得人歸(蘇曰蘇絲野花溪草春風未齊應有意待遷人歸)
西閣口號呈元二十一
山木抱雲稠寒空繞上頭雪崖纔變石風幔不依樓
社稷堪流涕(洙曰賈誼上䟽陳政事可爲流涕者三〇蘇曰陳壽思社稷事使人眞堪流涕)安危在
運籌(洙曰漢書運籌帷幄之中)看君話王室感動幾銷憂
西閣夜
恍惚寒山暮逶迤白霧昏山虚風落石樓靜月侵門
擊柝可憐子(洙曰魯擊柝聞於邾易重門擊柝)無衣何處村(洙曰詩無衣無褐)時
危關百慮盗賊爾猶存
宿江邊閣
暝色延山徑高齋次水門薄雲巖際宿孤月浪中翻
(洙曰謝靈運詩云林壑斂暝色鶴賦星翻漢迴曉月將落〇韓曰何遜入西塞示南府同僚詩云薄雲巖際出初月波中上)鸛
鶴追飛盡犲狼得食喧不眠憂戰伐無力正乾坤
西閣雨望
樓雨霑雲幔山寒着水城逕添沙面出湍減石稜生
(趙曰逕之所以添以水落而沙面出也湍減則石露而其稜自生可謂竒語矣)菊蘂凄疎放松林駐
遠情滂沲朱檻濕(洙曰詩狓滂沲矣)萬慮倚簷楹(洙曰沈休文詩夕烏)
(傍簷飛趙曰簷邊之柱也傍倚簷楹有所思矣)
不離西閣二首
律詩九首
陪鄭公秋晚北池臨眺(新添)
北池雲水閣華館闢秋風獨鶴元依渚衰荷且映空
采菱寒刺上踏藕野泥中素檝分曹往金盤小徑通
萋萋露草碧片片晚旗紅杯酒霑津吏衣裳與釣翁
異方初豔菊故里亦高桐搖落關山思淹留戰伐功
嚴城殊未掩淸宴巳知終何𥙷參軍乏(洙曰作事)歡娛到
薄躬
奉和嚴中丞西城晚眺十韻
汲黯匡君切(洙曰前漢汲黯字長孺武帝時爲中散大夫以數切諫不得久留内遷於東海太守武帝曰古有社)
(稷之臣如汲黯近之矣)廉頗出將頻(洙曰史記廉頗趙之良將頻爲趙將兵破齊魏)直詞才不
世雄略動如神(洙曰取汲黯之直言廉頗之雄略以美嚴公也)政簡移風速(洙曰史記)
(世家太公至國脩政因其俗簡其禮民多歸齊故五月而報政成周公曰政不簡不易民不有近平易近民民必歸之)詩
淸立意新(余曰吕氏童蒙訓老杜詩云淸詩立意新最是作詩用力處蓋不可循習陳言只規摹舊作也魯直云隨)
(人作計終後人又云文章切忌隨人後此自魯直見處也近世人學老杜多矣左規右矩不能稍出新意終成屋下架屋無所取長)
(魯直下語未嘗似前人而卒與之合此爲善學)層城臨媚(洙曰一作暇)景絶域望餘
春(洙曰層城高城也絶域遠域也言蜀與京畿遠絶)旗尾蛟龍會(洙曰禮蛟龍爲旂)樓
頭鷰雀馴(師曰言公之德及鳥獸也)地平江動蜀天闊樹浮秦(趙曰此兩)
(句張大城上所望之遠也)帝念深分閫(洙曰馮唐曰上古王者之遣將也跪而推轂曰閫以内者寡人制之閫以)
(外者將軍制之韋昭曰此郭門之閫也門中橛曰閫)軍須遠筭緍(洙曰軍須師旅之費也漢武元狩四年初筭緡)
(錢李旻曰緡絲也以貫錢出筭二十也師古曰謂有儲積錢者其緍貫而稅之)花羅封蛺蝶(蘇曰漢武時西域獻)
(蛺蝶羅師曰筭緡衰世之法公貢花羅瑞錦以應軍須與筭緍者遠矣)瑞錦送麒麟(洙曰蛺蝶麒麟羅錦)
(上絲繡也蘇曰漢武日本國貢麒麟錦十端金花眩人眼目〇趙曰言嚴公之入貢不忘朝廷也)辭第輸高義
(洙曰霍去病傳上爲治第今視之對曰匈奴未滅無以家爲由此上益重愛之)觀圖憶古人(洙曰馬援傳顕宗圖)
(畫建武中名臣列將於雲臺以椒房故獨不及馬援東平王蒼觀圖言於帝曰何故不畫伏波將軍像帝笑而不言趙曰言嚴公)
(可與古人爲比當圖畫之)征南多興緒事業闇相親(晉杜預作征南將軍興緒公自爲譜)
(以預爲祖)
出郭
霜露晚凄凄高天逐望低遠煙鹽井上(洙曰蜀都賦家有鹽泉井立)
(之曰遠煙蓋煑鹽也)斜景雪峯西(洙曰雪山也立之曰斜景落日也)故國猶兵馬(洙曰)
(公長安人也)他鄕亦(洙曰一作正)鼔鼙江城今夜客還與舊烏
啼(趙曰公惑亂而與烏俱啼其傷至矣)
瀼西寒望
水色含羣動(洙曰陶潜詩曰入羣動息)朝光切太虚(趙曰天台賦太虚寥廓)年
侵(余日一作終)頻悵望(洙曰陸機豫書行前路旣巳多後塗隨年侵)興遠一蕭疎
猿挂時相學鷗行炯自如瞿塘春欲至定卜瀼西居
(洙曰瀼水名管郫縣江水横通山谷處市人謂之瀼趙曰先在赤甲方移瀼西也)
曉望白帝城鹽山
徐步移班杖看山仰白頭翠深開斷壁紅(洙曰一作江)遠
結飛樓日出淸江(洙曰二作塞)望喧和散旅愁春城見松
雪(洙曰顔延年詩山明望松雪)始擬進歸舟(洙曰謝玄暉詩天際識歸舟)
野望因過常少仙
野橋齊度馬秋望轉悠哉竹覆靑城合(孫曰蜀多以竹爲橋參差不齊)
(今云野橋齊可度馬)江從灌口來(洙曰靑城山名灌口地名昔秦守李冰䟽鑿離堆以灌蜀土因而得名)入
村樵徑引嘗果栗園開落盡高天日幽人未遣回
野望
淸秋望不極迢遞起曾隂(鄭日遞待禮切趙曰晉陸冲詩層巒起曾隂)遠水
兼天淨孤城隱霧深葉稀風更落山迥日初沉獨鶴
歸何晚昏鴉巳滿林(洙曰譏小人衆多也蘇曰陸機晚立汀上獨鶴未至曰獨爾歸晚昏鴉巳滿)
(林矣余疑子美先得後句就而𥙷之〇趙曰何遜詩昏鴉接翅歸)
野望
金華山北(洙日一作南)涪水西(趙曰金華山涪水皆射洪縣也)仲冬風日始
凄凄山連越嶲蟠三蜀(鄭曰嶲悉委切唐韻郡名十州志漢置越嶲郡以隷三蜀〇洙曰東)
(西兩川及梁謂之三蜀〇田日左太冲賦注三蜀蜀郡廣漢犍爲也)水散巴渝下五溪(洙曰越嶲)
(郡名也當南蠻之要李德𥙿鎮蜀日置屯以制蠻寇五溪屬交阯馬援征五溪蠻見上注鄭曰巴渝二州十州志太清四年武陵)
(王於巴陵置楚州隋改爲渝州)獨鶴不知何事舞飢烏似欲向人啼射
洪春酒寒仍錄目極傷神誰爲携(洙曰射洪縣名屬梓州)
野望
西山白雪三城戍(洙曰按新史高適傳上皇還京復分劒南爲兩節度百姓弊于調度而西山三城列)
(戍適上䟽論之不納蘇曰西山雲嶺松州蕃界也鄧禹三年戍雪山經五十餘戰戰無不捷趙曰善本作三城舊本作三年非)
(時吐蕃入宼故須防戍也)南浦淸江萬里橋(洙曰見卜居詩注〇趙曰公草堂在万里橋西也〇鄭曰)
(成都第三橋)海內風塵諸弟隔天涯涕淚一身遥(洙曰宼亂諸弟離散)
(獨公一人入蜀)唯將遲暮供多病未有㳙埃荅聖朝跨馬出
郊時極目不堪人事日蕭條
亭榭
古詩三首律詩八首
陪李北海宴歷下亭
(洙曰平邑人寋處士等在坐北海漢中壽縣也齊置比海唐屬靑州李北海李邕也〇鄭曰亭李之芳所作春)
(秋戰國時並屬齊秦屬齊郡漢韓信伐齊至歷下乃此地也漢文帝分置濟南景帝改爲濟南郡唐復爲齊州)
東藩駐皂蓋(洙曰後漢志中二千石皆皂蓋趙曰邕爲靑州太守京師爲東故稱東藩則上林賦齊列爲)
(東藩也)北渚凌淸河(洙曰一作靑荷陸士衡詩永嘆遵北渚〇趙曰屈原湘夫人云帝子降兮北渚漢輿)
(服志清河則指言濟河濟河謂之清濟故也)海右(洙曰一作內)此亭古(謝逸曰此亭乃李之芳所創居)
(海之右此亭作之久矣故云古)濟南名士多(洙曰後漢輿服志中二千石皆皂蓋朱兩轓陸士衡詩永嘆遵)
(北渚張平子南都賦靑池亂北渚陸士龍詩北渚无河梁書濟南伏生蘇曰吳帝濟南英豪窟宅多出名士尹曰後漢左雄上)
(言上九卿位亞三事班在大臣行有佩玉之節動有庠序之宜趙曰海在東而州在西則謂之海右宜矣濟南則指齊州名士則)
(題注所謂邑人寋處士等也)雲山巳發興(鄭曰㒷去聲汪革曰陶淵明詩夏雲多竒峯故曰雲山師)
(曰選詩靑雲却炎暉雲山發㒷謂喜得炎暉之却也)玉佩仍當歌(蒼舒曰春秋左傳吳申叔時乞糧於公孫有山)
(氏曰佩玉蘂兮余無所緊之旨酒一盛兮余與褐之父睨之魏武帝短歌行對酒當歌〇趙曰言旣有雲山之淸㒷又有三佩之人)
(歌以侑飲取詩瓊琚玉佩者也薛列左傳佩玉蘂以爲證乃是佩玉非玉佩)脩竹不受暑交流空
湧波(師曰傍有脩竹淸隂森爽了無暑氣雖曲水流觴竟不如此故云云)藴眞惬所遇落日
將如何(洙曰謝靈運詩表靈物莫賞藴眞誰爲傳江淹詩悠悠藴眞趍東京賦脩竹冬靑隂池幽流〇趙曰藴眞字江)
(淹曾使言藏藴眞趍也詩云悠悠藴眞趍下言落日則惜其景之幽眞而酒筵將散也〇師曰藴眞者謂此亭韜藏眞趣俗士莫知)
(惟賢者遇此非常欣愜柰何興未闌而日巳西頽故嘆云云)貴賤俱物役從公難重過
(鄭曰重儲用切再也〇趙曰文選有牽以物役此非特言邕當之官而各别又見公之不趍貴以爲夸矣彼淺文夫者冀宵燭之末)
(光分玉&KR1356;之餘瀝而不知耻與公有間哉〇師日貴指言李北海賤甫自謂也貴賤雖殊其爲事物所役則一人生天地間勞形體)
(疲精神歡會時少怨别時多恐此一會罷難與公再獲過此甫所悵惜也)
登歷下古城員外新亭北海太守李邕作
(洙日本傳云李邕天寶初爲汲郡北海二太守時李之芳自尚書郞出齊州司馬作此亭歷下齊州春秋戰國)
(並屬齊秦屬齊郡漢韓信伐齊至歷下即其地文帝分置濟南景帝改爲濟南郡朱後周同隋初郡廢煬帝初)
(置齊州大唐復爲齊州或爲臨淄郡復改爲濟南郡)
吾宗固神秀(洙曰謝宣遠荅靈運詩華宗誕吾秀之子紹前胤公有譜系自言李杜同出故言吾宗也夢)
(符曰右按此亭乃李之芳所構詩乃北海太守李邕爲之芳作也注言李杜同出其誤甚矣〇趙曰題下公自注云李之芳出齊州)
(司馬製此亭今邕言吾宗蓋指李之芳耳此景甚易曉)體物寫謀長(洙曰陸士衡文賦體物而瀏亮潘岳)
(西征賦摹寫舊豐制造新邑)形制開古跡(趙曰舊有此亭而之芳新之杜公前篇所謂海右此亭古也〇)
(師曰人禀神秀之氣能體物景寫其謀謨創造此亭頗有長人之智然即其古城而開敞之故云形制開古跡)曾冰延
樂方(鄭曰曾昨棱切重也趙曰謝靈運詩峩峩曾冰食師曰曾冰者諸家多不暁其義殊不知重隂沍寒之氣排煩)
(暑爽情思可以延引歡笑此其術也方術也)太山雄地里巨壑眇雲莊(洙曰陳江㧾鍾)
(銘舟移巨壑)高興泊煩促(洙曰張荗先荅何邵詩煩促每有餘)永懷淸典常(洙曰)
(詩維以不永懷易旣有典常)含弘知四大(洙曰易卦含弘光大品物咸亨老子域中有四大道大天大地大王)
(亦大)出入見三光(洙曰日月星爲三光亦謂之三辰又前漢郊祀志三光天文也)負郭喜粳
稻(洙曰左太冲詠史詩陳平無産業歸來翳負郭左太冲蜀都賦粳稻漠漠謝靈運會吟行滮池漑粳稻趙曰蘇秦曰使)
(我有洛陽負郭田二頃安能偑六國相印乎)安時歌吉祥(洙曰莊子人間世篇吉祥止止〇趙曰莊子安)
(時處順邕詩多有出處然公集中錄邕首唱之詩於此豈取其同法門耶師曰地理志此古城枕太山之麓極爲雄壯又襟帶濟)
(水巨壑即溪壑之接濟水者是也水氣在天爲雲雲莊即雲氣屯聚如莊然莊者藏聚之義眇言襟帶之遠也上句有曾冰故下言)
(高㒷泊煩促謂隂凉之氣爽人故也典常言李之芳以常道化民風俗肅淸大懷其惠永永不忘含弘者謂古城廣遠无所不包足)
(見其有四大之制太山高大日月星辰迭爲隱見一出一入皆憑高可以望而見之負郭者倚郭也黍粘曰稻榖者民之司命太守)
(者民之師帥太守登臨所以觀民風豈徒從事於遊覽而巳哉今覩負郭粳稻之稔足知爲康樂之時吉祥兆于此故從而歌之也)
亭對鵲湖
(洙曰公自注亭對鵲湖〇趙曰李北海唱之於前而公和之於後)
新亭結構羅(洙日左太冲招隱詩岩穴無結構何平叔景福殿賦結構則脩梁彩制謝玄暉郡内高齋詩結構何)
(迢遶王延壽靈光殿賦其結構規模應天〇趙曰亭對鵲湖故云或隱或見於淸湖之隂者言昏明異候也句如謝惠連行雲星隱)
(見是也)隱見淸湖隂(洙曰謝惠連西陵遇風詩分𬒮澄湖隂注水南曰隂)跡籍臺觀
舊(鄭曰觀古玩切釋名曰觀於上觀望也趙曰此亭乃圖籍所載舊有臺觀之跡〇彦輔曰魏文帝銅雀臺詩朝遊高臺)
(觀)氣溟海岳深(趙曰言東海太山之氣相與冥接也彦輔曰隋江揔盌賦副君海停岳峙)圓荷
想自昔(彦輔曰陳祖孫登詠荷詩圓荷承日暉)遺堞感至今(洙曰遺堞城堞也〇鄭曰堞徒)
(恊切城上垣也趙曰指物感槩蓋詩人之㒷)芳冥此時俱(彦輔曰謝眺賦曲水宴詩曰嘉樂具矣芳宴在)
(斯)哀絲(洙曰一作絃)千古心(蘇曰何敬祖聽隂子堅彈琴古人不見哀絲上寫出千古之意心〇田曰)
(𥙷遺云枚叔七發天下之至悲〇趙日言後之視今亦猶今之視昔矣記云絲聲哀故云哀絲)主稱壽尊客
(洙曰張平于南都賦客賦醉言歸露未晞曹子建樂府詩主稱千金壽賓奉万年酬彦輔曰史記武安君起爲壽如淳曰上酒爲)
(稱壽)筵秩宴北(洙曰一作密)林(洙曰詩賓之初筵左右秩秩〇趙曰鬱彼北林因所宴實在北林故借用也〇)
(彦輔曰秩秩肅敬也曹植詩徑廻路兮造北林)不阻蓬蓽興(洙曰傳長虞贈何劭歸身蓬蓽廬蓽荊織門也)
(禮蓽門圭竇〇趙曰蓽音畢官韻注云藩落也謂亭處幽遠故有蓬蓽之興)得兼(洙曰一作兼得)梁甫吟
(洙曰陸士衡詩齊僮梁甫吟諸葛亮躬耕隴畒好爲梁甫吟盛弘之荊州記鄧城西七里有獨樂山諸葛亮常登此山作梁甫吟)
(趙曰諸葛亮登山作梁甫吟蓋在野之一歌也其詩曰步出齊城門遥望蕩隂里里中有三墳纍纍正相似問是誰家冢田強古治)
(子力能排南山文能絶地理一朝被䜛言二桃殺三士誰能爲此謀相國齊晏子觀此則見公之深意矣〇彦輔曰劉向雅琴賦潜)
(心蓬蓽之中樂府有梁甫吟李善注蔡邕琴頌曰梁甫悲吟〇師曰此詩乃甫和李北海之詩然李公之詩何以得集于杜詩之內)
(蓋謂李公唱之甫和之遂見其本末之由故先編李公詩而以甫詩継于後也新亭乃李之芳所創者水南曰陽水北曰隂清湖乃)
(鵲湖也按地理志歷下亭居鵲湖之北故云隱見淸湖隂臺觀舊謂後齊築作臺觀猶存之芳特因其舊迹敞以新亭氣溟海岳深)
(謂此城憑太岳襟帶滄海海岳之氣溟濛然而深䆳矣李之芳䟽鵲湖種圓荷修飾雉堞至今人感思之如召公聽訟甘棠下後世)
(思之而不忘以爲勿翦勿伐遺堞者城上矮墻也哀絲乃琴瑟之聲哀怨此時俱謂諸賓客畢集于此千古心謂歴下之城廢興非)
(一代覩今感昔哀樂之情一寫之琴瑟而巳主稱壽者稱㪯也言主人重客故㪯觴爲壽北林謂此亭居鵲湖之北林木森爽筵設)
(於此尊卑之位秩秩然有次序蓬䆫蓽戶甫自言貧賤之居諸葛亮常作梁甫吟梁甫吟者山東之音也凡人思鄕各爲本土之音)
(杜甫西人也今客山東寧无思鄕之情然對食當歌必有所感傷故云不阻蓬蓽㒷得兼梁甫吟意謂家不阻限東西其㒷爲如之)
(何猶得兼爲梁甫之吟不亦善乎)
滕王亭子
(彦輔曰在玉臺觀內王調露年中任閬中刺史云一云閬州玉臺觀滕王亭子作王曾典此州)
君王臺榭枕巴山萬丈丹梯尚可攀(洙曰謝靈運詩灑步臨丹梯謝玄暉)
(敬亭山詩要欲追竒趣即此凌丹梯)春日鸎啼脩竹裏仙家犬吠白雲閒
(洙曰神仙傳淮南王丹成上昇雞大䑛其鼎亦仙去今天上有雞鳴犬吠)淸江碧石傷心麗(趙曰麗矣)
(而謂之傷心則追感滕王之殁空餘景在耳)嫰蘂濃花滿目班人到于今歌出
牧來遊此地不知還
滕王亭子
寂寞春山路君王不復行古牆猶竹色虚閣自松聲
鳥雀荒村暮雲霞過客情尚思歌吹入(鄭曰吹盡僞切)千騎
把霓旌(洙曰高唐賦不見其底虚聞松聲又云蜺爲旌翠爲蓋梁孝王傳得賜天子旌旗千乘萬騎)
章梓州水亭(洙曰時漢中王兼道士席謙在會同用荷字韻)
城晚通雲霧亭深到芰荷吏人橋外少(蘇曰尹伯吉爲用陽令好飲語)
(友人曰可同過橋飲彼處吏人少潘岳詩貪杯避吏人)秋水席邊多近屬淮王至(洙曰)
(淮南王劉安以比漢中主)高門薊子過(鄭曰薊居例切〇洙曰家家迎薊子以此席道士也趙曰後漢薊)
(子訓有神異之術士大夫嚮慕之到京師公卿以下候之者座上常數百人今公詩句又以尊章梓州之能致異人矣)荊州
愛山簡吾醉亦長歌(洙曰山簡習池事以比章梓州也趙曰以山簡比章留後山簡每出嬉游多)
(之池上置酒輒醉時有童兒歌曰山公出何許每至高陽池日夕倒戴歸酪酊無所知公言吾醉亦長歌則效童兒之爲歌矣)
登牛頭山亭子
路出雙林外亭窺萬井中(洙曰市井也)江城孤照日山(洙曰)
(一作春)谷遠含風兵革身將老關河信不通(趙曰吐蕃猶盛也)猶
殘數行淚(鄭曰行胡岡切)忍對百花叢
題鄭縣亭子
鄭縣亭子㵎之濱戶牖憑高發興新(洙曰言臨高多發新㒷)雲
斷岳連臨大路(洙曰路一作道蓮蓬望忽開注趙曰指言蓮花峯也)天晴(洙曰一作淸)宫
柳暗長春(趙曰指言長春宫也在同州朝邑縣皆華山所臨)巢邊野雀羣欺鷰花
底山蜂遠趁人更欲題詩滿靑竹晚來幽獨恐傷神
(洙曰野雀欺燕山蜂趁人皆感時而作故未有幽獨傷神趙曰舊注謂感時而作也此實道其事而似譏之爾蓋公以論房琯不)
(宜廢帝怒而出之當時無嫉之者)
重題鄭氏東亭(洙曰在新安界〇鮑曰即駙馬鄭潜曜也)
華亭入翠微(洙曰釋名山未及上曰翠微見昭陵詩注〇夢符曰右按爾雅釋山未及上曰翠微䟽曰未及頂上)
(在旁坡陁之處名翠微一說山氣靑縹色故曰翠微)秋日亂淸輝(洙曰江文通詩秋日懸光輝謝靈運山水)
(含淸輝)崩石欹山樹淸漣曳水衣(薛曰右按詩河水淸且漣漪水成文曰漣〇師曰水)
(衣荇也)紫鱗衝岸躍(何曰紫鱗魚也)蒼隼護巢歸(師曰隼以客遊故歸護其巣此)
(甫所以傷其無家也)向晚尋征路殘雲傍馬飛
泊松滋江亭
紗帽隨鷗鳥扁舟繫此亭江湖深更白松竹遠還(洙曰)
(一作微)靑一柱全應近(洙曰劉孝綽詩云經過一柱觀)高唐莫再經(蘇曰王允)
(下峽嘆曰高唐灔澦莫願再經)今宵南極(洙曰一云南斗)外甘作老人星(洙曰前漢天文志狼)
(星北地直大星曰南極老人老人見治安不見兵起常以秋分時候之南郊晉志老人星在孤南趙曰公將盡楚而往故云南)
(極外也)
江亭
坦腹江亭暖(洙曰王羲之東床坦腹)長吟野望時水流心不競雲
在意俱遲寂寂春將晚欣欣物自私(洙曰陶淵明賦木欣欣以向榮)故
林歸未得排悶強裁詩(洙曰排猶排去也〇蘇曰劉公幹曰吾非好吟詠強裁排悶耳〇師曰萬)
(物感陽而各遂其性甫以故林歸未得以至憂悶殆不若夫欣欣之物邪)
分門集註杜工部詩卷第五
