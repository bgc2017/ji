分門集註杜工部詩卷第二十三
鳥
古詩七首律詩二十五首
鳳凰臺
(魯曰此詩思見太平之君子也〇鄭曰酈道元水經云水南逕槃頭郡東而南合鳳溪水水上乘蜀水於廣業)
(郡南逕鳳溪中有二石雙高其形若闕漢時有鳳凰止其上故謂之鳳凰臺北去郡三里)
亭亭鳳凰臺(洙曰謝惠連亭亭映江月西京賦干雲霧以上逹狀亭亭以迢迢劉公幹亭亭山上松〇師曰)
(乃秦弄玉與蕭史吹簫于此所謂鳳凰臺上憶吹簫是也〇端本曰亭亭高貌)北對西康州(鄭曰地理志河池郡)
(後周改曰鳳州領同谷舊曰白石置廣業郡西魏改曰同谷後周置康州大業初廢唐地理成州同谷郡武德元年以同谷置西康)
(州貞觀元年州廢西魏槃頭郡亦唐興州之長舉縣也)西伯(洙曰西伯文王也)今寂寞鳳聲
亦悠悠(洙曰西伯時鳳鳴于歧陽師曰文王七年受天命鳳鳴于歧岳而興王道自文王旣没鳳聲亦息而不聞是)
(詩寓意傷當世賢者不進蓋鳳之爲物有道則見無道則隱喻賢者出處之道)山峻路絶蹤石林氣
高浮安得萬丈梯爲君上上頭恐有無母雛飢寒日
啾啾我能剖心出(蘇曰孔郁諫靈帝帝不納郁曰臣能剖出此心後世名莊子比干剖心)飲啄
慰孤愁心以當竹實烱然忘外求血以當醴泉豈徒
比清流所重王者瑞敢辭微命休(夢符曰春秋元命苞周成王時大治鳳皇來舞)
(於庭成王乃授琴而歌鳳凰翔兮於紫庭余何德兮以感靈又瑞應圖曰鳳王者之嘉瑞)坐看綵翮長(鄭曰)
(如字)舉意八極周自天䘖瑞(洙曰一云圖䜟)圖飛下十二樓(洙曰十洲)
(記曰崑崙山有十二玉樓)圖以奉(洙曰一作獻)至尊(修可曰春秋元命苞皇帝遊元扈洛水之上注元扈)
(石室也與大司馬容光等臨觀鳳凰圖置帝前帝再拜受圖)鳳以垂鴻猷(蒼舒曰右按山海經鳳首文曰)
(德翼文曰禮背文曰義膺文曰仁腸文曰信邁曰鴻猷大道也鳳乘鴻猷所以表大道)再光中興業一
洗蒼生憂深衷正爲此羣盗何淹留(洙曰鳳非梧桐不棲非竹實不)
(四句非詩也盖甫於題下自記杜鵑事後人誤寫之耳或曰正古之謠語豈復以韻爲限耶按博物志杜鵑生)
(子寄之它巢百鳥爲飼之且禽鳥之微猶知有尊故子美云重是古帝魂文云禮若奉至尊子美盖譏當時之)
(刺史有不禽烏若也唐自明皇天寶已後天步多棘刺史不能致節於君者可得而考嚴武在蜀雖横斂刻薄)
(而實致職以資中原是西川有杜鵑耳其不度王命特固以自玩擅軍旅絶貢賦以自固者如杜克讓之在梓)
(州爲朝廷西顧之憂是東川無杜鵑耳涪萬雲安刺史微不可考其尊君者爲有也懷貳自固者爲無也不在)
(夫杜鵑真有無也)
西川有杜鵑東川無杜鵑涪萬無杜鵑雲安有杜鵑
我昔遊錦城結廬錦水邊(洙曰子美結廬在浣花里)有竹一頃餘
喬木上參天(蘇曰上林苑喬木參天松篁隂合珍禽奇獸自然駢集〇趙曰曹子建云荆棘上參天)杜鵑
暮春至哀哀呌其間我見常再拜重是古帝魂(趙曰鮑昭行路)
(難云中有一鳥名杜鵑云是古時蜀帝魂公所用蓋出於此也至若此篇常再拜而重之不能拜而淚下則尊君之意前人所不到)
生子百鳥巢百鳥不敢嗔(洙曰一作喧)仍爲餧其子(洙曰世說杜鵑)
(餋子於百鳥巢百鳥共餋其子而不敢犯)禮若奉至尊(洙曰成都記曰杜宇亦曰杜主自天而降稱望帝好)
(稼穡教人務農治郫城亦曰望帝至今蜀人將農者必先祀杜主時荊州人鼈靈死其尸泝流而上至文山下復生見望帝望帝因)
(以爲相號曰開明會巫山壅江人遭洪水開明爲鑿通流有大功望帝因以其位禪焉後望帝死其䰟化爲鳥名曰杜鵑亦曰子規)
(又云子規深春乃有聲低且怨與比之思歸樂都不同也洛京東西多此鳥人以爲子規者誠妄矣又云宇禪位于開明升西山隱)
(焉時適三月子規鳥鳴故蜀人悲子規鳥)鴻鴈及羔羊有禮太古前行飛與
跪乳識序又知恩(洙曰晉羊祜鴈賦鳴則相和行則接武前不絶貫後不越序春秋繁露曰凡䞇卿用)
(羔羔有角而不用如好仁者執之不鳴殺之不謗類死義者羔飲其母必跪類知禮者故羊之爲言猶詳故以爲䞇趙曰謂成行)
(列而飛所以謂之鴈序也)聖賢吾法則付與後世傳君看禽鳥情猶
解事杜鵑今忽暮春間值我病經年身病不能拜淚
下如迸泉(洙曰古詩譏世亂而不能明臣之義者禽鳥之不若也〇修可曰劉越石扶風歌據按長歎息下淚如流)
(泉余曰百斛明珠云南都王誼伯書江濱驛垣謂子美詩歷五季兵火多舛缺竒異雖經其祖父公所理尚有疑闕者誼伯謂西)
(川有杜鵑東川無杜鵑倍南無杜鵑雲安有杜鵑盖是題下注断自我昔遊錦城爲首句誼伯誤矣蓋子美詩備諸家體非必率合)
(程度偘偘者然也且篇句處凡五杜鵑豈可以文害辭辭害意耶原子美之意類有所感託物以發者也亦六義之比興離騷之法)
(歟按博物志杜鵑生子寄之他巢百鳥飼之胡江東所謂杜宇曾爲蜀帝王化禽飛去舊城荒是也且禽鳥之微知有尊故子美詩)
(云重是古帝魂又礼若奉至尊子美蓋譏當時之刺史有不禽鳥若也自唐明皇巳後天步多棘刺史不能致節於君者可得而考)
(嚴武在蜀雖横歛刻薄而實資中原是西川有杜鵑耳其不受王命負固以自抗擅軍旅絶貢賦如杜克遜在梓州爲朝廷西顧憂)
(是東川無杜鵑耳至於涪万雲安刺史微不可考凡其尊君者爲有也懷貳者爲無也不在夫杜鵑真有無也誼伯以爲來東川聞)
(杜鵑聲煩而急乃始疑子美詩跋㚄紙上語又云子美不應疊用韻子美自我作古疊用韻無害於爲詩僕所見如此誼伯博學強)
(辨殆必有以折衷之)
杜鵑行
君不見昔日蜀天子化作杜鵑似老烏(趙曰按蜀記者有姓名宇號望)
(帝宇死俗傳化爲子規鳥一名鵑蜀人聞子規鳥皆曰望帝逐於鵑字加杜姓謂之杜鵑又直謂之杜宇)寄巢生子
不自啄羣鳥至今與哺鶵雖同君臣有舊禮骨肉满
眼身羈孤業工竄伏深樹裏四月五月偏號呼其聲
哀痛口流血所訴何事常區區爾豈摧殘始發憤羞
帶羽翮傷形愚蒼天變化誰料得萬事反覆何所無
萬事反覆何所無豈憶當殿羣臣趨(洙曰此詩注並在杜鵑詩内趙曰)
(鮑昭行路難云中有一鳥名杜鵑言是古時蜀帝䰟聲音哀苦鳴不息羽毛憔悴似人髠飛走樹間逐蟲蟻豈憶往月天子尊念此)
(死生變化非常理心中惻愴不能言今公所謂哀痛口流血又有摧殘之語及末句憶羣臣趨且云萬事反覆盖出於此也師曰)
(時禄山反䧟兩京明皇西走幸蜀旣失帝位奈何又弃骨肉而孤寓他邦是時諸王公主皆爲賊所翦滅豈非杜鵑化而似老烏之)
(比乎觀此詩有雖同君臣有舊禮骨肉满眼身羈孤萬事反覆何所無豈憶當殿羣臣趍之語詳味其旨蓋爲明皇感嘆者也杜鵑)
(蜀帝也國云身死怨而化爲杜鵑鳥每生子寄居百鳥之巢百鳥之巢百鳥爲之哺飼其子帝以四五月悲鳴流血血染山花其色)
(殷紅號爲杜鵑花然其聲哀怨者豈非若訴國云而身摧残變而爲禽耶肅宗即位靈武不能即遣迎還明皇而使之爵孤在蜀明)
(皇由是悒怏不得意至於化去其亦不免於怨傷乎甫之言頗有深意)
杜鵑(新添)
古時杜宇稱望帝魂作杜鵑何微細跳枝竄葉樹木
中搶佯瞥捩雌随雄(鄭曰搶七羊切佯音羊瞥匹烈切捩力計切)毛衣慘黑
貌憔悴衆鳥安肯相尊崇墮形不敢栖華屋短翮唯
願巢深叢穿皮啄朽觜欲秃苦饑始得食一䖝誰言
養鶵不自哺此語亦足爲愚蒙聲音咽咽如有謂號
啼略與嬰兒同口乾垂血轉迫促以欲上訴於蒼穹
蜀人聞之皆起立至今斆學傳遺風廼知變化不可
窮豈思苦日居深宫嬪嬙左右如花紅(洙曰此詩注並在杜鵑詩内)
義鶻行(彦輔曰感鳥獸猶見義而動也)
隂崖有蒼(洙曰一作二)鷹養子黑栢巔白蛇登其巢吞噬
恣朝餐(洙曰噬一作之)雄飛遠求食雌者鳴辛酸力強不可
制黃口無半存(蘇曰定遠侯過隍中至門燉煌氐羌掃殄殆盡黃口亦無存者〇趙曰隂崖出長笛賦惟)
(鍾籠之竒生兮于終南之隂崖朝飡出楚辭胥瓊以朝飡也黃口出家語孔子見羅者所得雀皆黃口也)其父從西
歸(洙曰一作來)飜身入長煙斯須領健鶻痛憤寄所宣斗
上捩孤影(鄭曰捩練結切拗捩也)噭哮來九天(鄭曰上古弔切深聲也下許交切)脩
鱗脫遠枝巨顙拆老拳(時可曰石勒與李陽隣居爭漚麻池日相敺擊及貴乃召陽與酣謔引陽)
(臂笑曰孤往日厭卿老拳卿亦飽孤毒手)高空得蹭蹬(洙曰海賦蹭蹬波失勢貌)短草辭蜿
蜒折尾能一掉(洙曰江賦揚鬐掉尾左傳尾大不掉)飽腸巳皆穿生雖减
衆雛死亦垂千年物情有報復快意貴目前兹實&KR0743;
鳥最急難心惘然(洙曰孔融云&KR0743;鳥累百棠棣兄弟急難)功成失所往用
捨何其賢近經潏水湄此事樵夫傳飄蕭覺素髮(洙曰)
(潘安仁班鬢彪以以承弁素髮飄以垂領)凛欲衝儒冠(洙曰欲一作烈盧子諒詩怒髮上衝冠)人
生許與分亦在顧眄間聊爲義鶻行永激壯士肝(蘇曰)
(陸遜時政論曰不以典刑善惡焉能激壯士之肝膽耶)
呀鶻行(新添鄭曰呀虚加切張口也)
病鶻卑飛俗眼醜每夜江邊宿衰柳淸秋落日巳側
身過鴈歸鵶錯迴首緊腦雄姿迷所向疎翮稀毛不
可狀強神迷復皂鵰前俊材早在蒼鷹上風濤䬃䬃
寒山隂熊羆欲蟄龍蛇深念爾此時有一擲失聲濺
血非其心
王兵馬使二角鷹
悲臺蕭瑟石巃嵸(洙曰潘岳西征賦巃從逼迫注巃嵸高大貌也鄭曰巃力空切嵸即空切嵯峨貌)
哀壑&KR1166;枒浩呼洶(鄭曰杈初牙切枝也枒五加切)中有萬里之長江(夢符)
(曰右按世說有人譏周僕射與親友言戲穢雜無檢節周曰吾若万里長江何能千里一曲即周頻也)廻風䧟日
孤光動角鷹翻倒壯士臂將軍玉帳軒勇氣(修可曰揚子雲甘泉)
(賦曳虹采之流離兮颺翠氣之宛延師古曰宫室廣大自然存紅紫之壯氣)二鷹猛腦絛徐墜(洙曰)
(見黑白二鷹詩注荆公蘇公本並同〇趙曰舊本作徐侯鐩殊無理義〇王介甫曰善本作絛徐墜於理或然晉潘尼雨行賦有云)
(始蒙瀎而徐墜)目如怒胡視天地杉雞竹兔不自惜孩虎野
羊俱辟易(鄭曰上音壁下音亦洙曰新唐書裴旻射虎一日疊三十六頭見一老人曰此彪也前有眞虎將軍遇)
(之殆矣旻怒馬赴之果有一小虎伏地而吼旻馬辟易弓天墜地趙曰辟易字祖出項羽傳楊喜追羽羽叱之喜人馬俱驚辟易)
(師古注曰辟易謂開張而易其本處舊注引張旻射虎事誤矣)鞲上鋒稜十二翮(鄭曰鞲古侯苦侯二)
(切〇洙曰鮑明遠昔如鞲上鷹)將軍勇銳與之敵將軍樹勳起安西崑
崙虞泉入馬蹄(夢符曰右按楚辭囚靈元於虞淵注虞淵日所入也淵與泉同)白羽曾肉
三狻猊(洙曰白羽箭趙曰白羽箭也猊師子也〇鄭曰狻先丸切猊五兮切師子一走五百里)敢决豈
不與之齊荆南芮公得將軍亦如角鷹下翔(洙曰一云入翔)雲
惡鳥飛飛啄金屋(洙曰謂賊䧟長安蘇曰蒙恬云鵂鶹惡鳥下啄金屋久栖琪樹)安得
爾軰開其羣驅出六合梟鸞分(洙曰使君子小人各得其所也〇趙曰啄金屋)
(言可憎之惡鳥喙富貴家之屋當得角鷹開破之江揔曰黃鳥飛飛有時度漢武帝曰河嬌當以黃金屋貯今公取其貴而用之耳)
(〇師曰悲臺哀壑長江先言荆楚風景故述角鷹之所由出也巃嵸高大貌&KR1166;枒不齊貌鷹有角亦若馬有肉餕也始爲竒特楊子)
(雲甘泉賦乘雲閣而上下兮紛蒙籠以混成曳虹彩之流離兮颺翠氣之宛延顔師古曰宫室曠大自然有紅紫之氣此云軒翠氣)
(亦謂靑油幕下軒揚其翠氣也杜田公軒昂氣恐理或不然王兵馬與徐侯穟皆趙芮公猛將故子美以二鷹猛腦况之愁胡謂思)
(胡地辟易退却皃不自惜言不保其性命韝以皮謂其臂也安西都護府崑崙虞泉皆在西白羽乃箭名三狻猊喻西域三部王公)
(起于安西嘗擒西域胡酋其敢决頗似是鷹故美之金屋謂天子黃金闕也惡鳥喻史思明殘黨猶䧟長安故子美欲得王公驅其)
(羣以清六合使君子小人各得其所而不雜糅故曰梟鵉分梟食母之鳥)
見王監兵馬使說近山有白黑二鷹羅者久
取竟未能得王以爲毛骨有異它鷹恐臘後
春生騫飛避暖勁翮思秋之甚眇不可見請
余賦詩二首
雲飛玉立盡淸秋(趙曰此專詠鷹如雲之飛如玉之立皆言其白至清秋之尽則序所謂臘後春生騫)
(能避暖是也)不惜竒毛恣遠遊在野只教心力破千人何
事綱羅求(趙曰序云羅者竟未能得也)一生自獵知無敵(趙曰鷹所以用獵也謂其)
(野鷹故云自獵庾信詩云野鷹能自獵江鷗解獨漁)百中争能耻下鞲(洙曰史滑稽傳注鞲臂捍也東)
(觀記太守桓虞署趙勒爲督郵貪令自去虞歎曰善吏如使良鷹下鞲命中)鵬礙九天須却避(趙曰)
(孔氏志曰楚文王雅好田獵有一人献一鷹曰非王鷹之疇俄而雲際有一物疑翔飄颻鮮白而不辨其形鷹見之於是竦翮而升)
(矗苦飛電須臾物墮如雪血灑如雨良久有一大烏墜地而死度其兩翅廣數十里衆莫能知時有博物君子曰此大鵬雛也始飛)
(焉故爲鷹所制又王乃厚賓献者)兔經三窟莫深憂(洙曰鵬事見莊子馮諼曰狡兔所以免於)
(死者有三窟今爲君一窟矣)
黑鷹不省人間有度海疑從北極來(洙曰元命苞瑗光爲鷹趙曰北方)
(之極也北方肅殺之氣故鷹多生於此)正翮摶風超紫塞(趙曰崔豹古今注曰秦所築長城土)
(色皆紫漢塞亦然)玄冬幾夜宿陽臺(趙曰善本作玄舊作立冬非也字出梁元帝纂要冬日玄)
(冬)虞羅自各虚施巧(洙曰隋魏彦深鷹賦可虞者之多端運横羅以羈束)春鴈同
歸必見猜(趙曰此序所謂獵後春生騫飛避暖故云與鴈同歸)萬里寒空秪一日金
眸玉爪不凡材(洙曰鴈門有紫壃城草皆紫色故曰紫塞)
催宗文樹雞柵
吾衰怯行邁(耒曰遠行曰邁)旅次展崩迫(趙曰易旅卦有旅即次任彦昇辝奪礼啓云不)
(任崩迫之情)愈風傳烏雞(洙曰本草以烏雌雞治風)秋卵方漫喫(趙曰春如可以抱育)
(而秋夘充食而巳)自春生成者隨母向百翮駈趁製不禁喧呼
山腰宅課奴殺靑竹(洙曰楚人以火炙竹去其汗謂之殺青欲其兩久也)終日憎赤
幘(洙曰赤幘雞之有冠趙曰小說載空宅有怪或居之中夜有赤幘而來問其怪類荅曰老雄雞也)踏藉盤
桉翻塞蹊使之隔墻東有隙地可以樹高柵避熱時
來歸問兒所爲跡織籠曹其内令入不得擲稀閒可
突過觜爪還汚席我寬螻蟻遭彼免狐貉厄應宜各
長幼自此均勍敵籠柵念有脩近身見(洙曰一作知)損益
(洙曰言非特制難而已於近身之事亦可知損益也)明明領處分一一當剖析不昧
風雨晨(洙曰風雨晦明不乱其鳴也)亂離减憂慼(洙曰雞鳴之詩亭詩者以爲乱世則思君)
(子子美之减憂慼其可見矣)其流則凡鳥其氣心匪石(洙曰以不改其度也)倚頼
窮歲晏撥煩去(洙曰一作皮)冰釋(趙曰莊子渙若冰將釋)未似尸鄕翁
拘留蓋阡陌(洙曰柷雞翁居尸鄕山下餋雞百餘軰有名字呼名則種别而至販雞及賣子見列仙傳)
縛雞行(鄭曰縛伏約切)
小奴縛雞向市賣雞被縛急相喧爭家中厭雞食蟲
蟻不知雞賣還遭烹蟲雞於人何厚薄吾叱奴人解
其縛雞蟲得失無了時注目寒江倚山閣(蘇曰杜悰注目寒水搔首)
(思歸梁歇終日倚小閣望遠水悠然自楽後隱天台山不知所之趙曰人之得失如雞如䖝又且相仍何時而了乎至於注目寒)
(江倚山閣則所思深矣近世惟黃魯直逹此詩之旨其書酺池寺書堂云小黠大癡螗蜋捕蟬有餘不足䕫怜蚿退食歸來北䆫夢)
(一江風月趁漁舡可與言詩者當自解也師曰爱䖝則害雞爱雞則害䖝利害得失要在權其輕重而爲之除冠則勞民愛民則)
(餋寇其理亦猶是也與其養寇孰若勞民與其食䖝孰芳存雞)
雞
紀德名標五(洙曰田饒曰夫雞戴冠文也足持距武也見敵而鬪勇也得食而相呼義也鳴不失時信也雞有五)
(德君猶烹而食之其所由來近矣)初鳴度必三(洙曰禮文王出子雞初鳴衣服至寝門蘇曰雞經未曉而必)
(三唱古詩云三唱遠村雞)殊方聽有異(洙曰晉祖逖與劉琨同寢中夜間雞鳴蹴琨曰此非惡声因起舞)失
次曉無慙(洙曰詩雞鳴匪雞則鳴蒼蠅之声後漢應門失守閞雎刺世趙曰公在䕫爲殊方於殊方而聽雞鳴有)
(異於中原之它日則以雞失鳴之次而天旣曉矣殊無慙𧹞也此陳壽国志所謂失旦之雞者矣)問俗人情
似充庖爾軰堪(洙曰禮充君之庖蘇曰梁繪兒羣雞而語曰爾軰堪充吾席之上庖)氣交
亭育際(趙曰梁劉孝綽啓曰一物之微遂留亭育)巫峽漏司南
歸燕(洙曰此詩公託意以自喻也自東楼下皆有所感而作然以前賢措意皆起一時之興故不敢妄生)
(意思曲爲穿鑿也)
不獨避霜雪其如儔侣稀四時無失序八月自知歸
(洙曰言四時迭運自得其序而以炎凉往來者乃燕之自知爾)春色豈相訪衆鶵還識機
故巢儻未毁會傍主人飛(鄭曰傍去声師曰此詩公託意以自况也避霜雪言避亂也)
(四時迭運自有炎凉公之去就非若俗熊之奔競也故巢喻故鄕)
燕子來舟中作
湖南爲客動經春燕子銜泥兩度新(洙曰見䘖泥附炎熱注)舊
入故園嘗識主如今社日遠看人可憐處處巢居(洙曰)
(一作君)室(洙曰古詩思爲双飛燕㗸泥巢君室)何異飄飄託此身暫語船檣
還起去穿花落水益霑巾
雙燕
旅食驚雙燕(洙曰一作双飛燕)㗸泥入此堂(洙曰魏文帝書旅食南館古詩思爲)
(双飛燕㗸浞巢君堂)應同避燥濕(夢符曰右按春秋左氏傳子罕曰吾儕小人皆有闔廬以避燥濕寒暑)
且復過炎凉養子風塵際來時道路長(趙曰梁吳均燕詩問余來何遲)
(山川幾紆直)今秋天地在吾亦離殊方(趙曰言當秋而身於天地之間存在亦如燕捨)
(此而去禹稱曰此詩子美托物以見巳意)
鸚鵡(魯曰一云翦羽注皆是祢衡賦)
鸚鵡含愁思聦明憶别離(洙曰祢衡賦性辯慧而能言才聦明以識機趙曰憶别則眷)
(西路而長懷望故鄕而延佇)翠衿渾短盡紅觜謾多知(洙曰紺趾丹觜綠衣翠衿趙)
(曰以言語而階亂將不密以致危也)未有開籠日(洙曰閉以彫籠翦其翅羽䳡鷯賦鸚鵡慧而入籠)空
殘宿舊枝(洙曰想昆山之高峻思鄧林之故枝)世人憐復損何用羽毛竒
(洙曰虽同殊於毛羽故殊智而異心)
子規
峽裹雲安縣江樓翼瓦齊兩邊山木合終日子規啼
(洙曰子規杜鵑也公有杜鵑行云涪万無杜鵑雲安有杜鵑此可見矣蘇曰非親到其処不知此詩之主也)眇眇春
風見蕭蕭夜色凄(趙曰於春風之中眇眇見之也)客愁那聽此故作傍
人低(趙曰一作故傍旅人低非是蓋巳言愁不應更言旅人也)
百舌
百舌來何處重重秖報春知音兼衆語整翮豈多身
花密藏難見(洙曰一云難相見)枝高聽轉新過時如發口君
側有讒人(鮑曰王直方詩話山谷云余讀周書月令反舌有声讒人在側乃解老杜過時如發口君側有䜛人之句)
(按周書月令乃周公時訓也百舌之爲反舌見瀉烈時則訓仲夏注朝野僉載百舌春轉夏止唯食蚯蚓正月蝀開蚓出而來十月)
(蚓藏而往蒼舒曰右按吕氏春秋反舌有声佞人在仄〇十朋曰反舌鳥能反復其舌隨百鳥之鳴)
白鳬行
君不見黃鵠高於五尺童化爲白鳬似(洙曰一作象)老翁
故畦遺穗巳蕩盡天寒歲(洙曰一作日)暮波濤中(洙曰此杜公自喻也)
鱗介腥膻素不食終日忍飢西復東魯門鶢鶋亦蹭
蹬聞道如今猶避風(洙曰見八哀詩鄭虔詩注〇師曰黃鵠高於五尺童追思少年時也化爲白鳬)
(似老翁傷衰暮也故畦遺穗巳蕩盡傷家鄕爲寇焚蕩也波濤以喻患難鱗介腥膻素不食言巳不食不義之禄也鶢鶋海鳥止於)
(魯東門爲避風也喻甫亂依䕫州)
歸鴈二首
萬里衡陽鴈今年又北歸(洙曰應德璉詩朝鴈鳴雲中音響一何哀問子遊何鄕戢翼正)
(徘徊言我塞門來將就衡陽棲往春翔北土今冬客南淮)雙雙瞻客上一一背人飛雲
裏相呼疾沙邊自宿稀繫書無浪語(洙曰見雖無南過鴈注〇蘇曰孔琛)
(憑鴈繫書真浪語耳其迷過於刻劔守株者)愁寂故山薇
再吟
欲雪違胡地(洙曰謝靈運詩季秋邊朔苦旅鴈違霜雪又嗷嗷雲中鴈鳴舉自委羽求凉弱水湄違寒長沙渚)
先花别楚雲(洙曰月令鴈北鄕管子曰鴈秋北春南言其避寒也楚南也故曰先花别楚雲)却過清
渭影高起洞庭羣塞北春隂暮江南日色曛(洙曰謝靈運朝忌曛)
(日馳又朝游竆曛黑)傷弓流落羽(洙曰史盈引虛弓而鴈落人問之曰此鴈傷弓也)行斷不堪
聞(洙曰鮑明遠詩傷禽惡弦驚倦客惡離声蘇曰嚴僅囚於土蔡自嘆曰縲絏憂羈不忍聞斷行旅鴈傖然久之獄吏惻然)
歸鴈
聞道今春鴈南歸自廣州見花辭漲海(趙曰漲海海名也)避
雪到羅浮是物關兵氣何時免客愁年年霜露隔不
過五湖秋(趙曰五湖霜雪之多鴈之不宜故隔而秋不過也)
孤鴈(彦輔曰一云後飛鴈公值喪亂羈旅南土而見於詩者志嘗在於鄕井故託意於孤鴈也末章譏不)
(知我而譊譊者)
孤鴈不飲啄飛鳴聲念羣(洙曰一作声声飛念羣)誰憐一片影
相失萬重雲(師曰鮑當孤鴈詩云更無声接緒空有影相隨孤則孤矣豈若子美有不飲啄念羣之語孤之中乃)
(有不孤之念而誰憐一片影相失万重雲又有不尽之意乎)望盡似猶見哀多如更聞
野鵶無意緒鳴噪自紛紛
歸鴈
春(洙曰一作東)來萬里客亂定幾年歸腸斷江城鴈高高
向(洙曰一作正)北飛(師曰甫客居万里外覩鴈北飛傷巳未有歸期曾鴈之不若也)
官池春鴈二首
自古稻粱多不足至今鸂䳵亂爲羣且休悵望看春
水更恐歸飛隔暮雲(師曰鴈有序喻兄弟寇亂諸弟離散有阻隔故云歸飛隔暮雲)
青春欲盡急還鄕紫塞寧論尚有霜(洙曰蕪城賦北走紫塞鴈門謝靈運)
(詩季秋邊朔苦旅鴈違霜雪)翅在雲天終不遠力微矰繳絶須防(夢符)
(曰右按文選班固兩都賦撫鴻罿御矰繳師曰矰繳言以繩繫矢而射之)
舟前小鵝兒(洙曰漢州城西北角官池作)
鵝兒黃似酒對酒愛新鵝引頸嗔船逼無行亂眼多
翅開遭宿雨力小困滄波客散曾城暮狐狸奈若何
得房公池鵝
房相西亭鵝一羣眠沙泛浦白於雲鳳凰池上應迴
首(洙曰見鳳沼接亨衢注趙曰公以自㒷也荀勗罷中書令爲尚書人賀之乃曰奪我鳳凰池何賀我耶)爲報籠
隨王右軍(洙曰見鵝費羲之墨注〇師曰房琯相肅宗以兵敗陳陶責爲房州刺史今漢州城西池乃琯所鑿王羲之性)
(爱鵝道士常以鵝易其字)
鸂䳵(彦輔曰臨海異物志鸂鶆水鳥毛有五色食短狐其在溪中無毒氣)
故使籠寬織須知動損毛看雲莫悵望失水任呼號
六翮曾經剪(夢符曰右按韓詩处傳曰鴻舉千里特六翮耳背上之毛腹下之毳益一把飛不爲加高損一)
(握飛不爲加下)孤飛卒未高且無鷹隼慮留滞莫辭澇(洙曰宋謝)
(惠連鸂䳵摧羽翮翩翻又云宛羈畜於籠樊)
花鴨
花鴨無泥滓階前(洙曰一作中庭)每緩行羽毛知獨立黑白
太分明(洙曰諸葛謂張温其人於淸濁太明善惡太分)不覺羣心妬休牽衆眼
驚稻粱霑(洙曰一作知)汝在作意莫先鳴
鷗
江甫寒鷗戲無它亦自饒却思翻玉羽隨意點春苗
雪暗還須落(洙曰一作浴)風生一任飄(趙曰鷗性耐寒南越志曰常以三月風至乃還)
(洲嶼)幾羣滄海上淸影日蕭蕭
獸
古詩八首律詩七首
遣興二首(同作五首三首見懷古門)
夭用莫如龍(洙曰漢食貨志天用莫如龍地用莫如馬人用莫如龜)有時繫扶桑(洙曰)
(淮南子曰日出於暘谷浴於咸池拂於扶桑是謂晨明經于隅泉是謂高舂頓于連石是謂下舂爰止羲和爰息六螭是謂懸車薄)
(於虞泉是謂黃昏注扶桑東方之野六螭即六龍也)頓轡海徒涌(洙曰郭璞六龍安可頓運流有代謝〇蘇曰李)
(膺六鼇頓轡滄海怒湧魚鱉漂蕩)神人身更長(蘇曰元狩中海岸有神人身巨而長持戟行於淡煙中)
性命苟不存英雄徒自強(蘇曰樊又中原巳有眞主此外英雄徒自爭強)呑聲
勿復道(洙曰王育往事吞聲拊膺不復道)真宰意茫茫(洙曰老子有眞宰足以制萬物趙)
(曰鮑照詩吞聲躑躅不敢言〇莊子若有眞宰存焉而不得其朕也)
地用莫如馬無良復誰記(趙曰易曰牝馬地類行地無疆故云地用良者良馬也苟無良)
(馬何以記取之乎)此日千里鳴追風可君意君看渥洼種(洙曰渥洼)
(見前注趙曰追風秦始皇七馬之一名渥洼種見漢武帝元鼎四年有神馬出於渥洼之中)態與駑駘異
(蘇曰毛邵見衛玠曰是兒乃渥洼種其骨白與駑駘不羣風神自異)不雜蹄齧間逍遥有能
事(洙曰莊子馬蹄篇)
沙苑行
君不見左輔白沙白如水繚以周牆百餘里(鄭曰繚力鳥切洙)
(曰前漢京兆尹左馮翊右扶風謂之三輔潘岳關中記曰三輔舊治長安城中長吏各在其縣治民光武東都之後扶風出治槐里)
(馮翊出治高陵班固西都賦西郊有上囿禁苑繚以周牆四百餘里其中乃有大宛之馬百官公卿表注馮輔也翊左也三輔故事)
(曰上林連綿四百餘里張平子西京賦繚垣綿聮四百餘里矣)龍媒昔是渥洼生汗血今
稱獻於此(洙曰前漢禮樂志天馬騋龍之媒元狩三年馬生渥洼水中作天馬歌本紀不載惟元鼎四年秋馬生渥)
(洼水中作寶鼎天馬之歌注李斐曰南陽新野有暴利長當武帝時遭刑屯田燉煌界數於此水旁見羣野馬中有竒者與凡馬異)
(來飲此水利長先作土人持勒靽於水後馬玩習久之代土人持靽收得其馬獻之欲神異此馬云從水中出蘇林曰洼音窪曲之)
(窪師古曰渥音握洼音於佳反西域傳宛别邑七十餘城多善馬馬汗血言其先天馬子也天馬歌曰霑赤汗沬流赭神異經大宛)
(馬蹄如汗腕可握日行千里至日中汗血乘者當以綿絮纏頭)苑中騋牝三千匹(洙曰定之方中騋牝)
(三千毛氏馬七尺曰騋騋馬牝馬也西域傳張騫爲漢武言宛多善馬天子遣貳師將軍李廣利將兵前後十餘萬人伐宛連四年)
(宛斬其王母寡首獻馬三千四唐貞觀初僅有牧牝三千匹從赤岸澤徙之隴右十五年始令太僕卿張萬歲勾當羣牧麟德間至)
(七十萬六千匹風俗通曰馬一匹俗說相馬及君子與人相匹或曰馬夜行目明照前四丈故曰一匹或曰度馬縱横適得一匹或)
(說馬死賣得一匹帛或云春秋左氏說諸侯相贈乘馬束帛帛爲疋與馬之相匹耳韓詩外傳吳門馬如一疋練)豐草
青青寒不死(洙曰湛湛露斯在彼豐草古詩青青河畔草漢童謠千里草何靑青)食之豪健
西域無(鄭曰食音嗣洙曰西域大宛國馬嗜苜蓿周王褒謝馬啓邊城無草〇趙曰寒時草當死而沙苑之地宜草)
(雖寒而不死以之食馬則豪徤雖西域出馬之地亦無此豪健也舊注非)每歲攻駒冠邊鄙(洙曰攻一)
(作牧周禮夏官庾人掌十有二閑之政教以阜馬佚持教駣攻駒注攻駒乘其蹄齧者閑之又校人春執駒鄭司農云執駒無令近)
(母猶攻駒也二歲曰駒三歲曰駣玄謂執猶拘也春通滛之時駒弱血氣未定爲其乘匹傷之也月令仲夏頒馬政注教駣攻駒之)
(類也)王有虎臣司苑門入門天廐皆雲屯(洙曰矯矯虎臣西都賦披飛廉)
(入苑門西域傳蒲梢龍文魚目汗血之馬盈於黃門漢有閑駒橐泉駒駼丞華五監各有長丞文又有未央承華駒駼龍馬輅軨大)
(廐六廐皆有令漢苑三十六所在邊劉表傳雲屯冀馬虞子陽雲屯七萃士陸機胡馬如雲屯)驌驦一骨獨
當御(鄭曰上息逐下色莊切〇洙曰左傳定三年唐成公如楚有兩驌驦馬子常欲之不與三年止之唐人竊馬而獻子)
(常子常歸唐侯馬融曰驌驦鳥也馬似之選張景陽七命云驂唐公之驌驦)春秋二時歸至尊(洙曰)
(魯莊公新作延廐凡馬日中而出日中而入注中分也春分出之秋分内之〇趙曰虎臣所掌之馬雖多而其中唯驌驦一種之骨)
(充御故一年之中春秋兩次進之舊注引周禮日中而出日中而入注春分出之秋分入之非是)至尊内外馬
盈億伏櫪在埛空大存(洙曰開元初牧馬二十四萬匹十三年加至四十五萬匹魏武老驥伏櫪)
(志在千里詩魯頌䮐䮐牡馬在埛之野〇趙曰言櫪中埛外空大存之而不如驌驦之駿異也)逸羣絶足信
殊傑(洙曰顔延年賦伊逸倫之妙足又別軰越羣蜀志關羽傳諸葛謂羽曰馬超未及髯之絶倫逸羣也魏文帝與孫權)
(馬書曰此馬善中國雖饒馬其如此絶足亦少曹毗馳馬射賊何逸羣之竒駿)倜儻權竒難具論(鄭曰)
(上他〇下他朗反不羈也洙曰禮樂志俶儻精權竒顔延年賦雄志倜儻精權竒)纍纍塠阜藏奔突
(鄭曰塠都回切)往往坡陁縱超越(洙曰列仙傳蘇躭騎鹿遇險絶處能超越語人曰龍也謝靈運詩虚)
(丹有超越趙曰言沙苑之地其高者塠阜則馬之奔突可藏其稍峻處坡陁則馬能超越以美馬之適性且材健也文選凌邁超)
(越)角壯翻同麋鹿遊(洙曰顔延年賦分馳迥場角壯永埒韓子曰如耳說衛嗣君君悅之左右曰公)
(何爲不相也公曰夫馬似鹿者有千金百金之馬而無一金之鹿何也馬爲人用而鹿不爲人用今如子雖辨智亦不爲寡人用吾)
(是以不相也梁肩吾語以鹿將含笑孟子曰與鹿豕遊伍被傳見麋鹿遊姑蘇臺)浮深簸蕩黿鼉窟
(洙曰龐公傳栖黿鼉穴於深淵之下師曰此篇甫寓意於禄山而爲之若曰唐家諸將爲不少玄宗皆以凡材視之獨以兵權委)
(之禄山甚見寵貴故云驌驦一骨獨見御終使禄山難制奔突超越一旦反於范陽河北爲之震蕩豈非簸蕩黿鼉窟乎)泉
出巨魚長比人丹砂作尾黃金鱗(師曰甫旣以馬比禄山又以魚北史思明)
(蓋思明乃禄山將相繼而叛故甫託意焉)豈知異物同精氣雖未成龍亦有
神(洙曰夏官馬質禁原蠶者注原再也天文辰爲馬蠶書蠶爲龍精月直大火則俗其種是蠶與馬同氣物莫能兩大禁再)
(蠶者爲傷馬歟顔延年賦禀靈月駟祖雲螭也趙曰龍或魚所化或馬所爲故異物同精氣也出易精氣爲物舊注引屈原蠶事)
(非是)
瘦馬行
東郊瘦馬使我傷骨骼(洙曰一作骸鄭曰各額切禽獸之骨)硉兀如堵墻
(洙曰郭璞江賦巨石硉矻以前却禮觀者如堵墻鄭曰硉郎兀切危石也〇沈曰骨高皃)絆之欲動轉
欹側此豈有意仍騰驤(洙曰東京賦六玄蚪之奕奕齊騰驤之沛艾西京賦仍奮翅而騰驤)細
看六印帶官字(洙曰唐令諸掌牧馬以小官字印印右膊以年辰印印右髀以監名依左右廂印印尾側)
(至二歲起春量強弱漸以飛字印左廂髀膊細馬俱以龍形印印項左官馬賜人者以賜字印配諸軍及充傳送驛者以出字印並)
(印右頰)衆道三軍遺路傍皮乾剥落雜泥滓(鄭曰乾居寒切滓阻史切)
(洙曰雜卦剥爛也物熟則剥落也)毛暗蕭條連雪霜去歲奔波逐餘寇
驊騮不慣不得將士卒多騎内廐馬惆悵恐是病乘
黃(洙曰乘黃署後漢太僕有未央廐令魏改爲乘黃廐乘黃古之神馬因以爲名乘黃亦名飛黃背有角日行萬里淮南子)
(云天下有道飛黃伏皂一云神黃獸名龍翼馬身黃帝乘而登仙)當時歷塊誤一蹶(鄭曰音厥)
委弃非汝能周防(芻曰王褒聖主得賢臣頌過都越國蹶如歷塊)見人慘澹若
哀訴失主錯莫無晶光天寒遠放鴈爲絆(洙曰一作侣)日暮
不收烏啄瘡(洙曰不一作未收一作衣)誰家且養願終惠(洙曰顔延年頳白馬賦願)
(終惠餋蔭本枝兮)更試明年春草長(師曰按唐史房琯有幸相器其才亦長於戰時帝命琯將)
(兵與賊戰陳濤斜琯儒者不知兵用春秋車戰法爲賊所敗帝怒斥琯爲邠州刺史夫人之材各有所長琯長於輔今用違所長是)
(以兵敗奈何一跌不復故唐史爲之歎惜甫此詩寓意於琯之見弃而朝廷寡恩莫之終惠甫欲再試用之以盡其所長斯可矣故)
(未章有誰家且餋願終惠更試明年春草長之句)
騘馬行(彦輔曰太常梁卿勑賜馬也李鄧公爱而有之命甫製詩)
鄧公馬癖人共知(洙曰晉杜預耽思經籍爲春秋傳解時王濟解相馬又甚爱之而和嶠頗聚斂預常)
(稱濟有馬癖嶠有錢癖武帝聞之謂預曰卿有何癖曰臣有左傳癖又王済傳字武子性豪侈時洛京地甚貴済買地爲埓編錢满)
(之時人謂爲金埒済善觧馬性嘗乘一馬著連軋鄣泥前有水終不肯渡済云此必是惜鄣泥使人解去便渡故杜預謂済有馬癖)
(也〇趙曰馬乃梁卿受賜於君不可以予人鄧公爱而取之非是故公詩以鄧公馬癖譏之也)初得花騘大
宛種(鄭曰宛於袁切洙曰西域傳大宛國多善馬嶠山上有馬不可得因取五色牝馬置其下与集生駒號天馬子)
夙昔傳聞思一見(希声曰南史䔥摩訶千聞不如一見)牽來左右神皆竦
雄姿逸態何崷崪(鄭曰上自秋下昨没切〇洙曰顔延年賦弭雄姿以奉引西都賦岩峻崷崪傅玄鷹)
(賦雄姿邈世逸氣橫生)顧影驕嘶自矜寵(鄭曰嘶先斉切〇趙曰在人有顧影自憐者矣在馬亦宜)
(然故使自矜寵也)隅目靑熒夾鏡懸(洙曰顔延年賦徒觀其附筋樹骨垂梢植髮双瞳夾鏡兩權恊)
(月又睨影高鳴將超中折西都賦琳珉靑熒〇趙曰張平子西京賦猛毅髤髵隅目高匡注云隔目謂目有角也)肉[騣-凶+(鬯-匕)]
碨礧連錢動(鄭曰碨烏罪切礧力罪切洙曰尔雅青驎鄰驒今連錢騘也梁元帝紫騮馬詩金絡飾連錢)
(〇蘇曰余在𡵨下見秦州進一馬[騣-凶+(鬯-匕)]如生項下重胡側立倒毛生肉端蕃人云此肉[騣-凶+(鬯-匕)]也乃知鄧公騘馬行肉駿碨礧連錢動當作)
(肉[騣-凶+(鬯-匕)])朝來久試華軒下未覺千金满高價(洙曰韓子馬似鹿者直千金又)
(漢使壯士持千金請宛善馬潘岳珥筆華軒王景玄長想馮華軒江淹許史乘華軒)赤汗微生白雪毛
(洙曰漢書霑赤汗東觀漢記曰漢武帝欹天馬霑赤汗今親見其然血從前髆上小孔中出)銀鞍却覆香
羅帕(洙曰陳相孫登詩落淚洒銀鞍徐敬業汗馬羅銀鞍周弘正詩銀鞍耀紫韁)卿家舊賜公
能取(洙曰一作有之)天廐眞龍此其亞(洙曰周礼凡馬八尺以上爲龍礼記孟春之月天子)
(乘蒼龍趙曰天廐眞龍乃天子所御之馬也非天子所賜不得而有之以卿家舊物而能取盖非以勢迫之則以利誘之百計中)
(之矣)晝洗須騰涇渭深朝趨可刷幽并夜(洙曰顔延年賦簡偉塞門献狀)
(絳闕旦刷幽燕晝&KR1045;荊楚)吾聞良驥老始成此馬數年人更驚豈有
四蹄疾於鳥(洙曰晉曹毗馬射逸羽不能企其足顔延年云天馬狀水軼驚鳬七命曰驚紅陽之飛燕驂唐公之)
(驌驦馬融曰驌驦烏也)不與八駿俱先鳴(洙曰穆天子傳曰天子之八駿赤驥盗驪白義渠黃華聊)
(綠耳)時俗造次那得致雲霧晦冥方降霜(洙曰春秋考異記曰地生月精)
(爲馬月數十二故馬十二月而生〇修可曰有雲雨而降精此所以爲神異瑞應啚曰龍馬者河水之精)近聞下詔
喧都邑肯使騏驎地上行(彦輔曰肯使一作知有趙曰將下詔取之爲天子之御矣〇希声)
(曰未章歸功于鄧公以此馬喻鄧公非塵世所能容只恐天詔將下騰踏帝庭故云云)
高都護騘馬行(師曰高適爲哥舒翰掌書記甫嘗送以詩云十年出幕府自可持旌麾至)
(是爲安西都獲其言豈不有徵)
安西都護胡青騘(洙曰前漢鄭吉傳吉爲衛司馬使護鄯善以西南道吉旣破車師降日逐威震西域)
(遂并護車師以西北道故號都護都護之置自吉始焉師古曰並護南北二道故謂之都都猶大也唐安西郡東至烏蓍鎮去交河)
(郡七万里西隣吐蕃西連䟽勒去葱嶺七百里北拒突厥貞觀中初置西都護府於西州顯慶中移於亀兹城)聲價歘
然來向東(洙曰顔延年赭白馬賦声價隆振又曰歘聳躍以鴻驚漢礼楽志太初四年亦穴馬欹曰天馬來歴无草)
(徑千里循東道注馬從西而來東也趙曰歘音許勿反有所以吹起皃言馬致用之地在西而傳譽於東若吹而來也)此
馬臨陣久無敵與人一心成大功(趙曰臨陣成功指言高都護所御也)功
成惠養隨所致(洙曰顔延年賦願終惠養隂本枝弓)飄飄(洙曰一作風)遠自流
沙至(劉曰天馬歌天馬徠從西極涉流沙九夷服趙曰其至也遠自流沙眞天馬之種也)雄姿未受
伏櫪恩(洙曰顔延年賦弭雄姿以奉引婉柔姿而侍御魏武樂府曰老驥㐲櫪志在千里烈士暮年壯心不巳梁元帝)
(謝馬啓矧伊伏櫪弥結懷恩傅玄鷹賦雄姿邈代逸氣横生)猛氣猶思戰場利(洙曰傅玄鷹賦六離)
(猛氣又隋魏彦深賦資五方之猛氣趙曰言雖之皂棧而非馬之本心故思奮於戰場以爲利目師曰適年五十爲書記十年)
(出爲都護甫常送以詩云男兒功名遂亦在老大時則知適之罷都護年巳老矣猶欲爲國家立功故甫有是句也)腕促
蹄高如踣鐡(趙曰腕欲促蹄欲高丈穩如踣鐡皆馬之竒也)交河幾蹴曾冰裂(洙曰)
(唐安西去交河郡七百里顔延年賦經玄蹄而雹散歷素支而冰裂神異經蹄之如汗腕可握趙曰曾冰是冰名東方朔神異記)
(曰北方有曾冰万里厚百丈今公言交河西邊之地有曾積之冰馬幾度蹴踏之而破裂舊引顔賦經玄蹄而雹散歷素支而冰裂)
(非是蓋賦謂騎射耳玄蹄素皮皆射帖名而雹散冰裂皆射帖之声与馬踏冰裂之義豈相干乎)五花散作雲
滿身(孝祥曰西域傳大宛国多善馬嶠山上有馬不可得因取五色牝馬置其下与集生騎号天馬子〇趙曰此言馬之)
(貴如曰个个五花文是也)萬里方看汗流血(洙曰天馬歌體容与迣万里又曰霑赤汗沫流赭顔)
(延年賦曰膺門沫赭汗溝走血應劭曰大宛馬汗血霑濡也戰国策白汗交流白馬篇剱騎何翩翩長安王陵間〇時可曰周穆王)
(傳驊騮騄耳日馳三万里趙曰汗血之姿非万里无以見)長安壯兒不敢騎(趙曰以善高都護之)
(獨能騎也)走過掣電傾城知(鄭曰掣尺列切洙曰沈休文詩曰長安輕薄兒晉傅玄詩童女掣電策)
(童兒挽雷車李延年詩一顧傾人城趙曰言馬之行如電㪯國皆知舊引傅玄詩童女掣電策童兒挽雷車非其義來曰馬善)
(行者追風逐電走過如掣電蓋言疾也不敢騎畏其太疾)青絲絡頭爲君老何由却出
横門道(鄭曰横音光洙曰梁簡文帝紫騮馬詩青絲縣玉鐙又云宛轉青絲鞚莊子穿牛鼻絡馬首〇馬曰方粛宗)
(中興安史之難巳平吐蕃不敢入宼故此馬老於絡頭无緣再出横門甫厭乱願治之心可見横音光)
李鄠縣丈人胡馬行(鄭曰鄠扶古切扶風縣名)
丈人駿馬名胡騮前年避胡過金牛(洙曰金牛地名余曰昔秦欲伐蜀)
(无路通遣人告蜀王曰秦有金牛其糞成金使蜀迎与之蜀王命五丁力士開山取金牛路纔通秦伐蜀取其國因号所開之山曰)
(金牛)迴鞭却走見天子朝飲漢水(洙曰漢水漢江水也在楚地方城)暮靈
州(洙曰靈州靈武郡唐理廻樂縣秦始皇属北地郡趙曰粛宗即位靈武故迴鞭見天子則自漢水而來靈州也)自矜
胡騮竒絶代乘出千人萬人愛一聞說盡急難材(趙曰)
(急難材如劉備之的驢一躍三丈過檀溪以免劉表之追劉牢之馬跳五丈澗以脫慕容垂之逼也)轉益愁向駑
駘輩頭上銳耳批秋竹脚下高蹄削寒玉(梅曰黃伯仁龍馬頌曰耳)
(如剡筩目象明星)始知神龍别有種不比俗馬空多肉洛陽大
道時再淸(趙曰巳收復東京矣)累日喜得俱東行鳳臆龍鬐(洙曰)
(一作麟鬐〇鄭曰渠伊切馬鬛也〇沈曰伯樂相馬經云鳳臆龍鬐言馬胸如鳳馬鬛如龍真良馬也)未易識側
身注目長風生(師曰言馬有精神也良馬不怕寒踏雪嘶風而力愈健)
惜别行送劉僕射判官(新添)
聞道南行市駿馬不限疋數軍中須襄陽幕府天下
異主將儉省憂艱虞祗收壯健勝鐡甲豈因格闘求
龍駒而今西北自反胡騏驎蕩盡一疋無龍媒真種
在帝都子孫未落西南隅向非戎事備征伐君肯辛
苦越江湖江湖凡馬多顦顇衣冠往往乘蹇驢梁公
富貴於身疎號令明白人安居俸錢時散七子盡府
庫不爲驕豪虛以兹報主寸心赤氣却西戎迴北狄
羅綱羣馬藉馬多氣用驅除出金帛劉矦奉使光推
擇滔滔才略滄溟窄杜陵老翁秋繫船扶病相識長
沙驛強梳白髮提胡盧手兼菊花路傍摘九州兵革
浩茫茫三歎聚散臨重陽當杯對客忍涕淚君不覺
老夫神内傷
秦州雜詩一首(同作二十首二首見寺觀門餘見都邑門)
南使宜天馬由來萬匹強(洙曰阮藉詩天馬出西北由來從東道趙曰此篇專賦天馬也出)
(漢書初天子發易卜之曰神馬當從西北來得烏孫馬好名天馬)浮雲連陣没秋草徧(洙曰)
(一作满)山長聞說眞龍種(洙曰天馬徠龍種也)仍殘(洙曰二云空餘)老驌驦
(洙曰見驌驦一骨獨當御注趙曰左傳唐成公如楚有兩驌驦唐人語以余爲殘盖言所余驌驦遺而不用於戰故哀鳴思戰闘)
(也豈非公自况耶)哀鳴思戰鬪迥立向蒼蒼
玉腕騮(洙曰江陵節度衛公馬也)
聞說荆南馬尚書玉腕騮頓驂飄赤汗(洙曰漢歌天馬下霑赤汗)跼
蹐顧長楸(洙曰詩正月注跼曲也蹐累足也曹子建名都篇走馬長楸間)胡虜三年入乾
坤一戰收(趙曰禄山慶緒之亂三年之際遂仍收復斯爲一戰收矣衛公之馬豈正於此時得用乎)舉鞭
如有問欲伴習池遊(洙曰襄陽記峴山南習郁大魚池山季倫每臨此池飲輒大醉而歸常曰此我)
(高陽池也城中小兒歌之曰山公去何遠來至高陽也日夕倒載歸酩酊無所知)
房兵曹胡馬詩
胡馬大宛名(鄭曰宛於爰切洙曰漢伐大宛獲汗血馬作西極天馬之歌)鋒稜瘦骨成
(張耒曰馬以神氣清勁爲佳不在多肉故云云)竹批雙耳峻(鄭曰批篇迷切〇趙曰後魏賈思勰載相馬經)
(耳欲銳而小如削筒)風入四蹄輕所向無空闊(秦觀曰空闊謂遠也)眞堪託
死生(洙曰如高歡之的盧是可託死生鄭之小駟則異於此〇蘇曰齊繆叔見張儀論議之久回語子姪曰張儀忼慨真)
(君子人雖死生堪託非有中道之意也〇趙曰如劉寂之爲慕容垂所逼策馬跳五丈澗而脫也)驍騰有如此
(洙曰顔延年赭白馬賦藝品驍驣)萬里可横行(蘇曰劉章曰使我得三尺快刃立止靜兩川兵甲萬里亦)
(可横行)
病馬
乘爾亦巳久天寒關塞深塵中老盡力歲晚病傷心
(趙曰此暗使田子方事田子方出野見病馬問御者對曰此故公家畜也罷而不能爲用故出放之曰少盡其力老弃其身仁者不)
(爲也命束帛贖之)毛骨豈殊衆馴良猶至今物微意不淺感
動一沉吟(師曰此詩託意人君始用其才終乎捐弃而失之寡恩也)
麂(鄭曰居履切)
永與淸溪别(蘇曰夷陵風俗記曰清溪山多麂麝)蒙將玉饌俱(洙曰爾雅曰麂大&KR0874;)
(旄毛狗尾梁王筠四言詩玉饌駢羅秦曰左太冲吳都賦競其區宇則并疆兼巷矜其宴居則珠服玉饌也)無才逐
仙隱(蘇曰九華隱翁不知何許人常驅一白麂往來人莫識其姓名年紀漢武多召不起後與麂同隱山不出〇趙曰仙)
(家嘗乘鹿車也)不敢恨庖厨亂世輕全物微聲及禍樞(蘇曰王元)
(行求安路聞有物鳴林中問樵者曰何聲曰鹿也鳴即死少頃果爲獵人大獲元歎曰爲爾之微聲巳彰禍機不可免趙曰言亂)
(世輕全生之物才聞鹿鳴之微聲則禍隨之矣)衣冠兼盗賊饕餮用斯須(洙曰文十八年)
(傳縉雲氏有不才子天下之民以比三凶謂之饕餮注貪財爲饕貪食爲餮〇趙曰言衣冠之人行如盗賊唯知饕餮而巳故使人)
(多害生物以充庖止在所須之間焉鄭曰饕吐刀餮他結切貪飲食也)
猿
裊裊啼虚壁蕭蕭掛冷枝艱難人不免隱見爾如知
(趙曰人生不免艱難矣然不知隱見之機若猿則知之也蓋猿之便捷嘗隱茂林之中)慣習元從衆(趙曰)
(言便捷之慣衆猿皆如此)全生或用竒(趙曰得以全生如搏矢避弓之事)前林騰每及
父子莫相離
從人覓小胡孫許寄
人說南州路山猨樹樹懸舉家聞若欬(洙曰又作挽一云共愛)爲
寄小如拳預哂愁胡面初調見馬鞭許求聦惠者童
稚捧應癲(師曰小如拳言胡孫至小者爲竒也初謂見馬鞭言始調狎之則用笞撻如馬之見鞭而後行也)
虫
律詩三首
促織
促織甚微細(洙曰促織秋䖝也)哀音何動人草根吟不穩牀下
夜相親(趙曰人多置牀下也)久客得無淚(蘇曰王粲久客避地對比景物豈得無淚)故妻
難及晨(洙曰久客故妻皆羈苦易感者)悲絲(洙曰一作絃)與急管感激異天
眞(洙曰絲管之感人不若虫声之自然也師曰促織秋虫也常夜鳴其哀切故動人此虫常吟於草根夜入人床下使久客故)
(妻皆羈苦易傷感者也雖有悲絲急管不若此虫声也)
螢火
幸因腐草出(洙曰月令腐草化爲螢)敢近太陽飛(洙曰太陽之光固非螢火之可)
(近喻小有才而侵侮大德者)未足臨書卷時能點客衣隨風隔幔小
帶雨傍林微十月淸霜重飄零何處歸(師曰螢出於腐草喻小人起於)
(微賤而侵陵大德之士一旦時清必蒙擯斥故云飄零何處歸)
見螢火
巫山秋夜螢火飛簾疎巧入坐人衣(趙曰言入於坐人之衣也)忽驚
屋裏琴書冷復亂簷前星宿稀却繞井欄添箇箇偶
經花蘂弄輝輝滄江白髮愁看汝來歲如今歸未歸
魚
律詩二首
黃魚
日見巴東峽(洙曰荆州記巴東三峽巫峽長)黃魚出浪新脂膏兼飼犬
(洙曰韓愈叉魚詩飼犬驗今朝蒼舒曰右按鹽鐵論江陵之人以魚飼犬逸曰王充論衡云彭蠡之濱以魚飼犬)長大
不容身筒筩相㳂久(洙曰筒筩捕魚器也〇趙曰筒筩散布水中以繫餌觀其沒以爲驗而隨其用)
(以取之也)風雷肯爲神泥沙卷涎沫回首怪龍鱗
白小
白小羣分命(洙曰物以羣分)天然二寸魚細微霑水族風俗
當園𬞞入肆銀花亂傾箱雪片虚生成猶拾卵盡取
義何如(洙曰西京賦獲胎拾卵蚳蝝盡取趙曰微細所當有也)
分門集註杜工部詩卷第二十三
