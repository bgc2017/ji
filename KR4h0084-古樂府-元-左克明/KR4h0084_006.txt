古樂府卷六
元左克明撰
清商曲歌辭上
清商樂一曰清樂清樂者九代之遺聲其始即
相和三調是也并漢魏已来舊曲其辭皆古調
晉馬南渡其音亡散宋武定關中收其聲伎南
朝文物斯為最盛焉後魏孝文宣武相繼南伐
得江左所傳舊曲及江南吳歌荆楚西聲總謂
之清商至於殿庭饗宴則兼奏之後隋平陳文
帝善其節奏曰此華夏正聲也乃微更損益以
新定律吕因於太常置清商署以管之謂之清
樂隋室喪亂日益淪缺唐貞觀中用十部樂清
樂亦在焉至武后長安已後朝廷不重古曲工
伎廢弛於吳音轉遠矣曲之存者僅有子夜上
聲歡聞前溪阿子丁督護讀曲神弦等曲俱列
於吳聲而西曲則石城樂烏夜啼烏栖曲估客
莫愁襄陽江陵共戲夀陽等曲或舞曲或倚歌
則雜出於荆郢樊鄧之間以其方俗故謂之西
曲及梁天監中武帝改西曲製江南弄為龍笛
採蓮採菱曲沈約製鳳笙等曲與西曲總列於
清商云
吳聲歌
子夜歌古辭
(子夜晉曲也晉有女子名子夜造此聲聲過哀苦樂府解題云後人更為四時行樂之詞謂之)
(子夜四時歌又有太子夜歌子夜變歌子夜警歌皆曲之變也)
宿昔不梳頭絲髮被兩肩婉伸郎膝上何處不可憐
始欲識郎時兩心望如一理絲入殘機何悟不成匹
﨑嶇相怨慕始獲風雲通玉牀語石闕悲思兩心同
見娘善容媚願得結金蘭空織無經緯求匹理自難
前絲斷纏綿意欲結交情春蠶易感化絲子巳復生
自從别郎来何日不咨嗟黃蘗鬱成林當奈苦心多
朝思出前門暮思還後渚語笑向誰道腹中隂憶汝
擥枕北忩卧郎来就儂嬉小喜多唐突相憐能幾時
年少當及時蹉跎日就老若不信儂語但看霜下草
常慮有貳意歡今果不齊枯魚就濁水長與清流乖
道近不得數遂致盛寒違不見東流水何時復西歸
舉酒待相勸酒還杯亦空願因微觴會心感色亦同
儂年不及時其於作乖離素不知浮萍轉動春風移
歡從何處来端然有憂色三喚不一應有何比松栢
氣清明月朗夜與君共嬉郎歌妙意曲儂亦吐芳詞
驚風急素柯白日漸微濛郎懷幽閨性儂亦恃春容
我念歡的的子行由豫情霧露隠芙蓉見蓮不分明
儂作北辰星千年無轉移歡行白日心朝東暮還西
憐歡好情懷移居作鄉里桐樹生門前出入見梧子
寢食不相忘同坐復俱起玉藕金芙蓉無稱我蓮子
子夜四時歌古辭
春歌
光風流月初新林錦花舒情人戲春月窈窕曳羅裾
碧樓冥初月羅綺垂新風含春未及歌桂酒發清容
朱光照綠苑丹華粲羅星那能閨中繡獨無懷春情
春林花多媚春鳥意多哀春風復多情吹我羅裳開
昔别雁集渚今還燕巢梁敢辭歲月久但使逢春陽
春園花就黃陽池水方渌酌酒初滿杯調絃始終曲
明月照桂林初花錦繡色誰能不相思獨在機中織
﨑嶇與時競不復自顧慮春風振榮林常恐華落去
思見春花月含笑當道路逢儂多欲擿可憐持自誤
自從别歡後歎音不絶響黃蘗向春生苦心隨日長
夏歌
高堂不作壁招取四面風吹歡羅裳開動儂含笑容
反覆華簟上屏帳了不施郎君未可前待我整容儀
春别猶春戀夏還情更久羅帳為誰褰雙枕何時有
疊扇放床上企想遠風来輕袖拂華牀窈窕登高臺
含桃巳中食郎贈合歡扇深感同心意蘭室期相見
田蠶事巳畢思婦猶苦身當暑理絺服持寄與行人
朝登凉臺上夕宿蘭池裏乘月採芙蓉夜夜得蓮子
昔别春風起今還夏雲浮路遥日月促非是我淹留
春桃初發紅惜色恐儂擿朱夏花落去誰復相尋覓
輕衣不重綵飈風故不凉三伏何時過許儂紅粉粧
秋歌
風清覺時凉明月天色高佳人理寒服萬結砧杵勞
清露凝如玉凉風中夜發情人不還卧冶遊步明月
開窗秋月光滅燭解羅裳含笑帷幌裏舉體蘭蕙香
飄飄初秋夕明月耀秋輝握腕同遊戲庭含媚素歸
秋夜凉風起天高星月明蘭房競妝飾綺帳待雙情
凉秋開窗寢斜月垂光照中宵無人語羅幌有雙笑
初寒八九月獨纏自絡絲寒衣尚未了郎喚儂底為
仰頭看桐樹桐花特可憐願天無霜雪梧子解千年
秋夜入窗裏羅帳起飄颺仰頭看明月寄情千里光
别在三陽初望還九秋暮惡見東流水終年不西顧
冬歌
淵冰厚三尺素雪覆千里我心如松栢君情復何似
塗澀無人行冒寒往相覓若不信儂時但看雪上跡
寒鳥依高樹枯林鳴悲風為歡顦顇盡那得好顔容
昔别春草綠今還墀雪盈誰知相思老玄鬢白髮生
炭爐却夜寒重袍坐疊褥與郎對華榻弦歌秉蘭燭
冬林葉落盡逢春巳復曜葵藿生谷底傾心不蒙照
嚴霜白草木寒風晝夜起感時為歡歎霜鬢不可視
何處結同心西林栢樹下晃蕩無四壁嚴霜凍殺我
白雪停隂岡丹華耀陽林何必絲與竹山水有清音
果欲結金蘭但看松栢林經霜不墮地歲寒無異心
子夜四時歌
春歌梁武帝
蘭葉始滿地梅花已落枝持此可憐意摘以寄心知
夏歌
含桃落花日黃鳥營飛時君住馬欲疲妾去蠶已饑
秋歌
繡帶合歡結錦衣連理文懷情入夜月含笑出朝雲
冬歌
寒閨動黻帳密筵重錦席賣眼拂長袖含笑留上客
太子夜歌古辭
歌謠數百種子夜最可憐慷慨吐清音明轉出天然
絲竹發歌響假器揚清音不知歌謠妙聲勢出口心
子夜警歌古辭
鏤椀傳綠酒雕鑪薰紫煙誰知苦寒調共作白雪絃
恃愛如欲進含羞出不前朱口發豔歌玉指弄嬌絃
子夜變歌古辭
(宋書樂志曰六變諸曲皆因事制歌古今樂錄曰子夜變歌前作持子送後作歡娛我送子夜)
(警歌無送聲仍作變故呼為變頭謂六變之首也)
人傳歡負情我自未常見三更開門去始知子夜變
歲月如流邁春盡秋巳至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
上聲歌晉宋梁辭
(古今樂錄曰上聲歌者此因上聲促柱得名或用一調或用無調名如古歌辭所言謂哀思之)
(音不及中和梁武因之改辭無復雅句)
儂本是蕭草持作蘭桂名芬芳頓交盛感郎為上聲
郎作上聲曲柱促使弦哀譬如秋風急觴遇傷儂懷
初歌子夜曲改調促鳴筝四座暫寂静聽我歌上聲
新衫繡兩襠迮著羅裙裏行步動微塵羅裙隨風起
歡聞歌古辭
(古今樂錄曰歡聞歌者晉穆帝升平初歌畢輒呼汝聞否後人演其聲因此為曲名今世用莎)
(持乙子代之語稍訛異也)
遥遥天無柱流漂萍無根單身如螢火持底報郎恩
歡聞變歌古辭
(古今樂錄曰歡聞變歌者晉穆帝升平中童子輩忽歌於道曰阿子聞曲終輒云阿子汝聞不)
(聲既悽苦因以名之)
歡来不徐徐陽窗都銳戸耶婆尚未眠肝心如推櫓
張罾不得魚不櫓罾不歸君非鸕鷀鳥底為守空池
刻木作班鷦有翅不能飛搖著帆檣上望見千里磯
駛風何曜曜帆上牛渚磯帆作繖子張船如侣馬馳
王金珠
南有相思木合影復同心遊女不可求誰能識得音
前溪歌古辭
(宋書樂志曰前溪歌者晉車騎將軍沈珫所製郗昂樂府解題曰前溪舞曲也)
憂思出門倚逢郎前溪度莫作流水心引新都捨故
為家不鑿井檐瓶下前溪開穿亂漫下但聞林鳥啼
逍遥獨桑頭北望東武亭黃瓜被山側春風感郎情
黃葛生爛漫誰能斷葛根寧斷嬌兒乳不斷郎殷勤
黃葛結蒙蘢生在洛溪邊花落逐水去何當順流還還
亦不復鮮
逍遥獨桑頭東北無廣親黃瓜是小草春風何足歎憶
汝涕交零
前溪滄浪映通波澄渌清聲弦傳不絶千載寄汝名永
與天地并
阿子歌王金珠
(宋書樂志曰阿子歌者亦因升平初歌云阿子汝聞不後人演其聲為阿子歡聞二曲樂苑曰)
(嘉興人養鴨兒鴨兒既死因有此歌未知孰是)
可憐雙飛鳬飛集野田頭饑食野田草渴飲清河流
丁督護歌宋武帝
(一曰阿督護宋書樂志曰督護歌者彭城内史徐逵之為魯軌所殺宋高祖使府内直督護丁)
(旿收歛殯埋之逵之妻高祖長聓也呼旿至閣下自問歛逵之事每問輒歎息曰丁督護其聲)
(哀切後人因其聲廣其曲焉)
督護北征去前鋒無不平朱門垂高盖永世揚功名
洛陽數千里孟津流無極辛苦戎馬間别易會難得
督護北征去相送落星墟帆檣如芒檉督護今何渠
督護初征時儂亦惡聞許願作石尤風四面斷行旅
聞歡去北征相送直瀆浦只有淚可出無復情可吐
團扇郎古辭
(古今樂錄曰團扇郎歌者晉中書令王珉捉白團扇與嫂婢謝芳姿有愛情好甚篤嫂捶撻婢)
(過苦王東亭聞而止之芳姿素善歌嫂令歌一曲當赦之應聲歌曰白團扇辛苦五流連是郎)
(眼所見珉聞更問之汝歌何遺芳姿即改云白團扇顦顇非昔容羞與郎相見後人因而歌之)
七寶畫團扇燦爛明月光餉郎却暄暑相憶莫相忘
青青林中竹可作白團扇動搖郎玉手因風托方便
團扇薄不搖窈窕搖蒲葵相憐中道罷定是阿誰非
團扇復團扇持許自遮面憔悴無復理羞與郎相見
七日夜女歌古辭
婉孌不終夕一别周年期桑蠶不作繭晝夜長懸絲
風驂不駕纓翼人立中庭簫管且停吹展我叙離情
長史變歌古辭
(宋書樂志曰長史變歌者晉司徒左長史王廞臨敗所制也)
出儂吳昌門清水綠碧色徘徊戎馬間求罷不能得
黃鵠曲古辭
(列女傳曰魯陶嬰者魯陶明之女也少寡養幼孤無疆昆弟紡績為産魯人或聞其義將求焉)
(嬰聞之恐不得免乃作歌明已之不更二庭也其歌曰悲夫黃鵠之早寡兮七年不雙宛頸獨)
(宿兮不與衆同夜半悲鳴兮想其故雄天命早寡兮獨宿何傷寡婦念此兮泣下數行嗚呼哀)
(哉兮死者不可忘飛鳥尚然兮况於貞良雖有賢雄兮終不重行魯人聞之不敢復求按黃鵠)
(本漢横吹曲名)
黃鵠參天飛半道鬱徘徊腹中車輪轉君知思憶誰
黃鵠參天飛半道還哀鳴三年失羣侣生離傷人情
碧玉歌古辭
(樂苑曰碧玉歌者宋汝南王所作也碧玉汝南王妾名以寵愛之甚所以歌之)
碧玉破瓜時郎為情顛倒芙蓉凌霜榮秋容故尚好
碧玉小家女不敢攀貴德感郎千金意慙無傾城色
桃葉歌古辭
(古今樂錄曰桃葉歌者晉王子敬之所作也桃葉子敬妾名緣於篤愛所以歌之隋書五行志)
(曰陳時江南盛歌王獻之桃葉詞云桃葉復桃葉江不用檝但渡無所苦我自迎接汝後隋晉)
(王廣伐陳置將桃葉山下及韓擒虎渡江大將任蠻奴至新亭以導北軍之應子敬獻之字也)
桃葉映紅花無風自婀娜春花映何限感郎獨採我
桃葉復桃葉桃樹連桃根相憐兩樂事獨使我殷勤
桃葉復桃葉渡江不用檝但渡無所苦我自来迎接
桃葉復桃葉渡江不待櫓風波了無常没命江南渡
長樂佳古辭
雎鳩不集林體潔好清流貞節曜竒世長樂戲汀洲
鴛鴦翻碧樹皆以戲蘭渚寢食不相離長莫過時許
紅羅複斗帳四角垂朱璫玉枕龍鬚席郎眠何處床
懊憹歌古辭
(古今樂錄曰懊憹歌者晉石崇綠珠所作唯絲布澀難縫一曲而已)
寡婦哭城穨此情非虚假相樂不相得抱恨黃泉下
我有一所歡安在深閤裏桐樹不結花何由得梧子
長檣鐡鹿子布帆阿那起詫儂安在間一去三千里
暫薄牛渚磯歡不下廷板水深沾儂衣白黑何在浣
月落天欲曙能得幾時眠悽悽下牀去儂病不能言
山頭草歡少四面風趨使儂顛倒
華山畿古辭
(古今樂錄曰華山畿者宋少帝時懊惱一曲亦變曲也少帝時南徐一士子從華山畿往雲陽)
(見客舍有女子年十八九悅之無因遂感心疾母問其故具以啟母母為至華山尋訪見女具)
(說聞感之因脫蔽膝令母密置其席下卧之當已少日果差忽舉席見蔽膝而抱持遂吞食而)
(死氣欲絶謂母曰葬時車載從華山度母從其意比至女門牛不肯前打拍不動女曰且待湏)
(臾妝點沐浴既而出歌曰華山畿君既為儂死獨活為誰施歡若見憐時棺木為儂開棺應聲)
(開女透入棺家人叩打無如之何乃合葬呼曰神女冡)
啼相憶淚如漏刻水晝夜流不息
相送勞勞渚長江不應滿是儂淚成許
讀曲歌古辭
(宋書樂志曰讀曲歌者民間為彭城王義康所作也古今樂錄曰讀曲歌者元嘉十七年袁后)
(崩百官不敢作聲歌或因酒讌上竊聲讀曲細吟而巳)
紅藍與芙蓉我色與歡敵莫案石榴花歷亂聽儂摘
千葉紅芙蓉照灼綠水邊餘花任郎摘慎莫罷儂蓮
上樹摘桐花何悟枝枯燥迢迢空中落遂為梧子道
柳樹得春風一低復一昂誰能空相憶獨眠度三陽
折楊柳百鳥園林啼道歡不離口
通髮不可料顦顇為誰睹欲知相憶時但看裙帶緩幾
許
憶歡不能食徘徊三路間因風覓消息
奈何許石闕生口中銜碑不得語
初陽正二月草木鬱青青躡履步前園時物感人情
桃花落巳盡愁思猶未央春風難期信託情明月光
五鼓起開門正見歡子度何處宿行還衣被有霜露
歔欷闇中啼斜日照帳裏無油何所苦但使天明爾
儂心常慊慊歡行由預情霧露隠芙蓉見蓮詎分明
種蓮長江邊藕生黃蘗浦必得蓮子時流離經辛苦
暫出白門前楊柳可藏烏歡作沈水香儂作慱山鑪
十期九不果常抱懷恨生然燈不下炷有油那得明
下帷燈火盡朗月照懷裏無油何所苦但令天明爾
閨閣斷信使的的兩相憶譬如水上影分明不可得
逍遥待曉分轉側聽更鼓明月不應停特為思君苦
罷去四五年相見論故情殺荷不斷藕蓮心已復生
黃竹子歌古辭
(唐李康成曰黃竹子歌江陵女歌皆今時吳歌也)
江邊黃竹子堪作女兒箱一船使兩槳得娘還故鄉
神弦歌古辭
(古今樂錄曰神弦歌十一曲一曰宿阿二曰道君三曰聖郎四曰嬌女五曰白石郎六曰青溪)
(小姑七曰湖就姑八曰姑恩九曰採菱童十曰明下童十一曰同生)
宿阿曲
蘇林開天門趙尊閉地戸神靈亦道同真官今来下
道君曲
中庭有樹自語梧桐推枝布葉
聖郎曲
左亦不佯佯右亦不翼翼仙人在郎傍玉女在郎側酒
無沙糖味為他通顔色
嬌女詩
北遊臨河海遥望中菰菱芙蓉發盛華渌水清且澄絃
歌奏聲節髣髴有餘音
蹀躞越橋上河水東西流上有神仙居(一作仙聖)下有西流
魚行不獨自去三三兩兩俱
白石郎曲
白石郎臨江居前導江伯後從魚
積石如玉列松如翠郎豔獨絶世無其二
青溪小姑曲
開門白水側近橋梁小姑所居獨處無郎
湖就姑曲
赤山湖就頭孟陽二三月綠蔽賁荇藪
湖就赤山磯大姑居湖東仲姑居湖西
姑恩曲
明姑遵八風蕃謁雲日中前導陸離獸後從朱鳥麟鳳
凰
苕苕山頭栢冬夏葉不衰獨當被天恩枝葉華葳蕤
採蓮童曲
泛舟採菱葉過摘芙蓉花扣檝命童侣齊聲採蓮歌
東湖扶菰童西湖採菱芰不持歌作樂為持解愁思
明下童曲
走馬上前阪石子彈馬蹄不惜彈馬蹄但惜馬上兒
陳孔驕赭白陸郎乘班騅徘徊射堂頭望門不欲歸
同生曲
人生不滿百常懷千載憂早知人命促秉燭夜行遊
歲月如流邁行已及素秋蟋蟀鳴空堂感悵令人憂
江陵女歌古辭
雨從天上落水從橋下流拾得娘裙帶同心結兩頭
古樂府卷六
