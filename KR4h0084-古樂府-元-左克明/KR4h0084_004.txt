古樂府卷四
元左克明撰
相和曲歌辭上
相和漢舊曲也絲竹更相和執節者歌本一部
魏明帝分爲二晉苟勖採舊辭施用於世謂之
清商三調歌詩即沈約所謂因絃管金石造歌
以被之者也唐樂志云平調清調瑟調皆周房
中曲之遺聲漢世謂之三調又有楚調漢房中
樂也與前三調總謂之相和調張永元嘉技錄
云有吟嘆四曲亦列於相和歌又有大曲十五
篇分於諸調唯滿歌行一曲諸調不載故附見
於大曲之下云
相和曲
箜篌引
(一曰公無渡河崔豹古今註曰箜篌引者朝鮮津卒霍里子高妻麗玉所作也子高晨起刺船)
(有一白首狂夫披髮提壺亂流而渡其妻隨而止之不及遂墮河而死於是援箜篌而歌聲甚)
(悽愴曲終亦投河而死子高還以語麗玉麗玉傷之乃引箜篌而寫其聲聞者莫不墮淚飲泣)
(麗玉以其曲傳鄰女麗容名曰箜篌引又有箜篌謠不詳所起大略言結交當有終始與此異)
(也)
公無渡河公竟渡河墮河而死當柰公何
江南曲古辭
(江南曲古辭云江南可採蓮蓮葉何田田乂云魚戲蓮葉東西南北盖美其芳晨麗景嬉遊得)
(時也若梁簡文桂檝晩應旋唯歌遊戲又有採菱曲等疑出於此)
江南可採蓮蓮葉何田田魚戲蓮葉間魚戲蓮葉東魚
戲蓮葉西魚戲蓮葉南魚戲蓮葉北
梁簡文帝
桂檝晩應旋歴岸扣輕舷紫荷擎釣鯉銀筐插短蓮
人歸浦口暗那得久回船
江南思宋湯惠休
幽客海隂路留戍淮陽津垂情向春草知是故鄉人
精列魏武帝
厥初生造化之陶物莫不有終期莫不有終期聖賢不
能免何爲懷此憂願螭龍之駕思想崐崘居思想崐崘
居見期於迂怪志意在蓬莱志意在蓬萊周孔聖徂落
會稽以墳丘會稽以墳丘陶陶誰能度君子以弗憂年
之暮柰何時過時來微
度關山魏武帝
(關山古辭曹魏樂奏武帝所賦天地間人爲貴言人君當自勤勞省方黜陟省刑薄賦也若梁)
(戴暠昔聽隴頭吟平居已流涕但叙征人行役之思)
天地間人爲貴立君牧民爲之軌則車轍馬跡經緯四
極黜陟幽明黎庶繁息於鑠賢聖總統邦域封建五爵
井田刑獄有燔丹書無普赦贖皐陶甫侯何有失職嗟
哉後世改制易律勞民爲君役賦其力舜漆食噐畔者
十國不及唐堯采椽不斵世嘆伯夷欲以厲俗侈惡之
大儉爲共德許由推讓豈有訟曲兼愛尚同䟽者爲戚
梁戴暠
昔聽隴頭吟平居已流涕今日關山望長安樹如薺
千里非鄉邑百姓爲兄弟軍中大體自相褒其間得
意各分曹慱陵輕俠皆無位幽州重氣本多豪馬銜
苜蓿葉劒瑩鸊鵜膏初征心未習復值鴈飛入山頭
看月近草上知風急笛喝曲難成笳繁響還澁武帝
初承平東伐復西征薊門海作塹榆塞冰爲城催令
四校出倚望三邊平箭服朝來動刀環臨陣鳴將軍
一百戰都護五千兵且决雄雌眼前利誰道功名身
後事丈夫意氣本自然來時辭第巳聞天但令此身
與命在不持烽火照丼泉
東光古辭
(古今樂錄曰張永元嘉技錄云東光舊但弦無音來識造其歌聲)
東光平蒼梧何不平蒼梧多腐粟無益諸軍糧諸軍遊
蕩子早行多悲傷
十五魏文帝
(古今樂錄曰十五歌文帝辭後解歌瑟調西山一何高彭祖稱七百篇辭在瑟調)
登山而遠望谿谷多所有楩柟千餘尺衆草之盛茂華
葉耀人目五色難可紀雉雊山雞鳴虎嘯谷風起號罷
當我道狂顧動牙齒
薤露歌古辭
(亦曰泰山吟行喪歌舊曲本出於田横門人歌以葬横一章言人命奄忽如薤上露易晞二章)
(言人精䰟歸於蒿里至漢武帝時李延年分爲二曲薤露送王公貴人蒿里送士大夫庶人挽)
(柩者歌之亦爲挽柩歌左氏春秋齊將與吳戰於艾陵公孫夏使其徒歌虞殯杜預注云送葬)
(歌也卽喪歌不自田横始矣曹植擬薤露爲天地魏武帝蒿里曲惟傷兵卒死亡)
薤上露何易晞露晞明朝更復落人死一去何時歸
魏曹植
天地無窮極隂陽轉相因人居一世間忽若風吹塵
願得展功勤輸力於明君懷此王佐才慷慨獨不羣
鱗介尊神龍走獸宗麒麟蟲獸猶知德何况於士人
孔氏删詩書王業粲已分騁我徑寸翰流藻垂華芬
蒿里曲古辭
蒿里誰家地聚歛䰟魄無賢愚鬼伯一何相催促人命
不得少踟蹰
魏武帝
關東有義士興兵討羣兇初期會盟津乃心在咸陽
軍合力不齊躊躇而鴈行勢利使人爭嗣還自相戕
淮南弟稱號刻璽於北方鎧甲生蟣虱萬姓以死亡
白骨露於野千里無雞鳴生民百遺一念之絶人腸
惟漢行魏曹植
太極定二儀清濁始以形三光炤八極天道甚著明爲
人立君長欲以遂其生行仁章以瑞變故誡驕盈神高
而聽卑報若響應聲明主敬細微三季瞢天經二皇稱
至化盛哉唐虞庭禹湯繼厥德周亦致太平在昔懷帝
京日&KR0628;不敢寧濟濟在公朝萬載馳其名
挽歌魏繆襲
(繆襲惟傷嘆死亡乃人生不免而作此歌)
生時遊國都死沒棄中野朝發高堂上暮宿黃泉下白
日入虞淵懸車息駟馬造化雖神明安能復存我形容
稍歇滅齒髮行當墮自古皆有然誰能離此者
對酒魏武帝
(古辭曹魏樂奏武帝所賦對酒歌太平其旨言王者德澤廣被政理人和萬物咸遂若梁范雲)
(對酒心自足則言但當爲樂勿殉名自欺也)
對酒歌太平時吏不呼門王者賢且明宰相股肱皆忠
良咸禮讓民無所爭訟三年耕有九年儲倉穀滿盈班
白不負戴雨澤如此百穀用成却走馬以糞其土田爵
公侯伯子男咸愛其民以黜陟幽明子養有若父與兄
犯禮法輕重隨其刑路無拾遺之私囹圄空虚冬節不
斷人耄耋皆得以壽終恩德廣及草木昆蟲
梁范雲
對酒心自足故人來共持方悅羅衿解誰念髮成絲
徇性良爲達求名本自欺迨君當歌日及我傾樽時
雞鳴古辭
(古辭雞鳴高樹巔狗吠深宫中初言天下方太平蕩子何所之次言黃金爲門白玉爲堂置酒)
(作倡樂爲樂方兄弟三人近侍榮耀道路其文與相&KR1134;狹路間行同終言桃傷而李仆諭兄弟)
(當相爲表裏若梁劉孝威雞鳴篇但詠雞而已又有雞鳴高樹巔皆出於此)
雞鳴高樹巔狗吠深宫中蕩子何所之天下方太平刑
法非有貸柔協正亂名黃金爲君門碧玉爲軒堂上有
雙樽酒作使邯鄲倡劉王碧青甓後出郭門王舍後有
方池池中雙鴛鴦鴛鴦七十二羅列自成行鳴聲何啾
啾聞我殿東廂兄弟四五人皆爲侍中郎五日一時來
觀者滿路傍黃金絡馬頭熲熲何煌煌桃生露井上李
樹生桃傍蟲來齧桃根李樹代桃殭樹木身相代兄弟
還相㤀
雞鳴篇梁劉孝威
塒雞識將曙長鳴高樹巔啄葉疑彰羽排花彊欲前
意氣多驚舉飄颺獨無侣陳思助鬪協狸膏郈昭妬
對敵安金距丹山可愛有鳳凰金門飛舞有鴛鴦何
如五德美豈勝千里祥
雞鳴高樹巔梁簡文帝
碧玉好名倡夫壻侍中郎桃花全覆井金門半隱堂
時欣一來下復比雙鴛鴦雞鳴天尚早東烏定未光
烏生古辭
(一曰烏生八九子樂府題解曰古辭云烏生八九子端坐泰氏桂樹間言烏母子本在南山嵓)
(石間而來爲秦氏彈丸所殺白鹿在苑中人得以爲脯黃鵠摩天鯉在深淵人得而烹煑之則)
(壽命各有定分死生何嘆前後也若梁劉孝威城上烏一年生九雛但詠烏而已不言本事又)
(有城上烏盖出於此)
烏生八九子端坐秦氏桂樹間唶我秦氏家有遊遨蕩
子工用睢陽彊蘇合彈左手持彊彈兩丸出入烏東西
唶我一丸即發中烏身烏死魂魄飛掦上天阿母生烏
子時乃在南山嵓石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
唶我黃鵠摩天極高飛後宫尚復得烹煮之鯉魚乃在
洛水深淵中釣鈎尚得鯉魚口唶我人民生各各有壽
命死生何湏復道前後
烏生八九子劉孝威
城上烏一年生九雛枝輕巢本狹風多葉早枯氄毛
不自煖張翼彊相呼金柝嚴兮翠樓肅蜃壁光兮椒
泥馥虞機衡網不得猜鷹鷙隼鶻無由逐永願共栖
曾氏冠同瑞周王屋莫啼城上寒猶賢野間宿羽成
翮備各西東丁年賦命有窮通不見高飛帝輦側遠
託日輪中尚&KR1134;王吉箭猶嬰夏羿弓豈如變彩救燕
質入夢祚昭公留聲表師退集幕示營空靈臺已鑄
像流蘇時候風
城上烏梁吳均
烏烏城上烏翩翩尾畢逋凢生八九子夜夜啼相呼質
微知慮少體賤毛衣麤陛下三萬歲臣至執金吾
梁朱超
朝飛集帝城猶帶夜啼聲近日毛雖煖聞弦心尚驚
平陵東古辭
(古辭平陵東松栢桐不知何人刦義公此漢翟義門人所作也義爲丞相方進少子字文仲爲)
(東郡太守以王莽□漢起兵誅之不克而見害門人作歌以怨之如曹植止言神仙事)
平陵東松栢桐不知何人刦義公刦義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黃犢
魏曹植
閶闔開天衢通被我羽衣乘飛龍乘飛龍與仙期東
上蓬萊採靈芝靈芝採之可服食年若王父無終極
陌上桑古辭
(古辭日出東南隅照我秦氏樓舊說邯鄲女子姓秦名羅敷爲邑人千乘王仁妻仁後爲趙王)
(家令羅敷出採桑於陌上趙王登臺見而悅之置酒欲奪之羅敷善彈筝作陌上桑以自明不)
(從案其歌辭稱羅敷採桑陌上爲使君所&KR0829;羅敷盛誇其夫爲侍中郎以拒之與舊說不同如)
(魏武帝言神仙事晉陸士衡扶桑昇朝暉等但歌佳人好會與古辭始同末異)
日出東南隅照我秦氏樓秦氏有好女自名爲羅敷羅
敷喜蠶桑採桑城南隅青絲爲籠繫桂枝爲籠鈎頭上
倭墮髻耳中明月珠緗綺爲下裙紫衣爲上襦行者見
羅敷下擔捋髭鬚少年見羅敷脫帽著帩頭耕者㤀其
犂鋤者忘其鋤來歸相怒怨但坐觀羅敷(一解)使君從南
來五馬立踟蹰使君遣吏往問是誰家姝秦氏有好女
自名爲羅敷羅敷年幾何二十尚不足十五頗有餘使
君謝羅敷寧可共載不羅敷前致辭使君一何愚使君
自有婦羅敷自有夫(二解)東方千餘騎夫壻居上頭何用識
夫壻白馬從驪駒青絲繫馬尾黃金絡馬頭腰中鹿盧
劒可直千萬餘十五府小史二十朝大夫三十侍中郎
四十專城居爲人潔白晢鬑鬑頗有鬚盈盈公府步冉
冉府中趨坐中數千人皆言夫壻殊(三解前豔辭曲後有趨)
魏武帝
駕虹蜺乘赤雲登彼九疑歴玉門濟天漢至崑崙見
西王母謁東君交赤松及羨門受要秘道愛精神食
芝英飲醴泉拄杖桂枝佩秋蘭絶人事遊渾元若疾
風遊歘飄翩景未移行數千夀如南山不㤀愆
梁王筠
日出秦樓明條垂露尚盈蠶饑心自急開奩妝不成
梁王臺卿
令月開和景處處動春心挂筐須葉滿息倦重枝隂
豔歌行晉傳玄
日出東南隅照我秦氏樓秦氏有好女自字爲羅敷
首戴金翠餙耳綴明月珠白素爲下裾丹霞爲上襦
一顧傾朝市再顧國爲虚問女居安在常在城南居
青樓臨大巷幽門結重樞使君自南來駟馬立踟蹰
遣吏謝賢女豈可同行車斯女長跪對使君言何殊
使君自有婦賤妾有鄙夫天地正厥位願君改其圖
日出東南隅晉陸機
扶桑升朝暉照此高臺端高臺多妖麗濬房出清顔
淑貌耀皎日惠心清且閑美目掦玉澤蛾眉象翠翰
鮮膚一何潤秀色若可餐窈窕多容儀婉媚巧笑言
暮春春服成粲粲綺與紈金雀垂藻翹瓊佩結瑶璠
方駕揚清塵濯足洛水瀾藹藹風雲會佳人一何繁
南崖充羅幕北渚盈軿軒清川含藻景高岸(一作崖)被
華丹馥馥芳袖揮泠泠纖指彈悲歌吐清響雅韻播
幽蘭丹唇含九秋妍迹凌七盤赴曲迅驚鴻蹈節如
集鸞綺態隨顔變沈姿無定源俯仰紛阿那顧步咸
可懽遺芳結飛飈浮景映清湍冶容不足詠春遊良
可嘆
陳殷謀
秦樓出佳麗正值朝日光陌頭能駐馬花處復添香
日出行周蕭撝
昏昏隱遠霧團團乘陣雲正值秦樓女含嬌酬使君
吟嘆曲
(古今樂錄曰張永元嘉技錄有吟嘆四曲一日大雅吟二曰王明君三曰楚妃嘆四曰王子喬大雅)
(吟王明君楚妃嘆幷石崇辭王子喬古辭王明君一曲今有歌大雅吟楚妃嘆二曲今無能歌者古)
(有八曲其小雅吟蜀琴頭楚王吟東武吟四曲闕)
大雅吟晉石崇
堂堂太祖淵弘其量仁格宇宙義風遐暢啔土萬里志
在翼亮參分有二周文是尚於穆武王奕世載聦欽明
沖默文思允恭武則不猛化則時雍庭有儀鳳郊有遊
龍啟路千里萬國率從蕩清吳會六合乃同百姓仰德
良史書功超越三代唐虞比蹤
王明君石崇
(舊史王嬙字昭君漢元帝時匈奴入朝以嬙配之號胡閼氏一說漢元帝後宫既多不得常見)
(乃使畫工圖其形案圖召幸宫人皆賂畫工多者十萬少者不减五萬昭君自恃其貌獨不與)
(乃惡圖之及後匈奴入朝選美人配之昭君之圖當行及入辭光彩射人悚動左右天子方重)
(信外國悔恨不及窮按其事畫工有杜陵毛延壽爲人形醜好老少必得其眞安陵陳敞新豐)
(劉白龔寬幷工狗馬人形不逮延壽下杜陽望樊青尤善布衆色皆同口棄市籍其資財漢人)
(憐昭君遠嫁爲作歌詩始武帝以江都王建女細君爲公主嫁烏孫王昆莫令琵琶馬上作樂)
(以慰其道路之思其送明君亦然晉文王諱昭故晉人改爲明君石崇有妓曰綠珠善歌舞以)
(此曲教之而自製王明君歌其文悲雅我本漢家子是也琴操載昭君齊國王穰女端正閑麗)
(未嘗窺看門戶穰以其有異人求之不與年十七獻之元帝帝以地遠不幸備後宫積五六年)
(帝每遊後宫昭君常怨不幸後單于遣使朝賀帝宴之盡召後宫昭君乃盛餙而至帝問欲以)
(一女賜單于誰能行者昭君越席請往時單于使在傍帝驚恨不及昭君至單于大悅以爲漢)
(與我厚縱酒作樂遣使報漢送白璧一雙駿馬十疋胡地珍寶之物昭君恨帝始不見遇乃作)
(怨思之歌單于死子世爲立昭君于是上書求歸元帝不許會世爲亦欲烝之昭君憤甚乃吞)
(藥而死)
我本漢家子將適單于庭辭訣未及終前驅已抗旌僕
御涕流離轅馬悲且嗚哀鬱傷五内泣淚沾朱纓行行
日已遠遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不
易默默以苟生苟生亦何聊積思常憤盈願假飛鴻翼
乘之以遐征飛鴻不我顧佇立以屏營昔爲匣中玉今
爲糞上英朝華不足嘉(一作歡)丼與秋草并傳語後世人
遠嫁難爲情
宋鮑照
旣事轉蓬遠心隨鴈路絶霜鞞旦夕驚邊笳中夜咽
梁施榮泰
垂羅下椒閣舉䄂拂邊塵喞喞撫心嘆蛾眉誤殺人
楚妃嘆石崇
(劉向列女傳曰楚姬楚莊王夫人也莊王好狩獵畢弋樊姬諫不止乃不食禽獸之肉王嘗與)
(虞丘子語以爲賢樊姬笑之王曰何笑也對曰虞丘子賢矣未忠也妾充後宫卜三年而所進)
(者九人賢於妾者二人與妾同列者七人虞丘子相楚十年而所薦者非其子孫則族昆弟未)
(聞進賢退不肖也妾之笑不亦宜乎王於是以孫叔敖爲令尹治楚三年而莊王以覇樂府解)
(題曰陸機吳趍行云楚妃且勿嘆明非近題也)
蕩蕩大楚跨上萬里北據方城南接交趾西撫巴漢東
被海涘五侯九伯是疆是理矯矯莊王淵停嶽峙冕旒
垂精充纊塞耳韜光戢耀潛默恭已内委樊姬外任孫
子猗猗樊姬體道履信旣絀虞丘九女是進杜絶邪佞
廣啟令胤割歡抑寵居之不吝不吝實難可謂知幾化
自近始著於閨闈光佐霸業邁德掦威羣后列辟式瞻
洪規譬彼江海百川咸歸萬邦作歌身沒名飛
昭君辭張正見
塞樹暗邊塵霜樓明漢月淚染上春衣憂變華年髮
隋何妥
昔聞别鶴弄已自軫離情今來昭君曲還悲秋草并
梁武陵王紀
塞外無春色邊城有風霜誰堪覽明鏡持許照紅妝
王子喬古辭
(劉向列仙傳曰王子喬者周靈王太子晉也好吹笙作鳳鳴游伊洛之間道人浮丘公接以上)
(嵩高山三十餘年後求之於山上見桓良曰告我家七月七日待我於緱氏山頭至時果乘白)
(鶴駐山頭望之不得到舉手謝時人數日而去爲立祠於緱氏山下及嵩高之首焉)
王子喬參駕白鹿雲中遨參駕白鹿雲中遨下遊來王
子喬參駕白鹿上至雲戲遊遨上建逋隂廣里踐近高
結仙宫過謁三台東遊四海五嶽上過蓬莱紫雲臺三
王五帝不足令令我聖朝應太平養民若子事父明當
䆒天禄永康寧玉女羅坐吹笛簫嗟行聖人遊八極鳴
吐銜福翔殿側聖主享萬年悲吟皇帝延壽命
平調曲
長歌行古辭
(古辭青青園中葵朝露待日晞言芳華不久當努力爲樂無至老大乃傷悲也曹魏改奏文帝)
(所賦西山亦何高言仙道洪蒙不可識如王喬赤松皆空言虚辭迂怪難信當觀聖道而已若)
(晉陸士衡逝矣經天日復言人運短促當乘閑長歌不與古文合)
青青園中葵朝露待日晞陽春布德澤萬物生光輝常
恐秋節至焜黃華葉衰百川東到海何時復西歸少壯
不努力老大徒傷悲
古辭
仙人騎白鹿髮短耳何長導我上太華攬芝獲赤幢來
到主人門奉藥一玉箱主人服此藥身體一日康彊髮
白更黑延年壽命長岧岧山上亭皎皎雲間星遠望使
心思遊子戀所生驅車出北門遥觀洛陽城凱風吹長
棘夭夭枝葉傾黃鳥飛相追咬咬弄音聲竚立望西河
泣下沾羅纓
魏文帝
西山亦何高高高垂無極上有兩仙僮不飲亦不食
與我一丸藥光耀有五色(一解)服藥四五日身體生羽
翼輕舉乘浮雲倏忽行萬億流覽觀四海茫茫非所
識(二解)彭祖稱七百悠悠安可原老聃適西戎于今竟
不還王喬假虚辭赤松垂空言(三解)達人識真僞愚夫
好妄傳追念往古事憒憒千萬端百家多迂怪聖道
我所觀(四解)
晉陸機
逝矣經天日悲哉帶地川寸隂無停晷尺波徒自旋
年往迅勁矢時來亮急弦遠期鮮克及盈數固希全
容華夙夜零體澤坐自捐兹物苟難停吾壽安得延
俛仰逝將過倏忽幾何間慷慨亦焉訴天道良自然
但恨功名薄竹帛無所宣迨及歲未暮長歌乘我閒
鰕䱉篇魏曹植
(一曰鰕䱉篇樂府解題曰魏曹植擬長歌行爲鰕䱉)
鰕䱉遊潢潦不知江海流燕雀戲藩柴安識鴻鵠遊世
事此誠明大德固無儔駕言登五嶽然後小陵丘俯觀
上路人勢利惟是謀讎高念皇家遠懷柔九州撫劒而
雷音猛氣縱横浮泛泊徒嗷嗷誰知壯士憂
短歌行魏武帝
(魏武帝對酒當歌人生幾何晉陸士衡置酒高堂悲歌臨觴皆言當及時爲樂又舊說長歌短)
(歌大率言人壽命長短分定不可妄求也)
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但爲
君故沈吟至今呦呦鹿鳴食野之苹我有嘉賓鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀鳥鵲南飛繞
樹三匝何枝可依山不厭高海不厭深周公吐哺天下
歸心(六解)
晉陸機
置酒高堂悲歌臨觴人生幾何逝如朝霜時無重至
華不再掦蘋以春暉蘭以秋芳來日苦短去日苦長
今我不樂蟋蟀在房樂以會興悲以别章豈日無感
憂爲子㤀我酒旣旨我肴旣臧短歌可詠長夜無荒
銅雀臺陳張正見
(一曰銅雀妓鄴都故事曰魏武帝遺命諸子曰吾死之後葬於鄴之西崗上與西門豹祠相近)
(無藏金玉珠寶餘者可分諸夫人不命祭吾妾與妓人皆著銅雀臺臺上施六尺牀下繐帳朝)
(晡止酒脯粻糒之屬每月朔十五輒向帳前作伎汝等時登臺望吾西陵墓田故陸機弔魏武)
(帝文曰揮清絃而獨奏薦脯糒而誰嘗悼總帳之溟漢怨西陵之茫茫登雀臺而羣悲佇美目)
(其何望按銅雀臺在鄴城建安十五年築其臺最高上有屋一百二十間連接榱棟侵徹雲漢)
(鑄大銅雀置於樓顚舒翼奮尾勢若飛動因名爲銅雀臺樂府解題曰後人悲其意而爲之詠)
(也)
淒凉銅雀晚搖落墓田通雲慘當歌日松吟欲舞風人
䟽瑶席泠曲罷繐帷空可惜年將泪俱盡望陵中
銅雀妓齊謝朓
繐帷飄井幹樽酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞况乃妾身輕
猛虎行魏文帝
(古辭曰饑不從猛虎食暮不從野雀棲野雀安無巢游子爲誰驕魏明帝辭曰雙桐生空井枝)
(葉自相加通泉漑其根玄雨潤其柯古今樂錄曰猛虎行王僧虔技錄曰荀錄所載明帝雙桐)
(一篇今不傳樂府解題曰晉陸機云渴不飲盗泉水言從遠役猶耿介不以艱險改節也又有)
(雙桐生空井亦出於此)
與君媾新歡託配於仁儀充列於紫微升降焉可知梧
桐攀鳳翼雲雨散洪池
晉陸機
渴不飲盜泉水熱不息惡木隂惡木豈無枝志士多
苦心整駕肅時命杖策將遠尋饑食猛虎窟寒栖野
雀林日歸功未建時往歲載隂崇雲臨岸駭鳴條隨
風吟静言幽谷底長嘯高山岑急弦無懦響亮節難
爲音人生誠未易曷云開此襟眷我耿介懷俯仰愧
古今
雙桐生空井梁簡文帝
季月對桐井新枝雜舊株晚葉蔵栖鳳朝花拂曙烏
還看稚子照銀牀繫轆轤
君子行古辭
(樂府解題口古辭云君子防未然盖言遠嫌疑也又有君子有所思行辭旨與此不同)
君子防未然不處嫌疑間瓜田不納履李下不正冠嫂
叔不親授長幼不比肩勞謙得其柄和光甚獨難周公
下白屋吐哺不及餐一沭三握髮後世稱聖賢
燕歌行魏文帝
(晉樂奏魏文帝秋風蕭瑟天氣凉别日何易會日難等二篇言時序遷換而行役不歸佳人怨)
(曠無所訴也)
秋風蕭瑟天氣凉草木搖落露爲霜(一解)羣燕辭歸鴈南
翔念君客遊多思腸(二解)慊慊思歸戀故鄉君何淹留寄
他方(三解)賤妾煢煢守空房憂來思君不敢忘(四解)不覺淚
下沾衣裳援瑟鳴絃發清商(五解)短歌微吟不能長明月
皎皎照我床(六解)星漢西流夜未央牽牛織女遥相望爾
獨何辜限河梁(七解)
魏文帝
別日何易會日難山川悠遠路澷澷(一解)鬱陶思君未敢
言寄書浮雲往不還(二解)涕零雨面毁容顔誰能懷憂獨
不嘆(三解)展詩清歌聊自寬樂往哀來摧肺肝(四解)耿耿伏
枕不能眠披衣出戶步東阡(五解)悲風清厲秋氣寒羅帷
徐動經秦軒(六解)仰看星月觀雲間飛鶬晨鳴聲可憐留
連顧懷不能存(七解)
魏明帝
白日晼晼忽西傾霜露慘悽塗階庭秋草捲葉摧枝莖
翩翩飛蓬常獨征有似遊子不安寧
從軍行魏王粲
(皆述軍旅苦辛之詞也)
從軍有苦樂但問所從誰所從神且武焉得久勞師相
公征關右赫怒震天威一舉滅獯虜再舉服羌夷西收
邊地賊忽若俯拾遺陳賞越丘山酒肉踰川坻軍中多
飫饒人馬皆溢肥徒行兼乘還空出有餘資拓地三千
里往返(一作反)速如(一作若)飛歌舞入鄴城所願獲無違晝
(一作盡)日處大朝日暮薄言歸外參時明政内不廢家私
禽獸憚爲犠良苖實已揮竊慕負鼎翁願厲朽鈍姿不
能效沮溺相隨把鋤犁熟覽夫子詩信知所言非
周趙王
遼東烽火照丼泉薊北亭障接燕然水凍菖蒲未生節
關寒榆葉不成錢
從軍五更轉陳伏知道
(樂苑曰五更轉商調曲按伏知道已有從軍辭則五更轉盖陳已前曲也)
一更刁斗鳴校尉逴連城遥聞射鵰騎懸憚將軍名
二更愁未央高城寒夜長試將弓學月聊持劒比霜
三更夜警新横吹獨吟春強聽梅花落悞憶柳園人
四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄(一作笑)下
樓
鞠歌行晉陸機
(古辭三七言言雖竒寶名噐不遇知己終不見重願逢知己以託意焉)
朝雲升應龍攀乘風遠遊騰雲端鼓鐘歇豈自歡急弦
高張思和彈時希值年夙愆循已雖易人知難王陽登
貢公歡罕生旣沒國子歎嗟千載豈虛言邈矣遠念情
愾然
清調曲
苦寒行魏文帝
(晉樂奏魏武帝北上太行山備言冰雪谿谷之苦或謂北上太行山盖因魏武帝作此辭今人)
(效之)
北上太行山艱哉何巍巍羊腸坂詰屈車輪爲之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長嘆息遠行多所懷我心何
怫鬱思欲一東歸水深橋梁絶中道正徘徊迷惑失故
路薄暮無所棲行行日已遠人馬同時饑檐囊行取薪
斧冰持作糜悲彼東山詩悠悠使我哀
豫章行晉陸機
(古辭今闕誤不傳陸士衡泛舟凊川渚傷離别言壽短景馳容華不久若曹植擬豫章行爲窮)
(達傅休奕苦相篇云苦相身爲女言盡力於人終以華落見棄亦題曰豫章行)
汎舟清川渚遥望高(一作南)山隂川陸殊途(一作塗)軌懿親
將遠尋三荆歡同株四鳥悲異林樂會良自古悼别豈
獨今寄世將幾何日&KR0628;無停隂前路旣已多後途隨年
侵促促薄暮景亹亹鮮克禁曷爲復以兹曾是懷苦心
遠節嬰物淺近情能不深行矣保嘉福景絶繼以音
魏曹植
窮達難豫圖禍福信亦然虞舜不逢堯耕耘處中田
太公未遭文漁釣終渭川不見魯孔子窮困陳蔡間
周公下白屋天下稱其賢
鴛鴦自用親不若比翼連他人雖同盟骨肉天性然
周公穆康叔管蔡則流言子臧讓千乘季札慕其賢
豫章行苦相篇晉傅玄
苦相身爲女卑陋難再陳兒男當門戶墮地自生神
雄心志四海萬里望風塵女育無欣愛不爲家所珍
長大逃深室藏頭羞見人垂淚適他鄉忽如雨絶雲
低頭和顔色素齒結朱唇跪拜無復數婢妾如嚴賓
情合同雲漢葵藿仰陽春心乖甚水火百惡集其身
玉顔隨年變丈夫多好新昔爲形與影今爲胡與秦
胡秦時相見一絶踰參辰
董逃行古辭
(古辭吾欲上謁從高山山頭危險道路難言五嶽之上皆以黃金爲宫闕而多靈獸仙草以求)
(長生不死之術令天神擁護君上以壽考也舊說董逃行後漢遊童所歌終有董卓作亂卒以)
(逃亡後人習之爲歌章樂府奏之以爲警誡焉陸機和風習習薄林但言節物方華可及時行)
(樂無使徂齡坐徙而已)
吾欲上謁從高山山頭危險道路難遥望五嶽端黃金
爲闕班璘但見芝草葉落紛紛(一解)百鳥集來如煙山獸
紛綸麟辟邪其端鵾鷄聲鳴但見山獸援戱相拘攀(二解)
小復前行玉堂未心懷流還傳教出門來門外人何求
所言欲從聖道求一得命延(三解)教敕凢吏受言採取神
藥若木端白兔長跪擣藥蝦蟆丸奉上陛下一玉柈服
此藥可得神仙(四解)服爾神藥莫不歡喜陛下長生老壽
四面肅肅稽首天神擁護左右陛下長與天相保守(五解)
晉陸機
和風習習薄林柔條布葉垂隂鳴鳩拂羽相尋倉庚
喈喈弄音感時悼逝傷心日月相追周旋萬里倏忽
幾年人皆冉冉西遷盛時一往不還慷慨乖念悽然
昔爲少年無憂常怪秉燭夜遊翩翩宵征何求於今
知此有由但爲老去年遒盛固有衰不疑長夜冥冥
無期何不驅馳及時聊樂永日自怡齎此遺情何之
人生居世爲安豈若及時爲歡世道多故萬端憂慮
紛錯交顔老行及之長嘆
相逄行古辭
(一曰相逄狹路間行亦曰長安有狹斜行樂府解題曰古辭文意與雞鳴曲同晉陸機長安狹)
(斜行云伊洛有岐路岐路交朱輪則言世路險狹邪僻正直之士無所措手足矣)
相逢狹路間道隘不容車不知何年少夾轂問君家君
家誠易知易知復難㤀黃金爲君門白玉爲君堂堂上
置樽酒作使邯鄲倡中庭生桂樹華燈何煌煌兄弟兩
三人中子爲侍郎五日一來歸道上自生光黃金絡馬
頭觀者盈道傍入門時左顧但見雙鴛鴦鴛鴦七十二
羅列自成行音聲何噰噰鶴鳴東西廂大婦織綺羅中
婦織流黃小婦無所爲挾瑟上高堂丈人且安坐調絲
方未央
長安有狹斜行古辭
長安有狹斜狹斜不容車適逢兩少年挾轂問君家君
家新市傍易知復難㤀大子二千石中子孝廉郎小子
無官職衣冠仕洛陽三子俱入室室中自生光大婦織
綺紵(一作羅)中婦織流黃小婦無所爲挾琴上高堂丈人
且徐徐調絃詎未央
晉陸機
伊洛有岐路岐路交朱輪輕盖承華景騰步躡飛塵
鳴玉豈樸儒馮軾皆俊民烈心厲勁秋麗服鮮芳春
余本倦遊客豪彦多舊親傾盖承芳訊欲鳴當及晨
守一不足矜岐路良可遵規行無曠迹矩步豈逮人
投足緒已爾四時不必循將遂殊塗軌要子同歸津
塘上行魏武帝
(前志云晉樂奏魏武帝蒲生我池中而諸集錄皆言其辭魏文帝甄后所作歎以䜛訴見弃猶)
(幸得新好不遺故惡焉若晉陸機江蘺生幽渚言婦人衰老失寵行於塘上而爲此歌盖與古)
(辭同意)
蒲生我池中其葉何離離傍能行仁義莫若妾自知衆
口鑠黃金使君生別離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何修修從君致獨樂延年壽千秋
晉陸機
江蘺生幽渚微芳不足宣被蒙風雲會移居華池邊
發藻玉臺下垂影滄浪泉(一作淵)霑潤旣已渥結根奥
且堅四節逝不處繁華難久鮮淑氣與時殞餘芳隨
風捐天道有遷易人理無常全男懽智傾愚女愛衰
避妍不惜微軀退但懼蒼蠅前願君廣末光照妾薄
暮年
蒲生行浮萍篇魏曹植
浮萍寄清水隨風東西流結髮辭嚴親來爲君子仇恪
勤在朝夕無端獲罪尤在昔蒙恩惠和樂如瑟琴何意
今摧頽曠若商與參茱萸自有芳不若桂與蘭新人雖
可愛無若故所歡行雲有返期君恩儻中還慊慊仰天
嘆愁心將何愬日月不恒處人生忽若寓悲風來入懷
淚下如垂露發篋造裳衣裁縫紈與素
秋胡行魏文帝
(舊說魯有秋胡納妻五日而宦於陳五年乃歸未至家於路傍見婦人採桑色美悅之下車謂)
(曰力田不如逢豐年力桑不如見國卿今吾有金願以與汝婦人曰婦人當採桑力作以養舅)
(姑不願人之金秋胡歸至家奉金遺母母使人呼婦婦至乃向採桑婦也婦惡其行因東走投)
(河而死後人哀之而作焉若魏文帝云堯任舜禹當復何爲魏武帝云晨上散關山此道當何)
(難各言其事俱題之曰秋胡行而不取秋胡事也獨傳玄詩追述其實也)
堯任舜禹當復何爲百獸率舞鳳凰來儀得人則安失
人則危唯賢知賢人不易知歌以永言誠不易移鳴條
之役萬舉必全明德通靈降福自天
魏武帝
晨上散關山此道當何難晨上散關山此道當何難
牛頓不起車堕谷間坐盤石之上彈五絃之琴作爲
清角韻意中迷煩歌以言志晨上散關山(一解)有何三
老公卒來在我傍有何三老公卒來在我傍負揜被
裘似非恒人謂卿云何困苦以自怨徨徨所欲來到
此間歌以言志有何三老公(二解)我居崑崙山所謂者
眞人我居崑崙山所謂者眞人道深有可得名山歴
觀遨遊八極枕石漱流飲泉沉吟不決遂上升天歌
以言志我居崑崙山(三解)去去不可追長恨相牽攀去
去不可追長恨相牽攀夜夜安得寐惆悵以自憐正
而不譎乃賦依因經傳所過西來所傳歌以言志去
去不可追(四解)
晉傅玄
秋胡納令室三日宦他卿皎皎潔婦姿泠泠守空房
燕婉不終夕別如參與商憂來猶四海易感難可防
人言生日短愁者苦夜長百草掦春華攘腕採柔桑
素手尋繁枝落葉不盈筐羅衣翳玉體回目流采章
君子倦仕歸車馬如龍驤精誠馳萬里旣去兩相㤀
行人悅令顔借息此樹傍誘以逢卿喻遂下黃金裝
烈烈貞女忿言辭厲秋霜長驅及居室奉金升北堂
母立呼婦來歡情樂未央秋胡見此婦惕然懷探湯
負心豈不慚永誓非所望清濁自異源鳬鳳不並翔
引身赴長流果哉潔婦腸彼夫旣不淑此婦亦太剛
古樂府卷四
