古樂府卷五
元左克明撰
相和曲歌辭下
瑟調曲
善哉行古辭
(古辭云来日大難口燥唇乾言人命不可保當見親友且求長年術與王喬八公遊焉魏文帝)
(云有美一人婉如清揚言其妍麗知音識曲善為樂方令人忘憂此篇諸集所出不入樂)
(志)
来日大難口燥唇乾今日相樂皆當喜歡(一解)經歴名山
芝草飜飜仙人王喬奉藥一丸(二解)自惜袖短内手知寒
慚無靈輒以報趙宣(三解)月沒參横北斗闌干親交在門
饑不及飡(四解)歡日尚少戚日苦多以何忘憂彈筝酒歌
(五解)淮南八公要道不煩參駕六龍遊戲雲端(六解)
魏文帝
有美一人婉如清揚妍姿巧笑和媚心腸知音識曲
善為樂方哀絃微妙清氣含芳流鄭激楚度宫中商
感心動耳綺麗難忘離鳥夕宿在彼中洲延頸鼓翼
悲鳴相求眷然顧之使我心愁嗟爾昔人何以忘憂
朝日樂相樂酣飲不知醉悲絃激新聲長笛吹清氣
(一解)絃歌感人腸四坐皆懽悅寥寥高堂上凉風入我
室(二解)持滿如不盈有德者能卒君子多苦心所愁不
但一(三解)慊慊下白屋吐握不可失衆賓飽滿歸主人
苦不悉(四解)比翼翔雲漢羅者安所羇沖静得自然榮
華何足為(五解)
朝遊高臺觀夕宴華池隂大酋奉甘醪獸人獻嘉禽
(一解)齊倡發東舞秦筝奏西音有客從南来為我彈清
琴(二解)五音紛繁會拊者激微吟游魚乘波聽踴躍自
浮沉(三解)飛鳥飜翔舞悲鳴集北林樂極哀情来寥亮
摧肝心(四解)清角豈不妙德薄所不任大哉子野言弭
絃且自禁(五解)
魏武帝
自惜身薄祜夙賤罹孤苦既無三徙教不聞過庭語
(一解)其窮如抽裂自以思所怙雖懷一介志是時其能
與(二解)守窮者貧賤惋歎淚如雨泣涕於悲夫乞活安
能覩(三解)我願於天窮琅邪傾側左雖欲竭忠誠欣公
歸其楚(四解)快人由為歎抱情不得叙顯行天教人誰
知莫不緒(五解)我願何時隨此嘆亦難處今我將何照
於光曜釋銜不如雨(六解)
古公亶父積德垂仁思弘一道哲王於豳(一解)太伯仲
雍王德之仁行施百世斷髮文身(二解)伯夷叔齊古之
遺賢讓國不用餓殂首山(三解)智哉山甫相彼宣王何
用杜伯累我聖賢(四解)齊桓之霸賴得仲父後任豎刁
蟲流出戸(五解)晏子平仲積德兼仁與世沈德未必思
命(六解)仲尼之世王國為君隨制飲酒揚波使官(七解)
當來日大難魏曹植
(曹植擬善哉行為口苦短)
日苦短樂有餘乃置玉罇辦東厨廣情故心相於闔門
置酒和樂欣欣遊馬後來袁車解輪今日同堂出門異
鄉别易會難各盡杯觴
隴西行古辭
(古辭云天上何所有歴歴種白榆始言婦有容色能應門承賓次言善於主饋終言送迎有禮)
(若梁簡文隴西四戰地但言辛苦征戰佳人怨思而已)
天上何所有歴歴種白榆桂樹夾道生青龍對道隅鳳
凰鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上正華疏酌酒持與
客客言主人持却略再拜跪然後持一杯談笑未及竟
左顧敇中厨促令辦麤飯慎莫使稽留廢禮送客出盈
盈府中趨送客亦不遠足不過門樞取婦得如此齊姜
亦不如健婦持門戶亦勝一丈夫
梁簡文帝
隴西四戰地羽檄歲時聞護羌擁漢節校尉立元勲
石門留鐵騎冰城息夜軍洗兵逢驟雨送陣出黃雲
沙長無止泊水脉屢縈分當思勒彝鼎無用想羅裙
步出夏門行古辭
邪徑過空廬好人常獨居卒得神仙道上與天相扶過
謁王父母乃在太山隅離天四五里道逢赤松俱攬轡
為我御將吾天上遊天上何所有歴歴種白榆桂樹夹
道生青龍對伏趺
折楊柳行
(古今樂錄曰王僧虔伎錄云折楊柳行今不歌)古辭
默默施行違厥罰隨事来末喜殺龍逢桀放於鳴條(一解)
祖伊言不用紂頭懸白旄指鹿用為馬胡亥以喪軀(二解)
夫差臨命絶乃云負子胥戎王納女樂以亡其由余璧
馬禍及虢二國俱為墟(三解)三夫成市虎慈母投杼趨卞
和之刖足接輿歸草廬(四解)
宋謝靈運
鬱鬱河邊樹青青野田草舍我故鄉客將適萬里道妻
妾牽衣袂抆淚沾懷抱還拊幼童子顧託兄與嫂辭訣
未及終嚴駕一何早負笮引文舟饑渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繫泰茅難重拔桑茅迭生運語默寄前哲
西門行古辭
(古辭云出西門步念之始言醇酒肥牛及時為樂次言人生不滿百常懷千歲憂晝短苦夏長)
(何不秉燭遊終言貪財惜費為後世所嗤又有順東西門行為三七言亦傷時顧隂有類於此)
出西門步念之今日不作樂當待何時(一解)夫為樂為
樂當及時何能坐愁怫鬱當復待來兹(二解)飲醇酒炙
肥羊請呼心所歡可用解愁憂(三解)人生不滿百常懷
千歲憂晝短苦夜長何不秉燭遊(四解)自非仙人王子
喬計會夀命難與期自非仙人王子喬計會夀命難
與期(五解)人夀非金石年命安可期貪財愛惜費但為後
世嗤(六解)
順東西門行晉陸機
出西門望天庭暘谷既虚崦嵫盈感朝露悲人生逝
者若斯安得停桑樞戒蟋蟀鳴我今不樂歲律征迨
未暮及時平置酒高堂宴友生激朗笛彈哀筝取樂
今日盡歡情
東門行古辭
(古辭云出東門不顧歸言士有貧不安其居者拔劍將去妻子牵衣留之願共餔麋不求富貴)
(且曰今時清不可為非也若鮑照傷禽惡弦驚但傷别離而已)
出東門不顧歸來入門悵欲悲盎中無斗儲還視桁上
無懸衣(一解)拔劍出門去兒女牽衣啼他家但願富貴賤
妾與君共餔麋(二解)共餔麋上用倉浪天故下為黃口小
兒今時清廉難犯教言君復自愛莫為非(三解)今時清廉
難犯教言君復自愛莫為非行吾去為遲平慎行望君
歸(四解)
出東門不顧歸來入門悵欲悲盎中無斗米儲還
視架上無懸衣拔劍東門去舍中兒女牽衣啼他
家但願富貴賤妾與君共餔麋上用倉浪天故下
當用此黃口兒今非咄行吾去為遲白髮時下難
久居
宋鮑照
傷禽惡弦驚倦客惡離聲離聲斷客情賓御皆涕零
涕零心斷絶將去復還訣一息不相知何况異鄉别
遥遥征駕遠杳杳白(一作落)日晚居人掩閨卧行子中
夜飯野風吹草木行子心腸斷食梅常苦酸衣葛常
苦寒絲竹徒滿座憂人不解顔長歌欲自慰彌起長
恨端
却東西門行魏武帝
(古今樂錄曰王僧虔技錄云却東西門行苟錄所載武帝鴻雁一篇今不傳)
鴻雁出塞北乃在無人鄉舉翅萬餘里行止自成行冬
節食南稻春日復北翔田中有轉蓬隨風遠飄揚長與
故根絶萬歲不相當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘
飲馬長城窟行古辭
(一曰飲馬行長城秦所築以備胡者其下有泉窟可以飲馬古辭云青青河畔草綿綿思遠道)
(言征戍之客至至長城而飲馬婦人思念其勤勞又傷良人遊蕩不歸或云蔡邕之詞若陳琳)
(水寒傷馬骨則言秦人苦長城之役矣)
青青河畔草綿綿思遠道遠道不可思宿昔夢見之夢
見在我傍忽覺在他鄉他鄉各異縣展轉不可見枯桑
知天風海水知天寒入門各自媚誰肯相為言客從遠
方来遺我雙鯉魚呼兒烹鯉魚中有尺素書長跪讀素
書書中竟何如上言加飡飯下言長相憶
魏陳琳
飲馬長城窟水寒傷馬骨往謂長城吏慎莫稽留太原
卒官作自有程舉築諧汝聲男兒寧當格鬭死何能
怫鬱築長城長城何連連連連三千里邊城多健少
内舍多寡婦作書與内舍便嫁莫留住善事新姑嫜
時時念我故夫子報書往邊地君今出語一何鄙身
在禍難中何為稽留他家子生男慎莫舉生女哺用
脯君獨不見長城下死人骸骨相撑拄結髮行事君
慊慊心意關邊地苦賤妾何能久自全
泛舟横大江梁簡文帝
(魏文帝飲馬長城窟行曰泛舟横大江因以為題也)
滄波白日暉遊子出王畿旁望重山轉前觀遠帆稀廣
水浮雲吹江風引夜衣旅雁同洲宿寒鳬夹浦飛行客
誰多病當念早旋歸
上留田行魏文帝
(舊說上留田地名也此地父母死人有不字孤弟者隣人為弟作悲歌以諷其兄因以地名為)
(曲蓋漢代人也古今注云上苗田此云上留田蓋傳說之誤未知孰是)
居世一何不同上留田富人食稻與梁上留田貧人食
糟與糠上留田貧賤亦何傷上留田禄命懸在蒼天上
留田今爾嘆息將欲誰怨上留田
新城安樂宫行梁簡文帝
(此備言宫中雕飾刻鏤之美也)
遥看雲霧中刻桷暎丹紅珠簾通曉日金華拂夜風欲
知歌管處來過安樂宫
孤兒行古辭
(孤兒生行一曰孤兒行古詞言孤兒為兄嫂所苦難與久居也歌錄曰孤兒生行亦曰放歌行)
(樂府解題曰鮑照放歌行云蓼蟲避葵堇言朝廷方盛君上好才何為臨岐相將去也)
孤兒生孤子遇生命獨當苦父母在時乘堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上高堂行取殿下堂孤兒淚下如雨使我朝
行汲暮得水來歸手無錯足下無屝愴愴履霜中多蒺
藜拔斷蒺藜腸月中愴欲悲淚下渫渫清涕纍纍冬無
複襦夏無單衣居生不樂不如早去下從地下黃泉春
氣動草萌芽三月蠶桑六月收瓜將是瓜車來到還家
瓜車反覆助我者少㗖瓜者多願還我蔕兄與嫂嚴獨
且急歸當與校計亂曰里中一何譊譊願欲寄尺書將
與地下父母兄嫂難與久居
放歌行鮑照
蓼蟲避葵堇習苦不言非(一作排)小人自齷齪安知曠
士懷雞鳴洛城裏禁門平旦開冠蓋縱横至車騎四
方来素帶曳長飈華纓結遠埃日中安能止鐘鳴猶
未歸夷世不可逢賢君信愛才明慮自天斷不受外
嫌猜一言分圭爵片善辭草莱豈伊白璧賜將起黃
金臺今君有何疾臨路獨遲回
野田黃雀行曹植
(晉樂奏東阿王置酒高殿上始言豐膳樂飲盛賓主之獻酬中言歡極而悲嗟盛時不再終言)
(歸於知命而無憂也)
置酒高殿上親交從我遊中厨辦豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金夀賓奉萬年酬久要不
可忘薄終義所尤謙謙君子德罄折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命亦何憂
高樹多悲風海水揚其波利劍不在掌結友何須多不
見離間雀見鷂自投羅羅家得雀喜少年見雀悲拔劍
捎羅網黃雀得飛飛飛飛摩蒼天来下謝少年
雁門太守行古辭
(古詞云漢孝和帝時洛陽令王君當時廣漢郪人王渙字稚子父順安定太守渙少好侠尚氣)
(力數通輕剽少年晚改節博學通於法律舉茂才除温令政化大行人畜牧於野輒云以付稚)
(子終無失盜遷兖州刺史居歲餘拜侍御史轉洛陽令獄訟止息發奸伏如神元興初病卒老)
(少咨嗟奠酬者以千數及喪西歸至弘農人多設祭于路吏問其故言我平常持租詣洛陽有)
(司抄截恒亡其半自王君在事不復見欺故來報耳人思其愛立祠在安陽亭有食酒肉輒弦)
(歌祭之後鄧太后下詔褒美拜其子石為郎帝事黃老之道悉毁諸祠廟唯渙及卓茂廟存焉)
(按其歌詞歴述渙本末與本傳合而題云雁門太守行所未詳也若梁簡文帝輕霜中夜下備)
(言邊城征戰之思及皇甫規雁門之問蓋依題焉)
孝和帝在時洛陽令王君本自益州廣漢蜀民少行宦
學通五經論(一解)明知法令歷世衣冠從温補洛陽令治
行致賢擁護百姓子養萬民(二解)外行猛政内懷慈仁文
武備具料民富貧移惡子姓篇著異端(三解)傷殺人比伍
同罪對門禁鍪矛八尺捕輕薄少年加笞决罪詣馬市
論(四解)無妄發賦念在理冤勑吏正獄不得苛煩財用錢
三十買繩禮竿(五解)賢哉賢哉我縣王君臣吏衣冠奉事皇
帝功曹主簿皆得其人(六解)臨部居職不敢行恩清身苦
體夙夜勞勤治有能名遠近所聞(七解)天年不遂早就奄
昏為君作祠安陽亭西欲令後世莫不稱傳(八解)
梁簡文帝
輕霜中夜下黃葉遠辭枝寒苦春誰覺邊城秋易知
風急鈴旗斷塗長鎧馬疲少解孫吳法家本幽并兒
非關買雁肉徒勞皇甫規
豔歌何嘗行古辭
(古詞云飛來雙白鵠乃從西北方言䳄病䧺不能負之而去五里一反顧六里一徘徊雖遇新)
(相知終傷生别離又云何嘗快獨無憂不復為後人所擬也)
飛來雙白鵠乃從西北方十十五五羅列成行(一解)妻卒被病
行不能相隨五里一反顧六里一徘徊(二解)吾欲銜汝去口噤
不能開吾欲負汝去毛羽何摧頽(三解)樂哉新相知憂來生别
離躇躊顧羣侣淚下不自知(四解)念與君離别氣結不能言各
各重自愛遠道歸還難妾當守空房閉門下重關若生
當相見亡者會黃泉今日樂相樂延年萬歲期(念與下為趨)
魏文帝
何嘗快獨無憂但當飲醇酒炙肥羊(一解)長兄為二千
石中兄被貂裘(二解)小弟雖無官爵鞍馬&KR0008;&KR0008;往來王
侯長者遊(三解)但當在王侯殿上快獨樗蒲六博對坐
彈碁(四解)男兒居世各當努力䠞廹日暮殊不久留(五解)
少小相觸抵寒苦常相隨忿恚安足諍吾中道與卿
共别離約身奉事君禮節不可虧上慚滄浪之天下
顧黃口小兒奈何復老心皇皇獨悲誰能知(少小下為趨曲)
(前為豔)
豔歌行古辭
(古詞云翩翩堂前燕冬藏夏來見言燕向冬藏夏來見兄弟反流宕在他縣主婦為綻衣服其)
(夫見而疑之也)
翩翩堂前燕冬藏夏來見兄弟兩三人流宕在他縣故
衣誰當補新衣誰當綻賴得賢主人覽取為吾組夫壻
從門来斜柯西北眄語卿且勿眄水清石自見石見何
纍纍遠行不如歸
南山石嵬嵬松栢何離離上枝拂青雲中心十數圍洛
陽發中梁松樹竊自悲斧鋸截是松松樹東西摧持作
四輪車載至洛陽宫觀者莫不嘆問是何山材誰能刻
鏤此公輸與魯班被之用丹漆薰用蘇合香本自南山
松今為宫殿梁
煌煌京洛行魏文帝
(晉樂奏魏文帝夭夭園桃無子空長言虛美者多敗又有韓信以鳥盡弓藏蘇秦傾側賣主吳)
(起智小謀大子房保身全名陳軫忠而有謀而楚懷不納郭生古之雅人燕昭臣之仲連高士)
(不受千金等語若鮑照鳳樓十二重梁戴暠欲知佳麗地始則盛誇帝京之美而末言君恩歇)
(薄有怨曠沉淪之嘆也)
夭夭園桃無子空長虚美難假偏輪不行(一解)淮隂五刑
鳥得弓藏保身全名獨有子房大憤不收褒衣無帶多
言寡誠祗令事敗(二解)蘇秦之說六國以亡傾側賣主車
裂固當賢矣陳軫忠而有謀楚懷不從禍卒不救(三解)禍
夫吳起智小謀大西河何健伏尸何劣(四解)嗟彼郭生古
之雅人智矣燕昭可謂得臣峩峩仲連齊之高士北辭
千金東蹈滄海(五解)
宋鮑照
鳳樓十二重四戶八綺窗繡桷金蓮花桂樹玉盤龍
珠簾無隔路羅幌不勝風寶帳三千所為爾一朝容
揚芬紫煙上垂綵綠雲中春吹回白日霜歌落塞鴻
但懼秋塵起盛愛逐衰蓬坐視青苔滿卧對錦筵空
琴瑟縱横散舞衣不復縫古来共歇薄君意良獨濃
唯見雙黃鵠千里一相從
梁戴暠
欲知佳麗地為君陳帝京由来稱侠窟争利復争名
鑄銅門外馬刻石水中鯨黑龍過飲渭丹鳳俯臨城
羣公邀郭解天子問黃瓊詔幸平陽第騎指伏波營
五侯同拜爵七貴各垂纓東風飄颻起車塵暗浪生
舞見淮南法歌聞齊后聲揮金留客坐饌玉待鐘鳴
獨有文園客偏嗟武騎輕
門有車馬客行晉陸機
(言問訊其客或得故舊及鄉里或駕自京師備叙市朝遷謝親戚彫喪之意按曹植又有門有)
(萬里客亦與此同)
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺携客泣掩淚叙温涼借問
邦族間惻愴論存亡親友多零落舊齒皆凋喪市朝互
遷易城闕或丘荒墳壟日月多松栢鬱茫茫天道信崇
替人生安得長慷慨惟平生俛仰獨悲傷
門有萬里客魏曹植
門有萬里客問君何鄉人褰衣起從之果得心所親挽
裳對我泣太息前自陳本是朔方士今為吳越民行行
將復行去去適西秦
墻上難為趨晉傅玄
(古今樂錄曰王僧虔伎錄云墻上難為趨行荀錄所載墻上一篇今不傳)
門有車馬客驂服若騰飛革組結玉佩蘩藻紛葳蕤馮
軾垂長纓顧盻有餘輝貧主屣弊履整比藍縷衣客曰
嘉病乎正色意無疑吐言若覆水搖舌不可追渭濱漁
釣翁乃為周所諮顔回處陋巷大聖稱庶幾苟富不知
度千駟賤采薇季孫由儉顯管仲病三歸夫差躭滛侈
終為越所圍遺身外榮利然後享巍巍迷者一何衆孔
歎知德希甚美致憔悴不如豚豕肥陽朱泣路岐失道
令人悲子貢欲自矜原憲知其非屈伸各異勢窮達不
同資夫唯體中庸先天天不違
日重光陸機
(為漢明帝樂人所作也明帝為太子時樂人作歌詩四章以贊太子之德一曰日重光二曰月)
(重輪三曰星重輝四曰海重潤漢末喪亂之後二章亡舊說太子之德光明如日規輪如月光)
(輝如星霑潤如海太子比德故云重焉)
日重光奈何天回薄日重光冉冉其遊如飛征日重光
今我日華華之盛日重光倏忽過亦安停日重光盛
往衰亦必來日重光譬如四時固恒相催日重光惟命
有分可營日重光但(一作常)惆悵才志日重光身沒之後
無遺名
月重輪魏文帝
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
蜀道難梁簡文帝
(蜀道難備言銅梁玉壘之阻即蜀郡西南今永康是也)
建平督郵道魚復永安宫若奏巴渝曲時當君思中
巫山七百里巴水三面曲笛聲下復高猿啼斷還續
櫂歌行魏明帝
(晉樂奏魏明帝云王者布大化備言平吳之勲若陸士衡遲遲春欲暮又若梁簡文帝云妾家)
(住湘川但言乘舟鼔櫂而巳)
王者布大化配乾稽后祗陽育則隂殺晷景應度移(一解)
文德以時振武功伐不隨重華舞干戚有苗服從媯(二解)
蠢爾吳蜀虜憑江棲山阻哀哉王士民瞻仰靡依怙(三解)
皇上悼愍斯宿昔奮天怒發我許昌宫列舟于長浦(四解)
翌日乘波揚棹歌悲且凉太常拂白日旗幟紛設張(五解)
抗旄與鉞曜威於彼方伐罪以吊民清我東南疆(將抗)
(下為趨)
陸機
遲遲暮春日天氣柔且嘉元吉隆初巳濯穢遊黃河
龍舟浮蠲首羽旗垂藻葩乘風宣飛景逍遥戲中波
名謳激清唱榜人縱櫂歌投綸沉洪川飛繳入紫霞
梁簡文帝
妾家住湘川菱歌本自便風生解刺浪水深能捉船
葉亂由牽荇絲飄為折蓮濺妝疑薄汗霑衣似故湔
浣沙流暫濁汰錦色還鮮參同趙飛燕借問李延年
從来入絃管誰在櫂歌前
蒲坂行齊陸厥
(通典曰河東唐虞所都蒲坂也漢為蒲坂縣春秋時秦晉戰於河曲即此地也)
江南風已春河間柳巳把雁返無南書寸心何由寫流
泊祁連山飄颻高闕下
楚調曲
白頭吟古辭
(古詞皚如山上雪皎若雲間月其始言良人有兩意故来與之相决絶次言别於溝水之上叙)
(其本情終言男兒當重意氣何用於錢刀也一說司馬相如將聘茂陵人女為妾卓文君作白)
(頭吟以自絶相如乃止若宋鮑照直如朱絲繩張正見平生懷直道皆自傷清直芬馥而遭鑠)
(金玷玉之謗君恩以薄與古文近焉又云白頭吟疾人相知以新間舊不能至於白頭故以為)
(名又有决絶詞亦出於此)
皚如山上雪皎如雲間月聞君有兩意故来相决絶(一解)
平生共城中何嘗斗酒會今日斗酒會明旦溝水頭蹀
躞御溝上溝水東西流(二解)郭東亦有樵郭西亦有樵兩
樵相推與無親為誰驕(三解)淒淒重淒淒嫁娶亦不啼願
得一心人白頭不相離(四解)竹竿何嫋嫋魚尾何離簁男
兒欲相知何用錢刀為&KR0008;如(如字或下有五字)馬噉萁川上高
士嬉今日相對樂延年萬歲期(五解)
宋鮑照
直如朱絲繩清如玉壺冰何慚宿昔意猜恨坐相仍
人情賤恩舊世路逐衰興毫髮一為瑕丘山不可勝
食苗實碩鼠點白信蒼蠅鳬鵠遠成美薪芻前見凌
申黜襃女進班去趙姬升周王日淪惑漢帝益嗟稱
心賞固難恃貌恭豈易憑古来共如此非君獨撫膺
陳張正見
平生懷直道桂松比真風語默妍蚩際沉浮毁譽中
讒新恩易盡情去寵難終彈珠金市側抵玉崐山東
含香老顔駟執戟異揚雄惆悵崔亭伯幽憂馮敬通
王嬙沒故塞班女棄深宫春苔封履跡秋葉奪妝紅
顔如花落槿鬢似雪飄蓬此時積(一作即)長歎傷年誰
復同
梁甫吟蜀諸葛亮
(梁甫山名在泰山下梁甫吟蓋言人死葬此山亦葬歌也)
步出齊城門遥望蕩隂里里中有三墓纍纍正相似問
是誰家墓田疆古冶子力能排南山文能絶地紀一朝
被讒言二桃殺三士誰能為此謀國相齊晏子
泰山梁甫行曹植
(曹植改泰山梁甫為八方)
八方各異氣千里殊風雨劇哉邊海民寄身於草墅妻
子象禽獸行止依林阻柴門何蕭條狐兔翔我宇
東武吟行陸機
(陸機投迹短世問鮑照云主人且勿喧沈約云天德深且曠傷時移事異芳華徂謝而巳)
投跡短世間高步長生闈濯髮冒雲冠洗身被羽衣饑
從韓衆餐寒就佚女棲
鮑照
主人且勿諠賤子歌一言僕本寒鄉士出身蒙漢恩
始隨(一作逢)張校尉占募到河源後逐李輕車追虜窮
塞垣密途恒萬里寧歲猶七奔肌力盡鞍甲心思歴
涼温將軍既下世部曲亦罕存時事一朝異孤績誰
復論少壯辭家去窮老還入門腰鎌刈葵藿倚杖牧
雞豚昔如韝上鷹今似檻中猿徒結千載恨空負百
年怨棄席思君幄疲馬戀君軒願垂晉主惠不愧田
子魂
沈約
天德深且曠人世賤而浮東枝裁拂景西壑已停輈
逝辭金門寵去飲玉池流霄轡一永矣俗累從此休
怨詩行古辭
(古今樂錄曰怨詩行歌東阿王明月照高樓一篇王僧虔技錄曰荀錄所載古為君一篇今不)
(傳琴操曰卞和得玉璞以獻楚懷王王使樂正子治之曰非玉刖其右足平王立復獻之又以)
(為欺刖其左足平王死子立復獻之乃抱玉而哭繼之以血荆山為之崩王使剖之果有寶乃)
(封和為陵陽侯辭不受而作怨歌焉)
天德悠且長人命一何促百年未幾時奄若風吹燭嘉
賓難再過人命不可續齊度遊四方各繫太山錄人間
樂未央忽然歸東嶽當須盪中情遊心恣所欲
曹植
明月照高樓流光正徘徊上有愁思婦悲歎有餘哀
(一解)借問歎者誰自云蕩子妻夫行踰十載賤妾常獨
棲(二解)念君過於渴思君劇於饑君為高山桐妾為濁
水泥(三解)北風行蕭蕭烈烈入吾耳心中念故人淚墮
不能止(四解)沉浮各異路會合當何諧願作東北風吹
我入君懷(五解)君懷常不開賤妾當何依恩情中道絶
流止任東西(六解)我欲竟此曲此曲悲且長今日樂相
樂别後莫相忘(七解)
(闕)
怨歌行梁簡文帝
十五頗有餘日照杏梁初蛾眉本多嫉掩鼻特成虚
持此傾城貌翻為不肖軀秋風吹海水寒霜依玉除
月光臨戶駛荷花依浪舒望簷悲雙翼窺沼泣王餘
苔生履處没草合行人疎裂紈傷不盡歸骨恨難祛
早知長信别不避後園輿
漢班婕妤
新裂齊紈素鮮潔如霜雪裁為合歡扇團圓似明月
出入君懷袖動搖微風發常恐秋節至凉飈奪炎熱
棄捐篋笥中恩情中道絶
長門怨梁柳惲
(漢武帝陳皇后所作也后長公主嫖女字阿嬌及衛子夫得幸后退居長門宫愁悶悲思聞司)
(馬相如工文章奉黃金百斤令為解愁之辭相如作長門賦帝見而傷之復得親幸者數年後)
(人因其賦而為長門怨焉)
玉壼夜愔愔應門重且深秋風動桂樹流月搖輕隂綺
簷清露溽網戶思虫吟歎息下蘭閣含愁奏雅琴何由
鳴曉佩復得抱宵衾無復金屋念豈照長門心
班婕妤晉陸機
(婕妤怨者漢成帝班婕妤作也婕妤徐令彪之姑况之女美而能文初為帝所寵帝後幸趙飛)
(燕姊娣冠於後宫婕妤自知恩薄懼得罪求供養皇太后於長信宫因為賦及紈扇詩以自傷)
(後人傷之為婕妤怨及擬其詩)
婕妤去辭寵淹留終不見寄情在玉階託意唯團扇春
苔暗階除秋草蕪高殿黃昏履綦絶愁來空雨面
玉階怨齊謝眺
夕殿下珠簾流螢飛復息長夜縫羅衣思君此何極
齊虞炎
紫藤拂花樹黃鳥度青枝思君一歎息苦淚應言垂
大曲
滿歌行古辭
(古辭云為樂未幾時遭世嶮巇其始言逢此百罹零丁荼毒古人遜位躬耕遂我所願次言窮)
(達天命智者不憂莊周遺名名垂千載終言命如鑿石見火當自怡養以保百年也)
為樂未幾時遭世嶮巇逢此百罹伶丁荼毒愁苦難為
遥望極辰天曉月移憂來填心誰當我知戚戚多思慮
耿耿殊不寧禍福無形惟念古人遜位躬耕遂我所願
以兹自寧自鄙棲棲守此未榮暮秋烈風昔蹈滄海心
不能安攬衣瞻夜北斗闌干星漢照我去自無他奉事
二親勞心可言窮達天為智者不愁多為少憂安貧樂
道師彼莊周遺名者貴子遐同遊往者二賢名垂千秋
飲酒歌舞樂復何須照視日月日月馳驅轗軻人間何
有何無貪財惜費此一何愚鑿石見火居代幾時為當
歡樂心得所喜安神養性得保遐期
古樂府卷五
