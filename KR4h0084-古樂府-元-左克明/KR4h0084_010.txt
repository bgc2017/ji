古樂府卷十
元左克明撰
雜曲歌辭
漢魏之世歌詠雜興而詩之流乃有八曰行引
歌謠吟詠怨嘆者皆詩人六義之餘也如三曹
七子猶有古之遺風焉自晉楚江左下逮六朝
風化䆮薄繁音日滋新聲熾而雅音廢矣故齊
陳隋之將亡也有伴侣無愁玉樹後庭花泛龍
舟等曲此則新聲之極也自秦漢以來文人才
士作者非一或情思之所感或宴游之所發或
叙離别悲傷之懷或言征戰行役之苦故有名
存義亡不見所起而有古辭可考者則若傷歌
行生别離長相思之類是也古辭已亡而後人
繼有擬述者則若出自薊北門結客少年場齊
謳吳趨之類是也又如曹植之惟漢苦思欲遊
桂之樹等行白馬僊人飛龍等篇陸機鮑照之
君子有所思北風苦熱行之類其篇甚多或因
意命題或學古叙事其辭見後不復備論
蝶蝶行古辭
蝶蝶之遨遊東園奈何卒逢三月養子燕接我苜蓿間
持之我入紫深宫中行纏之傳欂櫨間雀來燕燕子見
㘅哺來搖頭鼓翼何軒奴軒
桂之樹行曹植
桂之樹桂之樹桂生一何麗佳揚朱華而翠葉流芳布
天涯上有栖鸞下有盤螭桂之樹得道之真人咸來會
講僊教爾服食日精要道甚省不煩澹泊無為自然乘
蹻萬里之外去留隨意所欲存高高上際於衆外下下
乃窮極地天
驅車上東門行古辭
驅車上東門遥望郭北墓白楊何蕭蕭松栢夾廣路下
有陳死人杳杳即長暮潛寐黃泉下千載永不寤浩浩
陰陽移年命如朝露人生忽如寄壽無金石固萬歲更
相送賢聖莫能度服食求神僊多為藥所誤不如飲美
酒被服紈與素
駕出北郭門行阮瑀
駕出北郭門馬樊不肯馳下車步踟蹰仰折枯楊枝顧
聞邱林中噭噭有悲啼借問啼者出何為乃如斯親母
舍我歿後母憎孤兒饑寒無衣食舉動鞭捶施骨消肌
肉盡體若枯樹皮藏我空室中父還不能知上冡察故
處存亡永别離親母何可見淚下聲正嘶棄我於此間
窮厄豈有貲傳告後代人以此為明規
出自薊北門行鮑照
(其詞與從軍行同而兼言燕薊風物及突騎勇悍之狀與吳趍行同也此備叙征戰苦辛之意)
羽檄起邊亭烽火入咸陽徵師屯廣武分兵救朔方嚴
秋筋竿勁虜陣精且彊天子按劔怒使者遥相望鴈行
緣石徑魚貫度飛梁簫鼓流漢思旌甲被胡霜疾風衝
塞起沙礫自飄揚馬毛縮如蝟角弓不可張峕危見臣
節世亂識忠良投軀報明主身死為國殤
君子有所思行陸機
(陸機云命駕登北山鮑照云西上登雀臺沈約云晨策終南首其旨言雕室麗色不足為久歡)
(宴安酖毒滿盈所宜敬忌是也)
命駕登北山延佇望城郭㕓里一何盛街巷紛漠漠甲
第崇高闥洞房結阿閣曲池何湛湛清川帶華薄邃宇
列綺窗蘭室接羅幕淑貌色斯升哀音承顔作人生盛
行邁(一作人生誠行過)容華隨年落善哉膏梁士營生奥且博
宴安消靈根酖毒不可恪無以肉食資取笑藜(一作葵)與
藿
鮑照
西上登雀臺東下望雲闕層關肅天居馳道直如髮
綉甍結飛霞璇題納明(一作行)月築山擬蓬壺穿池類
溟渤選色徧齊代徵聲匝卭越陳鍾陪夕宴笙歌待
明發年貌不可留身意會盈歇蟻壤漏山河絲淚毁
金骨器惡含滿欹物忌厚生沒智哉衆多士服理辨
昭昧
沈約
晨策終南首顧望咸陽川戚里溯曾闕甲館負崇軒
複塗希紫閣重臺擬望仙巴姬幽蘭奏鄭女陽春絃
共矜紅顔日俱忘白髮年寂寥茂陵宅照耀未央蟬
無以五鼎盛顧嗤三經玄
傷歌行古辭
(傷歌行側調曲也古辭傷日月代謝年命遒盡絶離知友傷而作歌也)
昭昭素月明暉光燭我床憂人不能寐耿耿夜何長微
風吹閨闥羅帷自飄揚攬衣曳長帶屣履下高堂東西
安所之徘徊以彷徨春鳥翻南飛翩翩獨翺翔悲聲命
儔匹哀鳴傷我腸感物懷所思泣涕忽沾裳佇立吐高
吟舒憤訴穹蒼
悲歌古辭
悲歌可以當泣遠望可以當歸思念故鄉鬱鬱纍纍欲
歸家無人欲渡河無船心思不能言腸中車輪轉
悲哉行陸機
(陸士衡云遊客芳春林春芳傷客心謝惠連云羈人感淑節皆言感時傷别而已)
遊客芳春林春芳傷客心和風飛清響鮮雲垂薄隂蕙
草饒淑氣峕鳥多好音翩翩鳴鳩羽喈喈倉庚音(一作吟)
幽蘭盈通谷長莠被高岑女蘿亦有托蔓葛亦有尋傷
哉客遊士憂思一何深目感隨氣草耳悲詠峕禽寤寐
多遠念緬然若飛沉願托歸風響寄言遺所欽
謝惠連
羈人感淑節緣感欲回轍我行詎幾時華寔驟舒結
覩實情有悲瞻華意無悦覽物懷同志如何復乖别
翩翩翔禽羅關關鳴鳥列翔禽常疇偶所嘆獨乖絶
妾薄命曹植
(曹植日月既逝西藏恨宴私之懽不久如梁簡文名都多麗質傷良人不返王嬙遠聘盧姬嫁)
(遲嬙即王昭君也)
日月既逝(一作曰既逝矣)西藏更會蘭室洞房華燈步障(一作先置)
舒光皎若日出扶桑促樽(一作酒)合坐(一作座)行觴主人起
舞&KR0034;盤能者宂觸别端騰觚飛爵闌干同量等色齊顔
任意交屬所歡朱顔發外形蘭袖隨禮容極情妙(一作屢)
舞僊僊(一作仙仙)體輕裳解(一作解裳)履遺絶纓俛仰笑喧無呈
覽持佳人玉顔齊舉金爵翠盤(一作槃)手形羅袖良難腕
弱不勝珠環坐者嘆息舒顔御巾裛粉君傍中有霍納
都梁雞舌五味雜香進者何人齊姜恩重愛深難忘召
延親好宴私但歌杯來何遲客賦既醉言歸主人稱露
未晞
梁簡文帝
名都多麗質本自恃容姿蕩子行未至秋胡無定期
玉貌歇紅臉長顰串翠眉奩鏡迷朝色縫鍼脆故絲
本異搖舟咎何關竊席疑生離誰拊背溘死詎來遲
王嬙貌本絶踉蹌入氊帷盧姬嫁日晚非復少年峕
轉山猶可遂烏白望難期妾心徒自苦傍人會見嗤
羽林郎古辭
(漢書曰武帝太初元年初置建章營騎後更名羽林騎屬光禄勲又取從軍死事之子孫養羽)
(林官教以五兵號羽林孤兒顔師古曰羽林宿衛之官言其如羽之疾如林之多一說羽所以)
(為主者羽翼也後漢百官志曰羽林郎掌宿衛侍從常選漢陽隴西安定北地上郡西河六郡)
(良家補之地異志曰漢興六郡良家子選給羽林是也又有胡姬年十五亦出於此)
昔有霍家奴姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩鬟何窈窕一世良所無一鬟五
百萬兩鬟千萬餘不意金吾子娉婷過我廬銀鞍何煜
爚翠蓋空踟蹰就我求清酒絲繩提玉壺就我求珍肴
金盤鱠鯉魚貽我青銅鏡結我紅羅裾不惜紅羅裂何
論輕賤軀男兒愛後婦女子重前夫人生有新故貴賤
不相踰多謝金吾子私愛徒區區
胡姬年十五晉劉琨
虹梁照曉日渌水泛香蓮如何十五少含笑酒壚前花
將面自許人共影相憐回頭堪百萬價重為峕年
當壚曲梁簡文
(漢書曰司馬相如與卓文君俱之臨卭盡賣車騎買酒舍乃令文君當壚相如身自著犢鼻褌)
(與庸保雜作滌噐於市中郭璞曰壚酒壚也顔師古曰賣酒之處累土為壚以居酒甕四邊隆)
(起其一面高形如鍜壚故名壚當壚曲故取此也)
十五正團團流光滿上蘭當壚設夜酒宿客解金鞍迎
來挾琴易送别唱歌難欲知心恨急翻令衣帶寬
齊瑟行名都篇曹植
(歌錄曰名都美女白馬並齊瑟行也曹植名都篇曰名都多妖女美女篇曰美女妖且閑白馬)
(篇曰白馬飾金羈皆以首句名篇名都者邯鄲臨淄之類也以刺峕人騎射之妙游騁之樂而)
(無憂國之心也)
名都多妖女京洛出少年寶劔直千金被服光(一作麗)且
鮮鬪雞東郊道(一作長安道)走馬長楸間馳騁未能半雙兔
過我前攬弓捷鳴鏑長驅上南山(一作驅上彼南山)左挽因右
發一縱兩禽連餘巧(一作弓)未及展仰手接飛鳶觀者咸
稱善衆工歸我妍歸來宴平樂美酒斗十千膾鯉臇胎
鰕炮鼈炙熊蹯鳴儔嘯匹侣列坐竟長筵連翩擊鞠壤
巧捷惟萬端白日西南馳光景不可攀雲散還城邑清
晨復來還
美女篇曹植
(美女者以喻君子言君子有美行願得明君而事之若不遇峕雖見徵求終不屈也)
美女妖且閑采桑岐路間柔條紛冉冉葉落何翩翩攘
袖見素手皓腕約金環頭上三(一作金)爵釵腰佩翠琅玕
明珠交玉體珊瑚間木難羅衣何飄颻輕裾隨風還顧
盻遺光采長嘯氣若蘭行徒用息駕休者以忘餐借問
女何居乃在城南端青樓臨大路高門結重關容華耀
朝日誰不希令顔媒氏何所營玉帛不峕安佳人慕高
義求賢良獨難衆人徒嗷嗷安知彼所觀盛年處房室
中夜起長嘆
白馬篇曹植
(白馬者見乘白馬而為此曲言人當立功立事盡力為國不可念私也曹植白馬飾金羈鮑照)
(白馬騂角弓沈約白馬紫金鞍皆言邊塞征戰之狀)
白馬飾金羈連翩西北馳借問誰家子幽幷游俠兒少
小去鄉邑揚聲(一作名)沙漠垂宿昔秉良弓楛矢何參差
控弦破左的右發摧月支仰手接飛猱俯身散馬蹄狡
捷過猨猴勇剽若豹螭邊城多警急亭障(一作邊騎)數遷移
羽檄從北來厲馬登高堤右驅蹈匈奴左顧陵鮮卑寄
身鋒刃端性命安可懷父母且不顧何言子與妻名編
(一作在)壯士籍(一作高名在壯籍)不得中顧私捐軀赴國難視死
忽如(一作若)歸
鮑照
白馬騂角弓鳴鞭乘北風要途問邊急代馬入雲中
閉壁自往夏清野逐還冬僑裝多闕絶旅服少裁縫
埋身守漢境(一作節)沉命對胡封薄暮塞(一作雪)雲起飛
沙被遠松含悲望兩都楚歌登四墉丈夫設計誤懷
恨逐邊戎棄(一作罷)别中國愛要冀胡馬功去來今何
道單賤生所鍾但令塞上兒知我獨為雄
沈約
白馬紫金鞍停鑣過上蘭寄言狹斜子詎知隴道難
赤阪途三折龍堆路九盤冰生肌裏冷風起骨中寒
功名志所急日暮不遑飡長驅入右地輕舉出樓蘭
直去已垂涕寕可望長安匪期定遠封無羡輕車官
唯見恩義重豈覺衣裳單本持軀命答幸遇身名完
升天行曹植
(升天行曹植云日月何峕留鮑照云家世宅關輔曹植又有五游篇皆傷人世不永俗情險難)
(當求神仙翺翔六合之外也)
乘蹻追術士遠之蓬萊山靈液飛素波蘭桂上參天玄
豹遊其下翔鵾戲其巔乘風忽登舉彷彿(一作彷徨)見衆仙
扶桑之所出乃在朝陽谿中心陵蒼昊布葉蓋天涯日
出登東榦既夕沒西枝願得紆陽轡廻日使東馳
鮑照
家世宅關輔勝帶宦王城備聞十帝事委曲兩都情
倦見物興衰驟覩俗屯平翩翻(一作翩翩)類廻掌怳惚似
朝榮窮途悔短計晚志重長生從師入遠岳結友事
仙靈五圖發金記九籥隱丹經風飡委松宿雲臥恣
天行冠霞登綵閣解玉飲(一作隱)椒庭暫游越萬里近
别數千齡鳳臺無還駕簫管有遺聲何峕(一作當)與爾
曹啄腐共吞腥
五游曹植
九州不足步願得凌雲翔逍遥八紘外遊目歴遐荒
披我丹霞衣襲我素霓裳華蓋紛晻藹六龍仰天驤
曜靈未移景倏忽造昊蒼閶闔啟丹扉雙闕耀珠光
徘徊文昌殿登陟太微堂上帝休西櫺羣后集東廂
帶我瓊瑶佩漱我沆瀣漿踟蹰玩靈芝徙倚弄華芳
王子奉仙藥羨門進竒方服食享遐紀延夀保無疆
遠遊篇曹植
(楚辭遠遊章句曰悲峕俗之廹阨兮願輕舉而遠遊質菲薄而無因兮焉托乘而上浮王逸云)
(遠遊者屈原之所作屈原履方直之行不容於世困於䜛佞無所告訴乃思與仙人俱遊戲周)
(歴天地無所不至焉)
遠遊臨四海俯仰觀洪波大魚若曲陵承浪相經過靈
鼇戴方丈神岳儼嵳峩仙人翔其隅玉女戲其阿瓊蘂
可療饑仰首吸朝霞崑崙本吾宅中州非我家將歸謁
東父一舉超流沙鼓翼舞峕風長嘯激清歌金石固易
弊日月同光華齊年與天地萬乘安足多
仙人篇曹植
(樂府廣題曰秦始皇三十六年使博士為仙眞人詩遊行天下令樂人歌之曹植仙人篇曰仙)
(人攬六著言人生如寄養羽翼徘徊九天以從韓終王喬於天衢也齊陸瑜有仙人攬六著篇)
(蓋出於此)
仙人攬六著對博泰山隅湘娥拊琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足步輕舉凌太虚飛騰踰
景雲高風吹我軀廻駕觀紫微與帝合靈符閶闔正嵳
峩雙闕萬丈餘玉樹扶道生白虎夾門樞驅風游四海
東過王母廬俯觀五岳間人生如寄居潛光養羽翼進
趣且徐徐不見軒轅氏乘(一作升)龍出鼎湖徘徊九天上
與爾長相須
仙人攬六著篇齊陸瑜
九仙會歡賞六著且娛神戲谷聞餘地銘山憶舊秦
避敵情思巧論兵勢重新問取南皮夕還笑拂碁人
飛龍篇曹植
(楚辭離騷曰為余駕飛龍兮雜瑶象以為車曹植飛龍篇亦言求仙者乘飛龍而昇天與楚辭)
(同意按琴曲亦有飛龍引)
晨游泰山雲霧窈窕忽逢二童顔色鮮好乘彼白鹿手
翳芝草我知真人長跪問道西登玉堂(一作臺)金樓複道
授我仙藥神皇所造教我服食還精補腦夀同金石永
世難老
闘鷄篇曹植
(春秋左氏傳曰季郈之鷄闘季氏介其鷄郈氏為之金距杜預云𢷬芥子播其羽也或曰以膠)
(沙播之為介雞鄴都故事曰魏明帝太和中築闘鷄臺趙王石虎亦以芥羽漆砂闘鷄于此故)
(曹植詩云闘鷄東郊道走馬長楸間是也)
遊目極妙伎清聽厭宫商主人寂無為衆賓進樂方長
筵坐戲客闘鷄觀閒房羣雄正翕赫雙翹自飛揚揮羽
邀清風悍目發朱光觜落輕毛散嚴距往往傷長鳴入
青雲扇翼獨翺翔願蒙狶膏助常得擅此場
閶闔篇梁武帝
(張衡西京賦曰表嶤闕於閶闔閶闔天門也立高闕以象之薛綜云紫微宫門名曰閶闔也閶)
(闔篇蓋出於此)
西漢本佳妍金馬望甘泉衛尉屯兵士期門曉漏傳猶
重河東賦欲以追神仙羽騎凌雲轉閶闔帶空懸長旗
掃月窟鳳迹輾星躔但使丹砂就能令億萬年
西長安行傅玄
(樂府觧題曰西長安行晉傅休奕云所思兮向在乃在西長安其下因敘别離之意也三輔舊)
(事曰長安城以北斗周地圖記曰長安城南為南斗形北為北斗形通典曰漢高帝自櫟陽徙)
(都長安至惠帝方發人徙築城即長安西北古城是也)
所思兮何在乃在西長安何用存問妾香䙞雙珠環何
用重存問羽爵翠琅玕今我兮問君更有兮異心香亦
不可燒環亦不可沉香燒日有歇環沉日自深
北風行鮑照
(北風本衛詩也北風詩曰北風其凉雨雪其雱傳曰北風寒凉病害萬物以喻君政暴虐百姓)
(不親也若鮑照北風凉傷北風雨雪而行人不歸與衛詩異矣)
北風凉雨雪雱京洛女兒多嚴妝遥豔帷中自悲傷沉
吟不語若為(一作有)忘問君何行何當歸若使妾坐自傷
悲慮年至(一作去)慮顔衰情易復恨難追
會唫行謝靈運
(會唫行其致與吳趍同會謂會稽謝靈運會唫行曰咸共聆會唫)
六引緩清唱三調佇繁音列筵皆静寂咸共聆會唫會
唫自有初請從文命敷敷績壺冀始刊木至江汜列宿
炳天文負海横地理連峯競千仞背流各百里滮池溉
粳稻輕雲曖松杞兩京愧佳麗三都豈能似層臺指中
天高墉積崇雉飛燕躍廣途鷁首戲清沚肆呈窈窕容
路曜㛹娟子自來彌世代賢達不可紀勾踐善廢興越
叟識行止范蠡出江湖梅福入城市東方就旅逸梁鴻
去桑梓牽綴書土風辭殫意未巳
苦熱行鮑照
(樂府觧題曰苦熱行備言流金爍石火山炎海之艱難也若鮑照云赤阪横西阻火山赫南威)
(言南方瘴癘之地盡節征伐而賞之太薄也)
赤阪横西阻火山赫南威身熱頭且痛鳥墮魂來歸湯
泉發雲潭焦煙起石圻日月有恒昏雨露未嘗晞丹蛇
踰百尺玄蜂盈十圍含沙射流影吹蠱病行暉瘴氣晝
薰體菵露夜沾衣饑猿莫下食晨禽不敢飛毒涇尚多
死渡瀘寕具腓生軀蹈死地昌志登(一作高)禍機戈船榮
既薄伏波賞亦微爵輕君尚惜士重安可希
前緩聲歌古辭
(按緩聲本謂歌聲之緩非言命也晉陸機前緩聲歌曰游仙聚靈族高會曾城阿言將前慕仙)
(游冀命長緩欲流聲於歌曲也)
水中之馬必有陸地之船但有意氣不能自前心非木
石荆根株數得覆蓋天當復思東流之水必有西上之
魚不在大小但有朝於復來長笛續短笛欲今皇帝陛
下三千萬
晉陸機
遊仙聚靈族高會曾城阿長風萬里舉慶雲鬱嵯峨
宓妃興洛浦王韓起太華北徵瑶臺女南要湘川娥
肅肅霄駕動翩翩翠蓋羅羽旗棲瓊鸞玉衡吐鳴和
大容揮高弦洪崖發清歌獻酬既巳周輕舉乘紫霞
總轡扶桑枝(一作底)濯足湯谷波清輝溢天門垂慶惠
皇家
結客少年場鮑照
(言輕生重義慷慨以立功名也廣題曰漢長安少年殺吏受財報仇相與探丸為彈探得赤丸)
(斫武吏探得黑丸殺文吏尹賞為長安令盡捕之長安中為之歌曰何處求子死桓東少年場)
(生時諒不謹枯骨復何葬按結客少年場言少年時結任俠之客為游樂之場終而無成故作)
(此曲也)
騘馬金絡頭錦帶佩吳鈎失意杯酒間白刅起相讐追
兵一旦至負劔遠行游去鄉三十載復得還舊邱升高
臨四關(一作塞)表裏望皇州九衢平若水雙闕似雲浮扶
宮羅將相夾道列王侯日中市朝滿車馬若川流擊鍾
陳鼎食方駕自相求今我獨何為轗&KR0008;懷百憂
輕薄篇晉張華
(輕薄篇言乘肥馬衣輕裘馳逐經過為樂與少年行同意何遜云城東美少年是也)
末世多輕薄驕或好浮華志氣能(一作既)放逸貲財亦豐
奢被服極纖麗肴膳盡柔嘉僮僕餘梁肉婢妾蹈綾羅
文軒樹羽蓋乘馬鳴玉珂横簮刻玳瑁長鞭錯象牙足
下金鑮履手中雙莫邪賓從煥絡繹侍御何芬葩朝與
金張期暮宿許史家甲第面長街朱門赫嵯峨蒼梧竹
葉清宜城九醖醝浮醪隨觴轉素蟻自跳波美女與齊
趙妍唱出西巴一顧傾國城千金不足多北里獻竒舞
大陵奏名歌新聲踰激楚妙妓絶陽阿玄鶴降浮雲鱏
魚躍中河墨翟且停車展季猶咨嗟淳于前行酒雍門
坐相和孟公結重關賓客不得蹉三雅來何遲耳熱眼
中花盤按互交錯坐席咸喧譁簮珥或墮落冠冕皆傾
邪酣飲終日夜明燈繼朝霞絶纓尚不尤安能復顧他
留連彌信宿此歡難可過人生若浮寄年時忽蹉跎促
促朝露期榮樂遽幾何念此腸中悲涕下自滂沱但畏
執法吏禮防且切磋
梁何遜
城東(一作長安)美少年重身輕萬億柘彈隨珠丸白馬黃
金飾長安九逵上青槐蔭道植轂擊晨巳喧肩排暝
不息走狗東西望牽牛向南直相期百戲傍去來三
市側象床沓繡被玉盤傳綺食大姊(一作娼女)掩扇歌小
妹(一作婦)開簾織相看獨隠笑見人還斂色黃鶴悲故
羣山枝詠新識烏飛過客盡雀聚行龍匿酌羽方厭
厭此時歡未極
遊獵篇梁劉孝威
(梁劉孝威遊獵篇云之罘講射所上林娛獵場備言遊行射獵之事亦謂之行行遊且獵篇是)
(也)
之罘講射所上林娛獵場選徒驕楚客詔狩誇胡王罕
車已戒道風烏復啟行佽飛具罾繳材官命蹶張高罝
掩月兔勁矢射天狼蹠地不遑免排虚豈及翔日暮鈎
陳轉風清鐃吹揚歸來宴平樂寧肯帶禽荒
鳴鴈行鮑照
(衛匏冇苦葉詩曰雝雝鳴鴈旭日始旦鄭康成云鴈者隨陽而處似婦人從夫故昏禮用焉雝)
(雝聲和也鳴鴈行蓋出於此)
雝雝鳴鴈鳴正旦齊行命侣入雲漢中夜相失羣離亂
留連徘徊不忍散憔悴容儀君不知辛苦霜雪(一作風雪)亦
何為
東飛伯勞歌古辭
東飛伯勞西飛燕黃姑織女時相見誰家女兒對門居
開顔發豔照里閭南窗北牖桂月光羅帷綺帳脂粉香
女兒年幾十五六窈窕無雙顔如玉三春巳暮花從風
空留可憐誰與同
晨風行梁王循
(晨風本秦詩也晨風詩曰鴥彼晨風鬱彼北林傳曰鴥疾飛貌晨風鸇也言穆公招賢人賢人)
(往之疾如晨風之入北林也王循霧開九曲瀆沈氏理檝令舟人但歌晨朝之風爾)
霧開九曲瀆風起千金堤岸回分野逕林際成牛蹊鳬
隨落潮去日傍綺霞低望目輕舟隠瑟瑟遠蹇悽還眺
小平急宴語方難齊
梁范靜妻沈氏
理檝令舟人停艫息旅泊河津念君劬勞冒風塵臨
路揮袂淚沾巾飈流勁潤逝若飛山高帆急絶音徽
留子句句獨言歸中心煢煢將依誰風彌葉落永離
索神往形返情錯漠循帶易緩愁難却心之憂矣頗
銷鑠
空城雀鮑照
(鮑照空城雀云雀乳四鷇空城之阿言輕飛近集茹腹辛傷免羅網而已)
雀乳四鷇空城之阿朝拾野粟夕飲水阿高飛畏鴟鳶
下飛畏網羅辛傷伊何言怵迫良巳多誠不及青鳥遠
食玉山禾猶勝吳宫燕無罪得焚窠賦命有厚薄長嘆
欲如何
自君之出矣宋孝武帝
(漢徐幹有室思詩五章其第三章曰自君之出矣明鏡暗不治思君如流水無有窮已時自君)
(之出矣蓋起於此齊虞羲亦謂之思君去時行)
自君之出矣金翠闇無精思君如日月回還晝夜生
劉義恭
自君之出矣笥錦廢不開思君如清風暁夜常徘徊
齊虞羲
自君之出矣楊柳正依依君去無消息唯見黃鶴飛
關山多險阻士馬少光輝流年無止極君去何時歸
長相思宋吳邁遠
(古詩曰客從遠方來遺我一書札上言長相思下言久離别李陵詩曰行人難久留各言長相)
(思蘇武詩曰生當復來歸死當長相思長者久遠之辭言行人久戍寄書以遺所思也古詩又)
(曰客從遠方來遺我一端綺文采雙鴛鴦裁為合歡被著以長相思緣以結不解謂被中著綿)
(以致相思綿綿之意故曰子長相思又有千里思與此同類梁昭明太正言相思之意)
晨有行路客依依造門端人馬風塵色知從河塞還時
我有同棲結宦遊邯鄲將不異客子分饑復共寒煩君
尺帛書寸心從此殫遣妾長憔悴豈復歌笑顔簷隠千
霜樹庭枯十載蘭經春不舉袖秋落寧復看一見願道
意君門已九關虞卿棄相印擔簦為同歡閨隂欲早霜
何事空盤桓
梁昭明太子
相思無終極長夜起嘆息徒見貌嬋(一作㛹)娟不知心
有憶寸心無以因願附歸飛翼
行路難宋鮑照
(行路難備言世路艱難及離别悲傷之意多以君不見為首按陳武别傳曰武常牧羊諸家牧)
(竪有知歌謠者武遂學行路難則所起亦遠矣)
奉君金巵之美酒瑇瑁玉匣之彫琴七綵芙蓉之羽帳
九華蒲萄之錦衾紅顔零落歲將暮寒光宛轉峕欲沉
願君裁悲且減思聽我抵節行路吟不見栢梁銅雀上
寧聞古峕清吹音
瀉水置平地各自東西南北流人生亦有命安能行嘆
復坐愁酌酒以自寬舉杯斷絶歌路難心非木石豈無
感吞聲躑躅不敢言
剉蘗染黃絲黃絲歴亂不可治我昔與君始相値爾時
自謂可君意結帶與我言死生好惡不相置今日(一作結帶)
(與君何死生好惡不肯相棄置)見我顔色衰意中索寞(一作錯亂)與先異還
君金釵瑇瑁簮不忍見之益愁思
諸君莫嘆貧富貴不由人丈夫四十彊而仕余當二十
弱冠辰莫言草木委大雪會應蘇息遇陽春對酒叙長
篇窮途運命委皇天但願樽中九醖滿莫惜床頭百箇
錢直須優游卒一歲何勞辛苦事百年
古别離江淹
(楚辭曰悲莫悲兮生别離古詩曰行行重行行與君生别離相去萬餘里各在天一涯後蘇武)
(使匈奴與李陵詩曰良時不可再離别在須臾故後人擬之為古别離宋吳邁遠有長别離唐)
(李白有遠别離亦類此今不復錄)
遠與君别者乃至鴈門關黃雲蔽千里遊子何時還送
君如昨日簷前露已溥不惜蕙草晚所悲道里寒君在
天一涯妾身長别離願一見顔色不異瓊樹枝兔絲及
水萍所寄終不移
西洲曲古辭
憶梅下西洲折梅寄江北單衫杏子紅雙鬢鴉雛色西
洲在何處兩槳橋頭渡日暮伯勞飛風吹烏臼樹樹下
即門前門中露翠鈿開門郎不至出門採紅蓮採蓮南
塘秋蓮花過人頭低頭弄蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日欄干頭欄干十二曲垂
手明如玉卷簾天自高海水搖空綠海水夢悠悠君愁
我亦愁南風知我意吹夢到西洲
長干曲古辭
逆浪莫相邀菱舟不怕搖妾家揚子住便弄廣陵潮
杞梁妻宋吳邁遠
(崔豹古今註曰杞梁妻者杞殖妻妹朝日之所作也殖戰死妻曰上則無父中則無夫下則無)
(子人生之苦至矣乃抗聲長哭杞都城感之而穨遂投水而死其妹悲姊之貞乃作歌名曰杞)
(梁妻焉梁殖之字也列女傳曰齊莊公襲莒殖戰而死其妻無所歸乃就其夫之尸於城下而)
(哭十日而城為之崩既葬遂赴淄水而死琴操曰杞梁妻嘆齊杞梁殞其妻之所作也)
燈竭從初明蘭凋猶早薰扼腕非一代千載炳遺文貞
夫淪莒役杜弔結齊君驚心眩白日長洲崩秋雲精微
貫穹旻高城為隤墳行人既迷徑飛鳥亦失羣壯哉金
石軀出門形影分一隨塵壤消聲譽誰共論
董嬌鐃後漢宋子侯
洛陽城東路桃李生路傍花花自相對葉葉自相當春
風東北起花葉正低昂不知誰家子提籠行採桑纖手
折其枝花落何飄颺請謝彼姝子何為見損傷高秋八
九月白露變為霜終年會飄墮安得久馨香秋時自零
落春月復芬芳何時盛年去懽愛永相忘吾欲竟此曲
此曲愁人腸歸來酌美酒挾瑟上高堂
楊白花古辭
(梁書曰楊華武都仇池人少有勇力容貌雄偉魏胡太后逼通之華懼及禍乃率其部曲來降)
(胡太后追思之不能已為作楊白華歌辭使宫人晝夜連臂蹋足歌之聲甚悽惋故南史曰楊)
(華本名白花奔梁後名華魏名將楊大眼之子)
陽春二三月楊柳齊作花春風一夜入閨闥楊花飄蕩
落南家含情出戶脚無力拾得楊花淚沾臆秋去春還
雙燕子願㗸楊花入窠裏
秦王捲衣梁吳均
(秦王捲衣言咸陽春景及宫闕之美秦王捲衣以贈所歡也)
咸陽春草芳秦帝捲衣裳玉檢茱萸匣金泥蘇合香初
芳薰複帳餘輝耀玉床當須晏朝罷持此贈龍(一作華)陽
愛妾換馬梁簡文帝
(愛妾換馬舊說淮南王所作淮南王即漢劉安也古辭今不傳)
功名幸多種何事苦生離誰言似白玉定是媿青驪必
取匣中釧迴作飾金羈真成恨不巳願得路傍兒
枯魚過河泣古辭
枯魚過河泣何時悔復及作書與魴鱮相教慎出入
冉冉孤生竹古辭
冉冉孤生竹結根泰山阿與君為新婚菟絲附女蘿莵
絲生有時夫婦會有宜千里遠結婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執高節賤妾亦何為
棗下何纂纂梁簡文帝
(古咄唶歌曰棗下何攅攅榮華各有時棗欲初赤時人從四邊來棗適今日賜誰當仰視之潘)
(安仁笙賦曰詠園桃之夭夭歌棗下之纂纂歌曰棗下纂纂朱實離離宛其死矣化為枯枝纂)
(纂棗花也棗之纂纂盛貌實之離離將衰言榮謝之各有時也)
垂花臨碧澗結翠依丹巘非直入游宫兼期植靈苑落
日芳春莫遊人歌吹晚弱刺引羅衣朱實凌還幰且歡
洛浦詞無羡安期遠
武溪深行後漢馬援
(一曰武陵深行崔豹古今註曰武溪深馬援南征之所作也援門生爰寄生善吹笛援作歌令)
(寄生吹笛以和之名曰武溪深)
滔滔武溪一何深鳥飛不度獸不敢臨嗟哉武溪兮多
毒滛
半渡溪梁劉孝威
(半渡溪言戰而半涉溪水見迫所言皆嶺南地里與武溪深相類梁元帝又有半路溪則言相)
(逢隔溪已識行步辭旨與此全殊)
本厠偏伍伴一戰殄凶渠制賜文犀節驛報紫泥書入
營陳御蓋還家乘紫車皇恩空以重(一作知己重)丹心恨不
紓渡瀘且不畏凌溪嗟有餘
半路溪梁元帝
相逢半路溪隔溪猶不渡望望判知是翩翩識行步摘
贈蘭澤芳欲表同心句先將(一作持)動舊情恐君疑妾妬
陵雲臺梁謝舉
(魏志曰文帝黃初元年十二月初營洛陽宫戊午幸洛陽二年築陵雲臺劉義慶世說曰陵雲)
(臺樓觀精巧先秤衆木輕重然後搆造無錙銖相負揭臺高峻常隨風動搖楊龍驤洛陽記曰)
(陵雲臺高二十三丈登之見孟津也)
綺甍懸桂棟隠曖傍喬柯勢高凌玉井臨迴度金波易
覺凉風至早飛秋雁過高臺相思曲望遠驛人歌幸屬
(一作&KR2049;)此迢遞知承雲霧多
大道曲晉謝尚
(樂府廣題曰謝尚為鎮西將軍嘗着紫羅襦據胡床在市中佛國門樓上彈琵琶作大道曲市)
(人不知是三公也)
青陽二三月柳青桃復紅車馬不相識音落黃埃中
獨不見梁柳惲
(言思不得見故傷之也)
别島望雲臺天淵臨水殿芳草生未積春花落如霰出
從張公子還過趙飛燕奉箒長信宫誰知獨不見
携手曲梁沈約
(携手曲梁沈約所制也言盡心所事但恐芳時不留主恩將歇爾)
捨轡下彫輅更衣奉玉牀聯簮映秋水開鏡比春妝所
畏紅顔促君恩不可長鵁冠且容裔豈吝桂枝亡
邯鄲行齊陸厥
(通典曰邯鄲戰國時趙國所都自敬侯始都之有叢臺洪波臺在焉邯山名鄲盡也邯鄲舞曲)
(也)
趙女擫鳴琴邯鄲紛躧步長袖曳三街兼金輕一顧有
美獨臨風佳人在遐路相思欲蹇衽叢臺日巳莫
大垂手梁吳均
(大垂手小垂手皆言舞而垂其手也)
垂手忽迢迢飛燕掌中嬌羅衫恣風引輕帶任情搖詎
似長沙地促舞不回腰
小垂手
舞女出西秦躡影舞陽春且復小垂手廣袖拂紅塵折
腰應兩袖頓足轉雙巾蛾眉與慢臉見此空愁人
夜夜曲沈約
(蓋言獨處自傷之意也)
北斗闌干去夜夜心自傷月輝横射枕燈光半隠床
河漢縦復横北斗横復直星漢空如此寧知心有憶孤
燈曖不明寒機曉猶織零淚向誰道鷄鳴徒嘆息
梁簡文帝
愁人夜獨傷滅燭臥蘭房祗恐多情月旋來照妾牀
寒夜怨陶弘景
(寒夜怨惟叙相思之意梁簡文有獨處愁亦類此)
夜雲生夜鴻驚悽切嘹唳傷夜情空山霜滿高烟平鉛
華沈照帳孤明寒日微寒風緊愁心絶愁淚盡情人不
勝怨思來誰能忍
獨處愁梁簡文帝
(司馬相如美人賦曰芳香郁烈黼帳高張有女獨處婉然在牀乃歌曰獨處室兮廓無依思佳)
(人兮情傷悲獨處愁蓋取諸此)
獨處恒多怨開幕試臨風彈碁鏡奩上傅粉高樓中自
君征馬去音信不曾通只恐金屛掩明年巳復空
憂且吟齊張融
鳴琴當春夜春夜當鳴琴羈人不及樂(一作自不樂)何似千
里心
同聲歌後漢張衡
(同聲歌漢張衡所作也言婦人自謂幸得充閨房願勉供婦職不離君子思為筦簟在下以蔽)
(匡牀衾裯在上以護霜露繾綣枕席沒齒不忘焉以喻臣子之事君也晉傅玄何當行曰同聲)
(自相應同心自相知言結交相合其義亦同也)
邂逅承際會得充君後房情好新交接恐慄若探湯不
才勉自竭賤妾職所當綢繆主中饋奉禮助烝嘗思為
莞蒻席在下蔽匡牀願得羅衾幬在上衛風霜灑掃清
枕席鞮芬以狄香重戶結金扄高下華燈光衣解巾粉
御列圖陳枕張素女為我師儀態盈萬方衆夫所希見
天老教軒皇樂莫斯夜樂沒齒焉可忘
何當行晉傅玄
同聲自相應同心自相知外合不由中雖固終必離
管鮑不世出結交安可為
定情篇後漢繁欽
(樂府解題曰定情詩漢繁欽所作也言婦人不能以禮從人而自相悦媚乃解衣服玩好致之)
(以結綢繆之志若臂環致拳拳指環致慇懃耳環致區區香囊致扣扣跳脫致契闊佩玉結恩)
(情自以為志而期於山隅山陽山西山北終而不荅乃自傷悔焉)
我出東門遊邂逅承清塵思君即幽房侍寢執衣巾時
無桑中契迫此路側人我即媚君姿君亦悦我顔何以
致拳拳綰臂雙金環何以致慇懃約指一雙銀何以致
區區耳中雙明珠何以致扣扣香囊繫肘後何以致契
闊繞腕雙跳脫何以結恩情珮玉綴羅纓何以結中心
素縷連雙鍼何以結相投金薄畫搔頭何以慰别離耳
後瑇瑁釵何以答歡悅紈素三條裾何以結愁悲白絹
雙中衣與我期何所乃期東山隅日旰兮不至谷風吹
我襦遠望無所見涕泣起踟蹰與我期何所乃期南山
陽日中兮不來凱風吹我裳逍遥莫誰覩望君愁我腸
與我期何所乃期西山側日夕兮不來躑躅長嘆息遠
望大風至俯仰正衣服與我期何所乃期山北岑日莫
兮不來凉風吹我衿望君不能坐悲苦愁我心愛身以
何為惜我華色時中情既欵欵然後尅密期褰衣躡花
草謂君不我欺厠此醜陋質徙倚無所之自傷失所欲
淚下如連絲
合歡詩晉楊方
(樂府解題曰合歡詩晉楊方所作也言婦人謂虎嘯風起龍躍雲浮鎡石引針陽燧改火皆以)
(同聲相應同氣相求我與君情亦猶形影宫商之不離也常願食共並根穗飲共連理杯衣共)
(雙絲絹寢共無縫裯坐必接膝行必携手如鳥同翼如魚比目利斷金石密踰膠漆也)
虎嘯谷風起龍躍景雲浮同聲好相應同氣自相求我
情與子親譬如影追軀食共同根穗飲共連理杯衣共
雙絲絹寢共無縫裯居願接膝坐行願携手趨子静我
不動子遊我不留齊彼同心鳥譬彼比目魚情至斷金
石膠漆未為牢但願長無别合形作一軀生為倂身物
死為同棺灰秦氏有言至我情不可儔
磁石引長鍼陽燧下炎烟宫商聲相和心同自相親我
情與子合亦如影追身寢共織成被絮共同功綿暑搖
比翼扇寒坐倂肩氊子笑我必哂子蹙我無歡來與子
共跡去與子同塵齊彼蛩蛩獸舉動不相捐唯願長無
别合形作一身生有同室好死成倂棺民徐氏自言至
我情不可陳
春江行梁簡文帝
(唐郭元振曰春江巴女曲也)
客行祗念路相爭渡京口誰知堤上人拭淚空搖手
江臯曲王融
林斷山更續洲盡江復開雲封帝鄉起水源桐柏來
暎水曲范靜妻沈氏
輕鬢學浮雲雙娥擬初月水澄正落釵萍開理垂髮
登樓曲
憑高川陸近望遠阡陌多相思隔重嶺相憶恨(一作限)長
河
越城曲
别怨悽歌響離啼濕舞衣願假烏棲曲翻從南向飛
浮遊花隋辛德源
窗中斜日照池上落花浮若畏春風晚當思秉燭遊
樹中草梁簡文帝
幸有青袍色聊因翠幄凋雖間珊瑚蔕非是合歡條
樂府古辭
行胡從何方列國持何來氍毺&KR0146;&KR1674;五木香迷迭艾蒳
及都梁
魏明帝
種瓜東井上冉冉自踰垣與君新為婚瓜葛相結連寄
託不肖軀有如倚泰山兔絲無根株蔓延自登緣萍藻
託清流常恐身不全被蒙丘山惠賤妾執拳拳天日照
知之想君亦俱然
燉煌樂後魏温子昇
(通典曰燉煌者古流沙地黑水之所經焉秦及漢初為月支匈奴之境武帝開其地後分酒泉)
(置燉煌郡燉大煌盛也)
客從遠方來相隨歌且笑自有燉煌樂不減安陵調
隋王胄
長途望無巳高山斷還續意欲此念時氣絶不成曲
極目眺脩途平原忽超遠心期在何處望望崦嵫晚
阿那瓌古辭
(北史曰阿那瓌蠕蠕國主也蠕蠕之為國冬則徙居漠南夏則還居漠北通典曰蠕蠕自拓跋)
(初徙雲中即有種落後魏太武神䴥中彊盛盡有匈奴故地阿那瓌孝明帝時蠕蠕國主辭云)
(匈奴主也)
聞有匈奴主雜騎起塵埃列觀長平坂驅馬渭橋來
步虚辭周庾信
(樂府解題曰步虚辭道家曲也備言衆仙縹緲輕舉之美)
渾成空教立元始正塗開赤玉靈文下朱陵真氣來中
天九龍館倒景八風臺雲度弦歌響星移空殿迴青衣
上少室童子向蓬萊逍遥聞四會倏忽度三災
隋煬帝
洞府凝玄液靈山體自然俯臨滄海島回出大羅天八
行分寶樹千丈散芳蓮懸居燭日月天步役風煙躡記
書金簡乘空誦玉篇冠法二儀立佩帶五星連瓊軒觯
甘露瑜井挹膏泉南巢息雲馬東海戲桑田回旗遊八
極飛輪入九玄高蹈虚無外天地乃齊年
昔昔鹽隋薛道衡
(隋薛吏部有昔昔鹽樂苑曰昔昔鹽羽調曲唐亦為舞曲昔一作析)
垂柳覆金堤蘼蕪葉復齊水溢芙蓉沼花飛桃李蹊采
桑秦氏女織錦竇家妻關山别蕩子風月守空閨恒歛
千金笑長垂雙玉啼盤龍隨鏡隠彩鳳逐帷低飛魂同
夜鵲倦寢憶晨鷄暗牖懸珠網空梁落燕泥前年過代
北今歲往遼西一去無消息那能惜馬蹄
舞媚娘陳後主
(樂苑曰舞媚娘大舞媚娘並羽調曲也唐書曰高宗永徽末天下歌舞媚娘未幾立武氏為皇)
(后按陳後主已有此歌則永徽所歌蓋舊曲云)
樓上多嬌豔當窗倂三五爭弄遊春陌相邀開綉戶轉
態結紅裙含嬌拾翠羽留賓作拂絃託意時移柱
淇水變新臺春罏當夏開玉面含羞出金鞍排夜(一作暗)
來
春日多風光尋觀向市傍轉身移佩響牽袖起衣香
周庾信
朝來戶前照鏡含笑盈盈自看眉心濃黛直點額角輕
黃細安秪疑落花謾去復道春風不還少年惟有懽樂
飲酒那得留殘
紀遼東隋煬帝
(紀遼東隋煬帝所作也通典曰高句麗自東晉以後居平壤城亦曰長安城隨山屈曲南臨浿)
(水在遼東南復有遼東玄菟等數十城隋書曰大業八年煬帝伐高麗度遼水大戰于東岸擊)
(賊破之進圍遼東是也)
遼東海北剪長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風清歌凱捷九都水歸宴
雒陽宫策功行賞不淹留全軍藉智謀詎似南宫複道
上先封雍齒侯
蘇小小歌古辭
(一曰錢塘蘇小小歌樂府廣題曰蘇小小錢塘名娼也蓋南齊時人西陵在錢塘江之西歌云)
(西陵松栢下是也)
我乘油璧車郎乘青騘馬何處結同心西陵松栢下
河中之水歌梁武帝
河中之水向東流洛陽女兒名莫愁莫愁十三能織綺
十四採桑南陌頭十五嫁為盧郎婦十六生兒似阿侯
盧家蘭室桂為梁中有鬱金蘇合香頭上金釵十二行
足下絲履五文章珊瑚挂鏡爛生光(一作生輝光)平頭奴子
擎履箱人生富貴何所望恨不早嫁東家王
雜曲陳徐陵
傾城得意巳無儔洞房連閣未消愁宫中本造鴛鴦殿
為誰新起鳳凰樓綠黛紅顔兩相發千嬌百念情無歇
舞衫回袖勝春風歌扇當窗似秋月碧玉宫妓自翩妍
絳樹新聲自(一作最)可憐張星舊在天河上由來張姓本
連天二八年時不憂度傍邊得寵誰應(一作相)妬立春歷
日自當新正月春幡底頭故流蘇錦帳挂香囊織成羅
幌隠燈光只應私將琥珀枕瞑瞑來上珊瑚牀
陳江緫
泰山言應可轉移新寵不信更参差合歡錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宫不愜茱萸芳夜夜爭開蘇合房寶釵翠鬢還相似
朱唇玉面非一行新人未語言如澀新寵無前判不臧
願奉更衣蘭麝氣恐君馬到自驚香
焦仲卿妻古辭
孔雀東南飛五里一徘徊十三能織素十四學裁衣十
五彈箜篌十六誦詩書十七為君婦心中常苦悲君既
為府吏守節情不移鷄鳴入機織夜夜不得息三日斷
五疋大人故嫌遲非為織作遲君家婦難為妾不堪驅
使徒留無所施便可白公姥及時相遣歸府吏得聞之
堂上啟阿母兒巳薄祿相幸復得此婦結髮同枕席黃
泉共為友共事二三年始爾未為久女行無偏斜何意
致不厚阿母謂府吏何乃太區區此婦無禮節舉動自
專由吾意久懷忿汝豈得自由東家有賢女自名秦羅
敷可憐體無比阿母為汝求便可速遣之遣去慎莫留
府吏長跪告伏惟啟阿母今若遣此婦終老不復取阿
母得聞之槌牀便大怒小子無所畏何敢助婦語吾巳
失恩義會不相從許府吏默無聲再拜還入戶舉言謂
新婦哽咽不能語我自不驅卿逼迫有阿母卿但暫還
家吾今且報府不久當歸還還必相迎取以此下心意
慎勿違吾語新婦謂府吏勿復重紛紜往昔初陽歲謝
家來貴門奉事循公姥進止敢自專晝夜勤作息伶俜
縈苦辛謂言無罪過供養卒大恩仍復被驅遣何言復
來還妾有綉腰襦葳蕤自生光紅羅複斗帳四角垂香
囊箱簾六七十綠碧青絲繩物物各自異種種在其中
人賤物亦鄙不足迎後人留待作遺施於今無會因時
時為安慰久久莫相忘鷄鳴外欲曙新婦起嚴妝著我
綉裌裙事事四五通足下躡絲履頭上玳瑁光腰若流
紈素耳著明月璫指如削葱根口如含朱丹纖纖作細
步精妙世無雙上堂謝阿母母聽去不止昔作女兒時
生小出野里本自無教訓兼愧貴家子受母錢帛多不
堪母驅使今日還家去念母勞家裏却與小姑别淚落
連珠子新婦初來時小姑如我長勤心養公姥好自相
扶將初七及下九嬉戲莫相忘出門登車去淚落百餘
行府吏馬在前新婦車在後隠隠何甸甸俱會大道口
下馬入車中低頭共耳語誓不相隔鄉且暫還家去吾
今且赴府不久當還歸誓天不相負新婦謂府吏感君
區區懷君既若見錄不久望君來君當作磐石妾當作
蒲葦蒲葦紉如絲磐石無轉移我有親父兄性行暴如
雷恐不任我意逆以煎我懷舉手長勞勞二情同依依
入門上家堂進退無顔儀阿母大拊掌不圖子自歸十
三教汝織十四能裁衣十五彈箜篌十六知禮儀十七
遣汝嫁謂言無誓違汝今無罪過不迎而自歸蘭芝慙
阿母兒實無罪過阿母大悲催還家十餘日縣令遣媒
來云有第三郎窈窕世無雙年始十八九便言多令才
阿母謂阿女汝可去應之阿女銜淚荅蘭芝初還時府
吏見丁寧結誓不别離今日違情義恐此事非竒自可
斷來信徐徐更謂之阿母白媒人貧賤有此女始適還
家門不堪吏人婦豈合令郎君幸可廣問訊不得便相
許媒人去數日尋遣承請還誰有蘭家女承籍有宦官
云有第五郎嬌逸未有婚遣丞為媒人主簿通語言直
說太守家有此令郎君既欲結大義故遣來貴門阿母
謝媒人女子先有誓老姥豈敢言阿兄得聞之悵然心
中煩舉言謂阿妹作計何不量先嫁得府吏後嫁得郎
君否泰如天地足以榮汝身不嫁義即體其往欲何云
蘭芝仰頭荅理實如兄言謝家事夫壻中道還兄門處
分適君意那得自任專雖與府吏要渠會永無緣登即
相許和便可作婚姻媒人下牀去諾諾復爾爾還部白
府君下官奉使命言談大有緣府君得聞之心中大歡
喜視歷復開書便利此月内六合正相應良吉三十日
今已二十七卿可去成婚交語速裝束絡繹如浮雲青
雀白鵠舫四角龍子幡婀娜隨風轉金車玉作輪躑躅
青騘馬流蘇金鏤鞍齎錢三百萬皆用青絲穿雜綵三
百匹交用市鮭珍從人四五百鬱鬱登郡門阿母謂阿
女適得府君書明日來迎汝何不作衣裳莫令事不舉
阿女默無聲手巾掩口啼淚落便如瀉移我瑠璃榻出
置前窗下左手持刀尺右手執綾羅朝成綉裌裙晚成
單羅衫晻晻日欲暝愁思出門啼府吏聞此變因求假
暫歸未至二三里摧藏馬悲哀新婦識馬聲躡履相逢
迎悵然遙相望知是故人來舉手拍馬鞍嗟嘆使心傷
自君别我後人事不可量果不如先願又非君所詳我
有親父母逼迫兼弟兄以我應他人君還何所望府吏
謂新婦賀卿德高遷磐石方可厚可以卒千年蒲葦一
時紉便作旦夕間卿當日勝貴吾獨向黃泉新婦謂府
吏何意出此言同是被逼迫君爾妾亦然黃泉不相見
忽違今日言執手分道去各各還家門生人作死别恨
恨那可論念與世間辭千萬下復全府吏還家去上堂
拜阿母今日大風寒寒風摧樹木嚴霜結庭蘭兒今日
冥冥令母在後單故作不良計勿復怨鬼神命如南山
石四體康且直阿母得聞之零淚應聲落汝是大家子
仕宦於臺閣慎勿為婦死貴賤情何薄東家有賢女窈
窕豔城郭阿母為汝求便復在旦夕府吏再拜還長嘆
空房中作計乃爾立轉頭向戶裏漸見愁煎迫其日牛
馬嘶新婦入青廬奄奄黃昏後寂寂人定初我命絶今
日魂去尸長留攬裙脫絲履舉身赴清池府吏聞此事
心知長别離徘徊庭樹下自挂東南枝兩家求合葬合
葬華山傍東西植松栢左右種梧桐枝枝相覆蓋葉葉
相交通中有雙飛鳥自名為鴛鴦仰頭相向鳴夜夜逹
五更行人駐足聽寡婦起徬徨多謝後世人戒之慎勿
忘
古樂府卷十
