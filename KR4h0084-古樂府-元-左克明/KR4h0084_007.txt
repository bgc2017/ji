古樂府卷七
元左克明撰
淸商曲歌辭下
西曲歌
石城樂古辭
(唐書樂志曰石城樂者宋臧質所作也石城在竟陵質嘗爲竟陵郡於城上眺瞩見羣少年歌)
(謠通暢因作此曲)
生長石城下開窗對城樓城中諸少年出入見衣投
陽春百花生摘插環髻前捥指蹋㤀愁相與及盛年
布帆百餘幅環環在江津執手雙淚落何時見歡還
大艑載三千漸水丈五餘水高不得渡與歡合生居
聞歡遠行去相送方山亭風吹黃蘖萎惡聞苦離聲
烏夜啼古辭
(唐書樂志曰烏夜啼者宋臨川王義慶所作也元嘉十七年徙彭城王義康於豫章義慶時爲)
(江州至鎮相見而哭文帝聞而怪之徵還慶大懼伎妾夜聞烏啼聲扣齋閤云明日應有赦其)
(年更爲南兖州刺史因作此歌故其和云夜夜朢郎來籠窗窗不開今所傳歌辭似非義慶本)
(音)
歌舞諸少年娉婷無種迹菖蒲花可憐聞名不曾識
長檣鉄鹿子布帆阿那起詫儂安在間一去數千里
辭家遠行去儂歡獨離居此日無啼音裂帛作還書
可憐烏臼鳥彊言知天曙無故三更啼歡子冒闇去
烏生知欲飛飛飛各自去生離無安心夜啼至天曙
籠窗窗不開蕩戶戶不動歡下葳蕤籥交儂那得往
遠朢千里煙隱當在歡家欲飛無兩翅當奈獨思何
巴陵三江口蘆荻齊如麻執手與歡别痛切當奈何
梁簡文帝
綠草庭中朢明月碧玉堂裏對金鋪鳴弦撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下流託道單棲城上烏
烏棲曲梁簡文帝
芙蓉作船絲作䋏北斗横天月將落採蓮渡頭擬黃河
郎今欲渡畏風波
浮雲似帳月如鈎那能夜夜南陌頭宜城投泊今行熟
停鞍繫馬暫棲宿
靑牛丹轂七香車可憐今夜宿倡家倡家高樹烏欲棲
羅幃翠被任君低
織成屏風金屈膝朱脣玉面燈前出相看氣息朢君憐
誰能含羞不自前
梁元帝
沙棠作船桂爲檝夜渡江南採蓮葉復值西施新浣沙
共向江干眺月華
梁蕭子顯
芳樹歸飛聚儔匹猶有殘光半山日莫憚褰裳不相求
漢臯遊女習風流
徐陵
繡帳羅幃隱燈燭一夜千年猶不足唯憎無頼汝南雞
天河未落猶爭啼
棲烏曲陳後主
陌頭新花歴亂生葉裏啼烏送春情長安遊俠無數伴
白馬驪珂路中滿
合歡襦薰百和香牀中被織兩鴛鴦烏啼漢没天應曙
只持懷抱送郎去
陳江緫
桃花春水木蘭橈金羈翠盖聚河橋隴西上計應行去
城南美人啼著曙
估客樂齊武帝
(古今樂錄曰估客樂者齊武帝之所製也帝布衣時嘗遊樊鄧登祚以後追憶往事而作歌使)
(太樂令劉瑶管弦被之教習卒遂無成有人啓釋寶月善解音律帝使奏之旬日之中便就諧)
(合敕歌者常重爲感憶之聲猶行於世寶月又上兩曲帝數乘龍舟遊五城江中放觀以紅越)
(布爲帆綠絲爲帆繂鍮石爲篙足篙榜者悉著鬱林布作淡黃袴列開使江中衣出五城殿猶)
(在齊舞十六人梁八人唐書樂志曰梁改其名爲商旅行)
昔經樊鄧役阻潮梅根渚感憶追往事意滿情不敘
齊釋寶月
郎作十里行儂作九里送拔儂頭上釵與郎資路用
有信數寄書無信心相憶莫作甁落井一去無消息
大艑珂峩頭何處發揚州借問艑上郎見儂所歡不
初發揚州時船出平津泊五兩如竹林何處相尋慱
陳後主
三江結儔侣萬里不辭遥恒隨鷁首舫屢逐鷄鳴潮
莫愁樂古辭
(唐書樂志曰莫愁樂者出於石城樂石城有女子名莫愁善歌謠石城樂和中復有莫愁聲因)
(有此歌古今樂錄曰莫愁樂亦云蛮樂舊舞十六人梁八人樂府解題曰古歌亦有莫愁洛陽)
(女與此不同)
莫愁在何處莫愁石城西艇子打兩槳催送莫愁來
聞懽下揚州相送楚山頭探手抱腰看江水斷不流
襄陽樂古辭
(古今樂錄曰襄陽樂者宋隋王誕之所作也誕始爲襄陽郡元嘉二十六年仍爲雍州刺史夜)
(聞諸女歌謠因而作之所以歌和中有襄陽來夜樂之語也)
朝發襄陽城暮至大堤宿大堤諸女兒花豔驚郎目
爛漫女蘿草結曲繞長松三春雖同色歲寒非處儂
黃鵠參天飛中道鬱徘徊腹中車輪轉歡今定憐誰
揚州蒲鍜環百錢兩三叢不能買將還空手攬抱儂
女蘿自微薄寄託長松表何惜負霜死貴得相纏繞
惡見多情歡罷儂不相語莫作烏集林忽如提儂去
三洲歌古辭
(唐書樂志曰三洲商人歌也古今樂錄曰三洲歌者商客數遊巴陵三江口往還因共作此歌)
送歡板橋灣相待三山頭遥見千幅帆知是逐風流
風流不暫停三山隱行舟願作比目魚隨歡千里遊
湘東酃醁酒廣州龍頭鐺玉樽金鏤椀與郎雙杯行
陳後主
春江聊一朢細草遍長洲沙汀時起伏畫舸屢淹留
襄陽蹋銅蹄梁武帝
(隋書樂志曰梁武帝之在雍鎮有童謠云襄陽蹋銅蹄反縛揚州兒識者言白銅蹄謂金蹄爲)
(馬也白金色也及義師之興實以鐡騎揚州之士皆面縛果如謠言故卽位之後更造新聲帝)
(自爲之詞三曲又令沈約爲三曲以被管弦古今樂錄曰襄陽蹋銅蹄者梁武西下所製也沈)
(約又作其和云襄陽白銅蹄聖德應乾來)
陌頭征人去閨中女下機含情不能言送别沾羅衣
草樹非一香花葉百種色寄語故情人知我心相憶
龍門紫金鞍翠眊白玉羈照耀雙闕下知是襄陽兒
梁沈約
分手桃林岸朢别峴山頭若欲寄音信漢水向東流
生長宛水上從事襄陽城一朝遇神武奮翼起先鳴
蹀鞚飛塵起左右自生光男兒得富貴何必在歸鄕
採桑度古辭
(採桑度一曰採桑唐書樂志曰採桑因三洲曲而生此聲調也採桑度梁時作水經曰河水過)
(屈縣西南爲採桑津春秋僖公八年晉里克敗狄於採桑是也)
蠶生春三月春桑正含綠女兒採春桑歌吹當春曲
冶遊採桑女盡有芳春色姿容應春媚粉黛不加餙
繫條採春桑採葉何紛紛採桑不裝鈎牽壊紫羅裙
語歡稍養蠶一頭養百塸柰當黑瘦盡桑葉常不周
春月採桑時林下與歡俱養蠶不滿百那得羅繡襦
採桑盛陽月綠葉何翩翩攀條上樹表牽壞紫羅裙
僞蠶化作繭爛漫不成絲徒勞無所獲養蠶特底爲
江陵樂古辭
陽春二三月相將蹋百草逢人駐步看揚聲皆言好
青陽度
(古今樂錄曰青陽度倚歌凢倚歌悉用鈴鼓無弦有吹)
青荷盖綠水芙蓉披紅鮮下有幷根藕上生幷頭蓮
青騘白馬
青絲白馬紫絲韁可憐石橋根柏梁
汝忽千里去無常願得到頭還故鄕
繫馬可憐著長松遊戱徘徊五湖中
借問湖中採菱婦蓮子青荷可得否
可憐白馬高纏騣著地躑躅多徘徊
問君可憐六萌車迎取窈窕西曲娘
問君可憐下都去何得見君復西歸
齊唱可憐使人惑晝夜懷歡何時㤀
共戱樂
齊世方昌書軌同萬㝢獻樂列國風
時泰民康人物盛腰鼔鈴柈各相競
長袖翩翩若鴻驚纖腰嫋嫋會人情
觀風採樂德化昌聖皇萬壽樂未央
安東平
凄凄烈烈北風爲雪船道不通步道斷絶
吳中細布闊幅長度我有一端與郎作袴
微物雖輕拙手所作餘有三丈爲郎別厝
制爲輕巾以奉故人不特作好與郎拭塵
東平劉生復感人情與郎相知當解千齡
女兒子
(古今樂錄曰女兒子已下幷倚歌也)
巴東三峽猿鳴悲夜鳴三聲淚沾衣
我欲上蜀蜀水難蹋蹀珂頭腰環環
來羅
鬱金黃花標下有同心草草生日已長人生日就老
君子防未然莫近嫌疑邊瓜田不躡履李下不正冠
白頭不忍死心愁皆敖然遊戱泰始世一日當千年
那呵灘
㳂江引百丈一濡多一艇水上郎檐篙何時至江陵
聞歡下揚州相送江津彎願得篙檐折交郎到頭還
孟珠
陽春二三月草與水同色攀條摘香花言是歡氣息
陽春二三月草與水同色道逢遊冶郎恨不早相識
翳樂
人生歡愛時少年新得意一旦不相見輙作煩冤思
陽春二三月相將舞翳樂曲曲隨時變特許豔郎目
人言揚州樂揚州信自樂總角諸少年歌舞自相逐
夜黃
湖中百種鳥半雌半是雄鴛鴦逐野鴨恐畏不成雙
夜度娘
夜來冒霜雪晨去履風波雖得叙微情奈儂身苦何
長松標
落落千丈松晝夜對長風歲暮霜雪時寒苦與誰雙
雙行纏
朱絲繫腕繩眞如白雪凝非但我言好衆情共所稱
黃督
喬客他鄕人三春不得歸願看楊柳樹已復藏班鵻
平西樂
我情與歡情二情感蒼天形雖胡越隔神交中夜間
白附鳩
石頭龍尾彎新亭送客渚酤酒不取錢郎能飲幾許
拔蒲
青蒲銜紫茸長葉復從風與君同舟去拔蒲五湖中
朝發桂蘭渚晝息桑榆下與君同拔蒲竟日不成把
壽陽樂
可憐八公山在壽陽別後莫相㤀
東臺百餘尺凌風雲别後不忘君
梁長曲水流明如鏡雙林與郎照
辭家遠行去空爲君明知歲月駛
作蠶絲
春蠶不應老晝夜常懷絲何惜微軀盡纏綿自有時
素絲非常質屈折成綺羅敢辭機杼勞但恐花色多
楊叛兒
(唐書樂志曰楊叛兒本童謠歌也齊隆昌時女巫之子曰楊旻少時隨母入内及長爲何后寵)
(童謠云楊婆兒共戲来而歌語訛遂成楊伴兒古今樂錄曰楊叛兒送聲云叛兒教儂不復相)
(思)
暫出白門前楊柳可藏烏歡作沈水香儂作慱山鑪
送郎乘艇子不作遭風慮橫篙擲去槳願倒逐流去
歡欲見蓮時移湖安屋裏芙蓉繞林生眠卧抱蓮子
楊叛西隨曲柳花經東隂風流隨遠近飄揚悶儂心
西烏夜飛古辭
(古今樂錄曰西烏夜飛者宋元徽五年荆州刺史沈攸之所作也攸之舉兵發荆州東土未敗)
(之前思歸京師所以歌和云白日落西山還去來送聲云折趐鳥飛何處被彈歸)
陽春二三月諸花盡芳盛特底喚歡來花笑鶯歌詠
感郎﨑嶇情不復自顧慮臂繩雙入結遂成同心去
月節折楊柳歌古辭
正月歌
春風尚蕭條去故來入新苦心非一朝折楊柳愁思滿
腹中歴亂不可數
二月歌
翩翩烏入鄕道逢雙燕飛勞君看三陽折楊柳寄言語
儂歡尋還不復久
三月歌
汎舟臨曲池仰頭看春花杜鵑緯林啼折楊柳雙下俱
徘徊我與歡共取
四月歌
芙蓉始懷蓮何處覓同心俱生世尊前折楊柳捻香散
名花志得長相取
五月歌
菰生四五尺素身爲誰珍盛年將可惜折楊柳作得九
子粽思想勞歡手
六月歌
三伏熱如火籠窗開北牖與郎對蹋坐折楊柳銅塸貯
蜜漿不用水洗溴
七月歌
織女遊河邊牽牛顧自歡一會復周年折楊柳攬結長
命草同心不相負
八月歌
迎歡裁衣裳日月流如水白露凝庭霜折楊柳夜聞擣
衣聲窈窕誰家婦
九月歌
丼菊吐黃花非無杯觴用當奈許寒何折楊柳授歡羅
衣裳含笑言不取
十月歌
大樹轉蕭索天隂不作雨嚴霜半夜落折楊柳林中與
松栢歲寒不相負
十一月歌
素雪任風流樹木轉枯悴松栢無所憂折楊柳寒衣履
薄冰歡詎知儂否
十二月歌
大寒歲欲暮春秋及冬夏苦心停欲度折楊柳沈亂枕
席間纏綿不覺久
閏月歌
成閏暑與寒春秋補小月念子無時閒折楊柳隂陽推
我去那得有定主
江南弄梁武帝
(古今樂錄曰江南弄三洲韻和云陽春路娉婷出綺羅)
衆花雜色滿上林舒芳燿綠垂輕隂連手躞蹀舞春心
舞春心臨歲腴中人朢獨踟蹰
龍笛曲
(古今樂錄曰龍笛曲和云江南音一唱直千金馬融長笛賦曰近世雙笛從羌起羌人伐竹未)
(及巳龍鳴水中不見已截竹吹之聲相似然則龍笛曲盖因聲如龍鳴而名曲)
美人綿眇在雲堂雕金鏤竹眠玉床婉愛寥亮繞虹梁
繞虹梁流月臺駐狂風鬱徘徊
採蓮曲
(古今樂錄曰採蓮曲和云採蓮渚窈窕舞佳人)
遊戱五湖採蓮歸發花田葉芳襲衣爲君儂歌世所希
世所希有如玉江南弄採蓮曲
鳳笙曲
(古今樂錄曰鳳笙曲和云弦吹席長䄂善留客)
綠耀尅碧彫琯笙朱脣玉指學鳳鳴流速參差飛且停
飛且停在鳳樓弄嬌響間清謳
採菱曲
(古今樂錄曰採菱曲和云菱歌女解佩戲江陽)
江南稚女珠腕繩金翠搖首紅顔興桂棹容歌歌採菱
歌採菱心未怡翳羅䄂朢所思
遊女曲
(古今樂錄曰遊女曲和云當年少歌舞承酒笑)
氛氲蘭麝體芳滑容色玉耀眉如月珠佩婐&KR1773;戲金闕
戲金闕遊紫庭舞飛閣歌長生
朝雲曲
(古今樂錄曰朝雲曲和云徙倚折耀華宋玉高唐賦序曰楚襄王與宋玉遊雲夢之臺朢高唐)
(之觀獨有雲氣變化無窮王問玉曰此何氣也玉曰所謂朝雲者也王曰何謂朝雲玉曰昔者)
(先王嘗遊高唐怠而晝寢夢見一婦人曰妾巫山之女也爲高唐之客聞君遊高唐願薦枕席)
(王因幸之去而辭曰妾在巫山之陽高丘之阻旦爲朝雲暮爲行雨朝朝暮暮陽臺之下旦朝)
(視之如言故爲立廟號曰朝雲酈道元水經注曰巫山者帝女居焉宋玉謂帝之季女名曰瑶)
(姬末行而亡封于巫山之臺精魂爲草實謂靈芝所謂巫山之女高唐之姬也朝雲曲盖取於)
(此)
張樂陽臺歌上謁如寢如興芳晻曖容光旣豔復還没
復還没朢不來巫山高心徘徊
趙瑟曲梁沈約
邯鄲竒弄出文梓縈弦急調切流徵玄鶴徘徊白雲起
白雲起鬱披香離復合曲未央
秦筝曲
羅䄂飄纚拂雕桐促柱高張散輕宫迎歌度舞遏歸風
遏歸風止流月壽萬春歡無歇
陽春曲
(劉向新序宋玉對楚威王問曰客有歌於郢中為者其始曰下里巴人國中屬而和者數千人其)
(陽陵採薇國中屬而和者數百人其爲陽春白雪國中屬而和者數十人而已也引商刻角雜)
(以流徵國中屬而和者不過數人是以其曲彌高其和彌寡然則陽春所從來亦遠矣樂府解)
(題曰陽春傷也)
楊柳垂地鷲差池緘情忍思落容儀弦傷曲怨心自知
心自知人不見動羅裙拂珠殿
採菱歌宋鮑照
騖舲馳桂浦息棹偃椒潭簫弄澄湘北菱歌淸漢南
梁簡文帝
菱花落復含桑女罷新蠶桂棹浮星艇徘徊蓮葉南
古樂府卷七
