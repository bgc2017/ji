古樂府卷三
元左克明撰
横吹曲歌辭
横吹曲其始亦謂之鼓吹馬上奏之乃軍中之
樂也自漢已來北狄樂緫歸鼓吹署其後分爲
二部有簫笳者爲鼓吹用之朝會道路有鼓角
者爲横吹用之軍中馬上所奏者是也晉書樂
志曰横吹有鼓角又有胡角即胡樂也漢張騫
入西域傳其法於西京唯得摩訶兜勒一曲李
延年因胡曲更造新聲二十八解魏晉以來唯
傳十曲一曰黃鵠二曰隴頭三曰出關四曰入
關五曰出塞六曰入塞七曰折楊柳八曰黃覃
子九曰赤之楊十曰朢行人後有關山月洛陽
道長安道梅花落紫騮馬騘馬雨雪劉生八曲
合十八曲古辭間有存者今取六朝諸詩列於
後以備觀覽云
隴頭陳後主
(一曰隴頭水通典曰天水郡有大阪名曰隴坻亦曰隴山即漢隴關也三秦記曰其阪九回上)
(者七日乃越上有清水四注下所謂隴頭水也)
隴頭征戍客寒多不識春驚風起嘶馬若霧雜飛塵投
錢積石水歛轡交河津四面夕冰合萬里望佳人
隴頭水梁元帝
銜悲别隴頭關路漫悠悠故鄉迷遠近征人分去留沙
飛曉成幕海氣旦如樓欲識秦川處隴水向東流
出關唐魏徵
中原還逐鹿投筆事戎軒縱横計不就慷慨志猶存策
杖謁天子驅馬出關門請纓羈南越憑軾下東藩鬱紆
陟高岫出沒望中原古木吟寒鳥空山啼夜猿旣傷千
里目還驚九折魂豈不憚艱險深懷國士恩季布無二
諾侯嬴重一言人生感意氣功名誰復論
入關梁吳均
羽檄起邊庭烽火亂如螢是時張博望夜赴交河城馬
頭要落日劒尾掣流星君恩未得報何論身命傾
出塞古辭
(晉書樂志曰出塞入塞曲李延年造曹嘉之晉書曰劉疇嘗避亂塢壁賈胡百數欲害之疇無)
(懼色援笳而吹之爲出塞入塞之聲以動其遊客之思於是其衆皆垂淚而去按西京雜記曰)
(戚夫人善歌出塞入塞望歸之曲則高帝時已有之疑不起於延年也唐又有塞上塞下曲蓋)
(出於此)
候騎出丼泉奔命入居延旗作浮雲影陣如明月弦
入塞周王裒
戍久風塵色勲多意氣豪建章樓閣迥長安陵樹高度
冰傷馬骨經寒墜節旄行當見天子無假用錢刀
折楊柳梁元帝
(梁樂府有胡吹歌云上馬不捉鞭反拗楊柳枝下馬吹横笛愁殺行客兒此歌辭元出北國即)
(鼓角横吹曲折楊柳是也宋書五行志曰晉太康末京洛爲折楊柳之歌其曲有兵革苦辛之)
(辭)
山高巫峽長垂柳復垂楊同心且同折故人懷故鄉山
似蓮花豔流如明月光寒夜猿聲徹遊子淚霑裳
關山月梁元帝
(此言傷別離也按相和曲有度關山亦類此也)
朝望清波道夜上白登臺月中含桂樹流影自徘徊寒
沙逐風起春花犯雪開夜長無與晤衣單誰爲裁
洛陽道梁元帝
洛陽開大道城北達城西青槐隨幔拂綠柳逐風低玉
珂鳴戰馬金爪闘場雞桑萎日行暮多逄秦氏妻
長安道
神臯開隴右陸海實西秦金槌抵長樂複道向宜春落
花依度幰垂柳拂行人金張及許史夜夜尚留賓
梅花落宋鮑照
(梅花落本笛中曲也按唐大角曲亦有大單于小單于大梅花小梅花等曲今其聲猶有存者)
中庭雜樹多偏爲梅咨嗟問君何獨然念其霜中能作
花露中能作實搖蕩春風媚春日念爾零落逐風飈徒
有霜花無霜質
紫騮馬梁簡文帝
(古今樂錄曰紫騮馬古辭云十五從軍征八十始得歸道逄鄕裏人家中有阿誰又梁曲曰獨)
(柯不成樹獨樹不成林念娘錦裲襠恒長不㤀心蓋從軍久戍懷歸而作也)
賤妾朝下機正値良人歸青絲懸玉鐙朱汗染香衣驟
急珂彌響&KR1568;多塵亂飛彫菰幸可薦故心君莫違
梁元帝
長安美少年金絡錦連錢宛轉青絲鞚照耀珊瑚鞭
騘馬梁車&KR1780;
(一曰騘馬驅皆言關塞征役之事)
騘馬鏤金鞍柘彈落金丸意欲驂驔走先作野遊盤平
明發下蔡日中過上蘭路遠行湏疾非是畏人看
騘馬驅梁元帝
朔方寒氣重胡關饒苦霧白雪晝凝山黃雲宿埋樹連
翩行役子終朝征馬度試上金微山還看玉關路
雨雪陳後主
(采薇詩曰昔我往矣楊柳依依今我來思雨雪霏霏穆天子傳曰天子遊黃臺之丘獵于平澤有降)
(雨天子乃休日中大寒北風雨雪有凍人天子作詩三章以哀之曰我徂黃竹是也雨雪曲蓋)
(取諸此)
長城飛雪下邊關地籟吟濛濛九天暗霏霏千里深樹
冷月恒少山霧日偏沉况聽南歸鴈切思哀笳音
劉生梁元帝
(劉生不知何代人觀齊梁以來所爲劉生之辭者皆稱其任俠豪放周遊五陵三秦之地或云)
(抱劒專征爲符節官所未詳也)
遊俠有劉生然諾重西京扶風好驚坐長安恒借名榴
花聊夜飲竹葉解朝酲結交李都尉遨遊佳麗城
梁鼓角横吹曲
樂錄云梁鼓角横吹曲有企喻瑯琊王鉅鹿公
主紫騮馬黃淡思地驅樂雀勞利慕容垂隴頭
流水等歌三十六曲此九曲有歌其二十五曲
有歌有聲樂府胡吹舊曲有十四篇唯淳于王
捉搦東平劉生有歌其十一曲並亡又有隔谷
折楊柳幽州馬客吟慕容家自魯企由谷隴頭
高陽王樂人等歌古辭並存唯木蘭二曲不知
起於何代也
企喻歌古辭
(企喻本北歌梁鼓角横吹曲有四曲後一曲乃符融作之深山解谷口白骨無人收與今傳者)
(小異)
男兒欲作健結伴不湏多鷂子經天飛羣雀兩向波
放馬大澤中草好馬著臕牌子鐡裲襠鉉鉾鶴尾條
前行看後行齊著鐡裲襠前頭看後頭齊著鐡鉉鉾
男兒可憐䖝出門懷死憂尸喪狹谷中白骨無人收
瑯琊王歌
(古今樂錄曰瑯琊王歌八曲或云隂凉下又有二句云盛冬十一月就女覓凍漿最後云誰能)
(騎此馬唯有廣平公按晉書載記廣平公姚弼興之子泓之弟也)
新買五尺刀懸著中梁柱一日三摩挲劇於十五女
瑯琊復瑯琊瑯琊大道王陽春二三月單衫綉裲襠
東山看西水水流盤石間公死姥更嫁孤兒甚可憐
瑯琊復瑯琊瑯琊大道王鹿鳴思長草愁人思故鄉
長安十二門光門最妍雅渭水從壟來浮游渭橋下
瑯琊復瑯琊女郎大道王孟陽三四月移鋪逐隂凉
客行依主人願得主人彊猛虎依深山願得松栢長
快馬高纏鬃遥知身是龍誰能騎此馬唯有廣平公
鉅鹿公主歌
(唐書樂志曰梁有鉅鹿公主歌似是姚萇時歌其詞華音與此歌不同)
官家出遊雷大鼓細乘犢車開後戶
車前女子年十五手彈琵琶玉節舞
鉅鹿公主殷照女皇帝陛下萬幾主
紫騮馬歌
(古今樂錄曰十五從軍征以下是古詩)
燒火燒野田野鴨飛上天童男娶寡婦壯女笑殺人
高高山頭樹風吹葉落去一去數千里何當還故處
十五從軍征八十始得歸道逄鄉里人家中有阿誰
遥看是君家松栢冢纍纍兔從狗竇入雉從梁上飛
中庭生旅穀井上生旅葵舂穀持作飯採葵持作羹
羹飯一時熟不知飴阿誰出門東向看淚落沾我衣
黃淡思歌
(古今樂錄曰思音相思之思按李延年造横吹曲二十八解有黃覃子不知與此同否)
歸歸黃淡思逐郎還去來歸歸黃淡百逐郎何處索
心中不能言腹作車輪旋與郎相知時但恐傍人聞
江外何鬱拂龍洲廣州出象牙作帆檣綠絲作幃繂
綠絲何葳蕤逐郎還去來
地驅樂歌
(古今樂錄曰側側力力以下八句是今歌有此曲最後云不可與力或云各自努力)
青青黃黃雀石穨唐槌殺野牛押殺野羊
驅羊入谷自羊在前老女不嫁蹋地喚天
側側力力念君無極枕郎左臂隨郎轉側
摩捋郎鬚看郎顔色郎不念女不可與力
月明光光星露墮欲來不來早語我(今按此非地驅樂歌不知左氏何以)
(附此)
雀勞利歌
雨雪霏霏雀勞利長觜飽滿短觜饑
慕容垂歌
(晉書載記曰慕容垂本名缺尋以䜟記乃去夬以垂爲名慕容雋僣號封垂爲吳王徙鎮信都)
(太元八年自稱燕王)
慕容攀墻視吳軍無邊岸我身分自當枉殺墻外漢
慕容愁憤憤燒香作佛會願作墻裏鷰高飛出墻外
慕容出墻望吳軍無邊岸咄我臣諸佐此事可惋歎
隴頭流水歌
(古今樂錄曰樂府有此歌曲解多於此)
隴頭流水流離西下念吾一身飄然曠野
西上隴坂羊腸九回山高谷深不覺脚酸
手攀弱枝足踰弱泥
隔谷歌
(古今樂錄曰前云無辭樂工有辭如此)
兄在城中弟在外弓無弦箭無括食糧乏盡若爲活救
我來救我來
兄爲俘虜受困辱骨露力疲食不足弟爲官吏馬食粟
何惜錢刀來我贖
淳于王歌
肅肅河中育育熟湏含黃獨坐空房中思我百媚郎
百媚在城外千媚在中央但使心相念高城何所妨
東平劉生歌
東平劉生安東子樹木稀屋裏無人看阿誰
捉搦歌
粟穀難舂付石臼弊衣難護付巧婦男兒千凶飽人手
老女不嫁只生口
誰家女子能行步反著裌禪後裙露天生男女共一處
願得兩箇成翁嫗
華隂山頭百丈井下有流水徹骨泠可憐女子能照影
不見其餘見斜領
黃桑柘屐蒲子履中央有絲兩頭繫小時憐母大憐壻
何不早嫁論家計
折楊柳歌
(舊本五解後又有三解非也乃別曲耳凡四解今附於後)
上馬不捉鞭反拗楊柳枝下馬吹長笛愁殺行客兒
腹中愁不樂願作郎馬鞭出入擐郎臂蹀座郎膝邊
放馬兩泉澤㤀不著連羈擔鞍逐馬走何見得馬騎
遥看孟津河楊柳鬱婆娑我是虜家兒不解漢兒歌
健兒須快馬快馬湏健兒䟤䟦黃塵下然後別雄雌
(上馬不捉鞭反拗楊柳枝下馬吹長笛愁殺行客兒門前一株棗歲歲不知老阿婆不嫁女那得孫兒抱)
(敕敕何力力女子臨窗織不聞機杼聲唯聞女嘆息問女何所思問女何所憶阿婆許嫁女今年無消息)
幽州馬客唫歌
快馬常苦瘦勦兒常苦貧黃禾起羸馬有錢始作人
熒熒帳中燭燭滅不久停盛時不作樂春花不重生
南山自言高只與北山齊女兒自言好故入郎君懷
郎著紫袴褶女著綵裌裙男女共燕遊黃花生後園
黃花鬱金色綠蛇銜珠丹辭謝牀上女還我十指鐶
慕容家自魯企由谷歌
郎在十重樓女在九重閣郎非黃鷂子那得雲中雀
隴頭歌
隴頭流水鳴聲幽咽遥望秦川心肝斷絶
朝發欣城暮宿隴頭寒不能語舌卷入喉
高陽樂人歌
(古今樂錄曰魏高陽王樂人所作也乂曰白鼻騧蓋出於此)
可憐白鼻騧相將入酒家無錢但共飲畫地作交賖
何處諜傷來兩頰色如火自有桃花容莫言人勸我
白鼻騧後魏温子昇
少年多好事攬轡向西都相逢俠斜路駐馬詣當壚
木蘭辭古辭
(木蘭不知名詐作男子代父征行其辭最苦言萬里赴戎機關山度若飛朔氣傳金柝寒光照)
(鐡衣相和曲有度關山亦類此皆言傷別之意)
喞喞復喞喞(一作促織)木蘭當戶織不聞機杼聲唯聞女嘆
息問女何所思問女何所憶女亦無所思女亦無所憶
昨夜見軍帖可汗大點兵軍書十二卷卷卷有爺名阿
爺無大兒木蘭無長兄願爲市鞍馬從此替爺征東市
買駿馬西市買鞍韉南市買轡頭北市買長鞭旦(一作朝字)
辭爺娘去暮宿黃河邊不聞爺娘喚女聲但聞黃河流
水鳴濺濺旦辭黃河去暮至(一作宿)黑山頭不聞爺娘喚
女聲但聞燕山胡騎鳴啾啾萬里赴戎機關山度若飛
朔氣傳金柝寒光照鐡衣將軍百戰死壯士十年歸歸
來見天子天子坐明堂策勲十二轉賞賜百千彊可汗
問所欲木蘭不用尚書郎(一作欲與木蘭賞不願尚書郎)願馳千里足
(段成式酉陽雜爼云願借明駞千里足)送兒還故鄉爺娘聞女來出郭相
扶將阿妹聞姊來當戸理紅粧小弟聞姊來磨刀霍霍
向豬羊開我東閣門坐我西間床脫我戰時袍着我舊
時裳當窗理雲鬢挂鏡貼花黃出門看火伴火伴皆驚
(一作始字)忙同行十二年不知木蘭是女郎雄兔脚撲朔雌
兔眼迷離䨇(一作兩)兔傍地走安能辨我是雄雌
木蘭抱杼嗟借問復爲誰欲聞所慽慽感激彊其顔老
父隸兵籍氣力日衰耗豈足萬里行有子復尚少胡沙
沒馬足朔風裂人膚老父舊羸病何以彊自扶本蘭代
父去秣馬備戎行易却紈綺裳洗却鉛粉妝馳馬赴軍
幕慷慨携干將朝屯雪山下暮宿青海傍夜襲月支虜
更携于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧昔爲烈
士雄今復嬌子容親戚持酒賀父母始知生女與男同
門前舊軍都十年共﨑嶇本結兄弟交死戰誓不渝今
也見木蘭言聲雖是顔貌殊驚愕不敢前歎重徒嘻吁
世有臣子心能如木蘭節忠孝兩不渝千古之名焉可
滅
古樂府卷三
