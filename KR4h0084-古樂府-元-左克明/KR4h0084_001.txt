古樂府卷一
元左克明撰
古歌謠辭
上古帝王之世德化下洽民樂無事故擊壤之
老人康衢之童子與夫卿雲之瑞南風之時民
莫不因之而成歌其後風衰雅缺而妖淫靡曼
之聲起至周衰有秦青復有韓娥衛之王豹齊
之綿駒皆稱善歌世傳其能然並徒歌也爾雅
曰徒歌謂之謠廣雅曰聲比於瑟琴曰歌韓詩
章句云有章曲謂之歌無章曲謂之謠梁元章
纂要云齊歌曰謳吴歌曰歈楚歌曰豔浮歌曰
哇振旅而歌曰凱歌堂上奏樂而歌曰登歌亦
曰升歌漢時有相和歌本出於街陌謳謠而吴
歌雜曲始亦徒歌後入於樂府故歌有因地而
作者易水垓下之類是也有因人而作者五子
華元之類是也甯戚以困而歌項籍以窮而歌
鄭子産孔子漢張堪皇甫嵩郭喬卿俱取其政
治而歌雖所遇不同至於發乎情則一也歷世
已來歌謠雜出今採錄以繫其末云
擊壤歌
(世紀帝堯之世天下大和百姓無事有八九十老人擊壤而歌風土記壤以木為之前廣後銳)
(長三四寸形如履臘節童少以為戲分部如摘博藝經又云長尺四闊三寸將戲先側一壤于)
(地遙於三四十步以手中壤敲之中者為上古野老戲也)
日出而作日入而息鑿井而飲耕田而食帝力於我何
有哉
康衢歌
(堯微服游於康衢聞童兒謠堯喜問曰誰教爾為此言童兒曰聞之大夫大夫曰古詩也堯還)
(宫召舜因禪以天下)
立我烝民莫匪爾極不識不知順帝之則
舜歌
(舜雖治定功成禮備樂和而君臣之間或作歌以責難於臣或賡歌以責難於君三百篇其權)
(輿於此乎)
股肱喜哉元首起哉百工熙哉
賡歌
元首明哉股肱良哉庶事康哉
又賡歌
元首叢脞哉股肱惰哉萬事墮哉
卿雲歌
(尚書大傳曰舜將禪禹於時俊又百工相和而歌卿雲帝乃唱之曰云云八伯咸進稽首曰云)
(云帝乃再歌曰云云史記天官書曰若烟非烟若雲非雲郁郁紛紛蕭索輪囷是謂慶雲慶雲)
(即卿雲蓋和氣也)
卿雲爛兮(舜)明明上天(八伯)日月有常(舜)
卿雲爛爛糺漫漫兮日月光華旦復旦兮
明明上天爛然星陳日月光華弘予一人
日月有常星辰有行四時順經萬姓允誠於予論樂配
天之靈遷于賢善莫不咸聽鼚乎鼓之軒乎舞之精華
已竭褰裳去之
南風歌
(樂錄曰舜彈五弦之琴歌南風之詩樂書曰舜歌南風而天下治南風者生長之音也舜樂好)
(之樂與天地同意得萬國之歡心故天下治也)
南風之薰兮可以解吾民之愠兮南風之時兮可以阜
吾民之財兮
夏人歌
(尚書大傳曰夏人飲酒醉者持不醉者不醉者持醉者而歌曰云云伊尹退而更曰云云薄湯)
(之都也)
盍歸乎薄薄亦大矣(夏人)
覺兮較兮吾大命格兮去不善而善何不樂兮(伊尹)
江水沛兮舟楫敗兮我王廢兮趣歸於薄薄亦大兮(夏人)
樂兮樂兮四牡驕兮六轡沃兮去不善而從善何不樂
兮(伊尹)
五子歌
(大康以逸豫滅厥德盤游無度為羿所距而失邦昆弟五人咸怨須于洛汭述大禹之戒以作)
(歌)
皇祖有訓民可近不可下民惟邦本本固邦寧予視天
下愚夫愚婦一能勝予一人三失怨豈在明不見是圖
予臨兆民懍乎若朽索之馭六馬為人上者奈何不敬
訓有之内作色荒外作禽荒甘酒嗜音峻宇雕牆有一
于此未或不亡
惟彼陶唐有此冀方今失厥道亂其紀綱乃底滅亡
明明我祖萬邦之君有典有則貽厥子孫關石和鈞王
府則有荒墜厥緒覆宗絶祀
嗚呼曷歸予懷之悲萬姓仇予予將疇依鬱陶乎予心
顔厚有忸怩弗慎厥德雖悔可追
黃澤辭
(穆天子傳曰天子東遊于黃澤使宫樂謠云)
皇之陀其馬歕沙皇人威儀皇之澤其馬歕玉皇人夀
穀
白雲謠
(穆天子傳曰天子觴西王母于瑤池之上西王母為天子謠天子答之)
白雲在天山陵自出道里悠遠山川間之將子無死尚
復能來
穆天子謠
子歸東土和洽諸夏萬民平均吾願見汝比及三年將
復而野
南山歌
(淮南子曰甯越欲干齊桓公困窮無以自達於是為商旅將任車以適於齊莫宿於郭門外桓)
(公郊迎客夜開門辟賃車爝火甚衆越飯牛車下望見桓公而悲擊牛角而疾商歌桓公聞之)
(曰異哉非常人也命後車載之越一作戚)
南山矸白石爛生不遭堯與舜禪短布單衣適至骭從
昏飯牛薄夜半長夜漫漫何時旦
華元歌
(宋人增築舊城華元為植巡功城者歌以譏之華元亦作歌使驂乘者答之城人又復歌之)
睅其目皤其腹棄甲而復于思于思棄甲復來
驂乘賡歌曰
牛則有皮犀兕尚多棄甲則那
役人又賡歌曰
從其有皮丹漆若何
澤門之晢歌
(皇國父為宋太宰為平公築臺於門乃宋東城南門也皇國父曰晢居近之時妨農收稻子罕)
(請畢農功而後興役公勿許築者歌以美子罕)
澤門之晢實興我役邑中之黔實慰我心
子産歌
(鄭子産為政使都鄙有章上下有服田有封洫廬井有伍豐卷將祭請田焉弗許豐卷怒退而)
(徵役子産奔晉子皮止之而逐豐卷豐卷奔晉子産請其田里三年而復之反其田里及其入)
(焉從政一年輿人歌謠以誦之及三年又誦之)
取我衣冠而褚之取我田疇而伍之孰殺子産吾其與
之
又歌曰
我有子弟子産誨之我有田疇子産殖之子産而死誰
其嗣之
庚癸歌
(魯哀公會單平公晉定公吴夫差于黃池吴晉争先趙鞅呼司馬寅曰日旰矣大事未成二臣)
(之罪也對曰請少待之乃先晉人吴申叔儀作歌乞糧於公孫有山氏有山氏賡歌以復之故教)
(申叔儀為私隠以登首山而呼曰庚癸乎則諾此言吴子不與衆同饑渴所以取亡也)
佩玉繠兮余無所繫之旨酒一盛兮余與褐之父睨之
賡歌
梁則無矣粗則有之
孔子歌
(孔子為魯司寇攝行相事其初人歌以謗之三月政成化行民歌以誦之)
謗歌曰
麛裘而鞞投之無戾鞞之麛裘投之無郵
誦歌曰
衮衣章甫實獲我所章甫衮衣惠我無私
孺子歌
(孔子聞孺子歌聲入心通無非至理喻門人聽之清斯濯纓濁斯濯足矣自取之也又曰漁父)
(歌)
滄浪之水清兮可以濯我纓滄浪之水濁兮可以濯我
足
接輿歌
(孔子將適楚故接輿歌而過其車前譏其不能隠為德衰也接輿蓋知尊孔子而趨不同者也)
鳳兮鳳兮何德之衰往者不可諫來者猶可追已而已
而今之從政者殆而
原壤歌
(孔子之故人曰原壤其母死孔子助之沐槨原壤登木曰久矣予之不託於音也蓋母死而歌)
(非禮之甚夫子以其故人故為弗聞也者而過之以全其交也)
貍首之斑然執女手之卷然
夢奠歌
(孔子蚤作負手曳杖逍遙於門乃作歌既歌而入謂子貢曰夫明王不興而天下其孰能宗予)
(予殆將死也蓋寢疾七日而沒)
泰山其頽乎梁木其壊乎哲人其萎乎
成人歌
(成人有其兄死而不為衰者聞高子臯將為成宰懼而為衰成人歌之)
蠶則績而蠏有匡范則冠而蟬有緌兄則死而子臯為
之衰
徐人歌
(劉向新序曰延陵季子將聘晉帶寶劍以過徐君徐君觀劍不言而色欲之季子未獻也然其)
(心許之矣使反而徐君已死季子於是以劍帶徐君墓樹而去徐人為之歌)
延陵季子兮不忘故脱千金之劍兮帶丘墓
驪駒歌
(此逸詩也漢書儒林傳王式除為博士既至舍中會諸大夫共持酒肉勞式皆注意高仰之博)
(士江公心嫉式謂歌吹諸生曰歌驪駒式曰聞之於師客歌驪駒主人歌客毋庸歸今日諸君)
(為主人日尚早未可也驪駒者客欲去歌之故式以為言也)
驪駒在門僕夫俱存驪駒在路僕夫整駕
越人歌
(劉向說苑曰鄂君子晢泛舟於新波之中乘青翰之舟張翠蓋會鐘鼓之音畢榜枻越人擁楫)
(而歌於是鄂君乃揄修袂行而擁之舉繡被而覆之鄂君楚王母弟也)
今夕何夕兮搴洲中流今日何日兮得與王子同舟蒙
羞被好兮不訾詬恥心幾煩而不絶兮得知王子山有
木兮木有枝心悦君兮君不知
采葛婦歌
(吳越春秋曰采葛越之婦人傷越王用心之苦乃作若何之歌)
嘗膽不苦味若飴今我采葛以作絲
紫玉歌
(樂府詩集曰紫玉吴王夫差女也作歌詩以與韓重)
南山有鳥北山張羅意欲從君讒言孔多悲結成疹沒
身黃壚命之不造冤如之何羽族之長名為鳳凰一日
失雄三年感傷雖有衆鳥不為匹雙故見鄙姿逢君輝
光身遠心近何曾暫忘
渡易水
(一曰荆軻歌史記曰燕大子丹使荆軻刺秦王丹送之至於易水之上軻使高漸離擊筑軻和)
(而歌為變微之聲又前歌云云復為羽聲慷慨於是就車而去)
風蕭蕭兮易水寒壯士一去兮不復還
垓下歌
(漢書曰高祖圍項羽垓下是夜聞漢軍皆楚歌驚曰漢已得楚乎起飲帳中有美人姓虞氏常)
(從駿馬名騅常騎乃悲歌慷慨自為歌詩數曲美人和之羽泣下數行逆上馬潰闈南出平明)
(漢軍乃覺按琴集有力拔山操項羽所作也近世有虞美人曲亦出於此)
力拔山兮氣蓋世時不利兮騅不逝騅不逝兮可奈何
虞兮虞兮奈若何
大風歌
(漢書曰高祖既定天下還過沛留置酒沛宫悉召故人父老子弟佐酒發沛中兒得百二十人)
(教之歌酒酣帝擊筑自歌令兒皆和習之帝自起舞按琴操有大風起漢高帝所作也)
大風起兮雲飛揚威加海内兮歸故鄉安得猛士兮守
四方
楚歌
(漢書曰高祖欲立戚夫人子趙王如意而廢太子後不果戚夫人泣涕帝曰為我楚舞吾為楚)
(歌其旨言太子得四皓為輔羽翼成就不可易也顔師古曰楚歌者楚人之歌猶吴歈越吟也)
鴻鵠高飛一舉千里羽翼已就横絶四海横絶四海又
可奈何雖有繒繳尚安所施
平城歌
(漢書匈奴傳曰高祖自將兵三十二萬擊韓王信帝先至平城步兵未盡到冐頓緃精兵三十)
(餘萬圍帝於白登七日漢兵中外不得救餉樊噲時為上將軍不能解圍天下皆歌之後用陳)
(平祕訃得免白登在平城東南去平城十餘里)
平城之下亦誠苦七日不食不能彀弩
戚夫人歌
(漢書外戚傳曰高祖得定陶戚姬愛幸生趙隠王如意惠帝立吕后為皇太后迺令永巷囚戚)
(夫人髠鉗衣赭衣令舂戚夫人舂且歌太后聞之大怒曰乃欲倚子邪召趙王殺之戚夫人遂)
(有人彘之禍)
子為王母為虜終日舂薄暮常與死為伍相離三千里
當誰使告汝
趙幽王歌
(漢書曰趙幽王友高帝之子孝惠時友以諸吕女為后不愛愛他姬諸吕女讒之於太后太后)
(怒召趙王置邸令衛圍守之趙王餓乃作歌遂幽死)
諸吕用事兮劉氏微迫脇王侯兮彊授我妃我妃既妒
兮誣我以惡讒女亂國兮上曾不寤我無忠良兮何故
棄國自決中野兮蒼天與直于嗟不可悔兮寧早自賊
為王餓死兮誰者憐之吕氏絶理兮託天報仇
畫一歌
(漢高帝與蕭何定天下法令既明何薨參代何為相謂帝曰一遵約束而勿失不亦可乎帝曰)
(善參為相國三年百姓歌之曰)
蕭何為法較若畫一曹參代之守而勿失戴其清净民
以寧壹
秋風詞
(漢武帝故事曰帝行幸河東祠后土顧視帝京忻然中流與羣臣飲讌帝歡甚乃自作秋風詞)
秋風起兮白雲飛艸木黃落兮雁南歸蘭有秀兮菊有
芳懷佳人兮不能忘汎樓船兮濟汾河横中流兮揚素
波簫鼓鳴兮發櫂歌歡樂極兮哀情多少壯幾時兮奈
老何
瓠子歌二首
(史記河渠書漢武帝既封禪乃使汲仁郭昌發卒數萬人塞瓠子決河後上自臨祭沈白馬玉)
(璧令羣臣從官皆負薪寘決河時東流郡燒草薪柴少乃下淇園之竹以為楗天子悼功之不成乃)
(作歌二章於是卒塞瓠子築宫其上曰宣房宫)
瓠子決兮將奈何皓皓旰旰兮閭殫為河殫為河兮地
不得寧功無已時兮吾山平吾山平兮鉅野溢魚沸鬱
兮柏冬日延道弛兮離常流蛟龍騁兮方遠遊歸舊川
兮神哉沛不封禪兮安知外為我謂河伯兮何不仁汎
濫不止兮愁吾人齧桑浮兮淮泗滿久不返兮水維緩
河湯湯兮激潺湲北渡迃兮浚流難搴長茭兮湛美玉
河伯許兮薪不屬薪不屬兮衛人罪燒蕭條兮噫乎何
以禦水隤林竹兮楗石菑宣房塞兮萬福來
天馬歌
(漢武帝紀元鼎四年秋馬生渥洼中作天馬之歌太初四年春貳師將軍李廣利斬大宛王首)
(獲汗血馬來作西極天馬之歌)
太乙況天馬下霑赤汗沫流赭志俶儻精權竒籋(音躡)浮
雲晻(烏感反)上馳體容與迣(音例)萬里今安匹龍為友
天馬徠從西極涉流沙九夷服天馬徠出泉水虎脊兩
化若鬼(變化如神)天馬徠歷無皂經千里循東道天馬徠執
徐時(歲在辰)將搖舉誰與期天馬徠開遠門竦予身逝崐
崙天馬徠龍之媒游閶闔登玉臺
蒲梢天馬歌
(史記樂書稱武帝伐大宛得千里馬名蒲稍作歌)
天馬徠兮從西極經萬里兮歸有德承靈威兮降外國
涉流沙兮四夷服
李夫人歌
(漢書外戚傳曰孝武李夫人本以倡進初武帝愛其兄延年平陽公主因言延年有女弟帝乃)
(召見之實妙麗善舞由是得幸夫人少而蚤卒帝思念不已方士齊人少翁言能致其神迺夜)
(張燈燭設帷帳陳洒肉而令帝居帷帳遙望見好女如李夫人之貎還幄坐而步人不得就視)
(帝愈益相思悲感為作詩令樂府諸音家絃歌之)
是邪非邪立而望之翩何姗姗其來遲
李延年歌
(漢書外戚傳曰李延年性知音善歌舞武帝愛之嘗侍上起舞而歌延年後為協律都尉)
北方有佳人絶世而獨立一顧傾人城再顧傾人國寧
不知傾城與傾國佳人難再得
烏孫公主歌
(漢書西域傳曰武帝元封中遣江都王建女細君為公主以妻烏孫王昆莫公主至其國自治)
(宫室居歲時一再與昆莫會置酒飲食昆莫年老言語不通公主悲乃自作歌)
吾家嫁我兮天一方遠託異國兮烏孫王穹廬為室兮
旃為牆以肉為食兮酪為漿居常土思兮心内傷願為
黃鵠兮歸故鄉
黃鵠歌
(西京雜記始元元年黃鵠下太液池帝為此歌)
黃鵠飛兮下建章羽肅肅兮行蹌蹌金為衣兮菊為裳
唼喋荷荇出入蒹葭自顧菲薄愧爾嘉祥
漢成帝時歌謠
(漢書五行志成帝時歌謠也桂亦色漢家象花不實無繼嗣也王莽自謂黃象黃爵巢其顛也)
邪徑敗良田讒言亂善人桂樹花不實黃爵巢其顛昔
為人所羨今為人所憐
城上烏童謠
(後漢書五行志桓帝之初京都童謠按此皆謂為政貪也城上烏尾畢逋者處高利獨食不與)
(下共謂人主多聚斂也公為吏予為徒者言蠻夷將畔逆父既為軍吏其子又為卒徒往擊之)
(也一徒死百乘車者言前一人往討胡既死矣後又遣百乘車往車班班入河間者言桓帝將)
(崩乘輿班班入河間迎靈帝也河間姹女工數錢以錢為室金為堂者言靈帝既立其母永樂)
(太后好聚金以為堂也石上慊慊舂黃梁言永樂惟積金錢慊慊常若不足吏人舂黃梁而食)
(之也梁下有懸鼓我欲擊之丞卿怒者言永樂教靈帝使賣官受錢所禄非其人天下忠篤之)
(士怨望欲擊懸鼓以求見丞卿主□者亦復諂順怒而止我也劉昫以為此謠後驗竟為靈帝)
(作言一徒似斥桓帝帝責任羣閹參委機政左右前後莫非刑人有同囚徒之長故言寄一徒)
(也且又弟則廢黜身無嗣塊然單獨非一而何百乘車者乃國之君解犢後徵正膺斯數繼以)
(班班尤得以類焉解犢靈帝所封也)
城上烏尾畢逋公為吏子為徒一徒死百乘車車班班
入河間河間姹女工數錢以錢為室金為堂石上慊慊
舂黃梁梁下有懸□我欲擊之丞卿怒
鮑司隸歌
(樂府廣題列異傳鮑宣宣子永永子昱三世皆為司隸而乘一驄馬京師人歌之)
鮑氏驄三人司隸再入公馬雖瘦行步工
張堪歌
(漢光武十五年張堪拜漁陽大守堪視事八年匈奴不敢犯塞勸民耕稼以致殷富百姓喜其)
(德政以歌之)
桑無附枝麥穗兩岐張君為政樂不可支
五噫歌
(三輔決錄梁鴻束出關過京師作五噫之歌肅宗聞而非之求鴻不得)
陟彼北邙兮噫顧瞻帝京兮噫宫闕崔嵬兮噫民之劬
勞兮噫遼遼未央兮噫
鷄鳴歌
(樂府廣題曰漢有雞鳴衛士主雞鳴宫中漢書曰高祖團項羽垓下羽是夜聞漢軍四面皆楚)
(歌應劭曰楚歌者雞鳴歌也按周禮雞人掌大祭祀夜嘑旦以嘂百官則所起亦遠矣)
東方欲明星爛爛汝南晨雞登壇喚曲終漏盡嚴具陳
月沒星稀天下旦千門萬戶遞魚鑰宫中城上飛烏鵲
岑君歌
(後漢書岑熙為魏郡太守招聘隠逸與參政事無為而化視事二年輿人歌之)
我有枳棘岑君伐之我有蟊賊岑君遏之狗吠不驚足
下生氂含哺鼓腹焉知凶災我喜我生獨丁斯時美矣
岑君於戱休兹
郭喬卿歌
(後漢書郭賀字喬卿建武中為尚書令在職六年拜荆州刺史到官有殊政百姓歌之顯宗巡)
(狩到南陽特見嗟賞賜以三公之服敇行部去䄡帷使百姓見其容服以章有德)
厥德仁明郭喬卿中正朝廷天下平
皇甫嵩歌
(後漢書皇甫嵩為冀州收請冀州一年田租以贍饑民百姓歌之)
天下大亂兮市為墟母不保子兮妻失夫賴得皇甫兮
復安居
劉君歌
(後漢書劉陶舉孝廉除順陽長縣多姦猾陶到官按發若神以病免吏民思而歌之)
邑然不樂思我劉君何時復來安此下民
洛陽令歌
(長沙耆舊傳祝良字石卿為洛陽令歲時亢旱天子祈雨不得良乃暴身階庭告誠引罪自晨)
(至中紫雲沓起甘雨登降人為之歌)
天久不雨烝人失所天王自出祝令特苦精符感應滂
沱下雨
滎陽令歌
(殷氏世傳殷襃滎陽令廣築學館會集朋徒民知禮讓乃歌之云)
滎陽令有異政修立學校人易性令我子弟恥訟争
京兆謠
(後漢書曰李燮拜京兆詔發西園錢燮上封事遂止不發吏民愛敬乃為此謠)
我府君道教舉恩如春威如虎剛不吐柔不茹愛如母
訓如父
束晢歌
(晉書束晢陽平元城人太康中郡界大旱晢為邑人請兩三日而雨注衆謂晢誠感而為作歌)
束先生通神明請天三日甘雨零我黍以育我稷以生
何以醻之報束長生
豫州歌
(晉書祖逖為豫州刺史躬自儉約督課農桑克已務施不畜資産子弟耕耘負擔樵薪又收葬)
(枯骨為之祭醊百姓感悦嘗置大會耆老中坐流涕曰吾等老矣更得父母死將何恨乃歌曰)
幸哉遺黎免俘虜三辰既朗遇慈父玄酒忘勞甘瓠脯
何以詠思歌且舞
應詹歌
(王澄惠帝末為荆州牧假應詹督南平天門武陵三郡軍事天下大亂詹境獨全百姓歌之)
亂離既普殆為灰朽僥倖之運賴兹應后歲寒不凋孤
境獨守拯我塗炭惠隆邱阜潤同江海恩猶父母
吴人歌
(鄧攸元帝時為吴郡太守刑政清明百姓歡悦後稱疾去百姓數千人留牽攸船不得進攸乃)
(少停夜中發去吴人歌之)
紞如打五鼓雞鳴天欲曙鄧侯挽不留謝令推不去
隴上歌
(晉書載記曰劉曜圍陳安於隴城安敗南走陜中曜使將軍平先邱中伯率勁騎追安安與壯)
(士十餘騎於陜中格戰安左手奮七尺大刀右手執丈八蛇矛近交則刀矛俱發輒害五六遠)
(則雙帶鞬服左右馳射而走平先亦壯健絶人與安搏戰三交奪其蛇矛而退遂追斬于澗曲)
(安善於撫接吉凶夷險與衆同之及其死隴上為之歌矅聞而嘉傷命樂府歌之)
隴上壯士有陳安軀幹雖小腹中寬愛養將士同心肝
䯀驄父馬鐵鍛鞍七尺大刀奮如湍丈八蛇矛左右盤
十盪十決無當前戰始三交失蛇矛棄我䯀驄竄巖幽
為我外援而懸頭西流之水東流河一去不還奈子何
裴公歌
(北史曰裴俠為河北郡守躬履儉素愛民如子郡舊有漁獵夫三十人以供郡守俠曰以口腹)
(役人吾所不為也悉罷之又有丁三十人供郡守役俠亦罷之不以入私並收庸為市官馬歲)
(時既積馬遂成馬羣去職之日一無所取民歌之云)
肥鮮不食丁庸不取裴公貞惠為世規矩
敇勒歌
(樂府廣題曰北齊神武攻周玉璧士卒死者十四五神武恚憤疾發周王下令曰高歡鼠子親)
(犯玉璧劍弩一發元凶自斃神武聞之勉坐以安士衆悉引諸貴使斛律金唱敇勒神武自和)
(之其歌本鮮卑語易為齊言故其句長短不齊)
敇勒川隂山下天似穹廬籠蓋四野天蒼蒼野茫茫風
吹草低見牛羊
東征歌隋王通
(杜淹文中世家曰隋仁夀中文中子西游長安見文帝奏太平十有二策帝下其議於公卿公)
(卿不悦文中子知謀之不用作東征之歌而歸帝聞而再徵之不至)
我思國家兮遠遊京畿忽逢帝王兮降禮布衣遂懷古
人之心兮將興太平之基時異事變兮志乖願違吁嗟
道之不行兮垂翅東歸皇之不斷兮將身西飛
淫預歌
(酈道元水經注曰白帝山城水門之西江中有孤石名淫豫石水冬出二十餘丈夏則沒亦有)
(裁出焉江水東逕廣峽溪乃三峽首之也峽中有瞿塘黃龕二灘夏水回復㳂泝所忌十道志)
(曰淫豫石與城郭門外石潛通蜀人往燒火伏石則淫預邊沸國史補曰蜀之三峽最號峻急)
(四月五月尤險故行者歌之淫或作艷預或作豫)
灧預大如馬瞿唐不可下
灧預大如牛瞿唐不可流
淫預大如服瞿塘不可觸金沙浮轉多桂浦忌經過
挾瑟歌
春風宛轉入曲房兼送小苑百花香白馬金鞍去未返
紅粧玉筯下成行
靈芝歌
因靈寢兮産靈芝象三德兮瑞應圖延夀命兮光此都
配上帝兮象太微參日月兮揚光輝
古樂府卷一
