夢窗甲稿卷一
宋吳文英撰
鎖寒窗(玉蘭)
紺縷堆雲清顋潤玉記人初見蠻腥未洗梅谷一懷悽
惋渺征槎去乘閬風占香上國幽心展遺芳揜色真姿
凝淡返魂騷畹一盼千金換又笑伴鴟夷共歸吳苑
離煙恨水夢杳南天秋晚比來時瘦肌更銷冷薰沁骨
悲鄉遠最傷情送客咸陽佩結西風怨
尉遲杯(賦楊公小蓬萊)
垂楊逕洞鑰啓時遣流鶯迎涓涓暗谷流紅應有緗桃
千頃臨池笑靨春色滿銅華弄妝影記年時試酒新隂
褪花曾采新杏蛛忩繡網玄經纔石研開奩雨潤雲
凝小小蓬萊香一掬愁不到朱嬌翠靚清樽伴人間永
日斷琴和棋聲竹露冷笑從前醉卧紅塵不知仙在人
境
渡江雲(西湖清明)
羞紅顰淺恨晚風未落片繡點重茵舊隄分燕尾桂棹
輕鷗寶勒倚殘雲千絲怨碧漸路入仙塢迷津腸漫回
隔花時見背面楚腰身逡巡題門惆悵墮履牽縈數
幽期難准還始覺留情緣寬帶眼因春明朝事與孤煙
冷做滿湖風雨愁人山黛暝澄波淡綠無痕
霜葉飛(重九)
斷煙離緒關心事斜陽紅隠霜樹半壺秋水薦黃花香
噀西風雨縱玉勒輕飛迅羽悽凉誰弔荒臺古記醉踏
南屏彩扇咽寒蟬倦夢不知蠻素聊對舊節傳杯塵
牋蠧管斷闋經歲慵賦小蟾斜影轉東籬夜冷殘蛩語
早白髮緣愁萬縷驚颷從捲烏紗去漫細將茱萸看但
約明年翠微高處
瑞鶴仙(秋感)
淚荷抛碎璧正漏雲篩雨斜梢窗隙林聲怨秋色對小
山不迭寸眉愁碧凉欺岸幘暮砧催銀屏剪尺最無聊
燕去堂空舊幕暗塵羅額行客西園有分斷柳凄花
似曾相識西風破屐林下路水邊石念寒蛩殘夢歸鴻
心事那聽江村夜笛看雪飛蘋底蘆稍未如鬢白
又(春感)
晴絲牽緒亂對滄江斜日花飛人遠垂楊暗芙苑正旗
亭烟冷河橋風暖蘭情蕙盼惹相思春根酒畔又爭如
吟骨縈消漸把舊衫重翦漢斷流紅千浪缺月孤樓
總難留燕歌塵凝扇待憑信拚分鈿試挑燈欲寫還依
不忍牋幅偷和淚捲寄殘雲剰雨蓬萊也應夢見
又(贈絲鞵莊生)
藕心抽瑩蠒引翠鍼行處冰花成片金門從迴輦兩玉
鳬飛上繡絨塵輭絲絇侍宴曳天香春風宛轉傍星辰
直上無聲緩躡素雲歸晚寄跡平康得意醉踏香泥
潤紅沾線良工詫見吳蠶唾海沉擅任真珠妝綴春巾
客屨今日風流霧散侍宣供禹步晨遊退朝燕殿
又(餞郎糾曹之嚴陵分韻得直字)
夜寒吳館窄漸酒闌燭暗猶分香澤輕颺展為翮送高
鴻飛過長安南陌漁磯舊迹有陳蕃虛牀挂壁掩庭扉
蛛網黏花細草静搖春碧還憶洛陽年少風露秋檠
歲華如昔長吟墮幘暮潮送富春客算玉堂不染梅花
清夢宫漏聲中夜直正逋仙清瘦黃昏幾時覓得
又(贈道女陳華山内夫人)
綵雲棲翡翠聽鳳笙吹下飛軿天際晴霞剪輕袂澹春
姿雪態寒梅清泚東皇有意旋安排闌干十二早不知
為雨為雲盡日建章門閉堪比紅綃纖素紫燕輕盈
内家標致游仙舊事星斗下夜香裏華峯紙屏横幅春
色長供午睡更醉乘玉井秋風采花弄水
滿江紅(澱山湖)
雲氣樓臺分一派滄浪翠蓬開小景玉盆寒浸巧石盤
松風送流花時過岸浪搖晴棟欲飛空算鮫宫祗隔一
紅塵無路通神女駕凌曉風明月佩響丁東對兩蛾
猶鎖怨綠烟中秋色未教飛盡鴈夕陽長是墜疎鐘又
一聲欸乃過前巖移釣篷
解連環(秋情)
暮簷凉薄疑清風動竹故人來邈漸夜入閒引流螢弄
微照素懷暗呈纖白夢遠雙成鳳笙杳玉繩西落掩練
帷倦入又惹舊愁汗香闌角銀瓶恨沉斷索歎梧桐
未秋露井先覺抱素影明月空閒早塵損丹青楚山依
約翠冷紅衰怕驚起西池魚躍記湘娥絳綃暗解褪花
墜萼
又(留别姜石帚)
思和雲結斷江樓望睫雁飛無極正岸柳衰不堪攀忍
持贈故人送秋行色歲晚來時暗香亂石橋南北又長
亭暮雪點點淚痕總成相憶杯前寸隂似擲幾酬花
倡月連夜浮白省聽風聽雨笙簫向别枕倦醒絮颺空
碧片葉愁紅趁一舸西風潮汐歎滄波路長夢短甚時
到得
夜飛鵲(蔡司戶席上南花)
金規印遙漢庭浪無紋清雪泠沁花薰天街曾醉美人
畔凉枝移插烏巾西風驟驚散念枝懸愁結蔕翦離
痕中郎舊恨寄横竹吹裂哀雲空剩露華烟彩人
影斷幽芬深閉千門渾似飛仙入夢羅襪微步流水青蘋
輕冰潤悵今朝不共清尊怕雲槎來晚流紅信杳縈斷
秋魂
一寸金(贈筆工劉衍)
秋入中山臂隼牽盧縱長獵見駭毛飛雪章臺獻穎
臞腰束縞湯沐疏邑筤管刊瓊牒蒼梧恨帝娥暗泣陶
郎憔悴玄香禁苑猶催夜俱入自歎江湖雕礲心盡
相攜蠧魚篋念醉魂悠颺折釵錦字黠髯掀舞流觴春
帖還倚荆溪檝金刀氏尚傳舊業勞君為脱帽蓬窗寫
情題水葉
又(秋感)
秋壓更長看見姮娥瘦如束正古花搖落寒蛩滿地參
梅吹老玉龍横笛霜被芙蓉宿紅錦透尚欺暗燭年年
記一種凄凉繡幌金圓挂香玉頑老情懷都無懽事
良宵愛幽燭歎畫圖難倣橘村砧思笠蓑有約蓴洲魚
屋心景憑誰語商絃重袖寒轉軸疎籬下試覓重陽醉
擘青露菊
遶佛閣(旅思)
暗塵四斂樓觀迥出孤館清漏將短厭聞夜久籖聲動
書幔桂花又滿閒步露草偏愛幽遠花氣清婉望中迤
邐城隂度河岸倦客最蕭索醉倚斜陽穿柳綫還似
汴隄虹梁横水面看浪颺春燈舟下如箭此行重見歎
故友難逢羈思空亂兩眉愁向誰舒展
拜新月慢(姜石帚以盆蓮數十置中庭宴客其中)
絳雪生涼碧霞籠夜小立中庭蕪地昨夢西湖老扁舟
身世歎遊蕩暫賞吟花酌露樽俎冷玉紅香罍洗眼眩
意迷古陶洲十里翠參差淡月平芳砌甎花滉小浪
魚鱗起霧盎淺障青羅洗湘娥春膩蕩蘭煙麝馥濃侵
酒吹不散繡屋重門閉又怕便綠減西風泣秋檠燭外
水龍吟(惠山酌泉)
艷陽不到青山古陰冷翠成秋苑吳娃點黛江妃擁髻
空濛遮斷樹密藏溪草深迷市峭雲一片二十年舊夢
輕鷗素約霜絲亂朱顔變龍吻春霏玉濺煮銀瓶羊
腸車轉臨泉照影清寒沁骨客塵都涴鴻漸重來夜深
華表露零鶴怨把閒愁換與樓前晚色棹滄波遠
又(賦張斗墅家古松五粒)
有人獨立空山翠髯未覺霜顔老新香秀粒濃光綠浸
千年春小布影參旗障空雲蓋沉沉秋曉駟蒼虬萬里
笙飛鳳女驂飛乘天風裊般巧霜斤不到漢遊仙相
從最早皺鱗細雨層隂藏月朱弦古調問訊東橋故人
南嶺倚天長嘯待凌霄謝了山深歲晩素心財表
又(壽尹梅津)
望春樓外滄波舊年照眼青銅鏡煉成寶月飛來天上
銀河流影紺玉鈎簾處横犀麈天香分鼎記殷雲殿瑣
裁花翦露曲江畔春風勁槐省紅塵晝静午朝回吟
生晚興春霖繡筆鶯邊清曉金狨旋整閬苑芝仙貌生
綃對綠窗深景弄瓊英數點宫梅信早占年光永
又(送萬信州)
幾番時事重論座中共惜斜陽下今朝翦柳東風送客
功名近也約住飛花暫聽留燕更攀情話問千牙過闕
一封入奏忠孝事都應寫聞道蘭臺清暇幾鴟夷烟
江一舸貞元舊曲如今誰聽惟公和寡兒騎空迎舜瞳
回盼玉階前借便急回暖律天邊海上正春寒夜
又(癸卯元夕)
淡雲籠月微黃柳絲淺色東風緊夜寒舊事春期新恨
眉山碧遠塵陌飄香繡簾垂戶趁時妝面鈿車催去急
珠囊袖冷愁如海情一綫猶記初來吳苑未清霜飛
驚霜鬢嬉遊是處風光無際舞蔥歌舊陳迹征衫老容
華鏡懽悰都盡向殘燈夢短梅花曉角為誰吟怨
玉燭新(春情)
花穿簾隙透向夢裏消春酒中延晝嫩篁細掐相思字
墮粉輕粘(沾)練袖章臺别後展繡絡紅蔫香舊(缺)
應數歸舟愁凝畫闌眉柳移燈夜語西窗逗曉悵迷
香問何時又素紈乍試還憶是繡懶思酸時候芳蘭清
蕙總未比蛾眉螓首誰愬與惟有金籠春篁細奏
解語花(梅花)
門横皺碧路入蒼烟春近江南岸暮寒如剪臨溪影一
一半斜清淺飛霙弄晚蕩千里暗香平遠端正看瓊樹
三枝總似蘭昌見酥瑩雲容夜暖伴蘭翹清瘦蕭鳳
柔婉冷雲荒翠幽棲久無語暗申眷怨東風半面料准
擬何郎詞卷歡未闌烟雨青黃宜晝陰庭館
慶宫春(旅思真附清)
雲接平岡山圍寒野路回漸轉孤城衰柳啼鴉驚風驅
雁動人一片秋聲倦途休駕淡烟裏微茫見星塵埃憔
悴生怕黃昏離思牽縈華堂舊日逢迎花艷參差香
露飄零絃管當頭偏怜嬌鳳夜深篁暖笙清眼波傳意
恨密約幽怨未成許多煩惱只為當時一餉留情
宴清都(連理海棠)
繡幄鴛鴦柱紅清密膩雲低護秦樹芳根兼倚花梢細
合錦屏人妒東風睡足交枝正夢枕瑤釵蕪股障灔蠟
滿照歡藂婺蟾冷落羞度人間萬感幽單華清慣浴
春盎風露連鬟並煖同心共結向承恩處憑誰為歌長
恨暗殿鎖秋燈夜語敘舊期不負春盟紅朝翠暮
又(壽榮王夫人)
萬壑蓬萊路非烟霽五雲城闕深處璇源嫓鳳瑤池種
玉煉顔金姥長虹夢入僊懷便洗日銅華翠渚向瑞世
獨占長春蟠桃正飽風露慇勤漢殿傳巵隔江雲起
暗飛青羽南山壽石東周寶鼎千秋鞏固何時地拂龍
衣待迎入玉京閬圃看賸擁湖船三千綵御
又(秋感)
萬里關河眼愁凝處渺渺殘照紅斂天低遠樹潮分斷
巷路迴淮甸吟鞭又指孤店對玉露金風送晚恨自古
才子佳人此景此情多感吳王故苑别來良朋雅集
空歎蓬轉揮毫記燭飛觴趕月夢消香斷區區去情何
限倩片紙丁寧過雁寄相思寒雨燈窗芙蓉舊院
齊天樂(齊雲樓)
凌朝一片陽臺影飛來太空不去棟宇參横簾鈎斗曲
西北城高幾許天聲似語便閶闔輕排虹河平遡問幾
隂晴霸吳平地漫今古西山横黛瞰碧眼明應不到
烟際沉鷺卧笛長吟層霾乍裂寒色溟濛千里憑虚醉
舞夢凝白闌干化為飛霧淨洗青紅驟飛滄海雨
又(春暮)
新烟初試花如夢疑收楚峯殘雨茂苑人歸秦樓燕宿
同惜天涯為旅遊情最苦早柔綠迷津亂莎荒圃數樹
梨花晚風吹墮半汀鷺流紅江上去遠翠尊曾共醉
雲外别墅淡月秋千幽香巷陌愁結傷春深處聽歌看
舞駐不得當時柳蠻櫻素睡起懨懨洞簫誰院宇
又(别情)
烟波桃葉西陵路十年斷魂潮尾古柳重攀輕漚聚别
陳迹危亭獨倚涼颸乍起渺烟磧飛帆暮山横翠但有
江花共臨秋鏡照憔悴華堂燭暗送客眼波回盼處
芳艷流水素骨凝冰柔葱蘸雪猶憶分瓜深意清尊未
洗夢不溼行雲漫沾殘淚可惜秋宵亂蛩疎雨裏
又(壽榮王夫人)
玉皇重賜瑤池宴瓊筵第二十四萬象澄秋羣裾曳玉
清澈冰壺人世鼇峰對起許分得鈞天鳳絲龍吹翠羽
飛來舞鸞曾賦曼桃字鶴胎曾夢電繞桂根看驟長
玉幹金蕊少海波新芳第露滴凉入堂階綵戲香霖乍
洗擁蓮媛三千羽裳風珮聖姥朝元煉顔銀漢水
又(贈姜石帚)
餘香纔潤鸞綃汗秋風夜來先起霧鎖林深藍浮野闊
一笛漁蓑漚外紅塵萬里就中決銀河冷涵空翠岸嘴
沙平水楊陰下晚初艤桃溪人住最久浪吟誰得到
蘭蕙疏綺研色寒雲籖聲亂葉蘄竹簟紋如水笙歌醉
裏步明月丁東静傳環珮更展芳塘種花招燕子
掃花遊(西湖寒食)
冷空淡碧帶翳柳輕雲護花深霧艷晨易午正笙簫
競波綺羅争路驟捲風埃半掩長娥翠嫵散紅縷漸紅
溼杏泥愁燕無語乘蓋爭避處就解珮旗亭故人相
遇恨春太妒濺行裙更惜鳳鈎塵汚酹入梅根萬點啼
痕暗樹峭寒暮更蕭蕭隴頭人去
又(春雪)
水雲共色漸斷岸飛花雨聲初峭步帷素裊想玉人誤
惜章臺春老岫斂愁蛾半洗鉛華未曉艤輕棹似山隂
夜晴乘興初到心事春縹緲記徧地梨花弄月斜照
舊時鬭草恨凌波路鑰小庭深窈凍澁瓊簫漸入東風
郢調暖回早醉西園亂紅休掃
又(贈芸隠)
草生夢碧正燕子簾幃影遲春午倦茶薦乳看風籖亂
葉老沙昏雨古簡蟫篇種得雲根療蠧最清楚帶明
月自鋤花外幽圃醒眼看醉舞到應事無心與閒同
趣小山有語恨逋僊占却暗香吟賦暖逼書牀帶草春
搖翠露未歸去正長安軟紅如霧
又(送春古江村)
水園沁碧驟夜雨飄紅竟空林島艷春過了有塵香墜
鈿尚遺芳草步繞新陰漸覺交枝逕小醉深窈愛綠葉
翠圓勝看花好芳架雪未掃怪翠被佳人困迷清曉
柳絲繫棹問閶門自古送春多少倦蝶慵飛故撲簪花
破帽酹殘照掩重城暮鐘不到
應天長(吳門元夕)
麗花鬭靨清麝濺塵春聲偏漏芳陌竟路障空雲幕冰
壺浸霞色芙蓉詞賦客競繡筆醉嫌天色(作窄)素娥下小
駐輕鑣眼亂紅碧前事頓非昔故苑年光渾與世相
隔向暮巷空人絶殘燈耿塵壁凌波恨簾戶寂聽怨寫
墮梅哀笛竚立久雨暗河橋譙漏疎滴
風流子(芍藥)
金谷已空塵薰風轉國色返春魂半欹雪醉霜舞低鸞
翅絳籠蜜炬綠映龍盆窈窕繡窗人睡起臨砌脉無言
慵整墮鬟怨時遲暮可憐憔悴啼雨黃昏輕橈移花
市秋娘渡飛浪濺溼行裙二十四橋南北羅薦香分念
碎劈芳心縈思千縷贈將幽素偷剪重雲終待鳳池歸
去催詠紅翻
又(前題)
温柔酣紫曲揚州路夢遶翠盤龍似日長傍枕墮粧偏
髻露濃如酒微醉欹紅自别楚嬌天正遠傾國見吳宫
銀燭夜闌暗聞香澤翠陰秋寂重返春風芳期嗟輕
誤詫君去腸斷妾若為容惆悵舞衣疊損露綺千重料
繡窗曲理紅牙拍碎禁階敲徧白玉盂空猶記弄花相
謔十二闌東
過秦樓(芙蓉)
藻國凄迷麴塵澄映怨入粉烟藍霧香籠麝水膩漲紅
波一鏡萬粧爭妒湘女歸魂珮環玉冷無聲凝情誰想
又江空月墮凌波塵起綵鴛愁舞還暗憶鈿合藍
橈絲牽瓊腕見的更憐心苦玲瓏翠幄輕薄冰綃穏
稱錦雲留住生怕哀蟬暗驚秋被紅衰啼珠零露能
(去聲)西風老盡羞趁東風嫁與
還京樂(筝笙琵琶方響迭奏)
宴蘭漵促奏絲縈筦裂飛繁響似漢宫人去夜深獨
語胡沙凄哽對雁斜玫柱瓊瓊弄玉臨秋影風吹遠河
漢去楂天風吹冷汎清商竟轉銅壺敲漏瑤牀二八
青娥環珮再整菱歌四碧無聲變須臾翠翳紅暝歎
梨園今調絶音希愁深未醒桂檝輕如翼歸霞時點清
鏡
塞翁吟(贈宏菴)
草色新宫綬還跨紫陌驕驄好花是晩開紅冷菊最香
濃黃簾(缺)夢燈外換幾秋風敘往約桂花宫為
别剪珍藂雕㰍行人去秦腰褪玉心事稱吳女暈濃
向春夜閨情賦就想初寄上國書時唱入眉峰歸來共
酒窈窕紋窗蓮卸新蓬
丁香結(秋日海棠)
香嫋紅霏影高銀燭曾縱夜遊濃醉正錦温瓊膩被燕
踏暖雪驚翻庭砌馬嘶人散後秋風換故園夢裏吳霜
融曉陟覺晴動偷春花意還似海霧似僊山喚覺環
兒半睡淺薄朱脣嬌羞艷色自傷時背簾外寒挂淡
月向日秋千地懷春情不斷猶帶相思舊字
六么令(七夕)
露蛩初響機杼還催織婺星為情慵懶佇立明河側不
見津頭艇子望絶南飛翼雲梁千尺塵緣一點回首西
風又陳迹那知天上計拙乞巧樓南北瓜果幾度凄
凉寂寞羅池客人事回廊縹緲誰見金釵擘今夕何夕
杯殘月墮但耿銀河漫天碧
隔浦蓮近(泊長橋過重午)
榴花依舊照眼愁褪紅絲腕夢繞烟江路汀菰綠薰風
晩年少驚送遠吳蠶老恨緒縈抽繭旅情懶扁舟繫
處青帘濁酒須換一番重午旋買香蒲浮琖新月湖光
蕩素練人教紅衣香在南岸
荔支香近(送人遊南徐)
錦帶吳鈎征思横淮水夜吟敲落霜紅船傍楓橋繫相
思不管年華喚酒吳娃市因詰駐車新堤步秋綺淮
楚尾暮雲送人千里細雨南樓香密錦温曾醉花谷依
然秀靨偷春小桃李為語夢窗憔悴
又(七夕)
睡輕時聞晚鵲噪庭樹又說今夕天津西畔重歡遇蛛
絲暗鎖紅樓燕子穿簾處天上未比人間更情苦秋
鬢改妒月姊長眉嫵過雨西風數葉井梧愁舞夢入藍
橋幾點疎星映朱戶淚溼沙邊凝竚
浪淘沙慢(賦李尚書山園)
夢仙到吹笙路杳度巘雲滑溪谷冰綃未裂金鋪晝鎖
乍掣見竹静梅深春海闊有新燕簾底說念漢履無聲
跨鯨遠年年謝橋月曲折畫闌盡日憑熱半蜃起玲
瓏樓閣畔縹緲鴻去絶飛絮颺東風天外歌闋睡紅醉
纈還是催寒食看花時節花下蒼苔盛羅襪銀燭短漏
壺易竭料池柳不攀春送别倩玉兔别搗秋香更醉踏
千山冷翠飛晴雪
西平樂慢(春感先重過西湖賢堂)
岸壓郵亭路欹華表堤樹舊色依依紅索新晴翠陰寒
食天涯倦客重歸歎綠平烟帶苑幽渚塵香蕩晚當時
燕子無言對立斜暉追念吟風賞月十載事夢惹綠
楊絲畫船為市夭粧艷水日落雲沉人換春移誰更與
苔根澆石菊井招魂漫省連車載酒立馬臨花猶認蔫
紅傍路枝歌斷燕闌榮華露草冷落山丘到此徘徊
細雨西城羊曇醉後花飛
瑞龍吟(送梅津)
黯分袖腸斷去水流萍住船繫柳吳宫曉月嬈花(曉月當作)
(嬌月)醉題恨倚蠻江豆䓻吐春繡筆底麗情多少眼波眉
岫新園鎖却愁陰露黃迷漫委寒香半畝還背垂虹秋
去四橋烟雨一宵歌酒猶憶翠微攜壺烏帽風驟
西湖到日重見梅鈿皺誰家聽琵琶未了朝驄嘶漏印
剖黃金籀待來共凭齊雲話舊莫唱朱櫻口生怕遣樓
前行雲知後淚鴻怨角空教人瘦
又(德清清明競渡)
大溪面遙望繡羽衝烟錦梭飛練桃花三十六陂鮫宫
睡起嬌雷乍轉去如箭催趁戲旗遊鼓素瀾雪濺東風
冷溼蛟腥淡隂送晝輕霏弄晚洲上青蘋生處鬭春不
管懷沙人遠殘日半開一川花影零亂山屏醉纈連
棹東西岸闌干倒千紅粧靨鉛香不斷傍暝疎簾捲翠
漣皺淨笙歌未散簪柳嬌桃嫩猶自有玉龍黃昏吹怨
重雲暗閣春霖一片
大餔(春雨真附清)
對宿煙收春禽静飛雨時鳴高屋牆頭青玉旆洗鉛霜
都盡嫩梢相觸潤逼琴絲寒侵枕障蟲網吹粘簾竹郵亭
無人處聽簷聲不斷困眠初熟奈愁極頻驚夢輕難記
自憐幽獨行人歸意速最先念流潦妨車轂怎奈向蘭
成憔悴樂廣清羸等閒時易傷心目未怪平陽客雙淚
落笛中哀曲況蕭索青蕪國紅糝鋪地門外荆桃如菽
夜遊共誰秉燭
又(荷塘小隠)
峭石帆收歸期差林沼半銷紅碧漁蓑樵笠畔買佳鄰
翻蓋涴花新宅地鑿桃陰天澄藻鏡聊與漁郎分席滄
波耕不碎似藍田初種翠烟生璧料情屬新蓮夢驚春
草斷橋相識平生江海客秀懷抱雲錦當秋織任歲
晚陶籬菊暗逋塜梅荒總輸玉井嘗甘液忍棄紅香葉
集楚裳西風催著正明月秋無極歸隠何處門外垂楊
天窄放船五湖夜色
解蹀躞(别情)
醉雲又兼醒雨楚夢時來往倦蜂剛著梨花惹游蕩還
做一段相思冷波葉舞愁紅送人雙槳暗凝想情共
天涯秋黯朱橋鎖深巷會稀投得輕分頓惆悵此去幽
曲誰來可憐殘照西風半粧樓上
倒犯(贈黃復菴)
茂苑共鸎花醉吟歲華如許江湖夜雨傳書問雁多幽
阻清溪上慣來往扁舟輕如羽到興懶歸來玉冷耕雲
圃按瓊簫賦金縷回首詞場動地聲名春雷初啓戶
枕水卧潄石數間屋梅一塢待共結良朋侣載清尊隨
花追野步要未若城南分取溪隈住晝長看柳舞
花犯(謝黃復菴除夜寄古梅枝)
剪横枝清溪分影翛然鏡空曉小窗春到憐夜令霜娥
相伴孤照古苔淚鎖霜千點蒼華人共老料淺雪黃昏
驛路飛香遺冷草行雲夢中認瓊娘冰肌瘦窈窕風
前纖縞殘醉醒屏山外翠禽聲小寒泉貯紺壺漸暖年
事對青燈驚換了但恐舞一簾蝴蝶玉龍吹又杳
又(小僊)
小娉婷清鉛素靨蜂黃暗偷暈翠翹欹鬢昨夜冷中
庭月下相認睡濃更苦凄風緊驚回心未穏送曉色一
壺葱蒨纔知花夢準湘娥化作此幽芳凌波路古岸
雲沙遺恨臨砌影寒香亂凍梅藏韻薰爐畔旋移傍枕
又還見玉人垂紺鬢料喚賞清華池館臺杯須滿引(重押)
(鬢字)
浣溪沙(觀吳人歲旦遊承天)
千蓋籠花鬭勝春東風無力掃香塵盡沿高閣步紅雲
閒裏暗牽經歲恨街頭多認舊年人晚鐘催散又黃
昏
又(琴川慧日寺蠟梅)
蝶粉蜂黃大小喬中庭寒盡雪微銷一般清瘦各無聊
窗下和香封遠訊牆頭飛玉怨鄰簫夜來風雨洗春
嬌
又(春情)
門隔花深夢舊遊夕陽無語燕歸愁玉纖香動小簾鈎
落絮無聲春墮淚行雲有影月含羞東風臨夜冷於
秋
又(桂)
曲角深簾隠洞房正嫌玉骨易愁黃好花偏占一秋香
夜氣清時初傍枕曉光分處未開窗可憐人似月中
孀
玉樓春(京市舞女)
茸茸貍帽遮梅額金蟬羅剪胡衫窄乘肩爭看小腰
身倦態強隨閒鼓笛問稱家住城東陌欲買千金應
不惜歸來困頓殢春眠猶夢婆娑斜趁拍
點絳脣(春暮)
時霎清明載花不過西園路嫩陰綠樹政是春留處
燕子重來往事東流去征衫貯舊寒一縷淚溼風簾絮
又(試燈夜初晴)
捲盡愁雲素娥臨夜新梳洗晴塵不起酥潤凌波地
輦路重來彷彿燈前事情如水小樓薰被春夢笙歌裏
訴衷情(春曉)
陰陰綠潤暗啼鴉陌上斷香車紅雲深處春在飛出建
章花春此去那天涯幾烟沙忍教芳草狼籍斜陽人
未歸家
又(春清)
柳腰空舞翠裙烟盡日不成眠花塵浪捲清晝漸變晚
陰天吳社水繋游船又經年東風不管燕子初來一
夜春寒
又(七夕)
西風吹鶴到人間凉月滿緱山銀河萬里秋浪重載客
槎還河漢女巧雲鬟夜闌干釵頭新約鍼眼嬌顰樓
上秋寒
夜遊宫(竹窗聽雨坐久隠几就睡既覺見水仙娟娟于燈影中)
窗外梢溪雨響映窗裏嚼花燈冷渾似瀟湘繫孤艇見
幽仙步凌波月邊影香苦欺寒勁牽夢繞滄濤千頃
夢覺新愁舊風景紺雲欹玉搔斜酒初醒
又(春晴)
春語鶯迷翠柳烟隔斷晴波遠岫寒壓重簾幔拖繡袖
罏香倩東風與吹透花訊催時候舊相思偏供閒晝
春淡情濃半中酒玉痕消似梅花更清瘦
醉桃源(贈盧長笛)
沙河塘上舊遊嬉盧郎年少時一聲長笛月中吹和雲
和雁飛驚物換歎星移相看兩鬢絲斷腸吳苑草凄
凄倚樓人未歸
又(芙蓉)
青春花姊不同時凄凉生較遲艷粧臨水最相宜風來
吹繡漪驚舊事問長眉月明僊夢回凭闌人但覺秋
肥花愁人不知
又(會飲豐樂樓)
翠陰濃合曉鶯堤春如日墜西畫圖新展遠山齊花深
十二梯風絮晚醉魂迷隔城聞馬嘶落紅微沁繡鵷
泥秋千教放低
如夢令(春景)
鞦韆爭閙粉牆閒看燕紫鶯黃啼到綠陰處喚回浪子
閒忙春光春光正是拾翠尋芳
望江南(賦畫臨照女)
衣白苧雪面墮愁鬟不識朝雲行雨處空隨春夢到人
間留向畫圖看慵臨鏡流水洗花顔自織蒼烟湘淚
冷誰撈明月海波寒天淡霧漫漫
又(茶)
松風遠鶯燕静幽芳粧褪官梅人倦繡夢回春草日初
長甆碗試新湯笙歌斷情與絮悠颺石乳飛時離鳳
怨玉纖分處露花香人去月侵廊
定風波(春情)
密約偷香(缺)踏青小車隨馬過南屏回首東風消鬢影
重省十年心事夜船燈離骨漸塵橋下水到頭難滅
景中情兩岸落花殘酒醉烟冷人家垂柳未清明
月中行(和黃復菴)
疎桐翠竹早驚秋葉葉雨聲愁燈前倦客老貂裘
燕去柳邊樓吳宫寂寞空烟水渾不認舊采菱洲秋
花旋結小盤虬蝶怨夜香留
虞美人(秋感)
背庭緣恐花羞墜心事遙山裏小簾愁捲月籠明一寸
秋懷禁得幾蛩聲井梧不放西風起供與離人睡夢
和新月未圓時起看簷蛛結網又尋思
菩薩鬘(春情)
綠波碧草長堤色東風不管春狼籍魚沫細痕圓燕泥
花唾乾無情牽怨柳畫舸紅樓側斜日起凭闌垂楊
舞曉寒
賀新郎(湖上有所贈)
湖上芙蓉早向北山山深霧冷更看花好流水茫茫城
下夢空指遊仙路杳笑蘿障雲屏親到雪玉肌膚春温
夜飲湖光山綠成花貌臨澗水弄清照著愁不盡宫
眉小聽一聲相思曲裏賦情多少紅日闌干鴛鴦枕那
枉裙腰褪了算誰識垂楊枝裊不是秦樓無緣分點吳
霜羞帶簪花帽但殢酒任天曉
又(為德清趙令居賦小垂虹)
浪影龜紋皺蘸平煙青紅半溼枕溪窗牖千尺晴霞慵
卧冰萬疊羅屏擁繡漫幾度吳船回首歸雁五湖應不到問
蒼茫釣雪人知否樵唱杳度深秀重來趁得花時候
記留連空山夜雨短亭春酒桃李新栽成蹊處盡是行
人去後但東閣官梅清瘦欸乃一聲山水綠燕無言風
定垂簾晝寒正悄嚲吟袖
婆羅門引(為懷寧趙仇香賦)
香霏汎酒瘴花初洗玉壺冰西風乍入吳城吹徹玉笙
何處曾說董雙成奈司空經慣未暢高情瑤臺幾層
但夢繞曲闌行空憶雙蟬(缺)翠寂寂秋聲堂空露涼倩
誰喚行雲來洞庭團扇月只隔烟屏
又(郭清華席上為放琴客而新有所盼賦以見喜)
風漣亂翠酒霏飄汗洗新粧幽情暗寄蓮房弄雪調冰
重會臨水暮追涼正碧雲不破素月微行雙成夜笙
斷舊曲解明璫别有紅嬌粉潤初試霓裳分蓬調郎又
拈惹花茸碧唾香波暈切一盼秋光
祝英臺近(悼得趣贈宏菴)
黯春陰收燈後寂寞幾簾戶一片花飛人駕綵雲去應
是蛛網金徽拍天寒水恨聲斷孤鴻洛浦對君訴團
扇輕委桃花流紅為誰賦(缺)從今醉何處可憐
憔悴文園曲屏春到斷腸句落梅愁雨
又(上元)
晚雲開朝雪霽時節又燈市夜約遺香南陌少年事笙
簫一片紅雲飛來海上繡簾捲湘桃春起舊遊地素
蛾城闕年年新粧趁羅綺玉練冰輪無塵涴流水曉霞
紅處啼鴉良宵一夢畫堂正日長人睡
西子粧慢(夢窗自度腔遊湖上清明薄)
流水麴塵艷陽酷酒畫舸遊情如霧笑拈芳草不知名
凌波斷橋西堍垂楊漫舞總不解將春繫住燕歸來問
綵繩纖手如今何許懽盟誤一箭流光又趁寒食去
不堪衰鬢著飛花傍綠陰冷烟深樹玄都秀句記前度
劉郎曾賦最傷心一片孤山細雨
江南春(杜衡山莊)
風響牙籖雲寒古硯芳名猶在堂笏秋牀聽雨妙謝庭
春草吟筆城市喧鳴轍清溪上小山秀潔便向此搜松
訪石葺屋營花紅塵遠避風月瞿塘路隨漢節記羽
扇綸巾氣凌諸葛青天萬里料漫憶蓴絲鱸雪車馬從
休歇榮華事醉歌耳熱天與此翁芳芷嘉名紉蘭佩兮
瓊玦
夢芙蓉(趙昌芙蓉圖梅津所藏)
西風搖步綺記長堤驟過紫騮十里斷橋南岸人
在晩霞外錦温花共醉當時曾共秋被自别霓裳
應紅銷翠冷霜枕正慵起慘淡西湖柳底搖蕩秋
魂夜月歸環珮畫圖重展驚認舊梳洗去來雙翡翠難
傳眼恨眉意夢斷瓊娘僊雲深路杳城影蘸流水
高山流水(丁基仲側室善絲桐賦詠曉達音吕備歌舞之妙)
素絃一一起秋風寫柔情多在春葱徽外斷腸聲霜霄
暗落驚鴻低顰處剪綠裁紅仙郎伴新製還賡舊曲映
月簾櫳似名花並蔕日日醉春濃吳中空傳有西子
應不解換徵移宫蘭蕙滿襟懷唾碧總噴花茸後堂
深想費春工客愁重時聽蕉寒雨碎淚溼瓊鍾恁風流
也稱金屋貯嬌慵
霜花腴(重陽前一曰汎石湖)
翠微路窄醉晚風憑誰為整欹冠霜飽花腴燭銷人瘦
秋光做也都難病懷強寬恨雁聲偏落歌前記年時舊
宿凄凉暮烟秋雨野橋寒粧靨鬢英爭艷度清商一
曲暗墜金蟬芳節多陰蘭情稀會晴暉稱拂吟牋更移
畫船引珮環邀下嬋娟算明朝未了重陽紫萸應奈看
澡蘭香(淮安重午)
盤絲繫腕巧篆垂簪玉隠紺紗睡覺銀瓶露井彩箑雲
窗往事少年依約為當時曾寫榴裙傷心紅綃褪萼黍
夢光陰漸老汀洲烟蒻莫唱江南古調怨抑難招楚
江沉魄薰風燕乳暗雨梅黃午鏡澡蘭簾幕念秦樓也
擬人歸應剪菖蒲自酌但悵望一縷新蟾隨人天角
玉京謠(陳仲文自號藏一盖取坡詩中萬人如海一身藏語為度夷則商犯無射宫腔製此)
(贈之)
蝶夢迷清曉萬里無家歲晚貂裘弊載取琴書長安
閒看桃李爛錦繡人海花場住客燕飄零誰計春風裏
香泥九陌文梁孤壘微吟怕有詩聲翳鏡慵看但小
樓獨倚金屋千嬌從他鴛暖秋被蕙帳移煙雨孤山待
對影落梅清泚終不似江上翠微流水
探芳新(吳中元日承天寺遊人)
九街頭正軟塵潤酥雪消殘溜禊賞祗園花艷雲陰籠
晝層梯空麝散擁凌波縈翠袖歎年端連環轉爛漫遊
人如繡腸斷迴廊竚久便寫意濺波傳愁蹙岫漸沒
飄鴻空惹閒情春瘦椒杯香乾醉醒怕西窗人散後暮
寒深遲回處自攀庭柳
鳳池吟(慶梅津自畿漕除右司郎官)
萬丈巍臺碧罘罳外衮衮野馬遊塵舊文書几閣昏朝
醉暮覆雨翻雲忽變清明紫垣敕使下星辰經年事
静公門如水帝甸陽春長年父老相語幾百年見此
獨駕冰輪又鳳鳴黃幕玉霄平遡鵲錦輕恩事省中
書半紅梅子薦鹽新歸來晚待慶吟殿閣南薰
念奴嬌(賦德明縣圃明秀亭)
思生晚眺岸烏紗平步春雲層綠罨畫屏風開四面
各樣鶯花結束寒欲殘時香無著處千樹風前玉遊蜂
飛過隔牆疑是金谷偏稱晚色横烟愁凝峩髻淡
生綃裙幅縹緲孤山南畔路相對花房竹屋溪足沙明
岩隂石秀夢冷吟亭宿松風古澗高調月夜清曲
惜紅衣(余從姜石帚遊苕霅間三十五年矣重來傷今感昔聊以詠懷)
鷺老秋絲蘋愁暮雪鬢那不白倒柳移栽如今暗溪
碧烏衣細語傷伴惹茸紅曾約南陌前度劉郎尋流花
蹤跡朱樓水側雪面波光汀蓮沁顔色當時醉近繡
箔夜吹笛三十六磯重到清夢冷雲南北買釣舟溪上
應有烟蓑相識
江南好(友人還中吳密圍坐客杯深情浹不覺沾醉越翼曰吾儕載酒問竒字時齊示江南)
(好詞紀前夕之事聊次韻)
行錦歸來畫眉添嫵暗塵重拂雕籠穏瓶泉暖花隘聞
春容圍密籠香晻靄煩纖手新點團龍温柔處垂楊嚲
髻暗豆花紅行藏多是客鶯邊話别橘下相逢算江
湖幽夢頻繞殘鐘好結梅兄礬弟莫輕似西燕南鴻
偏宜醉寒欺酒力簾外凍雲重
雙雙燕(賦題)
小桃謝後雙雙燕飛來幾家庭戸輕烟曉暝湘水暮雨
遙度簾外餘寒未捲共斜入紅樓深處相將占得雕梁
似約韶光留住堪舉翩翩翠羽楊柳岸泥香半和梅
雨落花風軟戲從亂紅飛舞多少呢喃意緒盡日向流
鶯分訴還過短牆誰會萬千言語
洞僊歌(方菴春日花勝宴客為得雛慶花翁賦詞俾屬韻末)
芳辰良宴人日春朝並細縷青絲裹銀餅更玉犀金
綵沾座分簪歌圍暖梅靨桃脣鬭勝露房花曲折
鶯入新年添個宜男小山枕待枝上飽東風結子成隂藍
橋去還覓瓊漿一飲料别館西湖最情濃爛畫舫月明
醉宫袍錦
又(賦黃木香贈辛稼軒)
花中慣識壓架瓏璁雪可見湘英間琅葉恨春風將了
染額人歸留得個裊裊垂香帶月雛鵝兒真似酒我愛
幽芳還比荼䕷又嬌絶自種古松根待黃龍亂飛上蒼
髯五鬛更老仙添與筆端春敢喚起桃花問誰優劣
夢窗甲稿卷一
