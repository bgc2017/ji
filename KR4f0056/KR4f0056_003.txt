更生齋詩卷第三
陽湖洪亮吉著
山椒避暑集
辛酉正月二日步至前橋村上冢兼至大姊宅久憩
我行八九里筋力喜尚強前扺松栢林連㕓眺層岡步
緊不敢舒先世之所藏何意俯仰間愛弟亦在旁攀條
泫然悲我鬢久已蒼地下骨肉多會面庶久長半里謁
姊居迎門慶扶將亦有容桼居闔戶羅酒漿三田昨大
收已彀一歲糧我謂隙地多代補幾樹桑却待菜作花
還來啜新黃
天寧寺僧借月兩以詩見投戲得八百二十字報之
我性不佞佛而喜方外交苦憶揚州僧八旬名誦苕西
山有顚禪神理亦復超不語已九年見客兩手招今爲
謫吏歸偶詣知客寮聞有借月僧形癯事推敲爲爾攜
蠟屐爲爾經谿橋爾從百僧中揖我坐砌坳我于儔類
間望爾成詩豪峩峩㢲宮樓肖爾詩筆高迢迢西蠡河
似爾詩致遙不然艤舟亭綠水可半篙與子攜竹鑪悠
悠泛輕橈不然紅梅閣絳蕊已半飄與子學坐忘沉沉
爇香茅否則樓三層夜半禮絳霄否則塔七級凌晨歴
高標猶勝居一菴時時坐團蕉蒲牢吼五更木魚響終
朝禮佛佛不知泥塑而木雕㖽佛佛不譍唇乾而口焦
竆老盡氣時生趣總不聊不聞金剛禪能拒鬼伯邀不
聞大乘經能使罪孽消他人飫八珍爾獨食一瓢他人
襲重茵爾僅絮一條趨承衆檀那世故仍膠膠經營伊
蒲餐歲儉猶嗷嗷不知天生人洪鑪鼓鴻毛天無所容
心人何必太勞我得定命丹非世所及料生老與病死
安坐任所遭不知人在世蟣蝨處緼袍附身身不知偶
或相&KR1057;搔我得養生法身外一切抛雞豬與蔥蒜遇便
卽飽饕結習苟未忘間或追風騷我唱子必和我歌子
其謠三百六十日往往忘昏朝一十二萬年茫茫齊壽
夭縱有甲子期何必詢大撓似聞三神山亦已沉六鼇
羣靈無所歸空中任翔翺誰向足底過不士嗤盧敖生
生遞銷除物物難堅牢惟有行樂方可解末俗嘲麯生
時時來向我屢折腰醉鄕何其寬一世皆并包炎精貢
火梨金母致木桃灤河鹿重胎淮浦蟹兩螯流沙割幺
鳳雚水烹文鰩芸芳出陽華桂樹生招搖閩中紅荔支
涼土黃葡萄南州設寒具北地致冷淘妖姬萼綠華童
眞王子喬爲我彈素琴爲我吹玉簫湘靈鼓瑤瑟洛浦
鏗雲璈或欲赤雙足或復垂雙髫翩翩有光施裊裊難
摩描醉飽爲語言古欲過卦爻縑鋪三百軸軸軸鮫人
綃文簫與采鸞爲我玉手鈔醉呼日月星啜我醨與糟
狂叱江海流變作醇與醪子其從我遊飄颻復飄颻庶
幾末路惺不爲異說淆彼教倘有人卽以子作柖仍煩
走諸方一一呼其曹或歸士與農或混漁與樵同祈享
靑牛老子廟白馬社公祠古屋門齊敞疎燈架已支凍
梅纔放後春月正圓時却向雲谿步無嫌夜漏遲
辛酉元夕燈詞十首
百串歌珠百串燈綠楊枝外九龍升商量踏徧城東路
先把浮屠七級登
更闌女伴各招邊八字尖西巷數條走得三橋更思五
迎春橋轉玉梅橋
撥灰誰復認前塵被酒黃壚屢欠伸只有溪童偏識姓
廿三年上喚舟人
今宵無月有疎星僻巷行來草乍靑挈得蔣三茶話去
洗心池上小方亭
燭龍七節影俱無空有邗溪似畫圖却約十番諸子弟
孫家廳北戲於菟
夜久頻將玉笛催白雲尖上冷徘徊谿流到此先嗚咽
不見紅窗四扇開
轉憶輪臺樂事紆蠻姬十隊合吹竽三更人馬皆同色
杏子紅衫汗血駒
一條春港乍冰開艇子如風去復來看盡廟燈三十架
所思不到雨偏來
兩邊簾幕影參差方玉堂西月午時只向最無人處走
芒鞵先踏晏公祠
日日衙齋燈火盈一樓絲竹慶昇平人生只有鄕園樂
萬里孤臣夢尚驚
積雨簡趙兵備翼
三月不雨當如何內河水涸連外河吳船寸步行不過
斷港日日挑泥螺忽然一雨卽五日怒雷聲聲喧不歇
人言未蟄先啓蟄一百廿日晴晝失西鄰翁歌苦寒(昨見)
(示苦寒歌)束手三日書難觀東鄰叟歌苦雨隔巷招邀期亦
阻皇天有意寬災黎米價不復能居奇昨朝三十今廿
五只有菜把仍拖泥(米價稍平惟蔬價甚昂市沽常襍泥出鬻)君不見龍嘴
灘舤盡走豬婆灘停不久銜尾糧船出京口
雨中得莊刺史炘榆林寄書言甘陜盜賊已盡喜而有
作
閉門六晝雨如塵枉却江南乍好春只有蟲書消永日
愁無蠟屐走西鄰茅齋伴客餐乾糗竈屋呼童爆溼薪
稍喜八行夾遠道早聞盜賊靖三秦
廿四午後暫晴翌日復有雨意再柬趙兵備
乞得田間自在身課晴課雨閱昏晨天山尚夢三時雪
人海初平十丈塵浪說戈頭能淅米幾曾釜底乞分薪
燒燈市外雲如墨辜負風光過早春
東西街近屢經過各有門迎八字河此客半千殊未敵
買鄰百萬不爲多書生絕檄曾磨盾(先生曾奉命參傅文忠公征緬甸)
(軍事)逐客新疆偶荷戈咫尺五湖烟水闊得閒休負釣魚
蓑
二月二日獨行至城東北謁土神祠幾徧回途至玉梅
橋觀社火作二首
巷南行已徧巷北此重經一陣社公雨三層雲母屏水
心初漾白柳眼乍回靑絕憶年時事斜橋且暫停
土風今已變社日勝元宵草綠烏衣巷花明朱雀橋滿
堤喧畫鼓隔院喚餳簫聊復行歌去城東有酒標
花朝日乍晴邀諸同人各攜一壺一楪至檥舟亭小飲
乘月乃歸卽席成長句一首
檐漏乍歇谿風淸天放一角東南晴同人㝛約竟思踐
十里五里同遊行檥舟亭枕大河側五兩往往衝簾旌
布帆樓外出無數去者如送夾如迎辛夷纔放梅未落
墻角老杏先敷榮風光好處一亭嵌綠柳裊裊空中縈
與花對面設高座雄談四出聽者驚烹蔬各復出新意
洗盞未了仍飛觥沉思往事亦何幸昨歲此日烏孫城
磨刀置頸久乃釋賜以區脫全餘生豈知此日對花飲
座上八客皆知名溪光簾影恍如昨一一逞態來檐楹
諸公莫更堅拇陣頭上怪石危將傾喧聲入樹鳥巢動
老鶻宇出筵前鳴酒酣各復繞廊步衫袖拂處香何淸
臨河亭子闊丈五玦月未出波先明嫣然修竹靜如笑
似與花朵爭高擎嘿攜一盞向何處苔滑石洞穿崢嶸
祝花生日并自壽笑我一往饒深情髯翁去後七百載
或者海外仍騎鯨不然卽跨赤壁寉落落游戲歸蓬瀛
文章在世匪偶爾動與氣數關虛盈矧公大節越流輩
詎止洛蜀稱耆英零篇斷簡映天地文采縱落留精誠
此詩此筆復繙讀代有作者誰能爭卽如硯池祇一泓
墨瀋尚在光晶瑩餘波沾漑及一世淸亦可濯塵中纓
眼前樂事最難得何必擊筑兼吹笙君不見仙亦不羨
茅初成幻亦不學王方平五侯鯖復懶入口狎客詎識
樓君卿關心别有一二事梁上語燕林間鶯商量桃李
及時放牡丹勺藥況已萌山陰淸酒京口釀誰其爲我
儲百甖此生萬事不可料未審明歲將何營興闌一笑
出門去攔客花影偏縱横
十三日同人復約至趙恭毅祠看杏花回飲蔣太守熊
昌宅賞玉蘭花作
五更枕上聞剝啄瘦僕排門徑相速爲言紅杏開半株
恭毅祠西一間屋江鄕又饋刀䱶至驚筍出籬剛一束
眼前光景期不負遠拉髯吳(俊臣)及癯陸(伯才)南華先
生有加饌出水鯸鮧悍雙目潁州食指久已動有客樽
前避酖毒厨娘洗手緩烹飪脇若凝脂肪如玉其餘蔬
果七八種糟漉蟹螯鹽漬肉吾徒寧僅事口腹冀欲昨
詩今夜讀況聞阿買近已殤(謂蔣騏昌通判昨殤一孫)約至西齋慰
歌哭荒廳留客談益縱茶味方回酒剛熟雛僧又復攜
花至七尺亭亭樹如沐爲花位置久乃妥徑把墻西古
苔劚旁栽修竹或四五白璧終須伴蒼㲄主人意欲傾
家釀一斗初完百壺續參軍觴政束溼薪作吏極良糾
則酷淋漓百盞急思避口令瀾翻及詞曲雖然盤樂亦
當戒雅興何須十分足半圭春月縱未墮已換兩番銀
蠟燭歸途南北更握手天外濛濛柳絲綠靑錢三百倘
復嬴明日定來看覆局(時太守與兩吳君角棋互有勝負)
十五夜獨至雲谿步月
燕後花前春好鷗邊竹外樓高黃舒新柳一搦綠響回
波半篙
可惜舊時風月都銷一徑雲烟倪嫗閣仍臨水(卽鬻餻倪宅)
王家艇在誰邊(舊雲溪有渡舟篙師名王太年)
十七日趙兵備翼蔣少府廷曜叠邀賞山查及杏花薄
晩歸看燈作
山查花紅杏花白兩地賞花日已夕寬衣側帽行水東
却好徑側來和風趙家茶花甲城郭赤繖當空日華薄
蔣家文杏種亦殊昔時一株今兩株闌干影裏分南北
花上晩霞皆五色春花艷極乃不香祗以顏色酣春光
風光只有花朝好燕剪乍來蜂尚少兩家觴客酒百壺
月出隔岸聞歡呼樓臺一帶光凌亂花影入波波亦絢
沿溪約略三兩家歸客攀樹驚棲鴉齋鐘初動客初醒
花外萬枝燈火影
十八日戴村土人約食河豚因放舟詣其居并留㝛
鯸鮧肪白土花斑夙約凌晨出北關却到戴村渾半日
舵工云轉十三灣
牛宮斜對讀書堂纔出堂扉便廣場不種疎梅與桃李
門前十里菜花黃
十九日偕陳刺史明善同詣亦園夜㝛卽席賦贈
我初來亦園主人眈賦詩坐客劉(文學駿)邵(文學辰煥)屠(刺史紳)
各各拈吟髭我再來亦園主人思彈冠名士欲出山笑
殺蔣(侍御舅氏)與袁(大令枚)山中猨寉抛離久卅載復來園畔
走紅香亭暗綠閣傾一壑一邱何所有亦園主人亦可
憐五十乞養囊無錢折腰空拜道旁吏歸骨已少城南
田竆州遠在風沙窟自說歸&KR0724;僅冰雪賣刀買犢記前
時作字煥鵝空此日(主人工書時賣字作活)主人雖貧仍愛友布
置一筵談夜漏園空月出棲鳥驚醉折園花爲君壽
月上攜酒花神祠下小飲
夢中欲去醒復還門外流水聲潺潺主人約客啓一關
天嬌十二排紅闌神兮却立玉作顏佩影空際鳴珊珊
仙人顏色皆渥丹騎寉無數雲頭看案旁一人堆髻鬟
艷若桃李香吹蘭格高意遠不可攀幸昨識面緣非慳
乍離乍合彈指間嫣然笑口合覺難三十三徧春花殘
始知神仙在世亦不閒況我木石心同頑作詩題壁興
亦闌月午花朵偏班斕放船出口越數灣卧看一桁船
頭山
古香齋栢樹歌爲陳刺史賦
古香齋頭兩株栢出土根同榦如劈主人齋屋斜向東
一樹從南一從北虬枝擊屋屋已破拔地靑蒼刺天黑
森然四角沉陰滿日出當心不能赤人間落落古丈夫
天半亭亭挺孤直飽經雨露顏仍黝不與凡姿竸顏色
主人愛客客奇絕三十年前住昕夕客行握別樹始栽
樹竟幾番長過客今來盤薄山齋內樹與主人皆素識
摩挲撫樹對主人可惜主人頭竟白客今行周三萬里
樹亦添高廿餘尺祁連山頭樠木滿曾遜此株雄且特
頂平不待修雷斧榦老偏能挽風力枝經數折撑霄漢
根已三重透泉脉因思復有三十年樹欲抉天人入穴
沉吟不厭百回步徙倚每聞三歎息十圍櫟樹枝皆俯
半里松濤響誰敵心空早厭禽巢閙眼冷靜將人海閱
商量何物伴歲寒移得園東丈人石
二十日微雨自徐墅七里步至潘墅買舟歸
徐墅及潘墅弓肖路七里雨絲雖驟灑客步亦徐起買
舟東岸下柳外天始霽紆徐路何曲偪仄橋欲圯行至
西小湖驚翻一雙鯉
廿一日同人游東嶽廟久憩禮斗樓
奇花初孕寉初胎曾約幽人一再來要望紫雲飛過處
大家排手上層臺
長日悶從何處破拈得紙燈繙夜課三層樓上月當心
燕子不來人獨坐
寒食巳刻趙兵備翼招同趙比部繩男蔣太守熊昌莊
宮允通敏陳大令賓劉宮贊種之小飲山茶花下卽
席賦贈
萬花紅處屐初停勝踏橋南百草靑此樹果然同晝錦
故交先已若晨星(十餘年前曾同盧學士文弨莊明府繩祖讌此今皆下世)才奇耻
著談龍錄(席間主人論及近時人詩議極平允)屋廣仍餘旋馬廳何幸洛
中耆老會始衰先得附頽齡(坐中客自八十至六十惟余年僅五十餘)
是日晩偶成
月到廿三剛半夜客從二十便孤征何因沙漠歸來早
重見江鄕節序更蒸黍未嘗忘絕域(伊犁淸明日以蒸黍饋客)賣餳
先已報淸明籬桃乍放溪梅落算在人間又一生
莫折柳歌(淸明日早起見人家皆折柳插門戶感而賦此)
君不見道旁人歲復歲傷陽春又不見道旁柳年復年
摧客手赭白馬迎人歸所種樹皆成圍門內人門外樹
縱相離無十步客欲折人已嗔人愛樹花憐人前花朝
後寒食柳眼靑人鬢白
淸明日早起
一片迎神鼓驚從枕上來最憐新節序須覓好地臺鳥
逐吟聲囀花同笑靨開兒童漫相詫廿載客初回(予自己亥)
(後至此始値里中淸明)
廿四日西堂獨坐
魏紫姚黃放尚遲東風先落小桃枝梨花白到銷魂處
只有雙雙鴝鵒知
廿七日上城東浮屠遠望
偶踏城東路孤僧爲煮茶因登七層塔看得一城花
挂帆東北去尚未越溪灣只有吟眸闊能看百里山
廿八日莊徵君宇逵招飲小山堂看花作
抱病經時履跡稀忽傾家釀佐鮮肥春從傍水朱門入
花繞扶風絳帳飛雲外子規啼緩緩夢中胡蝶影依依
主人未是耽狂飲憐我新抛短後衣
初二日味辛齋看海棠作
無香色已冠香林豔向亭坳屋角尋隔岸綠先浮曉漲
對牀紅欲膩重衾秋花祗作傷心草蜀魄原疑共命禽
一曲闌干三尺影幾回燒燭到更深
三月三日攜酒出遊并上城東浮屠
風光眞巳勝淸明杏葉扶疎柳葉輕上巳幾年悲遠客
先庚三日喜新晴(初一日晩積雨始晴至初四爲庚辰日)書從薄洛津邊
至(是日得蔣仲先河南書)酒向浮圖頂上傾不是遇花偏痛飲更
誰佳節住江城
顏大令崇榘寄示明楊忠愍公名印敬賦二律
不與頭俱碎惟餘石一拳百年宗社託三字姓名傳入
世心先剖登壇肘偶懸何須尋四角應有怒蛟纏
却憶明中葉權奸盜國章幾人關氣運此石閱滄桑尙
有朱丹色彌爭日月光危塗如借佩螭魅爾何藏
趙兵備詩來嘲余牡丹未開遽爾召客因走筆用原韻
作四百二十字報之并邀同作
前日上巳過後日穀雨至天公逞春容伎倆已畢試惟
餘木勺藥墻缺尚需次含苞雖未吐已復極姿致春鶯
翩然來胡蝶各展翅鄰家雙紫燕日向闌楯伺主人亦
瞿然此足助詩思萬物取氣先遲恐不及事以口試問
心催花具當治倘經三兩日蜂蝶必大肆成團舞花下
人反無位置鄰翁顧相嘲笑我先設施何如花放日花
下具筵熾看花仍縱飲乃拜主人賜不知主人心蓋亦
有所自流年如電掣稍縱卽欲逝前時餞辛夷欲待月
十四十三風雨破白璧忽捐棄留花無别怯祇隕花下
涕因之悟消息事事須早計一觴兼一詠庶不失交臂
諸公誠詩豪亦可預先製名篇早流播不使有疵累又
聞此花開神仙定游戲以我厠其間造物或者忌何如
先數日看此欲開意花光雖未破先足嗅花氣棃桃及
棠杏四美況兼備縱然輸國色紅白亦奇麗午餘新月
好旭日又晴霽譬如名姝來先已媵姪娣遲延至月望
花迺徧甲第家家排花筵勢必竆百味而我先設餐庶
不哂粗糲先生展然笑此或自爲地牡丹開十日鶯粟
又當替藤花三兩架紫艷半空蔽芙渠與金粟一一緣
此例主人詞已畢客或笑詞費仍須罸主人别具餅一
笥謝花兼謝客并助詩氣勢花月皆十分何妨再揚觶
趙兵備以十四日招客讌牡丹花下先期以花朵絕小
作詩解嘲因用原韵復得五百八十字答之
我家一叢花發自月初九將開及全放自卯看至酉凌
晨攜卧具月午佇尤久今年比前年花朵益穠厚將傾
十家產約此數執友忽然敲門來遞到詩一首千言何
反覆欲自飾怩忸主人詞未畢花巳若蒙垢我爲花歎
息轉向主人叩解嘲旣前作踵韵曷敢後名花同主客
兩造愈紛糾今來展詩讀花乃開笑口主人非憎花其
實乃惜酒酒纔量升合花敢大如斗如能傾㝛釀日日
約儕耦更呼筝琵琶花外小垂手園亭雖未廣水木足
淵藪池寧嫌屈曲山不厭培塿尋檐引芻尼闢港貯蝌
蚪斜飛紅蛺蝶倒挂綠鸚䳇花光旣全舒花藴始盡剖
圓花與圓月上下璧合紐自然圍徑尺益復致抖擻酣
春倚池臺窺客入戶牖黃紅紫墨綠五色無不有主人
不負花花肯主人負今聞乃不然花亦欲回詬年前春
乍半挈棹至虎阜買花先靳價遂不計美醜歸同薪把
束益致種襍糅譬如龍鳳姿肯齒牛馬走名雖市娉婷
實則計子母花神暗中笑此老亦奚取如何不自責反
使花受咎不見劉中允(種之)不見蔣通守(騏昌)千金買傾國
臉杏臂則藕錢刀惟不惜貴在得幼婦名花倚闌檻靜
女執箕帚理固無不同珍皆等瓊玖主人讀新詩唯唯
又否否花無纖介失過總主人受鼠姑開已徧次欲到
鴉舅香丁紫瑣碎菜甲黃蕾萻翩反山櫻桃旖旎水楊
柳蓺蘭成一頃樹蕙又數畝凡茲眼前景均足佐樽卣
如思共晨夕竝可約誰某名花分向背好友列左右目
成原不易心賞亦非偶闌干巡乍徧墻角放偏陡商量
設几席羅列到瓮缶肴寧侈水陸囿自足筍韭沿林採
松簟搜徑覓竹&KR1338;將雛雉登木合隊魚麗罶山陰醅正
熟淮北麵須&KR1566;一一炊溼薪時時具乾糗花前成勝賞
兼爲主人壽我若醉百回頽然亦成叟
偶游夾城菴題壁
夾城菴風日好人欲往橋先倒牛羊多人跡少百株花
一坡草僧歸遲燕來早
十五夜小飲牡丹花下待崔三景侃不至
燕燕鶯鶯久作羣墻頭入夜望如雲得天獨厚開盈尺
與月同圓到十分何處更容傾國見此香先已上樓聞
誰憐露白燈紅夜倚徧熏爐待鄂君
劉中允種之齋頭紅牡丹盛開招同人小集卽席賦贈
入座香風已四飛姚黃魏紫認都非神仙隊裏仍耽酒
富貴叢中獨賜緋影共朱霞相激射情於紅袖最因依
平泉十載纔開宴怪底從前識面稀
自無錫放舟至梅里謁泰伯祠
山城距山鄕卅里挂帆往土風何淸淳耕釣尚相讓崇
岡經數折土殿亦軒敞東西無襍木列栢振淸響咫尺
堯峯山堯時日初上
古藤歌
藤相傳爲宋蘇文忠公寓孫氏宅時手植今宅歸湯
方伯雄業三月十九日湯公子招同人宴集花下卽
席賦此
建中靖國藤一條剖半化作潛潭蛟猶餘半榦卧偏穩
閱歲七百如崇朝心空貌古枝尤禿自砌及檐剛五曲
居停偶憶孫居士移種竟傳蘇玉局花時一巷吹古香
紫燕不敢棲雕梁借公眞氣方壽世木理亦肖公文章
距花百步看乃足高榦都遮出檐木沿溪左右三十家
一半看花盡升屋葛仙橋邊路四通香氣已過橋欄東
半空紫&KR1259;益奇絕千朵萬朵飛玲瓏竟思遠挈郫筒酒
祝樹與公同不朽因花我復憶名花香國亡來亦云久
(藤側有香海棠一株亦文忠手植康熙中燬于火)滁山釀水首重回風味不減
歐家梅(滁州醉翁亭側水上有歐陽文忠手植梅)廬陵幾載作滁守公亦三
度常州來才名一代兼風義落落寰中此師弟詩狂久
已上靑天榦古尚能蟠大地樓窗八扇正面花欄楯屈
曲枝丫权若將座客比花壽細校歲月無多差(坐中十客年共)
(計六百餘)君不見紫藤花開墨池漲(東坡洗硯池本在藤花側四十年前始移至檥)
(舟亭)古色班斕各相抗此花畢竟始何時我欲東行咨石
丈
雲谿行送楊上舍元錫北遊
月出雲谿東照見雲谿西雲雞鯉魚亦成隊生世不肻
離雲谿柰何溪邊人屢放溪邊艇我向溪頭望遠行布
帆一一飛無影君居雲溪已七世三世及交情竝摯(君族)
(祖衣文印曾及尊人敦復皆余故交)矧君才筆勝昔人使我論交復傷逝
牡丹花紅繡毬綠搖蕩溪光數間屋家無長物殊可笑
祇有貯詩餘舊簏城東别墅高數層(君家有園在玉梅橋側俗名楊園)
老樹尚挂千年藤昨因酒後一臨眺君已薄醉難同登
最憐雲溪春更向雲溪步我屬溪頭赤鯉魚送君直到
江干渡
廿三日沈廣文元輅招飲餞春
苜蓿盤雖舊櫻桃讌已新(是日始嘗櫻桃)歌仍呼趙鬼論早薄
錢神(二句櫽括座申事)半夜乍升月五更猶是春更欣時雨足
歸路洗街塵
屋後圃中鸎粟盛開率成一律
日日衝簾柳絮風送春巴覺酒杯空墻頭新月半鉤綠
屋後好花三畝紅芳草更縈人跡外艷陽都在鳥聲中
誰憐萬里烏孫道錦樣韶光罩郭東(伊犂年來鸎粟最盛花朵視內地加)
(倍)
蔣州守業晉寄天遠歸雲圖索題
江漢爭流處茫茫鸚武洲又隨鴻北去直到海西頭楚
國萍如斗天山月挂鉤何因暫謀面兩地訝同遊(余兩至楚)
(中一詣塞外與君略同而路較遠又戊午年乞假歸曾于吳門一識君)
萬里遄歸日輪臺雨夜過夢餘淸淚落天外斷雲多此
客情何逸勞人鬢亦皤披圖一惆悵疑聽郢中歌
端五日偶成二首卽柬趙兵備
古人稱禁煙不聞禁竸渡此如唐水嬉亦若漢賜酺一
年惟數日犇走及婦孺書生縱憂俗施設當有素調劑
得其中貴在審時務何因興大獄幾至成黨錮甘陵判
南北此事匪細故流傳到絕域衆口尚含怒欲救舉國
犴惜哉謀已誤(余昨歲入嘉峪關卽知里中因禁龍舟至興大獄)
白雲一曲溪夢寐三十載流觀眼底人已苦乏同輩今
晨新雨霽耕者釋耜耒萬屐鏗有聲紛然聚闤闠榴花
紅似火村女滿頭戴橋左幔已張溪光迭晴晦沿溪尤
曲折窗牖分向背龍舟銜尾至畫舫亦成隊俗奢原可
慮幸此豐歲再江魚頻入饌山果隨所愛水明樓上望
趙傁已先在相應攜蒲觴終日與晤對
雲溪競渡詞十二首
雲溪如畫水如油今歲歡場昨歲留不肯更將風景煞
六龍城現四龍舟
高處燈光碍月輪軒窗無地着飛塵生生視昔加三倍
樹上禽巢樹下人
怒雷激電滿平川艇子如風不及旋齊向白雲尖上立
萬堆蠟屐雨聲圓
傳來新調唱攤黃分半吳姬束急&KR0724;八角鼓完三弄笛
十番絃索一齊忙
萬艇如梭集水隈兩邊樓閣亦齊開官河塞斷雙龍嘴
不管吳門水馬來
吳船&KR0724;束近來工南北窗櫺面面通一晌夕陽紅不定
杏黃衫子立當風
枇杷桃杏滿盤堆遠有江鮮入饌來屈指半旬交夏至
洞庭船不送楊梅
河泥船好六倉寬村女梳頭映水看燕麥兔葵蠶豆莢
曉涼先向舵樓餐
占得雲溪好景多前門船向後門過詩翁住處人能識
八字門臨八字河(趙兵備所居前後皆枕溪)
角黍堆盤酒滿壺家家歡喜易新符董龍社橘人猶指
更禁魚蝦入市無
一旬日日敞華筵醉向東頭閣上眠怪底月光飛不到
船船燈影接靑天
夢裏雲山一萬重生還眞荷
主恩濃升平樂事誰能譜我本江鄕識字農
續競渡詞十首
紅板平橋次第咼未昏燈火塞城河風光暗覺年來換
畫舫珠簾卜夜多
緩雲閣接甌香館一帶紅欄間碧欄正値白雲谿水漲
龍舟南北打招寬
鳴鉦日午說傳餐鄕味偏驚水陸全抛却萬錢邀七客
將軍原合住樓船(劉總鎮烜讌客極費爰戲及之)
無舟可買上藍輿祇覺今年興有餘畫舫塞河人塞岸
更無隙地著禽魚
郭東千尺水雲寬老白龍來盡改觀更向榜頭題
御覽天津城北昔迎鑾
五色牙旗按五方東西北廟爇眞香更穿白馬司徒港
去謁金龍四大王
水中彩鷁岸雲車鉦鼓聲喧襍晩笳同向赤烏橋外過
霓旌紅閃半天霞
百尺濃雲水上開嫩晴先已過黃霉白須社長從頭說
二十年中第一回
兩邊簾幕不須遮日日輕橈泛水涯笑煞隔河諸女伴
釵鈿質盡不歸家
雲蓑雨笠剰閒身夢後樓臺愴客神依舊瑣窗飛燕剪
就中偏少賭茶人
趙兵備以地理數事見訪因走筆奉答猥蒙長篇奬假
幷目爲行袐書因率成四截句酬之卽戲效其體
百篇君有連城璧萬卷吾無紀事珠一賦十年如製就
願同逵載注三都
尚慙正卯記醜博敢說師丹老善忘莫更一瓻緣舊例
次公猶恐醒而狂(來詩欲緣借書之例問一事卽贈洒一瓻故戲及之)
一巷東西本接連數椽應愧卜居先倘逢欵戶求文者
大作家今在那邊
三伏將臨九夏長不辭揮汗走門坊奚奴拍手還相笑
此兩閒人何大忙
西谿漁隱歌爲曾都轉燠賦
我家近南江乃望北江北桃花洲上三面山久欲臨流
築居宅君家住西江乃憶西湖西西湖盡處一溪在碧
水蕩漾天低迷我爲北江農志不謀稻粱江潮壁立一
亭嵌日校五雅兼三蒼君爲西溪漁意不在魴鯉綠蓑
一領不肻穿日日吟詩北窗裏萬言落筆不得休雕琢
欲使前人愁明堂左右列樽俎武庫甲乙森戈矛西溪
漁隱詩六卷派與西江亦殊判沉思早抉天地奥古色
不供時世玩竹西風月宦十年珠履賓客盈三千平山
堂縱日登眺淸夢只落西溪邊西溪近界江海中溪上
南北雙高峰詩筒往往襍釣筒得句時復驚蛟龍才名
京國誰能偶輩行居然欲稱叟西淸東觀及外臺十六
年中一千首歐陽戀潁湖安石號半山名流所在寓淸
興好景何必皆鄕關卽如西溪邊咫尺接東海拔地倚
天詩筆在潮生潮落爾許忙漁弟漁兄欲誰待君不見
宮亭湖上源兩支章水貢水流無時西江宗派吾豈知
快意且讀西溪詩
袁文學廷檮移居載書圖
不惜兼金百計儲牙簽時卷復時舒一瓻日詣袁居士
欲讀人間未見書
委巷南頭與北頭三遷我敢比前修丹黃句讀依然在
時復傷心上小樓(中河橋側委巷中有小樓二楹余少孤時母太宐人授經處也今從弟顯)
(吉等尚居之)
袁文學集明東林諸賢及黃石齋手札彙成長卷索題
不知我者不可言知我何不書連篇笳花委鬼正當路
舉筆欲下心憂煎二周一魏書如此悼歎人生不如死
求忠于孝古所云忠節門仍生孝子銅山先生起漳泉
萬言一疏人爭傳明知末路不可挽獨抱白日歸虞淵
蓼洲詩石齋集筆底欲扶天地立快論時歌復時泣明
家社屋巳百年紙上尚復生雲烟君不見季侯箋孔時
箋
跋巨超上人足踏萬峰卷子
天下佳山水南條與北條我餐蔥嶺雪目斷海門潮是
處皆飛錫何峰合挂瓢言從贊公㝛相與話迢遙
佛國鳩羅什仙都梅子眞欲尋方外友喜得箇中人論
已參禪悅菴仍借隱淪百篇心賞在幽谷乍生春
十五日自京口渡江至焦山憩定慧寺作
西南行盡路萬千返棹乃訪茲山巔茲山風急不得上
幸有巨石攔洲前山坳一石戴一屋步縱曲折心安便
側身東望始寥廓初日欲上潮無邊心飛西海足東海
下瞰無地高惟天放臣逐客罪應死跬步懼有神拘牽
山靈怪我貌衰老頭上雪色來祁連齋厨粥飯客寮酒
彈指已近三十年僧雛髮白野猿老只有寉頂紅逾鮮
四山松栢悉合抱榦老盡起靑蒼烟少年事業百不就
削壁僅把新詩鐫浮名在世究何益回顧我已慙焦先
塵勞擾擾及一世足繭欲乞空山眠來歸萬里去萬里
祇覺豎亥堪隨肩昨呼漁叟與堅約終老誓種江南田
東升樓看日出
海日欲出海先有黿鼉鳴靑氣一綫來潮與佛閣平樓
上客未眠光景榻畔生一杵京口鐘先遞瓜州城
山半訪隱君洞
此山開何年此客殊宇兀形骸生卽委眞性任汨没遂
令巖樹上飛鳥性皆拙想見千載藤猶纏隱君骨
觀音厓待月
我來觀音巖月出斷厓口棱棱紙聲碎壁上蜥蜴走海
風吹幡竿石冷坐偏久夜半扶月歸淸輝&KR1401;人手
法界樓夜坐
龍界與人界相去僅咫尺夜半驅潮來知&KR1088;夜叉力枯
僧樓上坐親見髮如戟復恐漁叟驚懸燈照昏黑
山齋訪冒鳴茹壽衢兩秀才并招小飲
書聲出戶蟲不鳴山鬼一足深宵行人頭魚身慣窺戶
見慣不怪心能平昨來酷暑剛三夕讀得好書盈一尺
鄰翁最喜文字交夜半煮酒來相邀
翠屛洲訪王秀才豫
此洲樓閣何參差五十年前盡江水廣陵城低波浪闊
藉此居然障東海圍洲三面煙水空正與北固成屏風
更殘日出東海東照見一角樓窗紅
六月二十一爲宋歐陽文忠公生日同人賦醉翁操以
壽幷邀同作卽呈曾都轉燠
醉翁去後七百五十年平山堂下仍復開賓筵醉翁生
日重理醉翁操欲使醉翁心跡一一傳人間醉翁十年
二十年孤露蹤迹殊可憐父書讀罷母垂涕窆骨尚未
營新阡卅年四十年醉翁作直臣彝陵滁州兩遷謫身
縱可屈眉仍伸幾年作詞臣幾年作循吏治平至和中
遂爾登政地醉翁文筆世莫儔超軼六代直接韓潮州
遠不識柳開近不數穆修醉翁志節尤崢嶸手挈正士
歸明廷是時靑苗免役新法尚未行洛黨蜀黨亦未交
相傾醉翁居朝端一世仰作範仁宗朝相不下數十人
公也獨參韓富范醉翁勳業又如此一世如公幾人耳
醉翁吟吟一篇惜乏沈夫子亦無杜彬琵琶皮作絃醉
翁操操土風此曲依約來滁中當時坡翁及涪翁門生
後進詩筆縱極工若論文福一一皆輸公昔者楊靈州
道公我前身(楊州守芳燦顧進士敏恒扶乩所言如此見所著梁溪筆記)公名如太
山詎敢追逸塵惟餘一事薄相似唇不掩齒厥效何其
神無事得謗如前人因之壽醉翁醉翁或不嗔泠泠絲
竹公賞音逸興更或彈鳴琴斜月欲墮長江潯陳後山
(謂東浦方伯)曾南豐詩名官爵皆可次醉翁不見題襟館中
來日集(都轉生辰後公二日)荷榦荷葉依舊吹香風滿堂樺燭漏
盡不須剪正好來日直接朝曦紅
寄酬曾都轉見題荷戈集詩二首
記程一萬六千里蔥嶺遙遙接蒜山今日竹西歌吹地
又從吟榻夢陽關
我于經閣論心久君已詩壇駐足牢絕似鄴中諸子會
主人吟比客吟豪
附原贈作曾燠
君得爲詩是
國恩長歌萬里入關門笑他紹聖元符際蘇軾文章
禁不存
滄江風雨一船高招我松寥看海濤(君時在焦山避暑擬往訪之)
絕少行吟憔悴色知君未肻著離騷
題襟館贈寉
空廊怪底步不前五寉一客隨吟肩廊斜入屋勢尤窄
寉步故緩人爭先回風開窗捲羅幕客醉欲眠聞擊析
閒扉六扇夜不扃窗裏客眠窗外寉
又贈柳
柳枝西北禽巢大枝下砌蟲鳴百箇三更星暗月欲來
蟬響復從枝上墮乍眠乍起天欲明絲柳拂面人先醒
比肩豈獨同心友添得三株水楊柳
巨超偕棲霞僧慧超過訪喜賦
一僧江北去復挈一僧來把卷憶前度論詩日幾回病
依笻作命瘦與寉同胎夜久生衣薄相遲般若臺
月波臺夜坐
萬聲聽不絕人靜此樓頭地缺洲三面天空月一鉤烏
鴉爭噪暑蟋蟀遽鳴秋夜半龍吟水寥寥衆響收
贈巨超慧超卽題二僧詩集
巨公居江心慧公住江滸詩筆如龍復如虎句成寶氣
燭九霄龍虎鉢中頭盡俯生平我喜七字詩不可一世
人儘知眼中無人締方外一任下士相嘲嗤君看建業
東來水日夜滔滔欲歸海二僧筆力可截江端坐已受
潮頭降餘力更把焦山扛巨公欲雲遊慧公欲高卧飛
錫竝從天外墮他日蓮臺孰高坐
廿六日同人月波臺看潮
東南風轉急全不見朝暾雲欲沉江島潮爭截海門鬢
因思舊白眼覺讀碑昏偶問滄桑事枯僧幾個存
曾都轉燠及諸賓客約以廿六日至焦山見訪聞至瓜
洲阻風二日尚不得渡作此戲柬
七日東南風不止倒捲滄溟入揚子順流一葉不得下
斷渡先從象山始一客旣去不得來一客留滯仍難回
(時翠屏洲王卞二生過訪一留象山一留此皆不得渡)松寥閣小一無事飽看雪
浪飛千堆回頭却憶瓜洲客日日江樓看風色别來幾
日心眼客淸夢時與焦公通君不見波濤繞榻一萬重
正好日試登山笻時叱檻外巡江龍
酬慧超僧二首
因觀竹栢樓月遠指高旻寺燈三世佛前老衲六朝山
下詩僧
嬾到不參佛座閒來唯理詩瓢寰中五岳難住海外三
山見招
廿八日同巨公慧公松寥閣早飯
山僧約客松花飯破曉同登竹葉樓正爾日長思就枕
未妨風急遽回舟(始聞都轉等以阻風回舟)怕傳消息來三楚(時楚中教)
(匪尚未淨盡)閒理心情說十洲淺醉更從窗外揖午潮無際
接天流
將至消夏灣在新塘守風晚値雷雨
一湖水欲入船一湖風欲揭竿雨沉沉三十里消夏灣
在波底
泊舟夾浦七夕
此夕新湖汊口昨年古浪城樓笑看新月生處曾到斜
陽盡頭
一叟自談衷曲十年寄跡湖邊衣食全家已足瓜田盡
處桑田
夜攜酒至湖口望縹緲峰作
明月鋪不滿全湖半生陰東山飛鳥來欲㝛西山岑一
觴初完一觴續倦向望湖橋上㝛潮生月落方賞心天
盡海飛空極目
東南風急不得至西山因回舟從伍浦抵東山作
白鷗入我夢知我無竆意憐茲眼前景不作身後計浮
名生在死卽休不見敗筆作冢糟成&KR0960;石公咫尺不得
進回棹決向東山游
自新塘至伍浦溪行襍詩
溪水綠已竆巖扃忽重閉日華與山翠層叠川上膩前
村爨煙好穿此石林細一徑山雨來寥寥入秋氣
瓜花黃無端被此一川綠晨涼把竿好閑坐此谿曲人
家隔坡水路暗通石谷日午攜榼來人聲出山腹
兩村本一村中有雲水界溪流經數折南北已分派連
宵風色緊目送去帆快人定波有聲神魚望星拜
陸行富桑麻水行富蔆芡惟茲雲水鄕不虞年歲儉門
前臨水路鵝鴨數堪點屈指白露交秋禾又將歛
寄長興邢大令澍二首幷柬李司馬賡芸
故人久宰長興邑逐客新遊消夏灣甚欲牽船遠相訪
斜陽影外浪如山
年前寄我長牋好(前寄質經說數條)逋峭文章擅一時更憶南
荒李司馬同官同榜兩經師
偶成
橫風兩日住江干甕底桃花米已完咫尺荒村無處糴
芡頭蓮實扺朝餐
溼雲堆裏漾龍鱗一片荒寒景色新猶勝玉門關外路
案頭無水動經旬
伍浦夜泊
高士宅邊新月上伍胥浦口落潮餘多應念與雙峰結
未覺途經百里紆别路更須尋馬蹟此行端不爲鱸魚
宵殘燭跋攤書卧靜聽松聲落枕虛
五鼓自伍浦渡湖至東山
到來靑歴歴七十二峰巔駭浪魚先拜驚雷鳥已顚水
聲搖短夢風色眯長年昨夜前山雨茫茫笠澤煙
喜晤程司理思樂
我借全湖水來淸百斛塵故人吟骨健遷客鬢絲新感
激樽前語扶持難後身廨旁營釣舫久約共垂綸
憩東山道院
松杉千百株小者僅及肩歴盡松杉梢一院開山巔黃
庭讀未完丹爐火猶煎道士識未來勸我山頂眠白雲
有階級倘可升靑天
孫總戎廷璧坐上卽席賦贈二首幷憶亓總戎九敘四
川軍營(孫爲庚辰科武探花)
萬頃洪濤艇似梭相逢先唱定風波山中共說支離叟
天上同魁甲乙科話舊半皆淪宦海(謂畢宮&KR0854;沅童少宰鳳三諸人)溯
源先已到黃河狂吟痛飲三更盡衣上分明燭淚多
獵獵營前秋雨斜將軍筵上說龍沙何曾一醉輪臺酒
(余出關卽戒酒)憶昨同乘博望槎薄譴最憐家似夢感
恩新覺鬢添華誰知萬里歸來客依舊軍門聽曉笳(時亓)
(在四川軍營效力已補都司矣)
初九夜乘月自東山放舟至西山消夏灣㝛荷花內
花光碍月舟不前花氣薰客宵難眠三更一棹破花出
客夢尚結花香邊東山荷花十里長千枝萬枝送客忙
花朵露滴波心涼西山荷花一灣好千枝萬枝迎客早
曙色上波花愈姣楊梅樹繞荷花灣深紫已落新紅殷
荷花香破夢亦闌再轉已入仙人關
梅花仙人歌爲程司理思樂賦
伯牙臺前花一山(君家梅子山下)愛花人住梅花灣無夢不與
花相關莫釐峰頭花萬樹愛花人宦梅花渚却喜官閑
作花主少年愛名花花外無性情離花一步不肻行四
十不復營功名中年愛名花花外少肝膈一官雖卑意
亦適靜對花枝已忘食世人不知君笑君作花癡君聞
亦夷然直受顧不辭滿堂花開滿堂客客或呼君作花
癖君聞若不聞意亦良自得一花初開詩一首爲酧花
枝亦呼酒花神感君祝君壽來歲居然七旬叜花癡花
癖君寧然意與花有前生緣君不見梅花賦就三百篇
我今署作梅花仙
消夏灣歌贈蔡博士九齡
全湖三萬頃包此千仞山湖流再轉已不見山腹復有
溪彎環溪流迥與湖流異湖水如油溪水膩荷花世界
夢亦香淺白深紅炫天地幽人家在花深處正闢軒窗
摘蓮蘂蜻蜓舟小迓客回半日醉客荷筒杯荷筒杯醉
君酒荷露烹茶沁人口荷花中間結一樓主人約客樓
上頭烹魚煮藕日尚早手劈蓮房客先飽
白雲
白雲濛濛空所依傍天風吹之偶落坡上魚吹浪蹴忽
爾孤往空中亭亭儼若覆盎成陰旣溥一世咸仰
新浴後怡雲閣望縹緲峰
不向前山策短笻新涼浴後且從容幽窗正苦日西轉
陡落一支縹緲峰
雨花臺待同人不至
淩晨發淸興瘦馬入絕壁沿山石理&KR0627;雨點亦深黑馬
力忽已微斜行憩危石風雷莽成障花雨渺無跡却啟
西北扉高臺望孤客
四鼓自西山渡湖
挂席向何處五更風色微海雲天半立山雨月中飛百
念籌關隴全家理釣磯東峰此歸去魚鳥爾何依
