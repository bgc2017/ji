卷施閣詩卷第九
陽湖洪亮吉著
西苑祝釐集(庚戌辛亥)
萬壽樂歌三十六章(并序)
(臣)謹按唐臣元結有補樂歌十章白居易有新樂府
五十篇類皆言簡意深可以播于樂章歌曲(臣)嘗慕
之伏見我
皇上御極五十五年仁如天宏如地舉凡廣聖極神
謨文定武類非形容所克盡致今者恭値
八旬萬壽慶節(臣)幸得擢巍科僃員詞館自正月一
日恭讀
恩詔以後親見
皇上敬
天法
祖勤民察吏諸大政足以度越百王而垂則萬世者
已不下數十事輒不自量謹依類撰次爲萬壽樂歌
三十六章非敢繼元白之逸塵亦庶乎衢謠壤詠得
附本朝樂章之末云爾
元日詔第一
上章之年月初建旭日初升太和殿
詔宣宗伯上玉墀二十二條宣讀徧九門以外齊歡呼
一日數驛馳郵夫
巴勒部第三
巴勒一部遠在西徼酪食漿飲同時獻表云敬
大皇帝如敬佛三寳珠瑟瑟衣班班道畢拉兼烏闌哈
哩薩野先稽顙巴拉八都還合掌
坎扒窪經第四
樹頭椶高五六丈其實纍纍花可釀葉名貝葉取寫書
一葉百字如聯珠梵經不到西南部以意作經遂四布
國基旣兆立普哇傳經亦名坎扒窪坎扒窪經有義不
歸佛法不歸僧只願歸依
大皇帝
貢子象第五(南掌所貢)
貢子象貢子象人面刺花人性獷遠邦百載名老左
佩右佩皆雕瓜别乘數象來中華不嘉遠物嘉誠效
特敕象房增俸料
春燈詞第六
昆明湖水連天碧萬盞燈煇一天月臨湖亭上看春燈
魚龍曼衍從東升春燈詞接春帖子遠自乾隆丙寅始
辛壬以後皆八篇却與卦象同綿延生生不巳眞堪卜
今歲自隨還至復年年歲歲游豫同誰識義蘊陰陽通
宸篇下計歸政日却合伏羲全部易
普免租第七
免錢糧免漕糧四次兩次看謄黃今年詔下
恩尤厚普免正供由
萬壽三分減一十減三前史盛事何庸談大農錢粟雖
頻散耕九餘三積儲慣戸部銀仍八千萬
殿勤政第八
夜未央乾清宫中燭煌煌日將出勤政殿前傳警蹕機
庭綸閣三兩賢日或一再瞻
天顔萬幾當晝皆周徧七品宰官多引
見法官御苑名總同行在亦復懸堂中(江寧行宫有勤政堂)讀書
若以今方古隻日視朝何足數
續石鼓第九
太學中周石鼓二千年來石文古若將一字比一篇却
合關雎及殷武(石鼓舊存僅三百十字)親加排比較短長重刻十
石陳堂皇舊者藏㽻珍球琅流傳至久還堪數周宣中
興製石鼓乾隆
萬壽年春補
八徵璽第十
古稀天子古巳稀復越十載符貞期重華宫中製聯句
旣壽永昌猶泛語嘉名肇錫得未曾壐章特與鐫
八徵石經若舉殷宗例享國百年重製璽
五福堂第十一
萬年天子兮萬年觴五代元孫兮五福堂儒臣歷檢明
宋唐得者六輩錢吳張士夫獲此慶巳長帝籙從未膺
斯祥膺斯祥由慶洽十一世還徵
玉牒
釐四部第十二
四部書帙萬萬提要一百卷臣(昀)臣(熊)奉
敕撰全書告竣巳十年有
敕亥魯須重編
木朝實事皆求是不遣傳疑留一字文淵畢釐文源百
臣日夕來
御園東南三分皆無誤海上然藜校文溯
御製集第十三
御製詩御製文近自巳酉溯丙辰文一千詩五萬五十
五年成百卷九經廿史義蘊宣四岳五瀆搜根源遠紹
二典三謨傳巍巍卷軸如山立豈特帝王難冀及十倍
漢唐文士集
五國朝第十四
東西南北車書極朝正國王三十一三十一國分年來
春秋冬夏邸第開普天同慶當斯日五國遥遥適相値
神雞五色魚八捎貢及犀兕兼狧獠史臣若舉春秋筆
五國來朝王正月
開經筵第十五
讀洪範讀召誥五三六經開祕奥萬幾之暇日一編春
仲敬復開經筵經筵樂奏何噰噰抑詩還取衛武公昔
賢
今聖皆先覺九十耄期還好學
親釋奠第十六
臨雍歌幸學詩八十天子猶尊師崇賢坊大成殿二月
上丁來釋奠春渠如鑑波溶溶前年
天子臨辟雍太平盛事皆稽古鄕飲酒歌詩樂譜
朝日壇第十七
朱旗絳扇來城東
至尊親詣朝日宫黃軒紫幄光如燭
至尊親詣齋宫宿太平五色雲擁輪迎日正見雙黃人
雙黃人捧日起朝日禮成天下喜
登岱宗第十八
會稽南恒岳北西及五臺中太室天旋向左
帝邁東卅年六徧巡岱宗吾
皇卓識超秦漢但禮天中不封禪天門日觀瑞色開八
旬
天子騎䮾來
謁闕里第十九
猗昭維則聖人在昔衆善若林六經乃宅猗皇是欽
聖人在今
宗謨旣纂
祖訓是尋青旗央央越歲來謁前聖後聖其揆則一歲
則庚戌月維庚辰山左三大禮祀畢臻
百歲民第二十
廣督摺直督摺百歲耆民比肩立滇撫章皖撫章民間
五世共一堂
太和翔洽超前代不産麟皇産人瑞朱提文綺出上方
幾餘染翰錫一章耆年壽婦布魯特絶域貢珍由感德
萬壽科第二十一
萬壽節萬壽科九十八十來婆娑春官一百二進士外
一百人年巳至
詔出東華盡宣賜膠庠抑阨五十年閬苑盡許稱神仙
白髮亦戴花盈顚升平盛事誰能及兩宴南宫値庚戌
大學士臣(璜)謝摺
勤察吏第二十二
盜不讞責總督清苑縣官愆莫贖吏蠧民責撫臣高郵
州牧罪較眞
皇躬一日周萬幾外省案牘何從稽
詔書直下諸大吏當戒江南與直隸
清字藏經第二十三
西華門中闢經館大小乘經堆欲滿法門先寫百二章
排比兩晉兼三唐
國書結體尤嚴重舉筆如龍復如鳳經成一藏功萬千
佛力祚
皇萬萬年
黑龍潭第二十四
三月麥四月秧不雨麥瘁秧將黃
行宫宵旰無時釋先詣黑龍潭外歇排空萬朵雲垂垂
眞龍下禱雨不來
三大祀第二十五
三大祀歲必親五十一月象輦陳南天壇北大内百尺
燈竿與相對壇內宫中合虔拜耆民夾道成風謠五十
五徧
躬南郊
山莊夏第二十六
灤河之北臨邊墻每年避暑來山莊雲山四面奎文署
云是山莊最高處澄然四海集一心日日亭上占晴陰
殿前引見員嘗滿吏部帶來分月選更撥幾餘念柔遠
山莊但識無炎歊日昃可念
宸衷勞
經壇設第二十七
九門中官吏車一日百輩來徐徐殊方絶域摩肩入在
籍諸臣亦羣集分曹百輩爲一班盡檢大寺開經壇湖
山郁作栴檀味初日煇煇照初地青梯樓閣須暫開
無量壽佛拈香來
盛典增第二十八
萬壽盛典凡六門
聖德
聖文兼
聖恩萬方集慶儀文重其次繪圖同獻頌巍巍蕩蕩難
具書特徵二事古所無八徵五代奇祥起塞外闢疆三
萬里
夕月壇第二十九
朝禮日來東郊草禮月來西郊
鸞輿親向齋宫出
萬壽節過才一日規壇不獨祀夜明二十八宿兼經星
不見唐貞觀樂五闋隋開皇坎三尺豈如吾
皇大祀躬致虔禮成光景生中天千秋金鑑懸當前
安南來第三十
安南來安南來國綂雖舊基新開廣南大吏爲陳奏親
詣
天朝祝
天壽路人指點盡識名安南國王阮光平海邦自此知
冠履好變文身與椎髻(阮光平奏請從木朝章服特旨俞允)
前殿宴第三十一
太和門中頻列讌日日平明御前殿七旬宴後復八旬
下逮屬國兼陪臣年九十階一品特
賜金尊殿前飲千人綂計歲萬千稽首合作今
皇年就中受
恩誰最樂國子監(臣郭鍾岳)
祝嘏樂第三十二
祝嘏樂樂一部歌者歌舞者舞敲銀瓶擊銅鼓萬里遥
遥來祝嘏太常樂奏列四蕃不數貞觀兼開元蕃王親
向階前祝更獻十章名法曲法曲十可歌亦可謠一章
一章名特標謁金門賀
聖朝(阮光平進壽詞凡十章萬)
昇乎寳筏第三十三
三層樓百盤砌上干青雲下無際上有立部伎坐部伎
其下回皇陳百戲蟠天際地不足名特
賜大樂名昇平考聲動復關民事不特壽人兼濟世萬
方一日登春臺快看寳筏從天來
王會圖第三十四
東西廿里如繩直夾道樓臺成頃刻千層覆屋百尺臺
大舸載自東南來回廊曲檻天然合空處扉&KR0905;自開闔
方壺圓嶠咫尺間海上頓訝移三山拈毫若準唐貞觀
王會圖應添百卷
普天慶第三十五
日庚申圓明園中
法駕陳日甲子乾清宫中鹵簿起宫中御苑石作塗萬
叟夾道還嵩呼如山燈火連湖曲想見太平調玉燭
萬萬壽第三十六
萬壽節日以十三時八月月琯日徽皆叶律我
皇御極當丙辰越若稽古堯期臻五五數復箕書陳無
疆若展大衍策萬有一千還五百
馮少卿應榴夢蘇草堂卷子(時馮作蘇詩合注)
少卿室冷無纖塵潁濱翩然來叩門履聲皇皇響空谷
欲前不前猶躑躅褰簾一笑霜滿空迎門次公立長公
長身高冠貌奇古七百年來覲詩祖邀公不入亦可思
一屋光𦦨皆公詩夢中自謂得所師敬告欲續施元之
公雖不言心巳可來處仙雲落如朵峩眉山月清可憐
半夕移挂高齋前來時不迎去何送我謂非眞亦非夢
醒來急詣南頭翁(謂翁閣學方綱)證以畫象將毋同君不見少
卿詩名滿人海夢裏師公醒如在因君我亦念瓣香太
白樓前一江水
自蒙陰縣界早發從車上望泰山半日始抵山麓又步
行半日憩高老橋日巳曛黑乃尋路而返
夙昔好大言岱宗視秋毫茲來距百里意念肅不驕靈
風吹車帷總向西北飄日上戴一山半白雪未消平明
開東峯忽與天争高向背卅里間鉅細無不包聖人坐
明堂若受萬國朝半日走未休才能憩巖腰絶頂豁一
門注視久亦勞誰云千丈松貼若徑寸苗海氣漬石厓
天聲走林梢來乘西月光去揭北斗杓小酌白石泉吾
行過飛橋
臚傳日馬上口占寄畢尙書師湖北
五年爲客曲江頭屢向慈恩寺裏遊曾解綠衫陪廣讌
愛拈紅杏上高樓看花未必輸前度擢第偏教遜一籌
好繳公門舊衣鉢至今慙愧說袁州
昨年里中有人都者偶占五篇寄友海內交舊見之共
詫以爲洪體今適一年余留官京師里中知好復往
來不能去懷適汪甥楷以定省南歸爰更賦五篇寄
諸同人末章并以示弟原吉及兒子飴孫見者幸勿
復以爲創體也
盧學士文弨
里中誰最憶我憶抱經堂抱經翁七十讀易猶琅琅餘
經貯案頭日漬丹與黃盤盤經師居庭草一尺長問字
數百人誰來上堂皇匪徒文體乖書仍誤偏旁俗學錮
性靈反厭師說詳一月偶一來惟應伺餱糧就中領悟
誰庶有顧(明)與臧(鏞堂)顧生嗜說文臧生勤爾雅百里
澄江中誰如二人者
錢大令維喬
里中誰最憶我憶竹初居前年養疴歸買地十畝餘四
邊何周遭桃梅竹棕櫚規高欲巢禽掘地乃種魚魚鳥
旣獲安餘力營吾廬一室開八窗風日來徐徐主人欲
登樓花氣爲縈紆主人欲出門芳草攔衣裾北巷吕秀
才(景尚)南頭畢居士(涵)偶有剝啄聲經旬一來此
趙舍人襄王
里中誰最憶我憶味辛齋味辛齋中居風日多好懷五
日一出遊經旬宴朋儕我居與若居僅隔南北街花時
與月時出入必與偕君尤善清談觸緒理不乖差苦持
論莊時爲雜詼諧同志六七人均能外形骸無日無客
來闥敞不必排不來亦有時或値體不佳盛(惇大)吳(堂)
近南歸莊(寳書)蔣(齊耀)復遠宦預苦離别多臨觴定三
歎
蔣上舍馨
里中誰最憶我憶杏花樓杏花旣巳枯種杏人在不雖
無一株花花下石尙留雖無種花人畫象懸樓頭昔爲
大母居(謂外王母龔太孺人)今屬孫曾遊孫曾昨問訊敬我齒巳
優童年看花詩黏壁尙四周種杏曾幾時一讀一淚流
檢點樓下人半又客遠州阿三庶㕍行阿二(廷耀)尙兄
事何時續栽花吾當日三至
弟原吉兒子飴孫
里中誰最憶我憶卷施谷拔心不死人時來谷中宿谷
中有羣書谷中有嘉木主人出門去書好無人讀花紅
上斗栱草綠出垣腹賴有主人兒時來埋書簏稍移碍
簾燕時剪出墻竹昨宵家問至北上期亦卜愁無束裝
具典却里申屋一書寄令弟一書示飴孫此谷不入劵
爲吾鎻重門
自題城東訪月圖
余家清暉橋距城東門不三十步出城古寺五六排
比而立寺後爲晉陵縣故址廣場數百畝幽人三兩
家余每晩食後必一詣其處半里之內鳥之有巢花
之有名者莫不與余相識卽風雨夕不能至夢亦詣
焉庚戌獻歲將北行友人錢明府竹初畢上舍蕉鹿
爲合作城東訪月圖遂係以詩云爾
月初三至初九一日一回城外走十三以後人不閒人
静月好更先闌徹夜不遣城門關月過二十看星出乘
殘月歸更欲絶人言我愛月如癡不識城東月尤潔城
東有白墖城東有紅橋橋痕下欲枕蘋澡墖影上直干
雲霄迎春堂北東西路一草一花都識數匝月能來二
十回繞堤何止三千步三松一客静淹留復有危巢結
四周好寄吟䰟與烏鵲夜深隨月上城頭
張進士若采梅屋讀書圖
築室高丈餘鑿楹深尺一我愛一屋中書外無長物無
心種桃李無心種桑麻我愛一屋旁梅外無餘花書窗
只向梅邊拓果熟好從書上落長身如玉忽然來不是
主人疑是寉
送莊通判炘至漢陰新任
太乙從西來終南向東轉我前甚羨君十宰山水縣(君歴)
(宰&KR1307;鄠宜君盩厔富平長安咸寧渭南朝邑諸縣今擢判漢陰)高觀潭上銘牛頭寺中
詩君前亦羨我五醉桃李時花枝歴亂山南路紅欲上
天雲轉妬君從山縣偶然來一路尋花入韋杜黃河西
岸渭水隈我頃亦復騎驢來(君官&KR1307;及盩厔朝邑時余皆曾至其署中)君家
令子亦好友十日留飲三千杯仙遊壇北風飄瓦君坐
藍輿我騎馬意外孫郎手重把慈恩塔下日炙軒君摹
石刻我上巔拍手尙有婁江錢(謂獻之)尙書賓從居然
异醉裏後先升上第萬條紅燭百篇詩嬴得人傳杜書
記識君巳卅載别君又五年重陽風日正晴好相與共
話金臺邊治中别駕今何有五十才名作通守鄠杜山
田買不成全家更進褒斜口離筵重傍菊花開適有尙
書信使回畢竟梁園賓客好如今視草用鄒枚
吳布衣蓬癡寄示紙仿秦漢瓦當爲題二絶
陶泥作瓦形難古(近西安陶者能燒漢瓦當與眞者無二)爛紙爲泥法轉
良總是劫灰燒不盡有人閒裏仿阿房
應共錢(獻之)程(彝齋)作雅遊青門西去曲江頭蠻牋十
樣如分寄君定能成五鳳樓
送李同年賡芸赴任浙江
上章閹茂歲科舉由
萬壽我方登岱宗三月乃北首遊山筆殊健得逐衆賢
後同舉一百人于君契尤厚君才富詞藻早復窮篆籀
闈中萬言策兩策蒙進奏春官遲錫讌新例試當覆
光明殿東西
賢良門左右
聖人親試士如漢策孝秀衆中君最捷一卷成正畫引
見來
御園麻衣改紳綬人才較清拔竟以民社授官由楚改
越(以親老改近)毋老欲遷就十月始出都風號雪花驟同袍
凡八輩執酒道旁候疲馬出北門依然學寒瘦阿翁循
吏傳(君尊人亦以進士宰江西有惠政)車上可尋究努力報最先無徒
事琛䞀輶軒倘重到舊侶可全覯郎官改祕閣此例亦
有舊二十有七人(今歲蒙恩入館者共二十七人)待子成列宿
王大令復自汴中來邀同人小集惜陰秉燭山房羅布
衣聘作圖紀事是日并送儲明經潤書南歸分韵得
租字
有客歸何急疑收陽羨租似君來正好還挈朗陵厨官
滿趨金闕春濃買玉壺朝衣吾幸典衫笠入斯圖
十五夜對月獨坐有懷里中舊遊
獨酌一樽酒含情上小樓故人難會面明月却當頭隻
影長廊入清輝滿鏡收誰云天上好今夜不勝愁
送萬大令應馨之官廣東
謫仙樓頭乍相揖君年三十我二十(初識君在朱竹君先生節署下所云)
(高顧張黃皆署中客也)平山堂外飄長裾君年四十我有鬚廿年
歲月眞如駛高(東井)顧(文子)張(方海)黃此中死卽今海
內論心交汪子(劍潭)憔悴孫郎(淵如)豪馬蹄亂踏長安
市前後與君成進士若論位置殊可商君爲外吏我漫
郎一官遥遥六千里三月仍難具行李僮饑馬瘦住不
安我轉質衣謀爾餐孫郎汪子交終厚日揭破車門外
走窮冬行色略巳成此時送君須出城崇文門前别不
足更借宣南坊裏宿故人有子稱能文(謂仲則子)昨歲主我
今依君君不見貧交生死原非偶此子年來況無毋君
先令讀等身書我爲故人兒娶婦
錢同年福胙乞假南回書此送别
君歸我何憶我憶西湖水飲水亦巳香水中菱更美湖
中誰最憶我憶裏湖魚小繋雙篷艇時來五柳居湖頭
誰最憶我憶山陰酒一葉載百罇千錢沽十斗湖邊誰
最憶我憶上山茶煎向深甌內如開數朵花預想君歸
時食單先出宅烹魚水要鮮醒酒茶先摘此時却憶金
臺人無米飽飯天街塵人生快意當有日君倘能來我
應出
崔公子景偁竹樓圖
竹綠參天筍亦抽偶然竹裏有高樓不知樓上人何處
我欲打窗尋不休
三尺寒檠七尺牀阿三曾共捉迷藏(謂令兄景侃)落來畫裏
還相識爲我窗西補夕陽
袁安卧雪圖爲王太守嵩高作
屋頭無炊烟門外一丈雪此時屋中人巳恐不能活永
平及永元三世弼天子此時屋中人如何遽能死閉門
一卧歴一時門外雪深殊不知洛陽縣令來何巧從事
汝南饑欲倒門外雪花飛入竈從茲舉足一出門衣被
四海皆陽春眼前高卧匪無意預想俗敝當還醇君不
見丈夫一世歸褱抱有事日多無事少卽論無事亦須
眠那得閒心訪安道
三月廿五日小病初愈至法源寺看花適得崔三景侃
書却寄
剩得韶光有幾時病餘端不負花枝商量欲把春衫典
又値微寒颺雨絲
幾日人閒蝶却忙引人花㡳欵遊廊傷春正憶昨年事
迎面一枝紅海棠
冥蒙花外語呢喃燕子眞同佛一龕千尺綠陰吹不斷
粉紅墻北是江南
鶯鶯燕燕可憐春乍欵花枝乍欵人無數亂紅飛上柳
更疑楊柳是花身
一春心事費商量欲趁春陰夢幾埸花上曉星花底露
分明著眼看年光
春盡傷心抵歲除江南别後意何如丁香花底懵騰醉
却展崔三二月書
五月初三日偶成
蜀葵如錦粲籬根檐雨初添屋漏痕新月乍來簾正捲
槐花落盡不開門
五日憶白雲溪競渡作示兒輩兼寄錢三趙大里中
黍裹菰蒲酒泛芸薄醺閒話小兒羣江鄕四月饒新雨
樓閣三時盡白雲溪果作紅偏礙帽岸波搖綠欲煎裙
誰憐天上清如水手擘桃符遠憶君
送丁二履端南歸
白雲溪水向東流我住南頭爾北頭小市酒帘頻夜飲
斷橋蠟屐共春遊朅來天上愁無盡却惹人前罵不休
屈作宰官原可惜(時擬偕崔曼亭太守至荆州以教習期滿以知縣用而止)也應差
勝客荆州
法學士式善招飲詩龕并至西直門看荷花卽席賦贈
一首
翰林近日詩名盛遠有詩龕近詩境(翁閣學方綢額其齋曰詩境)詩
龕主人尤嗜詩退直閉戸唫多時
龍樓鳳閣森前後尺五天邊住偏久五陘山色落墻頭
時有閒雲墮高柳開門十頃荷花潭邀我早日同幽探
啟明星落巳催駕我本蓄意來詩龕馬前遥遥兩紅燭
十里路中晨睡足詩龕已到不索詩舊讀主人詩已熟
東頭詞宗百菊溪(百侍御齡)宗伯宅復連街西(鐵侍郞保)三人分
日操選政(時有滿洲四朝詩選)一室墨雨揮淋漓以詩存史誰能
及佚事多年苦&KR0679;輯遺山巳矣傳習亡北斗以南惟此
集清談巳竟還傳餐飽食散步來河干城門正對御河
口萬柄荷葉風聲搏官衢南北車如織騎馬欲歸歸未
得青槐影裏晝初長我亦玉堂將入直
七月初四日遊極樂寺看荷花分韻得看字
出西直門三里而近有極樂寺焉長河蔭前高阜倚
後其東有國花堂西有勺亭皆城外之幽搆也梧門
學士以偶日下直徧招同人飯于詩龕接軫以往車
行者三里舍車而徒復二里甫抵寺門綠陰當空赤
日亭午池荷東西曾不百步間以傑閣繞之回廊水
氣升岸結爲輕綃林香入波漾此晴采于是或瞑坐
巖側或孤行竹中或擘箋庭隅或讀畫塢側堂高于
垣者一尋門低于砌者百級重寮洞開直視十里負
戴而來者望之如鷗乘軒而過者擬之以艇坡塘高
低岡阜回互香氣拉雜雲光降升促織繞砌聲如碎
琴風蟬過枝韻疑零鐸遊藤綿延上樹皆紫細草芬
郁抒花必黃乃蔽炎牖爰開北窗松露尙零柏風成
陣家京國者離然有雲表之慕宅南中者又恍然有
江鄕之思焉林陰屢移羽觴乍接果則紅暈徑寸與
藏冰而共升瓜則生黃滿盤汲井華而并薦陶令之
榼無時不擕韋公之荈適心而飲相與商確今古縱
談雅俗據石命句臨流作圖幽襟旣抒勝賞斯愜又
破曙而遊薄暝始返星河滿空影乍曳乎籠燭雷雨
在後勢忽掣于軒帷此又晴晦出于一時涼燠交于
俄頃者焉同遊者爲許封君兆桂張運判道渥李刑
部鑾宣何工部道生吳明經方南及梧門學士與余
凡七人運判旣爲之圖余因序其顚末云時辛亥年
七月初四日也
長河萬柄紅荷花匝月不來開已半花枝似嫌河水窄
幾葉亭亭欲升岸初陽入浦看難定十里雲光自淩亂
寺門南下景最幽可惜年時水波斷田田葉瘦花枝悴
我欲重煩桔橰灌新秋天意亦可知雷雨急將新水換
别來花不忘前約一朵迎人出橋畔東西燕剪掠不停
惹得盤珠落無算鶯黃鷺白來成陣一一見花如欲喚
花香深處朱樓好檢點新涼放詩案明朝無用騎馬來
畫取花枝卷中看
送趙大令希璜之官夏邑卽題其三十二峯詩集後
昨來卸輕&KR0724;今復馳急騎牛腰詩卷行必偕復恐人呼
作塵吏趙生三十詩名早脫手羣公已傾倒黃生(謂仲則)
租屋與對門五夜叠誇詩句好爾來十載官長安君行
入關我出關終南太華昔皆歴所恨背我遊梁山搜奇
剔勝狂如馬好古如君亦應寡摩天欲覓秦昭箭掘地
能尋漢宫瓦山南山北行不休官好到處容勾留幾年
頗喜善摘伏一事可慙同摸邱盤盤法物歸樽俎奇字
入詩詩愈古我披三日手不停可惜良朋巳黃土(指仲則)
歴官差喜名區多昔傍陸海今黃河譙城北去黍邱右
不日佇聽疲民歌河流日夜犇馳速此土年來亦非沃
故人一語欲規君好破夜唫披案牘
䟦鐡宗伯保容臺詩卷後
梧門學士交何遲乍見示我容臺詩(宗伯屬梧門學士轉示亮吉)容
臺詩名高北斗三百二篇如一首誰言官貴詩難工此
卷半出雲霄中
西清南苑日趨侍日月滉漾天花紅橫山北上灤陽道
眼底萬峯青不了直廬夜半忽朗唫拔地倚天長句好
琅邪參政(劉尙書墉)嘉禾翁(錢侍郎載)詩名海內歸秩宗先生健
筆復軒舉要與冀北開宗風萬條紅燭聯官騎正好同
官有難弟(閣學玉保)玉河斜月午門鐘馬上百篇成復易我
前讀公詩今復隨公遊殿頭作賦公最賞可許執筆從
螭頭君不見丈夫事業垂區夏豈僅曹劉與方駕他時
一品集編成我欲作文同鄭亞
法學士式善山寺說詩圖
茅屋十數間青松百餘樹昔爲說法埸今作談詩處說
法祇了生死緣不若說詩能使死者不朽生者傳倘同
天釋較功德一瞬萬古殊相懸梧門學士才名勁說法
亦同僧入定席前傾耳凡幾人木佛都疑座旁聽談深
不知寺在山高論往往通天關指揮若假鐡如意花雨
欲落茅檐間詩龕左右詩如海(時選近人詩)丹墨紛披幾年
載他時悟後忘語言更有不傳詩法在
送周同知世紹回西安
詩名宦蹟廿年中雅與高三十五同(君行二十五故云)雙節正
堪膺上佐百篇曾共賦東風同官一輩憐亭長(錢獻之自號閱)
(音亭長時宦況甚苦)因爾連旬夢石公(君與張舍人石公交最厚)欲别更邀通
夕飲城頭殘月已如弓
贈陳方伯淮
十年兩度謁行旌叩閣皆逢失喜迎殘雪尊罍滋水驛
經秋風月武昌城詩名早見題襟集世澤欣承曳履聲
倘許從容話鄕里鵝籠我本舊書生
偶成
白露甫三日闌干著意涼偶然飛雨至花亦點頭忙
雨中答法學士見懷之作
重門三日雨百鳥響俱寂秋館渺無人青苔夢行客閑
房夜難寐矯首望城北昏霧接半天連林色如墨遥憐
通德里定閉草元宅瓦燈紅一盞砌草荒三尺應有苦
唫人披窗檐漏滴
卷施閣小集
秋樹脫一葉素心來幾人將以屐齒頻補此閒庭春閒
亭立多時一客入門喜胡蝶亦翩翩飛來客懷裏斜陽
倏西頽新月巳在東同心六七人團坐秋陰中秋陰何
離離一榼傾未了幸有石上藤先扶醉人倒屋南青梧
桐屋北雙株槐諸君欲言歸正好月滿街
十三日張運判道渥招同人小集分韵得露字
長安路花無邊酒無數醉中陶陶十年住酒客家家識
門戸西風幾徧吹酒人去何處今朝花下飲忽復思前
度主人愛客黃金富何不先將酒人鑄長安路人生行
樂須及時君不見屋角殘星草頭露
中秋曰無月獨飲
中秋月一年無一年有有月卽出門無時滯杯酒離離
雞冠花短短鴨脚草秋紅旣傷心秋綠如何好秋雲吹
黑入酒尊長安比來無酒朋坊南深冷一間屋判與無
月還無人闌干影外初停雨舞罷筵前小兒女我有心
情梁燕知三更尙作將離語
十六夜有月
幽人喜新晴屋角看星影巡廊才數武圓月出西嶺白
雲東西飛不停七里壇樹秋烟平危樓驚起白蝙蝠似
曳疋練空中行天橋南北千家宅萬瓦參差月光濕柳
絲如沐草垂珠添得碧苔無限色微風吹空月流波山
翠落向城隅多清輝入掌覺微膩衣上似復傾銀河歸
來敞南軒傾此一榼酒三更静後無一人却喜戴頭惟
北斗北斗未落客不眠一榼酒盡愁無錢光明如此不
須燭却把道書梯上讀
