更生齋詩卷第四
陽湖洪亮吉著
滬瀆消寒集
題孫文學韶行卷後卽送至浙江幕府
江左詞人最擅場卷中亦復唱伊涼通天臺下曾三過
怪㡳新篇壓沈郞
怨李恩牛意氣眞罪言草罷見經綸能容一個眞名士
足抵狐寒八百人
重修水繪園卷子爲冒文學鳴作
記曾彌勒與同龕(園中廢爲僧舍近始復)小劫誰從靜後参檢點
樓臺及魚鳥風光依舊壓江南
人物當年勝永和時時觴詠雜笙歌更闌偶向樓頭望
天上星無座客多
雙鬢愁同萬樹凋閒窗話舊雨瀟瀟桑田是處連滄海
門外時時起怒潮
雲郞去後小楊枝檀板都吟絕妙詞只有夜烏還記得
冒家園裏放燈時
蔣斗燦童養媳呂貞女題詞
烏乎何辜貞女生不見父兮童養于蔣又不及見姑然
貞女之幸兮曾未結縭而已得數面其夫何貞女之遇
屯兮守義二十五年而尙未及撫孤我聞而心惻兮感
外氏之衰徂緬前孫(從表兄定安聘妻孫氏亦未嫁守貞年過五十卒)而後呂
兮顧兩見夫貞姝倘貞女而有後兮吾將代䘏夫遺雛
生日自述
今朝柴門開親故忽羣集云將壽先生共向草堂揖我
聞方猛悟答禮恐不及回頭語山妻治具爾須急嬌兒
與孫子禮數未&KR0570;習賓來盡歡喜傳語競出入先看具
杯茗繼復羅酒汁仍愁翁欲醉預向膝前立長孫纔毁
齒口語已捷給私語更五年阿翁剛六十
偶成
閒從里巷說新事卧聽兒孫讀故書不必更携芒屫出
閉門紅日下階除
喜張上舍舟過訪口占以贈
就中精本祕不傳緘以篋笥承之氊偶逢識者一啓示
先掃几席除葷羶何應寒具致汚軸千載以上嗤桓元
君家舍宇本精潔又少俗客相糾纏焚香偶復展一卷
眼與明月光同圓君不見時逢朔望列一筵不必牢豕
須新鮮胥谿菱芡石湖藕一一皆可成加籩書田雅與
穀田等報賽或可祈豐年我曾借本細讐校例得陪祭
來筵前虔誠拜罷共飲福一醉欲乞書倉眠
九月十三日越來谿見燕
寂寞漁莊欵水扉越來谿上月微微何因燕子不歸去
却向夜凉庭院飛
自吳松江抵上海與友人夜話
吳淞江上路乘月去迢迢海氣全疑雨天風不捲潮夢
餘頻悵望雲外偶招邀及此燒紅燭層樓已半宵
唐大令仲冕招飲網師園卽席賦贈
纔從識面便忘形飯我城東水上亭老友瘦眞同野寉
(謂王廣文芭孫)殘荷多尙比天星百身未易酬恩遇(時坐客詢)
(伊犁釋回日月)一石偏教吐性靈歸去且營耕釣好得閒隴畔
便横經
偶成爲陳太守廷慶賦
一幅蠻牋任屈伸半鈎新月倍精神關心幽鳥能窺客
過眼空花不惹塵雲影去來傷往事水光搖蕩識前身
悲秋宋玉支離甚况復登臨送遠人
過盡三春爛漫時九秋籬落訂交遲來猶背面誰曾見
去不回頭事可知海上早應随范蠡洛中枉自賦陳思
黃庭一卷香千縷半欲銷魂半自持
顏魯公名印歌
一方石千餘年魯公名誰所鐫海中&KR0679;龍㔉龍骨更點
星星老蛟血地老天荒丹不滅君不見公名怪底天子
驚河北二十四郡僅一顏眞卿
哭蔣二尹齊耀
萬里歸來訪病身劇憐面目已非眞(余自伊犁歸訪君君半面已毁)嘔
心疾北龐眉客懸腕書同透爪人兩度悼亡形轉悴一
官瀕死志難伸東山絲竹銷沉盡垂老羊曇益愴神(余少)
(受侍御舅氏知每過居第未嘗不揮淚也)
偶成
萬念俱空後寥寥酒易醒未能離世網聊展度人經路
暗燈明壑窗疎劍指星書生爾何意空自逞心靈
石湖訪范文穆祠分賦得石字
兹遊日已斜霞采叠蒼赤携兹書畫舫償我山水癖舟
行十餘里心境一開釋杉藤凌澗紫鷗鷺點波白濛濛
湖一曲落落嶺千尺非無懷古意風捲渺無迹危登開
士閣幽轉范公宅(祠卽文穆舊宅)斯人預機軸時事已逼窄終
焉感滄桑渺爾念疇昔憂時識希交蹈海憶少伯遭逢
逮伊管隱顯並賢哲丈夫如有志于世匪無益庶幾不
朽名勒此厓上石
夢遊仙詩三十二首
屢讌瑶池鬢已蒼偶從天半話滄桑轆轤幸是仙人屫
踏盡紅雲到上方
科頭跣足任天眞隨分燒香拜紫宸郤喜近來蕭散甚
蓬壺管領謫仙人
生世應居離恨天愛從生後說生前銅仙又復垂鉛淚
會面居然五百年
白雲紅葉影參差欲向前頭訪素知拖得月華裙半幅
却來波面立多時
誰從天上號詞宗淡寫新篇墨不濃一朵絳雲環一字
笑他人世碧紗籠
尋常每夜不呼燈却坐雲窗第二層一卷道書時背誦
惜無人與證飛昇
下弦殘月訂幽盟靑鳥傳來誤已成幸有玉妃來世約
眼波回處定三生
慣拈針線作生涯剪得靈河一道斜認取近來花樣好
靑城雲氣赤城霞
我識飛仙萼綠華最憐秋鬢插春花天田亦種人間果
一味香淸愛木瓜
繞砌菖蒲倚閣松仙人眠處五雲濃夢回報道高眞過
先鎻閑門十二重
出世情懷絕世姿冥濛香氣散如絲紅雲一瓣邀同坐
竒福難消是此時
紫府新來品秩高隨風上下騁輕軺磨厓五岳都應徧
且復題名北斗杓
屈曲房櫳宛轉風一樓疑復住虛空盡驅雞犬雲中去
獨敞銀屏待八公
心思一串最瓏玲更有長眉射眼靑欲筭人間未來事
滿盤珠借滿天星
挈伴時來阿母家采蓮艇子住雙娃神仙一例嬌羞甚
不折天池並蒂花
幽居隨處費提防忽報飛星已入房親到下方緣底事
借將弧矢禦天狼
生來不假麝蘭薰坐處偏離粉黛羣欲灑天山萬年雪
罩他巫嶺不生雲
住近天河水氣涼萬株荷幹一方塘蓮花蓮蘃都嘗徧
不及仙人舌本香
欲逃百刧避羣魔天上誰知事更多斵斷玉虹橋百尺
神仙從此絕經過
桂樹扶疎月影涼漫無情緒守吳剛靈山採藥他年事
先與裁成出世&KR0724;
雲漢西頭路幾义浮家眞欲擬乘槎兩三紅淚揮天末
都作人間異種花
早住扶桑暮落棠仙人遊戲本無方忽然招手來天外
認得麻姑指爪長
雲軿一步一徘徊不分前途分手來啖得荔枝三百顆
此時應向海南回
日月雙丸剩半丸東西海水亦齊乾仙人一笑春風轉
萬劫偷從祕籍看
王母池邊踏月回羣花妒影不曾開何應三百神仙侶
總學劉禎平視來
巧笑仍含一種愁見人常自不梳頭朝來偶凭闌干望
自有神光照九州
高居豈復有塵情魔境應從道境生惹得龍華先罷會
人間飛語謗雙成
要從南粤達南閩天漢東頭與問津十度錦箋何處寄
倩他三百六魚鱗
多應淸福不曾修逐浪來居羅刹洲莫歎姻緣簿多錯
天孫亦復嫁牽牛
朝正儀從最煇煌龍虎前頭列隊忙騎得鳳凰拳一足
笑他六六紫夗央
鋒車晨夕響如雷結屋星辰頂上來郤約下方人未到
天門一日走千回
日正斜時月乍圓紅林處處露珠懸洪厓洞古誰能訪
只有修眞謝自然
趙兵偹翼以所撰唐宋金七家詩話見示率跋三首
一事皆須持論平古人非重我非輕編成七輩三朝集
好到千秋萬世名未免尊唐祧魏晉欲將自鄶例元明
塵羹土飯眞抛郤獨向毫端抉性情
詩家别集已成林一一披沙與檢金作者衆憐傳者少
前無古更後無今法家例可平心斷大府文非刺骨深
卷卷漫從空處想就中多有指南鍼
名流少壯氣難馴老去應知識力眞七十五年纔定論
一千餘載幾傳人殺靑自可緣陳例初白差難踵後塵
(君意欲以查初白配作八家余固止之)只我更饒懷古癖溯源先欲到周
秦(余時亦作北江詩話第一卷泛論自屈宋起)
附和作趙翼(武進)
詞客低昂本不平品題間弄腐毫輕但消白首無聊
日豈附靑雲不朽名老始識途輸早見貧堪鑿壁借
餘明洪崖拍手從旁笑猶是燈窗未了情
何限紛紛著作林揀來只剩幾銖金論人且復先觀
我愛古仍須不薄今耳食爭誇談娓娓鼻參誰候息
深深錦機恐負遺山老枉度鴛鴦舊繡針
晩知甘苦擇言馴一代風騷自有眞耄學我悲垂盡
歲大名君已必傳人幸同禪窟參三昧不笑元關隔
一塵從此國門縣吕覽聽他辨舌騁儀秦
偶成
愁多久已置形骸恩重終須異輩儕長慶集仍含
諷諭東方論敢雜詼諧銷兵乍喜流亡返横潦仍嫌燮
理乖何自近來恒斷肉安貧聊學太常齋
汪庶子學金以捉月圖屬題戲成三言詩一首
天上月地上人煙茫茫隔十塵隔十塵欲捉月馳風輪
風輪遲月輪快不得已及天外隔十塵欲捉月轉地輪
月輪寬地輪小不得已出天表隔十塵欲捉月借日輪
日輪紅月輪白不得已兩相食上弦月捉不得彎如弓
向人射下弦月捉不來愁如眉惨不開十二三十五六
圓疑環白疑玉玉與環難把握醉中客總不知時呼月
一問之蓬萊山作糟邱捉不得卽拍浮滄溟水作醇酒
捉不得卽濡首排千觴列百樽我欲起爲解紛仰明月
呼先生爲詩伯爲星精時或醉時或醒酒星暗蟾月明
啓明落長庚横萬萬古傍月行
曇陽仙觀題壁
生天成佛事皆眞二百年來記昔因化寉人歸冤已剖
釣鼇客到觀重新(觀爲州守鼇圖新建)蟲魚篆尙留遺跡麟鳳洲
先謁後塵(王鳳洲兄弟首先稱弟子)畢竟傳疑由弟子曇鸞枉說化
前身(鳳洲作曇陽仙師傳末侈說師爲曇鸞師後身以致人疑)
題明姜黃門蓻圃諫草樓二圖
折檻朱雲氣已粗時艱不敢作身圖愚忠自欲回天地
臣罪原難保髮膚滄海變來留隙壤危樓築處傍浮屠
敬亭山下春蕪滿月黑愁聞杜宇呼
吳梅村祠題壁
寂寞城南土一邱埜梅零落水雲愁生無木石填滄海
死有祠堂傍弇州同谷七歌才愈老(集中有避難仿杜七歌)秣陵
一曲淚俱流興亡忍話前朝事江總歸來已白頭
題王應宸太守洞庭泛月卷子
修月八千戸常居天上頭釣湖三萬䑹亦趁水東流我
覺飛仙好時陪帝子遊宵涼亦何事嘯起岳陽樓
苦愛蓬心叟煙雲筆底濃冥濛舟似蟻活潑水如龍欲
到三層閣仍携丸節笻天風忽然遞嶽麓寺前鐘
又歲寒宴坐圖
不知門外路爾許雪霜深客念此時寂鐘聲昨夜沉淡
然忘世味渺爾豁幽襟在在都無著空明此夜心
如公能幾輩未許卧蓬蒿終爲蒼生起應知素望高志
猶營宇宙跡暫脫塵囂卽此坐忘處天風響海濤
題扇贈汪童子元爵
昌黎已序張童子魏國先知員半千他日蓬萊問家世
(童子祖父已三世詞館)四傳應號小神仙
吳舫卽事
杜曲城南記最眞繁華悟後始尋春蘭香仙去秋孃老
零落尊前見此人
水明樓上會羣芳屑玉研珠費較量折得一枝紅芍藥
鏡臺先欲贈花王
别友
謫下蓬萊又幾春形骸疑假復疑眞天荒地老重相見
君是前身我後身
意外相逢是昨宵可憐知復在明朝十三夜月難連曉
魂斷溪南長短橋
消寒第一會萬大令承紀招集吳舫聽寧福校書彈胡
琵琶爲賦長句(時長至前一日)
金閶城外人煙密琵琶一聲萬聲絕萬聲縱沸亦不聞
琵琶聲高壓四鄰夕陽欲滅猶未滅喚出團圞海邊月
北風吹潮海上來怪響迸入蛟龍堆繁弦促節手不管
似有玉虬纏玉腕神明矩度心不關金鳳獨翔金指環
一聲舒遲一聲疾霹靂出山天乍裂大絃展拓幺絃收
雲霞鋪空地欲浮欲完未完聲一束直立琵琶若鼇足
我行昆崙葱嶺二萬里靑氣漫漫障天起非無胡琵琶
拉雜彈不已妖姬十五如山魈十指漆黑聲啾嘈招來
區脫彈數曲帳外似虎天風號烏孫戍客何曾久意外
生還感高厚禽巢南枝獸邱首百里遊行畏䜛口蒲帆
無風向東走忽復遭逢數良友烹龍炰鳳爲我壽更拉
琵琶佐樽酒金戈鐵馬音鏗鏘奔厓裂石詞激昂玉門
關前天雨霜天馬欲走蹄先僵天山界畫陰與陽日月
影碍冰硠硠曲終四坐慨以慷似識遷客曾投荒我爲
琵琶歌行酒復食炙商婦當年已衰謝何似茲樓起聲
價雲英翩翩未經嫁拜起尊前貎閑暇當時樂天淚墮
琵琶下我謂時平遷謫何足訝况復經時卽蒙赦南冠
初除囚服缺席地幕天無所藉三百六日擇此最長夜
金烏玉兔光激射二十八星環水榭君不見樽前情淚
何能灑百歲浮生亦虛假胸中之竒誰識者出戸茫茫
眺原野有淚或向銅仙瀉
消寒第二會汪庶子學金趣園座上追賦嘉慶戊午四
月編輯婁東詩派成爲諸詩老設供建水陸道場用
瑜伽薦度法并考生平行詣分上中下三壇别設閨
秀一壇七日乃竣分賦得栢梁體一首
玲瓏水上飛千燈東海璧月同時升佛香妙處繙大乘
掃屋更結壇三層一壇别設列采繒雲鬢飛入皆鬅鬙
天人丰格不敢譝淨名居士智力宏佐以百六高功僧
婁東詞客繁名偁恒河沙數量不勝詩編大小束以絙
平生慧業此可徵魂魄化去心神凝光采尙若燔薪蒸
靈車鬼馬空際騰一一彼岸祈同登否亦尙冀天衢昇
仙人心空鑒亦澂(品第甲乙復經卟壇改定)品第甲乙殊兢兢空中
垂問空中譍忠如龍比孝閔曾陳雷朱范篤友朋賈彪
郭泰偕李膺拄世風骨眞稜稜就中節義尤所矜生可
模楷没豆登列上上乘皆日應其餘稍或寓勸懲亦不
以愛不以憎原心略迹目匪瞢大邦齊魯小𣏌鄫州蓼
隨絞邾薛滕次等亦復難加增灌夫罵坐肆轢輘樓護
結客多依馮胸中鱗甲手葛藤甚或遇事全模棱諫垣
瑟縮嗤凍蠅酷吏忮猛同蒼鷹亡身破家刺史澄降胡
負漢都尉陵品列下下無能陞知人論世最足憑不以
文筆相誇淩大弦稍緩幺絃桓筆法直似朱絲繩定論
無用参疑丞此邦前代尤崚嶒後先七子稱代興兩王
(荆石相國弇洲尙書)事業世所稱各有祠廟羅肴脀廸功集若雲
霞烝日觀噦鳳天池鵬梅村祭酒緒復承此道亦屬三
折肱歴年二百留雲礽流光疾若矢射堋琅邪太原壇
坫仍品題直到驌與騬語簡而當爭鈔膽我于彼法習
未曾服此論斷非儚儚忠賢奸佞各列棚竟若二水分
淄澠學仙學佛縱不能何必苦判溝與塍山雲欲凍海
欲冰萬丈雪霰愁難夌歸&KR0724;幸有十束綾敬錄一本隨
行幐
消寒第三會王孝廉履荃胡明經金誥邀遊樂郊園因
出婁東十老圖索題
十老爲王育字石隱年八十陸羲賓字素朴年七十
一宋龍字子猶年六十四郁法字儀臣年六十五顧
士璉字殷重年六十四盛敬字聖傳年六十二陸世
儀字道威年六十一江士韶字虞九年六十陳瑚字
言夏年五十九王撰字異公年五十皆婁上明末隱
君子也
十人惨惨荒江潯時歌時哭天爲陰朝無食案夜乏衾
尙扱朱履行空林沈思古昔淚雨淋往者不作何况今
魯連旣向滄海蹈屈子又復湘江沉田光刎頸萇宏胣
漸離矐目豫讓瘖吹簫吳市亦時有擊鼔河岸誰能尋
寰中止剩伯倫鍤海上自拊成連琴龔生未授新祭酒
伏勝尙屬秦儒林以之相較盡不愧餘子未足披深襟
歸迂顧怪在咫尺庶可與爾稱同心
消寒第四會汪刺史廷昉座上賦南園古梅歌梅爲前
明王文肅公手植名一隻瘦寉
一雙鳳去不回一隻寉翩然來(城北卽雙鳳鎮)翩然下啄莓與
苔渺爾化作羅浮梅羅浮仙夢何時醒幻作梅花尙朱
頂三生落落出世姿七尺亭亭照波影不飛不鳴作高
格四出枝猶排逸翮亭空月冷露欲零仙客欲騎騎不
得百餘年來丁令威游戲倘復時來歸人民城郭縱非
是尙認一樹衝寒開幽人幾日園南住香氣横飛海東
路滄溟今已作桑田(婁河口今叠長海沙遂至淤塞)此樹應須憬然悟
園林之主先後殊昔者太保今尙書(南園近爲畢秋帆尙書購得以居甥)
(沈慤師)圍棋賭墅偶然得瘦骨尙欲凌高株研薌居士開
賓閣邀客詠梅如詠寉長身安得居樊籠復恐化寉飛
横空
消寒第五集田大令鈞邀集官廨卽爲題荆樹山房圖
卷子
荆樹山房爲大令六世祖明萍鄕令所建嘉慶
三年錢唐黃司馬易爲補圖
田家集在何處門前淸濟會濁河百世流傳紫荆樹紫
荆樹老花愈多四出不復分枝柯尋根旣悟一本義攀
樹時作同心歌我願兄弟心化作此樹陰祥風甘雨萃
一林三冬三夏不使嚴霜烈日交相侵仍願手足誼化
作此花蒂千枝百枝同一氣花葉雖繁枝不替李家花
萼樓馮家棠棣碑不及君家此樹好顏色千古萬古名
猶垂山房三間下有池容易得値花開時花前盈盈酒
滿卮旣不識尺布斗粟三字辭亦不聽然萁煮豆七步
詩君家此樹眞堪愛大令逮君剛六代一門草木皆異
常芣苢不吟蘐樹背龔梧生黃小松爲君作圖作記皆
極工君不見紫荆花花色異絶愛君家好昆季六世相
傳幾循吏更覓甘棠栽隙地
消寒第六會汪公子彥國招集復初齋觀王石谷繪山
水直幅(畫係石谷贈公子七世祖明處士汪溥溥亦工畫爲婁東第一手)
我行徧天下却愛黔中山黔中山勢盡壁立出地萬仞
無彎環南峰升雲北峰月畫裏溪山亦竒絕靈泉破空
山石裂飛出千年萬年雪崖窮路古林光倩斷壑奔灘
鬼神現林花對客纔一笑山鳥窺人剛半面洞門怪響
七尺笻竒古似是商山翁商山翁居海曲得意時歌復
時哭地老天荒一間屋滄浪之水淸濯足鵯鵊鸕茲與
同浴放艇時來玉峰麓森然非松亦非竹植立門前聞
剝啄主人開戸喜不速邀坐茅檐背同曝忽然一筆寫
不足肌膚如山骨如玉狂叫自呼王石谷我題此畫亦
非偶二百年前倘良友畫中蕭疎兩閒叟著罷枯棋偶
垂手瞥見洪厓拍肩否(王石谷自題有洪厓拍肩之語)山中古洞如敲
開两翁曳杖還能來消寒集上醉幾回大笑手覆三千
杯
消寒第七集唐明府仲冕招集吳縣倉廨觀唐六如畫
馬
唐生畫馬如畫寉仙骨棱棱難捉摸不識人間有罵絡
唐生畫馬如畫人霞采奕奕光瞳神氣軼天半心難馴
唐生本是神仙謫畫馬亦與龍麟匹眼空千里萬里程
一點飛從草頭黑蹄高四尺尾徑尺全力都從尾間出
頭肩背腹鬉踁膝大氣回環如一筆蠻靴烏帽衫落拓
此客我疑孫伯樂不然何以神采飛騰氣磅礡我曾行
經大宛兼烏孫枕戈萬里求絕塵生還豈意復相値雪
夜對此開芳樽六如畫品陶山詩落筆往往饒精思前
生不是趙承旨或者卽爲李伯時君不見旄頭星尙照
巴蜀眼急捷書來不速十萬驊騮競馳逐饑火燒心尾
毛秃何如此馬眞有福飛行限以尺一幅低首且食太
倉粟
消寒第八集孫兵偹星衍邀同人泛舟至永昌鎮訪孫
武大冢率成四首
初日甫欲升照我出東郭巫門已迷離何况冢廓落言
尋永昌鎮十里路初拓英雄骨未朽其上已耕鑿雖然
巢冢鵲鷹隼不敢摶繙罷越絕書酸風下懸閣
伍胥貢竒士本欲爲國謀寥寥一寸心亦報身家讎要
離與專諸詎與公等儔蕭蕭吳宫中頸血五步流遂令
姑胥臺濃春倏成秋平原不知兵亦斬笑者頭
生齊而仕吳位視客卿例如何盖世才乃用作兒戲兵
鋒纔一試已取鄢郢地嗟嗟甬東叟不及盡竒計至今
十三篇海內悉衣被
荒墳極十頃上有柏樹根高碑止留趺文字已不存茫
茫今古殊地尙名孫墩百步絕采樵没世若有神千年
倘思鄕魂登望齊門
消寒第九集臘八日李廉使廷敬招同人至虎阜憩梅
花書屋看黃梅作
十步亘一閣五步橫一臺藐姑仙人尙未來風信先已
催黃梅門開稜稜石千尺徑險最宜雙蠟屐小樓開處
三面花花下屋古如浮槎闌干東西屋前後不及捲簾
香已透紅紅白白不並時南枝北枝開故遲維餘寒影
互激射凍蕊落葉光參差黃蜂千頭綴枝冷只惜南園
蝶無影紇千山雀時一雙噪得遊人發深警日當臘八
月上弦樓上兩兩排華筵飲中八客疑八仙(是日同在詞館者共)
(有八人)不飲我欲花前眠花光旣分飛燈影亦交錯君不
見談深不覺冬日促幾樹夕陽黃不落
古會晤詞
回頭卽相思對面忽無語妾身雖堅貞妾意已相許妾
如團欒月無缺儂似曉星常逐月升天入地影不離何
必更判雲與泥
古訣别詞
紫騮不曾歸靑驄不曾去同行複道中意外復相遇黃
梅一株香未折花㡳忍寒來訣别暗影朦朧啓北扉嚴
霜正白城頭月
䢴溪步月
空外月華直幽人此際來寒梅三兩樹並影一齊開
臘月十九日卷施閣邀同人爲宋蘇文忠公生日設祀
作
東坡謫南海我謫西海頭東坡更三歲尙未離儋州我
頃荷戈來僅止三月留我歸正値黃流漲海外竒花未
全放天山六月汗不流冰雪千層萬層障朅來半載荒
江沚一念感恩先欲死江田時陸復時沉自歎浮
生亦如此年殘百事如蝟毛歲未全稔民仍勞憶公更
憶初度日置酒遠復邀朋曹初陽離離開竹屋黃白種
梅香乍馥遠行萬里今甫歸濯足卷施一隅谷君不見
坐中七客鬢皆斑難得人閒歲亦閒同獻樽前一杯酒
祝公生日我生還
凌同年廷堪以其族曾祖明侍御遺札屬題率賦
一首
一紙留遺墨千秋識藎臣更因懸腕疾彌覺剖心眞臣
節終橫草朝端尙厝薪傷心江總輩文采竟亡陳
借月歌爲措月上人賦
出門卽看山閉門卽抱膝上人于世何所需祗借天空
一瓢月有時欲閒吟一瓢月在心空濛百斛光先與袪
煩襟有時欲說法一瓢月在頰靈明百琲珠如看瀉行
篋空空相色非非想瓢月時時復盈掌離鄕忽欲念鄕
山天姥天台或長往去年住城東看此瓢月生㢲宫樓
前燈影明今年住城北看此瓢月蝕天王堂中香炷熄
僧旣不還俗月亦不上天假而不歸凡幾年聞說塵劫
歴百年經千天邊之月時或缺月在一瓢光不烕
許上舍汝原觀濤圖
避人何敢學乘桴東下滄溟住得無轉眼忽憐塵世小
一杯海水一葫蘆
三千里路客何久十八家村住亦難我欲與君同卜築
城南陽羨好溪山
題畫
峰峰嵐氣誰能辨一色采雲分一面山形正闕西北峰
郤好海霞生片片山深六月徹骨涼世事不到三間堂
回厓偶爾透日光水流花開天地忙石壇中間棋局具
五客入門饒逸趣纔完一局已卅年騎鹿公然上天去
荅友人問近狀
門前三萬六千頃架上二千四百年胸次近來無一事
釣竿纔放枕書眠
跋唐豐溪處士吕從慶詩集後
處士本大梁人以唐廣明元年避黃巢之亂至歙又
自歙移旌德之豐溪遂家焉處士卒時年已九十七
自題其墓碣云唐詩人豐溪漁叟之墓時已届石晉
天福中蓋處士之不忘唐如此自後遂世居豐溪迄
今已九百餘年子姓繁衍多至數千家余來主洋川
書院其末孫壐與培皆從余游近復從零縑斷碣中
&KR0679;羅處士之詩并前所刊共得四十五首乞余序之
因并繫以詩
君詩四十有五篇流傳九百十六年豐溪自此占居籍
百世尙識開封遷人丁至萬戸至千前後南北圍墳田
淸明歲歲上先冡十里以外聞香煙千年家法堪則傚
不用西方化人教牲牢奠後布路回墳頭從不飛紙灰
君不見司空表聖羅昭諫唐末英英義聲見詩人豈藉
詩句傳大節所在尤昭然豐溪處士生晩唐末路乃値
晉與梁時唫時輟心內傷醉後自北陶柴桑烏衣山王
官峪糾嶺栅峰同岝&KR4550;九原數子如可作愧煞陵陽杜
荀鶴
友人貽所知集見卷中錄先君子詩頗多敬讀一過感
賦
親承色笑猶如昨孤露餘生五十秋夢好尙能依膝下
愁多時復上眉頭傳家舊業詩千首卜築新塘土一抔
便種梅花滿墳屋他時地下鎮從遊
