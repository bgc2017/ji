卷施閣詩卷第十
陽湖洪亮吉著
祕閣研經集(辛亥)
南樓憶舊詩四十首(并序)
夫鳥以高爲巢魚以深爲穴居魚鳥之中者人也築
基九層而上爲之樓則與鳥争高矣濬池十仞而中
爲之島則與魚競深矣然鳥啁啾而爲巢使無矰繳
之患則終歲猶是也魚屏營而爲穴使非芳餌之誤
則畢世無易也人則不然飛狐落雁之嶺八埏之險
也鳥所不能飛者人或上之矣奔霆浴日之區九州
之浸也魚所不能歴者人或過之矣則夫陟險不巳
將迷東西揚帆倏來杳無津涘當此者其亦有故巢
之戀在沼之思乎南樓者外王母龔太孺人所居也
余以孤童幼蒙鍾愛年未毁齒從母移居姊越十齡
弟才匝歲魯國男子方驚毁巢漢陽孤生未歌窮鳥
由春徂冬衣無單複之製以夜繼日瓶無逮晨之糧
煢煢焉踽踽焉蓋十五年于此焉若夫雨龍竹馬瓦
狗泥車探春燕于棟頭捉秋蟲于徑裏岡睹跳而將
平井投甎而欲滿臨溪咒鴨涉渚撈蝦旣兒戲之無
方亦童蒙之求我此一時也隨母梳頭之歲從師識
字之辰烏焉混于一篇蚯蚓登于半紙藏書之篋時
匿意錢衣帶之旁私携面具同學則謝家阿買送餐
則裴氏小奚盻日影之不西怨鷄聲之太早此一時
也至乃歲値元枵門憐奇窘仲理則厨難耗鼠史雲
則釜欲生魚井淘麥屑反避知親徑拾墮薪偏逢長
者然而天青入牖水綠周堂秋月塞門春花交砌何
嘗不破啼而四顧擁絮以周遊此一時也又或蘇季
上書全家盡返桓姬索米半舫爰來(謂曙齋舅氏及適楊氏從母)
中外則雙丁二到不乏奇童弟兄則羯末封胡并饒
道蘊虛堂論史鵲亦垂頭側經&KR1201;詩蟲來嚙踵篙師
南巷雅乞書符蠶妾北頭偏多問字此亦一時也授
徒北館作贅東堂卜商色養之時賈誼秀才之曰會
稽僚壻動色而見嚴生陽元尊章改顔而親劇子鄰
有束綯之饋室無戞釡之聲闢竹徑而待賓借柏堂
而讌客此又一時也詩曰維桑與梓必恭敬止又況
螟蛉果臝之場與松柏蔦蘿之所乎此則明明如月
難忘在闥之辰悠悠我思無踰樹𣏌之里遺聞傳于
厮養瑣事得于鄰童畦栽赤莧則湔上之蒼頭穴識
金鐶則羊家之故媼失簮楚國墮履徐方燕知春社
之人犬識衰門之客延陵之劍無封樹之堪懸班惠
之書有篇題之可認能無墮傷心之淚鐫思舊之銘
乎又況臘頭社尾上已元宵餅値春辰餻名令節楊
柳半橋之月芙容北市之燈水增一尺則巳嚙閭門
樹密三重則隱開樓扇燭龍之首與䲭尾競高彩鷁
之竿與神燈並出販脂鬻粥擊鉢吹簫莫不紛至沓
來風馳雨驟此又晏嬰之宅因近市而居奇虞氏之
樓以臨街而角勝標孝侯之風土記荆楚之歲時差
可連類而書削牋以奏者哉詩四十篇稿成以寄巡
檢二兄上舍三兄文學四弟凡爲此者亦所云寄魚
鳥之思今昔之感也
沿溪樓閣枕南頭溪水迢迢自北流怪㡳近來鄕夢好
一旬多半杏花樓
載來塵具不盈車孤另偏應託外家絶似幾番霜信後
一枝籬落寄生花(余家自追賠先曾祖大同城工核減帑項田産悉入官至先君子下世遂)
(無乙椽可居)
循廊三折入層梯板屋居然判畛畦不向大家厨索米
自泥新竈小樓西(外王母以南樓西偏一間令太安人率余兄弟及三姊居之)
七齡入學感孤兒逃塾先教都講嗤燈下國風還課讀
始知阿母勝嚴師(余七齡附學實君舅氏書塾蒙師爲惲牧菴先生外兄肇新則學長也)
婉轉隨娘識百憂貧家照水亦梳頭不知梁燕緣何事
却怪春人懶下樓(此言諸姊隨太安人作苦終歲不下樓也)
三月青黃不接時燕南書札寄歸遲朝來欲糴桃花米
巳報租船到水湄(外祖母田不滿百食指浩繁每及缺乏時素園舅氏館于京師亦間寄修)
(脯歸供匱乏)
黃泥墻北颺街塵簫鼓嘈嘈聽未眞清曉上書還未半
巷頭不放看迎舂
夜寒窗隙雨淒淒長短燈檠燄欲迷分半紡絲分半讀
與娘同聽五更鷄(余八九歲時自塾中遣歸每夜執經從太安入紡側讀恒至漏盡)
一年多半住江邨饋歲匆匆入里門不待郡城元日到
江船先巳送河豚(此謂素園舅氏妻楊孺人江陰楊文定名時猶女也一歲歸寧時多惟蜡)
(臘乃回)
十齡左右謝家甥孤露偏憐易長成綰得一般雙角髻
家家戸戸拜新正
侍郎宗派號東莊愛女先教住近坊便了作奴如願婢
有人分日饋羹湯(此謂適莊氏從母事外王母最孝常分日饋羹)
西頭阿姊慣句留小極扶梯不上樓約得走橋諸女伴
背人月午更梳頭
天中節後賽神多十六雲車次第過剛是卷簾迎面看
水嬉又報進城河(吾鄕雲車相傳隋司徒陳杲仁守城時所創今司徒誕日及賽神皆設之)
(城丙外凡十六坊故數亦十六)
迎門西去徑欹斜曲曲房廊被柳遮一尺井闌涼沁骨
記曾團坐說人家(外家門西偏有井最清洌近聞巳湮矣)
清明過了又端陽母不梳頭針綫忙幾日斷餐緣㡳事
叠錢來買束修羊(吾鄉從師者饋束修常以清明端午九日及歲除爲四節)
衆裏聰明百不如學將新樣寫神荼比鄰一半迎春帖
乞取蕭郎弱腕書(歲除前數日臨溪三五少家每將紅牋乞書春帖子)
久别都應見面生相逢幾徧問年庚早來阿母房前過
親切重聞喚小名(此指適河橋程氏姊姊爲曙齋舅氏次女與余同庚從宦京邸十年歸而)
(問齒長幼故云)
江鄕豐歲景偏饒親製連環小樣糕一榼牢丸三百顆
歲除筵上吃元宵(此指適楊氏從母居城東鄕芳茂山下歲除嘗饋外王母餻及粉丸外王)
(母以分給諸孫及余等粉丸俗名元宵)
走索人教細馬馱十番纔了又秧歌臨街樓上懵騰坐
要看魚龍徹夜過(樓前爲縣學場每春日百戲俱集)
問訊厨娘去不回歸寧百徧使人催五更枕上春波響
知是山橋艇子來(從母楊自[婺-矛+牙]居後隔一二歲始一歸寧外王母必遣人促之方至)
樓前楊柳最依依樓下人家試裌衣那識清明好時節
滿樓胡蝶雜花飛(雲溪清明前後風景尤勝)
尋常不放到門邊生小都憐疾病牽記得卄三逢縣考
小心囑上渡頭船(此指十五歲時初寄籍陽湖應童子試也)
連㕓北出竈新添叠日齋厨課米鹽買得吕家新宅子
小房分住白雲尖(曙齋舅氏出後從外祖文元遂徙居白雲尖)
新裁錦襖束當胸競渡先將逆浪衝日午晏公祠外路
暖波初試小青龍(吾鄉&KR1313;渡最盛以余所見不下十餘有金龍小金龍青龍小青龍白龍及)
(五色龍諸目)
别開池館隔重墻半種芙容半海棠留得一方明月在
倩人涼夜捉迷藏(此指從舅氏啟宸先生所居在南樓西偏饒有花木余幼時常與中表寅)
(谷定安等嬉戲于此)
社公生日是來朝巳聽沿門畫鼓&KR1201;今歲燭龍添九節
簇燈還插滿池茭(元宵及社日並有龍燈自三節至九節不等其簇燈之佳者俗名滿池茭)
八字門偏路復义春陰曾不隔窗紗冥濛添得墻頭黑
知是東鄰皂莢花(此指從舅氏秀君先生所居在南樓東偏鄰有皂莢一株覆屋常滿)
塵上眞疑欲汚人尋常衆裏亦嫌身蓬門一例先教鎻
明日高齋會六親(自移居後外家有大讌集太安人常鑰余兄弟于室中不令出)
一條幽徑幾家通徑轉偏憐曲似弓擕得紙燈何處去
石榴廳北捉秋蟲(外家東廳側有長巷一條門凡三四從外祖永嘉及從舅氏于璜先生等)
(並宅焉石榴廳卽從舅氏居也)
銀泥槅子粉紅墻蛺蝶遊蜂爾許忙一陣暖風初過處
百花齊撲曬衣場(南樓後有隙地一㕓爲諸宅曬衣之所)
纔過中元又下元賽神簫鼓巷頭喧年來臺閣多新樣
都插宫花扮杏園(賽神會中每用七八人扛一棹上扮金元院本諸故事名曰臺閣)
手簡先蒙羣從招郭東明日合登高晩來乳媼床頭說
好吃倪家九日餻(南樓外臨水有小家住宅三四其一以賣餻爲業倪姓卽乳母王氏女夫)
(也)
新來小婢勝樵青識字依稀認一丁乞與百番書紙仿
韋郞十五擅書名(此指素園舅氏自江西罷任回有浙婢名小丁最慧常給事書堂故云)
一室如瓢枕水隈綠楊影裏小門開紙鳶脫手人驚散
却値先生曳杖來(外家書塾名團瓢書屋)
昨宵短至飲梅漿功課新添日影長還喜學堂人散早
初三新月上紅墻(南樓迤東卽學宫繚垣)
槅子通明刷綘紗小庭三面放秋花巳涼天氣清如許
約伴今宵守月華(庚辰辛巳歲後値中秋日每與外兄弟鴻三定安重光等及外家姊妹于)
(南樓守月華恒至徹曉)
除夕初開讌喜筵諸孫合隊拜床前有心欲乞奇書讀
辭却朝來押歲錢(歲除日選青錢結百索賜小兒名押歲錢亦名百索)
園扉斜對禮門開纔著&KR4592;衫馬巳催惹得比鄰皆注目
秀才初謁泮宫來(此余初補博士弟千員日也從舅氏園門與學官禮門正對)
露滴新紅水染藍兩重門裏試單衫薺花撩亂春如海
記得年時三月三(吾鄕諺云三月三薺菜花兒單布衫)
只把聰明譽愍孫說將孤露便聲吞紗帷寂莫庭花死
垂淚頻過通德門(外祖母以乾隆丁亥十月晦日下世不數年樓前杏花亦萎)
題張同年問陶詩卷
同輩二三子詩各有所優或優春夏氣亦或優于秋惟
君一卷詩盡把秋氣收讀詩亦不同候有昏與夙或當
暎疎星或欲秉明燭惟君一卷詩宜剪秋燈讀昨携君
詩歸氣候已迫冬翛然一室居四面皆秋蟲又疑秋鳥
鳴嘐嘐滿寒空此聲非出砌此聲非出籠有聲亦無聲
均出詩卷中秋燈乍滅還乍明時復朗誦時孤行思君
此意不可得無乃造物賦爾偏多情燕臺住十旬蜀道
遠千里思親兼念友悒悒何能已我欲借春氣生君十
指間方君作詩時桃李皆開顔迨余讀詩日花色猶斑
斕然後登君堂飲君酒我狂可百樽君捷亦千首謫仙
和仲(二公皆蜀人故云)並庶幾若說今人已無偶
附原贈作張問陶
翰林㫺未遇名高神采王歌聲塞寰瀛筆與嶽瀆抗
今春同拜官識面鑾坡上示我紀遊詩雙眸豁層障
墨雲騰十指一往但奔放崧崋想嶔㟢江湖寫清曠
眼前眞實語入手見奇剏五字作長城騷壇踴名將
我生齊楚間望古心無讓衣染泰山雲帆迴洞庭浪
年來苦饑走轉喜遊蹤暢足跡半人寰舟車隨所向
夢中窺海日愁外看雲嶂方域所區分鶯花亦殊狀
方知詩律難一得終無當小技具神工乾坤歸醖釀
軒然讀大作一片宮音亮萬象羅心胷此才胡可量
詩人遇不窮名士語何妄努力頌昇平殷勤副時望
長至前一夕久坐待張同年不至兼懷里中舊遊拉雜
書畢不覺破曉
三更正懷人一馬嘶過巷失喜自啟門正與馬鞭撞馬
鞭東指客面生孟浪客前還致聲入門無聊出門走更
向街西市春酒歸來風葉隨打門打門童驚欲詈人僮
癡貪眠客貪起十二曲闌行不巳隨闌一曲酒一杯静
若主客相追陪青天淡淡雲如掃月光畢竟江南好金
波樓閣紅闌橋去年此月還此宵相思不獨人如鶴兼
有野梅初破萼梅枝開落未一年轉眼客路成三千人
燒銀燭朝天早我典金貂猶醉倒坊南遠客期不來不
覺一窗先白曉君不見我居咫尺郊壇中壇外雲氣升
如龍更殘烏鵲不敢東
天子今夜居齋宫
附張問陶
臘月十三日與朱習之石竹堂錢質夫飲酒半夜忽
有作道士裝者影門掩入視之則洪稚存也相與痛
飲達旦明日作詩一首分致四君同博一笑
勝侣偶然合何妨一舉杯南隣朱老聲如靁大呼僮
僕無遲回曼卿亦復隱于酒錢郎争勝惟狂吼閉門
歡笑儼一家掃除賸客如揮帚回看好月來窗下更
洗清樽同卜夜肴盡將擒寺狗烹壺傾又向鄰僧借
客貧歲暮時搔首豈不懷歸愛吾友任他風析響三
更密坐談心還執手何處微風入開簾若有人羊裘
氊履五柳巾莊嚴妙相如天神大呌取酒來四座皆
逡巡疑是唐朝酒人李太白不然定是荷鍤所埋劉
伯倫屋漏之神或大笑公等無鑿混沌之七竅樽有
餘瀝且澆之乾坤浩浩知爲誰吁嗟乎乾坤浩浩知
爲誰醉中各化飛雲飛
十二月初三日雪霽邀同年張問陶顧王霖過飲醉後
作
墻東半畝園雪積難置足客來門亦鎻護此一庭玉高
低枝上白萬條愛惜不遣兒童搖今宵却初三新月出
墻腹峩眉山下人聞來訪庭竹掃此枝上雪迸作杯中
春泠飲亦可堪胸次饒春溫閒中富貴誰能有白玉黃
金合成酒屏除童僕不入門行酒却驅坐上賓公榮不
飲亦殊苦罰作怪禽筵上舞墻陰一尺掃不開醉便埋
此何須回一層銀燭輝一層新月影樹頭屋角看更奇
倒射清光百餘頃主人不送客亦行脫略酒後皆呼名
來時衣上黃去時衣上碧來乘斜陽去月色君不見人
奇馬亦清到骨嚼我海棠枝上雪
附同作張問陶
臘月初三雪後拉容堂就穉存飲酒醉後酣卧䨮中
不知何以遂至松筠禪院五更酒醒見案上有朱習
之方茶山名㓨僮云此二公者昨日戍時過訪坐此
室中談笑久之乃厺主人不知也因細詢昨日事僮
云主人在雪裏時但聞洪顧二公呼李太白主人在
床上時但聞朱方二公呌劉伯倫而巳
賓主威儀一笑空酒杯嵌入雪當中大家伏地同牛
飲直有無褱巳上風
錦衣玉帶䨮中眠醉後詩䰟欲上天十二萬年無此
樂大呼前輩李青蓮
何人負我入輕車混把空門當敝廬寄語鄰僧須看
樣非仙非佛是眞如
上帝敲門也不開偶然醉死亂書推比鄰二妙眞多
事悄入遊仙夢裏來
張同年將乞假歸蜀醉後作兩生行送之
一生居坊南一生住坊北車聲馬聲不得停十里路中
常若織我馬見君馬鳴聲一何高君僮與我僮望著手
卽招我來時多子來少馬繋寺門僮醉倒青天如磨旋
不休醉裏有時來打頭心癡直欲走天外下瞰日月方
開眸朝沽三升草盈斗吸盡東西兩坊酒朝衣典盡百
不憂尙有身上青羔裘一生皇然開笑口那著酒錢街
上走一生無聊想更奇酒盡伏舐壚邊泥有時忽下牀
有時忽出門人來雪裏衣盡白疑是送酒柴桑人幕天
席地原無礙十萬人中兩人醉醉中分手亦不辭淚墮
黃公酒壚內君不見長安莫復輕酒人酒人腹裏饒經
綸容卿百輩等閑事爛醉尙復嘘陽春一篇我作臨行
曲馬帶離聲僮欲哭從此長安少一生酒星只照南頭
屋
附同作張問陶
讀君兩生行涕笑一時作黑夜關門讀不休打窗奇
鬼争來攫懷詩急走心茫然遠登雲棧如登天人言
彼土卽吾土藏詩可以經千年我方欲西行一星墮
我前戴罇衣甕佩龍勺俗客驚駭疑眞仙莫驚鬼奪
詩我爲公呵護且復立斯須和此好詩去是時下界
冬已殘風狂雪虐天漫漫一生牽衣愁欲絶一生和
詩嘔出血城南萬柳秃無枝天詔酒星綰離别重讀
兩生行如見兩生情一一若吾語大痛難爲賡翩然
一躍入杯㡳繞地萬人呼不起生瑜生亮偏同時萬
古之名今已矣酒星抱月來擲入兩生杯兩生驚起
糟&KR0960;臺歡呼轟作隆冬雷忽聞門外征馬語兩童泣
下紛如雨馬聲高朗童聲俯似訴兩生離别苦一生
聞之悲一生聞之喜兩生悲喜人不知天外浮雲地
中水君不見開天盤古氏其情最可憐九州莽莽無
人烟獨坐獨行一萬年又不見高眞之居亦孤寂舉
酒招人人不暱九天費盡百神謀僅奪唐朝一長吉
兩生把盞同軒眉居然日日相追隨一生偶送一生
去臨期何必吞聲悲我馬莫憐君馬獨君僮莫向我
童哭雲天萬里好聯唫共把長空當詩屋
再送張同年一律
更從何處别且復上高樓一世眞游戲三旬偶滯留巳
超生死劫難破古今愁何日青天外同君一舉頭
附同作張問陶
吸盡都城酒萬杯此行原不算空回眼前醉語天收
去别後詩情夢補來小住談心孤月滿狂呼拍馬亂
山開思君他日書千紙定向峩眉頂上裁
小除日仿唐賈島例與張同年問陶祭一歲所作詩並
屬王文學澤爲作圖各係以詩
君詩四百篇我詩六十首君詩苦多我苦少差喜流傳
同不朽我年二十登詞場接詠巳有橋西黃(仲則)晏公
祠內祭詩處一屋神鬼皆憎狂生年三十尤奇肆是日
孫郞號同志筆壓南山白額愁挺鋒復把生龍試燕秦
楚趙遊何壯所不能臻祇天上風月千埸酒萬場醉中
歲月偏奔放爾來四十氣已降筆陣敢詡今無雙异才
爾復出西蜀百斛龍鼎邀同扛前年同客龜山左我不
知君子知我直待蓬山頂上行相知一世方能果我詩
與君詩識者不能别雖然我自知與爾陳一一長江一
萬里先瀉君門前若論飲水源我較輸君先一年三百
日日日有昏曉若量日出時我比君家早君如吸盡江
水源使我門外朝夕無奔湍我如繋住西馳日令爾屋
頭終古長如漆我放白日西爾蹴江水東高高下下總
無極與爾分半填心胷爾筆何處架青城與蛾眉我硯
何所支黃山與天台天公夜半笑口開餘子位置綦難
哉此時一瓣香裊入九霄碧惹得千家與萬家如椽紅
燭都無色君不見黃郎黃郎巳前死不及見君詩百紙
孫郞雖狂一字無見爾亦作奇人呼今宵約不來苦說
有官事坊西令我走不休欲拉閑人作陪祭醉中一客
爲作圖更遣一客題分書(時朱同年文翰適至)君不見門前車轍
痛掃除分付鬱壘同神荼今夜俗客不許來催租
送張同年問陶乞假歸蜀(并序)
乾隆五十六年歲在辛亥二月朔日同歲生張君問
陶乞假歸蜀其㕛洪亮吉采玉田之蔬挈山陰之尊
送之于國西門曰足下家居遂寧婦留成都鼻子遠
宦巳傷親心纍臣贅秦復悲身計然則足下辭金門
而南邁並赤日以西馳勞乎此行蓋非能巳仍復迂
道崈洛戒途雍梁爰謀裹糧並訪親舊西嶽道士留
之而不能東方細君隨之而共反百武之外弱弟出
迎一門之中密親咸萃解笏金而貯案被采服以娛
親雖嚴生告歸相如乘傳不是過也又足下宰相四
世孫也葛侯冡畔八百之株尙存召公祠旁一隅之
宅能割谿茶可采則病婦㩦筐山筍欲抽則衰年補
徑秋原半頃稅給于王官春韭一畦食供于家老而
且煑米作舂麥爲䄟以&KR1269;餘人或給耕者甫生之
犢等愛于孩提頻來之燕視同于親故則亦物我均
適心形兩忘者焉又況蠶經禽演不乏竒書蛤港臝
田别開精舍臘頭宴客社尾迎神朝衫忽著則鄰里
詫觀縣令偶來則牛羊驚竄南軒旣闢北牖時開果
落枕前花開鏡裏一林百樹招鵲辭雅雙澗叠波留
魴放鱧若是者采其吉語娛我眉梨懲彼殺機戒茲
子弟播三田之種閣上巡觀賡七月之章房中屬和
未嘗不集吉門之慶極幽居之致焉定省之暇時而
出遊則峩眉當其前青城出其後大江流其左&KR1269;水
徑其西解角之鹿可施鞍橋浮鼻之牛以當舟楫餐
雲欲曙之嶺采藥斜陽之洲團蕉數尺非佞佛而可
趺危梯百層不學仙而亦往閑防疾厄時覽方書偶
有篇題緘之經藏此則金門大隱不止平原玉笥眞
人復來宏景若夫㒒與足下之交道又可言焉僕處
鴂音之里君居吠日之方蛩距之合無由牛馬之風
不及乃闕前一覿忽若素知飲中百篇愛同前哲顧
性嗤釋氏敢侈前因亦鄙道流詎云緣法静言思之
迨卽吾儒之所謂如舊相識乎夫卅年成世足下旣
近之僕則又過半矣俯仰一身離合萬里常恐百年
交道不盡然精氣不散當成神明風車電帷來往不
絶則僕與足下又何慮哉又何慮哉自此之别一日
之内僕眺朝陽君眺夕采一江之流君飲水源我飲
波末則亦何嘗有須臾之間遠近之殊哉保嗇神理
時時讀書簡牘不詳悉之于夢亮吉頓首頓首
城南初日照高樓樓下勞勞僕馬愁此日别君須握手
古人見爾尙低頭交同北郭推三世學許東方記十洲
竟欲上天留不住夢䰟隨過古安州
附留别詩張問陶
離筵相對别情多曾與羣仙會大羅半世心交偏得
爾十年詞筆偶登科堅持壁壘争詩律亂擲尊罍閧
酒魔忽送孤鴻天際去月明千里意如何
年年奔走逐風塵又對春明折柳人藎篋隨身千管
秃鶉衣衝雪一童貧山中酒熟還家好雲外心閒得
句眞肯學長卿西去日高車駟馬嚇鄕鄰
一椽破屋寄三川累我西行欲上天十萬峯巒生足
下尋常雲月在眉前花時泥飲從田父雪夜狂歌理
釣船只恐重來忘禮數倒持手版謁同年
小碾輕車出鳳城東風煖到子規聲一官偶得常疑
夢萬里能歸豈好名細詠白華眞樂事便言晝錦亦
人情廻鞭忽下憐才淚八百孤寒羡此行
袁大令枚病中以自挽詩索和率賦一篇寄呈
我生爲鮮民逮養苦未果孤眞同孟陋名合作楊軻雖
然檢此身欲死尙不可唯公丈人行早結文字緣事勲
與文章一一喜可傳卽論委蛻期事亦須推袁幸公未
死時我欲代公述二十厲志初七十著書畢若論文福
兼公可死者一早年預清班繼復作循吏風謠至今留
俎豆倘可冀若論位望亨公可死者二君卿取十妻諸
葛得二男身如柏枝強境若蔗尾甘若論居處優公可
死者三十洲縱未遵五嶽巳畢至黃山武夷間垂老游
復肆若論山水緣公可死者四拾遺踣耒陽供奉隕江
滸昌黎不攝生和仲備疾苦若論年命豐公可死者五
中書廿四考方鎮四十年汾陽處危疑長沙疾緜延身
命匪不達得不償失焉何如公致身半世卧巖谷入門
與出門偃仰無不足若論心志舒可死不止六世凡號
爲儒家置公一編上者師公文次學公詩篇下逮決科
策誦之口流涎公名聾瞽知公貌僮媼識或疑天上人
或引作前哲寧知公尙在年僅七十七如此復不死寧
能望神仙勢必神采離形作塊壘牽與其卧閨闈曷若
墟塜間顔公自爲銘陶令自作詩頗怪同輩中一一不
和之逮公始創例徧索執紼詞我謂果愛公生并致脯
奠及公能飲食一切口嘗徧庖人出新意尙可令公羨
又公在地上說鬼不肯休恐歸地下時萬鬼聲啾啾蓄
憾旣巳深瓦礫伺間投公其見夢余聊可助一臂公雖
塊然亡我尙有生氣鬼車與鬼馬辟易一萬騎公今雖
自挽我更欲速公公如讀之竟大笑聲隆隆當嘉此狂
生交道有始終
袁大令以辛亥除日復作告存詩七首索和戲加二絶
奉答
赴書昨日過江東消息傳來總不同我信戴逵無死法
越中名士勝吳中(時誤傳錢少宗伯載赴書至京)
儻來勲業那堪論絲竹東山道自尊却見白鷄原不碍
故應久占謝公墩
巳扺紅塵一百齡名山五十載韜形如何更展人間限
天上多應妒歲星
告存纔接七篇詩此語賓朋喜可知誰識仙山樓閣裏
有人望眼欲穿時
準擬銘旌已欲題無端白日忽回西生天成佛都應後
莫哂精廬孟會稽
耆舊居然壓輩羣老來心力著書勤十分彭祖當時壽
却愧公還未一分
人嫌不及此偏過恐是神仙受折磨謫籍至今填未滿
周妻何肉累公多
名山咫尺好攀躋趁此春江綠欲迷畢竟太眞年命脆
請公來日試然犀
脫手新詩衆競鈔豐干莫怪舌偏饒兩篇多作非無意
先代巫咸賦九招
里中十二月詞
辛亥小除夕避債沙河門側因憶里中舊遊及諸勝
事爰成十二月詞十二首
西瀛里畔人聲沸翠色染天紅蓋地排門剝粉書豐年
屋後水扉燈影連橋上人橋下艇不斷㯭聲兼帽影東
迎䢴水西接城夾河祇聞爆竹聲料量香燭南街口共
向喜神方上走元宵節近當出遊却喜客歲晴中秋(吾鄕)
(西瀛里中爲百貨叢集之所臨河一帶半皆染坊屋上飛竿插天大率皆嚗布廊也除夕爆竹聲尤盛詰朝紅)
(綠紙積地常至寸許又里諺云中秋雨打上元燈若隔歲中秋晴則元夕月必大好以此爲騐十常不失一)
右正月
神祠昨日鐙花笑屈指社公生日到龍鐙九節茭滿池
就近還參各神廟後街絲管聲沸天鐙影直接斜橋邊
衣香隊裏春雲熱謁廟仍須夜深出鐙光疎處穿市過
社公不拜拜社婆延回只說歸塗枉朱雀橋邊水聲響
笑指鄰家姊姝言百花生日還相訪(里申近年尤重社公生日鐙火較元)
(宵更盛城內外社公祠數十區惟北後街及斜橋二處最修整至期絲竹聲每徹夜不絶傾城士女皆于更定)
(後出遊朱雀橋在玉梅橋東過橋卽楊氏園亭也)
右二月
二月二過三月三薺花黃徧穿單衫單衫何處尋春好
先踏艤舟亭畔草紅梅閣接迎春堂一路草香花亦香
紅墻缺處危樓&KR0691;正好滿塘春水活賣花擔子不得停
昨日寒食今清明花間古廟門開早一片香烟接花裊
傾城人出不遽歸緩步却從城北回君不見興闌欲訪
閒桃李却惜山莊前已圯(里諺云三月三薺菜花兒單布衫艤舟亭紅梅閣迎春堂)
(皆在城東距城北三里有青山莊爲前明吳氏别墅林壑之勝甲于郡中雍正中張布政适居之後籍入官爲)
(里中富民所有乾隆三十一二年其家中落遂拆以償逋今久鞠爲茂草矣)
右三月
玫瑰花香一城嬾數起數眠天不晚城彎北去覓午涼
柳線亂將行客綰鰣魚上市値萬錢山筍轉嫩櫻桃鮮
微泉閣枕緩雲閣商略欲啟荼蘼筵廉纖梅雨纔經夕
巳報江波入三尺趙家樓上望欲驚畫舫却與樓窗平
(出東門至天寧寺後有曲巷一條名城彎夏中納涼所也微泉閣在縣學西侍御史董玉虬别業今歸趙氏緩)
(雲閣在雲渡東舊屬呂氏今圯)
右四月
柁工昨日支關鈔迓得龍頭出神廟龍身沉處奠酒肴
頃刻龍尾波心搖六龍城古龍舟七城北東西按方色
一層彩襭鐙一層水面徑看高百尺晏公祠外臨河滸
朔日先聞賽神鼓三元高閣颭錦標聯尾北出迎春橋
飛竿快漿都成隊船上樓中卷簾對打招要取波面寬
一舸前呼百船退雲溪半里樓接天一河鐙光人不眠
龍頭纔過看龍尾四面十番絃索起洞庭楊梅甜不酸
更有盧橘堆成盤舵樓吳姬約早餐港口昨到江魚船
(每歲競渡時一龍舟例支滸墅關稅銀十餘兩常州城有六門舊號六龍城余所見龍舟有大小青大小白及)
(烏龍金龍五色龍凡七午節後篙工取大石沉舟身于河底而以龍頭藏廟中至用時乃迎取焉晏公祠三元)
(閣皆在雲溪)
右五月
萬花開後園林老日永如年客來少銀衫斗笠思出遊
城北水上多危樓窗櫺豁處天光現十頃荷香撲人面
東西兩水夾寺門水綠欲把門扉吞紅闌幾曲生林杪
屋古似巢僧若鳥閒僧喚客客不應小艇出市前溪蔆
晩涼莫向閒街走九栢山房鬥新酒(城北放生菴內外有池寬至十數頃)
(荷花甚盛菴南卽元處士謝應芳祠祠後有樓甚涼敞又西行數十步卽楊進士倫九栢山房也)
右六月
七月七日侵曉妝牛郎廟中燒股香回塗更把裙衫整
織女橋邊鑒春影彎彎新月看至圓結伴好上臨河船
東塘北岸人争覷倚艇低頭放鐙去今年鐙樣人更誇
飄出萬朵紅荷花年年歲歲祈無疾自信今宵鬼緣結
君不見東家女兒結束工染得指甲如花紅斜簮茉莉
作旛勝鬢影過處饒香風又不見西家女兒還未嫁閉
戸挑鐙坐深夜神鐙社火總不看獨望銀河占米價(北門)
(外十里有牛郎廟旁一木橋俗名爲織女橋中元日土俗普放河鐙又多市楮幣于深夜燒之名結鬼緣七夕)
(前後天河隱不見者常十數日吳俗以日數之多寡騐米價貴賤多不爽)
右七月
十三月如元宵十四十五光尤饒蒹葭莊來鶴莊更有
蘆墅蔆堪嘗歸來樓上開扉望正見光從海門上江波
濯月月更涼千戸萬戸堆新霜層樓影向三更直高下
棱棱瓦檐濕更殘女伴出走橋行過八字剛三條頳顔
難却鄰姬請更走烏衣及紅杏莊家燈謎猜不完曲巷
更有花鐙看打十番跳百索攔路復看飛鼠落兜鞋纔
了復墮釵南街怯行行北街君不見團團明月方迎面
一入采棚天不見(蒹葭來鶴二莊桂花最盛蘆墅在北門外産菱尢佳八字橋在城東與紅)
(橋及元豐橋斜對烏衣紅杏二橋名在䢴溪上近年中秋鐙謎盛行巳酉庚戌莊公子逵吉在里門延名士十)
(數人專司其事以是所製尢膾炙人口中秋前二日恭値萬壽聖節居民皆結采爲棚張鐙至五畫夜大)
(街及西瀛里尤盛)
右八月
中秋說餅辰重九題餻節汪三湯餅倪婆餻却與龔丸
作三絶出門衣袂多北風偏向南郭聽齋鐘再轉僻寺
來城東驚聞天半人聲雜一郡人登七層塔攔門一客
索一錢鼓勢直上浮屠巔窗櫺八扇迷方向咳吐皆飛
鳥巢上前行如挽後若推足底復有人頭來飛梯盡處
波如鏡坐久蒲團始神定閒尋菊種來僧房更借苦茗
澆詩腸歸途忽見紅鐙簇禮斗筵前夜焚籙(雲溪倪婆製糕葛仙)
(橋汪三製餅皆舊有名近厨人龔玉魁製粉丸亦精清涼寺在南郭外九月中香會頗盛自城南至東郭必出)
(崇慶寺前太平寺在東郭有塔七層爲九日登高處里中人常以九月禮斗城東毘即室塔隱山房皆禮斗壇)
右九月
一花一草都無色黃葉砌邊堆數尺下元會好強出遊
乍冷客亦披輕裘蕭辰欲借笙歌暖排得雲車大街滿
迎神曲好還送神香篆影裏回陽春馬山紫蟹螯鸛蕩
青魚尾屈指消寒會當起舍南竹屋梅乍開掃室便巳
安尊罍趙君飽噉吳君飲更有蔣君工食品潁州酒政
推嚴明不到四更杯不停君不見坐中有客歸何遽欲
附租船上墳去(里中賽神以清明中元下元三節届期城隍神皆詣北壇行禮出入儀從甚盛)
(兼設雲車臺閣故事傾城士女咸設幕觀焉蟹産太湖者佳鸛蕩在西門外五里産魚最多里中諸老輩趙丈)
(繩男食量兼人吳上舍祖健稱豪飲蔣太守熊昌酒政尢嚴舍南竹屋則余侍御舅氏書舍也食品每出新意)
(他人倣之皆不及又吾鄕展墓以清明及十月)
右十月
租船歸日盈筐載精穀上倉粗入碓嚴寒料理及薺鹽
買得城南幾挑菜花豬成隊羊一羣冬至日前商祀神
蜡筵開處賓朋滿紅燭壓簾行酒緩清歌小部方上場
門外嫁女笙簫忙君不見東鄰贅壻仍開讌自說豐年
百般便連天爆竹西半城一月不停歌吹聲樂工醺醺
里巫飽却詡今年日辰好(吳俗于冬日預蓄菜數百斤以鹽漬之可經久不壞里中)
(富人于冬至後報賽名曰蜡筵是日必徧請親朋又里俗婚嫁事必擇冬季若遇豐歲則更多亦昔人霜降逆)
(女冰判而止之遺意也)
右十一月
桃仁滿把餹盈掬臘八家家煮膏粥袈裟三百紅滿街
穿徧一城云化齋闌干影裏飛花爆相約卄三先祀竈
神祇五路土五方屋後有井堂前倉小兒新年上學堂
牲醴并欲祠文昌年殘百物先儲蓄家讌賓筵喜俱足
君不見書生生計絶可憐研斷凍墨書春聯(臘月八日以百果煮)
(粥并饋親鄰城東天寧寺僧徒常三百餘人臘月初則空寺盡出名化臘八米祀竈舊以卄四日今則家計稍)
(裕者皆移卄三土俗以五路神爲行人歲盡則祀五方土士人則加祀文昌朱衣歲除寒士之最窘者恒設筆)
(硯于通衢代寫春聯可日得數百錢)
右十二月
