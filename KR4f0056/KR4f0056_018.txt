卷施閣詩卷十八
陽湖洪亮吉著
侍學三天集(丁巳)
正月十四日雪霽温舍人汝能招飲分韵得兼字
且插梅花壓帽檐乍來香氣欲衝簾籠街月與燈光合
繞砌霜將雪色兼縱飲未妨朝客罵朗吟生怕夜烏嫌
千言一例輕揮灑已有春華上筆尖
十五夜琉璃厰步月
一市人如海塵從隙處穿帷車排巷窄社火壓場圓濁
酒呼朋飲奇聞藉客傳欲尋容足地飛爆向肩然
元夕有懷四首
半生思紀外家聞(朱文公有外家紀聞)淸淚時時滴典墳十六人
中留上壽(舅氏再從兄弟共十六人惟舅氏届八十)七千里外寄竒文(予典學貴)
(州時舅氏將生平所述作寄存余處)難忘閣上三更月只占溪南一塢雲
莫哂霸陵亭醉尉阿誰能識李將軍(憶州倅舅氏)
一居闤闠一居鄕零落年來姊妺行少賤每教通世故
長貧時與話家常封書寄弟箋曾濕對鏡梳頭髮已蒼
腸斷䢴溝東去路(適汪氏二姊下世已及十六年所居天井巷小樓屢過之不忍登也)小
樓空鎻月昏黃(憶姊)
晴暉橋北學場東竹屋時時與夢通砌繞石泉三寸碧
窗分梅蕊一株紅已將複閣棲嬌女可有新詞寄阿翁
猶憶北行牽袂處萬家燈火五更風(憶女余以庚戌元夕北上)
故人生子我生孫世執還應擬弟昆(趙舍人得子最遲僅長余孫一歲)
竹馬跨時纔識路紙鳶放處定當門攤書已分傳家業
學語差憐具夙根遲汝長安來繞膝看翁日日倒金尊
(憶孫)
吳上舍文桂倚梅圖
黔南冀北走紅塵昨夢江鄕正好春何不石旁添畫我
承明同作憶梅人
纔過燒燈無幾日誤書穀雨我心驚(來札雨水日誤書榖雨)多應
仙客思家切預想踏靑人出城
劉刺史大觀爲亡友黃二景仁刊悔存軒集八卷工竣
感賦一首卽柬刺史
一瓣心香契獨神此公高義出風塵應憐少日齊名者
已作千秋傳世人檢點溪山餘笠屐删除花月少精神
(詩爲翁學士方綱所刪凡稍涉绮語及飲酒諸詩皆不錄入)向平㛰嫁爲君畢(君一子一)
(女皆君没後爲之㛰嫁)亦擬穿雲訪列真
題蕭照所繪宋高宗瑞應圖六幅
剩得東南半壁天忍將奇瑞說從前何曾楚璧能歸趙
轉使吳州又姓錢(朝野雜記徽宗夢錢武肅王入宫而生光堯)內殿早教皈
繡佛小朝眞欲泣金僊蕭郎落墨非無意只畫樓臺夕
照邊
不少當時命世雄&KR1060;鞬都覺有儒風誰令密計參張慤
却以中原付杜充唾手燕雲時已異傷心懷愍事將同
茫茫一局全輸却轉悔飛棋入九宫
天水南流䜟不成臨安城異汴州城到來捷縱誇三矢
從此寒應在六更未覺赤龍能踐夢好防白鴈欲渝盟
冰天雪窖吾家事坐使披圖百感生
三月三日作
不妨衣冷更裝綿十里衝寒籠玉鞭到處雨猶零昨日
别來人乍入三天(是日入直上書房)情懷已分難成夢消息緣
知欲禁烟只有御河橋畔柳臨風裊裊試初眠
送吳文學文桂旋里
我從黔中來共子客京邸君今新安去是我舊鄕里旄
頭星落白虎傾屈指井絡當銷兵二千石吏倘奉法五
斗米賊何難平金門索米空年載無補于時亦思退黃
花半頃麥一畦努力同輸太平税
送郭同年淳乞假還里
春秋三榜悉同年入直同趨朵殿偏手版&KR1313;思參俗
吏(時同年外任者頗衆)頭銜莫更說神仙著書我續容齋筆述祖
君牋爾雅篇他日講堂來問訊胥臺側畔越溪邊
古意十首貽晉齋應教同作
魚遊濁水中鳥宅高枝上托身雖不同遥遥亦相望連
枝新月出鳥影波上漾魚樂我自知沿流擘輕浪
晨興必資餐夕寢必資被一身雖無多物物無不備從
兹百年內殊覺太繁費當前欣各足安用事心計微名
在身後亦以付天地惟時把書讀掩卷輙垂涕持此一
寸心寥寥欲誰寄
莫辭家出門出門路卽岐處旣誰可偕出亦誰可依身
非我之身父母之所遺敢學陳孟公一世隨高低
松筠及桃李羣焉托春風先時及後凋命意乃不同桃
李方華滋松筠亦靑葱共結靑帝知幽芳閒香叢榮悴
任所操不居造化功所以深識人澄觀悟初終
五日一澣衣十日一休沐衆中常緩步敢逞絶塵足齋
糧時告匱祇復購薪束不知何奇書然火樓上讀
昨者卧復起忽然心憂煎前古與後古一身居其間責
備之所歸安得不懼焉何以貽後來何以承昔賢當食
三歎嗟高懷惜徂年反羡行路人逐便可息肩
繁星與望舒晨夕麗天闕司存各有在取道亦殊别如
何百星光難補員景缺北斗亦自知光輝不如月
我不爲神仙非徒厭荒渺亦恐過百年事能生意表閑
居偶然夢列闕事幽討洪厓與浮丘容顔那能好微聞
田横客近尙住仙島畢竟忠義人後天而不老
人言記誦佳不必炫文采寧知華與實兩兩實相待生
爲行祕書一死究何在何如能涉筆自命可千載
締交數十年夜夢隔魂魄忽然來同心半面成素識神
明苟相契不在今與昔孔程乍傾蓋華管久分席君看
曹平陽方延掃門客
送鮑郎中之乞假南歸
五年不復同簪筆忽向東華語將别高齋學士我自慙
長慶老郞君第一廿年前憶夫容城君官我尙爲書生
一篇君賦初月影我把君卷時緃横十年前過昆陽驛
君作使星吾尙客八句君嘲退院僧僧把君詩倍珍惜
(驛旁僧有娶妻生子者君作詩嘲之僧每舉以示客)朅來同宦曾幾時君復僦屋
鄰曹司銜杯每苦暮鐘動一僕一馬趨城遲(君寓内城)此回
别君真草草道遠飯君須及早練塘湖北蒜山西他日
訪君應未老
西爽村雅集應教
平波三十頃樓閣總如浮聽雨來檐隙穿雲歴樹頭竹
梢時礙鹿花點欲驚鷗不是春光滿還疑雪苑遊
三雍開祕笈萬畢述奇辭古樂阿間獻新碑丞相斯(主人)
(工小篆時觀所橅嶧山碑)阜同分陜陌水軼定昆池喜值端居暇賓
筵酒不辭
淸明日同人各携酒至陶然亭餞吳侍讀錫麒分韵得
郭字
今晨値淸眀淺步不出郭言登西南亭稍覺筍鞋拓窗
櫺無用掩空翠四垂幕天半遞遠風輕雲落如鶴棃棠
間桃杏花暗一層閣春蔬羅數十所喜新意各泥飲苦
不豪停觴歎離索東瞻曁吳會西念及商洛(時聞賊匪竄入魯山)
如何遲露布顧望期屢錯吾子又告歸心期渺誰託中
年富筋力敢退事耕鑿無容籌去住且復視寥廓客去
酒忽醒泠泠戞車鐸
閉門見花落有感
麈勞擾擾復紛紛却掩重門杜見聞入世早推能慮事
到頭何止僅工文閒花積地驚三寸薄酒澆愁衹一分
欲搆草元亭未就暫將奇字課劉棻
晩坐
草花豔紫林花紅胡蝶五色飛當中刺梅黃更出墻角
白玉一樹嬌春風藤床坐久春陰薄香氣冥濛合成幕
忽地吹來雨脚斜棃花樹上桃花落
四月十一日綺春園雅集應教
名園一棹水沄沄柳正披香草乍薰畫舫已教延碧月
紫藤偏欲上靑雲欣傳檄報秦關捷不礙顔從魯酒醺
雅有剡溪牋百幅(時觀成親王所書堂額亦乞寫卷施閣榜)醉餘書許乞羊
欣
昆明湖水接天流揖客都從水上頭正好柳陰三弄笛
未妨花裏一登樓迂疎尙荷賢王禮擾攘誰分
聖主憂殘盗莫矜盤踞穩早看飛將下神州
趙忠毅鐵如意歌
三尺鐵作如意誰其握之趙忠毅惜哉公生明巳季委
鬼茄花吹滿地恨不擊王孟津門生有此眞亂羣恨不
擊烏程魏故人子已成敗類半生所遇總如此悼歎公
生不如死鐡兮别主二百年倔強宛若公生前君不見
我雖不見公幸見公遺物稜稜一方硯凜凜三尺鐵嗚
呼二物偶流傳想見公心如鐵石
米圖南鐵笛歌
一聲遲一聲疾雲將穿石欲裂不知何人製頑鐵百鍊
鋼成三弄笛空園初春窅其無人水際一曲蛟龍欠伸
排淸風出明月樓高高聲不絶三更已還客興闌百舌
軟語花開顔
望雨作
朝望雨雨不來烏鵲聲裏紅雲開暮望雨雨不下柝聲
茫茫星影瀉五陘山十日不出雲赤日炙竄牛羊羣昆
明湖一旬水減尺靑草欲生魚鼈窟東西紫陌飛麯塵
祈禱日煩
兩聖人君不見安得檐頭雨如注更望驛西傳露布(時望)
(陜西捷音甚切)
廿六日新雨後作
燕歸梁雀歸牖雅巢左邊鵲巢右延回只有雙老烏無
樹無巢向空門先生看雨出屋頭破暝復聞呼婦鳩風
聲蕭蕭葉聲亂一尺鯉魚飛上岸
頻夜起看殘月有作
少歲如新月初三及上弦最憐光滿夜亦似客中年齒
髮今如此情懷愈黯然回回過宵半判與看殘蟾
偶成
殘月出半宵殘客扶半醉月從門外入披牖與之對客
行旣不前月影亦不退何如鋪桃笙就此月中睡
澄懷園卽事十首
讀書樓上一燈紅穿破疎簾入水中隔牖乍驚錢庶子
誤疑殘夜月升東(所居與錢庶子&KR3014;相接)
雨濕溪光畫不成平堤百尺水雲生過橋時有琤琤響
學士廳前落子聲(張學士運暹與王侍講綬裴編修謙暇輙對局)
直廬遥對寺門開(童大理鳳三寓廬獨在澄懷園外)分得西山一角來
載酒欲過童大理十年重與話繁臺(十年前曾同客開封)
八分日影上階除(張檢討綬出入每刻日影爲度)風動簾紋自卷舒携
得剡溪藤十幅成王書罷定王書
嫩涼時節雨初過格子千行墨數螺却笑病餘陳贊善
(萬全)索書人比索逋多
屈指風光五月前蛙聲閣閣草綿綿宫紗
賜罷頒宫扇日午傳宣集後天
偶向花前共舉觴自慙小戶遜三張(謂學士及檢討䎖綬)花豬
肉好梅蘇熟更憶西頭達侍郞(達侍郎椿飲饌兼人)
破曙同看入左門金爐㝛火尙餘温傳經不愧眞司業
分課
皇家五代孫(邵司業玉淸督課最嚴時分授皇元孫經)
洗馬淸談昔擅名說經祭酒亦鏗鏗闌干日午天風起
吹徹南來笑語聲(謂王學士坦修汪祭酒廷珍)
閒㕓一畆富莓苔正値花時借榻來架却紫藤扶住竹
淸陰仍待主人回(予應居西頭小樓以墻宇盡圯暫假寓萬侍講承風直廬)
夜起
塔頭明月來長徑一千尺非比靑松枝欹斜不能直
天中節近有懷里中景物并望家累入都
梅仁如豆杏如丸桃實成拳砌滿盤昨夜江船來海口
鰣魚三尺勸加餐
薔薇一架後先開不向墻根問蜀葵襯得石榴紅更好
野鸎桃與土玫瑰
睡覺西窗雨氣腥戲將采線繫蜻蜓聚頭扇子無多摺
自寫黃庭内景經
石首江瑶總遜渠品高入市故徐徐銀鱗玉頰疑無骨
喚作人間團扇魚
新篘白酒透簾香冰齒還嘗薜荔醬却謝水鄉三尺雨
楊梅深紫枇杷黃
約伴同遊西滆湖梳頭先費睡工夫倦來不怕春魂魘
新貼紅梅閣上符
蜀山鞭筍出林長紫莧黃瓜取次嘗兔麥上場𧖟豆老
便乘舴艋醉新涼
枕波樓閣止三椽簫鼓盈盈咽一川已是苧衣涼沁骨
更扶殘酒上燈船
初三巳是學堂空競渡爭看出郭東六角蒲葵三角黍
采絲穿就過天中
不見津門信使回小亭遲汝獨銜杯船頭醉蟹船窗酒
可彀而翁消夏來
山行雜詠
人從窗裏卧塔向門外立忽然塔上人欲與窗間揖檐
鈴吹笑語高下勢不及無由寄眞意飄此頭上笠一晌
乘便風翩然墮階級
空園半畆花左右交虎迹淸晨客初來怪鳥啼屋脊心
空忘喜懼卽此鋪尺席鳥亦竟遠飛虎亦不前逼始知
忘機人物外有眞適
信難居滿頰莓苔生
出谷雨聲碎入谷雲光肥一出一入中蝴蝶雜客飛疲
蹤欲誰投暫借雲所棲一川饒怪蛇百鳥噤不啼何因
知宵昏庶頼警曙鷄
橋東與橋西破曙一招手前行殊未覩隔此水楊柳荒
荒行半日月落斷山口居人方啟戶行者倦奔走勸客
盍早餐山桃實如斗
四望悉無見松杉與檐齊亂石黑半天壓此眉睫低石
竅出一門何能辨東西居人耕山田盡向屋脊騎勸客
早出山雲生路當迷
迷途忘高低蠟屐向空墮濛濛倒生竹衣𬒮牽向左欲
尋人跡問半里斷烟火沿流聊徙倚缺處雲落朵古廟
無神靈牛羊占高坐
午日拜紗葛香藥之
賜紀
恩一首
弱冠爲人師逮今幾卅年人言紳佩榮簪毫入中天經
傳
聖人孫戍削甫及肩朝朝食天厨虀鹽夢仍牽日午
宣
賜來鵠立朵殿邊&KR0813;紛香藥丸紗葛欣有聯纔出
內左門傳宣復連翩俯念節物佳當食更
將涉咸陽避責未築臺塊然身遽亡三十旣已逾四十
渺難得赴君之喪哭君切伶仃一棺詩數冊此時偪側
復偪側巫咸岡雲四結昆侖河濤百折炎風蕭蕭雨聲
急又疑天爲詩人泣詩人亡後十五年新鬼故鬼圍墳
前(君亡後君配與太夫人皆相繼卒)錦州刺史劉大觀獨抱一卷來長
安奉錢三百千一一爲校刊姓名一日長安市交口誦
君如未死我頃聞之淚難止却憶石交疑隔世楊大令
趙舍人里中昔年稱等倫此時憔悴百僚底轉羡君名
日邊起偪側行誰所爲金子亦豈人間才浮名身後總
如此不若未死常銜杯一杯復一杯偪側歌偪側却憶
虞山山頭論詩夕夜半神祠火雲赤兹遊何期死生隔
鳴呼兹遊眞成死生隔
送楊大令倫之官粤西
儒流誰說不知兵躍馬提戈萬里行猿鶴已堪成一隊
(時以粤西軍務檢發知縣八人皆先後同行)苗蠻從此乞餘生愁經百驛先
頭白官比雙江徹底淸莫忘鵝籠舊時事夜寒風細擁
孤檠
南行飛雨北飛沙三十年來事若麻笑我尙難忘輩行
羡君先已富才華論詩未欲輸餘子破涕先聞說外家
姊弟數人天末住(君從洛中赴粤時蔣表兄鴻三久客洛陽表姊適繆氏者全家留滯粤西)
(于君爲從舅氏及從母故并及之)幾時商略泛歸槎
戲簡陳侍講萬全四首(時陳新納姬人作詩索和)
填門索字比催租頗覺仙郎暇日無添與玉人書紙仿
者番須破睡工夫
偶然一語尙嬌羞說到雙眠着意愁比似早朝還起早
怕人簾㡳看梳頭
昆明湖左路偏賖下直偷歸日已斜好事却同錢庶子
五更雙巷響雷車(錢庶子棨直澄懷園每三日必一歸卽于次日五鼓趨海淀入直常以爲)
(例君寓居相近故戲及之)
倦來鸚鵡替呼茶不掩窗櫺看月華我屬司香好調護
東風纔放二分花(姬年十四)
立秋前一日偕顔大令崇榘趙舍人懷玉侵曉詣太
液池觀荷便訪法祭酒式善遂自德勝門徒步至西
直門五里長河花事甚盛並過極樂寺勺亭久憩乃
返
北斗未落天冥濛騎馬獨入蕭齋中夢醒拉客事遊覽
曉日未透觚棱東三亭二十有四面所喜面面花香通
豈惟花色豔如錦魚尾亦閃明霞紅此時夜色未全散
樓閣不受驕陽烘石闌干落一千丈月影星影穿玲瓏
斜枝面水結巢穩鵲夢未破花香濃荷盤承露亦殊好
珠光細碎磨鏡銅偶然興發欲出郭三里已至官河衝
背城人語太岑寂繞砌百級喧鳴蟲劉家亭子足淸賞
細路曲折諮老農斜行距水不三步仄徑尙被蛛絲封
黃塵車馬閙如織閑處鷗鷺何從容西山咫尺不容見
花挺高幹遮雙瞳乍紅乍白乍深色裁出片段非人功
環橋石勢鬥淸削花亦旋轉如長虹池寬不放水波展
風蒲獵獵交水葒迷行半晌始得路歷盡豕栅兼牛宫
花前吟客果下馬一一瘦步行偏工寺門斜對御園
闢當午紅氣酣房櫳釵環塞戶不容入(是日國花堂爲遊女所占)僻
巷走避衝斜風瓜花斷路蓼横徑紫豔映水黃浮空吐
絲蟲碧轉丸黑堆地棘刺仍叢叢何來驟響刮客耳别
出水脈穿靑松僧房盡處避人坐瓜果一任僧雛供開
窗望雨不能得雷鼓隱隱聲隆隆冰盤磊落高數尺蠅
蚋半日潜無蹤良朋屢約期屢誤世事何苦填心胷團
蕉卧久僕夫促來趁斜月歸聞鐘回車頓覺有秋意一
葉正墮靑梧桐
二十日早章大令學濓邀遊積水潭看荷同人分韵得
光字
十里長河滙作塘馬嘶人語看花忙能閑客總神仙侣
當曉潭交日月光斷札幾行留黯淡(時展舊遊長卷見亡友王友亮通副)
(所作看荷詩)喬松千尺揖靑蒼惟應薄醉牽船好消受荷花
面面涼
䟦方布衣薰所作春水居長卷後
方居士性本孤畫水不畫舟畫岸不畫廬縱然畫屋僅
結茅前後左右皆禽巢一身居其間意態何嘐嘐縱然
畫舟僅一葉四面風聲水聲接掉船何所之似欲出六
合春林綠重煙濛濛初日淡作臙脂紅杜門百事不挂
意闢牖自與天光通方居士富有千頃波貴作五湖伯
朝吟晩吟同蟋蟀夜窗無人電光擲人立大魚時揖客
不爾前灘訪鸂鶒偶然興發作此圖一筆卽巳環全湖
全湖盡處靑無數知是君家冡前樹我與居士交恨未
及往還手訂居士詩不識居士顔他時我訪湖西宅爲
𥙷四圍松與柏君不見飛去飛來寒鷺絲渾疑弔客衣
冠白
七月朔日雨竟日夜不止作此排悶
一夜蕭蕭雨開門水倒流亂雲穿斗栱野鳥㝛簾鉤兵
甲眞堪洗欃槍尙未收似聞宵旰慮仍在益梁州
苦雨待客不至戲成
五更雨急檐頭衝壞垣倒屋聲洶洶起尋蠟屐出門看
半里曳入塗泥中西家床頭索瓦瓶東巷歴歴排墻聲
重來輦轂又逾歲天漏似向黔中行吾家老屋常掩關
壁倒已覺無遮攔獨愁苦霧翳天半咫尺不見西頭山
冷官百事皆相左折柬偏言此晨可齋厨無蔬爨無火
拒客先將巷門鎻寧知客念亦早灰侵曉誰肯衝泥來
厰橋西門水三尺到亦叱馭驅車回水聲冷泠没及髁
掩書無聊酒時把一杯未已復一杯忽爾風狂墮飛瓦
君不見天公此意知者寡要向西南洗兵馬
哭愍孫
爾病眞難起吾衰久矣夫猶應阿兄在(次子盻孫于壬子秋殤于京邸)
莫嘆夜臺孤世業憑誰振重慈藉汝扶傷心厝棺地夕
照滿平蕪(盻孫棺厝于城西夕照寺今亦當同)
詩冡詩
無錫顧兵備光旭選刻同縣人詩爲一集其剩稿賈
上舍崧乞得之爲卜地瘞于梁溪之側三伏日走數
千里爲索詩可云好事矣爰爲賦四絶句
側栢疎梅插滿塋三千里路走燕京不知何預先生事
肯爲詩人觸熱行
身後浮名定有無尙餘淸淚灑平蕪他年地下傳文苑
此事眞推鬼董㧓
少日齊名顧虎頭老來吳質倍工愁(顧進士敏恒吳明經黼仙于梁溪詩)
(人爲最)九原珠玉終難瘞合置中郞與發丘
不結詩人結酒人邇來麴蘖更沉淪潘張陸左誰能識
有鍤須埋劉伯倫
女貞行爲俞貞女作
無錫俞貞女許字高郵金明經蘭未幾明經病卒貞
女誓以身殉母兄防之苦貞女畫女貞花一枝題詩
于上以見意不半歲終以瘵疾卒其兄孝廉坊爲索
詩爰賦此篇
花莫作斷腸花草莫作拔心草拔心草死尤可憐誰識
斷腸花色好俞貞女字金明經二十待年仍未行明經
亡貞女病口不欲言心已定寫得一枝祈絶命不繫尺
五組不赴淸泠淵兒身雖可捐母意殊拳拳十旬百藥
終無效兒雖死貞不傷孝英英女貞樹欎欎冬靑枝上
有六出花下有五色芝君不見斷腸可續死可生不若
此木尤堅貞良人無年妾命促手握此花方瞑目萬古
貞心托貞木
同人約七夕卷施閣小集先作此代柬
紅燭千條酒百瓶石闌干外雨初停人間未必輸天上
此夕虛堂聚德星
七夕詞
今歲風波惡濤衝星斗邊(時大雨連日永定河决口)鴛鴦三十六險
欲上靑天
茅垣排東西土室圯前後只有天漢邊紅墻尙依舊
别夜雲軿歛淩晨綘節移年年當此夕眞可說瓜期
十一日同人集卷施行閣醉後作
十日無一客客至必滿堂十日無一樽客來必千觴主
人愛客客亦知皆競來早無來遲鞭絲影拂稜稜瓦洗
手花前客停馬淵魚林鳥盡不猜客到先已穿池臺茶
爐聲喧話不足失喜一林新果熟雛童攀樹鳥啄枝一
徑先入紅参差果中開筵忘爾我上坐主人無不可忽
然客句矜速成滿屋盡變爲吟聲歡呼座中人歴亂屋
頭雨驚雷掣電總不聞銀燭如椽客圍語須臾雨歇月
滿廳蠟屐攅響來窺楹半廳人歸半廳坐别掃一廳留
客卧(金手山等皆留宿閣中)三更門索誰更牽知是驚烏夜飛過
鳳仙
砌下亭亭立應呼侍女花綠須扶徑草紅欲睨窗紗逸
榦零朝雨芳心待月華窺籬兩三種因爾倍思家
鷄冠
爾亦知時者忘言得久安未應憐鎩羽空自揭高冠秋
實寧同味幽花不並看劉琨思起舞側耳聽無端
秋葵
八尺檐楹峻枝高尙出楹孤懷終自揭仙掌曉來擎似
愧凌霜質徒矜向日名寧隨鮑莊子刖足有餘榮
紅蓼
秋花雖自好未比水花妍紅紫分三徑江湖别十年舞
風疎竹外弄影夕陽前不聽吳孃曲從兹别夢牽
秋海棠
何事腸俱斷傾城色尙誇春人兩行淚秋雨一叢花恨
繞江郞筆愁生蘇小家蟲聲漫鳴咽心緒正如麻
玉簪花
秦關誰種玉楚國倘亡簪泣露冤難剖埋蒿冷欲尋淡
宜涼月曉閒稱古墻陰似有泠泠響風前荅素琴
十七日驚聞畢尙書師楚南之赴翌日于卷施閣中爲
位而哭哀定賦詩六章卽寄莊邠州炘錢乾州坫陜
西毛簡州大瀛四川孫兵備星衍山東楊靈州芳燦
甘肅方伯揆貴州楊大令倫廣西王大令復河南
三十年來事都憑信史編此生誰念我九死欲呼天訃
出朝班上魂歸夕照邊報公惟砥節方不負名賢
死不爲公恨傷公未盡才潢池仍待勦衡嶽遽先頽諸
葛中年隕文淵半道摧世儒眞淺識猶望歴三台
由來三楚事終始一人支微管功寧泯亡彭䜟獨奇(公少)
(時術士言公官楚南日卽當謝世蓋合公姓名爲䜟也)夜星驚櫪馬秋霧濕牙旗
千百孤寒淚從今灑路岐
遺大投艱後羣疑衆謗中萬言陳至計(公去歲請撤湖南兵專勦湖北)
(疏入上嘉其藎誠)一死遂孤忠分野旄頭落盤門羽檄通蠻民
商配食先在伏波宫
老每思巖壑
君恩未賜環回天心獨苦匝月鬢都班(公體素強自籌楚事旬日鬚鬢)
(皆白)事與元勲勒封同五等頒傷心別時語(乙卯冬余自黔中報滿入)
(都公留話三日方别)原不計生還
同人凡幾輩白髮半應飄訝絶全家訃(半年以來公仲弟夫婦及冡媳)
(房老皆相繼卒)哀騰八月潮(公以潮生日生故小名潮生)枕鞍書耿耿歸櫬
雨瀟瀟他日虛堂㝛仍歌楚大招
曾都轉燠以六月廿一日集平山堂爲宋歐陽文忠生
日設祀同人賦詩成帙并索亮吉詩因賦此
臨安祀東坡䢴上祀永叔兩公政績猶在人不特高名
輩流服異哉平山堂乃祀和仲忘歐陽(予以癸巳甲午客揚州榷署臘)
(月十九日曾兩隨衆于平山堂爲蘇文忠設祀)門生風義古無匹詎敢僣食來
堂皇千秋此論誰折衷乃在七百年後曾南豐雖然文
章節義謚並同配食六一庶得眉山翁此後君倘接武
雙文忠賓筵開酒人滿太守風流逮都轉昔時門生今
里閈誰知誕日尤奇絶君後公生纔兩日陳公塘接邵
伯湖荷花世界昔所無不羡奏樂章不羡祝嘏詞只羡
蜀岡岡頭三日讌正直千朵萬朵紅白花参差古來文
福能兼少况復身持節旄早一軰才人座上多二分明
月揚州好君不見我亦平生感舊遊吟魂多在庾公樓
大星昨報前軍隕(昨得弇山尙書赴)淸淚揮殘天盡頭君思歐
公我思畢同是龍門異今昔十輩門生宦九州(謂莊似撰錢獻)
(之孫淵如楊蓉裳荔裳諸同學)感恩一日頭俱白王南寧(少林太守)陳博士
(澧堂學博)我所思兮二三子却憶征南幕下人一篇並寄吳
江史(冊厓文學)
重哭尙書師
三日愁霖漲滿池打門消息到偏遲南來薏苡冤方白
北渡瓊瑰夢已知無淚哭公惟有血此身閱世詎多時
平原賓客消沉盡誰共筵前奠一卮(謂邵學士諸人)
七夕夜坐戲擬古别離詞寄孫大山東
中歲念師友懼或成晨星晨星今亦稀惟剩一啟明啟
眀之東我則西天末回首常淒迷一回思君一回切願
減光明作殘月一月相隨得旬日不然此滅彼復生君
爲啟明我長庚昏旦相代東西行我持此語思上告織
女黃姑愁未報南極老人先大笑
苦雨
十日雨不停莓笞緣斗栱虛堂蒸毒霧梁燕欲移棟居
鄰斷煙爨欵戶求火種爲言墻半圯床榻䧟成冡填街
三尺水决竇不旋踵憂來展書坐蟲喙集窗孔心切望
曉晴偏驚横螮蝀
贈楊州倅廷煥卽題其傳硯堂卷子
難兄薄宦久蹉跎(時令兄倫檢發廣西軍營)萬里新從馬伏波小别
最憐饒涕淚半程相送越滹沱傳家硯比兼金重賣字
錢無落葉多我是孔融交兩世一回展卷一摩挲
八月廿二日侵曉出西便門扺海淀約任軍門承恩共
遊西山因小憩官廨待法祭酒式善何水部道生作
我行月初升甫到月未落初日亦已煇星光尙回薄濛
濛開濕霧纔止巷南柝官齋野花豔隙地日開拓早飯
及射堂紛然具羹&KR0796;年豐饒稻蟹且喜鱠新斫傳觴休
更緩有約在巖壑斜行車屢䧟溝水仍未涸周廬欣在
望便道一省度園林甫修葺昨已飾丹雘笑指雲外樓
今成草元閣(時新修澄懷園余已移居近光樓下因便道入視)
循靑龍橋北入山
高原無人居千頃堆白日前行驚眯眼沿道飛石屑流
雲勢洶&KR0837;意欲礙車轍萬葉鼓北風斜衝一門出騎行
旣回互徒步徑尤劣絶險度一岡同行儼相失&KR0785;瓏諸
石竅往往野花茁秋蟲與相間竹徑亦幽絶到覺萬仞
湖孤懸石樓末
久憩龍神殿觀泉源并喜春海棠復開
墮薪天半落知復有樵人及此林花放幽巖忽覺春稍
稍開㝛雨黯黯及蕭辰三時金鑑影五色莓苔文土囊
風旣迅石竇泉初分松陰灑危殿嵐光度寒門層層凌
曲磴步步絶流塵禪扄雲欲活初地烏尤馴百念此時
寂齋鐘亦不聞
登蒼雪菴小軒望安定平則諸門并見白塔
松陰甫迎人檞葉忽拒轍士垣從東頽了了露佛闕旋
螺方數轉足險入石穴欹斜臻層軒眼界始宇兀窗櫺
寧待啟雲怒已飛出重岡莽回環幸有北口缺奔流從
此注百里只一瞥濛濛煙盡處時逗人馬跡心空無窒
碍木葉半俱脱誰云飛鳥迅詎若隙駒疾危瞻七層塔
天際白如雪斜日下九門丹樓亦齊宇
題羅山人聘爲周編修厚轅所作移居圖
人生安得如淮酒更載奇書及嘉耦書完一卷酒一杯
鶯燕一一飛前來倦餘卽卧書函下酒得美人斟較雅
我疑醉鄉日月不可遊何意復戀鄉温柔或云藉銷奇
氣憑萬卷否則佐此情話須千甌周郞舊乞金門假重
到蓬萊已三夏偶然聚得薄笨車家貝如此方移家酸
寒頓改儒生素玉軸金釵照衢路遂令畫鬼羅兩峯描
繪人物仍能工馬嘶塞路車填轍一笑敵君如有術以
劍扺君書以琴扺君妾惟餘酒癖未盡忘醉裏狂譚磨
齒頰雖然此客尤可防倚酒或恐登君堂書能目十行
酒亦吸一斗把君奇書覆君瓿惹得美人開笑口
八月廿九日扺澄懷園成親王枉騎過訪并辱贈詩謹
賦此報謝
偶厠談經席頻勞問字車過汀喧列騎入室噪棲鴉土
竈茶難熟丹林日易斜不因鄰
禁籞猶認野人家
中秋日何民部元烺水部道生招同法祭酒式善伊比
部秉綬趙舍人懷玉遊法源寺竟日
慈仁荒敗崇效遠禪窟此間稱最古維摩立地有丈六
傑閣去天纔尺五三門乍啟通松徑百步相連有花圃
虚堂僧健老復丁靜夜人歸月亭午
澄懷園九日
荒園秋盡景蕭騷一半松林起怒濤是處岡巒行已徧
破除今日不登高
澄懷園夜起看月
卷簾列㝛已全收是處天光接水流剰得一星隨一月
憑欄看到五更頭
周廬三面麯塵淸風起雲生與地平百步樓臺少人影
馬嘶聲和客吟聲
管夫人墨竹
石徑空濛翠欲流琅玕影裏雨初收何緣不寫王孫草
多恐人饒故國愁
澄懷園卽事
横塘萬頃荷花死蓮葉蓮根泣秋水参差鴛瓦鋪新霜
螢火一夕收淸光枯楊半掩窗前卧抱葉寒蟬向空堕
湖東明月湖西來綠窗此事開未開
晩步
荒岡南去徑縱横半里斜飛落葉聲惹得暮鴉成陣噪
夕陽人影樹頭生
夜起
落葉驚人起開軒月露迷却從行馬外斜度濯龍西萬
樹風聲肅千門燭焰低勞勞我何意默坐聽荒鷄
築屋
築屋臨官道郵書鎮日馳水寒雲去駛天迥月來遲劍
閣初聞捷荆門尙出師南征諸將士知否扺恩施
澄懷園偕同人晩步
歸鴉已入林未礙客幽尋風遞千門響雲飄四野陰訪
經蕭寺冷照水石梁深不是逢搖落誰知天地心
袁大令枚寄示擬戊午已未重宴鹿鳴瓊林詩二十首
率成十二絶奉簡
唐代詩人推李杜何曾雁塔得追陪先生要吐前賢氣
兩向慈恩頂上來
也逐遊塵上六街不知早已脱芒鞵賓筵開處&KR0687;&KR0687;鹿
定帶長生苑内牌
白首研摩事可憐從來一第比登天名經千佛雙番寫
始悟公真劫外仙
三月春光暖已回五雲多處綺筵開劉郎前度誰能識
錯認耆年賜第來
一軰人皆上玉京獨留老眼識羣英先生遊歔蓬萊日
多恐諸賢盡未生
憶昔追陪聞喜筵記同上相說齊年(謂庚戌登第日嵇文恭公重赴禮部)
(宴)不知此老來春宴更有何人步謫仙
却笑從前向子平苦留㛰嫁晩經營先生五岳書名徧
游戲重題雁塔名
老去重登選佛場此翁何似魯靈光斷無門下門生在
有亦居然大父行
宴罷瓊林走璧車珠簾十里影横斜當時玉貌誰能識
只有宜春苑裏花
短笻秋到倍精神無數羣賢逐後塵畢竟姮娥愛蒼老
桂枝全借白頭人
屢枉山公問訊椷林泉歲月一何淹(公與文成公阿桂同舉鄉試今文成)
(已辭世)少微不隕中台隕始信公眞文福兼
王母蟠桃歲月長朅來屢見竊東方曲江杏比瑶池實
也要先生三度嘗
十月初六日同人集積善大令晩香精舍看菊并出古
琴十六相示卽乞主人與何水部道生于花下撫琴
率成長句
琴琴不同聲花花不同色琴標六代元宋唐花放百枝
黃赤白古琴泠泠一十六其外蕭疎盡叢菊琴囊滿墻
花滿屋一本花開彈一曲主人豈止能愛琴愛琴兼賞
琴知音何郎三十妙指法花下一見先題襟主人豈止
能愛菊尤愛看花人不俗爲花築屋亦殊雅别自扃門
不煩僕我生嗜古癖未忘舊物先撫澄心堂(主人蓄唐琴三其一)
(卽澄心堂物也)題名元祐三十字洗以菊水逾淸光灌花初完
撫琴好猶有春泥在長瓜琴聲愔愔花裊裊花韵都浮
七絃表客彈一回主一回千朵萬朵花徘徊罷琴置酒
客不去花下促坐傾千杯琴停旣無聲菊暝亦無影主
人離披客酩酊明月入來窺藻井
輓王大令復二首
昨得安陽札(安陽趙大令希璜札來始得凶耗)連篇悼偃師更憐交友
少已愧哭君遲泲上猶相訊(孫大昨來札尙詢君近狀)函關定未期
(錢州倅坫)茫茫揮老淚西向酹親知(謂畢尙書師及君)
中州民力竭防賊又防河屢處凋殘地偏能惠愛多敢
期&KR0574;上計終自拙催科一卷新詩在明明勞者歌
李大令符淸濮陽跨驢卷子
琴堂三月别獨跨一驢來面目都非是衙胥各浪猜詎
知行役苦安怪壯顔摧他日傳循吏推君利濟才
乞友人作歲朝圖胎詒晉齋主人并綴四截句
窈窕房櫳水一彎早春偶得著書閒休嫌屋後峯巒峻
此是淮南大小山
沿街都爲歲除忙淸絶城西半里坊却憶諸王勤問字
未妨門有束脩羊
詒晉齋中一事無幾聲爆竹歲將除兒童簫鼓轟前後
不碍閑堂讀道書
日晩天街跨馬回小疲聊復舉深杯房廊迤左休教掩
要盻西山臘雪來
小除日章大令學濓遣人餉酒時適寫歲朝圖却寄并
附以詩
故人念我寒餉我酒一尊䦱門不敢應恐是催租人催
租人不來送洒人踵至(時郭大令亦遣人餉酒及食物)開顔對使人汝
亦大解事主人官赤縣騎馬日出城百事逼歲除猶能
念友生銜杯對盆梅(前數日承餉盆梅四種)此意何可報聊寫春
風圖博君元日笑
受業(吕培譚正治)校字
