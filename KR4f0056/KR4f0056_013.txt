卷施閣詩卷第十三
陽湖洪亮吉著
黔中持節集(癸丑)
人日登東山遇雪復㩦客至黔靈山久憩
别來方十日春色滿山村樹矯將穿牖峯奇欲宇門
半城新綠影齊上振衣岡露濕棲鴉徑春濃選佛埸
我愧非安石山眞似白門乍披天半牖同醉雪中樽
松陰委曲廊杏樹攅高閣城中客始來原上花先落
積雨厨烟重穿雲澗水溫馬頭山鵲噪牛角野禽蹲
樹侵官道窄山壓女墻低馬逐雲頭上人隨雨脚西
三層樓上雪百尺樹頭花白欲迷天影紅疑迓歲華
廊長縱獨行龕小容危坐天上有人聲山樵墮松顆
小亭三面影清磬四時聲樹暗蔵西嶺窗明瞰北城
半窗初積霰一枕昨聞雷(時連夕雷鳴)臘意屏前散春容鏡
裏開
新正初一日發筆
誰向黔陽記歲時殘年氣候較參差夢回昨夜燈猶永
春入空園柳巳知小病乍將人事減薄寒聊遣酒杯支
驚雷爆竹都成陣門外三更雨若絲
初春憶里中諸同人
萬山深處住忽憶海邊春不特花香好兼思花下人花
枝濛濛柳條長花裏高樓日堪上危橋東轉多坡陀一
水出城名蠡河河流至此剛三折亭號艤舟人亦歇左
家兄弟工煑茶閑訪屋北疎梅花錢郞多愁趙生矯瘦
董(超然)癯崔(瘦生兄弟)鄕語好毘耶室冷晝不扃塔影七級
看亭亭圍罏聚久清談足小卧還繙蔵經讀蒙莊興逸
不可當來及曙色歸斜陽一童㩦錢每先走爛醉城東
市嬌酒此時十輩五客燕兩客復住荆江邊我頃南行
路七千遠道誰拍洪厓肩山形盤回水迢遞夢裏還家
亦非易作詩火急欲寄回屈指到日榴花開
貴陽元夕燈詞
花墅連宵爆竹催惹他桃杏一齊開惟餘徑草難全綠
却値山南絲雨來
西南郭外盡平疇節使筵開百尺樓燈火似山人似海
忽驚天半一回頭
廿家門巷一樓燈火樹銀花夾數層只有笛聲淒怨甚
四更還待月華升
金鎖橋西送客回趁人叢處廣埸開蘆笙吹徹秧歌起
逐隊花苗跳月來
一旬強半雨連綿不信黔南是漏天騎馬出門思鏡聽
沿街却喜說豐年
廉訪齋南笑語譁(姜廉使開陽工射每集同官角勝負)當筵絶技使人誇
射棚一盞銀燈上墻外驚傳鼓子花
花枝不異故園春短巷長廊記却眞倚徧石闌干畔月
就中只少走橋人
簫鼓初停坐客稀(魯巖節使以予不觀劇爲擇日另設一筵)半酣筵上換春
衣七千里隔津門路却有黃魚入饌肥
古墻陰碧燭花紅待月樓高影數重一簇銀燈山半墮
乍看眞訝下天龍
疎楊成幄水如烟錯認江南二月天星月未來樓閣暝
萬枝燈裏漾秋千
淸鎮道中
春陰一堆紅百堆山翠缺處桃花開冥濛綠意石根迸
春筍昨夕聞驚雷行人衣上泥猶濕高樹塘邊漾晴色
山泉日午開鏡光菜甲花滿疑斜陽
過龍井塘上坡
李花如含顰桃花巳迎笑藍輿再轉復一岡天外奇峯
鬥清峭春塘北折凡幾家飛蓋過樹驚棲鴉回厓陰陰
蝶飛滿春在海棠深處暖
春分日扺安平行館作
清削峯巒得未曾峭厓馬上却肩承山泉圍郭綠三里
村樹接天紅一層遠道書來春正半小樓人去月初升
商量欲待尋巢燕齊捲疎簾喚上燈
沙作塘西上陡坡
連聲爆竹鵲驚回正好山南雨欲來只有桃花解迎客
趁人叢裏一枝開
人家多住石塘西石屋參差望欲齊空裏鵓鴣聲轉急
山雞飛上故巢啼
中火塘西入山
東厓及西厓深巷密無縫厓窮山寺宇補此密林空行
人下岡脊騎劣急施鞚石罅三百家隨波綠疑動冥濛
遠天外飛鳥忽相送宿雨時一零檐間杏花重却蓋一
層雲山房尚春夢
寒食出安順府西門校射
閉門甫經旬芳草巳如積黃花瀰平疇春露曉逾白青
山迎道左濕翠馬頭滴闢圃三里餘朝晴試騎射隄旌
紅閉野岸柳綠窺隙山鵲閃畫弓林烏占門戟于焉心
寄賞觀者足若植慙無養生技敢論扶風德聊記在蠻
方西郊度寒食
三十日遊金鐘山
百盤升作嶺一石削成臺山筍高逾屋天風響若雷澹
紅雙徑羃新綠一窗開正好容危坐齋鐘莫屢催
武當山久憩
道人侵曉初唘關一城花光浮上山闌干影外春陰膩
香氣依微塞空際交鳴鶯燕殊有情三里路中飛不停
深紅淺白看難足葉底參差間新綠看山百回眼轉青
山殿開處祠元冥殿旁一徑天風墮我借蒲團向風坐
此行訪客擬夕陽一騎忽復來山房傍花南行衣袂濕
花裏先聞響鳴鏑(是日彭軍門廷棟約射鼓子)
初一日出南門至華嚴洞持燭入三里許
百折山巳深遵巖復千轉山扃深萬仞欲往怯途遠洞
門蠟炬擲兩頭直下無底光難留奮身一擲若飛鳥回
視偏驚洞門小土花濛濛綠滿衣巨石碍路如雙扉牽
衣屈曲入扉罅飛瀑偏從兩肩下危厓覆釡下轉空大
聲如鐘疑蟄龍孤笻欲拄不得拄地㡳陡復衝天風厓
窮路斷天愁晩半寸燭中人復返高低三里路蜿蜒出
履平地同登天當時誰把華嚴說巳覺豐干太饒舌我
欲磨厓易舊名讀書山畔藏書穴
華嚴洞外山甚秀折而無名縣人趙氏聚族居焉余歲
試安順趙氏子弟獲隽者文武各二人因以讀書名
其山從土人所請也
城南十里路回環百折烟嵐水一灣却喜青衫迎馬首
華嚴洞口讀書山(是日値諸生釋菜回)
初六日發安順作
昨旬騎馬入行臺草脚疎青尚未回今日藍輿向西去
海棠花放蜀葵開韶光欲老愁梁燕碧月初圓照酒杯
莫更匆匆感時序山榴紅綻客仍來
上巳日自鎮寧扺安莊道中
銀塘北去山如鎖正好一村新綠裹沿林乳鵲飛刺天
掠得餘花落千朵藍輿小睡轉數岡夢裏時觸幽蘭香
山危巳換長繩挈一半花苗帶花出林深綠暗路欲迷
却喜穿樹如鴉飛今年上巳風差緊分水橋邊鑒春影
過橋南北分兩堤樵徑北去行人西柳絲濛濛挽客衣
去路開徧黃荼蘼
白水河
我尋白水源澗削流殊細西經白虹橋河聲始如沸前
行十里響不停巨石欲裂穿驚霆河流至此經千曲激
得飛濤欲升屋回頭屋後山俱破却讓河流隙中過非
烟非霧鬱不開此景豈是人間來忽驚一白垂無際高
欲切天低蓋地泉聲落處搆一亭水色正壓羣山青離
潭一尺波如斛襯出空潭影逾綠蠻方三月景不妍賴
此兩兩懸珠簾轉愁萬古簾難捲隔得仙源愈深遠(潭側)
(有水簾洞爲昔人避兵之所)潭旁一枝花較紅照影只在空潭中四
圍山色高如岸祇覺白雲顔色暗眼中神物誰得看(潭中)
(相傳有犀牛伏此)會待月午波心寒行客去不停孤吟我偏久
泉飛兩派君知否分送行人出山走(亭側有二道往雲南及南籠府者于)
(此分)
鷄公嶺
險絶鷄公嶺枝蟠百斛蛇(嶺背有古藤粗幾百斛)上樓天欲墮攀
樹日初斜怪石團孤寺蠻烟簇幾家下山途更窄警客
有棲鴉
關索嶺
山南路飛鳥亦不知排空翠巘逼天住乃識細路懸如
絲前行問路頻相失時入穴中時出穴東西向背杳莫
分幸向林梢辨斜日兩山中間夾一橋細水畢集聲如
簫過橋三折万遵嶺忽訝危橋若深井前行籧篨後戚
施時俯時仰愁難支征衣匆匆棘心挽攫客復有青松
枝居然一廟藏山半上視山巔尙霄漢停輿聊復酌山
泉以手讀碑疲復換後先濟美誰所云(嶺上有關索廟相傳祀蜀漢前)
(將軍子)當日或隸征南軍神扉開處山僧迓我敬英靈且
先拜虛亭留客聽晩鐘炊火遠雜山花紅出門撲面風
尤大幸有扶人竹千箇君不見來途一綫雲初破天上
驚看馬頭墮
永寧道中
一馬行天半雙旌逼嶺頭澗光黃奪月山勢黑吞州蟻
穴開平郭猨梯直戌樓人家止三兩相對雨中愁
哈馬塘
哈馬塘邊路肩輿趁午晴山如重甗合人亦左擔行竹
密都題字花杳不識名前旌且回緩留酌野泉清
扺盤江過鐵索橋久憩復下坡至涼水營午飯
盤江水流千里三月江水清泠泠望無底岸東安順西
南籠天半一橋飄若虹空中疋練交如織知費當時幾
州鐵高低兩層鋪板平人行半空馬不驚登樓試面晴
江色陡下驚看一千尺四圍山勢若削成樹亦直上無
縱橫危厓盡處僧房鎖三月榴花巳如火闌干影裏望
行人一半分趨石厓左蠻中節物何太忙百卉開落誰
平章賞心豈獨無儔侣鶯燕南來亦蠻語出門石罅路
不分鳥道十里鋪黃雲涼塘三百家忽覺春如海我食
盤江魚還憶盤江水
普安道中作書寄南中諸友
别來春色巳成團一種花枝隔水看榴火樹中風驟暖
芭蕉聲裏雨仍寒蠻方不定陰晴景瘴嶺先慵旦晚餐
(南籠一府處貴州極南微有瘴氣客此者宜節飲食居處是以云)便欲寄書無别語七
千里外客平安
新城行館卽事
繞廊不厭百回行客巳離軒酒尚傾銀燭一條花兩樹
伴人清夢到三更
闌干都復綴青苔鋪地松陰綠不開半捲竹簾貪看月
鵓鴣啼雨枕邊來
南籠苦旱余扺郡二日卽得驟雨然麥苗未暢發也十
三夜甫就枕卽聞雷聲自南來雨急如注徹曉不止
喜而有作卽柬張太守鳳枝
經旬誰說使車閒憂旱心情未解顔乍覺清涼思擁被
忽驚雷雨欲移山沿堤松栢争飛瀑合隊烏鴉猛叩關
却趁電光升閣望巳聞歡喜到苗蠻
荅張太守鳳枝見贈之作
領郡天南復幾春退衙仍是苦唫身苗蠻繞郭風偏悍
孔李通家誼最親千樹影中圓月上萬山深處一官貧
閑情譜到雙紅豆莫哂吳儂白髮新(太守有紅豆詞二闋極工)
南籠府東郊試射士作
盤馬場西綠欲勻紅旗獵獵起纖塵貪看一角春山翠
忘却當前角伎人
一條馳道倚晴空破曉先聞響角弓正是柳塘風急處
亂花隨馬入雲中
南籠道中夜行
藍輿三折面方塘雨後溪光著意涼行到石橋剛夜半
野花殘月鬭深黃
羊埸塘西見海棠
三月風光疑有恨十分顔色巳無香林昏露薄誰人看
留得松陰護曲廊
發新城道中値雨
别來春色巳陰陰收拾高低徧野金(來時菜花極盛)一晌東風
豈無意雨絲都灑百花心
三望坡騎馬歷黑土坡老鴉關諸隘
三望坡前綠欲迷一鞭高與白雲齊多因馬上人回首
惹得春禽逐馬蹄
楊柳三層接綠苔春陰如海浸樓臺山凹一騎穿花出
錯認雲帆天半來
度老鴉關
絶險疑無路回頭雨復來正愁疲馬惑却値嶺雲開細
草黑如霧野泉聲若雷輿前長官拜何處與徘徊(安南令張)
(君世昌迓至此)
過保甸塘至盤江道中
隔江途若綫正對行人面更轉百坡陀江流尚難見
春盡日發新鋪至永寧州道中
到曉風難定山雲欲亂飛上樓初破夢過嶺復霑衣石
澗草蟲響藥欄花事非去程三十里如夢雨霏微
道中作家書戲占一律
過得鷄公嶺蠻風說亦愁春田喧蟋蟀晴木囀鵂鶹雷
雨輒排戸牛羊分占樓居人怕飛瀑竹屋製成舟
自永寧州署發至北口塘値雨
百折途如綆千林晝若昏嶺藏初祖塔苗别仲家屯竹
瘦欲穿石雲奇竟塞門隨車謠巳愧偶値雨翻盆(連日至安)
(南永寧皆得雨土人有隨車之謠)
觀音洞
仄徑西來日欲曛洞門流水綠沄沄擡頭忽覺峯奇峭
錯認天空數朵雲
半厓音響若聞鐘石罅纔開蘚復封誰識洞中仍有洞
小橋流水一株松
自界首塘至駱家橋道中
南岡北阜自分條如雨谿光路轉遥欲引行人向東去
柳花攔定駱家橋
乾溝道中書所見
新綠填街馬過遲幾家竹屋枕陂池鴨欄明淨鵲巢整
却有野棠開一枝
初六日渡鴨池河至四方井道中作
隔窗催客鳥何勤涼甚先將濁酒醺才欲出門衣袂濕
馬頭猶罨昨霄雲
江干清曉泛浮槎隔岸山隅路幾叉行入白雲紅萬點
半空都放石榴花
將至黔西柬州守張同年曾垿一首
憶昨相逢渭水邊忠宣門下說齊年同官萬里君尤遠
曾宰三峯吏是仙到處溪山疑綠野(予曾兩詣桐城並至相國園林)别
來京國望紅箋(時郎君計偕北上)衙齋借榻心殊慰爲我先開
卜夜筵
四方井至黔西州道次
危途旣稍夷平壤拓十里溪聲流四面山亦伏不起良
田富林麓百鳥展然喜固知巢危厓心亦匪得巳溪田
新雨後波活掉魚尾裊裊青竹竿抽捎入雲裏途長怯
晴日迂道走坡㡳一頃荷花風炎蒸忽如洗
十九日至大定城西坡上校射歸塗復詣斗母閣看飛
瀑
射場距五里清曉聞吹笳初日旗幟翻鳴鉦出官衙拂
露過北郊先驚樹頭鴉藝士植若墻臺高建崇牙下馬
入鎖廳山青四周遮臺杪射的紅高低奪明霞一水出
道旁來源抑何賖墻缺竹樹交路若之字斜直下百尺
餘依微有人家雲氣復四飛驚風走汀沙回路改郭西
山田夾鳴蛙飛瀑空際來濕此半嶺花客倦欲暫停禪
扉試煎茶
路穿巖
萬仞峯何峻巖腰豁一扉遠從波影入巳有日光飛攀
徑野花綠排空石笋肥谷鶯偷覻客時復閃紅旗
烏西塘
清晨馬上來薄草烏西宿烏西人巳知巖頭注雙燭
黔西州署西偏有海棠一株大蔭半畝惜花時巳過同
年張君約科試時再過此相賞因作此以贈之
海棠籠半畝辜負此花時車馬何因暇闌干有所思碧
窗懸舊句紅藥剩殘枝不是張公子誰能訂後期
張同年邀遊東山寺
山厨連日綺筵開邀客東峯角伎回(是日約同人在山棚角射)我比
謝公心更泠屏除絲竹始能來
石峭潭空夜氣生少焉亭上燭縱橫酒闌倘復待殘月
北斗欲斜山四更
將至爛泥溝上嶺
四山飛瀑合鳥亦誤西東乍劈林梢綠遥分寺角紅幾
家波影外終日雨聲中絶險藍輿折尤防撲面風
革撥塘遇急雨
百道飛泉合魚龍欲上天戍樓何處在野水忽無邊徑
仄花迷眼厓傾棘刺肩夜程猶十里愁絶馬難前
夜黑行三重堆汎南諸山中
卅里羊腸路高低夜色浮虎風腥撲面榴火豔擡頭雨
急三層磴雲迷百尺樓林梢一聲磬隱隱出平疇
贈周刺史景益
卅年家住蠡河灣只隔衡門不往還清切早聞登上第
沈淪我亦厠朝班閒情偶欲消餘晷(君善度曲)遠宦同應歴
萬山何日對床鄕夢好白雲流水自潺潺
渡渭河橋
渭河北去路尤稀急溜橫衝石徑微二十二條衣帶水
劈空争欲上山飛
楊柳塘道中
雨絲初斷日光微十里亭前試裌衣剛被軟香吹破夢
滿山黃徧野薔薇
白蠟坎道中
忽覺身無據藍輿下半空冥濛萬重綠中隱夕陽紅客
醉連宵雨花殘昨夜風誰言播州惡土脉較疎通
鴨溪道中
水田千百級中有石泉青一道復孤下四山相與冥過
溪晴乍永隔岸雨猶零最是椒花好時時破夢馨
五月五日遵義試院憶里中&KR1313;渡之勝十首卽寄錢三
維喬趙大褱玉
溪流一曲巷雙條燈影三層接畫橋我亦趙家樓上客
七千里外憶今朝
新闢柴門遠市&KR1185;病餘讀畫復逃禪(謂錢三)多因暇日添
遊興偷上吳孃鴨嘴船
内河昨日雨蕭騷溪水平添綠半篙惹得龍舟銜尾去
十番船泊北城壕
簫鼓聲聲壓畫檐整衣多半出褰簾橛頭艇子如飛去
就近還趨八字尖
河干扶醉却歸來聽雨樓窗半面開偏是謝孃諳食性
枕函堆徧紫楊梅
兒童撲手說端陽杏子輕紅梅子黃乞與一瓶桑落酒
醉眠仍入少年場
三元閣上久裵徊天氣陰晴乍熟梅畫舫塞河人塞岸
忽驚雷雨打頭來
雲谿谿北接官衙添得紅闌眼乍遮好是一河燈影白
橋東錯認月西斜
連日河頭畫舫開無端鄰嫗亦追陪溪南一樹石榴盡
都到美人頭上來
艾葉紛披蒲葉長盈觴酒綠泛芸黃蕭王里畔鄕風好
幾日門前角黍香
遵義試院
花紅結作屏山綠圍成障引領望山城山城在天上
遵義校射場在城外六七里因就近假副將署射圃校
士
三面青山繞角場僅餘一面入斜陽沿林石細馬堤脆
帶得落花來射堂
三里周垣百尺臺斷碑如戟翳莓苔多應曾作老蛟宅
夜半石厓喧怒雷(署本明楊應龍舊宅)
回龍洞
過橋凡五折巳到遠公廬徑削才容馬溪喧欲土魚曉
烟搖竹栢初日定村墟莫訪乖龍洞泉靈脉久淤
桃源洞
名區馬到亦徘徊竹葉迎人鳥語催巳覺溪山隔城市
絶無鷄犬有樓臺前塵事向殘碑讀(洞土人相傳爲李太白聽鶯處)絶
壁花争五色開依舊澗聲流不住錯疑重到武陵來
渡烏江
出山殊有戀山心飛漿迎人過浦陰百折水紋千折嶺
急流時見點波禽
江流中劈四山開雨後江聲怒若雷萬朵白雲空際落
錯疑潮自海門來
馮巡撫光熊招飲卽席賦贈二首(是日馮初度)
早識雲間大小馮(時令子開州牧克鞏亦隨侍在署)蠻方何幸服官同
欣看裙屐筵初唘難得民苗歲屢豐橐筆卅年呼内相
(公久値機廷)趨朝四日領司空(自山西巡撫入覲持旨署工部侍郞四日卽有黔)
(撫之命)到來倘覓稱觴地却有東山若待公
咫只衙齋遞往還識公心跡幾曾閒五年官巳移三嶽
(公自山東布政司調直隸旋擢湖南巡撫又謂山西)八月恩先洽百蠻(涖貴州任甫八月又)
(調撫雲南)秋半風雲迎使節樓高烟雨夢鄉關移家我合稱
同里只隔明湖水一灣
使院後墻俯臨縣倉有荷池十頃癸丑二月將按試上
游命工築三層臺于墻内五月杪歸池荷正花臺適
告竣因分日讌客于上同里楊上舍浦爲繪千葉蓮
臺雅集長卷同人各繋以詩余亦率成此篇云爾
北人喜看山南人喜看水我雖南人居北久有水有山
方不悔胷中先有萬仞山山外流水聲潺潺欲從山斷
水流處更種疎花築廬住拜官昨歲來筑中所見宛與
胷中同不特有山有水有高閣且喜山綠繞閣閣外十
頃荷花紅爲補竹百竿爲築臺三層倉厫百舍比如櫛
静裏巳落書窗燈花枝紅水流碧雲氣時黃亦時白有
時天黑雨欲來却好一窗收五色宴客旣有藕藕㡳復
有魚池蓮可劈桃可食酒盞借此青芙蕖簾垂百尺樓
千丈讌客眞疑在天上窗櫺八角燈影聯一城居民望
若仙樓高高觴滿滿豐歲莫教行樂緩黔中有山皆可
田雨足便巳成豐年新秋昨夜涼風起樓閣都歸雨聲
裏君不見紅荷花開亦無幾接得稻花香十里
七月五日曉出南門三里至南嶽山下射圃校士回塗
小憩野人籬落偶成
數月不一出禾麻巳盈疇炎暑曾幾時節序慨巳秋離
離瓜田花黃朵露未收日出鷄尙鳴沿灘飲羣牛射圃
向北開南折路苦修旗門揭峯前東西兩高樓迤左百
尺墻觀者積上頭山鵲噪不停矢向巢上流馳道滃白
雲馬行亦遲留回途改西南偶作物外遊園扉映方塘
竹筍秋尚抽防驚幽人眠花裏停鳴騶
七夕四首示女紡孫
一歲十二回回回拜新月何事禮雙星一年惟一夕
牛女緣何摯天人路本殊何須借靈鵲月裏有蟾蜍
挈得書千卷樓頭曝不停分將小兒女樓下拜雙星
銀漢間紅墻迢迢理七襄天孫如果巧何事不成章
十六日姜廉使開陽招同馮巡撫光熊萬方伯寧吳超
尼堪什張繼辛三觀察曁徐太守日紀聽綠軒賞荷
卽席爲賦采蓮詞十二首并邀諸君同作
牂柯秋到雨如麻盻得新晴露巳華我自看紅君聽綠
(一月前余曾邀同人集紅香舘賞荷)參差一月賞名花
曉日華筵水上開瑣廳千尺接層臺笙歌小部雍容甚
都雜兒童竹馬來
門前赤棒肯攔遮齊放遊人入使衙怪底鷺絲無立處
壓波人影黑于鴉
鳴騶來處甫侵晨午榻橫排任欠伸各占一亭陳百戲
却忘賓主是何人
束素腰纖點屐高(是日令諸歌童結束作采蓮女子)花非勺藥卽櫻桃
旁人錯認紅粧好十五吳姬刺錦篙
偶然擊楫趁波平也學津船打鼓行消受小年無個事
一花開處一飛觥
繚垣日午轉驕陽一例都將小繖張知有美人空處立
好雲低爲護明璫
水心亭北接危城亭左先聞按玉笙且覓柳陰深處坐
暫停雜伎奏新聲
無端燈影欲迷星高拄檐牙下繞汀空裏忽驚添异采
晩霞黃入電光青
百重擔子憩墻陰小合高擎唱點心一樣酒帘花外颭
亂吹羌笛搊胡琴
薄暝遥看打漿迎紫微花點照波明若非萬里橋橫岸
(軒側有萬里橋)尚認吳頭楚尾行
卄年前乏此花枝(貴州近年始有荷花)小艇何由泛曲池此日黔
陽似江左當筵爲譜采蓮詞
十七日徐太守曰紀偕安順遵義思南石阡黎平銅仁
六太守威寧麻哈開州普安四刺史松桃丹江兩司
馬貴筑遵義及候補諸大令復邀集聽綠軒賞荷是
日馮巡撫萬方伯以事未至卽席戲柬諸君子
笙歌隊裏許閑行月黑簾櫳水自明鸚武亦知遊客意
此來看雨昨看晴
夜涼移席屋西頭燭䟦都同笑語流怪㡳諸君興偏逸
座中有蟹少監州(是日始食蟹)
鄭州倅錕自永豐寄近作百篇乞爲點定因率成長句
題後并寄張太守鳳枝
我從黔靈山望子萬峯㡳知君升黨嶺夢遠亦千里山
能隔面不隔心一月不斷瑶華音官閒一室開常早虎
跡訝多人跡少使君句好誰能謳高吟祇凴石點頭怪
來詩札霉如許道遠聞經普安雨我時宴客開華堂發
函先擲馮侍郞侍郞讀詩笑語我屈宋衙官何不可東
南賓從萃一時更拓北牖哦君詩八行莫訝詩牋皺入
坐荷香可同嗅三更客去益朗吟涼月正墮層波心倦
來復憶南荒守索米還家得之否書成燭䟦贅一言蠻
府參軍我詩友(時太守欲假百金歸爲兩親壽聞尚未得)
馮巡撫旣作外臺讌集詩及見余采蓮詞十二章卽日
復依韵見答其用韵之妙不減皮陸爰作此志謝
傳牋飛騎一何忙射虎將軍善挽強不特事功吾拜倒
辦香直欲到文章
新秋回憶早春時頻把餘閒付酒卮燈影兩層花幾朵
博公二十五篇詩(公元夕燈詞及兩次賞荷詩共二十五首)
吳司馬玉墀洗硯圖
瓶花齋中書有目不減鮑家知不足摉羅各本元宋明
天一閣中無此精東万&KR1920;萬言南閣九千字盤盤嗜古
三十年歲宴不知門外事忽然四十作慢郞騎馬遠復
來炎荒牙籖錦軸誰寄將書少乃珍硯一方蠻陬豈獨
無書假硯亦止凴縑素寫(君未㩦硯來所見止有圖耳)一世難耕嘅
石田半生卒業思蒼雅可憐有硯不鈔書僅寫年來主
客圖開緘忽欲念良友讀畫巳覺忘朝餔因君我憶卷
施谷千本異書碑百束他時兩客各歸田硯北還從借
書讀
十四夜坐月
初三逮十四月止晴一宵差喜魄巳圓淸光徹層霄鄰
東歌吹聲舍北亦呌號豐歲庶有期中坐喧酒豪而我
亦甚閒銜杯飲陶陶一酌天宇開再酌雲氣消悠然到
三酌月采如鮫綃兒女集我前&KR1313;索梨與桃礎潤旣巳
收房㢃步周遭幸此徹夜光歡喜到汝曹他時返江南
水郭景倍饒結伴或采蔆沿堤泛輕橈比舍㩦密親相
將走谿橋此景汝勿忘興至我欲謠紅燭忽斂輝開簾
巳崇朝
寫管下名山圖八幅寄富尚書綱
古人祝長年類取象岡阜我今頌尚書亦以山爲壽尚
書八州督惠澤及民久前時持節處閩海及陜右仁風
所丕播地力實雄厚每于奇絶處皆得未曾有中南從
東趨太白向西走武夷清暎海崋岳秀參斗尚書前按
部一一迎馬首飄然來萬里清夢憶之否雲奇嶺復奇
倏又落吾手碧阜出我前蒼山峙其後烟嵐日千變各
各入窗牖春秋多勝日時復挈賓友咸云享清福得此
蓋非偶慙余課士暇秃筆有如帚翩然圖名山不敢雜
培塿圖成寄尚書應復開笑口倘有飛仙人同來獻春
酒
過隴首關
排空傑閣勢迢迢百折才能及嶺腰只向密林深處轉
怕凴風力上層霄
新安塘道中
橘柚叢中半里遥秋雲如畫束林腰溪南欲訪閒親串
趁曉先支獨木橋
村村都喜說豐年板屋斜開䆉椏邊飽飯芋魁無個事
盡收雞犬上樓眠
廿二夜看殘月
團欒時節雨辛酸待得如鉤轉耐看那識幽人有深意
五更樓閣坐高寒
谷子塘
人行谷子塘林木始回互野花生東西葉葉悉垂露肩
輿欲東轉黃犢忽攔路旆影拂曙鴉驚飛四穿樹初陽
開谷口樓閣恍無數知有山僧居泠泠曉鐘度
九日偕署中同人至城南福泉山高眞觀登高鄭大令
五典設筵于此相待卽席賦贈
纔經寒露辰巳値題餻節騎馬上城時暉暉半樓日臙
脂花紅菜甲黃夾道半里來山房主人開筵樂未央琥
珀作盞茱萸觴幽禽語琳琅淸磬聲疎越騎馬下城時
輝輝半樓月仙人樓閣涼意生隔嶺遞響山泉聲爨光
如霞出山頂却厭萬家燈火影
九月十一日發平越至葛公橋作
平明天氣晴送者逾五里言尋葛公橋乃復居釜㡳泠
泠江一綫絶壁插江汜嶺樹鬱百重淩晨露如洗危亭
峙林表初日出亭裏花朵映日紅晨扉竹中唘鄰舂杵
相答童叟色俱喜白屋飯巳香幽人睡難起
清平道中
四山茶花香黃白均可愛花苗聯袂出時折一枝戴秋
葵盈半畝野蓼色如醉危塗穿竹徑竹密出岡背險絶
天半程疲蹤屢思退前旌久延佇半晌甫及隊行及羅
仲塘山雲轉深晦
藍嶠至草塘關道中
藍嶠及草塘十里壁如削濛濛棘生刺左右難著腳回
崖野花艷谷口日西灼石窽嘘北風鷹驚馬頭掠人禽
争一竇撲面險欲著東西缺盈丈道險藉略彴樹杪俯
石樓窗櫺望依約驚沙莽成陣馬走前復却半道聞語
聲長鑱劚山藥
過偏橋西三里上一陡坡
石黑雨亦黑行人向何處巉巖當面出欲往決無路蹊
斜非意想時隱復時露石罅逗一門奇花忽無數高低
盤百級樹杪作回互摚客西北風洶洶有如怒頻于奇
絶處欲把生命置老樹猛攫人踉蹌敢回顧危疑行半
日深險巳畢度出谷路轉平欣然下徒步
翁頭塘道中
半嶺&KR2140;雲積不開空山秋盡恍聞雷怪他百道山泉合
却詫藍輿飛渡來
翁頭塘北路尤賖屋脊橫看一徑斜誰向閑門訪秋色
夫容開徧野人家
自平貫塘至白巖汎道中
午餘都枕白雲眠兩兩飛泉出竈邊肯向淮南乞靈藥
本來雞犬只居天
馬頭濃綠間深紅半日全行複嶂中百轉千回抱村塢
江南無此好屏風
濛濛絲雨日千回夕照光中霧半開怪㡳樹頭山鵲噪
却驚天上筍輿來
秋來風味足山家深淺園林百種花先有入樓紅杮子
飽嘗聊可當谿茶
石阡城南溫泉
石罅空濛逗燭光訪泉亭上拂衣忙半生莫訝塵勞甚
巳試人間第七湯(予所試溫泉直隸則盤山陜西則臨潼盩厔江南則黃山硃砂泉及和州)
(句容與此而七矣)
白石渾疑築釣磯流從壁隙漾依微形神釋後却危坐
蝙蝠嚇人頭上飛
自塘頭舟行至思南府城外
青山至塘頭南北忽中斷驚流適有幾葉舟一半舟行
半登岸帆影欲入地馬嘶驚上天高高下下行不歇馬
力反後帆居前雙江合處波流拓急溜平添水千斛高
低橘柚合一村五色石中魚比目風帆北轉飄雨絲馬
上戴笠知多時舵樓半晌酣清夢馬背人愁濕衣重江
流曲處城郭開岸上一騎驚先來船頭吹笳船尾鼓濕
霧驚開日剛午
出思南府遵化門道中
一山方如筐一山圓若筥山眞中繩尺雲亦就規矩偉
㦲造化功幻此亦奚取奇零不能割嵌以數僧字霞景
正欲升炊烟穿縷縷林紅初曙日澗綠昨宵雨誰闢天
半扉幽人正軒舉
至思南府城東七里校射作
三里出郭門七里至角場材官藝士巳先待日乍破曙
雲蒼涼忽然對面誰能覷霧捲千人萬人去須臾一騎
來破空帽影正罩晴暉紅斗坡直下誇輕舉馬背白雲
飛鏤縷山雲高高上接天萬綠倏現屏山前紅林蕭疎
噪山鵲屋後人家飛矢著
夜起至射堂看殘月
樓臺高下樹縱橫環郭峯巒不見城好是四更山月上
獨來亭裏聽灘聲
觀音閣
到來巳覺上青天尚有人耕屋上田老樹綠零前夜雨
夕陽黃破半城烟江聲似恨山重叠鄕夢都迷路七千
且倚石闌閒啜茗半空靈果落僧肩
小厓關
足㡳先驚萬叠山半空樓閣自回環紅雲堆砌不知冷
白水繞門無用關日影鏡光偏照燿鳥聲人語合綿蠻
差憐送客殷勤甚七里岡前馬未還
將至掌溪塘道中
歷徧危岡陟淺沙沿江途細欲如麻蠻鄕秋盡饒春氣
十月猶黃菜甲花
客程難得片時閒穩卧藍輿出險關欲剩心情看江水
垂簾行過幾重山
將至石阡道中
水西林塢好迢遞隔東村偶跨水牛渡閒從石嶠蹲嶺
穿疑有路雲定不知門清絶垂綸叟忘機坐竹根
重浴石阡溫泉
百里裝方卸孤亭馬獨來誰云此冬日聊比坐春臺磴
削穿巖竇屏虛障水隈奚童欵扉入一綫夕陽開
嘵發路瀨塘
離堂尚聞雞暗谷甫見日濛濛荆棘影披草至絶壁露
氣周一山秋衣冷侵骨回瞻驚後隊如蟻穴中出前旌
復穿雲石瘦路如髮風蘆聳淸聽時墮隔林橘客倦欲
少休茅軒樹頭宇
將扺荆蓬塘
誠知山百折每折非意想飛瀑間一層泠泠愈神往茅
齋雲際逗絶壁倚仙掌十月花尚紅松濤落清響山田
欣倍入石囷列三兩豈僅人事饒雞豚藉生長兒童乘
冬隙倚戸結絲網相約捕渚魚烹鮮佐樽盎
過思南塘道中
高下田如百衲衣人家初日唘雙扉草中尚有閒胡蝶
却恨蘆花作雪飛
轉覺空山氣候春冥濛花氣拂蕭辰峯根獨石誰來坐
時有松枝掃落塵
出鎮遠城南三里試射士
一半山雲雜水雲到來空裏草香薰環墻人語覺清脆
曉日射堂紅一分
寥寥飛矢去如星惹得樵蘇跡暫停天半午鷄啼不徹
東南樓閣㸑烟青
沿流歸復誤西東出郭燈光映水紅不信鳥巢皆戴屋
幾家樓貼半空中
送姜廉使開陽入都
相離眞不忍且盡酒千壺每歲衝風雪憐君在道途(君自)
(言五年除夕皆在途中)計應朝北闕且莫憶西湖好趁帆墻便行
過故里無
同官凡幾輩接跡戌三邊(謂歸王顧三方伯)吾子能孤立
君恩僅左遷暫還諸季節行贈繞朝鞭他日金臺側相
思屢寄牋
冒雨訪諸葛洞
雨聲無時停天宇忽巳黑輿從空際下㷖路有白石前
行未及轉飛瀑巳及額蒼蒼兩層厓萬古積暝色懸流
至三仞雲出波下白排空列千窽難作老蛟宅居人掩
關坐屋上浪花織傾耳聽此聲天空地疑拆
再度響琴峽
黃平州度玉虹(玉虹峽在黃平州南)青天飛下一白龍魚梁江度
琴峽十萬絃聲驚拉雜大聲疑宫小聲徵激得山雲去
如駛斷厓崚峋石色紫厓上沈沈日光死離波百步飛
雨飄隨響曲折經危橋溪風蕭蕭溪月静疑有神魚出
波聽
黃花坪道中
連岡西去路千重竹色蕭蕭間嶺松照路野花然似火
出山流水活于龍風棱時掣當風燭雲朵驚飄隔院鐘
錯認脫綿時序近豈知寒序廹隆冬
再經隴首關
朝晴爽氣通胡蝶尚西東錯訝春花放平原野燒紅
掩關草復朝香篆生林末孤客心易驚上樓雲欲活
雪意(試貴山書院諸生題得先字)
嚴凝樓閣杳難眠是處林巒戞暝烟飛霰乍飄孤嶼外
重陰欲釀小寒先光埋高下三更月雲黯西南半壁天
不是官齋望偏切欲凴盈尺卜豐年
