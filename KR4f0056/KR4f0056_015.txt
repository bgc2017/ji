卷施閣詩卷第十五
陽湖洪亮吉著
關嶺衝寒集
八月十五夜
蠻方今夜月兒女集樽前迢遞思鄕國團欒敞客筵塔
光雲外隱菱角雨中牽不寐緣何事相將話昔年
十六夜雨
闌干沉不見都在雨聲中細霧吞簾白孤花隱幔紅半
街籠畫燭一笛引涼風正好臨流坐寥寥爽氣通
秋日登城南甲秀樓訪鄂文端公紀功鐵柱
層樓設重扃事罕與俗接芳洲歴春夏送客偶陟躐節
序慨巳移青林半黃葉雙橋通梵刹三面俯城堞攝履
偶上征褰裳畏深涉豐功緬疇曩往事稽故牒銷金清
四野立石表三捷勲名旣鷹揚文史復漁獵丹方初奠
定黃閣藉調燮俯仰跡巳陳苗蠻志猶懾叢祠扉乍展
荒徑露還浥詎止攬勝心孤懷濟時業
九日偕富尚書綱馮侍郞光熊重至甲秀樓登高
菊巳衰黃柳尚青更尋芳杜出前汀殊方再値重陽日
候館欣聯五使星(是日送黔&KR0708;兩主司北上)諸葛廟旁開石舫伏波
灘畔訪金銘惟公志業差無愧十五年來邊徼寧(富節制滇)
(黔巳十五年)
徐太守日紀餉菊數十盆因結作花龕并邀同人共賞
卽席賦謝太守
十日苦雨三日晴秋老巳覺無歡情打門有客送花至
一笑紅紫紛相迎來鴻去燕無消息剰得山雛日啁嘖
攤書堂北日猶長人與花枝共高格衝寒花性昔所諳
斗室合作藏花龕重重簾幕夜難放勾取殘月來花南
秋堂夢好偏能醒看足花䰟抱花影寥寥風味許誰參
不稱醇醪稱清茗醒時看花倦卽眠人意花意交相憐
君不見紅塵十丈官道邊誰有清福來花前
沈太守丙招集寓齋賞菊
三間古屋如浮槎静掃四壁懸秋花扃門不出究何事
却與此花商位置篔簹三寸截作瓶刳腹滿貯寒泉清
高低花色誰能省恍若銀河瀉星影一花前頭酒一杯
客若不飲花徘徊酒傾十斛花千朵醉倒倩花扶客坐
三更以後客較狂月影花影催浮觴君不見花前五客
皆濡首花意未知嫌客否從花乞假亦可憐明日閉門
須病酒
嘉杜軒公讌
嘉杜軒初搆今看一再來霰從雲外落花向雨中開夜
已侵三漏狂猶酹百杯主人留客摯籠鳥亦徘徊
馮刺史克鞏招集七研齋
窗前葉葉芭蕉雨坐上沈沈簫管聲不是主人情較重
醉眠誰遣到三更
入坐先教飲百壺簾鉤影裏燭花粗狂來合被時苗罵
蒋濟頭銜是酒徒
題篇已擅沈休文頌酒仍須劉伯倫(謂坐中沈太守丙劉太守雁題)明
日馬頭西北去醉顔還剰十分春
自新鋪至永寧
馬上尤愁撲面風坡陀百折誤西東初晴也識朝陽淡
添得千堆野火紅
山南山北路嶙峋只隔蘆花便絕塵削壁四圍溪半折
野鷹盤處定無人
安南扺安姑作
幾日西風撲面吹濛濛尙有柳絲垂鳩方逐婦天偏霽
馬到安姑路轉危渴思乍拈籬畔橘閑心還讀道旁碑
山程紅燭誰相迓却喜前邨月半規
將扺南籠道中作
羊場驛外千山亂一郡如巢宇天半藍輿百折入郭門
細水中分兩峯斷高低半日坡難上斜處却留行客館
尤愁馬瘦蹄應碎不覺役疲肩屢換居然一巷深如井
對面樓臺若居岸如龍松柏競瞰城幸有女墻高處判
巳看日没繁星景難得雪天揮雨汗雙旌早駐前山麓
一屋尤爲衆峯冠排衙纔了且賦詩百尺龍山作吟案
南籠試院卽事
衙齋高處逼浮屠天半樓臺落日孤雲氣大都紅似火
居人多半黑于烏城隅尙隔三層嶺樹杪驚看四出途
也識搏㺜饒瘴厲怕從直北展輿圖
十八先生墓
按南籠府志明桂王由榔自廣西至貴州孫可望處
之安籠所四年無人臣禮從臣吳貞毓張鐫周允吉
楊忠徐極蔣乾昌李元開李頎朱議㞙鄭允元趙賡
禹蔡縯易士佳胡士瑞朱東旦任斗墟等憤甚與内
侍張福祿全爲國謀遣之滇南諭李定國共圖可望
事洩皆爲可望所害時人哀之收遺骸葬于城外西
山之麓題云明十八先生成仁處自是桂王復入于
滇蓋
國朝順治五年事也
七千里路接蠻鄕十八先生併命場絕勝瀛洲唐學士
就中寧有許高陽
黔中樂府十二首
賽神謠
山腰十數家屈指無百人樹頭營危巢云以祀土神前
門飄風後門雨偪仄半間神乏侣村女纔燒一辦香社
公腹内秋蛇語
打虎謠
斑斑猛虎文彎彎水牛角牧童騎牛來乘便虎欲撲虎
凴爪銳牛角尖兩兩轉鬥來山巖腥風沾林血粘草虎
卧病創倀出禱
起龍謠
黔中怪底淫霖注石腹龍藏不知數閒來龍穴看起龍
頭大如瓮聲疑鐘晴天亦覺風雷湧百步龍堂陷如冡
排林牧馬草不收日盻生駒得龍種
網魚謠
上山忙下山緩花深深波滿滿踏波不須郎儂衣正將
浣腰肢不怕春波濕村樹陰邊裏衣脫沿回半晌卽出
波八幅裙拖鯉魚出
漏天謠
東黃平西普定十驛雨中行不竟有時雲際露日光萬
戸争曝泥衣裳蠻山萬叠愁霖透不說天荒說天漏老
翁自詫八十年生日未逢晴正晝
跳月謠
一年中好時節前中秋後元夕錦袜碧當胸羅裙紅染
血蘆笙吹徹人欲還眼波一瞥郞上山上山亦識儂心
切天際黑雲來罩月
摘蔬謠
厨中苦無鹽盤内久無肉幸喜一方田青青菜畦足山
家食料常如此瓜蒂深黃茄色紫筠藍挑滿手暫停牽
得樹梢紅柿子
采茶謠
今晨儂獨來昨草歡未遇製得憶歡歌沿山采茶去春
慵不嫌歸路遲茶藍枕首眠少時村花滿頭紅未放胡
蝶一雙釘頰上
宴客謠
男行欲成婚女行欲出嫁團團茅柴筵纔把生客迓石
臺却有八尺長東西南北羅酒漿座旁誰牽牛一隻黃
犢離村亦爲客
嫁女謠
十五愁嫁遲十三欣嫁早嫁女雖十三偏愁歡已老山
羊十角米百擡嫁女不惜傾家財歡來牽儂儂不宿却
抱黃羊水邊哭
織錦謠
阿娘理紅絲阿妹理彩綫竹閣止一間織絲看四面眼
波時向郞邊瞥十指纖纖化工出春禽怪㡳齊上樓織
得一堤花欲活
曳纜謠
上官來役夫走百板雙繩齊在手上山居前下山後排
頭雨汗揮不停鬢上都插山花馨生苗出語眞無緒官
好牽他上天去
自南籠至新城道中病酒
一程纔了日平西遠近岡巒望欲迷渴馬縱蹄尋野水
閒禽展翅曝山泥節臨長至猶餘燠天入南荒漸覺低
慙愧故人知病酒滿籃黃橘早封題
新城行館獨坐
獨坐竹軒内泠泠夜欲分半窗斜入月空徑静生雲病
酒宵餐減抛書吏牘勤同儕知欲至隱隠馬嘶聞
小病
小病初除偶自思料應不及少年時酒能忤客先宜減
墨欲磨人漸不支婦解藥方參服食兒通選學付鈔詩
君親一例酬難盡閑處齋心懔四知
三昧塘道中
一帶坡隨馬首東記程今夜宿波中敲殘石虎尋雲母
見慣山羊類雨工傍屋種松憐地窄冠厓營閣與天通
寥寥橘柚今餘幾留伴楓林鬥晩紅
自高伍塘至安姑宿
高伍塘邊渡隙河緩程不覺夕陽過人疑夸父西追日
路識安姑北下坡白首僧從初地出茜裙苗憶仲家多
桑間三宿眞成戀況復頻聞子夜歌
自安姑扺安南道中
界首塘東路復彎情懷眞耐雨闌珊無魚偶作經旬客
多虎全荒一縣山捲地黑風迷鬼箐排天紅葉出禪關
安南令尹驚相訊走馬來偏走馬還(余往還此縣皆騎馬以避三旺坡老)
(鴉關諸險)
范公子學敏讀書倉廨索題
伏波能聚米上蔡亦監倉移作攤書地眞成避客方水
泉朝瀹茗石鼎夜焚香落月諸峯好玲瓏影上床
自保甸塘望盤江對岸諸山半日行尚未到感而有作
半程誰識路途修百折巖拗尚未休只有鳥飛偏逕直
往來曾不礙雲頭
侵曉渡關嶺
之字山程卍字樓昨宵剛値月當頭一聲雞唱出門去
小市夜燈猶未收
松櫟爲扉石作壇罡風吹袖覺衣單相看即是青天上
莫更頻歌蜀道難
去歲三月自安順按試南籠道過安莊花事甚盛今復
經此則秋林盡搖落矣感而賦此
安莊汛北路頻叉使節重來感歲華依舊野羊眠道左
半林紅葉替春花
歲草懷人二十四首
袁大令枚
清福能消四十年老來仍作地行仙居然手筆空千古
隨分頭銜寫一編(公頭銜或書庶吉士或書江南知縣或書陜西候補知縣不拘一例)名
士竟須依作主美人聞已放歸禪存亡舊例都參破生
輓詩鈔萬口傳
錢少詹大昕
燕吳楚越路偏長(君官京師余在里中及君服闋友人延修浙中志余亦自楚中歸甫得相)
(見)十載纔申一瓣香絶業竟傳齊稷下此翁何似魯靈
光竒搜秦漢碑無缺例校金元史獨詳我亦誼應參北
面淵源寧止丈人行
畢尚書師(時緣事降撫山東)
全湖南北節初移
聖主優容俾近畿五斗未能除薄俗兩旬聞已昧先幾
右才每搆千間厦左宦仍披一品衣(山東巡撫兼提督銜)此日汲
公難卧治九州分半入封圻(山東一省全得青兖二州境其迤北迤南及迤東諸)
(處又兼有幽豫徐三州地也)
錢通判維喬
相識寧論行輩先爾來久已訂忘年早傳吏績人呼佛
晩避詩魔自學仙百種盡除留畫癖幾時重與枕書眠
勸君歸後余纔宦面目多應愧此賢
王侍郎昶
聞聲卅載苦相思孤露同看母作師猨寉從軍憐早歲
蓴鱸歸計惜衰遲眼前事業千頭橘身後才名萬首詩
一卷苦争君記否三條官燭校文時
盧學士文弨
文格蓬萊賦紫微罷官依舊苦長饑六經校後眞無誤
七十行來尚若飛雅苦俗儒嗤狗曲閒謀隙地築漁磯
草元亭在雲溪上除却侯芭問字稀(君自言主講常州三年能請益者惟)
(臧鏞堂一人)
邵侍讀晉涵
苦憶餘姚卲夫子授徒却待勘經回(君兼百經國史二館下直卽復授徒)
殊師肯啖公羊餅(君擅榖梁學)絕業誰營爾雅臺憶共五陘
連榻住也同六郡校文來(謂在朱笥河先生安徽學使署)青山回首應
惆悵斷送高張幾許才(謂同幕高東井張方海黃仲則諸人)
屠刺史紳
案牘如山目已迷趁閒偏欲逞篇題縱官刺史無千石
却學君卿有十妻好友總抛蠻嶂外全家憶住小湖西
(所居名西小湖)何時共泛南歸棹卧聽溪禽自在啼
李太守廷敬
五載欣看歷四州清郞出守最風流曾登祕省稱前輩
重到蘇臺感舊遊愛客自拈金縷曲迎人多上木蘭舟
吳閶風月梁溪酒可憶人居天盡頭
法祭酒式善
翰林詩格冠詞場屢改頭銜作漫郞左手書應成絕技
苦心詩已入中唐兩番胄監遷官速百本名經選佛忙
(君時選同館課藝)我愧枚公賦情拙莫將疎陋玷班揚
管侍御世銘
積歲機庭苦未閒昨觀除目與開顔青驄早避鮑司隸
溫樹難言孔博山作賦卄年推老宿爲郞十載冠清班
也應寫寄争臣論好待昌黎出使還
趙舍人懷玉并酬入直見懷之作
舍人入直題牋日驄馬南行按部時(明設提學御史今尚沿稱學院)却
憶紫微廳北路聊吟紅杏驛中詩鄕園漸喜田除稅(余有)
(田二頃入京後皆爲主者贖去聞君年來亦割田償債故云)兄弟都驚鬢有絲遮莫
善愁兼善病得閒須復強支持
王學博吉士
誰是南宗與北宗阿兄城北弟城東穿籬却有三間舫
人市頻驅五尺童産破中人憐沈駱宰迎上客說孫洪
瘦羊博士今何處薄宦聊應似轉蓬(君尚未補缺惟東西署事)
楊大令倫及令弟煒
迎春橋北放生池猶憶平生訪舊時門巷一雙前進士
家風五葉老經師藏花席上看君醉(君拙于酒令)問字堂邊
待我遲(同在龍城書院肄業)羯末封胡俱下世(謂大令煒伯兄簡及仲弟煓從弟煐)
(諸人)不愁君不鬢添絲
汪明經中
不敢隨車試大廷頭銜眞許號明經人言蠭目同荆尹
自詡龍頭壓管寧喜讀梵書排釋氏慣餐劣藥冀修齡
狂來更頌東陵跖(君有狐父之盗頌一篇)手劈蠻牋寫作屏
陳軍門大用
識字何須五石弓昇平儒將最謙沖争看隨陸司兵籍
無復伊涼唱土風江國別來饒豔句海氛清後寡奇功
軍門只在千花内好買鱸魚鬥酒筒
汪助教端先
卅載閒情不自持蕭疎今已鬢添絲纔看薄宦拘平子
多分揚州誤牧之我欲共參山水月人傳三絶畫書詩
年來苦憶梅花館開徧南枝到北枝
孫比部星衍
早入承明侍從廬爲郞莫更嘆紆徐經時偶斷船官獄
何日同乘使者車郭芍藥詩成本事鄭櫻桃室作安居
奇寒可憶茅山夜兩客同驅一蹇驢
張檢討問陶
西蜀奇人作冷官青氊猶剰十分寒何妨日住蓬萊頂
不改常餐苜蓿盤子美數間吟舍窄淳于一石酒腸寬
金釵典盡眉常歛欲畫仍須拂鏡看(君篤于伉儷)
呂學博星垣
卅載詞場志已灰狂名猶被世人推好奇欲破古今格
傲俗肯交中下才不覺一官餐苜蓿依然十幅寫玫瑰
年年避債君尤窘曾與同登百尺臺(己酉年除夕君避債城東曬經臺余)
(訪君劇談竟日)
王孝廉芭孫
人言風貎太酸寒那識詞源萬斛寬吳下早聞呼短李
禁中久已識詩韓傳經帳後縑雙叠(君以賣文爲活)寫韻軒前
墨數丸誰似阿儂夫婦好賣琴錢少減晨餐
揚州守芳燦曁令弟觀察揆
家山百里望堪通君住溪西我水東兄弟才名吳二陸
宦途階級漢諸馮射羌身手知還健(君前守伏羌城射殺一番回)入
蜀詩篇詡最工我在黔中七千里寄書應趁石尤風
左大令輔
當時蹤跡最清閒繞屋梅花自掩關千首早摹梅處士
一官今傍謝家山緣知小弟才尤捷可識衰宗客未還
(謂黃仲則子時在廣東余屬至君署中讀書應舉)腸斷卄三年上事黃公壚在
白雲灣
莊公子逵吉
兩載何因滯故鄣一鞭聞已入咸陽多金結客家頻破
廣柳蔵人事已忘狂甚竟聞呼彦國貧來先欲弃姬姜
何時磈壘澆應盡與築糟邱醉百埸
續懷人詩十二首
紀尚書昀
子雲筆札君卿舌當代無人可並論直閣新銜同掌院
(文淵閣開先生首兼直閣事)曲臺故事號專門研心十載讎皇覽快
意千篇續瑣言(謂近所著說部五六種)只我最饒知巳感下春官
第枉高軒(先生主甲辰會試余試卷最爲所賞欲首擢之爲監試御史所阻而止于卷未題惜春詞)
(六首有云萬紫千紅號花海冠春畢竟讓槐黃徹棘後又枉道過訪)
江布衣聲
家傍要離尺五墳布衣七十甫名聞因題刺字摹秦篆
(君生平未嘗作楷書卽題刺亦皆篆字)爲愛尚書詈古文生世未嘗知鮑
謝學徒差喜得芭棻(君自少至老從未有授館者近忽有市賈延君教子執禮甚恭亦竒)
(人也)閱音亭長今同調(謂錢州判坫)一樣嶔㟢不入羣
家編修梧
機庭綸閣兼詞館十載勤趨朵殿東家世我慚稱大阮
制科人巳比三洪(君兄弟三人皆以召試得中書人比之鄱陽三洪云)全抛舊
業因廉史(君伯兄樸出守順德清節絶人家以此中落)合譜新詞寄阿翁(君尊)
(人填詞最工)兩樹櫻桃一樽酒風懷閒日與誰同
管漕督幹珍
早歲清名滿石渠東南久巳駐軺車(君巡江南漕至三任)數程不
異官鄕郡十省今看領國儲嚴檄早清飛輓路閒心
時復故入書堂開依舊塵凝坐爲有耽吟習未除
方上舍正澍
家本新安客上元半生知巳得隨園工愁五十偏無恙
避俗三旬竟不言手筆捷如錐脫穎肩輿行比鶴乘軒
梅花百本扃門住尚厭朝來鳥雀喧
徐太守大榕曁從弟縣丞書受
二十年前契最深鳴珂南巷酒時斟阿兄作吏能強項
小弟裁詩學嘔心七子才名虛擬議一家官爵竟升沉
篝燈倘憶初逢處只惜秦州宰木森(余初識縣丞時方從董州守熙讀書)
(今州守聞巳下世)
唐少府軼華
中河橋左廟溝西老屋三間戸最低蠟屐每思穿巷過
粉書時復到門題卑官巳屈陶彭澤侫佛何如孟會稽
一事至今忘未了謝家園裏有鶯啼(園在君宅後)
章進士學誠
鼻窒居然耳復聾頭銜應署老龍鍾未妨障麓留錢癖
竟欲持刀扺舌鋒(君與汪明經中議論不合幾至揮刃)獨識每欽王仲任
多容頗詈郭林宗安昌門下三年住一事何嘗肯曲從
(君性剛鯁居梁文定相公寓邸三年最爲相公所嚴憚)
蔣少府廷耀曁令弟上舍馨
君增十歲稱齋長我後三人作學徒(外家兄弟五人余齒居第四)逃
塾早曾窺睥睨背燈時欲學吚唔樓扉敞覺書聲脆紙
仿描驚字跡粗重向講堂尋舊事桂花零落杏株枯
莊縣丞寳書
夢來阿㜷竟無徵(從母生君時有夢兆)五十驚看白髮增詩社早
參三健守(君詩集中與蔣太守熊昌徐太守大榕及從子通守炘唱和最多通守時攝興安府事)
書名誰似兩聾丞(君書法與蒋縣丞齊耀並名)回車尚憶南皮飲(丁未)
(夏訪君河問客邸)歸艇同尋北寺燈(指庚戌年元夕)荒徧外家廳畔路
竹梯邪斷杳難登
馮戸部敏昌
早向長安鬥酒杯之秦之楚屢追陪一官止抵傳經席
五嶽都成避債臺(君以避債出都遂徧遊五嶽)此日最推長句好名
山曾步後塵來(己酉春余北上枉道遊王屋時君甫出山數日耳)青松兩樹花
千本頓使先生笑口開(在都日屢同詣法源寺看花)
姜廉使開陽
憶自蠻鄕入
帝都舊營池館日荒蕪三層閣上簾虛掩萬里橋邊水
亦枯(臬署有萬里橋)搜篋雅知廉吏窘(時甫謀捐復道員)持杯誰念酒
人孤何戡早逐西飛雁(謂君所善歌者喜兒)爲問先生記得無
福公相康安自全蜀移節滇黔近聞巳扺威寧寄呈四
首
烏撒山川界蜀滇遠勞上相復行邊拜公鄧禹年三八
鑿空張騫路萬千左道更須嚴折石偏鑪誰敢鑄浮錢
(時辨理大寧邪教兼清釐錢法)旁人莫羨頭仍黑
國事辛勤巳久肩
束髮争傳命世才相門出相著風裁何妨早日登三省
巳覺奇勲塞八垓兩度廣陽看飲至頻從絕域受降回
朱轓玉節雍容甚分野星明接上台
昨傳使節入秦關威望先馳壓百蠻三萬里踰星宿海
八千人上賀蘭山偏裨盡注通侯籍掌記猶分侍從班
(方太常惟甸楊侍讀揆近日皆曾隨幕府)却笑燕然地猶近竇公容易勒銘
還
外臺何幸接班聯溫語頻番荷報牋一刺記投通德里
(庚戌夏公自兩廣率安南國王入覲余時新入館會謁公里第)十年久領大羅天欣
陪節鉞來荒徼敢向蓬瀛說散仙幾度自慙文思拙欲
將簪筆頌凌烟
安平行館見梅
輕裘覺暖寒猶淺峻嶺初平路轉叉獨坐小窗斜日裏
膽瓶風拆一枝花
衙齋十詠
貴州學使公廨最湫隘乾隆癸巳今大學士孫公士
毅視學此方始于其後積土爲堂名曰近山然屋止
三楹不足以資燕息余扺任後復于堂西隙地築屋
十數楹或高而爲臺或曲而爲塢或因樹搆屋或臨
溪製軒賓僚觴詠之暇昕夕讀書恒于此焉開歲將
報滿入都爰分詠十截句以貽後之來者云
官廨各占山(貴州官廨自巡撫以下各占一山惟學使署在平地)此但與山近最
喜開北軒寥寥發松韻(堂後與東山咫尺)
右近山堂
獨坐思話軒孤吟悵無侶幸有黃栗留時來伴人語
右思話軒
筑中山最高況復據山頂披香夜半開東西眺星景
右千葉蓮臺
春來樓檻外百卉盡抒紅欲別風花味香生苐幾叢
右紅香館
屋仿江南船聊住江南客所苦一百旬孤篷雨如織
右聽雨篷
日坐此閣中著書愁未了窗櫺三面陰綠徧卷施草
右卷施閣
蠻中金粟花三歲偶開一方牀夢醒時婆娑滿窗月
右金粟山房
惡木旣巳鋤篔簹植千个只有問字人時穿竹中過
右修竹廊
無日不讀書無日不晨起闢牖看啟明濛濛鵲聲喜
右曉讀書齋
天無一日晴地覺四時暖持此養寸心滃然春氣滿
右藏春塢
