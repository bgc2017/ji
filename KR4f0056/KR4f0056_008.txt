更生齋詩卷第八
陽湖洪亮吉著
北郊種樹集
讀史六十四首
大九州藏小九州大瀛海外水仍流九州各有開天聖
迭拄乾坤到盡頭
啾啾喞喞四邊鳴造字臺邊夜哭聲足見一篇無鬼論
便從上古已難行
一粟先看世界浮女媧搏土不曾休自從未有人行日
玉兔金烏已出頭
魯陽戈已嫌多事第一尤憎后羿弓正要不分昏與旦
懸他十日照寰中
棋家國手說秋儲此局開從允子朱破盡工夫究何用
笑他一著竸嬴輸
何須刻意别靈頑物物同生宇宙間各有出奇争勝處
翼填東海擘開山
蠶食何堪四面來陽人負黍踵難回周家八百年天下
末路惟餘避債臺
曉饌牲牢夜擊鮮華堂養士各三千何如五百田横客
蹈海都同魯仲連
督亢先看具地圖樊于期忽仰天呼燕齊海上多奇士
狗盗要難及狗屠
一椎一筑一匕首三客果誰能策勲滄海君來亦無用
先知獨讓滈池君
開國先愁乏遠圖西都習尙逮東都漢家一代崇虛誕
黃石兵書赤伏符
緣知隆凖是眞龍白帝先愁試劍鋒功狗已烹高鳥盡
祇留一雉雊深宮
萬卷先從客舍儲撰成八覽紀乘除笑他只善居奇貨
也學虞卿強著書
漢家中葉慶連綿元狩元封國祚延天上歲星來執戟
如何天子不長年
前殿危言批逆鱗後宮恩重亦忘身朱雲折檻熊攀檻
越顯名臣與美人
蘭茝招魂些續歌椘天萬里不生波願將魚腹詞人弔
文考湘江屈汨羅
宣元以後治優柔況復專朝有五侯正與商君法相反
虱官不去鼠姦留
客未登車主候門世家家法已無存史臣倘爲宣尼諱
十四傳中削此孫
烈士傷心古道旁一生曾未値孫陽却看老驥還千里
正負鹽車上太行
法堯禪舜亦家風二十韶年作上公不見露臺曾惜費
偏能全賜蜀山銅
著書空費萬黃金剽竊根源尙可尋呂覽淮南盡如此
兩家賓客太欺心
並世才能識魏公死猶兩女嫁英雄炙雞斗酒無多費
我欲時時酹冢中
大將王常太尉牟嗇夫游徼盡通侯東京人物寥寥甚
卓茂居然冠輩流
同時北海出儒宗邴管仍堪合作龍畢竟漢朝經學貴
黃巾争拜鄭司農
祖尙元虚自晉賢黃初人物已開先漢家盛日尊黃老
不習南華內外篇
霸業王基並有因轉嫌封拜不酬勳虞侯賜劍燕王刎
恐負難兄付託殷(謂孫大帝宋太宗)
東京文格本來卑一字無慚語亦欺不被古人瞞到底
曹娥碑與郭君碑
多金贖女出匃奴友誼曹瞞絶世無愧煞君家五官將
刀頭難赦仲宣孤
聖證篇成漢學亡六書訓詁孰推詳一編難與專門較
杜預春秋寗榖梁
家世何應出阿戎嗜錢鑽核作門風葫蘆麈尾皆長柄
莫哂南朝王侍中
絃歌小邑最風流一令寧輸督八州強使名賢附華胄
泉明地下亦包羞
江東王氣總綿延晉宋梁陳代屡遷只有蔣山惟一帝
居然香火占千年
白雀空矜一世才新支堡下忽徘回死胡尙嚙生天子
何怪堅頭入夢來
漁人何事舌偏饒歷數炎精迄本朝從此桃源不淳古
并知劉石與苻姚
虚無上八洞眞僊稗史新傳委宛編不信堯時白蝙蝠
能知混沌與開天
已見苻堅過項城八公寉唳與風聲淮南雞犬都仙去
尙剩沿山草木兵
妄思成佛反遭魔歷劫應知負債多何必贖身同泰寺
累他臨殁喚荷荷
武都山接谷軒轅百頃仇池富水源不是氐羌來據險
人間此亦種桃園
蕭曹丙魏冠西京房杜淪亡姚宋生只有漢唐人物好
中興開國盡名卿
三峯高接華山巔下視蒼茫幾點煙不是謫仙人在世
好詩誰敢問靑天
胡雛相異兆生時鐵額銅頭并護持制得豬婆龍死命
僅須一箇李豬兒
中唐風節數韓公詎止文章一代雄異類強藩盡低首
王庭湊與鰐魚同
總是滄桑劫裏來唐除丑口呂書回何應一落金門第
不作仙人卽盗魁
萬羊太尉李文饒食料誰知命所招日啖半升原作相
何需八百石胡椒
轉覺雙鬟有定評旗亭聲價一時傾怪他九級慈恩塔
徧檢都無李杜名
絶代才人韓致光百篇詩句一奩香虎須捋罷吟幺鳳
鐵是心肝錦作腸
𫐠怪稽神作語林誰知劫數已相尋冠貂衣紫人如豆
簁下南朝徐楚金
年名五代不多時七姓官家盡健兒辛苦九朝長樂老
朝秦草楚費支持
魯論半部篋中藏垂老應知亦健忘怪㡳一朝多語錄
用他學究佐興王
香孩兒事最堪疑滅迹思將一代欺身上黃袍袖中稿
製成恐不是臨期
百事都嫌強出頭扶乩壇上亦來遊神仙何苦名心重
處處題詩向酒樓
詩案曾留御史臺憸人亦轉歎奇才雄文却要蛟龍助
不枉先生過海來
尙書别有古文傳西蜀才人著太&KR0975;僭聖亦同非聖例
楊雄梅𦣱趙師淵(今所傳通鑑綱目實朱子門人趙師淵所作揚以太&KR0975;擬易趙以綱目擬)
(春秋與梅賾撰僞古文尙書其罪一也)
一成一旅總堪憑萬頃洪濤一葉淩不據西湖據東海
趙家端可號中興
儒林道學本同原分傳翻嫌史例繁只我欲書三獨行
石工軍校鄭監門(石工安民殿前軍校施全監安上門鄭俠)
萬乘曾爲孤注來惹他䜛口一時開契丹西夏非強敵
祇覺中原乏將才
七尺終當死報君黃冠南下属傳聞一編琬名臣錄
都譲王家生祭文
戴主恩如戴昊天投荒百日準歸田家風尙愧鄱
陽集雪窖冰天十五年
詩情畫筆號專門三絶雖兼格不尊說到彦回先齒冷
更誰人數趙王孫
讀史常侵夜漏餘時時一夢到華胥可知不在靑天外
竟欲乘風去卜居
都似空中飛鳥過強分名目費編摩試將列傳平心看
一代傳人本不多
千日中山醖已嘗便須一鍤冡中藏伯倫死酒非眞死
想要逃名入醉鄕
飲啄何須更好名修眞先要近人情烹龍炰鳳瑶池讌
誰說仙家不殺生
晉代旌陽唐李筌是誰人已得眞詮近來老輩神仙少
數到元時白玉蟾
寓興
一身從何來父母之所卑旣須建修名亦以綿世繫受
全歸亦全所係實非細瞢然魂魄化仍與親附麗一一
返厥原同歸天與地形骸旣速化齒骨朽亦易留貽世
間者不滅惟此氣
古人善讀書書亦本來少經年可卒業不必徹昏曉沉
酣六經外袐籍偶&KR0679;討方書亦無幾素問及本草百二
十國書一一名作寶少纔能肆力多卽難見巧陳編逮
今日富至不勝考所以無用書空資蠧魚飽
天地雖至大物力本不多惟兹樽節心爲能養天和日
食數萬錢遠聞王與何飛走不得逃高下設網羅曾誇
鼈重裙兼詡四足鵝風俗近益奢背峯炙明駝俊味罔
不登&KR0679;及燕雀窠末流心竊憂詎敢揚厥波非有求福
心又豈懼譴訶甘受鄙吝名不敢知其佗
學術本一途後乃判釋道魏收最無識作史列三教三
教中復分十百富名號争奇仍鬥捷一一欲建效遂令
淸淨域無事亦争剽民生半無業物力因已秏合一縱
甚難何不各守要兼收更非計分路或同到惟求心所
安誓不惑果報
新進喜事人不可位相將持其一偏見遑復計得喪紛
然變成法畢竟無一當古來大聖人貴𫐠不貴創周官
不善讀邪說復首唱靑苗市易行天地爲播盪巴東亦
不免時露好事狀偉哉無口瓢此乃眞宰相
側聞飛仙人上者居列洞騎龍跨鳳外頑石亦能控游
行一世間風伯自迎送怡神雖足樂于世究無用況經
年五百劫數亦殊重我意不謂然隃糜復時弄空言如
有裨後世亦諷誦無爲守丹竈寧可抱酒瓮化人王無
功日昨屢入夢沉冥雖巳久顔色益飛動醉鄕苦無書
爲寫酒德頌
家儲萬黃金或者有憂色行乞得數錢陶然樂昕夕賤
者未必非貴者未必得置身豐歉外庶不爲物役鍾乳
一千兩胡椒八百石縱如彭祖壽亦恐難畢食徒然使
後來笑聲千載劇
少歲盛意氣不願爲詞人垂老筋骨衰勤力始作文投
荒昨歸田松菊僅有存親亾逮卅年兼復鮮弟昆偕老
願亦違骨肉滿墓門尙幸一室中不乏子與孫久客偶
一歸旨酒又巳温僕婢立我前勸我盡一樽慰勞固多
方嚬笑恐未眞欲營山水區庶畢勞瘁身持此一寸心
不死期報恩
北轅窮大宛西轡隃棧閣洪河狎蛟蜃滄溟截鯨鰐回
思至危境亦卽寓至樂豈惟豁雙眸胷次亦已拓丈夫
處閭巷百事苦束縛終年心賞處僅止一邱壑低瞻慙
赤鯉高視愧元鶴寧知轆轤屩天外亦飛落平生無别
嗜有景必&KR0679;索生當恣游覽死卽安冥漠一世誰最愚
南山石成槨
束髮事結交良友堪悉數文章與談讌各有投合處立
身復不同分道各馳騖揚雄性沉默逡秀欣世務君看
華與管始合分末路彼此不必非邪正性所賦卽如同
學者意見亦参互王何標理解張趙崇傳注璣稱善名
物曜乃詳訓詁一得皆可傳無須學跬步君看天上星
東西各分布飛何必嗤走赤亦難誚素絶交論亦褊故
者無失故
學術尙周孔治術尙黃老漢家西京前異說不得擾官
皆核名實學亦具師表黃初尙元言配老乃以莊治術
日以頽沿流益荒唐明道崇理學升孟以配孔專門學
益希語錄衍千種寥寥一千年感此風教殊實政罕逮
民私心競師儒誰祀周元公誰讀軒轅書
獨遊水西登煙雨亭久憩追悼朱學士筠江太守恂(壬辰)
(四月曾同遊此)
山城一水環如帶雙塔影飛三里外行人望塔路不迷
斜日已過山城西别來江水依然綠竹樹千尋路千曲
林梢盡處立一亭日氣轉赤煙光青亭危一角驚先拆
使我傷今復懷昔春燕巢空春草枯凴誰更問春消息
當時逸氣橫九垓桃李迎客争先開寧知過眼若飛電
三客坐處生莓苔卅年舊事愁難再何況風光隔千載
龍徙空山杳莫尋寉歸華表寧能待芒鞋已倦蒲帆舉
别意惟同夜烏語行客多時怨水風危亭入夢仍煙雨
過水西渡
已作如塵似夢看殘春曾此一停鞍能迎三十年前客
只有参天竹萬竿
靑弋江舟行
順流轉比逆水難北風吹水欲上山風中歸鳥性偏急
逆浪逆風穿樹入靑山影外溪流足溪水亦輸江水綠
水西明月來水東却罩一角斜陽紅
夜起
窗櫺高下綠低迷夜半何人發水西留得月㾗剛一線
却教山鵲盡情啼
長至後一日消寒第一集諸及門餞余洋川書院之生
雲閣分賦得山樓卽事四首
前宵雨初停濕霧一山皺白鳥入白雲延回飛不透
樓閣三百家溪流自環繞澗底出笙歌年豐賽神早
却倚靑松樹迤東築小樓昨宵驚驟冷靈鵲宿牀頭
紅林千百株一夕已無影山風颯然來巢禽各延頸
蕪湖喜晤張太守祥雲(時攝道事)
暫移五馬駐雄關意外相逢遞往還同輩漸如秋後葉
異書高比屋頭山人傳海上魚龍橫(時洋匪在寶山嘉定一帶滋事)我
共江干鷗鷺閒闊别十年重握手喜君靑鬢不曾班
荅友人贈梅
一棹欲歸江浦五株誰贈溪梅却掃軟紅塵去安排萼
綠華來
港口小泊
濛濛雨細天垂黑白鷺欲將行客嚇眼前風浪轉不驚
飛鳥蹈空人蹠實
消寒第二集陳孝廉懿本招遊蕪湖城東沿後湖隄至
三昧菴看黃梅作
後湖三百頃煙霧忽微茫寺作前山界隄眞夾水塘瓜
分留寓縣(東晉時改蕪湖立㐮垣定陵逡遒三僑縣)果熟薦空王坐久還成
雨黃梅發古香
十五日晩自東梁山移舟至西梁山泊晨起阻雨
東梁山上雲欲作西梁雪移此江南舟過江看落日江
干三尺霧又向江南結三更迎面雨隱此當頭月巳有
曙鵲聲愁霖苦難歇
守風西梁山竟日
雲從西走東頃刻一山出回瞻東梁山復向雲表没寧
惟南下少北去帆亦絶檣烏與林鵲對語較淸切荒庵
懸陟岸正晝色如漆我倦亦枕書陶然醉終日
舟過蕪湖始聞彭尙書元瑞之訃謹輓一首
不求立異不從同十載追隨朵殿東編集會昌名一品
蓋棺光政贈三公(没後奉諭旨仍贈協辦大學士)升沉總在雲霄上
(公自副相降補閣學復擢侍郎尙書皆直南書房)恩怨都銷氣燄中最惜石渠
天祿署更誰博物比司空(公聞見最博尤悉本朝掌故一時無兩)
十七日晨起北風尙勁書此遣悶
昨宵雨如煙今晨雨如霧多謝西梁山留人三日住咫
尺不見娥眉開山溜隱隱喧驚雷明朝未敢望江浦衹
願征帆泊牛渚
是日晩抵采石因獨遊三元洞作
西來長江一萬里盡向石竇光中收回頭滄海亦不遠
初日欲上潮驚流孤僧聽慣亦不訝枕上長江六時卸
長明燈燼巳十年空水光中不知夜
夜起登太白樓
凖擬宵深秉燭遊然犀亭下泊扁舟青天無月人無酒
辜負三更太白樓
十八日早自采石挂帆將抵江寧訪孫大星衍先寄一
篇卽以志别(時將赴山東監司任)
今晨挂席思凌空五色己曜帆檣東舵樓繙書未一卷
席帽亂捲三山風新睛水面鋪朝旭影外波濤尙如斛
艱危歷盡心已平水狎黿鼉岸麋鹿此時却憶單居使
可己乘流向揚子白髮樽前有底忙素心海內無踰此
河流雖濁官能清河隄使者憎好名得閒篆仿徐內史
好古客呼劉石經功名試問誰能足仕宦我知貧最樂
他時靑兖來看山北扺二嶗東岱嶽
十九日早過烈山作
烏江浦口暫徘徊昨日舟從采石開半晌柁樓眠未穩
六朝山已上帆來
十一月二十一日消寒第三集胡戸部稷昆仲邀同孫
兵&KR0640;星衍冒雨至小倉山房探梅并留飲小眠齋卽
席賦呈並贈袁公子遲
曾見郎君入抱時傳經近復課佳兒古梅似向閒人揖
舊事都應老寉知墩割一隅(袁大令枚卽葬山房側)埋謝傅錦留
五色付丘遲談深紅燭全銷焰門外三更雨若絲
十二月二日消寒第四集李兵&KR0640;廷敬招同人集平遠
山房觀宋四家墨蹟卽席同賦
裝成橘頌荔枝詩尙憶煙雲過眼時(余久客畢宮保署見所藏宋四家至)
(二十餘種尤奇者蘇文忠橘頌蔡端明荔枝詩也)一代傳人原磊落百年眞氣
藉扶持寒梅消息遲霜信殘臘心情付酒卮我是庾公
樓上客摩挲故物劇相思
題秦宮人曉粧圖
仙雲如綺復如羅天上新看鏡乍磨錯認廣寒宮小集
一輪圓月一恒娥
李兵&KR0640;以會勘江浙地界泛海至羊山信宿公事畢繪
泛海圖属題率成長句以正
一帆出海何飄然五百甲卒藏戈船帆檣解與潮勢鬥
五色幢上蛟龍纏竿梢時浮復時没蜃氣回環一山出
海風吹人若步虛却及島中方履實誰言海外一事無
文案積若牛腰粗經時履勘事甫竣瞰海絶壁如浮圖
故人尙有洪厓在挂席何應不相待請公别買一葉舟
我亦時來看東海
初四日消寒第五集李明經筠嘉招同李兵&KR0640;廷敬何
徵君琪陸孝廉繼輅林鎬儲桂榮楮華李學璜鮑熙
改琦徐棠諸文學並鐡舟上人吾園小集時余以明
日旋里諸公皆卽席賦詩相餞醉後率荅一篇卽以
留别
一寉引一客閑步汀西頭汀西閣上人一一如眠鷗元
裳丹頂時窺牖埜寉居然戀紅袖有時合隊出探梅七
尺亭亭影俱瘦簾前新月輝簾外疎梅開春人結束豋
春臺鼓吹復從門外來主人約客排宵讌落日暉暉坐
中見陸郎年少飲亦豪十七人中稱最健香巖(儲)高詠
竹圃(鮑)歌激得閣外生回波就中匿笑何春渚七十風
懷尙能補(坐中有歌者四人)解衣作畫改七薌我亦石上題牋
忙鐡舟開士詩才逸畫筆年來亦如鐡謫仙開衙東海
頭好客絶似劉荆州穀人詞老梅村叟前後可稱雙祭
酒(時遲吳祭酒錫騏以病不至)微嫌病酒及十旬明歲花開可來否
一更飛觴至二更坐上客始連翩行冥濛歸路不知數
幸有導騎持燈迎君不見新知雜故知卜晝又卜夜三
更未醒船已行挂席當從蠡河卸
鐡舟上人邀至南園早飯
晨餐未了午雞啼好客應知劇孟齊(上人坐上食客嘗滿)一味孤
行最相稱公参玉版我黃韲
舟過昆山有感徐司宼乾學王司農鴻緒舊事率賦二
絶句
傳是樓空水榭荒百年先已感滄桑早知身後名皆在
何必師生軋百場(司寇奉命所修一統志及司農明史稿皆係可傳之書)
人言太僕繼南豐微覺前賢面目同我讀亭林居士集
不求工處自能工
初七日消寒第六集瞿應謙别駕擕酒招遊虎丘久憩
生公石時宿霧漫山飲畢不見一人悵然而返分賦
得石字
山僧啟山關驚出雙逸翮寧知擕榼者先巳候門隙僧
寮雖未啟己布行客席樓臺丹碧影裹此寒霧白三載
偶一來爲歡感今昔兼擕亡友句(時適擕亡友遂寧張問簪詩爲閱定)久
憩生公石同儕攖世事一晌閒不得(時待諸同人並不至)千人石
上苔寥寥坐雙客
臘八日破曉過錫山作
山雨接天白破寒溪上來北風吹别袂南酒勸銜杯宿
鳥依林顫驚魚蹴浪回呼僮泛膏粥聊賞膽瓶梅
先壠側形家言尙有昭穆二穴因以昭穴葬亡婦而舍
弟冡適被水漂遂遷葬于穆穴自此先壠已無隙地
他日子姓不得更附葬并作此詩以爲戒約暇日復
課兒子等添種松百本作籬衛之庶幾封殖之義云
爾
憶從葬西原子姓殊不少一輩課十株佳柯已繚繞冬
青女貞樹墳道藉以表東南離百步溝水成曲沼春到
上冡船粼粼碧波小經營三十載齒髮慙已老無貽地
下羞吾行倘堪保
十步依我祖五步依吾親料量松栢株芟此荆與蓁石
几清且修藉以列俎尊吾弟近亦遷庶免水嚙墳(弟冡爲水)
(嚙墓門爰遷袝穆穴)全家骨肉多欎欎滿墓門統計一室中誰亡
復誰存恒榦有自來吾以還二人
逐臣西戌日卜冡渾河源回頭蔥嶺高萬仞瞰北原豈
知螻蟻微竟荷天地全荷戈復歸來衣敝履亦穿得袝
先壠旁此事豈偶然願旣遂首&KR0960;萬念盡可捐所慙德
未酬以勖子與孫
憶昔初結褵白雲溪畔室追隨三十載亦旣衣翟茀一
朝人事改丹旐屋頭設明明同命者今日乃獨活忍心
奚若此委彼在林樾翁姑歲時饋地下冀修潔却待松
有濤吾行亦歸骨
十七日消寒第七集楊上舍槐招同趙兵&KR0640;翼莊宮允
通敏劉宮贊種之金太守&KR1658;方明府寶昌早飯石竹
山房復至秦園茶話始别分體得五古一首
春筍未及抽石竹已成列草堂花氣暖無異讌春日主
人工治饌厨婢亦修潔溪魚及園韭日昨已梳剔樽羅
會稽釀盤滿洞庭橘寧惟充口腹志意亦怡悅尤欣嘉
會早讌罷日方昃復有縮地方秦園茗堪啜(宅北有茶亭仿錫山)
(秦園爲名)
更生齋獨坐
更生齋獨坐俗客無一到圖書堆滿案藉以拓褱抱主
人五十八始覺有白須蓋棺無幾時所幸樂有餘前時
葬山妻日昨哭亾友平兹萬古愁庶藉一杯酒林梅旣
寒香水仙亦幽姿呼兒開甕頭屈指當祭詩
讀歸方伯景照猶女佩珊詩冊率䟦一首時聞方伯已
從戌所旋里卽以寄之
每詡嬌兒筆陣遒憶偕臣叔戌西郵李騰空仙不旋踵
段秀實歸仍戴頭種樹經曾擕萬里(方伯在塞外蒔菊種至數百)簪
花格已定千秋東山絲竹眞堪慰各有深閨侍唱酬
過白土鎮
古縣華陽驛前朝白土鄕剩坡餘臘雪微雨出朝陽月
向螭頭墮人從驢背忙盤飱思往事(乙未冬過此本鎮茂才紀開旭以盤)
(飱斗酒見餉)頻問讀書堂
青元觀
仙人高臥處(觀後卽葛仙翁大冡)一巷亂雲飛列闕眞如峙蒼松
相與依鵲靈朝語警寉古道身肥法侶來迎客仍穿禮
斗衣
重至句容展亡友王廣文吉士殯率賦一篇卽呈令兄
司馬周南理問斗南
卅年不到華陽岡岡南栝栢都巳蒼縣中老友誰更健
腹痛最憶西頭王(與令兄周南分居東西宅)當時賓從頻來往修竹
山房及西舫漫士心情沈隱侯校官風度王元長騎驢
已倦牽車來醉客何止三千回澹香吟屋賦詩處采筆
一一埋青苔(朱茂才鏞及令姪潞曁駱秀才三竒均已下世)孫郎遠宦鴻河口
我亦荷戈天外走前時白袷諸少年相對各驚成老醜
青元館前訪葛仙更向鳥翅岡頭眠三峯遠復有前約
(時將遊茅山)道士待客排雙筵城南欲别頻回首復挈城西
草葊酒一杯酹爾應快心生友竟堪成死友
臘月十九日消寒第八集王司馬周南招宋學博保曁
令弟理問斗南文學簡可陪遊獨寉山莊看梅歸飲
修竹精舍卽席賦贈分韵得莊字
三十年來事渺茫塢中藤蔓屋頭桑何期句曲羣仙會
重醉先生獨寉莊天上黃人曾捧日(時話西清舊事)月邊靑女
自飛霜遲眠緩步消餘酒嗅盡寒梅樹樹香
二十一日自句容沿破岡瀆抵綠野村裴主政暢招同
楊文學鳳翔曁小阮中翰錡上舍鍼集金粟山房作
消寒第九集并約明日同遊茅山卽席分體得長短
句一首
我飲秦淮水欲覓秦淮源荒岡百折走不盡側耳已聽
流聲喧未遵赤山湖先逢破岡瀆古澗寒流三尺足其
上莓苔蓋深綠關心七日卽小除爆竹響已盈衝途年
殘只我無一事尙向山腹&KR0679;竒書道人相貽綠玉笻一
笑欲上高高峯寧知遊興昨方發大茅山頂雲先紅招
邀伴侶皆疎散祀竈黃羊亦充饌饋歲人貽赤鯉魚經
時我啖青精飯主人頻開綠埜堂更約入夜傾千觴一
門羣從悉來謁問我何事投遐荒遐荒萬古風沙集我
感君恩仍雨泣不是天邊早賜環何能地上
周遊屐陶貞白葛仙翁拍手空際欣相逢神仙大半遊
世上宰相亦復居山中清凉境地眞殊絶一樹寒梅一
甌雪我向梅花樹下眠羅帷夜半飛明月
遊裴氏園亭
深澗遊魚五色小樓乾鵲千聲寒日欲斜松阜亂雲已
暗山城
破岡瀆夾岸皆栽桃裴明經鍼于此送别更約花時復
遊因作此贈之
破岡瀆後亂山多結屋欣看傍澗阿此是碧桃花世界
不妨開日更經過
入茅山自黃仙墓至乾元觀宿
死非死生非生黃仙蛻處還留塋出不出處不處宰相
居山究何補平生不解陶華陽念念都欲縈君王惟餘
一事差快意愛聽千尺松聲涼宦途不礙神仙境句漏
旌陽兩仙令但使能修駐景方周妻何肉都非病我來
依茅岡咫尺鄰荒墳山風蕭瑟溪水温夜半白狼來叩
門
山北尋老君垂雲諸洞
半月西巳墮半月東復升團團滿月光莓苔結三層一
洞嵌碧月一洞垂紫雲紫雲欲下倏復上離地驚看不
盈丈高低元氣若吐吞一朵宇出驚當門其餘一朵復
一朵忽若雕盤貯新果朵雲盡處叩石鐘復有雷鼓聲
隆隆君不見蠻中飛雲亦已竒此洞何止雲能飛洞中
英英鋪不足却惹生雲夜來宿
乾元觀夜起乘殘月看梅
萬夢初醒處回廊歷幾周好花紅蝶背新露白烏頭徑
轉風千尺簾斜月一鉤是誰喧客耳春水竹中流
宿乾元觀有懷孫兵&KR0640;星衍
百轉千回歷欎岡跨驢前事渺難忘曾擕天上神仙侶
來憩山中宰相堂今日故人分出處更憐餘子半存亡
(乙未冬同遊者兵&KR0640;外爲林公子崇緝與及門鄭聯華今均已下世)蓬萊海水都清淺(道書)
(以陶貞白爲蓬萊都水監故及之)畢竟誰尋駐景方
張太守鳳枝謫戌伊犁以愛姬冉寄其姊滎陽令署華
太君處越歲太守札致太君偶不及姬姬本思憶成
病復因是銜恨遂雉經卒太守自戌所還傷之属賦
此詩
繁臺幾化望夫山却待征人久未還情到死生何以報
揮殘老淚入陽關
七千里外别銷魂(姬貴州人)十五年前誓尙存郎不薄情儂
薄命再生端欲入空門
地府永埋千載恨天山不寄一行書傷心三尺生綃影
入夢多時尙未除
索嶺盤江歎遠官相隨幾見月團欒定情金縷裙猶在
摺向空箱不忍看
東坡南海公西海草雨朝雲夢總空寂莫小桃墳上樹
異花猶染淚珠紅
魂小仍隨油壁回憶郞門向裏河開築他燕子樓千尺
供養平生畫像來
瞥見驚鴻影未眞(在貴陽日太守曾喚姬出拜)靑綾步幛動遊塵多
應平視劉公幹罸作新詩悼洛神
尙有西臺讞案存誓心終不出侯門九原若遇河陽令
(謂陳大令熙藩時亦久卒)更欲低頭拜昔恩
小除日更生齋招諸同人祭詩
年殘風雪寒良朋悉遄歸如何未入春石砌已墮梅東
西比鄰中雅有數子才招來更生齋相與銜深杯諸君
盡華年感我草景催送客復入門晴陽尙暉暉
趙司馬懷玉自山左奔喪歸同官贈以一舟至淸江浦
渡河膠敗舟坼八口幾至覆没以救得免司馬作厄
解自嘲并索余一詩記事
大舟峩峩高百尺敗久無人肯相索先生途窮欣得之
輦致妻孥及書策忙中方渡天妃閘意外忽趨河伯宅
無端宇起尺一波竟敢馮陵四千石(兼攝本郡)馮生詎欲謁
陽侯展氏不關多隱慝艙無阿堵物堪羡舟有辛餘靡
亦坼郞君幸免魚頭戴如願本從龍窟得篙工舵手聲
齊奮撒網持鉤拯亦亟微軀險欲爲人鮓定例并須援
嫂溺孤兒一日三番哭水厄仍兼絶糧厄推量其故亦
可曉至寶隨身遭廹逼龍神要看瀧岡碑鮫府思&KR0679;辟
雍刻不然畫寶吳道元或者字藏黃魯直遭風濕米考
竟升落水蘭亭價誰敵評書旣貴屋漏痕佞佛本當衣
壞色但令釡㡳不生魚何必篋中長貯帛罷官尙飲八
閘水助葬誰貽一船麥可憐剩有朝衫綠亦復染成天
水碧窮經先已集坎埳讀禮還遲卜窀穸曝日神方時
傴僂見星歸路難匍匐髮膚未毁眞天幸妻子得全容
衆力王楊盧駱半遭此(君曾刊唐四傑集)才大例須沉澤國先
生盛名亦不減一死何妨塞其責卽令萬一免沉淪從
此尤應斷縑墨如何更不思愆咎更準解嘲成解阨君
毋更以性命戲勢必重遭神鬼劾一官靑社旣偃蹇三
載堊廬須簡默仍愁溺後陸士龍照見麻衣笑聲劇
受業曹景先校字
