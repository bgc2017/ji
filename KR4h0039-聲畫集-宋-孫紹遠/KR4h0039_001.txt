聲畫集卷一
宋孫紹遠編
古賢
老子畫像(劉莘老)
敝周僿於文老子談大道仁義已末流禮法固行潦虛
無抱玄珠清淨為至寶剖斗息羣競死聖止大盗謂可
愚斯民狂瀾復既倒不知世大變萬偽火就燥欲以區
區言反俗入羲昊渾淪五千言道德何浩浩漢嘗求其
說施用未深造衣食已有滋煩苛已能掃惜哉衰世士
學術失探討流而為刑名慘礉極枯槁但見多申韓舉
皆罪黃老聖人無常師有善取輿皂問禮固有然誰謂
孔徒小遺貌知是非君無論醜好
和王子飛題李伯時畫列子御風圖(夏均父)
道師形氣合於無八極超搖得自如知我御風風御我
長袪獵獵自乘虛
華山隱者圖(劉叔贛)
六王昔崩蕩秦帝按劒興虎爭四十年方隅為之平豪
氣竟未已用民如不勝因河既為池起洮復堅城嘉哉
諸老翁攜手西山行避世往不返逍遥塵外情明星備
灑掃巨靈為友朋飢食玉井蓮手攜三秀英世事一朝
變龍蛇復縱横石火咸陽焚蟻聚成臯爭致身青雲外
顧視不為驚萬期乃須臾安知谷為陵邇來見圖畫真
氣猶冥冥世人但蓬蒿安知鴻鵠征桃源迷去路蓬萊
浪知名異時三峯遊會當慰平生
題司馬長卿畫像(晏叔源)
犢鼻生涯一酒壚當年嗤笑欲何如窮通不屬兒曹意
自有真人愛子虛
松下淵明(黃山谷)
南渡誠草草長沙慰勤艱終風霾八表半夜失前山(一夲)
(此兩句云平生一杯酒正在管葛間)遠公香火社遺民文字禪雖非老翁
事清尚亦可觀松風自度曲我琴不須彈客來欲關說
觴至不得言
陶淵明寫真圖(謝幼槃)
淵明歸去潯陽曲杖藜蒲鞵巾一幅隂隂老樹囀黃鶯
艷艷東籬粲霜菊世紛無盡過眼空生事不豐隨意足
廊廟之姿老蓬蓽環堵蕭條僅容膝大兒頑頓嬾詩書
小兒嬌癡愛梨栗老妻日暮荷鋤歸欣然一笑共蝸室
哦詩未遣愁肝腎醉裏呼兒供紙筆時時得句輙寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗卧
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林高義久寂寞假令九原今可作
舉公籃輿也不惡
杜甫畫像(王介甫)
吾觀少陵詩為與元氣侔力能排天斡九地壯顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顛倒不見收青衫老更斥
餓走半九州瘦妻僵前子仆後攘攘盗賊森戈矛吟哦
當此時不廢朝廷憂嘗願天子聖大臣各伊周寧令吾
廬獨破受凍死不忍四海寒颼颼傷屯悼屈止一身嗟
時之人死所羞所以見公畫再拜涕泗流惟公之心古
亦少願起公死從之游
書吳熙老醉杜甫像(林子仁)
清晨出尋酒家門蹇驢破帽衣懸鶉年年碧雞坊下路
野梅官柳慣尋春酒錢有無俱醉倒改罷新詩留腹稿
兒童拍手遮路衢拾遺笑倩旁人扶百年風雅前無古
沈宋曹劉安足數後來一字人難補君莫笑渠作詩苦
次秦夷行觀老杜畫像韻(王履道)
寒拆天吳圖饑糴太官粟拾遺官在朝何異老林麓英
風想廉藺妙手傳顧陸蒙茸頭傾冠駊騀鐙脫作熊兒
與阿段左右相扶逐生平經綸具悵望青蒲伏窮塗付
麯蘖放意謝羇束草堂幸無事尹騎時見辱清吟動霄
堮逸艷驚魚目顧兹神明意豈易丹青卜當時腰長鑱
憔悴十指秃聲名乾坤破生事歲月促但聞列仙癯豈
見肉食墨企予攀逸駕短步羞匍匐不能師廣袖乃爾
好竒服嗜詩得雋永徐味自當肉不知褒公貴顧謂何
郎俗窮通等夢幻思慮自振觸苦吟秖效尤呼醆進蟻
綠
書丹元子所示李太白真二首(蘇子瞻)
天人幾何同一漚謫仙非謫乃其游麾斥八極隘九州
化為兩鳥鳴相酬一鳴一止三十秋開元有道為少留
縻之不可矧肯求
西望太白横峩岷眼高四海空無人大兒汾陽中令君
小兒天台坐忘身平生不識高將軍手汚吾足乃敢嗔
作詩一笑君應聞
和饒節詠周昉畫李白真(陳無已)
君不見浣花老翁醉騎驢熊兒捉轡驥子扶金華仙伯
哦七字好事不復千金模青蓮居士亦其亞斗酒百篇
天所借英姿秀骨尚可似逸氣高懷那得畫周郎韻勝
筆有神解衣槃礡未必真一朝寫此英妙質似悔只識
如花人醉色欲盡玉色起分明尚帶金井水烏紗白紵
真天人不用更著山嵓裏平生潦倒飽丘園禁省不識
將軍尊袖手猶懷脫鞾氣豈是從來骨相屯仰視雲空
鴻鵠舉眼前紛紛那得顧是非榮辱不到處只(一作正)恐
朝來有新句勿言身後不要名尚得吳侯費百金江西
勝士與長吟後來不憂身陸沉
李太白畫歌(饒德操)
先生之氣蓋天下當時流軰退百舍醉中咳唾落(一作雨)
珠璣身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神游八極氣
自穩冰壺玉斗霜氣高嗚呼先生太絶倫仙風道骨語
甚真肅然可望不可親懸知野鶴非雞羣天寶之初天
子逸先生醉去不肯屈采石江頭明月出鼔栧酣歌志
願畢只今遺像粉墨間尚有英風爽毛骨宣州長史粉
黛工誰令寫此人中龍細看筆意有俯仰妙處果在阿
堵中人云此畫世莫比吳侯得之喜不寐意侯所愛豈
徒爾亦惜真才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾往矣
香山居士寫真詩(并序)(白樂天)
元和五年予為左拾遺翰林學士奉詔寫眞於集
賢殿御書院時年三十七會昌二年罷太子少傅
為白衣居士又寫真於香山寺藏經堂時年七十
一前後相望殆將三紀觀今照昔慨然自歎者久
之形容非一世事幾變因題六十字以寫所懷
昔作少學士圖形入集賢今為老居士寫貌寄香山鶴
毳變玄髮雞膚換朱顔前形與後貌相去三十年勿歎
韶華子俄成皤叟仙請看東海水亦變作桑田
自詠
鬚白面微紅醺醺半醉中百年隨手過萬事轉頭空卧
疾瘦居士行歌狂老翁仍聞好事者將我畫屏風
感舊寫真
李放寫我眞寫來二十載莫問真何如畫亦銷光彩朱
顔與玄鬢日夜改復改無嗟貌遽非且喜身猶在
自題寫真
我貌不自識李放寫我眞靜觀神與骨合是山中人蒲
柳質易朽麋鹿心難馴何事赤墀上五年為侍臣况多
剛狷性難與世同塵不惟非貴相但恐生禍因宜當早
罷去收取雲泉身
七老圖
七人五百七十歲拖紫紆朱垂白鬚手裏無金莫嗟歎
尊中有酒且歡娛詩吟兩句神還王酒飲三杯氣尚粗
巍峩狂歌教婢拍婆娑醉舞遣孫扶天年高過二疏傅
人數多於四皓圖除却三山五天竺人間此會更應無
題李愬畫像(僧慧洪)
淮隂北面師廣武其氣豈止吞項羽君得李祐不肯誅
便知元濟在掌股羊公德化行悍夫卧鼓不戰良驕吳
公方沈鷙諸將底又笑元濟無頭顱雪中行師等兒戲
夜取蔡州藏袖裏遠人信宿猶未知大類西平擊朱泚
錦袍玉帶仍父風拄頥長劔大梁公君看鞬櫜見丞相
此意與天相始終
戲書吳江三賢書像三首(蘇子瞻)
誰將射御教吳兒長笑申公為夏姬却遣姑蘇有麋鹿
更憐夫子得西施
右范蠡
浮世功勞食與眠季鷹真得水中仙不須更說知幾早
直為鱸魚也自賢
右張翰
千首文章二頃田嚢中未有一錢看却因養得能言鴨
驚破王孫金彈丸
右陸龜蒙
書王元之畫像(在瑯琊山)(歐陽永叔)
偶然來繼前賢迹信矣皆如昔日言諸縣豐登少公事
一家飽煖荷君恩想公風采常如在顧我文章不足論
名姓已光青史上壁閒容貌任塵昏(公貶滁州謝上表云諸縣豐登苦無)
(公事一家飽煖共荷君恩)
客有攜宼萊公眞挂于驛舍傍題云今作閻羅
王慨然有作(賀方回)
凛凛英風萬世孤忽瞻容貌涕洟俱遺謀不媿生張說
異事猶煩鬼董狐黑白已分歸節義丹青長懾在奸諛
不煩搖扇蒼蠅去一片寒冰挂座隅
觀吳正獻真(李方叔)
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劒列聖御坐開乾坤修廊秘殿鎖
春色髣髴音容皆駿奔相君相業皆元元旂常彛鼎定
書勛儀形在殁侍神考英氣噩噩凝天閽嗣皇方思服
政美欲攷辟公觀烈文君傳兹圖落人世世人遂得知
瑜璠吾知袁公固有後能平楚獄竞無冤召公甘棠猶
不伐衛武之德誰能諼君不見温公之像滿人閒願廣
此圖令並傳
予昔在京師畫工韓若拙為予寫真今十三年
矣容貌日衰展卷茫然葉縣楊生畫不減韓復
令作之以記其變偶作一首(蘇子由)
白鬢蒼顔日日新丹青猶是舊來身百年迅速何曾住
方寸空虛老更眞一幅蕭條寄衰朽異時髣髴見精神
近存八十一章注從道老耼門下人
内翰出龍眠居士寫真圖(賀方回)
落墨龍眠品入神横笻一見謫仙人孤雲老鶴來何處
異石清流有是身瞻仰生風開鬢髮卷舒盥手敬星辰
他年莫用黃金鑄傳在人閒此逼眞
過太平州拜李端叔遺像(折中古)
東來已數月弛擔已渺茫猶喜菑患身獲登先生堂肅
衣拜遺像依然雙頰光宛若侍坐側妙語發天藏厄窮
出天意人理難度量所幸言不朽與世為文章齎此復
何恨私淑良不忘小郎出見我問知雛鳳凰他年起門
戶塵滓濯秋陽世事幾變滅人生眞黃粱置之不足道
感慨涕淚滂我行方有程墳山空相望
梅聖俞之客歐陽晦夫使工畫茅菴已居其中
一琴横牀而已曹子方作詩四韻僕和之云(一云)
(雪夜作)(蘇子瞻)
寂寞王子猷回船剡溪路迢遥戴安道雪夕誰與度倒
披王恭氅半掩袁安戶應調折弦琴自和撚鬚句
觀劉孝嗣寫真(李成季)
程生高價傳兩都劉子骨相真丈夫呼兒當軒試一展
噱噱指點相驚呼此應前日坐頭客何乃不語嚴襟裾
胸中豪氣不可狀但見粉墨無紆餘虎頭食肉亦天賦
尺面封侯宜不誣須知中令有真相勿效香山悲故吾
凌煙功臣易磨滅貞觀學士猶傳模當時人物不易得
曾看風神有此無
拜劉凝之畫像(黃山谷)
棄官清潁尾買田落星灣身在菰蒲中名滿天地間誰
能四十年保此清淨退往來澗谷中神光射斗背
題范忠獻公眞吟(邵堯夫)
范邵居洛陽希夷居華山陳邵為逸人忠獻爲顯官邵
在范之後陳在范之前三人貌相類兩人名相連
題席大光所藏謝安石真(王履道)
小兒破賊書能置此貌恐非山澤臞東山登臨猶可狀
新亭談笑若為摹雖疑太傅平生在不比司空少恨無
只寫君眞便相似向來曾見管夷吾
新畫八賢閣像
此地何從列姓名半因新國用輕刑江湖萬里知聞斷
圖畫相看眼自青
故事
桃源圖(韓退之)
神仙有無何渺茫桃源之說誠荒唐流水盤迴山百轉
生綃數幅垂中堂武陵太守好事者題封遠寄南宫下
南宫先生忻得之波濤入筆驅文辭文工畫妙各臻極
異境恍惚移於斯架巖鑿谷開宫室接屋連牆千萬日
嬴顛劉蹶了不聞地坼天分非所惜種桃處處惟開花
川原近遠蒸紅霞初來猶自念鄉邑歲久此地還成家
漁舟之子來何所物色相猜更問語大蛇中斷喪前王
羣馬南渡開新主聽終辭絶共悽然自說今經六百年
當時萬事皆眼見不知幾許猶流傳爭持酒食來相饋
禮數不同尊爼異月明伴宿玉堂空骨冷魂清無夢寐
夜半金雞啁唽鳴火輪飛出客心驚人間有累不可住
依然離别難為情船開櫂進一迴顧萬里蒼蒼煙水暮
世俗寧知偽與真至今傳者武陵人
題吳生畫桃源圖(胡藏之)
王宰五日畫一石左思十年賦三都誰似今時吳道子
咄嗟能辦武陵圖武陵不與人間隔可憐舊日無尋覓
蒼蒼煙水只依然試倩漁舟問消息
題李伯時畫昭君圖(并序)(韓子蒼)
漢書竟寧元年呼韓邪來朝言願壻漢氏元帝以
後宫良家子王昭君字嬙配之生一子株累立復
妻之生二女至范奕書始言入宫久不見御積怨
因掖庭令請行單于臨辭大會昭君豐容靚飾顧
影裵回竦動左右帝驚欲復留而重失信單于然
奕不言呼韓邪願壻而言四五宫女又言字昭君
生二子與前書皆不合不願妻其子而詔使從胡
俗此自烏孫公主非昭君也西京雜記又言元帝
使畫工圖宫人宫人皆賂畫工而昭君獨不賂乃
惡圖之既行遂按誅毛延壽琴操又言夲齊國王
穰女端正閑麗未嘗窺看門戶穰以其有異人求
之不與年十七進之帝以地遠不幸欲賜單于美
人嬙對使者越席請往後不願妻其子吞藥而卒
蓋其事雜出無所考正自信史尚不同况傳記乎
要之琴操最牴牾矣按昭君南郡人今秭歸縣有
昭君村村人生女必灼艾灸其面慮以色選故也
昭君卒葬匈奴謂之青塜晉以文王諱昭號明妃
云
昭君十七進御時舉步弄影颺蛾眉自憐窈窕出絶域
八年未許承丹墀在家不省闚門戶豈知萬里從胡虜
豐容靚飾亦何心尚欲君王一回顧君不見班姬奉飬
長信宫又不見昭儀舉袂前當熊盛時寵幸只如此分
甘委棄匈奴中春風漢殿彈絲手持鞭却趁奚鞍走莫
道單于無復情一見纖腰為回首含悲遠嫁來天涯不
如䕫州處女髮半華寄語雙鬟負薪女灸面慎勿輕離
家
題伯時畫嚴子陵釣灘(黃山谷)
平生久要劉文叔不肯為渠作三公能令漢家重九鼎
桐江波上一絲風
書王晉卿畫山隂陳迹(蘇子瞻)
當年不識此清真強把先生擬季倫等是人間一陳迹
聚蚊金谷夲何人
和(蘇子由)
卧對郗人氣已真晚依丘壑更無倫不須復預清言侣
自是江東第一人(逸少知清言之害然蘭亭記亦不免慕清言耳)
書王晉卿畫雪溪乘興(蘇子瞻)
谿山雪月兩佳哉賓主談鋒夜轉雷猶言不見戴安道
爲問適從何處來
和(蘇子由)
亟往遄歸真曠哉聾人不信不驚雷雖云不必見安道
已悞扁舟犯雪來
荅錢遜叔訪戴圖(吕居仁)
北風吹霜夜如(一作飛)雪江城草木凍欲(一作未)折病夫袖
手無所爲一坐臨川已三月忽蒙妙句起衰憊頓覺和
氣生毛髮公能忘機我亦倦不待曼殊見摩詰畫圖是
非久未解況保長年不磨滅請公置畫莫求多要與時
人除愛渴
題歸去來圖二首(黃山谷)
日月言歸眞得歸迎門兒女笑牽衣宅邊猶是舊時柳
漫向世人言昨非
入門處處猶崔子豈忍更令三徑荒誰與老翁同避世
桃花源裏捕魚郎
追和東坡先生題李亮公歸去來圖
今人常恨古人少今得見之誰謂無欲學淵明歸作賦
先煩摩詰畫成圖小池已築魚千里隙地仍栽芋百區
朝市山林俱有累不居京洛不江湖
再次韻題歸去來圖(夏均父)
階亭午景圓槐隂空齋初罷戲五禽沔州太守致音問
啟讀乃有歸來吟先生抱道肯乞憐凛凛有面方如田
何能為此五斗粟折腰鄉里小兒前顧視銅章等涕唾
賦歸吐詞如湧泉龍眠居士歎豪逸想像明窗戲拈筆
翕忽英姿來筆下如恐超超將羽化吁嗟能事詎可儔
一見公詩如見畫惜哉道遠莫可致強欲賡酬抽鄙思
韻絶難追神易倦使我空然汗顔面他日從公會借觀
錦嚢捧出春笋寒
李伯時作淵明歸去來圖王性之刻於琢玉坊
病僧祖可見而賦詩(僧祖可)
坐上柴桑墟落煙眼中百里舊山川候門稚子似無恙
三徑巾車人絶憐尚友當須今逸少丹青寧復老龍眠
流傳匪獨遺怡玩端使懦夫懷凜然
王性之得李伯時所作歸去來圖并自書淵明
詞刻石于琢玉坊為賦長句(僧善權)
王郎玉女妙天下眉宇清揚聚風雅道山延閣歸有時
吐霧珠綃已無價廼翁勲業誰與儔惠愛宛同陳太邱
胡牀夜據興不淺江波漲月明江樓鄴侯牙籖三萬軸
玉川五千貯枯腹掌上雙珠照庭戶人間爽氣侵眉目
愛君羲獻來仍昆草聖真行事逼眞是家此僻古不少
竒書異畫原通神龍眠解說無聲句時向煙雲一傾吐
戲拈秃筆臨冰紈寫出淵明賦歸去林端飛鳥倦知還
陌上征夫識前路因君勒石柴桑里便覺九原人可起
廬山未是長寂寥挽著高風自君始
奉題性之所藏李伯時畫淵明三首
眼看百年夢事足踏萬里清流取意裁成句法何必更
下輕鷗
採菊
南山崔嵬在眼古木參差拂雲不負手中籬菊白衣送
酒相醺
泛舟
著鞭已驚南渡舉扇仍避西風耿介獨餘此老隤然醉
卧孤篷
十八學士寫真圖(謝幼槃)
虬髯少年龍鳳姿手提一劒平九維瀛洲學士十八輩
如雕虎嘯清風隨到今風姿傳粉繪皎如琪木參瓊枝
秦王功高蓋天下脫略細故容小疵數公不語意有在
敬宗流輩曾何知儻收魏王文學館事如辰嬴當早諫
美哉貞觀猶有憾洗蘇衆像一長歎
題韓晃畫瀛洲學士圖(韓子蒼)
咸陽中天開帝居羣公下直承明廬長鞦短轡襃衣裾
蒼頭廬兒爭走趨韓侯畫此時無虞瀛洲仙人樂有餘
我生不及貞觀初忽思十年身校書吟詩天街騎蹇驢
邇來戎馬方馳驅眼厭繡䘿蒙諸子把卷未展先欷歔
題李伯時淵明東籬圖(蘇子瞻)
彼哉嵇阮曹終以明自膏靖節固昭曠歸來侣蓬蒿新
霜著疎柳大風起江濤東籬理黃華意不在芳醪白衣
挈壺至徑醉還遊遨悠然見南山意與秋氣高
盧鴻學士草堂圖(蘇子瞻)
昔為太室花盧巖在東麓直上登封壇一夜蠒生足徑
歸不復往巒壑空在目安知有千老舒卷不盈幅一處
一盧生裘褐蔭喬木方爲世外人行止何煩錄百年入
篋笥犬馬同一束嗟予縛世累歸未有茅屋江千百畆
田清泉映修竹尚將逃姓名豈須上圖軸
自門下後省歸卧酺池寺觀盧鴻草堂圖(黃山谷)
黃塵逆帽馬辟易歸來下簾卧書空不知繡鞍萬人立
何如盧郎駕飛鴻
送元二使安西(附)(王摩詰)
渭城朝雨浥輕塵客舍青青柳色新勸君更盡一杯酒
西出陽關無故人
小詩并畫卷奉送汾叟同年機宜奉議赴熙河
幕府(李伯時)
畫出離筵已愴神那堪眞别渭城春渭城柳色休相惱
西出陽關有故人
書林次中所得李伯時歸去來陽關二圖後二
首(蘇子瞻)
不見何戡唱渭城舊人空數米嘉榮龍眠獨識殷勤處
畫出陽關意外聲
兩本新圖寶墨香尊前獨唱小秦王為君翻作歸來引
不學陽關空斷腸
次韻魯直書李伯時畫王摩詰
前身陶彭澤後身韋蘇州欲覓王右丞還向五字求詩
人與畫手蘭菊芳春秋又恐兩皆是分身來入流
李公麟陽關二絶(蘇子由)
百年摩詰陽關語三疊嘉榮意外聲誰遣伯時開縞素
蕭條邊思坐中生
西出陽關萬里行彎弓走馬自忘生不堪未别一杯酒
長聽佳人泣渭城
題陽關圖二首(黃山谷)
斷腸聲裏無形影畫出無聲亦斷腸想得陽關更西路
北風低草見牛羊
人事好乖當語離龍眠貌出斷腸時渭城柳色關何事
自是離人作許悲
京兆安汾叟赴辟臨洮幕府南舒李君自畫陽
關圖并詩以送行浮休居士為繼其後(張芸叟)
古人送行贈以言李君送人兼以畫自寫陽關萬里情
奉送安西從辟者澄心古紙白如銀筆墨輕清意瀟灑
短亭離筵列歌舞亭下諠諠簇車馬溪邊一叟靜垂綸
橋畔俄逢兩負薪掣臂蒼鷹隨獵犬聳耳駏驢扶隻輪
長安陌上多豪俠正值春風三二月分明朝雨浥輕塵
客舍青青柳色新主人舉杯苦勸客道是西征無故人
殷勤一曲歌未闋歌者背淚沾羅巾酒闌童僕各辭親
結束韜縢意氣振穉子牽衣老人哭道人行客皆酸辛
唯有溪邊釣魚叟寂寂投竿如不聞李君此畫何容易
畫出漁樵有深意為道世間離别人若箇不因名與利
紅蓮幕府盡竒才家近南山紫翠堆烜赫朱門當巷陌
潺湲流水遶亭臺當軒怪石人希見夾道長松手自栽
靜鎻園林鶯對語密穿堂戶燕驚迴試問主翁在何所
近向安西幕府開歌舞教成頭已白功名未立老相催
西山東國不我與造父王良安在哉已卜買田箕嶺下
更看築室潁阿隈憑君傳語王摩詰畫箇陶潛歸去來
觀李伯時陽關圖二首(謝幼槃)
坐對丹青傷别離淚和朝雨想頻揮道邊垂柳年年在
看盡行人長不歸
春草春波傷底事青青柳色最銷魂龍眠自有離家恨
貌得陽關煙雨昏
觀李伯時陽關圖得人字賦六言
摩詰句中有眼龍眠筆下通神佳篇與畫張夲短紙為
詩寫真渭城偶落吾手小圖傳觀衆賓坐上晏如居士
暗中摸索離人
次韻漢陽蔡守題陽關圖(夏均父)
君不見季子敝盡黑貂裘一生車轍環九州使之負郭
有二頃未必肯相六國侯此郎亦復何為者浪自出入
不肯休東風夾道羅供帳倚馬欲行那得上綠尊翠勺
浩縦横四坐哀歌互酬唱隂雲漠漠天四垂行子多著
短後衣金羈滴瀝鳴翠弭負屩蹶倒從廬兒漁舟微茫
出浦溆遠山無數迎修眉傾曦馱醉出關去縦有離愁
渠得知長安春色濃如酒乃向斯時别親友可憐兒女
浪苦辛奔走功名逮華首濁醪百榼胸崔嵬暮色慘慘
羈鴻哀羊腸鳥道天尺五爾獨胡為來此哉水有蛟鼉
獰口眼陸有兕虎潛岩隈嗟爾游子不顧返富貴有時
終自來
題修師陽關圖(韓子蒼)
風煙錯漠路﨑崯倦客羈臣泪滿襟何事道人常把玩
只應無復去來心
明皇夜游圖(吕子廣藏畫學博士李生所作)(徐師川)
歌吹開元曲鉛華天寶妝苑風翠袖冷宫露赭袍光閨
闥連閶闔驊騮從驌驦千門還欲曉九陌乍聞香
唐明皇夜游圖(李商老)
開元御極垂衣裳登三咸五陵羲皇白環重譯銀甕出
卜夜遨遊離未央香車鬭風秦與虢羅帕覆鞍真乘黃
赭袍錯落綴北斗步輦優游銜鏤觴寧王玉笛上霄漢
御路花光爭月光汝陽羯鼓絹帽穩打徹參旌低建章
太真霑醉玉欹側力士傳呼聲渺茫翠釵挂冠紅粉妝
金貂貰酒白面郎君臣翫狎樂莫比清禁喜聞宫漏長
若令姚宋坐廟堂袖中諫疏神揚揚萬里橋邊行幸處
後世龜鑑懷苞桑
題明皇上馬圖(韓子蒼)
翠華欲幸長生殿立馬樓前待貴妃尚覓君王一回顧
金鞍欲上故遲遲
虢國夫人夜遊圖(蘇子瞻)
佳人自鞚玉花驄翩如驚燕踏飛龍金鞭爭道寶釵落
何人先入明光宫宫中羯鼓催花柳玉奴弦索花奴手
座中八姨真貴人走馬來看不動塵明眸皓齒誰復見
只有丹青餘淚痕人間俯仰成今古吳公臺下雷塘路
當時亦笑張麗華不知門外韓擒虎
秦虢夫人走馬圖二絶(蘇子由)
秦虢風流夲一家豐枝穠葉映雙花欲分妍醜都無處
夾道遊人空歎嗟
朱韁玉勒鞚飛龍笑語諠譁步驟同馳入九重人不見
金鈿翠羽落泥中
寧王進史圖(陳子高)
上林風暖脊令飛玉帶花驄侍燕歸汗簡不知天上事
至尊新納壽王妃
書渾令公燕魚朝恩圖(蘇子瞻)
咸寧英氣似汾陽夜飲軍容出紅妝不須纏頭萬匹錦
知君未辦作吕強
老杜浣花谿圖引(黃山谷)
拾遺流落錦官城故人作尹眼為青碧雞坊西結茅屋
百花潭水濯冠纓故人未補新衣綻空蟠胸中書萬卷
探道欲度羲皇前論詩未覺國風遠干戈崢嶸暗㝢縣
杜陵韋曲無雞犬老妻稚子且眼前弟妹飄零不相見
此公樂易真可人園翁溪友肯卜鄰鄰家有酒邀皆去
得意魚鳥來相親浣花酒船散車騎野牆無主看桃李
宗文守家宗武扶落日蹇驢馱醉起願聞解鞍脫兜鍪
老儒不用千戶侯中原未得平安報醉裏攅眉萬國愁
生綃鋪牆粉墨落平生忠義今寂寞兒呼不蘇驢失脚
猶恐醒來有新作常使詩人拜畫圖煎膠續弦千古無
書王晉卿畫四明狂客(蘇子瞻)
毫端偶集一微塵何處溪山非此身狂客思歸便歸去
更求敕賜枉天真
和(蘇子由)
失脚來遊九陌塵故溪何日得抽身便同賀老扁舟去
已笑西山鄭子真
書王晉卿畫西塞風雨(蘇子瞻)
斜風細雨到來時我本無家何處歸仰看雲天真蒻笠
旋收江海入蓑衣
和(蘇子由)
雨細風斜欲暝時凌波一葉去安歸遥知夜宿鮫人室
浪卷波分不著衣
題明發高軒過圖(陳無已)
滕王蛺蝶江都馬一值千金不當價異才天縱非力能
(一作窮)畫工不是甘為下今代風流數大年含毫落筆開
山川忽忘朽老壓塵底却怪鳬鴻堕目前邇來八二復
秀出萬里河山才咫尺眼前安得有突兀復似天地初
開闢明窗寫出高軒過便逐愈湜聞吟哦晩知書畫真
有益却悔歲月來無多官禁修嚴斷過訪時於闢寺逢
稅鞅秀潤如行琮璧間清明似引星辰上憂悲愉佚百
不平河擘太華東南傾平生秀句寰區滿掇拾餘棄成
丹青平湖遠嶺開精神斗覺文字生清新未許二豪今
角立要知旁有衛夫人
題戴崧石鼎聯句圖(謝幼槃)
衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼囚蛟螭須臾指鼎出佳句
脫略凡韻生新竒二生得句不敢吐鳴聲強作秋蟲悲
&KR0719;如窘兔避鷹隼懔如敗將收旌旗借問䑛筆摹者誰
定是槃礴真畫師退之斯文有妙處丹青寫盡初無遺
彌明有道如不死應在衡山深處栖端能過我挑詩敵
與君周旋吾敢辭
題趙祖文盤谷關(吕居仁)
趙郎落筆寫盤谷正是太平無事時今日太行那有此
滿川樵采盡胡兒
李賀晚歸圖(吕子廣藏畫學博士李生所作)(徐師川)
近代推名畫諸君作薦書皇都開藝學博士是新除高
柳長安道亂雲昌谷居丹青聊置此僕馬晩歸歟
陳季常所蓄朱陳村嫁娶圖二首(蘇子瞻)
何年顧陸丹青手畫作朱陳嫁娶圖聞道一村唯兩姓
不將門戶買崔盧
我是朱陳舊使君勸耕曾入杏花村而今風物那堪畫
縣吏催錢夜打門(朱陳村在徐州豐縣)
題絳帳(韓子蒼)
豈有青雲士而居絳帳間諸生獨何事不上會稽山
德清宰俞居安自畫淵明圖(王子思)
門無車馬喧逕有松菊隂前窗面清泚後戶依嶔岑就
使世俗工猶足寫幽深況今令尹賢洞照先哲心出處
異軌轍丘壑同胸襟予知淡筆墨良似無弦琴先生如
明月瑩潔照古今形模或能寫光彩詎可臨寥寥千古
意當向筆下尋人心去典午朝柄歸卯金豈無康濟心
且賦歸來吟天生卓犖姿豈是甘山林當今急英賢四
海待商霖勉哉就功名枯槁不足欽
王維畫阮步兵醉圖(梅聖俞)
右丞筆通妙阮籍思玄虛獨畫來東平倒冠醉乘驢力
頑不肯進俯首耳前趨一人牽且顧一士旁挾扶捉鞍
舉雙足閉目望窮途想像得風度纖悉古衣裾玉骨化
為土丹青終不渝而今幾百歲乃有胡公疎買石遂留
刻清墨許傳模白黑就髣髴毫芒辨精粗千古蓄深意
終朝懸坐隅誰謂盈尺紙不慚雲霧圖
河陽石尚書破迴鶻迎貴主過上黨射鷺鷥繪
為圖猥蒙見示稱歎不足以詩美之(白樂天)
塞北虜郊隨手破山東賊壘掉鞭收烏孫公主歸秦地
白馬將軍入潞州劒拔青鱗蛇尾活弦抨赤羽火星流
須知鳥目猶難漏(尚書將入潞府偶逢水鳥鷺鷥引弓射之一發中目三軍耀其事上聞詔)
(下美之)縦有天狼豈足憂畫角三聲刁斗曉清商一部管
絃秋他時麟閣圖勲業更合何人居上頭
燕龍圖臨深圖燕穆之昔作履薄臨深二圖履
薄已進呈仁皇而臨深逸二首(李方叔)
下看飛流入碧深崖蒼潭黑往登臨戰兢欲示為邦慎
可見忠臣納諫心
須知筆諫似誠懸馳譽丹青詎等閑嗟爾畫師閻立夲
一生虛老寸毫間
題王維畫卧雪圖(周少隱)
東京數人物矯矯稱袁公經綸有能事早歲初未逢何
許結蓬茅草樹深淅瀝幽夢寄一椽暮雲深幾尺平田
已無路況復知公門人言公苦寒謂死寧當存鳴騶入
空谷暖律破寒沍豈伊逢異人天實起僵仆漢明號賢
主杖擊無名郎冤囚我自理微緒渠當昌摩詰亦可人
六幅寫竒事浩蕩懷遠圖徘徊有佳思炎天挂空壁一
洗毛骨寒意豈在冰雪高風薄雲天
聲畫集卷一
