聲畫集總集類
提要
(臣)等謹案聲畫集八卷宋孫紹遠編紹遠字
稽仲其自署曰谷橋未知谷橋何地也所錄
皆唐宋人題畫之句曰古賢曰故事曰佛像
曰神仙曰仙女曰鬼神曰人物曰美人曰蠻
夷曰贈寫真者曰風雲雪月曰州郡山川曰
四時曰山水曰林木曰竹曰梅曰窠石曰花
卉曰屋舍器用曰屏扇曰畜獸曰翎毛曰蟲
魚曰觀畫題畫曰畫壁雜畫分作二十六門
錢曾讀書敏求記謂其書不著編者姓氏後
人以卷首有劉莘老題老子畫像詩因誤為
莘老所輯此本卷首有淳熙丁未十月紹遠
自序謂入廣之明年以所攜前賢詩及借之
同官擇其為畫而作者編為一集名之曰聲
畫用有聲畫無聲詩之意也則為紹遠編集
確有明證豈曾所藏本偶失此序耶其中編
次頗為瑣屑如卷五梅為一門卷六花卉門
中又有早梅墨梅諸詩殊少倫緒然序稱畫
有久近詩有先後其他參差不齊甚多故不
得而次第之則紹遠亦自言之矣其所錄如
折中古夏均父徐師川陳子高王子思劉叔
贛僧士珪王履道劉王孟林之來李元應喻
迪孺李誠之潘邠老崔德符王佐才曾子開
崔正言林子仁吳元中張子文王承可曹元
象僧善權祖可聞人武丁韓子華蔡天啟程
叔易李成年趙乂若謝民師李膺仲倪巨濟
華叔深歐陽闢諸人其集皆不傳且有不知
其名字者頗賴是書存其一二則非惟有資
於畫且有資於詩矣乾隆四十五年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
聲畫集原序
畫之益於人也多矣居今之世而識古之人知古之事
生長人間而覩碧落之真容淨土之慈相市朝而見山
林氣象晷刻而觀四時變化佳花異卉無一日而不開
珍禽竒獸不籠檻而常存凡宇宙之内苟有形者皆能
藏吾室中世豈可廢此哉第古今畫手不能一律如論
文章班馬固高矣韓柳歐蘇何歉乎如論書法鍾王固
竒矣虞禇顔柳何愧乎學藝精到率可貴而無古今也
俗士於畫但取煙顔塵容故暗舊物至稍新潔者則以
為無足採竊嘗譬之如見八九十歲人其老雖可敬奈
愚不解事者何不滿十歲許而有所謂神童有所謂竒
童者其可不敬愛乎此新舊畫之别也夫玩物喪志先
聖格言誰敢不知警而假書畫以銷憂昔嘗有德於紹
遠今雖不暇留意未能與之絶也入廣之明年因以所
㩦行前賢詩及借之同官擇其為畫而作者編成一集
分二十六門為八卷名之曰聲畫用有聲畫無聲詩之
意也惟畫有久近詩有先後其他參差不齊甚多故不
得而次第之然士大夫因詩而知畫因畫以知詩此集
與有力焉淳熙丁未十月谷橋孫紹遠稽仲序
聲畫集原序
