聲畫集卷二
宋孫紹遠編
佛像
王維吳道子畫(蘇子瞻)
何處訪吳畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣已吞亭亭雙林間彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰夲詩老佩芷襲芳蓀今
觀此壁畫亦若其詩清且敦祗園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源吳生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
歛衽無間言
記所見開元寺吳道子畫佛滅度以荅子由
西方真人誰所見衣被七寶從雙狻當時修道頗辛苦
栢生兩肘烏巢肩初如濛濛隱山玉漸如濯濯出水蓮
道成一旦就空滅奔會四海悲人天翔禽哀響動林谷
獸鬼躑躅淚迸泉龐眉深目彼誰子遶牀彈指性自圓
隱如寒月墮清晝空有孤光留故躔春遊古寺拂塵壁
遺像久此霾香煙畫師不復寫名姓皆云道子口所傳
從横固已蔑孫鄧有如巨鰐吞小鮮來詩所誇孰與此
安得攜挂其旁觀
僕曩於長安陳漢卿家見吳道子畫佛碎爛可
惜其後十餘年復見之於鮮于子駿家則已裝
背完好子駿見遺作詩謝之
貴人金多身復閒爭買書畫不計錢已將鐵石充逸少
更補朱繇為道玄煙薰屋漏裝玉軸鹿皮蒼璧知誰賢
吳生畫佛夲神授夢中化作飛空仙覺來落筆不經意
神妙獨到秋毫顛昔我長安見此畫歎息至寶空潸然
素絲斷續不忍看已作蝴蝶飛聯翩君能收拾為補綴
體質散落嗟神全誌公髣髴見刀尺修羅天女猶雄妍
如觀老杜飛鳥句脫字欲補知無緣問君乞得良有意
欲將俗眼為洗湔貴人一見定羞怍錦嚢千紙何足捐
不須更用博麻縷付與一炬隨飛煙
饒守董尚書令畫史繪釋迦出山相及維摩居
士使靈山香火之因不斷復惠臘藥數種皆病
夫所欲也作此寄之(徐師川)
示病毘耶金粟影出山五印金仙相神妙通靈顧虎頭
白蓮香火空諸妄臘中發藥補衰朽扶杖清風看花柳
捷書政用此時來開顔政爾難忘酒韓門弟子更誰知
即今猶有董安于更畫承明兩學士與公相對白髭鬚
維摩像唐楊惠之塑在天柱寺(蘇子瞻)
昔者子輿病且死其友子祀往問之跰&KR1271;鍳井自歎息
造物將奚以我為今觀古塑維摩像病骨磊嵬如枯龜
乃知至人外生死此身變化浮雲隨世人豈不碩且好
身雖未病心已疲此叟神完中有恃談笑可却千熊羆
當其在時或問法俛首無言心自知至今遺像兀不語
與昔未死無增虧田翁里婦那肯顧時有野鼠銜其髭
見之使人每自失誰能與結無言師
天柱寺楊惠之塑維摩像(蘇子由)
金粟如來瘦如腊坐上文殊秋月圓法門論極兩相可
言語不復相通傳至人養心遺四體瘦不為病肥非妍
誰人好道塑遺像鮐皮束骨筋扶咽兀然隱几心已滅
形如病鶴竦兩肩骨節支離體疎緩兩目視物猶炯然
長嗟靈運不知道強翦美髭插兩邊彼人視身若枯木
割去右臂非所憐何況塑像已身外豈必奪爾庸自全
眞人遺意世莫識時有游僧施鉢錢
謝胡藏之送栗鼠尾畫維摩二首(黃山谷)
貂尾珍材可筆虎頭墨妙凝神頗知君塵外物眞是我
眼中人
丹青貌金粟影毛物宜管城公只今為君落筆他日聽
我談空(一作畫圖見金粟佛)
過栢林院贈吉長老有古殿吳道子畫維摩居
士又有斷碑是寶歷中記義岑禪住佛院事(劉)
(叔贛)
靈光歲久獨巋然峴首遺碑亦未遷會向三生記前佛
暫從方丈謝諸天篆香徐刻黃金印梵宇時開貝葉篇
門外霜風正搖落庭前翠栢自安禪
觀寗子儀所蓄維摩寒山拾得唐畫歌(吕居仁)
君不見寒山子垢面蓬頭何所似戲拈拄杖喚拾公似
是同遊國清寺又不見維摩老結習已空無可道牀頭
誰是散花人墮地紛紛不須掃嗚呼妙處雖在不得言
尚有丹青傳百年請公著眼落筆前令我琢句逃幽禪
異時淨社看白蓮莫忘只今香火緣
題李伯時維摩畫像圖
老松攙天四無壁小菴不足容一室野竹入戶芭蕉肥
下有無言病摩詰文殊妙對亦未真身如浮雲那得親
驚倒同行問話人彼上人者何所云龍眠好事筆有神
不避世間狐兔羣掃除胸中千斛塵多口阿師聞不聞
(掃除一作洗盡)
觀行上座所作維摩問疾圖(僧士珪)
道人耽耽癡虎頭瞭然電轉開雙眸枯木已死寒巖秋
定中霹靂推四牛起來下筆不能休新詩字字蟠銀鈎
發其餘者漫不收散而縦横為九流我觀此畫眞其尤
病維摩詰小有瘳文殊大士從之游彼上人者難對酬
兩公文章虎而彪萬古凡馬空驊騮向來曹韓與韋侯
筆端亦嘗知此不世間畫夲多山丘閱人何翅如傳郵
對此可以銷百憂先生胡為吟四愁
過廣愛寺見三學演師觀楊惠之塑寶山朱瑶
畫文殊普賢三首(蘇子瞻)
寓世身如夢安閒日似年敗蒲翻覆卧破裓再三連勸
客眠風竹長齋飲石泉回頭萬事錯自笑覺師賢
妙迹苦難尋兹山見幾層亂峰螺髻出絶澗陣雲崩措
意元同畫觀空欲問僧莫教林下意終老歎何曾
朱瑶唐晚輩得法尚雄深滿寺空遺跡何人識苦心長
廊敧雨脚破壁撼鐘音成壊無窮事他年復弔今
將出洛城過廣愛寺見三學演師引觀楊惠之
塑寶山文殊普賢為賦三首(蘇子由)
寺古依喬木僧閒正莫年為生何寂寞愛客尚留連虛
牖羅修竹空厨响細泉坐聽談舊事遍識洛中賢
虛室無尋丈青山有百層回峰看不足危石恐將崩聽
法來天女依嵓老梵僧須彌傳納芥觀此信還曾
壁毁丹青在移來殿廡深賦形驚變態觀佛覺無心旌
旆翻空色笙竽含妙音風流出吳樣遺法到如今
畫文殊普賢
誰人畫此二菩薩趺坐花心乘象狻弟子先後執盂缶
老僧槎牙森比肩山林修道幾世刦顔貌偉麗如開蓮
重崖宛轉帶林樹野水荒蕩浮雲天峩嵋高處不可上
下有絶澗錮九泉朝陽未出白霧起有光升天如月圓
靈仙居中且可識有類白兔依清躔遊人禮拜千萬萬
迤邐漸遠如飛煙五臺不到想亦爾今之畫圖誰所傳
吾兄子瞻苦好異敗繒破紙收明鮮自從西行止得此
試與記錄代一觀
武宗元比部畫文殊玄奘
遺墨消磨顧陸餘開元一二數吳盧本朝唯有宗元近
國本長留後世模出世真人氣雍穆入蕃老衲面清癯
居人不惜遊人愛風雨侵陵色欲無
問蔡肇求李公麟畫觀音德雲
好事栢靈寶多才顧長康何嘗為人畫但可設竒將久
聚要當散能分慰所望清新二大士畀我夜燒香
題劉氏所藏展子虔感應觀音(黃山谷)
人間猶有展生筆佛事蒼茫煙景寒常恐花飛胡蝶散
明窗一日百回看
羣盗挽弓江簸船丹青當在普通前誰能與作赤挽板
老筆猶堪壽百年
題孫子紹所藏摩詰渡水羅漢(吕居仁)
問渠褰裳欲何往彷徨徙倚滄波上至人入水固不濡
何以有此恐怖狀我知摩詰意未真欲以筆端調世人
此水此渡俱非實摩詰亦未嘗下筆孫郎寶藏今幾年
往來周旋兵火間世人險阻更百難彼渡水者安如山
請君但作如此觀莫更思惟尋筆端
禪月羅漢(汪彥章)
扃鎖收傳古聖師飛揚不類虎頭癡槎牙老木垂雲蔓
傴僂胡僧拖雪眉丹墨已隨嵐靄盡精神猶作電光馳
秪應夢乞歸嵓寺要使邦人習氣移
令人生日以畫十六大阿羅漢為壽仍作三頌
以祝長年(韓子蒼)
悟得玄機已數年曾蒙老宿印明禪定知凡物難為壽
故仗高人結勝緣
數枝西國芬陁利一瓣南天波律香持作誕辰羅漢供
願如羅漢壽無央
生朝欲作祈年供長壽玉圭天上來定是從今有家慶
世人傳作畫圖開
觀汪丞相所藏崔白畫羅漢(折中古)
山堂漠漠開曉煙何許大士當四筵坐忘默識形骸外
持鉢植杖風露前老龍欲奮屢回首於莵甚馴非畏鞭
小兒已解辨人我抱頭怖走成癡顚豈知畏愛果何物
手裏舍利空燭天嗟余耳目更淺陋喜歡獲遇希有緣
神明太定始一笑摩挱粉墨心茫然平生崔白畫常見
邂逅入眼多棄捐莫言人物斗竒崛醉裏落筆神助焉
汪公昔入魏帥幕嘆息鉅壁圍神仙歸尋十疋好東絹
恰有名手能模傳提攜萬里到嶺表尤物自得高人憐
邇來刦火壞諸有陪都政若埋腥羶無力挽河為吹洗
披圖感極淚如泉
善財參自在天(陳子高)
善財得法猶兒子工巧仍參自在天若悟菩提同戲事
不應縛律更枯禪
題晁恭道善境界圖(吕居仁)
疇昔相從三十年如今休去不逃禪知君參見法輪老
始悟蒼蒼便是天
境界本來無善惡人間何處有新圖欲知箇裏真消息
臘月寒松永不枯
顔持約為范師厚作孔明坐嘯圖十大比丘像
顔者以為聲訛不可不下一句(王履道)
窮顔妙畫今虎頭忽以武侯為范侯他日却寫十比丘
下筆不數僧貫休作佛作相三昧游在江在海兩浮漚
丈夫心機入法流到處還渠第一籌
題李伯時畫船子和尚
等箇魚兒久未逢滿船明月一絲風離鉤三寸誰開口
打落掀天白浪中
一橈打省猶回首露布須收人與船不著釣絲牽老會
却留戽斗付龍眠
神仙
題王内翰家李伯時畫太一姑射圖二首(韓子)
(蒼)
太乙眞人蓮葉舟脫巾露髮寒颼颼輕風為帆浪為楫
卧看玉宇浮中流中流蕩漾翠綃舞穩如龍驤萬斛舉
不是峰頭十丈花世間那得蓮如許龍眠妙手老入神
尺素幻出真天人恍如坐我水仙府蒼煙萬頃波粼粼
玉堂學士今劉向禁直岧嶤九天上不須對此融心神
會值青藜夜相訪
海上仙山邈雲水神居縹緲凌虛起風餐露宿不知年
八極浮遊一彈指何人䑛筆作此圖細看尚恐冰為膚
便欲憑軒問連叔却愁挂壁驚肩吾雖有此圖傳自古
矯矯真容那得覩萬里中洲不少届曉發咸池暮玄圃
而今玉殿開珠宫鸞旗鶴馭紛長空神兮早御飛龍下
願賜千秋年榖豐
題孫思邈真(蘇子瞻)
先生一去五百載猶在峨嵋西崦中自為天仙足官府
不應尸解坐蝱蟲
題吕先生畫像(劉王孟)
短褐長絛大布巾雲霞咽嗽九天春可憐世上屠沽子
喚作尋常賣墨人
題賀水部書畫五首(汪彦章)
水部唐末五代人得道不死東坡以五詩紀其事
毘陵汪達道家有其書畫畫為佛像而書則世
傳有客來相問何如是治生蓋其所作詩也逹
道求詩效東坡賦此
茹芝商嶺見時清來望重瞳日月明徑去似知真主意
東游不為羡門生
枕中鴻寶謾紛如尺素題詩已有餘何物彌明兒女語
剛云不解世間書
眼見嘉平忍更論當時爵里至今存子真何苦更名姓
白首區區守市門
紛紛兒輩自名家妙道從來豈有他時以丹青寫佛事
不妨柱史入流沙
風吹鳥跡落岩間付與區中萬古傳故遣詩人收拾得
要知身不是頑仙
題陳先生華山高卧圖(謝幼槃)
落葉開花秋復春睡中榮悴得關身那知五起雞三唱
亦有寒窗不寐人
三朵花(蘇子瞻)
房州通判許安世以書遺余言吾州有異人常戴
三朵花莫知其姓名郡人因以三朵花名之能作
詩皆神仙意又能自寫真人有得之者許欲以一
夲見惠乃為作此詩
學道無成鬢已華不勞千刦謾蒸砂歸來且看一宿覺
未暇遠尋三朵花兩手欲遮缾裏雀四條深怕井中蛇
畫圖要識先生面試問房陵好事家
仙女
次韻子由書清汶老所傳秦湘二女圖(蘇子瞻)
東風消冰失瑶玉我本無身安有觸羊生得婦如得風
握手一笑未為辱先生室中無天遊環珮何處鳴風甌
隨魔未必皆魔女但與分燈遣歸去胡為寫真傳世人
更要維摩一轉語丹元茅茨秪三間太極老人時往還
點檢凡心早除拂方平神鞭常使物
題毛女真
霧鬢風鬟木葉衣山川良是昔人非秪應閒過商顔老
獨自吹簫月下歸
吳彩鸞寫真(謝幼槃)
天上鳳凰難獨宿人間翡翠夲雙棲丹青不與文簫共
誰遣雉東迷雀西
題王子厚所藏節女圖(黃山谷)
白足禮江沙七星在雲表洗心無一塵缺月西南曉
孫耘老酒間出麻姑像要余作詩(周少隱)
青絲一尺高鬔鬆玉顔微駐丹砂紅雲軿飛來自何許
滿山落葉元無蹤長天如煙月如霧便恐乘鸞月邊去
煩君急與問中郎從此更誰知痒處
鬼神
和江學士畫鬼拔河篇(梅聖俞)
蒲中寺詩壁畫古畫者隋代展子虔分明八鬼拔河戲
中建二旗觀却前東廂四鬼苦用力索尾拽斷一鬼顛
西廂四鬼末皆挽雙手搥下抵以肩龍頭魚身霹靂使
持鉞植立旗左偏拔山夜义古掘斧各司勝負如争先
兩傍撾鼓四面列聲勢助勇眼穹圓臂梟張拳擊棒首
疑似暴謔意能全正當大鬼按膝坐三鬼帶䪅一執旃
操刀擐嚢力時督怒髮上直筋奮纏虎尾人身又踣顧
蒺藜知捷金搥堅高下尊卑二十四二十四鬼無黃泉
英雄競強欲何睹曷不各各還荒埏
淨因大覺璉師以閻立夲畫水官遺編禮公公
既報之以詩謂某汝亦作某再拜次韻仍錄二
首詩為一卷以獻(蘇子瞻)
水官騎蒼龍龍行欲上天手攀時且住浩若乘風船不
知幾何長足尾猶在淵下有二從臣左右乘魚黿矍鑠
相顧視風舉衣袂翻女子侍君側白頰垂雙鬟手執雉
尾扇容如未開蓮從者八九人非鬼非戎蠻出水未成
列先登揚旗旜長刀擁旁牌白羽注強弮雖服甲與裳
壯貌猶鯨鱣水獸不得從仰面以手攀空虛走雷霆雨
雹晦九川風師黑虎嚢面目昏塵煙翼從三神人萬里
朝天關我從大覺師得此詭怪篇畫者古閻子于今三
百年見者誰不愛予者誠已難在我猶在子此理寧非
禪報之以好詞何必畫在前(明允原作)
高人豈學畫用筆乃其天譬如善游人一一能操船閻
子夲逢掖疇昔慕雲淵丹青偶為戲染指初嘗黿愛之
不自已筆勢如風翻傳聞貞觀中左衽解椎鬟南夷羞
白雉佛國貢青蓮詔令擬王會别殿寫戎蠻熊冠金絡
額豹袖擁旛旜傳入應門内俯伏脫劍弮天姿儼龍鳳
雜沓朝鵬鱣神功與絶跡後世兩莫攀自從李氏亡羣
盗竊山川長安三日火至寶隨飛煙尚有脫身者漂流
出東關三官豈容獨得此今已偏吁嗟至神物會合當
有年京城諸權貴欲取百計難贈以玉如意豈能動高
禪信應一篇詩皎若畫在前
題舊鍾馗(并序)(蘇子由)
癸丑歲予為興德軍掌書記是歲大旱除日府中
饋畫鍾馗行雪中狀甚怪後三十六年檢篋中舊
畫得之戲作此篇
濟南書記今白鬚歲節鍾馗舊緣襦舉手托天欣見雪
破靴踏凍可憐渠滔滔時輩今黃壤六六年華屬老夫
兒女來容翁便去銀瓶隔夜浸屠酥
題張元明四鬼捕嬾龍圖(周少隱)
五月江南地無黍帝遣雷師下行雨百神受職羣龍奔
一龍藏頭翳玄雲雷師奮髯叱四鬼拽取老龍朝帝閽
張侯直氣不可屈雲間睥睨旁怒嗔歸來面壁聊小吐
畫作新圖走兒女潛虬怕死不肯行藥义飛天髮毛竪
人間莫笑虎頭癡筆底風雲遽如許今年雨足年亦豐
蜥蜴蝘蜓俱論功龍方下避千里赤疾雷破柱煩天公
天公有令那得爾寄語癡龍莫辭死
人物
憩寂圖(蘇子由)
蘇子瞻李伯時為柳仲遠作松石圖仲遠取杜子
美詩云松根胡僧憩寂寞龐眉皓首無住著偏袒
右肩露雙脚葉裏松子僧前落之語復求伯時畫
此四句目為憩寂圖子由題詩云
東坡自作蒼蒼石留取長松待伯時只有兩人嫌未足
兼收前世杜陵詩
文與可嘗云老僧墨竹一派近在湖州吾竹雖
不及石似過之此一卷公案不可無魯直正句
因次韻(黃山谷)
東坡雖是湖州派竹石風流各一時前世畫師今姓李
不妨還作輞川詩
或言子瞻不當目伯時為前身畫師流俗不領
便是語病伯時一丘一壑風流未減古人雖嘗
作此癡計子瞻此語是真相知又作二首
松含風雨石骨瘦法窟寂寥僧定時李侯有句不肻吐
澹墨寫出無聲詩
龍眠不似虎頭癡筆妙天機可並時蘇仙漱墨作蒼石
應解種花開此詩
題伯時畫觀魚僧
横波一網腥城市日莫江空煙水寒當時萬事心已死
猶恐魚作故時看
惠州靈惠院壁間畫一仰面向天醉僧云是蜀
僧隱巒所作題詩於其下(蘇子瞻)
直視無前氣吐虹五湖三島在胸中相逢莫怪不相揖
只見山僧不見公
題韋偃雙松老僧圖(晁以道)
兩松鬱蒼蒼夭矯出竒峭翛然龍蛇姿勢欲排岩嶠老
禪獨會心默坐觀萬竅我亦發深省倚檻一長嘯此興
含千古孰謂韋偃少
題顧凱之醉道士圖(謝幼槃)
虎頭癡絶自不癡丹青妙處手得之名巖戲畫幼輿了
酒狂更貌黃冠師一人坐睡真被酒二人杯杓不停手
一人回面愁不酬二人直視開笑口上有醉墨書者誰
翰林手題獨酌詩題詩真識醉時味畫圖如寫詩中意
珍藏不換一斛珠李詩顧筆今世無
閻立夲畫醉道士圖(林子來)
破除萬事無過酒有客何須計升斗解將富貴等浮雲
醉鄉即是無何有昔人繪事亦有神丹青寫出畫天真
尊罍未耻月漸傾更待曉出扶桑暾餐霞服氣浪自苦
自厭神仙足官府脫巾解帶衣淋漓眼花錯莫誰賓主
君不見炙手可熱唯權門欲觀佳麗遭怒嗔何如銜杯
樂聖藉地飲安用醉吐丞相茵
閻立夲醉客圖(李商老)
酒有何好工作病頗怪此人喜中聖藏身麴糵勝嵓幽
寄愁天上呼不醒春風吹開玉東西月墮參横斟酌之
吐茵脫帽有妙理眩朱成碧渾忘歸右相丹青果馳譽
幻藥調成疑笑語便覺微綃古意生似開醉眼卿可去
半生憂患復蕭條甕中肥遁何須邀一樽桑落對公等
盡解平時藜莧嘲
題石恪畫嘗醋翁(黃山谷)
石媼忍酸喙三尺石皤嘗味面百摺誰知聳膊寒至骨
圖畫不減吳生筆
題團圞圖(洪玉父)
一老滅塵慮七兒同靜緣境超法界觀身作地行仙男
女非殊相丹青亦浪傳襄陽聚首話猶是在家禪
美人
觀李凑畫美人障子(劉長卿)
愛爾含天資丹青有殊智無間已得象象外更生意西
子不可見千秋無重還空憐浣紗態猶在含毫間一笑
豈易得雙蛾如有情窗風不舉袖但覺羅衣輕華堂翠
幕春風來内閣金屏曙色開此中一見亂人目秪疑行
到雲陽臺
續麗人行(蘇子瞻)
深宫無人春日長沈香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曾背面傷春啼
章質夫寄惠崔徽真
玉釵半脫雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不解語世間言語元非真知君被惱更愁絶
卷贈老夫驚老拙為君援筆賦梅花未害廣平心似鐵
周昉畫美人歌(蘇子由)
深宫美人百不知飲酒食肉事游嬉彈絲吹竹舞羅衣
曲終對鏡理鬢眉岌然高髻玉釵垂雙鬟窈窕萼葉微
宛轉躑躅從嬰兒倚楹俯檻皆有姿擁扇執拂知從誰
瘦者飛燕肥玉妃俯仰向背樂且悲九重深遠安得窺
周生執筆心坐馳流傳人間眩心脾飛瓊小玉雲霧幃
長風吹開忽見之夢魂清夜那復追老人衰朽百事非
展卷一笑亦相為持付少年良所宜
明皇十眉圖(郭功父)
明皇逸事傳十眉正是唐家零落時霓裳曲調雖依舊
阿蠻終不似楊妃畫工貌得非無意欲使流傳警來世
翠翹紅粉尚爭春隱約香風起仙袂六龍真馭竞何之
泰陵荒草長狐狸猶將妙筆勸尊酒醉覺人間萬事非
觀前古美人圖(李元應)
璧月塵昏瓊樹秋無從百媚一回眸荼䕷香度梅妝冷
鸚鵡聲低玉笛幽吐袖但能知禍水逢春輙莫上迷樓
歸來安守無鹽女不寵無驚共白頭
題周昉美人拜月圖(喻廸孺)
東風元自無消息獨捲珠簾望春色風驚紅葉墮珊珊
夢斷行雲泣殘月挹挹柔情不自持此心端被月先知
窺窗入戶如相伴應是嬌娥慣別離
題日暮倚修竹圖(汪彦章)
藁砧何在復凋年興在孤鴻落照邊遮莫春光無處著
只將修竹共嬋娟
荅張十八畫(廖明略)
玉人風味夙相親骨法多竒巫峽神何幸丹青煩右相
坐令虛室四時春
題伯時所畫宫女二首(韓子蒼)
只道春風閉掖廷朝來綰結髻鬟新蛾眉不是專君寵
試觸君衣鸚鵡春
睡起昭陽暗澹妝不知緣底背斜陽若教轉盼一回首
三十六宫無粉光
代王正平從諫掾乞畫凭肩美人扇子二首(陳)
(子高)
道人已悟孩提事棄擲泥兒壊紙鳶聞道近來都識破
丹青便面亦輕捐
難陀已幻登伽女童子猶參蘇密多正士逡廵不應受
可能分供病維摩
追和周昉琴阮美人圖詩(并序)(王性之)
龍眠李亮工家藏周昉畫美人琴阮圖兼有宫禁
富貴氣象旁有竹馬小兒欲折檻前柳者亮工官
長沙而黃魯直謫宜州過見之嘆愛彌日大書一
詩於黃素上曰周昉富貴女衣飾新舊兼髻重髮
根急薄妝無意添琴阮相與娛聽絃不觀手敷腴
竹馬郎跨馬要折柳此畫後歸禁中邊馬驚塵流
落何許而詩亦世不傳獨僕舊見之位置猶可想
像也病中追和其詩當令善工試圖之耳
丹青有神藝周郎獨能兼圖畫絶世人真態不可添却
憐如畫者相與落誰手想像猶可言兩重春籠柳
得孫仲方畫美人一軸(梅聖俞)
駿駒少馴良美女少賢德嘗聞敗君駕亦以傾人國因
觀壁間畫筆妙仍竒色持歸非奪好來者恐為格
黃文若㩦秦别駕侍兒像見過戲題二絶(周少)
(隱)
能事空傳王右丞句如徐庾轉難名眸明正似溪光樣
自古無人畫得成
謝家林下小梅花不著紅藍染絳砂莫笑畫師無國手
玉肌元不愛鉛華(秦别駕名亘)
蠻夷
觀韓玉汝郅支貢奉圖(梅聖俞)
時世重古不重新破圖寫者爾何人臂鷹捧盤犀利水
鐵鎖獅子同麒麟翹翹雉尾插頭上深目鉅鼻青搭巾
塗朱點綠筆畫大筋骨怒露蠻祠神茜袍白馬韓公子
從何得來此秘珍定應海客遠為贈中國未覩難擬倫
公子自言吳生筆吳筆精勁瘦且勻我恐非是不敢贊
退歸書此任從嗔
元忠作突厥下程圖
單于獵罷卧錦紅解鞍休騎荒磧中蒼駒騧駱六十匹
隱谷映坡分尾&KR1058;九駝五牛羊頗倍沙草晚牧生寒風
貴賤小大只五百執作意態皆不同二鷹在臂二鷹架
駿犬當對能爭功氈廬鼎列帳幕擁鼓角未吹驚塞鴻
上山高高置烽燧毛嚢貯獲閑刀弓水泉在側挹其上
長河杳杳流無窮素紈六幅筆何巧胡環盡妙誰能通
今日都城有别識别識共許劉元忠
閻立夲職貢圖(蘇子瞻)
貞觀之德來萬邦浩如蒼海吞河江音容獊獰服竒厖
横絶嶺海逾濤瀧珍禽瑰産爭牽扛名王解辮却蓋幢
粉夲遺墨開明窗我喟而作心未降魏徵封論恨不雙
謝公定所寶蕃官入朝圖貞觀中閻立夲所作
筆墨竒古詩贈趙德麟而未予廌作此詩取以
送德麟(李廌)
君不見燕然易水渡桑乾東連鴨綠西賀蘭古來戰地
骨成土赤棘白草沙漫漫漢築朔方置上郡晚歲款塞
惟呼韓貞觀文皇力馴制諸蕃君長充王官玉門不關
障無候驛道入參天可汗蠻夷邸中諸國使旃裘椎髻
游長安我恨不為典屬國文皇此舉真可嘆今歎此圖
寫職貢要荒落種蒙衣冠碧基玄繚應門左想見膜拜
皆盤跚聖朝賢良謝夫子勁氣烈烈霜風寒目眵唇焦
萬卷爛筆頭成塜墨成灘南陽勸駕一封傳入對三道
朝金鑾萬言階對萬乘善聲名一日青雲端行當遨遊
廟堂上坐令四圍相交驩羽書不馳烽火冷鳴雞吠犬
何敢干借令跳梁出巢穴當用斧斤摧髀髖北庭喋血
無噍類藁街懸首紛喧譁君當自畫凌烟閣縦有此圖
何必觀同僚華原貴公子求公此畫公無難乃知功名
丈夫志不惑玩好勞肺肝憐渠孜孜畫成癖心欲速得
如羽翰不如遺佐篋中品猶勝棄捐終不看
題趙次張所藏賊頭子二首(陳子高)
揚鞭指點萬貔貅打取盧龍十四州煩君為發禄山塜
看我快飲月氐頭
龍章鳳姿世不乏束手無奈此于思丹青王會何須爾
&KR1450;血淋漓送藁街
題蕃騎圖(韓子蒼)
塞上漠漠黃雲秋黃鬚胡兒騎紫騮一馬攙前弄風走
胡兒掣轡空驤首廻鞭值莫向南馳漢家將軍方打圍
奪弓射汝猶可脫奪汝善馬何由歸
聲畫集卷二
