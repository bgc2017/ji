聲畫集卷七
宋孫紹遠編
畜獸
畫龍(劉叔贛)
南人謁雨争圖龍畫師放筆為老雄煙雲滿壁奪晝色
雷電應手生狂風觀者皆驚爪牙動攫挐意似翻長空
吾疑奮迅出戶牖何事經時留此中共言葉公初好畫
當時亦有神龍下天意為霖非爾能世俗慕真聊事假
贈徐微中畫龍(王佐才)
陰陽變化萬物從其間至神惟真龍庸夫俗眼不得見
或躍或潜無定蹤後來高士探元窟素縑摹畫求形容
在昔擅名能幾人争為妍巧誇殊功東朐徐氏奮竒趣
俊筆醉揮欺古風為余好事輒寫寄老鱗蒼鬛驚盲聾
怒搏滄海噴白浪暗拖暮雨横長空雙雙頭角戰初罷
奔騰半沒寒雲中只恐霹靂生坐上爪牙活動挐寰穹
軒昂當世稱獨步貴臣襃譽聞宸聰黃金扇成争進入
雄聲一日喧深宫從此毫端愈珍重千歲萬歲傳無窮
虎圖(王介甫)
壯哉非羆亦非貙目光夾鏡坐當隅横行妥尾不畏逐
顧盼欲去仍躊躇卒然我見心為動熟視稍稍摩其鬚
固知畫者巧為此此物安肯來庭除想當盤礴欲畫時
睥睨衆史如庸奴神閒意定始一掃功與造化論錙銖
悲風颯颯吹黃蘆上有寒雀驚相呼槎牙死樹鳴老烏
向之俛噣如餔雛山牆野壁黃昏後馮婦遙看亦下車
隂山畫虎圖
隂山健兒鞭控急走勢能追北風及逶迤一虎出馬前
白羽横穿更人立回旗倒戟四邊動抽矢當前放蹄入
爪牙蹭蹬不得施磧上流丹看來濕胡天朔漠殺氣高
煙雲萬里埋弓刀穹廬無工可貌此漢使自解丹青包
堂上絹素開欲裂一見尤能動毛髮低回使我思古人
此地搏兵奮馳奪禽逃獸遁亦蕭然豈若封疆今晏眠
契丹弋獵漢耕作飛將自老南山邊還能射虎隨少年
題伯時畫揩癢虎(黃山谷)
猛虎肉醉初醒時揩磨痾癢風助威枯楠未覺草先低
木末應有行人知
畫虎(王佐才)
炳毛威骨自精神好祝提毫點刷人縱使不成猶勝狗
休添角翼亂天真
畫虎行為吉州假守蘇公作(徐師川)
昔日何人畫於菟君家獨有他家無宣城老包骨已朽
紛紛俗子尚誰呼大虎蹲踞小虎戲目光注射百步外
名畫多聞内府收人間豈惜千金費巉巉巖巖谷中石
老樹穹枝拂秋色銳頭將軍射不得卻挂江南使君壁
林間一嘯四山風麏驚狐號為墮空不向南山隨李廣
只愁東海笑黃公憶昔余頑少小時先生教誦荆公詩
只今耆舊無新語賴有廬山病可師
再次韻題于生畫二首
耽酒豐城客子醉畫山崦人家他日營丘伯仲高名遠
出長沙
彭蠡何限秋鴈此君胸次為家醉裏舉羣飛出著行排
立平沙
丹青引贈曹將軍霸(杜子美)
將軍魏武之子孫於今為庶為清門英雄割據雖已矣
文彩風流今尚存學書初學衛夫人但恨無過王右軍
丹青不知老將至富貴於我如浮雲開元之中嘗引見
承恩數上南薰殿凌煙功臣少顔色將軍下筆開生面
良相頭上進賢冠猛將腰間大羽箭褒公鄂公毛髮動
英姿颯爽來酣戰先帝天馬玉花驄畫工如山貌不同
是日牽來赤墀下迥立閶闔生長風詔謂將軍拂絹素
意匠慘淡經營中斯須九重真龍出一洗萬古凡馬空
玉花却在御榻上榻上庭前屹相向至尊含笑催賜金
圉人太僕皆惆悵弟子韓幹早入室亦能畫馬窮殊相
幹唯畫肉不畫骨忍使驊騮氣凋喪將軍盡善蓋有神
必逢佳士亦寫真即今漂泊干戈際屢貌尋常行路人
途窮反遭俗眼白世上未有如公貧但看古來盛名下
終日坎壈纏其身
韋諷錄事宅觀曹將軍霸畫馬圖引
國初已來畫鞍馬神妙獨數江都王將軍得名三十載
人間又見真乘黃曾貌先帝照夜白龍池十日飛霹靂
内府殷紅馬腦盤婕妤傳詔才人索盤賜將軍拜舞歸
輕紈細綺相追飛貴戚權門得筆跡始覺屏障生光輝
昔日太宗拳毛騧近時郭家獅子花今之新圖有二馬
復令識者久歎嗟此皆騎戰一敵萬縞素漠漠開風沙
其餘七匹亦殊絶迥若寒空動煙雪霜蹄蹴踏長楸間
馬官厮養森成列可憐九馬争神駿顧視清高氣深穩
借問苦心愛者誰後有韋諷前支遁憶昔巡幸新豐宫
翠華拂天來向東騰驤磊落三萬匹皆與此圖筋骨同
自從獻寶朝河宗無復射蛟江水中君不見金粟堆前
松栢裏龍媒去盡鳥呼風
天育驃騎歌
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹兩耳黃眼有紫焰雙
瞳方矯矯龍性合變化卓立天骨森開張伊昔太僕張
景順監牧攻駒閱清峻遂令大奴守天育别養驥子憐
神駿當時四十萬匹馬張公歎其材盡下故獨寫真傳
世人見之座右久更新年多物化空形影嗚呼健步無
由騁如今豈無騕褭與驊騮時無王良伯樂死即休
題壁上韋偃畫馬歌
韋侯别我有所適知我憐君畫無敵戲拈禿筆掃驊騮
歘見騏驎出東壁一匹齕草一匹嘶坐看千里當霜蹄
時危安得真致此與人同生亦同死
八駿圖(白樂天)
穆王八駿天馬駒後人愛之寫為圖背如龍兮頸如象
骨竦筋高脂肉壯日行萬里疾如飛穆王獨乘何所之
四荒八極蹋欲徧三十二蹄無歇時屬車軸折趁不及
黃屋草生棄若遺瑤池西赴王母宴七廟經年不親薦
璧臺南與盛姬遊明堂不復朝諸侯白雲黃竹歌聲動
一人荒樂萬人愁周從后稷到文武積德累功世勤苦
豈知纔及四代孫心輕王業如灰土由來尤物不在大
能蕩君心即為害文帝却之不肯乘千里馬去漢道興
穆王得之不為戒八駿駒來周室壞至今此物世稱尊
不知房星之精下為怪八駿圖君莫愛
八駿圖(并序)(元微之)
良馬無世無之然而終不得與八駿並名何也吾聞八
駿日行三萬里夫車行三萬里而無毁輪壊軸之患
蓋神車也車人行三萬里而無喪精褫魄之患亦
神人也無是二神而得是八馬乃破車掣御躓人之
乘也世焉用之今夫畫古者畫馬而不畫車馭不畫
所以乘馬者是不知夫古者也余因作詩以辨之
穆王志空闊將行九州野神馭四來歸天與八駿馬龍
種無凡性龍行無暫捨朝辭扶桑底暮宿崑崙下鼻息
吼春雷蹄聲裂寒瓦尾掉滄波黑汗染白雲赭華輈木
修密翠蓋尚妍冶御者腕不移乘者寐不假車無輪扁
斵轡無王良把雖有萬駿來誰是敢騎者
八駿圖(杜荀鶴)
丹雘傳真未必真那知筋骨與精神秖今市駿憑毛色
綠耳驊騮賺殺人
申王畫馬圖(蘇子瞻)
天寶諸王愛名馬千金争致華軒下當時不獨玉花驄
飛電流雲絶瀟灑兩坊岐薛寧與申憑陵内廏多清新
肉騣汗血盡龍種紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能及
鴈飛兔走驚弦開翠華按轡從天回五家錦繡變山谷
百里舄珥遺纖埃青騾蜀棧兩超忽高凖濃蛾散荆棘
回首追風趁日飛五陵佳氣春蕭瑟
書韓幹牧馬圖
南山之下汧渭之間想見開元天寶年八坊分屯隘秦
川四十萬匹如雲煙騅駓駰駱驪騮騵白魚赤兔騂皇
䮧龍顱鳳頸獰且妍竒姿逸德隱駑頑碧眼胡兒手足
鮮歲時剪刷供帝閑柘袍臨池侍三千紅妝照日光流
淵樓下玉螭吐清寒往來蹙踏生飛湍衆工䑛筆和硃
鉛先生曹霸弟子韓廏馬多肉尻脽圓肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芉緜驚鴻脱兔争後先王良挾策飛上
天何必俯首服短轅
韓幹十四馬
二馬並驅攅八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾搖風
韓生畫馬真是馬蘇子作詩如見畫世無伯樂亦無韓
此詩此畫誰當看
書韓幹二馬
赤髯碧眼老鮮卑迴策如縈獨善騎赬白紫騮俱絶世
馬中岳湛有妍姿
次韻子由書李伯時所藏韓幹馬
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西來從西極勢與落日争分馳
龍膺豹股頭八尺奮迅不受人間羈元狩虎脊聊可友
開元玉花何足竒伯時有道真吏隱飲啄不羨山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧說腹中事妙語欲遣黃泉知
君不見韓生自言無所學廏馬萬匹皆吾師
題孫叔静所蓄韋偃十馬圖
神工妙技帝所收江東曹韓逝莫留人間畫馬惟韋侯
當年為誰掃驊騮至今霜蹄踏長楸圉人困卧沙壠頭
沙苑茫茫蒺藜秋風騣霧鬛寒颼颼龍種尚與駑駘遊
長稭短豆豈汝羞八鑾六轡非良謀古來西山與東丘
次韻黃魯直畫馬試院中作
少年鞍馬勤遠行卧聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懷中雙橘紅
(黃有老母)
和王晉卿題李伯時畫馬
督郵有良馬不為君所竒顧收紙上影駿骨何由歸一
朝見縈策蟻封驚肉飛豈惟馬不遇人已半生痴
戲書伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廏馬好頭赤立仗歸來卧斜日
莫教優孟卜葬地厚衣薪槱入銅歷
和叔盎畫馬
天驥德力備馬外龍麟中皇天不遣言兀與畫圖同駑
駘飽官粟未受一洗空十駕均一至何事籋雲風
韓幹三馬(蘇子由)
老馬側立鬃尾垂御者高拱持青絲心知後馬有争意
兩耳微起如立錐中馬直視翹右足眼光已動心先馳
僕夫旋作奔佚想右手正控黃金羈雄姿駿發最後馬
回身奮鬛真權竒圉人頓轡屹山立未聽決驟争雄雌
物生先後亦偶耳有心何者能忘之畫師韓幹豈知道
畫馬不獨畫馬皮畫出三馬腹中事似欲譏世人莫知
伯時一見笑不語告我韓幹非畫師
韓幹二馬
玉帶胡奴騎且牽銀鬃白鼻兩争先八坊龍種知何數
乞與岐邠並錦韀
次韻子瞻和子由觀韓幹馬因論伯時畫天馬
(黃山谷)
于闐花驄龍八尺看雲不受絡頭絲西河驄作葡萄錦
雙瞳夾鏡耳卓錐長楸落日試天步知有四極無由馳
電行山立氣深穩可耐珠韉白玉羈李侯一顧歎絶足
領略古法生新竒一日真龍入圖畫在坰羣雄望風雌
曹霸弟子沙苑丞喜作肥馬人笑之李侯論幹獨不爾
妙畫骨相遺毛皮翰林評書乃如此賤肥貴瘦渠未知
況我生平賞神俊僧中云是道林師(俊一作駿)
詠李伯時摹韓幹三馬次蘇子由韻簡伯時兼
寄李德素
太史瑣窗雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽緊若失其一望路馳
馬官不語臂指揮乃知仗下非新羈吾嘗覽觀在坰馬
駑駘成列無權竒緬懷胡沙英妙質一雄可將十萬雌
決非厮養所成就天驥生駒人得之千金市骨今何有
士或不價五羖皮李侯畫隱百寮底初不自期人悞知
戲弄丹青聊卒歲身如閱世老禪師
題韋偃馬
韋侯常喜作羣馬杜陵詩中如見畫忽開短卷六馬圖
想見諸老醉騎驢龍眠作馬晚更妙至今似覺韋偃少
一洗萬古凡馬空句法如此今誰工
題伯時天育驃騎圖二首
玉花照夜今無種櫪上追風亦不傳想見真龍如此筆
蒺藜沙晚草迷川
明窗槃礴萬物表寫出人間真乘黃邂逅今身猶姓李
可非前世江都王
次韻子瞻詠好頭赤圖
李侯畫骨不畫肉筆下馬生如破竹秦駒雖入天馬圖
猶恐真龍在空谷精神權竒汗溝赤自有赤烏能逐日
安得身為漢都護三十六城看歴歴
詠伯時象龍圖
上黨良家子挽強如屈肘三十讀春秋豈為莎車首誰
言馮光祿不如甘延壽雖無千戶封乃得六龍友
詠伯時虎脊天馬圖
筆端那有此千里在胸中四蹄雷雹(雹一作電)去一顧馬羣
空誰能乘此物超俗駕長風逸材歸轡勒歲在執徐同
觀伯時畫馬
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百藖逢一豆
眼明見此五花驄徑思著鞭隨詩翁城西野桃尋小紅
題伯時畫頓塵馬
竹頭搶地風不舉文書堆案睡自語忽看高馬頓風塵
亦思歸家洗袍袴
次韻蘇子瞻韓幹馬贈李伯時(劉叔贛)
韓幹畫馬名獨垂冰紈素幅横素絲諸公賦詩邀我和
我如鈍錐逢利錐區中纔容三萬里正可騕褭一日馳
朝燕暮吳亦其亞幸得夷路無縶羈此間三馬皆國馬
瑰姿逸態成崛竒有如秋空見霜鶻下睨衆禽皆伏雌
良工苦心為遠到天機要眇潜得之區區駑駘浪自負
豈有醜骨包妍皮李侯灑筆定超詣尚有天驥君未知
宛王母寡今授首汗血不敢藏貳師
和王平甫韓幹畫馬行
韓幹畫馬出曹霸得名不在陳翃下詔令師許辭不可
苑中萬馬師在我王侯讀書愛此言由來能事須天然
看圖作詩寄慷慨錦文織字珠聯篇乘黃騕褭久埋沒
安西大宛路超忽丹青能令千萬年不比燕人空市骨
霜蹄踣鐵精權竒耳截筒竹稍垂絲超前抉後三十尺
一日千里御者誰䑛筆和鉛人所同爾曹獨成第一工
神凝意合不可料天駟降精來此中少陵作詩譏畫肉
惋惜驊騮氣凋縮未知良工嘗苦心空使時人争賤目
九臯相目觀天機神雋不辨黃與驪君知畫手貴自我
何若相法非有師拙工俗手紛紛是畏避權豪如畏死
生棟濕塗多覆屋巧書掣肘真難使吾知公詩主於此
丈夫特立嗟已矣
韓幹馬圖(張文潜)
頭如翔鸞月頰光背如安輿胸臆方心知不載田舍郎
開元天子紅袍香韓幹寫時國無事天閑樹陰春畫長
雙髯執轡儼在旁如瞻馳道黃屋張北風揚塵燕賊狂
廏中萬馬驅范陽天子乘騾蜀山險滿目苜蓿為誰芳
觀江都王畫馬(李成年)
落落名王唐帝孫筆端飛灑只逡巡風雲絶足知何在
粉墨餘姿若有神可信權竒盡龍種不應腲脮失天真
驊騮寂寞龍眠死更復何人接後塵
葉少藴出示鄭先覺閱駿圖為作長歌(洪玉父)
丹青得名曹將軍畫馬已來無復人諸生韓幹受肉法
絶足亦傳沙苑真儒林望郎李公麟曹韓復生能與鄰
心胸可納天西極紈素頻空冀北羣鄭生晚識李侯比
自許筆端輕萬里山川初出大宛城翰墨尤沾渥洼水
汗血歕沙指顧間露鬛風鬉卷中起戲成十馬皆龍材
前有飛黃後山子葉公好尚有祖風苦愛真龍似畫龍
千金不惜市駿骨睥睨神物秋豪中英雄嘗聞妾換馬
意氣欲將詩拔畫詩工畫合兩崛竒谷量馬觀未論價
公詩自是生驊騮恨公不身親李侯向來曹韓空白頭
次韻蘇子由詠李伯時所藏韓幹馬(王仲至)
天閑不遇頭亦垂真性本不求青絲由來竒骨類竒士
立見俱似囊中錐鳳頭初踏葱嶺至繡膊東由青海馳
春風宛轉白玉鐙晚日照耀黃金羈李侯對此意匠發
造物真比豪端竒方歅之相豈可擬顛倒未免雄稱雌
翰林相繼寫高韻何止羊何共和之玉花照夜古稱美
顔色乃是論其皮固知神俊不易寫心與道合方能知
文章書畫固一理不見摩詰前身應畫師
畫馬圖(吕居仁)
平沙遠草春未生萬馬夜起争悲鳴愁雲欲墜(一作墮)都
護壘急雪時下屯田營胡人却是畏深入漢家飛將巳
雲集此時一馬直(一作費)萬錢隴右河湟更供給邊塵淨
盡今百年萬馬潦倒西風前天生駿骨例艱阻是處雕
鞍蒙愛憐君家九幅開新帳歘見騕褭華堂上長鞭不
用羈絡遠霧縠雲羅倚惆悵高旌嫋嫋霜露微苜蓿得
雨連山肥同時戰士今不歸曹霸弟子能神竒毫端妙
處君得之駑駘往來空爾為
題韓幹畫馬(韓子蒼)
古畫仍藏古錦囊故人攜得自瞿塘僰僮筰馬應羞見
羌戶方調兩驌驦
跋江都王馬(陳去非)
天上房星空不動人間畫馬亦難逢當年筆下千金鹿
此日窗前八尺龍
題伯時畫温谿心等貢五馬
漠漠河西塵幾重年來畫馬亦難逢題詩記著今朝事
同看聯翩五疋龍
曾徽言運判出張生所畫馬
槃礴解衣處胸中應不羣未呈千里足空見五花文良
樂世難有驥駑誰與分高才喜能事故遣畫蘭筋
題劉資仁韓幹飲馬圖(趙乂若)
韓幹所畫天閑圖縣官日給三品芻不嘶不鳴肥如鳬
時時步作康莊衢飲之曲江戲短蕪沙軟風輕樂于于
豈知渥洼直龍駒垂頭戢耳困鹽車圉人太僕反歔&KR2023;
瘦骨硉矹甘為駑不須驤首顧長途局促驥足何時無
伯時四騎(陳子高)
弱毫寸紙有餘地如見天閑八尺龍坐想時危真致此
兩軍旗鼓譟西風
觀壯輿所藏伯時馬(僧祖可)
平生徒說追風足厭見駑駘飽芻粟劉侯為出二馬圖
緬想權竒在坰牧本朝不伐大宛城公初得之無乃驚
胡沙燕山在吾目短草落日低邊明雄姿忽作風動壁
意氣騰驤欲無敵前者驕矜後者馳信矣能先烏疾飛
圉人亦復神超然亮作俗肉勤加鞭吁嗟駿骨世定有
良樂不逢長棄捐
書晁說之考牧圖(蘇子瞻)
我昔在田間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
草長病牛羊尋山跨坑谷騰趠筋骨強煙蓑雨笠長林
下老去而今空見畫世間馬耳射東風悔不長作多牛
翁
題竹石牧牛圖(黃山谷)
野次小峥嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬭殘我竹
題李亮功戴嵩牛圖
韓生畫肥馬伏仗有輝光戴老作瘦牛平生千頃荒觳
觫告主人實已盡筋力乞我一牧童林間聽横笛
戲題指紋鬭牛圖(謝民師)
左者前其角右者後其足浼君雙指螺戰此兩觳觫草
長水遠日悠悠不向桑間自在休蝸頭尚可屠蠻觸壁
上從今鬭二牛
次韻李成德謝人惠墨牛(謝幼槃)
君不見八百里誇王氏駮嘗敕家童瑩蹄角綺襦紈袴
競奢豪卧疾不安愁禍作何如傳寶墨牛圖不飾青黃
如素樸向來竒畫購千金宜在蘭臺天祿閣兩牛方鬭
未雌雄或奔而從或小却其餘三四亦殊絶或如虎卧
鶴俛啄滕王蛺蝶東丹馬嘉陵山水青田鶴如將優劣
比人材長文何必慙文若人言愛畫亦一癖被野牛羊
何用貌是家持論果非耶煩君試為評其略
朱端甫以畫牛一紙遺李成德成德以示予為
賦長韻
畫牛蹄角四十八楮生塵昏僅可閱頭頭露地各逍遙
不愁牽車喘見月舐筆和墨誰氏子定自道人非畫史
把鼻牽回得真牧信手摹成妙如此朱公自是老斵輪
不惜是牛持贈君願君成誦石鞏語更將此畫同參取
題雙牛圖(韓子蒼)
騃牛蹢躅知何事定自春山細雨來漫漫平沙相逐去
可無人掣鼻頭迴
好事誰如公子賢千金買畫亦欣然老夫若有沈牛二
春雨歸耕負郭田
題趙君發牧牛圖
王孫豈識田家趣妙畫聊因好古收惟有野人開卷笑
憶騎牛背下西疇
和老人觀牧圖(崔德符)
作官畏人嘲胡孫騎牧牛却離大江水還家整歸舟還家
此計不可移此樂勿令兒輩知行歌帶索拾遺穗耳静不
復聞征鼙功名亦妄爾吾生去此將安之趁此青草長自
牧牛與羊不減九十頭何翅三百強沙平水淺南山下千
角萬蹄如此畫牛腰吹笛遡秋風不問人間矍鑠翁
題牧牛圖(陳去非)
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母子為人實倉廩汝
飢不慙人愧汝牧童生來日日娛只憂身大當把鋤日
斜睡足牛背上不信人間有廣輿
曹夫人牧羊圖(陳子高)
日長永巷車音細插竹灑鹽紛妒恃美人零落涇水寒
雨鬢風鬟一揮涕柔毛&KR2034;&KR2034;與人羣兒女恩怨徒紛紛
洞房那復知許事但畫遠牧連空雲槲葉飄蕭晚風勁
羖䍽相追寒鵲並短童何處沙草深族走羣飛各天性
向來鞍馬曹將軍文采班班今尚存林下夫人更超絶
新圖不作五花文
題宗室永年畫犬圖(夏均父)
公子朝回玉宸裏戲弄丹青歌扇底興來貌寫到穠&KR0034;
拳尾如搖欲投胔豐顱闊腋偉骨相縱逸未饒盧鵲駛
庭除花開春尚寒屈藏短喙眠朝暾其一狺狺口若吠
欲前却立客在門俗言犬馬最難畫衆所共識誰面謾
非如鬼物隱幽眇反覆醜好懸毫端紛紛衆史坐歎息
筆仗突兀不可扳乃知心匠本神授以心運手不作難
我家敗屋依破垣偷兒踏瓦驚夜眠四壁雖如長卿第
舊物尤存子敬氈就君乞取挂牆壁端能警我窺窬客
書艾宣畫黃精鹿(蘇子瞻)
太華西南第幾峰落花流水自重重幽人只採黃精去
不見青山鹿養茸
易元吉畫猨(劉莘老)
槲林秋葉青玉繁枝間倒挂秋山猨古面睢盱露瘦月
氄毛勻膩舒玄雲老猨顧子稍留滯小猨引臂勞攀援
坐疑跳擲避人去彷彿悲笑生壁間巴山楚峽幾千里
寒巖數丈移秋軒渺然獨起林壑志平生願得與彼羣
吾知畫者古有說神鬼為易犬馬難物之有象衆所識
難以偽筆淆其真傳聞易生近已死此筆遂絶無幾存
安得千金買遺紙真偽常與識者論
觀易元吉獐猨圖歌(秦少游)
參天老木相樛枝嵌空怪石銜青漪兩猨上下一旁挂
兩猨熟視蒼蛙疑蕭蕭叢竹山風吹海棠杜宇相因依
下有兩獐從兩兒花飱草嚙含春嬉易老筆精湖海推
畫意忘形形更竒解衣一掃神扶持他日自見猶嗟咨
金錢百萬酒千䲭荆南將軍欣得之老禪豪取槖為垂
白畫掩門初許窺房櫳炯炯明冬曦榛藂羽革分毫釐
殘篇未終且歸讀歲暮有間重借披
題易元吉畫獐(陳去非)
紛紛騎馬塵及腹名利之窟争馳逐眼明見此山中吏
怪底吾廬有林谷雌雄相對目炯炯意閒不受榮與辱
掇皮皆真豈自如坐令猫犬羞如僕我不是李衛公欺
爾無魂規爾肉又不是曹將軍數肋射爾不遺族明窗
無塵簾有香與爾共此春日長戲弄竹枝聊卒歲不羨
晉宫車下羊
題畫兔
碎身鷹犬慙何忍埋骨詩書事亦微霜露深林可終歲
雄雌暖日莫忘機
觀史氏畫馬圖(梅聖俞)
誰縫冰紈十二幅畫出胡馬一百蹄胡人縱獵走且射
野牛駭怒頭角低黃驄鐵騮白的顙散作五花頭不齊
彎弓未發箭在手二十五匹俱征西往聞胡瓌能畫馬
陰山七騎皆戍奚或牽或立或俛視閒暇意思如鳴嘶
風吹裘帶旗脚展沙草一向寒淒迷鳳缾挈酒鞍挂獲
氈廬毳帳半隱堤觀此二圖誠亦好欲比瓌筆猶雲泥
題黃縣丞墨牛(周少隱)
一牛飽卧春草綠一牛下坡引黃犢長安可笑人海中
眼前見此三觳觫詩翁老去飢滿腹歸把春犂豈非欲
人生所願能幾何百畆良田一牛足
聲畫集卷七
