聲畫集卷三
宋孫紹遠編
贈寫眞者
贈寫眞者(白樂天)
子騁丹青日予當醜老時無勞役神思更畫病容儀迢
遞麒麟閣圖功未有期區區尺素上焉用寫真為
贈寫御容妙善師(蘇子瞻)
憶昔射策干先皇珠簾翠幄分兩廂紫衣中使下傳詔
跪奉冉冉聞天香仰觀眩晃目生暈但見曉色開扶桑
迎陽晚出步就坐絳紗玉斧光照廊野人不識日月角
髣髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆已忘幅巾常服儼不動孤臣入門涕自滂
元老侑坐鬚眉古虎臣侍立冠劒長平生慣寫龍鳳質
肯顧草間猿與麞都人踏破鐵門限黃金白璧空堆牀
爾來摹寫亦到我為是先帝白髮郎不須覽鏡坐自了
明年乞身歸故鄉
贈寫真何充秀才
君不見潞州别駕眼如電左手挂弓横撚箭又不見雪
中騎驢孟浩然皺眉吟詩肩聳山饑寒富貴兩安在空
有遺像留人間此身常擬同外物浮雲變化無蹤迹問
君何苦寫我真君言好之聊自適黃冠野服山家容意
欲置我山巖中勲名將相今何限往寫褒公與鄂公
贈李道士(并序)
駕部員外郎李君宗固景祐中良吏也守漢州有
道士尹可元精練善畫以遺火得罪當死君緩其
獄會赦獲免時可元八十一自誓且死必為李氏
子以報可元既死二十餘年而君子世昌之婦夢
可元入其室生子曰得柔小名蜀孫幼而善畫既
長讀莊老喜之遂為道士賜號妙應事母以孝謹
聞其寫真蓋妙絶一時云
世人只數曹將軍誰知虎頭非癡人腰間大羽何足道
頰上三毛自有神平生狎侮諸公子戲著幼輿岩石裏
故教世世作黃冠布襪青鞋弄雲水千年鼻祖守關門
一念還為李耳孫香火舊緣何日盡丹青餘習至今存
五十之年初過二衰顔記我今如此他時要指集賢人
知是香山老居士(樂天為翰林學士奉詔寫真集賢院)
贈寫真李道士(蘇子由)
君不見景靈大殿圖功臣進賢大羽東西陳能令將相
常在世自古獨有曹將軍嵩高李師掉頭笑自言弄筆
通前身百年遺像誰復識滿朝冠劍多偉人據鞍一見
心有得臨窗相對疑通神十年江海鬚半脫歸來俛仰
慙簪紳一揮七尺倚牆立客來顧我誠似君金章紫綬
夲非有綠蓑黃篛甘長貧如何畫作白衣老置之茅屋
全吾真
張秀才見寫陋容
潦倒形骸山上樗每經風雨輙凋疎勞君為寫支離狀
異日長看老病初落筆縦横中自喜賦形深穩妙無餘
偶然挂壁低頭笑俱幻何妨彼亦如
客有寫真者見予因以三詩贈之(李誠之)
嗟予少也賤到老尚無功方寸浮名外流年兩鬢中對
鏡猶慚愧圖寫若為容
文命力能平水土阿衡功亦格皇天形容不上麒麟閣
當日君臣任自然
難逢古鑑明忠腹長似騷人帶病容幾向清溪曾照見
萬尋巖壑一青松
贈傳神大師(黃裳)
闕下遊多日溪邊過幾春數圖人欲活一筆自如神不
寫俗中態謾留雲外身丹青如貌我道貌似山人
贈金陵傳神者李士雲(王介甫)
衰容一見便疑真李氏揮毫妙入神欲去鍾山終不忍
謝渠分我死前身
風雲雪月
省試觀慶雲圖(柳子厚)
設色初成象卿雲示國都九天開秘祉百辟贊嘉謨抱
日依龍衮非煙近御爐高標連汗漫回望接虛無裂素
榮光發舒華瑞色敷恒將配堯德垂慶代河圖
吳熙老所藏風雨圖(潘邠老)
我遊匡山夏將杪赤日青天萬山遶忽然風雨動地來
震氣乘雷離電繞一川煙靄失東西萬里乾坤錯昏曉
香爐高峰危欲墮石門細路人心𠞰江翻那聞得計魚
木拔豈有安巢鳥須臾雲過雨脚收依舊晴暉著叢篠
羣山歴歴在眼前恰似憑高日方曉誰將此景入畫圖
數幅生綃盤礴了吳丞此畫絶代無張公此詩古來少
讀詩觀畫興未窮北窗風涼退自公使君意消三伏中
未可鞭箠催青銅(熙老在羅田催科不用鞭箠而辦)
江月圖(崔德符)
冥冥一葉輕不知水與天獨于顥氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸响流空煙我從江海來形留意先還何當買
漁篷追此水墨仙
王氏雪圖(王介甫)
崔嵬相暎雪重重茅屋柴關在半峰想有幽人遺世事
獨臨青峭倚長笻
題王維江行初雪畫(蔡持正)
吳兒龜手網寒川急雪鳴蓑浪拍船青弋渡頭曾卧看
令人却憶十年前
䟦趙朝議江行初雪圖(守中志源)(陳子高)
我夲孤舟蓑笠翁雪崖煙樹一生中如今不向江湖去
鬭艦旌旗照水紅
雪&KR0008;圖
大年貌得寒江雪鳧雁沙頭野彴微箇裏有詩誰會得
情知不道一蓑歸
州郡山川
嚴公廳宴同詠蜀道畫圖(得空字)(杜子美)
日臨公館靜晝列地圖雄劒閣星橋北松州雪嶺東華
夷山不斷吳蜀水相通興與煙霞會清尊幸不空
奉觀嚴鄭公廳事岷山沲江畫圖(得忘字)
沲水臨中座岷山到北堂白波吹粉壁青嶂插雕梁直
訝杉松冷兼疑菱荇香雪雲虛點綴沙草得微茫嶺雁
隨毫末川蜺飲練光霏紅洲蕊亂拂黛石蘿長暗谷非
關雨丹楓不為霜秋成玄圃外景物洞庭旁繪事功殊
絶幽襟興激昂從來謝太傅丘壑道難忘
王處士草堂壁畫衡霍諸山(劉長卿)
愛此衡霍近卷簾如可扳能令堂上客見盡湘南山青
翠千萬狀飛來方丈間歸雲無處滅去鳥何時還勝事
日相對主人常獨閒清隂滿四壁佳氣生重關頗與宿
心會看看慰愁顔
題劉相公三湘圖(郎士元)
昔别醉衡霍爾來憶南州今朝平津邸兼得瀟湘遊稍
辨荆門樹依然芳杜洲微明三巴峽咫尺萬里流去鳥
不知倦遠帆生暮愁涔陽指天末北渚空悠悠枕上見
漁父座中常狎鷗誰言魏闕下自有東山幽
荅白杭州郡樓登望畫圖見寄(張文昌)
畫得江城登望處寄來今日到長安乍驚物色從詩出
更想工人下手難將展畫堂偏覺好每來朝客盡求看
見君向此閒吟意肯恨當時作外官
次韻周邠寄雁蕩山圖二首(蘇子瞻)
指點先憑采藥翁丹青化出大槐宫眼明小閣浮煙翠
齒冷新詩嚼雪風二華行觀雄陜右九仙今已壓京東
此生的有尋山分已覺温台落手中
西湖三載與君同馬入塵埃鶴入籠東海獨來看出日
石橋先去踏長虹遥知别後添華髮時向尊前說病翁
所恨蜀山君未見他年㩦手醉郫筒
宋復古畫瀟湘晚景圖三首
西征憶南國堂上畫瀟湘照眼雲山出浮天野水長舊
游心自省信手筆都忘會有衡陽客來看意渺茫
落落君懷抱山川自屈蟠經營自有適揮灑不應難江
市人家少煙村古木攢知君有幽意細細為尋看
咫尺殊非少隂晴自不齊徑遥趨後崦水會赴前溪自
說非人意曾經入馬蹄他年宦遊處應話劍山西
虔州八境圖八首
坐看奔湍遶石樓使君高會百無憂三犀竊鄙秦太守
八詠聊同沈隠侯
濤頭寂寞打城還章貢臺前暮靄寒倦客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日微明皂蓋歸時酒半醒薄暮漁樵人去盡
碧溪青嶂遶螺亭
使君那暇日參禪一望叢林一悵然成佛莫教靈運後
著鞭從使祖生先
却從塵外望塵中無限樓臺煙雨濛山水照人迷向背
只將孤塔認西東
煙雲縹緲鬱孤臺積翠浮空雨半開想見之罘觀海市
絳宫明滅是蓬萊
回峰亂嶂鬱參差雲外高人世得知誰向空山弄明月
山中木客解吟詩
蹇師嵩山圖(并引)(蘇子由)
葆光法師蹇君未嘗至嵩山欲往游焉元祐九年
春磐桓都下得古畫一幅以示其客客曰此嵩山
圖也予昔嘗遊焉峰嶺徑邃觀刹皆是君喜曰此
將以導予也吾昔熙寧中自陳之洛往來皆出嵩
少之間時方重九與偕行者約曰與子於此登高
乎今筋力尚強可以一往異日復至或不能矣今
年三月以罪出守汝州聞此州在嵩少之陽登城
北望可以盡得其勝君何時為此遊吾將舉酒與
子相望雖不能同亦庶幾焉系之以詩曰
峻極登高二十年汝州回望一依然君行亦是高秋後
試覓神清古洞天
孫少卿鹿頭山詩并畫圖二首(頎景修)(劉莘老)
誅茅搜險旋尋真聞說仙巖一日新佳境留連應有待
先時登覽豈無人披榛好石來如召隨手清泉應若神
不獨山中興勝事幾多風愛在邦民
使君真愛鹿頭山圖畫歌吟去為傳塵世那知武陵事
時人爭誦永嘉篇行春游醉嘗勞夢按部登臨又隔年
有客平生志林壑坐憐雙眼隔雲煙
陜西圖三首(劉叔贛)
干戈今日事關塞此圖看白日長安近蒼山壠坂寒由
來名百二自古有艱難指以安西道疑情竟據鞍
萬里靈州地他年漢朔方山河從割棄關輔急隄防轉
益豺狼窟堪嗟禮義鄉拔胡須壯士看盡意蒼茫
河源來積石天馬涉流沙耳目成千古丹青在一涯荒
涼都護府斷絶使臣槎安得山西將收功似漢家
幽州圖
鄙夫平居常歎息薊門幽都皆絶域安得猛士守北方
力排胡人復禹跡田生手㩦朔漠圖丹青萬里之強胡
挂圖高堂素壁上壯哉隂山來坐隅長安迢迢屬滄海
古塞歴歴生黃榆縦横指顧皆舊物撫事慷慨時驚呼
太平壯士多虛死念君避胡來萬里九關沈深虎豹惡
布衣何由說天子卷圖還君意黯然咄嗟世事非余耻
王摩詰曲江春游圖(李方叔)
咸雍山川互王覇涇渭為隍城塹華曲江臺沼備豫游
秪與畫師供入畫長安城西山萬重昆明煙浪繞新宫
新蒲細柳春風裏萬戶千門佳氣中我生不及開元時
猶喜此圖今見之蒼莾煙綃横短幅眼中終南倒溪渌
傾城士女巷無人三月三時曲江曲老稚妍媸賤或貴
來者攜壺歸者醉筆端造化有能事各有人人樂游意
如今此地空塵跡石鯨縦在如銅狄宜春五柞更蕭條
無復榛中得遺甓我願吾王明六符不蹈漢唐耳目娛
池籞假民任畋漁無令畫師為畫圖
劉帥畫道林冬景(王佐才)
破墨方紈趣向深煙嵐幽景鎖冬隂溪頭雪細春生牖
巖脚風清晝滿襟千里斷雲藏片石一江流水映疎林
長沙妙跡誰傳寳龍閣精神學士心(潭帥劉公為鄧愼思寫道林冬景)
七言和王微之漁陽圖(沈文通)
燕山自是漢家地北望分明掌股間休作畫圖張屋壁
空令壯士老朱顔
贈張聖言畫柯山圖(潘邠老)
我昔騎鯨游九州上扣天關望冕旒羣公侍旁好顏色
將順帝旨成剛柔抱持日月不自獻蒙茸塵土歸家丘
結茅竹間今休已炎暑避舍清飈留屋頭清溪鳴晝夜
當戶古木蔽馬牛蒼頭盧兒從高蓋傳呼不到門巷幽
兩公㤀言兒袖手驅除睡魔須茶甌誰傳此意到旁郡
解衣盤礴煩張侯張侯落筆妙天下未墜學士之風流
歘見柯山入圖畫丹青知君百不憂黃公不肯直南省
一麾已具東南舟請君援筆待公至畫我迎公竹隂裏
次韻錢遜叔清江圖後二首(吕居仁)
公但一室堅坐我方萬里生還共作十年清夢同尋五
嶺名山
作清江三兩曲勝大厦千萬間若保此中安坐不必中
原遽還
題向伯共過峽圖二首(陳去非)
旌旗翻月淮南道興罷歸來雪一船正有佛光無處著
獨將佳句了山川
過峽新圖世所傳峽中猶說泛舟仙柱天勲業須君了
借我茅齋看十年
江南山色(陳子高)
筆間煙雨謾愁人不是溪山自在春一段江南好風景
夕陽花塢淨無塵
題申居士霅溪圖(韓子蒼)
霅溪居士買山圖碧玉峯前碧玉湖中有一丘容我老
暮年居士肯分無
題張資政汝川圖九首(汪彥章)
昔人曾此結精廬故老猶傳井臼餘今代子房來卜築
要看圯上一編書
右澹巖書堂
古潭千尺見修鱗倚杖時觀鏡裏身汝輩只堪箋爾雅
騎鯨那識謫仙人
右泊湖潭
發揮泉石有新圖西蜀蟇頤得爾無暫作釣璜溪上客
谿神何必問賢愚
右蝦蟇石
每尋疎磬訪支郎苔竹交隂杖屨旁絲履㲲巾聊取用
風流不減贊公房
右多寳院
花光連接兩臺春中有眠雲跂石人莫使鞭笞鸞鳳去
時來重現宰官身
右金石臺
年年春色報公知不與天涯驛使期我是平章風物主
可如東閣見君時
右梅仙潭
履綦行處日蒼苔鞶帨深藏月一開已辦此身同法喜
不應臨感更難裁
右懷賢菴
上到孤峰最上頭下看雙澗玉虹流世間培塿何須數
且卧元龍百尺樓
右積翠樓
蕭散香山與輞川功名綠野及平泉有田種秫供春醉
五柳先生似更賢
右甘陂莊
浯溪圖(黃山谷)
成子寫浯溪下筆便造極空濛得真趣膚寸已千尺只
今中宫寺在昔漫郎宅更作老夫船檣竿插蒼石
䟦浯溪造極圖(折中古)
浯溪未到已登臨筆力能窮造化心我是零陵新逐客
披圖一一可追尋
題湖南清絶圖(韓子蒼)
故人來從天柱峯手提石廪與祝融兩山坡陁幾百里
安得置之行李中下有瀟湘水清寫平沙側&KR0008;搖青風
漁舟已入浦溆宿客帆日暮猶爭風我方騎馬大梁下
怪此物象不與常時同故人謂我乃絹素粉墨妙手煩
良工都將湖南萬古愁與我頃刻開心胸詩成畫往嘿
惆悵老眼復厭京塵紅
䟦湘西清絶圖(折中古)
與山分淺政傷神蠟屐明朝陌上塵誰寫湘西清絶景
巧移林壑慰行人
題瀟湘圖(孫仲益)
平生千里目遥寓紫翠間見此紙上影照我胸中山泛
泛水俱遠悠悠雲共閒漁翁收晚釣一櫂醉中還
五士遊岳麓圖(張敬夫)
閉門六月汗如雨出門褦襶紛塵土文書堆案曲肱臥
夢逐征鴻過前浦西山突兀不可忘勇往故須求快睹
朝暾未升起微風中流咿啞挾鳴櫓長林秀色已在望
有如出語見肝腑意行愛此松隂直眼明還喜碑字古
高低梵釋著幽居深穩仙家開閟宇忽看宫牆高十丈
學宫峩峩起鄒魯斯文政倚講磨功石室重新豈無補
危梯徑上不作難横欄截出可下俯惟兹翼軫一都會
往事繁華雜歌舞變遷反覆寧重論昔日樓臺連宿莽
邇來人物頗還舊豈止十年此生聚泉流涓涓日循除
華表何時鶴來語炎氛知不到山林茗盌蒲團對香縷
鼎來杖履皆勝引季也亦復同步武洛陽年少空白頭
三閭大夫浪自苦一笑便覺真理存高談豈畏丞卿怒
不圖畫僧聖得知藐與兒曹作夸詡請君為我添草堂
風雨蕭蕭守環堵
題王介甫遊鍾山圖後
林影溪光靜自如蕭疎短鬢獨騎驢可能胸次都無事
擬向山中更著書
宋廸作八景絶妙人謂之無聲詩演上人戲余
道人能作有聲畫乎因為之各賦一首(僧慧洪)
瀟湘夜雨
岳麓軒窗方在目雲生忽收畫圖軸逆風為作白頭波
倒帆斷岸漁村宿燈火荻叢營夜炊波心應作出魚兒
絶憐清境平生事篷漏孤吟曉不知
洞庭秋月
橘香浦浦青黃出維舟日暮柴荆側勇波好月如佳人
矜誇似弄嬋娟色夜深河漢正無雲風高掠水白紛紛
五更何處吹畫角披衣起看低金盆
平沙落雁
湖容秋色磨青銅夕陽沙白光濛濛翩翻欲下更嘔軋
十十五五依蘆叢西興未歸愁欲老日暮無雲天似掃
一聲漁笛忽驚飛羲之書空作行草
遠浦歸帆
東風忽作羊角轉坐看波面纖羅卷日角明邊白鳥飛
江勢吞空客帆遠凭欄心緒風絲亂蒼茫初見疑鳬雁
漸見桅檣隱映來此時增損憑詩眼
山市清嵐
宿雨初收山氣重炊煙日影林光動蠶市纔休人已希
野橋柳色金絲弄隔溪誰家花滿畦滑唇黃鳥春風啼
酒旗依約望可見知在柘岡村路西
江天暮雪
潑墨雲濃歸鳥滅魂清忽作江天雪一川秀色浩零亂
萬樹無聲寒妥貼孤舟卧聽打窗扉起看宵晴月正暉
忽驚盡卷青山去更覺重攜春色歸
烟寺晚鐘
十年車馬黃塵路歲晚客心紛萬緒猛省一聲何處鐘
寺在烟村最深處亂溪水急風更清扁舟欲喚無人渡
倚笻無語立西風歸僧自入烟蘿去
漁村落照
蘆葦蕭蕭風淅瀝村巷秋光潑殘日屋頭炊黍香浮浮
門前登網銀刀戢筠籃滿盛柳條串隔岸人家酒醇釅
移舟盡傾博一醉卧看山川紅綠眩
題顏持約畫四小景(王履道)
梧山暮雪
一白空迷浩渺萬蒼却立孱顔北渚曾逢帝子南巡更
憶虞鰥
荔浦夕隂
曾向荔支浦宿林紅間碧猶疑老矣少文欲卧咄哉王
贊何知
桂嶺秋晴
海市當寒可出嶽雲正雨猶開故捲黃茅瘴盡為飛碧
玉簪來
梅村欲曉
暗射霏霏逆鼻荒雞喔喔號村萬里客行憀慄玉顔破
霧相温
題陽華巖圖
元子說陽華巉巖下可家此招吾已諾不恨客天涯
題陳去非王摩詰嘉陵圖
江山已暗大同殿弦管猶喧凝碧池别寫嘉陵三百里
右丞心事欲誰知
祁陽成逸畫浯溪圖相示為作長句
少文閱世老不出自畫雲山滿牆壁澄懷觀道追所歴
坐覺琴聲隱金石我亦七年湖外客夢中猶泛湘江碧
浯溪之圖喜新得身卧嶺南心嶺北憶嘗留語溪邊僧
異時人讀唐中興說與此乃秦典刑三句入韻之罘銘
今欲復作誰可令似有元結無真卿風煙慘淡萬古情
不如且尋畫隱成
四時
題惠崇畫四首
東風回江上渚何處來雙白鷺灼灼岸間桃依希蘭杜
苗一銜湍瀨鱗一下青林梢瀟湘綠水春迢迢(春)
老柳無嘉色紅渠羞脉脉宛在水中洲雙鵝羽蒼白何
須玩引頸顛倒寫經墨惟應一臨流當暑袗絺綌(夏)
一雁孤風乍臨渚兩雁將飛未成舉三雁羣行依宿莽
蘆花已倒江上風雲間分飛那可同(秋)
天高靄靄雲昏江闊霏霏雪繁渚下鴨方遠泛枝間雀
不聞喧鄙夫此志相依生涯稊稗同微欲具沙邊短艇
波濤歲晚人稀(冬)
題張聖言畫四時景物(潘邠老)
我到淮南幾見春一身蓑笠蔽煙雨桃花林裏有人家
疑是柯山最深處
成隂衆木與天參日暮風雨地軸翻曾向廬山問行李
石門西路接僧垣
荻花索索水津津日落空山開霽新松下有人摩詰似
與渠煙火作比隣
雲蒙山頭雪翻空飛鳥遶樹困號風關山淮水失微路
酒壚曾借衰顔紅
題陳德秀畫四季枕屏圖五首
亂山深處碧波流隔岸垂楊廕小舟無數桃花伴春夢
夢中還作武陵遊
茅簷竹閣枕回溪柳外平橋拍水低在藻白魚知鷺下
穿林黃雀覺蟬嘶
錦樹連雲爛不收山河風景一番秋老夫枕簟便涼夜
不比新亭去國愁
江樹溟濛雪暗天似聞寒雁破昏煙相思此夜堪乘興
試問漁翁覓釣船
好景入詩皆可畫未如陳子畫中詩疑公便是褚季野
政爾不言行四時
惠崇春江晚景二首(蘇子瞻)
竹外桃花三兩枝春江水暖鴨先知蔞蒿滿地蘆芽短
正是河豚欲上時
兩兩歸鴻欲破羣依依還似北歸人遥知朔漠多風雪
更待江南半月春
次韻秦少游春江秋野圖二首(宗室所畫)(陳無已)
翰墨功名裏江山富貴人倏看雙鳥下已負百年身
江清風偃木霜落雁横空若箇丹青裏猶須著此翁
題江南春曉圖(汪彦章)
忽從林杪見朝暉釋嶠輕雲半欲飛何惜扁舟并畫我
要從海際望春歸
書李世南所畫秋景二首(蘇子瞻)
野水參差落漲痕疎林敧倒出霜根扁舟一櫂歸何處
家在江南黃葉村
人間斤斧日創夷誰見龍蛇百尺姿不是溪山曾獨往
何人解作挂猨枝
郭熙秋山平遠二首
目盡孤鴻落照邊遙知風雨不同川此間有句無人識
送與襄陽孟浩然
木落騷人已怨秋不堪平遠發詩愁要看萬壑爭流處
他日終須顧虎頭
郭熙畫秋山平遠
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平遠漠漠疎林寄秋晚
恰似江南送客時中流回頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公遊如一日不覺青山映黃髮為畫龍門入節灘
待向伊川買泉石
次韻子瞻題郭熙畫秋山(黃山谷)
黃州逐客未賜環江南江北飽看山玉堂卧對郭熙畫
發興已在青林間郭熙官畫但荒遠短紙曲折開秋晚
江村煙外雨脚明歸雁行邊餘叠巘坐思黃柑洞庭霜
恨身不如雁隨陽熙今頭白有眼力尚能弄筆映窗光
畫取江南好風日慰此將老鏡中髮但熙肯畫寬作程
五日十日一水石
題駒父家江干秋老圖(李商老)
江風颼飀江水寒蘆洲雁下生微瀾漁翁夫婦不能語
津吏醉倒船著灘其旁病夫坐箕踞持竿萬事那復顧
懸知寧斷嬌兒乳不斷冥鴻及飛鷺
與百順飯于文綿大光出宋漢傑畫秋山(陳去)
(非)
焚香消午睡開畫逢秋山長安馬聲中有此四士閒離
離南國樹閃閃湘水灣悠悠孤鳥去淡淡晨輝還屐上
十年蠟未散腰脚頑不如一詣君坐此巖石間遠峰如
修眉近峰如墮鬟書生飽作祟眼亂紛斕斑一笑遺世
人聊破千載顏詩成即畫記可益不可删
觀秋江捕魚圖(汪彦章)
霜飈落水瀟湘秋黃蘆颯颯秋江頭漁翁短櫂搖輕舟
夕陽斜照寒波流蓬蓑箬笠興夷猶得魚沽酒更歡酬
生涯一葉水上浮市朝利病不相謀青山綠水得漁遊
此樂未必饒公侯畫圖急見清兩眸怳疑身在滄浪洲
年來萍梗歎滯留擬欲與子為朋儔
早秋雨霽圖(崔德符)
我離蜀山來赤日走東州竒峰作眼想一過神已留翩
翩宋公子新詩藹風流丹青見新韻瀟灑出林丘依微
萬里遙曠明一雨收高雲杳褰開縞日明華秋風裾映
山青眇眇行李幽得非送將歸色有離别憂念我山海
癖鍼砭不為瘳目看孤鴻飛心已麋鹿游吾兒能扶犁
此幘便可投勿言尺寸許是中有莵裘
題唐希雅畫寒江圖(陳去非)
江頭雲黃天醖雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
唯有蒼石如卧虎不受隂晴與寒暑舟中過客莫敢侮
閒伴長江了今古
潁臯楚山堂有秋景圖兩絶妙併賦此詩(僧慧)
(洪)
一鷗低飛落平湖一鷗驚顧行炯如紅衣脱盡蓮蓬綠
翠蓋凋殘荷柄枯更有數蓬癯已老無人折之欲傾倒
水上殘紅空自好為誰點綴湖邊草
湖邊兩鴨自夫婦生而能言似相語媍先浮波喜轉顧
夫欲隨之竟先去水際青蘋各占叢風撼荷花已退紅
不見清香雲錦段空餘霜葉伴枯蓬
聲畫集卷三
