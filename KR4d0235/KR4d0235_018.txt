梅溪先生後集卷第十八
詩
修戒石
曩在䕫府修戒石作柏梁体今郡庭戒石痺陋葺而
新之貢院會同官以䕫府前四句分韻得尔字
君以民脂膏禄爾大夫士脂膏飽其腹曾不念赤子貪
暴以自誅誅求不知恥指呼有鷹犬嗜慾肆蛇豕但言
民至愚孰謂天在邇昭然甚可畏殃必反乎爾聖訓十
有六簡嚴具天理大字刻山骨朝夕臨坐起一念苟或
違方寸寕不媿清源庭中石整頓自今始何敢警同僚
兢兢惟勑巳
知宗送玉友酒
鈴齋晝寢夢初醒忽見雙&KR4204;眼欲驚誰送瓮頭新玉友
人言天上老宗英
林漕世傳贈莆中荔子名状元紅分送陸倅陸有
詩次韻林名孝澤
譜中不見見屏中(州宅荔支屏風中有此名蔡譜無之)正與花王雅目同
(牡丹亦有此名)别駕破荒吟好句少陵詩裏擘輕紅
提舶送荔支借用前韻
舶臺丹荔新秋熟風味如人自不同名字未安真缺典
從今呼作馬家紅(舊已有名馬家绿者)
州治有忠献堂以韓魏公始生得名廢扵俗吏更
以清暑今復之
相出相州生此州巍巍勲業宋伊周後人莫要輕更改
别有堂名勝此不
六月二十五日會同官于貢院用前一絶分韻得
相字
天作元聖配(東坡祭公文天生元聖必作之配)公非淺夫相(荆公詩骨相知非浅)
(丈夫)乘風来帝旁捧日到天上兵戎在呼吸端委見力量
三朝社禝臣勲業誰軰行堂堂國伊周勃軰安敢望(慶曆)
(聖德詩可属大事重厚如勃)清源始生地風土至今王釋氏從何得
抱送真不妄(事具行状)好事榜其堂嘉名無以尚何人輒更
改有識為悽愴端同聖削迹又類元覆醬思賢舊觀復
聞風懦夫壮堂上生輝光如公名始唱(公唱名時日有五色)姦骨
死猶寒如公昔為將畫象出貂蝉疑公尚亡恙平生蓼
莪心眷此應不忘嗟予生太晚不識天人状版啚猶未
復晝錦無由訪維揚金繫腰歎息為誰放一麾忽南来
遺迹增慕嚮當扵異夢處祠堂為公創(公生時毋有異夢)
新第先歸者五人燕子黃堂故事也酒半啜茶于
忠献堂持杯以勸即席贈詩
四海英才入網羅清源龍虎姓名多經魁蘭省得人傑
策射楓庭收甲科奎宿呈祥前未見緯星還舍首相過
一杯忠献堂中酒名節相期要不磨
寫真自題
顔蒼髮白少精神傳得泉南老病身莫著金章著蓑笠
丹青寫出更湏真
士昭贈寸金魚子
三印子魚猶未食寸金魚子輒先嘗鄕人得得分鄊味
轉使鄊心念故鄕
贈第二人石察判(起宗)
策冠諸儒巳奏聞不妨居次避平津坐看万石門闌大
(居万石坊)轉覺朋山氣象新黃卷更窮稽古力青雲莫負致
君身試觀忠献堂中像亦是當時第二人
荔支七絶
陳紫
端明品第首推陳花裏姚黃是等倫郡圃一株稱小𬗋
故家風味自宜珍(興化所送及郡圃所生者皆小紫也)
江綠
枝頭已熟疑非熟蔡譜江家綠荔支真與泉南人物稱
果中猶作亞魁推(泉州自龍虎榜以耒多出第二人江綠在譜中為第二)
皺玉
莆中皺玉價傾城品第吾何敢妄評只恐此非真皺玉
果然是玉亦虚名
大將軍
荔支名字大紛紛所見多應不逮聞别有深紅覇群品
郡人呼作大將軍郡圃荔支(以大將軍為冠)
玉堂紅
天教尤物産閩中名字深竒日不同顧我素稱田舍子
如何敢㗖玉堂紅
奪先紅(林國正虙見贈因以詶之林嘗魁別頭)
閩中荔子說莆中闕下竒包又不同正向鈐齋想風味
奪先人送奪先紅
七夕紅
宅堂荔子無名字自我呼為七夕紅記得去冬初到日
家人指樹語衰翁
貢院垂成雙蓮呈瑞因成鄙語勉士子
大厦垂垂就嘉蓮得得開双双戴千物兩兩應三台(泉南)
(双蓮凢三開矣)歡意重重合香風比比来人人宜自勉舉舉有
廷魁(梁魁登第沣宫有双蓮之瑞)
陳賀州賦双蓮詩不言祥瑞次韻以酬
紅蕖明鏡兩鮮鮮中有双頭更穎然天産人才兼産物
公祥和氣不祥蓮耻談子厚表中瑞肯詠章安橋畔篇
何日相呼登泰華来華食實藕如船(楊公濟水嘉双蓮橋詩云昨日采蓮)
(者双双橋畔新舊花今不見喜見似花人楊集號章安)
郡圃有荔支名白蜜者孰最晚戲成一絶
紛紛蜂采百花歸蜜在枝頭竟不知造物要令甜在後
時人莫訝孰何遲
送王提幹(渷)
昔年王儉容今共阿戎游嘗薬子當去請祠予欲休過
從都幾日離别况逢秋歸上双親夀塗中莫逗留
觀貢院畫春景圖
梁棟翬飛氣象新畫工妙思亦通神要令寒士皆春色
四景之中獨畫春
韓魏公生于泉南州宅故未有祠扵典為闕郡圃
有庵名大隱即之以祠八月戊子率同僚祀之
天開我宋太平基𬗋府真人下應期河朔魁梧出真
相泉南葱欝産竒兒夢符蚌腹生珠夜事應台躔捧日
時𬗋帽清源發光采郡園深處立新祠
陳提刑永仲以清名室志先德也詩以美之(名孝)
(則)
龐公嘗有言我獨遺以清賢者扵子孫所遺良不輕穎
川老龍公落落前朝英帝命作南伯清德如廣平宸翰
一字褒不啻華兖荣是以自賢孫持節蜚英声結蘆桐
城隅室以清爲名仰不黍厥祖俯能規後生我来聚星
地喜見此老成公清不自言藹然著鄕評時焉訪其室
鄙吝不敢萌如覿任棠水似濯滄浪纓碩移清室風于
以清寰瀛
樸鄊釣隱圖(蒋元叔名所居之地日林鄊畫啚見示爲作是詩)
君不見少陵先生詩有說淳朴之處山川别廣文示我
朴鄊啚山水高長景竒絶嚴坂疑爲子陵隱昆溪想自
崑崙决漁人欸乃山水間抱璞含淳釣清㓗九仙高舉
留遺躅三徑名家出人傑早將朴直取巍科行展朴忠
立竒節鳴琴百里邑既以朴化民横經泮水宫又以朴
誨人他年致君尭舜上坐使風俗俱還淳功成名遂却
歸去漁釣重尋舊隱淪廣文笑我言公朴甚我朴聞公
家左原四面擁山岳迴隱如愚溪窈深若盤谷人皆朴
其貌公又朴其學君子以爲古先進扵礼楽公鄕真朴
鄊胡爲不自覺碩公著隱眼歸尋舊盤旋酌酒梅溪上
把釣蓴湖邊更畫左原山水圖與此朴鄊圖並傳天下
大朴散巳久二鄊猶在羲皇前
八月十五日貢院落成賓僚咸集斥世俗之楽不
用飲文字也把杯邀月誦香滿一輪中句即席賦
詩以勉多士
揚輝秋月懸青天今夕何夕光更圓瓊為楼臺玉為宇
廣寒境界移清泉月斧雲斤天上手萬間突兀摩星斗
白頭郡守呼衆賓共飲落成文字酒龍虎群仙上界還
手移桂種栽泉山千枝万枝香不断人人有分行當攀
姮娥慇勤寄消息科第要從勤苦得丹桂在君書卷中
不湏遥向蟾宫覓
送薛士昭
相逢一咲慰衰遲問政論交兩不疑直諒多聞三益友
清新俊逸百篇詩瓜猶未及去何速橘已成懷喜可知
一薛居州非易得危言行見造朝時
記得祥符識面時回頭二十二年非羡君學似川方至
顧我身如鳥倦飛老境天教重會合異鄕心最惜分違
雁山親舊如相問征雁歸時我亦歸
爱松堂前有綠竹一叢可爱旁有鷹爪花頗碍眼
移去之
忩前栽植不宜繁松竹相依妙意存不許閑花放鷹瓜
要看高節迸龍孫
提舶送菊酒有詩次韻入日
鈴齋午睡夢魂驚僮僕歡呼洗破觥酒是爛柯山下法
詩如藍水坐間成謾同陶令浮黃菊也勝蘇仙嗅落英
蓬鬢䔥疎對佳節因公撩起故鄊情
九日登雲榭
九日無悰懶出關強登雲榭望泉山傷心不忍看茱菊
蓬鬢䔥疎淚點班
十日同知宗提舶游九日山延福寺
十日同游九日山山中好處略躋攀桑田改變松猶在
車馬往来心自閑昨日風應吹𬗋帽今朝菊已帶衰顔
登臨稱愜南来意好逐飛飛倦鳥還
御書閣
黃龍溪上祥雲覆𬗋帽山頭瑞氣蒙俗眼驚傳佛光現
不知宸翰在山中
思古堂
孤嶼游人思謝公天台禅客亦思豐(國淸有思豐堂)黃花境界
誰思古堂在烟霞縹緲中
善利王廟
有德扵民廟貌崇我来端為謝年豊曰暘曰雨皆神力
不止南風與北風
晉時松
孤山陳伯巳物化九日晉松猶後生欲問東南兩朝事
風枝瀟洒侣談清
秦君亭
山中高隱欲逃名不謂名随隱處成鑿石一泓詩𢾗首
也曾攻破五言城
姜相峯
相國忠如宋廣平危言流落晉江城天資自直無心賣
何事青山亦得名(明皇謂宋璟德宗謂姜相皆有賣直取名之語)
無名木
一木蒼然老更竒肻將名與世人知我来不具知名眼
深愧平生不學詩
姜秦峯(舊在延福寺中後易之立前守生祠而迁其像扵西山石佛之下前守乃改忠献堂)
(額者)
郡矦不識國元勲釋子那知姜與秦隱士有靈應撫掌
相公死亦不容身
陳公祠(名偁字君舉)
九年地主百年祠民自元豊結去思善政在人宜有後
堂堂忠粛見公兒
蔡端明詩
賢矦去久迹猶遺乞雨詩竒字更竒世俗妄論公政猛
爱民心有彼蒼知
石佛
卧草埋雲不記秋忽然成佛坐岩幽紛紛香火来求福
不悟前時是石頭
聚秀閣
清源山遠水流長九日溪山更異常高閣摩雲聚秀氣
禅僧秀氣聚中蔵
提舶送岩桂
晉堂岩桂晚秋芳濃綠枝頭萬粟黃堂上主人分贈我
要令燕寝有天香
寄南安鹿宰(何字伯竒)
予比至延福訪姜祠則迁于他所問姜相墓則曰
不知也以語南安宰鹿君越數日南安見訪云祠巳
復舊墓亦得之且修治矣惟秦君亭未葺蔡端明詩
將與壁俱圯而不知護因寄南安
春秋重復古二賢還舊祠直道不終廢高風宜見思古
墓出荆榛孤亭起頽墮更將碧紗籠覆護端明詩
貢院圖(節推陳德溥董貢院之後既成畫啚見示因作是詩)
陳君少年登甲科紅蓮首泛清源波清源貢宇高嵳峩
同僚宣力陳君多鞭朴不施成不日首夏上梁秋半畢
一點靈臺輪奐飛十幅生綃畫圖出蒼蒼嘉木森千株
新堤步步穿芙蕖移下蟾宫古丹桂(種桂)飛来海上真蓬
壷他年君来作地主記得親曾視斤斧雁過山中寄我
書要知多少新龍虎
去年
去年今日别吾家我鬢蒼然爾未華日佀去年人不見
鬢毛白盡眼添花
不求人一名如意
牙為指爪木為身撓痒工夫佀有神老病不能親把握
不求人又却求人
興化簿葉思文吾鄊老先生也比㳂檄見訪既别
寄詩二十八韻次韻以酬
莫年初仕塗暇日但書策儒生餘氣習筆端事揮斥政
學兩疎繆篇章稍沉溺楚東會詩豪酬唱奏金石逢埸
争出竒遇險或遭厄忽泝三峽流遥經數州驛廬山看
末足巫峯過尤惜西郊祠卧龍東屯弔詩伯飛飛猶倦
鳥秋風送歸翮同行得嘉友鏖戰交鋒鏑弛檐白蘋洲
天日去咫尺忠誼懷魯公覇業悲頃籍(湖州設&KR0550;舊祠項羽)奉詔
還故鄊齒落肌瘦瘠涕泗拜松楸荒蕪翦荆(棘)心期樂
田里誓不綰銅墨橐雖無陸金歸幸全趙璧陛下忽
誤恩泉南又分職入閩如入蜀枯腸復冥索腰緣病减
圍髮為悲添白風仰秦君高節慕姜相直悪語誰流傳
同僚誤刊刻吾鄊老先生吏事以儒餙新篇似庭燎遠
寄箴我癖把酒欲細論何時再㳂檄陽春七十首老豔
萬丈射招邀屈原魂收召子厚魄驚開老病眼喜見墨
妙蹟碩公倡斯文用夏变蛮貊(近世作詩文者多溺扵異端之斈正頼鄕先生)
(痛革其弊)
送陸通判
劇郡元非老手便庶民安我貳車賢二年不肻足到邑
千里寕容吏索錢坐变池塘成貢宇平分風月上吟篇
弟兄不减雲間陸拭目看君日九迁
我十年前游會稽堂名民事寓招提去尋神禹蔵書穴
歸泝子猷乘興溪萬壑千岩形夢寐十峯双澗記留題
鑑湖倘許知章乞首訪故人尊共携
觀郡守題名
春秋美悪不嫌同老子韓非一傳中壁上題名二百軰
卓然名世兩三公
龍眼
絶品輕紅掃地無紛紛萬木以龍呼實如益智本非藥
未比荔支真是奴
金橘
黃柑綠桔未分珍瑣碎登盤輒献新正可呼為木奴子
不知誰是鑄金人
清源夫人趙氏挽詞
全節忠臣配崇寕宰相家哀能变國俗貴不御鉛華學
佛窮三昧然松教五車遺芳載&KR0686;管名夀兩俱遐
我竊清源禄欽聞孟母慈符分三子舍桂櫂兩孫枝方
戲黃堂綵俄豐𬗋帽碑神州嗟未復長抱望夫悲
食薑
辣皺人眉性最良薬中功效不尋常吾儕自是生無智
夫子何曾食徹薑
食芋
我與瓜𬞞味最宜南来喜見大蹲鴟歸與傳耴東坡法
糝玉爲羔且療飢
夢二叔
二叔年皆八十餘經年不見久無書江山不隔還鄊夢
昨夜迢迢到佛廬
懷胡侍郎邦衡
今世汲長孺廬陵胡侍郎孤忠一封事千載兩剛腸晚
節逢明主丹心契上蒼群兒巧相中直道亦何傷
悼汪舍人飬源
撲被周廬日夤緣識偉人(庚辰同考殿試)節因辝辟著志向得
言伸伯仲同持橐声名壓縉紳人仁邦國瘁可贖百其身
悼張舍人安國
天上張才子少年觀國光高名一枝桂遺爱六州棠出
世纔成佛修文遽作郎長沙屈賈誼宣室竟凄凉
黃花
温陵地雖温十月初黃花天然傲霜性炎威莫能加不
趁重陽摘自爱晚節嘉宦游胡不歸三徑荒吾家
飛蚊
九月不粛霜十月猶飛蚊不知從何来乘昏動成群觜
利巧能嘬類多非熏青蠅與白鳥自古常紛紛
夫子泉
君不見水經品第天下水康王谷中泉第一但知耴水
不取人品第未容無得夫又不見武昌山中清冷淵名
因人重逢蘇仙至今人呼作菩薩淪入異教非吾泉刺
桐城中泮宫裏大成殿下新泉水不湏更以品第論混
混源流自夫子諸生游泳芹藻間日飲一瓢心慕顔聦
明不𢾗遠公社(庐山蓮社有聦明泉)清白大勝卧龍山(越州卧龍山下有清)
(白泉范文正公名)聖毓尼丘家闕里泉脉胡為今在是周流天
下皆美泉浚井得之泉更美我来酌泉仍叩頭遐想洙
泗三千游世間何處有此水此州無愧名泉州
立高桂坊
書生未折桂短檠事然膏一朝桂入手不記燈窗劳回
視紙上語弃置等弃髦曲學如公孫高第何足褒温陵
號多士&KR0687;&KR0687;食苹蒿臚唱十年間魁亜出二豪向来此
坊中一門五夢刀月中仙子歸天香滿藍袍大對壓&KR1007;
董同登盡劉曺嘉名換扁榜鉄畫新揮毫我欲成其美
遠大期伊皐桂高固可喜更看名節高
洛陽橋
北望中原万里遥南来喜見洛陽橋人行跨海金鼇背
亭壓橫空玉虹腰功不自成因砥柱(中流有岩石)患宜預俻
有風潮(紹㒷戊午嘗為颶風暴雨所壊)蔡公力量真剛者遺爱勝扵鄭
國僑
移庖貢院知宗即席賦詩次韵
預讀嘉賓小雅章銀袍行見鷺成行彬彬周室士升俊
濟濟禹庭言拜昌落筆詞源俱倒水何人觜距獨專場
(退之詩子府專場夸觜距)清源欲志新人物定有英才副所望
知宗贈金桔報以香橙
桔以金為重橙因香見竒拜嘉欣孰早報貺愧来遲好
處君湏記良天我正思(魏野詩云南應思桔抽天)聊修往来好更
誦木瓜詩
梅溪先生後集卷第十八
梅溪先生文集卷之十八
青詞
還醮
荷洪造之無私微生有托痛雙親之不見遺願猶存德
思報扵難忱情尤深扵罔極輒殫悃愊仰叩高明竊念
臣昔在先臣時爲大觀當年齡之及壮念嗣續之未生
虔發精衷哀投大道諾列宿真官之醮繪九天仙使之
容誠果逹扵杳冥應幾同扵影嚮躬生三子目見諸孫
嗟聖恩之未酧俄人亊之已变先人奄棄母氏継亡由
微臣罪逆之深致先致因循之久凡歲星之屡易猶心
碩之未償兹集羽流欽修醮式薄奉蘋蘩之薦聊伸豺
獺之誠仰祈上帝之是臨俯冀衆真之咸集釋亡者九
泉之累碩遂超昇宥臣門百指之愆永資覆育
代道士薦師
稽顙投誠仰黷高明之聽刳肝瀝血俯陳哀痛之詞恭
憑三界之妙香上徹九霄之仙路庶通悃愊曲賜憫憐
伏念臣湏以先師遽捐浮世莫救巳亡之命徒懷罔極
之恩嗟日月之不居痛神魂之何在追念平生之出處
恐貽造物之譴誅雖占籍為羽流尚宅身為塵網粗植
膏腴之業妄為金榖之謀寄口腹扵羶葷有傷物命留
情性扵麯蘖致喪天真不能辟榖扵山林况復結廬扵
田里稔茲祸釁夭爾年齡焉非一念之知不堕三塗之
苦臣忝承道業夙荷慈恩無伸報謝之門薄示薦羞之
意虔遵科式爰㪯醮章仰祈大道之慈悲曲宥幽魂之
罪戾借冷風而滌濯洒甘露以清凉聽大法而入宝珠
歌洞章而朝金闕雖形骸杇腐生前無羽化之功庶神
識逍遥死後遂仙遊之樂
代道士薦母
非天何戴久資覆育之恩無母烏生曷報劬劳之德仰
黷盖高之聽俯陳罔極之恩儻賜憫憐庶通悃愊伏念
臣頃緣母氏偶遇厄年百藥不靈莫救沉痾之虐九霄
雖遠不違疾痛之呼輒懷請儔之私果獲更生之賜尚
擬親年之永稍稽心諾之償屢易寒暑兼懷喜懼日月
逝矣嗟桑隂之不留人夀幾何恨河清之難俟未遂蘋
蘩之報俄興風樹之悲罪逆所延噭號何及爰自重泉
之隔遽驚百日之臨媿殘喘之尚存痛神魂之何在恭
命羽士虔修醮科用酧昔日之鴻恩載助兹晨之哀薦
冀資道蔭薄報母慈仰祈上帝之哀矝曲宥幽魂之罪
戾渡仙橋而瞻玉像永脫九幽聽大法而入宝珠遐超
三界
代萬叔夏孫先覺二首
居高聽邇不遺疾痛之呼施厚報輕薄致苾芬之薦輒
殫哀悃仰叩大鈞庶憑三界之妙香上逹九霄之雲路
竊念臣頃以糟糠之偶適罹拆副之灾裂肺肝幾痛受
蝮蛇之禍誤形夢寐竟非㷱虺之祥亊不止扵驚姜罪
深憂扵訟酈頼噭號之有應信蒼昊之非遥遂扵困踣
之餘輒沐保全之賜雖𣑽音數誦冤未息扵三生而大
道垂休經靡劳扵八說顧蒙恩之有日思報本之無門
恭致羽流虔修醮式奉蘋蘩之至㓗献蝼蟻之微誠仰
祈上帝之是臨俯冀百神之咸集恩施幽隱敢期七祖
之飛昇福及賤微永庇百年之伉儷
大道難名孰識盈虚之有微臣有感默垂覆宥之仁輒
殫悃愊之私仰黷高明之聽伏念人生以得男為喜孝
子以無後為憂嗟冷族之不蕃痛私門之薄祐伯氏早
亡而竟無嗣續微臣不肖而独守宗祧爰從合姓而来
深負傳家之念瓦巳三弄孤纔一懸方居襁褓之中屡
致憂危之患曾伸懇禱曲荷保全敢忘禳謝之佟少答
生成之賜恭憑羽士式㪯醮科用陳蝼蟻之誠肅奉蘋
蘩之薦允頼洪鈎之庇永延孺子之年頭角有成箕裘
不遂坐消餘釁母煩命百藥之名克嗣先盟尚冀有二
雖之慶
代周元授
非蘋蘩蕰藻之至㓗雖君子不能薦神儻齋戒沐浴之
或修而惡人而可祀帝遥望九霄之雲路恭焚三界之
妙香願伸悃愊之私仰報穹隆之德伏念臣某有生匪
宜爲德最凉善不積以致殃動輒成扵得咎世人𣣔殺
隂幸其灾造物見憐屢赦其罪頃緣闔族咸遇厄年属
土木之頻興惧隂陽之有犯妄懷請禱果致蒙休逮蒲
柳之旣衰斍門闌之多釁殘生薄祐存遭横逆之憂孀
女来歸復染沉痾之虐幾縲絏之不兑分溝壑之是填
訴衰痛扵查微荷恩私扵影響念呼天扵前日𢾗至于
三思反本扵此時心宜克一恭延羽士虔㪯醮章寓礼
意扵庶羞逹精誠扵有昊百神咸集列宿来臨居高之
聽甚明臣旣蒙恩扵疇昔祸滛之理不昧臣當改過扵
將来
代萬叔永
疾痛倦辱則呼天幸延殘喘齋戒沐浴以祀帝用酧大
殫輒恩悃愊之私仰黷高明之聽伏念臣比緣暮景頻
遇厄年病侵犬馬之軀殃及箕箒之妾雖肘後之方屡
閱而竈中之藥不靈蒲柳非堅憂風霜之莫保糟糠至
賤惧溝壑之是填窮故懷反本之心病斯有請禱之亊
自伸丹悃果荷洪休命咸獲扵更生喜旋臻扵勿藥不
特脫負薪之慮又將舒就木之期顧茲感戴之誠敢怠
苾芬之報恭臨仙宇光啓道場仰期上帝之是臨俯冀
百神之咸集俾萬灵之蒙福碩七祖之超生赦臣無窮
之罪愆寬臣有限日月洪惟有昊頋常居高而聽之卑
庶使餘生尚可耕前而耘後
又代黃詞
肖茲形質旣蒙持載之恩禱尔神祗又荷生全之賜敢
伸愚悃恭叩地靈伏念臣蒲柳之姿易凋桑榆之景多
患頃與糟糠之偶咸罹屯蹇之灾深疑獲戾扵幽明將
恐併命扵朝夕心妄懷扵請禱體咸脫扵沉痾顧茲蝼
蟻之誠敢忘豺獺之報壠耕而登黍稷澗采以奉蘋蘩
倘蒙后帝以見歆庶俾百神之不吐頭童齒豁尚貪湏
臾之生山高水長难報博厚之德
代劉仁叟
痛則呼天意不忘扵反本病斯請禱情盖迫扵爲親輒
殫悃愊之私仰黷高明之聽切念臣某兹者伏緣父某
齒當遟暮體卧沉疴屡費醫巫未去韓公之瘧徒劳祝
史莫禳齊景之痁職雖勤扵問安效未收扵嘗藥深惧
枽榆之暮遽凋蒲柳之姿静念厥愆孰貽伊慼豈私門
之多釁故隂譴之莫迯或因丘壠之营有戾隂陽之理
塹山谷而下傷地脉冐刑禁而上犯天星積邪氣以奸
和致衰年之在疚臣忝居子職忍視父憂退思請命扵
百神孰若祈衰扵上帝恭憑羽士虔醮設科少伸蝼蟻
之誠薄致蘋蘩之薦仰祈洪造默覆湛恩赦臣門巳往
之愆賜臣父更生之命居高聽迩誠倘逹扵彼蒼祸散
殃消喜佇看扵勿藥
䟽文
雙蓮潭請水䟽
旱魃為虐千里起望雲之心精誠所加匹夫有動天之
道輒殫哀悃仰叩靈潭切以歲丁六甲之窮夏有四旬
之旱嘉榖垂成而一旦俱槁蒼生失望而寸心𣣔焦曩
憑三寳之威神遠詣雙蓮之靈宅求一勺扵渊潭之内
謁百神扵廟貌之間雖旬浹之已踰曾禱祈之莫應甘
雨彌閣亢陽益驕豈斯民積釁之所招抑上帝至誠而
難感人無為命惟填壑之是憂龍亦何心乃在渊而弗
救志未伸扵一請理必至扵再求伏碩走雷霆扵俄頃
之間興雲霧扵呼吸之際亟下霈然之澤坐消太甚之
灾霖此槁苗尚有勃興之望救茲黔首免為轉死之徒
倘副微誠敢忘大賜
明慶教院請講䟽
釋迦說法祗樹一朝地闢天開智者起教扵台山乃千
古風清月白自鶴林之&KR1254;滅暨佛壠之凄凉孰知斍路
之歸罔識真心之在有資上德為發微言共惟某人大
講師脫迹儒門潜心釋典躬服名師之訓屡從哲匠之
游大明止觀之淵源深悟法門之旨趣緇林駐錫聳頭
角扵東靈法座横經振聲名扵西掖久握元珠而自照
碩施甘露以旁霑况潜澗之道場實慧光之古刹念久
虛扵蓮席思大振扵潮音光我家風還他作者翕尔群
情咸快如披雲霧以觀天咄哉小子何知可咲蚍蜉之
撼樹因道心之無争見慈德之有容幸副衆緣一佛事
惠政橋施水䟽
人惟惠政之懷度橋者有如歸市道多暍死之患得水
者勝如捄焚創隙地之𢾗椽汲甘泉之萬斛有資好亊
共結善因分金溪不涸之流為樂邑無窮之施利霑居
室奚煩鑿井而得泉澤及路人不必望梅而止渴
舘頭甃官路䟽
樂邑江山素號東南之勝舘頭驛道實為来往之衝積
水潦以傷隄致官私之病涉𣣔捄泥塗之辱輒興畚鍤
之工有資槖金以伐山骨共植無窮之利寕計不貲之
財將使濘不䧟車遂無六十里之患庶幾岸弗為谷何
止三千年之長
小小園覓花䟽
伏以名利區區何足為樂園林小小聊以自娱彭澤之
徑方開草堂之花殊少廣求異品遍扣名園輒效柳州
因談咲而為故事無忘宣子碩封植以比甘棠
淵源堂上牌文
伏以黨有庠而家有塾幸逢教化之興伏其几而升其
堂敢負淵源之斈况剡溪藴秀之地有汝南家訓之存
詵詵子弟之趋庭亹亹父兄之樂教堂軒並建齋室宏
開集群彦以論文舘同襟而恢義富而能教亊實可書
遂廣采扵篇章用一新其標榜伏碩上牌以後益湏富
學竚看輝聲襲謝客之風流猗蘭擢秀種竇家之隂德
丹桂聯芳凡属游從共增歡慶
祭文
祭孫子尚文昭(皜開封人紹興乙丑卒于會稽年三十二)
嗟嗟子尚君亡矣夫千里風傳真乎偽乎謂果然耶君
氣如長虹貌如明珠才如錦綉語如瓊琚體有四乳之
竒目無再閱之書意造物者不偶然而生之必將冨貴
其形軀豈青春之方壮不霑一命而云殂謂果不然耶
鄕人西還訃音不虛謂君初諧和鳳之鳴日更晦朔之
餘死扵鵬告賈生之月而地扵勾踐之故都嗚呼悲乎
吾平生道義之故人果為異鄕之新鬼乎自䎹訃兮十
日晝痛哭而夜欷歔豈無友朋知心巳無白雪陽春歌
誰和子流水高山弹誰聽予君歸不留孰為我徒長記
與君從容聮席扵金谿之日涕泣分𬒮扵白沙之初付
悲歡聚散扵一夢閱十年如過隙之駒我匏繋扵簫臺
君萍飄扵太湖渺天涯與海角歎影隻而形孤前年仲
春書傳鯉魚謂將從伯氏扵天白必命駕而尋吾念君
不負扵一諾固嘗辨鷄黍而掃吾廬望車音兮杳杳欝
吾懷兮不舒豈千里之期不可審而行止有非人所能
為者歟吾亦謂二人齒髮未衰而後會必有豈知一别
而死生殊途天乎痛哉天乎痛哉某罪逆殘生縗絰未
除不獲效巨卿之執紼訪元伯之輀車慶招提明君嘗
寓居意神魂之或在奠一束之生芻
祭姑丈季公佐
鳴呼吾鄕老成日就凋零尚餘幾翁疎若晨星𢾗點光
芒旋斍微滅天不慦遺公又奄忽耆年舊德孰在鄕評
紛紛後生無復典刑嗚呼哀哉仁者宜夀公夀未足六
十四而公在化為促善人有後公後必興佩詩服書蘭
玉滿庭人皆謂公德如燕竇五桂未芳公弗及候我独
謂公死目可瞑含咲九原少遟子荣人或謂公死有遺
恨仲婦且歸公弗及見我謂不然仲子最賢必全孝道
以終三年嗚呼哀哉昔我先姑獲配君子云胡不淑壮
年而死我從稚髮出入公門誨我撫我如姑尚存公今
旣亡我寕不涕前人風味傷哉孰継念公永歸無復還
期公神在天思莫見之公魄在棺愛莫起之奠以永訣
疇堪此悲
族人祭十四伯母文
嗟吾宗之薄祐兮綿七葉而未昌保先業而不墜兮猶
不滿乎數房念伯父之在昔兮能勤儉以自將獲夫人
以内助兮措生涯扵小康家克成而莫享兮痛嗣續之
早亡化門戶而為異姓兮咎往慮之匪良鬼求食而卒
餒兮嘆後祀之凄凉幸孤女之僅存兮歸體魄扵故崗
羅棺前而設拜兮酸子姪之腑腸悼吾宗之不幸兮抱
無窮之痛傷
又代女壻
嗚呼生女不生男古人不幸而發此憂愁無聊之語也
何吾先丈人之積善有夫人為之配而亦罹此苦也先
王制禮大宗無後必継之以小宗之子也何後世之甘
心滅絶而莫知乎此也㪯千金之産而卑之異姓此猶
未足訛也忍使祖宗求食而餒同乎若敖之鬼也夫人
腹生五女某幸娶其季也平昔登門曲荷恩私念啚報
之無地也矧使折其囊槖取其膏腴以為巳利也今焉
曲盡送終之礼而不敢辞亦固其義也擗踴哭泣哀而
送之者乃二孤女與吾僚壻也靈輿前邁道路感傷不
見孝子慈孫為夫人二涕也
祭毛叔度主簿文
嗟嗟叔度誰謂子乎死也哀哀蒼天禍何至乎至也以
子之聰明俊邁軒昂磊落固宜致遠大而躋顯仕也豈
青春方盛一分官况遽爲新鬼也昔顔回生不遇時而
短命賈生處非其地而傷生王楊盧駱之徒器識不足
以遠到死固其理也子有回之善而時非東周有誼之
才而地非長沙有王楊盧駱之文而器識過之柰何年
亦不多乎顔賈而命僅同乎四子也而今而後吾知造
物者之無情有才者之無命富貴夀夭多不在此而在
彼也昔吾年未冠而子方志學黃卷同彼短檠共照相
期以古人相待以國士也童子彫䖝我拙子工子果凌
雲我終不能継風騷之靡也亊業麟經我疎子明子果
得泉我終不能探謹嚴之旨也招仙賦詩瀑水聯句子
歌陽春我必和之以巴詞之鄙也我愚我𥚹動多忤物
子慧而寬容能我失我嘗自目曰狂而命子以逹子不
以有餘者自多我常懷不及之媿也賢關行藝蘭省聲
名子先着鞭我猶未能攀逸軌也邇年以来出處稍異
我因贏粮子棲枳棘偶家難之各丁幸残生之未滅方
期握手以更弔誰謂訃音之驚耳也子有親喪在殯慈
母在堂兒糿而孤婦少而孀意子目不及瞑而&KR0742;恨無
巳也然子讀古人之書逹死生之理窮逹夀夭等一夢
耳假令彭𣆀其年伊呂其位大都不過𢾗十寒暑亦無
此身矣子固宜安其不幸從先大夫扵萬里也
又代周元授
嗚呼悲夫子胡為乎而止扵斯也人孰不為子悲莫甚
乎老人之私也我昔識子扵年少期子之不凡知子之
貴不疑也巳有息女年猶未笄命執子之箕帚奉子㓇
盥之匜也子方蜚妙譽扵賢關馳大名扵省闈人争貪
扵擇臠子不慕扵牽絲也一諾千金断然不移子之風
誼非古人其誰為吾鄉不振頼子以光輝吾門薄祐頼
于以扶持也婦翁女壻義同半子而我扵子情實倍之
去也歲仲春赴官丹丘吾嘗遣吾兒以随也瓜期未半
坐席未煖遽罹家艰而零丁以歸也人皆謂子年方少
壮志方遠大佇俟祥琴千里奮飛也豈期一疾奄然長
逝而莫追也子病之革念𣣔見予而予不知也及扣門
而子巳絶心懷不見之恨涕有無從之揮也予髮種種
予鬢星星死灰其心槁木其形今又失子生亦胡為也
吾當忍死畢子後亊勉吾女以共姜之節勿奪其志庶
無恨扵柏舟之詩也子之孤始三歲俟其免水火脫襁
褓教之育之會有成人時也亦有天地鬼神臨在上質
在旁吾言不欺也
祭潘先生文
紈袴不餓儒冠誤身吁嗟先生乃尔邅迍何負扵心何
罪扵人何命之不淑何天之不仁何才之豊而命之嗇
何氣之壮而志之湮先生之文也浩乎如韓愈之無涯
先生之才也飄然如謫仙之不群弄翰染墨也季義山
之險怪絺章繪句也廋開府之清新蕭瑟乎東野之寒
&KR1254;寞乎原憲之貧欝欝乎鄭廣文之坎軻栖栖乎杜陵
老之酸&KR0605;北窗萬言曾不直一柸之水豈非命壓人頭
盖不許其伸也耶二十餘年淹徊海濱孰斈道而不先
生是師孰擇善而不先生是隣主盟吾鄕之綘帳作成
吾黨之斯文紛紛後生頭角璘珣夫豈自賢非教曷因
施厚報輕痛何可陳投老西行俻嘗險勤小戰輒衂大
期遽臻戲侮有揶&KR2952;之鬼除禳無欝壘之神酒柸多握
手之交盖棺無慟哭之賓幸有嗣之可托頼葭莩之懿
親某等摳衣最久辜恩最甚今日之奠巳不及哀矣從
傷血淚之沾巾
祭陳景韶文
嗟嗟吾丈命止斯耶半世而亡云胡不嗟吾丈平生真
可人也胡為天年不少相假昔在妙齡父兄早亡惸然
一身遂克肯堂生涯旣饒襟義彌篤指廩高風鄊人所
服賓客過門歡咲迎逢賢如北海尊常不空酒柸流行
詼諧談謔坐有車公人誰不樂晚年風度比迹東山自
謂醉翁不在酒間賤子區區曾献衷曲紙上遺言猶蒙
記錄嗚呼哀哉皎皎雙珠俊秀有餘人謂君家三卋詩
書指人有日振耀門閭公胡不留以待安居嗚呼哀哉
春秋方盛自知必死手書後亊以貽厥子易簀之際了
然可喜古之逹人未必如此賤子不肖辱知最深疇昔
登門曲荷開襟拜違經年忽奉訃音臨棺大動涕泣能
禁
寒食祭始祖文
昔我始祖西来自杭避地擇所山林遯光今二百年子
孫寖昌善苟不積流何以長欝葱佳城爰在此崗乃與
夫人高下異藏祔&KR0830;纍纍喬木蒼蒼寒食拜掃礼修故
常紏合宗族共酹一觴
祭始祖母文
昔我始祖来居左原夫人相之以有子孫歴載二百墳
墓尚存中間偶遺幾忘大恩訪而得之了非妄言乃與
始祖高下異墳兹遇寒食坡荒薦繁庶使百世不忘本根
祭孟丙文
嗟嗟孟丙吾幼兒也七歲而亡吁可悲也汝生而眉目
分明神氣清秀骨有伏犀之竒也声音琅琅語話了了
而世事稍稍能知也吾與朋友講習二兄侍立而汝必
随也吾徒數十人汝類能識其姓第名字退而品藻之
於其私也吾謂汝早慧如許他日必未昜量豈意止於
斯也吾之所飲恨者翫汝之病救汝之遲也初亦謂汝
起止輕徤豈數日之間遽至弗支也生於村落所恨苦
者無妙藥良醫也致汝無辜由我之罪茹苦抱痛無窮
時也當汝之死家禍方稔而仲兄之勢尤危也吾方愴
惶驚怖不得盡下殤之禮以&KR0830;汝遶墳三匝以苦汝情
雖鍾而恩巳虧也汝今死巳百日矣汝母方獲視汝之
墳而吾方獲祭汝以詞也汝昔在襁褓婆鍾愛汝今祔
&KR0830;于側魂魄必有依也汝父母親戚朝夕哭泣以思汝
夜常夢寐以見汝冀汝有再生之期也天地鬼神黨憫
汝之横夭釋我之罪愆使汝復為吾子以慰莫景之思
也汝或夤緣未断魂識有知當随父母以歸也
祭支夫人文
某稔聞夫人有勤儉起家之德亨富夀康寕之福昔嘗
過其門閭恨無登堂之階邇来夤緣多幸獲預葭莩之
未始登門於去年之春然是時夫人之次孫寢疾巳革
不敢伸候見之禮逮去年之夏来哭夫人之孫之喪始
獲見於稠人之中然時方哀痛雖𣣔奉觴而不可得姑
少遲之以俟他日今乃遽聞夫人之凶訃匍匐而来而
夫人已盖棺矣某以通家之故期歲之間足三及門一
以問疾二以弔喪竟不獲少伸為夀之願乃以一觴而
奠訣人世如此吁可歎哉
代祭宋彦才文(二首)
念吾鄉之耆舊所餘纔二三人嗟浮世之年齡自古稀
七十者况善人相継而淪沒俾後生亡得以依歸衋尔
傷心澘然出涕惟公望傾士論德冠鄉評妙齡接步於
青衿白首游心於黃卷殖千金之産治生不羡於陶朱
戲五綵之衣色飬未多於萊子優游窗几組繪篇章有
員外之遺風恨錦袍之不奪継廣平之餘韻賦梅花而
甚工讀方外書有文選學唯以一經而教子不求五斗
以折腰尚期羔鴈之招幾在枽榆之晚豈意海漚之遽
滅堪嘆朝露之昜晞過眼百年轉頭一夢某居聮枽梓
世續葭莩蚤從蘭玉之游曾快雲天之覩家声不振媿
同北阮之貧人品甚微謬辱東牀之選拜門蘭之未幾
俄簮履之遽違徒然肝膽之摧莫遂丘山之報撫棺有
&KR0804;掩𬒮何追聊伸半子之恩薄致一觴之奠
嗚呼人生百年兮長短幾何吾鄉故老兮零落無多月
落天池兮夢断南柯丈人一往兮迅若飛梭明朝理玉
兮湖山之阿月魄冰魂兮誰共吟哦輀車届道兮薤露
興歌臨棺奠别兮涕泗滂沱
代諸生祭周仲翔母文
嗚呼孟母不生三遷教墮婦人義方麟疎鳳稀伊昔汝
南家声尚微刀筆是傳詩書罔知夫人登堂潜歔默欷
曰我有子非儒曷歸仲子妙齡秀目疎眉喜謂良人兹
迺佳兒罄我槖金給尔師資手調㷱膽志在荷衣皎皎
明珠長浪益竒業勤藝苑心探聖涯高視雲霄平步可
期前日賢關小敵偶遺千里言旋慈顔不怡謂胡弗留
再戰秋闈去雖倚門歸𣣔断機賢哉夫人前烈可幾雅
志未酬浮生遽違盖棺不瞑有識興悲嗚呼哀㦲某等
忝交蘭玉屢拜賓墀賢非房杜濫對酒巵尚期他日一
鶚高蜚鯨吸賀樽歡動庭闈孰謂一朝人事成非隻鷄
斗酒泣奠靈帷嗚呼哀哉男子剛腸不妄涕洟今日澘
然為賢母揮
代諸生祭陳元佐父文
嗚呼十載之前吾邑父兄汨于流俗聞見弗明詔厥子
弟惟利是营惟刀筆是傳惟儒冠是憎雖有良能莫克
自興孰先義方孰始過庭樂善惟公教子以經矯矯家
督早蜚俊声兹千里西征惟公命是承豈私是名寔惟
親是荣凱奏未旋禍变怱嬰忍哉蒼天慘莫之勝所孤
者不啻天地之重所圖者僅比毫髮之輕是詩書教子
反貽公之恨而桑弧蓬矢之志足以明孝子之痛懲鳴
呼哀哉某等辱蘭玉之與游獲誨言之婁聽痛斯辰之
盖棺想銜恨而弗瞑奠一觴而永訣故血淚其如傾
代祭季夫人
近世以来人益天促吾鄉數月頻着弔服老而逝者夀
罕及於稀年少者胡為名亦書於鬼錄惟今日之弔夫
人乃堯舜盛時之哭盖夫人之夀幾九齡有内外重孫
之滿目且富而康庶幾五福此固吾鄕近世之所無而
夫人之所獨某母黨之親也惟夫人之最尊而某之不
肖也又聮姻於華族施及兒輩葭莩相續三世婚姻恩
重義復異慈顔之長在庶夀觴之頻属胡今日之登堂
奠生芻之一束如夫人之一死兮頋無可憾而親戚之
心雖𣆀彭猶未足
代諸生祭周仲翔父文
嗚呼人孰無生生而不淑有媿於生亦孰不死死非正
命有媿於死惟靈生為善人死於牗下是生死之間两
無所媿也然靈脱然於習俗之中慨然破黃金之籝諄
諄然有意於教子也矯矯令嗣天姿秀偉力學而工文
自修而近厚亦一鄉之善士也柰何鼓篋賢關較藝秋
闈未遂厥志而靈不能忍死數年以待三釡之養此某
等所以為靈興恨於此也
代人祭族弟文
嗟吾宗之薄祐兮如吾弟其無多方妙齡兮確有志乎
琢磨將興家以詩書兮變習俗而丘軻苟歲月之少假
兮持此心而匪他庶頭角之成就兮奚蒼穹之足摩云
乎命之不淑兮遽不起乎沉疴凋朱顔於鼎盛兮脫綠
葉於庭柯驚好夢於湏臾兮委青春於逝波嗚呼雙親
在堂兮鬢髮皤孤兒孀婦兮柰若何凛霜風於玄朔兮
埋尔骨於山阿酹一觴而永訣兮覺老淚之滂沱
代祭萬夫人文
嗚呼婦人五福世罕有也天卑夫人獨何厚也東平先
生以絃誦先吾鄕以節行高一時贒士大夫争求見之
而夫人實為其婦也扶風府君温厚儒雅至今鄕里称
爲長者而夫人實爲其偶也&KR1109;腹生珠藍田出玉一門
四味如唐之穆夫人有子實昌厥後也禁臠竒才東牀
佳士喜入門闌如唐之李夫人有女實獲鸞交也履柔
順於一身逹孝慈於六親夫人之德固無咎也閥閱冠
于鄉閭齒髮逮乎稀年夫人冨夀固兼受也湖山之南
佳城欝葱夫人之蔵當不杇也某忝葭莩之末欽聞懿
德亦云久也今夕何夕奉兹窀穸登堂灑涕酹斯酒也
代祭何升老文
惟公名久聮於仕籍出處可書行素著於鄉評始終無
玷門闌鼎盛蘭玉兼荣方期夀杖之迎遽棄板輿之養
不遺一老莫贖百身某早緣桑梓之私重結葭莩之好
徒深感德未遂承顔况遼阻於江山每闊疎於音問忽
聞凶訃俄喪吉人巳嗟七日之非薄致一觴之奠慈容
莫覩老淚徒揮
代祭宋元明文
嗟嗟元明君死已乎然歟否也謂果然耶君風貌堂堂
世事了了以幹蠱克家而門庭昌阜何天與之才智而
嗇其年夀也謂不然也吾入君之門胡不見其歡然而
迎登君之堂胡不聞其夬語之聲七尺之軀乃魄然而
在柩也嗚呼君果死矣吾鄉黨親戚中堂堂了了如君
者不多有也君之父乃吾之舅吾之母乃君之姑而吾
同氣之娣妹又為君之偶也吾與君再世通家游從最
久情好綢繆尚相期以白首也君強徤如許而溘先朝
露况吾蒲柳之姿又安能保其悠久也吾来撫君之棺
弔君之母與吾之妹哀君之諸孤涕無從而奠以一巵
之酒也
代祭萬叔永文
嗟嗟我公德尊一鄉宗族恊和門闌阜康六子趍庭一
桂先芳豈唯一門鄉閭之光賀客在廬弔客倚墻哀哉
吉人命胡不長家君與公情好相忘婚&KR0666;世修如謝與
王一二年来游宦遠方恨不親臨元伯之喪家書有命
遣酹一觴
代祭余夫人文
惟靈節著孀居興共姜守義之誓志在宗祀有叔姬歸
國之風生涯獨盛於慶門智巧反踰於男子恩尤深於
婢獲庇潜及於孤遺於家曰能在婦為哲早歲克勤於
負子莫年方慶於抱孫孰知驚悸之間遂致沉痾之甚
一疾不救六旬遽終某等忝通孔李之家兼脩魯衞之
好雅欽婦德夙荷眷私華屋重来未改堂萱之綠玉容
不見但聞風樹之悲觴豆薄陳涕泗交隕
梅溪先生文集卷第十八
