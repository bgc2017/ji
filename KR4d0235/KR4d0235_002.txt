梅溪先生奏議卷第二
輪對劄子三首
臣一介小臣不識忌諱不知朝廷事体爱君憂國出扵
天性妄懷婺不恤緯之心竊聞道路匈匈咸謂虜情巨
測有南下牧馬巢穴汴都窺伺江准之意廟堂之上惟
幄之臣必有料敵制勝之策臣不可得而知然議者以
謂邊奏有警則群臣失色相顧傳聞稍息則恬然便以
為安且謂敵有内難勢必不来夫不恃我之有備而幸
敵之有難其謀國之術亦疎且殆矣自建炎至今虜未
嘗不内相殘賊也然一酋斃一酋出其勢愈熾曷嘗為
中國利哉要在所以自備者如何爾我有先俻敵雖強
而不足憂我苟無備敵雖有難幸之何益彼或不以有
難爲畏乘我稍怠長驅而来其將何以禦之耶臣謂今
日禦戎之策莫急扵用人用人之要莫先乎人望盖知
人之術自古所難蕭何不生孰人識韓信扵未知名之
日孟軻復出亦必取士扵國人皆曰賢晉悼公以民譽
而用六卿遂成復覇之業東晉以人心而起謝安遂成
破敵之計國家寳元慶曆間西夏叛命仁宗以經
略安撫之任付之韓琦范仲淹二人雅有時望軍中有
一韓一范西賊破膽之謠兵不大用而元昊臣服皇祐
中用文彦博冨弼爲相朝士相賀仁宗曰古之用人
或以夢卜苟不知人當從人望夢卜豈足憑耶元祐初
相司馬光遼人夏人相戒曰中國相司馬矣謹無生事
人望之能服人如此今若内若外士夫軍民口無異辤
咸謂有天資忠義材兼文武可為將相者有長扵用兵
士卒楽為之用可為大帥者今乃投閑置散無地自效
或老扵藩郡以泯沒其材内為說邪之所&KR0945;忌外為夷
狄之所竊咲天下輿情憤悶抑欝臣碩陛下断然為社
稷計起而用之以從人望可以作士氣可以慰人心可
以寝敵人之謀可以圖恢復之大計陛下縦未大用
之亦宜付以江淮重任使自當一面為國長城亦可無
西頋憂矣臣又聞范仲淹初以言事得罪尤為宰相吕
夷簡所悪斥逐扵外及西方用兵仁宗思用仲淹夷
簡薦之亦力仲淹果能成功夷簡不失為賢相陛下當
以仁宗之心為心大臣當以夷蕳之事為法相與任
用天下之賢才以為排難觧紛計天下幸甚社稷幸甚
其次有舊宰執侍從及嘗言事之臣名節素著者或守
遠藩㦯食祠禄或已休致㦯在謫籍並宜起廢置諸朝
列其声名風采亦足以聳動一時謀謨措畫必有大過
人者諸將有以驍勇善戰稱者悉宜列置分布扵荆㐮
江淮間以為瓜牙藩屏用賈誼衆建諸矦而小其力之
法以駕馭之如是則異人輩出可以供任使矣猛虎在
山藜藿不採國有人焉難當自消臣以為禦戎之策莫
大扵此
右一
臣聞惟辟作福惟辟作威者盖人主攬權之術得之於
此失之扵彼者又人主攬權之弊臣請借唐以論唐自
高宗中宗以来權移房闥明皇親平内難懲孽后驕主
之禍挈大柄而掌握之可謂能收之於此矣承平既久
怠扵聽断内則移扵奸臣外則移於藩將是又失之扵
彼也肅宗再造王室代宗平亂守文而權稍歸朝廷亦
可謂能收之扵此矣然君臣苟安瓜分土壌以授叛將
継以德宗之姑息自是而後權歸藩鎮矣是又失之於
彼也憲宗剛明果断削平僣叛而權復歸朝廷可謂能
收之扵此矣晚節任用非人禍生所忽自是而後權歸
閹寺矣是又失之於彼也陛下比懲大臣之盗權收
還威福之柄朝廷清明皆謂陛下為不世出之英主
邇者衆口籍藉謂權雖歸於陛下政復出於多門是
一秦檜死百秦生也其間最甚者如三衙管軍軰與北
司深文固結盗陛下之大權養成䟦扈之勢不可
制遏昔漢之禍起於恭顯王氏之相為終始唐之禍起
扵北軍藩鎮之相為表裏今禍胎於内而亂形於外臣
竊為陛下憂之夫權之犬者莫如名器與財與兵今
以管軍而位居三公是盗名噐之極矣古之時無有也
祖宗之時無有也又天下之利源財路皆人其門掊克
聚歛不知紀極國用日蹙而私室愈冨三家擅魯田氏
擅齊殆不過此且身捴禁旅久而不代隂結諸將以為
之黨深忌元功宿將之功名者不容其進自恃兵柄在
手有輕視朝廷心夫樞蜜者號本兵之地號令節制天
下之諸將者也今殿廷立班管軍傲然居前樞密甘心
其後而不自以為恥事勢倒置如此不奉行其意旨者
幾希其能節制號令之耶又其子弟親戚咸盗清要之
職臺諫有論列之者朝廷必委曲庇護俾其言卒不得
行昔唐大將管崇嗣背闕語咲李勉劾其不恭肅宗謂
吾有勉乃知朝廷之尊李祐有入蔡縛吴元濟之功違
詔進馬温造正衙抨劾祐自謂膽落於温御史今臺諫
言及侍從大臣随即罷斥而風憲獨不行於管軍之門
其何以為國耶不獨此也至若清資横加於噲伍高爵
濫及扵醫門諸軍置承受福威自恣甚於唐之監軍皇
城置邏卒旁午察事甚於周之監謗内外將帥剥下賂
上結怨於三軍道路之間捕人為卒結扵怨百姓皆非
治世事也陛下自捴攬以来聖政不可勝紀如前日
竄逐&KR2069;閹天下尤服陛下之英断惟此𢾗事臣所謂
得於此而失於彼者可不深懲而痛革之耶臣願陛下
慨然彂憤断自宸衷杜邪枉之門塞僥倖之路鍳漢
唐之禍而斥近習懲齊魯之患而抑強臣不惟尊嚴
朝廷亦所以保全此類不然臣恐大阿倒持日甚一
日天下之憂不特在夷狄而巳此臣所以不避斧鉞之
誅為陛下痛哭流涕言之也
右二
臣聞民為邦本本固邦寍自古人君未嘗不以得民心
固邦本為急而尤欲撫綏固結之於動搖疑貳之時我
國家有天下二百年矣中遭厄運而宗社復興者良繇
四海民心戴宋惟舊陛下即位于今三紀深仁厚澤
尤著在天下之心然邇年以来監司守令多不得人為
國歛怨民心稍離一曰不宣詔條二曰不䘏刑獄三曰
不先撫字何謂不宣詔條臣伏覩比年寬䘏之詔屡下
然而實惠未孚于民皆繇州縣不能奉行之敝昔人謂
徒掛墻壁今則初未嘗掛凡遇詔下事有便扵民而不
便於吏者或宣畢而遂匿或略掛而遽收故上雖有良
法美意下不得而知者多矣况欲被其澤耶何謂不䘏
刑獄臣伏覩陛下慎刑䘏獄之意雖堯舜成湯亡以
加然措刑之效未逮扵古者盖由師帥之任鮮或循良
昧者以胥吏為耳目怠者以胥吏為精神貪者以胥吏
為鷹犬案牘滿前漫不加省獄情出入動由此曺故富
民納賂以買直貧者不能自伸強者劫持以求勝弱者
不能自免所望以直其冤者監司也今監司按部動以
胥吏數十自随所至州縣唯務誅求苟滿其欲則獄事
一切不問而望其有所平反可乎何謂不先撫字國家
張官置吏本以為民要當以撫字為先催科次之昔之
循吏勞心撫字而民皆樂輸不待催科而常賦自登夫
催科自有常法豈在先期而取辦官以未及期為辦事
民當未及期而被虐故常賦未入扵官府而横費已歸
扵蠧吏矣悍吏持尺牒走鄊閭噭呼墮突雞犬不寧而
欲民安其業可乎臣又聞邇者邊奏稍警所在以防秋
為名拘集舟船團結保伍措置無術州縣騷然至有鬻
田宅以充糧草之賦殺耕牛以供䈥角之輸斬山林以
為兵器撤室廬以营寨柵吏緣為奸民情大擾苟不有
以安恤之切恐民迯其上散為盗賊矣况今夷狄外侮
國威不振人心搖動正宜撫綏固結時也臣願陛下
推溥博之仁下惻怛之詔勤䘏民隠動之以誠官吏有
害民者必罰無赦仍命宰相慎擇諸道監司以寄休戚
以宣明詔條慎恤刑獄撫字黎元為先務如是則四方
萬姓罔不感泣人心既悅寧患天意之不我助耶臣以
謂固本以寧邦者莫大乎此
右三
上殿劄子三首(壬午十月)
臣聞舜受堯之天下序者美之曰重華恊于帝武王
継文王而有天下記禮者美之曰善継人之志善述人
之事說者謂堯之所為如是而舜亦如是故謂之恊帝
文王之所為如是而武王亦如是故謂之継述臣嘗考
其行事乃不然尭之時有八元八凱者天下謂之才子
尭不能用至舜乃舉而用之號十六相有共工驩兜伯
鯀三苗者天下謂之四凶並在尭朝尭不能去至舜乃
流放竄殛之而天下咸服文王在商之末三分天下有
其二而終身執臣禮以事紂至武王嗣位之初乃會八
百諸侯興仁義之師以伐之天下遂一綂于周舜之所
以恊堯武王之所以継文者如斯而已矣曷嘗泥其行
事之迹哉此堯所以得知人之名而武王為達孝也與
恭惟太上皇帝至仁至聖内不謀之宫外不謀之
卿士断自宸衷以天下大器付之陛下世皆以堯舜
擬之臣獨謂堯舜之遜固美矣然出扵耄期倦勤豈若
太上皇春秋猶盛而遽為是曠世絶無之舉哉真可謂
賢於堯舜遠矣陛下思所以仰副太上皇之付託
者當如何今社稷之大安危生民之大休戚人才之大
進退朝廷之大刑賞非有所矯拂更張則無以慰天下
之望必矯拂而更張之則必有以不改父之臣與父之
政之說而惑聖聽者陛下於此有若難處者焉臣謂
太上皇之與陛下可謂父堯而子舜矣以聖継聖推
誠無間豈區區形迹之所可拘臣下常情之所能測哉
太上皇既以不疑而待陛下陛下亦宜以不疑而報
太上皇三紀聖政可遵而行之者非一也至若因時救
弊有所矯拂有所更張宜若舜之所以恊堯武王之所
以継文者断然行之以彰太上皇知子之明以盡
陛下継述之道毋若魯陪臣孟莊子之孝而已則社稷
幸甚天下幸甚
右一
臣聞國猶身也強國與身者氣也醫者觀身之氣而知
其人之夀夭識者觀國之氣而知其世之興衰自古帝
王圖回天下雖謀以智辦之以才必以氣為之主然
後大業乃濟劉項之争雄也項自謂力拔山氣盖世非
也要之項之失天下也盖以力而劉之得天下也盖以
氣夫百戰百勝一不勝而自謂天亡者氣何在哉娄戰
婁敗而不為之屈卒之易敗為勝轉弱為強者氣也蜀
先主英姿大度有高帝風兵雖娄挫而終不為曺操屈
吴孫權聞周瑜之言拔刁斫案遂成赤壁之雋功吴蜀
之勢非魏敵也然而能覇有一方鼎足而立者氣使之
然也臣来自草茅得之道路謂廟堂之上謀議之臣和
守戰之議閧然未决兹理固洞然易曉議者何不思之
耶臣謂養今日之氣莫如守伸今日之氣莫如戰挫今
日之氣莫如和今我兵寡力弱國威未振固未能與之
决雌雄於一戰以伸天下之氣也正須養之使壮俟時
而動宜於荆㐮江淮要害之地如人身之可以禦風寒
者𢾗處命大將屯重兵以固守之縱未能得志扵中原
亦足以㩀長江之險都帝王之宅保吴蜀萬里之故疆
何故屈已買蹈前日之覆轍耶大抵天下之勢強弱
均而和則彼此受其利晉與諸戎和我與契丹和是也
強弱不均而和則強者得其利弱者被其害六國與秦
和契丹與女真和是也虜以和議譎契丹而滅契丹矣
又以和議譎中國而困中國矣耿南仲主和議而致靖
康之禍秦檜主和議而弱國家之勢太上皇知虜之
無厭而和之不可保也去歲下親征之詔而天下二十
年湮欝之氣亦少舒矣雖淮上之師不利而虜之被毒
亦甚矣陛下應天受禅天下罔不歡欣鼓舞咸謂真
主既出恢復指日可期也陛下宜親御鞍馬如漢文
帝慨然發憤如唐憲宗撫巡六師以作將士之氣以圖
進取之計况陛下之聖德可以動天陛下之節儉
可以豊財陛下之英武可以定亂江淮有重臣以爲
長城川陜有良將以爲瓜牙亦何患事之不濟耶不然
宜因天設之險以爲城池與民守之可也苟㦯復用和
議則軍民觧體雖苟一時之安而氣已爲之索矣百萬
之歲幣固有所不惜也至尊之名分其可自貶損扵嗣
登大寳之初乎諸將用命血戰新復數路其可復捐而
與之乎西北之民襁負来歸者不知其幾又可復委之
虎狼而使之甘心乎况講和之復舉天下惟虜之命是
聽無厭之求難塞之請當不止此陛下將何以應之
乎臣謂今日之計戰固未可輕和决不可議守以養氣
俟時而伸乘機而投而巳
右二
臣聞人主之職莫大於論相尤宜遴選扵嗣位之初論
相得人則可以相與大有為遴選於嗣位之初斯可以
慰天下惟新之望昔舜之受命也選於衆而首舉皐陶
湯之革命也選於衆而首舉伊尹高宗中興也首求諸
野而爰立傅說成王訪洛也首以師保而並處周召漢
高祖首相蕭何而成創業之功唐太宗首相房杜而致
貞觀之治明皇首相姚崇憲宗首相杜黃裳武宗首相
李德𥙿我太祖之有天下也宰相雖因周舊其自圖
任也則首用趙普仁宗即位之始則相王曾又以李
迪張知白魯宗道為宰執皆正人也英宗因舊相韓
琦曾公亮而委任之又起冨弼為元樞用歐陽脩為參
政治平之治最號得人神宗又因治平宰相而委任
之及韓琦既去則代以冨弼元祐乘簾之際首用司馬
光又起文彦博於已老平章軍國重事又相吕公著又
並相吕大防范純仁元祐人才於兹為盛歴代帝王與
我祖宗任用大臣皆極一時之選又皆遴擇於新政之
初足以厭伏天下人心君臣相與有為各成一代之勲
業人主之職其有大於此乎共惟太上皇授陛下
以大寳位又以一相遺之虚右揆以待陛下自擇天
下莫不拭目以觀此舉臣碩陛下擇諸内外千官百
辟之中孰有清德雅望負王佐才者孰有兼資文武可
以救時活國者必諸大夫國人皆曰賢天下蒼生望其
起者然後用之可也苟惟不然寕虚位以俟之不可使
庸人鄙夫僥倖而得以失天下之望非特此也人主之
聀雖在於論相至若侍從臺諫亦不可不親自識擢宰
相得人則内可以尊安宗社外可以鎮服四夷又得賢
侍從以論思献納真諫官以拾遺補過才御史以糾肅
官邪如是則内之百執事外之監司郡縣皆可以得人
陛下端拱一堂之上群天下人才如意而任使之内修
外攘中興之功不日可冀矣
右三
應詔陳弊事
厥今天下之敝安在哉在乎中外小大之臣各居其官
而不知其聀也居其官食其禄因循苟且曠聀不修𣣔
望敝事之革治道之興可乎臣請言其大者夫進退百
官者大臣之聀也献納論思者侍從之職也爲天子之
耳目正朝廷之紀綱者臺諫之聀也内之卿監百執事
外之監司守令莫不各有其職焉比年以来爲大臣者
果能盡進退百官之職乎臣見其進百官不見其退百
官也今日召某人赴行在明日除某人爲某官是固能
進百官矣其所進者未必皆賢才率一二歲或半歲或
踰月類皆迁之初不問其職事之修與否也其或有罪
必待臺諫論列然後從而出之或人主之意有所不悅
則諭之使去而大臣未嘗自退百官居進賢退不肖之
職而所進者未必皆賢其不肖者又不能自退之臣知
其故矣是巳欲收恩而不敢任怨也先正王曾有言曰
恩欲歸巳怨使誰當為大臣而不敢退不肖寧不愧王
曾之言乎此大臣失職也為侍從者又果能盡獻納論
思之職乎臣見其各司其局而未聞献納論思也熙寧
初司馬光以論新法不從力辭副樞之命神宗曰樞
密兵事也不當以他事辞光曰臣未受命猶侍從也於
事無不可言者是則居侍從者事皆可言是謂献納掌
内外制者不止於代言為給事中者不止於封駁為
尚書侍郎者又不止於各董六官之属也今之居是官
以各司其局為了官事以献納論為越職寧不媿司馬
光之言乎此侍從之失職也為臺諫者又果能盡其所
以為耳目正紀綱之職乎臣聞歐陽修有言曰天子曰
是諫官曰非立殿陛之前與天子争是非者諫官也又
聞蘇軾之言曰言及乘輿則天子改容事關廊廟則宰
相待罪今之為臺諫者果能争是非於殿陛之前如脩
之言否乎又果能批人主逆鱗而使之改容如軾之言
否乎臣往歲備員舘職竊聞臺諫有論事不行者而同
列不為之助乃曰我自有體又有緘默不言者聞侍從
百官言時事則怒而逐之臺諫之職果如是乎祖宗
時臺諫論事或一章不從至于十餘章而未嘗但巳言
苟不行則継之以去趙抃為御史言陳升之不當除樞
副凡十有六章於是乞郡而得虔司馬光為諫臣論刺
義勇及乞降黜凡十有三章今之論事者或一再不從
遂不敢復言寕不媿光抃䓁乎此臺諫之失職也至若
内之卿監百執事外之監司守令其失職之敝有不勝
言者臣竊謂欲盡革今日之敝宜首䛇大臣修進賢退
不肖之職内之侍從卿監百執事孰為賢為才拔其尤
者一二人而進用之孰為愚為不肖亦取其尤者一二
而人而斥退之外之監司郡守孰為賢才而稱職者拔
其尤者一二人而進之於朝孰為愚不肖而為民害者
亦取其尤之一二而寘之於罪詔下旬日之間必責大
臣以進賢退不肖而必欲其當如是則進一二人而中
外莫不勸退一二人而中外莫不惧是則大臣之職舉
矣扵是又䛇侍從宜修献納論思之職凡朝廷闕失知
無不言而不止於各司其局又䛇為臺諫者宜盡所以
為耳目正紀綱之職拾遺𥙷過紏肅官邪凡有論列不
可但巳宜以祖宗臺諫為法而痛革前日緘默不言
之敝雖然此特人臣之職也而人主有大職事陛下
不可以不知一曰任賢二曰納諫三曰賞罰臣聞詩人
美宣王曰任賢使能周室中興焉任賢乃人主之職而
尤急於興衰撥亂之時陛下迩日召元老正人或寘
之政府或寘之臺諫或寘之侍從天下翕然稱為治表
臣碩陛下既来之則宜力留之既留之則宜推誠委
任之勿貴以繁文勿待以虚礼勿貳之以小人延之歲
月可以責治效矣又陛下既以彊埸之事委之重臣
良將宜若憲宗之任裴度断然勿疑無惑乎紛紛之議
而事從中制以失其機會臣竊聞張浚欲守淮而議者
欲其守江吴璘屯兵德順而議者欲其退保夫守淮乃
所以守江也舍淮而守江則長江之險與虜共之矣江
其可守乎唐韋陟欲李光弼退保潼關光弼曰兩軍相
攻尺地必争今委五百里而守潼關賊得地勢益張矣
力破其說而成戰功三路之地䧟沒久矣今幸力戰而
復之乃欲無故而棄之可乎陛下宜䛇之曰閫外之
事將軍制之可進則進可退則退如是則事不中制而
機會不失矣臣聞傳說告高宗曰木從繩則正后從諫
則聖高宗命之朝夕納誨而中興有商聽諫乃人主之
職而尤急於興衰撥亂之時陛下自即位以来雖擢
用正人以爲臺諫然聽納之美猶未彰聞臣竊聞近有
以酤榷之利而持使命於浙東西者諫官論列不聽
陛下又親批聖語以諭之有識咸以爲疑易曰開國
承家小人勿用陛下嗣位之始何急於用言利之臣
又何以知此曺之名至於咈諫而用之乎又聞諫官有
以盡言而去職御史有以振職而出臺此必姦臣有以
誤陛下者不可不察陛下比嘗下䛇求直言矣未
聞賞一敢言之臣以勸言者乃聞交結左右者得官迎
合時事者免觧賞諫如此其何以勸夫聽諫之道在乎
博詢廣覧不可昵於偏聽而蔽其四達之聦明臣碩
陛下親君子遠小人推誠聽納養成聖德則納誨者皆
傳說而高宗不獨聖矣臣嘗聞漢史贊宣帝曰綜核名
實信賞必罰明賞罰者乃人主之職尤急於興衰撥亂
之時臣竊見邇年以来有姑息之政無懲戒之罰去歲
逆亮之死盖上皇聖德所感天假手其徒以誅之諸
將非唯無毫髮之功虜未退則逗留觀望已退則乘勢
虜椋既不干斧鉞之誅而又受無名之賞有盗節鉞者
有為兩府者有為三公者傅呼道路取笑閭閻名器之
濫未有甚於今日又有爵位巳崇而遷猶未巳官曺已
冗而員又復增政或出於多門命從或於中降是皆為
新政之累不可不革也至若有罪者不誅而悪無以懲
又今日之大弊秦檜尃權誤國二十年而乃生極寵榮
死封王爵天下莫不切齒扼腕縦不剖棺戮尸其可不
行追貶之誅乎又前日閹寺有弄權納賄紊亂朝綱者
大將有聚歛交結敗壊軍政者大臣有進不由正迷誤
國家者臺諫有朋奸罔上悪直醜正者或依城社以自
安或盤根錯節以自固或以去位而幸免典刑不正非
大舜所以去四凶而服天下者臣聞太上皇即位之
初任用賢相追貶元悪竄殛奸邪天下稱快所以能中
興我宋致治三紀者由其能大明刑賞於體元居正之
初也陛下宜奮乹剛之断法虞舜之明継述太上
皇故事先正首悪之罪而追貶之餘則次苐施行
如是則可以攬威福之權而陛下之職舉矣夫欲救
今日之敝非至誠任賢納諫大明賞罰以勸懲之雖商
高宗周宣王漢宣帝復出不可以致中興之治故臣碩
陛下先舉其職以率百僚如是則中外大小之職罔有
不舉而敝寕有不革者耶敝事既去内治既脩則夷狄
有不足攘祖宗之境土指日可復矣
論左右史四事與起居郎胡銓同上
臣等誤蒙親擢承乏左右史自供職以来檢討故事竊
見今之史職廢壊者非一其尤甚者有四焉一曰進史
不當二曰立非其地三曰前殿不立四曰奏不直前何
謂進史不當臣聞唐楮遂良知起居注太宗問人君得
觀之否對曰史記善悪以為戒庶幾人君不為非法不
聞帝王躬自觀史魏謩為起居舍人文宗遣中使取記
注欲觀之謩謂史官書事以為鍳戒陛下所為善無
畏不書不善天下之人亦有以記之帝乃止遂良與謩
可謂能守官矣至國朝梁周翰李宗諤為左右史乃
建言每月起居注碩先奏御付史館國史書之曰進起
居注自周翰䓁始豈不媿唐二子哉慶曆中歐陽脩為
起居注嘗論其失曰自古人君皆不自閱史今譔述既
成必錄本進呈則事有諱避史官雖欲書而不敢乞自
今起居注皆不進本仁宗從之厥後佞臣執筆乃復進
史㳂襲不革遂至于今臣愚欲望陛下遵仁宗之
訓革周翰之失自今起居注皆不進呈庶使人主不觀
史之美不尃在扵李唐二君也何謂立非其地臣案唐
制每皇帝御殿則左右史夾香案而立善悪必書其後
許敬宗李義府動必懷姦惧為史官所記遂廢左右侍
立之職凡謀議皆不預聞文宗復正觀故事每入閤命
左右史執筆立于螭頭之下由是宰相奏事得以備錄
故開成之政詳於史書國朝故事天子坐朝則記注
臣立於御坐之後歐陽脩以謂起居者當視人君言色
舉動而書若立於後則無以盡見乃徙立扵御坐之前
至脩罷職乃復立於後今乃遠立於殿之東南隅言動
禾嘗或聞可謂立非其地有媿於脩多矣臣又聞元豊
三年脩起居注王存奏欲追正觀故事使左右史得尽
聞天子德音儻以二府自有時政記即乞自餘臣僚登
對許記注侍立神宗曰人君與臣下言必關政理所
言公公言之自非軍機何必秘密盖人臣奏對或有頗
僻或肆䜛慝若史官書之則無所肆其奸矣大哉王言
然未及施行至今議者惜之今史徒有左右之名而不
知天子言動之實群臣奏對並以無所得聖語關報職
記注者但不過錄諸司供報公文而巳何名曰史耶臣
愚欲乞陛下復歐陽脩侍立故事庶幾言色舉動皆
得以書如宰執造膝之言自有時政記亦乞如王存所
請凢餘臣奏對許令侍立亦足伸祖宗之志也何謂
前殿不立臣歴觀自古左右史未嘗不侍於天子之側
亦未嘗有前後殿之分唐制但云左右史分立於殿下
螭頭之側和墨濡翰皆就螭之拗處有命則臨陛俯听
對而書之不聞後殿立螭而前殿不立也又聞歐陽脩
奏請自今前後殿上殿臣僚退合少留殿門俟脩注出
面錄聖語以此知國朝舊制前後殿皆侍立矣夫人
主言動不獨後殿有之而前殿無也宰執奏事百官進
對之言不獨後殿有之而前殿無也今獨後殿侍立而
前殿不與義安在耶夫後殿侍立雖非其地然猶立焉
亦愛礼存羊之意前殿不立是餼羊亦去而禮意俱亡
矣今左右史分日而立無言動之異臣愚欲乞於前後
殿皆分日侍立庶幾一言一動皆得以書以備一朝之
典謨光千載之史冊非細事也何謂奏不直前臣聞唐
文宗謂魏謩曰事有不當毋嫌論奏謩對曰臣頃為諫
官故得有所陳今則記言動不敢侵官帝曰兩省属皆
可論朝廷事而母辭也故國朝左右史皆許直前奏
事雖以奏史事為名而朝廷事亦可議焉盖亦文宗命
魏謩之意也熙寧中脩起居注張琥奏曰近日緣例須
牒閤門然後上殿竊見樞密都承旨每於侍立處尚得
奏事起居注既得侍立或有敷奏乞便面陳詔從之臣
等自領職之後初欲直前奏事閤門以臣不預牒却之
臣又嘗預牒之矣又謂今日無班次臣每見閤門奏事
未嘗以班次為拘左右史職言動當日有敷奏乃必欲
預牒閤門又必欲有班次則事有當奏而不得奏其為
失職多矣臣又聞景祐中御史唐介論宰相文彦博
仁宗怒之時蔡㐮為起居注直前論救事出一時又曷
嘗預牒閤門與必俟班次耶况今来後殿奏對未嘗無
兩班如是則記注之臣雖有直前之名而無可奏之時
矣臣愚欲乞自今左右史奏事當令直前不必預牒閤
門及以有無班次爲拘臣䓁所陳四事皆近日記注失
職之大者臣等濫居是職敢不盡言伏望陛下考古
驗今循名責實断而行之不勝幸甚
梅溪先生奏議卷第二
梅溪先生後集卷第二
詩
丁丑二月二十一日集英殿賜第
太平天子崇儒術寒賤書生苛作成槐市育才叨舍選
楓宸唱第冠時英聖恩寬大容愚直御墨褒嘉偑寵榮
却笑劉蕡不遭際徒令紙上有虚名
游天竺贈同年
雅會清時不易逢吾儕今日此游從逼人英氣湖光瑩
照眼恩袍草色濃文盛一時俱俊傑名先千佛媿疎庸
致身許國宜相勉莫斈平津但取容
贈閻同年(安中)
飄飄吴蜀两衰翁尊酒論文偶會同名在儒科雖後我
言關國体豈如公休嗟世路多巇嶮共報君恩有樸忠
此日游從足可惜行將渭北與江東
閻和詩叙别再用前韵
我本東嘉田舍翁登科偶與蜀龍同盍簮經月欽高誼
分𬒮令人念此公幕府可能淹俊傑宸襟應亦記精忠
他年㰖轡游吴越訪我茅廬浙水東
贈梁同年(介)
君家錦水邊我居浙江東各在天一涯芳尊偶相同君
方富青春勁氣吐長虹我老志亦衰倚麻媿蒿蓬會合
已踰月周旋見高風久客思故鄉歸心各怱怱贈君無
别言相期尽孤忠
次韻陳大監(掞)見贈
中興天子尤崇儒衆賢彙進如聮珠鄒枚待詔萃金
馬臯䕫接武相俞都策士初期異人出不尚虚文與声
律况當盛世多賈生晁錯豈容為第一自慙俗學非名
家遺經獨抱居東嘉韲塩太學浪十載豈有文許時人
夸芻言旅奏宸庭策狂妄誤蒙明主擇生夭偶在千佛
先材劣名浮有餘責穎川丈人詩絶竒長篇勉我母趍
時𣣔報君恩答知巳胷中耿耿何當施
次韻劉長方司戶見贈
楓宸昔羡君登第蓮幕今慙我效官相見可嗟頭井白
老来自合量俱寬不嫌此日成名晩最喜平生取友端
待報君恩知死所却同神武掛衣冠
陳大監用賞梅韻以贈依韵酬之
穎川丈人賢矣哉青眼喜為清流開詩章翰墨两竒絶
筆下一字無塵埃品題人物奬後進搢紳樂善公為魁
東嘉賤子生太晚猶幸識此真人才朅来西游也不惡
錦囊所得俱瓊瑰區區科第何足道此行似為詩篇来
客中拜貺更重複丙穴魚及郫筒杯(大監近以魚水見貺)寒鄉故
舊問歸橐首言帶得公詩回
大監復贈詩紙尾有留飰語再用韵以謝
平生漫學乎歟哉心茅胷棘鋤不開得公新詩一再讀
便覺胷宇清無埃銀鈎妙畫發光豔照眼有如參與魁
鯫生肺腑非太白公似工部尤怜才旅中屢獲錦綉叚
但媿𣣔報無瓊瑰豫章一榻不妄下賢非徐儒安敢来
荷公此意最敦篤一笑當奉論文杯鄉心如飛不可遏
更為長者遟遟回
謝榮帥(薿)贈御書孝經用陳大監韵
輦轂之下先弹壓兹言雖佳未足法丈人身居弹壓地
撫字心勞民自洽神聖當天萬物春王畿共理嘉得人
雲漢昭回賜優渥不特為公端為民聖經一章公獨得
黃堂葱欝生春色賢哉名卿才大夫匪懈事君端可則
石刻分餘猶及我榮耀驚聞浙江左從今蔀屋光属天
更有寵褒雲八朵(某前日廷對蒙宸翰八字之褒)願公勉為不朽傳長
如治吴與治川要令列郡法青白了無一吏横索錢
陳大監餞别用前詩珠字韵以謝
宸廷僥冐先諸儒寵褒况獲驪龍珠(謂宸翰也)青衫黃牒拜
君賜紅蓮綠水官留都明日扁舟𣣔東出訪别長憂礙
新律丈人呼酒如韓公賤子媿非張十一酒闌未放客
還家活火煎泉亨葉嘉西来頻下豫章榻盛事當作還
鄉夸始終尚頼公鞭策邪正途中知所擇捐軀誓報明
主恩青史庶逃千古責况公自是人中竒境鄰吕望逢
明時行持從橐奉清問美悪願分嫫與施
用陳大監韵謝王國錄季羔見贈
吾宗神秀時名儒贈我三百隋侯珠野人不識希世寳
但見照眼清而都我昔遥從鴈山出旅食賢關淹歲律
雅欽陸子常患多更歎張融可無一長淮久絶誰起家
青箱有君殊可嘉祠科得雋誚子厚何止文許後生夸
我拙慚無濟時策老境初官尚何擇江南蓮幕君故鄉
竊芘聊逃簡書責寒賤誤蒙君見竒祖别贈言榮一時
明日東歸詫閭里五絶首称虞伯施
陳郎中(公說)贈韓子蒼集
唐宋詩人六七作李杜韓柳歐蘇黃近来江西立宗派
妙句更推韓子蒼非坡非谷自一家鼎中一臠曾已嘗
丈人珍重贈全集開卷爛然光熖長詩如此公固足貴
賜者仁出尤難忘兼金白璧不足道願宝兹集為家藏
鲰生幸脫埸屋累老境𣣔入詩門墻古詩三百未能斈
句法且學今陵陽
章季子贈端硯
有客贈端紫剛方如正人裔傳家万石力助筆千鈞磨
鐡嗟吾老著書欣爾新何當與毛穎相約侍嚴宸
次韵陳大監赴天申節宴
聖主仁心等南北燧息邊庭兵不宿两階干羽来遠人
大度端能包濮祝萬歲三呼誕彌月四海千秋太平曲
宴開文德賜群臣喜溢天顔明四目向来獻夀人誰
在元凱重登共鯀逐武夷戎監老風騷去國十年官始
復捧觴首賦天保章遥指南山祝君福更献曲江金鑑
錄不但能歌連理木賤臣逄時最僥倖歸美寕辞𬋩城
秃願同韓愈頌元和兼美武公歌綠竹
謝李侍郎(琳)贈銜書
君不見西京孝武称材雄致治𣣔與唐虞同詔求賢良
論闕政翻取曲學公孫洪又不見文宗在唐號儒雅制
詔勤勤策群下劉蕡切直棄不枚卒使太阿歸䆠者
吾皇策士親臨軒不為故事求空言猶疑有司效馮宿
或恐前列登公孫九天賜下飛奎翰照眼昭回倬雲漢
抑尚忠䛕有訓詞品題高下由宸断儒宗被命持文衡
銀鈎拜賜恩非輕歸將樂石刊聖語分貺下及狂愚生
畎畆惓倦蓄忠憤射策自慙言不尽它日倘陪鴛鷺行
願效魏公攄底藴
塗中得寳印叔二詩次韵
十年行役厭間關一第初收鬢已斑重念此生難報處
君親恩德重丘山
双親不見不勝悲銜恨何曾有住時二叔尚存俱白首
歸来猶足慰衰遟
次韵寳印叔題璧二絶
風掃園林萬木殘道人眼界却宜看北窗跌坐對松柏
人物青青俱歲寒
早已心潜不二門猶將土苴與人論未湏隻履西歸去
隱居高躅已茫然潜德如公亦足賢早見鄉評称孝子
晚聞詩史記凶年事殊伯道兒宜有行過王珪庙已先
滿腹玄談共誰語九原歸去訪伊川
宿羅漢三絶
𣑽舍十八所道埸皆矩羅兹獨號羅漢想應無漏多
雁蕩屡經眼箇中方再游何時脫塵鞅来此飽清幽
故鄉從此去借問幾時還先(去声)自思兄弟那堪宿雁山
游大龍湫和前韵
十年重到大龍湫千尺新流勝舊流會見四方霖雨足
老龍還向此蔵頭
游灵岩輝老索詩至灵峯寄數語
雁蕩冠天下灵岩尤絶竒烟霞列屏障(烟霞障)日月明旌
旗(屏旗峯)岩前有卓筆(卓筆峯)可以書雄詞天聦况非遥(天聦)
(洞)&KR1697;然聽無疑願起灵湫龍霖雨行何為願用真柱石
(天柱峯)永支廊庙危願煽造化炉(煽韛炉)四海歸淳熙願招
鵉鳳友(双鵉峯)朝廷相羽儀何人夢石室(石室属灵峯)妄誕夸
一時那能了世緣未免貪嗔癡名山誤見汗公議安可
欺願借灵湫水一洗了堂碑詩以寄老禅狂言勿吾嗤
題瑞岩
雁蕩看不足瑞岩游更貪闘竒雖有媿藴秀了無慙澗
古水鳴玉寺幽山染藍怱怱一宿去未暇問三三
題天台國清寺
十里松声接澗泉清音入耳夜無眠(寺有清音亭)宜於四絶
中稱絶(四絶事見寺碑)誰向三賢後更賢(豊干寒山恰得)寺就已無陳
日月(寺建於陳而成於隋)時清長是宋山川(初智者云此寺成國即清矣故号國清真)
(庙時賜号景德國清)明朝杖屨尋劉阮不待桃花入洞天
題大慈寺
巍嶺迢迢入翠微𣑽宫佛隴鎻烟霏断碑古寺曾經眼
剛笑陳隋往事非
題石橋二絶
路隔山凢意可通石橋容我踏長虹橋旁方廣人游久
不在登臨杖屨中
石橋未到已先知入眼端如入夢時(旧嘗夢游)僧喚我爲嚴
首坐前生曾寫此橋碑(天合石橋記乃求嘉僧嚴伯威書菴僧有說前生事者戲及之)
萬年贈鄉僧賁老
夢魂驚断石橋邊身帶烟霞入萬年賓主相逢意良厚
永嘉縫掖永嘉禅
學通儒釋浩無邊江浙声名二十年見說胷中有論語
𣣔從師向此參禅(賁能談論語)
過鑑湖
翔風吹水鑑湖寒千里扁舟赴幕官路入蓬萊天尺五
眼中見日與長安
民事堂
某誤蒙親擢贊幕會稽天語丁寕俾知民事聞命
驚惧媿不克堪因榜所寓𪠘舍曰民事堂庶幾朝夕
不忘聖訓仍書五十六字以自警時紹興丁丑十
有二月也
親擢深蒙聖主恩宜知民事訓詞温仰惟睿意思邦本
要使書生識治原不惮勤劳駞禹會敢忘精白奉尭言
它時上問蒼生事願竭孤忠慷慨論
臘月望日出郊探春游告成觀謁大禹祠酌菲
飲泉遂至龍瑞宫觀禹穴薄暮而還
禹&KR0830;稽山不記年丹青落尽庙依然神文秘在蔵書穴
儉德流為菲飲泉龍瑞峯峦高近日鑑湖烟水澗浮天
東州佳處略經眼自笑好竒如馬迁
采蕺
采蕺思越王也越有山名蕺蕺𬞞類也王所嗜焉予嘗
登是山故作是詩以思之
陟彼越山言采其蕺我思古人中心悒悒維國有耻吴
弗遑粒膽于坐偶霸勲以集陟彼越山言采其茗(越有卧龍)
(山勾踐旧治山有竒茗故次章及之)我思古人中心炳炳維國有耻夕弗
遑瞑焦心以思沼吴之境厥草匪甘厥𬞞匪香維其味
之豈曰嗜之心焉孔焦膽焉亟嘗唯其苦之是以取之
我陟高崗瞻望東越訪王之祀曠古有闕宜庙于山世
享不絶何以薦之蕺茗是擷
秦望
秦望哀秦之過弔兹山之不幸也
瞻彼秦望崇于會稽曷云其崇登焉而紫孰登是山西
方之人兮瞻彼秦望輕于會稽曷崇而輕名之以嬴孰
名是山東方之人兮我登稽山思禹之績吾儕不魚繄
帝之力我瞻秦望哀秦之過雪彼黔首其誰之禍禹駕
而游夏民以休有翼其行稷卨是謀政轍而狩嬴随以
仆孰稔其悪斯高左右孤竹兄弟殍于首陽山與其人
嘉名孔章谿辱以愚泉汚以盗物之不幸名惡而暴浙
濤如銀鑑流如紳濯彼崔嵬勿汚以秦
迎春遇雪
飛雪送殘臘帶花迎早春西疇農事及媿是不耕人
元日冐雪赴天慶觀
朝拜旣趍府拜表還舍飲屠蘇酒因思去年元
日亦不在家感而有作
幕府初官媿不才琳宫朝拜獲參陪藍輿去踏搀先雪
蓬鬢歸銜最後杯禹穴地幽寒未歇尭天日近暖先回
年年元日身爲客孤負吾廬溪上梅
賀何正言用蔡君謨韵
御筆親除真諫官翕然輿論巳騰歡正人得路言無諱
聖主虚懷听不難莫厭封章箴衮闕要令奸膽落毫端
鯫生雅服陽公德時把昌黎諫論看
寓小能仁寺即事書懷
小園青徑梅溪老綠水紅蓮越幕賓藥褁随身多半夏
花枝照眼只常春(時若痰嗽多服半夏𪠘舍唯有常春一根)郡楼鼓角听殊
遠僧舍鍾魚聞巳頻窗外清風數竿竹澹然相對淨無
塵
同莫教授朱縣丞朱司理游西園
黎明出城郭偶作西園游春淺花未都池寒綠初抽湖
山𣣔縦目烟靄浮不牧初来興非淺心賞殊未酬頼有
三君子清談洗牢愁更期春色濃携樽泛仙舟
次韵濮十太尉賞梅
春向群芳頂上来可人風味亦竒哉未於茅舍疎籬見
先為金枝玉葉開竹外横斜纔數點笛中摇落已千堆
因公撩我惜花意深憶去年湖上杯
題夀樂堂用東坡韵贈楊元賓僉判
蓬萊閣下蒼龍古萬壑千岩擁仙府夀楽堂西面卧龍
壑月岩風滿窗戶蒼松溜雨大十圍綠水浮荷深一股
作堂主人久黃壌仁智風猶似鄒魯詩仙騎龍已上天
妙句光芒照寰宇青山偃蹇只如昔高處去天無尺五
楊侯淮泗老儒斈文字撑腸筆風雨朅来贊幕古東州
要與青山作盟主虚堂宴坐飽風月此外一毫端不取
它日從公物外游貝闕珠宫酌瓊乳
元賓贈紅梅數枝
江梅孤㓗太絶俗紅杏酣酣風味簿梅花精神杏花色
春入蓮洲初破萼(花在夀楽堂前蓮者中)膽瓶分贈两三枝醒我
沉痾不湏藥(時某以&KR0858;在告)願公及早辦芳樽酒暈冰飢昜銷
落
𪠘舍有脩竹數竿瀟洒可愛
誰栽窗外碧琅玕瀟洒尤宜老眼看寄語後人母翦伐
更湏時為報平安
龍瑞道士贈蘭
有客贈芳友(曾端伯目蘭曰芳友)滿堂聞國香清含道流氣輕帶
羽衣黃綴佩風光别横琴旨趣長重湏尋禹穴一曲听
揚揚(道士善琴)
吴秀才(克家)以夀樂蓮洲中千葉梅花為贈酬
以詩
東君次第染群芳更與南枝別樣粧水漲春洲浮鴨綠
日烘花臉帶鵝黃雪中瓊蘂不多辦酒後玉飢無此香
(謂紅梅也)玉潤冰清搃佳士驛筒相継贈春光(吴君乃楊簽判胥)
上丁釋奠俻數献官書十二韵呈莫子齊教授
趙可大察推
魯人呼東家陳蔡不火食當時雖高第往往亦愠色孰
知夢奠後庙祀亘無極嵬然衮冕尊王侯面俱北武成
祭上戊龍棄配杜稷隆殺良不同論功豈如德去載游
上庠觀禮杏壇側俻樂閱九奏銀袍爛千億兹焉客蓮
幕濫與爼豆職登階瞻睿容炳睟若親識壮哉芹藻宫
不减魯矦國歸賡泮水頌才劣慙史克
會稽三賢祠詩(并序)
越有三賢祠曰吴先生曰唐候曰蔡孝子吴先生名孜
嘗事安定胡先生瑗以文行稱捨所居爲府學有功於
風教爲多賢於許詢賀知章軰一等矣唐侯名琦建炎
間越師叛命以城&KR1113;虜侯奮自行伍憤然䄂甎擊虜酋
至死罵不絶口有靖康李忠愍風非古刺客比也蔡孝
子名定以死贖父罪自沉于河與孝女曺娥相望於千
載間異世而同烈某比因上丁至學見西廡吴先生有
祠堂詢之莫教授而知其事因語莫君宜有以記之異
日坐幕府吏具郡祠歲所常祀者中有旌忠愍孝二庙
某命吏訪其詳因得舊越守傅公崧卿祭唐侯之文及
蔡孝子所親撰銘誌與越人題䟦奏状等嘉難者累日
因作三賢詩以記其大略庶幾好事君子相継有作以
發揚其幽光亦所以助
吾君旌遺賢奬忠孝激勸風俗之一端也
吴先生祠
安定先生賢矣哉一時高第俱英材詵然逹者播廊庙
貧賤亦足光蓬萊會稽吴君更超絶至今士子猶能說
講堂鳴鼓規使君可使清風聳朝烈(越中士人言者府斈初成太守張公)
(伯玉至斈以便服坐堂下先生鳴鼓行斈規太守欣然受其罰)求田問舍遺子孫錢愚
地僻何紛紛不惜池塘種芹藥一段竒事前無聞君不
見唐室蓬山称賀老乞得鑑湖歸去好却將儒服變流
沙更遣門闌亦歸道又不見晉朝名士高陽公(許詢捨宅為寺)
(今大能仁是也)才名上下王謝中乃心𣣔出三界外山隂宅化
瞿曇宫先生識見高流俗不作二公緣禍福寄語多才
鄭廣文乞與毫端記高躅
旌忠廟
國家往往艱難中搢紳節義掃地空靖康有一忠愍公
建炎獨有唐侯忠唐侯爵位何曾隆身居行伍儕羆熊
平生經史漫不通嚴霜烈日藴在衷憤然一奮不顧躬
太尉奪笏嗟怱怱子房鉄椎計已窮張廵就縳氣尚雄
杲卿鋸觧罵未終忠血義肉塗地紅烈氣英魂簿蒼穹
事驚朝野聞帝聦立廟旌忠浙江東睢陽双庙同高
風名書青史等岱崧當時開門誰納戎貽臭千古如蛆
蟲
愍孝廟
我昔嘗讀黃絹碑長歎越國無男兒孰知種山山下水
千載有此一叚竒嗚呼哀哉蔡孝子風烈遠過恢與羈
乃翁白首困縲絏半年不脫兒心悲請身荷械代父罪
或甘黥涅居軍麾况遇兵興擊叛卒身先矢石死不辭
當時非無賢太守(時越守翟公)孝子抱志終不施人間無路
可赴訴投命河伯祈天知自爲銘誌及訟牒𣣔愬以魂
贖以屍精哀意切語不怨孝與忠厚俱天資臨河更效
結纓死㒹沛於礼曾無虧父脫纍囚子願畢身在九泉
甘若飴名聞九重獲旌表賜庙愍孝風華夷胡爲祠宇
乃如許一間破屋河之湄未聞設誅有度尚絶妙更欠
邯郸祠我来贊幕欽孝烈顧瞻庙貌成吁嘻他年太史
作佳傳願於紙尾書吾詩
梅溪先生後集卷第二
梅溪先生文集卷第二
詩
送表叔賈元範赴省試
賈公西赴大試鄕人於其行也咸祝之曰公昔不遠
千里徒步京師游太學戰藝術之場登賢能之書矣
不幸見黜扵禮部今日之行焚舟之舉也又祝曰吾
邑士風委靡不振自舍法罷四閱科舉群試有司無
占名者公此行雪寒鄊累年之恥矣又祝曰國步方
艱聖君側席下詔求士非止修故亊而己公平昔議
論挺挺激昂士類今試藝南宫發策帝庭固宜一攄
素藴直言救世非為取一第資也某采輿人之祝作
詩以送之
河東先生才行高昔游太學聮烝髦雄文偉論萬人敵
糠秕歆向奴劉曹搏風自許九萬里肯作斥鷃游蓬蒿
禮闈一戰果得雋妙割不折庖丁刀禮部無端抑韓子
至今士論猶嗷嗷霜蹄暫蹶志益銳不學郊島徒悲號
聖君圖治方側席兹復下詔求賢豪壮懷思雪會稽耻
廣埸猛效蘭皐鏖焚舟决勝在此舉鄕閭屬望心焦勞
天庭射策决素藴忠言為國驅腥臊區區一第溷君耳
要將亊業窺伊臯瓊林宴罷躍歸騎薰風拂面吹恩袍
荅季仲宜名誼
我昔從君伯氏游短素長牋日唱酬凌雲徤筆驅山丘
𣣔追李杜參曹劉子今又復振風流可人一氣真吾儔
明珠白璧蒙暗投自揣無堪但增羞君家棠棣才俱優
吾知徐公百不憂更能勉力追前修俯捨青紫何湏求
夜聽双瀑同劉方叔毛虞卿聮句
夜静双瀑喧遥聞疑雨来澗壑生清風襟宇捐纖埃(亀䶖)
飛鳴撼半空暗想飄瓊瑰前觀阻步屧側耳成徘徊(虞卿)
蕭然山舘間此興何悠哉子晉不復見月白空蕭臺(方叔)
對月同方叔聮句
與君坐階除遥望海上月方叔試㪯太白杯借問幾圓缺
亀齡人生易分散動作隔年别方叔今宵對嬋娟莫放酣歌
絶亀齡
游簫峯
蠟屐穿雲去山深喜路人家煙色褁古寺水聲中金濺
星猶在丹成竈已空吹簫人不見臺下想仙風
題双瀑
瀑水簫峯下靈源不可尋倚天雙宝劒點石萬星金勢
合鯨鯢鬪聲聮虎豹吟我来游勝境洗耳聽清音
送劉方叔兼簡全之
相見無多日依前又素居断魂梅的皪過眼柳蕭疎疋
馬来時路征鴻别後書君歸見温叟為我問何如
送陳商霖
相逢猶未欵作别太匆匆日落江東莫人歸冀北空音
塵應暫隔談笑更誰同回首簫峰外明朝我亦東
晝卧書懷
書齋終日無人過閉戶便便事高卧炎蒸爍體汗流珠
蚊蚋費拍蠅勞驅南䆫清風可供客一枕萬錢無計得
夢魂未到鄕無何起来搔首空吟哦
用前韻贈劉全之
一聲啼鳥簷間過喚起幽人午䆫卧甕頭一滴價如珠
窮愁衮衮憑誰驅溪畔相逢盡詩客豪邁獨輸劉夢得
篇章自有神誰何詎白元白參吟哦
有客贈酒同舍終夕盡歡復用前韻
濁醪不向墻頭過吏部方思甕間卧書齋得酒勝得珠
萬事盡向杯中驅坐中俱是高陽客一笑相逢寧易得
明朝酒醒柰愁何勸君莫惜同吟哦
復用前韻
歲月侵尋等閑過草廬尚作南陽卧報國未爲蛇吐珠
許身定與誰齊驅謾比凌雲詞賦客意氣飄飄真自得
金溪風月價幾何要湏買断共吟哦
戲酬毛虞卿見和
杜門不碩高軒過聊斈東山謝公卧傷時淚泣鮫人珠
揮毫寫懣風雨驅友生笑我爲狂客齊楚未須論失得
他年功業定如何醉中細把君詩哦
懷歸預别同舍
長念雙親垂素髮不奉甘旨今數月溪山雖好何如歸
吾心巳逐秋雲飛𣣔别良朋重鳴咽催人啼鳥聲何切
明日琹書隨我東何如尊酒重相逢
寄僧覺無象
我昔居鹿巖時来潜澗游西坡訪覺老終日為遅留高
談窮古今滿坐風生秋令我名利心一聽渾𣣔休論詩
出古律有唱無不酬篇章溢縑素錦綉爛然浮此老豈
易得當扵前輩求吾生限太晚見師巳白頭儒釋道不
同相從苦無由三年游金溪兀坐顔常愀出門無游從
獨賦臨清流金溪可無僧孰是西坡儔深房鎻花木妙
供羅珍羞益作潜澗思剛腸如轉輈魂夢不自禁夜夜
飛山陬前日遇諸塗一笑忘百憂相視未及語歸䄂風
颼颼别来能幾時不覺歲月遒聞師結蓮社旦莫亊真
修我狂似靈運此志那能投
覺無象和
少年詞賦客昔與山翁游暫抑驊騮姿聊伴鹽車留幽
坡賞春色明月同高秋君才如鮑昭顧我非湯休木桃
時一投瓊瑶三四酬可憐横海鱗尺水難沉浮飄然拂
䄂去形影那容求早莫哦君詩書空復搔頭迩来三年
餘擬君荐經由長萹忽見遺頓覺驅煩愀君馬何大駛
追蹤謫倦流錦綉滿腸胃詞人孰能儔故將西子容来
貽嫫姆羞行看復坐吟終日如軥輈安得君書齋移来
近前陬論文與談笑一釋老者憂春禽晝聒聒䆫風夜
颼颼懷君不成寐頻驚節物遒君文巳造妙君德當慎
修謁帝明光宫隋珠那暗投
秋日山林即亊次叔父寳印師韻
蕭蕭頻末生秋聲登臨遐想蘭臺英天高氣清水碧色
明月相映光如瓊脫葉翩翻下深樾蓮社高人詩興發
講外吟餘心更閑白雲滿䄂眠禪窟竹徑通幽人不來
鳥鳴山静獨徘徊應笑世間名利客生優優徒悲哀
清凉滌煩襟塵慮脫心境山城過疎雨水國生新景蟲
鳴月滿林雁度雲横嶺感物夜九起謀身日三省平生
功名心欝欝猶未逞深美白雲人身閑時自永
和懷孫子尚二絶
澤國蕭蕭晚吹凉東籬黃菊爲誰香故人一别路千里
夜雨何時更對床
記得年時訪我游壁間文字數行留溪山風月依然好
不對芳尊又一秋
季令生日(八月十四)
佳氣光芒藹劒池慶門呈瑞應㷱羆人間秋色平分際
天上冰輪𣣔滿時何處楚丘占季子自應無忌似牢之
(何郡王甥)姮娥預把蟾宫桂歲歲飄香薦夀巵
徐丞生日(九月初八)
日月俱陽節物新先期誰應菊花辰未扵崧嶽生賢佐
且向柯山出異人月吐霜天鍾氣象江涵秋水聚精神
華堂獻夀人多少盡是明朝落帽賓
思友
夜雨暗點滴䆫風冷掀翻藜牀卧幽獨好夢俄驚殘過
人在何處遠隔烟水村欹枕不復見傷心涕汍瀾
縣學落成百韻
新學告成祀事旣畢賢大夫與邑之多士講鄉飲酒
禮無媿魯泮風真一時偉觀也某非史克雖不能作
為歌頌以揄楊盛德萬一輙不揆課成律詩一百韻
炎正中微後皇家再造年斯文天未喪吾道聖相傳黼
扆端周冕巖廊拱舜絃宸章麗朝日奎畫煥中天賈馬
朝舟闕皇䕫捧御筵雲龍慶相遇星鳳快争先金馬袍
披錦戎亭帳禠氊崇儒符漢武復古慕周宣方議成均
制仍增博士員佇觀旂茷茷行賁帛戔戔詞賦揚群彦
賢良策萬全國橋漢億萬鼓箧魯三千狂客休歌鳳騷
人肯釣鯿文風暢蠻貊士氣壓腥羶王化誠無外吾邦
素自偏魚鹽人競習刀筆世相沿甘學樊遲稼紛求許
汜田捓&KR2952;戲縫掖膜㖵奉真詮来振寒鄕陋那經殺氣
纏閭閻森白刃庠序燎寒煙断簡嗟何考青衿痛自憐
詩存傷瓠葉禮廢憶豚肩磬碎交州石弓焚矍相弦水
流空渙渙草碧自芊芊有識思興起無知分棄捐桑弧
誰復射城闕孰思還弟子貧原憲先生冷鄭虔嗣音幾
泯滅素業遂迍邅婁應三年詔曾微萬選錢龍門無幾
到虎榜不多聮愈賦徒傷感郊腸厭炒煎儒冠空嘆誤
鐡硯莫知研白日非偏照寒灰自不然百年嗟委靡今日
幸寅緣令尹真人傑同僚命世賢崔丞老文文學梅尉
舊神仙樂善誠何篤承流志更專下車傷弊俗修泮慕
遺編浮議疇能奪良謀断不愆商財方萃聚卜日肯遷
延役命諸生董基謀爽塏遷鄧林搜蓊欝淇竹翦嬋娟
祕殿雄千尺脩廊跨百㕓虹梁掛天宇雲棟軼星躔縹
縹飛鴛瓦沉沉耀采椽沚茂春色早壇杏午隂圓方沼
分寒溜明窗瞰碧漣前山昂馬首勝地奪龍眠瀑水靈
源近簘峯秀色妍規模何廓廓氣象更綿綿先聖風流
遠新宫象貌鮮森羅龍衮列肅穆雁行連劍珮星辰上
丹青日月邊衣裳明黼黻冠冕飾絃綖祀事脩崇報心
齋務至蠲新儀仍再習吉日巳重㳙漏箭催庭燎鸞刀
待餼牽充庭端弁服夹道擁車駢秉笏趍帷幄升階省
豆籩馨香登黍稷肥腯薦牲牷𬞞擷羅芹藻魚羞備薧
鱻犧尊澄玉液寳篆噴龍涎薦祼仍更貌觀瞻競曲拳
禮文稽戴鄭楽舞奏韶卷設禮筵初秩登門屨巳填盍
簮聮桂玉紉佩雜蘭全飾喜捐絲竹論文具管牋獻酬
咸僂傴進退各周旋揮塵談飛屑濡毫思湧泉妙詞歌
邪客醉墨灑張顛共喜從于邁俱忘詠式遄武紛堂上
接衣擁坐隅褰父鄙金籝滿師誇腹笥便雩風開性柳
教雨長材楩鼓瑟求曾點攀鱗至閔騫水平翻振鷺天
闊戾飛鳶鸎思友遷木驊群盡着鞭草空收七壁雀過
墮三鱣道也將行矣辰乎盍勉旃搜尋羅簡札點勘費
丹鉛㓗淨窮爻象温柔考注箋典謨稽古學倉制究殘
編異教排韓子遺經抱玉川壯夫羞篆刻童子悟幽玄
道德勤鑚仰文章變&KR1275;駢科名真溷爾輸墨蓋游焉雪
耻終興越成功必覇燕真成兩闕里别是一陶甄化出
文翁表功居范寗前聲華終不杇琬琰豈湏鐫未學成
鳩拙窮居類兔跧腸枯無錦綉門冷乏貂蟬簞食雖云
樂藜牀巳厭穿室空司馬壁食窘魯公饘誤拜殽陵賜
長懷渭水畋断絃音寂寞抱玉涕潺湲覽鏡時猶在焚
舟志益堅燕歸欣遇厦魚得敢忘筌碩赴功名會終歸
造化權唯憑大爐火早晚鑄顔渊
送劉方叔季文游鴈山
二客騷腸不耐秋飄然蠟屐去尋幽蕩中若要窮靑眼
巖下先須問白頭詩社不容添異姓名山應豈遇清流
會須乘興天台去澗水桃花訪舊游(季文嘗有詩云醉鄉湏待我詩社莫)
(添人)
游西岑遇雨
西岑風物秋更嘉杖藜出郭歡無涯深村有酒隔烟渚
共乘小艇穿蘆花羅裙綽約越溪女茅舍迫窄吴儂家
牀頭新釀喜正熟千金倒甕傾流霞天公妬我一日樂
俄然雨脚来如麻醉歸扶路泥没股冠巾不整頭鬖髿
人生貴在適意耳安能局縮身如蝸杖頭有錢即相覓
明日更泛仙源槎
幽居三詠
脩竹
我得家傳好此君剰栽干挺拂青雲塵埃不掃自然去
風月有餘誰可分萬籜蒼龍春後見滿軒鳴玉夜深聞
時時助我毫端興宜與江山共策勲
黃楊
兵火回頭二十年吾家此樹實青氊兒時尚及見封植
亂後那知獨保全雖荷生成能蓊&KR1273;不輕剪拂豈團圓
主翁不忍加斤斧舊物於人最可憐
丁香花
玄冬萬木落如掃苦恨江梅開不早誰言菊後便無花
更有丁香尉枯槁雨膏碧葉剪琉璃風薦幽葩噴龍腦
小軒深院夜凄清月白霜寒天色好素面含情宋玉愁
仙䏎帶&KR0668;真妃澡何人為取藥中名端為花能除病惱
我時獨步瓊枝邊相向無言意傾倒臨風三嗅更徘徊
研墨為花加品藻
鄭丞生日(九日)
九日人間氣象新鄭公家誕少康成玉山肌骨侵人瑩
秋水精神照坐明奕世簮纓真烜赫冲天頭角正峥嶸
碩公此日身長徤醉把茱萸泛夀觥
賢關當日厠英游意氣軒軒壓軰流心授廣丈真翰墨
家傳北海舊春秋棠隂惠愛留三邑蓮幕聲名重一州
賓客盈門望推轂藍田松竹可能留
縣學别同舍
蕭瑟秋聲起桂枝登臨誰賦送將歸伴人燈火情猶在
過眼烟雲事已非記取虀塩同冷落忍教襟𬒮遽分違
明朝一咲江山隔望断日邊鴻雁飛
次韻曾尉易任青田留别(曾名汪字萬頃)
梅僊楽教意尤勤絳帳煎膏至夜分心學盡傳隋董薛
詞章高壓漢卿雲誰知有力能攘我不許諸生久借君
駟馬重来定何日好看雙桂散清芬(曾嘗扵縣學植双桂)
淫雨
春雨無端苦浸淫滿天飛霧日光沉出門蒸潤濡衣重
歸路泥塗没股深𣣔與陽烏開烈豔試呼風伯掃煩隂
明朝會見佳天氣只恐春歸無處尋
仰先生挽詞(文蔚字國華黃公度榜登科授政和簿未赴而卒)
諸生衮衮登科第造物苦公深可憐身到蟾宫都幾日
名書鬼錄巳經年數同子厚無如命才似韓公合在天
慎水諸生哭相向築埸無計媿前賢
寄潘先生
先生聚徒明慶兩歲三遷近得懴院諸生粗安迹先
生猶無託宿之地寓榻扵僧房院有一室頗佳主僧
扄鎻以待官客因作是詩
䔥疎鬢髮老安仁才出人頭未免貧書劒一生長骯髒
虀塩到處只酸辛招提夜永眠無室絳帳春寒坐乏茵
莫怪闇梨不具眼先生未見宰官身
次韻潘先生莫春感懷見寄
緬想長安覺夜長先生投老困文埸幾吟白雪眠䔥寺
誰薦凌雲逹未央鼠目麞頭多冨貴兔葵燕麥自悲傷
感春情思如雲亂排悶提詩寄草堂
至樂齋讀書
權門跡不到顔巷自安貧獨與聖賢對更扵燈火親夜
觀常及子晝諷直從寅莫恨成名晚詩書不負人
用前韻酬昌齡弟
原憲曾非病陳平豈久貧路遥騏驥困原近鶺鴒親䆫
几坐窮夕更籌聽報寅田園勞爾軰媿是素飱人(予拙扵治)
(生每以田園勞二弟昌齡詩云詩書滿腸腹應笑帶經人予愧其言故云)
懷孫子尚
孫郎何事久無書又見青春柳怫渠千里阻山仍阻水
三年無鴈亦無魚弟兄官况寧多好嚢槖年来莫久虛
海角天涯两形影别時長記涕漣如
懷姜渭叟兼簡謝守中用前韻(渭叟名大吕守中名起)
姜郎何亊久無書今君青春最憶渠别後又孤詩與酒
怪来都断雁并魚守株身世俱非巧畫餅聲名揔是虛
隔壁惠連無恙否池塘春草句何如
懷劉方叔兼簡全之用前韻
劉郎何亊久無書夢裏頻頻却見渠往事真同塞翁馬
此身何異蠧書魚嚴親白髮皆如許吾軰青春度莫虚
意氣飄飄羡温叟凌雲詞賦壓相如(全之得漕薦)
子尚之往浙西也有别予詩云中原回首尚胡塵
世事徒驚日月新羈旅不堪頻作别壮懷雖在已
甘貧南来求友傳三益西去論心有幾人别後夢
魂何處是秖應来往慎江濱一别八年不通書巳
三載聞在姑蘇甚無聊故思之渭叟嘗有懷僕詩
云左原消息杳無聞令我愁懷似亂雲多病廢詩
兼廢酒青春孤我亦孤君要同學問文章楽無柰
東西南北分况是一簷殘雨後落花飛絮兩紛又
與渭叟别又經年矣故有孤詩酒之句庚申秋予
敗舉𣣔廢經而用賦方叔以詩見寄云湏知失馬
事莫廢獲麟書往亊真同塞翁馬盖用方叔詩也
三子皆邁有文采能歌詩予辱與之交甚厚今
俱不在眼故各以詩見意時辛酉季春也壬戌二
月八日因錄舊藁遂䟦于后
述懷
吾年三十百無堪世亊如麻揔未諳楊子家貧那嗜酒
盧仝丁白更添男回頭埸屋心幾折混迹泥塗分固甘
頼有東臯遺業在剰栽桑柘教妻蠶
劉方叔昔書一絶于後云山北山南春雨足漠漠
柔桑秀如沃儂家荆婦幾時歸西疇獨自驅黃犢
姜渭叟見之謂二詩貧冨氣象不同今二十三年
矣予貧乃甚扵方叔也隆興改元十月書
夜雨述懷
夜深風雨撼庭芭喚起新愁似乱麻夢覺尚疑身是蝶
病蘇方悟影非蛇澆腸竹葉頻生翬照眼銀缸自結花我
在故鄊非逆旅不煩杜宇喚歸家
梅溪先生文集卷第二
梅溪先生文集後序
余少時讀尚書觀王十朋先
生註釋輯五瑞昭德之致于
異姓之邦諸篇而知先生之
學邃于經及讀丹墀獨對諸
書觀先生之論五帝名號位
次等事而知先生之學長扵
策又閱氏族大全姓氏觀先
生自警之詩曰室明室暗兩
奚疑方寸湏存不可欺莫問
天高鬼神惡直湏先要自家
知而知先生之學嚴扵治已
時欲求先生之文全集一觀
用發志意市無鬻者常以為
恨宣德庚戌歲余由憲㙜出
守温郡温郡廼先生所居之
鄊也余扵先生玄孫孟明處求
得先生文集共十帙而缺註
釋經傳之言意其言之附諸
經傳者書坊板行而先生不
錄于家故也然余之所得又
多破損脫落而有不可讀者
扵是給紙筆付與永嘉儒士
王宜嘉補其缺略更加圈點
而欲重為刊刻越數月值
今上皇帝嗣登寶位召余入為
秋官侍郎扵先生文集未及
刊行而心常怏怏幸吾從姪
何㶇子方選除温州府學教
授將行余以兹事屬之子方
曰敢不如命温州又得監察
御史浚儀劉公自牧而為郡
守暨諸同僚皆好文字各出
月俸以資工費刊刻完成吾
少保黃先生既為首序子方
又請余而為後序夫日月之
光華星辰之炫耀天之文也
川嶽之流峙草木之秀毓地
之文也吟咏為詩歌發言為
經傳人之文也先生之文光
耀之若日星雄健之如川嶽
發揮仁義道德而無餘藴真
當時之傑然者也其可傳示
天下後世的矣太守劉公發
身賢科持已廉潔為郡數年
教化大行政治修舉而無事
之可為矣乃專用力扵斯文
其出扵尋常者萬萬矣又得
郡庠分教廣信張君受永嘉
徐君參婁君昕福建柳君廣
而協心考校皆可敬也
正統庚申臘月朔後五日
賜進士嘉議大夫
行在刑部右侍郎前温州府
守廣昌何文淵序
