梅溪先生後集卷第二十八
祝文
饒州謁顔范祠文
二公名節百世所師俱臨是邦遺愛猶在死者可作非
公孰歸某濫竊郡符獲瞻祠像大山北斗心實慕之視
事之初敢不躬告
顔范新祠成奉安祝文
番陽九賢咸有善政文忠之忠文正之正九賢之中扵
斯為盛祠宇一新丹青輝映凛然如生尚餘剛劲以激
忠義以警邪佞福我邦人不禱而應不水不旱無兵無
病血食萬年孰敢不敬祀事之初神乎其聽
䕫州謁文宣王廟文
惟夫子之道一以貫亦奚間乎迩遐不陋九夷而𣣔居
行乎蠻貃如一家今坤維文物之富人才之盛有洙泗
風而無媿扵諸華苟非聖教之㫄逹豈一文翁能化之
耶某一介書生蒙恩帥巴媿無果逹藝之才可以從政
而亦粗知富庶教之何加若夫事賢友仁與學道而愛
人也固不敢不勉所𣣔與諸生共勉者曰忠曰孝曰思
無邪
謁昭烈廟文
嗚呼東都之季盗窺神器分鼎者三帝乃劉氏有高皇
度有光武氣有王佐臣無中原地以區區蜀抗大國二
天厭漢德壯圖弗遂功雖少貶四海歸義永安故官遺
迹可記君臣有廟英雄堕淚歲月浸遠棟宇莫治某来
守是邦過而興喟一新廟貌薄薦殽胾㫄觀八陣細讀
三志我雖有酒不祀曺魏
謁武侯廟文
丞相忠武蜀之伊吕高卧南陽悲吟梁甫草廬之中三
顧先主將漢是興非劉曷與君臣魚水蛟龍雲雨才十
曹丕志小寰宇假令無死師一再舉吳魏可吞禮樂可
許寧使英雄墮淚今古將略非長庸史之語某受命天
子来帥兹土夢觀八陣果至䕫府廟貌僅存風流可覩
㫄有關張一龍二虎安得斯人以消外侮
謁杜工部祠文
風雅頌息嗣之者誰後代風騷先生主之讀書萬卷盖
欲有為明光三賦烜赫一時致君堯舜卒不克施此志
蕭條乃昌其詩天𣣔其鳴窮之使悲復生太白如塤應
箎流落劒南&KR0847;聲益馳莫年製作莫多如䕫詩史有堂
遺像有祠光豔照人膏馥滿碑歌蜀道難誦杜鵑詞忠
不忘君先生是思
修武侯廟奉安祝文
八陣圖之北永安宫之南侯有祠焉盖昔與先主控扼
吳魏經營中原之地死而廟食宜矣然面貌不稱非所
以崇明祀也某至官之初首謁祠下命工葺之㮄其坊
曰卧龍擇日之吉帥同僚祀之不敢不告
諸廟祈雨文
兹者七月不雨禱祈未應神廟食于此其可坐視而不
救乎油然雲沛然雨在神呼吸問也宜速效職母作神
羞
諸廟謝雨文
兹因不雨是用禱于神祇且責其坐視不救而戒其速
宜效職果不踰時沛然下雨神亦可謂靈矣有德必報
其何敢忘
湖州謁文宣廟文
夫子之道至大而神顔猶苦之犇軼絶塵設教以中善
誘循循化被萬世遐邇惟均湖學之盛東南鮮倫風似
鄒魯民同蜀閩某受命天子来為守臣方以政學焉能
牧民聞諸夫子學道愛人益以無倦敢不諄諄若夫惟
孝為政勿欺事君願與諸生同書諸紳
謁顔魯公祠文
嗚呼百世魯公嚴霜烈日彼何人斯鬼面藍色公之所
至人懷其德清風凛然尚餘銕畫某昔守番昜今来霅
川皆公舊治有象貌存視事之初敢不躬謁豈無他祠
敬慕名節
祭安定先生文
慶曆皇祐有三巨儒太山徂徕盛不及湖眷言此邦如
泗與洙弟子詵詵三千之徒中庸有傳皇極以敷法行
太學化廣寰區諸老先生萬事問胡富矣道德賢哉範
模國朝之治效在詩書先生之功不在都俞祠宇于泮
松楸在吴歲時上冡冠帶必趨某受命天子来分郡符
官既有守恨莫能俱恭命同僚往奠一壼嗟嗟先生今
也則亡
泉州謁文宣王廟文
某以諸生入仕學實未優逹不如賜藝不如求可使治
賦又不如由屢綰郡章了無一善泉南鉅藩誤膺
帝選學道愛人願如言偃益以無倦不敢不勉若夫美
化易俗則在泮宫言采芹藻竊效僖公願與諸生名教
是崇庶使無訟有君子風
韓魏公祠奉安祝文
嗚呼岳瀆之竒實生聖賢崧高甫申尼丘文宣或生他
邦必嘉山川李居江東蜀生謫仙我宋名世之士三
而皆生于異郡焉温公家陜右而生于光文忠家江西
而生于緜人知忠獻公之為相人也而不知其乃生于
泉蜿蟺朋山奫淪清源氣如洛陽公得其全有異人兮
知其祥有吉夢兮開其先香名一呼瑞日在天勛業
三朝高視無前社稷之臣無以加伊周之美㒺敢專然
公所至之邦皆有祠異獨始生之地而闕然景德逮今
百五十年泉人思公亦非不虔采其謚以名堂慕其風
而𣣔傳飲清泉兮有懷薦一掬兮無緣州宅之東雲榭
之邊喬木一林古屋數椽即焉以祠繚之以垣龍章鳳
姿彌貂戴蟬人皆曰我魏公也莫不喜歎而駢肩然公
勛勒鼎彛名光簡編食配清朝貌法凌煙亦奚用乎
州郡之祀盖聊以慰邦人之惓惓
諸廟祈雨文
前日不雨有請于神三日而應繄神之仁今又不雨其
誰之咎灾不自作罪在郡守守固有罪斯民何辜曰雨
而雨在神吸呼山川出雲沛為膏澤不作神羞吏亦逃
責
韓魏公祠祈雨文
惟公生為我宋之元勛死為𬗋府之真人育于泉南
必念斯民泉人愛公祠象一新願以嘉祐治平之霖雨
沛然一洗千里旱暵之塵
韓魏公祠謝雨文
連月不雨靡神不宗禱而不應有請于公不數日間膏
澤遂通龍神社鬼孰敢争功願終其惠時和歲豊永俾
邦人廟貌是崇
諸廟謝雨文
旱魃為虐且誰之尤守臣失職惟神是求久而莫應牟
麥不收得之桑榆有事西疇播厥百穀庶幾有秋繄神
之德何敢不酬雨尚未足民猶有憂願終其惠母作神
羞
諸寺謝雨文
佛有因而佛有緣非誠莫之感動星好風而星好雨當
春乃能發生守臣&KR2271;凉薄而致灾大覺以慈悲而垂憫
俯徇群情之禱沛為千里之霖小麥青而大麥黃雖云
不救低田流而高田水其必有秋巳大慰雲霓之心何
敢忘香火之報
謝蔡真人文
師帥非賢幾三時而不雨真仙是禱亘千里以為霖勞
法駕之久臨慰群情之虔禱無德不報孰云香火之無
功式遄其歸益覺煙霞之有耀
辭文宣王廟文
某以天子命来守是邦維朔暨望敬瞻睿容考將再
書治無可紀有負吾君亦負夫子兹又承命易郡丹
丘道無南北何莫不由居敬之簡學道之愛雖曰不敏
其何敢怠代者將至行矣有期靡神不告况我聖師耽
耽儒宫濟濟冠屨采藻而游酌泉而去
辭韓魏公祠文
某来守是邦幾二年矣而略無治效惟復公之堂立公
之祠庶幾小補扵風教兹者易郡丹丘祠有日矣敢不
請違于像貌願以公之事君公之治民者是則是效
且使泉人登其堂拜其像莫不起忠起孝
辭諸廟文
某来守是邦幾二年矣而治無述焉宜神之所不福也
然千里之内無盗賊干戈疾疫之菑者豈非神之賜耶
今易命丹丘行有日矣不敢告
祈雨疏
旱不自作端繇郡政之荒民亦何辜仰冀天心之閔月
属流火時逢亢陽百穀不得其生群黎無以為命咸切
望霓之志輙殫請禱之誠閉諸陽而縦諸隂媿乏董生
之術油然雲而沛然雨願興宋國之苗
謝雨疏
旱魃為虐千里起望霓之心精誠所加匹夫有動天之
道兹因七月之不雨仰祈三日之為霖遂扵俄尔之間
忽下沛然之澤一洗煩暑勃興槁苗天自天而人自人
理若難感暘曰暘而雨曰雨恩何可忘
祭文
祭六姑文
嗟我先子同氣六人殘月孤星僅存者三白髮蒼顔姑
為最尊不見祖考典刑常存念姑平生無憾可言為婦
而順為母而仁享年而德享富而安㛰姻早畢男女具
全夀幾八齡目見重孫姑扵五福亦庶幾焉某䓁闔門
百指辱姑厚恩既喪怙恃惟姑是親疇昔登堂歡笑滿
顔撫我䘏我如父母存姑今云亡我將疇依惟姑是思
亦父母是思嗚呼哀哉
祭八姊文
哀哀父母有子六人姊最居長孝愛慈仁鞠育同氣甘
旨䨥親以奉窀穸以畢㛰姻姊力為多曷報恩勤嗚呼
哀哉于歸慶門奉姑與姒宜其室家亦既有子男遽早
世女継而死淚落巳盡哭猶未止病在膏肓竟成不起
嗚呼哀哉某䓁早喪怙恃惟姊是依姊今云亡曷勝其
悲姊有良人後事可属二女有歸半子可托鍾愛幼兒
如出其腹儻免水火祭祀有續地下從姑姊宜瞑目惟
我同胞恩深義篤一觴奠訣血淚同沃
又代聞詩
聞詩天属爲姪門闌爲壻蒙恩最深再以女妻登門之
始夫人在疚藥物獲嘗顔色婁候尚期痊復歲月承顔
云胡不幸緣淺福慳百日之間来往數四遽驚疾革倉
遑来視口不能語手猶撫摩遺言不聞銜恨實多夫人
扵女最所鍾愛善視以報斯言不昧
祭張魏公文
惟公學造誠明才全文武忠孝根扵天性節操貫乎歲
寒社稷之功最高親曾取日君父之讐未復誓不共天
二十年見斥權臣五百歲重逢聖主夷狄服汾陽威德
兒童知司馬姓名意者天必相之嗟乎命何止此方渡
江而擊楫遽樂聖以銜杯宣室興思蒼生望起雖曰閉
門絶粒不忘憂國愛君中山功未及成䜛謗之書盈篋
武侯死有遺恨英雄之淚滿襟一老不遺百身莫贖某
濫比假守驚聞訃音忍觀絶筆之銘媿阻臨棺之奠嗟
吾道之窮已甚非斯人之慟而誰
重祭張魏公文
嗚呼蠻夷猾夏以和得志食肉者鄙力主和議萬口和
附争言五利曰國之福何惜土地甘心事讐不恥稱謂
附和者用沮和者棄和猶未成邊巳撤備既棄唐鄧又
棄海泗淮北生靈幾無噍類國既日蹙兵亦尋至公之
勛德公之忠義公之人望群嘲聚詈公欲恢復指為生
事公𣣔禦戎靳為兒戲公𣣔養兵詆為妄費公𣣔進賢
目為朋比公得人心公有異意巧言如簧吁其可畏天
眷雖隆不容在位汾陽兵柄奪于䜛惎度無顯公豈獨
前智怒疽范增間走樂毅公存虜惧公死虜肆虜方陸
梁國若斿贅上心焦勞當食而喟彼蒼者天胡不愸遺
九原不作蒼生曷慰遥望衡山滂然墮淚
祭魯公文
士之處世患不逢時及其進用得君者誰逢時得君可
究設施堂堂魯公國之元龜民之父母世之宗師㦄事
四朝始終無虧光相二帝盡忠不欺休休有容涯涘莫
窺盛德大節人皆仰之胡馬飲江聞者四馳公獨屹然
處以靜謐以身許國奚顧家室一鏃不施邊烽自息宗
社以寧繄誰之力堯舜授受乾旋坤闢同列異議公獨
忠赤功成而退㒺有德色赤松與遊脫遺羈&KR0919;疆事未
寧羽書方急上心焦勞起公于疾人望翕然如用君實
折衝千里再安王室公𣣔有為百未一遂彼蒼者天胡
不愸遺變生俄頃仆于奏事震驚中外邦國殄瘁嗚呼
哀哉某晚進不才誤辱公知官守有拘莫覩靈輀致奠
遣僚寫心以詞為天下慟豈曰其私
祭何提刑文
惟公學継横渠心傳無盡詞有根柢行有畦畛蜀道卿
雲關中曾閔文章滿家卷軸連軫四朝耆舊多士標凖
不染腥羶寧避鷹隼流落九疑從蝦蛭螾太上攬權材
收𣏌&KR1642;公起自南玉出于韞使節屢馳大藩頻尹所臨
有聲未究所藴元老登朝首加薦引對揚宣王上嘉忠
藎誰乎沮之不班玉筍祥刑江左庶玉惟允我濫把麾
情親迹近愛君憂國語必同憤擬學史魚諫諍而殞詩
壇獲陪雕琢肝腎公將風騷我嚴韅靷波瀾何闊声律
殊謹筆陣縦横詞鋒捷敏鉅鐘微撞邊幅慚窘韓拜孟
郊龐怯孫臏有瑕必指忠告無隠鋟板以傳託公不泯
軺車行部䟽獄發囷王命有嚴何敢不黽送以短篇勸
以良醖詩簡往来如白與稹脩途倦遊歸約尤緊忽断
書問風傳疾疢訃音遽至道路驚愍聚散如夢榮枯同
菌失此老成痛何能忍奠不撫棺有涕徒隕
祭戴履道文
嗚呼繄我與君生于温江同郡異邑邂逅無從我守番
陽君丞外邑聮事朞年莫克會集君之文行著在鄊評
及其居官益有美聲鄊人仕饒不過三四不見君子心
焉孔瘁惟是面目見于尺書亦有詩篇不鄙寄予四月
之暮聞君在疚倉皇遣醫竟莫之救人孰無死君尤可
悲九十之親誰侍以歸松楸故鄊道路悠遠歸君之喪
何敢不勉我有官守往弔莫遑遣奠一觴潸然涕滂
祭賈府君文
嗚呼吾鄊之賈實為慶門玉樹芝蘭多賢弟昆鄊校賢
關藹然有聞曉月晨星于今幾存公之為人重厚寡言
有長者風薄俗可敦天&KR0779;其報富夀两全亦既有子亦
既抱孫㛰嫁巳畢放懷丘園胡不百年遽歸九原某爰
自幼學荷公&KR0779;恩公色素嚴爲我而温妻以兄子遂成
世㛰遠宦䕫門聞訃莫奔馳萬里書奠以一樽
祭馮少卿文
嗟嗟員仲何至扵斯天乎命乎尚忍言之抱濟世之才
而以才見忌懷許國之忠而以忠見疑誠足以泣三軍
之衆而不弭浮言之謗節不變扵臨天難之際而不免
扵鬼物之欺初爲賈生之逐卒抱屈原之悲嗟嗟員仲
何至扵斯天乎命乎尚忍言之庚辰道山才盛一時我
我游其間辱君厚知義均弟兄間言莫移憂時論事肝
膽同披聖德有容雷霆霽威奏藁具存驗若蓍亀我既
去國君車亦馳三年之間暫合復離君佐戎幕身㦄艱
危我官柏㙜自劾而歸聞君之罷有識嗟咨䜛鋒方熾
公論誰持我赴番昜君書遠貽手墨未乾人事遽非驚
聞訃音哭之以詩君喪還普我来守䕫官守有拘往弔
無期遣問窀穸寫心以詞西首一慟非君而誰
祭周運使文
惟公而蜀之英秀發自幼擢桂禮闈蜚聲文囿學有根
蔕行無瑕㻈施了有政名實相副製錦分符覇遂恭茂
帝念巴蜀民貧俗陋命公持節往安而富暨尔同僚講
明利疚歲丁飢饉廪發粮糗羡餘不獻偃折是究民逋
十萬悉蠲其舊預備凶荒廣糴以救舟車日通商賈咸
湊錢雖不流德亦云&KR0779;馬運病民協力敷奏撫事興歎
憂國成瘦亦有知巳行將結綬亦既踐揚宜在左右天
胡不仁遽奪其壽嗚呼哀哉某遥自東南一麾来守非
仁是依曷免罪咎日陪談笑屢飲醇酎有唱斯和無疑
不叩蓮方共賞菊約同嗅公忽微恙我頻来候藥物甚
良變故何驟堂登繡衣溘焉在柩死生常理如夜與晝
公心了然寕校先後惟賢可惜𣣔見難又奠以一觴老
淚盈袖嗚呼哀哉
祭杜殿院文
光堯神聖高邁千古任賢納諫同符神祖紹興辛已親
擢得杜曰卿忠直不畏強禦朕擇御史賢莫如汝往肅
官邪以消外侮公如麟鳳莫類是與公如獬廌邪佞是
去如唐子方孤忠自許如趙銕面風高憲府孰將而貪
掊尅軍旅孰戚而横攘敓編戸孰醫而幸官高貲鉅孰
託宫市敢通北賈孰爲樞臣將命是拒孰爲民賊孰爲
社鼠皆罪之尤擢髮莫數汙我白簡宜即刀斧言無不
行中外鼓舞曰真御史曰堯舜主言責既塞力求外補
五馬来歸壯哉出處惠歛一州治最西土至今邦人咸
曰杜母某往遊道山辱聮步武友得直諒誨聞規矩公
遷柏㙜我返衡宇尺書千里屢寄鱗羽如覿面目遥馳
肺腑不見君子五隔寒暑甌蜀相望會合無所國亡直
臣山失猛虎豈惟吾徒天下悽楚我来守䕫棺未遑拊
諸孤走書大事將舉佳城匪遥執紼伊祖遣莫一觴老
淚如雨
祭令人文
嗚呼子歸我家今三十年逮事舅姑既孝且賢我有弟
妹未畢姻㜕子能慨然奩具悉捐我事筆硯半生迍邅
晚粗有成子之助焉婦人妬忌往往皆然子能有容尤
人所難婦人扵財見則垂涎子獨不貪槖無金鈿為姒
育女喜兒讓官㛰嫁粗畢不以財論每言仕宦清白為
先俸祿之外勿取一錢身為命婦績絍是專勤儉之風
鄊閭所傳我仕于朝頻年外迁同涉險難萬里言旋方
還故鄊忽又得泉到官月餘老病相纏深為尔憂廢食
與眠孰謂一朝舍我而先變生倉卒哀哉上天死生常
理我固曉然痛不能忘子實可憐長子愛女不在眼前
去無一語抱恨銜冤我今抗章乞骸歸田以尔喪還祔
姑之阡子可無憾瞑目九原
祭張器先文
秀自妙發德由少成唾手鄊薦蜚英月評蕭洒宗之風
流長卿壯遊上庠益馳令名選壓萬中賦高二京覃思
稽古下帷授經史學最長詩律尤精暮景侵尋一苐始
登宜在館閣盍揚王庭天乎命乎卒于一丞嗚呼哀哉
我守泉南君官福清惠然肯来不寒前&KR0576;賓主俱病相
視而驚醫藥是急酒杯莫傾猶有笑談以話交情别未
踰月两蒙寄聲報牘方遣訃音忽聆嗚呼哀哉四海之
内孰非弟兄君有同僚後事是營暑雖孔熾喪不可停
我有官守往弔莫能走&KR0608;遣奠声吞涕零
祭萬先之文
嗟嗟先之&KR0779;德美才命止扵斯天乎痛哉必大之門詵
詵蘭玉子方妙齡巳見頭角声蜚槐市蔚為上游韲䀋
十年一第始收遠官清湘師儒是職南方多士惟子是
式紛紛軰行彈冠帝鄊子獨恬然不干廟堂得掾南昌
需次家食胡為一疾遂至扵革上相知已諸公薦賢命
在匪伊胡不少延慈親在堂壯婦在室兒女滿前百事
未畢子可無憾有鴒在原後事可託如身之存散落人
間光豔遺跡集而傳之敢任其責故鄊語别曾未踰年
子死我病两俱可憐凶訃南来孰不歎惜遣奠一觴老
淚遥滴
祭王尚書文
惟公天賦&KR0779;德時稱吉人學為君子之儒性得仁者之
靜藴婺溪之秀氣蚤折桂枝大京兆之家声榮持荷槖
以詞臣而為岳牧嘗聽履而上星辰身居八座而德愈
謙光治著六州而人懷惠愛奉真祠之香火養暮景之
年齡民所具瞻行起三朝之舊天下愸遺遽驚一老之
亡某昔以鯫生叨依蓮幕雖蔑贊黃堂之畫然最蒙青
眼之知假道東歸方飲楚元之醴酒分符南牧忽聞杜
尹之訃音邦家興殄瘁之憂主上失注想之待走書千
里致奠一觴難忘在耳之言徒隕銜恩之涕
祭潮州王尚書文
惟公性禀南方君子之強簸弄明月于潮之陽妙齡射
策遇太上皇擢為亞魁名震四方權臣用事明哲自
將潜心稽古得聖行蔵扵易春秋尤其所長帝初攬
權思用忠良貳我成均儒林有光說書崇政屢上封章
帝嘉其直人指曰狂出守東嘉奉祠故鄊主上龍飛
召自南荒以長諫垣以肅周行正色立朝諤諤以昌筆
端凛然不赦豺狼言如蓍亀去有芬香公雖在外
上念不忘入司喉舌行登廟堂彼何人斯敢為臧倉如
毀日月扵明曷傷身雖可屈腸不减剛歸老于家天相
夀康名德益尊如曲江張如余襄公如日南姜盍歸乎
来弼諧贊襄天不愸遺哀哉遽亡某以諸生受知上庠
竊苐来歸禮遇異常公居誎省我濫㙜綱人呼二龜亦
曰两王鼠豈虎偶葭依玉㫄把麾泉南稍近門墻敬雖
獲修見則靡遑忽聞訃音痛摧肺腸譬彼大厦壊其棟
梁如體無骨四支曷疆為國惜賢潸然涕滂
祭曹夢良文
嗚呼我與夢良三紀論交義則弟兄堅如漆膠君方妙
齡卓然自立才雋氣豪人莫能及書生事業有短有長
君如巧匠能圓能方李詩謝賦賈論眺策声蜚廣場筆
掃勍敵少從明師學有淵源推以教人典刑具存散爲
篇章戲成駢儷一言之出高睨前軰隷業太學君居我
先同登科名若相待然作掾嚴陵赫然有譽需次閩泮
行將美赴我嘗以君名聞廟朝拭目以觀聳壑昂霄胡
爲一疾遽然不起命壓人頭乃止扵此嗚呼前年之冬
我赴泉南以書見招至于再三訪君許峯禮盛觴豆送
我坡南珠玉滿䄂滿擬歸来重登慶門孰知訃音中途
遽聞孺人孀居㛰嫁未畢族大義高必能周䘏状君文
行撫君孤遺我或未死其何敢辭追念交游零落可痛
我老君死云胡不慟梅溪先生後集卷苐二十八
