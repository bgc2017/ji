梅溪先生奏議卷第五
代越帥王尚書待罪状
臣聞爲臣莫重於守官治獄莫先於奉法苟用法之際
㦯有所失則曠官之罪將何以逃(臣)伏蒙聖恩出守
會稽未到任間有盗發某官王佐母冡亂其骨殖非特
王氏一門痛徹心骨臣忝係守臣心實憤之在律發冡
見尸者死兹盗之死宜矣有司議法以按問减二䓁又
以其妄引平人加徒役流當時固疑其情重罪輕有司
第知守法而臣失不敷奏既巳斷罪佐弟公衮以冤憤
不雪誓不共天手斬讎人自投于府臣與官吏咸義其
舉已具始末奏聞且謂公衮奮不顧死以報母讎斬首
申冤詣府請罪雖(在法)有所不許其孝節實為可嘉盖
欲朝廷敦奬其孝而特貸其罪也今来給舍奏議以
臣本府官吏故縱失刑尚荷寬恩止以失出議罪臣
與官吏相與守法者也今乃法失於有司而志行於臣
子臣䓁之罪誠不可容伏乞聖慈重行朝典謹具
奏聞伏候勑旨
又代上■郊祀天晴劄子
臣兹者恭惟皇帝陛下遵祖宗三載故事復行
郊祀之禮並見天地配以祖考甚盛舉也然前期三
日風雨晦冥中外憂之及陛下御大慶殿齋宿群臣
在庭雲隂忽𨳩天色澄霽用事之夕月星㓗明禮畢
賀旋愛日掦輝六軍萬姓罔不歡喜郊焉而假廟焉而
享昔聞其語今見其事臣官居侍從聀在近藩咫尺堯
天目若親覩其為慶抃實倍於常情萬萬也然天下皆
知陛下孝德精誠能感應之速如此臣獨謂陛下
孝弟通神明至誠格萬物固不止一日也然往歲郊祀
載暘載隂未有天地廓氛日月呈祥如今日之事者兹
盖由陛下比年以来捴㰖權綱福威自巳正塗開闢
朝廷清明故德之動天不俟終日天人相與之際其昭
昭然如此臣伏望陛下兢兢業業益加勵精新而又
新終始如一則天地交泰三辰著明長如郊祀之日誠
宗廟之福天下之幸也臣不勝至碩
又代上劄子
臣比者伏蒙聖恩出守于越陛辭之日親奉王音
以東州災傷令臣檢放賑恤者臣仰体陛下惻怛之
誠不敢少怠入境之初延見吏民訪問疾苦視事之日
首遣僚属分詣諸邑與縣令躬行阡陌同共檢視咸得
其實遂以所傷輕重等級减放其間有保甲初以熟申
及揫歛之際實無所有者與檢視有不盡之處有致詞
訴者臣續巳覆實復與减放既而又得聖旨蠲免租
税以内帑代償百姓歡呼鼓舞莫不以手加額咸謂
陛下仁恩德澤亘古所無雖天地父母有所不能及臣
又上體聖意將本府所有逋負積年公租私債貧不能
償者榜諭人戶照應指揮令至来年蠶麦成熟然後理
還用是細民稍安流離復業庶幾少副陛下畏灾恤
民之意無任惶惧取進止
又代上劄子
臣誤蒙聖恩出典藩府適承去秋灾傷之後上貽
陛下東顧之憂臣自到官夙夜惶惧每以催科為後撫
字為先比緣米價湧騰越人艱食除得旨賑濟及乞糶
常平義倉外臣又令八縣官吏躬行勸諭凡有榖米之
家不問官戶編民但以䓁第高下積蓄多寡並令發廩
减價與官米並糶遂獲廣濟免致失所又自新春以米
彌月不雨播種失時民心嗷嗷朝不遑夕臣退思厥咎
實由臣荒政所致因思古人致雨之術每求之於人事
間深慮刑獄有冤致傷和氣遂於今月初六日親至囹
圄疎决滯囚仍分遣官僚徧决縣獄又集僧道軰就府
治焚脩凢山川廟貌靡不祈禱臣亦晝夜齋𬞞不敢少
懈神明鍳臨果若有感忽於初八日得雨連夕霶霈農
事復興民情大悅夫曰雨曰暘皆陛下聖德所致其
膏澤所及固不止一方而臣喜雨之心獨倍常情者盖
緣臣所領州連年水旱民不聊生儻更數日不雨則事
有大可憂者今一雨三日有年可期臣與闔境吏民不
勝歡欣鼓舞感戴聖恩之至
又劄子
臣去秋陛辭之日親奉玉音諭臣以永祐陵
昭慈宫崇奉事件臣仰見聖心䔍孝著於羹牆雖堯舜
之德何以加此臣至越之初首朝陵廟瞻望松柏不勝
悲涕凢薦祭之物崇奉之具脩造之費臣仰體聖懷罔
不盡力臣輒有區區愚忠敢不冐死以聞切見&KR1148;宫脩
造每年一小脩三年一大脩率以爲常此固陛下奉
先罔極之心臣子所宜奉行而不懈也然臣切謂陵寝
所在神靈是依神道貴幽理宜安靜若頻歲倄造不無
震驚故古不修墓聖人非薄於其親意謂寧親莫如寕
神是乃孝之大者今&KR1148;宫棟宇巳固器用巳備松柏巳
茂陛下崇奉之心亦可謂至矣臣欲乞自今以後不
必以三年大脩每年小脩為拘但令本府常預備瓦木
工匠之類以俟不時之湏凢遇棟宇或損則更之器用
㦯舊則新之松柏㦯枯則𥙷之如是則工役不繁而丹
䑾常新歲月寝久而陵廟愈安以昭先帝儉德之恭以
稱陛下寧神之孝不勝幸甚
又代上五劄
(臣)聞唐社牧論兵謂上策莫如自治夫内脩政事盖自
治之策也任賢使能又自治之要者昔漢以汲黯寝淮
南之謀晉以謝安破符堅之衆唐以陸贄濟奉天之難
我國家寳元慶曆西夏叛命仁宗皇帝以經略安撫
之任付之范仲淹韓琦軍中有一韓一范西賊破膽之
謠兵不大用而元昊巳服今我與虜強弱不敵惟當以
人才勝之苟得伏節死義如汲黯軰則謀當自寝風流
雅望如謝安軰則敵當自退忠謀讜論如陸贄之徒則
難當自觧兼資文武宏材偉略如韓范二臣則虜當自
服所謂一士止百萬之師一賢制千里之難者也臣又
聞范仲淹初以言事得罪仁宗尤爲宰相吕夷簡所
悪斥逐于外及西方用事仁宗思用仲淹夷簡亦力
薦之仲淹果能成功夷簡不失爲賢相今邊境未寧正
是側席求賢之日臣碩陛下以仁宗之心爲心大
臣以吕夷簡之事爲法相與任用天下之賢才以爲排
難觧紛之計仍詔侍從臺諫監司郡守各舉人才勿遺
疎賤朝奏暮召如恐不及如是則異人軰出可以供
陛下之任矣夫猛虎在山藜藿不采國有人焉難當自
消自治之術莫大於此
臣恭惟陛下屈巳便民和戎福國真帝王盛德之事
然虜情多詐殊不可測愈和愈(驕情)態巳露夫未至而言
常以為虛及其巳至則又不及臣切謂俻敵之術莫若
通下情開言路昔建炎維揚之難起扵以下壅蔽虜壓
境而不知倉卒渡江禍幾不救今外議匈匈謂虜人有
窺伺之心深恐中外壅蔽不以實聞維揚覆轍不可不
戒欲乞陛下廣視听通群情俾㳂邊帥守中外臣子
凢有所聞並以實奏勿以張皇為罪切直為諱如是則
虜之動靜可以備知事之未至可以預備社稷之福天
下之幸也
臣聞財用不足最為今日之患議者歸咎生財無術思
得𬋩蕭劉晏之徒用之臣以謂財有限而用無窮生財
不如節財省用斯能足用昔漢文帝時有玉帛和親之
費然而貫杇粟陳海内冨庶者由文帝以敦朴先之宫
室苑囿車騎服御無所增益故也我仁宗皇帝慶曆
間西方用兵北虜增幣天下亦多情事矣而歛不及民
用度不乏者亦由仁宗以儉德化下故扵多事之間内
不失治民到于今稱之朝廷自和議以来權臣務為苟
安之計凢百用度悉如太平全盛之日中外化之競為
侈靡府庫匱乏實此之由往歲陛下焚金翠近又以
損名齋親為之記帥下以躬盖無愧於文帝仁宗矣
然財用猶不足臣妄意切謂奢侈之風㦯未痛革無益
之作無名之費或未盡除至若内降之恩未能盡絶名
器之假未能無濫宫禁近習使令之𢾗不無過多軍容
教坊伶倫俳優之徒不能無非時之横賜凢此之類可
省者省之可罷者罷之最節財之要術當今之急務臣
又聞唐德宗納裴延齡之奸謀有天子私蔵之財號瓊
林大盈二庫陸贄諫之甚力謂宜散其小儲而成其大
儲損其小寳而成其大寳臣碩陛下以文帝仁宗
之險德為法以德宗之私心為戒凢天下財賦之入悉
歸之戸部仍擇知取予之臣以司出納之柄如是則將
見粟腐大倉錢流地上上下皆足公私並濟矣
臣聞天下安注意相天下危注意將又聞四夷不恭拔
卒為將今夷狄外侮正是注意將帥拔擢行伍之時臣
切觀朝廷宿將固亦有人顧所用何如耳賢而有重望
者可用為大帥以捴天下之兵權如唐用李郭之徒賴
之以為安危輕重不可止令為一藩帥以泯沒其才其
次驍勇善戰者可使當一面如漢黥彭之類亦可責其
捍禦之功不可置之閒處至扵駕馭之術尤不可驕之
爵賞所加必俟有功而後可若任用之初先為之極它
日立功其將何爵以加昔藝祖皇帝許曺彬節度
使而不遽與其後彬再立大功方加節鉞卒保冨貴為
國勲臣臣近蒙宰執傳聖旨除某人為淛東捴𬋩令
臣待之加厚者如某人亦當今之名將可備急難之用
所謂宜當一面者也陛下固已得之矣其它如某人
比者尚或有之咸宜拔擢以為閫外之寄至扵駕馭之
術更乞如臣所陳如漢高之馭黥彭量才而任使藝
祖之待曺彬冨貴以俟異日庶可以望其立大功亦所
以保全之也
臣聞居家者必謹藩籬置皂隷以為寇盗之防建國者
必保山海之險選岳牧之臣以禦外敵憑陵之患今朝
廷以江淮為蔽障以守帥為長城江淮守臣比它處為
尤重宜扵文武臣中擇其才勇智略可為爪牙者付之
陛下親加敦遣勉以忠義資之以粮假之以兵俾其守
死勿去則我有所恃而不恐敵有所惮而不敢窺苟非
其人則必為敵所輕誤事非少除授之際尤不可不謹
又川蜀之地去朝廷最遠尤為虜所窺伺緩急之際勢
必不能相應在兵法有攻東南僃西北者虜情難測深
恐虛聲在此而屬意在彼臣以為宜增重四川帥臣之
權俾其便宜從事遇臨機應敵之際不必請而後行仍
選大將屯重兵于外以為急難之援如是則陛下可
以寬西顧之憂矣
&KR0819;劄
臣違遠清光殆將一歲待罪近甸竊祿無𥙷至若乃
心惓惓王室顧雖食息不敢少忘兹者恭聞敦遣大
臣出疆道路風傳有如上貽聖慮者陛下焦勞宵
旰僃見詔音宣誦之餘軍民感泣况臣忝居献納論思
之聀其可以中外為拘喑默不言乎輙以管見條陳五
事一曰求人才二曰通下情三曰省浮費四曰擇將帥
五曰選江淮之守增蜀帥之權狂妄猥陋冐瀆天聦
政猶爝火不足禆日月之光然愚忠所激有不能自巳
者伏望陛下采愚者一得之慮赦微臣萬死之罪略
賜施行不勝幸甚
代王尚書辟陸宰状
臣叨膺聖寄待罪近甸其所領州號為浙東帥府属
邑有八山隂負郭而最大近知縣許某到官方及旬浹
而遽死其後任某亦巳物故緣山隂係是緊切不可缺
官去處臣竊見前會稽知縣左奉議郎陸之望為治寬
平持巳廉㓗長於撫字蔚有政聲會稽士民僧道䓁前
後屡經本府及監司舉留状牘其存某人今方罷官適
會山隂缺宰臣遂令暫攝聀事邑人咸喜臣今欲依條
令辟舉陸之望充山隂知縣以慰一邑士庶之心臣如
妄舉甘伏朝典伏乞聖慈特賜俞允
又代上劄子
臣恭聞太行皇太后靈駕發引有日陛下遵奉遺
誥凢營奉之費悉出慈寕不以一毫病民以彰皇太
后仁儉之德四方聞之罔不欽歎臣待罪近甸祗奉寝
園雖欲竭犬馬之奉效蟻蝼之誠而不可得至若邦境
所管河道橋梁宿食頓次及一行事務臣已分遣官属
一一幹治臣亦身督其役無敢怠惰者約至十一月初
旬悉皆辦集將来梓宫渡江决不誤事庶幾少效臣
子報稱之聀上寬陛下哀戚憂念之情臣無任
又
臣竊聞往歲徽宗皇帝梓宮御舟進發之日凢津梁
堰閘並不拆毀今来伏准橋道頓遞使報大行皇太
后梓宫御舟八尺五寸比舊加太其所過之處城門橋
堰勢不免毀臣伏聞行朝臣庶稱頌聖德謂日者奏
請&KR0922;宫發引利行甲方然毀民居稍多陛下惻然
曰兹豈未利耶乃改行乙方仰見聖心仁孝愛民如
此臣庶感激至扵流涕臣今欲乞依往歲徽宗皇帝
梓宫御舟丈尺之數津梁堰閘免致拆毀庶獲仰承
陛下仁孝之德遵奉大行皇太后慈儉之訓不勝幸
甚如蒙俞允伏乞睿旨速賜施行取進止
梅溪先生奏議卷第五
梅溪先生後集卷第五
詩
已夘臘月七日觧官離越十九日至家明年正
月二日被命除秘書省校書郎卜以八日行
書二十字
梅花照歸眼春色戒行裝君命不俟駕安敢懷故鄉
次韵馮員仲正字湖上有作
甌蜀異鄉客西湖同日看浪花随去棹風絮逐歸鞍水
浸吴天闊山涵佛界寬春光無限好共媿縳微官
次韵趙仲永悠然閣
越絶山川深更深不湏登覽自来臨胷中丘&KR0676;忽相遇
眼底塵埃無復侵得趣早同彭澤徑把杯時赴廣文襟
知君指日歸天禄莫負平生閣上心
次韵皇子建王題明遠樓
百尺崇珠邸恩隆地更親壯侔巢鳳閣危切飲牛津眼
净全無礙心明自不塵登高宜暇日爲善及良辰炳煥
瞻宸畫沉潜味道真(楼中藏所賜御書)書中端得趣筆下已如
神語帶江山好名随棟宇新應憐天下士蝸舍不容身
劉韶美辞試館職
學問称博洽向後無此劉太一然青藜遟君天禄游給
札試玉堂故事久不修遴選先實才聞之輙掉頭我廼
行祕書肯随鉛槧流三日掃虚室佇想心悠悠張羅君
不顧竊食吾懷羞西風吹兼葭倚玉嗟無由
再用前韵贈韶美
平生少相識摸索能記劉東南小蓬莱二年同官游濯
纓鑑湖水佩蘭以㓗修自倚&KR3739;髒門不撼冨貴頭西泛
吴江瀾委身謾乘流回首望故鄉天高路遐悠慷慨君
自喜伊優吾亦羞乘桴倘有志願言呼仲由
次韵韶美送刘夷叔二詩(時夷叔巳死)
蜀山高岩岩英物世非少青藜夘金子高步絶雲抄思
苦鳴輒悲詞深誼难暁知音有古人紙上自傾倒我昔
賢關游相逄粲衣表東歸拜言贈篋笥至今好重来已
鬼錄魂魄蜀天渺蓬山訪高躅空舍不停繞定尋窮孟
郊相酬類双鳥莫作人間来世路轉难拗
右悼夷叔
西南有佳士岷峨秀匈中標高語更妙寫出岷峨容青
天道路难冥冥慕蜚鴻翩然下人間海闊洪濤舂尋幽
入禹穴杖屦誰相從萬卷蟠腹笥一榻眠禅叢時来訪
予語自媿賢非戎世態冷處簿交情淡中濃去歲鑑湖
别分甘老岩松行蔵果誰使離合情無窮田園有深約
耘耔當自充異時甌蜀間林下見两翁
右贈韶美
皇子建王生日(十月二十二日)
黃花過後梅花前雲披愛日烘青天月良隂剥陽欲旋
蓂餘八莢時半千欝葱佳氣燭星躔帝子来從天日
邊淑質岐嶷貌端然少親師傳學問專六籍奥旨能心
傳百家諸司咸窮研餘事翰墨工詩篇平居為善心拳
拳君親忠孝尤两全放遠声色塵管絃明窗自結賢聖
緣吾皇知子能擇賢断自宸衷愛不牽九重一日丹詔
宣歡声喜氣溢幅員願王自愛思無愆仰佩天眷奉周
旋保持王体如臨淵日親端士遠侫便紙上興衰鍳古
先誕宸未邸錫玳筵鼎来福禄方綿綿不湏丹竈求神
仙不用具葉慕真詮誠存性盡萬善圓身與國夀俱千
年
寄新曆日與夢齡昌齡弟
老去驚看曆日新宦情尢憶故園春吾鄉親旧如相問
為道明年已五旬
送查元章二首
聖主德寬大小臣言激昂虜情殊未側准甸可無防直
氣思開日寒威誤隕霜芳姿等蘭蕙摧折更芬香
肝腦不自愛精忠為上殚危言犯顔昜直道立身难去
國名逾重還家迹始安相將吾亦去林下掛衣冠
祕書省後園脩竹可愛胡正字(憲)有詩次韵
不俗更嫌俗風枝時拂墻青青映藜燭細細雜芸香勁
節老方見清隂寒欲蔵䔥悚似吾軰味向静中長
魏邦式通判挽詞
挺挺魏公後重聞别乘賢有時同正觀無地上凌烟雨
足嘉禾穗風清婺女蓮吟魂招不返遺恨越江邊
耆舊嗟零落公年又不長雙旌空入夢半刺横罹殃子
舍三珠秀吾鄕一鑑亡平生可書字椽筆有星郎(張郎中大)
(猷作行狀)
次韵程泰之正宇雪中五絶
幻玉蜚花濕帝城蓬萊燈火冷中清人間草木舊相識
傾刻還驚面目生
栖烏驚起天無月化鶴歸来頂不朱錯認湖山作西子
眩人疑是玉飢膚
點綴工夫巧更竒崑崙玉果半蔵蕤嗅梅咀雪欲腸断
况讀高生人日詩(人日雪)
預知禾麥定登埸六出搀先瑞衆芳更喜江梅自蕭洒
不緣摧壓减清香
卧聞征雁作回音遥想吾廬玉滿林乘興扁舟定歸去
草堂深處伴猿吟
泰之用歐蘇穎中故事再作五絶勉強継韵
君詩雅勝五言城白雪篇章分外淸不許同僚持寸鉄
筆尖戰退老書生
寒侵睡思那成夢酒著㐮顔誤抺朱待詔先生應怯冷
餐氊使者可稱膚
穀精蜚處人為日冰鑑頒時律應蕤照耀元宵更盈尺
不容燈火占新詩
煑海神功不計埸逼真冷熖奪春芳東君深恐成堆積
急遣雷公喚阿香
夜静微聞折竹音驚禽何處更投林寒生習氣無繇掃
遥對湖山忍凍吟
趙仲永和東坡汝隂雪詩并舉趙德麟賑濟故
事見示遂次其韵
不作秦人視越人深憐里舍甑生塵恨無廣厦容寒士
安得洪爐煖曲身屮木照人俱有豔珠璣滿地不憂貧
憑誰扶取浮雲破莫待功成始放春(介甫詩功成終欲放春回)
次韵洪景盧編修省中紅梅
不為怕寒貪睡遟東君妙意端可知雪英零落䀼界寂
放此孤瘦紅南枝蓬萊更向逸遠地(園在著廷後)屮木寕有
夭饒姿冰容戲作桃杏色醉臉雅與神仙宜江兄蠟友
已前軰黃生後出非同時丹心獨與勁節侣疎影共浸
清漣漪騷人相顧最不惡何用車馬紛虽蚩典衣莫昔
共携酒對華一展思鄉眉
李德遠寺簿敢言勇退今之古人也東嘉王某
賦詩以高其行
吴山蒼蒼烟靄横皇都日日春風生利塗徢徑走輪轂
古道荆棘惟君行吴江洪濤拍天泑萬楫千帆日相踵
六鰲入釣猶不歸急流知退惟君勇斜川勝事今臨川
錦抱風月追謪仙芋魁豆飯吾亦有脫屣有媿君翩然
我軰情鍾惜離索爲國惜賢情更惡江頭送别春尚寒
回首冥鴻已寥廓
省中黃梅盛開同舍命予賦詩戲成四韵
照眼非梅亦非菊千葉繁英刻琮玉色含天苑鵝兒黃
影蘸瀛波鴨頭綠日烘喜氣光燭鬚雨洗道裝鮮映肉
此梅開後更無梅莫惜攀條飲醽醁
送王嘉叟編修(上書薦張和公請外得洪倅)
上書請劒人未復(胡邦行昔亦以密院編修上書)開口薦賢君又行堂
上伊優笑絶倒紛紛去國皆狂生搢紳敢言似慶曆風
俗漸美如東京手揩老眼看除目一遷一去知誰榮南
昌别駕亦不惡三王高閣尋宗盟吴江漫漫楚天闊羡
君一葉春舟輕
送陳阜卿出守吴興(自察院迁郎未幾得外)
臺閣輟名士符竹分帝憂搢紳有清議欲為朝端留才
名四十年骯髒成白頭方開公道口遽中讒人鈎觸邪
孤壮志歛惠施一州命義二大戒能言亦能由(阜卿嘗作命義)
(天下之大戒論斈者至今傳誦)去矣霅水清孰障天下流願言如季路
乘桴共公浮
次韵程泰之酴醾
青春果作堂堂去啼鳥喚春春不住明珠萬顆玉為錢
欲買風光嗟巳莫蓬山地冷花木稀秪有寒梅已先雨
誰遣虬枝上高架稍覺雲隂覆行路雨餘景物猶未佳
葉底精神不多露鼻觀疑聞班馬香姿比何郎更風度
平生惜春如惜别老眼待花如待哺幽亭相對止三人
草草杯盤為花具(時同舍考試惟泰之員仲某任館)
送胡正字(憲)分韵得来字(胡上書言事得祠還鄉同賦者七人以先)
(生早賦歸去来為韵)
武夷之山高崔嵬武夷先生賢矣哉山中高卧似孤竹
顔蒼節勁清無埃吾君飬老過西伯不遠千里歸乎来
胷中萬卷可醫國首薦廊庙真人才(胡上書薦張和公)人言朝
奏暮必逐天顔獨為忠言開崇文三館不浪闢端為天
下收竒瓌平時論議即涵飬富貴豈以三緘媒西京老
儒作符命蒼黃投閣良可哀何如皇朝有甌范開口不
惮干霆雷(文忠文正二公皆以館聀言事)先生學力到前軰一時盛事
光麟臺宸衷宵旰急忠讜佇觀前席延鄒枚先生掉頭
竟不住扁舟自載高風回道山游從尽英雋顧我晚進
寕容倍梅花滿枝柳弄色賦詩送别同銜杯吾庐三徑
亦荒草松菊怪我何遟徊
四月四日祀赤帝于慈雲嶺净名寺祀畢游易
安齋至江次送黃子升通判還鄉
祀罷燈花喜山游暁色新江頭送歸客我亦是行人
送太學生徐易歸天台
天台古仙山藥物固非一采之言可延厥品惟參术兹
誠籠中物不可亡一日良醫苟能用可治天下疾
章季子教授惠顧渚茶報以宣城筆戲成三絶
春回顧渚雪芽生香味尤宜祕水亭搜我枯腸欠書卷
飲君清德頼詩情
白齒新芽不出山青嚢誰遣到人間午窗驚覺還鄉夢
紗帽籠頭捧兔班(季子以青嚢紗盛二两云乃真顧渚零陵佩不出山絶品也)
霅水書来寄葉嘉中山人去代瓊華定將綘帳鑄人手
散出毫端千種花
趙仲永和胡正字竹詩見贈用韵以酬
憶昔游蓮幕獲登君子墻蓬萊醉秋月龍鳳啜天香臺
閣子將集山林予欲蔵新詩似脩竹風味更高長
張閣學挽詞(宗元)
南渡巳三紀衣冠今幾存傷心失遺老回首慨中原去
國權臣力全軀聖主恩致君尭舜術妙意託空言(公嘗觧二典)
公在南昌日含沙禍最竒語蜚無限謗獄具不過詩天
道何嘗遠人心自太危盖棺公論定盛德合豐碑
寳月師刻予舊題以寄因書二絶
資深堂上偶留題多謝高僧不掃泥更與慇懃琢山骨
惡詩傳到浙江西
冊府經年已倦游夢魂随雁到峯頭山中老宿如相問
為道歸期不待秋
五月十八日去國明日宿富陽庙山懷舘中同
舍
去國懷明主離群念舊游翻令到家夢終夜繞瀛洲
寄馮員仲
相見惟言去吾今去已成著鞭先幾日不及送君行
釣臺
漢高嫚罵四皓隠周武干戈伯夷餓南陽故人幸無失
先生胡為亦高卧清風却在夷皓上千古真能激貪儒
客星夜向釣灘明想像年時臨帝座
嚴州龍門院滿散天申節
棹弭龍門下誠馳天闕邊平生甽畆意祝聖更惓倦
宿永康縣黃塘店觀稼有感
路入黃塘喜更疑地名雖是里閭非(予家之東十里地名亦日黃塘)眼
中禾稼已如許薄有田園宜早歸
永康有嶺名花錦被
要將山水替埃塵六月還家不惮辛炎暑厭聞花錦被
清凉宜近竹夫人
舟中偶題
綠水客星瀨薰風婺女谿来尋處士隠歸向斗中棲
游石門洞
雁山飽見两龍湫洗眼新觀石洞流欲向故鄉尋白鹿
先来仙隠訪青牛(青牛道士隠于石門)破荒喜誦劉郎句躋險思
從謝容游天下林泉看未足分將身世早休休
林明仲自梅嶼拏舟招丁道濟道揆張思豫及
予同飲索詩坐間成六絶七月朔日
君家梅屿我梅溪一笑相逢郡治西(明仲别館在城西予假之踰月)要
使衆山同對酒芰荷香裏具親携
右贈明仲
塘餘春草遥思謝楼面蒼陂重憶劉(時泊舟思遠楼下楊播詩云吴㒷刘)
(孝叔楼此面蒼陂)人昔共游今孰在蘆花飛雪上吾頭(予昔游洋宫与)
(同舍泛舟有共乘小艇穿芦花句今二記矣訪舊多在鬼錄而予已老慨然傷懷)
右懷舊游
五人二百六十五尊酒相逢非偶然把手共為他日約
莫緣富貴負林泉(時仲明五十六道濟五十四道揆五十三思豫五十二予五十)
右贈諸公
遥岑出碧明雙目境入韓詩巳飽參湖上軒窗對遥碧
新詩寫出舊城南
地環碧玉軒窗瑩舟入紅雲笑語香下筆慚無少陵句
老懷徒愛宋公莊(宋侍郎别業庁思遠楼之南有軒名遥碧)
右題宋莊
西岑風物冠吾鄉十里烟波興味長不用扁舟鑑湖去
餘生甘向此徜徉
右題西岑
梅溪先生後集卷第五
梅溪先生文集卷第五
詩
壬申中秋交朋觧散不期而會者鄭生遜志夏
生伯虎因小飲翫月二子各以詩贈依韻酬之
鄭生襟宇絶纖埃夏子心希好學回誰遣吾人来破願
可能良夜不銜杯從来月罕中秋見那更尊無俗子陪
遥指桂枝因賀客文星近歲属温台(術士言文星近歲)
(正臨温台鄭台人夏温人)
猶勝太白號三人又免韓公誚聚蚊薄有壼觴非獨酌
共將文字作淸醺天高雲散懸金餅風峭溪凉皺縠文
却恨鍾情未能遣愁腸終夜轉車輪
書小成室
万言柸水北窗裏慷慨悲歌五夜長骨肉未知蘇季子
鄕閭誰敬馬賓王爲人心盡同毛穎與世交疎類孔方
晦迹溪山可無恨蕭然一室任凄凉
哭孟丙
幼兒孟丙年四歲從謝任之發蒙六歲從周誠叔能
誦蒙求孝經論及五言詩書院游從近百人類能道
其姓第名字或能優劣品藻之扵所親之前予每說
書則與二兄侍立其側會茶與舉故事在群兒中粗
爲了了者年才七歲而死紹興壬申實五月二十四
日也我軰鍾情痛不自巳爲𢾗詩以哭之
三歲甜酸學語兒能来壁下看題詩當時戲發十年問
添我無窮今日悲(予戊辰年題西軒壁令甲乙二子研墨捧硯孟丙兒戲于則始三歲予問)
(之曰汝十年復能詩乎應曰能二子顧予而笑因記之壬申六月二十四日觀舊題時孟丙死巳一月矣予舊)
(有和韓詩云學語二歲兒笑味生甜酸盖謂孟丙也)
蕭瑟楊䧺宅一區不堪老境失童烏數莖鬚似經霜葉
為汝鍾情一夜枯
簾外飛飛燕哺雛道傍兒戲聚游魚老人含淚坐書几
不見吾兒巳月餘
偃蹇衰翁四十餘梅花溪上結苑廬窗明几净還如舊
不見兒来覓紙書
偶作吾兒真夢寐暫来人世誤婁羅雖然修短由天命
致汝無辜我罪多
七年嬌姹尉衰翁回首追思一夢中與汝夙緣如未断
重来當似顧非熊
家童拾栗因念亡兒作數語以寫鍾情之悲
去年覓栗嫌汝痴責汝曾賦淵明詩今年栗熟不汝見
凄然白骨埋荒陂西風簌簌黃葉飛家僮拾栗門前歸
汝兄汝妹争来取汝父傷心淚如雨
林知常惠白酒六尊仍示酒法作十韻謝之
老去生涯付杯酒種秫辛勤三百畆東臯遺法嗟失傳
蜜汁虀漿不通口邇来軟飽經月無豈有清歡對朋友
百錢強就村媪醉終夜𬞞腸作雷吼先生秪把文字耕
妙意能施杜康手憐我新愁餘萬斛那更澆腸無五斗
分惠青州六從事祕法兼蒙傳肘後便同北海歌不空
免似東坡歎烏有嗟予偃蹇老更饕感激故人情意厚
會湏續遣白衣来籬畔黃花欲重九
九日飲酒會趣堂者十九人老者與焉既醒念
不可以無詩因用贈林知常韻示諸友
我似楊䧺貧嗜酒筆作耕犂紙為畆辛勤耕植三十年
往往糟醨罕濡口今年九日甕盎空誰饌先生荷諸友
衰顔迎醉生嫰紅饞腹随飡失飢吼菊花不上老人頭
酒盞聊傳此時手文字飲韓嘉數子禮法拘髠惟一斗
衰翁興盡輒先歸不待杯盤狼籍後坐客高歌驚四隣
吾鄕巳在無何有明朝黃花亦不悪俗眼無端自疎厚
酒醒聊記坐中人有似平原凢十九
陳元佐和詩贈以前韻
無功懶仕由堪酒故向東皐事田畆自慚耕稼非老農
歲入何曾給糊口通功易事媿無術謾闢書齋會鄕友
出技慙如鼯鼠窮說法強為師子吼交游漸覺不在眼
老拙自知當縮手陳生慷慨真可人文似良金瞻如斗
論交何止十年前耐久遥期十年後把酒殷勤問黃菊
十年故舊寕多有士窮要使節義敦不見韓公稱子厚
北窗捉筆書悪詩醉中戲贈陳三九
周仲翔和詩贈以前韻
與子十年同把酒貧賤未能離隴畆今年依舊對黃花
會意何由咲開口老来鍾愛有三兒邇歲從師得吾友
祝螟方擬為蠃飛䑛犢俄驚作牛吼幼兒巳作一覺夢
大匠徒施两年手乙子沉痾頼營牧再生豈止由南斗
嗟予屯厄世所棄急難誰肯相先後論交最喜子善終
報德深慚我無有猶憐甲乙二孺子莫景扵渠意加厚
煩君為我嚴誨之母惜鞭笞九十九
陳獻可宋孝先萬孝傑夏伯虎和詩復用前韻
凖擬重陽會詩酒手種菊花凢數畆佳節相逢俱可人
一一篇章堪適口掦庭醖籍更清新(陳)晉宋間人顔謝
友舜卿詞源浩萬斛(宋)下筆驚人風雨吼季梁蕭洒詩
如人飄然自是風騷手(萬)用之年少冨文墨(夏)日出珠
璣不論斗誠叔思深希仲逸齊驅未識誰先後老杇那
能敵年少胸中空洞嗟無有張我三軍得數子造物遺
子非不厚明年秋戰豈無人雲夢定湏吞八九
九日把酒十九人和詩者數人而巳今巳後期
不復追索許以来年九日還用前韻發一咲
勸君湏飲文字酒勸君耕耨心中畆飲非文字猶聚蚊
心田不耕棘生口登高佳節豈易得况此相逄皆勝友
談傾坐上冰玉清興生筆下波濤吼我亦逢埸聊戲劇
韻語殊非三眛手試投瓦礫巳成堆辱報驪珠未盈斗
和之者寡豈陽春高才料耻居王後嗟我窮愁無以遣
酒債詩篇行處有與兹飲會類平原逃我詩盟幾高厚
如今並許隔年還直湏日月逢重九
宋孝先示讀自寬集復用前韻(老去悲秋強自寬少陵九日詩)
(也予老境失幼子逢秋益悲凡所以強自寬者一寓於詩也錄自中秋以前古律詩數十篇目)
(曰自寬集)
淵明酷愛尊中酒季子貧無負郭畆我生薄與二子同
俯仰人間亦緣口一室蕭然僅容膝毛穎陶泓自相友
會心終日雌聲讀排悶有時麄氣吼感秋詩集名自寬
雕琢更慙非妙手篇章不工如子固聲名敢望星之斗
宋生輙作過情語十韻殷勤爲跋後譽之韓柳誰敢當
意古語竒吾豈有何如操矛時入室鍼我膏盲乃相厚
床頭周易深且神母惜往来論六九
再用前韻述懷并蕳諸友
太白徉狂喜杯酒元龍豪氣恥求畆揮毫爛吐風月篇
濟世高談覇王口古人可作誰與歸白也吾師登可友
萬言窗下杯水冷百尺楼頭鼻聲吼丈夫未遇聊爾耳
肯向權門思炙手淨掃一室安吾貧晝閱詩書夜星斗
休論生天與作佛靈運甘居丈人後吾儕慎分慕冨貴
鳴鼓定湏攻冉有但願相從文字樂交情合向窮中厚
倚看前席坐間人平步登&KR0801;參二九
鄭遜志胡叔成謝鵬劉敦信萬廓鄔一唯和詩
復用前韻
前日中秋一壼酒交朋觧散歸南畆把杯邀月止三人
中有客来從谷口(鄭)首登詩壇出險語張我孤軍真畏
友重陽佳句更竒絶西風猛向松關吼中庸伯始遥遥
胄(胡)穎然作賦吟詩手謝客篇章似春草分得家傳才
一斗謝句法天然自圓熟長慶詩豪今有後(劉)妙齡能
作老成語必大竒兒亦希有(萬)鄔郡太守司馬孫文與
其人两温厚鄔我與數子無薰蕕文相字從十常九
九日會飲予為唱首自和凢數萹皆因事叙情
爾未作重九詩也今再和一篇每句用事而不
見姓名末聮外餘皆略存對偶必有能和之者
獨坐東籬嘆無酒種秫西疇謾盈畆菊花叢畔来白衣
桑落杯中付饞口汝南風俗有故事龍山宴集多佳友
静聞彭澤三徑香遥想藍田雙澗吼順時習射馬嘶風
随俗登山囊繋手慈恩塔冷舊衣冠戲馬臺空古刀斗
三嗅馨香感槩中細看茱萸酩酊後應制賦詩人孰在
坐湖聯句今還有明朝見花心已别此日登高意宜後
日月並應節物嘉獨恨今年無閠九
九日寄昌齡弟
九日嘉節也予坐無聊中不能自遣又念昌齡弟不
在家為之悵然因誦唐王縉詩云遥知兄弟登高處
徧插茱萸少一人遂用其字為韻作十四絶并茱萸
酒以寄之
憶昔逢重九登臨不惮遥弟兄同把酒行樂興飄飄
去歲重九日吾親窀穸期東籬自黃菊淚眼可曾知
此日黃花酒深期酌弟兄誰知有離别西望不勝情
我有茱萸沜遥同輞川底登高少一人又是王家弟
嘉節苦難遇故山随俗登未能如鄭谷一榻對高僧
白石登山客新詩句必豪寕容杜陵老獨步玉山高
我思鴈潭游欲與鴈行去羽翼本天生誰令分两處
樂事苦無多良辰豈長見明年綴席時要使茱萸徧
庭前有晚菊青蘂未堪插開日即重陽歸来酒同呷
載酒觴黃菊登山臂紫茱重修汝南事災厄自今無
老去悲秋甚興来聊自娱明年知徤否子紬看茱萸
窮途嗟我衰中歲傷兒夭兄弟止三人尊前豈宜少
嗅菊謾勞三賜安得萸一聊分故園枝不負重陽日
節物豈不好吾家何太貧一尊聊爾寄重意媿先人
萬叔永誕日在孟秋乃以重九開燕俟佳節也
予不獲與稱觴之列作詩以賀
種德尢勝竇十郎靈椿未老桂先芳一門此去無疑大
五福他年未易量鳳穴生雛梧正碧龍山開宴菊初黃
吾鄕此會從来少恨不登堂舉夀觴
九月十二夜獨步梅溪翫月人迹悄然秋色滿
眼微風不動岩桂自香初不勞思偶得四句盖
心境中静時語也歸小成室對短燈檠索紙書
之
獨步溪頭夜初寂掃空塵念心清凉月明眼底見秋色
境静鼻根聞桂香
前日寓邑偶值乍寒陳劉二生濟我以衣童生
濟我以衾既别爲二詩以贈
肌体生鱗鬚颯毛衰年怯冷欲兒號無人来綻韓公襖
有友能施范叔袍入手乍驚儒袖闊披身尢喜義襟高
書生忍凍誰相顧共弊輕裘賴我曺
右贈陳元佐劉士宗
凛冽霜風夜薄人誰能煖我曲勾身寒欺三幅范衾陋
睡美一宵姜被新体粟不愁生旅舍鼻雷想見撼比隣
夢回却念君兄弟苦磈無眠痛慕親
右贈童偉侃
萬先之生两男作洗兒歌賀之
君不見徐卿二子生絶竒㷱羆入夢非同時徒煩孔子
與釋氏两回抱送麒麟兒又不見昔日梁嬴亦雙乳生
止一男仍一女過期畢竟非其人未免終身亦妾圉欎
葱佳氣充門閭龍穴盛事從来無&KR1396;階良月吐三筴蚌
腹甲夜生雙珠相對抱持翁嫗喜眉目分明巧相似慈
顔戲語綵衣郎汝子他年勝我子郎君拜舞咲荅翁翁
生六兒年豈同何如今日一巵酒手抱两孫頭未童二
雖慶誕相先後未省如何分長幼商家尚質周尚文喚
取何休細推䆒慶門蘭玉行滿庭伯仲叔季雙命名他
時四乳類周士森森八桂同敷榮我忝通家同筆硯聞
君得子歡無間殷勤為作洗兒歌覓取金錢三百萬
黃府君挽詞
不雜商山綺與園生涯占得小桃源平生隠德知多少
跨竈詵詵巳六孫
紛然紾臂巳成風一㸑誰能再世同野史他年書逸事
定湏記此富家翁
揚州别駕知名士肝膽崔嵬百鍊剛誰謂公家有蘭玉
觧令高選継東床(劉默識道泝州人令樂清有政声後得揚卒以二女妻白石錢氏黃氏)
齒髮如公自古稀定應含笑九原歸春風白石岩前路
忍見楊花作雪飛
予自乙丑冬如臨安赴𥙷逮今凢五往矣是行
也痛慈親之不見傷幼兒之蚤死登途泫然因
成是詩
八歲五行役兹行最感傷思親啼血淚憶子断剛腸游
遠有遺恨鍾情難遽忘離家两夜夢長遶白岩旁
初擬過雁山既而取道烏石寄夢齡昌齡
不度丹芳七七盤非緣杖屦厭間關要留来歲高風便
兄弟成行過此山
過白溪
朝離黃塘憩烏石莫宿青江過白溪嶺上回頭觀赤水
山川五色望中迷
過盤山宿旅邸
一嶺迢迢十里賖行人半日踏烟霞青山遮莫盤千匝
歸夢何曾不到家
登皇華亭
不是四方銜命士偶来亭上賦皇華凭欄回首三百里
烟水茫茫思故家
宿浮橋
落日丹丘下西江十里西浮橋通古道逆旅傍清溪夜
静水声細曉隂山色迷吾鄕在何處天遠白雲低
與鄭時敏登楼把酒書二絶
十里青山接郡城危楼四望眼添明海冥天闊鄕心切
更聽飛飛鴻雁声
登楼能賦非王粲沽酒忘形有鄭虔千里相從文字飲
不辤費盡杖頭錢
途中見早梅
山行初逢建子月始見寒梅第一枝遥想吾廬亦如此
誰能千里贈相思梅花發後思家切竹間水際出横枝
暗香疎影和新月自是離情禁不得觸物那堪此時節
春前臘後定歸来要看溪上千株雪
乙丑冬西游觀南明石像作詩一絶至壬申十
月四日復往觀焉和前韻并書于佛閣
兒戲團沙欲象真誰將碩力歴三塵八年来往蕭峰客
两度来瞻百尺身
西征
紹興建元二十二良月壬午時丁未王家辭弟游帝都
出門滿眼思親淚鶺鴒送我過原隰朋友携尊宿䔥寺
朝離黃塘惜分别莫宿青山嗟獨自初心滿擬游雁山
行止非人輒乖異黃岩晉連越三宿故舊過從日沉醉
鄭生伴我千里行近世人無此風義皇華亭上一回首
陡覺眉頭起鄕思西江十里浮橋邊把酒登楼吟擁鼻
山行初逢建子月入眼梅花巳春意前觀三渡覺非舊
下視两灘真可畏渡頭仙人還咲我髭鬚如棘猶名利
欲入天台觀石橋行来匆匆未能遂途中邂逅張老丞
(廷玉)十五年前樂清尉自嗟吾非沈謝軰面目從来苦
難記飛泉枕上夢成魔逹旦思家何曾睡細雨濛濛入
關嶺旅邸重尋舊題字雨脚微收過天姥洗出峯巒疊
蒼翠劉阨祠荒土猶赤溪山真是神仙地道旁石現小
金仙傅舍荒凉誰廢置柘溪竹染兒女㾗石嶺松含棟
梁噐路入南明觀石佛楼閣岧嶤更深䆳八年行役两
来游岩上題詩記前事乘興剡溪尋故人久别相逢雜
悲喜義風吹水送行舟越國江山滿瞻視十四歲娥孝
且烈三百里湖明更媚千巖競秀&KR0676;争流終日貪看趣
遥寄西興渡口声如雷銀浪崔嵬魄驚悸江神為我風
色平天闕煌煌瞻象魏賢關訪舊話酸辛更食韲塩舊
滋味學官欲以軄事留自媿非才力辤避觀臺雲物端
可書宫線初長日南至龍山僦舍觀大禮儀仗森然典
文俻人臣貴盛古今無秦公父子俱為使景靈告謝樂
声回鵷鷺花枝侈君賜西游連日覩天顔和氣氤氲散
憔悴歲云莫矣却歸来捉筆書為于役志
梅溪先生文集卷第五
