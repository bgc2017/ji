梅溪先生後集卷第十二
詩
初到䕫州
某甲申七月至饒州以表謝上云雖才非太公不
能五月報政然忠猶杜甫未嘗一飯忘君既而與諸
公唱和有䕫字韵詩果有易䕫之命人以為䜟方力
丐祠萝觀八陣啚乙酉十一月朔至䕫水落沙露宛
然在目所歴山川皆少陵詩中景物也因成一絶用
楚東韵
分甘易守不勞麾夢巳先予到古䕫䜟語端符楚東韵
忠懷雅合杜陵詩
查漕元章生日(十一月望日)
氣壓群隂首占陽生賢時節自非常十分天上月輪滿
一線人間日影長攬轡威名崖雪凛和羹消息嶺梅香
要知三峡无窮水便是詞源与夀觴
周漕行可和詩復用前韵并簡元章
重聞鳴鳳瑞岐陽不比清齋老太常帝里别离頭併白
䕫門邂逅日初長詩篇照眼騰光豔蘭友傾心藹國香
天遣西来端有意要令我軰共壷觴
又用行可韵
二公海内姓名聞我亦追随到蜀門龍卧庐中嘆諸葛
蛙居坎底陋公孫雨听巫峽萝時滴花看杜鵑啼処痕
詶唱又成䕫府集論文欣對少陵尊
行可再和用其韵以詶
孤陋書生寬見聞西来端𣣔掃儒門懷人久作周公萝
訪道欣聞孔子孫(周首篇語及中庸)書爲爱民成再奏(傳㙜再奏馬綱)
(事)淚因憂國有双痕休論身世无窮事但碩常陪北海
尊
又詶元章
叱馭西来媿子陽舊交重見白眉常傷心鬼錄人何短
(懷馮員仲)回首蓬山話更長䕫府並游容倚玉計臺高選輟
含香我非逸少君如謝聊継蘭亭曲水觴
行可元章再賦二詩依韵以詶前篇寓二後篇
寓三
不學金仙李伯陽来從雄愈論天常亳鋒落紙一㙜妙
詩豔驚人万丈長會見鵾鵬俱变化稔聞蘭菊各芬香
盍簮聮席論文酒却咲囦明獨引觴
朋淂西南直諒聞同行宜入仲尼門交成一体慕龍友
政在諸家嗤魯孫雪唱紛纭臘天瑞詞源洶涌峡江痕
二公如月如太白我亦影随同一尊
元章贈餘甘子用前韵
艸禀南方地近陽不随凡果當家常端因坡句声名重
正類梅詩氣韵長(東坡橄欖詩云待得餘甘回齒頰已輸崖蜜十分甜歐公讀梅聖俞詩云)
(譬如食橄欖真味久愈在)回頰已輸崖蜜味返魂終共雪芽香(与茶最相)
(宜)故人知我詩腸苦更贈蒲萄為薦觴
行可骨肉自西州来用門字韵贊喜
連夕西㙜咲語聞綵衣人戲綉衣門定知情話同元亮
不用詩篇寄抱孫果見灯花將喜事寕愁江竹染啼痕
(世傳婦人詩云君看江上千竿竹不是男兒淚染班)登堂濫作韓公客白首相逢
十載尊
吳參議和詩用前韵以詶(名景偲巴陵人)
万傾波瀾瑩岳陽氣鍾人物亦非常為郎堪嘆馮唐老
治郡未施黃覇長(吳吏事右高比攝万州有声)詩吐錦腸多麗
高蓮幕有清香穆生醴酒周璆榻不是區區為
聞馬綱復行舊路聖主之恩諸公奏
也元章用前韵喜而和之(此三篇原缺無攷)
利博仁言亟奏聞恩光万里烛䕫門綱舡巳免
(人鮓甕)棧道不應愁鶻孫(鶻孫愁)村落烟餘烟火
息斧斤㾗坐看巴蜀回生意放我歡呼到酒尊
州縣有戒石飭官吏某至䕫之初
詩以自警云
爾俸爾禄民膏脂下民易虐天難欺聖訓昭昭日月垂
刻石于庭励官師臣庭堅字尤瓌竒
光堯宸翰增光輝坤維門戸州名䕫庭前戒石
筆畫微茫觀者疑太歲在酉嘉平時吉日丁亥刑
命工㪯石少高之一新欄檻嚴護持銀鈎照眼光陸離
天威只尺顔不違虐民之事焉可為勿謂蒼蒼不吾知
与爾同僚共孜孜
出郊送虞參政因游竹亭小飲與者九人
送客出西郊天氣為我佳穿林看修竹偶与群賢偕邂
逅適我碩三杯寫幽懷向来濤与戎此楽何繇諧
立春
巫峽逢生日䕫州見立春行年五十五羞作戴花人
寄刘侍即韶美
流落天涯老病身歸心一點逐新春故人少借論思口
放我山林作散人
正月六日游磧呈行可元章
踏磧逢為馬臨流想卧龍江山供指顧尊俎奉從容峡
水淺還漲巫雲淡復濃天教我軰合莫惜罄金鍾
呈同官
樽前記淂少陵詩好向江頭尽醉歸此日風光真可惜
古来楽事巧相違細看八陣啚猶在欲問三分迹巳非
惟有年年古䕫國竹枝声裏日暉暉
買山(䕫山皆童子買山植木以庇之惧芻牧之不禁作詩以告後人)
書生為郡亦迂哉剰買童山買木栽但遣牛羊勿錢履
它年定出棟梁材
給水(䕫以竹筩引水見于杜詩以義泉名門則知昔之為州者不榷水而取錢也予始至)
(聞公庫歲收賣木乎千余緡鈐轄司亦如之予以水給民俱后人廢之故作是詩)
接筒引水下山陬端為䕫民觧百憂長使義泉名不断
莫教人費一錢求
修壘(夔成頗惡予修之雖雉枼一新然士城易壞兵有守城者勿它役随壊而𥙷則成常)
(固矣)
莫將&KR0647;旅視居官直作吾家活計看墻壁時時為修葺
安知劳苦是平安
種柳(東至夔唐西過社亶凡十余里種桺二千根後人或不斬伐則垂條聳榦當如桺子)
(厚詩但愧无惠化傳耳)
瀼水東西十里餘新栽楊桺二千株會看聳餘参天去
能佀甘棠勿翦無
江月亭二絶
長江何処水明月幾州天月与江無約相逢是偶然
江山今古幾英雄割拠并吞捴是空惟有江流不轉石
千秋長在月明中
登真武山
籃輿曉上小琳宮䕫子江山指顧中道士手栽山上柏
身猶未老榦凌空
上元山中百姓出游作三章諭之
鄰里相呼入郡城巴歌楚舞沸歡声三宵游罷同歸去
勉力耕桑事父兄
三日嬉游喜遇晴还家又見麥青青伹須及早輸租稅
莫要勾呼到訟庭
好去耕耘隴上田但能勤苦有豊年家家飽煖身康健
更向明年看月圓
題諸葛武侯祠
八陣啚旁丞相祠風雲惨淡會當時功成豈止三分漢
才大非惟十倍丕渭上忽傳司馬走蜀中長起卧龍思
我来再拜瞻遺像淚滿襟如老杜詩
登詩史堂觀少陵畫像
万丈光芒筆有神兩眉猶帶旧酸辛殘杯不復随肥馬
賸馥端能丐後人䕫子江頭吟処景杜鵑声裏拜時身
敬瞻遺像觀詩史一酹雲安麹米春
送参議吴郎中
扁舟西泝蜀江長邂逅論交淂老蒼幕客可能淹杜甫
郎官誰復識馮唐梅花開日方聮事桺絮飛時遽趣装
我過洞庭應有日定湏来掃盖公堂
䕫州祀社稷于州之西五里地不盈畆壇宇&KR0763;
陋垣墻頽圯非所以崇明祀也買地易路築屋
增壇命同僚董其事不踰月告成二月戊子祀
事既畢詩以記之
天下通祀惟社稷次則曰雨曰雷風匈龍興弃配土糓
是皆扵民有大功古䕫子國今會府其於明祀可不崇
西郊壇宇何太陋我忝守土責在躬廣而新之繄誰力
蓮幕花縣謀僉同築垣旁近丹荔圃闢路下壓黃冠宫
地有松柏兼可植時和黍稌行將豊䕫門社稷宋社稷
碩与天地同无窮
游卧龍山呈行可元章
我軰逢山眼即青卧龍頂上喜同登啚留沙磧懷諸葛
詩誦江濆憶少陵巫峽雲飛天一握瞿唐魚化浪三層
(俗謂瞿唐峡為龍門)藍輿又向人間去回首林泉媿老僧
聞詩淂男名之曰䕫(夔乙酉十二月十九日生詩以二月二十四日作)
巫邑初傳鯉(是日巫山送双鯉)吾家遂淂䕫遥来如馬地却應
萝熊詩(聞詩在番昜日萝熊入書院)官沗二千石孫看第一枝欣同
君子抱祝汝佀吾兒
甘露降于宅堂竹間凡半月三經雨乃止州宅
有甘露堂昔周侍郎為郡露降焉易見山
堂以名之予無善政惧其為灾記以二絶
湛湛下脩竹味如飴蜜甘人言此為瑞无德可能堪
竹間甘露日瀼瀼飴蜜珠璣帶細香天閔䕫民歲飢饉
雨暘時若乃嘉祥
元章贈蘭
英英道山友贈我深林芳入室与俱化同心如此香紉
之可為佩不采庸何傷三復韓子操援琴鼓揚揚
卧龍山有武侯新祠再用前韵
山蔵古寺柏青青地重端因蜀相登沙上不聞江轉石
人間幾見谷為陵龍蛇樹影搖千尺玉雪花枝吐万層
堪嘆屮庐誰復顧凄然香火却依僧
寄書与二叔二弟
八十高年林下老四千餘里萝中家雲安双鯉随春水
為我傳書到永嘉
左原端是脊令原誰遣分飛到蜀門况是清明寒食候
杜鵑声裏断離䰟
題卧龍山觀音泉呈行可元章
去歲游庐山社中觀白蓮不飲遠公酒聊酌聦明泉肩
輿過武昌乘㒷西山巔岩乳飲菩薩詩篇誦蘇仙(武昌西山)
(有菩薩泉東坡名之)䕫州苦无井癭俗殊可憐竹筩喉不乾可浣
不可煎日汲卧龍水屢頼檐夫肩所取都幾斛深慙未
投錢前日招提游入耳声㳙㳙泓澄可照膽中木皆光
妍却疑南陽人蟠蟄清冷淵慘淡會風雲滂沱霖普天
源如少陵詞清入光芒篇餘波漲瞿唐洶涌吞百川何
人著水經漏此不及編道人出新茗林間手新研共以
夷齊心来結觀音緣至今清夜萝猶到幽亭邊交游况
離索回首成悽然(元章移節西州)何時鹿&KR0687;&KR0687;重訪山中禅(僧言)
(前日吾㑪將至山中鹿鳴)
元章贈筆戲成一絶
東臺使者妙詩文贈我中書四十君我不善書慚拜賜
中書今日遇將軍
再酬元章
一尊方喜細論文春屮題詩又送君手握管言不盡詩
壇誰復將中軍
又荅行可
道造精微更有文絳侯應媿不如君試將武事論詩筆
句法嚴於細桺軍
詶行可惠白酒
渴懷思欲吸長江聞說西臺釀滿缸一斗青州白從事
忽隨詩句到蓬窗
同行可元章報恩寺行香登佛牙楼望勝已山
籃輿拂曉出東關鍾磬声聞杳靄間心欲報恩頻入院
人逢勝已更觀山竹香细細禅房静江水渾渾野渡閑
𣣔問漁人國㒷廢黃鸝隔葉語緜蛮
五月四日與同僚南楼觀競渡因成小詩四首
明日同行可元章登楼又成五首
蜀江險處是䕫州灔澦堆邊看競舟為報番昜相識道
去年人在此登楼(去五月四日會僚友于番江楼酒中分韵淂月字云明年何処更登楼遥)
(望番昜江上月)
㙜前八陣巳陳迹水底三閭何処招手把菖蒲對佳節
興来呼酒勸同僚
番昜䕫子兩端午去歲人如今歲人(兩年皆十六人)直是吳頭
来蜀尾子規声裏弔灵均
榴花照眼對佳客荷葉傳杯懷故鄉想見明年話䕫子
又如今歲念番昜
黍遇今朝尽生角艾從何処忽為神荷香十里一鈎月
定有扁舟歸去人
舟人鼓楫呼何在声似湘沅江上声更听刘郎竹枝曲
不論南北㧾傷情
细葛含凬羅疊雪近臣初拜賜衣時碩因角黍詢遺俗
學士寕无六一詞
競渡本来緣救溺陵波初不為争標今人不觧古人意
淂勝歸来咲語囂
綵舟兩兩鼓鼕鼕勝已山隂瀼水東父老相逢話良苦
兒郎多在馬舡中
劉韶美至巫山寄詩因次其韵
终日思歸未有涯萝魂无夜不還家莫雲春樹憶太白
流水高山逢伯牙卷軸随身雖有厄(韶美至狼尾灘失舟壞書籍)風流
得罪可無譁(刘以收書致煩言)相逢莫便怱怱去弭棹䕫門過
食瓜
送元章改漕成都
取友四十載普天半交游蒹葭群玉間莫盛登瀛洲元
章真國士未見心已投雅抱畎畆志共懷天下憂舘閣
育人材孰云專校讎慷慨論世事不見范尹歐疆埸况
如許寕不憂宗周精忠屹肝膽苦語驚冕旒君去最勇
决我行尚遟晉初别擬十載相逢忽三秋龍飛起元老
江淮握貔貅禮羅淂竒才戎幕資良籌人事苦好違壮
懷莫能酬去持䕫州節遥泛瞿唐舟我亦来自番兹行
豈人謀八陣觀壮啚三峡窺倒流訪君義勝堂顧我制
勝楼如馬謁白帝卧龍尋武侯江亭覧月色園花賞春
柔果分餘味甘蘭贈深林幽詩篇浩卷軸墨妙輝山丘
氣薄文豔杜詞卑竹枝刘吏事容拙疎交情荷綢繆綸
言下北闕綉衣使西州流錢豈君事易地曾何優胡不
班玉笋入告嘉謀猷巴子國最貧瘡痍民未瘳君去誰
抚摩欲借嗟无由我已上祠章歸欤老田疇遟君還日
邊寄書到東甌
次韵元章晉别
送客成都去回舟白帝邊月應遥共對䕫復有誰憐我
只懷歸計君宜了世緣相期翼吾道餘事讀楞圓
夜與韶美飲酒瑞白堂秉燭觀跳珠分韵淂跳
字
五月峽中天氣歊竹筩引水那能澆江濆龍老卧未起
崖石不枯珠自跳草草杯盤對君酌灯前疑是簷花落
毫端寫出万斛珠共向炎天作冰雹妃子名園荔子丹
絳嚢初摘堆金盤細擘輕紅唱君曲咀嚼水晶牙頰寒
老翁真箇如年少激水成珠堪一咲刘侯自有胷中珠
不止照人兼自照
儀鳳淂珠字
别来世故朝昏殊相与言之汗模糊兩翁淂酒促坐席
感深念極氣欲蘇籜龍亦觧作水供紬繹尋丈如渴烏
衣巾生秋背毛豎金石相應環佩趍江山豪壮旁尊爼
醉中頻貫纍纍珠此時一事復掛口為楽未竟成喑嗚
䕫州憂民困湯火潤澤有志无坦途眼前焦熬十万戶
欠伸戲咲皆霑濡自操量鼓入官廩不輸一錢分水符
讀書功力无表畔久矣俗吏輕吾儒(州民輸租淂自操㮣量免城中水錢)
(以巳奉𥙷公帑比入境淂之民謠者)
次韵韶美失舟閔書
醫師籠參术良將枕戈矢儒生嗜底物書卷掛口齒刘
侯西南来歲月十首尾閉門閱古今過眼分亥豕異書
照神藜竒字哭妖鬼許身如蠧魚文字共生死風流反
淂罪去國果誰耻仙舟載祕閣便腹貯名理江神亦世
情逐客多不喜厄同焚書秦悪類滅邢燬沾濡徧箱篋
痛惜到骨髓我初聞為驚終夜成坐起淂君詩細讀罪
巳不罪水碩言㘴嘯餘書著子刘子
韶美歸舟過䕫晉半月語離作悪詩二章以送
五載三詩送我歸古䕫今作送君詩相如游処符分竹
諸葛陳旁舟觧維秉烛莫辞頻把酒揮毫未免各憂時
可憐灔澦双蓬鬢會合无多又别離
弱羽年来正倦飛䕫門邂逅故人歸人生一咲難開口
世事多端合掩扉况是桑榆俱晚景何曾冨貴已危機
明朝悵望仙舟遠百尺高楼上静暉(州宅有静暉楼此篇用詔美送元章)
(韵)
元章至雲安用送韶美韵見寄次韵以詶
社燕秋鴻不共飛却因送别更懷歸一壺獨酌人何処
千里相思月滿扉烟雨已催予把釣功名行看子投機
雲安双鯉傳書至詩句清含山水暉
静暉楼前有荔子一株木老矣猶未生予去其
枯枝今歲遂生一二百顆至六月方熟
木老生遟六月丹(夔涪荔支皆五月間熟)明珠百顆照朱顔因渠
凬味思瑶柱(東坡以荔支比江瑶柱)撩我鄉心念玉環(玉環妃子名也吾邑)
(有玉環鄉)路遠應难三日寄(荔枝過一日則香色味俱變閩中荔支三日到永嘉)楼高
更上一層攀君謨譜内丁香種宜在江陳品第間(味甘而核)
(小正如閩中丁香荔子)
行可和詩再用前韵
肌膚冰雪鶴頭丹三峽相逢一破顔人折高枝如折桂
鳥銜餘顆似銜環香傳楽譜名尤重(曲名荔支香)紅入詩家
句莫攀(老杜有輕紅擘荔枝句)来歲熟時先寄我夢䰟應到白雲
間(計臺有白云楼)
行可再和因思前日与韶美同飲計㙜臨池摘
實復用前韵
星火燒空一夜丹来禽青李斍无顔少陵池舘三人賞
(世傳計臺乃少陵旧它今有祠堂)白帝江山四面環生晚免教妃子汙
食餘應許黑衣攀閩娘十八誰標榜未必風流佀此間
(坡詩亦及黑衣郎謂猿猴也)
又用韵呈行可
神仙乞与返䰟丹枯木能成處子顔雅楽声中逢魏絳
重圍觧後見齊環九齡賦妙那能継三峡詩高未易攀
兒軰莫言詶倡晚吾鄉食實在秋間(夜来和詩兒女軰云荔支巳過乃方)
(作詩何也鄉里七月方食閩荔)
元章至萬州湖灘寄六言一絶云滿目莫山平
遠一池雲錦清酣忽有鍾声林際直疑萝到江
南某六月朔日登静暉楼觀江漲望西南碧遠
數峯乃前日送别処也爲之黯然楼前荔子初
丹次韵寄元章
遥碧峯尖如削輕紅荔臉初酣水漲江天渺渺故人一
葉西南
韶美至雲安寄詩二首再用詩字韻以寄
刘郎初自日邊歸入峡殷勤寄我詩大小承天思越絶
(往在會稽韶美居大承天寺某居小承天今号能仁)後先去國會坤維分題應記
跳珠夜送别還思入竹時千里遥遥共明月此心无合
亦无離
伏日与同官小飲瑞白堂觀跳珠分韵賦詩
瑞白堂虚冰雪凝散為珠玉洗炎蒸詼諧未效東方朔
賦詠聊追杜少陵
伏日懷番昜同僚
去歲番昜四望亭題分十二志同登眼中忽見天邊月
不謂天邊是固陵
餘干翁簿以予去饒之日郡人断橋見晉畫圖
賦詩見寄因次其韵
我慕鄭子真躬耕老岩谷不慕蘇季子腰金詫宗族失
脚落塵網回頭念幽獨向来鴛鷺行進退慚碌碌把麾
番君國飲水清湾曲緬懷九賢人痛閔千里俗奉揚乏
仁風黎庶因炎燠疇能政有成敢望諾无宿厚顔叨禄
廩汗背擁旌纛命下忽夔門諸公孰推轂水陸三千里
湖重嶺仍複至喜謁文忠秭歸懷李矗番人憐老守去
類楚臣逐出門橋巳断擁道頞争蹙初无龔黃政濫継
秦侯躅仇香旧同僚别寄兩竿牘賦詩仍畫啚開卷宛
在目清音滿干越餘韵到巴蜀我有二頃田荒蕪㕍山
腹碩畫歸去来芒鞋事耕育
贈裴童子
文公有序規童子將聖猶言畏後生好把五車書盡讀
五車讀了要須行
行可生日(六月十四日)
千載岐周鸑鷲聞果生英傑嗣姬文鯤鵬变化正六月
蟾兔光輝將十分肯把威名争烈日只將道眼視浮雲
祝公夀共詩書久一瓣心香巳敬焚
王嘉叟和讀楚東詩復用前韵以寄
照眼&KR0784;珠光陸离莆田太守寄新詩死生貴賤交情見
惟有吾宗不徇時
嘉叟和黯字詩再用前韵以寄
金谷冨季倫丑坐貴思黯人間幾泉石豪奪在軒檻燕
賀厦初成花飛春忽减破甑任生塵只有莱蕪范
和喻叔竒宿大木寺
木記餘千大風觀楚國雄吾詩晉大才君句壓雄風番
水連天碧潘花滿縣紅(叔竒攝邑安仁)論文一尊酒何日故人
同
用讀楚東集韵寄元章
誰遣吾㑪合又离江山深憶共題詩君舟西上吾東矣
尊酒論文更幾時
納凉
簾捲見山近窗𨳩竹香香訟庭公事少静坐納微凉
立秋
節物催吾老天涯見立秋凉微金尚伏暑熾火初流家
遠思嘗稲年衰怯載楸(䕫人立秋並簮秋葉)歸耕期已近河漢望
牽牛
七夕
去年佳節吳頭見今久秋声峡内聞桂魄漸看成半璧
銀河猶自掩微雲晒書空有便便腹乞巧初无怪怪文
為向天邊牛女道夫耕婦織莫辞勤
懷番昜
一别番昜歲及朞䕫門又見食瓜時自慚政拙無遺愛
安得民心有去思(同官有錄民謠見寄者)
齒落用昌黎韻
我来饒與夔三載堕兩齒懸知季非永早悟仕當已要
須未落時猛效二疎止胡為一再落不巳良可耻慨然
懷古人未有長不死因思季方少輩行多勝巳顔紅齒
牢㓗往往同逝水吾衰况如許寕復老彭比覧鏡視顔
色今昨不相似行年五十五萬事可休矣功名與富貴
磨滅何足紀但願早還鄉俯育三百指婚嫁畢兒女松
楸依怙恃弟兄飲真率故舊忘汝一兩齒牙任摇脫肉食
吾不視有身久為患無齒實堪喜始憂咲韓公可惜陋
子美未必傷我心兹言聞柳子
梅溪先生後集第十二
梅溪先生文集卷第十二
論
禹論
堯舜禹皆聖人也惟其傳賢傳子之不同而後世不能
無異論也自孟子之前人皆以爲禹德衰故不傳扵賢
而傳扵子萬章以是發問孟子辯其不然曰天與賢則
與賢天與子則與子然後學者以傳賢與子一本扵天
而無有以議禹也至韓子作禹對而其說又不然曰堯
舜之傳賢也欲天下之得所也禹之傳子也憂後世争
之之亂也堯舜之利民也大禹之慮民也深且謂孟子
求其說而不得又從而為之辭近世善議論者莫如蘇
子蘇子之言曰今夫人之愛其子是天下之通義也有
得焉而思與其子孫人情之所皆然也堯舜之傳賢是
不得已而禹之傳子盖聖人之不喜異也自萬章之問
至蘇子之辯其說有四然而聖人至公之心卒未明焉
以爲德衰而傳子者是以迹論聖人其說也固陋矣而
孟子歸之於天下亦未免乎不通也堯之傳舜舜之傳
禹之傳子其大計固巳定扵生前不待身死之後始聽
天命人心之自歸也謂舜禹避朱均而益避啓者其說
盖亦不經矣韓子以爲憂後世蘇子以為不為異韓子
之言也近正蘇子之言也近人情然皆未得夫聖人之
心者盖聖人以天下為公噐其視賢扵子一也賢可傳
而傳不以傳賢為疎而害天下之公噐子可傳而傳不
以傳子為私而有慊扵心也昔吾夫子以大道而傳之
學者夫以人情論之夫子豈不𣣔私其子哉然而過庭
之訓止扵詩禮陳亢始以異聞為問卒以君子遠其子
爲喜亢以私心量聖人而其問與喜皆不然也夫子嘗
謂才不才亦各言其子者人之情也至扵所欲傳道之
心視回與鯉一也堅高之妙在回而詩禮之外無以告
鯉者豈親門人而遠其子哉使回如鯉鯉如回則詩禮
之訓在彼而堅高之妙在此矣道與天下皆公噐所以
傳道與天下者不以賢與子而二其心然後為大聖人
堯舜禹之傳天下如吾夫子之傳道堯舜非遠其子禹
非親之也民之所安吾從而與之不知傳賢之為遜天
下傳子之為世吾家尚何不得已與懼夫為異也哉若
夫憂後世争之之亂而以之傳子者固可以為天下後
世法矣原其所以傳之之心出扵以天下為公而視賢
與子為一無有不得巳與懼夫為異之事亦非有憂之
慮之之心而委曲為之計也愛其子而私有與之者人
之情憂後世而為之計者君子之法不以親疎内外二
其心者聖人至公大同之道知此三者之說然後知堯
舜禹之不二其心而傳賢與子一也
武王論
事有出扵千載之遠而傳聞之不同吾將奚所考信邪
愚曰聖人之言可信而時人親見之言亦可信也千載
之事必存之扵書是書出扵聖人則可信不出扵聖人
則可疑吾非信書而信聖人聖人之言如此吾是以知
其如此也千載之事當時必有親見之者親見之言可
信傳聞之言可疑吾惟親見之是信而缺傳聞之疑可
也彼有聖人之言與時人親見之言兩不同焉則吾將
誰信亦曰槩之以理而巳矣書載武王伐商之事與時
人親見之言不同學者疑之異論興焉此固宜槩之以
理者秦誓曰惟十有一年武王伐商是十有一年者果
誰之年邪上不繋之文王是必武王十有一年也武王
果即位十有一年而後伐商邪史記載夷齊扣馬之諫
曰父死不&KR0830;奚及干戈可謂孝乎武王必不歴十有一
年之久而不葬其父也書出於夫子之所序萬世之所
取信而夷齊又武王同時之人亦不可以不信二者俱
可信而其說不同則學者不得不疑而異論不得不興
也漢儒之說曰文王之時虞芮二國質成于周諸侯並
附以爲文王受命之年文王自受命九年而卒故武王
曰惟九年大統人集是也武王終三年之喪然後廣文
王之聲卒其伐功故并文王受命之年而數之稱十有
一也嗚呼果如是說則是文王受命稱王於商紂在位
之時孔子何以稱其三分天下有其二以服事商乎是
求十有一年之說不通而誣文王於不臣之地也近世
大儒歐陽子作秦誓論断然惟書之是信而破漢儒之
說曰十有一年者武王即位之十有一年耳復何疑哉
歐陽子之言甚辯而近正然不信遷史載伯夷之諫非
春秋所謂以信傳信者愚切謂書之所載者是遷史所
記亦不虚十有一年者非武王即位十有一年周家受
命之十有一年也或曰子方繆漢儒之誣文王何為復
取受命之說乎曰文王非受命扵天受命於商也文王
自美里之囚還而紂以弓矢斧鉞賜之使得專征伐自
是而後文王始居方伯連師之職五侯九伯得以征之
扵是有遏密伐莒戡黎之事自受專征之命至九年而
卒然則文王受命者是受商命以專征伐非受天命以
自王也武王嗣位二年繼文王征伐而觀政于商秦誓
之作在周家專征十有一年之日武王未有天下之初
不曰惟武王十有一年而曰惟十有一年武王伐商則
其旨可見矣是則書與史記之年皆可信而漢儒之論
歐陽子之所疑者皆可得而决也或曰子信聖人之書
與時人之言而孟子不信武成非邪曰孟子非誠不信
書也以不信而救弊也武王雖以至仁代不仁然兩兵
之交寕無血刃者乎血流漂杵雖記事者未免文勝質
而不可謂之盡無也當戰國之時有争地争城之戰盈
城盈野之殺好兵之主與夫貪功樂禍之臣盖有以牧
野之戰藉口者矣故孟子以不信而救之也春秋之法
信以傳信者也疑以傳疑者也不敢以其所傳聞忽其
所親見是亦教天下之信也况秦誓信書馬遷信史理
有足信者乎愚故曰聖人之書與時人親見之言皆可
信而二說不同者槩之以理而巳
性論
學者之患在於好言性性非學者之所不當言其患在
於不知性而好為雷同之論也今天下雷同之論在乎
孟子性善之說而以上中下三品者為才也一二師儒
唱之學者從而和之唱之者主孟子和之者雷同也實
非有所見而言焉性非可以無見而輕言之者必待吾
心有所見焉而後言之則吾之所言者是吾之所見也
吾之所見者未必是又從質之而聖人之言吾心之所
見與聖人之所言者有所合焉庶乎言之或當也夫子
之言性者不可得而聞也其昭然著扵論語者有一言
焉曰性相近也習相遠也繼之以唯上智與下愚不移
夫子之言雖不詳吾可以吾心而求夫子之言也夫子
性近習遠之言盖論天下之常性也而上智下愚不可
以常性論也夫天之生上智也不數其生下愚也亦然
惟所謂中人者紛紛皆是也故夫子舉中人而論常性
斯有相近之說焉又懼學者執是而槩論天下之性復
為上智下愚之說以别之夫子之論性固巳昭昭矣烏
在其他求也夫上智之人天命之初固巳上智矣雖瞽
鯀不能移上智而愚下愚之人天命之初固巳下愚矣
雖堯舜不能移下愚而智惟不智不愚者是爲中人而
非善非惡者是為相近方其生也無君子小人之别及
其習也有君子小人之歸其猶水也方其同一源之初
可謂近矣及其派而二之則有東西南北之相遠也此
聖人所以因性而立教者為天下常人設耳若無上智
下愚之性其猶水火乎水之在土也其性有自然之寒
雖善呵者不能奪而使之熟火之在木也其性有自然
之熱雖善嘘者不能奪而使之寒水火不能奪寒熱之
性智愚其可移上下之品乎今之說者謂堯桀同是性
也嗟乎其不知性也是盖出扵孟軻性善之論軻非不
知性也軻之論性將以設教而巳非為性立一定之論
也至若荀况以性爲惡楊雄以性爲善惡混亦所以設
教且救弊焉耳皆非為性立一定之論也軻曰性善是
誘天下使其為善之是歸况曰性悪是懼天下使其惟
悪之務去雄曰善悪混是開两端而使之自擇也其說
雖不同其所以設教則一也况雄又以救弊焉者軻以
善誘之而不從况出乎軻之後不得不以悪懼之况以
惡懼之而不畏雄出况之後不得不開两端而使之自
擇亦猶伊尹伯夷柳下惠制行之不同皆所以救弊也
為性立一定之論者惟吾夫子與韓愈氏愈著原性篇
有上中下三品之說此最合吾夫子所謂相近與夫上
下不移者世乃謂愈之所論者才也非性也至謂夫子
所謂上智下愚者而亦謂之才焉夫性之與才同出乎
天有上中下之性者必有上中下之才性為之主才為
之用也上智之性善矣發而為善則非性是才為之也
下愚之性惡矣發而為惡則非性是亦才為之也上智
下愚之性有自然之善惡其所以為善惡則才也是性
主之而才應之耳烏有性無上中下而才獨有之耶天
之所以命堯舜與吾夫子者必不惟桀跖之同學者宜
以心求之慎無襲乎雷同之論而雜乎佛老之說則夫
子之言性可得而聞而韓愈之所論者果性也非才也
禘祫論
諸儒禘祫之說何其紛紛不同也鄭康成謂祫大禘小
王肅謂祫小禘大此小大之說不同也王鄭小大之說
方淆亂未决劉歆賈逵之徒則又謂一祭二名禮無差
降此一祭二祭之說又從而不同也鄭氏謂天子祭圓
丘謂之禘宗廟大饗亦謂之禘王氏謂天子諸侯皆禘
於宗廟非祭天之祭此祭天祭宗廟之說不同也詩閟
宫傳云諸侯夏禘則不祫秋祫則不嘗漢光武詔問禘
祫之說於張純純謂禘以夏四月祫以冬十月此夏禘
冬祫之說不同也漢魏故事五年之間通計其數一禘
一祫是出於公羊五年再大祭之說唐開元間太廟禘
祫各自數年是又用禮緯三年一祫五年一禘之說此
又年數之不同也鄭康成高堂生則先三而後二徐邈
則先二而後三此又先後之不同也自漢迄唐禘祫之
議講之屢矣牽扵繁文異說終莫得而一之善乎歐陽
子之言曰事有出扵久遠而傳扵二說則奚從曰從其
一之可信者然則安知可信而從之曰從其人而信之
可也衆人之說如彼君子之說如此則捨衆人而從君
子君子之說如彼聖人之說如此則舍君子而從聖人
然則欲一禘祫之說當折衷於聖人之言可也春秋詩
禮論語皆聖人之言也釋春秋詩禮論語者皆諸儒之
言也春秋書禘者二而不言祫惟文二年八月丁夘大
事于太廟躋僖公公羊榖梁釋之曰大事者祫也春秋
有禘無祫以大事為祫者公榖也詩周訟商訟言禘者
二而不言祫惟元鳥祀高宗毛氏傳曰祀當為祫詩有
禘無祫以祀為祫者毛氏也周禮太宗伯之職以肆獻
祼享先王鄭氏曰宗廟之祭有六享肆獻祼饋食在四
時之上則是祫也禘也周禮無禘祫之說以肆獻祼饋
食為禘祫者鄭氏也論語記禘自旣灌而往與或問禘
之說孔安國釋之曰禘祫之禮為序昭穆論語言禘而
不言拾并言禘祫者孔安國也惟禮記王制曾子問大
傳有禘祫之說而亦未嘗言其禮之大小與年數之先
後冬夏之異時至扵祭法則言禘交祖宗而不言祫仲
尼燕居與祭統篇則言郊社禘嘗而不言祫王制祭義
諸篇舉四時祭名皆曰夏禘而不言冬祫以春秋詩禮
論語之言如此釋春秋詩禮論語者其言如彼學者當
舍訓釋而從經可也從經則古者有禘無祫非無祫也
祫者禘中之一事不可與禘俱謂之大祭也古者大禘
之時群廟之主皆陳於太祖未毁廟之主皆升合養扵
太祖因禘而合食故謂之祫是禘者總名祫者一事亦
猶薦生薦熟之時則謂之薦灌酒求神之時謂之祼薦
也祼也祫也皆大禘中一事不可以是三者均謂之祭
名也後世因禮記諸篇有禘祫事遂以祫與禘俱謂之
大祭殊不知禮記之所謂祫者是乃禘中之一事也又
見公羊以大事為祫遂以祫為大於禘殊不知公羊之
說出扵禮緯而春秋無是言也春秋所謂大事者即禘
爾不曰禘而曰大事者禘所以審昭穆僖公逆祀昭穆
乱矣聖人是以變禘之文而曰大事大是事也公羊求
其說而不得遂援禮緯以釋經此所以啓後世之紛紛
也或曰如是則劉賈一祭二名之說得乎愚謂劉賈之
說僅矣而未盡也彼謂二祭一名者謂本無二禮也則
一祭之說為僅得而不知禘者禘其祖之所自出祫者
因禘而合食焉禘總名祫一事則二名之說為未盡或
曰如是則廢三年之祫而用五年之禘必五年而一大
祭乎愚曰廢祫之名而一之於禘可也五年而再大祭
則公羊之說不可廢也鄭康成先三後二徐邈先二後
三與夫秋祫冬祫紛紛不决之争舉可置也或曰三年
祫五年禘自漢至今而用是說可廢之乎愚曰春秋詩
禮論語非聖人之書則漢儒之說禮緯之言不可廢春
秋詩禮論語果聖人之書也吾從聖人而廢異說胡為
而不可邪
君子能為可用論
知所以為巳知所以為人又知所謂有天斯可謂有道
君子矣夫何故君子之學求於為巳而巳初無心扵求
用也學旣足乎巳用自蔵扵中可以安人可以安百姓
無所施而不可用者君子因其可用之資遇其當可用
之時著其能為用之效至若人之不我用也君子必歸
之扵天而有所不顧䘏焉苟以吾學可為巳用可以為
人不察時之可否人之用舍必𣣔求試其所用幸而用
則喜不幸而不用則懟甚者至扵自貶以求用是徒知
為巳為人而巳而不知有天也烏可謂誠君子哉荀卿
曰君子能為可用継之以不能使人必用巳真確論歟
君子之道有三其未逹也脩其所為用其旣逹也行其
所當用不幸而不遇則處其所不用脩其所為用則能
盡已行其所當用則能盡人處其所不用則能盡天故
君子自幼學之初必修其能用之實謂將事君也必先
學所以事父謂將治國也必先學所以治家謂將明德
扵天下也必先學夫正心而誠意在我之學旣巳盡矣
推其素藴可以有為扵常世矣使不我用則已用則决
不負所學焉以之效智扵二官則其用優扵一官以之
策名於一國則其用優扵一國以之坐廟堂而權衡天
下則其用優於天下是由能修其可用於未用之日故
能行其所用扵當用之時也如此至若在我雖可用柰
何人之不用我君子必將歛其可用之噐於一巳而未
嘗汲汲以求售扵人韞櫝而蔵待價而沽居昜以俟姑
盡其在天而巳又豈遺佚而怨阨窮而憫栖栖焉為不
得志之人哉故善學君子者不止學其可用必學其可
用而不得用學其可用徒能取利逹而巳而人皆可學
學其可用而不得用斯能處困窮而爲聖人樂天之事
也孔門弟子如賜之逹如由之果如求之藝皆能學其
可用者故夫子許之以從政而不許其爲不可則止之
大臣若夫可以有用可以處不用唯顔子一人而巳故
許之以用舍行蔵之理又許之以唯我與爾有是夫回
也生不遇時不獲著其有用之迹因其不用亦見其能
處不用之賢矣嗚呼自生民以来孰有如孔孟之能為
可用者乎又孰有如孔孟之不得用者乎又孰有如孔
孟之能處不用者乎孔子嘗自謂用我則為東周孟子
亦嘗自謂捨我其誰孔孟之言非自誇以求用也盖言
其實可用者至於歴聘天下卒老干行也又未嘗不歸
之於天故當陳蔡之阨子路有吾未仁未智之言以疑
夫子子貢亦有不容盍少貶之言以勸夫子夫子以良
農能稼而不能穡良工能巧而不能順君子能脩身而
不為容之理以喻之孟子遭臧倉之沮隔而不得見魯
侯不歸怨於臧倉而曰行止非人所能為也天也若孔
孟者真可謂能盡天矣彼屈原者何人哉一不見用於
楚而離騷之怨興矣原以清死而後世哀之使原果見
用亦未必能有為於楚盖其為噐固巳小矣荀卿亦迯
䜛於楚者也以宗王之學至於廢死蘭陵亦可謂不遇
矣卿不作離騷怨懟之辭而有不耻不用之語嗚呼卿
賢巳哉
上舍試策三道
第一道
昔先正司馬光論歴代君臣事迹始周烈而訖五季貫
穿馳騁上下千載間書成於元豐中神宗皇帝嘉之錫
名資治通鑑親灑宸翰以製其序且取前代之君以自
况其言有曰漢之文宣唐之太宗所謂禹吾無間然者
議者謂神宗聖德具見於十九年事業之間巍然炳然
可高揖堯舜扵千載之上而乃俯比二三君何耶愚曰
不然自古聖人德盛則待人必恕實有餘則取名必廉
孔子以天縦之聖生民以来未之有而乃自比於老彭
自同於丘明自以為不如顔淵可謂待人恕而德愈盛
取名廉而實益有餘矣然則神宗之有取於文宣太宗
是亦孔子恕以待人廉以取名之意也知吾夫子與神
宗待人取名之意則知今日主上之有取於光武亦仲
尼之意歟神祖之意歟夫光武之為君雖未可比隆三
代盛王較之漢七制唐三宗之中寔為最優以春秋之
法責之固未迯議論之域待之以忠恕之道固宜取所
長而掩所短也請論光武之為人而侍與高帝太宗陳
之以發明聖志之萬一若夫主上盛德大業自與堯舜
三代同符非敢以光武比也夫七制之功莫大於高帝
三宗之功莫大於太宗以光武而擬二君則其功有若
不及者嗚呼孰知其不及是乃所以過之耶高祖太宗
惟功之是慕而光武則以為不足慕故高祖太宗以功
顯而光武以德稱高祖誅暴秦滅強項以三尺劍而造
帝業可謂有不世之功矣然關中旣定馬上之事可勿
論也而好戰之心老猶不衰至親伐匈奴而困扵平城
之圍高帝徒知干戈之可以立功而不知文德之可以
来遠當平城之圍足見百萬之衆不如虞階干戚之舞
矣是宜異日在廷之臣欲斬樊噲之論兵也太宗取孤
隋攘群盗以幾冠之年而定四方亦可謂有不世之功
矣然唐室旣造晉陽之甲亦可觧也好大之心不能自
足至親定四夷而困於遼水之役太宗徒知古人有攘
却之事而不知聖人有兼愛内外之心當遼水之厄則
知萬里親征不如漢文玉帛之聘矣是宜前日諫諍之
臣見武德之舞而不之顧也光武起扵軍旅非不知兵
勇扵大敵非不知戰明明廟謨紏紏雄断非不足以務
遠略雲臺之將上應列宿非不足以立邊功舉全漢之
衆又非不足以横行四夷之中以快一日之志也而退
然若一怯者口不談兵扵恢復之後何耶盖事有屈扵
名而當扵實者惟盛德者能之夫興師百萬拓地千里
功若可喜也盛德之主則謂彼民亦吾民何忍草芟獸
獮之耶吾寕收愛人之實德不必求名扵闢國也太師
奏凱將士受賞君臣固可相賀也盛德之主則思有褁
糧千里巷哭飲泣之人是孰貽其禍耶吾寕使吾民之
不傷不忍求戰功而生得色也得不毛之地以夸封疆
之廣孰若保吾土之當扵實哉臣無用之人以為民孰
若全吾生齒之當扵實哉高祖太宗皆棄實德以慕虚
名光武獨能屈扵名而當於實故以藝文之講而代干
戈以道義之論而代鞍馬以文雅之吏而代征伐之臣
閉玉關謝西域卑辝厚幣以禮匈奴之使而抵掌撫劍
之臣皆不得逞志扵當時其治天下一出扵柔道朝夕
從事扵詩書爼豆之間而不知疲此所以賢扵高祖太
宗一等歟雖然光武之所以優扵漢唐之君者以其能
偃兵也其不能比隆扵三代之君者用人之際未可人
意爾光武以吏事而責三公以謠言而昜守宰此最其
失之大者三公之職所以論道經邦非可以吏事責之
湯不責伊尹以吏事而望之以一德格天高宗不責傅
說以吏事而望之以朝夕納誨成王不以吏事責周公
而望之以師保萬民光武不與三公坐論邦國之大體
而以吏事進退之非商周之所以待三公者宜其治效
不及於古也守令之職所寄非輕當以三載考績之法
黜陟之非可以謠言而驗其賢否鄭子産古之遺愛名
在循吏中方其相鄭之初民興𣣔殺之謠使人君遽從
而昜之則僑之聲名風采不復著於列國矣以吾夫子
之宰中都曾未聞有誦德之謠使時君必以謠言取人
則造爲緋衣小兒之語以沮賢者多矣光武失於此是
宜東都循吏反西京之不及也且光武之失又不止如
是三公固不可以吏事責而光武之失尤在於未能擇
三公守令固不可以謠言昜而光武之失又在於親擇
守令夫三公之職非大儒不足以當光武乃以此處侯
君房輩未聞其有卓卓過人者是宜嚴子陵問其癡而
致語於使者以譏之雖起一卓茂於縣令及居廟堂亦
無所建明其名固亦减於治密時矣則知論道之任非
可以輕處人也守令之寄雖重然非天子所宜親擇者
天子擇宰相宰相擇部刺史刺史擇守令此人主簡要
之術也光武乃以身任部刺史之軄宜其擇之不精而
以謠言進退之使光武精意於一相亦何患天下無賢
守宰也嗚呼至治之君不世出漢唐之可稱者止扵十
數君而光武尤為盛德猶不免有任人之失是宜以忠
恕之道處之而勿至於責人無巳可也恭惟
主上以仁聖之資撫中興之運誕敷文德仰合有虞歸
馬放牛同符周武初非有慕扵光武而襲其陳迹也比
因庭策多士特以光武發于清問草茅之士莫知聖志
之所在愚獨妄意其處巳處人之際合吾夫子神宗之
用心而明策下詢謂今日禮文經義問或酌光武之儀
以出處或矯光武之失以示訓其迹盖有不同者愚切
謂景至而禋祀元正而會朝建延閣以崇文闢成均而
論秀此皆取法三伐非酌光武之儀而行之也寫六經
于琬琰為學者式異端■說禁止勿用以矯尊七經之
䜟復春秋立三傳以矯罷黜左氏榖梁之失愚謂此皆
默契孔孟之用心亦非有意於矯光武而爲之也然用
柔道以致平光武之所巳爲者而吾君固巳優為之任
一德以圖治吾君之所優爲者而光武負不能之愧矣
雖然愚復有說以獻夫恕以待人廉以取名乃人主之
盛德而人臣之職則當以責難爲恭孟子謂不以仁義
告王則斥以不欽之罪唐文宗嘗問群臣可况以何主
鄭覃以文宣對爲李石所斥且以堯舜勉之夫文宗雖
儒雅主然任人致治之際有不足稱者李石乃期之以
堯舜使不以文宣自安况吾君盛德實足以爲堯舜耶
愚願執事當侍清問之際日陳堯舜之道以廣吾君稽
古之志彼光武駁淺姑取其二三策可也
第二道
舉國皆儒則儒者之名不聞爲吏皆循則吏之名不聞
爲士皆純德野無遺賢則獨行逸民之名不聞爲子皆
孝爲臣皆忠則忠臣孝子之名不聞愚嘗讀渾渾之書
而得九官十二牧之爲人讀灝之之書而得伊尹伊陟
傳說之爲人讀噩噩之書而得周公閑夭之徒之爲人
彼皆大儒也當時不称其爲儒彼皆能致循良之治也
當時不目之曰循吏彼皆爲忠爲孝也當時不指之曰
某爲忠臣某爲孝子下至於鄉黨庠序之間不聞其有
獨行山林草野之間不聞其有逸民自魯國之人以儒
称則儒道衰於周矣自鄭相子産楚相孫叔敖以循吏
聞則吏治始衰於列國矣自伯夷柳下惠以獨行著則
天下之士始有尚偏之弊矣自長沮桀溺之徒以逸民
而長往則韜光鏟采於漁樵之間者多逸民矣自子胥
以忠称於吳曾參以孝称於魯則忠臣孝子稀疎寥絶
如參辰之相望矣嗚呼士以一行得名於時彼亦何等
時耶西漢之有儒林有循吏非西漢之美事盖自高祖
見儒服而慢罵而懦氣不振申韓之術行於世而吏治
多出於刑名班固作西京一書表儒林循吏而出之所
以傷漢之儒與吏也東漢之有獨行逸民非東漢之美
事盖自矯激之俗興士始流為崖異斬絶之行自廉耻
之風喪時始貴高舉遠蹈之人范曄作東都一書表獨
行逸民而出之亦傷士之少純全時之多獨善也李唐
之有孝友有忠義非李唐美事盖自高祖變節於晉陽
而唐無忠義之風文皇行虧於閨門之内而唐無孝友
之俗東史筆者表孝友忠義而出之盖傷當時忠孝之
難能而僅有為足貴也夫天下皆有則所有者不勝書
天下皆無則僅有者斯可書且西漢有商山之四皓非
無逸民也有矯世之楊王孫非無獨行也而班固不立逸
民獨行傳者盖以當時之士廉退者尚多無貴乎逸民
行之全純者猶衆無取乎獨行其不以是立傳盖不𣣔
使當時有逸民獨行之名也東漢有江革申屠蟠之類
非不甚孝有李固杜喬之徒非不甚忠而范曄不立忠
義孝友傳者盖以當時俗多孝友則孝友不可悉書人
多忠義則忠義殆不一傳二傳之不立盖不𣣔使當時
有孝友忠義之名也若無居儒林者二十有三人經術
淵源者孔安國爲之最安國得聖人家傳之學非淵源
乎在循吏者六人政治忠厚者蜀文翁爲之伯文翁興
學校以化民非忠厚乎以獨行顯者二十有四愚切有
取於范式式以信義行於朋友時人知其可以託死是
固本諸賢聖而不爲矯激也以隱逸稱者十有七愚切
有取於嚴陵陵高尚其志卒不為光武屈議者謂其得
聖人之淸是故樂在山林而不盗聲名也言言之烈史
臣之所以贊顔叚蒸蒸之善柳宗元之所以銘李興然
真卿秀實行非一端而不列於忠義愚獨於忠義三十
七人之中深喜全節之張巡李興割股肉以進其親非
名教之所愚獨於孝友十人之中深喜義門之中李知
本若夫四百年之漢三百年之唐洪儒碩學將相名臣
皆由此途出不列於數者之目非爲不足列也正以其
全德備行不可列扵一端以小之耳且西京儒者莫知
楊雄氏詎可列雄扵儒林乎東都循吏莫如卓魯二子
詎可列卓魯於循吏乎李唐忠孝莫如狄仁傑詎可列
仁傑於孝友忠義乎推此則知以一行而得名者不如
不列於是科之為美史臣去取端有旨哉雖然班史之
去取固善矣張湯杜周以殘忍深刻著名者也而不列
於酷吏則何以衰慘刻之風范史之去取固善矣蔡琰
失節扵胡行非不醜也乃以其文采之故而傳諸列女
則何以勵天下之婦節唐史之去取固善矣裴延齡姦
佞之雄者也而不列於姦臣則又非春秋斧鉞之誅矣
嗚呼自古名士多史才少班范諸子皆有良史之才而
去取猶未盡當潛德之幽馨未必盡發巳死之姦䛕未
必盡誅此韓退之所以有人禍天刑之畏也
第三道
佩玉之禮尚矣在戴經則記其義於玉藻在周官則謹
其藏扵玉府在詩則詳詠於國風在論語則略見於鄉
黨其他雜出於諸家之說者不可以屢舉玉藻記佩玉
之義爲最詳其大意則謂古之君子必佩玉在車則聞
鸞和之聲行則鳴佩玉是以非僻之心無自而入又謂
君子無故玉不去身故以玉比德焉此愚所謂記其義
於玉藻者此也天官玉府掌王之金玉共王之服玉珠
玉夫玉在先王之時特命官以掌之者非以充玩好之
具爲非常之寳盖以君子不可一日不佩玉府之職不
可一日不謹此愚所謂謂謹其職於玉府者此也詩於
終南山戒㐮公之篇因其能取周地始爲諸侯受顯服
而大夫美之曰佩玉鏘鏘盖勉其修德以稱是玉也於
大東刺亂之一篇而其辝曰鞙鞙佩璲不以其長盖譏
其居官職而非其才之所長徒有佩玉之美有女同歸
之詩則曰將敷將翔佩玉瓊琚女曰雞鳴之詩則曰雜
佩以報之以贈之以問之其刺惠公之詩則有觿韘之
語是皆因佩而示美諷之意愚故曰詳詠於詩之國風
者此也論語鄕黨一篇備記聖人出入起居飲食言語
衣服之禮其言有及於玉者曰去喪無所不佩則知吾
聖人之身未嘗一日去玉以苟燕息之安此愚所謂略
見於鄉黨者此也韓詩外傳曰佩玉上有葱衡下有雙
璜牙蠙珠以納其間白虎通曰修道無窮則佩環能本
道德則佩琨能决嫌疑則佩玦其略見於鄭氏之釋其
詳見於孔穎逹之䟽其遺制見於王粲之法此愚所謂
雜出於諸家之說不可屢舉者也雖然佩玉謹於先王
之時而廢於衰周之世後世學者雖讀禮讀詩讀論語
諸家之書而目不習見其制耳不聞其聲終莫能考䆒
其法而妄以臆見議之此紛紛之論所由而起也請因
明問而論之玉左右各五而宫羽祉角之分在焉左佩
雙衡者其音宫雙璜者其音羽右佩雙行者其音祉雙
璜者其音角此宫角祉羽之分也夫樂備五音而佩獨
不用商者盖玉所以比德而商於五方則為西五行則
為金於五常則為義而以剛果肅殺為事是可以為威
而不可以為德此玉於五音之中所以獨去商也記曰
古之君子必佩玉趍以采齊行以肆夏夫采齊者路門
之樂節肆夏者登堂之樂節樂師以備王儀大馭以備
五車是天子享元侯之禮而記乃以此為君子鳴玉之
節何耶盖經之所謂君子者乃指有位君子而鄭氏釋
之謂君子者士以上其說誤矣此所以啓後世之疑也
古者有德佩有事佩康成謂在君所則去德佩設事佩
則知燕居德佩之外兼設事佩矣事佩子所以事父母
使二佩不廢則金燧木燧大觹小觹不幾於贅乎愚切
謂記言子事父母止及事佩而不言德佩則德佩必不
兼設於事親之時又古者先設事佩後設德佩以事成
而下德成而上故也二佩之設自有先後之序二者有
一於此則不至於贅矣事佩不特君子有也婦人亦有
之内則婦見舅姑左用亦五右用亦五是也德佩不特
君子有也婦人亦有之詩曰佩玉之儺佩玉瓊琚是也
考之内則與詩人之辭而君子婦人之玉無異則珩璜
之制燧觹之施意其必同矣嗚呼佩玉之設所以尚德
也然在君子佩之則爲宜在小人佩之則爲辱昔孔子
爲魯司寇而不設德佩事佩示巳無德事也夫佩在夫
子可謂宜其德矣而以無位不設當時鳴玉而趍者得
不愧於夫子乎得不辱斯佩乎詩人譏惠公無成人之
德有成人之服故曰童子佩觹童子佩韘然則無德而
佩者年雖成人行實童子也後之君子能於佩玉之際
而思所以佩之之意設德佩則知所必修德設事佩則
知所以立事如古人謹弦韋之戒則玉與身俱榮矣
梅溪先生文集卷第十二
