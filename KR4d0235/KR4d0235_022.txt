梅溪先生後集卷第二十二
啓
及第謝宰相
地借玉階恭上萬言之對名登虎榜濫居千佛之先揣
分踰涯撫躬知愧竊以奏言試功者尭舜遺意臨軒耴
士者祖宗令規一新熙寕之科俻見神廟之志謂三題
不足發子大夫平日之藴蓄而群策可以陳我國家時
政之闕遺著爲永彛以幸多士夫何首當時之選者無
切直之論遂使擬進士之對者有阿䛕之譏既波蕩以
相承致源流之寖失近代尤甚澆風益滋大臣多忌而
動有嫌疑斈者懷憤而莫伸梗㮣物極必變道開始公
申嚴密之禁而務在令行防壅蔽之害而悉關聖覧求
忠讜則丁寕有詔第高下則寵褒有辝既當靖明不諱
之朝宜得瑰偉非凢之士如某草茅賤子庠序鮿生由
行藝以進升厠英髦而旅試俯慚俗斈策無可耴之二
三仰惧天威事去欲陳之五六念交淺言深猶或不可
非主聖臣賢其能有容龍匪怒其嬰鱗龜偶居扵前列
上自親擢受知不减於孫洪言略施行悟意有踰於賈
誼静惟僥冐抑有夤緣兹盖伏遇僕射相公以道事君
無私應物蚤羽儀於法從茂著忠嘉今掌握於化鈞凾
圖康濟坡露封章之請益開宸聽之聦奬勵進言得裴
宏中之大体深銜譏政戒李吉甫之𥚹心盖將植太平
之基豈獨為諸生之賜某敢不益堅儒業恪守官箴勉
来事之可為慕古人而有作不負天子惟殚精白之心
碩為良臣冀奉周旋之誨過此以往未知所裁
張參政綱
某官厚德鎮浮宏材拔萃為一時之耆彦聳百辟之表
儀明以保身揖高風於赤松子任而共政継前列於曲
江公欲振起斯文於委靡之餘遂將順其美於聽納之
際
陳樞密誠之
某官禀純粹清明之姿冨慱洽宏深之斈茂明大對擢
桂林之一枝踐歴要途搏鵬程之万里夙&KR0574;宸眷進握
兵權材兼文武而夷夏聳觀荣冠古今而縉紳景慕惟
昔漸陽公之德化竊嘗聞夫子之文章方慚不肖其範
模何意克傳其衣鉢
楊侍郎椿
某官斈極群書文優四傑纚纚議論有眉山先生之流
風籍籍声稱継關西夫子之遺懿允矣儒林之冠儀乎
從橐之班承師槐市而既被作成奏對楓宸而復膺推
奬
李侍郎琳
某官模楷士流羽儀朝著分符便郡循良遠過扵龔黃
持橐從班儒雅同称於班馬比膺詔綍親聀文衡革委
靡而振士風進忠讜以當上意
賀侍郎允中
某官為世儒宗握時文柄寘杜牧扵高第本崔郾之公
心號李白為謫仙見季真之雅識為盛代而開公道贊
吾君而求直言遂致繆庸首膺選擢
劉侍郎才邵
某官學校舊人文章大手仁為巳任典刑備著扵老成
道與時行德業兼全其久大峻班行於筆橐演詰命於
絲綸主張斯文提撕後進
王侍郎俁
某官朝著老成士林碩望蚤被知於宸扆久更踐扵禁
途出鎮侯藩藹黃覇循良之譽入司國計得劉晏耴予
之宜欲振起斯文於委靡之餘故將順其美於聽納之
際
陳侍郎康伯
某官噐粹珪璋斈深渊海蚤著士林之望亟膺宸眷之
知高玉山恬養之風久淹琳食復𬗋槖清華之舊超冠
天官欲振起斯文於委靡之餘故將順其美於聽納之
際
張侍郎
某官學海渊深量陂宏大蚤著士林之望久膺宸眷之
知居務論思豈獨得皐陶之理發明仁恕盖能紹廷尉
之平欲振起斯文於委靡之餘故將順其美於聽納之
際
王舍人綸
某官心醉六經名先四傑詞章典雅有漢朝制誥之風
衡鑑精明継宣公考校之盛振起吾道主張斯文遂令
舉首之荣濫屬宗盟之末
趙舍人逵
某官挺秀坤維結知天眷策名龍首茂騰四海之英声
執筆螭頭益厚一人之寵遇振起吾道主張斯文遂令
射策之䛕聞輒継傳衣之盛事
周舍人麟之
某官巍擢異科荐更要聀黼黻河漢祠章不减卿雲羽
儀天朝人物有如晉宋振起吾道主張斯文遂令蕞爾
之才輒玷褒然之舉
孫少卿道夫
某官挺秀岷峨騰英庠序掞黼黻之文於方冊藹袴𥜗
之詠於蕃宣瑣闥来歸快郎星之先覩曲臺進擢仰卿
月之清輝比掌文衡親承御札哲鑑獨高於衆目狂言
特薦扵匹夫幸出自天恩歸無地
周侍御方崇
某官剛毅不回精忠自守雍容禁近簉鵷鷺而接夔龍
排繫姦邪若鷹鹯之逐鳥雀比膺詔綍親聀文衡猥收
狂率之言上副聖明之旨
王殿院珪
某官受氣剛方立朝挺正位升橫榻益揚蹇諤之風望
著中臺克盡紏繩之聀力主張扵公道務振起於斯文
遂致妄庸叨&KR0574;選擢
凌司諫哲
某官勁特不回端方自守直言中病有王魏善諫之風
奏藁屡焚無管晏暴君之失力主張於吾道務振起於
斯文遂致繆庸誤膺選擢
王郎中剛中
某官問斈渊深氣節洪毅楓宸射策名切亜扵龍頭蘭
省懷香望獨高於鵷序惟文柄之有屬体上心之欲求
揭以平衡志不回於馮宿借之褒兖言有耴於劉蕡遂
令舉首之荣濫被宗盟之末
孟郡王
某官噐粹璵璠慶傳珪組襲亜聖大才之儒雅光隆祐
奕世之德勲政邁龔黃作股肱於藩郡望高隂馬資肺
腑於懿親方詔復蓬莱之遊俄荣拜瀛洲之長有光吾
道將振斯文遂令蒐瑣之流首被甄收之列
與紹興趙殿撰令詪
假道治封曾快瞻於趙日效官幕府遂託芘於蘇天鳬
趍有期雀躍良甚恭惟某官宗盟擢秀桂籍揚芬藴無
施不可之才著所至有声之績儒雅同於歆向德名
無愧於間平將命外臺威動南閩之山嶽分符巨鎮謠
興東越之袴𥜗矧茲會計之邦實號蓬莱之地俯臨禹
迹仰切尭階為二淛之雄藩緫七州之生齒既近而大
有如此非親且賢其孰宜坐收作牧之功克壮維城之
勢治優方面姑為分陜之召公心在朝廷行作相周之
衛武某東嘉白屋太斈鮿生慙無董相之文偶擢平津
之第向来披霧識金枝玉葉之標此日望塵與綠水紅
蓮之各材自慙於樗檪賜端頼於帡幪尚期國士之知
庶免簡書之責窮禹穴稽山之勝竊效馬迁賦鑑湖秦
望之竒碩陪元稹
與邵提刑大受
慎水望塵幸識𬗋芝之眉宇稽山庀聀碩登元礼之門
墻行遂鳬趍預深雀躍恭惟某官道俻德美材通噐閎
聀更中外而所至有声節著險夷而無入不得方天子
重外臺之寄以星郎揔列郡之權斡山海之蔵劉晏明
於耴予聽獄訟之會不疑多所平反巳觀報政之成矧
復去天之近文帝受釐宣室久有所思望之雅意本朝
寕勞于外如某者簘臺末裔槐市鯫生慙無董相之文
偶擢平津之第紅蓮綠水方期遠䆠於秦淮手板青衫
兹幸近遊於禹會昔快披雲之碩今諧執御之私從政
未優何止受東諸矦之約束資身無策更當借部使者
之吹嘘
荅簘山宋知縣敷
厠迹縉紳稔服箕裘之譽效官藩府偶同州縣之劳雲
披未諧山仰弥甚某官中朝大族當代偉人世著才名
喜景文之有後業傳清白得廣平之遺風暫淹万里之
鵬程聊試一邦之牛刃下車未久製錦巳優願勤撫字
之心益著循良之治坐見鳴琴之化無媿魯恭行膺襃
德之封有同卓茂
荅&KR0792;縣丞
窮居慎水未遂識韓易任稽山行將訪戴某官人材瑰
異吏事優長暫淹千里之騰驤来贊一同之教化况剡
谿藴秀之地貳令爲难以慱陵種學之賢負丞何有不
待報政行&KR0574;美除
荅上虞陳縣尉損
肄業賢關共十載韲塩之苦效官藩府分一時州縣之
劳結同舍之金蘭對尺書之面目披雲有自傾盖可期
某官種學渊源負才卓犖馳英声於槐市擢荣第於桂
林白面紅顔聊作神仙之隠吏金章𬗋綬行爲臺閣■
貴人輿論所期私心尤祝
荅来司戶師韓
厠迹縉紳雅欽高譽效官幕府遂獲同僚未遑尺牘之
修遽辱朋緘之及某官家声素著吏斈最優州縣勞人
姑為阮瞻三語之掾文武有種行継李唐四子之風靡
待政成佇膺詔擢
與都提舉(絜)
伏審光被宸恩榮持使節輟握蘭之高選臨製錦之舊
遊除目初頒提封交慶恭惟某官裔傳臨晉秀挺丹陽
早收科第之榮屡更州縣之聀學無入而不得治所至
而有聲帝謂儔若予工姑暫劳於作匠官雖上應列宿
寕久困於為郎方清朝重外臺之權以大賢膺列郡之
寄后稷居播奏之聀能懋迁於有無劉晏幹山海之蔵
宜益知於耴予第恐宸心之念賈佇聞詔墨之召參暫
屈使軺即持從橐
與安撫王閣學師心
伏審光膺宸命荣殿大藩輟喉舌之近司卑股肱之重
寄除音初布輿論交歡恭惟某官望重三朝才高列辟
學通今古而無入不得任更中外而所至有声進長天
官帝命素優於出納屈臨方面王畿允頼於藩宣矧兹
會計之邦實號蓬莱之府俯臨禹會仰切尭階為二浙
之雄都揔七州之生齒既近而大有如此非勲且賢其
孰宜坐收作牧之功益著惟良之績越國之人方瘠上
之委任固非輕漢庭之位尚虚公之来歸其非晚某俻
員幕府託芘帡幪民事未知窹寐敢忘於天語仕途初
筮吹嘘端藉於宗工
賀趙侍郎令詪
伏審光奉宸命荣迁地官親賢見用於朝中外罔不相
慶某官玉牒歆向朱轓趙張豈惟標凖於宗支固甚練
逹於吏事使軺屢駕興南閩十好之謠符竹荐分継劉
寵一錢之譽果蒙親擢巍領貳卿方國廩之未豊在版
曺為尤急省用斯能足用生財莫若節財碩於論思献
納之時力陳本末源流之計贊漢文之儉德革唐室之
私蔵無若延齡援經誼以惑主宜同李絳不進献以結
恩要令粟腐於太倉罔使錢泄於異境主聖如此公言
必從坐收耴予之功行處弼諧之任某叨與幕府獲依
大賢雖贊畫有愧古人然至室必以公事性素傷於愚
直事每荷於寬容顧虞翻之榻猶存曲蒙屡下想元礼
之門益峻未遂重登輒罄微誠遥馳尺牘
謝王舍人剛中
伏准照牒舉某自代者贊畫東州仰藉宗盟之芘判章
西掖誤蒙國士之知寵過衮褒銘深肺腑竊以官居侍
從則聀在薦士識挺特逹則心能尽公顧雖自代之虚
文必引所知之同類歐陽持橐以噐識而推吕東坡視
草以文行而舉黃率由臭味之同遂有齒牙之借不事
請託自膺薦揚如某者學最空疎文尤荒陋偶中楓宸
之第叨為蓮幕之賓民事未知惟恐有負於天子王言
是代豈期見舉於公朝望外蒙恩顔間增愧兹盖伏遇
某官學貫經史文成訓謨有江左河汾之風流如嘉祐
治平之人物得用捨行蔵之正氣不下於權臣當論思
献納之秋舉輒先於寒士遂令庸繆妄辱品題某敢不
益勵操修無忘許與求之以文而應之以實端拜贈言
勉其不逮而增其不能用酬知巳
荅王宫教必中
俻員幕聀雅懷慕藺之誠闡教宫庠行遂識韓之碩遠
勤緘翰仰佩撝謙某官望重江南群空冀北芹宫得雋
實多士之宗儒棣萼齊名皆一峕之人傑式觀介弟之
噐識仰見难兄之範模將儀表於天朝姑作成於宗子
庶俾神明之裔陶成信厚之風
荅周主簿賀正
行夏之時允恊三陽之應履端於始光膺百福之来德
荷過謙禮蒙倒置某官望隆越絶秀藴剡谿鵬躍天池
偉矣周郎之年少鵉棲枳棘蔚然仇覧之才華某叨預
同年獲伊巨庇賦椒花之訟獻雖後於元正占茅茹之
爻亨必同於他日
荅慈溪姚知縣應辰
昔登蕃榻雅蒙眄睐之私兹宦蠡城首辱緘封之賜俯
增銘感仰偑謙冲某官操行㓗修性資深厚克振箕裘
之業荐更州縣之劳斯立不負丞吏寕容於摘紙子游
善為宰治何劳於割鷄課最巳聞召擢伊邇某濫塵科
第叨與幕僚顧僥倖之為多實奬提之有自報鯉書之
太晚負負何言瞻鳬舄之匪遥拳拳不替
與徐提刑度
伏審光膺宸命荣緫憲綱政巳報於江東臺復移於浙
左快覩除目慶溢部封恭惟某官天賦材猷家傳事業
蚤登群玉之府上應列星之纏輝棣萼於一門結棠隂
於兩郡方外臺之寄為甚重非識治之材其孰宜劉晏
理財何止為管簘之亞有功治獄當遠過于張之賢暫
屈使軺佇持從橐某漢庭竊第越幕俻員民事未知有
負聖天子之明訓仕途初筮尚期部使者之寬容
荅會稽錢知縣
某宫家傳忠孝世襲簮纓治所至而有声才無施而不
可矧會稽之大邑實吳越之故封先王之遺爱尚存百
里之良民易化况舊令尹之治方結於去思聞今大夫
之賢益快於先覩靡俟報政佇膺迅除某竊第懷慙俻
員亡𥙷幕中贊畫叨為王儉之下僚堂上鳴琴行觀單
父之美化
謝王安撫
伏准照牒舉某應四條旨揮者楓宸射策濫居多士之
先蓮幕效官誤玷四條之選感深肺腑愧溢面顔切以
國家廣數路以耴人神聖集衆賢而共理既以進退黜
陟之權卑之宰相吏部又以按察舉刺之聀委之郡守
監司逮元祐之垂簾起大儒而當國舉直措枉紀綱既
正於朝廷激濁揚清除目載頒於郡縣去苛侫貪懦之
四害耴仁明廉直之數長議雖建於當時事始行於今
日首膺兹選若难其人如某者素無技能偶竊科第贊
晝雖久瞢然民事之未知忤意何多嗟爾人言之可畏
恩未酬於親擢期甫及於終更退而自顧則寸無所長
進欲有爲則尺未嘗枉譽誰肯借况無韓子之三書薦
下侍求忽拜山公之一字静惟僥冐抑有夤緣兹盖伏
遇某官一代宗儒三朝耆德入處天官之長出居方伯
之尊循良夐邁於龔黃寬厚脗同於婁郝雅意本朝而
忠可見嘉猷我后而人不知建文正之祠用清白以規
下行温公之議薦賢才而報君遂致繆庸亦膺甄錄某
敢不益持士檢恪守官箴懷惓惓畎甽之忠勵蹇蹇王
臣之節就有道而正已為可用以待時朝拔一人而莫
拔一人叨與耴尤之列待以國士而報以國士敢忘知
巳之恩
荅諸暨王縣尉萬章
地處甌閩叨與宗盟之末聀分州縣獲同王事之劳首
辱朋緘仰欽厚德某官才高四傑望重三珠騰槐市之
英声擢桂枝之高選東州筮仕暫宣綵棒之威當宁急
賢行應𬗋泥之詔某俻員亡𥙷竊食懷慙泛綠水而依
蓮倦游儉幕具扁舟而把釣欣遇梅仙
荅邵縣尉謝觧
戰藝漕臺登名天府巍中有司之選仰欽所業之精縉
紳聳觀縫掖歆慕某官群空冀北風継召南試混諸生
不作衞公之耻材優萬中果騰張鷟之聲冨貴殆將逼
人科第何足慁子佇從仙吏徑到蓬山某叨與同僚獲
觀盛事都騎顧我端繇臭味之同長牋拜嘉輒講報投
之好
荅陸觧元謝觧洙
得雋文埸登名天府巍亞褒然之舉仰欽卓爾之才鄊
詳甚休言論無異觧元雲間馳譽筆下有神明䟽通知
遠之經工篆刻彫蟲之技處嚢脫穎何止定平原之從
射策决科行將擢公孫之第某俻數幕客獲觀薦書竊
喜東州之有人預期南省之得士
荅高觧元謝觧
游翰墨之場俊同子美登賢能之籍名継牧之有司甚
明士論無異觧元家声韓魯經斈羲文手劒登壇作平
原定從之客筆鋒鏖戰継澶渊却敵之風鼓勇春闈唾
手巍第
荅諸葛觧元謝觧
游翰墨場雅負少陵之志登賢能籍兼聮少阮之名鄊
評甚休士論無異觧元譽檀文虎風傳臥龍明温柔敦
厚之經工篆刻彫蟲之技處嚢脫穎何止定平原之從
射策决科行將擢公孫之第
荅周主簿賀冬
日遵南陸君子之道大亨律應黃鍾天地之心可見肇
迎長景荣邦短牋某官學不止於决科材已優於為政
鵉鳳棲枳棘暫淹州縣之劳鵰鶚在秋天行赴功名之
會顧一陽之初復茂百福以来綏某托芘同年竊禄仙
里登觀臺而望方執筆以書雲懷剡溪之人欲拏舟而
興雪
荅孫通判
觀喬木而思世臣雅欽偉望泛紅蓮而游幕府叨與下
僚第去官之匪遥恨事賢之太晚朋緘下拜謙德有光
某官挺生相門妙有家學興公之才名冠世親得其傳
叔敖之隂德在人固宜有後先正亡而象賢在權臣死
而公道行宜相継於鳳池寕久淹於驥足佇自别乘荣
躋要途某竊第懷慙效官無𥙷贊南陽洪農之畫有愧
范岑賦監湖秦望之竒碩陪元竇
除館聀謝宰相
右某蒙恩授前件聀者泛幕府芙蕖之水吏責幸逃登
道家蓬莱之山恩光誤及俯慙䛕學濫與英躔竊以地
號西崑象符東壁兩京事實石渠天禄東觀皆其名一
代人才劉向揚雄班固為之傑逮我有國尤清此途名
兼三舘之崇事異群司之比書蔵延閣冨不减於開元
人到瀛洲榮愈加於正觀有下筆如神之士無上車不
落之流噐業於是乎成公卿多自兹出雖曰文行素著
科目最高必俟大臣之薦論斯用故事而召試力可求
而得者則禁其私請書不程而命者盖出於異恩韓魏
王奮自甲科猶薦而後召蘇内相擢繇制舉亦試而後
除孰謂不才乃叨殊選伏念某性資愚鈍術業空疎避
三舍於廣場屡焚筆硯終一星於太學始脫虀塩瞻天
顔咫尺之威借玉階方寸之地初乏茂明之對偶膺
親擢之榮誦言豈逮於劉蕡試吏僅同於簘傳固嘗效
太史之探穴然未若中郎之得書期方幸扵及瓜言旋
枽梓坐靡容於暖席遽奉絲綸脕迹諸侯之賓觀先群
玉之府識曷堪於是正誚寕免於何如曾三威七穆之
未知豈八索九丘之能讀堅其所守而巳佩聖訓而
不忘非爾其誰居之拜王言而增媿兹盖伏遇國
史㒒射相公事業稷卨文章訓謨寅亮天地弼予一人
端能得宰相之体旁招俊乂列于庶位將以立太平之
基好賢每過於緇衣下士罔遺於白屋况内以國本未
足之為念外以敵情不測之是憂陽非衆則曷能勝隂
文不修則何以濟武神聖以安危注意社稷之輕重
繫公無兢維人大亨以養一舉得垂天之翼兼收耴敗
鼓之皮謂昔嘗溷於文衡故今復歸於化冶某敢不芸
披蠹簡燭照神藜讀黃香未見之書覬聞大道行宣公
不負之學願事聖君過此以還未知所措
陳右相
志存社稷身任股肱宰相以鎮撫四夷莫予敢侮丈夫
當掃除天下舍公其誰謂事君莫如以人故在上必引
其類
王樞密
有仁者之勇以直道而行幾微不見於面顔精神折衝
於樽爼忠義有激太山丼一擲之輕議論所加敝帚增
千金之重
葉樞密
養以剛大動惟直方正色霜臺嘗落李祐之膽决勝籌
幄必寝淮南之謀謂事君莫如以人故在上必引其類
荅梁状元
漢延多士策董相以天人閩産異才榜歐陽於龍虎雋
聲籍甚輿論翕然伏惟状元譽重泉南群空冀北鄊薦
屡居於前列士流咸伏其下風繇蘭省以巍登造楓庭
而旅試論列歴代則深明治体條陳三弊則咸切時宜
有司第其文寘在三人之列天子異其對擢先萬國之
英冨貴行將逼人科第固巳慁子願行所學以報吾君
某切與周廬獲觀大對偉晁孫之盛事属灝固之名家
第欣首聽於傳臚詎敢妄論於衣鉢都騎顧我端繇臭
味之同長牋拜嘉輒講報投之好
荅許状元克昌
欽雅望於月評簮纓世襲冠雄文於策士衣鉢家傳輿
論翕然雋聲籍甚伏惟状元種學良苦摘詞最工試屡
混於諸生不作衞公之恥文四舉於禮部始成韓子之
名建茲旅奏於廣廷果能展盡其底藴問當今之務則
固悉陳其大体論歴代之治則以為無所容心故事有
拘雖屈居於王後大名巳著其誰能與許争行所學以
事君踐斯言而正巳佇從仙吏徑到蓬山某俻員殿廬
欽閱廷對竊喜鴻臚之唱首傳太嶽之孫慶熙朝之得
人辱都騎之顧我銘感謙德嘉臭水之相同珍蔵盛文
之瓊瑶之足報
荅丁状元時發
廣廷待問竊喜朝陽之鳳鳴平地登仙咸羡遼東之鶴
化輿論甚美斯文有光伏惟状元挺秀海陵蜚声天闕
文掃科舉之習言懷甽畆之忠以元氣之盛衰喻國体
之治乱論一國一代一時之政有寝明寝昌寢微之風
如使生漢文之時諸老其孰先賈誼假令居李唐之世
有司必不第劉蕡因吾子之敢言見清朝之不諱碩攄
素藴以事聖君某叨與周廬欽閱大對喜皇朝之得士
知天下之有人聽臚唱之傳增縉紳之氣都騎顧我譬
草木臭味之同長牋拜嘉乏瓊玖報投之好
荅南劍州王守
俻員冊府誤叨佐譔之榮託庇宗盟重拜朋緘之貺俯
慙僥冐仰佩謙冲某太學鯫生東嘉冷族折蟾宫之桂
濫厠薦紳泛幕府之蓮獲事君子幸迯罪戾荐被寵光
燭照神藜與英躔之末選書紬金匱專史筆以何堪拜
命若驚蒙恩有自某官家傳政學天賦材猷半刺東州
聊展騏驥之足一麾南郡行歸鴛鷺之行不棄故僚曲
加厚礼對尺書之面目如見德容望千里之門墻莫伸
謝臆
荅温州詹通判尭可
歡騰梓里共稱半刺之賢禄竊蓬山遽拜朋緘之貺俯
懷愧惧仰佩謙冲某官秀挺玉山望隆渤海訓早聞於
詩礼業不墜於箕裘先正言居宣政之間凛聞風采賢
别乘貳濠温之郡蔚有声名初登戲彩之堂首贊褰帷
之治龐士元騎驥之足庸能久淹謝康楽山水之州固
已改觀况聖君懷故國之喬木而太史有封事之甘棠
必起象賢以慰輿論某東嘉冷族西觀小官喜父毋之
邦得神明之吏對尺書之面目如見德空望千里之門
墻莫伸賀臆
荅樂清徐令森
牛刀再鼓鳬舄遥臨喜子晉之江山得偃王之苗裔首
拜朋緘之貺仰知謙德之光某官天賦吏材家傳政術
倦游仕路飽諳閩浙之風荐綰銅章盡得温台之地
况此樂成之小邑有同臨海之近州吏苟非賢人亦好
訟允頼循良之治痛懲貪鄙之餘覩已争先来何太暮
某蒙恩𥙷外需次還鄕幸父母之邦得神明之吏見書
中之面目巳得其人聽堂上之絃歌碩觀其政
荅曾知郡汪
竊第奉常雅資慱約俻員冊府端藉吹嘘敬觀褒借之
詞仰佩謙光之德某官心傳一貫名継三曾學探天人
庸止文章之冨才宜臺閣詎容州縣之淹昔游宦於樂
成最留心於鄊校經横絳帳躬率諸生遂能於數載之
間翕然變百里之俗弦歌滿邑化端自於言游龍虎成
名功實歸於常衮遂令愚繆亦與作成某敢不益勵操
修用酬知遇對尺書之面目如際高標詠雙桂之篇章
寕忘盛德
與梁司諫
伏審光膺親擢荣陟諫垣方朝廷多事之秋承風俗積
弊之後内有群隂之壅蔽外有強敵之憑陵當言者不
言而悪人之言巳嘗斤立仗之馬今日乃何日而不鍳
昔日其可忘覆轍之車兹幸正人進當言路固宜犯顔
而首論大事毋用削藳而務為小忠天子以為是諫官
以為非言嘗聞於前軰君子有所恃小人有所畏人皆
望於明公庶幾無媿古者之七人斯能上継先朝之四
諫某受知有素贊喜尤深輒献狂瞽之言以為蹇諤之
助
荅賀封贈
色慘松楸思親不見恩露泉壌拜命增悲媿謝臆之未
攄辱賀牋之先及其為感激罔罄敷宣
荅樂清洪縣丞蔵
詠南國之甘棠久思召伯對藍田之鉅竹喜見崔丞朋
緘寵貽謙德加厚某官心傳家學天賦吏材挺挺有祖
風翩翩佳公子先尚書承流宣化遺爱猶存賢貳令種
學積文負丞何有贊一同之教化継八座之箕裘靡待
政成郎膺詔擢某鄊評下士祠禄冗官喜父毋之邦得
神明之吏視印未久巳驚鳬鷺之行掃門有期一快鳳
星之覩
與張侍郎闌
伏審光膺宸命榮貳冬官恃帝幄以横經極儒臣之高
選恭惟某官抱噐遠大禀資直方昔游冊府而讀異書
首忤權臣而歸故里二十年不調節尤著扵固窮五百
歲相逢力盖繇於稽古燕公乃東宫之舊晉侯為帝者
之師碩於論思獻納之時力贊剛明果断之主登衆賢
而開治表慰四海之想中興此多士所望於公非小子
敢私其貺倚湏大拜式慰輿情
荅新昌李縣丞結
聞諸公交譽碩登元礼之門見千里尺書巳識泰和之
面第朋緘之禮太厚致下拜之容有慙仰佩謙謙俯懷
栗栗某官元精華胄河洛名家摘光豔於唐翰林文固
有種探渊源於周天下學豈無傳蚤工五色之詞宜継
入塼之譽戰則必克恥混試於諸生丞雖負于帥貳令
於一邑雅負經綸之業豈淹州縣之劳佇自松&KR0550;徑躋
蘭省某方竊祠廩誤膺郡章退惟僥冐之餘諒自吹嘘
之素登會稽而觀禹穴雖歲月之不同夢春草而思謝
池顧精神之巳接
梅溪先生後集卷第二十二
