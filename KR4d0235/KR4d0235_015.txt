梅溪先生後集卷第十五
詩
七月十七日離䕫州是夜宿瞿唐
邦人送别亦傷情楊柳隂中涕泣聲我亦憐夔不忍去
一宵晉宿舊江城
至東屯謁少陵祠
宦游䕫子兩經年未到東屯意慊然端為先生舊吟處
不應容易上詩篇
忠不忘君句有神當時無地可容身草堂遺像英靈在
又見匙翻雪稲新
東屯溪山之勝似吾家左原
東屯别是一山川水秀山青似左原我待還家築茅屋
作詩招取少陵䰟
登古峯嶺望夔州
巍登古峯嶺回首望䕫州隱約瞻卧龍微茫見江流明
朝望眼遮江山見無由翻令還鄊夢飛過白鹽頭不知
此邦人亦念使君不使君無可念空有詩篇晉
右峯驛小飲
老去最惜别同僚情更鍾三杯古峯驛添我别情濃
燕子坡
燕子歸期近吾今亦得歸烏栖一枝穏何必更高飛(坡南)
(隔江有烏飛岩)
悼巫山趙宰
使者追求急君方歸意濃讒言端可畏鬼物不相容浮
世誰無死良醫未易逢我来經舊舘㳅涕覺無從
巫峡
三峡江流七月平全家東下葉舟輕陽臺得得收雲雨
放尽峯峦照眼明
峡中七月行舟断我丈孤忠盡室行寄語後人宜自戒
莫因幸免遂輕生
正是瞿唐莫下時却將行止問舟師老夫也是歸心急
不記前吟灔澦詩
神女廟
功開神禹言何妄夢惱㐮王事亦非峯下祠荒少人到
峡中舟過有烏飛(每舟過有烏自峯飛下舟人擲餅餌與之銜去復来)
昭君村
十二巫峯下明妃生處村至今麄醜女灼面亦成痕(按啚)
(經昭君村在歸州興山縣而巫山亦有之在十二峯之南神女廟下未知孰是杜少陵詩云若道巫山女麄醜)
(安得此有昭君村劉夢得竹枝詞云昭君村中多女伴永安宫外踏青回則在巫山者是)
過大拽
大拽今重過江山記我無雲開列嶂秀石峙一峯孤吏
卒送迎異舟車来往殊(往歲遵陸今以舟行)鴻晉泥上迹飛去到
江湖
石門(先主為陸遜所敗白此門而脫)
兵忿雖云敗君臣義有餘石門能脫急風義亦堪書
謁清烈廟登獨醒亭
我醉亦如衆亭慙登獨醒惟知慕清節首為繪儀形(夔府)
(十賢堂以清烈為首)
黃牛峡
白狗黃牛竹節灘竒竒怪怪幾峯峦山川好處造化惜
不許人間平地看
黃牛廟
我從白帝城舟次黃牛峡黃牛遺廟存石馬隻耳缺宛
如歐公夢地靈亦竒絶固宜鎮大川千載食常血何人
讃巨力曾不紀功烈神乎豈求食挽石駭舟楫(事見張天覺贊)
或云土勝水兹亦強牽合(事見廟記)白帝將何云吾為究其
說神禹昔治水䟽鑿九州别百神各放職僚佐力俱竭
功成禹化熊塗山亦為石譬如穆南征化者想非一有
化為牛者断崖留遺跡豈亦黃帝餘與牛同一色至今
名此峡援溺有隂力淫祠自其俗神手本正直爵以保
安侯足以章神德(紹興間封保安侯)
蝦䗫碚水(亦日蝦䗫背)
蝦䗫好居水背水以自濡不知背上味乃與衆水殊品
第高水經煎茶必来須争汲以致遠不憚險且迃我亦
走瓶罌一甌㵸雲腴所恨太遐僻親朋莫能呼巨蛙如
有靈曷不上天衢以水為雨露助天澤寰區坎視峡中
小笑渠子陽愚
石漁翁
釣利釣名者紛紛三峡中何人化爲石又作釣魚翁
至喜亭
前年泊舟至喜亭舍舟觸霧登山行身到猿啼虎嘨處
至今䰟夢中宵驚兩年寒暑山裏瘴癘侵凌身不死
七月歸舟浮漲江重見兹亭實堪喜世間憂喜無定形
此喜本從憂得名湏知既濟有未濟勿謂江流今已平
又一絶
歸客来登至喜亭喜歸兼喜峡江平當時作記文章伯
不止文章得美名
郭道山
學道無成藝有成青山猶以道為名匆匆不及登山看
歸看家山白鹿城(永嘉城号白鹿有郭公山亦以景純得名)
宿灌口
拂曉出楚塞中流望荆門江随銅柱轉舟遇&KR0849;牙奔鳥
度天闊魚翻秋水渾宜都轉盻過夜宿舊江村(南崔乃松滋縣)
江陵舟中作
夢裏身曾到永安孤城絶塞俯驚湍東歸初喜楚天闊
西望堪嗟蜀道難豔澦堆邊巳陳迹水晶宫裏又麄官
帝鄉咫尺家鄉近臣子憂心亦小心
查元章自成都走書至江陵并貺蜀牋附子
芝蘭道山舊邂逅䕫江邊會合止半載别離又經年君
猶滯使軺我忽移霅川東歸不及見西望心悠然尺書
走徤卒追上江陵舡慇懃贈遠意藥百紙以千我老苦
多病得藥年可延靜思苦口味奚止沉痾痊但非造樓
手誤辱文房牋待將君詩文傳寫千萬篇書言作二記
付與夔人鐫捍波記修壘濟渴記義泉深慙郡政謬濫
託雄文傳君才高軰流君譽藹民編雅志在活人何心
肯㳅錢當宁正念賈諸公咸薦賢定歸玉筍班慷慨
旒扆前所陳必尭舜那肯談武宣早趣舍人装行著祖
生鞭我冠儻未掛苕溪遲言旋
離沙市天色變舟人惧風作少憩公安而行默
禱有應
觧任古䕫國移官白蘋洲三峡雖幸免大江尚堪憂黎
明霧四塞篙師請停舟爾禱於公安(公安有二聖寺舟人過必禱之)吾
禱學孔丘愷悌以為治潔廉以自修神乎苟聽之庶不
為神羞湏臾日光漏江净烟靄收碩如吾祖言千里俱
安㳅
望石首山
江山遥望疑若無隠隠漸露山規摹化工作山首安石
不著草木為肌膚吾鄉石首黃金色五年不見深思憶
山頭有石名偶同長鋏空弹不堪食
巴䕫之山厭太多荆江其柰無山何舟中遥遥望石首
一點亦足供吟哦艤舟亦向劉郎洑應是劉郎招我宿
劉郎如問舊江山永安宫草年年綠(是夜宿劉郎洑地以劉元德得名)
過三沱
舟從三峡過三沱柳岸人家轉盻過莫惜慇懃問舟子
江邊好處亦無多
塔子山
巳過魯家洑猶瞻石首山水随江繚繞山逐岸回環雨
泊蘆洲畔舟行晚照間貪看洞庭好不作沌中還
魯家洑
江頭烟樹色如故記得向来舟出時更讀西行舊詩集
集中多是沌中詩
宿人老湾
衮衮長江水悠悠歸去舡片雲南岸雨明月别州天犬
為客驚盗蚊令人廢眠江湾號人老驚我鬢皤然(是夕大吠)
(疑有盗舟人驚起終夕不寐)
烏沙鎮避風
風避烏沙鎮心懷白帝城峡中險巳過江上浪宜平
維舟岳陽之西岸徐師汊風作不敢行再留一
宿用韓昌黎洞庭阻風韻示同行朱仲文張子
是
月行南箕口簸揚不肯休我至洞庭側狂瀾阻行舟東
望岳陽城一葦宿可投吾𣣔破巨浪試呼舟子謀舟子
笑謂我官豈乘浮丘同行一二官好勇豈仲由君子不
行險少遲勿煩啾明朝風自定鼓枻無憂愁汗顔答舟
子汝語非謬悠書以示同欲速不可求
望洞庭
端居灔澦兩經年不戒瞿唐七月舡得得遥從洞庭過
要看湖漲水中天
賈岳州以予阻風致酒肉之贈
軒皇張樂洞庭旁掀舞魚龍撼岳陽巵酒豚肩使君意
知予肉味能忘
魚鰕
買得巴陵金鲫魚又逢公子奮長湏夜来江山秋風起
報道吴兒已鱠鱸
初欲維舟岳陽樓下適風作遂泊南津
岳陽樓下風波悪過客舟行不容泊遥從湖口入南津
看尽湖山與城郭楼閣峥嵘照眼明君山當面如蓬瀛
雄文誰継范文正妙曲亦無滕子京
岳陽樓
後樂先憂記飽觀兹楼今始得憑欄吐吞五水波濤闊
出納三光境界寬黃帝樂聲喧廣宙湘君山影侵晴瀾
冮山何獨助張說收拾清上筆端
洞庭湖
江山好處未經眼人道岳陽天下無入筆波瀾自今闊
匈中巳有洞庭湖
維舟便上岳陽樓風定波瀾萬頃秋聞說洞庭通震澤
水應先我到蘋洲
讀岳陽樓記
先憂後樂范文正此志此言高孟軻睱日登臨固宜樂
其如天下有憂何
君山
恃險三苗此為國不知諸夏有華勲两階干羽七旬後
從此湖山方有君
祖龍遷怒色曾頳帝子有靈山更青湖水如天冬亦涸
此君榮落一般形
南津淑濟廟
越國曹娥孝可書惜無同氣與之俱武陵今有賢兒女
弟似靈均娣女須
過仙亭
此處神仙幾度經老松枯朽穉松青如今想作天仙去
不復飛吟過洞庭
觧舟遇風暫泊岳陽城下正對君山
入湖初訝君山遠無翼可随鷗鷺群繋䌫中流忽相對
江湖心亦不忘君
岳陽城下岸赤色亦呼赤壁
岳陽樓下有赤壁照耀洞庭烟水東鄂渚巴陵土多赭
周郎何處破曹公
君山形如龍南有一小山如龜
洞庭湖山山絶竒大山如龍小如亀弄珠曳尾自游戲
不肯吹浪如蛟螭岳陽樓前鐡為械古人欲断蛟螭害
蛟螭為害甚巴蛇遺冡猶存足為戒七百里湖涵太虚
春夏漲溢秋冬枯惟有亀龍長自在不知幾見桑田改
燕公樓
燕公郡事睱詩興滿滄波粉餙開元治江山為助多
道人磯
江中雙石如弟兄呼得道人為友生秋夜扁舟泊磯下
洞庭湖近月華明
道人身名兩俱槁道其所道非吾道横江兩石作釣磯
不似嚴陵臺上好
泊潜江甲(属玉沙縣)
潜江甲口楚天涯芦荻舟中一兩家呼酒敕厨无一味
天鵝乱眼似楊花
舟遇&KR0647;風破浪賦詩
風撼楚江水雲横鄂渚天支頥看山色破浪出詩篇門
掩瀕江舍帆揚上水舡江神不借便歸㒷自飄然
舟中覧鏡
来往成何事霜毛滿鬢多洋洋大江水東去欲如何
過嘉魚縣(有山名鱼嶽)
舟過嘉魚縣買魚人道無青山不堪煑弹鋏看銅符
宿通濟口
沌水從兹入中蔵寂寞鄊相逢如故旧爲我済歸航
百人磯
歸從三峽水重見百人磯山色只如旧挽舟人已非
南浦
江淹送客傷心処万里人從蜀道来柳已三番見秋色
䔥蕭双鬢若何哉
南樓
江漢西来於此會朝宗東去不湏分銀濤遥帶岷峨雪
烟渚高連巫峡雲鸚鵡洲悲狂処士蛟龍池化故將軍
登臨長碩如今日塵静元規楚不氛
觧舟凬猶未息暫止江口
狂飊未息浪峥嵘江口停舟不敢行自是吾儕畏行險
前頭波浪有舟横
泊舟漢口
稍稍風波定悠悠舟楫移身雖到漢口家尚在天涯大
别思大禹古峯懷古䕫(前月是日离䕫州)山城有廖廓歸說是
吾兒(聞詩聞礼同朱仲文張子是諸公遊漢陽郡圃言有廖廓臺東望鄂渚山川城郭尽在目中)
黃鶴樓
雲鎻吕公洞月明黃鶴樓抱關非故卒誰見羽衣游
七磯
江上風波悪江中洲渚多回頭三峡遠轉盻七磯過
黃州
弭棹大江濱江山入眼新地疑真赤壁州是古黃人水
隔三分國(武昌在南岸吴故都也)風遺兩逐臣(王元之蘇東坡)雪堂欣覿
面詩思定能神
游東坡十一絶
道大才高世不容堪嗟尺水困神龍空游赤壁英姿發
郤向小橋詩思濃
出處平生慕樂天東坡名自樂天傳文章均得江山助
但斍前賢畏後賢(忠州東坡以楽天得名)
少年下筆已如神文到黃州更絶塵我
宋人才盛元祐玉堂人是雪堂人
世重元之重竹樓雪堂名更重黃州西山草木尤光彩
一一曾經杖屨游
江遶山城柳暗村五年詩乱謫仙魂欲尋遺老問前事
楚語兒童今不存
再閏黃州正坐詩詩因迁謫更瑰竒讀公赤壁詞并賦
如見周郎破賊時
供成詩案脫纍囚天遣公来此地游自有胷中雲夢澤
更居雲夢澤南州
三等策成名烜赫萬言書就迹危疑易書論語忘憂患
天下三經字說時
口誦淵明歸去詞岷峨歸去竟無欺高安難弟来相訪
細說對床風雨時
批風抹月五經年唫盡淮南尽處天獨與元之韓魏國
神交千古作三賢
向来茅屋僅容身今日祠堂高更新費尽丹青傳不得
灵㙜一點與精神
至九江陪林守黃中登庾樓出示舊詩
萬里相望牛馬風兹樓邂逅一尊同烟生燕寝香炉上
黿在賓筵食指中(楼之北岸有黿壳州)舟入滄波詠蘋白飲陪文
字勝裙紅飛黃騰踏日邊去回首群驚冀北空(黃中赴召)
喻叔竒自番陽来以詩見贈次韻以酬
家居雁宕芙蓉側身自瞿塘灔澦回覧尽江山歸路遠
舞翻烏鵲故人来(舟至富川烏鵲滿樯次日九江与叔竒遇)詩吟夔子相思
句酒飲番昜未尽杯種斈績文宜舘閣二松那復久淹
徊
琵琶亭
繫舟琵琶秋水深夜静不聞琵琶音往来多少商婦怨
世無司馬誰沾巾
過彭澤
萬里歸舟巨浪間只將青眼對青山青山好處惟彭澤
出岫雲歸倦鳥还
馬當山
此地水如峡有山名馬當猶疑是灔澦更合戒舟航
那刹石(一曰那查)
七月下三巴孤舟近九華魂猶驚灔澦石更見那查
池之清溪如杭之西湖某歸自三峡維舟弄水
亭南望齊山翠微在眼登譙楼望九華見一峯
竒甚呈提㪯李子長知郡趙富文
城南風物似西湖萬里歸舟入畫圖光㓗貯懷便弄水
翠微照眼称提壷浦無時節秋尤好池有精神貴可呼
最是九華知客意倚天遥露一峯孤
子長和詩復酬二首
往歲遥從彭蠡湖常山地閱武侯啚忽乘雪裏子猷棹
欣對花間太白壷雁宕寄書知有便天台采薬定相呼
兩翁異日為鄰舍咲說江山大小孤
君往東湖我左湖田園歸去亦良圖縦如傅說妙調鼎
終羡淵明高引壷清峭㙜中各陳迹翠微亭上偶歡呼
江東浙右從今後永夜月同千里孤
冨文和詩復用前韻
四上祠章郡得湖真同起廢躄浮圖路經秋浦人如玉
洞入齊山天在壷人物宜居國士選吏民聊作使君呼
还鄊說與賈君子官比廣昌風更孤(賈君元範永嘉賢者与冨文同官廣)
(昌每稱其為人)
子長招遊齊山
路經秋浦上崔嵬不負孤舟萬里回峯比九華微具體
(山中有石)洞疑三竺遠飛来勝窮岩石冷瓏地秀吸江
湖浩渺杯先却𬗋微期一月菊花未放桂花開
富文贈桂花
夔有百花無此香(䕫州無桂花)兩年官舍負秋光使君元是
蟾宫客贈我數枝金粟黃
泛清溪
淸者未必貴貴者或不清胡為貴池内却有清溪名清
貴兩俱足造物如有情溪有夷屈風池非趙孟榮三秋
冷浸月十里光涵城真可弄茲水更堪濯吾纓天亦知
我意故令居水精水精豈吾居龍湫老餘生滿壁昼清
溪坐斍名利輕
子長見示汪樞密游齊山詩因次其韻
莫莫休休秪欲閑貴池誤照野人顔好詩如見元樞面
佳境仍逢相國山(山因齊映得名)談笑從容禅榻畔翠微髣髴
夢魂間吾儕相勉崇名節峴首風流庶可攀(李塩題䟦用羊祜事)
富文送鹿肉
太尉前軍得活鹿(全用来簡七字)使君慇懃分我肉定知應是
秦失餘苗裔仍為世人逐使君好客今平原秋浦楼頭
羅水陸青州從事嘉屢拜白鹿山人賜新沐社風留客
去未得清溪山頭兩經宿頻將口腹溷使君大嚼戲吟
詩一幅
朱仲文和詩用齊山韻以酬
蜀山同我上崔嵬峡水相随共載回秋月迎人霅川去
義風吹客浙江来山游未尽無窮力酒㒷應嫌有限杯
准擬吴中作重九菊花休道不湏開
子長和詩并餽飲食再用泛清溪韻
秋浦天作秋清溪風更清三宿不忍去山以齊爲名天
台李御史傾盖即鍾情憐我峡中歸笑談洗枯荣携壷
上翠微㪯首望赤城相期老岩壑便欲遺簮纓贈我十
首詩字字工且精從今似杜老對酒懷李生何當細論
文萬戸侯可輕
溪口阻風寄子長冨文
風知主人意吹浪留客舟客子念行役形留心不留回
望月峡月(夔州有月峽月)坐悲秋浦秋從今懷人夢飛遶清溪
楼
子長和汪樞齊山詩復用前韻
腐儒無用分投閑吴蜀分符秪強顔去訪少踜三峡水
来尋太白九華山小舟載酒清溪口徤卒傳詩白浪間
風伯相留作吟社碩低筆力許追攀
池陽阻風留十日
舟楫何濡滯秋深風未西五旬從白帝十日尚清溪匈
次澤吞楚眼中山見齊主人殊未厭壷榼屢提携
子長携具至溪口復用前韻
有客双蓬鬢歸從灔澦西符分三竹使地見兩梅溪(舟行)
(梅溪予家亦有梅溪)舟遇先逢李杯行酒到齊他年石橋路歸去
手應携
寄林黃中(時黃中泊舟貴池口予泊清溪口東西相去十里)
郎星夜照貴池口漸見祥光燭斗牛甘棠遺愛留潯陽
尽道前無此太守我亦弭楫清溪灘秋風吹浪高扵山
與君相去纔咫尺形影隔絶烟波間晨起揚帆欲東去
風伯江神兩俱怒吾㑪行止端由天天氣未佳聊且住
望舒山
舟阻清溪十日風旅懷秋思渺無窮開編細讀舒王句
一點舒山在眼中(留復州贈舒王絶句一集舟中觀之)
出清溪
歸舟十日阻池陽風伯相留意亦良長喙參軍初薦熟
無腸公子正輸芒齊山却向江南好秋浦尤扵社後凉
明日觧維苕霅去夢魂猶在水雲鄊
舟至梅根子長寄詩復用前韻
使節淹江左魚符換浙西詩筒猶在道客棹已移溪戒
險疑浮峡行徐類去齊壷觴更何日重向翠微携
淮山
淮山無數不知名山色遥看點點青二百餘年仁草木
莫令汚染犬羊腥
九華山
予過池陽登郡樓望九華僅見一峯舟出清溪始見
之然猶滅沒於雲霧之間晚泊梅根浦方了了見諸
峯也朱仲文謂不可無詩因作九絶
九芙蓉自九天来太史南游山未開仙境曾經謫仙眼
佳名傑句兩崔嵬
舟出清溪尚逆風觀山却得少從容浮雲不礙天邊眼
放出神仙八九峯
我在芙蓉山下家四年秋色隔天涯如今漸斍鄊山近
巳見芙蓉吐九峯
江南一嶽占青陽多少神仙此地蔵聞說仙翁搗薬処
鳥声依舊克丁當(山中有鳥啼声曰克丁當時人呼為葛仙翁㨶薬処)
九華山下化成寺太白書堂高處開想見江山無此境
故宜頭白懶歸来
峯峦列峙神仙境子母相依孝義山莫向山中摘花果
惜春啼鳥怒人攀(春景人或登有啼鳥曰莫摘花果人或違之万鼓進羣飛厲声而啼)
郡樓初見一竒峯深恐烟霞無路通神毋遥遥將九子
総將山色到舟中
曾見齊山小九華夢游縹緲羽人家灵山面目忽相見
舟繫梅根秋日斜
曰華曰子數俱九細看峯峦何許多今古画工圖不足
冠卿詩柰九華何(唐蕭建以詩寄費処士冠卿云見說九峯峯下寺曰宫尤在下方開其中)
(幽境客难到請為詩中啚画来冠卿荅以二十韻)
銅陵阻風
兩年官絶塞萬里下瞿唐秋浦浪方息銅陵風又狂五
松人憶白双竹句思黃(五松山李太白讀書処有魯直双墨竹詩今亡矣)今夜
舟中月中秋何處光
江入銅陵縣舟蔵芦葦間郵亭危壓浦佛屋陋依山月
出烏將繞風高雁欲還江山不貧處一覧見塵寰(山有冨覧)
(亭)
黃池對月(十五日)
白帝去年月黃池今夜看風將清玉宇雲不礙金盆明
鏡飛邊遠霓裳舞處寒論文一尊酒欣對舊同官(是夕舘予)
(方大圭秀才家月明甚与米仲文張子是王康侯錢正叔同飲)
宣城道中聞雁
蝉噪景如夏鳥鳴山似春數声雲外過却是雁来賓
宿新豊驛
小驛數椽屋夜深風雨中鄰家有鷄犬不是漢新豊
塗中遇雨
江流渺渺風吹浪驛路迢迢雨作泥好把金章換蓑笠
故山深處把鋤犁
過宛陵陪汪樞密登双溪閣畳嶂樓游高齋望
敬亭山誦謝元暉李太白詩用樞公游齊山韻
天將大任未容閑清峭依然御史顔謝客能吟練江句
謫仙不厭敬亭山双溪風月壷觴裏畳嶂烟霞几案間
天下蒼生望公起歸轅行見郡人攀
離宣城天色隂晦望群山不見樞公和詩見寄
復用前韻
聖恩猶未許投閑遥訪蘋洲柳與顔羿婦觧將風送月
麻姑莫遣雨遮山心游孤嶼題詩處名玷元樞薦墨間
(汪嘗薦九人某與焉)旦夕公歸首台鼎高齋遺躅倘容攀
過麻姑山
出郭群山四望無故將詩句禱麻姑忽然雲破山開面
天色如春有鳥呼
宿紅林驛遇交代王給事
路入紅林林未紅相逢俱是白頭翁郵亭灯火一尊酒
明日君西我向東
廣德途中觀刈稲
田父欣相語今年幸有秋深憂水後爛急向雨餘收穗
尽穴移鼠畦空童放牛何當速歸去吾亦有西疇
祠山
秋風吹客過祠山水出平原礙往還呼吸雨暘神有力
掃除雲霧見天顔
桐川三絶
遇太學三友
歸從三峽過三峯益友三人忽此逢行李稽留三日雨
天教我軰得從容
驛中阻雨
浸淫秋雨阻桐川無術那能𥙷漏天傳舍終宵不成寐
點灯重讀舊詩萹
文籍遭水
文書随我下瞿唐准擬家添萬卷蔵水厄那知在平地
從今既済要須防
九月一日自道場山如臨安周德載夏廷茂自
菁村乘舟来訪既別寄以小詩
二十年前舊友生扁州来訪見交情相看容鬢俱非昔
記得炉亭笑語声
待對仙林九日登佛閣時寄家道場山思丢年
游卧龍山遂用舊韻
浮家東下路間關地近家鄊尚未還風雨滿城欣巳過
星霜入鬢早宜閑去年嘉客同吹帽今日仙林獨侍班
徧插茱萸憶兄弟更添北望道埸山
梅溪先生後集卷第十五
梅溪先生文集卷第十五
策問
問六經皆經聖人之手其大法尤著於始終之際樂亡
於秦禮廢於漢姑勿論焉可也詩書昜春秋首未具存
其可以不知耶詩三百文王之詩非不多也何以首於
關雎頌有三莫先於商莫後於魯也何以終於商頌三
皇五帝皆聖人也非無言道之書何以獨取於堯而以
之首五覇皆賢君也非無命誓之文何以獨取於秦而
以之終三昜所始義各不同周昜何以先乹而異乎連
山歸藏之法六十四卦法相受也何以不終於旣濟而
終於未濟之時春秋之作在平王世也不始於孝惠二
公而始於隱豈果以其遜國之賢乎二百四十二載皆
編四時以成年也而終於哀十四之春豈果在扵木絶
火王乎論語者六藝之唯襟也始於學而終於堯曰其
義安在孟子七篇擬聖而作者也始於梁惠終於盡心
又豈無說耶夫紬金匱石書之書者良史之才也終於
獲麟猶有其旨作凌烟畫像之贊者文士之筆也始於
河間亦有所法况六經之嚴而語孟之奥乎碩與諸君
究其所以然勿云議論安敢到而略之也
問自古帝王所以敦厚風俗者必以儉德為本而每以
身率之禹惡衣服以率夏文王卑服以率周文帝身衣
弋綈以率漢是三君皆古之大聖賢均以儉德先天下
為風俗者也禹尚儉而天下以儉應之故夏之世其所
尚者皆忠質文王尚儉而天下以儉應之故當時在位
者皆有羔羊之德焉至於文帝尚儉不下禹文王而天
下應之者或如如夏周之世故賈誼陳政事之書謂帝
身衣皂綈而富民墻屋被文繡豈漢民習秦人奢侈餘
俗而未昜遽革耶不然何上以敦朴示之而下不以敦
朴應之也我國家自祖宗以来世以恭儉化下肆我
仁宗皇帝在位四十二年而儉德猶著御寢衾禂至以
黃綈為之常服止用縑繒雖累經澣灌而不昜然當時
民間猶有以金為飾者於是詔自中宫以下母得衣銷
金貼金等服臣庶犯者一切置於法由是天下化之而
皇祐嘉祐之間風俗淳美連于三代之上矣主上皇
帝藴仁儉之資清中興之業尤謹厥德惟懷永圖可謂
同符仁祖並美禹文者也邇者近臣獻言謂州縣尚
用金翠爲衣服首飾貴賤之分混然無别請加禁止聖
訓丁寧命有司以前後詔條申明之德至渥也議者尚
慮遠方富民狃於循習未能遽革射利之徒興造販鬻
而不知畏又慮州縣奉行之吏不能遵守教條或暫禁
輙而縦之無以仰副吾君敦朴之化必𣣔令行而禁止
如仁祖之世不使年少書生得以獻太息之書如之
何則可
問才難久矣堯舜之時野無遺賢所與治天下者止於
五臣周家濟濟多士而用一婦人以足十亂之數不其
然乎之歎宜其發於吾夫子也自兹以降治不逮古而
人才愈難必責以五臣十亂之儔則千古爲無人就其
時而求之宜莫盛於武宣之際班孟堅嘗枚舉其人而
贊之以侈一時之盛武帝自公孫丞相至金日暉凢二
十有七人宣帝自簫太傅至張敞凢二十有四人亦可
謂盛矣然攷固之言猶有可疑者焉其稱武帝人才也
則曰漢之得人於茲為盛是以興造功業制度遺文後
世莫及至稱宣帝人才也則曰皆有功迹見述於世參
其名臣亦其次也固盖以宣帝二十四人可為武帝名
臣之次耳今即其人而攷之宣帝之相則有如有聲之
丙魏固非公孫洪石慶輩之所可及其將則有忠武如
趙營平又非衞霍輩之所可及廷尉則有如于定國治
民則有如龔黃又非趙禹張湯酷吏比也校其人才若
遠過之而固乃以彼為莫及此為次之何耶夫所謂人
才者必其勲業名節之有大過人也彼阿世如公孫酷
虐如張湯搉利如桑弘羊皆治世之罪人也而以此為
得人又何耶有是君斯有是臣武帝君德不逮孝宣遠
甚固嘗譏武帝改文景恭儉美宣帝侔德商周其於人
才當亦如之今乃復優彼而劣此又何戾耶固生東都
之初去武宣之世為未遠且親為國史必知其人才之
始未意其品藻之必當也况是贊尤膾炙人口而見錄
於選今乃可疑如此其必有說以辯之
問爾雅者所以通詁訓之指歸叙詩人之興詠釋古今
之異言通方俗之殊語多識鳥獸草木之名可以博物
而不惑兹其所以為百代指南歟舊說皆言周公所制
又言史佚教其子以爾雅又言孔子教魯哀公學爾雅
晉郭璞亦言興於中古盖指周也是則爾雅之出遠矣
今閱其書而攷之則非周公之制甚明小雅稱張仲孝
友盖宣王時人也而釋訓篇則有張仲孝友之釋衞淇
澳之詩曰如切如瑳如琢如磨盖美武公也而釋訓則
有過學自修之釋式微之詩為黎侯作也而有微乎微
之釋猗嗟名兮刺魯莊公詩也而有上為名之釋其釋
詁釋言釋訓諸篇大柢皆訓釋詩書之辭悉出周公之
後而云周公所制非矣又釋歲名則曰周曰年釋祭名
則曰周曰釋周公豈自稱其國號以别夏商耶又於釋
地篇叙十藪之名舉魯晉秦宋楚吳越齊燕凢九國継
之曰周有焦護是數國在周公時固未有封者周公又
豈自卑宗周以配列國耶以此知爾雅断非周公作也
漢人嘗有以是問楊子雲者矣子雲以為孔子門人游
夏之徒所記以觧釋六藝者也是亦意云爾亦何以驗
其出孔氏徒也或云爾雅實周公所制而張仲孝友之
類乃後人所足猶春秋絶筆之後弟子續之至孔丘卒
之類其說又如何碩與諸君辯之
問有創業之君有守成之君有中興之君三者之時不
同而應之者亦異音房元齡嘗以創業為難魏鄭公嘗
以守成而不昜元次山之頌中興也又以宗廟再安為
事之至難然則三者皆未可以難易断也請借漢以論
之高帝創業者也而不足於文使生文帝時未必能興
聖賢之治文帝守成者也而不足於武使生高帝時未
必能建艱難之業宣帝中興者也然英雄不及高祖仁
厚不如文帝使生二帝時其武功文德亦必有所不如
者西京三君盖亦各以所長而生遇乎時以成其名者
歟至於光武雖號中興之君而功兼創業治兼守成意
者其文武两全功德兼備者也然馬伏波對隗囂之問
乃謂光武不如高帝我神宗稱漢唐之治亦及文宣
而不及光武夫創業守成中興皆難者也而兼之者為
尤難西京三君各處其一而擅其名光武兼三者之長
而稱之者或以為不如或有所不及何耶共惟主上
以神聖之資濟艱危之運德邁周宣而俯比光武兼三
者之至難而取之以至兼賢於古人遠矣諸生幸生聖
時目擊盛事願攷三者之難易與漢四君之優劣以發
明我主上之鴻勲盛德
問昔夫子繋易謂何以聚民曰財對子貢問政以足食
為三者之首財用者誠有國之急務尤急於艱難多事
之秋也國家前日無事用度失節常賦之入猶不足
以支歲費一旦加之以師旅錢榖之問遂至於廟堂調
發既繁經費百出官田鬻矣度牒行矣坊名借矣下富
民獻助之令殫州郡公庫之噐矣而獨不及民仰見聖
德之至渥也然議者謂財非天雨而鬼輸之未有不取
諸民者雖賦歛不明出於朝廷而科率每潜行於郡縣
勤恤之詔非不丁寕有司迫於辦事所不暇顧况今日
虜情叵測和與戰猶未决也和則有歲幣而坐困吾財
戰則興師百萬千里餽糧有不可勝計之費將取之官
耶而公帑竭矣將耶之民耶財盡民怨何以爲國古者
兵未嘗不用而財未嘗不給耶抑不知生之以何術理
之以何人耶伊𣣔上不乏用而下不及民其必有說
問少康祀夏配天不失舊物議者以爲優於漢高帝孝
宣信威北夷功光祖宗班固以爲侔德商宗周宣光武
身濟大業中興漢室馬援以爲不如高帝太宗除亂致
治功德兼隆史氏謂比迹湯武庶幾成康其言之常否
果如何主上興衰撥亂紹復大業方之前代何如主
也碩併陳之
問戰國之軻况西京之雄隋之通唐之愈皆著書立言
羽翼聖道世以大儒稱之議者不以爲過然五君子者
果孔氏之徒歟心無異傳道無二致固宜迭相推尊無
或操戈相伐可也今攷其書乃或不然况非特不尊軻
也且列於十二子而非之雄非特不尊况也且有同門
異戶之斥通雖以雄爲振古竒人而不許其道愈推尊
孟氏醇疵况䧺至河汾則無一言之及然愈嘗自比孟
軻矣後世亦不能無異同之論夫道之所在人所共尊
道不在焉人所同抑今尊之則命世大才仰之則諸子
也尊之則軻雄之間抑之則異戶也尊之則聖人之徒
抑之則張衡數術之伍也尊之則聖人之脩抑之則沒
而不說尊之則泰山北斗抑之則木強人也尊之抑之
者其公心歟其私意歟豈好巳同者有相黨之心故私
有以尊之歟好巳勝者有相輕之意故妄有以抑之歟
尊之者是則抑之者坐蔽善之罪矣抑之者是則尊之
者䧟虚美之失矣二者必居一於此也碩考其實而詳
辯之
問十八章之經夫子爲弟子曾參作也參以孝名世爲
孔門賢弟子雖曰禀自然之至性盖亦出於侍坐之際
開宗明義之力焉然參之言行俻見於語孟諸書不知
其終身之大節能不負聖人之教而脗合於是經者果
何語也夫子嘗自謂行在孝經使曾子果能盡是經之
言也則行與夫子同矣然參雖賢未可以擬聖人是於
經必有所未盡而行事不能無少戾也夫孝於德爲至
於行爲大參既以孝稱宜無媿於淵騫之列矣乃反不
預四科何耶諸君自兒時巳能誦十八章之語其於出
孝入弟之際必不叛是經敢問曾子之孝其有得於經
者何語其未盡於經者何事與其不與於四科者果何
謂也
問君子讀書稽古豈徒對聖賢而巳哉必曰古人可作
吾誰與歸心有所慕則將學其爲人而以其身比之也
歴觀古人自比於前脩者多矣亦各不同有以不如巳
者自比有以勝已者自比自比以不如巳也能自謙矣
而有志者卑之自比以勝已也能自強矣而好謙者妄
之孔子賢於堯舜而竊比老彭有以見聖人謙德之至
也人比曾西以管仲則艴然不悅謙何在焉孟子乃以
是取之何耶至諸葛武侯自比管樂或美其德之謙或
陋其志之卑亮果謙乎卑乎君子必有以處之也揚雄
韓愈自比孟子雄愈非軻敵而以軻自期有以見君子
自強之志也崔浩自比張子房志亦可嘉矣議者乃不
許之何耶至杜子美以詩人竊比稷契人或賞其忠或
指其妄甫果忠乎妄乎君子必有以處之也諸君潜心
古人之際其必有以自况將比於不如已者歟則懼其
志之卑非自強之道將自比於勝巳者歟則懼其言之
妄爲謙德之累必𣣔自謙而不失之卑自強而不失之
妄如之何而可碩商榷古人之外且各言其志
問古之人皆有師自聖人至于士一也雖師未必賢於
弟子弟子未必盡如師固可因流䆒源見形知範矣惟
孔子之於老𣆀左丘明之於孔子公羊高榖梁赤之於
子夏房杜王魏之於王通世皆以爲師弟子也或謂其
不然學者未免乎疑焉謂孔子不師老𣆀也固嘗適周
而問禮矣果惟𣆀是師則彼槌提仁義絶滅禮學夫子
乃爲禮樂仁義之主何耶謂丘明不師孔子也固嘗見
稱於魯語與聖人同好惡矣果惟孔是師則子不語怪
而丘明乃失之誣且傳經多不合於聖人之旨何耶謂
公榖不師子夏也則先儒應劭軰固嘗有是語矣謂果
出其門則春秋之成商不能贊一辭二子乃各以經名
家何耶謂房杜王魏不師王通也則通著之中說固嘗
弟子之矣謂果出其門則數子俱顯於唐反無一語以
称師抑又何耶以爲果師果弟子則其學必不相戾而
其心必不相忘也以爲非師非弟子則載諸古人之書
傳諸學者之口豈盡妄耶諸君尚論古人之日久矣師
自柱下而至河汾弟子自將聖而至正觀諸子必能熟
究其源流而素知其然否也幸即其道攷其時推前人
之議論以其實告
問韓愈柳宗元俱以文鳴于唐世目曰韓柳二人更相
推遜雖議者亦莫得而雌雄之然其好惡議論之際顧
多不同者韓排釋氏甚嚴其送浮屠序責子厚不以聖
人之道告之柳謂釋氏之說與易論語合且譏退之知
石而不知韞玉韓謂世無孔子則巳不在弟子列作師
說以號召後學柳則以好爲人師爲患有師友箴有荅
韋嚴二書且有雪白之喻又有母以韓責我之說韓著
獲麟觧以麟爲聖人之祥賀白龜表以龜爲獲蔡之驗
柳則作正符詆談符瑞者爲淫巫瞽史韓碑淮西歸功
裴度而不及李愬柳於裴李則各有雅章韓以作史有
人禍天刑之可畏柳則移書以辯之韓以人禍元氣爲
天所罰柳則著論以非之其指意不同多此類者且退
之名在子厚先友記中盖其父兄行且年又長柳宜以
兄事之可也然韓每及柳則字而稱之柳語及韓則斥
而名之爾抑又何耶今二文並行於世學者之所取法
真文章宗匠也然讀其文切疑二人陽若更譽而隂相
矛盾者不可以不辯夫韓柳邪正士君子固能言之至
於議論則未可因人而輕重碩與諸君辯其當否
問五常之道莫大於仁以夫子之聖猶曰豈敢故於許
與之際尤謹焉古之逸民非不多也獨許夷齊爲得仁
大臣如伊吕之徒初無一言之贊也獨稱商有三仁門
弟子之中如仲由冉求公西赤者皆所不許而獨許顔
冉諸侯之大夫如令尹子文陳文子皆所不許而獨許
一管仲此八人者雖窮逹死生去就之迹不同而聖人
許之以仁初無異辭後世有大儒王通者鳴道河汾間
與弟子難疑荅問動以洙泗爲法中說十篇猶孔氏論
語也其以仁許前賢及高弟者亦八人焉曰東平王蒼
仁人也曰羊祜陸遜仁人也曰荀氏有二仁曰仁哉樂
毅許董常以顔氏之流盖以其三月不違仁也稱薛收
仁而不佞盖許其爲冉雍也夫子所稱八人者後世以
聖人之言莫得而議之通所稱八人者或未之信然自
蒼至收七子皆顯事在信史可考而知董常早世其言
論粗見於中說亦可以想見其爲人也是果可當仁者
之名否乎通之許與其亦有得有失乎孰可以方夷齊
孰可以比三仁孰無媿於顔冉之德孰能爲管仲之功
碩併陳之以佐文中之垂教
問太史公作史記采古今名臣賢士列而傳者凢七十
焉其共列之人必臭味之同者如管仲晏子以佐主之
迹同孫武吳起以論兵之術同樗里甘茂以智略同范
睢蔡澤以其談辯同仲尼弟子學術同也屈原賈生風
騷同也萬石張叔謹厚同也凢傳而同之者必其類之
相近焉然亦有不宜同而同者使學者不能無惑其爲
老子傳也與莊周同宜矣而乃列申不害韓非於其中
申韓之術至殘忍慘酷也其可與深於道德者同耶其
爲孟子傳也與荀卿同宜矣而乃列鄒衍淳干髠于其
間以衍之迃誕髠之滑稽正儒者之罪人也其可與主
盟仁義者同耶謂遷不精於選擇則彼之同者何是謂
遷不妄於條例則此之同者何乖豈偶得於彼而有失
於此耶抑識見不明曾珷玞美玉之不辯耶不然其不
同而同之必有深意乎其間不可不熟究而詳辯也
問君子之學必先正其心術而不惑於異端邪說然後
聖人之道斯可得而入焉苟惟心術不正而異端邪說
從而䧟溺之望其入聖人之道猶航断港絶潢而𣣔求
至海不亦難乎昔吾夫子旣沒而楊朱墨翟者竊仁義
之一偏而唱爲我兼愛之說以亂天下幸而有孟子者
出辝而闢之楊墨之害息而人心復歸於正孟子沒有
申韓刑名之學黃老虚無之說簧鼓于世其爲害又甚
於楊墨而世之儒者往往堕於其間而不悟以賈誼之
美才猶明申韓司馬遷之博學猶尚黃老况其下者乎
當時不惑其說毅然而麾之者一楊䧺氏而已自漢室
之東而西方之教流入於中國時君世主尊尚其說遂
與孔老並立而王公卿士庶䧟溺滋甚王通隋大儒也
猶称其爲聖人白居易唐賢人也猶酷嗜之晚節用其
教以理性况衆人乎當時不惑其說毅然而力排者一
韓愈氏而已夫異端邪說之移人也愚者信之可也而
智者惑之何耶不肖者信之可也而賢者惑之何耶里
巷之人信之可也而縉紳士大夫惑之何耶豈異端之
學亦有以過人而其道誠可與堯舜周孔抗衡於世耶
豈賈誼司馬遷王通白居易之徒明之尚之尊之者是
而孟子楊䧺韓愈闢之麾之排之者非耶夫以其說爲
真可信也則與吾堯舜周孔之道大不相似以其說爲
妄也則世之屈已以尊崇之者又皆吾儒之傑然者焉
孟楊韓三君子不世出無有與之辯者碩與諸君論之
問封建尚矣自五帝三王莫能去矣後世人君易之以
郡縣則其國亦從而治亦或因之而亂此皆立國之先
務學者不可不察也唐虞列公侯伯子男爲五等相制
天子千里諸侯百里而降不及五十里者爲附庸周興
封國八百同姓居五十三焉此封建所由興也秦鍳衰
周之弊罷侯置守列天下爲三十六郡後世因之不改
復增其數此郡縣所由興然以周秦漢唐論之則其國
之或強或弱其祚之或短或長皆關乎封建之與郡縣
此又不可不辯矣謂封建無益於國耶則周何爲因之
而強秦何爲罷之而亡乎謂封建有益扵國耶則漢何
爲而有七國之變唐何爲而有諸鎮之乱乎𣣔使罷侯
置守而無嬴秦之危封建侯藩而無漢唐之乱果何術
而可碩詳以告將䟽其說以獻于上
問夫樂之作尚矣先王以是正朝廷美風俗格神物和
上下有其舉之莫敢廢也故黃帝之樂曰咸池顓帝之
樂曰六莖帝嚳之樂曰六英堯曰大章舜曰大韶禹曰
大夏湯護而武武此歴代之樂所由作也而其大備莫
盛扵成周故周禮大司徒以六樂防萬民之情則又有
所謂大師小師磬師舞師笙師鍾師者大師樂以六律
六同大合樂時則有奏黃鍾太簇姑洗蕤賓夷則無射
者太師掌律同以合隂陽時則有播八音扵金石絲竹
匏土革木者是古作樂者必有其官奏之必有其所制
之必有其器豈非樂有自然之數而數之所舉又有自
然之義乎後世去古旣遠樂制始無一定之論而名數
音律刑噐亦莫之考矣學者審古今灼知先王所以作
樂之意者敢問咸池六莖六英韶護夏武之名所取者
何義周大司徒與大師小師磬師舞師笙師鍾師所掌
者何噐黃鍾太簇姑洗蕤賓夷則無射所奏者何所金
石絲竹匏土革木所應者何事與夫後代因革損益孰
得孰失幸明言之
問孟堅序六藝為九種列小學一家於其中則知字學
之有益於斯文也尚矣古者八歲入小學學書藝之事
故周官保氏掌養國子教之六書漢簫何亦著其法於
律令太史試學童而禄其課最者唐選舉之法有四而
楷法遒美居其一焉夫書雖一技然教於周試於漢選
舉於唐參六經論語孝經而九之學者其可忽耶爰自
科斗書廢篆隷迭興漢晉以来乃有草楷真行雜體之
書去朴歸華舒牋點翰以相誇尚者不知其幾也唐太
宗歴評晉人之書而以王逸少爲盡善盡美先翰林蘇
公嘗評唐人之書謂極於顔真卿又論近代之書以蔡
君謨爲第一議者謂顔書本出於王而蔡乃法顔而變
者然三人者各名家當代而咸造其極使其同時而並
駕未知其孰後而孰先諸君稽古之暇游心翰墨久矣
其於晉唐宋三子將誰取法耶抑所好不同捨二三子
而他有所尚耶又豈得於心畫之妙而不蹈前人之陳
迹耶碩評古人優劣之外且自論平日之所以張吾軍
者果出於自得乎抑亦何所法也幸詳以告
梅溪先生文集卷第十五
