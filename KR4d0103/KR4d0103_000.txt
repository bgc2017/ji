雲巣編别集類二(宋)
提要
(臣)等謹案雲巣編十卷宋沈遼撰遼字叡達
錢塘人遘之弟也用兄任監夀州酒税熙寧
初為審官西院主簿久之以太常寺奉禮郎
攝華亭縣坐事流永州更徙池州築室齊山
自號雲巣遂不復起事蹟具宋史夲傳遼墓
誌稱所著雲巣編二十卷今此夲乃宋高布
載入吳興三沈集者所存止十卷文獻通考
所載卷數亦同殆布校刊之時已有所合併
歟又集中海天寥寥禾黍秋一首此夲題曰
初聞鶴唳而徐碩至元嘉禾志乃作題干山
圓智寺又門箴一首至元嘉禾志作華亭縣
門箴且有跋語兩行均與此乖互不合或當
時尚有别夲故所據互有同異也遼文章豪
放竒麗無塵俗齷齪之氣而尤長於歌詩王
安石嘗贈以風流謝安石瀟灑陶淵明之句
而安石子雱亦云前日覧佳作淵明知不如
皆以柴桑格調為比其傾倒可謂甚至然遼
詩實主於生峭與陶詩蹊逕頗不相類觀其
生平屢與黃庭堅酬和而庭堅亦稱其能轉
古語為我家物知為豫章之别派非彭澤之
支流矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
