雲巢編卷二宋沈遼撰
次韻奉酬文翁
昔人幽操有至樂吾豈含華企沖漠已知勞生委夢幻
不問萬事紛紛作四十年來春復秋但見花開更花落
最愛長夏適我懷新竹森森初解籜修林喬木結青蔭
下蔽文窗與朱箔已將形骸付物外何必高下窮崕壑
老去詩書強遮眼爾來悉已懸高閣多病不賴世人知
吾亦於人無厚薄陽狂長鄙向子平絃歌偶似陶淵明
無事長甘數斗粟終不苟就五鼎烹南莊夫子謝聲名
誇我田家蠶且耕誰知此意正相合寂寥應笑魯諸生
奉酬舜文即次元韻
我生無庸如斷絡已分老死填溝壑不能掉舌強附會
何暇論經更穿鑿萊蕪甑敝欲生塵玉川婢麄常赤脚
世間要塗不易驟身外名韁誰可縛本無道義輕王公
亦不悲傷念流落水鄉夏半不厭熱繞舍新篁尚含籜
訟庭鈎距非吾事吏案煩苛都可却農民漸使安甽畝
和氣終須蠲疹瘼子羽不肯過我室懸榻何妨卧西閣
年來多病亦廢飲牆下度泥委杯酌舊學迂疎不適時
譬如石田何可穫欲捕大鵬逐嶺嶠終不勞心事弋繳
行當歸掃烏峰下試鍊金鼎長生藥
張公洞下
道人升天久不迴至今洞門向北開當時仙仗人不識
白雲繚繞山間來闖然初望燒香臺百步九折多蒼苔
仙官委蛇劍佩肅霓旌羽蓋光漼漼鶴馭欲下風作媒
雪猿白鳳勢欲頽嵌巖石孔誰敢飲洞下風水聲如雷
龍車遙遙斷消息數百年來化為石六朝人物丘墓壊
白骨盡為泥土蝕吾昔巳煉九華丹欣尋二洞窮幽寂
稚川方求句漏令長史亦賴旌陽力手種青精期可食
未能脫去空羈勒籃輿往來不憚勤搔首山前髮斑白
題楊師壁
年來病倦厭尋山且寄青泠白水間最愛楊師舊茅舍
頻來借榻伴高閒
奉和敦義張公洞
誰識此間非洞天白雲輪囷石斕斑松篁蔽空世務隔
日月不動仙家閒金堂玉室不可測霓旌羽蓋終當還
蛟龍沉淵馬空住會與楊許來追攀
將行寄蔣三
春風迎我到荆谿行看秋成憶故畦乘興去來何可限
為君引領隔湖西
招靜之
浙西夫子蚤相陪解印新從海上來借得谿邊五畝宅
與君共酌任公臺
陽羨浮翠亭
江南山川若奔鹿下照江流翠相矚朝望長干暮石牌
山頭年年春草綠我昔長愛江南遊當時少年今白頭
人生匆匆寄幻事六朝得喪惟荒丘陽羨本自江南州
水邊孤烟千古愁沙禽關關夜相呼稻粱自足知何求
我生已如不繋舟投老為誰計沉浮腰間墨綬亦偶爾
此地欣與心相投行歸三吳卜幽隠不復更到枚回洲
漁父丈人莫相笑解帶於此聊遲留
昭君操
王昭君漢宮女漢宮女嫁配虜生如桃李花皖皖託朝
露春風一摧折零落在泥土君王委心事匈奴不知匈
奴在何處黃門扶我上車去遙望漢宫隔烟霧十年簾
下學畫眉不知還為蛾眉誤當時恩怨或易忘今日悲
愁那可訴夢中往往作歌舞滿目異類誰與語但見驚
風吹塵沙豈識春還復秋暮山林強鬼向夜哭夜夜氊
車宿荒戍胡人從來不照鏡但見白髮垂霜縷念知此
意終不傳獨自援琴彈作譜彈作譜寄與漢宮人一曲未
終淚如雨
酬思誠見贈
都下相逢意氣歡翩翩清興到江干壯心已謝馳千里
薄禄猶慙繫一官閒比水雲隨所適朽如溝木不勝蟠
欣然於此重相會一讀新篇九起歎
寄慶復允中
木葉飄蕭已半殷試臨高處望君山野田繚繞來時路
畫舸逍遙數日間坐想故人應見憶如今秃髮不勝斑
兩州相望無千里莫惜新篇斷往還
喪表姑輓詞
不盡華髮養奄聞朝露傷人雖恨長夜生已在西方靈
輤過空坂羅繻空北堂欲知簫史處松栢正凌霜
又
憶昔祖姑前曾觀八法妍常嗟道韞在終愧右軍傳幻
化已委世清明當作仙松門一長慟丹旐上新阡
初聞鶴唳
海天寥寥禾黍秋人籟已息烟霧收數聲鶴唳草堂靜
何若更向咸陽游
和毅公賦謝仙
常愛金泉謝自然題詩多在蘂珠篇玄洲靈草自有種
西郭故人還作仙飛馭飄搖誰可想斷雲流散世空憐
錦江何處無由到乞與齊諧異日傳
和李正甫喜雨
朝來靈雨下巖阿秋氣歡聲到處多頓起西疇千頃稻
斬新南浦萬重波乍欣勝意閒尋賞晩得高吟更作魔
憔瘁病夫毛骨爽匡牀坐聽四明歌
和李泰叔
一身已與世相違寧假虚名竹帛垂老去讀書聊自遣
病多飲藥倦支持長因斜日增離恨却有秋風慰所思
屢辱高吟不即報使來多值欲眠時
和清順
世事咄咄非余知常愛天籟林中吹子雲老來亦嗜酒
秦女屢典釵頭螭不忮不求自得趣不知梅萼生南枝
昨日偶尋北山去清曠正直窮冬時道人相惱更題詩
信道匡鼎解人頥
龍居觀泉
泉聲泠泠山間落山下有田朝夕作東涇西瀆久已涸
夜來暴雨溪聲惡我欲浮舟到西郭山前灘瀨石鑿鑿
坐看横流出林薄欲行未行翻不樂朝市權利方相搏
民聲愁嘆入溝壑不如曲几安寂寞我享趙子清都樂
贈清道
少年好書老彌篤牙籖錦囊數百軸江左墨妙世不矚
有唐諸公粗可錄諸公草法無可稱中葉始有張顛名
張顛下筆有神會其妙不似點畫成後來沙門有藏真
措意瀟灑尤更精當時二子最名盛至今學者皆伏膺
本朝蘇公名弟兄汝南蒲陽亦有聲比來諸公已老死
其餘卑俗類可憎我昔乘興遊都城列子示我新素屏
始知無擇得此道長沙道人今復生歸來窮巷掩柴荆
惠然相訪得忘形贈我數行豈無意勢如九河注滄溟
中間龍蜃降復升歡伏不暇獨可驚自欲何能謝言情
欲贈金玉還愧輕慇懃之揖喜不勝使我驅霧老後明
贈覺師
我昔乘興遊荆溪數訪道人谿水西道人飄然捨我去
有如白雲謝汙泥我來雲間亦未久惠然相顧攜枯藜
時人莫將老相識解空第一須菩提
酬楊高士
秋來當砌看金錢不為流年悵白顛已向滄洲逢九日
更欣高士况新篇牛山誰見沾衣客籬下空懷採菊賢
遙望白衣猶未至不妨細雨竹窗前
池陽三首
池南柳色未全黃池北萱芽尚帶霜老去尋春不嫌早
春深留與少年郎
水南殘鐘水北清浮雲斷處玉鈎明持杯欲飲還看帽
十里春江如鏡平
寒烟寂寂鏁清谿圓月亭亭上曲堤小杜風情遙可想
閒調絲竹舞金泥
林平二首
林平勝處向東紆水轉山迴盡不如或息或勞都可樂
白雲深處五浮圖
河邊柳眼澹烟浮臘破春歸一歲休不復平時羇旅恨
離明還泊北城頭
西齋
東齋清曠西齋靜上下往來唯一徑幸有方牀不得眠
行休已有陶潜興
雲間
野田茫茫秋水清生盡蒲蔍無人耕不知三吳地力壯
老鶴空向烟中鳴
陸機雲碑
朝日欲出已復西人間興廢那可知崐山陵谷久已變
水旁唯有將軍碑
和宋平叔莫子謠
南方氣候多不叙茫茫萬生亦殊趣人性雖或異所宜
莫不知愛膚與肌時方盛夏困多旱高堂方喜遂我私
有蟲名為物甚小樸樸無狀安能為諸公所賦雖甚美
盛道嘴吻良見欺虎豹齒牙利如兵我尚不畏矧此微
微物曾不如蚊䖟天生有命各有情何用譏侮起紛爭
我心坦然如日月我若呶呶我當罰
過水心寺訪芝上人
行年四十髮已斑似夢非夢寄人間數日秋風稍強健
閒尋戒律過南山
泰叔召食鱠
酷暑隆隆不可活聞有玉鱗纖手割不得相從飽便腹
空聽高吟何灑脱
泰叔求桂漿
越人遠寄桂花漿敝屋欣聞破鼻香遽遣小奴分送客
夜來已敗不堪嘗
次韻和宋平叔
憶昔銜杯折梅處孤山寺前千丈塘横遮青林鬭殘雪
暗入紅袖留清香往遊都城雖屢賞縱有素艷終殊芳
莫辭遶林行百匝更嚼嫩蕊薰愁腸
自懷
十月北風流舶迴官曹無事人吏稀欲沽斗酒自為樂
囊無一錢還典衣平生懶性不預事終老閒暇誰謂非
筋骨衰殘苦畏冷更移方榻對斜暉
次韻和李正甫
故國重尋梅柳春自憐頭上二毛新已知憫默安無位
寧免低昂為有身前日少年都自夢比來賤仕始憂貧
多慚幕府文章客都為風光作主人
白鷺
清江濯濯生菰蒲一雙白鷺雪不如輕烟細雨不肯去
潮來正有浮陽魚
戲贈伯泓供備
公子好樂惟好琴初傳一曲費千金其聲微妙出世外
若聽無聞古與今烏孫琵琶止四絃濮上箜篌人不傳
西湖圓月籠修烟一杯綠酒為陶然
題徑山二首
昔日道師開法筵老人化龍去山前至今勝迹冠西境
高第相傳為敬田平生自得物外趣爾來更薄區中緣
終隨老師學善住行種芝草休天年
五峰相望勢如掌中有紺園閟龍象坦愛曲道兩盤迴
不知身出浮雲上浮雲悠悠覆朝市朝市小人鼎中沸
暫來欣得避世愁奈我未老先白頭
和李子儀即元韻
胡人泛舶萬里來頭上㲲市纏作堆建武賮琛終罷獻
元和亭榭不求材(憲宗訪沈香亭子材令市舶沈檀委地不用)君王方講羽
干舞太守何妨樂聖杯筦庫賤生固多幸天邊長見利
篷開
和張寶臣即元韻
始余倦遊念還家一身泛然寄天涯頭上白髮日益加
朱顔不駐爐中砂飄飄逸氣凌紫霞猶著黃綬趨泥沙
烈日漫憑烏帽遮窮巷歸來夕烟斜閉門正欲謝喧譁
何憚屋室多庳窊楊柳欲落鳴饑鵶八月秋風想乘槎
市中有金誰攫挐自欲歸耕老菑畬嗜好已背梨與樝
那復開口增詉詉眼昏白晝生黑花老悲獨向兒女夸
枯轍不能活鱨魦騏驥垂耳伏鹽車一官欣得飽魚蝦
頓首致謁辭當衙愚拙不遇何復嗟川陸舊遊殊不遐
才渡揚子已聞蛙吳女蓬鬢多髦髿西湖信美謝若耶
松竹夾道繁根芽勢利屈曲如盤蝸衛青變化乃龍蛇
深閨召客舞雙髽撫手相勸競呀呀西崦老師自煮茶
太守陳樂奏渝巴湖水洗面去塵痂故山白浪留文沙
田裏小兒放猪猳為樂往往鳴簫笳亦有狐兔堪施罝
令人指手徒為挪賤職馳使告及瓜聿來甬東絶紛華
箝口不復露頰牙聯曹相係瓊與葭上官庇覆不汝瑕
優游重見林中葩四時風露換物華新詩迭致思無邪
吾子俊拔誠可嘉豈獨鄙言數矜誇高吟大字耀紙麻
時雖未亨道不汚屢出珠玉能愧奢麻姑手爪幸見爬
長篇垂况理不差正如矛戟相鏖义
和李正甫
山川旱氣赤如虹大海半涸驚魚龍行人渴死道不通
時見飛鳶墜長空日輪軋軋未背昃獨坐高堂酌瓊液
下視萬屋生白烟不復平日瞻青山閉目欲想瑤池瀕
欲往萬里增黃塵長憶仙人李太白若乘鯨魚應腐鱗
晚飡一盤薦黑黍出鐺已敗色如土忽得諸篇排硬言
伏讀未終汗如雨
和李泰叔見菊有感
雨露蕭條歲景催庭前黃菊未全開揚雄嗜酒寧為樂
杜甫愁吟亦薄材故國欲歸行解綬滄洲無路可浮杯
新亭秋興君知否潮信方隨月色迴
酬海公即次元韻
早遊諸方見佛祖若能開口便相許長愛當時王老師
不開麄言反細語大道逍遙本不遐青天萬里孤鴻舉
比來多病卧環堵低頭不茹亦不吐上座何為相示來
龍駒豈煩伯樂顧更須歸去造丈室擎拳便是諸魔路
方池
森森古木蔭方池池上秋來一夕知墜葉沉波青徹底
倚欄無事看魚嬉
題上天竺
平生未省人間樂老去惟求世外閒它日終當斷家事
籃輿蓬舸訪名山
走筆奉酬正夫即次元韻
樂府古有行路難但悲白髮憐朱顔時命多向賢才慳
詰屈不平萬世間壯心欲馳步輒跚試出鋒穎官已瘝
中心忽忽惓且煩不如歸去江海閒要懸大刀數撫鐶
何陋九夷與八蠻自顧鄙性疎且頑誰能隨時事黠姦
從來多病筋力孱正當落魄卧深山敝廬數椽粗可跧
安居里巷鎖重關終日無人踐茅菅冠帶不修衣袂黫
高歌一曲舞雲鬟比鄰有酒時見頒春風秋月與我閒
夜靜佩玉鳴珊珊高人逸士或往還蓬舟自訪來前灣
行歌紅藥與香蘭已憎俗物近塵寰一身蕭然念早鰥
髭鬚憔悴半已斑誰能更問秃與鬝旦聽溪水聲潺潺
強來為吏腰少彎幸讀君詩錦繡篇相望鬱鬱何可刪
君豈久居五兩綸
聞杜鵑
杜鵑花發春山明杜鵑鳥啼行人驚世上有誰能忘情
一身離家作遠行為名受辱為法攖為利被奪為官爭
憂愁嗟蹙向誰說那忽聽此斷腸聲吾家家住在泉亭
烟水相望數月程呼兒酤酒多酌客聊用相慰如平生
次酬韻李正甫對雪
苦寒冽冽日夜增朔風軒軒勢相凌遙山頑碧空崚嶒
高堂閒坐擁敝繒欲釂一杯意已仍浩歌黃竹但伏膺
愁雲漫漫方四騰海氣上薄初不勝雪霰雜下風作稜
漸著弱柳頭鬅鬙半積軒砌發幽層枯樹兀兀愁飢鷹
紛然不已失溝塍一飲一斗心易矜試步薄冰猶戰兢
圓圭方璧降復登憶昔前年正嚴凝攝事大蜡清晨興
平生看雪實未曾健僕駿馬半醉乘或前或後望交朋
不辨明河與玉澠烈火萬炬氣不蒸被面惟有凍與冰
歸來心目如水澄喜看道旁刳竹燈豐年為瑞古有稱
凍死何暇談鄒滕欲邀君飲恨不能相酬莫問準與繩
行田舍
輕烟微雨滿金塘天氣清明看下秧筋骨已衰難自力
田家次第賜壺漿
題宸奎閣
至和天仙臨御久能通祖印空諸友化成殿上召禪師
親宣玉偈傳金口鄮山山上建華閣宸翰光芒燦星斗
江湖小臣稽首觀永為兹山傳不朽
次韻酬公夫二首
野性孱疎寄浩然不邀虚譽借人延賤官牽率終非意
故國歸休粗有田平昔是非猶可計後來去就孰為賢
西軒一夢無餘事不似南柯與世傳
海舶不來官事閒朝雲夕雨看西山強從委吏心雖易
欲避宵人勢亦難卧探古書聊自適醉攀庭柯幸怡顔
因尋舊友清歡意猶有榴裙數處斑
次韻酬李泰叔
歲寒倚遍甬東樓喜上江邊一葉舟流轉生涯常壁立
飄蕭官况信雲浮欲逢故舊開青眼先得詩章說白頭
縱有一樽聊可飲正當相對論窮愁
召邵彦瞻
青嶂疊疊西南馳上下佛宮筋力疲一樽欲與魯山醉
悵望車馬來何遲
題垂雲亭
老師有意出人間便學垂雲也未閒帶雨有時歸北嶺
隨風依舊過南山
次韻酬鄭榮緒
長夏苦袢暑何適可開眼為約山間行遠訪金仙館時
當歲旱凶人跡尚猶罕况復有遊客來結青雲伴古松
臨水瀕我意秋可欵悵羨彼中人一去不復返高深步
巘崿我道方坦坦山僧多故人不復怪敖誕延我火齊
柈酌我流霞醆少小不預事老大更慵懶巖花為誰擷
藕絲悶獨綰爾來復多雨昨夜重湖滿欲榜一舟歸舟
敝不可揀世事久忘懷吾言固無間無樂亦無憂亮非
斗筲算
夜坐有感
齋閣夜不寐耿耿對華燭眼病懶讀書投老亦忘欲華
寵非我願終不蹈迫辱五畝窮巷居薄有數斗粟歸來
解衣袂何為愧仰屋天晴步明月雨暗一碁局四夷正
耀兵百姓食不足為謝支離疏吾方外羈束
新作小屏
少年喜讀書偃仰在方牀不知晝日勞常愛秋夜長炯
炯戸牖明翳翳燈燭光我樂自有趣驊騮步康莊道學
貴深思千古浩無方投機踐聖域所戒怠且狂常鄙小
人儒不能志軒昂蹈襲已陳語何為浪皇皇爾來四十
歲鬢髮已如霜回首念疇昔此意殊未忘曲屏倚方枕
可以寄彷徉誨言示稚子朝夕當此強
開窗
齋居病紆鬱况復當梅霖鑿開小窗明坐對佳樹隂翠
微映書帙凉氣生衣襟豈惟豁心目聊可發幽吟
和穎叔沖寂觀
疇昔學輕舉衰齡恨未逢慇懃尋福地邂逅聽山鐘陵
阜規模古烟霞氣象濃滆湖開左派勾曲聳西峰宮殿
瞻黃皓風期想赤松區中誠久厭物外或能容落日窺
三島隂雲隔九重蛟淵無往害兔井識遺蹤遐企旌陽
隠旁鄰函里封翹心冥有感稽首敢忘恭幽士期相訪
扁舟志未從拳拳望仙境尼父歎猶龍
奉陪穎叔賦吐綬鳥
佛舍有珍羽垂頷袐文綬對客輒復吐粲粲如絺繡其
吐豈適然乃在喜懼間已吐亦復收倉卒一瞬還綠玉
聳角毛褐羽殊斕斑方其振舞時意氣豔且閒吾欲語
阿師不如放深山稻粱使自得不復勞深關
奉陪穎叔和覺師
疇昔欲求法初參潙印禪已知物外趣頓謝區中緣不
學蘭那行終歸兜率天即心如有證何暇問方圓
復和
老師善言法何者名為禪不復著言句應當離事緣挹
水何有用攀雲誰望天欲知證心要為我示偏圓
又
耆窟清談妙少林方坐禪於世誠大事投機非小緣休
公祗彈指(闕)老呼蒼天子能分半座為畫相光圓
惠聚上方
卧病甬東久偶尋吳會遊不知陶令意乃與身為讐恤
隠豈不美更恐增人愁黽勉有餘暇強來訪林丘此地
多山石鳥道與雲浮松筠鬱回合四顧皆良疇僕本山
野人聊此謝羇愁從容日已夕歸意良悠悠
善權閱軒巖
古寺寄林丘清泉高下流山僧空自老巖石不知秋龍
去潭水白猿吟楓樹幽軒前一楸局誰與汝忘憂
次韻和允中送覺師
心在白雲居逍遙誰復如從來機事少終與俗情疎師
已脫敝屣吾方還故廬他年若相見應更老渠渠
戲呈慶復乞畫
鷙鳥寧有種詩書多不傳豈期猛厲氣專美鷹與鸇有
客畫鴉鶻古紙含秋烟羽毛被玄甲爪角森戈鋋想見
太公望桓桓統中權何如鄞中尉側目誰敢前吾方病
拘鬱逍遙溪水邊賞此神駿物霜風相孤騫從公乞妙
墨小齋伴衰孱何以報雅况作詩致拳拳
秋早登住閣
病夫倦拘鬱遐賞寄重閣大火欲西流高林已搖落海
旁土氣淺風雨易回薄數日多狂飇餘暑亦潛卻千山
在天際清氣遙可託平生樂烟霞幽步誰與約緬懷機
雲輩襟靈信夷廓草草蹈危機千載尚可啄吾知非世
用白首甘寂寞攝令亦偶然何能求民瘼勾釘盡誅斂
下筆良多怍不如陳太丘行歸老丘壑
雲間
蠟屐去陽羨乘桴望雲間腰垂陶令印意在莊生環斯
民久困敝何用惠孤瘝於心儻有愧拂衣歸故山
奉送景升西上
京口楊夫子知名三十秋青衫尚為邑相見松江頭傾
蓋曾未久歡若平生遊適當及瓜代浩然治西舟薦章
滿公車行想拜恩休萬里起跬步青雲𦕈難儔余方歸
東路於此悵夷猶行觴莫辭醉分袂雲間樓
奉和宋平叔
海角厭多雨乍晴山更嘉梅林半黃熟柳帶剰夭斜忽
忽久不懌悠悠誰可涯世如有夫子終不歎匏瓜
題上天竺天仙閣
久厭朝市冗粗能忘蓋纏頭依梵唄地行結西方緣山
前種香稻山下流清泉此地既岑寂此心良泰然法師
清淨觀招我修初禪斯言倘不踐何路休餘年
次韻酬泰叔
志士有不遇繇來多感傷末途長憫默往事委冥茫偃
蹇乾坤外推移日月長初心寄林壑何事襲軒裳才地
慙前輩文華笑老蒼討論聊自適仕進亦惟惶直欲馳
千里寧誰出一鄉典謨窺禹契教化識軒唐不信時難
駕焉知命弗將士雖殊用舍吾豈托炎凉寳劔埋霜鏑
明珠稱夜光三公猶可去一命孰難忘壯節深無累高
歌詠更鏘振衣辭旦望逸跡寄朱張管庫心何愧江湖
幸退藏朝辭汴師日夜渡淛河霜故國尋仙路當年結
客場二毛雖老醜一醉迺尋常花圃風生席雲齋月滿
牀清歌憐落落高論接琅琅誰謂羇遊地還陪君子觴
衆推朋好厚不間弟兄行斟酌南堂夜逍遙甬水陽長
篇荷高意他日結離腸
庭栢
鬱鬱庭下栢何年移此栽雖然失地性本自凌雲材不
復鸞鳳集空餘鳥雀來誰為許長史拔宅去塵埃
竹軒
古人愛修竹瀟灑臨幽軒勁節有高致清聲無俗喧春
日鬭鏁碎秋風撼琅玕誰知渭川富千畝可懸冠
黃鸝一聲
隂隂三四木官舍悄無鄰何處黃鸝囀來驚白髮新浪
隨殊俗過可負舊山春自笑親香火看經作鈍人
舟行
我舟莫行疾我家日已遠行遲終不到不到何由返吳
楚千萬里江山道回轉白頭多傷感方寸不勝亂
道中
昔我離家時月生正如鈎行行載見月已在天南頭我
身豈當然吏議不可酬下手亦何愧搖尾終無求默默
就孤征悽悽懷百憂吳山望不盡已泛楚江流木落知
歲寒客子多悲愁一慟一斗血安能望松楸
九龍洞(在邵州)
洞中石乳色如霜欲煮刀圭未得方嘆息此生來已晚
更將殘命笑嵇康
西津
山後山前到已頻更尋殘雪過西津愚溪愁客今何在
應有猿猱解笑人
讀書
病骨愔愔百不如不應投老更看書古今得喪今方辨
且向斜陽弄蠧魚
愚溪
愚溪水中多圓石水邊竹樹山如壁夫子幽棲十二年
至今使人長嘆息
雜詩
白雲非我役出沒在山間我亦何所事籃輿自往還不
知樂與否聊爾寄衰孱早恨冠冕誤空令鬢毛斑
又
我昧明哲戒置身在天涯憫憫常畏人豈異池中蛙吳
山千萬里夢寐不到家永懷故山樂輕舟棹烟霞
又
屈平作天問委骳窮不悔寥寥千載還柳子強復對二
子誠多材無乃振憔悴區區亦何為吾方游物外
又
巨蛇老且蛻不如蟬脫飛茫然寄坱圠生死亦一歸達
人觀元化其言玄且微生死有不類於是知者稀秋池
夜觀月方與水相輝聊爾乘物化指象終為非
詒隠者二首
汝勿輕王侯王侯非汝曹地勢有輕重太山與鴻毛鼓
腹一歡笑不知鐘鼓豪我樂彼不預山林且陶陶
訪我維摩室不值香積飰開囊出黃粟為汝林中爨軟
語少稽留青蔬亦易辦勿言方外趣我汝真如幻
善飲
誰道淵明不善飲亦知太白愛題詩浪醉浪吟成底事
不如高卧過當時
夷山
夷山邈無際落日多青烟渺渺寄愁恨吾知從古然逝
者既已矣後來誰可言達生亦有意吾歸將灌園
晉室
晉室昔中圯正人多戮死加害寧無辭惟其不徇己朝
室有難置山林或能已誰云清議在美玉不全燬曠達
余所嘉數欲玩遺史撫卷輒增感終夕那復理
東嶺
東嶺寄吾廬西崦多屐齒何為不憚陟下視湘川水此
水不湧激朝暮流未已烟雲媚幽趣落日更清泚徙倚
有高木獨往每自喜山猿助我嘯幽鳥司我跂山僧忽
吾怪使汝識善逝
雲巢編卷二
