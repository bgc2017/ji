世祖章皇帝御製表忠錄序
自古賢臣正士效力王家率授命致身捐生赴義跡其
所遭若無厚幸然而時過論定聲稱振揚及於代遠風
遥流徽彌茂留連曩跡如遘其人是以孟軻有言奮乎
百世之上百世之下聞者莫不興起也夫當其矢心靖
獻奮不顧軀豈逆覩後人美歎靡窮哉獨以浩然之氣
成特立之操内無懼心外無慙德而已顧竭志盡忠者
人臣之誼善善惡惡者大道之公循省往哲愛結於中
誠有不能自已者也朕萬幾之暇紬繹載籍每覽忠孝
節義之事未嘗不反覆三致意焉至明史嘉靖年間有
直臣楊繼盛者以諫死於戲賢哉觀其劾仇鸞嚴嵩二
疏凜凜乎烈丈夫矣夫尊爵厚禄握權當軸者何可勝
道然當時則榮沒則已焉甚或遺穢蒙嗤為世昭鑒去
繼盛奚翅霄壤哉使繼盛獲遇明主庸其言顯其身其
所建竪必有卓然可觀者而竟不得志而歾與龍逢比
干先後合轍亦可悲矣朕讀其文傷其意慨然想見其
為人故特表而出之以旌忠鯁垂法將來由斯以觀即
謂繼盛至今存可也
楊忠愍集别集類五(明)
提要
(臣)等謹按楊忠愍集三卷明楊繼盛撰繼盛字
仲芳號椒山容城人嘉靖丁未進士官至兵
部武選司員外郎以疏劾嚴嵩為所搆䧟
與張經同棄市後追贈太常寺卿謚忠愍事
迹具明史本傳繼盛本以經濟氣節自許不
屑屑于文字後人重其人品掇拾成編仰蒙
世祖章皇帝御製序文表其忠藎一經褒予曠世猶
生故雖朽蠧陳編彌深寳惜此本乃康熙間
蕭山章鈺所校凡奏疏一卷雜文一卷詩一
卷行狀碑記别為一卷附焉其論馬市劾嚴
嵩二疏史傳限于體裁僅存大略集本乃其
全文披肝瀝膽伉直之氣如生自作年譜一
篇學問人品具見本末尤史傳所不能詳遺
囑一篇作於臨刑前一夕墨迹至今世守倉
卒之際數千言無一字塗乙尤足見其所養
詞雖質樸而忠孝之意油然尤足以感動百
世惟年譜中自記從韓邦竒學樂律夜夢虞
舜一事頗涉怪異然繼盛非妄語者蓋覃思
之極緣心搆象世說載衛玠以夢問樂廣廣
云是想管子曰思之思之鬼神通之固亦理
之所有昔吳與弼作日錄自稱夢見孔子人
疑其偽繼盛此語頗與相類明以來無疑之
者此則繫乎其人有不待口舌争者矣乾隆
四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
楊忠愍集目錄别集類五(明)
卷一
奏疏
卷二
序
引
跋
說
記
書
祭文
卷三
詩
卷四
附錄
碑記
楊忠愍集原序
少讀王章傳涕泗被面驟出對客不能飾客訝問故曰
吾讀王仲卿傳故也既而讀楊椒山自著年譜驚曰此
非仲卿乎仲卿學長安獨與妻居疾病無卧被入牛衣
中與椒山讀書無卧被同仲卿為諫大夫進左曹訐宦
官石顯免其官與椒山為南部員外進北部劾咸寧侯
鸞降典史同仲卿起司隸校尉進京兆尹遽劾帝舅大
將軍輔政王鳳下廷尉獄既而死與椒山起刑部員外
遷兵部武選司遽劾相嵩下詔獄辟死又同然且仲卿
之封事以日食椒山之入奏亦以日食仲卿之得罪以
指斥張美人故椒山之得罪亦以扳援二王故所不同
者兩人之妻皆沮其上書而椒山張夫人乞代夫死仲
卿未有也然當仲卿下獄時妻女皆同時收繫女年十
二夜起號哭曰平時獄上呼囚數常至九今八而止先
死者必君也及旦而仲卿果死妻女徙合浦則是其妻
之罹慘較有甚於椒山者予嘗入史館詢椒山傳同館
官曰未䦰也曰此一代有數人物當特為起草而俟䦰
分乎同館官不答既而微聞同館有進劄子者曰孝宗
非令主陽明非道學東林非君子謂夫儒者言事但當
以迂全不以激骫東林之爭每始於意氣而終於朋黨
此皆嘉隆間戅直諸習有以開之蓋暗指椒山言也予
曰然則如漢王章者非君子耶曰章不識輕重亢言殺
身何有乎君子子不讀胡氏致堂諸史論乎其於兩漢
人物率詆之不直一錢是以朱氏傳王荆公為名臣而
稱秦會之太師為致有骨力何則不輕舉也夫以岳忠
武之死而猶譏其横刺其直向前厮殺而無所於變也
他可知矣予氣塞而罷然而歸檢舊史見趙宋兩朝當
君國之慘死事者不下什伯而宋史忠義傳並無一講
學之徒厠身其間然後知薄事功并薄氣節皆宋學之
陋而非恒情也今予去史館又十餘年矣康熙戊寅同
邑章子梅谿有感於椒山之為人取椒山所傳年譜與
其生平詩若文合得四卷將刻以示世而屬予為叙予
讀之淚滴滴下一如疇昔讀王章傳時雖不講學不汩
其本心而章子以藝林之豪攻經生家年不及賈生獨
能奮發忼愾聞椒山之風而興起焉且復輯其遺文惟
恐其不傳於後而汲汲示世此非君子所用心乎夫椒
山文士其於聖學未知其有當與否然而讀其疏而知
君臣焉讀其諭兒文而知父子焉讀張夫人代夫疏而
知其夫若婦焉讀王繼津書與弇州王氏所為狀而知
朋友之交焉至於兄弟則年譜所記彰彰也近之言學
者動輒薄事功而輕氣節至有訐陽明之學以明得意
者夫陽明事功固所宜薄然而氣節者君子之梗概也
椒山不幸與王章同兩漢儒術久為宋學所不許而陽
明又不幸而龍場以前同於椒山道學既難言而兩人
氣節又百不如權相之骨力然而猶尚有讀其書感其
為人惟恐其不傳於後而汲汲示世如章子者則是人
心之未亡而君子之猶可為也世有見斯集而興者乎
其亦以予之讀仲卿傳者讀之可矣康熙戊寅秋八月
蕭山毛竒齡初晴氏題
