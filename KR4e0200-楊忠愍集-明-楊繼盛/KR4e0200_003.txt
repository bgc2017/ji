楊忠愍集卷三
明楊繼盛撰
詩
節母貞女詩并序(節母楊侍御匪石夫人祖母貞女其祖姑也)
世之論者皆以天下國家之責屬諸君子之身婦
女若無所與焉者及觀斯傳然後知責之在君子
者雖婦女亦足以盡之故張母之不忍忘其夫而
守節終身張女之不忍棄其嫂而相從不嫁以至
於死凡以各盡其心焉耳然而邦之風化世之氣
運時之禎祥恒必因之則其所係也不亦大乎謂
之無與於天下國家不可也夫姑感嫂節而貞志
以決嫂為姑貞而節之守也益固相觀而善夫固
如此苟事君者能如母之不忘其夫則天下皆忠
臣矣與人者能如姑之不棄其嫂則天下皆義士
矣忠臣義士遍於天下太和將在宇宙間矣則其
所係也不為尤大乎此又係於觀感者何如耳誠
願與君子共勉焉噫世之號為大丈夫者顧豈可
自喪其志自虧其節反婦女之不若也乎哉謹成
小律聊以表厥行而樹之風聲若夫書之以詔後
世則有太史公在
母為姑存身未死姑因嫂節老空樓萱階花泣百年淚
漆室人含萬古愁寂寂風侵機杼冷隂隂月暗鏡臺秋
從來多少冠裳客曾似沂陽婦女否
送劉蘇涯鄉兄考績北上
春樹蒼蒼春浦晴紅亭黯黯送霓旌留連鳥語憐人别
荏苒楊花共酒傾桃塢雨餘香氣合錦江潮盡浪痕明
烟浮曉巘巑岏碧霞逐征帆縹緲輕牛渚曲通瀛海澤
緱峯迥倚秣陵城月高鷗在鏡中宿溪漲檣疑天際行
牛野分星驚太史燕雲如幕覆神京楓宸報政恩波潤
椿座稱觴彩袖輕知已漸隨流水遠離愁端與削山平
論交每惜松顔落折柳應悲雁序更旅病偏因歸客劇
夢思秪為故鄉生送君惟有東風淚點點沾巾無限情
送萬楓潭少參山東
二月江南氣尚寒石頭城外水漫漫雲連削壁千屏合
日映離觴兩鑑看近渚晴花香細細傍人風柳絮團團
聖朝此際求賢切補牘還思舊諫官
挽任侍御乃尊(二首)(四川巴縣人)
巴國指南思定祖九真遺澤長孫留琴臺蘚合乾坤老
篆水烟橫天地秋寂寂寒雲覆隴樹淒淒疎雨暗江樓
欲知身後流芳遠今日龍池有豸頭
生芻廬外悲風鳴一曲哀吟萬古情五友亭閒山樹暗
三槐堂寂月華明巴人淚落嘉陵水澄野歌連上蔡城
海内知公身不死南臺伯雨振家聲
揚子江望焦山(題金山寺壁原集未載今補刻)
楊子有心涉揚子椒山無意合焦山地靈人傑天然巧
彷彿神遊太古間
送史沱村考績(三首)
十月征車辭建業三山霜葉照離杯晴烟千里孤城暮
寒雁三聲萬壑哀水國暮雲連渭樹郎官前宿近中台
阿戎詩禮趨庭後為道雷門指日開
一上離亭幾度愁十年塵夢嘆沈浮悠悠月笛山城夕
漠漠寒雲江樹秋作客南來俱萬里送君北去獨孤舟
他鄉正有思歸興况復征旌出石頭
官閣不傳遷轉報紅亭厭詠送君詩昔乘驄老人猶識
舊泣珠還今始知征雁迥隨雲樹沒德星暗逐使旌移
彤庭久惜南遷客共聽絲綸出鳳池
送大宗伯兩洲王公考績(二首)
台斗光芒臨紫極東風行色動江干春歸吳苑晴花合
天入燕雲曉旆寒禮樂百年開萬國星辰入座肅千官
彤庭舊識尚書履天下蒼生屬謝安
風送老鸎啼禁樹春隨紅旆過江干文昌夜度三台近
玉劍晴浮五月寒一代雲龍虛鼎席百年禮樂屬春官
相逢若問留臺客為道歸思髩已殘(代韓苑翁大司馬作)
夀太常汪春谷母七十
南極星臨衡岳動北堂萱映瀟湘明漢宫瑤軸封仙檢
塗水梅花照楚城海日蟠桃開夀域天風青鳥下蓬瀛
金陵江夏隔千里西望白雲無限情
送狄道訓導李南峯掌教清水
七載青氊多士服九重紫詔五雲開熙城桃李含春雨
渭水魚龍驚夜雷悵望德星辭壁野相思明月照秦臺
絃歌漫奏别離調衰柳西風無限哀
同門生五十人游臥龍山寺
出門已覺精神爽况復陽回宇宙清野樹含烟迷寺迥
晴山披雪倚雲明
風送榆錢入戶
三月不知春色暮重門深鎖貫城寒東風錯認王侯院
悮送飛錢落枕單
聞築外城(二首)
萬里河山俱帝業如何謀計只神京備邊自是千年計
塞外誰人築五城
病急須從標上治如何緩處用工夫庸醫費盡篋中藥
待得良醫藥有無
和商中丞獄中生瓜(二首)
天意昭殊節犴庭産異瓜可憐成落寞徒自吐英華疎
蔓牽瑤草幽香雜瑞花蒼生懸望切何事思烟霞
久獄半為家真同故里瓜行藏俱夢幻閴寂亦繁華天
遺東陵種雲封西域花機心久已息即此是烟霞
和商中丞朱葵(三首)
寂寂朱葵著意栽相投情景自徘徊每因擎露含珠泣
恐誤傾陽帶曉開疎影風移搖夜月晴烟雲擁覆西臺
幽香暗度重華殿時有游蜂送雨來
得意葵花斬草栽暫時相對且徘徊百年殊色因誰瘦
萬古丹心向日開不共羣花發上苑却憐異種出燕臺
老天似惜傾誠苦欲借夭桃雨露來
檢點紅芳荷雨栽平分清景共徘徊醉傾晴日翩飜舞
笑領天風次第開吟席珠璣超翰苑德星芒彩動天臺
西山不減東山興佳事還隨花事來
夏午睡胡敬所年兄因見教作此和謝(三首)
逐日課程惟有睡百年勲業本無心聖君賜我安閒地
好做羲皇世上人
一息若存還報主萬年不死是吾心於今秖合昏昏睡
笑殺當時勲業人
疎懶百年還舊癖功名此日負初心本來面目頻頻照
恐落寰中第二人
賀獄吏孫東渠母夀(并序)
予以狂瞽被責下獄幾死者屢賴東渠子左右保
護於其間其不屈權奸扶持善類迥出尋常萬萬
矣乃堂家書來又諭東渠加意於予中間辭語有
名公大人所不能道予感其子之德而嘉其母之
賢也仲秋十二日適其母初度因作拙律以贈之
觀者尚其諒予之心乎
南極星輝萊嶼動北堂萱映海天明百年花老秋風冷
千里雲孤暮樹平赤圃生烟迴紫氣青鸞傳詔下黃城
題詩增我斑裳恨幾遍停思無限情
送宋司獄致仕(名秀山東寧海州人)
共說山中好甲子百年林下見高人醒初幻枕俱為夢
歸去此身方屬君昏夜法星辭帝座秋風行色動乾坤
西臺多少含冤者一聽離歌淚滿巾
獄中紅苔
寒柝淒淒哀怨絶隂雲黯黯鬱愁結西風滿地苔痕紅
盡是渭囚冤淚血
朝審途中口吟
風吹枷鎖滿城香簇簇爭看員外郎豈願同聲稱義士
可憐長板見親王聖明厚德如天地廷尉稱平過漢唐
性癖從來歸視死此身原自不隨楊
讀易有感
眼底浮雲片片飛吉凶消長只幾希自從會得羲皇易
始覺前時大半非
九日崑峯賜飲擬和劉静修先生九日九飲歌
韻體(九首)
一飲初歌第一歌乾坤萬物屬中和醉鄉能發天然樂
况復幽人情興多
二飲停杯歌二歌西風短髮任婆娑四時佳興俱堪賞
誰道當秋百感多
三飲幽人發浩歌百年風月屬予多此身不是乾坤蒂
留我蒼天欲若何
四飲須聽第四歌傍人休笑醉顔酡曾經雪浪翻天湧
風落杯中漫起波
五飲起來鼓缶歌萬年宇宙一紅螺閒中看破盈虛殼
聚散浮沈總太和
六飲將酣豪興多仰天長嘯奈吾何片雲忽暗樓頭月
只欲凌虛一拂摩
七飲相關樂趣多風吹萬籟盡笙歌區區懷抱俱春意
笑爾高秋奈我何
八飲還驚飲量過疎狂成癖竟如何縱然痛飲珍珠酒
為却愁懷愁轉多
九飲渾忘披翠蓑聖明恩厚復如何釀成四海合歡酒
欲共蒼生同醉歌
題殘菊
萬樹紅芳帶露殘獨憐黃菊對霜看東君不與花為主
一任西風落砌寒
見山(四首為人題號)
雲穿石榻丹書濕亭枕泉崖白晝閒樽酒相看渾不厭
知君原是見真山
萬里風烟何日盡百年宇宙幾人閒春來應有桃千樹
休認天台作故山
市朝自有武陵趣一息無心一息閒得意不須登華嶽
樽前卷石亦青山
雲烟收盡酒巵間風静一簾明月閒不解紅塵尋遠壑
漫將詩思傍青山
小雪
破窗不奈西風冷况復蕭條一敝裘疎雪飄殘憂國淚
寒更敲碎貫城愁悲歌勞擾慙燕士坐臥渾忘是楚囚
四海尋家何處是此身死外更無求
賞功喜作
踏碎塞城誰問罪深居台閣亦加封聖明恩闊同天地
不論無功與有功
雪晴
疎狂忘却一身憂思入蒼生始解愁萬事無成憐我拙
百年有恨倩誰收每思北闕開宣室羞對西風泣楚囚
且喜隂雲薄欲散依稀遙見鳳凰樓
夜感月有懷
鎖合西臺烟霧浮孤燈相對夜悠悠寒欺草榻凉如洗
風捲星河動欲流報主獨憐成孟浪論交誰復憶同游
相知舊月情如許猶自偷穿入氣樓
寒夜和敬所韻
乾坤一草閣宇宙半胸襟宿雨千年淚明霞萬古心疎
燈暗客夢佳興帶愁吟肌骨渾如鐵寒威任爾侵
觀新歷
鳳歷初看小雪時百年甲子只須臾回頭往事渾如夢
識破塵寰半局棋
大風中鳳洲年兄賜顧言及先寄詩扇未到
隂隂朔氣滿皇州烈烈悲風暗鳳樓吹合凍雲寒欲雪
蹴低霜幹鳥應愁百年執法歸廷尉四海何人憐楚囚
聞說右軍曾遠寄蒲葵珠玉莫空投
送張觀海分教偃城十韻(并䟦)
相知每恨未相識聞說遠遊情更親曉日初分温室樹
文風先度偃城闉稀微殘月明霜劍密羃孤烟逐晩塵
野鳥迥隨征旆沒客袍猶帶曙光新東觀海氣冲晴漢
南望嵩雲接紫宸避俗秪應求吏隱此行原不為家貧
河陽桃李蓓蕾合洛渚魚龍變化均氊榻謾勞悲冷局
清朝亦自重儒臣心旌搖落懸雙淚守拙支離愧一身
君愛寒官儂愛死古來天地幾癡人
夫人有終日相處志或落落難合終身不相識亦
有意氣相孚若素交然者蓋趨向之同與不同故
耳觀海張子予雖未知其為何如人然自予下獄
素相與者或遠避以示其疎詆排以忌其狂間有
下石肆毒以取悦邀功於權奸之門者觀海乃通
問不絶奔走不逮主張於公議羣聚談論之間雖
時俗輩惕以重禍不恤也視素交者為何如哉今
之任偃城訓導予感其相知之深而悲其相違之
遠也遂為詩以贈之噫天不以科第與豪傑俾得
行其志乃濫及予等闒茸者流不使正人君子相
與以共濟王事固隔絶阻抑之俾離其羣而索其
居良可悲矣然相知以心而不以迹各盡其心以
求自靖雖終身不相見可也否則此言之贈秪貽
泛交之譏今日相知之義將不為他日相見之羞
乎言至於此又不覺其發狂矣
劉司獄考滿索詩口占以贈之
報最歸來寵命新問君何以答楓宸閒中檢點案頭簿
三載平反多少人(反平聲)
至日早醒偶成
夢裏忽聞長樂鐘自驚誤却上新封覺來月照西窗白
寂寂柝聲雜曉舂
族兄東城親家鶴峯獄中賜顧同宿二夜感作
寒燈高照影參差樽酒長吟慰夢思十載交游仍倚玉
百年骨肉更相知追談雲雨如前日品第親朋異昔時
明月不嫌草榻冷徘徊照我去遲遲
因冷感興
風滿孤城淚滿巾高寒偏傍薄衣人晴煙亦逐隂雲冷
詩思應隨白髮新歸去此身方屬我愁來何事最傷神
邊陲戍馬中原盜惆悵羞稱自靖臣
哀商中丞少峯和徐龍灣韻(四首)
憂時分外閫何事囚西臺君為河山死誰悲梁木摧法
星仍近月此日獨憐才魂魄心猶壯奸諛骨已灰
中外欲交驩書生虛將壇可憐當日獄乃爾借星冠白
晝燕山暮紅雲渭水寒他年麟閣上遺像許誰看
燕囚羞對泣梁獄共蕭騷功業半塵土秋風一羽毛雲
連寇老竹星暗呂虔刀遙憶瀟湘水悠悠咽楚濠
吁嗟成永隔生死事相關氣節雲霄上勲名宇宙間孤
魂憂國淚萬古鎖愁顔寇運將衰絶燕然未許攀
微雪有感
都城夜半初飛雪臺省應多祥瑞詩眼底餓夫寒欲死
來年總稔濟誰饑
五歲兒入視遣歸不去同宿數夜有感
良知好向孩提看天下無如父子親我有乾坤大父母
孝情不似爾情真
小兒索余畫騎馬官因索詩隨吟父子問答口
號
我已因官累爾何又愛官街前騎馬者轟烈萬人看
懷鶴峯東城因寄(二首)
屋梁落月應懷我春草池塘更夢誰記得别時懸淚眼
佯為笑語怕相思
久惜離羣恨見遲誰知相見倍相思從今憶弟休憐弟
又恐别時勝此時
聞有送贈與中官方士而起用者因遣祈雪秪
風不應(二首)
再入天台雲浦開金丹一粒脱凡胎逼人嵐氣浮眉宇
聞自神仙洞裏來
風捲寒雲落照斜郊原無日不飛沙可憐萬里瓊瑤雪
化作銀杯散宦家
元旦
老天留我報君身惆悵蹉跎又一春幾度丹心連血嘔
數莖白髮帶愁新回思往事真堪笑自幸更生似有神
璞在不妨仍泣獻踟蹰無計逹楓宸
元旦獄中自製棄紙燈籠獄卒以無文彩索詩
賦此(二首)
風蹴水晶碎綵聯珠翠浮何如皎皎月是我大燈毬
有月何須燭無雲不怕風借誰竿百尺光照九天中
和鳳洲王年兄詩韻
未酬拚死恨虛負再生身和淚原非假誼書太任真寒
收燕谷夕烟鎖漢宫春擾擾欲投石君何相問頻
立春和平山韻
殘雪禁春亦不遲晴烟送煖入簾幃香飛别院梅初發
影過新痕日漸移風捲寒雲山曝畫晴歸庭樹鳥吟詩
年來疎懶澁佳句欲報瓊瑤媿項斯
送徐龍灣審錄江南
寥落雲司庭半虛有功此去更何如西臺月下幽人榻
南國星隨使者車寒雁不堪雲暝夕秋風况是葉飛初
秣陵若遇相知問為道疎狂病未除
送李東明審錄北直隸
悵望霓旌拂曙暉嗟君此去故人稀南山判草更誰易
北極恩光伴爾歸晩樹喜承新雨露春風醉舞舊斑衣
漢廷此日須元禮早促仙舟赴帝闈
苦冷(三首)
凍日摧寒色狂風送冷塵慢愁衣服薄眼底是陽春
彤雲迷白晝凉落暗風塵宇宙誰知已圜城别有春
寂寂門常掩素衣無緇塵誰吹鄒子律寒谷欲回春
有感
短鬢娑婆烏布巾分明天地一狂人憂時淚應笙歌落
報主心希宇宙新寇賊共傳知有我孤危不死豈無神
寥寥勲業將蓬髩虛負當年獻納臣
和趙兵馬海壑韻
殘魂零落又經年盡日悽然掩淚眠啼鳥似憐人寂寂
空樓獨對月娟娟死生浪寄乾坤外勲業虛思泰嶽巔
還草萬言書欲上踟蹰何處是堯天
題郭劍泉歲寒松栢卷(并䟦)
君去霜臺無御史君來秋省有刑官百年節操惟松栢
休負當時舊歲寒
松栢雖歲寒不彫然色視春夏則少異矣及至春
夏欣然蒼翠若與桃李爭芬芳者視歲寒時又異
焉不知歲寒之色為本色耶春夏之色為本色耶
則松栢者固隨時異矣然則吾人之操當出乎松
栢之上可也劍泉山立之操故常變合一松栢惡
足以擬之耶
送張對溪之任廬州
我期玄素回天力何事赤符此日行幾度為親焚諫草
百僚忌爾著時名鸎啼晴樹秦烟暮旌拂廬雲曙色明
若遇超然同志問為言終不負平生
次梅軒韻(有以夾竹桃花餽予者梅軒詩贈隨吟謝之)
一點丹心一點忠竹花難入萬花叢年來不見青松友
獨喜晴梅相映紅
陳平山鵲噪詩以此答之
惡事先傳應早避喜來不報亦何傷平生最愛鴉聲好
野鵲毋勞噪夕陽
又(屢示災變塞口不言少見祥瑞上表爭賀鵲之類也有愧老鴉多矣)
好音惟恐隔深樹一聽惡聲共彈羅啼鳥亦知隨世變
鴉鳴何少鵲何多
因前作諭鴉鵲(二首)
宇宙到頭俱夢幻生人何必歎雲泥疎狂見慣榮枯事
鴉鵲從今俱慢啼
可厭老鴉常折翅依人喜鵲亦空啼長安公子多飛彈
且向雲山深樹棲
苦隂雨
雲黯黯兮鬱愁結雷隠隠兮哀怨絶雨澘澘兮血淚下
水泠泠兮悲聲咽鳥亂啼兮憐人苦花零落兮誰是主
欲入深兮無永穴欲高飛兮無翰羽捫胷問心心轉迷
仰面呼天天不語混宇宙兮不分藹烟霧兮氤氲西風
起兮天霽掛遠樹兮夕曛聚還散兮暮雲平晦復明兮
日初晴何時回怒兮天王聖明
題梅軒號
江南有梅不見雪冀北雪多梅花稀惟有中州風土好
梅花雪花相映暉孤根深托雲石裏天與清香豈偶爾
不向春光藉艷陽寧隨上苑爭桃李老幹雪鋪翻助清
層冰萬丈影涵明幽姿皎皎塵埃絶琴瑟逼人冷氣生
萬樹叢中呈淡粧百花頭上吐寒芳翛然遠嶠輕風起
吹落乾坤草木香一枝潔素羞粉白娟娟月姬著新裳
一枝黃萼梁園發攢金綴粟色微茫一枝朱英丹換骨
錯認夭桃帶淺霜一枝紫蕤蕾初破曉霞飛落緋衣傍
一枝同心並頭開晴沙酣睡雙鴛鴦疎影籠月瘦骨插
天勁稍穿石枯隙藏烟鶯蝶不相識風雨更媥妍冰葩
凍蒂應難落一任淒凉羌管弄前川古瘦清香原太始
品題羣花更無比一段幽閒惟自知豈容凡眼窺紅紫
羡君孤梗迥絶俗梅花如人人如玉得意移來軒後栽
松竹交映愜衷曲樽酒相看花解語似促早上金門去
商家正須和羹材休為花神滯野墅花落結實調鼎春
烹來端可薦楓宸惟願分種千萬山以解蒼生萬斛之
渴塵
臨刑詩(二首)
浩氣還太虛丹心照萬古生前未了事留與後人補
天王自聖明制度高千古平生未報恩留作忠魂補
附
贈楊公臨刑詩(二首)
其一吳國倫
食禄分憂士憐君獨處難囊頭追孟博斷舌繼常山
雪映心猶赤風吹骨愈香傷心千古恨揮淚灑斜陽
其二(次前韻)王遴
仗節多臣子從容就死難忠懷吞瀚海義氣壓衡山
魂斷關河杳名存草木香丈夫無别淚含笑赴雲陽
(相傳贈詩最多聞見之餘僅得四絶尚冀博覽君子惠頒夀世焉)
自著年譜
予家原口外小興州人國初被寇患徙入内地遠祖之
在小興州者不可考祖楊百源徙保定府容城縣入樂
安里籍居城東北河照邨世業耕讀百源生述正述正
生進進生俊俊生青青生富富生子三人長繼昌即予
同母兄次繼美予庶兄父妾陳氏所出其三即不肖也
母曹生予於正德十一年丙子歲五月十七日辰丁丑
年二歲戊寅年三歲己卯年四歲俱在母乳抱狀愈竒
異頭甚長且圓大人皆以為夀星頭
庚辰年五歲父妾陳有寵而妒遂各居産分為三母及
兄與予得其一
辛巳年六歲嫂惑於庶母兄惑於嫂兄與母又各居耕
種之苦負戴之勞母及姊俱身任之時予亦嘗負一小
束禾隨母姊同行見者為之嘆息流涕
嘉靖改元壬午年七歲母得咳嗽勞疾七月六日捐館
父攜庶母避之他所予惟哭泣日則諸姊引攜夜則隨
兄同寢其狼狽孤苦良為至極
癸未年八歲夏即善牧牛或宿於場園或宿於瓜鋪至
里塾見諸生揖容之美吟誦之聲心甚愛之欲從讀書
兄曰若年幼焉用此予曰年幼能牧牛乃不能讀書耶
又告於父始得從師受書四五過即成誦從學四五日
即能對句
甲申年九歲退學供牧牛事兄以牧牛失期見責云即
分居汝當餓死矣予曰分亦何妨兄乃分屋一間米豆
各數斗驢一頭予早起自作飯食畢則將米豆上各畫
字記之將門封鎖乘驢出牧午間回亦如之鄉人俱為
流涕兄佯為不理至四五日後乃曰我戲而勒之分居
即能料理家事如此於是又合居冬十月農事畢從塾
師肄業
乙酉年十歲從塾師學對句輒善一日客至無酒沽於
館父出對云無酒是窮主予即對曰有兒為名臣客歎
賞不置父由此鍾愛之而庶母意亦稍稍敬矣
丙戌年十一歲春沈師歸家從族伯翔讀恐誤學乃脱
牧牛事九月父得反胃病召至家日夜問安侍養十月
母始葬十一月八日父捐館時柩在堂本縣拘兄作收
糧大戶兄不得往予遂代役其收納記算卯酉點查俱
不錯誤
丁亥年十二歲表兄王監生家寄食從劉先生簡齋學
戊子年十三歲春劉師辭歸從邸先生諱宸號南臺(後登)
(甲辰進士復姓趙任南道御史)一日師出同學作布陣相戰之勢師來
衆皆藏匿師呼跪出對云藏形匿影對成者先起予隨
云顯姓揚名師云此絶對也自此相愛之甚教以作文
法
己丑年十四歲從隂師學師諱從光號臨池縣庠生與
其子隂標號豫菴(後登辛丑進士)同筆硯發憤力學初若漸進
庚寅辛卯壬辰年十五十六十七歲隂師棄學業專肆
力於置産講解之功日疎同游又皆富室子弟日惟嬉
戲紛擾學業無甚進兄促予别學予以無故不忍辭壬
辰庶兄故
癸巳年十八歲春府考送察院不中歸甚慙憤乃將四
書自讀看一過又别治禮記經亦麤讀看一過五月府
考取送察院獲充縣學生員與同庠王諱世䧺號奕山
共力親爨讀書於社學所居房三間前後無門又乏炭
柴匟席嘗起臥冰霜而寒苦極矣時同會者胡默齋九
齡侯中城忠愛許龍川澄隂南峯邦彦并豫菴奕山也
甲午年十九歲春夏仍同奕山兄讀書社學秋本縣貢
士李諱學詩號古城歸自太學設教寧國寺李端介有
道之士教人不論貧富惟因材加厚予遂從學復治書
經一見師便竒之出然非與題命為文蓋寓相傳之意
也予文甚為稱許自是日日講究不懈冬十月娶胡邨
張公諱杲次女為妻先是鄉人見予學頗進富室多許
妻以女予曰富室之幼女豈可處於兄嫂之間耶張予
兄之叔丈也家以耕織為業行誼為鄉里所重又聞其
女長而甚賢與嫂既為姊妺其為妯娌必和遂娶之娶
之後而妻之困苦殆不可言予時居僧人佛永房予無
僮僕僧無徒衆僧嘗念經於外予自操井竈之勞秫桿
五根剖開可以熟飯冬自汲水手與筒凍住至房口呵
化開始作飯夜嘗缺油每讀書月下夜無衾腿肚常凍
轉起而遶室疾走其苦蓋難言萬一矣
乙未年二十歲師教既勤予資性頗高而用力又銳一
年之間學業遂成師曰我與汝今日為師徒後年可為
同年矣方期來年謝諸生與予同務舉子業焉
丙申年二十一歲新春師得癱瘓病予日侍湯藥百里
之外請醫既無脚力且少盤費惟徒步忍餓潛行而已
然師平日酒量甚大飲多痰盛竟不能起噫予之心喪
至今耿耿豈特三年哉是夏與庠友李鶴峯九臯及奕
山會文於寧國寺上房隂雲樵飬晦等會文於五方邨
關王廟七月間提學湖廣朱公兩崖歲考優等補廩是
秋文會散隂雲樵會長博學能文且性甚剛介予慕其
與已同也乃遂自運薪米往會於渠鄉日夜共肄業於
野園而學大進焉
丁酉年二十二歲春二月提學上元謝公與槐取考科
舉内二題偶記不真方憂其被責及發落則居第二其
稱許奬賞反倍於第一者批語内有學力才識過人其
就未可量之句郡縣自是有名秋試落第在家教二姪
戊戌年二十三歲引二姪復居縣寺佛永僧房夏天行
瘟疫主僧病倒同舍生即亡去兄遣人促予及二姪歸
予曰如予去則此僧死在旦夕善遣家人回兄又遣人
促曰如相染毋家歸也予曰平日相與有病去之心寧
忍乎如予相染同死於此亦可也於是止取二姪歸予
為之親供飲食遍求醫藥夜則同寢二十日而僧愈時
兄亦染病矣信到予即歸不解衣而事者月餘兄愈妻
又病無一人近予自調飬之數日而愈是年傳染甚多
予親事三人而不染
己亥年二十四歲時二姪思家且供給不便予乃築草
團瓢於西園肄業其中
庚子年二十五歲春提學寧夏黃公南渠考科舉予居
第三時兄與本邨富民訟於府兄屈賄不勝困於獄予
曰兄負屈如此尚焉應試為即往訴撫按俱以事小拒
予曰詞訟只當論屈之大小事之大小豈可拘也訟遂
得白赴試中第二十一名主考童内方李方泉房考蒲
田林瘦泉諱成立解元劉一麟也冬十二月長子生
辛丑年二十六歲會試落第歸仍肄業團瓢秋同年孫
聯泉諸兄書約入監有告兄曰坐監歴事可三年而畢
須費二百金兄曰若此則負累吾矣乃議析居不得已
各居焉是冬入北監
壬寅年二十七歲在監春季考第一五月該撥部歴事
因先有聯泉之約不可背乃給引回家九月長女生冬
徙居於縣
癸卯年二十八歲春復居鄉一日予置酒要兄之外父
及諸親數人會飲至半酣間予起而言曰初兄與予析
居謂予坐監費多敗壞家事耳今予坐監歸而農事所
得更豐今欲與兄復同居何如諸親俱踊躍稱贊以為
田氏復生也兄亦喜而允之此意之舉雖妻亦不知也
秋得會試盤費銀三十兩與兄納為散官
甲辰年二十九歲落第復入監祭酒徐少湖公也課予
以文曰真竒才也但少欠指引耳遂備束脩受業
乙巳年三十歲二月十九日次子生在京從少湖師學
丙午年三十一歲二月長子殤從少湖師學
丁未年三十二歲會試中三十八名主考孫毅齋張龍
湖房考都給事中蒲田鄭于野公也殿試中二甲第十
一名未開榜先鄭于野兩次差人報予中第一甲蓋大
學士夏公以予策多傷時語遂不敢進呈觀工部政六
月選南京吏部驗封司主事七月歸家九月買妾劉氏
閏九月赴任十月到任考功司郎中鄭公淡泉諱曉時
稱冰鑑一見而竒之退謂諸僚曰此人心志氣節事業
將來未可言也遂甚相愛日告以居官守身之道與夫
古今典故
戊申年三十三歲本司郎中史沱邨陞予乃署司印此
司專管吏事弊端甚多予立為章程投到則嚴其登籍
先後則示以定序點查則革其頂替考選則防其代筆
取撥則革其&KR0848;弊凡已往弊端俱為之一洗吏無不服
堂上及諸僚俱稱賞焉是年專肆力於詩文之學
己酉年三十四歲二月妾劉氏死三月二日三子生是
時關西韓公苑洛諱邦竒為南京兵部尚書此翁善律
呂皇極河洛天文地理兵陣之學而律呂為精予師之
先攻律呂之學三月而得其數乃告於師曰樂學非他
學比不可徒事口說必自善制器自善作樂播之聲音
各相和諧然後為是遂自置斧鋸刀鑽搆桐竹易絲漆
先自製管管和矣製琴琴和矣製瑟瑟和矣製簫笙塤
箎之類無不各和矣又合諸樂總奏之如出一律無不
和焉師甚喜曰我學五十年止得其數今賴子製其器
和其音當代之學舍子其誰歟一日師謂予曰吾欲汝
製十二律之管每管各備五音七聲各成一調何如予
有難色師曰固知此是難事古之伶倫無所因而作樂
况今有度數可考乎予退而欲製漫無可據苦心思索
廢寝食者三日忽夜夢大舜坐於堂上予拜之案上設
金鐘一舜命予曰此黃鐘也子可擊之取棰擊之三醒
而恍若有悟呼妻然燈取竹與鋸鑽至明而成管六至
已而十二管成呈於師師喜曰予刻志樂之日九鶴飛
舞於庭其應乃在子乎由是南都有知樂之名時翰林
呂子巾石福建監生吳憲江西教官黃積慶俱用心於
樂然呂巾石知樂之理而自不解作樂終涉於渺茫吳
監生麤知樂數而不足以語精微之藴黃教官又執於
三寸九分之管為黃鐘迷而不悟可與言樂者鮮矣
庚戌年三十五歲春韓師致政歸謂予曰子之樂已八
九子之才不止於樂可旁通濟世之學至於樂俟子退
閒時一整頓足矣予遂大肆力於天文地理太乙壬竒
兵陣之學時本部考功郎中何子吉陽殷子白野張子
龍山余子九厓楊子朋石涂子任齋劉子蘇涯相與講
論予一一力行吉陽謂人曰椒山之果誠可語進道矣
故予生死利害義利之關見之甚明皆講學之力也秋
寇犯京師南都擬勤王三日無肯行者諸公謂予曰兄
能為國一行乎予曰弟雖不才然君父之難何敢辭也
既而寇退議亦罷十月考滿本部考語云器深而志遠
學懋而守嚴儒行占其夙成壯猷可以大受末句盖謂
予麤知兵欲吏部用以治兵事也自南之北由山東路
乃特趨曲阜謁孔顔廟又枉道登泰山至極頂因題絶
句云志欲小天下特來登泰山仰觀絶頂上猶見白雲
還末序云予讀孟子書以為天下惟泰山為高也今陟
其頂而觀之則知所謂高者特高於地耳而山之上其
高固無窮也予於是而悟學之無止法矣
辛亥年三十六歲正月為次男聘李鶴峯兄第五女先
是媒舉顯宦予曰彼富我貧素不相厚志不相孚不敢
許鶴峯者幼年同窗且剛直慷慨心志與已同遂結親
焉二月買妾槐氏赴京考滿投文日即陞兵部車駕司
員外予雖不才然素妄以天下事為己任况此時寇患
最急又官居兵部志欲身親兵事掃除寇賊豈意一入
兵部之後見其上下所行俱支吾常套不得著實幹事
時有開馬市之議予曰馬市一開天下事尚可為哉即
欲疏陳其不可然方議遣予行乃草開市稿候命下即
上大意云馬市決不可開然既已遣臣臣言其不可是
避難也謹條陳開市五事一欲諳達愛子入質二欲盡
還擄去人口三欲别部落入寇俱在諳達承管四欲平
其馬價分為三等五欲整兵以備戰守並用適一同僚
見之乃報本部尚書趙守朴公諱錦守朴曰若此疏上
則馬市決不得開乃别遣張主事才行予遂上阻馬市
之疏皇上連三閱即敕曰繼盛之言是也下閣臣擬票
旨語甚温而咸寧侯仇鸞有揭帖進上乃下八臣會議
八臣者大學士嚴嵩李本禮部尚書徐師階兵部尚書
趙錦侍郎張時徹聶豹成國公朱希忠并仇鸞也此時
鸞之寵勢甚盛而諸老亦無有實心幹天下事者皆欲
苟安目前共以為馬市必可開雖徐公亦中懾之不敢
異會議本上遂下予錦衣獄拶一拶敲一百敲夾一夾
後命下降予陜西臨洮府狄道縣典史未到狄道時其
上司僚友俱以予為剛介性氣之士各懷疑畏然予處
上司僚友一如吏初選者數日後各喜曰初以先生難
處不意今乃平易守禮可親可愛如此予曰素位而行
君子之常居官如戲場時上時下吾惟守分而已先是
謫宫多静坐不理縣事縣尹平定州李魚泉亦相愛不
忍以瑣事相干予請曰豈有日食禄而不事事者耶凡
有可代勞者望不吝差委於是始付以事予盡心為之
俱有條理而各上司因之亦以難事相委居月餘府縣
學生員從學者五十人日相講論甚有趣味將門生贄
禮并俸資所餘買東山超然臺此臺相傳以為老子飛
昇之所蓋過函關西來所傳或不謬云乃於上蓋書院
一區前三間為揖見之所中五間為講堂又後高處蓋
殿三間為道統祠上九位為伏羲神農黃帝堯舜禹湯
文武前側左為周公右為孔子兩壁側則顔曾思孟漢
董仲舒隋王通唐韓愈宋周程張朱元許衡劉静修明
薛文清也狄道多西番回子俱習番經不讀儒書聘教
讀二人於圓通寺設館募番漢童生讀書者百餘人至
三月後各生俱知揖讓敬長上出入循禮其資質可進
者三十餘人各父兄亦因而知道理棄番教舉忻忻然
相謂曰楊公來何遲也又此處山木去城近柴甚賤邇
來則去城幾二百里柴漸貴而民病之城西七十里有
煤山一區屢為生番所阻官府不能制蓋番民利於賣
木煤開則失利予往即開百姓便焉城西一帶俱園圃
種蔬菜先年借洮水灌溉甚有大利歲久淤塞園圃漸
廢募各園戶疏通之而水利之盛倍於昔時狄道應徵
糧草舊無官冊惟書手有簿相傳作弊甚大富者買減
而貧者反增富者納輕而貧者反重予乃拘集書手在
於一所先算各戶之總數次算一縣之總數比原額反
多三十石蓋往時之飛詭俱查出是以多也將應徵輕
重分為三等而各戶之輕重均平無規避於其間者民
間之地有糧重者白以與人亦不敢受予白之於府將
前所餘糧用輕價買地二千畝地價不足則賣予所乘
之馬及所得俸錢并妻首飾也諸生分種一千畝有井
田之餘意其一千畝則佃種於人將所收子粒則擇諸
生中之老成者四人收掌諸生之冠婚喪祭則量貧富
補助餘則候年荒各生分用故此一事百姓之糧草既
均而諸生養生之需亦足矣俗好禮佛近僧雖士夫不
免予一禁之舊習遂革初時有稱不便者後來始知惡
僧而崇正矣邊方愚民惟以織褐為生上司差來承差
書吏或減價和買或以雜物易換雖撫按守巡亦多若
此然一褐之不得其價則一家之不得其養故有號泣
於道者有求死於河者予遂出告示禁約公差人員買
褐蓋隂寓各上司之發價府縣買褐也無何巡按差人
買褐予收其牌票欲為申請而府掌印官相講乃已此
聲一聞再無一上司來買褐百姓所得之利視昔年加
倍故此一舉亦知非明哲之為蓋欲為百姓興利除害
雖叢怨冒罪亦有所不暇顧云邊方之民久被殘虐易
於感化予在任則謳歌滿道去任則哭泣而送於百里
之外者千餘人孔子所謂蠻貊之邦行信其然歟
壬子年三十七歲四月得陞山東諸城知縣五月十一
日得憑離狄道七月十二日到諸城任諸城濱海俗甚
強悍予治事不數日民皆守法吏不敢奸八月初一日
南京戶部雲南司主事之陞報至其興學校開荒田緝
武備立保甲繕城池均田糧平徭役數事平日之欲為
而不得者方欲少效一二無何九月十七日憑至而止
十月二十日到南京二十二日即有北刑部湖廣司員
外之報十一月初八日抵淮安又有調兵部武選司之
報先是得刑部報即圖歸家以敕命事焚黃祭先父母
期告病不出及得兵部報則翻然思曰一歲四遷其官
朝廷之恩厚矣尚何以有身為哉舟中秉燭静坐至四
鼓妻問其故予曰荷國厚恩欲思捨身圖報無下手得
力處妻曰奸臣嚴閣老在位豈容直言報國耶當此之
時只不做官可也予聞其言乃知所以報國之本又思
起南都日食之變遂欲因元旦日食奏劾大學士嚴嵩
稿成恐過家則人事纏繞或不能元旦抵京乃由别路
於十二月十二日到京十八日到任
癸丑年三十八歲元旦謄真本初二日齎至端門方欲
進聞拿内靈臺官知本意不合即趣出日怏怏不懌至
十四日乃齋戒沐浴三日至十八日本上二十日拿送
鎮撫司打問先拶到手拶木繩俱斷予曰鬼神在上尚
用刑哉敲一百敲問所以主使之人予曰當此時之臣
奸邪大半皆嵩心腹此事固不可與之議且盡忠在已
豈必待人主使如有人敢主使則彼當自為之矣又何
必使人為哉夾一夾將脛骨又夾出問所以引用二王
之故予曰奸臣之誤國雖能欺皇上必不能欺二王蓋
二王年幼且未冊封奸賊必不隄防避忌譬如人家家
人作弊家長雖不知而家長之子未必不知也滿朝皆
嵩之奸黨孰敢言彼之過皇上常不與二王相見此奸
賊所以敢放肆無忌然止能瞞皇上一人二王固知之
真矣至親莫若父子皇上若問二王必肯言彼之過也
問官云若此豈敢回本又敲五十二敲夾一夾棍其問
答之辭甚多予始終不屈重打四十棍釘肘鐐送監至
二十二日奉旨錦衣衞打一百棍四棍一換送刑部從
重議罪比依詐傳親王令旨律絞監候方予未上本之前
司中日相與議論者汪子少泉(名宗伊湖廣人)周子松厓(名冕四川)
(人)王子繼津(名遴霸州人)少泉則與謀議冒功一節乃其所
見松崖則與知而不見其稿繼津則知其欲為而不知
為何事上本後入部交牙牌辭僚友衆方知予有此舉
各疾讐遠避而一二知已雖有眷戀之情尚多畏縮之
狀獨繼津則肝膽相許若親兄弟然予觀其義氣激發
情愛懇至遂托云予二子一女一子已聘有妻一子尚
未聘一女尚未許人長而娶嫁皆兄之事也繼津遂面
許云此盡在弟一小女正與三令郎年歲相當遂許焉
自予入獄鎮撫司刑部之保護皆繼津也其受打之先
王子西巖(名之誥湖廣人)送蚺蛇膽一塊托校尉苗生者齎酒
一壺云可以服蚺蛇膽予曰椒山自有膽何必蚺蛇哉
止飲酒一杯彼又云莫怕予曰豈有怕打楊椒山者遂
談笑赴堂受打未打之先心已有定主打之時兩眼觀
心舌拄上齶牙齒緊對意不散亂口不呻吟蓋一呼呌
則氣亂氣亂則血入心必死方打四五棍時心受疼不
過若忙亂者遂一覺照自思此心亂矣於是提起念頭
視己身若外物者打至五六十忽覺若有人以衣覆之
者遂不覺甚痛謂之神助或其然歟打畢校尉即推入
包袱擡出至門外家人以門扇擡之至法司門口巡風
官乃同年江西李天榮革去門扇藥餌諸物一皆阻住
予兩腿腫粗相摩若一不能前後腫硬若木不能屈伸
止手扶兩人用力努掙足不履地而行入獄提牢則奸
黨浙江劉檟也舊規官繫獄則有官監檟乃下予於民
監自入監後棒瘡既上衝又為強走所努動方依牆而
立忽兩耳響一聲不能聽兩目黑暗不能見物予心自
覺曰此乃死矣遂昏不省人事身不覺倒地若睡熟然
至三更始甦噫忽然而死忽然而甦如睡又醒則人之
生死亦甚易事也兩腿腫脹衝心不能忍無藥可用又
無刀針可刺正無計間司獄陜西涇陽劉時守送茶一
鍾予飲之心稍定因茶思起人以瓦尖打寒事遂將鍾
打碎取瓦之尖銳者將竹筯破開夾瓦尖在内用線拴
緊以尖放瘡上用鼓棰打筋入内五六分為此者獄吏
山東黃縣孫儒犯人浮梁何成也遂血出兩腿打有五
六十孔流血初噴丈餘後則順腿流於地一時約十數
盌自出血後心稍清矣予恐睡倒則血必奔心自打後
出衞入刑部三日夜挺身端坐頭不至地以故不能傷
生云藥餌既不可得予潛使人在監買黃蠟香油自熬
膏藥貼之至二十六日則右腿已潰將皮割去内肉流
於地如稀糊止顯一坑長五寸闊三寸深一寸五分手
摩至骨時有京師秀才侯冕送藥敷之又内侍趙用送
藥服之劉檟禁繫甚嚴内外不通外面傳已死四日矣
張弘齋差人入視托獄吏盧世經稍出牛骨簪一根家
人始知予不死方敕下刑部擬罪時山東司郎中同年
史觀吾(名朝賓福建人)欲從輕議而尚書何鰲嵩之門生侍郎
王學益世蕃兒女親家聽嵩主使遂擬此罪命下史欲
有言學益怒目視之無何史降官矣刑帖到司獄司即
下老監日夜籠㭱與衆囚為伍死屍在側備極苦楚二
月初七八右腿已長肉左腿皮未割去遂潰腫如小甕
毒氣上攻口舌生瘡不能飲食勢已危矣夜夢三金衣
人領一青衣童子小盒内捧藥一丸以湯灌入覺則口
舌不痛可喫飲食又想起以磁瓦尖打之連數十下不
見膿血予曰此瘡潰已深非瓦尖所能到也遂以小刀
先用針線將腿皮穿透提起將刀刺入約一寸深周圍
割一孔如錢大膿血流出方予割肉時獄卒持燈手戰
至將墜地曰關公割肉療毒猶藉於人不似老爹自割
者當時約四五盌其内毒始脱矣日以布數十片拭膿
每布約二尺每日輪用可濕兩次膿可流二三盌自初
瘡至愈膿豈止六七十盌而已哉十六日左腿垂筋二
條如簪粗一頭已斷一頭尚在腿上予亦割之二十八
日提牢官丘洲峯(名秉文福建人)乃獨仗公義遷予於監東獄
卒小房幸脱籠㭱九月朝審予帶長板扭鐐出門觀者
如堵至擁塞不能行入朝坐西廊下内臣圍予觀者以
千數有餽飲食者有送銀錢者予俱却不受内臣益鼓
舞稱贊而罵嚴嵩老賊者以萬數審時為首執筆者則
吏部左侍郎王用賓也衆判以比律情真奏請題奉欽
依著照舊監候處決
甲寅年三十九歲夏獄疫大作日與病者為伍遂染瘟
疾時刑部醫官劉廷瑞江西人進予發汗藥二服下藥
二服予病中欠主張俱依彼服遂昏不省人事提牢官
又江西奸黨曹天祐此官乃人家奴僕讀書中進士後
方出姓無耻小人又斷絶醫藥如初獄然人皆以予必
死五月提牢官乃浙江應養虚(諱明德海寧人)親檢湯藥視飲
食十四日方出汗噫若使命不在死之久矣養虚說堂
出予老監遷於外庫居處則甚便方養虚遷予時庸軟
輩皆惕以重禍彼乃毅然為之其人品可知矣九月朝
審福建李默為首仍判以情真題奉欽依又如前監候
是冬巡撫艾居麓(名希淳陜西米脂縣人)管馬御史徐紳(南直隸建德縣)
(人)知府趙忻(陜西盩厔縣人)共處置銀二百兩為予買地三頃
乙卯年四十歲夏四月用媒約與繼津結親九月朝審
復議情真奏請或云張經任南直隸總督因倭寇失事
皇上先已告廟打科官必欲殺之經用厚賄買凂嵩費
銀二萬及諸奸黨欲為彼出脱者判與予同奏本請意
以予乃皇上所繫念之人或得混免或云嵩知經為皇
上所必殺欲因以及予也奏上皇上一見經旨意遂云
依律處決予知之付命而已平昔予同志輩若王繼津
徐望湖王鳳洲楊朋石楊毅齋龔全山孫聯泉應養虚
李鶴峯諸公為予奔走救解鳳洲為余畫策以司業王
材者渠門生也勸渠相救王果慨然往賊嵩初亦迫公
論欲上疏見救猶豫不果方卜於神適賊心腹大理少
卿胡植太僕少卿鄢懋卿在旁曰此何用卜繼盛負海
内重望徐階得意門生階一日當國繼盛出而佐之我
輩無遺類矣所謂養虎自遺患也賊子世蕃率諸孫復
跪而泣曰爺如救楊某則舉家皆為繼盛魚肉矣賊即
變色乃詭言卜不吉王材爭之曰繼盛之死不足惜也
關係國家甚大老先生還當為天下後世慮然竟不可
回報至予予付之一笑夫予死豈係嵩毋論植懋卿輩
天不過欲不朽此輩惡名耳故將半生逐年行事直書
付男應尾應箕收藏以為後日墓誌之用凡此皆據㭱
牀書也
赴義前一夕遺屬(二首)
愚夫諭賢妻張貞古人云死有重於泰山有輕於鴻毛
蓋當死而死則死比泰山尤重不當死而死則死無益
於事比鴻毛尤輕死生之際不可不揆之於道也我一
時間死在你前頭你是一箇激烈麄暴的性子只怕你
不曉得死比鴻毛尤輕的道理我心甚憂故將這話勸
你婦人家有夫死同死者蓋以夫主無兒女可守活著
無用故隨夫亦死這纔謂之當死而死死有重於泰山
纔謂之貞節若夫主雖死尚有幼女孤兒無人收養則
婦人一身乃夫主宗祀命脈一生事業所係於此若死
則棄夫主之宗祀隳夫主之事業負夫主之重托貽夫
主身後無窮之慮則死不但輕於鴻毛且為衆人之唾
罵便是不知道理的婦人我打一百四十棍不死是天
保佑我那時不死如今豈有死的道理萬一要死也是
重於泰山了所惜者只是兩箇兒子尚幼讀書俱有進
益將來都成的只怕悞了他一箇女兒尚未出嫁無人
教導看管怕惹人嗤笑我就死了留的你在教導我的
兒女成人長大各自成家立計就合我活著的一般我
在九泉之下也放心也歡喜也知感你如今咱一家兒
無有我也罷了無有你一時成不的便人亡家破稱了
人家的願惹人家的笑你是一箇最聰明知道理的何
須我說千萬只是要你戒激烈的性子以我的兒女為
重方可二貞年幼又無兒女我死後就著他嫁人衣服
首飾都打發他我在監三年他發心喫齋誦經是他報
我的恩了不可著他在家守寡咱哥雖無道理也無别
意不過只是要便宜心腸凡事讓他些與他便宜他就
歡喜了不可與他爭競二姐四姐要你常看顧他五姐
六姐庶母死後也要親近他應民自幼養活他一場也
須分與他些地土其餘家事諒你能善處我又說在後
面故不須多言
父椒山諭應尾應箕兩兒人須要立志初時立志為君
子後來多有變為小人的若初時不先立下一箇定志
則中無定向便無所不為便為天下之小人衆人皆賤
惡你你發憤立志要做箇君子則不拘做官不做官人
人都敬重你故我要你第一先立起志氣來心為人一
身之主如樹之根如果之蒂最不可先壞了心心裏若
是存天理存公道則行出來便都是好事便是君子這
邊的人心裏若存的是人欲是私意雖欲行好事也有
始無終雖欲外面做好人也被人看破你如根衰則樹
枯蒂壊則果落故我要你休把心壊了心以思為職或
獨坐時或夜深時念頭一起則自思曰這是好念是惡
念若是好念便擴充起來必見之行若是惡念便禁止
勿思方行一事則思之以為此事合天理不合天理若
是合天理便行若是不合天理便止而勿行不可為分
毫違心害理之事則上天必保護你鬼神必加佑你否
則天地鬼神必不容你你讀書若中舉中進士思我之
苦不做官也是若是做官必須正直忠厚赤心隨分報
國固不可效我之狂愚亦不可因我為忠受禍遂改心
易行懈了為善之志惹人父賢子不肖之誚我若不在
你母是箇最正直不偏心的人你兩箇要孝順他凡事
依他不可說你母向那箇兒子不向那箇兒子向那箇
媳婦不向那箇媳婦要著他生一些兒氣便是不孝不
但天誅你我在九泉之下也擺佈你你兩箇是一母同
胞的兄弟當和好到老不可各積私財致起爭端不可
因言語差錯小事差池更面紅面赤應箕性暴些應尾
自幼曉得他性兒的看我面皮若有些衝撞擔待他罷
應箕敬你哥哥要十分小心合敬我一般的敬纔是若
你哥計較你些兒你便自家跪拜與他陪禮他若十分
惱不解你便央及你哥相好的朋友勸他不可他惱了
你就不讓他你大伯這樣無情的擺佈我我還敬他是
你眼見的你待你哥要學我纔好應尾媳婦是儒家女
應箕媳婦是官家女此最難處應尾要教道你媳婦愛
弟妻如親妹不可因他是官宦人家女便氣不過生猜忌
之心應箕要教導你媳婦敬嫂嫂如親姐衣服首飾休
穿戴十分好的你嫂嫂見了口雖不言心裏便有幾分
不耐煩嫌隙自此生矣四季衣服每遇出入妯娌兩箇
是一樣的兄弟兩箇也是一樣的每喫飯你兩箇同你
母一處喫兩箇媳婦一處喫不可各人合各人媳婦自
己房裏喫久則就生惡了你兩箇不拘有天來大惱要
私下請衆親戚講和切記不可告之於官若是一人先
告後告者把這手卷送至於官先告者即是不孝官府
必重治他央及你兩箇好歹與我長些志氣再預告問
官老先生若見此卷幸諒我苦情教我二子再三勸誘
使爭而復和則我九泉之下必有銜結之報你堂兄燕
䧺燕豪燕傑燕賢都是知好歹的人雖在我身上冷淡
却不干他事俗語云好時是他人惡時是家人你兩箇
要敬他讓他祖産分有未均處他若是愛便宜也讓他
罷切記休要爭競自有旁人話短長也你兩箇年幼恐
油滑人見了便要哄誘你或請你喫飯或誘你賭博或
以心愛之物送你或以美色誘你一入他圈套便喫他
虧不惟蕩盡家業且弄你成不的人若是有這樣人哄
你便想我的話來識破他合你好是不好的意思便遠
了他揀著老成忠厚肯讀書肯學好的人你就與他肝
膽相交語言必信逐日與他相處你自然成箇好人不
入下流也讀書見一件好事則便思量我將來必定要
行見一件不好的事則便思量我將來必定要戒見一
箇好人則思量我將來必要合他一般見一箇不好的
人則思量我將來切休要學他則心地自然光明正大
行事自然不會苟且便為天下第一等人矣習舉業只
是要多記多作四書本經記文一千篇讀論一百篇策
一百問表五十道判語八十條有餘功則讀五經白文
好古文讀一百篇每日作文一篇每月作論三篇策二
問切記不可一日無師傅無師傅則無嚴憚無稽考雖
十分用功終是疎散以自在故也又必須擇好師如一
師不愜意即辭了另尋不可因循遷延致誤學業又必
擇好朋友日日會講切磋則舉業不患其不成矣居家
之要第一要内外界限嚴謹女子十歲以上不可使出
中門男子十歲以上不可使入中門外面婦人雖至親
不可使其常來行走恐說談是非致一家不和又防其
為姦盜之媒也只照依我行便是院墻要極高上面必
以棘針緣的周密少有缺壊務要追究來歴如夏間零
雨院墻倒塌必即時修起如雨天不便亦即時加上寨
籬不可遷延日月庶止姦盜之原酒肉麫果油鹽醬菜
必總收一庫房五榖糧食必總收一倉房當家之人掌
其鎖鑰家人不得偷盜衣服要朴素房屋休高大飲食
使用要儉約休要見人家穿好衣服便要做住好房屋
便要蓋使好家活便要買此致窮之道也若用度少有
不足便算計可費多少即賣田産補完切記不可揭債
若揭債則日日行利累的債深窮的便快戒之戒之田
地四頃有餘彀你兩箇種了不可貪心見好田土又買
蓋地多則門必高糧差必多恐至負累受縣官之氣也
與人相處之道第一要謙下誠實同幹事則勿避勞苦
同飲食則勿貪甘美同行走則勿擇好路同睡寢則勿
占牀蓆寧讓人勿使人讓我寧容人勿使人容我寧喫
人虧勿使人喫我虧寧受人氣勿使人受我氣人有恩
於我則終身不忘人有怨於我則即時丢過見人之善
則對人稱揚不已聞人之過則絶口不對人言人有向
你說某人感你之恩則云他有恩於我我無恩於他則
感恩者聞之其感益深有人向你說某人惱你謗你則
云他與我平日最相好豈有惱我謗我之理則惱我謗
我者聞之其怨即解人之勝似你則敬重之不可有傲
忌之心人之不如你則謙待之不可有輕賤之意又與
人相交久而益密則行之邦家可無怨矣我一母同胞
見在者四人你大伯二姑四姑及我大伯有四箇好子
且家道富實不必你憂你二姑四姑俱貧窮要你時常
看顧他你敬他合敬我一般至於你五姑六姑亦不可
視之如路人也戶族中人有饑寒者不能葬者不能嫁
娶者要你量力周濟不可忘一本之念漠然不關於心
我們係詩禮士夫之家冠婚喪祭必照家禮行你若不
知當問之於人不可隨俗苟且庶子孫有所觀法你姐
是你同胞的人他日後若富貴便罷若是窮你兩箇要
老實供給照顧他你娘要與他東西你兩箇休要違阻
若是有些違阻不但失兄弟之情且使你娘生氣又為
不友又為不孝記之記之楊應民是我自幼撫養他成
人你日後與他邨裏莊窠一所墳左近地與他五十畝
他若公道便與他若有分毫私心私積錢財房子地土
都休要與他麯鉞他若守分到日後亦與他地二十畝
邨宅一小所若是生事心裏要回去你就合你兩箇丈
人商議告著他原是四兩銀子買的他放債一年銀一
兩得利六錢按著年問他要不可饒他恐怕小厮們照
樣兒行你就難管福夀兒甲首兒楊愛兒都是監中伏
侍我的人日後都與他地二十畝房一小所以上各人
地都與他墳左近的著他看守墳墓許他種不許他賣
覆奏本已上恐本下急倉卒之間燈下寫此殊欠倫序
然居家做人之道盡在是矣拏去你娘看後做一箇布
袋裝盛放在我靈前桌上每月初一十五合家大小靈
前拜祭了把這手卷從頭至尾念一遍合家聽著雖有
緊事也休廢了
楊忠愍集卷三
