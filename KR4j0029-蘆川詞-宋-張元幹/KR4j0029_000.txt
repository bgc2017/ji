蘆川詞詞曲類一(詞集之屬)
提要
(臣)等謹案蘆川詞一卷宋張元幹撰元幹有
蘆川歸来集別著錄宋史藝文志載其詞二
卷陳振孫書錄解題又載蘆川詞止一卷與
此本合元幹以忠義自許因待制胡銓謫新
州作賀新郎詞以送坐是除名考宋史胡銓
傳其上書乞斬秦檜在戊午十一月則元幹
除名自屬此時毛晉跋以為辛酉者誤也又
李綱疏諫和議亦在是年十一月綱斯時巳
提舉洞霄宫元幹又有寄詞一闋此集以此
二闋壓卷蓋有深意其詞慷慨悲涼數百年
後尚想其抑塞磊落之氣然其他作則多清
麗婉轉與秦觀周邦彦可以肩隨毛晉跋曰
人稱其長于悲憤及讀花庵草堂所選又極
嫵秀之致可謂知言至稱其洒窗間惟稷雪
句引毛詩疏為証謂用字多有出處則其說
似是而實非詞曲以本色為最難不尚新僻
之字亦不尚典重之字稷雪二字拈以入詞
究為別格未可以之立制也又卷内鶴冲天
調本當作喜遷鶯晉乃注云向作喜遷鸎誤
今改作鶴冲天不知喜遷鶯之亦稱鶴冲天
乃後人因韋莊喜遷鶯詞有爭看鶴冲天句
而名調止四十七字元幹正用其體晉乃執
後起之新名反以原名為誤尤疏于考證矣
今削去此注而附辨其舛謬于此乾隆四十
六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
