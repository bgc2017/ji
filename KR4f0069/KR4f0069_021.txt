茗齋詩集七言律
淮南彭孫貽羿仁著
辛亥元旦同蘧非渭臣子眼羡門幼瑜諸弟脩
威少咸寓庸猗天露沉柔則諸從子飲博飲日戲作示羡
門
拜罷高堂祝寢興弟兄飲博各分朋晴雲入座籠朱牑融雪
鳴絃濺綵䋲消耗宦情漝午夢酌量北戲到春燈随宜𬞞食堪
同醉何用攅眉去惹僧
分賦梅影
空庭地白淨無塵忽見横斜下綠茵寂歷紗囱寒弄色迷離紙
帳暗生春清溪終日流難盡明月黃昏似有人幾度隔墻風動
處所思端只在東鄰
又賦梅風
婀娜南枝弄夕暉幽香遠送入重幃暗飄玉笛吹霜斷遥帶江
春度嶺歸騷客過橋欹短笠美人踏月動羅衣瑶華欲折無因
寄花信先催一片飛
又賦盆梅
一拳位置小羅浮石几移来景物幽細鳥上階風動蘂影蛾貼
地月當頭冰心約束留方寸玉案横陳報四恩坐起行吟堪繞
樹美人何必入林遊
千騎東方在上頭青杉古牐鎻荒丘獨眠人柳横官道竟日樵
風送客舟駟馬路𡵨重决絶夗央湖觜自分流望夫山畔纍纍
石翁子曾經晝錦遊
糓雨雨中社集半村草堂有客至不得赴賦謝半邨
穀雨花開穀雨前春遊孤負浣花天西園授簡虚高燕東閣蒐
詩攪獨眠蜃市樓臺三月冷鶯花楊柳萬條烟座中只少狂夫
在應為觥籌减十千
二
絲絲細雨濕流光携屐羣賢集草堂未至侯生虚左席碩
陪荀令有餘香諸君若個推詩聖非我今誰匹釀王賦就不因
金谷罰麗詷聊為荅春陽
詠俞虹攄園亭並蒂牡丹
無雙誰敢匹花王驚見連枝闘豔陽趙燕故應驕合德姚家不
獨擅娥皇分牋盡是同心友聮句何如二妙長春酒綵衣堪對
舞齊眉喜得奉高堂
二
君家花萼本相連枝輝並蒂仙姿映綺闌竸爽二難標琬琰雙
懸合璧麗璿璣迷香蝶并肩肩宿分鏡人圓面面歸重叠樓臺
春四照兩行紅粉一時圍
桺絮
非花還仙落花飛飄泊天涯竟不歸遠道綿綿愁蕩子游絲剪
剪上春衣離亭藉草重䄄軟小雨沾泥積翠微輕薄才人争比
擬謝㟍風調見應稀
麥浪
蠶月青青已及秋惠風鱗次拂平疇兩岐高下低還起溝水東
西去不流綠雪亂翻紅雨後晚香晴漲碧雲頭漸漸莫向離宫
望故國飄零到處愁
竹粉
斑龍觧籜蜕新篁帶濕梨花映洗粧束素半圍青玉瘦凝脂
微點綠雲香渭川黛冷烟含露淇水人歸髩欲霜漫向楚天頻
悵望啼痕損處淚成行
荷錢
江南春盡已田田鵝眼青浮萬顆圓雪藕人過留藻鑑采蓮舟
去墜花鈿山林買隱衣難製姹女臨波數更妍碩借十千賖綠
蟻碧筩寕飲如泉
元對軒黃牡丹次韻
姚黃何處有名花可是銅臺吐異葩萬蘂蜂王空弄色六朝金
粉更誰家柘枝影合簾前舞緗綺春分幛裏紗正喜鵝兒新釀
熟聽鸝斗酒莫教賖
聚順堂紫牡丹次韻
東皇賜紫魏宫看百寳玫瑰闘豔難色麗欲分巫峡錦氣清疑
握楚江蘭流霞太液凝晨露綘雪重樓轉渥丹慚愧彭門矜
貴種瓊枝分得自仙壇
紫牡丹二首(牡丹紫天中有綺合臺三十九車經第四紫晨君黃在經蔽以紫宫丹重樓)
(隋煬帝觀書輝映溢名閃電窗元章芸暉堂設紫綃悵院隱如紫氣武帝時異國貢澄明酒&KR0694;紫如)
(膏飲之骨香草木無不紫南昌國有紫海可染衣魚尨龜鼇砂石黃帝九鼎神丹有四蘂紫漿内景經)
(紫華飛裙雲氣羅久久行之飛太霞雲杜牧之呼伎紫)
袁家仙質本無羣綺合重樓兩不分閃電交窗香隱約芸暉綃
帳隔氤氲澄明共醉春如海穠麗驚呼伎作雲四蘂餐来晨露
下飛裾可謁太霞君
二(洛陽大内臨芳殿唐莊所建牡丹千本有紫龍杯三雲紫廬山僧有囊杯花色紫類丁香名紫風流李后)
(主取種移風殿號蓬菜紫天寳之亂有得一簾赤紫色簾外望之人繞身有光後歸淨瑊有貴臣識之曰此)
(瑞英簾也)
三雲貴種下臨芳晝錦何因在草堂移出鸞坡原富麗凝来燕
寢亦清香可同綺里飱芝秀不數風流壓麝囊十二雕闌深護
惜瑞英簾外更春光
綠牡丹二首(吳綘仙善畫長蛾眉宫人皆效之煬帝命宮吏日供螺子黛五斛名蛾綠開元中封鸚)
(武為綠衣使者太白詩孤鳴詫衣)
結綺樓臺翡翠圍神仙水碧是耶非長蛾宫禁輸螺黛鸚武雕
闌譲繡衣菡蓞九華争秀削隂濃萬卉失春歸庭前笑指惟芳
樹怪殺游蜂亂蝶飛
二(瑟瑟碧珠也唐進士衣綠有舉子遇神告曰柳七郎君將汁染子衣矣遂登第梨園教坊子弟皆綠幘)
(相如有綠綺琴裴晉公午橋庄有綠野堂曲江宴以年少一人尋名勝開宴名探花使唐進士)
繡幕苔文襯綠茵珠簾瑟瑟暗蔵春探花柳七更衣早恊律龜
年照幘新油壁香留青馬客綺琴心動遠山人午橋庄上堂開
後野色穠芳辨未真
詶道旃病中羿仁見顧韻
相携二士過茅堂衰鳳摧頽見楚狂伏枕可容消白日燒丹何
處有玄霜射魚東海綸竿冷行螘南柯宦轍忙僕病未能君不
見髩絲空向故人長
夏五夀俞梅公衛帥
坐嘯滄溟萬里空方壺正值海門東觴前歡擁投醪士弧外長
懸在槖弓樽爼運籌添寉算芝田&KR1045;馬淨龍宫池頭一片𬎼賓
鉄律應鐃歌喜氣中
詶晦岩上人投贈韻二首
寂寂琴臺東海上移情何處覓成連種蓮邨社尋僧懶采菊柴
籬笑地偏悓子行蹤人不識寒山詩句世空傳當機只有凉暄
語二士相逢不道禅
二
為問車溪溪一派斷橋既斷若為連日中萬影花俱工風打千
林笠不偏有句瘦藤吟且倚無言空谷響能傳若非轉語頻咨
扣誰道牛頭不是禅
美人蕉子數珠
紅裳焦氏懴情緣一線衣珠𣑽網懸非樹菩提作身作果是誰
念佛夢通禅法革轉處空甘露智種圓来證綠天朝夕晨鐘同
百八美人回首即金仙
又
春尖掌合礼優㜑種紙還應助貝多已悟三車消幻鹿何妨十
萬了彌陀情花破障歸紅熖法子傳衣綠謝綠蘿空色頓圓無
所住不妨臨去轉秋波
晦岩上人見顧病榻賦謝
炎月凉颷動曉河西来一葉泛滄波竹林避暑群賢少荷花拈
花半字多碩與同龕祗彌勒未煩問疾對維摩高山流水琴臺
畔其奈知音未見何
送晦公返吳門即用留别韻
浮杯東下泛滄溟殘暑催蟬露未零别路平江通震澤望中乕
阜隔林埛寒山小句誰詶和船子歸帆自杳冥雲駚月移無去
住眠鷗随意起沙汀
再送晦公仍用前韻
笠澤茫茫隔四溟殘星拂曙斷河零荷香刺棹紅侵舵海市依
山綠滿坰野寉孤雲飛漠漠早鴻極浦去冥冥竹魚庄近堪休
夏又聽菱歌出遠汀
登桐江釣臺次靈隱晦山顯禅師韻(原詩誰空今古稱高士歎絶嚴灘一老)
(夫眼底已如天地曠胷中尚有帝王無氣凌御榻星辰動道播羊裘海岳孤夜上釣臺神骨冷敢分幽韻卧江)
(湖靈隱戒顯)
嚴先生在桐廬上已薄君房漢大夫同榻豈知天子貴圣尊能
屈故人無灘聲日夜雲山冷樵徑依微石磴孤悔着羊裘驚物
色烟蓑何地不江湖
登七十二峰閣和烏程董丹鳴(聞亰)
七十二峯翠插天樓開七十二峯前白雲一一當窗出青靄霏
霏畫壁連長響衆山皆響荅太湖無際四茫然烟波身世合如
此落木亭臯隱斷蟬
三閭廟和携李蔣楚穉(之翹)
屈冷江冷繞三閭古廟蕭條落木疎望裏神叢雲夢樹夜深隂
火渚宫漁女郎楚舞三花下香草離騷墜露初千載憐才幾同
調長沙遷客近何如
蟂磯孫夫人廟和潘江如
蛟龍雲雨已翻飛此地潜蟂自伏磯西顧幸從諸葛婦東風肯
逐二橋歸垂簾江漢縈衣帶佩劍嬪嬙謁水妃笑煞紫髯真短
下望陵臺外指䧏旂
滁陽懷古和崑山徐太央原一
琅邪谿谷轉深幽細草沿溪卉藥柔濠泗英雄少人物環滁山
水見風流遺民力穡多豐樂野鳥當年識醉遊駐馬徘徊舊碑
下廬陵文采照千秋
謁鄧同徒廟和董丹鳴
司徒年少謁蕭王圖畫雲臺冠廟廊竹帛自垂三漢史椒漿
偏食五湖鄕東南列宿吳分遠江海歸墟震澤長今日從龍諸
將相何人大略比南陽
過丁蘭母墓和固始武襄伯
荒坵宿草尚如新刻木當年報所親餘慕長流青史淚盡歡私
丹陽懷古和徐大聖力焉
江波分派入雲陽南北英雄幾戰場大道三茅通句曲殘花六
伐訪蕭梁車盤赤坂環河狹潮上黃流過埭長行客悠悠心斷
絶何人年少識孫郎
延津有感和李二明嶅
歐冶風胡事已非延津龍去水依依啼猿長送無家别寒食先
啼望帝歸誰遣一丸開鳥道頓令萬馬踐鸞旂丹山碧嶂傷
心麗雲樹千重自合圍
江都懷古和崑山徐李重開仕
江北江南入畫圖翠莗選勝下江都瓊白日仙真過楊柳高
樓片月孤依舊䢴溝横匹練暗飛螢火濕平蕪宇文輕薄休驚
訝黑獺王孫幾在無
蘇臺感懷和徐季重
荒臺千頃草萋萋麋鹿曾遊路不迷天際貝區芳樹合望中林
屋白雲低荷花宫女無人采梧葉栖烏只自啼愁殺語兒亭畔
月照深照見越来溪
乕丘書感和吳門杭聖生萯
永夜清歌皎月天貞嬢墓下引朱絃山花不識興亡事野火頻
經戰伐年金虎劍鳴人獨嘯生公石冷伎同眠畫橈羌笛紛来
往何似烟蓑一葉船
題蔡中丞重脩滕王閣圖和武塘周来宣瓉
千里章江罨畫中滕王樓閣古時同重閒九日龍沙宴試掃元
嬰蝶粉工彭蠡落霞毫末起洪厓飛瀑水烟空子安詞賦今誰
繼黃蝶留題有蔡公
錢唐懷古和武塘李子喬公柱
烟樹湖天送夕暉王孫已去故宫非林深蕭寺前朝衲花謝樊
樓舊舞衣白馬潮逥千弩歇鳳皇山赭萬松稀尋僧話久行来
晚喚渡茅灘一烏歸
謁禹陵和陳大莢
萬壑千岩宛委通夏王陵廟白雲中女牛分野當南鎮江海為
墉帶寢宫山靄欲来驚避雨地靈長護壓防風只今澤國悲沉
竈泥撬能無歎禹功
登堯峯望太湖和董帷儒漢策
層巒縹緲白雲端直上青冥一氣看蘋會天低吳會小山椒水
浸洞庭寬江湖心跡憑漚鳥身世浮沉倚釣竿長嘯峯端飛
亂葉具區風&KR0694;已微瀾
明聖湖感懷和吳山
汀蘋烟芷淼垂綸欸乃漁歌月下新陌上花鈿殘醉路堂中蟋
蟀半閒人江聲日夜悲橫角山色空濛歛戰塵不是白公堤畔
柳何年曾送六橋春
魏國東園杏花和吳興韓子蘧純玉
上公别業鎻春寒寒食春光亞上闌破萼一枝疎雨後窺墻無
限惱人看雞鳴廟樹元勲盡燕子烟花六代殘且把中山醉千
口清明作客寄愁難
茅峰上真觀和李大子建
㕍行高下歴三峰路轉瑶壇複幾重句曲白雲宫樹隱華陽真
氣紫霄客駐朝元節瘞寉人過攬勝第仙骨未成
將洗髓飛天他日借茅龍
歌風臺和宋子建
千乘萬騎故鄕来亭長重登舊日臺&KR0621;碭可猶雲氣在彭城
曾羡錦衣逥狗屠佐命嗟空老人&KR3007;諸兒少異才何用風前思
猛士淮隂高鳥望徘徊
壽携李朱古若六十
太傅流風矌代存高標尚復冠清門未煩甲第施行馬不遣移
文到寉猿豪氣直凌河朔飲勝情忍負孔融樽人間甲子須臾
事莫向漁家問太元
七夕小飲信弦弟山堂時南粤姜山上人度嶺至海上過
訪
井梧千里報金商巧值南能到草堂𥙷衲停針祈織女洗車無
雨下高唐碧雲日暮天如水白社花殘藕帶香諸阮相逢多犢
鼻清言一滌酒人狂
夀陸景宣元配孫孺人六十
忠孝清門冠九州傳家簮紱鎮長留慈食明下食先羣彦厨俊
登堂搃勝流粟粥不驚攖虎尾鏡磗同悟礼牛頭龐公何必驕
偕隱天上金蘭識舊遊
茄牛(前和梅邨宫詹詩皆依信弦所和韻近見原唱始知其誤别和二首)
為犧陳豆謝莊休𬞞圃涔蹄戲共游盛向陶匏誇繭栗觸来蠻
氏動瓜牛飲流莱地無衡角奏刃桑林有庶羞闘草兒童牽共
喘不煩两相駐紆籌
鮺鶴
霜刀斫鱠已成書仙驥形塩亦翰如鵠立鵷班推骨鯁胎禽尸
觧借王餘攀鱗得附翀霄翼燒尾終堪御羽車隱几蕭條觀物
化鵬風渢起北溟魚
送徐律齋覲回歸省重赴桂林
桂嶺盤雲止馬蹄朝天人返白狼西三年卧閣如清水萬里銜
書傍紫泥寒度長沙随去㕍道通蠻部有馴犀津亭官柳猶堪
折為送秋風到五溪
二
物望清華照粤畿始安一郡有光輝飛鳬再捧朝元節舞綵
新從晝錦歸王事可堪縈愛日故人為爾助沾衣鸞栖旦晚翔
霄漢遥指郎星近太微
八月十五夜中庭望月次韻信弦
誰家今夕搗流黃傳得閒愁到草堂風入扇紈微度冷夜明荷
鏡漸生光紅蕖墜粉秋如洗白苧沾衣露有香相對嬋娟堪不
寐懷人天未渺難忘
次信弦八月十八夜病中作韻
風林漸覺暮潮平病骨秋高似觧酲流水罷彈文軫静博山徐
嫋篆烟清折腰原未宜陶令捉鼻焉能效洛生已負觀濤塘上
約不知孤月為誰眀
次韻病起登樓作
未識仙人白兔公五餘禽餘戲漫云工側身皂帽孤吟客炤眼
花枝小閣中作吏可能操不律為丞差足戀無功故交天上遥
相憶薊北驚秋下片鴻
次韻湖中秋興
芙容秋老罷為裳顦顇西風歇衆芳道遠所思人不見愁来
此夕髩先蒼夗央渌水明湖媚烟雨空樓夕吹涼見說鱸魚今
正美可應泛宅往蓴薌
南湖夜發次韻
蘋未凉風動遠條渑湖漁火夜寥寥初鐘落月行相照卧犬荒
村吠轉驕烟暝由拳城外樹水明范蠡宅南橋扁舟賴有連床
客一路啼心滿畫橈
重陽前二夕同漢乘青西信弦過敷文研山賞桂次漢乘
韻
黃花尚未報重陽蟾蘂猶飛泛菊觴禁院再来金粟冷空堂聞
否木樨香將沉弦月殘河濕未雨松風半臂凉招隱小山堪徙
倚登高相約共奚囊
歲盡二首
歲盡危畫角哀雪遲尚未直寒梅二陵横草鸞旂出六詔屯
營鳥道開南望滄海慚野老西風飛葉下荒臺相逢只問樽前
酒今歲花間醉幾回
二
短景山中夜正長青天露白未成霜禽生累在空懷岳莱子年
衰尚學狂蛋戶島平寒寂寂天街星爛目蒼蒼花枝入手休
輕擲又逐吟流過草堂
語水歸舟夜宿草堂高廟次渭臣韻
語水歸来下古涇疎燈野廟閃風櫺棲鴉落木寒依樹吠犬深
林月過亭卧擁罏温屈戍愁沽邨釀喚添丁關心藥裹情無
限夢裏漁歌起隔汀
雪晴二首
雪晴風霰尚飛花暝色柴門萬點鴉亂後杜陵多作客夢中謝
豹正無家天街鼎畢横秥杵木末瓊瑶惜歲華忽憶山中招隱
士荆榛薪白石汲寒沙
二
雪後空城急暮潮幽篁窈窕未堪招盗驪初駿初歸御衣白山
人自早朝世事年来驚伏枕天涯春信入寒條床頭書劍飄零
盡乞食羞吹伍氏簫
積雨
積雨柴門送歲闌喜晴鳥雀語簷端床頭金盡不得意雪後梅
枝獨自看朔㕍横驅胡地至秦峰孤插海天寒美山卧雪空山
曲欲寄相思報楚蘭
辛亥除夕
燈火高城燭晚霞却疑芳信到山家翠裁小婦宜男草紅摘長
春供母花乙夜初鐘寒漏永辛盤殘屈巵斜雙童共炙桃笙
屐明發衝泥攬物華
壬子元旦雨中早起雙燭俱作花喜拈小句
山堂宿霧曉濛濛睡起殘燈帶早紅心事暗銷雙燭燼身名亡
恙百杯空酒兵罷闘經午外鴉陣驚寒細雨中自澣銅盆洗鴝
眼閒書小白待春風
和羡門弟辛亥除夕兒軰喝韻七首
歲晏蓬門罷掃除閒呵硯滴蘸方諸逃名潘閬空留句罷宦虞
卿厭著書風鐸鏦金長不定凍梅弄玉未全舒漫然甲煎親紅
獸裊裊驚𬎼暗襲裾
二
瓶湯三沸囀笙簫重幕熏風拂遠條酒溢銀蟾思繡被燭眀
金錯對瑛瑶輕罷炙宫初暖侍女窺人幛屢飄此夜蚖脂同
守歲羅浮香夢未須招
三
殘雪苔階凝綠蕪窗寒緗綺下蝦鬚琴心流水同雙軫浪迹天
涯悔五湖捫舌久忘三耳辯壯心且耗十眉圖深杯徹夜無婪
尾一任清笳捲蘆
四
相如寂寞卧文園風霰蕭蕭朔吹繁犢鼻誰驅卭令篲白頭羞
對錦江鴛一官小草慚花縣垂老連枝讓粉昆何處卜居漁父
共釣筒斗笠檥沙邨
五
醇酎屠蘇餞薄寒身名自哂上鮎竿鵲巢將見烏生子鳳曆應
忘鳥紀官自有酒籌消渴夢不勞禅榻習澄觀擘牋喝韻從兒
軰笑煞西崑撿獺殘
六
啓事山公久絶交貪眠紅旭在花梢十千萄乳寒難醉百八蒲
牢冷自敲槐郡久忘官五馬桃源豈識帝雙崤睡鄕今夜無年
月曾否南枝綻遠郊
七
室壁西流夜氣高沉酣翻厭讀離騷海漚且復從羣鳥蜾蠃還
應目二豪絃雪春生温綠綺酒鱗風動呷紅濤狂呼詰崛多竒
句誰識江東老謝翺
春雪
春風撩峭逼人寒白石山中獨自看戲綴輕花鋪毳衲亂飄碎
玉上珠柈琅玕&KR1062;砌頻㪣竹緗綺成帷四幛蘭底是幽人偏耐
冷手畚瑶屑煑龍圑
雪夜招同昭回朗思小集
烏戌春流過二難芳樽密室坐清歡寸心秉燭同相照尺素加
飱好自寬㕍足歸来千里雪鳳樓脩處五雲寒&KR0742;杯莫更論惆
悵斗酒呼瓊易夜闌
二
遼西三月尚嚴寒加厲春風雪未殘久客吳霜生皂帽重歸易
水別燕丹名山參徧雄心冷佳釀空時勝賞闌北闕上書猶未
晚賜環計日下長安
綵漚詩(煑松脂罏灰成汁縷竹為規蘸而颺之五&KR0694;随風飛空中或作連珠四五相逐兒女以之戲于庭)
(余名之曰綵漚而係以詩)
仙女空中蹴綵毬因風吹下碧雲頭重輪日珥飛相抱閃電晴
忩暈欲流青峰成規虹彩合琉璃五&KR0694;月華收阿環巧作瀛洲
戲一片冰心照畫樓
過豐溪草堂綠萼紅梅盡放喜拈
宿雨初晴釀豔陽數枚仙萼散孤芳開簾綠雪眀書幌把盞紅
梅落酒香遲日過庭花影静游蜂閙砌畫垣長那知春色深如
許十日為君住草堂
商隱三餘草堂看紅梅綠萼
十年清夢山窗下踏徧羅浮萬樹花雙屐行吟扶我老一春花
事屬君家高林半宿前邨雪深院長明帶曉霞辛苦騷人題句
滿誰將風格掃鉛革
題王王象次韻
此生久已悟真空清夢誰知十八公身事漆園雙蛺蝶心期栗
里一牎風狂夫久自宜丘壑當代何煩殺畫工悠忽形骸聊舉
似神明原不在其中
得阮亭祠部都下書以新刻詩集見寄
鴻㕍南来一寄書故人官舍近何如金門上直宫花合禁院尋
湷御柳疎刻燭往時同斗酒加飱何處報雙魚竹西歌吹紅橋
路腸斷東風二月初
二
才人大曆久齊名近日波瀾更老以星聚北臺還易散風流南
部獨關情金荃秀句鐫瓊笈粉署冰心照玉清遥想鳳城花萼
下東堂春草夢中生
小飲東觀水閣看池南木蘭作同道旃商隱
小飲方塘面水樓山肴竹爼間觥籌窗中暝&KR0694;風鳶起座底
潮聲海蜃流玉樹空傳羣謝詠騷人欲上此花舟輕隂閣雨如
相惜為爾樽前盡日留
送小白北上代羡門
河梁折柳駐巾車碧海青天萬里餘到日春明花信徧秋来錦
字㕍飛初登臺先至涓人駿獻賦終懷諫獵書聞道至尊多
睿藻榜頭丹茟待&KR0686;除
二
鶯花三月有餘春一曲驪歌別故人虚左羣公延國士禁中兩
制待詞臣荷衣早換江南綠芝撿將封薊北塵對策金門過青
璅直廬為拂舊車茵
舟行鸕鷀湖
萬綠河梁盡吐絲垂楊風軟蕩舟時携柑尚覺聽鶯早角弈相
忘進艇遲空闊鸕鷀環丙舍清眀烟火照辛夷年年空有龍蛇
感綿上遺詩好問誰
七賢堂和梁太保灃源韻
三泖滄茫大壑空黃流倒射九峰紅兩頭書屋啼孤寉小海商
聲戛古桐文采風流相掩映山人賞鑑尚清通高賢勝迹留岩
穴樵徑何煩問牧翁
仲宣樓懷古和晉江陳大来綠厓
春風獨上仲宣樓覇氣消沉烟樹留漢沔天低人物盡荆門江
漲古今流沙邨漁市連檣暝木杪猿啼上峡秋惆悵白衣何處
在清川柔櫓夕陽收
登崆峒和張蓼憲副
日落漁陽挂古松廣成何處覓靈蹤薊門烟歛雲根樹榆塞風
生𣑽刹鐘共說谷神長不死誰知道妙得傳宗平生誤作隂符
觧形馬山經可易從
過羊流店羊叔子故里和傳石漪(為霖倅)間南安人松江郡
太傅風流繫夢思探環故宅少人知空邨烟草同蕪没官道飛
花尚陸離水斷野橋廻騎處月明荒店聽雞時淒凉追憶曾經
地墜淚非關讀古碑
過平原邨二陸故里和沈彦澈(道映)
機雲才藻冠平原故宅東頭徑草昏六代興亡留野樹二龍一
去只沙邨菰蘆漠漠唳孤寉木葉蕭蕭聞夜猿入洛風流成冺
没竹林山鬼欲招䰟
送楊都諫入朝
咫尺文昌接上台禁垣左掖為重開亦知公輔登庸近更借持
衡國是来先帝昔曾思直諫廷臣誰不仰風裁只今聖
主方前席獻替須公佐鼎梅
二
高卧東山近十年如公寕許久林泉囊中定有憂時論海内猶
傳諫獵篇鷁首春流縈祖席鶯花御苑聽鳴鞭東南民力宣房
竭拭目封章動九天
蚯蚓出
隂令初回地脉融漸看游螾迸芳叢土龍已散泥蟠迹歌女
偏啼細雨中槁壌廉泉行帶濕紫之草聖學誰工相逢半是扵
陵子巨擘休驕隱士風
螻蛄鳴(按月令螻蟈鳴乃是鼃也蔡注螻螻蛄蟈蛙也)
濃綠階除叶候鳴亂蛙池館暮淒清無腔自信天機發萬籟疑
從地籟生土嗚嗚吹别調違山隱隱聽關情只疑軫水音相
和唱盡風前斷續聲
王瓜生(夏小正王萯秀今月令王萯生疑王萯即王瓜也王瓜一名萆挈本草謂之菝萆音發反八反挈)
(音却起八反萯房九反味苦可釀酒名瓜以根相似也色赤屬火)
菝葜分英漸麥秋靈笛秀吐赤精收生從夏令尊王正名借秦
陵異故侯種&KR1045;未成虚釀品戍人期及誤葵丘南方草木希相
識牋䟽空憐老不休
苦菜秀
嘉𬞞擢穎禀朱明采苦終朝綠始成荼堇故應甘不厭飴餳未
許韻同清品羅鮭莱驚殊調味瀹龍圑可代耕夷月茹来偏雋
永金&KR1085;何羡點寒槍
靡草死
鶉火方中燼豔陽熏風一剪歇羣芳桑桑似摘柔荑損塞遠翻
驚白草長過雨燒痕稀更綠先秋黃落久無霜河梁三月春殘
後不見青青大道傍
看花四首
穠芳喜及浣花天微雨輕隂更弄妍軟繡苔茵紅雨下水沉香
獸紫霓前笙人炙玉低遅曲歌妓泥香代襞牋如此豪情都不
羡山肴野酌自鳴絃
二
名園幾處鎻巖扉空有嬋娟弄夕暉何似一樽同嘯詠不教三
月負芳菲玉山人起催花急金谷詩遲羽壽飛入眼韶華杯在
手等閒寕肯放春歸
三
看花却憶惜花人幾度清遊及暮春鎮重簾櫳吹不動端妍卉
物静無塵樓臺淑景籠朱楯歌舞仙姿在錦茵富貴夜遊原
自可華鐙良月照横陳
四
垂老看花不恨遲白頭尚觧醉花枝游絲小院天如幕秉燭清
良宵月上巵蜂蝶才情雙笑歛江山佳麗六朝宜花前無限填
詞客除却青蓮自有詩
同諸子飲渭臣庭前木香花下
滿架倡條白雪垂香清蘂密影纍纍蜂嫌多刺飛難定蝶畏鈎
衣避尚疑花氣遠聞風暖後藥欄高挂日斜時莫愁中酒心情
困酒惡還堪嗅紫𬎼
賦得纓絡粥(静因上人云山中僧日一粥每米三升和糠一斗并菜煑之名纓絡粥住山之人無不菜)
(&KR0694;者各山大衆皆然不苐雙徑已也慨而賦之)
煑玉炊珠數未休随堂托鉢也風流金虀接淅蘋花泛翠液成
糜荇藻浮下𦵔不煩澆杏酪咬根殊勝喫糍油食輪轉處無沾
帶香積從今罷飯頭
詶尤司理展成贈羡門弟兼寄訊羿仁韻
相思茂苑木蘭開雙鯉迢迢尺素来虎嘯北平驚没羽鹿遊南
國悵荒臺朝天石丈峯千笏豔雪筝人酒百杯暫得淹留領絲
竹東山肯許久徘徊
魚虎子
空梁落日下漁鷹丹距紅襟翡翠膺水族共譚俱變色海鷗可
狎避垂罾撇波决起從風嘯没驚飛淺草騰閒立釣絲消一
飽鵜鶘盈嗉恐難勝
毛鷹
毛蟲啄盡築脂肥長傍桑林到處飛海樹夜明登網密秋風吹
徧螫人稀侯家玉饌肪流椀羽客金膏液濺衣那識肝腸能似
鐡吞針囓鉄可填飢
金剛拳
花魁霜實正輪困綠雪炎天滿握春華掌仙人驚齲齒巨靈阿
母捧青顰酸風透瓜黃随重陣雨連蜷赤甲新渴睡四魔䧏未
得纍垂&KR1062;折幾枝頻
西施乳(河魨白最美名西施乳)
吳沼飛鮮上白遲碎胷何惜鼎流脂瑶房暖滑酥融後玉乳香
含菽發時膩馥魚腸悔鱄設軟温殘鱠儘鴟夷為君一死甘魔
直吮盡王餘那得知
東坡肉
雕盤肥胾截肪多學士風流奈老何文火條桑三轉雪松聲桂
醬一時和黃州睡起消紅臠佛印供来卷白波笑殺長齋斷屠
客空將詩翰愛東坡
状元紅(閩中楓香驛茘枝名状元紅為苐一)
楓香佳實甲南州驛騎傳宣報殿頭上苑神仙辭嶺嶠木天品
格占風流分房綘雪明高掌冠玉朱衣照畫樓一飽瓊林多雨
露承恩不羡賜遊
西施舌蟶(名西)施舌
海錯登吳宿釀乾舘娃春思滿雕盤江瑶吸露尖猶滑蚌月含
膏咂易殘味奪梧宫嬌吐豔脆同香徑口脂寒語兒溪上流涎
客嗚咂餘甘興未闌
楊妃吐舌(芍藥名)
婪尾風流别有春藥欄相謔殢何人沉香小語唇脂濕玉笛偷
吹䑛調新酒渴吸花親婍旎睡痕送暖暝橫陳當階百媚憨生
處一點紅尖認太真
次韻張都諫螺浮重遊西山同武昔康侯作五首
主恩原不負言官下直鳴騶紫巒左掖晴雲鑾仗遠西山爽
氣鳳城寒禁鐘入谷流仙𣑽珠瀑沾纓想露盤近喜廟堂無缺
事暫容塵外脱朝冠
二
遷客生全厪至尊青山寕忍負君恩碧雲容我尋初服黃
菊撩人夢故園涿鹿秋風燕草樹盧龍朔氣漢關門枝頭好鳥
鳴相和鸚武雕籠未敢言
三
林臯蕭爽見燕臺雲淨天高四望開野眺金風生落木僧寮水
月絶纖埃問途老馬曾經樂消渴山梨不數哀共住精藍供米
汁同龕恰喜有當来
四
鳳臺陵寢秀三峩東望神京王氣過榆塞歸鴻賓御苑桑乾飛
葉渡渾河浮杯澗道曇花下搜句荷囊諫草多小憩先朝功德
院安邊五利想明駝
五
罨畫樓臺綠萬重林泉招我喜重逢粘雲蒼耳登山屐藉草麵
陶匏怪石供朝罷追遊携散騎詩成公慣探驪龍狂歌野老遥
相和縱誕寕堪厠曼容
和螺老夢中得句韻二首
十年霜雪老黃門萬卷歸来擁自尊海鳥何心争共席山龍有
缺𥙷無痕犯顔讜論原臣職賜沐清時亦主恩高卧小山叢
桂下拾遺合住浣花村
二
十年霜雪老黃門臣直應看主益尊望闕心懸燕月影憂時
淚在楚江㾗山中有石堪高枕門下何人不負恩寄語羣公須
努力荷衣暫得澣漁邨
湘妃竹筯
湘娥剪翠侑觥籌减却黃陵一叚愁秀&KR0694;可餐斑管瘦雷填不
墜竹枝幽雙来北渚啼㾗直上直蒼梧玉椀收千載沅江無限
淚楚歌應悔借留侯
寉子壺
胎禽抱蜕混元前巧鑿菰蘆別有天丁令長房同跳市緱山壺
口暗通泉逡廵斟處長浮白卵&KR0694;酣時勝得仙絶倒鴟夷空大
腹隺觴千里去飄然
六月十二日作
垂白生兒笑阿尊未煩賓客賀填門家徒賀壁立愁何用酒不
樽空醉莫論湯餅三郎無半臂奉觴軰盡諸孫山翁也作斑
衣戲試學啼嬰慰老萱
暑雨
暑雨隂靁凝不乾山堂白晝夏生寒千章灌木高城暗五夜流
螢畫角殘南畆有收多燕麥東溟何意見漁竿角巾久折長抱
却短髩䰐鬖看籜冠
竹尊者詩次宋洪覺範禅師十首(&KR3119;見俍亭挺公嚴都諫灝亭有和竹尊者詩未)
(幾南音言公自蔣山寄和洪覺詩十首使歸未及步韻諸公所和徒二韻巳盡令人無處生活此不過過為)
(艱深險及以示竒耳非正格也)
苫吟管秃撚髭枯一个蒼然伴古癯可畜墨胎為弟弟笑他湘
淚怨夫夫把茆瀟洒三間少穿牖横斜四壁徒何用妄生支與
節心空無相亦無無
二
春不加榮夏不枯蘆芬穿芛雪山癯埽除塵累成孤孑勘破空
花謝故夫墨本湖州清者聖箐猿外道蹠之徒鸞吟鳳嘯風前
句說法從来一字無
三
水木彭城畫枯頭陀石畔論肥癯雙枝甘蔗分初祖五粒秦
松恥命夫垢毒空来衣糞掃顛毛剥落剪鉗徒凌霄混逐時人
翫何可王猷一日無
四
外勁中虚理似枯削成風格秀而癯稱尊丘壑宜其爾不畏冰
霜有以夫且共入林傾白墜不須買宅過丹徒携笻欲叩西来
意為問曾經身毒無
五
竺仙賢聖幾凋枯未改青蒼道貌癯寒碧蕭然對君子幽篁不
見蔽讒夫依依摇落江南賦冉冉脩名屈左徒搃讓篔簹古尊
宿風瓢雨竺老曇無
六
祗樹參禪坐久枯冰稜石骨自然癯風篁月上元非女孝筍羅
雲訝不夫神足有根終是漏聲彼若醉豈吾徒移倘出南天
竺此處稱尊佛可無
七
西風萬物盡摧枯坼地鸞凰翠不癯笑殺過溪三大士悲歌食
蕨兩廉夫猶龍豈數函關叟衰鳳堪嗤孔子徒屈指諸賢都莫
羡孤標千只掃虚無
八
籜龍迸地石泉枯鳳尾干霄寉骨癯秀出祗林表孤獨恥從金
谷闘君夫慈篁金鏁三千界忍草叢分五百徒翠栢黃花同了
義淇園斬盡六塵無
九
弄月吟風老未枯烟姿清綺豈為癯龍而長鬛誰凢聖牛跡聲
聞亦小夫萬个彼將驕若軰七賢何足數其徒闍樓羅酒沉酣
久仁者曾同竹醉無
十
人皆集菀獨于枯伴石荒凉隱澤癯不可以風寕見節其生也
直豈非夫伽蘭陀舍中皆是林戲天遊别有徒清影縱横追百
丈龍蛇草聖走之無
秋思四首
澉墅山多秋泬寥秋生九十九山椒靈鼍張申随潮上閏月飛
梧帶子飄海市樓臺横閣道偃師倡樂舞祈招南軒極目風烟
闊墜露荷衣粉半消
二
登樓千里見空冥片雨遥飛虎嘯亭江上芙容虚怨慕山中桂
樹自芳馨烏啼月落横南斗黃雀風高冷北溟羽獵長楊羞自
獻仁聞賦海東青
三
鶯花却憶少年遊粉黛紅蓮已報秋截海鷹呼秦逕雨捕鮮人
在霅川舟遥山一碧憑高閣落月孤城急暝流相約采菱湖上
去白蘋朱蓼滿汀洲
四
下瀨舟回禁網開軍城草没戌笳哀山空白㙮樵青過潮長黃
盤海錯来水母随鼋升瑇瑁火星當駟胷瓊玟酒徒寥落誰相
過河朔無人獨舉杯
閏七夕
織室前期尚未遥喜看烏鵲又填橋頻年却喜恨無今夕再閏
安能更此宵砐鏡雙成弦月上别愁添葉井梧飄謇脩托羲
和氏鳳曆多情慰寂寥
螺老招同諸公泛舟海上遲月作二首
畫船簫管水中央坐待冰輪湧大荒席上借籌争博進羽邊决
拾賭飛觴穹廬四野天爲幕軟草長堤醉有鄉不是露華凉似
洗直須枕石少斗牛傍
二
逥颿叠鼓送行杯藉草青郊野望開雲物週遭圍慞扆海山羅
列供樽罍柘枝烟歛秋毫見巫子潮生夕月来却喜群公多賜
沐暫容白社訪宗霄
贈雲間栢山人古
高人載寉出雲間書畫船輕一葉還捩舵霜清&KR2897;歇浦吟鞭秋
上祖尨山乕兒茟法追顛老漁父行蔵逐罟蠻收拾烟波釣筒
去五茸花下㭺桐關
二
新詩秀出掩儲韋老茟縱横戲墨池縑素争傳詞翰妙公卿不
碩姓名知衛孃弟子推書聖摩詰前身悟畫師今日風流歸歸
来隱囊烏帽共參差
螺老倡率真會即次温公韻奉答并謝
園林無日不宜春雅集真堪繼率真偶合侯鯖聊入爼每多鮭
菜豈言貧岩花海月為迎送野寉山猿互主賓諸老風流擬先
正布衣康節更何人
潜夫先生留别蜃園詩古庵以遺筆見寄愴然次荅
蜃市樓臺本幻成滄桑人世幾紛更偶過鴻瓜原無迹再宿寒
林恰有情惜别鄰鷗增繾綣縈愁流水悵身名裴休捨宅原非
達乞食猶堪畢此生
戲和梅邨詠跋不倒
滚滚誰能及此翁終朝坐起溷兒童何須百足原難仆試摸中
心一味空大有人扶非崛強趁他旋轉是圓通紙糊面耳淄泥
竅臺閣行蔵捴類公
外父岳徵君水宗八十次陶大復襄韻八首
岳家父子久知名金馬銀臺夾帝城在昔貴遊傾鄴下只今栖
遁老通明青山白石看人代華髮春風不世情四十年来歌繡
被夗央湖水悵平生(太翁為大銀臺貽委禽門下者已四十餘年)
二
碣石扶桑可挂弓之罘隔岸儆邊風成山可見援琴客入海應
歸采藥翁厲國通賤馳鴨綠牙門畫戟展狸紅鯉庭䘏緯憂宗
社淚滿青蒲話闖宫(徵君曾侍太翁于登莱宫得罪時故被黨禁太翁以主持闖)
三
硯池浜小郎仇池浣月移花事宜驚見戰争横馬革未妨謠
諑妬蛾眉殘書手緝文山傳世表家蔵武穆祠野老醉吟多感
激杜陵身事幾人知(徵君家在研池浜岳氏爲王裔君蔵書千卷皆燬于兵燹徵)
四
樊中文翟羡山梁黨光朝姓字香入地魚腸堪化虎掃門犢
鼻愧求凰道書梵夾聞清課紗帽寬衣護隱囊詠絮庭前幾人
在尚留天壤着王郎
五
高臺香雨藕絲絲累月淹留憶昔時羣從何人陪賭墅五官
聞道妙彈棋已更朝市&KR0971;亡恙不改衡茅鵲有枚閱盡滄桑牙
齒在三千豈慮果生遲(石梁中丞園有香雨臺貽曾留累月魏文帝為五官中郎將弹棋入妙)
六
塩車老驥謝鳴鑾索米焉能丐一官晴看碧翁春爛漫醉眠紅
友夜闌于長如柳下人争狎不到槐南夢亦安旋馬庭幽羅雀
静身名好寄鹿皮冠(徵君明經任子兩不就)
七
蒿徑惟宣二仲来沈郎瘦削駐銜杯門前只認先生柳寒至將
開處士梅喜奉清言從樂令自憐凢鳥上秦臺寉湖一棹相招
久&KR1085;臼應輸絶妙才(獻吉以避䜛杜門不至飛書招貽命甥未公招貽共載)
八
蓬莱清淺碧無㾗試借靈查問帝孫人世幾回枯樹賦詩翁百
口浣花邨逍遥歲月紅塵外偃傲乾坤白鳥飜安坐丈人千萬
夀太山嶽嶽自然尊
壽張静公明府
樂浪仙人北海隅南来雙舄下飛鳬裁花麗藻春前發撫軫清
標雪外孤上品高真供帶紱三山統轄有方壺譚家丹竈金泥
暖靈藥曾来獻夀無
二
微垣郎位有張星卓異書名上御屏捍海金隄身一柱仙瑶
島鳥三青訟庭人静蒲稀試抱鼓宵閒戶不扃此地樂郊真不
减高懸愛日暖滄溟
三士墓
芳草芊芊偏野塍南米朝事難憑魚腸入地蛟螭走馬鬛
空原蜃氣升浪說說桃残國士搃無獨樹表丘陵孤城古戍虚
吟眺梁父長謠思不勝
用繹堂太史韻夀張行子游六十二首(子行為母黨姨丈)
十年作客㕍同賓倒屣羣公揖旅人妙茟丹青皆將相勝懷山
水即交親城南杜曲尋韋偃谷口樵風送子真久矣移家近秦
徑松間飛逐古毛民
二
柴扉草閣每留賓垂老江湖作散人前席相君為地主同門弟
子若天親僧繇當代原無匹老米傳家自有真吳下定裁流寓
傳臯橋不愧漢遺民
寒盡
寒盡柴門暮角中海天殘雪濕春風輕隂籠日晴簾上萼綠凝
香曉閣東老去始知貪即病愁多飜怪酒無功蹲鴟生計家園
薄拾橡焉能待歲豊
二
禦越城高暮雪天枯桑野火送殘年春江春暗入寒蕪綠沙雨
微生海市烟秦帝捲衣山霧歛伯牙流水古桐眠酒旗漁網深
村徧笑煞空囊少十千
三
南畆初荒歇晚炊雕胡作飯代餔糜落潮海市青邨戍斷岸春
流白沃祠衰髩重論雙竹馬敝裘誰售五羊皮侯家年少休相
傲早歲曾輕輕薄兒
四
薜蘿終歲換衣裾歲晚茅綯可結廬結托輸公叔論生涯不
觧計然書丹鉛茟秃讐仙蠧博塞燈明待嬾魚相約山遊天目
去玉林消息近何如
壬子除夕
歲晚江邨送螯衝泥委巷屐痕高賺春梅蘂窗間影唑雨潮
聲海外濤老病笑人同卻克小妻生子有枚臯燈前漫學嬰兒
戲詎識華顛久二毛
除夕限韻四首
年来戒酒捴攅眉深坐篝燈映薄惟肯復低眉工學侫病餘尊
足轉憐夔名山到處堪行藥煑石無方只茹芝丙舍未成增惆
惘還應誓墓愧羲之
二
隱几蕭條寄唱于焉知歲序改桃符那堪請益為馮益一任傾
危息夫殘提壺無不可小山招隱曷歸乎只今世事皆姑
妄志怪何須鬼堇狐
三
身似壺丘見濕灰雨絲融雪帶春回沉酣蹤跡同伶籍捷給文
章闘朔枚羣螘在柯須希夢蝶五龍欲息未成雷梅花新醖知
應熟與爾同傾三百杯
四
碧海銷鋒罷戌申當年甪里此迯秦芋魁卒歲香炊玉星斗中
宵爛燭銀願逐漫遊尋若士誰從高隱識遺民風花雪片催寒
盡理屐重新漉酒巾
白雪
白雪新詞知者稀知音千載一沾衣青山戰後容高卧滄海年
来罷釣磯春&KR0694;渡河悲瓠子流人古戍喜當歸幽栖松桂元無
恙夜夜清光傍少微
春日過興善寺禅院訪天愚和尚乞食梅里未返
蕭梁遺跡只荒臺共叩山扉竹院開蜕甲虬龍摧古栢殘鴟樓
觀閉蒼苔名僧乞食齋鐘冷野客乘短棹来試覓禅機無半
語空堂香雪墜紅挴
茗齋詩七言排律
淮南彭孫貽羿仁著
無題十韻
日長春恨壓眉尖睡起無心整鏡匳簇蝶裙寬愁撩峭飛蝉鈿
側瘦淹漸慵随闘草弓孿怯厭聽鳴筝從指纖子染紅難畫
裌楊花撲帳怕釣簾身憐命薄粧常淡香懴情多手自拈眠損
被池䨇繡蝶倚殘琴軫半銀蟾驚猜夫壻喧頭踏悵憶歡娛褪
項鉗搗練幾時收錦石刺閨五夜斷銅籖守宫孤負綢繆印買
卦何煩跳脱占昨夜燈檠空報喜浪傳書信返交炎
半邨六十夀詩得三十二韻
短褐談經有郭恒名山著𫐠發緘縢含毫茟退三都賦腐草螢
流五夜燈喬木舊勲銘北府種瓜荒圃隱東陵懸鶉白日閒捫
蝨附驥青雲懶逐蝇佘可數竒忘偃蹇轉于骨傲兀崚嶒楞然
瓠落君奚怪淟忍脂韋僕未能鹿洞莫辭人負笈龍門不遠士
擔簦無言小子夫何忍與進先生自此升鯉也聞討知雅翼鳳
兮攬德抱文&KR0574;從容曲讌如遊鄴鞭弭騷壇故長滕綺語紛来
盈蜀帒豔詞絡繹寫吳綾行吟步步工然荳撥棹時時和采菱
點易研寒銅掌露撫琴心冷玉壺冰壚頭犢鼻尋司馬杯底鱸
蓴候季鷹古錦嘔多剰句殺青摛指細牋謄碩師米同龕
佛叵愛伽梨賜紫僧獨往潄流清我耳百年𬞞水曲吾肱葛巾
著久頽其角蕙帶飄殘續以䋲老去槖駝書略讀貧時買駿價
堪勝布衣肯挟將軍重金穴羞從貴戚矜䴡博景純真絶調沉
深有道亮難稱翀霄漫蓄千年寉訪岳頻携萬歲藤海外神芝
寄徐市林端遠嘯訪孫登已凌汗漫真遺蜕敢向逍遥暫借鵬
蟻穴功名春一覺蜃樓城闕暮閒凭衣裁蘿薜過狐貉被叠葭
蓬代毾㲪戴笠反盟車碌碌辟纑妻儆夢薨薨希夷龍蟄吹松
息商皓芝飱釀露蒸桑梓共推&KR2897;耉老蓬莱佇見碧波澄養生
論主嵇中散詩畫禅家王右丞堂奧直應追漢魏香奩烏足齒
和凝聊成長什前為壽愧乏淮池酒似渑
茗齋詩五言絶句
淮南彭孫貽羿仁著
登馬嘷城
連𬒮登古城俯視獨惆悵大海山蒼蒼萬古昔人往
行百可園
鄭公遺圃在荒艸没亭臺只有游魚樂窺人去復来
二
荒園門不閉老樹自欹斜試問東畦菜春来可作花
行北城
城隂多水竹高樹是誰家寒食東風桺青青未着花
一勺庵
自為探梅至逢僧亦偶然喫茶無別話相對落梅前
過崇福庵
乞食僧俱去尋春客自来去年沽酒處依舊木蘭来
送春西八首
今日今春盡春歸不待人可憐花與月相送幾回春
二
春去歸何處看花無限情&KR0907;勤枝上鳥搃是别離聲
三
對酒荼蘼下風花一片飛傷心到紅雨不為杜鵑啼
四
惆悵上河梁漫天只飛絮此地别人多送春從此去
五
前有一樽酒送君兼送春難將無恨更向有情人
六
無奈春愁甚春殘更可憐羈人心歷亂愁殺鷓鴣天
七
此去鶯花盡淒其獨倚樓東風漫回首烟月向人愁
八
春&KR0694;愁中盡花隂日易低伯勞知别苦尚復盡情啼
瓶中虞美人
瓶花紅婀娜似覺帶愁多春去關何事虞兮奈若何
二
帶露尚含嬌如顰更疑哂此地若為容紅顔為君盡
三
攀折随人手紅顔黯自傷憔悴春来竟無因見楚王
雨
對酒落簷花荼蘼亦紅濕山童道茶聲忘却携雙屐
古別離
憶昨江頭别清江舊板橋東風千片柳莫道不魂消
坐月
空庭寂無人花下悠然坐幽砌數螢流明月閒于我
古怨歌
夫壻别經年可念空閨妾不忿到花隂驚散雙栖蝶
二
閒尋諸女伴共踏後園春可憐看花侣不是去年人
三
自從花下别終日坐空窗無復閒梳掠金釵墜一雙
四
嫁得隴頭兒愛向臨卭去輕薄似楊花空教呼作絮
問道旃病
何處言愁侶非關中酒身從来病消渴自古屬詞人
二
聞君原善病幾度茂陵春不用燒丹竈須防竊藥人
竹醉日
提壺就鄰篠微雨浣湘筠叢竹何曾醉翛然獨對君
古意
空館無人夜清光照寂寥花枝低入牖無奈此春宵
二
春&KR0694;愁無&KR0694;良宵奈此宵&KR0907;勤花底月相伴到明朝
七夕前一夕詠牛女
天漢漸已没雙星未渡河明朝應罷織怕見月如梭
七夕詠牛女
乾鵲休頻噪相逢轉斷腸可憐秋月夜肯為二人長
妍歌
夜合未黃昏發豔欲當夕微風故作悪蝶栖無氣力
二
婀娜金鳳枝故故自言好春風特地吹不㨂閒花草
三
色授意已許邀歡諾更非陽羞屢相惱不自脱羅衣
四
君愛妾忘醜儂憐歡未遲容顏郎所見作意背燈時
晨行南郭
高樹夾深澗綠隂沽我衣閒門一聲磬羡殺此巖扉
又
炎景入深林竹露濕清旦不因柳岸風巳歇荷衣汗
寄訊商隱蛇傷足
聞君方捫足已抱下堂悲應是張廷尉為君結襪遅
二
漫搗寄奴草猶勝斷腕嗟劍晴中休按劍恐是報恩蛇
雨中九日
九日愁中度空齊倒濁醪非關為風雨原自畏登高
水仙花
霜月下松牖夜分殘夢逥應憐山客卧獨對水仙開
鵪鶉
歲暮寒無雪東風似好春淮南山下路猶憶闘鵪鶉
龍山山房客舍
山房一片雲隔斷人行處却笑住山人時時下山去
又
山樓穿&KR0772;窱鑿翠入幽房到此塵事盡看雲送夕陽
夾山
檥棹夾山下人烟只野坰可䗲千里草何處各青青
場州曲
昨夜紅橋路春光到竹西東風吹客恨俱入鷓鴣啼
包家山
棹入亂山裏霧收風滿天包山惟一點只在小舟前
龍竹
龍竹墳西路幽篁萬綠中應憐此山鬼長卧桂華叢
龍山地蔵閣後坐眺
雲落天上頭山環海東面貪看海上山坐坡雲一片
俠客行
博徒盡封侯金印如斗大當日呼盧場皆言客已賴
二
賣却田負郭贖得千金刀報仇兼報恩殺人如蓬蒿
三
購得溪子弩勁如龍角張入山欲殺乕射得五黃羊
徔軍行
轉闘臯蘭北人膏代酒泉沙場無白石夜枕髑髏眠
二
生縳大宛王反接大旗下王頭懸高竿射教千里馬
三
斫營營四開敵陣厚百里戴胄捫吾頭封侯何惜此
四
鉄衣絮襠蟣融相空穿自從經出塞不慣脱衣眠
俠客行
片語賭身命生来膽氣麄帶刀聮騎去不復顧妻孥
江南曲
江干十丈花蓮實大如斗儂只愛紅蓮莫種無花藕
二
臨卭是妾家且駐卷毛騧莫向江南去江南已落花
三
挾瑟相逢日盈盈正十三斷腸人一去春色往江南
仙真入謠
仙人本無氏仙人亦無名君王乃賜字為白雲先生
二
今日米二眉昔日朱二眉二眉本一眉相苦亦何為
三
大道固無心前知無深藴言者不自知何勞苦相問
四
至人可不言嬰兒長不死讀問賣卜兒何如曲顛子
研山盆梅
山郭寒應盡江春尚未来今年昨日至已見一枝開
聖脩白描美人
繚繞游絲意輕顰淡不流白描如未就恐易惹人愁
二盛外孫至
子弟關何事而云正欲佳謝庭雙玉樹殊慰老夫懷
迎春曲
昨歲今朝盡今春尚未春踏春春不至愁殺望春人
二
殘臘入新年江春在眼前柳梢梅蘂外春到呵誰邊
月下看梅花
風露滿身濕初弦月已斜中宵猶不寐多半為梅花
早起至紅梅花下
晨起望山窗初日如紅杏不是暗香来謂入桃花徑
同端伯道旃商隱渭臣探梅北郭(以梅花落處疑殘雪為韻)
流水随春色花飛去不回溪橋如有意留得未殘梅
二
二月春亡賴風飄盡是花兩三枝尚好春色駐山家
三
朱的吐幽花山窗紅漠漠留得一枝春曉風吹不落
四
沿溪踏春風更入前村去香来籬落間不識花何處
五
小院春深處春殘花未知因風香不斷蜂蝶互相疑
六
坐卧梅花下孤吟怯嫰寒幽情殊未已不是惜春殘
七
春風不待人林花落如雪因爾過溪来一枝為君折
春日偶成
游蜂閙春日亭午正當衙坐起香殘後瓶前掃落花
古豔歌
不是不知聞低頭佯未識郎前故背面邀郎想顔&KR0694;
二
随歡展側多春時偏起早與歡相知心不在容華好
三
乍進難自遂消䰟欲近時歡今慶妾意傍人那得知
四
欲止不可北歡情難自持因歡禁得害費盡纏綿思
五
千回故展轉知歡肯遂休逥身任懷抱不耐復嬌羞
怨歌
春来休洗紅春去却當夕千金買古釵雙鳳無顔色
又
盡道儂情多不道與歡有歡今自識察儂判因歡醜
題聖脩白插美人
屏山深坐處寂寂對花枝歛黛含愁裏知君却恨誰
燕来
春風不世情吹我茆堂開送他雙燕子仍向故巢来
聞蛙
天風吹海濤朝夕撼扉闥不聞青草蛙萬嗌鳴軋札
庭中紫荆花
兄弟凋零盡荆花空自榮可憐枝上紫偏對小窗眀
過栴檀鹿
遥聲清磬聲步入林深處入門郎出門你且喫茶去
迎貓曲
寄語貍奴子君今莫㗖魚昨宵看鼠跡損我數行書
二
花面小貍奴鈎距蔵鋒觜豈獨李家兒卿軰皆如是
三
烏圓殁幾年眢开泣猫鬼今朝介立来鼠軰何敢爾
四
游戲閒階側蒼苔卧正高花隂無日影每侯午時貓
五
方朔飢欲死貍兒飽有餘可憐長鋏客每食歎無魚
午日詠五毒乕
巨獸辟百邪懸形在當戶不如封使君聞更猛于乕
蛇
誰道蛇足無畫蛇徒屈曲今日當途人畫是蛇有足
蜈蚣
即且故甘帶兩毒互相妨百足者不仆自然公軰良
蟾
蟾蜍食刺毛飛形墜君口人將取君酥審象君且走
蜘蛛
外罟既四張不知内有蠱盡道經綸才殺人在掌股
暑夕
螢火飛不絶幽人久已眠𥻘𥻘風動處綃帳薄如烟
二
山堂多白鳥紅蝠輕于燕雨過凉風生懷中掩團扇
讀史十一首
雄莫多荒草沿邊乘障空只今圈牧地誰識鳳皇弓
二
水櫃江淮滿行宫幾散朝空成水飛馬未見取楊么
三
种家邊帥兒明逸乃克隱他年小隱君買山避塵坋
四
千載劉先主成都尚有祠可憐陵樹盡怪殺蔣陵兒
五
大樹將軍在森然自結營營門軍馬静終日絶蟬聲
六
割地更行成褁創空戰闘今日唐鄧間草没人頭堠
七
水有為鼋女山多化乕人誰知亡賴賊貴盛啓宣仁
八
寇盗徧市㕓蜚蝗滿天地安得水精燈照見流亡淚
九
瑶華女冠子再御禁簾春驚見簾鈎上當年虞美人
十
摶熊生刺乕猛士捷無倫猶向頭魚宴生憎不舞人
士
車盖亭題句夷荒惜逐臣如何焚詔後追欲廢宣仁
桂花
高卧小山下不知秋氣来西風香入牖知是木樨開
二
山館桂花發尋香客自来呼童掃黃雪家釀待君開
三
當戶月革白倚闌秋思来濃香滿衣𬒮不覺桂花開
四
把卷桂叢下抛書夢欲来廣寒三萬樹一一為誰開
五
桂樹高百尺試折一枝𨳩昨夜月輪滿山河影上開
竹林寺
蒹葭蒼蒼中一葉輕舟至不聞鐘磬聲誰知竹林寺
弄潮曲
為因潮有信嫁與弄潮兒得魚行沽酒良夜去何之
二
潮来刺筏去潮去低筐歸乘潮販鮮罷為儂製紅衣
三
白浪打山腳潮平如不流跳身入波心奪得牡豕頭
四
大堤諸女郎紅豔驚姿首争看弄潮兒花繡好身手
重九前一日南湖野眺
眀朝是重九惆悵白衣来舞棹耳歸去故園黃菊𨳩
九日登朗倩書閣
兄弟茱萸會清樽共濁醪西風吹小閣此地即登高
病起
掩閣西風裏高眠到日斜那堪秋已盡病起對黃花
采蓮曲
妾家横塘口荷花繞寢床池頭日游戲七十二夗央
二
采蓮從小慣鴉頭未上黃蕩子擺蓮子荷花如我長
噉醉李戲作
持李啖小兒墜床喜倒劇撫首語阿戎他時莫鑚核
鳴臻詠火石火珠火鏡共十首亦拈應之
墨石
黝暗中白明星星此中出(叶熾)疑照木蘭機黑山人舉燧
蠟石
黃中自通理蜂室暗生花誰過星宿海夜㷔燦黃沙
水精石
外視清無滓潜靈激有光慧燈龍樹發獨坐水精房
赤石
鑿壘火山去蚩尤綘氣深寄語石家兒朱邪有赤心
青石
榆林鑚同色晶熒見黛姿應憐青帝令却值禁烟時
五&KR0694;石
煑石采歸来金木摩相齒誰將龍鮓烹五&KR0694;烟應起
花石
文石爛英英隂厓流電鑠敲石起茶烟恰疑花夜發
白石
不是荆山璞何因生夜光吹藜一相照雪下讀書床
火珠
承日生陽熖含虚只水精龍從火裏出乕向水中生
火鏡
窪中收萬景四照本無心誰言金鑠火反見火生金
茗齋詩六言絶句
淮南彭孫貽羿仁著
偶成
千邨桑柘柔綠四月清和乍晴小婦未知蠶事殘春尚在鶯聲
種瓜作
有婦長齋居士無錢沽酒鄰家日呼童㫪藥雨餘荷鍤種瓜
俠者
駿馬千金不惜呼盧百萬休驚烏有子虚亡是何用知人姓名
賽姑樂
胡女不施紅粉銀貂外冒紫衣喜見可敦欵塞明妃祠下打圍
又
塞外年年寒食五月野花始生踏青燕支山外闘艸紅兔古坪
破陣樂
卧柝城烏晚集放牛塞草春長久斷射鵰馬跡三秋蕩蕩龍荒
又
鐃吹聲喧塞下平安火達長安從此直通大漠我王盡著賢冠
放鶻樂
郊原狐兔初肥五校上林合圍莫騁騰山犬疾鉄驄與鶻爭飛
漁家樂
網得細鱗巨口呼兒作鱠觧酲醉卧蓼花灘畔不知風起舟橫
二
垂楊深處撒網春水漲時放船移家只須舉棹得鱗可當酒錢
三
卧起烟波上下嘯歌山水中間獨有垂綸一老無魚終日閒閒
四
盤飱魚鰕相錯婦子讙呼捧&KR0902;編簔山雨微濕捕蟹林月方生
田家樂
杏花村外雨足布穀林中晚晴客到不愁無酒&KR2897;雞紫笋魚美
二
綠樹深溪烟火紅桃籬落人家山童闘牛罷牧野老出村賣花
三
賣布早完王税買田屢獲豐年閉戶不知城市衣蠶食豕神仙
四
舊穀乍春白粲新絲剩織麄縑兒童俱就鄉塾孝經句讀能占
五
黃土新泥壁落白茅盖檐椽竹几紙窗楚楚山翁終日悠然
山家樂
采藥萬峰深處釀酒百泉瀑中葛巾偶挂松頂野隺&KR0742;過澗東
二
牡荆縳成乕落亂石壘作雞栖曆日惟看花事隂晴祗侯烏啼
三
墜栗蒸来作飯山螺拾得爲樽不是炊烟出屋正逢白雲挂門
四
婦女皆爲古髻樵不到外人野鳥時来分食山猿代我負薪
五
伐木可成板屋近溪便作漁庄時有松風吹𬒮不愁雲濕衣裳
園居樂十首爲竹聲賦
卧起一床花来滿紙雲山有客&KR0742;杯共酌無人把釣獨還
二
有亭有竹有石無春無日無花此中更無塵事世外豈有仙家
三
栝子松生嫰綠湘妃竹褪新篁月上林巒如畫風来吟嘯皆香
四
垂楊渡口風急啼鴃聲中日長閒把道書展讀籜冠隱几焚香
五
滌硏蘋牽荷動釣絲絮卷魚行一曲清池堪照科頭何事濯纓
六
花前自斟自飯松下不履不衫殘春已啼謝豹對酒且彈阮咸
七
濯足芰荷香裏彈琴竹葉石邊飯罷看雲小閣午餘枕冊高眠
八
壁倚長鑱斸笋池畜方舟采菱丹竈未煩燒藥胡麻飯熟三升
九
鑿池紆廻曲水叠山彷彿雲林閒行一枝藤杖知已三尺素琴
十
一壑園林不夜四時卉物皆春笑殺道傍車馬勞勞十丈紅塵
與姪猗天同醉竹聲池上
罌粟落紅未盡桺塘萬綠争新同醉林𬞞二簋不煩月影三人
二
竹林只携小阮斟雉無事老彭人莧馬蘭可摘何須魚錯蓴羡
茗齋詩七言絶句
淮南彭孫貽羿仁著
宿&KR3933;城橋店作
蕭相祠空急暝流璵城小店一舟不知今夜東風客何事提
壺卧酒樓
宋浦湖
渌水青蘋尚有楓東風未放小桃紅同時人往今何在多半新
烟細草中
流民謠
大水江南盡陸況高田秧稻没波心吳江橋下千枝漿乞食携
家别故林
二
三年大水浸高郵畬岸傾頽麥不收决口派夫猶載桺榆皮剥
盡樹根頭
三
花鼓年年下鳳陽飛竿賣械走游韁年来無復青驄馬餓損腰
支細更長
四
千百相牽呌乞兒遠携小口逐餔糜城西施粥争門出釜盡空
歸血淚垂
五
幕府親臨為勘荒縣官星火尚徵糧閉門挈伴潜游食羞澀提
筐倩養娘
六
苕霅低田盡草菜鶉衣乞食上門来衆目中送目遥相識猶自
低聲喚秀才
七
吠犬哰哰呌隔城夜行廵撫自知更誰將滿眼流亡苦相愬牙
門直到明
八
質庫沿門貸算緡令君歛米賑飢民可憐百里琴臺長不及豪
家指囷人
胥橋野宿
伍胥白馬送輕船十里荒雞未曙天不是愁人眠不得那知風
雨夜如年
牡丹詞十首彷清乎調
穠艻漠漠殿春風無限銷䰟一笑中惹盡閒愁君不見朱闌倚
徧玉樓東
二
東風嬌豔一枝春國&KR0694;天香自有真十二樓臺紅粉盡嫣然愁
殺看花人
三
曲檻春光滿一闌錦圍繡幕不知寒人間多少閒蜂蝶一任東
風次苐看
四
麗質天然見太真花穠玉豔不勝春幽香忽過昏黃月不是花
神是洛神
五
紅玉雕闌十二重仙人樓閣倚芙蓉曉風簾幕無人見應在巫
山第一峰
六
深宫絶代掩眉天上人間枉夢思不是倚闌人一顧傾城那
得有人知
七
輕雲微雨浣花天淡掃蛾眉分外妍自有濃香惹衣袂水沉未
炷博山煙
八
脩蛾不動歛脣朱玉管聲圓字字珠可惜良宵奈何夜合歡花
底獨躊躇
九
閒庭白日轉游絲薄醉佳人午睡時好下流蘇雙斗帳莫教紅
雨濕臙肢
十
紅塵京洛魏姚家鎮重東風冠物華試近屏山見容人間那
更有名花
禇家灘
白苧橋頭春水生禇家灘北泛舟行不知今夜東塘上月出蠶
天第幾更
勾塍山晚歸
萬木隂隂月未升小橋暝色滿勾塍歸舟只是随漁火一路星
光亂㙮燈
五娘子廟
野廟空林噪午鴉檥舟小泊水妃家江干拾翠人何在兩雨溪
頭照水花
重泛豊山
屈曲春流面面山秦溪正在水雲間不須行到啼鵑處血&KR0694;濃
花滿日斑
又
細雨孤舟感昔年鷓鴣啼急水如烟同来避亂無人在况復傷
心杜宇天
題淵明把菊圖
九日東籬菊已花黃一枝聊把醉柴桑餐英却笑三湘客憔悴
行吟怨楚王
三月正當三十日和賈閬仙作
三月正當三十日春光久去不留人共君今夜只須睡夢裏尋
春尚是春
二
三月正當三十日留春不住奈何春與君同睡偏無睡今夜春
愁祗一人
送春辭限字
春愁尚見落花新幾度傷春又送春此地一時紅䄂盡倚闌漠
漠獨傷神
二
櫻桃小院紅于昨花盡銀筝雙絡索萬花飛盡更春惟有荼蘼
吹未落
三
滿天紅雨畫樓頭溪水無情只𬋩流欲上高樓送春&KR0694;斷腸人
更不禁愁
四
風吹桺花作飛絮花飛捴到春歸處不知春去幾時歸莫問春
歸何處去
五
金翠無精鏡少光庭前綠草歇芬芳關情只有今春甚乳燕残
鶯搃斷腸
六
無邊芳草關山道夢裏傷春悲自悼啼鵑喚起不分眀侍兒璅
絮&KR0907;勤告
即事
躑躅紅時春已歸開樽花下送芳菲樽前莫訝無車盖不負雲
山此布衣
出塞曲
霜落渾河水不渾六龍飛御出開原從今青海無征戰不用長
城拓北門
二
長白山頭悵殿開至尊親侍謁陵来名王盡挟閼氏入羅拜慈
寕綵仗逥
三
白漠連天雪不消三坌吹角晝消條如雲萬騎鳴梢駐共看君
王自射鵰
四
萬里長榆接遠天玉門蕩蕩淨無烟翠旂龍鳳分行至始識鑾
輿出按邊
五
伊凉六月已邊秋無際黃河入塞流未到沙場人不信少年容
易說封侯
六
喜峰天插路嵯峨石子纍纍礟近口多千里明駝行不得羽林
十二渡灤河
七
烏喇原頭大合圍上陽堡外兔狐肥御前蝦子生禽虎二十山
君並歸
八
馬金支擁翠旗流人伏道望鑾儀亡臣妻子聞天語白骨榆
關返故祠
九
鉄嶺山横落日低驚沙吹雪不沾衣二陵北望無烽火荒草無
邊没馬蹄
入塞曲
平安火入薊門關爲問行營幾日還三十六宫多望幸風沙多
恐損龍顔
二
行宫聞已返龍荒千里傳牋奏太皇五&KR0694;金泥封印入十三
山下臛黃羊
三
邊霜九月冷飛沙塞葉紅于上苑花扈從歸来頭頓白每從南
斗望京華
四
行邊礼罷集簪裾大將朝衣侍起居為道今皇將偃武先行
封禅及毉閭
五
㕍門關外雪飛初花落貂裘一尺餘回首邊愁勤廟算不煩諫
獵幾行書
宿夗湖水樓
滮湖寒色動山樓曾繫扁舟向北遊重卧牎風葉上不禁烟
函助人愁
龍山客舍
山窗終日對龍山山客看山却似閒那識愁心寄流水已随初
月暗中還
南苑辭
露宸對御御前秘語遠難聞忽驚天茟親書賜方外先
生號白雲
二
遼海回鑾御紫宸黃麻書敕召天真更深尚得聞天語霽色遥
看動至尊
三
早朝初罷散鈎陳飛騎遥呼召兀真五&KR0694;雕籠黃帊入内庭宣
索闘鵪鶉
四
雲中上將尺書傳治道清塵向朔邊長樂宫嬪多奉輦一人
親侍幸温泉
内苑辭
金焦風雨卷我旗聞道君王斬師爲報江南諸將道未央鐘
室早朝遲
二
湘竹嬋娟泣女皇荳花零落委嚴霜親携龍子馳南苑細輦遥
随媽媽孃
三
一自安西入桂林獨留娘子下南潯孫郎昨夜飛章入不念存
孤一線恩
四
平南世子入朝歸俺大公還賜錦衣頭白尉佗初告老越王臺
畔㕍南飛
歲盡
梅花含蘂已迎春殘歲相辭似旅人惟有多情連夜雨山窗冷
伴讀書茵
除夕前一日途遇胡生桐源問可須長春花當令童子斸
取口占為荅
笳管金姑徹曙譁晨光海日上簷牙衝泥停屐遥相語可斸長
春爾徵花
懷魏禧
徧踏吳山千萬重青天我欲借茅龍相尋莫道無人識知在金
精第一峰
讀翁山詩懷屈大均
吟就華山客盡驚相携秦女共吹笙紫鸞忽上青天去一片孤
雲萬古情
又
髠形直上仲連臺俯視人間盡可哀匹馬遥從窮塞去滹沱春
色為誰来
東林上人致笋菽賦荅
煑石鐺空冷暮烟山中長老忽飛牋東林龍腊遥相寄從此休
參玉版禅
再懷魏禧
駿足瑶山税駕時盗驪被盗左驂遲安知今日無竒士滄海沙
頭大鐵錐
又
空囊何處遠遨遊渭水燕山一片愁五岳胷中消不得寸心夜
夜岳陽樓
讀孫序皇詞作
人間謫墜為情多每聽清歌喚奈何回首曉風楊柳月不妨臨
去轉秋波
折梅花
為愛梅花返棹遲春隂又作雨絲絲&KR0907;勤欲去重回首更向東
風折一枝
豐溪歸舟寄女
花前宿酒未全消扶醉明上畫橈為報女郎花下月歸舟已
在𬋩家橋
花朝詞
春寒二月更蕭蕭嫰綠何曾上桺條雪片雨絲飛盡處暫將春
&KR0694;作花朝
又
鵝笙小閣倚天涯一片紅梅似杏花嫋嫋東風吹欲斷不知春
信到誰家
病酒
黯黯春愁中酒邊辛夷花下獨成眠攤書起坐無情思不耐東
風呌紙鳶
錦車詞(漢書西域傳漢宫人馮嫽善史書乘錦車使西域和戎而歸)
錦車絶域遠和戎持節朱顔下漢宫笑煞明妃空出塞獨留青
冡卧西風
浣花夫人曲(浣花夫人任氏成都節度使崔旴妻旰入朝楊子琳乘虚突入成都任氏出家財募兵千)
(人自帥擊之子琳敗走朝廷加旰尚書賜名寕封任氏夫人三月三日為任氏生辰士女傾城出遊)
女郎祠廟鎻三巴士女傾城踏浣花寄語尚書報天子紅粧殺
賊有兒家
二
三月三日禊事新溪上紅粧惱殺人鷓鴣休道行不得春到錦
城纔是春
横塘詞
采蓮月下露荷稀未弄蓮花水濕衣亂落珍珠留不得雙雙夾
槳掠波歸
研山席上逢武子
落魄雲間老布衣青山滿眼故人稀春来柳絮多輕薄莫向天
涯到處飛
二
九峯三泖自傭畊不借當今隱士名白泉清泉随處有三吴只
見一王生
三
白棓強弩金陵下賞薄梁家不拜侯却笑將軍空作儉黃金連
載返西州
四
五十咸陽老健兒牙門握槊日談詩帳前無一千金士噪雀朝
喧大將旗
和吳椘題爛柯圖
人世滄桑自可悲仙山日月不多時上元甲子三千歲了得仙
人幾局棋
又
燒丹辛苦望長年就裏神機一着先殘局未終塵劫換痴兒何
苦作神仙
題西施五湖圖和高重
君王義重妾身輕一顧蘇臺國已傾好逐鴟夷湖上去可堪回
首闔閭城
二
顰山低從下吳門為沼功成報主恩却羡東家捧心女青裙偕
隱苧蘿村
三
采蓮涇斷起秋塵笠澤烟波伴隱鱗莫怪沉魚避容髩舟中盡
是沼吳人
莫愁湖和吳屳
南部烟花散綺羅清商無復石城歌莫愁湖上無人過此地閒
愁較昔多
太白暮雲亭和吳屳
采石青山叠翠屏暮雲宫樹自亭亭獨留一片題詩石長帶江
流萬古青
題吕謙畫桃源圖
一路桃花萬叠巖武陵巒洞瀉肴函此中宜是無人到便不神
仙也不凢
題周行桃源圖
茟底桃源可避秦桑麻雞犬儼然真此来莫放漁郎去歸去能
無語外人
二
武溪到處盡漁家莫遣溪流送落花幸得重来迷舊徑不教王
税及桑麻
三
晉時喪亂過秦時漁父痴兒那得知料得南陽劉子驥相聞已
悔問津遲
晴
鱗鱗霽色晚天高鐃鼓神弦雜海潮桃燭空齋偏獨坐年革可
是為誰勞
和眉公贈麻衣和尚作(作夜卧孤峯最上臺雪深埋却醉形骸一枝藤杖雖然瘦曾觧)
(山中聞乕来)
大雪平堆百尺臺麻衣不怯瘦形骸山中卧乕聊為枕誰敢輕
尋巨跡来
牛牢(牛牢魏郡人立志不與光武交其風節高嚴光遠甚而人不知也)
牛牢不碩交文叔寕肯他時詣洛陽野老一從天子卧至今人
祗說嚴光
東郊初見杏花
馬嘷城下柳隂斜初見山風拆杏花惆悵東墻紅粉盡却教春
&KR0694;到誰家
憶墻東杏花
東風細雨賣餳天紅杏窺人著意妍依舊年年作寒食斷腸春
色更誰邊
三月三日同諸子踏春作
三月三日踏春陽桃花李花搃斷腸雙弓空繡金鴉觜不見青
青陌上桑
二
桃花時節有晴絲到處兒童折柳枝杏粥年年作寒食子規不
上介推祠
三
劉郎家中花滿堂裊裊垂絲紅海棠金鈿犢車出南郭回首風
筝罣女墻
四
蟇頥津口月初生斜丁子初成閙亂蛙上鄕農人愁戽水喜殺
低田諸佃家
五
潮打空塘戶不扃六郎花下了殘經杏花未落辛夷落活留
鐺去踏青
六
避喧山客午支門茶竈生香藥鼎温一月幾回開口笑春風何
苦不窺園
七
李家池上李花開夾戶櫻桃鎻碧槐不放山童随我入惜花人
少莫頻来
八
五畆荒園半水涯垂楊遶徑似庄家三梭布襖紅如火鄰女来
尋野菜花
折海棠
季家西府裊垂垂殊覺河南減豔姿飛燕玉環相比較睡痕深
淺費尋思
清明書所見
女桑雀舌已離離掃墓歸来帶柳枝滿眼桃花紅似淚清明無
雨亦淒其
二
尋春不覺踏青遟三竺橋南半女兒何必拈花長懴佛多情大
士有楊枝
沈大歸自會稽占訊
三浙江流去不同拏舟直上越王臺茟端帶得千巖秀知向山
隂道上来
和錢象先苿莉曲十首
桄榔樹暗鷓鴣啼末利花開香滿谿蠻娘蛋婦髻如雪笑殺吳
儂水木樨
二
甌外溪山到處開荔枝紅後雪成堆仙霞嶺下裝花擔直過江
郎山後来
三
三衢木本大如幹老皮皴迸石穿吴雪霜禁未得避寒莫
出禁烟前
四
鄱湖湖口浪拍天江三板載花船小姑山頭神女廟幡挂紅
鞋賽去年
五
斑竹屏風屈曲廊千盆没麗繞山塘買花莫泊閶門下盪漿半
彎塘花市傍
六
雨過黃梅雪滿窠兒郎不惜費錢多飜心扁髻鏡面導個個
毬玉一窩
七
麥柴作串貫成條賣花雙鴉束素腰湘竹簾開争喚入孃正梳
頭貼翠翹
八
秀州傻角愛簮花荷葉单裙髻半髽瓶空買米且莫顧只問花
郎花肯賖
九
欎孤臺畔種花師苿利栽秧五月時江南冶女千錢買章貢人
家編作籬
十
戰争久斷海南天一本閩花價十千學得天分剪法衣花食
卉穀年年
西湖桃柳枝詞十一首
錦帶橋通外六橋桃紅桺綠憶前朝一從立馬吳山後斬盡春
風萬萬條
二
蘇小墳南鶯對栖個個黃鸝枝上啼清明斷續紅雨歇不見楊
花踐作泥
三
南高峰雨北高晴無柳無花繫客情吳孃拾翠壞堤上桃葉桃
根何處生
四
晴鳩罷啼啼雨鳩雨打斷橋堤盡頭荷葉盖頭花墜靨雨絲尚
復惹人愁
五
水打枯椿側出眠無復長條繫畫船盤窩雙辮面女立馬秦
樓隔水邊
六
新成栽成勇翠濤綠烟送雨上南高花師園子湖頭集聞說中
丞課種桃
七
楊柳桃花八百枝枝枝紅間綠絲絲風篁大士應含笑忙殺今
春輕薄兒
八
十景彎環堤四圍綠波紅浪映儂衣錢塘門口桃條打不許攀
條折柳歸
九
棲霞嶺外聞竹雞大佛頭前送馬蹄柳梢月上紅樓下人面桃
花雨後啼
十
梳粧閣在裏湖頭邀郎同駐木蘭舟桃花未落送人别不敢攀
條雙淚流
十一
舊種垂楊伐作柴新條倒插土栽埋武林鉛粉賤如土堆垜濃
粧換繡鞋
又詠纓絡粥
寳絡華位上人頭陀石畔羯磨身也勝束腹三條篾野菜和
根轉法輪
又
無米無塩煑菜根粃糠成粥給晨飱青楊寳絡當杯現絶少沾
泥帶水痕
采茶歌十二首
三月采茶雀舌多四月采茶拳綠螺昨宵乕跡出溪口行不得
也哥麽哥
二
一灘一高千丈長竹枝縛筏上餘杭采茶作糧笋作飯買茗船
歸滿路香
深山處處焙茶香曲曲籬笆短短墻剛是午炊行腳至采茶僧
乞采茶孃
七
龍井新茶品價高杯中瓣瓣立周遭不逢清客休輕試辛苦擔
泉下乕跑
八
洞霄道士薦新茶未過新清明送綠芽馬上松蘿枉飛逓雨前
那得到京華
九
乕丘寺外野僧家客子過時請喫茶梅花麯酒簔衣餅飽看山
塘芍藥花
十
𧖟豆花稀豆有沙采茶娘子阿誰家郎茶磨山頭月儂愛茶
孃樹上花
十一
末利清香豆殼肥峒山&KR1321;片到来稀麄沙新樣宜興式歕鼻傾
壺氣濕衣
十二
江南江北采茶時上品先嘗送八旗碾得胡麻酥共滴乳茶驕
殺滿洲兒
雨後種瓜
閒過城隂老圃家長腰瓠子頸如鴉荼蘼花落春歸後雨外䟽
泥自種瓜
春盡日作
飛花未盡客先愁繾綣東風伴蕉遊惱殺催歸啼鳥急春光那
肯為人愁
二
醉把花枝對酒巵更將巵酒勸花枝留春為我過今日縱得春
留亦幾時
三
河橋芳草徧天涯行色匆匆餞落花臨别&KR0907;勤春好去明年應
早到貧家
題何厓州元長畫蘭
苦竹懸厓綠數叢洞庭無際楚天空美人草草江干别腸斷沅
湘細雨中
五日有憶
競渡曾停江上舟傾城士女涉江遊雙鬟垂黛紅如玉一夜離
心滿潤州
五月見㕍字作
梅雨將闌五月寒㕍飛遥過碧雲端應知歸客瀟湘晚黃寉樓
頭笛已殘
讀大哀賦弔夏完淳
江北江南散楚歌江南哀怨不勝多孤兒尚有眉間尺莫向干
將墓上過
二
年少書生自請纓國仇已自厭餘生誰從欒布頭傍哭朱雀桁
南月滿城
三
畫角鳴鳴霜滿天茸城一帶盡寒烟靈旗千里歸何處只在
青山姑熟邊
題畫
京洛繁華倍妍玉堂清秘勝神仙而今萬事都頭白只有丹
青尚宛然
又
長安富貴未春殘萬卉千花譲牡丹三月東風仍似舊年年不
異盡圖看
又
魏紫姚黃十萬家天家國&KR0694;互争誇樓臺十二何人到寫出東
風第一花
七夕口占
秋来巧思苦無多養拙空齋卧薜蘿懶逐詞人詠牛女簟紋如
水望天河
又
井梧尚未報金商燭冷虚窗夜更凉月隱天河看不見風翻烏
鵲過南墻
題湘靈畫扇
雙来二女各無雙殘月昏黃吠小厖含睇何人更宜笑可携山
鬼到湘江
二
月落瀟湘夜不波何人江上鼓雲和曲終莫道無人見幽怪騎
魚挟瑟過
題湘君湘夫人畫扇
微步江波草色青月明素影自亭亭九疑回首人何處手把芙
容過洞庭
二
萬古招䰟九辨文紫蘭香草弔湘君沅湘無限騷人怨零落茸
城一片雲
三
李藩畫茟行人墨二妙風流故不傳空掃雙蛾臨素箑不知幽
怨落誰邊
雨中入豐溪
西風細雨㕍初聞江草江花兩岸分欲采芙容人不見迢迢秋
水獨思君
二
綠蘋紅蓼野橋西噪罷秋蟬絡緯啼不及采菱舟上月昨宵先
我到豐溪
三
花鳥今春赴草堂故人相向半存亡馬涇南畔溪頭樹并作秋
聲斷客腸
偶占
高柁殘書夢懶成隔林梧竹盡秋聲山堂夜起挑燈坐坐聽林
端絡緯鳴
讀史十三首
富平師敗符離潰誰向街亭誤伏龍笑殺東湖灌園老怨雲空
化祝融峰
二
神霄帝子原英達應識青衣執盖人何事相逢吳乞買尚看茸
母過殘春
三
題詩車盖亭西客多向炎荒惜逐臣不是天留隆祐后千秋誰
與辨宣仁
四
主和史浩撓恢復又復生兒巧廢君三世奸回彌貴盛諸生空
作卷堂文
五
木棉庵外吳歌歇龍尾洲頭闘士亡葛嶺秋風聞蟋蟀至今猶
說賈平章
六
窮兵千古極胡元萬里西行過鉄門滅國屠城踰七百空林神
獸自人言
七
十萬拔都填瘴毒八百媳婦遠勞師空傳北關懸蛇節南望平
壺更可悲
八
六陵花鳥冬青恨玉椀黃腸啓隧門為問翰林承旨軰不知誰
是趙王孫
九
遥隨德祐朝元至給事黃門憶主恩滿眼趙家諸宰輔辭官不
及李邦寕
十
南坡弑逆君方申論又見行宫殞上都迤北三綱久淪没追崇
尼父事應誣
十一
張柔父子勲三世覆宋殱金以助元不識華人與宗國天教也
捏滅諸孫
十二
屠却毘陵又廣陵忠良膏血滿溝塍何人妄把曺彬擬南望江
南慘不勝
十三
臨安王氣已蕭條花柳西湖自六橋十萬軍聲沙渚上錢塘江
上不通潮
閏七夕詞
添葉飛梧又報秋重来織室會牽牛今年前度當今夕不似今
宵别易愁
二
天上人間夜夜晴羲和亡賴太憨生年年只合今宵閏只閏今
宵夢嬾成
三
不愛蛛絲巧没蹤生憎弄&KR0694;木芙容雙星連月始一度單情兩
意怨誰儂
四
牛女今秋此會多負儂其奈個儂何妾身原是今秋閏懊惱箜
&KR1283;無渡河
聽雨
小簟琅玕夢不成暗窗剪燭太分明那堪一夜人千里獨卧東
堂聽雨聲
二
絡緯蕭蕭百感生羈人不耐侯蟲鳴可宜海工秋山雨冬夜梧
桐更有聲
三
枕簟秋清入夢遲濕雲漏月出花枝銀床中夜凉如水知是巫
門過雨時
四
爐燼香消篆已空閒階梧響各西東可憐今夜秋聲至并入䔥
蕭細雨中
夢中偶成
化形彌勒髮婆娑粉妬花讒奈若何惟有風情消不盡紅衣牽
藻媚朱荷
又
兜率宫来了幻形花魔慧障不分明上堂不共名僧語觸處情
絲綺句生
賦得竹深僧夢綠和雲間栢古禁犯題中字
萬个琅玕枕碧雲石房清磬杳無聞日高山寺何人起一片青
冥只此君
二
蒼苔小院了殘經高枕風篁午不醒乞食大槐南郡去翠微小
院泠冥冥
夗央橋有感
菱葉菱花媚綠蘋夗央橋下水鱗鱗十年泉下無消息腸斷東
堂詠絮人
夢中得句
明燈對月秋河裏細杵銀砧一雙起不忿清霜杳似年暗驚紅
粉流鉛水
題㕍
飲啄飛鳴落木天蘆花淺渚任閒眠曾經此地堪追憶倚棹瀟
湘野渡邊
