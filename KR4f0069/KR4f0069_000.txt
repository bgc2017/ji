彭孫貽傳新城王士禎阮亭撰
彭孫貽字仲謀號羿仁太㒒公期生次子幼穎異于書一覽輒
記與兄孫求有機雲之譽公博聞才辨五試咸冠軍以是名噪
一時啔禎間三吳雲間倡文社四方主壇坫者重公名數邀公
執牛耳公謝勿往壬午試鎻闈分校司理雲間陳公子龍得公
卷奇其才薦之主司已擬元乃以病不克竣試撤棘陳公謂鹽
令劉公堯珍曰恨彭生不得出吾門吾雖不及歐陽此子實不
愧子瞻也公感陳知己遂稱及門後陳公以義全而公终隱人
稱公為不負所知也次年以明經首拔于两浙當太㒒公變于
章江公間關兵燹徒跣號泣冒白刃以求太㒒公遺骨精誠所
感遂有江右義故負骸送歸亦天所以憫公之孝思也嗣是杜
門奉母終身布衣蔬食當道有重其才勸之出者公謝弗應雖
負文名亦節義自許不妄交遊人咸服其深識又未嘗高自標
置有求其文者悉與之邑中碑銘記頌皆出其手生平憤懣悒
欝悉寓之詩故為詩益工間有倡和會邑令奉部檄修邑乘因
聘公及童公伯㫋咸辭再三勿得遂與廣搜博考精晰詳贍書
垂成而公以疾不起臨卒無他言唯曰我所以不即從太㒒死
者以母老兄疾耳今不得终奉養存沒兩負有愧我二弟遠矣
公之二弟麐孫子羽皆以死殉父難者也䘚年五十有九門人
私謚為孝介先生公于書自經史百家下至氏族方技釋老稗
乘之書靡不畢究且手摘錄之為文皆有灋于詩則上自漢魏
六朝三唐宋元以迄明之何李七子無體不偹亦無不逼似小
詞樂府亦無不與秦柳並驅争衡者抱竒不遇賫志以殁世痛
惜之適朝廷徵名儒姚江黃太沖先生纂絹明史黃不起而以
公之流寇志上之遂付史館則公之書亦見用于世矣所著有
茗齋詩文集流寇志詩餘樂府百花詩并襍著若干卷
茗齋百花詩自敘
詠物詩作者勿道然三百篇托物比興往往而工漢
詩尙矣班姬團扇中郎翠鳥恒與十九首竝垂詩何
嘗廢賦物邪齊梁賦詠繁多靡不足述蓋詠物者如
構淩雲㙜棟桷榱題俾銖兩悉敵微風動搖翩然欲
飛斯工妙之極則矣苟非該洽觸管欲流能入妙乎
顏光祿之藻繢亦未易也閒窗每遇名花必有題品
瑣及一卉一草英華可悅咸賞目之歷年彙之得一
百數十餘首盡花之觀矣嘗觀唐人詠花無過五言
而七言多見之絶句當日名流所製度爲樂府新聲
以媚梨園子弟旗亭歌伎耳未極賦物之致也宋元
名公景文永叔山谷子瞻佳句時時秀出全製未遒
誠齋後山陋矣和靖梅花足以軼羣本朝季廸駸駸
上之爲詠花冠何媿焉或謂昌谷之詩必畱連於花
草蜂蝶識者知其不遠然以銕石之廣平梅花一賦
綺豔幾不自持何必遂減其價邪苟能銕石其心卽
無廢花鳥蜂蝶其詞亦可也存之者庶以自懴云爾
海鹽彭孫貽羿仁氏題
嶺上唫序
嶺唫者何鳴悲也楚大夫曰悲哉䆋之為氣也登山臨永
將歸夫履嵁巖凌灝漫騷人激楚多不哀以欷無戚成歎矧貽
者乎南條以南為江者三為嶺者五江之右其浸有蠡焉粤之
隂其屏始虔焉虔則嶺之門蠡乃江之帶也長波淫霧古稱天
險乘傳車曳遊屧者可以驛梯之杭航之今破其險剗山夷壑
在昔賓賓一先生之鄕惠者握經魯者秉来今刀之砧之以魚
以肉僅而逸扵網者伏處豊林下匿不出聲固已使龍為蛇使
虎為鼠而通都之上皆屬鞬者幷尾者貊面鳥言獸皮而狼視
者斯豈方趾含血者所遊乎見似人者而喜矣南方不可久居
宋子亦嘗言之側聞諸古矣詩而史者莫甫若其過之顛隮亦
莫甫若也然杜陵一老所至築草堂以客之行在在也麻鞋進
而拾遺退也甫豈窮乎哉自我不見扵今三年貽懷先臣之怨
焉且不得全歸魯公瓜髮僅抱綿上餘灰跣而往號而歸南州
高士亦無遺之絮者行乎猩狐豺狼之鄕見人則屏道左匿形
聲久廢櫛沐面垢髹黑類&KR0238;身吞炭焉昌黎曰物不得其平則
鳴若貽也孰使之其在虔也僕夫告貽曰嶺之隂有善唫者焉
跳跳跳跳引臂為經騰山如林歗扵幽篁杳不見天使夫聞者
淚集聽之腸斷夫子識之彼何為者邪噫嘻悲哉殆猿也夫殆
猿也夫貽之唫近之笑已丑長至彭孫貽書扵毘陵舟次
茗齋百花詩目錄
牡丹四首竝頭牡丹
黃牡丹紫牡丹二首
綠牡丹墨牡丹
白牡丹二首紅牡丹
芍藥海棠
白海棠二首垂絲海棠二首
鐵梗海棠薔薇
黃薔薇二首白薔薇
蘇州薔薇佛見笑
十姊妹花二首月月紅二首
玫瑰花酴醿花
木香花瑞香花
黃棣棠桃花
絳桃花碧桃花
人面桃花夾竹桃二首
杏花牆頭杏花
李花梨花
櫻桃花郁李花
木筆花玉蘭花
繡毬花紫荆花
朱槿花佛桑花
薝蔔花八仙花
桺花菜花
諸葛菜花紫藤花
凌霄花錦帶花
金雀花蝴蝶花二首
紫蝴蝶花白蝴蝶花
秋蝴諜花西施夢
杜鵑花二首雞嗉牡丹
桺穿魚剪春羅
剪秋紗山丹
銀丹蜜丹
夜合花丁香花
丁東花紅荳䓻花
虞美人花&KR0902;粟花二首
翠鴛鴦僧鞋菊
美人蕉纏枝牡丹
玉攅梅鐵線蓮花
老少年秋色
漢宮秋錦纏頭
鴈來紅雞冠花
矮雞冠花纓絡雞冠
五色雞冠黃雞冠
銀紅雞冠鳳仙花
蜀葵墨葵
錦葵向日葵
一丈紅秋葵
金絲桃二首望江南
金絲梅金線桺
野薔薇紫鈴花
茵蔯花蕎麥花
刺桐花萱花
金萱花石榴花
白榴花粉紅石榴花
玉芙蓉紫薇花
蓮花白蓮花
竝蒂蓮花蘭花三首
竝蒂蘭花二首紅蘭花二首
石氏紅蘭幽蘭
夏蘭風蘭
珠蘭茉莉花
素馨花玉簮花
紫玉簮花棠梨花
桐花松花
㯶櫚花百合花
牽牛花小靑花
紫茉莉花水木犀
金蓮寶相金燈籠花
秋海棠二首十樣錦
千日紅金錢花二首
菖蒲花吉祥艸花
橘花橙花
桂花菊花二首
紅菊花紫菊花
粉褒姒二喬菊花
二色西施月下西施
醉楊妃萬壽菊
長春菊番菊
石菊翠菊
翠梅菱花
蘆花蓼花
荳花麥花
稻花木棉花
紅木棉花山茶花
滇茶花茗花
山&KR0552;花水仙花二首
梅花二首紅梅二首
綠萼梅二首蠟梅二首
竝蒂菊花菊花
十月梅花梅花十律同吳二仲木
次僧巢友韻咏俞虹攄園亭竝蒂牡
丹二首元對軒黃牡丹次韻
聚順堂紫牡丹次韻紫牡丹二首
綠牡丹二首楊妃吐舌
黃荷花二首七月桂花
舟中瓶花(以下附錄)蒔菊四首
盆中綠萼秋海棠
咏珠蘭四首次羡門韻敷文研山紅紫牡丹種
甚佳各賦一詩一徑園牡丹
羡門弟庭前紫牡丹春艸
朱櫻靑梅
𧖟荳莢新筍
新茶香圓
蜜團佛手柑
蜜羅柑獨囊蒜
黃精荸薺
頻蒲果沙果
蒲桃任丘桃
東光梨靑州柿
羊眼荳龍爪蔥
龜脚菜馬牙松
咏紫牡丹八韻秋桺十二韻
芳樹六韻瓶中牡丹
浪花二首梅影
梅風盆梅
瓶梅春桺八首
秋桺八首新桺
次閨秀新桺韻秋桺
和王法曹阮亭秋桺四首
潛夫先生移齋頭羅漢松銀杏各一本種之龍湫
山寺各賦一詩羅漢松
戲和朗印上人咏松卵二首
咏沈獻吉北山艸堂九松十首
咏興善寺古栢幢二首鴛鴦栗二首
獅頭柑虎刺
榆肉雞㯶菜
菱米𧖟荳
桺絮麥浪
竹粉荷錢二首
金剛拳狀元紅
佛手柑二首書齋秋海棠
咏宋氏二喬菊花四首瓶中紅梅
瓶中紫牡丹三首簪花口號二首
瓶中萬壽菊盆中秋海棠
盆橊瓶中虞美人三首
水仙花研山盆梅
庭中紫荆花桂花五首
杏子瓶桂
窗前紅梅落花
瓶花口號雨中玉蘭花
珠蘭瓶花
茉莉花瓶中紫牡丹三首
和李山甫咏桺十首牡丹詞十首彷李太白
淸平調和錢象先茉莉曲十首
折海棠
茗齋集五言古𥙷遺
淮南彭孫貽
題瞿庵璧
上人築精舍于城之北澨地不盈數趾室無十笏寬云何去廣
衆而就此岑寂師云僧何心偶来此幽閴我聞大覺者胸有常
寂鏡耳輪接億聲如風過萬籟風過籟亦息了不留一響若欲
避囂去心不能忘囂雖在鼻觀中耳作車馬喧雖己面璧久背
若鴉雀鳴師聞既微笑良之為余言欲言既忘言兹理余為陳
師無避囂心亦無愛寂想若云此寂地此豈無囂者焉啼風動
樹跳魚躍蛤聲落葉如人行種種不能息皆有紛囂音若云畏
彼囂我有大寂處疾雷漂華山塞耳根不聞烈火燒大地目閉
無一見湛然常在心随地無不可况我身己幻聊復寄此居既
巳作幻觀亦復任諸有在昔瞿曇氏稱為釋氏師大道無一有
無有即無佛無佛佛非無無無佛自在指身即見佛指庵佛亦
存名之曰瞿庵庵為小歇腳我為天&KR1355;廬庵還托我宿無我亦
無庵乃入非想地此理我難陳以問瞿上人
偶述
誕維熹廟末孽豎群跳踼維里穆高居端冕以垂纊婦寺
&KR0742;國命諍臣死椎榜神都嘯狐鼠白日風霾漲鼎成龍上升腐
鼠氣凋喪今皇握太阿魁柄無旁向大懟伏斧鑕妖麽經亭
桁罪人赫斯得其黨盡流放一雪四海僨國典亦云暢我皇
誠英武超邁三五上太史侍講筵平臺召卿相黃扉無留旨明
斷靡不仰邇者諸臣工負國洵無狀鬻爵輦金錢藐不畏官謗
守令朘民膏吸之甘醢醬關中羣盗起饑民走芒碭兼之以歲
凶不雨天旱亢在彼泗上役二陵慟殘創逡廵六月期未克奏
平蕩側聞臺閣論謀國何踉蹡所争止黨同排擊無乃横聖
明燭朋比盡謂其言誑拔彼上書者置之天垣傍岩六不羈士
人咸畜非望撾鼓呌天閶摩牙摇唇吭無何胡馬入蔽天起塵
坱遇於束鹿野我師與打仗大星落幕府隕我國威壮歷下山
嵯峨血流濺坌盪鳴呼愍賢王被難同國殤勅下募諸軍司農
計惆悵公私跡如掃儲己空大倉帝寵觀軍容錫馬反弓韔
中尉握虎符奴隷使諸將其軍盡剽略猶縦萬虎狼下馬破壁
入鹵不留甕盎志婦縊後梁否則被滛掠夜聞邊馬嘶去若鳥
他嚮斬級盡居人糢糊首功賬朝奏夕論功封駁何敢抗幸彼
同野鷹飽即自飛颺江南民力竭蹙蹙愁沸湯稍喜禾麥熟暫
緩溝壑葬不軌伏莽間旦夕思走壙况此驕悍卒譁必千夫唱
世事如亂麻憂惧何可量三年戍泗軍猶未罷乘障前車轍既
覆當事奚相忘北寺黨禍深南牙亂萌釀如天社稷福臣慮誠
過當虎林吳山青高牙新畫帳監司迎馬首大璫理兵餉偶聞
輟畊者耳語歎悽愴
勵志詩
我己飽孟粟婦可𧖟而衣哀此道呼者面瘠垢則肥飼之無餘
糧泥中我式微丈夫若兩霜凛冽夫高飛曳裾傲不前干祿意
長違奈何久蓬蒿棲室反伊威勖彼華盛節樹績于常旂斵輪
脂其轂秣馬遊王畿亂離壮士奮竹帛乃相依深恥白首老蒲
伏挟筴歸
坐柳隂下
坐惜柳隂綠藉草成蕭散淺夏有殘鶯思春啼更緩意閒領山
水高屐無從嬾清泉沁我心對湖忘茗椀萍摇塔影香鷗眠漁
話欵空山響人語以竹為簧管衣積數寸雲雖塵不忍澣吟歇
鳥和之寫苔箋亦滿湖日暄於月松圓自成繖
茗齋集七言古𥙷遺
淮南彭孫貽
下邳謠
下邳刺史不畏寇親率民兵坐臺堠手挽強弓大羽箭登陴射
寇猶獵獸叠發叠殪賊號弓壁上驩呼晝譁釦紅夷大礟驅豐
隆血飛花兩成落紅百金死士夜焚寨角拔如蒿與蓬積屍浸
壕壕水竭萬髑髏眠俱辮髮君不見郯城日落鳴胡矟胡兒聚
哭䭾屍墝梵書膜拜泣遺骨華幢綉帗鳴金鐃名城萬雉臺隍
高聞茄&KR3119;往乘風逃黃金艾綬半屠伯屠民何勇逃何疾寇来
尚可官殺我遇寇如鼠酷如虎下邳岌立真長城殺胡何異焚
鼯鼪睢寕知縣更雄健百死士隨渡河戰黃河水急蹬跳登岸
躍水撲賊賊營亂
楚烟曲
行雲躑躅聞歌熟一字情飛絲為續定入今宵客夢圓耐人此
别相思足清曥甜轉波控燭檀扇敲廽雙屬王將春贈花花不
欲楚烟片片縈腸曲
胡無人行
呼邪之南火山之下黑雕擊人狼噉馬長箭百尺弓漢兵蹈飄
風椎結駢首頭飛草中臠閼氏屠休屠馬飢不得食肉爛天山
枯火燒幕南幕黃蒿半天落刲奠羊青冡壮士醉眠枕新骼蘇
武廟前胡鬼啾啾夷祅迷人提髑髏徒兒&KR1196;罵李陵碑頭沙燐
燐火星星撑犁人絶刀繡青瀚海為田井字耕將軍閒踘蹴振
旅朝王庭車載百萬級堆與龍平歸携枸醬桃花瓶宛王頭苦
咋犬形腊之斗血斗八升上殿拜天子陞階賜納陛卿為執金
吾陛下三萬歲
輕簿篇
輕簿誰家兒犁眉玉面驄倒騎挟二金九弹野萑翻身正落平
陵鴟暫出青樓戲晝漏盡不返金吾夜禁寕憂晚千觴縱飲常
罵坐百萬輸錢任傾囤兄事霍家奴弟呼董君偃朱顔年少共
臂鷹傅粉妖童行射犬通籍何曾知半字曳裾長得連諸畹長
安到處識姓名干謁紛紜公與卿却笑公孫不觧事脱粟故交
宜見輕
茗齋集五言律𥙷遺
淮南彭孫貽
霧中望硤石
野寺鐘聲裹溟濛過硤川河流穿樹影山色抱人烟薄霧晨雞
濕低篷細雨眠蕭條人意冷竹木較猶賢
禮雷峰廢㙮
耐閒搜古徑躭癖餉斜陽破衲因苔秀新雲出瓦香樹枯僧入
定藤老客連床惟有松關月為燈供上方
晚坐放鶴亭
開林秋一片刺棹月同彎水意雲清切遊蹤鶴往還細風醒鳥
語竒石壽松顔籍草相扶去尋僧伴暮山
高麗寺
古苔荒刹綠壞殿鴿巢宜舊缽孤明月新蛙唪廢池木魚枯響
寂石像茵衣垂山鬼俱檀越幽燈供雪眉
種花
春較花深淺清寒其奈何愛香人惜甚弄影月為多倚竹同籬
護驚鈴誤鳥過清晨長自灌消得費閒哦
越中逢王介人
人亦衝寒至梅花始不竒㑺看山不厭澹與雪祠宜名理詼諧
合書嚢秘本私夜窗分佛火客雨共題詩
陽和書院
仄磵廻廊入孤臺短棧偏苔文留古迹山誌重名賢散步招堪
隱蔵書蠧亦仙森然松檜老不朽在雲烟
二
鑿翠成新築穿林更閉關古梅開向背亂石砌廽環小逕千枚
竹虛堂四面山坐看雲氣出知己俯烟寰
店雪
下馬團罏火窺槽問酒棚倦遊灰燭跃殘臘斷觚稜旅况輪過
腹江行帶續繩荒雞官路白凍咽下聞聲
臨平道上夜行
夜過臨平道殘星在淺沙篷身香竹箬被脚絮蘆花心事萍無
定歸舟日到家䔥晨畏行役客子耐天涯
初春海上次韻
雨歇晴鳩語芳郊囀更新燒㾗青野火日脚抱山巾捎網漁歸
市沿隄柳趁人壚頭各努力社䰟不留春
二
出郭不盈野芒鞵信所如潮末僧飰後鳥下夕舂初人澹同山
遠春濃得雨餘荒寮塵滿壁掃石句重書
尋梅
嵅晚空相憶春遊慰落梅却宜尋侣卧不為棤香束坐石寒三
個孤吟繞百廽高情忍羣艷澹立照苔莓
舟雨
野岸微風濕蒲帆細雨濃春隂花事簿社屋燕泥鬆危堰梁欹
月深村犬護舂溪聲喧一片麥澗瀉寒淙
飲城南王氏别墅紅白桃花下
尋芳成淺醉趁水步潺湲桃塢能燒兩荷錢費買山蝶驚花一
陣雲占竹三間何忍醒歸去徐行索句還
飲蔡園
隣圃增間態餘春亂衆芳薔薇生酒豔梅乳歛茶香煑豆添幽
事辭燈譲月光門人扶屐返何啻醉潯陽
花講寺
非兩湖全綠當天月一㾗草柔春耳耳塔迥石言言花市香俱
賤山家犬不村飰僧錢施盡典鶴具壺樽
集盛氏莊觀伎
列座飛觴緩當筵歛盻斜萼餘憎弄月春去怨為花淡雅人宜
雪幽閑句遶霞相逢堪贈藥隔水是兒家
春盡晚歸
昏鴉先晩宿野屐送春歸士俗蘭為瘦山多遁亦肥殘花飄鄂
不孤憤續韓非望帝三更淚荒茅未可依
二
避俗惟高枕酣眠代百遊賦羞投佝監隱不衒羊裘買棹尋銷
夏張屏對武秋手談终幾局春已去西樓
舟曉
肅客来檣燕汀花布席邀睡烟輕曉夢晴水映紅橈𧖟月三眠
柳梅天兩熟笛圖成雪片片畫我在山椒
二
竹篷輕過箬風細亦飄颺泉減茶增竈花貧蝶訴荒小冠初製
籜野葛可縫裳歸去枌榆社行藏問子將
偶集
偶来成一笑命酒得三升春懶宜人傲鐘寒覺兩增雞聲摇簿
醉花影閡疎燈痛飲憐身事冥冥去鳥能
二
空尊移夜景遅月過天街戰闘山川苦烟花逆旅懷殘鶯辭榖
雨春色倦芒鞵暫此淹留意尋紅下綠階
精嚴寺見祠龍祈雨者
褦襶能違俗深知杖笠寬暴尫慈日暝躍蝪舞壇安真境人堪
冷禪關磬未殘何煩碧筩飲暫過亦清寒
偶成
枯枕眠孤竹寒心似欵冬納&KR0765;開北牖問疾叩南宗雞實抛秋
色菱絲釣病容火雲占不雨愁對石田農
坐了公禪榻得句
詞客秋多渴僧寮乞施茶懶雲眠屋角殘暑避林瓜荷氣知衣
冷窗隂笑竹譁無煩費酬應隱几注南華
立秋
誰云護似酒果未足忘憂家累多猿鶴荒垞譲橘洲貧元無可
傲愁更不宜秋掩戶聊離俗看山竹裹樓
種蘭
寒谷荆榛滿誅茅蔭薄躬高人親綺石韻事語微風曲室清相
護孤花豔不同寥寥松牖下疎影行簾中
二
羣草欣相服欹疎老石巔花清人遠後春减兩肥天端可為名
友寕教字散仙蕭條殊不偶長結水雲緣
三
翡翠斑瓶古銅尊灌小枝秋心疎竹木琴意映鬚眉石隱尋巢
父孤情寫大癡幽林偏陽羡遯迹謝吴兒
四
松根雲齒齒苔盎月肩肩花瘠因荒兩山廉不買錢凉侵萱帶
冷淡雜水沉煎㓗癖同余尚峰椒拜末顛
五
幽禽起殘夢剥啄自相求竹霤䟽泉脉花關覆石頭菊松禅外
淡山冰静中幽此際人堪隱疎襟冷似秋
六
却憐花暑暍買露汲寒濺高韻孤雲迥澄懷衆月懸擇林俱卜
築避蝶欲移㕓松下芝相侣飄然意可仙
七
無言理幽佩何事淨琴張結友懷孤月盟秋意十霜己而從籜
卧展矣雧荷裳他日来空谷尋君水一方
殘月
殘月延疎牖脩篁𥙷壞籬冷憺人語少孤樹鳥眠遅積水淪空
影新凉納衆思亂蛩非百怨惱客夢如絲
早行
雞聲幽巷盡桑柘展晨光陌草明新露人烟入早凉鳥醒啼繾
綣月倦落廽翔歸去草堂静胡琴拂隱嚢
暮雨山行
不與籃輿約蒐奇俗頗捐樹疎風雨秀山潤蘚㾗堅煑石漁分
火樵青鶴冒烟隱居吾志遂不屑學神仙
蒔菊
秋隂耕十畝夕秀更清疎野意關汀蓼寒姿落澗阿向人偏偃
蹇傲月任婆娑持此芳深淺霜天淡嘯歌
二
萬木成摇落餐英獨自娱西風人獨瘦小圃夢常孤蛩戶霜千
顆楓潭露滿株幽香堪自壽俗客有蘐蘇
茗齋集七言律𥙷遺
淮南彭孫貽
以九日秦山詩寄海昌女弟仍用前韻
攬勝名山亦偶然獨憐新詠闘雲烟非關舉室携桓景念爾能
賢事鮑宣小婢拾釵頻緩鞚野橋顧影笑垂鞭回身時整雙倭
鬌恐作新粧墜馬傳
登雲岫
列巘深藏古刹開白雲縹緲近天臺鳥巢僧定依秦竺雞足峰
高指越来浴海佛輪標慧月鳴鼉法鼔起雕雷名山到處勤參
禮行脚還疑有萬廽
二
花宫高座湧支提俯瞰恒沙月満溪大壑樓臺生廣漠中峰日
月隱危梯應隨寶筏超窮劫不借飛車問指迷莫訝山風偏撼
閣蛟龍深夜捧璇題
三
赤水牟尼映彩熛琳宫風鐸夜還飄客眠山澗鷗常下人静香
城家不驕傳信㲲衣留上足投齋粳米乞長腰游蹤到處元無
着偶為聞雲出岫邀
四
象溟徙翼見摶扶飛鷲遥吞劃兩湖飲對軍持傾鑿落香拈迷
迭禮浮圖談宗妙義空羣有止觀塵因斷六無看破海漚知幻
住漫勞操藥施彭巫
登雲岫再用前韻
興幽絶壑不知深坐嘯行吟傍石林拾級漸升天咫尺飛絙遥
挂雪千尋飢分僧鉢供寒具香覺嵒花勝水沉為愛巖棲歸未
得孤松冬嶺是知音
二
小力携琴選勝登海天澹澹漾高層豆房枕麓依雙樹山閣含
空彷四藤坐卧雲烟看不厭俳徊林壑去何能夜歸漁火星星
亂盡道獅巖落聖燈
三
林角斜陽送晚熛落霞千片迴西飄寒潮到岸衝人起殘菊留
霜向客驕野服一量装鶴背道書半束繫牛腰無煩野衲深相
欵山色能將短屐邀
四
屢憩危亭石磴扶幽花竒茗夾重湖松蘿宛委藏蘭若林樾参
差隱畫圖高鳥决雲窮力上遥山隔海入看無怪來詩思探溟
渤賦就逡廵問大巫
金粟寺
精舍莊嚴覺路通門前止水喻真空楞伽早證三摩地阿育新
問七寶宫小果未須完有漏大乘寕復問參同法幢微颭風初
起鶴立孤松獨向東
二
尋幽擔笠訪巖隈香積隨緣淨飯開沠自黃梅傳鉢後山從白
柰施園来方袍千指僧儀肅清磬三聲講座廻法乳搃持歸大
德曹溪雲際望葳嵬
三
藥上歸依拜月光石臺松栢静蒼蒼慈雲大海廻龍女花雨微
風下雁王欲借貝多謄小品可分智果代資糧因知即色真無
相象教何煩十蔵揚
四
山帶晴烟繞法藍南宗閒就上人參放生野鶩能聽偈習定心
猿不離龕方丈築基規吠舍蔵經購紙𥙷阿含西来五葉紛如
雨指點禅機了十三
五
客来正及罷參時詩和寒山共闘竒得句拈花題壁觀喫茶烹
雨供天池法堂鐘鼔惺長寂彼岸津梁禮大慈傳取曇謨微妙
義東方亦自有流支
金粟寺再用前韻
雲樹週遭繞澗隈禪關剥啄欵初開久拚身事皈無量早熱心
香叩未来竹院風敲僧寂静松隂錫響鶴飛迴道場時為人天
供寶絡華幢滿碧嵬
二
霜天金地散寒光石徑盤紆隐&KR1273;蒼己學道装隨老衲尚餘綺
語懴慈王縳蒲小坐時留客煨芋空山莫裹糧更自三衣勤淨
課普門𣑽號共宣楊
三
香阜嵬峩出杪巔青蓮不染葉田田經聲夜散虚無地山色寒
分小有天寧假辯才徵象指搃憑捧喝破狐禅他年成佛先靈
運文字差堪早結緣
四
溪流屈曲繞鴛藍落葉經壇早放參榻護維摩安梵室瓶藏優
鉢供珠龕雲根遠抱羣峰轉色界遥瞻五藴舍相送己忘林月
上溪頭對影自成三
初三日口占
無事一日勝兩日静坐齋中忘歲時生涯于世何衮衮花事侍
春稍遅遲年飢鮭菜等魚肉俗古桃符祛怪魑出門着屐忽聞
鳥泥滑泥滑安所之
糓日歸舟
畫眠篷底随波飄客思欲催午夢消石尤風苦退飛鷁蟹眼茶
沸春江潮祈穀農人快曉霽候門稚子迎歸橈青冥一點矗孤
㙮山城落日如相邀
初十日遣懷
微雨薄寒天氣新啄花小鳥低避人綠苔上階何嫵嫵拳石當
牖亦𥻘𥻘幸無塵事入懷抱時復情話邀比鄰膽瓶波水畏龜
手耐可風雪仍淹旬
雪霽出郊
&KR0621;鞵札札殘雪凝街鼓追游各分朋日高燈市霜滿地人踏板
橋天無冰喜晴歸犢曝阡術得雨林𬞞圻隰塍近城斜陽在漁
網笑問得魚曾未曾
望金陵婦舟不至
十里高蝉不雨天藕汀俱起桔橰烟水盤買雪初成飲菱角新
彎未了田估客渡淮頻問信隣忩乞火每鶩眠由拳城下無窮
桺不繫東歸六月船
見意
卧枕雷威古斷琴床頭雄劍買千金名山書就惟孤憤消渴人
歸豈陸沉每笑時危求扄鵲何煩老去訪臺禽江湖浩蕩風波
急應有眠龍伏海吟
買菊
病起西風落木哀登樓千里斷鴻来貪無一事堪諧俗士不孤
行豈見才狂客杜門猶獨卧向人叢菊未應開可從老圃將秋
買擔月肩霜曳耒栽
二
買菊惟黃與白兼鶴翎分得數枝添聊供好事過相賞却笑兒
童喜共拈錢出賣文偏自雅花雖高價亦云廉明年刈盡籬間
草種取秋容滿屋檐
竒士
短褐悠悠共冷烟不如屠沽姓名傳箸書膽欲非千古好客嚢
羞剰一錢破習學慳文曰儉嗜竒成癖衆云顛性嫌城市雲霞
少新盖深山竹數椽
二
十畝深松二畝魚移家八口鶴同居登山如鳥輕飛屐倚樹為
巢小結廬每盡雲巒多詭譎時談剣術亦蕭疎幽居客至家無
肉林月照人親刈𬞞
上已分韻得元字
紅亭鶯潤蝶偏反寒剪青鞵草不暄鸚姆睡濃三月枕社公兩
歇半桃村柳綿蚕市晴絲裊車壁油花菜隴温翠羃華林知罷
幸禁烟疎樹蔽含元
午日雨中有懷
細雨花間小燕明新篁初製籜冠成斸鋤藥圃㮴雄獨㵸荈春
旗戰酒槍江上經時歡旅信畿南五月尚連營莫嫌繫臂徔兒
戲擬卜深山預辟兵
和愍亂詩
今日亂離愁作客春風吹角畏胡天山前大馬方羣嘯海角閑
鳬莫浪眠征戍十年空左府烟花百萬落寒羶江湖處處烽塵
急去燕来鴻各渺然
二
白首老人談宿昔黃衣甲士卧弓刀胡沙夜合来姑衍隂雨春
深怨伯勞兩税荒村䫝井竈三旌圭竇斷干旄可憐聖主輪臺
詔短壁高梁掛椽曹
三
松山黯淡濕雲平素服還應唁孟明列校飄零殘左次累年甘
苦注西兵黃烟漫漫狼胥直白冡荒荒鴃古鳴弔古戰場寒隰
遠東風斗酒訴流鶯
四
掩關高坐對流雲西北軍書未忍聞昔日墨君輕綘灌此時兵
子鄙劉殷有狐升榻當前席使鶴乘軒飾右文繡蠎盤胞龍抱
劔推輪曾否答微勳
五
繁華自古說楊州畫檻朱帆次第收狼纛己逾淝水上木鳶欲
墜燕磯頭晴綿柳絮堆塩市官妓紅筝按酒酋此日戍樓哀篳
栗瓊花狼籍滯春遊
六
抱犢深耕食有餘輟犁登隴忽欷歔滛蛙數部公私訟一鶚孤
秋薦剡書世事亂麻愁草蔓羣賢服艾自蘭鋤江湘今己無芳
杜屈子倉黃更卜居
七
匏壺苦酒員烏程花下埋憂月倒行愁海添波春泱灢轟車破
寂夜軯荒壕石虎騰榛莾官道風牛阻旆旌獨客登樓千里
思悠悠學剱愧無成
八
夢遊随去亦天涯燕市宫鶯二月花忍入好山謀避亂寧知壮
士不為家哀梨百箇人堪渴苦瓠孤生蔓易賖細馬輕鞋春社
酒江南垂柳滿寒沙
九
屢聞授鉞横新韔未卜銷兵釋外憂虎豹當關煩北顧魚龍擊
楫想中流丹螢化草終非腐白鳥如人自養羞屠狗吹簫知不
少國讐何惜購通矦
十
諸將從征擁幕過胡床對酒侍兒歌射生入市雞豚盡麕載行
營馬駱多青海黃沙愁不到金弓玉羽笑誰何相依堂燕雕梁
宿幾日銀河見洗戈
十一
病馬長吟總未悲短冠危髮怒應吹青狐兵法無靈術綘冡蚩
尤見夜旗孤悶小忩来白鳥薄遊春色淡黃鸝間中勳業楸枰
上下子松隂覆綠墀
十二
嫚書今日渾無忌起舞中宵此一時己放昆邪俱北遁何煩丞
相更南馳白頭野老愁雙髩紫馬胡姬酒百巵左仗未聞流涕
語漫勞蟣士為攅眉
十三
晨行黯黯疑天夢官道勞勞亂客旌采藥人歸忘世亂入山計
决覺身輕濕灰相罷驚壺子澆塊愁消頼麯生一卧自開窗面
北希夷峽裹待昇平
十四
獨坐苦吟長兀兀起行高柳只依依籃乘野草看閑闘手亂殘
碁代觧圍遊興未償桃葉伎邊愁己寄雁門衣三秋鐵騎方羣
嘯未落桑乾葉正飛
十五
三輔瀕年俱重困諸公累牘盡空文甘蕉彈事聊成戲鹿柴投
閒只少羣寢殿尚虛風后夢期門遷次羽林軍陸沉一片神州
土飲泣新亭亦自醺
十六
六飛曾憶舊犁庭右臂誰令失大寕遼海人民啼故鶴魯宫魚
豕燼遺經鳬毛雪打潮初上杜宇花飛酒半醒醉裹風沙愁不
斷夕陽紅影下西亭
十七
隴上落梅傳舊信籬邊亂菊課餘閒無琴自聽松間溜可盡先
尋郭外山聊試火耕開瘠壌何妨木食溷人寰扁舟往往孤峰
下一棹西泠載鶴還
十八
香殘荷芰野紅飛熠燿秋深自入闈逐客窮山啼負貳征人網
戶坐伊威空間止輦封書滿何事方冠賜爵稀慚愧吾君頻旰
食帳前歌舞獨輕肥
十九
投冠神武何須歎仰屋司農計己空貲客牧羊堪卜式廉官苦
李笑王戎誰能卧榻容鼾枕盡識中朝似發蒙銅馬大槍氛正
劇金陵佳氣月朦朧
二十
舟過沅湘空獨弔賦成鸚鵡未為文曬裩聊自從南阮誓墓何
須學右軍桂樹小山懷隱客芙蓉秋水憶夫君干戈滿地蒿萊
滿惟有深巒臥白雲
送秋圃先生開府偏沅
五溪明月似刀環按部遥看隴外山銅鼓夜閒金筑寨桃花春
静武陵蠻行屯夾水分羅鬼懸索&KR0777;天束楚關道過豫章逢父
老百壺應擁馬頭還
二
木落溪寒萬竈屯近聞移節下荊門攅刀羌部山為礪飲馬江
流水不渾龍抱顯陵王氣闊猿啼巴峽舜祠昏捷書好寄衡陽
雁插羽雙飛報至尊
姑蘇懷古
石閳仄徑各蒼苔廢苑餘香蝶自来古月曾窺人按舞殘花苦
勸客&KR0742;杯鐘聲半夜繁華盡覇氣千年劍士哀游騎不須頻躑
躅更無野&KR0951;上荒臺
甲申元日有懷
身事勞薪計轉違杜門賓客到應稀半生雞肋惟殘卷三十烏
巾尚布衣酒吃未工從艾艾書删已就悟非非狂来棄筆還投
耒食肉寕教鶴相肥
武塘沮風復就李氏飲
去住真同不繫舟入門投轄更淹留轉蓬人共勞薪㸑剪燭花
明嬾婦油廟火野田啼鴃舌風旗古墓厭蚩尤十年前事清樽
夢潦落浮家買釣鈎
鳴鶴樓眺鶴湖
重簷飛閣出塵寰結宇虚堂積翠間斤竹開軒規月上䋲河帶
檻抱城還花前思發過人日江上離憂賦子山官柳當窗鶯對
坐好携斗酒話綿蠻
不寐效放翁
白紙疎櫺亮到晨亂離無計學沉淪頭陀帶髮猶勞我措大多
窮強笑人聽雨一眠何减夢有花半畝不妨貧騰騰愁病供高
枕萬事消磨頼酒神
花朝
花時零落傍人過短䄂吟殘細馬䭾社酒尚濃紅雨熟春愁不
苦子規多尋香二屐常先蝶看柳三眠欲渡河開未海棠如獨
語曲闌干外奈嬌何
尋僧次韻
學得無機夢亦頑枯禅半榻老僧閒空寮石鼎猶藏火偃樹危
橋不礙灣欲晚烏巾投上座能參花氏即深山相將歸去春城
晚風送疎鐘隔水還
二
草木幽鮮境不須青溪行脚暫成閒懶殘破竈初煨芋剥啄柴
門正對灣邀客清齋開白社飯猿小詠敵寒山却憐短褐難留
鎮披毳依然托鉢還
自和海棠花下飲
空齋半榻下南州韻客婵娟伴夜遊角弈對枰連茗戰蔵鈎受
子睹花惜春御史憨難買麯部尚書醉懶糺應笑滑稽狂卧
客憑闌欲吐問箜&KR1283;
二
闌珊烟月費相詶春事真堪誤阮劉豈為苦吟躭瘦損每因投
肇賦同讐人呼丈石顛從衆花賸妻梅怨不猶贏得無詩驕子
美間窗苔筆寫蝸牛
三
陽春高調掩齊州空谷佳人滯燕遊花剪燭銀占漏刻罰依金
谷按觴&KR0848;未绳罥索鈴聲護羯鼓司香舞節糺豔句競翻新樂
府微風紅雨濕箜&KR1283;
四
驪珠百琲字難詶元白才名己壓劉痛飲陶家壺可化悲鳴閒
夜劍無讐花王九錫移名友酒聖千觚服沈猶獨有著書躭寂
寞山經竒字辨旄牛
五
鶯花三月想燕州短屐春郊勝旅遊雋客八厨雲朵令穠芳十
友錦籖&KR0848;伯勞歌闘纖詞麗姑惡聲催暮雨糺滿杓鸕鷀聽倚
曲不禁翻酒亂箜&KR1283;
六
茗柯藴藉韻堪酬玄理真長欲譲劉歡伯龕同彌勒供平原絲
繡美人讐酣春玉薤催婪尾卜夜金龜萼告猶肯共嫣紅徒寂
寂蜀川明月冷沉牛
撥悶
凭高北望意蹉跎楊柳青青奈遠何杜宇總愁歸客少梨花空
怨墓田多山城夜永無横笛塞馬天寒欲渡河誰可遣懷眠黯
黯沉冥三月夢中過
二
鶯啼燕語各間關春信閳珊院落間買劍切泥從客較題書報
雁望人還嫣紅淺藥愁中老鋤菜長鑱病後閒明詔昨聞求隱
逸草茅貪卧自深山
陌上
野樹荒城隱麗譙暖風陌上故翏翏殘花送日流光老細柳眠
絲小鳳么漁鼓數聲烟市角春蕪一幅遠山椒青青何事關芳
草二月江南己秀葽
二
楊花如繭碧三繅陌上晴香滴酒槽疎笛捲簾吹尺八遠鐘亭
午點蒲牢春蟲網字同香篆沙鴨呼名舞浪淘莫打流鶯惜金
弹柘弓小樣繡烏號
三
落英紫陌舞葳蕤風打櫻桃上接䍦天入春工成罨盡人酣花
事到酴醾神弦醉客闌邨社宫曲翻新出餅師歸覓紅箋書豔
句銀絲砑繭擘勾麗
四
越女當罏坐酒旗倚闌一笑對辛夷綠楊南陌啼姑惡紅雨春
山怨子規草履可容投鹿柴梨園觧唱小龜兹城頭明月應相
待秉燭清歡夜委蛇
春遊和伯旃
豪客城南脱孟勞相携酒肆駐游鑣珠柈雨滴圓鶯脰卵色春
烟熟兔尻蕪子泥香雲母粉梨花蘂落水精萄淹淹不惜無歸
去孤負秋蓬首重搔
二
卄四風名妬八姨新烟榆火煑蹲鴟賣花十里香吹雨折柳千
絲繫觧維鳴瑟伎馱青叱撥盡山黛濕紫花蜊臨卭未惜鸘裘
典平樂春深酒價差
三
房老春深怨小翾護花鈴犬吠重鬈杏黃鸎粟餘香積日炙雞
筝照錦嫣錦石溪紋寒溢齒青山鴉點美連拳東風别院渾閒
却小架薔蘼礙綵韆
四
酒渴寕辭涸澤鶘殘春欲盡聽鳴蛄林丁鼠壌貧相供冶女鴉
頭巧擅歈座右羣英圖素客花前獨宿憶黃姑莫驚古錦多新
句錯落銀毫粲筆䰅
紀興
冰紋簾角掛殘霞蒼蘚横階履蹟斜畫閣燕&KR0742;𧖟竹粉石闌蜂
坐刺桐花吟餘狸𬋩塗春蚓飯罷蓴絲施干鴉最是詩脾秋正
渴寒漿小豆施匏瓜
二
荷氣薰衣睡不濃希夷蟄法問炎農愁生肺葉供貧病悶對燈
花卜吉凶苦菜秀時虀臼卧驚香冷後鴨爐封窗紗夜夜臨梅
影淡墨歌斜印月蹤
三
簫條人事對沉冥葛帶臨流濯短汀竹院搗茶敲夜月藕塘耕
露漾螢星哀蛩善作驚秋語疎柳難禁近眼青無頼閒心芳草
上亂蝉殘夏醉中聽
四
楸枰亦自賭宣州碎玉聲聲别墅幽癡傍虎頭驚畫絶高從雁
背寄書秋空山露白枯桐響小澗風黃采菊遊歲儉半荒三頃
秫酒丞拚得溷清流
歸思
閒階露白草離離空館蕭條有所思紅燭夜殘歸夢後黃花人
瘦倚樓時山城亂杵催寒早官閣疎鐘到枕遲孤客獨眠聽不
得梧桐葉上自題詩
憶内
鲤魚風老雁西飛思婦深閨未下機明月高樓知望遠簿寒天
氣早縫衣金風一夜吹殘雨紅樹千山送落暉何事亂蛩偏唧
唧可能蕩子不思歸
乙酉除夕感賦
歲月驚心欖涕過此生心事付蹉跎將除文字應燒硯盡廢衣
冠托卧疴人别干戈歸未得夢尋兄弟剰無多山厨莫更椒花
進久為含辛减醉哦
次萬為别駕除夕
短晷分隂近小年燒松煨芋坐蕭然送窮文在逋逾積守歲燈
昏夢未全漸熟人情翻似雨難平世路問之天明朝長揖拂衣
去安得低眉取衆憐
丙戌元旦
風吹軟霧薄于茵净拭街頭一寸塵日月己随朝市换兒童空
問歲華新題門亂雀辭来客擲卦三錢小遠人罏炭尚温香正
細手抄詩卷間行真
次萬為别駕元旦即事兼以志規
壺中花煖曉徐開更喜門無半刺来屈指年華成&KR3119;代側身雲
物辨登臺避人名姓坏堪鑿觸禁詩文木漫災莫怪縦横豺虎
跡只今隨地有牛哀
孤悶
良剣無施用刈𬞞入林抱犢曳柴車匡時策廢閒捫蝨霸國謀
成試種魚破褐經年穿一角名山此日著何書市中不少陽狂
客披髮悲吟卧草廬
驚聞
文身在昔本荆蠻被髮于今且入山頭責自甘形瓠落顛毛何
啻鬢闌珊悲歌怒立衝冠後布帽飄零渡海還好挈臯橋椎結
婦五噫把臂出吳關
元夕無月
海天漫漫太隂凝正苦霪霖黯鬱蒸一點遠傳江上火千燐自
放雨中燈不堪春入吟䰟瘦翻覺愁随酒量增縦使月輪依舊
好悲笳凄咽斷寒冰
官梅
𪠘舍尋春黯自憐疎芬相對獨欣然高齋香動微霜後冰署寒
生淡月天清節未因風雪苦孤蹤不為艷陽鮮水曹自昔多新
詠詩興寕教譲往年
春分日賦得春光九十今將半
梅蒂含胎杏粉融豔陽多半費春工蛾眉再吐三分月花信低
翻廿四風亂落櫻桃紅雨後平添畫漏玉壺中韶華恐逐流鶯
老莫放金尊一日空
新柳
鶯夢嬌寒曉不醒露㾗淡淡帶三星牽愁百舌啼如剪罥恨游
絲裊未停芳草悶添孤䄂綠遠山半寫兩眉青柔條容昜芳菲
歇莫待春深怨短亭
二
輕顰含怨寫靈芸淡掃新蛾瘦一分紫笛嫰寒吹暮雨紅亭小
螺舞春雲燕姬雙帶香初結𧖟妾三眠草易焄應是陌頭多惹
恨画眉夫壻故殷勤
三
鴨綠池塘草正齊碧雲剪剪映長堤流澌破綠永堪織梅乳含
酸眼欲迷拾翠玉人矜闘草踏春倡女衒留題風流才子章臺
畔纔唱青青黛已低
四
晴靄絲絲淡亦濃未隨啼鴃惱東風旗亭曲度雙鴉色玉琯詞
鐫百子琮露冷鴨烟沉細篆人歸峽兩濺輕容清尊莫惜尋春
晚神女祠前己暮鐘
五
綠鏡亭亭一片雲芳姿淡冶秀無羣低描屏几横山字暗拂湘
簾動水文束素細腰金縷重輕寒纖手玉笙煴河梁春色添離
恨悔唱陽關手昜分
上了郡邑祀先師代太牢以鹿今年乃廢鹿兼以昜服
涖事志異
鏘鏘甲馬雜鳴球嶽瀆衣冠瘞九州虛有中牢祠頖水誰教左
袵拜尼丘汙尊苔剥銅鴟腹壞廟門牽鬼督郵此日古墻絲竹
咽焚餘應悔著春秋
花朝雨中
輕隂榆柳共飄蕭藉地飛英點暗消久為亂離疎酒盞不妨風
雨妬花朝日高藥臼敲殘月睡起茶聲帶落潮黃鳥一啼春老
矣早携雙屐過溪橋
依韻酬百旃
皂帽支離豈足歎舊時車笠可曾寒空山伴侣鶯相侍胡蝶身
名夢己殘雞黍故人多宿草桃花此去各漁竿從君努力蔵名
姓馬首無煩短刺干
戎馬錯居列肆樵採絶迹多撤民屋扉几物以為薪時復
奪民舟入鄕需芻茭且及雞犬近城園林斬伐殆盡墓無
全樹矣因有此詩
戎馬縱横盡角哀近郊菽麥半蒿萊漸看斷火成寒食不為穿
池己劫灰古墓門燒高樹盡采薪人斸亂花来荒凉市井多頽
壁無復柴扉帶月開
有感
奉離誰復歎詩亡短髮蕭條鬢已黃帶綬漢官多赤幘嚼環代
馬盡紅粧悲歌咸笑荆卿醉痛哭俱言阮籍狂從此騎騾入條
華三間草舍一琴嚢
奉簡真長先軰邨居
城市于今事事非深村稍與世相違一春雨過花應瘦十里山
多遁亦肥無筆著書聊索句有鋤種菜莫言饑姓名漸喜時人
棄破網高鴻遠自飛
有感而作
浣筆池主人感孟德之贖文姬為賦一歌嗟乎今且無
操也其人哉因廣其意述以長句
高墳宿草漸離離蘇武生前有去帷唾井己甘成棄婦捐金若
箇贖文姬楊花無主飛何處精衛他年怨阿誰腸斷藁砧空化
石幾人黃絹為題碑
春郊再和百旃
青帝芳郊再展旗草薰煙暖午隂移鶯梢梅豆低金弹風起楊
花撲紙鴟茆屋人閑烏自好買山錢重鶴難騎雨前顧渚荼應
美明日輕篷放小麗
二
鏜鞳潮音響石鍾溝花續雨歇還衝溪喧跳黽時驚獺燕剪游
絲不礙蜂春蚓摑泥塗草聖角巾棲蝶墊林宗行歌無定歸來
晚紅玦&KR0742;山正下舂
三
辛夷千片送殘鶯盡角聲中有暮鶯棲越己逃狂范蠡贖君
誰許老飴甥紥山鳥喚催𧖟火社鼓村喧閙賽伶春燕舊巢臺
榭盡東風空自到荒城
和百旃清明
斑鳩呪雨歇還啼亂後殘鶯送鼓鼙偷夢隣雞排屈戌踏春我
馬惜障泥壚前騶卒思嵇阮厠底讐人報魏齊萬事飄零花點
點難消沉醉對哀梨
上己知百旃
採茗船歸鼎正紅敲扉人起屐聲中無聊花鳥供搜句如戲江
山碎剪桐吟眺多愁憎竹杖詩狂每悔懴蓮宫佳辰零落添惆
悵野蝶空階自颭風
賦得文武衣冠異昔時
貂尾旄頭馬正驕蒙茸裘帶更飄蕭繡衣使者俱椎結𣑽字金
章己佩腰采葛可紉聊野服遺簮雖敝亦前朝椘囚自傍南冠
泣倚偏新亭淚未消
書懷
青精黃獨己堪鋤食橡編茆自結廬寂歴衆山成響答簫條萬
籟入龡&KR1187;詩飢不敵三孟粟燭短猶消一寸書海畔羣鷗方遅
我烟波從此學為漁
賦得春色淚痕邊
短髮春眠黯自歔窮愁誰問病相如飛花萬點多情老殘夢孤
城到枕虛舊國水流山色裏故人書斷雁来初天涯極目知何
限况復關河隱望舒
雨後觀草
空階送雨獨傷神滿地輕茵續夢新泍翠盆山分近綠偃青苔
徑冷芳晨枯螢藉溼生窗火古砌鋪幽伴屋貧生意蕭森誰貌
得臨池草聖得其真
偶成
澆悶支楹煑雨前溼薪壓雨不成烟荒臺鳥迹觀書下窮巷雞
聲避地偏榆火春寒燒舊草柴門屐響送新篇千村桃杏空相
侍輸盡東風與蜀鵑
雨懷和百旃
遯迹詩翁久號逋知音漸少一琴孤居同鳩拙猶呼婦詩學禽
言觧喚雛久雨亂鼃吟井竈刺船短棹入菰蘆魚鹽半隱逃名
者訪得羊裘客在無
二
槿籬烟濕凍蠨蛸蹤跡浮萍絮共飄戰嗣山川髯客弈少年殘
夢月明簫城空笠澤猶啼鳥雨打胥門自漲潮悶讀禮䰟歌椘
些幽篁山鬼暗相招
勸鳩
雨甚矣鳩啼不己詩以勸之
柳漲銅溝綠已波斑鳩偏自閙林過花因春困常如醉鶯為人
愁不復歌茶屋减烟来屐少海棠半落欠詩多尋芳誤我今年
約紅雨青山奈晚何
感春
雙燕初傳鯉一緘淹淹病酒壓春衫青山採藥尋梅福紅雨調
絲摘阮咸三月鶯啼消伏枕五湖身事隱歸帆吾廬松竹青千
仞羞傍金門識狗監
二
柳絮成綿倒玉缸醉中幽鳥唤山窗酒人星散空燕市才子風
流予漢江深樹鶯啼歸遠夢小鬟花睡落寒缸海天漠漠愁難
渡願借琴高鯉一雙
三
蛺蝶花開遶筆池槿籬當戶綠參差千金己散悲&KR0809;劔萬事俱
空只酒巵上客于今尊狗盗名流終自譲牛醫頽垣燈火寒蕭
瑟永夜清吟獨賦詩
訪詠窩
峯廽水抱疑無路桺媚花明自一村白日抛書閒夢蝶青山送
客獨留髠松雖化石堪為枕酒己忌憂不用萱醉卧經年忘出
戶夜来新雨漲溪痕
送春得春字
名園桃李總成塵草色天涯正滿巾萬點花飛愁獨客百篇詩
盡送殘春博山罏鴨眠香令剡水蘭箋寫洛神底是閒情消不
得江南曉月未歸人
二
楊花落盡絮如茵棲葉殘鶯語未真蝴蝶畫圖惟故粉櫻桃原
廟只遊人含酸梅子懷仁苦買隱榆錢滿屋貧昨日少年成往
事酴釄纔了更無春
三
乳鴨灣肥緣正勻晴鳩不語兩鳩頻楓青己盡原頭大楊白空
歌陌上塵桃葉渡江三月淚烏衣舊巷一簾春斜陽處處蘼蕪
老楝子風低打角巾
三月三十日
薔薇開落過春深三月風光伴苦吟愁病身兼詩共瘦雲山路
熟夢能尋看花淚盡殘雙髩贈剣人悲識此心萬點亂紅飄枕
上不堪杜字呌空林
同伯旃仲木過萬為别駕草堂
散髮茅齋擁百城未因俗客費將迎談詩益覺言彌遠引剱難
消意不平世事己如棋屢北狂夫空論酒猶兵深山大澤多豺
虎何地幽棲學耦耕
六月十二日初度感吟
愁病相兼昜白頭早年遂使鬢成秋空令萬卷深相負豈謂餘
生亂未休多難自傷詩句婉故人時溷慱徒遊三生公案應參
就蝶枕雞忩好唱詶
初訪半村
空忩瓦雀啄書蟲歲月消沉七字中每惜史殘徵佚事近因才
盡怯詩翁故人遠夢孤飛鶴高柳深談半畝宫坐久茶烟寒屢
歇柴門相送竹林風
和仲木六月十八日作
多子七年餘六日逢君初度倍愁来此生腐草甘長賤老父飄
篷更可哀荷鍤好山生自輓埋憂酒甕醉難開行藏今已輸亡
頼學劍談經事事灰
半村過訪不遇留詩而去仍用前韻報之
書卷茅楹老蠧蟲何来題字午隂中烟波隣里惟鮫客山水心
知一醉翁鑿翠晚凉生北牖停雲佳石拜南宫虛勞好句投扉
去亂竹相敲剥啄風
北窗兩懷仍用灌園韻四首奉和菁莪光生
椶櫚水竹滿幽居高枕羲皇故不如辨籀重装殘石㝅開瓶何
惜舊銀魚方床木榻三竿日生計家園半畝𬞞長晝掩關無一
事據梧隱几學逃虛
二
旅葵横徑覺庭荒脩竹抽篁己過墻遣病烟雲為藥物間林𣏌
菊盡餱糧避人小築真成懶索句微風緩自商高柳隂隂凉陣
陣讀書聲外亂蝉長
三
空齋宴坐學枯禅為愛流螢火不然杜老長歌哀望帝陶公悲
憤賦刑天門惟佳客容題竹社有名僧為種蓮大笏一椽堪寄
傲經營應笑買平泉
四
雀羅門巷擅清貧草帶蕭然見率真花鳥凋殘憂國鬢湖山間
却乞歸身藤杯濁酒聊忘世石几名香坐出塵久己無機狎鷗
鳥猜人燕爵莫相嗔
晚坐
抛書竹下漫科頭竒字從人更懶求畫帖自消長日暑棋聲能
助草堂幽寸心灰盡香全爇故壘秋来燕己愁為語報恩黃雀
侣當年國士竟誰投
二
網罟餘年隱麯生更于流落見交情飢寒天意開羣盗喪亂人
烟苦用兵深谷自從猿對卧巢居耻與鳥相争腐儒事業漁蓑
稳貧苦經時廢筆耕
三
譯語難通秦律令杜門誰著晉春秋撑犁外紀地年史曳耒原
田吾故丘賣塞盧龍知巳售渡江洗馬始言愁凄凉字字成疇
昔小坐西窗返照收
詶仲木簡示
短髮蕭蕭鬢漸清每吟遊子不勝情蠻歌時雜官蛙語梅雨難
消反古聲深井里人屠豕過田横島客㰱鷗&KR0576;敢將銀管删遺
傳季札碑傍細署名
卧病有以七夕詩見示因次其韻
空山何地隱巢由矯首星河獨送眸絡緯不催今夜織井梧還
動故宫愁千家戍柝驚殘杵一卧烟波狎衆鷗莫笑病夫徒伏
枕澄懷自共少文遊
二
北斗西廽指蓐收夜深小坐見螢流乞漿瓜瓠沾人苦罷織牛
衣對婦愁河朔巨觴初餞暑高樓明月早知秋天涯何限思歸
客雲漢茫茫寄遠憂
茗齋集五言絶𥙷遺
淮南彭孫貽
金谷聚
花為萬樹霞客醉五侯家相傾三百斗今夕樂無涯
卞簾
疎簾未受風半榻寒雲擁細夢不能明鳥飛花影動
滌研
筆床塵暗香滌研清池裏松烟生水雲影落魚鱗紫
秋思
小兩墜蓮房夜深荷芰香誰歌採蓮曲飛動滿庭芳
閨思
冰簟瑶琴冷長河繞樹明滿庭秋怨入盡是早寒聲
二
微霜鳴蟋蟀殘月隱房櫳何處砧聲切蕭蕭夜半風
清明日
清明烟景和遊女踏花多自有花前釀無湏村外沽
梨花
晚風摇白雪春水浸梨花影入紗窗裏還疑玉樹斜
夏日
水樹聲疑兩山雲三兩峰石床間坐久獨對一株松
西鳥夜飛
莫釐峯頭橘墜地先成柘儂心故不移千載長如此
茗齋集七言絶𥙷遺
淮南彭孫貽
夜夢為龍虎
草莾攀鱗未易逢風雲窈窕忽相從應知客卧原非夢江左人
傳有卧龍
又
天門獨步踏雄雷一嘯生風萬壑來爾病豈能飛食肉道心堅
未化牛哀
瓶中桂
銅缾雙耳鷓鴣斑供養幽花出小山念爾清芬長對我時時汲
月浸潺湲
題畫
灘頭仄網小魚鮮短棹開船月半肩斷岍横山相對出空江漁
火少人烟
茗齊集詩補遺
淮南彭孫貽
九日登陳山
手扶笻扙躡山阿影落澄潭映碧波日上海潮嵐氣盡天連沙
漠雁聲多百年人事浮沉外九日風光瞥眼過哀角暮淒秋色
冷幾回感慨共長歌
楓橋(己丑作)
秋風江上送離居正及江楓未落時為問寒山一片石何人過
此更題詩
茗齋集詩餘補遺
淮南彭孫貽
折桂令
怨情
多愁况又經秋睡皺衣篝銷瘦金彄翠袖西樓凝眸别酒滴透
江流颼颼渡頭衰柳難留江口孤舟邂逅相兜倦繡相摟生
受綢繆此後休休
秋懷
舊遊烏桕西洲紅藕風柔纖手箜篌惟酒忘憂今秋重九依舊
南樓報仇純鉤七首封侯皓首丹邱蟻鬪嬴劉腐朽伊周曾
否回頭芻狗浮漚
(詞一名廣寒秋一名天香第一枝二字短柱促韻難于見工偶讀輟耕錄元人詞亦效為之不能有加昔人也)
䟦
茗齋詩初集一卷先生之少作也客有問於余曰子
刻茗齋詩而遺其全集何也余慨然曰是豈余之志
哉先生爲勝國明經以先人身殉國難甘抱西山之
節不願與攀龍附鳳者争赫赫名寂寞海濱讀書終
老先生之志亦可悲巳迄於今百數十年不至聲銷
迹熸與草木同腐者頼有茗齋一編在耳茗齋集向
未授梓後人有刻其百花詩者不足爲先生重也吾
鄕朱孝廉(鍾赤)爲先君子執友舊藏此卷余見而
愛之孝廉卽以相卑曰予老矣不及闡揚潛德子其
勉乎哉余以未得全集爲憾孝廉知某氏有先生手
鈔定本爲余借鈔不得卅年來孝廉墓巳宿草而余
賃春日下捧檄隴西惟此吉光片羽㩦以自隨頃捐
刻徽邑志延梓人於蜀卽取是卷校而刻之嘗鼎一
臠窺豹一斑豈敢遽以自足哉聊以志瓣香之苦衷
云爾客於是听然笑曰藏書之家惟恐失墜借鈔不
得非吝也今子以是編爲嚆矢凡在同志之士有不
延頸企踵而望子之續刻者乎昔求之而不得今不
求而自得矣子姑待之特恐全集卷帙繁多他日或
渝初志耳余悚然曰誠如子言請以此爲息壤之盟
先生修文天上區區之誠如或鑒之爰敬書於後以
期無負孝廉之志云嘉慶十四年歲在巳巳仲秋月
同里後學張伯魁識于河池官舍
