明詩五言律
海鹽彭孫貽輯
劉基(太公釣渭圖送謝恭發景州古戌)
汪廣洋(宿宣城山家)
高啟(送宿衛將出守鄧州郊墅雜賦)
楊基(江村雜興登岳陽樓偶題)
張羽(遊山寺)
徐賁(送曾伯滋赴河西將幕兵後過睪亭山)
林鴻(出塞曲月題福山寺陳鉉讀書堂)
袁凱(自京師歸別墅)
浦源(懷何士信諂西河)
劉崧(舟夜欠查口東蕭鵬舉張氏溪亭雜興)
唐肅(宿真慶庵登蜀阜寺閣)
藍澗(秋夕懷張山人)
藍智(雨中同孟原僉憲登嘉魚)
李德(寄馮朝泰)
王冕(寫懷)
顧瑛(自述送防秋將)
梁寅(旅舍)
王紱(秀野軒丁亥除夜懷黃生)
倪瓉(徐氏南園對雨)
張以寧(題山水圖)
高棅(西山爽氣樓)
吴志淳(再過小姑山)
趙廸(塞下曲)
郭奎(三溪)
王偁(晚歸湖上)
方孝孺(過北山翁)
姚廣孝(晚過獅子休蘭若)
楊士竒(賦得滄浪送陳景祺守㐮陽)
鎦績(送王内敬戌遼水)
王恭(寒林訪隱者宫人入道)
章誾(送張二貢士)
周玄(題林尚寳泮池書臺)
王洪(舟中雜興)
陳璉(多景樓)
王英(送金諭德扈從征虜)
李禎(送人南歸送陳生歸吉州赤岸秀才遊長沙宿廢普救寺周原幽居送周)
唐泰(題劍閣圖)
蘇正(江南旅懷)
陳敬宗(觀燈應制)
李時勉(送積中上人歸天竺)
章表(九月晦日感懷)
張楷(賦得暮雨送李胄)
張和(過桐君山度嶺)
徐有貞(和友人郊居雜興)
陳獻章(圭峰閣)
劉師邵(送張廉使之京)
朱顯(歲暮柯亭道中)
羅頎(遊仙詩)
張寧(題姚公綬山水重遊金粟寺)
李東陽(送盧時泰憲副兵備瀘叙)
丘濬(除夕)
石瑶(道院)
文林(静海驛)
楊時秀(江南旅懷)
儲巏(彭城有懷)
王佐(乕丘懷古草堂夜坐)
周述(維楊懷古)
章珍(劉生)
沈潜(遊囊山寺)
李夢陽(郊壇值雪卧病酬邊君天壇步月見懷之作僊鎮廟銀山寺南湖豐安庄五老峰朱折)
(桂寺團山登望芝山望眀遠樓春望送秦子送人還關中秋日王子臺上晚過孟氏雷雨驟至王)
(子亦來和鄭生行經鳳陽鄭生至自泰山丁亥寒食柬養素中秋南康己卯元旦九日上方寺獄)
(夜雷電暴雨河上秋興野風河上秋興九日薛樓會集中秋庭會江州雨)
何景眀(平溪職方查城十五夜對月夜登堅山寺寄王雨後次孟望之送楊太常玉泉送賈)
(郡慱之階州送彭總制送李體仁按雲南十四夜集良伯宅寄王康吕三子寺中齋居簡崔内翰張侍)
(御人殿試宿禮部和馬張二光禄喬直閣諸公贈王舉皇陵鑑公房石燈登㙮駕出大祀題蘇)
(子瞻遊赤壁圖閼門送汪器之司成還南京望終南送郭刑部守寧波晚出左掖登釣臺)
徐禎卿(在武昌作寒山寺送許𥙷之還丹徒)
邊貢(九日泰陵供事有感席上留別送都玄敬下陵郊壇留別張大參張秋曹元德)
孟洋(烟立春日世中題)
康海(寄李宗易)
殷雲霄(九日游𣑽宗寺石門懷太初)
鄭善夫(同晉陵諸子遊水西詔赴闕吴隱君山居送李眀德應)
顧璘(遊乕丘)
朱應登(同州道中)
張琦(寄李誠之)
王廷相(宿周山人南池懷張孟復石井別業屏裔入斜谷别劉尹良貴秋夜宿未山人林亭)
王守仁(李白祠化城寺寄岩隱香山)
杭濟(春夜宿黃山莊樓上)
徐問(卧病)
陸深(別朱升之)
孫一元(晚霽避寇吴興山中荆溪道中幽居同凌時東吴介夫僧古心遊乕丘寺泉頭兮韻永嘉王)
(子楊見訪山中留酌同施邦直棹舟西湖歴六橋抵望湖亭乘月登孤山拜和靖處土墓西湖遊龍井寺)
蔡羽(九日隆福寺答張光遠子京)
沈周(題太白像和小酌送陸允德婺源訪舊花朝雨中與王汝)
祝允眀(贈董五贈張卿闇夫)
文徵眀(石湖春遊病起對酒)
陳淳(秋暮)
朱諫(入清河)
薛蕙(村居泛溪)
常倫(和王玉溪過韓信嶺)
楊慎(十二月朔旦候駕出南郊宋玉宅咸陽宫詞)
王庭陳(溪邊晚興春日山居即事莊山莊雜興聞筝送王知事還蜀山)
敖英(塞上曲)
浦瑾(山房夜宿)
蔣山卿(雨雪曲夏日天界寺)
馬汝驥(題龍泉觀駕幸西壇東園燕集)
許宗魯(暁霽登玉女閣)
陳沂(觀音山江閣與顧英玉中秋看月經牛頭山寺)
韓邦靖(送謝屯部之湖廣)
王謳(登兗州城樓小山對雨憶周少安)
朱豹(送顧經歴之福建)
黃佐(月下贈張子文邦脩復粤洲草堂經始桃花塢)
孫偉(題畫)
張士瀹(送人還京白蓮寺與慧上人)
高叔嗣(與王庸之飲毘盧閣上同伍疇中諸公西望歲暮荅許武部廷議懷歸晚趨忻口初去都夜)
(文水縣驛壁讀王德徵詩因和其韻寒食定興雪中)
華察(僅初以詩見寄次答秋日間居漫興送友人歸天台過堠陽山居秋初雨後同姚山人山行惠山)
(寺與施子羽話別再過望湖別業歲晚過圓通寺再過任大理别墅)
施漸(飲補庵菰川別業園為吴萬二眀府夜集俞汝成讀書)
姚咨(蚤春過武陵齋中論往事盡日僅初雨後湖上即事次答)
皇甫涍(靈巖溪口招范生不至)
皇甫防(虎丘禅院蚤春雪後看雨白鶴觀陳鍊師房托宿報恩寺三岩洞晚造祖堂山石門)
皇甫濓(尋静安寺方丈作度荆門奉答于鱗冬夜念及之)
蘇祐(舟中對雨同吴運甫)
唐順之(同孟中丞遊龍泉寺十口夜旅懷)
胡纘宗(登天柱閣送王參戎北戍)
楊循吉(使淛日承親友送至吴江乕丘萬松堂避暑)
田汝成(家計)
羅洪先(祝融絶頂石)
沈愷(園中雜言秋日野興遊金潭登頤浩寺過蘇臺)
任瀚(病懷)
陳束(秋日武昌逢江良能談卦𢾗過武溪楊隱君草堂)
徐階(瓜洲風雨不克渡江)
張衮(自詠)
顧夢圭(廉州除夕)
張時徹(竹墟宅燕集)
馮世雍(赴滇南烟莊道中贈天界寺半峰和尚)
樊鵬(六合)
屠應峻(送陳給事使琉球唐生送同年謝子孺致仕歸蜀送)
王格(擬王右丞輞川雜興)
王珂(山居雜詠)
袁衮(病瘍初愈文太史過訪峰僧房九日渡黃河宿天界寺半)
黃省曾(題玉虛亭)
王寵(天界寺寳帶橋)
孫宜(湖上雜興遊天界寺漂毋祠遊稭上人山亭遊能仁寺)
蔡汝楠(山中立夏即事峙山濟公房雞鳴寺晚晴九日登高題)
吴子孝(尋松隱僧不遇橘溪僧院送僧之杭)
孔天胤(夏夜永嘉館秋懷)
朱衡(秋日登焦原最高山忽造一山漫題壁間)
王問(與友人宿山中山中晚歸又寄同戶)
包節(同吴山人松林宴集)
駱文盛(送蔡白石使荆郊居)
王立道(秋居)
林應麒(歲暮答友人)
王維楨(送駱太史謝病歸湖州)
薛應旂(宿趙家圍)
薛中(矦三峯李燕崖潘石溪招飲牛頭寺)
陳鳳(江上)
莫如忠(園居)
張治(秋郭小寺)
潘亨(定遠道中早行)
頓銳(宿雲峯山林泉寺)
張詩(岳秦餘霞居高子遠訪草堂對酒)
周詩(子約避暑竹林見寄次答春日山中訪無瑕禅師)
唐詩(九日登牛首山佛日過華蔵寺)
喬世寧(𬗋騮馬關山月劉生)
馮惟訥(春日陪孟東洲憲使重過宋氏園亭)
何遷(無錫慧山同華補庵周横山携宇功高祚雨中聽泉)
俞憲(金州餞席留别)
李汝蘭(溪上晚歸)
王崇古(秋日宿友人隣山書屋)
李時行(過崔駙馬山亭別吴山人擴人送張少府之天台宿歸雲庵贈敬上)
陳鶴(風雨望焦山九里涇訪王駕部)
鄧欽文(卧佛寺)
羅鹿齡(龍泉寺)
李攀龍(同皇甫繕部寒夜城南咏月朝陵夜作重送楊生春日韋氏園亭同元美賦出郭碧雲寺禅)
(房處春日夜過元美寄元美送元美登黃榆馬陵諸山是太行絶頂秋日春日閑居同許右史)
(遊南山宿天井寺龍集寺再過子與寄懷余德甫逃暑聞砧送沈郎中守順慶毛刺史姑蔑高齋)
(涇州)
王世貞(俠客于鱗陵祀中秋夕沛河泛舟哭梁公實寄復與諸君遊張氏園懷柔道中途中雜)
(詠治園池亭陪叚侍御登靈巖絶頂夜坐長山署答寄于鱗義士李國卿歸骨長山哭以送之阜城)
(道中入南屏山路贈王山人輓楊都督尚英冬夜獨步東胡元瑞白河道中新河道中答王新甫)
(峻伯將至光以詩來走筆邀之泰安戲呈張徐二使居索會題東臯隱居王學上碧水橋上谷雜詠)
(與俞按察登大佛閣兮韻人房諸城山行夏日飲煦上)
王世𢡟(長興訪徐子與沈道士館張五嶽李野泉國子)
徐中行(祀陵簡子祖答眀卿燕山除夕秋日春晚同順甫元美遊姚園于鱗元美同日發偕宗吴)
(二生送之分賦吴給事謫豫章黎梁三生再過客邸出守後寄舊遊郭)
吴國倫(與黃給事中秋日匡山答于鱗元美見慰之作)
宗臣(元美夜過將有江南之役問元美病送别于鱗元美天目徐山人同眀卿子與)
梁有譽(歲暮集黎惟仁𬗋芝山房)
吴維嶽(過冶父寺)
張佳胤(秋夜泛舟東溪)
余應舉(七夕同吳給事王比部宗考功燕集張園答匡南見懷除夕奉)
李先芳(劉生鄱陽湖除夕雨雪)
張九一(風蒲圻道中都來訪兮賦宴集孟真山亭時約卿載酒自宜)
許邦才(谷眀府泉亭舟中界亭早彂舟中雜興)
盧柟(從軍行)
謝榛(天寕寺對雨同正夫于鱗賦送李明府還任安岳榆河曉彂送樊侍御文叔之金陵夜雨殷翰休書)
(齋冬夜集張茂参宅送謝給事刲蜀宿淇門驛暮秋大伾山同孟得之盧火楩賦送劉侍御之扶風)
(贈包明府寄上孫文大宗伯兼懷太史文和老懷秋夜送陸令之高要九月七日遊濟南南山同閻許)
(諸君子賦北征高枕)
范惟一(春日同劉光禄徐學憲陳少參過天寕寺遇覺公)
高岱(宋之問詠笛美奉使江南高適登閣寄懷李師孟水曹送元贈伯承春愁吴明卿再謫睢陽)
李言恭(黃岡道南岩宫訪楊逸人山居黃鵠山)
萬表(宿應仙山樓)
胡安(閒遊)
秦梁(秋日登寶界山)
吴擴(圓通寺前觀海)
高應冕(江村晚眺同方十洲諸君飲從姪清閟園池亭冬夜宿山寺)
陳昂(白帝城七夕秋上白帝城望白帝樓谿上陪鄰翁泛月宿雙溪鋪)
俞允文(朱氏園林)
黃姬水(乕丘試陸羽泉大弘寺看菊)
王穉登(夏至日渡黃娥江方子時龍母廟訪岳山人不遇寄)
張鳳翼(訪友)
張獻翼(侍御招隱孤山賞木香)
徐渭(嚴先生懷陳將軍同甫時鎮滇)
沈眀臣(渡峽江)
何良俊(傲園雜興)
朱永年(夏日過江上别墅)
周東田(客夜)
姚廉敬(蘭陵風雨送王二兼憶金四)
周沛(登支硎山樓遲遊侣過黎雲精舍)
張之象(山齋)
魏學禮(宿泉上人山房)
岳岱(山居)
李蓘(登九華山)
陸弼(大安道中初夏月夜同益卿飲仙霞嶺)
金鸞(子房山再過虎丘寺)
張敉(寄内)
王崑崙(月夜宿釣臺下立秋日濟之宅聽琴看寫萬峯飛雪圖晚集范三丈松岡)
王𢡟眀(湖上隱居)
潘緯(夏日過余松泉先生溪園)
康從理(李環衛惟寅招同童子鳴管建初登靈應觀閣樂子清&KR0810;題)
童珮(送梁伯龍遊五嶽馬&KR4163;寺周將軍廟度穹窿山尋顧山甫秀才姚山人茶夢閣送盛朝用讀書方)
(山)
沈仕(村居春日)
彭年(登攝山絶頂)
洪孝先(送項秀谿還半華山房)
孫七政(豔曲)
張循古(少年行)
汪顯節(贈水南上人)
俞琬綸(同慈甫過竹亭是時將别彼此愴然)
吴孺子(倚杖)
胡應麟(寄戚南塘少保)
王叔承(焦山月夜聽琅公彈琴)
梅鼎祚(懷柏視)
陳繼儒(道院作山居山居寳劍過陸君策畸埜天馬山)
鍾惺(遊九華山值陰三月三日雨中登雨花臺東諸子夜歸八月初六夜小集寒夜月舟暁金嶺驛)
(與土帶如夜談宅立春日同商孟和弟居易集子丘茂之)
譚元春(同李長蘅尋聞子將龍井山齋送周明鄕中丞撫兩廣近西陵橋息舟太保周公舟枉草堂贈賦)
(雨中舟進)
朱静菴(客中偶成)
李英(初去故園留别諸友)
釋宗泐(送瀾法師歸雲門)
釋明秀(雨夜)
釋魯山(虎丘寺)
明詩五言律
海鹽彭孫貽輯
劉基
太公釣渭圖
璇室羣酣夜璜溪獨釣時浮雲看富貴流水澹鬚眉偶應非熊
兆尊為帝者師軒裳如固有千載𧺫人思
送謝恭(正聲作高啓詩)
凉風起江海萬樹盡秋聲搖落豈堪别躊躇空復情帆過京口
渡砧響石頭城為客歸宜蚤高堂白髮生
發景州
澹澹夕風作蕭蕭蘆葉鳴林間衆鳥息河上一舟行海近雲常
濕天虚月更清神京看漸近且緩望鄕情
古戌
古戌連山火新城殷地笳九州猶虎豹四海未桑麻天迥雲垂
草江空雪覆沙野梅燒不盡時見两三花
汪廣洋
宿宣城山家
委曲疑無路幽深别有天偶披青嶂入得與白雲眠樹密巢歸
鳥溪廻響暗泉草堂終夜寂高枕聽鳴絃
高啓
送宿衛將出守鄧州
中郎身領仗宿衛在承眀舊射雙鵰落新乘五馬行紅雲搖魏
闕白水近襄城好勸諸年少春來賣劍耕
郊墅雜賦
幽事向誰誇孤吟對晚沙浣衣江動月繫艇岸垂花行蟻如知
路歸鳬自識家一尊茅屋底随意答春華
春泥桑下路孤策自扶行身賤知農事心閒見物情魚鳴風乍
起牛飯月初生漸喜無人識何煩易姓名
八夜潮侵戶經秋雨壊垣里人淳少訟田父醉多言稻蟹燈前
聚莎蟲機下喧自應躭野趣不是戀鄕園
野色迥蒼蒼開門葉滿塘僧來雙屐雨漁卧一船霜静裏脩香
傳閒中錄酒方平生當世意到此坐成忘
楊基
江村雜興
判醉望愁醒愁因醉轉增已歸仍似客投老漸如僧詩興風樓
笛棋聲雪舫燈莫言渾不觧此事野夫能
春野一鳩啼橋危懶過溪徑苔都上壁野菜不分畦倚杖妨花
密看山碍竹低欲知幽隱處風雨白門西
將雨山光黑初晴樹色青賣薪沙店遠占榖瓦龜靈石枕支頥
冷江瓢漱齒腥醉餘春睡熟長得鳥呼醒
登岳陽樓
春色醉巴陵闌干落洞庭水吞三楚白山接九疑青空闊魚龍
舞嬋娟帝子靈何人夜吹笛風急雨冥冥
偶題
身懶交游絶時危感慨新清江催短鬢芳草怨歸人花落縦横
雨鸎啼淡蕩春欲搖舟楫去波浪沒平津
張羽
遊山寺
紅塵飛不到一寺倚巖隂松老知僧臘潭空悟佛心古碑蒼蘚
合疎磬白雲深坐久生幽思斜陽下遠岑
徐賁
送曾伯滋赴河西將幕
上將初分閫儒官觧習兵風旗春獵野雪帳夜歸營洮水從岷
下祁山入隴平知君能載筆草檄報邊城
兵後過睪亭山
睪亭西去遠一過一淒然雁宿蘆中月人歸草際烟漁家多近
水戎壘半侵田尚喜餘民在停舟問昔年
林鴻
出塞曲
玉關秋信早未雪授征衣王者應無敵胡塵不敢飛三河兵氣
盡五道檄書稀日晚笳聲發將軍射獵歸
十五薊門行能探黠虜情潜兵秋度磧牧馬夜歸營苦霧沉旗
影飛霜濕鼓聲昨來承密詔東築受䧏城
月
玉宇淡悠悠金波徹夜流最憐圓缺處曾照古今愁風露孤輪
影山河一氣秋何人吹鐵笛乘醉倚南樓
題福山寺陳鉉讀書堂
窮經不出戶一室古珠宫燈影秋雲裏書聲晚磬中開窗明竹
雪散帙落松風料得無人到焚香對阮公
袁凱
自京師歸别墅
春園&KR0877;薄霧野水散輕隂落絮随風遠啼鶯坐樹深旅懷方自
遣幽意待人吟獨少楊雄客時時載酒尋
浦源
懷何士信謫西河
全家離故鄕萬里謫窮荒草木疎邊境牛羊繞帳房風聲連雨
雪漢語雜氐羌遠念平生友行吟淚數行
劉崧
舟夜次查口柬蕭鵬舉
扁舟沿綠嶼雙櫓折蒼波秋氣水邊早月明江上多魚龍今夜
冷鴻雁幾時過去住關幽興欹眠聽棹歌
張氏溪亭雜興
草閣經秋净𬗋扉近水開霜林收橘柚風磴坐莓苔釣艇寒初
放樵歌晚獨回城南車馬地欲往更徘徊
唐肅
宿真慶庵
落日古城隂蕭蕭竹樹深雨花知佛境流水識禪心月到翻經
榻苔緣掛壁琴不因支許舊那得遂幽尋
登蜀阜寺閣
同登梵閣孤往事問浮圖山色元來蜀江聲直到吴風簷鈴半
落雨壁画全無萬法俱空寂何煩起歎吁
藍澗
秋夕懷張山人
鼔角邊聲壮林塘夜色幽凉風動疎竹眀月在高樓久客形容
老孤城戰伐愁不眠懷魏闕長嘯拂吴鈎
藍智
雨中同孟原僉憲登嘉魚
高閣流鶯外荒城駐馬前江寒三月雨春老百蠻天折柳悲横
笛飛花落釣船乾坤總羈旅把酒意茫然
李德
寄馮朝泰
金陵昔會面一别杳無音故國秋雲合大江春水深䆠情同契
闊老景各侵尋縦有衡陽雁何由寫素心
王冕
寫懷
世情多曲折客况自堪憐聽雨愁如海懷人夜似年艸肥燕
馬花老蜀山鵑冷澹無歸計蒼苔滿石田
顧瑛
自述
迹不到城市逢人無厚顔一瓢風外樹雙屐雨中山流水喧春
碓歸雲掩暮關憂時心未已祗益髩毛斑
送防秋將(正聲作日瑾)
玉帳秋風動邊塵瑟瑟驚射鵰輕漢將牧馬過秦城白草交河
道清笳捕虜營戰装宜即換及已早寒生
梁寅
旅舍
寥闊山林迹淒凉江海情巴歌從俗好楚服為人輕把僉秋風
起憂時白髮生黃金雖所貴未敢論縦横
王紱
秀野軒(正聳作浦源)
憶爾高居敞革軒對遠岑嵐光開暁霽溪影淡秋隂綠樹一禽
囀清風萬竹深柴門蘿月夜還許共幽尋
丁亥除夜懷黃生(正聲作錢仲益)
絶域投荒客窮隂欲雪天今宵又除夕何日是歸年孤燭三更
夢空江萬里船老懷寕再見撫景一澘然
倪瓉
徐氏南園對雨
櫻桃花欲落春雨暮淒迷忽憶臯園日竹林通磵西荳苗滋野
徑蘭葉長芳畦念我當時友蒿萊沒舊蹊
張以寧
題山水圖
山水坐來見翛然無俗氛碧巖虚夜月江樹静秋雲鳥似影猶
見猿聲疑或聞自憐歸未許遥憶武夷君
高棅
西山爽氣樓
飛構對西巘翹居出塵喧空林夜來雨秋氣生高原卷幔看晴
翠澄光散朝暾齋心白雲外拄頰欲忘言
吴志淳
再過小孤山
長江數千里屹立一峰尊開闢由神禹朝宗自海門魚龍蔵白
晝星斗動黃昏祗有孤舟客歸心逐浪翻
趙廸
塞下曲
十年音信隔我馬久淹留風起胡塵暮寒生隴樹秋殘星連客
恨斷雁帶鄕愁厭聽霜天角嗚嗚起戌樓
郭奎
三溪
飲馬三溪上長亭驛使催千山猶積雪一路盡寒梅樵獨岩雲
動猿依嶺樹哀初疑圖畫裏又恐是天台
王偁
晚歸湖上
一逕惬幽尋悠然世外心不緣流水泛那識落花深潭影澄天
鏡松聲韻素琴前林烟磬發歸路月沉沉
方孝孺
過北山翁
避世慚無術忘年懶有翁山中九日後花下一尊同江迥宜秋
色林疎怯晚風放懷甘取醉舍此更誰從
姚廣孝
晚過獅子林蘭若
無地堪逃俗乘昏復到林半山雲遏磬深竹雨留禽觀水通禪
意聞香去染心叩門驚有客想亦為幽尋
楊士竒
賦得滄浪送陳景祺守襄陽
漢水帶襄城滄浪舊有名分符來五馬如練照雙旌濟涉思為
楫聽歌想濯纓須令郡人說堪比使君清
鎦績
送王内敬戌遼水
應誇萬人敵耻作一書生塞月随弓滿胡霜拂劍清馬嘶秋草
闊鵰沒暮雲平早逐征遼將飛章奏罷兵
王恭
寒林訪隱者
谷口微霜度寒村獨見君西風正蕭索落葉不堪聞古路無行
客間門有白雲為憐行處好不忍便離羣
宫人入道
雨露恩寕薄烟霞思獨迷向人披鶴氅無分捲龍衣女伴愁將
別君王夢亦稀他年青鳥使㗸表到金扉
章閻
送張二貢士
烟靄散春晴亂鴉深樹鳴千山懸落日一騎出孤城急管催離
宴飛花亂旅情殷勤懷上策謁帝向承眀
周玄
題林尚寶泮池書臺
逸士多佳趣開窗對古池遠山晴後見眀月夜深期荷氣通書
幌藤隂落酒巵寥寥心境静此外復何為
王洪
舟中雜興
故國偏芳草高臺多大風河山千古在登眺幾人同野澤鳴山
雉荒陂起塞鴻新豐不可見烟樹五陵東
曠野杳無際孤舟齊魯間河流東下險天氣沍回還古道蒼烟
迥長亭落照閒微茫雲水外一點是梁山
陳璉
多景樓
獨倚闌干久凉風滿客衣樹從京口斷山到海門稀雁影横秋
色蟬聲送夕暉蕪城纔只尺樓堞望中微
王英
送金諭德扈從征虜
駐蹕隂山下分營瀚海邊春光明玉帳殺氣薄胡天鼙鼓雷霆
震旌旂日月懸參謀有籌策前席屢承宣
李禎
送人南歸
離筵兼楚調忍向醉時聞連歲長為客他鄕更别君鷗波眀夕
照雁字寫秋雲迢逓還家夢相随過海門
送陳生歸吉州赤岸
清砧兼落葉搃是别離情去路千程遠歸舟一葉輕秋雲連夕
暗寒日映川明亦有滄浪興何時共濯纓
周原幽居
山色蛾眉秀江流燕尾分亂蟬吟落日獨鶴引歸雲黃葉溪邊
樹青帘雨外村興來留客坐随意倒芳樽
送周秀才遊長沙
迢逓長沙道䔥條歲宴遊亂山黃葉寺孤棹白蘋洲夕鳥衝船
過寒波背郭流母論卑濕地賈傳昔曾留
宿廢普濟寺
青山行欲盡深樹見僧房雲氣千峰暝秋聲一院凉長藤懸破
衲脱葉覆空廊龍象黃金地蕭蕭蔓草長
唐泰
題劍閣圖
開國自蚕叢嵯峩劍閣雄長江通灔澦遠岫接崆峒鳥道寒雲
外猿聲古木中征驂何處客寕不畏途窮
蘇正
江南旅懷
天涯為客久生計日蕭條旅况頻看月鄕心猶聽潮春歸江上
蚤家在夢中遥無限相思意東風白下橋
陳敬宗
觀燈應制
皓月金門夜和風玉殿春雲移三島近燈簇萬花新天仗臨丹
扆星橋接𬗋宸中宫宣德意燕賞及詞臣
李時勉
送積中上人歸天竺
承恩辭北闕飛錫返東林柳帶天邊雨松廽巖際隂談空青嶂
曉戒臘白雲深坐對湖中月能忘去住心
章表
九月晦日感懷(正聲作周玄)
長嘯披吴鈎南圖惜壮遊乾坤同逆旅風雨忽窮秋牢落莊周
劍飄搖范蠡舟行蔵吾敢必天意信悠悠
張楷
賦得暮雨送李冑
微雨滄波路孤舟薄暮時雁迷歸浦早雲濕渡江遲白日青山
暝芳洲碧草滋紛紛對華髮相看總成絲
張和
過桐君山
雲斷山疑合川回路忽分秋聲两岸葉嘵色萬峰雲旅雁衝帆
度寒蟬隔水聞嚴陵遺跡在我欲問桐君
度嶺
叠磴盤盤上溪流曲曲通馬嘶青嶂外人度碧霄中怪石奔狂
獸飛梁卧斷虹驅馳奉明詔焉敢惜微躬
徐有貞
和友人郊居雜興
幽徑無機事柴門晚不關庭閒交碧草簾捲對青山密樹留蝉
噪孤雲伴鶴還冷然發長嘯高興出人間
陳獻章
圭峰閣
勝處不在遠杪秋何處尋步崕碧澗落眠石青松隂地小滄溟
入山高雁騖沉此時閒佇望誰識倚欄心
劉師邵
送張廉使之京
别離知不遠情至亦澘然樹引投京路鷗随出浦船去程秋雨
裏歸夢曉霜前親舊如相問卑棲似往年
朱顯
歲暮柯亭道中
行旅正紛然危亭古道邊晚峰千樹雪寒隴幾家烟孤棹荒城
外歸心去鳥前浮蹤未能定况復值殘年
羅頎
遊仙詩
幽徑赤城巔松蘿九曲連千林喧藥杵一嶂起茶烟深竇源通
海層巖樹隱天㩗琴就猿鶴同種玉峰田
張寧
題姚公綬山水
幽意寫不盡萬山深更深白雲無出處綠樹漫成林啼鳥醒人
夢流泉净客心何當随釣艇看奕草堂隂
重遊金粟寺
溪深通小艇山峻露層臺林葉經霜盡河冰近午開閒雲僧出
定舊雨客重來優擾浮生路經過知幾回
李東陽
送盧時泰憲副兵備瀘叙
劍閣攙天起巴江劃地流駐兵曾六鎮分臬比諸侯社稷須長
計乾坤有壮遊安攘非兩事慎勿倚戈矛
丘濬
除夕
節序三冬盡鄕關萬里遥一年餘此日百歲幾今宵天暝雲垂
地春回斗柄杓孤燈伴岑寂坐待五更朝
石瑶
道院
山中逢道士尊酒坐消遥草色連天綠雲香入幔飄古潭龍夜
語𬗋府鶴晨朝應有飛仙侣倚樓吹玉簫
文林
静海驛
深夜驛途静長河翰海通舟明沉水月燈暗落潮風暝色浮烟
外春光欲雨中年年苦行役蹤跡任飄蓬
楊時秀(榮)
江南旅懷
客夢家千里鄕心柳萬條片雲遮海嶠一雨送江潮戀闕綈袍
在懷人尺素遥春光看又晚何處㶚陵橋
儲巏
彭城有懷
清夜棹歌發高秋客思生綿綿鄕國夢歴歴水雲程老樹危蟠
石衝波怒嚙城白門樓上月偏傍海東眀
王佐
虎丘懷古
寂寞吴王國笙歌入海雲夫椒先自敗於越遂能軍月落苧蘿
冷花深䴢鹿羣千年金乕去誰守闔閭墳
草堂夜坐
性僻羣魚鳥家足貪蕨薇偶尋瑶草去時共暮樵歸野色入河
漢鍾聲連翠微雲鵬有竒翼不為稻梁飛
周述
維楊懷古
廣陵河上路焬帝昔曾過不見瓊花發猶傳玉樹歌臺荒衰柳
在宫廢亂螢多欲問前朝事悲風起夕波
章珍
劉生
不事魯儒文談兵動主君開弓學眀月射雁落黃雲桃葉迷歌
扇榴花醉舞裙遨遊五陵地結納李將軍
沈潜
遊嚢山寺
下馬松關外行行過虎溪鍾鳴知寺近雲暝覺天低磵底流泉
&KR0632;巗頭古樹齊何當謝塵鞅此地卜幽棲
李夢陽
郊壇值雪
鳳輦連宵發雞鳴雪滿畿嚴随黃鉞至輕繞翠華飛伏謁深沾
佩朝回半濕衣懸知清切地冲默迓天威
卧病酬邊君天壇步月見懷之作
霽夕開芳甸祠官悵獨遊銀潢横殿落璧月抱壇流漢畤饒烟
霧秦城逼斗牛甘泉詞調絶疲病若為酬
朱僊鎮廟
宋墓莽岺寂岳宫今在兹霜風留檜栢隂雨見旌旗百戰回戈
地中原左袵時土人嚴伏臘偏護向南枝
銀山寺
銀山湯嶺北天外削三峰下見林中寺來聞午後鍾僧徒住石
屋雷雨拔門松西望諸陵接雲成五色龍
南湖
北山已竒絶逾嶺復南湖石磴相廽互巖泉乍有無開窗衆壑
積當殿一峯孤更攬千林竹因懷長嘯徒
豐安庄
地氣南逾熱僧林晚暫栖雲開一江去日在萬山西脩竹凉風
至昏鴉古木齊凭高忽灑淚清世有征鼙
五老峰
東南濤浪吞五老古今存秀色彭湖浴諸峯廬嶽尊中宵見海
日北斗豁天門霜雪顔常静雲烟觧變䰟
折桂寺
折桂何朝寺開基分翠峰窗眀五老雪門掩斗崕松泉瀑飛人
過香臺印虎蹤千巖誰得到百里但聞鍾
團山登望
團山當縣口石壁對朝饒日静湖波歛天低島色遥風雲餘覇
氣吴楚混前朝秋水年年落英雄恨不消
芝山望
吴楚分何代乾坤此郡孤江從樹裏斷山入雨中無戰闘名空
在英雄世與徂酒酣撫長劍極目盡重湖
明遠樓春望
貢院初開閣春隂獨倚闌柳邊千艦聚花裏萬家殘風雨江聲
壮兵戈地色寒斷腸沙雁北羣起向長安
送秦子
梁國秋砧滿范陽風葉稀如何故人去不與雁同飛北路薊關
古天寒易水微君行莫悲霧霜日指南輝
送人還關中
見君軀馬去忽起望鄕思華嶽寒逾峻涇河繞自遲躬耕來谷
口把釣向皇陂何日一尊酒終南對不移
秋日王子臺上
暑霽名王會臺成貴客過清秋疎草木落日上笙歌天地銜杯
盡風雲傍檻多聖明今御極誰復慮干戈
晚過孟氏雷雨驟至王子亦來
孟嘉真畏友王粲復多才下馬雲際暮開尊雨驟來疾雷當戶
落驚電觸簷廻坐久眀星出無煩曉漏催
和鄭生行經鳳陽
浩蕩興龍地盤旋翥鳳形海吞淮水白天插楚峯青帝宅精靈
張陵宫虎豹扃萬年禋祭禮有道頼朝廷
鄭生至自泰山
昨汝登東嶽何峯是絶峯有無丈人石幾許大夫松海日低波
鳥巖雷起窟龍誰言天下小化外亦王封
俯首無齊魯東瞻海似杯斗然一峰上不信萬山開日抱扶桑
躍天横碣石來君看秦祖後仍有漢皇臺
丁亥寒食柬養素
細雨穠花候高齋獨坐晨春風無病物清世有閑人樹濕鶯穿
穩泥香燕下頻遥思養素者何處卧松筠
中秋南康
同是中秋月匡廬只自看故臨石鏡上偏傍落星灘北望關山
隔南飛烏鵲寒鳳歌喧太液光滿憶長安
已卯元夕
此夜門還閉中天月自看春催桂應發雪映兔猶寒兒女添燈
閙鄰家品笛殘少年思可笑走馬向更闌
九日上方寺
賞時争上㙮乘月復登臺地盡中原入天空秋色來望鄕番恨
雁有菊且&KR0742;杯却憶龍山帽徒增醉者哀
天地疎秋色樓臺敞客歌遠江寒自白落木晚堪多月為銜杯
出鴻扵鳴磬迥霜横不歸去吾意在烟蘿
獄夜雷電暴雨
一雨暮何急孤眠宵未央疾雷翻暗壁落電轉空梁勢極千山
動光還萬里長天威終不測魑魅可潜蔵
野風
山鳴野風至漢水白蕭蕭月滉魚龍醒雲蒸豺乕驕有家驚節
物不寐想前朝萬古英雄蹟江城夜寂寥
河上秋興
白馬瓠子口秋風汾上歌帝鄕不可見千載白雲多樹動江帆
至霜前寒雁過滄洲無盡極慷慨有漁簔
中秋庭會
老去真躭月更深且醉遊影沾如畏露光冷是分秋蛩故吟清
夜蟾應笑白頭恒星蔵不見坐待彩波流
江州雨
潯陽困李白吾寓亦江州地轉濤聲逆城空山氣流二儀風雨
積雙髩古今愁去鳥衝烟白偏迎故國眸
河上秋興
積雨催搖落江村菊自秋驚風振大壑失雁下寒流暗水斜穿
竹孤雲晚抱樓虞卿足簡帙白首傲公矦
九日薛樓會集
不倦登樓目遥憐秋色重楓林疊暗浦霜日抱孤峯楚越窗中
地江山戰後容倚闌渾不語吾欲採芙蓉
何景眀
平溪
徙倚平溪館天高秋氣清水螢光不定山籟響難平夜火雲間
戍寒楓江上城終宵無夢寐高枕聽灘聲
查城十五夜對月
中秋看月色移席近前楹河漢三更沒關山萬里眀風烟依獨
戍砧杵閉空城此夜高堂上惟應念遠征
夜
地遠柴門静天高夜氣淒寒星臨水動片月向沙低入室喧蟲
語張燈住烏啼自然幽意惬不是戀深棲
登堅山寺
西峰插天起絶頂寺門來雲裏一僧住山中無客來落花平講
席積草徧香臺我欲聞清梵焚香坐不回
寄王職方
北望依南斗長安萬里愁西風入上苑楊柳落金溝雲近蓬萊
闕天廽太液流仙郎歸畫省高詠接同遊
雨後次孟望之
萬里看無際高歌接素氛江村昏片雨戶壁斷孤雲鴻雁常求
侣鳬鷗不離羣寒山有落木風起暮紛紛
送楊太常
聞說西南寇猶多乕豹羣過秦應有論諭蜀可無文未返巴山
使空懸棧道軍煩將父老意歸報聖眀君
玉泉
行遊金口寺坐愛玉泉名雲去随龍女風來動石鯨入宫朝太
液穿苑象昆眀却望天河水迢迢萬古情
送賈郡博之階州
十載一儒官西行路復難羌夷應爼豆邊徼有衣冠隴坂盤雲
上秦城向斗看好音懷萬里早晚報長安
送彭總制
蜀道青天上岷山赤日西九重連授鉞萬里動征鼙開府松沙
静懸軍玉壘低知公安蜀計諸葛大名齊
送李體仁按雲南
漢使西南域天王節制名九霄看鳳下萬里避驄行風偃蠻夷
静霜軀瘴癘清壮遊仍攬轡從此慰平生
十四夜集良伯宅
陶令堂中月深更酒爲携金波流未滿白露迥&KR0877;悽鴻雁秋江
贈王舉人
王子萬人英詩名何日成驪珠眠自抱天馬傍誰行旅食青楓
改秋吟素髮生過逢見汝意潦倒愧吾情
皇陵
陵閣皇靈悶山河王氣遥萬年龍乕抱每夜鬼神朝玉盌留天
地金燈照寂寥如看翠華度縹緲在青霄
鑑公房石燈
石盌何年鑿瑶燈此夕然雲流自五嶽月色近諸天定裏金輪
轉光中王鏡懸西來不滅影常照法筵前
登㙮
古㙮層城畔秋毫萬里看登高携賦客落日眺長安天地懸相
抱江山鬱自盤誰能絶頂上不避北風寒
駕出
九重玄武仗萬歲羽林軍朝帝乘輿出行天警蹕聞螭頭盤曉
日雉尾拂春雲佇望南郊氣遥連北斗文
大祀
金榜星辰幕瑶凾海岳編受禧同漢室登禪異秦年日抱龍旂
轉天流羽盖旋楊雄老陪從白首賦甘泉
題蘇子瞻遊赤壁圖
垂老黃州客高秋赤壁船三分留古跡两賦到今傳落日寒江
動青天斷岸懸畫圖誰省識千載尚風烟
關門
虎衛關門迥龍沙塞曲深風雲時有氣日月晝長隂中使西來
訊千官北望心天寒漢宫闕翠盖憶春臨
望終南
近覧終南霽遥迎斜日曛黛横千里色花挹五臺雲城闕行相
映川原望轉分丹梯懸古洞未訪石霞文
送郭刑部守寧波
漢庭黃綬吏西省白雲司豈謂為郎久猶言出守遲雲霄懸賜
履江海入褰帷古越今名郡風流當在兹
送汪器之司成還南京
帝宅龍盤内儒林鳳覧中此來名益重相送意無窮畿甸江山
抱宫墻日月通仙舟上南斗攀望綵雲空
晚出左掖
洞門餘積雪御苑覆高霞吏散層霄上城行五鳳斜青回初霽
柳紅動峭寒花立馬清沙外空林集暮鴉
登釣臺
歲暮荒臺上孤高望不窮亂山浮落日遠水抱寒空野鷺時親
客江鴻晚避風終期謝城市來此伴漁翁
徐禎卿
在武昌作
洞庭木葉下瀟湘秋欲生高齋今夜雨獨卧武昌城重以桑梓
念淒其江漢情不知天外雁何事樂南征
寒山寺
牢落寒山寺鍾聲自往年海風臨客枕江火傍漁船不聽禪心
寂偏聞旅思懸誰家絃管急歡笑玉樓邊
送許補之還丹徒
憐君揮手去匹馬向南天旅病青山外鄕心落日懸燕關變積
雪淮柳動新烟驛路重雲裏相思易隔年
邊貢
九日
白日寒城暮清秋畫角哀地偏妨採菊鄕遠怕登臺鴻雁天邊
去風雲塞上求故交零落盡杯酒向誰開
泰陵供事有感
陵寝居庸逼山深地轉饒雄關三鎮鎻幽府百靈朝堡堠烽全
息屯兵甲半銷帝心遥可識終古絶天驕
下陵
露行踰十里夜黑四巖隂不辨雲霞色惟聞鐘磬音塹鴉翻列
火山鬼嘯空林欲下西陵路前溝水正深
郊壇
晚步凌高榭春空月正眀星風臨漢畤樓觀俯神亰静夜松颷
響豐年榖曰晴同心隔城市相望轉盈盈
張秋曹元德席上留别
春日江陵去烟花萬里途山川留故郢舟楫帶三吴樹杪湘流
轉猿聲秋月孤郡樓登望夕天北是皇都
送都玄敬
驅馬别君處秋雲當暮生林柯無静葉江雁有歸聲綠水閭門
道青山建業城未能同理楫延佇獨含情
留别張大參
滿酌豈辭醉未行先憶君山城稀見菊關樹不開雲地入河源
渺天連塞日曛那堪北來雁偏向别時聞
孟洋
烟
湘流落日外沙迥暮生烟杳杳千峰失霏霏萬壑連鵲翻知浦
樹人語辨江船暗裏猿聲斷深秋攪夜眠
立春日舟中題
作客尚無地他鄕空復春舟中兒女大天外歲年新樂事喧殊
俗窮愁縳遠人椒盤懷故里腸斷白頭親
康海
寄李宗易
滸西多逸興日日白鷗來種竹忽遮屋看山豈用臺有時調舞
鶴終夜醉新醅何為蘇門客招邀不可回
殷雲霄
九日游𣑽宗寺
湖山𣑽宗寺登高此日來泉聲兮澗谷林木隱樓臺合沓秋峰
峻蒼茫海霧開黃花無意緒落日伴荒臺
石門懷太初
舍櫂緣芳澗披蘿入石門秋風正蕭瑟林木亦飛翻溪净千峰
倒雲歸衆壑昏佳期曠何許獨酌念彌敦
鄭善夫
同晉陵諸子遊水西
共有烟霞想言過西水潯薜蘿迷遠近魚鳥入高深花氣含風
滿山堂附郭隂宴酣忘客主誰賦越鄕吟
吴隱君山居
吾慕隂漢老清風難具論兒童少機事麋鹿到柴門備見幽人
吉還聞静者尊懸知出世意握手入湘源
送季眀德應詔赴闕
為别語難盡相看情益親風雲感壮士江漢召幽人道己千時
禁才仍與世屯飛騰吾豈敢君自出經綸
顧璘
遊虎丘
華舫疎簾雨溪門落木秋黃花仍對酒白髮两登樓古井泉香
彂荒池劍氣浮馳驅吾己懶誰共老兹丘
故園初入望嘉客且同盟倚檻觀秋稼吟詩到晚晴浦寒鴻雁
起天暝水雲横急管休催發悲歌正有情
朱應登
同州道中
革嶽連馮翊黃圖别附庸長風開萬壑落日隱三峰野望浮埃
合鄕心遠樹重幽求今未得猶自抗塵容
張琦
寄李誠之
淮南君尚卧吾亦到江東細札閒中備新詩别後工晚懷江竹
雨秋髮渚蓮風莫負黃雞月山床一醉同
王廷相
宿周山人南池
暝投山際館飯罷月中行為坐松杉影因留池沼情蓮花心不
染秋水夢俱清問我中宵意謝家春草生
懷張孟復
秋光澹烟樹遠思夾愁生之子今何在飄搖𬗋鳳城清風灑劍
珮白日到蓬瀛青鳥書難托歲華空屢驚
石井别業
花暗棠梨浦禽鳴桑樹林濃霞淹曙色微雨作春隂田父班荆
坐漁翁濯足吟偶來人境外銷却宦遊心
屏裔
縣城如黑子秋怯海門濤蜃出雲霞集潮平島嶼高乘桴傷大
聖屏裔愧吾曹挂席蓬洲近年來興益豪
入斜谷
宛宛褒斜谷微茫鳥道穿龍江盤地出雲棧蹴空懸遠控三巴
國遥通百粤天兹遊窮絶險不說舊行邊
别劉尹良貴
與子意不淺襟期忽此違江湖一相送鵷鷺各分飛世難幾時
静宦情今已微那堪值搖落風露入秋衣
秋夜宿朱山人林亭
木葉己下地凄然秋意深對君眀月夜寫我素琴心河漢迷歸
棹關山起暮砧客愁淹不散枉自宿青林
王守仁
李白祠
千古人豪去空山尚有祠竹深荒舊徑蘚合失殘碑雲雨羅文
藻溪山繫夢思老僧殊未觧猶自索題詩
化城寺
化城天上寺石磴入星躔雲外開丹井峰頭耕石田月眀猿聽
偈風静鶴參禪今日揩雙眼幽懷二十年
僧屋烟霏外山深絶世譁茶分龍井水飯帶石田砂香細雲嵐
雜窗高峰影遮林棲無一事終曰弄丹霞
寄岩隱
每逢山水地便有卜居心終歲風塵裏何年滄海潯洞寒泉滴
細花瞑石房深青壁須留姓他時好共尋
香山
尋山到山寺得意却忘山巗樹坐來静壁蘿春自閒樓臺星斗
上鍾磬翠微間頓息塵寰念清溪踏月還
杭濟
春夜宿黃山莊樓上
暝色西林入高樓一榻平天虛心跡迥山寂夢䰟清簾月交花
影簷風諍竹聲幽懷不可耐起坐徹餘更
徐問
卧病
竟日還欹枕秋風動客歌青山愁處遠白髮病來多生計只書
卷故園空薜蘿時時問雙鯉欲寄洞庭波
陸深
别朱升之
淺交多别語情極易忘言送客風生舵懷人月到門夜長偏旅
榻秋早是江村復向論心地何年共一樽
孫一元
晚霽
晚來初雨霽烟火隔林微一徑牛羊入孤村桑柘稀長天下遠
水積翠落巖扉月黑聞人語南溪種樹歸
避寇吴興山中
日暮漁樵散山空河漢眀柝聲悲永夜戎馬閉孤城去國美人
盡感時黃葉出酒杯徒自好極目一沾纓
荆溪道中
樹夾蒼崖立遥遥溪路微浪花迎棹尾山影上人衣饑鵲鳴將
下頽雲凍不飛還尋舊遊處日暮漁樵歸
幽居
自得窮通理幽居不誤身清流梳石髮遠霧着山巾竹上僧留
偈庭前鶴近人科頭坐終日吾自愛吾真
同凌時東吴介夫僧古心遊虎跑寺泉頭兮韻
長日尋幽處穿林興不窮把杯秋寺裏得句野泉中山路晴吹
葉石梁晚度風有僧同杖履更洗世情空
永嘉王子揚見訪山中留酌
持酒歌聲發蓬門秋意深泉光浮野竹山氣濕空林一笑得吾
子百年獨此心便期同隱操更喜有高吟
同施邦直棹舟西湖歴六橋抵望湖亭乘月登孤山拜和
靖處士墓
向晚南屏路相携上釣䑳山根晴亦濕湖面夜難昏月色留吹
笛鷗羣廽洗樽来尋林處士地下有知音
西湖
十里山如拭西湖背郭流僧歸虹外雨雲抱水邊樓春事多逢
醉歌聲半是愁獨憐垂釣者吾欲共滄洲
遊龍井山
石磴攀蘿上天風倚杖吟鍾鳴山意動泉淨樹光深白日觀雲
物清樽坐石材歸來興更好纖月映孤岑
蔡羽
九日隆福寺答張光遠子京
盧龍霜落早秋色在禪房紺宇浮天邑青雲映佛廊看花穿綠
砌載酒掬幽香客有紅塵夢從師借石床
沈周
題太白像
風骨神仙品文章浩蕩人世間金鸑鷟天上玉麒麟江月狂歌
夜宫花醉眼春獨輸蕭穎士不見永王璘
送陸允德婺源訪舊
吕安高興發遠作婺源行溽暑萬山道故人千里情亂雲随四
馬群木暗孤城好鑿龍溪硯歸來事筆耕
花朝雨中與王汝和小酌
與君將短髮慚愧柳條青白日急換歲黃金忙殺人漸憐知已
少獨覺老懷真把酒不在醉看花聊此晨
祝允眀
贈董五
邵南有隱士園北得幽居出市或賣藥閉門惟讀書白雲媚脩
竹嘉木蔭清渠見說新成賦題名後遂初
贈張卿闇夫
諸侯嚴敵愾天子極酬功進秩三階重提兵九部雄簡飛霜氣
白劍繡血膏紅還應一匡策緘在皂嚢中
文徵眀
石湖春遊
湖光披素練野色漲青烟一雨樹如沐千林花欲然疎鍾白蓮
社新水水蘭船行樂須春早山頭有杜鵑
病起
南風一夕至吹散麥秋寒花落春愁盡鶯啼午夢殘碧梧山館
静白葛道衣寬飯罷催新汲雲鐺試月團
對酒
晚得酒中趣三杯時暢然難忘是花下何物勝樽前世事有千
變人生無百年還應騎馬客輸我北窗眠
陳淳
秋暮
風雨淒其日湖鄕寂寞時稻梁收己盡鴻雁到何遲耿耿夜不
寐萧蕭秋可悲年華渾欲晚人事只差池
朱諫
入清河
柳葉初凝綠桃花正滿林河流移故道海色變層隂午夜一帆
月征人萬里心風沙吹欲老短髮不勝簮
薛蕙
村居
寂寞村居僻荒蕪草徑深飛蓬來曠野啄木響空林薄暮聊凝
望清江正苦吟此生甘落魄自笑果何心
泛溪
避暑清溪曲舟行路不窮詩成孤嶼上酒盡夕陽中綠竹含秋
色紅渠送晚風歸來就眀月移棹水雲東
常倫
和王玉溪過韓信嶺
漢代推靈武將軍苐一人禍竒緣躡足功大不容身帶礪山河
在丹青祠廟新長陵一坏土寂寞亦三秦
楊慎
十二月朔旦候駕出南郊
天仗雲門外宵衣晚漏前蒼龍旂影動朱鷺鼓聲傳星爛甘泉
燭霜清泰畤烟南郊新警蹕重覩孝皇年
宋玉宅
文藻三閭並幽懷九辯知雲為巫峽賦雪作郢中詞茅屋還遺
址蘭臺異昔時鴻裁誰獵豔空自拾江蘺
咸陽
帝里繁華歇神臯歲月多秦城依北斗渭水象天河頽堞無遺
土驚川有逝波丘陵沉覇氣松栢起悲歌
宫詞
金屋秋風起銅盤夕露深水花紅冉冉宫樹碧沉沉却望鸞旂
影微聞鳳吹音月眀瑶殿冷香夢杳難尋
王庭陳
溪邊晚興
萬井皆秋色千巖盡落暉谷喧鄰牧散溪響夕漁歸初月懸楓
岸餘霞戀竹扉坐來憐夜永霜露入人衣
春日山居即事
繫舸籬傍樹開渠檻外流竹烟蔵曉嶂花氣覆春洲玄鳥營巢
至隂蟲逐侣遊生涯堪放浪何必世人求
送王知事還蜀
佐郡已三載還家無一錢苦心成白首達命任皇天峽束秋江
怒雲盤古棧懸歸來揚子宅寂寞守吾玄
山莊
計拙堪時棄謀生托野人鶯花無約束木石有比隣溪上思龍
蟄林間學鳥伸逢人無一面語契即情親
山莊雜興
葉减山爭出林秋景故偏候蟲喧冷砌過雁影晴川月酌霑松
露楓吟雜澗泉何人會幽興寂寂自鳴絃
聞箏
花月可憐春房櫳映玉人思繁纖指亂愁劇翠蛾顰授色歌頻
變留賓態轉新曲終仍自叙家世本西秦
敖英
塞上曲
無定河邊水寒聲走白沙受䧏城上月暮色隱悲笳玉帳旄頭
落金微雁字斜幾時征戰罷壮士盡還家
浦瑾
山房夜宿
山館僧廬外蕭疎竹樹林鍾聲憐夜寂衣潤覺雲深澗出藜床
下星連草閣隂二三詩史在燈火共秋吟
蔣山卿
雨雪曲
將軍出漢塞雨雪度胡天大漠随蓬轉長河雜浪懸凍沾旗采
暗光照劍花妍何堪鉄衣碎更擬戰祁連
夏日天界寺
何年開鳳刹初地即龍池花界芳烟寂松門白日遲清和氣已
變蒼翠景初移若問西來意冥心總不知
馬汝驥
題龍泉觀
鶴觀層霄立龍泉萬仞飛嶽雲盤壁古天翠入窗微躡斗丹梯
上朝元綘節歸松蘿冬更碧雪日暎仙衣
駕幸西壇
龍墀鼓角傳鳳駕出春田芝盖晴團日霜戈曉拂天壇開仙陌
草幄引御爐烟潘賦今誰奏遥聞賜綺筵
東園燕集
城裏名園勝逶迤接杏村草香侵曲徑竹翠覆高軒風雨干詩
筆江山對酒尊莫愁絃管暮銀燭動侯門
許宗魯
曉霽登玉女閣
飛閣俯春湍清朝客倚闌烟光晴作彩山氣翠生寒樹擁宫城
閟林開輦路盤臨風懷玉女仙珮下珊珊
陳沂
觀音山江閣與顧英玉中秋看月
鷲嶺宿龍宫凭闌一望中天遥滄海盡月小大江空亂石穿寒
溜虛廊度晚風只疑銀漢渚偶爾客槎通
經牛頭山寺
落日牛頭寺攀緣嶺七盤鳥聲林葉暗山影石溪寒清𣑽空中
聽丹樓畫裏看到門僧不見松檜滿秋壇
韓邦靖
送謝屯部之湖廣
謝子同官久春深獨遠行山花孤棹發江草旅愁生桂嶺通巴
國岷江接漢城登臨雲日暮何處是神京
王謳
登兗州城樓
寂寞城空在夷猶客自過浮雲終古變芳草一春多暝足青山
樹寒生白海波南樓雄雅調悵望獨長歌
小山對雨憶周少安
一别還京陌十年各遠方那堪重流落相憶益悲傷斜日古城
下無人秋草長雨侵愁抱密清嘯為誰狂
朱豹
送顧經歴之福建
京華倦羈旅歸路喜南天烟柳山頭驛春溪樹杪船官清蓮幕
静地暖荔枝鮮况值干戈少詩篇紀歲年
黃佐
月下贈張子文邦
獨榻倚蕭寺清尊散暮愁疎鍾聞上苑片月在飛樓天地雙龍
劍江湖一釣舟壮懷吾共汝搖落歲云秋
脩復粤洲草堂經始桃花塢
草堂脩舊業鑿翠向高城頫首嗟人境冥心謝世情山從疎樹
衆江入大荒平隱几雲霞裏翛然得此生
孫偉
題畫
短榻横清暇南山過雨㾗微風生草末積水浸雲根蕙思虛瑶
瑟菱歌近酒樽但知真樂在相憶復誰言
張士㵸
送人還京
臨岐一杯酒惆悵故人違落葉雨中滿歸舟江上稀路將天共
遠帆逐雁同飛去去還鄕樂無勞淚濕衣
白蓮寺與慧上人
古寺大江邊重遊感昔年樹深蔵石㙮雪霽迸寒泉以我頭將
白逢師衲半穿猶能問詩訣相對佛龕前
高叔嗣
與王庸之飲
旅舍背都門春風酒一尊坐看芳草路回憶故山村為客難稱
意逢人未敢言留君須醉倒無奈日黃昏
毘盧閣上同伍疇中諸公西望
客來常一上對此西山平向夕簷楹立憑空閣道行楊花飛暮
野雨色動春城却戀同携手都忘羈旅情
歲暮答許武部廷議懷歸
掩閣日愁晚他鄕歲已深未能逃世網豈是戀朝簮以我不如
意憐君同此心故園春事及歸路儻相尋
晚趨忻口
雲峰聊極目立馬獨愁心豈直關山遠其如雨雪深笳聲先入
夜邊氣迥生陰疇昔長征意蹉跎力不禁
初去都夜
泛舟當日落觧佩及春歸病比相如是情方叔夜非暖雲蒸海
氣殘月吐洲暉今夕孤懷客誰云伴少微
文水縣驛壁讀王德徵詩因和其韻
長塗無驥足短髮有漁舟感歎如同日羈牽自去秋寒燈知客
意鳴柝亂人愁屏上山川記何因認汴州
寒食定興雪中
二月鶯花少千家雨雪霏可憐值寒食猶未換春衣積水生空
霧高城背落暉忍看楊柳色從此去王畿
華察
僅初以詩見寄次答
地僻畏風雨入春長掩扉一從還山後又見梨花飛世事多貝
錦故人猶布衣瑶琴勿輕奏山水知音稀
秋日閒居漫興
獨卧對五柳秋風門巷貧斷虹殘照盡凉雨暮蟬新齊物懷莊
叟無機學丈人吾言豈虛誕茲意本來真
送友人歸天台
聞道天台勝山深多隱淪相逢採藥處俱是避名人月出不知
夜花開長見春何由一縮地結宇共為隣
過堠陽山居
林泉愜嘉遯乘興訪幽蹤野曠餘寒氣山深多亂峰潭烟生暮
色水木澹秋容不是桃源地虛疑物外逢
秋初雨後同姚山人山行
山中秋氣早一雨滌煩襟坐愛澄潭影凉兮碧樹隂鳥窺棋局
静竹映酒杯深况近人天界彌生遺世心
惠山寺與施子羽話别
看山不覺暝月出禪林幽夜静見空色身閑忘去留疎鍾隔雲
度殘葉映泉流此地欲為别諸天生暮愁
歲晚過圓通寺
扁舟一乘興歲晏訪禪林落日空門迥長松古殿隂溪聲晚風
急野色寒雲深坐入無生境因窺静者心
再過任大理別墅
溪南讀書處秋晚數經過寒照隱城樹蒼烟深壁蘿窗眀山翠
近地静葉聲多叢桂空巖暮徒懷招隱歌
再過望湖别業
歸舟歴濠上重為訪幽人高閣来山月餘花延暮春生涯在農
圃閒適有竿綸吾己果忘世無心復問津
施漸
飲𥙷庵菰川别業
宛然一水外已是隔塵緣深竹常留客幽齋頗近禪疎林澹殘
照遠岫起寒烟席上侯芭醉知君好講玄
為吴萬二明府夜集俞汝成讀書園
去市未為遠到門終是幽小池階下滿嘉木雨餘柔鳥影高臺
近春香各逕浮不妨車馬客暫此共林丘
姚咨
蚤春過武陵齋中論往事盡日
中歲隱南郭超然似子綦寡營知繕性抱藝耻干時茅屋春流
遶花畦淑景遲與君論夙志即此惬幽期
雨後湖上即事次答僅初
深樹隱荆扉朝來人跡稀閒聽水禽語遥見山雲飛采蕨聊供
餌裁荷欲製衣君心遊物外吾亦久忘機
皇甫涍
靈巖溪口招范生不至
倚棹待幽客蕭蕭風滿林遥知雲盡處猶隔洞門隂岸静渚花
落溪閒山鳥吟真成獨往趣自入武陵深
皇甫汸
乕丘禪院
只疑山路盡别自隱叢林草綠知春半花飛覺雨深到門餘野
色燕坐得禅心一悟生公法傳燈直至今
蚤春雪後看雨
雪消逢雨至并是弄春晴潤物知何處随風散綺城園林無積
素山壑有餘情見說花溪裏朝來新水生
白鶴觀陳鍊師房
青溪即此路宛與世相違桂樹叢生處桃花幾度飛雲來石床
净月到洞門微但醉容成酒何湏學幻歸
托宿報恩寺
平野新秋入長干舊寺存青蓮非世界綠竹是山門㙮大看生
滅鍾聲悟静喧迷方欲有問暫對遠公言
三岩洞
峭石何年斷飛泉竟日聞虛堂秋易入遠樹雨難分夜似觀廬
瀑朝疑帶楚雲坐深羅䄂冷猶自戀氤氲
晚造祖堂山
别島通幽徑叢林隱法堂逢僧龍樹後携客乕溪傍帆影帶江
盡鍾聲過嶺長從知探賞累一遣坐來忘
石門
洞門紆徑引飛瀑半空聞掛壁常看雪開窗但弄雲帆輕過鳥
疾衣冷落花紛何事淹歸馭清暉戀謝君
皇甫濓
尋静安寺方丈
客思随幽討僧堂到夕暉晴懸千嶂雨寒抱一丘雲草落猶花
發山空自鳥羣亦知禅寂處秋色轉氛氲
度荆門
邈矣荆門路悠然過客情草逢黃落盡山入翠微輕遠樹分江
色寒原見雪眀可令懷往代感激自平生
奉答于鱗冬夜念及之作
不堪逢盛世翻欲恨浮名白髮驚時益新詩羡爾成燈前殘月
上雪後早春生兄弟凋零日何能說宦情
蘇祐
舟中對酒同吴運甫
杳杳滄&KR0801;夜開尊對暮春燈前誰共語天畔爾相親月影清依
客鍾聲遠傍人屈伸應未定雙淚肯沾襟
唐順之
同孟中丞遊龍泉寺
寳地風塵絶琳宫日月偏雁來還繞㙮龍去尚留泉戶裏天花
落空中𣑽樂傳遠師休禁酒客醉欲逃禪
十五夜旅懷
暫輟眀光草言從洛下遊塵沙两河夕風雨二陵秋鏡有潘郎
鬢嚢無季子裘更堪三五夜獨自下西樓
胡纘宗
登天柱閣
與客上江樓横江山欲浮雲當天柱出月傍小孤流帆外收吴
楚樽前落斗牛濔漫忽千里倚檻思悠悠
送王參戎北戍
湏爾鎮宣大君王北顧勞三軍還紀律萬竈且旌旄河壓長城
重雲屯細柳高眀時有王翦况復飽文騷
睡溪風吹面醒荷欄聊一眺雙鷺下蒲汀
羅洪先
祝融絶頂石
雲路轉高寒秋空入大觀石從銀漢取樹傍白榆看忘語天休
問齋心露可飱不因遊象外那觧出塵難
沈愷
園中雜言
地僻仍寥落避人居更深懶雲常戀石倦鳥不辭材偶見碧湖
水澹然空我心抱琴從所好悵矣渺知音
秋日野興
漸遠風塵迹殊深湖海心凉颸疎古木流水散幽琴雁落浮寒
影烏棲下夕隂姓名人憶少應合謝朝簮
遊金潭登頥浩寺
欲訪高僧話遠公名與齊虚堂塵不到客至鳥頻啼一笑依雲
鉢相從過虎溪無端天欲暮惆悵海雲西
過蘇臺
西子歸何處荒臺半已陳徒聞歌舞地不見綺羅人麋鹿時相
逐江山空復春當尊聊自遣往事共誰論
任瀚
病懷
茂陵已多病宋玉復悲秋江遠音書斷天寒鴻雁愁霜燈見黃
葉風露下長楸永夜那能寐含悽白頭
海甸逢南菊殊方也自花江淹新卧病王粲老無家皓月千門
夜秋風雙髩華還持石函記勾漏訪丹砂
陳東
秋日武昌逢江良能談卦數
閒居寡營慮野客遠相過駐馬俗情少談犧玄意多秋雲滿山
郭寒葉下湖波未卜沉冥理因君問若何
過武溪楊隱君草堂
清溪幽隱處白首性情閒鶴起開松徑風歸閉竹關道書堆几
上耕耒掛床間坐悟忘言理令人不觧還
徐階
瓜州風雨不克渡江
未遂歸來願空驚歲月奔布帆三日雨茅屋數家村山氣遥連
海江聲近在門無緣得飛渡東望欲消䰟
張衮
自詠
說劍愁無術誅茅作隱居臨風弄瑶軫坐樹檢農書麥隴朝雲
合瓜田春雨餘鄰翁真不沗吾意獨躊躇
顧夢圭
廉州除夕
海北臘未盡江南春已來高衙山鳥亂别院野桃開杳靄還家
夢荒凉餞歲杯殊方奈孤燭斜日謾相催
張時徹
竹墟宅燕集
誰下陳蕃榻青山有逸民來從芳草引坐與碧溪鄰中酒無虛
日尋花及好春相看莫相笑同是竹林人
馮世雍
赴滇南烟莊道中
碧漢千峰合黃茆一徑開馬從危石渡人向亂山來樹暝溪光
濕雲寒雁陣哀漫停湘浦駕遥望漢江臺
贈天界寺半峰和尚
少年遊海岳上界息萍蹤𥙷衲窺朝日題詩傍野松鶴飛前浦
寺僧定隔林錘寂閴禅房裏千山月映峰
樊鵬
六合
聮轡來東邑朝來暮復還市㕓通亂水城郭帶秋山路出青楓
外江流白霧間西行鄕思切愁絶望昭關
屠應峻
送陳給事使琉球
帝遣辭青瑣乾坤属壮遊九霄持漢節萬里赴炎洲日抱蛟龍
躍天函島嶼浮遥憐張博望銀渚問牽牛
送同年謝子儒致仕歸蜀
子真棲谷口潘岳賦閒居長揖辭眀主爲農返故廬雪消巴嶺
出天入錦江虛莫待楊雄老潜夫早著書
送唐生
仗策欲誰親侯門不重賓空彈馮氏鋏莫濟范雎貧玉露凋紅
樹金風起白蘋萧蕭南去雁飄泊自爲隣
王格
擬王右丞輞川雜興
退耕無外事烟雨輞川深鷺下春田水鶯棲夏木隂白屋談經
閉青山載酒尋蒸藜還饁稼來往憩幽林
王珂
山居雜詠
山門初見日巢落鳥随人野徑猶難辨寒花依舊新斷雲歸谷
冷流水過橋春夕照寒光滿空冥净沒塵
袁袠
病瘍初愈文太史過訪
杜門城市隱習静好樓居不以文園病寕來長者車庭閒喧鳥
雀竹翠净琴書客散玄言罷蕭然掩敝廬
九日渡黃河
河水出崑崙湯湯日夜奔波濤萬壑湧風雨二儀昏洛邑中天
室凾關左孟門百年戎馬地眺望一消䰟
宿天界寺半峰僧房
殘照巳全匿空門猶半開行人失歸徑落葉厚荒苔暝色野烟
合寒聲山雨來遠公應好客宿鳥莫相猜
黃省曾
題玉虚亭
峻極開仙宇中天此振衣青冥通灝氣日月盪空暉碧檻當鸞
路瑶窗接女磯倚吟看下界歴亂白雲飛
王寵
天界寺
帝里紅樓晚翩翩並轡來江山窺隱見雲物指昭回石竹開棋
局天花送酒杯秋光滿吴楚萬里一登臺
寳帶橋
春水桃花色星橋寳帶名鯨吞三島動虹卧五湖平表裏關形
壮東西海勢傾當知題柱者猶是一書生
孫宜
湖上雜興
地遠山圍宅城孤市遶村菰蒲侵草閣鷗鷺到柴門野霧峰全
暝湖烟渚半昏坐憐漁父過随意倒芳樽
漂母祠
王孫去不返淮水亦東流宿草封遺塜行人說故矦荒祠黃葉
暗寒渚白蘋秋一飯猶懷德空悲雲夢遊
遊稭上人山亭
病𧺫身猶徤登臨興不孤石泉當戶瀉山鳥入雲呼敗葉秋皆
墜寒烟晚欲無此中堪閉戶還擬著潜夫
遊能仁寺
落葉迷幽徑垂藤鎻斷垣溪深晴浴鷺樹老晝啼猿海氣庭前
障天花雨外飜坐來清梵永盡日不聞喧
遊天界寺
清磬虛巖迥疎燈古寺隂慈雲籠梵刹法雨淨禪心霧濕青林
重龍潜碧澗深無生嗟未悟華髮日相侵
蔡汝楠
山中立夏即事
一樽開首夏獨對落花飛幽僻還聞鳥清和未換衣綠幃槐影
合香飯藥苗肥盡日柴門啓蚕家過客稀
雞鳴寺
龍山開古寺長傍𬗋微天地近多來客心空不碍禪虛窗遠岫
出上界一燈然落日廽廊轉松關深暮烟
晚晴
山晴欲暮天山色轉蒼然泉落雲中碓溪廽樹杪船斜眀沙墅
日遠遍綠蕪烟還見鳬鷗伴閒飛秋水前
九日登高
楚洲寒意動忽感授衣天白雁投斜日黃花隱暮煙秋殘風雨
後鬢改滯留年鄕思東籬畔江流為我傳
題峙山濟公房
禪搨澄湖上山光似鏡中疎鐘摇落葉細雨帶秋䖝峰竹虛窗
映爐香别院通何期碧雲舍一酌對休公
吴子孝
尋松隱僧不遇
花落嗟春晚尋僧后院過徑迷新蔓艸門掩舊烟蘿齋鉢䖝絲
集經幢鳥蹟多竹間留姓字歸去悵如何
橘溪僧院
蟬聲不出寺鍾斷只聞香流水迷松徑閒雲滿石床無言忘寂
寞宴坐得清凉欲謝人間事冥心叩藥王
送僧之杭
洸水浮杯遠錢塘卓錫新六橋雙履雪三竺四山春松老栖禪
地蘆長入定身少年躭古道千劫一輕塵
孔天胤
夏夜永嘉舘
下馬送春色端居延夏隂流光坐自歎日暮不成吟客路連滄
海歸心滿舊林宵憂何所似波湧大江深
秋懷
木落雁南渡天高秋色深白雲垂夕露疎雨散朝隂水冷魚龍
息山空猿鶴吟將因理歸駕貞此歲寒心
朱衡
秋日
初霽園林好端居挹素芬巖光晴射日山氣晝生雲疎樹飜高
葉寒流疊細文谷中人跡少樵唱隔溪聞
登蕉原最高山忽造一山漫題壁間
偶尋蘿石去忽造白雲林鹿卧玄芝谷猿啼清晝隂微茫樵子
徑寥泬行人音始信深山裏能生不染心
王問
與反人宿山中
舉世寡相和知心惟有君獨乘眀月棹來臥碧山雲徑草露初
泫松齋宵向分覺來清唳發知與鶴為羣
山中晚歸
早從溪上發暮仍溪上歸每共漁樵話誰言儔侣稀高松延霽
景殘日下山扉回眺經行處蒼蒼空翠微
又寄同石
釋子棲禪地松門午未開法雲常不去花雨忽飛來自得無生
悟虛疑幻劫催欲依龍樹戒半偈為君裁
包節
同吴山人松林宴集
竹院蔵深雨松林響素濤坐淹十日飲興洽五陵豪雲氣盈歌
扇霞文散舞袍更憐吴季子清嘯滿江臯
駱文盛
送蔡白石使荆
薊北離亭晚荆南逸興新數峰青入望孤月白随人細雨沅江
棹禯花夢澤春知君懷古意投賦汩羅津
郊居
紅葉江村路高秋病客居雨荒門外草蟲蠧箧中書籬菊開還
落巖雲卷復舒息機吾豈敢身巳渾樵漁
王立道
秋居
木落随寒雨林開際遠天水紋搖簟竹秋氣入琴絃倚樹禽相
語班荆鹿共眠機心曰以盡自訝骨如仙
林應麒
歲暮答友人
搖落依眀世棲遲復暮年迹慙金馬隱形較木雞全有托長中
聖無家暫入禪久來疎筆硯不作觧嘲篇
王維楨
送駱太史謝病歸湖州
忽謝金門直言尋碧海濱眀時豈無意旅病苦傷神白髮愁中
長青山夢裏真知非鷗鷺侣暫與薜蘿鄰
薛應旂
宿趙家圍
孤舟憐野泊霜月一村眀燈火還家夢星辰戀闕情飛烏投暝
色吠犬逐灘聲寂寞無相語寒蘆風漸生
薛甲
矦三峰李燕崖潘石溪招飲牛頭寺
一身苦于役云胡此上方宦情扵髮减客思與秋長落木峰千
點清江雁幾行與君俱異域那不盡壺觴
陳鳳
江上
長風吹古堞落木下滄波孤月寒書幌暮烟生碧蘿客懷聞雁
急人語入村多又宿秋江上依然舊釣簔
莫如忠
園居
初服返衡門聊因避世喧誅茅為棟宇負郭擬山樊頗狎禽魚
樂彌親農圃言下帷妨嬾姓不廢日窺園
結廬何必遠屋後亦桑麻瀑水分林注叢篁引徑斜帶經耕綠
野留客釀黃花日入荆扉掩何如五柳家
張治
秋郭小寺
短髮行秋郭塵沙記舊禅長天依片鳥遠樹入孤煙野曠寒莎
外江深細雨前馬蹄憐暮色藤月自娟娟
潘亨
定遠道中蚤行
曉起月猶在浮嵐濕馬韉斷雲迷野燒新水漲溪田樵唱傳清
響林炊散𬗋煙前村有僧寺鐘鼓報參禪
頓銳
宿雲峯山林泉寺
過嶺分雲住編茅枕石眠劇霜凌瘦竹凉月墮寒泉金界禪牀
静珠宫佛閣懸空山無刻漏鐘磬落西天
張詩
岳秦餘霞居高子遠訪草堂對酒
山色随龍劍何時別五湖風塵萬人裏鸞鳳一身孤足躡烟霞
屐腰盤海岳圖清芬今再挹莫惜倒金壺
