茗齋雜著
淮南彭孫貽羿仁
題詩經圍屏十二首
關雎匹有鰥兮潙汭鳴五雎兮慕彼美
樛木思美人兮漢浦石纍纍兮薜嫵嫵
螽斯大兒孔文舉小兒楊德祖新婦得配君生兒
馬足數
麟趾彼&KR0874;而角公子公族城北徐公石麟孝穆
甘棠游行酷日中褦襶汗流赭何如數野老借蔭
甘棠下
羔羊小人有酒君子為壽兕觥雖舉愧羔羊今日
誰與民父母
桃夭渥丹之老顔如舜華不煩二女飲以胡麻
唐棣惟有琴瑟如兄如弟凡今之人誰知唐棣
九如攀松柏浴日月舉似君林中物
授衣每憶江行人未歸九日登高未授衣
補衮天上䕫龍勞勞補衮披毳野人捫蝨卧穏
田畯巡行阡陌降于隰桑田畯有喜覲吾龍光
竹杖(二)
墨胎之子介節自矢勿渝歲寒惟吾與爾食邑渭
川兒立少室子政長房為龍為光
方竹杖(二)
而員丘之外臣抑方壺之耳孫守而廉隅兮誰曰汝
節不可貞大圭缺銳易折行中矩此無蹶
紫竹杖
墨胎氏有閨子彼山人乃衣紫
癭杖(三)
支離抱予拙礧砢見汝節詘屈乎汝醜入山谷兮
吾友而身可裂而心勿折以負而節
天台藤杖
天台之藤壽萬歲㭬之規之子予治陟崔巍兮汝其
濟
班竹杖
湘君之淚斑復斑照人清汗殷復殷(音焉)斵以為杖刪
復刪助我登躋山復山
曲竹杖(二)
醜乎汝笴顛邪汝輔倚乃身迂乃心母枉尺而直尋
杖
出在山中匪藤匪竹老而相依誼如骨肉
金劍耿竹杖
名英順治丙戌貢舉任廣東瓊州感恩令與
予同學
投陂化龍大宛之笻扶顛持危藉乃翁
密庵東明長老以四物銘見示為作轉語以破
有相
杖
卑田弄棒日唱蓮花雲門臨濟也不輸他榔栗無情
破顱裂腦只為烏藤聊扶吾老
鉢
卿相萬鍾戶封百八臘月廿九看囤餓殺空王家兵
香積随身炊烟不起青山白雲
拂
道拂是觸不是亦背三十公案虚空粉碎㯶皮馬尾
隨便驅蝇舒卷自恣林下間僧
笠
頭上安頭頭陀生受把茅盖頭亦是有漏盖天盖地
此下無人雨中花落點不沾身
筆床
斷鰲足三山矗毛生秃卧篔谷刻敗竹如片槲銘蒼
玉蟲食木文不屬三言續書四角循環讀
為朱西野題端硯
端其質守如墨我匪石子此德
筆斗
禁林之内彼中書君容卿百軰
巨筆(二)
其直如矢立而不倚首如飛蓬矯若游龍
李淵始風字硯
笑銅雀賤沉泥摶扶摇不用梯醉鑾墀捧貴妃
周子行畫筆
點睛則飛毫秃斯瘞何可不效定遠投諸地勞勞終
日覓活計
吳仲木藏笏
奏丹墀擊逆賊忠節後無長物惟留此等碧血
為古風上人題葫蘆
苦葉之子空空其裡若空無相上人如是
壺盧
其無用也累黍以為噐也一勺則有餘惟壺子之可
以居
匏
無用為用羿仁氏與共
等(三)
以終事非云利折平于物作信于人汝阿衡天
下平
鏡(迴文體)
隨意一字為首顛倒循環皆成文
曉月澄河皎雪清波
星匭
夜如何其瞻仰北極在帝左右不違咫尺宵中而作
匪夕伊夕監此星晷時哉勿失
圍棋奩
既象玄天亦消白日汝羲暨和三百六十得之則生
勿得則死勝固欣然敗亦可喜
如意
如意意如非觸非背不動如如亦無無意
袖晷
惜分隂則大禹刻寸景作乃矩
盒(二)
太極先體中玄是非明道之一團寸黍中可參同
泥丸宫
茶罐
於湯有光陸子王郎
子思子贊
聞詩聞禮不私其親性與天道不可得聞猗歟中庸
天人道存祖述乃祖用啟諸人
孟夫子贊
楊墨詖行桓文夸詐必稱尭舜羞言五霸先生之功
不在禹下私淑見知上参游夏
文昌贊二首
望戴筐仰天府將而相文後武宜今時司禄主重韎
韋賤章甫巴江右潼川左告司命式下土偃甲兵静
六宇章吾光槖爾斧斯文在天戴筐抱斗神而明
之化書在手詩之所云張仲孝友吾師其人似魯孔
某
關帝贊二首
惟漢則臣云樹大義如水之魚如兄如弟短下小兒
真乃鼠輩没為明神茲義不墜髯也絶倫凛凛生氣
胡然而天胡然而帝漢室則后漢賊則仇樹義天
下寕惟報劉坐以待旦吾志春秋關西夫子且在蒲
州
五老圖贊
授帝圖叶天寶秀童顔羡胡考偶匡君及太昊隨榮
光以出河化流泉而入昴視綺園之非多比香山之
不少東海北淮西岐二翁何寂寥執醬執酳人間三
物何足道吾且與之為嬰兒不須師顓頊而問𣆀老
博古圖贊十四首
孟嘗君渺小薛公雞鳴之雄
淮隂侯漂母何處吕媪啖汝
司馬長卿哀彼王孫乃耻鼻褌
朱翁子語而婦負薪叟今太守
梁伯鸞彼童子鴻終依伯通
嚴君平石在無知此者其嚴乎
石季倫珊瑚不碎綠珠豈墜
陶元亮不以五斗易一杯酒
鄭廣文無錢兮司業一寒兮三絶
卜式羊千頭萬戶侯
衞將軍青奴邪侯乎乃能賢汲大夫
於陵仲子二蟲何知投我以其餘
端木氏貧邪非病何不受命
陶朱公金範陶朱沼吳種魚
六公贊
老彭卜婚七七卜年八百
師尚父賣漿孟津屠牛朝歌少壯幾時奈老何
老子木下子柱下史天下士
留侯三寸舌為帝者師從赤松遊固其宜吕
媪啖汝留何為
東方先生朱鳥隱形金馬陸沉誰歟歲星
陶淵明青松屋下白雲嶺上山中宰相
蜀五君贊
嚴君平何須讀易河千之石不如無識
司馬相如脱犢鼻褌駟馬過門吾哀王孫
揚子雲竒字有多載酒尋此叟
李太白天小月高非宫錦袍誰識人豪
蘇子瞻嘲半山狎老顛知髯目中無此賢
朱亶畫雲臺功臣及三逸民圖贊(有序)
會稽陳洪綬畫貫中水滸人物惜以虎頭之筆寫狗
盗之雄雖工不可訓中州劉源仿其意畫凌烟功臣
王侯將相英姿磊落儼若天人美哉觀止矣二十四
人杜如晦叚志玄屈突通張亮侯君集五人僅圖背
側不見其容既云畫像可乎或疑諸君不終普六茹
氏寓形反仄以乙之夫唐之功臣皆隋之叛者畫之
于唐不追其既往或責君集可耳然南宫畫像君集
未及也伴阮意取新竒每戾大雅朝服魚須而欠伸
偃仰亦義之缺已吾邑朱亶邠瞻久入子游之室畫
筆不愧古人采二家之長更出新意寫雲臺佐命三
十二高密雍奴征西好畤雄深厚重偹將相之容舞
陽膠東剛烈之氣風雲景附千載如新别貌伏波俾
補乎曩缺更圖白衣真人以冠之質之國史無有不
合秀偉古雅無恨毫髮張吳復生蔑以加矣彭子驚
嘆希有各係以贊因語朱生曰諸公命世之英非子
不足以傳然斯人者攀附鱗翼際會雲雷茅土得而
縻繫之英后得而鞭弭之不若富春一老太原二叟
偃蹇王公之前伏而不謁卧而不起明主不得臣公
卿不得友清白高蹈即雲臺不得並其高子能為我
貌之乎朱生欣然更寫三逸民有超世拔俗之概希
文有云微先生之高無以見光武之大非光武之大
豈能遂先生之高觀斯圖者王侯將相當思聖主所
以保全功臣戰戰栗栗以長有爵土公卿大夫宜吐
握英賢寤寐薖軸毋謂茅茨之下世無隱鱗也
白衣真人(六)
削平群醜所難絀者二士一友易妻與交郭退陵
逃安知非僕白衣赤伏謹厚者為此文叔直柔
耳始願執金吾玉門謝毘邪上東門嘯羯雛謂
中原可並驅
太傅高密侯鄧禹字仲華新野人(二)
生遠來寕欲仕願垂名竹帛耳洒掃園陵昆池類
禡早識真人長安學舍
中山太守全椒侯馬成字君遷棘陽人(二)
棄官徒步郟令卑卑復何作河北蕭王臣義故少
為吏老為將繕北邊皆乘障
大司馬廣平侯吳漢字子顔宛人(二)
八戰八克司馬強力牙門業業側足而立斬白帝
懸戲下問遺表慎勿赦戲音灰即麾也
河南君阜成侯王梁字君嚴魚陽安陽人(二)
王梁主衞作玄武渠成不流心獨苦封侯武彊違
制檀鄉悔不斬梁
左將軍膠東侯賈復字君文冠軍人(二)
女耶子娶之男耶女嫁之失我名將果爾為闔門
私第不談吏事多般痍獨馬羸君之功吾自知
瑯琊太守祝阿侯陳俊字子昭南陽西鄂人(二)
戰五枝破白馬短兵手接騎不得下縫衣九百佐
強弩銅綬九十咸為虜
建威大將軍好畤侯耿弇字伯昭茂陵人(二)
小兒曹有大意北道主人多突騎温明畫眠床下
上前决計獨先有志事竟成落落難合笑此生
驃騎大將軍参蘧侯杜茂字諸公南陽冠軍人(二)
諸營悉平三郡以清奮跡中堅車嬴營田拓地北
邊
執金吾雍奴侯寇恂字子翌昌平人(三)
光武時為偏將軍鄧禹曰恂文武偹足乃拜
河南太守復為穎川汝南太守
執法蒙垢非虎私闘穎川之人慎無借寇印不還
勒兵入兵未集縋城出彼功曹非所及功亞蕭何
誼絀廉頗咄咄賈生奈爾何
積弩將軍昆陽侯傅俊字子衞襄城人(二)
陽關雛&KR1868;手掬汝水&KR0629;乎亭長母忘此身將賓客
北渡河其奈母弟宗族何
征南大將軍舞陽侯岑彭字君然棘陽人(二)
亡命棘陽從龍南陽即拔舞陽井蛙子陽彭亡何
悔刺之無刺
彭歸光武擊公孫述驚曰是何神也彭所營地
名彭亡意惡之欲徙會日暮蜀刺吏詐為亡奴降
夜刺殺彭
左曹合肥侯堅鐔字子伋襄城人(二)
斬關越隍軍無見糧已裹三創矢石輙當枕鋋藉
械將軍蔬菜
征西大將軍陽夏侯馮異字公孫穎川父城人
好讀書就巾車冰凁蕪蔞公孫豈粥幸有餘功不
署問大樹咸陽王君何惧
上谷太守淮陽侯王霸字元伯潁陽人(三)
疾風勁草滹沱淩早公母渡河國為君何河冰不
合帝亦不死蚩蚩市上揶揄子作偶樂卧牙門任
飛矢集酒樽
建義大將軍鬲侯朱祐字仲先宛人(三)
召刺奸收護軍日角之相乃云云寶城邑賤首級
白蜜一石勝萬戶櫟
信都太守阿凌侯任光字伯卿宛人(二)
城頭子路刁子都鉅鹿澤中徹夜呼嗇夫封侯邯鄲
屠郎狡獪帝狼狽開孤城呼萬歲
征虜將軍穎陽侯祭遵字弟孫穎陽人(二)
軍牙不呼刺奸在無雅歌投壺征虜營止御駕舞
厭厭竟良夜
遵從光武征河北賞賜盡與士卒范升奏云遵取
士用儒術對酒設樂雅歌投壺雖在軍旅不忘俎
豆
豫章太守中水侯李忠字仲都東萊黃人(二)
澣長襦上新袴大驪綉被報則那越檄蠻風丹陽
太守習禮容
驃騎大將軍櫟陽侯景丹字孫卿櫟陽人(二)
丹為上谷長史與寇恂等歸光武從討王郎
突騎精兵謾謂然今見其戰樂可言萬戶櫟陽衣
繡故鄉
右將軍槐里侯萬修字君游茂陵人(二)
修為信都令迎光武從平河北
銅墨吏忽封侯銅馬帝附驥尾信都守攀龍鱗猶
不後
虎牙大將軍安平侯益延字巨卿漢陽要陽人(二)
延身八尺拜虎牙將軍從平河北
輕敵不免發梁破䧟虎牙何敢搗郯計失尚深入
破檝壞梁齒相擊
太常靈壽侯邳彤字偉君信都人(二)
和成信都厲兵秣馬吏民思漢寕憂卜者一夫荷
戟呼千里遁逃伏明公苟遂西豈惟失河北
衞尉安城侯銚期字次况郟人(三)
大呼奮戟白衣真人始得出攝幩中額卿邪豈欲遂
前䟆儻吏不若賊可將老母逃刎頸西門下愧殺
僕中豪期門輕出叩頭回蹕蹕音必止行人也
驍騎將軍昌威侯劉植字伯先鉅鹿人(二)
成帝子邪寶乃賊吾徒吾客丈夫戰耳寕死敵說
癭揚棄王郎醉&KR0238;里結椒房
東郡太守東光侯耿純字伯山鉅鹿宋子人(三)
純從光武封高陽侯東郡盗起純會討入界
九千餘人皆詣純降
被甲胄為軍吏請郡一聊自試献馬及帛庶效百
一㱲銕脛如撮蚤癭者兒何足道㱲音意脚手
小病也
城門校尉朗陵侯臧宫字君翁邽人(二)
鋸門限城闉斷車回轉奪馬矯制左步右騎挾船
而呼聲動地穎川游徼何多䝷
捕虜將軍揚虚侯馬武字子張湖陽人(三)
被甲衆先嗜酒上前叢臺之言臣未敢然臣果銳
堪守尉鄉無督賊綠林故客
驃騎將軍慎侯劉隆字元伯南陽宗室(二)
買田帝鄉坐獄南陽帝胡不念射犬武當泛麗泠
冐毒蠱縛蠻娘曳長組麊音迷麊泠漢縣名
横野大將軍山桑侯王常字顔卿舞陽人(二)
光武與莽將戰不利保棘陽會下江兵至宜
秋常即與漢軍合破王邑王尋于昆陽光武
嘗曰此人率下江諸軍輔漢心如金石
殺人避仇綠林是遊山頭豈意至廷尉不復廷尉望
山頭下江賢將無出其上翼漢室心金石
大司空固始侯李通字次元宛人(二)
巫丞蓍䜟湛族踏禁宛市焚屍酷何甚釋怨伯升
結歡舂陵握手暱狎猶懷半臿
大司空安豊侯竇融字周公平陵人(三)
因女弟為小妻因降人至河西一公二侯三尚主
蟬冕纍纍逮童䜿不鑒魏其乞骸何謂
太傅宣德侯卓茂字子康宛人(三)
茂父祖皆為郡守以儒術舉選密令道不拾
遺蝗不入境光武即位求茂才詔曰夫名冠
天下者當受重賞遂拜太傅
龍攫虎睨四七之際還為驅蝗何關大計老乞骸
苟自容卿祭酒作三公小吏頭白不事新室
補圖伏波將軍新息侯馬援字文淵茂陵人(三)
少而牧田老視跕鳶遨遊二帝道旁藁瘞畫虎不
成反類狗畫像不與女為后矍鑠哉是翁讒吾者
䜿松
會稽嚴光字子陵餘姚人(五)
少與光武同學及帝即位乃變姓隱身不見
帝乃物色訪之
少立高名中&KR0882;遁形羊裘客星北軍客舍君房足
下買菜乎問狂奴幸别舘撫其腹犯帝座加以足
咄咄故人風情張目相助為理巢父洗耳披蓑溪
頭物色難求何必羊裘
齊國上書言一男子披羊裘釣澤中乃遣使聘至
車駕即日幸其舘圥卧不起後共卧以足加帝腹
太原周黨字伯况廣武人(三)
家産千金散于宗族遊學長安建武初與嚴
光王良同被徵自陳願守所志詔賜帛隱居
渑池
訟田鄉縣甘質訊復仇刻日從困頓託疾杜門聊
避巨君榖皮綃頭伏而不竭博士彈文何倉卒帝
許不賓放林樾
太原王霸字儒仲廣武人
王莽篡位乃棄冠帶絶交宦建武中徵至司
徒侯霸讓位于霸故梁令閻陽毀之曰太原
俗黨儒仲頗有其風又穎陽王霸字元伯
天子所不臣諸侯所不友司徒讓位亦何有茅茨
蓬刺隱居守志愛我哉閻善成我事穎陽王霸執
鞭趣駕太原王霸不為帝下
麒麟閣名臣畫像贊有序
朱亶畫雲臺諸將竟彭子曰宣帝因四夷賓
服思股肱之美圖名臣于麒麟閣寔為畫像
之始祭川者先河後海子烏乎忘之乃更畫
博陸以下十一人博陸之威嚴營平之重厚
安平之開敏博陽之隂德太傅之清剛梁邱
之博雅陽城之風骨一一得其神髓因各附
以贊云
大司馬大將軍博陸侯霍光字子孟河東平陽
人
不學無術乃能定策古有此不桐宫昌邑令吾心悸
賴子賓嗟彼何辜二百人殿門出入謹尺寸吏無急
衍乃不問誰謂禍萌在驂乘既貴成君乃比馮殷無
殺主名賴狂張敞無保家兒愧金安上
又(四首)
驚室不成將軍安在將軍為非不須校尉手脱璽
組扶王下殿當斷不斷反受其亂王子方馮子都
祖丞相且無如躙御史門蒼頭朝謁捕兒見夢又
誰說
衞將軍富平侯張安世字子孺杜陵人(二首)
亡書三篋臣識往牒老臣妄聞繼大司馬君而不可
是誰可者遺殿上反水漿汙宫婢謂誣郎君之後宜
利勿貪毋擊䍐幵水北勾廉
丞相高平侯魏相字弱翁濟隂定陶人(三首)
知弱翁且大用總領衆職誠稱上意條列便宜多
漢故事風雨灾變四方異聞聊以報君
又(二首)
上綜名寔相總衆職以光禄言為霽威嚴治郡嚴
丞相子去不還太守不贖河南吏民空叩關掾吏出
異聞白掾吏還災輒言
丞相博陽侯丙吉字少卿魯國人(六首)
閉獄門拒詔使哀王孫猶繋邸有隂德者必及子
孫非婢言焉知舊恩西曺地忍之但污車茵耳豈
繄醉飽失遂以此去士問牛喘行幾里不問闘死
以大體曾皇孫在天子氣改賴拒獄門恩及四海
不全者幾曾孫病已既立掖庭絶口前恩
又(二首)
徵卿胡組宜知勞苦汙茵不問牛喘問彼相君者
醇醇悶悶
御史大夫建平侯杜延年字幼公南陽杜衍人(三首)
幹其蠱居父官易其酷濟以寬六弟雖貴不如一冠
功比朱虚削戶焉如丞相之意乃區區故九卿
作邊吏璽書見讓璽書賜譽
又(三首)
發大奸見忠節定大策表勳烈霍氏舊人何足言
削戶二千猶免官坐卧易處乃父刻深乃有汝
宗正陽城侯劉德字路叔楚元王曾孫(三首)
甘泉宫謁帝居此吾家千里駒責數盖主不受霍
女屏居山田避諸御史訟子罪偽鑄金黃老之術
不可任
太子太傅前將軍蕭望之字長倩東海蘭陵人(三首)
倉頭盧兒傳呼遷次不肯碌碌各有其志上久知
名東海蕭生不苟活游呼雲殺吾賢傅涕泣何云
又(四首)
彼大將軍雖寔貴重乃于志士挾持匈匈周公吐
哺下白屋吾寕抱關肯碌碌三公非人三光不明
丞相字德蕭生乃輕高節不詘為能就獄
少府梁邱賀字長翁瑯琊諸人
京房之術以殺身京房之易誰及門旄頭劍墮馬驚
帝座共謀不吉召筮賀
又(二首)
明經為師以師京房玄服入廟旄頭有兆筮有應
得近幸小心周密豈繄學易
典屬國蘇武字子卿杜陵人(五首)
蹈背血出煴火復息雪窖旃毛不死焉逃羝乳乃
得歸節旄落吾衣盗牛丁令置酒李陵泣血沾衿
帛書雁足子歸中國茂陵之下薦黃犢老母終
堂生妻去帷壯子就戮唶吾胡兒
又(三首)
節旄為秃老羝可牧穹廬服匿胡婦在側誰謂漢
兒心如銕石漁弋北庭畫形麒麟嗟乎子卿
吳章畫漢名臣圖像贊(有序)
朱亶畫雲臺二十八將更畫麟閣十一人彭子為之
贊别創萬仙圖圖雖未竟恢瑋詭怪千百異狀吳章
與亶同學于張遠才筆不相上下吳章見之嘆曰漢
代人物書此觀止矣先生何以命之為古人重開生
面乎(貽)常見吳門韓太史家藏褚登善書漢書名臣
贊遒媚天然今搨本得其十七八巳足掩絶一代班
史于一傳包括建武以後公卿將相旁及滑稽方技
枚皋方朔唐都李延年之流凡五十餘人恨無妙手
圖之與登善之書鼎立而三子豈有意乎章唯唯大
都仿陳洪綬博古人物益加工焉(貽)乃為之贊
丞相平津侯公孫弘字次卿淄川薛人(四首)
澤中牧豕焉知奉使發十策不得一封侯平津山
東鄙人為布衣容甚麗作三公乃布被禮賢人
逢惡賓
中大夫膠西相董仲舒清河廣川人(三首)
䜟緯經師閉陽縱隂玉杯繁露清明竹林謹家居
慎著書不窺園十萬言嗟彼仲舒有步舒䧟師囚
拘曰大愚
御史大夫兒寬千乘人(三首)
帶經而鋤休輙讀書課之殿以假貸恐失内史課
更最封泰山朝明堂陛下千萬壽敬舉君之觴
郎中令石建(二首)
入子舍問侍者澣中帬洒厠牏萬石無恙享白頭
馬尾而五一少其數譴死無所牏音于又徒候切
音頭
丞相牧丘侯石慶(二首)
入里門不下車長者走匿内史自如貴人固宜肉
袒何為車中幾馬簡易如此丞相鹿鹿醇謹而已
内史淮陽太守汲黯字長孺濮陽人(六首)
非弘湯薄淮陽學黃老氏細苛不事卧閣不出東
海大治弟畜灌夫兄事袁盎作氣帝旁積薪居上
補闕遺入禁闥久不見人妄發居官任職不瘉
人賁育勿奪社稷臣大將軍有揖客彼鼠蚡且無
揖瘉音與病也小雅胡俾我瘉又瘳也漢高帝紀
漢王疾瘉
太子太傅關内侯卜式河南人(二首)
不願為郎布衣草屩郎牧羊羊肥息試吏職羊千頭
關内侯臨淄習弩博昌習船願與子男俱助邊
衞尉才官將軍韓安國字長孺梁丘安人(三首)
嗜財利能薦士真國噐死灰不然然即溺之公等
碌碌曷足治之泣見長主赦梁使泣見孝王勝詭
死非公善哭幾死梁獄
長史汝南太守鄭當時字莊陳人(三首)
任俠自喜能脱張羽通賓客夜繼日長安諸郊皆
置驛交多大父行千里不齎粮
廷尉趙禹(三首)
亞夫勿任文深太甚絶知交為廣裾惟孤立行一
意隂賊酷急乃以壽卒温舒輩生禹號廉平
御史大夫張湯杜陵人(六首)
鼠輩無盗兒孫論報御人在舞智得君能薦士
博士弟子補廷尉史尚書春秋鈎距論囚調護貧
交及子弟内行克修至大吏負田甲愧烈士殺吾
者三長史摩足三公面欺詐忠
太史令司馬遷字子長龍門人(四首)
滛刑以宫淫文亦同悲乎腐儒辱乃公探會稽上
九疑石室金鎻竊附仲尼猿臂兒蚕室友太史公
牛馬走不貂不璫孟子吕疆
中郎將司馬相如字長卿成都人(五首)
擊劍讀書慕藺相如臨邛令謬為上客琴心寡女
好音敬家徒壁立當爐犢鼻王孫杜門胡不出
臨卭弩負郊迎太守得壻恨後分財始厚烏有子虚
朕獨不得此人同時著書因口吃消渴非托疾不
慕官爵文園亦樂
大中大夫東方朔字曼倩平原厭次人(五首)
侏儒飽欲死臣朔飢欲死但索長安米龍無角蛇
有足陛下賜食臣復射覆倡榜舍人肉遺細君
諫獵上林辟戟金門首陽為拙柱下為工小遺殿
上傲弄群公
待詔殿中郎枚皋字少儒淮隂人(三首)
經術不通嫚戲殿中詆媟東方自侮類倡骫骳
由隨得事意受詔輒成賜莫計骫骳言屈曲也
侍中嚴助字會稽吳人(三首)
絀平津詰武安連兵閩越通謁淮南友壻富人貧
見辱會稽太守酬所欲厭承明廬懷土故居缺焉
聞問奉計書
丞相長史朱買臣字翁子吳人(三首)
刈薪樵賣妻隨負戴道中歌謳妻去不留呼飯塚
間逢故妻乏粮乞丐徒上書故衣懷綬邸吏驚走
後夫故妻治道會稽
方士唐郁
前垣平後文成三能(三台)東升誰與德星
巴郡洛下閎
竒文特出作太初曆後五百年當差一月
協律都尉李延年中山人(五首)
北方有佳人絶世而獨立佳人難再得有女弟何
珊珊作箜篌素女彈相如作頌新聲入弄娼家
兒狗監豎因椒居列朱紫椒戚小兒彈琴吹箎覆
車求馬猶勝貳師
御史大夫桑弘羊洛陽人(五首)
咸鬻塩孔大冶洛陽賈兒不在彼下造五銖作平
凖富商大賈利俱盡利析秋毫刑密吹毛民不益
賦大官用饒牧羊兒羊息乳請烹羊天乃雨餼
羊錢郭屠羊霍霍
大行博望侯張騫漢中人(四首)
棠邑奴留匈奴予妻有兒終走月氐蒟醬竹杖封
侯博望經崑崙窮河源鑿空言天馬大宛眩人
犛靬遂斬樓蘭亭障玉門蒟醬出左思蜀都賦
犛靬西域國名
車騎將軍秺侯金日磾字翁叔休屠王太子(五首)
金人作氏金貂七世弄兒啼曰翁怒何怒為殺則
那妄一胡兒泣畫閼氏袖刀東廂觸瑟而僵非卿
奏厠君其見剚勿近賜女勿肯内女帝心敬汝
不受托孤恐外國笑不受封侯敢曰遺詔
大將軍長平侯衞青字仲卿河東平陽人(六首)
彼侯家奴皮相鉗徒無笞足矣安望侯乎見妬椒
房篡取騎郎給事建章姊正長秋襁褓三侯囚
蘇建揖汲黯常騎從吾尚主今可武剛車繞單
于六臝壯騎遁焉知
驃騎將軍冠軍侯霍去病平陽人(五首)
姊子子夫母兄侯奴大力老臣托命將軍絶大幕
約輕齎濟盧弓封狼胥何如在方略何至學古法
寨穿蹋鞠車棄梁肉有氣敢往少言不泄何以
家為匈奴未滅
太子太傅夏侯勝字長公東平人(六首)
安世不言惡察察言乃謂祅言授經太后長信左
右排郡議非武帝死不悔獄中受經賢哉黃生
謂上為君樸直曷云取青紫拾芥爾經不明且
歸耕
丞相扶陽侯韋玄成字少翁魯國鄒人(四首)
歛交守正文采徒勝佯狂讓爵帝高其節不駕
駟車責躬賦詩諷憲王慰淮陽
太子太傅嚴彭祖字公子東海下邳人(三首)
授公羊並顔氏春秋意在二子河東馮翊矯矯廉
直不事權貴君須曲意
諫大夫長樂戸將尹更始汝南人
論榖梁詘公羊三十餘事試中郎傳吾學者翟與房
光禄大夫中壘校尉劉向字子政楚王元孫(三首)
黃金可成献天子枕中鴻寶坐論死疾讒擿要比
古自悼洪範五行空抒忠精梓柱生枝根下垂氏
不兩大累卵危君且休矣將思之天子召見徒傷悲
刺譏王氏何痛切兒為國師族且滅
諫大夫王褒字子淵蜀郡人(五首)
中和頌宣布詩盛德事吾何德可當之聖主得賢
何慕神仙誦竒文娛太子眎博奕賢乎已甘泉
洞簫後宫貴人皆誦謠金馬碧雞侯乃不歸
丞相西平侯于定國字曼倩東海郯人(三首)
廷尉執經北面儒生食酒數石獄無冤抑數石不
亂精明聽讞閭門壊少高大容車盖
丞相建平侯黃霸字次公淮陽陽夏人(五首)
豪吏被遷補官入錢娶巫家女富貴偕汝郵亭置
畜吏食道邊烏攫肉密若煩碎明若用智治道
去太甚功名減治郡雖仁厚多智略信竒怪奏鶡
雀
膠東相關内侯王成(二首)
治甚有聲更務虛名關内侯二千石流民八萬虚
占籍幸未被徵先病卒
水衡都尉龔遂字少卿山陽南平陽人(三首)
郎中令善愧人面刺王掩耳走不忍聞老臣短捍
何以治亂赤子弄兵毋急亂䋲彘二母雞五母百本
一畦韭秋冬歛畜帶牛佩犢安得長者言以聞聖
主前䪥音械莱名出楊子雲傳何文肆而質䪥
御史大夫鄭弘字稚卿泰山剛人(三首)
明經術通法律作條教為世述用法平勝次卿難
為兄高第扶風亞相三公咄彼京房莫與通
少府召信臣字翁卿九江壽春人(二首)
治南陽如上蔡起水門廣灌溉禁遊遨及淫汰力
爾田力爾土教之誨之有召父
左馮翊韓延壽字長公(四首)
重文學敦禮讓偶車偽物棄道上約而見欺痛自
刻責舉手輿中敬謝門卒閉閣思過咎在馮翊肉
袒自髠争田訟息抱弩負戲車弄馬良吏棄市漢
恩盖寡
京兆尹趙廣漢字子都涿郡蠡吾人(五首)
缿筩受書知滑起居威名流聞匈奴亦去推盧
&KR0902;斫府門后家私酤收不主聞世吏子孫見事風
生強壯蠭氣果敢無避辱大臣突府第跪夫人如
叱婢京兆斷腰民空垂涕
京兆尹張敞字子高河東平陽人(三首)
赭汗裾坐里閭小偷立縛數百餘抱鼓不鳴卧晏如
章臺走馬不為儀長安盡畫張家眉五日京兆
載尸編教
右扶風尹翁歸字子兄河東平陽人(四首)
小吏擊劍人莫敢當霍家諸奴惧過平陽呼敬吏
猶伏地惟上所使文武兼偹謝邑子此將賢于廷
尉不得言笞豪強使斫莝右扶風寔督過
河南太守嚴延年字次卿(四首)
劾博陸彈司農母亡命帝識公東高氏西高氏兩
劾猾掾先論死曲文出之深文内之生殺在手衆莫
測知屠伯論囚數里血流萬石嚴嫗掃除墓地
朱亶畫西廂人物圖贊(有序)
漢唐以上畫神品皆圖人物宣和畫史班班可考宋
元一變為山水文敏以外工人物者絶少吾鄉邠瞻
朱子所圖西廂人物筆法遠追龍眠烘染近掩實父
真希有之合作也喜而係之贊曰會真非真微之作
俑寔父寔之雙文生動僧繇不死道子前身神外描
影影外摹神朱亶之筆彭貽之口秋波觧轉人人得
手
夫人箴
盻不到博陵舊塜血淚染杜鵑紅(周行字子行摘西廂句附見于此)
夫人不言言必有中惟口起羞惟干戈省厥躬歸
妹愆期賊夫人之子母也天只不諒人只
題張君像
空雕蟲篆刻斷簡殘編
張公子時相見女曰觀乎乃見狂且如琴張者何
如斯可謂之狂矣彼丈夫也堂堂乎張也吾丈夫
也
題雙文真
風過處衣香暗生
柔若有餘豐若不足愁緒縈絲淚痕在竹真能好
色世無人一生悔見催徽真非兕非虎奈此良人
何為蛟為螭奈此粲者何
法大師訟
頭直上只少一个圓光
離恨天壊墜生補處傳持風流白馬寺主如以色
見我以音聲求我法王如是能除一切苦
白馬將軍贊
半萬賊兵捲浮雲片時掃盡
開元之中常引見白馬將若雷電嗟乎此真將軍矣
閫以外將軍制之閫以内寡小君制之匪媒不得匪
斧不克
典琴侍者贊
只在書房中顛倒个箱子
彼狡童兮佻兮達兮有美一人在我闥兮明朝有
約抱琴來一月主人笑幾回見其與先生並行也
雖欲宫商暫離不可得也
紅侍者贊
你用心兒撥雨撩雲我好意與他傳書逓簡
長跪讀素書書中竟如何出入君懷袖不若妾自知
逢彼之怒薄言往愬豈不夙夜畏行多露
鄭舍人像贊
你去綠楊裏聽杜鵑一聲道不如歸去
相國門第滎陽河中木寸公子馬戶乘龍以其兄
之子妻之賊人安得如此而頓辱之翩翩濁世之
佳公子也初既與余成言如之何其拒人也與為人
妻寕為夫子妾者十數而止也
法聰首座偈
不做周方埋怨法聰和尚
法本無法法聰亦無明不禮梁皇懴不念法華經
猜做離恨天皈依佛竟頭做金磬敲皈依法竟僧房
裡胡渰皈依僧竟
惠明尊者贊
萬觔黑&KR1287;從教暗吾持把五千人做頓饅頭
饀
惠明没伎倆能斷百思想是也三十棒不是三十棒
云何應住大踏步殺出虎窟龍潭云何降伏其心
丢下僧伽帽袒下偏衫
孫飛虎贊
能淫慾會貪婪仍何以堪
只畏白馬不畏了雅匪寇婚媾君胡為胄五千君
子誰為袒右不擇賢豪虎嚙人天下如今半是君
崔相國舍人贊
歡郎雖是未成人湏是崔家後代孫
大未必佳小時了了君了了時當未必小相國舍
人奉祀太祝如爾之才今皆令僕
三十二應觀音圓通序贊
憫僧朱子技擅當今志好博古一日持觀音菩薩圓
通品而問余曰普陀大士化身說法無所不見而何
世之人所繪三十二相止圖大士一身而已矣亶雖
不敏願先生嘗考𣑽典當按經義勉而圖之不識可
否余忻然笑曰善哉子言也所謂非常之人然後有
非常之功于今畫人物者無踰子矣非子烏能發人
之所未發耶余豈憚煩哉因討論釋義三十二種佛
號核其形而考其式付之憫僧憫僧乃勞心焦思歴
取五代而下善佛像者摹其法而圖之故相無時俗
筆無勦襲寔魏晉以來未之見也余一展觀雀喜踴
躍稽首作禮而為之贊
現佛身贊
佛現化物一滅二存菩薩現佛無二佛身暑電龍騰
蜃興雨雹雨不造冰電非龍作
現緣覺身贊
緣斷現性覺不離緣無第二月標性空天天清水中
濁不天黑性無差别聖凡不隔
現自在天身贊
了然超越居欲界頂圓月照戶可成方影方非月體
方印圓中魔作佛事借化心通
現優婆塞身贊
未了圓頓脱白帶枷原來大士不湏出家在家出家
汙泥埋藕藕發蓮花清净本有
現童女身贊
意為二根嬰姹何殊萬花異氣一鼻各知若取肉形
二聞兩鼻問除饉女斷塵何息
現天身贊
三營箜篌風行深水天上福田瘡瘢烏喙思離天樂
即脱五哀惟天中天可無再來
現阿修羅身贊
障日手輪弄無明盖屈伸臂指入觀自在吾以悲力
不用神通未發雷音巳震魔宫
現童男身贊
黃門不男有具足者繞湏彌山不在隂馬賢劫千子
皆妙色身光香岩密圓勝因
現女主身及國夫人命婦大家贊
彼空中花眩乃見妄無折無作女根月上白衣象服
纓絡寶珠不離朱芾中有如如
現優婆夷身贊
出五漏塵無七大火林擒一花頻婆幾果欲斷諸漏
有漏誰身燒庵婆子枯木寒林
現婆羅門身贊
大道無岐岐在脚底總無萬法只此而已良馬入的
鞭影心寒外道勝幢一切摧殘
現宰官身贊
鏡受萬形空現其中空不在鏡喻法亦同無選法場
可超上品著進賢冠不妨灌頂
現居士身贊
萎花作蜜萬蜂莫成名理求法蓄妾衞生虬婦猫夫
顛倒妄識雙照雙遮只維摩詰
現長者身贊
三富三貧只給孤獨吃飯着衣便是神足莫嗤虚志
不名一錢海印發圥慳毒妙圓
現人王身贊
金輪粟散多于毫毛割影斬流鈍置慧刀鶖鷺道人
瓶沙天子不以輪王易我丐士
現四天王國太子身贊
諸輪王子與散脂等鬼神精明呪心佛頂身心塵刹
以通去邪群魔皈服折肉哪吒
現四天王身贊
一毘沙門挕四天下大地山河妙明般若統十四有
等情無情塵劳野馬風動空澄
現聲聞身贊
吾從音入彼以聲聞無聞之音圓中妙心刺佛身血
可害羅漢最上一乘湏陀彼岸
現人身贊
化人之形人耳人耳得度者誰大塊一蟻以天中天
示人中人人非人等總妙色身
現帝釋身贊
受外不流月動澄波釋提桓因摧于修羅五欲是娱
天樂仍着不待横陳已知嚼蠟
現比丘身贊
如莱作虀菜不見能此鈍阿師即菩薩僧小乘野干
聲聞牛跡窮未來際悟不可得
現龍身贊
龍雷之火得水愈熾性火真空燭火寶聚火龍神力
通水精房方等奥典樹無畏幢
現比丘尼身贊
般若行深即三摩地練行毘尼性丘尼是百花作果
必俟花殘花開見佛無負阿難
見藥王身贊
想明斯聽情幽斯鈍積想飛行擁持戒定法輪捷疾
激矢奔湍帝網不動周銕圍山
現焚王身贊
身心妙圓未離有漏清淨焚居刹塵阿耨色界非色
色即是空性空真色不在外中
現緊那羅身贊
琴聲威力皆說法音雞足頭陀何處安心挕大樹王
入觀音定湏彌頗俄不動圓鏡
現天大將軍身贊
四韋陀天一清净眼刀伏雨花以法輪轉被忍辱鎧
總忿恚軍身佩戒印金湯心城
現天自在天身贊
色身作佛鑚火出木割取母陀八臂三目執無所執
纓紼白牛青楊寶絡换面改頭
現摩呼羅伽身贊
腹行旁生總一佛性寕斷吾臆不斷慧命衆生無智
諍尾為頭修身聞慈不必閻浮
現有形無形有想無想身贊
形諜成光憐生魄滅蜩蜕石言法無差别慈力悲仰
畫入三摩微塵妙法佛法無多
現乾闥婆身贊
圓器方空本無舒縮圓通身門豈礙音樂如何修琴
無人彈者自然出戶無非親若
現獨覺身贊
勝妙現圓覺無可覺以獨現覺晴天屐着緣心聽法
此法亦緣把逆風舵撑般若船
首楞嚴三十二應觀自在贊
以悲智力聞熏聞修三十二應旋倒逆流吾不自觀
以觀觀者音性圓銷月華燈炧大聖無作覺照亦空
并無圓相可名圓通
三十二應觀自在贊四首
三十二應了然圓通枯木朽炭盡水月容持大悲心
入濁無礙坐棘栗蓬得大自在
割水吹光性無搖動不離妄塵成就智種吾不自觀
以觀觀者質之世尊世尊否也
妙妙聞心非非有想八萬四千首目臂上麄工妙手
皆妙蓮花盡大火聚燭恒河沙
妙法普門首楞了義百千耳目大士不二曇摩面壁
以滅覩聞大士思維謂隔一塵
朱亶畫鏡圖出海大士贊
大圓鏡中是心性海識浪情塵得大自在海音潮音
如是吾聞非水非月鏡光毫髮大士圓通不離清净
百千萬怪莫出其定
陳之遴夫人畫四十八愿大士贊
吾聞大士因緣得聞空亦不有色相焉分潮音本無
水月如幻况色見吾四十八愿八萬手目總不二門
由斯觧脱拈草亦存意象經營荷藕多孔百千青蓮
吐于筆塜慧心慧業超非想天不作綺語可印四禪
陳學士徐夫人畫大士贊
音無可觀因何觀世以無觀觀惟此大士鏡光水月
問何者似東指海潮自在在是
水墨大士贊
是相非相水月非真相即無相&KR0777;陀無身斯影外影
亦塵中塵欲識大士西來之音無法可說無音可聞
以墨三昧入大悲心是不畫畫潮音海雲前身畫師
饒舌羿仁
韋陀尊者贊
外道修羅人人可度方心韋陀原非外護音求色見
無如是耶虚空一杵粉碎蓮花
復樵子畫十八阿羅漢贊(有序)
阿羅漢自古迄今擅筆墨者所畫不一而摘其尤者
在昔則有貫休禪月龍眠居士暨近代丁雲鵬吳彬
軰俱代佛設法摹寫入神然未有如我復樵子之所
作也復樵子自垂髫學繪于今凡二十載矣閉戸苦
工不求聞達每清晨焚香默坐貫想緣覺聲聞如在
目前即揮毫落紙歴採一十八種筆法摹成是帙較
之已往名公則又别開生面矣曩東坡先生得南海
十八像珍而為之贊語語玄機超出三界予雖不及
東坡而此貢諒不减李氏所圖恨不使坡老見之予
故不得不代為之贊耳
第一賓度羅䟦墮尊者具衣裓歛容捧手童子
執幢(法吳道子)
無所思維歛手而立門維孔中飛行出入三衣脱却
天地放光伸脚瞌睡樹精進幢
第二迦諾迦伐尊者倚石坐握珠放光現一尊
者(法張僧銯)
坐上尊者毫端尊者是一是二誰能名者若道是一
以色見吾若道是二尊者義隨
第三迦諾迦跋梨墮闍尊者淨瓶傾水身立滿
中(法頋野王)
貯水空瓶空即在水瓶倒水流空仍在裡四大不壞
神能飛空識浪情塵真常在中
第四蘇頻陀尊者仰面欠伸數珠在臂(法閻工部)
不染行心破無明盖睡眠相應成大自在欠伸而起
眠食有餘數珠放下立證如如
第五諾矩羅尊者倚錫披大衣指端吐香雲(法)
(李將軍)
逍遥行遊所杖非杖擣精進軍摧伏諸妄靈修歷劫
而未得聞一彈指頃開吾迷雲
第六䟦陀羅尊者捧塔毫端現一佛童子披髮
擔笈荷錫(法吴道子)
墻壁瓦礫皆可入道此無縫塔其形不倒擔笈荷錫
久侍中瓶枕頭落地仰見燈檠
第七迦理迦尊者乘龍握珠(法閻立本)
龍惟有欲不離于龍至人無心珠與礫同龍雷之火
得水愈熾火滅水澄空相如是
第八伐闍羅亦多尊者掌心擎一佛(法李龍眠)
八萬猊座可擎一掌莖草全身壓折肐膀屈伸臂頃
到處圓通有翅不飛兜率天宫
第九戍博迦尊者坐胡床袒面爬背(法頋德謙)
迦文天聖而猶背痛背痛背癢同一作用木童無心
疴癢必知麻姑手爪焉能測之
第十半托迦尊者持鉢履具浮而渡水(法蘇漢臣)
行脚十年遇此俗漢真大法器神竒不慣應真行空
飛行者誰魚躍出水魚不自知
第十一羅怙羅尊者觸鼻使嚏法(夏珪)
五藴皆空鼻舌身意如是吾聞願言則嚏至人之息
非踵非喉築着鼻孔山空水流
第十二那迦犀那尊者坐枯木中長眉拂地(法)
(馬遠)
身若枯木色同死灰眉毛垂地大費疑猜鼻孔撩天
脚根向上原來頭陀不離和尚
第十三因揭陀尊者手拊于虎背(法陳居中)
具大威德能服諸物仁暴皆空履亦不咥汝等法子
山居善哉劃然長嘨清風徐來
第十四伐那婆斯尊者身坐可住山瓶中倒出
一蛇(法趙松雪)
斯鈍羅漢真大作家何湏賣弄打草驚蛇化彼嗔毒
以我法忍慈忍兩忘虮蝮可枕
第十五阿氏多尊者乘麐有翼(法馬麟)
有&KR0874;而角長鼻飛搏亀毛有無總大圓覺兩手兩足
希有世尊收起拂子不二法門
第十六注半托迦尊者袒而觀書(摹錢舜舉寫意法)
五千餘卷原無一字目視耳聽作大佛事一四天下
竹木樹石寫真智慧可得盡不
第十七慶友尊者手執香爐(法高喜)
法無生滅修持不無謂法可說長柄香爐長老勤劬
飯甑木杓飽食騰騰一時抛却
第十八頭尊者杖荷笠拂袒而雲行(法載進)
說法牙疼行即定痛舟駛岸移雲行月動杖頭拂笠
風掃落花不起于座走遍天涯
䟦朱亶畫十八阿羅漢
聖果有四菩薩以下皆曰小乘必具神足斷諸漏而
後成阿羅漢果諸佛獨謂之醉于聲聞十大弟子惟
摩謌迦葉阿難陀超聲聞而得正眼妙心其餘皆落
第四果考諸梵典應真無定位五百而千而三十有
數其作十六十八之目者不知昉于何代畫自唐
人已有其本龍眠居士以筆墨三昧作法喜東坡為
之贊皆深入法海曠古希有吾邑朱亶斟酌諸家創
以新意有超軼古人意表者貽觀之呌絶亦列之贊
夫龍眠因悟以生繪東坡因畫以樹義朱亶之畫妙
處可彷彿龍眠而貽乃為東坡蛇足大可笑也然自
有不落坡之窠臼在世必有首肯予言者
李老君像贊
至哉上聖渾沌開先道非常道玄之又玄歴萬億劫
垂五千言入衆妙門谷神綿綿東来函關之氣西入
流沙之淵本清静以立教象風雲而上天發前言所
未發傳至人所不傳一生二二生三三生萬物地法
天天法道道法自然高拱乎太清之鏡運行乎一炁
之元能令學者知歸根而復命非惟導引以延年微
乎妙乎其無極乎吾將附青年之尾而願為執鞭
張子游畫十二天將贊
張遠字子游江南無錫人工畫神像並擅寫真不煩
頬上添毫而眉目如生其着色骨肉歷百年而不變
此畫家不傳之秘也至今士庶家藏有祖宗神像及
小照冊頁展卷即知是遠手筆子淮字德師雖稱象
賢而點睛如手終不及乃翁之聖
辛天君
漢法三章八紘網疎七非毛舉衡石程書无妄天雷
栗栗戰戰豈繄有辛神目皆電
鄧天君
猨頥丹鬛肉翼鳥距金蛇未掣奸回已惧破柱不識
照胆無私尸居淵默龍雷吾師
陶天君
以意造形以形起信湛湛神霄長懸心印火生于水
禍發必克掌握隂符匠心霹靂
張天君
鑿空混沌蠻雷震霆暏聞戒惧寂無形聲天關自鳴
泥丸可碎何用轟車外禦魑魅
荀天君
義斧無誅慈忍不殺雕雷造震萬情愈骫至靈毫素
至猛威形粛清二氣黃壤青冥
畢元帥
北帝蕩穢威南禦凶神武不殺賴兹畢公智慧消魔
火鈴神遁大赫霧天流珠一寸
劉元帥
疾雷奔厓聾者不聞霆鐘尸寢能儆七魂十目所視
十手所指六臂三頭其嚴在是
王靈官
兇惡忠良變在反手祅廟一大英靈回首非憚正直
非怨宵壬皇天后土鑒臣赤心(祅音軒胡神名又唐帝官品祅正)
馬靈官
横目之民是非非是天眼當頭目豎髮指天之無思
而大恩生護法喜神天官之刑
趙元帥
紂絶隂天肉吹屠伯誰知吾鞭不可妄得藜藿不剪
虎豹在山丹天綠氣風清日閑
温元帥
無形有形不見如見暗室虧心神面目靛非温而厲
慈駿道慈温温夫人物母地袛
關將軍
人之小人天之君子操寔漢賊貞靈有此君臣義重
天地無逃終難作佛不放屠刀
五福神
自求多福豈必惟五神明在人亦無不可方寸之中
五官有府象形惟肖真造物主
五福圖
無事為福焉從而五妹土狂蟻鑿空悉數老蓮臆造
姑妄龍眠周生之言天豈其然古聖有云既富方榖
惟爾有神受兹百福
門神
左樞右樞上將次將利見大人作我宅相
吳章畫洛神
矯若游龍翩若驚鴻西方之人靡所與同
曾黃二士像曾名鯨字波臣江西人奉父骸到
塩黃名谷字洞庭雲南人善丹青
鯨産閩海令名遐播虎頭再生道玄復覩黃公避仇
遠辞𤏡路萬里無家子全不顧二子行藏各轍異度
同馳藝苑共流絹素誰入其臺僧繇獨步瓣香自拈
淵源並溯夙世前身此中形寓中郎虎賁余所欣慕
張子游小像名遠無錫人
而貌悠悠而意夷猶而土木之與伴而山水之與遊
而其後身之繇誰謂汝虎頭
檇李顔初陽三影睡像
萬古詞人花間三影對影成三暉耿耿子耶吾耶夢
覺誰省栩漆園之雙蝶以齊物為物化物吾兩忘蟄
華山之五龍未睡眼先睡心身心自冷然則槐柯仕
宦君其據槁梧以問惠施山水卧遊吾將荷草履而
從宗炳夫夫也其殆得顔氏之庶幾蘧蘧然何用誅
宰予以自儆
陸曉湘像
地為席天為室散女帙抱女膝誰貌汝質誰堪以乃
匹庶六一可七今二陸之一
當湖宋璋伯輿像
以汙窩談天口造物小兒吾師吾友大衍之數
四十有九悟一行旨人人國手
李怡春先生像名大才鴻臚寺序班鄉飲大賓
顔斯渥矣凖斯隆矣髯斯戟而頥斯豊矣厚于德薄
于名和其光同其塵回六氣之&KR0979;盭而恬愉于熙春
斯其為軒轅氏之素臣而無懷氏之逸民
再題怡春小照
玉潤者色山立者躬昂藏者骨坦易者衷飄飄美髯
烱烱雙瞳洒翰才人高致携琴隱士幽蹤樹德反風
回熖徽儀賓飲推崇介重魯男子術精涪水翁萬人
倚為命百年聲譽隆公卿叟媪戴德造化小兒分功
仁者壽善人宗宜爾子孫百福同
畫水畫石十日五日俄然畫翁何處落筆翁少而孤
翁老而逸風月無邊光彩四溢故無城府那有意必
有子有孫有得有失有酒有歌有琴有奕聞有良朋
喜動顔色尤喜讀書唤起疲癃而善居室賓飲于庠
仙裳秩秩家故謫仙號曰怡春允稱斯實畫翁者誰
朱先生元弼是畫是題莫知所出是惟癸丑長至之
吉
李怡山先生像名應龍號敦素先生
隴西世德難弟難兄芝蘭何茂德斯馨吾披其貌望
其形而莫名其真求阿堵之傳神非益三毛而置于
丘壑將&KR0574;三錫而升于紫庭噫嘻翁何人耶其猶龍
之後身耶
蔣端伯像名正開庠生鄉飲大賓入鄉賢祠
而志彌綸而身方幅而學英多而容悃愊内澹乎其
有餘外欿然若不足修焉直上仰群類之貞木虚而
善下為天下之谿谷遠亂世之危機謝清時之干祿
功名付諸免曹更老式吾邦族子將隱矣五千言一
字之師予欲無言五千卷請問其目此中人即是苦
縣&KR0238;園門外漢不在周妻何肉
吳郊叟像
人不識候庵何以為候庵而徒指樹為老𣆀即候庵
亦不知何者似候庵而欲貭顛于子瞻吾笑子顛毛
之種種添之者固不待三爾願學異于是之無不可
可而何有于薄周孔者之七不堪庶幾甘落魄之頭
責而忘勝敗于手談頽顔蹙額豈慕彼美兮城北守
迂抱拙鄙夫弄巧之市南然則已失夫子固已吾喪
吾時似恒似誰謂似庵真俟庵
錢真長先生像名千秋半邏南泉人天啟辛酉
舉人博學好古時忌主司錢謙益疏紏真長通
譜發塞上軍
目營四海思周萬物温于醴旨密于毫髮有官若寄
羈旅無地容老林樾惟季舌之尚存幾卞趾之再刖
棄之于黨錮之年用之于樓伐之月以左角為右角
赴北軍于北闕著進賢而衣裲襠捉羽扇以從旄鉞
尺書遂下聊城片言已歡平勃從亡莫及于龍蛇兵
之言采兮薇蕨已而已而斯人之長往死而不死
諒斯文之靡歇
陸臨秋小像二首
目盡四海胸横古今可貌汝之貌孰寫汝之心毋碎
爾胡琴曰有賞音
素琴無絃瑶編無字嗒然無言蕭然無事舉似維摩
是名不二
南隣吴老像
市井之臣耶跡不見闤闠草莽之臣耶身不出郊遂
有巢氏之民耶一枝僅托乎數椽無懷氏之民耶萬
事不攖其五内閱人代之升沉耶見賢聖之君六七
作豈晨夕婆娑之留一老耶其腹空洞容卿數
百軰
自題小像(一康熙癸卯一康熙壬子)
汝非羿仁也耶何彷彿之在阿堵中汝真羿仁也耶
何斯世之猶見客視昔者之羿仁已無一與此同况
他日之羿仁誰復識其為乃公據石兮巃嵸散我髮
兮丰茸嗟無與言兮翏翏托松下之長風
人訝其稍瘠我則奚為肥恐今日之似来者以為非
而貌之難定嗟而志之多違安得此抱膝之片地蔭
彼長松之卜圍庶幾豁而不可一世之懷抱澣而雲
山亡恙之初衣
題亡室樂氏像
樂氏本姓岳武穆王入元季改樂明有樂元
聲和聲駿聲同胞三進士今嘉北門有綽楔
以汝為是耶誰為汝形以汝為非耶誰為汝真若奈
何形神之俱往而徒留想像乎其人豈無定者貌而
無窮者心抑有形者亡而有情者存苟以百年為大
歸豈必之子之不可作而戚戚于羿仁
題丹鳳朝陽圖
文膺德翼扶提首昌采采君子邦家之先
畫魚贊
子既非魚焉知魚樂非鱗斯張乃翰之躍非紙非水
蹈空于虚其猶龍乎吾其為魚
鱟魚序贊(按敬業堂集亦有詩作鱟注鱟魚腹下有十二足雌䧺常相負取之輙雙)
常食鱟矣未見其生者命海人捕觀之負甲而尾
多跽而寡目醜于蟹而疑于廌隣于鱉而巨于蚏其
跽皆兩岐類彭螯之可以攫嚙其介則中斷若扊扅
之關闢闔吾聞鱟之行也常相負半其甲而張之雖
遇風波而不失海人目之曰鱟帆其子若菽其血綠
濱海之人醢之可以佐水漿而登俎櫝乃作贊曰
塊然汝質介然汝德汝知其剛而不知柔斯離于淵
也而虞躓人將俎醢汝吾寕藏汝血三年而寶其碧
附錄
靜園集唐詩序
集句源于集字散騎因字以成文懷仁因文以輯字
宋人始為集句錯綜以徵巧文山集杜至百餘篇未
該衆骵吾邑太常沈先生集唐至千百首古律絶六
言体無不偹乃至詩餘長短句無不出以唐音人巧
極天工錯矣敬美元瑞之稱弇州曰離之邈若無關
凑泊天然一色此猶出自獨運可以匠心今限以唐
音而曲折頓挫應手合節似古人之言先為我設又
復偶&KR1275;天成變化無迹豈非古今創格乎先生少有
黃童之目籀篆八法琴阮詩詞無不擅絶而隱退不
求名位世鮮知者布衣行歌泊如也集句其一斑耳
夫三都之行當時紙貴不若子雲之玄必俟異代知
已也又何問玄晏乎嗟夫中郎文藻乃鍾叔子孟嘉
風流傳于靖節許子勉之(李遹來曰許子乃太常之甥)鈔綴斯集
而傳之先生所藏萬卷殆將盡以授子矣
梅花百咏叙
中峯大士為人心切字字血痕即盡恒河沙為悲淚
有所不盡其于語言文字不數數然也乃見馮海粟
梅花百吟不能忘言作一韵百篇以敵之幻怪百端
種種變化有文人騷客十年鏤心不能道其隻字者
中峯豈于無始宿習有所難剷為此俶譎悦人心眼
殆猶如來之與外道必使各盡其術而後以三昧力
降伏其心密菴東明大師晏坐山林片石下淡漠自
遠一切堂頭有為相有所不為何况世諦偶得中峯
百篇喜而屬和坐卧經行無所思維意有所會即成
數篇次第累之無意于百篇亦滿百篇之外因舉似
貽貽觀其詩蕭散冲淡色聲香味外悠然自得不特
海粟浮豔吐棄厭離即中峯之神竒變幻亦夷然不
屑也文喜親見文殊呵之曰文殊自文殊文喜自文
喜文殊讃嘆以為希有今東明諸詩即使中峯復生
亦當拊掌呌絶吾軰頑石能無點頭
(卷中訛文奪字無別本可校謹就管蠡所及略加糾正其所不知祇得闕如姑存原文期諸異日校者識)
