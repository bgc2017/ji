明詩七言律
海鹽彭孫貽輯
劉基(春興追和音上人三月三日登樓答嚴上人)
汪廣洋(過胥江寄鄭參政)
陶安(乕丘)
宋訥(過元故宮)
高啓(送沈左司汪參政分省陜西汪由御史中丞出送榮公行邊登涵空闊陪臨川公遊天池梅花)
楊基(過豐城無題春草)
張羽(雪中懷周大使倬)
徐賁(寄王校書止仲)
孫炎(遊仙)
林鴻(春遊東苑應制春日陪車駕登蔣山)
袁凱(聞笛白燕)
顧文昱(白雁)
浦源(送人之荆門)
高棅(擬岑𥙷闕参和早朝大明宫之作擬崔司勲顥登黃鶴樓擬高常侍適送王李二少府貶衡巫)
趙廸(和唐人登餘于城)
郭奎(重憶西岩訪舊宿雨)
劉績(早春寄白虚室)
李德(春興)
王紱(送陳尚寳還清川)
王蒙(客中感懷)
劉彥昺(九日寄朱建中)
董紀(海屋為彛古鼎賦)
朱彦昌(贈道會余志清領職歸宜黃)
韓守益(宜都一覧樓)
觧縉(送劉繡衣按交趾)
王偁(同自牧瓢所宿張氏南樓)
方孝孺(送吳主簿)
姚廣孝(寄乕丘蟾書記)
曾棨(車駕渡江海子橋送陳郎中重使西域)
楊士竒(從遊西苑)
王恭(山水圖為造士陳叔能書)
趙宗文(金山寺)
謝復古(擬唐人長安春望)
徐璲(秋日江館寫懷)
晏鐸(黃鶴樓)
王懌(出塞)
谷宏(行經華隂)
李孟璿(題童居士雲深處)
陳九宗(賜午門觀燈)
王英(居庸)
王直(送陳郎中子魯再使西域西湖)
薛瑄(沅州雜詩)
于謙(送平江矦出鎮臨清)
徐有貞(登獅子山題陸公瑾江湖遊覧卷)
郭登(謁洞庭君廟)
張寧(漁火)
張和(南山清隱為宣城湛詮作)
莊㫤(客中九日)
陳獻章(晨起將出尋梅)
秦旭(送人還京)
秦䕫(送大司馬程公南征)
蘇平(秋日書懷)
李東陽(與錢太守諸公遊岳麓寺席上作)
石瑶(早朝)
邵寳(别廬山)
程敏政(周駙馬府賞海棠)
儲巏(金源諸陵)
夏鍭(和令君遊赤城)
聶大年(潞河送别朱可名道士送蔵經南京)
張弼(渡江)
吴寬(海昌對月見懷友人)
王守仁(雨和杜韻羅舊驛霽夜夜宿香山林宗師房龍潭夜坐登閱江樓重遊無相寺春日遊)
(齊山寺用杜牧之韻夜宿浮峯化城寺寄浮詩社夜泊江思湖憶元明)
史鑑(遊勝果寺松陵夜泊)
李夢陽(曉詣西壇候駕桂殿杪夏急雨江州潼關追舊憶徐子九日寄何舍人景明别都主事穆)
(奔喪歸和毛監察秋登明遠樓之作限韻贈黃子和見素林公詠懷閻曹二子發京姪木同舟而下有詩)
(紀之予和此篇熊監察至自河西喜而有贈日吹臺春日懷古靈武臺失題臺寺夏)
何景眀(秋興吹笛送馬公順視學湖南春興同高鉄溪先生劉朝信兄宿賢隱寺送賈學士之南都)
(送杭憲副兵備天津西廵懷寄邊子西海子送王德輝)
徐禎卿(晚過獻吉齋作贈别獻吉送盛斯徵赴長沙)
邊貢(柬獻吉送丁考功秉憲之關中遊龍洞山登嶽辛巳書事武昌留别諸使君送顧明府之聊城)
(蒋山次韻次韻送都玄敬)
王九思(無題)
熊卓(送郭魯瞻犒戎宣府)
朱應登(登王孫亭望華嶽)
康海(贈行邊使)
孟洋(登驪山絶頂懷古入賀過開城奉和白樓太宰齋居送柴光祿)
殷雲霄(楊杜劉三君子携酒過官舍次杜韻)
鄭善夫(上妙高臺)
王廷相(中嶽遊仙詞)
顧璘(卧病寄錢元抑遊雲峯寺擬宮怨)
張琦(將西遊訪舊感懷)
杭濟(送人南還)
杭淮(蓼莪山次韻)
喬宇(幕府山秋風亭下泛舟)
周用(土峻有萬頃波樓)
胡侍(扈駕郊壇陪祭)
徐問(遊玉筍山)
朱諫(和章千峯題畫)
王韋(春盡日)
桑悦(贈蕭時清荅憲長林君待用)
孫一元(新卜南屏山居登城和劉元瑞參政夜歸見寄)
沈周(從軍行楚江秋曉卷圖寄麟民部寄桑通判拂水岩山水)
文徵眀(登香山白燕九日迎恩寺)
祝允眀(贈承上人小米山水)
唐寅(漫興)
薛蕙(贈継之)
楊慎(古塞下曲懷歸折楊柳)
王廷陳(宴集楚藩樓上作)
蔣山卿(詠芙蓉贈張伯貞)
許宗魯(樓夜)
馬汝驥(渡河)
陳沂(東林寺獻花巖)
錢琦(金陵懷古)
戴冠(遊竹墅)
黃佐(夢遊洞庭雪後早朝)
朱豹(秋日遣懷)
曹嘉(寺前秋泛)
王徤(樂清道中)
唐順之(上張相公夕詠冰燈寄周中丞備禦關口趙州懷古山庄閒居廣德道中元)
胡纘宗(泊胥口望太湖月下作)
田汝成(山居雜興)
楊循吉(初春山居還城却寄支硎僧院)
高叔嗣(東原晚望答李鴻漸)
華察(過芙蓉别墅)
姚咨(郊居目遣)
王𢡟眀(袁江客思)
皇南汸(普德寺乕丘送趙司空題史考功池亭䕫州贈萬都督簡文待詔寄許)
蘇祐(署中即事呈寮長諸公)
屠應峻(遊城東觀)
蔡汝楠(自題前山草堂)
吳子孝(光禄出參椘藩提督太和宫)
袁&KR1030;(宗伯昭過訪辱詩奉答)
王寵(和文待詔懷昭慶寺閒居)
黃省曾(與陳郡推乞丹砂床子)
陳淳(七夕)
孫宜(秋日園居)
諸大綬(送高崑崙太史還蜀)
陳鳳(秋日雜興大梁旅中作病中寄客)
張詩(崔西峨山中别起樓臺寄贈)
王維楨(原州鎮西樓劉公讌集)
喬世寧(擣衣)
莫如忠(遊寺春日遊虞山)
馮惟訥(春夜燕張條岩戶曹招隱園臨别賦贈)
馮惟敏(曉山移榼客著詩以謝之)
高應冕(中秋草堂對月)
俞憲(登城閱士)
金鸞(清明客京口袁兩峰山樓值雨)
張之象(送郭次甫遊華山)
羅鹿齡(邊秋感興)
李時行(石亭館與友人夜坐酬陳鳴野見寄子玉費子文遊雲居寺夏日同姚)
陳眀(胡逸人劉使君夜訪)
靳學顔(九日龍岡奉同王大夫僚長草橋即席寄以騰)
劉鳳(送徐太史)
李攀龍(同元美子相公實分賦懷太山得鐘字柬順甫子相同張滑縣登清風樓郡城樓送明卿懷登)
(黃榆馬陵諸山是太行絶頂處除夕元美宅上郡人日答汝思題徐方伯明月軒杪秋登太華山絶頂)
(殷太史正甫至自太山為贈又作此問正甫夏日襲生過鮑山樓白雪樓寄題子與使君薛荔園寄)
(題元美蔵經閣題周天球小像九里松圖為馬侍御作送陸從事赴遼陽上朱大司空和梁憲使過密)
(詠天仙宫白松崔駙馬山池燕集送豊城杜少府謫滇南元日早朝初春元美席上贈茂秦韋氏池亭)
(同元美子與子相賦送吳人陸之箕門樓神通寺寄贈元美立秋日登宣武)
王世貞(憶昔送瞿師道太史使大梁周府月夜宿弘慈寺送蔡子木守衡州台郡兵起有感登金山)
(病甚懷于鱗却寄懷于鱗送張肖甫徵金嶺西便道還蜀同省中諸君過徐丈由塞外歸夜宿城西遇)
(子相有作于鱗&KR0829;登郡樓泉亭春夜泛舟東海上大閱答張幼于登岱答徐汝思提兵安得徐汝)
(寕子與書云刻余擬古詩因答雪樓贈陸生重登金山作答于鱗寄題于鱗白寄耿中丞子承寄許)
(殿卿相國過新河呈大司空朱公登黃榆最高處初冬日扵邯郸叢臺餞朱太僕真定陳使君邀飲大悲)
(閣由錢唐門度六橋贈臨淮李小矦九日省中諸公邀遊兩高遇雨不遂小酌靈隱秋夕同羅大參李憲)
(副會王明輔方伯圈亭金山與送者飲别登舟作登天池回望下方俄而晝晦送王太史胤昌冊封關内便)
(道省夀太夫人同舍弟邀汪伯玉仲淹兄弟游蓮花庵敬美自秦來鄖談登華山之勝有作與敬美登太和)
(絶頂和合驛高司農趙憲使共游崆峒山將斷文字緣作此夜與諸公飲大雄殿前銀杏下得月有作)
(飲魏公南園作魏府三錦衣北園同方司徒冥游作徐二公子&KR0829;與陸司寇吳司空游東園徐九公子園亭)
(即事徐大宗伯同唐張婁三子見餞至新洋江始别為王大宗伯題五指參天峯玉蘭花海棠花佛見)
(笑猿水僊花蟠松佛手柑畫眉鴛央白燕)
王世𢡟(寄題白雪樓横塘春泛初春雨中集俞元海飲)
徐中行(喜于鱗至送元美出塞送于鱗還郡寄題李于鱗白雪樓汝寕表臺作寄答廣陵歐文學)
(歐廣文苜蓿齋于鱗在秦遊荆溪張公洞王元美使雲中時李)
吳國倫(鄱陽湖思招飲屠使君高齋寄元美塞上寄于鱗黃鶴樓德州徐憲使汝)
宗臣(眀卿席上賦送熊守之太倉因便省覲觀音山登景山落霞亭趙山人至旅懷登)
梁有譽(燕京感懷燕臺感秋送莫祠部督學桂陽送羅山甫還潤州送陳山人自真州還越中姑蘇)
(懷古王元美席上賦得懷羅浮起得家書有感出郭小園春日病)
吳維嶽(贈繆俊往令樂亭)
張佳胤(夜投平凉留寄漢中分守甘登函關城樓)
李先芳(雲岑閣廵甘肅滕王閣送沈太守之潯州太液池春望白燕送王侍御)
余應舉(衣飲萬考功宅)
張九一(陪熊憲副登秭歸樓)
魏裳(送高伯宗還楚夏夜于鱗山樓洞山賦白雪樓春夜與于鱗宿龍)
謝榛(送龔侍御之南都送李别駕宗器閒居張伊嗣見過秋日寄皇甫水部兼呈子循别駕寄懷陸汝成)
(中秋無月同王元美李于鱗賦送客遊洞庭湖送鳥鼠山人胡世甫西歸魏縣東城同陸道函張肖甫丁)
(子學晚眺奉懷于鱗)
許邦才(靈巖寺除夕于鱗宅送江山人白雪樓)
黎民表(阻風李陽河驛)
朱曰藩(清明揚州道中憶王端公)
歐大任(入攝山訪棲霞寺慧光上人)
高岱(中秋集張子畏宅席上對菊别子畏送張駕部憲使赴四川汪正叔秋夜送梁舍人奉使便道歸嶺南)
(冬日戴金吾園亭憲卿兵備井陘送徐荆州羅戶部使黔蜀陳)
秦梁(南中訪葉茂長不遇)
陳栢(送同年張子玉尹上饒)
余文獻(送朱少司成之金陵)
劉景韶(九日擕具要鎦將軍迷閣登高有懷)
劉爾牧(浸興)
吳擴(崔駙馬山池宴集秋日過清江浦)
王叔杲(宿祖堂留贈海天禅師)
李言恭(再過京山縣觀音崖)
萬表(山中姚太史見訪)
李元昭(還山東一二隣曲)
李文麟(簡二兄及弟)
方攸躋(春日同顧山人陪汪中丞登西塔)
方新(施恒齊工部卧病省中詩以問之入南安望自洮州再)
王用章(叢臺鄴城懷古)
栗應宏(龍山中行漸及幽邃)
陳鶴(卧病雙溪山館見月寄張有功)
莫是龍(顧仲方招隱園題王青州小祗園)
黃姬水(寄張幼于吳山讀書集南都逢友人飲永寕寺與金子坤諸友同)
王穉登(袁相公閣試瓶中紫牡丹寄黃一之)
張鳳翼(春夜陪太史文徵仲過周公瑕新齋看杏花十四日集乕丘遇雨侍月八月)
張獻翼(寄吳太守)
梁辰魚(月下水僊花)
徐渭(俠者)
沈眀臣(賦得懸罄室為錢叔寶七臺山題王百榖半偈庵寄題)
汪道昆(山陵望月)
陳文燭(送陳仁甫學士歸楚)
李維禎(周光禄署中看梅)
胡應麟(送大司馬張公還朝)
王叔承(月夜宿岳陽樓)
柳應芳(長安春望)
梅鼎祚(天逸閣酒間答俞山人)
湯顯祖(答君東天津夜泊送陳仲道餉延綏歸喜定州)
李贄(九日至極樂寺聞袁中郎且至因喜而賦鶴樓江上望黃)
袁宗道(春日閒居)
袁宏道(登焦山在燕也謝于楚由川入楚將東歸歙復北上有姬托龍君超為覓仙源隱居詩以寄之夢)
(中得詩醒記中三聮足成之入德山舟中偕寒灰諸衲子月中有述和萃芳館主人魯印山韻登華)
袁中道(病中漫興)
陶望齡(小園)
馮時可(閨中春思)
郭正域(病中訪舒崇孝脩静寺)
王衡(秋月感懷)
丘兆麟(閨意初夏)
王野(舟泊毘陵驛待友不至)
俞安期(古意新聲)
童珮(茅山題黃道士山樓)
朱察卿(郭次甫下焦山訪予賦贈)
陸弼(晚泊錢塘江有懷四明沈嘉則)
康從理(喜黎惟敬司馬至)
王崑崙(秋懷玉液館新成臺圃)
曹大同(登燕子磯山行)
朱永年(二矦子夏日見訪)
葉芳(黃岩道中)
鄭坤(可吟亭)
陳東川(陳氏來益齋留别)
林世璧(送薛東山之京)
汪時元(天目先生青蘿館集鸚鵡洲弔襧衡)
彭年(接待寺秀公堂古栢)
孫鑨(朝天宫習儀遇雪)
沈一貫(暮春即事)
朱延禧(賦得雞鳴紫陌)
沈𢡟學(春盡登山)
孫七政(簡顧九華)
安紹芳(碧雲寺)
屠隆(夜飲涵寕李將軍悵中歸登太虛樓喜馮開之予告)
陳夫人(書懷)
朱静庵(湖曲原闕)
明詩七言律
海鹽彭孫貽輯
劉基
春興
會稽南鎮夏王封蔽日騰輝紫翠重隂洞烟霞輝草木古祠風
雨出蛟龍玄夷此日歸何處玉簡他年豈再逢安得普天休戰
伐不令竹箭困輸供
追和音上人
絶頂浮雲鎻石關曲途危磴阻躋攀他年甲晳孤臣泣此日齋
鐘老衲閑夜永星河低半樹天清猿鶴響空山干戈未定歸何
處擬結茅廬積翠間
三月三日登樓
薄寒疎雨集春愁愁極難禁獨上樓何處山中堪採藥幾時湖
上好乘舟&KR0742;泥乳燕聊相傍泛水浮萍可自由見說蘭亭依舊
在祗今王謝少風流
答嚴上人
江水東流西日微閑身不繫獨何依塵埃蕭颯雙蓬鬢霜露淒
凉一衲衣百粤雨餘山翠合三韓雲淨海青飛滄溟自古通天
漢夢繞黃姑織女機
汪廣洋
過胥江寄鄭參政
浦口潮來穏放船汀花如雪草如烟幾家茅屋緣江水一路松
風響杜鵑簾捲輕寒中酒日香焚新霽熟梅天少陵心事誰能
識頭白相知有鄭虔
陶安
虎丘
海湧危峯翠拂天瘞來池劍化蜿蜒樓臺隱映王珣宅樹石荒
凉陸羽泉古塜月眀無踞虎芳林春盡有啼鵑名山勝境關情
久祗為登臨一繫船
宋訥
過元故宫
雲霄宮闕錦山川不在窮廬毳幕前螢燭夜遊隋苑囿羊車春
醉晉嬋娟翠華去國三千里玉璽傳家八十年今日消沉何處
問居庸關外草連天
高啓
送沈左司徒汪參政分省陜西汪由御史中丞出
重臣分省出臺端賓從威儀盡漢官四塞河山歸版籍百年父
老見衣冠函關月落聽雞度華嶽雲開立馬看知爾西行定回
首如今江左是長安
送榮公行邊
風卷雙旌雪覆韀遠騎白馬出行邊兵馳空壁三千幟客宴高
堂十萬錢屏裏舊圖魚腹陣燈前新著豹韜篇功成他日論諸
將只有荀郎最少年
登涵空閣
滚滚波濤漠漠天曲欄高棟此山巔置身直在浮雲上縦目長
過去鳥前數杵秋聲荒苑樹一帆暝色太湖船老僧不識興亡
恨只向遊人說往年
陪臨川公遊天池
騎馬尋幽度嶺遅老僧不識使君誰門開紅葉林間寺泉浸青
山石上池殘果已收猿食少枯松欲折鶴巢危壁間不用題名
字無限蒼苔沒舊碑
梅花
縞𬒮相逢半是仙平生水竹有深緣將疎尚密微經雨似暗還
眀遠在烟薄暝山家松樹下嫰寒江店杏花前秦人若觧當時
種不引漁郎入洞天
瓊姿只合在瑶臺誰向江南處處栽雪滿山中高士卧月眀林
下美人來寒依疎影蕭蕭竹春掩殘香漠漠苔自去何郎無好
韻東風愁寂幾回開
獨開無那只依依肯為愁多减玉輝簾外鐘來初月上燈前角
斷忽霜飛行人水驛春全早啼鳥山墻晚半稀愧我素衣今已
化相逢遠自洛陽歸
斷䰟只有月眀知無限春愁在一枝不共人言惟獨笑忽疑君
到正相思歌殘别院焼燈夜粧罷深宫覧鏡時舊夢巳随流水
遠山窗聊復伴題詩
楊基
過豐城
雲樹參差接遠汀隔沙誰識是豐城芙蓉不禁行人採薛荔偏
依古樹生寒店雞聲烟寺近滄江虹影暮川晴欲將三弄桓伊
笛吹向船頭喚月眀
無題
夜合花開待月來宫中轣轆響春雷笙調恨譜參差度錦織愁
紋宛轉廻樓上綠珠知報主座中紅拂觧憐才傷情两炬緋羅
燭吹作銀荷葉上灰
春草
嫰碧柔香遠更濃春來無處不丰茸六朝舊恨斜陽裏南浦新
愁細雨中近水欲迷歌扇綠隔花遥襯舞裙紅平川十里人歸
晚無數牛羊一笛風
張羽
雪中懷周大使倬
憶君官舍傍苔磯正是天寒雪擁扉堂上客來公吏散山前市
罷估船稀宦情淡泊同流水鄕思蒼茫對夕暉歲晚荒村無可
寄擬將詩句托鴻飛
徐賁
寄王校書止仲
他鄕每憶故鄕雲此日還山又憶君菊老豈堪秋後採猿啼猶
似客中聞風帆漁艇行無次野水寒烟去莫分不是題詩不相
寄孤鴻也自念離羣
孫炎
遊仙
留侯弟子有初平九歲從師住玉京天與數書皆鳥跡家傳一
劍是龍精西池桃實無消息東海桑田有變更我為紫芝歌此
曲夜深相答洞簫聲
林鴻
春遊東苑應制
長樂鐘鳴玉殿開千官步輦出蓬萊已教旭日催龍馭更借春
流泛羽杯堤柳欲眠鶯喚起宫花乍落鳥銜來宸遊好把簫韶
奏京國于今有鳳臺
春日陪車駕登蔣山
鍾山月曉樹蒼蒼鳳輦乘春到上方馴鳥不随天仗散曇花故
落御衣香珠林霽雪眀山殿玉澗飛泉遶苑墻自愧才非枚乘
匹也陪廵幸沐恩光
袁凱
聞笛
花發吳松江上村隔花吹笛正黃昏風塵遠道歸何日燈火高
樓合斷䰟夜静幾家無别淚雨聲終日過閒門天邊楊柳今無
數短葉長條非故園
白燕
故國飄零事已非舊時王謝見應稀月明湘水初無影雪滿梁
園尚未歸柳絮池塘香入夢棃花庭院冷侵衣趙家姊妹多相
忌莫向昭陽殿裏飛
顧文昱
白雁
萬里西風吹羽儀獨傳霜翰向南飛蘆花映月迷清影江水涵
秋點素輝錦瑟夜調冰作柱玉關晨度雪沾衣天涯兄弟離羣
久皓首江湖猶未歸
浦源
送人之荆門
長江風颺布帆輕西入荆門感客情三國已亡遺舊壘幾家猶
在住荒城雲邊路繞巴山色樹裏河流漢水聲若過旗亭多取
醉不須弔古漫題名
高棅
擬岑𥙷闕參奉和早朝大眀宫之作
明光漏盡曉寒催長樂疎鐘度鳳臺月隱禁城雙闕迥雲迎仙
仗九重開旌旗半捲天河落閶闔平分曙色來朝罷佩聲花外
轉回看佳氣滿蓬萊
擬崔司勲顥登黃鶴樓
武昌樓下白雲飛黃鶴何年去不歸千古登臨悲故國空餘陳
迹弔斜暉清川雨散巴山出大澤天寒楚樹微久客他鄕摇落
暮秦關回首淚沾衣
擬高常侍適送王李二少府貶衡巫
曉鐘寥亮雁聲哀候館雞鳴曙色催两地送君雙別淚西風駐
馬共銜杯巴山月落啼猿斷楚水孤帆片雨來莫怨異鄕成久
隔漢庭還憶賈生才
趙廸
擬和唐人登餘干城
荒原落日過重城萬里蒼茫感客情鄕思雨中和雁斷秋風江
上見人行楓林西入吳山遠驛路東分楚水平遥望天涯流落
久暮雲啼鳥自縱横
郭奎
重憶西岩訪舊
鶗鴂聲中宿雨晴白雲閒傍馬頭生東隣茅屋新烟起南澗石
橋春水平野鳥見多還問姓山花開盡不知名故人宅近青松
下未到柴門已出迎
宿雨
宿雨蕭蕭悴客心高齋連日滯秋隂一枝未遂鷦鷯志四壁空
愁蟋蟀吟家在淮南青桂老門臨湖水白蘋深鯉魚風熟香粳
早釣艇誰移近北林
劉績
早春寄白虚室
帝城佳氣接烟霞草色芊芊紫陌斜霽雪未消雙鳳闕春風先
入五侯家歌鐘暗度新豐樹游騎晴驕上苑花獨有楊雄才思
逸應傳麗句滿京華
李德
春興
終南山色翠含烟太白烽高尺五天春煖鶯花連萬室月眀笙
鶴會羣仙黃塵白髮三千里流水浮雲十二年齊楚飄零成潦
倒令人猶自憶秦川
王紱
送陳尚寳還靖川
嗟余湖海度年華爾復飄零更可嗟舊業暫歸翻似客異鄕重
到即為家江連雲夢孤帆遠日落衡湘斷雁斜後夜月眀何處
泊相思回首各天涯
王蒙
客中感懷
十年蹤跡厭紅塵功業無成白髮新夢裏不知身是客覺來惟
有影相親夕陽衰草梁園暮細雨間花楚水春馬足經行今幾
度溪山應笑未歸人
劉彦昺
九日寄朱見中
野樹荒臺帶晚隂昔年歌舞憶登臨桃花紈扇西風冷蔓草銅
駝白露深舊夢青山連館閣多情華髮老山林江南庾信傷秋
倦疎雨簾櫳怯暮砧
董紀
海屋為彛古鼎賦
海上高僧屋數椽珊瑚碧樹繞階前過橋雲磬天台寺泊岸風
帆日本船龍女獻珠來供佛鮫人分席與參禪百年劫數如彈
指眼見桑田幾變遷
朱彥昌
贈道會涂志清領職歸宜黃
羽衣來自五雲端敕賜黃麻墨未乾梅福南昌成吏隱葛洪勾
漏本仙官一聲白鶴横江夜三尺青蛇出䄂寒歸到鳳山春滿
屋綘桃花發繞江干
韓守益
宜都一覧樓
層臺飛構壮宜都雲影天光入畫圖千里鶯花連隴蜀一江風
浪接荆吴烟霏山色時濃淡雨雜灘聲自有無幾度憑闌信惆
悵白雲飛處寸心孤
觧縉
送劉繡衣按交趾
虬髥白晳繡衣郎驄馬南廵古越裳城郭新開秦郡縣山河元
是漢金湯天連銅柱蠻烟黑地接珠崖海氣黃莫說炎荒冰雪
少湏令六月見飛霜
王偁
同自牧瓢所宿張氏南樓
鳥下平蕪夕靄收偶携江客宿層樓月眀清夜聞鴻雁窗近天
河挂斗牛幾處鐘聲雲外杳千家樹色暝中浮醉來枕籍秋衾
薄疑借仙槎騁遠遊
方孝孺
送吴主簿
關西短簿衆稱賢大華峰頭坐五年心為嫉邪曾奏事家因好
客不留錢霜寒茅屋雞聲早月落江城雁影翩此去京華遇鄕
使好將嘉政萬人傳
姚廣孝
寄乕丘蟾書記
聞道蟾公似贊公一瓶一鉢寄山中雲封蘿屋長疑雨泉響松
巖半是風履破只緣行脚久嚢空非為作詩窮遥思短簿祠前
夜共聽寒鐘出磵東
曾棨
車駕渡江
朱旗畫戟擁隄沙錦䌫牙檣照浪花佳氣迥浮江北樹曉光初
絢海東霞雲中鸞鳳扶丹輦水底魚龍識翠華不用臨流羡天
塹只今四海盡為家
海子橋
鯨海遥通一水長滄波深處石為梁平鋪碧甃連馳道倒瀉銀
河入苑墻晴綠乍添垂柳色春流時泛落花香微茫迥隔蓬萊
島不放飛塵入建章
送陳郎中重使西域
雕輪華轂擁鳴騶幾欲停鞭記舊游赤嶺晚雲連雪積黃河春
水帶冰流旄旌行處羅諸部金帛頒時列衆酋却笑虎頭班定
遠身親百戰覓封矦
重宣恩詔向窮邊蕃落依稀似昔年酋長拜迎張繡幌羌姬歌
舞散金錢葡萄夜醉氍毹月騕褭晨嘶苜蓿烟百寳嵌刀珠飾
靶部人知是漢張騫
楊士竒
從遊西苑
廣寒宫殿屬天家曉從宸遊駐翠華瓊液總頒仙掌露金支皆
插御筵花棹穿萍藻波間雪旗颭芙蓉水上霞身世直超人境
外玉盤親捧棗如瓜
王恭
山水圖為造士陳叔能書
屋上羣峰舊隱居澹雲凉月午窗虚滿庭芳草人稀到半畝黃
精手自鋤積水斷橋寒鳥外夕陽鳴磬夜霜初泮林莫羡蘇門
嘯未許尋山共結廬
趙宗文
金山寺
水天樓閣影重重化國何年此寄蹤淮海西來三百里大江中
湧一孤峰濤聲夜恐巢枝鳥雲氣朝随出洞龍幾度欲登帆去
疾蒼茫遥聽隔烟鐘
謝復古
擬唐人長安春望
南山晴望鬱嵯峨上路春香玉輦過天抱帝城雙闕迥日臨仙
仗五雲多鶯聲盡入新豐樹柳色遥分太液波漢主離宫三十
六樓臺處處起笙歌
徐璲
秋日江館寫懷
水國天寒樹影稀西風又見雁南飛郢中白雪無人和江上青
山有夢歸獨對浮雲傷往事驚看秋草送斜暉十年浪迹烟波
外滿眼塵氛未拂衣
晏鐸
黃鶴樓
䆠遊歲月易蹉跎對景其如感慨何黃鶴不來仙已去古樓猶
在客重過青山遠戍寒烟積芳草平洲夕照多此日獨吟傷往
事長江渺渺水空波
王懌
出塞
長驅汗馬薊城隂雙髩那知歲月侵一劍未酧平虜志孤雲空
引望鄕心窮秋烽火防邊急落日風沙度磧深誰道轅門犒軍
士却因戎吏請黃金
谷宏
行經華隂
雲間太華倚三峯積翠遥連渭水東遠塞雁聲寒雨外離宫草
色暮烟中秦關日落行人少漢畤天隂古戌空寂寞武皇巡幸
處祠前木葉起秋風
李孟璿
題童居士雲深處
卷舒随處本無心道者幽居秋自深一片翠微迷曉色半巖蒼
霧鎻秋隂擁關不禁鐘聲出護榻休嫌雨氣侵欲掃氤氛陪杖
履重來只恐路難尋
陳九宗
賜午門觀燈
鰲峰千仞鬱嵯峨春色遥涵太液波眀月只随仙仗轉綵雲偏
近御筵多星橋影動黃金闕火樹光翻白雪歌共樂年華拚盡
醉承恩不問夜如何
王英
居庸
千峰高處起層城空裏岧嶤積翠眀雲静芙蓉開霽色天清鼓
角散秋聲北連紫塞烽烟斷南接金臺驛路平此地由來稱設
險萬年形勢壮神京
王直
送陳郎中子魯再使西域
翩翩旌旆出皇州瀚海崑崙是昔遊塞外風雲随使節天涯霜
雪敝征裘還家不還千金槖佩印須為萬戶侯想見蕃夷歸聖
德自西河水亦東流
西湖
玉泉東滙浸平沙八月芙蓉尚有花曲島下通鮫女室晴波深
映𣑽王家常時鳬鳥聞清梵舊日魚龍識翠華堤下連雲秔稻
熟江南風物未宜誇
薛瑄
沅州雜詩
辰沅風壌帶三苗一望中原萬里遥翼軫衆星朝北極岷嶓諸
嶺導南條天連巫峽常多雨江過潯陽始上潮近日詩懷殊浩
蕩謾將新句答漁樵
于謙
送平江侯出鎮臨清
鼓笳載道出神州鐡騎連雲擁列矦綵施行穿花外路紫騮嘶
近驛邊樓寸心深慰黎民望一面全分聖主憂千里桑麻齊魯
地呻吟從此變歌謳
徐有貞
登獅子山
麥黃天氣爽如秋乘興聊為岝㠋遊香徑踏花來洞口小舟送
酒過溪頭横塘樹色連龍塢茂苑烟光接乕丘絶
處即今誰數晉風流
題陸公瑾江湖遊覧卷
多君獨慕采真遊萬里閒情一葉舟瓊瑟歌殘湘渚月紫簫吹
徹洞庭秋懷仙有夢同蘇子戀闕無心異魏年應羡此生能自
適底須騎鶴上揚州
郭登
謁洞庭君廟
停舟一拜洞庭君古廟荒凉對夕曛鳥跡下庭書作字蝸涎侵
壁篆成紋江通巴峽風濤壮山過寕陵楚蜀分簫鼔不來鴉陣
散滿階黃葉自紛紛
張寕
漁火
落日漁舟趁晚潮夜深漁火亂相交江空野水和烟汲月黑黃
蘆帶雨燒風急柳梢光欲滅浪平沙際影還摇惟應南館書窗
下夜夜青燈伴寂寥
張和
南山清隱為宣城湛詮作
遁迹甘從豕鹿羣南山深處隔囂氛屋前流水連青嶂階下寒
松護白雲栗里自甘元亮酒草堂不辱穉珪文紛紛車馬塵
中客高節能無愧隱君
莊㫤
客中九日
九日去年籬下醉今年九日是他鄕深秋萬里孤舟遠心事無
端白髮長老雁自随洲渚去黃花不減故園香孟嘉雖老烏紗
在留舞東歸舊草堂
陳獻章
晨起將出尋梅
朝烟横野犢鳴陂倚杖山齋睡起遲田父許留今日酒梅花不
欠去年詩衝寒索笑來何處帶病尋香出每遲彷彿西湖夢中
見水邊籬落忽横枝
秦旭
送人還京
青楓江上葉蕭蕭汴水淮雲去路遥官燭漸低鄕夢斷家山將
近客愁消霜寒鐡甕秋聞柝月落楊州客聽潮厚禄故人如我
問白頭甘作惠山樵
秦夔
送大司馬程公南征
雙旌遥指洞庭西萬里籌邊息鼔鼙玉帳夜寒刀斗急轅門秋
黑陣雲低腰間龍劍懸秋水篋裏天書照紫泥會有恩波及南
服犬狼相繼入封題
蘇平
秋日書懷
十年京國敝貂裘萬事無成已倦遊客裏青衫司馬淚天涯眀
月杜陵愁秦淮煙暝砧聲夕楚澤雲深雁影秋南望故園歸未
得懶將詞藻賦登樓
李東陽
與錢太守諸公遊岳麓寺席上作
危峯高瞰楚江干路在羊腸苐幾盤萬樹松杉雙徑小四山風
雨一僧寒平沙淺草連天在落日孤城隔水看薊北湘南俱在
眼鷓鴣聲裏獨憑欄
石瑶
早朝
蓬萊宫闕玉為橋曳履年年侍早朝罏靄着衣如過雨御溝搖
月欲生潮未排閶闔心猶壮纔望金莖渴已消奏罷從容過東
觀五雲隱隱聽笙簫
邵寳
别廬山
山北山南幾度遊春風到處得相留鹿聽李渤祠前曉菊採陶
潜宅畔秋星落半湖蒼島出泉分雙澗白雲流五峯眀月新亭
興他夜江天獨倚樓
程敏政
周駙馬府賞海棠
冥冥花霧擁廽廊冉冉猩紅出畫墻按譜更誰争有韻失評空
自說無香莫焼銀燭驚春夢好障丹紗護曉籹仙種比來初識
面臨風拚醉九霞觴
儲巏
金源諸陵
長白山高朔漠連金源風色故依然千秋䰟魄猶思沛萬里丘
陵却到燕感事重翻江綂䟽傷心莫問靖康年幽蘭一燼雄圖
歇汝水悠悠入墓田
夏鍭
和郁令君遊赤城
駐馬空山何所問雙林瀟&KR0904;野情賖斜飛皂盖衝巢鶴直上丹
梯弄綵霞嶺竹如雲連樹羽岩花和露落鳴笳山泉好處經行
始煖日香風屬歲華
聶大年
潞河送别道士朱可名送蔵經南京
親捧函經出上方玉書金簡振琳琅仙槎貫月通銀漢羽盖凌
風引御香雲氣遥連温室樹雁聲欲度冶城霜蕊宫星侣如相
遇和到瓊華苐幾章
張弼
渡江
楊子江頭幾問津風波如舊客愁新西飛白日忙扵我南去青
山冷笑人孤枕不勝鄕國夢敝裘猶帶帝城塵交游落落俱星
散吟對沙鷗一愴神
蓬底茶香酒夢醒大江風急正揚舲浪花作雨汀烟濕沙鳥迎
人水氣醒三國舊愁春草碧六朝遺恨曉山青不知別後東湖
上誰愛菱歌倚棹聽
吴寬
海昌對月見懷友人
懷仙不信有瀛洲汗漫真為此夜遊浮世縦觀俱是海高人獨
立更宜秋髮晞清露如新沐手挽銀河欲倒流却向君家誇故
事羽衣眀月倚黃樓
王守仁
雨和杜韻
晚堂疎雨暗柴門忽入殘荷瀉石盆萬里滄江生白髮幾人燈
火坐黃昏客途最覺秋先到荒徑惟憐菊尚存却憶故園耕釣
處短蓑長笛下江村
羅舊驛
客行日日萬峰頭山水南來亦勝遊布谷鳥啼村雨暗刺桐花
暝石溪幽蠻煙喜過青楊瘴鄕思愁經芳杜洲身在夜郎家萬
里五雲天北是神州
霽夜
雨霽僧堂鐘磬清春溪月色特分眀沙邊宿鷺寒無影洞口流
雲夜有聲静後始知羣動妄閒來還覺道心驚問津久己慚沮
溺歸向東臯學耦耕
夜宿香山林宗師房
幽壑來尋物外情石門遥指白雲生林間伐木時聞響谷口逢
僧不記名天壁倒涵湖月曉烟梯高接緯階平松堂静夜渾無
寐到枕風泉處處聲
龍潭夜坐
何處花香入夜清石林茅屋隔溪聲幽人月出每孤往棲鳥山
空時一鳴草露不辭芒屨濕松風偏與葛衣輕臨流欲寫猗蘭
意江北江南無限情
登閱江樓
絶頂樓荒舊有名高皇曾此駐龍旌險存道德虚天塹守在蠻
夷豈石城山色古今餘王氣江流天地變秋聲登臨授簡誰能
賦千古新亭一愴情
重遊無相寺
舊識仙源路未差也從谷口問桃花屢攀絶磴經殘雪幾度清
溪踏月華虎穴相隣多異境鳥飛不到有僧家頻來休下仙翁
榻只借峯頭一片霞
春日遊齊山寺用杜牧之韻
倦鳥投林已亂飛林間暝色漸霏微春山日暮成孤坐遊子天
涯正憶歸古洞濕雲含宿雨碧溪眀月弄清暉桃花不𬋩人間
事只笑山人未拂衣
夜宿浮峯
日日春山不厭尋野情原自懶朝簮幾家茅屋山村静夾岸桃
花溪水深石路草香随鹿去洞門蘿月聽猿吟禪堂久坐發清
磬却笑山僧亦有心
夜泊江思湖憶元眀
扁舟泊近漁家晚茅屋深環柳港清雷雨驟開江霧散星河不
動暮川平夢回客枕人千里月上春堤夜四更欲寄愁心無過
雁披衣坐聽野雞鳴
化城寺
雲裏軒窗半上鉤望中千里見江流高林日出三更曉幽谷風
多六月秋仙骨自憐何日化塵緣翻覺此生浮夜深忽起蓬萊
興飛上青天十二樓
寄浮峰詩社
晚凉庭院坐新秋微月初生亦滿樓千里故人誰命駕百年多
病有孤舟風霜草木驚時態砧杵關河動遠愁飲水曲肱吾自
樂茆堂今在越溪頭
史鑑
遊勝果寺
天地茫茫幾廢興中峯依舊有巖亭江流到海逢潮轉山勢如
城遶寺青仙洞隔花春寂寂野雲將雨樹冥冥幽禽似惜韶光
暮頻喚提壷笑客醒
松陵夜泊
城隂分手即天涯嶺樹江雲别路賖未到故園猶是客忽聞鄕
語似還家燈前今夜愁無寐鏡裏眀朝鬢有華欲問歸舟何處
宿月眀和雁在蘆花
李夢陽
曉詣西壇候駕
萬宇沉沉曉漏催九關魚鑰遲眀開闐闐鼔角空中起片片爐
烟霧裏來氣結龍文随御幄風傳虎旅發仙臺叨從百辟觀周
典不向秋風數漢才
桂殿
桂殿芝房曙色通垂垂苑柳綠烟中桑乾斜映千門月碣石長
吹萬里風已有金吾嚴御陌遥傳玉輅下齋宫侍臣鵠立松隂
際時倚紅雲望碧空
杪夏急雨江州
急雨吞江倒石根吐雲匡岳近城門驚雷不下雙蛟闘孤電能
開九疊昏白晝黃濤翻庾閣蒼厓翠木澑陶村乘時詫有扶搖
力六月東南見化鯤
潼關
咸東天險設重關閃日旌旗虎豹閑隘地黃河吞渭水炎天松
栢壓秦山舊京想像千官入餘恨逡廵六國還滿眼非無棄繻
者寄言軍吏莫嗔顔
追舊憶徐子
憶昔逢君雪滿途遥憐為客向江湖看碑定憶羊開府作賦先
投楚大夫日黑魚龍豗夢澤草青麋鹿上姑蘇空揮玉軫思流
水不得驊騮見過都
九日寄何舍人景眀
九日無朋花自開登樓獨酌當登臺孤城落木天邊下萬里浮
雲江上來但遣清尊常不負從教白髮暗相催梁南楚北無消
息塞雁風高首重回
别都主事穆奔喪歸
瑶池不聽鳳皇簫銀漢愁看烏鵲橋海内君親情併苦天涯書
劍路俱遥隂隂朔塞鳴秋葉滾滾寒江急暮潮君去會應朝北
斗余歸終擬伴漁樵
和毛監察秋登眀遠樓之作
院鎻簾垂白日幽為誰乘興獨登樓地平嵩嶽窗中出天倒黃
河檻外流坐對爐烟雲並起醉搖霜筆樹還秋可憐大厦須梁
棟未展那知匠石憂
限韻贈黃子
禁垣春日紫烟重子昔為雲我作龍有酒每要東省月退朝曾
對掖門松十年放逐同梁苑中夜悲歌泣孝宗老體幸強黃犢
健柳吟花醉莫辭從
和見素林公詠懷
青天萬仞削芙蓉憶踏匡廬第一峰哀壑暮雲埋乕豹大江春
浪雙魚龍天池御筆曾留偈石室山僧獨扣鐘搔首昔曾霄漢
上舊題應被紫苔封
閻書二子發京姪木同舟而下有詩紀之予和此篇
共水同舟伴謫居海天春色静涵虛蠻方故啓流官路漢史終
收痛哭書蜀徼山高常戴雪滇門池苦亦生魚上林花樹年年
在前席行看入禁廬
熊監察至自河西喜而有贈
當年五郡乘軺過此日千城攬轡遊封事幾騰天北極籌邊真
歴海西頭崑崙壮壓胡塵斷弱水清翻漢月流若使廵行皆汝
軰遠夷那係廟堂憂
臺寺夏日
古臺高並鬱苕嶤斷㙮稜層鎻寂寥積雪洞門常惨惨炎天松
栢轉蕭蕭雲雷畫壁丹青壮神鬼虛堂世代遥惆悵宋宫偏冺
滅二靈哀怨不堪招
吹臺春日懷古
廢苑迢迢入草萊百年懷古一登臺天留李杜詩篇在地歴金
元戰陣來流水浸城隋柳盡行宫為寺汴花開白頭吟望黃鸝
暮瓠子歌殘無限哀
靈武臺
環縣城邊靈武臺肅宗曾此辟蒿萊二儀高下皇輿建三極西
南玉璽來衣白山人經國計朔方孤將出羣才可憐一代風雲
際不勸君王駕鶴廽
失題
黃河水遶漢宫墙河上秋風雁幾行客子過壕追野馬將軍&KR0758;
箭射天狼黃塵古渡迷飛&KR1966;白日横空冷戰場聞道朔方多勇
略只今誰是郭汾陽
何景眀
秋興
憶在京華近侍年五更清珮入朝天鳳皇池接䕫龍會閶闔樓
開日月懸南國自通滄海貢胡塵不動玉門烟只今病卧遥回
首夜夜清光北斗邊
吹笛
横笛高城弄晚颸碧空如水雁來時關山月落腸應斷樓閣秋
生響易悲楊柳天邊渾折盡梅花江畔故開遲武陵回首南征
路一曲那堪馬上吹
送馬公順視學湖南
两年懷抱值君開聞說京華首重回天上故人難再見世間岐
路已堪哀孤舟落日三江口遠客浮雲萬里臺南斗尺書相望
切暮天鴻雁幾時來
春興
東風回首即殘春日日清江愁白蘋北去雲霄無道路西來天
地有烟塵身經貴賤知交態事到安危憶古人却喜故園桃李
樹花開又見一回新
同高鐡溪先生劉朝信兄宿賢隱寺
雨過青山暮色來僧堂客至燭花開半空樓閣星河動滿院松
梧鸛鶴廻浮世黃塵兼赤日古人白骨己蒼苔兵戈此際同杯
酒愁聽春城畫角哀
送賈學士之南都
金陵樓閣九天開銀漢仙槎萬里來宫月夜懸鳷鵲觀江流春
轉鳳皇臺直從北極看南極却望中台接上台鳴世早傳吴下
作逢時真美洛陽才
送杭憲副兵備天津
天津橋北望京樓金鼓東行節使舟日月晝懸滄海樹龍蛇春
壓九河流百年貢篚通南極萬里旌旄屬上游莫笑談兵尊爼
上書生元不為封矦
懷寄邊子
汝從元歲侍今皇誰念先朝老奉常一出雲霄空悵望十年岐
路各蒼茫春天縹緲金莖露晝日氤氲紫殿香獨有揚雄尚陪
從白頭簮筆賦長楊
西海子
寺下煙波春不開苑中風浪隱樓臺源泉細繞西山出雲氣深
從北極來萬里乘槎觀日月十年登閣望蓬萊黃塵碧海須臾
事莫使魚龍夜夜哀
送王德輝西廵
中朝御史重西廵獨下青霄斧鉞新隴雪洮雲行塞日胡琴羌
笛奏邊春蒲桃不博凉州地天馬還随漢使臣白筆萬人看氣
象肯令河外有烟塵
徐禎卿
晚過獻吉齋作
端居聞子肅清脩吏散鴉啼省署幽芳草不知人獨往空山何
意鳥相求開軒歴歴眀星夕隱几蕭蕭古木秋自昔風塵堪吏
隱浮生莫遣有離憂
贈别獻吉
爾放金雞别帝鄕何如李白在潯陽日暮經過燕趙客觧裘同
醉酒罏傍徘徊桂樹凉飈發仰視眀河秋夜長此去梁園逢雨
雪知予遥度赤城梁
送盛斯徵赴長沙
昔愁越嶲千峰仄轉入巴渝萬里賖豈料聖恩憐賈誼猶煩
佐郡出長沙蠻中瘴遠三湘水江畔春逢十月花遥聽岳陽樓
上笛可能廽首憶京華
邊貢
柬獻吉
天涯卧病盡高秋河上逢人說舊遊歲月浮生雙鳥翼風塵遠
道一狐裘君還豈為鱸魚膾我出真同雪夜舟梅蕊柳條俱動
色幾時擕手並登樓
送丁考功秉憲之關中
鶯花如錦豸袍新建節西行及好春周禮職方分二陜漢都形
勝說三秦天浮紫氣函關動雨洗青蓮華嶽真藻思還應有神
助詩成先寄故園人
武昌留别諸使君
舟子招招催渡關多情臨别更徘徊虚煩竹馬城邊候實泛星
槎海上廻南郡秋風悲鼔角武昌眀月見樓臺懷人莫厭書頻
寄江口雲帆日往來
遊龍洞山
洞門黃葉鎻秋深上客來遊悵古今恍惚謾傳龍跡在虚眀真
似佛光臨蒼空日月流元化白晝雲雷起太隂昏黑下山蘿徑
遠殿鍾龕磬裊餘音
登嶽
玉皇祠畔一憑闌絶頂風高夏亦寒北去塵沙通瀚海西來天
地是長安青雲迥隔三千界白日平臨十八盤似有飛仙度幽
壑鳳笙聲裊珮珊珊
辛巳書事
居庸碣石控胡門玉几由來北極尊閣道逶迤經海岱天河隱
見出崑崙斗間遥識三階列日下從知九軌存奠鼎卜郊非浪
事萬年珪鬯保文孫
漢水東流夢澤開雲蒸龍氣劃争廽㐮城七聖翔空下少室三
花拂駕來河伯授圖森地軸上公登冊自中台千秋萬歲應思
沛悵慕歌風擬築臺
送顧眀府之聊城
上春行縣出東疇桑葉萋萋喚乳鳩道左壺漿迎父老雲中冠
盖識君侯魯連箭滅遺書在微子城荒故堞留攬轡可應空弔
古土風先為達宸旒
蔣山次韻
病起尋芳郭外遊漢人祠廟蔣山頭千盤鳥道緣雲轉五色龍
江抱日流隔浦廽看帆窅窅步林時聽鹿&KR0687;&KR0687;松阡積雨沙如
鏃不有桃花宛似秋
次韻送都玄敬
秋江浩浩夕波寒秋岸離離木葉丹南北路岐頻駐馬古今懷
抱幾憑闌平蕪日下黃雲合舊國人歸白雁殘謝傳東山意無
限别來誰與共盤桓
王九思
無題
寂寞西風翡翠樓黃昏斜抱玉箜&KR1283;彩鸞影逐秦簫斷紅葉心
随御水流天外行雲難入夢手中團扇易驚秋愁來只恐嫦娥
笑明月疎簾不上鈎
熊卓
送郭魯瞻犒戎宣府
嫋嫋垂楊拂御溝青青芳杜遍春洲三關路接邊城迥獨樹雲
移使節幽月映寒塘生遠夢鶯啼深院斷新愁丈夫早試安邊
策坐制河山百二秋
未應登
登王孫亭望華嶽
華嶽遥瞻勢巳雄河流入望更無窮羣山總出三峯下衆水同
歸九曲中絶塞衣冠通上國行人車馬入新豐漢家陵邑依然
在擬賦西都恐未工
康海
贈行邊使
列鎮迎恩介胄雄赭袍遥映塞雲紅武臣敵愾餘虓虎聖主憂
時起卧龍天上使星臨閫外斗間紫氣照關中長城萬里今增
重不數平淮一綫功
孟洋
登&KR0784;山絶頂懷古
翠巘丹梯雲霧端朝元高閣盛遊觀芙蓉映日三峯出檜栢生
風五月寒花外旌旗春駐輦柳邊燈火夜廽鑾漢宫秦墓俱荒
草渭水終南歲歲看
奉和白樓太宰齋居
畫省清齋此日同聞歌白雪枉詩筒瑶壇玉殿虛無裏翠盖金
輿想像中階下莓苔侵暮雨苑邊楊柳入春風低棲鸛鶴休飛
去對爾忘機學海翁
送柴光禄入賀
櫂歌聲裏望行舟渺渺江亭草樹浮卿月近移龍乕闕使星遥
映鳳皇樓鶯花上苑逢春色風雨長安憶舊遊聞說聖朝永直
諫肯令汲黯出皇州
過開城
亂山欹壑入開城禾黍油油烟霧生塞上草深充國帳水邊花
映亞夫營青林過雨流鶯濕綠野含風戰馬鳴自有竒謀尊爼
地書生容易莫論兵
殷雲霄
杜陽劉三君子擕酒過官舍次杜韻
縣齋微雨過蒼苔越客芳樽向晚開池畔好風驅暑去松間眀
月逐人來三年戎馬身無定千里鄕書雁未回痛飲狂歌聊復
爾不堪愁病两相催
鄭善夫
上妙高臺
雲海冥冥望不廻鯨波東蹴巨靈開中天樓閣虛無裏南國風
烟江漢來世短動經多事日愁長况上望京臺白門金鼔維揚
卒落日空傳黃竹哀
王廷相
中嶽遊仙詞
少室山環緱氏城丹巖靈闕錦苔生虎文金檢蔵書秘帝女麻
姑馭鶴輕江島氣清還種玉洞天月黑好吹笙會攀閬苑三花
樹擬駕雲霄五色軿
顧璘
卧病寄錢元抑
潘岳愁多病不禁南樓高枕獨長吟懷人更度西風節望遠徒
傷故國心芳草捲簾空暮色亂山回首正秋隂遥憐積雨凋新
稼歲計應資賣賦金
遊雲峰寺
層峰行盡入巖扉石上烟霞點客衣雲净海天諸島出雨晴山
郭亂花飛清歌送酒驚春鳥緩步尋芳帶晚暉聞道真僧長閉
戶欲來談法共忘機
擬宫怨
翠靨金蟬入内家擬將新寵屬鉛華君王自信圖中貌静女虚
迎夢裏車帳殿秋隂生角枕屧廊空響聽琵琶含情獨倚朱闌
暮滿院微風動落花
漢皇宫殿月明時曾侍宸遊百子池舞馬登牀春進酒盤龍啣
燭夜觀棋御前却輦言無忌衆裏當熊死不辭舊恨飄零同落
葉春風坐遶萬年枝
張琦
將西遊訪舊感懷
扁舟昨夜雨如塵今日徵晴上綠蘋路入低村潮褁樹山行月
黑虎窺人道逢知者詩增價身到衰年酒是親震澤白雲無恙
否相思千里一勞神
杭濟
送人南還
暫從塵市亦何心回首溪雲憶舊林孤棹夢随天外遠短衣秋
向客中深儒迂老去渾成態鄕語歸來不改音黃葉黃花滿門
徑草堂知在水西潯
杭淮
蓼莪山次韻
五湖春色際天來沙鳥風帆逓往廽笑日野花幽近竹入雲風
磴冷侵苔棲遅白首唯疎放報答青春有酒杯好事山僧老不
倦晚猶携客上高臺
喬宇
幕府山
說着看山興欲飛湖西雙逕踏霏微寧辭九日登高會况是諸
軍奏凱歸林外鐘聲開宿靄江頭帆影送斜暉亦知歡會何終
極霜露休教上客衣
秋風亭下泛舟
荒亭寥落野烟空漢武雄才想像中簫鼓應聲開盡鷁帆檣飛
影動晴虹山分秦晉羣峰斷水入汾河两派通少壮幾時還老
大不須回首歎秋風
周用
王峻甫萬頃波樓
何年百二開神州雙眼適來登此樓江湖到處是吾土裘馬平
生非貴遊天垂欄檻星斗夜木落洞庭鴻雁秋雁門太守費指
點曾見黃河東北流
胡侍
扈駕郊壇陪祭
朱壇晴雪媚春空雲從天行氣象雄八駿宛廻黃竹路六龍遥
向玉華宫罏烟半拂仙人掌樹色微翻少女風應有海神來候
駕南端霏霧碧冥濛
郊壇春蹕遶朱城上帝高居敞玉清五色幡幢空裏見六軍組
練月中眀雲依黼帳成龍采樂上瑶臺作鳳鳴望帙屢叨陪海
嶽涓埃何以答恩榮
徐問
遊玉笥山
曾聞玉笥隱飛仙逸興來尋境外天雲榜金書龍氣結丹砂瑶
草世人傳峰頭雨過林霏净樹杪人行石竇懸總是冠纓遺未
得暫揮塵土向清泉
朱諫
和章千峰題畫
石徑無人長綠苔小亭晝永竹門開平原細草含烟碧絶壁孤
雲帶雨來海闊天高三島遠水香花落一舟回鳴珂謾說青冥
上且聽漁歌近草萊
王韋
春盡日
滿院楊花雨後稀綠隂清晝思依依小園風暖櫻桃熟曲岸泥
融燕子飛北闕眀時開王氣南山青處靄晴暉眼前風景皆堪
賞莫道韶光夜已歸
桑悦
贈蕭時清
十里螺湖如鏡平開門正挹滄浪清偶逢道士贈丹訣閒課山
童抄酒經晝長燕子飛入戶春盡樹隂鋪滿庭近來聞說有竒
事買藥脩琴曾到城
荅憲長林君待用
三載星河作宦遊每逢山鳥話繆綢鷓鴣知我行不得杜宇勸
人歸去休泛月詩成湘水夜看雲興入大潙秋安心此日無言
語肯與宗元競柳州
孫一元
新卜南屏山居
石上藤蘿對夕曛觧衣長日坐來頻挽回滄海真無計領略青
山合有人養鶴似嫌雙口累為漁又過一生身相逢惟是南屏
老獨樹柴門許結鄰
登城
獨上荒城望九垠長風吹月到天津蛟鼉浪起全吞楚鳥鼠山
空遠見秦歲月虚驚青瑣夢江湖終要白綸巾不須更道歸來
好爛醉尊前軟脚春
和劉元瑞參政夜歸見寄
林下輕凉惬素裾雨晴薄暮景偏餘閉門句好香殘後搗藥聲
高月上初意外區寰元自厭山中静業未全疎他年杖履來尋
我同在羅浮頂上居
沈周
從軍行
馬上黃沙拂面行漢家何日不勞兵匈奴久自忘甥舅僕射今
誰托父兄雲外旌旗疎勒渡月中刁斗受䧏城左賢蚤待長䋲
縳莫遣論功白髮生
楚江秋曉卷
天連湘漢水悠悠水色微茫接素秋殘月已沉三國恨亂雲初
散九疑愁南方流落身將老西侯蕭條客倦遊欲採蘋花恨無
伴美人迢逓隔滄洲
寄桑通判
驅馳一倅厭為州歸就高閒未白頭竹篋理詩春艸亂糟床聽
酒夜泉流農桑舊課今家事山水清談昔宦遊因愛兩湖風月
好近時知買木蘭舟
拂水岩
只有看山是勝緣青鞋布襪且輕便天收雨脚賖今日我趁花
時遣老年絶壁雲扶將堕石豁崖風勒下奔泉此來不慣空歸
去擬搆新篇揀竹鐫
山水圖寄孟麟民部
縈縈石磴渺林巒百折緣泉草蔓澷穿窈窕來憑拄杖可盤折
處藉闌干洗開山色雲生浪鍊出秋容樹轉丹我約金焦遊未
得先圖一紙寄人看
文徵眀
登香山
指點風烟欲上迷却聞鍾磬得招提青松四面雲蔵屋翠碧千
層石作梯滿地落花啼鳥寂倚欄斜日亂山低去來不用留詩
句多少蒼苔没奮題
白燕
高下翩翻雪羽齊江南社後絮飛時夢回王謝烏衣盡舞罷昭
陽縞䄂垂簾外風輕雲剪剪釵頭春冷玉差差當樓霜月傷心
處只許張家盻盻知
九日迎恩寺
寒在江南胡不歸薊門三見塞鴻飛滿頭白髮羞吹帽四野清
碪憶授衣愁裏漫逢佳節至樽前殊覺故人稀夕陽萬里烟波
闊莫自携壷上翠微
祝允眀
贈承上人
牆外西林是寳坊林間高卧有支郎定回斜日雲穿衲吟斷寒
更月滿床妙𣑽遠通潮隱隱清隂分與栢蒼蒼何時為取無生
話共了趺蒲一夜長
小米山水
㐮陽松瀋未曾乾十里瀟湘五尺寬樵徑不禁苔路滑漁蓑長
帶水雲寒澄澄僧眼連天碧澹澹蛾眉隔霧看恐為醉翁當日
寫平山堂上雨中觀
唐寅
漫興十首
十載鉛華夢一場都將心事付滄浪内園歌舞黃金盡南國飄
零白髮長滿榻亂書塵漠漠數聲羌笛月蒼蒼不才贏得腰堪
把病對緋桃撿藥方
此生甘分老吴閶萬卷圖書一草堂龍虎榜中題姓字笙歌隊
裏賣文章跏趺說法蒲團軟鞋襪尋芳否路長只此便為吾事
了孔眀何必起南陽
久遭名累怨青衿半壁藤蘿覆釡&KR1092;去日苦多休檢曆知音諒
少莫修琴平康驢背䭾殘醉榖雨花壇費朗吟老向酒杯棋局
伴此生何望不甘心
倀倀暗數少時年陳跡關心自可憐杜曲梨花桮上雪覇陵芳
草夢中烟前程两䄂黃金淚公案三生白骨禅老後思量應不
悔衲衣乞食院門前
驅馳南北罨頭塵襤縷衣衫墊角巾萬點落花俱是悵滿杯眀
月即忘貧香燈不起維摩病櫻笋難消榖雨春鏡裏自看成一
笑半生傀儡局中人
平康巷陌倦遊人狼藉桃花中酒身短夢風烟千里蝶多情絃
索一床塵黃金誰買長門賦黛筆難描滿額顰惟有所歡知此
意對燒高燭送殘春
自怨迂疎更自憐焚香掃榻枕書眠蘇秦捫頰猶存舌趙壹探
囊已沒錢滿腹有文難罵鬼措身無地反憂天多情多恨多傷
壽且酌深桮看月圓
踏遍逥廊細自籌騰騰無語自低頭四更中酒丰床病三月傷
春滿鏡愁白面書生空鵬賦黃金遊客賸貂裘年來蹤跡尤飄
泊飛葉僧房細雨舟
盡怪趨蹌搃不能自知才命两無憑難尋萱草酬知巳且摘蓮
花供聖僧两字功名成蝶夢百年𬞞水曲吾肱盡嘗世味猶存
舌荼薺随緣敢愛憎
造物元來最忌名太平又合老無能交遊零落綈袍冷風雪飄
颻瓦罐冰二頃未謀田負郭一餐随分欲依僧醉時試倩家人
道消盡粗疎氣未曾
薛蕙
贈繼之
長安城中不可宿風䴢日日使人愁上書觧印我將去拔劍出
門君且休五岳登臨幾兩屐三江來往一扁舟東西南北好行
樂與爾相随萬里遊
楊慎
古塞下曲
長榆塞上接龜沙碎葉城邊建乕牙夜夜月為青塜鏡年年雪
作黑山花蘇武白頭持漢節文姬紅淚泣胡笳可憐苜蓿迷征
馬誰見蒲桃入内家
懷歸
星橋南望沉犀渚雪嶺西連抱珥河關塞渺茫䰟夢隔山川迢
逓别離多汀洲春雨搴芳杜茅屋秋風帶女蘿心事未從詹尹
卜生涯聊聽𤏡童歌
折楊柳
垂楊垂柳綰芳年飛絮飛花媚遠天金距鬪雞寒食後玉蛾翻
雪煖風前别離江上還河上抛擲橋邊與路邊遊子䰟消青塞
月美人腸斷戌樓烟
王廷陳
宴集楚藩樓上作
別館張筵臨水上危樓改席向天中窗含江漢澄流盡檻俯衡
巫遠勢通鳴珮忽沾神女雨披襟時拂大王風梁園勝事今非
異楚國文儒古亦同
蔣山卿
詠芙蓉贈張伯貞
南國佳人絶代姿秋風遲爾楚江湄可憐别院無顔色翻信長
門有怨思羞把紅粧窺水鏡強將翠羽掩蛾眉莫言薄命終成
棄搴採騷人獨費詞
許宗魯
樓夜
樓上寒宵獨坐深漸看眀月轉東林遠天聽雁搖邊思午夜鳴
雞感壮心風裏關山吹玉笛壁間塵土暗龍罈無才自分甘休
棄敢向清時歎陸沉
馬汝驥
渡河
大河態束翠崖中沙海烟天九曲通急浪秋翻千樹雨安流曉
挂一帆風胡秦北坼鼋鼉窟箕尾西盤日月宫欸乃紛紛輕放
舸不知估客定漁翁
陳沂
東林寺
東林初日訪禅宫天外孤峰憶遠公今過乕溪惟自笑向脩蓮
社與誰同苔粘折屐山中雨花落高壇樹杪風坐久佛前香亦
滅始知人世本来空
獻花巖
古臺秋晚客閒凭渺渺寒原思不勝巖日乍沉鳴遠磬野烟初
暝出疎燈山分僻路惟聞鳥寺轉空廊不見僧入境已離人世
界此身應宿翠微岑
錢琦
金陵懷古
落木蕭蕭雁影稀秋風江上立斜暉三山二水依然是萬戶千
門盡已非商女有花歌白下謝家無燕認烏衣城南城北經行
遍獨傍秦淮古月歸
