茗齋詩樂府
淮南彭孫貽羿仁著
善哉行
去日雖逝為驩己多来者復然不樂云何(一觧)以筑以缶以鼓以
靁中厨擊鮮不亦快哉(二觧)辛為酒池發来用師太康于畋窮后
拒之(三觧)君子有位湛樂非儀我賤終窶好樂母菑(四觧)日晻晻兮
月出之光俾晝継夜何其未央(五觧)既有旨酒亦有嘉肴胡不萬
年相夀以遨(六觧)丘糟肉坻不如療飢彈絲炙匏不如止悲(七觧)
短歌行
長歌昜泣更為短歌歡樂未終頭白奈何(一觧)雊雉朝飛以呼其
妻三年獨處念子無衣(二觧)洪波&KR1043;洞日月出入照臨下土莫之
所德(三觧)南斗有酒北斗酌之臨觴怨謠仰天告誰(四觧)猛乕在山
飢而不食非以虞羅憚子荆棘(五觧)垂帷不眠其中有人撫琴不
彈焉知子心(六觧)
孔雀東南飛
孔雀南飛集于桂林公子令德不如故人靁何填填其隂其雨
灌木高栖惜其毛羽五步一啄十步一息令子非匹不飲下食
疾風聒聒&KR0938;矣姑惡姑惡姑惡妾罪斯作介鳥羣處不移匹雙
母也天只我心衋傷霍丘有隤廬竭則虧鳴悲孔雀鍳形莫回
滿歌行
為善近名惰行冥冥旁死之魄月虧以盈猨猱升木遨扵險巇
爾母我援我為子危軒車者多蹶安步以遭廻清冷之淵務光
自沉何徇微譽乃戕爾身伯夷譲國挈弟偕亡不埋其迹乃謁
周王莫邪出冶名曰不祥彼二餓夫千名首陽老𥅆守雌展禽
狎世猶戀士師尚為柱史遁世無悶豈慕二子草衣䟽麻鹿裘
不完蓬垢一室牧豕于樊援琴獨謠不為子彈仰天浩歌流涕
闌干非憂其生憤世詆讕愚者日營營有酒不能飲徒戀錢刀
奄忽大寝天地鼔槖日月移行鑠鉢英豪以就頽齡施鵉莊叟
祼葬王孫未忘形骸焉知逹生深山荒忽岩谷無人誰欤此中
洫兮若存
王子喬
王子喬挟浮丘下遊遨鶴鶴者鶴鳴求其曹清吹三十六一一
鳳味引素匏俯弄元氣噏嘘倒景寝紫霄伏謁木公戴勝金母
朝汎蒼梧夕縣圃羡門安期齒莫予數聖人萬歲應帝期風雨
伏臘候各以時大庭華胥為我治器車注哉澤馬随與化無極
永無為唶汝子喬&KR2507;聖兒脱屣萬乘迹希夷聖賢夀命天保
之彼仙真人非所希
烏生
烏生子一一啞啞枝上啼所生八九子最憐黃口白項兒上唼
飛蟲下行螘中空有蠧鴷来啄樹老烏畢膊逐鴷喧樹間引
彈之金一丸一發不中傷烏趾不卹傷趾母殺我子疾風拔木
巢墜深谷子死離披鴟所肉兩烏啄屋嗷嗷悲向辰不碩烏生
子今誰哺糜報所親深淵有鮪仰有鳶矰繳不在人壽殀不在
天民生刺促有後者賢少而相憐老相捐
雞鳴
雞鳴何喔喔喔喔復膠膠吠犬己生㲠夜無吏叩門天子實仁
聖丞相皆云賢羖羊自生羝垂白不離邨蹲鴟賦千石抱犢今
倚轅取婦工纂組買妾工織䊵文繡盈箱箧綈壁衣流黃迷迭
作君寝欝金以作堂孔雀羅後庭辟邪遊前楹入貲千百萬賜
爵關内侯一門執金吾小子猶侍中女弟拜長秋托體于椒房
頥指長安令使氣不可當生男莫讀書頭尚為郎何用功冠
軍&KR0564;貴甲咸陽長松生澗底桂生上林中斧松㸑桂下勢遠氣
則同托身在所遇窮逹竟誰工
枯魚遇河泣
枯魚未登爼河之水濺濺非魚能䟦扈罔䟽目以寬涸澤絶鰕
䱉魴鰥故罹患不惜肆中居焚炙奉君飱魚枯河亦竭河伯無
一言
陌上桑
豔色世所大義中自持豈不畏行露𧖟妾憫朝飢提籠行採
桑初日共容暉皓捥築瓊瑶纖指削璠璵百卉歛芳氣蝶蝶随
輕裾游魚為之潜翔鳥不能飛無情尚復爾有情復何如觀者
傾路傍行人立嗟咨何来貴使君駟馬故逶遲一顧五情瞀目
成心已馳無媒遣小吏能否同車歸義色拒心挑芳言吐烈詞
結髮事君子貴賤兩下渝夫壻况賢逹仕宦執金吾出入君所
見鳴珮貂䄡䄖煢煢兩顧兔牝牡行追随夗央自有雙飛鳴不
相離貧賤難為壻貴盛難為妻使君秉高節不及秦家姝靡靡
桑間奏促節柱屡移筝歌何慷慨終曲更徘徊
孤兒行
孤兒生誠不如死生時父為太守一門列戟上見曾與祖與兄
共朱衣弄竹馬從父軍中南至交粤北渤海三年不歸父沒于
鹵跣而度嶺饑瘦乞食還故鄕母昏不省人病兄伶仃丘嫂不
慈驅兒獨當戶輸馬芻呼役夫使我飢無糜皸不覆踝霜雪皚
皚南山行采薪柯折我斧欲取我斧乕獰逐我兄持我泣嫂怒
云笞之兒踞當箠願以斧歸道遇父客相持泣下如綆縻與我
一短劍曷不從良家子期門佽飛今無天子北擊胡還客短劍
我帶不屬割汝蒯緱以劍刈薪刃缺胡折惜哉父仇里兒道殭
三日云甦地下父寄言兒懦一何愚寄謝地下孤兒苟活以母
在嫂誠虐我念兄病苦兒寕忍死以須臾
前緩聲行
鹿裘止暍裂齊紈以禦冬違時殚力巧夫無功東飛之雀翛尾
者逆風以高以下嗟不如轉蓬蛾眉戚施妍以見嗤匪用親故
在心相扵聊復擊筑吹笙箎曼聲三日樂莫悲
二
人生奄忽托體于山阿親爱送未歸子孫謠歌使我對酒忳欝
抑以滂沱巢中黃口鷇枝上白項烏但見求仙採藥子不飲不
食飢啖栢實渴飲露華老生岩窟中但言尸觧不聞其他
董逃行
神明桂宫飛廉高哉危乎露盤君欲昇天曷難駕我竒獸般般
(一觧)海有靈藥端采以貽誰偓佺藥成相乞一丸服之返津九
咽(二觧)阿母遣信暫来膠東惜非仙才嶽形盡詭恢嵬乞汝厭鎮
巫灾(三觧)嘈嘈鼓璈吹笙紛侍女下𬗋清中最䴡斯何人千里草
曰雙成(一觧)俳邪狂邪小兒盗桃啖我以餘陛下萬壽天齊海濺
濺兮莫䱷(五觧)千秋鍊形太隂携玉椀者上陵歸眎炎燼載零走
十日卜士孫(六觧)
西門行
出西門悵何之道逢雙石羊跽問此中葬者誰葬者誰侯乎
王今是非酹以一杯酒淚下如縻冡中之朽能復飲為有獾突
隧中雉從冡上飛擊䝔作美雉作痛飲野田醉莫言歸但醉
莫言歸母使後人如我悲囁嚅卿與相刺促兩小兒戚戚恡富
貴不醉何其愚
東門行
出東門行廣術前車抱秦筝後乘趙女瑟車輪斑斑旁行偪仄
歸入頽垣慘無色病妻瘦支床空釜夜鳴虚唧唧男兒可憐蟲
焉能餒死僵四壁拔劍出門馳逝將謁策立取卿相歸不然西
行斬郅支黃金之印組何纍纍病妻起牽衣卿止勿悲辛會稽
太守昔負薪烹我伏雌莫輕今賤貧
豔歌何常行
貧賤何常朝黥徒侯王積多貲亦為郎(一觧)入錢百萬作司徒
關内侯昔人奴為牧羊(二觧)何湏大官上殿拜天子快轅徤犢駛
櫟陽(三觧)有牛既千蹄馲駱八百頭丈夫積錢以自豪安能齷齪
日與賣漿者兒遊(四觧)多榖易婦多錢昜友徤婦持門不工對酒
(五觧)畜駿不以摶貍蠶妾不能以彈絲茂陵多女兒黃金論斗何
惜為(六觧)貧窶釜無縻富貴嗛嗛念賤時碩為溝中水不碩為卿
伏卵雌(七觧)
豔歌
求仙良不昜飲酒差自寬今日胡不樂呼童具壺飱黃金治尊
罍白玉錯匜柈肥胾截丘陵擊鮮鱠魴鰥賓客競前夀千載長
奉驩秦娥揚妙音趙女瑶瑟彈坐見白雪零試舞行雲還二八
柔令姿惠中秉自然酒罷密横陳送態無所難衆美紛来至誰
能不相關歡娛期萬歲永夜昜闌干天上未足樂六龍更廽驂
折楊柳行
四時自順序害氣客其間反舌不收聲君側有讒言(一觧)陶唐后
神聖丞弼皆俊良而猶畏側佞堲之庶事康(二觧)成湯旱自責亦
乃懼其昌流言困周公風雷始格王(三觧)威久任仲父豎刁在後
宫秦覇以孟明諞言覆西戎(四觧)菀菀十圍柳疾風僵路隅微蟲
蘗牙之不能保根株(五觧)
豫章行
豫章壽千歲竒村隐深巖懸厓數千仞絶壁界飛湍猿猱詎能
攀何况斧與斤輪澤雲氣霜霰無改顔日月隱出入若木
相支撑神物不屢見蟄龍蟠其根頃宫及阿房雕斵窮輪般寫
材巴蜀罄楩柟赭南山工師梯斷壑腰絙通以梁風靁輙拒之
乕豹絶来轅輟斤每中返終老卧嵁岩豈惜根株離致身亮有
端不遇明堂時良棟非所堪
隴西行
晨征上隴首太白西南端引手摘匏瓜衆星粲以繁雲中見蓐
收將我遊金天青紅非一状虹霓戶牖圜人間山河影乃此古
桂振井公邀六慱玉女投壺飜北斗出美酒炰鼈繪天黿西咸
育列肆屠酤天市垣歴歴雞犬鳴如厠遇劉安天上足嬉娛頗
未厭人間俯窺東井下微茫辨長安臨洮大人跡己坼承露盤
彈指俄謫墜墟里不一存惟有隴頭水嗚咽摧心魂
梁甫吟
徘徊瑯琊道梁甫已迢遥不陟梁甫顛焉知泰岱高三士崇智
勇視嬰亦僬僥嗟此𬋩晏村匪遇䟽附朝功烈僅糞壌瓦棺棲
陵苕黃農七十君朝禪夕秉旄欝芊牛山淚千載黯不消短褐
聊蠖伏抱膝竟長謠
太山吟
太山欝&KR1041;&KR1041;神鬼聚其族民生無百年精魄已相錄賢愚此同
途墟兆誰何屬軒皇昔来遊橋山閉奄忽荒哉政與徹采藥致
輦轂仙人竟安在腐骴委餘骨良無山石固丘陵尚為谷長歌
向幽隧燐至風滅燭
太山梁甫行
兄弟不相顧殊愧鳥獸親榮賤被殊途乃知風雨仁齊魯豈異
疆海岱每争衡流離四邊鄙狐兔念其羣白刃中道𧺫乃我昔
昏因柴門晡自開誰為問比鄰憂来浩無方不敢遂盈巾
步出夏門行
出自夏門道阡何欝纍纍冡中之黃土皆昔賢豪寸智辯騁非
馬武力雕虎摧片言移山岳噏嘘起雲靁一朝就冥漠玉衣頓
成灰豔妾事他人鳥雀羅池臺畊耒夷便房牛羊碎餘骸叩頭
乞司命返彼故嬰孩肉彼既朽骨澤此久枯荄髑髏語鬼躁相
待莫相哀汝是未死我我昔今汝為桃蟲弔寒號先死定憐誰
野田黃雀行
羣飛野田雀驚起上摩天終朝食君粟未及半頃田如何苦弹
射微質幾見捐不遇弘農子報恩何敢言翩翩華堂燕啣泥巢
檐端出入君帷幕巧舌語間關得侍君宴私無復慮疑患讒邪
在君側燕雀自相嫌
蝶蝶行
春来雙蝶蝶游戲于東園上階入帷闥素鬛自翩翩游絲来繚
之牽我墜草間行蟻羣唼食有翅不得前長安輕薄兒紈袴策
肥堅白日都市中塵起各探凡一朝遂觸網微命坐見捐寄語
游冶子勿犯今教言
白頭吟
隆隆茂陵道東西車馬塵馬塵直如髮車塵縦以横(一觧)結壚大
道上取醉莫相疑覆酒著溝中斗酒濁如泥(二觧)衆鳥各有匹何
者為鳳皇鳳皇非有德求匹乃翺翔(三觧)兩意當一心芙蓉自妍
好一人而二心蛾眉誰能姣(四觧)駟馬駕以馳行道云輝光莫言
錢刀賤錢刀可為郎(五觧)還君箧上琴誰謂妾知音未識此曲變
沉吟徒自今(六觧)
塘上行
蒲生磐石下孤根節纍纍移植君池上安能節無虧水清蒲葉
長水濁盛塗泥非君今有他妾罪昔自知故懽昔日恩賤妾今
日身棄置累君德他人憐自今惻惻心惻惻苦念君疇昔浮雲
掩明月為輝不終夕拔菅出茆中積賤昜見榮藴大束薪裏積
毁難沒齒君能垂末光鍳妾灰命時新歡亟為樂明月妾今兹
秋胡行
顔光禄秋胡詩曼衍作四百言膚縟無節傳長虞詩云
彼夫既不淑此婦亦太剛竟作宋儒理斷全之風人之
義其餘諸作皆不用本義不揆蕪末代樂府作本事補
亡耳
孤鸞立高岡别鵠戢其翼仕宦戀他鄕焉能重家室三日結君
䄜五載成離居妾身未兮明何以想形儀原𧖟自有絲婦軄自
有宜傾筐及載陽條桑正𧖟飢幽居念遠人行道悦殊色可憐
同牢子相遇不相識逢年勝力田謁貴勝力桑兼金君自多妾
足奉姑章上堂拜母罷呼婦及寝門執手駭莫前慚此道傍人
君荷短褐去老親尚倚閭君乘駟馬歸老親尚倚閭君心多黃
金君行虧白璧妾非路傍花寕抱水中石水清石參差藕出濁
水泥悠悠長川上萬古秋胡妻
古八變歌
浮雲何奄曖百變在湏臾朝發蒼梧野夕合太山垂人生非有
定哀榮多因時噪鵲詎知歡鳴蛩詎知悲盛年不自惜乃怨歲
月馳安得把日馭駐景使不移
相逢行
相逢不相識憑軾意已傾驅車一過從委巷窒我輪土垣翳籬
落隱隠出車門漸入境屢遷竒樹夾&KR0813;紛黃鵠下廣除朱甍蔽
青旻邸第擬王侯刻桷類仙靈交牎三十六日日虹霓生酒間
伎樂作妍妙不可形再拜答主婦窈窕誠天人布衣客四五磊
落可公卿弟畜劇孟徒兄事惟侯嬴丈人袒裘坐顧盻四座驚
筝歌何激烈龍嘯乕悲吟罷酒千金贈但受莫逡廵丈人竟誰
氏何用相知名揮手出門别回惶立屏營
長歌行
盈盈中天月照我好容暉朱顔方自媚凊光忽焉虧庶草澤陽
春造物非見私夜盡俄復旦月虧盈有時人生不再盛皓首望
華滋
二
羲和莫停輪驅日使東出蒼龍揚其華光被于八極去日不復
東初月又西入日月不暫廽趣我年命畢古之賢逹人茫茫誰
兆域令名亦埃塵求仙之羽翼羡門與赤松荒忽焉能必前有
盈樽酒欲飲恨填臆多憂復何禆碩君寳令德
三
蟪蛄笑朝菌人命一何長壯士輕斷脰焉暇論彭殤富貴復上
仙或謂有軒皇容成為我師素女傳秘方萬歲橋山下終未殊
北邙天地無終極積氣非可常大海行揚塵浩劫杳茫茫予我
以上藥服之夀無疆緘置未肯服塵中且翔羊
怨詩行
人皇紀萬歲愚者望長年天地有傾虧人誰得永延百川東流
去何時復来還逝者己如斯米者行復然悠悠共黃壌至此無
聖賢千齡亦須臾慕之以為仙朝霜上危葉奄忽謝華鮮
君子行
匹夫立大義一諾同山河誠信貫金石盟誓其奈何貴盛自相
傾權勢集干戈同氣稱弟兄一朝尋斧柯懷忠每見尤進退畏
虞羅曾參畏三至讒言豈在多流連白圭章歎息形窹歌
二
大禹私天位后羿篡相因季札一以譲再世亂吳廷禪授成褐
階負扆襲虚聲君子避權勢勞謙衆見稱召高忌乃集功大不
没身自古乃復然何人遂躬畊韜光不絶俗庶以保其貞
飲馬長城窟行
雨雪帶沙礫邊馬慘不鳴驅馬使之前横絶古長城城頽狐猾
穴柱窟以寒冰斧冰下飲馬白骨僵支撑髑髏嚙馬脛卷跼顧
不行縱横水中骨云是築城人離家各朱顔一别陌上塵念此
苦寒地作書寄所親邊馬一何哀蕭蕭胡雁羣盛年不歸来閨
中長苦辛
猛虎行
寕酌盗泉水不飲洗耳流豺乕可為羣勿與狐媚遊貪夫徇名
利巧者譲王侯曲鉤以釣魚釣主以直鈎虚聲傾君相富貴終
見酬膠漆自云堅中乃有戈矛當塗樹荆棘杯酒起相仇不見
東陵上膾人若山丘
昭君怨
嫖姚屢出塞絶漠隂山陲至今胡地月不復照燕支候雁己永
賓嚴霜邊草衰大漢無長策氊車徒爾為凄凄馬上弦莫作去
國悲君王薄殊色賤妾空蛾眉
茗齊詩新樂府
淮南彭孫貽羿仁著
今猛虎行
己亥九月乕入塩西界鄔家堰盗牲畜無算卧草間農
人朱嚭以為牛也投以竿躍起攫之創重被傷死十月
至北郣石屑圩伏叢薄里婦孫媪采菽草動荳棚下疑
犬也叱之突搏媪媪號呼其鄰馮蝨持杖擊之乕乃搏
蝨瓜而坐之衆大噪張緯蕭冐虎虎驚逸入叢薄中戎
帥介馬將壯士百人捕乕獐皇竟日盤旋乕跡外終不
敢逼乕夜逸去嗚呼至順之世酋耳仁獸遊于郊不踐
生草遇乕豹則噬而逐之塩澤國也無深山巨阻以為
藪二十年間戾蟲屢至何歟尼父謂苛政猛于乕昔之
人以乕名酷吏等諸蒼鷹誠惡之也然古之健吏搏
擊豪右屠滅奸猾至血流于衢而盗賊為之屏氣斯無
愧于乕矣今冠者翼者遇豪猾則弭耳如羊日鞭橽良
善吮其膏婦姑勃谿之細隂刺之索其錢一銖半緡亡
遺者斯以乕而嚙蝨也其所噬不又多乎為賦今猛乕
行
南山一何傀松栢為薪雉兔足虞羅何来巨獸般文素質而
磨牙目如岩電燁交加呼噏山岳騰風沙嗟汝猛獸胡不遨嬉
歸山阿豺貙是友飯麏麚而乃躭躭曳尾盗我黃犢二艾豭唶
汝獸中王文豹之所匹奈何入牢莢籬落以求食至仁麐在郊
莤耳遊其側恣乃攫噬肉不擇嗟汝猛乕乃搏蝨
海大魚篇
海南有巨鱗非龍亦非魚積甲逾丘陵噏噓繚虹霓揚鬐&KR1032;甌
粤唾沬漂扶餘海若無安流水族蕩離漇天帝命海若用紲聊
餌之俾長衆鱗介醜類自相求攀援帝近侍秩眡小諸侯中原
再播遷作鎮開炎陬如瀆等上公衆子各分茅長男復錫氏一
門四珥貂公卿半膝席因亞連椒一一蒼頭奴衣或秉旄
幕下諸賈胡丞郎每䏈曹大舶高嵯峨樓櫓立作城佛郎機十
二四面夾舷横所發無不摧蛟螭屑為羔暴雷及百里大舶寂
無聲恃此積威力荒外惡敢衡雲颿泛絶景窮島購竒琛文身
魚皮人黑齒暨鳥言水鬼碧琳眼沒海䓁蜃黿飛章送罽毳照
月致璵璠火齊粲朝陽青瑶間水雞雞林珠徑寸交龍綴方冠
沉水錯伽南鏤成七寳床夜明瑟瑟垂簾動自生光七八尺珊
瑚欄楯結交牎鴉青與拇綠上斛盈斗量所湏種種有金銀叵
論倉僮皆火浣衫婢曳鮫絲裳日南海外君尊若異姓王昔一
亡命兒今以勲貴雄不名至尊前貴盛勢莫當國勲亦己酬國
恩不可忘仙霞高嵬嵬嵬嵬以刺天一夫荷戟立匹馬胡能先
賢王從北来咋指望南軍飛礮䧟絶谷峭壁崩霆間鐡墉雪蕩
蕩霜刃植成林大人飛書至貽以駝氍毺貂帽欝紫烟若卯雙
東珠名馬蒼龍文金鞍繡帶圍君能内海疆冨貴與君俱粤南
逮閩土王爵握金符文武諸大吏惟君所擘除緘帛報如約聊
用效區區仙霞萬人壘一夕撤為虚行在何倉卒白龍忽嬰置
賢王驩相見握手結殷私誓以山河誠畫以粤版圖歡醼未及
終回舸挟北馳長鯨既失水作書報鰕䱉我今己被餌而無效
我為昔為横水鮫今作入岡龜昔日當道豺今作屠門豨燕市
确磽磽擊鼓聚屠魁縳之將詣市反接曳妻孥豔妾抱幼子懷
乳數行啼梅昔仙霞關倒戈任長驅要領既告殊血肉臠湏臾
餘骨委道周萬馬踐成泥頭懸西槀街下有白龍聚白龍己昇
天訴帝今在兹寄語鯨鯢子天網避安施海南多波濤不可以
久居
黃父
海蕩蕩無坱甬口以為門高牙長百丈侯之横海營(一觧)斗大印
加組鬻主充俘鹵故帝子何之龍醢己登爼(二觧)侯家金作堂白
玉作後宫四一二妖姬一一豔芙蓉(三觧)雷鼓坐高堂徤兒列千
隊何須仗寳刀輕身賭富貴(四觧)烏烏鳴啞啞鴟亦旄頭嗁壁門
晝驚謼大厲卜為誰(五觧)搶地又搏頬死罪罪萬死侯自扼侯吭
云是黃闖子(六觧)屋瓦萬馬喧黃伯靈旗翻前驅乕熊羆反接貳
負兒(七觧)四十二姬哭營中自蹴踘招䰟舊矢箙有射靖南鏃(八觧)
茗齋詩五言古
淮南彭孫貽羿仁氏著
月夜讀春秋四傳未浹其旨就枕忽聞琴聲起坐作詩和
無為叔
萬籟何蕭條孤音静中起冥心參往哲未覺風入耳地白悟庭
月疎弦為誰理高堂如空山默然對圖史深卧觀物情澹漠識
太始聲稀羣動息衆妙集彈指挑燈坐沉吟夜盡籟未止
四君子詩寄懷李潜夫先生
靖節抗志柴桑不屈于劉氏臯翁遁跡山中悲憤行歌
時人莫測也霽山手樹石函所南不見朔客斯數公者
遘運遷革絶䟽干禄流連詠歌以寄其志撫今追昔則
今古適同時地也潜夫李先生身遇龍戰栖遁靈湫其
真四君子之友矣春秋今七十江南人士多為詩歌以
相詠歎海鹽彭孫貽則為四君子詩以况之
陶徵士元亮
陶公高世士邈然山澤姿飲酒非世情韜光戢其儀豈伊卞務
儔屈身田舍兒桃源真有人柴桑從此辭
謝山人臯羽
謝生亦鳳羽未干宋室禄披髮長行吟岩栖抱幽獨淒然嚴瀨
遊哀響動林谷寄謝炎午徒同羣友麋鹿
林教授霽山
林君偉國器懷竒閟時務投簮豈高尚結客非義故草際拾寒
瓊千古冬青樹惜哉經綸資槁首老章句
鄭上舍所南
鄭子既耿介流涕平生恩作書錮寒泉旅跡寄虞樊迴裾謝朔
客意氣無一言幽蘭自為芬誰復托孤根
過隱庵訪息乹長老
十年住山中未識山僧面相對不知名寒梅皎于霰坐談忘日
午齋鐘冷深院芒屩送君歸斜陽在南澗
題彭祖觀井圖
表弟方二御盈斗室止尋丈齋後有脩竹百竿菊百餘本
詣之尋菊主人他出拜母為啓倉琅得看菊留題壁
之子美游衍幽棲結草廬當階富卉物花密竹扶疎尋菊一訪
君君行更焉如拜母為啓落英繞庭除北牖千琅玕青寒逼
人裙萬菊闘黃𬗋素菊妍有餘秋深霜未零露重皓景舒亭亭
羣豔外獨照隱淪居白衣肯相乞㭙筐躬荷鋤
汝嘉叔種菊數百本高者丈餘鬻花自給擔花相送口占
謝之
南都窮巷子家貧無儋石䟽圃日荷鋤賣花欣自給晨夕從之
遊徘徊屢忘出頽垣滿秋容黃𬗋紛可擷擔筐持相贈蜂蝶随
行笈興愝意無違素履聊共適徒聞丘園言紛綸車馬跡
庭菊二首
夙抱棲遁志微尚期終諧一從罹世變素志虞以乖疾風無安
巢行榛避乕豺幽居守隘巷輪轍苔之埋日夕逐負薪出入樵
者偕歸来刈林𬞞濁酒暢所懷蒔菊豈在多妍華亦盈階曠覧
天宇中獨見秋氣洼
二
晨起鳥雀鳴圓旭亦東上漙漙露猶濕一溉朝氣爽草堂竟日
静把菊欣自賞風霜抱高致衆卉伍宿莽眷言托岩阿掃軌謝
塵鞅緬懷青雲士餐英邈遐想戀此頭上簮焉能遂孤往
王氏庭院荒蕪惟菊甚盛門庭井溷皆菊也殆千本
舊時王謝家種花滿荒院古屋縳欹檐苔㾗胃階面隔宅若蠭
房随曲境屢變秋葩各異種弄色媚繾綣籬落分夕陽溷湢盈
葱蒨誰能混衆芳寕甘委流霰歎息懷昔賢騷客不可見
出北郭探菊不覺數里庵僧未歸籬菊亦盡坐鄰家觀分
種亦二百餘枝
出郭遂數里林端漸夕霏俄見初月吐尚未山僧歸桔橰間野
田草根霜兔肥移床就鄰老籬下共秋暉起觀川澤雲坐息苔
莓磯杪秋郊始寒反照暘已微逝將保丘壑寕使情愫違
徐戶侯雲生栽菊僅數十皆大如盤盂為城中諸氏冠
徐公棄故侯短褐自鋤圃秋光滿城北花藥映竹戶零露濕盤
盂粤重壓如雨晨暉玉四照黃珥抱日吐因憐晚秋妍為探清
霜嫌城中好事家種菊紛可數一顧盡無色衆芳誰輿伍從公
乞數英伴我琴樽古
過七弟東臯草堂聞林氏有菊叩門探之不盈二十種楚
楚可觀不見主人遂返
駕言出東臯草堂媚初日問菊過鄰家閒門杳行跡茅檐覆卉
藥林影移砌石淹留去復住蒼蘚殢来屐何煩見主人幽花自
迎客
潘侯道旃相期過看菊乃為所留招六弟渭臣共飲醉歸
且許以古色超見贈
相期看黃菊兩度叩頽垣蘺落隔牽牛綠跗耀朝暾氣寒悟霜
降花澤騐雨㾗呼童荷櫑来欲斸秋英根穉子能留客挽衣重
掩門園𬞞采晚菽開瓶倒壺樽樂此知交素共軫農圃言醉矣
且云歸塵事何足論
孫侯輔庭種菊劉參政園凢數畦夾池傍竹随徑皆叢菊
有七百夲
劉公有廢園深榛翳南郭孫侯闢荒穢植卉盈庭落相携得同
調扶笻叩林薄興寄各有懷孤嘯時復作脩篁吐嬋娟青雪紛
莫莫嗟彼晚秋英含質隱丘壑微霜徒見侵芳氣酷迴礡采擇
君莫疑貞尚于焉託
信弦弟栽菊八十本皆遠購異種夏旱課山童溉灌甚勤
菊成以事北上座客分散其花皆盡殆無一枝對庭下菊
因懷信弦
陶公卧柴桑栽菊滿庭牖豈以籬下花易此粟五斗浮名累物
役微禄滋多口勢去通侯冷時来故人厚以兹石隱流圭組惟
掉首欝欝拒霜姿寕與朝榮偶獨酌坐素秋清樽庶無負
蔡老菊圃
茅茨苫短垣久叩門始應開籬各一咲野老夲無聽客来問買
花晨霜猶滿徑秋容隱闤闠芳躅委荒徑托根自孤賤抗節
寒令萎謝亦何傷榮落非有定
渭臣弟乞菊苗種之滿庭秋九花開薄遊三&KR0873;買菊二夲
歸舟却寄
畸人抱孤興乞菊盈筐簏始苗方暮春徂暑困恒燠灌花衝炎
&KR1201;累月忘櫛沐汲盡隂井泉茁此數叢綠佳辰負重九買棹浮
滬空齋鎻秋隂籬卉咲行役可為松江鱸淹留改旅服一枝
寄歸舟寂寂幽窗曲但恨乏勝情何地無佳菊
徐氏齋中種菊甚多兩度叩之皆不遇偶值之橋上啓門
一看因成一首似徐大御六
兩度叩君家椒圖掩清畫過橋遇吾子一咲啓圭竇早菊既已
零晚英今競秀叢叢媚寒地粲粲羅庭岫㵸茗恣高談論心契
知舊屢吐肝鬲言哀我窮獨後徒貽老親憂多謝良朋厚買妾
愧囊錢感時薄銅綬愁来有濁醪傾壼就荒囿
過灌本庵看菊昔為劉少彛先生園亭有蕭氏僦居種菊
數十盆皆佳種也同友人過池館不勝今昔之感題壁
昔賢吟嘯地灌木猶蒼蒼文藻一時盡曲池久己荒相随逸人
躅重来君子堂感舊惜其頽懷賢詠不忘英英傲霜傑澤露晞
秋陽朝霜網戶流夕芬幽岩弄晨光時危賤吏賢衆悴孤榮芳
徘徊空歎息顑頞亦何傷
程大定侯有菊數十枝𬗋嬋娟蜜刺尢勝留題志賞
伊人抱清羸掩戶卧經年卉物羅戶庭脩篁隱市㕓叩門者誰
歟客至起茶烟時菊競吐秀嫣然𬗋嬋娟厓蜜冷碧刺淡黃尤
送妍對坐香四照微霜參横天知君夜来夢應到東籬前
聞曹生官始種菊甚佳有銀甲柬詢
聞君有銀甲粲若英瓊瑶濯濯承露盤戎戎䄡䄖貂皓月時一
照羣豔嫣然消欲過問東籬文園卧寂寥不知秋霜下素質為
誰驕萬卉盡凋落榮華非一朝何如岩下秀懷芬抱寒條由来
賢逹士林壑同佳招落英如可餐歲晚托久要
徐老茂之菊多佳種惜土瘠不甚茂
委巷啓衡門隂森若巖岫簾楹隱羣卉砌藥上虚牖寄迹市喧
外結契賢豪右嗟彼籬落英蔚為九秋秀托志本孤高非因霜
霰瘦輕肥薄世尚浮榮任物侯諒無金石姿誰慕松喬夀漉巾
且相賞采采以盈䄂
九日千峯和尚見顧草堂
風雨滿窮巷行跡斷樵車山僧策杖来破我苔㾗沙草堂四無
人相接忘喫茶語默深有會因機思無涯欲言試舉似决霤鳴
簷牙一笑知重九對此籬下花道人久不簮烏帽任欹斜倘容
次白社判謝黃公家
訪千峯和尚
立公入西林荒院松栢肅立公去西林堂空只棲蝠千僧離白
棒草屨散行簏愧我嬰物網未礼大士足東風寒食餳春雨杏
花粥今年掃墓田兩過茆亭曲知師卧林樾清影溷樵牧猥云
蓮社蹤恥標高賢目寒山一相遇糞掃共追逐
斷飲
古道日凋喪誰復飲其淳邈矣羲皇上萬古有餘春幽憂值世
亂韜精乃全身衰年肺病俱惧以伐吾真聊復遠杯杅踵息養
至醇為我謝嵇阮煑石以為鄰
詶信弦弟吳門四月見寄(四首)
冉冉青陽去朱明駛已馳窮隂苦纊忽焉御纖離丹榴灼前
楹後圃盈旅葵歲序寡停轍米者諒若兹一瞑無聖賢榮爵空
復辭流浪大化中神理與之疲無心䆒安在物役紛相持
二
千金買名倡絲竹娛清燕新聲遏流雲皓齒送微眄邈焉山澤
士懷情滅聞見匡坐遠世紛孤介謝婉孌喧寂非有岐静者復
何遣執理以御囂至道豈形踐
三
中散識要道淡澹以養生子雲甘寂寞躭玄殫至精胡為戀樊
籠多智冐天刑名元無可貴誰更尚無名悠悠舉濁醪聊云遠
世情
四
竒人炫弄丸偃師呈機製當其妙入神得意己忘技太朴本無
為云為各有自寓形復幾何紛紛殚巧智文章亦小器道術乃
餘事默焉不二門尚未離言句随時任飲啄此中含真意
登澉浦鳳皇山
羣山何翺翔孤鳳騫其翅千眠佳氣中海色紛然至理策信所
往逥觀得屢憩新松未盈尺己有千仞勢清吹相間作神飈盪
林隧俯探溟渤流日月落空際大塊勞我生天地亦形寓誰云
金石堅令名庶無既感此栢下人頽顔托真醉
苦旱詩
驕陽亢六月時雨愆四郊桔橰自鳴悲涸澤無良苗幽居絶禄
仕養母樂衡茅身既愧躬畊念此南畆勞八口畏朝飢鳥雀亦
嗷嗷對酒不能飲閔默寄長謠
正仲餉笞戲作
平生無所恨恨無千頃竹琅玕落清夢肺腑照寒玉君家東臯
上脩篁枕城足己知前宵雷籜龍迸幽谷斸雲飛相送滌釜手
自掬晚潮鳴古鼎煑破瀟湘綠香發白石爛氣蒸春雲&KR0836;却咲
病維摩不復親野蔌宫商嚼疎齒鸞鳳嘯饞腹飽食廢晚飱餘
甘及童僕潄罷清風生胷臆尚謖謖因憶東坡詩寕可食無肉
不見椘庵開士者三十年杪冬見訪草堂驚謂異世相期
梅花開日訪師密庵春日尋之己去雲間不返留題壁
不見楚公久偶来闤闠草堂接芒履相視驚異代閒雲落滄
海飛鳥無定在為期梅花發屐齒刺荒穢叩門閴無人松聲和
泉碓寥寥虚堂上自與南山對斯人不可見斜陽邈林背
印生澄客乞字扵貽且請更其名偶披雲笈道書名之曰
潜曜字曰景霄因系以詩
旭日浴虞淵乃以揚朝暉應龍奮雷雨泥蟠而天飛葆兹至
人德&KR0758;光自沉幾乘時致雲霄英聲耀九圍小器尚速成大
村貴知希勉旃崇令名渾沕觀始微
茗齋詩七言古
淮南彭孫貽羿仁著
為郁老題家園秋醼圖
翁家父子俱好賢孫曾鵲起還聯翩有書各蔵帳中秘有秫還
種城南田公今六十若少壮與公結契俱忘年今年有秋風物
美芙蓉黃菊紛成綺誰為君家貌此圖周行張遠各絶殊高堂
燕客張座側璧間座上同眉湏君不見長安豪貴車擊轂高車
駟馬同飜覆君不見五陵公子遊比肩千金結客徒多錢何如
此翁抱膝隱繞膝芝蘭相接軫會看他日高汝閭萬石門風頗
有餘只今且盡金樽酒莫侍綸收渭水魚
和沈大參正月四日韻
春光九十己一旬元宵三五剛二八不見燈市車遥遥止聞霪
霖泥&KR0632;&KR0632;多金總不羡蘇生避地碩言從季札入山未得喜尋
僧祗有身心奉塵刹
匏庵歌為許長人賦
憶昔識君俱搃角只今異代同寥落羡君結廬賁水頭苦爪引
蔓垂牽中新泥四壁不湏粉上階瓦雀来行遊長安貴人皆斗
笠憐君不踏看花陌貧交今盡金滿堂憐君不上公子堂功名
翻手亦朝露眼前人物皆非故大兄且為無口匏小弟甘同苦
葉瓠草花繞砌樹木奴興来席地傾壺盧行蔵出處詎勞問
吾豈匏爪籬落枯
為沈中&KR0792;題五子
君不見渥洼龍種雲陸離蘭筋汁血争權竒毛質雖殊神骨一
步驟齊挟風雲姿君不見長離毓彩丹山側所挟鵷雛俱五色
九苞千仞變文章鳴中宫商夾金石君家世德人不忘螽斯麟
趾殊未央鄧林由来產𣏌梓縣圃定復生琳琅誰為君家寫英
物頭角嶄然竒突兀錦綳羽葆各參差秀入蘭臺冠秋月小兒
德祖融大兒大者難兄宜爾為眼前何可無兒軰海内公卿多
此類童心猶憶竹馬場嬰啼絶倒老莱態為君戲茟題此圖君
家小婦今羅敷徵蘭從此知未晚會見商瞿五丈夫
題畫馬歌為盛葵園
盛子葵園出二馬相示茟墨秀偉大似宋元名手有妄
兒強題曰韓幹真跡字復瘠惡殊足噴飯安得墨池三
斗汁為之一洗贋跡乎因題短歌于右
韓幹畫馬不可見千年腐素随飛電近代承旨亦絶倫時見騏
驎騰匹練君家二馬鬉連拳青虬白䧼俱翩翩邇来画手争得
似神姿儁絶其龍眠可憐玅畫無識者耳食徒知韓幹馬當時
已遜曹將軍何處丹青尚有貞宣和御府落窮塞睿思印記居
然在山堂開卷風凄凄霜毫欲動踣鉄蹄憐君自是前支遁向
人往往誇神駿昔余蔵得古龍媒吳興神品圖忽雷垂鬃歛鬛
志閒暇超忽千里無纖埃亂離神物随變化看圖却憶當時畫
借余三日懸齋中為君洗滌傖父蹤定知剪拂感知己壁間夜
吼雙毛龍
觀李龍眠七十二子謁孔子圖
張吳人物稱玅手龍眠創格古未有白描宛轉游絲翔萬象化
工失妍醜道元昔畫成都壁先聖威容耀金石至今嶽瀆山文
開夜夜星芒斗奎直伯時玅茟挟秋亮儼入杏壇游夏曹登堂
細窺望羊眼宛爾尭顙項咎繇古冠長劍貌嚴重七十二賢各
生動虎兕俱蟠將相姿麒麟欲出詩書冢建炎匹馬渡江来詔
寫橋門勒珉珙邇来滅沒翻榻稀真夲孤懸古塵壅我遊錢唐
歲再三非探竺鷲即精藍亂餘每憚入城市未及挟䇲師孔𣆀
君今何處得此卷茟法蚓曲蟲行𧖟世無仲尼師道絶北面誰
當弟子列展圖再拜燼瓣香盡帶紛紛落晴雪
鴛湖送别信弦弟北上
把杯呼月月不来十年懷抱何時開秋風怒吹湖水立臨岐惜
别使我哀由拳城昏夜如墨船舷欹傾斗魁側水妃祠廟出神
燈江花岸花兩無色當樽欲飲悲何極五岳不平矗胷臆男兒
刺促那可得雷霆鞫轟天叵測古求榮辱相循環蛟龍罹罟鼠
生翼醉尉曾呵李北平溺灰忽起韓安國君今不醉誠何益吐
汙錦袍眠莫惜黃金燕臺事有無且問米價来東吳西施靈巖
插明鏡太湖月捧當心珠闔廬雄覇今已矣專諸俠者在否乎
未須更買梅市藥不然歸釣松江鱸故山黃菊開正好此行莫
慮田園蕪
王元章畫松鼠歌
煑石山農真狂夫衛公大海比若奴綠蓑斗笠冐大雪秃筆凍
作梅花鬚山厓木末逐猿狖出入每與鼪鼯俱何時松根寫飛
鼠脩毛潤澤沐山雨一鼠騰身肘張羽一鼠啾啾仰相語枯松
倒插欲動搖似有風聲出綃楮樵人木客咸絶倒何物丹青乃
能爾先君寳此數十年歿後塵箧游蝸涎春来開箧淚沾臆拂
拭掛璧驚狂顛周郎善畫誇好手借臨三月仍茫然卷圖見還
閣茟咲從此不復再與毛羽相周旋紛紛畫工若蟲螘元章筆
墨無乃仙聞其沒骨梅竒絶更清妍購之不可見恨無十萬纏
腰錢王冕此畫今不傳
維申招飲牡丹花下作時在座者石弦方節公㴻漢飛君
升簡可巨展方節醉吐花下
東風夜吹木芍藥千樹樓臺壓紅萼黃蜂紫燕参差来朵朵穠
香撲簾箔吳生愛客客滿堂綘蠟高然雙鳳皇浣花細雨釀春
色密護雕欄看洗粧樽前相對忘賓主雅謔清歡動眉宇君今
且盡鸚武杯客自能為鸜鵒舞醇醪勸客醲于乳何惜車茵為
君吐眼中世事同轉蓬萍梗浮生西復東糟丘相勸各努力今
朝莫負花枝紅
美人梳頭歌
曉寒己退紅日高綺牎花影低櫻桃髼鬙徐理一窩玉犀梳吐
月横亭臯錦茵無塵雲委地游絲冥冥垂丈二盤龍半捲香雨
來蘭澤未施蜂蝶至逥身無力倚雙鬟鏡中雲過遮遠山菱花
為儂照背面側肩燕尾斜彎環重將墜馬髻端正試舞今朝教
小蠻
上夀曹母呈鍳長
陶公留客剉馬韉季偉草具嘉賓前茅家不及士行母雞黍自
奉輕高賢平生結交少許可曹氏弟兄殊勝我諸子磊落咸絶
塵仲氏静者尤深醇讀書養母絶仕進如子豈復憂長貧下機
不息季主績授經無事&KR1274;宫鄰七十神明幸強視稱觴擊盡滄
溟鱗海内英豪皆弟昆升堂拜母如兒孫開顔一咲敬謝客勞
苦公䓁来衡門君家不少富與貴子自無心營禄位當今罹禍
多盛名羡于不交公與卿平津作相未為晚明歲上書探上苑
名成乞禄報所生頭白倚閭待君返
鍳長餉酒弟望相過發甕全飲戲作短歌兼以謝曹
衰年生女意不怡瓶之罄矣啜釜糜酒錢脱盡小婦珥提壺空
望高陽池掩關亭午聞剥啄雙童荷擔肩巨鴟發椷一笑張眉
湏急呼小蠻洗樽罍泥香未透畢卓甕流涎先落匡生顧弟望
嗜酒過于貽偶来相過同一巵轟飲豈顧墜接䍦醉中所語皆
不羈潦倒仍復敲枯棋樽空日斜蕉影移人間萬事胡可測今
日獨醒非其宜不見錢唐西市上悲濤流血哀鴟夷身既將隱
焉文之乃今湛族如要離沉酣麯生信有味猖狂阮籍真吾師
速營糟丘以終老力飲此物當無疑
客有携蒙頂茶數片相餉烹之殊不稱其名戲作短歌
平生茶癖如癥瘕清入筋骨俱槎枒亂後兵戈塞天地偤泛吳
吳興身採茶十年不到陽羡市陸羽祠前空落花南来北客致
酪茗數片分遺出蒙頂&KR0627;然石耳剥雲根淡極冰芽生玉井䋲
床對客各枯腸三椀松風吸簾影當年策馬太山東雲中遥認
東蒙峰黃塵撲面觸渴暑鄕心夢冷茶烟濃只今高坐旗槍畔
鳬繹龜蒙意中見何因重到白雲巖手摘春英炊雪筧
海上謠
廿載上書下見收還家無官己白頭少年棄書還學射上林較
獵仍居下赤眉銅馬及大槍親手射殺同姓王漁塩亡命轉蹈
海樓船將軍䧟屠醢赦書昨日下長安大者封侯小拜官制科
𥙷官老乃未不如作賊先富貴
古豔歌
東風小院百花明日高春困不聞鶯殢人無力炙鵝笙
禽言十首
行不得也哥哥水有罔罟澤有虞羅荆棘四野跣行奈何山多
貙豺沙有蜮泥行涉江黿可食天之南天之北懷夫君行不得
二
𬗋山看火小麥未黃大麥已可舂之糜之㗖姑及我雞栖于籬
犬入戶𧖟妾連宵無伴夥𬗋山𬗋山湏看火
三
泥滑泥滑滑高車入朝多覆蹶泥深汨汩馬蹄以沒槶泥拔刺
傷我馬足短轅小犢晚不發其雨其雨防泥滑
四
姑惡姑惡誰云姑惡阿姑重晨炊賤妾事𧖟作里正夜叩門夏
稅己榜掠女桑在枝&KR1849;在箔三朝阿姑無餺飥妾罪當笞姑不
惡
五
不如歸去苦竹叢中啼著曙瞿塘倒流激以淫澦脩蛇若陵古
帝安處巢于谷家于樹黃牛白馬朝朝暮暮春山如此不歸去
六
布榖布榖刈得一斛稉簸得三斗六鬴無糜莫為粥乳鷰雛成
絲上簇一雨一晴二麥熟無菽一朝飢無麥半歲畜僂僂跦跦
且布穀
七
水鵓鴣水鵓鴣小姑怨葉濕田夫望麥枯去年不雨禾稼無今
春雨甚損積蘇盖我屋抱我雛月如仰瓦軍如罛人將彈我且
莫呼
八
烏烏啞啞老鴟銜肉墜于屋瓦無搏我子黃口謯訝東来丈夫
馬白赭彎弧貫矢一發我下災非災非纍而妻有公冶烏
乎烏啞復啞
九
得過且過寒風秃肌羽摧挫小婦織縑老婦織布織成匹半連
夜作絹上官倉兒無褲山雞毛美衆鳥相賀唶我土窟誰一顧
十
提壺盧東家酒美君莫沽君莫沽主婦數錢除我宿適君看北
邙栢下客有口不飲徒含珠勸君酒試一沽脱君佩酒家胡
寄懷子游客吳門時與信弦弟將同之廣陵
春風吹徧闔廬城貞娘墓前芳草生金閭千條萬條柳待君二
月吳趨行要離侠兒不復見臯橋高土今無名君今此行更誰
貌且謁將相諸公卿僧繇凱之邈千載畫手紛紛皆此軰近代
佳士自有真百年乃見曾波臣曾鯨死矣傳數子沈韶張遠抗
謝彬彬韶己老君獨步崛起東海無前人三吳人物稱秀偉瓌
質英姿君見幾幾人頬上為添毛到處光輝動屏扆吾家信弦
古之狂酒酣意氣不可當罷官不𥙷事游謁所至賓朋日滿堂
知君日夕費毫素寫盡吳兒乕阜傍我弟淹留恒累月渡河
何日同北發早問廣陵花莫待花成雪花開花落總堪愁此去
休尋煬帝樓二十四橋歌舞處那教人不憶揚州
五懷詩
余性樂山水亂離以後杜門二十載檻猿籠鳥豈一
日忘烟霄林麓哉追憶屐齒所經作五懷吟聊當宗
慤卧游耳
懷匡廬吟
我夢遊廬山遂到東林寺飛泉夾道出虎溪白蓮花開圍尺二
過溪不復見遠公稽首文殊古師刹琅玕繞閣青刺天振衣直
上天池顛参差五老揖我前脱我芰荷衣熏以香爐五色烟伐
我毛髓去㡳滯呼噏元氣生九咽石梁三白龍倒挂萬丈峭壁
不敢眠奔雷卷雪曳風雨濯我肺肝寒栩栩從此胷無一點塵
皎若秋空澄玉宇岷江九沠東北流蕩盡人間千古愁襟期沃
宕吐雲物吳楚蟻蛭来雙眸欲尋謝公登眺處石門劃立蒼藤
糺下視鄱湖一懸竇曾有蛟螭此中闘赤龍一去三百年湓浦
滄茫亦非舊山川如昔世代殊安得靈藥紅顔膚願與匡君同
結廬飢食栢實飱雲腴十年凊夢落彭蠡却憶瘦馬行﨑嶇拂
拭南窗雪色壁寫我青鞵斗笠負笈来移居
懷太山吟
憶昔揮鞭出齊甸岱首嵯峨馬頭見濟陽超忽渺平原鳬繹龜
蒙在葱蒨我聞日觀通天門扶桑曙色谷吐呑神州九點青不
了一泓海影承杆盆道遇安期生邀我朝上元蒼蚪赤螭爲我
御乘風西去遊昆侖揮手謝安期廣成空同何足論人生所喻
貴適志安能棲神導氣服食随龜猿吾寕巖栖混鹿羣手弄玉
檢封中雲爲問五大夫誰曾謁見七十有二君秦松蒼蒼帶風
雨乕魄千年大于柱上産五芝爛絳霞采以服之生綠羽自憐
塵世幾遭廻吳閶匹練精芒灰長謠梁父人己老金𬞞玉椹何
處求蓬莱太山吟吟正悲清流自環華不注黃淮不鎻無支祈
中原戰塵積十丈秦碑漢碣俱傾欹何時父老見封禪側身東
望長摧眉
懷九華吟
泛舟上梅根落帆過秋浦澄江千里匹練長兩岸青山送柔艣
空冥忽歛一片霞須臾吐出九蓮華終南女几盡無色玉鏡潭
空摇碧沙東望蛾眉亭五雲生采石猶似當年宫錦袍醉曳峰
頭掃秋色大江日夜空際流李白祠前猿狖愁惟有含情萬古
月長掛城東秋浦樓十年不到横江路九子蒼蒼想如故芳洲
已荒羅隱宅杏花飛盡銅陵樹壺中我自有九華玉女窗明啓
朱戶太平太守惜罷官欲往尋之江水寒試借琴高雙赤鯉寄
書牛渚上頭看
懷會嵇吟
昔年雪花大于手披簔横渡錢唐口夜船經過許掾宅雪霽推
蓬亂山出衝寒直上越王臺會稽山色東南開鎰湖一曲匣明
鏡芙容倒插青崔嵬十年曾夢窺禹穴玉書金簡為我發石城
千丈干雲霄魚面河精衛冕鉞玄熊白狐司水符赤珪如日碧
珪月覺来望南鎮茫茫天一髮欲渡石帆行掛席拾海玥謝公
遊處千巖明若邪溪女無限情薔薇零落蘭亭歇荒葛枯查縱
復横籠鵝道士今安往黃庭雪芽日應長清猿不斷百里啼山
隂道上空流賞亂餘兵甲滿江東水犀一散覇圖空魯連已蹈
滄溟去安期不謁隆準公越山蒼蒼越溪冷冬青枝老埋金井
雲門山僧數寄書寄我剡藤六尺餘何時重附子猷棹一訪戴
逵舊隱居
懷嚴瀨吟
南登五雲嶺東望浙江潮浙潮三折奔雷製電坤軸搖西撼西
陵逥怒颷伍胥素車不可邀錢王強弩沉沙沒鏃鐵已消英雄
既己矣萬松零落空前朝西南迴矚富春瀨山靄蒼蒼横積黛
我曾西上謁桐君采藥谿頭遠相侍桐江屈曲天目来繡嶺錦
峰送竒態少泛輕航白嶽遊千里歸舟浮靉靆毛裘短褐訪故
人咄咄子陵竟安在嚴灘石子清可數游魚十十復五五釣臺
矗青天石骨不見土照人毛髮石潭寒苔蘚曾青浮翠羽子陵
昔時避漢光雲臺將相三十二士俱侯王獨留峥嶸片石高萬
古野猿沙鳥窺祠堂雲溶溶兮如笠如帔水澹澹兮魚不食餌
山鬼窈窕兮為誰媚懷高人兮搴薜荔我本疎狂無俗情性諧
隱遁輕浮名廿年𬞞食斷漁釣猶樂此中山水清何人南上富
春渚為寄相思報漁父定復来尋十九泉試候客星犯牛女
三月正當三十日
三月正當三十日送盡韶華春九十杜鵑歸去愁奈何芍藥殿
春己無及昨日美少年今朝佝僂客百年三萬亦夙昔綠髩朱
顔少頭白平津皓首相印垂猿臂封侯歎數竒王侯將相自偶
耳何為垂暮貪羊皮劉伶鄭泉差觧事李白醉死真其宜東園
酴釄尚滿枝楊花如雪撲路岐櫻桃一摘酒一巵身後之名空
爾為殤子何殊老彭祖狂夫猶驚魯孔尼太山為爼海作罍倒
瀉天河入酒巵拍浮此中吾足矣東西南北刺促安將之
夜夜曲三首
雄雞一聲天下白夢中半道出交河露重日高歸不得
二
亡頼子規終日啼銀鞍白馬去不返美人昨夜夢遼西
三
俱飛蛺蝶雙雙燕人間天上不相期可憐素面燈前見
渭臣弟以病斷酒長歌調之
少年嗜飲海可呑欲傾沃焦作巨盆倒吸星辰捲五岳倚醉天
柱枕昆侖十日九病酒衣衫半濕淋漓痕亂後稍稍疎壺樽衆
中酒吃寡放言西遊經戰場馬足踐人髮君看纍纍道旁骨殺
身豈盡杯中物舉觴酹地揖髑髏嗟君不飲長蕪殁以兹放浪
百不憂日與賣漿者兒遊有時持糟餉禅伯所至乘醉眠紅樓
君之嗜酒差過之一日數飲無醒時邇来止酒因何事試鶯白
墜應嘲嗤君不聞夏王斷酒疎儀狄君不聞姬公酒誥懲荒溺
南巢不為醉鄕亾西畤寕因酒泉析把杯聊復問長星萬歲誰
傳一家曆伊耆神聖能千鐘尼父百&KR1152;無醉容古来上喆亦崇
飲乃知屈生獨醒幽咿窣楓如秋蛩我有如淮之酒盈一斗五
茄芳酷醇而厚入椀旋驚乕魄生開瓶已透穠香走酙滿長墳
滴乳花膏凝不滑流涎口君能扶病相過否試剪林𬞞笋蒲韭
為君却塊壘胷七發霍然此其首六郎勸汝一杯酒
茗齋詩五言律
淮南彭孫貽羿仁著
亂後喜商隱歸自白下
行役烽烟後關河雨雪間窮途嗟歲晚多難喜生還瘴海龍蛇
動柴門鳥雀閒飄零一相慰驚己改朱顔
二
秣陵西北望兵火幾家残白髮高堂暮青天行路難千金彈鋏
盡萬馬渡江寒故老知多少新亭洒淚看
馬氏菊尚未盡開見贈十餘枝
己過重陽候難忘探菊期贈来簮短髩折處惜繁枝無酒留陶
今多愁費椘詞花隂堪一闋絶倒馬東籬
城南劉參政園亭蓉菊相映兩尋孫戶侯不遇
兩度来尋菊無人一煑茶相携招隱士為問故侯家黃石空携
策青林自種花芙蓉觧留客向晚正如霞
徐大御六種菊滿齋頭訪之則主人往禾水徘徊花下良
久乃去
總是看花客何須問主人柴門横屈戌藥徑鎻茵陳粉壁稀題
句苔階自掃塵攅眉還一咲乞酒向西鄰
暮夜歸遂雨童子携燈送菊至則顧生方明所致也喜而
得句
張燈逢暮雨早己插花歸送菊聞敲戶持荷尚濕衣夜香生卧
榻寒燭助清暉獨坐欣堪對孤吟任掩扉
東郭李史家有菊數十本朱生曉所種兩度看之惜俱遇
他客
李掾庭前菊言栽自客卿晚黃魁衆妙尺素少雙成徑絶高人
過門惟野雀迎無煩相問訊溷俗久逃名
程大定矦種菊仲林堂前主人遊京邸戟門深鎻不得一
觀菊亦不知有亡子開齋頭有數十木聞亦佳訪程大拉
觀之意盡而返不復詣徐
好花逢勝友况此素秋天其奈朱門鎻空瞻薊北烟二難驕合
并三雅命誰先興盡應廻駕懷人只楚賢
送西林鏡宗法師示寂三首
西歸留莫住無住本無生早己空諸相云何慶有情幻花優鉢
雨哀𣑽海潮聲從此西林下秋風不可行
二
大悲壇上月入定掃諸塵壊衲熏脩盡軍持乞食貧空留宗鏡
眼誰是影堂真公案勞相證三生未了因
三
蕭洒逃禪地幽栖物自親山禽行藥砌窗月亂松筠聞法諸天
集談空萬品新傳衣無上足若箇厰頭人
訪三莫上人
放生曾結社游戲更譚空草訣追顛素聞蹤共懶融小黎庭卉
外三昩洒樽中八禹瀾飜偈寕堪舉似公
重過馬氏看菊菊尚未放
去歲重陽客今秋又復来最憐霜降早尚未菊花開晚節留寒
月餘香上酒杯平生搖落意為爾獨遲回
和南青和尚宿秦山樵公文室
乘興此登山雲中共掩關鳴鐘落潮後入定古松間片月諸天
盡䋲床相對閒風傳衰梵至猶隔兩峰彎
經始皇廟和南老
徐福洲前路當時此避秦脩蛇己中斷白馬尚東廵古殿一以
閟岩花更不春三山有靈藥應起鮑車身
和南公游積善庵作昔湛然密雲二老曾托跡庵中各數
年
當年聞二老息影此枯柌昔日誅茆處依然苦竹叢飛花自無
着空海日冥濛問取西来意尋源路不窮
游夏家庵千松長老以病不能見
禪蹤何處覓山色日當牎為問諸仁者誰參大法幢山猿助孤
嘯残月下高舂送目烟霄外青大鳥一雙
浮山工人十笏居
野衲貧何似誅茒僅盖頭鄰𬞞園菜甲鳥毳集棉裘院冷無人
過林空有鹿遊相尋逢乞食欲去若為留
自大湖堰山行入澉望湖上諸山因懷故友仲木
人事悲非昔風光减去年草肥連日雨春盡落花天惜逝懷良
友憂生羡列仙尚扶雙眼在携病看雲泉
二
野樹晴還合輕隂暗復開萬山蔵井落大海出樓臺先哲高風
在窮交舊兩耒凄凉故人宅立馬更徘徊
三
兩湖雲樹合何處不蒼茫白苧人烟冷青山野廟長沙塗遊郭
索塩井聚顛當夙昔琴樽地蕭條有綠楊
送宗弟達之還南譙二首
芳草河梁道萋萋一送君鄕心秦海闊客路秣陵分白苧更春
服黃梅變夏雲臨岐重携手征鳥惜離羣
二
回首南譙里當時我故鄕英雄多佐命帶礪念先皇别路過
牛首離情恨㕍行還山語諸父列駟望輝光
韓信釣臺和商隱
信也垂竿日棲遲椘水端一朝雲雨合四海大風寒黃綺終逃
漢留侯自報韓功成嗟去晚千古歎才難
聞雁
徙倚空齋晚微霜度早鴻寒生高閣外愁絶一宵中江海摇羈
思關山送朔風天涯有兄弟飄泊五湖東
禾人陳鏞能詩流寓海上舌畊餬口貧落不自得乞言扵
余無以慰之贈詩二首
之子不得志栖栖隱市南傭書恥班尉乞食咲陶潜遇我勞題
鳳何人觧脫驂泥塗應所賤涸轍故宜甘
二
貧士虚成詠窮居俗久淹賣文長倒槖牋昜不垂簾食字三成
蠧躭吟一撚髯獨憐史雲甑幾度㸑烟添
舟經青蓮寺
亭午投荒寺梅根暫繫&KR0657;齋厨酒帘下行腳落花前客至無僧
問堂空少磬傳不知梵網外何處有青蓮
送默庵圓明和尚入㙮三首
虞山一片乳飛下海雲端獨坐荷香裏敲門落葉寒禅心飛後
絮空觀定中瀾公案三生在何人識懶残
二
千偈瀾飜處春潮撲講臺傳衣留亦得呵佛罵誰来詩句寒
山月禅燈石鼎灰無聲無縫㙮今日為公開(圓公與無聲和尚同創默庵)
三
孤雲留不住與爾反真空古木遺容在青山法相中祖堂花自
落大海水長東一點黃梅雨何人舉似公
過默庵懷孤雲圓明無聲三老
當時諸大士彈指已三生淥水紅衣涸蒼山白鳥横潮青非有
法花落夲無聲寂寂東明院孤標刹自成(孤公示寂東明)
二
一自圓公去玄言竟不聞東林講社散北秀幾宗分白骨空成
觀青山定屬君脩篁携手地惆悵望孤雲
(孤和尚將返東明余遇送别猶力疾携手後園指點圓和建塔地未幾别去遂遷化)
三
問疾維摩室相携坐落花草香薰戒貝苔摺印袈裟竹院無留
偈松寮罷施茶闍黎何處問客到有啼鴉
輓節隱先生朱徵君
人物論耆舊云亡惜老成逃秦商四皓辭漢魯諸生知已樽中
酒他年身後名甘泉里中水從此向誰清
二
夙昔多前軰于今覺汝賢狂歌接輿去罵座灌夫偏隱有辟纑
婦貧無負郭田先朝高士傳遲爾定長編
三
屈指平生恨俱宜付酒巵逃禪非佞佛憤世寓填詞誰為淵明
誄無慚有道碑城西鄭公圃䰟魄想栖遲
煑豆
煑豆朱明侯含桃薦寝前花飛隂電外莢綻浴蚕天嫰綠浮鐺
翠清香照椀妍青精雖駐色風味若為先
晚至法喜寺和百旃
溪橋延暝色人外獨閒憑藉草隨樵牧拈花禮聖僧風篁偏掃
塔漁火己傳燈此意君應識詩成寄剡藤
寄懷渭臣弟客葺城
相别梅花後相思梅雨前春衣應未改歸夢若為眠旅况消棋
局行嚢盡酒錢向平猶未了遮莫遠遊篇
寄嘲子玉
崔郎今老矣尚復自多情客路閒花斷歸期别恨生二南公姥
傳三北婦姑評頼爾忘憂物悠悠身外名
聞駿孫將之錫山却寄
閭江知舊縞帶誼應賢約過初三月来尋第二泉松風吹幘
墜野鹿向誰眠君至春申澗題詩其處邊
梅雨三首
梅雨淹時令衡茅生事微杜門宜病骨小婦改春衣卧起琴書
潤階墀卉物肥筆床閒簡點移避燕巢泥
二
柴門常謝客何怪沒蓬蒿耕耨寬時兩川原足土膏黃梅苔砌
墜紅杏粉墻高簡勘幽居事觀魚首自搔
三
不出衡門久霪霖厚徑苔朱華迸榴萼青盖坼荷胎積氣羣生
盛濃隂萬綠逥香篝添宿大晝永䧟罏灰
詠蓼庵白蓮初開
問病維摩室蓬蒿二仲来還憐綠池上早己白蓮開繁露承珠
乳凉颷覆玉杯炎囂于此滌空色獨徘徊
七夕
斜漢中天沒西風大火流微凉逥海甸炎月報新秋烏鵲頻翻
樹星文一倚樓機頭有織婦應不羡牽牛
净土庵訪雪濤上人
高柳荒庵上尋僧一繫船茅&KR1492;背流水禾黍出孤烟卧榻苔侵
膝禪心月滿天黃梅衣鉢在隱顯且随緣
白雲庵訪衲山長老
己到白雲外寕知在白雲林深人不見松下獨逢君風定茶烟
聚天空鳥語聞岩花開未徧秋思正紛紛
匡庵五首呈南音和尚
劉居士闢地作園栽植卉物南和尚偶過之居士方和
土種菊和尚笑曰居士年半百乃不種蓮因而屹屹種
菊乎居士矍然作礼即捨園為供和尚名之曰匡庵而
貽系以詩
一滴黃梅雨飛耒徧海隅入空諸相盡懸照五燈孤說偈聽龍
鬼開林施賈胡白槌勞問訊曾轉法輪無
二
袈裟半摺地乞取作茅庵掃葉閒書句拈花小放參禽魚知法
喜屠僧得阿含般若随方在空生久不談
三
雞足山中意咸歸大總持王珣方捨宅龐藴欲捐貲赤縣開東
印恒星指上規誰知方丈室攝受五湏彌
四
劉生起屠釣中歲學逃禅為問東籬菊何如白社蓮聲聞墜林
果提唱和漁船莫謂門庭峻相通一指前
五
維摩老居士貧病只長齋終日親禅榻無心靸草鞵攅眉辭酒
戒綺語闘詩牌何日從公懴寒灰石鼎埋
新秋出北郭訪南音和尚和尚為設瓜果飯𬞞并和匡庵
五詩見寄倒押元韻韻續連珠呈印南老
逃名来海曲行跡久塵埋隂蘚生蝸角寒沙出鱟牌無心拈白
棒随意歇青鞵煨芋山中客從公又乞齋
二
齋餘仍散步策杖竹林前為問石頭石來乘船子船新秋生岸
葦殘暑褪池蓮相向渾忘語天龍一指禪
三
禪房下松鼠争飯向沙彌莫理三生案何煩百丈規誅茅欣有
托買隱咲無資且汲寒泉飲銅缾手自持
四
持取機鋒捷争先似手談拈来花一咲印取月孤含潮至随哀
梵樵歸及晚參鄰家誰設供拈話問燒庵
五
庵際何所有開門七事無沉瓜飱凍玉採澗飯雕胡白社人同
&KR3119;寒山興不孤唱詶忘主客斜日下城隅
嚴先生祠和甬東陸敬身韻
士固不可屈披裘大澤間真人興白水故友自青山垂釣元無
意危亭尚共攀嚴陵一片石千載獨成閒
魯連臺和一靈上人
卓犖齊高士曾傳此地来危城孤自峙岱色為君開蹈海今誰
往清風只有臺紛紛曳裾客彈鋏一何哀
朱員臣墓用周林於韻
披榛尋古碣高冡蔽藤蘿彼婦可出走負薪行且歌微時故人
薄歸日錦衣過我自安長賤樵風老澗阿
初春哭仲妹八首
與汝三從宦新安共泛舟秦淮甓社月南浦石城秋官舍兮梨
棗家山隔斗牛只今成短髩腸斷少年遊
(妹氏與貽同侍先大人于新安齋舍秦郵水曹豫章府署)
二
白髮高堂病寕親若箇賢飄零家國淚存殁亂離年同氣惟兄
老齊眉較汝全西州門外路從此竟澘然
三
當年初送子千里秣陵遊淫澦随歸旐棲遲一倚樓門風留獬
豸家法在鳲鳩盡瘁成多病懷君涕泗流
(妹氏偕子于随侍白岳先侍御于留都旋奉喪歸朱侍御與先大父先後在臺妹氏有七子)
四
秦溪烽火至同上辟兵船八口孤舟共雙親兩地懸魂驚丙舍
雨淚盡瘴江天英爽知難滅泉臺省覲先
五
章江西去日及爾送河梁此别兼生死臨岐重慨慷母遺誰潁
叔物化竟彭殤未忍傷親意吞聲咽數行
(先太僕西行兄弟諸妹俱送先太僕語眙及妹曰此行必殉國若善事若母汝兄既病弟茂學未成三妹未有)
(子幼妹未有家皆吾所深念惟貽稍能自主妹多子而克家無遺吾憂者惟汝二人而已幻妹雖己成立有子)
(弟茂未㛰而殀三妹有子而亡妹復云亡何以慰老母乎)
六
絲筦名園地高樓憶遠人曲池花覆砌小苑徑藏春亂後成荒
草愁多念采薪年年燒藥鼎空問幾君臣
七
夙昔聞詩礼經營早克家條桑𧖟月雨課績木綿花積水衣三
澣微光髻半髽憑棺何限恨有盡役無涯
八
婚嫁緣初了名山隱共偕封胡羣從貴虀臼外孫佳彤管誰相
誄黃腸慟此埋床頭啼幼女手澤在遺釵
李桑橋邨行
出郊聊騁望尚得及春遊桑柘連𧖟月風光報麥秋野花當客
咲新漲帶冰流五畆容棲遁移家南磵頭
和賁湖徐次庵適圍秋興詩四首
余聞次庵栽菊數百夲多異種每思刺船賁湖提壺就
花下逡巡未果也山僧傳箋至得次庵秋興詩諸家和
者不一人欣然操茟亦得四首秋以爲期當拏舴艋問
黃花則此詩先之矣
賁湖秋一片盡入隱人家霜後惟栽菊籬邊早著花狂歌来鳳
鳥野處各龍蛇理亂都無問蕭條寄物華
二
黃花元自好何必問重陽候客常擕榼侵晨屢濕裳風霜存傲
質人物媚秋光與爾同三徑相扶晚節長
三
園林無不適况此晚秋天萬物俱搖落孤芳祗獨妍幽人思命
駕騷客笑傳箋為報山翁道花時約刺船
四
余家在城市無地闢疎籬羡子長林卧懷君把菊枝風騷人獨
秀雨雪夢相思何日同元亮傾壺共賦詩
謁陳少陽祠二首和王阮亭司李
一死誠何恨千秋愧建炎丹陽拜遺廟白日映虚檐自削中興
佐空攀五國髯君玉重時相無復憶垂簾
(張邦昌奉元祐太后垂簾以太后詔迎高宗至東都)
二
二相何遷次從容在少陽誰令太學錄重上叩閽章朔漠悲淵
聖當時恨靖康流離李綱竄花鳥自錢唐
尋海嶽庵拜蘇米二公像和阮亭司李韻
風流两高士照耀此江山海嶽猶生動烟雲識舊顔金鑾狂客
侍瘴嶺逐臣還到處成佳話流芳水墨間
漂母祠和韻
年少淮隂市王孫不可留昔人懷一飯明月到今愁入海安期
去尋仙帝佐遊凄凉萬家冡荒艸自春秋
次韻訪昭明讀書臺
荒臺遊鳥跡蕭寺栢森森帝子今何在清風滿竹林金焦相向
出湖海隔江隂文選空陳迹雲山若處尋
别焦山次韻
高風焦處士千載一知音欲去難為别青山識此心懷人大江
水招隱古祇林寂寂南泠下云誰觧濯纓
露筋祠次韻
白鳥清流上人傳烈女祠菰蒲夾洲渚江海斷天垂屈戍交䟽
殿幸夷結桂旗蘋香動雷雨山鬼怳然疑
雨後尋玄墓次韻
披榛尋鄧尉不為探梅来策杖穿幽徑芒鞵破石苔千山杳人
跡萬樹為君開興盡銜泥返歸途首重回
憶玅高臺次韻
遥思登眺處長嘯海門開人物空千載江山此一杯青旻混南
北倒景入樓臺清夢松風外披襟想快哉
蒋脩撰述天台之遊賦贈次韻(以上八首俱和歷下王司李阮亭)
金庭木天客採藥謝朝榮指點揮玄麈飄然想赤城雲霞石梁
斷詩句翰林清萬歲藤堪把相尋拾得行
三月晦日潘侯道旃董生商隱至遇雨共賦三月正當三
十日二首
閒居潘尉至董子共窺園坐惜殘春去惟餘此日存階前蓂盡
落欄外藥頻翻細雨流光濕鶯啼何處村
二
南國殘春杪東風月晦餘花飛驚小盡氣變悟盈虚雨拔成篁
笋池喧嘯子魚韶華且教住山客苦吟初
茗齋詩五言排律
淮南彭孫貽羿仁著
上乘庵重新先昭毅公遺像同諸父羣從子姪恭謁得二
十六韻
净業皈諸祖名藍有宿因直參無上士已悟再来人佐命韓彭
舊前皇豐沛鄰世&KR0564;留乕蜼遺像盡麒麟驄馬承先烈金魚
步後塵同班推將相多難顯忠貞正氣河山改宫墻爼豆湮毘
尼失弘護賢劫入波旬軒冕蟲絲集旌幢鼠迹馴朱扉移石笋
枯木損龍鱗鬼大隂行出神巫夜降頻精靈長不冺廟貌一朝
新白水誰興漢青山昔避秦椒漿奠里老蕙帶愧朝紳城關悲
搖落風霜識苦辛生天共靈運捨宅表王珣食肉寕湏戒攅眉
更着巾詎煩尋月上且為證親破竈殊非幻優婆未是貧禨
祥驅外道密諦礼能仁半語傳宗眼三乘答報身庭留武侯柏
樵禁買臣薪大海環東印中台切北辰丹青生面動緇素禱祠
均驃騎元名重將軍夲列真清門子孫在嗚咽採溪蘋
禾中真如㙮落成曹方伯秋岳紀事三十韻得一東諸家
畢和偶閱衆作亦得一篇
塵刹諸天迥恒沙萬國同此中元净土到處駐游騘水抱香城
界邨圍灌木叢削成干氣象指顧逼亥穹河漢低簷際烽烟出
地中望廻三極北壮觀五湖東代閱乘除盡機随浩劫終沉灰
吹一炬瓦礫顯真空法苑惟鳴馬祗林或射熊般倕鳩巧力匠
石萃磨礲不日開榛莽憑虚鑿混蒙隂陽雷雨會丁甲鬼神通
貧女投懷釧蠻王致産銅寫材巴蜀罄淫甓洛川融蟻附争㐮
築翬飛立奏功垣規占斗正土德旺年豐阿育嗟殊麗浮提竭
衆工額䲭縈吻下樓雉帶墉崇就李迷平椘扶桑送早紅窗搖
卷蛇電楯倚徙鵬風陡絶疑無兩高盤壓大雄攀躋熒遠目曠
覧豁憂裏漠漠凌羣有飄飄想八公黃輿員自轉赤縣眇難窮
周髀移新晷朝鮮沒舊宫羈人心歴亂殘照日矇矓度磧胡僧
杳函經漢道隆九州渾聚沬雙髩己孤蓬身世歸浮梗乾坤入
斷鴻憑闌俯超忽千里欝䓤葱
野燒十韻
荒原栗烈暝色尚霏霏大陸長風疾中宵衆鳥飛陽光逥肅
殺朔氣避炎威狼望疑烽至冬雷識電非灰疑吹律起寒似禁
烟歸萬木生隂燧羣星黯太微夜明開暗谷餘熖歛朝暉暖坼
龍蛇蟄冰融墳衍肥草根枯鼠穴屋角燎牛衣咲煞空山客無
燈對掩扉
毛槐眉明府罷官將還竟陵賦詩十二韻送别兼以為夀
自昔神仙令抽簮雅自宜誰堪腰下組昜取澗頭芝滄海塵初
起乾坤墜可疑罷官當不悔彈事實相知搔蝨山公絶求羊二
仲私田園彭澤菊歸思習家池投劾身將隱憂時&KR4018;漸絲丹砂
懷句漏香草握江蘺舊德含羣有弘文夀兩儀伴琴惟鶴在脱
舄只鳬隨關尹留𥅆老匡人厄孔尼且憑千日酒為盡手中巵
謁陳山龍神祠四十四韻次胡宣子先軰
滬瀆東南滙泥塗偃卧龍當年啓神母産物顯靈蹤隂雨連中
夕奔雷聚此峰丘陵合牝牡潮汐避崩衝入隧飛泉出孤盤一
徑封穴通珠曲曲雲潤雪茸茸象設圖幽怪祈雩捄祲凶䟽楹
虧暗岫絢繪耀高舂萬里来航客千金萃版傭落成紛史祝恒
舞極形容星斗旂鈴濕山河袞角縫黿鼉交楯陛鱗甲衛杉松
蛋戶通番市魚蠻職上供大荒窮髮眩黑道戒心忪鯨吐矑顛
月川鳴石竅鐘吹嘘坤軸動跳蕩日輪壅斷足方輿立歸墟百
谷從江妃委瓊珮渚鬼芙蓉壮觀魁華夏高寒照欵冬蜃宫
長漠漠水族自憧憧空外旌幢過壺中沆瀣濃寕愁江刹險豈
限弱流重天目雙垂乳巫門對鑿墉文身皆致貝度索亦朝賨
元氣苞如黍三光液耳溶蟻旋周髀疾灰積𥙷媧慵已噏談天
口虚羅列宿胷往時頻陟眺無際劃横縦畫玅驚曹不碑題想
蔡雍先河初秩祀禱旱已禋宗燒燕求應幻蔵漦櫝未恭胡&KR0971;
墜奄侍吟嘯夾笙鏞盤爼礁登案窪樽斗挹醲玄黃消戰伐蒼
璧紀&KR0564;庸白馬迴鍧激轟車駕湧洶近聞波告儆到處堠傳𤇺
滄海君誰識田横客乍逢食虷徒汗漫弋雁祗喁&KR1523;清淺揚塵
壒沉沙露鏃鋒野花紅躑躅磵蟹綠蹱躘漁父羶薌薦村姑肅
拜顒冰童顔窈窕玉女髻䰒鬆起蟄司羣有飛潜叶九農茅盈
與相約蠟屐共携笻
聽潮十二韻
高閣生秋思天風送泬寥未湏臨溟渤己覺御飄颻聲疾兼雷
雨窗虚若動搖空城騰萬騎孤夢破連宵晦朔關衰王隂晴信
暮朝幽人澄洗耳壮士激吹簫茶沸名僧院波喧越女橈伏龍
吟自得山鬼嘯相招仙梵流真境清音隔市囂楓寒烏外月河
沒鵲中橋元氣收羣籟神州盪沃焦倚闌坐超忽振䄂欲凌歊
綠蝴蝶十六韻禁用綠蝴蝶字
侍兒撲得蝴蝶大扵小燕碧翅黑章穠纖妍麗欲倩子
游畫之而己入禾不得寫生留影因復放之花間賦長
律一百六十字邀好事者同詠焉
何處翩翾至雙蛾黛掃成柳條時隱見麥隴未兮明樹淺藏微
動隂濃戲不驚舞苔惟過影宿葉悄無聲香陣迷油壁宫羅撲
翠屏掛釵么鳳妬掠髩鈿蟬横粉退流蒼雪鬚鉤顫縹英曉
侵鸚羽瘴暝帶鴨頭晴陌上桑偷眼樽中蟻有情沾衣黃裏怨
比玉小家名琴綺窺三弄窗紗夢五更蕉天風上下荷盖䄂輕
盈芳草關心亂春山點鬛瑩仙随飛萼降樓近墜珠輕栩栩池
塘照娟娟竹篠縈蘸將天水碧榻夲彷元嬰
九日齋居
無復登高興空齋卧病夫新霜鳴衆篠飛葉下庭梧雲物清秋
迥關山旅雁孤桂花寒不墜籬菊晚相扶朋舊悲摇落川原罷
戰圖白雲流素渚遠樹極平蕪天地憑樓闊星河拂曙無側身
雙屐小入眼二毛枯同氣憂多難窮居酒一沽老親殊未徤強
為插茱萸
元夕卧病豐溪作
元夕羈棲度豐溪暮色凝微霜梅未發啓戶月初升野燒田𧖟
火虚堂藻井冰愁多病兒女地僻簡賓朋藥裏妨高枕舟移礙
觧凌人烟寒聚落星斗覆溝塍不寐驚頻起前軒坐再凭老親
知徤否歸思浩難勝林籟喧絲竹雲華蔚綵繒身名諳寂寞世
態羡飛騰圭竇懸金鏡天街耿玉䋲遥憐故園夜羅綺照春燈
送陸子芳移居十韻
移居仍委巷求友得喬林婦喜過蚕月鄰教借柳隂鹿車家具
少牛屋草堂侵卉物還携種柴門不費尋賢豪多客次行李只
書琴雞犬随丹去雲烟賣藥深樽開傾百斛方秘惜千金所遇
皆青眼何人更素心時危宜避世地僻樂知音他日從君隱名
山訪向禽
送汪洋子還乕林
白嶽来真氣西湖老客卿蟠胷千古在入座四筵驚服散神長
朗燒丹竈巳成狎鷗看石虎斷髮隱蠻荆羽盖車填巷朱顔婦
方論赦吉網幸無牽從此冥鴻逝猶聞唳鶴還餘生尉朋舊與
爾共逃禪
陸子麗京
圻也富文藻孤高忠義門弟兄真二陸愛客勝平原早棄諸生
去天年老母存逃名隱醫藥列肆溷雞豚時禁方多諱于今詎
立言謗書司馬繫鬼史董孤尊一網斯人盡竒才寡見援聲華
傾獄史流涕飯王孫發塜儒冠賤鉗徒烈士髠生全當莫悔讀
易又何論
查生伊璜
查生乃狂士潦倒得天真書畫兼飛動文情雜笑顰弔竒長玩
世弄筆竟如神浪跡多違俗微名易殺身蔡邕盧續漢揚子未
逢新幸脫彌空網重簮折角巾詼諧随朔晢粉墨寄伶倫紅䄂
妖姬集清商豔曲陳還虞盗綃客必有墜樓人好買扁舟去桃
源逐隱淪
上己送信弦弟入吳門時將北行
二月辛夷盡三吳上己行長亭一分手今夜若為情風雨添離
思鶯花媚去旌春流伍胥廟芳樹闔閭城君自忘游子人多重
客卿金樽偏滿座玉局每連枰鄧尉山英晚貞嬢墓草生淒其
違出處能不念浮名北極尊樞輔南方罷甲兵天涯此相送鴻
雁共宵征
賦黃鸚武二十韻
(康熙二年十月&KR0916;鞏搃兵栢永馥奏文縣守備潘雲龍呈觧黃鸚武範金十兩作架進呈乞宣付史館以光簡)
(册詔切責之因賦二十韻)
兵氣金天偃人皇鳥紀看靈禽登隴首正色合坤垣羽映山龍
袞毛分仗馬鑾御園鶯囀歇太液鵠裳寒入貢占西旅来儀發
上蘭輝光天子鉞動侍臣冠軒后方巢閣虞階自舞干鞠衣
禖燕喜抱珥日烏歡異物元非貴珍竒不畜難求芻開禁院縦
翮觧雕欄永錮憐宫女能言受諫官好音綏瘴海佞古前朝端
獻賦衡洲老中興武夢殘蠻方平狄道銅掌憶長安五鳳為
號三青笑作壇何須示鰲掖莫復赦雞竿銀鏤虚鎸架朱籠罷
整翰陳倉芳樹滿隗帝霸圖闌鼎耳無鳴雉經筵問直鸞清時
薄躭翫君賤般般
家宜人以栴檀作大悲相供之旅庵庵僧古峰創殿覆
之四月四日落成喜賦五十韻
栴檀呈瑞像水月示優曇願力超塵刹神功速久淹母陀標指
現般巧匠心諳斤運成風疾香拈玅海馣聖容哀世苦竒梓斵
輪甘端麗嗟希有思維廢所探人非同贊歎見者即槃譚夙命
皈慈氏来因植善男初登歡喜地長礼大悲龕龍女司瓶鉢天
王衛鎧䤴龜趺斷鰲缺獅吼石鯨喑水鬼癭黿頸山精銳燕頷
真丹開印度貝葉寫阿含壮觀看生動聲聞罷小參潮音流浩
浩仙宇仰沈沈張羃承馴鴿飛翬刻闘鵪遷鶯歌睍睆賀鳦嗉
呢喃凄梵凌真際圓光冐盖函浮提鉄圍北𥙷處洛伽南行腳
方袍凑加持密語諵兼資群品利普祝四恩覃吉曜占微宿傾城
萃草庵軿輜聚油壁銀轡秣停驂騶馭填苔徑䄡帷蔭石柟祝
融交夏令勺藥殿春婪紫竹篁新茁青楊拂更毵繡幢裁蜀纈
戒貝施吳蚕毳致蠻荒罽釵鎔寠婦簮伊蒲陳净飯米汁懴餘
酣鮭菜争雕爼形塩互餙甝化宫疑吐蜃寳相幻鏤蚶既愧浮
生拙深懷未法慚溪漁避贏政城鶴下蘇躭凶剥逢多難疎狂
耐不堪竭来空泡影貧後破慳貪何肉捐無累周妻寝似憨葛
巾偏墊角短摺半襤&KR3787;尊足垂垂老顛毛種種鬖筆端徒狡獪
卧脅漫荒湛皂帽憐頭責文楸禁手談懶殘煨共食藥上摘盈
籃熖續心燈燼情空慧劍鐔詎煩繙譯奘寕訪守雌聃一滴宗
獠沠三峯秀佛柑普門雲隱見自在鏡虛涵負荷尋猊象扶撑
頼杞楠此中多正眼方丈忽精藍法乳融蒸雨禅心冷照潭威
光攝沙界諸障散晴嵐己了諮參事母煩五十三
茗齋詩六言律
淮南彭孫𣅿羿仁著
初夏閒居
謝客經年閉門幽居靜若山村灌花剛逢山雨煑豆聊當晚飱
隂隂紥山𧖟月處處泥滑禽言日長總無塵事何必避秦桃源
二
從子圍棋賭墅山童煑茗添香老子興復不淺猗蘭勿采何傷
長嘯深懷阮籍觧憂頼有杜康酒錢莫愁索負且教典却鷫鸘
飲吳興新茶作
雨後庭前新綠雨前廟後新茶石鼎竹爐三沸茟床書卷五車
閒譜花師鹿韭興搖草聖龍蛇便道是人清課不用苕霅浮家
茗齋詩六言排律
淮南彭孫貽羿仁著
己亥除夕言懷二十四韻
管葛山邨隱者十載行歌田野五君不識延之一瓢自從回也
行藏詎訊蓍龜卧起時親杯斝爾生大兒小兒景升伯雅仲雅
夢中謁帝金門憶昔驅車白下方憂彈鋏歌魚奄忽投鞭飲馬
自兹斷髮荆蠻強半逃禪般若季心髠鉗為奴豫譲吞炭以啞
世無聶政慶卿亦鮮田彊古冶何處赤松與遊期我白蓮結社
逢人乞食歌呼終歲借書鈔寫炎荒杜宇西南朔漠氊裘中夏
側身謂地盖卑左袵知天不假捕魚久矣避秦繫組將無哭賈
邇来理亂靡聞萬事逡巡聊且突梯滑稽取容放誕風流潇洒
散木詎安櫟樗不材寕羡梧檟中年哀樂關情老淚闌干盈把
蹈海尚慚魯連結隱欲尋周捨&KR0564;名一咲土苴恩怨等諸飄瓦
青髩漸睹華顛朱顔豈長渥赭倦時偃仰黑甜興至遨嬉白打
苦縣尚貴知希郢人宜其和寡空齋排悶長吟頻剪南窗燭炧
茗齋詩五言絶句
淮南彭孫貽羿仁著
人日月下口占
人日無人至歸采自掩關相看只明月伴我小庭閒
采蓮曲五首
弄槳急随流微風擺荷葉莫採紅蓮花蓮花紅勝妾
二
貪看鴛央飛從教水濕衣含嬌弄蓮的奪得並頭歸
三
相思隔江浦采藕過横塘折荷絲不斷相送莫相忘
四
落日溪水明迢迢隔溪女衆中獨低頭折花頻手語
五
送歡長江頭江流滑于乳種藕得蓮房今年已懷子
江南可採蓮五絶句各以一句爲題
魚戲蓮葉間
采蓮驚遊魚葉動花零亂棹入花中央萍開魚不見
魚戲蓮葉東
日出渌波㡳荷花影許長遊魚弄朝旭吹沬濺紅粧
魚戲蓮葉西
纔送夕陽流隔花新月上疑見垂鈎人觸波生碧浪
魚戲蓮葉南
花正日卓午荷盖車輪開羣魚聚池面為有薰風来
魚戲蓮葉北
噞喁曲池隂背日花未放飜盆夏雨来荷開盡南向
聽吼堂長老夜講般若
天高羣水落寒至老梅開般若無文字何人上講臺
二
山堂夜寥寥人散歇鳴磬風聲海潮聲大士講經竟
三
山僧談般若妙義自瀾翻寕知第一義諸佛本無言
四
空中了無色何物可名心不用談空舌聲聞亦行深
五
天花落不書積滿貝多林可惜談經處多從舌上聽
六
五藴自然空受想亦如是還聞花香無吾無隱乎爾
七
運水及擔柴無處非般若如是我聞時世尊殊不也
過劉居士庵尋本来上人不遇
繞屋百枝梅當忩數拳石尋僧不相逢寒城還乞食
苦旱五首
桔橰日哀鳴地渴河底見暴巫夜未歸公衙自高醼
二
低田又高田盡作十字裂可憐公堂上鞭撻日流血
三
禱雨斷屠宰屠沽咸掃迹夜聞索猪肝口腹累安邑
四
田野盡成赭無處訴凶荒額輸且莫登况復加徵糧
五
禾焦久斷菽賣婦還逋租昨聞軍書下預徵今年租
題崇福庵惠生僧院壁
踏青徧郊原聊為春光住山僧咲相逢你且喫茶去
二
石鼎發茶香齋厨笋初熟明朝山雨来减却半林綠
三
今歲春光好桃花撩亂開去年避雨處屐齒在蒼苔
四
幾度過僧院山忩未有詩當軒忽相憶忩外有辛夷
乞菊口號
乞菊種東籬鄰家借秋色却咲貧淵明叩門惟乞食
二
去歲尋黃菊青天處處霜晚英頻乞取無價買秋光
三
多謝東鄰老呼童送菊苗今年秋色好探菊不須招
偶聞
侵曉開簾出楊花點粥縻東風吹不住乞食坐彈絲
二
小閣凭闌望春風呌紙鳶杏花寒食雨冷落賣餳天
雨後扶菊
連夕多風雨披蓑護菊笛添泥重插竹剪盡碧干霄
午睡
綠隂轉庭柯午眠猶未覺更無山禽啼殘夢斷剥啄
從徐元上乞硤石山泥
雙峰君到後山色為君開朱土春来潤畚泥帶雨回
二
種蘭栽綺石膏潤綠苗肥乞取東山土和雲斸紫微
初月
小婦晚粧殘洗黛重掠髮今朝畫眉長貪看初生月
二
連日無梳洗雲翹懶上簮鈎簾忽見月始記是初三
八哥
侵曉披頭出臨牎教八哥唐詩吟未會一句只彌陀
四月八日
苦竹湘妃笋黃金嫰若釵今朝剛浴佛小婦亦清齋
二
隂隂蠶月雨如沐亦如酥繡佛花前供還堪浴也無
三
佛相本来空墜地湼槃竟久持貝多言不垢亦不淨
四
無佛處稱尊清淨亦具足茅簷承雨花温泉聊自浴
杏子
杏實甘于酪丹漿濺齒寒林風吹果墜早已鳥&KR0742;殘
小齋雜詠
五月黃梅候家家望插青空齋無雨過愁絶閉柴扃
二
乳燕空梁上&KR1335;蟲拂柳梢琴書時點涴未忍遂移巢
五日雜言
五月逢重五堂前共舉觴無端小兒女争索五絲囊
二
少婦縫雞嗉金雲蹙絳紗斜簮珠絡索倒插石榴花
三
黃梅一夕雨昌蒲如許長遥想披蓑婦秧針艾乕傍
四
黃絹光于楮辰砂瑩若珠共尋馬道士丹茟玅靈符
五
競渡年年社官河涸似溝拏船府符急何處闘龍舟
秋日同雪濤上人泛舟入禾水
八尺釣魚艇拖篷棹北風一肩秋色裏瓢笠與僧同
二
小艇輕于葉行囊上瘦藤載花船尾窄只有附舟僧
走甪里看闘蟋蟀
何處生秋興莎雞滿石林雄心聊一决莫復更悲吟
聞木樨香作
散步下空階秋聲初滿樹但聞木樨香不識花開處
立夏摘並蒂玉蝶梅子
落花猶並翅抱子自同心無限留春意含酸助苦吟
二
孿生酸措大同産合歡叢花前莊叟夢吹醒楝花風
題畫蘭
衆芳各自媚惟蘭傲幽獨與世誰相知竒石與古木
題畫九節蘭
國香隱空山長與世芬絶不伍草莽中誰人識高節
題畫幽蘭竹木磐石流水
幽蘭在空谷托根竹木林高山與流水何患無知音
題畫漁父
釣得篛䈎魚持歸木蘭槳大雪滿千山空江絶来往
茗齋詩六言絶句
淮南彭孫貽羿仁著
三月三日偶成
三年三月三日風風雨雨朝朝二十四番花信落紅流盡春潮
二
虞美人低月上白頭翁宿花梢捲簾獨酌微醉若箇柴門晚敲
看罌粟花
芍藥己收婪尾荼蘼纔了花梢别有叢中錦繡嫣紅姹紫芳郊
二
天女綘幢百隊倡家粉黛三千争似桑間陌上草茆富貴神仙
過正仲草堂摘梅烹笋戲作
只苦三春多雨不愁四季無花雨止花開客到先&KR0933;青梅點茶
二
池中荷葉如錢水面楊花成粉相逢不醉無歸烹盡雨餘春笋
雜詠四首
左揖微斯文學右坐子墨客卿但得擁書萬卷何假南面百城
二
一斗一石醉矣一丘一壑過之南郭子綦相友東方曼倩吾師
三
平叔巧累扵理叔夜㑺傷其道欲知此意醇深鸞鳳然一笑
四
為郎非其好也萬戶何足道哉不如生前斗酒一杯一杯一杯
過尚胥里書所見
朱藤花垂漁網綠楊樹隱酒旗君今奈何不醉别後空復相思
二
切葉桑篩蚕箔釀花蜜醉蜂房牡丹時候春盡布榖聲中晝長
三
戽水車鳴收麥紥山鳥喚採茶魚蝦聊當鼎食礼法何用田家
四
三眠三起人柳半晴半雨女桑花沿村乞食燒香滿載笙簧
春日行海上
春潮欲雨不雨海市半林半山似載米家書畫張来水墨雲間
茗齋詩七言絶句
淮南彭孫貽羿仁著
和竟陵毛槐眉明府禁烟後西泠看帶雪桃花戲贈作五
首
芳郊禁火尚餘寒仙吏行春湖上看寄語看花衆君子何人皓
首入長安
二
寒食隄頭攬物華繁華不入隱淪家誰將謝女庭中絮散作玄
都觀裏花
三
綠楊芳草未殘紅春滿江南積素中欲把仙姿比潘令朱衣傳
粉拭東風
四
微雨蕭蕭弔介推尚驚滕六殿春回應知劉阮多仙骨瑶島風
吹絳雪来
五
紅兩參差六出新武陵洞口己深春自憐身是迷津客那許陽
春和郢人
再和五首
清明時節雪飛花紅映錢唐小小家可是朱顔易零落更教靧
面作鉛茟
二
禁烟湖上有寒灰仙吏尋芳踏霰来杯酒倘澆和靖墓亂紅猜
作未殘梅
三
春深西子盡紅粧淡掃蛾眉一夜霜却咲五湖游舫至重施鉛
粉待仙郎
四
豔豔緋英帶雪飄天台南望路非遥胡麻仙女能相餉油壁青
騘未可招
五
神仙散吏泛孤航誤入瑶池萬樹香青女倘容分綘雪不湏月
下搗玄霜
然明叔父以金錢花一本見貽戲占絶句
夜落金錢晝自開綠跗朱辮點蒼苔王孫多少誇金埒不向閒
階次第栽
二
丹英灼灼媚飛蚨可許空囊酒一沽咲殺河間貧姹女不来花
下共當壚
三
落紅滿砌拾遺鈿鄰女偷看到檻前不爲朱顔惜零落暗將心
事卜金錢
題百子闘蟋蟀圖
草根秋老亂蟲催百子池頭共戲来莫漫雕盆誇勝具半閒丞
相早朝田
詩社分賦十絶句
藕絲
蓮塘採玉出瓊瑶纔下銀刀萬縷飄試問鮫人何處在臨波爲
我織輕綃
蟲書
空庭敗葉下春風剥&KR1882;逥環跡轉工咲煞草玄頭白老翻將竒
字學雕蟲
紅塵
非烟非霧歛芳埃𬗋陌氤氲晝未開惟有青山高卧客未曾一
到此中来
荷珠
江南千里綠田田蕩漾臨風碎復圓為報漢臯神女道&KR0784;龍尚
未月中眠
香篆
麝烟一縷裊輕隂心字灰寒一寸深剛是幽人殘夢斷慱山罏
寫𬗋雲沉
㕍字
塞門秋冷朔風初幾陣征鴻過碧虚多少遼西下歸客臨風祗
有數行書
秧針
江南伊軋水車鳴一夜東風綠盡生可是采桑人罷繡抛針到
處踏莎行
竹粉
嬝娜新篁映畫垣玉鱗蜕籜照江邨只愁一夜瀟湘雪損却湘
妃舊淚痕
蝶夢
閒階寂寂倦尋芳並宿花間日正長不是落紅驚未醒恰逢神
女到高唐
燈花
明滅蘭膏彩暈新蜃紅暗吐一枝春深閨今夜孤眠者喜對銀
缸卜遠人
戲和封婁題曼倩偷桃像
金馬仙郎謫未回蟠桃天上幾回開司花寄語三青鳥莫放星
精再四来
二
竊得仙桃觧駐顏漫来游戲落人寰他年索米長安市應悔塵
心墜世間
三
自餐靈實己蔵形朱鳥窗前識巨靈漢主何湏懷果核瑶池三
度朔曾經
行南陌呼童拾得游女所墜花
尋春南陌未逢春惟有殘紅墜落茵觧識名花能觧語不知誰
是散花人
索山童所拾花旋又墜去更成一絶
踏春春去偏天涯倦坐僧房且喫茶拾得遺香旋忘却恨無紅
䄂為司花
戲題金章所畫
雲雨高唐祗夢中人間何處貌能同相看相憶曾相識應在苧
蘿溪水東
二
洛浦妖姬本自妍雲蹤那得見飛仙莫教枉殺毛延夀玅處丹
青故不傳
三
推結孟光惟有德投裾新婦祗無容風流羽扇真名士擇配應
知學卧龍
曉過南湖
烟雨樓臺似有無獨留秋色滿滮湖扁舟曉掠水雲過似入南
宫潑墨圖
齋中不寐有感
雨歇高堂夢宛然鄂君繡被裊餘烟獨憐紙帳梅花下孤負孤
眠十二年
此夜
三十年前此夜遊重擕紅燭上西樓添燈可似當時面不為文
君已白頭
夢起偶成
花落鶯啼幾度春故人相見更如新多情只有空床月尚照今
宵夢裏人
燈下作
草堂野老髩如絲惹書閒愁譜竹枝重把新歡添舊恨花前剪
燭自填詞
和駿孫弟婁東寄調十絶句兼次来韻
生小雙蛾未觧憐粧成三五月娟娟玉顔知是無人妬不悔空
床十二年
二
避風斗帳坐中央沐髮香寒百和湯掠削新来雲髻樣上堂羞
自捧霞觴
三
燭花低亞照雲屏翠被寒生雪滿庭嬌殺夜闌人静後輕顰微
蹙兩山青
四
粉靨香生角枕傍低聲鶯語囀新簧十年紙帳梅花下誤入桃
源喚阮郎
五
金鴉貼地騐香塵藕履雙鈎學步新惆悵高唐舊時夢指環可
認再耒人
六
博山爐燼篆烟遅獸炭春温試茗旗料得相如易消渴驚雷新
㵸最高枝
七
飛瓊本自列仙家携手高臺共月華咲煞紅塵孤店客誤人年
少帝城花
八
花梢紅日滿樓臺斗帳流蘇睡不開浪說多情狂宋玉行雲人
只夢中来
九
新月新年幾度新撩人花鳥巧争春春光入眼堪腸斷誰道新
人勝故人
十
彩筆閑情賦未曾白頭吟罷思何勝相看此夕真如夢剪盡花
前一夜燈
倒押駿孫寄調十絶句寄調駿孫
天涯歲盡只殘燈烟月揚州思不勝試問還家連夕夢空床夜
夜到還曾
二
惆悵機中織錦人流黃搗盡已經春不將芳草傷心碧慱取宫
花刺眼新
三
醉入吳姬酒肆来野花偏逐馬蹄開館娃春色深如許莫過西
施舊舞臺
四
二月宫鶯三月花年年裘馬客京華無端杜宇催歸早非是狂
夫不憶家
五
二八妖姬舞柘枝當壚留客下青旗閨中只是空相惱錦字緘
情㕍去遲
六
燕山雪後倦遊人又見江南柳色新紅䄂&KR0907;勤别時淚不堪重
洒客衣塵
七
通籍金閨畫省郎逐臣寕復恨如簧青衫不向天涯濕暫醉佳
人錦瑟傍
八
婁江東望草青青白浪黏天接洞庭料得鄕心何處切北忩花
影冷銀屏
九
名園客邸擁飛觴品水泉分陸羽湯到處春遊定回首横塘日
暮浴鴛鴦
十
花鳥春愁異去年璅忩望斷玉嬋娟君家閨閣猶年少浪向人
間問可憐
和黃梅南老默庵十詠
南老十痛元以血淚示棒痕孫貽再和欲將廣長觧關
捩敬公案乞付堂頭未契當機佇聽摑掌
繞屋羣山障卧遊野田寒澗水空流祖堂寂寂無人問一樹東
風呌鵓鳩
二
水月虚涵豈易描寒厓枯木見孤標誰能壊取空中色六月蒼
山雪未消
三
空庭殘月冷䋲床石鼎灰寒定後香搃是塵根無住着不湏留
影伴虚堂
四
青山白骨埋何處燒得丹霞舍利無同付地爐煨榾拙好風為
我借吹嘘
五
廠頭若箇印南宗行腳千山搃不逢惟有烏藤知此意寒厓自
挂一株松
六
白棒無情誰眷屬萬條溪壑一源深獨憐門外敲門客誰識黃
梅不契心
七
袈裟半折閒田地花自春風月自秋認得法輪長轉處可容獅
窟護王侯
八
風摧大樹羣鴉散雪觧春冰禹壑流争飯沙彌更何在只湏搏
土飼泥牛
九
十載誅茆髩各蒼桑田幾度計難量誰鑚劫大三生石誤點真
鉛百鍊鋼
十
萬松評唱属狂夫隻履西歸杖自扶此地經營都不用可憐荷
鍤憶微軀
珠蘭
呼童斸取紫琅玕種得名花怯早寒携杖蒼苔扶屐齒自將重
幕護珠蘭
瓶花
小窗寂寂護花鈴蜂蝶尋香觸紙屏眝得茅簷三月雨玉壺
添入研頭缾
夜坐
密雨張燈照落花不知春去入誰家山童睡足無人問燒葉鐺
中自煑茶
聚順堂𬗋牡丹未放獨遊花下懷信弦弟
玉樓春色徧闌干魏𬗋移来照砌寒閒殺戟門花底月東風時
節好誰看
二
𬗋霧氤氲香滿亭牡丹花壓晝冥冥西園公子歸来未寒食芳
郊何處青
清来館牡丹花下有感
誰移繡叚破蒼苔别館名花次第栽一自玉樓人去後玉樓春
色為誰来
二
空齋寂寂鎻花枝曾共山窗把曲巵今日牡丹開自落臨風何
處寄相思
叩南鄰張氏茅亭看紅白桃花
茅亭寂静歛芳埃紅白桃花相向開茶罷主人相折贈多情蜂
蝶手中吹
三月三日風雨
春莫初逢三月三多情風兩徧江南愁中花事關心事帶雨移
花上小籃
宋浦書感
寒食東風冷墓田石楠折盡草芉綿桃花流水俱非舊惟有傷
心似去年
聽畫眉作
江南三月落花時到處東風呌畫眉無限春愁聽不得雕籠移
掛海棠枝
看黃薔薇
滿院薔薇金縷斜淡黃端不譲宫鴉主人何處空相賞兮付山
童漫折花
立夏雨中
細雨飄零長綠茵薔薇庭院尚留春&KR0907;勤花下重相送却似臨
風别故人
肺病兼旬累有青梅相餉者口占觧嘲
纍纍圓實綠肥初脆滴金盤濺齒餘笑殺寒酸貧措大可曾消
渴似相如
二
肺病經旬苦未蘇青梅落盡小忩無開奩翠濕三千顆若箇飛
箋送綠珠
聞琵琶作
小樓風急上窗紗百子榴低未着花病起閨中無限意閒將心
事問琵琶
白頭翁鳥
好鳥霜顛啄亂紅花枝莫笑白頭翁惜花無限諸年少零落朱
顔細雨中
二
冠玉山禽翠羽斜交交終日弄韶華相看我更頭先白不為愁
多悵落花
三
白頭小鳥語花間病裏傷春髩欲斑應笑文君愁黛皺吟来亦
觧損紅顔
題桃源圖
山中甲子幾多時雞犬桃花那得知不信興亡秦漢事痴騃兩
箇吕家兒
又題桃源圖二首
山圍水抱自村庄咲煞求仙誤始皇毛女入山頭未白巳書甲
子到柴桑
二
五柳先生只寓言人間那得有桃源武陵今日山如舊流水飛
花更幾村
末利花
末利花開暑欲流家家豔雪淡于秋遥知榕葉成隂處素面蠻
姬插滿頭
乞周行畫海市
曾見周郎飛水墨屏風張出遠山圖粉金素扇湘妃竹畫得今
春海市無
夜坐
秋夜焚香秋清高楼坐聽鬼車鳴明朝應是多風雨數起移
燈照落英
寄懷渭臣弟客姑蘇
西風落木洞庭秋憶爾同舟上乕丘可有紅粧踏明月夜兮相
伴玉人遊
二
闔閭城闕倚崔嵬南面高臺向越開今日金閶門外柳千條試
舞待君来
三
專諸古巷起秋塵行盡江南不見人此地空傳有遊俠惟君意
氣不知貧
四
紅黛胡姬百媚生彈絲一曲座俱傾知君大有流涎興莫過金
閶酒肆行
五
江南春色滿姑蘇山水樓臺入畫圖聞道采蓮涇尚好蓮花曾
見六郎無
六
坐對殘棋思杳冥不湏重到可中亭三杯飲外無餘事花下焚
香更寫經
送子玉璧人之婁東
婁子江寒欲上潮婁門東去更迢迢送君一棹秋風裏惟有征
鴻伴寂寥
從雪公乞花
一棹新秋破曉霞維舟重叩朗公家點茶相對無餘語笑指維
那為乞花
過蓉溪看桂花有感題壁
絲管清歌集勝流同人相對坐高秋只今載酒人何在惟有岩
花似舊遊
去年此日
去年此日問梅花未試春風萼綠華為報東皇好消息南
枝含乳上窗紗
二
去歲今宵見早梅暗香連夕未全開曾經玉笛頻吹後並蒂枝
頭帶子来
城南書所見
寒食纔過三月三野花芳草偏江南無情春色關心甚楊柳青
青出小庵
宋浦
三月東風湖上亭墓田丙舍總飄零當時兄弟今何在曾共芳
郊試踏青
舟中漫興
鵯鵊啼時有落花紅杏花色减兩聲中千邨一夜勞歌發吹入
前溪碓岸風
過三莫上人看夏蘭
叢叢玉立泛崇光深掩禅關一院香座上幽芳應咲客題詩多
半在僧房
二
九畹春回九節長騷人相對即三湘應憐澤畔行吟者何似茶
烟對竹床
題魯庵畫
昔年采石磯頭泊江上餘霞正晚晴追憶舊遊如畫裏分明夢
到石頭城
題張懋畫
夜合花開照石榴翠禽枝上喚山鳩當年誰觧詩中畫長日幽
忩伴白頭
