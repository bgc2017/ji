華陽集卷第十三
金壇後學于文熙校
䟽
徽宗天寧節功德䟽
乘天德而出寧誕記流虹之瑞佇時廵之歸格遙傾
就日之心虔叩覺慈仰祈睿算庶竭涓塵之助少酬
覆燾之私道君太上皇帝伏願六氣御和三靈垂
佑迎太公而還漢載嚴五日之朝慶靈武之興唐永
奉千秋之節
欽宗乾龍節功德䟽一
大德必得其壽固自享於延洪忠臣遠不忘君更欲
申於報效屬紀誕彌之節虔依無碍之慈同厥有生
咸傾善頌恭惟淵聖皇帝陛下宅心齊聖體道淵
冲恭勤出天性之自然孝友造人倫之極致南薰應
律徒知揖舜之風朔野時廵猶隔就堯之日伏願密
回天鑒坐擁神休兩國交歡佇六飛之旋轡萬年祝
聖偕百辟以稱觴
二
上聖篤生肇千秋而紀節羣心胥慶敢一日而忘君
注想玉毫投誠金地庶憑願力上贊皇齡孝慈淵
聖皇帝陛下伏願擥道德之精剛玩神明於昭曠自
天降福與時偕行返瑤池八駿之遊對周邦之咸喜
享嵩嶽三呼之祝隆漢祚於無窮
三
純乾紀月載震開祥北望堯天未報生成之德仰瞻
佛日用伸祈嚮之私孝慈淵聖皇帝陛下伏願體
道淵冲玩神昭曠問途牧馬回法駕於襄城占瑞老
人對靈光於南極
四
葵藿微生猶知向日簪紳舊物敢忘愛君載臨震夙
之辰寅奉熏修之禮冀憑法力默佑清躬孝慈淵
聖皇帝陛下伏願德隨日新誠動天監六飛在御早
回朔野之廵萬壽無疆克配南山之詠
五
配天盛德欲報難名彌月紀辰敢忘善頌庶竭㳙埃
之助少伸犬馬之私孝慈淵聖皇帝陛下伏願上
帝眷臨百神儼衛駕雲龍之駟按平路以南旋占箕
翼之星固皇齡而北拱
六
羲日南交初届長羸之候堯雲北望載臨震夙之辰
罄寰宇以均歡竭忱辭而請祝孝慈淵聖皇帝陛
下伏願神祗祖考卑景福以彌昌山阜岡陵茂皇齡
而益固
乾龍節滿散道場文
虹渚開祥属此正陽之月雲天在望曷勝就日之心
用虔祝於皇齡輒仰憑於慧力淵聖皇帝陛下伏
願三靈垂佑六氣御和至孝自格於神明盛德永膺
於福禄順斗杓之南指亟旋八駿之遊過嵩嶽而開
呼永享萬年之壽
高宗天申節功德䟽一
天其申命用休誕紀生商之節臣能歸美報上同傾
戴舜之心仰叩覺慈虔申善祝皇帝陛下伏願仁
恩天覆威令風行復廟社於中原茂本支於皇祚坐
明堂而朝萬國閱八千歲之春秋疆戎索以禦四夷
作億兆民之父母
二
盛德在火流光繞樞開長發之祥普天同慶效華封
之祝擊壤成謠皇帝陛下伏願宗社妥安蠻夷率
服國史播豐年之詠司空廣輿地之圖治定功成案
六經而較德天長地久參萬歲以成純
三
赤伏標符爰啓中興之運瑤光貫月肇開長發之祥
屬令節之載臨罄綿區而申祝顧叨法從敢怠愚誠
皇帝陛下伏願聖德上昭皇威遠暢成大功以安四
海歛厚福以浸黎民載新輿地之圖恢中原於有截
誕受泰元之筴纂丕祚於無疆
四
惟皇作極被四表以尊臨申命自天垂萬年而永固
爰届誕彌之節載傾請祝之誠庶竭㳙埃上俾海岳
皇帝陛下伏願參天地而化育並日月以照臨威彊
成於道德而九服來王孝弟通於神明而兩宫返國
築靈臺而偃伯用彰無敵之仁開壽域以躋民同享
太平之福
五
彌月届期協火德自然之應後天祝算叩金僊無碍
之慈顧微塵何𥙷於丘山維向日自傾於葵藿恭惟
皇帝陛下聰明體道孝弟通神繼好息民浹歡聲於
遐邇刺經作制新墜典於明昌載臨出震之辰宜獲
目天之佑伏願四時不忒萬國咸寧稽三百五篇之
詩旣醉巳歌於至治採七十二君之制升中遂告於
成功
六
皇天眷命上帝䔍生肇八荒再造之基祥開華旦垂
萬世無疆之福懽浹羣倫用傾向佛之心仰罄祝堯
之請皇帝陛下伏願握符御極旋乾轉坤四時平
而風雨時五榖熟而民人育新又新而不怠德銘益
懋于湯盤朔更朔以無窮神筴彌增於漢曆
七
火德當陽方啓明昌之運樞星照野載臨震夙之期
爰卽寶坊聿嚴法會皇帝陛下伏願體道淵静儲
神穆淸自本自根長上古而不老卜年卜世嗣大曆
以無疆
八
蕤賓在候昭盛德於炎精長發其祥下靈光於華渚
於赫生商之旦有開復禹之基屬令節之載臨均綿
區而申祝皇帝陛下伏願三靈助順六合同風政
陶陶而日新福簡簡而滋至三萬里農桑之本版圖
益廣於邊討八千歲春秋之期寶曆彌增於睿筭
九
表正萬邦惟君爲大靈承上帝何福不除矧當彌月
之期更切後天之祝皇帝陛下伏願誕膺百順不
式九圍老人呈南極之祥神筴授泰元之秘我無爲
而自化熏陶益廣於堯仁聞盛德而偕徠玉帛常趨
於禹會
十
道莫大於帝王方隆景運功巳參於天地何假頌言
惟載夙之昌期實綿區之共慶欲效㳙塵之報不勝
癸藿之傾爰卽淨坊聿嚴法會皇帝陛下伏願體
道淵静儲思穆清時和歲豐而叶氣横流禮制樂作
而頌聲洋溢文謨武烈冐率土以歸仁舜日堯天垂
後天而難老
十一
瑤圖在御萬方瞻北極之尊虹渚呈祥百辟獻南山
之壽兹仰憑於佛力冀申祝於堯仁皇帝陛下伏
願六氣御和百神受職考七十二君之錯事聿陳梁
甫之儀閱千二百歲以脩身盡得廣成之道
十二
千齡撫運爲天下君萬國傾心祝聖人壽况忝服乘
之舊載逢震夙之期爰卽寶坊用嚴法會皇帝陛
下伏願乾行剛徤離照光明體道御時道甚大而王
亦大立政勸化政日新而德又新坐成不宰之功永
嗣無疆之曆
十三
天佑寶圖時生眞主百靈儲祉咸趨震夙之期四海
均歡敢後延洪之祝皇帝陛下伏願懋昭大德遹
駿有聲並日月以正明運陶鈞而獨化天開地闢揮
八極以凝神治定功成握萬年之景命
十四
星火當天五百歲䔍生於上聖香花供佛三千臣同
竭於一心庶憑覺海之慈仰贊壽山之固皇帝陛
下伏願體乾之徤如日之升建皇極以錫庶民坐明
堂而朝萬國魚鳶遂性樂舜德於薰弦箕翼占祥永
漢圖於神筴
十五
雷厲風飛方大中天之業虹流電繞載臨彌月之期
望玉階以歡呼叩金僊而請祝皇帝陛下伏願决
柔用夬行徤乘乾赫厥聲而耀厥靈與乎神而進乎
智持有道之勝皇都坐復於輿圖受無疆之休睿筭
永齊于箕翼
十六
成功不居坐享無爲之樂大德必壽欣逢載夙之辰
眷疎遠之微蹤負恩私而莫報唯憑善頌少效愚衷
光堯壽聖太上皇帝陛下伏願體道希夷儲神淵静
擴孫謀而詒燕開寶連之亨嘉萬乘稱觴永尊天子
之父千齡御辨同符象帝之先
十七
星樞紀瑞方申過曆之期鸞輅陳儀肅奉稱觴之禮
事獨高於曠古歡允浹於羣黎曾是叨恩敢忘善頌
光堯壽聖太上皇帝陛下伏願游神昭曠問道崆峒
體太極以函三法乾元而用九坐觀聖子述成萬世
之功永鎮皇圖安享千秋之養
十八
赤符應瑞旣成復古之勲黃屋非心爰享後天之筭
式逢誕節更瀝懇祈光堯壽聖太上皇陛下伏願
氣襲堪輿心游淡漠迪亨嘉於豐豫齊久大於乾坤
舉漢帝之玉巵益隆至養受唐臣之金鑑永鎮丕圖
天申節開啓道場文
炎帝執衡司夏誕彌膺火運之昌文王受命作周光
祚協帝齡之永顧盛德何施於善頌惟羣心欲效于
愚誠恭啓法筵仰祈慧照皇帝陛下伏願惟皇建
極申命自天靖疆場以無虞洗甲兵而不用開八荒
於壽域均調天地四時之和朝五玉于明堂永作神
民萬物之主
天申節滿散道場文
流電繞樞兆一人之有慶斷鰲立極均萬㝢以蒙休
載臨彌月之辰祗率周行之士咸趨法席用竭愚誠
皇帝陛下伏願彝倫叙乎九疇治道貫乎三極風雨
時而五榖熟干戈戢而四海平如日之升益懋昭于
盛德後天而老期永御于洪圖
會慶節功德䟽一
膺正綂以當天光啓繼明之運紀誕彌於良月丕昭
受命之祥仰叩能仁虔申善頌皇帝陛下伏願新
美庶政緝熙大猷三靈吐格於繁禧四海皆臣于盛
德盡事親之道萬年均壽聖之歡簡上帝之心百世
邁岐周之歷
二
甲觀開祥仰千齡之盛旦祗園獻祝竭四表之歡心
矧夙荷於殊恩顧敢忘於善頌皇帝陛下伏願百
靈薦祉六合承風單于趨渭上之朝博士刺經中之
制天長地久參萬歲以成純子孝父慈會一人之有
慶
三
爲天下君上帝啓誕彌之慶祝聖人壽黎元均愛戴
之心蓋有生蒙雨露之恩念無路效㳙埃之報肆殫
願力仰叩佛蒙皇帝陛下伏願體道御時配天立
極漢廷多暇躬太公五日之朝周歷無疆介君子萬
年之福
四
受命當陽咸仰誕彌之慶傾心向佛虔伸頌禱之勤
冀仗慈光聿崇睿筭皇帝陛下伏願德參上古業
廣中天櫜弓矢而戢干戈考制度而正禮樂燕周王
之孫子益茂本支奠漢室之山河永觀帶礪
皇太后生辰功德䟽
道盛母儀夙肇生商之慶祥開宮壼戴臨夢月之期
爰啓琅函仰祈鴻筭皇太后殿下伏願百神薦祉
六氣御和歌聖德于思齊本支益茂奉慈顔於長樂
壽考無疆
皇后生辰功德䟽
紫房正位夙著於柔儀黃氣占祥載臨於誕日虔申
頌禱仰贊延洪皇后殿下伏願道集坤元福流震
索承顔長樂同臻萬壽之期協德關雎永輔一人之
慶
徽宗皇帝追薦道場䟽
弓劎上賓痛龍胡之莫附香花修供捨檀海以疇依
法會有嚴威神如在超登彼岸願同𣑽釋之遊陟配
在天永錫邦家之福
寧德皇后追薦道場䟽
坤儀永閱曷勝長樂之悲佛法無邊用啓華嚴之供
人天來會鍾唄宣揚仰祈如在之神遂證無生之果
華陽集卷第十三(畢)
