華陽集卷第三十九
金壇後學于文熙校
長短句
念奴嬌(次韻蔣仲遠是日醉甚逃席)
論思厭久動蓴鱸淸興輕辭丹極佩玉腰金歸故里
光照湖山秋色八坐儀刑九重尊寵才大今詞伯漢
庭豪俊一時誰是勍敵三徑舊日家聲華堂深穩
處頻開瑤席春在壺中真自有一境珠宮仙掖譚麈
揮風罰籌如蝟數困樽前客故應元放舉杯狂醉輕
擲
二(次韻李公顯木犀)
多情宋玉值西風摇落悲秋時節賴有幽芳深解意
的皪枝頭争發欲語含羞歛容微笑心事如何說暗
香時度捲簾留伴霜月誰爲賦寫仙姿揮毫落紙
有樽前詞客獨倚闌干須信道消得孤吟愁絕𥙷闕
騷經拾遺香傳頓許居前列品題多謝一枝當爲君
折
靑門飲(京師送王敏求歸鄉)
疎柳飄零暮鴉寒集都門送客斜陽影裏野色沉沉
翠微隱隱遙指故鄕雲外聚久交情厚對西風争忍
分𬒮飲散賓朋畫船去也平蕪千里因記小軒無
寐觀夜月凭闌共論深契絳帳淸閑杏檀優暇當念
宴遊同醉南北煙波遠願無忘音書頻寄未知名宦
拘人異日相逢何地
驀山溪(甲辰生日)
小窗開宴草草杯盤具歡喜走兒童慶生朝一年一
度風光好處恰是小春時香泛泛酒醺醺一曲歌金
縷
吾今巳醉解作醒時語千里念重親望家山雲天盡
處深深發願只願早休官居顔巷戲萊衣歲歲長歡
聚
臨江仙(次韻陳少陽重九)
綠&KR4025;浮觴香泛泛黃花共薦芳辰淸霜天宇淨無塵
登高宜有賦拈筆戲成文可奈園林摇落盡悲秋
意與誰論眼中相識幾番新龍山高會處落帽定何
人
二(堅生日)
追想京都全盛日蓬弧初記生時朝來朱紱照庭闈
誰知衰謝老還有寧馨兒休說藍田生美玉舉杯
聽取歌詞年方彊仕未應遲高風輕借便一鶚看橫
飛
滿庭芳(生日)
十月風光小春時候燕堂初啓朱筵博山雲潤風細
梟晴煙坐有文章公子争吟唱詩滿花牋簾帷裏時
聞笑語今日間生賢郎潜雖未貴虚名自有清議
推先更那堪高堂重慶兼全占取人間樂事何必羡
玉帶貂蟬飛觴處深深更祝龜鶴永齊年
二(榮國生日)
風軋雲低寒催臘近畫堂和氣先春玳筵初啓佳會
慶生辰漏轉高張寶炬重簾邃深炷爐薰歡聲裏清
歌間發一曲繞梁塵慈闈春不老山河象服恩被
絲綸占人間榮貴蘭玉詵詵便好金尊盡醉殷勤勸
須滿十分深深願斑衣拜舞千歲奉靈椿
萬年歡(榮國生日)
歲晚寒凝正蓂舒四葉梅吐孤芳慶誕佳辰開筵盛
集萱堂合坐春回錦綉捲簾處花簇笙簧除樂禁初
許聞韶應時歡宴何妨人言富貴最好算有誰能
兼福壽康彊自是仙姿天教占取恩光百和重添寶
炷十分勸頻舉瑶觴仍教畫嘉慶新圖要看蘭桂成
行
浣溪沙(榮國生日三首)
羅綺争春擁畫堂翠帷深處按笙簧寶奩頻炷鬱沉
香海上蟠桃元未老月中仙桂看餘芳何須龜鶴
頌年長
二
臘日銀罌翠筦新潘輿迎臘慶生辰捲簾花簇錦堂
春百和寶薰籠瑞霧一聲珠唱駐行雲流霞深勸
莫辭頻
三
象服華年兩鬢青喜逢生日是嘉平何妨開宴雪初
晴酒勸十分金鑿落舞催三疊玉娉婷滿堂歡笑
祝椿齡
四(安人生日)
過隙光陰還自催生朝又送一年來宴堂深處彊追
陪眼眩豈堪花裏笑眉攢聊向酒邊開與君同醉
莫辭杯
點絳唇(榮國生日二首)
飛雪初晴曉來佳氣生庭戶寶薰籠霧簾幕香風度
鶴髮龜齡堂上潘輿駐花深處緩歌金縷莫惜杯
頻舉
二
羅幕重重畫堂迎臘和風轉玳筵高展知是羣仙宴
銀鴨香浮紅䄂翻歌扇金杯勸深深祝願争把蟠
桃獻
江城子(和呂丞送進士赴省)
寶津樓下柳陰重畫橋東戲魚龍聞喜當時開宴盛
儀容遙想新年尋故事扶醉帽夕陽中可憐衰鬢
颯霜叢借&KR0755;紅遣愁濃夢入長安驚起送飛鴻直下
青冥休避路九萬里看摶風
綠頭鴨(次韻王伯壽)
歛晴煙桂華如水輕寒宴中秋朋簪來會滿筵綠鬢
朱顔罄樽罍興吞海量妙歌吹聲徹雲端獨念衰殘
彊陪歡笑恍然感舊覺悲酸功名志黃梁曉夢老去
奈何天休追悔天應教人贏取身閒想姮娥情都
如舊也須知我貪歡柰潘鬢霜蓬漸滿况沈腰革帶
頻寬月有重圓人誰長徤一回相見一回難王夫子
看君風度何不早彈冠莫學我年年對月扶病江干
二(次韻陳季明)
愛家山坐來心與雲閑念平生功名有志暮年多病
知難眷簮纓未容引去奈猿鶴久巳催還松菊關情
蓴鱸引興昔人高韻照塵寰細追想山林鍾鼎從古
罕兼全歸來好皇恩賜可拂䄂欣然望西清猶叨
法從夢䰟寧隔台躔蒔七松便爲小隱開三徑且樂
餘年賓友相過雞豚爲具從容聊作飲中仙君試聽
陽春佳闋今日恰新傳休辭酒從教醉舞踏碎花氈
感皇恩(休官)
解組盛明時角巾東路家在深村更深處掃開三徑
坐看一川煙雨故山休笑我來何暮苦貪富貴多
憂多慮百歲光陰能幾許醉鄉日月莫問人間寒暑
興來隨短棹過南浦
朝中措(安人生日)
年時生日燕高堂歡笑擁爐香今日山前停棹也須
隨分飛觴東陽太守擕家遠去方遡桐江把酒祝
君長徤相隨歸老吾鄉
二(前年十二月十八日入對遂除吏侍今在婺逢臘月十八日也)
前年初對大明宮寒律轉春風幾度鄉關歸夢催成
兩鬢霜蓬山州歲晩還逢令節空記前蹤莫遣酒
兵相向愁城生怕頻攻
三(臘日)
休驚初臘凍全消旬日是春朝梅吐芳心半笑柳含
青眼相撩風光如許那知太守老去無憀乘興方
思把盞歸心巳逐輕橈
鳳栖梧(安人生日)
五日小春休屈指花發西軒早巳傳春意應爲高堂
催燕喜一枝得得來呈瑞綺席初開雲幕邃蘭蕙
騰芳人在蓬壺裏壽酒滿斟那惜醉錦囊行拜恩封
貴
二
雨洗軒庭迎晚照黃菊纔芳未覺秋光老怪底烘堂
添語笑姮娥此夜來蓬島獻壽新詞誰解道滿眼
兒孫着語皆争巧㶑灔金杯休惜釂追歡不怕霜天
曉
三(婺州席上)
風勤飛霙迎曉霽銀海光浮宴啓羣仙會騎省流芳
誰可繼樽前看取連枝貴華髮衰翁羞晩歲未報
皇恩尚忝專城寄酒入愁腸應易醉巳拚一醉酬君
意
四(癸未生日)
老去光陰驚掣電生長元豐試數今誰徤多謝天公
憐歲晚淸時乞得身閒散憶首生朝叨睿眷臺餽
頒恩内酒當筵勸今日衰殘歡意鮮舉杯目斷堯天
遠
五(丁宅二侍兒)
緩帶垂紅雙侍女綵鳳銜來秀色生庭戸轉蕙光風
香暗度回眸綽約神仙侶寡和淸歌聲激楚夜飲
厭厭勸我杯頻舉只恐酒闌催暮雨憑誰約斷陽臺
路
好事近(梅柳)
梅柳約東風迎臘暗傳消息粉面翠眉偷笑似欣逢
佳客晚來歌管破餘寒沉煙裊輕碧老去不禁巵
酒奈樽前春色
菩薩蠻(上元)
重簾捲盡樓頭日華燈萬點歡聲入老病莫憑欄一
城星斗寒豔粧翻舞雪目眩紅生纈不是故無情
羞君雙鬢靑
二
南山只與溪橋隔年來厭着尋山屐臥對曲屏風淡
煙疎雨中功成投老去判作林塘主萬事不關心
酒杯紅浪深
清平樂(上元)
紅蓮照晚花底明人眼無限遊人誰惜倦只有衰翁
心懶笙歌緩引更籌更闌客散添愁香霧半窗幽
夢煙波千里歸舟
人月圓(壬午生日時初遇會慶節至翌日小集)
封人祝望堯雲了歸路藹歡聲何妨明日開筵笑語
聊慶初生官閒歲晩身猶徤蘭玉更盈庭持杯爲
壽從教夜醉誰怕參横
西江月(壬午生日)
易老方驚晚歲難禁又報生朝從他華髮轉蕭蕭且
共尊前一笑爲具隨宜餖飣烘堂不用笙簫只煩
歡伯散無憀醉裏追回年少
惜分飛(次韻丁希閔)
年少春心花裏轉只恐飛花片片沉醉歸深院妓衣
何用令高捲要看梁州初入遍放出樓中舞燕有
服何曾見看來未足重開宴
减字木蘭花(安人生日)
思堂醇酹滿酌金杯争獻壽記取年時頭白成雙唱
舊詞莫言秋晚五日小春黃菊綻折一枝來綸誥
金花要並開
華陽集卷第三十九(畢)
