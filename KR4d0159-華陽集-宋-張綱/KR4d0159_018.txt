華陽集卷第十八
金壇後學于孔兼校
奏狀
待罪狀
右臣今月七日准中書後省牒准尚書省劄子節文
臣僚上言陛下留神治道刻意恢復聽覽至勤奉養
至約行宮不踰牧守之居射殿真用茅茨之制聲色
無所親幸訏直每加優容旣有此美實而播告之言
或未有以發之謂宜制告號令因事見詞以謙抑爲
先必自引咎收拾人心且具言陛下食不重味居不
求安思雪大耻圖復故疆之意而侈大矜夸之詞無
所雜於其間雖夷狄之彊猶憚而屏迹中原之地不
患不復奉聖旨依奏劄與内外制詞臣者伏念臣以
疎遠之蹤誤蒙陛下擢在西掖專掌詞命是宜討論
潤色有以仰稱委任之重而臣學識淺陋言語鄙拙
播告之修乃不能發揚陛下儉約飾躬之德焦勞圖
治之意以感動於萬方遂致臣僚陳獻之際建言及
此退思不職俯伏惶懼莫知所爲臣見居家待罪伏
望聖慈特賜黜責以爲詞臣不能者之戒謹錄奏聞
伏候勑旨
駮程俱差遣指揮狀
右臣今月十八日准中書門下省送到錄黃一道奉
聖旨程俱差知漳州葉三省知秀州宋處仁知南劒
州王棐知永州令臣書行臣契勘數内程俱昨任中
書舍人臣僚上言論其諂附蔡攸獻金杯與大將及
知秀州弃城逃遁等罪巳落職宮觀臣不復具陳然
竊見俱自去年得風緩疾精神昏眊支體不隨步趨
拜跪率皆有妨漳雖小郡千里民社正賴存撫非病
痼者所能治兼其人方臥家就醫藥客至尚不能應
接决難力疾赴任虚占朝廷窠闕况俱見在謫籍未
經牽復一旦起典州郡士論不以爲是臣愚欲望聖
慈將程俱知漳州指揮特賜寢罷所有錄黃臣未敢
書行謹錄奏聞伏候勑旨
緣趙令懬轉行太中大夫詞頭狀
右臣契勘元豐更定官制以左右諫議爲太中大夫
秘書監爲中大夫雖兩官相去一間然官制旣定則
諫議者侍從也秘書監庶官而巳故吏部法自承務
郎以上應遷官者至中大夫止若太中大夫非侍從
官不得轉行謂之礙止法今令懬係中大夫庶官寄
祿至此極矣而輙得轉行太中大夫則是以庶官超
轉侍從於法有礙且自崇寧大觀以來士風不競叨
官竊寵往往不循資序遂至紀綱大壞陛下慨然念
治將欲大變其俗故前日冒濫之人大者追奪小者
審量中外有識之士方竊欣幸以爲自是復守祖宗
之法今廼緣令懬之故更違舊章超遷官秩臣所未
諭夫國家之法所以公天下也使令懬得以超越轉
行太中大夫非唯名器可惜亦恐方今天下官至中
大夫者不少若其間苟得無耻之士他日引此爲例
欲與之則冒濫之弊復蹈前轍欲不與則是以朝廷
官爵獨私於令慮非所以示四方也議者謂陛下(御名)
睦宗族之道固當以此昭示至恩然臣以爲祖宗之
法所以垂憲後世正須謹守豈可以私親而輙廢哉
兼令懬在宗室中廉聲不聞昨居福州於太守程邁
處關說公事嘗爲大吉院僧求院住持獲賂不滿意
遂興訴訟近差知泉州泉人知其貪而畏其來今又
改除别郡夫貪惏如此而必使之治郡不知其人果
能爲陛下安養百姓乎又况令懬旣得轉行太中大
夫則階官便爲侍從改除他郡合衝庶官知州遂成
見闕此爲令懬謀則巧矣其如公議何臣恐僥倖之
門一啓後來者不可社絕欲望陛下將令慮轉行太
中大夫并知州差遣指揮特賜寢罷所有詞頭臣未
敢撰述謹錄奏聞伏候勑旨
乞宫觀第一狀
右臣犲智謭薄遭遇聖明擢寘從班誤恩過厚固宜
夙夜在職圖報萬分而臣志願未申情有所迫輙傾
誠悃上冒聦聞伏念臣父母年垂八十父久苦肺疾
氣血衰殘難於遠出自臣竊祿行朝止是間迎母氏
到官去年秋臣母在此因傷暑抱疾累月蒙恩給臣
假送還鄕里自後臣母亦不願隨臣久留於外臣終
鮮兄弟丼旨之奉唯臣一身臣旣效官卽於親側别
無兼侍所以供養有闕私心常不安處臣自去年以
來累具奏陳乞奉祠歸養未蒙俞允今者二親遠在
一方桑榆寖迫仍復多病藥石所賴全缺供承臣不
勝區區之私輙犯隆威再申前請伏望陛下特垂
慈憫除臣一在外宮觀差遣庶幾獲盡子職無負於
孝養臣無任祈天懇聖激切俟命之至謹錄奏聞伏
候勑旨
乞宫觀第二狀
右臣近嘗具奏以父母年老陳乞外任宫觀續准尚
書省劄子奉聖旨不允仰惟皇慈待下旣寬冒犯之
誅而又恩容在職未欲使之輕去顧臣愚蠢上體聖
意豈當更有叙陳實以誠迫于中不能自巳伏念臣
本由一介蒙陛下拔擢謬列禁近敢不夙夜思報
所以屢上奏牘瀝懇祈間者蓋緣二親迫於垂盡之
年而丼旨致養不獲奉於朝夕人子之心義不遑處
若使臣别有兄弟兼侍則雖遠去親側亦决不敢以
區區之私冒塵淵聽伏望陛下俯察籲天之懇曲推
從欲之仁特賜檢會臣前奏除臣一在外宮觀差遣
臣愚干犯不勝惶懼戰慄之至謹錄奏聞伏候勑旨
辭免給事中狀(紹興三年八月上章乞終養親不許繼被旨趣歸還朝供職中)
(書舍人四年正月兼詳定一司勑令尋擢給事中)
右臣今月十七日准尚書省劄子奉聖旨除臣給事
中日下供職者聞命震恐罔知所爲伏念臣資望素
輕材能至陋當此艱虞之日誤蒙聖哲之知召從遠
方擢備邇列使之獻納旣不能𥙷助大化以表見千
慮一得之愚職在詞章又不能發揚盛德以聳動四
方萬里之聽方虞罪譴敢覬遷除矧東臺論駮之司
實萬機出納之地自揣無狀尤難冒居兼臣近以父
母高年嘗乞宮祠歸養顧未蒙於俞允乃更竊於恩
滎度義不安措躬無所伏望聖慈收還成命改卑真
才庶逃非據之慚仍免煩言之責所有前件恩命臣
不敢祗受謹錄奏聞伏候勑旨
再辭給事中乞宮觀狀
右臣近准尚書省劄子奉聖旨除臣給事中臣尋具
奏辭免伏蒙聖造未賜矝從竊念臣猥以空疎薄陋
之姿久玷言語侍從之列事功無𥙷罪戾彌深陛
下赦而不誅更加奬擢此蓋隆天重地之德非臣殞
首捐軀所能報稱固宜卽拜成命黽勉就職然臣區
區私意實以父母年老近嘗力請宮祠庶便丼旨聖
恩不許夙夜靡遑方欲再瀝懇誠上干淵聽乃忽有
此除授惕然慚懼尤難冒處夫爲親有請出於人子
之本心若因請得遷豈免羣言之竊議伏望陛下察
其迫切追寢誤恩特賜檢會臣前奏除臣一外任宮
觀差遣俾安愚分亦以便私臣不勝幸甚所有前件
恩命臣未敢祗受謹錄奏聞伏候勑旨
除給事中舉凌哲自代狀
蒙恩授前件職准令節文侍從官授訖三日内舉
官一員自代者
右臣伏見左修職郎前秀州海鹽縣令凌哲禀性純
明飭躬廉(御名)問學博而知要詞章蔚有可觀考其吏
能尤識治體舉以自代實允公言謹錄奏聞伏候勑
旨
看詳元祐黨人狀
准尚書省劄子臣寮上言(具前劄子)七月十二日三省同
奉聖旨令給舍看詳元祐黨籍内曾任宰執侍從臺
諫等官顯有名德合依累降指揮推恩之人并餘人
各項開具限五日具狀聞奏今具下項須至奏聞者
曾任宰臣
文彦博呂公著司馬光呂大防
劉摯范純仁韓忠彦
曾任執政
梁燾王巖叟王存鄭雍
傅堯俞趙瞻韓維孫固
范百禄胡宗愈李清臣蘇轍
劉奉世范純禮陸佃安燾
曾任待制以上
蘇軾范祖禹王欽臣姚勔
顧臨趙君錫馬默孔武仲
王汾孔文仲朱光庭吳安持
錢勰李之純孫覺鮮于侁
趙彦若趙卨孫升李周
劉安世韓川賈易呂希純
曾肇王覿范純粹楊畏
呂陶王古陳次升豐稷
謝文瓘鄒浩張舜民
餘官
秦觀湯(或有)杜純司馬康
宋保國吳安詩張耒歐陽棐
呂希哲劉唐老晁𥙷之黃庭堅
黃隱畢仲遊常安民孔平仲
添入黨籍冗雜泛濫增至三百九人看詳九十八人
内除王珪一名不合在籍自餘九十七人多是名德
之臣除臺諫官卒難省記外其間曾任宰執侍從及
餘人並開項在前所有三百九人豁除九十七人係
前石刻所載其餘數内更有侍從官上官均岑象求
及餘官江公望范柔中鄧考甫孫諤等六人其名德
亦顯然可見外有二百餘人雖石刻具存然其姓名
有不顯者及當時議論是非爲年歲深遠别無文字
攷究難以雷同開具契勘前項九十七人并六人共
計一百三人依得累降推恩指揮所有今來臣寮上
言許子孫陳乞恩例次數伏乞付三省措置施行謹
錄奏聞伏候勑旨
駮郭彦參放罷指揮狀
八月二十八日准中書門下省送到錄黃一道爲
郭彦參依前降指揮放罷等事令臣書讀行下者
右臣契勘郭彦參權江州瑞昌縣事擅枷張俊下書
人張玘其事巳經洪州體究得實臣取索事狀看詳
蓋緣本縣舊吏鄔昱爲俊管莊昱方有公事在縣而
玘適持俊書來徑傳入宅故彦參怒其不伏止約又
疑玘所持書是昱詐爲遂令枷問巳而不曾勘斷却
行疎放夫縣令官雖卑然以百里之權付之事有不
平豈免訶問臣竊見近時州縣官吏率多曲意迎合
求媚於當路至於不隨流俗能爲陛下奉法遵職者
絕少若彦參所爲正當有以崇奬之使其一時之間
小有過當理尚可恕况於法初無違犯何所加罪哉
始者洪州體究申上朝廷得旨郭彦參依巳降指揮
放罷於是士論籍籍以謂罰及無辜尋爲臣寮論列
陛下灼見其事收還指揮不行今又因俊奏陳却令
彦參依前放罷兩月之間反復如此非所以示信於
天下且俊大臣也豈肯以私意害朝廷之公法哉蓋
是俊未知昨來體究得實及巳施行了當所以再有
論奏臣愚欲望聖慈特降&KR1078;旨將洪州體究到郭彦
參事因并前後臣寮章䟽劄令俊知其郭彦參止乞
依今年七月十二日巳降指揮施行所有今來錄黃
臣未敢書讀行下謹錄奏聞伏候勑旨
華陽集卷第十八(畢)
