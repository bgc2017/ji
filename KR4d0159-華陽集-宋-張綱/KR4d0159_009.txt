華陽集卷第九
金壇後學于文熙校
表
江東提刑謝到任表
臣某言伏奉勑命差臣權發遣前件差遣臣巳于閏
四月十七日到任交割職事訖惟良折獄初未熟于
刑書爲官擇人忽謬將於使指臣某誠惶誠懼頓首
頓首伏念臣學無領略識不高明忝竊一官侵尋半
世家家懷璞獨慚無實而得名一一吹竽庸敢抱虚
而求進三遷中秘再直郎曹皆粗守于官箴迄無禆
于國慮索長安之米懼尸素足以危身掛神武之冠
恐艱虞不當避事偶叨除于鄉部姑待次于親闈宸
綍四更歲陽七換貧窶方憂于家食歡呼勿奉于綸
言就易鄰封便趨官次四郊多壘曾無被堅執銳之
勤一路觀風乃有攬轡登車之適夫何孱陋忽此遭
逢茲蓋伏遇皇帝陛下體乾徤之資撫離明之運
求王道而忽于先務用人才而不以遐遺故雖僕遫
之微亦預澄淸之選臣敢不夙夜率職審(御名)持心引
古義以决疑自竭倪寬之學期有司之不犯用揚虞
舜之仁冀獲微勞少酬洪造臣無任
肆赦謝表
臣某言今月九日准都進奏院逓到赦書一道臣巳
卽時謝恩施行訖星文示戒深軫慮於淵衷聖澤推
仁亟致祥于和氣歡呼旣洽精祲遂通臣某誠惶誠
懼頓首頓首竊以天之垂象以見吉凶王者求端以
考得失推于彼而有合于此知遣告之甚明應以實
而不飾以文顧靈承之敢後宜正厥事以孚于休恭
惟皇帝陛下上智膺圖中興撫運克謹嚴恭之畏
靡忘宵旰之勤念國步之多艱感乾文而彌懼推占
小異爰興罪巳之言肆赦遂行大布及民之惠災巳
無忘國其有瘳臣敢不遵奉十行頒宣一路釋刑罰
之冤濫旣逃失職之誅浹恩霈于寵洪庶廣好生之
德臣無任
進天申節銀狀
右狀以長發開祥誕彌紀節仰祝後天之算載修任
土之儀前件物掌以非人藏諸外府備充庭于後列
表方物以輸勤粹若乾剛允符九五之德式如王度
願續祈招之詩干冐宸嚴俯深戰汗
除給事中謝表
臣某言伏奉告命除臣給事中仍賜對衣金帶者平
奏東臺義豈容于冐處懇辭中詔命莫反于巳行拜
寵自天措躬無地臣某誠惶誠懼頓首頓首伏念臣
務學不知師古居官無以瘉人庸虚誤簡于淵衷叨
昧亟躋于華貫擢自古史掌四掖之贊書列于從班
陪外廷之末議但尸榮禄何𥙷事功雙親闕奉于旨
甘累奏具陳于悃愊丐從孝養未頒賜可之音過軫
皇慈乃辱甄升之寵况封駮之重任實詔令之所關
爰資論議之公時正廟堂之失端欲稱職尤須擇人
夫何甚陋之姿與此非常之選錫九環之寶帶身兼
備乎服章拜靑瑣之夕門地益親于禁密得逾所望
慚甚于榮兹蓋伏遇皇帝陛下性堯舜之聰明躬
禹湯之勤儉大收衆俊協濟丕圖官人盡棫樸之能
咸歸有用代匱存管蒯之賤以責成功致此不才亦
叨非據臣敢不激昂晚節勉勵前修論事不阿雖乏
回天之力有言必告庶逃竊位之譏臣無任
罷給事中提舉宫觀謝表
臣某官伏奉告命爲臣僚上言罷臣給事中差提舉
江州太平觀任便居住者彈章亟上敢意生全命綍
寵頒姑從黜免荷恩慈之曲貸弔形影以深慚臣某
誠惶誠懼頓首頓首伏念臣樸遬常材浮沉半世深
惟薄陋敢有志於功名偶幸遭逢遂䆮叨于榮禄與
一時侍從之選陪兩省論議之餘寵過所期報將奚
稱雖夙宵黽勉曾莫著于微勞而過惡暴揚忽自罹
於深譴退量駑蹇猥玷簡書適當艱棘之時上負明
揚之意禠東臺之職孤蹤旣遠于宸嚴從真館之遊
百口尚霑于廩稍顧官間而身佚知罪大而責輕茲
蓋伏遇皇帝陛下蹈商周之克寬躬漢高之大度
總覽萬微之要灼知三俊之心憐臣迫于奉親屢請
去而弗獲察臣忠以事上欲寡過而未能特霽隆威
但令省咎臣敢不洗滌心慮遵奉訓辭在畎畒不忘
益勵愛君之志保桑榆暮景更修行巳之方臣無任
楊楚寇退賀表
元惡逋誅敢稱兵而入寇王師壓壘俄不鼓而自奔
土疆復寧王威大振臣某誠歡誠忭頓首頓首竊以
國家多艱妖孽乘時盗名字以欺天背恩不顧剝黎
元而奉虜依勢爲強恊成兇悖之謀公肆侵凌之侮
大逆不道從古罕聞固天地之靡容宜雷霆之赫怒
上煩警蹕親御師干旣遣驍將以挫其鋒仍倚大江
而固吾圉風聲鶴唳驚震疊之餘威蟻聚蜂屯忽散
亾而争遁氛祲掃滅境于肅淸復收蕩析之民大布
撫綏之澤神人咸喜宗社同休兹蓋伏遇皇帝陛
下神武布昭睿莫廣運遠稽世祖欲就昆陽禽敵之
功近法真皇亟下景德親征之詔撫戎&KR0999;于禁旅廪
面筭以前驅志在蕩平務先特重謂上策莫如自治
唯深溝高壘之圖故不戰而屈人兵得保勝全師之
道臣身閒祠館望極丹墀外侮不庭旣却南侵之騎
中原可復願歌北伐之詩
除徽猷閣待制謝表
臣某言臣昨任給事中以言章罷職差提舉江州太
平觀任便居住今月一日伏奉告命以明堂禮畢特
蒙聖恩授臣徽猷閣待制差遣賜如故尋具奏辭免
准尚書省劄子奉聖旨不允臣巳于二十一日望闕
謝恩祗訖霈雷雨而作解旣蒙宥過之仁近日月而
依光復冐隆名之寵罪如山積恩自天回命下無所
措躬感深至於流涕臣某誠惶誠懼頓首頓首伏念
臣學迂而陋性滯且愚蚤塵俊造之科名浮于實晚
遇聖神之主用過其材高華驟躐于周行淸燕數承
于睿奬不量叨昧自致顛躋念兹遲暮之年獨在譴
訶之域上孤任使深愧平生置散投閒方迫衰窮之
苦滌瑕蕩垢俄霑惠澤之施頒之明綸寵以異數身
不去家而與鴛鸞次對之列禄足以飽而從香火奉
祠之遊誰謂危蹤克膺殊眷兹蓋伏遇皇帝陛下
配天同德與物爲春閔一夫之向隅開三面以祝網
謂嘗服御載收簮履之遺還卑恩光使畢桑榆之景
臣敢不欽承命渥益勵身修𥙷劓息黥幸復全于玷
缺摩頂放踵當永誓于靡捐臣無任
紹興六年車駕廵幸起居表
臣某言臣恭聞車駕廵幸巳進發至平江府暫駐淸
蹕者親屈萬乘大廵六師天步載康皇威克振臣某
誠歡誠忭頓首頓首恭惟皇帝陛下纂承丕緒圖
復中原虎士雲屯將啓前茅之慮玉車雷動俯勤細
柳之行昭聖武於百蠻示恩威于諸將八神警蹕協
豫順以乘時六轡如琴仰乾行之應律臣職居祠館
班隔外庭效駕展軨莫備驅塵之列望雲就日徒傾
嚮闕之心臣無任
紹興六年冬至賀表
臣某言四序密移肇啓初陽之候萬方來賀備陳亞
歲之儀臣某誠歡誠忭頓首頓首恭惟皇帝陛下
體道御時配天立極黃鍾旣應迎恊氣以横流清蹕
所臨萃諸福而畢至臣叨恩真館投迹窮鄕稱觴莫
預于周班傾藿徒存于魏闕臣無任
紹興七年元正賀表
臣某言淸臺考曆綂三朔以開元象魏布和詔萬民
而觀治臣某誠歡誠忭頓首頓首恭惟皇帝陛下
乾符載錫寶運重熙聿求王道之端克協人時之正
四方來賀旣與物以爲春萬壽無疆宜從天而難老
臣叨恩法從芘迹真祠遙想鴛鸞莫預周行之集並
遊麋鹿惟均率舞之歡臣無任
徽宗皇帝升遐慰表
臣某言臣伏讀詔書恭聞(云云)禍降自天悲纏率土
臣某誠悲誠感頓首頓首恭惟皇帝陛下久居孝
養遽宅大憂哀慕無窮聖惟難處願深思于付託宜
少抑于悲摧克合禮經以幸天下臣限以職任在外
不獲奔詣闕庭臣無任
紹興七年再任宮觀謝表
臣某言臣昨爲宮觀任滿具奏陳乞再任續奉勑命
候今任滿日令再任臣巳卽時望闕謝恩祗受訖身
閒竊祿深愧㒺功秩滿自言猥叨申命荷皇慈之曲
被感危涕之横流臣某誠惶誠懼頓首頓首伏念臣
蚤以謬庸誤膺簡拔持紫荷之槖嘗獲近于淸光拜
靑瑣之門䆮不容于公議過蒙全度姑聽罷歸復聮
次對之班更卑真祠之逸歲月易得俄見迫於終更
貧病交攻妄欲仍于舊貫用傾危悃仰叩清衷方虞
冐昧之干誅忽辱矜容而賜可職雖不改命寔維新
得禄足以代耕益助庭闈之養有官而無課最荐修
香火之緣揆厥所蒙其何以稱茲蓋伏遇皇帝陛
下至神默運盛德兼容常以佚道而使人豈于匹夫
而求備謂木卷曲而不中繩墨本自弃材知馬虺隤
而難以馳驅忍令更駕俯聽就閒之請大推從欲之
仁故使餘生亦均殊遇念此難虞之際獨居僥倖之
多問舍求田詎敢卽安於私計捐軀殞首終期效死
於他時庶竭微忠少酬洪造臣無任
紹興七年車駕駐驆建康起居表
臣某言臣恭聞車駕廵幸駐驆建康府者載移清蹕
爰宅近都萬騎天臨見上聖憂勤之至庶邦風動知
中原恢復之期臣某誠惶誠懼頓首頓首恭惟皇
帝陛下神武布昭睿謨濬發内修五禮稽虞舜之時
廵外整六師法周王之於邁用涓穀旦聿臨大江不
辭馬上之勞坐得域中之勝紹復先王之大業與時
偕行再會諸侯于東都指日可待臣奉祠有守扞牧
牧靡皇浮天時而不懷徒誦盤庚之作居江海而何
有唯存魏闕之思臣無任
丁父憂服闋從吉再任宮觀謝表
臣某言臣今月十七日伏奉勑命以臣前任左朝奉
大夫充徽猷閣待制提舉江州太平觀緣丁父憂服
闋從吉特蒙聖恩授臣依前官職改差提舉亳州明
道宮任便居住臣巳於當日望闕謝恩祗受訖釋三
年之喪未忘哀慕拜九重之命遽復官聯不自意其
餘生尚仍叨于舊寵危悰易感哀淚交流臣某誠惶
誠懼頓首頓首伏念臣禀生多艱于世寡合偶值中
興之運誤膺上聖之知頃自常僚擢升華貫遭時見
用欲自效于孤忠當官而行殆難堪于衆怒仰蒙聖
度深諒愚誠俾聮次對之榮退處真祠之逸方杜門
而求志俄陟岵以纏哀畢此喪期絕無生理山塋路
熟身從麋鹿之遊禁籞天高望絕鴛鸞之列豈伊朽
質上軫洪慈俯矜荼毒之餘加惠龍光之厚官不易
舊命實維新自視庸虚重慚忝冐茲蓋伏遇皇帝
陛下化育萬物允釐百工用人惟巳而不以遐遺以
道觀能而各有攸處臣朴忠自信昔嘗入侍於淸光
知臣病瘁可憐故特寵還于異數家食無事功之責
責母慈足甘旨之歡天地隆恩固難圖于報謝桑榆
暮景徒求誓于糜捐臣無任
紹興十年明堂禮成賀表
臣某言臣恭聞九月十日明堂禮成大赦天下者大
享合官禮儀旣備受釐宣室慶賜遂行臣某誠歡誠
忭頓首頓首竊以國有常經祀爲大事稽九筵而定
位莫尊王者之堂間三歲以陳儀用拯聖人之孝恭
惟皇帝陛下廣堯舜之仁義恭禹湯之儉勤道格
皇天靡怠靈承之志功歸烈孝聿修嚴配之儀彌文
咸秩于舊章精意克昭于大報神祗來饗福禄並膺
逖惟萬邦之歡永頼一人之慶臣叨官禁路竊食祠
庭禮有執膰莫預駿奔之列欣同擊壤徒深抃舞之
情臣無任
華陽集卷第九(畢)
