華陽集卷第二十六
金壇後學于孔兼校
啓
賀朱中書啓
伏審光膺中詔峻陟西臺以端方直亮之偉人當佐
佑詢謀之大任士夫相慶遠近所同竊以朝廷之官
莫尊於二府政事所本獨繫之中書禮固重於前聞
任莫難以今日邦基再造王業中興邊陲之兵革未
寧州郡之盜賊多有六飛在御靡遑奠枕之安二聖
蒙塵方佇迎鑾之策法度尚須於訂議人材尤急於
搜揚息四民愁歎之聲還萬里農桑之業惟玆數十
難能之事悉委二三同德之臣非有真賢曷當盛舉
恭惟某官建標天地逸足風雲眇萬物以遐觀曠千
齡而獨步粤從早歲固巳優䕫契之才雖在平時常
不廢廊廟之語遭國家之多難作屏翰以宣勞嘗險
阻於兵戎出沒之中罄忠嘉於上下危疑之際身任
大計心懷隱憂時方急於播告之修職遂當乎詞章
之選思如泉涌吏胥以脫腕爲辭令若風行父老至
扶杖往聽此特其筆墨之游戲蓋本於議論之淵源
擢自北門進登左轄眷中樞之虛位疇僉言於外朝
不藉多人思見元超之治無易卿者果歸廷碩之賢
夫位盛者憂必深而望隆者功亦大旣參華於宰路
實同秉於國鈞揆亂興衰頗類斷鼇而立極修廢舉
墜必將解琴而更張庶觀君子之所爲當與天下而
同慶某賦性庸陋與世闊疎忝竊一官推移半世申
屠幸而無過蓋由久處於賢人鮑叔知其有親遂復
叨官於鄉部正間居而待次忽虛宁之登賢情發於
中喜深不寐念此洪鈞之託益知孤迹之安元禮龍
門固莫陪於賀客公曾鳳沼願長借於恩波
賀白太宰啓
某官先朝元老後學宗師忠嘉夙簡於上心密勿久
陪於國論廟堂倚以爲重縉紳頼之而安三星耀天
極之旁自然拱北九鼎藏神策之妙正合調元非天
私于有邦惟帝賚茲良弼職當𥙷衮旣高山甫之賢
門不受私况得申屠之譽欽承渙號允協師言夫移
風非俗吏所能而正臣乃治世之表必將道揚洪烈
弼亮中樞豈惟專八柄以詔王是乃兼三公而論道
夫曹參非不治事蓋安下民者清静爲先如房喬專
任進賢則執大政者細微可略兼濟二美獨高一時
他人所難惟公是頼(首尾闕)
賀黃相啓
伏審光膺制綍峻陟台纏一代偉人允協股肱之望
八荒夀域悉歸陶冶之公歡聲所加和氣可召竊以
春秋尊上公而謂之宰人主論宰相而付之權一日
萬幾經大猷於有截三天兩地斡洪造以無私雖曰
衆賢聚於本朝必也上帝賚之良弼始協雲龍之會
可圖竹帛之勲果得真儒克勝大任恭惟某官逢時
多難許國一心早奉王靈逖分帥閫謀謨制勝臨尊
爼以折衝社稷阽危督干戈而周衛高密觸紛以赴
光武房喬杖策而謁太宗感會有初忠嘉彌著離亨
作於明兩扶日轂以升暘晉錫蕃於晝三冠天樞而
入輔獨當宥密深贊經綸載疇柱石之英亟委鈞衡
之寄國勢增重乎九鼎民瞻益峻乎三階夫位盛者
憂必深而望隆者功亦大考申甫以烝民崧高之什
事特著於蕃宣稽丙魏以元康地節之功時靡聞於
變故記在舊史尚稱名臣今乃遭古人之所未嘗任
朝廷之所最重凡是規恢之略得於談笑之間蓋將
洗萬古而空之豈特專一時之盛者某銜䄂雖漫於禰
刺曳裾阻造於膺門聞盛舉之軒昂激儒衷而奮勵
賀呂相啓
遽頒遂乘軺而問俗盡循三尺兼舉六條爰多蹇之
微蹤獲叨榮於聮事瓜期未報匏繫何言辱竿牘以
先時深慚過禮候門墻於他日尚許依仁
賀劉相年啓
歲元啓祚建夏正以求端邦憲始和謹周官而垂治
恭惟某官安危注意文武兼資列上相於東垣顓面
太微之位撫成師於南服獨登大將之壇號令風行
酋渠電掃壯萬里長城之勢寬九重旰食之憂茂對
休辰倍膺殊祉牙旗日暖知細柳之春回黼座天臨
佇公槐之晝接庶諧啓沃用福寰區某待次鄉閭坐
忘歲律竊依仁於封部願屬禮於鞬櫜賀燕争趨適
阻負薪之疾登龍莫遂徒傾恭梓之心頌詠所歸敷
宣曷旣
代姪合謝解啓
一郡應書孰非勍敵十條問義獨冠羣儒雖不足致
之意中亦自喜出于望外竊以六經之要百世所傳
粹然道德之微盡在是矣講若帝王之制孰能違之
故自虞夏商周以來莫非詩書禮樂之教習聞其號
豈獨見於修身祓飾厥文蓋將用以取士奈何執以
一說使之拘於小文黨同門而妬道真是末師而非
往古大道旣破更令益繁乃不能蘄進民心復何以
激昂士氣每發德音下明詔固以爲將新復古之科
而進真賢舉實廉乃反不能明當世之務此漢唐所
同患者非&KR1078;知莫能革之幸真主之篤生喜斯文之
復振四海咸仰萬化更新方一德以同風學弛專門
之禁俄兩忘而化道人無異戸之趍師心自得於淵
源揮翰曷嫌於忌諱文風蕩蕩士論洋洋乃復見三
代之英是謂極一時之盛宜取國士以最能書如某
者智乏周身才不逮衆粗學古人之事靡諳世俗之
心韓子文工送五窮而不去相如志在空四壁以徒
慙雖見笑於新學晚生固未嘗不潜心大業然膏油
以繼晷有類書癡因筆墨以成文頗或技癢頃自成
童之歲固巳挾策而遊較數子有一日之長欲百戰
取萬全之勝鄉評與善泮水呈能曾叨一鶚之薦書
遂冠六鼇而稱首觀光上國方欣從下土而來合戰
春闈不謂見大敵則怯旣折北而不救敢圖南而再
飛屬兹更化之初兢奮仰高之志毛錐鐵硯念頑姿
尚足以磨新白葦黃茅故荒學益加於鉏舊適侯邦
之詔下偕鄉士以朋來筆陳争先文鋒競逐遣趙使
而少一初笑遂以備員舉漢士之無雙不圖錯乃充
賦出乎其類得之若驚雖藻鑑之無私亦品題之過
分靑氊舊物去七年而復還綠綺新聲鼔再行而愈
麗念言么麽誰使遭逢此蓋伏遇某官性稟嶽靈才
高人傑華國富文章之譽立朝聞議論之公左史記
言合春秋之大法西清賜對敷蹇諤之深忠偶厭直
於承明暫出分於方面吏畏神明之政民歌愷悌之
風大度包荒念不遺於一物至誠推轂尤樂取於羣
材致此謬庸亦蒙甄錄某敢不勉葺舊學益勵前修
化蟲臂之微幸巳成形於造物搖羊角而上誓將奮
翼於天池庶獲微勞仰酬大惠
代姪合上葉左丞啓
藩宣重寄有嚴制閫之雄草芥微官獲簉曳裾之列
念五窮之見困叨一眄以增榮仰佩謙光伏深愧汗
竊惟自古寒士之或顛躓必擇當世巨公以爲依歸
非獨慕於風聲殆將希其題拂贏糧褁飯願見者忘
重趼之勞擁箒掃門託迹者有終身之幸望光塵於
坐客之末承咳唾於立談之間升濟堙沉奮發枯朽
是以一識韓荆州之面封侯至或可輕粗知蕭潁士
之文僕厮戀而不去必將收拾四方奔走之士宜有
超絕一時卓偉之才而况道德高於古人勲名冠於
當代激昂恩義慰薦孤平儻有哭於途窮可無望於
川納恭惟某官累朝舊德間世英姿温温秉君子之
文挺挺有大臣之節詞章灝噩陋班馬以稱工廊廟
經綸贊臯䕫而並駕功存社稷名在鼎彝東山方逸
於謝安南土巳思於申伯繡裳虛宁將䟽三接之恩
齋鉞選賢先拜十連之寵威行外鎮令肅中權寬九
重宵旰之憂恊千載風雲之會輕表緩帶投壺雅歌
泛水依蓮遴集幕中之彦披雲捲霧共談堂上之竒
曾謂謏聞敢期殊遇方懼旅進而旅退遽蒙三浴而
三薰惟大賢無所不容與其絜也故君子信於知巳
輙盡布之伏念某家貧無以代耕歲晚乃知向學然
膏油而繼晷羞篆刻以成文謬忝一官虛甑待瓜時
之及坐間三載束裝赴桐汭之期不圖豪奪以成風
遂致孤蹤之失路望窮閻而郤走追故步以懷慚越
人彎弓談笑者衆孺子入井怵惕爲誰與其抱隻影
以興哀孰若仰宗工而自訴竭來彌月老去驚春幸
造膺門猥竊登龍之譽載懷禰刺尚希薦鶚之書退
念餘生亦云易與苟得效一職而受侏儒之俸便能
食衆指而安鷦鷯之枝桃李成陰諒春工之可待粃
糠猶鑄納鈞造以何難誓捐未死之軀庶荅不貲之
惠
代舅李治表上宰相啓
掃門願見幸承咳唾之餘拜命言旋恩出陶鎔之末
初官過望舉族增輝念倏遠於台墀恍巳更於歲籥
王春布令道迎和氣之回賢業熙天允集神休之盛
恭惟某官夙韜遠略起佐中興道格皇天功高邃古
金聲玉振師孔孟以遭時武緯文經輔堯湯而致治
自再登於宰路乃獨秉於元鈞事有至難非衆人之
敢决謀皆素定仗大信以必行收兵柄以彊主威息
羣言而定國是遠馳使節大浹鄰歡豈徒盡人之事
而人有革心殆將合天之意而天亦悔禍固陵肇卜
果獲奉於龍輴長樂久虛迄迎還於騩馭上以寬宵
肝劬勞之念下以慰黔黎慕望之私盛德所傳曠古
未有某逢時不競晩學何知依仁桑梓之鄉忝迹門
闌之舊惟大雅未忘於遺屨故危蹤竊效於彈冠燕
頷何人敢有封侯之志鼠肝微物徒勤造物之私自
視空疎無所論報永言瞻詠但極精微
又代賀冬啓
推天地四時之氣胚胎巳肇於黃鍾布神民萬物之
和爕理實資於公鼎恭惟某官道傳孔孟德並皇䕫
坐斡鴻樞丕闡彌文之化中興寶祚獨高蓋世之勲
四民阜康五物來備日官居卿以底日順剛長於時
亨天子郊祀以配大贊乾行於熙事神人交相視履
多祥隆國棟以益尊固邦基而同永某官叨寵借迹
困孤微萃五福以朋來但想槐庭之慶列羣英而燕
賀莫陪衮席之趨
江東提刑到任謝宰相啓
&KR1170;然衰病之餘何心祿仕付以澄清之任有&KR0804;面顔
矧一路之所臨合十州而共治民力巳凋於近歲吏
姦多忽於下情盜竊起而縱横兵戈隨以紛擾誰非
聽訟蔑聞行露之歌責在有司宜(御名)觀風之舉有如
頑鈍曷稱選掄得官十有九年遇事百無一可索長
安之米嘗獲誚於郞潜昧城旦之書顧奚堪於使指
徒以親庭之欲便遂叨鄉部之初除有同擇地而安
實出自天之幸瓜期屢及匏繫彌深每將攬轡以之
官輙復杜門而待次閱歲陽之七換更宸綍之四頒
舊物故存政恐妨於近制新恩甚渥俄就易於隣封
夫以山野陋庸之姿上煩朝廷委曲之記使其自處
未必能然冒寵則優撫躬曷措玆蓋伏遇某官躬秉
道德端居廟堂扶社稷之中興頗類斷鼇而立極正
紀綱之欲壞尤先推轂於羣材致此賤微亦蒙甄錄
(上呂都督啓改云某官入冠揆路出總戎&KR0999;天下有達尊三異數兼榮於將相中國之長技五神兵坐鎮)
(於蠻夷大開公正之途不弃草茅之賤致兹孱瑣亦預使令某敢不恪奉教條講修職業)念乘軺
之非據深懷顛覆之憂仰大厦之可依實頼帡幪之
賜其如率職不敢愛身
上葉左丞啓
矜庶戮之不辜誤玷軺車之寵長萬夫而觀政竊依
帥閫之嚴自視庸虚可量欣幸恭惟某官華夷重望
廟社元勲文高三代之英德冠累朝之舊入參大政
訏謨恪奉於中宸出殿雄藩宵旰靡勞於北顧民瞻
