華陽集卷第七
金壇後學于文熙校
外制
汪藻轉一官
朕于名器不以假人惟時賞勞則靡所愛故雖嚴近
之列有應公令猶加襃錄蓋所以勸也具官某以文
章得名而能逹當世之務以氣節自勵而不忘憂國
之心厭直承名往臨藩翰政平訟理百姓和樂有西
京循吏之風比以軍儲闕供下郡國平價以糴而能
悉意奉公承詔趣辦朕甚嘉焉其進一官以爲任職
者之寵祗服休命益勉厥勤
陳桷除起居舍人
朕慨念艱難以來士風不兢媮薄之俗勝而馳騁進
取之習日滋故于用人尤(御名)厥與方將迪簡在位取
其沉厚之德靖恭之操以革斯弊而振起之惟爾文
學之富蚤掇殊科克勵才猷以蒙器使自歷中秘陟
郎曹蓋二紀于兹一時軰流咸見拔用廼獨退然不
以屑意朕方嘉其有守而譽言日聞是用付爾史筆
俾聯法從之班以職記注之事夫華要之選非獨爲
爾寵也欲使縉紳明識朕意知所趣向焉益勉厥修
無負眷奬
邵溥瀘南沿邊安撫使兼知瀘州
朕宵衣旰食思濟多艱不敢一日輒忘彊場之事故
選置師帥必惟賢能建威消萌用寬憂顧具官某奮
由儒學允蹈古人輔以才猷表見當世念去禁途之
久旣嚴召節之頒載考僉言宜膺煩使惟瀘川地接
夷族控制西南朝廷藩翰得人爲重今朕卑爾以中
權之寵往殿厥服爾其深體德意(御名)守教條無以地
僻俗陋而鄙夷之使夫並邊列城兵民咸乂是爲稱
職尚勉之哉
趙起魏珍各轉一官
朕以驍將扞邊爲日滋久來赴行闕有嘉勤勞矧其
偏禆協忠國事遠勒部曲可無寵褒其叙進于武階
庶有光於戎律往服休命尚勉圖功
張成憲除金部郎官宇文師瑗除駕部郞官
中臺六卿總治衆務郎爲之屬其選甚高爾成憲才
術之優見于已試爾師瑗縉紳之譽藹然有聞司珍
駕曹宜以分命往其懋勉嗣有寵遷
景興宗轉三官換給付身
頃者秦蜀用師權在主將得以便宜行事謂爾有勞
可賞且復會課當遷就進文階亦以久矣兹用錫爾
贊書新厥寵命往其欽服尚勉圖功
劉子羽散官白州安置
朕暴兵露師經理秦蜀置將不善功潰于成由引用
之非人遂同惡以相濟誤國甚矣罪奚可逃具官某
本非庸才乘於艱運謬竊逾涯之寵䆮成妄作之凶
方朝廷倚重元戎聽幕府自擇參佐首以憸佞贊其
機謀昧攻守之良圖恣剛愎以自用協持上下莫敢
誰何富平之師一敗塗地旣自耻于失策欲移咎于
他人隂肆䜛誣濫行斬殺坐令將士卒至叛違迨嚴
召以促還乃卧家而自便觀其寡謀輕敵雖惡有所
分至于慢上侵權則咎將誰執其以散秩往居遐荒
尚堅循省之心毋負生全之賜
程唐落職宮觀
(腦詞同前)具官某材無寸長志欲大用專事權要䆮加顯
榮謬爲屬於戎昭曾靡遵于廟勝富平之舉朕甚悼
焉以䛕佞濟輕脫之謀以殘忍成覆亡之禍生靈塗
炭職汝之由尚復何顔更臨藩翰覽彈章之來上知
公議之弗容其鐫延閣之華往食眞祠之祿是爲寬
典母怠省愆
趙鼎加恩
朕日者昭事上帝大享合宮秩將禮之文旣荷三靈
之眷推慶成之澤爰䟽百辟之恩矧乃洪儒爲予近
弼方有資于同德其敢廢于舊章具官某才周而識
明器遠而用博忠嘉自奮屢陳經世之謀謇諤有聞
獨著立朝之節一自登于樞輔再分領于帥權坐申
廟勝之威益峻嚴瞻之望肆加嚴召入贊于機衡正
賴明謨用寬于宵旰念縟儀之旣舉宜慶賜之惟均
亟命有司式敷異數俾增封于爵號併申衍于爰田
夫尊賢顯功所以錫便藩之寵而憂邊思職尚宜圖
康濟之方祗服訓言以稱朕意
張穎劉彦適降官
持節一路以繩責郡吏部使者職也爾由選掄將漕
廣右而縣令貪墨乃置不問朝廷耳目之寄尚何賴
焉貶秩二等姑示薄懲往服寬恩勿忘念咎
趙進之轉官換給付身
川陜用師一時官吏付之元帥使以便宜黜陟蓋嘗
謂爾有功可錄進主兵團兹用更錫贊書新厥寵命
往其歛承圖報勿忘
潘長卿潘粹卿轉一官遷團練使
朕欽念泰陵在宥之德昭慈保護之功實萬世永賴
而吳國諸子是爲外孫備歷險艱來赴行闕此寵榮
所宜及也進官一等仍卑使名尚勉厥勤以副朕崇
獎之意
周綱姜師仲除監察御史
士有卓然以氣節自立于世然後能有所爲矧吾中
執法之屬任國風憲以督察百吏爲職則爲官擇人
非有立者不在兹選爾綱嘗任言責閱試巳孚爾師
仲行巳直方見稱多士兹用並擢御史以舉六察之
政考之公論匪爲爾私往服訓言益堅所守
王綰除石司
中臺萬事之本天下之休戚繫焉方時多故詔勑文
書倍于疇昔雖以二三執政提其綱維至于左右周
旋剖决留事則責在其屬以爾燭理明而不惑遇事
審而有斷郞曹更踐閱歲滋多蔚有休聲逹于朕聽
兹用擢居宰士以彌綸省闥往共厥職益務恪勤庶
幾稱朕所以屬任之意
呂聰問除吏部郞官張銖除考功郎官李元瀹
除度支郎官
朕拔舉羣材以備官使惟時郞位其選甚高凡列職
於其間必考實于公論惟爾聰間名德之後文雅自
將銖才術兼優能治邦計元瀹爲屬憲府藹然有稱
皆宜進陟顯途是用各加褒擢往踐厥服益茂爾猷
蘇攜除檢正
朕惟東西二省政事出焉中書揆而議之門下審而
覆之旣以二三大臣任其責矣則又爲之設屬以助
其不迨吾於是知檢正之職不可用非其人以爾氣
稟粹温臨事敏逹郎曹卿寺多所踐更比嘗命列司
宗之貳而議者謂爾相臣之子嗣德有耀朝廷政體
生長見聞是宜更錫贊書擢此要地夫一日萬機出
納當否所繫重矣往祗厥服益究乃心
呂聰問除宗正少卿
堯(御名)九族周尚同姓千載之後協和輯睦之風可以
想見朕甚慕之肆求時髦參典屬籍庶幾紏合之義
無媿于古以爾名德之後儒學自將越在外服蔚有
休譽比嘗召對便坐觀其論奏有合朕心擢亞伯臣
公議惟允惟昔宗寺圖諜于今僅存襃集闕遺以昭
穆親疎之序則爲爾職尚其勉之
陳桷除太常少卿
左右史記言動之實地聮禁近奉常長貳專禮樂之
任班秩甚高朕爲官擇人各使效職攸司雖異易地
則同爾比由望實之孚入直螭陛乃以親聮宰輔引
嫌自言方兹公朝重違其意擢亞卿列主吾曲臺夫
以直筆叙事之才而付之討論制作之事蓋優爲也
往服朕命益究爾能
王居正除起居舍人
唐制兩省屬皆可議朝廷事其責重矣而况左右載
筆記人主言動實爲異時法從之選式序在位尤難
其人惟爾問學淵源論學勁正昔嘗入直螭陛固以
任職著聞比自侯邦擢貳卿列會吾記注引嫌自言
求稱厥官兹用命爾易地以處夫奉常班秩雖峻而
職淸且近史實兼之往祗服于新恩益勉修于舊物
湯東野落職宮祠
朕選建牧守外作翰藩有兵有民任責爲重償悉心
于撫御庶少寬于顧憂具官某蚤以材能登于法從
維揚謀帥初謂得人當兵火瘡殘之餘付還定安集
之政所宜夙夜務稱厥職而乃坐靡歲月績效弗昭
致使一方坐弊尤甚宜黜隆名之寵往從祠館之游
尚服寬恩毋忘循省
吉俊𥙷官換給付身
爾頃以武勇自奮從軍秦蜀主帥謂其有功福秩甚
峻錄名來上更名爲真往服寵榮益思報效
宋孝先起復知楊州
維揚古都會控淮帶江綿地數千里厥今屏翰之寄
視他鎮爲重兵火旣息餘民出于塗炭凡厥師帥豈
獨任吾折衝禦侮之責而撫綏瘡痍朕心尤所深念
以爾久蒙器使中外殘更决滯務于都司贊深謀于
督府皆有聞焉朕思得䟽通敏博之士經理淮甸爾
雖以憂去職義當奪情錫兹贊書往殿方面率勤儉
以勸生業推恩信以安衆心在爾勉之予不多訓
謝伋除祠部郞官温州主管神御
朕時廵東南欽惟宗廟未獲妥靈肆命有司奉祠于
近郡以爾冬官之屬敏肅而誠宜陟冰廳往以從事
詩不云乎温恭朝夕執事有恪尚其勉之副予休享
之意
曾紆降一官
朕分遣重兵宿屯要地惟時給餉責在漕臣爾才智
聞于一時何獨至此而不加勉使吾被堅之衆行有
乏食之憂主帥以言良咈予聽貶秩一官姑示薄懲
往服寬恩尚圖來效
程千秋起復知岳州
巴陵控引江湖居國上游兵火搶攘之後政失其經
民未復業今欲外彊屏藩内安流離貴在守臣其可
不(御名)以爾富于才術嘗試爲郡考其績效綽有能名
兹用起從倚廬之中委以專城之寄奪情以義宜遵
有國之常規當官而行尚茂折衝之遠略
郭師中轉刺史依前武功大夫換給付身
朕嗣承大綂文武之士咸進厥官今旣八年而帥司
謂爾恩獨未及升刺舉之號以聞于朝是用更錫贊
書載新寵命往其祗服思報所蒙
楊揆降官
朕惟淮楚與敵爲鄰爾爲守臣凡疆外之事義當專
逹乃不以聞違詔漏言皆汝之咎貶秩二等聊戒慢
官益勉所圖以𥙷前失
徐俯除端明殿學士宮祠
憂勤圖治時方急于任賢左右近臣義豈容于去國
念有均勞之請欲高易退之風宜徇懇祈更全體貌
具官某氣節不撓辨論可觀蔚有譽于當時期力行
于素志起從疎遠亟聯從橐之華度越軰流遂陟樞
庭之峻閱時未久被遇非常庶觀整軍經武之謀折
遐衝于萬里抑賴同寅協恭之助圖大政于一堂顧
屬任之方深曾設施之未究奏章俄上引疾甚堅肆
推從欲之仁曲示優賢之禮殊庭厚祿秘殿隆名匪
曰朕私用榮爾去或出或處諒不替于憂時嘉謀嘉
猷尚毋忘于告后
章傑除工部郎官
朕惟百工之事皆聖人作也述聖人制作之意考治
百工而使咸精其能是謂有司之職以爾才智明逹
風力敏強將漕外臺蔚有休譽宜遂進登郎省屬于
冬官以修五材九範之法克恭朕命嗣有寵褒
彭玘贈吉州團練使
戰則死綏將帥之事也比年兵政不修望敵奔潰者
十常八九朕方整軍經武欲以激勵士氣有能披堅
執銳奮不顧死則褒崇之典其可後哉具官某資稟
忠義志摧姦兇獨當喋血之鋒遽致隕身之禍有司
具奏朕甚痛之其正序于戎團庶追榮于幽壤䰟爽
如在尚克欽承
華陽集卷第七(畢)
