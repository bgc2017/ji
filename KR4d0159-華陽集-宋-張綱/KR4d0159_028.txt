華陽集卷第二十八
金壇後學于孔兼校
啓
賀朱相啓
伏審誕膺渙號進位台司巖石彌崇復見儀刑之舊
廟堂增重載圖弼亮之勲善類有歸斯艾大振竊以
興邦之要論相爲先冠羣后而輔一人非宿德重望
不足以副倚毗之任撫四夷以安百姓非深智遠略
不足以盡康濟之宜矧當兵火瘡痍之未瘳欲繼紀
綱壞亂之遺緒顧茲體大尤見才難申甫相周宣王
有復古之美寇鄧佐漢光武致中興之功要在任得
其人不然何以能國恭惟某官建標天地論篤古今
盛德粹温氣備四時之正雄文雅徤風同三代之醇
早依日月之光亟濟雲龍之會遭府不競秉國之鈞
翊萬乘於兵戎出没之中屹長城而外距撫羣情於
兇孽創攘之際遡大川而獨航遂正君臣再安社稷
方閔勞於機務旋屬望於蒼生趣赴鋒車還服衮職
上旣悔用於新進偉舊德之登庸人皆喜見於老成
跋同心而輔政儀圖大計恢復中原佇觀賢者之所
爲將與天下而同慶某賦性甚陋辱知最深逖聞新
命之傳倍激歡悰之切
賀信州連顯謨啓
伏審光奉除書遠臨巨屏一麾出守暫分宵旰之憂
千里承風巳服神明之政恭惟某官才不世出道與
時行養之有源學問窮於壼奥發而中節功業蓋其
緒餘粤從清切之班屢屈藩宣之寄遇盤根而必解
恢游刅而有餘矧玆上饒實古名郡徒得君重載煩
臥閤之能旣結主知卽赴追鋒之召如某譾陋夙荷
眷存回想石渠恍英游之若夢聳瞻熊軾覺良晤之
有期懽抃之懷叙言曷究
回宣州沈待制啓
(上同前至之寄)矧宣城之故郡多謝公之遺民獄訟不繁笑
談可辦雙谿疊嶂想未厭於登臨一札十行諒即膺
於圖任如某譾陋夙荷眷存發策宸庭旣識鵾鵬之
化觀風獄市更聞𥜗袴之謠念良覿之尚賖辱華牋
之先及謙冲則至愧佩何言
與交代張提刑啓
伏審寵拜宸恩榮持使節將有光於前政用深慶於
得人恭惟某官問學得之淵源才猷稟乎精粹論篤
古人之事力行憂國之言含香握蘭謂卽外於華近
登車攬轡猶暫屈於澄清簡自淵衷惠兹江左兼六
條而並舉聳一路之遐觀滯訟將平反而出之巨姦
有投劾而去者眷言孱陋夙仰聲華未修望履之勤
遽有交符之契簸糠揚粃不自意於居前藏垢匿瑕
尚卒叨於餘蔭嚴冬届候行李在途偭惟跋履之勞
默有神明之佑
除左司謝宰相啓
仰止三台方極掃門之願藐兹一介遽叨推轂之勤
顧何幸以當能懔不知其所措常謂治道莫難於今
日圖功宜急於任賢故凡朝廷之官皆爲擢用至於
宰相之屬尤號要司贊紀綱出納之權茂省闥彌綸
之望名雖别於左右事咸總於劇繁異時臺閣華資
間由此出有若廟堂餘論亦或與聞惟遴柬於名流
乃克堪於器使顧如某者將焉用之材無博敏之稱
學有迂愚之誚仕中都者八任自揣何功更靖康之
初元始從外𥙷歲月謾淹於待次馳驅靡效於平反
正合投間敢期妄進上方考(御名)其相端欲收委任之
功命曰惟曁乃僚庶幾獲同心之助殊不自意辱此
誤恩茲蓋伏遇某官夙高衛社之忠懋贊經邦之業
載專揆路益峻民瞻支大厦於將傾獨任棟隆之吉
秉洪鈞而密運坐施工宰之平耻一事之或失其宜
收羣材而各致其用肆時掾佐採及庸虛詳整自持
固無及古人之事勤勞可效誓將酬國士之知
復待制謝宰執啓
罪如山積方置散於窮鄉恩自天回遽叨榮於邇列
撫躬何以得此承命不知所云伏念某學不造乎古
人性難諧於世俗頃從疎遠誤辱明揚幸得陪兩省
論議之餘亟欲報千載聖神之遇笑王孫之失問肯
懷媚竈之私多謝息之能官獨信挈瓶之守煩言可
畏素志莫移(張相自之遇字下改云雖知進未能知退每懷據蒺之憂然守道不如守官姑)
(盡挈瓶之智慮無一得技巳五窮忽聞云云)逮聞禍發於駭機始覺身危
於累卵屈從薄責仰荷洪仁懲沸吹虀一飯敢忘於
往咎看山柱頰終身巳分於長閒不謂孤蹤驟蒙渥
澤釋其罪罟寵以恩綸多病早衰竊隆名以畢桑榆
之景雙親益老資厚禄以奉菽水之歡獲幸爲多歸
誠有自此蓋伏遇某官奮庸上宰允迪大猷(二參云望高人)
(傑躬秉國鈞)絕朋邪以開衆正之門拯䧟溺而與自新之
路謂觀過各於其黨或公論之可申顧於人無所不
容豈一眚而遂廢有如疵賤亦與甄收謹當欽佩訓
詞恪守名節參西清之鴛鷺巳容叨昧於明時挂神
武之衣冠尚覬矜從於它日情之所感言不能文
通朱相啓
逖違鼎席四序倏其將周屏伏衡門尺書曠而弗嗣
坐念闊疎之迹曷勝慚懼之心仰恃洪私尚垂簡照
恭惟某官學窮今古道貫天人蚤膺巖夢之求遂陟
台符之峻挺夷險之一節更勤勞之百爲子儀再造
唐家名高而朝不忌叔敖三相楚國功大而身愈卑
自遭閔艱亟解機務方奪情於優詔俄力請以終喪
隙駟如馳慨祥琴之旣御鋒車促駕趣召節以非遙
卽覲宸庭還登揆路瞻儀刑於舊德大恢復乎新疆
庶寬宵旰之憂式副黔黎之望某夙承眷奬預切傾
依徂暑届時尚災威之未解明神來相諒素履之多
祥願益保綏下符虔祝
賀趙相冬啓
黃鍾應律肇基四氣之和紫極當陽共和一人之慶
維時上宰與國皆昌恭惟某官偉德望以端朝輔聖
神之休運載安社稷全濟黔黎天地爲鑪獨秉甄陶
之化河山作誓蔚高帶礪之勲玆茂對於初陽宜倍
膺於多福益隆國棟永贊皇圖某謬忝官聮過叨奬
予瞻言衮席曾莫預於進趨跧伏衡門但彌勤於祝
頌
丁父憂服闋上宰相啓
門牆掃迹一終俄紀於周星里社偷生尺素莫通於
記室非仰恃於高明之照敢自疎於舊賤之知惟是
傾瞻不忘窹寐恭惟某官載登鼎席獨運廟堂同德
一心具著弼諧之效參天兩地丕昭寅亮之功維巖
益峻於民瞻隆棟遂彊於國體以内則境土復版圖
之舊靡煩一鏃之施以外則戎虜交玉帛之歡行迓
兩宮之返惟茲盛事從古罕聞中興之期可坐而策
眷乃衰殘之迹曷勝訟詠之私哀制甫終顧無階於
望履商飊方厲願益保於冲襟
服闋上執政啓
逖違台席不知歲月之流屏伏衡茅莫貢寒温之問
念夙承於眷遇敢自置於闊疎宏度所臨愚衷必鑒
恭惟某官名垂宇宙義薄雲天素韜廊廟之姿出際
休明之運臯䕫並駕精神足以折衝揚馬同時文章
蓋其餘事自入參於大政乃益勵於深忠用宏經世
之規坐翊丕天之縡皇威克振版圖俄復於齊疆虜
氣潜銷宗社再安於周鼎惟兹盛事(云云同前)
賀鎮江孟郡王到任啓
伏審光膺制詔出殿翰藩下車云初闔境相慶恭惟
某官懋昭令德允迪大猷孤忠久簡於上心重寄獨
當於方面江山改觀草木知名大纛高牙方迓鎮臨
之寵耕田鑿井巳銷愁歎之聲自念餘生夙欽高義
顧養痾於閭里未遂披瞻惟竊芘於帡幪實增欣幸
賀張樞密冬啓
律應黃鍾肇一陽之獨復氣調玉燭先四序以均和
履德之基順時以正恭惟某官當朝宿望濟世元勲
茂迎剛長之宸坐享朋來之福全師保勝折衝將靖
於邊陲舍爵策勲爰立佇歸於廊廟顧如孱瑣夙荷
眷知命數多艱適有負薪之疾筋骸難彊莫遑細柳
之趨瞻望門牆第深祝頌
賀朱相冬啓
羲畫分爻陽應地雷之復周正建子法垂象魏之和
品彙時亨賢哲道長恭惟某官功存廟社名在鼎彝
坐迎日至之辰順履朋來之福仰梁公於北斗獨推
耆德之高起謝傅於東山佇慰蒼生之望惟兹朽鈍
夙荷眷知千里瞻言短羽莫陪於燕厦八年遠迹舊
陰徒想於桃蹊
乞再任宮祠上宰相啓
屏處丘樊仰鈞衡之在望寖更歲籥曠竿牘而弗修
唯有傾瞻不忘窹寐恭惟某官位尊上衮德冠三階
立社稷之殊勲自生民以來而未有修祖宗之故事
雖百世不易而可知公道方行斯文不墜山甫中興
於周室子儀再造於唐家蔚高不世之名允属當朝
之傑眷言孱瑣忝迹簮紳橫草無功心甚慚於犬馬
負薪有疾齒遽迫於桑榆方貪竊食之安再力奉祠
之請所期終惠以苟餘生兀若朽株顧難勝於風雨
渠然厦屋願永託於帡幪
賀鎮江汪内翰到任啓
伏審錫命中宸更符巨鎮旌騎方聞於壓境閭閻巳
浹於歡聲某官德配古人名重當世獻納蚤膺於皇
眷文章獨掞於天庭粤從清切之班屢出蕃宣之寄
雙谿疊嶂固未厭於登臨一札十行俄復頒於寵渥
以鐵瓮江山之勝付玉堂詞翰之宗風醇而獄訟不
繁事至而笑譚可辦汲長孺之治民清静信臥閤而
有餘黃潁川之下詔稱揚諒迫鋒之不晚顧兹朽鈍
久辱眷知占籍治封正頼帡幪之芘杜門臥疾尚稽
桑梓之恭緬想光儀但增欣抃
賀鎮江蔣龍圖到任啓
伏審十行奉詔閔煩飛輓之勞一水揚&KR2476;就屈藩宣
之寄歡聲載路和氣回春某官學富家傳才優世用
早踐更於中外獨藹著於聲華木牛流馬之功方仰
資於國計皂蓋朱&KR1650;之寵俄易卑於藩條佇見襃嘉
亟躋禁近顧如末契幸竊餘庥尚稽恭梓之儀敢後
馳牋之敬
賀鎮江鄭侍郞到任啓
伏審一札十行詔趣甘泉之舊雙旌五馬寵臨方面
之雄下車云初闔境相慶某官高文華國厚德鎮浮
蚤聮淸切之班備罄忠嘉之節均勞旣久屬望彌崇
上方思見賈生將召還於宣室民固未忘汲黯聊借
重於淮陽仰瞻師帥之賢巳服神明之政眷言末契
久闊英游少須當力於病衰尚冀復承於謦欬
賀鄭侍郎年啓
單閼肇歲正四序以履端象魏布和率萬民而觀治
化工有俶賢路方亨某官名簡上心望高方面載肅
藩條之舊茂迎寶曆之新皂蓋行春巳布宣於德意
鋒車就日將入侍於皇明顧此病衰莫遑展慶光塵
在望祝頌彌深
丁母憂服闋上宰相啓
憂居苫次罔知歲月之徂竦仰槐庭莫貢寒温之問
念夙叨於甄冶敢自弃於闊疎内省孤衷伏深大懼
恭惟某官位冠羣后名震四夷咸有一德以格天得
伊尹自任之重思兼三王而施事致周公旁作之勤
時旣得矣而身愈恭愛莫助之而功益懋整乾坤於
兵革搶攘之際奉虞舜以解憂還風俗於祖宗全盛
之時大周宣之復古凛凛帝王之佐煌煌社稷之勲
遠稽厥初獨立無二然且謙虚而下逮不緣疎賤以
遐遺凡具識知悉同依仰某分窮命薄福過災生銜
恤去官痛難勝於哀慕變除終制恩實頼於矜存尚
念餘生欲襄大事顧無材不可爲悅捨干祿莫知所
安自躍不祥儻鑪錘之未弃雖悲弗洎庶窀穸之有
終輙陳悃愊之私妄有祠宮之請退量僣率冀獲哀
憐
賀黃郎中年啓
曆占堯象出日方賓歲啓夏時建寅爲正恭惟某官
蔚高雅望臨寵巨藩政修鼎取之新序協泰來之吉
明神攸介福履具宜皂蓋行春方布和於闔境紫泥
封詔遂趣駕於追鋒顧此病衰莫遑展叙
賀鎮江張朝議到任啓
久闊英標阻奉尺書之問忽聞新命下臨方面之雄
豈惟慶師帥之得賢亦以慰朋游之素望瞻懷甚邇
歡抃可量某官學造古人文推作者趨時適變而才
無滯用奉法遵職而治有能名肆膺廊廟之知特卑
藩維之寄眷此南徐之地實分北顧之憂江山勝絕
而民醇租賦樂輸而事簡旣㳙辰而視印果來暮以
騰謠似聞將促於追鋒正恐不容於暖席某居然尸
禄老矣就閒緬惟森戟之嚴曾是布衣之舊每念靑
編之共學獨憐華髮之墮顛不自意於衰頽復有依
仁之幸儻未忘於雅素當修請謁之儀庶卜暇時略
談故事惟凉秋之届候諒福履之具宜願益保綏副
茲虔祝
回鄭侍郎賀年啓
璇璣占象仰七政之回天寶曆頒時慶三元之肇歲
仰止一都之會粹然九牧之賢皂蓋朱轓巳肅班春
之令清都絳闕將嚴就日之趨顧馳慶之未遑忽飛
牋之先及拜嘉有&KR0804;佩德無窮
華陽集卷第二十八(畢)
