華陽集卷第五
金壇後學于文熙校
外制
劉大中除右司諫
朕兢業圖治如涉淵冰深惟萬機猶懼有闕敷求端
實剛明之士備耳目之官左右規切以開廣視聽惟
爾博通儒學敢于有爲奉指觀風百吏震聳入居憲
府志節彌厲兹用進爾于七人之列夫大則廷議小
則上封諫臣之職也爾其夙夜罄竭輔朕不逮傳不
云乎千人諾諾不如一士諤諤朕三復之蓋于爾有
望焉
王存追復資政殿學士左正議大夫贈左銀靑
光祿大夫
朕念泰陵憂勤天下時有廟堂元老左右弼諧恊成
丕功垂𥙿後世歲月逝矣遺忠隱然尚其典刑可勵
媮薄寵榮弗及公論謂何具官某躬蹈古人夙有重
望引義慷慨見于立朝元祐之初首膺簡用進位丞
轄厥德茂焉中遭煩言䧟于鈎黨齎志没地久未昭
雪朕方旌别淑慝以定國是肆疇勲緒考以舊章升
秘殿之隆名陟文階之峻秩垂光幽壤流澤來裔精
爽如在尚克欽承
韓膺胄除直秘閣與外任
右府本兵中臺布政分隷厥事其來尚矣今爾任吾
宰属以材自奮顧于樞輔職靡所關乃遽引嫌丐從
外𥙷勉徇抗章之懇俾升延閣之華往服恩榮别膺
器使
李大有除右司
朕以二三大臣總中臺之政設官置屬分贊左右一
事之舉差若毫釐之遠天下休戚繫焉惟爾頃由郞
省出膺郡寄能以材術自勵治譽藹然則夫朝廷施
設所宜于民者亦旣深究而熟講之兹用命爾爲吾
宰士爾其悉心往共廼服以其所見于昔考所行于
今必使六曹萬務各當其理若網在綱有條而不紊
庶幾流澤于下而民有愜志則予汝嘉
錢圻除刑部郞官
六卿之屬皆朝廷高選而刑辟重事掌于秋官必資
通明練逹之士庶革頗類放分之弊以爾文學行藝
稱于縉紳中外踐揚顯有嘉績其往列于郞位用參
讞于刑章罔非在中尚迪有慶
張致遠除監察史
朕拔舉賢能執憲轂下豈惟使之督察吏治亦將勵
其風節取人所難以待異日之用惟爾問學淵博材
猷敏彊見于設施信其有立是宜擢居臺屬贊肅綱
維惟公無私可以守法惟明不蔽可以照姦人之言
曰柔亦不茹剛亦不吐無縱詭隨以謹罔極吾將以
是望汝尚克勉之嗣有褒寵
許份贈四官
陳力就列者人臣之義隱卒崇終者朝廷之仁嘉迺
遺忠肆推䘏典具官某嗣傳家學躬有令名蚤被遇
于熙朝亟升華于禁路事功克著揚歷兹多久去周
行方遂掛冠之懇載披奏牘遽聞易簀之言念其平
生爲之惻怛陟文階之四等賁餘澤于重泉尚其有
知服我休命
韓之美李恪各轉一官
日者虜大入襄郢一方爲之搔動而安睦密邇形勝
相望爾等或任守臣或貳郡政嚴武經而外拒固吾
圉以自安賊不敢窺民用無擾有司言狀朕甚嘉之
何愛一官不爲爾寵往服休命益懋遠圖
胡世將除禮部侍郎
朕當艱難之時尤謹于禮故凡典司之任必擇其人
眷廼秩宗實爲高選若時置貳用采公言具官某夙
猷静淵器質通敏蚤發揮于事業䆮揚歷於禁嚴炳
若詞章深得代言之體粹于論議屢殫造膝之忠卑
方面以宣勞總中權而兼制化行里俗荒疇漸復于
春耕令肅兵屯外戸不聞于夜閉方渴論思之助宜
還表著之聯往副六卿遂典三禮夫出維周翰旣巳
臻賣刀買犢之風則入備漢儀豈復憂拔劒擊柱之
事勉勵夙夜用副簡求
劉岑除刑部侍郞
朕惟王政必本于仁恩宜重萬民之命俗吏或牽于
私意靡遵三尺之公肆求時髦俾職司寇具官某性
資敏明而輔以博古之學辨論詳雅而發爲華國之
文夙藹譽于儒林亟躋榮于要路彌綸省闥肅振綱
維揚歷道山蔚高領䄂察其更事之久必能議法以
情簡自朕心宜掌邦禁往攝貳卿之事進聯法從之
班爾其端一意以持平審四方之奏讞民之多辟忍
横被于非辜法無二門尚參决以古義用迪咸中之
慶庶追止辟之風
唐恕贈徽猷閣侍制
上有旌賢錄舊之德下有生榮死哀之美朕覽觀前
史有味其言是用優寵臣工不間存没具官某名德
之後蹈履五常浮沉半生不爲勢屈眷言静退之節
足以率厲本朝召自山林寘于卿列朕方嗟其相見
之晚人皆期以不次之除如何老成奄忽長逝矣少
也懷才不見于用晚而見用不盡其才追想遺德于
予心有戚焉次對西淸參軍法從以彰眷禮以慰爾
地下之靈尚其有知服我休命
鄭作肅除直秘閣
宰屬要官彌綸省闥爾居其位以稱職聞尚宜服勒
究乃施設遽兹引疾祈去周行考厥舊章寵升延閣
姑遂爾志往其欽承
韓肖胄知温州
量材受任進賢雖協于公朝居寵思危引分迺全於
臣節眷予近輔祈解要樞爰推從欲之仁曲示均勞
之意具官某性資夷粹識度淵宏蚤宣力于事功䆮
升華于嚴近疇若名臣之緒夙推濟美之賢越自貳
卿登于右府出疆萬里嘉復命之良勤坐制四夷方
運籌之有賴奏章俄上去志莫回俾辭宥密之司往
卽維之藩寄奉行詔令其務息于民勞益勵忠規尚
無忘于王室
梁汝嘉除徽猷閣待制
朕惟今日廵幸之邦形勝有同于畿甸若時浩穰之
浩剸裁寔賴于守臣疇厥功庸宜加寵異具官某有
䟽通之智有彊敏之材早自奮揚亟蒙任使摘山煑
海課歲入之居多輓粟飛粟致軍儲之有𥙿旋委翰
藩之重俾司輦轂之繁吏有黠姦望風引去事雖盤
錯投刅皆虛數引見于便殿信廼言之底績升華次
對進列西清庶同增秩之褒庸示懋功之勸往服明
命益勵遠猷
沈與求知鎮江府
朕觀東南形勝之地京口實當上游方兹時廵尤所
倚重思得折衝厭難之士以修古方伯連帥之職用
作外屏寬予顧憂具官某學不守于空言才克施于
有政蚤膺柬拔亟寘淸華執法憲臺則排姦擊邪紀
綱復振率屬銓部則揚淸激濁流品自分玉堂推詞
翰之工經幄罄論思之助以其蓄之有素故能用無
不宜久去周行殊鬱士論是用起從貢館殿此大邦
眷惟一路節制之權加以萬旅營屯之寄非威重足
以鎮浮則人不服非惠和足以宣化則下不安往圖
厥功奚侯多訓
侯延慶除太常少卿
朕惟六經之道同歸而禮之用爲急遭時多故奉常
之官名存而實廢孰能爲朕褒舉闕遺正其名物
庶幾一代之制尚有典刑惟爾博學而文強志以敏
考其施設譽在縉紳比自侯邦召寘右史時乃舊物
巳試曰能宜更錫于贊書俾遂亞于卿列朕方布告
中外有事郊丘爰復舉于上儀其敢忘于舊典討論
制作在爾勉之
蘇擕除宗正少卿
朕觀周南麟趾之化而美召穆公紏合宗族之詩眷
言懿親曲加(御名)叙惟是圖諜散逸未克訂正屬之卿
寺必推其人以爾明純惠和名臣之子更歷事任爲
時老成久滋退間厥聞彌著用復寘于少列俾職司
宗夫伯臣之設非獨序正屬籍辨昭穆之親疎也典
刑視效于是乎取之勉爾所職昭厥象賢之美使吾
同姓皆知蹈履先德亦所以勸顧不韙歟
陸長民除右司
朕惟朝廷之官皆爲擢用至于宰相之屬尤號要司
贊綱紀出納之權懋省闥彌綸之望孰能任此莫如
汝宜惟汝蚤奮才猷亟蒙器使勤勞備著中外迭居
若時都公實乃舊職稽其巳試之效考以僉言之同
是爲得人往共厥服惟明敏能會法意惟公勤能督
吏姦使六曹無滯于所行則萬務不勞而自理祗若
予訓嗣有寵褒
晏復除吏部郎官
朝廷品覈人物掌以天官分總銓衡惟郞是賴爾以
識度之遠材術之優頃蒙柬求與吾選事今用復爾
于外俾列舊職爾其悉意一從事于新書使夫黠胥
不能玩法而寒(微無)留滯之歎則予汝嘉
胡松年除吏部尚書
中臺分建六職允爲喉舌之司文部品序羣材尤重
銓衡之寄遭時艱棘舊典逸遺方考實以成書思得
人而總治求于試可宜以次遷具官某諒直而粹温
䟽通而敏博才用衆務本于獨見之明學洞羣言輔
以力行之志蚤持從橐克勵忠規代言西掖而進專
瑣闈封駮之嚴率屬冬官而兼備經幄講論之益會
殊鄰之脩聘將使指以出疆言不見于幾微動輒得
其要領嘉乃任職簡予深衷俾升常伯之聯用冠丼
泉之列旣師言之允穆庶邦治之協寧昔魏用毛玠
崔琰典吏之曹化淸儉之節于多士唐以宋璟李乂
掌選部擅平允之譽于一時往旣厥心古人不遠
陳與義除禮部侍郞
朕選六卿之亞皆民譽也故治官掌銓衡之政而宗
伯總禮文之事然劇易之職不同至于佐其長以率
屬則協心盡悴厥任惟均具官某蚤以異材亟登邇
列分職文部期年于兹姦弊旣除譽言無間念方使
之進陪經幄兼直玉堂若猶責以煩劇之勞將恐妨
於論思之益宜從所便易卑簡曹且禮所以治神人
和上下豈在區區文物之間爲哉爾其勉修厥職使
夫日力有𥙿而專意于問學文章以奉我淸間之燕
朕心所望尚克體之
胡世將除刑部侍郎
朕惟天下一物失所尚足害政故于刑辟之事尤致
哀務秋官亞卿率屬爲重朕所選卑非賢不居具官
某學窮經術而知其變通智逹事幾而見于施設比
自侯服召還秩宗雖未卽于周行巳大孚于羣聽會
兹司宼方務得人載疇僉言咸曰汝可昔者伯夷降
典要在折民惟刑臯陶制百姓于刑之中而曰以教
祗德蓋二官任職雖或不同然一體相須未始有間
往師古意其審克之
劉岑除吏部侍郞
朕方肇修銓衡之法付之文部使天下之士咸以資
格聽其考序其職顧不重哉非得夫剸煩治劇之才
何以勝激濁揚淸之任具官某學博而有守言大而
力行擢貳秋官掌予邦憲以情論法吏不敢欺信其
才高可膺煩使治官之亞汝宜攝承夫裴馬之能述
于史氏後世稱焉往其懋勉無愧古人是爲任職
唐煇除中書舍人
文章爾雅訓詞深厚獨稱西漢而後世罕能及者朕
心慕焉是以敷求天下修㓗博習之士置諸左右侍
從之列使備述作庶幾古人具官某秉德粹(完操)行純
固韞櫝六經之奥服膺一善之微蚤勵才猷亟蒙器
使擢居諫省知無不言進列史官書必以法朕旣嘉
其風節之勁又嘗考迺詞章之華宜陟綸闈遂典書
命夫代言之任是謂儒者之至榮然稱職爲難當識
國家之大體益勉所學以宏厥聲
華陽集卷第五(畢)
