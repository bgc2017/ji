華陽集卷第三
金壇後學于文熙校
外制
解潛再任荆南鎮撫使
昔韋臯治蜀張建封治徐嚴震治鳳率以久任而成
功名未聞數變易也載在舊史朕甚慕之具官某有
牧人禦衆之材有折衝禦侮之略作鎮荆峽兼總兵
民恩威並施遠近信服朕方以爲西南藩翰之固而
飛章遽至迺以滿歲自言夫申畫封圻撫綏方面蓋
將久其所職責以成效雖終更有制豈應亟還宜申
錫於贊書俾薦臨於郡政毋使有唐數子獨擅其美
則予汝嘉汝亦永有終譽
樊彦端轉行遙郡刺史
朕惟王者用人有勞必錄一藝而上咸被襃寵以爾
究習方技出入禁嚴祗奉有年率職彌謹用兹疇其
功緒錫以殊恩往(御名)厥官益圖稱塞
士博轉一官
朕念國家多故皇族中微每推骨肉之恩欲厚根本
之芘矧茲會課敢廢舊章以爾胄出神明蚤聞詩禮
耻貴驕之習(御名)信厚之風入奉内朝久居環衛用載
頒于命綍俾升進於武階夫閱歲十周遷官一等得
之匪易尚克欽承
士樽轉正任防禦使
考績之法治道所先雖予屬籍之懿親猶以積年而
叙進是曰舊典豈朕敢私具官某胄出神明閑於教
訓雅知爲善之樂居無席寵之驕列位内朝久著嘉
譽有司上課法應第遷夫惟扞禦侮者旣用名𡭗之
官則以親屏周者其亦惟官之稱往服明命無愧古
人
士䞈轉遙郡刺史
刺史漢官也國家因其名以爲武階所以待天下勞
能之士而有司謂爾宗族之英久居環衛法當得之
朕惟親親尚恩肆加寵命爾其益思祖宗流慶之及
勉盡忠孝求稱厥官勿期世祿之驕庶有維城之託
楊沂中
司馬法曰軍賞不踰月欲其速得爲善之利矧吾梟
俊討定一方疇厥勞能可無襃勸具官某忠於衛上
奮不顧身有古將帥之風能勵士卒之氣比緣妖寇
竊發嚴衢命以徂往至則殄滅雖殺敵致果衆一迺
心而發縱指示實由主將進司留務用爲𡭗寵往其
秪服益思遠圖
沈昭遠改官
昔鄭當時推轂士及官属承史有味其言見稱後世
矧予樞輔(御名)簡廼僚謂爾有材形扵論薦召見便殿
言合朕心宜進厥官俾仍舊服往承休命益勉所聞
舒清國除起居郎
昔孔子作春秋先正王而繫萬事大法昭然垂訓後
世朕方日昃御朝思濟洪業若時言動(御名)于幾微遴
簡時髦卑職記注庶乎紀事得實如古作者惟爾操
行純潔秀于士林問學淵深蔚有文藻仇書中秘議
禮南宮閱時滋多發聞彌著兹用命爾進直螭拗凡
舉必書是為善志官守勿失嗣有寵褒
洪炎轉一官致仕
朕遭時多艱纂業中興顧焦勞方急于求賢義豈容
于謝事惟筋力或愆于盡瘁勢難彊以居官矧予邇
臣服勞兹久宜頒命渥以休餘年具官某舊學淵源
老猶篤志後生領䄂論必據經召從江海退閑之餘
擢置言語侍從之列方資獻納俄爽節宣陟次對之
清班就燕閑于真館露章有請遽欲辭榮當饋興嗟
重違雅志俾遂山林之適仍加爵秩之榮祗服寵光
用介眉夀
王岡王廷秀除直秘閣宮觀
朕惟在服在位之士宣勞國家或以疲老言旋于其
去也宜有以寵綏之爾等踐更任使恪守靖共擢自
郎曹置之宰属閱時未久遽欲求間其升延閣之華
往食真祠之禄少休勞勩尚勉壮猷
杜湛轉武翼大夫遥郡刺史
朕欲綏靖方隅而盗賊羣軰為害民久失業爾以忠
勇自奮殺敵無前用能乘利席勝破蛇豕之毒有司
言状惟予汝嘉進陟武階升刺名郡恩寵厚矣往其
勉之
劉大中除監察御史
廼者分遣使軺假御史持節導德意于四方而察郡
國之政爾以端方亮直之資奉指銜命風望隐然奏
牘屢聞刺舉無所廻避朕甚嘉之茲用擢居憲府遂
正其名夫耳目之官職在振肅紀綱督吏治以紏不
法惟爾之能見于已試往其勉之勿苟勿隨勿使聲
稱减于前日則為舉職克副朕意
梁彦贈官
惟爾奮自行陣蚤以勇聞盗起搶攘率先犯敵隕于
非命良用盡傷贈官一等式昭異數營䰟未泯尚其
享之
李擢除徽猷閣直學士與郡
中臺政事之原尚書均爲八座内閣圖書之府學士
尤高近班入則分六職以赴功出則卑隆名而示寵
具官某蚤以儒術簡于公朝徧儀法從之華借罄辰
猷之告頃從外服載陟周行亟進貳於冬官遂躋榮
於宗伯朕方(御名)擇師帥撫臨翰藩用輟邇聮復分憂
寄念宣勞于南省俾列職于西淸寵遇則均往服恩
榮之意論思惟舊(敢忘)忠藎之規
曾楙除禮部尚書
周監二代備庶事于彌文漢鄙兩生起朝儀于綿蕝
朕承祖宗積累之德悼禮樂散亡之餘名物雖具于
有司制作靡遵于故典欲振迺職必惟其人具官某
有厚重長者之風能通逹當世之務蚤由時望亟被
明揚䆮更二省之嚴旋寘六卿之列詞章雅徤極代
言視草之工議論宏深見憂國憂民之志自違朝著
久逸真祠益聞譽處之休深渴老成之助屬春官之
虚位惟舊人之是圖巳試曰能肆今命汝夫籩豆玉
帛宜兼節于情文若朝覲會同必因時而隆殺庶使
威儀復正姦究自消靡聞擊枉之爭是謂播刑之迪
往服朕訓無愧古人
宋伯友除刑部侍郞
堯帝淸問下民時莫先于降典文王罔兼庶獄亦惟
付之有司眷予邦憲之嚴實重秋官之職欲使無訟
何擇非人具官某識量宏逹而濟之彊敏之材性資
粹溫而輔以䟽通之智當官有守見義敢爲頃由識
拔之公亟躋侍從之列式我司寇能自得于刑書殿
彼雄藩至不擾于獄市大孚衆論有嘉爾能其遂解
于一麾以復掌于八辟爾宜察吏刀筆重人死生豈
獨以明允自將邁種臯陶之德亦庶幾剛正不撓無
替廣平之風祗服新恩往司舊服
楊從儀轉親衛大夫
川陜用師久矣凡出入行伍有尺寸微勞者未嘗不
錄而况被堅執銳勒部曲以立功名顧所以寵襃之
其可後乎具官某沉勇多謀戮力自奮方虜寇大入
勤吾西顧迺能先登却敵屢紀殊效幕府上功進秩
一等庸示眷奬以勵其餘往服厥官毋忘報稱
陳桷升郞中
文昌六官之屬有郞中有外郞各從其資以序厥位
爾以文行兼著再擢省闈有司上其閥閱卽爾舊服
用外正員夫以二千石之秩入贊地官之政望亦高
矣往旣乃心以充其實
李擢知婺州
昔汲黯由九卿出𥙷淮陽薛宣以御史中丞爲臨淮
守侍從之臣宜在左右然郡國得人不以去朝廷爲
惜也具官某文學奮勵有稱于時更踐禁途宣勞滋
久惟東陽古郡扞我南服若時師帥非賢不居是用
輟爾于六官之列卑之西淸延閣之華以撫臨其民
朕之用人視漢無愧往服休命勿怠厥修
錢圻改官
銓部改官之法必稽歲月審功過察保任應格然後
以聞于上惟時異恩則略之爾以儒學之秀克自奮
勵爲屬樞府譽言逹于朕聽召見便殿占對可嘉是
用進爾京秩示吾所以推奬之意往服休命益勉厥
勤
虞澐陸長民除吏部郞官
天官銓序人物其任重矣省方以來案牘散落巧吏
滑徒詐欺不出寒士有不能堪者比詔有司除其弊
源選吏以主之汝澐材識詳練有聞于時汝長民風
力敏彊見于巳試兹用簡拔爲屬其往爲朕摘辨條
章撿捉姦僞要使官曹一淸而侑謝之私自汝屏迹
汝尚勉之無負予詔
洪炎轉四官
遇臣下之禮宜務全其始終念死喪之威顧可忘於
襃䘏具官某言有壇宇學造淵源典刑獨紹于前人
氣節雅高於流俗召自遠俗寘之邇聮期造膝以輸
忠會積痾而去位義難奪志甫遂掛冠天不假年遽
聞易簀命也不淑愴然興懷其峻陟于文階庶流光
于泉壤尚惟精爽歆此恩榮
邢煥特贈少師追封國公
正位齊家允賴坤闈之助襃賢錄善宜先戚畹之英
追賁寵章式昭異數具官某忠信而好禮静專而寡
求早奮志于周行亟躋榮于淸貫踐揚滋久譽處彌
休惟積慶之有初致流芳之未艾是生碩媛作配朕
躬位正椒塗親隆■肺腑齋壇授鉞專節制于中權
華衮升班等威儀于上宰念淪忘之未遠愴閥閱以
興懷再䟽大國之封仍冠三孤之秩夫雲臺畫像伏
波豈乏于勲名而石臼隂功平壽宜膺于命冊尚期
精爽服此恩榮
邢孝揚除直秘閣
朕讀周詩而美葛覃之化稽漢制而隆肺腑之親匪
爲私恩厥由舊典爾恭(御名)自守志節可嘉顧于中宫
寔謂同氣俾升華于延閣庶增寵于私庭往服官榮
式彰眷遇
后姊邢氏加封郡夫人
朕于戚里之家不欲以私恩掩公義然義有不可廢
者恩得以行焉惟爾克懋女德實爲后兄習聞環珮
之聲秀發閨房之譽䟽封大郡進號小君服此茂恩
益修淑(御名)
郭孝友禮部郞官
文昌設屬唯儀曹舊號南宮舍人稽古禮文之事與
夫尚書牋奏皆在所掌其選甚艱爾以儒學有聲踐
歷滋久擢居省戸孰曰不宜惟制作必遵于典常而
撰(著務)明于體要是爲稱職嗣有寵襃
趙濡禮部郞官
祠者國之大典職在春官而祠曹主之爾以儒術自
奮克世其家官于奉常見謂通敏省戸之選僉曰汝
諧往旣厥心母忽朕命
吳革除直秘閣
中秘圖書之府以儲天下英俊之士惟爾奮由材諝
久贊軍謀奏事便殿議論通敏其往寓直延閣以昭
示寵奬之意欽予時命益勉厥修
粟順等遷長史并司馬
惟爾世懷忠順克守教條有司以言進爾上佐往服
恩寵恩報所蒙
后妹邢氏并弟婦高氏並封安人
命婦八等之制惟夫若子通籍于朝始得以序進焉
至于一時異恩豈限彝典爾以中宮女弟(高氏云后親之懿)
淑(御名)有聞念方加惠戚藩宜見優寵是用躐進封號
以昭朕意往服休命益茂爾德
華陽集卷第三(畢)
