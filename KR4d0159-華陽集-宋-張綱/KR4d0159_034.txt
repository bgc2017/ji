華陽集卷第三十四
金壇後學于孔兼校
詩
聞車駕幸秘府二首
一聲淸蹕九天來睿主崇文寶運開光動石渠春滉
漾香浮芸閣晝徘徊天顔有喜垂清問御筆新題仰
聖才鉛槧小臣空悵望五雲深處認蓬萊
春旗簇仗石渠邊東壁分明帝座前八品微官恩有
地七年通籍願瞻天心馳魏闕何時到身滯周南秪
自憐遙想道山雲集處幾多光寵被羣賢
次韻王子飛跋石曼卿洛中題壁
酒狂翫世芙蓉仙胷中落落太古全浮雲富貴不着
眼肯復騰上誇鳶肩應怪元龍負豪氣獻書天子言
十事騎騾一去不可追風月凄凉壁間字
九日陳少陽同戴國衡王虞章游天淸寺菊坡
不蒙見約次韻少陽
太丘道廣固難周自有良朋結勝游莫使彈琴防性
氣只堪尋竹占淸幽三篇解索詩償債一醉那無酒
喚愁貧甚淵明在環堵忍教空負菊花枝
次韻國衡
古寺憑崇岡蒼煙蔭喬木欹斜屋鱗比繚繞墻帶束
何人闢層軒延客寄遐瞩醉賞菊坡下客意豈在菊
念昔居此地名世盡儒服師曠賢多知蒼史聖重目
臺成竟誰游事去不容跼梁王高帝孫名字亦不辱
當時盛歌舞肯使後人逐陳迹今故存新池爲誰綠
感歎世上事翻覆如轉燭請君聽鍾魚尚想吹紫玉
次韻虞章
軌道無停轍風林難盡柯人生百年間疾若下走坡
何爲形役苦况乃憂患多淵明頗解事舍濁揚淸波
九原骨巳朽萬古名不磨念我獨窘束處世隨唯阿
塵埃眼中滿歲月馬上過不作雞肋弃尚扣牛角歌
正頼良友朋詩句陶天和㳙㳙吐微溜浩浩供洪河
三篇怯大手未陳先倒戈借問菊坡游頗亦狂醉麽
獨不飲公榮冷面看紅酡欲賦無好語書懷愧陰何
書懷
紛紛兒軰謾同時獨負權竒不受羈刻燭巳驚詩句
速飛觴肯放酒行遲平生白壁休三歎萬事黃粱僅
一炊誰向先賢得風制空令人笑虎頭癡
夜飲二首
大木千章難近用朱絃三歎有遺音微言欲扣會心
處濁酒不妨隨意斟
年少詩狂不自禁那堪客裏聽孤砧窗寒夜半月初
上酒盡欲眠愁更深
戲張處文二首
禪房深夜雨蕭蕭只有靑燈伴寂寥咫尺嬋娟鎻朱
戸不知何日枉佳招
延賓北海坐常滿不飲公榮亦太慳病渴固應難與
酒嘯歌元自不相關
春末桃李盛開竹間有梅一枝薿然秀發用唐
子西韻簡汪彦章
在處朱朱兼白白化工伎倆眞多色誰知先生鐵石
心到眼物華如過客高標可但凌三冬一枝傑出妖
豔中椒蘭絳灌信鼎貴萬世屈賈留淸風
館職上元宴集葆真宮以病不赴次龔濬之韻
春融凖擬千場醉底事年來興易厭滿眼笙歌招不
出獨哦詩句遶窮簷
鄭樞密生日五首
黃閤曾居百辟尊經綸相業滿乾坤化行風雨年年
節恩到桑蔴處處村付與斗樞深拱極安排鼎鉉再
調元贊襄好爲蒼生計天子文思納盡言
朝來佳氣滿樞庭知是君王用老成素倚房喬關大
事政須裴度張威名三千奏上深憂國百萬功成看
偃兵聽取啼禽催布糓便將霖雨發春耕
衮衣廊廟孰推先元老勲名自卓然忠槩明堂尊一
柱神鋒長劒倚中天定知闢國功歸召巳見䟽封地
得燕相業蟬聮應未艾少翁家學似韋賢
此日君恩特地深傳呼星使自天臨鸞臺鳳閣滿春
色燕語鶯啼俱好音駿極共歌申降嶽對揚真頼傅
爲霖靑氊豈待金甌卜自有公言格帝心
推轂當時起陸沉巴俞秪恐累知音十年謬許門人
列一報長懷國士心沙路待看新築穩桃陰應念舊
蹊深酸寒尚有男兒志忍使霜華兩鬢侵
代人上鄭相生日三首
瑞霧祥煙滿絳霄詔開黃閣宴生朝鈞天合奏御香
滿百辟紫宸初散朝流花寶爵傳宣勸歡聲自逐和
風轉四方爭獻壽星圖祝公千歲身長健畫手丹靑
妙入神煌煌列宿能寫真貂冠玉帶畫中見便是凌
煙閣上人偉哉風骨神仙裔主張壽禄來塵世不須
更占南極星看取老人朝玉帝
右壽星
上方有國名衆香經行苑囿皆芬芳世人豈識天香
界但知蘇合及都梁博山氤氲吐微竇一炷香嬰淨
塵垢散成五色空中雲持獻現前無量壽我公宿悟
香嚴因應緣來現宰官身妙香密圓證無漏總持不
動真天人熏陶四海看無際便是經行衆香地獻香
陋語應巳聞羅筏寧論幾千里
右壽香
凝香紅蠟大如椽華堂兩兩排金蓮漏澁銅壺寒夜
永光搖翠幄爭春妍蘭膏芳苡何足道簾捲香風碧
煙裊霜蛾勿用拂麟鬚合就仙丹會難老我公身依
日月光不假仙丹亦壽康煌煌神燭照天下光熖何
止萬丈長世間爝火知無助想像丹輝爭欲賦可憐
賤士老不才短檠見跋無佳句
右壽燭
送趙承之出守鄧州
蓬萊宮中老仙伯一首詩堪萬人敵胡不佩劒趨明
光要試南陽二千石南陽異時名帝鄉蘘山菊水秋
風香民歌召杜向千載至今遺俗皆農桑使君此去
殊不惡坐嘯風流有餘樂堂前畫燭照紅粧席上枯
棋響飛雹行看璽書下赤墀旌旗夾道生光輝應念
斯文要羽翼歸來九萬翔天池
謁蔣仲遠坐中出所和徐學士詩歸而次韻二
首是日飲仲遠宅見二侍兒
剥啄龍門未厭頻履聲容易出雲津求羊徑掃無它
客王謝堂前宴令辰心醉不知簾外雨眼花唯覺坐
中春留連更欲窮歡賞惆悵金壺啓夕淪
不須乘月坐胡床簾底高張密炬香隨意尊罍供北
海等閑談論到羲皇三朝舊德真忘分一介微官倍
有光禮絕百寮明日事可能重許上公堂
謝周仲弼寄新米
索米長安甑欲塵斗升分惠意何親無煩子罕出公
粟自有叔牙知我貧指囷高風懷國士翻匙佳句憶
詩人他年若遂歸田去盡種香秔老此身
索仲弼和詩且邀奕
佳言吐屑破春温落落胷懷自不羣百萬買鄰輕去
我十千沽酒屢思君懶償詩債緣何事熟讀棋經要
異聞挑戰會從今日始待嚴旗鼓送奔軍
次韻彦章秋夜有感
萬籟沉沉夜色幽倚樓長嘯雜吳謳干時不利羞魚
沬廪食無功類鼠偷巳欲忘言聊卒歲尚餘豪氣獨
悲秋麴生風味真吾友誰解招呼與解愁
秋日野望
秋雲來不斷野色浩無窮興逸煩襟外詩成醉眼中
懷鄕看宿鳥轉物悟飛蓬何日江南去新鱸鱠筯紅
謝洪察院送酒
嗜酒劉伶絕世無春衫典盡倒天壺造門誰爲傾家
釀見客常留滿眼沽頗訝霜威太嚴冷忽分春色到
焦枯一尊且作通宵醉明日重看朝夕烏
次韻陳去非中秋無月
蕭瑟中宵雨打窗那知風葉亂飄黃巳無佳月供淸
賞賴有新詩耿夜光蓬戸我方甘寂寞朱門君勿看
煇煌只今天柱峰何在好約玄真一醉狂
送杜子從赴成都倅
結束征鞍去欲奔行行折柳送都門壯懷未用看雙
鬢祖席何妨醉一尊玉局仙游成獨往草堂詩句與
誰論懸知别乘風流處醉倚紅粧笑語温
友人哭内作詩次韻
奉倩傷情愛所鍾佳人難再豈天窮登臺曾是吹簫
侶對影今爲舞鏡雄虛按故應愁午飯小窗誰與伴
春風夜深它帳遙聞語莫怨朝來無是公
戲題所見
破睡輕風透碧紗寶釵聊插任欹斜欲尋女伴嬉遊
去試問鞦韆有幾家
候張彦智承出
縈蛇路轉愜登臨一室翛然静客心杖屨主人山下
去風鳴巖壑自幽深
用前韻索彦智和詩
老將詩壇數按臨詞鋒疑有受降心夜嚴旗鼓吾將
勉只恐秦師壁巳深
彦智贈汧泉一斗使僕淬礪斤斧出長松矯矯
之姿甚大惠也因成小詩寄謝昔李太白作詩
三千首自謂不直一杯水今詩四句耳較之不
直㳙滴乃欲酬一斗之贈無乃太鮮乎
纍纍弱蔓繞長松未放蒼龍舞太空賴有霜刀堪一
割謝公汧水爲磨礱
喜門客至
簷桷縱横僅滿筵維摩病室故蕭然焚香淨掃床前
地宴坐超觀物外天容膝不妨元亮醉下帷誰識仲
舒賢白頭千里來相就知是吾兒幾世緣
讀周仲弼雪中友人過訪詩次其韻
騎馬走天闕着破幾狐裘功名藐未涯日月去不留
從來舌本彊游談媿枚鄒閉門有樂地未用兒女憂
故人寄新詩卷軸紅牙頭飄然雪中作乘興將誰謀
相與情未疎連夜飛輕舟此身一縷微豈待萬戶侯
有酒且共樂貧交乃勝游
次韻仲弼重九
黃花白酒兩相逢把酒簪花對晚風千里故園雲水
外三年歸路夢䰟中自憐晼晚傷秋色誰解疎狂發
醉紅寄語髯周頗知否此時情緒與君同
送姪合赴省試三首
破的雄鄕國擔簦上帝京路夷驤逸驥天闊轉飛鯨
學就千人敵名歸四海爭莫言年少在歲月易峥嶸
二
黃卷新儒業靑錢舊世家征衣輕遠别祖席倍歡譁
雲薄堯天近山昏楚日斜高堂朝夕念擢桂是生涯
三
聖主收羣策終軍正妙年精神揮玉雪翰墨灑雲煙
舊學嗟予老衰宗繼汝賢决科須第一(御名)勿棄青氊
華陽集卷第三十四(畢)
