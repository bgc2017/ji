華陽集卷第三十八
金壇後學于孔兼校
挽詞
顯仁皇后挽詞三首
輔漢陰功大生商寶運開俸從湯邑省恩向外家裁
奄忽乘仙馭劬勞動聖哀園陵奉遺誥終不費邦財
二
長樂坤儀肅思齊母道全九州供大養八帙茂遐年
仗簇江山外哀纏日月邊遺芳歸史筆萬古照靑編
三
仗去慈寧殿神歸永祐宮問安迷輦道灑泣慟宸衷
水逝長江月天號宰木風平生尚慈儉流澤到無窮
鄭國太挽詞四首
五福兼全舉世稀庭闈早日見淸規應期千載生公
輔掩迹三遷號母師漢魏䟽封華國史蘋蘩遺德繼
周詩年年只說重陽近無復黃花酒一巵
一夕萱堂事巳非百年遺範在豐碑頒花玉殿春風
暖奉詔登樓夜漏移罷宴巳聞修故事回班那復見
新儀音容寂寞應仙去香火因緣只自知
蘭桂秋風一夜催衮衣何處望南陔堂堂斗帳銷香
篆鑑掩飛鸞下玉臺漢使從天虛鹵薄胡笳和月助
悲哀東門咫尺佳城在雙鶴飛空日幾回
銘旌冉冉去飛揚蕭瑟西風泣畫堂不見魚軒辭繡
轂空餘鸞誥冷綃囊姓名自是標仙籍環佩應知返
帝鄉盡把遺芳歸史筆會令千古獨煇煌
何丞相挽詞三首
一德乘亨運三公冠宰司秉鈞回直道解組向明時
人去空圖畫名存粲鼎彛懸知千古後貪懦激淸規
二
帝念虧三鑑天臨動八鑾飛星瞻傅說舊學記丼盤
治定身先退名全德不刊於何驗符策有子嗣鴛鸞
三
不慭遺元老巖巖失具瞻勲庸扶廟社名字到閭閻
王國開封大師垣寵數兼夢雞初莫省今日竟成占
譚勝仲挽詞二首
詞伯風騷舊公朝宿望存郎官寧出宰廷尉亟平反
夢斷天衢遠愁連野樹昏秪應陰德茂蘭玉照于門
二
時論歸清德耽書到白頭士應知巳用人豈法家流
骨瘦凌孤鶴詩豪壓萬牛悲看耆舊傳誰復繼前修
湯德廣挽詞三首
四海知名士三朝老從臣勤王安反側分閫試經綸
天闊鴛行斷山空馬鬛新豐碑滿忠義千古詔簮紳
二
忠憤憂時切風雲得路先官箴循吏傳家法棣華篇
滅虜兵方急優賢席屢前如何天不慭高冡臥蒼煙
三
束髮師前軰忘年得此翁雞豚同里社詩禮共家風
别去十年久書無三月空歸來人不見銘旐舞斜紅
張彦度挽詩二首
京兆吾宗不乏人煌煌朱紱照簪紳棠陰訟簡絃歌
樂蓮幕才高畫諾新北海但知樽有酒萊蕪誰念甑
生塵哀笳忽送秋風急忍看遺蹤萬古陳
滿目溪山舊賞心杖藜那復共登臨平生友誼情無
間累世宗盟分更深顧我老懷誰告語思君遙夜獨
悲吟流風頼有諸郎在他日相親儻嗣音
莊弱翁挽詩二首
厚德鄉評最知名國士同郎曹參列宿宰屬輔宗工
紫詔恩垂下黃梁夢巳空九原那可作流涕濕西風
二
仕路靑霄逼還家白髮生一麾驚昨夢三徑適幽情
孰謂如蘭契先隨逝水傾送君悽斷處煙雨暗銘旌
胡氏碩人挽詞二首
吾舅當朝傑幽芳配德同典刑家法整湯沐上恩隆
鸞影悲塵鑑蘭芬泣露叢音容不知處宰木夜號風
二
我有劬勞念多從外氏游母儀頻接侍賓饋每淹留
應惜年垂老相親禮特優一朝千古别衰淚不能收
舅李侍郎挽詞三首
射策飛騰早推賢望實兼直心常自負大器果難淹
持橐丹墀穩分符畫戟嚴平生莫追憶淚盡轉愁添
二
諸舅唯公在承顔念母存笑看身巳老情話意彌温
不作求田計方期報主恩高堂忽蕭瑟誰爲賦招䰟
三
彊健公先去零丁我曷從同盟空白水酷似有衰容
休說鵷行夢看成馬鬛封淚流南望眼愁絕暮雲重
洪慶善挽詞二首
畫省真郎選朱&KR1650;老郡侯名歸時論重行向古人求
嗜學千雞跖修文五鳳樓秋風忽驚夢懷舊涕交流
二
忝戚鄉閭舊論交道義深窮搜千古意樂易一生心
遭謗身雖貶全名死不沉君恩爲昭雪歸窆得家林
吴氏太淑人挽詞
生兒要路早飛騰玉瑱金花寵屢膺天壽康寧逾九
帙佛心明了契三乘葭莩永歎音容阻閭里空存孝
義稱追想潘輿從游處青青煙草正愁凝
陳叔美挽詞
坦腹東牀衆莫竒堂堂吾弟獨君知交親未及親三
歲淪喪俄驚共一時琴在我方悲子敬禮存誰爲哭
言思山阿幽室千年閟挽語空吟靖節詩
外祖李承事挽詞二首
總角承顔賴擊蒙後生因識古人風忘情自到羲皇
上盛事多談慶曆中雙壽兒孫青若若一門慈孝鬱
葱葱吁嗟耆舊今何在古木斜陽瀨水空
西山忽與老人期未報深恩忍復思燕及祖風從少
小與聞家訓識操持聊從諸舅紀遺行深媿外孫無
好辭懸想追封在他日附書名傳有佳兒
舅李義卿挽詞
由來甥舅兩相依存没誰知半路虧在側每蒙誇叔
寶不才那得似牢之臨風酌酒酬春處對月憑軒語
夜時回首凄凉巳陳迹壯心無哭奈愁思
沈洞元挽詞
天闕辭嚴召雲棲得坐忘尊生三洞籙起死上池方
神託飛魚化丹餘舊竈香從今紀甲子華表佇還鄉
徐獻仲挽詞
一尊相别未經時情話如今忍復思老去交親能有
幾年來懷抱更誰知谿橋路斷秋風急香火庭空曉
日遲三尺孤墳閉千古傷心東望涕交頥
丁宣仲挽詞
回首三年别追懷一笑歡坐移香砌暖飲散燭花殘
蒿里歸何速桃蹊忍更看秋原愁絕處爲想鶺鴒寒
李居正挽詞
白首論交舊黃冠獨此人誠全知俗薄語直見情親
上館鍾魚在空壇月露新如今入山去行處是悲辛
丁明仲挽詞二首
世德知名早鄕評第一流折腰官易厭拄頰興難收
博物千尋海高情百尺樓平生松菊徑蕭瑟晚雲秋
二
里社欣相接葭莩晚益親過從忘客禮簡易見天真
把酒微風夜歸舟細雨春如今每追憶悽慟欲傷神
陳美成挽詞二首
望族推平輿淸芬嗣太丘鄕評嚴禮法家學邃源流
幸託葭莩契方期杖屨遊西風忽悲慘忍復看眠牛
二
德潤洮湖闊心平福地安流風前軰似雅量鄙夫寬
松菊開三徑芝蘭秀二難百年如轉燭蕭瑟夜堂寒
丁宋卿挽詞
舊約頻相過交情忍獨違四時閑杖屨一榻冷煙霏
易感龍祠别難期鶴馭歸老懷誰共語東望益霑衣
彦飾弟挽詞二首
吾家奕奕茂芝蘭士論尤推季孟間挾策可憐場屋
老杜門空對水雲間嗟余屏迹常多病幸爾論心數
解顔乘興過從無復日忍將愁眼望西山
解組歸來會面初杖藜朝暮過吾廬相親樽酒情無
間共話田園樂有餘樗散年頽方倚託棣華風急頓
蕭疎堂堂人物無高壽不那哀傷淚滿裾
彦深弟挽詞
憶弟懸弧日當余弱冠年艱勤同素志衰病各華顚
辭祿歸相倚驚䰟去忽先一樽風雨夜那復共蟬聮
陳子張挽詞二首
地發湖光秀神鍾鶴骨淸高談排俗子執友遍時英
枳棘鸞棲在松楸馬鬛成欲收東望眼流涕若爲情
二
交契先朝露凄凉對夕暉箕裘三世遠簿領一官微
翠柏開新隧靑編冷舊幃元方未慚長萬里看橫飛
堅所生母李氏安人挽詞五首
僊李移根遠夭桃表慶長九重頒象服三世奉萱堂
尚想慈祥性難追淡靚粧眼酸生怕哭雙淚忽淋浪
(夭桃事見後)
二
四德騰芳早三乘悟性空淸修忘俗累勤儉肅家風
舞鏡鸞悲影飛花雨泣叢愁情無處着半入夢䰟中
三
舊約余偕老分違汝忽先有懷中饋闕無憾母儀全
望斷送歸路哀纏垂盡年何當卜同穴相與伴愁煙
四
七帙開逾半孤芳散若飄可憐頻舉案那復記吹簫
翠幌浮埃積熏爐舊炷消如何寄懷抱細雨夜蕭蕭
五
