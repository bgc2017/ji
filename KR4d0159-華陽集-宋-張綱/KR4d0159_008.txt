華陽集卷第八
金壇後學于孔兼校
外制
馮賽柴斌轉官換給
國家賞典藏在盟府有功則舉輕重隨之具官某素
以勇聞奮義不顧頃者秦蜀之役帥臣以便宜行事
謂爾勞能可錄超進武階具名于朝用新厥命恩則
厚矣可無報哉
郭興贈三官
朕以爾忠勇之資摧堅却敵視死不顧卒以身膏艸
野良用嗟惻進官三等追錄爾勤亦以慰爾地下之
望
趙思誠除中書舍人
朕惟人主有立政造事之勤而無論思之助則動或
失中有發號出令之信而無制作之文則行之不遠
孰能舉職宜圖舊人具官某秉德在躬克濟美于先
世辭榮求志嘗晦迹于明時頃自丘園推登禁路論
事能識大體抗強禦而不回代言真有古風見中和
之自得去位旣久勞予所思其遂解于州麾俾亟還
于詞掖朕方圖回大業力濟中興蓋欲使朝廷凡幾
微之事罔有愆違亦庶幾天下因播告之修識所好
惡任責在爾將觀巳試之能服命惟新無負見知之
意
范冲除宗正少卿
人主拔用賢能之士服在要途豈惟督責治功亦以
率勵風俗惟爾名臣之子才術有餘澹然無求士夫
高仰朕方(御名)叙皇族思欲追迹麟趾信厚之化而屬
有攸籍官宜擇人往列亞卿曰爾爲可勉赴朕命以
舉伯臣之職庶幾典刑視效于親睦之教有助焉
江公亮章傑倉部工部兩易其任
天下之務總于六卿選建諸郞分&KR0674;迺事爾公亮爲
司庾掌粟入之藏以待邦用爾傑爲司平掌五材九
範之法以率百工蓋版曹起部其屬雖不同至于委
用則未始或異兩易厥任出于至公往祗厥官毋替
朕命
孫注轉官換給付身
朕嗣承大統澤流海内文武在服咸被寵光具官某
奮義戎行有年于此阻以道遠恩獨未及帥司旣以
便宜升進武階具名來上俾更命渥載新爾榮往其
欽承思所以報
宋孝先降兩官
吏貪爲殘害吾赤子爾爲部使者坐視不問事發驗
治罪將奚逃黜官二等以爲外臺不職之戒尚從寬
典省咎勿忘
种潛轉官換給付身
賞國之典藏在盟府出之無常輕重眡功具官某材
勇有聞熟于行陣秦蜀之役丕績顯然帥司旣以便
宜進爾横列之峻具名來上用錫贊書往祗厥官益
圖報稱
曾楙轉官
舜典陟明雖九官猶不廢于考績周官詔爵更三歲
則大計於羣工眷予從槖之聮宜舉邦彝之舊具官
某性資醖藉問學淵源在昔光明盛大之時則備獻
納論思之職眷遇甚渥踐揚居多自均逸于祠庭巳
屢更于歲籥比觀會課於法當遷俾膺爵秩之崇用
錫贊書之寵往服朕命益茂爾猷
范同除祠部郎官吳次賓除刑部郎官
六卿之職各有攸司豈惟分舉治功亦以待異日華
要之選凡厥在服必取時髦以爾同學古有稽敏而
練逹爾次賓效官惟謹多所踐更宜進陟于郎曹以
佐吾宗伯司寇之事往其率職嗣有寵襃
張順孟㳙各轉右武大夫
國家置武功官等秩不一而横列處其最高方時多
艱名器爲重非有顯績不輕假人具官某勇聞一時
出入行陣嘗從大將却敵有功迨今累年而幕府具
名來上茲用錫爾贊書一新寵命以光戎壘以爲衆
士之勸往其祗服圖報勿忘
巨振楊琳降官
朕于武勇之士錫以高爵厚禄荅其勤勞至于干犯
憲禁亦未嘗赦具官某統率戎旅屬吾大將不自謹
畏過惡暴列幕府論奏顧安所逃罪哉尚從輕比姑
禠一官服我寬恩勿忘省咎
常同除起居郎
朕惟天下士有以文學論議表見一時而風節不強
不足與有爲也故凡拔用群俊必先試所以難觀其
遇事卓然有立然後寘之要地用能舉職厭服公言
惟爾諒直多聞深逹世務頃自遠服擢居憲臺屢殫
排擊之公坐致姦邪之戢是爲試可克協朕心兹用
俾爾進直殿拗記予言動且朕卽位於今八年繫日
之書缺焉未備方選儒學之士緒正逸典若時記注
實與纂修爾其勉舉厥官以謹書法庶使筆削之善
有以副朕責成之意
范宗尹除資政殿大學士知溫州
朕時廵東南方倚維藩之固選建牧守蓋先宿望之
圖惟予輔臣越在外服宜遂分于重寄用允穆于師
言具官某高明而有謀敏博而能斷亟際風雲之會
蚤膺夢卜之求若涉大川嘗歷艱難而求濟克勤小
物每嘉弼亮以輸忠自違機柄之煩久卽祠庭之逸
叔敖去相不悔旣譽處之彌休申伯以作爾庸尚藩
宣之是頼眷迺永嘉之地實當海道之衝下酌民言
正資撫御徒得君重少寬顧憂其升秘殿之華往對
分符之寵夫股肱舊德固宜一體以宣勞而膏澤下
流豈待朞年而報政勉服休命克副眷懷
虞澐除檢正
朕惟東西二省政事出焉中書揆而議之門下審而
覆之旣以二三大臣任其重矣則又爲之設屬每事
稽考以助(其不)迨吾于是知檢正之職不可用非其人
以爾敏秀而文多所殘更宣勞之著尤在都公茲用
更錫贊書擢居要地夫一日二日萬幾是非當否所
繫重矣往祗厥服益究乃心
晏敦復除左司
朕惟煩劇之務剸裁必得其人如庖丁解牛技經肯
綮無難焉則談笑之間無餘事矣惟爾奮由儒學雅
以才術著稱佐吾銓曹事至輙辦兹用進爾宰屬究
其設施夫詔條叢淆吏胥出沒不可不察也服我訓
言往勤厥職使夫游刃恢恢然有餘地則彌綸省闥
之譽何愧于古
張崇轉右武大夫
國家置武功官等級不一而横列處其最高方時多
艱名器爲重非有顯績不輕假人具官某素以勇聞
習于行陣奮義不顧却敵有功宜升武秩之崇以勸
用命之士往其欽服思報勿忘
藍珪轉内侍省押班
朕惟宮庭之制則有司存奉出入起居之嚴申戒令
紏禁之事恪恭乃職必惟其人以爾材智自將有勞
潜邸(御名)密以謹克慕忠規宜進長于班聮用昭示於
寵渥尚思所報益勉厥勤
袁正功除直秘閣與郡
昔我仁祖嘗患群臣欲進者多而求退者少以問宰
相王曾曾謂士人貪廉係時用捨惟朝廷抑奔兢而
崇静退則庶幾有難進之風朕讀寶訓至此未嘗不
三復興歎深念多故以來士風不厲正當遠稽前言
以革流弊之末今爾任吾宰屬方以治辦稱于一時
乃忽慨然力求𥙷外嘉其趣尚義當勉從芸閣華資
用爲爾寵往臨郡寄益茂厥修
顯應侯加封普惠侯
惟侯受職宅彼思靈大芘一方克有常享禱祈輒應
逹于聽聞增錫徽章以昭其實朕命不易尚其欽哉
蒙光仲等加上柱國
遠處遐陬世懷忠順屬兹多故效節彌勤宜進勲階
用昭褒寵往祗厥命永固邊陲
汪思恭除吏部郎官主管侍郎左選
文部四選皆爲劇曹而侍郎所掌七階之士尤號員
冗必擇通材以爲之屬而佐其銓序惟爾昔嘗任此
藹有能名稽諸僉言宜還舊服往續巳試之效用昭
申命之公夫二年居官十年待選自前世患之而今
日益甚思革其弊在爾勉焉
翟琮知壽春府
惟古壽春形勝甲于淮右數更寇亂瘡痍未復尚虞
外侮震驚吾民圖御衆之才往任扞城之寄具官某
明志勇略聞于一時厭難折衝厥有成績茲用分以
符竹俾臨要地内則布宣德意安集于流亡外則震
肅威名綏靖于彊場是爲稱職尚其勉之
魏矼除殿中侍御史
朕推大公之心闢衆正之路以收集士類圖回治功
其有弗協于極敗常亂政則責在御史府以法殫治
之此風憲之任所以取重一時苟非其人不在茲選
惟爾文學行藝見推士林頃自郞曹擢與六察氣節
勁正凛然可觀茲用進陟殿中專以排擊官邪爲務
夫明足以辨是非之實而勇足以行之則何事之不
舉何舉之不當哉往祗厥官毋虚朕意
黃叔敖轉一官
操利柄以斡山海之藏付之成法收贏貲以佐邦國
之用責在有司旣殫效職之勤宜舉𢡟功之典具官
某才周世務學嗣家風蚤升八座之聯獨擅一時之
譽以版曹之餘暇兼筦榷以宣勞調盈虚之時濬利
源而無壅考竒羡之入溢歲課以居多有嘉心計之
良實濟軍興之乏肆疇美績俾進文階時乃茂恩往
其祗服
高士瑰除直秘閣
圖書之府芸閣在焉寓直其間皆一時雋秀是爲朝
廷淸選爾以才術從軍有功卑此華資用爲褒勸夫
帥司便宜之舉所以昭示至公具名上聞宜新寵命
往其祗服思報所蒙
宋萬年轉一官
時方用武正賴深謀有勞不圖何以爲勸惟爾奮由
儒術洞曉韜鈐從吾將臣參計軍事用抗強敵屢獲
戰多宜加進秩之恩以示懋功之寵祗服朕命圖惟
厥終
司寶梁嬌娘賜名從順轉郡夫人知尚書内省
事
法天象之明用建中臺之制贊路朝之治尤嚴内省
之司爰舉徽章式圖邦媛具官某飾躬端靜迪德惠
和譽久著于宮闈靡聞私謁身服勤于婦職常佩忠
規有嘉淑(御名)之稱宜總綱維之政序之寵位錫以美
名大䟽湯沐之封增重文昌之寄兹爲異數率由至
公其益懋于厥官庶克諧于新命
紅霞帔呂六六轉掌記楊二奴轉掌闈
後庭衆治内職主之式序勞能具存舊典以爾祗勤
宮掖夙夜不違進陟婦官用昭異數往共乃事思報
勿忘
故宗樸改封惠王
昔我皇族當重熙累洽之辰並建輔藩倣畫野分疆
之制念閱時之旣久致疇邑之相重度義不安改封
爲允具官某躬秉一德寵遇累朝方神祖之御圖推
嚴尊屬以濮國之次子奄宅王封肆今遺列之存尚
想宗英之盛眷予潜邸嘗胙晉康偶同壤地之名顧
何嫌于異數然以嗣孫之請欲自避于殊稱爰徹爾
疆宜莫如惠荒羅浮之勝地易隧路之新榮一品彌
崇尚奚加于儀物九原未泯宜克享于徽章
趙思誠轉一官
朕以天官大許羣工之治惟時法從特循三歲之規
迨稽閥以上聞卽推恩而增秩具官某静重有守諒
直敢爲持槖禁嚴居獲論思之助分符便郡實資屏
翰之良比載考于僉言方促加于嚴召適兹會課用
進文階夫以積日較功雖由銓序至于褒賢錫寵豈
限彝章勉圖厥勤以副朕意
華陽集卷之八
