華陽集卷第十七
金壇後學于文熙校
奏狀
駮陳鑄吳說差遣指揮狀
右臣今月十四日准中書門下省送到錄黃一道右
朝奉大夫吳說差權發遣江南西路轉運判官右承
議郎陳鑄差提舉兩浙西路茶鹽公事臣伏見吳說
陳鑄輕儇不端皆無素行内吳說昨任兩浙市舶緣
苗傅叛逆附會兇黨忽除金部郎官仍領市舶職事
後因臺臣論列罪狀顯明與劉蒙范仲熊等同被黜
責未幾復除福建運判物論大喧偶緣丁憂遂免彈
擊兼其爲人貪冒無耻嘗以習書大字所在求請牌
額爲人題寫以徼厚利有識鄙之鑄昨任江東鹽香
過惡暴著言者亦嘗論其貪汚夤緣冒進等事而罷
其差遣臣不復縷陳契勘監司刺舉一路委寄非輕
如二人者皆罪戾之餘久犯清議方當循名責實之
公朝豈容更叨重寄臣若不言必致公論沸騰復煩
朝廷改命欲望聖慈當成命未行之時特賜寢罷所
有上件錄黃臣未敢書行繳連在前謹錄奏聞伏候
勑旨
駮陳伯疆恩澤指揮狀
右臣今月二十五日准中書門下省送到錄黃一件
爲陳獻用父伯彊致仕恩澤特𥙷將仕郎臣檢會紹
興薦舉令節文諸中大夫以下見責降乞致仕不得
乞蔭𥙷恩澤臣看詳陳獻父伯彊昨任正言得罪送
吏部與合入差遣未經牽復間守本官致仕正是責
降中致仕之人於條不合陳乞蔭𥙷據陳獻狀詞自
稱伯彊因言高俅妄造聖語得罪其事有無虚實歲
月深遠難以攷究正使當時所言罪狀有實則責降
之後亦須先經朝廷洗雪始可追復給還致仕恩澤
况伯彊之死巳近三十年前此未嘗敘雪陳乞今廼
遽有此命不知何所據憑其人引用沈畸近例又不
知畸之所乞於見行格法有無違礙夫法者所與天
下公共者也今來陳伯彊身雖巳死罪籍未除若遽
推恩與子卽今日以前死於責籍者更引伯彊近例
將何以止之臣愚欲望聖慈特降&KR1078;旨將所與陳獻
一資恩澤遵依紹興條令特賜寢罷以絕僥倖之路
所有錄黃臣未敢書行繳連在前謹錄奏聞伏候勑
旨
繳薛昂復官恩澤詞頭狀
正月二十六日准中書省吏房送到詞頭一道責
授左中奉大夫薛昂上遺表事奉聖旨薛昂特追
復特進其遺表恩澤依條施行令臣命詞行下者
右臣契勘自來臣寮死於責籍察其平時無甚顯惡
則追復官職間亦有之蓋是朝廷一時特恩不可以
爲常也臣竊見薛昂以腐儒之學黨附蔡京致位近
弼當政和宣和間朝廷大事一無建明專務諂䛕同
惡祖濟稔成今日艱危之禍天下疾之甚於仇讎罪
惡顯著臣不復具陳陛下寬恩不賜竄殛俾得終於
牖下巳爲厚幸今若因其所上遺表追復舊官卽是
誤國之臣殁有榮耀非特忠邪不辨無以昭示天下
兼恐應責降中身亡之人有如昂者復引此爲例無
辭以却臣愚欲望聖慈將薛昂追復特進恩命特賜
寢罷所有上件詞頭臣未敢譔述謹錄奏聞伏候勑
旨
駮張公𥙿廨宇指揮狀
今月二十九日中書門下省工房送到勑黃一道
爲奉聖旨指揮梁汝嘉將舊祗候庫屋十間添修
充張公𥙿廨宇其雜買務别行踏逐令臣書行者
右臣竊見自來官司廨宇皆以所管職事爲名其下
便爲治所未有無職事而得居廨宇者今來張公𥙿
係同管客省四方館閤門公事兼總領海船契勘客
省閤門等職事見在禁中從舊不曾别置廨宇兼客
省閤門官非止公𥙿一名公𥙿應得他人皆可得也
若以緫領海船爲名則其職事係在明州於行朝别
無所治豈有置廨宇於此而遙領職事於彼者况舊
祗候庫巳改作戸部雜買務今若添修充張公𥙿廨
宇其雜買務别行踏逐不唯公𥙿居之無名而改更
添修土木工役煩費實多兼恐僥倖之門一啓他日
滋蔓無以杜絕臣愚欲望聖慈特下有司參照如張
公𥙿目今職事不當得廨宇卽乞將上件聖旨指揮
速行寢罷所有勑黃臣未敢書行謹錄奏聞伏候勑
旨
駮錢稔與郡指揮狀
今月初七日晚准中書門下省送到勑黃一道奉
聖旨錢稔與郡令臣書行者
右臣竊觀比年以來所以害民者莫甚乎貪殘之吏
廼者陛下數頒明詔訓敕中外又臨遣五御史廵行
郡國以察治狀其有贓汗不法與夫刑獄冤濫皆得
以上聞仰見聖心慨然欲革其弊甚盛德也臣方竊
喜以謂貪殘之吏自是當知所畏矣今日忽見錢稔
得旨與郡衆口讙譁殊不曉所以然者契勘錢稔素
無廉聲而有酷惡之資頃爲臣寮論列其奉使淛西
則罪贓狼籍皆得所取受迹狀甚明其任大理少卿
則持刑不平專事觀望嘗以三等風指授其同列臣
雖不識稔以言章攷之而參以士論蓋行汗寄治倚
權勢爲暴者也貪殘二字稔實盡之若使之爲郡其
能以廉節自持爲陛下牧養小民乎其能體欽恤之
意而不擾於獄市乎向自廷尉以殫章罷職未幾除
知台州又復言罷衆謂稔當廢放終身今日豈可更
臨郡寄臣愚欲望聖慈察前後章䟽所言罪狀將今
來與郡指揮特賜寢罷所有錄黃臣未敢書行謹錄
奏聞伏候勑旨
乞宮觀第一狀
右臣輒傾危悃上干&KR1078;聽情有所迫罪不容誅伏念
臣猥以凡庸繆塵禁近竊祿逾分天降疾災舊苦風
痰常多昏眩廼自此月十一日以來驟爾復作頭目
旋暈顛仆弗支心悸氣滿移時方定迨今旬日發動
至再臣職在詞掖實掌贊書方當無病之時猶負素
餐之愧矧兹遽嬰疾疢豈不深懼曠瘝兼臣父母垂
年久還鄉里旁無兼侍供養有闕人子之分實不自
安伏望陛下察臣病衰難於任事憐臣親老許以
便私特垂天地覆育之恩令臣以本官任在外宮觀
差遣一次庶獲少休餘息不廢孝養他日圖報誓當
糜捐臣無任祈天懇聖激切俟命之至謹錄奏聞伏
候勑旨
乞宫觀第二狀
右臣近以風眩不安嘗傾危悃乞以本官任在外宮
觀差遣伏蒙聖慈未賜俞允忱情迫切欲巳不能伏
念臣謬忝禁嚴粗知分義旣謂居官而任責豈敢無
故而求間誠以叨昧踰涯災疾横作驚悸旋暈衆所
共知行立稍勞卽便發動每當趨就朝列常虞顛仆
失容至若入直省中亦恐眩昏曠職今在告醫治巳
是數日未獲痊平顧兹詞掖機要之司非是臣愚養
痾之地此臣所以憂惶踧踖莫知攸處所有臣父母
闕養固巳嘗具奏陳更不敢喋喋干冒天聽今者止
爲臣身自嬰疾難於任事理湏控告遂至黷煩伏望
聖慈俯垂矝憫特賜睿旨檢會臣前奏令臣以本官
任在外宮觀差遣一次輕犯天威臣無任惶懼侍罪
之至謹錄奏聞伏候勑旨
駮汪若海差遣指揮狀
右臣今月十三日准中書門下省送到勑黃一道爲
右宣義郎趙不凡差通判泉州右宣義郎鄧襄通判
沅州右承奉郞汪若海通判無爲軍令臣書行臣伏
見數内汪若海浮躁輕脫素無士檢昨任三省樞密
院幹辦官與同僚何大圭日事蒱酒肆爲荒嫚争淫
娼婦至相歐擊嘗爲臺臣論列除名勒停編置嶺外
偃蹇不赴欲圖苟免後蒙寬恩釋放稍還官秩而故
態弗悛逋蕩無復羞畏搢紳之所不齒方今州郡之
治責在守倅無爲雖號小壘屢經殘破正賴撫綏得
人乃以半刺之權付此狂士竊恐陵上虐下有害郡
政不能仰副陛下寬恤元元之意兼若海見係監當
資序罪廢之後升爲通判士論疑之臣愚欲望聖慈
將汪若海通判無爲軍指揮特賜寢罷所勑黃臣未
敢書行謹錄奏聞伏候勑旨
駮折彦質衝改指揮狀
今月初七日准中書門下省送到勑黃爲知潭州
折彦質奏乞詳酌紹興三年十月二十五日指揮
爲土豪及細民乘時作過等事今謹開具下項
一檢會紹興三年十月二十五日指揮節文自
紹興二年正月一日以前諸路州縣曾經金人
占據及羣寇殘破去處土豪專輙斬殺并鄉村
細民乘時作過限今降指揮到日將已受詞訴
限十日結絶不得支蔓日後更有詞訴並不得
受理
一今来折彥質申請乞更詳酌紹興三年十月
二十五日指揮將委曾殺人放火如被苦之家
自陳若鄰保及徒中告首而事状彰聞證佐明
白者内爲首之人許依法勘断自餘支黨特免
窮治即事不干巳并教唆詞訟或官吏不爲審
實輙行追迨捕繋者並坐以法四月七日奉聖
旨今後如有論訴或告首罪惡顯著事迹明白
官司見得詣實方許勾追證佐將為首人依法
勘斷自餘支黨特免窮治不得稍涉支蔓餘依
所乞
右臣看詳紹興三年十月二十五日指揮盖緣兵火
之際小人乘時作過至今經隔五六年而詞訴不絶
獄訟滋多所以特降聖旨截自紹興二年正月一日
以前所犯已在官者限日結絶未在官者指揮到後
並不許受理今折彥質所奏乞詳酌上件指揮將委
曾殺人放火如被苦之家自陳若隣保及徒中告首
將爲首之人許依法勘斷卽是前來指揮全不可遵
用再詳四月七日聖旨今後如有論訴或告首罪惡
顯著事迹明白官司見得詣實方許勾追證佐將爲
首人依法勘斷臣竊謂朝廷立法蓋本人情自建炎
兵火以來無知之人所在作過何所不有州縣根治
誅鋤首惡略盡其有不經官司論訴者必是事迹不
甚顯著兼其情理亦必不至切害如此等罪雖未陳
論理宜矝恕聽其自新今所犯在數年之前事旣滅
息乃始降指揮許令告首卽與當時立法之意正相
背戾指揮纔下將見平日挾怨規利之徒自此轉相
告訐無有巳時事旣在官若不勾追證佐何由見得
詣實雖云不得稍涉支蔓方首從未分之時追逮所
及支蔓必多若以謂被苦之家及隣保等必欲訴冤
則兵火纔息自合陳告何至今日乃始生事自降不
許受理指揮至今將及半年若又衝改不行豈唯滋
長姦弊亦恐無以示信四方以臣所見紹興三年十
月二十五日指揮委是允當却合依舊遵守所有今
來錄黃臣未敢書行伏望聖慈更賜詳酌謹錄奏聞
伏候勑旨
又貼黃稱
契勘絕興三年十月二十五日指揮係臣面對
奏請施行事今折彦質所乞乃是衝改巳降指
揮與臣當時奏請之意不同故臣不得不論乞
賜睿察
華陽集卷第十七(畢)
