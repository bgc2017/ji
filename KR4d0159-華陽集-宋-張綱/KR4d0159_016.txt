華陽集卷第十六
金壇後學于孔兼校
劄子奏狀
乞罷政第一劄子
臣輒瀝危誠上干天聽伏念臣賦材不敏學古無聞
遭值休明擢從遠外方上聖一新於邦治以非才參
贊於廟謨荷生成之恩爲至深蒙寵遇之禮爲甚厚
顧雖捐軀於萬死且難圖報於毫分詎敢懷安上孤
隆眷然臣分窮命薄福過災生氣積脾寒新秋頓作
目昏脚弱舊疾轉加豈惟竊位以妨賢亦恐養痾而
廢職儻不知止必自速辜伏望皇帝陛下矝念么
微保全終始特垂恩造許臣解罷見任職事除一在
外宮觀差遣庶便醫藥稍安餘年臣無任祈天懇聖
激切俟命之至
乞罷政第二劄子
臣昨日獲對天顔面陳情懇乞解見任職事仰蒙
聖慈矜憐衰病存問再三臣退歸私第伏省恩言舉
室感戴至於涕泣今日又蒙特降中使宣押臣造朝
及赴都堂治事眷遇優渥臣何以克當伏念臣寒陋
書生本無片善叨榮逾分殃咎自貽秋深以來衆疾
交作自量疲&KR1170;難以久當重任伏望皇帝陛下曲
垂憫恤檢會臣昨日所進劄子早降處分除臣一在
外宮觀差遣臣無任激切祈天俟命之至取進止
乞罷政第三劄子
臣近緣疾病陳乞解罷見任職事除臣一在外宮觀
差遣兩蒙聖慈特降中使宣押未賜俞允臣感激惶
懼不知所措臣聞朝廷之上一日二日萬幾責在二
三執政之臣必能殫志極慮夙夜匪懈然後不負寄
委之重臣素乏時才頃巳辭祿遭遇陛下非常之
知驟加錄用使預執政之列戴荷聖恩至深至厚非
不欲黽勉自竭趣就㳙埃少圖報稱實以衰殘多病
心力俱疲苟或不知自量豈唯臣一身負顚躓之憂
而朝廷萬幾亦未免有曠職之患伏望皇帝陛下
曲推全度早賜矜從庶使餘生無愧公議臣無任祈
天懇聖激切俟命之至取進止
乞罷政第四劄子
臣比嘗三具劄子乞解職任今月九日伏准詔書不
允臣仰見聖慈憐念未忍弃捐顧臣何人膺此禮遇
區區危衷但極慚感伏念臣本無材術叨貳政機思
報國恩唯知自竭然三百六旬之久勞能蔑著於㳙
埃而七十五歲之身疾病巳凋於齒髮是用投誠君
父冀遂退休敢期惠渥之臨尚閟俞音之錫臣以零
丁弱質衰謝餘年自知一去於軒墀難復再膽於天
日豈不貪戀明聖顧懷顯榮第憂癏曠以招尤不容
勉彊而尸祿伏望皇帝陛下乾坤亭育日月照臨
早降旨揮曲從所請儻獲因此苟延旦暮盡出陛下
生成之造臣無任祈天懇聖激切俟命之至取進止
辭免資政殿學士知婺州劄子
臣近者屢貢封章懇辭政事退量瀆犯方俟譴何今
月十一日伏准尚書省劄子奉聖旨除臣資政殿學
士知婺州臣聞命震驚罔知所措臣竊謂士之從仕
固欲善其始終君之待臣每務全於體貌至若便私
而有請乃令因請以叨恩則上多虚授之嫌而下有
難安之勢臣自膺重任亦旣彌年初無橫草之功積
有負薪之疾慮曠癏而速戾上玷清朝及彈擊之未
加仰陳危悃儻使奉祠而得請尚憂公議之不容矧
兹秘殿隆名金華古郡是所謂勲舊均勞之禮其可
付衰殘養疾之人雖聖慈或出於愛忘而私義終難
於冒處伏望皇帝陛下矜臣愚拙唯合退閑特降
旨揮收還成命止乞令臣守本官除一在外宮觀差
遣庶安薄分用穆師言無任祈天懇聖激切俟命之
至取進止
投進恩賜御書墨本劄子
臣昨准告除資政殿學士知婺州陛辭之日伏蒙聖
慈特降中使齎御書一封賜臣通犀帶一條臣以異
恩出於望外捧受之次兢惶不知所措仰見陛下
俯憐衰病驟去闕庭特示殊私俾安孤迹臣雖萬死
豈足以上報委曲生全之造感戴至深言窮涕泣臣
叨蒙光寵欲以傳示不朽輙將所賜御書摹勒上石
謹以墨本裝成卷軸昧死投進庶幾少效臣子感恩
歸美之萬一干冒天威臣無任隕越待罪之至取進
止
乞修心治國劄子
臣庸陋不才頃蒙太上皇帝自小官拔擢至參大
政曾無毫髮功效上報厚恩迫以衰病謝事去國昨
者陛下受命握符光臨大寶臣屏伏田野逖聞堯舜
盛德之事無緣蹈舞玉階自同百獸今遇大駕時廵
過臣鄉郡臣可謂千載一時之幸輒有區區愚衷敢
因賜對冒昧奏聞臣伏見神宗皇帝卽位之初司馬
光任御史中丞論天下事未及其他而先之以人君
修心治國之要其言曰修心之要有三一曰仁二曰
明三曰武修政治興教化育萬物養百姓此人君之
仁也知道義識安危别賢愚辨是非此人君之明也
惟道所在斷之不疑姦不能惑佞不能移此人君之
武也治國之要亦有三一曰官人二曰信賞三曰必
罰人主誠能收采天下之英俊隨其所長而用之有
功者勸之以重賞有罪者威之以嚴刑譬如乘輕車
駕駿馬總其六轡奮其鞭策何往而不可至哉臣誦
光遺文每至此未嘗不斂衽太息以謂古先哲王之
所以治天下與夫謀臣議士之所以盡忠於其君考
諸五經百氏歷代載籍之傳求其至精至要誠無出
於此六者方今内憂弊政外患彊敵錢糓甲兵獄訟
盜賊之事雜然上關聖慮實宵衣旰食之時臣願陛
下俯念光言日加三省事有合於此六者必力行之
害於此六者必亟去之一嚬一笑之間取則於是而
無或暫忘若是則心之所主旣簡而定萬幾雖繁應
之不勞矣臣退閒旣久時事不敢與聞獨獻乎生服
膺之言庶少𥙷聰明之萬一惟陛下勿謂迂闊而弃
之天下幸甚取進止
辭免起居舍人狀(紹興三年正月先兼中書門下省檢正諸房公事二月除)
(起居舍人)
右臣今月日准尚書省劄子奉聖旨除臣起居
舍人日下供職者竊以史臣之職君舉必書宜付偉
才以昭盛德而臣學不通古智昧趨時誤辱眷知召
從疎遠使備員於宰屬顧何𥙷於公家方懼尸榮更
叨茂渥况當宁圖功之日衆賢聚於本朝而直筆記
事之官一時謂之淸選自視薄陋豈應冒居仰覬&KR1078;
慈俯矝愚悃收還成命免致煩言所有恩命臣未敢
祗受謹錄奏聞伏候勑旨
辭免中書舍人狀(紹興三年五月自起居舍人遷中書舍人)
右臣今月十五日准尚書省劄子奉聖旨除臣中書
舍人日下供職者竊以中書爲政事之源内史掌詞
命之職惟時妙選宜屬偉才伏念臣行能不過於常
人名實未孚於衆聽豈謂衰遲之迹誤蒙聖哲之知
頃自外臺召寘宰屬未及暖席進列史官綴法從之
淸班望睟容於丹陛恩光厚矣自量巳過於所期功
效蔑如詎敢更叨於非據况乃代言之地尤以稱職
爲難比偶闕員猥嘗承乏書詔填委旣無潤色之能
巧匠傍觀徒有汗顔之愧惟巳試之如此亦自知之
甚明儻遂卽真而不辭將恐煩言之隨至仰祈&KR1078;鑒
俯察忱誠特反渙恩庶安愚分所有恩命臣未敢祗
受謹錄奏聞伏候勑旨
除中書舍人舉魏良臣自代狀
蒙恩授前件職准令節文侍從官授訖三日内舉
官一員自代者
右臣伏覩左從政郎充詳定一司勑令所刪定官魏
良臣奮自學校聞于搢紳持巳端方勵古人之節屬
文典麗有作者之風舉以代臣實允公議謹錄奏聞
伏候勑旨
乞宮觀第一狀(在中書舍人因母病連章乞祠養親章四上乃得旨送母還鄕)
(紹興三年八月十二日到家復上章乞終養不允)
右臣頃從疎賤躐處從班未有毫分少伸報效今以
事出迫切不避譴責輙輸悃誠仰瀆宸聽伏念臣父
母年老昨者迎侍偕來庶奉甘旨而臣父以不伏水
上先還里中獨留母氏于此涉夏至今卧病相仍緣
臣兄弟終鮮别無兼侍每趨朝入局藥餌俱廢今則
病勢寢劇未有痊損之期兼臣父在鄉孑然一身久
闕供養人子之心實不遑處欲望聖慈矜憐特令臣
以本官任在外宮觀一次庶當孝治之朝不廢篤親
之義臣無任祈天懇聖激切之至謹錄奏聞伏候勑
旨
乞宮觀第二狀
右臣近爲母氏久病輒具奏陳乞以本官任在外宮
觀一次伏蒙聖恩未賜俞允臣危誠迫切不能自巳
再干天聽罪不容誅伏念臣母年垂八十昨緣迎侍
至此忽得脾疾醫療踰月至今未差臣叨塵侍從供
職未久初不敢便有陳請緣數日來疾勢增加而臣
職事之外餘力無幾旣兄弟終鮮又無得力子姪可
以供承藥餌責在臣身實虧孝養而臣父前歸鄕里
不願遠來丼旨之奉亦復久闕此臣所以日夜憂惶
莫知所處仰恃陛下天地養育之恩一物失所尚
軫聖慮故輒再申前懇冀獲矝憐儻蒙從欲之仁
卽臣異日糜骨捐軀圖報未晚欲望&KR1078;慈特賜檢會
臣前奏令臣以本官任在外宮觀一次臣無任祈天
懇聖激切俟命之至謹錄奏聞伏候勑旨
乞宮觀第三狀
右臣近以母病再瀝誠懇上干天聽乞以本官任在
外宮觀疊蒙聖恩未賜俞允顧臣愚分豈當更有敘
陳實以情迫于中不能自巳臣聞臣子之事君親恩
義相須未有闕於事親而能事其君者臣愚不肖仰
荷陛下拔擢豈不知竭犬馬之力圖報萬分實緣
母病日久父先還鄉所以供子職者唯臣一身恩愛
所牽不皇寧處今來母氏所苦醫療百端未見減損
衰晩之年氣血浸耗竊欲迎侍蚤歸鄕閭若蒙天慈
俯遂前請則臣一門賴陛下優容生養之恩過於
天地異時碎首捐軀誓圖報塞臣以供承藥餌見今
在告深恐因循妨廢職事伏望聖慈察臣懇迫之情
特賜檢會前奏令臣以本官任在外宮觀一次干冒
天威臣無任戰懼俯伏侍命之至謹錄奏聞伏候勑
旨
乞宮觀第四狀
右臣昨爲母氏不安奏乞在外宫觀差遣以便醫藥
准尚書省劄子奉聖旨不允續蒙給臣寬假仍許將
母還鄉臣一介賤微上荷聖慈察其懇切曲加矜念
仰惟天地父母涵容拊育之恩非臣殞首捐軀所能
報稱臣本貫鎮江府金壇縣巳於八月十二日迎侍
到家自初得告今巳逾月望闕懷戀夙夜靡寧便當
還朝亟就班次緣臣母病寖久未獲痊平氣血虚羸
近尤增劇臣别無兄弟侍疾嘗藥唯臣一身遽捨而
去於義難處若更在假淹留又恐益廢職事私情雖
迫公議肯容臣幸以謭薄之資躐升華近之列惟思
荅效豈敢懷安特由恩愛所牽奔趨莫遂俯仰自念
憂灼彌深是用輒冒天威具陳前懇伏望陛下俯
垂&KR1078;聽特賜檢會臣七月二十五日以後累奏令臣
以本官任在外宮觀一次庶幾菽水致養免於遺親
犬馬報恩期以異日臣無任祈天懇聖激切惶懼之
至謹錄奏聞伏候勑音
華陽集卷第十六(畢)
