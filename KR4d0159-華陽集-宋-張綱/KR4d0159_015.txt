華陽集卷第十五
金壇後學于文熙校
劄子
乞舉將帥劄子(給事中時所論)
臣聞三辰不軌擢士爲相蠻夷不恭拔卒爲將仰惟
陛下勵精求治士之懷材抱藝者莫不以次進用獨
將帥之臣推擇未廣方今夷虜尚熾邊陲未能徹警
朝廷所恃以却敵禦侮者不過大將數人而巳各據
要害按甲休兵則未見缺事萬一烽火四起必將分
道出師前擊後援若非備豫何以應卒故臣謂爪牙
之選在今日尤當拔竒取穎以防緩急夫前世經武
之事每不乏人者不必皆取良家子苟其材智勇略
足以蓋衆雖在微賤擢寘三軍之上不以爲嫌所以
販繒屠狗盜賊奴隷罪亡之餘率爲一時名將國家
自艱難以來兵氣未振然不可遂以乏材厚誣天下
竊意韜略之士固有沉埋困躓姓名不得上聞者正
須上之人篤意求之耳臣愚欲望聖慈特詔中外文
武臣寮廣行搜訪有能練逹戎律熟知虜情忠勇可
備將帥不問有官無官或隱於山林或見在行伍卽
具姓名聞奏然後召問審考不次擢用庶幾如古拔
卒爲將之意取進止
乞修戰船劄子(給事時所論)
臣竊觀自古興師却敵阻江河以爲險則水戰之具
不可不備岑彭以樓船露橈斬任滿於荆門周瑜以
蒙衝鬭艦走曹操於赤壁此巳往之明驗也邇來朝
廷講究防秋之策不爲不熟唯水軍一事未有措置
臣固未論其他且以臨安言之車駕駐驆於此邊江
接海舟楫之利最爲緊急舊有戰船不少樓櫓器械
亦略具備今旣歲久往往破壞置之枯河悉不可用
逐船篙工戰卒又復取其健者分隷諸將目今但存
空名萬一倉卒有警乃始簡料久廢之卒而修葺旣
弊之舟其爲計晚矣傳曰不備不虞不可以師近日
邊陲探報尚未寧息所以備禦之方政當每事儆戒
况虜情難測左實右僞聲東擊西其出沒雖遠在江
湖千里之外安知猪突豕勇之計不出於吾指顧之
間是則海道迅速尤須過於隄防臣愚欲望聖慈特
詔有司將行在戰船棹卒速行修治令綂制官糾集
訓練以備不測所有其餘沿江舊有水軍去處亦乞
劄下所属施行取進止
論三衙兵少劄子
臣竊觀漢周勃以北軍安劉氏唐李晟領神策收復
京師此皆天子禁兵入衛王宮出扈乘輿所以張皇
武威遏絕姦穴一旦緩急取之左右足以勘難國家
自祖宗建立基本尤以三衙爲重方今盛時所總貔
虎之士無慮數十萬艱難以來闕額不𥙷軍政蕩然
名存而實廢陛下時廵方岳駐驆之地當使兵衛
森列盛於平日而尺籍伍符廼益加少未聞有所措
置方今外有不庭之虜内有竊發之宼而所謂五軍
者雖冠於神武之名營屯輦轂要之皆出戰之士至
於扈蹕以彊天下則正屬三衙是謂天子爪牙之任
昔叚秀實有言猛虎所以百獸畏者以有爪牙也爪
牙廢則狐豚特犬悉能爲敵可不深念哉臣愚欲望
聖慈特詔大臣取殿司及馬步軍兵籍斟酌多寡講
求𥙷卒之法務得驍銳勇果之衆專一訓練以嚴宿
衛之列庶幾國勢内重陰有以折姦雄之心天下幸
甚取進止
論黨籍之家推恩泛濫劄子
臣聞錄冤恤孤振淹拔滯帝王之盛德往時元祐臣
寮子孫流落困躓陛下憐其名族不遭曲加恩惠德
至渥也然臣考之黨籍見於䂖刻者三百餘人前後
推恩巳多而來者不止逓相援例無有限極或白身
不試輙命以官或先次注授不問資格一門之中旣
及其子若孫又復旁連弟姪由是上則多泛濫之寵
下則啓僥倖之門原其始也本欲加惠忠良之後及
其行之稍過則不能無弊臣以謂黨籍之家固宜有
以優恤之但不可不爲限制方今吏員猥多銓曹無
闕可擬若更以此占奪名次則孤寒平進之人愈見
留滯臣愚欲乞詔有司將元祐黨人擇其顯有名德
者方許子孫陳乞恩例一次今日以前巳經推恩者
不得再有陳乞其間人才卓然可用自當别聽推擇
區區管見冐瀆聖聽如有可采伏望特賜&KR1078;旨施行
取進止
論公道劄子
臣聞人材治世之具賞罰勵世之柄是二者其權制
於人主而所以行之則責在大臣用人材而行賞罰
其要不在乎它曰公而巳矣惟公則能生明一措私
意於其間必將昧於所見顛倒錯繆未見其能治也
蓋用人材而不公則宜退者進可用者斥是出於私
好惡也何以示甄别行賞罰而不公則爲善者不見
錄稔惡者或幸免是出於私喜怒也何以示勸懲書
曰以公滅私民其允懷若乃以私滅公則積日寖久
毒流於下民將胥怨何懷之有臣竊觀陛下總攬
權綱慨然獨斷則前日不公之弊無患於不革然臣
尚慮左右玩習之久未能盡絕私意精白以承休德
欲望聖慈特詔一二大臣專以至公之道經綸天
下人之賢者雖讎必舉其不肖者雖親必黜高爵厚
禄旌有功則勿吝嚴刑峻罰當有罪則勿恤如是而
日(御名)一日無或致忽於其間則朝廷之上舉動皆合
於公論庶幾無負陛下委任責成之意取進止
論守令害民劄子
臣聞張官置吏凡以爲民也陛下勵精圖治勤求民
瘼詔書爲民而下者十常八九非不丁寧懇切而州
縣官吏奉行不虔尚多背公營私剥下媚上恣爲貪
虐略無忌憚致使斯民日受其弊無所赴愬爲縣令
者害及一縣而太守不敢誰何爲太守者害及一郡
而監司未嘗按發蓋自比年以來上下相蔽習成此
風恬不知怪臣愚欲望聖慈特降詔旨遣清彊官循
行天下以察訪吏治夫遣使之意止欲慰安黎元不
必張大聲勢以致騷擾所過郡縣問民疾苦受其詞
訴饋遺燕犒一切杜絶庶革請託之弊以專發擿之
公其監司及州縣官吏不能宣上德意而爲民害者
具姓名申奏悉行罷黜蓋方今天下之事上關聖慮
者非一然以臣觀之安民情固邦本莫先於此儻遂
施行天下幸甚取進止
乞除民事一條劄子
臣聞立法所以防姦法旣具矣又增益之則條目苛
碎而猾吏得以舞文姦必愈甚臣竊見祖宗以來愛
養生民唯恐貪殘之吏有以傷之故立公私贓罪三
等之法俾吏部量其所犯而限其注擬行之旣久輕
重咸得其當頃因臣寮建議遂增置民事之科應緣
民事被罪者並不得注知州軍通判知縣差遣夫守
令通判親民之官苟有所犯未有不干涉於民者使
其人實由姦貪而犯贓私之罪則坐以重法固不足
䘏萬一素行廉勤偶陷公過而或傅致於民事遂令
終身不入親民之選則人才必有廢弃者豈不重可
惜哉又况刀筆之吏因此執疑似之迹故生沮難或
致交通賄賂爲害不細臣嘗取吏部民事條令觀之
始於紹興六年而相繼申明衝改議論紛紜至今猶
未止也蓋天下皆知其不便唯一時權臣欲專予奪
之柄故不肯遽罷但令申取朝廷指揮殊不以紊亂
祖宗法度爲意臣愚欲望陛下特降睿旨將吏部
民事一條早賜蠲除所有百官注擬及公私贓罪格
法並依舊制施行庶幾法令簡明易於遵守取進止
乞重監司劄子
臣竊謂今之監司乃古部刺史朝廷付之一路所以
督察守令其權不爲不重夫守令之治其大略有七
一曰宣詔令二曰厚風俗三曰勸農桑四曰平獄訟
五曰興學校六曰理財賦七曰實戶口使守令得人
而七者皆舉天下無餘事矣苟不得人則按發之職
實在監司故夫論治道者謂得百守令不如得一監
司比年以來所在守令姦貪不法未嘗見監司有一
按發者此無他蓋由用非其人或以資淺望輕而不
敢誰何或以識暗才劣而不能廉察至於觀望權勢
則方且奉承之不暇交通賄賂則爲之委曲以相容
夫爲一路刺舉之官而失職如是則守令之無狀固
不足怪守令旣無狀而欲七者之治皆舉亦巳難矣
臣愚伏望聖慈特降&KR1078;旨今後監司有關須擇七品
以上淸望官或曾經朝廷擢用或曾任郡守治狀顯
著者爲之所貴位望兼重而可以付之權才能巳試
而足以舉其職守令皆知奉法不負陛下宵旰圖
治之意取進止
乞審聽察劄子
臣伏覩詔書以星文示變上軫聖慮許士庶實封陳
言又令諸路監司郡守條具便民寬恤事件聞奏仰
見陛下嚴恭寅畏克謹天戒亟欲消變復臻和平
天下幸甚然臣竊謂求言雖易聽察爲難詔旨流行
四海之内皆將竭忠盡誠爭獻所聞事有利害固無
患壅塞而不上逹也旣又分命有司看詳其說則是
非混淆亦不必慮而臣區區所見尚恐疎遠之人銳
於納忠設意過當有彊出新意而至衝改祖宗舊法
者有取便一時而行之旣久不能無害者有貪蠲復
之名而不以用度較之致州縣不免暗取於民者若
此之類自非深思熟慮實難遽見臣愚欲望聖慈明
詔有司凡看詳羣臣所上章奏必須審(御名)究極事情
不得一切苟簡更乞萬幾之暇躬垂省覽唯不悖戾
祖宗舊法可以經久而實惠及物乃聽施行庶幾事
體稍重動合人心而和氣可召災異非所憂也取進
止
辭免除參知政事劄子
臣今月二十五日伏蒙聖恩除臣參知政事特降
中使宣押赴都堂治事者臣聞命震驚㒺知所措伏
念臣資本庸陋齒迫衰殘頃巳辭榮絕無進望陛
下俯憐舊物召寘銓曹雖竭疲駑謾淹歲月方懼曠
瘝之責敢希超躐之除况此邇臣與聞大政允謂機
衡之要地必資英博之竒材非臣空疎所宜叨據伏
望聖慈推仁從欲爲官擇人收還誤恩以允公議臣
無任懇祈激切俟命之至取進止
辭免再賜對衣金帶鞍馬劄子
臣蒙恩除參知政事今月六日正謝又蒙聖慈賜臣
對衣金帶魚袋鞍馬竊緣臣被命之初巳經宣賜今
兹豈敢再冒龍光伏望陛下察臣庸虚之資方辱
高位念臣盈滿之戒難當異恩特降旨揮追還所賜
臣無任惶懼俟命之至取進止
華陽集卷第十五(畢)
