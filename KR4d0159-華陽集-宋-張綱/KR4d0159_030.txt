華陽集卷第三十
金壇後學于孔兼校
雜文
衆會黃籙靑詞
庶類貪迷凡有生不能免死千劫受報非上聖無所
祈哀用申不忍之私仰瀆蓋高之聽昨自國家多難
始於胡虜内侵甲兵散以雲屯盜賊從而蠭起兇熖
所及玉石俱焚慘毒不勝川谷流血况飢寒癘疫之
所迫害雖羽毛鱗介亦或殘生宇宙之間禍災若此
諒彼各償於宿負豈無橫及於非辜自變起不啻十
年所殺傷難以數計觀露骸積尸之處痛長夜以何
歸披黃籙白簡之文尚冤䰟之可釋輙憑衆願虔啓
真科或各誦於靈篇或同修於淨供裒多益寡近悅
遠來仗精懇以上昭庶神明之可格伏願高穹下監
列聖垂休照冥途而洞開灑法雨以沾沐九州萬里
潜消鬼哭之聲六道四生永脫輪廻之苦
設醮靑詞一
乾坤大造難述恩慈草芥微生何施報謝惟忱詞之
自竭庶陳露而必聞伏念臣身荷國恩官無吏責合
家口衆坐竊於安榮有母年高獲供於禄養顧茲薄
陋何以堪任况因祈禱之私數免憂虞之禍恭承慈
護彌積震惶乃㳙日於初元用歸誠於法會伏願上
蒼昭格下鑒愚衷消无妄之災巳曲推於全度定長
生之籙尚永畀於康寧
二
患無大於有身實頼神明之祐福莫長於無禍敢忘
祭薦之恭仰叩洪慈具陳丹悃伏念臣禀生愚拙竊
國恩榮身爲法從而家居官無吏責而廪食歲時温
飽老幼康寧欽承大造之私錫此闔門之慶况乃賤
息頃赴官期嘗曁親姻共伸齋禱旣逭瀆神之譴更
叨從欲之仁僥倖滋多凌兢罔措伏願高真降格列
宿昭回赦除冒犯之愆臨享潔蠲之素自天獲祐息
凶禍於無形與時皆昌垂子孫而不替
三
天道玄微蓋不言而善應人心懇切斯有感而必通
受賜實深撫躬增懼伏念臣愚不聞道老尚貪生但
知竊禄以安居豈有微功而報國苟逃陰譴旣荷神
休更虞子婦之災曾露禱祠之懇仰叨洪造悉獲淸
安是用虔啓真科具嚴法供庶殫精恪上動監觀伏
願列聖旁臨大慈普濟福輕乎羽敢期純錫之大來
禍生有胎所冀潜銷於未兆
四
太始無形彊名曰道至誠有叩如響應聲用自竭於
愚衷冀仰塵於聰聽伏念臣賦性頑鈍遭時盛明進
不能陳力以事君退不能修德而善俗奉身竊禄浮
食挻灾乃從去夏以來幼穉多嬰於疾苦嘗以私情
所迫懇祈妄瀆於明靈由是舉家悉蒙全慶上竊厖
洪之施不勝感戴之誠爰卜元辰聿嚴淨供伏願祥
光下燭惠澤旁流特寬冒犯之誅尚鑒精虔之志旣
安且吉錫難老於桑榆俾熾而昌藹餘芳於蓬蓽
五
受國恩深莫伸於報效闔門口衆更逭於疾殃仰銜
洪覆之私虔瀝謝生之悃伏念臣禀生薄陋晚歲遭
逢再仕明時躐贊萬機之重累叨&KR1078;澤更霑三族之
榮去家幾閱於四年携幼殆逾於千里卒逃橫禍重
反舊鄉顧庸繆以何堪皆聖神之密佑况緣病苦嘗
頼保全茲因冒貢於微誠併用荅還於先願伏願芬
芳上逹靈鑒俯昭赦其黷犯之愆錫以安平之福宦
途出處巳曲荷於厖鴻暮境身心尚永離於障難
六
物壯則老難逃病苦之憂天矜于民尚啓祈禳之路
旣叨蔭祐敢怠熏修伏念臣仕歷四朝年彌七紀自
念平時之出處無非道力之保持福過灾生忽纏痾
於下體月來日往幾可厭於頽齡嘗曁兒曹兩干神
造刳心俟命旋踵蒙休夫何朽邁之餘猶辱哀憐之
賜爰因令日祗按仙科期盡展於初心更仰希於後
福伏願飈游倏降淵鑒俯回灼知懇迫之私加惠衰
疲之質盡蠲沴氣注金簡以增年普燭恩光均蓬門
而協慶
七
年彌八帙繆先五福之稱恩自九霄敢怠一純之薦
伏念臣受形濁世竊祿淸朝退憐命數之多竒常慮
色身之難保皇慈俯逮旣幸卑於殘骸道蔭均霑復
喜登於中壽仰被厖鴻之賜曷勝感戴之情廼卜元
辰虔修淨供式敷謝悃希續頽齡伏願天鑒孔昭神
釐來下納丹誠於螻蟻駐末景於桑榆欽一人而悅
千萬人咸羡久生之樂行百里者半九十里更祈永
命之休
追薦皇考黃籙靑詞
禍延所怙莫報劬勞痛極終喪不勝摧割輙冒蓋高
之聽仰陳罔極之私伏念臣夙負丕愆頃招大罰自
興悲於陟岵嘗瀝懇以籲天未盡孝思奄及祥祭慈
顔益遠無路攀號法力可憑用嚴齋禱所冀監觀於
精懇早蒙拔度於幽靈伏願亡考某官覺悟真心歸
依大道出三塗之寒夜長覩光明滅四趣之苦因往
生快樂
醮新宅靑詞一
環堵肇新仰荷帡幪之賜蘭場夙啓虔伸豺獺之私
伏念臣蓬蓽故栖風雨莫芘勢當改造旣經始於先
臣責在肯堂用續成於治命僅違湫隘稍就規模三
歲訖功屢黷陰陽之禁一家攸處同傾報謝之心幸
元夕之甫臨顧落成而敢後有嚴法會庶逹忱誠伏
願上聖垂慈列星回照吉祥萃止潜消妄作之凶少
長咸宜永享安居之福
二
土木妄興深負震驚之罪雲天下覆敢稽禳謝之儀
伏念臣聚指猥多結廬甚隘久欲命工而增築慮黷
陰陽頃困從宦以去家遂鳩徒役鑿舊山而開址穿
積壤以居楹規模僅足於一區功力行周於三歲每
虞招釁常再禱於神休玆幸落成用併陳於法會伏
願高穹垂鑒列耀回光由衷俯察於信誠輕動潜消
於悔吝上棟下宇永觀風雨之除幼子童孫咸頼帡
幪之賜
母親慶壽醮靑詞
五福在人咸羡久生之樂大慈立教曲施從欲之仁
輙露忱誠仰祈臨照伏念臣身叨榮禄志在奉親堂
有母慈年踰中壽雖左右就養每欣駒犢之從然造
化密移巳迫桑榆之景顧餘齡之難恃撫危慮而靡
寧恭案真科虔敷法席冀逹由衷之欵乞延難老之
期仍叩真靈預求恩護伏願高真下監列聖垂休憐
臣愛母之私實由本性察臣籲天之懇非敢爲身特
俾親闈益增禄筭浹餘恩於見在身外齎後果於未
來世中儻獲慰於母心庶少安於子職
追薦皇妣黃籙青詞
禍莫大於喪親難勝追慕道常先於救物用極號呼
伏念臣禀生多艱無母何恃永負劬勞之德莫申孝
養之勤罪逆所招煩冤罔極自營䰟之初逝固齋薦
之屢修尚慮前塵未超淨域爰當卒哭再竭哀誠回
生前祈禱之私作身後追崇之報伏願明靈昭鑒列
聖垂慈化形遍滿於十方開度不遺於羣品庶遷幽
爽頓釋愆非徑上朱陵往生快樂
禳松虫設醮靑詞
大鈞播物莫先動植之恩沴氣爲灾敢廢禬禳之法
蓋此方之衣食多仰給於山林眷言弱植之柗將備
異時之用爰從近歲怱蜚蠹之潜孳乃至滿山皆𧖟
食而槁死顧殘生之巳甚更遺育於方來非假威神
何能撲滅是用恪修淨供披露忱詞仰祈常善之私
亟下惟新之令所冀物無疵癘氣復和平卵生化生
乘靈光而滅度甲者拆者洗法雨以蕃滋載歌行葦
之仁復見牛山之美曲全地利盡荷天慈
禳兵災黃籙青詞
地接邊烽亟致辟兵之禱天從民欲爰推削死之恩
祗按明科式敷謝悃伏念臣微生遲暮幼累猥多昨
虜騎之繹騷曁王師之弔伐軍聲振野暗鋒鏑於江
淮殺氣千霄亘煙塵於里社遁逃則莫知所向憂懼
而無以自安是用罄竭丹誠歸投金籙冀哀矜其迫
切俾脫免於凶災逮兹經歲以平寧蓋本至仁之覆
護肆涓糓旦虔啓法筵期展盡於初心更消禳於後
患伏願高穹悔禍厚載流謙錫景祐於皇家蕩妖氛
於紫塞坐令廣宇悉陶至治之風下及私門長享安
居之樂
追薦皇妣禮觀音䟽語
威神自在發大願於慈悲功德無邊作衆生之依怙
念我慈闈之愛遽躔陟屺之哀圖報重恩唯祈善應
伏願愚衷上格慧澤旁流十方普現方便門出沉䰟
於翳路一切同歸解脫海悟空覺於前塵
二
神通具足空覺極圓是爲淨聖尊能作功德海發不
思議大願普現十方救無量劫衆生盡脫諸苦念我
先妣巳經大祥欲永離於冥途須仰憑於象教爰因
禫祭載啓法筵伏願妙智所臨靈䰟如在回心向道
早覺悟於顛倒因緣轉身受生常逍遙於極樂世界
追薦長男禮觀音䟽語
塵緣結習衆生未免於輪廻法力掃除一切同歸於
解脫眷言亡子奄弃盛年恐罪障巳積於多生致靈
識或沉於厚夜用嚴淨供仰叩威神伏願火捨慈悲
爲加哀憫開示超升之路俾從快樂之游悟五藴空
即見非相入三摩地遂證無生
追薦李氏水陸䟽語
六趣苦因漂流不斷三乘妙力拯救無邊載稽方便
之門大啓冥陽之會加持秘密聲徧徹於十方厭飫
飢羸澤普霑於一切聿崇勝利用作薦嚴孺人李氏
伏願仰仗恩光盡蠲罪累永離濁世悟空相於迷津
親禮慈尊聽法音於淨土
華陽集卷第三十(畢)
