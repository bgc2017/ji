華陽集卷第十
金壇後學于孔兼校
表
奉上皇太后冊寶賀表
臣某言臣恭聞十二月十二日奉上皇太后冊寶
者詔奉慈闈肇正母儀之位禮嚴寶冊聿彰聖孝之
隆臣某誠歡誠忭頓首頓首竊以聖人之德無大於
事親天下之尊莫先于顯號欽惟母后體順坤元立
子生商上協有娀之瑞維莘纘女遠同太姒之賢輔
佐先朝儀刑内壼眷大明之保佑宜長樂之推崇恭
惟皇帝陛下明德懋昭孝誠克䔍暫阻慈顔之奉
靡遑宸慮之安爰舉舊章式隆徽穪因親教愛眇四
海以深仁率土均歡尚一人之有慶臣叨官邇列竊
食外祠北面稱觴顧走趨之莫預東朝視膳指旦暮
以爲期臣無任
磨勘轉左朝散大夫謝表
臣某言今月十八日伏奉告命以臣磨勘蒙聖恩授
左朝散大夫依前充徽猷閣待制特封金壇縣開國
男食邑三百戸差遣賜如故臣巳於當日望闕謝恩
祗受訖計日爲勞方慙功令進官以叙忽奉贊書撫
躬何以堪任拜命莫知所措臣某誠惶誠懼頓首頓
首伏念臣學非博古智昧趣時早玷明揚犬馬未伸
於報效中遭難禍桑榆巳迫于衰殘誤被聖知尚聯
法從旣竊祠庭之禄復安里社之私毫髮無功敢累
陟明之典絲綸假寵遂偕增秩之科併錫戸封肇開
爵邑顧便蕃之下逮豈綿薄之能勝兹蓋伏遇皇
帝陛下任賢使能立政造事欲熙庶績遠稽三考之
文式謹銓曹大計羣吏之治苟未罹於罪咎咸獲被
於褒陞有若孱庸獨多僥倖隆天重地固莫喻于洪
恩殞首捐軀誓不移于素節臣無任
紹興十二年再任宮觀謝表
臣某言臣昨爲宮觀任滿陳乞再任續承勑命候今
任滿日令再任臣巳卽時望闕謝恩祗受訖奉祠滿
歲每懷尸素之慚錫寵自天再遂安間之請官不易
舊得之若驚臣某誠惶誠懼頓首頓首伏念臣頃以
瑣材謬陪法從勞能弗著罪戾彌深投閑巳出于寬
恩式序更躋於邇列中遭家禍誰憐陟岵之悲甫畢
喪期首拜循墻之命旣參華於内閣復叨禄於殊庭
藏拙甚宜計功何有坐移歲籥時遽迫於終更仰叩
宸旒志欲仍於舊貫敢圖洪造亟下俞音當桑榆遲
暮之年荷天地隆寬之德矜其樗散賜以龍光揆厥
所蒙其何以稱兹蓋伏遇皇帝陛下勵精庶政允
釐百工道本曲成各隨材而因任仁由博愛咸稱物
以無私故於下愚特從所欲臣敢不恪遵義訓謹佩
忠規羞神武之衣冠顧餘生未能報國夢長安之鍾
鼓雖一息不敢忘君指心誓天捐軀有日臣無任
懿節皇后上僊慰表
臣某言臣今月一日恭聞大行皇后奄弃宮闈伏
讀詔音殞越失次臣某誠悲誠感頓首頓首伏以
大行皇后淑德懿行居順履中早正六宮佇徽音之
内肅方迎重翟俄訃問之北來遠曁寰區同深孺慕
恭惟皇帝陛下禮先宗事望隔坤儀願少抑於皇
情庶克安於邦計臣伏限職任在外不獲躬詣闕庭
臣無任
皇太后還闕賀表
臣某言臣恭聞皇帝備法駕至臨平奉迎皇太
后還宮者馳使節以交鄰爰示一人之孝奉慈闈而
返國式均萬㝢之歡光照冊書福及宗社臣某誠歡
誠忭頓首頓首竊以崇高莫大於富貴愛欽必盡于
尊親故周武䔍生實本維莘之慶而漢文踐祚乃先
薄后之迎禮雖備于前聞事莫難于今日恭惟皇
帝陛下堯仁天覆舜孝日隆瞻望母儀極徽音之遠
想焦勞聖慮思順事以解憂精誠旣格於窮旻盟好
果通于殊壤風雲萬里宇宙一心共寬陟屺之思亟
迓安輿之至駐臨平之法駕旣展上儀奉長樂之慈
顔卽安大養盛德之事曠古所無臣竊禄祠庭叨官
禁路東朝問膳想聞環珮之聲北面稱觴阻造鴛鸞
之列臣無任
紹興十三年冊立皇后賀表
臣某言伏覩制書恭聞冊立皇后禮成者天作之合
禮旣備于宮闈王假有家化巳行于寰宇一人襲慶
萬世蒙休臣某誠歡誠忭頓首頓首臣聞治道所先
人倫爲大周南歸美于后德王化始基羲易正位于
家人天下自定坐致本支之茂遹觀風俗之醇恭惟
皇帝陛下性體堯仁躬行舜孝念祖宗繼嗣之重稽
天地合德之宜奉承長樂之訓言聿嚴壼制參考永
平之故事爰舉徽章告虔昭格於璇穹錫命寵臨于
寶冊在禮爲稱于古有光臣叨備從班獲聞盛典彤
史之修内治方率職於坤儀封人之祝多男佇迎祥
於震索臣無任
紹興十三年郊祀禮成賀表
臣某言臣恭聞今月八日郊祀禮成大赦天下者秩
彌文而饗帝旣藏上儀歛諸福以錫民亟敷大號時
方日至喜若春回臣某誠歡誠忭頓首頓首臣聞萬
物皆本于天繼天者必嚴於父事五經莫重于祭主
祭者尤謹于親郊允屬熙朝恪遵鉅典恭惟皇帝
陛下聖由天縱德以日新孝悌通于神明永奉東朝
之養忠信行乎蠻貊坐寬北顧之憂時和歲豐而百
谷順成兵寢刑措而四民休息丕顯中興之效比隆
極治之時爰率舊章聿修大報肇新寶輅儼千乘萬
騎之容謁欵紫壇罄一統二精之薦告成嘉祀翕受
龐禧霈惠澤以旁流燭皇明而四逹盛德之事無疆
惟休臣職忝外祠身違近著奉璋濟濟莫陪多士之
班望闕葱葱均賴一人之慶臣無任
紹興十四年再任宮觀謝表
臣某言臣昨爲宮觀任滿陳乞再任續奉勑命候命
任滿日令再任臣巳卽時望闕謝恩祗受訖官閑竊
寵有負明時秩滿自言更叨申命仰荷優隆之眷益
增尸素之慙臣某誠惶誠懼頓首頓首伏念臣家世
寒微材能淺陋頃由聖擢驟陟禁嚴用乃過于所期
功蔑聞于有𥙷奉身去國尚聮内閣之榮無事居家
更食外祠之禄顧何施於薄技敢自訴於終更方懼
干誅忽蒙賜可俾遂桑榆之計獲依閭里之安内省
庸虛實惟僥倖此蓋伏遇皇帝陛下懋昭大德纂
紹丕圖坐收太平之功默運無爲之化譬猶天地順
萬物之自然故于臣工閔一夫之不獲俯納由衷之
懇肆推從欲之仁大造難名固無容于報謝餘生未
盡尚永誓于縻捐
磨勘轉左朝請大夫謝表
臣某言今月九日伏奉告命以臣磨勘蒙恩轉授左
朝請大夫依前充徽猷閣待制進封開國伯加食邑
四百戸臣于當日望闕謝恩祗受訖課最無稱方俟
黜幽之命綸言下逮遽頒進秩之恩得過所期悸不
自定臣某誠惶誠懼頓首頓首伏念臣生逢休運夙
荷聖知問學不工徒抱朴忠之志材能巳試蔑聞施
設之方旣謬職于禁途更猥叨于祠館官閑身逸處
巳則優月耍日成計功何有苟逭偷安之譴敢希式
序之榮忽拜寵靈併增爵邑攷循名責實之政負尸
禄素飡之慚豈伊庸虚有此僥倖茲蓋伏遇皇帝
陛下翕受九德允釐百工爰稽考績之文率循三歲
寧失假人之器叙進一官有如樗散之微亦預階升
之列臣敢不恭承眷渥益勵操修景迫桑榆顧餘生
未能報國身居畎畒雖一日不敢忘君臣無任
紹興十五年正旦大朝會賀表
臣某言臣恭聞正旦大朝會應外任臣僚合進表稱
賀者獻歲發春爰啓三微之序體元居正式嚴百辟
之朝惟稽古之上儀自中興而創見神人胥悅夷夏
交歡臣某誠歡誠忭頓首頓首臣聞時莫重于履端
禮必先於明分肇新寶曆布一歲之始和大開明堂
會四方而來賀豈惟正班爵之義蓋以隆當宁之尊
屬在熙朝舉兹曠典恭惟皇帝陛下面稽天德順
履乾行合三統于一元旣協夏時之正考六年于五
服廼參周制之宜用詔羣司具嚴備物玉帛盛塗山
之會鼓鍾奏鈞天之和弁會星陳拱千官于北極嵩
呼雷動祝萬壽于南山韙兹太平之文時乃盛德之
事臣叨恩祠館謬職從班身滯周南念莫陪于執戟
心存魏闕恍若侍于凝旒臣無任
紹興十六年郊祀禮成賀表
臣某言臣恭聞今月十日郊祀禮成大赦天下者升
禋泰峙熙事告成旋蹕端闈恩書亟下繫一人之有
慶合萬㝢以均歡臣某誠歡誠忭頓首頓首竊觀祖
宗以來咸以祭祀爲重考之昭代參厥禮經謂因天
事天亘百王而同軌故以聖繼聖率三歲而一郊垂
𥙿後昆克遵舊典恭惟皇帝陛下誕膺寶命纂紹
丕圖治巳格于敷天不擅成功之美禮特隆于饗帝
是彰報本之誠申大號以戒期詔司存而藏事具嚴
法駕來羣后之駿奔欽若昊穹秩明靈而裒對方茂
凝于景貺遂敷錫于庶民迎日之陽配天其澤用布
積和之氣益昭明德之馨無疆之休于斯爲盛臣官
叨近列職奉外祠祗薦一純莫預豆籩之執燭明四
極徒知葵藿之傾臣無任
丁母憂服闋從吉再任宮觀謝表
臣某言今月二日伏奉勑命以臣前任左朝請大夫
充徽猷閣待制提舉亳州明道宮緣丁母憂服闋從
吉特蒙聖恩授臣依前官職改差提舉江州太平興
國宫任便居住臣巳於當日望闕謝恩祗受訖親喪
外除餘哀未能皇恩下逮舊寵惟新衰殘曷稱於寵
光感戴惟增於雨泣臣某誠惶誠懼頓首頓首伏念
臣學非考古仕本爲貧偶蒙聖哲之知擢與禁嚴之
列方喜便私而求志不圖昧禄以挻災銜恤去官但
苟延於視息變除終制敢復望于恩榮忽詔命之俯
臨叙班聯而如故惕然拜賜恍若更生茲蓋伏遇
皇帝陛下廣大配天照臨若日惟恐一夫之不獲由
成萬物而無遺遂俾陋庸再叨寵渥隆天厚地知大
造之難酬鏤骨銘肌豈餘生之敢愛臣無任
紹興十九年郊祀禮成賀表
臣某言臣恭聞今月十四日郊祀禮成大赦天下者
三歲而郊旣備成于熙事一人有慶遂敷錫于庶民
和氣所加歡聲相屬臣某誠歡誠忭頓首頓首臣聞
國重祀典禮嚴事天自書契以來莫不舉彌文而咸
秩唯聖王在上乃能盡精意以感通考古所行於今
爲盛恭惟皇帝陛下躬勤治道坐格時雍推大有
尚賢之誠享旣醉太平之福爰思報本丕闡上儀備
法駕之嚴恭仰奉一純之荐恍神光之止集誕膺百
順之歸嘉與黔黎並蒙景貺恩書亟下霈澤旁流遠
同六合之氣增壽萬年之筴臣竊禄祠館叨榮從班
目斷鴛鸞莫預駿奔之列身同麛鹿但知率舞之勤
臣無任
磨勘轉左朝議大夫謝表
臣某言臣今月二十六日伏奉告命以臣磨勘蒙恩
轉授左朝議大夫依前充徽猷閣待制進封丹陽郡
開國侯加食邑四百戸差遣使如故臣巳於當日望
闕謝恩祗受訖計三歲羣吏之治方懼黜幽奉一禮
十行之書遽叨進秩寵榮過望跼蹐靡容臣某誠惶
誠懼頓首頓首伏念臣志不自強材無所取蚤誤膺
于睿奬遂躐寘于華途誠巳無功尚玷西淸之列坐
而得禄更陪真館之遊身獲家居官無吏責自視衰
殘之久巳慚天冐之多敢意洪慈載加式序班聮旣
進爵邑更新欣蒲柳之再榮竦閭閻而動色茲蓋伏
遇皇帝陛下功高邃古治格丕平任賢使能皆諒
