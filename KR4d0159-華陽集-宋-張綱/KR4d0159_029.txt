華陽集卷第二十九
金壇後學于文熙校
啓
賀執政冬啓
氣行無間一陽進而朋來福生有基萬寶滋而萌動
惟時盛德與國同休恭惟某官名世鉅賢端朝碩輔
奮文章之大手領䄂諸儒竭啓沃之深忠丹靑萬化
恊千載風雲之會冠百工柱石之良茂對昌時倍膺
殊祉佇正鈞衡之拜益崇廊廟之瞻不間邇遐實同
抃喜某叨恩祠館屏迹鄉枌緬想光儀徒深頌禱
賀鎮江王尚書年啓
歲且更始與物偕昌福生有基惟人所召伏惟某官
公才獨步時論同歸輟從淸切之班來重藩維之寄
長江流惠比屋興謠象魏之布始和坐擁春祺之慶
晉康之錫蕃庶行膺晝接之榮顧此病衰久於庇賴
仰光塵之在望叙桑梓以猶賖徒有頌言少伸悃愊
回鎮江請赴鄕飲啓
式序賓賢莫重習鄕之禮欲知王道必觀稽古之文
眷此盛儀行於會府宜選期頥而有德庶參賓介以
無慚曾是繆庸猥蒙寵速摛詞甚過揣巳奚勝仰和
樂而不流固願得陪於席末惟暮年之多病實難自
彊以階升非敢固辭尚祈照亮
回金壇請赴鄉飲啓
伏審虔奉新制舉行習鄉特枉翰牋俾倍賓位屬有
眩昏之疾難自力於進趨𬗟懷揖遜之儀但彌勤於
瞻頌
回葛丞謝解啓
伏審棘闈較藝賈餘勇以先登鶚薦飛書超羣英而
得雋凡預交親之契同增歡抃之誠馳慶未遑貽牋
遽及啓牘載披於麗藻玩詞彌服於高才感佩之私
敷宣罔旣
回宋知縣啓
伏審拜命九重字民百里竊聽輿人之誦雅知令尹
之賢某官才兼衆長望重一世官不擇地聊欲試於
絃歌治有能名諒難淹於朞月顧玆衰朽久服芳華
自憐投老之蹤將有依仁之幸方圖遣問忽奉飛牋
披溢美之英詞荷高情而增愧
回葛丞謝及第啓
伏審恭承大問摛章獨掞於天庭光被殊榮唱第寵
登於仙藉士夫相慶科舉得人某官識稟天材文傳
世業書破萬卷窮學海之淵源筆掃千軍擢詞林之
根柢方瑣廳而應詔遂發策以决科志諧捨舊之圖
恩拜維新之命顧如賤息久竊餘光同爲蟾窟之遊
猥符謙誨退念鯉庭之訓有愧前修惟慶謝之未遑
忽牋函之先及過情得譽拜賜彌慚
回張察院啓
睽違英標阻貢牋函之問忽聞中詔茂膺憲府之除
士論僉諧朝綱允肅某官學窮千古心醉六經文章
華國而有餘蔚高大手譽望得君而益重峻陟清途
况當日治之朝尤難風憲之任職分六察身率百寮
鵰鶚摶空巳振霜威之厲鴛鸞接武佇躋法從之嚴
遂究設施深符屬望某辭榮簮紱臥疾山樊知言路
之有開覺歡悰之倍集鬱然枌梓旣分同社之榮暮
矣桑榆更切餘光之照心所甚喜言不能文
賀陳相冬啓
召陽以律應復卦之初爻求端於天建周正而布治
惟時碩輔與國同休恭惟某官道貫三才智包九德
棟隆廣厦納四海於帡幪坯就一陶鼓羣生於橐籥
神人底豫夷夏輯寧茂對令辰備膺嘉貺某叨恩洪
播屏迹窮鄉𬗟想槐庭阻造承顔之列恭馳竹素敢
稽事貴之儀
回秀州張守啓
丘樊屏迹誤被弓招綸綍䟽恩遽當銓部顧衰殘而
曷稱徒震懼以彌增徼倖惟多寅緣有自伏惟某官
德高時論名簡上心茂建州麾夙著勞能之效行躋
禁路益觀施設之方特假吹噓以及庸陋曾未伸於
謝悃忽先辱於誨函謙以與人仰佩過情之譽歉然
揣巳奚勝流汗之慚
回折端明啓
伏審光奉中詔寵臨大邦政令一新士夫交慶恭惟
某官躬蹈九德心潛六經負王佐之英才獨當妙簡
委樞庭之重任屢罄嘉謨方自託於退閒忽起膺於
圖任揔一路兵民之寄寬九重宵旰之憂坐席未温
威令先騰於南海追鋒巳趣台躔還拱於北辰益展
猷爲用符屬望某謬尸榮祿夙仰光塵貢只尺之書
尚稽郵傳荷謙虚之德先墜芳函感佩以還敷宣罔
旣
除參政回兩府啓
叨承命綍擢與政機用過其材感深以懼方今聖主
之在御獨奮乾剛而有爲所以任承弼之臣必將責
事功之實顧如某者何以當仁念才術之空疎矧年
齡之遲暮挂冠得謝久絕望於恩榮乘傳趣還復叨
官於禁從未閱周歲遽陟近司懇辭莫遂於循牆危
懼有同於據蒺此蓋某官急賢人之引類明上臣之
事君借以褒揚致兹忝冒謙詞俯逮旣曲荷於推前
重任難勝更願聞於善後
知婺州回兩府啓
病辭機政冀休養於餘生恩卑輔藩尚叨塵於煩使
荷皇慈之曲被撫衰質以奚堪竊惟寶婺之區近接
王畿之化溪山明秀歌八詠於先賢風俗安恬揖二
仙之遺範將使承流於昭代必惟名世之偉人有若
耄昏初無才術遭逢興運濫陪四近之聮黽勉朞年
媿乏一毫之𥙷巳逭嚴誅而竊幸敢分樂土以偷安
兹蓋伏遇某官華嶽三峰明堂一柱貳公洪化密參
寅亮之權偃兵息民坐贊安彊之道樂君子成人之
美體聖君優老之心特假吹噓致兹忝冒郡條始布
方圖貢於柔緘郵傳遽臨乃先貽於誨翰仰佩謙抑
曷勝悚惶
回監司賀冬啓
氣回初律一陽進而上行道協亨時諸福備而畢至
伏惟某官才優公論名簡上心暫駕軺車增重觀風
之任行趨召節遂通持橐之班兹允迪於昌辰宜朋
來而受祉方期展賀遽辱惠音輒附致於柔緘用陳
悃愊第感銘於謙德莫罄敷宣
回宣州樓樞密啓
貳政朞年初無𥙷報分符千里誤玷寵靈揣暮齒以
奚堪覺慙顔之有&KR0804;伏惟某官淸朝先逹當代老成
輟經濟之宏才暫承宣於巨屏雙溪疊嶂雖多暇日
之娱黃閤紫樞政復須賢之久佇膺召節歸覲凝旒
某自顧叨逾出於庇賴王事鞅掌欲修謝而未遑君
子撝謙辱貽牋之先及其如悚佩莫罄敷宣
回鄰郡賀年啓
王正肇序聿新布德之元君子履端丕擁自天之慶
伏惟某官探原奥學經世宏才追三代以同風久去
詞林之直長萬夫而觀政暫煩臥閤之賢茲坐對於
春祺宜鼎來於召節遂還清禁益懋遠猷某假守鄰
封夙霑河潤念未遑於展賀乃先辱於貽牋佩德何
窮捫心有愧
回董直閣賀冬啓
郊迎日至天子歛福以錫民道與陽外賢者對時而
膺祉某官才惟世用仕結主知畫枕靑縑早流聲於
省戸朱轓皂蓋久借重於江城兹逢剛長之辰竚趣
召還之命某養痾如舊賴芘尤深欣一線之添長稍
延暮景望雙旌而阻造但祝多祥
賀鎮江楊少卿到任啓
伏審暫輟禁途聿臨會府温言錫寵知委任之非常
令日頒條聽歡謠之巳洽伏惟某官身兼數器名動
九重踐揚清切之班具著忠勤之績三章弼教釋之
久誦於無冤千里擇賢長孺果聞於借重蓋欲革外
輕之弊豈徒寬北顧之憂諒暖席之未遑趣追鋒而
亟下静惟衰朽夙荷照存投老鄉枌方依仁而竊幸
贄名賓戺期力疾以猶艱輙寓牋縢少伸悃愊
賀鎮江韓尚書到任啓
伏審光奉除書寵臨會府旌麾照日開八座之儀刑
條教回春聳萬夫之觀聽伏惟某官立朝雋望經世
長才夙遭神聖之知具著忠嘉之績上星辰而聽履
班蚤冠於甘泉集鞾袴以迎郊威旋行於南服茲甫
祥琴之御載膺符竹之分以長江控㧖之邦付三輔
剸裁之手真成假道看即追鋒眷言投老之蹤曾是
同寮之舊治封占籍託芘頼以云初賓戺贄名困衰
遲而阻遂聊陳干牘少逹悃悰
賀趙直閣冬啓
聖人設卦驗剛長於復來君子對時恊道亨於泰内
某官鈎深敏識濟務宏才學探淵源夙著間平之譽
政先慈惠遠追召杜之風方順序以迎釐宜自天而
錫寵眷言朽質幸託餘庥久闊笑談未遂賓儀之展
緬懷祝頌敢稽慶牘之修
賀都統劉太尉到任啓
伏審光奉十行總提萬旅先聲遠暢奠國勢以彌尊
嚴令初頒肅軍容而改觀伏惟某官大忠奮發妙略
沉雄當四郊多壘之時立萬世不刊之績破匈奴而
趙邊無犯孰先李牧之竒兵敗符堅而晉祚中興獨
頼謝元之决戰勲昭彝鼎名動華戎夙登大將之壇
屢剖价藩之竹眷江淮之列戍實輦轂之上游易畀
中權載識倚毗之重佇宣優詔趣升宥密之嚴某久
仰英猷幸依洪芘渙音始布共欣朝論之公衰迹深
藏未遂賓儀之展聊陳短牘少述鄙悰
賀趙直閣年啓
漢殿受圖禮隨時正侯藩謹朔德與春回伏惟某官
慶襲仙源學窮聖閫屢屈分符之寄益恢拔薤之規
占歲事於八風方勤勸課拜宸恩於三接佇躡淸華
眷此衰遲久於庇頼莫蓫舉觴而獻祝敢忘削牘以
馳誠
賀都統劉太尉年啓
順三陽而畫泰曆紀新元大一統以書王慶均列辟
伏惟某官名垂宇宙功冠旂常暫分細柳之屯增重
長城之勢比膺宸眷旣趣覲於凝旒願納春祺亟進
禆於闕衮某棲蹤蓬巷矯首轅門阻稱椒栢之觴聊
致牋縢之禮其如祝頌罔罄敷宣
賀方敷文冬啓
先王治曆方考驗於初陽賢牧撫民巳召回於和氣
某官望高時彦德配古人久踐劇繁屢試發硎之刅
行躋禁密益搏運海之風玆茂履於復亨宜大來於
泰吉某心勤桑梓迹遠旌麾念君子之得時阻陪賀
旅撫衰悰而竊抃姑寓柔緘
回曹教授啓
歸老莵裘漸忘世故仰高泮水尚隔風儀敢期㛰對
之求遂辱牋縢之貺伏惟某官文摛黼黻學探淵源
惟樂其義而利其仁故仕旣久而未嘗干進然弸諸
中而彪諸外雖時未遇而莫掩蜚聲方英主有爲之
朝乃志士圖功之日恩華可跂閥閱增高况聞謝氏
之芝蘭巳造孔門之堂室欲諧嘉耦宜得名宗猥及
衰微何勝悚佩指長途而附驥切欣盛德之可親執
敝帚以掃門深懼弱孫之弗稱倉惶裁謝草率爲慚
尚冀高明曲垂簡照
賀鎮江李寶文到任啓
伏審拜命楓宸輟淸班於卿士升華寶閣分劇任於
侯藩師帥得人里閭交慶伏惟某官機深燭理才大
濟時簡上帝之心方在朝而美政通當世之務更治
民以考功眷長江扞敵之衝正萬旅交馳之會擇賢
而授倚重惟深佇觀𥜗袴之成謠復指鵷鸞而接武
退循衰病首託庇庥未卜造門先承惠翰
賀李寶文年啓
三陽應律方順履於新元五馬行春巳召回於和氣
某官名高簡帝才大濟時聯西清邃密之班壯北固
藩維之勢師蓋公之淸静頒條每戒於烹鮮被黃覇
之稱揚歸覲佇看於儀鳳載臨端月益介繁禧某迹
遠使旌心傾談麈緘詞尺素莫殫善禱之私竊蔭甘
棠徒極偷安之幸
回王運使啓
仰止英標未卜趨承之便辱先榮翰過形褒借之勤
自揣空疎何勝愧感伏惟某官才高瑞世學奥窮源
擅剖符持節之權著騰實蜚聲之美蟬聮緒業久傳
江左之風流烜赫功名行冠漢庭之班列某禀生極
陋投老無庸聞卜宅於鄉邦喜棲蹤於德宇病衰成
懶巳稽削牘之恭渴想增懷尚冀披雲之幸
華陽集卷第二十九(畢)
