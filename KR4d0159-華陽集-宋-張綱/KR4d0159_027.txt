華陽集卷第二十七
金壇後學于文熙校
啓
與馬運使啓
折獄致刑欲革放紛之弊奉指銜命猥叨欽恤之司
自惟非材幸竊餘芘恭惟某官德名重於國器文譽
藹乎時髦簡在宸衷屈臨漕計積紅腐於九歲巳高
流馬之功奉紫泥之十行佇復富民之拜不圖朽質
獲近英標冀辱奬提粗逃癏曠决鼠牙之滯訟念方
愧於平反附驥尾以追途尚或希於致遠
與陳運使啓
衰病餘生顧何堪於禄仕澄清重寄竊自懼於顛隮
恭惟某官問學得之淵源才猷敏於經濟欲試幾微
之務暫淹飛輓之勞底(御名)邦財巳見錢流於地上趣
歸禁路佇觀詔下於日邊曾是陳人獲聮治部鼠牙
决訟深慚行露之歌鵬翼摶扶願假垂天之蔭
回趙提點啓
臥疾鄉閭莫遂挂冠之請按行獄市徒增攬轡之羞
尚幸庸虛仰依明哲恭惟某官受天間氣爲國老成
蘭省潜郎藹聲華於士論蓬山仙伯獨領䄂於英游
惟其多開物成務之材故欲展富國彊兵之術鍾官
咸奮寶藏滋興佇聞馹詔之頒歸踐鴛行之寵豈伊
朽質獲近餘光登元禮之門念進趨之匪遠倒陳遵
之牘辱襃借以彌勤適方在行不卽裁報
回宣州張守啓
衰病餘生杜門巳久澄清重寄攬轡奚堪欲稍緩於
曠癏幸密依於明哲伏惟某官學窺聖域名右漢廷
直指遺風吏識乘軺之舊剖符新政人推臥閤之賢
遠圖暫屈於州麾異寵卽歸於禁路顧玆頑鈍夙仰
聲猷邈爾治封未講郵書之好藹然謙德先貽衮字
之襃欽佩過情重慚不敏
回建昌朱守啓
登孟博之車量材曷稱倒陳遵之牘荷意惟勤適將
命以在行愧占詞之弗謹某官風雲逸足霄堮垂光
龍馬負圖聮内閣邃嚴之直鹿車方道廣侯邦惠養
之仁念久去於蓬山宜卽歸於禁路豈伊晚節獲覘
餘光疇昔論交尚紀緒言之益撝謙下逮猥先翰墨
之頒足未及於踵門心巳傾於望履
與池州葉守啓
伏審光奉明綸寵臨巨屏妙簡西清之列暫分北顧
之憂下車云初闔境相慶恭惟某官道貫三代學通
九流屢更藩翰之勤綽有神明之政矧池陽之名郡
當江左之上游兵火仍灾痛創殘之未𥙷閭閻復業
仰慈惠之方深行聞臥閤之功遂促追鋒之召某禀
生甚拙慕德惟深將命在途漸喜封圻之近造門有
日卽諧雲霧之披
回太平許守啓
伏審光膺宸綍懋建州麾仰師帥之得賢措兵民於
無事歡呼所至遠邇惟均伏惟某官忠嘉夙簡於上
心才術更優於時論藩垣借重拯黔黎於塗炭之餘
樽俎折衝驅盜賊於笑談之末雖下車之日未久而
閉閤之風巳高將促召於鋒車遂進儀於禁路顧兹
庸陋竊服聲猷銜命于行尚阻膺門之謁鳴謙下逮
猥先蕭牘之頒拜賜則優感銘曷旣
與饒州李守啓
負薪嬰疾將待盡於餘年攬轡之官遽叨榮於一路
自視衰遲之迹尚依明哲之光恭惟某官抱王佐之
偉材明國家之大體進儀禁路專史臣言動之書出
偃侯藩著循吏撫綏之政閱時未久雅望益隆豈容
臥閤之堅行趣追鋒之召敢圖晚節獲並英游奉指
不才莫决鼠牙之訟危蹤有託徒欣驥尾之榮
回董提刑啓
鄉閭待次聊欲奉雙親之歡獄市平反何以當一路
之寄未卜交符之日巳深攬轡之羞正頼故人曲垂
大芘伏惟某官天麟表瑞廟璉稱珍蔚高國士之風
早勵古人之志螭蚴直筆已推狐史之家聲芸閣紬
書更仰蓬山之舊業稍淹大用良鬱師言佇促鋒車
復還禁路自顧衰遲之迹夙叨朋舊之私邈未造於
高閎猥辱先於華問瑰詞借譽敢忘置䄂之三年良
晤有期尚幸解顔而一笑
賀權樞密啓
伏審光奉明綸進登右府允協股肱之望獨當宥密
之司無間邇遐同增抃喜竊以國體所繫兵柄爲先
峻極西庭上應斗樞之象贊襄密命入籌帷幄之嚴
事有關於中書尊實等於丞相欲廟堂之增重顧選
授之尤難方將委任而貴成並注安危之意有能奮
庸而熙載宜兼文武之資恭惟某官受天傑材爲國
重器學海造域中之大孔孟同歸談鋒多堂上之竒
孫吳暗合早飛騰於華近屢罄竭於忠嘉矧當四方
負固之時尤賴千里折衝之策果膺殊渥遂贊本兵
玉帳經綸旣奠安於宗社槐庭密勿卽正位於公台
仰觀君子之所爲期與天下而同慶某禀生疎拙夙
荷眷知聞新命之初傳覺歡悰之倍集心同燕雀徒
忻廣厦之成身繫匏瓜莫遂趨庭之謁其如頌詠曷
究敷陳
賀參政啓
伏審光奉明綸入參大政事關廟社喜格天人竊以
治道所先擇賢爲大置諸廊廟必求名德之全若時
謀謨用協股肱之望矧國家之多難方宵旰以深憂
將期解甲而息肩尤在折衝而制勝故隨會見用晉
國之盜逃犇而汲黯在朝淮南之謀寢息公議旣與
羣陰自消爰有哲人克膺明命恭惟某官金聲玉振
武緯文經議論醇乎古人備四時之正氣典章出其
大手炳三代以同風起自祠庭復還視草坐席未温
於東閤機衡遂贊於中台衆賢聚於本朝巳覺巖瞻
之峻上帝賚之良弼行外鼎鉉之尊某晚學何知承
顔最舊念去桃隂之久幸依枌里之仁新命初傳懽
悰倍集按行獄市方親駻突之鞿瞻望鈞墀坐阻鳧
趨之謁其如欣訟曷究叙言
賀内翰啓
伏審光奉明綸還直北門之峻親承密旨獨居東閣
之尊驚詔令之一新仰恩榮之加舊歡呼相慶中外
所同竊以翰墨文章擅詞林之寵詢謨獻納專内相
之權是爲儒選之極高殆非他才之可雜玉堂晝静
鈴索夜呼備黼座之天臨紛書詔之雲委任官能否
係國重輕實惟選授之難况在艱虞之日憂邊思職
將推頗牧於禁中求舊得人豈歎嚴徐之見晩恭惟
某官曠世之高才獨步立朝之大節可觀以忠信結
於深知彼功名視爲餘事仰斯文之未墜頼故老之
重來蓮燭夜歸墨麻曉出山東悍卒行聞感泣之思
坐上同寮佇興禮絕之拜某稟生疎拙夙荷眷知聳
新命之初傳覺歡悰之倍集
賀建康李端明啓
伏審外華秘殿出鎮雄藩十國爲連兼總兵民之寄
萬夫觀政坐銷愁歎之聲無間邇遐同極抃喜恭惟
某官大事能斷遠圖是經秉直節而不回肅威名之
久著立朝抗論姦謀旣息於淮南分閫授師茂略更
煩於江左隱若長城之勢居然奠枕之安豈徒臥護
於一方蓋將信威於萬里顧茲庸陋叨荷眷知獄市
按行未卜交符之日台墀趨進預欣望履之榮儻宿
惠之未忘尚孤蹤之有託
朱相遠迎啓
伏審光奉明綸寵還真館促赴鋒車之召有嚴衮路
之趨久屬望於蒼生佇儀圖於舊德入當國論宜大
臣無憚於暑行妙簡淵衷諒宣室巳傾於前席觸炎
威之方熾涉砥道以惟勤聳聞旌馭之來首獲望塵
之拜其爲欣幸罔罄敷陳
上呂都督啓
伏審杖鉞臨戎益峻三台之望前茅啓道有嚴十乘
之行肅萬旅以營屯擁百神而訶護江山改觀廟社
妥寧恭惟某官忠憤格於天淵勲名震乎夷虜任兹
國事獨以身先鶉火方中觸炎曦而岡避招搖在上
考視履之多祥某志在執鞭職當負弩屬採薪而獲
疹趨半道以馳還尚賖約束之嚴竊動震惶之色仰
惟鈞造俯賜鑒憐
與韓舍人啓
阻奉英標念久更於歲籥逷聞吏隱方就逸於祠庭
仰高静退之風重積瞻馳之素恭惟某官才雄當代
名配古人進登侍從之華獨藹詞章之譽承明厭直
閔勞旣遂於高情宣室召還圖任將歸於大用顧兹
頑鈍夙荷眷知論五經於石渠尚記緒言之益按九
章於獄市敢忘厚德之依適整駕以在行喜望塵之
不遠儻未絶曳裾之禮期遂造於門墻猶或崇伐木
之仁願復承於謦欬歡悰所激占叙奚殫
與姚都運啓
竦服聲猷志極高山之仰叨承芘映寵增末路之光
馳驅尚阻於登龍窹寐敢忘於附驥恭惟某官名高
月旦識洞陽秋問學深游夏之科才術妙管蕭之亞
有嚴戎閫聮上相之賓寮獨任計臺萃六師而飛輓
威行八路風動一時民不告勞士有宿飽策殊勲於
異日孰先經畫之勤拜新渥以還朝佇副弼諧之望
時當流火凉生穉金聞旌旆之少休諒神人之咸喜
起居甚適福履具宜不勝拳拳門墻之私聊貢區區
竿牘之問
與傅參謀啓
走塵路之七旬敢有懷安之志望牙旗於千里浸稽
伏謁之儀非自置於闊疎諒必蒙於簡照恭惟某官
才雄當代名配古人富五經之紛綸爲四海之模楷
奮志英特濟時艱危尊相臣以兼將臣首冠賓僚之
選使仁者以佐賢者獨高籌策之良沉深方贊於中
權參决遂專於帥閫威行八路風動一時坐分北顧
之憂遠却南侵之侮戮鯨鯢以築京觀期國難之將
平作舟楫而濟巨川竚祖風之復振顧茲么麽雅辱
眷知一去門墻七更歲籥心傾三益敢論杵臼之交
職在九章正頼帡幪之芘卽奉承於約束巳切戒於
馳驅
與劉參議啓
逖遠聲猷每極高山之仰頻更寇亂靡遑尺牘之修
退念闊疎伏增震懼恭惟某官瑞麟一角祥鳳九苞
學窮游夏之淵源文列傅班之伯仲姓字早標於千
佛名敢直言忠嘉屢罄於七人事無遺策志欲康於
天步時方迫於戎昭泛淥水而依紅蓮沉静巳煩於
遠略涉赤墀而登紫禁便蕃行服於邇聮惟是謬庸
夙承眄睞幸因賤事當稟令於轅門巳涉修途卽通
名於賓謁
與韓太尉啓
伏審南服宣威破梟羣而電掃北轅奏凱肅虎士以
雲屯諒先十乘之行自致百神之護恭惟某官智深
韜略神授機符當國步之多艱奮戎昭而特起漢壇
獨拜家聲旣嗣於淮陰衛幕遐征師律益嚴於㶚上
肆平巨猾果奏膚功亟振旅以還軍佇策勲而進律
某平反獄市景仰轅門竦行旆之匪遙顧趨風之敢
後卽期瞻望預極忻愉
賀孟參政啓
伏審光奉制書肇臨督府機衡舊德載聮上衮之華
貔虎新軍更肅中權之令歡欣畏愛遠邇均齊恭惟
某官温温秉君子之文挺挺有大臣之節深憂國計
自結主知廊廟登賢蚤入陪於大政甌閩謀帥亟掃
蕩於兇渠顧兹八路之權尤屬九重之慮欲成丕烈
宜付偉人卑冊命以加榮更節旄而增重居然莫枕
隱若長城恢漢祚於中原佇復孔明之策扶唐室而
再造徐觀尚父之功某身在洪鈞職當部屬望光塵
之入境夙堅負弩之誠受約束以趨風將遂執鞭之
志
與詔使啓
伏審光膺宸詔榮奉使華問俗觀風按六條而黜陟
登車攬轡聳百郡之觀瞻恭惟某官天賦遠猷世獲
重語公才公望早膺負扆之知允武允文遂贊樞庭
之議肆求直指果副僉諧導德意於閭閻兵火之餘
達幽枉於宵旰焦勞之際威行漢節仍兼御史之權
名配周官大振撢人之職矧蹇帷特專於所任而授
指固異於常時暴勝之高逐捕之名徒繡衣之有耀
范孟博抗澄清之志曾給札之無聞孰若當仁斯爲
盛舉某衰遲末路景仰英標叨承犴獄之司平反何
有忽報輶軒之動投劾靡遑儻使靑天獲雲霧之披
尚覬厦屋有帡幪之賜
