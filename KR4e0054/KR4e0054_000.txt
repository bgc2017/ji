提要
樗菴類稿二卷别集類五(明)
臣等謹案樗菴類稿二卷明鄭潛撰潛字彦
昭歙縣人元末由内臺掾廣東帥府從事上
計京師遂為監修國史掾後擢正字歴官監
察御史福建行省員外郎海北道廉訪副使
泉州路總管入明起為寳應縣主簿遷潞州
同知至洪武十年乃致仕程敏政新安文獻
志載其始末甚詳黃虞稷千頃堂書目列之
元人誤也虞稷載樗菴類稿二卷今從永樂
大典裒輯得古體詩五十首近體詩一百四
十六首併原序三篇仍可編為二卷計所遺
亦無幾矣是集皆其在元所作程以文序稱
行役小稿二卷豫章鄧文若所編凡一百五
十餘篇其時方為監察御史貢師泰序稱集
其歌詩為二卷題曰行役稿攬轡稿其時為
福建廉訪副使揭汯序始稱為樗菴類稿不
言卷數據其所言仍成于元末官福建時蓋
初為行役稿二卷後刪併為一卷而益攬轡
稿一卷仍為二卷終乃合為一編改題曰樗
菴類稿凡數經增損而後勒為定本則其成
集亦不苟矣潛雖起家掾史而天資絶異其
詩詞意軒爽有玉山朗朗之致視元末纖穠
之格特為俊逸入明以後名位不昌距纂修
永樂大典之時年代又近而書局諸人顧特
編錄其遺稿追配古人知當時必有以取之
非徒然也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
余聞之方回先生曰言之精者為文文之精者為詩然
則詩之作難言也苟求其精非能言而文者不足以與
此也三百篇之作非皆出於能文者而語無不精先王
之教也後世作詩率求其精而終不能逮古世降為之
也今之論詩者專以時代先後為優劣自唐以下將無
取焉則又固矣唐韓昌黎以文為詩杜少陵以詩為文
各極其精而不能以相掩宋之蘇黃猶唐之李杜也山
谷祖少陵東坡近太白其格高其律熟其他作者紛然
不可勝數豈盡出古人下哉是不得以年代論詩也明
矣要在乎精之而已矣鄭君彦昭行役小藁二卷豫章
鄧令尹文若所編次詩凡一百五十餘篇森然而武庫
之兵混然而昆山之璞沛然而春江之濤金石奏而罍
洗陳何其能言而文歟盖駸駸乎格高律熟而入於精
者矣雖然彦昭博學長才由廣東帥府從事上計京師
遂辟監修國史掾歴臺及省擢端本堂正字侍皇太子
東宫一年拜監察御史方將昌其志氣以施諸政事之
大豈特詩之工而已乎讀其藁因序而歸之程以文
閩海僉憲鄭君彦昭間集其歌詩為二卷題曰行役藁
攬轡藁携以示余余讀之而有以知其心之所存作之
不苟也彦昭長身疎髯負氣高義讀書芙蓉五嶺之下
足跡未嘗一入城府也及出則度浙江上會稽涉彭蠡
泛洞庭望匡廬九疑之雲登祝融踰嶺嶠以客于南海
然後北走曹衞齊魯燕趙之墟以官于京師凡其高深
遐遠怪竒壯麗之觀既有以資夫超見絶識而又出入
禁近校書儲宫峩冠珥筆以清百辟綱紀天下乘風雲
依日月凡其卓犖竒偉剛方峻厲之行又足以徵諸事
業故彦昭之為詩於行役於攬轡隨其所得莫不各極
夫趣之遠體之正聲之和焉然則彦昭豈苟作者哉觀
其詩可以得其心之所存矣今彦昭方佩使者印按行
八郡廉車所至竒衺屏息識見宜日益超事業宜日益
廣他時播之聲詩以鳴國家之治者又不止是而已予
雖老聾尚當為彦昭擊節和之貢師泰
古今之詩其體不一或深或遠或渾厚或清麗或綺靡
或淺弱或激烈或悲壯皆氣之使也氣之所以然志使
之也志之所以然當時之習尚移之也三百篇尚矣漢
魏以降至於唐作者代不乏人而體之高下邪正未有
不因於時此言詩者不得不以世代論也至於我元渾
淪重厚之氣又天地之一初也故諸老迭起一洗前代
之弊而正始之音復見於今日新安鄭君彦昭以温厚
之姿清敏之才親承諸老日講月論其本已厚而又涉
歴江湖南極嶺海北極燕代以至灤水之上從事省臺
侍講春坊持節憲府以充其見聞而發其志趣氣之盛
可知矣宜乎其詩精鍊工緻者如鏤金刻玉光彩燦然
平實冲淡者如幽人雅士神情散朗頓抑浩瀚者如驚
濤駭浪乍起乍伏而可觀可愕况乎其位日進其德日
懋所以培其氣者日厚彦昭之詩必將與諸老齊驅並
駕以追逐乎古人之場不但如今而已也讀其樗菴類
藁而因序其後揭汯
