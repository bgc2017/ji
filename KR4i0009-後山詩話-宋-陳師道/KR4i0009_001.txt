後山詩話宋陳師道撰
王師圍金陵唐使徐鉉來鉉伐其能欲以口舌解圍謂
太祖不文盛稱其主博學多藝有聖人之能使誦其
詩曰秋月之篇天下傳誦之其句云云太祖大笑曰
寒士語爾吾不道也鉉内不服謂大言無實可窮也
巳請上殿驚懼相目太祖曰微時自秦中歸道華下
醉卧田間覺而月出有句曰未離海底千山黑纔到
天中萬國明鉉大驚殿上稱夀
孟嘉落帽前世以爲勝絶杜子美九日詩云羞將短髮
還吹帽笑倩傍人爲正冠其文雅曠逹不減昔人謂
詩非力學可致正須胸中度世爾
望夫石在處有之古今詩人共用一律唯夢得云望來
已是幾千歲只似當年初望時語雖拙而意工黃叔
度魯直之弟也以顧況爲第一云山頭日日風和雨
行人歸來石應語語意皆工江南有望夫石每過其
下不風即雨疑況得句處也
歐陽永叔不好杜詩蘇子瞻不好司馬史記余每與黃
魯直怪嘆以爲異事
費氏蜀之青城人以才色入蜀宫後主嬖之號花蘂夫
人效王建作宫詞百首國亡入備後宫太祖聞之召
使陳詩誦其國亡詩云君王城上竪降旗妾在深宫
那得知十四萬人齊解甲更無一個是男兒太祖悅
蓋蜀兵十四萬而王師數萬爾
韓退之南食詩云鱟實如惠文山海經云鱟如惠文惠
文秦冠也蠔相粘如山蠔牡蠣也
白樂天云笙歌歸院落燈火下樓臺又云歸來未放笙
歌散畫戟門前蠟燭紅非富貴語看人富貴者也
楊蟠金山詩云天末樓臺横北固夜深燈火見揚州王
平甫云莊宅牙人語也解量四至吳僧錢塘白㙮院
詩曰到江吳地盡隔岸越山多余謂分界堠子語也
黃魯直云杜之詩法出審言句法出庾信但過之爾杜
之詩法韓之文法也詩文各有體韓以文爲詩杜以
詩爲文故不工爾
黃魯直謂白樂天笙歌歸院落燈火下樓臺不如杜子
美云落花遊絲白日靜鳴鳩乳燕青春深也孟浩然
云氣蒸雲夢澤波撼岳陽城不如九僧云雲間下蔡
邑林際春申君也蘇子瞻曰子美之詩退之之文魯
公之書皆集大成者也學詩當以子美爲師有規矩
故可學退之於詩本無解處以才高而好爾淵明不
爲詩寫其胸中之妙爾學杜不成不失爲工無韓之
才與陶之妙而學其詩終爲樂天爾
退之詩云長安衆富兒盤饌羅羶葷不解文字飲惟能
醉紅裙此老有二妓號絳桃柳枝故張文昌云爲出
二侍女合彈琵琶筝也又爲季干志敘當世名貴服
金石藥欲生而死者數輩著之石藏之地下豈爲一
世戒邪而竟以藥死故白傳云退之服硫黃一病竟
不痊也荆公詩云力去陳言誇末俗可憐無補費精
神而公文體數變莫年詩益苦故知言不可不慎也
子美懷薛據云獨當省署開文苑兼泛滄浪學釣翁省
署開文苑滄浪憶釣翁據之詩也
王摩詰云九天宫殿開閶闔萬國衣冠拜冕旒子美取
作五字云閭闔開黃道衣冠拜紫宸而語益工
楊大年傀儡詩云鮑老當筵笑郭郎笑他舞袖太郎當
若教鮑老當筵舞轉更郎當舞袖長語俚而意切相
傳以爲笑
吳越後王來朝太祖爲置宴出内妓彈琵琶王獻詞曰
金鳳欲飛遭掣搦情脉脉看即玉樓雲雨隔太祖起
拊其背曰誓不殺錢王
武人出慶宫色最後庭裕陵得之會教坊獻新聲爲作
詞號瑤臺第一層
宋玉爲高唐賦載巫山神遇楚襄王蓋有所諷也而文
士多效之者又爲傳記以實之而天地百神舉無免
者余謂欲界諸天當有配偶其無偶者則無欲者也
唐人記后土事以譏武后爾
黃詩韓文有意故有工老杜則無工矣然學者先黃後
韓不由黃韓而爲老杜則失之拙易矣
永叔謂爲文有三多看多做多商量多也
余以古文爲三等周爲上七國次之漢爲下周之文雅
七國之文壯偉其失騁漢之文華贍其失緩東漢而
下無取焉
陳繹批答曾魯公表云爰露乞骸之請黃裳爲曾侍讀
制曰備員勸講乞骸備員乃表語非詔語也曾魯公
謂人曰使布何所道
詩欲其好則不能好矣王介甫以工蘇子瞻以新黃魯
直以竒而子美之詩竒常工易新陳莫不好也
熙寧初有人自常調上書迎合宰相意遂丞御史蘇長
公戱之曰有甚意頭求富貴没些巴鼻使姦邪有甚
意頭没些巴鼻皆俗語也
某公用事排斥端士矯飾偽行范蜀公詠僧房假山倏
忽平爲險分明假奪真蓋刺之也
魯直謂荆公之詩暮年方妙然格高而體下如云似聞
青秧底復作龜兆坼乃前人所未道又云扶輿度陽
燄窈窕一川花雖前人亦未易道也然學二謝失於
巧爾
蘇詩始學劉禹錫故多怨刺學不可不慎也晩學太白
至其得意則似之矣然失于粗以其得之易也
王荆公莫年喜爲集句唐人號爲四體黃魯直謂正堪
一笑爾司馬温公爲定武從事同幕私幸營妓而公
諱之嘗會僧廬公往迫之使妓踰墻而去度不可隱
乃具道公戲之曰年去年來來去忙暫偷閑卧老僧
牀驚回一覺游仙夢又逐流鸎過短墻又杭之舉子
中老榜第其子以緋褁之客賀之曰應是窮通自有
時人生七十古來稀如今始覺爲儒貴不着荷衣便
着緋夀之毉者老娶少婦或嘲之曰偎他門戸傍他
墻年去年來來去忙採得百花成蜜後爲他人作嫁
衣裳真可笑也
熙寧初外學置官師職簡地親多在幕席徐有學官喜
誶語同府苦之詠蠅以刺之曰衣服有時遭點染杯
盤無日不追隨
唐人不學杜詩惟唐彦謙與今黃亞夫庶謝師厚景初
學之魯直黃之子謝之婿也其于二父猶子美之於
審言也然過於出竒不如杜之遇物而竒也三江五
湖平漫千里因風石而竒爾
謝師厚廢居於鄧王左丞存其妺壻也奉使荆湖枉道
過之夜至其家師厚有詩云倒着衣裳迎戸外盡呼
兒女拜燈前
世稱杜牧南山與秋色氣勢兩相高爲警絶而子美才
用一句語益工曰千崖秋氣高也
魯直有癡弟畜漆琴而不御蟲蝨入焉魯直嘲之曰龍
池生壁蝨而未有對魯直之兄大臨旦見床下以溺
器畜生魚問知其弟也大呼曰我有對矣乃虎子養
溪魚也
歐陽公謫永陽聞其倅杜彬善琵琶酒間取之杜正色
盛氣而謝不能公亦不復強也後杜置酒數行遽起
還内微聞絲聲且作且止而漸近久之抱器而出手
不絶彈盡莫而罷公喜甚過所望也故公詩云坐中
醉客誰最賢杜彬琵琶皮作絃自從彬死世莫傳皮
絃世未有也
尚書郎張先善著詞有云雲破月來花弄影簾幕捲花
影墮輕絮無影世稱誦云張三影王介甫謂雲破月
來花弄影不如李冠朦朧澹月雲來去也冠齊人爲
六州歌頭道劉項事慷慨雄偉劉潛大俠也喜誦之
往時青幕之子婦妓也善爲詩詞同府以詞挑之妓答
曰清詞麗句永叔子瞻曾獨步似恁文章寫得出來
當甚強
黃詞云斷送一生唯有破除萬事無過蓋韓詩有云斷
送一生唯有酒破除萬事無過酒才去一字遂爲切
對而語益峻又云杯行到手更留殘不道月明人散
謂思相離之憂則不得不盡而俗士改爲留連遂使
兩句相失正如論詩云一方明月可中庭可不如滿
也
子瞻謂孟浩然之詩韻高而才短如造内法酒手而無
材料爾
魯直乞猫詩云秋來鼠輩欺猫死窺瓮翻盤攪夜眠聞
道貍奴將數子買魚穿柳聘銜蟬雖滑而可喜千載
而下讀者如新
龍圖孫學士覺喜論文謂退之淮西碑叙如書銘如詩
子瞻謂杜詩韓文顔書左史皆集大成者也
少游謂元和聖德詩於韓文爲下與淮西碑如出兩手
蓋其少作也
王夫人晁載之之母也謂庶子功名貴富有如韓魏公
而未有文士也
退之作記記其事爾今之記乃論也少游謂醉翁亭記
亦用賦體
莊荀皆文士而有學者其說劍成相賦篇與屈騷何異
揚子雲之文好竒而卒不能竒也故思苦而詞艱善
爲文者因事以出竒江河之行順下而已至其觸山
赴谷風摶物激然後盡天下之變子雲唯好竒故不
能竒也
歐陽公謂退之爲樊宗師志便似樊文其始出于司馬
子長爲長卿傳如其文惟其過之故兼之也
退之以文爲詩子瞻以詩爲詞如教坊雷大使之舞雖
極天下之工要非本色今代詞手唯秦七黃九爾唐
諸人不迨也
韓退之上尊號表曰柝木天街星宿清潤北嶽毉閭神
鬼受職曾子賀赦表曰鈎陳太微星緯咸若崐崘㴾
澥濤波不驚世莫能輕重之也後當有知之者
國初士大夫例能四六然用散語與故事爾楊文公刀
筆豪贍體亦多變而不脱唐末與五代之氣又喜用
古語以切對爲工乃進士賦體爾歐陽少師始以文
體爲對屬又善叙事不用故事陳言而文益高次退
之云王特進暮年表奏亦工但傷巧爾
元祐初起范蜀公於家固辭其表云六十三而致仕固
不待年七十九而造朝豈云知禮是時文潞公八十
餘一召而來人各有所志也
昔之黠者滑稽以玩世曰彭祖八百歲而死其婦哭之
慟其隣里共解之曰人生八十不可得而翁八百矣
尚何尤婦謝曰汝輩自不喻爾八百死矣九百猶在
也世以癡爲九百謂其精神不足也又曰令新視事
而不習吏道召胥魁具道笞十至五十及折杖數令
遽止之曰我解矣笞六十爲杖十四耶魁笑曰五十
尚可六十猶癡邪長公取爲偶對曰九百不死六十
猶癡
唐語曰二十四考中書令謂汾陽王也而無其對或以
問平甫平甫應聲曰萬八千戸冠軍侯不唯對偶精
切其貴亦相當也
范文正公爲岳陽樓記用對語說時景世以爲竒尹師
魯讀之曰傳竒體爾傳竒唐裴鉶所著小說也
柳三變游東都南北二巷作新樂府骫骳從俗天下詠
之遂傳禁中仁宗頗好其詞每對必使侍從歌之再
三三變聞之作宫詞號醉蓬萊因内官逹後宫且求
其助仁宗聞而覺之自是不復歌其詞矣會改京官
乃以無行黜之後改名永仕至屯田員外郎
寧拙母巧寧朴母華寧粗母弱寧僻母俗詩文皆然
魏文帝曰文以意爲主以氣爲輔以詞爲衛子桓不足
以及此其能有所傳乎
魯直與方蒙書頃洪甥送令嗣二詩風致灑落材思高
秀展讀賞愛恨未識面也然近世少年多不肯治經
術及精讀史乃縱以助詩故致遠則泥想逹源自能
追琢之必皆離此諸病漫及之爾與洪朋書云龜父
所寄詩語益老健甚慰相期之意方君詩如鳳雛出
鷇雖未能翔于千仞竟是真鳳爾
老杜云長鑱長鑱白木柄我生托子以爲命黃獨無苗
山雪盛短衣數挽不揜脛往時儒者不解黃獨義改
爲黃精學者承之以予考之蓋黃獨是也本草赭魁
注黃獨肉白皮黃巴漢人烝食之江東謂之土芋余
求之江西謂之土卵煮食之類芋魁云
余讀周書月令云反舌有聲佞人在側廼解老杜百舌
過時如發口君側有䜛人之句
韋蘇州詩云憐君卧病思新橘試摘才酸亦未黃書後
欲題三百顆洞庭須待滿林霜余往以爲蓋用右軍
帖中贈子黃甘三百者比見右軍一帖云奉橘三百
枚霜未降未可多得蘇州蓋取諸此
余評李白詩如張樂於洞庭之野無首無尾不主故常
非墨工槧人所可擬議吾友黃介讀李杜優劣論曰
論文正不當如此余以爲知言
與潘邠老書曰大受今安在其詩甚有理致語又工也
又曰但詠五言覺翰墨之氣如虹猶足貫日爾
禮部員外郎裴說寄邊衣詩曰深閨乍冷開香篋玉筯
微微溼紅頰一陣霜風殺柳條濃煙半夜成黃葉重
重白練明如雪獨下閑階轉凄切秪知抱杵搗秋砧
不覺高樓已無月時聞塞雁聲相喚紗窗只有燈相
伴幾展齊紈又懶裁離腸恐逐金刀斷細想儀形執
牙尺回刀剪破澄江色愁捻金針信手縫惆悵無人
試寬窄時時舉手勻殘淚紅牋漫有千行字書中不
盡心中事一半殷勤托邊使裴說詩句甚麗零陵總
記載說詩一篇尤詼詭也
世語云蘇明允不能詩歐陽永叔不能賦曾子開秦少
游詩如詞韓詩如秋懷别元協律南溪始泛皆佳作
也
鮑照之詩華而不弱陶淵明之詩切於事情但不文耳
子厚謂屈氏楚詞如離騷乃效頌其次效雅最後效風
右丞蘇州皆學於陶王得其自在
眉山長公守徐嘗與客登項氏戲馬臺賦詩云路失玉
鈎芳草合林亡白鶴野泉清廣陵亦有戲馬臺其下
有路號玉鈎斜唐高宗東封有鶴一焉乃詔諸州爲
老氏築宫名以白鶴公蓋誤用而後所取信故不得
不辯也
裕陵常謂杜子美詩云勲業頻看鏡行藏獨倚樓謂甫
之詩皆不迨此
吕某公歸老於洛常游龍門還閽者執筆歷請官稱公
題以詩云思山乘興看山回烏帽綸巾入帝臺門吏
不須詢姓字也曾三到鳳池來
曹南院爲秦帥唃氏入興舉國入宼公自出禦之戰於
三都谷大敗之唃氏遂衰其幕府獻詩云賢守新成
蓋代功臨危方始見英雄三都谷路全師入十萬胡
塵一戰空殺氣尚疑横塞外捷音相繼徧寰中君王
看降如綸命旌節前驅馬首紅
太祖夜幸後池對新月置酒問當直學士爲誰曰盧多
遜召使賦詩請韻曰些子兒其詩云太液池邊看月
時好風吹動萬年枝誰家玉匣開新鏡露出清光些
子兒太祖大喜盡以坐間飲食器賜之
韓魏公爲陜西安撫開府長安李待制師中過之李有
詩名席間使爲官妓賈愛卿賦詩云願得貔貅十萬
兵犬戎巢穴一時平歸來不用封侯印只問君王乞
愛卿
某守與客行林下曰栢花十字裂願客對其倅晩食菱
方得對云菱角兩頭尖皆俗諺全語也
杭妓胡楚龍靚皆有詩名胡云不見當時丁令威年年
處處是相思若將此恨同芳草却恐青青有盡時張
子野老于杭多爲官妓作詞而不及靚靚獻詩云天
與羣芳十樣葩獨分顔色不堪誇牡丹芍藥人題徧
自分身如鼓子花子野于是爲作詞也
王岐公詩喜用金玉珠璧以爲富貴而其兄謂之至寳
丹
閩士有好詩者不用陳語常談寫投梅聖俞答書曰子
詩誠工但未能以故爲新以俗爲雅爾
蘇公居穎春夜對月王夫人曰春月可喜秋月使人愁
耳公謂全未及也遂作詞曰不似秋光只與離人照
斷腸老杜云秋月解傷神語簡而益工也
余登多景樓南望丹徒有大白鳥飛近青林而得句云
白鳥過林分外明謝眺亦云黃鳥度青枝語巧而弱
老杜云白鳥去邊明語少而意廣余每還里而每覺
老復得句云坐下漸人多而杜云坐深鄉里敬而語
益工乃知杜詩無不有也
周盤龍以武功爲散騎常侍齊武帝戲之曰貂蟬何如
兜鍪對曰貂蟬生于兜鍪外大父穎公罷相建節出
師太原其詩曰兜鍪却自貂蟬出敢用前言戲武夫
李侍制師中以相業自任嘗帥秦以事去其詩曰兜
鍪不勝任猶可冠貂蟬
東坡居惠廣守月餽酒六壺吏嘗跌而亡之坡以詩謝
曰不謂青州六從事翻成烏有一先生
王游平甫之子嘗云今語例襲陳言但能轉移爾世稱
秦詞愁如海爲新竒不如李國主已云問君能有幾
多愁恰似一江春水向東流但以江爲海爾
後山詩話
