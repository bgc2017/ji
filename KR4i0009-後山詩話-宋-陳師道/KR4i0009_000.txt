後山詩話詩文評類
提要
(臣)等謹按後山詩話一卷舊本題宋陳師道
撰師道有後山叢談已著錄是書文獻通考
作二卷此本一卷疑後人合併也陸游老學
菴筆記深疑後山叢談及此書且謂叢談或
其少作此書則必非師道所撰今考其中於
蘇軾黃庭堅秦觀俱有不滿之詞殊不類師
道語且謂蘇軾詞如教坊雷大使舞極天下
之工而終非本色案蔡絛鐵圍山叢談稱雷
萬慶宣和中以善舞隸教坊軾卒於建中靖
國元年六月師道亦卒於是年十一月安能
預知宣和中有雷大使借為譬况其出於依
託不問可知矣至謂陶潛之詩切於事情而
不文謂韓愈元和聖德詩于集中為最下而
裴說寄邊衣一首詩格柔靡殆類小詞乃亟
稱之尤為未允其以王建望夫石詩為顧况
作亦間有舛誤疑南渡後舊稿散佚好事者
以意補之耶然其謂詩文寧拙毋巧寧撲毋
華寧粗毋弱寧僻毋俗又謂善為文者因事
以出竒江河之行順下而已至其觸山赴谷
風摶物激然後盡天下之變持論間有可取
其解杜甫同谷歌之黃獨百舌詩之讒人解
韋應物之新橘三百駁蘇軾戲馬臺詩之玉
鉤白鶴亦間有考證流傳既久固不妨存備
一家爾乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
