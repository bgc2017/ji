勉齋集卷二宋黃榦撰
講義
漢陽軍學
王子墊問曰士何事孟子曰尚志一章
孟子曰自暴者不可與有言也一章
人物並生於天地之間負隂而抱陽均氣而同體未
始不相似也靈於物而謂之人賢於人而謂之士則
其等級亦甚遼絶矣渴飲而飢食趨利而避害人物
之所同也士居其中獨超然有以異於人與物何哉
以其能立吾志而惟仁義之是趨也苟爲不然則章
甫其冠縫掖其衣懵然而無識頽然而無志其所尚
者不過飲食利害之間謂之人已有愧矣亦何以當
爲士之名哉故爲士者要當以立志爲先而立志者
要當以仁義爲主仁義者天理之自然人心之固有
也爲宅也而安爲路也而正人之不可以不居而由
之也言而非之是自害也委爲不能是自棄也士之
異於人物者以其立志而惟仁義之趨也自暴自棄
是舍其所以異於人與物者而不足以謂之士矣諸
君處庠序而謂之士者也盍亦先立吾志講明是理
而力行之庶幾居仁由義而無愧於爲士之名不然
則汨没於飲食利害之間識陋而志卑醉生而夢死
孟子所謂哀哉豈不甚可哀也哉諸君其勉之
滕文公爲世子將之楚過宋而見孟子一章
滕之爲國方五十里國之至小者也間於齊楚勢之
至危者也以至小之國處至危之勢干戈相尋翦焉
傾覆可立而待也文公思所以自全之策不謀之申
商管晏之徒顧乃卽孟子而問焉孟子亦當告之以
國若何而富兵若何而強庶乎其可瘳也一則曰性
善二則曰堯舜何其迂闊而不切事情耶性者人之
所得於天之理也堯舜者盡此性者也苟盡此性堯
舜可爲也況於區區之富強乎人無賢愚均具此性
堯舜之聖人皆可爲何獨於文公而疑之哉孟子歴
引成覸顔淵公明儀之言所以釋文公之疑卒之以
若藥不瞑眩厥疾不瘳所以厲文公之志也道之不
明久矣舉天下之人汨没於利欲之中貪夫徇財烈
士徇名夸者死權衆庶馮生天之所以與我而堯舜
可爲者懵然莫覺也辟如甕盎之間百千蚊蚋須臾
之頃乍起乍滅何足道哉諸君誠能深思孟子之言
而厲之以自強之志則將有以超然獨立乎萬物之
表而天下之至貴無以復加矣夫子曰未之思也夫
何遠之有諸君其亦反而思之哉
孟子曰人皆有不忍人之心(至)不足以事父母
仁義禮智心之體也惻隱羞惡辭讓是非心之用也
古之言道未有若是之深切著明也人禀五行之氣
以生有是氣則必有是理仁義禮智者木火金水之
理也有是體則必有是用惻隠羞惡辭讓是非者仁
義禮智之用也人莫不有是氣則莫不有是理莫不
有是體則莫不有是用此天之所以與我而人之所
以爲人者也天下之人倀倀然於覆載之間亦嘗反
諸吾身而思之乎飢食而渴飲趨利而辟害則知之
矣至於天之予我而人之所以爲人者乃反不知焉
何哉孟子憫斯人之愚而莫之覺也故爲之反復開
示之旣啟之以孺子入井之端又告之以火然泉達
之始知是理而充之則足以保四海不充之則不足
以事父母充不充之間而功用之遼絶乃如此其教
人之意亦切矣世之學者未有不讀七篇之書者也
而莫有知其立言之爲切者何哉習俗之所汨利欲
之所昏旣無明師良友以示之又無誠心堅志以求
之譬如大明當天而瞽者莫之見也豈不甚可憫也
哉學者誠能於此玩味而有得焉則聖賢之道庶乎
其有入德之門矣
公都子曰告子曰性無善無不善也一章
古之言性者多矣何其紛紛而不一耶在商書則言
常性在周書則言節性在孔子則言性相近在孟子
則曰性善聖賢立論固已不同下至諸子則荀子言
性惡揚子言善惡混韓子言三品佛氏則又以知覺
言性然則後世將何所折衷耶蓋嘗卽數說而考之
性卽理也理無不善氣質之禀不能皆同則所受之
理亦隨以異此善不善之所由分也商書之言常性
孟子之言性善此指理而言也周書之言節性孔子
之言相近此指氣而言也所指雖異亦何害其爲同
哉荀楊佛氏則敢爲異論而不顧者也謂之惡則性
無善矣謂之混則善惡相對而生也此豈理之本然
者哉知覺者人之精神而又非所以言性也惟韓愈
生於數子之後獨有得於聖賢之意其曰性之品有
三則孔子相近之謂也所以爲性者五則孟子性善
之謂也故其自視以爲世無孔子不當在弟子之列
而每以孟子自比者夫豈無所見而然歟愈之言則
善矣然性之品有三亦未知其所以然也迨我本朝
關洛之學發明孔孟不傳之遺旨曰性卽理也天下
之理原其所自未有不善又曰人生氣禀理有善惡
又曰形而後有氣質之性善反之則天地之性存焉
然後聖賢之意坦然明白而諸子異端始無所容其
喙矣學者知理之無不善則當加存養之功知氣質
之有善有不善則當施矯揉之力務本之學未有急
於此者君其勉之
孟子曰仁則榮不仁則辱一章
孟子曰三代之得天下也以仁一章
人禀五行之秀氣以生所禀之理則爲仁義禮智信
此天之所以予我而人之所以爲人也天生五材缺
一不可在易之乾則曰元亨利貞在人之德則曰仁
義禮智而不及乎信者何也仁義禮智莫非實理之
爲信猶土之居中而旺於四季也故四端不言信而
信在其中矣仁義禮智四者並立而聖人於易獨曰
立人之道曰仁與義七篇之書亦多以仁義對言而
又不及乎禮智者何也仁屬乎陽禮則陽之極義屬
乎隂智則隂之極猶夏者春之極而冬者秋之極也
故專言仁義而禮與智在其中矣至於孔門師生之
問答又皆以求仁爲先而不及乎義孟子此章亦特
以仁爲言者又何也蓋仁者天地生物之心而人之
所得以爲心者也四序之運莫非生意之流行此心
之玅亦孰非仁道之流行乎君仁臣忠父慈子孝兄
友弟恭夫義婦從與夫交朋友之信不仁而能若是
乎苟盡此心則安富尊榮亦理之所必然也世教不
明人心邪僻父子兄弟之間猶不能以相保況敢望
其仁民愛物乎舉天下之間莫非私意之流行相傾
相詐相戕相賊無一物得遂其生者至於天下之人
牧未有不嗜殺人則私意横生天理滅矣不知人心
旣失國其有不殆者乎此孟子於戰國之際深明榮
辱得失之辨其憂世之心切矣諸君日處庠序可不
知孔孟教人之先務而思所以自勉乎
孟子曰今有無名之指屈而不信一章
孟子曰拱把之桐梓人苟欲生之一章
天運乎上地處乎下隂陽五行周流乎中而人物生
焉則人物者均禀天地之氣以爲體而均得天地之
心以爲心也然人之所以異於物者又以其禀氣之
正而其心爲最靈人物並生於天地之間而獨異於
萬物者如此其可不知所以自貴乎聖賢教人必使
之正其心修其身者蓋不若是則無以全天地之賦
予而異於萬物也所謂正其心修其身者亦盡吾當
然之理而已耳目手足百體具焉身也視明而聽聰
手恭而足重此身之理而所以爲身者也虛靈知覺
百慮生焉心也仁義禮智以爲體惻隱羞惡辭讓是
非以爲用此心之理而所以爲心者也内而察諸精
神念慮之間外而審諸動容周旋之際無適而不當
於理此心之所以正身之所以修也苟爲不然則徇
情縱欲悖理傷道亦將無所不至矣雖曰具人之形而
與禽獸奚異哉孟子憂世之心切故舉其至輕以明
其至重欲使斯人反而思之庶乎有以全吾身心之
理而無愧於所以爲人也讀孟子之書者多矣孰能
深味其言而力行之乎以至貴之身心沉溺於利欲
之中自暴自棄而不自知也其亦可哀也哉誨爾諄
諄聽我藐藐其是之謂夫
孟子曰牛山之木嘗美矣一章
孟子曰無惑乎王之不智也一章
性稟於天故在人無不善之性情發乎性故在人
無不善之情所以不善者氣昏之欲汨之也迨其氣
清而欲窒則善端未有不油然而生者性善故也書
曰惟皇上帝降衷於民詩曰天生烝民有物有則孩
提之童至無知也而皆知愛其親赤子入井於已無
與也而見之者皆怵惕火然泉達誰獨無是心哉有
是心而不能養之養之而不能致其志善端雖萌而
爲氣所昏爲欲所汨天固予我而我固賊之則與禽
獸奚異哉誰能存養於齋莊静一之中省察於念慮
云爲之際使吾善端之萌通逹而無窒礙充足而無
欠缺如萌蘖之生無牛羊斧斤一暴十寒之害則其
至於干雲蔽日也可必矣故爲人而合乎天爲士而
至於聖亦卽此心而充養之耳孟子發明養心之論
而申之以專心致志之戒其示人之意切矣讀書至
此而猶不悟焉則亦終於爲小人之歸也豈不深可
歎哉
孟子曰仁人心也義人路也一章
古昔聖賢垂世立教載在方策凡言心者不一而足
堯舜禹之授受也曰人心惟危道心惟微成湯則以
禮制心文王則小心翼翼孔子有操則存舍則亡之
戒孟子復斷爲之說曰學問之道無他求其放心而
已矣聖賢之事業大矣而拳拳於心之一說何耶心
者神明之舍虛靈洞澈具衆理而應萬事者也天之
高也地之厚也日月之出没寒暑之往來四序之行
萬物之生是必有爲之主宰者然也苟無以爲之主
宰則安能亘古窮今循序而不亂乎人禀天地之氣
以爲體而得其所以主宰者以爲心故人心之妙可
以參天地可以贊化育可以修身而齊家可以治國
而平天下孰非此心之所爲乎然人心至微而攻之
者衆耳目口鼻之欲喜怒哀樂之私皆足以爲吾心
之累也此心一爲物欲所累則犇逸流蕩失其正理
而無所不至矣是以古之聖賢戰戰兢兢静存動察
如履淵冰如奉槃水不使此心少有所放則成性存
而道義行矣此孟子求放心之一語所以警學者之
意切矣自秦漢以來學者所習不曰詞章之富則曰
記問之博也視古人存心之學爲何事哉迨我本朝
周程先生倡明聖學以繼孟子不傳之緒故其所以
誨門人者尤先於持敬敬則此心之自存而所以求
放心之要旨也學者卽其說而力行之庶乎其有入
德之門矣
孟子曰養心莫善於寡欲一章
孟子嘗言求放心矣又言存其心矣操之則存舍則
亡心之存亡決於操舍而又曰莫善於寡欲何也操
存固學者之先務然人惟一心而攻之者衆聲色臭
味交乎外榮辱利害動乎内隨感而應無有窮已則
清明純一之體又安能保其常存而不放哉夫心之
所以易放而難操者以其有欲也塵去則鏡明風靜
則水止凡天下之可喜可嗜者舉不足以爲吾之慮
則心之虚靈淡然泊然有不待操而自存矣出門如
賓承事如祭夫子之告仲弓操存之謂也非禮勿視
非禮勿聽非禮勿言非禮勿動夫子之告顔淵寡欲
之謂也二子之問仁則同而夫子告之之異者豈其
所到固有淺深歟高城深池重門擊柝固足以自守
矣内姦外宄投隙伺便一有少懈而乘之者至矣良
將勁卒堅甲利兵掃除妖氛而乾清坤夷矣此孟子
發明操存之說而又以爲莫善於寡欲也雖然寡欲
固善矣然非眞知夫天理人欲之分則何以施其克
治之功哉故格物致知又所以爲寡欲之要此又學
者之所當察也聖賢諄諄之誨無非爲人心慮也學
者讀此書而不知養其心謂之非愚可乎
公孫丑問曰敢問夫子惡乎長曰我知言我善養吾浩
然之氣(至)聖人復起必從吾言矣
孟子嘗言養心矣又嘗言養其性矣性卽理也心具
此理者也有以養之則人欲不能爲天理之害操存
寡欲養之之方也而又有所謂養浩然氣者何哉陰
陽五行氣也所以然者理也精粗本一源微顯本無
間也陽一嘘而萬物生陰一翕而萬物成寒暑之往
來風雷之鼓舞無非是氣之用也負陰抱陽以生則
吾之氣固與天地相爲流通矣是則所謂浩然而至
大至剛者也有以養之則富貴不能淫貧賤不能移
威武不能屈堯舜之事業孔孟之道德孰非是氣之
所爲乎苟失其養則委靡巽懦卑陋凡猥錐刀之得
則躍躍以喜毫末之失則戚戚以悲聞公卿大人之
名則側肩帖耳若不可及語賢人君子之道則望洋
向若怳然以驚爲媚竈爲墦間爲妾婦此豈氣之本
然哉養不養之間君子小人之所由分也孟子發明
養氣之論有功於後世大矣然其所以養氣者必先
於集義所以集義者必先於知言能知言則是非邪
正曉然於胸中動容周旋無適而不合於義夫是以
仰不愧俯不怍有以全吾浩然剛大之體矣養性也
養心也養氣也蓋亦一理而已然養氣之論何獨至
於孟子而後發耶夫子固嘗言之矣内省不疚夫何
憂何懼此養氣之論所由來也屈子曰寧昂昂若千
里之駒乎將汎汎若水中之鳬與波上下偷以全吾
軀乎諸君其謹擇之
孟子曰伯夷聖之清者也(至)其中非爾力也
道之在天下無古今之異聖賢之教人入道之要亦
古今一轍也堯舜禹之授受也曰人心惟危道心惟
微惟精惟一允執厥中聖賢言道自此始也人心者
形氣之私道心者義理之正人心危而難安道心微
而難著始而精以察之終而一以守之則無適而不
合乎中也傅說之告高宗也曰王人求多聞時惟建
事學於古訓乃有獲事不師古以克永世匪說攸聞
惟學遜志務時敏厥修乃來允懷於兹道積於厥躬
聖賢言學自此始也古人之所行方策之所載無非
道也始而多聞以求之終而遜志以守之則無適而
不合乎道至周以來學校之教益修聖賢之道益著
若比年入學中年考校自離經辨志以至於知類通
達強立而不反離經者求之於方策辨志者察之於
性情知類通達者見之明強立不反者守之固其教
甚詳其法甚密也至於夫子旣無位以行其道於是
慱採古先帝王教人之法而著爲大學之書其言大
學之道必先之以格物致知而繼之以誠意正心以
修其身亦不過於知與行而已大易曰學以聚之問
以辨之寬以居之仁以行之中庸曰博學之審問之
愼思之明辨之篤行之皆此意也一知一行相爲終
始知有不至則不能以徒行行有不篤則雖知無益
也入道之要無以復加於此矣是以孟子歴叙伊尹
夷惠之事而繼之以孔子非好方人也所以明入道
之要也始條理者知之事終條理者聖之事知與行
之謂也孔子之異於三子者知之至行之盡三子之
不及孔子者知有所蔽於始而行有所缺於終也此
孔子之所以獨得其全而三子僅得其偏也知有不
至行有不盡雖以伊尹夷惠之資尚不能無愧於孔
子而況學者乎世之學者溺於卑近淺陋之習旣未
嘗有志於聖賢之道其有志焉者則或騖於方策而
踐履有所不察或專於性情而知識有所不周道之
不明不行由此其故也誠能卽孟子之說而思之則
始終兩盡而無惑乎紛紛之論矣
浩生不害問曰樂正子何人也一章
學之所造有淺深則德之所至有高下聖賢推明其
序使學者循而進焉其望於斯世亦至矣由善而信
由信而美以至於爲大爲聖爲神夫聖神者豈常人
之所敢望哉孟子當戰國之際其告人者不曰堯舜
則曰湯武豈固強人以其所不能哉盖人性皆善聖
神者亦全吾性之所固有爾學者豈以不能爲患哉
患不爲也雖然聖神固可學也而必始之以有可欲
之謂善何哉此孟子指其至易曉者而示人以入道
之門也蓋學者入道之初將以決其趨向不必它求
也求之於可欲不可欲之間而已今有人焉孝弟忠
信樂善不倦不惟我之所欲而人亦以爲可欲也不
仁不智無禮無義不惟人以爲可惡而吾亦自知其
可惡也學者反而思之凡吾言行之間果可欲乎果
可惡乎從其所欲舍其所惡斯可以爲善人矣由是
而進焉雖聖神可爲也孟子教人何其炳而易知簡
而易行也哉又曰無爲其所不爲無欲其所不欲如
斯而已矣亦此意也勉之以人之所難能而曉之以
人之所易能聖賢之望於學者如此而學者顧不思
焉其亦可歎也哉
孟子曰雞鳴而起孳孳爲善者舜之徒也全章
事所當爲之謂善有所爲而爲之謂利爲君而仁爲
臣而敬爲子而孝爲父而慈事之所當爲者也爲内
交爲要譽爲宫室之美爲妻妾之奉有爲而爲之者
也善者天理之公利者人欲之私公私之間相去甚
近而一則爲舜一則爲蹠乃由是而分焉蓋人心之
靈與天同體純粹至善萬理具焉雞鳴而起孳孳在
是則舜之兢兢業業由仁義行者亦是心也見便則
趨見利則奪枉尺直尋則爲之損人益已則爲之雞
鳴而起孳孳在是則盜蹠之暴戾恣睢日殺不辜亦
是心也一善利之間而上智下愚之分乃如此差之
毫釐謬以千里可不謹哉孟子發明善利之論而尤
謹其所謂間者蓋欲學者精别於毫釐之際而審其
所趨向也至其答梁王之問告宋牼之詞皆拳拳於
義利之别其示人之意切矣學者誠能澄心静慮反
觀内省於其所謂間者而致察焉凡吾一念之發果
善乎果利乎善則行之利則避之朝於斯夕於斯就
其如舜者去其不如舜者是亦舜而已矣苟爲不然
計較於毫髮之微而甚至於父子兄弟不能保其不
同禽獸者無幾爾一念之差固若此哉學者不可不
察也
孟子曰有天爵者有人爵者一章
孟子曰欲貴者人之同心也一章
富與貴是人之所欲也聖賢之論乃獨重理義而輕
富貴何哉理義天之所賦也富貴人之所予也人之
所予人得而奪之天之所賦根於人心不可易也一
輕一重蓋有不難辨者然閭巷之人知有富貴而不
知有理義學士大夫則知理義矣然未有不爲富貴
所移而忘其所可重若夫眞知富貴之爲輕理義之
爲重非知道者孰能識之仁義禮智天之予我而吾
心之所固有也充吾之仁則愛人利物而居天下之
廣居充吾之禮則别嫌明微而立天下之正位充吾
之義則體常盡變而行天下之大道充吾之智則察
倫明物而成天下之大業以之爲心則和而平以之
爲人則愛而公推之天下國家則利澤施於今令名
垂於後回視世之所謂富貴者不過輿馬之赫奕飲
食之豐美宫室之壯麗賢者得志有所不爲不賢者
亦以豢養其不肖之身而遺臭於萬世曾狗彘之不
若而又何足以誇於人哉故善學者要當深明夫内
外輕重之分在内者重在外者輕在外者愈輕在内
者愈重眞積力久胸中泰然天理流行一毫物欲不
能爲之累顔子之簞瓢陋巷曾點之鼓瑟浴沂翛然
悠然蓋將與造物相爲酧酢天下之至貴無以復加
於此矣孟子之言豈欺我哉
孟子曰舜發於畎畆之中傅說舉於版築之間全章
貧賤憂戚是人之所惡也聖賢之論乃獨以是爲進
德之地何哉恐懼修省常生於憂患驕奢淫佚必起
於晏安當羈窮困踣之餘其操心危其慮患深其刻
厲奮發以進於善有不期而然者矣天地之間有陰
則有陽有晝則有夜禍福吉凶貧富貴賤死生憂樂
之變二者常相對而不能以偏無也人生其間隨所
付受蓋有一定而不可易者與其戚戚於貧賤而卒
不能以自免孰若因其所遇而反以成吾德耶是以
古之君子有以命義之當然而安之者貧而無諂是
也有以義理之可貴而忘之者不改其樂是也有以
爲天將降大任於我而反以爲進德之地者孟子之
言是也其處之者若是故其胸中泰然一毫外物不
能爲之累顔淵原憲之貧一簞之食百結之衣可謂
極矣惟知聖道之可樂而不知吾身之爲貧後之學
者其貧且賤未必如顔淵原憲之甚也少不如意志
氣銷沮卑辱苟賤靡所不爲不能進德而反以敗德
不能遠辱而重以取辱聞孟子之言亦可以釋然而
悟翻然而改矣
景春曰公孫衍張儀豈不成大丈夫哉全章
古之仕者爲道故知有已而不知有人後之仕者爲
利故知有人而不知有已古之君子非仁不存非義
不行所貴者良貴所樂者眞樂人之知不知世之用
不用於我何與焉貧富貴賤死生禍福日交乎前不
暇顧也後之君子心之所固有事之所當行何者爲
仁何者爲禮何者爲義何者爲智皆懵然莫覺也功
名而已耳利禄而已耳以區區之私意小智汲汲然
求售於人慮人之不已用也委曲遷就以求順於人
幸而得志哆然以爲莫已若也小不如意則戚戚然
幾不能以終日矣公孫衍張儀戰國之遊士也一怒
而諸侯懼安居而天下熄則其才亦有足稱者矣以
其無學而不知道也一切求順於人孟子至以妾婦
目之況於學不及古人才不及公孫衍張儀哉夫順
於人者人之所喜也不順於人者人之所惡也然順
人者非有它也以其威福之權足以生殺榮辱乎我
也卽是心而充之則貪財嗜利背君賣國者皆若人
也豈但妾婦之可羞而已哉若夫守道之士不肯脂
韋嫵媚以順乎人者不但出處去就言論風旨之得
其正也託六尺之孤寄百里之命臨大節而不可奪
也豈不毅然大丈夫也哉凡我同志仕而未達學而
未仕者盍亦思所以自勉哉
齊人有一妻一妾而處室者全章
孟子一書於辭受出處之際未嘗不拳拳焉齊王欲
見則辭以疾王驩輔行則不與言欲授以室則郤而
不從欲&KR0034;其行則臥而不應枉尺直尋則非之不辨
禮義則非之旣譬以鑽穴隙相窺而又譬之以登壟
斷而罔利至於墦間之喻詞旨懇切若是者果何耶
義與利之間君子小人之所由分而天下國家治亂
之所關係也義者天理之公利者人欲之私循天理
之公則辭受出處惟義之從惟命之安是旣足以全
吾此心之德矣以之治人則必能立懦而激貪以之
事君則必能仗節而死義徇人欲之私者反是卑辱
苟賤惟利之趨旣以喪其本心矣則傷風敗教欺君
誤國皆斯人爲之也聖賢安得不深致其戒哉今觀
墦間一章所以形容其苟賤之態雖三尺童子亦知
惡之然流俗滔滔務爲卑諂工簡牘事苞苴脅肩諂
笑搖尾乞憐自少至老自朝至暮無一念不在於是
視吾身心爲何物視天下國家爲何事其未得之也
則憂愁窮蹙若不可以終日其旣得之也志得意滿
則驕其親戚傲其閭里然其可賤尤甚於墦間而莫
之覺也學者要當深明義利之辨充吾羞惡之心而
養吾剛大之氣然後知孟子之言誠末俗之鍼砭也
梁惠王曰晉國天下莫強焉叟之所知也一章
自功利之說勝而王道始不行於後世夫功利之所
以勝者以其有立至之效王道之不行以其迂闊而
不切事情也孟子生於戰國之世告齊梁之君非王
道不言而言王若易然何也王者之道本乎人心循
乎天理人均具此心心均具此理卽是理而行之三
綱旣正九疇旣叙則人皆知尊其君親其上治安之
效猶泰山而四維之也初豈有甚高難行之事亦曷
嘗無朝夕可冀之功哉謂王道爲迂闊而惟功利之
從則曰兵可強也國可富也縱横變詐﨑嶇險側咈
人心逆天理君臣父子之間且不能以相保而又何
以固吾國家然則立至之效乃速亡之兆也湯武以
仁義而王戰國以功利而亡此萬世之龜鑑也然天
下皆知尊湯武而不免蹈戰國之覆轍者則其識見
之卑趨向之謬而不自覺也若昔聖賢無位以行其
道於是推明古先帝王之事業而載之方策大綱小
紀本末度數炳然日星之易見也今乃指爲迂闊而
莫之講故自成康殁而民生不見先王之治由此其
故也鄙夫庸人竊國之寵而卒以誤國鴻儒碩士抱
憂世愛君之志而老死於大山長谷之中誠可嘆也
學者將以有行也則孟子之言可不深思而熟玩哉
無恒産而有恒心者惟士爲能(至)未之有也
儒術之不見用於世以其空言而無實用故功利之
說常易以求售於人不知夫功利者則曰兵可強國
可富也然挾區區之小數而不知爲國之大體相傾
相詐相戕相賊不惟爲敵國之病而吾國之民固亦
不得安其生矣豈不謂之空言乎儒術則不然自五
畝之宅百畝之田使民養生喪死而無憾然後教之
以孝弟忠信不惟吾之民皆知尊君親上而天下之
人亦皆引領而望之其爲實用孰過於此夫元后者
民之父母也父母之於子必先有以養之而又有以
教之然後爲之子者得以全其父母之身今也爲民
父母聽其自生自死自愚自智而莫之問也又倡爲功
利之說以斵喪之豈爲民父母之道哉虞氏九官周
家六典無非儒者巳試之效孰謂其皆空言而無實
用必待管申之術而後可以爲國乎故孟子論王道
必曰仁政論仁政必曰井地斷斷乎其不可易也孟
子之言旣不用於齊梁之君後世皆知讀其書而不
能用其道故歷數千年而帝王之盛卒不復見可歎
也哉夫儒術之不見用學者相與講明之庶幾猶有
望於斯世也謂之儒者而茫然不知其源流徒抱其
淺陋之識以周旋斯世則吾道之不行功利之說勝
是誰之罪哉學者不可不察也
聖王不作諸侯放恣(至)不易吾言矣
孟子曰楊子取爲我拔一毛而利天下一章
道者何中而已無過不及之謂中時措之宜謂之時
中是皆人心之本然而不容已天理之至正而不可
易者也天地之化亦大矣小有偏焉則雨暘寒暑各
失其節人受天地之中以生喜怒哀樂念慮云爲其
可以有所偏耶楊氏之爲我墨氏之兼愛皆不得爲
中子莫之執中又非所以爲時中也孟子從而闢之所
以正人心明天理爲天下後世慮至切也夫墨之兼
愛不失爲仁楊之爲我不失爲義孟子極言其禍至
於無父無君而以禽獸目之志於道而不得其中豈
不甚可畏哉後世楊墨之患息而佛老之說興至於
今且千有餘歲棄天常滅人類習異端之教非先王
之道蓋不待其流之弊而與禽獸無異矣學士大夫
不惟不能斥而遠之而溺其禍福之說尊其荒唐之
教甚者則文之以聖賢之言以爲與吾道無異學者
從而信之以自絶於聖人大中至正之道其爲天下
後世之害豈淺鮮哉有志於學者惟以孔子孟子之
言爲主以六經之道爲法則異端之說奚自而入哉
榦疎謬不才蒙恩假守每念此郡士風簡質渾厚
可與適道輒誦所聞以與士友講說爲孟子講義
二十章衰晩愚昧廢學日久不足以發明聖賢之
蘊奥然孟子之書明白切至誦其本文亦足以使
人興起於此二十章之中玩味而有得焉則七篇
之旨可以類推聖賢之道可以馴致惟諸友勉之
庶幾異日漢水之濱將有以聖道爲諸儒倡者矣
嘉定乙亥長至後學黃榦謹書
勉齋集卷二
