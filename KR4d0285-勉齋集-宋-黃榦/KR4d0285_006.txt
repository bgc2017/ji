勉齋集卷六宋黃榦撰
書
復楊知縣通老(揖)
榦彔彔如昨無足道者課入粗辦免追逮之擾皆庇之
及鄰庫兼職亦以俸入之薄藉以相助又適正官物故
新官未行擾擾特甚然亦幸可支吾來諭所謂盡心者
誠當居之無倦行之以忠夫子以是為為政之法思之
誠有味也陳膚仲尚留婺女云春間方歸彼亦幸而外除
耳若果留中今亦不免矣時論變遷吾人只當静以處
之改節者固不足道不改節者亦以躁得罪皆非所宜
也楊志仁同令姪在彼可以相伴頃聞其歸興甚濃不
若且留之為佳吾人仕宦只得了公事私家瑣細不可
無朋友相貼也
榦汨沒如昨無足道者庫中夏月絶無事乃以鄰庫不
容辭雖巳有正官年少不更事頗費料理所幸人情無
他可以相處但所惜者如此日力顧用之於猥瑣為可
恨耳政成事簡百里蒙惠亦非小事均氣同體在天地
間不忍之心人所共有得以行吾志豈不樂哉志仁能
留彼相處尤非易得若其决去則實未有人可相從也
先師日遠大義日微每竊嘆悼朋友過此者多往往不
能久留相與痛相規切為之奈何
榦去冬巳一考度滿罷之日契文尚未美解當决意求
為旬月之欵近謙之亦來此尚往來都下渠亦甚有走
求見之意得永嘉徐居父書亦欲此來即往拜見亦未
知果何如也令兄因書煩致意敬義記當述師說以答
尊命此便甚亟不能敬承也
榦行李以午後次郡城首謁江戶相約來早見太守又
須逗留一日而後可離也深念聚合之難終日作惡稍
自遣者以契文得志仁兄朝夕相聚又令孫頗謹厚警
敏又邑事井井有條人被實惠上下相孚無他掣肘足
以慰朋友遠别之情耳榦僕僕遠役甚非得巳今日之
事肉食者不以為憂而吾輩乃為之戚戚亦足見其疎
也
榦猥賤苟遣無足道者雜居庸保以販鬻為業責任甚
輕真為貧所宜處歲且小稔米價甚平俸入雖薄可以
無飢如是足矣但無朋友之益無講習之功良以為懼
旬日間忽天台永嘉一二友人求訪且志仁景孫繼至
因得紬繹舊聞茅塞旋除然亦可暫而巳竊聞德政所
加人吏相孚財賦既可辦則撫字乃優為者學道愛人
之效豈真所謂偽也哉志仁立志堅苦窮理不苟友朋
中所難得景孫篤實可與共學但恨不能久留亦恐契
文望其歸不敢久留之也膚仲此來志氣甚鈍初勉其
注一小近倅或再注榦官不以為然今遠次豈易待耶
舜和遂為古人極可傷念少壯者不可保如此益使人
凛然恐無復有卒業之日矣近事想聞之又似一變吾
人但當堅守此志死生無二命義可畏甚於鼎鑊不可
回互反為異巳者所笑也如何
復江西漕楊通老(揖)
榦連日獲侍教誨益見都運國博德盛仁熟無非切實
之論經歴州縣採之輿論皆以為凡所施行最為得體
謙抑下問且俾述愚見以僃參考辱愛予之厚不敢自
默竊以為都運國博今日為監司與前日為州縣不同
今日之精力亦與向日不同頃嘗見相識云雷聲發杳
冥之中如嬰兒然及其擊搏則裂大石拔大木有不可禦
者監司之風采亦然故施行之間不可不審志氣雖不
衰而血氣有盛衰耳目聰明一有不及施行之間稍有
差誤則關係甚大而人亦得以窺我矣十年以來朋友
之於國博特以為有德之君子耳自積溪金陵龍舒之
後人皆以為有用之才則今日施行尤宜謹審以全令
名使善類賴以增氣而吾鄉有光矣邵康節云有一人
之人有十人之人有百人之人有千人之人有萬人之
人所謂萬人者以其能盡萬人之長以為一巳之長也
今幕中有二李是天相國博以為腹心股肱耳目之助
也願國博虚心誠意以待之凡所施為必咨度而後行
則彼有所聞不傾心而相告者無是理也國博又以所
見與斟酌則何事不濟耶榦嘗竊謂監司以按察為任
且先留意於州縣之官吏頃見章漕在建寧嘗招在書
案無他書但有官員名銜册舉以相問俾據其所知之
善否優劣以對則自用筆誌之不惟於榦為然每遇相
識必孜孜訪問州縣之間去一贓貪之吏則一州一縣
受其賜一州一縣得一廉勤公敏之人則一州一縣皆
可委以裁决如此則我可以端坐持綱而一道肅然不
惟可以集事而又可以怡神養夀世道窮蹙人物凋零
有如國博者尤當厚自愛重不宜以細故自弊也一路
人物榦不及盡知吉州萬安有李知縣名東字子賢邵
武人氏頃嘗來考亭從學亦精敏可喜江州德化有王
知縣名貫之字中甫婺州人頃與之同在吳德夫幕中
亦醇實不苟皆可委以事而觀其能陳子華在湖口尤
可托如此之類更宜博訪若每郡得一人則一郡之事
皆可委之或鄰郡之事亦可委送人之冤抑必獲伸政
不必自責效於一身心力耳目之間也大抵江西健訟
成風砍一墳木則以發塚訴男女爭競則以強姦訴指
道旁病死之人為被殺指夜半穿窬之人為強盗如此
之類不一而足仁人君子愛物之念切嫉惡之意深鮮
有不為之動者故凡有訴州縣理斷不當之法莫若且
索案或具因依申不可便予决也若便追人若便送獄
曲直未明而被害巳多矣今日之病兵不素練糧不素
儲卒有緩急何以支吾榦日夜有不恤緯之憂也兵非
漕司所掌糧食一事恐宜加意今歲江西雖小歉較之
常年亦為樂歲朝廷既不知糴大家亦有餘粟更須筭
計漕司財賦除起解之外不若以贏餘委州縣廉明官
吏擇税錢最多人戶平價和糴或萬石二萬石隨吾錢
之多寡收糴於南昌江濱置倉盛貯每歲增益若歲有
凶歉則平價出糶旁郡凶歉可移以賑之若加之師旅
則亦可資以給餉歲或屢豐則以代輸上流州縣之綱
運而取其合運之綱米以填入此以新易陳之策也州
縣有學最關風教今皆以為文具江西素號人物淵藪
比年蕭索尤甚雖時文亦無傑然者而况有學術乎二
陸唱為不讀書而可以得道之說士風愈陋不過相與
大言以自欺耳學校雖存教授固當教提學豈可不提
之耶須是立為規程宿學教授每日必入學諸生讀書
必有課程教授點檢其勤怠而賞罰之旬申提學亦間
遣有學術德望之人巡視之又以見教授之能否而殿
最之異日必有人才可為世用此其為益大矣今之為
運使者未有知此者也不惟今日數十年亦未有知此
者也自我舉之則將有聞風而視效者矣此非細故也
與其徒創東湖之美名而不思教養之實義者大相遼
絶矣所謂規程者更須熟思之榦今亦欲行之於新淦
俟有規模亦可相參考也東湖亦當撥入州學如嶽麓
之例也今日最急莫如官會最不可不奉行且得先僃
文榜以告戒之一條戒官吏之蔑視而不奉行者一條
戒百姓之不肻行使者一條戒頑民之誣告把持者三
者並行可也至於實政專委李司直巡行體訪李司直
耐辛苦不憚奔走而又忠信可托也其法無出於鹽錢
若申朝廷乞降下鹽引自販自賣如福建之法與商賈
並行人食賤鹽而官得見錢善之善也然世俗多憚煩
又難與慮始無心膽必有破其說者其次則莫若先取
諸郡之鹽價於隆興前後兩江之所差鹽官遇鹽船至
則籍其數仍問其所發賣之地分州縣官為置場樁積
以純會子還之然後均之鹽舖拘其見錢所謂鹽客者
本以會子買鹽今以會子還之何所不可彼之欲得見
錢者不過私下低買官會此最亂法之民也見錢多則
官會有可兑之處會價自高矣計無出於此者但其間
防閑斟酌便宜與二幕上下共議論也此數事既舉則
使臺亦可以安然無事矣最切要是且宜清心省事有
張元德甘吉夫處於内有李國錄李司直處於外而國
博提其綱領可也天下之寶當與天下共惜之此榦所
以不敢自外而輒進狂言也
復劉師文寶學(甲)
榦八月下旬自金陵邸吏遞至台翰並奏藁各一通捧
讀驚愕莫知所自未及修謝忽被漢陽之命巳而督促
就道水陸奔馳凡兩月方達漢陽遂成稽緩不勝恐悚
榦閩之鄙人也禀資庸陋亡以逾人先君以儒素起家
至紹興御史以清節為世所推重不肖諸孤恪守先訓
罔敢失墜既冠聞晦翁先生以聖賢之學誨後進摳衣
從之始獲粗知治心修身之本末家素窮空孥累猥衆
迨至中年偶得一官奔走州縣亦不過為斗升之計而
推其所聞於父師者而見之行事耳然以狷狹之資不
能同流合汙以自媚於世故其得罪於人者常多然亦
有察其愚直以為粗有足取薦之於朝者凡數人然非
鄉曲之舊知則州縣之屬吏獨端明汪公嘗三見薦於
未嘗識面之日顧閩浙之相去壤地相接是必有為之
遊談者惟閣下在西蜀數千里之外自代之章乃首及
於閩嵩州縣之一小吏以閣下之氣節德業視當世之
士固未肻多遜而海内英俊亦豈無足以當論薦者而
顧求之於世所擯棄之人此其所以驚愕而莫知所自
也非榦之才有以異於人閣下之識見亦非流俗之所
能窺測也人之所以自立者亦以天之所以付予於我
者不可以不盡其分初未嘗以世之用不用人之知不
知而有所加損也顧以衰賤無用之人而乃獨蒙大君
子之知遇如此則窮當益堅老當益壯亦不敢不痛自
勉勵也榦之鄉慕閣下之聲名非一日之積而未得遂
侍坐函丈之願丙寅夏從宦於江陵幕府是時邊事方
興議論之間落落難合閣下去江陵方數月幕府之故
吏猶在間有相問勞者必曰使子遇前帥劉公必將志
同氣合而無間也榦猶莫能悟其所以言之者巳而徧
考前日之所施行但見吏畏而民安事修而用足與其
所親見者大異然後歎其命之窮而所遭之不偶也孰
謂十年之後復蒙知遇之厚乃如此耶然雖蒙閣下之
知遇如此而榦之年巳六十有三矣去函丈又二千餘
里榦以職守所拘無由致其身於大君子之側以慰其
生平願見之心則亦有咨嗟太息而巳望閣下而不得
見榦之衰老又如此則所恃以見其區區之情素者一
紙之書耳又何敢以無謂之寒暄不情之稱頌而仰凟
執事者之聽耶故敢併述其愚以求教誨於左右臣子
之於君父與生俱生而不可解於心者也食人之祿者
當任其事此亦不待智者而後知也數十年來風俗日
異謀身之意多於謀國為私之心急於為公上之人既
不能明示好惡以力變之或反推波助瀾使人安之以
為當然所謂廉恥節義至是掃地矣國將何恃而能自
立耶此無他義理不明而人心不正也閣下其何道以
革之耶中夜以思心焉如割尚冀台慈痛為當路者言之
右門擬與兩浙陳運判
夫以一介之賤吏獲隸於賢使者按臨之下於此而不
言是終巳不得舒憤懣於斯世者也雖然大言之則非
其職之所宜淺言之又恐委瑣不足以瀆使者之聽今
如榦之職誠所謂釀數百斛酒辦數千緡錢雖世之庸
賈亦能之以使者之賢名必不至使下吏不得以盡其
職榦之職瑣瑣而不足以凟使者之聽也小者不敢言
而大者復不敢言姑以賤職之所及而有關於國家之
大體者為閣下言之榦聞之生民之命社稷之安危實
係焉京畿之民尤所恃以屏翰王室而不可不加恤焉
者也今也轍環四方而未有饑窮困苦如浙西之民者
焉姑以二事驗之石門酒課舊額五六萬緡常有餘今
也歲解一萬常不足界自若也拍戶自若也而解錢不
足者民戶减於昔産業减於昔則因沽酒之少而可以
知戶口之少也石門酒庫以灰和糟歲以糞田雖狗彘
不食晨開務門老穉纍纍買糟和糠而食者肩相摩也
無錢而求糟以食者常相半焉則因食糟之多而可以
知貧民之多也聖天子在上二三大臣所以寬恤民力
者無所不至而京畿之小民戶口日减而貧民日衆是
豈不深可憫者乎立國之命在於百姓百姓之重莫急
於京畿今乃虚耗貧困一至於此是豈不可深憫者乎
榦少從先生長者遊語及江右人物未嘗不以先大丞
相為稱首恭惟某官憂國愛民之意謀王斷國之論得
諸家傳而藹然著於縉紳之間主上軫念京畿之小民
而付之以輸將之寄此固百姓之所懸命焉者也皇皇
者華之詩曰載馳載驅周爰咨詢釋之者曰周徧也言
使者之詢訪無所不徧也榦以一介么麽之賤吏其去
民為最近得周旋閭里覽觀風俗而有聞焉故敢不避
僣越之誅輒陳愚瞽以助詢訪之萬一伏惟少垂察焉
若夫賑恤之策經理之方非少知治體不足以知此惟
閣下詳擇焉
勉齋集卷六
