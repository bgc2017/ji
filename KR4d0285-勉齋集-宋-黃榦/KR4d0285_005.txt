勉齋集卷五宋黃榦撰
書
與李敬子司直書
榦只得僕僕入京為調官計漕幕之請全無來歴大抵
皆出於豐公之意臨别猶有不忍相捨之狀其拳拳於
胡公之意厚矣非所以相為謀也承見教明德章更平
心將諸處說明德參考如克明峻德以至於光被四表
懋昭大德自昭明德輝光日新其德予懷明德之類看
兩个明字作如何說與今大學是同是别又看格物致
知誠意正心修身用功處如何能明其明德或問所謂
明之端明之實是如何讀書只據見成文義看過都無
所疑恐亦不是小小病痛更望與諸兄審之今有疑義
更無扣問處只得依見本看但恐終無味也此事未易
言相聚時只說閒話過了都不曾得攻擊也西銘今看
了三十年來血脈文理終不能得通貫近因道間與黃
伯新商量方覺有歸著異日須作一段說破錄以請教
也所疑虚靈洞徹非所以言理朱先生亦將虚靈不昧
言德德即理也余胡諸兄皆有此疑更須見得不相悖
處乃佳榦差遣定後更相度尋一相聚非紙筆所能盡
述也
榦自南昌行至上饒忽動家山之興慨然南轅意欲且
留家間遣人求一差遣及抵家米價大貴家間典質巳
竭只得且解囊中以濟其乏而急走中都求見次以濟
之方思賢者山居之樂苦節而無求於人真長策也大
學首章舊說以德之發於外者昭著而不可掩為明德
今解以德之存於中者昭徹而無所蔽為言故鄙意欲
合内外而言之亦似有理今既無所考正姑守今說為
得其本異日相見更商量也榦求静處而未可得秋凉
或走見不知可遂此願否
榦以是月三日交錢事縣道敗壞之甚其勞又倍於臨
川獄訟更不堪開眼財賦赤立亦只得判身判命硬著
脊梁擔負前去更兩三月後當亦少定所可喜者無臨
川奔走臺府之勞可以終日坐曹耳得徐兄肻來甚濟
事亦更少得一兩人同理會事不知東湖有可那得一
人否要得仙鄉或九江或西湖人乃佳盖質實耐辛苦
且是甘吉父職事要一人主之也此最急者望留意旬
日内得之為佳茂欽運幹煩致意未及拜狀趙簿為此
間謝公所持官會事計使似亦疑之更望同茂欽力為
言其决無此事也(新淦)
趙簿竟不免小小得喪亦何足道然世事可歎者未易
言也榦交事巳半月矣又以其衰老之身日與頑民為
鬭何益於事而徒費心力深可歎也黃兄且留在書院
一兩月後試之以事自有以處之也胡伯量得近訊否
余國秀得書未及報且為致意本縣縣丞王其姓者特
一畏懦之人耳昨以憲使差慮囚遂以權縣為詞乃蒙
憲使對移豐城簿欲煩一言得其復職幸甚丞乃鄉人
亦無一日之雅特以同官之誼不忍其至此又不敢為
白之憲使望為宛轉幸甚恐憲使未欲便改則姑遲旬
日亦不妨也望為茂欽兄同為致力也
榦視事巳月餘矣此邦較之臨川互有難易臨川困於
臺府之應酬此邑卻無此撓然寓公士人頗難制又卻
不如臨川也一切付之不恤寓公之家以勢擾民者只
得按法治之向來朔望縣官皆先謁其門今亦不講士
人之無頼者痛懲之想此兩邑人日夜蓄憾為乘隙見
攻之計此亦每事愈加縝密使之無隙可攻更須月餘
事緒巳定比之臨川卻有讀書工夫有疑當請教也吾
輩既未能脱然一意講學出而應世又覺民窮巳極州
縣問法度無一如人意何能有補於百姓真虛度歲月
也
榦以一身當衆怒凡寓公之家無不見怨者盖平日豪
横成風不容不痛治也然為新淦百姓吐得一口氣便
罷黜亦無憾矣得計使書云國錄兄忽不相樂契兄亦
且不直之何故至是自古諸賢共事亦未有不相攻排
者亦足以見君子之不比不同也但與人交處亦且看
是何等色目人若是吾輩則雖有小失亦只得將順正
捄之不必至於巳甚每讀樂毅復燕王書有君子絶交
不出惡聲忠臣去國不潔其名之語未嘗不三歎以為
去古未遠有此君子長者之論也今幕中二賢一旦浩
然有此去志不知置此老於何地邪吾道窮矣朋友大
家扶持植立何者為人何者為我吾輩中得一人肻忠
實為國不私於家則亦宜扶持之不須太相咈外間傳
播又是道學中一段怪笑語也方以賓主俱賢一道仰
賴為幸忽聞有此為之悵然想今亦巳無他矣更千萬
釋然乃幸契兄游處先師之門有年矣一時從遊如此
老者能幾人國錄兄平日尤寬博雍容豈不能調護此
老而至於此邪徐兄相處半年天資粹美更須力學乃
佳諸子賴其教誨多矣歲晚告歸附此草草不及拜國
錄兄書煩致意承許下訪甚幸盖此邑不振久矣得上
幕臨之見其敗壞源流而白之上司以為百十年之計
一邑之幸也
榦自别後又得漕使書縷縷甚感贊助之意但凡所主
意無非以寬恤為念此吾儒分内事但今州縣間有甚
不得巳者又須是更以身體之也職田之狀想巳為言
之此亦不得巳之一也榦妄意本縣同官委是俱賢凡
不肖得稍安其職者皆同官之助也昨在臨川最苦同
官不效力今得其如此甚以為幸輒有薦賢之狀兩緘
望契兄為袖以達漕帥得與不得不敢必而同官之誼
當如此也亦望游談為幸姚君用提幹亦望提起今世
人物大率只得此樣彼善於此則可矣况姚之廉謹公
勤又非時輩所可望邪顓人草草亦欲知職田作如何
施行也
榦受納装綱百役俱起夜以繼日無頃刻寧苦不敢辭
白日真可惜又苦目昏如此役役良可笑也計使每得
書憂民之志甚切但精力不逮殊可念惟司直有以助
之為幸榦聞旆從同計使巡歴想必經此又得承教為
幸亦誠不可不一至章貢南安也他悉容面言少禀昨所
招敢死軍十戰死八九所存者一二耳州郡所至不加
存恤緩急何以使人有胡以迪者經由所欲赴漕臺陳
詞得為行下照李帥元行下支給請受免使流離道路
為幸國家財物其他妄用以充苞苴供飲宴都不計較
至於執干戈衛社稷之人卻偏去減削殆不可曉又有
臨川寨兵黃斌事體一同併望介念姚幹巳書滿考夾
尖竟不可得亦可念也不知更可為一言否
昨遣輔孫往候計使安否想巳至今日又得其逓中叔
姪兩書力以姻事為言殊可念也不須如此過慮然荷
其意厚且念其病中心事如此懸懸且略許之亦無甚
利害但不知其病勢果何如盖老者不知吾人閒居自
有可樂而必欲見之行事是以若此焦勞今巳上休致
之章若病勢向安不妨高卧丘園涵泳理義又何必須
是及物然後有以自見邪榦裝綱受租更五日可畢事
巳遣輔孫求檄禀議併求一檄差新喻林丞來權縣盖
王丞與寓公太熟質弱多徇人情恐大家得肆憾於百
姓耳三月上旬必可拜見也姚君用提幹必欲得一紙
合尖不知更能為之一言否亦是善人殊可念也孫行
之想可到鄉中後進如斯人者殊不易得方後生時但
見其俊爽今乃能折節以問學為事深可愛重也更幸
琢磨之
榦昨拜書令小兒呈納今附胡叔器行甚欲一見漕使以
林丞未來不敢輕以邑事付人王丞與豪家太熟小民
被害不便也謝公為一邑之巨黨熟思之此一段事不
可不力贊計使行之乃一邑生靈之福榦若動足此老
必作怪是乃榦貽禍於此邑之人也平南安賊易去此
老難豺狼當道豈可不掃除之邪樂山鄭安曾復其小
小者耳本邑苖米額管六萬二千石除二千石不可催
實管六萬石每年起綱及馬穀共管六萬三千石軍用
五千石縣用六千石此巳是七萬四千石米矣又要貼
水脚錢二萬貫春衣一萬貫半年版帳二萬共五萬貫
皆是將苖米折價須二萬五千苖方折得許多錢如此
乃是十萬石苖矣故每石加耗等共收一石七斗縣計
方足江西一路皆然不但此邑為然也自此老倚恃豪
強只欲見星交量則縣道何以取辦以是諸豪皆為援
例而縣道之敗寔由於此今歲諸豪聽命皆依縣例而
此老毅然不納巳具公狀申諸司矣榦在此尚可脱則
繼今以往愈恣横莫敢誰何矣榦若為南安之行則不
可不速治之以寬一邑百姓之憂若不為南安之行則
勢不容與之兩立也聞張元德在彼亦熟知其曲折千
萬留意乃一邑之望不但一邑之幸一路豪強聞之亦
當震懾矣
榦本縣綱運巳裝足甚欲一見計使只候林丞至便就
道更煩急往促此來恐州郡未必肻令來則榦亦難動
盖一邑頑民日夜磨牙只俟榦動脚便覆出為惡也前
日偶賤體不安牒丞權縣謝知府便投詞論擾百姓及
出假後追其榦人斷治之此公終是不悛為一邑之害
民畏之如虎同心拱手聽命是何世界如此不若趁計
使在此了此一事一邑生氣不是細事也榦之所以不
敢輕動誠不忍百姓失所恃也若去此害其他小小者
亦自知戒然後得放心也楊漕此來未曾有所按治反
覺風采不如楊子直不若以此為第一義今錄去大槩
更以所聞參訂助之為此一舉亦一快事也
榦彔彔於此方喜安跡數日前忽聞有改差監六部門
之命昨日部中人來乃拜省劄衰晩何以辱廟堂簡拔
之意只是合有窮分又復搬家寄寓臨川且單騎一往
彼中俸薄何以支吾抱關擊柝既無重責亦無多事卻
可養疴矣然老矣何日而巳邪令人氣悶也更有少事
得劉梅伯朱敬之諸公書皆令不須候代然輕棄民社
而去又似不安山野之人不知典故輕去則為躁進遲
去則為偃蹇二者皆不可今以公狀就漕臺申審欲煩
契兄袖見漕使想亦有此樣例當如何得漕司行下可
不可皆可藉手也
同官王丞以急班改乞免差考試前書巳及之今在守
亦為致懇於漕使想亦必送僉廳幕中之事契兄能為
一言則事無不濟人非高舉遠引不屑世故則寸進之
念人誰無之今必欲拂人之情使之無故拘牽而不得
遂其所欲且人以親老為詞又何忍阻人顯親之至情
耶恐見運管陳丈諸同幕力為言之幸甚
聞袁吉皆盛傳富家藏楮之說人情為之騷動聞趙漕
使亦主之或云朝廷行下皆未見的實果有是說則莫
若且自十貫税錢以上人戶使之收藏若一二貫税錢
人家全無所有豈可困之邪相見在即他不暇及
聞從人暫出章貢想今巳歸聞以官劵事行此事亦誠
難措置彼中官會謂之鈔舊直八百足今只得百七十
省其狼狽又甚於吾國也其所以出師連年屢敗者亦
以錢幣不行軍士乏食之故則此一項事亦誠關利害
也北方弑逆之後盗賊四起淮北道梗不通非百十人
不可行𣙜場北客絶少兩使不至其事可想也此間最
可慮全無措置若萬一有警不惟不能戰亦不可守不
惟不可守亦不可逃盖處地四平無名山大川之限一
望二三百里方見山其習俗勇悍御得其道無非精兵
御失其道無非劇賊向者憚於一行盖恐其全不可為
及至此究其本末又困於不得有為束手坐視甚難言
也到此巳兩月亦覺軍民豪傑翕然歸心卒有緩急只
得旋收拾為用耳邦君有福人全不見有憂慮意亦可
服也此間事大略如此兩子來此卻得終日監守讀書
老懶卻未得工夫讀書每日與羣豪相追逐亦頗為酒
所害但嗽疾卻有向安意也向來遠遊之興如何葉味
道潘子善來相訪也(安豐)
承聞巳解臺幕之印且得歸山中陶然自樂世間愚人
方且自為議論自為軒輊亦可憐也但安豐之約既不
諧金陵諸司所在想未必肻出若過儀真閒行一番乃
以微服見過為旬月之欵亦不惡也榦之蹤跡想不甚
知其詳緣其人太庸凡太鄙賤不可相處此亦不欲露
不和之跡只是彼此以貌相承而巳初亦不知彼乃日
夜相譛訴於李仲詩之前至於相回避以臺諫脅之仲
詩甚憚之遂有乞移倅之請所以取悦於臺諫而又以
慰彼之心也然其心又不能自安遂密以其相傾陷之
意白廟堂所以榦既改除而彼亦罷黜也仲詩為邊帥
而憚一太守至於詰曲如此後乃屢遣人來相謝且自
解榦亦未嘗有他以倅易倅何不可之有初未知曲折
如此遂留儀真月餘以書懇相識乞奉祠未幾臺評既
下亦只得且往金陵巳於五月四日交賤事然彼所以
相傾陷之意亦有說有李明兄弟三四人皆豪勇之士
榦甚愛之數與往來忽有告其兄欲結集人過淮取夀
州者郭守以為奇貨謂榦實使之遣人相聞榦知其必
無此事遂親出捕之得其兄弟兩人送獄乃是一士人
徐師點者為首謀假太守之命以紿李氏之兄弟也徐
師點卻是與太守最厚善嘗以夀州人欲獻城告太守
太守答以待寫書與廟堂恐有可乘之機徐得此語遂
以紿鄉人以為太守奉朝廷之意而為此事也李明之
兄李顯以告李明李明卻之而其事始敗露既以一行
人送獄乃日夜拷掠李氏兄弟使之誣毁以脱徐生之
罪榦知其故遂移書仲詩取一行人赴帥司根勘郭公
以此大恐遂有回避之請尚力爭以為乃李明之罪而
欲嫁禍於榦亦可見其愚也出來仕宦便有此等事既
一家未有飯喫而於義亦有未决然不可仕者只得且
隠忍於此為祿仕而巳若真要行志則無處可頓身也
(金陵)
伯量兄來具知為况之詳昨但疑未欲遽出以疾為辭
今乃知果嘗愆和幸巳平復不勝慰喜新除去就想巳
有定論昨嘗囑吳勝之乞賢者入幕庶得一水相望可
以承教渠初甚以為然不知竟何如耳榦年事益莫未
能引去良可愧怍郡事甚簡民訟絶少但性好興作自
不能安静耳正以無朋友講習為苦忽桑胡譚三兄偕
來黃伯新亦繼至朝夕得以講貫此天授非人力也巳
相約編禮書王朝禮十篇仍日温論語集註以相磨切
十年之間吏役紛紛不意今日忽復有此每相對則深
恨賢者之不來也春夏之交不雨靡神不舉略無雨意
勢大可憂大抵以江為界凡江北諸郡無不旱者㳂江
亦然北方兵革不休妖厲之氣浸淫至此朝論但欲平
静苐恐非我之所能必邊防未嘗不講而未有一之足
恃從事於枝葉而體統之未究識者不能不寒心也此
間亦議築城總漕兩司深以為然但主張小未合朝廷
亦未報行守土之臣捨是未有先焉者也(漢陽)
朋友得書或云赴新任或云不赴皆不得端的世事愈
覺費力皆不可曉解榦巳兩上丐祠之請不遂今歲大
旱無以為百姓亟發郡帑收糶米麥出糶貧民目今境
内幸不至貴糴但頗以此得罪於漕司目今施行之間
相咈處多制司亦不相樂只得急遣碎累先歸置一身
於此以與之為敵歲終再力請祠當必可得若遂此志
則當有承教之幸矣
適方知已辦臨川之行亦勢不容巳吾人出處何常惟義
之從耳同行甚佳候到縣卻相度也(漢陽歸途)
王臨川冣勤而敏士友多稱道之千萬為之調護使得
展布聞其欲丐祠而去亦可惜也臨川鄉民極頑非上
司庇之不惟邑宰之不幸抑亦鄉民之不幸也至禱至
禱
榦歸三山巳月餘一去鄉井幾二十年訪舊半為鬼矣
存者莫識其面也百事悉置之度外近得小寺屋在城
中最幽静處眼界甚佳見葺治居之端坐六七年則無
此身矣歸來亦苦人事之多不得一意觀書但於心事
日求寡過矣李貫之素疑其弱忽奮然抗論而去東南
之士愧死矣儒學之有益於人如此朝廷又能容之皆
盛事也昨得其書云尚留九江半年果否欲一見之私
居難動自此恐為永訣矣(三山)
榦以被命日久又有促行之旨既不能力辭只得早到
官所宜措置以為固圉之計所欲請教者非一既不能
久俟旦夕當以書求誨益也榦過豫章見陳巡檢名毅
者亦西班之奇士陳凱趙八之徒莫能及也頗有相從
之意不知尊兄以為其人何如能廉乎不能欺乎能忠
於所事乎其他本事隨其所長皆有用處且得根本正
當則不誤人耳榦欲遣人招之决於尊兄之一言望見
教就宰處借一人至南康相追為幸今日之事人才為
急也偶又與陳子實同官甚幸其人苦硬可喜尊兄知
之否其人之詳何如併幸示教勢不能伺候自此相望
不遠常得拜狀(安慶道中)
閒居想甚適知識時勢自應若是惟有仰羡而巳貫之
既畱伯量復歸想追隨於南山北山其樂不可量也榦
不能固窮又復一出業巳至此只得安之安慶雖淮郡
民俗冣頑頗費料理又郡無城壁累政以土惡不可築
不容但巳到此首興此役請於朝廷乞錢米不報止得
自為之邦人以為是亦有捐金相助者度費百萬緡亦
不暇計有無一面興築以是終日無少暇朋友亦有十
數人在此亦不在講習真一俗吏也到此五日便聞浮
光之警今兵退巳兩月矣朝廷亦屢有大舉之說然施
行多有未可人意者豐宅之意尤銳要之無本領無今
古只是杜撰何以集事得其書云欲屈契兄入機幕不
知肻和此險韻否若能得同貫之一來此遊山亦佳肻
來當遣人奉迎也(安慶)
為貧試郡落在塵埃箠楚中望諸兄如蓬萊中人不謂
清流尚顧俗吏千里遠訪聞之洒然真如執熱之濯清
水也兹承改秩佐郡之命在賢者不必多賀朝廷公論
益明兹可慶也榦巳再上丐閒之請一以避辭小受大
之嫌二以避峻急掊克之政年事浸晩筋力益衰亦欲
求閒耳本留濂溪以熱甚蚊多遂遷太乙觀俟得請卻
過山南也承教有期預以為喜
榦以九月一日抵家因得杜門絶人事遂其堅僻以度
餘生過臨川見朋友講學頗盛殊可喜此契兄往者善
誘之力也國秀兄近况如何往者不能迂道見之此老
久病恐終不復相見矣
榦屏居粗遣惟是雖脱吏役而家事未免關心亦不得
以一意講習耳新年又六十有八矣每念先師以一生
辛苦著書以惠後學光明煒煥而諸生莫有能達其旨
趣者又復數年傳習益訛先師之目將不瞑於地下矣
以是深以為懼鄉閭朋友絶少昨自臨川經從有李武
伯者舊亦嘗得從遊見其志慮堅篤因與之歸此留三
閱月嗜學不倦歲晚言歸恐其荒怠因勉其往承教誨
更望扶持之為佳老來但覺切巳務内之味最長甚恨
不得欵語也(三山)
長沙之行想巳有定論一出一處於義皆未有害世俗
之論亦有不足恤者要以即於吾心之所安耳朋友相
聚想如常此間會府卻遠不逮江之東西也亦以進取
之途頗利故不忍捨之而從事於寂寞也榦還家巳踰
一年只是杜門教子温習故書而巳𠻳疾復作亦不復
問醫聽之而巳邦人得簡夫之來不勝其快盖前日樂
土巳變為愁嘆之鄉矣亦豈否泰相乘故得賢侯辱臨
之耶南康黃史君亦是吾鄉之善類必能繼陳寺丞之
善政也
聞趙倉相與之意甚厚想協贊之力居多也朝廷須檢
舉歲月恐亦不容閒退耳樂則行憂則違惟義是從耳
初亦何心哉榦閒居無他以舊居迫窄不足以容孥累
又念此身巳老亦欲為久居之計架小堂於屋之後不
敢求華美但百物旋措之故久之不就更旬月可以告
成矣閒居無朋友講習秋試後須有一二相識可以相
聚諸子亦可督以讀外翁之書也伯量許下訪吉父得
書亦云果爾何幸如之近於鄉間取得禮書來内有先
師親題編禮人姓名晩年大段畱意於此不及見書之
成無窮之恨也榦於喪祭二禮編得甚詳密先生以為
禮書所編皆不及古當更仔細看過若可繕寫即尋朋
友在官者寄去抄錄可入禮書數中其他亦皆須研究
但最苦是無朋友商確其次是無錢可催人抄寫及供
朋友檢閱甚以為撓若伯量肻來又能為之多方抄化
以粗足編書之費來此相聚數月以成先師之志何
幸如之生平讀書多疑無人講問苦不可言尊兄恐越
境亦難若伯量來訪俟其歸榦當送之往麻姑約從人
一出亦可為旬日之集榦若措置得家事定叠此間難
得朋友亦只得挾策求教朋友也便出外一兩年亦無
害也因作伯量書煩致意促其來尤佳
道體流行無物不有無時不然而春陽巳盛生意條達
尤足以見道體發見之妙曾點言志乃欲從容游泳於
其中其氣象詞旨雍容自得各止其所足以見其天資
高明洞見道體渾然天理無一毫人欲之累以此而施
諸天下則堯舜事業亦不過此此夫子所以與之也榦
頃於曾點言志一章未嘗見得分明今無從質正輒述
巳意望相與訂正之
元思報果州兄之病令人驚惱為之奈何此數日亦有
可生之意否天未昌斯文乃使吾輩困厄病患亦未終
喪斯文則决亦未使之止此也得諸兄朝夕在其側莫
大之幸榦拘縻於此不得一往但有終日憂嘆而巳西
沂之行且宜遲之今且遣兵士六輩往僃使令更看其
病勢如何也(安慶)
榦抵臨川巳兩日省劄既到而臺評予祠之報亦下勢
所必至遂得杜門送老矣向來及門之士惟尊兄端可
承衣鉢之傳世事一切皆不足道惟有勉進所學以答
先師屬望之意耳至望至望臨川諸人向學者有數人
甘吉父終是得其大者今亦同胡伯量送至麻姑道間
又得欵語也屏居如常無足道者少小見前人所以艱
窘之狀今巳不啻足矣特孥累十六七年隨乃翁從宦
煖衣飽食似不能堪而又往往不能謀生然此乃造化
所以深愛之也閒居可以讀書特以喪祭二禮編次未
畢不能不以此關念玩索之功不得精專特反身一念
不能不自勉耳李貫之一世奇士而止於此每竊憐之
前承陳寺丞巳為立祠遂為記其所以立祠之意亦使
往來者知有吾貫之也更得司直同南康諸人與貫之
厚者各為題數語以見其為人庶幾祠可以不廢亦足
以見吾輩交遊之情也(三山)
榦屛居如常人事絶不講每月一出謁府主餘則並不
出亦殊省事昨得李武伯在此講切武伯去蜀人家本
仲來又得一月相聚多讀書尚氣節立志甚篤趙季仁
以其為人異日所到當不在李貫之之下亦各有所長
然亦真不凡也得真景元書嗜學之志甚至得陳師復
書亦然此二公者異日所就又當卓然其護法大神也
先師沒今賴有此耳可喜可嘉陳師復巳為貫之立祠
此公真使人不能忘之師復刊其詩以為祠乃僧所立
未免為著數語以見吾人愛貫之之意亦足以使學者
有所興起也
余國秀兄巳為古人今其家何如子弟何如甚可傷也
簡夫不來甚壯但吾鄉失此賢帥不無嘆恨也方明父
遠來相訪衰老廢學甚孤其遠來之意志氣甚篤殊可
愛敬盖其源流固有自來也老來只覺存養玩索不可
偏廢世之學者往往墮於一偏是以空虚而卒無得也
得明甫輩十人布在四方吾道庶幾矣今欲再趨函丈
使得與課社朋友往復商確當不為無益也
昨迓曹帥人行嘗拜狀當無不達陳寺丞潘謙之歸具
知近况之詳尤以為慰且承有訪戴之興一動亦非易
事况筋力亦豈得與曩時並邪黃守鄉人自此可以書
問往來也長沙之役今竟如何想巳有定論矣黃守不
相識聞其人亦賢州縣事體大非昔日之比曹簡夫不
來此間老稚如失怙恃也榦終日杜門每月一謁府主
耳來年正月便習學致仕併州郡亦不出謁後年正月
真不出矣當初只帶得一團血氣并一點虚靈生在世
間今亦他無所用心只得檢點身心令明淨純潔交還
天地父母耳先師發明義理至精至僃後學難得擔負
者向來只得一李貫之可望乃至於此去冬有蜀人家
&KR0008;字本仲者來訪與之語涉月極不易得多讀書持身
甚介玩理甚精務學甚實於貫之伯仲耳近來諸生伏
闕之書雖是次名實則首謀故書中言蜀事最詳且切
巳試中優等近聞其丁家難而歸與黎郎中名伯㢲者
同舟而歸渠亦甚欲一見契兄可使人於九江探問若
留之一相見亦佳此間得楊志仁相聚謙之又歸殊不
落寞岳陽方兄又遠來殊不易得饒兄諱魯書意向甚
正但得朋友多斯道有傳則先師為不亡矣近讀中庸
因推考古先聖賢言學無非就身心上用工人心道心
直内方外都未說近講學處夫子恐其識見易差於是
以博文約禮對言博文先而約禮後博文易而約禮難
後來學者專務其所易而常憚其所難此道之所以無
傳須是如中庸之旨戒懼謹獨為終身事業不可須臾
廢而講學窮理所以求其明且正耳若但務學而於身
心不加意恐全不成學問也向來朋友在淛中者一切
放倒其他所至寂寞獨南康得契兄與諸賢維持講學
最盛先師有望每恨不得生長周旋其問但不知於身
心上點檢處如何耳人藏其心不可測度欲一以窮之
捨禮何以哉詞氣容止之間應事接物之際察其中理
不中理十得其七八矣惟契兄為彼中宗主更望以此
律之則庶不至流而為口耳之學也嘗觀明道先生語
謝上蔡云諸公來此只是學某說話上蔡請益明道云
且静坐程門如上蔡可謂務實為巳者也明道尚以此
箴之使視今之學者則豈不大為之太息乎老矣他無
所望於世只是望得先師之學有傳故不自知其僣越
以及於此也
勉齋集卷五
