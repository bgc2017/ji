勉齋集卷九宋黃榦撰
書
與鄭成叔書
榦同朋友寓蕭寺終日無來人乃知山居之樂如此入
城千萬枉道下訪也承諭記文筆力低弱不足以發明
尊丈宣義家庭之訓與賢昆弟相與之情更幸改抹看
如何一覽棄去可也記中欲知其為某人之家不得不
書人表德甚皇恐父前子名則又不得不書名僭越之
甚(紹熙壬子夏成叔請怡閤記也)
傳諭尊丈宣義眷睞之意甚厚秋深當走求瞻拜無益
之書不敢先瀆侍次望道謝意何日復入城近與朋友
看博議見其考事說理頗有可觀反為衍辭華語所汨
没間亦有非出一手者妄意刪去三取其一似稍可觀
已祝望之攜呈試為一覽有可疑者幸相往復成叔之
敏不過一閱也
榦昨入城特留一兩日復入山今尚可為半月之留漸
迫俗務不容久享清福也朋友去盡雖無講切亦頗得
自温習業與世違不足道也昨望之歸以一書附之凂
逹不審曾至否子羽尚未來秋試甚近計淬厲日進以
成叔詞氣當無復堅敵但更放平令明白如白居易詩
雖婆子亦可曉庶讀者不甚費思索耳不知如何但榦
豈足議及此耶久早風雨可畏近城兩熟之田皆無所
傷想並海殊為此撓於收刈無阻否所在或水或蝗天
災異甚肉食者殊不為動心也榦試後多事欲再尋入
山之盟而未能筆硯已生埃矣朋友盡散獨謙之數往
來耳何日入城得請教論邪儀禮編次殊未有倫理得
一二朋友如成叔之敏為兩三日之集則此意可遂矣
榦日困多事不得專意講習為懼承日課詩禮計有新
功世間事無不當讀况涵泳持久以養情性者乎但語
孟近思是初讀書用工緊要處須是熟讀精思真可聖
賢意思則以此讀世間書是非得失方有尺度不至於
泛然徒為誦記而已此皆前輩所已言承問輒及之詩
集傳刊本不及見此卻有寫本偶鄭子立借去俟其送
至當納去東萊詩記與詩傳雖多不同然意思寬博從
容卻亦頗有益
榦明日遂行上元前度可抵家需詩傳適迫行忙冗亦
徧尋偶文集散亂竟尋未得榦不久即歸抄錄未晩也
儀禮原不曾點併俟他日
榦抵此諸况如昨但日俟家兄之報以决行期先銘非
淺陋所能稱述以友誼之厚亦欲勉強復迫多事愧未
能如期耳買書亦偶未印就彦忠行急併俟後便也(慶元)
(丙辰先生是歲自晦翁所還里)
榦罪逆不天先妣葬事有日欲啟先人舊壙舉以合葬
棺為水所舂撞雖幸無他然欹側已甚有人子所不忍
見者苦哉痛哉不孝之罪何以自贖兄弟相視方知擇
地不可不審家兄頃亦不以風水為意至此方大懼新
卜地特出家兄之見開穴未數尺已有涓涓之狀矣以
此遂姑遲之然家兄嫉季通彦忠之說如仇讐雖有百
口莫能開釋付之俗師卜之淫鬼終恐復蹈前轍無可
言者身屬卑幼熟諫不從只得聽順中間憂悶不能食
者數日幾至委頓今卻幸稍能支吾以視大事之畢百
况如此亦不如無生也考亭先生中間得書一病幾不
可救已遣書相問矣近卻已安近聞詆排之意復熾不
知竟如何此間朋友十數人卻皆謹愿純静有可共學
之資以科舉在近皆未暇講習聞家塾相聚者衆想極
有美質聞望之在彼幸為致意試前能一來山間訪問
生死否(戊午)
承許下訪兼聞昆仲偕來慰幸之甚禮書之成有日矣
所借善書行者二人亦約上元後到此得如期同點檢
與之抄錄為幸張樓不難區處潘百二哥今日亦來相
訪大率朋友來者皆以朋友來集且歸若成叔之來當
呼致之林公度潘謙之度亦月半間此來亦一盛集也
(已未春成叔遣其季弟周父來從先生學)
榦禍患餘生心力凋耗此間事緒不一終日應酬無少
暇遇休日且得休歇喪禮尚未暇修整禮圖已略觀更
須相見更相詰難方見定論自舉業為士子錮疾不惟
義理全不明而文字亦全無綱紀補緝萎弱亦無次序
如醉人說話滔滔皆是也如昆仲真讀本分書實可為
後生法也此中兩三般人有一種直可與講理義者有
一種亦只得令渠讀經史及古人文字勉令飭行作世
間好人耳近卻頗似整齊彼此意思亦漸相孚矣長溪
楊丞通老來此此人卻是武夷門朴實做工夫人無一
點世俗態信道甚篤深可敬重度更留此半月餘不知
成叔能及見之否若撥冗一來住兩三日亦佳
榦祥祭在近意緒摧割且日與後生習無益之業尤無
好况朋友講習者亦苦無堅強奮發之意此道不明二
三千年方得二三大儒講明以大振墜緒欲一一以望
之世人亦難矣但一向如此則斯文之不喪者幾希昆
仲不讀世間書異日相從於寂寞之濱者賴有此耳類
禮此間全不暇看大祥在七月初九日榦欲七月初一
日即請一二長上權齋榦即攜喪禮登箕山作十日工
夫了卻此一事若彼時得成叔肯來須省得大半功力
也不知如何早望示報周禮雖且編得到地官一半然
覺得亦成倫理可觀今歲若了得此一書亦是一事此
間亦有前輩三四家說略無足采者以是益覺此書不
可不成也異日更得成叔修成所編禮記以配此書更
編得祭禮以配喪禮亦可以少禆世教也
榦祥祭在即哀慕何窮衰瘁日甚他無可言者家兄一
房欲移歸城借屋以居私竊不便只得移朋友就陳膚
仲舊屋一兩日須可移朋友多歸無復講習之益可以
整治喪禮適建寧有專人來又了數日書問擾擾不可
言小卷已了即可附來此中呼書工錄出如未畢且將
所移喪服制度注疏見示欲添成此一篇也大祥鄉人
例用忌日或疑不得二十五月足日之數不知如何試
為思之
榦祥祭甫畢哀慕尚深以家兄一房在山間未歸葺治
屋舍以俟其還遂暫移朋友於膚仲故居方此擾擾又
聞池陽余景思之訃殊可傷悼辦遣一僕往迎護其喪
以是尤覺多事自顧荒陋恨無以謝朋友遠來相聚之
意日月如流此去整整只有百日即東西南北矣八月
一日課諸兄說易一卦孟子兩板休日畢集於僧舍設
湯餅供輪請六七人覆講不通者罰從容終日而罷粗
覺意思不惡承許月半後此來當不爽約也類禮日夜
在念此兩日方得下手喪大記及士喪禮已看過只是
多令互見而注疏只出一處如此亦不甚繁更旬日亦
可下手抄寫但如孟子荅滕文公段子之類亦合入但
未有頓放處更容盡抄出諸經如顧命之類皆抄入乃
佳荀子左氏傳之類卻别作外傳也更得從者早來相
與詰難庶有至當之論也二十五月而大祥頃亦檢尋
皆無所考後見司馬公卻於忌月前一月之末卜忌月
内一日祥祭設使忌日在二十九日而卜得初一二日
則尚不滿二十四月只有七百日而大祥矣不知司馬
公何所據然大祥必須卜日又不知於何日方卜前日
先妣大祥只於忌後一日祥祭又不知果合禮經否大
帶初理鄭注及疏亦疑其如來諭云云但士緇辟二寸
再繚四寸兩句卻以緇辟為句絶二寸又自為一句似
不成文理陳氏禮書卻云二寸者只是緇辟闊二寸禆
垂者只是禆其下端二寸耳其說又謂約組三寸不應
帶反細於組其說亦似有理如此則再繚四寸者恐是
兩面皆緣二寸則共為四寸是否不知如何玉藻最是
說帶處脱爛不可復考也今禮書書帶多於腰間正結
處作兩紐如環注疏又不及此不知後人何所見而云
王侍郎遂以為此即所謂紐也亦恐未必然耳疏中所
謂禆其一垂者初亦恐如來諭或恐一垂只言不禆腰
間而禆其垂皆不可復考也
陳太丘趙苞二事鄙見亦只如此但趙苞事更索區處
使一郡生靈不至魚肉鮮卑不至衝突乃是若只了得
自身而百事皆放倒以為乘障安邊付之能者何不早
為此言而誤人國家事哉要之古人立為危邦不入亂
邦不居之法亦正慮其異日之難處也孝叔素聞其豪
宕有竒氣每以不得一見為恨今乃得竊觀餘論甚幸
甚慰但不曉包承小人之法如何昨讀管見方疑胡公
氣蓋一世乃獨為此等議論不謂孝叔生平有豪名而
亦為此言也榦比讀東漢黨人事便雖變易姓名為人
傭作以避禍及變易姓名往來京師多所營救故一時
善類全宥者多如此等人物已覺不甚滿人意不行乎
此心之正而﨑嶇以求苟免者皆不樂天順命也奴僕
熏肉之餘竊弄人主之威福天惡神怒而豪傑之士恨
不剚刃其腹乃以士大夫而為中常侍之弔客豈但枉
尋直尺而已哉包承者小人之所以吉也若大人則身
雖否而道則亨矣此大易之本旨也更往復以質其是
否乃佳
榦諸况如昨但漸覺多事不得一意讀書為撓誌文後
别改定數處亦只是删去冗辭今所指摘數處極是俟
改正即托舜和書之但既不足以發揮潛德又豈足以
刊之堅珉也哉(已未春成叔有外祖母之喪此時求墓誌於先生也)
榦頗苦多事七家兄方遣女六家兄復治行墳禁之訟
復興撓不可言更旬日後又自為治裝之計矣相别無
月日為之悵然後月廿日以前更能一來與朋友相聚
否此間三五同舍天資粹美志向堅確其他亦大率循
循雅飭榦之荒陋又愧見之故尤望成叔一來與之相
欵以别也令外祖母節志之高鄙文不足以稱之又加
以勒石重自愧耳
榦入栗山因訪必大過節方歸治行冗擾不可言自惟
不才竊聞先生長者之餘論不為鄉人朋友所鄙棄復
欲與之為筆硯之交義不容辭開正又復東下但處非
其位尚賴成叔諸兄相與維持得不至疎脱為幸世俗
淺薄深恐因此遂蹈悔尤也然天理人心有不可冺滅
者擇其善者相與勸勉亦足以少助吾道之勢耳
榦諸况如昨病軀漸向安然亦未十分脱體亦漸可觀
書矣師亡友散所恃者書册矣益不敢不自勉也昆仲
相聚日有新功應舉工夫不可不勉得失窮通則勿以
累其胸次為佳不然則與庸人何異哉人家之興替人
命之亨否固有定命也鄉間朋友漸知趨向者多更賴
成叔振拔激昂之使師傳不廢莫大之幸也人生無幾
米鹽瑣碎不足以凂吾靈臺也近偶思九月以下之喪
除服月日先儒所未說漫記一段託望之錄呈試一觀
是否幸見教(庚申)
榦一歲之中災禍沓至餘殃未殄半月來疽發右臂徹
夜痛楚心煩意亂亦幾不救然禍患更嘗已熟亦不知
死之可畏而生之可樂也先兄一房存没留寓於此為
計甚深而親故莫能悟也歲晩當一歸為先兄辦葬事
須得一見
榦諸况如昨無足言者俟先生掩壙後即歸度十二月
初五六間到家不知能一出相聚否諸事悉面言兹不
暇及但有一事陳彦忠以九月廿四日死於建寧之客
舍無以為棺斂之資嘗率此間親故助之矣然後事可
慮者甚多鄙意欲得成叔為之糾率鄉間朋友嘗與彦
忠往來者如寅伯大哥舜和謙之子立履之用之諸人
裒金以賙之此已馳書懇潘溥之矣彼中惟成叔與之
最厚當為勸首亦須稍厚乃可此事不可緩若得之不
可付其家恐妄用只逓來此間或留以俟榦之歸可也
榦以先兄一房欲歸亦以未葬不容不歸既歸又不容
遽舍之去遂决意就栗山之招然栗山去箕山與城中
正相等身拘書院亦率一月方得一歸箕山歸亦一日
復回不能久留以是事多有不滿人意處甚以為撓榦
又棄家遠在數百里外其况味可知所幸朱家兄弟皆
在家庶免後慮耳聞昆仲淬厲甚力此吾人本分事不
可不留心此間朋友亦只得課之作舉業以應試不敢
為高論以誤之也間亦有一二人甘心不習舉業而留
意於所謂偽者此亦難盡以責人也彦忠後事與之區
處稍成倫理亦率得官劵八十道以助之但亦尚欠得
一兩月糧承欲為糾率若得十餘千以助之亦佳偶有
建陽人在此已報渠子弟矣千萬蚤為辦此逓來城中
諸公次第未必可率也近得渠子弟書卻頗能自守此
差慰人意耳此間朋友甚思一見成叔若得五七日暇
只取連江湯裏借問入溪路則至此不遠矣
榦山居甚適但朋友日課舉業講切殆廢為可懼耳七
月半間亦暫歸建陽八月半前復來此試前當得欵聽
教誨也少意昨承許為陳彦忠作檀越昨已報其家令
作十四五千主張矣其家已就妻兄處借去禾令妻兄
就此支錢用不知如何或隨多少看得若干六月末旬
内借一人送來為佳恐榦七月内行期不定早得此錢
使用度成叔必不忘掛劒之義也
榦衰晩試邑不敢憚勞歲月倏忽已一考半矣所幸上
下相安可以逃責但思學業之不進齒髮之日衰又為
可慮耳(嘉定已巳時宰臨川)
榦素不治生業孥累日衆齒髮日衰又不能坐視其啼
號冒昩試邑以求升斗之給不習為吏一切自為法度
但知無一民不當愛無一事不當理日夜勞瘁無頃刻
寧以是行年六十有一而衰態可畏又居官無蓄積還
家又復匱乏去歲之夏一至中都部吏以為文字不員
遂注令闕以歸已絶意京秩矣冬初一二故人官於中
都者又謂可以料理使其復來留滯於此已半年矣班
引之後注闕甚難(壬申先生在京注新淦宰時書)
榦請違甚久奔走官涂人事曠廢久缺晉記尚是癸酉
年秋間解后令似於清江舟中得熟知動靜之常便中
忽拜誨字之辱反復數四不勝欣懌乃知琴書寓都城
長才遠識尚爾淹回造物固大有所成就邪榦衰老與
世寡偶甘就閒退朝廷見念尚畀祠禄粗足自給志願
畢矣還考亭寓居已五十日矣亦欲一歸里中省墳墓
尚以牽制未能動勢須少俟秋凉也(丙子先生罷漢陽守奉祠居考亭是)
(冬歸鄉成叔時在東府鄭景紹書院)
榦諸况粗遣無足道者惟區處家事今粗有條理則可
以安居靜養以送此生耳偶有少禀知縣家兄位小姪
子自知孤貧刻意向學偶因子方姪入都遂附之行欲
經營漕試日子已迫不知尚可圖否且此子怯弱疎拙
心甚念之又不欲尼其行已為作林宗魯潘謙之書囑
之矣恐尊兄有能為之地者蒙介念甚幸家兄頃丞沙
邑大參方親迎亦嘗獲拜識不敢令其輒扣賓謁家兄
之孝友清苦人所共知若能為宛轉使不至冒暑徒行
幸甚
榦抵家兩月餘日望騎氣之至近聞膚仲兄乃知為子
華所誤及得來教又知體候亦少不安吾輩縦浪大化
中凡事豈能盡如人意要使在我有定見而彼之往來
吾前者千態萬狀不足以為吾累可也榦投老來歸先
廬無可栖宿之地得法雲寺僧廬數間葺治居之今已
安如山矣蔬食飲水亦可以老更得如尊兄數人朝夕
往來則尤幸也一出良勞有司不明久矣豈特士子一
試而巳哉
投老來歸百事非舊後生輩皆以為讀書者充塞時文
之具矣必欲全不讀書專念一文一葉者為是彼亦豈
欺我哉左右以年少便蒙不令讀書之號此可以觀人
物矣勉之彼不足與較也榦無屋可以為羣雛之芘近
得法雲寺居之僻寂正拙者所宜新正能下訪否(與成叔之)
(子元蕭書)
榦衰晩為貧冒昩不意邊事擾擾如此初至人面不相
識便有浮光之警幸即退衂此亦汲汲為自治計今城
壁已就人心已安可以無恐矣但年月已暮光隂無多
矣已作書懇諸公求歸不然則來春亦决意為歸計彼
勢誠弱人心勇銳亦頗勝丙寅丁夘間但諸賢處事皆
未見有足恃者中原分裂兵革方動未有息肩之日謀
國者但欲苟安未見其可也(丁丑冬在舒州時書)
榦以與當路諸賢議論不合不忍蠧民誤國力辭歷陽
安慶奏事之旨深入康山堅坐幾百日竟以此忤意平
日不相樂者從而擠之罷命之至而此身已歸至臨川
矣向使冒昩為修門之行為辱豈小哉自此遂得暫斷
四路頭温故書以待盡然有一事欲與契兄議之若蚤
下訪幸甚北山倦翁不免一出因與之别想亦不免入
郡也生平故舊如賢者今幾人邪以是尤懸懸也(戊寅罷辭)
(召命來歸)
榦諸况如常痰嗽不止亦不足為苦也禮書既畢日與
二三朋友考訂暇則相與番閱舊書亦足自適耳來教
縷縷以貧為苦此吾人所通患然平生亦只有此一字
可以上荅吾君與父師耳必欲求足則須是棄其所學
乃可是何異持千金之璧以易一瓦缶邪投老來歸頗
覺鄉俗大不如二十年前足下父子生平自負卓卓如
此苟未至飢餓不能出門戸亦不如且伸眉之為愈也
嘗見陳子昭勸賢者教兩令似習舉業賢者力折之此
卻是子昭美意亦是渠生平艱苦見得如此今說得太
高纔經折挫便就委靡卻不濟事也足下亦想未深知
某之事體只看後年正月下了致仕則夫妻父子必至
流離此亦已先安排下此一著對他不足畏也春初蚤
入城此間有安下處岳陽有一朋友在此真能任道者
恐其正月末即歸早來聽其議論甚可壯也(已夘)
榦自夏間為氣疾所苦至今未脱體此病恐與之同死
生也更得兩三年在世間讀了所願讀之書則可以無
恨矣潮陽之命力以疾辭已再上矣以必得為期也貧
固可畏然亦留一个餓死做樣子亦不須人人安飽也
新春和暖亦能一出否
榦辭免之命再上竟未有處分中間都城大火又復無
暇及此亦决不能復出便做掛冠主張遲速亦不必論
也賢父子何日入城近覺向來朋友講論不親切後未
有不束之高閣者近卻有一二人真可共學獨恨不得
相與欵語也
與鄭(失名)
榦愚不肖過蒙眷予之厚自惟怠惰深懼無以副期待
之意尚蘄有以教之乃幸扁舟浮江訪長者於象山之
中以快平昔慕用之私不替寢食稍暇當求遂所願也
勉齋集卷九
