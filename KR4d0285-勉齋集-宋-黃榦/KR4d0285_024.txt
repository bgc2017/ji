勉齋集卷二十四宋黃榦撰
婚書
代劉氏女嫁鄭氏
望通德之門雖久欽於俊譽持知足之戒敢自託於華
姻忽辱魚緘巳諧鳳卜某人聲馳簮紱實鍾懷玉之地
靈某人業務組紃粗識屏山之家範封聯畛接曾無數
舍之遥帨結衿施永締百年之好
大兒娶舅氏女
師門教育之勤恩均父子甥舘追隨之樂情等弟兄感
積年辱愛之懷起再世為婚之念垂蒙高誼不替遺言
某人稟性醇和姑姪最親於平日某人賦才疎拙兒童
素鞠於外家遂聯二姓之懽夫豈一朝之雅惟是姻㜕
之攸好亦圖道德之是依自顧頹齡無侍燕申之誨庶
幾晚輩尚獲聞禮之餘冐貢微誠敬納嘉禮
仲子娶潘氏女
言念父兄嘗偕侍拙齋之席豈期子弟復同升雲谷之
堂載聯二姓之姻實篤三生之契某人天資溫淑習姆
訓以素嫻某人性質庸凡讀翁書而未悟輒憑久好敬
附高門禮謹大婚願早遂室家之好職修半子庶與聞
詩禮之餘
季子娶趙氏
里閈論文不但燈火十年之舊婚姻締好復聯室家二
姓之歡得諸氣味之同非以勢利而論有請斯諾匪今
所期某人稟姿温良飽習家庭之儀則某人受材疎拙
方親師友之箴規觀平生磋切之情卜他日諧和之意
老夫耄矣每思師訓之無傳小子聽之幸有婦翁之可
學
長女嫁高氏
師門洒掃久矣望回宦路驅馳居然薦禰脱略勢分講
求婚姻兹今世之所難雖小官而敢避伏承令弟謹醇
有守得自家傳而榦長女朴拙無他未嫻姆訓既以友
朋之咸贊繼而幣帛之鼎來難弟難兄足見壎箎之樂
有家有室永臻琴瑟之和
叔女嫁陳氏
交游滿目莫如兩家兄弟之親子姪通名復講二姓婚
姻之好有高風誼來畀雲緘伏承某人質厚而文衣鉢
親承於諸父榦第三女性愚而樸韲鹽備見於迺翁以
配高閎庶無違教夢回里社不勝鱸鱠之情喜溢門闌
行覩鳳鳴之慶
代朱氏娶李氏
學禮學詩非一日友朋之契有家有室合百秊男女之
歡適當時變之不同益感交情之獨厚伏承令女少嫻
父訓功容言德之既全某男粗承祖風洒掃進退之未
習實焜燿先公之望俾周旋賢者之門以其子妻之不
但幸聯於姻事得為君御矣庶幾有頼於作成
疏
代劉樞府請開善長老疏
瞻省松楸緬懷先烈虔修香火久創精廬為一方梵宇
之雄乃四海衲僧之聚大揚祖意&KR0870;頼宗師某人具智
慧根離意識想蚤歴五湖之外徧參萬法之源嫡嗣雲
庵實繼雲門之衣鉢好辭建鄴來持建水之鈐槌冀飛
錫之俯臨庶叢林之改色
祝文
安慶祈晴文
滛雨過常失秋歛冬藏之節至仁育物播陽開隂闔之
功載竭精忠願孚善應伏念臣誤叨郡寄深軫民憂竊
希魯頌之務農尤監莒城之恃陋且耕且築百堵皆興
曰雨曰暘三時不害適秋成之在候值隂沴之為災禾
生耳而無收牆及肩而欲敗罪皆由巳痛則呼天伏願
矜憫黎元斡回造化清風四起盡掃重隂白日正中頓
開霽景色動三農之喜聲騰萬杵之歡永荷洪庥敢㤀
寸報
栗山書社祭神文
揚枹兮拊鼓燎薌兮奠糈羽駕集兮繽紛神翩翩兮來
下拜舞兮鏘鏘劍舞兮滿堂陳齊謳兮趙瑟羅桂酒兮
椒漿神熏熏兮既醉詔諸生兮上征操弧矢兮射魁斗
跨龍首兮登天庭諸生兮蹈舞神之靈兮予祜鼓詞鋒
兮一戰掃千軍兮莫予禦秋風高兮槐黃月魄兮桂子
香旂紛紛兮耀神凱音奏兮琅琅諸生喜兮交賀宰肥
牛兮烹羊走靈祠兮百拜報神休兮不忘
閩縣學謁先聖文
維季月日後學黃榦謹率同舍拜謁於先聖先師榦等
適以今歲聚學於先聖之宫惟先聖所以教人見於門
人所記者曰博我以文約我以禮又曰子以四教文行
忠信蓋博文所以致其知約禮所以見諸行加之以忠
信誠慤之心則知無不精行無不篤也竊嘗聞於當世
宗師者如此敢不痛自循省勉勵同志以無負先聖之
教顧惟庸陋舍巳芸人日瞻聖容有靦面目恭惟先聖
道通古今不倦之心千古如在憫兹後學尚克相之敢
告
荆南代吳安撫禱雨文
往歲之夏不雨而暘饉饑薦臻民卒流亡彼夏而旱巳
乖其常此春而旱于何不臧干戈方起田疇多荒失時
不耕後將安望刑政之愆某身是當毋虐我民亦孔之
傷神之聰明實佐彼蒼嗚呼仁哉反妖為祥
臨川謁廟文
社稷
往季大歉井邑蕭然一稔之餘民窮自若顧瞻四境愓
然于中神之聰明尚克有相
縣學
聞古之從政勸學為先義理既明風俗自媺榦敢不敬
從衿佩勉課誦弦
城隍
神司此民而吏治之惟敬於民乃敬於神吏治此民而
神庇之惟福於民乃福於吏故吏之始至敬謁神祠非
有所祈惟民是禱
顔魯公祠
惟公孤忠壯節萬世如生臣子大倫頼公以立吏司教
化自拜公祠庶與邑人聞風而起
晏元獻祠
惟公受天間氣為世鉅公山川炳靈顧瞻如在吏司教
化自謁祠宫庶公邑人聞風而起
祭龍潭文
諸侯祭名山大川之在境内者禮也令雖卑而地倍子
男其職為近民民之不幸而有水旱之灾非名山大川
其奚禱案圖考牒質諸父老云南濟之山嵌嵓嵂崒其
上為潭泓渟黯黮神龍之所潜一邑之望今歲之春雨
暘時若禾黍芃芃民生有樂及兹大夏不雨逾月早禾
之入巳乖所望晚稻方茂田又告拆天之於民勤矣胡
為而至此極耶將吏職有不恭歟民情有不通歟是非
有不明歟聽斷有不公歟賦役或太煩歟刑罰或失中
歟此吏之愆匪民之罪也使者守令反躬自責靡神不
舉卒不獲應豈天神人鬼之不歆非祀歟抑興雲雨潤
萬物固有其職歟此榦所以犇走數舍而有禱于神也
膚寸之雲足以澤百里之廣三日之霖足以慰終歲之
望神亦何憚而不惠我民耶
新淦謁廟文
縣學
昔者夫子嘗曰達果藝於從政乎何有榦於三者未能
有一焉若曰居之無倦行之以忠榦雖不敏請事斯語
矣
城隍
新淦之為邑神實司其土江山之秀風俗之媺吏稱其
職民安其業神亦與有榮焉以壯哉之邑而注闕天官
者皆望洋而退吏不能自安民亦無所赴訴豈不重為
神羞耶榦之疎繆冐昧此來廉勤自將固不敢有愧於
巳庇護之福亦不能無望於神莅事之初敢敬以告
建康謁廟文
府學
不學而仕無能而祿義不精不足以集事意不誠不能
以動人自取悔尤分當誅斥上恩寬大易地名藩聖訓
具存服膺敢怠反身自省以蓋前愆視事之初敢敬以
告
城隍
榦丞郡無狀分合誅斥聖恩寬大姑令易地趨走大府
朝夕凜然頼神之休庶無後悔視事之初敢敬以告
漢陽軍祭五先生文
濓溪周先生文
維嘉定八年歲次乙亥十有二月乙酉朔六日庚寅漢
陽軍學五先生祠堂成宣教郎權發遣漢陽軍兼管内
勸農營田事提舉義男民兵黃榦謹率郡僚及諸生釋
奠于濓溪周先生惟先生資稟清明襟懷灑落光風霽
月碧草紅蕖推太極二五以探造化之原定仁義中正
以顯人極之立紹孔孟不傳之緒闡古今未發之機眷
惟舂陵實隸荆楚湘波餘潤沾丐邦人假守于兹敢忘
祠祀庶幾末學尚想高風敢告
二程先生
惟先生西洛儲精濓溪嗣𣲖春温秋肅玉潤金堅指持
敬以明存養之端論致知以極貫通之妙聖道益闡後
學有師眷惟鄰封實生賢哲釋奠有令著在禮經假守
于兹敢忘祠祀師生並列萬古儀型敢告
建安游先生
先生德器晬然學問日進見稱於師清德重望皎如日
星見稱於友流風餘韻足以師範斯世惠政在民至於
久而不忘先生之於此則遺澤固不淺矣百餘年間士
風淳質可與適道非其效歟然訪之學宫祠貎猶缺遺
前賢之軌躅泯後學之儀型師帥之職得無曠歟是用
建祠以舉墜典敢告
新安朱先生
惟先生稟資高明厲志剛毅師延平以繼龜山之緒沂
西洛以尋洙泗之原六經之指久鬱而明周程之學將
訛而正玩索窮乎杪忽操履極於高堅張皇大中啟迪
後學人尊其道家誦其書榦也庸愚早蒙誨誘總角聞
道皓首無成願與邦人起敬起慕敢告
安慶府祭諸廟文
灊皖之勝穹窿磅礴甲於兩淮山川之靈降而為神則
聰明正直其必有以大庇兹土也榦衰晚庸陋假守于
兹勉竭疲駑深懼弗稱禦菑捍患使五榖屢豐百姓安
業者惟神其相之祗謁之初敢敬以禱
奏狀
漢陽條奏便民五事
一結保伍
臣竊見國家比年以來講求邊備最為詳密然臣竊以
為外侮固所當慮而内患尤所當憂今之内患莫甚於
民心渙散而無統嘗觀成周比閭族黨州鄉之法上下
相維脈絡相關隄防密而姦宄不生法制嚴而馴服有
素是以人心有所統攝而緩急不敢以自肆後世保伍
之法猶有成周之遺意然州縣之間未嘗舉行不過保
正掌追胥戶長掌租稅而巳以一家而總數十里之地
以一身而任數百戶之責又每一二年而輒易此豈足
以總攝人心使之久安而無變哉臣嘗為臨川令當開
禧用兵之後隅官之法未盡廢其法以五家為一小甲
五小甲為一大甲四大甲為一團長一里之内總數團
長為一里正一鄉之内總數鄉官為一隅官以察姦慝
以護鄉井行之三年人以為便今者蒙恩假守漢陽適
值天旱細民艱食修舉荒政遂推行保伍之法戶籍多
寡蓄積有無皆可得而周知然亦但為荒政設耳不敢
大有所更張也向使熟議而力行之則維持人心防閑
變故之道無以易此况湖右之地皆五方雜處之民土
地廣袤姦盗伏藏往年寇未入境嘯呼成羣剽劫閭里
者皆此曹也使保伍之法既明則人心素有統屬亦何
至於肆行而莫之禁耶故知保伍之法乃所以總攝人
心防閑變故而為緩急之慮也苟法制素守人心既孚
因其農隙教以武事則伍兩卒旅軍師之制可以漸復
而戰攻守禦之習亦無不精不惟不至於為寇而又足
以禦寇亦何憚而不為乎臣所陳果有可採乞行下制
置司詳議施行取進
二廣儲蓄
臣恭惟國家以深仁厚澤覆露宇内一民一物之微撫
摩愛育不忍使之不得其所獨於水旱凶荒州縣無素
備之策而民之死於餓莩者不知其幾甚可傷也今之
守令為救荒之策者不過曰勸分曰通商而巳勸分通
商不聽其自為低昂則客旅稅戶不肯出粟若聽其自
為低昂則人心無厭數倍其價閭閻小民當豐穰之歲
亦必父子竭作然後可以易一飽迨至凶荒雖有技藝
巳無所售安得有數倍之錢可以糴米則亦有相與枕
藉而死耳夫事固有若老生常談而確然不可易者廣
儲蓄是也然人皆知其不可易而不可為者病在因循
而巳本軍每歲苗米不過二千餘石僅足以解總所給
大軍而本軍官兵之請給皆旋行收糴萬石知軍王從
繼之亦糴萬石今歲大旱偶米價未大貴之日臣急發
郡帑借貸緡錢糴客舟稅戶米三萬餘石漢川縣亦糴
萬石自六月以來米價頓貴藉此六萬餘石之米發以
賑糶每戶數石則亦可以及萬餘之衆日食賤米而無
慮以是推之則積貯者信其為天下之大命也臣愚以
為莫若及今行下兩浙江東西湖南北諸路擇沿江十
數大郡起立倉厫使可積數十萬石纔遇豐熟即於諸
郡和糴樁積則十郡可積數百萬石雖有水旱不能為
吾憂矣况敵運日衰中原故壤指日可復師旅一動悉
發此米萬舟而下何患糧食之不繼哉方旱而思造舟
方暑而思造裘雖若近於迂闊然先事而慮可以無憂
事至而憂則無及矣惟集議而决行之天下幸甚取進
止
三修軍政
臣竊見州郡之間有廂軍有禁軍非&KR0870;以備使令蓋將
使之執干戈以為攻守之用江北之兵視江南内地為
尤重臣獨怪江北之兵反不若江南之有紀律朝而來
暮而去甲之名乙承之丙又承之累數十人無非甲也
累數十年無非甲也十人之中無妻孥者七八苟於趨
利輕於犯法屢黥莫之悔也緩急之際求其不相挺而
為盗巳為幸矣况敢望其備攻守之用乎臣守漢陽嘗
觀諸軍之請給廂軍月糧五斗禁軍倍之夫五斗之米
不足以供一卒一月之食薪蔬之費巳無所從出尚何
暇為妻孥計哉春冬衣賜則以鐵錢折支視中州所得
五分之一耳夫衣食足則知自愛所施者厚則其報之
者亦然今待之如此其薄是驅之使為不肖也臣到任
之初廂禁軍各添支月糧五斗復與之料錢數百嫁娶
生育則助其費疾病則給以藥差出日久則贍其家無
屋可居則為營寨以處之向之單身無家者皆有願為
之室者矣到任一年輕於犯法者絶少而逃竄者則絶
無也以此思之則前日不為吾用者責有所歸矣臣愚
以為有一郡必有一郡之財賦誠能樽節用度檢防滲
漏以修舉軍政當務之急莫先於此臣前所言三事皆
本軍所巳行者非敢自言其能也因其巳試然後見其
可行不敢為誕謾嘗試之言也敢輒僣陳之以俟採擇
取進止
四領監卒
臣竊見漢陽軍地居江北實巴蜀之咽喉武昌之藩蔽
財賦窘乏兵籍單弱反不若江南之一小縣地逼諸臺
費倍他郡廂禁軍通約五百人而總漕兩司占破其半
其餘以備差使猶且不給尚何暇教習以為守禦之備
乎若欲廣行招募則事力既乏無以給之今臣愚計可
以不費錢糧而坐得數百人之精卒以為州郡之用竊
見本軍有鐵錢監一所置監之初每歲認額十萬貫臣
到任之始覈實其數累數年間樁積極少問之監吏則
曰所鑄之錢僅足以充監卒請給之費守臣雖任提督
點檢之責而其權乃屬淮西坑冶司任其事者自有監
官出入多寡守臣不得而問焉弊之有無臣不敢知也
獨竊見鼓鑄之卒不下三百人類皆伉健可用月有廩
給供贍頗厚非廂禁軍比也若以錢監之權屬之湖北
漕司而使守臣掌其收支出入在監之卒悉聽守臣之
節制不惟監中之弊可革而數百人之卒可以助州郡
之軍額鼓鑄之暇教以武事而為緩急之備此所謂不
費錢糧而坐得數百人之精卒計無便於此者如臣言
可採乞行下湖北轉運司相度施行取進止
五復馬監
臣竊見馬政國之大事也騋牝三千衛國以興思馬斯
徂魯人頌之則其關繫誠為不輕國家所用之馬西取
於蜀南取於廣皆在數千里之外轉易之費道里之費
一馬之入動數百千其所得甚艱所費甚巨一有緩急
無馬可用開禧年間敵騎壓境旋行收買駑駘下乘亦
以備數平居暇日可不思所以處之乎竊見漢陽管内
有馬監一所馬之自蜀來者憩息於此五日而後行守
臣亦預點檢之責臣嘗親至其地見馬監之前有所謂
孳生監者乃鄂州大軍昔日所創方其盛時馬之蕃息
可以足軍中之用今監皆頽敗不復有馬矣漢陽為郡
土壤甚廣風氣甚勁水草甚饒若委之守臣使之興復
舊監以為牧馬之地給降本錢收買江北所産之馬而
蕃息之差撥兵卒使任牧養之責數年之間生息蕃盛
猝有緩急即可為用與夫求之於至遠之地買之於倉
卒之際其利害相去遠矣如臣之愚未必深曉世務更
乞行下總領所同鄂州都統司相度施行取進止
勉齋集卷二十四
