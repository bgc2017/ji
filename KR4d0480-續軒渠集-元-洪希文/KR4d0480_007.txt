續軒渠集卷七
元洪希文撰
五言絶句
贈東園方子敬棄儒學醫
出門謝孔周面壁說神農莫道上池水根源洙泗中(扁鵲)
(勃海人也姓秦氏少為人舍長舍客長桑君過扁鵲獨竒之語謹遇之長桑君亦知扁鵲非常人呼扁鵲私坐)
(語之曰我有禁方年老欲傳與公公母泄乃出其懷中藥與扁鵲曰飲煑上池之水三日乃知物矣乃悉其方)
(以與扁鵲忽不見知古方書云以知為度未再服)
父師傳肘後非桂亦非葠珍重不龜藥毋勞售百金(莊子)
(不龜手之藥注云其藥能令手不龜拆也龜音皸音義同)
牡丹
雖異山林質生於水竹涯只今争富麗喚作洛陽花
國色酣朝酒天香散曉風荒村蜂與蝶老死菜花叢
芍藥
曾將菩薩面慣對翰林翁茅屋竹籬短深慚爍爍紅(李羣)
(玉與王璘聯句破題云芍藥花開菩薩面璘略不佇思曰㯶櫚花散夜乂頭)
當階嬌拂席傍砌醉凭欄若定乘龍壻應湏尚牡丹(凢娶)
(公主皆曰尚公主史王姬下嫁曰尚)
瑞香花盛開
錦織麒麟瑞爐熏篤耨香就將相並比閣筆費平章(耨農入聲)
石崇饒錦障韓壽愛囊香二物吾無取看花意不忘
僧舍酒邊有陳雜果品中有青杏甚竒客或以為梅
或以為杏因嚼一顆釅甚牙齗而止戲成一絶(齗唐韻注)
(齒傷酢也酢酸也)
杏與梅同譜連根庾嶺中要論名實處馬異與盧仝(盧仝與馬)
(異結交詩云仝不仝異不異是謂大仝而小異仝自仝異自異仝不往兮異不至)
書畫扇
雨濕梨花重苖榮鵶舅鳴墨池并雪嶺此日得同行(纔出墨池)
(又登雪嶺何其一日黑白不均)
世上無名鳥人間絶色花始知天地闊未盡入唐家(唐明皇天)
(寳末年遣使李駰採民間美女納之宫中號花鳥使李白嘗著大鵬遇希有鳥賦)
歲暮吟
師門曾立雪親舍屢瞻雲二事事如一晨昏一炷熏
春旱得雨
桑田猶牧地秧隴尚蔬畦更有憂春事聲聲怨竹雞(遯齋)
(閑覧云白蟻聞竹雞之聲化而為水今在處山林有之自呼為泥滑滑云)
風竹
風入篔簹谷長驅翠浪平居然龍種異還作戰濤聲
(盧仝詩竹林吾所愛新笋好看守萬籜抱龍兒攢迸溢林藪)
春雪
東風猶㾕□花事匕闌珊未便平平過須饒早晚寒
古别離曲
與郎新别離問郎來何時似嫌别時早莫恨歸來遲
夜讀無油
薪蠟豈豐崇囊螢何嗇胤貧固士之常書亦天所靳
夜坐偶書
燈晦客無寐牀空夜不眠凄凉心下事月到小窗前
六言絶句
東西舍語予願鑿壁分光予思古人有無損子
明之語遂從其請戲成六言
有目願見種色鑿壁幸分餘光彼量汪汪千頃我闥洞
洞八荒(史記甘茂謂蘇秦曰貧人女與富人女會績貧人女曰我無以買燭而子之燭光幸有餘)
(子可分我餘光無損子明軛世說郭林宗至汝南造袁奉亭車不停軌轡不綴詣黃憲叔度乃彌日信)
(宿人問其故林宗曰叔度汪汪如萬頃波澄之不清撓之不濁其深遠難測也郭泰字林宗司徒黃瓊辟太)
(常趙典舉有道見本傳)
七言絶句上
雙燕復來
松篁摇落柳條新巷陌尋常易得春江左風流諸子弟
也隨飛燕傍他人(舊時王謝堂前燕飛入尋常百姓家王謝子弟為烏衣諸郎)
隣曲
親滌床頭老瓦盆自燒筍蕨當盤飱拾遺田父平生友
共醉相同卧竹根
春怨
又見家山呌杜鵑良人飄泊幾經年去年花謝今年好
閑對花枝思惘然
溪邊女
松粉飄黃落細花高崖墜石立平沙門前一帶寒流水
兩兩青裙自漚麻(詩陳國風東門之池可以漚麻)
兩上元
連年盗賊未全收夜作松明當點油上界真仙憐下士
高懸明月作燈毬
陳紹祖許㠯方竹杖小詩索之
見說杉溪溪水傍幾年方竹色蒼蒼自慚不是紅顔日
助我閑吟繞曲廊
安排鶴膝挑囊去凖擬龍鍾信杖扶此是吾儂閑受用
不求寫入葛陂圖(李德裕贈方竹杖及再見問杖無恙否曰已規而漆之矣公嗟惋久之)
僕老&KR1423;戶有客欵子持示羽客楊逢賓歸閩省
親序迺天師太玄老仙筆也予披讀數四書
眼為明且嘉楊生蚤嘗及門曾未幾見遂寄蹤
老子法中所謂六經外有此良友際遇公卿清
譽可掬生慎勵前操必有如韓退之送張道士
所云者贐㠯四絶少答來貺
憶昔青衿牆屏間造門已見著黃冠從來孔李無殊教
大道流行執兩端(孔融謂李膺先君孔子與李老君同時義而相師友則融與君為累世通)
(家矣)
上界仙官戲篆文飄飄鸞鶴下層雲瓣香玩索心語
口所得于今過所聞(唐李淳風父播仕隋棄官為道士號曰黃冠子韓退之送元十)
(八協律所聞昔已多所得今勝前)
令伯陳情世尚傳持歸數幅盡佳篇遊神句法元清淨
況此仙翁玄又玄
天目山頭幾葉孫入閩端為避塵喧蹉跎半世成何事
又擬携家隱鹿門(郭璞詩天目山頭兩乳長龍飛鳳舞到錢塘僕先世自上饒而官閩已九)
(世矣)
戊寅再館壽峯重遊吳真人祠下書㠯二絶
憶昔題詩寄洞仙穉松初種已參天道人不識飛騰術
面壁看書又十年(石英與許長史書曰玉醴金漿交梨火棗是乃飛騰之藥)
石髓重來尚未乾汲泉煑石對溪山擔頭書劒仍携
幼分是閑人未許閑
番菊
黃金點綴碧叢叢不與東籬住貫同畢竟秋官員數
滿朅來借注在春風
八月十三夜登劉氏望遠樓翫月
繡窗䟽戶透玲瓏上界星辰咫尺通四顧水天銀一色
分明人在廣寒宫
無題
二八當筵舞柘枝東塗西抹賽新竒而今粉暗臙脂冷
懶去翻騰十樣眉(唐明皇幸蜀令畫工作十眉圖横雲却月皆其名也横眉碧遠山卓文君)
(眉也)
對花月作
花開人醉月嬋娟月滿花香人少年三絶偶然成一笑
人生何處佀樽前
田舍曲
杏花開後雨如烟燕子來時水滿川眉雪老翁芻一束
肩犁扶犢出新田
素馨
翡翠簾櫳玉雪容内家裝東道家風裴回顧影精神
爽恍是香魂返漢宫(漢宫人名素馨)
明皇太真避暑按樂圖三絶
供奉清平進雅歌梨園張樂奏雲和不知聽得新翻曲
差勝名臣金鏡磨(天寳中李白供奉翰林時沈香亭會木芍藥開上乘照夜車太真以步輦)
(從詔選梨園子弟得樂一十六色李龜年手捧檀板押衆樂欲歌之上曰賞名花對妃子焉用舊時詞命龜年)
(持金牋宣賜李白立進清平調三章龜年歌之太真持頗梨七寳杯酌西凉州蒲萄酒笑領歌詞自是顧李翰)
(林異他學士清平調周房中之遺聲千玄宗天長節百寮上壽王公以下獻鏡唯張九齡獻秋金鏡錄五卷)
(言前後廢興上賜書襃美李白進清平詞三章見八卷末天寳中嶺南獻鸚鵡養之宫中歲久頗聰慧通言)
(語上及貴妃呼為雪衣)
已副冰盆金粟瓜旋調雪水試凉茶宫娃未觧君恩暖
尚引青罌汲井花(禮記為天子削瓜者副之音匹杜詩兒童汲井花慣捷缾在手)
日晏朝回機務停雪衣口嘴許惺惺侍臣更有能言者
自是無人進掖庭(雪衣觧誤寫在供奉清平註下)
雲坡李權府暇日持示畫馬及刺繡傷春二圖
俱可愛索詩各書㠯一絶
曾從平步籋雲端耿耿方曈照影寒豈但晉人存馬癖
一朝三索畫圖看(漢書天馬歌籋浮雲晻上馳又晉杜預為春秋傳時王濟善相馬耽愛)
(之而和嶠頗聚歛預嘗謂濟有馬癖嶠有錢癖武帝謂預曰卿有何癖預曰臣有左傳癖)
坐繡香羅枉却春停針不語倍傷神此身不及雙飛燕
飛去飛來不屬人
寄題囊山寺海月堂(舊堂回祿今復重構)
粟佀風䑺海佀杯襌宫高倚碧崔嵬琴聲銷歇詩寥落
滄海依然駕月來(六合萬籟息秋林月正輝琴中彈不盡石上坐忘歸蔡襄我來六合正凉)
(風壁上觀詩憶蔡公惟有秋林舊時月至今猶照梵王宫永嘉王魁子明簿書叢裏易勞生辜負林間風)
(月清銅虎付人身屬我得來石上聽泉聲蒲守吳太博炎)
周廣文(溥)别莆且半載地遠不及奉狀適有詩
自杭簡莆諸老離索之懷見於言外次韻奉謝
聊發千里一笑
歸時烟柳正春腴官况邯鄲昨夢餘莫問長卿山遠近
逢人便問馬相如
軒渠許序索詩催别後東園不寄來幾度將心付潮去
夜深和月又飛來
書陳希夷睡圖(摶字圖南居華山雲臺觀預知死日端拱二年七月二十九日卒)
(於蓮花峯下張超谷室中死七日有五色雲經月不散)
卜世勞神又卜年先生鼾息正喧喧屬猪骨冷山河換
石枕簔衣尚晏然
雪毬花
雪裏誰將玉刻成天仙午夜集羣英醉翁眼底多清識
不入無雙作伴行(楊州瓊花為天下第一歐陽六一翁為作無雙亭韓李花詩誰將平地)
(萬堆雪剪刻作此連天花)
憲副趙公建言鄭夾漈先生宜立書院書卷後
遺文藏山草木香七略未足所見長何年縉紳遂朝請
墨書飛下中書堂
秀巖道人予族子也竟未相識近養晦於翠壺
之下求詩以為聞覺之助書以四絶其一問訊
黃畊叟老人云
巖棲得月伴晨昏蓮社相依一片雲勤禮金僊修白業
翠壺側畔兩洪君(佛經以善業為白惡業為黑達摩師云當勤修白業金剛明經遠離一)
(切諸惡善修一切白淨之業予族兄月卿長齋亦學在家菩薩)
梵唄微言心默觧具書密義手曾抄長年分喫闍梨飯
耐可全將俗累抛(梵唄謂唱和演揚而聲聞於外詩杜詩梵放時出寺李白題瀟湘云)
(南湖秋水夜無煙耐可乘流直上天且就洞庭賖月色將錢買酒白雲邊)
天目山頭百丈竿戲衫卸了下嚴湍即今譜系漫漶甚
相見途人一例看(七里瀨在東陽江下與嚴瀨相接即釣臺也)
父行今誰更典刑近聞猶觧主詩盟數莖留取隄防老
莫苦沉吟學後生(漢孔融與蔡邕素善邕卒後有虎賁士貌類邕融每飲酒酣引與同坐曰)
(雖無老成人猶有典刑也馬援有疾梁松候之拜床下援曰我乃松父友雖貴何得失其序乎)
續軒渠集卷七
