續軒渠集卷一
元洪希文撰
五言古風上
休假與童冠散策林麓
十日得一假暫輟琴書遊童冠各休沐用憩林塘幽林
塘窮勝處密蔭波光浮緬懷風雩會志若點與求悠然
千載下天地真同流顧惟青衿子豈敢追前修賢聖固
有分情性理則侔幸乘一日澤散此九日愁前哲有格
言雖休亦勿休(張安世傳休沐未嘗出休沐漢制也言惟得休沐假而後相聚也孔子曰百)
(日之蜡一日之澤非爾所知也註云蜡之祭勞農以休息之言民勤稼穡有百日之勞今一日飲酒燕樂君之)
(澤)
鄭獻可為道士丘性道求詩往遊洋作修真道
室書以贈之
祈年既有觀望仙亦有宫吾行自却曲俯仰將曷從(祈年)
(觀秦穆公所造望仙宫漢武帝所造莊子人間世迷陽迷陽無傷吾行吾行郤曲無傷吾足注卻空也曲從順)
(也虚空其心隨順物性)游洋古勝境山水嵩華同近聞巢山者云
是浮丘公一段香火緣素心鬱冲冲方陳兩高士夙有
嚮道風朗誦蕊笈文遠落茅竹叢五城十二樓已卜縹
緲中稽山讀書處澗谷遺舊蹤一去三十年止水迷西
東尚留半石髓欲往夢不通兹會儻可期願言從赤松
(劉向列仙傳王子喬周靈王太子也道士浮丘公接上嵩山三十餘年復来於山相告别曰告我家人七月七)
(日待我於緱山上果乘白鶴駐山頂舉手招謝世人而去仙傳崑崙圃閬苑有玉樓十二元室九層左瑤池右)
(翠水環以弱水九重非飈車羽輪不可到漢書黃帝為五城十二樓以候仙人李白詩天上白玉京十二樓)
(五城仙人撫我頂結髮授長生半嵇康遇王烈共入山烈曾得石髓如飴自服其半餘與康凝而為石烈歎)
(曰叔夜志趣非常而不遇命也燒列仙傳赤松子神農時雨師服冰玉教神農入火自至崑崙山堂止西王)
(母石室隨風雨上下炎帝少女追之亦仙去張良願棄人間事從赤松子遊)
琴枕
至音何寥寥古道行古心枯槁斵為枕用枕體乃琴虚
中具徽軫簧舌韶濩音操之當薰風不僭雅以南(詩鼓鐘以)
(雅以南以籥不僭注雅二雅也南二南也僭亂也言三者皆不相亂也)吾聞古巢父遺瓢
掛空林有形即有累湛若止水沈所以魯東家曲肱意
彌深(論衡曰魯人不識孔子聖人乃曰彼東家丘者吾知之矣)
毒魚吟
澤梁古有禁數罟不得施不足尚不食况乃草䕓之(征蜀)
(聯句聖靈閔頑嚚燾養均草䕓注草毒殺草也)文王行直鉤周綱全盛時湯網
去三面殷道猶未衰詭遇今若此吾焉能不悲
閏八月郡庠小集呈高一初廣文併會間諸老
今年中秋月不見白玉盤天公莫省事留待閏月看邂
逅至此夕萬里雲漫漫孀娥為誰怨不肯驂素鸞樽酒
興不盡聊借今日歡庭前桂花開更覺酒量寬隨遇皆
可樂何必遊廣寒相從君子堂餘慶由衣冠當時金谷
園徒起長恨端丁寧座中客慎勿嫌冷官東籬菊漸黃
尚可供遊觀(李白詩少時不識月喚作白玉盤宫龍城錄八月望夜明皇與申天師遊月寒氣)
(逼人霜露霑衣過一大門在三光處見一太府榜曰廣寒清虚之府少前見素娥十餘人縞衣乘白鶴笑舞於)
(廣庭大桂樹下樂音清麗上皇歸製霓裳羽衣曲鮑照明遠東門行長歌欲自慰彌起長恨端)
戲贈阿鼎
阿鼎生苦晚雖晚覺亦好行當小學年不獨知灑掃朝
誦數行書夕記已草草時来學父作句律亦帖妥翁無
萬金産賴爾舒懷抱相對成欣然造物豈窮我
呈知事盧(端智泰定丁夘進士字可及常州人)
空谷有幽蘭自謂生得地既安泉石性雨露亦云被奈
何蓁莽深綠艷日凋瘁根本固無傷終然尠生意春輝
雖借暖退則寒者至向不遇清風幽芳恐終閟(唐田遊岩隠箕)
(山高祖幸問曰先生此佳否曰臣泉石膏盲烟霞痼疾)
傅西疇學錄辱惠佳章次韻奉答
諸公蚤脫穎太玄縻子雲一携梁園冊久廢鄭谷耘辱
君敦宿好臭味芝蘭芬緬懷兩翁舊執手追前欣過眼
破萬卷翻水工為文歲月邁幾何相對疑夢魂君才異
噲伍氣若扶桑暾酒殽接清夜軟語尤殷勤(哀帝時丁傳董賢作)
(相諸附之者皆起家至二千石時揚雄方草太玄自守泊如也韓詩文如翻水成初不用意為前漢韓信)
(廢為淮隂侯過樊將軍噲噲趨拜送迎言稱臣曰大王乃肯臨臣信出門笑曰生乃與噲等伍也維摩經言)
(大富梵行所言誠諦常以軟語可杜詩夜闌接軟語落月傾金盆唯有摩尼珠照濁水源)
廬陵劉晴閣(希孟)郡幕謝吉甫(元發)三山林秋江(坤)
共遊柯竹圃池亭分韻賦詩僕得耳字
斯晨作斯遊四座冠劒偉主人大作豪快論轟兩耳銀
葉炷名熏烏絲垜竒字冰衿取誦吟聲節中宫徵中觴
起喧譁散策步逶迤一徑縈松筠八窗秀荃芷矯立挹
幽芳清坐鑑碧泚豈不懷極歡日轂轉何駛回軒互追
奔興盡具復已聚散難前期願言顧終始
聞清漳近信
龍逃海水熱簡書亦足畏(簡書戒命也簡詩豈不懷歸畏此書)蹇蹇皆
王臣或有獨勞悴有司輸軍儲風颿往供餽朔風卷欃
搶願散旄頭彗蒼生豈不困督責太煩碎側聞良家子
坑塹分填棄坐視若不聞勇壯失贔屭母負朝廷恩泥
沙傾廪餼猖獗迫河隍踟蹰果何遲(音治待也)堠鼓日夜鳴
擊鮮交勞吏(漢陸賈謂其子曰數擊鮮母久溷濁也)燕寝尚宵衣徤兒獨
搴幟聖祖仁立國垂統千萬祀方隅有竊發敢不趨父
事宜推子弟恩疾痛䏒膺臂奈何當此時反若秦越視
太平日已久兇惡無噍類富庶非不多休禎靡不至何
當穢濁清凱奏歡童穉使我閩囝翁翹首瞻佳氣(欃槍妖星)
(也)
示阿鼎
一日不再食或至餒且飢一日不講學豈不愚而癡聖
道既已遠賢哲亦已萎此心苟有傳来者獨可追清晨
淨掃地盥漱臨清漪端坐高拱手邈焉起遐思立身天
地間聰慧為男兒不事分内事成名吾不知
送林景惠和興化教諭三首
華星何歴歴際此時休明嚮来章甫冠太平皆長纓某
也收科第濯濯邦國楨某也受書禮擬作觀光行儂亦
清浪兒歲月徒峥嶸夀陵欲進步蹇澁路不平豈不念
憔悴借譽無公卿逝將買一廛空谷為畊氓歌聲出金
石聊以陶吾情(杜舂陵行兩章對秋月一字偕華星鴦孟郊詩射鴨復射鴨鴨驚菰蒲頭鴛)
(亦零落彩色難相求儂亦清浪兒每踏清浪遊笑伊鄉貢郎踏土稱風流如何角丱翁至死不裹頭莊子讓王)
(曾子居衛緼袍無表顔色腫噲手足腁胝三日不舉火十年不製衣正冠而纓絶捉衿而肘見納履而踵决曳)
(縰而歌商頌聲滿天地若出金石)
朝遊夾漈山漈水何漣漪暮登石門山山石亦差差水
石太古色山人去何之君今遊此山為予訪頽基多謝
吹藜翁七略今有歸矧兹十室邑文獻猶庶幾君子樂
育才薪槱理不遺白袍久延佇雪立風披披喣之以惠
風暢若春陽熙前程雖云邁来者猶可期(夹漈鄭夹漈所居石門陳)
(聘君所居)
昔我侍吾翁設教山水鄉摳衣琴冊暇問禮俎豆行在
寢皆淵騫籍湜走以僵五年飽藜莧麄糲甘我腸别我
事瓦解改色從新崗蓁荆暗丹雘巋然魯靈光回首三
十年追憶成荒唐獨有溪水聲絃誦猶琅琅(揚子或問淵騫之徒)
(烏乎在曰在寝曰攀龍鱗附鳳翼巽以揚之勃勃乎其不可及乎如其寝如其寝漢書徐樂曰天下之患在)
(於土崩不在瓦解靈靈光殿賦序曰未央建章隳壊光巋然獨存)
擬古二十韻呈賀郡守
壺山有寒士裋褐長不完(漢貢禹裋褐不完裋關西謂襜褕短者為)平生
多苦心特立古所難從人僦居宅仰給空瓢簞量力守
故轍所至軌跡環(陶淵明貧士詩量力守故轍豈不念飢寒)少壯遊鄉校名
綴淵騫班中年復棄去禄耻顓孫干(闕)
俎豆賢人間(闕)古禮曠
已還(闕)周旋中禮去復見此漢
官(後漢書今日復見漢官威儀)講堂時勉勵(闕)諸生既有
養(闕)究心靡不至念慮勞百端僖功頌泮水
陸德歌衡山豫磨南山石(闕)
用刑不以猛接下常以寬(闕)
千里苟生意豈謂遺一寒(漢禰衡始弱冠孔融愛其材為之薦曰鷙)
(鳥累百不如一鶚使衡當朝必有可觀)
貧甚食草具作
赤莧如赤脂苦蕒甘如飴盤登惡草具味等薇與芝賢
哲逝已遠昧昧予所思伊人既忘世此外皆若遺粱肉
世豈乏飽死黃吻兒千金渥洼種歲晚鳴枯萁尚餘躭
書癖不與塵土緇此樂豈在外簞瓢猶山雌蹇劣安所
性所恨生清時(渥洼在三危山燉煌郡界揚子法言修身或問回之簞瓢臞如之何曰明明在)
(上百官牛羊亦山雌也闇闇在土簞瓢椊茹亦山雌也何其臞)
拙詩
皎皎固易汚缺缺非所宜聖有不待教賢有聞而知首
陽豈真拙餓隠將詭時凡此座上人聽我歌拙詞言拙
默固好語訛人所嗤行拙不加修名出謗亦隨官拙事
不集職曠禄為尸政拙民必擾令煩冗不治學拙德不
進業廢功無施智拙心必方大圓不可規交拙敬不周
此道今如遺才拙分有定不可中革之傳誡諸高明請
毋忘拙詩(老子其政察察其言缺缺註小智貌缺缺與缺缺同柳子乞巧文天之所命不可中革)
(泣拜欣受後悲先譯)
段郎君静觀遊梅峯留題諸君屬和已勌筆東
溟師始授簡率爾倚韻姑附于卷末云
旁魄哉生明維時月指夘暖氣襲餘春㬢光猶見昴擥
衣聞鴂舌圓滑弄清巧禪房卉木深緯繣繁璵瑵元花
隔&KR0008;褵那復辨秦姣新詩發其英癢處倩爬爪愔愔抱
所諾牽俗困纏繞伊予負微尚野性便箕笊騷壇紛哲
匠飛刀口當齩彩筆不足摛并刀豈容鉸天風吹旛旂
鉛槧久鉎&KR0008;緬懷同心言雙繭困抽絞愧乏王貢才願
言師龔鮑纖芥收靈珀餘芳掇芹茒一時文字飲水陸
富炰煼南烹雜禽殼近食云稍稍吐句味鮮醲咀嚼償
一飽詩筒遣屬和鵝鴈正喧謅中行不可得屑屑思狂
狡恒山憂國心孤軍張蠻獠倚歌帳下兒莫把夜眠攪
午窗坐睡
默坐足清睡清睡寓默坐耳目非視聽視聽自有道天
將大任人鮮不繇轗軻作止語默間教思非不好惟坐
近齊莊惟睡近怠惰怠惰氣易昏齊莊力易耗懷安實
敗名惕勵宜自課所以坐睡佳如以濕膏燥雖休亦勿
休存道無小大喚醒羣迷心孔孟日杲杲(列子老耼弟子有亢倉子)
(者得耼之術能以耳視目聽魯侯聞之使上卿厚禮而致之卑辭而問之曰傳者妄也我能視聽不用耳目不)
(能易耳目之用)
夜卧濯足
晨興則頮面夜卧則濯足晨夜一日間貴賤異湯沐樵
林拾墮薪繘井汲寒玉解苞出山芎近市收麥麴此鄉
瘴癘地遊客所食宿宜收薪水功遠去霧潦毒氣脉日
流通膚體春盎燠雖無兩女跣(音洗)幸免泥塗辱手足輕
欲旋叫嘯如生鹿它年期賜履名掛尚方局(左傳申叔展語還無)
(社中有麥麴乎曰無有山麴藭乎曰旡河魚腹疾奈何杜預註麥麴藭所以禦濕欲使無社逃水中軍前不敢)
(正言故隠語耳二藥皆能禦濕也曰漢馬援謂官屬曰吾從弟少遊嘗哀吾慷慨多大志士生一世但取衣)
(食纔足至求盈滿但自苦耳吾在浪泊西里間虜未滅之時下潦上霧毒氣薰蒸仲視飛鳶跕跕墮水中念少)
(游平生語何可得也)
府掾林静夫照勘學職
金谷花滿園風雨苦相阨東君不着力荏苒成蕭瑟儂
亦種花人點綴紅與白命分薄於花飄墜隨喑嘿今朝
風信好盡是看花客紅紫盡醫治辜負無顔色(儂吳人語也其)
(自稱及彼皆曰儂)
呈莆田楊明府
明星出南紀照夜光爛爛披衣起周覽百里渺河漢莆
為壯哉縣飽閱三年宦美錦晚操刀凋瘁已過半關西
老夫子學道悟一貫不猛亦不寬善政孰也慢走也忝
卜鄰種柳兩家看雖無酒酣失早已戒鵝鴈新詩非造
次聊用博笑粲此生復何求已識荆州願(曹參為丞相遊後圃聞吏)
(歌呼反取酒張坐飲大歌呼與相和衆韓酬崔少府有時未朝餐得米日已晏隔牆聞讙呼口極鵝鴈白)
(居易與元八卜鄰詩明月好同三徑夜綠楊宜作兩家春李白上韓荆州書天下談士相聚而言曰人生不)
(願萬戶侯但願一識韓荆州)
古意
妾昔未嫁時深閨藏蛾眉黃金拄北斗一覿不可期世
情無定見雞鵠分貴賤珍重明月珠不學璞三獻香葵
割傷根甘井汲先渾誓結同心言薄俗難具論(韓詩外傳田饒)
(事魯哀公而不見察謂哀公曰夫雞有五德君猶日瀹而食之者以其所從来近故賤也夫黃鵠一舉千里食)
(君魚鱉啄君稻粱無此五者而貴之者以其所從来遠故貴也故吾將去君黃鵠舉矣公曰吾將書子之言)
(卞和得璞玉三獻於楚而刖其足荆山在襄陽府南漳縣今有抱璞岩)
中秋對月
四時秋均平子夜天高寒曶曶人影散湛湛杯意閑况
然悟大巧琢此玉一團圓明具心體洒淅開眉端林有
起樛宿谷有空幽蟠秋豪不能遁至潔若可餐東浮在
溟渤西照彌長安令人渺浩思與物齊大觀矢歌繼長
嘯駛筆追冥翰敲推亦何事忘言有真歡(魏文帝詩秀色若可餐)
呈稅使索所植稅
夷齊首陽薇黃綺商山芝要是避世士藉此充朝飢天
下今一家尺土亘地維蹇蹇皆王臣禄足充耘耔不仕
還不耕儒冠老而癡&KR1423;門考墳典不受塵勞羈忽傳聯
騎来榮耀驚童兒幸接咳唾音磬折聽指揮(莊子漁父杖拏&KR0647;立)
(而夫子曲要磬折再拜而應得無太甚乎)堯仁大如天立國存明威種田納
地稅買賣商算之所恨土産薄不給糟床貲倘得食其
力免歎終歲疲黃屋憂元元常發匡濟思錙銖苟過取
或恐傷單羸貲富與地侔不在民膏脂龜背欲刮氊九
牛亡所遺(或問華譚諺言相去九牛一毛寧有此理乎譚對曰昔者許由巢父讓天子之貴市道小)
(人争半錢之利此之相去何啻如九牛之一毛也)願移高明思俯聽危苦詞詞
苦能藥人勿憚先顰眉(史記商鞅云甘言疾也苦言藥也唐太宗高馮鍾乳一劑曰)
(而進藥石之言朕以藥石相報)
省事四章一章言其涉世而知止足二章言其
處困而亨三章言其守約而貴自養四章言其
守道不汚世衰道微四維不立士君子猶改其
度焉嗟乎予不及見白華之未廢也
生無適俗姿止足了殆辱絶交謝二仲(蔣詡舍中竹下開三徑惟羊仲)
(求仲與之遊二仲皆挫志逃名陶淵明與子書曰但恨隣靡二仲)造謗避三叔時携牛
角書且作生眼讀(唐李密乘牛挂漢書一帙角上行且讀之)疲極酒霑唇軒
渠隨意續生事姑置之有子吾事足扶杖擷藥苗呦呦
啖生鹿
魚目復魚目胡為不自足世以先為妖誰云暗非福璞
珍不必獻瑟工祗自辱(韓答陳商書云云客罵之曰王好竽而子鼓瑟毖雖工如王不)
(好何是所謂工於瑟而不工於求齊也)所以伯牙高終焉卧空谷
衛生智養恬度世老欲拙熊鳥自經伸道引無外說緬
懷葛稚川法得金丹術孰若王夫人鉛汞戒馳突地僻
忘冠巾客至動旬月几閣餘舊書慵来就風閱(莊子繕性生而)
(無以知為也謂之以知養恬)
鑿方不受圓非固事高潔舉世我求蒙吾道竟迂闊追
曲競周容仁義豈苟活近者兩年間戶外無立雪東家
書幣至醯甕覆誰發既無十二經未易語優劣千鈞與
蟬翼輕重正漫滅西施保厥美&KR1653;母亦可悅假儒孰敢
非死罪終不脫所以省事佳不用求饕餮(孔子西藏書於周室子路)
(謀曰由聞周之徵藏史有老耼者免而歸居夫子欲藏書而往因焉夫子往見老耼而老耼不許於是繙十二)
(經以說刪詩書定禮樂修春秋贊周易此六經也又加六緯合為十二經老耼中其說許其有理也)
夀峯館所擬古問訊光孝東溟講師上人(戊寅)
棲息無塵雜滿目雲舒舒别来雲間人賴此可與娛情
親跡自遠道舍人豈疎回首自怡悅無心覺真如(陶宏景辭)
(禄八山梁武帝詔不起陶詩云云山中何所有嶺上多白雲只可自怡悅不堪持贈君梅峯頂有自怡亭)
溟師真天人法口如瀾翻能令坐下猊翹首諦真言下
堂復演孔吃吃窮朝昏(韓退之送山南鄭相公詩樊子坐賓署演孔刮老佛)大車
無殊轍目擊道所存如何歡會難陟巘思高鶱何苦將
兩耳受此鵝鴈喧(孟郊詩何苦將兩耳聽此寒蛩號韓詩隔牆聞喧呼衆口極鵝鴈)豈
不畏遲暮竊有顧戀恩離合自有時努力加盤餐
荳粥
辛勤理荒穢歲晚成枯萁非力輒不食孺子豈我欺今
朝夘酒醒塵肺渴不支老妻進作粥咀嚼如牛呞充飢
軟如酥止渴甘如飴一飽萬想滅昧然忘所思傷哉同
根言感彼曹植詞(徐穉豫章南昌人家貧耕種非其力不食韓詩匙抄爛飯穏送之合口)
(軟嚼如牛呞成世說陳思王曹植魏文帝弟也帝令十步成詩如不行大法植即應聲曰煑荳燃荳萁荳在)
(釡中泣本是同根生相煎何太急帝感其言而釋之)
癸酉閏三月十六日仙邑館所兒子琦入夢悵
然不懌後八日自解
人生夀幾何過若飛鳥速詎云垂老日欠汝淚一掬棄
来將一期觸感常在目夜夢或見之恍若牛䑛犢回頭
語鍾琰(晉王渾妻)此子豈不蓄得非愛惑聰戲我如焦鹿吾
年在桑榆期汝猶絲竹胡為舍我逝世事如水覆嗟哉
六如身悟道講已熟莫將恩愛刀更刻風中燭(杜詩餘生如過鳥)
(列子鄭人有薪於野者擊鹿藏於隍中覆之以蕉俄而遺其所藏之處遂以為夢順途而詠其事傍有聞者用)
(其言而取之輙晉謝安謂王羲之曰中年以還易於哀樂與親友别數日作惡羲之曰年在桑榆自然至此)
(正賴絲竹陶寫常恐兒輩覺損其歡樂之趣再白樂天詩不將恩愛子更種煩惱根古詩覆水難收淮)
(南子曰日在西景景在木端謂桑榆)
題王右軍妙墨
家蓄會稽書丰度吾所愛縱意之所如浩若風卷旆方
其筆在手神思在筆外心畫根於心羲也得其最天門
與鳳閣龍虎之所駾鍾張(繇芝)至羊禇(欣遂良)具體未至大
結髮事揮染披覩心眼快剡藤玉雪膚番幅何足怪舊
習老未除昏花常昧昧十襲發珍藏何啻寶越貝一息
苟尚存此藥容少懈秦王不格物蛇蚓笑千載珍重庾
安西區區題紙背世無揚子雲太玄則為贅(梁武帝評書謂王右)
(軍書字勢雄徤如龍躍天門虎卧鳳閣王羲之我書比鍾繇當抗行比張芝草猶當鴈行也羊欣書如婢作)
(夫人不堪位置舉止羞澁終不似真藤前漢有結髮翰墨言幼習其事唐舒元輿作弔剡文宋愚人得燕)
(石藏為大寶周客觀焉主人齊七日端居元冕以發寶革櫃十重緹巾十襲客掩口大笑曰此燕石與瓦甓不)
(殊主人大怒曰盲賈之言毉巫之心藏之愈深守之愈固王羲之傳後制唐太宗論蕭子雲近出擅名江左)
(僅得成書無丈夫之氣行行若縈春蚓字字若綰秋蛇誠無骨力也卧王濛於紙上坐徐堰於筆下以得兹美)
(非濫名耶駾奔突也右軍書每紙背庾翼題云王會稽六帖二月三十日)
食筍甚美因記蘇子瞻食菜有味含土膏氣飽
風露雖粱肉不能及之語為作短句
煑筍烟火氣燒筍泉石味烟火發清真泉石存嫵媚燒
煑勿復論二一一而二易牙辨淄澠先得我所嗜周昌
與屈到菖葅雜菱芰云胡古聖賢口腹亦為累我本山
林人食竹自幼穉采葑毋棄根拔茅以其彙味含土膏
新氣飽雲露萃萬丈披琅玕森然戰腸胃至今餘汗簡
餘債償未既老饕尚饞涎後災猶髣髴且食莫躊蹰因
果如夢寐(東方朔曰豐鎬之間號為土膏其價畝一金易牙齊桓公臣淄澠二水名以之為食易)
(牙皆辨其味桓公試之果驗菖吕氏春秋文王嗜菖蒲菹孔子聞而食之左氏所謂歜是也屈到嗜芰將)
(死戒其子曰苟祭我必以芰及祥宗老皆薦芰屈建命去之曰國君有牛享大夫有羊饋士有犬豕之奠庶人)
(有魚炙之薦籩豆脯醢上下共之不羞珍異不陳庶侈夫子以其私欲干國之典遂不用子夏肥或問之子)
(夏曰吾戰勝人問何為戰勝曰吾入見夫子之義則榮之出見富貴又榮之二者戰於胸臆而夫子之義勝矣)
戲作蜹子詩
舉世徒憎蚊蚊毒不及蜹蚊形固已微比蜹尤瑣碎群
然来無聲但覺芒刺背(漢宣帝謁高帝廟霍光驂乘帝内嚴憚常若芒刺在背其臣見)
(嚴憚如此)熟視乃見之其小真無内公然破白日吮血無隂
晦青蠅能汚人詩人數其罪汝惡能幾何自臭徒起穢
顧惟孱弱軀豈不容百輩拍之恐效尤置汝於度外(晉書)
(王道指周顗腹曰此中何所有顗曰此中空洞無物然能容卿等百輩漢光武積苦兵聞隗囂遣子公孫述)
(遠戍邊陲乃謂諸將曰且當置此子於度外)
讀柳柳州食蝦蟆
賦形有知覺莫不資飲食上聖守道心人心抛不得鄉
黨言之詳莫匪視爾極夫苟失其正嗜味亦何益吾觀
柳柳州南食初不識近食不下咽咀吞面汗赤牛炙不
必飽所飽千金璧丈夫貴全身遠就期他日(韓退之南食詩腥臊)
(始發越吞咀面汗赤)
讀韓昌黎石鼎聯句序
昌黎真天人大唐五色筆彌明入模寫面目端可識維
時劉與侯流輩遠莫及香名散人耳詩讀方籍籍予觀
二子才何啻扛鼎力云何指壚中神思久縮瑟豈其牆
壘高見短方外客固知千鈞弩鼷鼠何足嫉惜不使軒
轅見正老宗伯咳唾成珠璣鏗鏘發金石峩峩古罍洗
一掃盆盎質再拜面發騂歛袵當避席賴倚序流傳價
重千金璧(杜八哀詩汝南讓帝子眉宇真天人識衡山道士軒轅彌明舊與進士劉師服相校書)
(郎侯喜有能詩聲夜與說詩彌明在其側貌極醜白髮黑面長頸高結喉又作楚語喜視若無人彌明軒衣張)
(眉指壚石鼎謂喜能與我賦此乎劉見衡湘人說云年九十餘矣劉以老頗貌敬之不知其有文聞說大喜即)
(綴其下道士啞然笑曰子詩如是有似譏喜劉侯相顧慚駭欲以多窮之即又為而傳之喜喜欲壓道士營度)
(欲出口吻聲益悲欲書復止竟不能竒道士高踞大唱其不用意而功益竒劉侯已賦十餘韻應之如響含譏)
(諷夜三更二子思竭不能續起謝曰尊師非世人也願為弟子不敢論詩道士奮然曰章不可不成也謂劉曰)
(把筆来吾與汝就之又唱四十字為八句書訖使讀吐陸賈聲名籍籍江淹謂郭鞏曰子之咳唾成珠璣)
(氣作虹霓)
水盆怪石雜以蒲竹不减泉石之趣為作短句
廬山幾萬仞鏡湖方一曲二物美則美在耳不在目平
生幽討意正緣力不足白首窺陳編妙處講已熟誰知
好事人埋盆浸坤軸(杜詩萬頃浸坤軸)卷石疊為山玲瓏透寒
玉細竹直而漪寒蒲茸更綠放懷觴詠間戶庭有林麓
就中有佳趣日寫三四幅幽客過我廬一笑聊捧腹(唐賀)
(知章會稽人授秘書監以病為道士上賜鑑湖一曲衛史記日者司馬季主捧腹大笑絶倒笑而倒也晉書)
(玠談道平子絶倒)
續軒渠集卷一
