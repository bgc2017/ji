續軒渠集卷二
元洪希文撰
五言古風下
枕簟入林僻
朱夏困蒸鬱城市多滛哇閒招嘯雲侣来食山中霞山
中有何好泉石端可嘉清溜接筧筒火種憐菑畬(音賖南方)
(爇草種田曰畬不事水耨惟尚火耕又荆楚畬田燒榛種田也先縱火熂爐候經雨下種歴三歲土脉竭不可)
(復種藝但生草木復熂旁山爾雅一歲菑二歲新三歲畬熂音餼)枯松偃澗壑赤日流
丹砂茂林無珍禽眢井空讙蛙桃笙寄憊懣菊枕便昏
花煩襟頓消釋密蔭争交加羲皇有神交蘧廬等仙家
(莊子仁義先王之蘧廬也止可以一宿不可以久處)久坐令人徤微吟到日斜浮
雲滄海狗岐路常山蛇(杜牧詩云常山蛇陣勢縱横)祥颷偶披拂哀
音餘摻撾(曹操聞禰衡善擊鼓乃召為鼓吏因大會賓客閱試音節諸吏過者皆令脫其故衣更着)
(岑牟單絞之服次至衡衡方為漁陽三撾蹀𨄌而行)山深民多醇隣酒亦易賖去
去下巖扃歸途暝棲鵶(韓退之題張十八籍所居蛙讙橋未掃蟬嘒門長扃)
效韓退之栢石
翠栢雖云小已具棟樑氣鬱屈龍蟠泥匼匝蚖同肆(肆區)
(也)石吾所甚愛山骨鍾竒怪頑然苔蘚面不帶嫵媚態
栢生雖云艱幸免斤斧債柯堅節磊砢惜乎其未大少
讀種樹書膏盲遇蝦蟹遂令木石性至老猶未懈吾言
栢與石二者相終始石以成其高栢以濟其美卑哉櫟
社樗蔽牛徒為爾(蝦蟹善發疼癢之疾人韓退之送石處士詩長把種樹書云避世士忽)
(騎將軍馬自號報恩子)
呈段郡守
為學不至糓出仕不願禄此道古所難聖賢常不足嚮
緣汝南評誤蒙君子錄處置童子師佔畢久局促(學記今之)
(教者呻其佔畢多其訊注呻吟畢簡訊問)衰遲舍學校挈挈焉歸宿養士不
及賢何異推舟陸皇天惠仁侯文翁新化蜀下馬坐頖
宫頽瀾生淨綠東閣踵傑魁詞場巨眉目龍文萬斛鼎
異日薦公餗令人想風采快覩烏可卜所願立下風謦
欬聆珠玉探袖出瓣香齋宿三熏沐起着主衣裳持作
斯文祝(汝南許劭與從兄靖俱有高名好共覈論鄉黨人物每月輒更品題故汝南有月旦評)
嘗新橄欖
橄欖如佳士外圓内實剛為味苦且澁其氣清以芳侑
酒解酒毒投茶助茶香得鹽即回味消食尤竒方宫商
舌底發星宿胸中藏雖云白露降氣味更老蒼山林假
歲月顔色饒風霜以兹調衆口誰敢輕頡頏作此橄欖
詩遠繼葑菲章大器當晚成斯言君勿忘
夏政齋權府辱示書弢集擬古奉謝
古云文章家性情鬯風標大雅久不作繁聲竟何聊吾
觀政齋詩重可鑚青瑤高從霞鶩邊逾覺仙氣飄深如
汲修綆快沃火釜焦厚如食河豚著腹腴未消和如大
鵬翽而惡雄鳩佻平如厭禁靺而以奏雲㲈跣足往從
之入笠懼見招昔我未見止蔭蔚困塵囂今我既見止
伶俜快梯颷我思日以枯素秋隕黃苕我有綠綺琴汝
以鵾絃調我有木蘭舟汝以薜蓀橈終然愧鶉鷃安敢
攀鳳條(李白詩大雅久不作吾衰竟誰陳石者難為功杜詩梯颷颭伶俜)(前漢鐫金文選古猛)
(行少年惶且怖伶俜到他鄉注行不正貌颷扶搖風也離騷雄鳩之鳴逝兮餘惡夫佻巧唐賀懷智以鵾鷄)
(筋作琵琶絃用鐵撥彈同漢律歷志萬物條鬯暢)
再書阿鼎示贈二篇後
英物生世間多見少小時(晉桓温傳温未期而太原温嶠見之曰此兒有竒骨可試)
(使啼聞其聲曰此英物也)鼎也方八齡示贈形歌詩贈以開其端示
以防其馳失學何責子(陶責子詩)對客何譽兒(唐書王福畤有譽兒癖)
開端用激勸防馳存箴規伯魚過庭日指示無異辭諄
諄面牆誨或恐中輟之有子誰不愛恩教當並施教者
必以正恩以全吾私古人易子教孟氏豈我欺忠焉能
無誨此語聞仲尼
書黃學錄喬年秩滿障子
吾邑有東里里中有東丘父作子述之古昔誰與儔惟
此兩夫子家居僻窮陬終身談仁義不肯干王侯詵詵
魯多儒鮮不沿其流在寢皆淵騫(揚子法言或問淵騫之徒烏乎在曰在寝)
(或曰淵騫曷不寝曰攀龍鱗附鳳翼巽以揚之勃勃乎其不可及乎如其寝如其寝)出入皆鳴騶
禄食不滿德厚種宜有收馨兒溉其根採掇未足詶書
澤演且迤衮衮来不休君家好兄弟克紹箕與裘左手
持宿劵天意應所求三年領學校器博用自周歴職匪
父任清談激姦偷深衣見本色講卷追前修一旦謝事
去恍若鷹脫韛側目盼雲衢取意東南遊孔孟日杲杲
事業横清秋祝爾博好官祝爾遂遠謀祖父有成規控
弦視雙彄(後漢伏湛傳器博者無近用道長者其功遠韛所以絆鷹也鮑明遠詩昔如韛上鷹)
(今似檻中猿韛退之送侯參謀詩今君行得所勢若脫鷹彄弓弩耑弦所居)
仙遊縣永興里聖泉昭靈廟有靈泉自穴出冬
夏之交泉源不涸灌民田百餘頃鄉民賴之故
老云有巨靈跡存于石為吾里竒觀予以跋涉
之勞不能徧觀也(按趙畊張龍公碑諱路斯潁上百社村人夫人關州石氏)
(唐時以明經為宣城令自宣城罷歸釣於焦氏臺隂生九子一日見釣處有宫殿遂入居)
(之自是歸輒體寒面濕問其故曰我龍也蓼人鄭祥遠亦龍也與我争居此明日當戰使)
(九子助我我領絳綃鄭領青綃明日九子射青綃中之九子皆為龍子孫世居潁上)
龍公大唐英實出留侯裔棄官歸去来學道簮綰髻一
朝戰潭穴青絳分兩旆妥靈眷兹土碑碣傳千&KR1124;作廟
殿山阿至今駈祟癘仙源泌甘泉潏潏冬不閉坐石連
尻脽苦身甘&KR0979;盭百畝每每田豐穰無旱歲禾生滿東
西隴畝草不薙瘟行徧鄉落不見其牛掣飽飫神之功
安全神之惠神仙事渺茫且享春秋祭(東方朔傳武帝問朔曰方今公)
(孫丞相兒大夫董仲舒司馬遷之倫先生自視何與比哉朔曰臣觀其吐吻唇連尻脽臣雖不肖尚兼此數子)
(也之賈誼疏天下之勢方病大&KR0146;一脛之大幾如腰一指大幾如股非徒腫也又苦&KR0979;盭謂足&KR0979;反戾不可)
(行音炙戾水禮薙氏掌殺草月令季夏燒薙行利以殺草注芟草也)
讀陶公遣力與子助勞書(略曰吾遣一力為汝薪水助此亦人子耳)
(可善馭之)
吾求諸古人日力皆自給季子薪自負范妻爨自執豈
曰乏其人勞役甘汲汲有形反累人遺譴恐自及吾身
非季子吾妻非范妻井臼必自操舉案常眉齊冬夏完
葛裘朝夕調鹽虀嗷嗷八九口幸免饑寒啼衛青本人
奴道固所生賤受命理則同世人無定見陶公遣力書
惻怛予所羡諄諄善馭之言鍛而語煉薄俗難具論請
讀王褒券(北史崔道固為宋諸王參軍被遣青州募人長史以下並詣道固道固諸兄等逼所生母)
(致酒炙於客前道固驚起謂客曰家無人與老親自執劬勞諸客皆知其兄所作咸拜其母母謂道固曰我賤)
(不足以報貴客汝宜答拜諸客皆歎美官衛青為平陽侯家僮曹夀有一相客相青曰貴人也至封侯青笑)
(曰人奴之生得無笞罵足矣安得封侯貲蜀王子泉從成都楊買夫時戶下有髯奴名便了决萬五千與立)
(券約從百役使)
書暇遊傅氏竹林(辛未六月)
嵇阮得大名(嵇康阮籍山濤向秀劉伶阮咸王戎是謂七賢)清譽豈在竹邈哉
千載下高風竟誰續此君直而清竒致異凡木吾徒婉
而真古淡超流俗天生不群人領此清閒福所以隨所
寓徑造無不足書舍接平林嬋娟常在目時携一樽酒
隂涼侑□醁竹下成八賢松唯舜也獨(莊子德充符受命於地唯松栢)
(獨也在冬夏青青受命於天惟舜獨也正幸能正生以正衆生)賦詩詩思清讀書書思
樂清瘦愈濁肥好伴林間鶴
癸酉六月十六日雷雨交作經日乃止農田甚
為之害
皇天司下民有赫冒于上四維列星宿環布嚴拱向赤
子魚頭生噞喁食土壤九州隨土性播種無閒㽘天心
憫下民艱食勞勸餉嘉生膏隂雨神功均圠坱嚴勑内
外官班職俾分掌雨師十一来風伯五當往俾汝司噫
欠汝獨矜神王揚砂振陵岳怪差不可狀俾汝司肅狂
汝獨誇雄壯傾河決堤堰怒氣誰敢傍上天有紀綱謫
罰豈虚誑三台相北斗太白居大將熒惑執法官強禦
所不讓具牋奏天門天顔為愴怳謂宜殱巨姦民瘼不
可長神靈願悔禍自失甘懲創力耕有不獲太平本無
象(莊子大塊噫氣其名為風是唯無作作則萬竅號怒王充論衡太平之時五日一風十日一雨風不鳴)
(條雨不破塊大聚氣為噫開口為欠仙人噫欠則為飄玄雨擢手則為雨法言耕不獲獵不饗玄獵乎唐)
(宗延英對宰相曰卿等有意太平乎牛僧孺對曰太平無象今雖未及至治亦可謂之小康而求太平非臣等)
(所及杜詩一夫臨關怒百萬未敢傍是)
客送酒復對客
百年三萬日不可無此酒此酒不可無此客未嘗有種
秫學陶公二頃五十畝欲使酒如坻薰蒸及蒲柳年来
精力衰入戒亦已久長瓶閒卧沙鴟夷解車後君来暫
破戒劇飲共濡首酒豈有過乎閉門防客走(易未濟上九有孚于)
(飲酒無咎濡其首象曰飲酒濡首亦不知節也左晉書桓温請謝安為司馬安喜言平生竟日既出温問右曰)
(顧嘗見我有此客否)
夜坐觀星
天如漆黑盤明星四散出大者絢珠璣小者布砂礫虚
浮蔽太空氣焰光相射飛流伏匿間分據九州域吾將
叩真宰汗漫無紀極大樞列北斗五星聚東壁匼匝司
下人修悖見凶吉森然羅萬象甘石難測識箕張牛奮
角想像雜塵臆天亦未必知蔑茫欲誰詰神堯敬授時
司天高百尺熟讀天文書大試保章職(晉書齊有甘德魏有石申夫皆)
(掌天文晉晉史董因云公子重耳以辰出參入以驪姬之難出當辰十九入晉當參以辰參出沒重耳象之)
(終免其禍出入不相見)
擬古呈賀郡公
喬林巢獨鶴自愛經幾秋戞然伸其喙衆鳥噤不啾饑
啄玉山禾渴飲清渭流豈不念饑渴芳潔慎所求翹首
仰雲衢亦有徤翼遊雲衢非吾事所性林泉幽林泉有
何樂雞䳱相與儔賊糧固其性耿介難自謀雞肥鶴日
瘠謾自高一頭况又去其半半載不見詶衆禽□然笑
餓死予爾羞餓死則猶閑未死將誰尤(揚子學行頻頻之黨甚於&KR2207;斯)
(亦賊夫糧食而已)
續聶夷中傷田家
貿貿丘麥秀蝡蝡吳蠶生微行執懿筐亦既受厥明上
焉給王賦下焉紓官征豈為饑寒念所念瘡痏平哀哀
生理窄了了無餘贏惻怛夷中詩萬古田舍情
龜洋僧越浦造寧海東際橋姪清甫為求詩以
壯其事
我昔擕二客涉此春江潯春江渺無際下有魚龍吟行
客日已晚夹岸菰蒲隂滄江見舟子招招勞子心我家
山之陽我友山之岑懷哉不得往黃鳥鳴空林向微塵
外人慨此將焉任欲立萬歲功豈憚歲月深刺手劚巨
鼇絫址重淵涔雲濤鼓韶濩共爾澆煩襟吾鄉鄒魯鄉
人物多華簮寥寥䜟緯語桓譚非所欽為謝金仙子氣
化無古今逝將紀江漢相國生自南(桓譚不言符䜟云聖僧黃妙應䜟)
(寧海通人行此時卿相生黃妙應莆産也)
相溪陳教授(世英)俊夫秩滿且有莆稅使之除古
意問訊併以自述
難難重難難遲暮事儒冠遺下兔園冊十年仍獨還獨
還竟何如衣垢鬢髮斑憔悴何足惜龍蟠肆其蚖(揚子問神)
(龍蟠于泥蚖其肆矣蚖㦲蚖㦲烏覩龍之志也歟注蚖蜥蜴也似龍而無角如蛇而有足肆則區也言龍未飛)
(天與蚖同區也)我如幽澗泉屈曲走鬱盤君如大壑水蕩漾生
波瀾澤物固已多涸鮒常枯乾寥寥管鮑交此道古所
難新歸未稅駕(史記李斯云當今大臣之位無居者於吾未知所稅駕者矣)僕御遲
(音治)促鞍展禽稱賢士不肯卑小官狗監不知薦(主天子田獵)
馬曹固勿歎(晉王徽之桓冲騎兵參軍使問卿署何曹徽之對曰似是馬曹)國朝重錢
榖許綴通明班(張守真朝玉皇大殿覩其扁曰通明不曉其旨因焚香告曰通明之義未諭敢)
(祈真教真君曰上帝升金殿殿之光明照於帝身身之光明照於金殿光明通徹故為通明殿玉帝殿名也)
三命士所齒忠嘉忌尸餐寤寐心旌搖討裁筆舌殫(韓退)
(之雪後寄崔丞云殿前諸公賜食罷豈念幽桂遺榛菅文選心搖搖如懸旌揚子孰有書不由筆言不由)
(舌吾見天常為帝之筆舌)
鸛避巢
亭山有林木葉密枝柯樛昂然来鸛雀棲乳巢其幽旁
枝鬱而聳噂沓衆鳥稠雛成過百口俯啄聲啾啾柰何
遊食徒饞吻思炙謀朋曹議其下一日十舉頭曰謂不
可攀出計桀石投破巢中要害十死九不留鸛雀作而
駭逼我良有由逝將挟其雛擇棲于某丘拮据豈不悴
且免傾覆憂不知汝下民尚有侮我不嗟嗟禽非人傷
類固所羞云胡人異禽兄弟交相訧(莊子長梧子曰汝亦太早計見卯而)
(求時夜責司晨也見彈而思鶚炙曰左傳成公二年齊高固入晉師桀石以投人徇于衆欲勇者賈予餘勇)
食筍美甚為短句
居不可無竹逸少傳蘇公此君有令子未脫褓襁中嶄
然露頭角綽有迺父風時因侍盤琖談笑觀從容迺父
欠嫵媚吾亦竒阿戎(王徽之寓空宅便令種竹曰何可一日無此君坡詩寧可食無肉)
(不可居無竹謂南史禇淵謂任時父遙曰聞君有令子相為善之所百不為多一不為少唐太宗曰我見)
(魏徵少嫵媚耳籍阮籍素與王渾為友渾子戎年十五少籍二十歲而與之交籍每過渾俄頃便去過視戎)
(良久乃出謂渾曰濬冲清賞非卿倫也共卿言不如共阿戎談)
鷠鰂魚
海族誠多竒覼縷未易識小童鬻市歸蒲穿不盈尺團
團類瓜蓏混混無鱗脊癩足疑醉泥詰之曰鷠鰂烏賊
俚語歟取義中竊墨群兒相晤言墨瀋於焉得初疑梁
進士眊矂澆以汁又疑漢治書殘馥餘膏蹟毋乃近硯
池餘波恣啖咋得非吞舟魚尚餌沈河璧自蔽本求全
不知滅其跡喣水水盡烏竟以墨自賊子瞻謫海南作
說為之述爾雅注蟲魚網漏欠詳悉(柳渾與孟容書秉筆覼縷神志荒耗)
(覼當作覼力和切)
名阿琦(甲寅丙寅丙寅丁酉)
我之先君子琦也為大父大父(闕)丑揆初度我
及阿翁齡見汝二十五乃祖行祕書萬卷相撑拄丁夘
鄉貢郎姓字登天府乃父材智凡生不博今古不能讀
父書涉世徒艱苦賴爾後来人勉旃踵前武行當伴從
兄諷誦喧堂廡聖朝方右文達者可指取祝爾學茂良
豈必由父祖祝爾誠諄諄從違誠在汝(周禮地官鄉大夫三年則大比)
(考其德行道藝而興賢者能者鄉老及鄉大夫以禮禮賓之獻賢能之書于王王再拜受之登于天府揚子)
(重黎甘羅之悟吕不韋張辟彊之覺平勃茂良乎曰才也茂良不必父祖)
無邊上人住靈巖滿月
無邊領新命此日道場開月向滿時滿人從来處来論
公推甲乙質美等瓊瑰喜入諸山筆聲同大地雷宜高
當路眼暫屈上乘材太白僧伽識非因兆介媒(韓雨中寄孟幾)
(道聯句念初相遭逢幸免因媒介)
讀涑水司馬公和金陵王半山烘蝨
文人語多工徽纆自繩糾嚙虫至么麽謂可懸戶牖胡
為大車軸貫心竟何有禦寇近道翁縱此瀾翻口景略
疎放時(王猛字景略)袖此無用手掛名青史中遺笑傳不朽
後世為美談姓字記誰某二公廊廟資力可扶宇宙如
何酬唱間爬剔便絮垢仁義蝨其官有益國家不三歎
商君書掩卷重搔首(晉書王猛隠于華山懷佐世之志桓温入關猛被褐而詣之面談當)
(世之事捫蝨而言旁若無人温察而異之官商君二十六篇以仁義禮樂為蝨官如日農曰商曰三者天下)
(之常官也農闢地商致物官法民三官也生蝨者六曰歲曰食曰玩曰貨曰志曰行六者有必削者也)
誕阿鼎(戊辰庚申癸亥壬戌)
戊辰秋七月十日中元近亥戌當此時喜見二德並宣
尼親抱送寳誌摩其頂英賢久不生甚哉門戶冷天意
或其然書澤傳有永嘵嘵三男子琦鏞與阿鼎異日考
作室已卜子堂肯翁無甔石儲氣量有萬頃聖賢不憂
貧此意要訾省忠信為根株詩書作綱領此語書諸紳
受用有不盡作詩示兒曹見者發一哂(南史徐陵母臧氏夢五色雲化)
(為鳳集左肩上已而誕陵數歲家人携以候寳誌誌摩其頂曰天上石麒麟也揚子清静寡慾家無甔石之)
(儲晏如也子漢書膠西王子端遂為訾省謂無所省錄訾音集韻云思也訾省猶言無所思省)
送黃仲復(雷卿)任三山學錄(後職教于莆泮)
漢廷購宛善馬肆空學校選入飛兔群一躍猶變豹近
者八鄉逹往往皆職教去作他人姝炙轂轉高妙臯比
横講席鶴俸供廪稍瞻視凡馬群尾大固不掉君為汗
血駒銀鞍追騄驃淺飲合沙流時来即同調(前漢大宛傳宛别邑)
(七十餘城多善馬汗血言其先天馬子也汗從膞出故名汗血馬也孫卿子曰驊騮騏驥纖離騄耳古之良)
(馬也易經君子豹變其文蔚也)
館所歸謁上官廣文
先生富道德来作斯文主詵詵弟子行樂育均教雨宗
師大範橅甄陶同其所施以陶物功器成無啙窳顧惟
頑鈍資姓字忝廊廡奔走衣食途簞瓢屢空窶先生如
春温於物了無拒敬持一寸心遠托萬間宇
初冬述懷十四韻戲簡周介福陳仲敷二先生
顓頊方用事威節何辛酸百卉無遺秀千林變成丹隂
風日凄厲梯此長恨端妖艷不可極予生尚多艱寒爐
守煤燼枯條滿青山乾釜憶瀺灂甘井生波瀾新霜骨
髓痛永夜衾裯單病馬聞飢嘶露猿聽號寒起坐復㾕
&KR0146;有酒難為歡愁如匪澣衣何時思一浣棄置兒女悲
壯志生羽翰况當警寇盜戒備嚴鄉關願請受長纓殄
彼為民殘天乎矜其能夕死意所安(漢書南越與漢和親終軍年二十餘)
(終軍請受長纓以羈南越王而致之闕下)
古意呈夏政齋權府
夏侯富文術武庫森韜略文武出天資結髮習象勺問
程已知津擕家猶土著客戍又二期翩翩載琴鶴猥誦
病競吟自慚才鹵薄主將倘見收猶堪助横槊(漢書有結髮翰)
(墨結髮而戰言自幼小時也槊南史曹操曹丕馬上横槊通俗文曰矛丈六者名杜詩主將收才子崆)
(峒足凱歌武梁武帝破魏會群臣華光殿聯句曹景宗後至帝以人不分韻曹不平啟求賦詩韻已盡惟病)
(競二韻命與之援筆成曰去時兒女悲歸来笳鼓競借問行路人何如霍去病)
書莆邑長官伯罕德政詩卷後(其子三載在予席下後為金灘)
(稅使)
歴縣猶歴灘少載灘自平牧民猶牧羊弭鞭羊自行轡
如信陵執琴作單父鳴不曾讀古書禮樂森縱横三年
行播政文士交騰聲采采繼國風付與千載評(莊子善養生者)
(若牧羊視其後者而鞭之)
嘗記韓簡東野詩我願身為雲東野身為龍四
方上下逐東野雖有離别無由逢然亦不過詩
人相愛慕之情云耳貫齋大帥輿疾督捕客莆
近兩閱月僕以老病相仍艱於出入是以會晤
之時少情甚親而跡甚疎視古人以雲龍相期
異矣敬賦以紀其事
班生投筆歎志在萬戶侯貫齋有道者體博用自周文
武具天性逸氣隘九州四戰死無生不避劒與鉤豈不
念膚體有類百衲裘陟岵哀所天抱痛終千秋祖父八
袠餘坐膝恩未酬前年謝事去喜若鷹脫韝寄跡老子
中黃冠卧林丘事有不可料焉能箸前籌霞城選名將
揀擇云公優輿疾赴簡書竒疢行當瘳抵莆相物色無
恙即點頭嗟予十年舊阻隔知無由欲接平生歡引吭
閉其喉别久坐移時十語不一詶殷勤叙契闊咄咄書
不休忠孝苟無愆丈夫夫何憂滫瀡奉餘年天必應所
求老老能及人然不豈然不(後漢班超字仲升歎曰大丈夫無他志略猶當效傳)
(介子張騫立功異域以取封侯安能久事筆硯間乎恙張良傳臣請借前箸籌之李陵曰霍與上官得無)
(乎黜晉殷浩為桓温所奏廢為庶人殷浩雖被放口無怨言但終日書空作咄咄怪事而已)
莆田之新安田君晉叔擕二季遊桐城有年今
挈而歸里於僕初無平生之歡一日以其道同
一語輒合知其為吾黨中人也暇日示僕教子
積分圖予嘉其刻志自苦又樂顗頊有賢父兄
異日將有成也聊書四十韻以道鄙意云爾
吾聞古聖人不厭與不倦自下仁智工結此兩重案學
焉不時習所學與冰炭傳之而既習在已已可翫又聞
嘗獨立子不教而遠詩禮叩其端必待自貫串他日面
牆誨正恐無所見知困後教之(孔氏說命疏)一語發關鍵譬
如立田苗守塊逢久旱隂雨一膏之欣然滋溉灌予亦
村校書挟冊入渠觀陶成鎔中金躍冶不復鍛在寢皆
淵騫幾見籍湜叛召閙四十年正在為師患田君善教
子衡石自程限家有積分圖蓄眼未嘗見精勤朱暈圓
荒嬉墨塗半日居而月諸於焉考最殿象教業黑白(佛經)
(善業為白惡業為黑)善惡工變幻吾徒有正學勿為它所變二氏
相為用(韓語)此語亦欺謾後世雜機權演孔老佛亂有道
往正之又恐識真贋麛駒氣食牛早覺牙爪換異日瑚
璉資濯濯出珪瓚雖云賴琢成已與燕石判專門翁季
學平居相講貫三程與三蘇淵源何汗漫至哉有此樂
鼎立期璀璨名世紹弓箕安弦必操縵元亮達道翁詩
酒了昏旦命子責子篇喟焉興永歎退之唐文人示兒
語麄悍玉帶懸金魚銀車遭謗訕所貴孟母賢斷機示
懲勸名垂千載下嵩華走河漢汝南月旦評靖紹許同
傳示我贈送篇粲粲錦綉段予非能文者才短如襪線
犧樽眩青黃回首溝中斷(李昭字台瑕言韓八座事業如拆襪線無一條長者八座)
(名昭)
梅峯僧一理澈菴其號也住靈巖上坐開堂演
法歌以贈之
太白識僧伽退之識澄觀理也釋門老融澈道一貫西
教窮根源剞&KR2683;精把翫開迷疏鈔箋輕重分鐵炭禪和
得龍象玄義慧傳粲六衆不聽瑩了了送一難大珠既
脫翳白月亦磨漢云胡法又别心佛自變幻擺手住此
山蒼松回碧榦梵香海潮音御爐雲影散山林願太平
上祝堯舜萬
余郡守覈實賓序
莆為士鄧林僕也樗散木不遇匠石知終焉卧空谷盛
年汝南評誤蒙君子錄爼豆於賢人青黃眩群目晚綴
耆舊班久厭文離粟燕石誠混淆烏覩荆山玉士窮舍
學校挈挈焉歸宿處置或異宜何異推舟陸自慚過稀
年薦剡至累幅枯朽不自量吹嘘勞尺牘皇天惠仁侯
文翁親化蜀善類盡薰陶淳風振頽俗竊喜遇荊州志
願平生足長價王侯門青萍從結綠
和復齋憲副初春遊園韻
為愛名公詩性情清且和慮澹物自輕意惬情已多齅
花憂世事實負居甲科豈無治安策少答喜起歌回首
謝蒼生時兮將柰何
續軒渠集卷二
