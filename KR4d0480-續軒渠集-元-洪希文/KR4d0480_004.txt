續軒渠集卷四
元洪希文撰
五言律詩
詠竹
幽軒多種竹繞徑復依牆月弄三分色風吹一味香空
階翻籜下隙路引稍長客至休書刺嗔渠踏破蒼(古未有紙)
(削竹木書姓名曰刺後用紙曰名紙漢禰衡懷刺無所適至於滅字又魏文帝賓客百餘人人奏名刺悉書其)
(郡邑名氏曰爵里刺杜詩嚴鄭公宅同詠竹風吹細細香)
訪道士不遇
翠壁無風到隂晴潤茯苓松關終日掩香火閣黃庭地
僻丹爐在雲深仙洞扃碧桃零落後衣袂帶微馨
洗硯作
小陸筆先焚牀頭破硯存石枯餘墨暈池凍帶冰痕滌
去充魚腹携来就兔園草玄吾豈敢聊復注孤鶱(陸雲與兄)
(機書云君苗能文每見兄文輒欲焚其筆硯鶱揚雄草太玄有以自守泊如也鶱杜詩風雅靄孤音虚言)
(切飛舉貌)
題隣居
隣用萬金買情親分所宜隔牆喚拈琖炙燭戲彈碁(沈存)
(中筆談載西京雜記漢元帝為彈碁之戲有譜一卷盖唐人所為局方一尺中心高如覆盆其顛為小壺四角)
(微起李商隠詩曰玉作彈碁局中心最不平謂其中高也拈琖彈碁皆唐人語也)春看兩家柳
(白居易與元八卜隣詩明月好同三徑夜綠楊宜作兩家春)朝蒸共竈梨(杜詩蒸梨常共竈澆)
(薤亦同渠)如何陽勒輩拳手為麻池(晉載記石勒與李陽隣居争漚麻池日相毆擊)
(及貴乃召陽子酣飲引陽臂笑曰孤往日厭卿老拳卿亦飽孤毒手)
教兒子鏞讀禮詩(鏞字韶美)
敬長尊親道工夫在小兒綱常千載禮章句五言詩講
習終成性周旋自中儀瓣香北溪老茅蕝請行之(陳淳字安)
(卿清漳人晦菴朱先生之上足號北溪十漢叔孫通願徵魯諸生共起朝儀扵是徵魯諸生三人西及上左)
(右為學者與其弟子百餘人為茅蕝野外註以茅剪植地為纂位尊卑序春秋傳曰置茅蕝)
仙邑館所書事
桑麻繁以長繞舍翠沈沈茶臼疎林隔書帷陋巷深山
禽諳客况風樹助予吟牧豎来呼犢跫然空谷音
謁華嚴毒海上人
出城奚所適正值雨華時毒海老尊宿名山佳住持寺
幽藏碧巘池暖動春澌為謝韓知客通名只用詩(劉魯風往)
(江西投所知為謁者所阻作詩云萬卷書生劉魯風煙波十里謁文翁無錢乞與韓知客名紙生毛不為通)
曉行途中書事
冥發昧所適東西覺惘然門敲村店酒鐘落客津船猿
叫荒山月雞號墟里煙回思在家日日晏尚高眠
讀杜拾遺老瓦盆戲作
此翁坦率性長享甕頭春觴客終頽玉(晉嵇康字叔夜山濤言叔夜為)
(人巖巖若孤松之獨立其醉也若玉山之將頽然)傾人懶注銀干戈塵世淚風
月草堂身賴爾有蘇李情親不厭貧(杜詩春復加病肺此病盖有因早歲)
(與蘇李痛飲情相親)
薄薄酒
黍釀固宜薄情親意已多勸酬終不醉耕種豈徒勞交
淡元無味顔衰賴爾酡明年廢東作茶椀看雲濤
石屏
磨琢雖云至寧非造化工飛峯横筆架立石峭屏風遠
近青未了隂霾景不同仙源如可問我欲隠其中
竹間鶴
愛竹已成癖新添鶴有情霜毛仁者夀風韻聖之清乞
母移来種將雛養得成歲寒三益友須着我同行
立秋
暑退火西流炎雲宿靄收亭臯纔落葉天下己知秋律
氣隨杓改蛩聲傍枕啾短檠時節到時事迫人遒
玉延(俗名山藥)
着價羞蕷芋充飢勝粥饘切泥姑少試餐玉竟誰傳蹯
掌難為饌醍醐不直錢雪晴扶短鑱結伴過山前
觀海門
觀海難為水斯言亦旨哉華嵩同培嶁河漢等涓埃官
哨時旁午(史冠盖旁午旁午縱横也)吳鹽日往来何曾瞻蜃氣重疊
起樓臺(禮記雉入水化為蜃前漢海旁蜃氣象樓臺)
獨立
雨後衡門立郊坰晚氣清鴨頭流水淨魚尾斷霞頳並
舍開新釀平疇餉晚耕微吟扶楖栗信步自閑行
自述二首
擾擾百年内胡為勞此生酒因愁少進書為懶無成行
篤群疑息心清百慮輕篇詩聊自述亦可發幽情
自述亦自笑可嗟還可憐文窮緣智困道進為心堅歲
月驚童穉雲山奪事權此身無滯礙對酒即超然
信紫雲任建寧參軍終制抵莆莆民思其父有
遺愛焉其父即中隠公也
舊勞曾汗馬(收附江南)子復仕王廷出處參周易(能明易)操修
一孝經逢人心自白知已眼終青(晉阮籍字嗣宗不知禮數能青白眼見俚)
(俗之士以白眼待之母終嵇喜来弔籍作白眼喜不懌而退喜弟康聞之齎酒挟琴造馬籍大悅乃作青眼由)
(是士皆疾之)大義明終始遲遲正竗齡
連日雨不止
千床渾濕透簷溜更無端馬鬛一滴誤魚頭萬國寒老
天緣底泣后土幾時乾悶聽應酣睡瀟瀟到夜闌
少睡
少睡多宵坐占星看碧虚病根常檢點客氣久消除清
有焚香癖臞因服藥疎眼前書未讀肘後看方書(葛洪抄肘)
(後方四卷)
一室
雅有巢山癖誅茅葺數椽左圖右閱史春誦夏鳴絃涉
畹紉蘭佩臨流枕石眠何須學辟榖且作地行仙
郊行
天亦自多事一春勞應詶哺雛衝雨燕喚婦出林鳩有
累俱關抱無生始斷愁忽逢林下士羞默但低頭
禁馬
古人重馬政遺法著姬公羈靮豈徒設舟車有不通負
乘時所忌(負且乘致寇至)得失理難窮(塞翁失馬未必非福塞翁得馬未必非禍)前
輩騎牛好吾將立下風
贈相士
術乃法之巧求諸相益知脤觀成子惰珮識獻公離(並左)
(傳)指背吾無取論心世有誰君看非相說未免半醇疵
(揚子有非相篇)
自省
孔孟日杲杲吾徒甘晦沈每於供給際常有愧慚心人
物有賢否山川無古今自憐居爨下疇昔荷知音
龍華上人餽白粲
報道龍華老驅車入市回如何迫歲出端為餽年来香
鉢停留供朱門迤邐開也應憐范叔莫遣甑生埃
椰子冠
團團椰子實解剥付冠師體製羞龜殼文章笑鹿皮色
頳猶帶酒腹小尚能詩欲着東坡帽簷低不入時
冠居衆形上吾獨取椰為陶令巾漉酒(陶淵明嘗製漉酒中漉酒畢又)
(中之)山翁着接籬(晉山簡鎮襄陽優游歲月惟酒是耽諸習氏荆土豪族有佳園池簡出遊多之)
(池上置酒輒醉名曰高陽池兒童歌曰山翁出何許往至高陽池日夕倒載歸酩酊無所知時時能騎馬倒着)
(白接籬舉鞭問葛強何如并州兒強家在并州簡之愛將也)堅渾羞抹膝疎曠笑穿
絲寄語資章甫今時彼一時(宋人資章甫而適越越人斷髮文身無所用之)
鐵拄杖
&KR0008;傀同枯枿流傳多閱人鑄成一枝杖伴我百年身觸
石奔星火行冰碎玉璘赤藤尤可貴包褁若為珍(韓赤藤杖)
(歌幾重包褁自題署不以珍怪誇荒夷)
五字吟(李陵蘇武俱為侍中武使匈奴明年陵敗陵降武歸漢陵置酒作詩為别則五)
(言詩自陵始也其一曰携手上河梁游子暮何之其一曰仰視浮雲馳奄忽互相踰長當)
(從此别且復立斯須又曰征夫懷遠路遊子悲故鄉寒冬十二月晨起踐凝霜武詩云黃)
(鵠一遠舉千里顧徘徊胡馬失其群思心常依依世傳云五字詩自武始也武使匈奴在)
(匈奴中十九年後竟得歸漢)
雅頌久不作詩壇一例荒孰云城小小能出陣堂堂高
步(闕)如漆離居鬢已霜李陵非雅士安敢擅河梁
穫稻
雲散水微茫千畦萬隴黃罄腰勞日少鼓腹樂時長處
處聞雞犬家家足稻粱太平本無象新釀甕頭香
秋後扇
齊紈裁暑扇倏忽動清商歲月老將至巾箱舍則藏時
光豈衰歇世態苦炎涼年少不長好為言姬與姜
社日(春秋分戊日)
九扈不廢職勾龍誠有功業居四民次祀列百王中黍
稷祈秋實羔豚樂歲豐豈徒臣朔飽歸遺細君同(少吴置農)
(官以鳥名官春扈鳻鶞趣民耕種夏扈竊玄趣民耘除秋扈竊藍趣民收歛冬扈竊黃趣民盖藏棘扈竊丹掌)
(人百菓行扈唶唶晝民駈鳥宵扈嘖嘖夜民駈獸桑扈竊脂趣民養蠶老扈鷃鷃趣民收麥是為九農正漢)
(武帝詔從官肉大官丞日晏不来東方朔曰伏日當早歸請受賜遂拔劍割肉歸去上令自責朔曰受賜不待)
(詔何無禮也拔劍割肉抑何壯也割之不多又何廉也歸遺細君又何仁也上笑曰令自責反自譽復賜酒肉)
(遺細君)
覽鏡戲作
塗抹東西徧床頭膏沐香恐為嗔老物(老物不足惜)不敢近
新粧翻覆百年態凄涼數寸光道心無老少顦悴亦何
傷
述近懷呈諸庚老
與君同甲子霜鬢白於銀朋舊歸新鬼乾坤信老身干
戈猶未替盤琖幸相親句法如江鮑如何捄得貧
林巡檢景惠以閑散職官俾提封(闕)門新城
詩以道意(杜集有提封之作有時徵俊乂莫慮犬羊侵之句)
堯仁天廣大涵育最為深仗義趨王事成城賴衆心氛
祅如覆水俊乂豈懷金老眼看三箭天山報捷音(唐書薛仁)
(貴為鐵勒道行軍總管九姓衆十餘萬令驍騎挑戰仁貴發三矢輒殺三人軍中歌曰將軍三箭定天山壯士)
(長歌入漢關九姓遂衰)
對悶書事
時危百憂集老退一身輕鼔角聲悲壯城池勢險傾柝
繁嚴守備傳遽急行程(周官行夫掌傳遽事乃使車之急者)起看天河色
何當見太平
送侯參軍公讓秩滿歸
三年江漢水潔白不緇塵糾群紀綱正(杜送韋諷上閬州錄事操持紀)
(綱地注錄事者一州之紀綱也持韋蘇州送馮著任廣州錄事繩墨不易是也)親民條件新
輿人同此誦檐子不妨貧識取至公論官中竟一人
上元日居城南書事
城南讀書地杖履往来通菽水初心遂(禮記子路曰傷哉貧也生無以)
(為養死無以為禮子曰啜菽飲水斯之謂孝)糟糠晚節同役車行業業(詩采薇戎)
(車既駕四牡業業豈敢定居一月三捷業壯盛也)眠鼓聽逢逢(韓詩不蹋曉鼔朝安眠聽逢逢)
踰七又望八癡頑笑此翁
郡倅敬齋公乃嗣自江西省奉檄便道省親小
詩奉謁
郎君拜家慶捧檄綵衣榮别駕行寬惠同寮服老成珠
瑰迷重寶蘭茝襲芳名此去扶搖便冲天九萬程
癸已新春作
盜賊生涯困回頭盡戰塵春来長是病老去不如人屋
小香常集杯深酒尚醇何時洗兵甲同作太平民
七十四吟
視遠茫無見言哤聽不聞病於老偏厚眠向坐中分俯
仰皆為累披吟不廢勤偶逢強健日淨几一爐熏(白居易詩)
(病與樂天為老伴為坡詩惟有病相尋空齋老伴)
暖足婆
寒冬夜無寐輾轉漏聲長只熱一瓴水能銷萬瓦霜温
柔聊自適趨附固其常更有孟光在高年不下堂
寄潘茂
别後聽鳴艣君曾有宿期如何三閱月不寄一聯詩獨
立海山對相思沙鳥知端能乘興否一葦諒非遲
壬寅元日
老天何省事元日又逢春盤飣青蒿細杯浮綠醑新兒
孫長滿眼天地一閒身誌喜有新作猶疑筆有神
五言排律
雪榦上人過訪
諸山尊德望三會老禪宗倚席聞玄論抽筳發鉅鐘憩
松經露滴坐石履雲封山好遮来路塵牽絶往蹤懸車
留雪澗築室傍梅峯高士幽禪着僧伽太白逢平生能
事足竒遇素心從二民相為用如聆空谷跫(韓讀墨孔子必用墨)
(子墨子必用孔子不相用不足以為孔墨)
輓仙邑陳小山先輩
吾慕小山翁仙溪一鉅公奉親嚴髓滫焚券恤貧窮&KR0008;
鄂相輝日閏門正始風彼徂岐可路不霽水何虹(嚴氏詩集)
(作彼徂矣為句絶岐有夷之行)千首牛腰重三封馬鬛崇鄉鄰盡焦土
䇄立負羈宫(邑廬盡為焚毁後亦為賊所焚)
續軒渠集卷四
