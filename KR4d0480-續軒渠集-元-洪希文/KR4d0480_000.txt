續軒渠集目錄别集類四(元)
卷一
五言古風上
卷二
五言古風下
卷三
七言古風
卷四
五言律詩
五言排律
卷五
七言律詩上
卷六
七言律詩下
卷七
五言絶句
六言絶句
七言絶句上
卷八
七言絶句下
卷九
詞調
卷十
雜著
(臣)等謹案續軒渠集十卷元洪希文撰卷末
數頁則其父巖虎詩也巖虎詩名軒渠集故
希文集以續名然軒渠集斷爛不存故摭其
遺詩依伐檀集例載於末前有希文自序嘉
靖癸巳其七世族孫紹興知府洪珠請山隂
蔡宗兖刊定宗兖序稱其以山澤之臞出山
澤之語譬諸夏鼎商鬲華采雖若不足而渾
厚朴素之質使望之者知為古器今觀其詩
純沿宋格於元季華縟之風明代堂皇之體
迥焉不同而清遒激壯亦足落落獨行也巖
虎字德章號吾圃莆田人宋末嘗為教諭希
文字汝質號去華亦嘗官訓𨗳云乾隆四十
二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
續軒渠集原序
續軒渠集者洪西淙公祖遺之詩稿也一日出其稿以
示宗兖且曰是祖父子俱以詩鳴父詩曰軒渠集子詩
曰續軒渠集父集蠧爛不存子集楮墨僅具子孫微意
謂梓傳庶幾可久惟君子公心酌之予未視其集無以
應也既繙閱數日廼復于西淙曰是儒博學而志於道
者其發之聲詩所謂以山澤之癯而出山澤之語也譬
諸夏彛商鬲華采雖若不足而渾厚朴素之質使望之
者知為古器而自冺其雕巧之心也盍梓之以訓厥宅
里西淙曰惜父集之無傳也予曰父子一至祖孫一德
子有文則可以知其父孫有謨則可以識其祖嘗聞軒
者開也渠者大也胸次悦豫之義東漢薊子訓之方言
也故父子相賢一家之軒渠矣祖孫相賢奕世之軒渠
矣謂軒渠之義見於詩章則可謂詩集盡夫軒渠之義
則不可也天地聖賢之心不能盡載方策而父子軒渠
之志公何獨得於意外乎西淙莞爾而不言續集詩五
百餘首今抹去一百三十五首梓行四百三十五首類
分為十卷外附刻一卷作軒渠集者名巖虎字德章號
吾圃續軒渠者名希文字汝質號去華山人俱宋末元
時莆田人西淙名珠字玉方二儒之七世族孫也今為
紹興郡牧嘉靖十一年歲在壬辰秋七月吉山隂蔡宗
兖序
續軒渠之作始於天歷戊辰館於游洋夀峯方氏也方
氏子淑年未志學予以講習餘力覃思於詩歲頃得律
詩及絶詩古詩長短句五百首方氏子集以示予予目
閱舊稿時有佳處亦不可盡謂村舍學堂中語也因追
念先君子晚歲試校游洋琴書日永燈火夜闌翁季談
及此事翁有軒渠卷帙行于世視予斯作往往竊肖之
然未免有具體而微之嫌兒子琦執筆侍而言曰請名
以軒渠續集可乎予曰汝大父之學我弗敢言今汝之
請似也然續之義談何易易昔太史公執其子之手泣
而言曰予先周室太史也至於予而中衰廢聖德而不
載滅賢士而不述汝復為太史則續吾祖矣厥後史遷
卒繼其志成其業以永其傳必如是然後可以言續談
何易易吁今予兹編使具眼者見將有貂不足之誚又
安敢學漢延夀先賦靈光耶筆以授之且以志吾過云
洪希文序
