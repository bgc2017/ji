續軒渠集卷八
元洪希文撰
七言絶句下
張參軍克明席上出歌妓蹋筵主人索詩贈之
口占一絶
歌喉圓轉聯珠貫舞袖郎當散綵霞記得樂天詩句好
醉嬌無力牡丹花(禮記纍纍然端如貫珠張坡詩雖無窈窕人清唱弄珠貫建封僕射)
(節度武寧舞妓盻盻乃徐州竒色公納之燕子樓白樂天經徐與詩云醉嬌無氣力風裊牡丹花)
閑適
看書無味又看山門對雲林盡日閑俗客不來無一事
只將詩酒自怡顔
寄題化邑剛中上人南湖十詠詩卷後
秀色凝眸若可餐前修講道此交驩世人自不能容物
却笑空門布袋寬(彌勒峰)
山蹊荒徑草芊芊幻影雲空思杳然自是至人塵垢滅
一潭寒玉泠無烟(沭佛潭)
神物蜿蜒黑處蟠興雲致雨執其關雖然變化通冥漠
來就高僧叩大還(蟠龍窟)
需老當年别此峯山空鬼哭道場空闍梨不及於蒐智
獨守空山幾劫中(伏虎林)
城西晚步携小兒書所見
隣牆請火草燒緼旋買新芻洗瓦盆招得牛醫無管待
伏雌生瘠當盤飱(前漢蒯通傳里婦夜亡肉姑逐婦諸母即束緼請火於亡肉家值狗争肉)
(婦得還家)
乍見長魚衝壑去又逢白鷺入城來明知不是池籠物
佀我奔馳有為哉(池魚籠鳥見潘安仁秋興賦鵬魏顥李翰林集序云横海鵾負天豈池)
(籠縈之)
欵竹携壺過略彴吟梅折簡召嶙峋短靴低底誰知我
且作遊山弄水人(晉司馬宣王討王凌面縳水次凌謂王曰卿直以折簡召我敢不至乃引)
(兵來耶王曰以君非折簡客也)
書傳德陽教授所居精舍(前宋登科)
洛陽城裏玉川宅光範門中宰相書何事春風渾忘却
莓苔還佀野人居
發蒙
指畫之無教小兒吾伊半日出聲遲九經四十八萬字
何日談論底藴時(黃山谷夜間對窗孫元忠誦書賦作竹枝歌南窗讀書聲吾伊北窗見月)
(歌竹枝曲有辭有聲辭者歌詩聲者若羊吾夷伊那何之類白居易生甫七月其母教之之無字雖百指不差)
老慵
安眠得法江河運(坡詩安眠海自運即道家還精補腦之說)自唱無詶風雪
閑(白樂天與元九書云梁陳間率不過嘲風雪弄花草而已)不是相遭皆澹泊如何
消得鬢毛斑
萬事無營已雪顛黃庭一卷足長年金丹九轉工夫密
荆棘不生身自仙(古歌九還七返三五一龍虎相交入塊室灰池熖灼天地精金液還丹功)
(了畢藥真誥載王夫人與許長史書交梨火棗此乃飛騰之君心中猶有荆棘相雜是以二樹不生可剪除)
(否)
幽居
柴門掩斷徑生苔坐閱東君幾往回看盡床書無客到
殘花風送過墻來
投老安閑世味疎深深水竹葺幽居床頭昨夜風吹落
多是經年未報書
怪石
欱歕雲雷來月窟翥驂虬鳳下天台漢唐池館多禾黍
何佀山林卧綠苔(詩周大夫行役至于東周過故宗廟宫室盡為禾黍)
夜起聞蘭坐至三更方就枕為賦二絶
百草離離感異芳時乎不遇亦何傷誰人筆底有香字
請為猗蘭續後章(孔子歷聘諸侯莫能用自衛返魯隱谷之中見香蘭獨茂喟然嘆曰夫蘭)
(王者之香今與衆草伍乃止車援琴作猗蘭操云)
香透疎簾夢自知斑紅健碧鬭清竒絶如惠可初尋佛
半夜中庭立雪時(二祖名惠可以求佛法立中庭雪齊于腰)
病眼少甦
巖電今朝幸瞭然邇來一月廢書眠問天乞得明如月
朗誦今生未見篇
野興
乾沒無營懶出門殘書束閣且開樽此生佀與渠無分
得意開時眼便昏(得利為乾失利為沒翁張湯始為小吏與長安富賈田甲魚叔之屬交私)
懶起
香冷衣篝燼冷灰酒銷斗帳曉星催詩鈎搭在櫻桃樹
怕雨飄殘哄下來
老病昂藏被酒欺癡兒頑鈍曉書遲扶頭送得出門去
已是黃雞粥熟時
過登春臺書事(至正丁酉郡守雪莊公重剏亭)
我來弔古土成堆刻桷題名夢已灰欲問前朝興廢事
鷓鴣飛上垝垣來(前朝名公登第咸刻名其上)
燒香偈子二絶
不學瞿曇不學仙暮年轉覺道心堅老人自有安心法
深炷爐熏斷俗緣(圓澤禪師謂李源曰俗緣未盡慎勿相近)
醉舞狂吟憶少年逡巡七十已華顛麄茶淡飯隨緣過
細讀黃庭内外篇(黃庭經内景云脾神常存乎魂庭晝夜存之可長生魂即黃也)
春隂二絶
衣綻重瞻桑沃沃食空還喜麥芃芃誰知飽暖生民意
只在春隂春雨中
桑扈知時勸課頻竹鷄帶雨殢行人為言農畆耕桑者
何事不知桃李春(扈亦作雇爾雅桑鳸竊脂春秋九扈為九農正)
贈龍華横海老襌
說有談空復造玄從來高士著幽襌六經外豈無豪
傑始信天中别有天
行脚東南大海波瓣香參禮諾詎羅歸來誦得湯休
句鴈蕩龍湫雲雨多(西域書阿羅漢諾詎羅居震旦東南大海際鴈蕩山芙蓉峯龍湫唐)
(貫休為諾詎羅贊有鴈蕩經行雲漠漠龍湫宴坐雨濛濛之句)
首夏
翠柄纖纖裊鹿葱石榴明豔帶猩紅繁隂剗地難幽獨
須倩竒花暖碧叢
東溟講師主緣囊山
梵王宫殿輝金碧佛子旛&KR1242;竪綺羅迎得法筵龍象去
辟支巖下笑呵呵(龍象出佛書謂有力可負荷者能維摩詰云辟如龍象蹴蹋非驢所堪)
(達摩云此僧中之龍象劉禹錫雙檜詩云龍象界中成寶盖)
信雲坡權府遊梅峯僧舍觀牡丹韻
包藏炫燿已全開夘酒初酣露醉腮要識本來真面目
請從花地問如來
書城西壽藏
文筆峯高閣暮烟市橋山崦接西邊撒開甲子百二十
且住人間作地仙
寒食途中書事
去年召募赴霞城塵暗貔貅百萬兵又是去年去時節
數聲啼鳥斷人行
二月梅花
奪得冰姿過歲華遠離塵垢迥堪誇即今年少多脂粉
只恐春光不稱花
辛未館洋尾李氏主人西隱出示族譜自談族
譜之盛俾書其後云
唐李難將庶姓同族莆支派有由從(江州郡王)玄元老子稱
皇帝幾擔擔來桐葉封(成王與唐叔虞戲削桐葉為圭以與之曰以此封君周公曰天)
(子無戲言遂封虞於唐)
春晴
鷓鴣聲歇日曈曨山谷溪橋暖信通花柳村村自生意
青鞋布襪逐春風
温故
長途瘦馬徧馳驅時不來兮一束書四十餘年心力瘁
而今熟路駕輕車
訪僧不遇
厭踏紅塵滚滚中晝長來此聽風松溪深畢竟浮杯渡
門倩白雲封幾重
故人餽麞
久啖蕪菁分寂寥故人分佀意迢迢并刀淺割香臕膩
幾載深山食藥苖
缾中梅花
為恐寒林凍雪侵朅來棐几伴閑吟世途噂踏誰知已
頼有梅花識此心
評梅花賦(并序)
予幼讀皮學士桃花賦皮嘗譏宋文辭婉媚
不類其為人予以為然常恨未見廣平之為
賦也暇日搜索羣書因得寓目觀其顛倒困
躓厲志自許於此有以破平生之疑焉盖廣
平之作非徒賦也所遇阨窮而不憫非斯人
歟思而不怨正得楚騷之體為各賦一絶以
俟來者
甘遯荒崕寂寞濱不隨蘭蕙入芳塵阨窮不變平生節
餓死商山僅一人
評桃花賦
梅花賦體恨輕清賦就桃花要入評妬女豔姬多點汚
桃花千載恨難平
雨過山行書觸目
日暮雨晴雲出溪泓澄九折净無泥渴虹下飲喉吻動
隔影雙雙啼竹鷄
至正庚子十一月二十七日夢中作
子嘗暇日讀前賢夢中得句或覺而足成之
常以為迂忽於是夜夢與前埭林學成相聚
視其書几上有二絶句以釣魚為題中間有
小魚巨鱗為韻予語曰小鹿角為小魚以金
鱗勝巨鱗輒書一絶以遺之既覺而忘學成
二絶不知胡然作此語也書以記之
烟波蕩蕩寄閑身筐筥携歸色佀銀莫笑江湖釣竿子
擔頭掛得兩金鱗
監郡公誕晨口號二首
昨夜鈞天現角亢(夀星)台星側畔助輝光偏為天下蒼生
福於萬斯年壽萬方
翹企長安捧壽巵華筵遲後未為遲詩翁何以為公
壽吟得新詩當壽儀
問訊泉上人釋門老
年相先後各華顛二老風流豈偶然約到松林閑半日
茶烟輕颺落花前
予耋耄之年己巳仲冬前一夜枕上半醒睡作
甚矣吾衰只自知揮毫頓減少年時回思四十年前事
翁季燒燈夜鍜詩
續軒渠集卷八
