續軒渠集卷九
元洪希文撰
詞調
八聲甘州(憲司循行召試)
秋光如此摧落堪嗟菊穎正新黃對遠山如畫殘霞佀
縷澹澹烟光怪得數聲喜鵲好語繞山墻報道皇華使
載酒登崗回望碧雲深處凜繡衣霄漢玉斧光鋩况
幕中二客辣手試風霜看醉醺龍蛇走筆借時人膾炙
齒牙香儂才薄如何七步急就成章(漢武帝遣直指使者暴勝之等衣繡衣持)
(斧分部逐捕盗賊威鎮州郡漢雋不疑傳出漢元帝時黃門令史游作急就章散隸體麄書云書斷)
臨江仙(署劇擕酒就溪流盥潄因少憩松隂)
欲借明光無問處野懷雅趣林丘不妨枕漱事遲留千
巖如競秀萬壑欲争流月觀風臺隨處好頓令熱惱
全收一觴一咏足清遊世情看白髮心事付沙鷗(漢武帝太)
(初四年起明光殿近桂宫成都侯商病欲避暑從上借明光宫華嚴經云以白旃檀塗身能除一切熱惱而)
(得清涼也揚州有月觀風臺何遜梅花詩枝横却月觀花繞凌風臺應知早飄落故逐上春來晉孫子荆曰)
(所以枕流欲洗其耳所以漱石欲洗其齒或問顧愷之會稽山水之状曰千巖競秀萬壑争流)
阮郎歸(焙茶)
養茶火候不須忙温温深蓋藏不寒不煖要如常酒
醒聞蒻香除冷濕喣春陽茶家方法良斯言所可
得而詳前頭道路長
海棠春(剖瓜)
青門瓜地連芳草富貴不來年少老雨露不曾偏顔
色天然好揭來就把并刀破粟樣生金圓顆顆細味
杜陵詩慰我懷枯槁(前漢邵平故秦東陵侯秦破布衣種瓜長安城東瓜美謂東陵瓜)
(杜瓜詩滿眼顔色好)
浣溪沙(試茶)
獨坐書齋日正中平生三昧試茶功起看水火自争雄
(韓石鼎)勢挾怒濤翻急雪韻勝甘露透香風晚凉月色
照青松
清平樂(風車)
風隨車走喚做天公不試運州黎高下手砂礫秕穅前
後誰言天籟難移即今神柄誰持若問紅爐點雪從
來理慾分岐
鵲橋仙(水碓)
山容疊翠水光拖練澎湃奔騰遠勢輸他心匠動機舂
應笑殺伯鸞左計引渠激水連房鑿臼擣盡穅和秕朝
朝暮暮不曾閑又豈問豐年歉歲(傳曰杵臼之智不及機舂)
桃源憶故人(砭頑)
西風摇落梧桐井氣入韓堂凄冷百鍊江心銅鏡照盡
鸞孤影利錐早脫囊中穎躍冶怎逃頑礦獨抱素心
誰省漏甕勞修綆
青門引(棋)
白日沉沉永棋局閑尋清興兩賢既不為山河強分南
北黑白交成陣雌雄未决誰能省勢若曹劉競英雄
到底誰是勸君動也何如静
品令(試茶)
旋碾龍團試要著琖無留膩矞雲獻瑞(雲二色曰矞亦瑞雲也)乳
花鬭巧松風飄沸為致中情多謝故人千里泉香品
異迥休把尋常比啜過惟有自知不帶人間火氣心許
云誰太尉黨家有妓
鷓鴣天(漁父)
萬頃玻瓈浩蕩秋桃花小岸蓼花洲春風秋月等閑度
雨笠烟簔得自由移桂棹下綸鈎功名利禄不須求
得魚換了茅柴訖船放長江自在流
如夢令(櫻桃)
四月朱櫻乍熟甘露一般清味禽觜奪將來卸在赤牙
盤裏何似何佀清淨摩尼珠子
踏莎行(雪中山茶)
風掠寒條雪封凍蕊行人蟻凍荒崖裏千巖萬壑白皚
皚孤紅傑出真堪美生類殱夷芳心銷歇玄冥漏洩
春生意衝寒折得一枝來徐熙畫底應難比
沁園春(壽東泉郡公)
農樂豐年擊壤西東千倉腐紅正火劑漫山丹青炫轉
朱華冐水雲錦繽紛鍾秀燕山分符壺嶠鬱鬱葱葱初
度辰人争道是卿雲甘露毓瑞儲精公餘玉麈綸巾
遠賽過唐賢幾輩行看筆軍掃陣羊欣給役詩工綴錦
王翰求隣咀嚼羣經搜羅百史辦下工夫日日新東泉
水願永霑學海混混涯津(漢文帝紀初為郡守為銅虎符竹使符剖竹分符各留其)
(半右當留京左以與之囷史記天官書若烟非烟若雲非雲郁郁紛紛蕭瑟輪是謂卿雲卿音慶綸音菅)
水龍吟(壽夏政齋閏八月初二)
一年兩度中秋這回初度尤堪喜蓂生二葉荷開十丈
荔丹千里令肅貔貅業安畎畝戍安隍壘况莆民截鐙
帥垣攽檄人懽悅雷聲起自古將門出將貴三品腰
金綬紫它年領取英公官職黃公年紀綵袖翩翩慈幃
強健諸孫環侍侍婆婆酒醺呵笑花下含飴要戲(夏英)
(公名竦)
浣溪沙(雪夜病起)
入室天然惱病禪打窗風雨悶吟仙歸心一點落燈前
猶有十三樓上酒可無三百杖頭錢一年心老一年
年
柳梢青(春恨)
問訊梨花不知還觧更幾番風雨打黃昏泥香白雪愁與
誰同可堪鳳懶鶯慵飛不到蕭娘鏡中望斷碧山恨
迷芳草春太匆匆
玉樓春(重書靈岩舊題處)
燕語垂楊春又暮往事空隨流水去當時傑句倩誰題
塵壁只今無著處酒債尋常隨所寓烟竹風花堪笑
語偷閑將學少年遊終不佀邯鄲故步(孫權叔孫濟嗜酒不治産常醉)
(屢欠人酒緡人笑之濟恬然自若謂人曰尋常行坐處欠人酒債欲貨此緼袍償之古詩典盡春衣無可奈尋)
(常行坐欠人錢)
水龍吟(代洋尾李氏壽柯竹圃)
降庭佳氣葱葱輝聯南極光如晝門弧紀瑞華筵開宴
兜離仙奏梨棗功深汞鉛訣秘内丹初就嚥壺中日月
放懷詩酒這安樂窩中叟夢語喧傳萬口况雞林有
人親售當家句律早傳驥子孫枝又秀自愧長文遠離
車膝幾時回首料得今朝懽笑大家拜舞外翁千壽(許穆)
(入華陽洞得道王母第二十女紫薇夫人與穆書曰玉醴金漿交梨火棗飛騰藥也不比金丹已生於君心中)
(以君心猶荆棘相雜是以二樹不生不見身中鉛汞氣力汞精血道家以鼎烹金石為外丹吐故納新為内)
(丹柯能黃白術故云白樂天詩集鷄林行賈售其國相篇易一金偽者相能辯之世說陳太丘詣荀朗陵無)
(僕使元方將車季方持杖長文尚少載著車中既至荀使叔慈譍門慈明行酒六龍下食文若尚少坐著膝前)
齊天樂(壽方君會)
山隂文會纔三日懷陳跡都如掃鬱鬱葱葱融融溢溢
和氣偏薰瑶草春光未老便撒放鶯花收回梨棗醉嚥
霞漿壽峰側畔神仙島牆屏翩翩學子總芝蘭玉
樹映人娟好德耀新歸子平畢娶來歲掌珠可抱名
繮利鎻任禄食千鍾位登八座貴不如閑與兒郎自
傚(其子後納粟本路經歷)
滿庭芳(送張譯史東州秩滿歸代方譯史作)
卓卓聲名英英人物翠壺肯暫遨遊與君聚散鴻燕自
春秋位置六曹上客揮灑處文彩風流蓴鱸好故鄉入
夢留不住東州驊騮從此去嘶鳴北向志氣悠悠指
燕臺路近唾手公侯料想春風得意醉眠韋杜最高樓
天付與男兒事業姓字覆金甌(京兆城南有韋曲杜曲杜正倫為相與城南諸)
(杜昭穆遠求同譜不許御之諸杜所居號杜固世傳其地有旺氣故世衣冠正倫建言鑿杜固通水以利人既)
(鑿川流如血自是城南諸杜不振雞距集韋曲杜鄠近存長安諺云城南韋杜去天尺五杜詩文彩風流今尚)
賀新郎(壽李西隱時館於李氏)
今日知何日聽瑶池西來青鳥密傳消息阿母臨行宣
曼倩留取蟠桃休喫因則甚鸞驂未出約待西方無量
壽賀西家大隱開華席蓬萊島神仙客壺公滿眼春
光溢正千花萬草薰人芳菲紅碧快意長江都是酒放
出韓湘竒術况兩鬢蒼蒼如漆記得晉公留好語二三
百歲有何難劃耐松柏堅金石(王母以玉盤盛桃七顆以四與武帝帝欲種之)
(母曰此桃三千年一實帝乃止)
倦尋芳(春詞)
卧鴨爐邊翔鴛屏底正斷腸處烟草風花粧點春愁無
數貪睡海棠酣暈臉欹眠楊柳狂飛絮倚東風子規呌
月亂鶯啼樹儘遊賞吞花卧酒握月擔風誰訴離緒
鏡裏朱顔還被青春領去簌簌紅飛愁萬點絲絲綠織
愁千縷這光隂那堪幾番風雨
念奴嬌(冬月)
月華佀水正同雲天氣流光如爍泠氣射人寒㾕&KR0146;走
下深簾重幕十二瓊樓三千玉斧手凍憑誰斸乘鸞女
子為伊再三驚愕回顧玉露凄清恐非人世怎敢輕
諧謔上界神仙官府足肝膽驟然傾落凍合關河光摇
牛斗飛起横江鶴平明起視雪封枝上梅萼
滿江紅(幽居)
築室雲屏連翠巘斷崖如臼任紅塵飛到借風為帚談
笑從容無俗客山花風竹皆吾友做姬公事業竟明農
終田畝閑乂却經綸手緊閉了謀謨口看高車公相
塞途僕走是有命焉那幸致萬鍾於我夫何有但卿車
我笠勿相忘須回首
踏莎行(觀堂試)
郡國興賢&KR1274;宫課試書生事業從今始銓衡當道有司
明吹嘘送上青雲裏賦要凌雲文如翻水八音五色
驚童穉時人莫作等閑看丹墀獨對應如是
酹江月(酒邊)
一年佳景又新橙快意重呼醽醁争奈情人乖信約誤
聽幾番風竹魚沉鴈杳懶聽相思曲少年狂夢黃粱早
已先熟烈士壮心仍在唾壺敲碎此恨何時足太息
舊交風雨散大半已歸鬼籙對酒凄凉欲誰訴喚起蒼
虬玉槌床大呌為予更剪明燭
洞仙歌(早梅)
野亭驛路盡是尋幽客水曲山隈浩無極見松荒菊老
歲晏江空摇落盡幾點南枝消息天寒雲淡月弄黃
昏色綽約真仙貎姑射占得百花頭上積雪層冰捱不
去只恁地皚皚白問廣平心事竟何如縱鐵石肝腸也
難賦得
風中柳(水碓)
錦里人家桑柘隂連西崦駛决溪流青似染引機激水
作碓依山旁無朝無暮無豐歉德耀當年杵臼生涯
勤儉強勸郎温温笑臉男兒志氣正欲長光燄任頑石
也須頭點
如夢令(燈花)
報道燈花如晝燁燁文章摛繡安頓莫風摇應恐夜寒
花瘦搔首搔首結褁望天將就
桃源憶故人(别故人)
客亭折盡垂楊柳馬箠堤邊無有唱徹陽關杯酒别我
平生友男兒得意須回首烏兔東飛西走臨發不堪
分手戀戀君知否
蝶戀花(蠟梅)
雪裏江梅標致好千古詩人總被横斜惱蠟貎梔言愁
殺我道伊曾向孤山過檢點花房開幾朵錯引出蜂
釀蜜供殘課三嘆楚騷無可攷梅花已不如芳草
水調歌頭(雪梅)
崖谷摇落盡銀海眩花生霏霏漾漾閉門三日斷人行
我欲尋幽無路但見砌平凹凸粲粲盡堆瓊片片勻如
剪散入馬蹄輕梅索笑竹含貞酒頻傾矜香鬭色鼻寒
無孔眼瞠瞠昔則寒林水墨今則瑶臺琪樹竒妙孰能
名起舞歌白雪聊暢我幽情
續軒渠集卷九
