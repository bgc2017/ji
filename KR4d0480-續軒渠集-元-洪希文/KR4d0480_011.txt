軒渠集
吾圃翁軒渠詩(原集散落不全其幸存者唯此三詩二序耳附錄以備後考)
賀祖母吳氏生朝(吳魁君謀之從姊年九十六四如監簿誌其墓在後泮)
門右今朝列帨巾稱觥拜舞對爐薰兩髦暗合姜自誓
一味必為孫割分(王羲之)九十六年今罕見二三百歲古
嘗聞(丁晉公語)樽前喜極還生感安得萊衣笑語欣(先祖記玉樓矣)
希文請名其齋扁之曰緩蓋取先賢勤謹和緩
四事之一為賦一首
古人示戒有弦韋取義名齋汝盍思怒在七情非易制
狂於三疾最難醫聖師氣象温而厲君子儀容舒以遲
一字書紳常自警宛如人誦武公詩
希文枕邊談詩謂律詩易工夢中猶與之辯詩
以折其非既覺忘其數字因足成之
(此下篇多不全至此篇亦末二句不全惜哉此後篇數有空白即是破處)
七步成詩語近諧壇荒李杜乏竒才僧敲未敢一言定
鳥過曾安幾字來
再題軒渠後集
德章詩意新而事切句妥而對的儻假歲月亹亹逼樗
翁矣惜夫七言如自勉緩齋與希文談詩五言如擇交
謹獨示兒等作身法家教盡在於是韻語云乎哉希文
類藏于家材智豈下人者德章雖亡不亡也
至大戊申立夏聱翁七十八筆(此戊申乃元武宗至大元年)
又序
三笑圖中着一詩人詩家固有笑也然而笑正自難賈
大夫不能射雉不足以動其妻况他人乎吾圃洪先生
莆士巨擘蚤有賦聲得雋場屋本出於古詩之流今觀
軒渠遺藁造語清新擇料亭當復以體物瀏亮之製發
為緣情綺靡之章使人一唱三歎永歌不足不知手之
舞之足之蹈之者而為之軒渠今其子緩齋紹聞衣德
言(闕)先生必含笑於神清之洞曰予有後弗棄
基(闕)家之叔黨鄧禹不得而笑人矣(東坡子蘇)
(過字叔黨)
元延祐第五戊午長生節日燕山阿嚕威書于莆陽
