提要
珠玉詞詞曲類一(詞集之屬)
(臣)等謹案珠玉詞一卷宋晏殊撰殊有類要
别著錄馬端臨經籍考載殊詞有珠玉集一
卷此本為毛晉所刻與端臨所記合蓋猶舊
本名臣錄亦稱殊詞名珠玉集張子野為之
序子野張先字也今卷首無先序蓋傳寫佚
之矣殊賦性剛峻而詞語特婉麗故劉攽中
山詩話謂元獻善馮延巳歌詞其所自作亦
不減延已趙與峕賓退錄記殊幼子幾道嘗
稱殊詞不作婦人語今觀其集綺艷之詞不
少蓋幾道欲重其父名乃故作是言非確論
也浣溪沙春恨詞無可奈何花落去似曾相
識燕歸來二句乃殊示張寺丞王校勘七言
律中腹聯復齋漫錄嘗述之今復填入詞内
豈自愛其造語之工故不嫌複用許渾集中
一罇酒盡青山暮千里書回碧樹秋二句亦
前後兩見知古人嘗有此例矣
六一詞詞曲類一(詞集之屬)
(臣)等謹案六一詞一卷宋歐陽修撰修有詩
本義别著錄其詞陳振孫書錄解題作一卷
此本為毛晉所刻亦止一卷而於六十家詞
總目中注原本三卷蓋廬陵舊刻兼載樂語
分為三卷晉刪去樂語仍併為一卷也曾慥
樂府雅詞序有云歐公一代儒宗風流自命
詞章窈眇世所矜式乃小人或作艷曲謬為
公詞蔡絛西清詩話云歐陽詞之淺近者謂
是劉煇偽作名臣錄亦謂修知貢舉為下第
舉子劉煇等所忌以辭蓬萊望江南詞誣之
則修詞中巳雜他人之作又元豐中崔公度
跋馮延巳陽春錄謂其間有誤入六一詞者
則修詞又或竄入他集當在宋時已無定本
矣晉此刻亦多所釐正然諸選本中有梅堯
臣少年遊闌干十二獨凭春一首吳曾能改
齋漫錄獨引為修詞且云不惟聖俞君復二
詞不及雖求之唐人温李集中殆難與之為
一則堯臣已别有詞此詞斷當屬修晉未收
此詞尚不能無所闕漏又如越溪春結語沈
麝不燒金鴨玲瓏月照梨花係六字二句集
内尚沿坊本誤玲為冷瓏為籠遂以七字五
字為句是校讐亦未盡無訛然終較他刻為
稍善故今從其本焉乾隆四十五年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
