







　　欽定四庫全書

　　花間集巻三　　五十首

　　後蜀　趙崇祚　編

　　韋莊二十五首

　　謁金門二首　　　　江城子二首

　　河傳三首　　　　　天仙子五首

　　喜遷鸎二首　　　　思帝鄉二首

　　訴衷情二首　　　　上行盃二首


　　女冠子二首　　　　更漏子一首

　　酒泉子一首　　　　木蘭花一首

　　小重山一首

　　薛昭藴十九首

　　浣溪沙八首　　　　喜遷鸎三首

　　小重山二首　　　　離别難一首

　　相見歡一首　　　　醉公子一首

　　女冠子二首　　　　謁金門一首


　　牛嶠五首

　　栁枝五首

　　謁金門　　　　　　　　　韋　莊

　　春漏促金燼暗挑殘燭一夜簾前風撼竹夢魂相斷續
有箇嬌嬈如玉夜夜綉屏孤宿閒抱琵琶尋舊曲逺
山眉黛緑

　　空相憶無計得傳消息天上嫦娥人不識寄書何處覔
新睡覺來無力不忍把君書跡滿院落花春寂寂斷

腸芳草碧

　　江城子

　　恩重嬌多情易傷漏更長解鴛鴦朱唇未動先覺口脂
香緩揭綉衾抽皓腕移鳳枕枕潘郎

　　髻鬟狼籍黛眉長出蘭房别檀郎角聲嗚咽星斗漸微
茫露冷月殘人未起留不住淚千行

　　河傳

　　何處烟雨隋堤春莫栁色葱蘢畫橈金縷翠旗髙颭香

風水光融　青娥殿脚春粧媚輕雲裏綽約司花妓江
都宫闕清淮月映迷樓古今愁

　　春晚風暖錦城花滿狂殺遊人玉鞭金勒尋勝馳驟輕
塵惜良晨　翠娥争勸臨卭酒纎纎手拂面垂絲栁歸
時烟裏鍾鼓正是黄昏暗銷魂

　　錦浦春女繡衣金縷霧薄雲輕花深栁暗時節正是清
明雨初晴　玉鞭魂斷烟霞路鸎鸎語一望巫山雨香
塵隠映遥望翠檻紅樓黛眉愁


　　天仙子

　　悵望前回夢裏期看花不語苦尋思露桃宫裏小腰肢
眉眼細鬢雲垂唯有多情宋玉知

　　深夜歸來長酩酊扶入流蘇猶未醒醺醺酒氣麝蘭和
驚睡覺笑呵呵長道人生能幾何

　　蟾彩霜華夜不分天外鴻聲枕上聞綉衾香冷嬾重熏
人寂寂葉紛紛纔睡依前夢見君

　　夢覺雲屏依舊空杜鵑聲咽隔簾櫳玉郎薄倖去無蹤

一日日恨重重淚界蓮腮兩線紅

　　金似衣裳玉似身眼如秋水鬢如雲霞裙月帔一羣羣
來洞口望烟分劉阮不歸春日曛

　　喜遷鸎

　　人洶洶鼔鼕鼕襟袖五更風大羅天上月䑃朧騎馬上
虚空　香滿衣雲滿路鸞鳳遶身飛舞霓旌絳節一羣
羣引見玉華君

　　街鼔動禁城開天上探人迴鳳銜金榜出門來平地一

聲雷　鸎已遷龍已化一夜滿城車馬家家樓上簇神
仙争看鶴沖天(門一作雲)

　　思帝鄉

　　雲髻墜鳳釵垂髻墜釵垂無力枕函敧翡翠屏深月落
漏依依説盡人間天上兩心知

　　春日遊杏花吹滿頭陌上誰家年少足風流妾擬将身
嫁與一生休縱被無情弃不能羞

　　訴衷情


　　燭燼香殘簾半捲夢初驚花欲謝深夜月朧明何處按
歌聲輕輕舞衣塵暗生負春情

　　碧沼紅芳烟雨静倚蘭橈垂玉佩交帶裊纎腰鴛夢隔
星橋迢迢越羅香暗銷墜花翹

　　上行盃

　　芳草灞陵春岸栁烟深滿樓絃管一曲離腸寸寸斷

　　今日送君千萬紅縷玉盤金縷盞須勸珍重意莫辭滿
白馬玉鞭金轡少年郎别離容易迢遞去程千萬里


　　惆悵異鄉雲水滿酌一盃勸和淚須愧珍重意莫辭醉

　　女冠子

　　四月十七正是去年今日别君時忍淚佯低面含羞半
斂眉　不知魂已斷空有夢相隨除却天邊月沒人知
昨夜夜半枕上分明夢見語多時依舊桃花面頻低栁
葉眉　半羞還半喜欲去又依依覺來知是夢不勝悲

　　更漏子

　　鍾鼔寒樓閣暝月照古桐金井深院閉小庭空落花香

露紅　烟栁重春霧薄燈背水忩髙閣閒倚户暗沾衣
待郎郎不歸

　　酒泉子

　　月落星沉樓上美人春睡緑雲傾金枕膩畫屏深　子
規啼破相思夢曙色東方纔動栁烟輕花露重思難任

　　木蘭花

　　獨上小樓春欲莫愁望玉關芳草路消息斷不逢人却
斂細眉歸綉户　坐看落花空歎息羅袂濕斑紅淚滴

千山萬水不曾行魂夢欲教何處覔

　　小重山

　　一閉昭陽春又春夜寒宫漏永夢君恩卧思陳事暗消
魂羅衣濕紅袂有啼痕　歌吹隔重閽遶庭芳草緑倚
長門萬般惆悵向誰論顒情立宫殿欲黄昏

　　浣溪沙　　　　　　　　薛昭藴

　　紅蓼渡頭秋正雨印沙鷗跡自成行整鬟飄袖野風香
不語含嚬深浦裏幾迴愁煞棹船郎鷰歸帆盡水茫

茫

　　鈿匣菱花錦帶垂静臨蘭檻卸頭時約鬟低珥算歸期
花茂草青湘渚濶夢餘空有漏依依二年終日損芳
菲

　　粉上依稀有淚痕郡庭花落欲黄昏逺情深恨與誰論
記得去年寒食日延秋門外卓金輪日斜人散暗銷
魂

　　握手河橋栁似金蜂鬚輕惹百花心蕙風蘭思寄清琴

意滿便同春水滿情深還似酒盃深楚烟湘月兩沉
沉

　　簾下三間出寺墻滿街垂栁緑隂長嫩紅輕翠間濃粧
瞥地見時猶可可却來閑處暗思量如今情事隔仙
鄉

　　江館清秋纜客船故人相送夜開筵麝烟蘭燄簇花鈿
正是斷魂迷楚雨不堪離恨咽湘絃月髙霜白水連
天


　　傾國傾城恨有餘幾多紅淚泣姑蘇倚風凝睇雪肌膚
吳主山河空落日越王宫殿半平蕪藕花菱蔓滿重
湖

　　越女淘金春水上步揺雲鬢珮鳴璫渚風江草又清香
不為逺山凝翠黛只應含恨向斜陽碧桃花謝憶劉
郎

　　喜遷鸎

　　殘蟾落曉鐘鳴羽化覺身輕乍無春睡有餘酲杏苑雪

初晴　紫陌長襟袖冷不是人間風景迴看塵土似前
生休羨谷中鸎

　　金門曉玉京春駿馬驟輕塵樺烟深處白衫新認得化
龍身　九陌喧千户啓滿袖桂香風細杏園歡宴曲江
濵自此占芳辰

　　清明節雨晴天得意正當年馬驕泥軟錦連錢香細半
籠鞭　花色融人競賞盡是綉鞍朱鞅日斜無計更留
連歸路草和烟


　　小重山

　　春到長門春草青玉堦華露滴月朧明東風吹斷玉簫
聲宫漏促簾外曉啼鸎　愁起夢難成紅粧流宿淚不
勝情手挼帬帶遶宫行思君切羅幌暗塵生

　　秋到長門秋草黄畫梁雙燕去出宫牆玉簫無復理霓
裳金蟬墜鸞鏡掩休粧　憶昔在昭陽舞衣紅綬帶綉
鴛鴦至今猶惹御爐香魂夢斷愁聴漏更長

　　離别難


　　寶馬曉鞴彫鞍羅幃乍别情難那堪春景媚送君千萬
里半粧珠翠落露華寒紅䗶燭青絲曲偏能鈎引淚闌
干　良夜促香塵緑魂欲迷檀眉半斂愁低未别心先
咽欲語情難説出芳草路東西揺袖立春風急櫻花楊
栁雨凄凄

　　相見歡

　　羅襦繡袂香紅畫堂中細草平沙蕃馬小屏風　巻羅
幕凭粧閤思無窮莫雨輕烟魂斷隔簾櫳


　　醉公子

　　慢綰青絲髮光砑吳綾襪床上小薰籠韶州新退紅

　　叵耐無端處捻得從頭汚惱得眼慵開問人閑事來

　　女冠子

　　求仙去也翠鈿金箆盡捨入嵒巒霧捲黄羅帔雲彫白
玉冠　野烟溪洞冷林月石橋寒静夜松風下禮天壇
雲羅霧縠新授明威法籙降真函髻綰青絲髮冠抽碧
玉篸　往來雲過五去住島經三正遇劉郎使啟瑶緘


　　謁金門

　　春滿院疊損羅衣金線睡覺水精簾未捲簷前雙語鷰
斜掩金鋪一扇滿地落花千片早是相思腸欲斷忍
教頻夢見

　　楊栁枝　　　　　　　　　牛　嶠

　　解凍風來陌上青半垂羅袖拜卿卿無端裊娜臨官路
舞送行人過一生

　　吳王宫裏色偏深一簇纎條萬縷金不憤錢塘蘇小小

引郎松下結同心

　　橋北橋南千萬條恨伊張緒不相饒金羈白馬臨風望
認得楊家静婉腰

　　狂雪隨風撲馬飛惹烟無力被春欺莫教移入靈和殿
宫女三千又妬伊

　　裊翠籠烟拂暖波舞裙新染麴塵羅章華臺畔隋堤上
傍得春風爾許多










　　花間集巻三

