







　　欽定四庫全書

　　花間集巻二　　四十九首

　　後蜀　趙崇祚　編

　　温庭筠十六首

　　清平樂二首　　　　遐方怨二首

　　訴衷情一首　　　　思帝鄉一首

　　夢江南二首　　　　河傳三首

　　蕃女怨二首　　　　荷葉盃三首


　　皇甫松十一首

　　天仙子二首　　　　浪濤沙二首

　　楊栁枝二首　　　　摘得新二首

　　夢江南二首　　　　採蓮子一首

　　韋莊二十二首

　　浣溪沙五首　　　　菩薩鬘五首

　　歸國遥三首　　　　應天長二首

　　荷葉盃二首　　　　清平樂四首


　　望逺行一首

　　清平樂　　　　　　　　　温庭筠

　　上陽春晚宫女愁蛾淺新嵗清平思同輦争那長安路
逺　鳳帳鴛被徒熏寂寞花鏁干門競把黄金買賦為
妾将上明君

　　洛陽愁絶楊栁花飄雪終日行人争攀折橋下水流嗚
咽　上馬争勸離觴南浦鸎聲斷腸愁殺平原年少迴
首揮淚千行


　　遐方怨

　　憑綉檻解羅幃未得君書斷腸瀟湘春雁飛不知征馬
幾時歸海棠花謝也雨霏霏

　　花半拆雨初晴未捲珠簾夢殘惆悵聞曉鸎宿粧眉淺
粉山横約鬟鸞鏡裏綉羅輕

　　訴衷情

　　鸎語花舞春晝午雨霏微金帶枕宫錦鳳皇帷栁弱蜨
交飛依依遼陽音信稀夢中歸


　　思帝鄉

　　花花滿枝紅似霞羅袖畫簾腸斷卓香車迴面共人閒
語戰箆金鳳斜唯有阮郎春盡不歸家

　　夢江南

　　千萬恨恨極在天涯山月不知心裏事水風空落眼前
花揺曳碧雲斜

　　梳洗罷獨倚望江樓過盡千帆皆不是斜暉脈脈水悠
悠腸斷白蘋洲


　　河傳

　　江畔相喚曉粧鮮仙景箇女採蓮請君莫向那岸邊少
年好花新滿船　紅袖揺曳逐風暖垂玉腕腸向栁絲
斷浦南歸浦北歸莫知晚來人已稀(鮮一作仙)

　　湖上閒望雨蕭蕭烟浦花橋路遥謝娘翠蛾愁不銷終
朝夢魂迷晚潮　蕩子天涯歸棹逺春已晚鸎語空腸
斷若耶溪溪水西栁堤不聞郎馬嘶

　　同伴相喚杏花稀夢裏每愁依違仙客一去燕已飛不

歸淚痕空滿衣　天際雲鳥引情逺春已晚烟靄渡南
苑雪梅香栁帶長小娘轉令人意傷

　　蕃女怨

　　萬枝香雪開已遍細雨雙燕鈿蟬筝金雀扇畫梁相見
雁門消息不歸來又飛迴

　　磧南沙上驚雁起飛雪千里玉連環金鏃箭年年征戰
畫樓離恨錦屏空杏花紅

　　荷葉盃


　　一㸃露珠凝冷波影滿池塘緑莖紅豔兩相亂腸斷水
風凉

　　鏡水夜來秋月如雪採蓮時小娘紅粉對寒浪惆悵正
思惟

　　楚女欲歸南浦朝雨濕愁紅小船揺漾入花裏波起隔
西風

　　天仙子　　　　　　　　皇甫松

　　晴野鷺鷥飛一隻水葓花發秋江碧劉郎此日别天仙

登綺席淚珠滴十二晚峰髙歴歴

　　躑躅花開紅照水鷓鴣飛遶青山觜行人經嵗始歸來
千萬里錯相倚懊惱天仙應有以

　　浪濤沙

　　灘頭細草接疎林浪惡罾船半欲沉宿鷺眠鷗飛舊浦
去年沙觜是江心

　　蠻歌豆蔻北人愁浦雨杉風野艇秋浪起鵁鶄眠不得
寒沙細細入江流


　　楊栁枝

　　春入行宫映翠微𤣥宗侍女舞烟絲如今栁向空城緑
玉笛何人更把吹

　　爛漫春歸水國時吳王宫殿栁絲垂黄鸎長叫空閨畔
西子無因更得知

　　摘得新

　　酌一巵須教玉笛吹錦筵紅䗶燭莫來遲繁紅一夜經
風雨是空枝


　　摘得新枝枝葉葉春管絃兼美酒最關人平生那得幾
十度展香茵

　　夢江南

　　蘭燼落屏上暗紅蕉閑夢江南梅熟日夜船吹笛雨蕭
蕭人語驛邊橋

　　樓上寢殘月下簾旌夢見秣陵惆悵事桃花栁絮滿江
城雙髻坐吹笙

　　採蓮子


　　菡蓞香蓮十頃陂(舉棹)　小姑貪戲採蓮遲(年少)

　　晚來弄水船頭濕(舉棹)　更脱紅帬裹鴨兒(年少)

　　船動湖光灧灧秋(舉棹)　貪看年少信船流(年少)

　　無端隔水抛蓮子(舉棹)　遥被人知半日羞(年少)

　　浣溪沙　　　　　　　　韋　莊

　　清曉粧成寒食天栁毬斜裊間花鈿捲簾直出畫堂前
指㸃牡丹初綻朶日髙猶自凭朱欄含嚬不語恨春
殘


　　欲上鞦韆四體慵擬交人送又心忪畫堂簾幕月明風
此夜有情誰不極隔牆梨雪又玲瓏玉容憔悴惹微
紅

　　惆悵夢餘山月斜孤燈照壁背紅紗小樓髙閣謝娘家
暗想玉容何所似一枝春雪凍梅花滿身香霧簇朝
霞

　　緑樹藏鸎鸎正啼栁絲斜拂白銅堤弄珠江上草萋萋
日莫飲歸何處客綉鞍驄馬一聲嘶滿身蘭麝醉如

泥

　　夜夜相思更漏殘傷心明月凭闌干想君思我錦衾寒
咫尺畫堂深似海憶來唯把舊書看幾時攜手入長
安

　　菩薩鬘

　　紅樓别夜堪惆悵香燈半捲流蘇帳殘月出門時美人
和淚辭　琵琶金翠羽絃上黄鸎語勸我早歸家緑忩
人似花


　　人人盡説江南好遊人只合江南老春水碧於天畫船
聴雨眠　鑪邊人似月皓腕凝雙雪未老莫還鄉還鄉
須斷腸

　　如今却憶江南樂當時年少春衫薄騎馬倚斜橋滿樓
紅袖招　翠屏金屈曲醉入花叢宿此度見花枝白頭
誓不歸

　　勸君今夜須沉醉樽前莫話明朝事珍重主人心酒深
情亦深　須愁春漏短莫訴金盃滿遇酒且呵呵人生

能幾何

　　洛陽城裏春光好洛陽才子他鄉老栁暗魏王堤此時
心轉迷　桃花春水渌水上鴛鴦浴凝恨對殘暉憶君
君不知

　　歸國遥

　　春欲莫滿地落花紅帶雨惆悵玉籠鸚鵡單栖無伴侣
南望去程何許問花花不語早晚得同歸去恨無雙
翠羽


　　金翡翠為我南飛傳我意罨画橋邊春水幾年花下醉
别後只知相愧淚珠難逺寄羅幙綉幃鴛被舊歡如
夢裏

　　春欲晚戲蝶遊蜂花爛漫日落謝家池館栁絲金縷斷
睡覺緑鬟風亂畫屏雲雨散閒倚博山長歎淚流沾
皓腕

　　應天長

　　緑槐隂裏黄鸎語深院無人春晝午畫簾垂金鳳舞寂

寞綉屏香一炷　碧天雲無定處空有夢魂來去夜夜
緑忩風雨斷腸君信否

　　别來半嵗音書絶一寸離腸千萬結難相見易相别又
是玉樓花似雪　暗相思無處説惆悵夜來烟月想得
此時情切淚沾紅袖黦

　　荷葉盃

　　絶代佳人難得傾國花下見無期一雙愁黛逺山眉不
忍更思惟　閒掩翠屏金鳳殘夢羅幕畫堂空碧天無

路信難通惆悵舊房櫳

　　記得那年花下深夜初識謝娘時水堂西面畫簾垂攜
手暗相期　惆悵曉鸎殘月相别從此隔音塵如今俱
是異鄉人相見更無因

　　清平樂

　　春愁南陌故國音書隔細雨霏霏梨花白鷰拂畫簾金
額　盡日相望王孫塵滿衣上淚痕誰向橋邊吹笛駐
馬西望銷魂


　　野花芳草寂寞關山道栁吐金絲鸎語早惆悵香閨暗
老　羅帶悔結同心獨凭朱闌思深夢覺半牀斜月小
忩風觸鳴琴

　　何處遊女蜀國多雲雨雲解有情花解語窣地綉羅金
縷　粧成不整金鈿含羞待月鞦韆住在緑槐隂裏門
臨春水橋邊

　　鸎啼殘月綉閤香燈滅門外馬嘶郎欲别正是落花時
節　粧成不畫蛾眉含愁獨倚金扉去路香塵莫掃掃

即郎去歸遲

　　望逺行

　　欲别無言倚畫屏含恨暗傷情謝家庭樹錦雞鳴殘月
落邊城　人欲别馬頻嘶緑槐千里長堤出門芳草路
萋萋雲雨别來易東西不忍别君後却入舊香閨












　　花間集巻二

