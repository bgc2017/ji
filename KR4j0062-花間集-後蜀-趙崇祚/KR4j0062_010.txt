







　　欽定四庫全書

　　花間集巻十　　五十首

　　後蜀　趙崇祚　編

　　毛熙震十三首

　　河滿子二首　　　　小重山一首

　　定西畨一首　　　　木蘭花一首

　　後庭花三首　　　　酒泉子二首

　　菩薩鬘三首


　　李珣三十七首

　　浣溪沙四首　　　　漁歌子四首

　　巫山一段雲二首　　臨江仙二首

　　南鄉子十首　　　　女冠子二首

　　酒泉子四首　　　　望逺行二首

　　菩薩鬘三首　　　　西溪子一首

　　虞美人一首　　　　河傳二首

　　河滿子　　　　　　　　　毛熙震


　　寂寞芳菲暗度嵗華如箭堪驚緬想舊歡多少事轉添
春思難平曲檻絲垂金栁小忩絃斷銀筝　深院空聞
燕語滿園閒落花輕一片相思休不得忍教長日愁生
誰見夕陽孤夢覺來無限傷情

　　無語殘粧澹薄含羞嚲袂輕盈幾度香閨眠過曉綺忩
疎日微明雲母帳中偷惜水精枕上初驚　笑靨嫩疑
花坼愁眉翠斂山横相望只教添悵恨整鬟時見纎瓊
獨倚朱扉閒立誰知别有深情


　　小重山

　　梁燕雙飛畫閤前寂寥多少恨嬾孤眠曉來閑處想君
憐紅羅帳金鴨冷沉烟　誰信損嬋娟倚屏啼玉筯濕
香鈿四支無力上鞦韆羣花謝愁對豔陽天

　　定西畨

　　蒼翠濃隂滿院鸎對語蝶交飛戲薔薇　斜日倚闌風
好餘香出繡衣未得玉郎消息幾時歸

　　木蘭花


　　掩朱扉鈎翠箔滿院鸎聲春寂寞勻粉淚恨檀郎一去
不歸花又落　對斜暉臨小閣前事豈堪重想著金帶
冷畫屏幽寶帳慵薰蘭麝薄

　　後庭花

　　鸎啼燕語芳菲節瑞庭花發昔時歡宴歌聲揭管絃清
越　自從陵谷追遊歇畫梁塵黦傷心一片如珪月閒
鏁宫闕

　　輕盈舞妓含芳豔競粧新臉步揺珠翠脩蛾斂膩鬟雲

染　歌聲慢發開檀㸃綉衫斜掩時将纎手勻紅臉笑
拈金靨

　　越羅小袖新香蒨薄籠金釧倚闌無語揺輕扇半遮勻
面　春殘日暖鸎嬌嬾滿庭花片争不教人長相見畫
堂深院

　　酒泉子

　　閒卧綉幃慵想萬般情寵錦檀偏翹肢重翠雲敧　莫
天屏上春山碧映香烟霧隔蕙蘭心魂夢役斂蛾眉


　　鈿匣舞鸞隠映豔紅脩碧月梳斜雲髩膩粉香寒　曉
花微斂輕呵展裊釵金燕軟日初昇簾半捲對殘粧

　　菩薩鬘

　　梨花滿院飄香雪髙樓夜静風筝咽斜月照簾帷憶君
和夢稀　小忩燈影背燕語驚愁態屏掩斷香飛行雲
山外歸

　　綉簾髙軸臨塘看雨翻荷芰真珠散殘暑晚初凉輕風
渡水香　無憀悲往事争那牽情思光影暗相催等閒

秋又來

　　天含殘碧融春色五陵薄倖無消息盡日掩朱門離愁
暗斷魂　鸎啼芳樹暖燕拂迴塘滿寂寞對屏山相思
醉夢間

　　浣溪沙　　　　　　　　　李　珣

　　入夏偏宜澹薄粧越羅衣褪鬱金黄翠鈿檀注助容光
相見無言還有恨幾迴判却又思量月忩香逕夢悠
颺


　　晚出閑庭看海棠風流學得内家粧小釵横戴一枝芳
鏤玉梳斜雲鬢膩縷金衣透雪肌香暗思何事立殘
陽

　　訪舊傷離欲斷魂無因重見玉樓人六街微雨鏤香塵
早為不逢巫峽夢那堪虚度錦江春遇花傾酒莫辭
頻

　　紅藕花香到檻頻可堪閒憶似花人舊歡如夢絶音塵
翠疊畫屏山隠隠冷鋪紋簟水潾潾斷魂何處一蟬

新

　　漁歌子

　　楚山青湘水渌春風淡蕩看不足草芊芊花簇簇漁艇
棹歌相續　信浮沉無管束釣迴乗月歸灣曲酒盈樽
雲滿屋不見人間榮辱

　　荻花秋瀟湘夜橘洲佳景如屏畫碧烟中明月下小艇
垂綸初罷　水為鄉蓬作舍魚羮稻飰常飡也酒盈杯
書滿架名利不将心挂


　　栁垂絲花滿樹鸎啼楚岸春天莫棹輕舟出深浦緩唱
漁歌歸去　罷垂綸還酌醑孤村遥指雲遮處下長汀
臨淺渡驚起一行沙鷺

　　九疑山三湘水蘆花時節秋風起水雲間山月裏棹月
穿雲遊戲　鼓清琴傾渌蟻扁舟自得逍遥志任東西
無定止不議人間醒醉

　　巫山一段雲

　　有客經巫峽停橈向水湄楚王曾此夢瑶姬一夢杳無

期　塵暗珠簾巻香銷翠幄垂西風迴首不勝悲莫雨
洒空祠

　　古廟依青嶂行宫枕碧流水聲山色鏁粧樓往事思悠
悠　雲雨朝還莫烟花春復秋啼猿何必近孤舟行客
自多愁

　　臨江仙

　　簾捲池心小閣虚暫凉閑步徐徐芰荷經雨半凋疎拂
堤垂栁蟬噪夕陽餘　不語低鬟幽思逺玉釵斜墜雙

魚幾迴偷看寄來書離情别恨相隔欲何如

　　鸎報簾前暖日紅玉爐殘麝猶濃起來閨思尚疎慵别
愁春夢誰解此情悰　强整嬌姿臨寶鏡小池一朶芙
容舊歡無處再尋蹤更堪迴顧屏画九疑峯

　　南鄉子

　　烟漠漠雨凄凄岸花零落鷓鴣啼逺客扁舟臨野渡思
鄉處潮退水平春色莫

　　蘭橈舉水紋開競攜藤籠採蓮來迴塘深處遥相見邀

同宴渌酒一巵紅上面

　　歸路近扣舷歌採真珠處水風多曲岸小橋山月過烟
深鏁荳蔻花垂千萬朶

　　乗綵舫過蓮塘棹歌驚起睡鴛鴦帶香遊女隈伴笑争
窈窕競折團荷遮晚照

　　傾渌蟻泛紅螺閒邀女伴簇笙歌避暑信船輕浪裏閑
遊戲夾岸茘枝紅醮水

　　雲帶雨浪迎風釣翁迴棹碧灣中春酒香熟鱸魚美誰

同醉纜却扁舟蓬底睡

　　沙月静水烟輕芰荷香裏夜船行緑鬟紅臉誰家女遥
相顧緩唱棹歌極浦去

　　漁市散渡船稀越南雲樹望中微行客待潮天欲莫送
春浦愁聴猩猩啼瘴雨

　　攏雲髻背犀梳焦紅衫映緑羅裾越王臺下春風暖花
盈岸遊賞每邀鄰女伴

　　相見處晚晴天刺桐花下越臺前暗裏迴眸深屬意遺

雙翠騎象背人先過水

　　女冠子

　　星髙月午丹桂青松深處醮壇開金磬敲清露珠幢立
翠苔　步虚聲縹緲想像思徘徊曉天歸去路指蓬萊
春山夜静愁聞洞天疎磬玉堂虚細霧垂珠珮輕烟曳
翠裾　對花情脈脈望月步徐徐劉阮今何處絶來書

　　酒泉子

　　寂寞青樓風觸綉簾珠碎撼月朦朧花暗淡鎖春愁


　　尋思枉事依稀夢淚臉露桃紅色重鬢敧蟬釵墜鳳思
悠悠

　　雨清花零紅散香凋池兩岸别情遥春歌斷掩銀屏

　　孤帆早晚離三楚閑理鈿筝愁幾許曲中情絃上語不
堪聴

　　秋雨聯綿聲散敗荷叢裏那堪深夜枕前聴酒初醒

　　牽愁惹思更無停燭暗香凝天欲曉細和烟冷和雨透
簾中


　　秋月嬋娟皎潔碧紗忩外照花穿竹冷沉沉印池心

　　凝露滴砌蛩吟驚覺謝娘殘夢夜深斜傍枕前來影徘
徊

　　望逺行

　　春日遲遲思寂寥行客關山路遥瓊忩時聴語鶯嬌栁
絲牽恨一條條　休暈綉罷吹簫貌逐殘花暗凋同心
猶結舊帬腰忍辜風月度良宵

　　露滴幽庭落葉時愁聚蕭娘栁眉玉郎一去負佳期水

雲迢遞雁書遲　屏半掩枕斜敧蠟淚無言對垂吟蛩
斷續漏頻移入忩明月鑒空帷

　　菩薩鬘

　　迴塘風起波紋細刺桐花裏門斜閉殘日照平蕪雙雙
飛鷓鴣　征帆何處客相見還相隔不語欲魂銷望中
烟水遥

　　等閒将度三春景簾垂碧砌參差影曲檻日初斜杜鵑
啼落花　恨去容易處又話瀟湘去凝思倚屏山淚流

紅臉斑

　　隔簾微雨雙飛燕砌花零落紅深淺捻得寶筝調心隨
征棹遥　楚天雲外路動便經年去香斷畫屏深舊歡
何處尋

　　西溪子

　　金縷翠鈿浮動粧罷小忩圓夢日髙時春已老人來到
滿地落花慵掃無語倚屏風泣殘紅


　　虞美人

　　金籠鸎報天将曙驚起分飛處夜來潛與玉郎期多情
不覺酒醒遲失歸期　映花避月遥相送膩髻偏垂鳳
却迴嬌步入香閨倚屏無語撚雲箆翠眉低

　　河傳

　　去去何處迢迢巴楚山水相連朝雲莫雨依舊十二峯
前猿聲到客船　愁腸豈異丁香結因離别故國音書
絶想佳人花下對明月春風恨應同

　　春莫微雨送君南浦愁斂雙蛾落花深處啼鳥似逐離

歌粉檀珠淚和　臨流更把同心結情哽咽後會何時
節不堪迴首相望已隔汀洲艣聲幽

　　花間集皆唐末五代時人作方斯時天下岌岌生
民救死不暇士大夫乃流宕如此可歎也哉或者
出於無聊故邪笠澤翁書

　　唐自大中後詩家日趣淺薄其間傑出者亦不復
有前輩閎妙渾厚之作久而自厭然梏於俗尚不
能拔出會有倚聲作詞者本欲酒間易曉頗擺落

故態適與六朝跌宕意氣差近此集所載是也故
厯唐季五代詩愈卑而倚聲者輒簡古可愛蓋天
寶以後詩人常恨文不迨大中以後詩衰而倚聲
作使諸人以其所長格力施於所短則後世孰得
而議筆墨馳騁則一能此不能彼未易以理推也
開禧元年十二月乙夘務觀東籬書

　　据陳氏云花間集十巻自温飛卿而下十八人凡
五百首今逸其二已不可考近來坊刻往往繆其

姓氏續其巻帙大非趙𢎞基氏本來面目余家藏
宋刻前有歐陽烱序後有陸放翁二跋真完璧也
隠湖毛晉識

　　近來填詞家輒效顰栁屯田作閨幃穢媟之語無
論筆墨勸淫應隓犂舌地獄於紙忩竹屋間令人
掩鼻而過不慙惶無地邪若彼白眼罵坐臧否人
物自詫辛稼軒後身者譬如靁大起舞縱使極工
要非本色張宛丘云幽索如屈宋悲壯如蘇李始

可與言詞也已矣亟梓斯集以為倚聲填詞之祖
但李翰林菩薩鬘憶秦娥及南唐二主馮延已諸
篇俱未入選不無遺珠之憾云晉又識














　　花間集巻十

