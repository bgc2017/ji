







　　欽定四庫全書

　　花間集巻五　　五十首

　　後蜀　趙崇祚　編

　　張泌四首

　　江城子二首　　　　河瀆神一首

　　胡蝶兒一首

　　毛文錫三十一首

　　虞美人二首　　　　酒泉子一首


　　喜遷鸎一首　　　　贊成功一首

　　西溪子一首　　　　中興樂一首

　　更漏子一首　　　　接賢賔一首

　　贊浦子一首　　　　甘州遍二首

　　紗忩恨二首　　　　栁含烟四首

　　醉花間二首　　　　浣溪沙二首

　　月宫春一首　　　　戀情深二首

　　訴衷情二首　　　　應天長一首


　　河滿子一首　　　　巫山一段雲一首

　　臨江仙一首

　　牛希濟十一首

　　臨江仙七首　　　　酒泉子一首

　　生查子一首　　　　中興樂一首

　　謁金門一首

　　歐陽烱四首

　　浣溪沙三首　　　　三字令一首


　　江城子　　　　　　　　　張　泌

　　碧闌干外小中庭雨初晴曉鸎聲飛絮落花時節近清
明睡起巻簾無一事勻面了沒心情

　　浣花溪上見卿卿臉波秋水明黛眉輕緑雲髙綰金簇
小蜻蜓好是問他來得麽和笑道莫多情

　　河瀆神

　　古樹噪寒鴉滿庭楓葉蘆花晝燈當午隔輕紗畫閤珠
簾影斜　門外往來祈賽客翩翩帆落天涯迴首隔江

烟火渡頭三兩人家

　　胡蝶兒

　　胡蝶兒晚春時阿嬌初著淡黄衣倚忩學畫伊　還似
花間見雙雙對對飛無端和淚拭燕脂惹教雙翅垂

　　虞美人　　　　　　　　　毛文錫

　　鴛鴦對浴銀塘暖水面蒲梢短垂楊低拂麴塵波鮫絲
結網露珠多滴圓荷　遥思桃葉吳江碧便是天河隔
錦鱗紅鬛影沉沉相思空有夢相尋意難任


　　寶檀金縷鴛鴦枕綬帶盤宫錦夕陽低映小忩明南園
緑樹語鸎鸎夢難成　玉鑪香暖頻添炷滿地飄輕絮
珠簾不巻度沉烟庭前閒立畫鞦韆艷陽天

　　酒泉子

　　緑樹春深鷰語鸎啼聲斷續蕙風飄蕩入芳叢惹殘紅
栁絲無力裊烟空金盞不辭須滿酌海棠花下思朦
朧醉香風

　　喜遷鸎


　　芳草景曖晴烟喬木見鸎遷傳枝隈葉語關關飛過綺
叢間　錦翼鮮金毳軟百囀千嬌相喚碧紗忩曉怕聞
聲驚破鴛鴦暖

　　贊成功

　　海棠未坼萬㸃深紅香包緘結一重重似含羞態邀勒
春風蜂來蝶去任遶芳叢　昨夜微雨飄洒庭中忽聞
聲滴井邊桐美人驚起坐聴晨鐘快教折取戴玉瓏璁

　　西溪子


　　昨夜西溪遊賞芳樹奇花千樣鏁春光金罇滿聴絃管
嬌妓舞衫香暖不覺到斜暉馬䭾歸

　　中興樂

　　豆蔻花繁烟豔深丁香軟結同心翠鬟女相與共淘金
紅蕉葉裏猩猩語鴛鴦浦鏡中鸞舞絲雨隔茘枝隂

　　更漏子

　　春夜闌春恨切花外子規啼月人不見夢難憑紅紗一
㸃燈　偏怨别是芳節庭下丁香千結宵霧散曉霞輝

梁間雙鷰飛

　　接賢賔

　　香韉鏤䄡五色驄值春景初融流珠噴沫躞蹀汗血流
紅　少年公子能乗馭金鑣玉轡瓏璁為惜珊瑚鞭不
下驕生百步千蹤信穿花從拂栁向九陌追風

　　贊浦子

　　錦帳添香睡金鑪換夕薰嬾結芙蓉帶慵拖翡翠裙

　　正是栁夭桃媚那堪莫雨朝雲宋玉髙唐意裁瓊欲贈

君

　　甘州遍

　　春光好公子愛閒遊足風流金鞍白馬雕弓寶劍紅纓
錦襜出長鞦　花蔽膝玉銜頭尋芳逐勝歡宴絲竹不
曾休美人唱揭調是甘州醉紅樓堯年舜日樂聖永無
憂

　　秋風𦂳平磧雁行低陣雲齊蕭蕭颯颯邊聲四起愁聞
戍角與征鼙　青塚北黑山西沙飛聚散無定往往路

人迷鐵衣冷戰馬血沾蹄破蕃奚鳳皇詔下步步躡丹
梯

　　紗忩恨

　　新春燕子還來至一雙飛壘巢泥濕時時墜涴人衣

　　後園裏看百花發香風拂綉户金扉月照紗忩恨依依
雙雙蝶翅塗鉛粉咂花心綺忩綉户飛來穏畫堂隂

　　二三月愛隨飄絮伴落花來拂衣襟更剪輕羅片傅黄
金


　　栁含烟

　　隋堤栁汴河春夾岸緑隂千里龍舟鳳舸木蘭香錦帆
張　因夢江南春景好一路流蘇羽葆笙歌未盡起横
流鏁春愁

　　河橋栁占芳春映水含烟拂路幾迴攀折贈行人暗傷
神　樂府吹為横笛曲能使離腸斷續不如移植在金
門近天恩

　　章臺栁近垂旒低拂往來冠蓋朦朧春色滿皇州瑞烟

浮　直與路邊江畔别免被離人攀折最憐京兆畫蛾
眉葉纎時

　　御溝栁占春多半出宫牆婀娜有時倒影醮輕羅麴塵
波　昨日金鑾巡上苑風亞舞腰纎軟栽培得地近皇
宫瑞烟濃

　　醉花間

　　休相問怕相問相問還添恨春生滿塘生鸂鶒還相趂
昨日雨霏霏臨明寒一陣偏憶戍樓人久絶邊庭信


　　深相憶莫相憶相憶情難極銀漢是紅牆一帶遥相隔
金盤珠露滴兩岸榆花白風揺玉珮清今夕為何夕

　　浣溪沙

　　春水輕波浸緑苔枇杷洲上紫檀開晴日眠沙鸂鶒穏
暖相隈　羅襪生塵游女過有人逢著㺯珠迴蘭麝飄
香初解珮忘歸來

　　七夕年年信不違銀河清淺白雲微蟾光鵲影伯勞飛
每恨蟪蛄憐婺女幾迴嬌妬下鴛機今宵嘉會兩依

依

　　月宫春

　　水晶宫裏桂花開神仙探幾迴紅芳金蕊綉重臺低傾
馬腦盃　玉兔銀蟾争守䕶姮娥姹女戲相隈遥聴鈞
天九奏玉皇親看來

　　戀情深

　　滴滴銅壺寒漏咽醉紅樓月宴餘香殿會鴛衾蕩春心
真珠簾下曉光侵鸎語隔瓊林寶帳欲開慵起戀情

深

　　玉殿春濃花爛漫簇神仙伴羅裙窣地縷黄金奏清音
酒闌歌罷兩沉沉一笑動君心永願作鴛鴦伴戀情
深

　　訴衷情

　　桃花流水漾縱横春晝彩霞明劉郎去阮郎行惆悵恨
難平　愁坐對雲屏算歸程何時攜手洞邊迎訴衷情
鴛鴦交頸綉衣輕碧沼藕花馨隈藻荇映蘭汀和雨浴

浮萍　思婦對心驚想邊庭何時解珮掩雲屏訴衷情

　　應天長

　　平江波暖鴛鴦語兩兩釣船歸極浦蘆洲一夜風和雨
飛起淺沙翹雪鷺　漁燈明逺渚蘭棹今宵何處羅袂
從鳳輕舉愁殺採蓮女

　　河滿子

　　紅粉樓前月照碧紗忩外鸎啼夢斷遼陽音信那堪獨
守空閨恨對百花時節王孫緑草萋萋


　　巫山一段雲

　　雨霽巫山上雲輕映碧天逺風吹散又相連十二晚峰
前　暗濕啼猿樹髙籠過客船朝朝莫莫楚江邊幾度
降神仙

　　臨江仙

　　莫蟬聲盡落斜陽銀蟾影挂瀟湘黄陵廟側水茫茫楚
山紅樹烟雨隔髙唐　岸泊漁燈風颭碎白蘋逺散濃
香靈娥鼓瑟韵清商朱絃凄切雲散碧天長


　　臨江仙　　　　　　　　　牛希濟

　　峭碧參差十二峰冷煙寒樹重重瑶姬宫殿是仙蹤金
鑪珠帳香靄晝偏濃　一自楚王驚夢斷人間無路相
逢至今雲雨帶愁容月斜江上征棹動晨鐘

　　謝家仙觀寄雲岑岩蘿拂地成隂洞房不閉白雲深當
時丹竈一粒化黄金　石壁霞衣猶半挂松風長似鳴
琴時聞唳鶴起前林十洲髙會何處許相尋

　　渭闕宫城秦樹凋玉樓獨上無憀含情不語自吹簫調

清和恨天路逐風飄　何事乗龍人忽降似知深意相
招三清攜手路非遥世間屏障彩筆畫嬌嬈

　　江繞黄陵春廟閒嬌鸎獨語關關滿庭重疊緑苔斑隂
雲無事四散自歸山　簫鼓聲稀香燼冷月娥斂盡彎
環風流皆道勝人間須知狂客判死為紅顔

　　素洛春光瀲灩平千重媚臉初生凌波羅襪勢輕輕烟
籠日照珠翠半分明　風引寶衣疑欲舞鸞迴鳳翥堪
驚也知心許恐無成陳王辭賦千載有聲名


　　栁帶揺風漢水濵平蕪兩岸争勻鴛鴦對浴浪痕新㺯
珠游女微笑自含春　輕步暗移蟬鬢動羅裙風惹輕
塵水精宫殿豈無因空勞纎手解珮贈情人

　　洞庭波浪颭晴天君山一㸃凝烟此中真境屬神仙玉
樓珠殿相映月輪邊　萬里平湖秋色冷星辰垂影參
然橘林霜重更紅鮮羅浮山下有路暗相連

　　酒泉子

　　枕轉簟凉清曉逺鍾殘夢月光斜簾影動舊爐香　夢

中説盡相思事纎手勻雙淚去年書今日意斷離腸

　　生查子

　　春山烟欲收天澹稀星小殘月臉邊明别淚臨清曉
語已多情未了迴首猶重道記得緑羅裙處處憐芳草
(一本無已字)

　　中興樂

　　池塘暖碧浸晴暉濛濛栁絮輕飛紅蕊凋來醉夢還稀
春雲空有雁歸珠簾&KR1191;東風寂寞恨郎抛擲淚濕羅

衣

　　謁金門

　　秋已莫重疊關山歧路嘶馬揺鞭何處去曉禽霜滿樹
夢斷禁城鍾鼓淚滴枕檀無數一㸃凝紅和薄霧翠
蛾愁不語

　　浣溪沙　　　　　　　　歐陽烱

　　落絮殘鸎半日天玉柔花醉只思眠惹忩映竹滿爐烟
獨掩畫屏愁不語斜敧瑶枕髻鬟偏此時心在阿誰

邊

　　天碧羅衣拂地&KR1191;美人初著更相宜宛風如舞透香肌
獨坐含嚬吹鳳竹園中緩步折花枝有情無力泥人
時

　　相見休言有淚珠酒蘭重得敘歡娛鳳屏鴛枕宿金鋪
蘭麝細香聞喘息綺羅纎縷見肌膚此時還恨薄情
無

　　三字令


　　春欲盡日遲遲牡丹時羅幌巻翠簾垂彩牋書紅粉淚
兩心知　人不在燕空歸負佳期香燼落枕函敧月分
明花澹薄惹相思














　　花間集巻五

