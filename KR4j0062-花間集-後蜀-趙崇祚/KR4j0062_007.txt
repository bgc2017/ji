







　　欽定四庫全書

　　花間集巻七　　五十首

　　後蜀　趙崇祚　編

　　顧夐三十七首

　　浣溪沙八首　　　　酒泉子七首

　　楊栁枝一首　　　　遐方怨一首

　　獻衷心一首　　　　應天長一首

　　訴衷情二首　　　　荷葉盃九首


　　漁歌子一首　　　　臨江仙三首

　　醉公子二首　　　　更漏子一首

　　孫光憲十三首

　　浣溪沙九首　　　　河傳四首

　　浣溪沙　　　　　　　　　顧　夐

　　春色迷人恨正賒可堪蕩子不還家細風輕露著梨花
簾外有情雙燕颺檻前無力緑楊斜小屏狂夢極天
涯


　　紅藕香寒翠渚平月籠虚閣夜蛩清塞鴻驚夢兩牽情
寶帳玉爐殘麝冷羅衣金縷暗塵生小忩孤燭淚縱
横

　　荷芰風輕簾幕香綉衣鸂鶒泳迴塘小屏閒掩舊瀟湘
恨入空幃鸞影獨淚凝雙臉渚蓮光薄情年少每思
量

　　惆悵經年别謝娘月忩花院好風光此時相望最情傷
青鳥不來傳錦字瑶姬何處鏁蘭房忍教魂夢兩茫

茫

　　庭菊飄黄玉露濃冷莎隈砌隠鳴蛩何期良夜得相逢
背帳風揺紅䗶滴惹香暖夢綉衾重覺來枕上怯晨
鍾

　　雲澹風髙葉亂飛小庭寒雨緑苔微深閨人静掩屏幃
粉黛暗愁金帶枕鴛鴦空繞畫羅衣那堪辜負不思
歸

　　雁響遥天玉漏清小紗忩外月朧明翠幃金鴨炷香平

何處不歸音信斷良宵空使夢魂驚簟凉枕冷不勝
情

　　露白蟾明又到秋佳期幽會兩悠悠夢牽情役幾時休
記得䛏人微斂黛無言斜倚小書樓暗思前事不勝
愁

　　酒泉子

　　楊栁舞風輕惹春烟殘雨杏花愁鸎正語畫樓東　錦
屏寂寞思無窮還是不知消息鏡塵生珠淚滴損儀容

羅帶縷金蘭麝烟凝魂斷畫屏敧雲鬢亂恨難任　幾
迴垂淚滴鴛衾薄情何處去月臨忩花滿樹信沉沉(月一
作登)

　　小檻日斜風度緑忩人悄悄翠幃閒掩舞雙鸞舊香寒
别來情緒轉難判韶顔看却老依稀粉上有啼痕暗
銷魂

　　黛薄紅深約掠緑鬟雲膩小鴛鴦金翡翠稱人心　錦
鱗無處傳幽意海燕蘭堂春又去隔年書千㸃淚恨難

任

　　掩却菱花收拾翠鈿休上面金蟲玉燕鏁香奩恨猒猒
雲鬟半墜嬾重篸淚侵山枕濕銀燈背帳夢方酣雁
飛南

　　水碧風清入檻細香紅藕膩謝娘斂翠恨無涯小屏斜
堪憎蕩子不還家謾留羅帶結帳深枕膩炷沉烟負
當年

　　黛怨紅羞掩映畫堂春欲莫殘花微雨隔青樓思悠悠

芳菲時節看将度寂寞無人還獨語畫羅襦香粉汚
不勝愁

　　楊栁枝

　　秋夜香閨思寂寥漏迢迢鴛幃羅幌麝烟銷燭光揺

　　正憶玉郎遊蕩去無尋處更聞簾外雨蕭蕭滴芭蕉

　　遐方怨

　　簾影細簟紋平象紗籠玉指縷金羅扇輕嫩紅雙臉似
花明兩條眉黛逺山横　鳯簫歇鏡塵生遼塞音書絶

夢魂長暗驚玉郎經嵗負娉婷教人争不恨無情

　　獻衷心

　　繡鴛鴦帳暖畫孔雀屏敧人悄悄月明時想昔年歡笑
恨今日分離銀缸背銅漏永阻佳期　小爐烟細虛閣
簾垂幾多心事暗地思惟被嬌娥牽役魂夢如癡金閨
裏山枕上始應知

　　應天長

　　瑟瑟羅裙金線縷輕透鵝黄香畫袴垂交帶盤鸚鵡裊

裊翠翹移玉步　背人勻檀炷慢轉横波偷覻斂黛春
情暗許倚屏慵不語

　　訴衷情

　　香滅簾垂春漏永整鴛衾羅帶重雙鳳縷黄金忩外月
光臨沉沉斷腸無處尋負春心

　　永夜抛人何處去絶來音香閤掩眉斂月将沉争忍不
相尋怨孤衾換我心為你心始知相憶深

　　荷葉盃


　　春盡小庭花落寂寞凭檻斂雙眉忍教成病憶佳期知
摩知知摩知

　　歌發誰家筵上寥亮别恨正悠悠蘭缸背帳月當樓愁
摩愁愁摩愁

　　弱栁好花盡拆晴陌陌上少年郎滿身蘭麝撲人香狂
摩狂狂摩狂

　　記得那時相見膽戰鬢亂四肢柔泥人無語不擡頭羞
摩羞羞摩羞


　　夜久歌聲怨咽殘月菊冷露微微看看濕透縷金衣歸
摩歸歸摩歸

　　我憶君詩最苦知否字字盡關心紅牋寫寄表情深吟
摩吟吟摩吟

　　金鴨香濃鴛被枕膩小髻簇花鈿腰如細栁臉如蓮憐
摩憐憐摩憐

　　曲砌蝶飛烟暖春半花發栁垂條花如雙臉栁如腰嬌
摩嬌嬌摩嬌


　　一去又乖期信春盡滿院長莓苔手挼帬帶獨徘徊來
摩來來摩來

　　漁歌子

　　曉風清幽沼緑倚闌凝望珍禽浴畫簾垂翠屏曲滿袖
荷香馥郁　好攄懐堪寓目身閒心静平生足酒盃深
光影促名利無心較逐

　　臨江仙

　　碧染長空池似鏡倚樓閒望凝情滿衣紅藕細香清象

床珍簟山障掩玉琴横　暗想昔時歡笑事如今贏得
愁生博山鑪暖澹烟輕蟬吟人静殘日傍小忩明

　　幽閨小檻春光晩栁濃花淡鸎稀舊歡思想尚依依翠
嚬紅斂終日損芳菲　何事狂夫音信斷不如梁燕猶
歸畫堂深處麝烟微屏虛枕冷風細雨霏霏

　　月色空簾風入竹倚屏雙黛愁時砌花含露兩三枝如
啼恨臉魂斷損容儀　香燼暗銷金鴨冷可堪辜負前
期綉襦不整鬢鬟敧幾多惆悵情緒在天涯


　　醉公子

　　漠漠秋雲澹紅藕香侵檻枕倚小山屏金鋪向晚扄

　　睡起横波慢獨望情何限衰栁數聲蟬魂銷似去年

　　岸栁垂金線雨晴鸎百囀家住緑楊邊往來多少年

　　馬嘶芳草逺髙樓簾半捲斂袖翠蛾攢相逢爾許難

　　更漏子

　　舊歡娛新悵望擁鼻含嚬樓上濃栁翠晚霞微江鷗接
翼飛　簾半捲屏斜掩逺岫參差迷眼歌滿耳酒盈樽

前非不要論

　　浣溪沙　　　　　　　　　孫光憲

　　蓼岸風多橘柚香江邊一望楚天長片帆烟際閃孤光
目送征鴻飛杳杳思隨流水去茫茫蘭紅波碧憶瀟
湘

　　桃杏風香簾幕閒謝家門户約花關畫梁幽語燕初還
繡閣數行題了壁曉屏一枕酒醒山却疑身是夢魂
間


　　花漸凋疎不耐風畫簾垂地晚堂空墮堦縈蘚舞愁紅
膩粉半粘金靨子殘香猶暖綉薰籠蕙心無處與人
同

　　攬鏡無言淚欲流凝情半日嬾梳頭一庭疎雨濕春愁
楊栁祇知傷怨别杏花應信損嬌羞淚沾魂斷軫離
憂

　　半踏長裾宛約行晚簾疎處見分明此時堪恨昧平生
早是銷魂殘燭影更愁聞著品絃聲杳無消息若為

情

　　蘭沐初休曲檻前暖風遲日洗頭天濕雲新斂未梳蟬
翠袂半将遮粉臆寶釵長欲墜香肩此時模樣不禁
憐

　　風遞殘香出繡簾團窠金鳳舞襜襜落花微雨恨相兼
何處去來狂太甚空推宿酒睡無厭争教人不别猜
嫌

　　輕打銀筝墜燕泥斷絲髙罥畫樓西花冠閒上午牆啼

粉籜半開新竹逕紅苞盡落舊桃蹊不堪終日閉深
閨

　　烏帽斜敧倒佩魚静街偷步訪仙居隔牆應認打門初
将見客時微掩斂得人憐處且生疎低頭羞問壁邊
書

　　河傳

　　太平天子等閑遊戲疏河千里栁如絲隈倚渌波春水
長淮風不起　如花殿脚三千女争雲雨何處留人住

錦帆風烟際紅燒空魂迷大業中

　　栁拖金縷著烟籠霧濛濛落絮鳳皇舟上楚女妙舞雷
喧波上鼓　龍争虎戰分中土人無主桃葉江南渡襞
花牋豔思牽成篇宫娥相與傳

　　花落烟薄謝家池閣寂寞春深翠蛾輕斂意沉吟沾襟
無人知此心　玉爐香斷霜灰冷簾鋪影梁燕歸紅杏
晚來天空悄然孤眠枕檀雲髻偏

　　風颭波斂團荷閃閃珠傾露㸃木蘭舟上何處吳娃越

豔藕花紅照臉　大堤狂殺襄陽客烟波隔渺渺湖光
白身已歸心不歸斜暉逺汀鸂鶒飛















　　花間集巻七

