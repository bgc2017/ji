







　　欽定四庫全書

　　花間集巻四　　五十首

　　後蜀　趙崇祚　編

　　牛嶠二十六首

　　女冠子四首　　　　夢江南二首

　　感恩多二首　　　　應天長二首

　　更漏子三首　　　　望江怨一首

　　菩薩鬘七首　　　　酒泉子一首


　　定西畨一首　　　　玉樓春一首

　　西溪子一首　　　　江城子二首

　　張泌二十三首

　　浣溪沙十首　　　　臨江仙一首

　　女冠子一首　　　　河傳二首

　　酒泉子二首　　　　生查子一首

　　思越人一首　　　　滿宫花一首

　　栁枝一首　　　　　南歌子三首


　　女冠子　　　　　　　　　牛　嶠

　　緑雲髙髻㸃翠勻紅時世月如眉淺笑含雙靨低聲唱
小詞　眼看唯恐化魂蕩欲相隨玉趾迴嬌步約佳期
錦江烟水卓女燒春濃美小檀霞綉帶芙蓉帳金釵芍
藥花　額黄侵膩髮臂釧透紅紗栁暗鸎啼處認郎家
星冠霞帔住在蕊珠宫裏佩丁當明翠揺蟬翼纎袿理
宿粧　醮壇春草緑藥院杏花香青鳥傳心事寄劉郎
雙飛雙舞春晝後園鸎語巻羅幃錦字書封了銀河雁

過遲　鴛鴦排寶帳荳蔻繡連枝不語勻珠淚落花時

　　夢江南

　　銜泥鷰飛到畫堂前占得杏梁安穏處體輕唯有主人
憐堪羨好因縁

　　紅綉被兩兩間鴛鴦不是鳥中偏愛爾為縁交頸睡南
塘全勝薄情郎

　　感恩多

　　兩條紅粉淚多少香閨意强攀桃李枝斂愁眉　陌上

鸎啼蝶舞栁花飛栁花飛願得郎心憶家還早歸

　　自從南浦别愁見丁香結近來情轉深憶鴛衾　幾度
将書託烟雁淚盈襟淚盈襟禮月求天願君知我心

　　應天長

　　玉樓春望晴烟滅舞衫斜捲金條脱黄鸝嬌囀聲初歇
杏花飄盡龍山雪　鳳釵低赴節筵上王孫愁絶鴛鴦
對銜羅結兩情深夜月

　　雙眉澹薄藏心事清夜背燈嬌又醉玉釵横山枕膩寶

帳鴛鴦春睡美　别經時無限意虛道相思憔悴莫信
綵牋書裏賺人腸斷字

　　更漏子

　　星漸稀漏頻轉何處輪臺聲怨香閤掩杏花紅月明楊
栁風　挑錦字記情事唯願兩心相似收淚語背燈眠
玉釵横枕邊

　　春夜闌更漏促金燼暗挑殘燭驚夢斷錦屏深兩鄉明
月心　閨草碧望歸客還是不知消息辜負我悔憐君

告天天不聞

　　南浦情紅粉淚争奈兩人深意低翠黛巻征衣馬嘶霜
葉飛　招手别寸腸結還是去年時節書託雁夢歸家
覺來江月斜

　　望江怨

　　東風急惜别花時手頻執羅幃愁獨入馬嘶殘雨春蕪
濕倚門立寄語薄情郎粉香和淚泣

　　菩薩鬘


　　舞裙香暖金泥鳳畫梁語鷰驚殘夢門外栁花飛玉郎
猶未歸　愁勻紅粉淚眉剪春山翠何處是遼陽錦屏
春晝長

　　栁花飛處鸎聲急晴街春色香車立金鳳小簾開臉波
和恨來　今宵求夢想難到青樓上贏得一塲愁鴛衾
誰並頭

　　玉釵風動春幡急交枝紅杏籠烟泣樓上望卿卿忩寒
新雨晴　薰爐䝉翠被綉帳鴛鴦睡何處有相知羨他

初畫眉

　　畫屏重疊巫陽翠楚神尚有行雲意朝莫幾般心向他
情謾深　風流今古隔虛作瞿塘客山月照山花夢迴
燈影斜

　　風簾鷰舞鸎啼栁粧臺約鬢低纎手釵重髻盤珊一枝
紅牡丹　門前行樂客白馬嘶春色故故墜金鞭迴頭
應眼穿

　　緑雲鬢上飛金雀愁眉斂翠春烟薄香閤掩芙蓉畫屏

山幾重　忩寒天欲曙猶結同心苣啼粉汚羅衣問郎
何日歸

　　玉樓氷簟鴛鴦錦粉融香汗流山枕簾外轆轤聲斂眉
含笑驚　栁隂烟漠漠低鬢蟬釵落須作一生拚盡君
今日歡

　　酒泉子

　　記得去年烟暖杏園花正發雪飄香江草緑栁絲長

　　鈿車纎手巻簾望眉學春山樣鳳釵低裊翠鬟上落梅

粧

　　定西畨

　　紫塞月明千里金甲冷戍樓寒夢長安　鄉思望中天
濶漏殘星亦殘畫角數聲嗚咽雪漫漫

　　玉樓春

　　春入横塘揺淺浪花落小園空惆悵此情誰信為狂夫
恨翠愁紅流枕上　小玉忩前嗔鷰語紅淚滴穿金線
縷雁歸不見報郎歸織成錦字封過與


　　西溪子

　　捍撥雙盤金鳳蟬鬢玉釵揺動畫堂前人不語絃解語
彈到昭君怨處翠蛾愁不擡頭

　　江城子

　　鵁鶄飛起郡城東碧江空半灘風越王宫殿蘋葉藕花
中簾捲水樓魚浪起千片雪雨濛濛

　　極浦烟消水鳥飛離筵分首時送金巵渡口楊花狂雪
任風吹日莫空江波浪急芳草岸雨如絲


　　浣溪沙　　　　　　　　　張　泌

　　鈿轂香車過栁堤樺烟分處馬頻嘶為他沉醉不成泥
花滿驛亭香露細杜鵑聲斷玉蟾低含情無語倚樓
西

　　馬上凝情憶舊遊照花淹竹小溪流鈿筝羅幕玉搔頭
早是出門長帶月可堪分袂又經秋晚風斜日不勝
愁

　　獨立寒堦望月華露濃香泛小庭花綉屏愁背一燈斜

雲雨自從分散後人間無路到仙家但憑魂夢訪天
涯

　　依約殘眉理舊黄翠鬟抛擲一簪長暖風晴日罷朝粧
閑折海棠看又撚玉纎無力惹餘香此情誰會倚斜
陽

　　翡翠屏開綉幄紅謝娥無力曉粧慵錦帷鴛被宿香濃
微雨小庭春寂寞鷰飛鸎語隔簾櫳杏花凝恨倚東
風


　　枕障熏爐隔綉帷二年終日兩相思杏花明月始應知
天上人間何處去舊歡新夢覺來時黄昏微雨畫簾
垂

　　花月香寒悄夜塵綺筵幽會暗傷神嬋娟依約畫屏人
人不見時還暫語令纔抛後愛微嚬越羅巴錦不勝
春

　　偏戴花冠白玉簪睡容新起意沉吟翠鈿金縷鎮眉心
小檻日斜風悄悄隔簾零落杏花隂斷香輕碧鏁愁

深

　　晚逐香車入鳳城東風斜揭綉簾輕慢迴嬌眼笑盈盈
消息未通何計是便須佯醉且隨行依稀聞道太狂
生

　　小市東門欲雪天衆中依約見神仙蕊黄香畫貼金蟬
飲散黄昏人草草醉容無語立門前馬嘶塵烘一街
烟

　　臨江仙


　　烟收湘渚秋江静蕉花露泣愁紅五雲雙鶴去無蹤幾
迴魂斷凝望向長空　翠竹暗留珠淚怨閒調寶瑟波
中花鬟月鬢緑雲重古祠深殿香冷雨和風

　　女冠子

　　露花烟草寂寞五雲三島正春深貌減潛銷玉香殘尚
惹襟　竹疎虚檻静松密醮壇隂何事劉郎去信沉沉

　　河傳

　　渺莽雲水惆悵莫帆去程迢遞夕陽芳草千里萬里雁

聲無限起　夢魂悄斷烟波裏心如醉相見何處是錦
屏香冷無睡被頭多少淚

　　紅杏交枝相映密密濛濛一庭濃豔倚東風香融透簾
櫳　斜陽似共春光語蝶争舞更引流鸎妬魂銷千片
玉罇前神仙瑶池醉莫天

　　酒泉子

　　春雨打忩驚夢覺來天氣曉畫堂深紅燄小背蘭缸

　　酒香噴鼻嬾開缸惆悵更無人共醉舊巢中新鷰子語

雙雙

　　紫陌青門三十六宫春色御溝輦路暗相通杏園風
咸陽沽酒寶釵空笑指未央歸去插花走馬落殘紅月
明中

　　生查子

　　相見稀喜相見相見還相逺檀畫茘枝紅金蔓蜻蜓軟
魚雁疎芳信斷花落庭隂晚可惜玉肌膚消瘦成慵
嬾


　　思越人

　　鷰雙飛鸎百囀越波堤下長橋鬬鈿花筐金匣恰舞衣
羅薄纎腰　東風澹蕩慵無力黛眉愁聚春碧滿地落
花無消息月明腸斷空憶

　　滿宫花

　　花正芳樓似綺寂寞上陽宫裏鈿籠金鏁睡鴛鴦簾冷
露華珠翠　嬌豔輕盈香雪膩細雨黄鸎雙起東風惆
悵欲清明公子橋邊沉醉


　　栁枝

　　膩粉瓊粧透碧紗雪休誇金鳳搔頭墜鬢斜髮交加

　　倚著雲屏新睡覺思夢笑紅腮隠出枕函花有些些

　　南歌子

　　栁色遮樓暗桐花落砌香畫堂開處逺風凉髙巻水精
簾額襯斜陽

　　岸栁拖烟緑庭花照日紅數聲蜀魄入簾櫳驚斷碧忩
殘夢畫屏空


　　錦薦紅鸂鶒羅衣綉鳳皇綺疎飄雪北風狂簾幕盡&KR1191;
無事鬱金香






　　花間集巻四

