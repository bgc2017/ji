







　　欽定四庫全書

　　花間集巻九　　四十九首

　　後蜀　趙崇祚　編

　　魏承班十三首

　　滿宫花一首　　　木蘭花一首

　　玉樓春二首　　　　訴衷情五首

　　生查子二首　　　　黄鍾樂一首

　　漁歌子一首


　　鹿䖍扆六首

　　臨江仙二首　　　　女冠子二首

　　思越人一首　　　虞美人一首

　　閻選八首

　　虞美人二首　　　　臨江仙二首

　　浣溪沙一首　　　　八拍蠻二首

　　河傳一首

　　尹鶚六首


　　臨江仙二首　　　　滿宫花一首

　　杏園芳一首　　　　醉公子一首

　　菩薩鬘一首

　　毛熙震十六首

　　浣溪沙七首　　　　臨江仙二首

　　更漏子二首　　　　女冠子二首

　　清平樂一首　　　　南歌子二首

　　滿宫花　　　　　　　　　魏承班


　　雪霏霏風凛凛玉郎何處狂飲醉時想得縱風流羅帳
香幃鴛寢　春朝秋夜思君甚愁見綉屏孤枕少年何
事負初心淚滴縷金雙袵

　　木蘭花

　　小芙蓉香旖旎碧玉堂深清似水閉寶匣掩金鋪倚屏
拖袖愁如醉　遲遲好景烟花媚曲渚鴛鴦眠錦翅凝
然愁望静相思一雙笑靨嚬香蕊

　　玉樓春


　　寂寂畫堂梁上燕髙巻翠簾横數扇一庭春色惱人來
滿地落花紅幾片　愁倚錦屏低雪面淚滴綉羅金縷
線好天凉月盡傷心為是玉郎長不見

　　輕斂翠蛾呈皓齒鸎囀一枝花影裏聲聲清逈遏行雲
寂寂畫梁塵暗起　玉斚滿斟情未已促坐王孫公子
醉春風筵上貫珠勻豔色韶顔嬌旎旖

　　訴衷情

　　髙歌宴罷月初盈詩情引恨情烟露冷水流輕思想夢

難成　羅帳裊香平恨頻生思君無計睡還醒隔層城
春深花簇小樓臺風飄錦繡開新睡覺步香堦山枕印
紅腮　鬢亂墜金釵語檀隈臨行執手重重囑幾千迴
銀漢雲情玉漏長蛩聲悄畫堂筠簟冷碧忩凉紅䗶淚
飄香　皓月瀉寒光割人腸那堪獨自步池塘對鴛鴦
金風輕透碧忩紗銀缸焰影斜敧枕卧恨何賒山掩小
屏霞　雲雨别吳娃想容華夢成幾度遶天涯到君家
春情滿眼臉紅綃嬌妬索人饒星靨小玉璫揺幾共醉

春朝　别後憶纎腰夢魂勞如今風葉又蕭蕭恨迢迢

　　生查子

　　烟雨晚晴天零落花無語難話此時心梁燕雙來去

　　琴韵對薰風有恨和情撫腸斷斷絃頻淚滴黄金縷

　　寂寞畫堂空深夜垂簾幕燈暗錦屏敧月冷珠簾薄

　　愁恨夢應成何處貪歡樂看看又春來還是長蕭索

　　黄鍾樂

　　池塘烟暖草萋萋惆悵閒宵含恨愁坐思堪迷遥想玉

人情事逺音容渾是隔桃溪　偏記同歡秋月低簾外
論心花畔和醉暗相攜何事春來君不見夢魂長在錦
江西

　　漁歌子

　　栁如眉雲似髮鮫綃霧縠籠香雪夢魂驚鍾漏歇忩外
曉鸎殘月　幾多情無處説落花飛絮清明節少年郎
容易别一去音書斷絶

　　臨江仙　　　　　　　　　鹿䖍扆


　　金鏁重門荒苑静綺忩愁對秋空翠華一去寂無蹤玉
樓歌吹聲斷已隨風　烟月不知人事改夜闌還照深
宫藕花相向野塘中暗傷亡國清露泣香紅

　　無賴曉鸎驚夢斷起來殘酒初醒映忩絲栁裊烟青翠
簾慵巻約砌杏花零　一自玉郎遊冶去蓮凋月慘儀
形莫天微雨洒閒庭手挼帬帶無語倚雲屏

　　女冠子

　　鳳樓琪樹惆悵劉郎一去正春深洞裏愁空結人間信

莫尋　竹疎齋殿逈松密醮壇隂倚雲低首望可知心
步虛壇上絳節霓旌相向引真仙玉珮揺蟾影金爐裊
麝烟　露濃霜簡濕風緊羽衣偏欲留難得住却歸天

　　思越人

　　翠屏敧銀燭背漏殘清夜迢迢雙帶綉窠盤錦薦淚侵
花暗香銷　珊瑚枕膩鴉鬟亂玉纎慵整雲散若是適
來新夢見離腸争不千斷

　　虞美人


　　巻荷香澹浮烟渚緑嫩擎新雨璅忩疎透曉風清象床
珍簟冷光輕水紋平　九疑黛色屏斜掩枕上眉心斂
不堪相望病将成鈿昏檀粉淚縱横不勝情

　　虞美人　　　　　　　　　閻　選

　　粉融紅膩蓮房綻臉動雙波慢小魚銜玉鬢釵横石榴
裙染象紗輕轉娉婷　偷期錦浪荷深處一夢雲兼雨
臂留檀印齒痕香深秋不寐漏初長盡思量

　　楚腰蠐領團香玉鬢疊深深緑月蛾星眼笑微頻栁夭

桃豔不勝春晚粧勻　水紋簟映青紗帳霧罩秋波上
一枝嬌臥醉芙蓉良宵不得與君同恨忡忡

　　臨江仙

　　雨停荷芰逗濃香岸邊蟬噪垂楊物華空有舊池塘不
逢仙子何處夢襄王　珍簟對敧鴛枕冷此來塵暗凄
凉欲憑危檻恨偏長藕花珠綴猶似汗凝粧

　　十二髙峯天外寒竹梢輕拂仙壇寶衣行雨在雲端畫
簾深殿香霧冷風殘　欲問楚王何處去翠屏猶掩金

鸞猿啼明月照空灘孤舟行客驚夢亦艱難

　　浣溪沙

　　寂寞流蘇冷綉茵倚屏山枕惹香塵小庭花露泣濃春
劉阮信非仙洞客常娥終是月中人此生無路訪東
鄰

　　八拍蠻

　　雲鏁嫩黄烟栁細風吹紅蔕雪梅殘光影不勝閨閣恨
行行坐坐黛眉攢


　　愁鏁黛眉烟易慘淚飄紅臉粉難勻憔悴不知縁底事
遇人推道不宜春

　　河傳

　　秋雨秋雨無晝無夜滴滴霏霏暗燈凉簟怨分離妖姬
不勝悲　西風稍急喧忩竹停又續膩臉懸雙玉幾迴
邀約雁來時違期雁歸人不歸

　　臨江仙　　　　　　　　　尹　鶚

　　一畨荷芰生池沼檻前風送馨香昔年於此伴蕭娘相

隈佇立牽惹敘衷腸　時逞笑容無限態還如菡蓞争
芳别來虚遣思悠颺慵窺往事金鏁小蘭房

　　深秋寒夜銀河静月明深夜中庭西忩幽夢等閑成逡
巡覺後特地恨難平　紅燭半條殘焰短依稀暗背銀
屏枕前何事最傷情梧桐葉上㸃㸃露珠零

　　滿宫花

　　月沉沉人悄悄一炷後庭香裊風流帝子不歸來滿地
禁花慵掃　離恨多相見少何處醉迷三島漏清宫樹

子規啼愁鏁碧忩春曉

　　杏園芳

　　嚴粧嫩臉花明交人見了關情含羞舉步越羅輕稱娉
婷　終朝咫尺窺香閤迢遥似隔層城何時休遣夢相
縈入雲屏

　　醉公子

　　莫烟籠蘚砌㦸門猶未閉盡日醉尋春歸來月滿身

　　離鞍隈綉袂墜巾花亂綴何處惱佳人檀痕衣上新


　　菩薩鬘

　　隴雲暗合秋天白俯忩獨坐窺烟陌樓際角重吹黄昏
方醉歸　荒唐難共語明日還應去上馬出門時金鞭
莫與伊

　　浣溪沙　　　　　　　　　毛熙震

　　春莫黄鸎下砌前水精簾影露珠懸綺霞低映晚晴天
弱栁萬條垂翠帶殘紅滿地碎香鈿蕙風飄蕩散輕
烟


　　花榭香紅烟景迷滿庭芳草緑萋萋金鋪閑掩綉簾低
紫燕一雙嬌語碎翠屏十二晩峯齊夢魂銷散醉空
閨

　　晚起紅房醉欲銷緑鬟雲散裊金翹雪香花語不勝嬌
好是向人柔弱處玉纎時急綉裙腰春心牽惹轉無
憀

　　一隻横釵墜髻叢静眠珍簟起來慵綉羅紅嫩抹蘇胸
羞斂細蛾魂暗斷困迷無語思猶濃小屏香靄碧山

重

　　雲薄羅裙綬帶長滿身新裛瑞龍香翠鈿斜映豔梅粧
佯不覷人空婉約笑和嬌語太猖狂忍教牽恨暗形
相

　　碧玉冠輕裊燕釵捧心無語步香堦緩移弓底綉羅鞋
暗想歡娛何計好豈堪期約有時乖日髙深院正忘
懐

　　半醉凝情卧綉茵睡容無力卸羅裙玉籠鸚鵡厭聴聞

慵整落釵金翡翠象梳敧鬢月生雲錦屏綃幌麝烟
薰

　　臨江仙

　　南齊天子寵嬋娟六宫羅衣三千潘妃嬌豔獨芳妍椒
房蘭洞雲雨降神仙　縱態迷歡心不足風流可惜當
年纎腰婉約步金蓮妖君傾國猶自至今傳

　　幽閨欲曙聞鸎囀紅忩月影微明好風頻謝落花聲隔
幃殘燭猶照綺屏筝　綉被錦茵眠玉暖炷香斜裊烟

輕淡蛾羞斂不勝情暗思閑夢何處逐雲行

　　更漏子

　　秋色清河影淡深戸燭寒光暗綃幌碧錦衾紅博山香
炷融　更漏咽蛩鳴切滿院霜華如雪新月上薄雲收
映簾懸玉鈎

　　烟月寒秋夜静漏轉金壺初永羅幕下綉屏空燈花結
碎紅　人悄悄愁無了思夢不成難曉長憶得與郎期
竊香私語時


　　女冠子

　　碧桃紅杏遲日媚籠光影綵霞深香暖薰鸎語風清引
鶴音　翠鬟冠玉葉霓袖捧瑶琴應共吹簫侣暗相尋
脩蛾慢臉不語檀心一㸃小山粧蟬鬢低含緑羅衣澹
拂黄　悶來深院裏閒步落花傍纎手輕輕整玉爐香

　　清平樂

　　春光欲莫寂寞閑庭户粉蝶雙雙穿檻舞簾捲晚天疎
雨　含愁獨倚閨幃玉爐烟斷香微正是銷魂時節東

風滿樹花飛

　　南歌子

　　逺山愁黛碧横波慢臉明膩香紅玉茜羅輕深院晚堂
人静理銀筝　鬢動行雲影裙遮㸃屐聲嬌羞愛問曲
中名楊栁杏花時節幾多情

　　惹恨還添恨牽腸即斷腸凝情不語一枝芳獨映畫簾
閒立綉衣香　暗想為雲女應憐傅粉郎晚來輕步出
閨房髻慢釵横無力縱猖狂









　　花間集巻九

