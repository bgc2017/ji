







　　欽定四庫全書

　　花間集巻一　　五十首

　　後蜀　趙崇祚　編

　　温庭筠五十首

　　菩薩鬘十四首　　　更漏子六首

　　歸國遥二首　　　　酒泉子四首

　　定西畨三首　　　　楊栁枝八首

　　南歌子七首　　　　河瀆神三首


　　女冠子二首　　　　玉胡蝶一首

　　菩薩鬘　　　　　　　　　温庭筠

　　小山重疊金明滅鬢雲欲度香顋雪嬾起畫蛾眉弄粧
梳洗遲　照花前後鏡花面交相映新帖綉羅襦雙雙
金鷓鴣

　　水精簾裏頗黎枕暖香惹夢鴛鴦錦江上栁如烟雁飛
殘月天　藕絲秋色淺人勝參差剪雙鬢隔香紅玉釵
頭上風


　　蕊黄無限當山額宿粧隠笑紗忩隔相見牡丹時暫來
還别離　翠欽金作股釵上蝶雙舞心事竟誰知月明
花滿枝

　　翠翹金縷雙鸂鶒水紋細起春池碧池上海棠梨雨晴
紅滿枝　綉衫遮笑靨烟草粘飛蝶青瑣對芳菲玉門
音信稀

　　杏花含露團香雪緑楊陌上多離别燈在月朧明覺來
聞曉鸎　玉鈎褰翠幕粧淺舊眉薄春夢正關情鏡中

蟬鬢輕

　　玉樓明月長相憶栁絲裊娜春無力門外草萋萋送君
聞馬嘶　畫羅金翡翠香燭銷成淚花落子規啼緑忩
殘夢迷

　　鳳皇相對盤金縷牡丹一夜經微雨明鏡照新粧鬢輕
雙臉長　畫樓相望久闌外垂絲栁音信不歸來社前
雙燕迴

　　牡丹花謝鸎聲歇緑楊滿院中庭月相憶夢難成背忩

燈半明　翠鈿金壓臉寂寞香閨掩人逺淚闌干燕飛
春又殘

　　滿宫明月梨花白故人萬里關山隔金雁一雙飛淚痕
沾綉衣　小園芳草緑家住越溪曲楊栁色依依燕歸
君不歸

　　寶函鈿雀金鸂鶒沉香閣上吳山碧楊栁又如絲驛橋
春雨時　畫樓音信斷芳草江南岸鸞鏡與花枝此情
誰得知


　　南園滿地堆輕絮愁聞一霎清明雨雨後却斜陽杏花
零落香　無言勻睡臉枕上屏山掩時節欲黄昏無憀
獨倚門

　　夜來皓月纔當午重簾悄悄無人語深處麝烟長卧時
留薄粧　當年還自惜往事那堪憶花露月明殘錦衾
知曉寒

　　雨晴夜合玲瓏日萬枝香裊紅絲拂閒夢憶金堂滿庭
萱草長　綉簾垂&KR0034;&KR1913;眉黛逺山緑春水渡溪橋凭闌

魂欲銷

　　竹風輕動庭除冷珠簾月上玲瓏影山枕隠穠粧緑檀
金鳳皇　兩蛾愁黛淺故國吳宮逺春恨正關情畫樓
殘㸃聲

　　更漏子

　　栁絲長春雨細花外漏聲迢遞驚塞雁起城烏畫屏金
鷓鴣　香霧薄透簾幕惆悵謝家池閣紅燭背綉簾垂
夢長君不知


　　星斗稀鍾鼓歇簾外曉鸎殘月蘭露重栁風斜滿庭堆
落花　虚閣上倚闌望還似去年惆悵春欲莫思無窮
舊歡如夢中

　　金雀釵紅粉面花裏暫時相見知我意感君憐此情須
問天　香作穗䗶成淚還似兩人心意山枕膩錦衾寒
覺來更漏殘

　　相見稀相憶久眉淺淡烟如栁垂翠幕結同心待郎熏
綉衾　城上月白如雪蟬鬢美人愁絶宫樹暗鵲橋横

玉籖初報明

　　背江樓臨海月城上角聲嗚咽堤栁動島烟昬兩行征
雁分　京口路歸帆渡正是芳菲欲度銀燭盡玉繩低
一聲村落雞

　　玉爐香紅䗶淚偏照畫堂秋思眉翠薄鬢雲殘夜長衾
枕寒　梧桐樹三更雨不道離情正苦一葉葉一聲聲
空堦滴到明

　　歸國遥


　　香玉翠鳳寶釵垂&KR0034;&KR2014;鈿筐交勝金粟越羅春水渌

　　畫堂照簾殘燭夢餘更漏促謝娘無限心曲曉屏山斷
續

　　雙臉小鳳戰箆金颭豔舞衣無力風斂藕絲秋色染

　　錦帳綉幃斜掩露珠清曉簟粉心黄蕊花靨黛眉山兩
㸃

　　酒泉子

　　花映栁條閑向緑萍池上凭闌干窺細浪雨蕭蕭　近

來音信兩疎索洞房空寂寞掩銀屏垂翠箔度春宵

　　日映紗忩金鴨小屏山碧故鄉春烟靄隔背蘭缸　宿
粧惆悵倚髙閣千里雲影薄草初齊花又落燕雙雙

　　楚女不歸樓枕小河春水月孤明風又起杏花稀　玉
釵斜篸雲鬟髻裙上金縷鳳八行書千里夢雁南歸

　　羅帶惹香猶繫别時紅豆淚痕新金縷舊斷離腸　一
雙嬌燕語彫梁還是去年時節緑楊濃芳草歇栁花狂

　　定西畨


　　漢使昔年離别攀弱栁折寒梅上髙臺　千里玉關春
雪雁來人不來羌笛一聲愁絶月徘徊

　　海燕欲飛調羽萱草緑杏花紅隔簾櫳　雙鬢翠霞金
縷一枝春豔濃樓上月明三五鏁忩中

　　細雨曉鸎春晚人似玉栁如眉正相思　羅幕翠簾初
捲鏡中花一枝腸斷塞門消息雁來稀

　　楊栁枝

　　宜春苑外最長條閑裊春風伴舞腰正是玉人腸絶處

一渠春水赤闌橋

　　南内牆東御路傍須知春色栁絲黄杏花未肯無情思
何事行人最斷腸

　　蘇小門前栁萬條毿毿金線拂平橋黄鸎不語東風起
深閉朱門伴舞腰

　　金縷毿毿碧瓦溝六宫眉黛惹春愁晚來更帶龍池雨
半拂闌干半入樓

　　館娃宫外鄴城西逺映征帆近拂堤繫得王孫歸意切

不同芳草緑萋萋

　　兩兩黄鸝色似金裊枝啼露動芳音春來幸自長如線
可惜牽纒蕩子心

　　御栁如絲映九重鳳皇忩映綉芙蓉景陽樓畔千條路
一面新粧待曉風

　　織錦機邊鸎語頻停梭垂淚憶征人塞門三月猶蕭索
縱有垂楊未覺春

　　南歌子


　　手裏金鸚鵡胸前繡鳳皇偷眼暗形相不如從嫁與作
鴛鴦

　　似帶如絲栁團蘇握雪花簾捲玉鈎斜九衢塵欲莫逐
香車

　　&KR0034;墮低梳髻連娟細掃眉終日兩相思為君憔悴盡百
花時

　　臉上金霞細眉間翠鈿深欹枕覆鴛衾隔簾鸎百囀感
君心


　　撲蕊添黄子呵花滿翠鬟鴛枕映屏山月明三五夜對
芳顔

　　轉盼如波眼娉婷似栁腰花裏暗相招憶君腸欲斷恨
春宵

　　嬾拂鴛鴦枕休縫翡翠裙羅帳罷爐熏近來心更切為
思君

　　河瀆神

　　河上望叢祠廟前春雨來時楚山無限鳥飛遲蘭棹空

傷别離　何處杜鵑啼不歇豔紅開盡如血蟬鬢美人
愁絶百花芳草佳節

　　孤廟對寒潮西陵風雨蕭蕭謝娘惆悵倚蘭橈淚流玉
筯千條　莫天愁聴思歸落早梅香滿山郭迴首兩情
蕭索離魂何處飄泊(落一作樂)

　　銅鼔賽神來滿庭幡蓋徘徊水村江浦過風雷楚山如
畫烟開　離别櫓聲空蕭索玉容惆悵粧薄青麥燕飛
落落捲簾愁對珠閣


　　女冠子

　　含嬌含笑宿翠殘紅窈窕鬢如蟬寒玉簪秋水輕紗捲
碧烟　雪胸鸞鏡裏琪樹鳳樓前寄語青娥伴早求仙
霞帔雲髮鈿鏡仙容似雪畫愁眉遮語迴輕扇含羞下
綉幃　玉樓相望久花洞恨來遲早晚乗鸞去莫相遺

　　玉胡蝶

　　秋風凄切傷離行客未歸時塞外草先衰江南雁到遲
芙蓉凋嫩臉楊栁墮新眉揺落使人悲斷腸誰得知


















　　花間集巻一

