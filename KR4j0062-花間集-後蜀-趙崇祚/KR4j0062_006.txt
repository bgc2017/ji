







　　欽定四庫全書

　　花間集巻六　　五十一首

　　後蜀　趙崇祚　編

　　歐陽烱十三首

　　南鄉子八首　　　　獻衷心一首

　　賀明朝二首　　　　江城子一首

　　鳳樓春一首

　　和凝二十首


　　小重山二首　　　　臨江仙二首

　　菩薩鬘一首　　　　山花子二首

　　河滿子二首　　　　薄命女一首

　　望梅花一首　　　　天仙子二首

　　春光好二首　　　　採桑子一首

　　栁枝三首　　　　　漁父一首

　　顧夐十八首

　　虞美人六首　　　　河傳三首


　　甘州子五首　　　　玉樓春四首

　　南鄉子　　　　　　　　　歐陽烱

　　嫩草如烟石榴花發海南天日莫江亭春影渌鴛鴦浴
水逺山長看不足

　　畫舸停橈槿花籬外竹横橋水上遊人沙上女迴顧笑
指芭蕉林裏住

　　岸逺沙平日斜歸路晚霞明孔雀自憐金翠尾臨水認
得行人驚不起


　　洞口誰家木蘭船繫木蘭花紅袖女郎相引去遊南浦
笑倚春風相對語

　　二八花鈿胸前如雪臉如蓮耳墜金鬟穿瑟瑟霞衣窄
笑倚江頭招逺客

　　路入南中桄榔葉暗蓼花紅兩岸人家微雨後收紅豆
樹底纎纎擡素手

　　袖斂鮫綃採香深洞笑相邀藤杖枝頭蘆酒滴鋪葵蓆
豆蔻花間趖晚日


　　翡翠鵁鶄白蘋香裏小沙汀島上隂隂秋雨色蘆花撲
數隻漁船何處宿

　　獻衷心

　　見好花顔色争笑東風雙臉上晚粧同閉小樓深閤春
景重重三五夜偏有恨月明中　情未已信曾通滿衣
猶自染檀紅恨不如雙燕飛舞簾櫳春欲莫殘絮盡栁
條空

　　賀明朝


　　憶昔花間初識面紅袖半遮粧臉輕轉石榴裙帶故将
纎纎玉指偷撚雙鳳金線　碧梧桐鏁深深院誰料得
兩情何日教繾綣羨春來雙燕飛到玉樓朝莫相見

　　憶昔花間相見後只憑纎手暗抛紅豆人前不解巧傳
心事别來依舊辜負春晝　碧羅衣上蹙金繡覩對對
鴛鴦空裛淚痕透想韶顔非久終是為伊只凭偷瘦

　　江城子

　　晚日金陵岸草平落霞明水無情六代繁華暗逐逝波

聲空有姑蘇臺上月如西子鏡照江城

　　鳳樓春

　　鳳髻緑雲叢深掩房櫳錦書通夢中相見覺來慵勻面
淚臉珠融因想玉郎何處去對淑景誰同　小樓中春
思無窮倚闌顒望闇牽愁緒栁花飛起東風斜日照簾
羅幌香冷粉屏空海棠零落鸎語殘紅

　　小重山　　　　　　　　　和　凝

　　春入神京萬木芳禁林鸎語滑蝶飛狂曉花擎露妬啼

粧紅日永風和百花香　烟鏁栁絲長御溝澄碧水轉
池塘時時微雨洗風光天衢逺到處引笙篁

　　正是神京爛漫時羣仙初折得郄詵枝烏犀白紵最相
宜精神出御陌袖鞭垂　栁色展愁眉管絃分響亮探
花期光隂占斷曲江池新榜上名姓徹丹墀

　　臨江仙

　　海棠香老春江晚小樓霧縠涳濛翠鬟初出綉簾中麝
烟鸞珮惹蘋風　碾玉釵揺鸂鶒戰雪肌雲鬢将融含

情遥指碧波東越王臺殿蓼花紅

　　披袍窣地紅宫錦鸎語時囀輕音碧羅冠子穏犀簪鳳
皇雙颭步揺金　肌骨細勻紅玉軟臉波微送春心嬌
羞不肯入鴛衾蘭膏光裏兩情深

　　菩薩鬘

　　越梅半折輕寒裏氷清澹泊籠藍水暖覺杏梢紅遊絲
狂惹風　閑堦莎徑碧逺夢猶堪惜離恨又迎春相思
難重陳


　　山花子

　　鸎錦蟬縠馥麝臍輕裾花草曉烟迷鸂鶒戰金紅掌墜
翠雲低　星靨笑隈霞臉畔蹙金開襜襯銀泥春思半
和芳草嫩碧萋萋

　　銀字笙寒調正長水紋簟冷畫屏凉玉腕重金扼臂淡
梳妝　幾度試香纎手暖一迴嘗酒絳脣光佯弄紅絲
繩拂子打檀郎

　　河滿子


　　正是破𤓰年幾含情慣得人饒桃李精神鸚鵡舌可堪
虛度良宵却愛藍羅帬子羨他長束纎腰

　　寫得魚牋無限其如花鎖春輝目斷巫山雲雨空教殘
夢依依却愛熏香小鴨羨他長在屏幃

　　薄命女(一名長命女)

　　天欲曉宫漏穿花聲繚繞忩裏星光少冷霞寒侵帳額
殘月光沉樹杪夢斷錦幃空悄悄强起愁眉小

　　望梅花


　　春草全無消息臘雪猶餘蹤跡越嶺寒枝香自拆冷豔
奇芳堪惜何事夀陽無處覔吹入誰家横笛

　　天仙子

　　栁色披衫金縷鳳纎手輕拈紅豆㺯翠蛾雙斂正含情
桃花洞瑶臺夢一片春愁誰與共

　　洞口春紅飛蔌蔌仙子含愁眉黛緑阮郎何事不歸來
嬾燒金慵篆玉流水桃花空斷續

　　春光好


　　紗忩暖畫屏閒嚲雲鬟睡起四肢無力半春間　玉指
剪裁羅勝金盤㸃綴酥山窺宋深心無限事小眉彎

　　蘋葉軟杏花明畫船輕雙浴鴛鴦出渌汀棹歌聲　春
水無風無浪春天半雨半晴紅粉相隨南浦晩幾含情

　　採桑子

　　蝤蠐領上訶梨子綉帶雙垂椒户閑時競學樗蒲賭茘
枝　叢頭鞋子紅編細裙窣金絲無事嚬眉春思翻教
阿母疑


　　栁枝

　　軟碧揺烟似送人映花時把翠蛾嚬青青自是風流主
慢颭金絲待洛神

　　瑟瑟羅裙金縷腰黛眉隈破未重描醉來咬損新花子
拽住仙郎盡放嬌

　　鵲橋初就咽銀河今夜仙郎自姓和不是昔年攀桂樹
豈能月裡索姮娥

　　漁父


　　白芷汀寒立鷺鷥蘋風輕剪浪花時烟羃羃日遲遲香
引芙蓉惹釣絲

　　虞美人　　　　　　　　　顧　敻

　　曉鸎啼破相思夢簾巻金泥鳳宿粧猶在酒初醒翠翹
慵整倚雲屏轉娉婷　香檀細畫侵桃臉羅袂輕輕斂
佳期堪恨再難尋緑蕪滿院栁成隂負春心

　　觸簾風送景陽鐘鴛被繡花重曉幃初巻冷烟濃翠勻
粉黛好儀容思嬌慵　起來無語理朝粧寶匣鏡凝光

緑荷相倚滿池塘露清枕簟藕花香恨悠揚

　　翠屏閑掩垂珠箔絲雨籠池閣露粘紅藕咽清香謝娘
嬌極不成狂罷朝粧　小金鸂鶒沉烟細膩枕堆雲髻
淺眉微斂炷檀輕舊歡時有夢魂驚悔多情(輕一作香)

　　碧梧桐映紗忩晚花謝鸎聲嬾小屏屈曲掩青山翠幃
香粉玉爐寒兩蛾攢　顛狂年少輕離别辜負春時節
畫羅紅袂有啼痕魂銷無語倚閨門欲黄昏

　　深閨春色勞思想恨共春蕪長黄鸝嬌囀䛏芳妍杏枝

如畫倚輕烟鏁忩前　凭闌愁立雙蛾細栁影斜揺砌
玉郎還是不還家教人魂夢逐楊花繞天涯

　　少年豔質勝瓊英早晚别三清蓮冠穏篸鈿箆横飄飄
羅袖碧雲輕畫難成　遲遲少轉腰身裊翠靨眉心小
醮壇風急杏枝香此時恨不駕鸞皇訪劉郎

　　河傳

　　燕颺晴景小忩屏暖鴛鴦交頸菱花掩却翠鬟敧慵整
海棠簾外影　綉幃香斷金鸂鶒無消息心事空相憶

倚東風春正濃愁紅淚痕衣上重

　　曲檻春晚碧流紋細緑楊絲軟露花鮮杏枝繁鸎囀野
蕪平似剪　直是人間到天上堪遊賞醉眼疑屏障對
池塘惜韶光斷腸為花須盡狂

　　棹舉舟去波光渺渺不知何處岸花汀草共依依雨微
鷓鴣相逐飛　天涯離恨江聲咽啼猿切此意向誰説
倚蘭橈獨無憀魂銷小鑪香欲焦

　　甘州子


　　一爐龍麝錦帷傍屏掩映燭熒煌禁樓刁斗喜初長羅
薦綉鴛鴦山枕上私語口脂香

　　每逢清夜與良晨多悵望足傷神雲迷水隔意中人寂
寞繡羅茵山枕上幾㸃淚痕新

　　曾如劉阮訪仙蹤深洞客此時逢綺筵散後綉衾同欵
曲見韶容山枕上長是怯晨鍾

　　露桃花裏小樓深持玉盞聴瑶琴醉歸青瑣入鴛衾月
色照衣襟山枕上翠鈿鎮眉心


　　紅鑪深夜醉調笙敲拍處玉纎輕小屏古畫岸低平烟
月滿閑庭山枕上燈背臉波横

　　玉樓春

　　月照玉樓春漏促颯颯風揺庭砌竹夢驚鴛被覺來時
何處管絃聲斷續　惆悵少年遊冶去枕上兩蛾攢細
緑曉鸎簾外語花枝背帳猶殘紅蠟燭

　　栁映玉樓春日晚雨細風輕烟草軟畫堂鸚鵡語雕籠
金粉小屏猶半掩　香滅綉幃人寂寂倚檻無言愁思

逺恨郎何處縱疎狂長使含啼眉不展

　　月皎露華忩影細風送菊香粘綉袂博山爐冷水沉微
惆悵金閨終日閉　嬾展羅衾垂玉筯羞對菱花篸寶
髻良宵好事枉教休無計那他狂耍壻

　　拂水雙飛來去燕曲檻小屏山六扇春愁凝思結眉心
緑綺嬾調紅錦薦　話别情多聲欲戰玉筯痕留紅粉
面鎮長獨立到黄昏却怕良宵頻夢見(顫戰通用)










　　花間集巻六

