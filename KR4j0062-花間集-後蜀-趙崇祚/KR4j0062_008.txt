







　　欽定四庫全書

　　花間集巻八　　四十九首

　　後蜀　趙崇祚　編

　　孫光憲四十七首

　　菩薩鬘五首　　　　河瀆神二首

　　虞美人二首　　　後庭花二首

　　生查子三首　　　臨江仙二首

　　酒泉子三首　　　清平樂二首


　　更漏子二首　　　　女冠子二首

　　風流子三首　　　　定西畨二首

　　河滿子一首　　　　玉胡蝶一首

　　八拍蠻一首　　　　竹枝一首

　　思帝鄉一首　　　　上行盃二首

　　謁金門一首　　　　思越人二首

　　楊栁枝四首　　　　望梅花一首

　　漁歌子二首


　　魏承班二首

　　菩薩鬘二首

　　菩薩鬘　　　　　　　　　孫光憲

　　月華如水籠香砌金鐶碎撼門初閉寒影墮髙簷鈎垂
一面簾　碧烟輕裊裊紅戰燈花笑即此是髙唐掩屏
秋夢長

　　花冠頻鼓牆頭翼東方澹白連忩色門外早鸎聲背樓
殘月明　薄寒籠醉態依舊鉛華在握手送人歸半拖

金縷衣

　　小庭花落無人掃疎香滿地東風老春晚信沉沉天涯
何處尋　曉堂屏六扇眉共湘山逺争那别離心近來
尤不禁

　　青岩碧洞經朝雨隔花相喚南溪去一隻木蘭船波平
逺浸天　扣船驚翡翠嫩玉擡香臂紅日欲沉西烟中
遥解觿(船一作舷)

　　木綿花映叢祠小越禽聲裏春光曉銅鼓與蠻歌南人

祈賽多　客帆風正急茜袖隈檣立極浦幾迴頭烟波
無限愁

　　河瀆神

　　汾水碧依依黄雲落葉初飛翠娥一去不言歸庿門空
掩斜暉　四壁隂森排古畫依舊瓊輪羽駕小殿沉沉
清夜銀燈飄落香灺

　　江上草芊芊春晚湘妃廟前一方卵色楚南天數行斜
雁聨翩　獨倚朱闌情不極魂斷終朝相憶兩槳不知

消息逺汀時起鸂鶒

　　虞美人

　　紅忩寂寂無人語暗淡梨花雨綉羅紋地粉新描博山
香炷旋抽條睡魂銷　天涯一去無消息終日長相憶
教人相憶幾時休不堪棖觸别離愁淚還流

　　好風微揭簾旌起金翼鸞相倚翠簷愁聴乳禽聲此時
春態暗關情獨難平　畫堂流水空相翳一穗香揺曳
教人無處寄相思落花芳草過前期沒人知


　　後庭花

　　景陽鍾動宫鸎囀露凉金殿輕飈吹起瓊花綻玉葉如
剪　晚來髙閣上珠簾巻見墜香千片脩蛾慢臉陪雕
輦後庭新宴

　　石城依舊空江國故宫春色七尺青絲芳草緑絶世難
得　玉英凋落盡更何人識野棠如織只是教人添怨
憶悵望無極

　　生查子


　　寂寞掩朱門正是天将莫暗澹小庭中滴滴梧桐雨

　　繡工夫牽心緒配盡鴛鴦縷待得沒人時隈倚論私語
暖日䇿花驄嚲鞚垂楊陌芳草惹烟青落絮隨風白

　　誰家綉轂動香塵隠映神仙客狂殺玉鞭郎咫尺音容
隔

　　金井墜髙梧玉殿籠斜月永巷寂無人斂態愁堪絶

　　玉爐寒香燼滅還似君恩歇翠輦不歸來幽恨将誰説

　　臨江仙


　　霜拍井梧乾葉墮翠幃雕檻初寒薄鉛殘黛稱花冠含
情無語延佇倚闌干　杳杳征輪何處去離愁别恨千
般不堪心緒正多端鏡奩長掩無意對孤鸞

　　莫雨淒淒深院閉燈前凝坐初更玉釵低壓鬢雲横半
垂羅幕相映燭光明　終是有心投漢珮低頭但理秦
筝燕雙鸞耦不勝情只愁明發将逐楚雲行

　　酒泉子

　　空磧無邊萬里陽關道路馬蕭蕭人去去隴雲愁　香

貂舊製戎衣窄邊霜千里白綺羅心魂夢隔上髙樓

　　曲檻小樓正是鸎花二月思無憀愁欲絶鬱離襟　展
屏空對瀟湘水眼前千萬里淚掩紅眉斂翠恨沉沉

　　斂態忩前裊裊雀釵抛頸燕成雙鸞對影耦新知　玉
纎澹拂眉山小鏡中嗔共照翠連娟紅縹緲早粧時

　　清平樂

　　愁腸欲斷正是青春半連理分枝鸞失伴又是一塲離
散　掩鏡無語眉低思隨芳草凄凄憑使東風吹夢與

郎終日東西

　　等閒無語春恨如何去終是疎狂留不住花暗栁濃何
處　盡日目斷魂飛晚忩斜界殘暉長恨朱門薄莫綉
鞍驄馬空歸

　　更漏子

　　聴寒更聞逺雁半夜蕭娘深院扄綉户下珠簾滿庭噴
玉蟾　人語静香閨冷紅幕半&KR1191;清影雲雨態蕙蘭心
此情江海深


　　今夜期來日别相對祇堪愁絶隈粉面撚瑶簪無言淚
滿襟　銀箭落霜華薄牆外曉雞咿喔聴付囑惡情悰
斷腸西復東

　　女冠子

　　蕙風芝露壇際殘香輕度蕊珠宫苔㸃分圓碧桃花踐
破紅　品流巫峽外名籍紫微中真侣墉城會夢魂通
淡花瘦玉依約神仙粧束佩瓊文瑞露通宵貯幽香盡
日焚　碧紗籠絳節黄藕冠濃雲勿以吹簫伴不同羣


　　風流子

　　茅舍槿籬溪曲雞犬自南自北菰葉長水葓開門外春
波漲渌聴織聲促軋軋鳴梭穿屋

　　樓倚長衢欲莫瞥見神仙伴侣微傅粉攏梳頭隠映畫
簾開處無語無緒慢曳羅裙歸去

　　金絡玉銜嘶馬繫向緑楊隂下朱户掩綉簾垂曲院水
流花謝歡罷歸也猶在九衢深夜

　　定西畨


　　雞禄山前遊騎邊草白朔天明馬蹄輕　鵲面弓離短
韔彎來月欲成一隻鳴&KR1076;雲外曉鴻驚

　　帝子枕前秋夜霜幄冷月華明正三更　何處戍樓寒
笛夢殘聞一聲遥想漢關萬里淚縱横

　　河滿子

　　冠劍不隨君去江河還共恩深歌袖半遮眉黛慘淚珠
旋滴衣襟惆悵雲愁雨怨斷魂何處相尋

　　玉胡蝶


　　春欲盡景仍長滿園花正黄粉翅兩悠颺翩翩過短牆
鮮飈暖牽遊伴飛去立殘芳無語對蕭娘舞衫沉麝
香

　　八拍蠻

　　孔雀尾拖金線長怕人飛起入丁香越女沙頭争拾翠
相呼歸去背斜陽

　　竹枝

　　門前春水(竹枝)白蘋花(女兒)岸上無人(竹枝)小艇斜(女

兒)商女經過(竹枝)江欲莫(女兒)散抛殘食(竹枝)飼神鵶
(女兒)亂繩千結(竹枝)絆人深(女兒)越羅萬丈(竹枝)表長
尋(女兒)楊栁在身(竹枝)垂意緒(女兒)藕花落盡(竹枝)見
蓮心(女兒)

　　思帝鄉

　　如何遣情情更多永日水堂簾下斂羞蛾六幅羅裙窣
地微行曳碧波看盡滿池疎雨打團荷

　　上行盃


　　草草離亭鞍馬從逺道此地分衿燕宋秦吳千萬里

　　無辭一醉野棠開江草濕佇立沾泣征騎駸駸

　　離棹逡巡欲動臨極浦故人相送去住心情知不共

　　金船滿捧綺羅愁絲管咽迴别帆影滅江浪如雪

　　謁金門

　　留不得留得也應無益白紵春衫如雪色揚州初去日
輕别離甘抛擲江上滿帆風疾却羨綵鴛三十六孤
鸞還一隻


　　思越人

　　古臺平芳草逺館娃宫外春深翠黛空留千載恨教人
何處相尋　綺羅無復當時事露花㸃滴香淚惆悵遥
天横渌水鴛鴦對對飛起

　　渚蓮枯宫樹老長洲廢苑蕭條想像玉人空處所月明
獨上溪橋　經春初敗秋風起紅蘭緑蕙愁死一片風
流傷心地魂銷目斷西子

　　楊柳枝


　　閶門風暖落花乾飛遍江城雪不寒獨有晚來臨水驛
閒人多凭赤闌干

　　有池有榭即濛濛浸潤翻成長養功恰似有人長㸃檢
著行排立向春風

　　根柢雖然傍濁河無妨終日近笙歌驂驂金帶誰堪比
還共黄鸎不挍多

　　萬株枯槁怨亡隋似弔吳臺各自垂好是淮隂明月裏
酒樓横笛不勝吹


　　望梅花

　　數枝開與短牆平見雪萼紅附相映引起誰人邊塞情
簾外欲三更吹斷離愁月正明空聴隔江聲

　　漁歌子

　　草芊芊波漾漾湖邊草色連波漲㳂蓼岸泊楓汀天際
玉輪初上　扣舷歌聨極望槳聲伊軋知何向黄鵠叫
白鷗眠誰似儂家疎曠

　　泛流螢明又滅夜凉水冷東灣濶風浩浩笛寥寥萬頃

金波澄澈　杜若洲香郁烈一聲宿雁霜時節經霅水
過松江盡屬儂家日月

　　菩薩鬘　　　　　　　　　魏承班

　　羅裾薄薄秋波染眉間畫時山兩㸃相見綺筵時深情
暗共知　翠翹雲鬢動斂態彈金鳳宴罷入蘭房邀人
解珮璫

　　羅衣隠約金泥畫玳筵一曲當秋夜聲顫覷人嬌雲鬟
裊翠翹　酒醺紅玉軟眉翠秋山逺綉幌麝烟沉誰人

知兩心







　　花間集巻八

