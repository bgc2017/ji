蘇門六君子文粹卷三十八
豫章文粹三宋黃庭堅撰
序
洪氏四甥字序
洪氏四甥其治經皆承祖母文城君講授文城賢智能
立洪氏門戶如士大夫蓋嘗以義訓四甥之名曰朋芻
炎羽其友為之易名往往不似經意舅黃庭堅為發其
蘊而字之江發岷山其盈濫觴及其至於楚國萬物並
流非夫有本而益之者衆耶夫士也不能自智其靈龜
好賢樂善以深其内則十朋之龜何由至哉故朋之字
曰龜父飛黃騄耳之駒一秣千里御良而志得食君場
苗蹇&KR1042;同軒其在空谷生芻一束不知場穀之美也能
仕能止惟其才可仕可止惟其時何常之有哉故芻之
字曰駒父火炎高邱珉石共盡和氏之璞王者之器溫
潤而澤晏然於焚如之時蓋火不炎無以知玉事不難
無以知君子故炎之字曰玉父鴻雲飛而野啄去來不
繆其時非其意不自下故其羽可用為儀非夫好高之
士操行潔於秋天使貪夫清明懦夫激昂者何足以論
鴻之志哉故羽之字曰鴻父既字之又告之曰曾子曰
未得君而忠臣可知者孝子也未有治而能仕可知者
修士也二三子捨幼志然後能近老成人力學然後切
問問學之功有加然後樂聞過樂聞過然後執書册而
見古人執柯以伐柯古人豈真遠哉
晁氏四子字序
物無不致養而後成器况心者不器之器乎其耳目與
人同而至於窮神知化則所養可知矣觀頥自求口實
内外盡矣合者行之不合者思之思者作聖人之具也
舜何人哉故字端頥曰聖思察表者思影不知左者求
諸右以其所願乎君以撫民知臨者也知臨者可以端
委而聽民矣盛車服而載之士民之上徒貴之而已乎
教不倦而思無疆也故字端臨曰教思波流衮衮萬物
並馳其不隨者匪金石歟彼徒自重而猶若是况物不
能遷者乎昔之知常者能人能天能明能昏更萬變而
獨存故字端常曰永思有本之水其至於海也蚤夜以
之是以聖學者貴夜行日之晉也亨乎大明萬物效之
形名非以其徤行故耶君子崇德以競時樂思無期忘
其髮之化而維好德之思故字端晉曰敏思
陳氏五子字序
陳氏五男子制名以五行之物始於天一生水而止於
金蓋因天道起於北方而成歲之序曰崇居中孚宜又
以智仁禮信義嫓名而字之豫章黃庭堅曰君子之名
子也以德命為義於此合矣故為具其說易大傳曰智
崇禮卑崇效天卑法地蓋周萬物而不遺智之德也欲
極高明故智言崇孟子曰居惡在仁是也路惡在義是
也居仁由義大人之事備矣仁固人之安宅也人有不
願居安宅而中路以託宿者乎君子居天下之廣居體
仁而已矣故仁言居周官曰以天産作隂德以中禮防
之以地産作陽德以和樂防之蓋天産精神也隂德心
術也精神運而心術形焉無過不及而一要於中者禮
之節文也故禮言中易曰中孚信及豚魚孚者信之心
化也信不素顯同室致疑及其孚也異物敦化故信言
孚禮曰君子之所謂孝也者國人皆稱願焉曰有子如
此可謂孝矣仁者仁此者也義者宜此者也蓋義者萬
物之制也君子務本時措萬物之宜而已矣故義言宜
雖然之五物者故參相得也播五行於四時其治不同
同歸於成歲仁義禮智信雖所從言之異要以内視反
聽克已以歸於君子而已矣今夫水上下與天地流通
周乎萬物智也天下之至柔仁也馳騁天下之至剛義
也無心於遲速盈科而後進信也善下百谷故能為百
谷王禮也今夫仁微子去之箕子為之奴比干諫而死
曲直皆遂焉木之理也無求生以害仁有殺身以成仁
金之决也非禮勿視非禮勿聽非禮勿言非禮勿動火
之政也無欲而好仁無畏而惡不仁水之事也造次必
於是顛沛必於是土之守也明此二端三者得矣一則
五五則一也然欲求深則去本遠用意過當則善失真
吾生也有涯用以隨無涯之知智之蔽也君子質而巳
矣何以文為仁之過也嫂溺不援禮之棄也父攘羊而
子證之信之賊也避兄離母而居於陵義之罪人也故
太高則不情太下則易溺君子所以亹亹焉為夫節會
肯綮又如此也天下之道術未有無當於五物五物待
是而後立者其惟好學乎
趙安時字序
合肥趙安時學士大夫也其質甚美黃庭堅謂之少莊
以尊其名且告之曰莊周昔之體醇白而家萬物者也
時命繆逆故熙然與造物者遊此其於禮義君臣之際
皂白甚明顧俗學世師窘束於名物以域進退故築其
垣而封之於聖智之外彼曾何足與談大方之家嘗試
相與言其土梗五石之瓠浮江湖以相適我植擁腫之
樗謝斧斤之不若感栗林之戮而不庭者三月寧貸粟
於縣令而不為楚國相可謂知巳矣知迹之不可以得履
知斵輪之妙於手其學也觀古人之不可傳可謂知言
矣觀本於濠上之魚絶意於郢人之斤知死生不入虞
氏之心魯國之儒者一人可謂知人矣知新生之犢之
無求凡亡之不喪其存禆干越之劍而不試洊發硎之
刃而不見全牛棄智於垂涎之蟻得計於伏涔之魚可
謂知天矣雖然吾又未嘗言其莊語也少莊自澡雪於
塵澤之中蟬蛻於俗學之市而權輿於君子之方必不
能規市人之履迹而責三倍之贏故吾直告以大道之
一忽少莊四顧徘徊則萬蠒吐緒矣逮其旁皇四逹必
能因莊生之所言知其所未嘗言者
國經字序
余弟安世之子婿曰國經其友字之曰敦常經則常也
於義無所發明為更其字曰端本而說之曰太玄曰南
北為經東西為緯古者為屋無不面南冬夏無不得宜
織者正機則經南北矣匠人營國國中九經九緯九涂
九軌蓋取諸此經者所以立本緯者所以成文也忠信
以為經義理以為緯則成文章矣易大傳曰正其本萬
事理差以毫釐繆以千里故字經曰端本古之善學者
取之左右逄其原立於本故也
周渤字序
輒奉字曰惟深頗與名相稱滄溟渤澥所以能無不容
惟其深而己傳曰惟深也故能通天下之志此德人之
事業也彼得一先生之言則暖暖姝姝惟其淺而已坳
堂之上覆杯水焉置杯則膠矣未嘗鈎致己之深遠安
能通天下之志哉古之人能知殊塗而同歸百慮而一
致者無他焉盡巳之學而己
楊㮣字序
清江楊㮣問字於黃子黃子字之宰平而語之曰㮣無
列於五量五量待是而後平聖人之作百工也生平於
衡而五量受法焉五量官入不能自平則命㮣為之師
㮣國器也是宰天下之平與物交而懷市道以相傾人
情不能無然也由&KR1371;合而受之至於萬不能計取予之
家皆責贏焉彼安能以不欺維㮣也中立而無私天下
歸心焉非以其無心故耶今夫學至於無心而近道矣
得志乎光被四表不得志乎藏之六經皆無心以經世
故耶曰然則願聞性命之說黃子曰今孺子總髮而服
大人之冠執經談性命猶河漢而無極也吾不知其說
焉君子之道焉可誣也吾子欲有學則自爼豆鍾鼓宫
室而學之灑掃應對進退而行之曰是可以學經乎曰
吾子強學力行而考合先王之言彼如符璽之文可印
也韓非曰先王有郢書而後世多燕說夫家奮私智而
講無詔之書幾何其不為燕說吾久不喜作書生語因
楊君聊復談故并書之
訓郭氏三子名字序
郭英發見其三子而乞名余名之曰基垕&KR2003;而英發請
其說告之曰老子曰九層之臺起於累土累土為基而
功不已增臺崇成忠信者士之基也有忠信以為基而
濟之以好問強學何所不至哉書曰厥父基厥子乃弗
肯堂矧肯構故名曰基字以堂父梁有疑獄國中半以
為當罪半以為不當罪雖王亦疑聘陶朱公而問焉朱
公對曰臣有二璧其徑相若也其色澤相若也而一者
千金一者五百金王曰徑與色澤相若而價倍何也朱
公對曰其一側而視之厚兼寸是以其價千金王曰善
哉賞疑則從予罰疑則從去也夫物薄而可以曠日持
久者未之有也孔子曰躬自厚而薄責於人孟子曰仁
人之安宅也故名曰垕字以宅父日月之行微矣積而
成萬年至於不可紀惟其不巳也昔北山愚公欲平太
行王屋操蛇之神懼其不已也謁之於帝帝為遷之於
朔東雍南夫不巳者神所畏也淮南子曰浮空一&KR2003;體
具衆微衆微從之成一拳石積此以往巋然成山故名
曰&KR2003;字以山父又祝之曰咨爾堂父忠信惟汝既基而
堂奄觀百堵咨爾宅父薄不可狃仁以為宅安往不垕
咨爾山父一塵為初學而不已泰華為徒惟爾英發務
殖三德爾子似之不稼何穡暮夜生子求火燭之恐其
似巳尚三復之
錢培字序
歴陽錢總過其家庭而受大夫公之命曰吾世不繁黍
稷柔嘉是集於汝躬汝力學謹行日篤不迷以對我宗
祊今命汝曰培其夙夜承之其義蓋取天之生物必因
其材而篤焉栽者培之所以寵嘉而勸之云耳培稽首
奉名而問字於豫章黃庭堅字之曰茂世而說之曰培
者深根固蔕而枝葉遂焉故美實載於崇成之時忠信
以為地孝友以立苗夙夜匪懈以致其人功求其友聲
以深其雨露實方實皂實堅實好以見其有秋也螽斯
詵詵兮宜爾子孫振振兮以見其後嗣之多賢而忠厚
似汝也水盈科而進故朝宗於海日月之行微故踐四
時而成歲書曰茂哉草木之茂也達其亹亹焉果能以
道矣遂有世家其誰曰不然
田益字序
韓城田益字遷之黃庭堅以謂不足以配名更之曰友
直田子曰益者三友何獨取諸此庭堅曰夫友直者三
言之長也千夫之諾不如一士之諤誠得直士與居彼
且不貸吾子之過切磋琢磨成子金石使子日知不足
雖然取直友猶有四物有直而終於直者有直而似於
曲者有曲而盜名直者有曲而遂其直者邦有道如矢
邦無道如矢此直而終於直者也子為父隱父為子隱
此直而似於曲者也其父攘羊而子證之此曲而盜名
直者也或乞醯焉乞諸其鄰而與之此曲而遂其直者
也其二端可願其二端不可為吾子擇之益友常以是
觀之
黃育字序
會稽黃渥與庭堅皆出於婺州之黃由七世以上失其
譜以年相望與渥相近也故復以昆弟合宗渥之言曰
異時與我同昭穆者皆以今隸字形同類為名惟渥未
之得今願改曰育敢以字請庭堅曰古者生以字尊名
殁以誄易名易名之實有宗也有勸也其治在後人尊
名之義有宗也有勸也其治當其身今曰懋達以配育
名則宜夫草木之茂亹亹以勸四時及其日至而立於
成功之會非深根固蔕得其養故耶彼達於道者不可
以窮故獨立於萬物之表而無終始以今不出於閭巷
之智望之相去遠矣然孟子以謂聖人與我同類者何
耶今舉一粒之種則曰是與太倉同類人之聞之也見
色而爭慮清氣平則聞命矣蓋長育以達其才故也穀
之育苗也達於粢盛水之育源也達於海君子之聞道
也達於天地之大蓋聞道者必明於權銖兩低昂與道
翺翔稱天下以此不以萬物易巳由是觀之病於夏畦
曾子難之未同而言仲由不知君子以直養氣而已氣
者萬物受命而效形名者也懋達乎勉之在邦必達在
家必達
羅中彦字序
延平羅中彦問字於予予字之曰茂衡茂衡曰願遂教
之黃庭堅曰道之在天地之間無有方所萬物受命焉
因謂之中衡稱物低昂一世波流洶洶憤憤我無事焉
叩之即與為賓主恬淡平愉宴處而行四時死生之類
皆得宜當是非中德也歟惟道之極小大不可名無中
無徼以為萬物之宰強謂之中知無中之中斯近道矣
精金躍於鑪曰我且必為莫邪其成果莫邪矣人也破
世俗之紏纏自躍於造化之鑪曰我且必聞道化工於
我何有焉鑪錘之柄安能禦之哉茂衡曰今之言道者
奚獨不然曰以聖學則莫學而非道以俗學則莫學而
非物詩云人知其一不知其他
侍其鑑字序
侍其純夫之孫曰鑑涪翁字之曰彌明而說之曰物材
美火齊得然後成鑑鑑明則塵垢不止明雖鑑之本性
不以藥石磨礱則不能見其面目矣况於下照重淵之
深上承日月之境者乎學者之心似鑑求師取友似藥
石得師友則心鑑明矣求天下之師取天下之友則彌
明矣
元勛字序
河南元氏世典名教仕不得軌其宗盟不著大儒之效
生子嗜學㝅莬有彬鶴游於鶩昂昂不羣乃翁祝之曰
其受命於先君子闢楊墨以倡斯文散齋七日致齋三
日而號之曰勛則問字於太史氏太史氏曰懷道者不
爭贏寶若龜玉進道者不觀歲行若日月有居成功之
心則不達自智而敖不能則不達故三釁三沐之而字
之曰不伐昔在伯禹荒度土功九河三江四海會同七
年三過其門風雨櫛沐啟呱弗子民乃粒食而不伐不
矜故天下莫能與之争暖姝以一聞為足河伯以秋水
自多是其弗忍弗容惟未嘗聞伯禹之風不伐曰若先
生之言嚮也誠有之今則謝之矣請誦斯言殁而後已
宋完字序
僰道宋君完曰完也有志從學於先生之門而未能自
克出從市井之囂葷然其有味而常見侮於人入聞先
生之言淡然其無味而常見敬於人二者交戰敢問其
故涪翁字之曰志父而命之曰志父來前士惟無志則
不可學誠有志乎不難追配古人矣戰市井之囂又何
難哉古之言不以物挫志之謂完季札子臧不以國挫
志泰伯虞仲不以天下挫志是以縉紳先生於今尊之
夫志者戰不義之良將也不怒而威不言而信總百行
而出戰可謂堂堂之陣未有能當其鋒者也而况市井
之囂曲巷之好頻頻之黨酒食嬉戱相追逐者乎詩云
豈不爾思室是遠而子不邇求豈有執戈而禦之者乎
李攄字安詩
予既字舅弟李攄曰安詩而安詩請其說嘗試妄言之
吾讀詩至綠衣然後知先王之風澤深厚士之出於其
時者為可願夫以婦人女子而其所知如此蓋其器閎
深其聲舂容其藏充實其施漙博鳴和鑾委玉佩執綏
正立辭色坦夷固與追奔車比服馬追前人惟恐不及
氣息茀然者不可同年而語矣安詩乎子誠可與言綠
衣之一章曰綠兮衣兮綠衣黃裏心之憂矣曷維其巳
其義以為間色為表而正色為裏是嫡無分於妾也憂
國者所宜動心孰能已之尚幾可救也二章曰綠兮衣
兮綠衣黃裳心之憂矣曷維其亡名分治之統所以保
宗廟者也綠顧居上黃顧居下名分悖矣亡之徵也誰
當為宗廟社稷憂之三章曰綠兮絲兮女所治兮我思
古人俾無訧兮均之絲也一以為綠則不可尚黃均之
女也一以為妾則不得貳嫡色比黃綠者女序比嫡妾
者君古之人歟何獨善名分而無過也窮於外則反於
家困於今則樂道古亦理之固然也四章曰絺兮綌兮
凄其以風我思古人實獲我心先王正始以經夫婦謹
名分序人倫厚民德今也殆所謹薄所厚非所以維持
風俗養廉恥救衰世之道能明吾意者誰乎當求之古
人中耳此其大略也此婦人傷己之詩也由後世言之
必且仰天而號曰何為使我至於斯極也殆其甚者今
其言若此亦可以觀矣蓋無意於攄其蘊不得已而後
言仁厚積中而言者其行之指也詩三百率以是觀之
荀卿言善學必曰通倫類誠用此說以學詩一以貫之
可也古之學詩者始於詩而終於樂禮者學之中流也
誠博學夫詩則富有萬物之府吾酌而取之行有暇則
約之以禮求寡過而已至於樂也無務其速成而待其
自然深於仁則安仁深於詩則安詩矣安之者是樂之
也
王蕃字觀復
維亨嘉之會草木亦樂其生天地否塞君子有失其所
故易曰天地變化草木蕃天地閉賢人隱君子所以處
窮通如寒暑者何哉方萬物芸芸之時已觀其復矣
蒲大防字元禮
夫禮之使人左規右矩前瞻後顧見德思義見名思實
大為之防如水之有所游泳而不决溢以為敗者也
張慤字士節
荀卿曰馬必服而後求良士必慤而後求智夫執德不
弘信道不篤惟其不慤也夫慤者守之則虚一而靜接
物則言忠信行篤敬矣如是故可以託六尺之孤可以
寄百里之命矣無是節亦不足以為士矣静而慤有餘
動而節不立吾不信也
全璧字天粹
長林全君璧問字於涪翁翁字之曰天粹而告之曰璧
者成器之玉也其溫潤縝密清明特達天之粹美也體
圓而性剛又其天德之純也夫名者實之賓也有其實
然後受其名而無愧昔者舜在父子兄弟之間遇人之
不幸而舜盡其心於孝友使頑嚚誕傲蒸蒸而為善不
至於姦曾參之事親盡力以養其志此孝之粹也傅說
之事君也勸人君終始典於學魏鄭公之事君也造次
顛沛責善責難終其身而不倦此忠之粹也柳下惠與
鄕人處國人不稱天下樂之此和之粹也季子辭國而
䘏吳之社稷子臧辭國而與曹之存亡此清之粹也是
皆清明在躬有玉德者也若夫有好學之意而不求明
師不近畏友喜君子之名而不舍幼志不出下流則是
珉而非玉也彼珉之為物似溫潤而不澤也似縝密而
不栗也是以君子賤珉而貴玉惟天粹之質可以琢磨
而成器故予為之言也
訓四從子字序
札去千乘之國而仁滿天下仲尼嘉之書延陵季子
文安國字序
質之柔者能有所不為則剛氣之弱者不從於無益則
強知柔之剛者觀水知弱之強者觀弓弛
蘇門六君子文粹卷三十八
