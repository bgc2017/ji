蘇門六君子文粹總集類
提要
(臣)等謹案蘇門六君子文粹七十卷不著編
輯者名氏卷首凡例稱或傳為陳亮所輯然
亮輯歐陽文粹序載龍川集而此書之序無
考則未必出于亮也宋史稱黃庭堅張耒晁
補之秦觀為蘇門四學士而此益以陳師道
李廌稱蘇門六君子者蓋陳李雖與蘇軾交
甚晚而師道則以軾薦起官廌亦以文章見
知於軾故以類附之也其文皆從諸家
集中錄出凡淮海集十四卷宛邱集二十二
卷濟北集二十一卷濟南集五卷豫章集四
卷后山集四卷頗有一篇之中刊去首尾繁
文僅存其要語者觀其所取大抵議論之文
居多蓋坊肆所刊以備程試之用者陸游老
學菴筆記曰建炎以來尚蘇氏文章學者翕
然從之而蜀士尤盛有語曰蘇文熟喫羊肉
蘇文生喫菜羹云云蓋風會所趨併其從遊
之士亦為當代所摹擬矣然其去取謹嚴猶
工文之士所輯且李廌集世無傳本今始從
永樂大典裒輯成帙頗藉此書相補苴又張
耒集寫本僅存字多舛誤陳師道集刊本校
詩差詳校文則略亦頗藉此書以勘正云乾
隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
