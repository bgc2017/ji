蘇門六君子文粹卷六十五
濟北文粹六宋晁補之撰
書
上皇帝論北事書
臣晁補之謹齋戒擇日昧死上書皇帝陛下臣窮年抱
經志願局促綠衣紵絮多學無益竊甘野人自曝之温
輙昧廣厦重裘之燠退無尸祝尊俎之位進干庖人操
刀之職不計僭越冒言天下之事陛下赦其狂瞽而矜
其市井草莽有介然之心一賜察省天下幸甚天下之
治莫大於制禮作樂而臣之愚以謂二事有在於施設
之後者其所先舉者以定天下晏然則禮不制而備樂
不作而治凡此所缺特北邊一事而已臣思之至深以
謂陛下神道設教紀綱既正天下大定燕居而高拱百
工安職四民樂業矣而不能無一朝之事或經聖慮者
庶幾在此迺臣之狂瞽而深思所至有取萬一則臣區
區窮年抱經志願局促猶不為綠衣紵絮多學無益夫
豈惟天下幸甚臣之師教臣亦若此也北人強悍屢冒
故疆使天下百年有為兵不得藏今四野肅清邊不告
遽而縉紳先生四方寒士或北首憤悱爭道利害者非
願於太平無為之時生事覓功特以中國之地前王之
舊有未復而已獻言陳計者踵相接於國陛下優而容
之如假種借耕久貸不償亦不以券責豈非周慎再思
萬舉萬全以謂將欲取之必固予之不欲以所重施所
輕哉内治未具不遑外憂心腹既寧手足當治以今準
昔莫利此時置而不念何以異夫宿雨㘭池科斗所泳
不以時去設不害事而鼃黽日喧乃臣之所願為陛下
深思者特曰以中國之師責中國之地得地而師解不
為無名如此而已陛下知兵之道愈於黃帝復古之功
過於宣王披圖在目長想遠慮則窮髮龍堆引領内附
不待前箸而臣私憂過計竊不自揆忘已之愚不敢膠
柱鼔瑟御馬以書陛下一發天光使得竭忠則言而有
罪非臣所敢避也夫北方之敵莫盛漢唐而所以制之
亦漢唐為得三王以前事不經見戰國之際人自為防
徧舉悉數則孰與四庫之書終始為備百職之謀同異
致詳故臣輙皆置而不論論漢唐之所以制其彊者其
彊可制則方其弱時不論可知漢病匈奴唐病突厥至
於畿内鳴鏑渭橋按轡六軍敗于朔方百姓陷於絶域
其形如此之逼也然而列五單于滅兩突厥擒回紇制
延陀漠南塞北皆漢之賦盧龍松漠皆唐之府臣深思
至此然後知北方之敵雖莫盛於漢唐而所以制之亦
漢唐為得也冒頓烏維力足以弊漢而武帝雄才數戰
不倦匈奴絶漠自以漢不能至而漢率二三歲一出或
二千里不見一人故匈奴至於奔走逃竄罷極苦之夫
搏鼠當庭善遁易失灌垣熏穴則生無聊賴故欲戰在
我則不欲戰在敵此其情自昔然也頡利突利進如飈
風而太宗知兵善戰虜在其術中而不悟兩陣馳語二
主坐擕六騎臨水羣酋奪魄指靈朔之境曰我將滅之命
有司更所與書為詔若勅思摩孱懦至感恩流涕願為
鎻鑰永鎮北門蓋五十年無突厥患臣嘗壯二主以謂
得一時之權置三王之事則漢唐之事猶在中策何遽
無策乎今臣又計之耶律雖桀驁其彊亦未有以過匈奴
突厥者陛下神武不殺高越前世制之得術可使繞指
惟上之命何至越百餘年而不暇營哉臣請為陛下言
契丹可取之形五古者外裔無大君長種落部族不相
綂攝捽摶鬭擊彊者為制往往而聚者百有餘處勝不
相推敗不相愛尺地一民不自保而有也無城郭邑居
故其民遷徙難制無耕田作業故其人食足不勞無文
書約束故其人一而易使無營陳行伍故其人戰自趨
利彼以其智力之全不治四者而一之於鞍馬射獵中
國亦以其智力雜治四者日夜不息而以應敵人之至
閑故其自視常以無法勝中國利則烏合譟而從人不
利則雲散四去欲追無所自漢時冐頓盡有北陲之地
始不安其舊而有侈心尺地之民皆欲保而有之不能
去也其後衛律教單于穿井築城治樓以藏粟或者以
謂彼不能守降及唐世尤以合中國之好為重至佩印
綬服爵命廢一置一皆决於朝廷其人之在中國者或
樂而忘歸北方自是益雜中國之俗乃臣以今料之則
盧龍范陽中國故地又非特如此而已城郭邑居耕田
作業文書約束營陣行伍四者皆因漢俗而彼無一長
雜處而交治欲其民胥聽約束而下已難堪此其可取
之形一也冒頓烏維伊種皆席匈奴之始彊能以其力
為中國患武帝中年力盡於用兵而朔方之患無歲無
之然匈奴卒不能踰塞而南以有漢尺寸之地而隂山
草木茂盛單于之所依阻者漢輙奪焉匈奴失隂山之
後過之未嘗不哭也頡利突利延陀之兵皆號精悍數
入寇唐一旦至渭上薄畿内唐亦以其南征北伐之餘
力完不弊日削月剥至奪其地而隸都護府不敢輙怨
蓋未有坦然肆志擁據形勝之地負恃甲兵之強如耶
律之侈者臣嘗計之其君亦非有冒頓頡利等輩沉毅雄
勇之姿阿保謹特有天命而德光之暴以謂晉之立自
我晉亦不勝其德而屈之故獻納不絶使者相望且將
竭府庫帑藏以博其歡心而敵未饜也此如秦之并吞
六國地不盡兵不止亦足悲也夫人之情勝則驕驕則
不自彊乘秋未霜則水濱之腐草猶足以爭明於隂夜
天寒既至萬物將肅則莫或使之一夕而零其理然也
璟明與賢類皆柔懦不事事隆緒稱多謀不能復振焉
宗真好樂兩母爭權至内相殘當是時皆有可乘之隙
而中國不取迄於今四十年彼其君苟非有過人之才
臣知今日之治與璟明宗真未大異也夫知敵之主知
敵之將則每戰不殆彼曲我直我整彼亂此其可取之
形二也石氏之割地當其需人之力制命在外無以異
於晉惠公河外之列城買入而已無積仁累義之資一
朝而有天下舉天下之大鰓鰓然常恐其不能守何暇
重割地哉譬窮室之人驟獲千金不能經營販夫孺子
皆得以起而制其弊富家巨室力足以仁其四鄰則四
鄰之外所衣食者猶我有也尚誰得而嗇之哉石氏既
亡京師不守中國為之一虚當時人君内憂其腹心外
病其四鄰中國狼顧自救之不暇故契丹得以竊計其
不及圖已而跳踉虚喝求以堅中國不動之心至於柴
周天下小定以其享國之日淺乃能用一朝之議一戰
而勝以復三關繇是言之契丹雖強中國雖積衰之緒猶
足以勝之况治朝哉耶律明時勢已浸盛柴周之取三
關蓋人有告之者曰此本漢地何惜之有然則彼其平
居驁然不顧跳踉虚喝豈固敢吝其非已有之分為所
常守之資哉求以堅中國不動之心而已今國家百年
太平而陛下神武不殺高越前古心有所懷感動萬里
柴周叔世臣豈敢議然以今天下言之運偶聖人時在
千一富萬柴周力萬柴周將賢則萬柴周士勇則萬柴
周斷而必行鬼神且避以攻外裔勢易破竹此其可取
之形三也太祖龍興不折一矢不馳一馬而有天下天
下稽顙而稱臣五國委命而下吏夏商之興莫若此之
捷也當是時舉中國之兵十二萬而已太宗皇帝繼以
神武之資經營四方至於大定并汾之討師久於外雖
迄奏功然倉廪之羡士卒之銳殫憊於河東太宗為社
稷長慮慨然太息有恢復心士不弛弓馬不解勒倍道
兼行越數百里一日出塞金鼔之聲如在天上敵不素
備而燕城遂圍分軍收城所向輙靡天下以謂遂無契
丹幽燕之人老弱登陴而望乘輿無意復戰彼之計自
謂力不足抗乃為先聲張言兵至號五十萬太宗重愛
民命不肯以力服人欲退修德以懷之而師久翺翔士
馬南首亦有怠意幾舉而捨燕既釋圍而諸將所下輙
復失之蓋臣聞之城中有謀執其帥而降者王師既還
莫不泣下雖然契丹自是始有疑中國之心四方已定
中國厭兵景德之役乘中國不虞大舉來攻章聖北巡
天意助順彍弩竊發遂隕達蘭敵相顧自失屈首請命
亦無復鬭志當時之議以謂乘勝席卷兩翼遮前大軍
從後可使無遺噍而天子嘉其既服亦棄不戮彼始痛
自懲艾以謂戰勝不可得而恃也夫太宗以收并汾之
餘力計議無素倉卒北狩然而一舉幾復章聖以敵出
不虞至圍輔郡出師逆擊然而一戰遂却况今陛下席
祖宗積累之舊敵不加彊而中國之盛則倍前日肉食
之謀芻蕘之言垂數十年已審已備計成而動何慮不
獲此其可取之形四也太祖神武有希世之謀御將訓
兵臨機料敵出人意表舉天下之衆宰制役使如視嬰
兒嘗謂契丹之衆不過二十萬吾以十縑購一人二百
萬縑足矣以太祖神武左右之將不減衛霍滅越滅吳
滅江南滅蜀滅河東天下已安四方之金帛充於内府
士卒平居無事奕博超距志意無所騁當是時中國特
不舉設有為彼孰能禦之者天下百年無水旱兵革法
度致修人物阜安以三十年之通制國用山積水委漢
唐所無則成太祖之志臣以謂固在於今日陛下建學
設科使為士者知兵頒教立法使為兵者知戰十有餘
年墮慢疲軟之氣既獲拯矣而堅甲利兵羡於四邊偏
州小戍不移而具臣竊以北道三數者言之通都要路
一庫之藏足以衣被十萬况濟之以大司馬之備也驃
騎西征偏師南略河湟六城交州九郡歸命内附而飛
輓之煩不及於邊民此其美古未有也舉事動衆宜百
日之費者今千日之費不憂乏宜百金之賞者今千金
之賞不憂匱蓋非徒以重費重賞為得也要以為前世
之所不為者知今日之能為之而已順流建瓴如風靡草
以臨不加彊之敵此其可取之形五也兵法曰形兵之
極陛下亦既知形則不圖而何待臣請為陛下言所以
破敵之策夫欲興大事所病者兵不衆食不充天下之
言者必曰舉二十萬衆度百日糧鳴鼓而攻之以臨不
加彊之敵如孟賁之戰嬰兒何往而不可入而臣獨計
以謂非勝之難所以破之者實難以樊噲之驍悍自意
得十萬之衆足以横行於匈奴而或者曰樊噲可斬夫
使好竒之人不度是非不量利害高論而慷慨其言固
甚可喜然空語無施於實事則陛下尚誰取之今臣則
不然舉二十萬衆度百日糧非三年經營之不可借使
以國家之盛一朝而可集銜枚縛馬口千里奄至為計
甚秘而人固有知之者矣綿十許州塘水之浸以彼入
非易故我入亦難阻塞而陣燕亦起而拒白溝之南兵
雖衆食雖充非勝不能入也臣請為陛下效臣之狂計
蓋昔者尉陀據越漢兵出豫章出會稽而唐蒙獨上書
發巴蜀罪人下牂牁以出越人不意卒擒尉陀蜀姜維
拒劍閣鄧艾乃潛自隂平馳無人之地七百里卒降後
主兩人者若校之以事而索其情則皆近乎不知迂直
之計而臣則以謂論越與蜀者不如是則不可得而入
今敵之勢亦何以異此臣請先為樓船百艘精甲萬人
浮膠東待渤海而勿發使大軍出次於王畿聲言以十
萬出瓦橋瓦橋敵所備出亦此入亦此在兵法則所謂
以正合者也潛軍其東以五萬則自滄趨平州同時而
偕發潛軍其西以五萬則自代趨雲州同時而偕發平
雲非敵之所素備則滄代之兵宜易入兩翼偕縱則燕
之東西可擾矣東軍入平州戰且誘以稍西行附於瓦
橋之大軍西軍入雲州戰且略翺翔乎蔚朔之間而東
以牽制敵勢敵必分軍以禦雲州然後瓦橋之大軍與
東軍合勢而偕入則涿州新城不戰而可收東軍既棄
平州平州備少懈然後渤海之精甲可以乘間入平州平
州下則營并舉矣乃間使渤海之師通高麗曰中國責故
地高麗宜以爾兵從而析渤海之精甲三千背道絶險
以徑中京之南繚古北之後奪關而守之謹守勿戰敵
狼顧自救然後雲州之西軍鼓而東以取易州而與大
軍合吾兵益張乃稍乘勝逐北則燕城可圍矣度燕城
之大二十七里而止一人而守地六尺三圍之則滿卒
三萬守地無餘以二十萬衆頓燕南攻而圍之若適三
萬則是野戰以拒敵之大軍者猶十七萬也度敵之大
軍亦不過二十萬盡燕城之大而以五萬人實之不能
容矣敵之名綂軍在燕城者其所護契丹奚渤海兵馬
數才滿三萬而其曰侍衛在燕城者騎一萬步一萬而
止借使臣所聞未實敵能益之度燕城之大不過容五
萬則既渤蹊矣而大軍相待傖囊未决其勢不相救以
三萬銳師濟以臨衝雲梯之械并力而急攻間使張良
陳平不愛千金從反間啗城中大姓之子孫能以禍福
諭其衆使内附者許以封侯萬戶之賞彼在契丹或身
居將相而服衣食飲不免於輿皂之賤一聞德音宜有
發憤内應如望并汾之師者一人有心則舉燕城之内
其勢搖矣燕城可圖則山前後之地雖未盡復可徐致
也臣又率臣之意料之使敵能出上策中國之師始動
彼無空國逆戰亦以二十萬拒大軍而更練竒兵間道
他徑反乘我隙我大軍遠戍深討而敵兵出於不意釋
燕而自圖則前功一發而盡廢欲勿釋耶而自治未可
安能治人然而舉塞上下許州言之大軍出瓦橋矣又
五萬出滄五萬出代敵亦以其軍三析之而應我滄翼
其右而霸與信安保定介其間使堅壁勿戰則敵雖出
竒兵亦必不能入霸入信安入保定代翼其左而保與
廣信安肅介其間使堅壁勿戰則敵雖能出竒兵亦必
不能入保入廣信入安肅何則吾為之守者素也置是
數者自渤海之東言之操舟於水固非敵之所宜便而
其所不當忽萬一可虞意者其西北之彊乎昔唐安禄
山以范陽亂稱兵道沙漠犯京兆不朞月耳臣嘗考之圖
志則禄山所行自燕而西其跡具存不可不察也國家
方恢復河湟全秦之力河湟之所仰或者思患而豫防
之益全秦之地以待彼之出於不意如此而已臣又率
臣之意料之合單于之才不聞其沈毅雄勇敢為難制
如冒頓烏維頡利突利等輩比者其左右賢王谷蠡亦
非有如張說所稱闕持勒暾欲谷之徒超卓過人之才
帖帖然慕聖道學文字工言語是口尚乳臭安知出上
策哉彼計出於數者而皆不能遂則臣之所料不過舉
國興師烏合蟻聚而已使彼先能扼古北口而守之渤
海之舟師無以伺其利則我東軍扼彌老符家私亭口
之右以西軍扼桃峪紫荆金坡口之左使其東西不能
出竒而後大軍鼓行而陣以挑其南彼進不能拒退無
所逃不力戰求勝則必有内顧自保之心此在兵法所
謂窮寇臣請勿薄勿逼緩而持之置曹王居庸等關
而無奪以開其生路我亦視白溝之南塘水之浸所從
歸者狹何以異於淮隂泜水之傳餐東西與北三面薄
阻而背阻塘水則士卒無所往其心宜固當是時陛下
得人如韓信使乘其會則攘而扼之於井陘莫利乎此
顧為陛下將者如何耳臨衝雲梯器械致脩士力致完
以中國之善攻而加不能善守之敵則二十七里之城
而已何為而不下燕城下坐其積以賞戰士以臣度之
三年可以無飛輓自京東西與河朔之列郡更輦緡榖
以實之臨以重臣列亭障於外燕可守也陛下以河湟
六城之富孰與全燕河湟遼遠城中素空匱中國且能
保而實之則全燕之富其易守可知也惟其城郭邑居
耕田作業文書約束營陣行伍無一不出中國之舊今
以中國之法守之其民宜易安燕城既守則凡石氏之
故地猶不盡舉者未之有也雖然臣猶有說者則在乎
先勝而後戰夫入人之地欲其不迷不可以不知地索
人之情欲其不匿不可以不明間地可知間可明而軍
無選鋒則兵不可以交不選鋒而不較長短不合外助
則雖多猶寡也臣請為陛下言所以必勝之道陛下誠
得數十將用之則何患夫四五者為今之慮士已知兵
兵已知戰而臣獨過計以謂令選於班列以將名官者
患未試而已夫將欲興大事不可以無重臣重臣君所
信功業已試可使士卒素附可使四夷知畏可使位重
德亦重可使權重威亦重可使舉一軍二十萬之衆而
重臣得其人軍之命定矣千夫長萬夫長才各不同則
舉二十萬之軍大吏偏裨二百人而後可也夫安能皆
得重臣者而使之將委之有司之選耶則天下必有蕭
何之至明然後可以知韓信之未試不然則趙括之易
言不窮天下幾何其不以言而信之人之才有不能治
一妻一妾者有不能耘三畝之宅者持籌挾筭擐甲百
萬守地千里翛然不勞乎其間忘昔之短也平居自喜
袒裼而按劍志如飄風而聞金鼔之聲失氣而死此人
之情也然則將其可以不試哉天下之言兵曰微妙者
祖孫吳然臣以謂是何以異於宋人之遺券密數其齒
而曰吾富可待豈不誤哉陛下知人能哲興大事選大
將帥既已得其人矣凡此臣不敢議然臣以謂舉二十
萬衆而為之吏者二百人所試者在此而已子文之治
兵終朝而罷不戮一人子玉之治兵終日而罷鞭七人
貫三人耳然而君子與子文李廣之行軍逐水草不擊
刁斗程不識之行軍嚴斥候擊刁斗自衞然而士卒樂
李廣將之才固不可而一也孫武之試於吳也以婦人
孫臏之試於齊也以上中下馬用之於婦人用之於馳
馬非將之常也兩人者唯其無所不可用以成功故卒
之武能將吳以入郢臏能將齊以却魏豈不用其試哉
驪山之閱天子擐戎服以令賢如郭元振幾以失軍容
而誅而薛訥解琬乃獨有不動之軍教使然也今天下
之吏以將名官握兵柄習軍事者環列於輔郡迨數十
人平居無事大車駟馬洋洋乎國中與之言兵而不能
者幾人若此臣豈敢以為遂乏才哉凡所以必待試而
後可用者特不敢以能之於平居無事而信其用之於
倉卒擾攘也陛下知人則哲能官人用人之仁去其貪
用人之勇去其暴用人之智去其詐皆得其所以用則
向之四主者凡可以委之大將而已以二十萬之軍度
百日而後罷厮役在焉人日糒二升則率兩日而食非
萬石不可百日則百萬千日則千萬邊儲不足以給則
不可不權而入之於民今天下之買爵者緍錢五千高
得一尉下乃助教極矣為之說者曰商賈之子孫不可
以揭而加之於民上此為說者之過也天下無賴之民
游手不業計窮力盡者皆起而為兵能犯矢石致頭首
有一日之勞則紆朱懷金美爵厚廪往往而加之民上
者皆是也何獨至於民而疑之天下之民不幸而陷於
盗賊白日殺人而奪之財亦可棄矣甚者竄山林晨夜
嘯聚州里為之搖動其中有一人焉造利而自言則賞
千金而命之官未始疑也則夫商賈之子孫雖其類則
賤矧未至於盗賊哉臣請賣爵如漢故事惟勿為郎而
已其餘皆可易之以他秩得比朝籍與京師官率能入
粟於邊滿三萬石者為之等級以授事定而止不過假
百人粟可充也昔武帝用晁錯議卒弱匈奴乃臣區區
意竊在此陛下幸聽焉則其詳有司可得而講也何謂
知地夫四夷之與中國其土地風俗剛柔險易之不同
猶之城市之與山林並得其宜各便其欲未嘗同也百
蠻之地皆阻山負海遠者去王畿數千里一隅有故不
得已而應就其近者調之則兵少不足以用欲置大軍
則病道里之遼首尾衡决倉卒不救設或遂能致之其
土地風俗皆非國之所習知萃百萬之衆而頓絶徼之
下欲深入不可欲致敵不能譬之逐兔叢林遇穴而失
則良鷙逸足猶翺翔徬徨雖巧而無所效其理然也東
南西南羣夷皆絶遠致險論其近而與中國比者則莫
若朔方盖古之時本非與中國近且比也踰塞而北
至於寒霜遠野人跡所不至者乃稍稍屯聚蓋李牧破
林胡雖斥地千里而且不能吝自漢至唐迄於五代始
侵尋蔓衍寖有中國之地自王畿而言則白溝之南千
里而近耳置驛十數則舉朔漠之事十日而傳之可聞
城郭邑居漢也耕田作業漢也文書約束漢也營陣行
伍漢也舉山前後之地而言之無為而非漢者臣嘗披
圖而觀起白溝趨燕城二百里而止居庸曹王大安黍
谷崆峒之山環抱如箕而燕城峙其中自白溝而北衆
山而南燕城之四隅在箕中者其地如掌繇燕城之三
隅東西南北衆山之塞川關要害遠者不過四百里近
乃二百里而止山非不可陟也水非不可涉也土地風
氣水泉百物之産又非中國之所不習也徒可徒騎可
騎車可車何動而不可圖正可正竒可竒伏可伏何動
而不如欲顧為陛下將者如何耳何謂明間夫書生之
論以謂仁義之兵無術而自勝比臣讀孫子至所謂賞
莫厚于間事莫密于間非聖智不能用間非仁義不能
用間非微妙不能得間之實臣始不信今乃知之夫使
仁義之兵無術而自勝則敵衆我寡亦勝敵彊我弱亦
勝敵實我虚亦勝敵逸我勞亦勝敵有備我無備亦勝
而聖人者何事乎教民七年而後即戎而其曰不教民
戰是謂棄之者又何用也夫仁義王者所以無敵于天
下不得已而去焉兵可去而去仁義則不安至于不得
已而用兵仁義非可忘而所謂權焉者盖聖人亦多有
之而未嘗去也孫武無王佐之才而其言有用于王者
之事間非平日之所宜先也故非聖智不能用非仁義
不能使非微妙不能得其實如此而已聖君參之以獲
將士之心大將持之以制三軍之命士卒獲之以幸封侯之
賞敵國取之則四境不能以是一日而安其理然也秦
得由余而八國賓燕入秦關而東吳破漢厚閼氏而冒
頓解唐語突利而頡利疑此中國之以間勝者也韓王
信在外而匃奴入太原盧綰在外而匃奴入上谷中行
偃在外而漢不得美幣市匃奴以至于唐突厥以萬榮
侍子而寇瀛州回紇以僕固懷恩而入涇陽此敵之以
間而亦勝者也自昔兵家之用間者一勝一負不可得
而數此其理易知其事難成天下不乏張良陳平之智
不愛千金仗社稷之神靈所麾前移所指前死五間俱
起莫知其道是謂神紀裹幽薊之城百日而平使彼粟
實可因而食使彼粟虚可因而墟也地可知間可明夫
然後合三軍之士而表其技且勇者此之謂選鋒越有
君子五千人秦之鬭士倍于晉若此皆選鋒也凡兵尚
義而保氣義之所勝愚可明氣之所加柔可彊人之情
非有鈍利之殊也顧上所以表之何如而已一夫當死
市袒裼而呼則千人為之失色童子按劍而先登則七
尺之丈夫全軀保妻子者猶為之却也然則人之情豈
固難知也哉前有大壑臨之則魄墮而懼狼狽却踵則
身在平地夫誰肯舉足而蹈其危使為士卒者知有死
之榮無生之辱夫然後顧平地不為安蹈大壑不為懼
則攻何患堅城戰何患堅陣哉吳起臨陣有一夫不勝
其勇遽前取首而還吳起曰雖勇非吾法也斬之吐蕃
逼奉天渾瑊進單騎馳之挾其一將躍而出一軍皆譟
臣以為若此者皆可賞勿誅而吳起反之此用兵之過
也鋒可選然而不校長短則臣以謂兵不可以交何則
天下皆以北人為善用兵而臣獨計彼非能出奇合變
循環無窮也顧其長在騎射而已自圖志言之多馬之
地半出朔方而其能挽弓騎射盖亦天性使然趙武靈
王變服騎射而繇是以取中山此其為策之得者非以
其所長制其長哉冒頓控弦百萬白登之圍騂䮾驪白
各以其方之色自古以馬戰未有如此之盛者也漢武
帝中年銳意馬備阡陌之間盛或成羣比戰數勝匃奴
罷極矣而其後亦以馬少不能復出則度漢之傑以其
長弊匃奴亦在騎不在徒明矣唐薛延陀不知以所長
抗中國而自恃其數以徒勝執馬者既收而徒不能復
為卒以取敗自是益自知其短于徒中國亦慕其所長
而術制之比者朝廷置騎射又教民蕃馬意良而法美
矣而或者民之馬雖蕃而未教故臣以謂置義勇置保
甲則民馬皆可以假而習夫馬生其水土則人心可知
然而教訓之不安以之當馬之新羈朝夕馳騁乎荆棘
斥澤之地體安而心調者恐非敵也陛下誠用臣說則
義勇保甲之籍于民者方其教時皆使之知習騎騎不
足則更借之乎民馬嘗入而籍諸官者番假之則民力
不勞而馬不病不過三年天下皆可用之馬以是佐軍
則漢之戰何以易此雖然猶有所需者則外助而已自
昔為國未嘗不其說以誚海濱之蚌鷸兩自斃而後人
能并得之匈奴方病漢而烏孫昆彌亦自以不得與中
國通漢籍烏孫撫諸夷以孤匈奴之外援校尉常惠護
五將軍兵北擊而昆彌常力戰為漢軍鋒所殺過當匈
奴遂虚于是丁令攻其北烏桓入其東烏孫擊其西而
匈奴析其兵支三敵國以南與漢爭一旦之命卒以困
弱至於裂五單于昆彌與有助也臣嘗譬之鄉邑之小
盜三人而為輩則百不得以力擒一人焉爭財而不平
則二人者不制而自弊何則其素相知者審也陛下南
面負扆冠帶而朝百夷四海之内八荒之外心有所懷
唯上之所命迺者高麗折于遼不敢越遼而西以效其
一日之力于中國陛下能撫之至絶海蹈越綿數千里
而入貢闕廷陛下嘉納遣使報聘增美于祖宗之禮臣
聞之其國見使者至皆懽喜擁道自慶未始獲也彼其
折于遼久矣宜有所逞其志如烏孫昆彌者而臣未敢
言焉凡此數者陛下得一重臣而委之與在廷一二之
士嘗得預聞腹心者皆可以使之雜而議然後臣之策
庶幾乎可效也兵既定石氏之故地已復臣請謹封疆
嚴斥候戒邊吏無得以非中國之地而利絲毫以為功
且示聖人以天下為度而致誠信以結之彼雖失燕知
其本中國之舊而不以為吝中國亦與之講好修聘懽
猶昔時可使如伯氏之奪邑沒齒而無怨言此百世之
計也臣身未嘗為吏則凡國中之議是非利害不知其
果何從姑以臣深思所得發于畎畝憤悱之忠而不能
以自揜者獻之闕下陛下好問如虞舜亦幸擇焉韓愈
曰惟此蔡功惟斷乃成故臣至此猶願致其愚者則曰
必行而已以臣之幼而學壯而欲行之心而又幸出于
聖人之世三代之時以戴非常之治沐無窮之休褒衣
博帶學古人之事而名諸生之列每聞陛下德音雖在
市井草莽欣喜自幸如第五倫其所願伸喙道說以求
補于萬一者豈特此書之所叙而已然臣竊以謂禮樂
為大而必其所先舉者已定天下晏然然後禮不制而
備樂不作而治區區之愚盖在于此臣身賤跡外其學
甚野輒敢不避鈇質之誅而冒言其所不當預之事懷
不能忍憤悱自致無以異于傳之所謂怒鼃而幸人君
之一式陛下揭日月之光而蔀屋之幽得以容則臣疎
遠之言庶幾乎可採而無罪若乃安畎畝之賤而不知
聖人之世三代之時非常之治無窮之休親逢之會為
難遭則臣之倀倀不出門庭其失時亦極矣伏惟陛下
萬幾之暇一留神聽焉天下幸甚臣無任俯伏待詔激
切之至臣補之誠惶誠恐謹昧死再拜
蘇門六君子文粹卷六十五
