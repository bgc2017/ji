蘇門六君子文粹卷十八
宛丘文粹一宋張耒撰
書
答李推官書
夫文何為而設也知理者不能言世之能言者多矣而
文者獨傳豈獨傳哉固其能文也而言益工固其言工
而理益明是以聖人貴之自六經以下至於諸子百氏
騷人辯士論述大抵皆將以為寓理之具也是故理勝
者文不期工而工理愧者巧為粉澤而隙間百出此猶
兩人持牒而訟直者操筆不待累累讀之如破竹横斜
反覆自中節目曲者雖使假詞於子貢問字於揚雄如
列五味而不能調和食之於口無一可愜何况使人玩
味之乎故學文之端急於明理夫不知為文者無所復
道如知文而不務理求文之工世未嘗有是也夫決水
於江河淮海也水順道而行滔滔汨汨日夜不止衝砥
柱絶吕梁放於江湖而納之海其舒為淪漣鼓為濤波
激之為風颷怒之為雷霆蛟龍魚鼈噴薄出沒是水之
竒變也而水初豈如此哉順道而決之因其所遇而變
生焉溝瀆東決而西竭下滿而上虚日夜激之欲見其
竒彼其所至者蛙蛭之玩耳江河淮海之水理達之文
也不求竒而竒至矣激溝瀆而求水之竒此無見於理
而求以言語句讀為竒之文也六經之文莫竒於易莫
簡於春秋夫豈以竒與簡為務哉勢自然耳傳曰吉人
之辭寡彼豈惡繁而好寡哉雖欲為繁而不可得也自
唐以來至今文人好竒者不一甚者或為缺句斷章使
脉理不屬又取古書訓詁希於見聞者衣被而說合之
或得其字不得其句或得其句不知其章反覆咀嚼卒
亦無有此最文之陋也足下之文雖不若此然其意靡
靡似主於竒矣故預為足下陳之願無以僕之言質俚
而不省也
上孫端明書
昔樂正子用於魯孟子為之喜而不寐夫功名進退之
際君子本不以累其心其來何足喜其去何必愠一樂
正子用於區區之魯而足以悦孟子浩然之懷何也夫
天下之事不如人意者常多而其委曲會合與人同謀
者常少故也豈特少哉蓋千百而一遇焉夫人之修身
為善擇地而蹈之者豈嘗一日不願取諸其身而布之
天下哉而世之人視夫賢人君子之有立於世其心亦
豈不願為之奔走而受其澤也此二者宜若物理之所
當然者然其行也或止之其親也或間之讒邪閉於其
前憸巧伺於其後而賢人君子又不肯少屈其意俛俯
而有就故戞戞乎其勢欲合而常難故使夫物理之所
當然一旦更指之為不可逢之會可勝嘆哉繇此言之
則其萬一有合而得施其用豈不可喜也
投知已書
古之致精竭思以事一藝而其知不分者其心之所思
意之所感必能自達於其技使人觀其動作變態而逆
得其悲歡好惡之微情故工樂者能使喜愠見於其聲
工舞者能使欣戚見於其容當其情見於物而意洩於
外也蓋雖欲自掩而不可得昔伯牙之所好者琴耳鍾
子期坐而聽之而伯牙不能藏其微情夫伯牙之情豈
與琴謀哉惟其專意一心以事其技故意之所動默然
相授而不自知也
上文潞獻所著詩書
古之言詩者以謂動天地感鬼神莫近於詩夫詩之興
出於人之情喜怒哀樂之際皆一人之私意而至大之
天地極幽之鬼神而詩乃能感動之者何也蓋天地雖
大鬼神雖幽而惟至誠能動之彼詩者雖一人之私意
而要之必發於誠而後作故人之於詩不感於物不動
於情而作者蓋寡矣今夫世之人有順於其心而後樂
有逆於其欲而後怨當樂而反悲當怨而反愛者世之
所未嘗有而樂與怨者一有使之莫知其然而然者也
豈非至誠之動也哉彼詩者宣所樂所怨之文也夫情
動於中而無偽詩其導情而不苟則其能動天地感鬼
神者是至誠之畜也夫文章之為變多矣惟詩獨邇於
誠故欲觀人者莫如詩故古之君子相與燕樂酬酢之際
必賦詩以觀賓主之意雖不作於其人而必取古人之
詩以見其志故先王之時大至於朝廷之政事廣至於
四方之風俗微至於匹夫賤士之悲嗟婦人女子之幽
怨一考於詩而知之而使有可以時陳取而藏諸太師
又播之樂章大者為之郊廟而次者陳之燕享則夫詩
之可以觀故察物其重蓋如此自周衰以來後世作者
紛然並出以至於今數千年其間變制異技竒言詭述
不可勝紀其間卓然可稱者不過數人其餘紛紛籍籍
皆不足道而違情拂志之作往往或有非如古之於詩
必出於誠意而不誣也然違情拂志者蓋有之矣至於
顯情之真發志之實者尚十九也某不肖自幼至今頗
考歴世之為詩者上自風雅之興而中觀騷人之作下
考蘇李以來至於唐掃除蕃穢而摭其真刊落蔓衍
而食其實頗有得於前人而時時心之所感發亦竊見
之於詩且夫人之生於天地之間目之所見耳之所聞
心之所思一日之間無頃刻之休而又觀夫四時之動
敷華發秀於春成材布實於夏凄風冷露鳴蟲隕葉而
秋興重雲積雪大寒飛霰而冬至則一歲之間無一日
隙以人之無情對物之無定候則感觸交戰旦夜相召
而欲望其不發於文字言語以消去其情蓋不可得也
則又知詩者雖欲不為有所不能
上邵提舉書
人之才能其别雖殊然其大要有二而巳太上無所不
能其次則一人之身所長不過一端能冶而不能陶知
賈而不知農專力於所知以致其功是以隨其大小有
補於世所謂有所不能者求之古人才幾何歟孔孟而
上不可以才較無所復論矣其次以為用才全智用之
不見其所窮窺之不見其所不足在齊不過管仲在秦
不過商君此兩人者治國用兵理財制敵術兼四民智
過天下人莫得出其右然自周衰至秦歴世如此其久
其間可稱二人而巳子産不能以鄭霸晏仲不能以齊
興子玉之才不能過三百乘而陶朱之略屈於四境之
内若是數人者其智慮心術亦非世之淺人矣然各有
所闕乏而終亦不能自勉以滿其所不足然則人人望
其無所不能其亦難乎聖人知人才之不可以全盡也
故因人任之如人之有耳目手鼻使各效其職而收其
全利於一身故天下之才樂致用而無廢人而不至於
兩毁之也何謂兩毁夫居楚者責之習楚可也使不思
其他而惟楚之知則其於楚也無遺慮矣舍楚而問燕
焉則楚既忘之燕亦卒不可知也是謂兩毁之故為政
而兩毁之者常有乏才之憂也
再上邵提舉書
昔韓退之以書三見宰相以自獻其所有至於一再而
未售也則又激訐奮厲以動之嗟乎其言亦少詆矣退
之平生其有求於人以濟所欲者非一也甚哉武夫軍
帥苟有勢力可以拯之於貧賤者皆一往而嘗之善辭
以導其心高言以動其意挾書懷刺趨走於當位者之
門既晚而後少有所得讀其書未嘗不悲之夫如愈之
文章類非隨世汨沒待其自達而後見於世者也何其
取知於人若是其勞哉至其人之不吾知也以退之之
好剛自信有以自樂於道義之際視世之夸者不一動
其心宜其邈然自絶與世兩忘長往而不顧夫何其忍
恥降志庶幾萬一之遇又若是其勞且不厭也繇是觀
之則人之挾其所有無所待而見於世者實難視人之
知與不知一不介其意人不吾知而遂止者又難也若
人之能薄矣一日而三號於通衢庶幾有聞而或者之
車敗於奔馳足跅於步趨敗尺而就寸求百而冀一其
始也赧然自羞退而觀古之君子皆未免乎此則又自
恕而有待夫功名之會天下之至難也使皆畏勞避辱
不肯少抑以有所就則亊功之成者或寡矣
代高玘上彭器資書
古之君子如子思孟軻之徒其廉潔自重不肯少屈以
求合於世四方諸侯操幣委質望其門墻不敢失容至
於禮備而意誠而求之吾身無毫髮之辱乃始一往而
就之尊之為師禮之為賓不敢一言少拂其意然片言
之不從末禮之未修皇皇乎其去之矣嗚呼何其自重
好高而不可屈若此其至也某又嘗觀古之功名之士
若管仲之賢寗戚之竒商君之才或愛其死而不畏囚
虜之恥忘其君而事其仇或悲歌歎慨庶幾自見其志
或挾數持術以卜其君之所好至於受侮被斥屢進而
不恥嗚呼若是數人者智豈皆不足以少知君子之道
哉不然何其冒昧汚辱若是其不知恥也蓋嘗深思其
故而得之夫古之任其下者有尊之者有使之者尊之
者謂之賢使之者謂之能而世之士其修身立誠以待
上之任使者亦有是二道焉有以德者有以才者德者
上而才者下上者人就之下者屈已以就人求售其技
而已世之君子之愛子思孟軻而羞道管仲甯戚商鞅
之事以為甚汚而不足為其亦過矣彼之所行者各其
分也
蘇門六君子文粹卷十八
