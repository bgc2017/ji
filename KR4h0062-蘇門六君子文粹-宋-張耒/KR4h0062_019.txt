蘇門六君子文粹卷十九
宛丘文粹一宋張耒撰
書
上曾子固龍圖書
某嘗以謂君子之文章不浮於其德其剛柔緩急之氣
繁簡舒敏之節一出乎其誠不隠其所已至不強其所
不知譬之楚人之必為楚聲秦人之必衣秦服也惟其
言不浮乎其心故因其言而求之則潜德遁志不可隠
伏蓋古之人不知言則無以知人而世之惑者徒知夫
言與德二者不可以相通或信其言而疑其行嗚呼是
徒知其一而不知夫君子之文章固出於其德與夫無
其德而有其言者異位也某之初為文最喜讀左氏離
騷之書邱明之文美矣然其行事不見於後不可得而
考屈平之仁不忍私其身其氣酋其趣高故其言反覆
曲折初疑於繁左顧右挽中疑其迂然至誠惻怛於其
心故其言周密而不厭考乎其終而知其仁也憤而非
懟也異而自潔而非私也徬徨悲嗟卒無存省之者故
剖志决慮以無自顯此屈原之忠也故其文如明珠美
玉麗而可悦也如秋風夜露凄忽而感惻也如神仙烟
雲高遠而不可挹也維其言以考其事其有不合者乎
自三代以來最喜讀太史公韓退之之文司馬遷竒邁
慷慨自其少時周遊天下交結豪傑其學長於討論尋
繹前世之迹負氣敢言以蹈於禍故其文章疎蕩明白
簡樸而馳騁惟其平生之志有所鬱於中故其餘章末
句時有感激而不洩者韓愈之文如先王之衣冠郊廟
之鼎俎至其放逸起卓不可收攬則極言語之瓌巧有
不足以過之者嗟乎退之之於唐蓋不遇矣然其犯人
主忤權臣臨義而忘難剛毅而信實而其學又能獨為
於道德滅裂之後纂孔孟之緒餘以自立其說則愈之
文章雖欲不如是蓋不可得也自唐以來更五代之紛
紜宋興鋤叛而討亡及仁宗之朝天下大定兵戈不試
休養生息日趨於富盛之域士大夫之游於其時者談
笑佚樂無復向者幽憂不平之氣天下之文章稍稍興
起而廬陵歐陽公始為古文近揆兩漢遠追三代而出
於孟軻韓愈之間以立一家之言積習而益高淬濯而
益新而後四方學者始恥其舊而惟古之求而歐陽公
於是時實持其權以開引天下之豪傑而世之號能文
章者其出歐陽之門者居十九焉而執事實為之冠其
文章論議與之上下聞之先達以謂公之文其興雖後
於歐公屹然歐公之所畏忘其後來而論及者也某自
初讀書即知讀執事之文既熟而思之廣求遠訪以日
攬其變嗚呼如公者真極天下之文者歟
上唐運判書
某聞昔者三代之時公卿大夫之待其下何其仁愛忠
厚發於至誠而能盡下之情也下之事上何其夷易簡
直各得自獻其意無有阻塞不達之恐而不限於勢也
夫惟上能盡下之情故下不限於勢上俯而就之下仰
而及之故尊卑之情通而貴賤之志達然某嘗疑之天
下急於求其上者物理之所當然公卿大夫既貴矣宜
其偃然無待於物彼汲汲以求於下苟有善焉如或失
之此其故何也蓋天下之位有尊卑貴賤之不同者勢
之所當然非其事亦判然兩為而不相與也今夫貴者
止於自安一切無事於功名可也苟有功名之心則貴
者之功賤者之力也尊者之名卑者之成也故上之求
乎下猶下之求其上也昔周公既尊矣身履天下之富
貴而後世稱急賢待士者必稽焉故其效也百官庶府
莫不修治制度文理莫不彰明周公之身無遺德焉夫
豈周公一人之力哉惟其然故古之公卿大夫不敢苟
簡守常以便其私尊者汲汲有求於卑貴者汲汲不遺
於賤夫上有至誠惻怛之心不敢遺忘疎遠之士則士
之在下者亦不敢復愛其所有至於奮厲出竒惟恐不
逮者繇此故也三代之政既亡公卿大夫無復向者至
誠盡天下之意謹身無過自處甚重忘其立功立事之
心浸然鋤去感發激昂之氣以謂無所事於微賤於下
者不過言功不幸功不至焉雖有過人拔俗之才不聞
之矣其斥而去之不過論罪幸而無過雖天下之冗瑣
不復問之矣情阻而不合氣否而不交下畏其上則有
之矣而不愛也下恭其上則有之矣而不忠也貴賤異
志尊卑不親而三代之風冺然矣事功之不立豈不以
此哉某嘗讀西漢見吴公之取賈生田延年之用尹翁
歸暴勝之禮雋不疑蓋嘗竊歎三人者猶能降心迹古
之義居尊以禮賢致誠以納士以太守之尊使者之貴
親與匹夫下士相接務盡人之才而忘下之凟之也夫
如前三君者未足道也然巳能如此然則天下之賢者
多矣安知無有慨然能用古義不溺於流俗有功名之
心而忘其區區之尊嚴者耶嗚呼安得斯人者而處天
下之富貴哉使誠有之天下之遺善潜德庶幾乎興矣
上黃判監書
某嘗怪夫人之於道何其所見之不一而其言之各異
也蓋自周衰以來諸子各以其說行於世而其言獨能
推本道德之意知本而不流於末守真而不陷於偽者
莫近於老莊然是二人者乃棄仁義斥禮樂絶學棄智
以自明其說考其心以謂為其術必棄仁義禮樂而四
者固其術之害也惟其然是故得罪於後世之儒者自
秦漢以來天下學者甚知推本仁義其言禮樂治道有
足觀者矣而未嘗有一言及於性命道德之本蓋以謂
道德性命者亦無所用於禮樂也是二者之謂乎然不
可以並亡各擯其所不及而求全其所長而某之不肖
嘗竊歎以為不然何者所謂道者固無乎不在蓋大至
於天地衆至於萬物無有一物不資其用者豈其缺然
有所不足歟使道之有不足則安取道於是思有以合
二者之論而得其說為道德之論者本於虚而無形執
禮樂之論者主於著見而有迹極無形之論至於忘言
推有迹之至則至於終身言而不盡此其所以齟齬而
不同以謂有無之相害耶則有者固自以有耳而有未
始非無也無者固自無耳亦無未始非有也有與無二
者將命於我耳而我之為是說果何自而起也在物無
定形在我無定心然則凡乃出於妄意私智而非物之
正耶繇是而觀之則方其在仁義禮樂者未始非道德
性命也方其在道德性命者亦未始非仁義禮樂也同
舉而非一也兩立而非二也圓融和會而物與我兩宜
矣尚何區區之辨哉蓋孔子之道本於寂然不動矣然
方其感於物而天下之故無所不通洗心齋戒退藏於
密矣然天下之至賾萬物之至動未嘗厭也某之於學
功有得於此而後視天下之大萬物之衆今古之不齊
而無往而不一焉所謂萬物一府死生同狀者推其端
乃一本於此而後知夫子之道之為全也
答杜鋒書
兩墜珠玉又付以新文一軸披讀累日不勝欽仰試誦
所疑其一篇曰非季札夫季札何可非也札之達於禮
樂蓋孔子之所與而其人之賢則非管晏叔向子産韓
厥所可及也然則其於辭受之際宜亦至矣彼其辭千
乘之國於争奪之世蓋欲制行以高天下而教後世將
以愧夫盜據竊取而使亂臣賊子之禍少息焉使季札
受亦可辭亦可而卒辭之者亦行其志云爾夫豈有所
不可哉夫季札非忘吳也豈不曰國之存亡廢興天也
非人之所能為也昔孤竹君以國與叔齊叔齊讓伯夷
而卒皆逃去入周不反其國而孤竹之後不聞有興者
而孔子論二子曰求仁而得仁未嘗罪以亡其國也夫
子之不非夷齊則季札之不得罪於夫子明矣足下試
詳思之世之貴王衍以器用言之譬如玩好間一物耳
未可格以法度也愚以為季札為不可非王衍為不足
非也
再答杜鋒書
嗟乎季子讓國幾千餘歲歷數聖賢未嘗有說獨見黜
於吾子蓋夫子謂後生可畏者夫季子之不肯受吳直
是不欲有國耳故其言曰願附子臧之義彼視棄千乘
之國如草芥亦必有樂乎此而易彼者苟求其所以讓
之之名則夀夢欲越諸兄而立之季子固不可也至餘
昧卒而子僚之才亦足以君國則季子不得廢嫡而立
孟子曰天之所廢必若桀紂者故益伊尹周公不有天
下此札之所以必辭者惡亂君臣之大分也季札之於
道德其深矣哉吳屈庸曰季札守節者也雖有國不立
可謂知其心矣孟子曰好名之人能讓千乘之國則自
夷齊以來札一人而巳所謂聖人之清者也夫豈在所
黜哉孟子曰若夫成功則天也則古之論存亡廢興未
有不言天者非幸不幸也孤竹之君欲越次而立叔齊
叔齊辭之可也伯夷長當立而辭之何哉商人世及則
叔齊將以次亦當立也而夫子初不論此直曰古之賢
人也其意可見季子之聽樂其於禮樂之際深矣其於
辭受必不草草更宜詳之
答汪信民書
抑聞之古之文章雖制作之體不一端大抵不過記事
辨理而巳記事可以垂世辨理而足以開物皆辭達者
也雖然有道辭生於理理根於心苟邪氣不入於心僻
學不記於耳目中和正大之氣溢於中發於文字言語
未嘗不明白條暢盍觀於語者乎直者文簡事核而理
明雖使婦女童子聽之而諭曲者枝詞游說文繁而事
晦讀之三反而不見其情此無待而然者也
蘇門六君子文粹卷十九
