蘇門六君子文粹卷六十六
濟北文粹六宋晁補之撰
書
上皇帝安南罪言
臣補之昧死言臣聞杜牧曰國家大事牧不當言實言
之有罪則自以其書為罪言安南之舉賤臣輕言之亦
罪也夫仁懷義率智謀信結而出之以勇闐然而鼔堂
然而陣身被堅執銳奮臂大呼以先三軍使三軍之士
進旅退旅如驅羣羊如視嬰兒與之往與之來莫知所
之若是者臣不能布策挾龜迎日計月望雲占風觀星
候氣雷聲雨沐虹垂霧横暈珥光怪背建向破從孤擊
虚六窮三刑生王囚死以察害凶以明利吉使三軍之
士逆之以止順之以行不厭不疑至死無所災若是者
臣不能畫地聚米相險度夷左青右白前鳥後龜無當
天牢無處龍首高陵知逆背丘知向林木之隰葭葦之
陂一迂一直一亟一遲使三軍之士所繇以入所從以
歸交挂圯絶不失地宜若是者臣不能馳一乘之車掉
三寸之舌不甲不兵以行賊營曉以禍福諭以利害使
賊交臂受事屈膝請和可以無戰而屈人之兵若是者
臣不能深溝高壘清野以待示以所害欲戰不可三時
務農一時習武百姓家給人足雞犬相聞使賊不敢南
下而獵於嶺東出而漁於海徹關棄傳内外為一若是
者臣不能臣負不能之才五且少孤不幸墮在荆棘泥
塗之中荒楚幽穢不得預聞下士之議而私慕庶人所
以傳語者是以不勝犬馬心願效一言雖然凡所言者
亦非曰能之特以理勢之然否可道者也自交趾犯順
侵軼郡縣溪嶺騷然檄書日聞陛下仁愛遠民若保赤
子憂勤宵旰思所以禁止安集者臣雖不備行列有目
有趾莫非王臣故忘其怯懦以自試鈇鉞之誅謹參古
驗今先論其所宜勝與所為未可取者而次條愚計於
後以備執事者擇焉傳曰不先時而起不後時而縮又
曰敵加於已不得已而應之謂之應兵應者勝陛下以
父道育四國四國所宜歡欣咸以子來而交趾不道乃
干大順陛下謀於心謀於卿士以逮庶民設壇授鉞應
而討之兵應者勝此其理勢必勝一也兵起之初五管
莫備賊至城下匝合不知而邕州刺史蘇緘家世儒者
不識金革汗馬之勞卒遇大變乃能奮不顧身閉城乘
壘連鬭宛轉以嬰賊鋒兵敗不屈血染砧几妻子女婦
駢頭為戮將吏偕死者至數十人遠近聳動爭欲仗節前
驅者此其理勢必勝二也陛下即位以來精意武備設
監置官以董軍器金鐵皮革筋簳膠漆精良百選刀矟
矛槍戟楯蔽櫓矢弩冑鎧鼔旗笳角凡軍之須一切素
具北益黃河之水以滿隋渠南盡豫章之木以為船一
船所載當中國車數十輛舳艫相銜以濟南師此其理
勢必勝三也交趾之地不過中國一大郡呌呼跳梁不
足以越千里疲弊空窶不足以支數歲陛下神武天旋
雷動莫不蠢然况此小寇制之得術捐五管一城足以
當賊有餘何至嘵嘵以煩執事者今析中國之衆五一
以伐之如舉岱山壓鳥卵此其理勢必勝四也陛下謀
臣計士布列中外適一事命一將皆試可乃遣而比歲
更武舉之科親延於廷諏以計策天下小兒孺子莫不
踊躍憤悱爭試劍馳馬指畫論議以希功名其作新振
起亦勇氣百倍矣交趾徼外小國其人腥臊雜處非素
知兵能出竒合變也乍聚乍散非有常性鈔掠奪擊與
邊人爭一旦之命此如攫鳥逸獸雖角牙爪嘴輕利足
奮而不知人能以機械網罟獲之此理勢必勝五也雖
然勝可萬全而有未可取也此事之情不可不察也陛
下方拓西疆指圖授算以取熙河六城如探懷中物虜
逃遁不敢窺境上將狃近功士飽新賞帶甲十萬乘勝
南指有輕交趾心臣以謂姑無謂交趾小蜂蠆有毒不
可忽也傳曰鳥窮則啄獸窮則搏人窮則詐昔魯人與
邾人戰魯卑邾不設備而禦之邾人敗魯使我軍不知
察此交趾示弱以堅我我迫其窮使姦謀得恃此其理
勢或未可取一也中國隂陽之中土氣和適其生物如
之故極寒甚熱皆是傷病百越之地少隂多陽其人疏
理鳥獸希毛故性能暑三月五月春草黃茅嵐霧瘴氛
上炎下潦颶風之所扇鼔且土多毒蟲蚺蛇沙虱過而
踣者猶十三四焉今以大軍宿之其間久而不召彊者
病弱者死奚暇爭功利哉此其勢或未可取二也古者
興師十萬日費千金故軍無輜重則亡無委積則亡無
粮食則亡臣請以漢賈誼之所論羌軍質之暴師曾未
一年兵出不踰千里費四十餘萬大司農錢盡乃以少
府錢續之今交趾之遠非特羌軍也且輟畿内禁卒及
調河北京東戍兵五六萬以伐之倍道兼行三月而後
至以臣計之人日糒二升則五萬人之費日千石也行
三月日千石舍未畢陣未定而十萬石之粟去矣使其
淹回未有成績其為費可勝言哉孫子曰智將務食於
敵食敵一鍾當吾二十鍾&KR2055;秄一石當吾二十石此計
平地千里之法也今以京師直交趾五倍而言之則何
啻二十鍾二十石而後可以當賊之一矧其俗又非專
以五榖為養也木實草根魚鱉蚌蜃之為餔且其土之
所出足以給其入安坐而待我若此雖十年不病闕食
也傳曰粟不如者勿與持久持久非遠行之利此其理
勢或未可取三也平陸之軍習於車攻閑於騎鬭蹈蹂
厚土大步疾走左旋右折出入往來蕩蕩坦坦不可障
阨而以之入於東南之幽前則重山後則複溪左則大
阜右則深谷積石叢篠車以摧輪馬以敗蹄擇土計地
若不容足縱行則絶首尾衡行則絶兩翼往不知所如
來不知所返而賊生死其地其人如猿狖上下坂險筋
力百倍於華人倏起忽止適去已至從之如搏影不可
得也傳曰不用鄉導不能得地利地利者兵之助故孟
子所記亦先地利而後天時而將士非素知此其理勢
或未可取四也畿内禁卒周天下之材選賞罰素信約
束素明拳勇亦當百矣然臣竊計之設比營而擇或取
左遺右或取右遺左參差不齊聚為一軍則少非同巷
長非並舍賚賜不偕受調發不俱行雖一之以旗鼔晝
戰目不能以相識夜戰聲不能以相知則臨事難濟而
河北京東之卒又半雜新軍尫孱貧窶不任田畝徒博
飲酒計窮力盡之人乃起而為兵一旦遂驅之戰不惟
不足勝戈甲為病而其往也皆有戚戚羇旅之懷夫戰
勇氣也氣不盈不可必勝此其理勢或未可取五也凡
此較然易見雖五尺童子能道之而臣所以獨不自已
區區為國私憂過計者非以交趾果能為足拇病也以
謂遠勞王師戰久不决則士將不能無弊不可不察也
夫交趾實古揚州之南境自三代盛時列荒服之外不
及以政秦并天下略定揚粤以謫戍守五嶺與越雜處
以至漢而任囂尉陁亦數以其地叛當是時有閩越東
越南越東甌西甌謂之百越交趾百越之徼也其國距
洛陽南萬一千里人皆雕題文身項髻徒跣俗相習以
鼻飲父子男女同川而浴今其地負海倚山阻險僻迂
師行之道可以為正為竒為伏者非特一途而已也蓋
漢初遣王恢韓安國擊越亦一出豫章一出會稽時唐
蒙亦使越越人食蒙以蜀枸醬蒙歸因又上書通夜郎
浮船牂柯以出越人不意其後路博德為伏波將軍出
桂陽下湟水按圖湟水蓋出於連州楊僕為樓船將軍
出豫章下潢浦按圖潢浦蓋出於廣州故歸義越侯二
人為戈船下瀨將軍出零陵下灕水按圖灕水蓋出於
桂州馳義侯發巴蜀罪人下牂柯牂柯即唐蒙所通道
起夜郎者也於是五將軍咸會越人或降或亡南越平
為九郡至建武中交趾女子側貳叛馬援將平之援始
自合浦緣海而行隨山刊道蓋千餘里如浪泊禁溪無
功居風下雋壺頭之路凡圖記可見往往援所行也今
其計謀所長不可得而知所可知者其出入往來死生
之地髣髴具在師行所從不可不察也臣又以今言之
居後踵前固不必皆出前人之舊而其大概瀕湖以南
要害之地朝廷因以分屯迭進至於明越餘杭海上諸
郡負海無障塞中國所素不虞者臣願以粗修守禦
備游寇凡此非特以待交趾而已臣乂以今料之使賊
能為狂計固不出於三若外有合交據關守隘以老我
師我頓兵絶徼之下曠日持久欲戰不可引去則賊又
復至回軍轉陣返而赴之賊又入保如初如是數年邊
人未有息肩之期此計上也若開關闢戶誤我以利誑
我以弱設計誘我且戰且却我易而不戒乃亟入之以
墮賊計中賊度我歸遠以竒兵斷我後我進無所得欲
退不能此計中也若棄關不守鼔行出隘唐突侵軼疾
戰自快輕勇悍亟分散四擊大則劫城小則掠屯其入
吾之地恐不深其爭吾之利恐不及我主彼客彼輕我
重我衆彼寡雖彊可虜此計下也賊出上計利在賊出
中計利害半出下計魚爛亡矣臣乂以今料之賊必不
能出上計何則海外遠圖固非交趾之弱所能恃雖近
有羣獠乂非固為交趾役也况敢侮王國乎意者輔車
相依唇亡齒寒有不自安之心今臣姑置遠者而不論
論羣獠之近者則亦不可無以待之今見朝廷舉大兵
欲滅交趾彼其中能無介然疑似之心哉臣獨計以謂
誠能擇使者如酈食其司馬相如陸賈班超等輩乘驛
持節以寬大鎮之告以朝廷誅叛逆賊即伏行罷兵矣
能從中國討賊及反間致頭首者計所得以賞以身從
者賞以身以家從者禄以家以鄉從者封以鄉以縣從
者侯以縣縱不能悉從可以少定其志則是不戰而賊
之形已窘矣臣又料之賊無他助其上計不能悉用或
者猶參上而雜中計參上計據關守隘以老我師我雖
衆無所用之謂以大軍當其衢虚張形勢以疑賊而隂
擇精兵為三四間道絶徑或薄其左或突其右設竒取
之兵法所謂攻其所不守也昔蜀姜維拒劍閣鄧艾乃
潛自隂平行無人之地七百里鑿山通道﨑嶇險絶以
氊自裹轉而下士卒皆緣崖攀木魚貫而進卒降劉禪
此設竒者也雜中計開關闢戶以誘致我我雖衆亦無
必入請留大軍屯其後而以驍銳佯從之輕足利兵以
為前行分屯拆隊伏於兩旁勿薄勿迫遠而挑之偶勝
無追不勝疾歸棄金遺鼔拔衆以馳賊貪吾獲可邀於
阨卒前遇伏其衆必覆兵法所謂引而去之令敵半出
而擊之利者也昔北戎侵鄭公子突曰使勇而無剛者
嘗寇而速去之君為三覆以待之戎勝不相推敗不相
救先者見獲必務進進而遇覆必速奔從之遂破戎師
此設伏者也賊出上中而不利將悉衆偕出以徼幸於
其下計是固中國之利也請尅日而取之昔魏祖伐關
中賊每一部至魏祖輙喜破賊諸將問其故魏祖曰關
中道遠賊若依險阻征之不一二年不可下也今皆來
集衆雖多軍無適主一舉可滅諸將皆服語曰連雞不
俱棲可離而解賊衆之謂也此三說者譬之丸不能出
於盤其大㮣如此然兵無常數故隨所動而應之前必
有減竈之說而後繼之者得以起添竈之智顧為陛下
將者何如耳賊出下計而又不利將大走遠遁亡海絶
道以保窟穴臣請按甲勿從或曰按甲勿從何以立威
於天下曩士卒所以犯晨夜冒白刃者懼不勝使幸勝
奈何幾舉而棄之且賊窘窮無所知此如兩鼠鬭宂中
將勇者勝臣則以謂不然兩鼠鬭宂中將内鼠勝且欲
搏賊大海之間其勢必與之相從於舟楫夫使吾三晉
齊魯之人失夷曠而為樓船鬭艦浮於狂瀾之中平居
無事目亂心悸而况乘以倉猝微風搖檣一夫蕩櫓我
衆駭矣又何暇與之校彊弱勝負哉蓋前世語水戰以
謂越人能入水負舟而杜牧所傳鄭年者能沒海履其
地五十里不噎今海上賈人亦往往遇水寇鑿舟沉焉
此其非中國所用以取勝故也故臣請按甲勿從而更
設策修備以待之且陛下富有天下地漸日月之窟府
籠山海之藏非以交趾嬴&KR1454;安定苟屚靡零曲陽比帶
稽徐西於龍編朱䳒封溪望海卑陬不毛方尺圍寸之
地為足有也又非以交趾生犀馴象古貝文螺琥珀翡
翠鼊皮鮫革蕉紵桂蠧詼竒不法殫瑣極細之物為足
寳也不得已而問其罪足以威攝小寇使之悔過效順
歸命中國而已賊既定臣請循古更選仁厚勇略堪任
將帥者以為五管諸州刺史太守以歲月鎮撫其民而
因其家之可任者置土兵如保甲以時教習土兵之外
乃募游軍而就擇將吏其地平居無事謹養而善别之
以周知其心有故王臣失勢欲復見其功者聚為一卒
有死事之人昆弟欲為之報讐者聚為一卒有貧窮忿
怒將快其志者聚為一卒有故贅壻人虜欲昭迹揚名
者聚為一卒有故胥靡負犯之人欲逃其耻者聚為一
卒加賜而時慰焉使之居其地服其俗安其水土便其
械用因其粮食得以無煩執事而坐制其弊乃可以得
志此百世之計也臣身非安南將吏民庶又不親與交
趾接也安能周知其虚實短長利害所在曰今日出某
道取某屯明日出某道取某聚某道可以為正某道可
以為竒某道可以為伏意者其大㮣理勢之所在故臣
得以臆計胷度而妄議焉若夫知已知彼每舉不殆與
敵變化循環無窮提軍挈衆動於九天之上此則大將
軍之任非臣所得而前知也臣愚疎外不知事體昧死
陳愚計臣謹上
蘇門六君子文粹卷六十六
