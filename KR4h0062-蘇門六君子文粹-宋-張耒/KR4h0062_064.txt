蘇門六君子文粹卷六十四
濟北文粹六宋晁補之撰
策問
舒民力厚風俗等事始終本末
問物有本末事有終始知所先後則近道矣上以仁心
仁聞遵先王之道苟日新日日新又日新其於治天下
蓋無所不用其極也已為矣已行矣則所以待安榮積
美者固宜有嘉會之期今田疇則闢也而民力未舒貨
財則通也而國用未給學校則設也而人倫未明教化
則修也而風俗未厚官府則具也而人材未選賞罰則
信也而功罪未彰兵武則訓也而蠻夷未柔大之制禮
作樂改正朔易服色為法於天下可傳於後世者皆上
之所垂心積精虚已仄席夜旦以求也敢問是六七者
孰本孰末孰終孰始孰先孰後苟得其序而訓諸天下
則所以致朞月之可三年之成者惡乎而宜夫學之為
王者事則固欲其有用或誦詩三百而不足乎一獻則
綠衣紵絮雖多亦奚以為將必有疏通知治體之士遺
淺陋而論著明者也
用威愛之道
問德惟善政政在養民王者務養民以德而已德不足
有威愛然而威克厥愛允濟愛克厥威允罔功後世不
原於德而務威愛或失則猛或失則寬蓋愛克而罔功
者有矣未有威克而濟者也始皇方斧將相方刀沛公
入關民之望之猶鮒逢西江也文景恭儉繼以休息天
下滋殖刑用不試而循吏出焉吳公文翁皆謹身率先
居以廉平王黃朱龔鄭邵之徒所居民富所去見思嗚
呼盛矣而治優柔網漏吞舟民衣食有餘豪傑少年或
相與椎埋飲酒亂齊民自瞷氏兩高定襄寺門誅死者
跆藉國中股弁而吏治亦從而酷矣夫數十年間上所
以為治下所以為俗未大異也而吏緣之政寬猛殊勢
若戰冰炭其故何也豈其上賞罰好惡之偏亦有以致
此耶將吏以一切相帥成風遂往不反耶抑所謂循吏
如龔黃者使之在三代時其治安所比也而伉直若郅
都守正若趙禹又安得名酷吏而已哉或曰奉法循理
亦可以為治則髖髀之所固已莫勝不然鷹擊毛摰又
不可以為治將求先王所以用威愛之道宜必有說也
蜡
問天之所生地之所養物有材人有力使之必報之勞
之必息之百日之蜡一日之澤賜所以為狂而子所以
為樂也記曰伊耆氏始為蜡蜡者索也其名安取或曰
夏商之祭有嘉平清祀至周而後曰蜡則蜡者將其事
則伊耆氏其民則周者非耶不然則夏商之祭與周之
蜡抑其事自異也八蜡所記故主先嗇伊耆為神農之
氏則先乎神農豈復有為嗇者歟而說者之於八蜡取
昆蟲而遺草木又信乎否也臘先祖五祀以疈辜祭四
方百物見於經或曰是蜡也或曰非蜡也二者繇禮文
考之安所從正先嗇古天子則宜若諸侯所不得祭而
仲尼嘗與於蜡賓此魯也而得祭何哉以謂使之必報
之勞之必息之曰仁可也何以為仁之至曰義可也何
以為義之盡凡此於五經為莫重而繇漢以降滅裂而
未白者也願詳質之
數
問道無非物物無非數自宓羲氏畫八卦黃帝獲寶鼎
迎日推策堯以閏月定四時成歲是三聖人所以神而
明之為後世法者繇數起竊深推之數始形變數實無
形與天地存往來昧昧間不可分若有終始無所得循
自一適萬變化無垠復於其一兀然獨在自一而上一
莫能載則聖人所以先得諸心幽贊而生以之開物成
務而卒於和順道德者其微若此豈直世俗術技乘除
子母之差盈縮之間而已哉上以神心執道之樞觀其
會通有舉無廢此建五學以養羣士庶幾成材而猶患
數之不明操觚持籌凌雜胥史故復詔立博士與弟子
員所以待之蓋視四學意甚美矣雖然均數也仲尼用
以述易同民吉凶謂之神物而考諸周官司徒所職僅
名六藝保氏所教纔止九數在漢義和亦為小學至於
魏晉苐列史官唐雖置學而要之所習類非易數豈星
歷氣朔土田粟米朝夕所用於是為急耶將四營二篇
其法雖在不有聖人莫之能究耶抑學者必先粗者後
其精者耶不然則隸首所作蓋不本於易與易固異也
上方教士以此且舉諸其廢而不講之餘固不得不先
於其近今其書咸在若九章周髀海島之類設或非古
而所以知數將必自此始顧可忽哉荀子曰學數有終
夫學而至於有終遺數可也蓋有不知而作則君子所
病諸君盍試精思且副上所以廣學之意歟
文
問文猶質也質猶文也虎豹之鞟猶犬羊之鞟所貴乎
文者以其有别也大人則炳君子則蔚辯人則萃見乎
外不揜乎内者如此故古之觀人者謹焉蓋莫謹於漢
漢之文同風三代其一時行事類是而陵夷晉宋羣醜
亂夏士大夫相與為言語於鞍馬流離之間因以靡靡
不能復振譬之草木百鳥灼然其華嚶然其鳴奄忽物
化聲采偕盡而好事者猶往往而傳溺其淫辭以誳法
度獨一王通起而論之知其亦有君子之心而知其亦
有小人或傲或冶或怨或怒或纖或夸鄙而貪詭而捷
以謂皆古之不利人夫玩其文不索其實遂往不反則
風俗斯殆而通於此能辭而精之則通也亦可謂知言
者非耶本朝以言取人蓋文盛矣士平居入孝出弟行
有餘力然後學文而有司一日之進退則卒不在行今
庶幾乎亦欲因其言而觀焉非好學深思心知其意者
孰能近之必曰以言取人失之宰予孔子猶病則通於
此其能知者復何以也願并聞之
祭祀
問昔者明王事父孝故事天明事母孝故事地察德莫
大乎天地而王者成位乎其間所以報之其義一也六
經不完三王之禮其詳不可得聞已而周官具在學者
講之猶或不明蓋有禮天於地上之圓丘而有所謂燔
柴於泰壇有禮地於澤中之方丘而有所謂瘞埋於泰
折謂一祭耶而或曰丘為自然壇折封土其義何以不
同天子祠天地則天者天神地者地示耳而五帝與昊
天上帝同曰帝山林川澤丘陵墳衍之示與土示同曰
示至其言祀大神示則凡所謂帝所謂示者亦皆及乎
否耶日用辛也而有曰用日至犢用騂也而有曰用騂
黝服用衮也而有曰用大裘凡此或於地不及焉亦何
義也素車陶匏煎鹽鸞刀是於三王孰考或者其同乎
而其有蒼璧又有四圭有黃琮又有兩圭至於樂之變
或六或八其數復安取也用辛用日至則歲一報焉而
已而或曰祭天歲九祭地歲二多學如鄭氏宜不苟者也
此其為說於經又何所質哉上方舉先王之廢典而大緝
之雖制度考文天子之獨而討論闕遺則學校之所得
共願詳著焉以待旁求
幸學
問王者化民成俗未有不繇於學者古之天子視學興
秩節祭先聖先師養老習舞以升俊造而簡不帥意誠
美也後世治雖不若先王而至於教學亦所先務漢唐
之盛二三王者猶親行焉國家得天下以仁百有餘歲
庠序大興主上天縱神智加以緝熙光明所為垂心憤
精惓惓惻怛蓋未嘗一日不在諸生也而幾年於兹既
卜禘矣諸生相與延頸企踵而望屬車之清塵亦未嘗
不在於此也意者肅恭宗廟焦勞萬幾或未遑暇耶無
乃崇術立教大法信備而成材尚寡未足以迂臨幸耶
不然則莫行久之顧且復舉禮儀必肄而後可耶夫禮
儀嘉事博士弟子之所宜朝夕講也嘗試考之先王六
經所載草具其事將以獻諸朝廷或者清閒之燕命有
司警大昕扆在堂蹕在庭章甫峩峩摳衣執經各誦所
聞諸生亦樂乎否也
山澤之禁
問平土宜五穀而山澤資貨殖夫古之為國所重民食
蓋五穀為先貨殖為後也雖然平土以封而不以封者
名山大澤而已非曰其可食日用人之賴之與穀同化
者於此為饒耶周官井田一夫百畆各有分地而虞衡
之職厲禁所施有曰使其地之人然則設不以封而欲
作其材焉固授之民也抑所謂厲禁者亦以家受地無
得越此而多取耶將萬民共之特以時入不時則不可
耶或者邦工王府之入國用足矣而後其餘民乃得有
耶不然九賦之所賦以政取之使與夫入者同輸於公
其職宜有常也國家比修六官之屬而曰虞與水者實
掌山澤惟曰寶藏所興不以奪民芻蕘雉兔與之皆往
若此可也抑法無限則工商庶民不有常職而盜林麓
陂池之饒或乘馬食肉而不佐公家之急甚亡謂也弛
之如漢不加均節諸侯煑匹夫冶則已寬歛之如晉論
以重法至或棄市則已虐盍亦本之三王稽之後世宜
必有為法適中可行乎今者幸條數之
刑書
問易曰聖人以順動則刑罰清而民服刑罰雖聖人弗
能去也亦曰勿撓勿攖期於清而已疎或漏吞舟之魚
而密則無所措手足惟夫咸中時乃有慶主上仁心所
以閔焉博稽舊章大布新典厲禁兹省鞭朴用希天下
皆曰天子惻怛其於百姓有罪且固去之非固取之嗚
呼美矣而議者以謂法欲其久久則吏習而民安輯之
十年成而後頒此不刊之典也然而治無常事法固軫
轉事之出無窮則法之應之亦無窮抑無復損益耶則
琴瑟不解工不能御亦變而趨時務出其便則朝夕以
改前此者是已惡在其為成書也吏或未之講民或未
之觀藏諸有司付在胥吏人有從違莫之避就豈主上
猷告示有位與民宜之之意哉且欲如同官歲時讀法
使人耳目熟於見聞有善得以遷而有罪得以遠亦奚
不可願商略之
字書
問古者觀飛蓬窽木而知為車為舟觀鳥獸蹄迒之跡
而知為字夫蓬木蹄迒天也而為車為舟為字者人則
原書之起豈人力也哉河洛有書鳳鳥有文孰規模是
孰制作是譬之一身手足有位耳目有職五藏百骸各
有本末能觀吾一身則推而觀夫天地鬼神山川草木
鳥獸蛇蟲雜物竒怪其情其狀無不可知而字之說庶
幾窮矣百工之事皆聖人作而倉頡能知之敢問倉頡
孰與聖人而智若此科斗之變有大小篆與科斗同聲
異形敢問因耶革耶因則科斗與篆不殊革則篆不出
乎科斗抑壁間竹書文或非篆必以篆求之其義豈能
皆與科斗合哉字之為言孳乳而無窮網罟耒耜迄於
宫室皆變而通之以趨後世之利然則即科斗而為篆
即篆而為隸儻便一時亦奚不可而隸學者莫道何哉
將後之作者其知淺陋不足以知聖人惟意損益無所
法象則廢焉可也而自朝廷學校至於家人里巷策牘
檄劵咸以隸寫之是又何哉且破桔橰以復抱瓮與民
同於初則苟且紕繆而害於義者無若書為甚凡此柰
何
衣服之制
問道化無形蓋有不言而喻人心者至於為之綱紀文
章以藩飾天下使民有常德而無覬覦則衣服之制雖
其於化民也外抑古人所先而不敢忽者歟冕而垂旒
衮十二章王以象道而公侯伯子男其制以是為差燕
衣縞衣元衣以養老者不可以加幼緇布皮弁爵弁以
加幼者不可以養老都人之緇撮無用於野野人之黃
冠不施於都其義豈無所當哉自天子出以禮義授則
人於是焉榮之否則終朝三褫以訟而受者為不足欽
豈曰無衣以己所製者非安且吉嗚呼何修而得此於
人耶禮義既亡法度不審門關無苛而竒袤之民用以
亂古廣袖之謠流於四方均中國也而齊魯異制况斷
髮文身者乎且欲反古以救其弊凡此奈何民無常心
惟其耳目習熟聞見者為是今一旦革焉不非且笑者
幾希亦其所作有損益所施有先後將俾不悖於古可
宜於今則非疏通知治體者安可以議此願極言之
屯田
問管子曰粟行五百里則衆有饑色古者患此故當其
戍守閒暇擇寬大地而教之耕平居有蓄積之備而倉
猝無飛輓之困以之多戰人農則朴朴則易用且力有
餘可與持久此屯田之法至於今猶利也漢事匈奴使
發射士詣朔方屯田張掖而先零之討趙充國上十二
事其說最詳然或者以謂充國之論施於當時為便耳
智者因世而度宜則論無常是敢問十二事者舉而用
於今孰得孰失魏以任峻之闢而破蜀晉以羊祐之墾
而平吳兩人者之於佐軍功不減蕭何此其為法之利
豈無可言者哉國家修六官以正百度而尚書之屬有
以屯田名者將㳂歴代之法而推行之且自朔方始必
得充國峻祐知務之才俾之典領勸課而後可敢問擇
人立法何以
賞罰
問或曰治天下欲無事治天下果無事乎唐虞三考黜
陟幽明周官以八柄詔王馭羣臣帝獨盛於唐虞王莫
若周其於黜陟廢置彰善而癉惡不能一朝去也而言
治天下欲無事何耶上執道之統出應帝王譬諸四時
變化其成在久是非已明而賞天下之功罰天下之罪
在此時也今考功刑部論為成格非大賞罸功當賜帛
罪止輸金猶告四方以為勸沮意誠美矣然天下之人
其君子固已宿道向方而小人之革面懷其肺肝或誣
功罪以近賞而遠罰孰從正之齊威王烹一人封一人
而齊國人人無敢飾非務盡其情上方示人以好惡動
為道言為法則齊人之事猶爝火不足道也凡此柰何
將必有博習明於三事之體者知所以救也
開言路
問古者敷奏以言庶言同則繹上有大事與天下共之
所以防壅蔽而近公正也漢有諫大夫有議郎有博士
凡朝廷法出令下事之張弛皆得以所見預討論故漢
之文章炳然可觀後世因之有百官轉對或五日起居
言事或閣門拜章至於建隆淳化之盛亦時舉焉蓋其餘
也今官制自通直郎而上皆升朝官夫仕而位王朝朝
之事何不可言大昕警蹕簮組在庭贊謁而出無所預
朝事豈天子所以求多助開敢言之意哉今欲如祖宗
故事修百官轉對遵漢用諫大夫議郎博士集議得失
以今揆昔勢有因革亦可乎不可願聞其說
平糴
問古者平糴齊物開市不乏所以使農夫俱利抑兼并
不得滯穀而饑者食賤也夫平糴以待水旱邊陲屯輸
貔貅所聚不耕而仰餔者衆故朔方有便糴有措置以
時入穀而措置所藏以待倉卒之發領諸使者付之官
屬期會勸課以王命行之無慮不集雖然通都大邑囷
窌鱗比獨取諸此則患穀之至不廣亦入之旁近則穀
不在倉遠者數百里近者數十里轉輸都邑不能無勞
又便糴之積以廩吏以餉軍故量入為出僅以足用今
措置之榖非倉卒不發且承平日久烽燧無警借使十
年不出則紅腐之患若此柰何抑視年之豐凶以時歛
散則備不常具又何以待倉卒之發是三四者有司之
所宜聞也幸條疏之
冠禮
問六經惟禮若強人而人之情不可以無禮袒而起趄
箕坐大呶則市人亦且睥睨去之常試爼豆於士君子
之間端冕而坐則雖有小人猶將歛顔色愧其不似而
欲其似况天下之人其始不皆小人哉此古者重冠禮
所以謹其始也嗚呼禮之本意非亡而禮之文滅柳宗
元記孫氏冠其子曰某子冠畢則有曳笏却立而外庭
大笑者天下不以非外庭而以固孫氏甚矣士君子之
好禮者微也上比臨軒悼禮俗之未形以下詢諸生學
士諸生學士蓋講議洽聞然或不免於溺辭章而晦法
度禮用不舉今欲舉三代之遺而求所以施諸今其義
何以三加稱尊而弁服之制不同可得聞乎冠於阼醮
於客位爰字孔嘉使之棄幼志而順成德若是可也以見
於母而母拜之以見於兄而兄拜之不已太重乎曰成
人而與為禮歟則大夫之冠也父命之母也兄也則禮
答父也則不與為禮何哉無大夫冠禮古也而公侯有
冠禮為夏之末造則古者冠禮蓋獨施於士抑童子未
成人而顧得與士齒其說又安取
歷
問天地始於無始日月五星寒暑昏明之運始於天地
而歷之原與有物者同始漢以來傳所載有黃帝調歷
而其文不見於經所見獨堯以閠月定四時成歲與中
星賓日餞日而其法不詳於傳故學者忽焉夫先王所
以正時作事厚生者於是乎在且其事則堯之所謹也
顧不務哉抑經所見因推以為歷使後世宗之亦可乎
否也自漢至唐語歷者凡幾家而術凡幾變其名察發
歛大較安所出其損益盈縮以求合孰者為疏孰者為
密其施於人事抑遠耶近耶或曰歷本於易而律治之
易之數與律之數皆不改而歷必改易與律不改以之
求陰陽每合歷必改以之求陰陽又每合若此何也以
謂天動物動久必差差則必變以求合其說最近然知
其久將差則逆為法焉進退後先以齊之世豈無智者
哉日官不能底日而日御不能不失日今欲復修其職
而總其事其擇人柰何揚子曰通天地人曰儒通天地
而不通人曰伎故凡語歷必求諸儒者為能盡願討論
之
貨利
問為國之所患法亡限而輕重歛散之權不幹於公庶
民農工商賈乘時取予富至侔封君或不佐縣官之急
而貧與拙者益困故為之法曰更繇租賦鹽酒茶礬其
物有禁絲麻竹木鳥獸魚鱉果蓏有筭上取焉輕十一
重十二下賴焉多十九寡十八繇漢以來未之改也雖
然法日設貨日出民用不加少而縣官之力滋屈猶曰
法未善從而改之所以勸課推行第其增耗而為之賞
罰甚明且具矣而吏日趨事比不增民疾作赴上而病
於莫贍凡此何也夫人才無常是可則用之要騏驥以
千里責狸狌而捕鼠用所在也賣醬隃侈洒削鼎食胃
脯連騎馬毉擊鍾彼其以匹夫操是權而私之則與千
乘同利乃至官師有司之貴禁凡自我莫之或奪而堇
堇乎維日不足顧匪拙歟朱公在越而越彊適陶則三
致千金卜式牧羊而肥以致卿士以謂治國猶治家則
將欲興利盍試求之朱卜之間抑可哉
儒
問荀子曰如用真儒無敵於天下又曰仲尼之門人五
尺之童子言羞稱乎五霸所貴乎儒者道術無所不包
非呻吟詩書俛焉白首之為賢其舉先王之事而力無
不可為之為貴然而管仲霸者佐也九合諸侯不以兵
車仲尼稱焉曰如其仁其功之在天下豈少耶世之言
儒者曰孔氏之儒受業身通如由與求仲尼論其能乃
不過於為宰而治賦尚且以自許使民有勇而見嗤為
人聚歛附益而得咎至或見比於具臣何耶以謂真儒
必周孔而後可則後世之賴於儒者何其寡曰不然歟
則以由與求而尚不足蓋才之難若是烏在其為童子
羞稱五霸也漢之名臣如賈誼董仲舒推明六經尊師
而重道則仲舒為純博達古今計利害於始萌探安危
於未形則誼為當然而劉向謂仲舒伊呂無以加而管
晏殆不及也至論誼則曰伊管未能遠過其才之長短
等級固若是乎將向自離而言之未始為輕重也抑誼
之好學俊傑特出董生何以先之江都之治乃牽於春
秋災異而五餌三表亦不免見笑於術疎豈二子者終
未可與大有為耶將漢未嘗舉國而聽之也
蘇門六君子文粹卷六十四
