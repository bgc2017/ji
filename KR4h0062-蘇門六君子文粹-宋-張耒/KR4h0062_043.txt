蘇門六君子文粹卷四十三
後山文粹四宋陳師道撰
策問
盍各言爾志
問子曰盍各言爾志又曰言之不出恥躬之不逮也言
不遠志行不違言古之學也願聞二三子之志以觀德
焉敬在下風
河患
問河出積石行地萬里至趙魏而為患豈其勢之然耶
自禹治水更商周至漢而為患漢之後復無聞焉至今
而為患豈其時之然耶今自小吳之決失其故道議者
多矣或謂故道可復或以謂因其勢而順導之二者何
施而可也禹之治水其事見於書其理見於孟子諸君
講之詳矣願聞其說以施於今
備水旱
問水旱有常數雖堯湯不能免而談者以謂能為之備
也夫損上以益下非惠而不費之道而古語有之三年
耕有一年之食三十年計之則有九年之水七年之旱
無足憂者此豈所謂備耶國家承平百年而效未臻此
其故何也究觀古今儒者之論富之之道母奪其田里
之民以時耕斂則其弊安在願聞二三子之說以觀政
焉
治外之道
問夷狄之為患舊矣詩書所載唐虞三代治外之道蓋
可考也惇德允元而難任人蠻夷率服舞干羽而有苗
格舜之事也以國與人太王之事也以大事小文王之
事也通道夷蠻武王之事也薄伐玁狁至於太原宣王
之事也其事同而治異何也豈其時之異乎擇於數者
孰宜於今嚴尤以謂古無上策則數君子者皆非也耶
文王既聖矣顧不能順之而事之何也舜既能之矣則
何畏乎有苗何憂乎蠻夷猾夏耶豈詩書所載不可盡
信歟二三子以謂何如
汲黯
問史稱汲黯之戅而武帝以謂近古社稷之臣何其異
也黯固武帝所不悅而敬禮不衰不冠不見夫人臣而
屈其主何以得之黯閉閤不事事而所臨三郡皆以治
稱楚地盜鑄不禁宜用文吏以武勝而獨用黯何也淮
南君臣謂丞相可說大將軍可刺而獨畏黯黯不可說
也亦不可近乎願聞其說
水患
陳之為州舊矣而近歲以來以水為憂秋夏之間四顧
百里不見涯涘議者以謂浚八丈之渠達之於淮可紓
今日之憂而潁人不善也議者又謂潁不與陳同利共
患過為異論豈其然哉願聞潁之所以不利以告有司
而定其論
諸子各相是非
問君子之道同而其所以異者人異師學異術也孟子
之學出於子思子思出於曾子莊子之學出於田子方
子方出於子夏荀子之學出於子弓子弓者仲弓也揚
子之學出於莊君平君平出於老莊韓子之學出於子
輿五家同出於孔氏而其說相反孔子稱夷惠而子輿
非之子休譽子方而毁仲尼荀卿非子思孟子揚子雲
下老莊荀而尊孟氏退之謂荀揚大醇小疵而孔墨同
道然則孟子拒之非耶夫諸子之相非其相存耶而相
違耶其屈人而自伸耶抑亦喜攻人之短歟不然其有
說乎二三子明於六經而通古今之志願有聞焉
祭天地
問政莫大於祭天地又祭之大者學者詳焉古者祭天
於南祭地於北王者臨之父母之義也國家三歲一郊
而不及地於是合祭焉元豐之間罷合祭而議北郊之
禮而未及行命復合天地於泰壇而禮官以為非欲修
方丘之祭而有司議其費然則何施而可也其詳著之
推行經界
問孟子曰仁政自經界始經界既正分田制禄可坐而
定也井地之法既失其詳而唐之制授以口分永業賦
以租庸調號稱近古尚可考也夫時異則事異事異則
法異為今之政其所先者豈亦經界也耶使如孟子之
言則唐氏之制願聞其詳其戾於古與宜於今者其說
有幾推而行之亦必有道吾子其毋隠焉
孔子周官教人先後不同
人生而善猶須學以成之故自唐虞三代國鄉黨家莫
不有教而其教之之道後無傳焉今自京師外及郡府
皆置師弟子而又為之學以教宗子可謂盛矣夫世禄
之家鮮克繇禮謂其居之然也與夫自奮閭巷約身苦
志明習世故者固有異矣則教之之道宜何先焉昔孔
子之教先詩禮而成於樂而周官國子聽於司樂何其
先後之戾耶二三子以謂如何
士之志士之行
士有志同而行異又有志異而行同故君子論其本也
東漢之末天下之士危言高行忘生以正世而李杜為
之冠卒至喪身破族而國隨之亡徐孺子隠身逃世默
然自守以全其生行既不同志亦異趣君子何取焉二
三子其詳言之
太史公六家班固九流荀卿非十二子莊周語
道術
太史公之論六家班固之序九流知其各有所長亦各
有所短也至荀卿之非十二子則咸無取焉莊周之語
道術又皆出於聖人其故何也烏有同出於道而無一
可取其相違戾莫甚於此豈其固相反耶抑各有在歟
折衷於經君子何取焉願聞其說
將相
史稱相必曰蕭曹將必曰衛霍何佐漢信有功矣參不
事事荒酒無度而與之等夫守而不失庸人之所能而
稱賢何也青去病不學兵法以力取勝如史之稱特天
幸耳安得賢二三子講之詳矣其著明之
韓非
韓非本道德而號刑名為說難而卒死之何其用之異
耶李斯自謂不及非使秦用之其所成就與斯何如願
聞其說
孔子何以取子貢
司馬遷稱子貢一出五國有變今考其辭反覆變詐戰
國縱横之士耳又稱好廢舉列之貨殖夫子貢孔門之
高弟而其行如此遷之言疑不可信考之論語以言語
稱而又譏其貨殖則遷之言不為妄而孔子何取焉其
明辨之
伯夷與武王周公孰是
商放桀武王伐紂書載其事伯夷叔齊扣馬而諫論語
賢之四人之行不同而孔子皆取焉是非不明學者莫
知所從孟子以謂伊尹伯夷皆聖人也而其所為若是
之異乎豈清任之行不同如此則其所同者何也韓子
曰若伯夷者特立獨行窮天地亘萬世而不怨者也夫
以伯夷為是則武王周公舍已而從人矣以武王周公
為是則伯夷行怪矣二者不得皆是也至其恥食粟而
餓死豈真違世而取名者乎二三子何取焉
士之言行
古之取士以行後之取士以言舉之以行則患其飾智
而競利試之以言則又患其不能行也然則何施而可
乎今欲使天下之士行而不偽言而能行其亦有道乎
二三子其詳之
孔孟之言不同
孔子不居聖而亦未嘗與人也伯夷叔齊賢人也博施
濟衆堯舜病諸柳下惠則降志辱身矣而孟子皆以為
聖夫孟子學孔子者也而其言異何也願決疑於二三
子其詳陳之
擇守令
吏之近民莫如守令故選法尤謹歴歲察廉而後得進
宜得其人而反不稱所舉其弊何出其法何施而可也
古稱得人必曰漢唐稱號循良其何人選用其何法其
明著之
天下之治莫先於地法而唐之制可考焉
昔周公之為周其致君成俗則有德其持世遺後則有
政政者法制是也故周雖衰有中材可以振起之而卒
不振者無其人也後之君臣相與成國而一民功則多
矣至其為治例多草創後無以守之惟管子之於齊房
杜之於唐雖闕於教化而作為一代之制則幾於周不亦
偉乎夫文公敬仲之法略見於周官國語其詳不可推
究而世變俗移恐亦難於行也而唐去今未遠其書具
在尚可考也孟子曰經界既正分田制禄可坐而定則
天下之治莫先於地法而唐之制授以永業口分斂以
租庸調學者之所知也願聞其說而施之於今何所因
革推而行之以何道也其明著之
蘇門六君子文粹卷四十三
