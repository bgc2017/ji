蘇門六君子文粹卷十四
宛丘文粹一宋張耒撰
說
說道
昔者聖人之神智固以獨立於萬物之上而無與為侣
然其應物之迹與夫輔世之術何其夷易而可遵著明
而易見也今夫所謂仁者道之一而非其全也然自孔
子不敢當而夫子歷談其門人如子貢子路之高弟皆
不得與獨一顔淵庶幾不違而已仁之為名有實其動
有迹聖人難之如此而况所謂道者乎是何也道之為
名無實其動無迹周萬物之用而無定名循萬物之變
而無定形聖人之所獨得之於心而人不與知焉其為
物也君子之所難至而小人可以為資夫惟君子之所
難至故以顔子之德而猶有所試夫惟小人可以為資
是故君子慎之而不敢少肆於形器之外以至仁伐至
不仁天下之所謂順也而伯夷非之夫伯夷有見於君
臣而無見於仁不仁之變也立賢而捨不肖則能安其
國家而季子辭之夫季子有見於嫡庶之分而無見於
國家安危之權也夫伯夷季子天下之豪傑也其智非
不足以有知於君臣嫡庶之外也而守之至死而不敢
踰何也夫君臣嫡庶天下之大分也違天下之大分者
謂之亂敢任天下之亂而卒不違其正惟有道者能之
二子之智不能了然於此而無疑也則寧守其一以無
失天下之常故道者君子之所難夫以臣伐君之為不
可也而時伐之以庶易嫡之為不可也而時易之是道
也聖人之所以破天下之常安而湯武王季之所以為
聖而世之姦凶所資之以為僣亂者也天下之小人其
心常樂於放肆而無法聖人憂之故一飲食一衣裳嘬
歠步趨裾領佩帶恐乎不敢自便使天下守之如畏父
母彼惟視天下如揉強伏猛一日解殺則起而為亂故
恐懼而不敢肆如此乃欲一決隄壊防闢戶徹閾而示
之以無所不可曰此為道也則天下幾何而其君臣父
子之不相保也故曰小人可以為資孔子曰守道不如
守官世之中人使之守官則天下常治而豪傑之士使
之繇道則或失之中庸之言曰君子之中庸也君子而
時中小人之中庸也小人而無忌憚也夫時中者道之
權也而小人之無忌憚乃欲自冒於君子之權則小人
者可以一日而啓其自便之意哉且君子之所謂仁義
者非謂其知仁義而已也必曰能行焉故仁義責之於
躬行至於道則曰志於道而已彼惟其未可以躬行也
亦竊有志焉可也自周衰以來老耼莊周始以其說暴
於天下彼惟不見聖人之用心故以其所知取高於世
自是以來天下學者棄常而守變忽事而貴理也久矣
而不知夫將盡天下之變者必通天下之常將順天下
之理者必通天下之事夫聖人所以難夫道而不以示
人者其心非外之也非絶其途使天下之人不得而至
也吾明至顯之迹使天下繇之君子為之無難而小人
無所恃以為亂者又非特如是而止也夫變之所存不
在夫變而常者變之宅也異之所起不在夫異而同者
異之符也習常守同而後天下之異至也異起焉恣其
所取而不為貪者其必知天下之至廉任其所殺而不
為暴者其必知天下之至仁故道可循而入不可以直
而取吾見天下之好高者足以召天下之亂而已未見
其能道也
說俗
天下之事其為物也微而為效也漸而深平居無事則
若緩而無能為而國家之治亂興亡常繇之者天下之
風俗是也天下安而後風俗美非安而後美也夫惟俗
美故天下安天下危亂而後風俗惡非亂而後惡也惟
風俗之不美故亂繇之而起治天下之本在正俗正俗
之道在示之以所安夫人之情何為其有所安也安生
於所習見所習久而心悦者然後安之聖人知其然故
隆仁義明禮樂以善天下之民使人知其為善家諭其
道内外上下無賢不肖舉皆習焉故其人一曰捨是則
其心不安是以可使善而不可使為惡不幸天下有僣
叛不軌之臣則天下共怒而力誅之如負至難可畏之
責閭里有桀傲違教之民則一鄉悉力而共排之如見
異常可駭之物惟其然故其為天下也安平而無虞其
傳祚也悠遠而屢興昔者三代之衰皆有中興之子孫
而周之末世凌夷大壊至於春秋戰國之際其亦極矣
然齊桓晉文以大義倡諸侯於紛争奮攘之中靡然無
敢不從當是時也不能霸天下不尊天子者無以令諸
侯至於逐君盗國之臣猶不敢自肆必有以其說借依
於禮何則天下之情繇安於順故也是故順天下之情
者興而違者不旋踵而亡彼秦之強而二世遂滅者何
也彼教其俗使安之者乃其所以自亡者也秦滅六國
以詐力取天下其民之所見非兵戰則智計非詐謀則
斬伐而又使暴刻之吏嚴慘之長日夜猜察而抉剔之
秦之父子視殺人無異於犬羊視欺其上無異於紿寇
讐視紛争不寧無異於床寢門闥之安父子兄弟日夜
相教其身習之其心安之其氣樂之一不為是則以其
為不肖之民故天下一亂君臣相殘郡縣分裂屠殺簒
弑大亂而後已何則秦之父兄安於是人莫之或非故
也且天下之治亂未有能獨成者也必資天下之衆而
天下之安於善而不安者一人其勢不能害天下之治
何則周之時非無小人也天下安於惡而不安者一人
其勢不能救天下之亂何則秦之時非無君子也故俗
之所安其固不可搖俗之所厭其間不可合是以聖人
畏之昔者唐之中世大盜起而為亂其將相大臣力征
盡討不須臾而去之大盜既去其遺黨餘種之在河北
者皆封以為諸侯然其後僣亂叛渙無所不至唐之君
臣為之不安枕者百年卒不能鋤去其河北而唐幾與
之皆亡何唐去河北之易而平河北之難也夫安史之
際天下習治之俗也彼其民皆愛其君服其政而惡其
仇彼其播越而危亡也流涕痛哭而思拯之者不啻如
報其父母挾天下之共怒而誅其賊故其用力不勞彼
河北之諸鎮傳世一再之後其視叛王命凌天子者乃
其所謂才能可喜之觀以夫忠順而畏上者為柔懦而
無振故曰弘正一效順自以為能變兩河舊俗然不須
臾而禍及之彼唐之君臣乃以人之所欲而強奪其所
安故用力雖久而無成嗚呼天下之所安其可畏也如
是其甚矣乎仁人君子不務觀天下之俗而占其國家
之安危存亡而區區於末事細故者亦愚矣周之俗安
於禮義也故周興秦之俗安於詐力殺伐也故秦亡河
北之俗安於犯上僣逆也故唐衰彼其安於義禮以夫
凡可以為禮義之俗術皆教之故也彼其安於詐力殺
伐與夫犯上僣逆者亦以夫凡可以為二者皆見之政
也日漸之月摩之則其蟠也如山其動也如川入而譎
其妻子者習而後譎其君安於竊鈎者習而後能竊國
欲人之無安於惡者無待其成絶其漸焉吾亦遲之矣
說化
天下之勢自天子至於公卿百執事皆有位自治天下
一國而至於一縣鄙一筦庫田野族黨皆有職郊廟社
稷禮樂服物皆有具賞罰生殺歛散開闔皆有法備其
位終其職治其具謹其法天下亦可以常治而不廢矣
然而位備職修具立法完而天下不治者何也昔者秦
之初天子甚尊百職事甚卑郡縣之勢順而禁約之防
甚密也至于二世天下之勢猶未改也而天下土崩瓦
解而不可救豈四者不具之罪哉四者之在天下猶人
之有四肢心腹而其所以為人不在是也夫人之所以
為人其精神為之主而肢體為之物精神清明而後其
身為用如其神眊然而蒙昏則其身雖完而不為使至
其神漠然亡去而不與屬則腐敗而已矣身豈足恃以
固哉先王之治天下者列布官師政教之具於四方而
主治於吾心出乎心而加乎身動乎身而見乎化夫心
者政之精神而政者心之宅也龍衮執冒大輅鸞旂三
揖而坐垂衣而拱手此不足以恃為壯也挾弓超乘瞋
目而視總干而立此不足恃以為武也燕私房闥之好
淫僻安䙝之習不除而欲以禮齊天下驕懦退怯婦人
女子之情不忘而欲以威正四方譬之土偶人未有為
土偶人而變者也先王知其然故備天下之政而主之
於修身且夫宗祖恣肆於燕寢外朝之臣不見也中夜
而醉呼平旦之人不聞也然先王不敢以人之不見不
聞而恣何也畏吾身之不然而内有愧焉故也夫惟備
物於前而吾心未免於有愧而天下始不信之矣是故
先王不敢自恣於冥冥之中誠吾身無愧乎吾心使吾
朝夕振作所以示天下而使之從我者確然無有毫髮
間於吾誠故其㡣衮執冒大輅鸞旂也天下望其容貌
聽其聲音而莊肅之心生挾弓超乘瞋目總干也天下
望其旌麾見其羽旄而武怒之氣作盖天下之所不可
掩其實也實著於内而人從於外莫之為而自然候惟
有其實而不誣也故位列於上而下仰之職修於官而
民從之有司之具不徒設而人則之庶官之法不徒施
而人畏之其治益便而其功日隆凡布在内外陳之耳
目者皆為吾用是故賞罰號令謂之政陳物顯容謂之
教修身治心以達其意於政教謂之化且天下之事有
莫知所以然而其理必然者其惟誠乎熊渠子夜行見
寢石以為伏虎睨而射之滅矢飲羽下視知石也却復
射之矢摧無跡夫射一也而中否異何也所為射之心
不同故也政具教存而天下不聽朝廷之上朝言仁義
夕講禮樂而天下紛争放肆不為少止者是射石之矢
也豈復能有所動哉夫制刑者莫不欲天下之無犯也
堯舜垂衣拱手於上而天下之人象刑而不犯張湯杜
周持小慧細察以刺取人之罪辜者世未嘗無也而犯
刑者不止夫垂衣拱手之於使人遷善遠罪也宜緩於
鞭笞刖劓者矣然論其效必先堯舜繇此觀之政事果
足以治天下哉
說經(新添)
先王之治天下其賞罰榮辱天下者可謂衆矣然先王
未嘗有心焉何則其賞者天下之所共與其罰者天下
之所共棄取天下之同好共惡而制榮辱焉故吾何所
用心哉夫惟好惡不出於吾心而天下舉同焉是故其
好者非苟可悦者也其惡者非私可怒者也是之謂經
使天下可悦者非出於一人之私好故為之非苟順也
使天下可惡者非出於一人之私恣故避之非苟畏也
是以天下之人皆有至公之心正行直言以自達於世
而隂消天下姦邪詭偽之俗蓋昔三代之時臣之所以
告其君君之所以戒其臣官師相規父子相告者其言
明白夷易非有深遠隠伏使人難通而疑之者豈獨如
是而已哉其衣服冠冕動作言貌莫不禁夫造異而不
同者也嗚呼先王防民之責可謂深矣天下之姦邪何
從而起耶使天下之為上皆至公大正取天下之好惡
以為已之取舍則必得善惡之實而姦偽何從入之哉
惟其天下之所謂善而時非之天下之所謂惡而時取
之其為說辨而可惑其為理澤而可喜故奸人得乘其
便以附會其意而名理始亂矣且見不反人性不能治
天下之公善遠天下之共惡也故不得志於世之人苟
㮣之以天下之常道則何從而行其意哉故必其興也
必自乎上之好惡違天下之經而志之所向詭辨而多
竒也昔齊人有嗜羊者一嗜其瘠一嗜其肥肥之庖皆
善羊也而屠羊之病棄而不售者舉集於嗜瘠之門夫
彼之所嗜者瘠而已未及夫病也而病者集何也夫肥
者天下之所共好不可以偽欺也彼惟所嗜與人異宜
僻怪不常而不可以常味曉也故可冒而欺焉是故嗜
瘠而得病孟子曰經正則庶民興斯無邪慝矣夫邪慝
者不可以經為也惟夫經不正則好惡不通於天下之
衆故庶民廢而奸慝冒之以起周公有言曰汝為正克
用常人夫非常之人天下之所難得而不如常人何也
夫貴天下之所難得經之所繇喪也昔唐文宗成其辱
决意於李訓鄭注夫文宗豈欲自禍哉其意惟厭夫天
下之所謂才者謂皆庸不足與圖事意天下之竒才必
出於常人用意之外故視其姦險譎怪而心不疑更以
天下之常理為庸人之論文宗之用心非不至也而無
益於禍何也彼惟好惡之不得其正故人主之好惡無
他焉舉經而已矣
說愛(新添)
世之常言皆曰人之所愛莫如身胥靡乞丐之民使我
其身未有樂之者張子曰世未嘗有愛其身者而愛害
其身者方且日夜與其身為讎遑遑乎惟恐其害之不
至也而何有萬一之愛於身乎天下之物其害夀命而
致病者莫如飲食男女之際節臭味遠聲色呼吸屈伸以
期於久夀此有生之大務也且世之人有日夜自勉於
久夀而若急於飲食男女之際者乎使勉於益生之道
如進其所甚憎而使奪其害生之慾如聞其所甚愛彼
其為愛生亦不足為矣老子曰人常不畏死奈何以死
懼之夫人未有語之以死而不畏者也而日夜之所為
則取死之道過半矣凡世之人不畏死之實而畏死之
名禍其身於疾病痛苦而死則樂趨而不悔鬭擊刑戮
一旦而死則知避之所以亡其生之實則未有别也夫
鬭擊刑戮萬一也疾病痛苦朝夕也不戒萬一果畏死
乎然凡人譽必曰賢曰君子則愛其身者宜莫若為賢
與君子也信止所愛而蹈其言者十人而一而好敗其
為君子之道者十人而九也惡死而好害其生者惡不
肖而好敗其善者故世之言乎其立者不可其右而深
惡其左吾里之狂人好富而日投其金於田里之人而
吾之里人果不以投金者或貧矣
蘇門六君子文粹卷十四
