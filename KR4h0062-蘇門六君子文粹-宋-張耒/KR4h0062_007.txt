蘇門六君子文粹卷七
宛丘文粹一宋張耒撰
論
樂毅論
予觀夏侯太初之論樂毅稱毅之書以謂伊尹放太甲
而不疑太甲受放而不怨以知毅之心不止於兼并而
稱毅之不取莒與即墨以謂明信義於天下將縱二城
而降之以為王業之所起嗚呼何其言之過歟毅戰國
之雄耳其智豈足以知王者之事哉一說昭王之平齊
復其數年之讐毅之才盡是矣何以知毅之有心於王
者之事哉且以戰國之際士馳說以干時君惟恐其言
之不足以動人其所說一切不出於情實則樂生之稱
伊尹太甲之事是果其心歟且毅將燕師一戰而破齊
虜獲其重器而逐其君燕國之弱小而五歲勤師於外
親所降下者凡七十餘城則士卒亦少弊而國之轉輸
應接亦己勞矣故頓於二城之下盤桓而不能取且不
終攻取之計而騎劫代之矣繇是觀之樂子之不拔二
城者是力有所不足未得盡用其計謀而考毅之用心
則未始有縱二城以示民明信而有意於王業之事也
且樂毅嘗一至臨淄盡取齊寶財物祭器輸之於燕而
下七十餘城其所殺傷不知幾何而即墨之大夫出死
於戰齊民之視毅不啻若寇讐而乃欲以不攻二城以
明信示民毅之為計不必若是之愚者且方是時田單
守即墨單善為兵故其守即墨固而不易拔耳何夏侯
生之妄論也司馬遷稱異時事類蘇秦者皆附之秦故
戰國策事之所載多不足信而遷之所載毅事未始有
此故予皆不信之
田横論
予讀田横傳横之將死告其客予與漢王俱南面稱孤
今漢王為天子而横乃為亡虜而北面事之其恥固己
甚矣讀韓王信陳豨盧綰等傳竊怪此數人者其受漢
恩亦厚矣或拔於士伍而王之或皆恩暱親黨然少不
得志則起而為亂蓋其素所蓄積未嘗不在於亂特因
事而後發而考其本末蓋亦如田横之所恥者耶夫高
祖以匹夫將羣雄取天下非有德義禮樂以感懷天下
之人心而其下非有樂推不厭之意高祖特以才勝之
耳故怏怏以就北面乃其所甚恥而禍亂起於恩暱親
黨之際亦無足怪也故國之興也不以仁而君臣無禮
義以相與而以利合則國之所以存者幸也予觀高祖
之時韓王信首反以招陳豨而盧綰隂使匈奴與豨連
衡而淮隂謀亂於長安内外搆禍高祖奔走不息而後
勝之一有不及天下非漢矣漢之所以存庸非幸乎文
王之興也殷士膚敏祼將于京商士從之矣而況周人
乎則恩暱親黨之際可知也商之興也曰非商求於下
民惟民歸於一德而其有天下非一日之幸也嗚呼漢
與三代文王之際異矣
游俠論
所貴乎游俠者謂其身任人之患難而脱人於厄也朱
家郭解雖不合於大義而其感慨雄俊先人後已故可
取也樓護平生齷齪守常節無可稱呂寬得罪王莽以
其父故窮歸之豪俠立節無如此時為宜斬莽使脫寬
於死身自亡匿或者以身任之而不悔如此謂之俠可
也護得詔書即日斬寬以聞莽大喜此苟偷畏懦閭里
屠販人耳當莽時天下畏威誰非護者班固列護與朱
家郭解同謂之俠此何故也泣涕責妻子使終養呂公
此朱家郭解糞土之餘也何足道哉
平勃論
余嘗怪昔者高祖之時其將相大臣皆天下豪傑之才
其謨謀勇力皆足以過絶天下以戰而無不勝以計而
無不中以項籍之勢卒敗於此數公者然及天下既平
呂后惠帝之際彼呂后者乃一婦人提祿産之庸人而
王之放肆縱弛無所不至此其間非不可窺而其智謀
非有深遠可畏而不測者以夫陳平周勃之才而馭呂
后禄産之庸人此無以異於取諸懷中而殺之然是二
人者懾怯畏縮而不敢發乃更先為自安之計以固呂
后危疑之心終呂氏之世而不動及呂后既死是二人
者其取禄産何其多憂自重而不敢易也蓋如史之所
載以謂陳丞相使人劫酈寄說呂禄解趙王印之國而
呂禄從之太尉以節入北軍而猶左右袒以觀三軍之
心既得北軍又不敢誦言誅産也灌嬰以數萬衆與齊
王合乃相與待呂禄之變而後動此三者予未嘗不竊
疑之夫使呂禄之棄北軍無以異於遇盜而使之棄兵
也則陳平之視禄也亦易矣然猶委曲遷延使其親戚
劫之以利害之謀周勃豈不知天下之與劉氏也而猶
區區為謀以觀其意以灌嬰之才資數十萬之衆而徬
徨於外不敢先發夫以呂氏之區區安坐而肆其所為
亦安能有所立而數公者反遲疑慎重待之以天下之
大事夫何其勇於爭天下謀項籍而怯於此也蓋嘗為
之深思其故而後數公之志可見考其所為之故則夫
天下之善謀者無以過也何者昔者高祖之與項籍角
馳於中原其初非有所顧藉也特徼幸於一戰之間此
其所為不得不出於果敢而勇決棄死而不顧何者使
其成功則固得吾不可必之求不幸而敗則吾亦何所
愛哉彼高祖之得天下於百戰之中困辱傷敗既老而
僅得之則吾愛其所得豈與夫匹夫馳騁徼幸於一戰
之際者同日而語也故其遇諸呂之禍也以謂吾輕發
而遂勝耶則吾固何求使萬有一不勝則其所亡無乃
甚可惜哉曷若遲之而求無失也是故不憚歲月之勤
而深慮夫一失之可愛此其所以遷延委曲待其弊而
後發歟夫千金之賈見日而行未夕而止一日之力有
所不盡是何也彼力非不能遠也惴惴乎畏失其所愛
也夫山林之盜出入於險阻之間晨夜而不顧彼以謂
有所獲者固我之所幸不幸而敗於吾何失哉此平勃
之智也夫操天下之重利者不可為匹夫輕死之謀匹
夫之謀是不得巳之計也
子房論
天下之善辨者不過能折天下之人以理而已矣夫折
人之情使從於理惟畏理者而後能從之彼無所顧於
理者雖極天下之理而與之辨彼將漠然而不信蓋言
至於此而後不足恃是故莫若示之以事而動其心夫
天下之人雖於理有所不畏然至於心之所不樂亦不
為也昔者鄭莊公疾叔段而出姜氏夫子出其母天下
之大惡也彼其臣必有以不義而正之者矣而莊公卒
為之然則是雖有諫者而不聽也至於潁考叔為一言
於飲食之間而莊公若不可以終日易其平日忿疾之
意為孝悌不忍之心是何也蓋莊公不可以言奪而可
以心動也今天下之人固有告之以禮樂孝悌而不諭
者然退而視其所為未必不愛其父母而樂其兄弟然
則外雖不免於愚而心之智猶在也吾之智足以發其
心則彼固無俟乎區區之辨折而伏之矣子房之立惠
帝其說近是矣彼高祖之為人出於草莽戰爭之中豈
知所謂廢嫡立庶之說耶故叔孫通之徒極其說而不
納亦無足怪也至於子房乃引四老人而輔之從容於
片言之際而太子得不易雖有戚姬如意之愛而卒不
能間彼子房以謂高帝者雖非理之所能曉至於感之
以利害之計則猶足以攄其平日之惑彼能屈其所難
致者而為之臣則天下之心歸之而吾捨之則必有禍
彼高帝雖不顧天下之所當立而亦知天下之所歸者
之不可易也此子房之所以為智歟故折人於理從者
十五感其心而動之從者十九夫人之於理其信與否
相半也故十得五而人有感於心則無不從雖天下之至
悍未有行其所不樂者也故十得九其後唐武后欲以
武氏易唐而中宗亦甚危矣彼獨傲然不顧其下雖有
忠諫無所用之蓋人以為說者皆其所忽故也其後狄
仁傑為之一言以感動其惻怛之情而唐遂以濟嗚呼
是子房之術也
陳平論
予觀陳平使人劫酈商使其子說呂禄陸賈勸陳平以
百金交歡絳侯而平勃日以親卒用此滅呂氏未嘗不
竊嘆也夫士不以仁義相與則其於利害之際其能不
以詐謀相欺者鮮矣酈商為列侯事高祖十餘年其視
呂氏之危漢其心豈能無惻然哉雖不劫之豈不肯使
其子也絳侯漢之大臣雖無百金未必與平異心也平
之心豈不知酈商絳侯之未必背漢也然必為是之區
區者其心不能無疑於此二人故也彼其不能無疑者
何也士不以仁義相與而其合也以權利則其於利害
之際安能無疑哉昔周公為師召公為保而不說周公
詳說而宣諭之夫師保之際有所不說而周公不忌焉
諭之以義明之以理而己嗚呼聖賢之事不可及也
魏豹彭越論
予愛司馬遷論魏豹彭越之不恥囚虜以至刑戮也曰
彼無異故智略絶人獨患無身耳得攝尺寸之柄其雲
蒸龍變欲有所會以故幽囚而不辭嗚呼何其論之之
至也漢自高祖之後其將在者皆常才中人而其名將
皆己誅死族滅彭越以疑死韓信黥布相繼以反誅予
嘗疑漢之於功臣少恩如是推遷所論而後知高祖之
誅功臣勢變之不獲己而世之論高祖不善馭功臣如
光武故相繼族誅者皆妄論不推原當世之故嘗試論
之秦之亡豪傑並起世之英雄才過十人者無不興起
而士大夫去戰國未遠其人皆有六國豪傑之餘風故
其用兵行師有可稱述方此時人人皆有帝王之心如
韓信之徒其屈體為臣者其初心豈將屈體委身而己
乎高祖豈不知其然而收之者何也夫操白挺驅市人
而爭天下非得如斯人者則誰肯為吾使彼亦將有所
寄以求所欲也彼之視高祖猶高祖之用三人何則兩
各有所私利而非君臣之分故也且彼之所以臣我者
非有至誠之心而不厭其所欲則反顧而去耳故非裂
天下而王之其勢不可使故固陵之敗子房勸高祖分
王韓信彭越且是時天下之地分於二人者何啻十五
而子房不敢愛者不如是不足以使二人故也夫以英
雄好亂之資無君臣至親之分而據萬乘之強國此其
勢非得天下則不厭何則如韓信彭越之徒束手為虜
而不恥者其心猶冀萬有一不死而庶幾得尺寸之柄
以施其智而向南面稱王據有甲兵士民之衆肯帖然
而為人之下哉嗚呼高祖安得高枕而卧也昔楚王田
於雲夢有熊當路而不去弓矢戈戟之力不能殺王患
之或曰南山之虎其勇無敵方饑而休驅而逐熊其能
勝之哉王曰善驅虎當熊熊未及死而王之左右六鈞
之弓百練之戈當虎之衝虎食熊未盡而殺之矣夫楚
王之用虎非樂使之也非是則無能勝熊者矣其殺之
也非有怨疾也不殺且及我矣彼虎之視熊其與視楚
王無以異也不乘其便而殺之一失所制則後雖欲殺
不可得矣虎之食熊非為我除患也勢驅之而不知其
為人怒也故高祖之用三人非樂使之無是三人則項
籍不為我擒矣高祖非以怨殺三人也知其終不為我
用故也三人之為我亡楚也非為至誠欲王漢也勢有
動其心故也為長者之論曰漢封功臣其地太過故反
天下既定當明制度别上下稍裁之庶幾矣嗚呼彼安
坐無事猶狼顧其上況削之乎故高祖於是三人者不
得不分天下而封之而二人者封之亦反削之亦反囚
之亦反其勢必誅之而後定故予悲高祖於此有不獲
已焉
蘇門六君子文粹卷七
