山齋文集卷六
明鄭岳撰
七言律
闕
贈同年徐必東調官貴州經憲
黃鶴樓前繫短橈離魂湘水不須招雲連魏闕瞻猶近
路比厓州去未遥一鴈呌霜天欲暝亂山隨馬凍初消
河橋欲贈無楊柳獨有松枝最後凋
寄贈彭元岳僉憲致仕
覆鹿悠悠夢已醒移文深謝草堂靈蓮峰徑繞來求仲
木榻年深坐管寧拄杖謾扶頭未白故山慣見眼猶青
茅齋静閉横塘上還把餘閒註鶴經
宿高良山和趙栗夫提學韻
一徑紆迴萬竹深招提隠隠獨追尋溪山是處供青眼
猿鶴他年識素心巖陡樹枝常倒下簷虚峰勢只平臨
客途荏苒春將暮坐對鶯花憶故林
閘河感事
鳥外青山對酒杯扁舟繫纜獨徘徊烟中津樹千重合
天際河流一脉來軍國遠輸終易阻滄溟舊道尚能開
昇平共享漕渠利怪爾迂疎獨漫猜
武夷
武夷幾度負清遊此日溪頭訪釣舟病骨秋深持榼去
好山日晩為詩留蒼崖天削羣峰異瑤草雲迷小洞幽
消息虹橋何足問人間信此是丹丘
過常思嶺
石厓斗絶力躋攀直上烟霄縹緲間樹撼秋聲遥振谷
雲將雨意獨還山禪宫花草明空色客路星霜損鬢顔
到此塵懷應暫遣石泉煮茗對僧閒
宿東林寺
冉冉秋霜鬢脚斜駐顔何處覓丹砂去來世界生生話
開落空門歲歲花卓錫泉清通地脉芙蓉峰秀削天葩
山僧莫訝塵容别白帽青笻跡未賒
寓建寧玉清觀次楊恒叔太僕韻三首
浩蕩春流沒岸沙停橈上宿羽人家雲間寶刹三清界
洞口碧桃千樹花虛閣坐餘神頓爽危欄倚遍興猶賒
長空薄晩雨新歇爛漫晴光映彩霞
窗懸石溜徑浮沙洞裏神仙别有家玄圃開雲深種玉
丹崖向日更移花天垂碧野千峯遶路隔紅塵一水賒
昨夜殷雷送山雨半溪新漲浸紅霞
上番新竹已穿沙不用垣籬也是家松徑晝長清鶴夢
石壇春煖積苔花笙簫縹緲彩雲净雞犬飛昇白日賒
便欲棄家從羽客棲真此地飽餐霞
訪玉清觀道士祈雨不遇用前韻
方舟亭午泊溪沙杖策重尋羽士家池涸已荒書帶草
庭幽還見木犀花松壇乞雨歸應晩竹屋留詩興獨賒
虛閣疎欄宜晩眺溪光十里映晴霞
曉行茶洋懷恒叔太僕
建溪南下接炎荒八月霜飛草未黃亂石灘頭横劍戟
幽泉石罅奏笙簧輕帆破浪迴旋疾陡徑開雲應接忙
却憶陶園隠君子卧看海日上扶桑
春寒次吳東湖獻臣韻
驟雨顛風併作寒攪回旅夢倍辛酸春深南國身猶繫
客對東湖跡未單無數楊花籠几硯斬新竹笋薦杯盤
從來拂意皆佳境謾悔當年不掛冠
近秋
寒蟲夜雨近清秋華髮偏驚歲月流景逼桑榆空把翫
跡隨蓬梗任浮游幸無軒冕為身累獨有關山滯客愁
早晩寬恩釋纍繫駕鴻千里訪浮丘
逮赴信州舟行遇雨
細雨霏霏灑夜篷泊船猶畏不周風蹴天波浪離江上
縮地山川入夢中驛舍荒洲横極浦漁舠遠火亂棲鴻攬
衣起坐湖天闊望眼遥隨斗柄東
送陳子居天津督餉
聊對清樽一放歌百年風韻笑隂何近郊地重留屯合
經國籌深積餉多烟雨海樓詩益壯杯盤廨舍客頻過
自公退食應多暇萬軸書籖擁雪窩
送馬善徵致仕還吳
君去洞庭何處住海門迢逓接東甌湖田歲熟收粳稻
烟渚秋高弄釣舟漫說孔明無將略早知若水是仙流
浮生萬事何時盡都把閒情付白鷗
一素亭和見素韻二首
千卷儲書作墨莊夢隨春草到池塘涓涓碧井分仙社
面面青峰隔女墻丹桂燕山多異種金砂樵谷有遺方
接䍦倒著閒臨水照見䰐鬖髮影長
郡郭風光此具觀頻來杖屨不辭難花枝詰曲池邊過
山色崔嵬雨後看軒冕已抛全世局圖書終不厭儒酸
病餘筋力猶供客日課園蔬侑素盤
送繼之祠部
逸才清骨迥離羣軒冕丘林志未分脚債溪山春夢繞
詩逋風雨夜燈聞空齋習静還留客遠道含悲又别君
無數瓊琚留篋笥明河烱烱認星文
正德辛巳再起巡撫江西書懷
十年落跡舊溪山漱石眠雲秖一閒黃紙到門翻局促
白頭臨事重疎頑别懷况值三秋候感遇真超百代間
謾向夕陽問飛鳥迥凌霄漢幾時還
西陵
蜿蜒一脉太行來北遶天都面勢開山水會時龍氣聚
華夷限處地維迴神宫月照明樓静馳道風生古栢哀
赫赫英靈儼如在雨師先日洗塵埃
詠淖泉
淖口飛泉玉雪清决渠疏引入秦城民居萬戶沾餘瀝
客邸三秋解宿酲雲物映來多異態年光流去不停聲
臨池且盡杯中醁浪跡乾坤一聚萍
寓陜城恭值萬夀聖節謹致頌祝
衣冠望闕再山呼紫氣祥光滿舊都卜世更過周歴數
統天何啻漢輿圖遙持憲節違仙仗忽憶穹班近御爐
萬里天顔應咫尺獨慚金鑑進忠謨
和閣老楊石齋公夢中登樓得句韻
親到虞淵取日來乾坤氛祲一時開濟川力盡勞推挽
補衮功深費剪裁彩筆江淹詩有助錦城司馬夢空回
神遊更向華胥境白首丹衷敢漫猜
送李毅齋總督兩淮漕運兼巡撫
潞河新水擁樓船江上秋回碧樹鮮軍國轉輸逢歲歉
提封多故仗時賢要途正合舟車會總計仍兼將相權
出入均勞山甫事中興今日並周宣
陳都憲文鳴以詩見貺次韻奉荅
十年林閣聽松風汲鄭真成兩禿翁霧雨自應藏宿豹
天門何意覩飛龍三秋按節聞芳譽千里開緘想舊容
南臬西曹心話在何時重對一燈紅
送陶司馬南京參贊
纔解計臺朝北闕復司留鑰赴南都成周召伯嘗分陜
晉代陶公亦鎮吳萬里長江天共險六朝遺蹟草空蕪
廟謨方爾資黃髮莫羡扁舟范蠡圖
過聖夀寺午憩
冲沁溪頭泊釣舟並騎羸馬訪山游松簷長宿三春雨
麥隴初登四月秋地僻安禪僧欲定時平擊壤我能謳
悠悠萬事渾無盡瓜熟青門有故侯
咸陽為秦所都周文武成康陵在焉載之祀典
秦遺址蔓沒無可攷矣
潼關西下望咸陽四塞山河古帝鄉沃野桑麻環陸海
沿邊川徼護金湯周陵古廟人猶拜秦殿遺墟草已荒
千古是非終自定西風立馬幾徜徉
定興行臺
赤縣層城列羽旄往來車馬日勞勞水流北去天河近
山拱西來禁闕高長路強驅心已倦清秋悵望首重搔
滿篝禾黍斜陽外何處春謳對濁醪
保定途中偶成
高柳平堤列兩行柔條拂面引風凉蟬聲遠近鳴相應
馬足東西去各忙伏盡相如猶病渴秋來宋玉更悲傷
獨憐野叟茅簷外一枕松隂午夢長
隴州阻雨
幽窗扄雨一燈明獨宿空堂此夜情隴道寒深雙鬢短
關山路險寸心驚天連絶塞風烟色秋入荒城鼓角聲
却憶馬周投逆旅一樽寂寞對誰傾
過岐山
西行終日雨冥濛隠約岐山入望中周室餘民猶穴處
雍郊舊俗重農功遠離狄難從姜女肇造王基自古公
鳳去桐枯何處問離離禾黍起秋風
過汧陽
濕霧經旬淹白日晴峰今日倚丹霄頽坡荷鍤開榛徑
缺岸横槎接野橋玉節北來鴻信斷金城西去馬蹄遥
汧陽縣郭居人少風露高秋夜寂寥
謁岳武穆王祠
十二金牌一日催三軍慟哭捲旗回馬前果中書生計
河上深孤父老來開闢乾坤無此變古今成敗有餘哀
皇明盡復中原土地下忠魂亦快哉
内廷讀卷
彤廷晝永午風恬冉冉遊絲罥畫簷綺席駢蕃頒内宴
麻衣鮮㓗對宸嚴殿前夢筆狀元策日下祥雲太史占
三十年前曾濫試白頭供事愧重沾
經筵秉燭
北極星精午夜懸周廬劍佩候朝天烟開曙色明馳道
月帶燈光照御筵災祲每消修政後樞機端繫格心前
萬方行覩虞廷化一曲薰風入五絃
奉贈蔣師相敬所致仕歸湘源兼簡令兄大司
徒二首
力辭機柄遂歸田朝野相看意惘然直節舊嘗稱宋璟
抗言終不負伊川三孤望重台階正八座官高棣萼聯
相業都歸嘉靖詔他年信史有遺編
椿津未老並遺榮禄賜便蕃荷聖明道在行藏均化俗
功留宗社更完名黃扉粉署當年夢碧水丹山此日盟
潞國平章還故事未應畎畆便忘情
送朱必東侍御還莆
仍著初衣返故林許身真不愧南金片言悟主情尤切
萬死寬恩幸亦深更向一貧看壯節豈容暫蹶負遐心
白頭鄉國慚無補却藉多賢振好音
嘉靖四年六月十一日得請致仕書感
久側班行乏寸裨故山歸去自嫌遲敢從柳下稱三黜
偶近關西謝四知適意江湖終遠逝忘機鷗鳥斷深疑
滄洲吾道依然在歲晩藏修副夙期
辭朝有感
積雨長安塵不飛宫壺漏盡啟嚴扉雲開曙色分馳道
風逓鐘聲出禁闈薄劣可能禆衮職衰殘得遂解朝衣
江湖此去瞻天迥猶認台星繞紫微
同年吳白樓宗卿秦鳳山司徒王平川吳紫山
二亞卿追餞曹氏園亭賦謝
圖史瀟瀟出帝京兩街騶從罷將迎九天氣肅驚先冷
六月隂多苦未晴病骨賜歸明主惠芳郊追餞故人情
曹家亭子相思處况是今宵聽雨聲
奉簡汪閒齋少宰
多年結屋山中卧底事移家更入城大隠無心仍避俗
幽居何地可逃名朝端佐理誰耆舊海内論心此弟兄
迢逓訪君還不遇閩山楚水重為情
弋溪訪汪石潭宗卿途中有作
迂程百里訪夫君層碧樓高隠白雲山徑肩輿行窈窕
風花衣袖度氤氲師丹典禮誰同議蘇軾文章世共聞
黃閣論思需舊學即看玉帛賁江濆
廣視堂題湯完之憲長卷
倚空長嘯憶孫登澤國風光老客情天盡平蕪吟裏望
風迴極浦坐來聲煙嵐掩映山長暝鸛鵲翻飛雨乍晴
兩月一臨殊未愜簿書不礙長官清
贈白司寇致仕
優老恩深特降麻都門設帳共興嗟孤卿位重心逾下
法網憂殷鬢盡華負郭有田供社酒候門無吏報朝衙
山中欲問神仙宅醉白堂開紫水涯
贈王時行赴任東廣兼簡吳獻臣方伯
晴莎細草馬頻嘶極浦荒烟眼欲迷野静推篷山色遶
天寒度嶺野猿啼五羊分署行新詔九鯉尋真記舊題
為語東湖諸舊侣一區雲水足幽棲
過南旺
龍王廟前泲水渾南旺閘口勢平吞四方貢賦入天府
萬國輿圖歸至尊平湖浩渺蛟黿聚沃野沮洳草木繁
經理虞衡心力盡漕流千古無狂奔
經武夷阻雨不及遊悵然有懷追和舊作
武夷九曲慣曾遊暮雨危灘阻去舟雙眼迢遥雲外望
羣峰宛轉意中留棲遲講道人應古汗漫尋真事却幽
不用登臨恣清賞胷中元自有林丘
憩常思嶺用壁間韻
常思嶺上駐征軺三日歸程覺尚遥衰疾久懸鄉土夢
迂疎無補聖明朝石巖雨過雲猶濕海國秋深草未彫
願得四封無一事不妨拂枕卧山椒
登麥斜巖
麥斜迢逓隠丹丘不用登臨說勝遊怪石盤空開鳥徑
晴雲歸洞濕龍湫高僧老去巖姿變獨客閒來世念休
杖策更尋塵外侣題詩聊為壁間留
遊紫霄巖
紫霄巖在北城陬六十年來始一遊樹色屯雲晴亦雨
溪聲逝水夏還秋悠悠世界疑無限擾擾吾生行欲休
滿眼煙光吟不就臨風獨倚殿東樓
李長者廟
風日佳晴每作期扁舟與客泛南陂望洋却念揮金日
符䜟曾聞插竹時澤國桑麻成樂土歲時俎豆重新祠
蒼茫烟水前村暮倚杖溪頭讀舊碑
南山讌集簡豐原學學士二首
城南五里古招提細草荒烟路欲迷梅谷寒深憐獨往
山房歲晩共誰棲危欄溪閣流雲冷古塔松枝去殿低
焚却銀魚無一事奚囊到處有新題
蕭寺僧閒晝自扄猿嘷虎嘯日冥冥烟霏近晩山逾紫
霜氣凌空樹獨青日侍北扉裁詔草天教南海耀文星
壯遊司馬江山助漢史猶堪繼聖經
簡姑蘇陳粹之憲副
吳苑鸎花滿舊墟先生翻笑出無車一官休去還憂國
十口饑來只賣書短屐香生莎逕煖疎欄雲傍草堂虛
匆匆登拜慚予晩更報詩筒候起居
賀江夜泊簡康總戎
茅椽結構倚危峰四面柴籬密密封十里舊墟稀賈客
三春沃野廢耕農江心細雨鳴宵柝枕上疎風度曉鐘
莫謂儒生無遠略擬將籌策佐元戎
白石草堂為林廷元提學題
文鐸遥分雨露邊草堂歸計定何年萬松影落碧窗裏
一艇江横白鳥前病卧鄉園逢舊侣興留詩社結清緣
樽前惆悵誰家笛吹落黃梅雨後天
沈休翁移詩見寄依韻和答
郢城白雪入詩寒野水閒雲意緒寬賓舘夜移聽雨榻
釣船晴拂相風竿太丘舊德終回俗神武先幾早掛冠
八十年來精力在遠煩詩札報平安
送劉克柔之任南鴻臚
鍾山葱鬱鎖青嵐拄笏登臨路舊諳纔見陸機來洛下
豈容太史滯周南畫船風送牙檣疾碧碗冰浮紫藕甘
典客庭空無一事詩中三昧許誰參
寓蘇州送張文相宰潮陽
十年朋舊嘆晨星邂逅他鄉眼倍明風雪吳門三日話
江湖魏闕百年情亂山雨色連鄉郡列宿晴光動海城
到日潮陽春正好綠隂羸馬課農耕
關中邂逅王舜卿内翰因其北上贈以詩
河汾著述舊專門雷電天池幾化鯤萬里雲霄臨鳳閣
五年風雨暗鴒原編摩史館趨嚴召邂逅詩篇與細論
渭水秦山秋色晩不堪搖落對芳樽
中秋夜康德涵以詩招飲次韻
關塞行行且復休滿天風雨暗城樓怪來客路時多阻
幸到君家一散愁四海斯文還此會百年今日是中秋
燈前意氣須傾盡别有詩篇醉後留
簡周仲瞻大參
玉勒金羈擁翠裾出塵標格照璠璵紫薇官轉無留槖
青瑣名存有諫書宦業一門光史牒民風三楚駐軺車
相逢湖海輸心地誰道元龍氣未除
簡許廷綸尚寶
湘源一别幾經年此日重逢已白顛宇宙有身須任責
朝廷無事豈遺賢著書歲晩鶴當戶觀物人間雲滿川
聞道六經猶剰語天衷妙處祇心傳
司徒劉近山邀造别墅之土樓蓬蒿塞徑時有
高二尺五之嘲因贈以詩
誅茅南郭託幽棲簇簇烟村路轉迷故壠松楸山下上
豐年禾黍屋東西高官歸第貧如洗速客看山醉似泥
韋曲去天元尺五旁人休笑此樓低
贈竹田大司空致仕
懸車還見古人風憂國年深鬢盡蓬督撫威名清百粤
留司位望切三公青天白日心源地玉札丹砂藥籠中
老去尚承優寵在也應畎畆有餘忠
南山避暑病眼不能赴呈林以乘都憲
十里樹隂匝寺門九天鐘磬隔溪聞健臨峰頂窮滄海
閒卧松根看白雲多病獨憐時伏枕勝遊無那此離羣
朝來強起揩雙眼翻訝前山瘦幾分
和自脩大尹寫懷韻
竹簟繩床睡起慵凭欄無語對高峰田塍路曲清溪遶
村巷門深細草封東郭吹竽名久濫南柯落枕夢空濃
餘生筋力猶粗健敢望還丹冰雪容
送族子士望北上
芳郊侵曉雨廉纖野店微風動酒帘照乘明珠淹重價
剸犀長劍發新銛官資屢轉貧猶在政務多諳性每恬
老我亢宗深注望南山廟貌起遐瞻
蘭州聞見素致仕用前留别韻奉寄二首
手疏連封乞引年夢魂先遶八壺巔雲莊歲晩還移竹
蘭水風清欲放船遠别無緣臨潞渚獨遊何意向秦川
老臣去國丹衷在指點星河幾廢眠
綠野依然一草亭焚香讀易意醒醒九重殊遇憐衰白
八座高名照汗青道在行藏敦士習身猶矍鑠訝仙靈
烟霞舊侣他年約拄杖臨滄再勒銘
静海即事呈管河錢郎中
畫舫牽風去去輕縣官津吏少將迎山林久已容吾拙
宦海誰還不世情綠樹蟬聲秋更切碧空山色晩偏晴
慇懃却遇錢工部一路相將意最傾
三衢郡守林以永招遊柯山時節推李舉南西
安丞族子士望俱從紀興二首
終日看山意未休偶聞兹勝特來遊雷聲振谷松濤壯
虹影横空石洞幽幻跡杳茫何處問禪林瀟洒此時留
馮虛更欲凌峰頂歴覽神仙十二洲
峰巒如黛雨初收危倚肩輿到上頭千古乾坤留勝跡
一時郡邑聚名流松篁落落依溪曲禾黍穰穰映道周
如此風光堪一醉不須懷古動遐憂
宿大安驛次壁間林利瞻方伯韻
肩輿軋軋入閩關盡笑先生鬢髮斑縱浪孤舟終抵岸
倦飛高鳥獨還山病來轉覺風情减老去深知世路艱
水陸勞勞猶未了林間打坐是真閒
德州遇王時行大參夜話
十日行舟離帝里一宵秉燭對鄉人足音何啻聞空谷
星彩還應照近隣賈傅早能輕利逹范公元亦起孤貧
迂疎老我歸林壑佇望來賢意最真
訪陶園楊少卿述贈
絃歌三徑苦無資安得家聲自太師隔世每懷高尚節
名園特取去來辭槐柯入夢應先寤蝸角分争亦竟癡
我也携書歸舊隠郵筒無惜寄新詩
訪偲庵楊太宰述贈
碧水丹山入武夷太師錫類世多竒獨持季野春秋責
久謝關西暮夜知手握銓衡歸物望身依斧扆肅朝儀
願公静養和平福且對清樽日賦詩
朱必東馬子莘二侍御過訪蒲坂别業
芳郊雜樹草堂深忽枉仙舟李郭臨别製衣巾無俗調
幽居畎畆有餘心喜看秧稻千家綠倦坐榕岡十里隂
正好劇談愁别去空庭月色對誰吟
夏日林以吉中丞過訪梅莊
静對青山日轉遲多君枉駕話襟期午炊送米城中至
露坐傳杯月下移數畆退耕閒曠地十年歸卧太平時
人生止足真堪樂蝸角輸嬴總不知
和李貳守題梅隴山莊韻兼以道别
旭日郊原散煖烟津津物色入新年溪環﨑曲數家住
春到梅梢十日先洛社潞公還地主草堂嚴武有詩傳
驪駒無那攀轅别北望心懸萬里天
社會南郭草堂
東山結社十年餘移席城南又一初習静久拚人事廢
息交真與世情疎青勻莎徑穿新笋綠漲春江躍細魚
麥酒熟時方貯甕暖風復長滿園蔬
春仲邀社友宿梅隴晨登壺山有作
扶桑東望日暉暉促僕晨裝捲毳衣滄海縱觀情浩渺
丹峰遥上思飜飛祇園地冷樹方發膏雨春慳雲已歸
豈待冥搜窮物理即從高曠識天機
仲秋社會
多年卧病解朝衣疎散心情與世違隴畆雨深禾已長
階庭風冷葉初飛四時月色秋偏好一代交遊老漸稀
桂魄流輝香滿座誰人高折一枝歸
梅隴山門安扁感事
羡門締結已多年新扁門楣翰墨鮮滄海久離名利跡
青丘真結死生緣静中觀化物皆幻老至歸全人亦仙
不用高樓重竪表路人惟識茂陵阡(羡門觀化歸全皆扁名)
招社友遊梅隴
梅隴昔年曾枉駕山川草木倍光輝里祠臨水增新構
石徑移墻闢舊闈共喜筋骸猶健浪况堪時節正芳菲
木蘭倚棹須乘興汛掃茆堂望翠微
贈林竹田翁進階
弭節三山又十春太平無事老經綸重開皇極逢明主
再進台階慰舊臣解綬鄭均還賜禄揮金疏傳日娛賓
東風吹遍田中竹看長龍孫萬个新
秋夕偕社友讌集
老至逢秋厭索居百年風景僅留餘宦情流水隨行止
世事浮雲任卷舒草際凉生風起處松梢影動月升初
杯盤撤去仍清坐共喜兹遊興不孤
諸社友枉顧南山新祠
舒卷無心雲亦癡石臺閒翫坐移時焚香登座非談釋
載酒臨門豈問竒瀕海人文追始倡傾城冠盖賁新祠
藻蘋幾掬妥靈地莊誦生民第一詩
陳侍御于弘亭子
積雨茅齋坐轉慵村庄一夢興偏濃短堤浮水株株樹
高閣臨窗面面峰南郭風霜曾攬轡東郊烟雨自明農
城堙咫尺招邀地杖屨無嫌日過從
别待桀弟還莆
阿弟思歸意轉銜高堂消息不須緘壺公山霽雙螺峙
彭蠡湖秋一鏡函力課圭田供黍稷時看墟墓長松杉
行藏羞澁那堪贈一道清風送客帆
六十誕辰
甲子循行數已週小堂開宴及春柔兒童往事渾如昨
犬馬殘年忽到頭湖海浪高曾飽閱乾坤擔重竟難酬
從今要省勞生念静向山中卜一丘
山齋文集卷六
