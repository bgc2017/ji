山齋文集卷十七
明鄭岳撰
墓誌銘
明戸部郎中浴江陳士遠墓誌銘
戸部郎中陳君士遠諱騰鸞世居黃岡曾祖克讓徙江
口故號浴江祖徽祚父允迪贈承德郎戸部主事母方
氏贈安人生君兄弟五人君行敬五江口自勝國以來
人材絶少江海會流靈秀磅礴鬱積而始發於君生有
異質書過目輒能牢記初治舉子業輒能脱凢格有竒
語正德丙子舉試名第七梓其文庚辰會試辛巳廷試
第二甲名第七授戸部主事監視芻餉出納不苛晉署
員外郎中釐革蠧弊務以利人嘉靖丁亥五月八日以
病卒于京邸享年四十有八朝之公卿大夫士咸䀌傷
之君無他嗜好獨嗜書訂經質史旁及百家諸子竒辭
隠帙靡不獵涉其為文沉鬱奥美至奇澁處殆不可句
其後躭翫左氏班馬漸趨古雅成一家言余起廢至京
見素林公繼至咸以文委君余脩莆陽文獻君為沃擇
惟精尚書九峰孫公鳳山秦公咸器其能使天假之年
極所如往掞精振藻固當為吾莆增價顧奪之速何耶
嘗讀賈誼鵩賦息夫躬絶命詞迺知古詞人多窮且不
夀獨君哉其為人坦易言詞率直好面斥人過故多取
忌毁然實無他腸遇事若草草而界畛甚嚴如河西務
九江𣙜税皆利權所在部堂亟委俱力辭卒之日囊無
粒金部長僚知之為給二十金交游率致賻始克治木
殮禭賣屋償責尚多逋負比櫬歸家徒四壁嗚呼傷哉
先娶鄭氏贈安人繼許氏封安人皆先卒側室徐氏子
男四功劭皆衞庠生能紹家學勸勄女一孫男一峻功
劭以貧故久不克葬兹卜地于待賓里東山之陽將以
明年甲午正月初九日窆焉持郎中方世佩所述事狀
拜且泣曰先子文學志操嘗辱公知不肖懼無以掩諸
幽也願丐之志余曰浴江平生知友如王時行林以吉
郭直夫鄭啓範皆善文抑何取於老朽功劭曰固諸公
意也余每危君之不克葬兹聞諸公助麥舟而二子極
力圖之始克襄事又奚忍弗銘迺叙而銘之曰
孰豐厥禀孰柅厥成極其所至藝苑蜚英中道夭閼孰
究幽冥厥嗣烝烝尚克賁于佳城
封太淑人林母方氏墓誌銘
太淑人方姓大父行人柳東公諱澥廉退執禮父和叔
公由鄕薦為石城教諭卒無子太淑人生四歲而孤母
朱氏矢志鞠之性幼慧且習染家訓識度迥出女流柳
東公特奇愛之曰是女不以與凢子林大姓且聞贈侍
郎槐庭公少有異質遂以歸之林家無厚業太淑人躬
執爨昧旦即起盥櫛與婢使雜作攻苦茹淡有恒情所
不堪者槐庭公中年棄舉業陶情詩酒不問家有無公
私百需咸於太淑人任之既舉一男四女男即兵部右
侍郎富也娶張氏婦能共甘苦早棄世太淑人念之至
今語必出涕繼娶翁娶柳及連歸諸女于士族而先畬
不損尺寸人咸難之侍郎始登第官評事忤逆瑾謫官
又勒致仕阽危叵測大懼為太淑人戚顧怡然曰仕途
利鈍非自我為之又奚尤瑾誅起廢歴郡守方面至今
官太淑人不以為喜猶私治産親竈突侍郎跪請曰婦
可代勞何自苦乃爾太淑人艴然曰爾林由吾曾太姑
鄭安人辛苦立家至今數世食其利吾敢以驕惰遽墜
其家法邪其素性嚴憚率類是家衆承事惟謹晩益降
詞色為和娓娓道其貧時拮据狀且習見柳東公居家
禮法及門高第歴舉為諸孫及孫婦訓念石城公乏祀
市祭田若干畝付方氏子孫掌之歲時燕會闔門千餘
指女眷充溢堂奥太淑人頎然出其上舉止凝重衆視
之若神凢受餉遺必厚謝村嫗以物售每翔以直且飲
食之匱乏乞貸蠲惠無或恡疎戚貴賤屬心焉平生強
健鮮疾晩得痰証每發昏憒疾已卽起飲啜如常嘉靖
癸已五月三日早起猶步屣遍歴諸堂室飯至咽數口
投箸而絶享年八十蓋收其全福云先是侍郎在兩廣
念母老懇懇連疏乞致仕歸養忤旨落職歸末週歲而
太淑人果卒足明不欺尋遇詔叙復䘏典未下蓋有竢
也太淑人以歲辛夘覃恩加封號孫萬仞例得蔭叙入
太學曾孫兆金登鄕舉今歲甲午孫萬潮繼登萬峰兆
恩俱錄學籍萬峰而下萬殊萬言凢五孫兆恩而下兆
居兆憲兆誥兆禎兆麟凢七曾孫孫女二曾孫女四玄
孫女二孫曾諸婦俱出宦門其福澤流衍將百世賴之
寧獨哀榮無憾已哉槐庭公先葬石門將合葬啓封弗
利迺改兆于右以是年十二月二十二日合二柩窆焉
以萬潮壻于我具狀丐銘迺叙而銘之曰
鍾之異維家之祥胤之良維國之光振振來昆世永昌持
盈萃祉莫與京吁嗟女士兮今則亡石門改兆兮雙玉偕藏
明贈承德郎刑部廣東清吏司主事質菴王君
墓誌銘
王世居沙堤稱著姓元季有諱發者遭兵燹蕩析隨
母吳依舅氏耕原以居遂冐吳姓歴五世至御史公諱
玉榮曁今知府鳳靈皆以吳著仕籍鳳靈為刑部主事
始奏復王姓今為耕原王氏君諱琯字玉和號質菴御
史季弟鳳靈父也厥考諱止敬以御史初官太常博士
贈博士母林氏封太孺人質菴少從御史治舉子業通
大義以考博士蚤逝伯兄玉伯挾貲遊湖湘十餘年不
返家遂落口衆食寡公私百責藂委竭力營治拮据撑
拄以衣食内外婚嫁其子女以毋貽太孺人憂俾御史
得以專志於學及舉進士宦轍往來煩費質菴皆密為
之備俾得蠲志于官又念太孺人思伯不置迺裹足走
湖湘間關三年竟迎伯以歸視時貿稍積贏餘則以脩
葺先世祠墓置塾延師以教諸子姓中年太孺人憫其
勞悴命兄弟分異均給所遺田宅且聽各私其有質菴
獨不肯私既異二年兄弟有欲得腴田者慨然易之御
史欲廣宅割所分屋數楹與之伯氏子失愛見逐并其
妻孥畜之皆近世所難者自御史顯宦未嘗藉聲勢取
潤於官輘轢其鄉人聞人善稱慕不置而惠䘏其貧嘗
有所親貸白金二十兩持去旋歸告曰適所貸者喪之
途矣質菴曰旣喪之途將若之何竟不復索晩舉七丈
夫子鳳靈最末少始生以星歷卜之曰是兒必貴質菴
以正德已巳二月二十六日卒越八年丙子鳳靈與兄
鳳儀同舉鄉薦明年鳳靈舉進士歴部屬出守襄陽年
纔三十文才吏幹表出流輩余每私異之及得吾宗彦
提學御史洛書所為質菴行狀迺嘆曰是固有自哉夫
嗇於身而發於其子天之道終定如是爲善者其勸爾
矣鳳靈以主事遇恩例贈質菴如其官母林氏安人封
生母戴氏太安人其諸兄鳳翔鳳簉鳳偁鳳儼皆早世
鳳儀為亳州學正亦卒今在惟鳳澤聽選官孫男大受
衛庠生大勲一貫邑庠生大節凢五房之寡幼衣食婚
喪皆鳳靈乎賴其家又素貧既得襄陽奉母戴就養逾
年卒歸圖葬事卜祔質菴墓不吉卜遷吉乃别治三壙
于報恩山之原博士公墓右以嘉靖戊子十二月十七
日啓質菴林母墓遷二柩與戴合窆質菴先葬未有銘
今宜銘銘曰
孝弟于人兮道在邇競利傷恩兮俗頽靡幹蠱用譽兮因
心則友世若質菴兮其庶矣葆光弗耀兮多委祉惟天祐善
兮篤生令子覃恩未艾兮賁九泉改葬勒銘兮徵于野史
明中憲大夫雲南按察司副使蘭臯陳公墓誌
銘
嘉靖乙酉余謝事歸蘭臯陳公亟枉顧語甚驩余故居
蒲坂去公錦墩纔二里許余方開渠築室公辱相其成
操舟往來相樂也越二年丁亥正月二十四日公遘微
疾卒余匍匐往吊悲嘅疇昔失此老友蓋公年長余同
舉鄉薦仕宦出入同時交莫逆也公初計偕中禮部乙
榜為直隸獻縣儒學教諭其地材素乏乃嚴立條教以
身率之拔其穎異加課督焉由是科第繼起郡長貳皆
遣子就學待以賓禮六載例得會試登弘治巳未進士
授直隸南樂知縣先時歲荒民流公為招徠立劵貸溫
戸種子令民耕作二年亡者悉歸與民示信竊盜獲者
穴狗竇出入且許親屬保領能改惡即復其常由是人
恥為盜雖遺物於道亦不敢私歲辛酉郡雨雹壬戌郡
蝗蝝南樂獨免巡按御史遣官覈實條其政蹟殊異上
旌癸亥徵入百姓遮留解其鞾懸置于樓立名宦祠昉
於公也由戸部主事轉刑部員外郎郎中時逆璫擅威
柄邏者獲巨盜獄具欲以賂釋公持不可以直被逮幾
不免正德庚午陞山西布政司左參議旬宣所至繩治
強梗王府侵冒民田事下推勘奪歸之民撫按交章論
薦乙亥轉雲南按察司副使鋤剔奸蠧憲度脩眀嘗掌
提學道事考較惟允然嚴於嫉惡卒不免於不悦已者
之中傷庚辰始解官歸歸八年卒年七十三矣公軀貌
豐偉顧盼有威卽之則樂易欵密性簡重充於學識居
官絶機穽巧媚以養交倖進居家不問生産性躭書至
老不倦詩文沉鬱有味隠然為鄕之望焉配封宜人張
氏相安儉素教子孫有法撫孤姪而婚配之在南樂民
有獲窖錢者爭輸之官宜人曰天以賜民官何利焉卒
畀之民先公五年卒夀七十子男二長肅先卒次懿女
二長適李長史仁之子一復次適許長史仁之子淳孫
相懿以下俱弟子員曾孫玄錫師錫陳居錦墩族久以
蕃讀書登第則自公之兄翰林庶吉士邦瑞公始其治
尚書有師法一時學者宗之公與從父兄浙江布政使
公仁俱從受業聯舉進士一門稱盛曾祖孟岳祖從吉
考贈刑部員外郎諱克嗣妣俞氏贈宜人以公貴也公
諱邦器字五器别其號蘭皋云公嘗於白杜嶺祖墳之
後手營新墳葬配張宜人矣懿卜以今年戊子十二月
十五日壬午奉公窆焉以御史朱君必東狀請銘誼不
得辭乃叙而銘之銘曰
于嗟蘭臬倏云徂壺公木蘭跡已孤宦轍所至有美譽
莵裘歸老無厚儲杜門却掃日劬書後生考德式其廬
老成典刑日以疎我銘其墓語非諛
明淮府左長史進階中憲大夫真白林公曁淑
配封宜人吳氏墓誌銘
弘治初間莆儒碩官于國子者數人若監丞林公子道
學正陳公子佩曁吾中表兄林公世祥皆以宿學古行
表律後進一時太學稱盛余脩莆陽文獻略已叙述兹
林公之葬也孫森等具狀請銘於余前輩典刑公不可
作矣公諱稔既入官以祥名林其先有宋進士諱龍者
卜居黃石琳井孫夀者遷書街公今徙玉塘曾祖仲頎
公祖原脩公皆邑庠造士也考諱亮贈奉政大夫妣宋
氏司諫雍公女考蚤卒舅奪母志公幼有志識泣不從
遂依叔氏以居稍長勵志力學登成化乙酉鄉薦已丑
中乙榜拜博羅學諭日與諸生相講解真意慇懃視諸
生如子諸生亦父視之出其型範若張都憲律曾侍御禄
終身佩服弗忘歴九載部使者交薦諸生請留不可迺
相與立生祠于學宫題其柱曰先生真白日後學仰清
風因更號真白云吏部試優等例得遷有司公懇辭太
宰尹公面嘆其高資轉江西饒州教授其教如博邑諸
生脩脯有無厚薄卒不以介意而賙貧助喪義無所靳
九載考績諸生就學宫立去思碑淮康王親為製文刻
之遷國子助教六館生多從講業天部書考行淑教勤
超擢淮府左長史實異格也淮康王素重其賢虚心倚
毗時内臣有跋扈者公劾罪之康王薨世子未立朝廷
勑公輔攝處分國事羣小譸張奏訐公鎮以靜卒以無
事嗣王具奏輔導勤勞蒙特恩進階中憲大夫錫以誥
詞曰輔相盡匡持之力講經多啓沃之功追贈厥考奉
政大夫淮府左長史封淑配宜人吳氏公尋以老乞歸
所居闤闠日靜坐一室人莫窺其面吉月歲節一謁宗
祠會族衆而已竟不跡城府蓋公寡嗜欲薄世味敦慎
好禮在官所五鼓必興盛暑不廢冠裳人未嘗見其科
頭晏起者痛父早卒念叔氏撫教恩事之如父先世所
遺業惟聽叔命分置以俸資上七品散官為叔榮既而
謂母子無絶道拘於制不得伸而猶曲致其孝焉諸伯
叔兄弟不能葬者十二喪悉出資為助葬墓在榖城之
麓施及姻舊咸恩之余昔為湖廣僉憲奉吾母禄養道
經饒郡公懇留暫住藩署數日且曰吾幼時受愛於姑
今俱老矣語必稱名進酒必長跪召一鍛工以銀器將
以致贈為工者侵盜幾半僕與之究競公聞之以雞米
遺工去戒其僕曰若旣露其惡誰復任之是絶其藝矣
余目擊其事為之嘆息其存心誠厚類是生平於人無
忿競不口人過或有欺侮者亦不之較有古君子長者
風焉所治經學甚醇嘗同考順天主考浙江多得士吳
宜人與公相敬如賓公樂客遇至輒留宜人常洗腆以
俟其慈祥好施悉先公意為之卒之日簮珥衣被俱散
之盡其在淮藩也宮中姬嬪尊為女師郡主笄及下嫁
必請宜人掌行其禮子一諱繼善字乾卿邑庠生抱負
甚偉以宿疾不竟所志惜哉娶陳大尹則孔女善治家
勤婦道公以正德乙亥十二月二十日卒享年七十有
七嘉靖壬午歲乾卿與陳氏婦繼卒獨宜人夀最高享
年九十嘉靖丁亥九月十六日以疾卒女三長適吳外
翰孜之子伯和次適李大尹元之子子齊三適贈主事
黃守居之子待遂孫男三孟森郡庠生娶楊教授文命
女仲彬邑庠生娶黃大尹汝顯女季一栻郡庠生娶周
大尹澄女曾孫三爚燁熛墓在安樂里嶺前卜以今年
丙申正月十七日奉柩厝焉並乾卿陳氏婦以從之銘
曰
大樸既散淳風日漓反琢以真典刑在兹古貌古心動
不踰禮歴教兩庠入助國學不二其德師道不孤人曰
醇儒式是模範迨相皇藩請共朝夕主少國疑横流䇄
立帝念勞勩錫以金緋令德保終請老以歸温温宜人
克相内治嫓德孕賢聿稱女士葫䕘之原有封若堂爰及
子婦二世偕藏揚德揚休用垂無極慨比有道庶無媿色
雷母鄭孺人墓誌銘
嘉靖十五年四月初七日吾郡推古和雷侯禮母孺人
鄭氏卒于官邸莆諸生素受侯教合如干人助其喪役
凢殮襚悉用布無繒綺之飾諸生出以語余嘆曰昔寇
萊公為樞密直學士賞賜金帛盈積其乳母曰太夫人
不幸時家貧求一帛以為襚不可得詎知有今日萊公
聞之大慟其事殆與今類余於是善侯守官貧且知孺
人之能安於貧也旣數日侯令諸生持林郎中志道所
述行狀請銘於虖余尚忍弗銘乎哉按狀豐城之雷始
於令煥其事具載張華博物志煥既得劍名曾孫曰鐔
志瑞也自晉傳緒久益熾至延平郡守誠智生啓陽啓
陽生遂冲娶揭氏是生邦鑑號強恕齋者禮父也始邦
鑑卜婚鄭氏本南巷右族處士統女自年十三時母陳
病劇每夕稽顙北辰請以身代因茹素三年祈母夀其
幼性如是既歸于雷事揭氏姑盡誠孝姑嘗病痢孺人
扶抱滌穢衣不解帶連數夕為常姑賴以無苦一日聞
寇至衆皆逸孺人獨守姑不忍離旣舉瑚璉又感異夢
舉禮方在襁抱叔氏子祐䄓幼孤孺人均乳之至湩竭
寧以餅啖禮以是祐䄓咸母孺人強恕翁少業儒再試
弗遇遨遊湖湘間孺人獨攻苦茹淡以娶瑚婦丁璉婦
揭而歸女于劉廷獻黃澥又為禮聘李氏誡曰待汝學
成名迺娶戊子禮果登鄉薦卒業南雍孺人揭李氏婦
就婚未幾李卒壬辰禮登進士孺人為續娶張氏婦與
俱迨節推命下遂偕之官居無何強恕齋亦來就養敬
相待如賓相安澹泊期勉率厥子成遠業侯每出輒為
扄重門絶不與外人接旦夕以省刑洗冤為訓侯奉以
周旋惟謹持法詳平接士夫質愿不欺暇即與諸生講
解經義翁與孺人聞而樂之侯每承檄理劇于他郡在
省城聞母病歸視未浹旬遂卒享年六十八澄清濠元
寶其孫也孺人自至官邸常嬰疾雖困牀褥一錢寸縷
猶手自檢制蓋務儉以助廉云郡人咸誦母賢而又惜
侯去也余忍弗銘銘曰
古有崔母官無贏資稱好消息亦有雋母獄無枉詞喜
進飲食吁嗟孺人式克似之壼儀秩秩守官廉平祿養
未豐大故奄及郡人哀之誄以銘辭式垂無極
山齋文集卷十七
