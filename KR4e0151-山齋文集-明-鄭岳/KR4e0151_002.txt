山齋文集卷二
明鄭岳撰
七言古詩
畫馬行
房星耿耿明碧落神駿墜地走沙漠天閑秣飼列奚官
逸氣俛就青絲絡古來神駿豈易畜遺貌至今動人目
硉兀争看骨格奇人間萬馬徒多肉汗血染成五色紋
碧蹄高踏秋空雲躞蹀嘶鳴神彩溢此圖疑出曹將軍
渥洼異産今寂寞世無伯樂何由識但收遺骨破千金
不用按圖遠相索
題菜
東風一夜吹霡霂園丁揮鋤土膏沃嘉蔬百種葉抽齊
甕牖寒窺一畦綠朝來擷芼小鐺鳴山館無殽聊餉客
青作寒葅玉糝羹呼酒高歌還鼓腹貴游之子飫羶葷
唶口齚舌咽不得豈知口腹終累人一飯萬錢嗟未足
烹熬珍異傷胃腸山中此味苦無毒君不見志士從來
甘淡泊人間萬事由此作
壬戌九月十八日白湖鎮遇風舟危甚賦此紀
事(時承委南都公事就送老母還莆)
陽邏下接白湖鎮十里舟行惟一瞬狂颷奄忽自西來
波浪簸空天地震我舟蕩漾載浮沈須臾柁折難復進
百尺巨桅忽中斷舟人惶擾争奔遁抱扶老母附岸登
雨注泥深風益勁回頭試盼左右舟漂沒中流魚腹殉
白湖巡官忽馳至肩輿羸馬聊借乘前村茅屋漁父家
掃地焚香候門徑閭閻老稚訝官至奔走邏拜重相慶
細燒榾柮燎衣巾炊黍蒸藜頗充饉雨聲淅瀝洒茅簷
目睫不交對餘燼大塊噫氣豈適然兀坐冥搜毛骨振
晏起科頭尚徵咎况乃吾生事多釁操存黤昧鬼先窺
舉錯乖張人或病攬衣晨起當空拜悔悟從今當益慎
春秋紀異不紀祥儆示古今垂大訓
玉泉院對華峰有懷見素大司寇
華峰三面開芙蓉天然秀色浮空中我來坐玩日當午
膚雲忽合雨濛濛南峰隠霧不可見東西峙立鬱葱蒨
懸巖瀑溜垂千條流出亂石如素練結亭據石出林端
極目烟雲渺秦甸雲莊素老性好奇惜未到此一覩之
蒼厓千仞意俱往飄飄拄杖凌空飛象外烟霞諧笑語
風前咳唾成珠璣生平風格狎林藪垂老跼蹐留京師
宿望由來繫朝野屢疏還山未有期使還相見一撫掌
請翁和我華山詩
暮春邀社友遊東山
老至光隂同轉轂今日難將明日卜改歲幾何忽暮春
一夜狂風花漸落東山樵舍巖竇幽十里青山斜帶郭
蒼松偃蹇石崚嶒際海東南盡一目杖屨乘閒試共登
坐聽鳥聲歌伐木蔬盤草草亦易辦糟床夜注酒初漉
家有肥鵝不敢宰巨觥滿引罰頗酷
東巖禱雨題林以永寒谷山水障子
松壇禱雨東巖宿日餐蔬笋斷粱肉我心憚暑慘不舒
獨據蒼崖蔭林木寒翁知我厭氛埃為索丹青貽巨幅
披圖細玩思杳然偃蹇雙松翳雲壑中有一叟頎而長
琴書瀟灑從二僕蘄州疏簟疊平蕪短檻高雲聊寓目
綸巾羽扇風飄飄瘦骨清容肖寒谷寒翁寒翁風節奇
結芰紉蘭好奇服歴官中外四十年拂袖歸來書幾簏
豐年妻子尚苦饑况兹亢旱田盡曝稻粱一飽不自謀
猶為蒼生淚盈掬古來賢達類如此杜老秋風賦茅屋
吾社安可無是翁東野雲龍每相逐
東湖書院為吳亞卿獻臣題
大雲山中泉一注東湖先生讀書處先生胸次迥出塵
山中草木皆真趣讀書豈徒事鉛槧匡時事業於兹具
試出緒餘售於人要使蒼生盡陶鑄平生苦節甘若飴
妻子不免於寒饑遇事直前無顧忌終遭坎坷蹈危機
達生委命寧自悔萬里生還天所遺山中茅屋依然在
洞雲江月與心期湖田荒穢方料理詔書南下君復起
百年此道亦何心乘流則行坎則止
和吳約中憲副招飲韻
蚤年仕版濫登名世路艱虞頗獵涉倦遊歸卧故山廬
晝閒殘書時一挾韶光冉冉遞相催坐見春花秋墜葉
近來右臂痛莫堪厚擁綈袍施曲袷故人結社在比鄰
匝月清容纔一接小齋風景自撩人露酒開樽紅映頰
慇懃滿酌泛落英莫遣香風報遊蝶
會盟臺(即秦趙澠池會處)
嬴秦日肆虎狼威約趙西來會澠池相如登壇奮怒髮
呵叱秦王如豎兒一時詐力相傾軋睦鄰修好非所宜
夾谷之會何委蛇汶陽侵田卒見歸長平禍胎從此結
區區擊缶亦徒為會盟有臺今寂寞夕陽蔓草封殘碑
秋水嘆
黃河横溢縣成渠人家半在水中居水邊漁父持空網
吁嗟無稻復無魚隣居相望隔河汜借貸無從饑欲死
樓船伐鼓晨夜過怒向縣官索夫米
南湖喬木圖詩
永嘉政衰紛酋虜衣冠避亂入南土湔滌陋習變儒風
邑小曹滕俗鄒魯云誰奮振為之先南湖諸老抱遺編
結廬弦誦南山下陶冶歐林諸名賢流風遺澤詎云斬
玉樹芝蘭多異産吾家一脉分太卿轉徙桃源入蒲坂
坂中族庶衍而昌腴田稉稻充烝嘗故家門面亦何有
綠繞古樹凡千章先憲當年手自植老榦嵳峩蔽天日
冰霜飽嚼節如鎗孫枝秀出皆徑直畫工描寫入此圖
先輩文字墨未渝篋笥久藏喫蟲鼠上下殘缺半糊塗
小弟佑生知愛惜緣舊易新重粧飾凌晨捧帚掃家堂
高掛此圖於素壁先人手澤存豈多棄置將奈愚騃何
忩前感此起遐念涕泣更下欲滂沱敬拭下方書數語
此意根心難縷縷吾宗衰替理宜復共振先聲時望汝
賦長生篇夀表兄林孟聲
僊溪之水清且長僊溪山中藥草香何僊尋源昔到此
九鯉變化凌空翔山人昔在穀城住素書不與黃石遇
挈家迤邐來此溪日分甘泉飲一注胃腸經歲忘渴飢
肌膚玉雪顔如鑄更汲溪流煮石髄丹成便爾飛昇去
庭階蓂莢紀生年大棗如瓜薦夀筵翩躚鶴馭從空下
霞裾絳節來羣僊從今願祝百千歲眼看滄海復成田
山齋老子時在會酒酣為賦長生篇
杏林春意歌贈方在淵
學書費紙醫費人坡翁此言意苦真脉經素問眼未識
隂陽表裏何由陳匕劑試投違脉理虚詞恐喝驚人耳
俗方幸售責厚酬翦翦逐利活妻子焚券幾人如宋清
偶收寸效浪傳名視㿂洗髄自神術三折肱后業始精
方君家世本業儒孔顔讀罷讀靈樞丹溪東垣及仲景
頗窺堂奥嚌其腴原病檢方非草草小阮並驅名更早
四方延置不辭勞立起沈疴濟閼夭董公種杏昔成林
今無其地有其心一腔生意何曾息起死回生澤物深
峰湖落筆為傳寫幅圖把玩春盈野素翁斫地為長歌
一鄉二妙天所假我生蒲柳質最微年未及邁氣先衰
眼昏足疲齒搖動時借藥力強支持葛巾幸爾謝世局
習静山中欲辟穀六經糟粕徒勞神枕中鴻寶得奇術
得奇術能駐顔金丹九還火候足君看他日生羽翰
賦五老圖夀戴德洋七十七
黃雲紫水秘夀鄉玄鶴随人化日長飲水餐英娛晩節
結蟠高會薦清觴五人眉髮皆皓白問其年華不可得
我欲擬之羲皇人羲皇之人無與敵大袖長衫類阮君
羽衣霓裳豈僊客嘗聞潛修阮者流草衣木食輕王侯
修形煉氣老益固朝烟暮霞頻吞吐笑傲泉石脱塵凡
指掌圖書陳列數龜巢蓮葉有餘適鶴舞芝田常自得
孝為安宅友為居敬作章程慈作則我懷汝輩意軒舉
欲借此會憑誰語莫謂五老擅奇芳蒲坂有人還似汝
山齋文集卷二
