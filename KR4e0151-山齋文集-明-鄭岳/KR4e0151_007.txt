山齋文集卷七
明鄭岳撰
七言絶句
九江分司二首
分司相傳為岳武穆故宅中有石池尚為舊
物秦檜和敵而甘心武穆高宗賜第葛嶺有
一德格天閣今其遺址安在哉岳氏一池世
猶愛護而不忍廢善惡之報必久而後定邪
石耳堆盤薦綠茸白魚紫笋亦時供日長分省無公事
坐對廬山雙劍峰
石甃方池幾百年岳王故宅世猶傳格天高閣今安在
葛嶺荆榛野雉眠
中秋夜宿蒜嶺驛
路隔家山只一程驛亭孤坐不勝情可憐今夜中秋月
猶作人間兩地明
蘭
短葉疎莖雜野蒿不隨清廟薦溪毛白頭空谷幽人老
夜雨篝燈讀楚騷
菊
斗絶孤厓倚碧空秋深烟雨寄芳叢林坰寂寞誰相問
千載心期栗里翁
夏日山中雜咏二首
隴上新開百荔莊交枝接葉覆茆堂青林結實殊稀少
應笑山人歲計荒
荒郊無雨再經旬豆葉禾苖赤色新宴坐樹隂猶覺暑
田中更有踏車人
汝寧道中遇雪呈蔣升之太守
畿甸一冬愁少雪飛沙滿地麥苖稀黃河南渡春猶淺
始見郊原白雪飛
北邙山
黃河南渡陟平岡迤邐坡陀接北邙一望荒丘秋草裏
誰知庶姓與君王
過洛陽故城
伊闕山高伊水清洛陽形勝舊曾名累朝遺蹟今俱盡
斷塹荒郊只廢城
新安縣即函谷關也其地阨塞秦東面以制諸
侯故於此設鎮
雄關重鎻三秦地隘道曾摧六國師今日驛亭從夜度
却非齊客學雞時
陜州城有石刻魏野草堂即其舊隠處有司立
堂祀之
白衣不受羣公薦紫禁曾傳處士詩今日乾坤猶有地
為君重作草堂基
過貴溪風雨暴至
溽暑蒸人一洗空碧天遠影見歸鴻圖書小艇無官况
落日溪頭狎釣翁
草萍驛
蕭疎驛舍繞烟蘿二十年前此地過詩壁舊題無處覓
植松庭外已婆娑
度分水關二首
泉聲鳥語隔溪聞楚越封疆此際分老眼欲窮閩海望
午風吹散隴頭雲
計偕當日此攀躋曾有狂詞嶺上題治策山河成漫語
千峰秋色夕陽西(計偕過此嘗題落句莫謂儒生無治策長扶明主鎮山河故今云云)
邊戍馳馬圖詩
同雲四野雪霏霏虎韉氊衫去欲飛猛氣衝風能破敵
邊烽無警羽書稀
登舟
常山輿馬玉山舟客路驅人不自由却羡邊江幾家屋
柴門斜對白鷗洲
重陽日社會梅莊三首
老至登高力不任黃花短髮豈勝簪一年好景莫孤負
擬把茱萸滿琖斟
小作温公獨樂園頻招几杖泛清樽曲欄短砌花如簇
看盡芳菲不出門
百卉逢秋半欲殘九天風露動微寒東籬黃菊花開未
移向堂前對酒看
山齋文集卷七
