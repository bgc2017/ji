山齋文集卷十八
明鄭岳撰
墓誌銘
明奉議大夫山東按察司僉事榖齋林公墓誌
銘
莆世族稱姑青林氏宋有回年公者嗜義樂施嘗剙紅
泉義學延族子艾軒講授伊洛之學四方學徒至者咸
館榖之平居積隂澤以惠利人人至于今子孫獨盛其
錫類象賢若榖齋者迺其十二世孫也諱典字汝淳行
純五曾大父稔贈會州衞經歴大父彀累官揚州府同
知進階朝列大夫父憲領鄕薦為秀水訓導母黃氏生
母姚氏産公于秀庠長娶參政黃公譽女林與黃世授
業壁經至公尤精舉成化丁酉鄕薦名第十梓其文甲
辰會試乙榜授冠縣教諭丁母黃氏憂服除改西安教
諭其地材素乏公嚴立條教日與諸生講解風雨寒暑
不少輟自是科目繼起提學吳公伯通稱為浙師儒第
一司寇彭惠安公每舉為司教者式兩京廣西連聘校
文所至稱得人擢鄖陽府學教授鄖陽新設郡治材尤
乏公擇其年少質敏者悉令改經親為講解如西安時
贄儀盡卻或捐俸以資其貧士習為變有曾得禄者遂
以書經魁湖省連登甲第而人文漸闢矣主考廣藩謁
陳白沙張東所廷實亦來會談論理粤累日迺别白沙
喜謂人曰自吾與莆人友惟林汝惇天資近道可遠到
也撫治都御史陳公清薦為宜城知縣宜城縣小當孔
道公儒者素未臨民或難之至則百廢俱舉若素習於
吏然治為諸邑最撫巡藩臬交薦擢順天府通判三載
書稱最得推恩贈父如已官母黃贈安人姚封太安人
配黃安人尋擢都察院經歴各道御史爭圖便差公持
資序不曲副多致憾嫉踰年轉中軍都督府經歴遂擢
廣西按察司僉事甫蒞任聞姚太安人訃服除改山東
奉勑提督北直隸屯田兼管糧草嚴限督徵京畿事涉
權貴不少假疏乞休不許正德庚辰吏部以年及例與
致仕又五年為嘉靖乙酉夀滿七十六月二十日以疾
卒遠近聞而悲之蓋公敭歴中外幾四十年於先世田
廬未嘗增拓旣致仕家居隘甚屋西稍葺數椽曰西翠
小堂日坐其中稽經訂史罕與人接於世故紛華泊如
也充養内腴貎温而言確詩文清雋近時鄕名輩有古
意可範俗者如公邈不可得已悲夫子應文郡庠生側
室朱出娶吳孫永熙永燾永鰲女長適黃刑部文器之
子瀛次適黃僉憲世英之子國子生觀次適方貳守恒
謙之子鄕進士從鯤俱黃安人出又次適方方伯文玉
之子國子生直側室梁出瀛從鯤俱夭二女守節無玷
蓋得之家教云黃安人先卒葬于楊山至是應文卜以
嘉靖丁亥十二月二十九日未時奉公柩合窆先期具
事狀請銘予曰公與素翁同宗且受知最深是銘宜翁
為之曰翁病辭以屬公亦先君意也迺序而銘之曰
視官之能徵厥施視官之守徵厥遺始職一校陟臬司歴
官三紀守故菑瑩然渾璞絶瑕疵聿求古人其庶幾我
銘其藏無愧辭
明前文林郎潮陽縣知縣友泉宋公墓誌銘
宋氏自節推諱銑者自晉江徙居莆之後埭族久以大
國朝沐陽訓導公諱勸國子助教贈禮部主事公諱汝
勤仍父子儒職以學行稱主事生立齋公諱端儀博極
羣籍遠尋程朱遺緒究其指歸作考亭淵源錄其他著
述尚多海内推為碩儒官終廣東提學僉事廣人祀于
仰高祠是為公父妣封安人黃氏慈而能訓故公德噐
夙成弘治乙夘鄕試名第一卒業太學銓授廣東潮陽
縣知縣潮俗豐侈大姓喜武斷持隂罪相搆陷公至朔
望矢于神絶苞苴請托開諭以至誠解仇修睦小大咸
懷往時民糧差役偏重公總一邑丁糧通融均𣲖民得
以紓凢可以省費裕民者悉心為之而尤汲汲於正風
俗造就人才會兩科供事場屋多所薦逹因而成名者
甚衆有鄕宦陳洸者横甚因請托不行啣公嗾監司羅
織以重罪指使劇賊曾鈀頭誣以贓賊終不忍加汚民
有李戴琥連氏者甘受撻死以直公冤故其事卒得白公
久繫無聊嘗作訴冤錄會洸居言路肆排善類搖國是
臺臣有得公訴冤錄者封以上聞詔遣官往訊得其實
洸夤緣奏辯逮公下詔獄廷鞫洸所奏公事無一驗竟
奪職為民初公去潮赴廣民奔走省下者百千人致薪
米以賙其乏公再經潮民澒洞出迎爭致金幣為贈却
不受迺合所却金建生祠于北衢聯石為巨碑以翰林
編修王君思時謫官鄰封知其詳屬為之記里巷刻小
碑以十數又於東山穹石大刻清慎仁愛宋公去思洸
惡之毁祠與碑洸死衆復脩祠重刻碑時節致水土物
候問生慶死賻雖古循吏不能過然公亦坐是忤豪右
荐罹大禍瀕九死不悔方被逮時所親送至郊環泣公
慷慨言曰聖明在上生還有日何遽生哭人為也一笑
而别來逮者錦衣衞千戸韋忠廉公居官貧絲毫無所
取且善視之許其子曰敏從當是時權勢赫焰禍叵測
卒賴公議扶持不然身家俱碎矣公既幸脱禍時與鄕
耆舊林翁孚可輩為逸老會取樂山水間其於世故泊
如也家雖世宦無厚蓄訓導助教祠田薄公割私田以
助構專祠以祀立齋且倡脩大宗祠割地租以充祠費
脩始祖節推評事公墓而并及先世諸墓割租田以祭
蓋悉心致孝於其先而施及姻族舊故率厚無薄其所
遺於諸子者衣食僅僅而已立齋公在廣得士心其門
徒繼宦吾閩公絶不干以私嘗曰低首下心為兒孫計
吾恥之其宅心靜定言有物而行有恒庶幾前輩之風
焉名嵩字元翰以字行更字良翰號友泉配黃氏行人
司副乾亨公女端靜善持家側室林氏陳氏凢三男四
女長曰敏郡庠生娶林長史希瑩女繼娶林次曰徵娶
黃主事文器孫女次曰敦娶林貳守克容女先卒女長
適方鄉貢思久之孫惟忠次適余子詹事府錄事泓次
適方尚書簡肅之孫郡庠生夢升次適吳憲副約中之
孫紹宗孫男四人大勖大昌大景大亘女六人嘉靖丙
申公年七十一矣秋間忽遘疾八月初三日卒於乎傷
哉公嘗於文賦里梅庵山營治二壙至是曰敏結砌完
固卜以今年已亥正月四日奉公窆焉虚其左為黃氏
夀藏同社友林翁以永述行狀余姻且友也為之銘曰
惟宋家學世儗河汾衍及立齋益廓有聞公受型範德
器融渾首解省闈卒業成均柄授則優薄試一邑式徵
往轍矢心舉職爬梳宿垢狂狡帖息撫摩以仁大小悦
懌憸人弗利巧事羅織百折艱屯終覯天日祠毁載餙
碑毁載立惟潮於公永垂血食考德論世我銘斯石
中憲大夫四川按察司副使吳公墓誌銘
嘉靖十二年臨淵吳公年七十矣公素彊健倏遘疾彌
留亟召諸會友屬處分後事少間作詩訣别其落句云
而今採藥武夷去流水桃花春鳥聲又詩别其弟取殮
衣閱之凢喪葬事皆預授意以行十一月朔日遂卒嗚
呼死生大變也公處之超脱不亂如是其素所造養足
徵矣公諱希由字約中號臨淵唐莆田知錄公良之後
世居可塘後徙泄口俗仍舊名墓兜實泄口云公自其
少時從鄭司訓體健學于城中愛其名物爰自蜀歸遂
卜居城右然泄口族黨在焉迺與二弟希瞻希平恢拓
舊宅往來居之示無忘也始由弘治已未進士授南京
刑部主事決滯摘伏有聲丁内艱服除擢署員外郎尋
晉郎中聲績益振出僉浙江按察司事後改提督兩浙
及南直隸蘇松等處水利屯田兼督捕盜賊前後凢三
奉璽書以行職務繁劇矢殫勞勩濬淤築隄化荒為沃
民相率立石紀績都憲俞公特奏旌之復屯田舊額而
釐其宿蠧會劉賊渡江公以兵屬總制陸公卒成擒擢
四川按察司副使備兵威茂其地犬牙番夷時扼險肆
掠為患公至宣布威信增堡峙糧謹其間諜番不敢犯
會巡撫馬公用兵征勦竟以道險失利凢有事于軍者
皆逮罪公以不乏軍興獲免然公歴事兩朝宦情已厭
適巡按有與公不協者遂上疏致仕而歸巡撫許公移
書留之不可僚吏有持金追贐者公矢之曰予所受若
贐者覆予舟其人慚而退既抵家杜門養望與林翠庭
曁余數人為逸老會凢莆山川諸名勝處遊迹殆遍繪
圖賦詩詎今六七載而公遽溘然先逝矣於戲悲夫曾
祖中允祖光禮父文英贈承德郎南京刑部主事後以
僉事階加贈奉政大夫母劉氏封太安人贈宜人公未
冠而奉政公卒撫教二弟甚恩而二弟卒賴以有立脩
祖墓增祭田葬族之不能葬者十喪姻族故舊授舘給
粲遇旱捐粟濟饑朱郡守衮書公名于義芳亭以示勸
遇人曲盡忱欵不虞人欺余嘗戲謂公某嘗紿公以某
事某事信有諸公咲曰吾未嘗欺人而人每欺予何邪
其渾涵之量長厚之風篤實之操猶不失前輩風度而
今不可作矣娶陳氏封宜人教諭徵叙女子長綾舉鄕
試娶余繼林俱先卒次紳亦舉鄕試娶方布政介卿女
綾無子公曰大宗不可絶也迺擇從姪之子紹宗後綾
割家産之半與之無少顧靳是亦常情所難紹宗娶宋
大尹良翰女女三長適鄭教諭貴貞之子珊次適翁少
參世用之孫格次適黃郡守弼甫之子日孜孫男三策
三聘公嘗手營墓域于澹頭山之麓啟封不吉紳等復
改卜焉已亥始葬于城南之鳳山謀以十一月初九日
奉公柩窆焉先期奉其族衮光禄卿紹曾氏狀請銘嗚
呼是尚忍弗銘乎哉銘曰
叔風斯頽亡羊者岐琢雕返朴典型在兹瀦流成淵既
沛厥施揚颷激石歛而寂而結壽俊兮娛風熙溘朝露
兮日已晞翳考德于千祀兮劖此珉詞
明封承德郎戸部主事長樂鄭君墓誌銘
鄭本姬姓五季初有諱攝者自河南光州入閩居長樂
長樂之有鄭始此傳十七世至封君諱明允字孔信以
字行别號海峰其曾大父棟大父永昭父伯容妣任氏
任之喪封君方九齡哀毁如成人稍長與兄州守孔明
並治舉子業名寖寖屈其流輩巳而以父老輟業幹蠱
俾兄得顓學州守領鄉薦語人曰弟實任勞成我父疾
亟封君憂惶嘗糞祈代歿哀毁幾絶其教諸兒慎擇師
凢登降拜揖糞灑下及几研鬟襦之彙皆斬斬授以成
法見者不問知其為某家子族子姓肅肅禀進止歲時
聚會為誦先世遺事亹亹不忘孤嫠無疎近度力賑給
於窶喪亦然與鄉人期云云即非已所便必力副曰無
失然諾也性喜賓客雅為賢達器重大司空林公廷選
少參王公有恬皆稱老友鄭少谷善夫亦曰見海峰使
人檢過不暇上虞潘君府尹長樂日就封君諮所以振
舉風教者行之賓之鄉飲屢不赴其行誼孚於人如是
配卓氏贈安人先七年卒繼林氏子男三長慶領鄉薦
次寅邑庠生卒季憲舉進士授戸部主事值恩例封如
其官憲今改刑部女二適陳某陳某孫男二諟邑庠生
易孫女二封君生天順戊寅卒以嘉靖乙酉正月二十
二日視生期先一日享年六十八墓在石龜山之下卓
安人葬焉憲聞訃奔歸卜將以君合窆持倫太史以訓
所述事狀泣而乞余銘余素昧君而識憲也沉粹力學
歴二部有稱可以知遺教矣是宜銘銘曰
坎為澤以時施家是範鄉是儀維子之遺寵光日遠典
刑在兹烏虖石龜盤鬱兮塚累累揭此銘章兮永厥垂
明文林郎直隸威縣知縣西軒林君墓誌銘
往歲予謝事歸進謁母家舘于中表弟西軒所其時水
南士夫仕而休者至十數人日延緣讌集以為樂屈指
未十年嚮所與遊者淪謝殆盡而西軒以歲嘉靖壬辰
四月十七日卒自是予水南之跡遂疎時一興慨焉今
年乙未西軒之子泓將圖葬事泣請銘於乎予尚忍銘
吾西軒也哉西軒諱嵩字朝高姓林氏吾母淑人從姪
也曾祖季禮祖原時父學勤母姑青朱氏早卒學勤公
質直拙治生晩年家益貧西軒稍長知無世業足恃遂
苦志力學晝吟夜誦矻矻不少休以儒士就府縣試提
學試輒首其列科場屢躓正德庚午始以詩經中鄉試
第十三名林氏自宋進士諱龍者始居水南之琳井後
遷書街稱詩禮舊家至長史世祥公始登賢書以學行
聞于時至是西軒繼捷門戸益以振筮仕武強教諭待
諸生樂易勤於訓迪隣邑聞其經學不遠鼓篋來從多
所成就將九載陞廣平府威縣知縣威雖隸畿輔然簡
僻頗易治西軒才優為之賦登訟理為畿縣最按部之
使喜苛密西軒度不能曲意取容遂解組歸時水南書
院新成西軒卜居院旁而與前十數人者朔望為會登
降周旋衣冠濟楚而西軒姿貌偉特豐下美髯髭風神
開朗遇事迎解人亦樂與之親於居後闢一室昭閬淨
爽移度花石日邀賓朋為娛老計居無何而大故及之
年僅六十人咸為之惜云配孺人戴氏先卒男深濡俱
夭泓邑庠生娶楊長史國本女淮側室陳氏出議吳知
縣洲女西軒先治墳于湖嶺葬厥父母既又改葬二親
于今湖嶺之前以配戴氏男濡祔於左矣兹西軒當祔
右卜以是冬十二月二十八日窆焉虚一竁為側室曹
氏壽藏為之銘曰
既揭而起復從而圮孰握其機而張而弛窮沕穆而莫測
具造化之終始嶺前卜兆川流山峙慶澤孔延式徵兹紀
明奉議大夫廣西桂林府同知致仕澄溪黃君
墓誌銘
澄溪黃君濂甫既謝桂林同知府事歸涵江間以事入
城府輒偕張大尹文相枉顧余南郭草堂余或遊郡北
諸山二君必持榼留欵往來相好也比余起廢道出涵
江辱祖餞及歸復迓于忠烈之祠其時覺澄溪貌稍衰
神采異昔心訝之又二年君以疾卒時嘉靖六年丁亥
八月二日也享年六十有九其子茶陵州判官桂華奔
訃歸聿圖襄事介姻友國子監丞西洲林于石謁余請
銘余以老弗任筆硯再辭桂華曰先子遺命必欲得公
銘以葬西洲曰公不忘舊好幸惠邀而銘之以姚郎中
蒙齋在養所為行狀進按狀君諱守濂字濂甫因號澄
溪其世居涵江唐崇文館校書璞公之裔曾祖孟舉祖
孚仲考恒仁俱以隠德世其家至君始以書經中弘治
壬子鄉試第十二名明年禮部會試乙榜授六安州訓
導嚴課諸生日與講解風雪弗少廢以績登擢知睢寧
縣值淮北荐饑多方賑貸人多得全活宿徐二州漕涸
舟膠撫臣委君疏導君嘆曰是豈人力所能濟哉乃籲
天夜禱雨大注舟行無滯役夫歡呼解散榮府之國道
邳撫按以邳守弗任委君供應百需取辦無缺以能擢
横州知州横當孔道民夷雜處漢土官兵征調及安南
貢使往來旁午隨宜接應民不告擾脩横誌列于名宦
再轉桂林府同知隸省下尤任冗劇巡按有不悦君者
君嘆曰古人謂三宜去吾可不見幾乎遂告致仕歸脱
然無繫恡意君諳委世故與人交有禮而識鑒尤精睢
素乏材君擇其穎異力加振作遂有高瑁者登第為睢
破荒廣西文場以外簾閱一卷曰是宜為解首及拆卷
乃屠楷也果協士論居鄉泛愛嚮往名逹先輩陳公繼
之以死難無後率衆白之郡改龍津社為忠烈祠以祀
朱郡守以聖妃宮為夀澤書院君力贊其役皆為風教
之助兄之子桂芳桂林幼孤收恤如子遺命桂芳割田
租五十石房一區與之桂華及弟靖江王府典膳桂秀
女適李道泰者俱元配顧氏出桂叢女適陳萃賢者繼
室趙氏出孫男三須因須一須奮女四曾孫男女各一
墓在興教里西庵山凢三竁君葬中左顧右為趙夀藏
葬年月日為嘉靖八年己丑十二月廿有二日銘曰
粤維涵江薄海一㕓士多業儒以進取類或偃蹇以弗宣
吁嗟澄溪既貴且夀厥世孔延豈所畜者宏不因俗以
遷故獨享其全徵信後人我銘斯阡
山齋文集卷十八
