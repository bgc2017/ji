山齋文集卷二十
明鄭岳撰
贊
頥晦像述贊
頥晦林子汝儀系出唐九牧端州刺史葦公二十三世
孫中都留守司經歴古惇公季子也卜居于小西湖曲
環植花竹構亭臨池上日操琴賦詩悠如也旣又曰是
未能遠去塵囂迺為溪閣于木蘭北渠古樹輪囷竒石
磊磈開軒臨流日操琹賦詩悠如也稽經訂史旁引百
家衆流於古今理亂人情物理之得失輿圖山川形勝
無不究竟而各適於用旣又曰是未能去智離形而累
於物也迺危坐一龕取子朱子讀書錄中調息箴及諸
道書而讀之以脩精靜養為事然亦不數數為之也居
家以司馬温公雜儀從事閨門内外斬斬僮使什物飲
饌皆有矩度以士業付其子而觀其成涇渭内寘而詞
氣欵洽未嘗失色於人人亦未有以非意干之者海内
名流多以氣味相與每從其族丈見素公遊特器重之
日擴所未聞學益精詣詩有頥晦集梓行若干卷大司
徒邊公貢諸弟考功逹序其端謂其詩有盛唐人風韻
讀之者令人心醉焉余與翠庭嘗與仕而休者數人倣
古結社頥晦以屢招獨以布衣預焉古所謂逸民獨行
之士若頥晦者非邪蠒袍高帽古貌脩髯瞻其像可以
知其人矣贊曰古者士舉於鄉起巖穴而登卿相者有
矣漢去古未遠三公察舉公車徵召有孝弟力田賢良
文學經明行脩之類亦往往得人而用之自科舉之制
興而諸科遂廢士雖有異能足以經世澤物竟阨於不
得施若頥晦者使階一命之寄其所建立豈愧科甲之
士乎惜哉雖然即其所藴亦足以暴於世而垂之不朽
矣
黃郡丞如雍巾服像贊
頎然玉立容之舒也瑩然丹渥色之愉也候色而言占
足以趨儼然禮度之不踰也堆床袍笏君家故物而葛
巾野服亦奚慕乎山澤之癯家學淵源文軌道樞惕然
而深省思振先烈其獨不懼與其四如與
王美璞像贊
教不問贄喪自守廬人集于菀我集于樗故自謂曰東
愚儼乎其容之肅溫乎其色之愉衣巾楚楚舉止于于
望而知其為讀書考禮之儒
陳敦和行樂贊
貌偉而豐神清而靜家學得元方之傳世澤衍太丘之
盛奚蠖屈而未伸豈遲速而有命左琹右書優游嘯詠
維石之竒維竹之勁諦觀物理會予情性
劉子賢像贊
先生未嘗以貌假人疾且革所親挾畫史來視先生背
面而寢曰非吾志也今觀是圖果得先生之貌乎不得
其貌况於先生之心乎愚嘗考其世纂其言述其行庶
幾傳先生之神於千百世之後
贊宗衡冠帶
藻繪文章璧水流香樹標賢儁立幟科場聦明天植技
藝兼長堪輿得秘衆史亦良是謂不世竒才有儒者氣
象以故天朝褒異錫之冠裳
山齋文集卷二十
