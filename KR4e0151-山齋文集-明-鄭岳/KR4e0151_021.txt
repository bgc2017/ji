山齋文集卷二十一
明鄭岳撰
祭文
祭尚書林竹田公文
昔正德間吾閩諸老同時謝政若太宰泉山林公司徒
成齋林公都憲新齋王公與我竹田林公皆以耆德請
老家居出入聯輿時節燕會人望之若羣仙然泉山坦
洞愛人成齋約身勵行新齋英偉敏達公處於其間宅
心篤厚勤已務施大彙泉山溫慎自將不露圭角大彙
成齋而材識精練較之新齋疑又過之要其所就各能
成章為閩一時人物之盛十餘年來泉山諸老相繼淪
謝獨公靈光巋然今又已矣國亡耆舊鄉失典刑其誰
不悲如岳迂陋誤被深知逆藩搆禍力拯于危去秋一
見肝膈相語悽然感懷已覺淚枯詎意淹留遂成永别
嗚呼古人炙雞絮酒千里赴喪兹隔數舍不能匍匐往
哭深愧知已之報尚圖文字紀述以垂不朽惟公其歆
之
又祭竹田公出殯文
維年月日南京工部尚書贈太子少保竹田林公賜葬
妙峯山之原岳以道阻病羈不能往助執紼遣子泓致
薄奠而告以詞曰惟公德性冲融宦業炫赫盛滿弗居
歸休林壑推厥波餘惠及三族鄉國蓍龜於公焉卜望
耋考終神遊寥廓帝念舊臣勞蹟宜錄贈官祭葬恩數
繁縟哀榮始終寔收完局我猥受知恩同骨肉北望心
哀心往跡跼束芻遣奠輸此衷曲
祭旌忠祠文(正德已夘夏六月十四日寧藩逆賊宸濠叛廵撫都御史孫燧按察)
(司副使許逵即日同死忠而督儲南京戸部主事馬思聰布政司參議黃宏以械繫囚辱)
(亦先後卒祠祀四公扁曰旌忠云)
逆藩蓄亂蓋已有年威劫守臣毒流江壖我罹其殃幸
全首領永清再謫益驕以逞自古亂賊忠正為仇一朝
發難勢不但休孫公許公甘心就戮惟黃及馬義亦不
辱生而幸免死而完節不朽者存於今為烈惟皇軫念
首詔褒錄尚書都憲䘏典瀀溽念惟四公並宜血食少
參主政恩當次及我猥起廢復撫是邦瞻拜遺像目瞬
心降議餙新祠用稱明詔先兹告虔撫膺一弔
祭時雨叔祖及其子以正叔文
惟公之德實殖而豐楷範鄕閭嶷然朴茂長者之風爰
暨公子聰慧爽闓厄於數竒飛不盡翰而能勤嗣公志
以拓公開植之功壺山之南夀水之東凢稱夀俊而享
有盛福者必首齒乎公天不愸遺公遽捐館而公之子
亦飄泊殷墟不越歲而返櫬于堂善門寡祐典刑日亡
暨獲筮吉爰肇斧封岳沗在宗戚泣視公窆有涕汪洋
崇肴于俎載酒于觴臨風一奠文以告衷
祭吳臨淵憲副文
嗚呼同社七人公今逝矣撫跡傷懷其何能已公資樸
茂公性寬慈毋我負人寧人我欺蚤掇巍科迴翔郎署
執法臬臺建牙邊戍盡瘁效蹟蓋亦有年丘園繫念拂
衣來旋迺拉吾儕歴尋幽勝衣巾古雅優游觴咏斯文
情誼篤老彌真睢陽洛濱庶幾昔人公方稀年一疾遂
劇迨旣彌留作詩永訣採藥武夷遺世登仙死生超脱
夫豈偶然老成忠厚典刑日遠叔風斯頽如水撤揵真
率社規永矢弗諼兹辰會哭薄奠告虔
祭大理丞李壺塘文
惟公系出有唐制幹之裔奕葉流光厥聲世繼公有異
禀俊爽踔厲摛辭振策芥拾科第出宰桐鄕朱邑高跂
入為御史桓驄遠避迺總臺章迺丞棘寺羣僚拱手漢
廷老吏人各有能文章政治公實兼之蓄未盡試翠壺
白塘莵裘終計招我朋儕歌遊勝地晩忽嬰疾苦於&KR0979;
盭年幾及稀溘爾長逝慨念平生俯仰一世會哭寢門
澘然出涕
祭壻黃君夀文
吾與若翁同舉于鄕同官于部志莫逆也方若初生吾
女在孕誓言結昏成佳匹也若翁不幸中道殞絶吾為
若憂未成立也習性沉静儉朴寡言我為若喜無縱佚也
連産皆女一男不育吾謂若少俟他日也吾昔起廢相
從省下大誼諄諄誨以密也别始逾年書報若亡殷憂
無端朝復夕也兩世一身終鮮兄弟姑婦相依何慘戚
也謂有遺腹或存一脉旣又生女望如失也吾囑吾女
誓志弗辱撫教嗣子永血食也萬里寄奠搦筆涕零若
尚有知鑒予臆也
祭同年陳珍之文
公為諸生已負竒氣公居學職已負達才大器晩成果
射甲科遂擢御史曾汰僧田丰裁凛凛持斧入蜀詔取
妖僧公疏止之土番犯境公毅平之閹寺侵權公槩清
之乃出藩臬兩賑浙貧輿論尸公重兹鎮卿馬政頽弛
公至一新騋牝蕃息台秩旦榮一朝遘疾忽然僊昇不
肖與公叨在年末欲承風旨公已近櫬式薦陳詞英爽
如昔嗚呼哀哉尚享
山齋文集卷二十一
