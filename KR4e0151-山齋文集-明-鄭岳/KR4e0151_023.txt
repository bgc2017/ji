山齋文集卷二十三
明鄭岳撰
說
崑字于仰說
諸弟崑筮日將冠來致叔氏之命曰崑性猥朴委志鄉
俗學竟無成今年幾弱冠矣猶有童心幸字而訓之俾
循省策勵以無墜門戸重遺先祖父之辱予曰諾按崑
合崙為一山河源出焉漢張騫使大宛窮河源而崑崙
實未嘗到爾見悶摩尼謂之崑崙而河有二源東北流
至葱嶺而合天下大勢西北多山水循山而下崑崙在
西北最高處謂之天柱其高萬一千里背夷而面華天
下之山皆祖之方士家謂人首為崑崙亦借其高而言
之耳詩曰高山仰止又曰泰山巖巖魯邦所瞻泰山固
崑崙之支山也字崑曰于仰可乎夫山之崚嶒峻絶昂
霄入雲吾視之以高邁自奮山之廣厚鎮靜横亘古今
吾視之以弘毅自立支阜而蜿蜒陂陀而聯續若抑而
伏也若拱而揖也吾視之以孝弟恭遜守其分之常而
不敢肆視其草木之産寳藏之興足以資民用吾可不
務生植畜聚而舍所事以嬉乎此皆自山發也抑平地
一簣吾自往之豈徒引領於堆青積翠之間已耶崑再
拜曰謹受教矣崑之弟崙亦可因而預教之乎余曰可
字崙以于瞻義同于仰俟其冠以是命之毋待贅書也
請以是而復叔氏之命
稼坂黃氏四子字說
稼坂黃氏著姓也其先自横山遷稼坂以詩禮世其家
吾姑氏歸焉傳再世至桂行慶九者中表姪也慶九祖
行六人今傳者四人父行二人今傳者慶九一人而已
慶九今生四子矣盛衰相乘理數必然要未即能成立
而寖寖向盛矣慶九長子曰雲臺筮日將冠并其季春
臺烏臺靈臺請字為訓且曰是固吾祖母一脈之遺也
不然豈敢輕凟余惟光武中興英賢翊運明帝追念其
功圖形雲臺爰字雲臺曰思勲老氏云衆人熙熙如登春
臺隂陽交通萬物咸亨登高望之生意滿睫爰字春臺
曰思登烏臺者御史府也漢朱博為御史府中列栢烏
集其上當時以為瑞字以思瑞可矣靈臺者文王所作
也方其經始庶民子來不日成之文王之政怙冒西北
而民心效順如是字以思順可矣幸際明時無所用武
囿一世民物於春臺中何其盛也然佚能思初沐浴膏
澤而歌詠勤苦義奚敢忘烏為孝鳥昔人以比曾參文
王之時厥民時叙若夫豪傑之士雖無文王猶興是在
四子者自勉而已各致其思相觀而善以毋忘故家詩
禮之澤黃之盛自兹始矣
山齋文集卷二十三
