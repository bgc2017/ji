山齋文集卷十
明鄭岳撰
序
殊恩優老序
嘉靖十五年閏十二月十二日聖天子以郊廟禮成上
徽號于兩宫遂覃霈澤下逮臣工凡京官三品以上致
仕大臣年八十以上者有司備禮問勞仍量給人夫月
米於是吾鄉翠庭先生林公以右副都御史致仕年且
八十有三適應詔旨巡按御史中溪李君仁夫知府事
雲泉吳君近光輩祇承殊典議月給食米三石歲撥人
夫四名且厚致銀幣諏日具儀問勞于其家闔郡聚觀
以為榮余因是竊考累朝詔赦凡官一品二品致仕者
始得恩數及存問之禮三品未有也有之寔自今始可
謂異常之典矣然秩未登三品年未滿八十若非京官
致仕咸不得預吾閩惟公一人試求之海内亦鮮其人
可謂異常之遇矣公少負雋聲年四十七始登進士敭
歴中外臺省在望以年及具疏辭迺進秩致仕繼以南
京大理卿起又辭不然以公清才碩學理宜早逹貞操
雅望理宜柄任夫惟靳於其始也迺盡酬之於桑榆之
境夫惟勇於其退也迺卒遺之為山林之榮冥冥之中
若有劑量豐約而為之乘除者而毫髮弗爽如是吾於
是重有感於天人之際焉董仲舒有言為善之極乃與
天地流通而往來相應公敦脩於己無責報於天而天
永其壽且錫之禄禄出於君亦天也果何負於人而亦
豈適然之故哉顧兹盛美庸可無紀述以垂諸後於是
辱與公為逸老會者數人圖其事侈以詩歌以余粗習
卜氏之學固宜先經以首事也辭不可迺僭為之敘云
贈宗彦于成守徽州序
莆文獻開先自吾鄭氏梁陳間吾祖露公者始以其學
倡于鄉人浸浸日盛歴唐而宋遂為海濱鄒魯矣于時
鄭之人才最盛載諸郡乘班班可考也迨入國朝寖若
弗競永樂間有參議公雲成化間有儀制公瑗雖宦學
有聞而官未甚顯近十餘年來稍稍復振居法從則栗
齋世潤列郎署則雙石于成及成昭儀制之子曰進九
萬讀中秘書而余亦濫厠九列相聚京邸若一家然吁
亦盛矣然數賢者皆妙年英質卓自樹立居法從則持
風裁列郎署則脩官常讀書中秘務博觀約取以求詣
極獨余蹇拙實負且乘每接諸賢未嘗不退而發愧也
先是雙石以權奸擅柄引疾歸今上御極乃起而待次
銓曹適徽州缺守郡大以劇難其人卒以授雙石盖異
擢云雙石少孤且貧能奮自力學取科第始服官政若
素習然沈毅粹永介然自守不眩能矜名識者皆稱為
遠器亦何有於一郡哉吾聞徽地陿人稠善勾股尚氣
而喜争其所由來者漸矣善為治者必因其俗而默運
斡旋之機鎮浮以雅鎮躁以静離交搆告訐之習而納
之於太和則其政可幾而理也徽前政稱福山孫公究
其所以治徽者未聞有卓異可紀之蹟而民卒思之不
置要必有其道焉時移勢變不能皆同師其意而不滯
其迹道固在是矣揚休聲而邁往烈追孝于前聞人使
吾鄭氏稱為益盛者非余之望亦栗齋諸賢之望也而
里開交遊之舊亦孰無是望哉雙石其茂加飭勵以終
副鄉族之望且以副海内之士之望也
送姚君思永進秩致仕序
予記始釋褐偕同年高君一龍晉拜司寇彭惠安公公
命坐語鄉故且謂一龍曰莆亦仕國也入國朝父子登
第者僅四家然未有及相見者今自君家始盖是時一
龍尊府州守公尚無恙故公云爾近十數年來莆之文
運日以盛每科登俊視前且倍或又過之而父子相繼
者無慮十數家往往得相見者噫亦極盛矣然其間仕
止參商尚未有同時登朝者有之又自今姚氏始盖思
永君以正德戊辰進士歴尹德化入為太僕寺丞其子
文炤復登嘉靖癸未進士授刑部主事晨興趨朝則簉
羽鵷班退食自公則從容燕語其在京邸如在家然鄉
人方羡慕以為榮而君父子澹樸抑畏視其色如在野
然居無何君遽有去志予止之曰君年方五十一且資
歴已深金緋在望盍少需君曰吾世為儒家自先大夫
起鄉貢為文學官先寺丞以勤儉立家獲被恩命不自
意復有今日吾何德以堪之古人謂禄豈須多妨滿則
退止足之戒吾自計亦審矣又奚需予愧於其言不復
強既而疏入吏部以君志在恬退足勵臣節如例進秩
詔加光禄寺少卿致仕陛辭日班行注視相與嘆息其
賢鄉人益羡慕以為榮也授簡於予俾舉贈之予因老
氏止足之戒而求之易矣乾之上九曰亢龍有悔戒其
盈也小畜之上九曰月幾望君子征凶戒其進也盖往
而復者天道之常君子與時消息每於其幾而圖之進
而至於亢極則有悔矣若昧匪彭之占而蹈冥升之咎
非善體易者也君所處殆謂是矣是可尚也謙而光損
而有孚元吉然則天之祚於姚氏者固將未艾哉因書
之以為行贈
八閩人瑞壽序
凡世之不可得常有者謂之瑞景星卿雲瑞于天器車
醴泉瑞于地朱草丹鳳麒麟騶虞物之瑞人夀耄期則
人之瑞也吾莆自開國以來士之登高第躋顯仕未有
享年九十者今於郡伯蘭庭林公見之以莆仕國而度
之七閩殆亦惟公一人而已庸非瑞邪菊月五日寔公
誕辰公冡子員外郎應驄輩先期稱夀且徵予言竊嘗
議公之夀有三曰天曰時曰世德隂陽絪縕山川磅礴
其渾淪醇樸之氣公獨鍾之而得之天者特厚皇極丕
建斂福錫民公值熙洽之運應昌期而際於時者特盛
林自儋州公暨鄭安人永建乃家足為子孫憑藉至公
再舉進士羣從子姓振振然繼起重緋疊組獨冠一時
其奕世載德又如是然公處是三者率由其道平心率
物坦洞無他腸闔門千餘指薰以太和以迓延先美壯
而仕民有生祠老而歸家無留槖至厪優詔存恤庶無
負於明時平生寡嗜欲雖不事鍊氣修形而頥養天和
元精不鑿其所受於天者以全故乃耳目聰明飲啖如
少壯祀先酬賓猶能以拜跪為禮人望之如列仙然此
固公之所以壽也昔孔子射於矍相之圃觀者如堵墻
使公罔之裘揚觶言於衆曰幼壯孝弟耆耋好禮不從
流俗者在此位也盖去者半處者半又使序點揚觶言
曰好學不倦好禮不變耄期稱道不亂者在此位也盖
僅有存者公其耆耋好禮者乎耄期稱道不亂者乎在
聖人之世猶難其人而况今乎是宜既壽且康而為瑞
於世也前十年某嘗以文夀公且謂之耄之期當執筆
以竢今其言果驗於耄將又不驗於期乎敢用是夀公
且每幸竊公之夀以自夀也抑豈特區區一人已邪固
姻族知舊諸士夫深致祝願而欲並夀意也容復執筆
以竢
序東山情話
歲嘉靖丁亥余與林翁翠庭輩凡七人為逸老會嘗繪
圖肖其貌賦詩紀其事矣越六年壬辰林公省吾謝兩
廣總制歸衆請之入會公援司馬氏故事以年未及辭
既丁内艱服除衆復強之公乃闢東山樵舍以為旬月
讌集之所余辱在姻婭時屢造焉每至則促膝欵語娓
娓更僕不能盡嘗讀歸去來辭所謂悦親戚之情話非
邪於是圖東山之勝獨以命耦公用補前圖之缺將無
珠玉在側覺我形穢者邪公修偉特達言議英發能面
攻人過人憚之然一霎即解他日遇其人談笑自若遇
事盤錯直前負荷不瑣屑顧忌而斤刃之施悉中肻綮
盖有古豪傑之風世固有負才跅弛或失之疎公則動
以繩墨自檢故歴宦所至有聲其在兩廣摧堅撫順勞
伐尤至盖公始筮仕以忤逆閹斥而復起及當柄任又
以不能曲事權貴竟以母老乞歸朝野深繫望焉其平
生出處宦業所就大致如此是豈區區迂陋之所敢擬
然而流行坎止與時消息而一丘一壑之樂垂老而偕
遂幸竊附焉圖成諸翁系以詩余序其槩敬以為公夀
且將遺之子孫以為他日世講地也
廬墓紀行序
廬墓非古也親喪寢苫枕塊立喪次於中門之外未聞
廬于墓也昔者孔子沒子貢反築室於場獨居三年然
後歸後世廬墓其昉於此乎禮以義起固亦孔氏教與
吾里王氏自判簿再傳而至驛宰君以耆年長厚重于
鄉其子姓亦循循敦謹號稱善門至美璞尤欲勵操節
以自見讀書考禮開塾授徒退而治滫瀡以奉二親愉
愉如也方其母李氏病亟美璞百方救療欲祈身代不
可得泣且言曰母如不可諱請從于墓三年以報母李
氏頷之既卒遂治葬於蔡宅之山廬其側三年逮今驛
宰君卒美璞復欲往交親慮其貧多阻之者美璞泣曰吾
固可薄吾父邪又廬于墓三年旦暮號慟聲震林野聞
者哀之余嘗造其廬時使人訊之其所居僅尋丈上漏
旁穿蓬蒿塞逕烈日嚴霜之酷厲盲風苦雨之浸淫瘴
霧侵加毒蛇猛獸蜿蜒號嘯於其側意必有山川鬼神
隂相而呵護之不然其能免乎始時有一二童丱從之
遊已而謝去躬執爨無僮僕以代薪水而家之供餽或
乏其窮悴凄楚之狀又可勝道哉余嘗以白之郡縣而
告之人人時猶有矯俗邀名之譏嗚呼世固有親喪棄
之淺土而之遠遊者矣高堂奥室帷帳綺麗妃妾不離
側者矣烹肥擊鮮相從讌集者矣顧不彼之責而於此
則揣索而訾議之何邪漢舉孝廉唐以後孝友立傳吾
莆若林攢郭義重皆以孝旌至今雙闕巋然禮教既衰
民俗日下有志慕古之士得如美璞者數十人相與振
作之不為名教之一助乎余以是益歎美璞之難也美
璞撤廬將歸其居之鄰於墓者合若干人感其志行請
予紀之以言余惟美璞之盡孝鄉人之慕善皆可書也
遂書之以為世之事親者勸
友泉宋君夀意序
友泉宋君良翰起鄉解釋褐為潮陽令有惠政具載王
太史宜學所為生祠記以不能曲媚取怒上官適鄉宦
陳某者恣横無忌君力裁抑於是二憾搆煽中君以危
法卒賴公道得白歸遭内艱甫服闋復以前事逮對于
廣人尤危之卒賴公道得益白計君居職僅五年而顛
頓坎壈者幾六年盖至是君年六十一矣諸子婿方惟
忠夢升吳紹宗輩合圖為夀以余子泓亦婿也來請文
余謝絶筆硯久矣念昔為逆濠所搆得禍尤烈濠敗始
白跡其所遭頗與君類豈非守正易危直躬多忤要諸
天道終不可誣也哉君昔在非所幽憤無聊嘗著訴冤
錄一編好事者為之刊布遂傳入京師君初意直欲自
鳴其冤而已陳既落言職經營復入四讒亂國莫之誰
何有得君之訴冤錄者封進上始悟其奸遣官覆按悉
讐所錄罪當死曲貸除名於是縉紳交慶不啻去一驩
兜檮杌仰頌聖明剛斷而君之名遂播於天下矣潮人
惜君去為立生祠且市田入祠以供祀事夫世之都顯
宦者或竟碌碌無聞君職一令耳其所樹立震耀朝野
他日血食于潮與古之循吏并垂史册則君之夀於天
地間何其久邪君曾祖澹翁司訓以孝友起家父立齋
僉憲醇深博雅卒官廣東提學廣人祀于學宫濟美象
賢代有故事噫盛矣哉詩言孝子不匱永錫爾類吾以
觀之宋氏尤信
夀西圃林翁八十冠帶序
古者民各食其力士食於學農食於野商食於市工食
於肆非其力不以食也是以伐檀之詩曰彼君子兮不
素餐兮後世民失其職而家無常業惰其四肢不昏作
勞故弱者坐困強者攖人之所有而食之所謂無勞而
獲為身之灾而能永其夀者亦鮮矣若吾中表兄西圃
林翁孟聲其殆古之民歟翁為水南士族弱冠從厥考
徙仙遊家于縣西始事勾股既乃於城西樊圃雜植桑
柘椶櫚果樹若菜茹因號西圃主人既又市田數畆㕓
數區而勤力於其間取衣食僅足而已既畢婚嫁飭其
三子各治業而不受其養寡嗜慾訥言語精神内蘊筋
力弗衰厥配鄭善治内皓首相隨諸姻族以翁明年夀
八十且有隠行宜受冠帶翁固讓衆強之力乃以是月
十有八日始生之旦拜恩例且畫圖徵詩為夀余惟天
保之章曰民之質矣日用飲食若翁是已夫祝嘏於君
而必徵於民民之質君之化也其和氣薰蒸永錫難老
故曰堯舜之民多夀余兄止齋長翁二歲余少翁十二
歲幸皆康彊如翁盖皆幸生於熙洽之時也余故朝夕
歌誦太平且推美其事以為母家之慶
壽南屏佘君七十序
莆望族稱鎮江佘氏由饒州郡倅叔炫公起進士歴宦
有聲至于今族裕以蕃其晦處篤行克紹前聞若南屏
君其人也君少錄邑庠以母老解學籍歸養嘗承詔輸
粟為散官其禔身刑家睦于族利于鄉者難一二數而
其所較著如以族齒日繁而宗祠湫隘乃率衆圖遷捐
金為之倡又以祭田歲入薄供祀或匱復割腴田為之
助於是祠聿興而祭以豐祖考顧歆舉族咸蒙其惠可
謂賢矣乎世之百慮經營以務植其家其恡者粗衣糲
食專為篋笥之藏其侈者纍山鑿池徒供耳目之玩稍
涉義舉則一錢靳不肯捨容有捐貲急誼如君之為者
乎且夫號為縉紳者官尊祿厚矣顧或靳是而君以布
衣為之不其尤難矣乎昔魯人於僖公之修廟也既頌
之曰路寢孔碩新廟奕奕則又祝之曰天錫公純嘏眉
壽保魯君今年七十矣其族人曰翁之建是祠也殆擬
諸新廟而純嘏眉夀天固錫之以保吾宗也庸可無一
言以祝頌乎君聞之固讓且曰祠未畢工也迺議以來
歲正月成禮介其弟永受氏詣予請文予老廢鉛槧聞
君高誼不覺空谷足音之喜遂為之執筆盖將表君以
風夫鄉邑也
山齋文集卷十
