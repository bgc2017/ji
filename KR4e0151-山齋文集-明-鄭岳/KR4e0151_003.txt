山齋文集卷三
明鄭岳撰
雜體詩
黃河篇
河渾渾發崑崙張騫蔥嶺跡未到虚持漢節尋真源南
流中國見積石雷奔百折趨龍門洑流轉徙浩無垠歴
代為患難具陳武帝之時決瓠子萬乘沈璧躬負薪我
浮江漢歴南紀白首始一過孟津洪流迅急横絶渡濁
浪洶湧凝心神江漢合流清且駛如何此水混泥滓一
斛水一斗泥臨流不可汲去岸即須犂往年曾決張秋
口萬金纍址成圩堤從此安流循禹跡並岸蒸民盡粒
食方今九五登聖神川嶽百靈俱效職嗟爾河伯謹隄
防侈心莫縱興望洋蛟龍自爾安窟宅平波帖席一葦
航
潼關道
秦山矗矗凌紫烟中分一臂來蜿蜒黃河北走觸山麓
川塗扼束難夤緣高厓壁立通一線疑從甕底窺青天
盤盤磬折開復閉單車隻騎艱迴旋敵樓突起臨雲表
週遭雉堞空中懸惟聞鳥聲遠近相呼應猿猱下上互
攀援乾坤設險有如此我初見之不覺神凜然關中自
古帝王宅成周之世多歴年古稱在德不在險不然秦
傳二世胡為不少延方今萬乘都幽燕西顧雍陜寄旬
宣犬牙相制意故在一關之地中州山陜遥相聯城復
為隍古所戒咨爾守關將卒毋以四方無事長晏眠
苦雨行
我始到關中赤日背流汗仰示高雲馳四郊方憫旱飄
風颯颯吹行輈西來十日雨不休泥潦逵途成巨壑洪
濤澒洞蛟龍浮崖崩石走晝昏瞀莫辨去馬與來牛蕎
麥方花穀垂實漂殘委地紛狼籍農家望望今歲豐頓
足咨嗟向阡陌官租私責何從輸饑寒豈免溝中瘠行
臺獨處愧高崇紛紛決溜如亂淙寢食無聊錯昏晝經
營燥濕移西東何况茅茨與土屋豈禁上雨復旁風崩
摧露處亦何限安得大厦為帡幪豐隆屏翳毋太忍下
視九土多疲癃君不見女媧一煉五色石上補天漏全
化功
送徐山人還臨川
會川好奇士遊跡半江湖所在索圖經訪古閱名區南
過庾嶺臨廣海西上端溪弔蒼梧五羊仙人不易遇擔
簦遥向閩中住木蘭水闊壺山高竹杖芒鞋入煙霧指
點羣峰海上來蜿蜒真龍泊何處莆中豪彦多與遊沿
洄曲澗歴高丘流光荏苒客鬢改歸思飄飄竟莫留念
予洪都一日故屢枉敝廬攄情愫柳絲歴亂杜鵑啼相
送城南白日暮黃花白酒霜鴈鳴望君更踏來時路
山齋文集卷三
