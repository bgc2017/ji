山齋文集卷十四
明鄭岳撰
行狀
故榮祿大夫太子太保刑部尚書見素林公行
狀
莆望姓稱林氏唐有九牧邵州刺史藴公以忠名傳至
公二十二世矣族聚聯桂坊上世以道學名家而仕不
甚顯入國朝寧國教諭公圭以耆儒師表一郡是生處
士公豫配方氏嚴有家法生揚州教授敬齋公宗亦名
師儒配趙繼姚氏生公之父鞠莊公元旭配黃氏㜶德
孕賢以公貴敬齋鞠莊公俱累贈工部尚書配俱贈夫
人公名俊字待用號見素晩更號雲莊逸老以景泰三
年壬申二月十一日生先是黃夫人夢三神人凌空飛
繞中一人手一卷授之姙而生公及生秀朗玉潤甫離
襁褓即知孝敬比就傅穎敏異常九歲時客試以對偶
曰宰相本書生公應聲曰忠臣由孝子識者異之年十
六岳學士季方為郡守試破題立對岳驚異謂公大父
教授公曰是孫不作先生官矣十七祖敬齋病亟方大
母欲為之娶公辭明年方又病亟欲為娶公以祖未大
祥辭遊郡庠益肆力於學莆士雅工程試之文不事博
總公所業雖專尚書而於他經咸讀而通之若諸史子
若諸家文集下至稗官小說莫不貫綜稍習為古文詞
於諸經義若不屑意而為之輒工一時文名大起成化
丁酉舉鄉薦明年戊戌登進士西涯李文正公得公文
奇之自是遂托知己己亥授刑部陜西司主事明習刑
書議獄率歸平恕事干貴倖不少假而以其暇益力於
學擇僚友以相師資陳白沙公甫以薦至京公日與講
明理學而造詣益純時當道久未有處公上書尹太宰
謂山林遺逸之路不可自我而塞尹公遂為請試公又
勸白沙勿試上疏乞歸養白沙服公有識甲辰陞本部
四川司署員外郎時妖僧繼曉以祕術得幸權璫梁方
隂為之援發内帑銀數十萬兩蓋寺舉朝無敢言者公
因論陜西荒政遂及二人之罪大略謂繼曉本一憸邪
無賴先以邪術欺誑楚府事敗逃匿潛住京師多方夤
緣誤蒙聖慈疊賜異恩五尺兒童切齒唾罵敢復肆無
忌憚惑亂聖聰發内帑銀數十萬兩蓋大鎮國永昌寺
臣細思之陛下聰眀齊聖斷不為此是必繼曉小人倡
為誕說謂此寺一建則聖夀益綿國祚益昌民命益永
邊境益寧曾不知以有用之財供無益之費國計且日
削矣以陛下超三邁五之資蹈唐憲梁武之轍聖譽且
日損矣下人師師爭先事佛聖政且日壊矣居民重遷
工役不息人怨且日興矣臣見國事日非天下日促福
不可求而禍且至矣又言梁方傾覆隂狠引用邪佞排
斥忠良輔之者驟得美官觸之者動遭竄逐數年之間
假以進貢買辦為名盜祖宗百餘年之府藏殆盡乃復
薦進繼曉隂求蓋寺虚耗内財飛語外人謂其極意不
肯為是被陛下逼脅只得屈從夫人臣善則稱君過則
歸已今梁方欲文已姦而以過歸陛下即此一事已不
容誅矣臣謂不斬繼曉不足以弭他日之禍不治梁方
之罪不足以消天下之怨今内而大臣次而百官以及
閭巷小夫亦皆痛心饑民之死欲食梁方繼曉之肉卒
之不敢以此言進於陛下者所惜者官所畏者死耳臣
以為言之則禍止於臣之一身不言則陛下終於不悟
其禍有不可勝言者故不敢惜一身之禍而卒為陛下
陳之疏上留中不出者數日公自分必死料理家事待
罪於直房俄付詔獄加刑公對益厲官校亦為感涕後
府張經歷黻上疏論救并下獄責降遠方公得姚州判官
黻施宗州知州自是直聲振海内有刑曹御史後府黃
門之目人爭傳疏草讀之又擬之鳴鳳有繪圖鬻於都
門所至士民求識面為快三原王端毅公在留都上疏
申救甚力會乙巳元日星變憲廟感悟叙復南部丁未
孝宗登極臣寮交薦超擢公雲南按察使副使滇俗雜
夷崇釋信鬼鶴慶玄化寺稱有活佛元世祖時賜袈裟
鉢器水火珠諸物故在歲時士女會集動數萬人爭以
金泥其面公按鶴慶命焚之父老言犯之能致雹損稼
公與約積薪伺之果雹即止已而無所見遂焚之得金
一千二百六十兩悉輸之官嗣是連二歲無雹田亦比
登土人乃不為惑所毁若麗江塔若大理獵神廟若蒙
化四柳諸淫祠凡三百六十餘區時所在學校頽敝悉
撤其材新之趙州故無城居民數苦寇掠而地貧費無
從出公為區畫得盜鑛贜鏹四千餘兩斥而用之民得
不擾而城亦遂完民追思為立生祠干崖土官奪印讐
殺公諭以至誠遂感送印出竟不煩兵由是芒市孟密
緬甸八百諸夷咸懾威信隴川夷兒加儒巾立學教之
在滇三年勤於撫綏雖溪山險惡瘴毒深僻之處皆親
歴其地所至平反冤獄黜陟官吏深求民隠而興除之
若按佘祥岳山釋余文材張忠等尤為章灼鎮守太監
王舉卒公白撫按檢其遺財得金一萬八千以聞内臣
庇其類多不悦會有例京堂官各舉所知尚書劉公璋
都御史童公軒交薦童公云文章可以華國而為學益
勤政事可以澤人而憂民益切忠貞不佞神眀可鑒其
衷廉正不回冰玉莫加其操辛亥擢本司按察使壬子
調繁湖廣按察使偉望弘才風儀整肅官吏斂戢不敢
犯内臣以公幹至者類帶鹽給民取厚直公令兩平交
易及還例有厚餽公弗與由是益取忌更兩臬幾六年
癸丑吏部奏為榆林巡撫都御史甲寅奏為江西陜西
左右布政使皆不報會境内雨雪災異公上疏陳言時
政大略謂貴州借調官軍措運糧餉軍苦戰鬭民疲輓
輸又德安安陸蓋造王府及增修吉府工役浩繁財費
鉅萬民命不堪乞循寧㐮德府故事一切省儉勿用瑠
璃及白石雕欄著為定例又言直隸河南山陜江浙川
貴皆大雪雨雹皆由政刑失中外戚驕恣小人禍君子
夷狄窺中華之應時張氏方貴横故疏及之尋又引疏
引疾乞休疏上不待報徑歸有旨准暫回原籍養病故
事外官無養病者蓋異數云時公年甫四十有五巡按
御史朱文奏公年力未衰可用不報既而南北科道交
章論薦最後叢蘭以星變薦公與劉大夏皆一時人望
不宜久廢有旨起用己未起為廣東右布政使辭不赴
又二年起為南京都察院右僉都御史提督巡江兼理
操江時火篩犯邊南北有警公不得已起至南京再疏
乞歸不許時南京江備頗弛公隨事經理多所緒正正
身率物與張簡肅公并名清約都人士化之陜西地震
水涌公疏謂變不虚生必有其應考之前古漢和帝永
元二年則宫闈之應安帝建康元年則内侍之應晉元
帝大興元年則柄臣之應光武時武谿蠻反晉成帝時
蘇峻亂宋仁宗時元昊不庭方今邊寇陸梁久聚河套
兵禍之結已兆於斯萬一制勝無常可憂非細臣觀近
時用費日奢科差日重人民日貧頗無固志如荆州瑞
州九江等處烏合強徒輕竊名號敵殺官軍則不但邊
寇可憂而已又言漢宣帝本始年間地震詔問經學賢
良方正之士無敢端言其所以然者其後宋儒胡氏謂
地道妻道臣道著見如此當時若有眀言使宣帝戒懼
善處則霍氏之禍無由成矣夫宣帝賢君也霍光有輔
遺之功有房闥之親小心恭慎賢臣也謂帝而不念光
家謂光之家而有禍耶事不可料政亦類此則所謂宫
闈内侍柄臣者臣望陛下靜思而善處之他如齋醮之
設䙝天黷神不惟無福寔足召災南京蘇州織造花樣
太巧丈尺太長松江大紅布太倉洗白布太細古人謂
之服妖費財勞人災或由此至於役占當清冗食當汰
工作當止供應當省賞賜當節遠行當戒佞幸當遠賢
人君子當親皆陛下所宜留情盡已以回天變者也又
言華封人之祝曰多男子詩歌文王后妃之美曰則百
斯男今中外人心日願陛下子孫振振昌有支庶而難
於言臣亦展轉久之恐終不言則有負陛下負祖宗負
中外之望謝方石見之曰字少意長近時章疏此為第
一又疏乞錄正人以端國本大略謂皇太子年踰幼學
趨向大機正決於此而多處宫中少就外傅古人之教
恐未宜然夫教所以愛之擇正人所以教之也并薦禮
部侍郎謝鐸太僕少卿儲瓘光祿少卿楊廉致仕副使
曹時中處士劉閔俱堪輔導在南京屢推戶禮等部侍
郎皆不果亦屢疏乞休且舉曹時中等自代皆不允壬
戌江西盜起言者以守臣不職所致宜遣大臣巡視璽
書以公素守風力才望不畏強禦委以便宜從事公至
榜示盜許自新躬抵其巢新昌賊首王武率衆出迎擒
四十餘賊自效其他有名賊首出片紙責令巨姓悉擒
之餘黨解散勘覆知府李復貞王塘不職吴叙已改任
猶追論之副使李澄暴狠虐傲且恃所親在要路恣肆
不法人莫敢問公令致仕去其他貪酷之吏多望風解
去既而前都御史韓邦問巽輭不振有詔勒回遂以公
代之公上疏引嫌辭避不允於是更定要束處税糧均
徭役百凡政務一新又建阜俗三義謂義倉義學義塜
也大意謂王政之大養生復性送死而已然官府事汎
難以徧施鄉曲情親易以時叩預備有倉未足應朝夕
之求郡縣有學不能周鄉閭之化近關漏澤不足使鄉
村下聚各歸其土今立三義示爾齊民胥勸互成以裨
我官政人多樂從者寧庶人貪譎忮害本府祿米每石
納銀三兩公量時值而優給之使納一兩二錢著為令
其他官校害人侵牟民利悉裁抑不令得肆其奏易府
殿瑠璃瓦公上疏極言其罪大略言先年寧府移封之
時系至親其時府殿不用瑠璃蓋是賢王崇儉法古獨
示質樸垂憲於今傳且數世歴百餘年一旦無故而改
之豈孝子順孫承順其先人之意況習性難靜易動難
儉易奢操之猶懼或放縦之何往不流賢王春秋方盛
德業方始求之身心自有專務而規規循常文具以毁
衊前人法制實未見其可末言乞斷大義特垂善處毋
涉吴王几杖之賜叔段京鄙之求時逆濠雖横未有逆
萌或以為過後卒如公言人服先見云遍歴州縣察覽
風俗禁治豪猾修葺周元公狄梁公二陸及曾南豐諸
祠墓斥賣淫祠萬餘區甫八月諸弊盡革庶政一新而
母黃夫人訃至號慟幾絶即奔還守制武宗初政巡按
御史宗彜及南北科道交章論薦有旨起用吏部屢奏
都察院左副都御史及南北直隸巡撫南北兵刑部侍
郎皆報罷江西士民羣訴之吏部必欲得公迺陞右副
都御史巡撫江西公上疏力辭寧庶人懼公復來密賂
逆瑾特允致仕尋丁鞠莊公憂瑾擅權蓄逆縉紳被禍
公憂之嘗草急除大逆以禦大患疏未上忽中批致仕
都御史林某舖馬取來用俄改巡撫湖廣又改四川其
時藍鄢之寇方劇庚午二月璽書到五日即行至䕫適
苗賊劫巫山公撫而散之既乃陳師鞠旅建旌旄頒軍
令十事曰心欲齊曰將欲良曰兵欲精曰藝欲閱曰器
欲利曰令欲嚴曰士欲飽曰賞欲公曰罰欲當曰恤欲
厚將致賊而撫之初駐兵達縣舉行社長社正之法宣
布聖恩化盜為民遍諭賊壘兼以撫勦二策時賊號四
十萬分四十八營立總小甲甲統一首稱老人公至通
江忽報賊將攻保巴即取道救巴倅遇賊於華壠公單
輿直抵其營宣朝廷德意示以禍福賊稽首伏地公厲聲
曰吾今撫汝賊羅拜而謝約日詣降既而淫雨谿溢賊
失期疑阻遂分黨出劫藍廷瑞廖惠謀據保寧鄢本恕
謀據漢中又小支一百三十人流劫神廟岡時土兵未
集官兵怯懦不前公取將領杜琮等十人命斬以徇已
而貸之許立功自贖於是何定者先登官兵併力擒斬
盡之俄大雨通江城被衝公虞有變預發兵四支備之
廖賊果來劫縣官兵因追殺七十九人擒二人公聞賊
不燒糧必再至催兵前進賊果再來斬賊首九人餘兵
繼進擒斬八百餘人跌死五百九十餘人淹死如之通
江連戰俱捷各賊披靡殺死人馬重叠溪溝俱滿水流
十里為紅斬獲賊首廖麻子麻六兒饒老人李老人生
擒廖惠王仲甫擒斬首級三千三百五十餘得馬驢一
千三百餘頭匹器械無算捷聞降勅奬勵有素負忠義
攄誠效力之褒移駐得漢城為草廳棘門以翕張有衆
因促兵追過大小巴山分兵蹴之于星子于住河于麻
柳于齊眉于高觀山于神廟岡于三十六盤每戰皆捷
至繡雞嶺兵奮勇過河衝破賊陣追北二十餘里至修
溪又直衝賊梁賊衆大敗前後擒斬一千三百餘人收
回被虜六百餘人奪獲驢馬八千頭匹得其偽印及衣
械甚多功垂成而江津賊復起蓋播州宣慰楊愛與宣
撫楊友讐殺而瀘州故盜曹甫因聚衆謀據江津公聞
報馳赴辛未元日乘賊醉無備乃夜半蓐食銜枚而往
圍而燒之遂斬曹濬曹洵曹玉等前後斬獲一千三百
二十二人燒死九百餘人收回被虜七百二十人時胡
盧熟番及渾水祈山等大姓番乘機為變公皆撫平之
藍鄢餘寇復熾公提兵追勦擒斬四千餘人賊勢窮聽
撫然猶狐疑計緩我師總制尚書洪公誘其渠帥四十
八人執之捷聞降勅奬勵晉公右都御史賜以銀幣公
辭陞賞不允繼又疏乞賊平容徑回致仕忌者謂盜已
衰易為於疏後批允致仕江津餘賊方四等收合數萬
人來攻江津提兵追擊大敗賊於大埡擒斬跌殺約萬
餘捷聞復有銀幣之賜初楊友者與楊愛爭襲已革宣
撫之職至是以萬金賂瑾求復公言官職不可復亂階
不可啓奏上人為公危瑾敗乃得無事時瑾雖誅而張
永繼用事公復上疏請上還内宫擇取宗室養于别宫
收用先朝舊臣劉健謝遷林瀚王鏊韓文以修復舊政
并繳上前請誅瑾疏又言瑾雖死權柄猶在宦䜿且本
朝王振之後保無振也而有吉祥祥之後保無祥也而
有劉瑾安知後無復瑾者其意隠然有所指詞旨剴切
大忤左右用事者先是軍中奏功多為中外權要冒報
公一切不許自是諸捷恩典寖薄賊未盡平即與致仕
朝論大駭科道保留不果公歸蜀人號哭追送未幾而
兩川之寇復熾矣范御史永鑾為立石紀功癸酉甲戌
連推南北掌院事及兵部尚書皆不果己卯寧庶人反
科道復薦公有先見之眀慮事之遠亦不用辛巳公年
七十今上在藩邸久熟公名入繼大統首降勅召公云
朝廷更化之初方將圖任舊臣輔成新政兹特起用可
即日馳驛來京以副簡用至意既乃以先朝任用匪人
工部弊孔煩多尤不可以理乃以公為工部尚書公具
疏辭荷温旨卿老成舊德譽望素隆新政之初特兹起
用宜亟來供職以副眷注至意吏部還差官催促九月
復與喬宇幷推吏部尚書上用宇壬午正月始就道上
輯成論以備議禮疏至濟寧再上辭疏有旨朕方延竚
以伺豈可稱疾固辭尋改刑部尚書公再上疏辭大略
謂前者召為工部未赴又改刑部前辭今受似涉擇官
有旨不允促令入覲又上親大臣疏大略言太祖太宗
列聖以來皆親近儒臣與相可否以臻至治且言自古
人君未有不親君子而成治者正德之間羣邪鼓煽蔑
我朝綱壊我治體喪我士氣枯竭民財人心已離天命
幾去幸賴聖神入承大統釐革一詔夷夏騰歡而數月
之間天人之心似若稍異意者感格之道未至乎傳曰
為君難陛下勿謂善始之易尤當計善終之難也又言
新詔之革所謂壊極而不得不革者也然貴近之臣或
利入官財産或開預事蹊徑不知一革變則諸革盡變
未宜以一人之私而壊天下之公也蓋時近倖稍稍有
用事者故疏及之疏上温旨褒美迺以五月四日入京
朝見上注視久之班行皆跂竦以觀諸老動色相慶命
侍經筵會暑傳罷公上疏言聖學緝熙禹惜分隂傅說
告高宗終始典于學且古之學者教春秋以禮樂冬夏
以詩書況經筵聽講頗不為勞文華清燕亦不謂熱平
旦未與物接其氣清眀善念易開正言易入又為進學
之會于時寺觀齋醮漸廣上闢異端疏畿輔差多民困
富室盡投陵戶免役公奏處陵戶以定事體内臣家人
私買番貨行勘未報一日忽内批貨物給主公請究請
托及營救之人有旨照舊入官少監王玘等盜内府銀
幣以鉅萬計送司禮監發落公謂宜下有司明正其罪
司禮監奏補匠役公謂開端啓釁階亂之始決不可從
大同軍士因羣譟打毁衙門公謂漸不可長宜正首惡
之誅太監崔文寵擅一時其私人李陽鳳以科斂匠作
財物及御史參奏崔文需索夫錢事下刑部崔文夤緣
内降差校尉取李陽鳳等付鎮撫司理問公據法執奏
不遣有旨還送鎮撫司問理公又奏言奉詔則廢法守
法則違詔然法者祖宗布大信於天下詔者一時之權
宜臣寧違詔不敢廢法上怒責以違旨回話公謂崔文
以脱罪之私敢干内降紀綱大紊此途一開禍亂何極
臣力欲回天跡若違詔罪當萬死於是言者羣疏文罪
上雖不罪公而李陽鳳迄改錦衣獄公乃上疏乞致仕
決不可留矣公立朝僅十四月以暮年遭際誓竭忠愫
以仰裨新政然尤以保終完名為念故入京權寓朝房
屢疏乞休輒温旨諭留有曰卿才行老成職司邦禁竭
盡公勤宜照舊供職有曰卿清忠大節著在先朝每有
論奏朕多嘉納如何固欲求去有曰卿以累朝耆舊隨
事納忠多所匡救乃累求休致鴻臚寺便往諭朕意宜
亟起供職以副眷懷又特免朝參在部調理公強出謝
又辭不允至是疏八上情詞益懇切上不得已從之加
太子太保寫勅馳驛還鄉有司月給食米三石歲撥人
夫四名應用歲時以禮存問公又辭致仕渥恩不允時
束裝已具猶入賀聖節迺行癸未八月十三日陛辭賜
勑酒饌寶鏹勑若曰卿稟忠義之資負剛大之氣而能
充以問學發之文章初在郎署為小官即抗疏犯顔指
斥奸僧沮建寺之役左倅遠州旋復召用敭歴藩臬賢
聲益彰擢任都臺出撫重鎮在江西拒逆濠無厭之請
在川蜀遏大盜方張之勢皆忘身犯難不恤艱險而屢
乞閒退恬於利祿持正抗直始終一節士論高之朕入
紹大統簡任耆舊亟起卿入掌邦禁與圖治化卿慎重
法守屢進讜言朕心嘉悦方切委任而乃引疾求去祈
請甚堅重違雅尚特賜俞允載加穹秩以示優崇爰給
舟車送還鄉里仍命有司歲時以禮存問月給食米三
石歲撥人夫四名應用於戲完名全節古今所難卿於
是蓋無愧矣今歸其頤養天和茂膺夀祉以高年名德
並古耆英益增我國家之重豈非朕之所望於卿者哉
故勅士夫祖餞於都門外輿馬輻輳道路爭嘆息其賢
論者以數十年來大臣以禮進退無瑕隙可議者公一
人耳閱三月抵家莆雖仕國然未有躋極品者麟袍玉
帶鄉人榮之逾年甲申遘末疾具疏預辭身後卹典且
及時政數事薦尚書羅欽順王守仁祭酒魯鐸修撰吕
柟宜用輔德不報今年丁亥公年七十有六三月二十
二日得疾草遺奏勸上以勤學親賢任人圖政保養聖
躬皇儲蕃衍及再辭卹典四月初六日五鼓呼子達授
遺言曰吾葬雲莊所費不過四五十金毋煩官府科派
又曰聖躬曰太子者再自是絶口不及他是夜二鼓卒
公未卒前二月有星墜于城南隅卒前一夕屋後通衢
有井霧氣下上如龍形俄而雨下如注若公者豈非川
嶽英靈之會歟公自湖臬歸屢起屢休官皆不及滿考
居閒不忘憂國聞進一善人舉一善政則喜其不然蹙
額不怡若痌瘝乃身者遇歲旱率先請禱發廩告災若
消弭寇患皆指授所司預為之計或不便於民輒以直
告鄉人有曲直不能平者得公一言無不愧感以去性
簡儉居官尤廉約不取隸金不費公廩蕭然若寒素家
居自製角巾野服徜徉山水間一時人士翕然效之客
至輒留殽核數品酒數行而止深厭末俗汰侈直欲以
身為鄉邦表率至於義所當舉又略無靳惜鄉族姻舊
貧不自存者歲給以粟殮與衣殯與棺婚嫁與財率以
為常期功之親尤篤御家甚嚴事父母曲盡誠孝喪祭
一循家禮鞠莊公所遺推與諸弟一弟無子家獨裕公
捨子以姪後人尤難之上世墳墓出貲修復而九牧為
費尤鉅邵州忠烈祠擇地重建費數百金割田以供族
祀鄉先賢如蔡忠惠林艾軒皆言於官為修祠立後一
時同德諸老推先焉海内名流聞風嚮往及門接引有
恩凡後進之賢莫不虚懷延納引與俱升若陳侍御時
周黃郎中伯固極力奬與卒成大名既没為治後事經
紀其家方布政宜約劉孝子閔為請田鄭節婦為續食
其在官所禮賢勵俗日惟不給謫官若方給事中向姜
御史綰李進士文祥今大司馬李公梧山皆處以賓禮
性嗜學既老且病猶日手一編夜御燈火閱細字文追
韓柳上遡秦漢本之六經而理趣精純非聖之書絶口
不談蓋其踐履之學得自家傳以上遡瓜山復齋遠有
端緒一時學者寄領袖焉褁糧負篋至自千里詩學唐
晩參黃山谷陳無已咀嚼有餘味莆文體為之一變四
方購者襍沓于門禮幣多卻有見素詩集見素文集梓
行于世岳迂陋誤辱公知最久方將追隨杖屨以畢餘
年而公不可作矣嗚呼痛哉達輯公事行累數十紙參
以所記年譜不能殫述而掇其大略如此公孝仁端亮
以清約勵躬以至誠動物以文章命世以直言敢諫結
主知寢逆藩之謀平西蜀之難望重四朝名聞中外謙
撝自下斂焉若無世以為闢邪如韓昌黎先憂如范文
正忠純如司馬君實廓清如張忠定而其好賢樂善之
誠難進易退之節雖歐陽文忠錢宣靖不是過也公交
游多名公鉅卿必有能揄揚盛美勒之金石而垂諸史
册不腆之詞無足傳信聊用酬知爾矣配方氏出名族
内治斬斬有法累封夫人子達南京吏部郎中娶翁進
士巖女適郡庠生娶陳知州河女女適李同知伯通之
子承恩皆方出週娶鄭司徒紀女側室汪出孫男及南
及人及祖及士女十人墓在尊賢里其葬以某年月日
謹狀
山齋文集卷十四
