白蓮集卷第七
廬岳僧齊己撰
題東林十八賢貞堂
白藕花前舊影堂劉雷風骨畫龍章共輕天子諸侯貴
同愛吾師一法長陶令醉多招不得謝公心亂入無方
何人到此思高躅嵐默苔痕滿粉牆(謝靈運欲入社遠大師以其心亂却之)
題南岳般若寺
諸峯翠少中峯翠五寺名高此寺名石路險盤嵐靄滑
僧窗高倚泬㵳明凌空殿閣由天設遍地松杉是自生
更有上方難上處紫苔紅蘚遠峥嶸
寄廬岳僧
一聞飛錫别區中飛入西南瀑布峰天際雪埋千片石
洞門冰折幾株松煙霞明媚栖心地苔蘚縈紆出世蹤
莫问江邊舊居寺火燒兵劫斷秋鍾
遊谷山寺
城裏尋常見碧&KR0994;水邊朝莫送歸僧數峰雲脚垂平地
一徑松聲徹上層寒澗不生浮世物隂崕尤積去年冰
此生有底難抛事時復携笻信步登
椘寺寒夜作
寒爐局促坐成勞黯澹燈光照二毛水寺閉来僧寂寂
雪風吹去雁嗷嗷江山積叠歸程遠魂夢穿㳂過處高
畢竟忘言是吾道袈裟不稱揖蕭曹
送太禅師歸南岳
石龕閒鏁白猿邊歸去程途半在舡林簇曉霜離水寺
路穿新燒入山泉已尋嵐壁臨空盡却看星辰向地懸
有興寄題紅葉上不妨收拾别為編
山中寄凝密大師兄弟
一爐薪盡室空然萬象何妨在眼前時有興来還覓句
已無心去即安禅山門影落秋風樹水國光凝夕照天
借问荀家兄弟内八龍頭角讓誰先
海棠花
繁于桃李盛于梅寒食旬前社後歸半月暄和留豔態
兩時風雨免傷摧人憐格異詩重賦蝶戀香多夜更来
尤得殘紅向春暮牡丹相繼發池臺
題贈湘西龍安寺利禅師
頭白巳無行脚念自開荒寺住煙蘿門前路到瀟湘盡
石上雲歸岳麓多南祖衣盂曾禮謁東林泉月舊經過
閒来松外看城郭一片紅塵隔逝波
寄文浩百法
當時六祖在黃梅五百人中眼獨開入室偈聞傳絶唱
升堂客謾恃多才鉄牛無用成貞角石女能生是聖胎
聞说欲抛經論去莫教惆悵却空廻
謝人寄詩集
所聞新事即戈矛欲去终疑是暗投遠客寄言還有在
此將謂惣無休千篇著述诚難得一字知音不易求
時入思量向何處月圓孤凭水邊樓
謝元願上人遠檀溪集
白首蕭條居漢浦清吟編集號檀溪有人收拾應如玉
無主知音只似泥入理半筒黃葉句遣懷多擬碧雲題
猶能為我相思在千里封来夢澤西
寄道林寺諸友
吟興終依異境長舊遊時入静思量江聲裡過東西寺
樹影中行上下方春色濕僧巾屨膩松花沾鶴骨毛香
老来何計重歸去千里重湖浪渺茫
贈智滿三藏
灌頂清涼一滴通大毗盧藏遍虚空欲飛薝葡花無盡
湏待陁羅尼有功金杵力摧魔界黑水精光透夜燈紅
可堪東獻明天子命服新酹贊國風
謝王先輩湘中回惠示卷軸
少小即懷風雅情獨能遺象琢湻精不教霜雪侵玄鬢
便向雲霄换好名携去湘江聞鼓瑟袖来緱嶺伴吹笙
多君百首貽衰颯畱把吟行访竺卿
荆渚寄懷西蜀無染大師兄
大潙心付白崕前寳月分輝照蜀天聖主降情延北内
諸侯稽首问南禅清秋不動驪龍海紅日無私罔象川
欲聽吾宗舊山说地邊身老椘江邊
谢武陵徐廵官遠寄五七字詩集
五字才將七字争為君聊敢试懸衡鼎湖菡萏摇金影
蓬島鸞凰舞翠聲還是靈龜巢得稳要湏仙子駕方行
兩編珍重遥相惠何日燈前盡此情
重宿舊房與愚上人静话
曾此栖心過十冬今来瀟灑屬生公檀欒舊植青添翠
菡萏新栽白换紅北面城臨燈影合西隣壁近講聲通
不知門下趋士何似當時石解空
謝南平王賜山雞
五色文章類彩鸞椘人羅得半摧殘金籠莫恨傷冠幘
玉粒湏慚剪羽翰孤立影危丹檻裏雙栖伴在白雲端
上台愛育通幽細却放溪山去不難
荆門病中雨後書懷寄幕中知己
病根翻作憶山勞一雨聊堪浣鬱陶心白未能忘水月
眼青猶得見秋毫蝉聲晚促枝枝急雲影晴分片片高
還憶赤松兄弟否别来應見鶴衣毛
宿江寺
島僧留宿慰衰顔舊住何妨老未還身共錫聲離鳥外
迹同雲影過人間曾無夢入朝天路憶有詩題隔海山
珍重来晨渡江去九華青裏扣松關
謝貫微上人寄示古風今體四軸
四軸騷詞書八行捧吟肌骨遍清涼謾求龍樹能醫眼
休问圖澄學洗腸今體盡搜初剖判古風湻鑿未玄黃
不知誰肯降文陣閟點旌旗敵子房
荆州貫休大師舊房
疎篁抽笋柳垂隂舊是休公種境吟入貢文儒来請益
出官卿相駐過尋右軍書畫神傳髓康樂文章夢授心
消得青城千嶂下白蓮標塔帝恩深
寄谷山長老
遊遍名山祖遍尋却来塵世渾光隂肯將的的吾師意
擬付茫茫弟子心豈有虚空遮道眼不妨文字问知音
滄浪萬頃三更月天上何如水底深
寄黃暉處士
蒙氏藝傳黃士子獨聞相繼得名高鋒鋩妙奪金雞距
纖利精分玉兔毫濡染只應親賦咏風流不稱近弓刀
何妨寄我臨池興忍使江淹役夢勞
荆門勉懷寄道林寺諸友
榮枯得丧理昭然誰效離騷更问天生下便知真夢幻
老来何必歎流年清風不變诗應在明月無蹤道可傳
珍重匡廬沃州主披衣抛却好林泉
荅崔校書
雪色衫衣绝點塵明知富貴是浮雲不隨喧滑迷貞性
何用潺湲洗汚聞北闕會抛紅駊騀東林社憶白氛氲
清吟有興頻相示欲答多慚蠧蝕文
乞櫻桃
去年曾賦此花詩幾聽南園爛熟時嚼破紅香堪换骨
摘殘丹顆欲燒枝流鶯偷啄心應醉行客潛窺眼亦癡
聞说張筵就珠樹任從攀折半離披
寄南雅上人
曾得音書慰暮年相思多故信難傳清吟何處題紅葉
舊社空懷墮白蓮山水本同真趣向侯門剛有薄因緣
他時不得君招隐會逐南歸椘客船
寄歐陽侍郎(時在嘉州饋遣)
又聞繁惣在嘉州職重身闲倚市樓大象影和山面落
兩江聲合郡前流棋輕國手知難敵詩是天才肯易酧
畢竟男兒自高達徔来心不是悠悠
與崔校書静話言懷
同年生在咸通裏事物為儒趣盡高我性已甘披袒衲
君心猶待脱藍袍霜髭曉幾臨銅鏡雪髩寒疎落剃刀
出世朝天俱未得不妨還往有風騷
謝人惠拄杖
卭州靈境産修篁九節材應表九陽造化已能分尺度
保持争合與尋常幽林翦破清秋影高手携来綠玉光
深谢魯儒憐潦倒欲教撑拄遶禅床
謝秦府推官寄丹臺集
秦王手筆序丹臺不錯褒揚最上才鳳阙幾傳為匠碩
龍门曾用振風雷錢郎未竭精華去元白終存作者来
兩軸蚌胎驪頷耀枉臨禅室伴寒灰
題畫鷺鷥兼简孫郎中
曾向滄江看不真却因圖晝見精神何妨金粉資高格
不用丹青點此身蒲葉岸長堪映帶荻花叢晚好相親
思量畫得勝籠得野性由来不戀人
賀行軍太傅得白氏東林集
楽天歌詠有遺編留在東林伴白蓮百氏典墳隨喪亂
一家風雅獨完全常闻荆渚通侯論果遂吳都使者傳
仰賀斯文歸朗鑒永資聲政入薰絃
韶陽微公
曲江晴影石千株吾子思歸夢斷初有信北来山叠叠
無言南去雨疎疎祖師門接園林路丞相家同井邑居
閒野老身留得否相招多是秀才書
將之匡廬過潯陽
颿過潯陽晚霽開西風北鴈似相催大孤浪後青堆沒
五老雲中翠叠来此路便堪歸水石何門更合向塵埃
遠公林下蓮池畔箇箇高人盡有才
寄湘幕王重書記
抛擲浟江舊釣磯日參籌畫廢吟詩可能有事關心後
得似無人識面時官好近闻加茜服藥靈曾说换霜髭
高才直氣平生志除却徒知即不知
宿沈彬進士書院
相期只為話篇章踏雪曾来宿此房喧滑盡消城滿滴
窗扉初揜岳茶香舊山春暖生薇蕨大國塵昏懼殺傷
應有太平時節在寒宵未卧共思量
静院
花院相重點破苔誰心肯此話心灰好風時傍疎篁起
幽鳥晚從何處来筆研興狂詩沈謝香燈魂斷憶宗雷
浮生已問空王了急箭光隂一任催
送白處士遊峨嵋
閒身誰道是羈遊西指峨嵋碧頂頭琴鶴幾程隨客棹
風霜何處宿龍湫尋僧石磴臨天井研藥秋崖倒瀑流
莫為寰瀛多事在客星相逐不逥休
寄顧蟾處士(好于山水)
久聞為客過蒼梧休说移家歸鏡湖山水顛狂應盡在
髩毛凋落免貧無和僧搶入雲中峭帶鶴驅成澗底孤
春醉醒来有餘興因人乞與武陵圖
懷金陵知舊
海門相别住荆門六度秋光兩髩根萬象倒心難蓋口
一生無事可傷魂石頭城外青山叠北固窗前白浪翻
盡是共遊題板處有谁惆悵拂苔痕
驚秋
曉窗驚覺向秋風萬里心凝澹蕩中池影碎翻紅菡萏
井聲乾落綠梧桐破除閒事渾歸道銷耗勞生旋逐空
妖殺尤原狐兔意豈知邱壠是英雄
聞沈彬赴吳都請辟
長訝高眠得穩無果隨徵辟起江湖鴛鴦已列尊罍貴
鷗鶴休懷釣渚孤白首不妨扶漢祚清才何讓賦吳都
可能更憶相尋夜雪滿諸峰大一爐
寄江夏仁公
寺閣高連黃鶴樓簷前檻底大江流幾因秋霽澄空外
獨為詩情到上頭白日有餘閒送客紫衣何啻貴封侯
别来多少新吟也不寄南宗老比丘
中春林下偶作
淨境無人可共携閒眠未起日光低浮生莫把還丹續
萬事須將至理齊花在月明蝴蝶夢雨餘山綠杜鵑啼
何能向外求攀折岩桂枝條拂石梯
送劉秀才歸桑水寕覲
歸和初喜戢戈矛乍捧鄉書感去留鴈序分飛離漢口
鴒原騫翥在鰲頭家隣紫塞仍千里路過黃河更幾州
應到高堂問安後却携文入帝京游
寄曹松
舊製新題削復刊工夫過甚琢瑯玕藥中求見黃芽動
詩裏思聞白雪難扣寂頗同心在定鑿空何止髮冲冠
夜來月苦懷高論數樹霜邊獨傍欄
酧蜀國歐陽學士
因緣劉表駐經行又聽秋風墮葉聲鶴髮不堪言此世
峨嵋空約在他生已徔禅祖參真性敢向詩家認好名
深愧故人憐潦倒每傳仙語下南荆
寄荆幕孫郎中
珠履風流憶富春三千鵷鷺讓精神詩工鑿破清求妙
道論研通白見貞四座共推操檄徤一家誰信買書貧
别來鄉國魂應斷劍閣東西盡戰塵
謝王詹事垂訪
鳥外孤峰未得歸人間觸䫫是無機方悲鹿軫栖江寺
忽訝軺車降竹扉王澤乍聞譚渙汗國風那得話玄微
應驚老病炎天裏枯骨肩横一衲衣
題南平後園牡丹
暖披烟艷照西園翠幄朱欄護列仙玉帳笙歌留盡日
瑶臺伴侶待歸天香多覺受風光剩紅重知含雨露偏
上客分明記開處明年開更勝今年
和李書記
繁極全分青帝功開時獨占上春風吳姬舞雪非貞豔
漢后題詩是怨紅遠蝶戀香抛别苑野鶯銜得出深宫
君看萬態當筵處羞殺薔薇點碎叢
謝孫郎中寄示
一念禅餘味國風早因持論偶名公久傷琴喪人亡後
忽有雲和雪唱同鎚琢静聞晜象外是非閒見寂寥中
時来日往緣真趣不覺秋江度塞鴻
愛吟
正堪凝思揜禅扄又被詩魔惱竺卿偶凭窗扉徔落照
不眠風雪到殘更皎然未必迷前習支遁寕非悟後生
傳寫會逢精鑒者也應知是詠閒情
寄懷東林寺匡白監事
南岳别來無後約東林歸住有前緣閒搜好句題紅葉
静斂雙眉對白蓮雁塔影分疎檜月虎溪聲合幾峰泉
修心若似伊耶舍傳記須添十九賢
謝人惠十色花牋并碁子
陵州碁子浣花牋深媿携来自錦川海蚌琢成星落落
吳綾隐出鴈翩翩留防桂苑題詩客惜寄桃源敵手仙
捧受不堪思出處七千餘里劍門前
夏日寓居寄友人
北遊兵阻復南還因寄荆州病揜關日月坐銷江上寺
清涼魂斷剡中山披緇影迹堪藏拙出世身心合向閒
多謝扶風大君子相思時對寂寥間
中秋十四日夜對月上南平主人
今宵前夕皆堪玩何必圓時始竭才空說輪中自天子
不知何處有樓臺終憂明夜雲遮却且掃閒居坐看来
玉兔銀蟾似多意乍臨棠樹影徘徊
謝人惠十才子圖
丹青妙寫十才人玉峭冰稜姑射神醉舞離披真鸑鷟
狂吟崩倒瑞麒麟翻騰造化山曾竭采掇珠璣海幾貧
猶得知音與圖畫草堂閒挂似相親
荆門病中寄懷鄉人歐陽侍郎彬
谁會荆州一老夫夢勞神役憶匡廬碧雲雁影紛紛去
黃葉蝉聲漸漸無口澹莫分飡氣味身羸但覺病肌膚
可憐饌玉燒蘭者肯慰寒隈雪夜爐
送譚三藏入京
阿闍黎與佛身同灌頂難施利濟功持呪力湏資運祚
度人心要似虚空東周路踏紅塵裏北極門瞻紫氣中
好進梵文沾帝澤却歸天策繼真風三藏住椘國天策寺
寄酬秦府高推官輦
天台衢岳舊曾尋閒憶留題白石林歲月己殘衰颯髩
風騷猶壮寂寥心緱山碧樹遮藏密丹穴紅霞揜映深
争得相逢一携手拂衣同去聽玄音
叙懷寄高推官
搜新編舊與誰評自向無聲認有聲己覺愛来多廢道
可堪傳去更沽名風松韻裏忘形坐霜月光中共影行
還勝御溝寒夜水狂吟衝尹甚傷情
送朱侍御自雒陽歸閬州寍覲
尋常西望故園時幾處魂隨落照飛客路舊縈秦甸出
鄉程今繞漢陽歸已過巫峽沉青靄忽認峨嵋在翠微
徔此倚門休望斷交親喜换老萊衣
貽惠暹上人
經論功餘更業詩又扵難裏縱天機吳朝客見投文去
楚國僧迎著紫歸已得聲名先振俗不妨風雪更探微
金陵高憶恩門在終挂雲颿重一飛
酧西蜀廣濟大師見寄
猶得吾師繼頌聲百篇相愛寄南荆卷開錦水霞光爛
吟入峨嵋雪氣清椘外已甘推絶唱蜀中誰敢共懸衡
應懷無可同無本終向風騷作弟兄
江寺春殘寄幕中知己二首
誰遣西来負岳雲自由歸去更何因山龕薜荔應殘雪
江寺玫瑰又度春早歲便師無學士臨年却作有為人
何妨夜宴時相憶佯醉佯狂笑老身
社蓮慚與幕蓮同岳寺蕭條儉府雄冷淡獨開香火裏
殷妍行列綺羅中秋加玉露何傷白夜醉金缸不那紅
閒憶遺民此心地一般無染喻真空
寄玉泉寶仁上人
往歲曾尋聖跡時樹邊三遶禮吾師敢瞻護法將軍記
且喜焚香弟子知後會未期心的的前峰欲下步遲遲
今来老劣難行甚空寂無緣但寄詩
荆渚懷寄僧逹禅弟三首
電擊流年七十三齒衰氣沮竟何堪誰云有句傳天下
自愧無心寄嶺南曉漱氣嫌通市井晚烹香憶落雲潭
鄰峯道者還弹指蘚剥藤纏舊石龕
十五年前會虎溪白蓮齋後便来西干戈時變信雖絶
吳椘路長魂不迷黃葉喻曾同我悟碧雲情近與誰携
春殘相憶荆江岸一隻杜鵑頭上啼
鶴嶺僧来細語君依然高尚迹難群自抛南岳三生石
長傍西山數片雲丹訪葛洪無舊竈詩尋靈觀有遺文
莫將離别為相隔心似虚空幾處分
寄孫魴秀才
郡樓東面市牆西顔子生涯竹屋低書案飛揚風落絮
地苔狼藉燕銜泥吟窗晚凭春篁密行徑斜穿夏菜齊
别後相思頻夢到二年同此賦閒題
送李評事往宜春
蘭舟西去是通津名郡賢侯下禮頻山遍寺樓看仰岫
臺連城閣上宜春鴻心夜過鄉心亂雪韻朝飛句韻新
别有官榮身外趣月江松徑訪禅人
中春感興
春風日日雨時時寒力潛徔暖勢衰一氣不言含有象
萬靈何處謝無私詩通物理行堪掇道合天機坐可窺
應是正人持造化盡驅幽細入爐鎚
早鶯
何處經年絶好音暖風吹出囀喬林羽毛新刷陶潛菊
喉舌初調叔夜琴藏雨並棲紅杏密避人雙入綠楊深
曉来枝上千般語應共桃花說舊心
酬尚顔上人
紫綬蒼髭百歲侵綠苔芳草繞階深不妨好鳥喧高卧
切忌閒人聒正吟魯鼎寂寥休辨口劫灰銷變莫宣心
還憐我有冥搜癖時把新詩過竹尋
寄倪曙郎中
風雨冥冥春闇移紅殘綠滿海棠枝帝鄉久别江鄉住
椿筍何如櫻筍時海内擅名君作賦林間外學我為詩
近聞南國升南省應笑無機老病師
喜得自牧上人書
吳都使者泛驚濤靈一傳書慰毳袍别興偶隨雲水遠
知音本自國風高身依閑淡中銷日髮向清涼處落刀
聞著括囊新集了擬教誰與序離騷
白蓮集卷第七
