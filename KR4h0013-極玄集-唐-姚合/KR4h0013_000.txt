極元集總集類
提要
(臣)等謹案極元集二卷唐姚合編合有詩集
已著錄合為詩刻意苦吟工于點綴小景搜
求新意而刻畫太甚流于纖仄者亦復不少
宋末江湖詩派皆從是導源者也然選錄是
集乃特有鑒裁所取王維至戴叔倫二十一
人之詩几一百首今存者凡九十九合自稱
為詩家射雕手亦非虚語計敏夫唐詩紀事
凡載集中所錄之詩皆註曰右姚合取為極
元集蓋宋人甚重其書矣二十一人之中惟
僧靈一法振皎然清江四人不著始未祖詠
不著其字暢當字下作二方空蓋原本有而
傳寫佚闕其餘則字及爵里與登科之士一
一詳載觀劉長卿名下註曰宣城人與唐書
稱河間人者不同乂皇甫曾註天寳十二載
進士皇甫冉註天寳十五載進士以登科先
後為次置曾于冉之前與諸書稱兄弟同登
進士者亦不同知為合之原註非後人抄撮
諸書所增入總集之兼具小傳實自此始亦
足以資考證也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
極玄集原序
唐詩數千百家浩如淵海姚合以唐人選唐詩其識鑒
精矣然所選僅若此何也蓋當是時以詩鳴者人有其
集製作雖多鮮克全美譬之握珠懷璧豈得悉無瑕類
者哉武功去取之法嚴故其選精選之精故所取僅若
此宋初詩人猶宗唐自蘇黃一出唐法幾廢介甫選唐
百家亦惟據宋次道所有本耳又玄粹苑世已稀覩况
其他乎易嘗采唐人詩幾千家萬有餘首視此有愧蓋
憫作者之苦心悼後世之無聞故凡一聯一句可傳誦
者悉錄不遺亦不以人廢固知博而寡要勞而無功知
我罪我一不敢計業欲並鋟諸梓而力有未逮姑先此
集與言詩者共之時重紀至元之五年三月旣望建陽
蔣易題
