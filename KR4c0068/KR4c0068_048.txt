元氏長慶集卷第四十八
制誥
崔弘禮鄭州刺史元佑洋州刺史
袁重光雅州刺史李踐方大理寺丞
齊煚饒州刺史王堪禮州刺史
元藇杭州刺史韓察明州刺史
韋行立處州刺史王進岌冀州刺史
論倚忻州刺史王元琬銀州刺史
陳諫循州刺史萬璟皓端州刺史
趙真長戸部郎中兼侍御史
王沂河南府永寧縣令吉旼京兆府渭南縣令
駱怡夀州長史
裴温兼監察御史裏行充清海軍節度參謀
韓克從太子通事舍人崔方實試太子詹事
李歸仙鎮州右司馬齊煦華州定縣令
韋珩京兆府美原縣令
裴誗檢校尚書庫部郎中充河南節度判官
蔡少卿兼監察御史
李立則檢校虞部員外郎知鹽鐡東都留後
常亮元權知橋陵臺令杜載監察御史
崔蔇檢校都官員外郎兼侍御史
崔弘禮鄭州刺史
勑朕讀詩至于羔裘緇衣之章未嘗不三復沉吟蓋明有國
善善之功且思舍命不渝之君子也春秋時鄭多良士是以
師子大叔之政而群盗之氣替消聞穎考叔之言而孝子之
心不匱山川在地日月在天今古雖殊人存政舉文林郎守
相州刺史兼御史中丞賜紫金魚袋崔弘禮操心尚氣餘力
有文感慨風雲號爲奇士累更大郡備有休聲予聞則多未
校其實侍中弘正以課來上書爲第一不有升陟謂之蔽能
得於信臣予用丕允郊圻密邇美惡日聞爾其歌鷄鳴以自
勤稽風雨以守度與我共理副其所知可使持節鄭州刺史
餘如故
元佑洋州刺史
勑朝散大夫守京兆尹上騎都尉元佑風俗之薄厚由長吏
之所尚也聞爾佑以甲乙科爲校書郎甚有名譽一朝以先
臣不幸爲黜而自晦其身者二十年何其爲子之多也自歷
朝序仁聲益彰不雜風塵而徽猷遂遠洋州近郡美惡足以
流京師將以慈惠廉讓之道長理之此吾有望於爾矣可使
持節洋州刺史
袁重光雅州刺史李踐方大理寺丞
勑盧國郡貫平羌江帶卭峽關西南蠻經略之地也大理寺
專獄犴視刑書我國家生人之司命也任非其才爲患不細
前鄜坊丹延等州觀察判官侍御史内供奉賜緋魚袋袁重
光佐觀風於鄜畤聞有能名前湖南都團練判官兼監察御
史李踐方參練卒於湘中號爲柔立宜當慈惠之選且盡哀
敬之心姑務勝殘無或枉撓佇爾布政叶予好生重光可使
持節雅州刺史散官勲賜如故踐方可大理寺丞
齊煚饒州刺史王堪澧州刺史
勑尚書刑部郎中齊煚岳州刺史王堪等隷江之西饒爲沃
野澧亦旁荆之劇郡而鄱陽有鎔銀擷茗之利俗用僄輕政
無刑威盗賊多有沅湘間沉怨抑激有屈原遺風吏無廉平
人用愁苦惟爾煚洎堪等皆踐臺閣亟歷名部號爲良能俾
分兩地之憂佇聽二天之諺煚可使持節饒州刺史堪可使
持節澧州刺史餘如故
元藇杭州刺史等
勑饒州刺史元藇等自天子至于侯甸男邦大小之勢不同
子育黎元其揆一也是以郎官出宰百里牧守入爲三公此
所以前代稱理古也近俗偷末倒置是非省寺以地望自高
郡縣以勢卑自劣盤牙不解稂莠不除比比有之患由此起
今餘杭鍾離新安順政三有財用一隣戎狄將有所授每難
其人以藇之理課甄明以弘度之奏議詳允以玄亮之學古
從政以公逵之守道立身僉命爲邦庶可勝殘而去殺矣敬
奉詔條用慰煢獨可依前件
韓察明州刺史等
勑朕子育黎民保乎混一物之不至將我德澤流布于遠邇
者其惟良二千石乎前京兆府冨平縣令韓察等久於吏職
皆著能名昔嘗奉詔風聲尚在或歷居郊侍惠飬有方命
汝臨人勿違其俗天明近於海鶻則姦生通理於巴急則吏
擾沔當泄會滯則怨起推是三者引而伸之然後可以憂人
之憂矣爾其勉之可依前件
韋行立處州刺史
勑守衛尉少卿襲邦國公韋行立聞爾貴遊之子也出入省
寺二十餘年終無尤違斯亦鮮矣江南諸郡戸籍非少皆有
賦入之難爾爲吾往埋縉雲以宣朕化無虐惸獨俾傷惠和
可使持節處州刺史
王進岌冀州刺史
勑元從奉天定難功臣行右羽林軍大將軍兼御史大夫王
進岌冀方陶堯之所理也其俗質強有古人遺風兵興巳來
習爲奮武之地非勇毅仁隱之者不能兼牧其甿以爾戰伐
居多班資巳重副朕兹選必有可觀夫理亂繩唯緩之龔遂
之政也忠信可以服暴強仲尼之言也率是兩者以臨其人
吾無憂於千里之内矣式兼亞相周賁外臺可開府儀同三
司使持節行冀州刺史兼御史大夫充本州團練守捉使功
臣勲封如故
論倚忻州刺史
勑前使持節守忻州刺史賜紫金魚袋論倚日者議鎮之勞
例皆甄奬有美能泌早聞其勤因以泌爲忻州刺史會泌隱
惡彰敗不終其任司空度上言前刺史倚忻人懷之復換他
守人用不協遂仍以復於忻勉居舊邦無替前效可使
持節忻州刺史
王元琬銀州刺史
勑夏綏銀等州節度檢校太子詹事王元琬河朔之
間豐有水草爾能當事多以畜擾爲事吏二千石巳上不能
拊循競致侵削難其踦角齒毛之異廉者半價而買貪者豪
奪其良困於誅求起爲盗賊朕甚患焉近以戎臣祐旁領四
郡奉宣詔條祐以元琬僉曰公幹乞爲圁隂㒺或不臧貽祐
之恥可使持節都督銀州刺史充本州押蕃落使餘如故
陳諫循州刺史
勑封州刺史陳諫倜儻好奇之士常患於不慎所從負累於
俗過而能改人其捨諸以爾諫敏於儒學志於政經自理臨
封尋彰美化分憂是切滿歲宜遷始求循吏之才以撫遠方
之俗爾其樹德朕不記瑕可使持節循州刺史
萬憬皓端州刺史
勑前順州刺史借紫金魚袋萬憬皓赦所以宥不幸也爾爲
郡守無違詔條而以疾罷去非不幸歟今朕還爾符印俾臨
高要之人守吾憲章愆則有辟可使持節端州刺史餘如故
趙真長戸部郎中兼侍御史等
勑臣藩洎逢吉尚書於陵所請劒南西川節度判官某官趙
真長等皆以文學政事得參公選觀其列狀尉薦甚勤人各
有知朕無不可矧以羊祜之風流盡在文翁之學校復興咨
爾真長等無替令猷勉當毗贊淮河之師旅近息荆江之賦
入素殷咨爾應等無&KR1539;厥官以擾生聚各揚乃職用副朕懷
真長可行某官依前充職應可某官充戸部廵官勾當河南
淮南等道兩稅餘如故
王沂河南府永寧縣令等
勑前汴宋亳穎等州觀察推官殿中侍御史内供奉賜緋魚
袋王沂前宣武軍節度推官監察御史裏行范傳規等比制
諸侯吏府罷則歸之有司以叙常秩近或不時以聞謬異前
詔朕申明之以復故典而去歲司徒弘以沂等入覲因獻其
能越在後庚之前且寵上台之請命汝好爵時予加恩勉字
邦畿無虐黎獻沂可河南府永寧縣令傳規可陜州安邑縣
令餘如故
吉旼京兆府渭南縣令
勑前河南府登封縣令吉旼畿邦之宰任得其人蓋有以乂
我黎庶足以張吾京師也自輦轂在鎬瀍洛務輕長命之善
康東人者往往移隷内史今京兆尹季同以&KR0776;有幹蠱之稱
流聞于西遂陳換縣之求無替字人之術可守京兆府渭南
縣令
駱怡壽州長史
勑前江州司馬員外同正員駱怡等一青而去其人則改行
自新之徒蔑由進矣况吏議不一負累多門原涉不必終於
廉夫而周處卒爲名士此亦曰曩時之明驗也爾等受譴旣
久省宥斯頻各勵日新以期天秩並復資品宜乎慎終可依
前件
裴温兼監察御史裏行充清海軍節度參謀
勑前洛陽縣尉裴温等南極北向戸北至于桂林旁帶邕容
分置征鎮而南海尤居劇地舊制輙得臨莅諸管參酌庶務
兹惟郡僚温等受知於人爲報不易勤盡檢白可以無瑕可
依前件
韓克從太子通事舍人
勑前河中府參軍韓克從聞爾之齒長矣而猶趨馳冉冉其
何以堪今命爾爲東朝舍人以司贊引豈獨加之恩奬抑亦
示其優容宜勤厥官以服休命可守太子通事舍人餘如故
崔方實試太子詹事
勑容州兵馬使試殿中侍御史崔方實蠻蜑之間有黃賊者
跧竄窟穴代爲侵攘南人患之爲日固久而公素破其酋長
大獲俘囚檄奏以聞朕實嘉尚是用錫其使者金幣器服而
又試爲崇班俾耀遠人以勸來效可試太子詹事餘如故
李歸仙鎮州右司馬
勑成德軍節度衙前馬步都知兵馬使檢校右散騎常侍使
持節澶州刺史兼御史大夫充本州防禦使李歸仙去歲成
德換帥之際人皆效忠惟爾職在轅門位兼符竹功實居最
議當甄升而弘正以牧長親人遥領非便司武故事兼可理
戎並仍帖秩之榮式遂上台之請可檢校右散騎常侍兼鎮
州右司馬替元闕兼御史大夫餘如故
齊煦華州定縣令
勑齊煦等今一邑之長古一國之君也刑罰綱紀約略受制
於朝廷大抵休戚與奪之間蓋一專於令長矣然而天下至
大百吏至衆吾安能以一耳一目觀聽其短長煦等皆奉詔
條爲人求瘼慰薦於爾豈某等皆欺予各勉厥誠以臻于理
煦可
韋珩京兆府美原縣令
勑韋珩等昔先王青災肆赦則殊死巳降無不宥免而受賄
枉法者獨不在數常常罪之以此防吏吏猶有豪奪於人者
朕甚憫焉日者覃懷有過籍之賦使吾百姓無聊生於下非
珩等爲吾發覺則吾終不得聞東人之疾苦矣今美原藍田
皆吾甸内之邑爾其爲吾飬理生息以惠困窮使天下長人
之吏知朕明用廉激貪之意焉
裴誗檢校尚書庫部郎中充河南節度判官
勑守京兆府醴泉縣令裴誗等昔竇憲以元舅出征大開幕
府以致賢彦是以銘燕然備勲籍用參畫也爾等佐釗斯任
不細苟或無狀其思有尤可依前件
蔡少卿兼監察御史
勑容管經略左押衙兵馬使蔡少卿蠻之有黃賊者東南人
之虺蜮也經略臣公素墮硩妖巢收復故地俾爾以如和縣
等捷書來上道路悠遠其勤可嘉寵以憲官用光戎秩可
李立則檢校虞部員外郎知鹽鐡東都留後
勑李立則國有移用之職曰轉運使每歲傳置貨賄於京師
其大都要邑之中則委吏以專留事瀍洛之間蓋其一也而
柳公綽言爾強白幹舉吏難其倫乞以臺省官假借恩榮俾
專劇務勉服所職無忘謹廉可
常亮元權知橋陵臺令
勑常亮元等大宗正言爾等或親或能備識其行誠盡才辦
可以修奉園陵吾先帝之衣冠所在夙夜思念哀敬不心爾
其盡恭以勖諸吏可依前件
杜載監察御史
勑杜載西旅違言侵坑縣道雖有備無患而予心惕然惟爾
載奉捷潜奏乘馹以奔吉語亟來人用胥悅念敺攘之略誠
在將軍奬飛馳之勞宜加憲秩歸語爾帥無忘乃庸可
崔蔇檢校都官員外郎兼侍御史
勑崔蔇等自元和以來有大勲烈於天下先帝賚于以保衡
者唯司空度度亦齊慄祗畏不自滿大慎簡其屬毗于厥政
惟蔇及洙咸在兹選是用輟我糺察副其勤求惟爾敬玄舊
佐藩服效誠于長議以序遷峩峩鐡冠皛皛銀印受之以任
其樂所從可依前件
元氏長慶集卷第四十八
