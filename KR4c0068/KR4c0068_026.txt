元氏長慶集卷第二十六
樂府
村花晚紫躑躅
山枇杷樹上烏
琵琶歌小胡笳引
去杭州(送王師範)南家桃
志堅師荅子蒙
辛夷花廳前栢
夜别筵三泉驛
何滿子歌丁溪館别李景信
酬鄭從事宴望海亭
村花晚(庚寅)
三春巳暮桃李傷棠梨花白蔓菁黃村中女兒爭摘將插刺
頭鬢相誇張田翁𧖟老迷臭香曬暴㪑&KR3065;薰衣裳非無後秀
與孤芳柰爾千株萬頃之茫茫天公此意何可量長教爾輩
時節長
紫躑躅
紫躑躅滅紫攏裙倚山腹文君新寡乍歸來羞怨春風不能
哭我從相識便相憐但是花叢不迴目去年春别湘水頭今
年夏見青山曲(青山驛名)迢迢遠在青山上山高水闊難容足願
爲朝日早相&KR1680;願作輕風暗相觸爾躑躅我向通川爾幽獨
可憐今夜宿青山何年却向青山宿山花漸暗月漸明月照
空山滿山綠山空月午夜無人何處知我顔如玉
山枇杷
山枇杷花似牡丹殷(烏間友)潑血往年乘傳過青山正值山花
好時節壓枝凝豔巳全開映葉香苞纔半裂緊搏紅袖欲支
頥慢解(賀買反)絳囊初破結金線叢飄繁蘂亂珊瑚朵重纖莖
折因風旋落裙片飛帶日斜看目精熱亞水依巖半傾側籠
雲隱霧多愁絶綠珠語盡身欲投漢武眼穿神漸滅穠姿秀
色人皆愛怨媚羞容我偏别說向閑人人不聽曾向樂天時
一說昨來谷口先相問及到山前巳消歇左降通州十日遲
又與幽花一年别山枇杷爾託深山何太拙天高萬里看不
精帝在九重聲不徹園中杏樹良人醉陌上柳枝年少折因
爾幽芳喻昔賢磻溪冷坐權門咽
樹上烏(癸卯)
樹上烏洲中有樹巢若鋪百巢一樹知幾烏一烏不下三四
雛雛又生雛知幾雛老烏未死雛巳烏散向人間何處無攫
麑啄卵方可食男女群強最多力靈蛇萬古唯一珠豈可抨
彈千萬億吾不會天教爾輩多子孫告訴天公天不言
琵琶歌(寄管兒兼誨鐡山此後並新題樂府)
琵琶宫調八十一旋宫三調彈不出玄宗偏許賀懷智叚師
此藝還相匹自後流傳指撥衰崑崙善才徒爾爲澒聲少得
似雷吼纏(去聲)絃不敢彈羊皮人間竒事會相續但有卞和無
有玉叚師弟子數十人李家管兒稱上足管兒不作供奉兒
抛在東都雙鬢絲逢人便請送杯盞著盡功夫人不知李家
兄弟皆愛酒我是酒徒爲密友著作曾邀連夜宿中碾春溪
華新綠平明船載管兒行盡日聽彈無限曲曲名無限知者
鮮霓裳羽衣偏宛轉凉州大遍最豪嘈六么散序多籠撚我
聞此曲深賞竒賞著竒處驚管兒管兒爲我雙淚垂自彈此
曲長自悲淚垂捍撥朱絃濕冰泉嗚咽流鸎澁因茲彈作雨
霖鈴風雨蕭條鬼神泣一彈旣罷又一彈珠幢夜靜風珊珊
低徊慢弄關山思坐對燕然秋月寒月寒一聲深殿磬驟彈
曲破音繁併百萬金鈴旋(去聲)玉盤醉客滿船皆暫醒自兹聽
後六七年管兒在洛我朝天游想茲恩杏園裏夢寐仁風花
樹前去年御史留東臺公私蹙促顔不開今春制獄正撩亂
晝夜推囚心似灰暫輟歸時尋著作著作南園花拆萼煙脂
耀眼桃正紅雪片滿溪梅巳落是夕青春值三五花枝向月
雲含吐著作施罇命管兒管兒久别今方覩管兒還爲彈六
么六么依舊聲迢迢猿鳴雪岫來三峽鶴唳睛空聞九霄逡
廵彈得六么徹霜刀破竹無殘節幽關鵶軋胡鴈悲斷絃砉
騞層冰裂我爲含凄歎竒絕許作長歌始終說藝竒思寡塵
事多許來寒暑又經過如今左降在閑處始爲管兒歌此歌
歌此歌寄管兒管兒管兒憂爾衰爾衰之後繼者誰繼之無
乃在鐡山鐡山巳近曹穆間(二善才性)性靈甚好功猶淺急處未
得臻幽閑努力鐡山勤學取莫遣後來無所祖
小胡笳引(桂府王推官出蜀匠雷氏金徽琴請姜宣彈)
雷氏金徽琴王君寳重輕千金三峽流中將得來明䆫拂席
幽匣開朱絃宛轉盤鳳足驟擊數聲風雨迴哀笳慢指董家
本姜生得之妙思忖泛徽胡鴈咽蕭蕭繞指轆轤圓衮衮呑
恨緘情乍輕激故國關山心歷歷潺湲疑是鴈鸊鵜砉騞如
聞發鳴鏑流宫變徵漸幽咽别鶴欲飛猿欲絕秋霜滿樹葉
辭風寒雛墜地烏啼血哀絃巳罷春恨長恨長何恨懷我鄕
我鄕安在長城窟聞君虜奏心飄忽何時窄䄂短貂裘煙脂
山下彎明月
去杭州(送王師範)
房杜王魏之子孫雖及百代爲清門駿骨鳳毛眞可貴崗頭
澤底何足論(近世不以勲賢之胄爲令族而以崗盧澤李爲甲門)去年江上識君面愛
君風貌情巳敦與君言語見君性靈府坦蕩消塵煩自茲心
洽跡亦洽居常並榻游並軒柳隂覆岸鄭監水李花壓樹韋
公園每出新詩共聮綴閑因醉舞相牽援時尋沙尾楓林夕
夜摘蘭叢衣露繁令君别我欲何去自言遠結迢迢婚簡書
五府巳再至波濤萬里酬一言爲君再拜贈君語願君靜聽
君勿喧君名師範欲何範君之烈祖遺範存永寧昔在掄鑒
表沙汰沉濁澄浚源君今取友由取士得不别白清與渾昔
公事主盡忠讜雖及死諫誓不諼今君佐藩如佐主得不陳
露詶所恩昔公爲善日不足假寐待旦朝至尊今君三十朝
未與得不寸晷倍璵璠昔公令子尚貴主公執舅禮婦執笲
返拜之儀自此絕關雎之化皎不昏君今遠娉奉明祀得不
齊勵親蘋繁斯言皆爲書佩帶然後别𬒮乃可捫别𬒮可捫
不可解解𬒮開帆悽别魂魂搖江樹鳥飛沒帆挂檣竿鳥尾
飜飜風駕浪拍何處直指杭州由上元上元蕭寺基址在杭
州潮水霜雪屯潮戶迎潮擊潮鼓潮平潮退有潮痕得得爲
題羅刹石古來非獨伍員冤
南家桃
南家桃樹深紅色日照露光看不得樹小花狂風易吹一夜
風吹滿墻北離人自有經時别眼前落花心歎息更待明年
花滿枝一年迢遞空相憶
志堅師
嵩山老僧披破衲七十八年三十臘靈武朝天遼海征宇宙
曾行三四匝初因怏怏剃却頭便繞嵩山寂師塔淮西未返
半年前巳見淮西陣雲合
荅子蒙
報盧君門外雪紛紛紛紛門外雪城中鼓聲絕強梁御史人
覻步安得夜開沽酒戶
辛夷花(問韓員外)
問君辛夷花君言巳班駁不畏辛夷不爛開顧我筋骸官束
縛縛遣推囚名御史狼籍囚徒滿田地明日不推緣國忌依
前不得花前醉韓員外家好辛夷開時乞取三兩枝折枝爲
贈君莫惜縱君不折風亦吹
廳前栢
廳前栢知君曾對羅希奭我本癲狂耽酒人何事與君爲對
敵爲對敵洛陽城中花赤白花赤白囚漸多花之赤白柰爾
何
夜别筵
夜長酒闌燈花長燈花落地復落牀似我别淚三四行滴君
滿坐之衣裳與君别後淚㾗在年年著衣心莫改
三泉驛
三泉驛内逢上巳新葉趨塵花落地勸君滿盞君莫辭别後
無人共君醉洛陽城中無限人貴人自貴貧自貧
何滿子歌(張湖南座爲唐有熊作)
何滿能歌能宛轉天寳年中世稱罕嬰刑繋在囹圄間下調
哀音歌憤懣棃園弟子奏玄宗一唱承恩羈網緩便將何滿
爲曲名御譜親題樂府纂魚家入内本領絕葉氏有年聲氣
短自外徒煩記得詞點拍纔成巳夸誕我來湖外拜君侯正
值灰飛仲春琯廣宴江亭爲我開紅䊋逼坐花枝暖此時有
熊踏華筵未吐芳詞貌夷坦翠蛾轉盻搖雀釵碧袖歌垂飜
鶴卵定面凝眸一聲發雲停塵下何勞筭迢迢擊磬遠玲玲
一一貫珠勻𣢾𣢾犯羽含商移調態留情度意抛絃管湘妃
寳瑟水上來秦女玉簫空外滿纏綿疊破最慇懃整頓衣裳
頗閑散冰含遠溜咽還通鸎泥晚花啼漸嬾歛黛吞聲若自
冤鄭袖見捐西子浣隂山鳴鴈曉斷行巫峽哀猿夜呼伴古
者諸侯饗外賓鹿嗚三奏陳圭瓉何如有熊一曲終牙籌記
令紅螺盌
通州丁溪館夜别李景信(三首)
月蒙蒙兮山掩掩束束别䰟眉歛歛蠡琖覆時天欲明碧幌
青燈風灎灎(以陜反)淚消語盡還暫眠唯夢千山萬山險
水環環兮山簇簇啼鳥聲聲婦人哭離牀别臉睡還開燈灺
暗飄珠蔌蔌山深虎横館無門夜集巴兒扣空木
雨瀟瀟兮鵑咽咽傾冠倒枕燈臨滅倦僮呼喚譍復眠啼雞
拍翅三聲絶握手相看其柰何柰何其柰天明别
酬鄭從事四年九月宴望海亭次用舊韻
海亭樹木何籠葱寒光透坼秋玲瓏湖山四面爭氣色曠望
不與人間同一拳墺伏東武小(龜山别名)兩山鬭搆秦望雄(兩峯爲秦)
(望望秦二山)嵌空古墓失文種(墓在州城西山上圖經湖水到山迎棺柩入海今所存古穴耳)骨
兀怪石疑防風舟船駢比(■必反)有宗侣水雲滃泱無始終雪
花布遍稻隴白日脚插入秋波紅興餘望劇酒四坐歌聲舞
豔煙霞中酒酣從事歌送我歌云此樂難再逢良時年少猶
健羡使君况是頭白翁我聞此曲深歎息唧唧不異秋草蟲
憶年十五學構厦有意蓋覆天下窮安知四十虛富貴朱紫
束縛心志空䊋梳妓女上樓榭止欲歡樂微茫躬雖無趣尚
慕賢聖幸有心目知西東欲將滑甘柔藏府巳被鬱噎衝喉
嚨君今勸我酒太醉醉語不復能冲融勸君莫學虛富貴不
是賢人難變通(一本富貴不是賢人通)
元氏長慶集卷第二十六
