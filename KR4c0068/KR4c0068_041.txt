元氏長慶集卷第四十一
制誥
招討鎮州制批宰臣請上尊號第二表
批宰臣請上尊號第三表
批宰臣請上尊號第四表
批劉悟謝上表批王播謝官表
幽州平告太廟祝文秋分日祭百神文
招討鎮州制
門下朕嘗讀玄元書至於佳兵者是樂殺人因念自孩名之
逮于羈丱十三年不能爲成人豈忍一朝之忿驅而殺之然
而田弘正首以六州之衆歸於朝廷開先帝之雄圖變河朔
之舊俗除去苛暴昭宣惠和愛人如身養士如子拊循教訓
必以忠孝爲先是以魏之師徒一年而知恩二年而知禮三
年而知相與讓於道矣故南征淮蔡東伐青齊北定趙地元
勲茂績皆自魏師肆我憲宗付之心膂入則輔弼出則藩宣
推誠不疑近實無比顧朕小子獲受丕圖嗣守不遑何暇恢
復而承元請覲冀部擇才苟非勲賢不敢輕授是用咨我元
老臨於是邦而又寵諸將以懋官加三軍以厚賞復其租入
惠彼蒸黎於此一方之人可謂無有不至而梟音未革狼顧
猶存忍害忠良恣爲殘賊臨軒震悼撫几驚嗟天乎不仁一
至於此朕下爲君父上奉祖宗肆舟楫於鯨鯢㗖股肱於蛇
豕尚欲因循忍耻僶俛偷安非唯傷心於田氏之子孫亦將
何顔謁先帝之陵廟人神共憤卿士叶謀咸願誅夷用申冤
痛便合興師進討以翦姦凶尚念一軍之中豈無義勇倉卒
變動必非衆謀苟得罪人其餘何過宜令魏博橫海昭義河
東義武等軍各出全軍以臨界首仍各飛書檄具諭朝旨如
王廷湊能執首謀爲亂扇動三軍者送付鄰道或就鎮州處
置然後束身歸朝必當超奬三品正員官并與實封二百戸
其餘三軍將士一切不問其中大將等或有能相勸諭飜然
改圖者各隨事跡當加寵擢如王廷湊遂迷不窹諸道宜便
進軍以時翦滅苟不得巳至於用師其有效忠則宜懸賞如
有能斬凶渠者先是六品已下官宜與三品正員官先是五
品巳上官節級升進仍與實封三百戸莊宅各一區錢二萬
貫以一州歸順者便與當州刺史仍賜實封二百戸如先是
刺史以州歸順者超三資與官仍賜實封二百戸以一縣歸
順者超兩資與官賜實封一百戸如有能率所管兵馬及以
城鎮來降者並超三資與官仍賜實封一百戸錢一萬貫以
身降者亦與轉改仍賜錢帛應赴行營將士如有能梟斬凶
渠者亦准前例處分其有城鎮將士百姓等守節拒賊身死
王事者各委長吏優給其家仍具事跡聞奏當加襃贈其有
潜謀誅斬渠魁被其屠戮者宜優加追贈并賜錢帛仍與一
子官諸軍所至不得妄加殺戮及焚燒廬舍掠奪資産并有
拘執以爲俘馘其管内州縣有能自置義營堡柵王師所至
能相率來歸各加酬奬時當秋候務切農功邊界之人懼廢
耕織應緣軍務所須並不得干擾百姓如要車牛夫役及工
匠之類並宜和雇情願仍優給價錢賊平之後應立功將士
並與超資改官節級賜物其長行官吏歸降者亦當優厚襃
賞幽陵變擾誠謂亂常以其旁及賓寮有異上加台鉉校其
輕重示以招携尚開迷復之門用廣自新之路昔者堯舜之
俗比屋可封虞芮之人讓畔可感仁義則水火可蹈忠信則
蠻貊可行由是言之亦在化之而已逮我長理何其遠哉豈
朕之滿假荒寧自聖而不可教耶將朝之魁梧骨鯁自持而
莫我念也二者之來皆朕不敏内省終夕其心洗然於戲封
域之中干戈作矣廊廟罇爼無忘弭寧布告朕懷以須良畫
主者施行
批宰臣請上尊號第二表
朕聞天職生植聖職教化天職舉則四時行聖職修則萬方
理然而天不以行四時而爲德故蕩蕩無名聖不以理萬方
而爲功故謙謙不宰顧朕小子獲承丕圖上頼祖宗之靈下
託股肱之力先定鎮冀次來幽燕皆吾日月之所照臨車書
之所轍跡失之則有以自愧得之則何足自多况今四海雖
清物力方困六戎雖伏邊備尚勞百吏雖存官業多曠萬目
雖設紀律未張有此四者不遑荒寧思與卿士夙夜俾乂卿
宜爲我提振大法修明政經懾竄戎夷阜康黎庶四者旣理
名焉用之朕方以臯䕫之務委卿卿宜以堯舜之事教我驟
加徽號深耻近名循省表章難遂來請
批宰臣請上尊號第三表
昔齊桓議封禪管仲驟諫其未宜晉武平江東何曾深惟於
遠馭彼二臣者居安思危之志明而有犯無隱之誠切也况
朕寡德謬應昌期頼先帝削平之威蒙列聖&KR1051;漬之澤聿來
燕冀甫靖華夷旣無德而有成實以祥而爲懼卿等所宜朝
夕納誨警予荒寧雖休勿休日慎一日而乃過爲溢美頻上
鴻名諒多忠赤之誠殊非藥石之愛汝爲予礪爲朕揣摩汝
爲予舟爲朕康濟強我懿號不若使我爲有道之君加我虚
尊不若使我居無過之地宜罷來請用副廼懷
批宰臣請上尊號第四表
朕以月正元日祗見于九廟對越于上玄千官在前萬乘居
後覩聲明文物之盛望城社宫闕之尊尚念高祖太宗艱難
於經營德宗憲考殷憂於纉復懼不克荷以羞前人夤畏嚴
恭式冀無過而燕趙底定戎獯和寧實惟列聖之休焉敢自
大其意左右輔弼庶尹師長猥以鴻名願加薄德三詔執事
抑而不行物議愈堅予衷未信四陳章表備列古今且曰告
虔之時寧忘繼志問安之下胡不慰心有竊於顯榮難從於
封執於戲允恭克讓旣見奪於群情克巳爲仁庶自勤於三
省勉依來請深用媿懷
批劉悟謝上表
朕聞上黨亦天下之勁兵昔者李抱真用之一舉破朱㴞再
舉蹙田悅訓養十萬威聲殷然人到于今號爲良將夫以卿
之勇義才略猶將遠慕韓彭區區抱真夫豈難繼况以克融
廷湊之狂脆小賤比朱滔田悅之熾大結連是猶以孩嬰而
校賁育也蜂蟻相聚其能久乎卿宜密運謨猷明宣號令避
強擊惰取暴撫羸勿爭蛇豕之鋒宜得鯨鯢之首再圖麟閣
永煥縑緗無爲他人所先當使功居第一策勲在近勿復爲
勞所謝知
批王播謝官表
朕聞有衆不言弱有地不言貧是以管夷吾用區區之齊而
諸侯九合今朕四海之大億兆之衆獨不能擒廷湊克融而
曰物力先困朕甚惑焉况高祖太宗之法令具存德宗憲考
之舊章猶在制誥比下選拔日聞較量重輕勤䘏仁隱而室
閭益耗縣道益貧職業壊隳程品差戾議論講貫殊無古風
豈朕聽之不聦而股肱耳目莫得宣其效也先皇帝以卿有
廊廟之畫倚以爲相眇朕小子得而用之卿宜勉竭誠懷副
兹嘉屬無爲齪齪以傷先帝之明所謝知
幽州平告太廟祝文
維長慶元年歲次辛丑五月景申朔十四日巳酉孝曾孫嗣
皇帝臣諱敢昭告于太祖景皇帝天革隋暴付唐養理高祖
太宗奉順天紀玄宗平寧六合同軌物盛而微墉崇則毀網
漏鯨鯢隟開螻蟻幽燕狼顧齊趙虎視割據封壤傳序孫子
不貢不覲自卒自始聖父披攘霆駭波委擒滅斬除如運支
指冀方獨迷再伐再巳碣石是徵承詔唯唯逮臣寡昧虔奉
先旨洞開誠明滌濯痕耻承元雲奔緫亦風靡悉率賦輿盡
獻州里不命一將不戮一士不費一金不亡一矢五紀逆命
一朝如砥實天垂休實聖垂祉敢薦成功以永千祀尚饗順
宗室(改云孝孫嗣皇帝)憲宗一室(改爲孝子嗣皇帝)餘並同
秋分日祭百神文
維長慶元年歲次辛丑八月甲子朔十八日辛巳皇帝遣通
議大夫行内侍省常侍賜紫金魚袋李某祭于百神之靈朕
奄宅萬有亭毒品類日月所照永思和寧上極于天下蟠于
地包山絶海窮冥入玄至于毛鱗躶羽之神咸秩無文以祛
不若秋序始肅時將順成且報且祈用舉常祀罔害嘉榖以
貽神羞
元氏長慶集卷第四十一
