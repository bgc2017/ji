元氏長慶集卷第五十七
碑銘
故河隂留後元君墓誌銘
故建州浦城縣尉元君墓誌銘
唐故朝議郎侍御史内供奉鹽鐵轉運河隂留後
河南元君墓誌銘
有魏昭成皇帝十一代而生我隋朝兵部尚書府君諱某後
五代而生我比部郎中舒王府長史府君諱某君即府君之
第二子也諱某字玄度娶清河崔鄰女生四子長曰易簡榮
陽尉次從簡曲沃尉次行簡太樂丞幼弘簡長女適劉中孚
中孚早卒次嬰疾室居次適蘇京舉進士次適李殊殊妻早
夭君始以恒王參軍附太學治春秋中授左清道府錄事參
軍歷湖丞秩罷丁比部府君憂服闋調興平長安萬年尉
榮陽太君憂服闋除萬年丞遷監察御史知轉運永豐院事
殿中侍御史留務河隂加侍御史賜緋魚袋元和十四年以
疾去職九月二十六日殁於季弟虢州長史稹之官舍嗚呼
我尚書府君有大勲烈於周隋氏我比部府君積大學行搢
紳間我諸父法尚嚴家極貧而事事於喪祭賓客雖帚除薪
水不免於吾兄貞元初蝗且儉我先太君白府君貨女奴以
足食君泣曰太夫人專門戸不宜乏使令取新婦氏媵婢以
給貨向是三十年飬育八男女始元和中乃復奴婢之籍焉
先府君叢集群言裁成百葉書抄君懼不得授乃日一食以
齋其心者一月先太君憐而請焉由是盡付其書是歲貨
足食之一日也日一粥而課寫千言三歲乃卒業先府君
養之歲前累月而季父侍御史府君捐舘予伯兄由官阻於
蔡叔季皆十年而下遺其家唯環堵之宫耳皆曰貨是以襄
二事可也君跪言於先太君曰斯宇也尚書府君受賜於隋
氏乃今傳七代矣敢有失守以貽太夫人憂死無以見先人
於地下由是匍匐乞以終其喪自興平長安萬年尉俸不過
三四萬然奉顔色絜杓祀備吉凶來賓客無遺焉均也巳雖
遊千里貿費毫釐未嘗不䟽之於書還啓先太君下示仲叔
季且曰尊夫人慈不我責不如是自束䧟不義矣其在于京
邑專捕盗者八年破囊槖掘盤牙不可勝數莫不刑者不懇
強者不暴其在河隂也朝廷有事於淄蔡累百萬之費一出
於是朝令朝具夕發夕至者周五星歲而後功成役罷凡主
供饋之百一於君者皆以課遷唯君終不言賞賞亦不及嗚
呼君之生六十七年矣四十年事親無一日之怠三十年養
下無一詞之倦撫諸弟無正色之訓而亦不至於不恭教諸
子無鞭笞之責而亦不至於不令以閑處劇而吏不忍欺以
直立誠而忤不及物没之日三子不侍無一言之念知叔季
之可以教姪也室空牆壁無一顧之憂知叔季之可以任喪
祭也嗚呼愛我者張仲知我者鮑叔子生幾何懼不克報或
不忘記之斯文銘曰
唐元和之巳亥惟孟年十一月十六日仲月之良辰合葬我
元君于咸陽縣之洪瀆川從先太君之後域而共閟于夫人
崔之墳
唐故建州蒲城縣尉元君墓誌銘
君諱某字莫之有魏昭成皇帝十七世而生某官某君即某
官之次子也少孤母曰渤海封夫人提捧教訓不十四五其
心卓然讀書爲文舉進士每歲抵刺史以上求與計去且取
衣食之資以供養意義漸聞於朋友間無何宗姪義方觀察
福建子幼道遠自孤其行拜言勤求請君俱去太夫人曰吾
有尔兄飬足矣尔其遂行旋授建州浦城尉宗姪之心腹耳
目之重以至閨門之令盡寄於君上下不怨誠且盡也又無
何宗姪觀察鄜坊君亦俱去心腹耳目之寄皆如初宗姪殁
子公慶號駭迷謬無所㩀君自始至卒任持之公慶事公雖
及喜愠不敢專元和中丁封夫人喪痛毒哽咽結氣膏肓旣
喪遂卒不散十五年八月二日終于京城南享年五十八公
慶襄其事夫人濮陽吳氏賢善恭幹生一女女亦惠和夭君
前累月嗚呼吳夫人可謂生人大苦矣予與君伯季之間十
歲相得師學然諾出入宴游無不同也及逾三十年予亦竊
位偷名官進不已然而終無濡縷之力及於君君何足悲適
自悲耳銘曰
維元和庚子十一月之四日禽交加六神没于嗟元君歸此
室
元氏長慶集卷第五十七
