元氏長慶集卷第二十五
樂府
有鳥有酒
華之巫廟之神
有鳥二十章(庚寅)
有鳥有鳥名老鴟鴟張貪很老不衰似鷹指爪唯攫肉戾天
羽翮徒翰飛朝偷暮竊恣昏飽後顧前瞻高樹枝珠丸彈射
死不去意在護巢兼護兒
有鳥有鳥毛似鶴行步雖遲性靈惡主人但見閑慢容許占
蓬萊最高閣弱羽長憂俊鶻拳疽腸暗著(一作把)鵷雛啄千年
不死伴靈龜梟心鶴貌何人覺
有鳥有鳥如鸛雀食蛇抱礐天姿惡行經水滸爲毒流羽拂
酒杯爲死藥漢后忍渴天豈知驪姬墳池君寧覺嗚呼爲有
白色毛亦得乘軒謬稱鶴
有鳥有鳥名爲鳩毛衣軟毳心性柔鶻緣暖足憐不喫鷂爲
同科曾共游飛飛漸上高高閣百鳥不猜稱好逑佳人許伴
鵷鶵食望爾化爲張氏鈎
有鳥有鳥名野鷄天姿耿介行步齊主人偏飬憐整頓玉粟
充腸瑶樹栖池塘潜狎不鳴鴈津梁暗引無用鵜秋鷹迸逐
霜鶻遠鵩鳥護巢當晝啼主人頻問遣妖術力盡計窮音響
悽當時何不早量分莫遣輝光深照泥
有鳥有鳥群翠碧毛羽短長心並窄皆曾偷食渌池魚前去
後來更逼迫食魚滿腹各自飛池上見人長似客飛飛競占
嘉樹林百鳥不爭緣鳳惜
有鳥有鳥群紙鳶因風假勢童子牽去地漸高人眼亂世人
爲爾羽毛全風吹繩斷童子走餘勢尚存猶在天愁爾一朝
還到地落在深泥誰復憐
有鳥有鳥名啄木木中求食常不足偏啄鄧林求一蟲蟲孔
未穿長觜秃木皮已穴蟲在心蟲蝕木心根柢覆可憐樹上
百鳥兒有時飛向新林宿
有鳥有鳥衆蝙蝠長伴佳人占華屋妖鼠多年羽翮生不辨
雌雄無本族穿墉伺隙善潜身晝伏宵飛惡明燭大厦雖存
柱石傾暗囓楝梁成蠧木
有鳥有鳥名爲鴞深藏孔穴難動搖鷹鸇遶樹探不得隨珠
彈盡聲轉嬌主人煩惑罷擒取許占神林爲物妖當時幸有
燎原火何不鼓風連夜燒
有鳥有鳥名燕子口中未省無泥滓春風吹送廊廡間秋社
驅將嵌孔裏雷驚雨灑一時蘇雲壓霜摧半年死驅去驅來
長信風暫託棟梁何用喜
有鳥有鳥名體烏貪癡突誖天下無田中攫肉吞不足偏入
諸巢探衆鶵歸來仍占主人樹腹飽巢高聲響麤山鵶野鵲
閑受肉鳳皇不得聞罪辜秋鷹掣斷架上索利爪一揮毛血
落可憐鵶鵲慕腥膻猶向巢邊競紛泊
有鳥有鳥謂白鷴雪毛皓白紅觜殷貴人妾婦愛光彩行提
坐臂怡朱顔妖姬謝寵辭金屋彫籠又伴新人宿無心爲主
擬銜花空長白毛映紅肉
有鳥有鳥群雀兒中庭啄粟籬上飛秋鷹欺小嫌不食鳳皇
容衆從爾隨大鵬忽起遮白日餘風簸蕩山岳移翩翾百萬
徒驚噪扶搖勢遠何由知古來妄說銜花報縱解銜花何所
爲可惜官倉無限粟伯夷餓死黃口肥
有鳥有鳥皆百舌舌端百囀聲咄㗌先春盡學百鳥啼眞僞
不分聽者悅伶倫鳳律亂宫商蟠木天鷄誤時節朝朝暮暮
主人耳桃李無言管絃咽五月炎光朱火盛陽熖燒隂幽響
絶安知不是卷舌星化作剛刀一時截
有鳥有鳥毛羽黃雄者爲鴛雌者鴦主人併養七十二羅列
彫籠開洞房雄鳴一聲雌鼓翼夜不得栖朝不食氣息榻然
雙翅垂猶入籠中就顔色
有鳥有鳥名鷂鶵鈴子眼精蒼錦𥜗貴人腕軟憐易臂奮肘
一揮前後呼俊鶻無由拳狡兔金鵰不得擒魅狐文王長在
苑中獵何日非熊休賣屠
有鳥有鳥名鸚鵡養在雕籠解人語主人曾問私所聞因說
妖姬暗欺主主人方惑飜見疑趁歸隴底雙翅垂山鵶野雀
怪鸚語競噪爭窺無巳時君不見隋朝隴頭姥嬌養雙鸚囑
新婦一鸚曾說婦無儀悍婦殺鸚欺主母一鸚閉口不復言
母問不言何太久鸚言悍婦殺鸚由母爲逐之鄕里醜當時
主毋信爾言顧爾微禽命何有今之主人飜爾疑何事籠中
漫開口
有鳥有鳥名俊鶻鷄小鵰癡俊無匹鶵鴨拂鷂血迸天狡兔
中拳頭粉骨平明度海朝未食挾上秋空雲影沒瞥然飛下
人不知攪碎荒城魅狐窟
有鳥有鳥眞白鶴飛上九霄雲漠漠司晨守夜悲鷄犬啄腐
吞腥笑鵰鶚堯年值雪度關山晉室聞琴下寥廓遼東盡爾
千歲人悵望橋邊舊城郭
有酒十章
有酒有酒鷄初鳴夜長睡足神慮清悄然危坐心不平浩思
一氣初彭亨澒洞浩汗眞無名胡不終渾成胡爲沉濁以升
清矗然分畫高下程天蒸地鬱群動萌毛鱗躶介如鬇鬡嗚
呼萬物紛巳生我可柰何兮杯一傾
有酒有酒東方明一杯旣進吞元精尚思天地之始名一元
旣二分濁清地居方直天體明胡不八荒圢圢如砥平胡山
高屹崪海泓澄胡不日車杲杲晝夜行胡爲月輪滅缺星&KR2001;
盯嗚呼不得眞宰情我可柰何兮杯再傾
有酒有酒兮湛渌波飲將愉兮氣彌和念萬古之紛羅我獨
慨然而浩歌歌曰天耶地耶肇萬物耶儲胥大庭之君耶恍
耶忽耶有耶傳而信耶久而謬耶文字生而羲農作耶仁義
别而聖賢出耶炎始暴耶蚩尤熾那軒轅戰耶不得巳耶仁
耶聖耶愍人之毒耶天蕩蕩耶堯穆穆耶豈其讓耶歸有德
耶舜其貪耶德能嗣耶豈其讓耶授有功耶禹功大耶人戴
之耶益不逮耶啓能德耶家天下耶榮後嗣耶於後嗣之榮
則可耶於天下之榮其可耶嗚呼遠堯舜之日耶何弃舜之
速耶辛癸虐耶湯武革耶順天意耶公天下耶踵夏榮嗣私
其公耶並建萬國均其私耶專征遞伐鬭海内耶秦掃其類
威定之耶二代而殞守不仁耶漢魏而降乘其機耶短長理
亂繋其術耶堯耶舜耶終不可逮耶將德之者不位位者不
逮其德耶時耶時耶時其可耶我可柰何兮一杯又進歌且
歌
有酒有酒兮黯兮溟仰天大呼兮天漫漫兮高兮青高兮漫
兮吾孰知天否與靈取人之仰者無乃在乎昭昭乎曰與夫
日星何三光之並照兮奄雲雨之冥冥幽妖倏忽兮水怪族
形黿鼉岸走兮海若鬭鯨河潰潰兮愈濁濟翻翻兮不寧蛇
噴雲而出穴虎嘯風兮屢鳴汙高巢而鳳去兮溺厚地而芝
蘭以之不生葵心傾兮何向松影直而孰明人懼愁兮戴榮
天寂默兮無聲嗚呼天在雲之上兮人在雲之下兮又安能
決雲而上征嗚呼旣上征之不可兮我柰何兮杯復傾
有酒有酒香滿尊君寧不飲開君顔豈不知君飲此心恨君
人獨醒誰與言君寧不見颶風飜海火燎原巨鼇唐突高熖
延精衛銜蘆塞海枯魚噴沬救池燔筋疲力竭波更大鰭燋
甲裂身巳乾有翼勸爾升九天有鱗勸爾登龍門九天下視
日月轉龍門上激雷雨奔螗蜋雖怒誰爾懼鶡旦雖啼誰爾
憐搏空意遠風來壯我可柰何兮一杯又進消我煩
有酒有酒歌且哀江春例早多早梅櫻桃桃李相續開間以
木蘭之秀香徘徊東風吹盡南風來鸎聲漸澁花摧隤四月
清和豔殘卉芍藥飜紅蒲映水夏龍痡毒雷雨多蒲葉離披
豔紅死紅豔猶存榴樹花紫苞欲綻高筍牙筍牙成竹冒霜
雪榴花落地還銷歇萬古盈虧相逐行君看夜夜當䆫月榮
落虧盈可柰何生成未遍霜霰過霜霰過兮無柰何靈芝夐
絶荆棘多荆棘多兮可柰何可柰何兮終柰何秦皇堯舜俱
腐骨我可柰何兮又進一杯歌復歌
有酒有酒方爛漫飲酣拔劒心眼亂聲若雷砰目流電醉舞
飜環身眩轉乹綱倒軋坤維旋白日横空星宿見一夫心醉
萬物變何況蚩尤之蹴踏安得不以熊罷戰嗚呼風后力牧
得親見我可柰何兮又進一杯除健羡
有酒有酒兮告臨江風漫漫兮波長渺渺兮注海海蒼蒼兮
路茫茫彼萬流之混入兮又安能分若畎澮淮河與夫岷吳
之巨江味作鹹而若一雖甘淡兮誰謂爾爲良濟㳙㳙而縷
貫將柰何兮萬里之渾黃鯨歸穴兮渤溢鼇載山兮低昂隂
火然兮衆族沸渭颶風作兮晝夜猖狂顧千珍與萬怪兮皆
委潤而深藏信天地之瀦蓄兮我可柰何兮一杯又進兮包
大荒
有酒有酒兮日將落餘光委照在林薄陽烏撩亂兮屋上栖
隂怪跳趫兮水中躍月爭光兮星又繁燒横空兮熖仍爍我
可柰何兮時旣昏一杯又進兮聊處廓
有酒有酒兮再祝祝予心兮何欲欲天泰而地寧欲人康而
歲熟欲鳳翥而鵷隨兮欲龍亨而驥逐欲日盛而星微兮欲
滋蘭而殱毒欲人欲而天從苟天未從兮我可柰何兮一杯
又進聊自足
華之巫(景戍)
有一人兮神之側廟森森兮神默默神默默兮可柰何願一
見神兮何可得女巫索我何所有神之開閉予之手我能進
若神之前神不自言寄予口爾欲見神安爾身買我神錢沽
我酒我家又有神之盤爾進此盤神爾安此盤不進行路難
陸有摧車舟有瀾我聞此語長太息豈有神明欺正直爾居
大道誰南北恣矯神言假神力假神力兮神未悟行道之人
不得度我欲見神誅爾巫豈是因巫假神祜爾巫爾巫爾獨
不聞乎與其媚於奥不若媚於竈使我傾心事爾巫吾寧驅
車守吾道爾巫爾巫且相保吾心自有丘之禱
廟之神
我馬煩兮釋我車神之廟兮山之阿予一拜而一祝祝予心
之無涯涕汍瀾而零落神寂默而無譁神兮神兮柰神之寂
默而不言何復再拜而再祝鼓吾腹兮歌吾歌歌曰今耶古
耶有耶無耶福不自神耶神不福人耶巫爾惑耶稔而誅耶
謁不得耶終不可謁耶返吾駕而遵吾道廟之木兮山之花
元氏長慶集卷第二十五
