元氏長慶集卷第五十八
碑銘
夏陽縣令陸翰妻河南元氏墓誌銘
左千牛韋珮母叚氏墓誌銘
葬安氏誌
夏陽縣令陸翰妻河南元氏墓誌銘
陸氏姊事父母以孝聞事姑如事母善伯以悌事兄睦
族以惠和煦下以慈愛四者謂之吉德然而不夀也嗚呼享
年三十有■殁世於夏陽縣之私第是唐之貞元二十五年
十二月之初五日矣冬十月十有四日葬於河南洛陽之清
風郡平樂里之北邙原從祖姑兆上永貞之元年歲乙酉朔
旦景申辰在巳酉湏時順也始祖有魏昭成皇帝後失國今
稱河南洛陽人焉六代祖諱嚴在周爲内史大夫以諫在隋
爲兵部尚書昌平公中■君子曰忠之後必復降五世而生
我皇考府君府君諱某以四教垂子孫孝先之儉次之學次
之政成之當乹元廣德之間郡國多事由雲陽昭應尉馮翊
猗氏長遷于殿中侍御史或未環歲或未浹時而五命自天
非夫公不來則人不蘇公不遷則善不聳何是之速也董芳
書奏議者凡八人其在比部郎中也宗人得罪有不察夫玉
與珉類而不雜■屈我府君爲虢州别駕累遷舒王府長史
至則懸車息■宴如也嘗著百葉書要以萃群言秘牒一開
則萬卷皆廢由■惧夫百氏之徒一歸於我囿所不樂也故
世莫得傳業至矣不峻其位不流其化時哉時哉我外
祖睦陽鄭公諱濟官族甲天下我太夫人聖善六姻
以憫默罰婢僕傭保以莊勵爲鞭笞用至於兒稚不能■楚
而嗃嗃於他門肆我伯姊穆其嚴風柔以慈旨於人
矣生十四年遂歸於靈郡陸翰翰國朝左侍極兼宰相信之
玄孫臨汝令秘之元子魏出也魏之先文貞有匡君之大德
翰少孤事親以至行立釋褐太平主簿我姊由是而歸之逮
陸君之宰夏陽也事姑垂二十年矣姑愛之若慈母婦敬之
若嚴君雖母兄之饋不授於姑則不至而况於私其財乎閨
門之内未嘗以往復之言聞婢僕而况於相色乎及太夫人
之沉痼也夫人亦不利行有年矣然而藥不嘗於口則不進
衣不出於手則不獻冬之夜夏之日環侍其側者二三歲衣
不釋体倦不形色曾不以巳之疾爲瘉矣嗚呼閔之飬其親
也方於此何如吾不知也至於陸君之在疚也克哀敬以終
之舊疾暴加不數日而亹作陸君縻職他縣至則無及矣
將訣之際子號女泣問其遺訓則曰吾幼也辭■報親日短
今則巳矣不見吾親親乎親乎西望而絶痛夫孝於親敬於
姑順於夫友於兄弟辭世之日母不獲撫夫不及决兄不得
臨弟不得侍天乎淑善反以爲罪乎二女曰燕曰迎兩男師
道嶠夫人兄沂兄秬弟積弟&KR0876;或游遠或守官或歸飬皆不
克會葬陸君先是職于使又不克董喪從父季■以二子襄
事禮也■尊夫有命于小子&KR0876;曰吾大惧夫馨香之行莫熾
于後尔其識之是用銜恤隕涕篆銘于壙銘曰
嗚呼有唐陸氏孝夫人元氏之墓
唐左千牛韋珮母叚氏墓誌銘
唐少保贈僕射韋公幼子左千牛珮母曰武威叚氏故衢州
司田參軍岌之弟二女也其四代祖褒國公楊州都督贈輔
國大將軍生曾祖宣州長史諱弘珪生大父鄜州刺史諱懷
本先是僕射裴夫人早世女抱子幼思所以仁之者命主■
之始長安令至于都留守持門戸主婚嫁者殆十五歲當貴
大之家處謙謙之勢然而不怨不德禮得其宜信難矣今僕
射喪益不失非盛勲列之後其孰能如此哉元和四年九月
十九日暴疾終於履信第享年四十定其年十二月二日葬
于河南縣龍門鄕之午橋村凢韋氏之族姻聞其喪莫不親
者悲疎者嘆不亦善處其身哉故僕射諸子洎諸女皆服兄
弟之母服而哀有加焉始予亡妻生不月而先夫人殁免水
火之烖成習柔之性用至於粧櫛針組書誡琴瑟之事無遺
訓誠有以頼焉是以予妻之言於予曰離則思思則夢夢則
悲疾則泣戀戀然予不知其異所親矣决予之際切以始終
於敬爲託焉今日之誌其終乎銘曰
母以子貴貴必因人人本乎祖祖盛厥勲昔我稚室懷其仁
仁莫之報没没而有云今復泯矣報之斯文
葬安氏誌
予稚男荆母曰安氏字仙嬪卒於江陵之金隈鄕莊敬坊沙
橋外二里嫗樂之地焉始辛卯歲予友致用憫予愁爲予卜
姓而授之四年矣供侍吾賓友主視吾巾櫛無違命近歲嬰
疾秋方綿痼適予與信友約浙行不敢私廢及還果不克見
大都女子由人者也雖妻人之家常自不得舒釋况不得爲
人之妻者則又閨袵不得專妬於其夫使令不得專命於其
外不得以尊卑長幼之序加於人疑似逼側以居■身
其常也况予貧性復事外不甚知其家之無苟視其頭面無
蓬垢語言不以饑寒告斯巳矣今視其篋笥無盈餘之帛無
成襲之衣無帛裏之衾予雖貧不使其若是可也彼不言而
予察耳以至於其生也不足如此而其死也大哀哉稚子荆
方四歲望其能念母亦何時立則不能使不知其卒葬
故爲誌且銘銘曰
復土之骨歸天之魂亦旣墓矣又何爲文且曰有子異日庸
知其無求墓之哀焉
元氏長慶集卷第五十八
