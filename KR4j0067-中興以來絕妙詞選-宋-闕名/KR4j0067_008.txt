萬事休無何有問從前那箇騎鶴楊州
沁園春(題西宗雲山樓)
爽氣西来玉削羣峰千杉萬松望疎林清曠晴烟𬗋
翠雪邊廻棹柳外聞鐘夜月瓊田夕陽金界倒影樓
臺表裏空橋隂曲是舊来忠定手種芙蓉仙翁心
事誰同付魚鳥相忘一笑中向月梅香底招邀和靖
雲山高處問訊梁公物象搜竒風流懷古消淂文章
萬丈虹沈吟久想依依春樹人在江東
花心動(臨安新亭)
鳩雨催晴遍園林一番綠嬌紅媚柳外金衣花底香
鬚消淂豔陽天氣障泥步錦尋芳路稱來往縱横珠
翠笑携手旗亭問酒更酬春思還記東山樂事向
歌雪香中伴春沈醉粉䄂殢人彩筆題詩陶寫老來
風味夜深銀燭明如晝待歸去看承花睡夢雲散屏
山半熏沈水
漢宫春(鄭賀守席上懷舊)
日軟風柔望煖紅連島晴綠平州尋芳拾蘂勝伴陌
上鮮妍玉騘歸路記青門曾墮吟鞭人去後庭花弄
影一簾香月娟娟追念舊遊何在歎佳期虚度錦
瑟華年博山夜來烬冷誰換沈烟屏幃半掩柰夢雲
不到愁邊春易老相思無據閑情分付魚牋
水龍吟(丙子立春懷内)
三山臘雪才消夜來誰轉回寅斗試燈簾幕送寒幡
勝暗香携手少日歡娛舊遊零落異鄉歌酒到而今
生怕春來大早空嬴淂兩眉皺春到蘭湖少住肯
殷勤訪梅尋柳相思人遠帶圍寬减粉㾗消瘦雙燕
無憑尺書難表甚時回首想畫欄倚遍東風閑負却
桃花呪
水龍吟(庚寅寄遠)
老來慣與春相識長記傷春如故去年今日舊愁新
恨送將風絮粉淚羞紅黛眉顰翠推愁不去任瑣窗
深閉屏山半掩還别有愁來路回首画橋烟水念
故人匆匆何處客情懷遠雲迷北樹草連南浦離合
悲歡去留遟速問春無語笑劉郎不道無桃可種苦
留春住
水龍吟(丙戍清明和章質夫韻)
弄晴臺館收煙候時有燕泥香墜宿酲未解單衣初
試騰騰春思前度桃花去年人面重門深閉記彩鸞
别後青騘歸去長亭路芳塵起十二屏山遍倚任
蒼苔點紅如綴黃昏人静煖香吹月一簾花碎芳意
婆娑綠隂風雨画橋煙水笑多情司馬留春無計濕
青衫淚
慶春澤(丙子元夕)
燈火烘春樓臺浸月良宵一刻千金錦步承蓮彩雲
簇仗難尋蓬壺影動星毬轉映兩行寶珥瑶簮恣嬉
遊玉漏聲催未歇芳心笙歌十里誇張地記年時
行樂憔悴而今客裏情懷伴人閑笑閑吟小桃未静
劉郎老把相思細寫瑶琴怕歸來紅𬗋欺風三徑成
隂
蝶恋花(丁丑七夕)
誰送凉蟾消夜暑河漢迢迢牛女何曾渡乞淂巧來
無用處世間枉費閑針縷人在江南煙水路頭白
鴛鴦不道分飛苦信遠翻嗔烏鵲誤屏山暗鎻巫陽
雨
小重山(吊方檢詳)
思君夢裏說邯郸未成歡已炊殘斷送春歸風雨霎
時閒空有生前醫國手醫不到子孫寒欲登詩境
弔方干倩誰看北邙山落落晨星不見暮雲還莫在
人間尋食客尋見後匹如閑
柳梢青(七夕)
乾鵲收聲濕螢度影庭院秋香步月移隂梳雲約翠
人在回廊醺醺宿酒殘粧待付與温柔醉鄕卻扇
藏嬌牽衣索笑今夜差凉
柳梢青(戲簡高菊磵)
瞥眼光隂章臺舊路楊柳春深尚憶風流殢人倚玉
替客揮金高陽醉後分襟想妬雨嗔雲到今消息
真時笑啼難處方表人心
臨江仙(代閨怨)
蕩𬗋飄紅芳信斷都無人問穠纖吟鞭倚醉問凉蟾
香消金縷篆塵壓寶粧奩夢峽朝雲飛不到一春
離緒厭厭却疑歸燕礙重簾心期花底誤眉恨柳邊
添
浣溪沙(丁亥餞元宵)
簾幕收燈斷續紅歌臺人散彩雲空夜寒歸路噤魚
龍宿醉未消花市月芳心已逐柳塘風丁寍鸎燕
莫匆匆
清平樂(趙園避暑)
柳隂庭院簾約風前燕着雨荷花紅半歛消淂盈盈
綠扇竹光野色生寒玉纖雪藕冰盤長記酒醒人
静暗香吹月闌干
賀新郎(題王守西湖書院)
雲淡天垂野望晴郊疎煙半捲斷虹低跨老樹連隂
藏遠景十里湖光照夜看不盡眞山圖画春滿軒窗
無着處更銀蟾冷浸鴛鴦瓦人共境轉幽雅文章
太守歸來也似當年和靖風流小孤山下問訊佩蘭
餐菊友曾約梅兄入社待付與竹臞陶寫塵外閑尋
行樂地任傍人歌舞喧臺榭詩世界有王謝
江神子(三月晦日西湖餞春)
送春曾到百花洲夕陽收暮雲留想伴花神騎鶴上
楊州回首湖山情味淡重把酒更登樓相思南浦
古津頭未拏舟已驚鷗柳外歸鴉點點是離愁空倚
陽關三疊曲歌不盡水東流
念奴嬌(茉莉)
調冰弄雪想花神清夢徘徊南土一夏天香收不起
付與蘂仙無語秀入精神凉生肌骨銷盡人間暑稼
軒愁絶惜花還勝兒女長記歌酒闌珊開時向晚
笑浥金莖露月浸闌干天似水誰伴秋娘窗戸困殢
雲鬟醉欹風帽緫是牽情處返䰟何在玉川風味如
許
阮郎歸
寒隂漠漠夜來霜階庭風葉黃歸鴉數點帶斜陽誰
家砧杵忙燈弄幌月侵廊熏籠添寶香小屏低枕
怯更長和雲入醉鄕
阮郎歸(丹桂)
金莖浥露未成霜西風只舊凉蘂仙何事換霞粧惱
人秋思長香世界錦文章花神不覆藏小山騷客
政清狂同花入醉鄕
玉樓春(東山探梅)
泠泠水向橋東去漠漠雲歸溪上住疎風淡月有來
時流水行雲無覓處佳人獨立相思苦薄袖欺寒
沁園春(自述)
一曲狂歌有百餘言說盡平生費十年灯火讀書讀
史四方奔走求利求名蹭蹬歸來閉門獨坐嬴淂窮
吟詩句清夫詩者皆吾儂平日愁嘆之聲空餘豪
氣峥嶸安淂良田二頃耕向臨卭滌器可憐司馬成
都賣卜誰識君平分則宜然吾何敢怨螻蟻逍遥戴
粒行開懷抱有青梅薦酒綠樹啼鶯
賀新郎(豊真州建江淮偉觀楼)
百尺連雲起試登臨江山人物一時俱偉旁挹金陵
龍虎勢京峴諸峰對峙隱隱接楊州歌吹雪浪舞從
三峽下乍逢迎海若談秋水形勝地有如此使君
一世經綸志把風斤月斧來此等閑遊戲見說樓成
無多日大乎一何容易笑天下紛紛血指醖釀春風
與和氣舉長江變作香醪美人共樂醉桃李
賀新郎(寄豊宅之)
憶把金罍酒歎别來光隂荏苒江湖宿留世事不堪
頻著眼嬴淂兩眉長皺但東望故人翹首木落山空
天遠大送飛鴻北去傷懷久天下事公知否錢塘
風月西湖柳渡江來百年機會從前未有喚起東山
丘壑夢莫惜風霜老手要整頓封疆如舊早晚樞庭
開幕府是英雄盡爲公奔走看金印大如斗
賀新郎(兄弟争塗田而訟歌此詞主和議)
蝸角争多少是英雄割據乾坤到頭休了一片泥塗
荒草地盡是魚龍故道新堤上風濤難保滄海桑田
何時變怕桑田未變人先老休爲此生煩惱訟庭
不許頻頻到這官坊翻來覆去有何分暁無諍人中
爲第一長訟元非吉兆但有恨平章不早樽酒喚回
和氣在看從來兄弟依然好把前事付一笑
木蘭花慢
鶯啼啼不盡憑燕語語難通這一點芳心十年不斷
惱亂東風重來故人何處但依前流水小橋東記淂
同題粉壁而今壁破無蹤蘭臯空漲綠溶溶流恨
落花紅念着破春衫當時送别灯下裁縫相思謾令
自苦嘆雲煙過眼揔成空落日楚天無際凭欄目送
歸鴻
水調歌頭(題李季允侍郎鄂州吞雲樓)
輪奐半天上勝槩壓南樓籌邊獨坐豈𣣔登覽快雙
眸浪說胸吞雲夢直把氣吞殘虜西北望神州百載
好機會人事恨悠悠騎黃鶴賦鸚鵡謾風流岳王
祠畔楊柳煙鎻古今愁整頓乾坤手段指授英雄方
略雅志若爲酬杯酒不在手雙鬢恐驚秋
滿庭芳(楚州上已萬柳池應監丞飲客)
三月春光羣賢勝踐山隂何似山陽鵝池墨妙曲水
記流觴自許風流丘壑何人共擊楫長江新亭上山
河有異舉目恨堂堂使君經世志十年邊上兩鬢
風霜問池邊楊柳因甚凄凉萬樹重新種了株株在
桃李花傍仍須待賸栽蘭芷爲國洗河湟
滿庭芳(元夕上邵武王守子文)
草木生春樓臺不夜團團月上雲霄太平官府民物
共逍遥指點江梅一笑幾番負雨秀風嬌今年好花
賀新郎(彭傅師於吳江三高堂之前作釣雪亭)
(盖擅漁人之窟宅以供詩境也趙子野約余賦之)
挽住風前柳問鴟夷當日扁舟近曾來否月落潮生
無限事零亂茶煙未久謾留淂蓴鱸依舊可是功名
從來誤撫荒祠誰繼風流後今古恨一搔首江涵
鴈影梅花瘦四無塵雪飛風起夜窗如晝萬里乾坤
清絶處付與漁翁釣叟又恰是題詩時候猛拍闌干
呼鷗鷺道他年我亦垂綸手飛過我共樽酒
賀新郎(姑蘇臺觀雪)
十頃涵空碧画圖中峥嶸幻玉亂零吹璧倚遍危欄
吟不盡把酒風前岸幘記當日西湖爲客誰剪吳松
江上水笑乾坤竒事成兒劇還照我夜窗白崇臺
目斷清無極引枝笻瓊瑶步軟印登臨屐娃館娉婷
知何在淚粉愁濃恨積故化作飛花狼籍舊事悠悠
渾莫問有玉蟾醉裏曾相識聊伴我夜吹笛
宴清都(初春)
春訊飛瓊管風日薄度墻啼鳥聲亂江城次第笙歌
翠合綺羅香煖溶溶澗綠冰泮醉夢裏年華暗換料
黛眉重鎻隋堤芳心還動梁苑新來鴈闊雲音鵉
分鑑影無計重見啼春細雨籠愁澹月恁時庭院離
腸未語先斷筭猶有凭高望眼更那堪芳草連天飛
梅弄晚
魚遊春水(離愁)
離愁禁不去好夢别來無覓處風翻征袂觸目年芳
如許軟紅塵裏鳴鞭鐙拾翠叢中勾伴侶都負歲時
暗關情緒昨夜山隂杜宇似把歸期驚倦旅遥知
樓倚東風凝顰暗數寶香拂拂遺鴛錦心事悠悠尋
燕語芳草暮寒亂花微雨
倦尋芳(春思)
香泥壘燕密葉巢鶯春暗寒淺花徑風柔着地舞䄄
紅軟闘草煙欺羅袂薄秋千影落春遊倦醉歸來記
寶帳歌慵錦屏香煖别來悵光隂容易還又荼䕷
牡丹開徧妬恨疎狂那更柳花迎面鴻羽難憑芳信
短長安猶近歸期遠倚危樓但鎮日綉簾高捲
西江月(中春)
燕掠晴絲裊裊魚吹水葉𥻘𥻘禁街微雨洒芳塵寒
食清明相近謾着宫羅試煖閑呼社酒酬春晚風
簾幕悄無人二十四番花訊
清平樂(春恨)
柳邊深院燕語明如剪消息無憑聽又懶隔斷画屏
雙扇寶杯金縷紅牙醉䰟幾度兒家何處一春游
蕩夢中猶恨楊花
烏夜啼(離恨)
柳色津頭泫綠桃花渡口啼紅一春又負西湖醉離
恨雨聲中客袂迢迢西塞餘寒剪剪東風誰家拂
水飛來燕惆悵小樓空
烏夜啼(西湖)
漾暖紋波颭颭吹晴絲雨濛濛輕衫短帽西湖路花
氣撲春騘闘草褰衣濕翠秋千瞥眼飛紅日長不
放春醪困立盡海棠風
烏夜啼(秋别)
段段寒沙淺水蕭蕭暮雨孤篷香羅不共征衫遠砧
杵客愁中别恨慵看楊柳歸期暗數芙蓉碧梧聲
到紗窗曉昨夜幾秋風
謁金門(惜别)
蘭棹舉相趁落紅飛去一隙輕簾凝睇處柳絲牽不
住昨日翠蛾金縷今夜碧波煙渚好夢無憑窗又
雨天涯知幾許
謁金門(春思)
閑院宇獨自行來行去花片無聲簾外雨峭寒生碧
樹做弄清明時序料理春酲情緒憶淂歸時停棹
處画橋看落絮
水龍吟(茶䕷)
蕩紅流水無聲暮煙細草粘天遠低回倦蝶往來忙
燕芳期頓懶綠霧迷墻翠虬騰架雪明香煖笑依依
𣣔挽春風教住還疑是相逢晚不似梅粧瘦减占
人閒丰神蕭散攀條弄蘂天涯猶記曲闌小院老去
情懷酒邊風味有時重見對枕幃空想東窗舊夢帶
將離恨
水龍吟(淮西重午)
會昌湖上扁舟幾年不醉西山路流光又是宫衣初
試安榴半吐千里江山滿川煙草薰風淮楚念離騷
恨遠獨醒人去闌干外誰懷古亦有魚龍戲舞豔
晴川綺羅歌鼓鄕情節意樽前同是天涯羇旅漲綠
池塘翠隂庭院歸期無據問明年此夜一眉新月照
人何處
洞仙歌(茉莉)
玉肌翠袖較似酴醾瘦幾度熏醒夜窗酒問炎州何
事得許清凉塵不到一段冰壺剪就晚來庭戸悄
暗數流光細拾芳英黯回首念日暮江東偏爲䰟銷
人易老幽韻清標似舊政簟紋如水帳如煙更柰向
月明露濃時候
鷓鴣天(春懷)
纖指輕拈小砑紅自調宫羽按歌童寒餘芍藥欄邊
雨香落荼䕷架底風閑意態小房櫳丁寍須滿玉
西東一春醉得鶯花老不似年時怨玉容
鷓鴣天(春暮)
庭綠初圓結蔭濃香溝收拾樹梢紅池塘少歇鳴蛙
雨簾幕輕廻舞燕風春又老笑誰同澹烟斜日小
樓東相思一曲臨風笛吹過雲山第幾重
摸魚兒(九日登姑蘇臺)
怪西風曉來欹帽年華還是重九天機衮衮山新瘦
客子情懷誰剖微雨後更鴈帶邊寒裊裊欺羅袖慵
荷倦柳誚不似黃花田田照眼風味侭如舊登臨
地寂寞崇臺最久闌干幾度搔首翻雲覆雨無窮事
流水斜陽知否吟未就但衰草寒煙商略愁時候閑
愁浪有緫輸與淵明東籬醉舞身世付杯酒
夜飛鵲慢(别意)
驕嘶破清曉分恨臨期花下恁月明知餘光是處散
離思最憐香靄霏霏牽衣揾彈淚問凄風愁露剗地
東西留鞭換佩怕匆匆已是遟遟凉怯幾番羅𬒮
還燕别文梁螢點書幃一自秋娘迢遞黃金對酒争
忍輕揮新來院落鴈難尋簾幕長垂怕彫梧敲徑驚
回奮夢應也顰眉
漁家傲(壽白石)
白石山中風景異先生日日懷歸計何事黃岡飛雪
地偏着意画堂却爲東坡起人說前身坡老是文
章氣節渾相似只待鼎彛勲業遂梅花外歸來長向
山中醉
木蘭花慢(别西河兩詩僧)
嫰寒催客棹載酒去載詩歸政紅葉漫山清泉漱石
多少心期三生溪橋話别悵薜蘿猶惹翠雲衣不似
今番醉夢帝城幾度斜暉鴻飛煙水㳽㳽回首處
只君知念吳江鷺憶孤山鶴怨依舊東西高峰夢醒
雲起是瘦吟窗底憶君時何日還尋後約爲余先寄
梅枝
沁園春(雙溪狎鷗)
幾葉凋楓半篙寒日傍橋繫船愛洞門深鎻人間福
地雙溪分占天上星躔破帽欹寒短鞭敲月此地經
行知幾年空嬴淂似沈郎銷瘦還欠詩篇沙鷗伴
我愁眠向水驛風亭紅蓼邊有村醪可飲且須同醉
溪魚堪鱠切莫論錢笠澤波頭垂虹亭上橙蟹肥時
霜滿天相隨否算江南江北惟有君閑
菩薩蛮(春思)
翠樓十二闌干曲雨㾗新染蒲萄綠時節又黃昏東
風深閉門玉簫吹未徹窗影梅花月無語只低眉
閑拈雙荔枝
滿江紅(齊雲月酌)
樓倚晴空炎雲淨晚來風力滄海外等閑吹上滿輪
寒璧河漢低垂天𣣔近乾坤浩蕩秋無極凭欄干衣
諸將捷席捲黃河兩岸問誰在玉皇香案師保萬民
功業别向西京原廟行圭瓉定郟鄏卜瀍澗
中興以來絶妙詞選卷之八
