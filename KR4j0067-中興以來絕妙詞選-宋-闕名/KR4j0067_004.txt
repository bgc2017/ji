踏青挑菜
醜奴兒(秋别)
金風顫葉那更餞别江樓聽凄切陽關聲斷楚館雲
收去也難留萬重煙水一扁舟錦屏羅愰多應換得
蓼岸蘋洲凝想恁時歡笑傷今萍梗悠悠謾回首
妖饒何處眷恋無由先自悲秋眼前景物只供愁寂
寥情緒也恨分淺也悔風流
杏花天(春思)
悶來凭得闌干暖自手引朱簾高捲桃花半露胭脂
面芳草如茵乍展煙光散湖光㶑灔映綠柳黃鸝
巧囀遥山好似宫眉淺人比遥山更遠
雨中花
眷濃恩重長離永别憑誰為返香䰟憶湘裙霞䄂杏
臉櫻唇眉掃春山淡淡眼裁秋水盈盈便如何忘得
温柔情態恬静天眞凭闌念及夕陽西下暮煙四
起江村漸入夜疎星映柳新月籠雲醖造一生清瘦
能消幾箇黃昏斷腸時候簾垂深院人掩重門
瑞鶴仙(秋思)
風傳秋信至顫葉葉庭梧飄零階砌年華迅流水况
榮枯翻手存亡彈指誰編故紙論古往英雄闘智在
當時喚做功名到此盡成閑氣何謂生為行客死
乃婦人世同驛邸十步九計空撈攘謾兒戲忍都將
有限光隂縈絆趁逐無窮天地我直湏跳出樊籠做
箇俏底(詞鄙意高)
驀山溪(感舊)
劉郎老矣倦入繁華地觸目愈傷情念陳迹人非物
是共誰携手落日步江村臨遠水對遥山閑看煙雲
起買牛賣劔便作兒孫計朋舊自榮華也怜我無
名無利簞瓢鍾鼎等是百年身空妄作枉迂回貪愛
從今止
風入松(江景)
蘋汀蓼岸荻花洲占斷清秋五湖景物供心眼幾曾
有一點閑愁夢裏翩翩胡蝶斍來葉葉漁舟謝郎
隨分揔優游信任沉浮恬然雲水無貪吝笑腰纏騎
鶴揚州只恐丹青妙筆寫傳難盡風流
漁家傲(閨思)
紅日三竿鶯百囀夢回鴛枕離魂亂料得玉人腸巳
斷眉峯歛曉粧鏡裏春愁滿綠瑣䆫深難見面雲
牋謾寫教誰傳聞道笙歌歸小院梁塵顫多因唱我
新詞勸
蝶恋花(春思)
睡思厭厭鶯喚起簾卷東風猶未忺梳洗眼細眉長
雲擁髻笑垂羅䄂熏沈水媚態盈盈閑舉止只有
江梅清韻能相比詩酒琴棋歌舞地又還同醉春風
裏
蝶恋花(别恨)
急水浮萍風裏絮恰似人情恩愛無憑據去便不來
來便去到頭畢竟成輕負簾卷春山朝又暮鶯燕
空忙不念花無主心事萬千誰與訴斷雲零雨知何
處
蝶恋花(春思)
滿地落紅初過雨綠樹成隂𬗋燕風前舞烟草低迷
縈小路昼長人静扄朱戸沉水香銷新剪苧欹枕
朦朧花底聞鶯語春夢又還隨柳絮等閑飛過東墻
去
桃源憶故人(春暮)
画橋流水飛花舞樓外斜風細雨紅瘦綠肥春暮腸
斷桃源路&KR0794;隨仙子乘鵉去鏤月裁雲何處唯有
病和愁緒肯伴劉郎住
謁金門(春晚)
風乍扇簾外落紅千片飛盡落花春不管闘忙鶯與
燕往事上心撩亂睡起日高猶倦料得伊家情眷
眷近來長夢見
霜天暁角(王生陶氏月夜共沈西湖賦此吊之)
連環易缺難解同心結癡騃佳人才子情緣重怕離
别意切人路絶共沈烟水闊蕩漾香魂何處長橋
月斷橋月
霜天暁角(秋景)
西風又急細雨黃花濕樓枕一篙煙水蘭舟漾画橋
側念昔空淚滴故人何處覓魂斷菱歌凄怨疎簾
竹淚留殘翠䄂凝斑
桃源憶故人(春愁)
東風料峭寒吹面低下綉簾休卷憔悴怕它春見一
任鶯花怨新愁不受詩排遣塵滿玉毫金硯若問
此愁深淺天闊浮雲遠
念奴嬌(戊午生日作)
嗟來咄去被天公把做小兒調戲蹀雪龍庭歸未久
還促炎州行李不半年間北胡南越一萬三千里征
衫着破着衫人可知矣休問海角天涯黃蕉丹荔
自足供甘旨泛綠依紅無箇事時舞斑衣而已救蟻
藤橋養魚盆沼是亦經綸耳伊周安在且湏學老萊
子
昭君怨(梅花)
道是花來春未道是雪來香異水外一枝斜野人家
冷淡竹籬茅舍冨貴玉堂瓊榭兩地不同栽一般
開
浣溪沙(别恨)
酒薄愁濃醉不成夜長欹枕數殘更嫰寒時節過燒
灯已自孤鵉羞對鏡未能雙鳳怕聞笙莫教吹作
别離聲
杵鞭馬出都門正潮平洲渚無語匆匆短棹滿載
離愁片帆高舉京洛紅塵因念幾年羈旅淺顰輕笑
風月逢迎别來誰画雙眉嫵回首一銷凝望歸鴻容
與
洞仙歌(春雨)
愁邊雨細漠漠天如醉搖颺遊絲晚風外釀輕寒和
暝色花柳難勝春自老誰管啼紅歛翠關情潜入
夜斜濕簾櫳幾處挑灯耿無寐念陽臺當日事好伴
雲來因箇甚不入襄王夢裏便添起寒潮捲長江又
恐是離人斷腸清淚
杏花天(春思)
海棠枝上東風軟蕩霽色煙光弄暖雙雙燕子歸來
晚零落紅香過半琵琶淚揾青衫淺念事與危腸
易斷餘酲未解扶頭懶屏裏瀟湘夢遠
画堂春(秋思)
西風庭院雨垂垂黃花秋閏遲已凉天氣未寒時才
褪單衣睡起枕㾗猶在鬢鬆釵壓雲低玉奩重拂
淡胭脂情入雙眉
武陵春(惜别)
門掩東風人去後愁損燕鶯心一朵梅花淡有春粉
黛不忺勻我亦青樓成倦客風月強追尋莫把恩
情做弄成容易學行雲
霜天曉角(桂花)
綠雲剪葉低護黃金屑占斷花中聲譽香與韻兩清
㓗勝絶君聽說是它來處别試看仙衣猶帶金庭
露玉階月
風流子(行樂)
少年多行樂方豪健何處不嬉遊記情逐豔波暖香
斜徑醉搖鞭影撲絮青樓難忘是笑歌偏婉娩鄕號
得温柔嬌雨娛雲旋寬衣帶賸風殘月都在眉頭
一成憔悴損人驚怪空自引鏡堪羞誰念短封難托
征鴈虚浮念夜寒灯火懶尋前夢滿䆫風雨供斷閑
愁情到不堪言處却悔風流
念奴嬌(中秋呈徐叔至)
霽天湛碧正新凉風露冰壷清徹河漢無聲光練練
湧出銀蟾孤絶岩桂香飄井梧影轉冷浸宫袍㓗西
廂往事一簾輕夢悽切腸斷楚峽雲歸尊前無緒
知有愁如髮此夕常娥應也恨冷落瓊樓金闕禁漏
迢迢邊鴻杳杳幽意憑誰决闌干星斗落梅三弄初
闋
鵲橋仙(七夕)
鈎簾借月染雲為幌花面玉枝交映凉生河漢一天
秋問此會今宵孰勝銅壺尚滴燭龍巳駕淚浥西
風不盡明朝烏鵲到人間試說向青樓薄倖
名善扛號解林居士詩詞
甚富盖趙德莊之流也
傳言玉女(上元)
璧月珠星輝映小桃穠李化工容易與人間富貴東
風巷陌春在暖紅温翠人來人去笑歌聲裏油壁
青騘第一番共燕喜舉頭天上有如人意歌傳樂府
猶是昇平風味明朝須判醉眠花底
好事近
風動一川花摇瀁影迷紅碧人立杏花隂下泛光風
襲襲瓊枝璧月互相輝春容泫將夕羅盖暗承花
霧漬鮫綃香濕
重疊金(春遊)
楚宫楊柳依依碧遥山翠隱横波溢絶豔照穠春春
光欲醉人纖纖芳草嫰微步輕羅襯花戴滿頭歸
遊蜂花上飛
重疊金(春思)
玉關芳草粘天碧春風萬里思行客驕馬向風嘶道
歸猶未歸南雲新有鴈望眼愁邊斷膏沐為誰容
倚樓煙雨中
重疊金(春宵)
一川花月青春夜玉容依約花隂下月照曲闌干紅
綃浥露寒䄂香温素手意鑠金巵酒香遠綉簾開
画樓吹落梅
十拍子(上巳)
柳絮飛時綠暗荼䕷開後春酣花外青帘迷酒思陌
上晴光收翠嵐佳辰三月三解佩人逢遊女踏青
草闘宜男醉倚画欄欄檻北夢遶清江江水南飛鴛
與並驂
青玉案(春暮)
一年陌上尋芳意想人在東風裏褪粉銷紅春有幾
青翰飛去𬗋雲凝佇往事如流水煙横極浦山無
際暗解明璫問誰寄鄉在温柔何處是輪囷香霧静
深庭院簾影參差翠
燭影搖紅(盰江有懷)
桃李墻頭向人都佀他年意舞絲千丈颺晴光駘春
春無際花氣薰然自醉傍垂楊行行緩轡倦遊無柰
回首雲山歸期猶未玉鎻樓空鳥啼花外東風起
少年恩怨付波流臨望朱闌倚冉冉塵生客𬒮對尊
前高情暫寄洞天一笑仙馭乘空姑峰凝翠
謁金門(春情)
新雨霽開遍滿園桃李波暖池塘風細細一雙花鴨
戲喚起春融睡美扶醉宿粧慵理移步避人花影
裏綉裙低窣地
宴清都(餞明遠兄縣丞榮滿赴調)
疎柳無情緒都不管渡頭行客欲去猶依頼得玉光
萬頃爲人留住相從歲月如騖歎回首離歌又賦更
舉目斜照沈沈西風剪剪秋墅君行定憶南池歌
筵舞地花晨月午八磚步日三雍奏樂送君雲路别
情未抵遺愛試聽取湖山共語便可能無意同傾一
尊露醑
小重山(别情)
汲水添瓶恰換花蜂兒争要採打窗紗青春誰與度
年華絃索暗無緒幾曾拏春思正交加馬蹄聲錯
認客還家花牋欲寫寄天涯羞人見羅䄂急忙遮
感皇恩
七十古來稀吾生巳半莫把身心自縈絆據他緣分
且恁隨時消遣但知逢酒飲逢花看林泉有約風
光無限日上花梢起來晚芒鞋竹杖信步水村山館
更尋三兩箇清閑伴(乙未生朝作)
賀新郎(夏)
晝永重簾卷乍池塘一番過雨芰荷初展竹引新梢
半含粉綠蔭扶疎滿院過花絮蜂稀蝶懶窗戸沈沈
人不到伴清幽時有流鶯囀凝思久意何限玉釵
墜枕風鬟顫湛虚堂壷冰瑩徹簟波零亂自是仙姿
清無暑月影空垂素扇破午睡香銷餘篆一枕湖山
千里夢正白蘋煙棹歸來晚雲弄碧楚天遠
記河梁折柳問画堂樂事燕鴻難偶十年謾回首但
亭亭𬗋盖差差南斗傳聞小有種桃花親煩素手怪
歸來道骨仙風縹緲迥然非舊清晝江南如画𬗋
菊冬前翠橙霜後扁舟渡口佳客至奉名酒喚青鵉
起舞雲窗月罅一曲山明水秀笑相看玉海别來淺
如故否
祝英臺近(春恨)
獸金寒簾玉潤梅雪印苔絮春意如人易散苦難聚
幾多絲竹深情池塘幽夢猶倚頼與春同住舊游
處誰喚别浦仙帆風前問征路煙雨連江吹恨正無
數莫教𬗋燕歸來彩雲開後空悵望主人歸去
清平樂(閨思)
桃根桃葉一樹芳相接春到江南三二月迷損東家
胡蝶殷勤踏取春陽風前花正低昂與我同心支
子報君百結丁香
鵲橋仙(紅白蓮)
藕花塘上無塵無暑灔灔一池秋淨綠羅宝盖碧瓊
竿翠浪裏重重月影一家姊妺兩般粧束濃淡施
朱傅粉夜深風露逼人寒問誰在牙床酒醒
謁金門(春半)
玉尊天外去多少事不言中
菩薩蛮(夜宿崇安縣第三鋪聞吹簫)
海山翠疊青螺淺暮雲散盡天容遠匹馬度江臯北
風生怒號解鞍棲倦翮皓月空庭白何處小闌干
玉簫吹夜寒
漁家傲(朱晦翁示歐公鼓子詞戲作一首)
永日離憂千萬緒雪舟遠泛清漳浦珍重故人寒夜
語插玉麈沈沈画閣凝香霧風砌落花留不住紅
蜂翠蝶閑飛舞明日柳營江上路雲起處蒼山萬疊
人歸去
分香翠綃封淚幾多幽怨正銷魂又是疎烟淡月子
規聲斷
洞仙歌(秋雨)
瑣窗秋暮夢高唐人困獨立西風萬千恨又簷花落
處滴碎空階芙蓉院無限秋容老盡枯荷摧欲折
多少離聲鎻斷天涯訴幽悶似蓬山去後方士來時
揮粉淚點點棃花香潤斷送得人閒夜霖鈴更葉落
梧桐孤灯成暈
虞美人(春愁)
東風蕩颺輕雲縷時送瀟瀟雨水邊臺榭燕新歸一
口香泥濕帶落花飛海棠糝徑鋪香綉依舊成春
瘦黃昏庭院柳啼鴉記得那人和月折棃花
眼兒媚(春愁)
試灯天氣又春來難說是情懷寂寥聊似楊州何遜
不爲江梅扶頭酒醒炉香灺心緒未全灰愁人最
是黃昏前後烟雨樓臺
思佳客(春感)
花拂闌干柳拂空花枝綽約柳鬟鬆蝶翻淡碧低邊
影鶯囀濃香杪處風深院落小簾櫳尋芳猶憶舊
相逢橋邊携手歸來路踏皺殘花幾片紅
水龍吟(壽寕國太守王大卿正月二日)
風流最數宣城竒山秀水神仙府琴高臺畔花姑壇
上鵉翔鳳舞春度玉墀月昇金掌榮分銅虎想少陵
知有異人間出三百載留佳句歲歲椒盤栢斝到
明朝又還重舉陽和散作千岩瑞雪兩溪甘雨汲取
恩波釀成禄酒慶公初度有東風傳報都人已爲築
沙堤路
沁園春(劉摠幹會飲同寮出示新詞席上用韻)
幕府增輝前度劉郎又還到來看芙蓉池畔神凝秋
水綺羅叢裏驩動春雷彩筆新題金釵半醉當日英
雄安在哉開筵處是真仙福地不著纖埃堪怜勌
客情懷聽吹竹彈絲金奏諧有黃花插鬢何妨欹帽
綠橙醒酒莫惜空罍坐上疎狂簾間姝䴡應想横波
一笑回停杯久待嬌歌緩勸歸騎休催
水調歌頭(武昌南樓落成次王漕韻)
撫景幾今古遺恨此江山百年形勝但見幽草雜枯
菅多少名流登覧頼有神扶壞棟詩墨尚斑斑風月
要磨洗頋我已衰顔擎天手携玉斧到江干一新
竒觀領客觴詠有餘閑烟草半川開霽城郭兩州相
望都在画屏間便擬騎黃鵠直上扣雲關
滿江紅(上䕫帥樂秘閣生日)
玉帳西來道前是綉衣使者游覧處秋風鼓吹自天
而下湘水得霜清可鍳巫峯過雨森知画有神仙佳
致在胸襟真瀟洒荆州宝元無價䕫門政長多暇
聽談兵樽爼百川傾瀉此日壽觴容我勸它年樞柄
還公把趁桂花時節去朝天香隨馬
鷓鴣天(九日南樓和范總幹韻)
檻外長江浪拍空蕭蕭紅蓼白蘋風三秋告稔三農
慶九日追懽九客同烟渚北月岩東莫嫌光景太
匆匆登龍戲馬英雄事都在南樓一嘯中
螢
長相思(春思)
花飛飛絮飛飛三月江南烟雨時樓臺春樹迷雙
鶯兒雙燕兒橋北橋南相對啼行人猶未歸
漁家傲(贈鼎州官妓)
西去征鴻東去水幾重别恨千山裏夢繞綠窗書半
紙何處是桃花溪畔人千里瘦玉倚香愁黛翠勸
人須要人先醉問道明朝行也未猶自記灯前背立
偷垂淚
出塞(夜夢一女子引扇求字爲書小闋)
星欲闇隱隱天低似笠但絡緯悲啼催織吟詠凄凉
翻有恨諒知音人遠空追憶誰爲置鄭莊驛
賀新郎(宫詞)
暖雲浮晴籞鎻垂楊籠池罩閣萬絲千縷池上曉光
分宿霧日近羣芳易吐尋並蔕闌干凝竚不信釵頭
飛鳳去但宝刀被妾留還住天一笑萬花妬阿嬌
正好金屋貯甚西風易得蕭疎扇鵉塵土一自昭陽
扄玉戶墻角土花無數况多病情傷幽素别殿時聞
簫鼓奏望紅雲冉冉知何處天尺五去無路
滿江紅(丹青閣)
可白無愁可解只如此都嬴了慶禮十年還又更
十年依前難老侭教百歲做人高祖見孫白首却要
從今探梅脚健看山眼好頼天公頓得東園長在陪
歌陪酒
漁家傲(和晏虞卿詠侍兒弹箜篌)
老去諸餘情味淺詩詞不上閑釵釧宝幌有人紅兩
靨簾間見𬗋雲元在棃花院十四條絃音調遠柳
絲不隔芙蓉面秋入西窗風露晚歸去懶酒酣一任
烏巾岸
沁園春(壽許貳車)
籍甚聲名門闌相種文章世科筭當年瑞世正當夏
五仙家毓德全是春和底事屏星着之海嶠柰此騰
驤驥足何君知否看飛來丹詔徑上鵉坡殷勤携
酒相過要灔灔浮君金叵羅嘆同心相契古來難覓
二年同處意摠無它如此平分更教添箇也自清風
明月多拚沉醉任光浮綠鬢笑滿紅渦
中興以來絶妙詞選卷之四
