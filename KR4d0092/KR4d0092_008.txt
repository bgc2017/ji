濟南集卷八宋李廌撰
書
代陽翟令右宣義郎孫愭作進其父資政尚書
康簡公永文集上宰相執政書
某聞之孟軻曰未有仁而遺其親者也未有義而後其
君者也夫仁不遺親故為人子者當竭其力力之所可
至必至之子之職也義無後君故為人臣者當盡其忠
忠之所可達必達之臣之願也由是觀之臣子之分忠
孝之節苟有可為不敢不勉某事親之日短而禄仕之
位卑竊味孟軻之言以原仁義之實不量其愚欲成先
志雖事親之日短而報親之意長雖禄仕之位卑而敬
君之心重伏觀國朝著令某品官許進家集重念先君
子康簡公逮事四朝周旋五紀惟忠惟清惟誠惟敏爰
自英皇之殊擢獲侍神考於潁藩屢被寵光徧歴禁從
入尹大京出摠連帥晚升常伯進長天官復領祠宫留
侍經閣隆恩優眷縟典異數固已極矣然屢欲登庸而
每以疾諗天既柅之又從而隕之嗚呼某不令不足以
盡先君子之德而子之譽父或譏其私泛聽士大夫之
論與門生故吏之語咸謂以文名世以德服人才稱王
佐政為吏師其實匪誣謨雖陳而未及施材雖用而未
能盡有大勲勞於王室而遺愛半天下平生云為備在
遺藁某不能效遷固父子嗣成一代之文不欲藏之名
山以俟後世編類繕寫為若干卷名之曰某集獻之闕
下某之志獲伸是乃先君子之志也為子之職僅能無
曠以先君子之忠而獻之是亦某之忠也為臣之願斯
亦無愧然以疎遠小臣冐雷霆之威非在位輔相之臣
内為左右之容進為佽助之援則某雖志勤心勞自何
能為當觸聞罷恭惟某官弼亮人主調一天下建皇極
之道致太平之業豁然洪度以萬物為心凡天下為臣若
子皆蘄人趍仁義家習忠孝俾百志惟熙而庶政無疵
則某悃愊必與之進異時切於求言咨訪側陋一介之
士有片言之善猶且尚書給筆札束帛賁邱園矧先君
子從大夫之後參内朝之議奄違聖代纔及四期其忠
言嘉謀遺風餘烈曄然未遠迹猶相踵而事或相仍如
覆視之尚可裨日月之眀而助廟堂之慮賢於匹夫遠
甚閣下垂念之俾先君子之文上通天陛備承明清燕
之覧頒之秘書藏於四庫萬世之下猶有曜焉先君子
雖賫志九原其亦無恨矣非閣下疇能成之哉夫俾先
君子蒙二聖之眷歿猶不忘則君臣之義隆矣先君子
於閣下有僚宷之舊歿猶顯其名於無窮則朋友之親
篤矣先君子之遺體惟某一人俾勉忠孝以效臣子之
節則父子之恩深矣閣下當萬邦具瞻之地以維綱風
化一舉而三美從之故區區之誠非閣下莫能成之而
三美者亦閣下之所當務也干冐云云
答趙士舞德茂宣義論宏詞書
某頓首德茂足下兩承遺書問以宏詞為文之說初則
疑德茂或知其愚不能而窮之以為謔戲洊領來教詞
旨益勤丁寧重複然後知德茂過聽之誤顧僕不足以
當盛意朝廷欲作新人才修眀文物故興復宏詞之科
以收天下賢雋故聞就試之法嘗以進士入官然後應
格德茂蚤歲登科榮名賜第道藝行能見於已試萬選
萬中可以前科僕丁年應舉皓首無成雖有此科固非
吾事何敢與知德茂才業著稱於搢紳間名聲藉甚僕
退處草野聰明衰落已為陳人何足寘問然拙人觀棋
雖不能奕勝負之筭亦或能知貧賈負販雖患無貲殖
貨之術未必不曉僕不敏然從事於文實歴年所雖無
以踰人少從先生長者游習聞慣見亦粗知大略聊竭
其愚為德茂言之凡文章之不可無者有四一曰體二
曰志三曰氣四曰韻述之以事本之以道考其理之所
在辨其義之所宜&KR0763;高巨細包括并載而無所遺左右
上下各若有職而不亂者體也體立於此折衷其是非
去取其可否不徇於流俗不謬於聖人抑揚損益以稱
其事彌縫貫穿以足其言行吾學問之力從吾制作之
用者志也充其體於立意之始從其志於造語之際生
之於心應之於言心在和平則溫厚爾雅心在安敬則
矜莊威重大焉可使如雷霆之奮鼓舞萬物小焉可使
如脉絡之行出入無間者氣也如金石之有聲而玉之
聲清越如草木之有華而蘭之臭芬薌如鷄鶩之間而
有鶴清而不羣犬羊之間而有麟仁而不猛如登培塿
之丘以觀崇山峻嶺之秀色涉潢汙之澤以觀寒溪澄
潭之清流如朱絃之有餘音太羹之有遺味者韻也文
章之無體譬之無耳目口鼻不能成人文章之無志譬
之雖有耳目口鼻而不知視聽臭味之所能若土木偶
人形質皆具而無所用之文章之無氣雖知視聽臭味
而血氣不充於内手足不衛於外若奄奄病人支離顦
顇生意消削文章之無韻譬之壯夫其軀幹枵然骨強
氣盛而神色昏瞢言動凡濁則庸俗鄙人而已有體有
志有氣有韻夫是謂之成全四者成全然於其間各因
天姿才品以見其情狀故其言迂疎矯厲不切事情此
山林之文也其人不必居藪澤其間不必論巖谷也其
氣與韻則然也其言鄙俚猥近不離塵垢此市井之文
也其人不必坐廛肆其間不必論財利也其氣與韻則
然也其言豐容安豫不儉不陋此朝廷卿士之文也其
人不必列官守其間不必論職業也其氣與韻則然也
其言寬仁忠厚有任重容天下之風此廟堂公輔之文
也其人不必位台鼎其間不必論相業也其氣與韻則
然也正直之人其文敬以則邪諛之人其言夸以浮功
名之人其言激以毅苟且之人其言懦而愚捭闔從衡
之人其言辯以私刻忮殘忍之人其言深以盡則士欲
以文章顯名後世者不可不慎其所言之文不可不慎
乎所養之德也如此王通論鮑照江淹等之文各見其
性行之所長可謂知言矣古者登高能賦山川能祭師
旅能誓喪紀能誄作器能銘然後可以為大夫故訓典
書詔赦令文賦詩騷箴誡贊頌樂章玉牒露布羽檄疏
議表牋碑銘諡誄各緣事類以別其目各尚體要以稱
其實如彼玉工珪璋璧琮珮玦珌瑑追琢之工皆有制
度其方圓曲直則各中其用也如彼梓人棟樑桓楹榱
桷楶梲樸斵之工皆有繩墨大小長短則各中其用也
若乃或混淪而無辨或散漫而無紀或錯雜而無序或
晦暗而不顯雖曰謂之文亦不足觀也已德茂學問充
富真積力久淵源汪洋根幹碩大發為文章蓋其波瀾
枝葉實為餘事然既已能文而學文不已必欲離羣拔
俗遠追古之作者方駕並驅則宜取宏詞所試之文種
種區別各以其目而眀其體研精玩習寤寐食息必念
於是造次顛沛必念於是則將超然懸解躐等頓進徑
至妙處一日萬里如是一代文儒之宗舍德茂其何人
哉主上紹休聖緒厲精治道方將蹤迹三王指揮四夷
紬書汗簡紀述先烈泥金檢玉升中名山其潤色鴻業
形容太平大著作大號令職皆在於詞臣德茂其勉之
哉後來賞音之士論一時之文人以謂何人之文但如
孤峯絶岸何人之文但如濃雲震雷何人之文如輕縑
素練而窘邊幅何人之文如豐肌膩理而乏風骨獨吾
德茂之文如良金美玉無施不可則德茂之文信乎顯
於當年與後世矣僕求用於世而世不用方且焚棄筆
硯為農圃賤事雖有此科無繇從德茂後塵翺翔道山
文囿此則命也歲將宴風露凉冷萬萬以道強自夀
啟
謝解啟
古之士重今之士輕時勢使然風俗乃爾飯牛版築奚
必詩書釣渭耕莘曾何科目蓋君子之學以道義為已
任故古之仕者以卿相為當然有三顧五聘而未從或
千駟萬鍾而不受今以言取士但愧空文凡應舉覓官
鄰於自鬻賓興久廢法禁益嚴徒以困窮之身願入英
雄之彀某行年二十有九蚤苦衰殘著書十餘萬言常
懷忠憤謀已甚拙許國惟堅雖頻待詔於公車未得為
郎於金馬屢作逐客每嘆虛生第慮沒世而無名以累
青雲之知已比緣秋試偶爾計偕輒生妄心竊有榮幸
此蓋伏遇某官久垂教誨曲賜題評恩等丘山義同卵
翼致滋昧陋有望亨衢敢不益厲操修上副眷予
賀蘇右丞啓
伏審進陟巖廊登庸丞弼總六卿之管轄肅萬物之機
衡朝廷用賢士民稱慶矧兹下客久附青雲荷飲食教
誨之恩待以國士其舞蹈詠歌之喜倍於衆人伏以右
丞先生道德之資世惟天禀忠義之氣生與性成凡所
猷為罔匪正直愛君之策粤在妙齡驚代之名震於殊
域皦皦勁節日月爭光蹇蹇丹心金石可貫懇辭公掾
連折相君謫逐小邦羇窮仍歲属二聖之臨御進羣賢
而彙征爰自放臣遂膺高選布武禁闥假道亨衢諫垣
補衮闕以彌縫柱史侍天威於咫尺掌絲綸於鳳掖貳
錢穀於文昌視草金鑾七制煌煌潤鴻業繩愆烏府四
門穆穆無凶人明試膚公咸建嘉績上心簡注輿論僉
諧副彼具瞻式是百辟雖號萬鍾之量富貴皆固有之
適逢千載之期功名此其時也設施所學康濟斯民調
元化於陶鈞正泰符於鼎鼐允熙帝載寅亮天工彼魏
杜戴劉之徒曾何足道而臯䕫稷契之烈將見於斯某
違去師門索居山邑恭聞嘉命阻慶台閎云云
