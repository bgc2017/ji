提要
濟南集八卷别集類二(宋)
(臣)等謹案濟南集八卷宋李廌撰廌有德隅
齋畫品已著錄文獻通考載廌濟南集二十
卷而當時又名曰月巖集周紫芝太倉稊米
集有書月巖集後一篇稱滑臺劉德秀借本
於妙香寮始得見之惟文粹中載遺文一卷
而已永樂大典修於明初其時原集尚存所
收頗夥採掇編輯十尚得其四五蓋亦僅而
得存矣廌才氣洋溢其文章條暢曲折辯而
中理大略與蘇軾相近故軾稱其筆墨瀾翻
有飛沙走石之勢李之儀稱其如大川東注
晝夜不息不至於海不止周紫芝亦云自非
豪邁英傑之氣過人十倍其發為文詞何以
痛快若是蓋其兀奡奔放誠所謂不羈之才
馳驟於秦觀張耒之間未遽步其後塵也史
又稱喜論古今治亂嘗上忠諫書忠厚論又
兵鑒二萬言今所存兵法竒正將才將心諸
篇蓋即所上兵鑒中之數首其議論竒偉尤
多可取固與局促轅下者異焉案吕本中紫
微詩話極稱廌贈汝州太守詩而今不見此
首又其祭蘇軾文所云皇天后土鑒一生忠
義之心名山大川還萬古英靈之氣者當時
傳誦海内而亦不見其全篇則其詩文之湮
沒者固已不少其存而未佚者固尤足稱矣
乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
