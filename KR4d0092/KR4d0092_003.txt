濟南集卷三宋李廌撰
七言古詩
汝州王學士射弓行
汝陽使君如孫武文章絶人喜軍旅要知談笑能治兵
戲教紅粧樂營女白㲲新袍錦臂鞲條脱掛弓腰白羽
綵錯旌旗照地明傍花暎柳陳部伍須臾觀者如堵墻
彷彿如臨矍相圃一人中的萬人呼絲管呶嘈間鉦鼓
臂弓上為使君夀遍及四筵樂具舉使君一笑萬衆喜
堂上酒行堂下舞錦叚銀荷翠玉鈿意氣揚揚皆自許
儻令被甲執蛇矛恐可横行擒贊普大勝吳宫申令嚴
兩隊宫娃啼且怖闔閭臺上呼罷休將軍雖賢亦觕鹵
豈知使君不忘戰聊以戎容娛罇爼夕陽卷旗去翩翩
使君要客登畫船美人不暇别粧洗戰士結束圍華筵
皆疑征南漢將帥樓船下瀨方凱還軍中不應有女子
偏禆校尉何其儇使君湖光照樓觀一碧不辨水與天
漸看瞑色著疎柳已見白蘋浮暮煙銀漢斜横北斗淡
明月碧玉疎星聯舟人罷唱時弄笛艇子趁魚行扣舷
隔浦熒熒見漁火意中竹籬青旆懸雖無荻花與楓葉
全似送客湓江壖亟令周娘作新曲周娘琵琶京洛傳
不惜千呼與萬喚便時轉軸仍撥絃馮夷陽侯或靜聽
穹龜大魚或後先且言白傅時落寞草草會遇仍嫣然
使君聞名滿臺閣虎符熊軾聊周旋風流樂事雖可記
皆過孫白二子前會看和戎竟先列鐵騎百萬臨三邊
報功女樂賜二八粉白黛綠皆婵娟青雲乞身歸舊里
汾城故地依林泉琵琶亭中望汝海無忘飲中今八仙
題郭功甫詩卷
山人跨魚天上來識者珍重愚者猜或呼文舉異童子
林宗獨謂王佐材蚩蚩衆目如瞽矇白馬羽雪皆皚皚
古有仁賢不愚者舉足㚄路心徘徊桐城明府住姑孰
襟裾蕭灑天與才䜛言屢改耻自雪政事報成羞援媒
臨川先生久知已十年執政居公台横飛後生盡豪俊
往往扳越自草萊洪爐造化豈一端如何不與珽填坯
盛朝能詩可屈指少師僕射蘇與梅少師新為地下客
蘇梅骨化成塵灰金陵僕射今已老班班絲雪侵頥腮
當今儒生迂此道如使杞柳為棬杯好古愛詩惟有君
獨使筆力驚風雷清音繞齒嚼鳴玉爛光滿紙如瓊瑰
古原夜燒光奪月立使萬物有灰煤清泉漱石白鑿鑿
湍落急瀨成淵洄才雄句險駭人膽九月秋水灔澦堆
有時清貞叩玄關至誠直可歆郊禖公才穎栗公望異
牢落下位命何乖豈無白虹夜貫斗猶使寳劍豐城埋
幾年令尉困下國板簡青衫趨郡階猶將富貴委脱轂
苟不知命安為懷竹溪逸人杜陵翁當年得意稱壮哉
直言時病傲宫禁謂可立致青雲階公行孰避蹲草虎
由徑不畏當路豺輸忠獻策恃才藻宰輔切齒全班排
遂離黼座謫千里翻疑方直為禍胎杳如躡雲上幽頂
文石嵲屼懸虛崖下視黑潭鰐魚窟山雨潤澤浮蒼苔
臨危惴惴懼石隕况更步滑粘青鞋上愬逄怒下見誚
愠望寧與羣小偕秋江接天夜如練桂宫隠見瓊瑶臺
泛舟夜披紫綺裘興發鼓枻傾金罍岸人疑是王子猷
美女揶揄言謔諧滄浪水深波浪闊醉謂止可探一柴
徜徉濯纓傲巨浸掬月不得翻委骸上皇雖悼屈平善
千載乃得為朋儕秋霜何草不玄黃蜀山戍削青崔嵬
馬如蹇驢不慣遠陟險色變成豗隤閣道繁霜曉成澌
古壑暴雨飛隂霾散關野哭夜悲怨倏見鬼燐明巖隈
長蛇食象留齒骨猛虎噬人餘釧釵故人招庇豈惮遠
軍謀宥密惟参陪春雨霡霂興槁苗膏潤不及枯根荄
正風寝熄雅頌廢吾言來自單于垓古今廄馬詎為匹
驊騮駰駱駑與騋力良調俊惟騏驥李杜故得其梧魁
前軰攀轅讓馳道下石夾轂謙爭推二公當年走聲價
日月左運天旋回方今明時廢聲律將使湮淪如燼煨
非君鼓吹力主持是道不世將傾頽關西鄙夫懷此憤
白石空煉如女媧命違時否口常鈍如掛風鐸環堵齋
安得獻言彤庭下出入金馬如臯枚秉鈞廟堂司惨舒
建旌立節如張裴(九齡說休度)古云能詩多坎軻苟或信矣
良可哀儻使文章敵天下再使神禹驅秦淮
三月三日
柳眼脱殼花將飛麥梢弄黃青穗肥鵓鴣翩翩避舟去
燕泥悞落沾人衣樹外浮陽湖水渌漠漠不動含晴暉
沙暖浴鳬遺翠羽岸深老蚌吐明璣
黃河
昔我初為入秦客殘雪埋關閉長陌黃河二月凍初銷
萬里凌澌流劔戟西風細卷浪花催日射寒光明瑟瑟
歸時細雨正溟濛冷落關河已秋色驚沙惨惨塞雲黃
遠樹昏昏秋水白濟川壮志愈衰遲日送煙波問河伯
自陜州渡黃河歌
流浪滄浪二十年三江五湖一釣船江神海若諳忠信
此身常在蛟龍淵欲渡黃河濱小兒語相玩鯨鯢嗜人
正饕餮忠信難憑彼方悍我嘗夜泛子胥灣錢塘大浪
如銀山崇明海門水如墨况此相望一葦間為吾鼓槳
為君歌氣凌河伯驚黿鼉醉披紫綺傲風波濟川遲暮
柰天何
上林道
憶昔驅車度函谷觧鞍訪古驪山麓華清雖有亡國恨
繡嶺猶存舊時木無情草木競爭春不問興亡自紅綠
漢家上林更蕭瑟宫殿荒基走麋鹿可憐喬木亦已無
五柞長楊今樸樕
琴臺
廣陵散成不忍傳淵明援琴葛為絃乃知此樂潜聖賢
直與天地通其玄我兄能琴人所先我非知音知自然
或聞一曲山月前輕颺如坐春水船逆隨河源上青天
口膠不語生醴泉鼓舞和氣如陶埏至樂默默坐忘年
少華山
少華連延翠煙永細路緣雲上高頂竒峯西犇入秦蜀
幽谷南通接荆郢昔年蛟龍忽變化怒蹙山巔壓州境
山靈吐怪助豪彊地軸狂推如轉梗盤龍七社萬戶餘
卵覆巢傾伸臂猛近來又說神羊嶺六里横開罅如井
居民惴惴已憂疑惟恐蛟龍怒還逞勿令岸谷復顛移
鼓鑄神功煩禹鼎
回心嶺
萬仞嵩峯接天遠妖武登封艱步輦初登峻嶺已回心
何事艱難能黽勉亦似徽之泛剡溪想見王陽臨蜀坂
老子山林興不淺興盡中塗猶欲返古人戒在末路難
九十常為百里半世上風波更可憎心不可回聊自勸
次韻荅張誾張閣見寄
我思佳人在何許太行之陽濟川上結茆賦詩臨清流
我情摇摇日西嚮盤谷秋來隂復晴谷口與誰來耦耕
賣刀買犢便能爾功名付之勃與平嗟余追逐老閭里
吟詩作賦不直水韋編鉛槧幸忘憂甘與牛衣同卧起
相從當及壮年時莫年多感定多悲此身安歸送歸客
豈堪登臨行路岐萬事紛紛戰蠻觸不須白眼憎時俗
但願如公無榮亦無辱臨流賦詩老亦足
田舍女
田家女兒不識羞草花竹葉插滿頭紅眉紫䄡青絹襖
領頸麤&KR0008;流黑油日午擔禾上場曬也喜年豐欲還債
傭工出力當一男長大過笄不會拜有者四十猶無家
東村定昏來送茶翁嫗喫茶不肯嫁今年種稻留踏車
蚩蚩
氓之蚩蚩不足數四月五月濛鬆雨閉門縣榻二十年
不見孺子與文舉
趙令畤德麟作襄陽從事丁丑季冬出行南山
三邑某同謝公定曾仲成潘仲寳携酒自大悲
寺登舟過峴山宿鹿門明日復自峴首目送緣
絶壁而往上船山下相與酌酒而去德麟賦詩
次韻和之
鄒湛葛疆往過此幕中佐曹畏簡書習池峴首自今古
故時悲喜成空虛越王之孫府從事惡人亦作俗吏呼
日從雲間二三子醉吟嘯傲相携扶王孫才高倦羈束
濕紙詎可包於莵興來鼓櫂碧江去把酒賦詩聊與娛
野人相逄荷傾蓋坐上作客慚食魚紅塵化衣對玉樹
白髮茁鬚如霜蕪飽聞襄陽好風土喜見山水相盤紆
久憐消髀厭羈旅便欲卜隠如林逋著書雖可自覆醬
志怪猶為鬼董狐兹游起我丘壑興豈復自為形迹拘
山中一㕓可托足裘葛略具便有餘結茆耒耜老巖谷
豈學少室隨駕盧老妻汲澗芼葵蕨丁男負芻仍掃除
諸公富貴或肯顧結駟野服來吾居
謝公定所寳蕃客入朝圖貞觀中閻立本所作
筆墨竒古許贈趙德麟而未予廌作此詩取以
送德麟
君不見燕然易水波桑乾東連鴨綠西賀蘭古來戰地
骨成土赤棘白草沙漫漫漢築朔方置上郡晩歲欵塞
惟呼韓貞觀文皇力馴制諸蕃君長充王官玉門不關
障無候驛道入参天可汗蠻夷邸中諸國使旃裘椎髻
游長安我恨不為典屬國望古遥集真可歎今觀此圖
寫職貢要荒種落蒙衣冠獸蹄鳥喙或鬼色想見膜拜
皆盤跚聖朝賢良謝夫子勁氣烈烈霜風寒目眵脣焦
萬卷爛筆頭成塜墨成灘南陽勸駕一封傳入對三道
朝金鑾萬言階對萬乘喜聲名一日青雲端行當遨遊
廟堂上坐令四國相交歡羽書不馳烽火冷鳴雞吠犬
何敢干借令跳梁出巢穴當用斧斤摧髀髖戎亭喋血
無噍類藁街縣首如狐貛君當自畫凌煙閣縱有此圖
何必觀同僚華原貴公子求公此畫公無難乃知功名
丈夫志不惑玩好勞肺肝憐渠孜孜畫成癖心欲速得
如羽翰不如遣佐篋中品猶勝棄捐終不看
德麟自南邑至鄼相會作詩次其韻
脂車欲入南山路馬首忽西真有數此生兀兀老江山
曩事紛紛過風雨君行嶺上正穿雲我向津頭欲呼渡
石門秀絶冠荆楚萬壑千巖供指顧赴澗哀泉咽復流
出岫閒雲散還聚遥應寫懷遠憐我瘦馬饑童傍江霧
平時追隨若形影異縣相望忽如許他年兩翁各賦歸
思山便可拏舟去
千齡檜
岡頭老檜不記年古父約以千齡傳高枝凌兢倚北斗
低枝猶藏萬歲煙蟠根直與地爭固不許蚓穴通黃泉
隂森古怪神物附雨晦每見蛟龍騫賢哉樂天真逸者
手植蒼檜今宛然元和元豐五十紀婆娑下委纔及肩
信此千齡尚虛云幾見海變丘陵遷乃知不為斤斧夭
不在澗底與山巔
鼎足檜
巨根盤亘幾百尺高榦植立参天長蕭蕭氣清霜月白
雲根桂子飄秋香松陵高士風骨竒灑然臨流傲滄浪
油雲委地墨欲滴霾風拂雨炎天凉鄼留執策信秉鉞
軍中舞劍語激昂幽林俯見皆樸樕反視茂質獨蒼蒼
樂圃先生最珍玩如神偉象豈等常夢松蓋有三公兆
蒼檜鼎峙寧非祥
樛枝檜
檜今老矣何兢兢樛枝下屈如不勝左松右栢非爾朋
繁霜茂雪徒驕矜鞠躬不敢騫其肱午隂凄凄綠鬅鬙
六月爽氣飛秋冰縈紆茂密羅附藤猿猱臂絶愁難升
老龍銜雨將飛騰矯首欲舉逄饑鵬
題王摩詰曲江春遊圖
咸雍山河互王覇涇渭為隍城塹華曲江臺沼備豫游
秪與畫師供入畫長安城西山萬重昆明烟浪繞新宫
新蒲細柳春風裏萬戶千門佳氣中我生不及開元時
猶喜此圖今見之蒼莽烟綃横短幅眼中終南倒溪渌
傾城士女巷無人三月三時曲江曲老稚妍媸賤或貴
來者携壺歸者醉筆端造化有能事各肖人人樂遊意
如今此地空塵迹石鯨縱在如銅狄宜春五柞更蕭條
無復榛中得遺甓我願吾王明六符不蹈漢唐耳目娛
池籞假民任畋漁無令畫師為畫圖
王實洗兒歌(樂道觀文長子)
昔聞吉夢占羆熊今見得子如阿戎先正舉世稱至忠
垂慶百世皆萬鍾山川秀氣久結融今復俾君生此雄
五侯七貂十八公當有八元為八龍愧我塵埃非太真
難使此兒名作温勸君大作容駟門作詩聊代添金盆
盧泉之水次韻晁克民贈隠人
盧泉之水名何長裂臍不到空莽蒼讀君詩句心已凉
便覺滿耳清浪浪彼方逐臭如竊香肝膈鼠飽神鷹揚
有客飲水衣朝陽睥睨不語中何傷過從得君想更樂
直欲造化窮微茫何當相從老此水桀跖夷齊均是死
邊城四時曲送盛瑋東玉之官平凉
邊城冬日日黃埃飛朔風䓤嶺雪深埋古道河岸冰厚
與天通可汗牙帳青海東壮士卷甲趨竒功公孫卿材
名將種横槊賦詩海濤湧作吏宜思故家勇早取靈鹽
隸秦隴
詠齋詩
古昔詩客長風騷雲間野鶴鳴九臯六丁極天十萬遭
攝提執策窮牛毛玄珠罔象誰能及或長壮麗稱雄豪
九原殺氣横天高朔風吹雪沾霜刀銜枚束甲夜渡洮
軍中壮士秉白旄忿怒不可拔一毫白狐幾腋成一袍
東溟一釣連六鼇二長不同各有勞吟咏至審公譏褒
詠齋之樂真陶陶君毋獨樂愈自高亦當以手援兒曹
寄楊十三虞卿
前年君去時覆水坳堂中三年君不歸昨夜風雨驚破
屋不知生蛟龍壮士恥隠忍拔劍刺潰癰三杯然諾許
君死魚腹置匕首直入吳王宫抳鐔靂火飛吐氣成長
虹義名如皦日英氣凌秋風
秦覯少章寄寂齋
臣門如市心如水漢宫觧識尚書履形若槁木心死灰
東郭子綦初隠几明珠走盤丸走坂性不遷遷常止止
蚍蜉戰聲如雷霆渠自紛紛相我爾逹人大觀觀萬有
區中狹隘真一眯磨堅涅白自古然不必飲牛憎洗耳
無渡河
無渡河無渡河中有龍門之雪浪天池之洪波上有碧
崖之岌嶪下有暗石之嵳峩蛙蚓得志相譏訶况復龍
蜃與黿鼉崇朝一舍即我郊黎民一葦平可過無渡河
無渡河招招舟子不足信彼亡維楫將柰何
自山中歸至登封遂諷高宰令取峻極中院厨
前石鐘板蓋唐人寺記字甚竒麗也
吳砧已碎樂生論京江昔沈瘞鶴銘半裁紫陽立砆石
考擊化度求金籯乃知金石有厄會名碑舊疊長安城
頃年醴泉有賢令政譽藹藹多流馨為憐文星足人傑
昔皆祔葬陪昭陵壊垣糞壤得顔碣榛丘棘壠求魏徵
史訛遂正冲遠字石闕再樹六駿形板圖列籍示過客
龜趺螭首羅齊廷後來謬令類俗子輙去其籍人皆懲
昔到般舟訪遺跡季海寺記今彫零曉聞晨鐘呼僧粥
石磬嘹亮穿雲清往觀乃是唐短碣大窮索縛乘前楹
字形崢嶸筆蕭散遠過名殿諸題經勸僧拂拭置高壁
安知野僧不我聽十年再游尚如昔擊拊刻劃將俱平
急歸入城諷縣令立使舁至無久停此碑復立非我力
竒物久廢天須興
有懷都下寒食
上國兹晨每豫遊仙仗繚繞來瀛洲天王高御寳津樓
侍臣壁立環諸侯簫韶引風摇樹羽晴波飛影動宸旒
闌干仙人深霧縠樓前彩䌫繫龍舟錦標霞舉奪日精
萬楫競渡馳蛟虬天顔一觧四海春樂歲已忘凶年憂
况今持盈戒欹噐不使逸豫常從流錦帆高張亦佳耳
清汴東注貫揚州
真君觀
嵩山勝地神仙宅真君獨作嵩山伯(潘師正謂門人曰陶弘景為嵩山伯)
(今百年矣扣帝求代帝令舉所知弘景舉余矣師正遂尸觧而化)昔聞觧職扣帝閽厭
此塵寰年已百天上百年一瞬間下土衮衮多腥羶勞
神應念日月走瞑目深哀膏火然潘公欲代復誰舉仙
籍題名今幾傳憶昔元豐已未遊僊泉猶作雨深湫十
年新事還堪笑廟貎今祠靈惠侯(真君泉今作廟泉矣道士利其祠禱也)
經史閣
方城范貺富而善教子作經史閣以藏書諸
子皆有時名屬友人曾緯彦文求詩為作此篇
隠君扁舟離五湖初聞邑子驚陶朱多金不用五㹀術
高閣惟藏萬卷書牙籖玉軸比四庫縹帙錦囊過五車
河間闕遺應復購汲冢蠧簡嗟無餘碧山學士觧傳業
黃卷古人相與居謝庭芝蘭信靈秀竇家椿桂皆芬敷
朱欄翠瓦照空碧秋山晚林共扶疎寒溪送月出幽谷
白雲因風生坐隅道山三館限清禁山中此樂彼所無
異時聯華陟嚴近白虎東觀文石渠願待善本校中祕
毋令後儒爭魯魚
求茶戲丘公美
公美方自靈隠來面上灰土衣塵埃自言夜借僧榻眠
白日買酒不惜錢半月等得頭水茶欲求善價先還家
君不見邊孝先瞌睡晝多眠點茶追清興誠與真性便
聞君結交素竒偉朋友須求無逆意苟惠上品一斤來
庶全見利而思義
王彦温多恕許惠葉縣石方尊將以貯酒作詩
取之
葉山堅石如水蒼斵為大尊重且方斟酌胡能問罍恥
獻酬不觧隨觯揚勿言研材用非稱麴糵文章皆伐性
請看毛穎不中書寧及時時一中聖月巖老子飲山村
但惜田家老瓦盆已刳匏瓜代杯飲願君持此比窊尊
相逄行
平生不為輕薄遊故亦未作相逄行尋常木彊畏犯義
直欲端彦規後生有客性不羈謂我何泥固太上立德
次立功癡兒乃為功名悞顔回窮凍終何成東山餓夫
適自苦君不見白楊依依北邙墓斷碣滅裂礙行路髑
髏物化今何為劍鉞雖存委為土癡兒胡為不早悟我
聞是言笑不顧摳衣布武出門去杳如乘鸞向煙霧精
神流離不自據想像髣髴若神遇果見姣姬拾翠羽縠
袂障日揚輕素芙蕖倒影碧波媚薄雲映日光未吐冶
容異公行聯娟美無度驚翩翩下烟渚游翔嫷將高舉
為憐牽牛久獨處欲觧明璫贈交甫臨行惠我不語意
定駕星軿為暮雨
崇福宫(崇福乃古太一所治今有太一殿存焉其後有太一泉今此宫頗摧毁)
上都太一臨天街千乘萬騎頻往廻神崧太一古所治
曷日屬車游豫來昔年章聖奉玄寂離宫萬堵臨崔嵬
定陵弓劍隔重嶺金碧渝暗翬鴛摧重門銅獸閉永日
靈囿御坐生蒼苔逹官乞開奉祠事肉食罔知真可咍
小臣作詩非望幸欲寫萬壑松風哀
壁間所掛山水圖
老驥無能空在閒苜蓿既飽思行山誰知八幅分向背
恍如百里隨躋攀雲煙濛濛心共遠草樹隂隂日將晩
一聲幽鳥隔前溪萬古回春來叠巘凉風彷彿飛清霜
奉身九折思王陽嗟我胡為不自愛逐物顛倒輕餘光
瓜籬活計知何日相對無言搔短髮芒鞋竹杖請自在
皎皎吾身真匪石
聞角歎
晚角吟聲正悲嗟爾行道遲遲兮中心有違女心憂傷
之人未歸臨岐滿掬淚輕埃變汚泥壮夫安爾為日月
挂兩臆厲聲長嗟咨噫吁嘻季世無良巨禦戎無上策
輔桀盗貨財稽功數俘馘安知閟國步且要高官職勇
如漢將軍詭道作無益角本胡地樂相聞地遼邈漢家
豈無大吕與黃鐘豈無鼙鼓與鉦鐲且欲震軍聲安用
胡地角胡不嚴秋關弓莫使胡人來莫使琵琶之聲過
河朔
作塞上射獵行
塞雲委地如潑墨惡風吹沙變黃黑紫髯將軍柳葉甲
銀騣護闌白玉勒鐵林子弟八九千飲馬渡橋過河北
沙漠黓地古戰場寸草不生地皮赤將軍指呼令鼓鼙
旌旆悠悠動堅壁壮夫露股挟纊温蕃馬鞘脚寒有力
龜手荷戈指欲墜氣結冰凌滿須歴前驅蕭蕭近林翳
軍聲業業震金革怪狐跳梁罔兩避虎豹驚駭喪膽魄
山根淺草枯槎枒隠隠葉下見兔跡武夫張罝四散逐
雙兔雌雄中金鏑自云舍矢不失馳手持雙兔有德色
凱旋如殪大兕歸喜非詭遇無所獲常聞武功貴時習
忘戰必危欲定國蒐田以時選車徒士卒素練務嚴翼
季冬物成農事休民閒庶類亦蕃殖泮上虎臣獻俘馘
淮夷攸服遠人格悲夫王澤寖熄多鬼蜮蒙恬白起為
民賊君不見長平鬼哭萬人塜擊破秦坑髑髏白
贈卜者張生歌張歴陽人也
我憶扁舟昔南渡江心忽值蛟龍怒大浪崩騰舞我舟
尾脅蜿蜒束吾櫓怒聲如雷雷火烈腥風鼓天天如霧
我觀蛟龍等一戱衆面倉惶獨無怖平生忠信天自知
死葬江魚未應悞須臾水天碧鏡淨順風入帆風若御
歴陽古岸艤荒亭寒雲澹澹依江樹江南山水天下竒
更在江山竒險處朱門玉窗帶青嶂想見君家傍煙嶼
我今西來二十年夢寐江南見幽趣夫君何為抱竒術
輕去故鄉踏長路胷中秀氣未甘蟄欲繼君平齊季主
術高不肯等閑售惟喜遨遊卜卿輔爾來山郭坐空館
憐我困窮為推數閱人多矣君自信歸去來兮余已悟
少年飛動已知非老來憂患寧堪顧壮時猶愧不如人
豈復衰殘彊馳騖儻來軒冕任去留縱有功名逼遲暮
箕山之隂潁水湄二頃荒田安畎畝曲肱飲水吾自樂
乘堅齒肥烏足慕吾生貧賤吾自知不解脅肩求貴富
我如富貴當蚤得已可通侯封萬戶惟有退身可自如
造物哀憐應不拒扁舟常繫屋南溪會當乘興江南去
胡為乎行贈丘公美
吁嗟憧憧之民兮何終身不靈耶不能揮毫縻青天耀
白日胡為乎布衣韋帶事讀書不能坐窮廬運籌算
胡為乎騎馬試劍輕其軀項籍耻作百夫勇禹行舜趣
猶賤儒憊乎四支愁五臟不能成功竟何如胡為乎直
待臨老空嗟吁盍歸乎來盍歸乎來長橋繫白鯉擺尾
向天台風流李北海雄望摩九垓長卿向窮時尚為臨
卭咍北邙古墓空蒿萊胡為乎須上黃金臺
趙德麟中秋生日
中秋月風露凄清光倍潔皓氣澄霄萬象沉孤光散彩
繁星滅中秋潮江海鯨波此日高倒卷東溟蕩平陸逆
撼九江翻怒濤治平初年歲執徐越王國邸生英儒虎
腰燕頷巖電目鳳凖犀顱冰雪膚九天月華為爽氣識
照古今窺聖秘胷中洞逹不容塵瑩似太華無滓濊浙
江潮頭為駿聲名滿㝢縣高崢嶸詞源落筆波濤動馮
夷陽侯皆震驚裕陵求人如不足蒐選羣材起巖谷網
羅英雄至四海晚獲天麟在王族除書令上芸香閣中
秘校讎專筆削辭榮寧作卿寺僚外遷肯入諸侯幕人
嗟官冷久淹回我知觧養王佐才聖朝方欲相宗室黑
頭作公坐三台年年特班謝明主寳床禮物來傍午兩
軍戱伎候掖門馬首迎歸入公府我雖無能世或取尚
可與君為詔語
以古畫觀音易眉子石硯歌
疇昔翰林蘇謫仙溪藤寫贈眉石篇(先生頃于南京嘗寫此篇贈廌)欲
尋此硯副此什婺源煙水空茫然君家寳硯多竒石一
一玄圭與蒼璧此硯初來衆硯疑厠居末品真可惜寳
林大士千億身吾家古畫妙入神欲持吾畫易君硯庶
幾速證西來因我持君硯復何為嵩山之陽潁水湄茹
藜咀藿坐蓬蓽潄流枕石書新詩萬事推遷皆傳舍世
間孰是常存者畫硯伊余聊税駕
冽泉亭詩
古井嵌空下如屋寒泉馥冽甘如飴昔人傳是龍蜃窟
睡未千歲人不疑雲蒸每見飛靂火沉綆或惹髯間氂
安得海奴秉犀炬乘月夜照窺端倪
東湖詩
翠荇弄水時出沒紫蓴浸滑涎蜿蜒川光遙接行潦前野
氣空闊浮寒烟常思郢客解刺舡豈解乘槎上青天又思吾兒
能測淵豈能奪得驪頷蠙上昇却回復入海只恐澄海為桑田
對春二首
半隂半晴惱亂我不禁春意惟殢春黃鶯丁寧舌初轉楊花
輕盈來弄人東家鞦韆多美女舞腰娉婷衣金縷彩索徘徊漸
漸高墻頭見人羞欲住柳下誰家薄媚郎立馬昂頭不肯去
一點兩點催花雨章臺走馬無塵土少年去老能幾時
買笑金錢不須數高陽酒徒多白髮長安佳妓今老嫗
共君把酒莫厭多作意彊作青春主文章放行多氣焰
筆畫把捉無精神願得神王如六通日寫萬卷酬青春
某頃元祐三年春禮部不第蒙東坡先生送之
以詩黃魯直諸公皆有和詩今年秋復下第將
歸耕潁川輒次前韻上呈編史内翰先生及乞
諸公一篇以榮林泉不勝幸甚
半生虛老太平日一日不知人不識鬢毛斑斑黑無幾
漸與布衣為一色平時功名衆所料數竒辜負師友責
世為長物窮且忍靜看諸公樹勛德欲持牛衣歸潁川
結廬抱耒箕隗前祗將殘齡學農圃試問瀛洲紫府仙
精思觀崔道士授劍栢中劍常吼若雷
隂隂老栢森庭牖外脱中空若虚缶崔仙授劍栢遂神
劍氣騰天劍聲吼頃年天師受丹訣此地精思歲華久
玉函金匱發靈崖因使隂符誣虎口(張天師道陵得九丹之訣於崖下於)
(此地精思累年然後得之云)殿中真人道玄筆筆妙飛揚傳不朽霜
髮羽人逢白叟間歲巳聞踰九九神游八極吾所願道
骨仙風愧無有欲賦大鵬思子微恐爾年齡亦為偶(梁觀)
(主八十三歲)
張居士歌(并序)
張居士名拱字輔之誠信孝謹之士昔遇異人以
蒸棗七枚食之云餌此當終身不食拱始疑而
漫食之果絶粒二年行步輕捷神氣冲澈拱云
欲不食則便可不食不問久近欲食則日可兼
壯者之食五人亦未嘗飫也拱善醫世家京師
龔章之甥龔夬之表兄也
凡夫冥冥不知曉劫塵流浪如沙掃上天宫闕隔青雲
九原壠墓空秋草神仙有意憐下土獨取颷車出三島
張翁陋巷貧且賢簞餉瓢漿久懷寳羽客飛來自何所
蓬蓽相迎笑相勞高談妙理妙道本定是青牛度關老
仙丹無形有真氣一視傳靈入凡棗聊分七棗遺張翁
一餌云充千歲飽張公不食今幾年齒如兒童顔色好
我聞神仙本無滓諸漏皆空體玄道姑射神人飲風露
淮南鷄犬依丹竈真詮自然本簡易不在勞形勤補腦
封山航海漫殫費葉衣草茹空枯槁况乃紛紛五濁世
粒食火化常熱惱余苦風塵衰太早綠髮蒼蒼半玄縞
青春堂堂暗中去常恐餘生似潢潦何當刀圭借殘齡
相與神游超八表
鍾山鐘
延平雙劍朝豐城鍾山之鐘挾以行延平春浪拂天地
左右兩龍雷火鳴建隆真人君八極河伯效珍寳鐘出
不似汾睢發鼎光泛泛逆流浮萬鎰詔賜閶闔濯龍宫
聲掩景陽聞九重吾聞此鐘亦神物獨肯寒溪就埋沒
舞陽令祝樂天再任
庚寅十月二十五曉分黑帝臨丹府怒來鞭掠玉麒麟
下降英靈佐明主廬江從此生竒賢便是竒人祝樂天
鼎沸絃歌一百里雙鳬舞水又三年部民共獻長生酒
鸞鶴莊椿只依舊我詠蟠桃别有春何須更祝人間夀
元祐六年夏自陽翟之睢陽迓翰林蘇公自杞
放舟至宋
發軔嵩麓背煙巖觧維水程仍二三杞邦想見舊風烈
許邑自知誠子男天地憂懷真過計文獻不足良可慚
放舟適未覯君子白頭終期老江潭
擬楚詞(并序)
段文饒道充蒲城人也訪余於京師時道充將
歸隠於渭濱故作楚人之詞以勸其歸其詞曰
匠執斤兮道周稱百尋以弗用兮谷之幽屈輪囷以為
杯兮孰謂賢於杞柳揉吾性以矯真兮寧全夭以為夀
樂吾樂兮樂不汝違樂不汝違兮盍歸乎來哉犀何尤
兮以角累象何咎兮齒為烖童牛夭兮職騂剛而繭栗
龜告猶以灼兆兮寧泥中以曳尾珠綴旒兮悔夜光不
祥玉為圭瑞兮痛山輝之為殃樂吾樂兮樂不汝違樂
不汝違兮盍歸乎來哉蘭九畹兮芬薌芝三秀兮焜煌
山嵸嵸兮呈姿川溶溶兮摇光風駃駃兮歴楯雲繽繽
兮度梁葯為衣兮薜為裳椒為醴兮桂為漿樂吾樂兮
樂不汝違樂不汝違兮盍歸乎來哉
嗟美人詞
樞密直學士劉公希道久遷於外元祐天子
方欲大用於朝而公薨余心哀之故作嗟美
人詞以弔之
嗟美人兮何之撫千禩兮增悲咎司命之匪仁兮弗庇
下民故嗇數於令人兮俾弗儷乎常期既闓端之引大
復柅止而縶維仰天衢而願騁兮羌為惠之罔終嗟美
人兮懷思閟靈修而自珍兮寧燕婉而倚巾彼鵜鴂之
早鳴兮欲衆芳之隕衰亮汝懷之匪良兮喜佳卉之具
腓靈芝遑恤汝以自芳兮亦三秀而呈姿候蟲呻吟而
競秋兮熠燿夕飛而流光蚊角翼而虎噬兮或負岳而
成雷俄歲運之徂征兮復爾齡之幾何彼大椿之先秋
兮意松栢之後凋屬歲寒之太甚兮雪霜窘而煩威春
歸來兮𤾉谷温條風發兮百卉菲土泉閉兮崔嵬獨玄
黃兮就萎委長年兮澗濱匠初顧兮弗辰感佳時兮嗟
美人蜕遺榮兮上賓天我籲天兮九閽如可贖兮百身
驪山歌(案此詩從宋文鑑補載)
君門如天深九重君王如帝坐法宫人生難處是安穩
何為來此驪山中複道連雲接金闕樓觀隠隠横翠紅
林深谷暗迷八駿朝東暮西勞六龍六龍西幸峩眉棧
悲風便入華清院霓裳蕭散羽衣空麋鹿來遊墟市變
我上朝元春半老滿地落花人不掃羯鼓樓高掛夕陽
長生殿古生青草可憐吳楚兩醯雞築臺未就巳堪悲
長楊五柞漢幸免江都樓成隋自迷由來流連多喪德
宴安鴆毒因奢惑三風十愆古所戒不必驪山可亡國
觀吳正獻真(案此詩從宋詩紀事補載)
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劍列聖御坐開乾坤修廊祕殿鎻
春色彷彿音容皆駿奔相君相業皆元元旂常彛鼎定
書勛儀形在歿侍神考英氣噩噩凝天閽嗣皇方思服
(原闕)美欲考辟公觀列文君傳兹圖落人世世人遂得知
瑜璠吾知袁公固有後能平楚獄竟無冤召公甘棠猶
不伐衛武之德誰能諼君不見温公之像滿人間願廣
此圖令並傳
