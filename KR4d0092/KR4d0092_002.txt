濟南集卷二宋李廌撰
五言古詩
同德麟諸公觀秋風閣自賦詩臺乘月汎江
虚閣凌縹緲危臺俯湠漫憑檻眺落景倚柱送歸翰空
濛暝色合戃怳天宇寬皎皎明月上炯炯青林端寂歴
四郊静隂森清夜闌秉燭下草岸廻船遵柳灘繁星粲
湛彩白煙隠微瀾夷猶放&KR0893;溜闇澹數煙巒絺衣凉風
發角巾滋露漙心適醒亦狂樂極清更歡叩舷過龍室
抵掌驚水官仍思爇犀炬下欲窺蛟盤風雲襲毛髮冰
雪澡肺肝慨歎念前哲興懷成壯觀蹇予棄甽畆放意
遠遊般合鞅昔徂歲維舟今戒寒佩服良友義論言畏
塗難兹遊興不淺冐險夜未安風波彼何懼忠信邪能
奸
又九月十四日登秋風閣以餘霞散成綺澄江
静如練為韻分得餘静二字
繆蹈江海迹吾生靡懷居役車窘隂雨蒸腐敗衣袽晨
昏霤聲中我懷何時舒秋陽出頑雲杲杲照我裾言登
秋風閣乘興安可徐猗紆下銅鞮縹緲凌紫虚錦葉眩
林表金包垂霜餘棲苴寄榛莽潦痕在菰蒲我遊獲所
適况乃弗為魚放意宇宙間所至皆吾廬
山客水不覿烝雲日如甑陵陸混泥沙黯慘度朝暝晨
霞送晴色喜見天面瑩江光劒歸匣雲收四山静高閣
眺空無復見前日勝回思困塗潦戃怳如昔病登臨勿
太息秋風漸焱勁
搗帛石
婺女織玄綃欲作六銖衣空山搗寒月傳聲徹雲閨可
笑綺縠女不識砧與機
同德麟仲寳過謝公定酌酒賞菊以悲哉秋之
為氣蕭瑟八字探韻各賦二詩仍復相次八韻
某分得哉蕭二字
楚女唱桃葉楚巫歌竹枝壯士撫長鋏語闌亦興悲君
看拱把松中有千歲姿蕣華不及夕柯葉漫成籬
葳蕤晚秋菊芬菲忽齊開緣階上古壘粲若黃金臺搔
首念霜髮擷英泛羽杯頽齡恐能制夀侯安在哉
白髮諳冷暖蒼皮貯陽秋中年已如此一飽更何求把
菊悼飛葉微行遵遠流此非柴桑里乃有淵明儔
痛飲可一石寧辭手中巵挹斗自斟酌澆胷定為宜心
如虎在圈事若羊觸籬執鞭吾弗能放意從所之
青松多陳根女桑漫柔枝虚心任寒暑寧與鐵炭期旨
酒有妙致青山多令姿醉遊卧丘壑於予復何為
松菊徑勿荒政欲善鋤治參商菅蒯中高韻自超異區
别雖少勤寳此吾臭味勿言大鈞中與彼同一氣
霜風隕高木零落臨艾蕭幽芳枝孤秀華心慰無聊堂
中老元亮日賦歸去謠杖屨樂三徑為爾甘折腰
風騷本無作強為憂患出菊荒思卧陶江渾歎沉屈吾
觀思王詩復若清廟瑟斯文幸未墜且進杯中物
神松嶺即岳神為珪禪師一夕自北嶺移者
初聞百梁村拔自天池井今知萬松岡一夕趍北嶺顧
兹挾山威何心罔知警
二士避雨巖
遇險思共濟胡粤無異心而我與夫子義烈真斷金隂
崖避飛雨羣龍方怒吟巖中歌式微相和相知音
送元聖庾縣丞之官泉南
漫郎老猗玗紫芝于蒍于二元皆國器位卑德有餘嗟
公有祖德官况復不如平生志引大英爽凌太虚胷中
有武庫羅列千卷書攘臂班馬間豈但突黃初謂宜在
妙齡持槖承明廬何為沉下僚蹭蹬青雲途三調南曹
選雪霜稍侵鬚又佩墨綬去不得黃紙除憐公批勅手
乃判税與租閱世悟休戚勝負如梟盧達人自通脱於
何較錙銖平治不平氣俛仰自走趨剛忍素所遇時乃
烈丈夫南安極南粤控帶荆與吳南涯即滄海北渡竟
重湖回首望嵩潁邈焉天一隅南州例卑濕海錯富蟲
魚作客萬里外善保千金軀加餐慎興寝三年賦歸歟
故園有老伴林下要為娛
德麟約游西山某自鄼來會行李阻脩成此詩
初無聲利想獨有山水癖慨然歲月逝名山喜投跡書
來拜嘉招吹火自蠟屐戒期西山邑奔命通書尺君詩
如齊楚凛凛兩大國吾詩比邾滕惴惴甘服役千里奉
詩盟敢愛股肱力方舟絶清漢舍棹上層壁梅埡排青
雲四覽衆山脊僮肩困負笈馬喙不停息趼足上崔嵬
欲進轍已植喘喉如鼓槖開闔振胷臆仰愧升木猱俯
羨歸飛翼天曛未敢止行行望仙舄
見山岡詩
高岡勝虚閣晚景澄寥廓遥潢浸廣野危峰柱碧落雲
過半山隂蟬聲夕陽薄勤勤學飛仙海上尋黃鶴
三醉石詩
伊昔三逸人醉卧捫白雲其間歐醉翁翊戴建殊勛山
靈豈羨爾應復勒移文
中隠菴和趙孺韻
退之以文鳴師友得侯喜聲名力與俱雖尊未勇耳黃
池距青山孰辨都與鄙菴成誰振之句出閙如市千仞
寧我高充實信吾美坐令菴内人前車云可軌禮樂有
先後後進則君子執方而昧圓俱野那復史伐柯固執
柯疇克求諸邇蒸之既匪薪采焉又非芑近交韓與侯
步驟亦常耻一醫消息盡布毛自何起要須六月息不
息不為已敢問二詩人如何得意旨
答周行已相贈行已端慎太學諸生忌之
佳人寓雲端餌霞服靈烟舉手謝時人信爾非我緣誰
令山中瓢酌此闤闠泉捨爾芝蘭薌一染漸餘羶鉛黃
強為容孰竟謂子妍眷焉反初素此道自古然
習家池詩
言登峴椒亭南望高陽池習君漢徹侯種魚千石陂川
光涵翠阜倒影媚清漪伊昔典午世山公已游嬉子孫
安在哉獨樂寧可期蕭蕭宰上木長風蕩餘悲
習鑿齒宅
習侯有世德冠冕襲鵕䴊裔孫富六藝鑿齒四海知蘇
嶺陟家山高陽浮故池著書山水間秀發胷中竒間從
彌天釋善戱間廋辭尚友雖異代斯人可夙期
龐德公宅詩
荆山雲蒼蒼漢水波瀰瀰山川意高澹宜有隠君子德
公卧鹿門老不踐州里潔身遠憂患豈復存愠喜藐然
姑射人胡為市門倚諸郎有鳳雛輙與卧龍起
過具茨諸山始達嵩少
初踰千峰時千峰各呈秀抵兹嵩高前始覺衆山陋恃
此一柱力天地敢分剖四維既張弛穹壤託高厚卿雲
羃上國秀色連楚藪衆峰無聳峭配此真培塿固將倍
十百何止吞八九余身一草木乃欲擅去取出類復何
言聊貽澗濱叟
登嵩頂
丈夫有竒氣坐井直欝欝朅來古嵩州擕手登太室中
峰到絶頂北嶺太峭壁山河在股掌帶礪何足述星分
九州野塊列七雄埸放懷宇宙間想見天地闢下觀雲
雷變愍爾龍鬼役下方萬仞底草樹靄蒙密愈知天下
小助我浩氣直平生四方志登臨聊感激嗟嗟封禪媪
遊豫朝百辟誣辭與慙德可笑乎四嶧廟社尚不閱財
用遑肯恤萬兵樹豐碑數丈壓&KR0886;崒豈知市朝變輦路
蔽荆棘同登八仙壇再題三醉石君無笑余怯登臨常
股慄為寳千金軀夷路猶恐失存我厚蒼生豈效伯昏
逸歸卧聽天雞扶桑觀日出
求志書院詩四首陳師道履常之所居也
癯槁巖下士蹟隠心捷徑汗顔塵中夫謟笑幸游騁賢
哉陳夫子兩不傷厥性潔身風波塗獨若萬鈞錠
辰極不改北滄溟日輸東聖道亦如是昧者自異同哇
鄭迷世習舍魚當取熊蓍龜期吾子此語聞先翁
君氣久已浩君志復何求同聲久絶和一見忘百憂藜
藿鄙膏粱絺綌傲狐裘德輝下可覽安用翔九州
漆開辭未信顔回恃有田為貧仕何媿得已非自賢破
褐坐窮閻聲華飛日邊苦節勿匏瓜仲尼任蒼天
静齋詩題盛君明之室也
人生乃動物萬事皆動端隂陽造化汝賦汝以五官五
官各治職愈治當愈殘非苦動所擾烏知静為安非惡
動所戕未貴静為完百年夜分半夢想仍妄暪動多静
常少竟為動所干回光一自照萬事無悲歡居士何早
達動境能反觀寧為玉在璞不為珠在槃虚室生朝白
青璅凝暮寒聊持動時想攝入静中看
寳幹山茶
山茶乃凡木寳幹始為竒婉雅瑞荷花扶疎連理枝傾
心相爾汝和氣生怡怡清隂亦可愛惡木正離披
上姑丈閭丘通牧少卿
天下一大器安危繫平傾哲王慎民監措術如和羹辛
甘或偏長非可制割烹五味既可口君子嘗曰平方今
太平君戒欹如持盈乞言用龜鑑履德均權衡庶民雖
惷愚一或非所營視之如已内涂汚千仞坑是用選賢
德告戒敷至誠曰雖一人良萬邦咸以貞尚頼爾庶牧
禆朕來聰明分符授虎節專政千里城朱車輪兩轓畫
戟門十旌禮文既光華遠煜如杕英良圖沃朕心蠲瘼
求民情如意運手足乃與朕力并朕所戒假樂難慎惟
守成願昭先人功奠枕臨周京羣方政咸乂惟海隅蒼
生魚鹽機巧利凉德多矜争版圖庶彙徵雉壘侵荒荆
矧乘荐饑後魴鱨尾多頳古既無罪歲此獨何所令明
明普天下孰非聖人氓當求善仁政如解中山酲時公
罷仙班入覲中天閎帝優老成人錫祉昇名卿吏能素
嚴翼公望方峥嶸物頼山愈静川納海益竑齊安漢中
治政迹如韶莖剛明濟清淨錦組輝瓊瑩果毅將慎智
佩玦鏘璁珩英英衆人師落落天地晶是用簡上心僉
議如預盟公辭臣老矣已與世累輕東吳富山水烟霞
氛紫清樂郊適所願逍遥掛塵纓賞延及孫子榮慶并
弟兄智恬欲相養為夀期老彭帝云東州民思濟求令
名窒如相忘魚煦沫涔轍泓瘁如旱麓木枯槁需春萌
朕意慎許可當頼王國禎如翩皆飛鳥遴集惟鷦鵬無
辭逆朕意欽哉卿惟行公承帝眷異竭節期有亨郡民
幸其來爭以先見榮實篚擕漿壺馬首拜且迎謂言前
掾曹執禮無私評遠兹三紀歴位重德愈宏下車始授
政季秋末徂正囹圄屢空虚盗止無黥刑康莊夜達旦
戶敞民不驚柔遠戒慢令荒政先緩征榛楛已濟濟莪
蔚將菁菁熙熙春臺樂苾苾太室牲嘗聞至仁化政立
可去兵又聞公明心罰罪能驅鯨古云州縣勞此語非
凖程韓侯功固高羞比於絳嬰光初必凶終進銳多反
瞠如徹禮飲酌彊酒奠兕觥雖云快壮心泰至多酗醟
孰知安行健履坦非掀横圭璋賤珉玼山川貴剛騂良
弓豈苟飾利用關以弸斯為古循吏業廣惟勵精孤生
何所罹自幼憂患縈遭家屢不造省始離&KR0561;喤邇復遠
所恃羈迹如漂萍操心但書危固戶頼巧甍曲蒙惠私
重哀愚斯獨&KR1137;字撫得不違俾就三龍黌曰余欲玉汝
誰何恡金籯愚非苟恩者銳志思迅鏗為修不敢殆希
彼農夫耕懃懃慮寇至豫蓄終歲盛戰戰與心競中林
亦丁丁淵崖視鳥道履冰越深瀛剛克素自許竊亦輕
申棖永言念眷懃願以堅白鳴作詩謂云何姑以紀頌
聲
曉發鄧城和德麟韻
遥岑掣殘電炫轉雲篩碎長庚送曉色澒洞初見地饑
馬戀櫪鳴呞牛繫林睡横塘寸魚跳魚跳石雙翠敢嗟
衣化塵且喜風泛袂蚤懷功名心經濟豈無意老軀既
骯髒柔態漸嫵媚棹舟江南去白酒謀日醉絲蓴芼雪
鱸欲飽三尺喙半生客荆州兩渡北津水尚友有若人
獲我心所契行李念淹留感此秋蟬嘒掃除向來想漁
釣真得計塞翁已無心得失無欣喟
鄧城道中懷舊時德麟相拉至江北三縣
昔從郡丞游餘寒春未廻玄雲蔽冷日朔風捲黃霾枯
榛擁殘雪疎籬横野梅季夏方溽暑後乘復與偕青秧
舞白水赤日飛紅埃牛馬暍俱喘蜩螗嘒相哀值此寒
暑變感予羈旅懷行行江湖去舉櫂向天台老婦膾魴
鯉丁男滌尊罍霜橙薦紫蟹水藕浮瓊醅念公復行縣
秋光當獨來予時定相望持酒上高臺
石經殿
漆書寘蘭臺筆削猶敢擅真名鏤遺編定知伯喈篆未
校芸閣書成此石經殿
天門泉詩(俗名救命泉今巳涸)
昔聞天門泉石竇注澄澈行人口生煙可救萬夫渴為
惠胡不竟吾來值源竭
捨身崖
蛾眉備百姓怨女填六宫捐軀委崖谷隕生因爾容匹
婦多白髮婦怨實無終
太華
太華復何如名山控西極忽從天地分屹立三萬尺天
維西北傾扶持藉為壁風雷出毫末日月轉兩腋秦川
散餘秀長空借殘碧支離别周甸指掌觀禹績因知方
嶽重奚覩介丘憶蒼旻仰猶高厚載真有力
三岡亭在邑西南三十里秦昭王使謁者王稽
使魏夜與范雎言先生待我於三岡亭之南是
也
賤人敢圖柄時哉天步艱相爾簀中意三亭寧靦顔佩
印能幾時網成已入關宣言往代汝天道真可還
東津夜飲送岑穰彦休赴闕
東門何煌煌驪駒絡金羈朱顔照秋鞠炯炯青雲姿往
登芸香閣編書給隃麋予方滯江漢發軔將安之
風林舞危葉霜畦殺青蕡車馬如上州朝天逐高雲行
邁豈不勞欲書竹帛勲歲晏重感慨我獨念離羣
曹華國之子贈詩次韻答之
平生曹華國志意多感慨塵埃迷俯仰骯髒游方外余
嘗賢若人心以古人待食蘗甘有味䑛蜜遇潜蠆賫恨
沒九原長屯竟無泰宿草揜一丘長夜遂千載喜君好
男兒贈語頗剛快弓裘解傳業門戶兹有頼文章第美
身長門不須賣(來詩有賣長門賦之言)
䆳經堂
男子宜讀書讀書須五車紙腐唇自裂豈為刳心魚吾
子少年時青雲得意初英華發清端賦筆凌相如自試
文石陛竚召承明廬孝隠二十年復與志利疎軒裳不
掛眼鐘鼓悦爰居歸來䆳經堂志惟與道俱架上數萬
卷偃仰時卷舒使彼夙昔人微言幸發攄春洲生蘭苕
寒溪脱紅蕖逍遥適所願未可詠歸歟上方宵旰暇夜
殿誦子虚(伯原曾進東都賦)
送李德載公輔之宣城王子敏遹之寧陵秦少
章之仁和
先生位管轄四海在陶鈞顧我門牆士於焉益情親睠
言給鼎味旨酒侑芳珍粲粲春服成暮春及佳辰載詠
先生道興懷感昔人三子果藝逹從政宜牧民維舟萬
里流喜色照通津廌也不速肖農圃老此身同門各鶱
翥索居獨離羣諸公廊廟器行當策高勛念此今日歡
無忘病且貧結駟儻肯顧促車清潁濱
送王仲求
飄風非焚輪觸石生孤雲逍遥王真人行行傲世紛齋
戒斷葷臭日誦浮屠文敝袍遊江海耻與狐貉羣吐納
全真氣鬢髮垂如銀十年臨池學自許登右軍謙謙卑
自牧處約人皆忻扁舟忽云徂欲扳心殷殷丈夫重訣
别兒女徒云云常聞釋氏說精進在慇懃紅塵易汩没
䟦涉憊力筋不如巢華山修煉如老君
送秦少章
建勲各有志而我齒已疎除書喜之子試吏東海隅滿
懷貯忠義陳編陋嚴徐平生困末路龍蠖意不舒定交
青雲表凛凛國士徒執顔肯顧我曾未鄙非夫破愁有
斯人我鄰知不孤危言解補天决折已非圖成名聊爾
爾國器自時須收功從兹始良驥騖修途開樽稍黔突
慚愧飯與芻閉戶待子歸看我所著書
同諸公餞望元因宿谷隠以何當風雨夜復此
對床眠為韻分得對此二字
雨氣天末來暝色江臯起層林蔽樓觀黯淡水雲裏匹
馬何所從翩翩五公子異時天一方相遇忽在此温言
各慰惜道舊半悲喜熠熠螢度幃泫泫礎流泚他鄉念
羈旅况復餞行李一笑未易闌相望跡千里
秋江冐后土餘潦滿溝澮行人泥沒輈腐黍亂荒薈結
客山中游風雨在顛沛峥嶸栜宇下磊落宜我輩還同
竹溪逸笑傲盼庭檜繁隂阻杖屨曀曀幾弦晦誰能决
頑雲共此明月對
大木山
十洲三神山廣厚蟠地軸不知高幾尋滄溟及其麓游
心如太空視彼何芥粟君家三木山包裹一握足銛銳
曰竒鋒坳巖云峻谷攝心如蚍蜉觀此乃陵陸高&KR0763;作
九地何啻戰蠻觸老蘇記木山萬里在右蜀立之置庭
除屹嶫可映屋小大雖相懸真贗此其族因形生彊名
等是千歲木君家襄城野繞郭山抱綠巍然複嶺外自
有真六六
孟浩然故居
旰食羹不糝肺腑窮雕鐫襄陽妙人物我獨憐浩然禁
中拜天子布衣可逢年一言類&KR1333;望明主乃棄捐凄凉
鹿門道舊隠空雲煙漢水不世情猶有槎頭鯿
上山
登山盖有道迂叟真名論不困在徐行不跌由足穏斯
言可銘佩萬事為節撙推之為躬行天下國家本
從德鄰至鄧城訪魏道輔故居懷道符
孟春屬佳辰駕言從郡丞蓐食戒徒御篝火事徂征方
舟絶横漢適彼樊侯城緬懷昔封君能使晚周興千齡
想風概慨嘆岸與陵故城若墟落邑屋袖可凴盤飱勌
舉箸幅幅氣拂膺古寺蔽榛甓破舍餘殘僧人言魏徵
君於焉常曲肱窶居三十年蔚然以詩鳴人憂不改樂
信哉賢者能常聞有四友作堂在郊坰我雖樗櫟材臭
味亦其朋會當從飛盖清夜一來登
李良相清德碑良相百藥四世孫也天寳中為
尉氏令邑人立此碑
旌廉以廉寡樹碑勵貪夫後人慕前躅當令德不孤苐
無愧屋漏斯能遠苞苴番禺惟飲水合浦自還珠
阮步兵廟(在縣東南四十里今墓在焉旁置廟祠之今諸阮之裔甚多而竹林猶存)
千齡一丘壠誰復記主名苾芬百世祠賢哉阮步兵廟
旁故墟里竹林蔽郊坰裔孫仍南北胡能師九原
蔡澤廟(燕人蔡澤相秦宣言往代范雎者墓在邑旁有廟)
從横事捭闔揣摩相抵巇兹為富貴術咄嗟乃自知相
形直誤人俾無百年期遂汝齒肥心廟食飽牲犧
羊叔子廟
緬懷吴晉氏天壤非異宇賢哉羊頭鎮一用惠慈撫高
懷寄山水餘事整軍旅當年峴首歎奄冉隔今古遺民
爼豆之廟貎壓江滸誰令望碑人墮淚若兒女
杜元凱廟
書生昧籌算罕立横草功征南日耽經帷幄明指蹤胷
中有武庫矧與豎儒同賢哉秉節度不制蜀阿童沈碑
雖好名要是真英雄寥寥萬山路爽氣摇松風
和錢之道
仲尼聖之時豈蔽不恭隘知命識大憂嗣世宅已壊不閱
父母邦遑及為蒯瞶依仁罕言利執禮不語怪汙墁泥中
轍脂舝速遄邁難乎其有恒取善僅餔饋苟非言抑揚大
道或幾賣峽有食象蛇常苦螻蟻嘬昭昭神禹功鑿水疏
九派刊隨神明疲新水螭蜃快志士每喪元時靡可究届
薙草
宿草競春力階除日青青何心願滋茂薙去輙復生一
氣養萬類蘭葯盡勾萌何當紉余佩采采擷芳英
同仲寳風雨中過德麟留宿以夜未央為韻分
得未字并和二公夜央字韻
悲風送寒雨遥夜俄總至草木雖戰秋渠能保柔脆杯
盤照青燈哦詩久無寐安能决雲開坐見參横未
秋徂風雨多欲作雪霜迓况乃地氣偏寒暑或相借温
涼久未定裘葛易無暇慙愧平原君客至列盞斝日為
文字飲短晝繼清夜嗟予寡世偶癡甚已如覇有田未
歸耕無策敢求射眈詩近知味疑從果蠃化
敢友天下士轍環之四方適願得所向偶如鐘應霜交
態久未定市道良可傷君看江漢水安流日泱泱
張康節家西軒竹張福夷兄弟求詩
種花鄙弱植種柳惡連隂主人種竹意闓爽見靈襟猗
猗復勁節凛凛况虚心晚歲示貞操清風應好音扶疎
高軒下衆景為蕭森世襲萬戶封奚取千畝林
夜坐
東郭新雨餘日入凉氣佳長風吹天維坐見參斗斜默
默羣動息寒螀先秋譁清談互絶倒豈復憂過差
谷隠寺
挈巢江湖去端為山水癖朅來谷隠遊契我賞心適寒
江渺平楚複嶺轉層壁誰與龍象筵一掃狐兔迹綵雲
布樓臺迎日麗金碧堂高磬聲䆳壑遠松響激山光晚
相照空翠濃欲滴行當就墟市幽棲買泉石日詠招隠
詩時過彌天釋
題蔡君謨墨蹟後
古人托一技身死名不滅賢愚置不論筆畫觀可閱嶧
山刻秦銘斯篆屈金鐵雖在衆憎惡恨不頸荐鉞禇令
狷且直還笏首叩血魯公秉忠勤白首抗希烈獨有虞
永興當年稱四絶賢哉蔡莆陽直氣亘南粤入為楓宸
侍遇事挺竒節揮毫覇當年粲然星中月非惟驚代能
乃是名世哲
嘯臺
步兵游方外棄禮真太簡過差生杯酒况復能白眼蘇
門鸞鳳音戲技猶赧赧當知愧孫登不獨嵇中散
步兵真曠達與世故浮游平時哭途窮欝欝宇宙幽浩
氣獨不揜築臺凌清秋一嘯已望我况乃爾汝儔斯人
固遺世世亦不汝收得非青白眼鈞銖牾時流聊為招
魂些釋汝故時憂
言登阮公臺興來聊獨游因為爾時嘯景物故清幽奄
冉古今意凄瑟天地秋阿戎迷簿領况復五君儔(王實為監)
(倉不至)北眺度遐想遺音浩難收登臨感陳迹雲散惜風
流軔車此裴回何以慰百憂
乘流忽遇坎(廌以馬病不行)觸焉遘兹游紆餘上雲壘禪房忽
通幽水光浮西澤草樹颯已秋豈無竹林友腰印不我
儔異時東山約興盡輙復收飛盖想清夜華月湛西流
何當共巾履一笑破羣憂
我登步兵臺緬懷昔來游英聲入萬壑竒氣盤九幽轉
盻迹已陳况今仍千秋鸞鳳吟蘇門奚用愧彼儔堪笑
劉越石幸勝功遂收登高君能賦乃是子安流作詩已
可人洗我萬古憂
七夕(某觀晉漢以來七夕詩數百篇皆用俗說某以為牛女之會不然故作此詩)
七夕知何夕云是牛女期俚俗具瓜華階除兒女嬉繁
星爛煌煌流月湛沉輝羣兒望鵲橋橋端七寳帷彷彿
想言笑薌澤疑煙霏人間光隂速天上日月遲隔歲等
旦暮會遇未應稀願言停笑驩察我心所祈我欲賜新
巧智術妙通微金針度綵縷寳奩卜蛛絲我嗟兒女愚
勤勞徒爾為巧拙天所賦乞憐真可嗤故拙不可厭吾
寧鈍如椎借云得新巧無乃醇愈漓吾觀天垂象列星
有攸司牽牛常服箱織女不下機牽牛教人巧積倉歲
無饑織女教人巧笥篋餘裳衣伊誰詢兒女組繡窮毫
釐年年渡河漢秋至次舍移宣淫五雲上此論乃吾欺
吾為牛女辨欲判千古疑
元祐六年夏自陽翟之睢陽迓翰林蘇公自杞
放舟至宋
放舟杞國岸汴渠正東注湯湯舟下水適與舟相遇泛
泛水上舟與水共東去舟水詎相離曾不遷故處世人
迷動静順流疑若遡不然逐流浪汩沒為所誤吾作放
舟詩明此流水住老矣耄何為聊用持世故
石棧河在洪閘
犇騰龍嶠麓深壑斷如截石棧架寒溪盤陀卧精鐵從
衡布方楚片段髮文裂平如中唐甓罅密不容泄南巖
盡竒險萬状森羅列或如巨獸蹲或類巴蛇囓哀泉瀉
飛磴流沫常噴雪山骨静無塵泓澄碧潭澈魚龍不敢
宅中有千古月壮哉天地間此險詎勞設乃知山水心
自欲為勝絶我陪勝士游兹名因不滅
足亭張康節南亭也臺數尺亭在其上
人生天地間海中一浮漚欲求無厭心無乃不勝求知
足有真樂不然多悔尤淺儒急名譽夸人矜智謀語默
偕蟪蛄生死等蜉蝣不如知足者澹然樂忘憂䄂手閱
萬變默坐觀九州衆舍吾獨存同波終異流君看至足
處無得亦無修萬物固皆備反照靡不周昧者彊務外
巧偽日嚮偷昔饑止願飽既飽思膳羞昔寒止願温既
温思狐裘非徒漫自苦動輙成贅疣相圃有足亭可見
好善優公孫皆秉哲克念踐先猷欲種豈弟德求異恩
澤侯秀嶺聳蒼玦寒溪摇翠鈎雲傳鄧林雨月送滄浪
秋曉暝竹煙暗午薰花氣浮凉颸泛南榮返照過東疇
所遇皆可樂觴詠友浮丘豈必朝玄圃弭節夕瀛洲永
懷樹亭意足焉此優游
鳴琴泉(此水自山石中來水石相激於暗竇琮琤有聲如琴故曰鳴琴今為道士深池)
(遂塞其竇水滿則不復鳴矣吁可笑也)
昔聞流水操想見流水音况復山泉聲聲自如鳴琴可
笑山中人強作碧沼深暗流不復鳴遺聲杳莫尋近聞
石鐘山蘇辨正古今酈元與李渤地下當噤喑惜乎不
聞此使我徒登臨道人笑謂余胡不求琴心何勞絃上
聲况此非徽金
下第留别舍弟弼
繆承名卿後煜煜贊皇裔閔途遘伶俜勉力濟顛墜百
年能幾何三十已一世胷中經綸策偃蹇未獲試衰殘
蚤二毛坎軻窮五技探珠極溟海耻逢驪龍睡辛勤禹
門浪千仞復中躓吾道有用舍無乃天所否巖廊與溝
壑榮悴同一戲俱非本來物吾無窮途淚季父勉問學
弓冶付吾弟營營米鹽慮役役裘葛計雖服貧賤勞無
損剛大氣慎乃百勝術早拔萬夫萃老去重别離悲歌
感棠棣
下第留别陳至
明緡釣香餌彼取亦已微金丸往抵黽我用一何卑余
生宇宙間動輙多願違天王十二閑玉勒黃金鞿奈何
驥與騄不使備六蜚鹽車初未脱伯樂苐興悲寧甘生
芻餓不為埸藿嘶京都足風埃士氣隨亦淄君於萬夫
間獨若三秀芝浩氣久已定得喪亮難移對之忘忿戾
澹然移安夷論交有斯人是用久敬之吾生三十年二
十九年非末路各相望奮庸會有時貴如未可求守余
北山薇
嵩陽書院詩
束髮從政事佩綬曳長裾守令有民社裂地皆分符問
之爾何由必曰因業儒自致或世賞因儒升仕塗一朝
希斗禄輙與故步殊佞夫專媚竈要路事馳驅俗夫抗
塵容勾校迷墨朱自謂尚市道不若效賈區何必念故
業易地有蘧廬嵩陽敞儒宫遠自唐之盧章聖旌隠君
此地搆宏居崇堂講遺文寳樓藏賜書賞田逾千畝負
笈昔雲趨勸農桑使者利心巧阿諛飛書檄大農鬻此
奉時須垣牆聚蓬蒿觀殿巢鳶烏二紀無人迹荒榛誰
掃除桑羊固可烹縣令亦安乎令主尚仁政美利四海
敷仁賢任阿衡天地一朝蘇已責復蠲斂肉骨生膏腴
疲民悉按堵此地尚荒蕪淮西高夫子為政多美譽百
里政肅雍民不困追胥憤彼釋老子遺宫徧山隅吾儒
一何衰廢蹟可嗟吁連牋叩洛尹移文諷使車義有子
衿耻功將泮水俱興衰雖在天此意良可書却思鬻此
者於儒與何誅又思昔縣令亦昔儒之徒興儒有美意
無忘高大夫
史次仲錢子武與余在報恩寺納凉分題各以
姓為韻
天地怒氣散凱風若顛喜吹彼枳棘墟不入䆳屋裏北
風何其涼雨雪雱不止卒歲無衣裘穴處猶凍死六月
如蒸炊執扇猶秉燬芃芃黍苖花吹落不結子老農悲
不穫飛鳥喜自恣雖難答天恩願天投木李
廌寓龍興仁王佛舍德麟公定道輔仲寳擕酒
肴納凉聯句十六韻
宿雨且初霽微凉吹廣庭嘉賓忽相遇(方)午夢驚扣扃
長松森翠影(德)修竹參青冥飄雲度空急(仲)殘日穿林
明幽牆隔江浦(公)遠嶼定風舲城市厭煩暑(道)山樊念
伶俜角巾代公紱(方)草具踰侯鯖園實摘的皪(德)厨醖
斟晶熒烹鮮縮頸大(仲)海錯著器腥笑談得真樂(公)採
擷逢幽馨雲隂剥初霽(道)夕嵐收遠青窗卧憶元亮(方)
詩成懷景升日須河朔飲(德)當解高陽酲煩襟頓忘釋
(仲)嘉詠不少停闉闍發嚴鼓(公)穹碧垂繁星一笑跨鞍
去奚論楚人醒(道)
啄木鳥
小蟲蠧堅木自意吻頰剛蟠身宅幽竇心期千歲藏爾
非虎而翼何乃巧取將剥啄繞樹腹卷舌利鈎芒一身
禍衆命曾未厭飢吭流怨入胡琴美人借餘商鵜鴂相
唯和次第歇芬芳吾生獨何事有喙三尺長富歲常苦
飢不能饜糟糠寧飢忍效汝豈復思隨陽
已夘春許昌湖上酬王實仲弓作
紫荷媚曲塘青秧舞平畦晨光泫晞露衆木含華滋咸
驚物外慕歸休及良時
封禪碑
魏公如管仲封禪止文皇侈心晚猶在厥婦故敢猖誣
彼七十君哀哉為民殃
文選樓(案此詩從宋文鑑補載)
申轅應楚聘鄒枚適梁苑藩侯喜賓客賢賢易鷹犬黃
綺遊漢廷羽翼矰繳遠秦府十八公攀附名益顯昭明
衆才子文囿俾蒐選高齋切浮雲雉堞俯晴巘尚應媿
河間筆削非大典
