濟南集卷五宋李廌撰
賦
藉田祈社稷賦
王者躬藉千畆治農上春載耒耜之稼器祈社稷於元
辰播種始修願備粢盛之實吉蠲昭告虔恭土穀之神
蓋以藉是天田借夫民力躬稼雖勤於率勸隂相乃臻
於蕃殖吾欲宜物生之理故控誠於社稷載耕一墢敢
違東作之時欲致三登實賴柔祇之德春既應候物將
發生農祥正兮隩者析土膏起兮勾者萌田既有籍親
當勸耕金根而縹軛絺冕而朱紘三推之儀既服勞於
墾闢五祀之本亮來燕於齊明誠欲屢獲於豐年矧敢
黷煩於上帝惟爾次祀可祈嗣歲受霜露風雨也既達
氣於天地能聰明正直也宜饗誠於牲幣撫兹御耦意
顯示於農先用以太牢敬幽通於血祭於是王后獻種
甸師清畿宰夫庀事祠官致祈推精意之匪懈惟明靈
之具依今詠載芟冀三時之不害願歌良耜終百禮以
無違夫然重彼民天始吾帝藉惟方壇設堳埒之敬則神
倉有坻京之積著於月令則邦典無曠非尊地類則歲
功何獲考文景之明詔遵禮攸行思龍棄之有功配祠
來格厥後田鈎盾以為弄耕上林而匪恭既緩民事寧
修禮容伊常祀之弗舉何靡神而不宗彼周室之中興
猶廢大事隋儀之講惟祀先農异哉事雖勞於王躬化
遂行於天下咸知貴於官稷矧敢厭於方社然則民和
而神降福焉繇祀與農而致也
五榖皆熟然後制國用賦(年榖皆入而制邦用)
國欲制用榖宜有年俟農功之皆入乃邦財之敢專歲
杪必登已審有無之數政柄在我允釐多寡之權原夫
邦本惟人民天以榖受之田而俾養取以制而無瀆征
求有藝既具在於積倉經費是程實有資於稍禄盖以
地利有荒而有治天時或和而或乖故無禾無麥而不一鮮
多黍多稌之孔皆視耗與豐惟謹成于歲事量入為出
自允協于民懷若乃時三登而政平食四鬴而家給外
有大田之稼内有萬箱之入多不為虐雖明上熟之饒
度以賦民豈過取盈之急於是賦者歛者裁之制之物
乃惟其有矣民寧至于殆而司徒令貢於土均示恭乃
職太宰節財於九式亦貴其宜斯乃以民為心隨時立
制因成隆殺之節相夫上下之歲循九一助之法固以
適中以三十年之通斯能無弊彼或用侈為政弗仁佐
邦利雖利矣而王制已壊國非國也而民心匪降李悝
以平糴取名第期昌富楊炎用兩税變法愈革淳厖异
哉冠百辟之攸司輔一人而御統位獨崇於民極職乃
均於邦用惟仁人共其心而無忝厥官可臻輿頌
金鑾賦(并引)
蘇先生自中書舍人拜翰林學士門人李廌以金鑾賦
賀之其詞曰惟金鑾之閟宇兮承明廬天門九重兮直
帝居青雲邈為後塵兮紫清絳虛履泰階以布武兮瓊
闕玉除侍上帝兮友真宰贊造物兮俯璿樞視下土以
為滓濁兮徜徉乎河洛之圖書代上帝以有言兮作典
謨曷誰尸之兮疇咨明世之真儒惟令聞升聞于帝兮
有臣曰蘇客曰是超然之先生耶惟超然之先生冠百
世而稱傑操忠而秉哲執義而全節文章鮮儷于古今
德行爭光于日月昔下士之興讒智相遼而欲軋不量
厥才徒自黥刖純然粹玉久苦埋湼濯之愈明始鄙羽
雪於穆皇王登崇俊良爰自謫逐乃命作牧乃命為郎
乃寘紫微乃居玉堂佩服粲以有輝輿衛儼以煌煌潤
色太平黼黻玄黃非先生之有榮實吾道之有光猗歟
先生處斯金鑾為龍為光莫匪具觀饋天餉於寶床下
晝漏於花塼錫尚衣之宫錦分御座之金蓮縉紳具云
内相惟賢嗚呼官隨人以重輕職因時而貴賤爰置翰
林近在貞觀伎卜雜進名同實眩吳筠太白久待詔兮
竞無官封公輔樂天苦俸薄兮求兼府掾惟眷遇之無
常故榮滯之相半乃若叔文執義隂狠陽媚潛妖伏
禍城狐山鬼二吳爭恩甚於火水恃為巢社公肆姦宄
惟兹金鑾兮待太平而後重惟兹金鑾兮待賢者而後
貴猗歟先生處斯金鑾方江湖之放逐望魏闕以如天
呌九閽兮靡訴濱九死兮永歎惟阨窮而處忌雖忠憤
兮奚言今也侍帷幄兮朝夕納誨卻視象魏兮夐以在
外况舉天下之重兮自任遘兹辰兮嘉會無使目為私
人無止習為三昧夙志可宣兮時不易得時不易得兮
蒼生跂踵而希澤將錫圭兮賜衮聊假道以兹職
金鑾後賦(并引)
元祐元年冬今餘杭龍圖先生初入玉堂廌作金鑾賦
四年夏小蘇先生九三丈復自地官貳卿入翰林為學
士廌故作後賦欲以見儒者之榮兄弟之美而以尚之
故曰後賦云其詞曰噫顥穹之祐民兮必降賢俾保釐
雖降賢必有神兮詎俾下土而測知惟帝意兮靡忱故
或儷兮或奇或千歲以相望兮或接蹟於一時或千里
以相遼兮或同胞而連枝惟忠義以合符雖千一以共
規卿雲景星醴泉靈芝晷瑞圖兮偶應矧常數兮可推
維伯仲兮俱賢異千祀兮膺期難乎伯仲之俱賢也粤
若三叔謗旦有&KR0763;傲虞禽冇膾肝之盗跖肸有鬻獄之
叔魚義琰有義琛之劣世南有世基之諛瓜甘蔕苦源
清流汚蠧或毁堅瑕多敗瑜惟物情兮相戾焉人理兮
可誣故有高陽之凱高辛之元並稱才子皆相賓門稷
契之功萬世之隆莫之與崇夷齊之節萬世之烈孰並
其潔漢酈商寄因緣勲勞楚季心布義俠名豪建慶兮
以謹貴賢弘兮以讓褒上郡淑吏二馮藹聞吳都風流
妙禀機雲民庸兮襲志襲譽戰多兮萬均萬徹彥博大
雅兮謀謨真卿杲卿兮義烈或武或文惟德惟哲伯仲
俱賢才難道缺冀有於斯千載願閱惟二先生驚代稱
傑坤維一方堪輿效祥兩蜀鍾靈二江儲英峨眉薦祉
並生世程凛然擢秀蔚在妙齡觀光來賓掞藻王庭三
道奉宸忠貫杳冥言揚帝所日月俱鳴騰芳上國馳譽
八紘間關仕版顛沛周行忠義為質皦皦相望永矢不
渝用行舍藏聖塗並驅方駕抗衡珪璋璜璧韶濩雲莖
世知俱賢莫能重輕放逐江海梗轉蓬飄白首兮于行
雅意兮在朝歲不我與偃蹇下僚天定勝人德久自昭
松柏兮御寒貫時兮弗彫雨雪兮霰零杲日兮睍消偕
來兮寶文回翔兮紫霄凌厲兮列缺閬風兮逍遥柱史
兮載筆紫微兮贊書黼黻兮洪業鼓吹兮聖謨婆娑兮
淵禁布武兮天衢金鑾兮玉堂絳闕兮清都明光帝居
北扉禁廬璇題彫楹青璅金鋪文林兮極寵命世兮真
儒故二先生迭處更居昔在有唐危葉亂根懿之禕之
容身摛文通玄通微[言翕]訿爭恩雖曰伯仲尸職金鑾朋
邪比媚德忝厥官方我二蘇俱賢實難彼二龔二鮑兮
惟僚二疏二謝兮惟族勢醜兮位均名齊兮義篤矧我二
蘇同氣異息惟學與文並造聖域惟忠與信皆貫金石
否泰惨舒皆共消息非聲氣兮偶同適與命符兮心迹
名非實違名乃在德周旋嚴近代掌翰職朝廷昌兮屬
承平一門慶兮兩名卿王國兮多賢儒冠兮預榮先生
兮固有在寵兮弗驚方將比德兮稷契儷德兮元凱並
時登庸咸熙天縡羽翼兮王躬塤箎兮帝載鋪張兮所
藴康濟兮四海儻末光兮肯分庶餘暉兮永頼
武當山賦(并序)
僕聞武當為名山舊矣元符改元之二年屠維單
閼自酇之平陵越明年上章執徐正歲元日自平
陵往游世家古鄭故自以為太華逸民而均陽乃
南鄉古郡於是設平陵丈人為對問以賦其事云
太華逸民適乎南鄉值平陵丈人植杖道周敬修容而
問焉曰僕旅荆州歴楚囿按載籍諏耆舊遊遨鳳闕嘯
傲峴首睨碑征南之坂捫鹿習池之岫策箠梅埡之巘
飲馬雙池之瀏雖清潤之可喜實奇雄之未覯比泝滄
浪至于鄖郊卧岡走阜複沓平坳布若聚米沸若翻濤
蔵溪隠木險于幽都夾漢為塹隘比成臯邑或巖於鄭
制獸或彊於齊獳雖弗逮乎鴈門已可方於虎牢第陵
陸之可踐恨形勢之非豪何一山之巨麗俯列岫以彌
喬卓犖倔起造天其高如鳳于翼如麟于毛如人之傑
如士之髦居衆莫揜拔于其曺吾弗知其何山也耶丈
人曰此吾邦之武當也惟兹奥區叟之所詳天樞隨旋
四七相望夀星步之(角亢曰夀星)乾緯是綱天根昭回抵于
龍亢(氐為天根)蒼龍左角距夫明堂(房心為明堂)下臨豫野故韓
之邦自河及荆綿亘沮漳方城為郭漢水為隍楚以之
為北鄙晉以之為南鄉河汾沃翼叔虞之唐逮重耳之
主盟此周索之所疆篳路啟林芊熊允荒洎變夷而為
夏輙由子而自王東姬不競霸府代強載書㰱血胥會
衣裳乃封郵之徼境惟犇命之靡遑干戈間興以爭尋
常介二邦之兩間兹屢為乎戰場秦噬六國拊背扼吭
席卷方輿括于一囊韓社既墟徙治南鄉卯金典午下
暨齊梁僑立始平名誣實違鬱悒百代今遘盛時以聖
繼聖七葉重熙西越流沙東漸嵎夷北撫幽都南控雕
題際天所燾率郡縣之惟南鄉之故民其苗裔之所遺
陶冶道化舊俗丕移昔尚豪夸侈靡以嬉今服禮訓惟
儉惟儀昔喜任俠使氣敢為今鄉義方謹畏自持知射
利之去本咸盡力于耘菑悟漁獵之暴殄悉弦誦于書
詩此並山之民其風聲性習之梗槩也兹山曰參設險
自古或曰天中氣之所祖或曰仙室以真靈之攸處繄
漢皇之訪仙遂名之以為武自我朝之御極常默輔於
民主嘻為祥風噓為時雨薰為豐年兼此荆豫上原下
隰墳壚壤土千流秩秩膏我黍稌漆千章其幽幽枲萬
圃其膴膴水浮艅艎雲積廪庾良功纖纊無苦絺紵貢
篚灌輸充牣王府農服先疇市蔵大賈擾畜皆蕃於五
牸素封或比於萬戶惟靜重而安宅故無私而利溥此
並山之地其土宜物性之饒美也子嘗窮山之所以為
山乎肇自混茫初有太極腪胚結融元化埏埴清濁剖
判坤闔乾闢大塊載持以土與石磅礴兩儀天地之骨
無山其間何恃為力彼佛蔵之文暨道家之書辨湏彌
與鐵圍矜蓬萊與方壺或以為西天之所治或以為列
仙之所居既莫究其信誕又安議其有無盍考乎職方
所紀輿地之圖天孫惟東旁帶醫閭龜蒙云亭鄒碭之
罘祝融司南九疑蒼梧五嶺延袤百粤三吳金天太白
股引天都終南褒斜連亘坤隅冀方常山上黨飛狐天
下之脊燕冀之郛太室軒轅四顧諸夏太行伊闕襟帶
洛社各據方而稱嶽以形勢之可詫觀此山之形勢敢
論嶽以諭借勿論岱宗能小天下儗秀厚於恒嵩埒清
雄於衡華可顔行而差肩或並驅而方駕彼設位之既
尊此宜處乎流亞昔吾子之所觀徒闒茸於千里蔽翳
者岵童顛者屺蜀者特寡而惸惸嶧者屬連而靡靡襲
至于三者惟名之以陟成止于一者惟名之以伾密則
其奥也如堂之可處盛則其袤也如防之禦水曰章者
下欹而上正曰隆者宛中而四起雖大而卑也以坡陁
而為扈雖衆而小也以瑣細而為巋厥類參差而不一
是皆界邱而邐迤大頂居中衆山來宗屹如長人撫摩
諸峯獲附麗而邇者遂夤緣而亦崇卻顧醜夷莫之與
隆傍立而九若分職佐理者曰卿寺之列前嚮而三若
視品同秩者曰槐府之公侍側若承顔而温敬者則以
為世子居内若儷體而順附者則以為後宫曰主簿者
曲拳有文墨小有司之意曰將軍者岝㠋有介胄不可
犯之容堆曰萬斛若倉箱之積崖曰竈門若膳羞之饔
銳前端方若柱史則惟筆鋒擁後合沓若車騎則惟五
龍曰朝趨者或右或左或南或東若子男若附庸若臣
若屬若賓若從若冕弁劍履之序立若旂斿和鸞之會
同此三十六峯之形嶪嶪乎與五嶽之同倫也泛觀兹
山韻粹氣整巑岏奇峯嶻嶪峻嶺植若宿邸之主隠若
塞門之屏騰凌閬風滅沒倒影斗柄垂焉而可挹日御
過焉而莫騁俯其陘則截然而斷下欲臨乎無地仰其
椒則聳然而上升恐摩乎有頂參斗龍湫宅於絶境類括
蒼之鑑湖同太華之玉井雲移一勺可雨萬頃浸脈千
仞下為天池天池洑流瀵乎巖陲懸若匹練散為明璣
飛流濺沫走派成溪黑谷冥冥翠壁巉巉笮棧履空繚
通下巖徑若窮而復永石欲墮而相銜樅檜栝柏豫章
楩楠萬牛莫曳匠石所瞻蔦蘿轇轕篠簜紏攙細大蓊
欝紫翠相參蔽虧掩苒曛晝凝嵐林集孔翠穴産鸞鷟
鴥晨風擊鷙鶚菊花黃鵠輪目異鵲息運海之鵬巢唳
天之鶴蔚然蓬蒿棼然叢薄亦有乎搶榆之鳩啄場之
雀鶖鶬徘徊烏鳶栖託也赤草楂枿醜石磽确玄熊嘷
蒼兕攫虎吟風而振迅豹隠霧而溟漠囓鐵芒毛之貊
噉獸鋸牙之駮介然之蹊坦然之壑亦聚沐猴亦隠狐
貉鼪飛而鼯啼鹿犇而兔躍也天地寶蔵振古逮今璞
韞萬鎰之玉礦化三品之金璀璨琅玕陸離璆琳丹砂
納錫文犀為琛蘭芬薌而盈畹芝赩翕以成林紫蔓玉
膏則有仙花之薯縹莖雪指則有肖人之參檿桑簵楛
可以足武庫之弧矢梧桐杞梓可以中清廟之瑟琴若
乃據洞谷之勝玩林泉之幽暑袗芰製寒擁羊裘飯糗
以為食捽茹以為羞欲礪齒則潄石欲滌耳則枕流著
書自怡遯世無求此癯儒肄業而巖以孔子為名者也
悲朝菌之晦朔慕靈椿之春秋媾龍虎於丹鼎餌日月
於玉樓友廣成揖浮丘蜕迹林壑于焉淹留此戴生不
返能繼徐福之迹關令求道終從蔵史之遊而幼安希
夷之徒各以其居而名其巖也面壁作觀問法立雪觀
墮空之落蕊悟澄潭之印月境靜心虛身閑相絶不染
色空究竟生滅此忠公安禪定之心玄奘註釋經之說
而七師佛子之徒各以其居而名其巖也飛錫御風隨
錫而東越䓗嶺踰崆峒來駐于兹若將從容神祈徙處
回鴈南峰錫摧狼嶠故巖遂空此思大之禪庵也苾芻
誦經有叟日聽曰吾非人實處東溟敢獻宅室為師戶庭
潭空巖出上下杳冥此俞公之龍室也凡兹諸巖或完
或隳悵昔人之安在棄舊隠以如歸或蒼苔之封戶或
垂蔓以穿扉匪直時遷而事異抑亦物異而人非但餘
梵宫炫煥翠微碧瓦鱗布朱欄翬飛盖故唐太一延昌
之舊刹蕭代二帝用以奉國師之隆儀我宋太宗益宏
故規錫以宸翰耀於璇題定陵昭陵復寵賁之頒天章
日星之集拓寶文龍鸞之碑湛恩波于河漢燦光華於
斗奎草木欣榮天龍護持裕陵妙天人之學聽臣民之
祈詔其道場俾奉禪耆多方開士海會雲棲四后之德
民曰惟宜與山俱傳與天斯齊此皆山中之故事圖經
之所紀吾子可閱而知者也雖然書生執迂方冊是取
烏知簡編筆削罔據惟咨故老折證古語圖經可恨弗
載真武雖祀烈威名字弗著子其志之傳信自汝惟昔
神君隠耀屏處實鍊陰陽游息洞府惟勇義而果德誓
馘毒而禦侮功聞玄天白日仙去上帝將之升列四輔
統虛危而肅殺直元枵之凝沍躡靈蔡以靜鎮馳率然
而猋怒寶旌六纛天騶萬旅玄冥奉輿豐隆先路巨靈
右戎夸父為御伐鼓崑崙弭節玄圃敷福施刑調節寒
暑遊徼下方歸侍帝所時顧舊山千載旦暮當攷玉文
祠以琳宇無文咸秩矧此宜舉祀典報功匪私其人扞
烖禦患興雨致雲或功垂於後世或德感於烝民事雖
既往其迹已陳利及方來其澤日新民俎豆之其情則
親抑有太山之麓大川之濱國為祗而載祀實異時之
名臣主錢塘之潮汐乃胥門之伍員掌洞庭之重湖惟
伏波與靈均夀亭享於玉泉西鄉祠於郢津制一江於
灌塴祭冰子而自秦伊南州之孔明乃威力之兹神偉
歟是公惟人之龍夭矯玩世卧於西隆游心羲皇之域
味道周孔之宫鄙千駟輕萬鍾憤阿瞞之大猾藐景升
之狂童繫用舍於彼天閟經綸而弗庸何玄德之合契
因徐子以為容卻雖再而猶顧我幡然而肯從曾不陋
乎庸蜀欲儷迹於漢中礪一州而抗八卒鼎峙以爭雄
觀夫戴后牧民撫軍董國以義行仁以刑輔德喜焉以
禮樂為具怒焉以干戈為飾託孤不欺無愧於曲阜行
罰無怨愈賢於駢邑馭英雄則關張奮其武登雋良則龐
蔣善其職兵銜恩而效戰木運糧而足食決籌筭於帷
幄付笑談於巾幗彌年耕渭而卒走仲達五月度瀘而
屢禽孟獲功高任重心勞身瘠委塵編之國誡遺濤江
之陣蹟公歸九原德名彌白予觀此山去天咫尺名曰
太嶽必以峻極儲英毓秀宜産賢特豈是公之生也於
焉而降神及厭世而歸也於焉而廟食同符甫申可貫
今昔與荆蜀之共祀非宇宙之異域故威烈之殊號乃
武靈之同蹟愧文獻之莫徵矧人神之敢惑今天子治
鑒太清道法自然合明於日月體德於坤乾文德充四
表武節暢八埏仁動植昭天淵豐登屬續珍符羅駢神
璽出地榮光燭天山中之民或以謂瞻象瑜之烜耀與
卿雲之眇綿巖出器車澗流醴泉盖以當五百歲之運
邁七十二君之前藪有四靈之畜貢有三脊之菅是宜
舉巡狩之典稽封禪之篇嘉告丕績升中名山輯圭瑞
奉牲牷泥金檢玉燎槱升烟市納賈邦興賢攷律歷禮
高年雖駐蹕於方嶽亦望秩於山川惟吾民之望幸豈
此山之無傳惟吾子其賦之以竢夫采詩之官太華逸
民曰諾僕將言於是結衽蠟敝屣披荆榛褰裳泉石緣
雲而升弗遑食息趼足龜手悸心殫力徧詣其處浹日
乃悉歸謂丈人叟語可績告成紀功詞臣有職草埜賤
儒所不敢識
松菊堂賦
賦曰冉冉兮運征物隨化兮俱逝雖品類兮萬殊率變
遷兮一氣矧草木兮代謝制隂陽兮榮瘁惟凡木之柔
兮松則有心惟衆草之弱兮菊則有芳鍾靈氣兮異禀
挺正操兮能剛若乃金行正秋玉律司商清風戒寒殺
氣霣霜菅茅蕭艾委靡玄黃蒹葭蒲荇慘黯蒼蒼菊於
斯時敷華芬薌呈孤芳於樊圃明麗彩於秋陽葩蘤葳
蕤附屬苞萼寧共槁以摧仆詎紛披兮摇落如幽人之
素履傃所遇而無怍保永正以終始善長處乎約樂若
乃冰堅風壯日道北陸雪霜總至水泉下縮椅桐杞柳
柔脆先衰枳棘栲杻堅緻何支松于斯時充茂蕃滋衆
奄奄兮早彫獨青青兮自持柯葉締固貫時無易自咫
尺兮彊立干雲霄兮蔽日如至人之游世罔拘累乎信
詘既才全兮德盛閱萬變兮如一粤有達士秉德安育
訓義方於庭壼振惠慈於邦族行素封之萬戶間蛾眉
於列屋敞樂囿以娛賓峙宏堂而游目飾榮觀於臺沼
萃衆芳之草木函枝莖於汴雒遷根荄於吳蜀森喬林
兮紫翠眩珍叢兮紅綠憎性遷而質變獨知心兮松菊
春向闌兮芳歇火已流兮暑徂觀百卉兮左右閔將槁
兮株枯俯連錢兮黃金仰修蓋兮紺羽擷露英兮泛醴
折雲梢兮代塵想魯詩于徂徠睎夀侯于南陽湔秦封
之濫爵徵于夢之佳祥追元亮之風誦天隨之章聊日
涉兮觴詠樂成趣兮未央方善頌兮善禱豈三徑之就
荒也邪
龍魔賦
陟神嵩之岝㠋兮背東址之陂陁躡緣雲之磴以左旋
兮上有絶壁之嵯峨畜雲雨之液以瀦聚兮不為斯干
鍾煙嵐之秀以藴結兮菀為卷阿幽然九潭黯然澄波
爰有九龍各居其淵龍姥字之故馴以訛維龍之姥神
變實多或為封豕或為長蛇或為大厲或為姣娥匪噬
匪毒喜為戲魔潭濱之民習於見聞匪苟為魔必魔令
人比有大士習於桑門精進甚勇歲月已勤誅茅為廬
介於潭濱龍忌且媢義弗肯賓肆其憤心噴為怒雷雷
電馳騁風霧糾紛日月蔵輝宇宙為昏俄為巴蛇千尋
雪鱗摇毒怒視煙飛火燃鋸牙舟腹巨象可吞欲魔若
人望戶以犇首大於戶進不可前舌如虹蜺其利如鋋
忽摇摇而入戶兮噬頂領而垂涎彼方屏氣聽息宴坐
安禪游心於無我寄我於自然天地皆定萬物不遷何
生何死何喪何全觀者為慄定觀自安龍悟其妄輙悔
而悛怳兮忽失蓋慚以旋嗟夫天用莫如龍兮介蟲之
君動與天通兮致雨而興雲以變以化兮乃為魔而甚
勤妄喜妄怒兮何自悔其能神恃不可以制畜故恣戾
而匪循烏在其能潛能躍能飛能伏而比德于聖人潭
濱之民曰凡魔之族詎止龍哉紛紛斯世多惡端正令
能相競名能相勝勢相盛功相病其魔有甚於龍姥厥
口善汙於賢聖或忌人德或惡人修翕訿張侜覆用為
仇四國流言於姬旦宋桓施厄於尼丘市人毁參而疑
曾毌臧倉沮孟而止魯侯樂侯喪成功於即墨武安賜
槃劍於杜郵乃及絳侯安漢疑行縣而為亂條侯襄難
謂地下之必叛董相禍興於步舒賈傅被抑於絳灌陳
甘沮功於稚圭蕭劉邅讒於恭顯燕蓋毁霍薏苡誣援
在唐名臣亦多間隙無忌元舅敬宗罔以大逆鄭公忠
良彦博凂以形迹德宗猜忌武曌羅織盧杞薦賢高閹
譖白李西平之勇智延賞敗其謀贊皇公之剛明僧孺
毁其績故小人之為魔惟必累於正直魔正直之一二
勝庸凡之累百其心曰魔於庸常我魔匪彊惟魔正直
可使彼傷彼方砥礪日務自異魔之何如恐異於已魔
之遂屈乃協厥意魔之益勵終異厥類吾聞是言有感
余志以魔為師維魔之畏俯仰天地奚怍奚愧
仕而優則學賦(君子之仕優則為學)
仕欲行道功期致君既政優而能裕當學殖以惟勤初
委質以在公有兹餘力宜潛心而師古益務多聞且夫
志於聖人不苟之君子謂昔以學優也故得從政今以
仕優也復將窮理雖匪懈於夙夜貴念典於終始臣工
無曠巳就列而效能天爵弗忘庶存誠而為巳位既不
忝政宜克施智明效速兮才有游刃心清事省兮日寧
廢時幸燕安而暇豫忍偃仰以棲遲業欲廣也學宜聚
之敏則有功已臨民而易簡達不離道矧役志於嬉隳
然則砥行以立名非苟容而從仕求益則不如學也持
祿則徒勞人爾朝雖聽政兮晝則訪道而不厭夜則安
身兮夕猶修令而未巳居之綽綽固無從事之獨賢進
以乾乾豈俾古人之專美豈不以仕惡妄進學當敏修
彼外物也或不可必此放心也獨不知求况已寘周行
之貴又期聞大道之優經籍益耽美成功之杜預弦歌
不輟歎治邑之言游以故雖吏事之猥并用儒術以緣
飾經義可决於訟獄官府奉行以法則馬融絳帳傳授
詎廢於牧民董氏書帷講誦奚聞於弛職若乃大官大
邑也身何以庇有社有民也學何必為被其服而德不
稱尸厥位而事罔知鄙無遠謀動有面墻之誚暗于成
事夫何製錦之宜於戲君總萬幾道期先覺猶遜志以
愛日尚儲精而務學矧臣工仕優而無所用心可不思
於約卓
擬試車服以庸賦(臣有功者錫之車服)
君不僭賞臣惟有功錫車服之邦禮飾威儀於爾躬軒
冕有輝允示龍光之著事言可績用昭閥閱之隆臣有
膏澤加於生民勲勞被於天下賜以弓矢鈇鉞未足旌
其能矣紀於旂常彛鼎未足稱其美者惟命車命服分
寵賚於本朝可賞善賞功俾榮懷於諸夏夫以巾車陳
六等之制司服辨九章之儀樊纓采就之蕃飾絺繡藻
繪之彰施金輅象輅兮功異小大衮冕毳冕兮義存等
差凡所别者將因表之不可假人固慎持於名器用以
蕆禮寔顯答於猷為以爾為民軌儀是用錫之車以爾
積民粟帛是用錫之服安其體以佚豫章其身而吉燠
駕彼元牡則儀衞威重副以赤舄則禮容敬肅得輿為
美方將世選爾勞在笥無譏時乃自求多福四岳羣后
九官庶臣言敷納而咸在效明試而具陳膺此異數示
於衆人錫命文侯爰示東周之烈褒賞申伯非惟元舅
之親彼蓋求於侯也貢之則非索於市也粥之何有吾
既重於施報汝毋輕於授受輜乘寵桓榮於少傅師道
攸尊黻冕拜士會於中軍君恩益厚若乃以訟而受服
䑛痔而得車負乘致寇者在是不衷災身者有諸鶴乘
軒而厚禄鵜在梁而晏居載驅無禮義之心以盛為辱
采菽刺侮慢之意雖予猶虛异哉聽彼和鸞觀夫襲裼
慕崇賢之令典勉勤王之嘉績致爵位而安富尊榮行
見尚方之申錫
湯刑勸善賦(湯之用刑亦能勸善)
古有哲后時稱聖湯能用刑而俾義致勸善而知方法
欲禁非惟馭威而審克民皆厲節遂化性於循良原夫
民初秉彝心知好善勸必加賞也賞或不給勸必見利
也利之或鮮况乃肇修人紀始建刑典惟明德而慎罰
不爽厥麗故砥行以立名咸知自勉彼以法主忠厚意
存哀矜重有致於無赦薄或示以小懲改過則畏而弗
敢遷善則恥夫不能釋彼無辜自俾非心之格殖夫有
禮咸期美行之興實由禁令有倫奇衺勿縱以聖敬之
明也斯固不濫雖孥戮之誓也夫豈輕用善亦期於無
刑必也使之無訟儆于有位訓蒙士以恭行在予一人
率多方而康共然則刑所去者示之使避善之取者道
之使思知其畏而戒懼也因其警而誘掖之義征葛而
用甲兵攸徂相慶仁祝網而及禽獸罔或遐遺夫惟彰
信以無私胥然而咸勸迄徧為於爾德在簡孚於常憲
克用三宅庶不犯于有司無䧟十愆宜敬修其可願若
乃制短長之命妄輕重之刑非惟中而克允第淪胥而
不庭彼且咨怨尚何輯寧異時革夏之寬剛柔匪濟後
世從商之論名實匪輕异哉稽古之君御邦立辟慎所
施而必中俾允懷(原闕)
銘
匏壺銘
匪金匪玉匪繪匪飾用因汝器器本汝質汝質惟虛天
畀汝德毋因所受妄矜為實實勿勝虛實勝當溢盈虛
無常人自損益毌敗虛德是惟汝則
燕勺銘(獨核木燕中物也)
北海之濱不周岧嶤不周何有厥木惟喬製為長勺匪
飾匪彫堅理錯節紫質纖杓單于修貢以奉王朝公劉
草創酌之用匏顏氏屢空飲之用瓢逸民困窮用汝匪
驕相我獻酬以勞漁樵
貞明古劍銘(并序)
李道士有朱梁貞明中古劍一口貞明乃友貞之年號
余以此劍雖奇不足貴作此銘以誨之孰曰神物神不
可屈匪人而用匪時而出義不苟全寧缺寧折汙亂而
全為妖為孽鏌鎁悲鳴怨處豐城既離古獄遂躍延平
赤帝之精久憎晉㝢武庫焚如穿屋飛去貞明之梁實
惟寇攘父子兄弟推刃相傷汝當斯時不躍不飛弗屠
全忠弗割友珪文章燦然雖寶奚為後當慎旃過為汝
掩屬兹平代兵氣消歛槃水奉汝可警羣諂全汝靈氣
閟汝芒焰肅保天威永拒姦僭小用不祥為天下劍
芝杯銘
病木之節拳贅弗枝盤英結液磥砢離奇剖斲擎承宛
若靈芝制為野杯逸民是宜右嵩左隗箕隂潁湄德秀
吾廬巢許是期惟巢與許挹兹酌兹三秀之德汝當象
斯毌若兕觥毌若漏巵貴之比玉敬飲弗揮
蟠尊銘
惟汝輪囷匠石舍旃不材為幸宜永厥年孰來相之以
汝為尊刳心就刑遂戕汝天輪囷為累視醜為妍來自
百粤登我素筵毌慕犧象青黃絢鮮郊廟之用溝中之
捐暨汝在兹悉非故然南有澗濱未知孰賢
