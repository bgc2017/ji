元音遺響卷三元胡布撰
七言古詩
張子玄畫梅詩(為季充先生賦)
清河之子鐵石腸寒玉為操冰為裳湘簾風靜小窗夜
月澹梨雲飛夢長夢中彷彿孤山下西湖處士知我者
弱水茫茫玉笛寒翠禽聲起鞦韆架碎冰和墨幻璚真
桃腮杏臉慚丰神一片江南秋水白天香亂擈羅浮春
有時半折臙脂顆酒暈衝寒晚香破有時斜抹縞衣籠
絶似黃昏澹煙涴補之寫手近代竒清河獨師王會稽
平生自得冰玉骨脱略毫素回天機閩南十九徵揮翰
萬幅瑶花蒼鐵榦更須蓓蕾待和羹千古圖酸表雄觀
蒙山春曉圖(為周清之賦)
愛蓮先生孫子賢置郵三載来杭川軺車盈盈驛騎駛
公館一飯無留延畫師乘閒拂毫素萬里蒙山生尺楮
家鄰鄒魯邈歸途宦薄閩門澹遊趣故山春明萬彙隂
青陽旭日開中林泉分五乳石流淨苔蝕璚崖甘露深
琳宫晶熒倚天表絳樹微茫接空杳東峯斜月照行人
北鄙蒼煙度歸鳥圖中鄉國夢中詩魏闕身心江海思
此日職司忠有在他年丘壠孝無違我亦雍丘種瓜老
憂天之人共鄉堡何時一曲望江南同上蒙山拾瑶草
題方壺嶰谷朝陽
老壺心受李後王筆力肩齊金少海時於毫素灑清泠
幾葉瀟湘發天籟玉鈎金錯勢不同屈鐵盤薄驚神工
干將錯莫閟秋影劒羽淅瀝吹霜風綠金莖上日杲杲
甘露盈條翠香好掣鼇東海筋榦存待鳳蒼梧繁實老
餘梢裊裊干虹霓伶倫取韻成參差鈞天九奏欲備薦
韶濩雲英相倡隨養蒙濡澤空山道松古梅芳交逸操
侵天蔽日會有時九夏炎威迹如掃壺子天機龍虎精
虚心勁節邈生成隃糜煖暈璚瑶色繭楮寒芒風雨聲
置之高軒光雪墅鳳咮蒼凉楚雲暮玉軸泠風莫卷舒
鸞翎神采將飛騖
老將歎
長風飛沙三萬里漠漠平原戰塵裏漢家諸將氣如雲
萬騎飲馬天山水天山水深寒入骨苜蓿經霜吐花紫
塞嶂緣雲玉堞長邊秋泣月金鉦起昔年從事將軍青
寘顔山石曾刻名前年斬頭八九萬幕南始見無王庭
竒材劒客爭交結王公貴人皆折節名譽起身刀劒中
勲庸忽在王侯列幸逢聖治罷弓刀得兔猶勝走狗勞
不同曲逆遊雲夢錫壤分符表威重畫圖麟閣貌生時
裹屍馬革得全歸成功受禄榮廉退太平金玉寶耆頥
間經五原獵禽獸信馬邊場剪楊柳黃沙帶水尚熏腥
白骨如山半摧朽始慙富貴在一身萬死豈盡無辜人
不惜萬死易一生猶希百世享尊榮死者一一富貴心
當得瓦礫變黃金天地生金起爭戰世上黃金不願見
清明日作
黃雲滿江江樹紫碧草荒城繞流水平原歌哭雜悲驩
幾處松楸裂新紙死者白骨委路岐生者不歸何處所
煙華澹澹鳥飛来野田無主生桑梓昔年大官厭粱肉
攘攘僕妾衣紈綺尊酒須傾十家産搥楚見血瀝膏髓
東鄰無田坐凍餒百草糠籺盡竟死夫病在床子乞食
鄉里紛紛說兵事西隣有田牛入官男女殷勤供耒耜
徵需不足来囹圄喘息奄奄面如鬼河西大家日求趁
終歲無人戀針指擔頭鰕莱徒紛紜辛苦得錢爭換米
三邊百戰矢如雨十室八九驅瘟癘翁死垂頭尚顧子
子死父母無全計吁嗟乎天胡不仁豈若假手塗生類
就使横屍積山壘銅駝金谷皆荆杞周宣中興偉臣在
枉死呻吟眷仁治偏禆戮力建武功上德有道存經緯
小農食飽大農喜樂歲終身保妻子羈臣拭目瞻治平
當使八表皇風被
贈龐將軍
龐將軍虬髯戟烈凌秋旻當關叱咤萬夫勇一語不合
輕王臣去年謝事歸東海鶡冠縞衣佩蘭&KR0581;斛雷手語
託素心轉關濩索通悲灑君不是賀懷智石槽鐵撥雲
雷氣又不是康崑崙激流鏦錚金鐵渾玉盤驪珠千萬
轉春冰百裂黃河奔高堂秋空夜氣昏中天月色爛若
銀請君别按伊州調不作青衫灑淚人
殿前生桂樹
金花濕露溶青𤨏玉宫繁手勻秋顆翠隂亂月散香塵
十二闌干曉風過驚烏起飛仙子殘舞鸞交枝凉葉翻
銀縈玓瓅熏羅被翠鏤搔頭綰鳳鬟鳳鬟羞花悼春
遠欲倩春時花滿眼
憂且吟
寸草爇火林可燃尺鐵鑿石山為穿快劒斫水徒勞割
利口詆聾何用言人生所貴推時美萬語不矜一語喜
武乙何尤死暴雷盜跖端居保遐紀衛鞅嘗陳帝王道
直以霸術符君好向使相容客舍人詎知法令為強暴
明君素矜賈誼才時將不偶反見灾當其魯鈍保年夀
何物鵩鳥興悲哀黃河不異流清濁一入大海勝杯勺
混混魚龍奮頭角跳蝦走蟹相參錯行者苦短論苦長
邪人邪正祥不祥縦能鞭石填滄海亦有愚公計太行
楊妃春睡圖
蘭湯濕玉臙脂軟雲螺隨枕腮紅淺漁陽鼙鼓夢中驚
不似三郎喚不醒亡國冶容留粉墨此夢至今醒未得
題方壺雲山蕭寺圖
山人行樂溪橋東蒻帽衲子欣相逢相逢相攜成一笑
老刹有路山南通山南青瓊十二峯雲嵐列綵蒼景重
請君為我激長嘯萬木古壑號天風行雲躡屐度飛磵
龍光走潭碧珠粲雄山之神不敢呵物變金沙界長坂
長坂迴塘紫篠林薝蔔花香貝葉深歴歴晨鍾翠微出
朝光斜切玉山岑一逕浮莎青錦織喬松偃羽寒蛟色
金繩耿光搖佛日鐵鳳交簷威梵國世尊寥寥空殿秋
龍象慘戚隂風颼山僧逢迎禮闊略遥指寶華當白樓
白樓之西小有洞僧伽文釋三千衆瞿曇石上說根源
旃檀閣裏參疑夢山人瞑坐天雨飄醍醐味冷夙煩消
從此靜通成大徹迴頭世火謾焚燒出塵直出塵中幻
浪說三途起八難此軀此相即真空八難何曾有空幻
畫裏寰區塵眼塵風雲色界幻天真壺仙為幻區中眼
難幻區中眼外人
題朗吟飛過洞庭湖圖
純陽早得莊列術飄然凌空履芒忽岳陽樓觀千萬人
望眼依微生恍惚此皆幻譎籠世目神觀一返如轉燭
何風可乘虚可憑吹天地影掛粒粟當時寫圖局形肖
詩以遣真傳者誚此人應與此樓齊不爾那容海門嘯
河山色界非道心回仙豈泥區中音為君擊節夢中曲
八表無倪何處尋
道士魏晦初詩
混混鴻濛彈丸戲兆形分裂為天地厥初生人自二氣
抱一吹萬奠品彙剛嘘柔吸互成體誕靈為物昧常始
至士返真宅無滓窮身所受復元理洞以明明削涯涘
玄根灌溉達軒陛何以誠之心合意逍遥自然湛無際
此與晦初非二義子其佩言味道味
聽箏堂送朱啓文歸虎林省親
秦人破瑟促瑶柱翻作清商去聲譜唳鶴羣高咽素雲
雛鸎語滑烘春樹故家王謝挹風流罷笛徐將玉撥搊
桓伊雙手金縢曲風繞鵾弦璧月秋欲鼓陽春和彌寡
調高誰是知音者改撥驪歌慰壯遊白雲冉冉吴山下
題方壺寄虞還淳金錯刀
老壺胸宇珠璣海散作文章敷五采筆端磊砢金錯刀
點染風雲噫大塊璚枝矯矯浴月明劒羽獵獵吹秋清
千年龍髯老不化幾葉鳳咮寒無聲金張華館苦欲置
購以千金人莫貰殷勤寫寄虞仙家虚堂白日雷霆氣
虞仙霞佩凌空翔挟之綃帛虎盤囊臨風莫展青瑶軸
會化神龍去紫蒼
題方壺臨金顯宗金錯刀贈劉二紹
卯金飛書子壺子欲覓琅玕寫生紙壺子箧中金錯刀
少海天機忍相遺拂開蜀昶古硬黃信筆揮搨騰干將
虬枝獵獵閟秋影龍氣習習吹寒芒玉竿蒼涼屈鐵利
鈎距生風漲清泚上清宫裏狡獪成題以保成摹筆戲
幽軒白石對此君勁節虚心為寫真仙翁帝子俱物化
劒羽空餘鸞鳳文卯金珍襲置邃閣太乙青藜映銛鍔
披圖長嘯挹清芬天外泠風灑寥廓
題王子慶畫開元寺圖
吕蒙故宅清溪側山木林林峭空碧千秋化作梵王宫
唐年錫以開元額門前喬柯鐵屈蟠階下流水龍遊盤
坐開寶月擁金相梵徹雨花飄玉闌丹青傑出蒼山表
雲際高俯青空杪鴻漸遥分一掬泉獅峯不放千林曉
松濤入夜亂溪聲燈鏡連宵助月明清淨域中觀小劫
金銀色界照重城兹山未許他峰並古塔不讓閩南盛
一原堂上演大乘玉璣東序超無證我来亭上尋紫芝
名籃兩醉春風期見花解得西來意擊竹因聞向上機
畫裏幻成塵境幻具眼良工心手粲卷圖長嘯激清風
一色虚空覿神觀
背面鞦韆美人圖
妾夫二十顔如玉綺戶銀窗照華屋屋前桃李花錦團
屋後鞦韆柳隂曲百尺䈥竿駐綵旗同心寶帶挽朱絲
高天下地鴛鴦結去月來風連理枝夫今不歸傷獨自
翠被春深積殷漬熏香消盡曉帷寒乳燕歸来小簾紫
玉雁慵梭瑟上塵金鈿羞帖鏡中春挂絲微染鴉黃淺
收淚生憎粉汗勻寥寥雁字雲中度望望羊車去時路
不須回首怨東風背面啼痕灑瑶柱
題畫
綠潤紅殷春似織梁家紈綺無消息百花香底醉遊蜂
小院寒輕翠簾窄飛来青鳥柳枝柔戢羽憑風為食謀
小物從来操毒蟄未應一啄向饑喉
題方壺古木風湍圖(為潘真卿賦)
畸人平生山水癖經行領略多竒蹟見圖何啻坐山樊
悦目洗心看水石何物昂蔵挺老株青蒼點綴忽成圖
天風撇裂起毫素龍氣溟漲當交衢攣拳培塿森凉玉
遠挹泓渟湛寒綠飛湍九折天外來萬壑瑶華灑空谷
猗惟應龍潛九淵靜者一志安林泉眼中偃蹇柱碧落
絶似端倪窮化先畸人流玩有餘暇何意同心在林下
老壺仙筆世罕儔半幅瀟湘玉無價山城鑒賞如雲屯
寶子新作同璵璠因之毫墨感知己泠風卷送潘黃門
題關河秋晚圖(為曾子常賦)
半生慣作江湖客畫裏青山似相識長憶江南綠樹秋
千峰落照摧行色傍水人家草屋深憑闌浩嘯豁冲襟
南天漠漠鳥飛盡潮落空江龍夜吟漁舟隔岸縈浦溆
莎逕蒼茫入煙路桃花源出武陵溪山閣排風杪秋駐
兩翁矍鑠巢許儔崇關之北茅堂幽登登回顧蹇驢客
撩亂瀑花天際流曾厓竦峭凌危棧絶似青城度盤磵
瞿唐豔澦勢東奔鳥道緣雲接西坂掃門古老意安閒
覿面雲㟼跨石壇中田金碧開日觀天東一峯横黛鬟
野橋流水楓林赤去去迢遥抵沙磧山川今古行路難
駑駿同途受驅策幻夢塵勞見畫圖却從空闊望寰區
浮林俯仰紛萬有一息端倪歸化初曾君好古嘉竒蹟
圖史相親置東壁更覓更生和我歌青藜千古同輝赫
百鵲圖
威鳳高翔九千仞德輝不下無餘聞人間鳥雀勢如雲
據地經天已成陳金苞誰復覩九章耳根啁唽聲相忘
不如百鵲入圖畫俛啄飛鳴相頡頏空山老樹清溪曲
渴飲膏泉食野粟巢成不用占吉方太歲何由在窮
谷天河搆架歲一来不雜囚飛盜啅材何年傾耳喜音
至陳我六符瞻泰階
百鷺圖
連雲葭菼汀煙綠雪鳥飛来集溪曲林下幽棲飲啄清
虞羅彈射何能逐青冥鎩翮非無志鵰鶚横秋不厭欲
自愧摩天翼南運猶堪刷羽隨鴻鵠䕫龍班班来校序
振彼西雝戾清肅容儀燕舞美君臣我客翩翩雅幽淑
絶無鷗鳥同棲啄活水魚肥山有粟白衣何啻百為羣
一志相攜戀林麓寥天霞散霜月皎一舉冲霄豁心目
秖應玄鶴共歸来高結雲巢傍梧竹
題倪雲林畫(為劉二紹賦)
昔在松陵識幻霞仙風雅度玉無瑕泖湖秋水通吴會
攜手同登星漢槎俱邀劒履侯王第玉饍珍鮭濁無味
多情紫步袁使君館以高軒顔綠綺綠綺泠泠瓊作臺
流蘇香拂碧霞杯題封烜赫壁間出珂佩琳琅天外来
傾心放意塵臺古知我鴻濛事鶱舉至今金骨尚塵寰
碧眼方瞳浪相許曉移綵鷁三高祠青絲蓴脆鱸魚肥
雪花水鳥供異饌九醖時傾金屈巵軟羅蜀纈飄巾幘
翠氅初来罽賓國醉呼蒲璧換黃庭遥見掉頭心不懌
却從寶帶望九峯回橈蕩漾横江龍袁使倚枕高士醉
我獨披襟乘晚風過從小隱湖東曲繞逕蒼梧夹脩竹
溪亭金碧帶斜陽一抹飛煙澹華屋青瑶盌薄犀筯輕
紫鱗出釜炊黃精明珠屑粉如璚液舌乳西施香骨清
琅玕誌刻邾儀仲草聖来游陳盖衆時同綠綺架閣君
三珠樹底鸞簫弄轉盼相攜二十年展圖如見雲林仙
瓏璁苔石玉在璞偃蹇喬柯龍際天掣鼇長得侵雲幹
幾棄鸞翎入神觀當時筆底覿風雲此日人間竦竒玩
東平寶愛如瑶琨以我知心徵舊言千秋交誼悵何釋
遥託高情長嘯軒
贈地理鄭升遠
博望河源探水磧青囊孤首窮泉脈景純驗此類成書
孚子因之相隂宅蓬萊形勢三山壯青海明堂相主客
弱流襟帶鳳麟洲射的嵌空出其側中田黍珠為正穴
三花結秀呈虚白傍臨君位餘可推堆堆回回人莫測
君臨仙士側臨人富有賢才禆至德寰中險曲定背向
枯槁㘭凹下青黑犯之逆道戾天經醜類縱横滿家國
鄭君學古搜玄秘更擬游衍周南北山之西為帝堯蔵
周漢關陜環竒蹟不用聯綿惑九疑雙瞳湛湛君應識
咸陽松楸隘蓁莽帶礪河山障區域就中祥雲蟄王氣
聖德文言掞方策桀紂遺汚死無後過指虚寢呵幽魄
仁人死歸尚何顧七十二冡姦雄坼若從美惡責由來
堯舜之子無瑕慝賢愚根本自二氣百爾慎此非祥覿
君子小人艮有以孟子期之五世澤君行閱歴由内觀
習坎技龍體全式孰肯心田符地靈天下自此民無阨
我有清明方寸地中虚七穴相通直君還具眼得真蹤
便許名高列仙籍
奉寄林鴻子羽
我客樵川方十日君亦入關尋寓室北橋青眼識同心
古寺琴樽話稠密浮雲軒冕委敝屣四顧天壤窮儔匹
酒酣長嘯吐虹霓磊磈填胸恍如失君下三山度劒津
我留杭邑未彌旬忽聞行李有蹉跌太息中道生緇磷
長天茫茫白日曉一氣吹萬迴陽春樊籠豈得繫麟鳳
即喜透網遺窮鱗太原冷氊蟄文掾書來羨爾無懷民
冶遊縱飲足肆志冲抱灑灑凌秋旻我欲從之路遐阻
歲暮褰裳畏零露明年花柳晉安春握手狂吟醉何處
江海間關人物改往事囂虚難此數風雲遺夢去無蹤
俯仰閒情亘終古離鸞别調寄瑶軫餘韻蒼凉繞閩楚
何當把袂挹泠風刷羽南圖事鶱舉
次韻臨川李進士衡元成見寄并求字(二首)
早歲相知不相見况聞清譽如郵傳太平經濟蟄英芒
江海文章掣奔電鄴侯家學富胸宇世梗都無一毫罥青
年虎榜早題名逆旅洪都嘗問絹新詩慷慨慰林下繭
紙題封白於練鍾王墨妙我何有彷彿雲煙筆端見倘
歸少室掃蓬戶拂拭心畫龍蛇展眼中塵俗君所鄙雲
鶴遊天足揮遣懷仙有意汗漫期願托泠風一披卷
其二
弱歲窺天管中見為儒鄙俚窮經傳一從落魄燕粤來
自倚文芒扇流電南圖羽翮風暫息秋水襟期塵不罥
謫仙許與神交意下筆幼婦矜黃絹多君逸思凌穹昊
一峡文瀾寫飛練傾胸耿耿付閴寥吾道卑卑時隱見
青冥九萬期簸蕩有翅垂天思一展不然拂袖去城闕
長嘯空山百憂遣達人出處貴自然天壤閒雲任舒卷
太白問月圖
翰林失意辭金馬散漫雄文繼騷雅一種停杯問月情
自言舉世無知者盛時冠盖隘神州豪爽巳應無比儔
填胸磊磈付杯酒嘯咤風雲江海秋畫圖睥睨寥天表
問答深衷契冥杳當年心事竟誰同萬古茫茫海天小
文章英誼八百年貌得玉樹臨風前月明亦有金樽酒
此意千秋誰與傳
次韻臨川饒䕫秀才見贈
法書不可見稽古看石刻孰與辨正鋒如沙以錐畫古
人渾朴鄙澆漓俗眼不識隗囂碑授受心傳晉李衛二
王咄咄為深知法敗顔柳諸賢輩偽流八法承其次要
皆彷彿得緒餘各自成家岐亦異近人聾瞽無師授高
者唐刻鮮有同况敢毫芒希漢魏揮遣於人何所宗君
今有學繼騷雅物鑑妍嗤孰云寡胡為蹂雜龍與蛇虎
犬未聞能並駕窮源入道自有門逆順偏正歸評論千
秋傳後法何在時名濫厠徒晨昏公孫劒器飛晴雪吐
沓光芒亦人傑好籠長頸伺周迴勿與癡人談墨訣
無為天師為遠峯東堂作秋林僧舍求題
老壺畫史擅一代尺素寒芒掃飛黛吾甥幻筆得天機
授受傳心貌形外遠公老禪清梵餘扶藜信步猶龍居
談玄造詣無二致丘壑風雲同卷舒西原雪晴玉為質
展拂璚臺耀秋日飛光運肘古墨香點染溟漲龍鸞蔚
須彌堂堂柱法身性海泱漭川無垠秋林花雨淨如洗
茅屋清泉薝蔔村儼然東隠章溪曲翠竹黃花瞭心目
青天雲氣徹荒墟相對跏趺小山綠堂中之人緇素流
一點湛波千峯秋遥情空闊際無相桮渡隱隱凌滄洲
山川今古不盡興人境相忘表殊勝還師仙筆圖幻空
蕩蕩虚空絶安柄
昱方畫贈遠峯遠峯求題
壺公學徒真幻工吾甥入室俞方從甥今主教俞方侍
弟子妙筆師高風顒師起詣僧中雄俞方契誼相混融
閒來揮灑起斑剥暝色欎渤開鴻濛孤峯南峙表天柱
一水東注環晴虹長林草屋倚怪石蒼蘚古磵生秋容
隂風慘慄嘯虓虎雲氣下上隨飛龍老禪得此狀無色
位置丘壑僧堂中僧堂東隠白雪壁拂拭古意看題封
鸞綾玉軸好神采對鏡情忘幻泡空空虚湛湛非影象
此意貌得非凡庸因師更覓太古畫羲聖無端一畫窮
次韻余樵谷見寄求書之作
江波月色環古城榜歌悠悠思濯纓雙魚錦字過眼明
書致樵谷通清名掞辭滔滔文翰精混龐正氣師天成
謂余草聖如伯英一掃澆漓浮俗驚我自正鋒虚腕生
雷奔電繞海沸騰恍如公孫渾脱舞赤幟翩翩漢歸楚
流光擫鐵啓迷悟川泳雲飛殆天助為君鈎格展毫素
識者其誰儼聲譽神交眷眷遣呵護千里之親如目覩
姑山肯枉笙鶴度贈子延年玄鹿脯
南豐縣丞章好德贈草書歌走筆次韻答之
司徒筆法連城價運腕光芒洞神化三春桑柘老飢蠶
六合風雲驅戰馬正鋒屈鐵舒流霆右軍咄咄李衛驚
虎卧龍跳迅鶱翥遊絲飛帛潛充盈章君筮仕青霄上
墨訣翩翩氣豪爽朅來投贈感相知鈎格傳心無背向
蘭亭貯匣古墨斑雲鶴悠悠天色寒鍾王在世止如此
餘子紛紛空慨歎
次韻鄧子方真人見寄
南陽高士神仙氣家住雲林好山水才名當世李謫仙
意義千秋魯連子一杯一曲紫玉簫泠風天外招松喬
方瞳炯炯睨萬古浪迹蓬丘憩玄圃飄飄琴鶴度璚林
笑咤風雲生玉塵仙翁自是黃綺流威稜豪爽凌滄洲
遺我織成雲錦段天機不許世人求
題畫(為張孺文作)
壯遊汗漫成陳迹綠水青山慣相識老年展卷起遐思
魏闕江湖心歴歴茆堂囂虚六月寒漁樵語話臨風湍
扁舟同是寄萍梗天地浩蕩心胸寬却從蘿逕通幽谷
芳樹環林草為屋碧波如練野橋横有客歸來抱貞獨
我昔華髮從神州師彼子長為遠遊河山形勢豁心目
浩素耿耿凌清秋西風霜鬢不相待良圖萼草人誰在
但見肉從髀裏生那知容貌鏡中改卜居泉石效隱淪
始覺半生幾誤身只今畫裏見箕潁意外脱略超紅塵
悠然之軒有逸士讀書灌畦安所事冥搜或擬探草玄
載酒時能問竒字山中雅致惬鄙懷沃洲可買移家来
桃花春水武陵路絶似劉阮迷天台太平經濟付年少
草澤期頥我同調填胸磊磈不可留散漫高天劃長嘯
高天指顧雲霞流悵望玉花連十洲他時蓬島邈佳勝
更擬元龍百尺樓
次韻臨川洪韶九成有贈
平生肝膽國士風快意鵰鶚摶青空千秋氣義炳火日
過眼浮華非所鍾五峯洪子美德容浩以炯炯窺瞢瞢
朅來投翰秉至公知子學問如麟龍有才棲棲甘養蒙
唯感契誼當雲從勉脩天爵歸有道珂珮指日明光宫
觀禱即事
璧月流光玉臺露青瑶玓瓅三珠樹盤螭鏤篆騰紫霞
雲母交窗引霏霧翠仙離離翠羽軿九章迭奏參差璚
寥天雲錦遏空碧時雨寶華歸望青玄黃太史三天史
清心肅神覲天帝祈民福夀考終命善人相延保世世
香風灑灑聆至言靜定嘘吸成汞鉛萬山明月出滄海
一片秋水涵長天矯首鴻濛禮無上八垠湛湛瞻虚曠
轉頭金玉五枝燈一瞬回光燭無象
琴操
採薇操
彼腥腐為氤氲兮紛舉世而飴之曰趨風而委順兮悼
冉冉而危之冀可免於萬一兮顧衷私而違之匪獨善
於斯須兮慨大義而歸之山之薇兮潔而肥之既得以
療吾飢兮我則宜之
採芝操
嗟嗟皓天甘彼巖穴肆志游盤以茹芳潔深谷高陵光
被日月非我羽翼豈我喉舌飄颻還山天下勇決邈矣
唐虞保身明哲
八公操
猗歟青紫被體而微兮味以珍鮭充腸而肥兮吞啖腥
羶馨香則遺兮玩彼長物清明遂疲兮天錫公其來下
兮吸光彩而騰雲螭披閶闔而過北斗兮俯塵世如淤
泥示要道之不煩兮澹虚中而無為願相攜於玉京兮
惟太清之是歸
歌
平圃歌
帝之平圃連崑丘仁麟祥鳳居其洲堯廷來儀瑞聖世
魯狩反悼非時遊先王揖讓化成效天人感格臻嘉猷
非時為祥乃為咎不見哲人興古憂
聖人出
黃河清泰階平甘露降庭醴泉生布卿雲耀景星粤若
稽古兆休禎天人合萬化并五常並脩見玉英天則瑞
聖何徵元元延佇久屏營曰縱暴以亟盈休傾之否泰
可迎肅後塵播先聲鳳凰覽德輝來庭囂歊息區宇
寧聖人出仁風興
紫陽仙子歌
紫陽玉貌絶世華雲琚羽服擁丹霞翔鳳徘徊九霄上
蟠龍步驟五雲車上元仙子同旌輦玉轡苔裳回南面
青䭀還邀紫府仙玄棃不逐崑崙宴婺娥纖歌彈月箏
雙成妙舞參差璚三十一枝風色勁秋空亂灑步虚聲
不分錦衾留洛浦情知霞佩遺交甫一從鸞鶴去西華
雲雨樓臺想南楚紫霞仙尉當青霄清心端簡聆回鑣
賜以長生碧瑶笈仙經脈望蠧塵銷佩服仙經食脈望
一雙青鳥遥相向别乘綵鳳導飛璚逍遥黍珠騰玉京
若之何歌
天地昏昏日月薄蝕泰山為陵河海流逆杞人忘憂林
類乃賊宋人竒玉卞和寶石離婁掩蔡烏獲無力相逢
衢路側欲進詎能前詰屈羊腸坂覆車繼後先保退涉
逆流鹿豕為我緣冥冥障霧集隂風凄以旋饑渴猶可
忍單裾濕不牽願得乘桴浮洪濤日滔天幽隂舞鰌鱔
毒唇坐嘘煙願得棲巖穴蛇虺肆蜿蜒惡草尚被藉瘡
痍且蔓延西南有古莽不照日月明東北有阜落嘉苗
所不生天高邈難攀地厚載可勝由來雖怵惕既往亦
徒行若之何兮憂内平毋以為此傷中情禍有仇綏福
有膺劇亂委治實相經滄海桑田終變更理有極否泰
符徵
西王母歌
雲和琴瑟飛瓊弄青鳥鸞繙曉通夢夜光珠綴九霞冠
王母親傳密香送上元六山火玉佩綠金之笈丹景會
辟非更出紫錦囊酒闌五鳳鮫綃隊俯觀流景念濁世
貴富浮榮等汚穢紛拏外景織深衷蔽障靈光城郭敝
促今成古烏兔走蟻壤營營不回首生生天元具大有
飲澹除華幾人受東方暫之紫泥海歸遣明生拉隂宰
揮呵雷霆用不難抱一還元致交泰重以千年女鹿脯
碧桃杯寬納區宇清涼五内消隂滓一真冏若超今古
不惜真詮泄至道六甲靈飛確皇寶直從虚湛復本元
歴劫吾當錫仙誥
新霽後望西山作
曉雲城闕霽宿雨氛埃淨東旭披素光西峯倒圓景山
川庶物秀洪南仙迹竒標昔所探舞鳳三江週沔水奔
龍九疊障靈巖靈巖芳潤生佳木楩楠如金杞梓玉楚
材幽森挺楨榦楚俗熙和地饒沃繁花媚柳照江城兵
後樓臺列將營玉勒曉風看騎氣金鉦夜月靜邊聲陳
家待客空懸榻宋室求賢浪得名君山傑閣空中影並
峙薇垣代藩屏三川紺緼春四時一片綠雲秋萬頃堂
堂考鼓鏗鯨鐘浦樹溪林衛幾重天道宏文垂麗日和
風膏雨渥恩濃水國之妖業蜃子劇來禍民干地紀都
仙太史夙所隸天帝錫以長生璽玉淵飛刃馘潛妖鐵
柱中流遏洪水下感遺黎樂道真至今江海淨無塵雲
中雞犬通仙路畫裏牛羊識幻身壯遊跼蹐留吳越仙
景參差殊未謁何意南來作楚囚新亭舉目白蘋洲鴻門
玉碎羣雄散芒碭雲空王氣收此景此時傷偪側填胸
磊砢紛如織孔聖因知北鄙竒謝公遂愛東山屐東山
屐齒躡青雲時止時行道不羣為君一掬南溟水天下
蒼生滌垢氛
毛將軍古劒歌
炎精烈烈赤幟王手掣匣龍威四方澤中巨蟒迎刃斷
玉碎鴻門并楚漢鋒霜濯濯不居功年深玉蝕紫苔封
芝山名將應時起神物啓閟涵秋水純鈎太阿同冶歐
卞家餘材琫蒼虬剸妖刳佞靖六國毫芒不動臙脂坼
置之金鏤螭錦囊批鱗擫匣騰晶光平津望氣勞心力
雷令於官竟何益爭如脱穎少年時今日高堂佩陸離
願俾將軍夀金鐵寰宇清澄似明月
還樸歌(為許從善賦)
二儀奠位清濁判舒為萬有羅輝煥三才設造無纖竄
兆形賦質枝緣幹以情矯偽物欲亂知覺既生渾龐散
至士悼世不返汗示道析理回迷誕葆靈於體止流漫
教出師成從侃侃上德佩服内凝浣下愚笑毁忽而慢
猗歟許子夙昭貫懇懇求師走江漢立雪止闇夜達旦
求已元元畫爻彖用為風雲守成算斂蔵韜神保和緩
八方軌則等浮幻掃掠痕瑕入神觀一真湛冏復虚綄
柄斗于北當南看天人恢拓固無間還樸澄澄理彌粲
與隱者陳洞陽論三教
我昔放白鹿天行杖青藜雄文烈焰照萬古勢局軒冕
披雲霓皋䕫無文不識字堯舜言傳心法是衰周季時
民異心坦途蔚開柱下史乃有仙風鼓冥漠宏儒上智
優不作西方大言理則同聖者以之捷徑中我乃從容
即交萃因知三宗不在外調笑文章天地間流觀豪傑
風塵内亦有當世策恥陳封禪書時命若腐草光輝燭
泥塗回視色身幻長物何纏縈一貫唯達道逆氣求長
生爾來九萬歲得之無為天下寧瞭然區㝢中蟻壤八
極何營營鯤化之南有天池泉脈湛湛波淪漪自從一
掬洗心眼飛光天門射紫微胸中培塿累萬億回風電
掃了無迹崑崙西出榑桑東月出月落經天中鳴龍嘯
虎風雲表仰高鑽堅入冥杳宏之芥子六合寬斂之穹
壤一塵小亞聖三月不違仁西來直指心在身漆園實
得息起踵數子理見超凡倫要當脱略凌萬仞明如青空
擊秋隼衆人萬語畢一言獨於默者領本原能方其體
用其圓何不世外行觀天
敕勒歌
敕勒川環隂山氊作穹廬觴酒弦彈牛羊萬計各有羣
動有禮節情逾真土風渾龐德澤熙淳視民如已一體
歸同仁地偏西北庶類殷中國聖域何能馴
王子喬
王子喬緱山笙鶴望亦勤分明舉手謝時人蔑彼天子
貴獨善愛一身嵩高山三十春道成飛馭玉臺津拉浮
丘覲紫皇排閶闔凌昊蒼黍珠遊樂殊未央王子喬棄
仁而不為身謀已多仙道誠樂矣嗟爾遺民顒望何
長相思(三首)
長相思久離别此身雖遠情還徹一寸心千愁結羌笛
怨邊秋離人倚樓月鯉書歸封斷雁錦迴文滅
其二
長相思久離别單于臺上伊州月玉帳寒金鉦徹三年
故國人百里隂山雪暮雨塞塵黃哀笳隴雲咽
其三
長相思望歸難羅幃斷夢幾時還欹月枕掩雲鬟紅樓
春尚淺翠被曉猶寒滴階朝雨絶淚眼不曾乾
同熊經彭聿宋季陳介陳亨嘉陳景夀遊翠
雲關得磵字
手策綠玉杖嶙峋涉天梯雲峰峙六合面面翠鬟低我
昔乘風陟武夷俯臨三十六曲之迴溪嵐花霧彩漾空
碧摩蕩日月相交輝長松百尺大十圍怪石嵑&KR1625;虬龍
飛空山無人風落木半夜月出青猿啼東平劉生劃長
嘯手中龍泉電光繞三山鸞鶴不可留一片行雲入秋
杪璚軒逍遥君玉頰明珠紅笑指白石洞揮霍雙青
龍為予歴陳華與嵩天台南來雁宕之高峯膏泉輸并
注其下奔馬萬仞開鴻濛雲關雙穴天河通捲浪八極
周崆峒乃聞異人演至義毘羅法門開不二二士從容
獨後來龍蛇翰墨雲花墜西來老翁追莫及石樓青虚
壁鐵立照影空潭得月明掉頭歸去天風急念我三生
主玉林天下名山諧夙心自聞躍馬泉中柱恨不一覩
鏘璆琳屈指十年滄海變逍遥君登九華殿予亦騎龍
擁翠鸞東歸麻姑尋紫壇長年青䭀飯食實翠琅玕
飛來紫霞凌羽翰竦身忽在青冥端一鼓剛風挟素
月列峯照眼金斑斕白馬秀出雲林山爛銀查堆如彈
丸卓筆之峯出其右手接南斗挹回轅攀蘿緣石坂汲
水松花磵笑殺鶴上人吹笙碧桃晚三時玉女吐蘭臭
九門霹靂巨鼇吼隂崖風雨碧波涼潭底雷文赤蛟走
脱我紫綺裘因之雙佩玦濯足巖下泉凌空掃瑶雪莫
碎白玉斗且拂珊瑚枝山花與醉客何處不相宜請君
看取天目之西陲嶄然枝傾天崿頽人靈八百萬不啻
一土抔請君看取崑崙之北角萬斧昆吾不能斫巨靈
一劈迹如削亂鬼衝風六時作一山一水直萬錢且復
對此酣歌眠黃河九曲猶清濁泰山高高荆棘天致身
福地人中仙何用戚戚悲流年願從置酒三百斛一斛
為君揮百篇
贈瞽師吳炯中
君不見文成將軍叶五聲京房易學窮三星管公器識
薄何鄧蒼生已信誤寧馨我生半生江海上河圖星史
多招訪十年歸濯三谷流思得異人歌遠遊五峯吳子
好才氣遠来談天折經緯黃鐘律歷森玉衡紫微天元
發金記生死之門三十六子盍居之迹仙躅帝恐泄道
隕厥身可憐雙瞳如滅燭文成京房非至人子今内養
充陽神河海形勝瞭衷曲堯舜之主巢由賓小儒行蔵
安足云大聖厄宋窮蔡陳當時天地快一擲金盤采奪
萬人勲功成治定潁川水尚友赤松攜列子垂天鎩雲
冥漠間子能相從海上山若遇少年天日表高歌此曲
豁心顔
烏生八九子
城上烏夜棲城頭樹城頭樹弱枝本輕棲飛不定啞啞
聲強承彭澤飯示靈方朔經火流王屋瑞幕集楚師傾
一年乳雛將八九毳毛纔生剥黃口棲冠昔在曾氏先
墮翼長驚羿弓後雛多巢轉狹風高葉早凋時啼御
史府直填織女橋不學奔波覆車粟却歸空城身局促
月明無枝猶有樹鷹隼飛来驚不去
隴頭水
山隆隆路疊重哀笳沈落月空吹裂悲風驚沙起隴雲
隂隂覆隴水不是隴水聲辛酸千古萬古英雄流淚血
至今幽咽不曾乾
惻惻篇
問子何惻惻杯水吞舟苦崩迫仲尼一人在魯國刮眼
刳精不之識後世乃有秦始皇操弧挟矢坐天堂先王
禮樂成灰燼下愚黔首安可當上古之世鴻荒民中古
熙和雜澆淳仲尼遑遑来相弔三月愁眉不得伸何况
萬人掩坑穴足一蹴踏燕趙裂逸翮雲横四海秋大旗
風掃六國血魯連恥帝東蹈海李斯挟書西入秦上蔡
獵犬歎丞相望夷鹿馬惑國君沛中劉生好隆凖烏合
一舉當九門躡足附耳策雄略天張雲卷登乾元量能
恢宏布大恩子孫王業四百年殘嬴豈無萬年計大寶
猶多一再傳
獨漉篇
獨漉獨漉水濁見月水濁可澄心濁傷明泥深道苦挽
行無侣非不獨行獨行多虎蒼蒼長松獵獵大風客有
所懷如青天虹明明旭日横天東出鵬羽鎩秋陽光若
失錦繡入火文章膏煤火滅成塵不異藁灰驥發遲遲
志在千里刀不斬仇孰以施利嵩嶽何高海水何深穹
壤其極不如寸心
鰕䱉篇
戢戢鰕䱉如塵如毛自江達海逐浪乘濤終然假水力
江海任逢遭揚鬚播鬛不盈分毫列隊排波得志滔滔
乃復笑潛龍養志事天遨屈身濁水湄風雷走江皋魚
目皆見哂鰕䱉軒軒勢相高欲見葉公葉公懼豫且制
我於兒曹鉛刀一割利誰復識昆刀猛虎落坑陷反愧
當路獒時來無貴賤天地可能逃
行路難(四首)
膝上青桐枝朱絲琅琅金作徽傾君三雅爵鼓我九奏
泠風辭拂君蒼龍切玉之雄劒解我紫鳳承珠之寶犀
繫取夸父西追之白日照以太乙夜光之青藜紅顔不
留白日暮凡愚上智俱塵土衆人劫劫眼前榮黔婁取
足身後名眼前身後知何用但見纍纍北邙塚
其二
染玉易改色中心宛然守故白何言煢煢傷踧踖素懷
因今念疇昔拊劒以浩歌繁星朗朗當天河繁星豈無
光不似明月何掉頭咄嗟心轗軻誰能聲折膺天譌還
君白馬雙玉璧殫決河流良太息
其三
鐵網滿江海珊瑚網易求文犀一照水萬里將横流君
不見紂寶金玉棄善人死衣寶玉自焚身唐堯三尺土
階上八元八凱承華勲殘嬴赫起六國吞魯連恥之去
若雲沛上吕翁得佳婿平良以之心使臂入關但遣收
圖書善人相延四百歲失人難得人易寶玉富國家何
曾延萬世石崇金谷園財多葬無地誰能滅至寶善人
行當起
其四
苗生萬穗千穗成野草無種日交榮藉令野草可食實
田不耰鋤牛不耕東鄰有子業儒術仁義檢身動合律
衣不蔽體登年飢才恥周時世見欺不似西家出無賴
十八行兇當義師義師一旦遭驅逐身率醜惡横路岐
至今家富丁力壯自矜年少五男兒贏餘肯濟東鄰子
書生財輕重羞恥明朝人去空茆茨行雲無方不可止
閭閻傳笑何班班富貴豈同貧士顔草花苗實異根蔕
苗當實時草自殷君看跖蹻負浮美何似仲尼陳蔡間
遠如期
排閶闔遨紫清長風結佩霞引旌拉禦寇攜莊周觀化
八紘逍遥遊跨東海濯洧盤酌漿斗柄長闌干澆沆瀣
和隂陽臂挽六龍駐三光翻雲笈閱寶書潛啓九籥窮
天圖伏絳闕祈洪私請君遐齡民夀期弭患&KR0675;登福嘉
天下普洽國無譁帝憫誠聆昌言卿雲翔空當九門錫
璚醴勞玉筵惠慶繁祉益夀年服宏德顧子民荅天忠
君孝養親母自孽冒毒機生蹈五常死不違
陌上桑
清箏且徐徐聽我歌羅敷羅敷入豔里閭提籠采桑當
路隅使君停五馬顧問何温如黃鸎自啼蝶自舞羅敷
有夫君有婦此身肯學野鴛鴦豈得提籠自采桑妾家
夫婿侍中郎黃金為門玉作堂腰間碧雪鵝肪佩耳畔
翠雲魚鬛璫人人矜妾佳夫婿雄才英英照天地生来
一諾重千金人誇金張竊獨鄙夫才婦色兩恢諧各有
節義臨身乖使妾家貧成獨處夢魂亦繞青陵臺君早
去莫延佇君妻肯采桑亦有道邊樹道邊車騎眼中花
何不迴顧向君家
上邪
榮公爵幽石卿寵厲氣感類從上下同體正以正觸邪
邪以邪矯正汚流引濁源曲木無端影申商高位弊國
政李斯濫刑秦祚罄仁虐俱抱材道合必授柄衆楚咻
齊君尚攸宜善善惡惡毁譽交譏冥會從心物自来根
荄符契理不違君誠好樂下委隨善淫鏡鑒萬世規
吟
東武吟
弱穉讀古書十三知大義訓習粗可觀傾鄉值戎事十
七從征戰隨軍謹溝壘自懼弛負勞不敢廢文史楚楚
揮翰成措辭通性理十九客閩師顒卭四方使嘗挟金
鏡策上窺唐虞際亟欲洗囂煩廓清掃氛翳既冠責成
效侃侃牧庶類宏仁願亦溥志大竟乖惠圓方世齟齬
德惡異倫擬鷹犬血爪牙鷦鷯則林避長饑信陶詠餘
富徵黔謐匪曰恃末才儒先委時棄風雲息胸宇澤濟
韜涯涘聞道一何先未老心如醉貞情安晚節虚冏挹
仙氣向来滯形迹回顧析非是何歎失東隅桑榆良有
遂
次韻許維翰見示龍虎山吟
三十年来憩龍虎天關地軸相騫踞就中真靈呵護神
仙居玄圃閬風無閒住陽平治隸青城山飛度此地成
還丹温温鑪鼎崛起仙巖畔綿綿嗣系欎羅班千有餘
年猶龍宏教起累朝錫號侈爵四海崇高美至道忘
忘湛一真至人無我為元始輔元翊運禆化工竅補混
沌天玲瓏竒山射的峯巒似怪石鳳麟洲渚同鬼工絶
巖呈巧搆龍井古壑開幽宫以誠投之致應格有物往
復施報無終窮塵湖琵琶接突兀雲林白馬拱衛當成
功天上地下三十六一轘轅中幻海屋太和元化體同
仁一氣相親自敦睦吾甥眉宇真天人帝錫玉笈金宫籙
金宫籙集百祥臻五福臻五福公侯名爵位神仙不與
憂患承天禄
麟角吟
歌我麟角吟傾君熊耳材堂中三千士一一笑顔開君
不見蔡丞相曷鼻巨肩不可向躍馬食肉四十年富貴
何曾有形狀又不見漢黥王輸作驪山為叛亡羣雄躡
足定楚漢兔死鳥盡良弓蔵人生貧賤多論議龍飛虎
變知誰是伊尹從來五就湯魯連畢竟羞秦帝長城三
萬里禍在蕭墻起碩儒無事向遭坑亭長何曾識文字
天長地久今如此黃河清濁皆流水不見愁雲咽隴頭
何限英雄眼中淚去亦不足惜來亦不足矜但願高標
迴白日春花秋月醉良朋黃金堆山嶽美酒為君酤北
斗作酒杓東海作酒壺勸君飲君君莫辭風雲感會在
須臾何乃局局悲榮枯當使功成拂衣去攜取西施遊
五湖
元音遺響卷三
