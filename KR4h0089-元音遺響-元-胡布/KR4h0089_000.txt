元音遺響總集類
提要
(臣)等謹案元音遺響十卷前八卷為胡布詩
又名崆峒樵音後二卷則張達劉紹詩也三
人蓋元之遺老而他書未有叙述及之者故
其出處莫詳今即詩中考之則紹為布姻家
曾入汝南王幕布與紹詩序稱俱客閩帥不
遂所志蓋元末皆嘗參謀軍事者布又有詩
云我時瘴癘使分迹南荒最又云自我使島
夷銜命出蠻障是布復嘗奉使海外矣又布
有入理問所作及丙辰歲獄中元夕詩注云
先生以高蹈有忤時政被謫又丙辰十月初
五發龍江詩云羈人得遣如承檄日暮登舟
似到家丙辰為洪武九年是必明初徵之不
屈被囚既而得釋者也至其近聞自從諸詩
中有想見霓旌擁行在之句當在順帝北狩
後所作故國故君之思拳拳不置志有可憫
其他格調亦皆高古不失漢魏遺音乃自来
選元明詩者多不能舉其姓氏此本不知誰
何輯錄亦可謂僅而獲存者矣布字子申達
字秀充皆旴江人紹字子憲黎川人也乾隆
四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
