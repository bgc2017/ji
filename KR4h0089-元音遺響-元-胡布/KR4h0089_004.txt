元音遺響卷四元胡布撰
行類
長劒行
男兒當作萬夫豪俯拾青紫如鴻毛時来擁篲横區宇
剖决浮雲凌九霄蘇秦昔時貧賤阨掉三寸舌相六國
位高金多歸故鄉入門妻嫂皆下堂一家勢利尚如此
路上行人誰家子丈夫恥作兒女悲燕雀焉知鴻鵠志
酒酣憤歌歌激烈雙眼窺天唾地裂便從東海批龍鱗
更向南山探虎穴寧能寂寂雞鶩羣微與螻蟻爭紛紜
金盤六博快一擲采取將相圖麒麟不然凌風事遠舉
南招羨門拉松子汎覽清氣乘隂陽周流無極御八荒
君子行(奉寄玄瑋張先生)
饑從猛虎食渴酌天池泉天池清且遠猛虎食恒鮮莫
以松柏貞不樹桃與李莫以芻蕘賤鄙言不入耳慷慨
求衣食直道偏荆杞有異春華榮不同秋霜死古之英
雄人豈得處疑似
滿歌行
蚤歲逢危迨長百罹從軍苦樂遐路險巇途窮涉遠
海飢蛟毒鰐聲參差眇體寄波上驚憂百折殆不能奮
飛中道混異流不為貧賤移原生拙貨殖陶子常苦飢
陽山猛虎夾路啼參辰錯莫夜無期夜無期殷憂填胸
誰當我知入山蹈海思懷自安獨善之事奚益於遺黎
願見海清泰階平睿哲握機寰宇享毁珠與玉寶善人
以致平成周道如砥直如矢萬方熙熙登春臺塊獨與
天為徒共安畊鑿誠快哉
擬得牆欲高行
乾大包物地無疆海不擇流源深長廣庭倚力柱梁一
醜百惡圓鑿枘方漢卿毁齒楚臣蹈江九重回眀豈捄
亡願君如天宏畢照擬日光
擬當事君行
處貴不矜下德由尊不及卑此直難同彼枉衆楚咻一
齊美惡但聞譽譏譽譏君見宜一誠俟事萬機樸忠信
不欺
反當欲遊南山行
日月不同經山海且周移理亂相踰越萬世若通逵文
武帝天下獨夫見陵夷周公三吐哺天下相同歸大聖
不獨斷衆人盡所私股肱信善善賢愚類不違各有王
佐才趨向審所之
反當車已駕行
具薄酒冀敷厚情主賓合德絲管停聲起舞奉萬夀樂
獻答千齡勿愧暫驩宴期念長合并
君子有所思行
嚴駕出燕冀引領東都門曾臺鱗雕甍繡柱擎飛軒八
節考鐘鼓列筵鼎食尊歌舞徵齊趙粉黛不給繁泰安
棄兵甲搆艱十一存尚倚仁洽久宗祀幸未湮匪直戒
滿盈諒由觀化原豈惟堯舜治歴年遂不泯真儒可乏
術横天肆流奔衛翼藉康哲圖迴獨煩陳端念勞居逸
積思盡厥臣百職監繇隸宴安豈禍根迴天自有經興
復歸本元將告衆多士服德以昭愆
江南行
吴姬白苧衫撥櫂唱江南江花鬭繁錦江水漾新藍吴
兒雙雙歌竹枝弄篙濺水不成泥風過楊花吹不起鴛
鴦相間白鷗飛别有紅樓花的的鮫結綵囊信抛擲十
二方釵隔畫簾鵶黃螺翠春無力小儂新挽北人頭壓
鬢雲鸞吐月鈎别按中州去聲韻繁弦度曲和輕謳北
客過從經北里南船買賣来南市回頭不顧買笑金過
眼何曾羨公子為君醉為若歌不為兔絲依女蘿但願
一顰還一笑見骨金鐶無用照
傷歌行
百川逝水絶還流夸父逐日不回頭秋風鴻雁春風燕
河東織女西牽牛湘君見竹還見淚遠人歸来石當起
汨羅濯德君可迴憂天未崩杞人死黃河奔流接太行
終不難行道里長有窮之君雙斷臂難返九日駐頽光
神仙可憑藥可久不見秦皇并漢武
放歌行
宿雲流隂度城闕城頭烏啼城上月胡笳歇拍羌笛哀
穹廬將軍淚成血匣劒星文光欲動羅帷青燈明復滅
空將夢裏見先皇曾是軍中識英傑伊昔青冥奮鵰鶚
鶱飛百萬翔寥廓而今白眼泣麒麟啁啾鳥雀追風塵
風塵隂隂暗河縣經過行人問征戰還將漢北裂帛紅
回向遼東帶書箭箭飛翎折鏃斷金馬死沙場春草深
不見征塵掩骸骨朝朝暮暮隴雲隂西當太白環荆楚
北斬樓蘭叱降虜黃鬚鮮卑應夢来白面終童棄繻去
可憐功業歸偏將道傍枕藉成丘壤九衢呵從何紛紜
列屋珠貂不相讓别有南陽開甲第轉日回天擅經濟
意氣由来縛虎雄縦横烏事屠龍計屠龍縛虎技難憑
續弦煎膠竒自矜自謂亞夫知劇孟過從易水問荆卿
國難欲除恥欲雪督亢圖窮匕不發將軍不惜將軍頭
侠客空成汗漫遊
猛虎行
蒲稗傷禾黍潢潦汚道路渴吸潢潦水蒲稗行且茹食
而充中復煦煦子既云可孰不豫謂我南山有蒻蒲昔
為展席潔可敷底春土腴石乃滋推枝布葉何離離願
同子坐欎棲裂葉鑱根啖而嬉實我飢潔子綏謂如不
可潔孰云美且都謂如不可潔孰云棄禮謨蒻蒲可食
子奚不懌誰不自憐謂我子識
煌煌京洛行
獨處傷鰥盛室妬妍位道無規飾過多怨魯連恥帝千
金何顧豫讓不死伏橋有俟天下雲從夷齊竟去加冠
于屨義所弗處荆卿攘袂燕得國士將軍授首謂死王
事叔孫之起兩生毅然且聖且賢不昧我天極量恢恢
遺風泰基市門苟留梅生長之皇業宏仁暢越八表我
寧一枝無所感妙得主隳仇良足於留極人臣貴登神
仙遊
墻上難為趨行
東方曈曈星晳晳鵲飛門前梧樹集啓我荆扉視遥見
遠人以晨征客從東西南北來息疲馬結綬拂長纓請
客上堂出屈巵自言空村但餔糜客辭别家年及期九
州豺虎夾道啼豪賢在路不擇噬月黑水白汨深泥曠
野無人居雨雪何霏霏狐兔在地走機羅空設施麏䴥
成羣飲人脂獸走啖不及遠道行人往往不能馳蒿萊
蔽目生黃雀飛去暮未棲虎大見雀駭見雀去山樹雀
遺弊虎皮虎視空睥睨白日禽獸爭馳突人羣呵禦至
日没日没復縦横人各不保生路難行棘與荆何能遠
游逐利名拂客面上塵爬搔蟣與蝨食我餔糜居我山
水窟飲泉力耕種山樊寥寥夀安逸客今憂思父與兄
何不拔劍邀徒旅斫草驅狐兔彎弓月張抨豺虎黃雀
麏䴥不足數父母妻子得相見乃不此身隔異縣慊慊
心意關莫以此言淚如霰
孤兒行
兒無父母尚在家貧不自保身寄他鄉罹患害父母生
兒時貴兒貴是男屬當休明時親朋来盍簪陳禮羅酒
漿衎衎譽言談長且八九尺仁厚豐令顔羣下若屏氣威
容不可干父母樂安逸家事所擯斥百萬上留田買花
度年日強奴事慈父利我所貨殖資財竟蕩盡兒大無
家室父母貧又老咨嗟何所道父遠兒不歸良時委芳
草豈無鄉里思人情多是非豈無鄉里人貌好心不知兒
父天一隅寒温莫候期道路日悠遠行人去且遲拔劍
出門去恥作兒女啼四顧多悲風浮雲掠天飛熊羆號
前虎嘯後怒髮指天汗流頤兒命一何辜蒼蒼當為誰
兒有寸心天若為憐時羿前驅奡後乘烏獲奔車魯陽
駐景列仙縮地軒轅出令保合骨肉遺民全命稷契皋
陶允平庶政大道無為民法不競下逮萬世休光猗盛
黃鵠行
黃鵠早寡哀思故雄無何怨尤義命允終君家有高樓
雕楹繡柱錦盤龍綺羅疊裀褥金錯豔重重儂居茅盖
屋長夜卧如弓志尚不相謀寸心遂難同君家椎肥牛
飲醇酒歌鐘歴亂彈箏擊缶儂登北山采薇茹芝潔若
冰雪強神注頥自非口體人安事相追隨豈苟富貴慕
豈易貧賤去所長泉下恥所短寰中苦大義不乖違死
生誠何事儂是一婦人欲愧天下士
對酒行
我有一片心寥落萬古愁今晨對美酒浩蕩付東流我
昔探穴求虎子西登芒碭候雲氣鼓刀之人理釣竿南
山牛歌長夜起少年激烈負壯圖自當天下竒丈夫直
欲乘風破巨浪入海攫取驪龍珠英英湛盧劒玉琫青
珊瑚久不得剸犀象斬猰㺄星文繡澁霜花枯幽隂汚
土豈足掩神王寶氣貫斗干天樞時来天地賭一擲握
柄身先萬夫敵大人虎變非擬量肯為竪子迴容色肆
中虬髯生撫刃強調笑流目視河山餘子等末照一目
飛龍人君先我同調豈無昂蔵凌九霄以爾席卷歸包
茅雙龍偃蹇不並駕鳳凰鵰鶚各有巢舉觴酣歌酹萬
古悲風蕭條為我起九日不可迴青天古人心事長已
矣長已矣不復来千秋一知已餘子將相才棄瓢老翁
好襟懷寥寥乃見富春臺風雲圖畫出東海百代碌碌
徒喧豗我御泠風振高節上追數子相超越鼓翼九萬
登鴻蒙浩與大塊同噫咽括囊元氣於卷舒槖籥六合
天為徒
踸踔行
朝亦恒苦飢暮亦恒苦飢山中好薇蕨猛虎向人啼我
行茫茫安所之白日無光天昏翳隂風慘如西北起執
手河梁上我無舟檝子不得共濟還顧途路間塵沙被
肌體牛奔同馬走毛冷縮如蝟道里在咫尺難行不可
止三百六十日幾日如夢裏
相逢行
世路多岐曲岐曲達長安妍醜紛相逐輪蹄交其間去
者不憚遠来人或悲酸榮辱理有常孰能籌萬端維昔
尚聲勢捷逕所攀援事君本無誠功烈侈宏觀利禄及
妻子奴隸肆餘驩孜孜徇一已僥倖涉國難尺長有丈
展寸否千憂煩陽揜隂為惡暴白詎可殫姦私深自恤
汗簡乃欺謾矯首東都門歴歴銜怨訕脩天以要人未
必淪異患物誠事不忤清源無濁瀾相逢岐曲人欲竟
此長歎
鞠歌行
魚目哂明珠鰕䱉笑龍蟄三獻何貽刖足羞荆山萬玉
為之泣仲尼大聖人削迹於魯衛蔡澤狀嵌枯詭譎致
相位賈生不必恥絳灌漢廷羽翼藉園綺時命有同然
逸民猶任使盜跖之惡已横天令終康裕登遐年顔回
竟夭折亞聖何能冀自全化工無私循至理善善惡惡
如流水達道貴自然梟獍非倫擬
豔歌行
杏梁初月上桂障晚香團並照花羞面聯芳氣拂蘭流
鸎慚曲度舞燕比腰寬買笑千金易知音一顧難瑶琴
聲乍轉嬌歌興已闌含笑俱傾意託語尚羞顔藕絲裙
帶合竹葉酒杯殘的的帷中燭灼灼腕上環情如斷金
石恩有重丘山誠願垂燭光多幸保環圓
引類
鹽梅引
甘以酸為和味以鹹為主傷鹽喉哽咽過梅心悽楚調
適貴得中心手天為度間髮不容私吹毛亦兼與神功
佐四運翼德懋公輔璇璣典寬衡日月光合宇仁和扇
惠風膏澤均時雨惟天予我心惟正儀我矩一夫曰飢
寒由已使無所皋䕫有玉燭永言佩斯語
雲龍引
芒碭秋空見羽毛龍光雲氣與天高五湖何處無明月
斫竹南山坐釣鼇
思歸引
春行倦長路赫日逼隆暑肅殺每傷神嚴威雪交雨怫
欎念鄉邑剛風起郊墅衣錦夜行遊將何辨文縷非無
逐日足豺狼正旁午欲假圖南翼䲭梟列行伍儼儼五
雲表玉闕開金戶天黑不見人妖狐友虓虎饞扠與惡
嚼遥目無逆覩延頸望所思龜山蔽東魯樊籠傷局促
缿筩嗟幽聚皎如萬璣珵信美在異土焚籠斬世網駕
雲返吾宇
曲類
入塞曲
入塞常在先出戰常在前骨不委沙場貌不上凌煙死
逐百戰塵生全萬死身不封李飛將餓殺真將軍鬼雄
與人傑生死答君恩
出塞曲
被甲二十年全軀萬矢中腥風凌白刃人死我成功受
降論百萬俘馘過西東窴顔石復刻烏丸壘亦空振武
揚兵氣宣德暢皇風金鞭行擊節八面凱歌同天子臨
軒陛剖符登美封簪花上林苑醉酒明光宫再拜奉萬
年太平歌治隆所願全民命不敢計勲庸
懷仙曲
矯首寥天見黃鶴雲翎翩翩入青廓金泉百沸湧丹砂
九靈老人烹紫霞霓結旆旌星軫駕逸虚之宫五光夜
待予鵠立玄黃中一激清風洗天下
磨刀曲(二首)
恨不早有生目逆夷齊清恨不能丹青貌取魯連形持
此恥天下誰為天下英
其二
莫作青銅鏡照面不照心常恐日月光覆盆難俯臨願
君憑龍背直見海底深
大道曲
鳥鼠不足登鼎爼羅網不能致龍虎所以曠達人甘心
託卑汚乘田委吏豈足數聖人當之安所主潔世隕天
全傷清非律度堯舜百代事規規有常程夷齊以義去
後代死沽名伊尹三往來效者失其誠老耼伏柱史切
切避虚聲子房全去就去就魯連輕欲食當思耕欲衣
樹蠶桑逞舌畫雄略假仁仁義亡鯤鵬鎩翮蔽三光鷦
鷯深處一枝蔵竹花結實鳳凰至卿雲五采明朝陽經
天緯地論賢聖王喬矯手略不聽呼吸元氣御日月天
地有窮道難盡卷者不復舒志尚焉可並萬世迭更變
億兆各順令
烏棲曲(四首)
宜城春酒鬱金黃樓上屠蘇百和香同心寶帶合歡結
烏棲樹頭拜明月
其二
錦幔遥屏輝五采烏棲月出薰香藹此時氣息兩相憐
含嬌弄態不能前
其三
感郎言誓為郎憶魚為比目鳥比翼烏啼月落東曙開
俱飛魚鳥約重来
其四
疊股釵横金鳳凰連環佩結玉鴛鴦啼烏啞啞楚天曙
金玉容華逐郎去
五言雜體
輕舉篇
弱齡秉清戒齊心學上騰羨門教服术偓佺引拾璚鍊
氣常通液補腦急還精歴紀校功滿一舉得身輕寶駕
乘流電珠履躡繁星憑虚倚閶闔肆遊寓紫京木精友
方朔日華驗廣成靈桃豔芝囿璚蘂粲椒庭樹剝玉文
棗枝懸金脊藤黃眉覽六著青瞳指五城徒侣皆仙氣
服御盡長生俯見泰山小坐待黃河清率土不足顧六
合豈難并始異塵愚境進卑世俗情
古思
去年征小月今歲入雲中書去春鶯後夢歸秋鴈空瑤
筝折繁柱翠被掩重籠裁衣猶想體臨粧羞照容妾豈
懷私意君亮裏精忠但惜芳年邁未建列侯功君行當
策勲妾行當預封
驄馬驅
十五學劒器偏騎生馬駒二十斬樓蘭輕身西射胡蛇
弓彎月影鳥陳布星圖響碧鳴珂玉生紅滴汗珠自矜
毫髮義寧憚萬金軀身當國難死名恥衆人俱必使清
區㝢垂勲竹帛書
槐
虚魄初凝始公位屢徵今兔目經時淺鼠耳訝春深炕
枝承麗日斂柯條纂林曲曲朱闌靜葉業綠雲隂首冬
若服實長生諒可任
排難
烈士有名累不恥貧賤時聖哲畏匡宋蒙莊且授譏柰
何改故容猶得辨妍嗤達道乃自順異服尚云非豈伊
賢聖姿抗力虎狼威而况當季世冉冉輕薄為矯首謝
岐路斯文不在兹
公孫伏威隱居
北山移象設東壁耿奎光累葉曾題里高門表署鄉河
山鍾地脈雲漢儼天章臺似嚴灘曲門當潁水陽紫霞
虚亂棟翠蘚蝕飛梁石磴緣平陸煙樓接上方林泉韜
紱冕經濟眷巖廊冠豈秦鶚歎歌猶楚鳳狂士矜才不
世天鑒德惟良
奉和鄭編脩本解難(二首)
聖主中興日神功佐運年卿雲開華嶽王氣障幽燕望
闕河山近瞻天日月懸九成來鳳鳥八表淨狼煙跋扈
將軍死通明宰相賢可無慚漢節喜復戴堯天
其二
帝力歌垂拱民思樂治平百靈方效順萬㝢欲銷兵衛
翼金湯固陶甄玉燭明皇畿歸大統天眷及羣生九鼎
終神器三光體國衡寸心雲漢表决眥望宸京
慶夀堂詩(為鮑别駕德和賦)
靈椿湛異卉華屋仰垂眉履仁敦孝友積善保耆頥鳩
盤南極杖玉賜偓佺枝綵服八龍被秋花五桂時白光
延素牖繁翠結瑶芝風生交玉佩塵起拂蘭衣十年不
去亂百口幸無遺生全處泰道居安眷洪私化理神堯
治山川箕潁違詎忘瞻穆穆于以樂怡怡
賞靜軒詩(為張廣文奎賦)
幽棲安僻地泉石友芳襟倚景覽時秀虚扃延賞音躧
君游郭履眄彼北山岑水華籠月沼竹屋韻風琴葉落
驚孤鶴花動起鳴禽論感潛夫癖瓢累許由心觸此後
留憩俛世詎遺簮
友竹軒詩(為戴尚質作)
遺簮二十載閒居眷朋儔感念負竒節虚心事交游廣
庭風雨外青燈几案頭賴子相容與以遂慰清秋既此
歎長夜復盼空樽愁將子共貞操永竟百年謀
同聶鏞茂宣王行止仲袁養福能伯宴劉别
駕勝彦清宅得青字
上客佳時集衡門緹騎停鏗金披豔藻鳴玉振芳庭麟
卣歸肴核鸞觴浮醁醽花明雜樹錦山翠鳳凰翎覽景
念時聚薦芳惟德馨酣歌退落日緩帶倚春屏主奉以
百年賓酬願千齡詎知今日懷明時在丹青
忽然有喜作(寄張叔亨)
國仰朝廷大民瞻日月明百年均德澤萬歲樂昇平期
運彌天久輿圖倚地并㳙埃蜂蠆毒謬戾虎龍爭玉闕
當宵旰金甌識姓名民多屠伯虐臣有智囊傾貢楚包
茅入封齊錫爵榮東宫嚴事育北斗運璣衡將帥承新
澤謳歌返舊京小臣無以報獻賦頌河清
陳迹
渡江清秋暮乘槎碧海通何意抱熏心方嗟委爨桐驚
坐無陳子掃門還魏公目眩牂牁馬心折衡陽鴻客以
韎任賤我惟天眷崇臣職守銅墨衆口蹇豪雄拔羽久
危鶴佐王非夢熊劒舄駢羅貴禘祫包茅空叨恩眷東
候擊壤意南風雖同熠燿照尚想昔邪重
宿吴興玄妙觀
玄圃邀遐賞方外息塵機丹書寶真字隂洞紀靈辭脈
望從經得玄鶴自天飛鳥下窺魚餌花落罥蛛絲流雲
懸度影蕩水不成漪綵石綴珠露翠草偃金芝玩芳思
寄迹逐異遽乖時吏隱懷梅福冲素緬安期欲結超然
志方眷二儀私
同牛諒士良董在彦志王欽守敬莘野叔耕莫
士安惟恭朱武仲桓徐賁以文何恒得常宿
馬庸敬常舟中時禁酤次早偕九君子為馮
信祖母執紼得逐字
懷宴喜留袪揭厲不成曲掞思麗霄漢緬斝想醽醁客
留廣練被榻共侏儒宿環篆盤螭暖咽漏銅龍促坐披
庾亮月佩韻元昆玉風靜餘春遠星發流雲逐嵐氣蕩
鮮颷鏡水摩空綠舟停鷗許訝夜渴波還掬摛藻鏘瑶
豔列綺光華燭尚懷同驥附終以愧貂續
竹軒詩(為王簿欽賦)
三逕伐經屢七賢游足夸樓似黃州見詩多衛武奢風
裏琴聲韻月時秋氣華翠梁封蘚色玉榦蝕蘿花刻桷
文初直代瓦火將斜來鳳猶鳴節掩貍終委沙
客至
長薄煙飛翠芳堞雨零珠跬步愁泥滑荒城况道紆歌
裏来波艦架上亂風書所思驚夢想攜手尚揶揄嵇眼
將青共阮淚及漣如語盜猶懷已之關詎委繻感義金
非貴待價玉還沽有虎方如勇見龍當遂圖
夏侯敬業桃花别墅圖
嵌竇棲雲屋湍洄帶海潮危峰虚紫翠激磵墮琨瑶樹
密潛通寺山深不見樵苔磯浮雨色藥逕引春苗碧藻
刺波出赬鯉透層跳綠蘿疑礙石榰木自成橋傲迹韜
軒冕伊臣畏市朝繫船猶種柳飲水詎辭瓢幸此覺塵
夢何言圖縠綃
發霅上
理棹環枝水依岸歴横塘織翠將苔葉流曲度花航綺
席餘香散澄湖明月光懷人將遂見望途猶恨長奔走
知形累青紫與時忘養真非谷口讀賦感山陽䲭夷故
宅遠麋鹿古臺荒去水芳年逝落葉暮山蒼詎自矜班
志暫假似顔蔵
懷荆楚
南昌鐵柱觀西坂銅陵橋懷鄉望似見阻兵路竟遥不
孝疏親問負愧秩臣朝順襮猶方裏束帶自垂腰隋卿
初賀雀秦冠徒歎鴞石媚愚將寶玉禍淚成邀文木知
摧用武弁敢云貂雖懷銅柱援終返玉關超
結客少年場行
射獵隂山下經過狭邪口俱邀信陵客共酌新豐酒不
韋膠漆契郭解死生友共念雪國讎漫睇蒙塵垢剪草
除草根殺人恥人後所貴豪侠義不辭骨肉朽縦死秦
王劒何負將軍首
自敘
艱時負弱操虚已盡天爵軌途將鑒往衆感紛非昨在
昔任架搆言念中榱桷三千經名禮九方遡寥廓慕義
披天日抽腸見葵藿膽氣識子龍風浪懷宗慤揮金去
閩楚抱玉緬河洛局局前途隘紛紛後塵錯世衢春草
豔物表秋雲薄孤情動故臣長策矜時藥抱熏自煎㷈
同汚遂支度敗垣竟可踰深坏亦幾鑿事農畦園靜望
海雲霞漠蜜香知蜂起潮退緣魚落躑躅墮丹心齟齬
韜雄略素絲無色染散髮煩巾著尚疲東野馬欲展清
秋鶚天德何酬許賤生當激作心遠冀宏圖時脩嚴重
託迴復循至理非予獨謇諤
對鏡
壯氣愁籩减朱顔客裏凋帝京紅日遠親舍白雲銷裂
土天猶廣長驅地匪遥三公殊玉節七葉愧金貂直是
民思漢何曾犬吠堯䜟誣方士語旌返大夫招木石禽
填海河梁鵲架橋鈎陳垂王氣熒惑隕星妖恢復應多
士民人諒久要竭忠文武略禆益聖明朝
賦獨孤隱居詩
萬竹巢孤鳳雙潭據獨龍穴深留禹跡松古受秦封日
月閒窗牖雷霆被劒鋒坐憑南郭几行策大宛笻苜蓿
經秋嫩雕胡任水舂金方丹劵閟瑶笈彩雲重巾擲成
橋度銀飛是雪溶魁罡繩步武天漢豁心胸令德高巢
許名言振鼓鐘未緣酬夙契空欲躡遺蹤
海上有懷
五雲連海闊一水與天通日月三台近乾坤八表同遐
荒歸震蕩草澤數英雄霸業矜文治天兵小武功麒麟
當大路鵰鶚展秋空上將雲臺舊宗公玉節崇羣方連
國難率土返王風血滿秦城下笳吟楚帳中敢忘將寸
草不必歎孤蓬徙倚瞻霄漢龍光接岱嵩
殷憂
殷憂初假發觸語竟焦思尚鎩飛鸞翮遠企應龍期泥
沙有雲雨指顧及崦嵫舉施心猶振畫地自矜竒投鞭
一水斷擊楫萬方齊燠燠推民牧元元司保釐毋讒去
寸短毋變易長規眷謝舊典刑欲嚴新切治何言追綠
兕終當磨白圭億萬天子夀永年弘緝熙
鶴沙道中
空林初見月老樹獨禁秋雁影望中没鯨波天際流竹
深僧寺靜逕古客亭幽去亂思劉表懷才念馬周豈無
霄漢志不展稻粱謀潛澤猶多彦中興在列侯星河環
北極蛇豕眷南疇去日馳芳景飛雲想巨艘短衣愁逐
虎長夜學歌牛收拾狂蹤去箕山累許由
懷八禮臺架閣
我為狂馳子負媿羈俯育方念遠家國凍衣饑食粟閩
楚事偃蹇河洛行局促欲願自青海及留傷白屋異土
居大朔浮名駭民俗鄙人尚潔操時議非同欲拂拭爨
下桐温存髀裏肉子拔屠伯困心遠羅鉗辱即地由矛
盾合汚避騁逐握手九山雲快意十里目葵藿類物性
功名固邊幅夙昔分憂願噓呵濟時祝一轉成蹭蹬半
生若顛覆我留迹龔勝子去追梅福去留無異理方順
猶風襮竊效無君弔豈擬盡途哭悒悒我不如望望子
来速萬彙仰日月羣生韞金玉肯惜匡世材為拯登年
毒風雲快鵰鶚式遂歌鴻鵠
贈别戚景純
夙昔悵行邁淹阻及戈革共難九折路况寄千里迹雲
龍渴心膽談笑致羽翼良時詎可要淑景何能即傾盖
晤顔采居蘭忽盈溢塵汚或眼青齟齬彌心赤子未貧
負抱我固洞披識斯文拯淪溺餘子遂規則淳古有其
人聖世終見獲天代閟神器人靈寶幽匿雖全蹈海恥
幾晦潔身策子去此猶彼我傷家異國丈夫忠孝願鄉
里生還客有道貴達兼窮途慎憂惕多詩極忠愛溺志
周反側莫以空言勞長負世儒追贈子魚腸劒淬此霜
花白計義感雷鳴雪恥委刃敵生當建名節既死雄血
食勿以女兒情别淚灑胸臆
得二兄消息書示鄉人
弱弟知臣節諸兄戴母慈家猶隣戰伐國敢計安危異
俗衣冠舊深恩將相知青絲調白馬赤手竊潢池力必
先烏獲兵當後食其五雲封鸑鷟一老應熊羆上德精
圖治仁師貴保遺山河崇衛翼日月望旌旗天道回經
緯吾徒豈磷緇百年忠孝願三復脊令詩
恒山白龍潭寺題壁
行路苦煩隘暮歲方奔走来非梅福道去恥魯連後遑
遑幾暇弔汲汲奚能就獨事陟幽遐披靈豁星斗乾文
迴炳蔚帝坐銷塵垢仁德允中興蜂蠆隨懸首沈憂家
國願藉力英雄手心靜足忘疲道在形俱瘦恢宏諒有
素葫蘆矜含秀豈是顧祭臨澄懷遣詩酒寒泉心膽徹
潄石笙簧奏白龍霖雨資翠巘煙霞友不為洗囂頑終
當避天吼
何鍊師碧雲詩
矯首青冥上飛神八極中蓬萊萬里外紫翠結鴻濛仙
人雙鳳簫導鶴倚秋空散花將桂女捧藥見芝童要我
從太霞凝情碧雲裏遺以崑崙謠學飡蓬虆子冉冉六
銖服燄燄五枝燈盤螭離火下裂鼎震雷升問道元無
始大德不能名雲行青天上寓影以寄蹤有情在川澤
豈擬當飛龍卷舒本自然茫昧信難測忽起必經天既
行遂滅迹瀛洲如可待一鼓冲天翼毋為相邀遮九萬
當不息
題便面
近翠漂殘靄遥青出遠岑天光通野水雲氣亂秋隂貔
虎空林外龍蛇大澤深箕山無異夢魏闕有初心鳩玉
方仙杖星徽擬舜琴不須彈别曲江漢少知音
章山人隂陽教授秩滿歸嘉禾
泠泠石峯水煜煜君山雲若人盤谷間高舉凌世氛出
侔天地宰知與造化羣方儀表坤軸晷度法乾文寒暑
無停機持滿俟毫分至理豁胸臆一試無遺論功成不
枉已拂袖竟何言望望流水遠雲山靄孤鶱寄謝狂馳
子長歌歸故園
奉寄江知司漢
弱節委虚名江海負羈靮叨友賢俊人春風幸披識晤
言勞軫念讜論陳宏蹟豈謂隕良圖俯仰成今昔分飛
况鱗次相視煩蓁棘梅尉終飄舉顔坏苟棲息共有家
國懷俱渴雲龍迹拊膺九折路感義千金璧大聖畏匡
人遲遲去魯國所願隆弘美致身保明德翻飛尚一鎩
奮鼓垂天翼君若迅青雲我豈歌田石
邯鄲才人嫁為厮養卒婦
隱妾擅花容三千眷女紅寵遊名共輦被榮曾冠宫年
將舊色改夢與故恩空一自經塵土百死念微躬破壁
蛩吟夜枯樹鳥呼風貴榮少不逮賤辱老相從苟全父
母體况慚婦寺忠
關山月
未久辭沙漠奉命討祁連後逐李飛將追躡至燕然疾
風飄沙礫彫弓不控弦黃旗開虎翼綠玉匣龍淵地迥
聞笳咽山空見月圓持比君心照白骨滿三邊
有所思篇
相思不可巳相見邈難期當君懷鄉夜是妾夢歸時寶
奩殘匣粉瑶瑟脆弦絲文杏酣嬌暈弱柳展愁眉綵屏
香霧掩綺帳曉寒低照骨環金析見膽鏡塵飛苦為芳
年去坐恐故心衰裂帛待秋雁掩淚聽朝雞亭亭將影
弔脈脈寄心知香裏愁還熾想中人似來裁詩織錦去
憶箭帶書歸望極將情遠途遙念馬遲素懷鍾契愛良
願豈乖違一札緣風至萬里幸星馳
芳樹篇
碧樹臨秋風芳枝蔚華露寂寂憂思人冉冉徒行步青
春去不來白日朝成暮坐恐雙輪車行摧九折路焦螟
隂井歇熠燿疎簾度語夢暫留驩懷情恍如遇新人容
自新故人心尚故勿以疲馬憂當計亡羊慮萬山皆北
拱一水猶東注愁結楚天雲淚涕湘江雨
臨高臺篇
臨高臺翼翼何軒軒所思乃各天一方終日騁望不能
還天長水且闊兩臂無翅翎安得鶱飛霄漢間臺高高
百尺臺下有水清而寒遊魚躍其中仰首見飛鳶上下
亦可察山海亦可移愚夫一寸心萬智不逆知對面尚
難同望想何由期臺高水深望不極望極徒令長太息
里之鄭氏子業醫于陳求詩美之
神農嘗百草疲癃蔚以興岐黃道砭法賢哲代相承和
出保周民越人資内經倉公極炎漢晉謐術天成隋楊
業太素祝由法交并至哉孫思邈剖析驗符徵縦横分
寸間俞經從井榮理訣本王氏指落起沈冥六部悉百
骸四節委七情真筌世不乏掇拾師唐冰顧彼女蘿託
何傷蔓葛尋落蕣榮終夕客鳥倦還林雄才智助德澤
世尚為霖危遜有明訓夷逸豈恒任
柬謝江漢枉駕山中
蒹葭植弱節玉樹引芳柯謬有攀高望深慚接武多千
山迎騎氣一水淨鷗波珠履青雲士金聲白雪歌貴無
嫌菲薄貧肯厭經過但恐凌霄漢何因掃薜蘿
愛妾換馬
私恩徒累志國難或危身方缺閨中念將收塞上勲千
金猶市骨一笑豈回春不矜蛾比月願得騎乘雲寶釧
銷羈絡雕鞍飾鏤銀壯夫要汗血少女拂啼痕誰云惜
窈窕當取畫麒麟
陳山人隱居
曠俗遺軒冕誅茆結薜蘿天心片月出雲際萬山多羽
盖繙林葉芳茵被逕莎空瓢留玉磵老樹泛星河道在
身俱重時非迹豈譌猗蘭當擬操藂桂有招歌射日弓
間弩屠龍劒不磨風飡猶煮石雨種或披蓑何意攜紅
拂無心跨白騾蓬萊今咫尺桑海事如何
陪莊沈二隱君宴城東黃氏樓
蒼山凌晻靄綠水淨波瀾樓出孤城外天臨四野寬璚
筵開勝地玉酒奠仙壇笛曲穿雲弄箏歌對月彈隠侯
熊耳爵傲吏虎皮冠盖世推才氣横秋擅羽翰自緣無
谷應非欲久泥蟠憂漢多時策歸周但釣竿簪纓今日
會圖像異時看共作山公醉樽空興未闌
胡永年兄弟石莊二隱卷
吾宗帝舜胄歘紹陳胡公百葉被奕世千齡暢皇風麟
趾肅家廟鸞虬偉才雄璠璵相炳煥岸宇凌煙虹葳蕤
吐綺采彛鼎光軒墉諸生啓春秋天下歌中庸曰余悚
負荷越迹台垣中弱冠忝民牧十年歴兵戎塵裂匣中
劒弦清膝上桐意闊時不偶心摧道非窮徒揮萬金産
豈累六尺躬步影眀月裏浪懷秋天空以此傲物表長
歌翼南鴻伯兄冠羣才鶚薦厠鄰封綜理局卑鄙遺民
樂時雍文江水如練一勺此心同仲氏職行人公府步
顒顒宣化廓清宇流誠達深衷累挹紫薇露時乘白鼻
驄俱懷柱史隱共恥魯連功英英石莊雲歴歴山潭龍
既舒彌宇宙欲卷絶冥濛出處象日月翹鶱如岱嵩黃
鶴在玉芝青山夾蒼松願勗金石年分光荆棣藂若魏
兩應起保漢二疏終
與姚東之言懷作
志士仰天庭終身恥居卑空名提向楚獨善竟何施伊
昔裂冠裳白日慘簷帷高臺舞突獸烈火出絳旗欃槍
掃六國廷闕高五噫志士束名義思全中顧私北海節
旄盡西風霜鬢吹心計周宣起眼穿漢武時終假扶搖
力來臨天日姿機緣萬一間喬齡深本支回龍闡故業
捫蝨綱皇維螫手當斷腕微服偶違譏拂袖向滄浪扁
舟侣䲭夷君誠東山客豈慰蒼生思挟此虎龍氣因迹
雲泥機九萬有迅程波瀾浩天池如何一杯水遂活枯
魚為終當匡濟任俱負鼎鈞持敢竭駑駘材共宏霄漢
儀成功蹈海去恥貺璧與珪天壤倘攜手君應哦此詩
黃鳥
黃鳥西窗樹低枝拂短簷曉帷驚楚夢春恨隔湘簾篆
碧殘香印愁紅薄鏡奩遠期龜未兆近信鵲能占酒淺
金浮彩筝清玉弄尖芳心待明月留意語纖纖
山莊休沐懷鄭桓居貞(桓别十年僅得一詩見寄)
微月出遥嶺南山生夕隂石林通玉磵風閣韻瑶琴八
表縦游目四溟曠冲襟方乖簮組累忽悵别離深慨舊
緬遐想披新迂遠尋雁分踰十歲鴻末得孤吟子戀蒙
山隱余懷潁水心千金保樗櫟萬古繼徽音因之固膠
漆何以貺璆琳
送桂子山鄒縣省親
江東又送客鄒魯去寧親别席花盈酒征衣露涴塵秋
中淮海路畫裏嶧山人嚴父忠為令諸昆孝法民賢邦
推雅治亂世得儒臣衣錦斑衣後鄉閭拭目頻
題畫送廉希魯
鯨波遥際海龍幹直擎天石隱連城玉淵澄澤物泉翠
竿仙子釣桂檝孝廉船氣合神彌曠言深理造玄風雲
徒入夢屠釣不妨賢杳杳迷形役冥冥逮歲年青萍光
彩動紫氣斗牛連握手論心後誰先祖逖鞭
答楊茂建秀才二十韻
道喪真儒病詩亡政化隳斯文天汩没大雅日陵夷應
絶金鐘委聲亡月缶宜理音誰間作華采世優為古學
非文字名言析本支語雖遺汗簡惠欲驗敷施子服先
賢訓吾遵列聖規才難俱皓首業癖友黃眉開濟寧無
術風雲自有期未淹朱墨鄙且分草茅私白眼嵇康共
清心鮑叔知情窺滄海淺志局泰山卑惜别分神劒懷
歸咏紫芝蓴鱸今夜夢猿鶴故山悲善養清明氣彌堅
鐵石姿用須鏗爾作舍豈浩然移任道恒先已當仁敢
讓師麟方哀魯狩鳳秖見堯墀上德符三曜亨衢展九
馗扶顛良有願試誦别離辭
歸隱圖(為張叔夏作)
舟檝江湖遠雲霞島嶼平遥天兼水淨遲日帶霜明草
澤人誰在林泉計已成問津逢季路蹈海識田横去斂
千秋氣來矜萬古情風雲徒入夢屠釣不嫌名望氣知
埋劒臨流想濯纓明珠雖萬斛魁璧重連城書得圯橋
秘門如谷口清卧龍終一起嘘灑為蒼生
賦得春日閒居言志
穹楣朝日澹邃閣曉寒新羅薄承熏淺香飄入幌頻閒
情關淑景雅致屬芳辰植園平達道濯水遠通津柳深
鶯度曲花重蝶迷春琪樹羅金塢瓊樓照玉人雨山開
黛鬛風沼蹙波鱗九野均天澤遺黎樂道真遜言居悔
吝治世掞經綸虎變寧無待龍蟄豈終淪詎言因玩物
嗒爾忘歸仁
鵪鶉
夷磵石礧礧陽坡草離離取適飲啄情養成山澤姿樊
籠事格鬭脆翮互差池王風有深喻貧士無完衣物理
賦自然奔奔竟何為
奉寄全禪師
高僧惬勝槩卓錫憩三華梵唄下天樂香雲將雨花萬
法匯一源衆流息紛拏方知湛淵默足以絶世譁止水
鑒空影飄風散流霞夙聞契圓悟方便演三車勉旃各
遂養願得近袈裟
即事
溪堂霽靄散巖樹雲光落白鳥度曾巒青煙起長薄采
芝逢逸叟隱几比東郭勗此山澤癯西笑長安樂雲泥
分靜躁隱顯世參錯異曲既無能夀橒斯有託
企雲樓(為黃伯孚作)
慈親竭孝養令子企雲思温凊豈不懷征徭敢後期斑
衣惟間隙愛日每舒遲引領睇白衣恍如在庭闈傳之
尺素圖啓彼孝慈詩于以著令典永言敦民彛
次韻追和李仲公先生詩
文以化為工俗儒局成法紛彼負疣贅芥蔕強扳扱負
芒竟誰刺代痛幾自搯珠玉既沈淵虎兕空出柙以兹
迹元化渾渾綿翕哈蕪穢闢菑畬望穫有畚插掞才擴
聞識舉乙必繼甲牲血久在槃俟與竒材㰱
元音遺響卷四
