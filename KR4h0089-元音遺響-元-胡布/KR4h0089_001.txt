元音遺響卷一元胡布撰
五言古詩
雜詩(三十六首)
玄運冥至理化機無停輪昏久則昭明陽隂一亨屯草
昧得養長膴膴全生仁籥吹苟乖違秋霜何其繁聖人
混異曲真蔵寡私恩獨不悟天隨先哲欲無言
其二
聖道在天地昭昭不吾欺如何握異符理與仁義違淳
古仰明哲處汚虞艱時矧伊濁世士迫此無纖遺曰彼
布天毒何言久相縻綿綿為魚肉跬步迹禍機大德俱
淪亡昌惡益隆滋周孔格至理詰言今安歸
其三
惟天生險阻以膠王霸心倚地展私力民生塗炭深黃
帝征蚩尤干戈傳至今古有革不享用武具所任後来
侈封疆勢奪利由侵造化果有仁無地産黃金川嶽可
坦夷庶幾竟微忱
其四
浮雲翳四澤萬象周昏芒初日川上來重隂閟晶光齊
人喟永歎慷慨悲夜長長劒諒可憑一决披天章
其五
莊列得捷徑異軌尚同歸千載味玄言真至始云知澤
世苦不早大藥亦有資仲尼何拳拳三綱果誰持煩憂
非後遣典則莫前窺惟有乘風術飄飄近無為
其六
肅肅平原樹凄風拂柔條衆鳥豈不棲巢危霜葉凋達
士志草澤大名世寥寥非無絲與竹大音不見招芥蔕
爾何知蕣榮乃崇朝飢羸寶蒲稗復此棄場苗失路信
多岐反道獲天妖式靡巨姦毒宏仁来者要
其七
良辰惬幽趣曳杖窮山樊冉冉草澤中披荆擷皋蘭馨
香臨絶谷懿此出清源毋以遊好人搴芳移本根
其八
楚項恃重瞳驕吝洊漁獵假力削暴横資漢闡丕業范
增不老死寧與天命乖衆口徒喧紛吕翁豈凡材驅掃
如流電平良實膏煤陳迹遵往軌朗鑒循昭回但諗天
下慝古先莫能裁
其九
古莽國西極晝夜一昏曉民居類化遷日月光不照見
者反虚妄寤寐劇真要意彼實踐蹊逗翳涵冥杳吾欲
騰滄海往處晦機兆逐日非我能歲程庶當料
其十
一士永日笑一夫終年悲醒者常拳拳醉者未易窺天
地有川陸浮沈多是非撫心徒自憑豈惬人道違老耼
適西戎尼父志九夷朴風安土習片善猶擇棲同塵諒
不汚永懷杜德機
其十一
吾愛宓子賤彈琴坐高堂單父頌賢聲四民沐春陽垂
拱開至化軒轅儼衣裳帝力何有哉順則歸陶唐小大
功不殊一本葉萬疆誰謂局州邑牛刀安可量
其十二
有生知有義利萌恥亦喪苟得益寸私當理委虚賞勢
門易變態靜燭情萬狀昔者且感傷末流愈乖蕩寡求
足養氣澹慮始澄想衣食接有道虚心守彌曠已矣賦
遠遊逍遥釋塵網
其十三
庖犧結網罟季世漁民物宇宙一括囊生生死窮窟仰
聞無懷氏樸重如木訥自有嘐嘐民兢兢負憂骨島夷
異終禮父母死屠裂孰是暴所恩詭智苟全活宣尼德
無位庶類由天孽生後三代時幽憂遂何發
其十四
古來文章士立言稱達生靡靡衣食事切切生死情塊
然泊虚堂高志越八紘徒言學仙蜕十九拘神形質盡
同草腐光輝蔚何靈有身為心患伯陽葆元晶超舉世
塵外茫茫閬風清
其十五
炎帝五絃琴軒轅十二筒聲律身為度子民育和雍秦
音厲爽迫鄭衛佚滛風晚代美無度商聲雜汚隆豈曰
穆黎庶侔德在王宫中國流聖化禮樂以知終
其十六
壯士貴便捷出門當蝮蛇螫手恐傷身腕落毒莫加全
孝不幸中殘形其奈何以彼豺虎聲慘毁苦無多
其十七
黃帝夢風力秦嬴登斯高梟鸞以類合德惡豈獨操顧
彼聲利居影響無遺毫取近方跬步即微如牛毛用等
逐其流立言寡虚遭擇技誠不易戢羽尚騷勞梧臺有
燕石楚澤多蓬蒿百爾慎厥章儀監罔或韜聖賢惡似
是利語劇昆刀含章介貞祐黽勉示同曹
其十八
炲煤飯幾許聖人乃生疑心信目易惑感深陳蔡時二
叔誣周公後母毒伯竒天倫且反薄他人安可知綱常
苟不虧大義均等夷豈無日月明疇盡耳目私秉德各
莊簡千鈞諒自持
其十九
昨日至今日今夕復明朝少年忽老大白髮肯相饒舜
禹亦孜孜憂端所空招跖蹻膺惡柄僥倖每矜驕世路
自多岐媒孽迹非遼彼善則昏昏此惡既昭昭同沈腐
草質彌逐贅疣消情實非歲年天道固難要
其二十
昔承長老訓天人貫一理名言徵簡籍格覈百子史四
序代化遷二氣齊物始福禍向有門轘轅鑒旋軌顔淵
如其仁何事傷夭脆彭耼稱古夀千歲終已矣咄嗟人
事盡天理謂可致報施已多乖冥冥有無事
其二十一
高揭日月行孤抗羣物紛任公戒天伐首陽非全仁二
途侔失得寡昧將誰親聖人無恒師反側意已勤願處
皥皥鄉遺身若飄雲往止邈悠悠禮義且無聞微軀焉
足累虚白庶怡真
其二十二
俛仰天地間文章諒何補苟云躬踐履遑恤身後顧知
行本一軌佩言希往古如何服堯舜行與桀紂伍彬彬
資辯捷詭飾增文縷誅心誠未靦賊德果何懼亹亹揚
法言隂衷益膠固生非三代世瞬息交逆覩魯叟苦彌
縫當時滿區宇末途負乖躅諸老折心膂六臂挽不迴
相隨共塵土
其二十三
絶世一美人盈盈誇德色明珠耀玉臉蘭芳吐微息傾
城寡心侣令顔逞絶國鄉閭懷顯富願獻時王側時王
所愛慕貴寵可立得美人有素志毁折不自惜託身緇
衣流高睨湛虚寂既往無再返貞堅確如石使御徒辛
酸觀者徒辟易寄聲路旁子毋以貌見測
其二十四
堯舜與桀紂共此日月光飢亦進食飲寒亦儼衣裳所
異一寸心天下莫能當遠遺生靈福近迫子孫殃暴民
取萬世貽笑彼秦皇
其二十五
茫茫蒼梧雲羃歴九疑樹二妃泣重華竹上淚如雨千
秋悵不返坏土空丘墓如何天下尊至今無知處
其二十六
清霜昨夜下繒纊始挟温顧念藜藿士懸鶉守窮門甕
牖有餘安闒然蓬蒿園毫芒且不動豈受外物憐蹈仁
如冒刃雖死道猶存高度凌萬世一生焉足言
其二十七
清時被雅素聯軫皆良朋名都倍美麗嘉游自兹興時
日藹春華芳樹鳴倉庚山川叩隱遊城闕羅簮纓在位
多君子側覩泰階平從容取聞暇廣筵喜合并觴行酒
無度飲至或忘形誦德掞文言記辭屢叨名往遊隨夢
化結想空如酲再歌鹿鳴章感時懷友生豈無向來心
已矣非我情
其二十八
的的露泡中天地折涓埃朝陽晞華采滅迹于蒿莱粒
粟在滄海冥心同死灰晶光苟自畜神理洞八垓呼吸
原一氣同天可縈迴大有起纖芒金風混虚臺身局浮
休内心逐浮休開誰言方寸微世外有竒懷
其二十九
山中有偉士周世寡同調人言長安樂出門向西笑流
雲眇天末浪意凌絶杪俯仰一何心身卑青天小芬芳
世可揖舒卷迹難料期我鼓清風長空躡秋杳
其三十
儒服世冉冉理言亦紛披躬行實不逮聲聞每過之君
子重有言入道由不欺誰云異今昨萬古誠一時
其三十一
靈草偃瑶豔英葩懌春陽采采登嘉薦薰蕕表時芳所
思安可竟涉險不得將豈曰擴夙懷疇能委馨香馨香
稱世譽都冶非休祥藿靡奚足貴克念所難忘
其三十二
神仙王子喬乃為人間遊緱山舉手後桑海更春秋六
合雖莽蒼卑汚足誠羞顧念浮世情累此眄睞周斯道
云可復何能為人謀
其三十三
蠧幹豈獨朽華厦亦云摧巧言甘自受媒糵信難迴達
道處常變曲形遺世埃榮華桃李場青松顔色衰年貌
委時代苦心已多乖如何蹈機士冉冉在蒿萊
其三十四
雞鶩無知者舉世爭辨之冥冥生昭昭人物起是非禽
獸有素性人心或天欺鑒燭析塵微自諒靡不私吾欲
一真贋彼棄我不違勵古以成愚封巳恒若遺何暇亹
亹仁將全矜恕慈聖哲欲如天無言行四時
其三十五
野鶴本智鳥投羽希自全斤斤伐根者忘已以仇愆冥
會符嘉祥傾心罔幽玄轘轅豈象識報施非徒然
其三十六
禄帛砥石器厲世磨鈍民漢高用賢才天下歸吾仁歴
禩垂四百旋踵登異人大德嘉永年文武開祚君後來
多雄才樹本亦已勤積寸以遺尺何由化風淳
感懷(十九首)
晨興駕言邁勞心欎以忡之子萬里道浮雲無定蹤昔
者諧心素白首委終窮風霜一失意摇落歸本藂念我
鶱飛人青雲翼冥鴻憂端成望想山水幾千重延頸企
九門悲嘯激流風翹思託箕潁遺音冀我同
其二
迴飈振疎櫺明月當前除羅帷自飄揚夢寐誰與俱同
心負誠約晤言義不渝高高天路迥繁隂澤不敷逝景
浩川流枯榮遞相須駑駘非泛騖自足踐脩途
其三
翼翼雙黃鵠千里一悲鳴音冥豈不遠舉翮周八紘淫
蕩天下志匪徒謬推稱白日無雲翳揚風扇太清
其四
堯高巢許節揖以天下讓巢許亦何心矯跡成高尚超
特發倫理道矢豈終枉至今高風人天下不可強
其五
擾擾闤中闠來往安所之側覩明君子交臂豔夸毗窮
達委命分所抱各攜持願拂衣上塵郤君相惠施拊劒
顧頽陽玉石同崦嵫駑駿爭馳騖流眄重光輝上蔡有
東門相對首陽基舉世公毁譽豈能在一時咄嗟同志
士涕泗不能揮
其六
羲和無停景寸隂誠足戀任道有天和豈獨遺迍賤寥
寥百世下六籍所深眷即理窮幽討探玄燭微遠天道
固難知人事多懲勸劇否兆吉徵憂端倘遐遣
其七
惟昔承嘉運冀獲展經緯預聆賢達風國士所倫擬竒
偉乃方薦矯迹循高軌揮霍臨白刃摧頽秋霜裏壯齒
眷良圖英英挾雄氣鷦鵬方食潔三河梟獍峙臨路拭
浮埃彎弓不可恃白日頽西陸悲風長夜起周公入我
夢孔聖或譏理貞蔵多苦心哀竟將誰俟
其八
粲粲東園樹桃李相後先秋霜草花落彼美豈專妍窮
老見鄙棄安能復少年勉力策勲望營營尚多愆智謀
無旋軌千歲非偶然夸父骨已朽去日西山巔榮貴苟
可求黔婁為不賢
其九
志士有同方小人苟波扇處晦非乖異求仁蹈時蹇黃
帝焦心身堯肌甚於腊許子煩一瓢天下不可易碩鼠
食我苗飢牛尚負軛熒熒雙鳴雉華采麗朝日鷦鷯巢
一枝分願得幽室任已全天性賢聖不踰閾用舍一樞
機寡昧所由適當世匪宏度負愧謂夷逸
其十
勁弩常蹶張步驟射天狼天狼畏楛矢足折心摧蔵多
士每喧沸焉能相中傷世無英雄人暴戾故有常
其十一
良日登名山馳轡夸壯圖卿雲萬里外飄颻天壤俱行
子在冥漠易軌信多途顧念懷傾側内熱自中敷虎奮
及龍驤風雲起須臾烈劒不蔵影吞舟局江湖置此臨
丘垤兀兀蓬蒿居廣宇抗宏峙比足於桑樞流覽勉夷
曠茫茫將焉如長嘯振寰區冀此心膽舒
其十二
崇岡非百尺嵑&KR1625;出天險世路紛迂互人心利刀劒在
貴富所資處賤貧始卑一朝異顔色忠信反見疑直在
李騫期三閭且乖違昔者希嘉命欎抑在今時達理懼
盈滿掩晦昭内機良田曲蹊逕蒲稗遠勝之令名豈不
美冰炭所推移直道無苟容遺默天下谿
其十三
季葉事浮靡多岐彌搆患堯不剪茅茨禹有旨酒歎游
術傾戰國中古法周漢皇綱振威霸王道此由亂詭時
俠烈出矢已偉雄觀潛德登清嘉千秋一輝煥驅殄冀
宏泰歘興春花燦理勢運衰榮崇朝不終晏晷度莫踰
越自古增憤惋勿以竒齡邁迢遞豈乖串
其十四
晨風鼓勁羽翩翩翔鄧林樗櫟不自賤何意託嘉禽所
託非貞榦焉得慕高深幽芳既已渥怵惕實居心垂聲
謝君子榮險非所欽
其十五
鮑叔知我者毁我三河傍三河當途人怵惕心内傷盛
德過情譽委棄不見彰樗櫟保天年摧折者柱梁
其十六
採藥蓬萊山斸地百餘尺偓佺憩倒景屑玉鍊璚液揮
手招松子安期起射的閶闔自天啓卿雲爛五色九仙
馳鸞馭俛仰躡日月足下隘寰區臨流嘯空碧納氣化
腥腐凝神于玄極即我舊山川披豁諒貞白浮丘顧我
笑歴示凡庸客魚目混夜光紛紜抗孤特何况天人異
勢有雲泥隔永蹈無為外玄化豈消息
其十七
遊鯤運北溟洪波充四裔暘谷晨霞爛日出百泉沸神
仙依天棖寶玉間縹氣逍遥堪輿内金石同莖脆芒忽
達遥問既來不旋逝局此塵沙體嘐嘐誦仁義我欲因
風雨一息九萬里放神周要眇呼吸孰能制獨立玄冥
中清風激天地
其十八
班班衢路子亹亹窮舌端好惡屈信際縱横逞私言安
知英雄人超竒出天然歘興賓明主理諒天下先萬化
得本原一夫無飢寒進隆雍熙治退不居其賢豈事贅
朱墨掞思為世妍
其十九
竒士局鄉鄙抗志周八極叱咤奔流電英風何烜赫敝
屣棄天下侯王在揮斥一說七十城笑歸雙鴻璧世殊
萬事異天道忽復易大言過夸逞浪漫無規則隘此樊
籠裏伊軋相煎迫理有浩蒙蹇飛龍蔚時澤安知來者
恃偉矣垂天翼
詠史(十二首)
儀象出心易開天肇人文厚生烹飪具禮以儷皮昏二
十五弦瑟聲諧時晏温庶物皥康哉嶷嶷德無尊一畫
以統萬幽探萬化原先天天不違推策蓍龜言
其二
牛首起烈山赭鞭鞭草木嗇事師有恒維時播百穀品
藥别味性利誨保生育食天子庶民重卦演成卜昭蘇
遂出息區萌達時燠惠我萬世仁澹然化隆俗
其三
宛朐得寶鼎五種藝成功治氣安民生教用利不窮聖
德美徇齊夢臣俱景從五行起消息星歷尚推崇瑞應
玉英見垂䫇迎異龍與虚合不死弓劒綴遺蹤瑄玉與
嘉牲薦饗登奮庸昌哉備制禮奕世澤休風
其四
純衣冠黃收惟德則天大飯啜土形塯茅茨椽不采善
旌謗有木天下服四罪順則安耕鑿帝力何有在禾箑
脯生厨鳳儀綿十瑞偉歟揖讓化萬世休光逮蕩蕩無
能名執中大無外
其五
陶器不苦窳竹器成夀丘至德讓不懌皇天鰥下求二
女正閫綱頑嚚致和柔五十慕父母反傲誠亦周敬敷
承五教藎臣格天休授受恢聖謨我人沐嘉猷
其六
續業疾先非腁胝役心骨仁美德不違身度聲為律沕
穆乃綱紀權衡稱以出開道決山澤給餘均食物職貢
各有常三壤賦成實孜孜在黎庶泣罪刑既恤大功訖
四海九德甫寧一天與子啓賢重命用休匹
其七
夏亡伊洛竭天棄不渝紀蛟妾告吉凶矜驕事專質暴
民昧大難為國徇姦軌萬姓乃不堪匹夫無嗛志唯昔
走三㚇石泣泰山起喋血毒庶蕃禍淫由怨始
其八
祝網既歸仁視民知治道阿衡正天下復亳申帝誥有
衆率怠惰嗷嗷不自保上帝錫湯征把鉞嚴天討德威
定海内甚武崇王號四瀆亦已脩民居仰宏造
其九
獨夫亂天事毁信崇惡機詭智足拒諫巧言能飾非天
下奉一已凶奰日孜孜炰烋斂衆怨委棄鹿臺資七竅
哀忠良斮脛虐無遺萬民塗肝腦嗛嗛中顧私龜毛兔
亦角河竭兆其危寶玉衣自焚聰明致愚嗤
其十
崇虎譖既息羑里脱樊籠茀禄懋承天駿命畀至公漢
汝遠被化虞芮質成功期頤歸善養貊矣德音洪寰區
三有二服事禮彌恭大善德不形典則嗣惟崇藝王積
有素錫利載周封至治穆烝哉拳拳夢飛熊
其十一
芮諫卒不從榮公終得禄衛巫善監謗道路行以目侈
傲日專利發器漦出櫝流毒産褒棄荒淫軌前躅川竭
岐山崩檿弧驗箕服連㷭奉一笑遂至驪山麓失德緒
已微東西既無續
其十二
綱常挈萬代禮樂範百王道尊德無位金口振四方明
先人紀立發後世維張不有集大成人何仰休光用行
蠻貊化退舍不民忘惟功非禹下式廓侔素皇桀紂不
我師背道棄天常德興昭久澤暴速實自戕尊賤有述
作因之陳五章大哉善淫戒俾化與天長徽猷沐萬世
仁惠浩無疆
雜言(二十首)
流目睇遠天遥情千里外延佇豈不勞神馳與心會昔
我笄丱時探賾窺萬代兵爭歴年長壯節秉剛介大志
喟中乖飲和養屯昧天人理悠遠生死非芥蔕孰使確
石堅而來委冰潰屢空行不亂克已無尤懟久視諧夙
心於焉道斯在
其二
高臺翼崇漢舉首凌飛霞俯視一氣中吹嘘達羣葩自
天均所賦夷等定廉奢我惟貴靜專安能侣紛譁順流
何滔滔渤潏激㘭凹隆殺既難平人心遂無涯吾欲一
穹下元元叶亨嘉志意倘可符誰云昧幽遐
其三
尺水般微風揚波衍紋縷疎林間藂竹摵摵響秋雨曠
士懷浩蕩貞心不遑處事功與願違抱素徒延佇去鳥
度流景幽憂味酸楚孰是狎兒曹徵今邁前古癡情際
天眇空闊寄高步願一託冥鴻因之事鶱翥
其四
南華贍文藻物我理亦齊潛真發伯陽貽毁尊仲尼衍
溢非外象寓辭益以巵至哉警聾瞽式廓和天倪孰美
達生言遂違經世私往往稽喻方啓彼癡人疑誠能越
寰象斯語徒豁而
其五
班生厭書囚投筆取侯爵爰有不器才邦家膺重託稱
兵非得已教戰廣民學棄置禦亦疲殘生軫元惡維時
討不廷威柄仗掎角用武久為黷德荄暴雄略曰我太
公望宏基肇開拓訓誓無一辭凶器古尤薄道家期三
世繼後寖痿弱勉強責數竒稽心少仁慤
其六
豪士日萬言愚夫恒一默默者非擬量言多累深忒聖
人育廉簡守黑居楷則豈曰訥為愚損言將辨惑吉凶
分靜躁喜怒徵失得孰肯友嗤嗤素皇道榛塞
其七
高天浩無涯塵世汨下土中立眇寸心測量窺萬古如
何狂馳子長物隨營騖金玉非服食浮榮事環注塊影
氣為積週迴息窮度四敘行在我陽充隂消沍達無道
雲布獨善體天寓挺挺六尺軀何能共遺腐空言豈憚
勞淬礪鑒衷素
其八
貧者得資財裕如成富家鄰親忽貴重行路為矜誇錦
綺煖莫增珍錯飽難加以此迹炎凉世情惬豪奢有生
一形體來去理幽遐而况儔物殊凝銷似遺查孜孜闤
闠中膏火相焦煆豈不以此故嘘枯變光華人以物誘
心我惟靜澄譁茫茫撫大化有作終紛拏至人寓寥廓
曠絶超雲霞汚濁較錙銖疇能共咨嗟
其九
鳴鳳既寂寞雅音世無聞啁啾百鳥羣聲入耳不分憶
我陟堯廷九章炳離文金苞凜威采百鳥仰德尊鳳去
夢亦老仁聲心耳存菶菶梧桐枝䲭梟蔽南園囚飛與
盜啅映日相鶱翻小子謬時見老夫知不言物違時亦
異衷素向誰論
其十
帝者恥秦政傳國寶秦璽桀紂職汚名淫刑後來侈三
王崇揖讓季葉安簒弑訊古朴以愚宜今美華麗遂初
既返道鑒燭乃唇齒代降偽亦滋人心異天理是今非
古情瞽惑世聾耳良史徒喧譁遺氓竟鈎餌以仁為失
道於暴斯得計周孔不復生元元長已矣
其十一
悲風蕩江介客子衣裳單珠玉内自充何傷暫飢寒志
學企前喆經綸微緒端夷世拙營謀閑邪不可干出門
負氣節中道搆憂患俯仰懷匹儔吞聲納辛酸皎日麗
長空海清無波瀾坦途成踸踔中止竟良難阮生尚沈
湎陶子觴弦彈期運苟不符淵潛事龍蟠鼎鼎寰宇中
日月雙彈丸老驥萬里途力強心未殫遺黎式遂望天
道諒昭貫
其十二
寒暑有代謝陵谷為變遷况此血肉軀欲期金石堅積
善既云德侈惡豈辭愆影響媒福禍畢酧終古然丁時
動轗軻喟彼人勝天玉石蹂躪餘深衷嗟物捐大賢當
閉隔塊獨安靜便頥貞度長夜傾否乘乾旋苦節得安
行四時功巳全昭昭迅機兆吹萬登春妍相與際天定
亨衢安永年
其十三
趨權如蹈火顛踣邀事功希合影爓間音威亘長空歘
焉為禍門跬步狐兔蹤達人感物變矯迹託高風鳳鸞
何夔夔翼曠矰繳窮東湖有諸葛黨錮亦相從榜目在
君門吉人知避凶所願保明哲危時全令終垂聲世俗
士功利謝愚蒙
其十四
局局蓬室士泰然心宇寬草衣飯藜藿弦誦有餘驩貧
者性廉靜富室尚貪殘焦燒至累心斂怨飲恨端伯陽
體無為龐子故遺安孔聖弗苟去段生遂踰垣彼富我
以仁道存斯達觀一生或不足千古横高翰尺鷃爾何
知南圖息鵬摶
其十五
一土培萬彙亭毒俱遂生深仁軄覆燾於物如無情熙
和達屯昧清肅謹嚴程少長老而死賢愚同墓塋人生
異草木恥與共衰榮百年亦何為勉樹高世名豈較錐
刀利兀為時俗營吾將超寰宇税駕白玉京
其十六
朱均稟不肖鯀子為聖人五世安可期福禍何能因至
仁如無恩至公無私親嘐嘐誦善淫達道非所云古来
唇吻際良史孰為真聖賢處難能垂鑒意已勤放士屏
形迹虚懷視無垠逍遙即理化天地具一身疇與析餘
波相從汩囂塵
其十七
仁義亦有網道德為綱維三代承搴布浩如周孔施成
湯祝亦至賢聖羅雍熙禮節實經緯恢恢天不違堯桀
異弛張有生諗何時黔黎當末世漁獵殆無遺總總入
囊括大鈞不煩期至德在好生轘轅戴宏慈執天歸有
道提挈果誰司勗此曠蕩懷允符來者規寄言抗俗士
裂網被寬夷
其十八
神龍至陽精體化司變幻舒放與天張卷蔵入無間九
淵非窟宅升降何汗漫甘澍幸沾濡人間故延盼從以
雲為類及時拯焦旱幽深嗟久蟄蛇虺則彌曼爰有東
海檄為霖迄江漢仁澤勿留延甦枯已稽緩雲霓慰企
望翕歘聳竒觀何必訝崢嶸生生拔塗炭
其十九
夏周天雨金吳漢雨穀錫蒼昊理有知黎民濟饑迫貧
哉翁仲孺十斛已豐積孰謂不干天茫茫歸有德柰何
劇凍餒覆戴為閉隔造化終芒昧不仁乖隱惻至此果
無知杞人重憂忒善淫昭感格何以致深阨徒欲叩九
門至公窮詰責好生均化育仁惠司衛翼真宰果誰為
毋庸曠天職
其二十
三才位得中五常無愧怍鼎鼎握乾文動亨靜貞固幼
稽天人學至理豁聾瞽此焉非致格象緯徒呈露川竭
山亦崩三辰行失序兵荒至殰殈天地竟乖措我獨致
泰康何能自安處周孔不可作塵迷孰為悟彭耼信竒
夀閱歴異前古物理已難齊駕言事輕舉
擬古(十首)
北風吹行雲飄颻南飛翔參辰何歴歴招搖明月光欎
悒達長夜沈吟憂内傷行雲不為霖斷絶我中腸
其二
徒步上太行山深道里遠不念行者苦但傷白日晚谿
谷多冰雪虎狼卧荒陂延頸望所思迷惑失所之感歎
臨中路回顧盼平原欲御泠然風飛墮所思前
其三
驅車出東門揮涕臨長河徘徊理舟檝遠身寄風波所
遇非同心人各尚偏頗在貴矜苦辛勢屈理無訛桃李
有本性松柏託山阿誰能逃真情轗軻亂天和與君結
厚愛去日恒苦多抱寂不同聲維懷諒匪他松柏質靈
夀百歲欲如何
其四
良時不再至相見愁苦辛執手臨衢路冉冉見行人去
者何草草來者日繽紛貧賤不自保富貴易情親忍作
膠投漆已復海塵雲雲泥各異勢邈若隔越秦子豈羨
管鮑百年猶重陳
其五
君子克終令小人貴一義邵生瓜田中遺榮在鋤理昔
者為人羨今者固如此進退當及時毋貽富貴累人生
有得意何用顧彫瘁願得早旋歸安命寄一世毋為牽
所思憂患強蒙蔽
其六
駑駘乏駕馭委置亦在廏履歴尋常路隨意飽芻豆良
馬食盡粟花韉被文繡馳驅日千里汗血亦已久拙逸
巧常勞美薄見蠢厚人生極外寵而不眷内守胡為寶
金玉照耀使傾覆樗櫟非良材山林永年夀
其七
日暮涼風起流雲激曾隂庭柯委綠葉藂篁飄商音志
士惜寸晷感時良苦心盛年徒激烈坐恐二毛侵榮名
與苟利古來爭至今將子營世勲寵辱念幽深守道不
封巳艱難豁胸襟君亮執宏度齟齬豈嬰忱努力致經
綸毋以不克任
其八
今日非昨日慷慨負憂患問子何所懷聆子心欲言聞
有墨胎子抗節首陽山將醜天下士臣周義無餐君受
雖淫昏民人不干天衆人徒悠悠時德以仇愆大義炳
日月投軀任獨難斯人久已没高風世凜然我願陟幽
遐登山越山顛引領弔遺跡返古冀昭宣
其九
嚴風斷枯草去去何足道飄零不自知榮盛苦獨好故
人日衰蹇新人相照耀貧老無依棲黃金惜年少北邙
多丘壠荒途荆棘蕃子孫不之識問是何人墳生死有
常理豈能逃聖賢但恨去日遠奄忽遂飈塵
其十
戚戚何所懷達人在大觀盛名為世寶令德藹辭言生
當以適意既死委道存陳力昧其常何能自棄捐綠草
被春華芬芳相鮮新披拂臨衢路葉葉如可紉傷彼蕙
蘭花同生雜埃塵薦馨豈獨好願託清水渾培植固有
常去草以除根
曾易山居五詠(五首)
白石山
太古一片雪飛來成九龍天空不敢鑿萬仞裂芙蓉芙
蓉峙瑶柱碎玉粲可數堯舜登郊廟拊擊百獸舞月落
洞庭波霞光入秋曙歌徹飰牛人熬熬鼎鐺煮
中流井
汲水采月華探穴得蛟井百鍊蒼龍筋璚枝結脩綆銅
瓶一失手環鳳不見影拭淚照寒泉清心挹朝暝
古樓基
咸陽一炬火宫殿逐煙消得似林泉客故址碧山遥碧
山紅日曉雲水空江杳古樹撼秋風彷彿高樓杪高樓
昔突兀舉手接中台坐客三千人浩嘯如喧雷萬事夢
幻間笑談成土灰長歌文物地去薙北山萊
飲馬橋
長虹不經天飲水落幽磵至今榑桑雲旭日相煥爛流
風響中外天籟激吹萬枕石横高秋悠然卧長坂驊騮
昔在野玉勒軛不挽俯飲碧潭波龍文五花粲幽隂風
雨地想像起流眄七月烏鵲來天河共清淺
三孫樟
潛蛟漏大網遺形老樹雄批鱗拾蜕骨觸目訝腥風落
落聳高柯紫翠相蔚重不登將軍傳何恥大夫封深根
託厚土烈氣挟蒼穹靈物有化遷南平感神龍休光澤
奕世天地保終窮
效古(二首)
身如東海山日出被光華誰能長夜裏埃霧相邀遮濯
濯榑桑枝浮廣毓朝霞朝霞蔽昏雨連隂交沮洳潤澤
不周物何如一坏土
其二
自為蕩子妻身是良家婦蕩子事萬里縦横窮幽討會
促别日長非恨相抛早恩義在人心窮達安足道况未
居貧賤心親情不衰黃金舊釵釧長日市餔糜留得形
容在當見歸来時
劉紹山居十詠(十首)
柿林
月白霜花濃青天紫雲起連林三百株錦障四十里天
然吐竒粲豈假粉黛貴燠此丹霞藪終年擅七美廣文
惜落葉萬斛書漢隸頗怪不出山多為勝槩累
蕉磵
雲卷綠玉函東皇閟丹經泠風時一展葉葉開天青下
有暘谷波上激天籟鳴披函玩膏液神龍躍其清飛火
鍊金鼎還泉漱瑶英雲卧蔭綠髮清心仰天行芳緘不
動色卷奉兹山靈但恐緱嶺鶴衝之上紫京
仙臺山
仙臺何穹窿蔚當霄漢表二儀割天險恥接羣峰小滄
溟環其左華嶽備列曜虎嘯風出林鯤化雲起沼煙蘿
秋可掬璧月夜還照山人茅宇深罷瑟發清嘯濯塵坐
磐石習靜窮要眇兹山與憑陵氣岸成二妙吾知雙龍
物穢迹沈光耀烈氣不上騰張公復何誚
蓮橋
十里紅雪香流虹來飲水溪光醉心目枕石眠不起恍
疑天台路霞散石梁綺路出鏡湖秋分明若耶似
石泉庵
佛法如止水以淨悉諸根道人湛虚照結屋俯清源燭
燭摩尼珠能澄濁水渾如筏渡彼岸水行龍力勤觀相
印朗月見影了無痕世學昧此理此理世罕聞鄰山龐
居士可以喻吾言
慧月寺
遠公結蓮社康樂愛名山觀空知佛性歴劫洞人寰般
若微塵大須彌粒粟慳千蓮出火底一葦渡波間苦海
旃檀閣虚舟明月環梵煙金殿古花雨白樓斑得句從
隣近投書憶大還來題鸚塔偈笑别虎溪灣勝概文章
在禪心日月閒好因清淨域了悟死生關
瓦窑峯
槖籥鼓形兆羣動皆森羅滄桑理更變否泰無乖譌山
嶽在天地洪鑪查滓多人眇海中塵元氣克負何浩然
遂所養鼎鼎居天和用能充六合卷不局隈阿芻狗昧
前度宇宙則何頗哲人懋貞節危迹混其波靜性安吾
仁道存心匪他眼中對崒嵂胸次盪煩痾鍛鍊我英氣
陶冶使盈科非必事清玩探竒聆笑歌誠願宏偉度勗
德保瑶瑳鐫辭有昆刀萬紀庶不磨
興雲嶠
虹光石磴曉黛峭空崕淨飛龍蟠古根神動如見影乾
元握機化天人兆玄文珪璋羅前星川嶽遥吐吞萃靈
胤碩德閟精啓偉人奮激風雲氣超越忠孝門天樞裂
管轄大經洊違戾聖道與時闢上智韜冥翳潛幽遂遯
頥堅高屹相峙九門風浩浩崢嶸深窟底神變感無方
多自池中起
桃花泉
自别劉郎後鉛華棄不收臙脂三百斛亂點碧波流照
日霞光爛啼風淚血稠愁心寄春色漂蕩曲江頭
鳳仙坡
吹笙望碧海徙倚卷石間桂女紅玉頬雲中雙綵鸞排
風下層霄翊衛停霞幡南極一古老龐眉如雪皤擊節
諧宫徵流聲響空山王喬謝律度正容來聽觀鈞天欲
備薦風雅傷凋殘知音天上少莫道世人難曲罷登螭
駕無倪以盤桓
有感(三首)
宋人不識玉至寶竒燕石乃笑卞和愚哀哀負刑阨多
見嫉邪者羣邪乘奸慝齊聲指佞人世爾乖辨惑帝舜
友傲象士師謝盜跖賢聖天倫際判然不踰閾俯仰無
愧怍孰為名玷實聖道大坦夷名言日昭晰
其二
燕人少作客老歸不識鄉過晉誤形似血泣廬塚荒一
朝達故墟悲盡更無傷嬪婦慟前夫來者誣其聲誠負
金石心豈有後來情親疎跡既亂真贋世難明斯言傳
千載周孔當復生
其三
海鳥避風濤安得饗非禮小物去就輕高飛擇所止燕
雀企遐慕䲭梟兀而峙貽笑魯展禽垂涎太牢味事多
輕致重理有譽成毁不見鄒孟軻泣下心如水
奉寄黃編脩肅
楚楚清夢闌晨月燭我帷起坐瞻華宇繁星粲以輝所
思竟長夜室空終不歸及此忘朝夕為復夜何其君亮
蓄貞榦不顧兄弟私願為雙鳴雉五采麗天飛
曉立
在山日苦長在市日苦短蹊險水流急溪平山流緩靜
中涵羣動萬理歸一貫驟雨漲百川入海略不滿參横
月過畢半落夜當半野曠天風清立待東方旦
在海上作
扶桑升朝暉海水深波瀾坤維儼靈軸乾象耀浮寰一
氣混元化二儀相轘轅百體本巨微生類始頗偏人生
無賢愚舒卷信有然何者齊彭殤萬世俱摧殘鷦鷯以
微免吞舟保巨完潛澤所不容不在潛澤間
澹泊齋詩
解我彭澤綬歸條成都桑功名諒有素苦節保貞蔵芄
蘭生中沚幽夢結春芳薦馨不同時藿靡竟夭常軒榮
邈若遺立志懼弗莊佩服哲人訓逍遙時景光
詠史
尺音有重根腐新有餘輝誰是悲鄉土棄置草間啼蘇
季百金盡還家恥嫂妻一朝冀榮寵出口保安危富貴
不役人兒女自奔馳何言况草木及時遂華滋客子常
畏人途路有相知
擬明月何皎皎
明月何皎皎列宿縦復横延襟坐華軒泫彼秋露零矯
首俯流景浩嘯激凄清迴瞻嶧嶽礪左顧黃河縈素心
邈千古悲歌雄劒鳴何得同志士指點向青冥御風凌
八表歡笑極中京永願匪易惬壯懷空自憑
崑人辭
客行無停櫂言念道里違憩息棠隂下聽彼崑人辭新
官雖云好終是少相知舊官不可師我里日已疲昔采
桑樹葉今攀桑樹枝今日獄訟理昨日獄訟稀公庭高
且遠所思諒何依俛首東南城使星徒參差
空山茅屋詩(為何伯明賦)
弱齡局世患習靜窮山隂放神八極外萃此虚堂深伊
古達世士抗志青霄岑卷舒景元化事功所克任歘興
有明運獨善豈初心抱膝非苟蔵何傷梁父吟清泉足
洗耳磐石坐弦琴道引牛車駕隴避鶴書尋倘瞻芒碭
氣不得謝投簮
古意
妾身當何許君来相爾汝煩憂在胸懷轉厭聞笑語妾
面芙容紅妾心蓮菂苦蓮菂苦心盡芙容守紅死不學
鴛鴦棲亦化蝴蝶舞
樹中草
微根拔下土賦質寄高枝懋洽陽和德恩榮雨露私承
條交綠潤並色奪青輝繁隂分雪積強榦障炎威風搖
知雀過葉落畏鴉飛被蒙翳護情矯抗中立姿願宏千
歲久結託百年期厚德良有懷深根死不移
自勵(二首)
但見日日夜倏焉冬復春賢愚一逆旅萬有終埃塵少
壯志經濟為邦心不泯勇行成齟齬恍若墮重淵道德
弛英芒乖違千古人中途喜王霸達道求諸身何言事
狡獪韞匵全天真知非未五十惠澤謝八垠至德各勉
旃綿綿安世仁
其二
輪蹄激塵土青天起埃霧来去不可留日日朝成暮少
年忽老醜耆舊漸物故借問疇能然烏兔無停度英雄
暴威武曠士守冲素覺悟哂愚迷聚散均迷悟聖賢誠
有道遷化歸何所理運本自然希君早回顧
贈劉紹陳介程源
至寶任天棄奪天阨反深舉世笑愚人孰撫卞和心自
有燕石来碔砆不光輝塗朱覆以墨轉覺朱無色穢富
恥貧士讒毁成其德賤交吹毫毛井井中私億聖賢求
同理流俗計汚隆因笑夷叔狂甘死戴昏庸義有重山
嶽性命毫髮中委身以成仁萬古蹈遐蹤
答劉紹(四首)
僕前以詩贈劉紹陳介程源紹獨不取詩之意因
勉答二章今附于此僕復以四章答之
大器貴深蔵藴真匪求售三獻事可羞刖身竟何咎
紛吾迫世網往者負深疚坎止斯見幾悔尤詔前受
凄其盼夷叔今古道容謬千駟未足誇食薇詎攘訽
所悲同轍鮒濡沬感深舊堅白不可緇含章託坤厚
又
跖蹻負浮榮孔顔致深阨福善理有違昊穹意難測
羈艱昧前算處賤同偪側蒿目虞世情殷憂浩中積
非無凌摩志日暮還斂翼在野蔚羅張誰能中鉤弋
英賢昔轗軻貞遯介如石猶有鹿門期希君恒守默
卞和事三獻孰恥顧一身舉世惑大寶刖足豈傷仁亹
亹夸毗子英英負世珍求售咥不逮隕身良有因富貴
或擬倫節義私屈信大寶一失所因之斁彛倫矢哉甘
戮辱迷誤遂知津所以誅心源負愧多古人
其二
君臣道已喪夷叔表中興亘古高其人綱常所由徵宣
尼聖之時激揚於濁清列聖各有方易軌不殊行異端
絶潢港寥寥以謬稱至人驅衆疑析理存大經
其三
聖賢任天道致阨故恒深跖蹻鼓邪行汚昧已力任梟
鳳非倫方福善禍終淫前籌信天啓茂德日居心固窮
道未賤君子豈嬰忱
其四
美女事寒夫身為貧家妻百歲同生死天常義無違貧
家日淪替飢寒切膚肌美女舍之去自言幸見幾人情
雖賤惡故無偪側為志士避世艱如何當見危
劉紹宅刻竹
旭日隕朝露孤芳挺修楨泠風沸天籟偃羽助金聲惟
彼青雲士虚心事友朋冥棲奮逸想苦節道彌貞千秋
勗雅操徵德以崇名表榦克端直繁實諒敷榮綿綿相
照灼顧盼道所膺洗拂九霄上知時来鳳鳴
畫菜(為曹銘翁賦)
太牢尚甘肥至味澹以醇達士飲天和養頥貴葆真膏
粱薄滋味不使口累身不見啖冰蘗勵志以成仁畫圖
逼爽脆老圃有餘春願一驅腥腐彌甦肉食人
題歸山卷子
蔑俗薄功利束書歸舊山羊腸天坦夷比足世路艱蹇
子越時網倦翼尚知還疲驢愧駿驥猶可代躋攀山闊
煙霧稠如凌青冥間雲梯一萬丈舉手傍天關拂我三
珠樹秋花正斑斑徒侣希世儔羣儕美令顔泠風挹仙
氣内視有餘閒返真吾廬下始慨昔非難
樂善齋詩(為周季持作)
哲人循天性棲息有餘安日居月云積達道本夷寬動
止仰明訓幽憂無異干德心逸日休在已良足驩雲行
布時雨乾健侔天觀蔚爾澤四周闓舒企宏端卷蔵杳
滅迹深窟或龍蟠用舍所攸宜及時則大般怡愉順我
適矩度何疑難卓哉勗前脩勉力誠未殫
胡永年兄弟石莊八詠(八首)
固陂九曲
疏鑿道江海衍溢入陂渠溥澤均霖雨小施溉菑畬神
功被萬物退舍用還舒九淵法脩觀南溟化遊魚玄感
無小大飛鳶戾蒼虚碩德一流暢千載固陂如
響石曾標
混沌裂元氣萃華胤剛瓊泠風排四表金玉韻秋清拂
此蔚藍色湛之太虚聲龍騰因掛影鳳翥或諧鳴山雖
緣地秀地固假人靈濯濯紫荆株灑灑黃金莖升曦相
照耀竒采煥交并君子介遐祉石年與天傾
永興鍾梵
鮑照在山澤幽居隣湯休高談超物表脱略事天遊常
以金縷偶敷言寶華樓大地徹風輪若海纜虚舟越彼
人我境九十一劫周鮑公遥領悟緘默晦所投宴坐薝
蔔林冥冥思葉秋佛來魔亦去客往主不留智寶已具
足色身寄蜉蝣永願棲大乘觀化登名流毋以一木桮
凌河渡滄洲
古印雲舂
山水亦機括因之功利生真端任理路關鍵合天成動
以勢使導靜為物批嬰自非玄象運孰挽天瓢傾吾宗
世文印在在光儀刑含星出坱圠石氣秋威稜衍拔相
主客奔衝實憑陵微波遥黛色絶谷應虚聲朝旭承碧
霞雲錦眩空青披賞惬貞素喧紛融性靈山外非無響
囂囂人力營
湖墟嵐彩
曙色靄六合空濛切朝光山人早集市如在紫翠鄉暘
雨無愆期三農藉時康秋登既慰意耕絍亦有方咫尺
接城府終年坐相望贏餘兩貿易匱乏各充將聞道長
安市金門白玉堂我屋補薜蘿楚雲棲中梁聞道王侯
第綺食錯珠漿我有平皋水清池薦嘉魴寒不厭縞素
飢不絶餱糧生無豪貴夢安分乃天常獨羨南飛雁高
視蔚羅張
流月虹橋
飛虹跨瑶磵縹氣拂天起金波漾空潭碧落如秋水風
行鏡花亂玉瀉菱光碎虚冏冀澄清神臨宛如對
棗嶺樵腔
纂纂横林樹商聲起樵人南山日在眼白石調悲辛絲
管雜紛韻荒淫信殊倫參差激吹萬流響發天真灌木
嘯烈秋萬籟傷形神寥寥徽音異希古踵清塵倘逢堯
舜禪此曲豈重陳
雙溪磐石
吕望得賓師嚴光避臣服共守磐石心俱把淇園竹釣
竿何嫋嫋芳餌且肥鮮長絲非挽俗直道尚鈎賢石流
何齒齒潛波綠雲起清濯漁父纓淨洗巢由耳達道志
天下山樊知坎止隱顯古何心悠悠雙溪水
艮岑菴詩
堯以天下讓巢由之河濱跡隱道彌著求仁斯得仁龍
驤迅逸翥蠖屈求其伸所貴委虚尚名卑實為賓至今
江海間畫圖識潛淪黃子慨英誼正焉意忠勤衆見亦
云非鼎鑊無全民寥寥太古情卓絶志不羣展卷清秋
杪長歌當八垠
題畫
夷逸非朝市山水擬蓬壺金銀初識氣鯤鯨猶學魚綠
逕通華館清闌傍石渠排林疑碍日濺瀑不成珠晦迹
嘉肥遯壯節介貞居磻溪本坐石圯橋或遺書曳杖將
何見候氣啓天圖
種菊軒
解綬去彭澤養疴向東籬團團清秋露湛我黃花枝擷
英飲膏泉益志登期頥花木以人貴擅名隱逸宜倪君
仁者夀愛物誠不疑矯矯懷古情抱此貞獨姿名花七
十二苦口清心脾介夀邁前條世澤及物私偉矣勗繁
祉千秋表貞期
雪漁
吕望干王輔嚴光高友道共此歲寒心同功不同操窮
隂迫天暮華鄂亂飛皓不易餌物心得之彌草草吾聞
釣賢者直取無曲抱異此斂蔵時暴軀以佁好希賢果
何尚事功匪人造出不枉途曲處既避名盜于理有可
徵斯言儻綏勞
題畫
陶唐民熙熙帝則不識知惟此箕潁客天下邈如遺遺
身在江海擊檝風雲隨漁鈎非餌賢直道取不疑姜尚
干西伯范蠡薄君私絢已有中道嚴陵為得之豈必煦
煦仁超然陟高危何似異形迹枉道達先幾出處志不
侔矢心毋自欺壯懷麗鸞鶴飄颻横天霓寄言垂綸者
高風恒若斯
雙谿佳士詩
雄山峙飛壁環以雙溪流中有遯世士探竒迹冥搜山
川惬素尚城闕希同儔緇塵涴素服白眼偶來游玩景
隱顯間放情八極周日暮睇故園回岡沿近丘塵纓思
一濯跬步林泉幽豈曰曠流覽豁然清殷憂卷舒合天
隨匪躬道不侔烏喙日已遠安事五湖舟
楊國順先生畫像
伊昔當明運矯矯人中龍卓犖志不羣青天貫長虹達
人識時變身與道汚隆弓刀正旁午斂迹如旋蓬以我
風雲氣蟄之掌握中歸休故山陽邈若遺世蹤坐致渭
川漁言尋黃綺翁姬昌叶吉占久矣俟清風
金谷園圖(楊周卿畫)
列棟煥金碧鱗甍儗天居層樓何巍巍覆此萬斛珠伊
晉厄陽九哲人遘危塗豪奢稱敵國冰解理無渝萬金
增買死寸土不掩膚何必一榻安千椽為人娱楊君懲
世者告誡以為圖
送楊周卿歸故里
雲卧愛丘壑冥棲此山隂因之紫霞想俛首故山岑故
山楚東曲清池俯喬林忽忽桑梓夢如聆猿鶴音玄壺
不縮地乃致山陽吟澹墨麗形肖飛神宛如臨圖以惬
貞素詩以曠幽尋浩歌待明時當君諧夙心
會稽夏衍宜陽八詠(八首)
經畬堂
太極判羲畫執中啓堯咨列聖垂教言典墳萬世師言
以立人紀理用綱天維緒餘遺土苴文章觀設施簡冊
炳日星丘索範模規空言繪行事先哲豈吾欺力學廸
前條寸晷猶可追三年曰成效蕪穢已伐治登堂仰聖
訓勗此天陳辭
碩果軒
萬物遂時養實充生意敷君子復正道德為民所輿冠
毁裳亦裂剥極理既舒乾健無間息翕然返厥初將非
兆機括厚積恢遠模名軒識深義行矣盼良圖
垂綸磯(為嚴公遠作)
清風嚴陵瀨鑿鑿白石磯方乘我賓僚爵禄亦已微先
民確直道貧賤不去之至今麟鳳姿高光邈難羈西流
晝達夜魚變學龍飛念彼垂綸人磐石屹不移坐觀成
陳迹俯仰忽如遺寄言寥廓者澹蕩滄洲期
大迂墩
至言似闊略至理罙超特矯迹同汚曲巧諛為德賊古
誼尚孤抗人情悦顔色誰云背時好彼棄此獨得丘垤
傲睨物磊磈與世隔因之翹企情乃眷疎慵客紛妍恥
抱拙擁腫疇能測苦節嘉遯頥千秋諒貞白
麗澤池
道德貴涵濡利濟兼天下養容功浸潤均波及物者猗
惟抗志士守株甘在野同氣不孤鄰淬礪于時暇發蹤
宜有素功用壯揮咤期運期迅符黔黎亟霑灑
鳴琴丘
熒熒枯桐枝絙以朱絲弦秦筝奪素澹雅韻久莫宣金
徽滅光采試拂龍唇圓古来有貞操彈向薰風前一倡
無再和諧聲徒自妍不辭今絶響恐墜昔所傳引領睇
冥鴻南雲際高天心心託泠風碧落不可援緬懷丘壑
誼交石弄清泉長嘯謝華袞山林期永年
容膝
聖席不暇暖賢室掩榛荆錦繡終被體華居非養榮天
地一罏冶品彙陶含靈山川布帷薄日月昭文明烈風
扇枯條樞牖障頽傾衡茅蔽凌爍自足謝厦成居安一
榻廣任道坐無營孰謂天下理毫芒違此庭
林水
旭日標海嶠林泉切朝紅堪輿竭萬象落我杯水中晨
起御旦氣憑高挹青空放浪稽古懷蔚為經天虹大塊
合噫咽流波西北充撫運慨神化養直守屯蒙途路何
嘻嘻玩芳安所同余意在塵外去來彼閬風
隱居圖
神堯有至德巢許遂孤高揖以天下讓去之如委毛衆
人何囂囂逸德彼終操至今山澤士矯節託蓬蒿頥遯
固貞吉潛光事天遨耕釣我所安吾廬緬江皋相從有
歸人五湖櫂輕舠握手話穹壤延襟息塵勞樂天以永
世千古藉薰陶
示同難(二首)
白鶴何嗷嗷遺侣羣胡雁飲亦共清泚飛亦振霄漢路
逢王子晉矯手緱山畔一舉凌九皋再翔俯日觀仙物
終騰邁九靈每淆亂垂聲謝同義毛質已殊判
其二
翩翩雲中雀嘖嘖麗重霄小物易高鶱憑空睨鷹鵰剛
風播九有薄翮不崇朝上辭搏擊禍下值虞羅邀昇高
志恒溢禍淫由自招持盈有介士林藪羨鷦鷯
刑柄
刑柄一頑獷扑教勵廉恥於情無可矜先王非得已大
禹泣下車堯舜民心已海枯石亦爛候不逢其世先哲
傷季時謀心人自愧枉枉直其直為敢劇如此不聞枉
其直棄置於無地耳目忍及之而况躬臨涖何以言蚩
蚩古道心如水
清風亭詩(為鄧彦誠賦)
道在心適安身閒景逾受孤亭納虚冏六合屹曾阜衆
人瞻泰宇我不恥華構俯視浮雲生斯須變蒼狗卓哉
雲林彦龍卧亦蒙垢一返南陽廬韜光閟天牖端倪此
終志百鍊當摩蹂杜德固有機申章藉坤厚
送宋都事之河南省幕
小邑失賢佐雄藩屬英才偉哉中原器功自咸寧来天
道聿更化謀謨克幽諧惟難在贊理宋子鍾輿懷擴以
一方澤屏翰敷春荄熙和叶嘉猷洗拂薙草萊禆化廣
遐邇豈獨河南該行矣勉青年鵬摶凌九垓
奉和劉二紹見寄秋懷之什(二首)
四澤被重隂羣芳播蕃結潢汙濯霖潦江海逾通越朔
風號外野來雁初悲切塵匣閟純鈎千秋玉花熱清霜
逐流景常恐飄華髮靡靡萬古愁南天耿秋月釃君酒
亦醉服君德彌潔猶有慰羈孤鍾鏞為予發
其二
卧痾煩幖帙攬衣起弦琴慨彼古哲人危言豈傷今至
德諒遐曠南薰嗟陸沈泠風拂朱絲朗月為知音霜露
泫時再羈人將苦心平原落木下灝爽澄秋隂羽鎩孰
興眸鷦鷯克幽尋莊夢囿成算杞憂非己任長嘯舒憤
衷逍遥肆冲襟壺觴藉儔侣不醉復同斟
煮石窩詩(為道士陳虚中賦)
元氣運槖籥乾坤為鼎鐺開明陶萬類金石融光晶却
老助脂髓還元得長生至今延外景禆道蒙常經龍虎
相埏埴天和内交清回風洞九有保合一我靈朗朗混
自然無為人自寧閴寥太虚象湛冏何泠泠
方壺吞吐雲夢圖(為劉二紹賦)
天地一俯仰有形具吾中驅之布海嶽納則包鴻蒙浩
氣溢八垠浮寰融化工卷舒事在我至道豈汚隆偉造
廓神設括嚢非外容恢圖卑贊育冲抱懌屯蒙徹迹飲
太和澄心一醇空茫茫剛風外槖籥以還終
方壺雨後青山圖(為劉二紹賦)
磊磈在胸中天瓢洗空翠祥風淨六合運廓大無外遐
峙仰英芒貞剛礪竒瑰堪輿安覆燾日月任顯晦形肖
幻天設混成稟神萃壺子仙者流迹我乾坤蜕
陳懷簡劉二紹
薄德累虚名自反安直道踐艱知逆順冒恥成醜老撫
膺有夙願不昧惟時悼日月信昭明羈違亦枯槁高堂
垂白髮弱女離襁褓誰能客彌年觸此嬰煩抱摧頽動
履拙迂忤鍾天造貴富不可求泰然從吾好息庇四逾
月沈痾迹如掃沐德薰教言掞文煥聲藻多君懋古節
金玉堅相保努力振儒風宏綱布穹昊
戴孝子詩
綱常分内事彌重者君親家國有不幸炳焉忠孝人如
何百世下德譽乃諄諄勵此梟獍徒庶幾薄俗敦
遊百法寺懷香峪主者喬允澤
磵峻流益急路險山始竒徒躭眼中趣豈覺步履危豁
然遠平原始訝來逕微平生山水志道遠足力疲稍息
百法林洗心澄江湄釋褐了無言懷賢如可期素聞薄
簪組幸可謝塵羈林下閒居意惟應靜者知
魚藻圖(為官得名賦)
南溟富天藻鼓翼運遊鯤一息掩芒忽搏擊浩八垠穹
壤局其卑摩空儕鳳羣斥鷃與鷦鷯貽笑腐草根孰侔
超物志恥彼洋洋人寄言高世才千秋揖芳芬
題米元暉萬里意(為葛彦誠賦)
流目浩八極長江際青空遊鯤方運化震蕩顧盼中大
塊何茫茫百脈本源同日月彈丸内經天西復東浮寰
豈無垠一息以知窮笑指虚舟客披圖灑泠風
為劉俊民鎮撫賦蘭室詩
志士確貞操同心藹芳言靈均世已遠九畹秋霜繁託
根君子庭聯芳燠朝暾氣物以類感薰蕕齊化原有德
此有鄰天和煦春温文修武亦備仁至道彌敦勗哉定
王胄餘慶在賢門奕葉表千祀矢言並清芬
荅霍共辰見寄
青空奮鵰鶚快此搏擊能毛血灑江漢赭雲為之興鵬
飛息南運飄爍無所憑往窒止亦艱剛風浩難乘希有
鎩勁翮顧軀内若崩同類感愆尤鴻濛適相仍氛埃幸
倏忽簸激尚泓澄終共翔寥廓清揚傷沸騰
四時(四首)
投跡泉石間怡情事虚曠和風藹庭宇弦琴發清響青
陽暢萌達萬物日滋長膴此生物仁倫儕迹幽賞閒居
永年夀安阜遂時養山水有知音滄洲緬遐想
其二
炎天日益長我屋青山下松濤隂籟沸飛瀑交湍瀉掃
逕延親友棋枰坐清野永晝無雜言機深敵彌寡塵勞
願屏息心手乘閒暇勝負意俱忘傍觀奚足訝
其三
金風蕩囂暑高天散餘凉樓居愛清爽良友来何方牙
籖榜羣帙肄習登時良至理何昭昭稽覈窮干霜蔚為
命世賢道統紹羲皇餘波禆聖化皥皥斯民康
其四
繁隂沍凄洌九野天一色伏檻睇遠山瑶華灑虚白至
陽冥物化羣動根無極開端兆方来轘轅循軌則展圖
契周子設象明羲畫太古畫如何鴻蒙非象識
山隂興
西野皓積雪故人清賞違扁舟泛明月聚首良可期浩
有握手志而無覿面私情深豈憚遠情盡返不疑往復
成吾趣何必待渠知晉人事脱略風致畫圖宜志士勗
前脩何言清曠為
顧定之竹石圖(為趙文諒賦)
綠竹生秋隂拳石通雲氣瀟灑畫圖中一片江南意穆
如當九夏四座凉飇起寫者野王孫寶之宋公子
方壺聳壑昂霄圖(為海百川賦)
出門見竒石舉首日月蔽砥柱屹中天孤高障元氣膏
泉潏成澤伏蜃下窮底露夕散凉颸秋芳藹藂桂山樊
容偃蹇浩素澄涯涘潛德貴頥貞達人知坎止
次韻鄧子方真人述懷之作(六首)
曠士謝塵樊鄙夫瞇時網卷舒分靜躁適意優得喪遺
珠今何在千古較象罔膏火以明焚風泉假空響誰能
廓靈府古道緬夷蕩
其二
遊鯤方息運斥鷃遂貽誚去取相是非抱熏自焚燎殊
塗登正軌萬轍遵一妙至道契忘忘漆園有同調
其三
和氏不自惜乃寶希世珍舉世惑耳目疇能識仁人知
言諒有以觀水必遡源東湖候諸葛明哲可評論
其四
流年撫穉老憑化觀始終珠玉矧自懷逍遥適微躬萬
物不異我陶然藹吾中誠能造要眇未敢辭道窮
其五
振衣步空庭涼月耿窗戶單居澹無營飲水味甘露壯
心委時邁一志確純素有道居靜專何傷業遲暮
其六
止水見毫髮秋霜雙鬢侵欎然思古人愧獨非我心體
受安定分歸全思大任終當勗遐祉千載擴冲襟
元音遺響卷一
