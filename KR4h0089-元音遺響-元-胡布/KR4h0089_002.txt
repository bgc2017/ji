元音遺響卷二元胡布撰
五言古詩
周秀才楨入閩采詩
大雅三百篇詩亡千載下蘇李泄其淳曹王綺其亞六
朝相侈靡鏗遜諧音聲唐始鳴清新李杜乃恢宏下逮
末世才浮華虧理質豔冶風月間鄙俚寡聲律鐘鏞久
絶響瓦缶暢紛披雕琢掩神明舉世尚然非喧闐起好
惡摸倣牽緒餘糟粕益縈纏駁雜昧專途君子悼世降
詩廢理隨湮不有關禮化曷得較情真眷言觀世風無
為擬纖郁尚錄七哀辭因之四愁曲聖哲存鄭衛返古
勵澆漓鼓刀叩角語不得獨棄之子行保明哲履視勿
傷殘八閩多霧雨杯酒以加餐丈夫局空堂天下終環
軌異俗有所尚尤宜陳厥始高志古人行力求古人心
行當萬里外洗耳治平音
與劉紹論詩文作
黃口至白髮鼎鼎鳴文章嘐嘐古之人濡沫粃與糠既
無卓爾見難局升斗量披竊月露餘已如風雲翔翹首
故踧踖穉辭聲老蒼識每下萬人足未踰一邦師學無
從來反規以求方留難譏苦澁陳腐始馨香烈烈三百
篇王風肇鴻龐五言起漢魏已泄大雅莊文字炳秦漢
六代弊流唐對偶一相諧理趣因隨亡况事尖麗間委
曲叶宫商言新意不續道失語徒狂樸素輕典刑巧薄
高飛揚稍無效顰恥安受時譽光我欲竟此曲此曲悲
且長枉君陳矢辭端謁世儒行
友竹張神童歸林之軒
綠雲藹千畝綠玉灑寒梢苦節承孤幹虚心納故交神
鳳酌清醴葳𬎼紫金苞珠實為其食瑤林為其巢朝陽
何杲杲刷翮秋空早華采麗曾霄長鳴振穹昊浮雲如
車盖奄忽摧陽光中道惜羽儀迴身歸九章託以千春
秋冥棲最嘉祥梟獍亦有科鵰鶚且飛揚磔彼父與母
搏空啖肥香小鳥有同心鷦鷯一枝蔵時哉遊郊藪永
恊瑞世康不逢堯舜禪共老丹山陽
示同志張仲文
學苦未達道時乖豈尤貧自矜事育恩敢辭萍梗身不
逢鴻荒世仰希太古民薄宦一失意屠釣乃逡巡家國
有深願大任非小臣投迹去兵戎東西南北人遠游戒
明訓念念倚門頻親歸良悦意窮山思隱淪殷勤菽水
歡慈愛見天倫業田盡鷹犬所慮熾膏焚而我甘澹泊
里市肆紛紜委吏無苟安擊柝久不晨何况浩然氣揮
霍欲成雲志大時不偶情疎義更真白眼泥塗裏黃金
安足云永願果同符早承堯舜君一夫無飢寒理化職
全仁尚友魯連子長揖恥論勲
留别本齋姐夫
久客慣遠道臨岐憚感傷愴為百里别執手上河梁昔
者浩勲庸弱齡志四方事君恨未立老母尚康彊揮金
閩楚地泣玉吴越邦南北千萬里長驅不裹糧嶽氣凌
紫霄龍精閟隂芒王霸道異同弓刀非我長脱略簮笏
累輕舟泛滄浪掣鼇東海上濯足潁水陽豪傑掃六國
川陸淨江湘招要故山鶴歸拜幽諼堂骨肉忽滿眼甥
姪紛成行老母念幼子眼枯綠鬢霜子負家國憂雄圖
蔚不彰顛危建苦節直道矢行蔵豈敢後温凊終身懷
顯揚倚賴諸兄姊孝養竭天常各惟膺重寄忠孝篤彛
綱塞風吹征棹足迹君子鄉姻親敷世好道理故相妨
我姊忝齊眉我甥偉諸郎十年手足情勉飲各盡觴至
愛有深期宣言著瑶章拳拳登嘉誼佩服安可忘釃酒
睇遙空熏膏淬干將努力策迍賤敢渝日月光翹企鸞
鳳儀千秋勗貞祥眀時事開濟同致寰宇康
答党萬
至人非寡昧豈以累傷生飢渴且不顧珪組安足榮惟
昔被清時拳拳志儀刑休禎允克任濟世豈無情常恐
後子民矢心戒驕盈乾旋有晷度徽猷有常程而我際
艱符摧裂負初心長路何迢迢十步一屏營駑鈍非不
前繁霜濡素莖矯情惠中達守墨故心冥植德冀封茂
懼隕負荷名居然一培塿寧為岱嶽傾自分全其天夷
曠所服膺萬物貴有適尼父惜繁纓
杏田卷子
韓公避名累宋子毁積劵匪矯濟世情達生尚周變惟
昔符元運决志乘化機孰謂惟蹇患獨善眷疇歸至德
互不渝否達理宜為陳力追往哲肆飲聆上池哮虎無
林居蕪穢深自治諒由方寸理春陽燠物私纍纍丹葩
芳離離零雨滋冲霄怡遠性涵真瑩康期願席保民術
以遂戴清夷
奉寄邾郳仲
昔從太霞君東入蓬萊山浩嘯俯寰㝢風雲隨往還揮
手招玉華凌虚步瑶壇粲粲六銖服歴歴九星冠被體
蘭紉佩餌砂金作盤授我空洞章保服千歲顔竦身隔
弱水指顧邈追攀雲澹綵鸞遠月碧洞簫閒悵望不可
及凝神霄漢間
題黎川鶴仙觀壁
四叙相代謝萬世迭衰興此身非金石詎得免枯榮往
念艱道途今歸復紆縈南榮有至戒東野况疲征跬步
陟幽素尋古竭玄冥何言土木摧不辨犀象驚飛塵亂
縞綵畫迹剝霓旌碑隂揭代久籖史見神靈仰聆雷霆
聲彷彿鐘磬鳴仙凡成濩落遲子獨凄清役役百年内
悵惘歎勞生逝川日已遠綠鬢尚含情對此滯久懷壯
心空屏營而我千古意日月何當明終遂隆弘度一使
戴休禎毋為局流景矯首謝方平
長安道
秣馬晨登道長安樹如薺非必松與柏藂深荆棘裏霧
露襲衣裾嵐光惚雙眥泥深馬没足頑石嚙屐齒夜永
慘林猿月黑亂山鬼男兒負長劒慷慨事萬里莫邪雖
慄烈出匣刃傷指跋馬東南望泰山高可擬思我同心
人銜杯淚如水君自亘長途企迹遠遊子中行多曲折
汚險豈自止虎嘯獨驚風鳩鳴尚愁雨盈盈踸踔步歲
月不吾與願得凌穹壌披豁我心故鉛刀况可割鷦鵬
終一翥壯心劇良圖奮迅欲飛騖
反君馬黃
良馬處内廏食充體滿盈肥驕反促氣緩步駑駘行六
轡間金錯綠玉曼朱纓羣羈相照耀障泥錦織成矯飾
有餘輝奔突力難勝極知非詭遇牧養過嗟稱吴坂險
而峻天閑豈復經危機所不蹈馳騁尚無能伯樂委時
棄九方謬見徵終然具形儀才德假虚名汪洋縻天禄
君恩素匪輕義當竭賤愚報效乏忠誠有知寧負恥顧
影絶嘶聲造父猥哀憐備存竟何榮臠肉奉庖御庶以
謝天刑
奉寄劉都司紹詩并敘
僕與子憲為世姻家曩俱客閩師不克所志既而參
商南北者踰十年始予留淛秀州州進士聞人樞上
春官還得黃編修肅書知憲自京師出佐汝南王幕
又數年皆以天道纍纍返鄉里始傳亦南還憲至淛
而予巳發棹矣抵鄉里留連信宿悲慟驚喜為之澘
然者再四憲歸省墳墓復天倫相望卜遠而拳拳之
懷不能輒廢非長詩又不能叙情斐然成章因便以
寄
伊昔負雄略義客王師壘决志歸一途預籌失得累敗
亡均自取好惡擅功罪在在勢相高起非衣裳會利器
已瓜裂外否由中潰孤憤委良謀全身保先退我時瘴
癘使分迹南荒最子學魯仲連乘風蹈滄海區區縻淛
食友信魚鱗萃遠得翰林書殷勤報同類子以直相忤
去國佐中外汾陽知待士得才契魚水青蠅登市朝兀
隉賢良輩周吕(友人周壯興吕學可)我同儕去留豈乖背夢寐想
容輝停雲邈如對始子過西湖我適先歸佩應酹岳王
墳蓴羹斫鱸鱠及兹一握手驚喜成聊賴共保生還軀
暫收家國淚死者何茫茫生者蓬根脆離别踰十年幾
何天地内寰極閟神寶嘉遯嚴幽晦將使全天彛同塵
養貞遂歸来舊雲壑第屋依松檜翾飛在清時德盛功
逾邁相望泰山高縈結黃河帶
趙竹所挽詩
伊昔寄閩壘處義同休戚大臣或齟齬中外懷震迫倉
惶問親故孰是周反側翁母煦春和舉手蔽憂特自我
使島夷獻歲一再周銜命出蠻障折膂負國憂天道惡
險盈人靈誕阻脩遂使狂馳子纍纍反舊丘翁母敦古
道踰情骨肉親非無骨肉親反我衢路人銜恩重至義
感激發天真居我所居堂食不異盤飱孜孜相勉勞崇
朝以至昏八月海查還始愴河上别翁母留王山我家
客吳越十年薄宦情未老心先輟流歴曠南北浩有志
苦節鶴髮倚高堂遠遊戒先哲南歸語天彛母老父就
土方涕蓼莪詩况聞翁母故艱難賢令子伯也守先墓
煙霧萬山深不解遠行苦往願偕父歸仲忽哭父死何
言離家日正翁萎棄時母墳添宿草新塜暈苔衣兄弟
松楸裏淚血亂交頥負骨自閩嶠陟險歸故山故山秋
草白脩竹雨斑斑念我五情熱肝膽為辛酸崩悼撓胸
次撫墳咽慨歎所嘉兵革地翁母保稀年二子力桑梓
何憾悲終天咄我千古心忠孝未獲全因之激世理揮
淚不能言
贈别陳景夀還會稽(景夀父思可與余為友任崇仁來攝金谿)
生世半行路暌違夙所經如何千里外復此慰人情念
昔與而翁友誼如弟兄窮途負烈氣轗軻不易行一别
四五年雲泥阻脩程翁時被鶚薦歘起厠羣英飛盖荆
楚来鴻雁有遺聲崇仁禮義地文雅世推稱理化吴夫
子百年光典刑粤從攝上幕去苛以廉明佩服登法言
期月報政成我来僅百里炯此雙眼青殷勤成悲咤欵
敘念平生往與翁别時翁壯我弱齡今歸喜聚首翁髮
已星星諸昆忽老蒼玉立美璣瓊仲也眷桑梓嚴駕夙
晨征霜雪山隂道禹穴見天清感彼遠遊人愴怳懷内
驚五年一握手百歲幾合并鼎鼎寰宇内日月屢虧盈
當願勗偉才太丘好雲仍勞翁司民牧拜掃切憂營勤
子省松楸親故問安寧兹行保明哲早及綵衣榮相勉
無誕辭克全忠孝名
贈地理曹希鳴
昔我候雲氣力窮芒碭山因之察地脈龍虎相蔚盤玉
陽玄星人白日駕紫鸞佩我豁落圖籍我欝羅斑指地
穴丹屋回風鍊大還飛光繞隂井百日造玄關斷自郭
景純文成啓其端一悟山水靈葆真寄浮寰芒忽視下
土誤翼横天翰山河不足斂天池為之乾曹子羲皇人
東来慰憂患捫胸粲星斗流目渾峯巒五嶽等培塿風
行穹壤間顧陳列仙窟秀結金斑爛疊疊蒼龍枝習坎
清紅環我欲遨八表凝神萃竒觀並子白鹿車朱輪明
月團蓬萊好形勢三十六轘轅射的峙其南弱流為襟
闌穴去黍珠境歴地五丈寬子能弄紫翠逍遥達泥丸
何必張孚子驗法九宫安
經荒原廢塚作
白骨何颯颯霜露所摧拉狂風吹流塵日久成蹲沓烏
鳶啄其腐狗彘充莖脆遺骸能幾何委棄皆查滓誰有
百歲身而多千歲計劫劫營已私日苦不稱意昔人故
如此今人且迷誤骨肉及黃泉遂謂得歸所
自斗華山遷居鳳山之麓作
欣欣臨池樹膏雨煥春華繁柯曰已滋盈條實丹葩北
堂康食飲龐眉已雪皤妻孥雖鄙樸蠶織事不訛怡怡
奉高年至樂保天和柴門烏雀喜賓友遠来過語笑任
真情忘形於詠歌逍遥適理性即道心靡他富貴豈不
足貧賤未偏頗窮年得安逸過此欲如何
竹窗詩(為鄧仲恭賦)
天籟噫玄籥吹萬日交榮虚心灑瑶瀑一室涵空青我
来窺明月因風激秋聲披襟北窗下慨彼千古情伊昔
抗志士卷舒與心冥歘興仰徽猷獨善元化并豈必事
華屋負累我體形焉能撫紅紫點綴我幽貞履素造有
常澹泊蒙訓經過此矯真性怡愉非所嬰
湖隠詩(為許仲仁賦)
范蠡薄句踐扁舟去五湖功成不枉道漂棄如土苴浩
蕩涉煙水釣賢非餌魚風波逐身遠天壤與心俱咫尺
八紘内飛龍翔九區揚眉一舉櫂江海可長驅雲卷杳
無迹英謀忽若愚至今滄江上不敢輕釣徒許子託高
義湖隈築衡廬懷賢慨塵想攬結期自舒欲問交古人
事功所同殊歸休得效似澤世將焉如
望不來
登高以望遠塵生謂子來飇風忽過耳憶念故難裁觀
海見波濤噴薄雪山摧鯨鯢喧暫息萬艘安在哉朝日
升榑桑夕月臨高臺夢想覩顔色良時相見乖子豈無
弘願獨與寸心諧蒼蒼不假緣俛結路何階各惟崇令
德輕榮亟圖迴烈劒尚同形千秋出塵埃德邁實天輔
乾乾當自媒
草堂詩(為夏柏承賦)
帝堯有天下土階樹茅茨一人示質素八表弘雍熙所
以希世士不忘在蓬藜富貴孰不欲非道莫致之豈必
抗崇峙華采眩端倪豈必寶金玉鏤真干我私大觀鄙
物化羣動紛嶷嶷猛虎室空谷鷦鷯安一枝雲卷不可
窮天張迅玄機若人等巢許志局穹壤卑世無天下雄
何此卧希夷
東光
北風何泠泠鷄鳴聞鼓聲摳衣仰河漢不見月與星斂
袂以危坐坐待東方明東方雲濛濛五鼓未及終雄雞
一再唱寥天暝色同鴉飛門前樹黃葉隨風舞荆扉次
第開山遠少人來山前看虎跡山後長莓苔行人霧裏
出牛寒挽不迴昏昏似夢覺隠隠見浮埃又無雨雪霰
甘蔵何處隈夜長不可度夜長不肯曙天明人共喜天
明如夜裏
庚金日大風不止偶志
大塊鼓槖籥浮休中震凌輕揚重安靜羣動紛相仍曰
余坐虚白目視耳忘聽一室洽春融淵光涵杳冥太和
體健順無我媾清寧萬歲非長生得一天下貞
雨後即事
好雨澤萬彙河渠引通流綠竹北窗下清隂被廣疇禾
黍滿平野三農喜登秋以慰高卧人長歌肆百憂問君
當豐年百憂復何求吾聞成湯時至德及冥搜大旱累
七載羣黎暴怨尤况此季世民何德承天休端恐不克
任方同沐徽猷愚夫恒多慮坎壈迂遠遊念君非達者
戚戚杞人儔得酒且盡歡終年保優游君看堯桀民俱
作一土丘文武仁義君八百祚移周不見嬴氏虐理極
得寬柔吾徒且加餐天孽故有由
題烈婦張魏卷子
夷叔入首陽三綱振天下道喪蔚中興横流遏奔吒國
家有不幸忠義輩出之高光燭汗簡壯節友天維荆楚
多世家忠臣求孝子遺烈及婦人從容見張魏城圍身
兀隉城破天軒輊豈苟殉辱生不渝以義死至今古城
曲獵獵隂風起惟此涵育民仁恩戴百祀蜂蠆始蜿蜒
流毒相胥靡忠臣雄血食烈女光徽懿千載豈寥寥斯
人紹貞軌醜儒位公侯隱忍為狐媚欲持魯連節遂短
馮道氣何幸一婦人愧彼天下士泰山鐫我辭庶足夀
萬紀
贈唐伯雍
瘍疕滿天下仁人獨留心針砭起四海侃侃慰知音藝
祖挟竒能閱人洞微忱戾肩顯鼻者大言取孔任子實
紹前業河圖披素襟縦横非一途達道技彌深五運訛
秩敘六時伐陽隂大方乖籥吹霜露已繁侵嚴寒至裂
體酷暑亦融金子有甦時藥代石舉玄鍼何幸起疲癃
顛連詔于今堪輿一俛仰澤世宛如臨以我夙昔願期
子遂幽尋
梅竹雙清圖
二士處幽谷邈焉遺世氛逍遥寄膺期雅植藹素芬有
德此有鄰豔冶非所文而我敞逸節友之為三君虚心
彌道義同氣交蒸熏時暘起衆芳負恥羅繁殷卓絶隕
墜下豈伊弱卉羣力幹表穹壤介焉清白分根株既得
所霜雪徒紜紜傲世知寡儔凡材尚希聞
罹難(乙卯十一月初十日)
天地亦有否賢人乃韜光避影趨日中毫髮彌昭彰蹇
予克重荷末德懼乖張大厦不可支潛幽保貞蔵負恥
五百士寧親在高堂頽然坐窮山放虎實自防朽樗甘
委質自足永頥康孰謂累薄交譽言為德殃慈親亦投
杼疑失豈尤償天孽猶可違憂虞道其常明夷利箕子
羑里息姬王賢聖久寂寞愚蒙或同方至公涵冥昧惟
善降百祥矢心不枉道彼短任吾長經綸若時雍凡百
慎括囊
春寒
晨霞豔東旭中道翳陽光隂澤不下周昏霾為雪霜嘉
樹秀敷植條柯被曾岡寒風振林薄野色欎青蒼彼美
君子材淬礪質彌剛嚴威弱操下峭蒨亦蕃昌常恐愆
融和養蒙抑屯芒如何經緯人與道互乖傷至理自心
得致平宜有方浮雲期一决萬彙仰天章
贈别胡石莊之廉州管勾復職
一别週一紀千春幾承顔丈夫雖無淚臨感意彌艱我
里碩宗葉煌煌粲璵璠及時構多事迹遠異憂患君枉
文江幕薄禄守微官四民漸德澤田野有餘驩我時縻
秀水川陸且間關豈不盼鄉閭疇能辭路難脩途廣萬
里趙璧喜歸全各負金石志矢心堅歲寒遐荒課海利
董役在得賢嘉旋美上日侃侃撫諸蠻卉服法冠冕王
風譯綸言來朝恪遜節入室問親安復此懿交會增情
欎以煩執手睇征鴻黃雲靄秋山愧無圖南翮翼彼横
天翰願託泠然風吹情穹壤間君當霄漢上早慰綵衣
還
白雲篇
昔在鳳麟洲南陟射的山戀子五百人舉手閶闔關俯
視四海流豈勝杯酌間天地小培塿九州為彈丸帝者
握赤符驂騑雜龍鸞日月經天周呼吸一息完白雲流
元氣下隘六合寬神晶隨變感清虚忽彌漫用之贊化
育一洗蒼生安浪形吐川嶽冉冉不可干浮休有崩裂
還精蟄宏端乃知至陽物舒卷罙昭貫太空終掃迹無
倪以神觀
送鄧行夫歸雲林
蕩蕩青天上行雲揚素秋當舒澤亦洽倏卷迹不留志
士介草茅深衷勗前脩業成經濟具才展宰牧優撫緝
自州邑由之達遐陬八荒惠衍溢九野漸薰蕕名遂不
居功勇退如轉眸翩翩紫霞想掩袂凌滄洲故山雲林
曲白馬環峯稠卓筆耿光發琵琶蒼玉流息以風雲氣
睠兹山水幽期頥夀金玉閟蹟延冥搜賣金宴宗族解
綬營菟裘返掉今幾人冠裳来舊丘乃知南陽後德沃
世益周椅桐邁貞節雲鶴窮天游他日應相值塵湖山
北頭
送胡鈜鼎文歸松江
賢愚夀天人宇宙同羈旅眇以方寸心軒軒視前古况
我碩宗葉文聲被韶舞陶冶恪周賓春秋迪簪組疇昔
繼蕃衍風枝植燕楚天道蓄晶芒昆吾閟幽土神光豈
淪隔會合訝脩阻十載一承顔百年幾胥晤紛紛過眼
疾故誼罙敦敘得曠幾日驩愴為别離苦排雲發浩嘯
華髮竦已竪鵬鳳孰可羈青空運摩翥竒齡等金玉仗
德擫貞度五萬奇柱維終當女媧補
過安慶城
鯨鯢誅不盡天海為軒輊蕞爾大龍山横瀾障元氣剛
風扇六合白日斂氛翳不及魯陽戈金湯竟頽圯志士
秉雄節殺身蹈仁義砥柱此既傾東南溺吞噬高光固
有在汗簡今何事何能當國難如君得萬士大厦苟可
支維張天下計良圖委土苴時棄有餘淚行相樹草莽
望門表英偉芊綿交戶庭此日誰能薙
守璞齋詩(為閻如璋賦)
至寶處渾龐塊獨全天真玄蔵閟晶焰抱雌韜至神用
舍貴知幾持盈不踰分隱顯居吾天頤貞確常倫昔為
耀世資今為晦匵珍出負璠璵器歸如葛天民卷舒豈
固必一志無緇磷所希仁者靜主夀等閻君
題南極像(為史彦章賦)
堯舜昔垂拱無為致休康四民日熙熙九域同嘉祥君
仁莫不仁至德在遐荒膴膴遂養長頥貞永天常上善
勗千齡八百逮人皇碩考表南極日月昭同光靜者有
鮐背黃眉蟄龜房天地齊終始竒耆浩無疆錢氏弘麗
慕丹葩掞星芒仁以居史君願言夀亨昌
卞永清求母
兵革二十年忠孝可屈指天道感至誠豈孤難能事東
平卞孝子載毒失慈母哀哀陟屺辭喪亂不知所兩鄉
十三載子念母憂苦天人理交孚至誼格敦敘皎如青
天表日月復可覩彛倫久罙全悲喜殆旁午粤更壬辰
變烽燹均率土骨肉異風枝周南忽行路繼黃惟祖曹
汗簡竊有取將使居子臣天下知君父多君踵往哲俛
仰無愧怍金石夀吾辭高光邁前古
送袁在中遊龍虎山
漢祖去青城税劒宜陽市畫地立丹罏兩山龍虎備琵
琶導卓筆白馬雲林峙環拱百折山沿洄曼枝水人間
宏大教天上膺隆位祖武繼清寧玄風越千祀至言豁
聾瞽世澤敷皇治上德所服膺稽古求同理探竒覈幽
閟粤自萬里至大道本無為寰區保康濟袁子富文藻
譚禪契深旨忽企白雲遊反身求黍米拳拳謁名師豈
敢強聰慧吾甥神明胄夙格天仙嗣萬法特一原捷蹊
掃涯涘羣英列侍衛笑咤風雪起金玉俯身中教言方
及耳因知猶龍化析誕和二氣妙悟在此行混融旌道
紀回首兩眸子瞭瞭燭品彙握手三谷間逍遥人間世
倪雲林雲崖圖賦
鐵圍標古石龍象萃淵環嘘呵翳大塊晻靄亘飛巒六
合擁浮漚乾坤微彈丸香風匝淨土清泰撫冥翰顧盼
四無垠竦身空花間摩尼忽在眼覿面表竒觀要眇纜
虚舟同塵接回瀾握手成三笑幻泡浩漫漫
楊將軍望雲圖
綠竹懋貞榦駢羅此幽扃南山客戶牖望眼窮秋冥冉
冉白雲下嚴親舍高庭王事豈不遑無因候康寧宜春
眇何許雲樹隔關陘撫子愧事親心摧臂無憑四知寶
家訓武勲期汗青輸忠道所在克孝德惟馨千秋斯二
者所願由天經
東丹瘦馬圖
伊昔在天閑材高四十萬曾隨穆天子弄影瑶池岸一
食盡石粟驍騰入神觀知己九方歅推稱價無筭穆皇
狩不返羣牧少芻豢所食弗盡材﨑嶇策吴坂田方仁
惠養伯樂浩才歎顔色愧駑駘精神殆無間攻駒尚少
齒劣蹇矜珠汗自足侣鴛鸞何堪棄衰慢暮途蓄壯志
千里無留難不雜蹄嚙材希君别真贋
題十牛六牧圖
生生育物類人道歸全仁撫養在時須飢牧渴飲津天
皇十二頭澹泊化自淳代亡用其教利物不及身先哲
歎才難司牧貴得人于以託耒耜食天子萬民十食纔
一牧五子意已勤得人一已足非才&KR0675;彌殷所害良匪
輕失力乖常倫季世獨貴我及物愛益貧堯禹道冥昧
人獸無全羣孰為憂撫養此志久埃塵石爛夜漫漫長
歌竟誰陳猶恐怒特祠武都客妖氛毋使亂義苗展圖
鼻酸辛
贈地理鏡山和尚
乾坤幻罏冶川嶽序穹卑惟人濯厥靈中立奠二儀是
身稟元化賦受天弗違孰謂眇此軀存亡有攸歸曰彼
土親膚何能惬寸私遺體實蒙被安養勗自來景純得
泉脈孚子法坤維迴互顧眄間九宫析幽微鏡山宏佛
學早契司馬機轘轅等虚泡培塿質成規驗法既已神
趨向靡有遺内明常湛湛外視亦䕫䕫竅妙發餘事玄
感坐可期猗歟孝友士青眼必見知去去聿相值至言
探矢辭
贈陳文用製筆
蒼頡始制字人文觀化成微彼蒙將軍疇能知象形以
兹示天下紀載宣文明偉矣帝王道簡編如日星後来
貴疾速分隸亦兼并鍾蔡數公輩躬事擇製精繼以昆
刀利錐石如發硎太丘好孫子稽古理罙徵用舍得心
法功多紬繹能毫芒淳益就端直順相承置之夫子庭
傳道粲六經冉冉海内士聿瞻斯文興毋為居史職咄
咄是非情
范慈母行義詩
蔡子早失恃范姨鞠育慈大兵後凶荒嬰弱保年飢父
子聚浃旬未竟終天悲艱難德姨氏誨養同已兒曰克
自樹立姨氏復長離血泣服齊衰終身痛無違薄禄不
逮養拳拳膺孝思猗歟孝子心冥冥果有知寸草誠可
達號天挽春暉我歌孝慈行令典敦民彛
何將軍鍼灸
情慾病天下眇軀觸寒凉隨感以致乖四民為内傷仁
人獨留意利濟各有方顒顒何將軍偉矣昭聞望銳金
高山玉氣至效腧蔵正行得逆順迎隨意和良臨深易
沃水循掘去衝妨始一數終九五三别微芒信若風吹
雲明明覩青蒼黔黎順正氣夀夭安天常乃知攻伐仁
掃逆開蕪荒願擴及物志寰區歌太康
徐堅醫師詩
四敘異寒温形體為大患於情易感觸熾欲煩不散炎
帝品百草躬嘗工製煅軒岐事砭法療理推秦緩内外
始分經越人資果斷後來太素出覘覿預昭煥世微思
邈明經絡曷通貫嘗聞上池水一飲炯神觀不有起我
人疲癃殆過半世家東海子儒業勵精悍眷此及物私
靈樞肆披玩天人洞至理指落無留難恥猶賢宋清韓
康避名誕生生寰宇内瘍疣相揉爛久待甦民瘼顛連
日滋蔓尚資調護手和暢洽吹萬拭目仁夀鄉熙熙保
遐算
清虚朗上人詩
天道貴得一人靈常昧初中和適體用知及仁守諸誠
者天之道誠之人所踰體仁合天道一本統萬殊惟精
故能一惟一奠中居方寸既盎然天光乃舒徐上人西
方業捷岐歸正途匪曰學同源誠身為已圖皇皇炯四
達神明徹幽都盛德日輝光澤媚深蔵珠願言法瞻顧
圓方窺楷模空虚可梯接式用表根株
送朱彦平之廣東巡檢
脩齊固有法治平亦多方幼學長而仕用行舍則蔵朱
君富儒術抱道蟄時康烈氣干斗樞龍精發隂芒達人
事兼濟德溥用彌昌于以擴休風宏仁被遐荒昔賢驅
暴鰐令聞蔚昭彰島夷始有學五典肅彛綱大道在人
弘前修允相望畢副賢哲事錦衣歸故鄉
湛碧軒詩(為朱彦平賦)
飛閣闞澄潭清心俯泓玉涼飈灑然至璧月弄寒綠沛
國有逸士端居偶貞獨坎止勗靜便足音寄空谷以兹
鑒靈府懲忿先窒慾盛德洽淵泉涵濡遏流洑浮休賦
羣有一定注塵目澤物在時春為霖為霡霂弛張功用
際有道禆化育活水出清源考亭繼芳躅
耆山庵詩(為太青子賦)
大患為有身居仁緬安宅外垣備城郭鄞鄂司内息爰
處靜以翕其營動而直三物合一無神機目為則衆隂
辟消爍正陽晃虚域春澤俱盎然解冰何液液反驗弱
為柄清明洞無極外象安幻成伏蔵秉貞白前瞻巖穴
仙後踞虎龍翼即此運化樞松泉丁服食玄基已參序
審諦自無惑夙共錄天圖今當同一得
南山秋灝軒(為張孟虞作)
茅堂倚千仞灝爽齊嶔崟以彼攬結懷企予寥廓心青
天可對面下視浮雲隂萬物眇毫芒蜉蝣何所任吾觀
八紘化氣岸排淺深所賦有定形短長迹侵尋達人均
物我至道匪升沈緬邈成三高相忘四冲襟亨期高世
志清賞丘中琴徙倚泠風表希聲諧大音
題方壺畫(為張成子賦)
沄沄湛溪水漠漠空山雲芳樹豈不華茅廬挹清芬偉
歟抗志士傲岸古所聞眇體局虚堂高懷凌世氛青天
有明月匡坐對夜分自謂同雅操耿光澹無文悠然天
地外脱略思不羣豈顧山中趣躭幽遠紛紜泠風鼓竽
籟長嘯藹蘭熏引領莽空闊飄颻何所云
汪道原醫師詩
眇身託宇宙大海一塵微何况四序殊感觸易乖違口
體致情慾中腸冰炭移於時失所養形氣寖已羸炎聖
子庶類品草療瘡痍軒岐事鍼砭素女理窮辭深索炳
倉景晉謐見發揮逆知隋太素遷置祝由機孰謂侔越
人世稱盧扁師王和診有訣完素病原疽思邈達經絡
切膚佗厲竒俱挟仁濟術蔚開来世規代資調護手枯
弱尚充而汪氏勵古學儒冠隱南陲利物蓄素心拳拳
思保釐長桑授要妙攜手飲上池汎覽列聖言羣賢决
幽疑洞然徹五内遠邇起刀圭令德日益崇躋民夀亨
期所願宏此道元元浩仁施四民遂生植天下無殿屎
大哉仁者惠不獨中顧私夀祉有自來相期洽雍熙
奉寄表兄劉二紹
杪秋病世故息冗君子庭飲食飫豐潔教言承訓經結
軫共清遊倡訓屢相仍憑高舒磊砢浩嘯睨八溟各有
凌厲志南雲隔寥青斂翼事卑棲守株坐柴扃多君擫
儲偫吟遣混濁涇豈曰曠天才浪懷陶性靈暌違感夙
昔冲抱不遑寧因以寫憂惔申章託鴻冥
奉寄王轍文通
江漢一為别山川阻音徽雖乘閩楚流大海終同歸曩
昔露肝膽長天秋月輝西風入兩鬢浩素耿中逵子實
袖經濟宏才掞文闈眼空睨八表烈氣干虹霓而我似
鷦鷯巢深甘息機風雲成夢幻逸思邁天飛金石確久
要竒齡祝亨期垂天各有翮九萬尚何辭
柏雪齋詩(為南昌王化道興賦)
柏綠灑幽戶寒隂薄晴暉亭亭鶴氅人坐挹玉屑霏君
子勵貞撡喬柯金石姿匪徒傲霜雪實足障炎威食苦
養頥德泠泠沁詩脾深衷神禹契烈氣孔明祠所願駐
長日天香下清颸游心觀大易端坐在書帷
東湖草堂(為吕知縣賦)
吕侯藴雅量直與東湖平朗朗甓社珠流光射曾城昔
為民社寄吹萬秀枯莖盱水韻玉琴大邦戴休禎達人
鄙軒冕雲卷去無停誅茅淮南岸列帙聖賢經我里剰
條桑我田思力耕斂此濟時略散為山水情至今為治
者溢耳懷儀刑猗誰起安石嘘灑為蒼生
南州高士圖(為西湖徐高風題)
炎季阨閹竪烈士希令終明哲思保身若人曠遐蹤姜
袁相擬望申茅方厚崇黨錮亦周旋君門榜目空東湖
一諸葛偉氣表麟龍陳榻尚辭辟瓊門無貴通道行扇
豫章畫圖旌德容遐想人如玉月明皎雙瞳西山挹灝
爽千古凜高風已矣磨鏡客取信灌園翁
施勗仲勉赴會試
幼學壯則行由家達邦國君親分内事忠孝丈夫職施
子起庠序窮經偉才識庭訓賢父兄同門友三益棘闈
魁大郡天對徵良策薄發貴從容仕優學彌積上無負
萬乘下不負學力行矣化此民以身先典則摩天思一
展黽勉崇令德忠孝期兩全永言樹嘉績
凃欽文將赴會試
積學亦有基設施驗行事過庭敦孝友立國建忠義日
用舉無遺力行道斯致黎川秀凃子懇懇學為巳黌宫
擢英彦誠慤惬輿議西垣既領薦北上達軒陛廊廟嘉
良材早丁瑚璉器仕優毋忘學致澤當先計利濟不居
功堂堂丈夫氣忠誠子所蓄奮迅及時至拭目俟雍熙
勉旃念儒貴
黃遜以㦛赴會試
潁川富德澤遺胤賢孫枝皇皇大成宫之子才瑰竒蚤
負卓犖氣讀書勵衷私有得斯積中笑談擢秋闈大臨
展素藴長策必䕫䕫試涉經濟略宏仁浩敷施以彼孝
敬誠擴為忠直資由家以及國既仕學無違九萬迅逸
程脩翎煥雲涯贈言匪誇誕賢哲勉深期
陳權子才赴會試
燁燁泮宫彦太丘好雲仍一經躋閫奥百氏資技能穎
古翰墨精筆端山水情凌雲探月窟分得桂枝榮師友
既交譽慈親慰家聲春闈覲天光校藝當大廷子實萬
人敵蟠胸富竒兵武庫森衛翼捷書破連城持以奉明
主屈人非戰征柄用任匪輕仕優學益增所願禆聖化
尊主庇羣靈儒術在力行勉全忠孝名
奉寄姚東之
同氣結同心含光異流俗白首惬素懷子病猶我辱丈
夫區㝢志道枉非戚促彼取吾棄捐紛華恥貞獨青松
翼高阜風颶激喧觸豈不蕩枝梧根深植彌沃長安信
可樂西笑尚極目餘子竟嘻嘻阮生何慟哭採薇道如
砥往矢無返曲將子懋永年高光冀相燭
中和堂詩(為施有慶賦)
大本立彌堅達道行益廣性德體端居情正用孚暢吾
觀天人際失常病滋長位育致康泰時乖亦安養止水
鑒明鏡靜貞動交盎充塞既無間天地我同象施君謹
微獨仁惠斯指掌澤濟在元元家國以身倣極功由學
力能事追聖往懋爾賢子孫繼承副深仰
南皋草堂詩(為李子冲賦)
午位緬平陸草堂構崇深琅玕生清風雲石冥晝隂徵
士鄴侯裔牙籖榜書林出試會計勞浩然返陽岑逍遥
二三子被褐懷璆琳開口說道義摛辭吐英音時来共
高敞夷散供幽尋龍門昔榮擬登陟久所欽况以表虚
堂萬理具一心清明探逸操豁達流冲襟勿謂無知己
丘中有鳴琴
清白堂詩(為李子冲賦唯清白)(温公詩云所存舊業)
君子勗内守瑩中湼不緇長物非我娛擴焉冲素期惟
彼抱道者靜專澄内私乃心澹無外歴世確不違成紀
美華胤扁堂遵祖規昭昭示明德于以傳孫枝穢富艷
里閭蕣榮暮已衰遺安斯得計代久恒光輝大賢資舊
業司馬正葩詩授受明訓存堂顔為世師
南山耕牧(為厚居丘尹瞻賦)
時雨溉甫田秋登慰成望川原交葱蒨孳畜方茁壯道
逢斧斤客弛擔坐林莽去去歴村墟暮歸朝共往河南
有佳士抗俗契高尚菑畬伐蕪穢生物遂時養先廬傍
泉石畫史列函丈豈不懷達兼誰能委幽曠南山久覿
面傲岸並穹壤浩然眄軒豁物我氣交暢矢言惬貞操
比德副崇仰于以懋脩齡千秋表遐賞
天淵詩(為南昌劉允登賦)
廣闊遍穹昊靜深湛泉源四德儼有臨時發皆當然劉
子味費隱天機察魚鳶水流物生植微顯道體全理寓
有形發道由無形傳既無性外物統體歸一元利以見
大德及時安所便聖作萬物覩空洞用交宣至哉惟堯
舜盛德宜配天行行心乃心不忝亦不愆川流斯浹洽
敦化識大原所願希聖人坦途軌名言
方洲詩(為南昌李士宗賦)
伯休淪市藥東方狎金門大隱當墨居丘樊焉足論子
牟身江湖目擊魏闕存奈何隴西士青紫與世捐豈必
蟄陵藪矯迹事孤騫方洲渺心素蓬島無異源澄神湛
方寸蟻壤車馬喧一室遂幽閒囂囂外塵煩多君抗傑
特闤闠斯林園顔生亦鑿坏段子空踰垣何如睨天壤
勗此道義尊寄謝隠淪客千秋躅高轅
縠溪漁者(為應希勝賦)
汎汎縠溪水清風揚素波悠悠垂綸客擊檝起漁歌昔
懷仁義釣真道取不頗天壤契閒情徵書到江河小試
出納勞德言美瑶瑳行當廓步武素緼發熙和致澤諒
匪難天人理無訛湖江心魏闕有道矢靡他休璉贍偉
才維時克負荷縠流清益澈明進必盈科希古業磻溪
盛名宜不磨
雲松巢詩(為朱仲毅賦)
雲巢話高松逸興邁天壤浩有太古懷放神青霄上調
仙負才氣雅操何倜儻高視廓八紘遥情寄遐想三吴
有偉士沛國承聞望文掾蟄冷氊幽貞契林莽泠泠丘
中琴餘響流絳帳湖江心魏闕脱略緬夷曠吏隱斯可
兼永言迹高尚
谿山曉行圖
拂曙戒嚴程丘樊涉零露秋清快駑蹇林薄澹延佇松
隂帶川壑石壁出庭戶拂我衣上塵還山氣容與昔年
浩功用壯志業遲暮知非返舊藂長嘯舒衷素填胸消
磊塊適意忘簪組清泉忽在望故道未榛莽訪我樵牧
徒琴樽叙儔侣行雲際空闊舒卷忘形趣永願結同心
期頥越千古
題御風子卷(為倪孟冲賦)
神忘與虚合輕舉超化機朗朗一息周憑陵軼希微八
埏隘灝爽高擴遵坦夷何所待飈輪淵潛泳天飛倪子
抗世士黃冠雅葳蕤玄言味禦寇舉化蒙莊師剛大斯
内充清明宇端倪至人至忘忘往息澹無為願從廣漠
野共迹逍遥期無朕不可形泠然與同歸
次韻鄧子方真人見寄
關門候紫氣令尹識聖人不有沮溺徒仲由豈知津柰
何希世士託迹清渭濱期運不可符淵潛藉同仁猶龍
隱柱史玄理以言陳木舌金口宣道尊德無隣鳳麟世
寂寞梟獍捷若神揖讓化莫覩巢由竟誰賓南陽有古
老談笑四海春大雅何寥寥斯人發天真悲歌萬籟沸
浩嘯凌蒼旻貽我太古音澹然味清醇嘉言匪易貺欵
叙及芳辰所期耀世資韞匵為家珍逸志倘可遂何煩
當世嗔
松檜軒詩(為吳子澄賦)
秦松封大夫孔檜植魯廟託根雖不同材質豈殊調延
陵有雅致構宇顔二妙巢雲兩白鶴唳月激清嘯萬籟
號天風行雲散空杪吾心方宇泰氣岸並秋杳能共守
端倪千齡閟晶耀
題方壺所畫山川出雲圖(為余昱方賦)
川嶽萃靈氣風雲相吐吞搴舒彌六合卷退歸無垠大
宇何昭昭虚中炳離文雨暘曰時若蒸搏生氤氲歘起
亘坱圠崩騰乘厚坤用舍不稽方澹然天地春壺子握
機兆達觀契天真一揮九雲夢吐納安足云此道付知
者昱方為後昆有才屬雅望玄理窮轘轅勗爾好心手
幻成璀璨繁毫端儼造設舉動紛騰鶱要眇納元包浮
休無窮門太虚非象識一畫亦已煩擴此神化周傳心
竟何言相期軼埃壒湛冏邈淵源
湛碧軒詩(為張宇清賦)
秋水靜襟度淵澄冏靈臺神明資挺生屬望青城来吾
家魏陽元宅相譽雲雷灝爽豁眉宇虚懷絶纖埃眷此
活水源仁端貴封培箕裘道德學位育在心荄綵服被
春華天光豔徘徊高軒穆憩止瑶笈泠風開所願介遐祉
玄功亘昭迴千齡挹仙氣仁澤廣梯階
讀武成王傳
子牙獵渭水叶夢為帝師望重名益崇太公俟子来殷
授太阿柄興王闡鴻基一怒天下安熊羆實佐之如何
上古書誓命無一辭聖道薄武功用變當天時窮兵非得
已凶術尚誰咨黃帝革不享揚威樹旄旗堯民服四罪
干戈寖已隳孔聖鄙軍旅尚力德已衰脩德保宗社教
民戰無違熙熙安耕鑿此道寧可期
種玉軒(為藍伯玉賦)
種玉亦有地藍田毓竒材樹德此有基仁端在深培惟
彼丹霞士潛幽迹蒿萊温温貴涵濡清潤澄纖埃聖功
澤蒙養勗祉崇方來藴貞暢萌達煥發膴皇荄陽葩内
彌充德溥功亦倍願言閟光晶天牖廊四開勿效和氏
仁矜矜泣自媒
松石軒
高僧邁雅操同德勵貞剛勗此歲寒質千秋玩英芒猗
惟靜者意潛伏表龍蔵舒卷一何心虚空齊景光清軒
湛梵唄流水聲琅琅翠濤翻晝隂蒼玉生夏凉宴坐太古
前息心稽無方穎師發金徽贊公焚妙香會約鮑明遠
同吟蘭若房
玄隱子卷
柯山柴逸士守黑窮易學簪笏非所榮冥棲向林薄天
人格至理汗漫翔寥廓漚泡俯仰間前期有成約我攜
支機石君平不可作欲問璞玉貞崑崙竟誰託至人候
旦氣覘覿悟風角區區何足云有道葆芒萼相期攬八
極九萬息揮霍從此閟天樞轘轅貫冥漠
南谷丹房詩(為江仲謙賦)
天地幻鑪鞴陽隂交混融惟復建始萌兆基在中宫鄞
鄂表黃輿凝神備乾功虚無合元化化感體玄同江君
宅午谷習靜懌屯蒙汎水汲玉泉假火樵蒼松中文首
羣武温養德彌充闓舒確至寶大道順以鴻内功證天
圖外藥起疲癃會約列禦寇八紘御泠風
雲壑詩(為朱彦隆賦)
魏闕饒宦情江湖託幽趣為國報效心懷鄉桑梓故昔
年卧大壑舒卷浩容與翕忽從飛龍青空運鶱翥濟時
有宏願用在及物溥未展甦枯志終畜為霖具秋山碧
玉磵迴首舊棲處古木翳芳隂清風繞庭戶丈夫事忠
孝家國道並舉遲爾功澤周歸来惬貞素
送黃用經赴選
達士訊機兆仕止諒惟時拳拳經濟心兼善乃宏施潁
川稱治最遺烈懋孫枝宣教蟄黌宫多士蔚来師摛藻
麗霄漢金苞瞻鳳儀歘起厠羣英辟書光故知大道何
堂堂文風擫綱維眷言竭忠義努力致雍熙
煮雪軒詩
六合斂隂翳鴻濛睇瑶華空齋坐觀白湛湛玉無瑕石
鼎鍊陽精百沸白乳花頫昂漱璚液意氣凌紫霞浩有
物外情厭耳區中譁泠風灑秋杪五内粲天葩至人飲
太和至味澹無涯舉手鶴上仙相從太清家
候樵軒詩
日夕牛羊下負薪人未歸餘芳留杖策悵惘倚荆扉彼
美中林士空山歌式微卷舒歸有道玄化體初幾朗朗
八埏内閒勞相是非至人寓延覽流景意無遺我志勗
靜便山樊夀期頥翕焉安冲素浪迹遠馽羈永願歲功
成徯君君不違
送施伯撝赴選
聖學儼倫序脩齊先治平積之充則仕忠孝為常經苦
節確固窮說從得安行曰惟吉有功變易斯可徵周道
直如矢台階羅雋英及時相奮勵逸翮控脩程名義古
所敦坦夷君子貞高堂綵衣望勉力竭忠誠
奉和劉二紹見寄詠懷(十首)
吹萬泄元包混沌以竅死端行遂不偶當理生仁義衆
口苦難調任真澹無昧大觀祛物役仁至歸吾事泰宇
何皇皇坦途紹前軌
其二
三盜各得宜大鈞播羣有元兀逐利欲攘竊生腋肘至
哉無為化不欲賞不取誰能盜清寧不仁物芻狗
其三
湛露晞朝陽隆寒倏凄洌煢煢遠行子企志邁前哲力
疲東野馬逐日心彌切時往道阻脩行難不可輟食梅
納酸楚抱素徒哽咽志士不忘勞惽怓浩中結
其四
萬化一原出天人理交孚中和由已致天下為亨衢古
聖邈已遠名言徵簡書先賢誰繼踵太極蔚成圖後際
良不外前瞻亦無餘斯言苟有合何陋九夷居
其五
圓方一培塿萬有衡氣機原始以要終達觀守端倪生
生質纖巨賦受體穹卑匪汚合跖蹻匪清屬夷齊物理
有自然昭昭澹無為空林坐逸士終日恒不違欲語無
極言因之决羣疑
其六
燕臺欎穹望爽氣奠南服慷慨功名場百年鳥過目蜚
鴻紛滿野畔援何局促忽忽成殿屎譽髦悲異曲至人
齊機括坎止寄榮辱天外有竒懷抱雌勗貞獨
其七
梁棟適大用斧斤嗟夭傷陳犧被文繡終以致烹鬺蝠
鼠遠豆籩薪樗爨無光有才非所貴廢棄保天常黃犬
以獵亡商顔是非鄉相與合涇渭無為清濁妨
其八
一理誕元化洪纖不偏乖觀天見五賊俯仰定三才撓
我既不濁澄清復何階輪飛蹈水火神觀聿昭回臣兆
順令行天君炳虚臺勉焉誠之實際此燭心荄
其九
姦軌出多岐靡然赴聲勢權門徼功利大道且榛穢魏
瓠稱廣容街術工妍麗愚公太行計神力竭精衛豈若
遺囂囂巢居抗高誼式廓返一真羲皇妙心契
其十
二氣妙陶冶定形各昭融反常為變易閉隔久彌通麟
鳳稱不祥虎狼暴威雄梟獍磔父母鷙翔殄元兇以我
鼓善行孰云妨德風勝人在天定萬古理攸同
次韻孫作大雅卧疴(三首)
千歲如一日達生諒非難寸心交衆欲水火乘空閒昔
者視耆耄深淵睇高山侵尋白髭髮在我明鏡間自非
金石姿何能駐紅顔生化迭萬世理運有必然神仙道
云在經濟事已闌達人悟大觀疣贅不足歎
其二
生死道不昧還元法無為非必乘羽翰希仙學佺期彭
顔私夀夭歸盡均所之厚薄假器来凝銷理終齊陽和
既赫烈零露泫以凄不藉凜洌功萬萌曷葳蕤時芳富
顔色搖落忽在兹蒙叟委順言阮生語徒悲何傷及齒
髮歴世心更危所賴剛大充清明克扶衰明窗塵寂寂
比意死灰知疇使外造化而貽達人嗤
其三
勞勞假一息既息澄百勞泰定宇天和晶熒匣中刀守
雌伏利器用炯適自熬調元冲澹久養直彙置牢軒后
與虚合乘龍道尊高愚蒙膠情慾于理反遁逃晉賢尚
清虚至道眇一毫陶公契武略惠遠施文韜
挹翠軒(為雪庭立上人賦)
丈室面簫峯秋隂被層玉禪餘拂几席餘潤生衆綠立
公釋庭彦世諦豁心曲業白不二門幽尋契巖谷長松
沸天籟高石寫瑶瀑一默湛衆喧跏趺寄貞獨飽聞臻
上乘領悟知止足願以甘露涼下方灑炎毒
弱歲二首
弱歲别鄉曲棲身戎馬間路難畏客子心遠窮河山浩
有帝王道宏仁拯頽殘圓方乖枘鑿德惡各持端回顧
弛妄勞採芝託商顔葆光誠自得仁澤已彌艱
又
弱歲負烈氣澄清志天下中途倦羈艱未老心已化追
求昔所藴梗塞中自咤世故莽蒼凉乖違奚足訝安知
貧賤士於道未云寡豁爾忘達觀前非覺長夜浮休寄
囊括露泡迹野馬靜者自虚明悠悠樂閒暇
怡敬堂詩
太伯耿高光義以天下讓遺風及奕世千古相尊尚仁
邑系名族敬愛遂親養昆弟樂友于高堂翕時享一從事
弓劒彛倫久疎講何幸見延陵文林蔚華奬忠臣求孝
子雍穆洽鄉黨拭目觀化成青雲緬遐想
楚地春光
雄楚跨萬里四民燠熙春司牧既得才化風被清淳堯
舜儼端冕視歸天下仁豈徒一藩屏八表煦晏温推誠
致位育豁達萬化源所願宏此道前修勗高鶱予當晲
穹壤太古希天民
暮雲春樹圖
君子敦友道五常為並脩輔仁貴益已三損戒亦周同
心必同德氣感以類求伐木既興懷鹿鳴思獻酬暌違
秖夢寐落月屋梁秋雲樹豈不遥馳情悵遐陬何言江
渭隔沈欎日悠悠合并諒不難雲聚信有由千祀豐城
劒神光貫斗牛
題郭熙畫
毫墨澹幽趣隱淪藹高情見山將杖策臨水思濯纓彙
置粲機巧穹卑幻天成煙霞迂道里車馬偶經行願拉
李意期相攜馬明生泠風邀八表流目憩五城世梗何
茫茫氛埃非所營斂之千古意長嘯激秋清
石鼎聯句圖
彌明擅狡獪吐氣壓侯劉證以昌黎作羣然起喧啾含
機諒有在營度意難酬以夢語癡人班班寤寐求姓名
疑似際得匪異人儔自此有鄒訢空同為道流將非迹
竒詭式用廣冥搜
送嚴博文應辟
介士勗前修達兼事宏濟歘興登昌運盤錯見利器昭
昭富春叟隱德胤遥裔懷才安一邦抱道不偶世嘉苖
信挺拔奮發殆天啟經綸君子業忠孝丈夫事勿以一
身謀弛彼天下利蒼蒼惟輔德仁澤可力致贈言古所
敦踐履願深慰
善山徐氏交柯圖詩
厚德比封植高柯驗交孚仁至澤亦流休祥徵冥符素
聞東海士偃蹇在林居天壤寄高情乃心道為娱為善
既有積衷誠宜誕敷以之生物遂浃洽貫根株王槐衍
後慶高門多令譽宜爾繼承賢宏仁表無踰清芬綿奕
葉世德藹方腴所願體祖懷林林詔新圖
潘仲擴充歲貢
安仁美丰度奕世韜文芒諸孫勗偉才庠序振珮璜大
易稽大人遺編覈千霜推能策天府致用承休光懋擴
爾孝友蔚為世忠良仁居天下利毋以一已妨有道事
兼濟休禎藉時康聖言斯服膺黽俛昭聞望
躋寧樓詩(為黃文彦賦)
翼彼君子居穹窗跋弘敞登升儼聽事休息遂安養廉
隅衛嚴正尊大副高爽緗帙富牙籤竒搜惬玄賞琴樽
斯暢洽道義日宣朗如此竟長年熙和達春盎非時麟
不祥潛德龍用壯豈但美攸芋高光蔚瞻仰
同虚傅高士詩
一身同太虚萬有齊物我至士執天行毫芒迹無涴傅
君玄圃客龍虎潛幽邏鳬舄忽經天璚筵登右个歸来
契無始偃蹇空林卧達生豁聾瞽流景浮雲過化化體
物先無聲足諧和子如補竅鑿混沌元安妥八表灑泠
風虚舟縦冥柂
送倪伯簡應辟
羣材登昌運楠梓各有長廣厦鳩衆工千金掄棟梁倪
子守詩禮過庭敦義方歘起應明辟賢聲藹班行孝友
擴素著忠貞懋時彰豈無精悍才優贍屬老蒼浩有禆
至化顯榮慰高堂亨衢迹九萬遲子佩琳琅
崔斯行應辟
偉士博陵彦掞才煥天葩山樊不可留鶚薦登皇家奎
璧粲東府亨衢際雲霞長行幼所學展翮扶搖賖孝
敬素所聞忠誠耿光華班班翊泰運佩玉何交加柄用
盡儒門雍熙被幽遐聖言遵往哲佩服既登嘉洗耳韶
濩音因之韻無涯
三友圖(為徐紹穎作)
徂徠樹貞榦淇澳養虚心友彼羅浮仙清妍塵不侵三
子在林藪逍遥結繁隂歲寒勗幽芳濡澤遂高深灼灼
桃李花傾姿媚中林非無嬌豔質零露忽沾襟豈與懋
永年盤根固南金式瞻毫素意拂石坐弦琴
雙清棲詩(為袁用賦)
天人皆得一萬物凌囂煩内外致不殊虚明徹淵源袁
子美冰玉乃心洽春温孤高抗塵俗崇搆何軒軒内以
冏吾中外而接光妍至人齊物我道合氣交宣位育致
不難聖功無間然所希貞白業世德懋高年
吳季孺家有六槐徵詩
泰伯廉讓風高光亘千古遐哉遺緒賢儼恪踵前武峩
峩縠弁下文采豁眉宇華構夹六槐書聲被林莽託根
澤先世驗德自王祜雲屯當九夏結翠振能舞面彼公
位尊舍市如舊舉逢迎尚誾侃揖讓禮斯覩黽俛迪前
修餘光照珪組
戚戚篇
戚戚復戚戚中心以憂惕問君竟何為端坐苦崩迫昔
在鴻荒世區宇戴清淳代降偽滋多舉世遂失真象筯
不足巧玉杯器其常蚩蚩為囂囂混元隨湮亡我有無
為治清已式天下四時運日月寒暑相代謝抗志希往
古有生矜季世遂貴一我真細民不外事彬彬秩餘禮
私淑崇聖道聰明生奸慝教令使無好代遺空言治返
故純益亂至人法天運授德冺脩短仲尼欲無言莊周
遊逍遥大道丕物化卦理丕物要沈憂非艱時艱人為
陳此緘心亦遺誰折衷柱下史
元音遺響卷二
