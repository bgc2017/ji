元音遺響卷九(附)元張達撰
太和篇(龍興汪生索賦)
一氣未肇判太和渾絪緼如何盤古氏琢喪揚囂塵遂
使末俗下居然昧常倫上窺太和際邈若蕕與薰汪生
富春秋惻惻一問津拜父濠水湄涕淚盈衣巾事母竭
甘旨色養終冬春太和署軒屏庶類同厥身階庭芝蘭
秀水木魚鳥親人生苟適意豈計富與貧我来屬多難
感子厚意陳要我賦太和令我愧無垠不覩太和事焉
知太和淳身違太和時心存太和真舉手謝太和相攜
歸隱淪
義婦辭為王佐妻萬氏作
結髮事閨閫盟心同死生如何中棄捐不得長合并邇
者被嘉命校藝赴吳城臨岐重寄託肅穆候親庭旨甘
毋或缺旦夕善寢興斯情靡有違庶用慰徂征豈不戀
兹愛所憂在國程自從分别来魂夢但怔營歸途冒霜
露果為二豎嬰百藥鮮一效良工徒折肱拊膺哭九京
白日昧光晶蒼旻胡不仁妾身獨煢煢婦人失所天貴
富何足榮生命雖云艱獨生寧自經跂予慕高躅感此
雙涕零時俗薄倫敘骨肉猶相輕何况合恩義焉識墨
與繩夫有忠孝誠婦有義烈稱清風播萬古粲粲垂令
名太史采篇什此辭良可徵
君子齋卷為邵文斌作
卜地結華構夙昔嚴興居諒哉成德士秉心恒晏如弃
置塵俗累玩守聖賢書斯文未墜地小大任卷舒自匪
不器資焉能識幾微篇章契道真觴酌陶情娛晞髮暴
暘谷潄齒臨清渠放意横八區俛仰貴不渝德業日已
崇庶用復其初允矣君子與廓然霄壤俱
十一月十九日題
原上鳴脊鴒僶俛思急難如何二十載恂恂遘憂患綵
服明曉日菽水怡令顔諒哉致婉愉勖率無間言前除
風雪交北堂霜露繁紫荆日萎絶華髮萃九原陟岵獨
延佇復誰念羈艱載歌棠棣詩惻愴摧肺肝
夢二子(集慶城中寓所)
江水淨篹篹鯉魚俱遡遊歸鴻盡北嚮不為報安否前
者附書去到家應一月空有上林期翻令消息絶昨夢
中男至仍似昔時癡殷勤論家事十問九解頥稚子笑
相語遥指江頭路記得月圓時阿爺從彼去悽悽猶逆
旅欵欵疑歸家妻孥各會面歡笑還咨嗟覺来失所在
摸索空宇中蓬屋荻為戶颯颯来悲風人生寄百歲我
今已過半俛仰夢幻間浩歌發長嘆
題成和公義字說
成子有至性端居常晏如名言謹佩服肅穆古制初濟
物懷惠愛秉心無鉏鋙温温春陽集藹藹衆卉舒耕鑿
肆餘暇還讀案上書有時忽而笑掩卷重嗟吁得意任
所遇焉知毁與譽荷鋤蓺芳甸把釣臨清渠客至供脱
粟採掇園中蔬上堂具甘旨炊黍膾鮮魚且復自懽樂
瀟灑送居諸顧慚羈旅士學問靡所儲安得從爾游講
習暫依於勖爾慎所趨慰我離索居
贈别魏士昭南遊
積雪直川陸河流沍冰澌僑居已傷懷言别復此時我
切桑梓念子志風雲期出處雖殊致寵榮應自知驚飊
蕩六合曀曀隂霾垂羣動悉奔伏衆卉紛攘披登陟一
瞻眺白雲在天涯勖爾慎所持以慰居者思
斗室詩(蕭驛丞索賦甲寅二月濟南堰頭鎮)
蕭侯任天性脱略違氛垢築室清河濆容膝僅如斗竒
懷曠緬邈廣厦知何有月色淨庭除波光搖戶牖興至
即高歌客来每沽酒篇章互酬答翰墨紛左右十年守
一官不厭清塵後退食詠康衢那能計榮朽怡情步芳
甸延目睇層阜澹然至人心外物信芻狗
雲山深處圖(金谿何氏索賦)
山色逗竒秀雲光澹冲融斯游日成趣幽杳焉可窮樂
意魚鳥適曠懷猿鶴通讀書長松下斸藥林藪中體倦
時一息閉關保玄冲于焉謝簪紱即爾徂春冬羽客衒
豪素揮灑寫清風何當解塵鞅歲晏遠相從
雪夜感懷
雪霰大如拳風吹墮檐端鏦錚迸萬瓦令我心苦酸跼
蹐敗絮中徹夜不成寐譏裁今昔事直欲迴天地梁温
有率土原憲無置錐兇殘必軒翥忠信反離披感念五
情熱狂呼呌蒼昊徒然宰化育不肯均覆燾那得寫此
曲遠寄雲中人竒懷莫汝訴誰識明月珍忠賢啓壯圖
達士乘逸興意適自為娛功成孰能並而我且僵卧棲
棲無與儔何由共攜手繼此清夜遊期爾各努力僶俛
加飡飯時来倘會遇式副平生願
雜言(四十九首)
大化運亭毒三光燭乾坤氣機往復来一理妙屈伸咨
爾萬物育流形見陶甄綱維孰云是主宰道固神
其二
隂陽始清濁萬物邈以分不有聖神作天工誰與陳盤
古代主宰庖犧肇人文仰觀則懸象近取譬乃身允矣
立民祿財成盡經綸
其三
神農教耕稼所重在民食軒居垂衣裳端拱作民則休
風扇五帝堯舜興讓德舉世躋雍熙曾何知帝力
其四
大禹拜昌言夙聞精一語帝鴻既以抑受命主中土吾
聞玄圭錫明德日斯普尚憶腁胝憂江流思萬古
其五
桀紂棄成憲炰焚恣淫威有邦起仁人大旱興雲霓惟
彼湯與武征誅適逢時南巢放獨夫盟津鑠王師扶義
匪貪位奉天恤民痍猶聞夷叔議叩馬以陳辭
其六
泰伯恥翦商泯蹤去宗國文王有天命終不失臣職小
心日寅畏羑里聞演易惟彼至德稱宣尼誠感激
其七
六籍著聖道昭昭日行空仲尼苟不作萬古誠昏蒙吾
觀春秋成經世由至公斯志倘有遂興周在其東夢奠
豈虚垂百王仰休風
其八
力政弊強秦商斯廢王道焚坑事誣天失鹿宜不保所
悲炎劉興制作徒草草當時去古近遺意尚可攷云何
事苟簡亂政乃循蹈遂令三王迹泯没如電掃安得起
兩生從之展懷抱
其九
八政先食貨裕民為國基農桑苟不給禮義焉所施所
以制民産先王有恒規一夫或失所慮患起細微鴻雁
賦中澤王風始云衰相將念嗷嗷流冗斯可悲
其十
五典係彜倫降衷有恒性聖人日恭巳命教先庶政欽
哉司徒職敷播始由敬振德時在寬從容俾就正後来
何苟簡所好非所令三季嘅澆漓黎民罔興行孰似返
淳龐遐遵有虞盛
其十一
聖人繼大寳心法傳厥中一德無過差千齡事攸同堯
舜相揖遜殷周誅彼兇揆道本無異天行惟至公
其十二
九卦處憂患巽云以行權居變不失常時中義斯全竊
柄事弗順逐君成矯虔誰云鄭祭仲可與伊摯肩
其十三
禮樂化民具斯須難去身躬行本敬和制作諧天人鳴
鳥以之至土風由是淳夸毗何卑卑經國徒虚文固陋
昧常典哇淫喪天真
其十四
民則具君身形端影斯正聖神治天下所貴能盡性恢
綱播弘範熙載凝庶政率土咸宅心禎祥播休詠宜彼
皇極君自天成永命
其十五
易道首咸恒關雎著風始人倫本夫婦外治由内理閨
門尚雍睦淫辟罔干紀率禮斯蹈和王猷以成美傷哉
牝雞晨乃爾播姦宄孰復戒隂凝齊家先正已
其十六
天下亦大具匪容小力持無賢倀如瞽詭說焉足隨廉
来昔造佞箕子早見累弘血化為碧周網不能支所以
元首哲股肱克綱維賡歌戒叢脞萬事良由隳
其十七
君德本於學得師聖則然成昭與君疇千古光遺編我
愛版築士致君有名言惟學念素志進脩若淵泉愚闇
基世禍瞽行成自專厥首用顛殞邦家徒棄捐
其十八
祖龍遊沙丘秦鹿特競獲尉佗入南夷陳勝呼楚澤中
原竟糜爛黔首罹鋒鏑世無隆準人誰與拯沈溺芒碭
雲氣起長劒誠不忒扶義振三綱休光並四百云何千
載下尚力不尚德
其十九
貝錦進輕翾家邦逢酖毒觸龍誠成佞桀惡彌以沃傷
哉龍逄死松社走麋鹿殷鑒諒匪遥舉行一何酷廉来
煽兇禍大聖遭僇辱玉馬忽朝周誰云罄忠告尚憶都
俞音天風𦕈鳴玉
其二十
詐力有時盡戰爭自遺患佳兵誠不祥其事乃好還秦
人昔虎視項氏初入關猛氣讋六國雄風拔河山屠毒
慘未已燎原恣兇殘不戢竟自焚哀哀誰與憐
其二十一
立國本忠厚推恩王者心文景有遺愛休光到如今吾
聞當時詔惻隠由中忱豈但足勝殘田閭免呻吟斯意
何寂寞民勞汔誰任
其二十二
分土古来有哲王務安邊虚内以事外經邦道非然周
雅詠薄伐漢兵出祁連天威豈不伸彼土終棄捐卓爾
金城略屯師丐留田持重實遠計武功信由全
其二十三
霸力見假仁足云輔衰季桓文世不爾周道其久墜恢
功却荆楚摟合振凋弊明禁整頽綱朝王興曠制遂令
横潰時猶復識名義所嗟原本淺詭遇由小器功烈如
彼卑謀為終徇利
其二十四
三季世下降貪淫日漸寖國風成僭差侈靡斯莫禁權
奸務平奪安宴懷毒酖民情滋效尤展轉益以甚傷哉
賈生涕痛哭時連衽
其二十五
漢武喜開邊雄心事争逐鑿空探河源因勢縻近屬大
宛獻神馬玁狁潛北谷弘矣衛霍功天山繼遐躅中原
竟凋弊省已乃多慾不有輪臺音民奚去荼毒
其二十六
九五位中正聰明不宜昏執疑来讒口持斷開枉門所
以負黼扆古来警君身翫彼履隂柔竪閹敢持鈞猶豫
棄剛斷審言循偽真終焉喪賢傅漢元成不君
其二十七
懷寵足喪身饕淫自貽咎多車奔秦鍼窟室死伯有古
来功名士器量隨所受匪德負浮榮焉能以持久默觀
隂陽化消長順常守知止曷不先終焉見臧否
其二十八
大鵬升天池翼若垂天雲搏擊九萬里茫茫渾埃塵斥
鷃日啁啾翺翔止荆榛騰躍不數仞亦云任其真情性
不自適誰能安厥身
其二十九
造父昔善馭抑縦不窮馬鳴鸞日有節轍迹遍天下賤
工何拘拘揮箠不遑舍終焉盡馬力奔弊傷解瓦哲人
契斯理為治尚寬假艱虞懼銜橛綏撫道安雅億兆奚
可窮誰其戒東野
其三十
為治有大政米鹽非所宜秦皇日衡書勞瘁誠可悲軒
后皆垂拱有虞亦無為䕫龍時滿朝皥皥臻雍熙
其三十一
扁鵲謂桓侯君疾在腠理於時用湯熨所患猶可靡桓
侯不深信諱疾忌言已病至乃迎之無能救其死
其三十二
和氏識秦王又識楚王心三獻乃見刖豈云遇知音我
有太古瑟朱絃間徽金一彈降靈雨再鼓丹鳳吟師襄
久不作子野亦已沈持之蒼梧野日暮浮雲深掩泣更
延佇徘徊九嶷岑
其三十三
十五讀詩書十六學劒術二十事荒遊揚帆泛溪浡扶
桑睇初曉水底見日出鰲抃動三山金光時滅没良遊
竟成夢局迹愧華髮安得招鳳麟瀛洲看明月
其三十四
九達去榛傷險途冒風水窮達理之常所貴端厥履簞
瓢樂顔巷帶索懽榮啓聖賢數有竒云何事姦宄乖張
越常分負乘致凶否哀彼幕上巢忘軀輩由已
其三十五
賞罰奉天心綱常日攸植武公據曲沃以孽戕宗國九
伐有所施王誅詎容釋云何東周君刑用乃爾辟一軍
俾為侯跋扈竟接迹嗟彼三晉封其来豈朝夕
其三十六
顯道善天下韜行臧厥躬用舍奚與已疇能保厥中堯
舜相授受素王走西東窮達亦自天于時嘅汚隆觖望
匪脩正宣淫基禍凶嗣宗何其愚乃爾悲途窮
其三十七
鼠玉本殊器方言偶云同懷璞過鄭郊周人亦何蒙名
實恥不符鳳凰異昆虫宵人負釁戾矯偽徒為恭哲匠
有明鑒瑜瑕當類從
其三十八
嚴陵負孤介巢許見高志光武昔下之東鄰崇節義乃
知風化原信自人主致苟能激頽風孰不恥汚穢
其三十九
太古去我遠登高思凄其風雲何茫茫飛羽時安之渺
莽俯一氣空荒曠無涯蕭蕭寒聲来㵳波增我悲慷慨
發孤詠憑虚振余衣
其四十
典午卑六經清談賤名檢紛紛飾莊老曠遠類行險濫
觴自夷甫陶誕行莫掩神州竟陸沈千古有汚玷
其四十一
陽道貴日舒興邦全士氣哲人嘅云亡家國宜殄瘁傷
哉黨錮禍媒孽于漢世羣隂紛内訌排擯先所忌孰不
戒履霜艱虞有前備弱齡不好弄蘭畹結芳佩聿慕田
子風凜然餘節槩
其四十二
登高盼神州觀秀向嵩岱嘯歌風雲起懷古何慷慨年
来桑田變歲月悵斯邁流離阮籍途撫迹傷狭隘獨夜
發哀音凄其激天籟
其四十三
王業昔偏安孔明任開濟鞠躬日盡瘁欲以報先帝方
其事經略謀畫信前計煥矣渭上師姦雄誠懾氣天心
胡不祐志決身竟斃緬彼八陣存千秋餘涕淚
其四十四
二五妙生成馬圖泄玄造人文肇羲畫則象存易道吾
觀竒耦間至理極冲浩萬化本一原先天豈云老發揮
繼三聖神明恣精討九師何區區異論淆醜好
其四十五
書紀帝王道遺編火于秦嗟哉伏生傳幸益孔壁文六
體備明訓昭昭條彜倫雖無百篇完終見至治因繼述
有成憲君行本諸身
其四十六
六義本情性于時見興衰覽之思無邪亦曰興於詩刪
定有深意勸懲義無遺兹焉鑒善惡諷詠開民彜齊韓
何專門毛鄭徒棲棲至理自矛盾于今傷背馳
其四十七
魯叟昔成經憲章垂萬世聖人不得位于是見微意悄
然事筆削有志文武治是非明天心褒貶達王事麟出
豈非時允為春秋至
其四十八
儀禮備經制周官如合模大哉姬公言文武道在兹王
澤日薰蒸漸摩洽肌膚百年禮樂興萬世昭良圖誰云
出隂謀蠡測徒區區
其四十九
負下未易居下流多謗議撝謙不違則悔吝非已致在
陳孔何歉居東旦無懟榮辱自外来中虚識明志自矜
兆瑕釁妄想服憂悸折翼庸得飛傷行誠罔利所嗟負
性險疲滑喪中慮樂善吾敢忘知非仰前智
詠懷(十二首)
夜中喟然嘆撫瑟發孤憤交遊徧海内零落殆已盡蕭
條感知已飲恨中自隠騏驥不用良秋霜蕙花殞愴愧
激清歌衣沾涕徒抆
其二
把酒勸流景為余駐飛光促中多憂虞世故莽茫茫幽
若黯霜露蒹葭睇青蒼登高望浮雲不見鳴鳥翔塊爾
獨傷處秋思凌八荒
其三
種蓮洿池中根淺萌未樹風波日潛驤華耀寧復吐鳬
鷖傷鎩翮悵悵獨爾顧豈無荃與蘅歲月逼霜露嗟我
懷美人逍遥嘆遲暮
其四
邪徑捷轘轅康莊塞荆榛趨舍既異路誰能復隨羣作
苦念田家值兹伏臘辰酒酣仰天呼盡醉同比隣生世
聊復爾委身亦奚論
其五
懸黎出寳匣爛然光滿目宋人貴燕石按劒不爾蓄抱
真方什襲待價斯韞匵舉世無賞音何勞楚庭哭
其六
端居抱岑戚世故繁乃慮身卑動見尤悒欝誰與語出
門瞰中澤鴻雁傷落羽寒風時悲號白日窘隂霧寂寞
稻粱謀憂来淚如注
其七
大海渺無際敝舟駕洪流狂飊怒屏翳駭浪興陽侯維
楫中道失搖搖寸心愁所具本不素没身竟何尤
其八
世情靡如意忽忽若有亡欲學廣成子沈憂焉可忘烈
火燎中野洪流没川梁經途塞夔虚冥室悲游光達生
苟不然身命何能當
其九
昔我遊邯鄲悲歌上叢臺黃雲蔽原野秋色南中来愴
怳弔陳迹繁華空綠苔平原君不見知已安在哉志士
無蠖屈山林有遺材興言惜往日千古餘悲哀
其十
霜氣肅大澤虞衡方有為緣山置罘罝遐邇寧逸飛列
格掩狡兔彎弧墜鵾雞披林踐幽荒探薄窮險巇所中
必翮羽流磻豈虚機焉見凌雲雀飄颻極天涯
其十一
少年負長劒猛志厲秋霜獨見絶衆慮高翔起遐方燕
趙徧轍跡周秦慨興亡河山欎雲飛壯觀思悠揚及此
悲局促鬢髮華已蒼樊籠豈不念短翮情自傷
其十二
闊别慨參商懷思極令晨積憤莽胸臆所親路無因歲
月不我與曜靈下西津零霜衆芳歇鶗鴂徒悲辛杳杳
念索處栖栖愧離羣高山獨有奏牙曠誰其人
寄復見心上人
杪秋靚遥夜木落中帷響攬衣不遑寐起視明月朗南
雲矯鴻雁候氣悽以愴援琴傷我悰懷人嘆河廣憶昔
奉末契蕭閒詣方丈清談霏玉屑了悟示天壤眷兹别
離久塵務紛鞅掌年華感流邁身世悲俯仰時有東林
思何能共来往
寄防季潭上人
華雨散白日法雲徧空海菩提妙真相歷劫恒不改吾
師探天根圓對朗如解澄源滅諸惱掩室時自在汨余
游苦波智性日昏騃玄關昧精進六入競沈痗如何久
離索執熱孰云灑安得憩旃林西来擥芳茝
送嚴鵬飛助教告老回桃縣
解組適閒身蕭條丘中賞故山跨梁宋秋色多榛莽回
車戀桑梓父老共来往伏臘倒樽盆高歌遞清響孤雲
眇嵩少一葦嘆河廣何所見相思長淮沙月朗
真意軒
欎抱塞冰炭迷陽瘁吾神有生亦懸贅曷若陶吾真大
化本自然天君絶纖塵中虚自閒豫畦町徒紛紜我屋
此山下開軒緬青雲松風行共遠流水春盈津理至情
自適悠然太初民咄爾誰與此懷哉彭澤人
其二
寂感意彌曠雄觀契天真大塊斯噫氣洪爐煽無垠誰
將悟吹萬一理通玄根匡坐對山月悲歌入寥旻
重闈堂為丁允共題
臨川有孝子構堂署重闈誓報罔極恩養志思弗違念
昔童豎日豺狼塞郊圻母姙父義死太母是為依提攜
風塵際倉卒將安歸迨今幸樹立深仰鞠育慈伯也奉
祖母試吏旴水湄季也守桑梓事母竭甘肥各言遂厥
志庶使行不虧我聞服高義盛嘆重歔欷勉哉慎所執
始終無或渝觀風倘相及請試陳兹辭
讀劉伶傳
劉伶好遊山荷鍤嘗自隨死葬必以禮殯殮乃所宜苟
云曠達懷安用埋蔵為晝夜與寒暑如斯往復之暴骨
棄中野銘勛樹穹碑百年等塵土榮辱定焉如往哲或
可作吾將議其微
贈别施伯暈
負疴卧衡宇過客陳苦辭政值九日勝遽興千里思黃
華適蓓蕾醁醑復淋漓稱夀捧清酌怡顔舞斑衣于此
不為樂居然就分攜長塗積霧壅水陸羅蛟螭舟車一
失守悔吝坐相推所以達識者臨岐審先幾鳳山際漢
表旴水赴海涯回顧山水會白雲長在兹撫膺但延佇
握手知能期去矣慎所趨勿為行子欺
交柯圖為徐子真作
種植紀昌運維善為休徵相期樹交柯居然家道興真
契果有驗雙盖供前楹兒孫日熾盛帑廪逾豐盈詩書
列高座青紫羅廣庭朅来四百年世胄飄華纓奈何人
事易劫火焚林坰當時古櫧樟一旦成榛荆但見掃地
赤不睹參天青空餘風雲合無復虬龍陞應念培植勤
載使柯葉榮毋徒玩粉墨撫卷謾勞情
曾氏母挽謌辭
怕見隴雲合忍歌薤露晞居然壅氛沴溘爾下慈闈令
子效戎幕良人事幽棲一朝失所助兩地同其悲涷雨
灑長薄驚風蕩交衢情来但感念誰不增歔欷
先澤齋卷為黃以實作
層構躡雲標偏楹跨風麓珍蔵百氏典卷卷自緘束重
是前代人摩挲屢曛旭每常舒卷會悽惋輒盈目憶昔
冠學初竒文貪積蓄柰何值變故一旦成蕩覆寇火暨
淫霖漂焚棄空谷焉知三十載編帙弗載矚安得從爾
遊大觀恣所欲風簾逆朝暾雨楹燒夕燭饜飫九流迷
馳驅四庫錄匪惟娛識界且以慰衷曲感此復徒然相
看反悲蹙揮毫寫新詠鄙吝聊自沃
贈黃空明
高士敦古學持心常了了體存虚玄初用徹品類表昭
示顯沈瞢若鑑靈臺沼匪徒燭曠遠亦弗昧纖小軒農
通内典誦說達清曉親知多俊彦名聞著根杪憶昔南
州翁引痾苦相擾一裁刀圭劑二竪頃刻剿載感厚意
陳揄揚那肯少雄辭聳崢嶸妙札馳騕褭生平慕竒術
芳躅無由紹聞此倍欣然臨風首頻矯願言諧宿心行
矣襲佳兆
歴山祖餞圖贈别蕭郎中之官陕西
素楮揮玄靄寫此相思緒沙頭一瓢酒酌别秋城暮長
安豪侠地在昔矜王度畫諾慎嘉猷庶幾存畏慕揮手
從此辭願言保貞固雖無萬里途何由重會遇漠漠秦
川雲離離歴山樹貽爾慎卷舒豈為誇豪素
贈别孫思明
穴蟲辨隂曀巢鳥驚早寒所以知微士不為異患干孫
侯抱利器射策来吳關楊葉已百中錯節試一刊春風
動歸興慷慨懷悲酸稽首謝絳闕掛冠趨考槃方舟晚
相遇意過平生歡倩論發幽賾脱跳盤中丸視彼昧幾
者孰能識其端浮雲翳大壑短水翻長瀾君歸適歡會
我往足憂艱岐路一分手壯懷良已彈釣水步清淺采
山陟㠝岏斯遊儻可遂酌酒開芳顔
齋居有感
遥遥萬里道恨恨千古心人生駒隙間胡乃苦其身庭
除滋碧草桑梓翳白雲高齋掩扉坐時聞簷鐸聲
對月
月光爾何榮覆地寫我形我形無汚雜我心自清明願
得生翅翎九萬隨鵬程大風浩泠泠扶搖遊太清
夏至聞蟬有感
昔歲值兹晨聞蟬在齊郡已畏别期賒還憂日方永予
今卧鄉國妻子得相省却念平生言愁来愈難整
秋齋夜卧有感
俛默抱愚拙空齋獨掩扉清風入窗戶明月下床幃念
彼林居叟行行深夜歸何言躡高躅徒使寸心違
夜遊竹間憶高士葉季文
竹裏風月好獨遊深夜時月光與竹色鑑映無塵緇我
心政如此清興適在斯那得意中人復此同襟期
寄廬山陳汝言
林卧疏塵事閉門春草深東風偶然来披拂壁間琴感
彼動中意&KR0008;予靜者心坐看西日馳落景惜頽侵我本
楚狂人望氣江海隂南来託孤劒然諾唾千金豈不眷
勲庸而甘與浮沈當世屬大度志氣尚難任鼓刀矜餘
力叩角有知音何必蹈東海功成還舊林
夜思
瘦骨榻痕清虚堂蟲響小怊悵萬古情朦朧一窗曉
古意
驪龍頷下珠光彩奪明月所適盡惛朦孤忱向誰雪
感遇
我有一寳劒鋒芒照膽寒無人能識鑑留取自家看
元音遺響卷九
