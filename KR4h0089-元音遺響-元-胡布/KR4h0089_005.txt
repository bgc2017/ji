元音遺響卷五元胡布撰
五言律詩
隱居(十首)
擾擾自不靜營營誰肯休能閒非俗客入道鮮時流浩
氣乾坤塞高風海嶽秋由來超世士自古在林丘
其二
安貧宜有素處世欲無言拘束尊名教煩憂念庶蕃衣
冠符道氣學行表儒門試與論消息流觀萬化原
其三
劉向青藜杖林宗折角巾山川古莽國人物葛天民息
比穹林鳥游如活水鱗桃源人世上此處是通津
其四
坦夷敦樸素澹泊得閒情長日惟端坐窮年遂養生摶
風鵬翮起望月兔胎成倘有夸毗意毋勞勸耦耕
其五
行輕便草屨卧煖愛苑廬克己成儒行教人看道書雲
行天浩蕩春盎物舒徐彼此無殊致元元得自如
其六
否獨當危行幽貞謝衆紛見人如顧敵入獸不驚羣風
雨隨琴操星辰緯劒文囂囂塵世事漸覺耳無聞
其七
農桑千里接雨露四時調河海流通貫山川氣泬寥梅
花詩滿壁柏葉酒盈瓢莫怪踰垣去衣冠未可要
其八
不復趨人利方將恤我仁閒應腴道味懶得任天真溪
水淨堪浴皋蘭香可紉翛然成獨樂靜定瑩心神
其九
即水窮源滙探丸見括囊綱常人道立匡廓世維張凡
翳淘虚晃天和貫混茫昔年縈抱意胸宇淨毫芒
其十
習靜宜塵想觀心息動機名言根體用至道徹淵微美
利乾能事休傾否弗違永言貞遯吉兹理有攸歸
閒居(十首)
功利誣前志畊蠶息此鄉年華忙裏迫日晷靜中長山
水窮雙屐風雲富八荒憑將千古意長嘯暮天蒼
其二
得法飡蓬虆無根養昔邪培金初長鑛種玉早成葩顔
色青精飯肌膚白乳花但能存靜嘿會自結丹砂
其三
野水通花逕迴流蔭果園游鳬如葉縣飛鶴自雷門澤
世勲名晚居閒道義尊此身同草木何有荅乾坤
其四
溪山隣勝迹樓觀接中台銀漢流雲散金天霽月来不
言均四序何德備三才自得天然趣幽懷萬古開
其五
柴扉芳草徧桂障小山幽月白吹簫夜天空倚杖秋乾
坤塵漠漠江海思悠悠只合將琴劒移家住沃洲
其六
助胃多烹术輕身久茹芝昌陽根益夀雲母粉充饑靈
液滋金骨瓊漿潄玉池乘風何所待莊列澹無為
其七
斗室寬天下虚中抱至仁應酬能中節物我總熙春海
嶽增雄觀浮休寄𦕈身不須矜白眼已是出紅塵
其八
遺珠探象罔煮土識長生脈望仙經得驚精玉釜烹士
惟崇至德道不貴虚名自有清明在非求外物成
其九
天葩開罨畫地籟鼓雲和夕嶂兼空淨秋江得月多黃
金高武弁白屋守文魔俎豆尋常禮當時講幾何
其十
釀秫方充酒樵林始足薪入山無利路負郭有閒人碧
笈清都籍黃圖太古民秖應雲作伴慣得鶴隨身
遷居雜興(十首)
野艇隨流水長天際落霞江湖塵外靜穹壤望中賒石
鼎翻茶縠陶樽汎菊花飽諳山澤僻畊種在雲涯
其二
岸閣紫雲深山扉綠柳隂水風醒醉眼溪月洗塵心天
道從消長人寰遞古今平生知此意不復計升沈
其三
桃竹緣臯堞檉蘿蝕磵梁柳坰金散縷梅甸玉飄香生
殖山中富豪華世上狂那知垂釣者心事付滄浪
其四
種藥宜巖竇澆畦有桔橰中山移縹李度索擬蟠桃春
色郊原迥朝光海岱高眼前今古興流覽意滔滔
其五
花重錦圍亭山環綺疊屏茶香清鶴夢琴弄託鴻冥東
渚遥空碧南雲隔望青憑高一披豁步月返嵓扃
其六
高士下瑶軿清風坐野亭澄懷虚北海飲量隘南溟磊
石種魚法乘軒相鶴經未能垂朽腐且共養羶腥
其七
山翁黃獨酒羽客紫霞杯刻竹題詩罷開軒待月来群
英鍾嶽秀華藻發天才昨夜星芒動文光炯上台
其八
虚懷無一事端坐息浮埃萬化由心出羣靈假氣来鳶
飛觀感察龍卧識胚胎昨夜山頭雨還經地底雷
其九
逝水惜流年深山樂靜便煙霞如有待風月浩無邊混
沌遺形外鴻濛象帝先無端羲畫出萬古泄幽玄
其十
衣食寄樵漁山樊任卷舒無知同培塿有象表籧篨運
化天為轂成形地作輿明窗塵彷彿一擬託清虚
先民(二首)
先民敦樸素末俗事驕奢重義多貧士為仁少富家綱
常吾不忝漁獵爾何誇德惡符冥感昭昭理有涯
又
韜光誠自愛守默更誰禁老幻匡時願貧辜博施心鼓
刀無夙望叩角有遺音亦欲資章甫羞將短髮簪
題竹溪書屋為永嘉李華遠賦
一泓通巨海千幹掣連鰲劒古金秋勁堂空璧月高紅
牙籖舊帙宫錦奪新袍經史鄴侯富元非詩酒豪
寶劒篇
釁子經歐冶望氣入豐城池雄朝已化匣雌夜屢驚琫
玉交花萼刃血掩星明掛墓猶將信負背恐難憑
詠石
仇車方誤中神鞭驚血流人化懸知節羊變或難求蘚
潤珠含露蘿碧月生秋方向君平問當念宋人留
所居(二首)
江靜銀河接雲銷玉宇空門當五柳曲身在百花中寶
瑟紅樓近仙槎碧海通自全樗櫟質不是傲英雄
又
逸志惟求靜棲身不寄譁謳歌同野老鼓吹聽池蛙雲
氣連遥樹江光散落霞無因樹勲業亦是託生涯
採桑女
妾苦蠶無食郎自袖懷金向非照膽鏡對面不窺心妾
若愛黃金詎肯事籠筐黃金多人有君妻不採桑
秋夜即事
碧樹生秋思澄江散晚隂中天雲色靜萬戶月華深柳
甸環煙寺花樓出翠岑因循遠塵垢何必計山林
莫摘蓮花葉
莫摘蓮花葉摘葉子不肥莫採泥中藕弱蔕幸牽絲摘
蓮傷嫩刺採藕罥輕泥泥深妾没足刺痛妾愁眉
寄展邦雄
大隠猶蒙垢狂夫乃呌閽諸侯初按節天子久臨軒圖
畫刁玄偽朝廷李勉尊十年江海客何以補乾坤
止海濱
去亂豈辭難寧親缺問安窮河知地遠望海覺天寬客
久通吳語童昏揖漢官十年家國願未擬尚盤桓
村居(三首)
魯酒盈缸熟江花過眼新主家貧好客稚子笑迎人井
邑三農稔河山四望春故鄉明月在依舊隔兵塵
其二
元亮猶躭菊儀休恥茹葵宦情孤劒在國難大臣知自
顧同涇渭非關泣路岐五雲天日表拭淚望京師
其三
碧草迷荒壘春桑藹近郊驚烏棲擇木客燕去辭巢禮
有朝廷舊貧多市井交苦無簪笏願不累子雲嘲
題張氏珍蔵倪雲林小景
蘿月當溪屋松雲繞石亭瑟空閒玉柱劒古滅金星望
氣覘三曜開襟極八溟白鵝承遠寄翌日寫黃庭
雙桐生空井
翠葉承華露銀床拂勁枝泉將季月竭根分沃土滋具
實留丹鳳汲古縆朱絲時春還照影鸞交湛碧漪
故居燕
燕燕復燕燕冷去炎来見認取舊時巢識得新人面懸
知廷火灾不是悲紅線得食勿喃喃新人保深眷
坐雨(二首)
碧落羣峰外衡門五柳邊頑雲猶障水麗日欲經天問
俗增愁苦論兵憶歲年如何王猛計寂寞祖生鞭
又
落葉初飄瓦流風故亂簾山虚雲抱石樹闊雨交簷已
分黃雞社方膺赤雀占平生千古意牢落著書淹
有所傳
北闕皇風振東宫寶歷登雖殘周太廟足倚漢中興德
在仁無敵恩先勇莫矜好符堯舜治星象泰階徵
曉坐
一夜雨聲盡繞溪流水深停鸞依竹實眠鶴戀松隂煮
石供真賞看雲契道心那堪小窗靜相對斗華岑
荅何伯度寄畫竹
自分得清曠秋空山月高坐閱滄洲客玉鈎金錯刀風
枝調鳳羽雲葉展龍綃待取侵天日連竿掣六鰲
偶題
水落見魚梁秋空數雁行浮烟欺弱草古木耐殘陽綠
蟻金壺滿花苔玉劒長誰能戀幽賞相對髩毛蒼
巫山高
彷彿巫山高雲雨陽臺曲妖鬼惑襄王夸辭躭宋玉風
高碧巒靜林遠浮烟綠月出秋冥冥喧聲夜猿續
題雲山便面為官仲肅賦
紫氣通函谷滄波接潁隂留雲三畝宅棹月五湖心楚
鳳歌猶寡齊牛歎已深因君持此曲江海覓知音
有道寫寄叔夏隱士
有道應知命無求足養和少憂聞禮晚貧恥受恩多尤
怨乖名義因循致亂訛周公頻入夢搔首意如何
澹湖熊氏幽居(二首)
柏葉三秋嫩松隂六月涼斷橋通水氣虚牖納天光鮮
鱠銀絲滑香粳玉穎長過庭詩禮在何意問巖廊
又
鶴帳虚山館温坡接野亭丹楓圍錦幛雪嶺出銀屏謾
倚將軍樹還瞻處士星飛騰好才力早晚破滄溟
奉寄宋季仲温
不見宋高士頓亡書法竒風雲洞筋腕金鐵起蛟螭吝
字詩尤簡逃名世愈知若君躬履踐豈後古人為
客懷(四首)
踰月留花縣山寒晝不暄如何嗔眼暗秖是覺天昏玉
飯魚羹美銀酥鼈炙繁歸心似流水百匝繞家園
其二
岸岸栽桑梓村村足稻粱近山民病虎入郭吏如商作
客非懷土思親故望鄉近途羸馬在猶得涉冰霜
其三
獨客懷親夜高堂憶别時久隂妨去路一月後歸期望
日青天遠看雲白雁遲平生家國願百折氣扶衰
其四
山雪明殘夜江雲薄曉隂寒莎輕綠淨凍葉亂紅深論
是潛夫癖瓢煩靜者心從来泉石趣何待此投簪
荅宋倬
不為相思苦情知會面艱别從兵後數見似夢中看抱
璞非留滯衝霄好羽翰為農亦暫爾豈得久泥蟠
贈别天台柯山人
山人拂素手擊劍動剛風忽與行雲滅流歌繞太空天
横銀漢白日爛海門紅望望苑龍遠星橋落綵虹
琴
朱絲結綠綺流水將高山抑節金徽裡飄響碧雲間曲
調古今異音聲理亂關急管繁弦出枯桐合久閒
贈别山石英
海客抱竒璞自言山石英清心事知已奴僕待公卿笑
盡一壺酒將為萬里行知君未豹變穢濁且潛名
草
綠草知人意聯隂傍石闌霜根秋不死劒葉夏生寒亂
稼非同莠無香愧似蘭皇天生植意推分故相安
春曉即事
柳重金盈縷梅緘玉滿枝早雲將鳳鬛斜月帶蛾眉人
坐熙春裏山開太古時衡門倚泉石相過有佳期
大垂手
翠袖雲初卷金蓮步欲欹雪纖迴鳳態酒暈暖蛾眉逐
吹微淹氣臨箏誤拂絲金谷休教晚春風惜少時
小垂手
寶釵輕按節犀筯半諧聲腰斜低舞燕喉趁小春鶯杏
粉塗黃潤桃臉畫眉清若弄參差玉疑降許飛璚
上清道士方方壺為表叔冲虚天師作五圖皆
龍虎名勝庚戌過自山中表叔冲虚公命賦
詩
南山秋色
太古有蒼玉翬飛凌素秋一從開混沌元氣相和流乾
象耀圓景坤儀迹方周至哉歸有道尺素竭冥搜
噅玉垂綸
至人撫玄運神功冥化機豈於得魚意遂以忘筌為天
闊山空處水流雲定時際此心手契物我了無疑
高風振衣
萬壑灑朝瞑連山漲雄圖玄風鼓大漠天籟緣空虚引
我碧瑶玦因之紫霞裾飄然極八表游心觀太初
臨坡高興
坡仙滑稽流壺子江海氣爰以一寸毫邈此百年意攜
鱸寄雅興夢鶴亦竒思慷慨展新圖高情見形似
湘水斗壇
瀟湘好雲水流月豔藂篁掃石仰碧落乾文星斗章一
彈龍唇琴再拂虎盤囊鶴唳泠風至飛步躡三光
還山居作
汲磵引滄浪看山詠鳳凰河圖雄地紀雲錦絢天章牧
豎淹齊相耰夫隱楚狂寥寥春草裏誰識禹餘糧
晚坐聞陳山人歌
谿樹晚隂合水亭涼氣多殘霞遥海色曲沼逼天河華
髮青冥士商音白石歌為君一洗耳三掬入溟波
晚歸别柯陳善
野服稱朱顔松谿看藥還披襟延皓月闢戶納青山道
在何論隱時危不厭閒惟應將隻履送客入秦關
白雲舍(二首誤按古詩原編)
髫齓失慈訓所依仰椿齡游方忍盤娛惻惻吾在經晨
發陟遥岑東瞻際滄溟浮雲莽鄉園千里餘空青
又
慨此念親舍興恨涕交零死者吾弗逮生者無歸寧躑
躅向周道終朝耿余情何當逐飛雲舒卷還柴荆&KR0949;瀡
奉父志攀號過母塋餘生慰存没庶用諧天經
江上曉懷
曙拂千峯斂秋澄萬木隂亂紅銷日上淨碧染江深紂
世歸山意秦年蹈海心鍾期久淪落何許辨徽音
送饒彦材太原省親
思親西望日為國北征心見子先家問懷鄉記土音一
門敦孝誼萬里竭忠忱早使清區宇聯鑣返故林
挽黃先生
壯節文聲舊危時隱德優子賢方禄養志大忽天游司
馬書猶在延陵劒不收佳城將短些勒石表貞丘
題梨花枝上黃鸝語
恰恰金調羽盈盈玉拂枝青樓傷曉夢碧樹感秋時舌
巧含風潤花清照日遲章臺多彈射莫作後歸期
挽辛伯初
哀哀辛處士吾淚盡江東里閈藥緣在朋儕交誼窮時
乖家有子道屈世無功安寢兵戈裏幾人棺槨同
題畫(二首)
老樹生秋氣遥山切暝隂天空銀漢曉月黑草堂深園
綺終難致巢由或可尋黑頭家國願未惬畫圖心
又
草昧風雲起空濛宇宙分窮山週水澤無地著人羣落
落擎天幹霏霏障日氛九疑千古淚不是弔湘君
城山閣詩
危閣憑孤堞虚窗納萬山曉紅銷掛鏡秋綠淨飛鬟作
吏攜書往寧親待禄還南陽好孫子家慶老逾閒
春曉
虹梁棲弱燕翠柳度新鶯旭日千門曉春花萬樹明望
雲心更切居美道彌貞試待舒蒼翮翾飛四海清
春日即事
柳暗掖垣深春濃小院隂啼梟空啄屋困雀不驚林發
土看雄劍拘幽被雅琴澄清當日事憤悱此時心
偶題四首寄張隱士
畊鑿此山中年深鄙俚通詩成教稚子酒熟勸隣翁霽
月金沙白流霞玉洞紅人情兼物理不是偶然同
其二
門跨猗蘭逕亭臨太乙池荷香侵盞斝竹氣淨簾帷虚
湛根無極塵勞息有為達生窮夢幻蕉鹿已深期
其三
白首淹雄略清心問大還露華滋紺髮丹髓駐紅顔長
策憂天下虚名避世間德公遺意在乘興鹿門山
其四
泠風生玉樹膏露潤芝田斧劚雲根术瓢探石竇泉浮
寰光載地玄象近瞻天中有高明士端居體自然
示從遊
虚無為道體剛健本乾行竅妙光中合心花靜裏明化
機由一氣玄感合三清寄語無鞅衆斯言廣度生
倪雲林小畫并自題因次韻道舊
尚友松陵舊方舟遡泖流雲林邀劒履丹壑閟蔵脩葉
縣曾飛舄函關或駕牛惟餘毫素在清興滿滄洲
荅逸虚道者
靜定忘形體光芒運化工去来呼吸裏出入有無中抱
一寧非子乘虚不待風東華旌道要與我此言同
武當練山人謂余隱居有仙氣徵詩因感(四首)
草樹青連野谿潭白映空林風琴自韻軒月酒誰同北
海襟懷裏東山氣宇中飛飛寥廓意心事託冥鴻
其二
投閒唯養浩觀化欲凌虚許侍中仙骨陶山相隠居匡
維虚碧落中正奠黃輿試坐苑齋裏春風席晏如
其三
六著黃眉老三參碧眼師分風縮地脈鍊石補天維夕
弄紫泥海朝飡金榦芝鳳麟洲上路邀我折璚枝
其四
朱鳥三秋見冰蠶九夏涼文犀裁卧簟紫錦織奚囊秉
簡陳安世傳言郭密香五千言外意應不在文章
濯足圖為吳良材作(按古詩原誤編)
靈均滄浪清杜老八荒意千古有竒懷滔滔東流水長
風鼓松籟磐石淨如洗望眼際寥天南圖息千里
野老
野老無餘事陶瓶有宿糧花開籬下賞酒熟甕邊嘗覆
屋黃苑煖搖風綠樹涼魚羹飽飯後濯足望滄浪
囊空(二首)
中和貧亦達莊敬行方成天地氣同順蠻夷化必行固
窮安義命有道自亨貞金玉身中物歸求已富盈
又
性迂躭已學計拙背人情道大富千古心高貧一生坦
夷培曠達恬澹勖清明迹我熙春域家珍禁大成
挽李五松先生
題里承高義華旌慘禮魂詩書遺傳舍賓友散龍門仙
李仁風遠靈椿世澤繁唯餘五松樹掛劒表孤墳
元音遺響卷五
