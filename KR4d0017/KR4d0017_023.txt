文莊集卷二十三宋夏竦撰
賦
河清賦
有客謂臣曰朝廷將祀汾南爲民祈穀大河載清於陜
之服子嘗聞其說而頌其異乎臣曰傳遽之吏罕聆朝
議願客攄抱劇談開我以嘉瑞客曰唯唯蓋聞滔滔靈
源發自崑崙導於積石出於龍門懷砥柱而勢迥播鉅
鹿而𣲖分三王先之於祭四瀆宗以爲尊千里兮一曲
濁流兮渾渾乘春則桃花競湧赴下則竹箭爭奔若澄
清而變色實千祀而疇德爲中夏之經瀆故其應有常
通上天之絳河故其靈不測洎我國家秉皇圖宣帝力
尊百神朝萬國光明乎遐絶馨香乎霄極禪云亭而廣
厚玉簡既封祀汾脽而頌祗鸞旂未飾西人清候而望
幸六官戒期而勵翼爰薦祉而炳靈灔澄波之湜湜徒
觀其祥風蕩漾非烟蒙羃浮休氣於川上汎榮光於岸
側失洶湧之黃流湛清泠之素液銀潢之影横秋帝臺
之漿映日江練初靜壺冰乍釋鑑秋毫及纖塵露金沙
與銀礫神魚龍馬泳深淵而不隠紫闕珠宫擴洪流而
可覿合濟瀆兮安辨委滄溟兮競碧吉蠲自等於明水
嘉號宜尊於清滌可以頌於廟式告元符贊於史以永
大謨豈比夫蘭葉朱文涌黃靈之籙芝泥玉柙汎帝嬀
之圖登夏子之巍巍掩漢唐之區區子盍獻議外廷上
封公車請以水而紀官以瑞而建元然後登歌而率舞
豈非士大夫之職乎臣曰客知其一未知其二上之功
不可以方策載上之道不可以金石紀感通靡間於洪
纖周流罔滯於形器六合而萬區肅穆而昌熾元符而
景命紛綸而沸渭天地清而隂陽既序邊鄙清而干戈
不試政教清而無遠弗懷刑罰清而有生咸遂道德爲
休而神靈幽贊仁義爲祥而富夀攸暨禮樂爲符而上
下昭假賢材爲瑞而中外允治喬岳未分則三篇降汾
祀將禱則真文至旁無垠而高無際充乎天而溢乎地
盖盛德與大業也夫豈河清而巳矣客於是色沮魂悸
逡廵而退
景靈宫雙頭牡丹賦(應制并序)
國家升禪之五祀聖祖上靈高道九天司命保生天尊
大帝降禁中之延恩殿真宗文明武定章聖元孝皇帝
躬欵飈斿祗若靈訓璿源長發真蔭克開建景靈之宫
以置祠宫構天興之殿以尊肖像獻而不祼唐太微之
儀水以節觀周辟雍之制回廊四注雙渠交屬植之美
木間以幽石叢薄互映蘿蔓相縈固列仙之幽館實有
帝之下都也先皇厭代飈駕上賓聖文睿武仁明孝德
皇帝應元崇德仁夀慈聖皇太后哀極孝思禮尊昭事
乃建奉真之殿於天興之左備嚴像設對越威神憲曲
察之規模兼顧成之法度其右則皇帝肅明福之館其
後則太后啟鴻祐之廷並為齋居恪奉時享普觀六藝
眇覿百王尊祖奉先莫大於此是宜靈鑒博臨嘉生誕
降丕顯盛德覺悟蒸黎者哉天聖四年歲次析木甘澍
充浹太和豐融惟時季春吉日丙午羽人動色宫吏告
祥有牡丹之芳叢拆雙跗而共幹樞臣謹職以承獻兩
闈傳視而嗟異爰命國素臨寫英蕤仍詔詞臣昭紀嘉
貺上意以為先聖奉真祖之禮至虔真祖眷先帝之意
尤顯是彰美應發為竒芳臣竊考舊聞仰廸隂隲天意
若曰太后以至慈保右嗣聖皇帝以至孝恭順母儀總
决萬幾大康兆庶真祖降鑒先聖在天樂兹重熙錫以
嘉瑞二花並發者兩宫修德同膺福祉之象也雙枝合
榦者兩宫共治永安宗社之符也昔棣萼承華召公流
詠芝莖連葉漢帝登歌竊比兹芳豈容並日仰應宸旨
謹為賦曰維五行之嘉秀鍾百卉以流形伊牡丹之
淑豔實造化之鴻英雜五色以交麗間千葉以敷榮結
紫心而函實散黃蘂以傳馨榦扶疏而四擢枝綽約以
相承久潛芳於藥錄肆闕載於幽經首春華而擅美冠
花品以騰名何分叢於帝圃遂得地於殊庭蔭琪珠之
璀璨藉瑤草之葱青潤五雲之滋液對六羽之威靈吐
雙葩而並發效神貺以潛呈紅紛敷而接萼翠杳裊
以聫莖較襛纖而不異等高下以無傾若霞裳之對
舉類鳳羽之偕升表兩宫之睿聖共一德以隆興實詒
謀之燕翼固道蔭之章明願書芳於信史永傳美於千
齡
正家而天下定賦(以家道居正平定天下為韻)
夫王者刑於國自於家苟家人之居正則天下之無邪
男女有宜序君臣而甚邇威嚴罔懈制刑政以非賖原
夫九聖微言六虛元造巽離之象攸設家國之文可考
内惟隂正式符順以之規外則剛中克叶威如之道盖
其以威為本者患愛之不孚以愛為本者患威之無餘
思愛育之不黷在威稜而自居恭謹見嗃嗃之儀故有
孚於居極侮慢有嘻嘻之象盖失節於慎初故聖人治
家之威刑國之政始親親於九族終明明於百姓恭己
則人敢不恭正家則國罔不正則在乎聰明御下端謹
存誠言必信而無妄行有常以惟貞隂禮可觀既閨門
之肅睦聖功惟叙則區宇之和平故能親賢才放邪佞
國之定則家之正家之正則國之定防閑不失信君令
以臣行教化無遺見姑慈而婦聽是則德及荒服恩覃
溥天四海為家而肅肅萬民如子以平平二女有儀乃
虞舜政行之始寡妻可法為文王教令之先是知正於
外者先正其中治於衆者先治於寡差於近則失於遠
正於上則平於下今上審安危慎取捨家道成於親戚
國政行於夷夏易所謂王假有家交相愛也
政猶水火賦
夫濟水者火濟猛者寬苟水火之功罔咈則寬猛之政
堪觀盖治不得以常舒舒則民慢事不得以常急急則
民殘故君子施之以寬糾之以猛式齊離坎之象自合
隂陽之境謂晦之至兮將闇必繼之以明動之極兮則
勞必濟之以靜是故上善是將炎德其相愛畏之宜迭
用文武之道交光九德用宣始湯湯而洊至百刑以正
俄烈烈以方揚故能成良吏之功立明王之制或温潤
以和恊或彊明而正厲德均烹餁傳齊美於和羹道合
剛柔易同功於既濟然則建皇極合中庸若慘舒之更
用類律吕之相從刑久則殘故賞於春夏賞煩則弊故
刑以秋冬是知物不終衰有時而盛道不終利有時而
病在乎酌炎上以求治參積隂而發政羣生不匱如符
菽粟之資萬事適中奚取韋弦之性盖以水濟水兮其
德衰以猛濟猛兮其政危猛因寬而不暴水因火而無
虧故法網明明孰見蹈而死者政經悶悶誰敢狎而玩
之我國家宅元功播鴻造流睿澤於潤下發恩光於就
燥儒有服子産之言願佐太平之道
藏冰賦(以冰盛之日藏以昭禮為韻)
大寒隂凝國乃藏冰法上天之歷象遵百代之規繩鑿
諸窮谷之間清聲競發納彼凌隂之内素彩交騰當其
冬氣殘寒風勁溪壑霜皎川池雪映天子於是度時令
齊國政詠卒章於七月知邠國之風觀列職於凌人見
周官之盛乃睠有司謹而行之將不遺於國用冀無爽
於天時納自輿人委截肪之瑞彩閉之冰室積靈玉之
寒姿盖以氣肇微和候殘嚴律念積隂之潛伏懼盛陽
之侵軼乃鑿彼凝沍藏其凛慄紅輪引耀遵北陸於斯
辰黑秬惟馨享司寒於是日莫不陽威振發隂德潛藏
禮雖遵於往古事疑出於非常取不失時斬峩峩之素
質用之以道結凛凛之寒光吾乃觀其所因知其所以
致苦雨之不降亦驚雷之罔起獻羔而啟既不解於東
風治鑑而成又何歸於舊水美夫元功可騐至德孔昭
不失膳羞之味且無霜雹之妖詩謂春開享祖宗於清
廟禮聞下逮頒禄位於公朝我皇上以典故臨人以文
明繼體修時政以施令藏堅冰以示禮故時無愆伏之
災而道光乎祖禰
穆天子宴王母於瑤池賦(以喜逢仙色開宴真境為韻)
穆天子以八駿西廵賓於上真宴瑤池之勝境當甲子
之良辰人間之别館離宫如遺弊屣月際之珠璫玉珮
自是嘉賓當其碧落凝寒餘霞斂色升繡轂於層路會
魚軒於西極天顔半掩旗翻日月之光鳳髻遙分扇側
鸞皇之翼俄而翠華潛駐彩袂相逢擇瓊瑤之吉地邀
桃李之姱容修城而美錦千兩供帳而輕綃萬重廣樂
嘉成徧舞霓裳之曲流霞互舉爭傳馬瑙之鍾是何雲
雨馳魂笙篁飾喜倦斂霞袂慵凭玉几想臺榭於三島
憶崤函於萬里鸞驂鶴馭顧天仗以歸歟玉慘花愁念
芳時之已矣天子乃端冕無言愁臨象筵睨文袿而歎
喟持玉斝以遷延乃歌曰黃金闕兮紅玉泉停鸞輅兮
逢列仙别可惜兮阻流年愁玉露兮摧渚蓮王母於是
低鬟掩面慵闚錦薦盼龍衮以凄凉叩金盤而婉孌乃
歌曰琉璃屏兮芙蓉殿接君王兮侍歡宴心不留兮思
宇縣念秋風兮隔紈扇是何樂極悲來烟銷霧開移蹕
而鴻飛洛浦廽眸而雨散陽臺日照龍旂逐驊騮而東
下雲藏雉扇隨青鳥以西廽已而悵望空賖音塵漸永
蘂宫有意以延想函夏無因而西幸春水白兮瑤草芳
黯離愁於絶境
吹律暖寒谷賦(以陽氣中暖寒谷和暢為韻)
懿彼鳴律中含盛陽激清音於極北暖寒谷於窮荒導
太和之恩成其地利發重隂之窟被以天光鄒衍以幽
谷至深平臯可貴思疆理於曠土冀生成於品彙徧吹
六琯乍廽天地之心潛運五音大合慘舒之氣是何清
聲激越雅韻冲融足以齊六氣和八風歌太簇之聲勾
芒發外奏黃鐘之氣和粹積中已而遺響未終朝陽乍
滿却隂涸以冰釋召天倪而風暖具簫韶之響嘹唳鳳
鳴非孔壁之音鏘洋玉管是何元功既著至理罔奸律
因陽而煦暖谷以隂而涸寒正累黍之儀既無失度感
好生之德足以勝殘豈不以惟北者隂極隂者谷因推
律以條暢故生物而孕育當脉起之際變潟鹵於閒田
觀甲拆之時享膏腴於百榖是知律資大一聲感中和
發萌芽之蠢蠢散冰雪之峩峩律本相生自契伶倫之
伎軍聲不競無慚師曠之歌是知民不干常化猶其上
念凉德之可革在仁風之潛暢故聲為律兮感蒼生克
符天貺
白雲起封中賦(以至德符通白雲祥呈為韻)
漢孝武尊百神朝萬國觀素雲之嘉瑞見東封之盛德
英英初起騰玉檢之晴光皎皎漸升帶金泥之曉色當
其大樂從律靈旗逗風登天孫以讓德禪梁甫以歸功
至理旁逹精神遂通上帝之命克彰監於君所泰山之
雲不散出彼封中爾其薈蔚朝隮氤氲載白俄失素於
霄露將奪鮮於夜魄貫五色之土輝映銀繩透三脊之
茅光連玉冊徒觀其輪囷乍起皎潔斯呈既異赤烏之
色應同白鶴之名紛玉葉之浮光低離印璽動蒼梧之
素影漸過粢盛盖其神造匪謀元功罔閟德有感而必
届應無遠而弗至當登封之禮上達於天而雲物之祥
下發於地足以表隂騭合乾符不羣山以遐布不五采
以相踰騰瑞玉之佳色映靈壇之四隅待族以分傍亭
亭而鬱律崇朝而散臨繹繹以芬敷是知白者潔之祥
雲者和之瑞紀於官而天造昭假歌於詩而德音廣被
足令八九之主慚降禪之功三五之君媿升中之義於
時百辟所視明姿聿分天子凝旒既享其嘉貺太史秉
牘且紀其祥雲有處士大夫之職者賦盛事於斯文
陶侃夢飛入天門賦
陶太尉之未達也孤藐貧悴折腰下吏竒蹇未脱於常
數文武不可以自器於時方隅騷動天下恐悚帝將付
晉以大統錫我以佳夢是何天命宥密感通隂騭曜靈
薄暮星芒駢坒營魂憼恍於中夜羽化不知其何術莫
不煙昏霧迷雨驟風疾羽翮為吾而馳張心膽為吾而
曠逸崛起地表翰飛太虚目不暇而自闚心不暇而自
圖若飛龍駕雲而脱泥塗大鵬乘風而戾天衢勢何可
止雄莫之當月輪掩映而閃爍明河沸渭而蒼茫不知
其夢之為夢也踐逍遙之塗届恍惚之場但謂其飛之
為飛也翔坱圠之墟窮汗漫之荒曾莫知其適從但磅
礴而翺翔忽長空之豁開覩天門而在傍吾謂是天也
駕元精乘灝氣去無不至吾謂是門也排氤氲鼓洪濛
去無不通迅羽而載揚突雙扉之八重關鍵縱横以離
立閈閎岌嶪以穹崇莫不宵露珠落殘霞墮紅織女投
梭而錯&KR0787;纖阿失轡而怔忪天左旋而且右斗西建而
遽東若長鯨之透禹門而燒尾於春雷龍梭之化屋壁
而鼓鬣於狂風徒觀夫逞雄飛恣心曲吸沆瀣以滿其
志舞星辰以快其欲女媧仰視而顛仆盤古傍觀而拭
目方將以造化之氣為流而刷其毛羽以混元之窟為
巢而棲其爪足何其四方熒熒大明東生餘樂熙而未
已殘夢倏其如驚羽翰雖復於手足魂魄猶翔於杳冥
曾虚實之不辨何有無之足馮謂其實也變化之力飛
揚之迹則不可得謂其虚也騫騰所自耳目所記又何
如此盖靈符之先眹天命之不祕俾我材為大國之器
道為萬世之利功若舉而無所不至命若飛而無所不
遂故范逵有吹嘘之象張䕫有羽翼之備然則總斧鉞
之任受師旅之寄三軍負羽於左右竒兵翼張於要地
實若周尚父有鷹揚之號漢將軍有飛將之勢則知自
地升天者起家居三公之位天門八重者元戎董八州
之事豈必若簡子神遇帝享之以鈞天之樂繆公夢廽
天錫之以鶉首之次也哉
草木爲人形以助戰賦(以草木殊别有成師徒為韻)
夀陽之役兮草木流形隂功化成似代及瓜之戍如屯
細柳之營孚甲可觀肅前茅之銳氣成行不亂陳右偽
之疑兵當其天挫彊鄰神資晉境軍容始耀於勍敵木
實潛分於峻嶺衆和可驗盡傾葵藿之心師老無虞未
昃桑榆之影由是威加敵國勢壯皇都麗地之形莫辨
被堅之象何殊不齎三月之糧寧無菜色縱乏五兵之
器應有桑弧觀其疏旆寒巖洗兵多露累弦而葛蔓爭
引秉節而松心益固光侵斧鉞應迷謝氏之蘭影接旌
旗乍認將軍之樹懿夫草昩之初天開壯圖闢峯巒於
壁壘變枝葉於車徒欲成横草之功何須破竹自整如
林之旅不待飛芻已而甲拆岡陵風生林藪雖因形以
賦象亦從無而責有苟宣尼之見美不讓芻靈縱蘇代
之深譏何慚木偶故得塵清肥水席卷秦師逐北而蓬
飛曉日解嚴而柏悦朝曦色似忘憂之類怒銷蠲忿之
枝慶賜雖行不受分茅之賞勤歸莫覩誰歌杕杜之詩
盖其德順人心威乘天討黎元分君子之林猿臂假王
孫之草故能敗苻堅百萬之軍都如電掃
狗盜狐白裘賦(以心計所成知得歸國為韻)
智士多機羣心莫知念狐裘之可致非狗盜以難期竊
粹白之珍寧宜鼠首雜重(原缺)疑當其禁衞方嚴珍竒
莫得爰凴齊客之計庶買秦姬之力掖垣徒峻雖崇百
雉之高宫藏非深必遂千金之飾俄而猶豫心决狐趨
計成越虎門而潛伏映麟殿以宵征悄過獬豸之庭無
慙狗態默傍狻猊之柱敢作豺聲已而内府潛通天閽
不阻闇啟扃鐍徧搜囊褚疑羔袖之難辨喜豹袪之我
與鼠偷既遂乍懷輕暖之資狼顧何忙便出深嚴之所
是知四衞非謹千門豈深既得闇欺之便詎聞夜吠之
音漸下螭階覺忘蹄而有意猶憎桂影知顧兔以無心
盖其志在忘身誠思報德潛開篋笥之固果竊蒙茸之
色明眸素齒既私狐貉之衣輕盖軺軒遂脱虎狼之國
故得鷹揚前席扈從東歸犬馬之勞既立貔貅之勇皆
微關吏難留不媿雞鳴之智秦謀既失曾無虎視之威
則知小道不遺殊功遂濟翻因守禦之類特作穿窬之
計故先王嚴管籥謹宫閨懼有慢藏之弊
放宫人賦(以宫闕幽閉曉然情愜為韻)
隋失民望唐開帝功降鳳詔於丹陛出娥眉於六宫夜
雨未廻儼鬢雲於簾戶秋風漸老失釵鷰於房櫳當其
鳳歷頻移重門久閉蟻聚螓首帷連彩袂步金蓮而共
嘆無偶對鴛瓦而徒傷失儷花冠不整籠蠆髮以全疎
柳帶低垂映蜂腰而更細太宗於是矜絶態軫深情舊
苑而何傷幽閉新恩而盡放輕盈莫不喜極如夢心搖
若驚踟蹰而玉趾無力盼眄而横波漸傾鸞鑑重開已
有歸鴻之勢鳳笙將罷皆為别鶴之聲於時銀箭初殘
瓊宫乍曉星眸爭别於天仗蓮臉競辭於庭沼行分而
掖路深沉步緩而廽廊繚繞嫦娥偷藥幾年而不出蟾
宫遼鶴辭家一旦而却歸華表苟非帝德從儉皇情燭
幽又焉得離永巷别長秋指燕趙之歸路望荆吳之故
州算廻程而靨帶新喜思往事而眉含舊愁羅衣而颭
灧輕雲競歸巫峽寳髻而屈盤嬌鳳爭下秦樓或繡輦
香車蘭舟桂楫指故里以思動涉長途而意愜飛騰自
適既疑齊女之蟬夢幻堪驚且悞莊周之蝶已而别館
凄爾離宫寂然動蘭燭於殘照藹薰籠於夕烟蕭條而
竹換筠粉零落而苔侵翠鈿天上和風送神仙之二八
人間麗日迎桃李之三千美夫入昏主之宫出明君之
闕千門而綺煥裳錦九禁而雲銷鬢髮故宜其貝齒朱
唇歌太平之日月
鑄金為范蠡賦(以賢臣去國鑄金成狀為韻)
鑄以表德金惟象賢始規模之卓爾俄冠冕以昭然任
銅墨之資焉能接武縱銀黃之貴未敢差肩昔范蠡以
勁卒平吳扁舟去國勾踐重念成功乃嘉丕績兼金非
貴將酬霸越之功良冶大開遂展鑄顔之力俄而威儀
可象鎔範斯陳西南之美寳方集卿相之英姿乍振敵
國以亡似避鑠金之口洪罏委質翻從作礪之臣是何
爍彼真姿宛成竒狀對烏喙之英主映稽山之遠嶂威
儀可仰似當麟趾之時軒陛非遙如履燕臺之上盖以
辭賞逃名嘉猷大成聳千官之耳目見三品之精英儼
端委之儀不慚銅臭處薦紳之列獨有金聲道契陶鎔
功符鼓鑄交光而鵲印垂組晃色而金盤擎露倘滿籝
之可貴自契韋賢苟一諾之非輕何慚季布是知剛以
表義義以象金觀巧冶之非遠察常念兮則深我武載
揚既示能剛之力大名難掩足彰為義之心美夫佐命
爰來成功而去閱形容而國寳堪仰讀史第而嘉名益
著始知文種之徒曾無遠慮
文莊集卷二十三
