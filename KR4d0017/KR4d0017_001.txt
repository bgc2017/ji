文莊集卷一宋夏竦撰
制
兵部侍郎趙安仁可尚書右丞制
勑國家祖功宗德丕顯於大猷廣記備言允資於實學
屬成書而奏御宜加等以推恩具官趙某性尚淑均儀
操温重有淳正之德服於搢紳有雅奥之文表於臺閣
自頃參朝政首譔信書屢易歲時備觀良直况宣明於
先烈宜峻異於寵章特進秩於中臺實陞榮於右轄肅
兹六職更勵乃誠可
左諫議大夫充集賢院學士孫僅可給事中餘
如故制
勑國家覃慶汾脽逮兹六稔庶官考績咸叙其勞眷乃
侍臣宜加寵異具官某瓌行眀識成於夙齡麗藻清規
冠我時彦而自諫垣引籍僊殿兼榮于彼藩宣奏課而
連最審兹邦憲處法以甚平績用居多歲月滋久俾擢
居於瑣闥用特聳于朝榮往踐厥官更圖来效可
樞密直學士右諫議大夫任中正可給事中餘
依舊制
勑汾脽均慶積有歲時考課最於官司已陟明於羣吏
眷繁劇於京府宜䟽寵於侍臣具官某學識該通器致
宏遠積純粹之性懷幹裕之材而自入直樞廷兼榮諫
省藩宣巨屏惠撫於黎蒸尹正中畿肅清於豪右惟積
勞之滋久宜信賞之有加特進秩於瑣闈俾增崇於密
侍荷兹寵異無怠乃誠可
右諫議大夫參知政事魯宗道可給事中餘如
故制
勑朕紹隆景業大庇中區實頼股肱之臣燮和天地之
道務在尊寵式表眷懷具官某神禀嶽靈氣載弦直文
章雅正道藝深眀方重敢言忠厚無間簡自先聖輔予
冲人不吐剛而茹柔常疾非而甄善倡率羣后翊贊正
司洽兹重熙莫匪嘉績宜升勞於瑣闥示嘉寵於黃扉
更頼盡規奉若時命可
翰林學士左司郎中知制誥李維可中書舍人
餘依舊制
勑國家五壇布慶六載于兹庶位陟眀久從於鈎校近
臣凝績特舉於徽章以爾具官某瑞世眀姿慶門華緒
立言以道無外奬之勤虚已待人有不疲之鑒而自陞
華禁省列職中臺夙夜浚眀得大夫之體訓詞深厚合
王者之言而星火屢改於新陽車服靡登於舊數是用
簡自朕意俾圖爾勞宜正秩於綸闈用增榮於密侍膺
兹異選更勵乃誠可
祠部郎中李湘可依前祠部郎中充三司度支
副使制
勑度支之職懋遷有無食足貨通具有前訓故其副貳
尤在得人以爾某勤瘁首公端和毓性頻繁事任履歷
歲時朕昨以洙泗名區真靈所降欽修靖館茂集鴻禧
方總均輸罄宣懿力宜副版圖之任庸旌幹裕之材更
勵乃誠以稱朕意可
侍御史黃昭益可刑部員外郎充三司戶部副
使制
勑朕觀在昔量能授事地無曠土邑無游民今之會府
寔領其政為之貳者甚難其人以爾某為學該眀資性
温重而自飛英憲府澡行朝倫擢從金榖之司授以藩
宣之寄思慮深遠政治寬平藹然休聲逹於朕聽是用
寵以郎選俾贊計臣更務竭誠以荅殊奬可
工部郎中兼侍御史知雜事趙積可依前工部
郎中充三司鹽鐵副使制
勑謹正鐵官修舉鹽䇲民不加賦經用益饒必得其人
以貳厥職以爾某操履温肅志尚端平方面均輸勤勞
於漕事憲臺雜治審克於爰書俾佐計臣必有嘉效勉
思盡瘁以稱朕懷可
太子右贊善大夫監通濟粳米第一倉李眀可
殿中丞餘如故制
勑某等國家分命攸司大校羣吏及勞而賞惟恐後焉
以爾等勲蔭起家文辭中選勵精官次率職賓筵善最
有聞考覆斯允或升華中御引籍東朝或述作蘭臺參
丞棘路並為清舉勉稱朝榮可
大理寺丞白波發運判官王直可守殿中丞制
勑某等夫發辰中御畫諾春坊並預通閨尢為妙簡以
爾等藝文秀峙政治寬平連最有聞在勤可紀宜陞朝
著以勵縉紳勉罄乃誠荷兹殊奬可
太子洗馬知陵州軍州事椘用和可殿中丞餘
依舊制
勑某等竭心從政潔已在公積有歲月之勞登於考課
之制中御司衛超進属丞往欽厥官無忝朝命可
大理寺丞同判永興軍張保雍可殿中丞餘依
舊制
勑某京兆舊區實屏西夏惠綏之政方倚於忠賢倅貳
之材甚艱於選授以爾韻宇淹粹學問該眀自佐于蕃
常聞竭慮宜丞中御之府仍贊司雍之臣更務首公以
荅朝奬可
太子中舍監建州造茶兼買納茶務余良孺可
殿中丞餘如故制
勑某國家以封域之廣命中都官出幹外事三載有成
就加爵秩欲其昭勸之速也爾等早列閨籍閑練國章
往佐牧民之官或領摘山之務閥閱来上歲月當遷中
臺望曹東序顯秩洎丞属於御府皆仕進之榮塗差賞
爾勞以觀来效可
東頭供奉官閤門祗候王懷忠可内殿崇班依
舊閤門祗候制
勑某早列官常洊經事任歲時滋久勞效可嘉特䟽寵
於近班仍兼榮於上閤勉思勤瘁以荅甄眀可
翰林院藝學殿中丞同正蔡齊古可依前殿中
丞同正充翰林院待詔制
勑漢金馬有待詔之臣備清問侍從之職唐禁林有執
藝之士陳太古雅正之聲朝廷因之並建其選以爾具
官某早工絶技克暢治音宜書歲月之勞式奬均調之
業往階顯秩無沗隆恩可
秘書省著作佐郎知蜀州晉源縣事張錫可太
子右贊善大夫餘依舊制
勑某等眀經中選敏學登科竭節效官在公凝績攸司
大校賞典並行是用進秩上臺升華中御或飛榮於鶴
禁或佐局於蘭臺各勵乃誠以荅朝奬可
秘書省著作佐郎知蜀州永康縣兼兵馬監押
任文素可太子右贊善大夫餘如故制
勑某等國家考課績差善最所以辨百工之能求四方
之政者也以爾等早中朝選恪居官次勤宣幹力修奉
彛章歲月貿移職用備舉攸司大校信賞並行引籍外
臺振纓中御洎春坊之畫諾皆仕路之美遷更務夙宵
無忝恩奬可
大理寺丞李象之等可太子中舍餘依舊制
勑某等經術該通吏能幹敏振纓理寺陟状甚眀結綬
賓筵薦章交上或陞華於鶴禁或佐職於棘卿各示甄
陞勉思自效可
大理寺丞充三門發運判官錢智周可太子中
舍餘依舊制
勑某等國家以功詔祿以能奠食申眀善最之格旌辨
勤勞之臣所以勸天下以至公也爾等各負吏能屢分
朝命竭心從政潔已在公美課有聞賞典斯在宜進銅
扉之職或參棘路之榮更務聿修以永終譽可
大理寺丞知絳州翼城縣姜矜等可太子中舍
餘依舊制
勑某早踐官榮克彰幹力及有考覈引對軒墀宜用陟
眀以旌勤效或青闈振藻實踐於朝閨或棘路陞華共
評於李法勉膺甄奬更勵夙宵可
太子中舍張行簡並可舊官制
勑某等早列官榮遽丁艱疚孝惟不匱誠合終身禮有
外除固難過制宜還官秩俾遂資忠可
工部郎中張士遜可戶部郎中直昭文館充夀
春郡王府官制
勑朕以愛子膺封建之禮慎選端士以輔導之俾其居
處出入之際聞忠孝方正之言故朕久思其人未易輕
授自非耆重孰副柬求以爾具官張某資惟淑均理尚
清簡糾彈憲府漕輓外臺端懿之風碩茂斯允以爾具
官崔某業文甚雅守道不廻引籍諫垣勵精史局老成
之德慰薦良多是用簡自朕心命之王府第進左民之
秩或兼上館之榮爾其祗荷寵章協宣懿效規諷禮誼
以臻於道予有望於汝也可(案真宗本紀大中祥符九年正月壬申以張士遜崔)
(遵度為夀春郡王友故制詞有具官張某具官崔某之語乃制詞既眀列二人而制題則舉張遺崔殊為疎略)
(又考遵度本傳真宗祀汾陰之歲命為左司諫七年降為右正言踰歲復秩九年命與張士遜並為王友改戶)
(部員外郎則知遵度之為王友時以左司諫而加員外郎也但無别本可據姑仍其舊附記於此)
起復雲麾將軍解州刺史本州團練使郭崇仁
可檢校工部尚書加食邑二百戶制
勑國家奉帝真之徽稱展郊廟之盛容禔福緜區推恩
有位具官某威英御衆智勇出人學茂兵鈐識通民政
而乂常參密命久奉戎昭功著邊陲家傳勲戚其或入
奉朝請分刺藩宣任團結之崇資奉防秋之重寄克宣
懿力綽有休聲方霈純禧宜隆異數或增榮於視秩或
加賦於爰田洎登馭貴之階並示疇庸之典各思况瘁
以荅寵靈可
起復雲麾將軍解州刺史充本州團練使郭崇
仁可落起復授金紫光祿大夫餘依舊制
勑某彛鼎傳勲詩書禀訓早列通侯之貴遽銜陟屺之
哀爰及外除宜加茂寵俾進階於三品仍視秩於六官
益隆團結之榮更勵夙宵之節可
給事中錢惟演可工部侍郎制
勑國家脽壌均恩積年滋久羣吏大校鮮有陟眀眷惟
邇臣宜用加寵具官某豐規暎古雅望冠時盡瘁夙宵
克宣於幹力周旋清要咸服於懿文况其世有大勲紀
在王府顧久居於瑣闥宜擢貳於冬卿欽踐厥官以副
朕意可
翰林學士給事中知制誥陳彭年可工部侍郎
餘依舊制
勑朕以頌次先猷總裁大典誕播無彊之美實資命世
之才式慶成書宜加茂寵具官某清徽暎世景行服人
閑練典章周旋要近辨禮樂升降之數敦訓辭深厚之
規眀識遠猷藹於時望而自鋪觀注記紬繹信書約五
始之舊文宣兩朝之鴻烈時乃之力朕甚嘉之宜擢貳
於冬卿用增榮於禁省服兹休命更竭乃誠可
翰林學士工部侍郎知制誥晁迥可刑部侍郎
餘依舊制
勑國家頌次祖宗之典允資碩茂之才既紬繹以成書
實精研之備至宜推異渥式奬名儒具官某局致淵通
資氣淳素韞深厚之學藻潤於訓詞敦棲約之風静一
於流競表儀羣士茂聳眀姿而自總緝舊章編研史策
歴年滋久宣力居多宜擢貳於秋卿俾增輝於内禁勉
膺寵眷無怠欽承可
給事中參知政事張知白可工部侍郎加食邑
五百戶食實封貳百戸制
勑國家奉天尊道茂集於多儀論德第功誕均於純錫
眷惟良弼宜聳朝榮具官某宇韻中深志尚棲約總生
人之嘉秀蹈先哲之高衢内閣陞華竭誠而備問外臺
執憲正色以在公簡自朕心俾參柄用清機足以照理
奥學足以詢謀一德惟新九功咸序而自薦靈辰之實
號奉真祖之丕稱登徽諡於太宫報繁禧於陽位講求
故實贊相盛容陟降無違聲名允穆時乃之力朕甚頼
之特擢貳於六卿用加崇於四近仍增食賦併示徽章
噫隆器大名務從於褒異密謀潜慮實佇於將眀勉罄
遠圖共熙至治可
樞密副使禮部侍郎晏殊可刑部侍郎餘如故
制
勑内樞之重密命是資允頼忠賢參綜兵要眷惟勲舊
宜峻等威具官某道藝該眀資性方格自懷名教之樂
淡於榮進之塗簡自先朝列於儲宷輔朕初載克暢於
大猷登汝近司愈昭於懿德宜進天臺之秩用增機軸
之崇更佇訏謨啟廸予志可
起居舍人知制誥判昭文館盛度可工部郎中
餘依舊制
勑國家均慶頌祗之宫多歷年所大校羣吏之治咸叙
其勞在於侍臣宜有殊寵以爾具官某周才敏用奥學
雄文演潤之詞日彰深厚之美銓衡之任時推平允之
材久次近班彌昭令望宜正名於郎位俾增美於掖垣
更務誠眀副兹甄奬可
刑部員外郎知制誥新知揚州王随可工部郎
中餘依舊制
勑某朕魏睢覃慶多歷歲年中外庶官已從考陟左右
近職宜有褒優以爾早列綸闈出司留籥能以寬政惠
兹蒸人方别寄於藩條宜特隆於郎選佇聞治迹以稱
朕懷可
翰林學士主客郎中知制誥王曾可兵部郎中
餘依舊制
勑均慶隆脽歲時滋久陟眀羣吏甄奬居多眷惟清近
之臣宜茂褒優之典具官某韻宇宏遠資氣淑均潔已
無瑕早勵懷霜之志當官有守克彰匪石之心自振藻
於禁林實飛英於儁域年華屢改時譽彌芳宜進秩於
中臺俾增輝於内省佩服優寵更務夙宵可
職方員外郎閻仲卿可屯田郎中知耀州制
勑某資性矜嚴當官盡瘁洊更事任屢易歲時將涖近
藩對於便坐俾正握蘭之秩用增分虎之榮善愛吾民
以荅殊寵可
刑部郎中充龍圖閣待制查道可右司郎中餘
依舊制
勑朕自祗薦坤靈洊歷年所考陟載行於庶位甄陞宜
厚於邇辰具官某性本温良識惟清逹回翔近署克遵
慎密之規典掌攸司允著公勤之績蔚有詞藻頌其聲
眀久稽茂恩未副朝論特進中臺之秩式增内閣之榮
更勵誠眀表予眷待可
三司鹽鐵副使刑部員外郎段瞱可吏部員外
郎餘如故制
勑國家覃慶汾脽于兹六稔庶官大校咸用陟眀繁劇
宣勞特宜䟽寵具官某等操履端肅器局淹通貳乃計
臣度兹邦賦籠山澤之利公家之用咸充積歲月之勤
鈎考之文未至用特進於賞典俾俯勸於能臣祗荷寵
章更思况瘁可
王旦弟度支員外郎判國子監旭可尚書司封員
外郎餘依舊制
勑某上帝降衷賚予良弼交修封祀之典宣臻揖讓之
治佑我鴻業格於皇穹哀哉云亡追悼何已眷乃同氣
素有令名避金榖之要司總膠庠之學館賞延之寵宜
異於常勉繼前修式光華緒可
屯田員外郎同判定州張檝可都官員外郎餘
如故制
勑某朕以郡縣之治責在庶官三年有成急於加賞故
有就進爵秩以勸勤勞者也以爾業文中選厲節首公
關决郡條熟習吏事有司會課善最居多建禮增榮命
數滋重勉思幹裕以荅寵靈可
屯田員外郎監荆南鹽麴商稅務陳易從可都
官員外郎餘如故制
勑某等有虞氏之制三載考績黜陟幽眀朕舉而行之
以勸臣下以爾等服勤官次各有吏能校課最於攸司
上閥閱於宰府宜進文昌之秩或升中御之丞各荷寵
靈更圖来效可
新差荆湖北路提點刑獄太常博士江嗣宗可
屯田員外郎餘依舊制
勑勞臣不進材臣不勸故朕宣眀考績甄序流品以爾
具官某等服勤官次引籍朝閨綽有政能多歷年所爰
觀陟状用錫寵章司輿建曹墾田列職臺郎之選於是
為優勉竭乃誠無忝休命可
太常博士知廣德軍陳覃可屯田員外郎餘依
舊制
勑某等古者以尚書郎主屯田積榖之事以充經用國
家頗重其選未易授人今爾等辭藝該眀吏事周敏任
勞可紀會課居多以升厥官更佇来效可
太常博士知眉州劉忠正可屯田員外郎餘依
舊制
勑某等漢魏以尚書郎主墾田虞衡之事分曹建禮職
亦甚重以爾等清潔秉志勤勞首公或守郡坤維或詳
刑嶺表皆以吏課列於有司考覈以聞陟眀斯在第陞
華序用勸朝倫欽踐厥官更思况瘁可
太常博士充秘閣校理韓羲可祠部員外郎餘
如故太常博士胡淳可屯田員外郎制
勑文昌政化之本臺郎要近之官儻非時材曷稱朝選
以爾韓某藝文深厚躬博雅之姿胡某吏理精詳懷清
白之操並處曲臺之秩或參祕館之榮第課當遷賞勞
斯在宜分曹於建禮俾應宿於太微勉勵清修無忝朕
命可
國子博士侯自成可虞部員外郎制
勑某奥學名家周才幹裕洊更事任克著勤勞宜自成
均俾參郎選分曹建禮實總虞衡足謂美遷勉思盡瘁
可
太常博士朱頔可屯田員外郎制
勑某懿文中選慶胄承芳竭志臨民薦章交上勤心釐
務美課居多考績攸司引對便坐簡自朕意俾圖爾勞
或超踐於天臺或第陞於棘路各欽異渥共勵乃誠可
太常博士盧宗可屯田員外郎制
勑太微積星蔚為郎位選授之際所宜得人以爾某早
業懿文世蹈方榖曲臺引籍列郡班春奏最居多考課
斯允是用擢之省局實掌公田欽踐厥官無忝休命可
比部員外郎通判泉州徐仲翔可駕部員外郎
制
勑汝承榮閨籍通守泉山奏課攸司備觀於幹力疇勞
省局宜進於望曹善撫遠民以稱朕意可
監察御史知陕州軍府事李階可殿中侍御史
餘依舊制
勑某分陕奥區介於司雍控引川陸蕃輔京師共治之
臣甚難其選苟得良牧何吝寵章以爾文藝優深識度
宏遠頻繁事任淹歷歲時潔已臨人在公正色滑鄭之
治民甚便之宜進榮資俾臨劇郡必有嘉效以稱朕知
可
前侍御史吕言並可舊官制
勑某等早通閨籍遽執親喪欲報之哀固云㒺極免懷
之制蓋亦難踰宜及外除還其舊秩更思移孝以永揚
名可
秘書省著作佐郎鄭随可秘書丞制
勑某中秘属丞右文清選以爾早登榮級屢奉官箴有
司疇勞便殿引對授以斯職實踐朝閨尢為異恩勉圖
来效可
光祿寺丞朱正辭可秘書省著作佐郎制
勑某著作之局頌次信書妙簡清材以佐郎選惟爾先
正頃在禁林奉身自高朕甚嘉賞果有令嗣克紹清聲
飾吏以文首公為操當其考績是用陟眀往踐厥官勉
圖来效可
前泰州軍事判官試大理評事趙定可秘書省
著作佐郎制
勑某茂蘊時材勤宣幹力歷年滋久奏最居多引籍芸
扃陞華月寺第勞而授無怠欽承可
前興州軍事推官桑衍可秘書省著作佐郎制
勑某著作之廷昔為史局佐其郎選必簡賢勞今某早
擢科名當參幕畫勤勞匪懈稱薦居多宜有甄陞以勸
清慎可
前保慶軍節度推官趙應言可秘書省著作佐
郎制
勑某朕博選羣材並建衆職有善可賞未嘗遺之以爾
榮名詞科從事戎幕當官有守潔已無瑕擢自羣倫必
有招勸中秘之属選授甚清更勵乃誠以荅休寵可
故司空致仕贈尚書令追封韓國公李昉孫男
昭邈等可試秘書省校書郎制
勑某在昔乃祖克享隆名良規未改於正司茂烈尚藏
於盟府属均鴻慶宜齒後昆勉膺試吏之榮無息亢宗
之志可
秘書省校書郎制(原本闕除授人姓名)
勑某策名桂籍試吏芸扃求歸養於蘭陔已屢遷於圭
籥覽守臣之列奏知爾父之有瘳俾再踐於初筵仍就
趨於近郡用旌孝則以佇忠規可
内殿承制閤門祗候吴元慶可供備庫副使制
勑某軒墀之列諸使為優推選賢能以貳其職以爾生
於鼎族早佩官箴歲月屢遷勤勞匪懈宜有加賞俾預
近班祗荷寵靈勉思况瘁可
南作坊副使錢守吉可供備庫使制
勑内外諸司分置使領軒陛之右秩甚優殊以爾某局
致淵通儀範端肅服勤官次屢易歲時况其世有茂勲
書在盟府宜推恩典俾正職名勉罄乃誠更圖来效可
中允知榮州公孫儀可太常丞餘依舊制
勑某等竭慮首公勤心幹裕有司較其課最宰府詳其
閥閱名在賞格朝命是行或引籍曲臺或發辰中御各
欽茂渥更勵乃誠可
殿中丞新差通判石州和郁可太常博士餘依
舊制
勑某等引籍朝閨服勤官次考其課最時用陟明或命
秩於曲臺或陞華於中御各膺茂典更勵乃誠可
殿中丞知開封府司事參軍楊佶可太常博士
餘依舊制
勑某朕並建衆職分乂中區念勤簡勞惟恐不及以爾
懿文中選亮節首公識度清和操履方雅考其底績合
預陟明曲臺禮官舉以授爾噫天府浩穰牒訴倥偬糾
繩之重爾方居之勉宣令猷以荅殊奬可
前太常博士任中行可太常博士散官制
勑某懿文中選幹力首公擢倅浩穰徧游肯綮方展投
虚之刃遽貽藉藳之愆属兹均禧特從牽復勉圖况瘁
以荅朝榮可
殿中丞通判河南府王正倫可太常博士制
勑具官等虞舜陟眀之典成周鈎考之法朕總而行之
以辨羣治爾等懿文中選茂學承家咸奉官箴並成吏
課宜有甄賞式勸勤勞訓禮曲臺詳刑棘路各欽異渥
共勵乃誠可
太常寺奉禮郎任同可舊官服闋制
勑具官執喪之禮式及外除掌禮之司所宜復序恪居
乃職無怠資忠可
文莊集卷一
