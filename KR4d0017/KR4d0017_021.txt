文莊集卷二十一宋夏竦撰
記
重修潤州丹陽縣門樓記
縣門樓建鼓之所也號令之發始乎鐘鼓興居之期啓
閉之節由是乎達故其墉巋如其樓軒如冠廳事旁屋
狀人之有冠冕若之何毁之今年夏初予視厥職憫夫
斯樓積有年所墻敗於左木隳其右風雨所陵埃壒所
侵官而弗省其誰治之乃役工百餘指伐木十餘本易
其數梁替其數楹塗其墉赭其欄取其壯而不取其宏
務其完而不務其華後負練塘前壓驛道山阜表其東
津梁續其右望之敞然有宫府之風登之廓然有小天
下之心使吾民如樓之完善政如樓之新則百里之間
可以無瘡痏矣後之為政者可不勉之哉
賜杭州靈隠山景德靈隠寺常住田記
會稽之西部吳郡之東境山之美者武林在焉晉咸和
初常有梵僧歎其峻極以為鷲峰别嶺飛至兹地由是
依山起刹名曰靈隠盖言靈山之隠於此也竒迹既彰
歴世增葺繚垣危磴叢楹鈎檻樓觀之華勢勝之美首
於餘杭善巧啓導之師若燈炬以相續精勤憤悱之士
譬雲霧而畢臻世有人焉其来尚矣國家同文區夏洎
聲葱雪五天飛錫四海浮杯訪道而來解裝相繼天聖
之間有衆七百每結趺聚飯應器如雲俱羅之施難充
維摩之化靡及爰有上首始議墾田迺獻像於東闕請
播種於南畆我尊號皇太后恩深外護心等大慈授諸
佛之記言布羣生之勝利威光所照物成金色慧力之
感地見寳嚴若夫平决萬幾將明百志動遵法度慎守
典彝以為道釋名田禁於創置國之舊制豈敢廢焉然
吾保育嗣皇紹隆景業素依佛寳孚祐帝躬冀其萬夀
無疆百祥申錫在諸服玩予何愛焉乃賜直百萬市田
二十五畆以施之歲輸舊賦天下之為公也永充净供
福田之無極也彼給孤施園非續命之要妙意設食無
宿飽之資若此因緣則為殊勝乘天時以稼穫絶水火
之虞治防庸以蓄泄靡旱潦之患地種盡墨而可窮此
功德無窮恒沙皆寳而可盡此布施無盡諸菩薩僧觀
是田者應合釋迦如來以信心為種以精進耘鉏因田
以悟法諸大比邱受是食者應念香積如來以甘露為
味以大悲普熏因食而證道然而悟無所悟者正悟也
證無所證者真證也無離塵垢以染於净無求寂默以
住於空三界不見於身心萬法本忘於封境舉足所之
皆是道場適意而居莫非宴坐夫如是者始可以享斯
田施消此飯香報兩宫之慈恩續諸佛之慧命也哉臣
幸預譯場叨觀秘藏遐推往記切考兹山能仁出世千
載而神僧建寺七百載而聖人施田由是知山川龍象
抑有冥數以待聖神乎奉命昭紀刻彼靈區皇太后右
序嗣君崇修妙果施夫疆畎教天下之至慈也皇帝尊
事母儀布宣聖愛勒於金石教天下之至孝也率土之
濱含生之品一切見聞得不踴躍於兹辰哉時天聖四
年歲次析木仲夏望日謹記
御書慈孝寺碑額記
慈孝寺成朝廷命史官頌故實將昭銘於金石永垂耀
於文象聖上穆清之暇熏袚以觀且曰先帝大猷太后
聖德備在兹矣非天下之妙翰孰為竒麗之觀非朕躬
之親筆罔罄寅威之禮由是上自題額命翰林學士綬
書文百工相趨萬區載躍以為極帝王之能事敦恭愛
之大本英華聖域焜燿國經巍巍乎亘千古而不朽者
也皇太后歎嘉睿志濬發慈旨申命史氏識諸碑陰臣
聞聖人因親嚴以教民故能感天地本文治以化下故
能緯風俗然則召至和之應成惟幾之務垂世烈而潤
皇業者必繇斯道洪惟上聖天縱多能厥初啓朱藩踐
震邸典學時敏博志大成及乎集丕統迪詒謀益復研
精書林垂思藝圃探七經之奥賾鑒百王之治亂非仁
義不圖於政非禮樂不訪於朝而又師臣勸講之餘碩
儒進讀之暇寶跗在御晝漏移刻秦峯之篆頡篇之楷
倒薤之妙拂素之工出自生知動超神品嘗以為開元
以降御題碑榜標桐柏以尊道揭麗正以崇儒未足以
移雅俗之風恢至要之體故是寺之建也飛白崇真之
額所以奉先猷攄永慕昭定陵之遺烈以繼文而教天
下也玉篆慈銘之首所以宣懿鑠闡慈訓尊長樂之美
業以愛親而訓四海也昔羲畫八卦以啓人文禹錫九
疇以贊皇極參之聖功偕為盛矣若乃翔翬結宇液金
填畫騰虬龍於螭首潤雲露於翠珉映調御之相光陰
詞臣之妙墨奎躔婉其鈎曲珠斗煥乎闌干固將太一
下觀百靈潛衞為億祀君臣之法昭兩宫孝愛之德也
哉臣忝貳近樞荐拜嘉詔仰欽累盛之懿彌負重陳之
怯唯頌次典則勒諸左右云天聖六年八月朔日謹記
青州州學後記
國家制天下肇有十八路京東首焉西起甸服東漸淮
海南略洙泗北際河濮關防之要控制之重城闉之大
室居之盛青復首焉建隆距明道繼政四十有二皆巖
廟勲舊臺閣材彦方重鎮俗嚴明馭下信孚惠洽吏端
刑清潤金石藹謠誦固亦多矣若恢教化之原崇學校
之美惟丞相太原公有焉天聖七載公委遠時柄來牧
故鄉以平章庶務之心斟酌元化之手裁量一郡豐功
懿蹟不容談矣其最為薦紳所稱道者以公頃奉鄉書
偕郡計冠多士長百工洎偃息作藩雍容立政事必敦
本仁不遺舊忠也欲報朝廷而不已德也將流里閈而
不竭於是出私俸起官學天子賜圖籍掾屬制油素三
齊懷筆千里擔簦鼓篋於朝佔畢於夕斆學在焉若夫
明大道之本觀三千之奥將欲佐人主庇生民經緯天
地制作禮樂剗百代之弊定一王之法者可以謂之文
矣騁六藝之精練當時之務將欲對清閒之問廣漏刻
之聽高議雲臺以决安危約史金匱以定褒貶者可以
謂之學矣博貫百氏並授五業將欲藻潤謨訓勸講帷
幄主文以陳諫道託寓以達下情箴規庶官粉澤時政
者可以謂之材矣記問之師句讀之學飾小辨事空言
誚譟相高篆刻自嘉白首弗底於道盈編無益於世者
丞相恥之予亦恥之東秦奥區全齊盛府俗漸鄒魯之
教人多海岱之靈朝家好文輔臣善誘而不能寳寸陰
刻素志扶名教訓孝悌建希世之策敷及物之德彼維
師賜履於周平津始封於漢果何人哉游於斯者無自
局焉建學後三載東土荐饑予猥奉使指謬踵前良且
以疇昔政司陪貳台鼎敢勒輿頌以永德音詩云君子
能長育人材傳云得天下英材而教育之兹學之謂歟
堂皇之建職次之設皆備前記此不復書時景祐元年
正月朔日記
海雁橋記
頃歲山東旱蝗予被詔敉寧下穆陵並濰水出萊陽轍
黃腄野無蔬茹市無血膋有客饋海雁六弗忍為膳育
於青州之柳亭亡其一後數載予内徙睢陽輦五雁縱
之南湖一夕舊客過都知之撫掌橋側五雁悲鳴飛集
圍繞膝下至暮戀戀不能去觀者為之出涕斯禽受人
之恩不過稻粱養育歲時耳尚數年而不忘其主前史
有委質事君高軒列鼎而不能盡心於王室者殊可嗟
焉國風美關雎之不淫嘉鳲鳩之均一盖有資於王化
也因題是橋為海雁橋以旌之時景祐三年十月日記
青州龍興寺重修中佛殿記
左海瀕右岱畎沂蒙亘其南河濟徑其北厥壤廣衍惟
青州焉唐以盧水平地置平盧軍其城縈帶山岳控引
川瀆氣候高爽風物楙盛雅俗雜處脩塗四達富焉庶
焉東夏之都會也中有佛圖實曰龍興寺舊以為田文
之第地勢斗絶堀圽洋水之陰樓觀飛注翱翔重闉之
表東踐絶澗徑度於闤闠西瞰羣峰旁屬乎原野十二
之勝盡於兹焉寺中有殿宋元嘉二年建甲子十周棟
宇隳圯常坐比邱晝樞化青人得鏹三百萬以新之又
錮以石階繚以髹檻後增二亭左以蔭銘識右以藏鼓
格世傳孟嘗飯客以鼔為節其格存焉載祀寖久木石
刓脱但上畫飛仙殆非當時器而寺僧寳之以傳疑焉
或曰佛何為者邪夫太始既分皇衢既遠舜禹揖遜湯
武干戈自樸而雕自淳而漓姦宄鋒起智詐火馳是以
天生聖人於叔世分三教以救之九州之載人性淑均
道德可以化焉禮樂可以教焉故商武丁時生老𥅆於
瀨鄉周靈王時生仲尼於昌平流沙之外西戎即叙非
威神攝受權實開遮莫能變獷悍勝殘虐故昭王時生
佛於毗嵐然今古之論罔不折衷於仲尼昔夫子自謂
則曰文王既没文不在兹乎於老氏則曰其猶龍邪於
佛則曰西方之人有聖者焉以是論之則釋老皆聖人
之救世者也夫子不之譏焉或曰樞之新是殿有功德
邪夫天地者煩惱之燬宅也世界者生死之業流也人
之生也與愛俱生忸忕乎名利盖纏者嗜欲鳥驚獸駭
馳走乎烈焰龜沉魚躍出没乎驚波翳元明而不知甘
衆苦而不恨忮忌而得者謂之能放肆而前者謂之達
其生也與夢寐等其死也與糞壤俱聖人哀之故為之
御三乘之輪&KR0712;六度之航以接癡冥以拯昏溺後之登
是殿者若睹相好以攝心歎寳嚴而起信固可以遠謝
塵垢坐空妄幻若曕白毫之光悟見精之不動聽寳鐸
之音覺聞性之常寂固可以返照真際旋復本初證菩
提心成無上道由是觀之則樞之於兹殿有無量功德
矣予嘗守兹境目樞之勤聊紀勝因以刊石時景祐四
年八月朔日記
杭州寳雲寺記
寳雲寺者吳越忠懿王所建千光王寺也西方之教東
流震旦盛衰由於祗劫輕重繫於震歷五代紛競諸夏
陸梁妙音阻而不通法器垂而將墜惟錢氏之守淛水
也稟天王之正朔受如來之教戒是時吳楚間國號為
有道諸侯帶江負海列郡十三數世百年干戈不試益
以為得大雄法力故竭寳玉崇塔廟具香華鳴鍾鼓以
事之嘗有里人張仁昭者誦薄伽梵姥陁羅尼積有年
所感召殊祥攝衢州刺史翁成起聞之欲旌其事乃請
於王以乾德戊辰歲春二月創是寺於錢塘門之西建
千光王像因以名之其制則臺門前闢紺殿中立高樓
東建鴻鐘屢發案臺西峙龍藏常轉旁儼像設後引堂
搆經齋方丈温室雲廚四百其楹再潤而畢面白傅之
湖負武林之岫右則鵲巢遺阜左則星隕派峯石怒欲
飛松怪如折梵聲飄海外香雲蔭空際清吹時落纖塵
不飛乃朝貴遊心之境蒼生祈福之所始請睦州九峯
山僧環省升法堂談妙義未幾而終復請衢州鎮境寺
積善禪師義澄登寳座語真空於斯為盛是二師者皆
學於郡永明寺道潛禪師悟諸夢幻泡影無有言語文
字以心傳心深入圓頓故其門聽法者朝夕如市焉洎
我國家受命之十八年王俶歸朝奉圖獻地皇明所及
佛日重光雍熙二年寺僧有因請真命於闕下太宗皇
帝詔以今額賜之革偽號也中貴人藍敏正書之勤佛
事也時法鼓重鳴金姿再構讚唄鐘磬盛於往初洎淳
化改號之明年積善大師西向右脇而滅其徒義隆傳
衣受法俄亦圓寂懿夫禪源未涸達士挺生於是義澄
法師屈知寺住師神彩高擴藏識圓明慈悲以導衆生
貞諒以接朝士禪誦之暇務以莊嚴為意故咸平三祀
選日庀工階砌殿堂悉增前制化清虛於妙樂擬莊麗
於祇洹為南國之名區作西郊之極觀有大善知識作
是言曰善哉寺之興也有五善焉張仁昭之感應翁成
起之信重忠懿王之崇建僧有因之請命藍敏正之書
法法之行也有三達焉九峯之證入積善之辯慧義隆
之傳授足以表名山之昭感示皇覺之遺休若夫攝五
善之心證三達之法景行精進十四年於兹者則有法證
公焉浙江東西其名尚矣固可書諸金石垂於不朽者
也某素肄典墳專談仁義未窮觀於八藏難了悟於三
宗奉運使兵部尚書郎江夏黃公世長之命不敢固辭
但記其興置年月傳授次第而巳若叙頓漸之宗開權
實之義破諸有相以至無生盖有格言請俟能者
台州延慶院記
臨海濟靈江而西越萬步至括蒼山與真隠山並間有
垂流千仞潄石成淵蛟龍宅之而雲雨攸生歲有驕陽
亢極並禱羣望寂寥無證則邦之守臣帥寮屬而禜之
薦牲沉玉以請常有雲油然發乎湫中瞑山暨川雷震
風動不崇朝而雨足予佐郡再祀而兩往既享既禱絶
澗而返至於山麓坦然右平顧之則有浮屠氏之宫在
焉道出於側因憩其所視其榜曰延慶院問其僧曰全
議考其興替索其傳記則梁天監初始建為龍山寺至
唐會昌五年而廢未朞復興開平中刺史駱延訓親篆
榜而改之為龍潭院唐祚不永錢氏據有淛水忠懿王
俶始領此郡復新其額為戲龍院皆以邇龍淵而得名
也國家受命旁宣教象我崇文廣武儀天遵道寳應章
感聖明仁孝皇帝告成功之歲有詔賜今額焉問其授
受則遠者不能詳矣詰其近則乾化中有僧常一始旁
鑿靈阜全葺棟宇次𫝊慶仁道進雲泰雲興令逢至於
全議凡七世矣其殿宇廊廡多全議糾檀施所就也觀
其巘崿齟齬溪流沕潏古木怪石偃蹇盤踞雲物萬狀
融冶凝結疏篁茂草挺擢蔓衍高下嚮背宛為靈區嘉
遯之室不築講學之館未締竺乾氏方牆華屋即而有
之於戲盛哉麗哉既盛且麗控引勝絶四方之中豈獨
於此予關掌郡事政不專出無明誠以感造化無至仁
以召和氣雨不時至下民其憂故再走靈湫得請於廟
憩於是舍須雨而旋噫豈人至靈而弗神於龍彼裸壇
於齋者獨何人哉豈脩己行義之有所未至乎當以日
繼月而誠吾志屬寺僧全議固請作記因并書而授之
俾勒於石使後之識者觀斯文知不徒然而作也
台州天慶觀三官堂記
台之郡治東出百步且北抵山有古宫室舊傳茅盈駕
鶴上仙始建為白鶴觀既廢至唐明皇興之築天寳之
臺於庭書以開元之榜唐命既革棟宇將朽洎天福五
載永嘉威儀葉後巳之門人太原大師黃永乾惠然來
居始議興葺凡五十祀乃傳門人張日損太和冲融悃
愊無華黃老之教擇其正而後學藥石赴人之急不避
風雨時議以為長者上即位之十二載勅本郡以禮遣
至闕辭疾不起由是遠民始知日損有高尚之節會國
家降禪於社首有詔改賜觀額為護國由是遠民始知
朝廷有清静之治乃有石湛來俊等獻直三十萬請新
三官之堂以列塑像以廣焚修既就予往觀之而不知
其何神日損曰道家之說太虛之上虚皇在焉分命元
卿治於紫微酆都清冷之宫而三元按籍考察天下有
猾黠詭異苛忍暴謾險詖隠慝僭妄欺偽者可殺可奪
可貧可賤有信厚仁惠恭遜和易謹愿端方孝弟正介
者可安可夀可富可貴故上天有命宥密無聲疏而不
漏如合符契者三官之職也噫吾嘗讀聖人言有云死
生有命富貴在天又云皇天無親惟德是輔故常疑造
化中有主邪其自然邪果如日損言則三官其為主者
乎夫位有上真職司造化能使天下枉者直善者安暴
者夭仁者夀貪者損廉者益雖盡杞梓之材為之宫備
山龍之章為之服罄玉帛之禮為之薦日祀而辰享可
矣非謂無名之土木也予結髮讀書弱冠為吏未嘗為
惡惡亦不及從今以往益致於善以聽陰隲以驗三官
之說
文莊集卷二十一
