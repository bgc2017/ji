文莊集卷三十五宋夏竦撰
七言排律
奉和御製龍圖閣觀書(是日觀太宗御書)
切雲層閣倚龍城霜素緹油聚壁經嚴召近臣容侍從
載賡宸唱樂清寧神宗燕翼垂貽訓地寳昭彰顯瑞形
芬馥芸香飄紫禁熒煌金刻照彤庭龜陳洛畫開瑶檢
弦泛薰風出黼扃自慶孤生逢旦暮媿無嘉頌贊明馨
奉和御製奉祀禮成晏
真場薦鬯方回蹕泰畤欽柴既受禧璧散九行頒寵宴
翠緌三接慶昌期露晞朝景彰慈渥風扇微和表聖時
羽籥動容分廣砌旍旂交影上丹墀瓊跗拜賜承天意
綷羽來儀識鳳姿向晩栢梁傳睿唱帝臺春箭更遲遲
奉和御製内苑嘉穀
淵聖欽明撫庶氓齋居勵翼御彤庭天田播種勤農事
雲稼流祥耀國經瓊粒蕃滋爭結穟龍枝屈曲競分形
搖風秀色交卿靄垂穎餘光近帝星茂遂豈同蕖葉異
殊尤全掩鳳冠靈連莖五七踰成數實表皇穹鑒德馨
奉和御製玉清昭應宫天書閣告成
飈馭告期宵寤協紫虚疇德秘符呈誕膺顧諟營恭館
仰悟威神奉太清密石礱磨鳩郢匠非煙騰瑞集周禎
上侔帝闕規模麗遠掩迎年憲度明將閟玉文藏綠藴
載崇金閣對丹城高陞彩制修梁直永據柔靈寳勢貞
飛陛緣雲彌岌嶪重欒倚漢益崢嶸良辰涓選繁禧茂
嚴蹕臨觀懿禮成慶賜春流均盛食真香雲涌薦明誠
薰絃濬發斯干詠丕顯鴻猷洽治平
奉和御製玉清昭應宫玉皇大殿告成
三聖重熙鴻業茂百靈申錫寳符彰寅恭清淨函無象
顧諟高明順秉陽法馭省廵修廢墜真宫經始報祺祥
棟升文杏觚稜峻殿啟真琳玉瑱方九帳盛儀陳宴衎
六莖清奏助歡康開軒瑞氣凝空碧駐蹕晴輝艷赭黃
珠樹移陰從帝圃霓旌分影自仙鄉宸游悦豫同襄野
睿藻昭回邁柏梁黎庶縱觀爭嘆詠侍臣嘉頌極游揚
靈休錫羡淳風振永播聲名浹四荒
奉和御製國學太宗皇帝御書閣告成
神宗濬哲通三變善繼文思洽萬方高倚叢楹藏鳳緼
密礱溫石鏤雲章素風暢茂增鴻慶景耀騰凌發美祥
廻據日畿分寳勢遠承雲路抗飛梁推恩宥幣班中帑
式宴朝纓集上庠更仰紫宸敷睿唱夏弦春誦永游揚
奉和御製九天司命降臨
緝熙綿㝢肅邊疆蕃祉紛綸顯阜昌真馭告期通夢寐
嚴宸精意㓗壇場青煙漏上盈中禁碧輦宵分下彼蒼
照地輝光蒙鶴𦦨靄人嘉氣雜蕭薌峒山順拜鴻儀展
太古靈源密命揚載仰金姿唯睟穆稍瞻雲躅更輝煌
曉霞微動觚稜峻弦月斜明玉瑱方丹鳳卷旗嚴藻衞
綠車旋軫向仙鄉春褀渙汗均流慶睿唱昭廻紀降祥
萬國頌聲皆載路巍巍馨烈邁成康
奉賀御製靈應瑞石
沉潛毓粹生嘉石宥密開祥契上穹降聖遠期真馭協
卜年遐祚寳符同夐殊延喜靈珪上詎比昭華瑞琯中
隱起玉文非篆隸混成環狀豈磨礱彌彰帝歷休祺茂
永叶仙源統緒隆欽翼春懷敷睿藻巍巍千祀仰惟聰
奉和御製朝元殿朝謝玉皇大帝
三清右序儲繁祉萬乘欽明答上穹聖化誕敷書軌混
僊游昭假地天通靈輝熠煜充丹禁瑞霧霏微翳碧空
積累有開鴻緒遠顧懷無際慶基隆精心展彩威顔肅
法曲迎真睿藻融象舞在庭功夐異寳符先道古難同
奉朝嘉服祇羣后贊帝鴻儀儼上公神爵乍臨香馥郁
矞雲低映樹青葱潔粢禋薦升嚴陛蒼璧高蟠照曉風
宣室受釐均大賚洋洋春澤浹區中
奉和御製朝謝玉皇大帝致齋夜天書道場觀
鶴下臨
紫皇齋祓感青冥仙驥徊翔瑞氣平百和真香凝玉羽
九枝芳燄動星精遠辭金闕銜靈命俯瞰瑶臺效帝禎
矯翼乍侵龍旆影揚音微雜鳳簫聲應須置祀昭神異
豈止登歌紀聖明藻衞仰觀皆率舞益知天意合三清
奉和御製奉安聖像禮成
琳宫胥宇象清都金閣叢楹閟寳符昭假僊游彰胄緒
範鎔真像極規模精衷欽翼明威顯近輔恭迎茂典敷
美應荐臻書不絶靈期先定日無渝徘徊瑞羽臨旌旆
夭矯飛龍上舳艫齋幄接神珪璧異景輿迎聖羽儀殊
熒煌寳座安三境嫗煦鴻恩下九衢深慶小臣叨奉蹕
翠緌華組耀微軀
奉和御製先天節上清宫道場香合内獲金
龍
元真降治祐生民紫館空歌協吉辰芬馥鵲鑪蘭注褭
盤縈鈿合翠龍臻陰凝珠樹飛鱗密影拂霓旌瑞角新
月駟雲螭徒駿逸碧鷄金馬謾璘彬會驂虯輦昭靈異
終接飇輪奉聖神願復水官修豢御紀年何足播芳塵
奉和御製恭謝天地禮成
元真密海惟疇德耀魄靈猷務降衷僊里肇禋尊妙道
國陽嚴配報層穹百神右序儲蕃祉羣后寅威仰聖風
聲震山淵踰日際澤流根葉徧區中考熙茂範登虞舜
積累遥源屬帝鴻柔遠九垠書軌混凝休千載帝天通
賡歌紫禁唐文盛苐頌青緗漢德融盛業巍巍心翼翼
古今能事集皇躬
奉和御製真游殿告成
均和玉燭成冬夕疇聖珍符紀瑞年八景鳳輿臨紫禁
九微龍檠照祥煙森沉藻衞僊游接睟穆真儀聖誨宣
濬發璿源開物始密敷鴻蔭肇基先良金肖像鎔三品
寳殿新規度九筵綺棟虹陞初矯爾丹楹叢倚倍森然
高侔帝所威神備㢠據坤靈勢勝全雲雀嚮陽明翠羽
玉題承月燦珠躔元龜協吉休符茂盛藻迎祥睿志虔
璧散示慈恩正洽斯千流詠降瓊牋
奉和御製與天下臣庶恭上玉皇大帝天帝聖
號
皇皇至德召和平茂烈馨香巳告成祇報元符營紫館
欽崇上帝薦鴻名夤威㓗志通三境宥密真游降九清
淳耀先期觀道祕休成協吉順天正瓊干文彩雲幡列
金簡熒煌玉字呈藻衞導迎揚盛則靈場陟降極精誠
緜區率籲民胥悦篆素鋪觀古未行廣樂乍兼簫籟響
仙風微動珮環聲颺煙層宙祥輝涌稱慶齋闈瑞氣生
道蔭符通嘉應集中宸繁貺永充盈
奉和御製五岳觀告成
嶽鎮明神屢降康聖心尊奉禮文揚徽名祇薦昭殊典
祕宇欽崇報美祥曲沼甘泉秋湛湛浮榮嘉氣曉蒼蒼
金釭銜壁流繁影雲雀踶甍耀采章祇祓王靈涓吉日
密礱文杏架修梁都人霧集鴻儀盛帝御天臨絜志彰
宸唱茂宣昭峻極春祺紛委顯蕃昌升平更屬西成日
擊壤歡謠徧井疆
奉和御製玉清昭應宫成
中宸夜駐飛廉轡東闕朝迎綠錯篇祇建寳宫朝睟象
載崇金閣奉真銓高侔紫極威神異㢠據柔靈勝勢宣
矗矗端平規景叶煌煌豐麗聖功全承隅陽馬層雲隔
鳴磬花臺曉色先别笈籙緘龍印字清壇香奏鵲鑪煙
流泉灌注通河漢列館回環接洞天玉籟琅璈鸞競舞
蘂書金簡鶴爭傳采梁虹指祺祥集銀榜星分慶賞延
永鎮帝居資曼壽五城奚取漢迎年
奉和御製會靈觀甘露
岳靈飛觀聳神州上聖欽崇德日休嘉露霄零甘特異
貞條膏被勢何稠崑山寳器今初貯漢苑仙盤昔未浮
自可紀年昭瑞應更殊添海助洪流堇荼變味承餘潤
圖牒騰芳煥大猷願采朝華和美玉仰資宸筭倍千秋
奉和御製冬至
漢門候景嘉辰啟魯觀書雲協氣升玉琯飛灰新節應
璿霄合璧瑞華凝陽芸初動猶兼雪柔茘將芳尚隔冰
繁祉建元名巳肇殊庭備物禮將登黃龍甘露誠難擬
泰畤甘泉豈足稱共慶帝辰延百福巍巍千載庇黎蒸
奉和御製恭謝南郊
高真降佑開鴻業哲后祈禠福下民靖館齋心成鉅典
嘉壇報貺奉嚴禋時遵夏歷春當孟禮憲周郊日在辛
圖籙先登符命顯祖宗昭配孝思伸侍祠卿士衣纓列
隨兆星辰爼豆陳穆穆蒼靈潛扈蹕寥寥風伯豫清塵
再登午陛虔誠逹三燭奔精美應臻萬壽無疆增介祉
永蠲牲玉事神明
奉和御製慶先后升祔禮成
事地有嚴彰至德顯親為重化含生永懷慈景心追孝
載舉鴻儀月就盈徽冊欽崇昭懿鑠太宫祇祔極誠明
黃彛進裸精衷逹小吕登歌茂禮成式宴外庭均大慶
受釐恭館洽維禎薰弦遠播思齊頌億載垂鴻廓帝紘
文莊集卷三十五
