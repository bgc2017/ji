提要
文莊集三十六卷别集類二(宋)
(臣)等謹案文莊集三十六卷宋夏竦撰竦有
古文四聲韻已著錄其集本一百卷宋史藝
文志著錄今已不傳兹據永樂大典所載兼
以他書附益之尚得詩文三十六卷竦之為
人無足取其文章則詞藻贍逸風骨高秀尚
有燕許軌範歸田錄青箱雜記東軒筆錄中
山詩話玉海困學紀聞諸書皆稱引之吕祖
謙編文鑑亦頗採錄蓋其文可取不以其人
廢矣集中多朝廷典冊之文蓋所長特在于
是所載事迹如太宗為京兆尹時召見魏咸
信事在乾德五年而史以為在開寳中澶淵
河清見底事在端拱元年而史以為在雍熙
四年竦之直集賢院以獻文得官而史以為
自通判召入凡斯之類皆足以訂宋史之訛
他若李昉之追封韓國公王曾之為兵部郎
中魯宗道之為給事中任中正之為右諫議
大夫史皆失書凡斯之類亦足補宋史之缺
蓋托克托等年遠傳聞不及竦紀錄時事為
得其實也集中表奏有代王曾王旦寇準諸
人作者考之史傳竦在洪州能斷妖巫毁淫
祠仁宗時增設賢良等六科復百官轉對置
理檢使亦皆竦所發好水川之事議者歸咎
韓琦竦於任福衣帶中得琦檄奏之明其非
罪則竦雖巧忮較之丁謂王欽若輩尚稍稍
有間故正人尚肯假手歟抑或為所籠絡當
時尚未遽悟其姦也竦學賅洽百家及二氏
之書皆能通貫故其文徵引奥博傳寫者不
得其解往往舛訛今參考諸書為之是正各
附案語以明之其不可盡考者則姑仍其舊
從闕疑之義焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文莊集原序
繇文章取賢科位宰執流風遺烈光華休暢在漢有之
公孫季以慎厚而飾儒雅通于治道在唐有之裴寬中以
峻整而持法度協于柄用在本朝有之鄭國文莊夏公
以哲乂而經文武穆于天縡是皆為當世偉人表的于
後公孕昴之精降崧之靈洞九流之指歸潄六藝之腴
潤年甫及冠業已大成于時章聖皇帝罷兵和戎留好
典籍物色遺逸寤寐畯良始闢六科親策多士公試三
千言于政事堂遂敡秘廷對清問天子擢以優等聲光
四馳襃渥有加方朝家擁瑞物興禮文參夷丙之御訪
鬼神之本公番直儒館屢賜延見形容上德時奏賦頌
洎通衡石之擥數夸美于丞輔會詔諸儒輯君臣故事
分釐部類公譔别序為多復預編修國書仁廟啟藩在
潜命公傅以經義兼筦牋記極一時之選乃陟詞掖入
禁林鼔動雷風藻澤謨訓朝廷大典册多屬于公公亦
感慨榮遇攄發淵蘊及毗宰政建言復制舉以取宏博
之彦復百官轉對以通下情置理檢使以逹冤滯時論
翕然又以三長之筆克就信史及退釋重任服在大僚
寳元中種羌畔換西鄙不靖公以兼備之材簽揀素定
擁旄推轂付以專閫既而起居兵間以新書李法從事
嘗奏議邊十策多蒙施用經略懷来卒柔異俗于是佩
相印冠樞廷荒大國之封峻常伯之秩雖寵靈綢繆而
益懷驚畏學士楊公察草麻制謂仲尼不容周公胥怨
豈得其時而未盡其志耶然烜赫隆盛彌四十年以文
致身稽古之力其極矣哉自公出處中外勤勞王家大
編鉅軸襞積私楮歲月其逝弗皇綴緝紙蠧墨衊頗有
墜逸公既薨而嗣子亦謝世元孫尚書比部郎中伯孫
諉故吏工部郎中張君宗益祕閣校理裴君煜彙次遺
集成百通後數載見俾序之公嘗論文以氣骨為主詆
時軰所作如繡屏焉于書無所弗通以至陰陽律歴隸
古之學莫不兼總以為天下之樂無如黃卷中也屬思
深湛構詞緻密泚翰就簡竄塗不已歸于至當乃可尢
善章奏鋪賦顛末言詳意盡盖會萃衆說而掇其真粹
包括曩製而豐其條幹如至音純繹金石奏于宗廟華
采煥爛黼黻施于象服後之學者鑚仰之範模之景山
學海可得致歟宋敏求謹序
有宋文莊夏公挺生于祖宗朝其文溫厚謹嚴發乎性
情而動有典則如文靖李公文正王公之在朝一時化
之風聲氣俗訖無叔季澆漓之習其間琢句警聯嘉言
讜議膾炙人口至今不絶而尤工于表章制誥雖使琳
瑀常楊復生未易遽出其右信矣文章之與時俱高也
邈游學時得公牋表一通于都市固已玩之有日常恨
未睹其全比倅江夏遇湖北漕使直閤公之宗支也適
兼郡印盖嘗從容語及遂蒙出其家藏凡百卷以示因
付鏤工以廣其傳工既告畢于是屬邈序之邈常竊笑
文人之裔祕其家集為私淑之計一遭變故已亦不能
有之或覆見有于人甚者灰于劫火靡有孑遺卒之其
先無傳焉使聞兹舉顔其厚矣廼不辭而僣書之紹興
庚申上已左奉議郎權通判鄂州軍州兼管内勸農營
田事江邈謹序
文莊集原序考證
第一頁後八行按宋史仁宗本紀天聖七年閏月復
制舉六科復字原本訛作後今改正
第二頁前四行李字原本訛作季按漢書胡建傳黃
帝李法注云李者法官之號捴主征伐刑戮之事竦
傳言治軍尤嚴敢誅殺即序中所云也今改正
