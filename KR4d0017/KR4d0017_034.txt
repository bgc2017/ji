文莊集卷三十四宋夏竦撰
七言律詩
奉和御製千葉黃牡丹(奉聖旨次韻)
千葉繁英吐異芳中央瑞色藹清香密攅鸎羽參差折
細疊霓裳次第黃霧鎖天衣臨翠幄露傾金醆瀝霞漿
聖明盛事尊長樂親灑宸毫奉美祥
和御製賞花詩
禁園清蹕賞春時水殿晴陽照翠緌步輦乍衝僊杏葉
御衣頻拂露桃枝風搖蘂粉星星墜日引芳隂寸寸移
帝所甚歡宫漏永宴餘仍奉栢梁詩
奉和御製雪
寒風夜傍梁園積花雪晨臨宋殿飛歌儷陽春爭度曲
月承宵幌競通輝五車洛邑延神御八駿黃臺罷獵圍
今日雲章昭美應眇觀千載事還稀
奉和御製清心殿水清木再連理
禁中遲日照南榮瑞木聯祥耀國經合幹舊臨宫檻密
交柯重接帝梧青華平對植行侵陛若木相輝影滿亭
况是齋心延貺地愈昭天意答惟馨
奉和御製太清樓屏風柏連理
禁園綺合羣芳茂瑞柏屏開秀色呈託植久依僊杏密
附枝俄接帝梧榮非煙結翠和風細滴露凝華曉日明
况是歲寒堅節異亭亭千載表殊禎
四月昌州奏聖祖殿下生芝草一本四莖及面
有紅光如悦懌之狀
昌元遠地凝和氣真祖僊宫發帝祺穆穆睟客分喜色
煌煌寳座秀靈芝已彰日監靈心顯更表晨敷協氣滋
元后欽崇膺瑞命殊庭薦號答繁禧
五月同州奏牡丹一枝開三花
上聖德風馳率土左馮嘉氣襲鴻英疏叢一榦迎春茂
繁豔三房表瑞呈承獻珍圖昭美應考祥花品見維禎
帝宸欽翼崇昭報薦玉燔柴極至誠
閏六月眉州奏禾生九穗
眉山遠地蜀川西九穗嘉禾忽效祺東極龍枝人莫覩
環丘玉粒世空知中和積粹名方異繁蔚呈祥事更竒
自可增封齊北里豈將同穎比繁禧
八月梓州奏廣化寺池蓮五莖各開二花
梓潼名郡蜀川東忽秀佳蓮紺宇中褭褭修莖孤引綠
盈盈雙蘂對分紅絳跗相倚凝新露紫菂交垂向晚風
爰考瑞圖觀美應柳州嘉産實難同
奉和御製景靈宫迎牌
紫館成功屬盛時道迎金榜耀文思沉沉殿翼彌增麗
矗矗圭稜盡中規祗薦寳香清吹褭下觀飈御彩雲随
羣心仰止興謠誦永見千齡播緝熙
奉和御製兖州景靈宫太極觀牌登路
崇丘紫館集繁禎躬勒璿題耀筆精藻衛森沉登廣路
彩雲搖裔入層城高侔曲密分都號遠法陽寥紀殿名
真祖覽觀鴻慶茂夀山從此倍崢嶸
奉和御製甘雨應祈
少皥九秋當季月成湯六禱動靈心中宵甘澍均豐浸
盡日層雲結遠隂銷去驕陽為瑞重招来嘉應感人深
側身修道殊千古仍叔焉能播德音
奉和御製喜春雨
太液冰銷春水生華林氣暖暮煙横忽聞甘㴻中宵降
共慶豐年上瑞呈拂地如絲籠北闕映花疑霧靄南榮
原田脉起承甘潤自此嘉生永順成
上元應制
魚龍曼衍六街呈金鎻通宵啟玉京冉冉游塵生輦道
遲遲春箭入歌聲寳坊月皎龍燈淡紫館風微鶴燄平
宴罷南端天欲曉逥瞻河漢尚盈盈(此詩原本缺今從詩話總龜采入)
帝京春日
景陽鐘盡唱隣鷄十二都門報啟扉一帶樓臺擎落月
萬家桃李待朝輝宫槐煙暖鸎猶睡僊掌雲寒露未晞
算是五侯偏稱意遊春車馬早如飛
江南春日
江北遊人春未迴江南春色傍人来茶經榖雨依稀綠
花接清明次第開場上鬭鷄金作距檻前粧鑑玉為臺
六朝風物今何在莫負流年酒百杯
寒食
夾城煙淡草霏霏晉俗相傳禁火時御苑梨繁花盛發
帝園桐嫩蘂初披塵微蹴踘人將散雨細鞦韆索半垂
遊騎尋芳還鬭酒九門謠誦樂重熙
春遊
豔豔春風雨半收少年疎誕稱春遊將軍雪散橋邊市
騎省花開縣外樓草嫩玉堤藏堕珥酒濃金盞滑歌喉
誰能借取瑶池馬亂踏紅塵四百州
初夏有作
玉琯葭灰昨夜吹日華光暖向陽枝東君亂點丹青筆
真宰忙揮造化椎紅日暗長人不覺好花偷發蝶先知
後園無限桃兼李留待新恩得意時
江城秋思
澤國迢迢枕海涯眼前歸思亂如麻清秋泉石無多地
殘日樓臺有幾家兩岸早霜紅橘柚半汀殘雨老蒹葭
明時不見投簪客落盡西風紫菊花
華山
三峯森翠倚雲稜凝睇煙蘿最上層八水亂分秦帝國
四關空鏁漢皇陵僊羊未起眠春草塞馬初歸放紫藤
堪惜聖朝無傲吏夜来風月屬閒僧
滕王閣
面臨漳水勢凌霞却倚重城十萬家當檻曉雲生鶴嶺
拂階殘雨下龍沙辭人高宴文皆在帝子歡遊事未賖
好是良宵金鼓動闌干牛斗逼簷斜
江南懷古
六朝雲物更風流澹澹煙藏古寺樓敵國漫輕江似帶
史臣能視橘為侯荒臺有鹿姑蘇晩壊閣無香建業秋
到了賢明出中土莫誇歌舞霸南州
金陵
虎踞龍盤委薜蘿臺城春雨長寒莎梁家不覺市朝改
蕭寺只聞鐘磬多雲樹暮堤攅劔戟風篁虚谷轉笙歌
須知王氣随明主不據金陵又若何
狼山渡口有作
渡口人疎黯翠煙登臨猶喜夕陽天殘雲右倚江都樹
遠水南逥建業船山引亂猿嘷古寺電驅甘雨過閒田
季鷹死後無歸客江上鱸魚不直錢
感興
流年難駐且從容莫厭多情事萬重深院晩因留客鎖
小欄春為惜花封家山久駐偷歸夢庭檜清含入夜鐘
更有薄遊長記得翠鈿遺處綠隂濃
洛中春旱禱龍門無畏塔得雨
露盤金索出危岑風卷驚塵撲翠林五夜清場嚴佛事
一犁甘㴻慰民心聖君旰食憂應减守吏齋誠禱更深
泛灔洛川皆帝力好浮青鯉瑞煙尋
本宫投龍簡中使
醮罷層霄鶴吹分夜壇香火鏤真文羽人月筆封瑶檢
使者星馳下絳雲蘂簡薦誠川后聳金龍傳信洞天聞
再三鵲尾添檀炷為祝虚心佑聖君
僊姬怨
洞口垂楊拂地垂年来期約又依違紅桃不解留人住
白鶴何曾覓信歸雉扇對開春寂寂繡衣雙卷雨霏霏
無言盡日雲邊立不許霓裳按羽衣
宫詞
柳帶分隂接殿基笙歌還擁翠華歸前宫曉赭勻粧臉
别館春紅曬舞衣槐影對籠苔點細桐花西倚夕陽稀
夜来夢上檀香閣猶映珠簾避貴妃
秋日江館喜彈琴羽人至
水館凄清天一涯喜逢僊蓋駐靈芝煙霞初散海中會
風雨忽来江上期琴軫玉寒彈宿露酒巵金暖對朝曦
圯橋書在如相授不獨留侯是帝師
喜馬少保致政
世機無路惱天真心地逍遙萬象新久戍金河歸塞客
却浮鯨海到家人靜封藥竈移文火閒看花隂上舞茵
應笑公侯方内熱六街奔走利名塵
送江寧相公
六朝臺榭好山川丞相遙分造化權兩府規模遵故事
二南風什聽新篇平反庶獄棠廬外約束諸侯玉帳前
莫訝依依戀行色夀藩書命最多年(相國初拜衛翼之命叨掌除書)
送太傅相公居留洛宅
梓澤芝田尊帝里玉符金鑰委台司家傳舊節居連帥
(元帥忠㦤王昔胙土南陽公復以武勝節制居守繼長諸侯)史作新書贊父師留府
櫜鞬分騎引都門圭組鬭班辭共驚河洛初開奥一日
龍光四海知(上即位作述多祕禁中至是賜公詩一章寵行天下榮之)
送濟南杜郎中
秋樹參差堕葉紅剖符還過故鄉東星分北陸龜蛇内
位應哀烏太紫中亭傳宛如行部日(公曾司京東漕輓)冠纓猶
帶觸邪風(公曾歴臺)寒泉豈是無人塞應待君侯立事功
送修撰楊學士留守南京
畫船椎鼓忽東浮留幕賓從候舳艫宫裏銅魚勘門鑰
府中銀兔合軍符鳴騶苑路人千騎送客河橋酒百壺
莫為文章還自苦騖池龍岫且遊娛
送王端公充荆湖北路轉運
錦衣驄馬好還家大别山邊漢水斜霜簡位高增意氣
金章恩重有光華幾程蠻徼雲藏驛一棹荆江月照沙
多少朝簮鬢成雪願君休訪楚山茶
送李殿院知防州
屈草聯芳映法冠亭亭風度聳朝端一麾出守秦城近
千里班春漢詔寬引道畫旗迎馬重褰帷霜簡照人寒
都門逥首多離緒寳瑟凄風别酒闌
送蘇臺守受代歸朝
香案當衙拜鳳書使君旌節下姑蘇賓朋唱和詩千首
耆幼扶攜酒百壺野樹遮蔵過建業亂山迎送出江都
西風不得同歸去紅藕花邊望舳艫
送新恩善濟處士歸玉笥
蠲疴妙劑分黃閣駐景僊山奉紫闈太秀山川須長價
少微星宿已增輝幅巾不被塵纓縳别笈唯封賜葯歸
唳鶴鳴猿好相候利名無染世還稀
送人遊關右
朝曦輕抺柳梢長歌徹郵亭飭去裝鶉首右瞻秦分野
虎牢西入漢關防温泉雨霽離宫碧麟畤沙驚塞日黃
如訪平戎最長策不徒鞭馬為詩忙
送人入越
廣陵江口柳疎疎自領笙歌上舳艫一片曉山迎越絶
數程春水背姑蘇蓮供晚果蜂房細鱠市朝餐線縷麤
他日功成待相訪謝家煙月借人無
送人之淮西
五里亭前一送君碧油紅旆駐清塵半軒晚日淮西路
數拍離歌江上春杜宇有情移别樹野花無主傍行人
男兒多少醻恩地不欲東風淚滿巾
寄張相公
台司金印護諸侯沖氣均和耐素秋戶牖舊謀方倚重
莬裘前計合遲留豈同少傅輕辭漢况有維師永佐周
秉燭家園且行樂即應重起濟川舟
春日寄陳舍人
濃淡晴霞泛夕陽重重煙藹護流芳花殘遠渡曉風急
路入層雲春夢長結蕙翠光留蝶舞含桃紅實駐鸎嘗
可憐得意文章客扈蹕西園月桂香
題東林寺
昔帝先賢跡未消森沉臺殿鏁嶕嶢新蓮照水香空在
舊輦生塵翠已凋夾道古藤看翳日過谿蒼蘚半侵橋
遠公前意無人會空對清風望寂寥
崇勝寺
山當廬阜五峯邊地占侯谿好習禪杳藹峰巒雲蔽日
參差樓殿瓦生煙僧房宿鳥棲簾外客館鳴泉過枕前
但可登臨閒訪古西来無法與人傳
觀夜醮
萬條銀燭間靈旗一片清香匝玉墀羽帳星辰来不覺
僊壇冠帔立多時紅桃裛露風初細白鶴迎雲月漸遲
試託東皇問蕭史鳳簫應許借人吹
話道
清净無營即自由神僊何必待人求秦皇多詐死猶諱
漢武窮兵老未休巨費漫悲徐市藥怪書空驗少翁牛
須知方寸真元意不在層城十二樓
赤城
丹壁排空疊綵虹上真應此駐靈蹤烟沉曉日明孤頂
雲破餘霞出半峰巖下法師曾伏虎洞中僊客屢投龍
他年翠蓋東巡狩玉牒終須受大封(案此詩原本闕今據北宋人小集增)
(入)
文莊集卷三十四
