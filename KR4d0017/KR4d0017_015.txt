文莊集卷十五宋夏竦撰
奏議
擇牧守奏
伏以今之牧守當古諸侯權有生殺祀有社稷其人存
則王澤下流天時無害庶官各守其序四民不遷其業
其職廢則旱蝗肆孽瘡痏徧野政出于吏胥獄成于賕
賂故國之股肱莫先其任漢宣有言曰與我共治者其
惟良二千石乎國家之制貴尚州牧在顯忠遂良于斯
為盛而求賢審官或未純一頗有因緣久次出分符竹
結託貴要遂領藩條或得用于虐刑或成名于厨傳以
是奉法各異為政差殊強者失於猛寬者失于縱謹者
失於凝滯敢者失於造次和者弊於黨狠者弊於戾或
貪而有能廉而無材明于法令拙於化育喜于慈惠疎
於防戒雖材不求備難以適中而任官惟賢固宜慎選
然則罪莫大於貪暴愚莫甚于闇懦去此而往其失可
追伏願陛下委任台司議新其職明考課之令重刺舉
之權自非該通學術熟習政事者不得除授仍歲詔尚
書省上其殿最明示賞罰若為治有状則即郡進爵但
其善化不渝何必三年而代無使人疲於迎送官弊於
數易惟陛下念之夫隆守文之業增太平之基不在斯
人誰塞其責
擇令佐奏
伏以國家安危夲乎蒼生蒼生治亂繋乎宰字之官於
民甚親古者子男之國今為令佐之任故漢詔郎官出
宰百里百里之任非材不居國家之制若何輕之春秋
之義用賢治不肖用貴治賤方今令佐弊居叢脞或醫
師畫工之訴貧窶或京百司吏之論久次貴游子弟之序資
蔭京朝職官之遭削奪者皆得調授州縣之間吏道益
雜率多不善文法罕諳政事下有妻孥以牽其心上無
清華以誘其望樂於因循甘於賕賂皆曰過且罰不失
為同類罪且棄不失為豪民以是而觀非用賢治不肖
者也况州縣之儀苦於庸賤稽首階墀厮役公府民之
疾苦不能抗行州之蠶食不敢力禦或牧守非材好自
尊大輕視王之命臣不若已之僕御賢者忍耻懶圖政
事愚者徇財不顧輕辱以是而觀非用貴治賤者也夫
用不肖治不肖則政弊用賤治賤則民不服以水濟水
誰能食之嗚呼縣境相壓令長比肩一清九濁尚為多
賢比屋空虛百里瘡痏傷天之和致時之灾不在斯人
誰當其咎伏願陛下軫念元元垂意令佐擇其材能除
其不肖貴其爵服去其庸賤合仲尼春秋之義流先王
愛民之惠則太平之化可階而至矣
去貪吏奏
伏以貨賂不行之謂公朝脂膏不行之謂良吏公朝正
則齊民悦良吏存則善政舉故政以賄成傳書其罪貪
人敗類詩刺其姦盖為政者忌貪貪則憎愛憎愛則舞文暴
物無所不至故於憲法特峻其科拒其誅剥則涇渭莫分
餌之幣帛則鈎弦共直銓選之司貪吏先而廉吏後鞫
詢之寺豪民直而貧民枉會府不絶于請求棘寺頗聞
于市法幸居清要則市甲乙之科覬蒙超擢則買清白
之舉中官受命率訪珍竒武士在官多謀聚歛牧守納
賂于珠金令佐受獻于絲榖郡遇督察之官則瘡痍累
月邑經簡稽之使則罷弊踰時或吏蒙其上朝輸其貨
則夕淪受福暮違其求則辰起當咎富者傾資竭産以
赴其急貧者質妻鬻子以救其苦蒼生雖痛誅求贓吏
罕聞敗露蓋人懼仇讎事微證引旁無糾擿之吏上多
容匿之徒君子忍耻而不言有位制姦而寡術伏願陛
下寬直言之罪嫉幸民之弊内擇憲臺之吏專察百司
外選剛正之官分按天下探聽民聲稽驗政迹無状者
投畀荒裔坐贓者禁錮終身庶當仁義之朝皆勵廉平
之節
厚文德奏
伏以文乃國章國寳文體觀盛衰鍳興亡察奢儉考愛
惡莫近乎文唐虞之典辭大意明益禹之謨氣直體壮
太康失邦五子之歌悲且怒太甲不明伊尹之書戒而
諒周德盛而關雎樂王道衰而黍離怨秦風舊而車鄰
大唐德遺而蟋蟀儉說辭偽而戰國亂仙詩邪而秦室
壊漢德寬大文比三代義本六經而旁引灾異豈雜覇
之道見於文乎哀平之衰䜟緯亂典遷洛之後其弊風
流但著述之文氣尚清壮魏晉以降文采勝質江左之
風虛澹為工裴子野劉勰之譏諒不誣矣李唐氏作緝
熙禮樂多士盈庭辭有雅氣迨其叔世旋亦輕靡五代
亂離諸侯僣竊辭體巽懦幾於墜地國家駿命攸隆王
道馴致材為世生文德宏壮四代而下無或比崇而近
歲學徒相尚浮淺不思經史之大義但習雕蟲之小技
深心盡草木遠志極風雲華者近於俳優質者幾於鄙
俚尚聲律而忽規箴重儷偶而忘訓義况陛下睿謀如
天聖政淳素若何逢掖之生乃循流蕩之弊伏願朝廷
進用醇儒激勵浮俗考試之制推先策問非五經不得
以對非常道不得以言但以義理為尚不以聲韻為限
則學無濫進人知嚮方不數年間文必大變跨東周郁
郁之美抑西漢煥乎之盛惟帝念之其道非遠
議貢舉奏
伏以隋設進士之科唐氏特隆其選歲登榜帖不過三
十賢俊之噐將相之具在其中諒不虚語然主司慎選
弊於回撓豪右角逐之衢是非鋒起之場進孤寒則道
直而有悔私權貴則道枉而無咎貢舉之間因循滋弊
國家大設場屋旁求髦俊雖搜賢之禮博於虞夏而登
科之士冗於隋唐濫者或輩進材者或旅退薦書未逹
於冕旒馳聲已滿於塗路求夫厥由其弊斯在始則天
下州郡薦送冗雜祝謁已先秋賦里選何有至公擇官
一郡選賢數縣錚錚佼佼推為翹楚故大藩動盈百數
支郡不遠百里一賢無乃多矣次則省試有司優容過
當或以三應五上華顛鮐背嘗對揚金殿授薦邊城皆
蒙姑息取預科級明試之道無乃遠乎若萬方上計扄
鍵貢闥衣冠鱗萃而萬數卷軸山積而億計良楛相雜
精粗交半銓品之官不踰五員考試之限不越三旬雖
周孔無以施其鍳荀孟無以展其材况主司不一好尚
差殊學古者注意於策論修辭者宅心於詩賦簡略者
鄙其閎衍綺麗者輕其質直鍳裁既紛品題乃惑緇素
無常色金土無定價燕雀遇便風則高翔千仞蛟龍無
尺水則困於泥塗故工拙之状多乖外望致躁競之士
騰口謗議為朝廷計者莫若改立制度頒下郡國自今
本道舉人各於都會取觧專委輸運之使慎擇秋賦之
官選采良士上名禮部朝廷於是選官十員立限一季
先則品題所業次乃詳考呈試不得以場籍年齒御試
遠人妄分條目濫居等級但詩賦策論俱善為上等詩
賦優而策論劣策論優而詩賦劣者為中等自餘不逮
皆從駁放擇材而升不限其數奏名之日則榜列程試
合格者自省門而右丹筆題注明下臧否標其警策之
辭識其疣贅之語凡於卷末統論得失合送合落各令
知悉如有不當並聽言上是則主司無啟倖之門薄徒
有知過之心進人以禮
平筦𣙜奏
伏以齊桓彊主夏盟始議鹽鐵漢武外事夷狄乃興筦
𣙜魏晉周隋沿革非一唐氏因之兼增𣙜數貞元之際
復行茶税山海之饒盡於國矣夫天地之利與民共之
藏財於民非欲盡取故曰民之不足君孰與足又曰百
姓足矣君孰與不足蓋君以民為心民以君為體未有
心勞而體逸支瘠而身壮者也國家富有徵税充牣府
藏雖君王之心務推寬大而聚歛之臣競為苛細刻取
羡餘不知紀極至於海濱之民食無鹽滋山居之人飲
無茶味若有負販必與吏共是網密於平民而法寬於
姦猾𣙜酤之制近年尤急或增見在之課或追已亡之
額或明下詔條公相剗奪所入至微而爭端鋒起州縣
之獄自此滋豐竊為陛下惜之夫筦𣙜不可廢可以平
其法法不必急急則民望於上亦不必緩緩則利歸於
下在任廉平之官使喻朝廷之意削除冗制務存大體
上不虚國下不迫民則政在其中矣孟子曰文王之囿
七十里人以為小蓋與民共之也夫以利共之以道取
之以禁防之以籍正之徧行而不盡雖禁山錮海而民
不為怨矣
抑僊釋奏
臣聞舜禹商周之有天下文以經邦國武以戡禍亂政
以齊民教以導俗故家給人足元元豐厚漢氏陵遲魚
目入珠樹黃老之談導浮屠之源歲月滋深枝𣲖寖茂
蕭梁之佞象教勃興李唐之譎真風益廣招藏游隋蠧
耗衣食誕誑吾民十室而九雖間有鉅儒輸誠獻諫深
根固蒂無以拔去國家經啟古義深抑流弊狹度人之
制峻修崇之禁九州穆若有識交慶而大藩尚踰千人
小郡猶登百軰訪諸輿議其倖可知皆言京城寺觀每
歲頗得度人或暫考經業或但聞久次便受戒籙即登
名籍四遠之徒游手之民皆擔簦負幣求度輦下詩云
商邑翼翼四方之極又曰率土之濱莫非王臣豈有書軌
混同憲章殊異又聞其徒豪右多聚貨泉因誕降聖辰
仰望王澤或徼幸命服或希覬寵號仲尼曰惟噐與名
不可以假人忍使恩耀光被髠褐求之典籍甚為無謂
伏願陛下恭循典法錫命司存省度人之禁去紫衣之
制庶令驕嫚之民罕趨浮惰之業聖朝善政自可遵行
仁義何必恢崇釋老而後教化式孚區區之言伏待裁
擇
總大綱奏
臣聞易曰堯舜垂衣裳而天下治語曰無為而治者其
舜乎詩曰不識不知順帝之則非謂端拱黃屋不親庶
政納進熟之計受蒙成之福蓋言聖人勞于求賢逸于
得士左右前後股肱耳目皆任循良一人虚心以順天
下則可以無為矣夫天者君道也四時者臣道也君當
清明以象天臣當生殺以象四時仲尼曰天何言哉四
時行焉百物生焉古先明王靡不由此國家中外清謐
朝廷肅雍陛下臨視萬幾勞神日昃至有論報刑徒簡
稽卒伍皆抵軒陛實煩清問臣聞百官承式各有司存
正則有賞濫則有罰但令恪守條章豈皆取必于上若
陛下英睿聖神無得而量至于耳目視聽固亦有限日
出臨朝表奏雲集决其大綱奮以宸斷猶不暇給况親
其委細勞勤聖躬臣竊恐違上事宗廟下撫億兆之意
願陛下選任賢逹責成官事至于閱罪簡卒之比自非
國家大計理千政教者稍委之所貴庶政簡務清符合
太一宸體逸豫永享萬夀是則塵露之微少禆萬一
謹邊防奏
臣聞防邊扞寇其要有四遠𤇺候明約束謹關梁慎間
諜遠𤇺候則寇鈔不至明約束則守禦不怠謹關梁則
姦覘不行慎間諜則敵情可得不知𤇺候約束之道者
不能無禦敵之患不知關梁間諜之事者不能有得敵
之利善守邊者令敵不知所攻掠姦不知所刺探敵動
靜之計進退之期山川之勢法令之制知之而後制之
譬如乘高建瓴方今邊邑使領循守規轍政無竒状以
警寇心晝日喧呶唯諾昏夜傳呼更漏暇則飲醊殽觴
急則方陳甲馬寇至則扄鍵城郭受圍則坐食芻粟内
無竒兵外無相援四野蒼生任為魚肉以此守邊殆非
良畫誠宜選任梟雄列分遠鎮堅甲精金勻於給授寇
來勿縱敵去勿追仍任偏禆經略邊境相為肘腋互張
聲勢數年之間深務完葺是則邊民既安邊用亦足矣
洪州請斷祅巫奏
臣聞左道亂俗祅言惑衆在昔之法皆殺無赦蓋以姦
臣逆節狂賊亂規多假鬼神搖動耳目漢之張角晉之
孫恩偶失防閑遂至屯聚國家宜有嚴制以肅多方竊
以當州東引七閩南控百粤編氓右鬼舊俗尚巫在漢
欒巴已嘗翦理爰從近歲傳習滋多假託禨祥愚弄黎
庶勦絶性命規取貨財皆於所居塑畫魅魑陳列幡幟
鳴擊鼓角謂之神壇嬰孺襁褓已令寄育字曰壇留壇
保之類及其稍長則傳習祅法驅為童隸民之有病則
門施符術禁絶往來斥遠至親屏去便物家人營藥則
曰神不許服病者欲飯則云神未聽飱率令疫人死於
饑渴洎至亡者服用又言餘祟所憑人不敢留規以自
入若幸而獲免家之所資假神而言無求不可其間有
孤子單族首面幼妻或絶戶以圖財或害夫而納婦浸
滛既久習熟為常民被非辜了不為怪奉之愈謹信之
益深從其言甚於典章畏其威重於官吏竒神異像圖
繪歲增邪籙祅符傳寫日夥小則雞豚致祀斂以還家
大則歌舞聚人食其餘胙婚葬出處動必求師劫盗鬭
爭行須作水蠧耗衣食眩惑里閭設欲扇搖不難連結
在於典憲具有章條其如法未勝姦藥弗瘳疾宜頒峻
典以革祅風當州師巫一千九百餘戶臣已勒令改業
歸農及攻習鍼灸之脉所有首納祅妄神像符籙神衫
神杖魂巾魂帽鍾角刀笏沙羅等一萬一千餘事已令
焚毁及納官訖伏乞朝廷嚴賜條約所冀屏除巨害保
宥羣生杜漸防萌少禆萬一
文莊集卷十五
