文莊集卷十宋夏竦撰
表
代王文正相公辭司空第一表
真館告成方臻於吉日慶霄垂渥首及於具臣慙震所
深周章失次臣某中謝竊以宏父之職邦土是司任惟
其人固難求備坐而論道是謂無官自非宣清重之風
茂冲粹之德將何以會通九澤監總百工備四近之班
應三階之曜如臣者材質庸菲性識顓蒙禁省代言微
深厚之體近司聞政乏康濟之謀徒以叨逢聖明過賜
丹采巖廊充位華貂有不足之譏武帳承顔前箸無可
籌之事至若慎徽五典懷柔四夷率育黎蒸簡清流品
封崇於恒岱奠瘞於河汾緘祕刻以朝元展欽柴而拜
况宣明禮樂之制布昭巡靖之儀惟仰奉於成謨莫少
陳於末議洎載均諸賞典常首冒於徽章維石巖巖莫
允具瞻之望伐檀坎坎但增素食之譏昨者國家祗若
靈猷欽崇祕宇觀紫微之法象侔曲密之威神官有居
方盖動遵於精意事無愆素則自屬於攸司而臣上領
使名本無職局未嘗面勢親總工庸唯奏格於馨香自
肅祗於齋潔豈謂慶成之日首叨非次之恩俾正位於
公槐極加崇於鼎席況冬卿之望古制攸難本非虛受
之資豈是徼榮之地重念臣聲猷寢昧齒髮甚衰師長
朝猷歲時滋久忝居揆務命數非輕尸厚禄以尤多妨
賢路而斯甚早欲露章車府延首帝閽願避寵私用全
散拙屬敦仁之俯逮實布欵之未遑豈可更竊茂恩洊
居隆器縱人言之靡畏抑自訟以何安苟昧進以無厭
必惡盈而有咎循墻傴僂跼地怔忪伏望陛下深測上
仁俯矜丹懇特寢出綸之命俾寬據蒺之憂如此則求
賢審官靡替及功之賞陳力就列式敦知止之風誓更
竭於涓誠用仰醻於大庇兢惶隕越得請是期
辭司空第二表
國恩非據天聽盖高既未賜於允俞但俯增於惴慄臣
某中謝竊以三公之任庶政是維燮順天和登翊王度
所以無人則闕有德乃堪况惟度地之資尤重經邦之
寄舜咨伯禹始别九州之封魯任宣尼爰分五土之物
逮兹以降厥制彌艱或寵重於茂勲或旌明於懿行未
有不階人望誤被朝章儻成虚授之私實損至公之道
如臣者素無微效幸遇昌期陟降凝嚴周旋機近熙帝
之載既乏於訏謨為儒之榮又踰於素望不能早避賢
路博衍時材荷大庇以雖深顧傷廉之已甚豈可不能
早避更竊微榮况琳宫揆日之初梓匠飭材之際上則
蒙成於聖慮次則專達於攸司臣有何功豫兹懋賞苟
廟堂之位可以假人則軒冕之恩不足勸下將何以表
儀羣后弼予一人
代寇相公謝恩表
臣某言今月一日伏蒙聖慈賜臣官誥一通勅牒一道
特授臣前&KR2018;官者睿造曲成寵章有異載循淺拙不任
兢惶伏念臣本以庸材叨逢慶會詎諧人望誤簡帝心
自忝昧於慈榮實頻繁於要近既靡揚於吏職固遑䘏
於人言豈謂伏蒙尊位皇帝陛下俯念顓愚曲推恩庇
授之節制斷自宸衷矧視秩於公槐抑兼營於台鼎雖
竭心而有素實報德以無階唯更誓於夙宵冀少酬於
臨照
又謝恩表
臣某言奉符仁里式罄於精衷徹饌真場爰及於大慶
播鴻徽之允穆介蕃祉之無疆降及萌生率同抃蹈中
謝竊以混元無象判渙於二儀冲用自然周流於萬化
洪惟教父肇啓真源強分太上之名茂洽有常之德唯
降臨之勝地有祈福之嚴祠漢崇文石之壇靡昭於儉
素唐制金蓮之舞詎極於誠明允屬昌辰式揚茂典恭
惟尊位皇帝陛下睿明攸縱恭儉式孚祖武宗文昭宣
於馨烈尊道貴德懋建於大猷受綠字之元符集紫清
之景祐勒封云岱則瑞氣成宫展宷河汾而祥光燭地
遽感通於宵寤爰降格於仙游昭長發之鴻源諭聿懷
之密命上仁愈洽盛事彌敦乃眷靈區俯俞勤請命攸
司而經始酌洪典以時中神物嘉生溢珍圖而繼至殊
庭大室陳告禮而啟行羣后奉儀寳文先道積明誠於
京闕宣睿作於洞章爰恊靈辰首登徽冊百司定列肅
陳薦鬯之儀九奏成文亟備升煙之禮凝蹕於省方之
館受釐於頒瑞之庭萬㝢駿奔百靈交慶英聲無已騰
懿鑠於九圍道蔭彌隆庇羣生於億載叨分畱事幸奉
嚴禋仰丁襲吉之辰共積逢時之幸欣榮抃蹈倍百常
鈞
代寇相公辭官表
雲雷之澤曲播於慶霄旌棨之榮誤加於𤨏質揣循斯
至祗受誠難臣某誠榮誠感頓首頓首伏念臣本以諸
生誤階榮次荷先朝之振擢參近職以頻繁罔知退食
之規徒益在梁之刺洎偶繼明之際過聽圖任之私召
自藩垣俾釐京室方總貨泉之職遽叨鈞鼎之榮爰外
布於郡條亟入司於畱籥逢辰之幸曠世難名其如家
世素微年華漸暮雖竭當官之節終無報國之階況會
府分曹已漸於八座陪京出守止望於一麾過蒙帝造
之曲成叨踐樞庭而承乏奉行成算循舉舊章絶無廣
盛之謨但積祗膺之懼豈謂伏遇皇帝陛下矜其不逮
恕以無他特垂踰望之恩用示簡心之澤聞命之始跼
地無從况文武聯榮人臣極致惟聖朝之三葉符茂典
者二人趙普以佐命元勲方兼於將相李至以攀龍舊
德止擁於旌旄臣也何功妄階兹寵縱造化獨私於淺
拙而鬼神必害於滿盈仰承保庇之仁但銘於骨髓退
思止足之戒實悸於肺懷伏望聖慈俯矜丹懇復七兵
之舊列寢六纛之殊恩儻得束帶金閨紆紳丹陛再拂
桑榆之景重親日月之光更厲夙宵虔服資忠之訓庶
俾塵霧仰酬任舊之仁
代寇相公謝詔允百官國學觀先皇御書表
臣某言睿辭從欲温詔曰俞祗誦已還兢榮交集中謝
伏惟尊位皇帝陛下寳慈宣化克已敦仁翼翼因心茂
著聿追之孝孜孜典學誕隆載郁之文式眷虞庠肇營
軒閣閟先朝之睿迹緘以金縢昭善繼之聖謨垂之玉
刻俾多方之仰視彰累盛之流徽臣等謬籍金閨未趨
璧水爰祗章而列奏願澡雪以榮觀遽承出綍之言特
允叩門之請交趨動色覩能事而有期誓節盟心報鴻
私而無地兢惶感忭倍萬常鈞
代寇相公謝賜還京謌表
臣某言福壌還衡式臻於中禁薰風流韻爰播於永言
叨仰止以為榮顧乃𢋫而增愧中謝伏惟尊位皇帝陛
下寬仁逮下寅畏時中顧諟明威紹揚先烈自欽承於
道誨彌昭事於真源奉綠錯之符虔趨於仁里奏紫極
之舞順拜於清壇膺介祉而有融霈鴻慈而允洽亟回
輿於近甸既飲至於太宫陽位欽柴將修於大報睿文
章漢遽發於英聲被六樂以和同鑠三辰而均麗暢聿
懷之景命昭有翼之精衷臣幸遘昌期獲頌聖藻藏家
傳寳顧圭竇以增輝稽首颺言撫么絃而積媿仰塵聽
覽伏切兢惶
謝宣示綿州進彰明縣崇仙觀栢木文彩像道
士七星儀形表
臣某言今月十日崇政殿伏蒙聖慈宣示綿州所進彰
明縣崇仙觀栢木柱上有文彩像道士形儀分明可高
七尺兼北斗一座者美材薦祉靈像成文祗覿以還慶
榮交至中謝伏惟尊位皇帝陛下紹隆先志懋建民中
罄寅畏以禮神保惠和而育物皇圖候日丕顯于鴻猷
真祖在天誕彰於道蔭播三儀之善氣騰萬物之嘉祥
矧彼左緜素嚴祕宇惟丹楹之有覺挺堅栢以含章久
佇昌辰適彰瑞理上儼靈仙之體旁分斗極之形審諦
無差周旋悉備清衷載考協開元至盛之符羣后仰瞻
實治世無疆之應臣等濫塵樞近獲遘珍祺忭蹈之誠
倍萬倫品
代寇相公進和御製升祔詩表
臣某言伏以清廟肅雍既嚴於尊祔薰弦和雅遽播於
聲詩叨拜賜以知榮預颺言而匪稱載循淺昧伏積震
惶中謝竊以周美太任聿著思齊之頌魯尊先妣爰歌
有侐之章盖昭布於信辭用形容於盛德伏惟尊位皇
帝陛下寅威景命嗣服慶基誕彰錫類之仁務極顯親
之禮近以欽崇先后稽考舊章恭升帝母之尊祗侑神
宗之室揆休成而允協薦禋潔以惟馨虔敷章漢之文
茂述因心之道克諧以孝昭虞舜之大猷煥乎有文宣
陶唐之懿德臣幸鍾運會素乏藝文載𢋫郁穆之音彌
顯滔堙之累仰塵聽覽尤切競慚
代丁相公賀元德皇后祔廟禮畢表
臣某言鴻儀茂舉至孝允孚凡在照臨咸同慶忭中謝
臣聞魯尊先妣姜嫄始立于閟宫唐重母儀昭后終遷
于太室徽音匪遠彝制具存恭以元德皇后作合先朝
誕生上聖自别崇于廟享庸未極于禮章伏惟尊位皇
帝陛下錫類推仁追恩著德體周文之翼翼極虞舜之
烝烝仰惟帝母之尊虔納輔臣之議用欽崇于尊謚恭
升配于神宗涓選靈辰宣臻熙事百官承式奉徽册以
惟寅萬世不祧致明禋而永穆丕顯奉先之禮茂昭維
則之思先置真祠仰聞大慶趨闕庭而靡及增蹈頌以
攸深
代集賢相公辭官第一表
臣某言真馭下臨式均於大賚寵光遐被首及於具臣
退省何功實為非據臣某竊以漢崇特進實寵於勲賢
魏重右曹用司於樞要典章所載名器甚隆允屬昌辰
尤為大任苟乏當仁之譽必貽虚授之譏如臣者望實
非優藝文素淺當先朝之政治誤膺柬拔之私遇上聖
之繼明曲荷眷懷之造周全宥密參預彌綸唯仰禀於
睿謨莫少裨於帝載爰保釐於洛邑洊居守於神臯曾
微扈從之勤再奉疇咨之命鴻鈞播物但繄天地之仁
神鼎調元莫適鹽梅之用昧進固踰於涯分省躬每懼
於顛躋此者伏遇皇帝陛下奉若景靈祗明妙化感上
真之報降昭帝緒之綿長茂對皇穹既嚴於禋饗誕敷
慶渥亟及於近司進二品之崇階正三臺之峻秩乃加
井賦併示寵章雖堂陛惟隆務推於優裕顧斗筲至小
必至於滿盈湏傾若厲之誠仰凟盖高之聽伏望陛下
俯矜短拙曲示保全濬發宸慈俾收成命如此則公朝
之典克叶於無私鄉校之言免譏於不稱仰干旒扆得
請為期
第二表
臣某言寵私非據誠請未俞載自省循彌增隕越臣某
竊以受爵不譲賢哲之深譏無德而貪典章之明戒矧
躍池峻秩執璧崇階實真相之華資固公槐之異數自
非勲懿曷副疇咨如臣者素乏藝能誤膺眷倚裁成庶
政但傾將順之誠弼亮大猷莫著彌綸之議唯以幸逢
期運頻歴歲年仰膺圖任之私不責謨明之效素飱多
媿難逃冒忝之譏榮路久妨每積滿盈之懼此者伏遇
皇帝陛下齋心體道恭已節神居蠖濩以儲精宅希微
而觀妙荐膺秘籙交舉鴻儀遠至邇安惠和胥洽天明
地察報降日彰感真馭之俯臨諭仙源之邃遠克昌厥
後茂奉於景靈永錫無疆誕膺於純嘏式均異寵首被
台司右曹之任尤崇特進之名至重益爰田之公賦皆
推德之徽章聞命益驚循牆失措遽傾懇悃固避恩榮
而睿聽盖高未收於渙汗危誠益厲彌積於怔忪苟昧
進而自安必曠官而罹咎况屢干於聽覽期特賜於允
俞伏望陛下深測上仁曲回久照追寢出綸之命俾寬
跼地之憂如此則求賢審官式叶無私之化陳力就列
免增有靦之慚干犯宸嚴期於得請
代樞密相公辭官第一表
臣某言真祖肇臨茂昭於純錫寵靈爰被首及於近司
退省踰涯罔知攸措臣某竊以漢崇掌武之秩實典於
樞衡唐設褒功之名用優於勲績矧圭田之厚賦皆懋
德之徽章允屬昌辰尤為異數功庸夙著聞望素高式
副僉同仰膺眷倚如臣者藝文淺陋胄緒單平始登射
鵠之科止竊代耕之禄振纓幕府結綬蘭臺夙宵靡造
於官箴尸素遽通於閨籍爰遇繼明之運首膺下濟之
仁踐清切之要司歷凝嚴之近省發揮帝誥莫暢於鴻
猷參貳台衡蔑聞於善政固民瞻之匪邈惟聖造之曲
全載塵侍從之資遽總樞機之務屬元符申錫茂禮交
修奉先置以何功贊上儀而非允暨荐敷於大慶皆首
竊於殊恩憂媿彌深寵光繼及遽升榮於鼎席復正職
於樞庭責實循名固昧和羹之望致遠任重方深顛躋
之憂此者伏遇皇帝陛下惠迪先猷寅威神化自欽承
於寳籙彌尊奉於景靈守慈儉而化人宅中庸而體道
皇穹是輔密命有開始宵寤以符通逮真游而報降簡
冊虔尊於徽謚羽髦祗告於太宫欽修茂對之儀用極
齊民之意就陽升燎誕受於繁禧逮下均恩首覃於𤨏
質進台極三公之位兼加懿號之榮益井田五等之封
仍增真食之數寵私繁縟進退周章無德而貪詩人之
刺斯見知止不殆道家之戒甚明苟昧進而自安必曠
官而負愧上累知臣之鑒下貽覆餗之虞湏瀝丹誠仰
煩宸聽伏望陛下曲回久照深測上仁俯矜益厲之誠
追寢已行之命如此則公朝賞典克叶於程材鄉校多
言罷譏於竊位上干旒扆得請是期
代東樞相公辭加恩第二表
寵靈非據誠請未俞循省已還周章失次中謝竊以知
止不殆道家之戒甚明以榮為憂先哲之規可覽伏况
臣自叨慎簡尤乏訏謨待罪樞庭莫裁成於大政兼榮
宰府已臻極於隆名屢省妨賢常虞瞰室此者伏遇皇
帝陛下欽承道誨祗遹靈心效駕真區薦明馨而有翼
奉符泰畤嚴陟配以惟寅臣叨贊鴻儀靡詳盛節屬均
恩之云始膺懋賞以夐殊進公府之崇階廣爰田之厚
賦聞命而震惶靡措循涯而盈滿是虞爰瀝肺肝仰聞
旒纊若厲之誠徒切盖高之聽未廻湏再凟於凝嚴期
稍安於隕越伏望陛下俯矜短拙過視保全特推從欲
之仁俾寢已行之制是則多言可畏免騰虚受之譏信
賞無私允叶至公之道戰兢懇到得請是期
謝加恩表
臣某言泰畤欽柴式推於茂渥公車奏牘爰錫於徽章
遽荷宸慈俯頒優詔既靡俞於懇悃難再凟於凝嚴祗
荷寵私伏增榮感中謝伏念臣文非近雅材不逮人幸
會鴻名謬階通顯紫宸揮翰莫宣暢於大猷會府寵材
止奉行於舊典而屬皇穹降鑒景命肇新昭事景靈叨
榮於恭館交修盛節獲侍於寳文顧庸昧之無能辱眷
懷之特異振纓東掖始均夜拜之榮結綬中臺忽貳春
官之職洎真游降格睿志寅威貢九牧之良金範三清
之晬象導迎將命方體於精衷振拔踰涯俄參於庶政
顧乃版圖之秩愈增淵谷之憂昨者景亳朝元圜壇報
本叨戒先於備物既肅奉於明禋曠怠是虞啟居增惕
豈謂上仁攸惻賞典斯隆賜八柱之貴勲進三品之崇
級上公列爵仍加凌閣之名真戶益封兼廣爰田之賦
念非才之最甚於瀝懇以尤深顧渙汗之難收但怔忪
而祗受陳力就列益媿於滿盈以榮為憂彌增於隕越
此盖皇帝陛下責非求備道在包荒觀堂陛之言用優
於近列播乾坤之德務洽於純禧唯當退自揣循進思
刻勵詠伐檀之叶已媿於無功歌天保之章敢忘於報
上誓傾勤拙少荅照臨
代東樞相公謝授官表
臣某言飇歘降真式均於大慶絲綸示寵併集於微軀
爰揣分以增憂繼削章而瀝懇洊荷聖明之詔靡俞遜
避之誠難屢凟於惟聰但俯增於有靦僶俛祗受以榮
為憂臣竊以秦官掌武之司式總王旅唐制懋功之號
寔寵勲臣矧加地之徽章皆疇庸之茂典自非澡行浴
德履潔含忠績簡帝心聲敷物聽則何以仰膺眷待允
副僉同如臣者材實非竒行能無算寡庠序雍容之譽
乏丘園潔素之姿徒雕飾於庸頑誤陞攀於仕進當先
皇之求治在小善之咸收及攘臂辭場始奉命鄕之薦
比肩名路洊塵入幕之資固婉畫以無聞但食貧而自
守豈謂誤承陟詔擢典秘文亟臨關市之司甚曠征㕓
之職屬大明之繼照均茂渥以旁流遂通籍於朝閨仍
效官於會府體寬大之詔敢議於煩苛陳蠲復之科過
叨於奬與始預七人之列俄居四近之榮丹筆詳刑固
平反而寡要紫宸撝翰寔潤色以無聞但自結於聖心
旋陞榮於内禁金鑾夜召恭奉於威顔玉壘晨征遽銜
於睿旨既撫安於瘵俗式宣暢於仁恩忽膺乘馹之趨
俾貳秉鈞之烈巖廊建議莫禆贊於大猷邊圉折衝詎
澄清於遠略無勞被遇自訟增慚既騰不稱之譏益賴
曲全之德遷内殿優游之職冠近臣侍從之班寢食圖
書方思於肄習總釐樞軸忽荷於倚毗屬三邊徹警之
時是萬國同文之日循舊章而進秩無所建明繄睿算
以蒙成但知將順屬元符之申錫惟密命之有開克昭
右席之靈將展合祛之禮亟司先置於備物以何功首
奉殊恩在策勲而加等矧梁隂之降禪報厚地以增基
猥奉睿慈曲揚茂實莫極形容之妙洊叨優渥之私暨
廵祭於魏脽復欽修於漢祀贊鴻儀而非允錫異數以
彌隆載惟班瑞之壇謬奉肆朝之禮復承優假曲被寵
光雖盛節紛綸務洽龐鴻之慶而寵靈繁縟益增冒忝
之憂方多愧於非材復誤膺於爰立樞廷正職詎宣宥
密之謀帝傅叨榮徒玷論思之任雖宸衷之靡替在輿
誦以彌喧維石巖巖莫允具瞻之望伐檀坎坎但增尸
禄之譏昧進居多食浮滋久此者伏遇皇帝陛下祗明
至化恢大慶基宏亮嘉謨翕純而克裕紹休先烈舄奕
以垂鴻寳慈儉以化人宅粹和而觀妙無思不服誕宣
清淨之風有感遂通脗合希微之道酌中庸而立德守
淵默以儲精馨烈升聞皇穹降鑒感仙游之昭假彰聖
緒之悠長誕膺永錫之祥丕顯克昌之祐祇嚴簡冊既
薦於尊稱焜燿樵蒸爰修於盛典式覃榮渥首及具臣
進秩三階錫美名而益茂增封五等加公賦以尤豐載
自循涯豈遑聞命况振景拔迹在超越以難階苟損實
虧名必滿盈而易覆顧不能而將止况自見之甚明遂
稽周任之言亟效范丹之節雖怔忪失措繼傾若厲之
心而渙汗難收莫寢已行之詔但周章而祗荷固隕越
以無從此盖陛下欽奉景靈誕均純錫特掩妨賢之咎
益推注意之仁敢不刻鏤肺懷揣摩鉛鈍竭心官次庶
逃竊位之虞勵節朝端免負知臣之鑒少輸勤拙上荅
照臨
代東樞謝賜宴并御詩表
臣某言泰畤慶成方均於渙渥薰弦濬發爰播於聲詩
叨拜賜以知榮顧颺言而靡稱中謝伏惟尊位皇帝陛
下順承天則懋建民中包舉蓺文化成於綿㝢肅恭祭
祀誕受於蕃禧近者祗祓齋輿朝修真館奉蘿圖而展
宷藏金刻以著誠爰飲至於帝居遽涓辰於郊報圜壇
備物奉二后以侑神紫幄受釐眷萬區而均祐仰體需
雲之象俯推湛露之恩玉斝芳醪合多歡之允穆栢梁
高韻宣介祉之無疆函四始以飛英協六同而振律緝
熙王度煥衍帝謨臣等謬備樞機親逢旦暮章天睿藻
幸傳寳於私門堙耳庸音媿𢋫歌於聖域共循蕪累預
積兢慚
代東樞相公謝生辰禮衣器幣鞍馬表
臣某言寵私俯被榮錫有加拜賜已還揣躬增惕中謝
伏念臣聲猷素淺器識非長幸會亨嘉遇承甄奬奉樞
機之密命參鼎鼐之崇名循舉舊章莫建將明之議蒙
成睿算但增忝昧之憂豈謂宸衷俯記生日特令賤息
肅將朝恩駿騄兼衣榮增於𤨏質織文鈿器慶集於私
門載念無能尤增内訟兹盖伏遇尊位皇帝陛下法天
垂覆體道延慈式眷近司務推優渥功微賞厚固無可
報之階恩重命輕唯勵自公之節兢惶感懼倍百常鈞
謝賜地宅表
臣某言皇慈振惠夏屋定居仰戴恩私伏增隕越中謝
竊以齊招賢士宅於康莊之衢漢寵列侯賜之甲乙之
第盖國家之茂典寔臣子之殊榮伏念臣世緒單平藝
能淺拙豈謂聖明過聽簡拔踰涯待罪樞庭俾虚於官
謗兼榮鼎席莫允於民瞻頃者初玷朝閨肇營私第前
瞻太室密邇閟宫常戒前驅靡容呵止然尚憂於囂雜
或有凟於靖淵加以寒族漸多聚居頗窄屬導河而環
水洎倚城而建門仰昭事之載嚴彌退思而增惕將懇
求於更次遂載凂於凝旒曲承造化之仁俯遂萌生之
欲特頒爽塏仍俾修營自顧何功重勞庶役矧屢煩於
睿旨命催督於攸司曾未踰年於兹成室率六親而樂
止展四體以安居面大道以甚崇近北闕而知寵邊陲
無事雖慚去疾之辭退避未遑猥奉五倫之賜敢不夙
宵誓志啟處懷恩永輸螻蟻之誠上報乾坤之施
文莊集卷十
