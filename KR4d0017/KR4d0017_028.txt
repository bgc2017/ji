文莊集卷二十八宋夏竦撰
祭文
中書祭故太尉尚書令王文貞公文
炎正宣精昴靈儲粹載降英賢允懷明懿心有常照材
無定器沉寂内融矜嚴外賁潤色謩訓藻麗詞豐周旋
樞近識荗言忠爰裨衮職克亮天功疇咨熙載若時登
庸慮善興謀協中布畫靡䘏人言務均王澤内靖九流
外清四貉畫像雲臺鏤勲丹册蘿圖錫祉飈御延禧梁
陰讓德脽壤奉祇朝元景亳薦號眞祠交闚祕藏首贊
鴻儀懿彼嘉猷遘兹亨會曠古難偕前良罕對異寵雲
游隆恩澤霈禮絶地尊功高貴倍封踰萬室位冠三階
憂民瘁志體國勞懷辭榮中鉉進秩東臺叩閽斯切出
綍終回洊陟上公靖顓司館霜露增憂龍蛇起歎玉塵
停揮瑤琴罷玩疹積膏肓身悲夢幻青霞難挹瓊蘂無
徵太醫連袂中使盈庭載紆詔蹕深惻皇情拖紳猶對
逝水俄傾痛極殱良哀深撫几制服推恩易名進美宅
兆將安塗芻既備衢巷輟舂都城罷市某等早陪伊鼎
獲奉蕭規情條共慘嵩恒方隳徘徊素館顧慕容衣恭
陳宿奠永隔清徽
行狀
故金紫光禄大夫行尚書工部侍郎致仕上柱
國彭城郡開國侯食邑一千三百戶食實封四
百戶贈刑部侍郎朱公行狀
曾祖起皇唐大理司直
祖泌皇唐夏州安撫判官檢校比部員外郎
父葆光皇唐江陵府當陽縣尉累贈戶部郎
中
潭州衡山縣紫蓋鄉雲峯朱昂字舉之年八
十三
公世京兆渼陂人唐天復末烈考避地穰中梁太祖革
命與唐舊臣顔充李濤等數十家南趨衡嶽下每冬至
歲旦必序立于南嶽司天祠前北望號慟日月昏曀天
地悽惨殆二十年淪喪垂盡唯李濤一族北歸公以家
世儒業與進士熊若谷鄧洵美力學有朱遵度好讀書
人謂之大萬卷謂公為小萬卷時中國多故四方幅裂
躬侍老母急於禄養嘗與友婿張惲間行路出廬陵遇
道士謂之曰非久中原當有眞主混一天下公仕至四
品安用南為遂北遊江淮遇周世宗南征招討使韓公
令坤至揚州公杖策軍門告以治亂方略韓公器之使
知永眞縣事兵革之際逋逃過半公便宜綏輯歸者七
千餘家韓公表授永眞令秩滿南歸太祖皇帝即位故
相國李公昉以給事中出使湖外物色異人公與東平
吕夐入謁傳舍李公延見甚喜尤加賞識譔南征錄云
朱吕二君甚可語道洎李公就知衡州奏公為錄事參
軍秩滿調授襄州宜城令尋除太子洗馬知蓬州又就
知廣安軍時渠州妖賊李仙聚衆踰萬劫掠軍界公設
策擒之果台渝涪四州之民連結為妖者一切不問賨
人遂安時宰相薛公居正謂公有斷而識體遷殿中丞
知泗州太宗嗣位江表初平李氏銜璧吳越獻地使馹
係道舟車蠭午共億餉饋倉卒畢給聚淮濱流屍三千
為冢瘞之有戍卒謀亂公止誅首惡悉貸枝黨人感其
惠淮南歲漕米三百萬石公督其程運左右漕事朝議
美之就遷監察御史充江南轉運副使職滿知鄂州未
幾加殿中侍御史充峽路轉運副使就遷庫部員外郎
充轉運使受代歸闕太宗問以䕫峽邊事敷奏稱旨命
直祕閣面賜金紫時年六十有五在職二年以衰老求
郡出知復州宰相李公昉洎文館近職皆以詩送行到
郡朞歲上表乞致仕不允次年郊祀改元至道遷水部
郎中復乞致仕太宗謂宰臣朕知此人可召赴闕既至
再命直祕閣又二年兼越王府記室公雅正好禮王甚
憚之眞宗即大位越王封雍王公亦改雍府記室明年
遷司封郎中知制誥兼判史館時上以館閣舊書編簡
散墜命公同内臣皇城使勝州刺史劉承珪與判昭文
館集賢院完緝殘缺區分部類事畢上其目加吏部郎
中職如故明年以本官充翰林學士周歲公年七十七
矣歎曰少値亂離老遇清世被知奬顧邈疇列草枯木
朽其將柰何遂抗表請老便殿召對敦諭再三志不可
奪乃授工部侍郎致仕翌日命閤門祗候内殿崇班張
士宗就第賜器幣舊制致仕官授訖放朝謝今刑部尚
書薛公映時知制誥上特命映就公第召對從容獻納
漏下數刻將退復曰卿閒居多暇無忘公家或有章疏
可附遞以聞又問以歸老之地公奏以嘗從事江陵有
敝廬可以自蔽翌日命賜全俸公懇讓數四方允其請
勅荆南官吏曰朕以朱昂素有儒學方居内庭拜章退
身其志不奪授貳卿之秩表尚齒之恩斯為賢臣實可
嘉奬仰本府候朱昂到日常切存問有表章附遞以聞
仍詔公候秋涼戒路發日命兩制丞郎三館臣寮祖道
於南薰門中使賜宴於玉津園冠蓋盈路供帳甚隆榮
動中外光震都國明年開封府秋試進士遂以玉津園
宴送朱翰林歸渚宫為詩題為時所貴尚如此舊相張
公齊賢洎諸近臣有詩五十三章禮部尚書知開封府
温公仲舒有長韻詩一章和者一十三人朝野榮之公
始至家病瘧復有詔撫問之曰卿閣筆鼇禁挂車渚宫
言歸當隆暑之時行邁有長途之役諒因勞止暫染微
疴況卿自樂高年素知善攝宜加頥養以就痊平眷顧
之懷寢興無巳疾愈但閉戸静居不交塵雜專以讀書
養素為樂深逹釋老之旨自稱退叟所居東偏有官隙
地數畆詔以賜公遂建二亭一曰知止一曰幽棲有仲
弟協時為主客郎中佩服金紫以書招之協亦請老來
歸時人榮之比漢二疏數年著資理論三卷凡六篇上
之論時政賞罰得失及言天下至廣尤須賢才以為治
具若限以常牒則英雋之士沈於下位上嘉之降詔奬
諭曰卿文學俱優踐歷斯久竭節巳彰於躬行退身自
保於安寧猶勤愛戴之心以備討論之典頗資理道深
體純誠勉順休和宜知頥養其書仍付史館同州觀察
使李公士衡為荆湖北路轉運使以公所得卿相餞行
詩刻石於承天院今龍圖給事中陳堯咨守荆南日視
揭榜以公所居里為東西致仕坊景德四年公豫撰墓
誌月而不日以季夏二十三日捐館朝廷哀悼賻帛百
匹錢十萬米酒麫有差賜孫适同學究出身非常典也
門人私諡靖裕先生禮也先有廖圖者與弟凝姪融居
南嶽皆工詩有名于代世有家法公娶圖女封姑臧郡
君至次子正辭之升朝也贈太原郡太君公贈刑部侍
郎公善誨子弟博貫儒術男五人長正彝進士及第仕
至光禄寺丞次正基今為殿中丞同判彭州次正紀今
為潭州湘鄉令次正用今為左侍禁知欽州次正辭年
十九進士及第今為太常博士江南西路提點刑獄勸
農使賜緋魚袋姪頔進士及第今為司封員外郎知隨
州正旬進士及第終江陵府監利縣主簿正臣進士及
第仕至太常博士三司戸部判官諸孫用蔭見任殿中
丞縣令主簿者五人女二人長適故左正言直史館兼
直祕閣夏侯嘉正次適今尚書右丞集賢院學士馮公
亮其積德至盛有如此者公操履方重志節清白歷官
四紀家無餘財淡於榮進深恥流競為太子洗馬十有
五年未嘗屑意在禁林非公事不至兩府所得之物取
三之一散購竒書躬自補綴是正文字及其退居有書
萬卷太宗皇帝之在位也製九絃琴七絃阮多士獻頌
第公首下詔褒美眞宗皇帝初授徽册公奉制譔文辭
體深厚尤為大筆其餘述作甚多常鍾愛今太博以為
紹我家事者此子公没後太博歷官皆有能聲孜孜為
學編次公平生所著為三十卷今相國司空太原公序
引冠篇見鏤版行於世夫紱冕在躬飾表所以招累公
歷事三朝訖無玷毁其清愼者也血氣既衰入朝所以
忘返公懇辭近職甘於退伏其高尚者也死生之變智
者怵焉公豫決大期順物之化其達生者也家庭之訓
昔人難之公躬導諸子厥後甚大其善教者也舉是四
節足為名臣恭叙遺芳敢告太史謹狀
贈太師中書令冀國王公行狀
公之先周王子晉之後世家太原唐末高祖諱遐隨曾
祖冀公倅江西廉幕始占籍新喻祖鄭公生而警悟三
歲冀公教誦書日數百言七歲遂熟五經偽吳順義初
賜童子及第弱冠偽唐調偽授本縣尉屢宰劇邑陰布
德惠專以寬刑利物為意諸郡累表為戎佐仕至常州
都團練判官檢校水部郎中通判軍州事歸朝終于濠
州團練判官父晉公幼有志節刻誦墳典江南明經登
科選限未選復舉五經與故龍圖閣學士刑部侍郎杜
公鎬同榜擢第特授本縣尉治有風迹秩滿而終初晉
公侍鄭公任鄂州通判日秦國夫人有娠就蓐之旦江
水暴溢將壊廨舍亟遷于黃鶴樓既夕生公或言漢陽
居人遙望樓際若有氣象公幼而秀異資性機敏六歲
丁秦國夫人之喪十二鍾晉公之戚哀瘠以禮有如成
人初秦國夫人疾啓鄭公曰此兒生時頗有異將大王
氏門戸願愛之鄭公視如子保育于魯國夫人教于家
庭不就外傅涉獵書傳詞筆早成鄭公之在冀幕也公
甫十八太宗皇帝弔伐大鹵譔平晉賦論獻于行在而
還鄭公益竒之待以賓禮鄭公移濠梁公應進士舉將
拔覃懷解鄭公三止之曰吾年七十有三恐不逮汝之
返也公既行踰時鄭公忽一夕沐浴易衣會家人置酒
夜分疏記後事且曰吾歷官五十餘載愼刑罰活人多
矣後有興者其在吾孫乎遽捨筆就枕而薨府中聞樂
聲泠然公淳化三年第十一人擢第釋褐試祕書省校
書郎亳州防禦推官勵精吏職屬朝廷遣著作佐郎直
史館曾會中使李知信察近郡風俗吏民狀公政迹會
等上之有詔褒諭就遷防禦判官加文散十階尚書屯
田員外郎舒公薦公藝文可稱温裕有素特改祕書郎
司市征于淝上眞宗即位就遷太常丞時大統初集急
于用人詔近臣舉轉運使副三司判官給事中喬公維
岳首以公應詔召赴闕主判三司憑由理欠司賜五品
服公抗疏請盡蠲宿逋用廣寬惠辭甚詳切上嘉納之
未幾命宰府召試孝為德本頌授右正言知制誥歷判
大理寺審刑院賜服金紫三年權知貢舉召入翰林為
學士時蜀寇始翦反仄未安朝廷切于綏集以公充西
川安撫使寬宥枝黨蠲去逋租驛奏便宜大惬上旨趣
遣使召還授左諫議大夫參知政事明年郊祀加給事
中景德中契丹寇北鄙駕將幸澶淵特加工部侍郎判
天雄軍兼兵馬都總管並參豫如故敵騎引退王師凱
旋公以台席不協懇退時柄遷刑部侍郎上特置資政
殿學士員以處之有司定議班在翰林學士之下尋充
南郊鹵簿使禮訖撰鹵簿記上之改兵部侍郎充資政
殿大學士位在翰林承旨之上尋知承進銀臺司兼門
下封駮三年遷尚書左丞知樞密院事修國史明年瑞
命集於東闕改元大中祥符泰山父老請紀云岱公首
建大議將明上志遂以公充封禪制置禮儀使兼判兖
州禮畢加禮部尚書受詔撰社首壇頌加戸部尚書從
祀脽丘加吏部尚書並掌機密明年加檢校太傅充樞
密使同中書門下平章事有詔仍帶天官之秩九皇降
格加檢校太尉七年罷樞要以吏部尚書奉朝請再典
銀臺之務未幾復拜樞密使如故九年典校道書畢加
檢校太師尋兼羣牧制置使明年改元天禧上玉皇寶
册禮畢加右僕射尋兼判禮儀院充會靈觀使亟遷左
僕射兼中書侍郎平章事監修國史明年充景靈宫使
都總管判祥源觀事三年授太子太保判杭州歲餘召
還復為資政殿大學士加司空尋制授山南道節度使
檢校太師中書門下平章事判河南府輿疾還第除司
農卿分司南都今上即位改祕書監分司如故旋起授
太常卿知濠州遷刑部尚書知江寧府天聖元年九月
詔還制授司空門下侍郎平章事充玉清昭應宫使昭
文館大學士監修國史眞宗實錄畢加司徒二年郊祀
封冀國公三年冬十月兼譯經使赴上于傳法院歸第
感疾請告踰月詔使國醫相望于道十一月丙午聖駕
臨問賜白金五千兩戊申薨于東京永定坊第之正寢
遺命歸葬濠梁從祖塋也翌日皇太后車駕臨哭出涕
制贈太師中書令輟朝三日遣起居郎直史館修起居
注李仲容攝鴻臚卿護喪内侍省都知雅州防禦使韓
守英副之官給經費十二月乙卯上内殿成服哀榮之
禮近世無比公五子並先公而亡次子從益仕至贊善
大夫第三子慶之終于衛尉寺丞追賜進士及第女二
人長早亡次適大理評事張瓌故參知政事洎之嫡孫
也孫女一人適太子中舍陳執禮故尚書左丞恕之子
也外孫女一人男一人並幼遺奏之上嗣男將作監丞
寅亮詔授大理寺丞諸父比部員外郎判尚書刑部司
農寺仲微素負吏幹累更事任特授司勲員外郎餘戚
屬授官者九親信錄用者十五人夫人李氏世本名宗
允懷淑德累封崇國夫人公嘗言往歲曾行圃田宿村
舍夜起視天中有赤文成紫微二大字光耀奪目使蜀
還褒城路中遇異人視刺字乃唐相裴度晉公告公以
默定之語而隱公之貴也遂留心羽化之事凝神雲漢
之表多用道家科儀建壇場以禮神朱篆紫微二字陳
于醮所以餘俸脩晉公祠于圃田自撰文書石以紀其
事永定在御眞蔭方隆謁欵神靈對越天地尊尚道德
布宣符瑞創圖訪對多自于公注意沃心無與為比若
乃頌祗脽壤奠璧瀨鄉扢恭謝之壇增耀魄之號公皆
為禮儀使法駕之展盛容也奉寶文以先道公繼為天
書禮儀副使同天書儀衛使路寢之尊景命也披帝籙
以肇宣公為讀天書禮儀使良金之範眞儀也公為迎
奉聖像禮儀使温玉之勒乾文也公為天書同刻玉使
前後所賜手詔璽書無慮二百函奉和御製及御和賜
所進歌詩僅三百餘首初罷參庶務備問内殿特賜宸
章辭極褒賁西鎮洛師南撫淛水皆有睿作寵行榮冠
一時事超千古逢辰之盛理絶名言尤善筆劄勢甚峭
勁自成一家老而益壯好奕碁以自娛嘗奉詔撰集翊
聖保德眞君傳三卷先天紀三十卷五嶽廣聞一百卷
與諸賢同撰集冊府元龜一千卷彤管懿範二百卷又
奉詔撰僖祖太祖太宗謐冊今上徽號冊文汾陰朝覲
壇頌西京應天禪院大原資聖禪院碑銘天書祥符贊
彤管儀範序廣孝泉崇眞橋記冉耕封東平公贊皆為
大筆或藏祕館或行於世公出入兩府時將二紀敏于
見事詳于敷奏智術過人愼勤無及朝廷大議帷幄潛
慮或造膝以言或密封先達詭詞焚藁世莫得聞其茂
功懿績藏在盟府景行嘉猷播諸物聽謹次官閥敢告
良史謹狀
墓誌銘
故金紫光禄大夫檢校禮部尚書右神武衛大
將軍致仕使持節康州諸軍事康州刺史充本
州團練使上柱國開國伯食邑七百戶贈鎮南
軍節度使太原王公墓誌銘
夫天人之際疇德以交神明之後因聖斯啟故在漢則
太一下降著畫法於壽宫在唐則氣祖有言告鴻緒於
仙李帝祚炎宋眞蔭在天挺生異人潛達靈命清徽既
往故可得而紀焉公諱中正字平叔本名捷汀州長汀
縣人也其先緱嶺疏源將兵者三代太原辨族世禄者
四方累紫重金實繁於京洛分枝辨葉或播於甌閩禮
讓傳家鄉閭觀法至公曾祖安卷道懷寶洒落塵迹與
物無累越世自高迺後李氏據有江表急於聚兵王父
靖以州里之豪屈致戎校偽置百里指揮使烈考成以
事繼烈軍始終於偽置宣猛指揮使累贈左屯衛將軍
然皆命不逢辰職非所好綽有繁祉茂啟後昆公資氣
淑均秉性淳質幼失怙恃旁無周親逮於成人勉率賈
用雜良以苦既不忍為欲贏惡囂終非其樂以咸平初
祀憩星子故墟偶會羽人實姓趙氏一見如舊叵測於
靈契信宿後别徵有於緒言迨及其冬再遇茅嶺長房
奉酒雖未入於壺中君賢負笈遂同遊於江介繼市鉛
汞對成白金乃訪竒草於瀝陽辨靈液於廬岫五圖金
紀授以采掇之名九井玉橫傳以合和之要仍别付靈
方環劔緘縢之書戒曰非遇人君愼勿輕述寶誨方畢
煙駕俄隱公乃累詣京室求見無階還過上饒佯狂自
異坐抵常禁謫戍嶺南艱危之中顛沛之際保護所授
不敢少懈未幾靈游荐至慰其憂虞復取神劔緘書且
云當候異日時供奉官閤門祗候謝德權適總巡兵頗
聞異述及公私還轂下置對有司德權時方在朝奏請
免釋迺禮之私第鍊成藥銀上獻帝宸遂解軍籍德權
樂公之道欵待累年制伏之珍盡畀而無吝祕授之事
萬計而不言一夕潛歸追及於路靈貺幽啟睿聽有聞
始命景福使新州觀察勾當皇城司劉承珪案問之(缺)
甚隱惟堅請於面陳物色可知固潛與於心會承珪因
為改名中正俾詣登聞始得召見於龍圖閣下雲井之
瑞偹對於綺忩栢寢之言悉驗於金刻乃授許州散掾
畱止京師多與道人偶語於市承珪詰之乃曰即授法
聖師也王君既來遂容於請見金母將至亦有於傳言
遂以景德四年降皇城司廨舍紗厨中戴冠佩劔服皆
青色玉文雲䙱雖亞虚皇之尊紫羽華衣迥異上卿之
貴時承珪新堂方構靈御頻格金童列侍咸佩於印章
天官時來若校於名籍承珪竊聆旅語始知乃司命眞
君焉國家每欲究皇儀展帝容受乾文襲黃瑞公皆密
致眞誨有開必先所以薦玉欽柴祥兆咸報超圖溢牒
見象日昭洎夫登岱勒封昭姓紀氏刻日千里之外時
無纖塵陟降萬仞之上安若平地非元眞幽贊百神奉
塗則孰預於此粤以大中祥符三年加上聖號曰九天
司命天尊擢授公銀青光禄大夫神武軍將軍致仕乃
給全奉環列為重方比於鉤陳奉身甚高彌富於天爵
四年春薶牲脽上薦禮后皇金輝發於大河偉兆騰於
冀壤舄奕嘉應覺悟蒸黎乃授公本衛大將軍領高州
刺史賜勳上柱國加金紫光禄大夫階五年冬宫籥既
嚴夜漏將半彤霞采霧上屬慶霄芝蓋雲裝下臨祕殿
緜緜聖胄長發其祥翼翼帝心聿懷多福迺奉上號聖
祖上靈高道九天司命保生天尊大帝賜公爵平晉縣
開國男食邑四百戸七年春仁里肇禋嘉壇大報徽冊
登陛而密雪罷零法駕在郊而烈風遽息肸蠁之際昭
報甚明迺進公爵開國伯增邑三百戶俄以本官檢校
禮部尚書領本州刺史兼御史大夫會稽未還嘗承衣
繡之問遼東遠别甚慰華表之思八年以分刺之權兼
榮有日諸武之衛久次當遷遂改左武衛大將軍康州
團練使皆使任如故若乃國家舉增高之典以揚鴻徽
展頌祇之儀以答貺施薦混元之號以尊妙本侔曲密
之規以事上帝法太微之制以昭祖德肇五門之宇以
崇嶽鎮新六寢之位以壯宸居在展寀之初慶成之始
咸有靈命以藥金銀為公貢獻者累巨萬數輝彩絶異
不類世寶靈喻於方丈價倍於朱提豈止丹砂可成方
為食器太山所出遂鑄䮍蹄然自高眞之降格也崇奉
之際唯承珪預卒後玉清昭應宫資善堂都監崇儀使
入内内侍省押班周懷政以愼重齊明嗣掌其事皇城
司新堂遂改為元符觀及承珪私第曰東宅公之通濟
坊私第曰南宅皆碧輦停飈之地太霞頓轡之所瓊干
素羽藻衛常嚴玉籟雲鈞遺響相繼唯公得奉見給使
恭侍左右焉九年秋霜露纏憂龍蛇起嘆王人臨視太
醫承詔使者半道帝夢於來言玉館在庭公知其獨召
有加之際眞誨復宣曰愼密類汝者少塑形於景靈宫
為吾輔勿憂初公居甘泉坊第徙居南宅疾亟遂還甘
泉坊以十月乙亥啟手足享年五十五上嗟悼久之命
懷政監護葬事贈鎮南軍節度使仍塑像於景靈宫天
興殿之左達巷之香顯十旬之異特弔之客有雙鶴之
竒以十二月甲申窆於開封縣之汴陽鄉槲罔村娶渤
海施氏累封吳興郡君以公昭贈加等特進封本郡夫
人夫人生於景胄夙茂於閨風同穴之言嘗盟於皦日
偕老之痛蓋極於帷堂子四人曰世寧世長世昌世融
並任右班殿直學禮而立象賢以成既冠勝衣巳聞於
警悟作室肯構佇見於蕃昌女四人姆訓甚嚴淑德皆
備奉嬪慶旅未聞鳴鳳之祥率禮公宫將奉采蘩之祭
而皆靡瞻頮泣何怙銜哀孺慕無時柴毁過禮有後之
美豈曰誣哉公通簡有常愼默無比自肅祗眞睠傳致
靈心非覿至尊未嘗輕泄至於黃冶所就靡敢忘施貢
獻之餘則周濟貧乏崇奉僊釋時論善之哀哉隙駟難
畱藏舟易失青烏卜宅雖示於歸全太陰練形未知其
化去佳城既啓遠日有期慮宰木之將折懼芳猷之或
墜仰承中詔俾勒堅珉銘曰
靈王之穆世烈滋芳誓淮獻吉解佩歸祥奕葉彌繁異
人挺出性易言簡體放心逸仰緣靈契夙契元眞潛通
密命昭啟昌辰慶發祥流禮交樂舉三境開光百神合
序朱房七映密侍睟容丹經九籥潛侔化工官重訓齊
任隆環衛忽痛蘭摧盡疑蟬蜕將壇追寵仙館畱形重
原既卜幽隧爰扄草茫茫兮風烈烈素驂斷兮哀笳絶
岸之曲兮水之陽露寒泣兮秋雲蒼繄夜臺兮叵測唯
令譽兮彌彰
文莊集卷二十八
