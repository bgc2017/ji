文莊集卷八宋夏竦撰
表
謝天慶節御筵表
臣某言元符紀序恭館示慈仰戴恩榮俯增震慄伏惟
皇帝陛下齊心靈寳結念洞章結真緒之延鴻敞密都
之神麗順發春之初吉薦有帝之強名奉鏤玉之珍文
秘凝雲之峻閣言旋詔蹕式屬慶辰乃眷攸司爰頒寵
宴挹流霞之醇旨咀芳茞之馨香雖共遂於屬厭實愈
增於寅畏誓更勤於淬礪用仰答於照臨
謝賜御製真遊頌表
臣某等言伏蒙聖慈賜臣等御製真游頌一首者中禁
延真誕章於寳緒西清繹思濬發於乾文仰荷寵頒伏
增榮感中謝伏惟皇帝陛下淵明天縱睿哲日新達虞
舜之四聰茂周文之九德元符申錫丕顯於眷懷盛節
交脩宣臻於明察是以皇穹報降真祖下臨諭長發之
遐源示聿懷之密命簡册肇崇於徽稱樵蒸式展於上
儀崇慶節以載嚴肇真宫而克謹洪惟祕殿實佇仙遊
將永紀於鴻禧必載垂於金刻臣等不量淺識竊貢陋
聞願裁雅奥之辭用廣欽崇之意果蒙睿造俯徇至誠
罄欽翼之清衷著游揚之嘉頌叙乘雲之妙化述感電
之明靈昭兩儀是輔之祥顯二聖克開之祐將載刊於
穹石爰出賜於下臣日月竝明降鴻輝於聖域河洛開
奥分寳字於私門寵極朝倫榮深望外顧恩私而莫報
惟抃蹈以增榮
謝賜御製真遊殿頌表
臣某等言伏蒙聖慈賜臣等御製真遊殿頌一軸者碧
輦乘風載臨於夙禁寳跗摛藻濬發於雲章仰荷頒宣
俯增榮懼中謝伏惟尊位皇帝陛下多能攸縱典學惟
新法堯帝之安安體周王之翼翼赤文綠字申錫於元
符蒼璧黃琮交脩於盛節虚皇乃眷飇御下臨議積累之
遐源示顧懷之景命協吉肇尊於徽冊升禋式薦於明
誠紀慶節於令辰肇靈宫於福地洪惟祕殿實降元真
仙衛雖廻天香尚靄亟徇封章之請庸增棟宇之規遂
易鴻名式新題牓躬著游揚之頌誕昭欽翼之心叙駕
羽之至神贊合符之明德宣二聖緝熙之道播兩儀顧
望之祥將再勒於堅珉爰出頒於近列臣等親逢旦暮
曲荷恩私列緯成文方騰於聖域慶雲垂彩忽被於私
門徒瞻倬彼之明莫測煥乎之盛唯珍藏而知幸固圖
報以無階慶抃兢榮倍萬倫等
謝賜御製文表
臣某言雲漢之文肇加於銓次圖書之府遽奉於頒宣
實典守以為榮固寳藏而斯幸中謝伏惟尊位皇帝陛
下靈承乾則欽翼帝圖當四貉之來同顧萬幾之多暇
叩真樞而訪道闢藝囿以游心爰時敏於厥修用克昭
於將聖由是博觀篆素包舉藝文當乙夜之凝嚴遇西
清之閒晏必憲章古昔嘉歎祥祺導勵翼之清衷美光
華之時景宏敷睿藻亟發宸章屢移銀箭之聲繼竭金
壺之墨用發揮於九德實經緯於兩儀玉音常溢於絳
臺蘂簡載盈於綠蘊暨合祛魯嶽奠瘞魏脽述祖祐之
鴻猷叙天人之元命紀山川之勝勢贊仙釋之神靈潜
運天材並馳宸翰銀書金刻爛雲景於名區玉籥朱弦
播咸韶於樂府令輔臣之擬議俾史氏以編聮辨六樂
之音容序五辰之躔次公車奏御方載飾於芸籖冊府
爰頒俾分藏於金匱臣等叨塵近職獲備攸司被慈旨
以知榮啓寳題而竊抃並羲文之象繫永鎮書林冠堯
舜之典謨遐光聖域載惟慶幸倍萬常均
謝和御製詩表
臣某言景亳靈區再登於嘉瑞薰弦妙韻遽播於宸章
叨下濟以知榮奉乃𢋫而增愧中謝伏惟尊號皇帝陛
下寅威密命誕服慶基祗接眞游誕膺於寳誨丕承道
蔭茂集於繁禧眷惟指李之鄉昔搆猶龍之館將㓗誠
而嚴祀爰先置而戒期偉兆有開柔靈獻祉仙檜重芳
於福地嘉苗再實於良田矧兹刈穫之家允叶聖真之
緒載敷神唱恭述靈心煥彼簡編永著自天之祐薦於
郊廟遐宣治世之音臣幸預近司叨頒睿藻私門傳寳
仰欽雲漢之章燥吻微辭謬續柏梁之韻共循荒陋彌
積兢慚
謝宣召觀聖像表
臣某等言真馭俯臨載形於繪事宸慈曲被俾預於榮
觀載瞻章漢之文共積逢辰之幸中謝伏惟尊位皇帝
陛下欽順景靈務昭於翼翼紹宣先烈載極於蒸蒸自
備受於元符實交修於盛節皇穹是輔密命有開降雲
䙱於中宸諭璿源於太古簡冊肇尊於徽號樵蒸式展
於鴻儀而睿志彌虔精心允迪爰令哲匠恭寫睟容玉
相金姿凝嚴而如在瑞雲仙衛炳煥而咸分爰形美述
之文祗叙降真之蹟用極形容之妙誕昭積累之祥臣
等獲總樞機親逢旦暮曲荷聖明之睠獲瞻繪素之儀
載仰威靈共增榮感更誓自公之節少酬逮下之仁
謝賜御製册府元龜序表
臣某等言伏蒙聖慈賜臣等御製冊府元龜都序者東
觀紬書用成於國典西清覃思濬發於乾文革舊目以
垂鴻冠羣篇而作範共循榮遇孰可稱言伏惟尊位皇
帝陛下審聽高居繼綂揚業多能天縱仁聖之事既該
嘉言日章帝王之道大備總六經而觀法宗四術而教
人貴敦學之風右藏書之府補綴漏逸脩起廢遺禮樂
備於朝廷弦誦盈於庠序施溫雅之號令四方唯寧垂
深厚之訓辭百工用乂頃穆清之多暇稽雅故以鋪觀
考邦國之大倫見君臣之往躅紛綸寡要沮勸無章將
區别於源流俾辨明於淑慝爰發聖詔申命下臣陳廣
内之圖書給蘭臺之筆札發凡起例當類聚以羣分原
始要終必備言而廣記旌小善而咸錄遏大惡而勿揚
極惟聰垂教之規適太上立言之體而臣等藝能淺陋
頌次顓蒙但祗禀於聖謨莫建明於大義至於舊章參
互衆意異同旌别遺方摧揚乖當皆頼發揮之旨方成
倫理之丈既歲月以滋多顧簡編而僅就恭惟序引實
總綱條苟非述自宸衷加於藝圃則何以炳皇王之軌
範昭臣子之楷模遂列奏於公車願飛英於聖域果蒙
聖造俯徇羣心摛章漢之睿辭振經天之懿律兼條總
貫致遠鉤深紀烈祖之靈圖敘神宗之大訓輯羣元而
精密敷奥理以昭融典謨立而書教宣乾坤設而易道
備恭聞睿旨克暢先猷蓋曩處於震宫爰日趨於幄坐
欽承諄誨丕闡宏規將以考歴代之遺音建一王之茂
範著於編紀昭示勸懲惟聖作之有開屬昌辰之善繼
周武能述式廣於丕圖陶唐乃文彌恢於至德而乃特
紆宸慮肇建鴻名昭鑒戒之大猷顯欽明之精意首青
編而有耀題緗帙以惟新豈獨翰墨之榮俯加於多士
固乃文思之德永被於生民凡同側管之闚共積逢辰
之幸歡呼抃蹈倍萬等倫
謝宣赴龍圖閣觀芝草慈烏表
臣某言頼鄉先置並獻於千祥内閣榮觀首私於四近
殊尤夐異歎誦何勝中謝竊以芝産九莖聞彼漢房之
典烏生八子傳諸秦桂之歌詎有時萬凝祥方冬載育
蓋式昭於茂祉實允屬於昌辰伏惟尊位皇帝陛下虔
鞏臨民寅威順帝法陶唐之稽古專講於舊章體高陽
之㓗誠宣臻於盛節接真游而允穆尊妙道以尤崇眷
惟指李之墟昔屬猶龍之館靈心有眹方致於精衷黎
首聿臻願修於明祀爰咨近輔經始神區當備物之初
辰變載陽於愛景天和茂暢地寳交騰茁彼靈芳叢生
福地固彌川而億計亦賦象以千名矧返哺之慈禽競
營巢而乳鷇宣昭恊氣茂發鴻禧亟披藝而考祥遽置
郵而承獻肅陳中禁既凝穆而載闚嚴召近司俾周旋
而審覿示休嘉之砰隱彰見象之日昭臣謬備樞衡親
逢旦暮共膺絲旨仰奉睿祺瞻菌蠢之英如游於台嶺
俯畢逋之狀若對於羲輪蓋盛德之昈分感殊徵之蠭
涌祗迪天人之際實惟明聖之符抃蹈欣榮倍萬倫等
謝賜大酺詩表
臣某言伏蒙聖慈賜大酺詩者堯酒推恩誕均於純錫
舜絃流韻祗述於繁禧遽叨拜賜之榮實積逢辰之幸
中謝伏惟尊位皇帝陛下惠和洽物恭儉愛民祖武宗
文紹宣於馨烈尊道貴德丕顯於大猷惟上帝之顧懷
感真游之降格示克昌之詒訓諭長發於鴻源陽位升
煙聿修於嚴報中衢置酒務洽扵多歡屬煦日之載臨考
舊章而斯啓玉籥均和珠躔宣麗昭三神之景祐洽萬
國之歡心臣幸豫近司叨頒睿藻聞韶率舞徒欽善美
之音測管仰闚莫達高明之體惟銘藏而知幸固補報
以無階
謝批答允賜御書表
臣某言玉宸觀像肇啓於殊庭雲漢分暉仰承於俞詔
中謝伏惟尊位皇帝陛下參侔闔闢包舉藝文隂偶陽
竒玩羲文而滌慮天五地六憲周德以宣英鼓聖域之
芳風騁書林之珍駕流徽金石鋪藻縑緗妙萬化以為
言布羣方而成誦矧清都之載敞惟上士之咸依但瞻
曲密之規未識昭回之采臣等幸逢嘉會誤備攸司再
竭丹情仰祈睿製榮河開奥預降於絲言恭館凝祥將
藏於鳳藴佇導迎而恊吉唯舞詠以知榮
謝賜御書表
伏蒙聖慈以臣所乞御書特蒙頒賜者昭回散彩方謝
於頒宣雅奥垂文載形於敦諭捧窺榮抃循省震惶中
謝恭惟尊位皇帝陛下上德淵冲聖謨光大體雷雨之
甘潤象日月之昭明成兹既富之民被以乃文之化每
裁制於物力致蕃衍於貨財竊惟内府之興實自先朝
之畫皆以節用於已圖儉於豐收六尚之羡贏為九年
之備預至於優賞降附梟翦寇戎厚慶賜於勲勞廣鴻
儀於祭享國有經費民無暴征允屬昌辰益隆先訓况
復方隅罷警年榖順成貨殖阜通京坻饒衍務省乘輿
之服御愈豐帑藏之資儲爰命增修以登輸委復徇史
臣之請特摛神筆之文述儲峙之通規昭祖宗之懿範
鸞龍奮藻雲漢為章固宜刻石填金並三辰而垂耀經
天緯地冠九德以流芳成湯篆刻於盤盂夏后鏤銘於
簨簴莫擬範圍之妙徒居象繫之先臣叨備攸司誤蒙
殊眷慚對天而測管固游聖以無階自慶遭逢彌增踴
躍遂奏尺牘以陳寸誠豈謂鴻私俯頒優詔穹旻不宰
惟下濟於光明螻蟻無能難上醻於覆露但持頑朽少
效涓塵
謝賜生日羊酒米麵表
臣某言函詔垂文簋羞異數循惟榮會内積感悰中謝
竊以宴餼之私飱牢有等本周官五藪之給及漢酎上
尊之良務勸賢庸俾從禮食矧近庭之備列繇誕日以
將恩事出先規名存彝範如臣者起於羈藐早竊盛名
以斐章而潤帝言以淺識而參内務不稼而取禾百億
每媿素飱縣弧而有志四方洊逢嘉序感念肯堂之訓
聿深轉轂之悲豈謂伏蒙尊位皇帝陛下曲禮空孱特
延賚及降使璫於禁闥輟膳具於君庖鼎㸑踰豐觴罍
有衍會里中相愛之舊共喜屬厭備爼間决勝之謀何
階補職惟誓竭忠之效庶為圖報之期
謝賜衣著銀噐表
臣某言今月二十一日伏蒙聖慈特賜臣衣着五十匹
銀噐五十兩者鴻私俯及蕃錫有加拜賜已還循涯增
愧中謝伏念臣幸逢運會誤玷官常自對問於嚴宸洎
備員於諫省最為孤進盡出異恩常感慨以無從冀傾
心而自效服勤夙夜況瘁簡編仰誦睿文虔遵聖誘顧
顓蒙之有素終篆刻以非工近者法御戒塗真區薦玉
獲掌坤儀之奏謬裁帝子之章屬辭雖極於寅恭足意
莫臻於平徹靜思蕪累靡敢起居豈謂伏蒙皇帝陛下
逮下敦仁包荒著象慮冰淵之積悚頒噐幣以推恩輝
耀里閭榮周族屬敢不竭心竹素誓節松筠更增時螘
之勤仰答菁莪之育兢惶感忭倍萬常均
謝皇太后賜生日禮物表
臣某言星闈遣使芝檢申恩恭拜貺以懷兢仰逢辰而
累抃中謝恭以國家推宴好之式用廣惠慈念臣鄰之
勞克先體貎加禮有陛廉之峻陪餐從壺豆之差務致
便蕃用為旌勸伏念臣本惟材譾夙稟性愚濫竊清階
屢登華貫誤備國樞之選得聞君幄之謀屬中火之在
辰恊左弧之記日温言嗣奬厚餼旅陳芬庖具於七牢
湛桮醇於九醖此蓋伏遇皇太后陛下深矜昧進俯注
神襟謂先聖之舊規本於慎守眷邇庭之備位亮乃無
他曲沛褒章實為榮遇坐累茵而不逮但感思親食四
簋以加豐彌銜序舊敢忘盡瘁庶用竭忠
上太皇太后賜生日禮物表
臣某言伏蒙聖慈以臣生日特降詔書賜臣羊酒米麵
者使騑臨涖詔語温純出上賜之便蕃溢家庭而焜燿
中謝伏念臣適時無取擇道不明僅有小忠誤叨大任
濫賦千鍾之禄未施四體之勤敢謂皇慈記其生旦預
頒分於居第俾難老以在庭恩厚不貲命微莫稱此蓋
伏遇太皇太后陛下至誠好禮以道任官顧新政之方
行雖舊儀而不廢因加多物曲示隆恩君賜有餘恐奉
親而莫及公朝無諱誓報國之為先
樞密院謝宣召宴游表
臣某言仰承嚴召久侍中宸共戴慈榮伏增感抃中謝
伏惟尊位皇帝陛下誕鍾嘉會懋建遠圖袛遹詒謨茂
昭於孝德欽膺秘籙交舉於盛儀既朝曲里之祠繼畢
圜壇之禮蕃禧允茂大慶方均當春日之載陽屬萬幾
之多暇遽宣慈旨式詔近司趨廣内之層闈仰先朝之
睿札金縢乍啟畏軒臺如在之靈緗帙載瞻契周鼎卜
年之數加以聖明善繼琬琰垂文列典籍以星繁播
聲詩而玉振亟由亭榭再歴巖巒睇層閣之相望矚羣
芳之鬯遂奉威顔之睟穆從天步以遲留屢承列席之
觀爰奉流觴之宴餚蔌㳂洄而繼至龜龍刻鏤以載浮
投芳餌於文竿對叢枝於采檻移晷共聆於雅奏洗心
載仰於宸章矧竒石之羣分有睿辭之徧紀或垂金版
或麗翠珉昭回之采交輝清越之音相入而又示慈琳
殿拜賜瓊跗法酒九行奉宸歡而愈洽晝日三接承寵
睠以彌隆洎復私門怳如宵寤昔壺中嚴麗長房但舉
於甘肴帝所樂游簡子止聞於廣樂何親逢於旦暮且
事絶於名言共揣庸微曷勝優暇詠鹿鳴之什既誓於
盡忠歌天保之章更祈於報上兢榮感媿倍百常均
謝賜御書并御寳表
臣某言今月五日入内内侍省内侍殿頭楊餘懿到州
伏蒙聖慈賜臣御書文字御寳封全者孤寒際會早奉
於龍潜睿哲哀憐遠頒夫寳篆兢榮拜賜感懼交懷中
謝伏惟皇帝陛下典學生知聖能天縱自東華之毓德
亶先聖之詒謀博貫七經誕彰百行仰屬代明之始彌
隆繼志之心躬决萬幾兼該六藝矧乃飛毫之妙尤精
拂素之書回鸞鳳於筆端越天人於意表俄成寳字遠
錫舊臣念犬馬之前勞慰江湖之遠宦齋心仰止若對
於威顔舉族自量何勝於聖念
文莊集卷八
