文莊集卷十二宋夏竦撰
對策
崇政殿御試賢良方正能直言極諫科制策
皇帝若曰朕克謹承先訓惟懷永圖期化成於人文實
順考於古道尚慮視聽不廣心志未明寤寐增勤忠規
是佇所以博延髦士庶獲嘉謨昔姬德之隆周官爰作
建中立極經世惠民乃致頌聲以措刑辟王風不競戰
國交興理貴從宜俗多變古炎漢政令十志粗存有唐
憲章六典備載既沿革而不一亮損益之可知曲禮三
千經禮三百雖難盡舉聊為敷陳施之於今往古之事
何允揆之於古方今之法孰非當商搉其大猷無自執
於小道仲尼之志在乎春秋考舊史之文明將來之法
授經左氏發凡變例善惡必顯懲勸在兹由是後王遵
為彝訓至若朝聘祭祀之禮刑賞兵農之政君臣勵翼
之蹟官司寅亮之辭或可舉而行當直書其事惟菁英
而是取顧糟粕而罔陳六籍之存日星是喻百氏之說
爝火攸同惡實尚華寔繁厥類斲雕為朴豈無其時欲
使薦紳之民並宗經術青衿之士專習聖言能黜異端
渴聞讜論貢舉之設茂異斯求爰自唐朝獨考辭賦雖
云小辨破道壯夫恥為然而定妍否於有司觀工拙於
作者苟或捨兹衡石誠慮失之毫釐將俾俊乂用章文
風丕變其用何術以副虚懷禮有四民農居其一書有
八政食在其中務勸力耕亮由薄斂或輕其賦調即邦
家之用不充或重彼科役即編氓之力彌困至於榷酤
之法關市之征將以惠人亦思省去復慮經費不給游
惰寖多蓋欲蠲復民租不禁山澤而使野無曠土府有
羨財下靡趨於末利上益豐於儲蓄必有說也宜無隱
焉宰字之任蒸黎所託在乎銓擇尤所注懷亦嘗閱考
績於明廷聽保任於端士暨於莅職繼以敗官或邊幅
罔修簠簋靡潔或佩韋罕誡冠虎是侔雖國有常刑然
民已受弊今若峻其督責必興歎於凝脂緩彼簡書將
漏罪於疎網水火相濟琴瑟更張爾其謂何子實翹想
緬惟致治誠在得賢每恐下僚寔沈英彥或以類舉或
自薦陞負廉隅清白之名常從加等馳幹蠱端方之譽
亦示峻遷然而鮮覩徇公頗聞濫進始由朋黨終陷刑
章言念於兹夙夜無已欲使懷材者必達薦士者絶私
奏牘上陳美惡可復爵賞下降名實罔違極言澄汰之
方用資宵旰之慮矧子大夫蘊蓄器業洞明政經副我
詳延森然就列靡悼後患咸罄昌言
對曰臣聞百王公共不易之道者惟諫而已矣古者致
治之君莫不欲良臣在廷忠言日至揭進善之旌設敢
諫之鼓太史陳詩以刺百工執技以諫暨漢孝文二年
始下賢良之詔開納言不諱之路延直誠切諫之士訪
天時之災異問朝政之闕失國家宅有神器五十年間
上無逸德下無遺政而陛下尚慮視聽未廣心志未明
高張六科躬訪時事誠臣以濟民利國之策干陛下之
秋也臣生逢太平幼讀方策覩盛衰治亂之際未嘗不
憤悱而握卷聞忠蹇鯁直之風未嘗不激厲而抗節今
幸以區區之學應直言之召有司不以臣之不材升之
於相府三公不以臣之不材進之於外廷陛下不以臣
之不材問之於丹陛敢不抉胷膈之所慮盡耳目之所
見謹昧死上對制策曰昔姬德之隆周官爰作建中立
極經世惠民乃致頌聲以措刑辟王風不競戰國交興
理貴從宜俗多變古炎漢政令十志具存有唐憲章六
典備載既沿革而不一亮損益而可知臣聞周監二代
文物周旋姬旦踐阼憲章昭備詔六官以政令建五等
以親賢禮行三雍法垂象魏故文武創業而臣工作頌
成康致治而刑措不用洎平王東遷皇綱解紐黍離之
什下列國風爾後九鼎漸輕七雄分競強吞弱吐干戈
日尋合從連衡談說鋒起至有變衣裳以從俗峻法令
以任權輕忠信而重要約壞井田而立阡陌官不擇行
而擇言爵不尚賢而尚貴事叛於古敗亂相乘洎秦鹿
野死漢龍天飛蕭何約九章之法叔孫制緜蕝之禮律
歷精密於盈虚郊祀周旋於壇畤分郡國以王宗支制
歌舞以象功德殊庸茂實際天接地故朝廷之制十志
在焉洎三國分土禮樂無主垂數百載而唐有天命房
杜議其律令馬周陳其法度致太平於貞觀制禮樂於
開元分爵九等品有正從故職官之制六典備焉今陛
下問其沿革詢其損益其將有所發於天下也臣願朝
廷鑒歴代之所短舉唐漢之所長文者損之急者寬之
過者抑之不至者進之則古今之美無不濟於下矣制
策曰曲禮三千經禮三百雖難備舉聊為敷陳施之於
今往古之事何允揆之於古方今之法孰非當商榷其
大猷無自執於小道臣聞先王本太一之道觀羔雁之
象制威儀三千禮儀三百所以教天下之恭讓閑萬民
之非辟聊敷其要蓋有五焉記曰禮時為大順次之體
次之宜次之稱次之堯授舜舜授禹湯放桀武王伐紂
時也天地之祭宗廟之事父子之道君臣之義倫也社
稷山川之事鬼神之祭體也喪祭之用賓客之交義也
羔豚而祭百官皆足太牢而祭不必有餘稱也若窮禮
樂之沿革揆古今之得失則上世帝王不相沿襲功成
作樂治定制禮雖從宜而立法必師古而可久國家受
天承命造我區夏遠觀八世之典近取開元之制文物
之盛流芬簡策但太常工師或怠其習朝廷服章未明
其列珩璜之聲不聞豆籩之器罕用鑒往觀來其儀可
見今陛下富天啓之資有承平之業固當制禮樂易服
色定官名發號令建中於千古之上立極於百代之下
則泥金勒玉不足記其功德矣制策曰仲尼之志在乎
春秋考舊史之文明將來之法授經左氏發凡變例善
惡必顯懲勸在兹由是後王遵為彝訓至若朝聘祭祀
之禮刑賞兵農之政君臣勵翼之蹟官師寅亮之辭或
可舉而行當直書其事惟菁英而是取顧糟粕而罔陳
臣聞周室將微諸侯叛命聖人有作王文爰啓發周公
之凡例載魯史之行事筆削既至臣子皆懼故為列辟
之彝章王道之凖的漢氏有命斯文盛行朝廷詔誥公
卿章疏必引經傳為事規矩故歴祚悠遠法度可觀爾
後中原多故編簡不完有國之君不遑逮此國家興起
四方穆清治本建藏書之策立讐校之官陛下旰食視
事乙夜觀書故下問小臣以大義抉六經之奥秘觀百
王之明睿臣幼習史氏頗詳其學以為丘明之傳繁富
而誣臣請以經義條對如左臣聞朝以修制聘以結好
時會以發四方之禁間問以諭諸矦之志表著以昭序
玉帛以修贄考其道則在乎明班制而不僭整威儀而
可觀動必以禮不失其物臣謹按春秋書春滕侯薛侯
來朝者天子無事諸侯相朝書時者美其正也書荆人
來聘者荆夷狄也書人者美其始能聘也書介葛盧來
而不書朝者以微國不能行其禮也臣聞祭以追養祀
以馭神聖人為能饗帝孝子為能饗親外則盡物而獻
誠内則盡誠而獻禮備其馨香奉以珪璧然則祭不欲
黷黷則不恭祀不欲煩煩則不歆謹按春秋書春正月
己卯烝者譏其數也書夏五月丁丑烝譏不時也書猶
三望者猶者可止之辭也譏其不知禮也臣聞刑賞者
國家之二柄也馭其有罪則有刑贖廢奪語曰齊之以
刑書曰金作贖刑周禮曰奪以馭其貧廢以馭其罪懋
其有功則有爵祿車服周禮曰爵以馭其貴祿以馭其
富書曰車服以庸蓋刑者所罰寡而所戒衆賞者所費
小而所勸大故古者刑以秋冬象天之瘁物也賞以春
夏象天之惠物也然則刑之大要在乎去姦宄姦宄不
去則罰失矣罰失則濫濫則民不從矣臣謹按春秋桓
公之世經不書王者譏上之不能討其罪也賞之大要
在正禮制禮制不正則勸失矣勸失則僭僭則民不服
矣臣謹按春秋云王使榮叔來錫桓公命書來錫者譏
賞不正也臣聞古之兵制大夫有車百乘諸侯有車千
乘天子有車萬乘所以威四夷刑姦宄也必先教之以
禮而後討之以罪故先王之制甸服者祭侯服者祀賓
服者享要服者貢荒服者王有不祭則修意有不祀則
修言有不享則修文有不貢則修名有不王則修德序
成而不至則修刑於是乎兵有常矣後之王者奉之能
行其禮能守其正則得其道矣臣謹按春秋書甲午治
兵者美其得禮也書作丘甲者譏不正也臣聞古之農
政夏后氏五十而貢商人七十而助周人百畝而徹所
以供宗廟備車服必先限之以田而後取之以賦先王
之制建步立畝六尺為步步百為畝畝百為夫夫三為
屋屋三為井井方一里是為九夫八家共之一夫一婦
受私田百畝公田十畝輸虞衡之税供車馬之賦於是
乎農有常矣後之王者奉之不妨其時不失其正則得
其道矣臣謹按春秋書新延廏者譏不時而悉農力也
書初税畝者譏不正也至若君臣勵翼之蹟官師寅亮
之辭考於左氏之傳寔繁大夫之對然非聖人筆削請
以經義言之夫君臣勵翼者在乎尊卑不黷上下不僭
罪不妄誅刑不妄加興滅國繼絶世春秋之義尊不親
小事卑不專大功謹按經有稱人以殺大夫者討有罪
也稱國以殺大夫者罪累上也經有書夏滅項而不言
何國滅之者為齊桓公諱也春秋為賢者諱桓公嘗有
繼絶存亡之功故君子為之諱也夫官師寅亮者在乎
夙夜儆戒靖恭其位賢愚有序貴賤有列安邦國利萬
民春秋之義用賢治不肖用貴治賤謹按經有書秋公
子結媵陳人之婦于鄄遂及齊侯宋公盟書遂者美其
有遂事也春秋之義大夫受命不受辭出境有可以安
社稷利國家者專之可也制策曰六籍之存日星是喻
百氏之說爝火攸同惡實尚華寔繁厥類斲雕為朴豈
無其時欲使薦紳之民並宗經術青衿之士專習聖言
能黜異端渴聞讜論臣聞經緯天地莫大乎六籍詩書
標仁義之府禮樂立教化之表春秋五始以載褒貶大
易四象以觀情偽從之則為正直為聖賢叛之則為姦
亂為聾闇萬代而下宗為格言然而去聖逾遠諸子鋒
起各因文而述志或希聖而扶經至漢孝成帝時已八
十餘家矣爾後作者紛紜競為閎誕違叛正道棼泯斯
文致學者之多歧遂務華而捨實陛下注懷墳索將抑
百家文明之朝如轉規耳然臣以為焚之則為非法不
若化之以道教之以正自今而後凡朝廷詔令之文貢
舉詩賦之目毌用諸家之語必以六經之義上之所好
下必甚焉是以輻員之内庠序之間不禁而自絶不令
而自從競諷周孔之言共排楊墨之語諒不數歲盡變
其風洋洋乎雅頌之聲可以翹足而待矣制策曰貢舉
之說茂異斯求爰自唐朝獨考辭賦雖云小辨破道壯
夫恥為然而定妍否於有司觀工拙於作者苟或舍兹
衡石誠慮失之毫釐將俾俊乂用章文風丕變其用何
術以副虚懷臣聞王者不能獨治天下必擇良能而共
之故公卿大夫必選於俊乂俊乂必取於多士四代薦
賢諸侯立三適之制兩漢求士公府有四科之選得賢
之盛無以踰之魏晉已降南北離割其間制度無可紀
者隋室立進士之科李唐崇大其選國家龍興亦循其
制網羅賢俊時號得人若辭賦之試聲律之限蓋非古
也而取一時之工焉陛下必欲革之而取茂異又何患
妍否之難定哉臣以為今之取士其甚可疑鄉舉里選
之制未盡明察言觀德之規未盡復夫鄉舉里選所以
擇其行也而寄貫冒籍者有焉察言觀德所以擇其材
也而矯厲虚譽者有焉所以薦貢之始不能皆知其行
明試之際不能盡擇其文以是爵命之間不能無濫臣
願陛下先明鄉里之制次謹言德之規然後試以策論
考其康濟非經意不得以對非常道不得以言則清濁
自分才德可辨文風丕變又何遠乎制策曰禮有四民
農居其一書有八政食在其中務勸力耕亮由薄斂或
輕其賦調即邦家之用不充或重彼科役即編氓之力
彌困至於榷酤之法關市之征將以惠人亦思省去復
慮經費不給游惰寖多蓋欲蠲復民租不禁山澤野無
曠土府有羨財下靡趨於末利上益豐於儲蓄必有說
也宜無隱焉臣聞語曰百姓足君孰與不足百姓不足
君孰與足故先王敷政設教惟務富庶藏財於民取之
以道府藏益而國用充元元安而百姓遂國家仁惠周
普刑政簡清但財賦未充管榷未罷其故何哉臣以為
務農之制足食之本歴觀前世蓋有道焉三代之際其
詳闕矣姬嬴而下莫盛於漢臣請為陛下以西漢之事
言之夫漢當文景之際民田三十取一而侯王分土各
食其租關梁緩征算之制民間有斗酒之賜四方常貢
其入至寡而太倉之粟流衍而露積京師之錢貫朽而
難校守閭閻者食粱肉阡陌之馬成羣今國家地廣前
代履畝而税山澤舟車之賦鹽鐵筦榷之利一歲之入
十倍漢初而用度豐盈未能相當其故何哉豈非游手
未去重職未省冗兵未減仙釋未戢曠土未開珠玉未
棄游手未去則趨末牟利之弊未盡止重職未省則稍
廩供億之費未盡節冗兵未減則糧餉優給之用未盡
一仙釋未戢則邪偽蠧耗之源未盡閉曠土未闢則耒
耜禾黍之利未盡獲珠玉未棄則梯航掊採之路未盡
塞是以南畝之民執耒而耕者無多人矣故陛下雖躬
行節儉憂勞日昃而制其歲用則尚有未豐議緩征算
則將行復止者良由是矣願陛下禁游惰以沮勸之典
併重職以簡易之道去冗兵以稽閱之法抑仙釋以正
直之規開曠土以優復之令棄珠玉以儉素之教則官
府之用充仞而山積億兆之生敦厚而日富豐食之道
又何難哉制策曰宰字之任蒸黎所託在乎銓擇尤所
注懷亦嘗閱考績於明廷聽保任於端士暨於莅職繼
以敗官或邊幅罔修簠簋靡潔或佩韋罕誡冠虎是侔
雖國有常刑而民已受弊今若峻其督責必興歎於凝
脂緩彼簡書將漏罪於疎網水火相濟琴瑟更張爾其
謂何予實翹想臣聞生民之命繫乎縣邑故進任宰字
在乎擇人當進者進則法令明政教達姦宄絶私謁息
不當進者進則王澤壅刑辟濫邪偽起苞苴行故古者
仕不妄進臣不虚受蓋恐下民之受弊於匪人也國家
之制與古齊聖而州縣之吏率多暴慢不求潔白之名
罔垂緩急之戒其故非他也蓋吏道頗雜貢舉未正士
則累場籍以求第而不問其材吏則敘久次以求遷而
不問其事未嘗擇行於三銓但見分命於百里君子或
淹久而後進小人或夤緣而先達復循唐氏流外之制
盛開百司恩澤之路選調既集皆補令佐蠶食元元干
冒憲網詳觀其弊良不遠此况復考課之法未盡行論
薦之科未盡至按察之使未盡公激勸之賞未盡重臣
願陛下因革百王詳觀兩漢采諸家考課之法而明其
殿最嚴百官論奏之典而禁其趨附選天下公正之士
出分八使之車擢州縣循良之吏入補金閨之籍是則
黃綬之間競為良善又何有凝脂之歎疎網之虞者哉
制策曰緬惟致治誠在得賢每恐下僚實沈英彥或以
類舉或自薦陞負廉隅清白之名常從加等馳幹蠱端
方之譽亦示峻遷然而鮮覩徇公頗聞濫進始由朋黨
終陷刑章言念於兹夙夜無已欲使懷材者必達薦士
者絶私奏牘上陳美惡可復爵賞下降名實㒺違極言
澄汰之方用資宵旰之慮臣聞王者前旒垂纊無為而
治必舉賢哲用為股肱故類舉之典君子所以達己知
也自薦之制英主所以拔寒畯也皆有國之規矩求賢
之軌轍然則類舉不正則朋黨者達自薦不實則僭濫
者進必在乎以經義而制之謹按春秋書吳子使季札
來聘吳夷狄也稱子者善使賢也故進之春秋之義身
賢賢也使賢亦賢也又按書云舉能其官惟爾之能而
今之論薦或非經意保任之法頗重得賢之賞未行夫
經以使賢者為賢舉能者為能若舉狀謬者既黜舉狀
實者未旌則賢能之士何以勸勵夫賢能不勸則為善
者怠為善者怠則欺妄者進矣於戲自薦者權也古者
帝王慮臣下妨塞賢路乃為之制在陛下裁之而已若
類舉者道也一日廢之不可伏願陛下所信任者各舉
所知則棟梁柱石有餘材矣然則國家之大柄王者之
利器賞罰而已陛下明其科條以馭薦舉不容應侯籍
稾之請而舉胥臣先茅之賞是則懷材必達薦士絶私
可以復其美惡而不違名實矣臣誠不佞罔知忌諱叨
備清問憂惶跼蹐但幸遇陛下設直言之科臣應極諫
之召聖策許臣靡悼後患夫賤士之慮思補聖政萬分
之一惟陛下少賜宸覽寬其鼎鑊則昧死幸甚臣謹對
文莊集卷十二
