文莊集卷十九宋夏竦撰
書
上廵撫使裴司封書
右伏以國家幅員億萬廢古封建州縣之治責在庶官
用一賢則數十百里有受其賜者用一不肖則數千萬
屋有當其暴者故朝廷年間屢下詔書切責所在長吏
察舉良士而吏道益雜賢者益寡不肖者愈衆其故何
哉蓋薦舉之官罔思沮勸事有驅走暴露艱險刓弊無
功而多過者非清苦勤謹則不用也事有宴安温潤平
易整葺無咎而多譽者非親舊暱幸則不用也皆謂公
舉受賞不若私舉受罰故舉制益艱而舉状益謬情害
於道可勝紀哉使忠信者惕惕自晦什處伍列但以道
俟人人不知則俟他人他人不知則復俟他人終不敢
以心腹肝膽從人以求知也浙江東西地長千里亦有
退伏兢慄茹蔬飲水以待人者待之不得則復待之復
待之不得則有中夜而起望象魏而北嘆思得賢使者
觀省南夏按察良苦無何精誠所感隂陽有開果遇執
事擁傳東下諭朝廷之意勞問高年疎决囚繫士之有
所待者皆歌忭相慶如早穎焦枯而甘雨垂降誠以執
事豁逹正直蹇諤剛毅為國家諫諍之冠冕為蒼生號
訴之梯石終不忍使可以鎔鑄翦拂者沉滯於下位然
則執事慰千耆夀不如退一貪殘減萬笞杖不如進一
賢才貪殘退則民不待慰而自安矣賢才進則刑不待
減而自省矣貪退賢進民安刑省則執事之功可與太
平無為者相上下豈當與錢榖鹽鐵之官較輕重哉某
丹陽一掌版籍吏耳自幼及長聞執事之風恨不能執
羈靮於門下以滿夙昔之願今執事揄揚明天子之德
慰勞吴會之民故敢竭思慮冐罪憲少布腹心於左右
惟執事者裁念之若令諸有待者不復於他人則某之
區區百世幸甚某再拜
兩浙運使姚鉉書
伏以國家之制内外分職内則中書以發號令樞密以
掌兵政三司以計國用外則輸運之司使領方面其職
有六其政有五糾姦慝明簡稽察利害平筦𣙜通商賈
重廢置之謂六職舉賢使能報功䘏刑愛民之謂五政
六職修則國必豐其財五政舉則官皆稱其職豐財則
無重斂稱職則無弊事然則六職之要在乎糾姦慝五
政之大在乎舉賢能何則若執事之麾下地長千餘里
官不啻數十百員人心如面罔或純一貪夫徇利皆曰
上官煩劇不暇按省故安於懈惰嗜於賕賂以凂執事
果知而罪之則為惡者沮矣廉吏砥節皆曰上官明允
有能必舉故服於勤恪甘於冰蘗以待執事執事果知
而賞之則為善者勸矣然則多糾惡不如多舉賢傳曰
禹稱善人不善遠矣其是之謂歟故某之有待於執事
也非一朝一夕矣某本無他材癖嗜儒學雖不得經指
而頗知戒訓居貧而固其節臨事而專其守勾乙案籍
之暇則伏讀先王之書日飯寒蔬數十本若牲牢水陸
之味而又侑之以鐘鼓歲服敗綈數千縷若衣文繡紈
綺之裳而又映之以珩珮非不知富貴之可悅貧賤之
可厭也蓋富而憂不若貧而樂者也嘗念事父之日食
飫饘藿衣繒厚絮無何近丁家禍墮於徒勞縣官日給
斗粟數十百錢同爨十餘口嗸嗸然皆有菜色必貨什
器質衣衾而後充其費窮如是困如是誓不忍學穿窬
之盜蠧耗蒼生而苟且衣食雖清白之吏忠信之民以
心許我而時命艱蹇終鮮知已昨以道干少卿陳公公
以一言譽之而未深省也退而度生成之地無出執事
之門何則某為童之年嘗聞執事豁逹正直提斡吾道
暨今處麾下復太聞執事薦拔良士盡公無私夙夜繄
繄然恨不能負綏執鞭以遂欣慕之心今少卿有鄱陽
之命而執事按行常潤某之區區如熱得濯但恨偶縈
負薪之疾不能興不及稽首衡鑑之下仰千題品之主
豈天復未開某以明公知之乎願執事哀䘏窮滯聽察
言行若矜其廉慎擢於行伍必能恪居官次守死善道
不敢貪慢以累明德若念其愚直舉之諫科必能待詔
公車對揚王庭不敢佞媚以辱通鑒詩云惟其有之是
以似之書云舉能其官惟爾之能是則善有所在公其
捨諸惟昊天皦日知我之不欺於執事也矣惟執事辨
而明之若執事聽之以為是誠幸矣若不聽之以為非
亦幸矣是與非窮與逹皆取必執事願執事不惜一言
而裁之於戱日月逝矣功名未立文以足言頗至狂直
上知潤州陳麗天書
伏以外諸侯之重二千石之貴唱首太平必舉賢雋夫
良樂之廏乘黃伏皂工倕之室楩楠在御豈有賢太守
之庭而無良士蓋知與不知爾伏念某四歲結髮從師
執鉛槧者十五餘載矣去年再踐場屋薦名天府方將
交闢春闈鼓行文陣屬邊陣多事簡書蠭午遣宰輔折
衝河朔先人奉辟請之命供傳遽之職發兵間道䧟於
戎事帝用追念行加等之贈舉嗣襲之典命於柴毁之
際固讓不聽外廷有補以縣吏夙心素業堙鬱無訴今
者豈謂遭遇執事總秉部政威望隆峻銓度人物哀䘏
孤幼故敢以片言薄技深自媒薦所望執事近觀厥言
遠察其行蕭艾之畹可擇蘭菊鳧鷖之渚亦有鴻鵠勿
謂冗官而非秀孝詩云惟其有之是以似之書云知人
則哲傳曰舉爾所知禮稱推賢而進逹之易謂拔茅連
茹故文子之舉管庫趙孟之出淹滯善有所在人其舍
諸然某之所望不敢逮此但覬執事鑒其好學少廻惠
顧使他人無庸賤之謗公府减奴隸之責令勾乙之暇
得和鉛弄翰薦舉之際許解官就試必能昂首掉尾自
求騰踔上以副先人之心下以遂為儒之志遂得待問
都堂揚㩁今古射策紫墀條對急政將不在他人之後
以辱公舉語其報效則有先王仁義之道在惟下執事
者裁之
上開封府廉獻書
伏以國家因襲唐制小宗伯歲貢多士率以至公之器
裁為慎選之具而尚士流私議泥而不通身處孤寒則
望權門而怨豪族名籍禮部則陵後生而幸青紫故賢能
之書未上而毁訾之言已滿殊不問其藝如何耳某以
為銀黃之族不無材智金玉之室亦有忠信夫以乘黃
越國豈待十駕而邁逄蒙射鵠何須再發而中是以林
居野處不足以自賢三應五上不足以自貴惟善之所
在爾但孤進有材則居豪右之上鼎族多藝則冠士流
之首又何待略踐場屋多歴年所而後預等甲英傑者
哉故某居寒賤未嘗怨肩雋造未嘗憂誠以公道有所
屬也今伏遇執事斡張斯文採擷英特豈敢自昧默而
不言伏念某四歲從師讀書七歲學詩九歲學賦十有
一而學文柰何天陋其辭不能脱穎而出今年甫冠帶
方敢抱所有冐鄉舉苟執事照之以龜鑑量之以公器
哀其說右其技得致師文陣賈其餘勇輝煥士林飛躍
亨衢則執事之惠非止謂生死而肉骨於戱以先王仁
義之道取我者我當以先王仁義之道報之豈敢引蛇
雀故事飾為虚言惟執事者裁察之
上晁迥舍人書
伏以先王知文之可以守天下士之可以司文德故擇
聰明方正之臣居左右侍從之列思得薦進以廣儒雅
然則旒冕之側賢者不敢自私其禄皆欲顯忠良拔沉
滯以自效故君明臣忠而後良士大夫進焉帝宋龍興
奄有萬國禮樂之臣列於王庭而陞文章之職居顧問
之地十而有一猶比肩也邇者執事步臺閣蔚有令譽
帝用明試擢居近臣斯文載光遠近交慶孤寒之士皆
離蔬釋蹻翕然有膏粱之望誠以皇上之明執事之忠
千載一時不可失也伏念某生長閭巷結髮事師抱六
經知談仁義執刀筆知為紀述先哲之行從政之事雖
失其具體而得其枝𣲖其如恓恓京輦間困於塵埃公
卿門闥峻如天梯而不可履物不終否有時而泰果遇
執事不有清貴惠顧寒賤賜見於清閒之際而勉其勞
苦固非敢徼一面之福幸失得之舉但念服鄒魯之訓
累歲月之功不敢自賢以妄進不敢自愚以自退伏冀
執事平權衡以𣙜其輕重開龜策以决其疑貳設鍼石
以導其聾瞽使迷途無長往之歎苦學無虚費之勞傳
曰朝聞道夕死可矣蹤跡如是勤拙如是惟明公裁之
答杜侍郎書
月日具官夏某齋祓再拜復書于某官某跪啓温教數
四成誦仰銜意愛至感至慰某資性婞很門緒單孑零
丁士途孤苦萬狀恭惟高明素所諒悉不圖蟲篆之伎
猥當斧鉞之選戎略方警理不可辭竭忠盡愚深自策
勵豈意天幸有二成於鉅賢内手捫心何階至此也哉
秦川舊都土風豪侈氣勢相高禮義幾廢腐儒淺識以
為漢唐遺老衣冠舊俗可以三代德教化之過客貽&KR0008;
以迂闊相笑小人詆訾或浸滛上聞前史所謂隣城嗤
其不能也而執事力庇其非稱以為是鑠金積羽言下
頓消此天幸之一也黨項餘蘖跳梁徼外宿舊亡沒靡
所咨度加以罷輭無他智術但憶黃卷中一兩事若武
安之守鴈門謹𤇺火明斥堠饗士習射數歲不亡失終
然破虜羊祜鎮峴南各保分界無求細益陸抗以為彼
專為善此專為暴是不戰而自服也終亦平吴心頗慕
之以逐麋之犬尚不顧兔豈有將王師而循小利以一
華人易一黨項者哉是欲堅壁清野以須遠略不求目
前首級之效前之所謂邊兵皆以為怯者也而執事獨
護其短飾以威名衆言十七衆譽隨之此天幸之二也
矧五原塞外地平道闊自古西戎入寇之路臨涇孤壘
去大虫巉止八十里無梟將勁兵控扼衝要而賊騎遠
去高奴山谷纚屬地險兵厚謀臣猛將併在一城而逆
黨窺之無他但勇其難而忽其易謂非材者不能輕重
於敵不足顧也其於謹備西北敢不夙夜竭節以奉明
戒延安之警沿邊將佐皆被朝旨秣馬厲兵分壓賊境
以為聲援旋聞賊騎遁去皆如明識之所前料也所恨
者未能縳致戎首戮之藁街草壯麥黃尚煩廟筭飛芻
輓榖重擾邊民夢寤傍徨未知攸濟又念本出寒緒不
逹人事但謂學古入官以為得計焉知以書御馬為世
所嗤獨明公信之憐之豈孔門之道果不負於後人耶
何鉅賢之眷眷若此乎東望旌棨無任瞻依感戀之至
不宣某齋祓再拜
文莊集卷十九
