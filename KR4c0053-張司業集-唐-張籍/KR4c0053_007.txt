唐張司業詩集卷七拾遺
樂府三十三首
隴頭行
隴頭路斷人不行胡騎巳入凉州城漢兵處處格闘
死一朝盡沒隴西地驅我邊人胡中去恣放牛羊食
禾黍去年中國養子孫今着氊裘學胡語誰能還使
李輕車重取凉州屬漢家
廢宅行
胡馬崩騰滿阡陌都人避亂唯空宅宅邊靑桑垂宛
宛野𧖟食葉還成繭黃雀啣草入燕窠嘖嘖啾啾白
日晚去時禾黍埋地中饑兵掘土翻重重鴟梟養子
庭樹上曲墻空屋(屋一作室)多旋風亂定幾人還本土唯
有官家重作主
秋夜長
秋天如水夜未央天漢東西月色光愁人不寐畏枕
席暗虫嘖嘖遶我傍荒城爲村無更聲起看北斗天
未明白露滿田風裊裊千聲萬聲鶡鳥鳴
塞上曲
邊州八月修城堡候騎先燒磧上草胡風吹沙度隴
飛隴頭林木無北枝將軍閱兵靑塞下鳴鼓鼕鼕促
獵圍天寒山路石斷裂白日不銷帳上雪烏孫國亂
多降胡詔使名王持漢節年年征戰不得閒邊人殺
盡唯空山
董逃行
洛陽城頭火曈曈亂兵燒我天子宮宫城南面有深
山盡將老幼藏其間重巖爲屋橡爲食丁男夜行候
消息聞道官軍猶掠人舊里如今歸未得董逃行漢
家幾時重太平
江村行
南塘水深蘆笋齊下田種稻不作畦耕場磷磷在水
底短衣半染蘆中泥田頭刈莎結爲屋歸來繫牛還
獨宿水淹手足盡爲瘡山䖟遶衣飛撲撲桑村椹黑
𧖟再眠小姑採桑不餉田江南熱旱天氣毒雨中移
秧顔色鮮一年耕種長苦辛田熟家家將賽神
湘江曲
湘江無潮秋水闊湘中月落行人發行人發送人歸
白蘋茫茫鷓鴣飛
白鼉吟
天欲雨有東風南溪白鼉鳴窟中六月人家井無水
夜聞鼉聲人盡起
樵客吟
山上採樵選枯樹深處樵多出辛苦秋來野火燒櫟
林枝柯已枯堪採取斧聲坎坎在幽谷採得齊稍靑
葛束日西待伴同下山竹擔彎彎向身曲共知路傍
多虎穴未出深林不敢歇村西地暗狐兔行稚子呌
時相應聲採樵客莫採松與栢松栢生枝直且堅與
君作屋成家宅
春江曲
春江無冰潮水平蒲心出水鳬鶵鳴長干夫壻愛遠
行自染春衣縫巳成妾身生長金陵側去年夫壻住
江北春來未到父母家舟小風多渡不得欲辭舅姑
先問人私向江頭祭鬼神
烏棲曲
西山作宮花滿池宫烏暁鳴茱萸枝吳姬採蓮自唱
曲君王昨夜船中宿
短歌行
靑天蕩蕩高且虛上有白日無根株流光暫出還入
地使我少年不須臾與君相逢勿寂寞衰老不復如
今樂金巵盛酒置君前再拜勸君千萬年
泗水行
泗水流急石纂纂鯉魚上下紅尾短春冰消散日華
滿行舟往來浮橋斷城邊漁市人早行水烟漠漠多
棹聲
雲童行
雲童童白龍之尾垂江中今年天旱不作雨水足墻
上有禾黍
長塘湖
長塘湖一斛水中半斛魚大魚如柳葉小魚如針鋒
水濁誰能辯真龍
雀飛多
雀飛多觸網羅網羅高樹顛汝飛蓬蒿下勿復投身
網羅間粟積倉禾在田巢之鶵望其母來還
寄菖蒲
石上生菖蒲一寸十二節仙人勸我食令我頭靑面
如雪逢人寄君一綘囊書中不得傳此方君能來作
棲霞侣與君同入丹玄鄕
山頭鹿
山頭鹿雙角芟芟尾促促貧兒多租輸不足夫死未
葬兒在獄旱日熬熬烝野岡禾黍不熟無獄粮縣家
惟憂少軍食誰能令爾無死傷
憶遠曲
水上山沉沉征途復繞林途荒人行少馬迹猶可尋
雪中獨立樹海口失侣禽離憂如長線千里縈我心
春堤曲
野塘鵁鶄飛樹頭綠蒲紫菱盖碧流誰家狂客愛雲
水日日獨來城下游
湖南曲
瀟湘多别離風起芙蓉洲江上人巳遠夕陽滿中流
鴛鴦東南飛飛上靑山頭
春水曲
鴨鴨嘴唼唼靑蒲生春水狹蕩漾木蘭船中有雙少
年少年醉鴨不起
送遠曲
吳門向西流水長水長柳暗烟茫茫行人送客各惆
悵話離叙别傾淸觴吟絲竹鳴笙簧酒酣性逸歌猖
狂行人告我挂帆去此去何時返故鄕殷勤振衣兩
相囑世事近來還淺促願君看取吳門山帶雪經春
依舊綠行人行處求知親送君去去徒酸辛
楚妃怨
湘雲初起江沉沉君王遙在雲夢林江南雨多旌戟
暗臺下朝朝春水深章華殿前朝下國君心獨自終
無極楚兵滿地兼逐禽誰用一身騁筋力西江若翻
雲夢中麋鹿死盡應還宮
春日行
春日融融池上暖竹芽出土蘭心短草堂晨起酒半
醒家僮報我(二有後字)園花(一有已字)滿頭上皮冠未曾整直入花
間不尋逕樹樹殷勤盡繞行攀枝未遍春日暝不用
積金着靑天不用服藥求神仙但願園裏花長好一
生飲酒花間老
廢瑟詞
古瑟在匣誰復識玉柱顛倒朱絲黑千年曲譜不分
明樂府無人傳正聲秋虫暗穿塵作色腹中不辯工
人名幾時天下復古樂此瑟重奏雲門曲
洛陽行
洛陽宫闕當中州城上峩峩十二樓翠華西去幾時
返島巢乳鳥藏蟄燕御門空鎻五十年稅彼農夫修
玉殿六街朝暮鼓鼕鼕禁兵持戟守空宫百官日月
拜章表驛使相續長安道上陽宫樹黃復綠野豺入
苑食麋鹿陌上老翁雙淚垂共說武皇巡幸時
懷别
僕人驅行軒低昂出我門離堂無留客席上唯琴樽
古道隨水曲悠悠繞荒村遠程未奄息别念在朝昏
端居愁歲永獨此留輕景豈無經過人尋嘆門巷静
君如天上雨我如屋下井無因同波流願作形與影
離婦
十載來夫家閨門無瑕疪薄命不生子古制有分離
託身言同穴今日事乖違念君終棄捐誰能強在兹
堂上謝姑嫜長跪請離辭姑嫜見我往將决復沉疑
與我古時釧留我嫁時衣高堂拊我身(拊一作撫)哭我於
路陲昔日初爲婦當君貧賤時晝夜常紡績不得事
蛾眉辛勤積黃金濟君寒與饑洛陽買大宅邯鄲買
侍兒夫壻乘龍馬出入有光儀將爲富家婦永爲子
孫資誰謂出君門一身上車歸有子未必榮無子坐
生悲爲人莫作女作女實難爲
新桃
桃生葉婆娑枝葉四面多高未出牆顛蒿莧相凌摩
植之三年餘今年初試花秋來未成實其隂良巳嘉
靑蟬不來鳴安得迅羽過常恐牽絲虫蒙羃成網羅
顧託戲童兒勿折吾柔柯明年結甘實磊磊充汝家
惜花
濛濛庭樹花墜地無顔色日暮東風起飄揚玉階側
殘蕊在猶稀靑條聳復直爲君結芳實令君勿嘆息
古風二十七首
董公詩(湯中謂此篇與學仙樂天所稱謂可下誨藩臣上諷人主)
誰主東諸侯元臣隴西公旌節居汴水四方皆承風
在朝四十年天下誦其功相我明天子政成如太宗
東方有艱難公乃出臨戎單車入危城慈惠安群兇
公謂其黨言汝材甚驍雄爲我帳下士出入衛我躬
汝息爲我子汝親我爲翁衆皆相顧泣無不和且恭
其父教子義其妻勉夫忠不自以爲資奉上但顒顒
公衣無文采公食少肥濃所憂在萬人人實我寧空
輕刑寬其政薄賦施租庸四郡三十城不知歲饑凶
天子臨朝喜元老置在東今聞揚盛德就安我大邦
百辟賀明主皇風恩賜重朝廷有大事就决其所從
海内旣無虞君臣方肅雍端居任僚屬宴語常從容
翩翩者蒼烏來巢於林叢甘瓜生場圃一蔕實連中
田有嘉糓異隴畆穗亦同賢人佐聖人德與神明通
感應我淳化生瑞我地中昔者此州人但矜馬與弓
今公施德禮自然威武崇公與其百年受祿將無窮
學仙
樓觀開朱門樹木連房廊中有學仙人少年休糓粮
高冠如芙蓉霞月披衣裳六時朝上淸佩玉紛鏘鏘
自言天老書祕覆雲錦囊百年度一人妄泄有災殃
每占有仙相然後傳此方先生坐中堂弟子跪四廂
金刀截身髮結誓焚靈香弟子得其訣淸齋入空房
守神保元氣動息隨天罡爐燒丹砂盡晝夜候火光
藥成旣服食計日乘鸞凰虛空無靈應終歲安所望
勤勞不能成疑慮積心腸虛羸生疾&KR2096;壽命多夭傷
身殁懼人見夜埋山谷傍求道慕靈異不如守尋常
先王知其非戒之在國章
沈千運舊居
汝北君子宅我來見頽墉亂離子孫盡地屬隣里翁
土木被丘墟蹊路不相通舊井蔓草合牛羊墜其中
君辭天子書放意任體躬一生不自力家與逆旅同
高議切星辰餘聲激瘖聾方將旌舊閭百歲可封崇
嗟其未積年巳爲荒林叢時豈無知音(音作者)莫能敦
此風浩蕩竟無覩我將安所從
懷友
人生有行役誰能如草木別離感中懷乃爲我桎梏
百年受命短光景良不足念我别離者願懷日月促
平地施道路車馬往不復空知爲良田秋望禾黍熟
端居無儔侣日夜禱耳目立身難自覺常恐(恐作惧)憂
與辱窮賤無閒暇疾&KR2096;多嗜慾我思携手人逍遙任
心腹
寄韓愈
野館非我室新居未能安讀書避塵雜方覺此地閒
過郭多園墟桑果相接連獨游竟寂寞如寄空雲山
夏景常晝毒密林無鳴蟬臨溪一盥濯淸去肢體煩
出林望曾城君子在其間戎府草章記阻我此游盤
憶昔西潭時並持釣魚竿共忻得魴鯉烹鱠于我前
幾朝還復來嘆息時獨言
别段生
與子骨肉親願其長相隨况離父母傍從我學詩書
同在道路中講誦亦未窺爲文于我前日夕生光儀
行役多疾&KR2096;頼此相扶持貧賤事俱難今日有别離
我去秦城中子留汴水湄離情兩飄斷豈異風中絲
幼年獨爲客舉動難爲宜努力自脩勵長如見我時
我時登山岡再揖問還期還期在新年勿怨歡會遲
贈姚怤
漏天日無光澤土松不長君今軄下位志氣安得揚
白髮文思壯才爲國賢良無人識高韻薦于天子傍
况我愚朴姿強趨利名場遠同干貴人身舉固難彰
昔逢汴水濱今會習池陽豈無再來期顧恐非此方
願爲石中泉不爲瓦上霜離别勿復道所貴不相忘
傷于鵠
西山無逸人忽覺大國貧良玉沉幽泉名爲天下珍
野性疎時俗再命乃從軍氣高終不合去如鏡上塵
我初有章句相合者惟君今來吊嗣子對隴燒斯文
耕者廢其耜㸑者絕其薪笥無新衣裳曷用光我身
奠回徒再拜昔意安能陳徒保金石韻千載人所聞
和李僕射西園(見木鐸集廼司業詩之别名)
過午歸閒處西亭敞四簷高眠着琴枕散帙檢書籖
印在休通客山晴好捲簾竹凉蠅少到藤暗蝶争潜
晩鵲頻驚喜疎蟬不許拈石苔生紫點欄藥吐紅尖
虚坐詩情遠幽探道事兼所營當勝地雖儉復誰嫌
獻從兄
悠悠旱天雲不遠如飛塵賢逹失其所沉飄同衆人
擢秀登王畿出爲良使賓名高滿朝野幼賤誰不聞
一朝遇䜛邪流竄八九春詔書近遷移組綬未及身
冬井無寒冰玉潤難爲焚虛懷日迢遙榮辱常保純
我念出游時每吟康樂文願言靈溪期聊欲相依因
南歸
促促念道路四支不常寧行車未及家天外非盡程
骨肉望我歡鄕里望我榮豈知東與西憔悴竟無成
天寒苦夜長窮者不念明懼離其寢寐百憂傷性靈
世道多險薄相勸異忠誠遠游無知音不如商賈行
逹人有常志愚夫勞無營舊山幸未賣言歸樂此生
臥疾
身病始知道臥讀神農經空房夜留燈四壁靑熒熒
羈旅逐人歡貧賤還自輕今來問良醫乃知病所生
僮僕各相憂杵臼無停聲見我形憔悴勸藥語丁寧
春雨枕席冷窗前新禽鳴開門起無力遙愛鷄犬行
服藥察耳目漸覺如酒醒方悟養生者不爲憂患并
贈孟郊
歷歷天上星沉沉水中萍幸當淸秋夜流影及微形
君生衰俗間立身如禮經淳意發高文獨有金石聲
才名振京國歸省東南行停車楚城下顧我不念程
寳鏡曾墮水不磨難自明苦節居貧賤所知頼友生
歡會方别離戚戚憂慮并安得在一方終老無送迎
城南
漾漾南澗水來作曲池流言尋參差島暁榜輕盈舟
萬繞不再止千尋盡孤幽藻澁訝人重萍分指魚遊
繁苗毯下垂密箭翻迴輈曝鼈亂自墜隂藤斜相鈎
臥蔣黑米吐翻芰紫角稠橋低競俯僂亭近閒夷猶
目爲逐勝朗手因掇芳柔漸喜游來極忽疑歸無由
氣狀雖可覽纖微諒難搜未聽主人賞徒愛淸華秋
夜懷
窮居積遠念轉轉迷所歸幽蕙零落色暗螢參差飛
病生秋風簟淚墮明月衣無愁坐寂寞重使奏清徽
奉和舍人叔直省時思琴
藹藹紫微直秋意深無窮滴瀝仙閣漏肅穆禁池風
竹月泛凉影萱露澹幽叢地淸物態勝宵閒琴思通
時屬雅音際迥凝虛抱中逹人掌樞近常與隱默同
野寺後池寄友
佛寺連野水池幽夏景清繁木蔭夫渠時有水禽鳴
通溪岸暫斷分渚流復縈伴僧鐘磬罷月來池上明
友人竟不至東北見高城獨游自寂寞况此恨盈盈
寄别者
寒天正飛雪行人心切切同爲萬里客中路忽離别
别君汾水東望君汾水西積雪無平岡空山無人蹊
羸馬時倚轅行行未遑食下車勸童僕相顧莫歎息
詎知佳期隔離念終無極
病中寄白學士拾遺
秋亭病客眠庭樹滿枝蟬凉風繞砌起斜影入牀前
梨晩漸紅墜菊寒無黃觧倦游寂寞日感嘆蹉跎年
塵歡久消委華念獨迎延自寓城闕下識君弟事焉
君爲天子識我方沉病纏無因會同語悄悄中懷煎
雨中寄元宗簡
秋堂羸病起盥漱風雨朝竹影冷疎澁榆葉暗飄蕭
街徑多墜果墻隅有蛻蜩延瞻游步阻獨坐閒思饒
君居應如此恨言相去遙
岸花
可憐岸邊樹紅蘃發靑條東風吹渡水衝着木蘭橈
惜花
春潭足芳樹水淸不如素幽人愛華景一一空山暮
月出潭氣白游魚暗衝石夜深春思多酒醒山寂寂
别于鵠
離燈及晨輝行人起復思出門兩相顧靑山路逶迤
野草
羃羃野田草草中牛羊道古墓無子孫白楊不得老
秋山
秋山無雲復無風溪頭看月出深松草堂不閒石床
靜葉間墜露聲重重
山禽
山禽毛如白練帶棲我庭前栗樹枝獼猴夜半來取
粟一雙中林向月飛
祭退之
嗚呼吏部公其道誠巍昂生爲大賢姿天使光我唐
德義動鬼神鑒用不可詳獨得雄直氣發爲古文章
學無不該貫吏治得其方三次論諍退其志亦剛彊
再使平山東不言所諆臧薦待皆寒羸但取其才良
親朋有孤稚婚姻有辦營如彼天有斗人可爲信常
如彼歲有春物宜得華昌哀哉未申施中年遽殂喪
朝野良共哀矧於知舊腸籍在江湖間獨以道自將
學詩爲衆體久乃溢笈囊略無相知人黯如霧中行
北遊偶逢公盛語相稱明名因天下聞傳者入歌聲
公領試士司首薦到上京一來遂登科不見苦貢場
觀我性朴直乃言及平生由慈䫫朋黨骨肉無以當
坐令其子拜常呼幼時名追招不隔日繼踐公之堂
出則連轡馳寢則對榻床搜窮古今書事事相酌(酌一)
(作斟)量有花必同尋有月必同望爲文先見草釀熟偕
共觴新果及異鮭無不相待嘗到今三十年曾不少
異更公文爲時帥我亦有微聲而後之學者或號爲
韓張我官麟臺中公爲大司成念此委末秩不能力
自揚特狀爲博士始獲升朝行未幾享其資遂忝南
宮郎是事頼拯扶如屋有棟梁去夏公請告養疾城
南庄籍時官休罷兩月同游翔黃子陂岸曲地曠氣
色清新池四平漲中有蒲荇香北臺臨稻疇茂柳多
隂涼板亭坐垂釣煩苦稍巳平共愛池上佳聯句舒
遐情偶有賈秀才來兹亦間幷移船入南溪東西縱
篙根劃波激船舷前後飛鷗鶬回入潭瀨下網截鯉
與魴踏沙掇水𬞞樹下烝新秔日來相與嬉不知暑
日長柴翁携童兒聚觀於岸傍月中登高灘星漢交
垂芒釣車擲長綫有獲齊歡驚夜闌乘馬歸衣上草
露光公爲遊谿詩唱咏多慨慷自期此可老結社於
其鄕籍受新官詔拜恩當入城公因同歸還居處隔
一坊中秋十六夜魄圓天差晴公旣相邀畱坐語於
階楹乃出二侍女合彈琵琶箏臨風聽繁絲忽遽聞
再更顧我數來過是夜涼難忘公疾浸日加孺人視
藥湯來候不得宿出門每迴遑自是將重危車馬候
縱横門僕皆逆遣獨我到寢房公有曠達識生死爲
一綱及當臨終晨意色亦不荒贈我珍重言傲然委
衾裳公比欲爲書遺約有修章令我署其末以爲後
事程家人號於前其書不果成子符奉其言甚於親
使令魯論未訖注手跡今微茫新亭成未登閉在莊
西廂書札與詩文重疊我笥盈頃息萬事盡腸情多
摧傷舊塋盟津北野窆動鼓鉦柳車一出門終天無
迴箱籍貧無贈貲曷用申哀誠衣器陳下帳醪餌奠
堂皇明靈庶鑒知髣髴斯來饗
野居(此一首當補在古風中城南後)
貧賤易爲適荒郊亦安居端坐無餘思彌樂古人書
秋田多良苗野水多遊魚我無耒與網安得充廪厨
寒天白日短簷下煖我軀四肢暫寬柔中腸欎不舒
多病减志氣爲客足憂虞况復時節晚覽物空踟蹰
唐張司業詩集卷七
