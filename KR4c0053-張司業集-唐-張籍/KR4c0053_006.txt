唐張司業詩集卷六
七言絶句
送蜀客
蜀客南行祭碧雞木綿花發錦江西山橋日晚行人
少時見猩猩樹上啼
送元結
昔日同遊漳水邊如今重說恨綿綿天涯相見還離
別客路秋風又幾年
宫山祠
秋草宮人斜裏墓宮人誰送葬來時千千萬萬皆如
此家在邊城亦不知
美人宮棋
紅燭臺前出翠娥海沙鋪局巧相和趁行移手廵收
盡數數看誰得最多
蠻州
瘴水蠻中入洞流人家多住竹棚頭一山海土無城
郭唯見松牌記象州
送元宗簡
貂帽垂肩窄皂裘雪深騎馬向西州暫時相見還相
送却閉閑門依舊愁
寄徐晦
鄠陂魚美酒偏濃不出琴齋見雪峰應勝昨來趨府
日薄書林上亂重重
寄白學士
自掌天書見客稀縱因休沐鎻雙扉幾廽扶病欲相
訪知向禁中歸未歸
喜王六同宿
十八年來恨別離唯同一宿詠新詩更相借問詩中
語共說如今勝舊時
題玉像堂
玉毫不着世間塵輝相分明十八身入夜無煙燈更
好堂中唯有轉經人
與賈島閑遊
水北原南草色新雪消風暖不生塵城中車馬應無
數觧得閑行有幾人
哭丘長史
丘公巳殁故人稀欲過街西更訪誰每到子城東路
上憶君相逐入朝時
哭孟寂(一作哭孟郊)
曲江院裏題名處十九人中最少年今日春光吟不
見杏花零落寺門前
患眼
三年患眼今年校免與風光便隔生昨日韓家後園
裏看花猶似未分明
答劉競
劉君久被時抛擲老向城中作選人昨日街西相近
住每來存問老夫身
贈華嚴院僧
一身依止荒閑院燭燿窗中有宿煙徧禮華嚴經裏
字不曾行到寺門前
逢故人
山東一十餘年別今日相逢在上都說盡向來無限
事相看盡是白髭鬚
送蕭遠弟
街北槐花傍馬垂病身相送出門遲與君別後秋風
夜作得新詩說向誰
送辛少府任安縣
才多不肯浪容身老大詩章轉更新選得天台山下
住一家全作學仙人
贈任道人
長安多病無生計藥鋪醫人亂索錢欲得定知身上
事憑君爲筭小行年
招周居士
閉門秋雨&KR0668;墻莎俗客來稀野思多已掃書齋安藥
竈山人作意早經過
送許處士
高情自與俗人疎獨向藍谿僻處居會到白雲長取
醉不能窗下讀閑書
送律師歸婺州
京中開講巳多時曾作壇頭證戒師歸到雙溪橋北
寺鄕僧争就學威儀
題楊秘書新居
愛閑不向争名地宅在街西最靜坊卷裏詩過一千
首白頭新受秘書郎
送眰師
九星臺下煎茶別五老峰頭覓寺居作得新詩旋相
寄人來請莫逹空書
送僧往全州
聞道谿隂山水好師行一一徧經過事湏覓取堪居
處若箇谿頭藥最多
尋徐道士
尋師遠到暉天觀竹院森森閉藥房聞入静來經七
日仙童簷下獨焚香
答開州韋使君寄車前子
𨳩州午日車前子作藥人皆道有神慙愧使君憐病
眼二千里外寄閑人
憶故州
累石爲山伴野夫自收靈藥讀仙書如今身是他州
客每見靑山憶舊居
送客遊蜀
行盡靑山到益州錦城樓下三江流杜家曾向此中
住爲到浣花谿水頭
送陸暢
共踏長安街裏塵吳州獨作未歸身昔年舊宅今誰
住君過西塘與問人
感春
遠客悠悠任病身謝家池上又逢春明年各自東西
去此地看花是別人
贈李司議
漢庭誰問投荒客十載天南着白衣秋草茫茫惡谿
路嶺頭還送北人歸
別客
靑山歴歴水悠悠今日相逢明日秋繫馬城邊楊柳
樹爲君沽酒暫淹留
登樓寄胡家兄弟
獨上西樓盡日閑林煙演漾鳥綿蠻謝家兄弟重城
裏不得同看雨後山
答劉明府
身病多時又客居滿城親舊久相疎可憐綘縣劉明
府獨觧頻頻寄遠書
酬藤杖
病裏出門行步遲喜君相贈古藤枝倚來自覺身生
力每向傍人說得時
法雄寺東樓
汾陽舊宅今爲寺猶有當時歌舞樓四十年來車馬
絶古槐深巷暮蟬愁
寄故人
靜曲閑房病客居蟬聲滿樹槿花疎故人祗在藍田
縣強半年來未得書
鄰婦哭征夫
雙鬟初合便分離萬里征夫不得隨今日軍回身獨
殁去時鞍馬別人騎
和崔駙馬聞蟬
鳳凰樓下多歡樂不覺秋風暮雨天應爲昨來身暫
病蟬聲得到耳傍邊
和裴僕射看櫻桃花
昨日南園新雨後櫻桃花發舊枝柯天明不待人同
看遶樹重重履跡多
和長安郭明府與友人縣中會飲
一罇淸酒兩人同好在街西水縣中自恨病身相去
遠此時閑坐對秋風
唐昌觀看花(一作興唐)
新紅舊紫不相宜看覺從前兩月遲更向同來詩客
道明年到此莫過時
九華觀看花
街西無數閑遊處不似九華仙觀中花裏可憐池上
景幾重墻壁貯春風
贈姚合
丹鳳城門向曉開千官相次入朝來唯君獨走衝塵
土下馬橋邊報直廽
同韋員外開元觀尋時道士
觀裏初晴竹樹凉閑行共到最高房昨來官罷無生
計欲就師求斷榖方
同韓侍御南谿夜賞
喜作閑人得出城南谿兩月逐君行忽聞新命湏歸
去一夜船中語到明
使行望悟真寺
採玉峰連佛寺幽高高斜對驛門樓無端來去騎官
馬寸步教身不得遊
重陽日至峽道
無限靑山行已盡廽看忽覺遠離家逢高欲飲重陽
酒山菊今朝未有花
贈主客劉郎中
憶昔君登南省日老夫猶是褐衣身誰知二十餘年
後來作客曹相替人
同嚴給事聞唐昌觀玉蘂近有仙過作二首
千枝花裏玉塵飛阿母宮中見亦稀應共諸仙闘百
草獨來偷折一枝歸
九色雲中紫鳳車尋仙來到洞仙家飛輪廽處無蹤
跡唯有班班滿地花
秋思
洛陽城裏見秋風欲作歸書意萬重復恐匆匆說不
盡行人臨發又𨳩封
憶遠
行人猶未有歸期萬里初程日暮時唯愛門前雙柳
樹枝枝葉葉不相離
玉仙舘
長谿新雨色如泥野水隂雲盡向西楚客天南行漸
遠山山樹裏鷓鴣啼
寄府吏
野外尋花共作期今朝出郭不相隨待君公事有閑
日此地春光應過時
張蕭遠雪夜同宿
數卷新遊蜀地詩長安僻巷得相隨草堂雪夜攜琴
宿說似青城舘裏時
凉州詞(三首)
邊城暮雨鴈飛低蘆笋初生漸欲齊無數鈴聲遥過
磧應䭾白練到安西
鳳林關裏水東流白草黃榆六十秋邊將皆承主恩
澤無人觧道取凉州
古鎮城門白磧𨳩胡兵往往傍沙堆廵邊使客行應
早欲問平安無使來
宫詞(二首)
新鷹初放兔猶肥白日君王在内稀薄暮千門臨欲
鎻紅粧飛騎向前歸
華淸宫
温泉流入漢離宫宫樹行行浴殿空武帝時人今欲
盡靑山空閉御墻中
崔駙馬養鶴
身閑無事稱高情巳有人間章句名求得鶴來教翦
翅望仙臺下亦將行
閑遊
老身不計人間事野寺秋晴每獨過病眼校來猶斷
酒却嫌行處菊花多
劉兵曹贈酒
一缾顔色似秋泉𨳩向新㘽小竹前飲罷身中更無
事移床獨就夕陽眠
送梧州王使君
楚江亭上秋風起看發蒼梧太守船千里同行從此
別相逢又隔幾多年
春日早朝
暁陌春寒朝騎來瑞雲深處見樓臺夜來新雨沙堤
濕東上閣門應未𨳩
寄朱闞二山人
爲箇朝章束此身眼看東路去無因歴陽舊客今應
少轉憶鄰家二老人
寄李渤
五度谿頭躑躅紅嵩陽寺裏講時鍾春山處處行應
好一月看花到幾峰
尋仙
谿頭一徑入靑崖處處仙居隔杏花更見峰西幽客
說雲中猶有兩三家
同白侍郎杏園贈劉郎中
一去瀟湘頭已白今朝始見杏花春從來遷客應無
數重到花前有幾人
答鄱陽客藥名詩
江臯歲暮相逢地黃葉霜前半夏枝子夜吟詩向松
桂心中萬事喜君知
寄宋景
詔發官兵取亂臣將軍弓箭不離身君今獨在征東
府莫遣功名屬別人
寄王奉御
愛君紫閣峰前好新作書堂藥竈成見欲移居相近
住有田多與種黃精
題渭北寺上人
昔祭郊壇今謁陵寺中高處復來登十餘年後人多
別喜見當時轉讀僧
閑遊
終日不離塵土間若爲能見此身閑今朝暫共遊僧
語更恨多時別舊山
倡女詞
輕鬢叢梳闊掃眉爲嫌風日下樓稀畫羅金縷難相
稱故着尋常淡薄衣
答元八遣紗帽
黑紗方帽君邊得稱對山前坐竹牀唯恐被人偷樣
剪不曾閑戴出書堂
題僧院
聞師行講靑龍院本寺往來多少年靜掃空房唯獨
坐千莖秋竹在簷前
送元八
百神齋祭相隨徧尋水看山亦共行明日城西送君
去舊遊重到獨題名
吳楚歌詞
庭前春鳥啄林聲紅夾羅𥜗縫未成今朝社日停針
線起向朱櫻樹下行
題方睦上人月臺觀
一身淸淨無童子獨坐空堂得幾年每夜焚香通月
觀可憐光影最團圓
華山廟
金天廟下西京道巫女紛紛走似煙手把紙錢迎過
客遣求恩福到神前
病中酬元宗簡
東風漸暖滿城春獨向深房養病身莫說櫻桃花已
發今年不作看花人
寺宿齋
晚到金光門外寺寺中新竹隔簾多齋宫禁與僧相
見院院𨳩門不得過
贈施肩吾
世間漸覺無多事雖得空名未着身合取藥成相待
喫不須先作上天人
贈王建
自君去後交遊少東野亡來篋笥貧頼有白頭王建
在眼前猶見詠詩人
逢賈島
僧房逢着欵冬花出寺行吟日已斜十二街中春雪
遍馬蹄今去入誰家
楚妃怨
梧桐葉下黃金井橫架轆轤牽素綆美人初起天未
明手拂銀瓶秋水冷
離宮怨
高堂別舘連湘渚長向春光開萬戶荆王去去不復
來宮中美人自歌舞
成都曲
錦江近西烟水綠新雨山頭荔枝熟萬里橋邊多酒
家遊人愛向誰家宿
寒塘曲
寒塘沉沉柳葉疎水暗人語驚棲鳬舟中少年醉不
起持燭照水射遊魚
春別曲
長江春水綠堪染蓮葉出水大如錢江頭橘樹君自
種那不長繫木蘭船
臺城
臺城六代競豪華結綺臨春事最奢萬戶千門成野
草只緣一曲後庭花
春詞
新粧面面下朱樓深鎻春光一院愁行到中庭數花
朵蜻蜓飛上玉搔頭
浪淘沙詞
鸚鵡洲頭浪颭沙靑樓春望日將斜㗸泥燕子爭歸
舍獨自狂夫不憶家
傷愚溪(二首)
柳門竹巷依依在野草靑苔日日多縱有鄰人觧吹
笛山陽舊侶更誰過
溪水悠悠春自來草堂無主燕飛回隔簾唯見中庭
草一樹山榴依舊𨳩
聽舊宫人穆氏唱歌
曾隨織女渡天河記得雲間第一歌休唱貞元供奉
曲當時朝士巳無多
楊柳枝詞(二首)
煬帝行宮汴水濱數株殘柳不勝春晚來風起花如
雪飛入宮墻不見人
城外春風吹酒旗行人揮袂日西時長安陌上無窮
樹唯有垂楊管別離
宿都庭有懷
雷雨湘江起卧龍武陵樵客躡仙蹤十年楚水楓林
下今夜初聞長樂鍾
無題
桃蹊柳陌好經過燈下粧成月下歌爲是襄王故宮
地至今猶有細腰多
堤上行(二首)
酒旗相望大堤頭堤下連檣堤上樓日暮行人争渡
急槳聲幽軋滿中流
江南江北望烟波入夜行人相應歌桃葉傳情竹枝
怨水流無限月明多
竹枝詞(五首)
白帝城頭春草生白鹽山下蜀江淸南人上來歌一
曲北上莫人動鄊情
日出三竿春霧銷江頭蜀客駐蘭橈憑寄狂夫書一
紙家住成都萬里橋
瞿唐嘈嘈十二灘此中道路古來難長恨人心不如
水等閑平地起波瀾
山上層層桃李花雲間烟火是人家銀釧金釵來負
水長刀短笠去留賖
楊柳靑靑江水平聞郎江上唱歌聲東邊日出西邊
雨道是無情還有情
楊柳送客
靑楓江畔白蘋洲楚客傷離不待秋君見隋朝更何
事綠楊南渡水悠悠
送客還幽州
惆悵秦城送獨歸薊門雲樹遠依依秋來莫射南飛
鴈從遣乘春更北飛
楊州送客
南行直入鷓鴣群萬歲橋邊一送君聞道望鄊聽不
得梅花暗落嶺頭雲
隋宮燕
燕語如傷舊國春宮花零落旋成塵自從門閉春光
後幾度飛來不見人
山禽
山禽毛如白練帶栖我庭前粟樹枝獮猴半夜來取
栗一雙中林向月飛
秋山
秋山無雲復無風溪頭看月出深松草堂不閉石床
静葉間墜露聲重重
玉眞觀
臺殿曾爲貴主家春風吹盡竹窗紗院中仙女脩香
火不許閑人入看花
蠻中
銅柱南邊毒草春行人幾日到金麟玉鐶穿耳誰家
女自抱琵琶迎海神
贈道士
茆山近別剡谿逢玉節靑旄十二重自說年年上天
去羅浮最近海邊峰
重平驛作
茫茫菰草平如地渺渺長堤曲似城日暮未知投宿
處逢人更問向前程
宿天竺寺寄盧隱寺僧
夜向靈谿息此身風泉竹露淨衣塵月明石上堪同
宿那作山南山北人
唐張司業詩集卷六
