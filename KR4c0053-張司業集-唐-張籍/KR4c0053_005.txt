唐張司業詩集卷五
五言絶句
和韋𨳩州居山十二首
宿雲亭
淸淨當深處虚明向遠𨳩卷簾無俗客應只見雲來
梅溪
自愛新梅好行尋一徑斜不教人掃石恐損落來花
茶嶺
紫芽連白蘂初向嶺頭生自看家人摘尋常觸露行
流杯渠
渌酒白螺杯隨流去復回似知人把處各向面前來
盤石磴
壘石連空遠層層勢更危不知行幾匝得到上頭時
桃塢
春塢桃花發多將野客遊日西殊未散看望酒缸頭
竹巖
獨入千竿裏緣巖踏石層笋頭齊欲出更不許人登
琵琶臺
臺上綠羅春閑登不待人每當休暇日着屐戴綸巾
胡蘆沼
曲沼春流滿新蒲映野鵝閒齋朝飯後拄杖遶行多
隱月岫
月出深峰裏淸光夏亦寒每嫌西落疾不得到明看
繡衣石榻
山城無別味藥菜兼魚果時引繡衣人同來石上坐
上士泉缾
階上一眼泉四邊靑石甃唯有護淨僧添缾將盥漱
送遠客
憔悴遠行客殷勤欲别杯九星壇下路幾日見重來
寄西峰僧
松暗水涓涓夜凉人未眠西峰月猶在遙憶草堂前
禪師
獨在西峰頂年年閉石房定中無弟子人到爲焚香
惜花
山中春巳晚處處見花稀明日來應盡林間宿不歸
題暉師影堂
日早欲參禪竟無相識緣道場今獨到惆悵影堂前
涇州塞
行道涇州塞唯聞羌戍鼙道邊古雙堠猶記向安西
野田
漠漠野田草草中牛羊道古墓無子孫白楊不得老
岸花
可憐岸邊樹紅蕊發靑條東風吹渡水衝着木蘭橈
唐張司業詩集卷五
