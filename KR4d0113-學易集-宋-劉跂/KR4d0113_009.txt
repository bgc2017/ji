學易集卷七
宋劉跂撰
傳
錢乙傳
錢乙字仲陽上世錢塘人與吳越王有屬王俶納土曾
祖贇隨以北因家于鄆父顥善鍼醫然嗜酒喜游一旦
匿姓名東游海上不復返乙時三歲母前亡父同産嫁
醫吕氏哀其孤收養為子稍長讀書從吕君問醫母將
没乃告以家世乙號泣請往迹父凡五六往乃得所在
又積數歲乃迎以歸是時乙年三十餘鄉人感慨為泣
下多賦詩詠其事後七年父以夀終喪葬如禮其事吕
君如事其父吕君没無嗣為之收葬行服嫁其孤女歲
時祭享皆與親等乙始以顱䪿方著名山東元豐中長
公主女有疾召使視之有功奏授翰林醫學賜緋明年
皇子儀國公病瘈瘲國醫未能治長公主朝因言錢乙
起草野有異能立召入進黃土湯而愈神宗皇帝召見
襃諭因問黃土所以愈病狀乙對曰以土勝水水得其
平則風自止且諸醫所治垂愈小臣適逢之惟陛下加
察天子悦其對擢太醫丞賜紫衣金魚自是戚里貴室
逮士庶之家願致之無虚日其論醫諸老宿莫能持難
俄以病免哲宗皇帝復召入宿直禁中久之復辭疾賜
告遂不復起乙本有羸疾性簡易嗜酒疾屢發自以意
治之輒愈最後得疾憊甚乃歎曰此所謂周痺也周痺
入臟者死吾其已夫已而曰吾能移之使病在未因自
製藥日夜飲之人莫見其方居無何左手足攣不能用
乃喜曰可矣又使所親登東山視菟絲所生篝火燭其
下火滅處劚之果得茯苓其大踰斗因以法噉之閱月
而盡由此雖偏廢而氣骨堅悍如無疾者退居里舍杜
門不冠屨坐臥一榻上時間閱史書雜說客至酌酒劇
談意欲有適則使二僕夫輿之出入閭巷人或邀致不
肯往也病者日造門或扶攜襁負纍纍滿前近自鄰井
遠或百數十里皆授之藥致謝而去初長公主女病泄
痢方始乙方醉曰當發疹而愈駙馬都尉以為不然怒
責之不對而退明日疹果出都尉喜以詩謝之廣親宗
子病診之曰此可無藥而愈顧其幼曰此且暴病驚人
後三日過午無恙其家恚曰幼何疾醫貪利動人如此
明果發癎甚急復召乙治之居三日愈問何以無疾而
知曰火色宜視心與肝俱受邪過午者心與肝所用時
當更也宗室王子病嘔泄醫以藥温之加喘乙曰病本
中熱奈何以剛劑燥之將不得前後溲與石膏湯王與
醫皆不信謝罷乙曰毋庸復召我後二日果来召適有
故不時往王疑且怒使人十數輩趣之至曰固石膏湯
症也竟如言而效有士人病欬面青而光其氣哽哽乙
曰肝乘肺此逆候也若秋得之可治今春不可治其家
祈哀強之予藥明日曰吾藥再瀉肝而不少卻三補肺
而益虚又加唇白法當三日死然安穀者過期不安榖
者不及期今尚能粥居五日而絶有娠婦得病醫言胎
且墮乙曰娠者五臟傳養率六旬乃更誠能候其月偏
補之何必墮已而子母俱得全又乳婦因大恐而病病
雖愈目張不得瞑人不能曉以問乙乙曰煮郁李酒飲
之使醉則愈所以然者目係内連肝膽恐則氣結膽衡
不下惟郁李去結隨酒入膽結去膽下目則能瞑矣如
言而效一日過所善翁聞兒啼愕曰何等兒聲翁曰吾
家孿生二男子乙曰謹視之過百日乃可保翁不懌居
月餘皆斃乙為方博達不名一家所治種種皆通非但
小兒醫也于書無不窺他人靳靳守古獨度越縱舍卒
與法合尤邃本草多識物理辨正闕誤人得異藥若持
疑事問之必為言所生本末物色名號退攷之皆中末
年攣痺浸劇其嗜酒喜寒食皆不自禁自診知不可為
召親戚訣别易衣待盡享年八十二終于家所著書有
傷寒論指微五卷嬰孺論百篇一子早逝二孫今見為
醫河間劉跂曰乙非獨其醫可稱也其篤行似儒其竒
節似俠術行而身隠約又類夫有道者數謂余言曩學
六氣五運夜宿東平王冢嶺觀氣象至月餘不寐今老
且死事誠有不在書者肯以三十日暇從我當相授余
笑謝弗能其後遂不復言嗚呼斯人也欲復得之何由
哉没後余聞其所治驗尤衆東州人人能言掇其章章
者著之篇異時史家叙方術之士其將有攷焉
玉友傳
玉友其先出自后稷得姓九種别為禾氏居官長子孫
又為庾氏有子粲從儀氏受道家術術成一息十日大
寒凝流而不冰世稱以為神其後子孫命氏不一惟甘
氏最著傳數世有壺公既仙去歴千數百歲挹之輒出
世謂玉友後或曰壺公者無冬夏隠壺中然時時猶復
往来人間今玉友即壺公也為人精白不雜處少時帶
經就舂方士中黃生白水真人一見定交杵臼之間相
與差擇陶汰復修儀氏術烝烝柔和羣居化之雖蓬室
甕牖投者如歸一巾一瓢意湛如也好事者或載與俱
出所至爵者避席一坐盡傾既去人思慕若渴平陽侯
為相獨親厚之吏士人人争欲進說皆不得間故人徐
公為郎言于朝曰此臣家中聖人也去遊荆楚荆州牧
虚齋中以館之使其子伯雅叔雅季雅受學焉嘗得董
生春秋玉杯書閱而起喜曰知吾趣者不在玉杯中乎
晚從王公子至山東山東聞聲争交懽河間老人一見
心醉歎曰吾屬徒知飲其德莫能名其器命史筮之遇
需䷄之比䷇其占曰吉是謂三益味道之腴澤外粹中
冰雪與居非金非石其臭如蘭有孚盈缶富以其鄰殆
將有不虞之好得于燕樂之間因賀曰斯人玉也諸君
寧得而友之乎老人頓首幸甚字之曰玉友初甘氏宗
族既衆仕宦高者入侍太官奉祠祭其在州郡為平原
督郵為青州從事或封宜城侯劇陽子下至斗食丞甚
衆其餘散居里邑田野往往衒鬻自售無老幼賢否皆
得與之交倡優下吏狎溺尤甚號為懽伯愛之不容口
由是交道遂漓縣官既覺之因著為令盡收其財佐公
上毋得藏器于家清廉之士至揭表自别獨玉友不然
瑰意琦行門無雜賓私淑諸人未嘗顯于時既性所守
亦其勢然也與人接初若恬和而中甚烈天質醇白終
始一致炎涼莫能移平居固罕見之人或望其顔色皆
&KR0787;眙及深味其言無不心悦誠服識與未識以是沾丐
所及人忘其少䜛者或恨其不滿聞而笑曰君子多乎
哉不多也他日老人坐草堂蒼官青士列侍堂下風月
佳夕獨玉友與桐君在桐君方有高山流水之趣當是
時玉友色愈粹風味愈勝相視莫逆歡然絶倒老人歎
曰平生聞高士稱羲皇上人嘗謂虚語今乃信然恨不
使陶靖節見之客有邂逅相遇者頳然内熱爽然自失
人怪而問之曰見吾玉友耶客長歎曰閱人多矣疑其
不從人間来其為人心服如此嘗自言吾師以寅生以
酉終故酉日輒隠不見然出處亦無常度或對客未竟
人又于他所見之或同時數家俱見雖人人自謂我良
友然似是而非者十九得其緒餘者十五而得其真者
百無一二至于官府及市肆若禆販之家雖願見之終
不往浮沈于世莫知其所終太史公曰甘氏得姓尚矣
其後分封以邑為姓有中山氏青田氏桑落氏烏氏程
氏郫氏此皆著姓日以滋盛而玉友名氏弗彰獨以德
稱其亦有以也夫或隠或見莫攷其出處此與薊子訓
左元方何以異浮沈方外野人白士與之忘年而臣不
得獻之于君故余為之攷論其行事未嘗不歎息于斯
焉
誌銘
渤海西門參軍墓誌銘
君諱楫字道濟姓西門氏曾祖旦祖成允終南宫令贈
左諫議大夫父介終尚書屯田郎中贈左朝議大夫其
先出于魏鄴令唐季散遷再徙渤海家世儒學以長者
稱至君尤好學立義重然諾名聞北州友人王大年母
死貧甚君不待白大人裒婦裝賙之使葬與王肬俱客
而肬病且死君躬訪醫挾持臥起至具棺斂表識告其
家乃去是後賴君脱艱窘類如此者尚衆尚書郎當任
子君次最長辭曰楫累以進士薦久猶以恩釋褐而弟
聿方壯可任及致仕官一子又推與季弟中中固辭乃
受太廟齋郎親喪哀毁成禮族人敬重之無間言會郡
有獄弟肅當逮其勢張甚君奮曰肅聿皆為吏中好學
類不可使被汚吾老無用其即罪因身會逮隨問而承
弟與族人持不可君固不變繫之累月獄吏歎息不得
已具牘竟坐免官吏守門奪取告身去聞者為恨而君
恬自得久之更赦調象州司戸參軍不赴元祐元年五
月九日疾終享年五十五三娶王田高氏二男輅舉進
士幼早世女皆嫁士人諸弟與輅以八年八月二十七
日葬君渤海萬福里之原使鄉人王宜狀行事来請銘
君少從家君游某得熟其為人大抵發憤悃幅節疏而
氣閎專趨人之急終不以身困阨故悔止其人既去或
自名遂閉弗道君亦不恨曰固何傷嗚呼君可謂無負
于人矣銘曰嗟若人蹇不逢彌億年尚幽通
陳郡袁府君墓誌銘
元祐六年十月癸未陳郡袁府君諱百之病終于家八
年十月庚午葬開封府雍丘故里之原政和元年秋君
之子疇自杞如汶請銘于河間劉某曰先子之喪大父
大夫公泣謂諸孤非深知吾子不以銘已葬而銘將納
諸隧後歲餘大夫公亦捐館舍諸父并舉故縣之藏先
子行事因弗果書訖十九年于兹昔者先丞相在位其
取人也以無意先子之見知也以無求謂之深知其殆
如此敢以銘累丞相之子其幸碑之死且不朽某固嘗
聞君之為人謹以君仲弟東之所狀事蹟叙次而為銘
君字必強其先許人後徙雍丘曾祖楚材國子博士贈
都官員外郎祖煥太常博士贈大中大夫父詵朝奉大
夫母王氏德興縣君君少竒穎北海吳公奎趙郡李公
師中一見異之登進士第調郡曹歴縣令遷幕府以選
再為州教授積官至左奉議郎天性孝愛已壯猶嬉戲
親側如兒時仕宦常擇比近率五日一通訊過期皇皇
不能以日母喪哀毁勺飲不入口三日不得已于父彊
進粥因得羸疾中歲浸劇享夀纔四十有四為人美風
致夷然蕭散善談笑博學軼于文辭嘗讀董生仕不遇
賦歎曰命在天不遇其何憂道在我奚往而不可樂又
方以天下為憂安知遇之非憂方自樂其樂安知不遇
之非樂迺作樂不遇賦其辭類騷眉山蘇公見之笑曰
不見此作久矣平居恂恂需緩至遇事侃然不為骩骳
逢州遞卒盜貸所護錢當死君為掾讞之曰錢委窮卒
實誨之盜乃與宼同抵罪死非法意州不聽固争且曰
終不以一官易七人者命竟論減死其後君坐失出免
官而囚已決不復改河東行和糴法遇菑歲蠲税十八
而糴如故計司仰給衆莫敢言君為從事被檄躬行田
壟索室廬具以實告部使者又條利害大計言府府為
言于朝某州水菑官吏諱之督賦自若人情洶洶君為
學官歎曰顧恐弗聽出位何傷則詒使者書累千言有
同僚忌君悻悻一日當坐譴莫為謝君陰竄名分謗果
以君故得釋又縣令以事忤守將怒甚削牘將傅重劾
人不敢諫君獨從容進說不聽不止後僚令知之皆来
謝君曰亡是以告者過人更服其長者在官無幾時所
立如此娶李氏朝散大夫綜之女子男璹鑄燾女嫁閭
丘璪宋甫張無競銘曰惟袁氏與轅爰同出媯姓陳申
公之後自固盎延著名于漢其後轅爰寖微而袁獨顯
春秋之際食邑陽夏其地後屬陳郡别于汝南暨樂陵
故君上世稱陳郡以君之資稟學行而天年早終然班
班見行事質之經義參之士君子之操幾可以無悔嗚
呼可哀也夫亦可以無憾也夫
崇儀使致仕趙公墓誌銘
元符三年春有詔故韓王普社稷殊勲後嗣未有顯者
其推擇材行以名聞文思副使趙公思恭即日擢為西
上閤門副使公惶恐上書稱臣駑下不如臣兄思復書
報聞公不敢復辭迺拜受命是時今上踐阼纔再閱月
公以宗臣後首見褒賞逡巡辭遜授受兩得于是中外
悦服而公之賢益聞公字伯莊其先真定人曾祖韓王
居洛陽為洛陽人祖承贈太師中書令考從約贈建寧
軍節度使妣祁氏永嘉縣太君公少以父任方冠而仕
為鄜延路管總司屬官監夀州税杭州酒八作司監修
官高陽關路總管司屬官太寧監及博州都監河北糴
便司屬官勾當騏驥院提舉修河司屬官知威勝軍提
舉右廂馬監知信安軍改岢嵐京西北路都監兼提舉
馬監知乾寧軍改火山軍真定府路都監兼河北第十
一將知永寧軍復改威勝揚州鈐轄召還管勾客省四
方館閤門公事請補外為京西南路鈐轄又請解閤門
職自引進副使換崇儀使又請宫觀管勾西京嵩山崇
福宫樞密院奏公才可任不當處以散地起為京東西
路鈐轄再請宫觀復崇福宫蓋自三班奉職十五遷官
而至崇儀使因止不復磨勘職事凡二十八任非朝廷
選則官長辟除在官六十餘年未嘗見譴既再請閒遂
以大觀二年正旦拜章乞致仕四日某甲子終于私第
之正寢夀七十四後七日詔許致仕是歲三月某甲子
葬洛金谷鄉石樓里邙山之原先塋之側公剛毅多知
遇事識大體自以勲臣之後義先國家在職蹇蹇未嘗
顧望寓大名屬霖雨大河漲溢風濤下注城中憂在晷
刻時故相居守以便宜檄公部禁兵從事郎吏惶惑而
公指授神速人得赴功隄防獲完遂脱墊溺是日也微
公幾殆其處繁潰艱劇賴以濟務類如此御兵嚴而信
不妄賞罰南陽大閱兵主帥聽其左右言將厚賞射者
公請核實主將不聽欲必賞公亦必争止弗賞凡事上
官未嘗少貶遇不可必達其意人服其直治郡奉法循
理簡重不苛課最常視他人為優在朝廷習故事恭慎
無與比嘗赴火山陛對奏事已而泣言曰先臣普配享
清廟顧真定故里未有廟食敢昧死以請哲宗聽許將
詔立廟欲公親董役事故除真定府路都監居數月廟
成故樞密使文簡馮公京公妻父也待公如賓友馮公
薨朝廷欲公會葬故除京西北路都監公亦感慨為之
盡力公輕財利重然諾有幕官卒貧甚公至鬻賣器皿
遣其喪歸族人貧者必歲時賙給之以為常善教子孫
所居必延儒學尤喜賓客對之終日夕無倦色與人交
初落落不合既厚善不復以事故移奪久而益親閒暇
觀書史或勸公何不學佛書公曰忠于國孝于家不畏
強禦不侮鰥寡吾以此生亦以此死又何必學佛書為
勸者慙服娶張氏故侍中耆之孫某官某之女封安化
縣君又娶馮氏封咸寧縣君子男四人希孟承議郎希
旦右班殿直希尹希箴三班奉職其三子皆早世咸寧
君與希孟既舉公及前夫人之葬奉公遺範居喪如禮
鄉人稱焉孫男十一人瑾珵瓘璞瑑璪璩琛琢璮環孫
女二人嫁右班殿直郭才卿一尚幼公將老謂東平劉
某曰我死子其為銘某曰知公與公所知豈少哉曰非
有擇也顧心已屬子不可易自是亟以謂人曰銘我者
劉君也公殁其孤遣人訃告且問銘既葬又使長子瑾
自河南抵汶上持其鄉人劉平仲所狀事實以来曰得
銘將納諸墓隧瑾致其父之意退就舍日造門泣以請
如始至某感服太息曰是公之子孫也已乃叙次而為
之銘曰烈烈韓王翊國之興於昭顯融陪食廟烝纘惠
我緒蔚其繩繩於王有光趙公維曾有偉趙公簡廉以
質周旋踐更克毖小物乃勤民政亦總戎律不吳不敖
乂寧踐謐上聖臨御誕襃殊勲有来趙公陟陟于門擢
首拜章義先臣昆盛德不忘風致斯存謂公百年尚膺
多福翩其歸休(案永樂大典原闕二字)匪卜豈無他人墓文我屬
莫幽斯文惟信之告
朝奉大夫知淄州任公墓誌銘
公諱宗誼字仲宜姓任氏贈尚書司封員外郎諱朏之
曾孫尚書工部郎中直史館贈吏部尚書諱子輿之孫
太常少卿致仕贈正義大夫諱粹南陽郡太夫人尹氏
之子上世故為博平人尚書公改葬于鄆因家焉公以
父任為太廟齋郎調隴州隴安慶州合水二縣尉喪服
除調濱州司戸參軍亳州酇縣令用薦為宣德郎知曹
州乘氏縣不赴簽書鎮海軍判官管勾京東轉運司文
字轉通直郎通判南平軍不赴監真州轉般倉轉奉議
郎賜緋魚袋通判永寧軍不赴轉承議郎通判沂州今
上即位恩轉朝奉郎朝散郎管勾宫觀以沂州督捕賊
轉朝請郎轉朝奉大夫通判泰州不赴除知淄州借紫
加勲騎都尉大觀元年七月二十四日寢疾終于家享
年五十有九公闊達好義有氣略少時浮沈閭里泛愛
下士人樂從之游既孤葬昏仰食貧甚至鬻其産貲用
遂缺公曰差易耳勤力治生調度纖嗇居數年復其産
如初鄉人竒之宗族賴焉天性明吏事在官務核實不
肯便文自營所臨可紀酇有民椎埋剽攻敗則行錢詆
讕數得脱前令不能制公因事殺之以徇有盗羣行入
境微得其處會尉不在公部分方略以授主簿曰往取
賊受賞以君有母故為君得主簿感激如公教盡獲之
遂先公改京秩沂某氏子坐小法當受笞公審其可教
争于州將以贖論是歲遂預鄉舉真州倉室屋七百區
費大莫敢任葺事歲霖雨壊米至萬計吏夜徙棄水中
以滅跡公大撤而新之計司吝費公曰倉雖在真本漕
六路聚米以供京師則費宜均賦之六路衆是公議上
之朝遂著為令在濱攝滄之樂陵令在鄆攝須城令治
行皆如在酇凡民訴久不竟若冤不能自直者摘其要
害躬為鐫諭無不厭服日所受書檄與凡小争訟區處
立決廷無留事獄戸可羅雀豪惡吏屏氣竟歲無敢犯
或云為政必鋤猾吏奈何并容公笑曰懦令倚吏以辦
又憚其縱則横掎摭之是滋使藉以蠧民且去一猾吏
得一猾吏今予奪在我吏供筆札奉案牘而已何謂云
云前後所辟薦公皆名士偉人其與人交傾蓋不疑不
為回隠小不可輒以告然資樂易喜賓客酣飲笑噱恢
然無忤人更服其長者晚尤好書閱古今評其人得失
以自致其意領宫觀歸家趣供具召親屬故舊無虚日
嘆曰老矣無所用如某人治某事我雖老尚能兼此人
數輩雅知公者亦多以為信云方朝廷察公行能優除
便郡未赴感疾不起夀不滿六十於戲惜哉娶尹氏南
陽夫人弟之子封夀安縣君子男四人羲之獻之允之
延之皆舉進士羲之以公遺奏授假將仕郎女七人嫁
王譽郭儔士廉張平張大辯謝敦頤儔右班殿真敦頥
假承務郎餘皆舉進士一未嫁孫男七人以大觀二年
九月二十六日葬須城縣黃陂鄉之劉村先塋之次某
皇妣魯國太夫人正義公仲女也篤于同氣之愛憐公
幼護視之尤厚南陽君于諸外孫愛某特異躬自鞠育
某又少公四歲相與嬉戲俱從我先公授書學丁壯昏
宦出處相先後雖舅甥有晜弟之好焉諸孤謂知公無
如某者請誌其墓謹論次如右為之銘曰服周于身棺
周于服刳石袤丈以為之槨度三之一得其函深如函
之深為之蓋博其封可隠其坎可席從先大夫歸此真
宅
承議郎束君墓誌銘
大觀三年九月庚戌承議郎束君端卿字表臣卒于京
師十月戊寅返柩于中都粤十二月壬申葬東阿魚山
鄉挂劍里祖塋之左伯氏(案北下永樂大典有闕文)直大夫正卿持
其季文林郎斌卿之子僧孺所狀公行實以来請銘為
之銘曰維束有原漢傅之裔莽末散遷去足為氏在晉
著作陽平是居唐季避亂占魯中都曾祖諱勍潛晦弗
昭祖顒贈官貳卿兵曹考莊膴仕奮以儒服繇列大夫
襃贈光祿母榮夫人追郡永嘉儷行相成實大厥家君
由父任歴典二尉登封高邑輒著威惠主簿河沙錄事
蘄春交章尉薦去長斯民能令謂何馮翊白水滿歲為
郎階曰宣義惟大鎮聚齊有孫耿爰畀之監流亡綏定
今上御極沛澤維均加命一等錫服朱銀信安入幕軍
事用康通直于朝遂登議郎上膺大寳例進官序歸赴
銓曹入趨班署云胡弗淑奄然徂遷七十有二亦克有
年娶郭暨王張又繼室國恩襃寵咸有封秩七男二女
儀然肖似稟植攸同多或蚤世直孺德孺二子服喪孫
曰元矩亦頎而良女及女孫皆適士族宜于其家著稱
雝睦吁嗟束君命實何尤出無利勢歸有先疇歲晚道
衍邅迴末路何以息我魚山之下刻詩幽石以慰其靈
及後之人尚其永寧
國子博士趙公墓誌銘
天水趙逵與其兄遘弟遠逑遵以母夫人命卜政和元
年十月己酉葬其祖考叔從叔弟暨伯祖妣叔祖妣考
之所生母遘逵之妻凡十一喪于鄆州翔鸞鄉石室村
之原逵以友人彭城顔岐為介紹請于河間劉某銘其
祖博士府君之墓翼日持岐所狀行事来見而泣曰昔
我高祖父之考諱文興妣張氏在五代時潛晦弗耀自
高祖父太子中舍知黃州贈給事中諱利妣南陽郡太
君張氏而上皆葬齊之禹城為齊人曾祖尚書祠部郎
中天章閣侍講贈右諫議大夫諱希言始愛東平樂其
風土故我大父奉其喪與妣博陵郡太君崔氏暨伯季
及三仙源君卜石室之原而藏焉無祿大父即世繄我
先人亦早終以歲之不易諸孤藐焉契闊淹久蓋四十
年于兹然後殯者獲從先侍講于此維趙氏遷徙之故
與大父之閥閱治行非銘曷以告後嗣謹按府君諱舜
臣字和叔少舉進士不中父任太廟齋郎調澧州澧陽
簿尉明州簿尉丁父憂服除調兗州司法親嫌移沂州
遷兗州瑕丘令天平軍節度推官知興州順政縣擢大
理寺丞知泗州招信縣未赴改濟州鉅野縣轉太子中
舍賜緋轉殿中丞以薦監延豐倉遷博士熙寧八年八
月二日以疾終享年五十六娶徐氏司農卿安期兄之
女次黃氏内殿承制中立女次王氏天章閣侍講宗道
女皆封仙源縣君子男裔孫河中府司錄參軍以子贈
通直郎次三人早卒次叔孫季孫女嫁承議郎楊慶基
士人張子明張敷諸孫皆舉進士逵登第為承議郎孫
女嫁黃淵吕椿年曾孫男女十二人初侍講公與故賈
公昌朝王公宗道竝事仁宗皇帝說書崇政殿又竝除
侍講在經筵積歲以博厚著稱至府君世其家學尤長
于歌詩善書得唐徐浩筆法居家孝友在官惠愛廉肅
其交于上下誠而不阿位不售德識者歎憾二子病不
任事然孫曾衆多先志弗墜要諸始終顔氏之狀與其
所言可攷不誣乃為之銘曰於維博士洵美且文惠其
先人以暨有孫令得良吏州倚名曹政在二縣民廩洊
高我車既流我塗亦易云胡奪旃而不千里文山之兆
是堅是塏勒銘幽宫庸告永載
學易集卷七
