學易集卷八
宋劉跂撰
誌銘
朝請郎致仕蔡君墓誌銘
政和元年夏五月晦南陽蔡君晉如屬疾京師觀德坊
寓舍高醫友人先後診視居十有六日粤六月丁未疾
革屬纊以俟既絶升屋而復廢牀浴櫛遂小斂戊申大
斂設奠于柩設明旌于庭母長安縣太君郭氏弟承議
郎芝號哭受弔親黨内外悲哀感動嗣子向自鄆省疾
庚戌及門徒跣哭踊以入妻同安縣君劉氏季子容聞
訃繼以孥行七月辛巳至自鄆如向始至是月家如宋
遂以柩歸八月丙申殯慶因資福院之東序設几筵于
家設廬以殯三年六月庚申葬應天府宋城縣七里村
之原先祖考墓之西北晉如諱蕃泗州推官贈太師諱
希言之曾孫資政殿學士贈太師楚國敏肅公諱挺之
孫直龍圖閣知秦州贈朝散大夫諱某之子以伯祖樞
密直學士諱抗遺奏授將作監主簿年十七補太學生
治禮春秋有聲場屋屢以進士薦不中第調監潤州丹
陽縣酒務不赴監京西作坊歲造軍器以萬計有勞遷
秩監京南排岸司監楚州西河倉轉輸數滿百萬出納
無害再遷秩今上踐位通籍于朝賜緋知鄆州陽穀縣
遷通判潤州事州在東南為劇數行太守以治辦稱擢
管勾南外宗室財用時拱州復建東輔又改通判事官
罷入朝朝廷深知其才屢攝以事欲顯用之會疾請致
仕遂不起享壽四十八初官制行換承務郎凡十遷官
至朝請郎二子學有家法同時被鄉薦女㺱嫁從事郎
李襲譽珟嫁宣義郎劉長歴琜瑬尚幼晉如端厚有局
量喜怒不形于色居家孝謹宗族無少長視為益友與
人交悃愊無偽人愛重之無間言好學勤篤經史諸家
下逮傳記稗官之言無不讀求訪異聞如弗及手自抄
書數十百卷讎訂完密士大夫得其本多賴是正屬文
援據殫洽語不陳習多見倩託人人各如自其意出尤
工于詩有文集十卷藏于家居官廉静不煩苛遇事精
察而喜寬不肯詭激取譽譽自歸之論者冀其施發振
耀大見于時而壽不逾中人齎志以殁識不識咨嗟痛
恨河間劉某曰我母燕國太夫人于晉如外王母寔同
產姊先公視長安君為從母妹又嫁晉如長子而珟復
歸我嗣子則壙中之文舍我其誰宜為然晉如少十餘
歲素強無疾今反哭其死又銘之衰年感慨顧視惝怳
雖太上忘情亦何能已既叙次之系為辭章以伸悲哀
之意告後之人銘曰顯允蔡宗世有承兮才諝詡詡志
繩繩兮猗嗟若人幼修能兮詩書為車禮為御兮載籍
緜邈精獨騖兮盎然行事彰慶譽兮王塗廓通來孔辰
兮翺翔容與時且伸兮云誰柅之俾不振兮夢有二豎
疾乃革兮腹無三壬壽何嗇兮慈老幼孤哀憂極兮佳
城鬱鬱睢之陽兮我龜墨食陬吉良兮歸哉先塋永斯
藏兮自古皆死惟德久兮咨爾後人嗣其有兮著諸石
章傳不朽兮
穆府君墓誌銘
政和二年六月庚寅宣德郎致仕河南穆翬字彦翔以
疾終于齊州章丘縣里第九月庚申葬龍盤鄉女郎山
之原其孤持奉議郎李致所狀行事詣河間劉某而請
銘為之銘曰維穆其先宋公之裔支子分邑以諡為氏
穆伯二子在魯有後穆生事楚申公為友元魏親賢奕
葉通昏有唐女士醍酪稱珍著籍河南遠哉垂休逮君
上世徙居章丘曰倏曰賓維曾洎祖厥考諱端代襲令
緒君有氣質力學勤劬流輩推先卜其脩塗既舉進士
落落不偶通禮設科幡然以取起家掾曹司法衢州訊
牘潰繁吏不誅求淡如無營藏書是樂摹印鈔傳滿載
歸橐計司辟請東平酒官剽蠧斂藏墜課以完餘暇構
堂睎阮是名借留弗可以秩終更長山黎陽壯兹二邑
察廉為丞流散安輯孝婦之河長豐之渠二邑大利君
力以圖疇或寇旃垂就而懈人固蒙澤賞則弗逮君才
多有薦亦交章獨屹自守弗能頡頏判官懷州將赴復
止曰予休哉遂致其事歴階幕府文儒二林陛對在前
毅不少淹母霍繼劉養以孝著娶夏及趙侃侃佽助子
男四人涘滋潨㳂能讀君書世澤其延女嫁唐誦我姑
之媳來齒諸婦世我藿食二幼未行君疾以侵壽四十
九天固難諶收葬旁親嫁撫孤幼傾財赴急篤于故舊
色厲言直悃愊無華孰不有美取數君多知君實詳莫
如我信勒銘幽宫以告無盡
定陶任穎士墓誌銘
穎士諱之奇姓任氏贈吏部尚書諱曉隴西郡君李氏
之曾孫贈司空諱顓榮國夫人王氏之孫殿中丞諱廙
壽安縣君李氏之子其先曹州定陶人後徙鄆州家須
城穎士以廕為太廟齋郎屢舉進士不中調滄州司戶
未赴服考妣喪既除為定陶主簿邑故多宗族人以仕
為難然初官偘然已有稱譽又為兖州仙源主簿用薦
為通利軍黎陽令始至官與守將爭議蠲民租十八九
罷瘵以蘇朔部饑朝廷遣使賑捄條目纖悉他吏以違
忤多得譴獨曉然見法意燭其曲折奉行以毋害獲偽
為官文書印者寧不受賞寬其死罪頗采孝弟力田大
指著為文數千言散揭田里訓諭邑人遠近感勸治聲
流聞以通仕郎監南京麴院或發地得銅鐘六驗其欵
識曰宋公成之䪫鐘人莫能攷穎士歎曰當始基之邦
獲先世之器豈偶然哉著宋樂寳鐘文一篇上之朝學
者服其精博又監鄆州酒務秩滿當赴召對未行屬疾
政和四年四月乙酉終于家年六十二初穎士既孤事
所生張夫人如事嫡援崇寧赦令年九十封福昌縣太
君與母弟之臨相愛篤密從姊壻及甥壻困窶皆以孥
來寓為之絶甘分少至其病護視之且死辦後事常質
衣周貧鄉評許其好施上官薦其才行者先後數十人
娶席氏秘書監平之女孝睦循法度室家宜之姻黨稱
焉先穎士二十四年年三十八卒繼室以其兄之女男
女十有四人六年十一月壬寅葬須城盧泉鄉望山南
原先塋之次前夫人祔所著詩文二十卷藏于家鄉人
董大夫正度所狀如此穎士與予同歲而少數月以兄
事予晚又女我弟之子知其為人尤詳性静不妄交杜
門讀書寒暑不廢善論事不甚臧否人物尤好養生凡
丹經氣訣方士之書類能涉其大略幼則得官而退居
多于從事之日嘗從容言生年在巳得亥時為衝月建
戍得辰日為衝術家謂之破又自察形色非宦達者相
以是隨牒小官夷然自遂未嘗戚戚人知與不知不以
屑意澹無忮恨如是終身焉雅有士君子之度諸孤求
為銘既敘次閥閱因備論之以遺其後人亦庶幾吾友
之志云銘曰嘻嗟穎士孝友靖共學優政殊夫豈不逢
命則仇之嗇其顯融齎志永歸維後之豐
堂邑縣丞李正雅墓誌銘
政和六年秋趙郡李正雅屬疾東平崇仁坊里第粤十
月辛酉朔九日己巳卒于適寢享年五十二鄉人識與
不識咨嗟相告語吾州名士當位于朝為顯人奈何止
于此其所善故人泣曰窮達之故死生之說吾友嘗從
事于斯庸何恨惟其神情夷澹不可親疏今也未見其
繼而仲公雅氏自其疾犇走謁醫入侍藥扶持卧起皇
皇廢寢食既喪哀戚甚祭奠殯葬盡禮無違朝晡號泣
聲不絶聞者為之流涕于是鄉人益復相告語非是兄
安有是弟嗚呼正雅生世不售而名實在人迺如此是
足以無憾殁後六十二日葬平隂縣翔鸞鄉天宫村之
原正雅諱周南系出唐太尉弟德修之後曾祖緯贈戶
部尚書祖師中天章閣待制父伉承務郎母樂安孫氏
生而資警異幼未知事已知孝視親顔色以為悅戚母
夫人好施惠衆以為難獨委曲成就其意仲曰召南相
愛篤密父同産嫁宋氏為將戰殁朝廷錄孤正雅方娶
其女其家並壻列奏中命下矣辭不受白其父曰大人
冒寒涉險遠護喪以其孥歸人將曰此特為周南計耳
是時年甚少父竒之聽許宋氏移書趣十餘返竟不受
已而舉進士中第為單州魚臺主簿令以罪聞州守疑
之檄主簿問狀正雅别白其誣令得以理去父喪除為
濟州司戶參軍歲受民租每辨色入庾庭親閱視輸送
如流吏莫能留難人無横費往往持餘租歸家異時移
疾他官攝事民衆詣州言不煩攝官寧宿邸以待疾愈
後十餘年父老猶誦詠其事為陳州錄事參軍領市事
賣價平允所治不譁而辦無抵罪者人德之會以親疾
予告衆遮泣久乃得去換通仕郎便親監鄆州鹽場母
喪服除調河南府軍巡判官不赴改堂邑丞攷滿歸遂
不復起所居在城東北地寬衍自天章公時藝松竹氣
象靜深安居寡人事終歲不造官府其為詩清約有高
致母亡布衣蔬食至終身四子碩頒&KR0008;頌銘曰薿薿李
宗世穫其耰遺我堂邑蔚為良疇遭時盛隆士以志合
襃其盈廷治聲奕奕去我堂邑行成于家退然譽處亦
維國華天宫故原克有安宅亘百千祀式此封陌
士補之墓誌銘
東平士補之諱衮其先自周適晉有子為理官以士命
氏漢末燮嘗為交阯太守隋末義總為侍郎家河内其
後世遂家高密而補之四世祖如玉以天平軍判官卒
貧不克歸因又家東平故今為東平須城人天聖慶歴
間山東大儒以高行達學顯于時仕尚書兵部員外郎
諱建中者于補之為祖妣韓氏考郊社齋郎諱安亨妣
李氏補之年四歲失父知孝其母跬步不去側年十五
未嘗出門巷既長以孝聞年三十五失母哀毁骨立杖
乃能起兄才早世無嗣補之謹事寡嫂為之立後既壯
又授之室嫂亡乃分貲産贍之尤愛其弟永自以既孤
惟一弟視之如傷寧身不擇利害惟弟之聽母有妺已
嫁而卒貧無以葬補之力為營辦乃克葬崇寧初被鄉
薦試禮部不中歸處庠序益自勵會詔舉八行鄉老故
張公椿王公之明今束公正卿王公膴與鄉人定計以
補之孝友諸行皆應法當舉方草具其事補之聞亟來
見曰誰以此欺諸公事當核真偽況以詔誓不敢諸老
度不可奪因姑止初母病寒厥醫不能識補之痛恨遂
學為方頃之稍以其術視人鄉閭賴焉數歲之後益明
習近自里巷遠暨他邑來問者相踵大抵所治貴保養
賤攻取善用剛劑充虚斷下内固根本使賊邪自消非
甚不得已不為瞑眩或困憊危惙人莫能如何補之輒
愈東平部使者所會又仕者尤衆凡疾不經補之不敢
決以是延請無虚日而造門者黎明往伺見之已不逮
則未昕而往猶屢返乃一遇或不得盥頮出對客然來
者蟬聯遂不得休率常過午乃始飲食窮日之力以應
接未嘗倦人多欲厚餽之辭不受或求藥草諸好用物
以將意猶不肯盡取蓋橐中空虚妻子日闕乏未嘗䘏
也喜稱人善不言其短與在位者言未嘗及公事識者
以此尤賢之政和八年三月疾病自診知不可為麾去
藥艾將終神爽不亂居七日以四月二日終于寢年四
十八鄉人驚怛出涕皇皇旬日娶李氏承議郎价女又
娶李氏陳留丞侃女子男三人蘋蘩一幼未名女五人
嫁吳大受李曇李璆二未行五月四日葬東阿崇山原
銘曰行修于家庭志行乎州里源遠其流長誰使涸也
咫藐有欒者棘依止我悌弟盛德諸孫曾尚振于永世
夫人張氏墓誌銘
承事郎致仕北海王公景亮之夫人清河張氏世為濟
州鉅野人曾祖澄祖永言尚書比部郎中父璧沂州臨
沂縣尉母彭城劉氏夫人居家孝謹事舅姑盡禮膳服
温凊先意承志夙夜不怠已而執喪奉几筵如事生少
即失父既嫁失母有弟又不幸因泣曰吾親之後迺如
此何以生為景亮哀其意為偕往護其喪葬王氏墓之
側歲時祭祀如禮景亮少以高材博達稱所與遊皆知
名士雅喜賓客客至趣供具無虚日又好施予不計家
有無王氏本贍財繇此滋屈夫人移用應辦至斥賣服
珥未嘗使乏事景亮得官不樂出仕宦端居二十餘年
泰然自遂夫人實相成之景亮讀書時時為夫人誦說
聞竒節異行死生之致必嗟歎感慨泣數行下有疑似
則曰某是歟某非歟所造與景亮多合善教諸子與宗
族怡怡如也晚得末疾元祐八年四月十五日終于淮
陽軍其子官舍春秋六十有九後十六年景亮亦終于
家以政和元年夏四月己酉合葬于鄆州須城縣北廬
泉鄉先塋之原子男五人㩜通直郎恕志揲掖志早卒
餘舉進士女五人長適歙州婺源縣尉崔汝平次適進
士吳勉餘未嫁孫男三人待行役孫女五人長嫁承務
郎劉錫老餘尚幼銘曰汶山北原維洛之旁隠隠隆隆
宅兆相望爰有大阡奠其中唐茂林䆳深王氏之藏於
昭夫人德名既光夫以材稱子以孝彰歸哉此竁可謂
不亡尚利嗣人俾熾而昌
夫人李氏墓誌銘
夫人李氏其先真定人後徙林(案此下永樂大典有闕文)父諱恩事
仁宗皇帝于藩邸擢知永寧軍陕西鈐轄母太原王氏
夫人年十九嫁為居士慕容君諱宗古之妻居士曾祖
福超以戰功顯于祖宗朝終成州團練使子孫多仕宦
獨居士以奉親不為進取計買田汶上躬治産勤儉孅
嗇親養以給夫人為内助實預有勞居士殁夫人持門
戶纂組自力節逾厲不以貧故少貶使其子從事學問
二子舉進士數不利禮部無以當夫人意愧戚不自安
夫人曰得失命也吾固知之奚慼為其子乃感服自安
鄉人稱焉永寧之喪諸子不克葬至孫乃謀自汶上歸
柩林(案此下永樂大典有闕文)夫人欲與俱或曰年七十四方窮冬
豈遠行時耶夫人曰同氣獨吾一人在且先親客殯久
今行不從吾死目不瞑竟往力任其事遂克葬遇事善
區處必中禮宗族内外事無劇易多諮禀而後決平居
寡嗜好惟誦佛書積久數以萬計諸孫為錄其數而藏
之晚歲更丁壯起居飲食如少者或問知其年高皆驚
歲在單閼居士諱日具齋祭拜哭如儀已而退就次氣
少劣家人進藥不受夜嚮晨趺坐而終實政和元年十
二月二十七日享壽七十有七男弋次傅皆前卒次鍾
美幼未名卒女嫁劉稟趙慶之劇秉李琳陳彦先孫男
八人曾孫女一人明年三月十五日葬開封祥符西阮
村祔居士墓鍾美以鄉人文林郎張補之所狀事實使
中表兄張惲請予為銘余與居士族子朝奉郎將美游
且久知夫人為詳為之銘曰桓桓永寧矯矯成州俱載
顯勞遺澤以流有來夫人居士是同弗嚌其腴在約而
豐孰不壽考終也吉祥歸哉幽宫監此銘章
席府君夫人杜氏墓誌銘
通直郎席君諱延昌之夫人宋城杜氏慶歴宰相岐國
正獻公之曾孫大理評事諱詵之孫累贈朝議大夫諱
振之子母曰永嘉縣太君吕氏自唐杜封邑支分派别
伯仕周卿赫食秦采建平以德器顯征南用籌略著代
有台衮訖我岐國夫人幼孤鞠于從祖直秘閣訢逡巡
擇對年十八歸席氏遂以令望宜于華族沃盥授中饋
食舉案肅雍之則中表效之從夫有秩例當享封邑不
幸遘積憂之疾茹未亡之痛家故為卿宗器莫備子獨
能養衣帶不解金竈空遥税衣遽復以政和二年二月
二十七日終于寢壽五十有六男三人彦回彦軻彦雄
其季前卒女四人適太原府戶曹參軍杜繢進士王效
士衡其幼未嫁拱木已閟佳哉滕公之城筮宅靡移善
乎魯人之祔是歲五月初四日合葬鄆州須城長山之
陽孝嗣感橋梓之性懷屺岵之悲請以懿美傳之文翰
定陶任之奇狀其行事請余為銘銘曰吁嗟夫人命矣
何如府君是從安此幽居
朝散郎李公安人王氏墓誌銘
朝散郎贊皇李公公車之安人王氏京兆長安人曾祖
夷簡尚書工部郎中直秘閣祖希哲尚書駕部郎中父
宗愿尚書虞部郎中母金華縣君水丘氏安人性端惠
其親鍾愛之異他子然初無驕矜色母呼之必瞿然造
前惟謹或問之對曰女當在母側未聞待屢呼而後至
親族以其幼奇之及歸李氏會朝散公將之官成昏不
踰浹月而行衆或憂其未能董家事已而隨事區處蔚
有條理若素習然門内厭服終歲如一日親族聞之益
以為竒自是朝散公歴官盡心公家不以家為慮實安
人有助云其事尊嫜尤謹飭烹飪縫紉非身為之不以
進其待族屬雍睦有禮意僮御未嘗見其忿厲之色喜
誦佛書持殺生戒甚嚴服飾有禽魚諸物象為其傷之
皆弗以服蓋姻黨内外衆多咸視其舉錯為法以恩封
崇德縣君崇寧三年十一月以疾終于襄陽縣官舍享
年五十有六其後朝廷定命婦封邑視夫人之秩當為
安人子男翺迪功郎襲慶府嵫陽縣主簿女嫁從政郎
成州司戸曹事王珏孫男仲襄習進士舉仲襃與一女
皆幼政和二年五月初三日葬東平府東阿縣魚山鄉
崇梵原先塋之次前葬朝散公過同郡劉某而問銘某
不敢以不能辭乃為之銘曰猗安人嬪茂家壽則嗇維
德遐有幽新宫在梵原誰哭其窆夫子時哉歸乎彌永
年(案時字上有闕文今無從校補)
夫人龐氏墓誌銘
居士陳君諱孝常之夫人姓龐氏世為東平人祖諱高
太子中舍父諱大同母韓氏夫人年三十歸陳氏為居
士繼室維居士世儒者家以信義著聞皇考贈秘書監
諱希古仕顯于時治行尤篤厚天聖景祐間東平人論
家法以陳氏為稱首其後居士不仕伯兄仕以病免家
孔貧夫人持已清約奉養勤而孝謹如故不少衰居士
殁夫人所生一男子洵尚幼三女子皆前卒夫人哀疚
感厲益以節自持撫視諸子孫曲有恩意廉靖不喜游
適屏居寡言笑雖近親希見其面誦佛書雖有故未嘗
釋卷崇寧元年八月十二日以疾終享年七十七政和
二年五月四日葬鄆州須城盧泉縣之原合祔居士墓
初秘書公長女適劉氏是為我皇祖妣實生先丞相先
人早孤秘書公愛之齒于諸舅故凡陳氏之葬先人實
銘之有若居士之潛晦弗曜得以振顯今夫人將葬見
委論述某也曷云敢辭謹為之銘曰猗夫人嬪茂宗勵
德操滋壽隆&KR1094;崇阜合幽宫彌億年尚永終
行狀
處士何君行狀
君諱君平字少嚴世家處州龍泉曾祖睿祖維父咸皆
不仕母鮑氏君少舉進士不中然強學不勌自經史諸
家皆手寫為編至老成誦不忘兼究大義學者重其勤
年三十餘即罷不就舉郊居豫章里誦佛書作歌詩以
經學授其子歎曰未彊仕之年甘心山林非吾孰為之
者遂不復出治人事率五七年若十年以故不得已乃
一至城邑人高其風士大夫往候之道相望君亦雅善
賓客飲酒無虚日生事付妻子不問惟趣供具雖貧甚
意裕如也鄉里以是稱君長者君與人至歡而中泊然
無係故久人尤親之事雖隠必語人曰不以藏吾心燕
居寡言笑有威重雖妻子莫際其喜怒出則里中避道
觀之所居室家人因舊將廣焉君曰乃以舊厭之乎不
可由此終居不敢改葺或諷君殖生為異日計君曰我
有子不為患何憂異日蓋君以是終身焉心無歉然者
已而子登進士上第迎君之官鄉里無賢不肖來賀且
祖君郭門外留連咨慕相與稱善人曰何君其效也君
以元豐五年五月某日得疾卒于家享年六十七娶李
氏子男二人執中亳州判官次執德女一人嫁吳時中
是年十月某日葬君某鄉某里某與君之子遊及識君
鄉人多能道君行事大槩如此攷之不誣謹論次如右
前亳州教授劉某狀
田明之行狀
曾祖永孚故不仕祖均故不仕考亮故贈左中散大夫
母永嘉縣太君王氏本貫河南府姓田氏諱述古字明
之田氏本居密州安丘家世儒者明之早孤遊學京師
甫冠補太學生事安定胡先生為弟子勤篤好問先生
稱之娶尹師魯族家子河南縣主簿仲甫之女遂徙家
河南凡四次以鄉薦不中第歎曰得失命也乃慨然發
憤隠居講誦積二十餘年不復出哲宗嗣位搜訪遺逸
故孫温靖公居守西都以明之名聞詔除襄州司法參
軍曰老矣不任為吏然君命不敢辭乃即其家廷拜受
詔而不出仕孫公守鄭又奏以為州教授特詔從其請
居頃之河陽學官以嫌求對易命既下故王公巖叟時
守鄭奏謂述古以處士起今新進後生援例徙非是且
無以慰鄭學者詔又聽終任未幾除太學正改宣德郎
充廣親北宅教授秩滿貧不能久留調簽書通利軍判
官事轉通直郎今上登極轉奉議郎元符三年十二月
六日以疾終享年七十夫人後五月亦卒子男處仁處
訥處厚處恭處約女嫁進士張安石太廟齋郎温萬石
明之為人淳静簡易不為表暴胸中坦無留閡與人交
傾盡不疑既久益親及其不合毅然去之莫能奪于書
無不闚惟易中庸論語孟子老子乃其素所與申重復
熟造其深旨餘不甚措意也邵先生二程先生皆居洛
陽明之從之游司馬温公居相鄰因徒步造門問經史
大義語不及他事范翰林祖禹以編修資治通鑑日詣
温公温公多召明之與之俱邵程司馬公皆重望來者
率巨公顯人門無雜賓而明之獨以白士羇旅其間合
堂同席相視莫逆語必殫竭未嘗少貶諸公以是敬愛
之晚歲獨好易古今諸儒訓詁得失歴歴别白常稱曰
道言之必可行行之必可言今學者泥章句不知妙在
日用因自為註祁寒盛暑造次顛沛未嘗廢卷與賓客
言不事劇談惟論易則亹亹不倦日暮客欲去而明之
談益勝意益精明之所著書未就客欲索其書上之朝
明之遂不肯出友人張雲卿以累舉恩當釋褐貧欲毋
行明之出錢為助鄉人爭助之乃得去既去其妻與子俱
病妻竟死家無一錢明之日往護視又辦喪事事竟然
後歸昌王薨假北宅教授官氏撰次行狀以故事遺白
金百兩明之曰他人為文而我受其賜無是也使者屢
反明之終不受通利並河一夕暴漲守將遽調急夫明
之爭曰曷不視水勢今雖漲而平此將殺也吾民不可
徒擾已而果無事當官不苟亦不為已甚居家廉儉衣
不兼食不屬裕如也樂道自信以是終身焉嗚呼可謂
吉德君子也夫將以建中靖國元年某月葬于某所之
原晉陵鄒浩以明之語謂劉某曰我無稱于時然賢公
卿大夫多知我今皆亡晚乃得二人焉尚何恨獨謂吾
子與浩耳今其葬也其能無言耶其許諾居無何其孤
自洛抵汶上持治命來赴果以文為請某外祖尹夫人
魯郡著姓與河南之尹宗族也故于明之有葭莩之好
官于鄭又嘗同僚蓋知之詳熟于其來請謹叙次爵里
閥閱及其學行大略以告鄒子為之銘庶幾乎明之之
意而二人者亦以是自致焉
誄
王升之誄
維政和二年五月壬戌鉅野王君升之卒于京師七月
丙辰返柩于鄆鄉人所厚善皆會哭其孤兒孟博出臨
終書二紙遺余言嵎不幸病且死妻弱子幼恐此骨流
落不得下從先人伏惟哀憐與諸賢經紀之書凡百餘
字語無錯繆問其家言病甚棺斂皆能自營將絶付囑
後事情不悲哽既授書其子教以而達余狀遂奄奄不
能言余屬皆哭盡哀因相與定計告其家以八月乙酉
葬先墓之丙穴索槖中空無有賣屋未即售合凡賻贈
得錢九萬五千乃使斵石治穿買椽席灰葦諸下里物
事皆前為之期如期而窆君黃州翰林公之玄孫寳文
公之子少不羈既長學問尤䆳漢書效李長吉為詩有
思致葬其親至破產雅不喜孅嗇又體羸多疾日事藥
餌因積貧窶得官未及赴疾亟壽止四十有一惟前人
悲哀稱述必著文字乃作誄以見意其詞曰大鈞無垠
一播萬殊靡生不遂條達紛敷孰戕爾根隆夏隕枯哀
哀若人亦孔之辜偉君高門一世楷橅遺烈言言休聲
吳吳爰及穆考養德豐腴維君妙齡孔鸞將雛踵武前
修建旆禮輿逢辰清明駕言馳驅疇或柅旃罔所適徂
機心日灰驕色自耡名列士版身佚里閭優游卒歲文
史為娛毓草藝木畦苑躊躇良朋萃止肴設醴㪺退察
其私盎不宿儲寧獨貧攻亦復病拘蕭然壁立副是形
癯休文革帶計月有餘幼安絮巾當暑不除乳石斷下
糜粥充虚長為散人庶以全軀云胡遠行旅舍僒拘沈
痾頓劇顛倒醫巫東野後事孝權遺書豈無他人顧以
屬余嗚呼哀哉壯心兮摧頽白日兮須臾永違兮昭代
下淪兮幽墟大暮兮何晨冥行兮空居嫠婦兮嗷嗷幼
子兮呱呱誰與兮晤歌獝狂兮䕫魖謂君兮非存君墨
兮猶濡謂君兮非亡君屋兮誰廬折芳馨兮素華湛玉
瀝兮清酤況思君兮不見攬涕淚兮欷歔嗚呼哀哉蹇
物化之徂遷慨有生之迷途何神爽之泰定臨驚懼而
弗逾遵寧宅于先丘寫幽憤于素旟庶無愆于遺託君
亦不昧夫所如
祭文
祭蔡致之文
嗚呼哀哉惟君行已蒞官蔚有模楷莊重安和備于衆
事而欿焉若不足事機情刃紛其靡避兮端殖義以自
贍謂深固之未易搖兮少僨而則折彼蒼之不靈兮將
人事之憾也君之志已乎莫申詎常僚之能知文史足
用而華采不售色養維謹宗族稱之而弱貧以遐遺恢
然無畔不忍與物忤而怨者或瞰其私繄君生之不逢
兮又無以善其死母安季子妻返外氏兮女病而無壯
子惸然單柩魂愔愔而俱往兮卒無所止昔官守不祥
遭故者實多羌改築以即利兮意且如善人何曾迪君
以禍福兮謂善不善者非耶嗚呼哀哉君容恍如故兮
音欬欻其未歇聯車騎銜杯酒之不可再兮獨安取彼
異域肴寒酒薄君其勿吐而餐之兮遂于此乎永訣
祭韓擇之文
嗚呼士之逢時貴植本原稽其遇合繄命之存公抱利
器舉無留難材譽籍甚師聽孔諠粤繇眷知茂對異恩
襃語綢繆錫馬既蕃轍自西征來騁東軒攬轡駐車剖
劇撥煩豪猾遠屏民力用寬我饁是豐我褐是完謂兹
趣裝歸侍禁垣典領事樞逸駕騰騫誰使奄忽中晝徂
犇維帝識公公實自論誓不徒報捐軀喪元遇事感激
前靡險艱失寢棄食力竭氣殫盡瘁以殁此心如丹嗚
呼哀哉惟我衰宗早接世昏占籍封圻熟公話言苶然
疾病枉駕在門視我砭艾情義益敦豈其翼朝朅為營
魂客未就車食不終飱幼孺號呼泣血摧肝吏卒隕淚
閭巷永歎百身可贖往叩天閽我獨疲卧莫撫公棺肴
觴申奠瞻涕汍瀾嗚呼哀哉
祭王彥祖文
惟公德履沈茂踐楊高華服休五朝受社百歲名臣之
後風流頓還竚公來歸永有瞻望數舍之隔倏然不留
奄棄東維空號左轂嗚呼哀哉凡我里社蒙潤襲芳異
聲同悲寓此巵酒嗚呼哀哉
祭賈正之文
歲在敦牂識公于鄭澹其相求交情以定周旋契闊十
有六年每見逾厚意加于前晚以季女歸我猶子載營
莬裘共此州里公年長我雅多嘗更側聞道要又我所
兄情均天倫義兼友益三日不談舌本荆棘間嘗謂言
奈何捐書維揚老子同味其腴祁寒暑雨晤言不廢欣
然忘懷歲月以逝公居有林尊俎累開我肴菲薄駕言
肯來闕然浹日往叩公戶胡恙之亟瞑卧不語嗚呼哀
哉死生夜旦有來必還公歸不迷夫尚何言而獨固陋
知我益寡流水高山誰當聞者遷骨于鄭公則不亡神
其下來歆此一觴
代祭王左相文
穆穆王公盛德之興世有顯聞以遠厥聲曰嘉與商實
相西京自導至儉江左底平惟皇有作克昌厥輔擢之
不疑機柄以付訓齊臣工新美王度二紀艱哉始卒公
助據古殫洽傅誼雍容丙吉寬大胡廣中庸年高彌劭
道大益沖古之惇史舉世是宗夫豈一名厥有大節繁
潰危疑談笑以決淵渟無波山立不折皇哉得公千百
而一惟皇厭世御氣上賓公亦不憖奄忽收神幽明異
趣竟為君臣公乎知終實哀斯人斯人是哀亦私自唁
公方通顯其則疎賤省戶選郎宰府除掾推轂提衡媒
之上眷退而味公直道是依不以勢合亦不以離風雨
如晦金石能移閱人孔多曾獨見知方以外使越在西
境薨問奄至哀惶悲哽蓄厚不貲覆以俄頃一訣終天
無復音謦嗚呼哀哉三台夜坼一鑑朝亡宅更平仲襚
歸柳莊殯帷沈寂銘旐飛揚城空鶴去劍没龍藏嗚呼
哀哉想公儀兮倏如故魂幻眇兮今焉處施則厚兮報
無所臨文辭兮涕零雨嗚呼哀哉尚饗
祭弟法曹文
月日兄某與弟某以清酌庶羞之奠致祭于我亡弟法
曹之靈我等流于荒裔繼罹酷罰零丁孤苦弟所委悉
六月晦前得疾雖病尚能言語囑累後事過朔以來昏
閉三日以及大故舉家號呼殞絶相屬門戶一破萬事
瓦解頭緒錯迕無所措手阿爹旅柩别寓新興阿姊堂
殯未測所向汝之孀幼法堂歸鄆豈肯違汝易簀之言
訊之有司謂當奏畫孀幼呱呱亦以事訴萬里跋涉是
歸之死温存煖熱要吾二人以此籌量遂卜近郊其地
丁向西北鬱然搆為新宫百步而遠又弟三子長策崇
寳後汝九日亦復夭化袝于室隅同就安厝鳴呼哀哉
蓋棺之後人理了足萬事體歇尚復何言汝兄與弟身
任百責日重一日誰助我者此于吾弟能忘懷耶平時
話言一本禮法稠沓鄭重雅所信可死亦不昧惟此一
念恒毋淪溺世間諸緣自有次第以吾二人殷勤辦護
似無足憂汝目不瞑豈有戀耶咄汝往哉捨此癡愛窆
後三日肴酒安慰骨肉皆臨尚願歆茲
學易集卷八
