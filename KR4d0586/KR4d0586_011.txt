後序
會稽楊先生賦有麗則遺音詩有樂府餘
聲則巳板行扵肆而詩則未出也人之傳
誦者往往多律軆未見其為樂府之餘聲
而余切疑之先生至吴獲覩其詩之全集
始知鋪張盛德者可以配雅頌舉刺遺俗
者可以配國風感激往事者可以配騷操
之辭今人所工取法扵沈宋以後律之為
軆者皆削之不留而人之樂傳頌者正其
所削便扵世好者耳吁作古詩而欲傳扵
今時抑亦難矣哉故余竊誦先生之詩而
感之者考亭朱子嘗悼詩之卑下欲取古
經史所載韻語及漢魏古詩類為一編以
附于三百篇楚騷辭之後若先生之詩自
琹操而下及諸樂府之作其不可尾于騷
人之後乎故予謹錄吴𣸪所編本凡三百
餘首以鋟諸梓與有志古詩者共之庶幾
感彂古之六義繇是而之風騷之教不難
也卷宋律詩雖先生所弃而世之學者所
深膾炙者也故余𣸪取世俗所傳本錄五
言及七言又凡若干首云
至正八年戊子七月初吉崑山顧瑛謹識
鐵崖先生姓楊名維楨字廉夫紹興
人泰定間登乙科進士第再轉鄕郡
塩司令以狷直傲物不調者十年將
妻子遊淮吳間過太湖得鏌鎁鐡笛
自稱鐵笛道人仕久詘而文名震海
内其所著文有三史正統辨两漢唐
史鉞春秋胡氏傳𥙷正詩有古樂府
賦有麗則遺音行于時云
鐡崖楊先生以文章鳴
世其古樂府䓁作冠絶
古今然未有鋟梓以傳
之者好文之士罕獲見
之予淂是編不敢私藏
謹為命工刊布以與四
方學者共之
成化已丑秋七月既望
海虞劉傚識
鐡雅先生復古詩集卷一古樂府卷之十一
輯鐡雅先生復古詩集序
我朝詩軆備矣惟古樂府則置而不為天曆以来會
稽楊先生與五峯李先生始相唱和為古樂府辭先
生嘗曰詩難樂府為尤難吾為古樂府非特聲諧金
石可勸可戒使人懲創感彂者有焉善和余者惟李
季和季和死和者寡矣且命吴復錄季和死後凡若
千首至其塻焚白之則世之知先生之詩者盖尠矣
琬登鐡門學詩因輯先生前後所製者二百首連吴
復所編又三百首名曰鐡雅先生復古詩集此集出
而
我朝之詩斯為大僃嗟乎紅𬗋亂朱鄭衞亂雅生扵
季世而欲為詩扵古度越齊梁追蹤漢魏而上薄乎
騷雅是秉正色扵紅𬗋之中奏韶濩扵鄭衞之際不
其難矣哉此先生之作所以為復古而非一時流軰
之所能班南北詞人推為一代詩宗此非琬之言也
天下之言也先生近軆而下不令人傳然膾炙在人
口有不可得而遺者錄扵卷後而香奩諸軆亦附見
云
至正二十四年甲辰秋九月戊子門人龍洲生章琬
謹序
鐵雅先生復古詩集
太史紹興楊維楨廉夫著
太史金華黃溍晉卿評
門生雲間章琬孟文註
古樂府
琴操序(十一首)
琴操爲退之獨步子厚不敢作遂作鐃歌古之
文人相服而不相忌者如此後之詩人動以琴
操自高如蠻郎罷學華語華不華蠻不蠻令人
有可鄙者余與永嘉李季和在吴下論古今人
詩季和酒酣歌退之羑里操舉酒屬余曰楊廉
夫崛強作漢魏人古樂府亦能作昌黎伯琴操
乎余激其挑亟領曰請題季和遂命精衞而下
凢九題余明日賦畢又明日復𥙷退之履霜殘
形二操季和讀之拍几三呌曰楊廉夫銕龍精
也人欲和之誰敢誰敢至正辛巳秋九月會乩
楊維禎錄以為序
精衞操
琬曰按述異記炎帝女溺死東海化為精
衞日㗸西山木石以填東海怨溺死也
水在海石在山海水不縮石不刊㗸石向海安口血
離離海同乾
太史曰只廿五字辭有盡味無窮
琬曰古人賦精衞辭者稱王建先生此
作出建辭劣矣
石婦操
琬曰石婦即望夫石也在處有之𥙷入琴
操悲其志與精衞同不必問其主名也
山夫折山華山頭朝(音)石婦行人幾時歸東海山頭
有時聚行人歸啼石柱石婦岑岑化黃土
太史曰啼字妙非啼婦也乃化鶴来歸
語華表意
箕山操
琬曰尭譲天下扵巢父巢父曰君之牧天
下猶予之牧犢吾無用天下為莊子有樊
仲父牽牛飲水見巢父洗耳驅牛而還耻
令牛飲其下流也
箕之山兮可耕而樵(叶囚)箕之水兮可飲而游牽牛何
来兮飲吾上流彼以天下讓兮我以之逃(叶)世豈無
尭兮應尭之求吾與尭友兮不與尭憂
琬曰季和和此辭曰
箕山之陽兮其木翏翏箕山之家兮白雲幽幽彼
世之人兮孰能遺我以憂雖欲從我兮其路無由
朝有人兮来飲其牛
太史曰季辭欠喫緊語
漢水操
琬曰即祓褉曲也王子年拾遺記曰周昭
王溺扵漢水二女延娟延娱從王夾擁王
身同沒焉故江漢人至上巳日褉集祠間
以為風俗
湘水離離徒以班我衣漢水漪漪可以禊我衣翩然
凌波夾龍飛随龍雲雨随龍歸彼望疑兮疑是非
太史曰辭意以英皇不得為娟娱也
介山操
琬曰琴操有龍蛇歌以為介子辭先生嫌
其辭有憾為演厥辭庶介山君子之旨也
一龍失所五蛇從之周天下(叶戶)四蛇完身一蛇獨虧
股(虧作刲非)龍上天兮蛇各有戸一蛇無戸薄以焦火(叶乕)
吁嗟乎四蛇從龍作甘雨一蛇焦枯無恨在下土
太史曰忠厚雅正
崩城操
琬曰按崔豹云𣏌梁妻𣏌殖妻妺朝日之
所作也殖戰死妻哭而城頽遂投淄水死
其妹悲之作歌名𣏌梁妻僧貫休始以築
長城義作辭其辭亦精悍宋吴邁遠軰不
能及也先生用是義𥙷崩城操
白骨築長城長城不可穴十日哭長城長城為我裂
白骨班班食紅血抱骨著心肚白骨作人語(精靈之貳極)
(是)君不見淄之水喁喁至今下有比骨魚
前旌操
琬曰衞後母兮夀母欲殺前母子伋而立
夀使伋乘舟扵河將沉而殺之夀知之與
伋同舟不得沉又使伋之齊令盗見載旌
者殺之夀又竊旌前行盗見殺之伋載夀
屍還亦死
爾乘舟兮河水濁且深我同舟兮誓與爾同沉母有
命兮諫不我聽示旌以盗兮我先以旌衞有國兮國
在兄殺兄及我兮我不如無生
太史曰詩後又有此作退之所不敢雖
退之作亦無以過
桑中操
琬曰此秋胡題也曹魏諸作不關本題晉
傅玄始咏秋婦過剛先生此辭特解玄議
秋夫君娶妻五日即仕陳五年歸来未拜親桑中見
美人我出堂前認夫君走赴沂水沉我身秋夫君令
我嗔婦可不義親何可不仁
太史曰情侶過憤大義責辭不爲過直
可悲可痛
慶扅操
琬曰按風俗通百里奚為秦相堂上樂作
所賃澣婦自言知音因援琴而歌問之乃
其故妻遂還為夫婦
百里奚作秦相不再妻堂下澣媍歌扊扅舂黃黎搤
㐲鷄堂下鼓絃堂上覆樳百年夫婦夫復親秦穆君
賀相臣夫旌義婦旌仁
太史曰或以奚為不孝不義此辭以義
歸奚以仁歸婦而後奚之稱賢扵孟子
者為無忝矣
履霜操
本詞曰
朝履霜兮採晨寒考不明其心兮信䜛言何辜皇
天兮遭斯愆痛沒不同兮恩有偏誰說碩兮知此
冤
使是辭果出伯竒則伯竒不得希扵舜矣
退之辭亦未至今為𥙷之曰
霜鮮鮮兮草戔戔兒有罪兮兒宿野田衣荷之葉兮
葉易穿採楟花以食兮食不下咽天吾父兮天胡有
偏我不父順兮父寧不兒憐履辰霜兮泣吾天
太史曰此辭始可與凱風相並
殘形操
退之作殘形操末語曰臣咸上天識者其
誰余以其辭尚欠歸宿不如拘幽將歸二
操語可詠也遂爲𥙷之曰
我夢有獸兮其獸曰貍貍有怪兮身首異而告我以
凶兮戒而戒而我丘有首兮誓死完以歸
李季和書復先生云夜讀九操辭及
𥙷退之辭皆精悍古雅使退之土下
有聞亦韙之鐡雅辭行退之不得稱
千古獨步非佞非佞
