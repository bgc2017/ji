







　　欽定四庫全書

　　毘陵集巻十四

　　唐　獨孤及　撰

　　序上(二十二首)

　　送張徴君寅遊江南序

　　送李白之曹南序

　　送張處士申還舊居序

　　宋州送姚曠之江東劉冉之河北序


　　送張泳赴舉入關序

　　送史處士歸滏陽别業序

　　送開封李少府勉自江南還赴京序

　　送陳留張少府鄖東都赴選序

　　送弟愐之京序

　　送韋評事赴河南召募畢還京序

　　奉送元城主簿兄赴任序

　　送廣陵許户曹充召募判官赴淮南序


　　仲春裴胄先宅宴集聨句賦詩序(并詩)

　　鄭縣劉少府兄宅月夜登臺讌集序

　　華山黄神谷醼(臨汝)裴明府序(按圖經仙人黄廬子得道昇仙之所)

　　建丑月十五日虎丘山夜宴序

　　冬夜裴員外薛侍御置酒宴集序

　　送宇文恊律赴江西序

　　送賀若員外巡按畢歸朝序

　　送長洲劉少府貶南巴使牒留洪州序


　　送王判官赴福州序

　　送處士薛業遊廬山序

　　序

　　送張徴君寅遊江南序

　　初貞元二年進賢星明於是夫子與廣陵馬曾俱以𤣥
纁辟馬一命而俯受服赤墀之下子甘節不奪歸耕南陽
議者稱馬之利用陋子之獨善反以為不然君子之道
舒之則雲蒸雨降以救大旱巻之則天倪道機不盈一

握姑務忠信以安聖時則歌國風於畎畝是亦為政有
民人焉有社稷焉何必薄遊然後稱德至是夏六月以
菰菜之興扁舟而東是行也與乎乗桴揚舲者不同日
矣津樓直望江漢在目少别非志士所悲深衷豈短章
能見桃源秋至僕當搴其仙實俟子於武陵之南溪

　　送李白之曹南序

　　曩子之入秦也上方覽子虚之賦喜相如同時由是朝
詣公車夕揮宸翰一旦襆被金馬蓬累而行出入燕宋

與白雲為伍然則適來時行也適去時止也彼碌碌者
徒見三河之遊倦百鎰之金盡乃議子於得失虧成之
間曾不知才全者無虧成志全者無得失進與退於道
徳乎何有是日也出車桐門將駕於曹仙藥滿囊道書
盈篋異乎莊舄之辭越仲尼之去魯矣送子何所平臺
之隅短歌薄酒擊筑相和大丈夫各乗風波未始有極
哀樂且不足累上士之心况小别乎請偕賦詩以見交
態


　　送張處士申還舊居序

　　海水不揚波久矣故昆蟲草木得遂本性□益巢許各
安其節天鍾靜於子而博之以文大壑無底虚舟任觸
世皆尚白獨守太𤣥頋流俗而不言退將修乎初服吾
於是見全人之操矣乃知白雲上下葢無心自出黄鶴飛去
當有時而來他年孤舟冀再㑹於五湖之口

　　宋州送姚曠之江東劉冉之河北序

　　春葉尉吳興姚曠至自洛陽中山劉冉至自長安俱以

文博我相與交歡於睢渙之涘始則開青天豁其雲霧
亦既窺武庫見其矛㦸凡旬有五日而姚適吳劉濟河
余歸梁各有四方之事將為千里之别夏四月抗手於
盧門議别故也夫别與㑹悲樂存乎其中故賢智所不
能遣然逹者遊世隨變所適静而與隂同徳動而與陽
同波異乎金柅之有繫匏𤓰之莫食子其行矣别何為
者北斗在已南風始來藂臺草長京口水闊何以送逺
唯當賦伐木以為仁人之贈


　　送張泳赴舉入關序

　　彼馳騖乎士林者鮮不爭九流之勝負狥三川之聲利
而張侯獨以善閉關乃知純白内充天機外朗則塵垢
糠粃所不能入癸巳嵗六月始以出處之道問仕於余
予洒然曰今四表文明八紘屢頓此志士所當登秀造
而取青紫不奮不躍如休明何由是罷琴髙臺投竿舊
浦單車疋馬是日西上君子以為知幾吾見垂天之雲
不復顧北溟矣盍使居者歌吾子乎


　　送史處士歸滏陽别業序

　　初史侯至自帝丘僕方釃酒於蔣氏之館揖譲堂下由
東階升於是一酌而賔禮舉再酌而交態接三酌而威
儀憣憣深衷畢見醉中投分客中忘形吾固知握手難
常嘉㑹可惜其聚也言不浹日而意氣感其散也興未
及盡而離憂至則臨觴徙倚孰能不以之黯然窮隂欲
臘漳滏冰厚班馬連嘶歸雲無色非詩何以見離羣者
之志


　　送開封李少府勉自江南還赴京序

　　世或謂邦有道穀或謂全於徳者不以狥名降志彼於
致命猶數數然孰與李侯兩忘而脗合之張其天機與
道出處道長則陳力筮仕績成而退藏於宻戰勝江海
之上然後乘歸流而返舊京乃知凌雲麗天則切玉利
器於夫子為鄧林之一葉耳而精微純粹豈中士所能
得其門哉然當今堯親九族契敷五教材之美者工將
度之子雖忘機機未忘子庸詎知泥蟠沙卧不為雲霄

之鑿枘也但蘭舟桂楫倐忽鳥逝朔風秋草奈離憂何
縁情者莫近於詩二三子盍詠歌以為贈

　　送陳留張少府鄖東京赴選序

　　每歲孟春大冡宰懸象魏之法以官民材天下髦士於
是乎雲屯詞鋒角立智刃今子投袂而起將鼓行乎其
間其於湛盧發硎批卻如土繁弱在手捨拔則獲者吾
惟子之望當知君子廣其業逹其道則榮譽貴仕可得
而拾孰云嫋嫋秋風悠悠逺道足為志士之感哉雜珮

可以申永懐罇酒可以慰别緒其贈言之分頋謂坐者
志之

　　送弟愐之京序

　　蒼龍居𤣥枵之歳與爾吹塤篪於長安靈臺之下當時
爾方青襟予適紈袴各志小學相期大來其後爾以經
術薦遂觀光於上國予牢落兩河為病所繫星分雨散
十有二載中間蹔携手一笑者及今而三年昨日遊寓
今成疇昔此㑹綿邈空存夢想豈不欲申橘柚之性詠

和樂之什樂未終也别又繼之然君子修誠則物應克
已則名彰爾能珪璋特達甲胄忠信致逸足於千里吾
有望焉方務逺圖何嗟少别到秦地有問吾事者為報
江湖閒心

　　送韋評事赴河南召募畢還京序

　　自唐䝉司馬相如開牂牁鑿零山於是西南夷君長始
受漢印及國家綏以大道振以長䇿滇越卭𤏡世亦皆
為外臣蠢兹六蠻獨抗王旅天子方将開外户掃絶漠

故授相國衛公鉞俾出作方叔入為吉甫且募如貔之
介士將剪長虵之速飛由是分命我廷尉評事韋公實
佐其任公以止戈諭之采薇歌之使政有典則人知義
所故燕齊少年韓魏勁卒召募如景附赴敵如焱馳自
春至于是月受命羽檄之下者凡萬八千計然後頒賜
筭級將朝于京師夫勤王集事之謂忠周爰咨詢之謂
智復命而不愆于素之謂信姑樹三德載馳六轡行當
以柱下之書讃幕中之畫是役也𡨕𡨕羽翰非瞻望所

及矣請偕賦以知魏風

　　奉送元城主簿兄赴任序

　　往嵗兄之尉匡德刑成禮義舉粃政杜紊綱緝人曰莅
民如此其逹必大十四年春王正月再命于元城元城
地雄人悍土壤賦錯處宋衛中山燕齊趙魏之都㑹三
川輻湊四術轂擊兄方以德舉吏此大邦則千里之迹
兆于是矣彼徒勞者其鶱翥之濫觴乎嵗物已春秦山
草緑亦既選吉駕言徂東豈不知棠棣之詩廢則和樂

之好缺盍使伯氏仲氏偕詠歌之以贈行邁

　　送廣陵許户曹充召募判官赴淮南序

　　冉駹不庭三年矣王師戒嚴将問罪荒服于是上將分
職慎選乃僚以許公有持斧舊名㫁犀餘地故授以戎
政俾發卒于東夫三河之人豪全齊之人武荆吳之人
悍藉其餘勇可以盡敵信以致之繄公是頼然則諭王
命敦師律度程以料民徵騎以濟衆歌事以遣役輯謀
以定功在是行乎髙天晩秋殺氣動地靡靡岐路悠悠

旆旌送離如之何賦小戎以為好

　　仲春裴胄先宅宴集聨句賦詩序

　　先是先清明一日右金吾倉曹薛華陳嘉肴釃清酤㑹
河東裴兾滎陽鄭裒河南獨孤及于署之公堂引滿舉
白自午及子促席于花隂賦詩于月波樂極不醉夜艾
而罷後清明三日二三子春服成思欲修好尋盟選勝
卜晝裴侯是以再有投轄之㑹是㑹也鄭不至吾兄惠
然而来堂有琴庭有篠芳草數歩落花滿席中和子冠

烏紗帽相與箕踞嗢噱傲睨相視稱觴乎其間趣在酒
中判為酩酊之客家本秦也能為嗚嗚之聲其詩曰上
天垂光兮熙予以青春今日何日兮共此良辰與君觥
濁醪而藉落英兮知年華之相親蹇淹留以醉止孰云
含意而未申歌數闋裴側弁慢罵曰百年懽㑹鮮于别
離知開口大笑幾日及此日新無已今又成昔不紀而
賦之如春風何其演為連珠以志此㑹

　　鄭縣劉少府兄宅月夜登臺宴集序


　　夏五月小暑至矣吾兄方幕夜天掃月榭有酒如乳醑
我乎城隅城臨近山俯瞰平隰秦郊漢苑相錯如繡且
有顥氣足以娛人故數君子稱觴焉其誰同之有若功
曹隴西李華叅軍滎陽鄭洵瑯琊王休河東裴貺鄭尉
京兆韋造皆卿材也聲同而形骸相忘道契故機事不
入是以有髙㑹逺望危言浩歌或心愜清機寓興于物
或語及陳迹盱衡而笑于是初筵而惠好修中飲而意
氣接既醉而是非遣夫彭澤採菊隱侯臨風謂之盛矣

况髙城古臺深夜朗月芳罇良友佳景勝事今夕何夕
八者俱并盍亦皆賦於此乎觀二三子之志

　　華山黄神谷醼臨汝裴明府序(按圖經仙人黄盧子得道昇仙之所)

　　黄盧子滅景上漢千嵗矣留碧峯白雲以貽後世故清
機勝事未始有極余吏於華之明年道侣裴冀亦再命
為臨汝令夏六月假道弊邑税鞅此山思欲追髙歩詣
真境於是相與携手及二三友生童子將命者六七人
挈長瓢荷大壺以濁醪素琴㑹於黄神之谷興也案谷

之西頂實三峯東面石壁叢倚束為洞壑乳竇潛泄噴
成盤渦兩崖合鬭若與天接二三子將極其登探也至
則繫馬山足披蓁石門入自洞口至於梯路蹋連嶂而
輿疊崿度嶇嶔而躡凌兢夤縁絶磴及横嶺而止澡身乎
飛泉濯纓乎清漣想夫君俟我於花峰下碧空而嬋娟
愛而不見搔首空山然後靡靈草以為席傾流霞而相
勸楚歌徐動沂咏亦發清商激於琴韻白雲起於筆鋒
是日也髙興盡而世緒遣幽情形而神機王頺然

覺形骸六藏悉為外物天地萬有無非秋毫亦既醉止
則皆足言以志仙跡且旌吾友嘉㑹之在山也

　　建丑月十五日虎丘山夜宴序

　　方今内有䕫龍臯伊以左百揆外有方叔召虎以守四
方江海之人髙枕無事則琴壺以宴朋友嘯歌以展霞
月吾黨之職也我是以有今兹虎丘之㑹巖巖虎丘奠
吳西門崒然如香樓金道自下方而踴鏁丹霞白雲於
蓮宫之内㑹之日和氣滿谷陽春逼人嵒煙掃除肅若

有待余與夫不亂行於鷗鳥者銜流霞之盃而羣嬉乎
其中笑向碧潭與松石道舊兕觥既發賔主醉止狂歌
送酒坐者皆和呉趨數奏雲去日沒梵天月白萬里如
練松隂依依狀若留客於斯時也撫雲山為我輩視竹
帛如草芥頽然樂極衆慮皆遣於是奮髯屢舞而歎今
夕何夕同者八人醉罷皆賦以為此山故事

　　冬夜裴員外薛侍御置酒讌集序

　　二公以大司馬之命領浙河東西十有三州之政相與

周爰咨度乎均邦賦者三月矣當割而逰刃無間臨機
而捨㧞則獲由是在簿領之際無江海而閒冬十月辛
未徴㑹于此堂醼朋友故舊也賢豪畢萃升降有序縫
衣淺帶十有五人聲同故窮逹不間意得而鄙恡皆遣
肴芳酒濃夜寂琴暢慷慨言志駱驛舉白盱衡抵掌啞
啞大笑三爵耳熱萬念如洗不復計名身之親踈憂患
之去來也况他累乎既醉余以箸撃唾壺叩商而歌其
詞曰


　　簿領日盈机知君傲煩囂飲和自忘渇况以初筵招道
契跡自親誰爲列宿遥何用結同心綠琴復長瓢日月
若走馬炎凉催斗杓一年解頥笑幾日如今宵奉君千
金夀莫使嵗寒凋是日禮成於易歡生於同滯憤積慘
篲掃湯沃方今溟海始波世屯未康二公克壯其猶以
立事為已任行當自致青雲之上不復與適莽蒼者羣
矣吾儕浮沈其間與風水俱他日或潛泉戾天一離一合
雲動雨散然後知今日樽酒未易再得將子無金玉其

音姑偕賦以卒貺

　　送宇文協律赴西江序

　　復周正之年天子以潤州刺史張公休為豫章太守豫
章之人既庶且富部從事縣大夫缺而不備先以檄徴
協律於㑹稽時人皆賀豫章之得賢協律之遭遇君子
則曰夫子刃之餘地不啻切玉刲小鮮而用其鋩無乃
不可乎夫子曰不然葢其不患秩卑而患已素飱不患
國士之不我遇患遇之而不答茍有用我者吾其為執

射乎於是舉㠶西陵是日于邁然後知大夫之感義而
不私其身於越長路江臯暮春沉吟秦山悽愴鏡水豈
不知今日斗酒明旦不共顧懐安敗名無勇也怨别傷
逺非丈夫也茍將申其道而成其務則萬里咫尺少别
何有二三子其詠歌之以代雜珮

　　送賀若員外巡按畢歸朝序

　　今年春上以富人侯為丞相百揆時叙九州賦錯方欲
齊職貢之法崇底慎之典使六府修九叙成謂尚書吏

部郎賀若公貞明直躬特逹公器才足以茂公蕆事政
足以𢎞道救物故俾繡衣持斧巡撫江介分王命也公
電發神機霜淬智刃其始至也問謡俗省疾苦命司書
示年數之上下削邦縣之版圖實其衆寡以差井賦然
後勞來安集宣皇恩而煦之如飢者得食寒者得纊使
苞茅之貢必叙而杼軸之詩不作冬十一月命郡吏致
事言旋于京師且将捧府檄於南陔侍版輿以西上禮
也夫其由刑家以刑國資事親以事君奉慈訓不廢陳

力将君命不違色養忠孝之大者况姦宄以弭干戈將
戢朝廷方以律令章程責成三府然則操六轡驟四駱
周爰咨詢以成天下之務在是行乎翰飛方騁瞻望何
及唯獻熟東閣弼成大猷使蒸人粒海水静農夫髙枕
及亦預焉凡執手於路者請偕賦鴻鴈取之子于征劬
勞于野爰及矜人哀此鰥寡以為善頌

　　送長洲劉少府貶南巴使牒留洪州序

　　曩子之尉于是邦也傲其跡而峻其政能使網不紊吏

不欺夫跡傲則合不茍政峻則物忤故績未書也而謗
及之臧倉之徒得騁其媒孽子於是竟謫為南巴尉而
吾子直為巳任愠不見色於其胷臆未嘗蠆芥㑹同譴
有叩閽者天子命憲府雜鞫且廷辨其濫故有後命俾
除館豫章俟條奏也是月也艤舡吳門將渉江而西夫
行止者時得䘮者機飛不摶不高矢不激不逺何用知
謫南巴之不為大來之機括乎由圖南而致九萬吾唯
子之望但春水方生孤舟鳥逝青山芳草奈逺别何同

乎道者盍偕賦詩以貺吾子

　　送王判官赴福州序

　　松梓楩柟茂於深山不能逃匠石之頋賢士君子晦其
言迹不能使人不已知其勢然也之子言忠信行篤敬
以文雅麗則括而羽之而世皆觀頥我獨儉徳吾固知
長風六翮必有時而去及御史大夫李公之命介也辟
書四下果以嗣宗為首嵗二月載驟四駱脂車而東閩
中者左溟海右百越嶺外峭峻風俗剽悍歳比飢饉民

方札瘥非威非懐莫可綏也議者其謂君匡戎幕以義
佐師律以禮報國士以直導罷人以德使安危懸於指
掌勝負决於談笑則咨謀之道𢎞矣豈椎髻殊俗覆車
畏途足為志士之怵惕哉凡我出祖者亦既偕賦

　　送薛處士業遊廬山序

　　薛侯敦於詩固於學敏於行時然後言言而寡尤口不
言禄禄亦弗及識其真者以為永歎而薛侯居之澹如
君子哉若人也方以城市鄙於丘壑倦遊不如嘉遯是

日也拂纓上之塵西遊廬山山上有峰頂大林下有東
林西林化成遺愛六寺惠逺道生二公昔常眷戀於斯
焉履痕屐齒遍滿崖谷神期肸蠁恒若對面之子之往
獲心契矣茍藏器於身時行則行大之將來隠顯一致
彼安貞者其或為利渉之樞機乎趙補闕驊王侍御定
張評事有畧各以文為貺記行邁之所以然余亦持片
言用代疎麻瑶華之贈

　　毘陵集巻十四

