







　　欽定四庫全書

　　毘陵集巻三

　　唐　獨孤及　撰

　　詩下(二十八首)

　　代書寄上李廣州

　　自東都還濠州奉酬王八諫議

　　酬皇甫侍御望灊山見示

　　垂花塢醉後戲題


　　登山谷寺上方荅皇甫侍御卧疾闕陪車騎之
後

　　詣開悟禪師問心法次第寄韓郎中

　　喜辱韓十四郎中書兼封近詩見示因代書題
荅

　　同皇甫侍御齋中春望見示

　　荅李滁州題庭前石竹花見寄

　　暮春於山谷寺上方遇恩命到加官賜服酬皇

甫侍御見賀之作

　　和張大夫秋日有懐呈院中諸公

　　和張大夫秋夜書情

　　傷春贈逺

　　送陳王府張長史還京

　　荅皇甫侍御北歸留别

　　得栁員外書附寄近詩書中兼報新主行營兵
馬因代書戲荅


　　同徐侍郎五雲溪新亭重陽宴集作

　　和中書常舍人晩秋集賢院即事寄贈徐薛二
侍郎

　　登後湖亭傷春懐京師故舊

　　荅李滁州見寄

　　水西館泛舟送王員外

　　得李滁州書以玉潭庄見託因書春思以詩代
荅


　　題玉潭

　　答李滁州憶玉潭新居見寄

　　和李大夫同呂評事太行苦熱行兼寄院中諸公
雨後陪王員外泛後湖

　　陪王員外北樓待月

　　詩下(二十八首)

　　代書寄上李廣州

　　岏水望畨禺迢迢青天末鴻雁飛不到音塵何由達獨

有輿人歌隔雲聲諠聒皆稱府君仁百越賴全活推誠
魚鼈信持正魑魅怛疲民飽中和性足無夭閼天子咨
四岳佇公濟方割㡬時復旋歸入踐青瑣闥賤子託明
德繚若松上葛别離鄙吝生結念思所豁門闌闗山阻
岐路天地濶惟憑萬里書持用慰飢渴

　　自東都還濠州奉酬王八諫議見贈

　　闗西仕時俱稚容彪彪之鬢始相逢天地變化縣城改
(天寳中及尉華隂鄭縣别後經禄山之亂鄭縣殘毁城移於州西)獨有故人交態在不

言㑹合跡未并猶以嵗寒心相待洛陽居守寄鄼侯君
著貂冠叅運籌髙閣連雲騎省夜新文㑹友凉風秋青
袍白面昔攜手冉冉府趨君記否雲分雨散十五年始
得一笑罇酒前未遑少留驟逺别况值旅雁鳴秋天二
華舊遊如夢想他時再㑹何由縁賴君贈我郢中曲别
後相思被管絃

　　酬皇甫侍御望天灊山見示之作

　　早嵗慕五嶽嘗為塵機礙孰知天柱峯今與郡齋對隠

嶙抱元氣氤氲含青靄雲崖媚逺空石壁寒古塞漢皇
南遊日望秋此昭配法駕到谷口禮容振荒外焚柴百
神趨執玉萬方㑹天旋物順動德布澤霶霈講武威已
耀學仙功未艾黄金竟何成洪業遽淪昧度世若一瞬
昨朝巳千載如今封禪壇惟見雲雨晦長望哀往古勞
生慙大塊清暉幸相娛幽獨知所頼寒城春方正初日
明可愛萬殊喜陽和余亦荷時泰山色日夜緑下有清
淺瀨媿作拳僂人沈迷簿書内登臨歎拘限出處悲老

大况聽郢中曲復識湘南態思免物累牽敢令道機退
瞞然誦佳句持比秋蘭佩

　　垂花塢醉後戲題(賦得俱字韻并序一首)

　　莊周臺南十許步有丘一成上有樛藤垂花而蔓草荒
之且隔大溝路不可陟道士張太和伐薪為堰封土以
壅澮余亦命薙氏治蕪穢而剗宿莽遂闢為登賦之位
位廣一席席間足以函罇酒二簋三月戊子及羣英由
堰而升焉諸花倒垂下拂杯案紫葩縭縰如釵如旒衆

君子瞻弄之不足故秉燭進酒以繼落日欲稱醉而不
能也因命其地曰垂花塢堰曰縁花堰亦飾之以詩云
紫蔓青條覆酒壺落花時與竹風俱歸時自負花前醉
笑向鯈魚問樂無

　　登山谷寺上方荅皇甫侍御卧疾闕陪車騎之
後

　　梵宫香閣攀霞上天柱孤峯指掌看漢主馬蹤成蔓草
(寺中間石上有竅穴古老相傳云漢武帝馬跡)法王身相示空棺(禪門第三祖祭太師遺塔

在此坊天寶中别駕李常開棺取金身荼毗收舍利重起塔供養)雲扶踴塔青霄庳(皮寄
反)松䕃禪庭白日寒不見戴逵心莫展賴將新贈此琅
玕

　　詣開悟禪師問心法次第寄韓郎中

　　障深聞道晚根鈍出塵難濁刼相從慣迷途自謂安得
知身垢妄始喜額珠完欲識真如體君嘗法味看

　　喜辱韓十四郎中書兼封近詩見示代書題贈

　　各牽于役間遊遨獨坐相思正鬱陶長跪讀書心暫緩

短章投我曲何髙宦情縁木知非願王事敦(丁回反)人敢
告勞所歎在官成逺别徒言岏水纔(去聲)容舠

　　同皇甫侍御齋中春望見示之作

　　望逺思歸心易傷况將衰鬢偶年光時攀芳樹愁花盡
晝掩髙齋厭日長甘比流波辭舊浦忍看新草遍横塘
因君贈我江楓詠春思如今未易量

　　送李滁州題庭前石竹花見寄

　　殷(鳥閑反)疑曙霞染巧類匣刀裁不怕南風熱能迎小暑

開遊蜂憐色好思婦感年催覽贈添離恨愁腸日㡬迴

　　暮春於山谷寺上方遇恩命加官賜服酬皇甫
侍御見賀之作

　　天書到法堂朽質被榮光自笑無功德殊恩謬激揚還
登建禮署猶忝㑹稽章佳句慙相及稱仁豈易當

　　和張大夫秋日有懐呈院中諸公

　　至公無暇日髙閣閉秋天肘印拘王事籬花思長年績
成心不有慮澹物猶牽竊效泉魚躍因聞郢曲妍


　　和張大夫秋夜書情即事

　　上畧當分閫髙情善閉闗忘機羣動息無戰五兵閒鈴
閣風傳漏書牕月滿山方知秋興作非惜二毛斑

　　傷春贈逺

　　去水流年日並馳年光客思兩相隨咨嗟斑鬢今承弁
慙愧新荷又發池楊栁逶迤愁逺道鷓鴣啁哳怨南枝
憶君何啻同瓊樹但向春風訴别離

　　送陳王府張長史還京


　　論次弟兄列為邦前後差十年方一見此别復何嗟極
目故關道傷心南浦花少時相憶處招手望行車

　　荅皇甫十六侍御北歸留别作

　　正當楚客傷春地豈是騷人道别時俱徇空名嗟欲老
况將行役料前期勞生多故應同病羸馬單車莫自悲
明日相望隔雲水解顔惟有袖中詩

　　得栁員外書封寄近詩書中兼報新主行營兵
馬代書戲答


　　郎官作掾心非好儒服臨戎政已聞說劒嘗宗漆園吏
戒嚴應笑棘門軍遙知抵掌論皇道時復吟詩向白雲
百越待君言即叙相思不敢愴離羣

　　同徐侍郎五雲溪新亭重陽宴作

　　萬峯蒼翠色雙溪清淺流巳符東山趣况值江南秋白
露天地肅黄花門館幽山公惜美景肯為芳罇留五馬
照池塘繁絃催獻酬臨風孟嘉帽乗興李膺舟騁望傲
千古當歌遺四愁豈令永和人獨擅山隂遊


　　奉和中書常舍人晚秋集賢院即事寄贈徐薛
二侍郎

　　漢家金馬署帝座紫微郎圖籍凌羣玉歌詩冠栢梁隂
隂萬年樹肅肅五經堂揮翰忘朝食研精待夕陽晴空
露盤逈秋月瑣牕凉逺興生斑鬢髙情寄縹囊葳蕤雙
鸑鷟夙昔並翺翔汲冡同刋謬蓬山共補亡差池摧羽
翮流落限江湘禁省一分袂旻天三雨霜石渠遺跡滿
水國暮雲長早晚朝宣室歸時道路光


　　登後湖亭傷春懐京師故舊

　　昨日看搖落驚秋方怨咨幾經開口笑復及看(去聲)花時
世事空名束生涯素髮知山山春草滿何處不相思

　　前年春與獨孤常州兄花時為别倐已三年
矣今鸎花又爾覩物増懐因之抒情聊以奉
寄(時䝉溪幽居在義興益増懐溯)　　　　　李幼卿

　　近日霜毛一畨新别時芳草兩迴春不堪花落花開
處况是江南江北人薄宦龍鍾心嬾慢故山寥落水

奫淪縁君愛我疵瑕少願竊仁風寄老身

　　荅李滁州見寄

　　相逢遽歎别離牽三見江臯蕙草鮮白髮俱生歡未再
滄洲獨往意何堅愁看郡内花將歇忍過山中月屢圓
終日望君休汝騎媿無堪報起予篇

　　水西館泛舟送王員外

　　單醪敢獻酢曲沼荷經過汎覽親魚鳥寅縁涉芰荷劇
談増惠愛美景借清和明日汀洲草依依奈别何


　　得李滁州書以玉潭莊見託因書春思以詩代
荅

　　春物行將老懐君意詎堪朱顔因酒强白髮對花慙日
日思瓊樹書書話玉潭知同百口累曷日辦抽篸

　　題玉潭

　　碧玉徒强名氷壺難比德唯當寂照心可並奫淪色

　　荅李滁州憶玉潭新居見寄

　　從來招隠地未有剖符人山水能成癖巢夷擬獨親猪

肝無足累馬首敢辭勤掃洒潭中月他時望德隣

　　奉和李大夫同吕評事太行苦熱行兼寄院中
諸公

　　駟馬上太行修途亘遼碣王程無留駕日&KR0628;未遑歇請
問此何時恢台朱明月長虵稽天討上將方北伐明主
命使臣皇華得時傑已忘羊腸險豈憚温風熱搖策汗
滂滄登崖思紆結炎雲如煙火溪谷將恐竭晝景赩可
畏凉飇何由發山長飛鳥墮目極行車絶趙魏方俶擾

安危俟明哲歸路豈不懐飲氷有苦節㑹同傳檄至疑
議立談決况有阮元瑜翩翩秉書札起予歌赤坂永好
踰白雪誰念剖竹人無因執羇紲

　　雨晴後陪王員外泛後湖得溪字

　　逺山媚平楚宿雨漲清溪㳂泝任舟檝歡言無町畦酒
酣相視笑心與白鷗齊

　　陪王員外北樓宴待月

　　勸酒論心夜不疲含情有待問誰思佇看晴月澄澄影

來照江樓酩酊時
















　　毘陵集巻三

