







　　欽定四庫全書

　　毘陵集巻十一

　　唐　獨孤及　撰

　　墓誌墓表中(九首)

　　唐故正議大夫右散騎常侍贈禮部尚書李公
墓誌銘(并序)

　　唐故祕書監贈禮部尚書姚公墓誌銘(并序)

　　唐故特進太子少保鄭國李公墓誌銘(并序)


　　唐故朝散大夫中書舍人秘書少監頓丘李公
墓誌銘

　　唐故給事中贈吏部侍郎蕭公墓誌銘(并序)

　　唐故銀青光禄大夫太子右庶子嚴公墓誌銘
(并序)

　　唐故尚書庫部郎中滎陽鄭公墓誌銘(并序)

　　唐故吏部郎中贈給事中韋公墓誌銘(并序)

　　唐故河南府法曹參軍張公墓表


　　墓誌墓表

　　唐故正議大夫右散騎常侍贈禮部尚書李公
墓誌銘(并序)

　　歲在丁未七月丁卯有唐故右散騎常侍李季卿薨享
年五十九文經邦國行滿天下無人非鬼責之悔以遺
後艱無中人十金之産以補祭於身没顧謂宗子家老
必以布車一乗斂手足形還葬其孤馮翊縣令霸等泣
奉遺命以某月庚寅附宅於長安九陴原之先塋名公

上士䕶喪㑹葬同道必至哀纒都邑初公烈考曰適神
龍中厯官中書舍人昭文館學士工部侍郎才高而明
為文章蓍龜公生而好學地使然也豁然閎達天所縱
也臨大節而賈勇不私其身也進賢不進不止事君以
忠也當昔天步方艱王師有征公入參諫臣出佐軍政
直躬咨諏戎臣賴之其後領二曹判二州再司王言三
載京尹由秘書少監為吏部侍郎復兼御史大夫慰撫
山東淮南明年勞旋典選如故大厯三年拜右常侍其

勤王家十有餘年舉措由道行止以直居貞守忠慾不
能惑思賢求才若渇若飢推心吐誠親疏以之執徳之
經不為利回正進退於忠信視得喪如洟涕凡君子在
位則不仁者逺攸徂之邦宜皆䝉福遽奪公算是不惠
於斯人也天難忱斯嗚呼哀哉諸公以為不可奈何者
夀夭之數若奮揚景行宜在知巳由是尚書右丞長樂
賈至作銘曰

　　於維李公誕靈中和磊落瓌竒如山如河胷中洞開萬

里長波孝友忠信詩之無邪早歲登科以文從吏累擢
大邑拔乎其萃時之方難朝慎名器帝曰忠讜爾居諫
議出典方岳入趨禮闈再掌絲綸翱翔鳳池乃作天官
又侍紫微奉使澄清功濟危時諤諤正言有犯無隠詼
諧善謔託諷脣吻雲衢未窮隂霜夙霣悽愴東川古來
共盡人懐遺愛帝念謀猷襃贈春官悲感林丘已矣平
生哀哉若浮獨有令名與天悠悠

　　唐故秘書監贈禮部尚書姚公墓誌銘(并序)


　　有唐秘書監永安縣侯姚公諱子彦字伯英其先馮翊
蓮勺人也至高祖僧洪徙家河東祖思聰秘書少監父
坦汝州梁縣丞贈秘書監公忠諒孝愛寛仁愿恭質方氣
沖天所授也而力行博學温故知新錯綜六藝公作詞
賦初舉進士又舉詞藻皆陞甲科尉清苑獲嘉永寧三
縣開元二十九年詔立黄老學親問奥義對策者五百
餘人公與今相國河南元公載及廣平宋少員等十人
以條奏精辯才冠等列授右拾遺内供奉厯左補闕於

時選多士命百官先文行而後名法而柱下方書南宫
章奏主張綸翰典司禮文尤精其選非盛名莫居繇是
遷公殿中侍御史禮部員外郎禮部郎中知制誥中書
舍人太常少卿天寳十四載奉詔宣慰江東淮南覽觀
風俗無何二京陷覆太夫人捐館公外罹憂患内纒惸
疚銜憤泣血毁隣滅性乗輿反正公適外除拜太子右
庶子於時迍難始康百揆草創官復其職人亦求舊俄
又授公中書舍人禮部侍郎光禄卿左散騎常侍加銀

青光禄大夫復知制誥廣徳二年授秘書監以儒行懿
徳策名三朝遺跡故事周遍䑓閣資忠體和唯道是居
正身奉上中立不倚恐懼戒慎形於隠微故遭值傾否
出入夷險而未嘗有悔名與身偕徳善是依明哲以保
故也享夀七十有八大厯三年四月某日薨於位五月
之某日詔贈禮部尚書知言者以為夀冨康寧攸好徳
考終命洪範謂之嚮用五福而公居四焉以清儉貽厥
子孫故所不至者富焉爾非明徳介祉何以享兹有子

曰驍曰驥曰驂曰駰曰驌號於旻天痛欲報之罔極也
銜恤問禮收血襄事十月丁酉卜兆北原惟盛徳與公
器若川流之無還垂芳如之何刻銘墓門其詞云

　　恂恂祕書藴粹含和服膺孔門行隣四科遭時之康天
下尚文公奮羽翰翺翔慶雲晚逢中興貴徳尚齒公秉
懿範入作卿士逮事三后出入二紀典禮司書媚于天
子居貞保儉與禄終始鬱鬱佳城烈烈餘美日月有逝
令聞無已


　　唐故特進太子少保鄭國李公墓誌銘(并序)

　　少保諱遵皇唐太祖景帝七世孫也祖瑜鄭州刺史追
贈太常卿烈考曰暈官至太僕贈太子太師揚州都督
公聰朗竒偉豪邁曠達率性忠孝臨節有勇開元十年
初仕天寳六載出守始於淄川厯濟南汝南以剛明莅
衆所居政肅民受其賜生為立祠十四年秋九月由執
金吾為彭原郡守明年長安覆沒𤣥宗遜於南京便橋
之役我師敗績自新平屬之五原二千石皆反為賊守

肅宗以餘騎十數次於彭原公頓首迎謁且憤且喜因
獻衣服鞍馬泣問大計乃悉發倉庫募敢死士獲九百
人公自誓衆扈蹕而北翼日師次臨涇又北至於平原
收攜貳逆命者斬之以殉破其餘黨進幸靈武旬日衆
至數萬王師遂張於時法駕播越神器無主公與裴冕
等率羣臣勸進陳天意上尊號上即皇帝位拜公尚書
工部侍郎領宗正卿乗輿南旋公封鄭伯舊京始復公
典營建社稷宗廟園陵壇墠罔不畢修百工咸若乾元

二年論功行封策為鄭國公定食實封二百户加特進
工部尚書宗正如故上毎拜公相命將帥建妃后公悉
參焉渥澤滂沱羔鴈盈門家有陸生之槖樂兼魏絳之
賜中興宗臣倚寵無二㑹李輔國泄省中語且諷公卿
舉已為相公不從密陳其姦明年肅宗崩公由太子少
傅貶袁州刺史竟為盗憎且讒勝故也寳應二年拜鴻
臚尋復加太子少保貶永州司馬大厯二年七月某日
薨於永州春秋若干夫人盧氏蘄春郡長史諭之子以

副笄宜室封范陽郡夫人而偕老愆願先公十二嵗而
歿大厯三年夏五月庚申合葬于萬安山北原禮也惟
公宣力殷憂之際克扶艱難之業忘身衛上忠之至者
及居職任事知無不為永泰之後以列侯朝請則放志
達生以親其身再處左官皆非其罪知公者謂公進因
策勲退不附邪善無近名直而忘懐斯可謂之達矣有
四子謂誦諲諤願書其先人之勲烈使後嗣得約而觀
之於是公母弟祕書少監日勲謂及忝佐典三禮宜知

先王先公之昭穆故命為誌其辭曰

　　貞松之姿匪寒不知公之清規見於國危抗憤忠勤發
民濟師戮力扶義天步乃夷奄有滎波遂荒鄭封帝曰
俞往汝作共工澤流於家慶積恩重門羅軒蓋賜有歌
鐘再謫湘源謂當後笑遂遊岱宗天實不弔寂寞舊館
凄凉江徼瑑石泉户摛其光曜

　　唐故朝散大夫中書舍人秘書少監頓丘李公
墓誌


　　公諱誠字𤣥成魏郡頓丘人也九代祖誕魏太傅陳留
郡王從太傅七葉生左威衛將軍翊威衛生汾州長史
昇長史生濮陽令諒濮陽生公四歲知禮七嵗善屬文
十六户部尚書姚珽以賢良薦比之終賈開元三年舉
進士十年舉茂才十七年舉文學皆射策取甲科由太
平尉為金吾曹監察御史河南司録美原令膳部員外
郎考功員外郎天寳元年考功郎中知制誥修國史二
年中書舍人五載祕書少監七載十二月終於京師自

初仕至終二十七年厯官十享夀五十三動靜由禮交
不諂瀆𢎞毅貞亮直而不肆居官必忠執事必敬未嘗
以悔吝改操為權倖屈法由是自御史為河南府司録
持正不阿故也宰美陽周月收案大猾除其根株然後
布政及朞而美陽無訟乃有涸泉湧流白雀馴於廷開
元中蠻夷來格天下無事搢紳聞達之路唯文章先公
以俊造文賦皆第一京師人傳冩策藁相示以為式無
何司言載筆乃典祕書公才盛名與職位俱論者謂公

以文學政事取名器如拾芥雖不至公卿其令聞令望
足遺後昆夫人孝義縣君宋氏萊州司馬元同之女禮
樂風操家之範也柔明孝慈天之質也清淨厭離修之
惠也能修采蘋之職以正家節李氏之閨門肅九族睦
實夫人是賴乾元元年隨長女從夫子洋州二年正月
二十五日終於某居享年五十七遂權窆焉路難不克
反葬故也有才子二人曰興曰殷悉能荷先大夫之徳
興三十為左補闕起居舍人殷舉秀才甲科永泰二年

興請命於上迎夫人喪至自洋州十月二十七日合祔
於澠池先塋夫惟天地能長且乆若丘隴陵谷則無不
遷者也故纂其先人之景行勒於石以為誌

　　唐故給事中贈吏部侍郎蕭公墓誌銘(并序)

　　公諱直字正仲梁長沙王懿七代孫有唐御史中丞臨
汝郡守諒之孟子聰秀英達忠敏孝敬志强體和才方
而圓果於從政當斷不惑有妙用明識足以濟衆利物
與朋友然諾見於一貴一賤之際十嵗能屬文工書十

二遊上庠十七舉明經上第名冠太學二十餘以書記
參朔方軍事中丞府君之遇讒謫居也公亦播遷漢東
移尉榖熟至徳二年乃由廷尉評授監察御史厯河南
府户曹京兆府司録參軍其後驟升尚書户部庫部司
勲吏部四曹郎自殿中進兼侍御史中丞徐州刺史廣
徳元年中一歲四遷更七職朝廷難奉使之選謂非公
莫可故也永泰元年拜太子左庶子大厯三年授給事
中前後居官二十辟書記支使判官副使行軍司馬貳

使臣之車者八出入冠柱後惠文冠者六所從之主則
朔方元帥張懐欽汴州刺史李彦允揚州刺史李成式
户部尚書李公峘故相國今户部侍郎第五公琦今相
國黄門侍郎王公縉中書侍郎元公載其人也當乾元
上元中大憝未靖王室之安危惟方面藩鎮是瞻公所
佐之府少以忠力主畫疑謀危事談笑而決刀筆之所
加應機成務談者稱其多才初公居先公夫人之喪外
除猶毁其後母弟立卒公朞不絶哭再朞不懸樂食不

肉談者高其孝友人緩急小大之請必儲必副内姻外
姻與所知之喪必匍匐而救之賵唅加於人一等談者
服其仁愛為庶子給事黄門出入兩宫優游三公間皆
得其歡心方謂六卿九伯之位可坐而拾命不我與天
孤人望嵗在丁酉二月二日終於靜安里正寢春秋四
十六談者歎其名與位與才與時四者皆并獨夀不至
時輩以為痛三月二十五日詔贈吏部侍郎嗣子策密
莒羸然銜哀奉喪來歸冬十月甲午卜葬於洛陽龍門

岡先中丞塋之左禮也先其期論譔功烈以墓銘乞其
父友孝也余欲塞其孝思之誠故録其實不華其文銘
曰

　　天地氣和靈芝吐葩徳善下鍾才子承家為言為行是
構是荷(平聲)天子謂公濟美忠文駱馬鐵冠俾佐使臣周
爰海隅撫循斯民往踐諸曹亦倅戎車一麾出守言隼
其旟乃推銅樓復登明廬竹花梧葉棲食兹始曷云不
淑今也遄已萬里可到中途而止逝者如斯化往莫留

瑤林瓊樹零落山丘匪石之貞曷紀徳休

　　唐故銀青光禄大夫太子左庶子嚴公墓誌銘
(并序)

　　皇唐太子左庶子河内縣子馮翊嚴公諱損之故都督
洮州諸軍事洮州刺史協之孫贈太常少卿方約季子
中書侍郎挺之母弟家之慶天之休鍾於公躬故徳備
少仕昌世遇權臣惡直官不登三臺晚值多難安貞不
競故位不過郡守宫尹前後佐兩衛參四府領二縣典

七州再入石渠三升龍樓凡處任十八享年七十六未
嘗以利茍合違道從欲用之則行見幾不俟動靜允迪
勞謙有光廣徳二年六月二十五日終於襄陽是嵗八
月權窆楚山西原冢子曰式官至江漢少尹不幸道夭
仲子曰士元由殿中侍御史為尚書虞部郎少子曰士
良領秘書著作悉能裕父蠱懿文徳取公器他日獨立
訓所至也大厯三年歲在戊申五月二十九日返葬於洛
陽先塋禮之至者宗人故太常卿向嘗狀公往行貽諸

有司謂公外寛内剛亷正篤敬温而不厲直而不訐學
究原本行有枝葉故其適道求友莅職任事覈其實不
居其華初公宰汜水也以莊明慈惠為政汜水人不敢
欺而户口增倍獄訟衰止御史中丞蕭隠之以狀聞公
是以有著作郎之拜其後厯太原上谷弋陽餘杭丹陽
雖風俗殊異治效如一不曰才乎公在清池㑹安禄山
與當國者交惡公曰難作矣遂移疾請告姦黨惡之是
以有弋陽之貶貶之明年河北為戎不曰智乎涉艱患

不辱身踐禄位不徇名居義處順動罔違吉不曰貞乎
嗚呼榮聞素業與時偕逝可稱也而不可追也今採其
實録刻石示後蓋欲報罔極者之志云其詞曰

　　君子之道容民畜衆公宰二邑二邑無訟與國共此惟
二千石公七剖竹七著成績乃司國子司成望苑考藝
校徳以弼三善中和其心正直是踐道亞羽翼名掩春
華忠以事君孝施於家粲粲令子鮮侔晨葩若何不弔
盛徳既喪竒徽永沫士友孤望千載九原遊者悽愴


　　唐故尚書庫部郎中滎陽鄭公墓誌銘(并序)

　　永泰元年六月四日尚書庫部郎中鄭公卒春秋四十
有九知舊茹痛行路嗟悼謂公口無擇言身無擇行得
乾之貞固損之元吉坎之常徳明夷之正志宜荷福履俾
如山阜而秩止於三百石年不及知天命明神豈予欺
乎嗣子正藐然始孩孤窮何怙八月四日葬於先塋宗
人家老於是乎以果行實録賁於豐石禮也公諱寵字
若驚滎陽開封人也其先建國命氏有鄭世家言之矣

大王父某灃州司馬贈衛州刺史衛州生襄陽令某襄
陽生臨汾令某臨汾生郎中純懿休祉之所叢也貞亮
忠厚仁讓孝敬融明而温性與道併二十舉明經高第
解褐鄴尉大尉房公之由鄴郡而為右扶風也表公茂
材擢虢縣令虢土狹而人窳公用教化漬之謂任力不
及任人聽訟不及使無訟故以直𢎞道以信齊政以禮
肅墮以讓息競莅止一歲虢人恥格至徳二年拜監察
御史徙太原户曹領平遙令真拜太谷其在晉如在虢

也詔書勞之錫以命服遷華原令拜尚書工部員外郎
而唐人晉人猶歌詠盛徳願得公常居其邦莫有由也
太原守上其狀詔遷太原少尹未行轉庫部郎中凡厯
十官宰四縣一持斧而再起草其政先道徳而後刑法
内精辯而外若訥戮力事上吐誠率下罔曲物以直已
罔咈百姓以干名聲唯畏清之知善之彰飲其教者忻
然樂康而不知其惠之所由生也與公逰者靡親靡疎
悉飽醇徳而莫見其天機之弛張也其學而知者唯濟

南之書淹中之禮田何之易胡母之春秋酌其微言以
治其身身之治移於閨門閨門之治移於官官之治可
移於國而夀不可踰於域故位量未半良史無述焉自
古有死彭殤同途獨有其身歿而其名存乎故老之口
此之謂不朽不可以不誌其詞曰

　　剛徳干時道家所忌抑抑鄭公直温柔毅衆人缺缺鄭
公見朴衆人昭昭鄭公若濁布政四邑四邑和樂雷震
風偃物亦允若御史執法郎官草奏鄭公莅止徳音是

茂於以經術潤色王度宗族叙惇鄉黨歸仁孝謹之風
萬石之門兄也弟也夭夭申申善則無報天地不仁抑
抑鄭公執徳之中生不近其名歿不隤其聲吁嗟乎鄭
公

　　唐故吏部郎中贈給事中韋公墓誌銘(并序)

　　郎中諱元魯字穎叔司農少卿徳敏之孫衢州刺史魯
縣康公璆之子天寳五載解褐尉邠州新平其後參佐
使臣者五入御史府者三一居專城六為尚書郎大厯

二年十二月乙酉以吏部郎中終於京師靜恭里之故
宅春秋五十有五啟手足之日朋從僚吏親者疏者匍
匐雨泣奔之如不及惟郎中寛靜博厚孝友貞儉樸而
愿達而好禮氣和於中而博之以文好惡嗜欲發皆中
節以誠待人不務智巧雅尚儉慎臨事則虚巳應物與
道弛張性若疎緩赴急則慘怛之仁形於顛沛誦詩三
百不以文自衒在官必聞未嘗近名尤樂閒曠每以丘
壑為巳任機事攖之而未遑也則公之歿也跡負其志

夀違其徳官屈其量君子以是三者思其人而哀其命
公無𦙍子以兄子某為嗣大厯三年正月癸酉卜竁於
舊塋初執事者議三府高選欲以給事黄門待公既而
弗及僉以為恨至是詔贈給事中以襃美之且復其言
也嗚呼渭水東注時與之俱音容緬然何嗟及矣公之
從父兄曰元甫與公友愛之外有知巳之道焉故天倫
之戚加於人一等謂及忝仲氏之舊故使為誌云

　　言罕兼徳勇不必仁文行忠信獨鍾於身凡厥正人既

富方榖子叶於極命故不淑結志方逺為郎未老孰與
若木先秋而槁變化誰宰天地何物目不容瞬盛徳若
失昨日容徽今如夢焉採君遺塵誌君新阡

　　唐故河南府法曹參軍張公墓表

　　有唐逸士吳郡張從師沖和純粹辯博宏達卓犖好古
儻蕩逸羣言不近名唯代耕是謀貞不絶俗以忘機為
心秀才高第起家臨濮縣尉厯馮翊伊闕二縣主簿乾
元年拜監察御史中丞鄭炅之擁旄濟江辟為從事轉

河南府法曹參軍凡厯官五政享年五十有八忘懐樂
道終始以之攘臂於爵禄聲利得喪虧盈之間如浮雲
無心野鶴獨立形全神全身與化俱上元二年八月辛
卯終於吳郡私第其孤惟儉惟靜能稟謩訓弱嵗皆精
左氏榖梁春秋藐爾在疚零丁何恃季弟秘書省正字
曰從申迺茹天倫之哀謀及卜筮以是嵗九月二十八
日權窆於虎丘山之西原禮也初公祖損之隋大業中
進士甲科位至侍御史尚書水部郎損之生烈考浤以

碩學麗藻名動京師亦舉進士自監察御史為㑹稽令
文雅之慶施於後昆故擢秀才而衣繡衣者及公三葉
君子以為榮少好黄老且修禪慧晚節持六經微言以
遺三子三聖之學不墜於地君子以為博詼諧不羈頡
頏傲世視軒冕纓紱如塵埃必也臨事能斷義形於色
推賢舉善不進不止君子以為達當伊川啓戎厯陽為
魚公力窘身陷者至於再涵泳鼎沸厲掲横流而迹無
緇磷憂患不能及君子以為智宜享黄髪而升青雲天

胡降凶殱我仁人嗚呼先生往無返期談藪清風詞林
逸韻墨池真草三事永絶凡今友朋可勝痛哉恐後代
丘隴將平川澤相失求遺跡者莫知徳音之所始乃志
之以石永為靈表




　　毘陵集巻十一

