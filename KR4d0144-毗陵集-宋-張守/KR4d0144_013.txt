







　　欽定四庫全書

　　毘陵集巻十三

　　唐　獨孤及　撰

　　集序(三首)

　　撿校尚書吏部員外郎趙郡李公中集序

　　唐故左補闕安定皇甫公集序

　　唐故殿中侍御史贈考功郎中蕭府君文章集
録序


　　讚(六首)

　　蘇州刺史兼御史大夫襄武李公寫真圖讚

　　尚書右丞徐公寫真圖讚(并序)

　　楊起居畫古松樹讚

　　張侍御寫真圖讚

　　佛頂尊勝陁羅尼幢讚(并序)

　　觀世音菩薩等身繡像讚(并序)

　　集序(三首)


　　撿校尚書吏部員外郎趙郡李公中集序

　　志非言不形言非文不彰是三者相為用亦猶涉川者
假舟檝而後濟自典謨缺雅頌寢世道陵夷文亦下衰
故作者往往先文字後比興其風流蕩而不返乃至有
飾其辭而遺其意者則潤色愈工其實愈喪及其大壞
也儷偶章句使枝對葉比以八病四聲為梏拲拳拳守
之如奉法令聞臯繇史克之作則呷然笑之天下雷同
風驅雲趨文不足言言不足志亦猶木蘭為舟翠羽為

檝翫之於陸而無涉川之用痛乎流俗之惑人也舊矣
帝唐以文徳敷祐于下民被王風俗稍丕變至則天太
后時陳子昻以雅易鄭圓者浸而嚮方天寳中公與蘭
陵蕭茂挺長樂賈幼幾勃焉復起振中古之風以𢎞文
徳公之作本乎王道大抵以五經為泉源抒情性以託
諷然後有歌詠美教化獻箴諫然後有賦頌懸權衡以
辨天下公是然後有論議至若記叙編録銘鼎刻石之
作必採其行事以正褒貶非夫子之㫖不書故風雅之

指歸刑政之本根忠孝之大倫皆見於詞於時文士馳
騖飇扇波委二十年間學者稍厭折揚黄華而窺咸池
之音者什五六識者謂之文章中興公實啟之公名華
字遐叔趙郡人安邑令府君第三子質直而和純固而
明曠達而有節中行而能斷孝敬忠亷根於天機執親
之喪哀達神明其任職釐績外若坦蕩而内持正性諫
不犯顔見義乃勇舉善唯懼不及務去惡如復讐與朋
友交然諾著於天下其偉詞麗藻則和氣之餘也學博

而識有餘才多而體愈迅每述作則筆鋒風生聽者耳駭
開元二十三年舉進士天寳二年舉博學宏詞皆為科
首由南和尉權秘書省校書郎八年厯伊闕尉當斯時
唐興百三十餘年天下一家朝廷尚文夫羿工乎中微拙
於使人無巳譽公才與時并故不近名而名彰時輩歸
望如鱗羽之於虬鸞也十一年拜監察御史㑹權臣竊
柄貪猾當路公入司方書出按二千石持斧所嚮郡邑
為肅為奸黨所嫉不容於御史府除右補闕禄山之難

方命圯族者蔽天聰明勇者不得奮明者不得謀公危
行正詞獻納以誠累陳誅兇渠完封疆之策閽犬迎吠
故書留不下時繼太夫人在鄴初潼闗敗書聞或勸公
走蜀詣行在所公曰奈方寸何不若間行問安否然後
輦母安輿而逃謀未果為盜所獲二京既復坐謫杭州
司功參軍太夫人棄敬養公自傷悼以事君故踐危亂
而不能安親既受汙非其疾而貽親之憂及隨牒願終
養而遭天不弔由是銜罔極之痛者三故雖除喪抱終

身之戚焉謂志已虧息陳力之願焉因屏居江南省躬
遺名誓心自絶無何詔復授左補闕又加尚書司封員
外郎璽書連徴公卿已下傾首延佇至止之日將以司
言處公公曰焉有隳節辱志者可以荷君之寵乎遂移
疾請告故相國李公峴之領選江南也表為從事加撿
校吏部郎中明年遇風痺徙家於楚州疾痛貧甚課子
弟力農圃贍衣食雅好修無生法以㝠寂思慮視爵
禄形骸與遺土同唯呉楚之士君子譔家傳修墓版及

郡邑頌賢守宰功徳者靡不賫貨幣越江湖求文於公
得請者以為子孫榮公遇勝日時復綴録以應其求過
是而往不復著書少時所著者多散落人間名存而篇
亡自監察御史已後所作頌賦詩歌碑表叙論誌記贊
祭凡一百四十三篇公長子羔字宗緒編為二十巻號
中集其中陳王業則無疆頌主文而譎諫則言毉含元
殿賦敦禮教則哀節婦賦靈武二孝讚表賢達盛徳則
崔賓客集序元魯山碣房太尉徳政碑平原張公頌梁

國李公傳徳先生誄權著作墓誌李夫人傳盧夫人頌
一死一生之間抒其交情則祭蕭功曹劉評事張評事
文吟詠情性達於事變則詠古詩思舊則三賢論辨卿
大夫之族姓則盧監察神道碑自叙則别相里造范
倫序詮佛教心要而合其異同則南泉真禪師左溪郎
禪師碑其餘雖波瀾萬變而未始不根於典謨故覽公
之文知公之質不俟覿容貌聽詞氣假令束帶立於史
臣之位足以潤色王度天而病之時不幸歟公之病也

嘗以斯文見託詒某書曰桓譚論揚雄當有身後名華
亦謂足下一桓譚也及於公才宜播其述作之美明於
後人故拜命之辱而不讓今著其文徳冠於篇首焉

　　唐故左補闕安定皇甫公集序

　　五言詩之源生於國風廣於離騷著於李蘇盛於曹劉
其所自逺矣當漢魏之間雖已朴散為器作者猶質有
餘而文不足以今揆昔則有朱絃疎越太羮遺味之歎
厯千餘歲至沈詹事宋考功始財成六律彰施五色使

言之而中倫歌之而成聲縁情綺靡之功至是乃備雖
去雅浸逺其麗有過於古者亦猶路鼗出於土鼔篆籀
生於鳥跡也沈宋既殁而崔司勲顥王右丞維復崛起
於開元天寶之間得其門而入者當代不過數人補闕
其一人也補闕諱冉字茂政𤣥晏先生之後銀青光禄
大夫澤州刺史諱敬徳之曽孫朝散大夫饒州樂平縣
令諱价之孫中散大夫潭州刺史諱顗之子十歲能屬
文十五歲而老成右丞相曲江張公深所歎異謂清頴

秀拔有江徐之風伯父秘書少監彬尤器之自是令問
休暢舉進士第一厯無錫縣尉左金吾兵曹今相國太
原公之推轂河南也辟為書記大厯二年遷左拾遺轉
右補闕奉使江表因省家至丹陽朝廷虛三署郎位以
待君之復不幸短命年方五十四而殁嗚呼惜哉君忠
恕亷恪居官可紀孝友恭讓自内形外言必依仁交不
茍合得喪喜愠罕見於容故覩君述作知君所尚以景
命不永斯文未臻其極也葢存於遺札者凡三百有五

十篇其詩大略以古之比興就今之聲律涵詠風騷憲
章顔謝至若麗曲感動逸思奔發則天機獨得非師資
所奬每舞雩詠歸或金谷文㑹曲水修禊南浦愴别新
意秀句輙加於常時一等才鍾於情故也君母弟殿中
侍御史曽字孝常與君同禀學詩之訓君有誨誘之助
焉既而麗藻競爽盛名相亞同乎聲者方之景陽孟陽
孝常既除喪懼遺製之墜於地也以及與茂政前後為
諫官故銜痛編次以論譔見託遂著其始終以冠於篇


　　唐故殿中侍御史贈考功郎中蕭府君文章集
録序

　　足志者言足言者文情動於中而形於聲文之微也粲
於歌頌暢於事業文之著也君子修其詞立其誠生以
比興𢎞道殁以述作垂裕此之謂不朽侍御諱立南蘭
陵人也御史中丞汝州刺史府君之仲子奕世純嘏及
公始大襁褓克岐十五而立神靜氣和才與道并孝悌
忠信以為已任行有餘力故幼而學文嘗謂揚馬言大

而迂屈宋詞侈而怨㳂其流者或文質交喪雅鄭相奪
盍為之中道乎故夫子之文章深其致婉其㫖直而不
野麗而不艷天寶元年詔徴賢良方正以備多士公時
年十七射策甲科盛名翕然震諠京邑論者知逺大之
跡自此始也既而荏苒宦途遭遇世故厯佐戎幕周旋
江海攸徂之邦必聞其政嘉謨成績藏在諸侯之筞既
言中彛倫亦動與古㑹由是自廷尉評拜監察御史轉
殿中侍御史觀其逐逐利往冥冥翰飛方將乗驚風以騁

騖視青雲如咫尺天道何善而無報與其才而不與其
夀成其器而不成其志命矣夫斯才也而有斯年也公
之元兄尚書庫部員外郎兼侍御史曰某與公俱以文
學政事為臺閣領袖丹穴之雙鳳纔舉棠棣之一花先
落天倫之慟可勝既耶以公瑰姿瑋度利器淑徳與東
流皆逝今則已矣可以藏遺芳以示後嗣者其唯夙昔
麗藻平生翰墨乎於是茹痛開緘收血散帙緝其遺札
得詩賦贊論表啟序頌銘誄誌記凡若干篇編為五巻

以為集録庶幾弔賈生者省鵩集之日問相如者知禪
草猶存云爾

　　讚(六首)

　　蘇州刺史兼御史大夫襄武李公寫真圖讚

　　作績精至於藝懸解擬公之徳容與化同製獨立正色
神和氣邁婉兮清揚若聞嘉話公綽不欲仲山匪懈形
乎懿範觀者目駭百城仰止羣吏儆戒成務安民亦猶
此畫


　　尚書右丞徐公寫真圖讚(并序)

　　侍御史韓公至清以學藝書畫之美聞於天下辛丑歲
三月以王事靡鹽館於豫章與前尚書右丞徐公同舍
於慧命寺之淨室嘗以暇日裂素灑翰寫畫徐公之容
陳于公之座隅而美目方口和氣秀骨毫釐無差若分
形於鏡入自外者或欲擎跽曲拳俯僂拜謁不知其畫
也衆君子嗟嘆之不足則言以贊其美及亦繼唱於後讚
曰


　　哲匠運思天姿是具假之筆精實以神遇居然成像豁
若披霧瞻仰神鋒如窺武庫婉婉高識昻昻獨步絶頂
孤松空陂白鷺不犯之色匪躬之故孰知造化亦在毫
素

　　楊起居畫古松樹讚

　　道在毫末神凝意注闖然物生千歲古樹龍蠖盤屈精
魅固護霜封雪埋翠幄如故宜搆大厦胡為中路豈猶
有待公輸之顧落落貞姿傳之繪素


　　張侍御寫真圖讚

　　堂堂乎張洵美且恭執法柱下分形畫工玉立天姿霜
淬神鋒武庫森㦸寒山勁松方彈獬豸以佐䕫龍他年
雲臺與古同風

　　佛頂尊勝陁羅尼幢讚(并序)

　　道無形相心離文字非言無以導引故諸法生於假名
非智無以調伏故大音傳於密教茫茫五濁客塵覆之
根識相縁生滅相隨世未有為之牢獄二乘求惠而著

空十地見性而弗了微我智印侯誰司南敦如來以大
悲自定之惠力示總持無畏之秘藏雲覆世界雷震羣
有淨除我垢令入法性設字根本假文以筌意也足聲
齒舌因音以見法也以十四音攝一切智雖入無漏而
不捨有為即色以證空也奉之者惡趣固可使開閉黒
業必為之清淨況勝縁乎初太保韓國苗公以兩朝秉
鈞所積廩賜顧命宗子家老曰喪祭之餘以庀功徳於
是我相國潁川公將演成公𢎞誓之果也是以樹因此

幢韓公生代天工徳本植焉殁無鬼責蕙芽滋焉而潁
川公猶興哀於絶絃之地將乞靈於無我之法度俾法
雨雨公身田故琢貞石以刋微言仰之贊之如揭日月
烏戲墨㸃之界有極鐡圍之山有壞唯梵音與法印等
空虛而無窮則公之前際疇可𢎞度其辭曰

　　六趣輪轉根塵相刄死生變化如響如瞬何用拯溺總
持秘印道網不在𢎞之者人乃經靈幢公之了因讚持
大力啟迪迷津天魔遁形地獄開門拔箭解縛如日破

昏韓公善根與石長存

　　觀世音菩薩等身繡像讚(并序)

　　元年建寅月前相州安陽縣令何昌系以是月甲子當
受生之辰痛欲報而罔極哀見在之無住顧非大雄之
慈法雲之悲則莫能救拯我無明苦果敷祐我𢎞誓願
力乃彰施五色以刺繡成文寫菩薩之真相等觀音之
全身於是乎諦觀睟容瞻仰聖位知海潮之梵音不逺
蓮花之法座可識將令功徳池水溉灌其三業菩提根

芽發生於一雨至哉安陽之樹善也𢎞矣欲廣其善利
以偈讚云

　　法雲垂䕃光破黒業五眼周視四魔怖懾以色觀空於
相見法永殖慈縁恒沙億刼













　　毘陵集巻十三

