







　　欽定四庫全書　　　　　集部二

　　毘陵集　　　　　　　　别集類一(唐)

　　提要

　　(臣)等謹案毘陵集二十巻唐獨孤及撰及字
至之洛陽人官至司封郎中常州刺史卒諡
曰憲事迹具唐書本傳權徳輿作及諡議稱
其立言遣詞有古風格濬波瀾而去流宕得
菁華而無枝葉皇甫湜諭業亦稱及文如危

峰絶壁穿倚霄漢長松怪石顛倒巖壑王士
禎香祖筆記則謂其序記尚沿唐習碑版叙
事稍見情實仙掌函谷二銘琅邪溪述馬退
山茅亭記風后八陣圖記是其傑作文粹畧
已載之頗不以湜言為然考唐自貞觀以後
文士皆沿六朝之體經開元天寶詩格大變
而文格猶襲舊規元結與及始奮起湔除蕭
頴士李華左右之其後韓栁繼起唐之古文

遂蔚然極盛斵雕為樸數子實居首功唐實
録稱韓愈學獨孤及之文當必有據(案此據晁氏讀
書志所引)特風氣初開明而未融耳士禎于篳路
繿縷之初責以制禮作樂之事是未尚論其
世也集為其門人安定梁肅所編李舟為之
序凡詩三巻文十七巻舊本久湮明呉寛自
内閣鈔出始傳於世其中如景皇帝配天議
郭知運吕諲等諡議皆粹然儒者之言非徒

以詞采為勝不止士禎所舉諸篇至馬退山
茅亭記乃栁宗元作後人誤入及集士禎一
例稱之尤疎於考證矣又文苑英華載有及
賀赦二表代獨孤將軍讓魏州刺史表為崔
使君讓潤州表代于京兆請停官侍親表唐
文粹又有及招北客文集内皆無之按賀赦
表所云誅剪大憝清復闕廷及歸過罪巳降
去鴻名並徳宗興元時事及沒於大厯十二

年已不及見招北客文文苑英華又以為岑
參之作彼此錯互疑莫能詳今依舊本闕載
焉乾隆四十六年九月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀














　　毘陵集原序

　　傳曰物生而後有象象而後有滋滋而後有數數成而
文見矣始自天地終于草木不能無文也而况於人乎
且夫日月星辰天之文也丘隴川瀆地之文也羽毛彪
炳鳥獸之文也華葉彩錯草木之文也天無文四時不
行矣地無文九州不别矣鳥獸草木之無文則混然而
無名而人不能用之矣人無文則禮無以辨其數樂無
以成其章有國者無以行其刑政立言者無以存其勸

誡文之時用大矣哉在人賢者得其大者禮樂刑政勸
誡是也不肖者得其細者或附㑹小說以立異端或彫
斲成言以禆對句或志近物以玩童心或順庸聲以諧
俚耳其甚者則矯誣盛德汙衊風教為蠱為蠧為妖為
孽噫文之弊有至是者可無痛乎天后時廣漢陳子昂
獨泝隤波以趣清源自兹作者稍稍而出先大夫常因
講文謂小子曰吾友蘭陵蕭茂挺趙郡李遐叔長樂賈
幼幾洎所知河南獨孤至之皆憲章六藝能探古人述

作之㫖賈為𤣥宗巡蜀分命之詔厯厯如西漢時文若
使三賢繼司王言或載史筆則典謨訓誥誓命之書可
彷彿於將來矣嗚呼三公皆不處此地而連蹇多故唯
獨孤至之常州刺史享年亦促豈天之未欲振斯文耶
小子所不能知也已矣常州諱及有遺文三百篇安定
梁肅編為上下帙凡二十巻作為後序常州愛士而肅
最為所重討論居多故其為文之意肅能言之比葬博
陵崔貽孫又為神道碑悉載事行而痛其不登論道之

位崔公剛而好直其詞不黨君子謂之知言者昔班固
美漢得人之盛曰文章則司馬遷相如又曰劉向王褒
以文章顯是則四君子者有漢之文雄歟而遷無鄉曲
之譽虧大雅明哲保身之義相如薄於貞操有滌器受
金之累向無威儀遺文以謬而身幾不免褒多為歌頌
當時議者以為婬靡不急其他無聞焉大較詞人多陷
輕躁否則愞狹迂僻於事放弛其能蹈履中道可為物
主者寡矣孰與常州發論措辭皆王霸大畧孝弟之至

達於神明善與人交久而敬之當官正色不畏强禦加
之以仁惠愛物吏民敬鄉而文又如是乎其餘則二君
既言之矣今亶録崔氏之作綴於篇末云爾朝議大夫
前守䖍州刺史隴西李舟述














