







　　欽定四庫全書

　　毘陵集巻十六

　　唐　獨孤及　撰

　　序下(十四首)

　　崔中丞城南池送徐侍郎還京序

　　送蔣員外奏事畢還揚州序

　　揚州崔行軍水亭泛舟望月醼集賦詩序

　　送武康顔明府之鄂州序


　　送六合林明府赴選序

　　送崔詹事中丞赴上都序

　　送李副使充賀正使赴上都序

　　送孟評事赴上都序

　　送栁貟外赴上都序

　　送崔貟外還鄂州序

　　送朱侍御赴上都序

　　送少㣲上人赴天台國清寺序


　　送陳贊府兼應辟赴京序

　　送司華自陳留移華隂赴任序

　　序

　　崔中丞城南池送徐侍郎還京序

　　侍郎昔為河南督郵河陽令其解龜也東人思其遺美
今出入夷險厯二十載而一来㕔樹未老佐吏半在公
位望章綬輝光城邑觀者榮之而東都主人亦以籩豆
醆斚徴㑹修好之不暇凢萃止十有五日而去去之日主

人歎瞻佇之莫及也故又釃酒於此池池上有雙綵艫
與竹齋對布賔主位於罇之左右而蘭臺金閨建禮承
明之英十有八人序列其次池外有闕塞雙嶺遥作外
户嵩髙逶迤數峯當窗伊洛春樹若刺繡布錦仙桃火
燃顧我則笑於是逰眺之不足則舉白以相勸而狂歌
送之唱棹鳴桹簫鼓陳乎其間醉中疑三江五湖去人
不逺謂千慮萬事無非妄作况少别可以興愴乎但駟
馬行塵明日將逺登臨無賦謂罇酒何宜歌而詩之且

以見追攀者之志

　　送蔣貟外奏事畢還揚州序

　　揚州牧趙國崔公使其部從事侍御史吳興蔣晁如京
師條奏官府之廢置嵗月之要㑹其来也吳楚之衆君
子酒而詩之而薛水部弁李司直翰雙為之序以冠篇
首既將命趙公拜左僕射蔣侯加尚書郎之位其還也
之子日執書巻以言於朝曰始者與數賢别賴斯文故
常若在眼今幸而遷秩行車在門明旦離羣想今日之

㑹亦猶於此而思彼也非置書袖中人謂我何然後西
人之舊者皆賦韻道别而鄙夫和之詩大畧盖美蔣侯
以才智任職有周爰咨諏之用而將事不墜専對不辱
能一其心以佐大府之政政靡小大唯公是謀謀之臧
歸於府不知我者則謂我専趙公所以有成瑨坐嘯之
論而無慙示樂羊謗書之箧而不疑斯可謂之明矣今
也于歸□曳兩綬然濁涇素滻春水始生秦原青青諸
草皆秀可共樂也而又别焉凢我同僚是以有瞻望不

及之歎故送逺之志悉形於文

　　揚州崔行軍水亭泛舟望月醼集賦詩序

　　言同者無約束而信心同者未謔浪而樂聲應情至則
不俟外奬况遺言之言造適之笑與盃中物池上月風
中絃五者合以貺余歡其可勝既乎于時衆君子棲公
翰林如翔鳥之得茂樹也至是登于仙舟泳彼新流掇
芳翫竒以永今日日不足故用夜漏繼之羽觴未及數
覆銀河横而金波上樂作神王百憂如失而絃繁管清

悲歡交乎其間則髙歌爭進或道舊以泣酒酣意真樂
極感至故也當斯時視身後之竹書鼎銘猶稊米芻狗
也况細故乎二三子醉猶能賦且酌且詠余屬而和之
其詩云

　　明月借秋興流光在此池山公顧我厚酩酊稱未疲勿
謂嘉㑹易但憂離别随飽君醉中徳敢使松心移

　　送武康顔明府之鄂州序

　　多故巳来干禄者進必欲速大抵悉棄夷道而趣㨗逕

顔子獨曳儒服非其知巳之命不茍合非稽古力所致
不妄動今其来斯也不以賄不以名不以逰眺挾策讀
書藝成而去君子哉若人耶將以特舟片㠶泝洄於大
江秋濤之中涉彭蠡厯西塞浮于潛踰於沔吾子安於
忠信亦宜安於風波况滔滔江漢茫茫禹跡乎於此
乗渚返顧齊吳榜以擊汰其聲可想司馬子長浮沅湘
窺九疑亦此路也足以覧古乗興窮極視聽行將搜異
不暇懼於何有凢今賦詩以抒居者之思且用朂吾子四

方之志云爾

　　送六合林明府赴選序

　　今之為邑者祗事趣辦而巳矣之子獨以公亷不苛聞
於朝夫公則能力亷則不茍不苛則無害六合之人飽
是三徳故家肥人讓而名隨之其黜陟幽明之日首
冠賢能之選也宜哉上方勤恤人隠渇良吏如不及之
子令問將與位偕行當見函洛春物迎馬首於千里之
外勿謂蕪城衰草足愴逺别二三子何以持贈其歌詩

乎

　　送崔詹事中丞赴上都序

　　初公由尚書郎出佐蜀郡無何熊軾暢轂専席而坐休
績布於巴漢天子器之時人謂公逸足駸駸視公卿猶
歩武耳既而剖符驅傳出入吳楚専五城佐二府府罷
身退復藏於宻出處之道厯二十載而未光知公者不
堪其歎公未始屑於胷臆貞直亷讓之徳内充故也夫
貞則専直則固亷則不競讓則後時故其寵不及而名

益茂也宜哉今上方厲精熈載用官人安民為急百工
以釐不至者知罪故公朝賁然伏軾入闗時然後行動
而不格在是役也銷憂者莫若酒酒中樂酣可以道千
里之意者莫若文羣賢詩之以送逺盖古人雜佩以贈
之之流也

　　送李副使充賀正使赴上都序

　　之子領秘書著作於是邦叅我軍事事必肅謀必忠居
處必恭三年矣而身無擇行職無粃政政之和非吾子

曷頼今兹将東諸侯之命朝于京師稱夀之儀舉專對
之才逹是行也将為度材者所得豈復顧池中乎正月
元日和氣資始大行設九賔于蓬莱前殿皇帝輦出百
辟奉賀公將以此時捧章奏於雲陛之下得觀虞舜之
九成簫韶塗山之萬國玉帛况惟仲氏典司宸翰棠棣
之華交暎於朝斯可謂之榮矣懋修乃職尚慎行邁勉
從欒伯之戒将復臧孫之烈至如遵大路之歎不足為
吾子設矣吾嘗同寮且士龍之執也江樓醉别何用貺

逺以其章句當佩玉瓊琚乎

　　送孟評事赴上都序

　　孟子以鄉舉秀才射䇿甲科二十年矣同時中楊葉者
今或蔚為六官亞卿或彤襜虎符秩二千石而孟子猶
羸馬青袍客江潭間遇與不遇何其寥&KR1925;也然君子不
患貧患業不修不患位下患道不行孟子言忠信行篤
敬好學工文令名藹然今兹入闗有司之喜也諸公展
相遇之禮其肯不以推之輓之為已任耶三月四月之

交灃灞之間王睢飛鳴草木暢茂是吾子彈冠之時也
二三子不可以不賦

　　送栁貟外赴上都序

　　初弱用之拜也吏者隠者相見皆賀曰朝廷搜賢不遺
邱壑中人則搢紳之賢者日至矣未有賢人至而太平不
興者而弱用獨以衰疾行邁為憂諫議大夫昌黎韓㓜
深貽弱用書曰君子之命知已之遇其可易乎由是不
敢言病即日戒路夫君子之道進不茍容退不懐安不

以欲咈人不以私棄公時止則止時行則行弱用之用
心也仁矣哉與夫捨龜觀頥自盛以槖者異矣方今主
上用文思柔逺魏邴謀謨唯賢是渇想見厖眉大冠俯
僂於朝廷與公卿大夫言三代故事出入金馬石渠之
署國人孰不宜之今之史臣樂安蔣鎮博陵崔儒頃與
弱用同以徳進儻與夫二君子道舊必話鄙夫疲於郡
齋之狀勿使不知我者謂我不思若夫抒今日秦吳之
别斗酒之外詩而已矣


　　送崔貟外還鄂州序

　　貟外曳朱組擁使節将鄂州牧御史中丞吳公之命方
舟如吳祗役蕆事肆覲伯姊展歡申悲浹辰而還飲水
恪慎夙夜匪懈孝悌友恭形於容止追攀者觀禮於公
見公之仁繄公之先徳與位偕由大王父巳下一門三
太子保傅二御史大夫一宰相四二千石家之範可形
於國今則兄掌冬官弟列郎署閨門怡怡花萼相鮮欲
辭必復之榮朝廷其肯捨諸永言夙昔將繼舊好恵而

顧我其敢不以久要為答雖嘉肴充圓方㫖酒盈樽罍
祗攪别緒不足慰瞻望不及之歎故可以於此乎言詩

　　送朱侍御赴上都序

　　子以才茂經明鄉黨蹈仁起褐衣四五年起叅夏口軍
事同時諸生有未登賢能之書者公以恵文冠出入殿
中蘭臺其以文章干禄何啻如拾芥吳中賢士大夫由
是益勸今復戒鞅而西言赴所從昔陸士衡入洛張華
如舊相識之子之文章粲然有昔賢風彩彼茂先之徒

其肯捨吾子乎將子獻詩著論特備風雅以宣上徳抒
下情為巳任勿獨誇吳趨閶門之廢興辯蓴羮羊酪之
優劣而已急賢之日何患人不已知凢今贈别皆吳士
也

　　送少㣲上人之天台國清寺序

　　或問上人曰文者所以足言也言說將忘文字性離示
入此徒無乃累一相乎答曰稱示入者過矣以習氣未
之冺也率性修道庶㡬因言遣言故欲罷之而未能耳

時人謂上人為知言知道嵗次乙夘自京持鉢而来給
事中天水趙公涓賦詩抒别卿大夫巳下屬而和者二
十七章既而飛錫濟江休於晉陵又東至於姑蘇將涉
震澤踰㑹稽上天台至國清上方而止趣靜境者不料
逺近登漸門者不計嵗月則上人還期詎可知也上人
之文章可得而聞也諸公將議逺别得不以斯文為贈
乎

　　送陳贊府兼應辟赴京序


　　初公讀梁竦傳始慨然薄遊耻掲其公器退而耕於楚
縣知言者以為子真吳都禦寇圃田卜商西河與公道
雖不同其操一也羿工於中㣲拙於使人無巳譽固知
大名之下天爵難讓十二載冬十月果以公才徴龍泉
自惜蹔隠牛斗之次美玉無脛竟為秦人所得且晉以
梁山召伯宗漢以明堂延申公尊徳問禮於斯為盛况
朝廷頓八紘久矣頃來儒服立於魯人之門者公祇命
台鉉將濯纓而朝矣當貞女不字十年反常及大翼怒

飛知一日㡬萬問離羣何贈請賔賦車乗主人賦南有
嘉魚以代零雨之什

　　送司華自陳留移華隂赴任序

　　去年春公自京兆北部尉謫掾陳留議者或歎公大才
未光直道而黜君子則曰否患徳不立不患遇坎始用
舉至是雖速謗何傷有才與時不逺而復其明年春肆
大眚冢宰量殿最厚薄以令聞遷公於華隂然後知朝
廷之録用也華隂者左崤函右雍州潼津鐘池綴於分

野長河太華為之襟帶甸近所以難其選地雄所以寵其
秩公將以利噐刃物清機臨人吾見岑公孝不得専美
於南陽大火初落昊天欲髙逺山雲開歸路秋色請各
抒别操使行者得歌而咏之













　　毘陵集巻十六

