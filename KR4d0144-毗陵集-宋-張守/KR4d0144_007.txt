







　　欽定四庫全書

　　毘陵集巻七

　　唐　獨孤及　撰

　　銘(三首)

　　仙掌銘(并序)

　　古函谷關銘(并序)

　　洪州大雲寺銅鐘銘

　　頌


　　慶鴻名頌(并序)

　　碑

　　陳留郡文宣王廟堂碑(并序)

　　阮公嘯臺頌(并序)

　　論

　　吳季札論

　　銘

　　仙掌銘(并序)


　　隂陽開闔元氣變化泄為百川凝為崇山山川之作與
天地並疑有真宰而未知尸其功者若巨靈贔屭攘臂
其間左排首陽右拓太華絶地軸使中裂坼山脊為兩
道然後導河而東俾無有害留此巨跡于峯之顛後代
揭厲於𤣥蹤者聆其風而駭之或謂詼詭不經存而不
議及以為學拘其一域則惑於餘方曽不知創宇宙作
萬象月而日之星而辰之使輪轉環遶箭馳風疾可駭
於俗有甚於此者徒觀其隂隲無朕未嘗駭焉時而巨

靈特以有跡駭世世果惑矣天地有觀隂陽有藏煅煉
六氣作為萬形形有不遂其性氣有不達於物則造化
者取元精之和合而散之財而成之如埏埴鑪錘之則
為瓶為缶為鈎為棘規者矩者大者細者然則黄河華
嶽之在六合猶陶冶之乃有瓶缶鈎棘也巨靈之作於
自然蓋萬化之一工也天機㝠動而聖功啓元精密感
而萬物應故有無跡之跡介于石焉可以見神行無方
妙用不測彼筦窺者方循跡而求之揣其所至於巨細

之際則道斯逺矣夫以手執大象力持化權指揮太極
蹴踏顥氣立乎無間行乎無窮則捩長河如措盃擘太
華若破塊不足駭也世人方以禹鑿龍門以導西河為
神奇可不為大哀乎峩峩靈掌纎指如畫隠轔磅礴上
揮太清逺而視之如欲捫青天以掬皓露攀扶桑而捧
白日不去不來若飛若動非至神曷以至此唐興百三
十有八載余尉於華隂華隂人以為紀[山*弇]嵫勒之罘頌
嶧山銘燕然舊典也𤣥聖巨跡豈帝者巡省伐國之不

若歟其古之闕文以俟知言歟仰之嘆之斐然琢石為
志其詞曰

　　天作髙山設險西方至精未分川壅而傷帝命巨靈經
啓地脈乃眷斯顧髙掌逺跖&KR1154;如剖竹騞若裂帛川開
山破天動地坼黄河太華自此而闢神返而極跡挂石
壁跡豈我名神非我靈變化翕忽希夷杳冥道本不化
生亦無形天何言哉山川以寧斷鼇補天世未觀焉夸
父愚公莫知其蹤屹彼靈掌懸諸巃嵸介二大都亭亭

髙聳霞赩煙噴雲抱花捧百神依憑萬峯朝拱長於上
古以閱羣動下視衆山蜉蝣蠛蠓彼邦人士永揖遺烈
瞻之在前如揭日月三山有竭此掌不滅

　　古函谷關銘(并序)

　　王者建邦經野觀象立極於是有重門擊柝以待暴客
故封畧土宇守在關塞山川丘陵為之城池天作崤函
俾屏京室崇山迴合連岡藂倚長河屈盤萬里來束崖
奔嶺蹙谷抱溪鬭崛起重險為秦東門截函夏於閫閾

鏁天府於户牖外扼九州之咽喉故百二形焉内擁六
合之奥區故霸王出焉當其中原鹿駭戰國蝟起嬴氏
建瓴山東擇肉宇内持㦸百萬連衡此關是時也開關
而九國師遁振策而二周鼎入奄有大寶遂吞中區及
江返秦璧天祐漢祚髙皇帝提劒而西以遏亂略斬白
帝紲降王舉漢中平咸陽廓金城以建都活萬姓於三
章取威定功此焉是保粤若詢事國諜聆風仙籙則真
氣靈蹤起乎其中柱史一去流沙萬里留玉函於舊宅

傳寶圖於本枝豈上帝乃眷興王是感不然何錫羨開
國如此其盛耶太嵗在大火余適下陽停驂塞門憑覽
舊國衿帶如故世道不留秦餘空山漢為茂草恐復舟
失於壑岸化為谷萬載之後昧者不知乃刻頌此石以
示來裔其詞曰

　　天地雷雨英雄交争設險守國作藩于京姓易時移山
空塞平千秋陵谷想見精靈仙駕長往雄圖杳㝠何以
志之勒銘巖扄


　　洪州大雲寺銅鐘銘

　　叅變化孕律吕和神人莫疾於聲故天地以雷震萬物
聖人以樂節八風佛土以鐘警六時天造聖作同符異
貫自真乗開設其輪三轉像教不墜而法皷之製存彤
彤蓮宫于江之濱萬井在其前善惡興乎人將欲誕敷
我法音啟迪我善根我是以作萬鈞之鐘大其器所以
昭其度也侯誰尸之長者杜海洎此方上士釋法觀精
鸞與比丘衆百三十有五人實果其願將辨所作于時

火官金工修厥戒令法隂陽九六之數以合造化均薄
厚侈弇之齊以諧清濁聚精㑹神鳩工於其間𢎞誓既
達昏疑皆破故衆心如城施者如市大悲之感與萬靈
接况祝融回禄髣髴交應越五月辛丑新鐘成於是此
邦民大㑹膜拜縱觀盈川塞衢億兆諦聽鯨魚乃發訇
然如扶搖號而萬竅怒霹靂作而崇山破在坑滿坑在
谷滿谷金界岌峇若震若蕩既而抝怒散渙與迴飈俱
激越若大千周流六虚經于嚴城入于梵宫徘徊乎霜

天凌厲乎清夜千門徹萬户警魚龍皆奮蟲豸不蟄於
是聆其音者貪騃遷善聾盲知方識浪安流地獄清凉
吒王解刑刀輪摧藏嚴乎心者聞聲以知受觀受以悟
法若露清耳根鏡照身業彼金皷聲氣木鐸循路整衆
孚號方斯陋矣蓋聖人𢎞道以勸善因善以建法作法
器以為天下利利者教之果法者教之因善者教之宗
我鐘乃懸是訓是崇世界有極大音無窮

　　頌


　　慶鴻名頌(并序)

　　唐興百三十有八載皇帝在宥天下鑄五兵為農器栖
萬姓於夀域道證德洽神人以和春正月冡臣上將卿
士庶尹洎三老五更公侯伯子男相與揭厲皇猷請増
明號上撝謙而未許也僉曰陛下孝達神明道超先帝
以德則符廣運以時則復大樸以功則保定丕業格于
上下而尊稱猶淺鴻名未光億兆之心何戴神祗之望
何塞天子南嚮而讓者九不得巳而俞之乃命有司具

昭告之禮二月乙酉備法駕朝太清宫敕宫神以洒掃
詔月將使警蹕雲動天旋至于靈壇報功乎三清祈禠
乎上𤣥丙戌享太廟用明水越席玉豆彫篹之禮&KR0778;蕭
以合薌灌鬯以報魄神休擁而萬靈接精意陳而六幽
感丁亥朝羣臣于蓬萊前殿於是四方民大和㑹命太
尉班五瑞合六樂遂展禮奉策䖍受大號曰開元天地
大寶聖文神武證道孝德皇帝是日也解商野之三網
受塗山之萬玉大赦天下與人更始協時月同度量賛

傑俊書雲物恤髙年禮大祇接天瑞受地釐撫柔萬邦
存省其安危遂迎日推筭布慶行賜扇薫風調元氣拓
千嵗之大統操三皇之遺珠垂其衣裳與天地合符樂
遍禮崇乗輿乃入然後屏椒房而徹黄屋徜徉乎大庭
氏之館泊兮凝神怳兮存真想洪崖廣成之倫披霓裳
而下鳳闕蹁蹮左右上千萬夀凡遭逢昌運沐浴聖渥
而不能頌蒸人賦江漢吉甫仍叔之罪也臣敢有二事
乃作頌曰


　　穆穆閟宫敷時繹思天有成命孝孫受之鋪衍下土報
功神祗我瑞如山我福孔夷聖敬攸感上𤣥豈私誕受
鴻名載揚緝熙風動雲行雨飛露垂昆蟲昭蘇草木阜
滋恭已南面無為之師栢皇尊盧萬代一時昭假遲遲
上帝是祗永錫多祜萬夀無期

　　碑

　　陳留郡文宣王廟堂碑銘(并序)

　　唐天寶十有一載嵗次夀星陳留郡守河南道採訪處

置使元彦冲所以崇德樹風敬教勸學初公以三務之
隙分命有司修廢功舉墜禮而此堂也舊規偪陋下宇
將壊我是以有經始之制冬十月丙午新宫成凡天下
有道則文教大洽為政者克廣舊典以尊先聖禮也浚
儀令河東裴勝叶恭大猷祗奉成績乃立石于廟廷以
旌盛德所庇云

　　有三才然後有剛柔剛柔交而利害作乎其中於是横
目蚩蚩天不能節黄帝堯舜氏始以仁義拯溺其流及

乎夏商而周監二代有明堂之禮樂教之首也逮德下
衰王室卑而五霸起彛倫墜而六學缺天將持其木鐸
以授後聖繇是周公殁五百嵗而夫子生雲從龍風從
虎大道既作天下化成故夫子修詩書以酌虞夏殷周
之損益而國風帝典備約魯史記以書二百四十二年
之廢興而亂臣賊子懼於戲不大壊何以見聖人之全
功乎粤若中都之制立民極也以匡頺風防不為曲兩
觀之法用重典也以去奸宄政不為苛夾谷之㑹誅無

禮也以尊兩君刑不為僭三預是邦之政而魯至於道
向使鳳鳥來河圖出東周之化其在魯乎嗚呼明王未
興亢龍無輔運匪我與德兮何衰蓋𢎞其道以救物處
其順以安時行藏屈伸與化推移也其世衰也揭仁義
於天下其大來也啟土宇於身後出入百代波流萬方
孰不日用聖猷欽若祀典然後知素王之德與天地並
或曰夫子栖栖魯衛陳蔡之間或者其未智歟君子曰
是智也聖人與時消息同彼憂患不有匡蒲之難麟鳳

之感何以試茍合安䝉求使達者順時窮者知命然則
巻舒之跡其可究乎奕奕新廟庶人成之有以見誕敷
之德勿亟之化蓋黝堊其楹𤣥端其服加舋器之等正
當宁之位王命所以寵舊章也兩楹之下四科以班兖
公東序西嚮費侯齊侯黎侯吳侯衛侯西序東嚮其餘
未入于室者畫衣冠於西牖配祭所以辯等威也議者
謂我邦君於是乎建宏規而播新命修令典而崇明祀
講義以度公懋功以從時訓人以成德昭德以合禮六

者禮之善物而時有遷邑有改不銘考父之鼎紀奚斯
之功是廢名也何以示後嗣遂命客卿前封丘縣丞泗
上陳兼志之以詞云

　　阮公嘯臺頌(并序)

　　按晉陽秋阮公諱籍字嗣宗陳留尉氏人也夫雲蒸於
山不擇時而出故公以全德生於衰世于時中州多故
大道侵缺急於用者如膏火自鑠逃乎累者懼木雁兩傷
公由是内張道機外隳天彀土梗聖智粃糠軒冕遂登

廣武以覽古望梁臺而寓詞埋照於竹林放神於蓬池
德充也爾其興懐昔遊故為東平相貽情善釀故受歩
兵校尉弛張蘧甯之際出處夷惠之表否泰莫得介於
靈府名實不足汩其冲氣螭蟠龍卧與道偕隠所以沈
吟志全慷慨神王獨立長嘯遺榮此臺當其寓興也蓋
將毫視泰山囊括顥氣頺然自得與造化者為友故巻
其用而懐之世莫得而窺也其外物所感則寄之翰墨
焉謂道莫至於専氣抱一於是著釋老論哀莫大於矯

時死名於是有弔比干文情動於中而形於言賦詠懐
詩問道蘇門笑而不答作大人先生傳嵗在𤣥黓余登
大梁之墟墟中之人方誦公遺慶歎𤣥風蕪没議樂石
以旌朽壤余採其故事之存於糟粕者勒而為嘯臺頌
頌曰

　　天下多故賢人穀恥隠於沈飲以俟傾否越禮逃用晦
德忘已不知我者謂我狂且長嘯懐人詠古著書感時
而慟非必窮途沔彼汴水東流無返跡是人非荒臺可

踐升髙延佇想見青眼道烏乎在日逝日逺(一本云五運相錯三
徵交戾天地之氣有時而閉君子迷陽亦既懸解萬象離境一盃韜世大辯不言至清無徒冷然長嘯味道之
樞神和天倪跡寄窮途物我兩忘獨與化俱湯湯汴河東流不返之子已往德音日逺荒臺未傾嘉樹勿剪升
髙延佇想見青眼山有菜隰有薇逝者不作吾誰與歸望古刻石永昭清徽)

　　論

　　吳季子札論

　　謹按季子三以吳國讓而春秋褒之余徵其前聞於舊
史氏竊謂廢先君之命非孝附子臧之義非公執禮全

節使國簒君弑非仁出能觀變入不討亂非智左丘明
太史公書而無譏余有惑焉夫國之大經實在擇嗣王
者慎德之不逮故以賢則廢年以義則廢卜以君命則
廢禮是以泰伯之奔勾吳也蓋避季厯季厯以先王所
屬故纂服嗣位而不私泰伯知公器有歸亦斷髮文身
而無怨及武王繼統受命作周不以配天之業讓伯邑
考官天下也彼諸樊無季厯之賢王僚無武王之聖而
季子為泰伯之讓是徇名也豈曰至德且使争端興于

上替禍機作於内室遂錯命於子光覆師於夫差陵夷
不返二代而吳滅以季子之閎達博物慕義無窮向使
當夀夢之眷命接餘昧之絶統必能光啟周道以伯荆
蠻則大業用康多難不作闔廬安得謀于窟室専諸何
所施其匕首嗚呼全身不顧其業専讓不奪其志所去
者忠所存者節善自牧矣謂先君何與其觀變周樂慮
危戚鐘曷若以蕭牆為心社稷是恤復命哭墓哀死事
生孰與先釁而動治其未亂棄室以表義掛劍以明信

孰與奉君父之命慰神祗之心則獨守純白不義于嗣
是潔已而遺國也國之覆亡君實階禍且曰非我生亂
其孰生之哉其孰生之哉














　　毘陵集巻七

