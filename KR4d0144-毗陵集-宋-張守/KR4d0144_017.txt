







　　欽定四庫全書

　　毘陵集巻十七

　　唐　獨孤及　撰

　　記述(十二首)

　　風后八陣圖記

　　上元二年豫章冠葢盛集記

　　江州刺史㕔壁記

　　吏部郎中㕔壁記


　　太常少卿㕔壁記

　　金剛經報應述(并序)

　　瑯瑘溪述(并序)

　　盧郎中尋陽竹亭記

　　馬退山茅亭記

　　撫州南城縣新亭記

　　鄭駙馬孝行記

　　慧山寺新泉記


　　記述

　　風后八陣圖記

　　物不終静必授之以動當純坤用事隂疑於陽則飛龍
戰大朴已散聖盗並起故戎馬生乃有并吞八荒爭截
九有大者天柱折地維絶小者作慝盧山冥阻中冀上帝
憑怒下土是恤乃眷武徳黄帝受之始順煞氣以作兵
法文昌以命將於是乎征不服討不庭其誰佐命曰元
老風后盖戎行之不修則師律用爽隂謀之不作則凶

器何恃故天命聖者以光戰術俾懸衡於未然察變於
倚數握機制勝作為陣圖夫八宫之位正則數不愆神
不忒故八其陣所以定位也衡抗於外軸布於内風雲
負其四維所以備物也虎張翼以進虵向敵而蟠飛龍
翔鳥上下其勢所以致用也至若疑兵以固其餘地逰
軍以案其後列門具將發然後合戰弛張則二廣迭舉
犄角則四竒皆出必使䧟堅陣㧞深壘若星馳天旋雷
動山破彼魏之鶴列鄭之魚麗周武之熊羆昆陽之虎

豹出匪以律我異於是既而圖成罇爼帝用經略北逐
獯鬻南平蚩尤戡黎於阪泉省方於崆峒底定萬國旁
羅七曜鼎成龍至去而上僊於是遺風㝠㝠時亡而圖
存嗚戲聖跡長往神機未昧酌其流者猶足以決勝九
軍禦侮萬里故項籍得之以霸西楚黥布得之奄有九
江孝武得之攘匈奴服甌越東收穢貊西拓大夏然則
聖圖幽賛未始有涯唐天寳中客有為韜鈐者得其遺
制於黄帝書之外篇裂素而圖之則勝敗之朕在我股

掌天地之心見於毫末議欲獻諸筞府用黄武事㑹天
子以不戰為師無為為寳則是圖也興於多難廢於升
平堙淪不書盛徳其沒及旌諸圖側以為三皇之故事
六藝之餘伎云

　　上元二年豫章冠盖盛集記

　　鳯凰鵷雏翔於碧霄非梧竹不下而食賢人君子有四
方之志非樂國不適其土豫章郡左九江而右洞庭接
苖民之遺墟非觀風按郡參事蕆職則長者車轍莫由

至也歲次辛丑孟春正月東諸侯之師有事於淮泗是
役也以蜂蠆竊發華夷震驚執事者匪遑唘居亦既播
越我都督防禦觀察處置使兼御史中丞韋公元甫克
振逺略殷為長城且修好于鄰侯從交相見敦同盟戮
力之義圖静難勤王之舉故三吳舟車八使冠盖名公
髦士羣后庶尹輻凑鱗集其來如歸於是户部尚書兼
御史大夫李公峘至自廣陵越州刺史兼御史中丞杜
公鴻漸至自㑹稽潤州刺史試鴻臚少卿韋公儇至自

京口蘇州刺史韋公之晉至自呉廬州長史前尚書右
丞徐公浩至自合肥由是越人吳人荆人以其孥行絡
驛漸至大江之涯於是乎𢎞舸巨鷁舳接艫隘輶車鸞
鑣轊挂轂撃每講射合禮賔主好㑹峩星弁執象笏鴈
行而揖五十有九人凡處八座一厯中司者三尚書司
轄者二建隼旟者九冠獬豸者十一其載筆掖垣曳𥚑
廷寺八曹環衛典校蓬萊者印纍纍綬若若架肩於宇
下翼如也夫衛甸侯也以多君子而夸列國梁孝王漢

寵弟也有鄒枚嚴馬之盛而焜耀後世孰與以一郡之
狹五湖之阻而濟濟俊乂馳軒冕而就客位者殆九州
多士之半則鵷鳯羣翔而萃止不若也彼昔人所評方
斯其陋乎歲二月楚氛掃除江介底定然後皆整歸斾
分鑣言旋縶維莫從音徽將逺不頌不述後嗣何觀公
於是謹而月之且列其爵里名氏於館俾來世知衆君
子之車塵在此境也

　　江州刺史㕔壁記


　　古者國有史氏君舉必書倚相董狐史鰌史賀即其人
也秦以來國化為郡史官廢職䇿牘之制浸滅記事者
但用名氏歲月書于公堂而春秋檮杌存乎屋壁其來
舊矣是州也在荆之域于潯之陽江從岷山東注渤澥
洪濤至是𣲖分為九而廬山湓水周于雉堞洞庭彭蠡
為之襟帶故自晉元康迄于梁陳出入五代四百餘載
世稱雄鎮且曰大府匪親匪賢莫荷其寄唐有天下六
合一軌設險斯廢惟民之恤則命官擇任與列郡等矣

至徳已來戎馬生而楚氛惡猶以是邦咽喉秦吳跨躡
荆徐而提封萬井岐路五裂每使臣計郡縣之財入調
軍府之儲峙璽節旁午羽書絡繹走閩禺而馳於越必
出此之路而防虞供億功倍他郡故亦大其任而難其
人今年春渤海封公繼踐厥位夫為政猶工之攻木也
得於手應于心則槃曲臃腫迎刃而解况美材乎故公
以發硎之利導勝殘之俗布政三月而人從乂每歎曰
茫茫舊壤千載在目觀乎版築則灌嬰之業皎而存焉

披乎圖牒則温太真庾元規之車塵若可窺焉義寜以
來百四十有九載纂斯位者風聲相聆軌躅相躡前賢
後賢纍纍如貫珠善惡成敗我之元龜酌而行之吾師
存焉於是徵諸故老鳩其名氏之存者凡若干人揭而
書之以為九江郡國志

　　吏部郎中㕔壁記

　　太微五帝星座後十五星曰郎位秦漢之君則而象之
乃建郎官至魏世祖分尚書曹為六郎各六人今之吏

部魏之選曹也掌選舉銓覈以正公卿大夫士羣吏之
品位凡廢置之柄官府之序歲終令天下郡縣㑹計致
事而郎官起草立議操而成之然後尚書受成于郎中
郎中之選非楚金百煉玈弓六鈞弗與也故居官者不由選
曹郎而進罔以見其才之餘力亦猶劍刀之刃未嘗刲
大軱切大玉則雖曰我且必為鏌鎁人猶疑之由其途
而昇必驟周三臺翰飛兩掖登喉舌秉刀尺者什六七
諸曹郎莫敵也歲在乙巳河南賀若公用貞幹諒直實

莅厥位往歲公為員外郎也東曹朗然如得水鏡治餘
杭也吳人熙熙若逢陽春今也來斯八法在手操割成
務彌綸舊章悉如初政嘗以前哲軌躅我之韋絃而武
徳以來𪠘署鼎新者數官曹易名者五若姓不表年不
紀是廢徳也將來何觀故謹而列之俾我曹之春秋存
乎座右其選部司列及天官文部之目各因其所革時
之先後冠於其首以為志云

　　太常少卿㕔壁記


　　太常掌玉帛鐘皷等威文物以報本乎天神人鬼地祗
凡吉凶賔軍嘉之禮唐虞謂之秩宗周謂之宗伯秦謂
之奉常漢謂之太常其掌一也後魏太和十五年始建
少卿官少小也用别二卿大小之序亦猶宗伯有小宗
伯列國有上卿下卿郡有守丞亦位亞一等以少叅長
而佐其成務焉故事自御史中丞給事中中書舍人遷
秩為亞卿者必於是司故官因職雄地以人貴餘八卿
不敢與太常齒廣徳中上尤審官注意禮樂其選也以

能不以資以恩澤不以勞謂李公卿材也是用超拜公
將以忠孝敬慎肅恭神人且懋其官府政令俾無不恪
方議酌前賢之遺塵而損益之乃瞻屋壁史記漫滅於
是夏五月已丑皆姓而名之使如珠之貫盱衡指頋儼
若對面曰賢者吾得而師之不賢者吾韋而弦之賢逺
乎㢤既進牘然後命博士河南獨孤及為之志

　　金剛經報應述(并序)

　　洪州牧刑部尚書兼御史大夫魏公身掛𤣥冕心冥真

如昔常奉般若法以𢎞正見雖顛沛造次必與經俱十
有若干年矣皇帝中元年冬十月車駕有避狄之師百
僚蒼黄南馳商於公為盗所攘而亡其經其往也匪家
之念唯經是悼行與其獲七寳也寜見經生與其亡四
句也寜捨身明年王正月大駕返正公為京兆尹痛𢎞
誓之未從也則唯經是圖末得於𤣥法寺之藏人以送
公發函披巻乃商於所亡之本也問守藏者亦曰不知
其所自而能得公瞻禮悲憙捧持而泣然後知精專感

達故隨心而至昭報肸蠁其疾若荅頋謂孟子太常博
士友順志之或曰得與喪偶然爾何必謂誠感乎及對
曰誠於此者形於彼故出其言善千里之外應之此以
仁義忠信感於物者也况第一義諦超貫仁義自在恵
力不啻忠信則因發而果從心誠而經還是法味幽賛
非思議所及豈佛以般若之雨啓公善芽使因相以獲
願進登乎無願法之法歟不然何心境𤣥合若律吕相
召歲在乙酉公以異見告及跪而述之曰


　　上士勤道精誠若馳願形於心報亦隨之至感無礙經
斯來歸獲公身田俾公斷疑公之善根疇可度思

　　瑯瑘溪述(并序)

　　隴西李㓜卿字長夫以右庶子領滁州而滁人饑者粒
流者占乃至無訟以聽故居多暇日常寄傲此山之下
因鑿石引泉釃其流以為溪溪左右建上下方作禪堂
琴臺以環之探異好古故也按圖經晉元帝之居琅瑘
邸而為鎮東也嘗逰息是山厥迹猶存故長夫名溪曰

瑯瑘溪他日賦八題題於岸石及亦狀而述之是歲大
厯六年歲在辛亥春二月丙午述曰

　　自有此山便有此泉不濬不刋幾萬斯年造物遺功若
俟後賢天鍾靈竒公潤飾之流為迴溪削成崇臺不過
十仞意擬衡霍溪袤數丈趣侔江海知足造適境不在
大恠石磑磑湧湍潺潺洞壑無底雲興其間仲春氣至
萬木花發亘陵被坂吐火噴雪公登山樂山者畢同無
大無小乗興從公公舉觴酒酒酣氣振溪水為主人身

為賔捨琴詠歌同風舞雩時時醉歸與夕鳥俱明月滿
山朱轓徐驅石門松風聲類笙竽於戲人實𢎞道物不
自美向微羊公逰漢之涘峴山寂寞千祀誰紀彼美新
溪維公嗣之念兹疲人繄公其肥後之聆清風而歎息
者挹我於泉乎已而

　　盧郎中尋陽竹亭序

　　古者半夏生木槿榮君子居高明處臺榭後代作者或
用山林水澤魚鳥草木以深其趣而嘉景有大小道機

有廣狹必以寓目放神為情性筌蹄則不俟滄洲而閒
不出户庭而適前尚書右司郎中盧公地甚貴心甚逺
欲卑其志而高其興故因數仭之丘伐竹為亭其高出
於林表可用逺望工不過鑿户牖費不過剪茅茨以儉
為飾以静為師辰之良景之美必作於是憑南軒以瞰
原隰冲然不知錦帳粉闈之貴於此亭適也亭前有香
草恠石杉松羅生宻篠翠筠臈月碧鮮風動雨下聲比
簫籟亭外有山圍湓城峯名香爐歸雲輪囷片片可數

天香天皷若在耳鼻是其所以誇逋客而傲漢貂者百
里奚爵禄不入故飯牛而牛肥盧公恬智相養於是竹
亭構而天機暢嘗試論亭之趣夫物不感則性不動故
境對而心馳也欲不足則患不去故意惬而神王也耳目
之用繫於物得喪之源牽乎事哀樂之柄成乎心心和於
内而事應於外則登臨殊途其適一也何必嬉東山禊蘭
亭爽志蕩目然後稱賞公欲其迹之可乆故命予為志

　　馬退山茅亭記


　　冬十二月作新亭於馬退山之陽因高丘之阻以靣勢
無欂櫨節梲之華不斵椽不剪茨不列墉白雲為藩籬
碧山為屏風昭儉也是山萃然起於莽蒼之中虵奔雲
矗直數十百里尾蟠荒陬首注大溪諸山來朝勢若星
拱蒼翠萬狀綺布繡錯盖天鍾秀於是不限於遐裔也
然以壤接荒服俗㕘夷徼周王之馬跡不到謝公之屐齒不
及巖逕蕭條登採者以為歎歲在辛卯我仲兄以方牧之命
試于是邦夫其徳及故信孚信孚故人和人和故政多暇日

繇是嘗徘徊此山以寄勝槩迺搆迺塈作我攸宇於是
不崇朝而攻木之功告成每風止雨收煙霞澄鮮輒角
巾鹿裘率昆弟友生冠者五六人歩山椒而登焉于是
手彈絲桐目送還雲西山爽氣在我襟䄂八極萬類攬
不盈掌夫美不自羙因人而彰使蘭亭不遭右軍則清湍脩
竹蕪沒於空山矣是亭也僻介嶺閩佳境罕到不書所作使盛
迹鬱堙是貽林澗之媿也故志之

　　撫州南城縣客館新亭記


　　古者國野之道十里有廬廬有飲食三十里有宿宿有
路室於是賔客有底止覉旅有寄寓而是邦也與兩粤
七閩犬牙其疆守官者以為地遐途窮而𤨏𤨏行邁之
罕到也則殺其禮而闕其物焉無修除之備無井樹之
設及賔至則候人不為導里不受館而盤飱薪芻之貺
棄如也由其途而往者僉曰陋如之何是歲也台司審
縣尹之寄擢王公所為南城公至之日則考于事典陳其
藝極視年之上下去民所疾苦凡三月而南城之人和於

是飭厩置以候賔客葺旅次以待覉旅夏六月築其館
辨其域于道周作新亭於館之陽厦屋耽耽俯瞰濬壑
賔位在左主位在右然後剗墝埆堙坎窞以為大逵屬
之于溪設雙航于清津以備經度毎將之迎之則自郊
勞至于致餼無曠禮無違物而兹亭之經始也取廢徹
之材以移用用迺有節入鞭扑之贖以庀工工忘其勞杜
燥濕之虞以憇賔賔至如歸三者不愆于素功是以懋政
是以立若行者有犯軷之祭居者修飲餞之好登斯臨斯

釃酒以贈之則溪雲竹風生於棟牖而緑野青山為吾
庭衢三爵之後可以送千里之目道四方之志焉兹又
勝㑹之佳境也凡底績以興利革故以謀始修禮以備物
僝功以成務政之大者宜其刋作者之茂實以示後嗣不
然他山之石何以在兹亭乎是歲廣徳二年也

　　鄭駙馬孝行記

　　特進駙馬都尉滎陽鄭潜曜字某睿宗外孫𤣥宗之甥代
國長公主之才子也膚敏而文生知純孝開元中長公主

寢疾公年二十八觹燧侍左右帶不觧面不靧者累月
嘗藥請禱憂懇備至而疾無瘳乃刺血濡翰書為筞祝
請命於上下神祗願以身代親之身乞靈祈死泣盡繼
血既而誠達於神感而遂契徹筵俟命焚其章草獨神
道許三字在乎煨燼之中翌日長公主疾間公固命左
右勿敢言其請天之章公之客尹靈琛之辭也向微靈
琛言之則人莫知之者矣君子謂天道逺人道邇其死
生𡨕運吉凶隂隲未嘗與人同功也而孝子竭誠上𤣥

為感神符靈貺來若響荅乃知行或精至則幽明不能
逃其應而况人乎鄭氏之子其事親也可謂孝矣惟武
王周公與天合徳三壇之祝宜有丕應若公者也在綺
𥜗紈袴之中非有植璧秉珪之禮而精誠上達神亦降
福非徳性純至其孰能致感如此其速者歟公開元二
十八年尚𤣥宗第十二女臨晉長公主公主柔明而賢
輔佐以禮公力行好學處貴不驕跋履夷險無替忠信
厯太僕光禄嗣滎陽郡公佩金印列長㦸垂三十餘載

克荷大業而崇其家聲善而必慶為不誣矣懼他日史
氏闕疑也故著之於篇

　　慧山寺新泉記

　　此寺居吳西神山之足山小多泉其高可憑而上山下
有靈池異花載在方志山上有真僧隐客遺事故迹而
披勝録異者賤近不書無錫令敬澄字深源以割雞之
餘考古案圖葺而築之乃飭乃圬有客竟陵陸羽多識
名山大川之名與此峯白雲相與為賔主乃稽厥創始

之所以而志之談者然後知山之方廣勝掩他境其泉
伏涌潜洩潗㵫舍下無沚無竇蓄而不注深源因地勢
以順水性始雙墾袤丈之沼疏為懸流使瀑布下鍾甘
溜湍激若釃醴噴乳發於禪牀周於僧房灌注於徳地
經營于法堂潺潺有聲聆之耳清濯其源飲其泉能使
貪者讓躁者静静者勤道者堅固境浄故也夫物不自
美因人美之泉出於山發於自然非夫人疏之鑿之之
功則水之時用不廣亦猶無錫之政煩民貧深源導之

則千室襦袴仁智之所及功用之所格動若響荅其揆
一也予飲其泉而悅之乃志美於石















　　毘陵集巻十七

