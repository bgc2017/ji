







　　欽定四庫全書

　　毘陵集巻十九

　　唐　獨孤及　撰

　　祭文上(十二首)

　　弔道殣文(并序)

　　禜土龍文

　　祭纛文

　　祭岏山文


　　祭呉塘神文

　　為吏部李侍郎祭李中丞文

　　為元相祭嚴尚書文

　　為楊右丞祭李相公文

　　為吏部楊侍郎祭李常侍文

　　為眀州獨孤使君祭員郎中文

　　祭衢州李司士文

　　為華州李大守祭裴尚書文


　　祭文

　　弔道殣文(并序)

　　辛丑嵗大旱三吳饑甚人相食眀年大疫死者十七八
城郭邑居為之空虛而亡者無棺殯悲哀之送大抵雖
其父母妻子亦啖其肉而棄其骸於田野由是道路積
骨相支撐枕藉者彌二千里春秋已来不書或謂縣官
處師旅飢饉之弊宜禳災于未然既将不時賑卹又苦
之以杼軸故及是及以為不然當陽九之厄隂陽錯而

災沴降天也非人也於是延陵包佶作道殣文盖小雅
雲漢之流及亦斐然獻弔且告之運命云八風不和六氣不
均上天疾威大厲荐臻俾災流行殄殱斯人北自淮沂
達于海隅札瘥夭昏亦既毒痡匪蹈宻網匪罹&KR0841;蒲飢
饉降喪淪胥以鋪人生寄世孰匪逺客嗟爾賦命天年
逼迫生不糊其口死不掩其骼曠野茫茫僵尸纍纍髑
髏峥嶸如堆如坻里閭無烟雞犬去之死非爾所鬼
其餒而水陷厯陽貴賤同傾秦坑趙卒肉填長平實天

不傭謂禍莫京爾復胡為無辜命并将天閼之則如勿
生司殺之網孰云孔眀伊昔太古上𤣥同之世天無鞠
凶物無疵厲父不喪子兄不哭弟亦有華胥民夀千年
隂陽常和玉燭常燃彼何人斯而生斯時聖人既興大
盗亦隨外戸反閉賢愚相欺我先王乃作五兵固不得
已而用之堯舜既殁揖讓不傳黄鉞白旄謂之應天徳
乃下衰干戈相連陽九祅興災纒凶年鳥皆夜鳴人失
其全食盡力疲守死道邉不自予後不自爾先萬世一

時運有固然帝在法宫清問下民青旗鸞輅時令惟新叶風
和布天下皆春爾往莫及委骸窮塵命不可問嗚呼蒼旻

　　禜土龍文

　　陽驕隂伏女魃作孽孟夏不雨至於是月后土将乾百
谷恐竭天道下濟龍徳正中冝甘其雨亦祥其風曰嵗
與時俾和而豐胡然屯膏物乃殄瘁民用艱食神将乏
祀豈天不仁豈龍不智盍正直以是輔憫雲漢於下土
詔列缺使舉火命商羊以鼓舞滃兮為雲霖兮為雨㵕

我王土而毛之取我黍稷而膏之俾爾稼如茨俾爾穗
如坻實廪實藏為盛為粢無貽龍羞俾神我欺尚饗

　　祭纛文

　　年月日都統江淮之南節度觀察處置等使戸部尚書
李峘謹以少牢之奠敬祭于六纛之神天地不仁神眀
無親惟徳是與若響之答敢有象恭滔天搆釁稱亂國
有眀罰神其捨諸賊臣劉展假寵多難敢包狼心竊發
蠆毒将敷虐于我上下神祗使東溟揚波羣動昏墊皇

帝震怒俾𠞰亂畧命我上將底天之伐於是虎牙鷹揚
之臣虵矛犀渠之羣横行而東我伐用張月弧雲旗已
先啟行方将厯潯陽下南陵收京口掃建業斮梟鏡以
釁鼓封鯨鯢為京觀俾萬里浪破三象霧廓今以令月
吉日整駕即路是用徼福于爾有神惟神降衷尚弼予
志敢告無靡旗無絓驂無汰輈無僨車命五将䕶野萬
靈並轂令天地氛祲望風掃除魑魅魍魎㒺不率俾莫
我敢遏為神祗羞尚饗


　　祭岏山文(一作皖山祈雨)

　　年月日朝散大夫檢校司封郎中兼舒州刺史充當州
團練守捉使賜紫獨孤及奉勅以清酌之奠敢昭告于
岏山神之靈頃縁亢陽不雨粢盛将敗敢以人欲乞靈
於神謂必肸蠁遄賜介福俄以浹日未䝉降衷潤礎不
徵觸石無望稼穡盡瘁澗溪将竭豈有悔怒將為毒痡
不然何瘨我以旱使滌滌至此今元元怨咨皇帝旰食
下罪已之詔崇羣神之祀将以敬恭之懇邀福于眀神

神其沛然迴慮驟降以雨使枯苗復生飢者得食上以
應聖主乾乾之心下以副萬人顒顒之望是人性命惟
神之存亡敢不以太牢少牢剛鬛翰音之薦以為眀祀
以報純嘏若猶陽固隂蓄藴冲如初神則不眀人將何
頼亦當徹惟馨之奠寢嚴禋之儀祭禮興廢在此一雨
敢固陳告庶無神羞尚饗

　　祭吳塘神文(祈雨)

　　年月日朝散大夫檢校司封郎中兼舒州刺史獨孤及

謹以清酌之奠敢昭告于吳塘神之靈山作靈鎮神實
司之人作神主及實尸之神非人㒺以薦馨香人非神
罔以降福祥馨香不薦伊人之尤福祥不降亦神之羞
及剖符為邦今二年矣制節謹度不敢怠遑庶無罪悔
以奉禋祀祀未豐㓗政或頗纇實及之責非人之愆惟神祐
之俾大有年今盛夏旱蒸五稼將枯田畯訴號靡知其辜神
明豈不降鑒下土油然為雲沛然作雨使萬人歡康百穀阜
滋灑我公田遂及我私我京我庾維萬維億豈伊人粒神亦

血食衆心顒顒非嵗曷望望之濟否惟神所相尚饗

　　為吏部李侍郎祭李中丞文

　　某年月日某官某乙謹以清酌少牢之奠敬祭于故蘇
州刺史兼御史中丞贈吏部侍郎李公之靈嗚呼天以
純粹鍾美於公孝友慈恵公亷貞直事君以忠臨節有
勇可以師表鄉黨儀刑搢紳冝荷百禄乃用三夀孰司
物化曽莫輔徳諸公不死公獨返真官不過八命年未
踰六十豈五藥乖養九藏失節以及此乎將修短之域

窮達之數止於是乎前期幽報如所修乎俯觀生前亦
有恨乎昔公出入臺閣勤勞王事馳驅使車周旋天下
克已奉職一何正也姑蘇之役姦倖搆難公秉義勇誅
其渠魁海冦圍逼勾吳震駭公率羸師克剪大敵竒謀
生於死地貞節見於孤城夫豈惡生誓無奪志臨危致
命一何壯也濯纓来朝祗若王命三府髙議方以黄散
咨公天乎無知不從人欲旅櫬委於空館妻孥恨於逺
道其来也駟馬朱轓其往也孤轊丹旐天子興悼台臣

雪泣情鍾我輩哀可既乎某乙等義惟寮友季卿等屬
忝宗族歡愛如昨書札猶新伸眉未㡬交臂忽失形骸
留此魂魄何之鳴琴潺湲怳若在耳前路冥寞良逰無
期靈之来兮歆此薄醑尚饗

　　為元相祭嚴尚書文

　　年月日某官某乙謹以清酌少牢之奠敬祭于黄門侍
郎兼吏部尚書御史大夫嚴公之靈嗚呼天惟匪忱才
不必壽冉耕斯疾顔囘短命吉凶兆朕凢聖共感惟

公茂質見於芳年菌蠢九葩磊砢千丈頃嘗戮力當代
以智開物若發硎之刃决雲切泥長安浩穣憲網疎漏
天子命公尹京執法能秉直道以張皇綱盗奔訟清周
月報政巴蜀亟擾上為旰食公之攸徂亂亦遄已昆夷
授首卭僰飲化乃加冡卿為天喉舌謂當任極台鉉夀
如岡陵青雲可攀白日忽暮嗟来桑扈溘與化徃孰云
夫君而有斯命藂蘭春敗大壑夜失非君興哀吾誰為
慟昔公先中書以道消䜛勝不踐衮職公復算屈短厯

卒無相印蒼生孤望前後同悲曩子論交於予投分形
接意敵聲應事感俱涉世故累荷寵榮予忝台司公亦
亞相大駕東狩獲陪屬車各負羇絏同扞牧圉誠節見
於多難交態彰於困䝉願言悉心共奨王室鎮蜀之役
南北頗限猶易前期未嗟少别别未艾也死生間之夙
昔歡愛今反為悲真宰何人夀夭誰司善而無報天豈
予欺憶昨攸往火旗電輜今也来斯白馬龍輀鯉書遂
絶鷄黍無期惜無寳劒挂君松枝旨酒一壺幽眀此辭

尚饗

　　為楊右丞祭李相公文

　　年月日尚書右丞楊綰吏部侍郎李季卿吏部侍郎王
延昌刑部侍郎魏少逰工部侍郎徐浩謹以清酌少牢
之奠敬祭于故相國李公之靈嗚呼宗祏儲祉降神生
公禀天純懿為國柱石負荷大業儀刑本枝九居專城
六處八坐五領憲府兩登台司唯公亷忠信是務惟寛
厚清静是守危言獻可未嘗脂韋取容直躬而行不為

權倖改操三已無愠一麾乃出其茂勲崇名遺芳餘事
輝暎筞牘標凖搢紳所莅之邦于今頌美若鄭人之思
子産周人之歌召伯謂公福如山阜壽登期頥為天子
元老以弼成庶政溘與化往嗚呼曷歸何萬人之具瞻
與天命之相違窺遺塵於臺閣想見公之容徽嗟道申
而壽屈痛迹是而人非綰等恭承嘉恵昔嘗登門接後
堂之懽娛叅東閣之討論謔浪在耳書札是存奈何少
别忽間九原尚饗


　　為吏部楊侍郎祭李常侍文

　　年月日某官某乙謹以清酌之奠敬祭于故右散騎常
侍贈禮部尚書李公之靈嗚呼冲粹之氣生徳於公忠
孝貞諒聰眀宏達卓犖特立英眀虚受自司翰持衡觀
風執法周旋三閣出入十載能直其道而正其身致命
臨節仁而有勇造次顛沛義形於色荘敬發于談笑孝
謹扇乎閨門若天祚眀神徳與正直公冝錫慶鍾壽俾
大而昌于何官不至三事年不及六十積徳無報為仁

者惑焉今行及先逺将安宅兆嗟来桑扈往無返期追
思平生夙昔懽好懇&KR0833;交臂之分慇勤同心之言今則
𡨕寞無非夢想非夫人之為慟吾誰為慟不知神之所
在彼乎此乎㫖酒一樽庶以為别尚饗

　　為眀州獨孤使君祭員郎中文

　　年月日某官某乙謹以觴豆之奠敬祭于故某部郎中
兼某州刺史員公之靈吳越愆嵗元元艱食帝咨四嶽
分命於公克勤于邦克儉于家忠而能力剛亦不吐出

入臺閣将十五載動合律度言為程式及兹剖符銜疾
受命而慨然有表正東夏澄清江湖之心海隅蒼生方
望公以大庇朝廷搢紳期公以上台而悠悠蒼天屈公
以下壽時既須而命不與智未窮而生有涯嗚呼哀哉
昔公繡衣持斧予忝接武於朝公負譴投荒予亦偃蹇
異域山川有間交情無極各隨流波在天一方險阻艱
難亦既備嘗邂逅相遇荆蠻之鄉恵而好我何日能忘
浙右巨鎮甬東孤城風煙相接弔伐同盟未及前驅莫

申㣲誠遽聞沉疴忽間死生九原誰歸萬事長往夙昔
懽愛無非夢想舟逝壑走吾将安仰隻鷄之薦靈歆来
饗

　　祭衢州李司士文

　　年月日前華隂縣尉獨孤及謹以清酌庶羞之奠敬祭
于衢州司士叅軍李君之靈惟君砥節礪行抱粹含純
剛亦不吐直而能温筮仕誠立安卑道存冝錫難老亦
髙其門奈何盛徳迫此短辰追惟夙昔修好於君託以

良媛申之昬姻勸我以義敦我以仁各徇薄宦俱期致
身頃復離别㡬為胡秦契闊乖阻艱難苦辛君限靡盬
陳力甌閩予集荼蓼零丁海濱弔恤何深舊好慇勤贈
言如昨尺素猶新倐忽長往吾誰與親常日音徽平生
懿文今則已矣長為古人怜君不知哭君不聞瀝酒墳
草洒淚隴雲庶因薄奠髣髴精神尚饗

　　為華隂李太守祭裴尚書文

　　年月日華隂郡守李某謹以清酌庶羞之奠敬祭于故

禮部尚書裴公之靈嗚呼元精純粹生徳於公峻極降
祉貞眀在躬濯纓登朝事君以忠出入三閣周旋兩宫
褰幃井陘推轂盧龍喉舌是寄淑問斯崇鯤背垂天鴻
毛順風亦既左官時更困䝉夷險能齊髙眀有融三已
無愠再命滋恭肇受方伯俄昇秩宗将陳謩謀以佐時
邕如何不弔降此鞫凶珠履聲絶蒼生望窮機返太素
勲留景鍾杳杳龍轜瞻言徂東敬飾薄奠邀神昊穹靈
顧来饗髣髴音容嗚呼哀哉尚饗


















　　毘陵集巻十九

