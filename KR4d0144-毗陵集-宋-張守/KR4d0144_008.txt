







　　欽定四庫全書

　　毘陵集巻八

　　唐　獨孤及　撰

　　頌(二首)

　　唐故太子賔客兼御史大夫洪州刺史洪吉八
州防禦觀察處置使平原郡開國公張公遺
愛碑頌(并序)

　　唐故開府儀同三司試太常卿兼懐州刺史贈

太子少傅楊公遺愛碑頌(并序)

　　碑(三首)

　　唐故睢陽郡太守贈秘書監李公神道碑銘(并序)
唐故朝議大夫申王府司馬上柱國贈太常卿
韋公神道碑銘(并序)

　　唐故朝議大夫高平郡别駕權公神道碑銘(并序)

　　頌

　　唐故太子賔客兼御史大夫洪州刺史洪吉八

州都防禦觀察處置使平原郡開國公張公
遺愛碑頌(并序)

　　北斗魁戴筐六星曰文昌宫其三曰貴相聖人法天建
官作為台司以左右民於是乎有敬敷五教平章百姓
之職居之者下代天工上應星宿其或一麾出守八命
作牧内為吉甫外為方叔𢎞道利物其政一也惟唐七
世皇帝誅羿澆纂舊服得柱石之臣曰平原張公諱鎬
字從周秉中庸之徳含光大之量輟耕隴畝為唐臯䕫

推轂于河南樹風于荆門作賔銅樓登侍禁掖牧撫人
半嵗洪州再稔鰥寡不侮神人咸若慈惠之政洽于百
城享夀六十有一嵗在癸卯七月壬寅薨于位夫徳之
被物也厚則物之興感也至故公之捐館自九江至于
敷淺原南暨于梅嶺東臻于閩徼而蚩蚩之民靡幼靡
艾泣涕乎遺風悽愴乎棠隂懇乎若求而不得企而不
及者僉曰平原其可謂盛徳也已子惠困窮俾富而庶
若解衣衣我輟飯飯我公棄我往矣誰育我矣逝矣逺

矣音徽沫矣吾儕小人嗚呼疇依盍詠謌之刻諸金石
秋八月既殯耆夀吉州安福縣丞鄧琳玉等一百十有
五人乃率籲衆慼謀及故吏從事州長縣尹虎賁亞旅
卿大夫相與稽乎陳跡見頌表徳用廣留侯之世家紀
子産之遺愛禮也公曽祖曰善見位朝散大夫越州司
馬司馬生武定任荆州都督府户曹參軍户曹生知古
官止代州司功參軍廣徳元年贈太子少傅自司馬至
少傅世以儒顯天鍾美于其後嗣四世而生平原河目

犀額山立玉色森然若大厦棟梁清廟祭器該綜六學
大抵以周易為師將探化元恥觀朶頥隠居南山蓋三
十期天寳十有四祀始褐衣召見凢用舍繫乎才行止
牽乎時當無為無事則許由善巻各得安其節及人思
俾乂則黄公甪里不能逃于用勢使然也由是一命左
拾遺再命右補闕修國史三命侍御史四命諫議大夫
五命中書侍郎同中書門下平章事起布衣三嵗綰相
印佐王業明敭之盛耀動今古于時至徳二載也天子

方以復夏之師蒐于岐陽三河之人淪胥是懼公入除
百揆出分二陜帥東諸侯之兵收復宋鄭誅後至者以
懲不恪安危之機懸于方寸方將董正東夏懐柔山戎
㑹帝咨百工曰有能典朕荆楚俾姦宄不作予惟克邁
乃訓於是拜公荆州大都督府長史明年元良肇建上
曰疇若予樂正父師之職汝作賔客卒調䕶太子嘉言
惟允於是授大子賔客上思夙夜出納言語侍從之臣
命公作左散騎常侍㑹鍾陵鄱陽之間人咨艱食上又

曰命汝作州伯總十聨之任俾予全無虞惟汝賢於是
有洪州之拜粤寳應元年冬十月公朝服受命至自臨川
彰善用明癉惡用威一法度用信布愷悌用徳慰薦掾
吏勞徠鰥寡化以公㢘扇以禮讓煦而嫗之使自得清
而靜之使自定於是豪民猾吏革面歛手家有忠信人
懐恥格暢于事業播于風俗浹于人心被于詠歌是嵗
也三吳饑民相食厲鬼出行札喪毒痡淮湖之境骼胔
成岳而我倉如陵我民孔阜犬牙之境疫癘不入災不

勝徳也臨海賊帥袁晁狃于㑹稽之役侵我東鄙江界
大恐民斯繹騷公命左軍屯于饒隘塞常山之口斬其
搪突者二千餘級自是姦黨散落不敢南向而諸郡人
安焉舒城賊帥楊昭慿蜂聚之衆殺同安郡守劉秋子
以叛師潰而奔犯我疆埸公覆而取之懸其首于五達
之衢凶徒殱焉沈千載者新安大豪結聚剽掠之黨為
之囊槖弄兵潢池䖍劉我民桴鼓之聲相聞郡國二千
石不能禁公命次將斬之以徇鉏其根株俾無遺類新

安民庶家室相慶江干清焉振六條之宏綱開布大信
從善如流視民如赤子克己推誠以百姓心為心飲之
以和俾服從教化輕剽呰窳奪攘矯䖍之俗罔或干正
憀悴蹇亟苛察繳繞之吏不能見其巧哀敬明庶期于
無訟徳政行焉慎選乃僚必國之良有若博陵崔賁昌
黎韓徊趙郡李惟岳北海王士華河間邢宙河東裴孝
智隴西李道昌皆卿材也以嘉言碩畫㕘公軍事澄清
之内無濁流審克之下無冤民淑徳旌焉公之解裋褐

而施國章也十有一年矣雖匪躬之故宣力不暇而滄
洲願言未始弭忘毎曰少伯子房吾之師也累乞骸骨
將角巾故山朝廷方虛三老五更之位待公廼除書未
下而公薨焉嗚呼哀哉褒徳之盛典退身之正志享用
之遐福三者俱未從人欲斯可以歎矣唯公出將入相
文武為憲讜言成畧藏在䇿府代莫得而聞也今采其
徳刑禮義之善世利物者頌之於石慰彼墮淚者之心焉
爾其文曰


　　純粹之氣升為星辰降為賢人皇王得之以釐百工以
隲下民九江之南五品不遜百姓不親平原來斯道之
以徳俾民化淳寛厚清靜飾躬率先是訓是勤猛獸不
噬夜犬不吠豐年來臻藹藹令徳家有膏雨户有陽春
牧我若暮棄我若早實天不仁南州寥寥東山依依徳
音若存千載之後魂魄登此頌聲不冺

　　唐故開府儀同三司試太常卿懐州刺史贈太
子少傅楊公遺愛碑頌(有序)


　　皇帝嗣位二載河内得賢二千石曰猗氏楊承仙者剛
毅公㢘仁明愛人起鞞鼓間為唐循吏天性貞方非有
經術潤飾推誠御衆以身帥先民用不擾政是以茂于
時王師始平河北而覃懐纔歸于我大兵之後城郭為
墟相國梁公拔公于戎馬之上表為刺史俾慰安斯人
公既至則弔其瘡痍為翦荆棘省事節用寛其征而均
其力然後濬決古溝引丹水以溉田田之汙萊遂為沃
野衣食河内數千萬口流人襁負不召自至如歸市焉

鰥㷀無告不能自耕者貸其種與農器而敎之視五穀
所宜督其程課勞來不怠使民無不咸返其本毎循行
屬縣問所疾痛時其飢飽心為慘怛如身之恤臂指慈
父之視幼子也性嚴殘而恭於奉法訓軍以律禁暴以
肅有抵刑者雖拔葵犯禾殺之無赦由是兵不為盗猛
獸不食人河内之犬無夜吠者人人得敦其業而厚其
生上竒其能以璽書勞勉封𢎞農郡公邑二千户拜其
男鋭河南府㕘軍方倚以牧人不遐其福大厯二年八

月六日公薨于州春秋五十四皇帝悼惜詔曰軍興已
來列郡凋耗二千石少能以教化稱者唯承仙苦心精
力惠此一州家給而人知禮節氣和而時無災害三年
有成表課第一賢守既歿誰其嗣之宜贈太子太傅好事
者譔公景行謂公清直强力能勤其官百城之州三軍
之帥可使居其任量不極而歿惜哉初岐國公魯炅之
守穰鄧也公為新軍佐敢殊死督戰奮士卒先躙矢石
亂中敗面滅鼻而不言病卒以是挫敵軍中服其義勇

及涼公秉鉞而委質焉前後保河陽守高平安潞鎮鄴
董戎壺口戮力危機之中賈勇倉卒之間唯盡敵是求
未嘗顧身元戎賴之卒集大勲由是厯羽林金吾光禄
大夫加開府儀同三司試太常卿而後至于是州也公
嘗表請歸葬途由于洛洛陽人聞楊懐州之至也環而
觀之及其還也懐人數千須于路其亡也闔境相弔童
子不巷歌凡立誠應物者信不足則不信飾知沽名者
實不足則名喪若楊公者非仁必由己而誠在言前則

不能使千萬人悦之之速如是某官某耆夀某等願復
攀公之朱轓望公之清揚而靡因也故立石為碑慰彼
永思云

　　吳公文翁遭時無危因而綏之其績易施公之來斯大
盗始夷師旅饑饉丁于此時頑民反側比屋流離飲公
醇仁而忘怨咨飢者得食寒者得衣豈知典謨以吏為
師豈必法令信則不欺功倍古人愛及㷀婺冝從人欲
俾夀無期嗚呼不傭捨我曷歸公俾我活何以報之我

思公兮泣淚此碑

　　碑

　　唐故睢陽郡太守贈秘書監李公神道碑銘(并序)

　　漢家之建侯親親也以荆燕吳楚為首封而後嗣多材
世濟厥美辟疆路叔更生子駿比肩而出慶鍾故也唐
有天下肺腑是依有若江夏淮安河間東平以明畧茂
勲左右大業其休徳粹氣降為百祥公子公孫或哲或
仁勤勞王家焜燿國諜從東平三葉後生睢陽言春秋

者謂公族多士與炎漢侔矣公諱少康字某太祖景皇
帝五代孫太祖生雍王繪雍王生東平王詔東平王生
高平王道立高平王生畢公景淑初畢公娶于太常京
兆韋萬石女有才子三人伯曰孟康忠敬直温謙光不
耀官至太子左賛善大夫仲曰仲康𢎞毅密重文敏貞
諒由尚書主客郎中剖符楚州楚人到于今由其教而
思其躅公楚州之母弟也纂二昭二穆慎身之烈迪元
方季方裕蠱之範家貽其謀天鍾其休故蓄為和氣播

為盛徳年始孩而畢公捐館七嵗受孝經至喪親章捧
書孺慕哀哽不食隣伍長幼為之涕泗既冠遭太夫人
棄孝養苴凷茹毒血泣無聲者三年自是孝稱鄉黨名
冠宗室㑹垂拱永昌以後天下有鷰喙之謠七廟支庶
不絶若綖公正志䝉難危行全徳貞厲二十年以俟道
長中興後乃筮仕由朝邑縣尉凡七徙官至尚書祠部
郎中以太府上佐授潞州司馬因考績彰聞拔為青州
刺史于時海岱貢篚衣履天下俗尚夸侈吏務豪奪公

以徳禮示法度以誅賞禁淫怠宣明教化飭行帥先使
刺繡倚市者悉返耕織於是貪者㢘善者勸海濵之俗
變至鄒魯按察使户部侍郎宋遙以狀聞璽書褒異遷
公於常州賜一子出身常之吏民望公風聲其邪衺僭
濫者解印綬自去比及下車無為而人和復以高第擢
拜徐州刺史先是嵗比大歉人流者什五六公條奏逋
逃之名削去其版然後節用務本薄征緩刑以來之嵗
則大穰人不患寡浮游自占者至數千萬優詔嘉歎賜

帛二百匹𤣥宗後元年改宋州為睢陽郡命公為太守
淮湖漕輓刀布輻凑萬商射利姧之所由聚也公謂非
勝之艱安之惟艱故峻其侵漁之令𢎞其并容之仁吏
或不㢘不恪不惠不迪糺之結之必誠必信誠信不欺
故獄市不擾閭井輯睦由是飲純固之徳者如餒者得
哺寒者得纊有司方將計課以聞天不惠于宋乃崇降
癘疾三年春賜告歸洛陽是嵗十二月丙午薨春秋六
十有四宗室悽欷士友失圖宋人徐人輟舂相唁明年

某月遷宅兆于京兆見子原先塋禮也公雅善屬詞有
集二十巻晚節住禪味躭道論嘗傳道徳上下經五千
言為之訓解以究微㫖其為政貞方㢘靜明達端懿嚴
不殘直不訐清不矯時善不徇名友交推誠好惡中節
博見强志親仁愛士居險用晦遭時利往行藏之機與
道屈伸未始以去就寵辱凟其出處而夀位未極其量
也故休祐復集於後昆夫人某縣太君廣平程氏生元
子曰涵以忠文孝讓儀刑王室天子謂可内司九法外

鎮百城大厯七年夏五月由尚書兵部侍郎為御史大
夫蘇州刺史巡省江左邁徳貽訓之所及也夫人沛國
武氏以繼室生仲子汗汗弟濃皆公材而不幸早世某
月日朝廷建推恩之令追贈公秘書監大夫之孝達于
祖禰也及嘗忝禮官之屬知王侯之廟祧昭穆與功烈
徳善故受命於大夫酌而為志著之樂石以代烝彝曰
敦叙九族皇風所始公生徳門運叶麟趾王曰叔父高
陽才子纉乃祖服似續介祉底績三署舊章孔修赤舄

彤襜牧彼四州明照姧訛仁覆隠憂神罔時怨民斯輯
柔民之不幸公夀不永王曰彼天匪憖俾屏仁浹鰥寡
道在彞鼎臧孫有後遺烈煥炳

　　唐故朝議大夫申王府司馬上柱國贈太常卿
韋公神道碑銘(并序)

　　楚元王傅後五世長孺相漢始自魯國徙家杜陵其後
十六世孫景畧仕魏為青州刺史青州生隨倉部侍郎
南皮公瓉南皮生三子皆才同時為郎長曰季武實居

主爵次曰叔諧典司庫部季曰叔謙厯吏部考功時人
號為三列宿考功生知人以司庫員外郎為職方郎中
自長孺至青州二丞相一侍中十一二千石自南皮至
職方二葉五尚書郎為當世言婚宦者謂之郎官韋家
楩柟瑤琨非崇山濬源不生故公侯卿大夫實鍾徳門
事業名聲與冠蓋俱四牡龍旂之慶百代彌熾盛矣哉
公諱縝字某職方之仲子也忠㢘無邪温直好禮用誠
明博厚祗若祖考之訓雖顛沛不違仁非得之不茍求

言足以成事濟衆黙足以居易慎獨鄉舉經行吏部登
賢能拔授秘書省校書郎親累徙官再遷至亳州臨渙
縣令寛信愷悌之政行乎千室期年而頌聲興遷薛王
府文學轉秘書郎王宫圖牒天禄典籍公皆以儒服㕘
焉藝文修而彞章叙厯佐濮徐仙三州清恪如一入為
申王府司馬以達才居陪臣之列𢎞道以奉職安義以
直已諫從政肅繄忠亮是賴掌邦典者謂王門之治可
移於公卿方議登之三府㑹寢疾終于位是嵗開元十

二年嵗在甲子冬十月二十二日春秋若干夫人河南
元氏益州唐安縣主簿知柔之女承先祖供祭祀之謂
職閔勤勞勸以義之謂徳莊敬恭順婉娩聴從之謂禮
顧復勞瘁均養善訓之謂慈夫人兼有焉某年月春秋
若干卒某年月日合葬于其原嗚呼才宜貴仁宜夀世
禄宜富三者公夫人皆居其地不臻其分鄉黨宗族以
命不可説相弔焉唯明徳必有後之言也信有若孟子
幼成博見利器鏗若金錫天寳十年自尚書兵部郎出

守漢中兼山南西道採訪處置使移典河内河内人至
今頌之仲子幼卿洛陽縣丞叔子幼竒宋州楚丘縣令
季子幼章有貞幹密識恭寛而明前後八執憲而再起
草自兵部郎中持節典泗楚二州錫金印紫綬咨以屯
田贍軍食如漢營平侯故事以言以立皆公之教訓也
寳應二年春三月以子為大夫故詔追贈公太常卿君
子謂公之義方慶及其身而楚州之孝誠格于宗祏禮
也猶以為與化俱者人事不我期者丘隴雖大宗小宗

可詳諸姓氏譜命官日時各存乎屋壁之志若遺直與
故事非金石刻則無以示後世也繇是楚州稽首于廟
見託譔徳垂懿萬億孝思罔極其銘曰

　　肅肅乃祖翼商屏周總羣邦兮退傅間生扶陽重侯徳
乃降兮龜紐虎符黼衣彤弓世相付兮百代純嘏鍾仁
於公徳斯懋兮為邦三年足民知方政之臧兮校文石
渠觀書魯堂志自强兮三佐列郡曳裾遊梁道未光兮
已矣介福不充景行于嗟命兮一經之遺垂裕果盛哀

榮並兮子子孫孫丕承忠敬荷餘慶兮

　　唐故朝議大夫高平郡别駕權公神道碑銘(并序)

　　開元天寳之際𤣥宗始以八柄付三公由是台司得專
其廢置其中或憑寵固位懼天下有異己者諸附離之
者皆出入三臺若公才令名以望見憚則稍稍優其俸
而黜其職故天水權公幼明由新安縣令為絳郡司馬
高平郡别駕而歿同於道者皆竊歎之是嵗天寳六載
秋八月也歿後二十有二載嵗次己未春二月返葬洛

陽故塋夫人新鄭縣君滎陽鄭氏祔焉縣君某縣某官
某之孫某之子以仁儉好禮輔佐懿徳柔明之風訓齊
閨門夀六十五大厯二年十月某日終于丹陽初公娶
于博陵崔氏生子曰驊而終新鄭以繼室生四子曰軼
曰申曰器曰舒舒不幸短命驊軼申器悉忠信好學善
屬文位未顯而令名歸之慶之垂訓之流也至是既卜
宅兆驊等懼日月逾逺後裔不知其先人之徳善謂及
忝鄉舉之舊故使録而銘之公諱徹字幼明隴西天水

人也權氏之先出于顓頊其逺祖殷武丁之小子生而
手文曰權因以權受封且命氏焉至周為楚武王所滅
國除其後有仕隴西者遂家于天水厯漢魏晉宋間子
孫世為都尉郡守至裔孫翼與王景略同佐苻堅官至
僕射後僕射數世至景宣景宣生士玢並知名於時士
玢生萬春厯華州刺史封千金縣公華州嗣右領軍將
軍曰文奬領軍嗣永興令曰懐育公永興之嗣也奕葉
之明徳粹氣藂于其躬故融而為仁行播而為文學童

子時舅氏崔湜竒其文嘗謂有何無忌之似其鄉舉也
考功郎中蘇頲拔諸羣萃之中連尉湖城汾隂新繁渭
南河南五縣開元二十三年拜監察御史㑹監祭太廟
時同㑹事者約相與偕赴及將赴祭約者有故不至遽
不暇告公曰人約我矣可先已而後信乎遂不赴坐是
降為河南府法曹君子義之初選部舊制毎嵗孟冬以
書判選多士至開元十八年乃擇公㢘無私工於文者
考校甲乙丙丁科以辨論其品是嵗公受詔與徐安貞

王敬從吳鞏裴朏李宙張烜等十學士㕘焉凢所升奬
皆當時才彦考判之目由此始也于是天下無兵百二
十餘載搢紳之徒用文章為耕耘登高不能賦者童子
大笑公攘臂其間以仁義為己任片言隻字動為學者
所法時輩榮之而居家清方唯徳禮是伏潤身飭吏不
過經術不矯特操以游媚貴倖行威作福者忌之由是
官徙而階不遷從法曹數嵗而後有新安之拜及至厯
綘郡高平任愈踈逺安貞中立未嘗易方虛舟其心與

位昇降春秋六十四而終蓋道之行止與時不并論者
以漢梁叔敬桓君山為比公所著文二十巻其立言之
宗趙郡李華編而序之若世糸事業則書諸斯文其文
曰

　　咺兮權公有徳有言忠恕㢘清道直而温行有餘力足
言斯文居官釐績勤約是守與明以信寜出不茍跡屈
志伸義彰身後冉政游學左詩潘誄風流遺烈足以遺
子九原與歸末由也已


















　　毘陵集巻八

