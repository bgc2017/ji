







　　欽定四庫全書

　　毘陵集巻五

　　唐　獨孤及　撰

　　表下

　　為江淮都統賀田神功平劉展表

　　為杭州李使君論李藏用守杭州功表

　　為江淮都統奏破劉展兵捷書表

　　為江淮節度奏破餘姚草賊龔厲捷書表


　　為張洪州謝上表

　　為獨孤中丞天長節進鏡表

　　為獨孤中丞謝讓官爵表

　　為獨孤中丞謝紫衣銀盤椀等表

　　為謝濠州刺史表

　　謝舒州刺史兼加朝散大夫表

　　謝加司封郎中賜紫表

　　謝常州刺史表


　　常州奏甘露降松樹表

　　表下

　　為江淮都統賀田神功平劉展表

　　臣某言得田神功等狀稱官軍以正月二十六日過江
大破賊衆擒元惡于䔉山之下兇殘撲滅江界無事臣
某誠懽誠喜頓首頓首臣聞四時成嵗秋為司殺故聖
人則之以作五兵葢姦宄冦賊或乗釁而起則干戈弧
矢亦有時而用(文苑作動)自陛下率遏亂略再造區宇欃槍

旬時(文苑作始)竹破瓦解蕞爾狂狡敢干天誅作為長虵薦
食江漢乃矯誣我天命攘竊我王師暴殄我城邑俶擾
我邊鄙荆吳之人若墜泉谷萬姓業業奔走無所陛下
神聰不測睿算無方將欲擒之必固縱之先侈其心而
厚其毒然後制勝兩楹之下授畧千里之外使神功等
一戰而陷陣再戰而逐北三戰而擒其渠魁繫頸以索
覆巢傾穴刮野掃地如烈風之破駭浪嚴霜之隕落葉
浹辰之内平揚州定淮南下朱方收三吳流亡者復故

業塗炭者返夀域扇以皇風與之更始遂令東土耆老
復見漢官威儀非陛下乃武乃文之鴻烈日用不知之
𤣥化孰能隂隲聖功如此其速臣無任慶忭之至

　　為杭州李使君論李藏用守杭州功表

　　臣某言臣聞當逆賊劉展擁兵過江之日變起倉卒鋒
不可當人心動搖物情危駭五道節制望風潰散自淮
而南至于海隅遂無敢保一城能守一節者唯少府少
監李藏用以宗室近屬憂國如家臨危抗憤忠勇奮發

收聚散卒糾合義師挺身履險出萬死一生之地與賊
轉戰堅守蘇州相持經月殺獲過當使兇徒逆黨鋒銳
挫衂自此王師載張賊衆知懼其後以外援不至衆寡
懸絶遂移師就險退保杭州當此時江淮諸軍巳散平
盧之師未至三分全吳賊有其二藏用且募且戰獨守
孤城以忠義感激令驍雄樂用旬月之内致死士三千
賊遣偽將景超孫待封等盡銳率衆分道來攻藏用與
將士等戮力一心義形於色殊死决戰奮不顧身遂能

兵鋒所加無不摧陷皆一舉盡敵覆而屠之前後俘斬
擄獲至數萬計向使微夫人之力扞此州之境則江介
土宇盡為戎疆海隅蒼生非復我有由是浙江之外南
至閩嶺士庶免有驚虞道路窮冦不敢唐突藩籬屏息
風波晏然百姓樂業父不喪子兄不哭弟藏用之功也
今都統使停本職已罷孤軍無主莫知適從將士嗷嗷
未有所隸天聽髙邈無人為言遂使殊勲見委忠節未
録口不言賞賞亦不及伏恐非聖朝旌有德表有功之

意今逆㓂雖殄人心猶攜山洞海島往往結聚睦州草
竊為蠧猶深惟憚藏用之兵是以未敢進逼若此軍一
散必羣盜交侵則臣此州危亡是懼伏望早降恩㫖以
荅其勤錫之勲策委之戎政俾總統所領以鎮遏江表
實江東萬姓顒顒之望艱難之際人多二心以宗子維
城智勇如此必能使冦賊姦宄不敢伺間隟則江淮足
以髙枕而卧陛下可以無東顧之憂臣屬忝葭莩任居
牧守安危之分臣實預焉臣無任


　　為江淮都統使奏破劉展兵捷書表

　　臣聞聖人之生不能使大盜不起唐堯之代時則有四
凶在列王制所以誅不恪討不庭小者市朝大者原野
姦宄草竊何代無之劉展包藏禍心為日固久敢肆姦
慝乗間阻兵長驅凶徒掩臣未備以偽言亂衆謂天命
在已於是有豕食淮泗鯨吞荆吳之心使黎庶播越人
神憤怒臣職司靖難敢不戮力當憑廟略以殄冦讎謹
遣副使少府少監攝侍御史李藏用屯兵杭州伺隟進

討且分處隘害以遏其唐突賊衆狃于初役師輕而驕
不虞我軍能折其銳也乃以今月三日使其偽將軍張
幹朱法雲等領步卒七千馬軍六百徑入杭州東門焚
燒閭閻皷噪而進藏用引其精卒設伏於途羸師張之
使入死地然後整堂堂之陣以薄其壘使左廂兵馬使
潭州長史李澄為左軍左第一將張巖光先鋒將李强
李陵等佐之都押衙髙幹為右軍左押衙楊履和都虞
候魏守寂佐之左第二將皇甫山栖左三將梁朝康承

寂左四將吳季之李楚玉顔光𦙍等督游軍之騎以彌
縫其闕表裏合戰奇正夾攻以將帥之餘勇因黎元之
積憤奮皆敢死登必争先赤羽交而三軍風生金鼓鳴
而萬夫氣作自夘至午覆而敗之神扶電怛雷落山破
噍類無餘隻車莫返鋒鏑之血朱殷長江甲齊崇山屍
作京觀實賴陛下聰明齊聖與日月合故能睿圖發於
罇俎而威靈加於逺方臣等盡敵如拾芥成功如指掌
惡氣沴祲掃蕩無日海隅蒼生比屋何幸無任


　　為江東節度使奏破餘姚草賊龔厲捷書表

　　臣聞皇天分時秋為司殺王者立極兵以禁暴唐虞有
共工苗民之患殷周有鬼方昆夷之戰蓋蠻夷猾夏自
古有之自頃蕃冦作逆吳越震恐龔厲父子乗間起兵
刼明州之人略餘姚之地負阻海口憑陵江干蟻聚偷
安蠶食分給屬王師北伐未遑南征逮兹二春侵掠益
甚將擬復東甌故地窺南越僭迹邊邑黎庶為之騷然
臣方荷推轂之寄懐盡敵之計思所以扶乗天威圖制

逺略料其貪而無整勇而無剛鳥散獸聚不足當堂堂
之陣山?海匿不足用桓桓之師難以力制易以計滅
臣遂遣軍將潘景蘭領輜䭾數十輩偽為商旅傍山谷
往來以餌之又遣軍將吕道光領拍(音博)刀手一百人取
其便道為伏以待之遣軍將左璋率弩手一百五十人
為左翼軍將余能變率弩手一百五十人為右翼皆三
吳良家百越勁卒争賈餘勇樂於尸戰蓬頭突鬢焱騎
火烈相為輔車夾敵之路又遣軍將張思覽率拍刀手

一百人為中軍操中權之制以節其進退以三月二十
九日至青煙洞口果如臣䇿賊遂出山先者遇伏鼓噪
合戰於是奇正畢舉四軍來攻賊衆奪氣不知所守鳴
鞞雷動飛鏑雨集轉戰四十里殺其三百餘人龔厲尚
稽天誅且偷晷刻收合餘燼八九十人更登髙堽背山
借勢張思覽等連弩亂發引軍合圍天聲揚而勇士厲
銳氣作而妖星隕遂斬元凶父子擒其妻孥餘黨僵仆
原隰脂膏草莽猶恐蔣潢翳薈尚有伏姦遂攪山捜谷

刮野掃地傾其巢窟返斾而旋累載逋誅一朝撲滅非
陛下聖謨神策與天合契制勝兩楹加威四海則安能
剪豺狼如拉朽掃欃槍如拾芥使吳越乂安江漢澄廓
臣受鉞未幾覩兹成功無任慶快之至謹差攝福州泉
山府别將左璋奉㨗書以聞并齎逆賊父子頭奉獻伏
望懸之藁街以示百姓其餘首級於當州梟示訖所獲
賊物各令分賞將士器械官收山海餘妖自取誅滅既
非强敵不足叙功謹録奏聞


　　為張洪州謝上表

　　臣某言伏奉某月日勅除臣使持節都督洪州諸軍事
洪州刺史充洪撫等七州都防禦觀察等使臣才不如
人位忽過量仰戴天造兢然自失臣某誠惶誠恐頓首
頓首臣往歲禄山以盜泉飲臣臣受禄山之辱而不能
死陛下以鴻私活臣臣荷乾坤之施而不能荅徒竊寵
禄三典藩郡至如俗阜不擾人或小康此實堯風被物
比屋日用敢貪天功以為已力不謂陛下奬勸是務以

臣為勤自春徂秋凡三錫命九州之伯臣忝其一况豫
章重鎮荆揚奥區五嶺控其南九江在其北連帥所統
安危是繫分憂之寄豈臣足當負荷恩輝懼殞越於下
今以某月日到所部上訖謹當靖恭守位夙夜在公宣
皇猷以導風俗仗天威以訓師旅庶以四境無虞百姓
輯睦為報力不足則繼之以死臣之分也敢有二事臣
無任

　　為獨孤中丞天長節進鏡表


　　臣某言臣仕於太上聖皇之朝早䝉寵秩位至剖竹任
兼干城摩頂至踵皆聖皇所錫陛下又不以臣菲薄加
臣憲威殊私降臨榮命重疊臣頃雖罄誠竭節竟未能
夷凶静難思所以仰酬天造緬邈無階以去年五月五
日於淮陽鑄上件鏡欲獻之行在為聖皇夀冀申犬馬
之意臣子之心屬豺狼方熾道路艱阻懇願空積上達
無由今宸極正而乾坤貞觀驚塵收而日月開朗當白
露盛序之秋是黄河澄清之日臣幸逢佳節願展微誠

謹遣某乙進上件二鏡一獻聖皇一獻陛下輒以愚懇
上續聖夀臣伏以聖皇執契垂化有如金玉之式陛下
時乗馭天騁飛龍於國步臣故以金龍飾鏡以表聖德
伏冀纎塵莫翳朗鑒長懸挂仙臺而如日之昇含品物
而無私不照而臣之肝膽亦庶呈於此輕黷宸扆戰越
交深臣無任

　　為獨孤中丞讓官爵表

　　臣聞任非其賢則負乗之冦至寵過於分則尸素之患

生所以建官者必惟賢是擇就列者亦量力而處臣幸
以駑蹇遭逢盛明頃當遏亂之日謬以専城見委雖常
嘗膽厯年然未有以報國陛下奬臣微効驟加崇班以
執憲剖符之職兼推轂授鉞之寄位至十連澤及三族
臣豈不知踰涯越分冒寵叨榮顧凶黨尚存王師未戢
當聖主宵衣之日非臣子釋負之秋是以勉勵疲朽不
敢陳讓然爾來竟未能奮一奇展一策掃蕩冦賊仰酬
恩私而事乖誠願又加風疾無功而當厚賞抱病而處

大藩尸位曠職臣實増懼今聞大軍長驅已濟河圍鄴
祅氛沴氣朝暮廓清聖朝方當槖弓矢而休牛馬捜俊
乂以備鴛鷺豈臣菲薄之質疲薾之身所宜猶握兵要
仍居寵秩使上黷朝倫下速官謗以臣固陋猶知其不
可况陛下聖心乎伏乞特降睿慈矜臣尫瘵許臣停官
養疾以避其賢良則慺慺餘生於兹幸甚臣無任

　　為獨孤中丞謝賜紫衣銀盤椀等表

　　臣某言今月十九日越州長史盧漸至伏奉某日月勅

書特賜慰勞聖藻御札降臨自天二十三日中使劉光
俊至又奉宣口勅賜臣衣一副銀盤椀等各一兼百索
一筒紫衣十副分賜用命將士端午續命推心而澤流
萬里頒賜而慶及三軍臣等捧戴恩渥殞越是懼臣某
誠惶誠恐頓首頓首臣拔自周行見委戎律受金鉞分
竹符荷天之寵嵗一周矣竟未能䖍奉廟畧誅鉏殘冦
使邊烽尚燃戎馬未却臣之罪也陛下不以臣官非其
據任重於力而驟降殊榮累加厚賜天文下矚而星辰

爛燦宸翰俯臨而煙飛雲動况盤盂器用章服繒綵賜
臣為夀施及行間投醪之恩未足言醉挾纊之德曽何
喻暖臣等雖勉勵忠勤誓清塵霧然絲髮之効未展雨
露之渥亟加揣分循涯臣懼深矣謹當宣皇恩以勵將
帥奉師律以練甲兵必使江海無虞士卒知訓然後畢
力殄冦以答鴻私臣無任

　　謝濠州刺史表

　　臣及言臣伏奉今年五月一日勅授臣使持節濠州諸

軍事濠州刺史臣頃待罪禮官備位郎署職曠無補増
懼且媿陛下不以臣愚擢居二千石之列今之刺史古
之諸侯州人安否繫在一吏臣非其才無以稱㫖奉詔
之日懼又甚焉以閏六月十二日到所部上訖惟當奉
宣聖猷竭誠帥下瞻戀天造酬効無階無任

　　謝舒州刺史兼加朝散大夫表

　　臣及言臣奉七月十八日勅加臣朝散大夫使持節舒
州諸軍事舒州刺史充當州守捉使兼知淮南岸當界

縁江賊盜等臣典濠州無政可紀人幸不擾時和所致
流者稍復年登之力臣敢貪此以為已能陛下過聽驟
降殊奬既増之秩又命以服無德受賞媿孰甚焉仰戴
皇渥且榮且懼今以九月二十七日到州上訖經積年
冦盜瘡痍之後百姓流窳十不一存臣以奉宣聖慈與
之休息勞來鰥寡薄其徭賦是以招攜亡者撫柔存者
庶經秋之後頗或安集非曰能爾冀竭力焉臣無任

　　謝加司封郎中賜紫金魚袋表


　　臣及言伏奉三月一日勅加臣檢校司封郎中使持節
舒州諸軍事兼舒州刺史充當州團練守捉使仍知淮
南岸當界縁江賊盜賜紫金魚袋殊榮厚渥驟鍾臣身
且喜且駭以媿以懼臣聞堯舜建官三考黜陟漢代二
千石以循良稱者於是有璽書勞勉増秩賜金之制臣
到官始半嵗職事未有所補見在户口纔肯地著其中
鰥寡疲弱不能自存者十猶六七徵遣征賦未嘗及期
此臣政不逮力不任之効獲宥罪戾幸固深矣豈謂皇

恩驟降復以古典命臣加位授服寵過臣量伏讀詔㫖
懼孰大焉此則古荆舒之地詩人懲其剽輕復當賊冦
䖍劉比屋流亡之後其人心已難安易動况加徭役稅
歛日不獲已緩之則驕急之則散輯柔底綏之道尤非
愚臣所及伏思夙夜勉勵力安斯人省事以慰其愁示
信以杜其諍亦冀俗稍務本人漸足食使貢賦之入嵗
増月長三嵗大比以版圖歸於有司犬馬之心也敢有
二事臣無任


　　謝常州刺史表

　　臣及言臣伏奉去年十二月二十三日勅授臣使持節
常州刺史充常州團練守捉使臣伏以江東之州常州
為大陛下不以臣不肖拔臣於羣吏之中以考則年未
久以勞則功無可録而除拜之次加於人一等臣及誠
惶誠恐頓首頓首臣往嵗嘗忝諫官厯博士尚書郎之
秩雖備嘗獻納累黷天聽竟無絲髮禆補明盛及典濠
舒二州出入七年又不能副陛下政平訟息與我共此

之歎至如流人自占旱不為災實由陛下當勤恤之初
下哀痛之詔寛減租稅入三分之二是以和氣傍感災
變為福福流臣州人是以乂臣寧敢貪天之功以為已
力今陛下賜臣詔曰斷獄嵗減流庸日歸以人俗之豐
給當淮湖之災旱陟爾明効宜列中朝臣無其實謬奉
殊奬伏覽聖㫖惶悚隕越况陛下厲精百揆之始日以
堯吁舜咨傍求俊造或經時不除一吏除必以公才為
茍非其人位不虚授縉紳之輩僥幸望絶臣當如此獨

荷榮寄人之多幸將自臣始致冦速謗實憂自貽今以
三月十七日到州上訖雖顧勵疲鈍増修吏職懼力不
逮上累皇明奉詔夕惕且慙且駭無任

　　常州奏甘露降松樹表

　　臣及言臣州内㕔東階下二松樹自今年十月十三日
夜至今月十八日夜前後二十七度甘露下降樹根枝
葉霑灑皆遍潔白凝沍味同飴密餘溜滴地委積成泥
傾州官吏咸共榮觀臣謹按鶡冠子云聖王之德上及

太清下及萬靈則甘露下瑞應圖曰王者德至於天則
甘露降松栢陛下實行慈儉懐柔逺近無為之政與太
古同風故天地氣和合而呈瑞况休徵感應之始當陛
下降生之日皇符昭晰天意炳煥蓋表聖夀寶厯將與
天比崇臣為州三年無績可紀疲朽何幸目覩禎祥臣
無任喜忭之至謹奉表以聞伏望宣付史館











　　毘陵集巻五

