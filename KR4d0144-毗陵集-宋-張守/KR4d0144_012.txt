







　　欽定四庫全書

　　毘陵集巻十二

　　唐　獨孤及　撰

　　墓誌下(十一首)

　　唐故右金吾衞將軍河南閻公墓誌銘(并序)

　　唐故范陽郡倉曹參軍京兆韋公墓誌銘(并序)

　　唐故商州録事參軍鄭府君墓誌銘(幷序)

　　唐故虢州𢎞農縣令天水趙府君墓誌


　　唐故衢州司士參軍李府君墓誌銘(并序)

　　唐太府少卿兼萬州刺史賀若公故夫人河南
元氏墓誌銘(并序)

　　唐新平長公主季女姜氏墓誌銘(并序)

　　唐前楚州司馬河南獨孤公故夫人博陵崔氏
墓誌銘(并序)

　　唐司直博陵崔公故夫人趙郡李氏墓誌詺(并序)

　　唐萬年縣尉崔肅洌故妻李氏墓誌銘(并序)


　　唐故天水趙琚墓誌銘(并序)

　　墓誌

　　唐故右金吾衞將軍河南閻公墓誌銘(并序)

　　公諱用之逺祖曰文周昭王瑕之昭也生而手有文曰
閻康王竒之命封閻城文四十五代孫滿仕後魏太祖為
諸曹大夫自馬邑家河南其裔孫慶在隋為少司空慶
生毘毘生立本立徳唐永徽中立本為中書令立徳為
工部尚書立徳生𤣥邃以司空尚書之餘裕也官至澤

州刺史邃生巨源嘗宰射洪有仁政射洪人詠歌之公
射洪第二子也温毅遜直亷恪寛信讀論語老子周易
被服其教初仕彭州參軍嘗攝督郵一日糾按本州愆
謬不法數十事太守徐知人以為材後有詔擇舍人以
公魁偉爽晤有醖藉乃登其選㑹戎侵我天子方愛人
息戰將以辭讓屈之詔公使西域以王命喻禍福戎人
頓首請罪介馬不汙戈鋋不用而戎軍却遷右衞郎將
知引駕仗金吾將軍李質上殿不解佩刀公呵下殿陛

請按以法左右皆震悚自是環衞加肅先是有司以三
衞執扇登殿引蹕公奏曰三衞皆趫悍有材力不當升
階陛邇衞座請以宦者代上曰可遂為故事天寳二年
冊拜公長女為皇子羲王玭妃加公左驍衞將軍遷榮
王傅初𤣥宗懲諸侯王之國任事率多驕蹇不奉法度
而人受其害故開元之後皇子皇孫雖荷封建之命未
嘗離阿保之手悉無出宮閤任卿大夫者公以為王居
深宮則傅相職廢上疏陳古義謁請諸王申輔導之禮

議雖廢格上以為忠公以白首位為將軍諸侯傅太夫
人尚無恙以銀印赤韍侍朝夕膳色難無違時人榮之
太夫人捐館舍禮五十不毁公泣血死孝既免喪天子
復因以端士俾傅夀王加朝散大夫上幸温泉經時未
還宮京師人望屬車咸懷怨思公獻四言詩十二章諷
諫優詔褒歎後遷左金吾將軍天寳十五載二京覆没
公為戎所獲明年戎師奔然後以初服秋歸至徳後二
年十二月終于京師春秋五十九夫人雍州司倉參

軍博陵崔眘言之女專靜沖懿慈惠而明用徳禮以佐
君子有古風烈亦天鍾其仁不逺其算年若干月日殁
於私第殁六載而公薨俱權窆少陵原有四子寧寀宰
宣以家之不造世故之無寧歲也銜恤茹血不克襄事
者九載廣徳中寀以監察御史領高陵令明年辭職始
卜葬於故原吉乃歲在丙午十一月日遷兆合祔焉嗚
呼惟音形事業悉如化往獨陳迹與丘墓存焉非金石
則無以示久逺故表而銘之孝子之志也其辭云


　　郁郁金吾洵美且温事君之忠資於愛親以徳資身其
祉宜繁彼美輔佐儀刑閨門禮樂是悦孝慈是敦百歲
之後合徳九原獨以令軌垂諸後昆

　　唐故范陽郡倉曹參軍京兆韋公墓誌銘(并序)

　　永泰二年五月七日有唐故衢州刺史魯縣子京兆韋
璆第三子范陽郡倉曹參軍諱元誠葬於少陵原先塋
夫人范陽盧氏祔焉從周禮也公少時為坊州參軍厯
襄州司法試守棗陽縣令真授蒙城令凡五遷至范陽

倉曹初安禄山以范陽叛刼脅元元以殺整衆士之因
官因居而困窘顛躓墮圍中者數千計凶威所及不死
則汚公掾吏也在偽署伍中溷跡佯狂冀以病免盜憎
之乃加害焉春秋若干夫陽九㑹厄天地鞠凶燎火炎
炎玉石何訴是歲天寶十五載也嗚呼人皆筮仕必以
亷平公幹稱於州里人誰無死死則名不辱志不奪不
嚥盜哺以易其生生且不茍其事君事親之禮不待史
氏而自明矣在官必聞則居家正身與朋友臨財之節

可知矣有子曰彤龍鍾﨑嶇於阻險之中十年不克返
葬哀有何極歲在乙巳冬某月始跋涉太行恒山之路
以公之喪至自某郡公季弟吏部郎中元曽既得吉卜
痛天倫之懽莫之追也願以兄之忠於君恪於官友於
家之徳之美以播後嗣庶幾陵岸遷而徳音不磨謬以
及為習於禮者故使為志其辭曰

　　天地横隤三象霾兮梟獍擇肉鸑鷟懼兮明夷於飛罹
其故兮美玉寧折質不汚兮子子孫孫荷餘裕兮


　　唐故商州録事參軍鄭府君墓誌銘(并序)

　　公諱密字慎微榮陽開封人也初韓哀侯滅鄭羣公子
奔陳宋間始以國為氏惟桓公武公之徳盛故國除而
其姓彌大厯漢魏晉迄於今冠冕婚姻世莫與京公其
裔也齊中書監南兖州刺史諡曰平諱述祖公之六代
祖國朝衞州刺史府君諱某公之大王父也博州刺史
府君諱某晉州臨汾令贈太常少卿府君諱某公之祖
禰也公貞方介直勤而愛人初仕趙州栢鄉尉所莅不

過一扄而政行一邑亷使省風俗至趙趙父老率吏人
數千遮道稱公之能識者韙公材且得衆滿歲歸洛陽
家於鳴臯山南趣深險以避安禄山之難親故數百家
攜老幼往依之公悉發竇窖無親疎皆仰給餓者窘者
得公全活先是累歲力耕致粟至千斛至是而盡談者
稱公之義二京返正天子選賢守相令長將蘇瘡痍之
人殿中侍御史王政以公充賦拜商州洛南令數月訟
平賦均監察御史李椅殿中侍御史王延昌御史中丞

元公載並表言其狀詔書襃稱加公夀王府户曹參軍
洛南如故無何遷上津令專知轉運水陸漕輓邦都移
用賴公而濟徙大理評事商州刺史盧浦以公前後課
績條奏遂以本官兼商州録事參軍御史中丞王延昌
表公才任御史奏未下㑹疾終於位春秋五十是歲廣
徳元年八月七日也其年權窆於商州夫人清河崔氏
某之女生子雅弟幹大厯九年歲次甲寅十一月某日
返葬於洛陽北邙山某原禮也公世業尚文伯仲皆才

公尤深於詩言合麗則究縁情之美天性孝悌檢身端
方居官亷恪其家道足以勸所不至者位止於中士夀
不過知天命命矣夫公母弟尚書刑部郎中宣秘書省
著作郎寳以其兄之徳善授牘於及及跪讀三復敢以
實録刻石其詞曰

　　緇衣之宜敝予改為蔚彼明徳䕃此本枝乃公乃侯典
則是貽藂祉於公實生令儀試吏栢仁嶷然忠規清不
奪節剛不干時以道䝉難處險若夷臨財務施依者如

歸匪愛千鍾仁為吾師亂已運開乃從縶維先禮後刑
以牧㷀婺商於之人家肥俗移督郵廷評九仭之資曷
云不淑命夭功虧明畧未申詒痛所知吉凶匪忱今古
同悲桐鄉之愛懷縣之詩令問顒顒子孫承之

　　唐故虢州𢎞農縣令天水趙府君墓誌

　　府君諱令則字某天水人也其先造父實佐周穆有平
徐偃王之勲因封命氏至晉而大以成季宣孟之慶故
家化為國及武靈而稱王語在太史公趙世家秦滅諸

侯使趙王嘉子公輔主西戎戎人懷之子孫因家隴西
世為天水著姓其源逺矣曽祖元楷隋殿中監工部尚
書淮安公祖崇基國朝岐州郿縣令符璽郎右衞長史
烈考慶逸正議大夫許州長史府君長史第二子也好
古博學涉獵百家之言善屬文尤注意詩賦外剛毅峭
直内温良而仁率由天性果於行已起家幽州薊縣尉
敏洽强濟聞於河朔以直道事人忤幽州刺史張守珪
貶封州開建縣尉遇赦遷建州建安縣丞稍移湖州安

吉縣丞天寶九載選授虢州𢎞農縣令𢎞農甸服也地
邇賦殷號為難治府君治之如冶家刑以肅淫怠徳以
哀鰥寡為政期年邑民知方三歲績成人無不均不安
之患虢人頌之解龜後貧無餘資因遊方河朔㑹天寶
十五載幽都為戎薦瘥鍾運明夷垂翼至徳二載某月
日遇疾終于某州春秋若干嗚呼民莫不穀我獨百罹
才如府君胡不朋三夀綏百禄而生世坎壈殁身喪亂
若之何不弔命矣夫夫人河南獨孤氏朝請大夫汝南

郡長史府君之孫武功縣丞府君之女明哲柔懿實天
生徳結帨宜室四十有四載内修法度輔佐君子躬勤
慈儉以化閨門趙氏之家肥族睦繄夫人是賴有子若
干人訓以義方咸能被服文藝幹父之蠱使有徳者必
夀夫人宜登期頥奈何不淑遽奪長算天實不信人烏
徼福大厯十年五月二日寢疾終于郿縣官含春秋六
十有七嗚呼哀哉長子湖州安吉縣丞琪琪弟某官瓘
蘇州嘉興縣丞璒太子舍人兼京兆府郿縣令玕晉州

臨汾縣尉珮臨晉縣尉珦珦弟玘是歲秋八月某日奉
府君夫人之喪合祔於京兆某原禮也府君有集若干
巻遐逺之志見於詞矣若言行才業官族歲月非銘無
以示後裔也故著於石

　　唐故衢州司士參軍李府君墓誌銘(并序)

　　公諱濤皇唐太祖景皇帝六代孫也曽祖道立嘗典陜
濟陳二州刺史封高平郡王祖景淑畢國公父仲康官
至尚書主客郎中楚州刺史世秉懿徳為公族領袖語

在皇室譜公純孝忠厚貞信亷讓直而遜明而晦朴而
不固靜而應物克已復禮時然後言筞名居官清畏人
知弱歲好學篤志經術專戴氏禮晚節耽太史公書酌
百代之典故以輔儒道以經明行修宗正寺舉第一初
仕許州臨潁縣主簿厯宋州宋城縣尉皆以恭寛信惠
聞於千室議黜陟幽明者謂公文行吏事宜登三臺㑹
河朔軍興避地江表相國崔渙承詔署衢州司士參軍
於時五府辟召之權移於兵間務茍進者多由逕而致

顯位公儉徳正志安貞俟時未嘗以得喪夷險蔕芥方
寸視榮辱晏如也論者高之乾元二年某月日寢疾終
於揚州春秋若干某月日權窆於衢州嗚呼人可以師
表搢紳而無貴仕禮可以軌範風俗而不遐夀沖用休
績巻而未形溘與化往使善人相弔嗚呼哀哉公殁後
十有二載從父弟涵以宗室柱石為御史大夫按節江
東時痛仁兄生不登公侯卿大夫之位殁不備踰月外
姻至之禮遂茹哀筮日減月俸以庀喪具由是大厯九

年夏四月二十七日公長子居介及居佐居敬居易奉
公之輤柩歸葬於洛陽先使君夫人宅兆之側凡今孝
乎唯孝友於兄弟者於此乎觀禮及謂知公者宜莫若
懿親今將以無媿之詞申報幽路故作銘以紀於石其
詞曰

　　天地方否君子安卑世道既夷隟駒莫追仁而不夀才
既無施積善必慶天何余欺䄡䄡裳帷泝江絶淮蒼蒼
故山玉樹斯埋死喪之威弟兄孔懷令徳家風與天壤

偕

　　唐太府少卿兼萬州刺史賀若公故夫人河南
郡君元氏墓誌銘(并序)

　　夫人諱某魏景穆皇帝九代孫也祖諱某皇朝贈太子
少保父諱某克荷前烈不幸早世夫人在孕而孤鞠育
於叔父相國潁川公天機聰明生知仁孝被服法度綜
習文史年十四嫁河南賀若璿璿積功勞剖符為郡夫
人輔佐以副笄宜室能睦其族且勸以義而風藻禮範

儀刑閨門晚節厭離心垢嚴持禪誦而道機未𢎞夀量
有極永泰元年三月某日終於渠州享年若干嗚呼以
夫人之柔明孝慈温惠淑茂況承景穆之餘裕少保之
貽則季父當國良人專城河潤澤及福綏宜逺胡弗眉
夀鍾是短厯潁川公之慟其可既乎大厯二年二月二
十二日反葬於京兆鄠縣之某原宜列景行詒於彤史
恐陵岸或遷音徽將沫故月而日之銘諸堅石葢猶父
之志也其詞曰


　　人亦有言天祚明徳於嗟邦媛未階夀域家節既成蕙
芽方植仁而無報為善者惑夜臺超忽神斯冥黙貞石
有磷徳音罔極

　　唐新平長公主故季女姜氏墓誌銘(并序)

　　乙巳歲四月二十六日有唐新平長公主季女姜氏卒
於京師昊天觀五月六日葬於某原長公主歎季女姿
度榮茂温惠淑慎能循女師之訓動中禮範其曾祖柔
逺位至尚書地官侍郎祖皎以勲舊厯太常秘書剖符

封楚其父慶初能踐修祖考之耿光嗣爵舊國復居太
常𤣥宗其外王父也肅宗其舅也天池波瀾澤潤本根
謂徳鍾下錫祉與夀宜君子家室且貽芳於彤管乃未
笄而夭命也夫嗚呼窈窕專柔含徳而未形雖當鵲巢
小星采蘩殷雷之徳今已矣夫史氏蔑由記之矣長公
主之慟其庸可及乎故月而日之銘諸堅石其詞曰

　　思孌季女生於公族禀懿徳兮天世其禄不遐其福胡
不淑兮彭殤同躅數不可續哀靡極兮


　　唐前楚州司馬河南獨孤公故夫人博陵崔氏
墓誌銘(并序)

　　夫人諱某博陵安平人也曽祖恭禮國朝駙馬都尉延
齊易州三刺史封博陵郡男祖興宗饒州長史考雋亳
州臨渙縣丞夫人少孤在家以純孝稱既笄莊明而賢
柔順有識年若干歸於獨孤氏奉蘋藻供祭祀事長撫
幼糺合宗族敬恭而誠孝愛備至動必由禮非法度未
嘗踐也生子四人教之以義方夙夜貞厲家道以正娣

姒服其義親戚稱其慈天不降𠂻於我大厯八年十一
月某日享年若干殁於夀州少長行哭六姻涕泗傷夫
人有宜室之美勸義之明而司命奪其長算使徳與夀
反嗚呼哀哉明年十一月日公使長男勣奉夫人之喪
返葬京師某原先塋之側禮也刋石以誌庶徳不朽其
銘曰

　　夫人之徳柔明淑慎從夫以禮承筐以順奉若家節率
由彛訓遐福是期溘至何迅謂仁者夀天實不信同塵

彭殤歸根大運於以刋石永播淑問

　　唐司直博陵崔氏故夫人趙郡李氏墓誌銘(并序)

　　夫人諱某趙郡人也皇朝徳州將陵縣令銛之長女天
生柔懿齠齓知禮年十六歸於崔氏丕承宗祀䖍恭中
饋謙敬恭儉貞固淑温閨門化之宗族以睦生一子年
十一而殤有女四人長女夭於襁褓次女適范陽盧履
純第三女適河南獨孤及年若干早世少女適樂安蔣
鎮皆柔明好禮淑慎有徳循度勸義雖造次不違仁實

夫人之教訓也輔佐君子三十有九年夙夜靡違家道
以正向使神祐正直天報徳善宜登期頥與君子偕老
嗚呼不造春秋五十四而殁凡所顧復大半道夭撤琴
瑟之日無兒主祭徳與事反哀有何極嗚呼哀哉是歲
十月某日卜宅兆於某山某原追紀往行以志幽石禮
也及忝婚姻之故嘗瞻清懿逝殁相尋報徳靡及敢不
備書實録期於不朽其詞云

　　莊敬柔順婦行之極抑抑夫人秉是懿徳衿鞶為戒蘋

藻惟職四始之美六姻是式仁而必報當躋夀域天實
匪忱古今同惑變化忽怳音徽㝠黙闑右遺範是效是
則

　　唐萬年縣尉崔肅洌故妻李氏墓誌銘(并序)

　　夫人其先隴西人也皇唐高平郡王道立之𤣥孫畢國
公景淑曽孫祖仲康開元中為尚書主客郎中楚州刺
史父濤以貞信篤行為宗室冠冕厯宋城尉衢州司士
參軍而殁徳重而行不稱啟手足之日為守道者所痛

夫人吾之姊子也稟氣於家君之中和母氏之柔明故
姿度淑茂恭儉謙順天性孝慈聰慧有識讀書善鼓琴
造次必以禮自持莫見其喜怒之容言歸於崔以徳宜
夫事姑禮節儀刑閨梱輔佐之美六姻是瞻有識者謂
當有鵲巢之貴鮐背之夀天則反是使春秋二十七而
終醫不至歟命有極而然歟適來適去皆忽然歟吾痛
且惑傷悼之不足故形於文且遂為志其文曰

　　爾徳爾容天實爾鍾爾志爾年天胡不從勸義孤望歸

安跡絶哀哀母氏泣盡繼血刻字此石紀爾芳烈

　　唐故天水趙琚墓誌銘(并序)

　　琚字遙憐𢎞農令府君第五子厥生之初㑹府君先有
封州之役契闊萬里愛而不見故遙以字之太夫人顧
之復之訓視加等及長温厚孝謹文敏好學美姿儀有
材藝戊戌歲十月以櫛縰笄總從府君涉河十一月卒
於深州嗚呼未婚未禄夭殀是絶不見其成六姻所痛
大厯五年八月某日葬於洛陽先府君塋之次禮也其

銘曰

　　彭氏殤子其夀未易歎子之往死生艱躓末如之何刻
石以記





　　毘陵集巻十二

