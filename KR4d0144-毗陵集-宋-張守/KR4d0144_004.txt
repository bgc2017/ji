







　　欽定四庫全書

　　毘陵集巻四

　　唐　獨孤及　撰

　　表上

　　代文武百官賀芝草表

　　賀擒周智光表

　　賀袁傪破賊表

　　請降誕日置天興節表


　　賀櫟陽縣醴泉表

　　賀太陽當虧不虧表

　　賀潞州芝草嘉禾表

　　諫表

　　為李給事讓起復尚書右丞兼御史大夫表六首

　　為譙郡唐太守賀赦表

　　為張濠州謝上表

　　表上


　　代文武百官賀芝草表

　　臣某言臣等伏見開府儀同三司魚朝恩奏含暉院及
白華亭院内並芝草生者臣等謹披圖按諜竊考前志
葢王者以道莅天下而德及庶物則有神木靈草儲祥
効異陛下賢聖恭儉慈仁愛人開闡學校尊教勸德將
以五經根本庶政風化所浹人神以和和氣傍感蒸而
為瑞不然豈靈芝菌蠢異處同植不産他宇必於宸居
曄曄九葩之蓋煌煌三秀之質盖表陛下之欽明光宅

以人文成化靈根碩茂萬葉無疆神應炳然天意如荅
臣等獲忝朝列幸覩禎祥臣無任

　　賀擒周智光表

　　臣等言臣聞征而無戰王者之師也將而必誅春秋之
義也臣伏見周智光傲狠頑虐昏迷猖狂敢専生殺之
威以慢王度崇飾姦慝之志自干天誅陛下謂罪在已
躬視人如子永言式遏之義不得已而用師而將纔受
鉞兵未血刃已梟元惡之首載安舊汚之俗昔漢征黥

布望陳而憂殷伐鬼方積年乃尅豈若陛下朝命將帥
夕殱渠魁制勝神速從古未有臣等無任

　　賀袁傪破賊表

　　臣某等言臣等伏見河南副元帥行軍司馬太子右庶
子兼御史中丞袁傪露布奏今年五月十七日破石埭
城賊方青并降烏石山賊陳莊等徒黨二萬五千五百
人者臣聞聖人之生不能使大盗不起故唐虞之代時
則有三苗之師姦究草竊為患舊矣山賊方青等蕞爾

狂狡敢干天誅聚椎剽之徒謂險逺可恃作為虵豕以
薦食勾吳乃有跨據大江吞噬東土之計七州之地人
罷耕織百姓業業全活無所陛下方銳志於偃武不得
已而用兵乃命將受畧使先勝後戰故傪等役不再舉
而師有成績巢窟皆傾俾無遺類詿誤之輩得返故業
汙俗更始流人汔康此三代之舉也非陛下齊聖格天
文思柔逺豈能底綏盜亂如此其速臣等幸覩成功不
勝大慶臣無任


　　請降誕日置天興節表

　　臣某等言臣聞天有春秋冬夏之氣時也時有分至啟
閉之候節也至若寒食上巳端午重陽或因人崇尚亦
播為風俗况厯運光啟聖人降生固宜紀載震之辰與
八節同號故𤣥宗生日命曰天長節肅宗生日命曰天
平地成節並以飲食宴樂布慶萬方使賜及同軌風流
後代陛下纂祖宗純懿與天地同德禮樂克修憲章咸
備而誕聖之日未有嘉名將何以表出震之期慶流虹

之瑞率土延企思扇舊風是以臣等顒顒不勝大願願
以十月十三日為天興節其王公士庶上夀作樂悉如
開元乾元故事上以殷薦崇先天不違之德下以布澤
錫萬代無疆之休使知鳯鳴河清實在兹日臣無任

　　賀櫟陽縣醴泉表

　　臣等言伏見京兆尹李勉奏櫟陽縣有醴泉湧出飲之
者痼疾皆愈臣聞王者澤周庶類則神降百祥天地之
心去人不逺陛下厚德載物與坤同符以善利人如水

潤下故后土獻瑞湧泉療疾靈源酌而不竭沈痼飲而
皆痊勿藥之喜萬人是賴仰窺天意豈不以是彰陛下
之德施乎不然何衆庶顒顒强名聖水彼丹井朱草白
麟赤雁徒稱太平之瑞未聞功施於人方之聖泉豈喻
神異臣等無任喜慶之至

　　賀太陽當虧不虧表

　　臣某等言伏見今月一日雲物隂晦太陽當虧不虧者
臣聞殷太戊宋景公皆修德立言而妖變為福陛下以

日月薄蝕勞謙惕厲而災不勝德雲為垂隂若天降衷
使其謫收不見易象曰既憂之咎不長也臣等無任慶
戴之至

　　賀潞州芝草嘉禾表

　　臣某等言臣伏見陳鄭澤潞隴右節度使奏潞州使院
行軍司馬裴政㕔梁柱上生紫芝草七莖長子縣厚載
鄉生嘉禾兩莖同一穗者臣聞靈芝嘉禾太平之瑞昔
在周漢嘗表休徴當時福應疾如影響今庶政方乂而

二瑞薦臻是天降殊祥用彰有德豈非陛下實持慈儉
輯柔逺邇克俾天下和平當如周漢之盛乎神祗景貺
實堪昭晰彼唐叔之獻與齊房之歌明德所感古今同
契臣無任

　　諫表

　　臣某言伏見陛下屢發德音招延獻納使左右侍臣得
直言極諫忠謇者無不聽狂訐者無不容又辛丑詔書
詔裴冕崔渙等十有三人集賢殿待制以備詢事考言

之問此並五帝之盛德也而臣以目睹生則幸矣然頃
者陛下雖容其直而不録其言進匭上封者大抵皆事
寢不報書留不下但有容諫之名竟無聽諫之實遂使
諫者稍稍自引鉗口就列飽食偷安相招為禄仕此忠
鯁之士所以竊歎而臣亦恥之十室之邑必有忠信如
孔丘者况以朝廷之大卿大夫之衆而陛下選受之精
假令不能如文王之多士堯舜之比屋其中豈不有温
故知新可使懋陳政要而億則屢中者乎陛下惟虛存

其儀令條奏不曠及議政之際曽不採其一說堯之疇
咨禹之昌言豈若是耶昔堯設謗木於五達之衢孔子
亦曰以能問於不能以多問於寡又曰丘也幸茍有過
人必知之然則多聞闕疑不恥下問聖人之心也臣不
勝大願願陛下試以堯孔心為心日降清問啓其𢎞說
不可者罷之可者議之於朝與執事者共之知之必言
言之必行行之必公則君臣無私論朝廷無私政天下
無私是陛下以此辯可否於獻替而建太平之階可也

况國體乎自興師不息十年矣萬姓之生産空於杼軸
擁兵者第館亘街陌奴婢厭酒肉而貧人羸餓就役剥
牀及膚長安城中白晝椎剽京兆尹不敢詰加以官亂
職廢將惰卒暴百揆隳刺如紛麻沸粥百姓不敢訴於
有司有司不敢聞於天聽士庶茹毒飲痛窮而無告今
其心顒顒獨指梅望於麥麥不登則易子齩骨可跂而
待眠於焚薪之上豈危於此陛下不以此時軫薄冰朽
索之念厲精更始思所以救之之術忍令宗廟有累卵

之危百姓悼心而失圖臣實懼焉及去嵗十二月丁巳
夜中星隕如雨昨者清明降霜三月苦熱寒署氣候錯
綜顛倒沴莫大焉豈下凌上替怨讟之氣焰以取之耶
不然天意之丁寧譴誡以是警陛下陛下宜返躬罪已
傍求賢良者而師友之黜棄貪佞不肖而竊位者下哀
痛之詔去天下所疾苦廢無用之官罷不急之費禁止
暴兵節用愛人罔使宦官亂國政佞言敗厥度兢兢乾
乾以徼福于上下必能使天誠感而神心應反妖災以

為和氣彼太戊桑糓宋景熒惑焉足為陛下道哉臣一
昨陳奏請減江淮山南等諸道兵馬以贍國用陛下初
不以臣言為愚妄許當施行然及今竟未有沛然之詔
臣竊遲之今天下惟朔方隴西有吐蕃僕固之虞邠涇
鳳翔等兵足當之矣自此而往東洎海南至畨禺西盡
巴蜀萬里無鼠竊之盜已積嵗矣而兵不為之解傾天
下之貨竭天下之糓以給不用之軍而為無端之費臣
不知其故假令居安思危用備不虞自可於阨要之地

少置屯禦餘悉休之以其糧儲匪屨之資充疲人貢賦
嵗可以減國賦之半陛下豈遲疑於改作逡巡於舊貫
使大議有所壅而率土之患日甚一日是益其弊而厚
其疾也臣竊惑焉夫療癰者必決之使潰今兵之為患
患猶癰也不以漸戢之其害滋大大而圖之必力倍而
功寡豈周易不俟終日之義與伏惟圖其始而要其終
天下幸甚臣無任悚惶之至

　　為李給事讓起復尚書左丞兼御史大夫第二

表

　　草土臣某言臣昨以哀瘵愚懇昧死上陳冀迴日月之
光曲全螻蟻之志伏奉丁酉詔報未䝉矜允捧讀聖㫖
五情殞絶臣某中謝臣伏以適四方宣王命之任必擇
職位素貴問望炳著學能専對才有餘力者以充其選
臣以宗室末屬妄荷寵命惟才與智俱不如人况今衰
羸殘喘加以病苦支離沈瘵厯夏及秋終日不過一食
不杖不能自起自料若力疾祗命適數千里雖欲自强

必中道委頓璽書詔㫖廢失是憂臣伏見廣德二年七
月赦書罷天下起復之官許終喪禮此陛下孝德過於
兩漢然渙汗之發率土霑霈豈獨令臣隔在赦外又尚
書右丞㑹府之樞轄御史大夫天下之繩準宣慰巡檢
朝廷之大寄今臣授此三職而起復為名因臣過舉破
陛下法令使百寮師師何以取則臣夙遭不造備生人
之艱官始一命先臣棄背慈母鞠育至于成立遭罹二
京覆没弱弟以宗室見害臣惸然茹痛獨侍板輿備嘗

險阻冀及榮養纔擢掖垣慈顔違代罔極之痛終天莫
追今靈筵未塵墳土尚濕遽令臣荷金印之寵處皇華
之榮使繐帷廓然奠祭無主此恒情之所不忍也陛下
其忍之乎伏乞以聖慈曲臨皇明下照矜臣尫瘵察臣
不逮更擇時彦授之使職許臣得以羸骸終其喪紀實
天地之施鍾於臣身儻殘魂未滅朽質可委誓當摩頂
至踵以荅聖造臣無任哀瘵懇迫之至

　　勅卿朝廷雅望宗室良才爰自居喪頗聞過禮將宣國

命允藉親賢舉其權道之文以申必行之㫖載循來表
具悉哀誠宜抑情而奉公佇銜恤以從政即宜斷表也

　　第三表

　　草土臣某言臣再以微誠伏闕請命綸言累降天聽未
回仰戴聖情俯循哀感悲懼交迫悼心失圖臣某中謝
臣才能不及中人且未嘗有毫髮勲効陛下不以臣不
肖特降殊私授以驅馳之任賜以親賢之目臣且匍匐
奉詔戮力將命寧敢矯禮為名以讓自飾顧臣羸瘵奄

奄行步支離力有所不任用有所不逮風憲重任也宣
撫大典也誠恐以疾墜王命隳使職負陛下所舉以重
臣之罪方今濟濟多士盈於朝列陛下捨而勿用而拔
臣於苫廬之中必以臣智識為小有可採臣之他日猶
不如人况今尫劣餘息方寸紊矣焉能為陛下震揚休
命覽觀風俗竊自惟忖知不勝任是以拳然丹誠猶冀
識察陛下仁聖孝德錫類海内豈令善逮不霑臣身敢
希殊造俯遂微懇則死之日生之年也臣無任哀懼之

至

　　第四表

　　臣某言一昨臣以哀瘵叨奉恩私封章三上不䝉矜允
猥以羸薾之質謬銜出疆之命賴陛下威靈免貽咎責
復得待罪朝闕許守几筵仰荷天慈俯慙靈祐臣某中
謝頃陛下不以臣駑蹇特加寵渥者豈非知臣屬忝宗
盟曽奉使河朔謂能闡揚天㫖懐柔逺方而尚書省材
賢如林庶政必舉陛下垂拱羣臣守職固不假臣以區

區之力重尸省闈明矣今將命既復本職未解敢恃皇
眷輒復陳乞臣㷀然在疚獨無兄弟荼毒日淺創鉅痛
甚且又疾病四體支離榮遇人之所欲力有不任名敢
虚受此臣所由拳拳不已有望於陛下也臣伏以三年
之喪未足申罔極之恩先王制禮以節人情臣在喪未
踰一年奉使已厯三月若又假國家名器食陛下禄俸
是臣亡母於臣有終身之愛而臣於亡母無數月之報
先聖以孝感為號陛下以孝德格天下錫𩔖之恩宜及

海内今寵命一降使臣有不孝之目子而不孝如臣不
忠不孝不忠人所當棄豈足為陛下操持綱轄彌綸憲
章臣之頑固猶知不可况天下僉論朝廷公議乎伏願
許臣免官遂臣私志倘終喪紀尚有餘息誓當磨骨粉
頂以荅殊恩臣無任

　　第五表

　　臣某言臣去冬十一月某日又詣銀臺門下上表陳情
至今積旬未奉恩㫖屏營無地哀惶疚心臣某中謝臣

蕞爾朽質叨奉明恩違天固辭豈不知辠實由恃陛下
蒸蒸之德故敢守臣子區區之意伏以忠孝之道禮先
於情資親事君愛敬同等臣生處聖代齒力未衰致身
日長効節途逺獨慈親違棄永往莫追先王制禮居喪
之紀有限昊天不弔欲報之德罔極而今茹痛緘哀冒
寵干責雖欲僶俛従事使臣何以為心蓋三年之喪金
革無避自魯公伯禽晉襄公始也實以徐戎秦師之役
有為為之非是則否故孔子對子夏問曰以三年之喪

從利者吾不知也今朝廷無徐秦之難臣非金革之任
竊陛下名器是從利于喪也食稻衣錦之責捨臣誰歸
凡曲全萬物使不失性天地之仁也鞠育嫗煦知寒熱
疾痛父母之慈也兼而有之明君之惠也臣是以又持
悃欵昧死上言竊希天父之恩不奪臣子之志泣血待
命惟陛下省察臣無任

　　第六表

　　臣頃頓首昧死詣闕累陳情狀肝膽悉以披露懇誠冀

䝉識察于今浹辰德音不下實由臣詞淺意陋無以動
天哀惶失圖跼蹐無地臣某中謝臣雖親忝葭莩才實
駑鈍位忽過量恩亦加等宜竭筋力仰酬造化豈敢飾
讓自言企禮顧望嘗聞上有至仁之君則下無失性之
人陛下以蒸蒸聖德格于上下故臣以哀哀孝思敢辭
榮禄陛下豈忍抑其微誠假令臣損情變禮陳力就列
亦猶雙鳬乗雁何補江海况敢貪不次之寵遺罔極之
報因喪從利以哀為榮此臣所以屢黷天威望迴宸聽

懇至之願形於累表拳然待命惟聖慈察之臣無任

　　第七表

　　臣某言伏奉某月日批勅矜臣荒謬之情許以殘喘終
喪使奉几筵獲展哀報陛下誕敷五教惇敘九族以臣
屬忝枝葉哀纒蓼莪故恤以皇慈使及於禮天地之意
曲全人欲日月昭迴下及苫廬伏讀詔書感懼交集仰
戴聖造若蚊負山屏營瞻奉惶懼殞越臣無任哀戴之
至


　　為譙郡唐太守賀赦表

　　臣某言伏奉二月五日制書大赦天下喜氣動天榮光
被物百神踊躍衆庶恱豫臣某中謝臣聞大道所寶莫
先於慈聖人之德無以加孝陛下執大象以御物不得
已而用兵假一戎之威為萬物戡難再造區宇以匡黎
元慈之至也纂服配天不失舊物然後増鴻名以嚴父
正榮號以恭已元元本本尊尊親親孝之大也猶慮物
有不遂其性政有不阜其俗𢎞肆眚之恩與天下更始

滌瑕蕩穢燭幽及微風行物表鏡照海内雷作而萬户
蟄振網開而三面鳥飛陽春無私品物何幸臣位忝邦
守預沐渥恩臣無任

　　為張濠州謝上表

　　臣沐言頃陷身凶族待罪黄沙戮社釁鼓職臣之分陛
下照臣以日月之光察其微懇拔臣于縲絏之下授以
専城今日餘生實聖朝所賜寵章榮命豈賤臣之心碎
首粉骨未荅天造今以某月某日到濠州上訖謹當竭

力官守正身率下勉勵苦節綏安疲人冀立犬馬之誠
或申絲髮之効無任感懼之至謹附表陳謝以聞






　　毘陵集巻四

