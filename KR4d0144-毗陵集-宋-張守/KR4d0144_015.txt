







　　欽定四庫全書

　　毘陵集巻十五

　　唐　獨孤及　撰

　　序中(十五首)

　　送韋員外充副元帥判官之東都序

　　送孫侍御赴鳯翔幕府序

　　清明日司封元員外宅登臺讌集序

　　送澤州李使君兼侍御史充澤潞節度副使赴

本道序

　　送兵部梁郎中奏事畢還幕府序

　　送成都成少尹赴蜀序

　　送吏部杜郎中兵部楊郎中入蜀序

　　送商州鄭司馬之任序

　　送洪州李别駕還任序

　　送韋司直還福州序

　　送潁川李使君赴任序


　　送屯田李員外充宣慰判官赴河北序

　　送歸中丞使新羅弔祭册立序

　　送渭南劉少府執經赴東都覲省序

　　送餘杭薛太守入朝序

　　序

　　送韋員外充副元帥判官之東都序

　　太尉臨淮王之秉旄淮沂也天子命公為介洎臨淮薨
而相國太原公繼授兵符盡䕶東夏諸将亦表公㕘成

周軍事如初命故事登掖垣者不驅傳居諫臣者不就
辟将使其能必易其秩故自左補闕為尚書郎元年仲
春始以使節赴洛陽經大盗䖍劉之餘頑民雖遷汙俗
未返三軍之心注於帥帥之耳目屬於㕘佐以公貞諒
文敏能恤大事且成宣之後也故以部從事咨焉夫民
殘則訛訛則流禁流莫若以德兵不戢則翫翫則暴禁
暴莫若以信建信與德以為幕中之畫繄吾子是冀将
賀不暇别於何有我飲餞者姑以詩代路車乗馬


　　送孫侍御赴鳯翔幕府序

　　右扶風之地跨枕隴蜀扼秦西門帝命司徒為唐方叔
開府之日搜賢自貳於是孫侯以監察御史領司徒掾
夫子卿族也用文學纉緒而兄弟皆材伯曰宿以秋官
郎辟丞相府仲曰綘拾遺君前及余為寮夫子則以貞
幹肅恪之能入主方書出佐戎政花萼灼於三臺時人
榮之二月丙午乗傳詣部人謂扶風於是乎有三幸獲
白額而南山有採藜藿者一幸也(先是司徒於南山擒賊帥髙玉)今之

操兵者如虎而司徒仁而愛人二幸也其府君則賢其
幕府多士而孫侯懿之以文徳三幸也恪於徳以臨事
度其義以從政力於忠以成績吾子勉之其蔑不濟矣
士為知已者用豈干榮乎請居者歌之持貺行邁

　　清明日司封元員外宅登臺讌集序

　　可以排天下細故使憂吝不作莫勝於酒况與同志者
共之復遇司烜出火勾芒宣氣天地氤氲熈我以春乎
是日也卉木羅其庭除柔嘉充於圓方言必遺累笑必

造適故談話不及朝市跡無町畦事不機括故和樂不
待笙磬主人有才子四人侍酌於前臺下有南山倚庭
碧草芊芊溝塍圃畦如龍鱗龜甲芳樹繡布白花雪下
於是一觴解顔再觴解憂三觴忘形而傲隨之商絃数
奏墻隂移而坐客醉手持濁醪笑向朗月夫以世道之
多故年歳之不吾與也若憂患歡樂衆寡之不侔茍來
者猶可追無亦顧隟間之駟以罇酒買笑余敢惜費貽
青春羞凡今日娛莫我若也吾乃今日視薄遊空名如

爭蝸角又何用知接輿伯夷不愚於杜康乎顧謂滿座
展詩以贈亦命夫四子者志之

　　送澤州李使君兼侍御史充澤潞陳鄭節度副
使赴本道序

　　今嵗皇帝擇可以守四方之臣分命大司徒凉公作蕃
岐陽平秩西夏凉公季弟曰抱真敬事好學仁勇忠信
凡仁則不偷勇則不撓忠則能力信則人任焉故天子
器之方倚以胥附使宅髙平綏厥有衆董次将之任且

以柱後惠文冠冠之詔下之日軍府胥悦葢蕭何守關
中舉宗詣軍而凉公荷方召之寄亦以愛弟居東旅於
行間忠之大者夫髙平上黨之地當趙魏燕代潞之咽
喉太行恒山爲之襟帶公居有專城之任行有亞旅之
職其略足以固其封疆其惠足以柔其民人朂哉夫子
進吾往也伯兮仲兮執兵之要謹身以肥家自家以刑
國髙平之政可以未行而窺矣彼瞻望佇立壯夫恥之
非歌詩莫足以贈


　　送梁郎中奏事畢歸幕府序

　　元年夏相國凉公將城汧陽百里二城即戎于境先命
從事兵部郎中安平梁公鎮如京師請王命且料民以
調兵食五月甲戌至自雍危冠上前手畫地圖以兵機
軍儲屈指條奏上甚恱事下三府六月庚戌以璽書還
雍改轅而西既犯軷於是追送者皆賦美使臣專對以
直而君遣使臣以禮詩之所由作也公嘗以郎官宰昭
應昭應之賦均人和叅事相府相府穆穆今元帥七萃

之士萬計以王命伐不庭公章甫其冠縵胡其纓咨諏
乎轅門討軍實以輯戎政霍衛之制勝營平之威謀子
姑佐之固亦整軍經武將王室是奬豈載驟四駱皇華
原隰之謂秋晚䈥勁隴關雪下企予望吾子以班固之
筆札銘崆峒山而還悠悠我思章句以贈之

　　送成都成少尹赴蜀序

　　嵗次乙巳定襄郡王英乂出鎮庸蜀謀亞尹僉曰左司
郎成公可温良而文貞固能幹力足以叅大略弼庶務

既條奏詔曰俞往公朝受命而夕撰日卜十一月癸巳
出車吉尚書諸曹郎四十有二人歎軒騎將逺故相與
載籩豆醆斚刲羊鱠魴脩飲餞于肅明觀以爲好飲中
客有賦蜀道難者公曰士感遇則忘軀臣受命則忘家
姑務忠信夷險一致患已不稱于位於行邁乎何有言
訖抗手建節即路且以紛帨刀礪侍輕軒而西凢強學
以修業積行以取位赴知已不爲名適四方不違親卿
大夫之孝也吾子其無忘可移之忠將咨度是務使岷

峨其又苛慝不作天聽自民誰謂蜀逺别細故也豈蠆
芥乎凡今㑹同非詩無以導居者之志

　　送吏部杜郎中兵部楊郎中入蜀序

　　二公罷東西曹草奏啓事之劇而叅軍西南時人或譏
朝廷易其大而難其細及以爲不然方當天子命將帥
以守四方丞相秉鉞爲唐南仲擇佐命介宜先才者事
孰大焉彼採薇出車以遣役勞勤我則異於是受王命
者不言勤赴知已者不愴離今日斗酒姑展交好遂以

道吾四方之志亦使滿坐歌二公乎

　　送商州鄭司馬之任序

　　往嵗司馬宰湖而湖人安輯大駕東狩之往復也供帳
職辦天子以爲能故寵之以两綬勞勤也今兹佐商増
秩也人謂使人任器之道當處司馬以劇而觀其利用
司馬曰與其徇名以利人寧勤身以安親况佐郡之逸
乎於是五彩其衣是日南邁流火戒節寒蟬嘹唳嶢闕
白雲片片秋色二三子之感時傷離者斯可以言詩矣


　　送洪州李别駕還任序

　　别駕以嘗宰三縣佐四郡未始不以廉直爲已任亦未
始以廉直衒已名仕有餘力則寄傲於琴趣逺是以曲
髙意精是以聲全得於心而形於手故非外奬所及當
其操絃如操政焉時人知其琴不知其政善而無伐光
而不耀故也今也來斯上台解榻卿大夫士從之如不
及時因觀操縵之妙可以見從政之道是行也吾子其
懋修乃德恪儆爾位夫亦將抑與不暇求於何有唯湯

湯郢音明旦將逺廬峯湓水大江間之風景可同而聽
不可共由是衆君子賦詩以壯别且曰備折楊皇華之
韻用抒他年之相思

　　送韋司直還福州序

　　逺别非難行路難行路非難相逢難始者與吾子㑹于
撫以吾一日長乎子子嘗敦弟兄之好而不吾先自雲
摇雨散凡四悲秋而一㑹靣亦既道舊别又繼之斯可
以愴矣然君子患德之不逮不患人不我知吾子克慎

厥身以荷先大夫之覆露賁然將命爲邦司直被服文
行而鏃礪之揚其家聲吾唯子之望豈行邁與聚散足
貽志士之忻戚乎是别也秖以歌詠貺吾子而已

　　送潁州李使君赴任序

　　公之爲潁州也朝廷以不失人爲明潁人以得父母爲
幸公獨以去色養爲戚故執事者難之其爲公謀者則
曰受命忘家公也愛親讓祿私也君子不以私廢公不
以孝弃忠况國家方親親賢賢而當潁人徯師長之日

可以此時急聞禮而緩君命乎公曰諾然後明日朱两
轓而東竭力致身之誠於是乎全矣方當輯寧疲人襦
而袴之宜其大王事而小行役豈徂暑之熱逺道之思
與前期之難足攪胷臆賦詩朂别于以持贈

　　送屯田李員外充宣慰判官赴河北序

　　秦吳燕宋之别昔人所愴若君子以令德佐王之使臣
將命以適四方當用文敎柔逺懐威示德則其舉也可
以恱其愴也可以遣况吾子家本全趙倦逰一紀駟馬

以過故鄉足展南枝北風之思買臣歸越相如還卭古
今相望是可同轍明日渡滹沱涉桑乾布王澤覽風俗
之暇爲我問藂臺蒯丘厥狀何似平原樂毅故事存否
歸而揚攉用廣異聞夫道别離者緣情而已

　　送歸中丞使新羅弔祭册立序

　　儒家流鮮肯冠獬豸冠者天子以公身衣儒服力儒行
行之脩可移於官學之精可專對四方是故公任執法
之位且使操節以濟大海頒我王度于大荒之外夫新

羅嗣王以䘮訃且請命于我我則歸賵繼好以策命命
之實懐逺示德禮之大者夫亦將𢎞宣王風誕敷徽言
使鷄林塞外一變可至齊魯不然歸公何以不陋九夷
之行也盖行於忠信者無險易拘於王程者無近逺故
公受詔之日則遺其身視渉海如蹈陸謂窮髪猶跬步
豈鯨怒鼇抃足戒行李凡以詩貺别姑羙遣使臣之盛
云爾

　　送渭南劉少府執經赴東都覲省序


　　彼狥名者遭時多故乗地髙勢罕不争先鞭而務飛速
以誇當代獨吾子以文行裕蠱思不出其位奉籝金之
所遺羞地芥而不拾其初以筮仕也典校袐書袐書之
職脩尉于渭南渭南無粃政嵗二月以紛帨觹燧歸覲
于洛白華之戀也和氣用事春物滿眼之子于征五綵
其服想成臯花合榖洛水大是吾子拜嘉慶問清髙之
日歟夫克家而家肥策名而名彰居官而官辦孝之大
者則貂蟬羔鴈在子外府姑務逺圖何嗟少别到洛陽

爲我寄聲謝鳴臯故山抒離如之何詩以贈逺

　　送餘杭薛郡守入朝序

　　有大道者遺小成之迹抱宏略者非曲士所見公嘗以
匪躬之故三入承明時議用舟檝期公者七載矣而猶
建隼河壖洗幘江島興貝錦之歎詠跋胡之詩豈不以
名至盛德至廣而厦材多節夷道若纇乎今天子受宣
室之釐忽思賈誼以謗書之篋先示樂羊且捜𤣥珠俾
詣丹闕則巨鱗方縱未可料也雖欲抱黄老之術與赤

松子遊公器所歸難乎免於珪組矣夏五月弭棹睢渙
脂車而西火雲成峯郊草如織誰謂秦逺跂予望之有
以見升赤霄捧白日在此行也謂攀四牡者各賦南山
有臺之四章取樂只君子德音是茂以爲志云爾













　　毘陵集巻十五

