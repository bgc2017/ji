







　　欽定四庫全書

　　毘陵集巻十

　　唐　獨孤及　撰

　　靈表(一首)

　　唐故朝散大夫潁川郡長史贈祕書監河南獨
孤公靈表

　　墓誌上(七首)

　　唐故潁川郡長史贈祕書監獨孤公第三子憕

墓誌

　　唐故浙江東道節度掌書記越州剡縣主簿獨
孤丕墓誌

　　唐故潁川郡長史贈祕書監獨孤公第六子萬
墓誌

　　唐故亳州刺史鄭公故夫人河南獨孤氏墓版
文

　　前左驍衛兵曹㕘軍獨孤公故夫人韋氏墓誌

殤子韋八墓誌

　　唐故大理寺少卿兼侍御史河南獨孤府君墓
誌銘(并序)

　　靈表

　　唐故朝散大夫潁川郡長史贈祕書監河南獨
孤公靈表

　　公諱某其先劉氏出自漢世祖光武皇帝之裔世祖生
沛獻王輔輔生釐釐生定定生節王丐丐生長子廣嗣王

位次子廙仕漢為洛陽令廙生穆穆生進伯為度遼將
軍擊匈奴兵少援不至戰敗為單于所獲遷居獨孤山
下生尸利單于加以谷蠡王之位號獨孤部尸利生烏
和和生二子長曰去卑為右賢王建安中獻帝自長安
東歸有李傕郭汜之亂右賢王率其部衛車駕還洛遂
徙遷許復歸國卒次弟猛代立生嗣論富論嗣論生路
孤路孤生眷眷生羅辰從魏文帝遷都洛陽遂為司州
洛陽人始以獨孤其部為氏用征伐賜爵永安公位征

東將軍定州刺史征東生萬齡官至廷尉諡曰貞廷尉
生稽字延平善左右射學窮金匱之奥魏世祖初從平
滑臺以功授散騎常侍厯守冀定相三州時新定律令
慎選廷尉徵公拜焉再世為法官俱以亷平不苛顯名
當時榮之加鎮東將軍薨諡曰文鎮東生歸辯聰而才
又為鎮東薨贈太尉太尉生冀字希顔以博學侍講東
宫厯安南將軍定州刺史贈司徒司徒生永業以文武
兼備佐齊王入洛定鄴都督幽洛二州由行臺尚書令

陞司徒封臨川郡王語在齊史臨川王生子佳在齊為
勁弩將軍在周為儀同三司在隋守清逺鎮握節死難
贈并州刺史并州生義順武徳中厯民部侍郎尚書左
丞光祿大夫封洛南郡公洛南生左千牛備身諱元慶
公之祖也千牛生朝散大夫定州長史諱思陳公之父
也二十三葉之徳善鍾其人於公公剛方亷清貞信𢎞
寛徳厚性和與四時氣侔非天下直道不行非先王之
法言未嘗言當出處去就之間非抑與不茍求與朋友

交非同道不茍合至守王事臨大節非其正雖臨大兵
不懼恪徳危行居易中立不可得而親不可得而疎讀
書觀忠孝大畧不索隠賾屬詞止乎禮義不止詠情性
而已太極元年詔舉文可以經邦國者宣勞使源乾曜
以公充賦時對策者數百人公與滎陽鄭少微特冠科
首起家拜同州郃陽縣尉嵗滿授好畤縣尉開元十四
年𤣥宗初登封泰山注意二千石令長以煦嫗下民授
公益州温江令公治縣如治家明不至察威不至猛去

煩苛繳繞之政施徳信刑禮以訓齊之温江人飲公之
化逋者復疲者恱善者勸不善者知恥益州刺史張敬
忠以狀聞詔授監察御史轉殿中侍御史㑹權臣惡直
斥去不附已者貶公廬州長史明年惡直者罷位公稍
移武功令未到官病免二十三年除寧州司馬二十八
年遷潁川郡長史初公為御史嘗以直忤吏部侍郎李
林甫至是林甫當國常欲騁憾於我而五府三署每有
髙選羣公皆昌言稱公全才且各以臧文竊位自引由

是免咎然十年再遷位不離郡佐或勸公卑其道可以
取容於世公曰可卑非道也屈伸天也非人也人如予
何天寳元年加朝散大夫二年七月七日寢疾終于位
春秋五十七位不尊壽不遐志不行善不報其直虛語
守道者相弔以為痛是嵗八月殯于郡東至徳二年嵗
次癸酉十月十有四日權遷窆于洛陽龍門山西岡大
厯四年五月十三日詔贈秘書監命卿之位錫于身後
嗚呼哀哉夫人河南洛陽人也薛國長孫覽之𤣥孫咸

陽縣丞諱頲府君之女左金吾將軍諱子哲府君之妹
禀天元和生知孝慈含徳之厚與坤體合執笲助祭四
十餘載人莫見夫人喜怒之容躬歡順承動協禮經宗
族以睦長幼以序無言無為化成于家公之加命服也
夫人封封丘縣君汜等既孤夫人棄采蘋之度修釋氏
教受正觀法于長老比丘尼上方服勤一年得四念處
三昧視去諸結猶棄涕唾至徳二年隨子東征明年歳
在甲戌七月二十四日終于㑹稽享壽六十有四八月

某日權殯于䨓門之南汜巨及正等遭天不弔無恃無
怙以世故坎壈不克遷祔者十一年矣欲報顧復天胡
有極今年問宅兆于前都水使者張係係卜甘泉東伊
水西甘泉鄉之原吉謹以嵗次已酉秋七月壬午遷公
夫人靈坐合厝于此原猶懼陵谷世人之不明我期也
故不敢不志收血勒石以遺後嗣

　　墓誌

　　唐故潁川郡長史贈祕書監獨孤公第三子憕

墓誌

　　唐天寳元年嵗次壬午潁川郡長史府君第三子曰憕
寢疾卒于潁川至徳二載冬十月四日權窆于洛陽龍
門西山大厯四年五月十二日詔追贈潁川府君祕書
監是嵗七月壬午遷宅兆于壽安甘泉鄉之原以君之
喪葬于塋之左禮也君沈毅果斷聰敏好學弱嵗專左
氏春秋工于畫尤善音律圖書之奥靡不深究性倜儻
達節不欲以細行竊名志氣方逺未仕不幸多病年纔

二十二而殁修短之經聖人罕論同塵顔冉茹恨何言
嗚呼

　　唐故浙江東道節度掌書記越州剡縣主簿獨
孤丕墓誌

　　皇唐故潁川郡長史贈祕書監河南獨孤公遷宅兆于
壽安縣甘泉鄉之原公第五子丕陪葬于塋之西序第
三兄憕墳在右第六弟萬墳在左三穴齊列如平生侍
立之序禮也丕字山甫少聰明有志操好學博古年十

五能屬文祖述典謨實而不華有古人風采至若探綜
圖緯推步六甲昊天厯象太乙之奥悉究其趣尤好黄
老道與脉藏榮衛之數奉之以為衛生之經每餌藥鍊
氣謂丹砂可學乾元二年從季父峻為御史中丞都督
江東軍事盛選僚佐表為剡縣主簿軍書羽檄悉以&KR1460;
訪觀其志氣遥逺沖然有騁長途致青雲之勢不幸短
命卧疾累旬卒於㑹稽春秋纔二十三位不過部從事
其𢎞識明略真氣妙用藏于身而未形也世無得而稱

之矣嗚呼哀哉是嵗乾元三年嵗在已亥秋九月也臨
殁歎曰孝道以冀全真策名期于顯親未中道二志俱
棄命也夫是月也殯于雷門之南先夫人壽宫之傍行
已十年反葬此宫無兒可以主祭悲孰甚焉故月而日
之以備朽壞洒淚紀徳哀罔有極

　　唐故潁川郡長史贈祕書監獨孤公第六子萬
墓誌

　　萬潁川長史府君第六子性專靜内敏有幹局多才藝

嗜學好古誦老耼莊周之書究其大略罹于多難未遑
筮仕乾元三年夏六月與昆弟同侍板輿將如吳遇疾
殁于楚州春秋二十九七月殯于廣陵山光南之西大
厯四年五月詔贈潁川府君祕書監是嵗七月壬午奉
遷神座祔于壽安縣甘泉鄉之原先是萬之喪至自廣
陵是日陪葬于塋西隅禮也夫惟夭壽之數雖聖智所
無奈何今刻石志美冀其名之悠久也

　　唐故亳州刺史鄭公故夫人河南獨孤氏墓板

文

　　夫人河南洛陽人也其先劉氏出自沛獻王輔其裔孫
因山命氏中復劉自獻王十九世至齊行臺尚書令永
業始復為獨孤氏自臨川至潁川郡長史府君六葉明
徳道炳於世夫人潁川府君長女性聰略有志尚寛仁
慈順加之以明柔而不惑儉必中禮歸鄭氏生二男二
女而寡男始孩女未齓鞠而育之導之義方長男曰季
華次男曰子華既長皆敦閲詩禮被服文行時人稱夫

人善誘善教乾元三年因洛陽再擾隨子北征永泰二
年某月終于鉅鹿郡享年若干嗚呼仁柔宜壽慈儉宜
福二者反是為善者惑焉初夫人少因有行思歸寧而
不得晚值多故去邦族而無復由是終身有逺父母兄
弟之痛焉臨終顧謂其子葬我必於先夫人之壠季華
等泣奉遺㫖大厯三年嵗在戊申以夫人之喪至自鉅
鹿冬十一月庚寅及葬洛陽龍門潁川府君塋兆之側
夫人之志也及敢書伯姊之徳銘諸墓石云


　　前左驍衛兵曹㕘軍河南獨孤公故夫人京兆
韋氏墓誌

　　夫人諱某字某楚王交傅孟裔孫唐許州司馬皎曽孫
渭南縣主簿懿之孫兖州金鄉縣尉商伯季女祕書省
著作郎偉睦州刺史儹之妹其先自彭城郡徙京兆從
丞相賢後九世至本州大中正穆有東西眷之號二十
三世至徵士夐居魏周二代出不降志處不隨俗時人
號為逍遥公夫人之七世祖也逍遥公生民部尚書建

安公世恭建安生上大將軍宋州刺史仁祚將軍生給
事中旅即許州之禰也夫以四言之遺直一經之餘烈
十徵之髙風焯于古今宜其秉哲垂懿百代不隕地之
華望之崇與春秋之唐杜范氏漢晉之袁楊王謝侔其
熾大矣哉二十八葉之明徳茂祉降衷于夫人故孝慈
貞儉温恵淑慎文敏好禮三者皆天機生知不待師訓
而至廣徳二年夏六月歸于我衣服飲食躬自菲薄夙
夜戒敬致孝于荇菜接娣姒以謙馭幼賤以敬敦善勸

義恕不知而矜不能喜怒未嘗見于容止也其徳禮所
化宗族以睦兒童知讓生一子四嵗而殀大厯四年夏
六月癸丑再孕不育乙夘殁于舒州春秋若干仁厚而
不福徳備而不壽是天不恵于我家也向使錫厥永年
正家承筐宜爾子孫百禄是享非夫人曷歸啟手足之
日長幼號咷外姻内姻親疎皆行哭失聲也宜哉是嵗
九月甲申以輤裧裳帷遷于洛陽十一月丁酉安宅兆
于舅姑先塋之西南隅恐時逝事遷景行不貽于後故

刻石以志卒葬且謹而日之

　　殤子韋八墓誌

　　殤子河南獨孤氏小字韋八以其弱而未名也故以字
稱北齊司徒行臺尚書令臨川郡王七代孫左驍衛兵
曹㕘軍公之元子祕書省著作郎京兆韋儹之甥生有
竒表温明聰秀覃訏于保姆傳婢之手嶷然異于凡童
氣閑體和取予必時諸父諸姑毎謂興我家者必此兒
也賓客之至者看玉人不暇倘假以壽命則成器致位

未易度也不幸多病大厯六年嵗次辛丑十二月二十
二日殀于舒州壽止五嵗三十甲子長幼惋毒六姻悼
惜嗚呼天將不昌吾後裔乎不然曷使此孩不主於成
歟大厯八年夏四月十六日以其喪歸葬于洛陽祔于
王父母宅兆之側其仲父銜涕書其始終紀于墓云

　　唐故大理少卿兼侍御史河南獨孤府君墓誌
銘(并序)

　　府君諱嶼河南洛陽人漢世祖光武皇帝第二子沛獻

王輔之昭也齊臨川郡王河陽道行臺僕射洛州刺史
永業府君五代孫國朝明威將軍文恵府君第二子越
州都督浙江東道節度觀察處置使兼御史中丞左金
吾大將軍峻府君之季弟也聰明仁恕專直寛信擾而
毅温而厲弱冠筮仕以藝即戎藏器安卑非其志也天
寳十四載安禄山反朝廷以淮肥海沂三吳咽喉宜擇
良佐以貳藩鎮命府君為泗州長史無何換滁濠二州
倅戎備㕘吏職忠敏肅給所莅繄賴御史中丞崔公昭

之尹河南也盛選僚佐表府君為太常丞兼殿中侍御
史營田判官使罷轉湖州别駕大厯五年崔公受詔持
節牧宣歙池三州府君復為從事以太子右諭徳兼殿
中侍御史遷大理少卿兼御史謂方宜民宜人禄與壽
俱遭命不淑春秋五十五而殁是嵗大厯九年春三月
二十四日夫人隴西李氏以柏舟之誓提攜諸孤某等
奉府君之喪言歸洛陽某月日窆于某原禮也府君少
孤事兄嫂以友悌稱在家在邦言信行果居官祇事强

志能力及其冠法冠佐太府上以勤恪周爰成務下以
明誠勞謙應物和禮正家敦睦族姻自疎及親必慈必
愛而命不我與年未下壽天其夭㧻嗚呼哀哉初府君
之金吾伯兄擁旄浙東也拔崔公于羣吏之中外為軍
司馬推誠委政之分猶晉得韓厥宋得子罕及中丞之
開府辟掾府君為首既而府君之喪也中丞哭之慟贈
賻賙給加于人一等由是稚子孀妻得奉喪而西三月
而葬禮無違者賻布之餘足備祭器君子謂金吾之明

哲貽厥兄弟宣州之交情見于死生知已之道斯其行
者鮮矣及敢不以直詞書仲父之美于墓石其辭曰

　　叔父懿徳承家令儀恵迪哲兄踐修靡違移治于官發
跡淮沂及佐皇華赤繡其衣天子命我再㕘軍機駱馬
驒驒所從其誰顯允君子為諸侯師府君委質咨諏載
馳式壯其猷耄未及之隂陽為冦子鵩洽期昔也陟岡
哀哀永思今也反真匪公曷依伯兮叔兮今乎已而他
年九原公誰與歸









　　毘陵集巻十

