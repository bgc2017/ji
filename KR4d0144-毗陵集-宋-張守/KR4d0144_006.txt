







　　欽定四庫全書

　　毘陵集巻六

　　唐　獨孤及　撰

　　議(九首)

　　景皇帝配昊天上帝議

　　故太保韓國公贈太師苗晉卿諡議

　　故御史中丞盧奕諡議

　　故左武衛大將軍使持節隴右節度經畧大使

兼鴻臚卿御史中丞贈梁州都督太原郡開國
公郭知運諡議酬答(三首)

　　故江陵尹兼御史大夫吕諲諡議并酬答(三首)

　　行狀(一首)

　　唐故尚書祠部員外郎贈陜州刺史裴稹行狀

　　議

　　景皇帝配昊天上帝議

　　謹按禮經王者禘其祖之所自出以其祖配之凡受命

始封之君皆為太祖繼太祖以下六廟則以親盡迭毁
而太祖之廟雖百代不遷此五帝三王所以尊祖敬宗
也故受命於神宗禹也而夏后氏祖顓頊而郊鮌纉禹
黜夏湯也而殷人郊嚳而祖契革命作周武王也而周
人郊稷而祖文王則明自古必以首封之君配昊天上
帝惟漢氏崛起豐沛豐公太公皆無位無功德不可以
為祖宗故漢以髙皇帝為太祖其先細㣲故也非足為聖
代法伏惟太祖景皇帝以柱國之任翼周弼魏肇啓王

業建封于唐髙祖因之遂以為有天下之號天所命也
亦猶契之封商后稷之封邰禘郊宗祖之位宜在百代
不遷之典郊祀太祖宗祀髙祖猶周之祖文王而宗武
王也今若以髙祖創業當躋其祀是棄三代之令典遵
漢氏之末制黜景皇帝之大業同於豐公太公之不祀
返古違道罪孰甚焉夫追尊景皇帝廟號太祖髙祖太
宗所以崇尊尊之禮也時更七聖載經二百名臣碩儒
備經討論未嘗有獻同異於宗廟今將議其全典變更

先聖制度曷知其可若配天之位既易則太祖之號宜
廢祀之不修廟亦當毁尊祖報本之道其墜於地乎漢
制擅議宗廟以大不敬論今武德貞觀之憲章未改國
家方將敬祀事以和神人禘郊之間恐非所宜言謹稽
禮之舊文叅諸夏殷周漢故事配食天帝之制請仍舊
典謹議

　　故太保贈太師韓國苗公諡議

　　太師稟天純懿為唐股肱兩朝當國庶績惟允論道賦

政送往事居協恭秉彞動罔違德惠和以𢡟其事明哲
以保其身昔嘗懸衡九流剖竹四郡刀尺之下無渫用
襦袴之間無貧人洛陽居守東夏輯睦天寶之季二京
為戎皇輿西狩億兆仳離太師踐危機不易心處横潰
不忘國奮身拔蹟于豺狼之口道不汚而節不奪忠之
大者至德乾元年中天下多故皇綱未張肅宗循漢宣
故事用刑名繩下而太師以曹叅為師持清静守職勵
翼王度將順事典人亦寧一厥猷茂焉能知人能官人

慎選乃僚言刈其楚至有拔羣萃而取公器不五六年
比肩衮職者光映策府當代榮之漢史稱胡廣與故吏
陳蕃並為三司大師有焉夫九德咸事寛之為首百工
惟時能哲則惠宜其享天眉夀為國元老古者生以行
觀其志殁以諡易其名諡之美惡視行之大小後代或
三字以表其德貞惠文子是也或二字以彰善鄼文終
侯留文成侯是也盖有績大名盛則禮優諡崇太師德
冠搢紳位侔周召將加誄諡之制宜以鄼留為準謹按

大戴禮體和居中曰懿文資有成曰獻稽千載之令典
合二名以配德請諡曰懿獻謹議

　　故御史中丞盧奕諡議

　　盧奕剛毅朴忠直躬而清勵精吏事所居可紀天寶十
四載洛陽覆殁于時東州人士狼狽鹿駭猛武磨牙而
争其肉居位者皆欲保性命而完妻子或競先策髙足
争脫羿彀或不恥茍活甘飲盜泉奕獨正身守位義不
去以死全節誓不辱勢窘力屈以朝服受執猶慷慨感

憤數賊梟獍之罪觀者股慄奕不變其色西向而辭君
然後受害雖古烈士方之者鮮矣或曰洛陽之存亡操
兵者實任其咎非執法吏所能抗師敗將犇去之可也
委身冦讐以死誰懟及以為不然勇者禦忠者守必社
稷是衛則生死以之危而去之是智免也忠於何有盖
荀息殺身於晉不食其言也仲由結纓於衛不避其難
也𤣥㝠懃其官而水死守位而忘軀也伯姬待保姆而
火死先禮而後身也彼四人者死之日皆於事無補夫

豈愛死而賈禍也以為死輕於義故蹈義而捐生古人
書之使事君者勸然則禄山之亂大於里克孔悝廉察
之任切於𤣥㝠之官分命所繫不啻保姆逆黨兵威烈
於水火于斯時也能與執干戈者同其戮力挽之不來
推之不去豈不以師可虧義不可茍身可殺節不可奪
故全其操持于白刃之下孰與夫懐安偷生者同其風
哉謹按諡法圖國忘死曰貞秉德遵業曰烈奕執憲戎
馬之間志藩王室可謂圖國矣危不能救而繼之以死

可謂忘死矣厯官十一任言必正事必果而清節不撓
去之若始至可謂秉德先時黄門以直道佐時奕嗣之
以忠純可謂遵業請諡曰貞烈謹議

　　故左武衛大將軍持節隴右節度經畧大使兼
鴻臚卿御史中丞贈凉州都督太原郡開國公
郭知運諡議

　　博士獨孤及議曰郭知運驍勇有謀善用兵起行間為
唐大將當時唐興百餘載矣天下充富太倉有二十年

之蓄𤣥宗循漢武故事方銳意拓土知運適與時㑹遂
乗天威奮其材力敢與敵确故能破黙啜可汗以靖北
庭敗吐蕃誅康待賓隴坻以西烽火為息慰薦麾下吏
士任必以才徃徃超倫績用茂著王君&KR0930;以果勇代處分
閫之寄牛仙客出將入相以清幹信謹稱斯又奬拔之
明也當時議者謂知運與郭䖍瓘王晙薛納並為中興
名將至今隴上將士思之或有起祠宇於故城遺壘尸
而祝之者上元中肅宗加太公望以武成王之號知運

列于配食之位則是勲伐事業宜有以美稱易其名者
謹按謚法服叛懐逺曰威易曰厥孚威如繫辭曰弧矢
之利以威天下虞書曰董之用威傳曰非威非懐何以
示德則威者聖人所以佐仁義以齊天下者也施於名
號可以表將帥之德請諡知運曰威謹議

　　左司員外郎崔厦議曰郭知運承恩詔葬向五十年今
請易名竊恐非禮謹按禮經云禮時為大又曰過時不
為禮也昔衛公叔文子卒將葬其子戌請諡於君曰日

月有時將葬矣請易其名者蓋時不可踰也節度既名
不浮行數紀之間前門生故吏已合謀諡今乃申請竊
將有為而作節度嗣子英又頃屬多故屢制方隅朝廷
策勲位表端揆附從者竊不中之禮㑹無妄之求况節
度當開元之初賵贈特加碑誌並建皆出恩命追悼之
遇亦巳當矣今又鹵莽外於典章追送往之闕遺啓將
來之冒昧况今列土者接畛専征者百輩若率而行之
誰曰無請不唯有司疲於簡牘抑恐名器等於草芥雖

欲曲全竊將不可又禮經云以孤暴貴不為父作諡若
節度合諡而不以其時則嗣子廢先君之德若不合諡
而茍遂其志則先君因嗣子而見尊以僕射而言之恐
貽越禮之讓以國家而言之又殊旌善之體請下太常
重議謹議

　　博士獨孤及議曰禮時為大順次之葬將易名時也有
故闕禮追逺請諡順也假如諸侯五月而葬魯惠公之
薨也有宋師至隠公元年十月而改葬不以踰時廢禮

又公叔戍請諡適當葬前謹按禮經曽不言已葬則不
可追諡况帝王殊途不相沿襲新禮則死必有諡不云
日月有時今請易名者五家無非葬後苗太師一年矣
吕諲四年矣盧奕五年矣顔真卿八年矣並荷褒寵無
異同之論獨知運以其子不幸遂以過時見抑茍必以
已葬未葬為節則八年與五年其緩一也而與奪殊制
無乃不可乎議云已孤暴貴不為父作諡此謂其父無
位而子居大官不當以已之貴加榮於父也禮不云乎

父為士子為大夫葬以士禮若知運者處方面既位列
九卿茂勲崇名與衛霍侔飾終之禮宜加於他將一等
豈待因依嗣子然後作諡今之専征者雖逢風雲化為
侯王其祖父爵位與知運齒者鮮矣奈何懼名器等於
草芥以是殺禮竊謂近誣乾元以來累有詔追贈百官
祖父内外文武具寮之先悉䝉恩錫或音徽久沫或墓
木已拱受大名貴位於九原者以萬數未嘗以没代逺
近為限夫贈諡一也贈者一時之寵諡者不刋之令今

以嵗久而廢易名是王澤浹於天下而獨隔於一人也
當開元二年吐蕃以舉國之師入京五原塞擊柝之聲
聞於咸雍知運與郭䖍瓘討平之以張王室當時微知
運則汧隴之西傾覆是懼今朝廷方出將以征不服討
不庭宜褒寵之以勸握兵者安可以葬久而廢大典况
夫諡法者蓋考其言行事業之邪正必以字褒貶之使
生者聞其美諡而慕覩惡諡而懼不待賞罰而賢不肖
皆勸是一字之諡賢於三千之刑本非為没者之子孫

以為哀榮寵贈之具假令知運無子且未嘗立勲茍位
至上將則諡不可廢豈以其子之存亡為請諡之可否
竊稽載籍徵諸舊章易名之禮請如前議謹議

　　故江陵尹兼御史大夫吕諲諡議

　　吕諲任職從政聰敏肅給能以才智潤飾吏道至德中
與三司同鞠大獄獨引律文附㑹經義而平反之當時
卒用中典諲叅其論在台司齪齪雖無匪躬之能然平
章法度守而勿失其為荆州一年有成號令明具賦歛

均一物有制而事有倫大抵以威信為主戮陳希昂按
申太芝之姧而三楚之人恱服厥功茂焉自至德以來
荷推轂受脤之寄處方面者數十輩而將不驕卒不墮
政修人和如諲者蓋鮮矣豈不以人散久矣而兵未戢
挹濁流者難俟清整棼絲者難為功諲當此時能以慈
惠易其疾苦且訓其三軍如臂使指闔境無拔葵噉棗
之盜而楚人到于今猶歌詠之此其才畧必有過人者
雖欲勿褒之其可乎按諡法威德克就曰肅禁暴威也

愛人德也考禮議名而擬諸形容請諡曰肅謹議

　　度支員外郎嚴郢議曰伏以故相國江陵尹兼御史大
夫贈吏部尚書吕公諲昔事先朝累當大任至德之初
天步艱難公首披荆棘扈蹕靈武忘軀進忠一日三接
先朝察匪躬之節納沃心之議爰立作相弼諧神人其
嘉謀嘉猷獻可替否之跡入則造膝出則詭辭温樹不
言難可得而知也至有爛焉明白欲蓋而彰者請區而
載之乾元收復之際兩都衣冠多繫於三司詔獄御史

中丞崔良器議事失入時宰相苗太師崔趙公等雖庭
諍之然未堅决公有犯無隠引經正辭上是其言刑為
之省所全活者蓋數百人明主收雷電之威聖朝行寛
大之典者繄公之力也古者進賢受上賞書不云乎咎
繇曰都在知人公踐台衡専以推賢任人為務故相國
房公琯故吏部尚書韋公陟入登左職皆公之由今相
國黄門侍郎杜公之莅江陵也公薦在方面之任今相
國中書侍郎元公之在度支也公咨以幕府之政曽未

數嵗而二相接武于上台天地交泰聖賢相得庶績咸
熙五典克從者資公之舉善也則子皮之舉子産鮑叔
之舉管仲蕭何之舉曹叅武侯之舉蔣琬方之前人我
有餘地其在荆南也戢兵和衆令行禁止理績為天下
最雖古之羊杜無得而踰今太常議荆南之政詳矣而
曰在台司齪齪無匪躬之能者乃抉瑕掩德之論非適
中之言也國家故事宰臣之諡皆有二字以彰善旌德
焉夫以吕公文能無害武能禁暴貞則幹事忠則利人

盛烈宏規不可備舉傳叙八元之德曰肅忠恭懿若以
美諡擬於形容請諡吕公曰忠肅謹議

　　博士獨孤及議曰吕諲任宰相日淺當時㑹肅宗躬親
萬幾庶政羣臣畏威奉職而巳雖有謨謀於巖廊之上
莫由有知之者及其荆門之政為仁由已其畧見於事
其恩惠被於物其風謠存乎人故得而稱之議名之際
敢不闕其所疑而録其尤著者有司之職也其閱實詔
獄在未執政之前前議議之詳矣敢辱再告至若推進

名公使登大任既同温室之樹且行狀實所不載孔子
曰君子於其所不知蓋闕如也故不書今奉符令必用
二字且以忠配肅謹按舊儀凡殁者之故吏得以行狀
請諡于尚書省而考行定諡則有司存朝廷辨可否宜
在衆議今駁議撰諡異同之說並故吏専之伏恐亂庖
人尸祝之分違公器不私之戒且非唐虞師錫僉曰之
道昔周道衰孔子作春秋以繩當代而亂臣賊子懼諡
法亦春秋之微㫖也在懲惡勸善不在哀榮在議美惡

不在字多文王伐崇周公殺三監誅淮夷晉重耳一戰
而霸諸侯武功盛矣而皆諡曰文以冀缺之恪德臨事
寗俞之忠於其國隨㑹之納諫不忘其師言身不失其
友其文德不優乎而並諡曰武固知書法者必稱其大
而略其細故言武不言文言文不言武三代以下朴散
禮壊乃有二字之諡二字諡非古也其源生於衰周施
及戰國之君漢興蕭何張良霍去病霍光俱以文武大
畧佐漢致太平其事業不一謂一名不足以紀其善於

是乎有文終文成景桓宣成之諡雖瀆禮甚矣然猶褒
不失人唐興叅用周漢之制謂魏徵以王道佐時近文
直言極諫愛君而忘身近貞二德並優廢一莫可故曰
文貞公謂蕭瑀端直鯁亮近貞性多猜貳近𥚹言𥚹則
失其謇正稱貞則遺其吝狹非一言所能名故曰貞𥚹
公其餘舉凡推類大抵准此皆有為為之也若跡無殊
途事歸一貫則直以一字目之故杜如晦諡成封德彛
諡明王珪諡懿陳叔逵諡忠温彦博諡恭岑文本諡憲

常巨源諡昭唐休璟諡忠魏知古諡忠崔日用諡昭其
流不可悉數此並當時赫赫以功名居宰相位者諡不
過一字不聞其子孫佐吏有以少稱屈者由此言之二
字不必為褒一字不必為貶若褒貶果在字數則是堯
舜禹湯文武成康不如周威烈王慎静王也齊桓晉文
不如趙武威魏安釐秦莊襄楚孝烈也杜如晦王珪以
下或成或明或懿或憲不如蕭瑀之貞𥚹也厯考古訓
及貞觀以來制度似皆不然今奉所議云國家故事宰

相必以二字為諡未知出何品式請具示謹當以為按
據若忠者臣事君之常道茍靖恭于位誰則非忠非有
炳然之異則不以為諡至如議獄緩死任賢舉善德之
美者然肅者威德克就之名足以表之矣月令曰孟秋
天地始肅詩曰曷不肅雍又曰肅肅王命仲山甫將之
肅嚴也敬也忠之屬也天地不肅則嵗不成宗廟不肅
則禮不立軍旅不肅則人不服肅之時義大矣哉以諲
之從政也威能閑邪德可濟衆故以肅易名而忠在其

中矣亦猶隨㑹甯俞之不稱文豈必因而重之然後為
美魏晉以來以賈詡之籌筭賈逵之忠壯張既之政能
程昱之智勇顧雍之密重王渾之器量劉惔之鑒裁庾
翼之志畧彼八君子者方之東平宜無慙德死之日並
諡曰肅當代不以為貶何嘗徵一字二字為之升降乎
謹上稽前典下據甲令叅之禮經而究其行事請依前
諡曰肅謹議

　　行狀


　　唐故尚書祠部員外郎贈陜西刺史裴公行狀
曽祖仁基隋光禄大夫行左光禄大夫皇朝贈
使持節都督原州諸軍事原州刺史諡曰忠

　　祖行儉皇朝銀青光禄大夫禮部尚書聞喜縣
開國公贈太尉揚州大都督諡曰獻

　　父光庭皇朝光禄大夫行侍中兼吏部尚書正
平縣開國男贈太師諡曰忠獻

　　絳州聞喜縣崇慶鄉太平里裴稹年若干行狀


　　公天姿英拔德宇宏曠顒昂公器磊砢髙節武庫森㦸
玉山照人起家以門調補千牛備身厯太子通事舍人
太常寺主簿是時萬邦方乂獻公當國天子垂衣穆清
以有天下而衮職之闕疇咨之府公入則竭力出則匪
躬外詢輿人以備過庭之問隂薦多士用𢎞審官之選
既而濟濟俊乂爛盈東閤邦之得賢於斯為盛畫一之
詩作而嘉魚之頌興公之裕蠱也轉京兆府司録叅軍
輦轂之大網轄之劇牒訴浩穰文墨填委公投刃餘地

而大郄斯批若網在條而衆目不紊談笑之隙簿領肅
如論者知逸驥之足方自此始開元十一年獻公捐館
惸然在疚哀越乎禮㑹執事者醜正作福怙寵匿怨乃
因喪乗釁將逞憾于我言之如簧上亦投杼公乃銜恤
進牘呌閽抗憤危言自明至誠旁感由是宗祏垂祉髙
天聽迴恩方照微神亦悔禍卒令臧孫有加等之葬公
業有不忘之歎公之克家也服闋授起居郎載筆赤墀
書法不隠開元二十四年三庶人以罪廢事出宫闈變

生飛語時夀王以母寵子愛議者頗有奪宗之嫌道路
憫黙朝野疑懼公乃從容請聞慷慨獻諫上述新城之
殷鑒下陳戾園之元龜謂興亡之由在廢立之地天子
感悟改容以謝因詔以給事中授公公曰陛下絶招諫
之路為日固久今臣一言而荷殊寵則言者衆矣何以
錫之上善其敏而多其讓乃止不拜尋除尚書祠部員
外郎恪居禮闈休問惟穆𢎞濟之畧因為已任於時縉
紳髙議方以青雲期公不弔昊天降此短阼開元二十

九年某月日薨于第春秋若干君子謂公貂蟬之葉瑚
璉之器夀不及黄耉名不登明堂天其未亡狐趙之勲
成宣之德也非昌其身必大於後果介繁祉有才子四
人長曰倩尚書駕部員外郎兼殿中侍御史江西道租
庸鹽鐵等使次曰儆尚書司勲員外郎兼殿中侍御史
叅中軍元帥雍王軍事次曰倚殿中侍御史試守萬年
縣令季曰侑太原府榆次縣尉構厦瓌材切玉利器價
敵三虎族擬八王朝廷褒之方倚以成務元年春建辰

月肆大眚命有司録勲追舊於是詔贈公諫議大夫猶
以禮未超倫位不充德秋八月詔曰贈諫議大夫裴某
操履貞純器能温敏素推雅望嘗踐清班志業屈於當
時風猷悲於既往顧其𦙍嗣久在周行雖禮及前修已
申追逺而恩霑後命宜有贈榮俾髙列岳之班更表重
泉之飾可贈使持節陜州刺史禮也公天機超邁雅有
大畧氣直而温性擾而毅貞可幹事善足救物外坦蕩
豪舉朗然不羈内敦敏純固忠而能力至若輕死重義

貴身賤名視錢帛如糞土戲公卿若草芥其於履危機
臨大節則氣冠賁育勁侔風霜未嘗以得喪夷險蠆芥
於胷臆詩云昭明有融髙朗令終公實有焉謂宜荷天
之休俾熾而大龍泉未試隙駟先往天乎斯才而有斯
夀今寵優以命澤及九原已申追逺之恩請遵易名之
典

　　寶應二年某月日故吏某官某謹上

　　尚書省考功夫存以行觀其志没以諡表其德則名實

不虧善惡知勸謹按故尚書祠部員外郎贈使持節陜
州刺史裴稹鼎鉉公族珪璋令名孝克負荷忠能匡諫
宏圖方壯利渉未息舟壑遽遷音徽已沫命官褒德合
荷寵章考行飾終敢徵前典謹上




　　毘陵集巻六

