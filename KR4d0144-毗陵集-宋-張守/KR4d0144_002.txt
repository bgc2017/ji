







　　欽定四庫全書

　　毘陵集巻二

　　唐　獨孤及　撰

　　詩中(三十一首)

　　送陳兼應辟兼寄髙適賈至

　　早發龍沮館舟中寄東海徐司倉鄭司户

　　海上懐華中舊遊

　　將還越留别豫章諸公


　　雜詩

　　山中春思

　　傷春懐歸

　　九日李蘇州東樓宴

　　李卿東池夜宴

　　將赴京荅李紓贈别

　　江寧詶鄭縣劉少府贈别

　　送虢州王録事之任


　　送長孫將軍拜歙州之任

　　送何員外使湖南

　　送江陵全少府赴任

　　送虞秀才之長沙

　　送陽翟張主簿之任

　　送李賓客荆南迎親

　　酬常郿縣

　　送游員外赴淮西


　　送馬鄭州

　　蕭文學山池宴集

　　送荆南張判官

　　送義烏韋明府

　　送相里郎中赴江西

　　和虞部韋郎中尋楊駙馬不遇

　　和贈逺

　　和題藤架


　　官渡栁歌送李員外赴揚州

　　同岑郎中韋員外花樹歌

　　奉和李尚書畫虎射圖歌

　　詩中(三十一首)

　　送陳兼應辟兼寄髙適賈至

　　結緑處燕石卞和不必知所以王佐材未能忘茅茨罷
官梁山外穫稻楚水湄適㑹傅巖人虚舟濟川時天網
忽搖頓公才難棄遺鳳凰翔千仞今始一鳴岐上馬指

國門舉鞭謝書帷預知大人賦掩却歸來詞天子方在
宥朝廷張四維料君能獻可努力副疇咨舊友滿皇州
髙冠飛翠蕤相逢絳闕下應道軒車遲髙侯秉戎翰䇿
馬觀西夷方從幕中事叅謀王者師賈生去洛陽焜耀
琳瑯姿芳名動北部逸韻凌南皮肅肅舉鴻毛泠然順
風吹波流有同異由是限别離漢塞隔隴底秦川連鎬
池白雲日夜滿道里安可思夢想浩盈積物華愁變衰
因君附錯刀送逺益悽其四海各横絶九霄應易期不

知故巢燕决起棲何枝

　　早發龍沮館舟中寄東海徐司倉鄭司户

　　沙禽相呼曙色分漁浦鳴桹十里聞正當秋風度楚水
况值逺道傷離羣津頭却望後湖岸别處已隔東山雲
停艫目送北歸翼惜無瑤華持寄君

　　海上懐華中舊遊寄鄭縣劉少府造渭南王少
府崟

　　凉風臺上三峯月(王任鄭縣日於城角築小臺號凉風臺毎與數公置酒登臨望二華雲月)

不夜城邊萬里沙離别莫言關塞逺夢魂長在子真家

　　將還越留别豫章諸公

　　客鳥倦飛思舊林徘徊猶戀衆花隂他時相憶雙航葦
莫問吳江深不深

　　雜詩

　　日花結成子春物捨我去流年惜不得獨坐空閨暮心
自有所待甘為物華悞未必千黄金買得一人顧

　　山中春思


　　獺祭川水大人家春日長獨謠晝不暮搔首慙年芳靡
草知節換含葩向新陽不嫌三逕深為我生池塘亭午
井竈閒雀聲響空倉花落没屐齒風動羣木香歸路雲
水外天涯杳茫茫獨巻萬里心深入山鳥行芳景勿相
迫春愁未遽忘

　　傷春懐歸

　　誰謂鄉可望望在天地涯但有時命同萬里共嵗華昨
夜南山雨殷雷拆萌芽源桃不余欺先發秦人家寂寂

户外掩遲遲春日斜源桃黙無言秦人獨長嗟不惜中
腸苦但言㑹合賖思歸吾誰訴笑向南枝花

　　九月九日李蘇州東樓宴

　　是菊花開日當君乗興秋風前孟嘉帽月下庾公樓酒
解留征客歌能破别愁醉歸無以贈祗奉萬年酬

　　李卿東池夜宴

　　政成機不擾心愜宴忘疲去燭延髙月傾罍就小池舞
盤迴雪動絃奏躍魚隨自是山公興誰令下士知


　　將赴京荅李紓贈别

　　膠漆常投分荆蠻各倦遊帝鄉今獨往溝水便分流甘
作逺行客深慙不繫舟思君帶將緩豈直日三秋

　　江寧酬鄭縣劉少府兄贈别作

　　往年脫縫掖接武仕關西結緩腰章並趨階手板齊仙
山不用買朋酒日相攜抵掌誇潭壑忘情向組珪事遷
時既往年長跡逾暌何為青雲器猶嗟濁水泥役牽方
逺别道在或先迷莫見良田晩遭時亦杖藜


　　送虢州王録事之任

　　謂子文章達當年羽翼髙一經俄白首三命尚青袍未
遇須藏器安卑莫告勞盤根儻相值試用發硎刀

　　送長孫將軍拜歙州之任

　　臨難敢横行遭時取盛名五兵常典挍四十又専城浪
逐樓船破風從虎竹生島夷今可料繫頸有餘纓

　　送何員外使湖南

　　夙昔皆黄綬差池復瑣闈上田無晚熟逸翮果先飛前

路舟休繫故山雲不歸王程儻未復莫遣鯉魚稀

　　送江陵全少府赴任

　　冡司方眘選劇縣得英髦固是攀雲漸何嗟趨府勞楚
山迎驛路漢水漲秋濤騫翥方兹始看君六翮髙

　　送虞秀才擢第歸長沙

　　充賦名今遂安親事不違甲科文比玉歸路錦為衣海
運同鯤化風帆若鳥飛知君到三徑松菊有光輝

　　送陽翟張主簿之任


　　舊聞陽翟縣西接鳳髙山作吏同山隠知君處劇閒少
年當効用逺道豈辭艱遲子揚名後方期綵服還

　　送李賓客荆南迎親

　　宗室劉中壘文塲謝客兒當為天北斗曽使海西陲毛
節精誠著銅樓羽翼施還申供帳别言赴倚門期恩渥
霑行李晨昏在路岐君親兩報遂不敢議傷離

　　酬常郿縣見贈

　　愛君修政若修身鰥寡來歸乳雉馴堂上五絃銷暇日

邑中千室有陽春謂乗鳬舄朝天子却媿猪肝累主人
辭後讀君懐縣作定知三嵗字猶新

　　送游員外赴淮西

　　多君有奇略投筆佐元戎巳佩郎官印兼乗御史驄使
星隨驛騎歸路有秋風莫遣無書札他年懐袖空

　　送馬鄭州

　　使君朱兩轓春日整東轅芳草成臯路青山京水源勉
修循吏跡以謝主人恩當使仁風動遙聽輿頌諠


　　蕭文學山池宴

　　檀欒千畆緑知是辟疆園逺岫當庭户諸花覆水源主
人邀盡醉林鳥助狂言莫問愁多少今皆付酒罇

　　送别荆南張判官

　　輶車駱馬往從誰夢浦蘭臺日更遲欲識桃花最多處
前程問取武陵兒

　　送義烏韋明府

　　妙年能致身陳力復安親不憚關山逺寧辭簿領勤過

江雲滿路到縣海為隣每歎違心賞吳門正早春

　　送相里郎中赴江西

　　君把一尺詔南游濟滄浪受恩忘險艱不道岐路長戎
狄方搆患休牛殊未遑三秦千倉空戰卒如餓狼委輸
員外府諏謀寄賢良有才當陳力安得遂翺翔豈不慎
井賦賦均人亦康遙知軒車到萬室安耕桑火伏金氣
騰旻天欲蒼茫寒蟬慘巴鄧秋色愁沅湘昨日攜手西
於今芸再黄歡娛詎幾許復向天一方蹢躅話世故惆

悵舉離觴共求數刻歡戲謔君此堂今日把手笑少時
各他鄉身名同風波聚散未易量曷月還朝天及時開
智囊前期儻猶濶加飯勉自强

　　和虞部韋郎中尋楊駙馬不遇

　　金屋瓊臺蕭史家暮春三月渭川花到君仙洞不相見
謂已吹簫乗早霞

　　和贈逺

　　憶得去年春風至中庭桃李映瑣窻美人挾瑟對芳樹

玉顔亭亭與花雙今年新花如舊時去年美人不在兹
借問離居恨深淺祗應獨有庭花知

　　和題籐架

　　䔿䔿葉成幄璀璀花落架花前離心苦愁至無日夜人
去籐花千里强籐花無主為誰芳相思厯亂何由盡春
日迢迢如線長

　　官渡栁歌送李員外承恩往揚州覲省

　　君不見官渡河兩岸三月楊栁枝千條萬條色一一勝

緑絲花作鈆粉絮葉成翠羽帳此時送逺人悵望春水
上逺客折楊栁依依兩含情夾郎木蘭舟送郎千里行
郎把紫泥書東征覲庭闈脫却貂襜褕新著五彩衣雙
鳳并兩翅將雛東南飛五兩得便風幾日到揚州莫貪
揚州好客行剰淹留郎到官渡頭春闌已應久慇懃道
逺别為謝大堤栁攀條儻相憶五里一迴首明年栁枝
黄問郎還家否

　　同岑郎中屯田韋員外花樹歌


　　東風動地吹花發渭城桃李千樹雪芳菲可愛不可留
武陵歸客心欲絶金華省郎惜佳辰祗將棣萼照青春
君家自是成蹊處况有庭花作主人

　　和李尚書畫射虎圖歌

　　飢虎呀呀立當路萬夫震恐百獸怒彤弓金鏃當者誰
鳴鞭飛控流星馳居然畫中見真態若務除惡不顧私
時和年豐五兵已白額未誅壯士恥分銖逺邇懸彀中
不中不發思全功捨矢如破石可裂應絃盡敵山為空

殺氣滿堂觀者駭颯若崖谷生長風精微入神在毫末
作繢造物何同功方叔秉鉞受命新丹青起予氣益振
底綏静難功可擬嗟嘆不足聲成文他時代天育萬物
亦以此道安斯民




　　毘陵集巻二

