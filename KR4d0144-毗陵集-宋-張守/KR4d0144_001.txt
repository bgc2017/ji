







　　欽定四庫全書

　　毘陵集巻一

　　唐　獨孤及　撰

　　賦

　　夢逺遊賦

　　詩上(二十三首)

　　壬辰嵗過舊居

　　夏中酬于逖畢燿問病見贈


　　三月三日自京到華隂水亭獨酌寄裴六薛
八

　　海上寄蕭立

　　酬梁二十宋中所贈兼别梁少府

　　東平蓬萊驛夜宴平盧楊判官醉後贈别

　　觀海

　　雨後公超谷北原眺望寄髙拾遺

　　丙戌正月出洛陽書懐


　　季冬自嵩山赴洛道中

　　代書寄裴冀劉頻

　　客舍月下對酒醉後寄畢燿

　　庚子嵗避地至玉山詶韓司馬所贈

　　下弋陽江舟中代書寄裴侍御

　　題思禪寺上方

　　早發若峴驛望廬山

　　癸夘嵗赴南豐道中聞京師失守寄權士繇韓幼深

初晴抱琴登馬退山

　　賈員外處見中書賈舍人巴陵詩集覽之懐舊
代書寄贈

　　寒夜溪行舟中作

　　江上代書寄裴使君

　　與韓侍御同尋李七舍人不遇題壁留贈

　　李張皇甫閻權等數公並有送别之作見寄因
答


　　賦

　　夢逺遊賦

　　老氏稱吾所以有大患者為吾有身大哉聖人之知微
乎夫生者一氣之暫聚耳有天地之和自然之力以運
其行止節其夭夀非智力之所能扶明矣而舉世矻矻
莫不保持形骸謂為已有特執迷妄徃而不返小者攘禮
樂竊忠信以賈譽大者盜天地之權至於忘身道德之
衰皆此物也余生於浮而長於妄汩没當世與羣動俱不

智不能逃形於名聲之韁鏁脫屣於冠冕之籠檻及其
世界顛倒萬物反覆始返照收視以觀身世然後知一
生之患假合豈直蒭狗土苴熱燄聚沫而已則我之身
也與百憂偕長況重險之中乎思欲冲三清出五濁乗
凌虚極與造物者為伍莫有由矣嘗中夜夢飛昇太空
若有以名跡見誚者覺而自失乃為賦以狀逺遊且旌
悟道之晚也其詞曰

　　仰太素兮觀元精之烟煴孰官司乎物物兮得流形而

為人太皥遺我八卦藏天地於文字黼而黻之為聖為
智褒衣之徒相與擊建鼓而揭日月兮奔孝慈而走仁
義其弊也古是而今非身賤而名貴驂驔馺遝兮道路
屯雲而奔波絢煥轇轕兮玉帛鐘鼓之駢羅霍[穫-禾+火]欝宻兮心
懸天地而火馳蒼黄兮得未終也而失已繼之百骸與
日月並走五藏與哀樂交戰羲和未及弭轡榮枯紛而
萬變何生涯之侘傺兮蹇吾降此中州憑世道以上下
若渉水而無津兮與吹萬同其波流况世緒坱軋兮如

棼絲之相摎見辰極之低昂兮知把人之殷憂顧兔呀
以蝕月兮天地閉而雲愁鳳凰焚其故巢兮遶舊國以
失儔埃壒&KR0008;以上薄兮虞羅紛其四周吾始未知夫六
合湫隘之若此孰與吾兮逺遊豈無太清之路兮夫何
漫漫而迢遰望帝鄉之低佪兮微白雲與之偕逝澄予
神於遙夜與顥氣期乎無垠真境沕穆以傍感精誠薫然
而來親歘乗夢以奮飛搏至靈以上賓望見碧落天地
如掌洞開八門别有萬象亭亭物外乗化直上身世雙

遣獨與道往其往也泛兮若遊魚振鱗而泳清川冏兮
若翔雁得順風而縁秋天忽不知予誰之身夫何為者深
入空界七耀在下問予津於混茫兮蹇徜徉以延佇若
有人兮縹緲指人間以唁予曰鳳兮鳳兮何德之睽天
固桎若以禮義梏若以事機蓋支離其德而逃乎物累
使逸翮可得而籠樊兮孰云夫五色之自異天運地載
剛柔生焉千變萬化如環無端彼興廢與往復同大壑
之波瀾將令歸根明徵其源則吾與若皆幻也又奚睢

盱於其間幻未始有封物未始有壃成則虧進則傷無
泊而和無易而方山立其中央善汝行密汝藏道將自
光吾在大羅之上𤣥都之所乾坤為家日月為宇嘘吸
元氣太虚之下(音戸)尚一乃心勿謂道阻遊乎無窮吾顧
見汝奉真誥以自省兮五情惄其増熱哀攀龍之無階
兮思過天之曷月未知去下方㡬萬億兮退將返遵吾
歸轍修玉虛以下降濟銀漢以中歇憑東井以俯視識
故國之城闕千門萬户遙如蟻穴百川綺分五嶽羅列

覓舊山與喬木纔依稀而明滅見伊川大道鞠為荆棘
厯陽故人半作魚鼈曩之奔命於市朝者如紛紜飛馳
讘讘嗤嗤蹩&KR0887;蹁蹮肖翹陸離若蟣虱之聚壊絮蜘蛛
之乗遊絲吾乃今日識羣動之變態兮莞然倚長空而
笑之亦既自得周覽未畢惕焉形開萬象如失羣有儼
以皆作百慮繽其來歸乃夙昔之人寰如故時之喧卑
向之俯仰欣慼無非妄者然後知吾之生也與妄皆生邪
氣乗之萬縁合併為憂為患為虧為盈彼君子方碌碌

然自以為覺猶飾妄以賈名安知聖人不以世界為重
狴生死為大夢視變化與品類亦猶神交之飛動與遺物
以顧身兮悟生浮而質陋以一氣之秒忽與萬化而紛
糅自視俄然寄形宇宙尚何能濡首於榮辱之境甘心
於哀樂之囿鷦鷯于飛載翩載翻君子至止栖息化元
獨立道樞貽神胚渾萬物轉薄吾真長存止水不波浮
雲無根與時盈虚委質乾坤倚伏相軋吉凶同源物各
自爾予欲無言優哉游哉聊以窮年


　　詩上(二十三首)

　　壬辰嵗過舊居

　　少年事逺遊出入燕與秦離居嵗周天猶作勞歌人負
劒度潁水歸馬自知津縁源到舊廬攬涕尋荒蓁隣里
喜相勞壺觴展慇懃酒闌擊筑語及此離㑹因丈夫隨
世波豈料百年身今日負鄙願多慙故山春

　　夏中酬于逖畢燿問病見贈

　　救物智所昧學仙願未從行藏兩乖角蹭蹬風波中薄

官恥降志卧痾非養䝉閉關渉兩旬羇思浩無窮鸑鷟
何處來雙舞下碧空離別隔雲雨惠然此相逢把手賀
疾間舉杯欣酒濃新詩見久要清論激深衷髙館舒夜
簟開門延微風火雲赫嵯峨日暮千萬峯遙指故山笑
相看撫號鐘聲和由心親事感知氣同出處未易料且
歌緩愁容願君崇明德嵗暮如青松

　　三月三日自京到華隂水亭獨酌寄裴六薛八

　　祗役匪遑息經時客三秦還家問節候知到上巳辰山

縣何所有髙城閉青春和風不吾欺桃杏滿四隣舊友
適逺別誰當接歡忻呼兒命長瓢獨酌湘吳醇一酌一
朗詠既酣意亦申言筌蹔兩忘霞月祗相新裴子塵表
物薛侯席上珍寄書二傲吏何日同車茵詎肯使空名
終然羈此身他年解桎梏長作海上人

　　海上寄蕭立

　　朔風剪塞草寒露日夜結行行到瀛壖歸思生暮節驛
樓見萬里延首望遼碣逺海入大荒平蕪際窮髮舊國

在夢想故人胡且越契濶阻風期荏苒成雨别海西望
京口兩地各天末索居動經秋再笑知曷月日南望中
盡唯見飛鳥滅音塵未易得何由慰飢渴

　　酬梁二十宋中所贈兼留别梁少府

　　少讀黄帝書肯不笑機事意猶負深衷未免名跡累厭
貧學干禄欲徇賓王利甘為風波人豈復江海意擔簦
平臺下是日飲羇思逢君道寸心暫喜一交臂緒言未
及竟離念已復至甯陵望南丘雲雨成兩地途殊跡方

間河廣流且駛暮帆望不及覽贈心欲醉愛君如金錫
昆弟皆茂異奕赫連絲衣榮養能錫類君子道未長深
藏青雲器巨鱗有縱時今日不定議惟當加餐飯好我
袖中字别離動經年莫道分首易

　　東平蓬萊驛夜宴平盧楊判官醉後贈别姚太
守置酒留宴

　　驛樓漲海壖秋月寒城邊相見自不足况逢主人賢夜
清酒濃人如玉一斗何啻直十千木蘭為樽金為杯江

南急管盧女絃齊童如花解郢曲起舞激楚歌採蓮固
知别多相逢少樂極哀至心嬋娟少留莫辭醉前路方
悠然明日分飛儻相憶祗應遙望西南天

　　觀海

　　北登渤澥島迴首秦東門誰尸造物功鑿此天池源&KR1043;
洞吞百谷周流無四垠廓然混茫際望見天地根白日
自中吐扶桑如何捫迢遙蓬萊峯想像金臺存秦帝昔
經此登臨冀飛飜揚旌百神㑹望日羣山奔徐福竟何

成羡門徒空言唯見石橋足千年潮水痕

　　雨後公超谷北原眺望寄髙拾遺

　　崖口兩足收清光洗髙天虹蜺歛殘靄山水含碧鮮逺
空霞破露月輪薄雲片片成魚鱗五陵如薺渭如帶目
極千里關山春朝來爽氣未易說畫取花峯贈逺人

　　丙戌嵗正月出洛陽書懐

　　往嵗衣褐見受服金馬門擬將忠與貞來酬主人恩天
地蹔雷雨洪波生平原窮鱗遂蹭蹬夙昔事空存幸逢

帝出震授鉞清東藩白日忽再中萬方咸駿奔王風從
西來春光滿乾坤蟄蟲競飛動余亦辭籠樊遭遇思自
强寵辱安足言唯將四方志迴首謝故園

　　季冬自嵩山赴洛道中作

　　皇運偶中變長虵食東土天蓋西北傾衆星殞如兩邊
塵動地起千里聞戰鼓死人成為阜流血塗草莽策馬
何紛紛捐軀抗豺虎甘心赴國難誰謂荼葉苦天子初
受命省方造區宇斬鯨安溟波截鼇作天柱三微復正

統五玉歸文祖不圖漢官儀今日忽再覩升髙混京邑
佳氣連海浦寶鼎歊景雲明堂舞干羽虎臣(缺)激昂(缺)

　　禦侮腐儒著縫掖何處議鄒魯西上轘轅山丘陵
横今古和氣蒸萬物臘月春靄吐得為太平人窮達不
足數他日遇封禪著書繼三五

　　代書寄裴六冀劉二潁

　　昔余馬首東君在海北汭(音入聲)盡屏簿領書相與議巖
穴載來詣佳境每山有車轍長嘯林木動髙歌唾壺缺

此辭月未周戎馬嘶絳闕猛虎踞大道九州當中裂聞
君棄孤城猶自握漢節恥栖惡木影忍與故山別脫舄
桂嶺雲冏然若鳥逝(入聲)惟留潺湲水分付練溪月爾來
大谷梨白花再成雪關梁限天險歡樂竟兩絶大盜近
削平三川今底寧勾芒布春令屏翳收雷霆伊洛日夜
漲鳴臯蘭杜青騫騫兩黄鵠何處遊青冥疇昔切玉刃
應如新發硎及時當樹勲髙懸景鐘銘莫拖白雲意徑
往丹丘庭功成儻長揖然後謀滄溟


　　客舍月下對酒醉後寄畢四耀

　　鄉路風雪深生事憂患迫天長波瀾廣髙舉無六翮獨
立寒夜移幽境思彌積霜月照膽浄銀河入簷白沽酒
聊自勞開罇坐簷隟主人奏絲桐能使髙興劇清機蹔
無累獻酢更絡繹慷慨葛天歌愔愔廣陵陌既醉萬事
遣耳熱心亦適視身兀如泥瞪目傲今昔故人間城關
音信兩脈脈別時前盟在寸景莫自擲(先是畢贈及詩云洪罏無久停
日月速若飛忽然衝人身飲酒不須疑)心與白日鬭十無一滿百寓形薪

火内甘作天地客與物無親疎斗酒勝竹帛何必用自
苦將貽古賢責

　　庚子嵗避地至玉山酬韓司馬所贈

　　滄海疾風起洪波駭恬鱗已無濟川分甘作乗桴人揮
手謝秣陵舉帆指甌閩安知風塵表偶與瓊瑤親共悲
行路難况逢江南春故園忽如夢返復知何辰曠野豺
虎滿深山蘭蕙新枉君灞陵什迴首徒酸辛

　　下弋陽江舟中代書寄裴侍御


　　故鄉隔西日去水連長天前路知幾許但指天南邊愴
恨極浦外隠映青山連東風滿帆來五兩如弓絃遙羨
繡衣客冏然馬首先得餐武昌魚不顧潯陽田屈指數
別日忽乎成兩年百花巳滿眼春草漸碧鮮豈是離居
時奈何于役牽洞庭有深渉曷日期歸旋且作異鄉料
詎知攜手縁離憂未易銷莫道罇酒賢

　　題思禪寺上方

　　溪口聞法鼓停橈登翠屏攀雲到金界合掌開禪扄鬱

律衆山抱空濛花雨零老僧指香樓云是不死庭眇眇
於越路茫茫春草青逺山噴百谷繚繞馳東溟目極道
何在境照心亦冥騞然諸根空破結如破瓶下視三界
狹但聞五濁腥山中有良藥吾欲隳天形

　　早發若峴驛望廬山

　　雨罷山翠鮮泠泠東風好斷崖雲生處是向峯頂道誰
謂峯頂逺跂予可瞻討忘縁袪天機脫屣恨不早祗恐
嵗云暮遂與空名老心往跡未并慙媿山上草


　　癸夘嵗赴南豐道中聞京師失守寄權士繇韓
幼深

　　種田不遇嵗榮名不遭時邊塵晦落日西望泣路岐猛
虎嘯北風麕麚皆載馳深泥駕疲牛踸踔余何之詰屈
白道轉繚繞清溪隨荒谷嘯山鬼深林啼子規長歎指
故山三奏歸來詞不逢眼中人調若車倭遲士繇松筠
操幼深瓊樹姿别來平安否何階一申眉白雲失帝鄉
逺水限天涯昂藏雙威鳳曷月還兩枝努力愛華髮盛

年振羽儀但令迍難康不負滄洲期莫作新亭泣徒使
夷吾嗤

　　初晴抱琴登馬退山對酒望逺醉後作

　　年長心易感况為憂患纒壯圖迫世故行止兩茫然王
旅方伐叛虎臣方被堅魯人著儒服甘就南山田挈榼
上髙蹬超遙望平川滄江大如綖隠映入逺天荒服何
所有山花雪中燃寒泉得日景吐霤鳴湔湔舉酒勸白
雲唱歌慰頺年微風度竹來韻我號鍾絃一彈一引滿

耳熱知心宣曲終余亦酣起舞山水前人生幾何時大
半百憂煎今日羇愁破始知濁酒賢

　　賈員外處見中書賈舍人巴陵詩集覽之懐舊
代書寄贈

　　海岸望青瑣雲長天漫漫十年不一展知有關山難適
逢阮始平立馬問平安取公詠懐詩示我江海瀾蹔若
窺武庫森然矛㦸寒眼明遺頭風心恱忘朝餐大駕今
返正熊羆扈鳴鑾公遊鳳凰沼獻可在筆端繫越有長

纓封關祗一丸冏然翔寥廓仰望慙羽翰嘉㑹不我與
相思嵗云殫惟當袖佳句持比青琅玕

　　寒夜溪行舟中作

　　日沈諸山昏寂厯羣動宿孤舟獨不繫風水夜相逐雲
歸恒星見霜下天地肅月輪大如盤金波入空谷魏闕
萬里道羇念千慮束倦飛思故巢敢望梧與竹沈吟登
樓賦中夜起三復憂來無良方歸候春酒熟

　　江上代書寄裴使君


　　何地離念劇江皋風雪時艱難傷逺道老大怯前期疇
昔行藏計祗將力命推能令書信數猶足緩相思

　　與韓侍御同尋李七舍人不遇題壁留贈

　　三徑何寂寂主人山上山亭空簷月在水落釣磯閒藥
院鷄犬静酒壚苔蘚斑知君少機事當待暮雲還

　　李張皇甫閻權等數公並有送别之作見寄因
答

　　洞庭正波蘋葉衰豈是秦吳逺别時謝君篋中綺端贈

何以報之長相思







　　毘陵集巻一

