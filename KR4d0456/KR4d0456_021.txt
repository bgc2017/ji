養吾齋集卷二十一元劉將孫撰
記七
羊石山記
天高地下與神明具焉微顯闡幽森羅布列惟其不可
測是之謂變化而或者必欲人知而後謂之神於是推
大道之初惟皇上帝之尊顧皆胚胎孕育與世人等至
所稱謂紀年運劫類取後來者屑屑傅會以為竒乃大
不信天與神同出而神與仙異故仙者可人為之而天
與神皆命於氣若炳靈而星載祀而鬼或精貫而魄彊
亦莫非氣之所為惟其氣之剛積物聚者有久近故其
神而明之者亦隨之為盛衰消長吾每讀經文碑記始
末揆之傳輒不合往往以其不可誣者自誣之以為欺
可惜也嘗經章貢至江南祠下見古碑記神之所由興
曰石也靈自漢以來予慨然曰信夫其亦異夫必以人
實之者矣今復得永豐沙溪之羊石通天之神而記之
乃與江東類盖喜聞而樂記之以其無偽而可傳也永
豐邑南為沙溪去沙溪又二十里餘有山聳焉與沙山
對峙沙山者固有神居之兹山為羊石有三石色正青
高皆丈餘其一最高儼然如參列其鄉之人祀之不知
幾何年矣而未著於祀典廟有泉注可百里旱輒大湧
禱雨者汲以歸雲雨隨之疫癘魑魅之祈應如響或不
敬雷動以威近年逾盛其父老謁記夫天之精氣常為
日月星宿變為風雨雷電地之精氣水為江河湖海山
為石皆若有物焉主之惟其亘開闢之初與天地同生
而人無得以某某者意之所鍾者異故不可以名求不
可以跡執其所繇者不測故無廢興無代謝彼托於人
者其積有自則事有時而窮亦與人世之代遷者等嗟
夫山川之氣與天地之道一是何可涯哉吾故原始要
終通其故言之既以寄世歎祛衆惑而兹山之靈方興
而未艾者且益有聞乃復為迎送之詞以授其鄉人以
竢于方來詞曰
蒼蒼兮何年有宇宙兮此山上華盖兮台躔班參立兮
齊肩中峰兮魁然兹山之民兮而子若孫天門歸兮神
能言泉泠泠兮為雲雨横野兮下秔高黍山無魑魅兮
野無豺虎牲肥酒旨兮坎坎伐鼔彼捧揭兮忽其來去
山之峙兮千古歴千古兮福兹土神寧歸兮其所
栖碧山房記
太白天遊神縱麾斥八極何山何地可著磊磈顧獨有
栖碧山之問答將求太白於山乎山者不可知也抑求
之山之外乎而太白固在是間也其不可以他求也毋
亦桃花流水境適意會别有天地未嘗不在人間而非
人間者亦在是矣則是碧也豈不往來吾目中耶而皆
非世間意也新塗多佳山水平遠而峭拔盤旋而磊落
乃萬山中一水縈廻坐挹清曠盡得竒趣為龔氏居舜
咨光霽灑落又足以稱之位置園林不廣不儉而有爭
流競秀之景池環徑繞俯亭仰閣中為堂曰栖碧山南
而仙女二峯秀色縹緲荒祠古木其下悠然昭王茅屋
之感西而太和玉笥聯嶂叠巘茂陵歸鶴寧不與飛雲
汜濫是間羊角三峯玉立如笋為之北問洞天濈濈何
能及此清峻溢山十二如巫雲錯落為之東未知錦屏
何似而使人應接不暇風月不减剡中也客有過予而
鋪之歴歴高下疏密之狀雲烟開闔之變予聳然如昔
所想見於太白詩者焉客為舜咨請曰願記之予曰天
之蒼蒼其正色非耶山之蒼蒼其正色非耶惟其蒼蒼
而猶不可極正色而不得其所以名故出於碧碧者色
而非色者也天與雲也則然而山都之他不得以與於
斯也水之深者亦有似者矣然狎而玩隨物而遷也江
之春則有彷彿焉者矣然暫而象不可得而常也天之
清也有時而山之色然者無間其弄姿浮嫮名山喬嶽
有不得與者矣今夫山莫尊於岱宗雖亘齊跨魯而青
未了也然峻極而雲霧藏高薄而雷雨半不能使之秀
眉嫵而螺髻列也江湖間之負特者莫若廬阜矣固翠
掃空而天浮嵐然烟出焉而紫瀑略之而白亦不能使
之朝隮而歸萬古之青夕歛而凝千尋之黛也山雖縱
横竒秀近而即則亦使人意廢彼之鉅麗者何顧不若
哉高深之連綿或奪光於日月而居遊之向背有轉側
於峯巒苟得其要寸步之所攬可以薄雲氣而羞蓬萊
祗繫其逢一目之所加固足以駐流光而凌倒景盖彼
之碧者如神之形而吾栖者亦情之所寓吾栖吾於太
虚之中而碧媚我於萬象之外夫謫仙之仙者固在是
矣而曰山之云乎嘗試徘徊堂上暉隂不動入眼清新
染不能逮客欣然贊主人曰微斯人誰與領此主人亦
命客曰與客共之是間是樂則必有分矣而栖者誰耶
予未嘗至其間而安知景之竒與栖之樂我知之太白
也客曰美哉是堂是山宜得是記乃書以遺之
長沙萬卷樓記
近數十年幾不復聞斯文傳說嘉話當興運不宜爾豈
海内無好事者寂寂至此耶一日聞長沙新有建萬卷
樓藏書如其名者豈非偉特風致可流傳誦詠者哉又
久之問知樓主人為前管軍總管張侯使人想見湖江
之上嶽麓之外翬飛照郭馮闌落日端非絲竹筦絃之
娱牙籖插架臚列山積清風佳客考古訂今恨不得身
至其間徵異書讀所未見即寄聲内交不啻足跡矧以
筆墨附託其間者乎張侯為廬陵來馳盛暑走四境一
無他求獨搜書問帖致楮君摹子墨間過予清坐未嘗
雜言評鼎彝欵識商晉宋筆意品畫格甲乙語日晏啜
杯茶去如有得色予於是又有以識侯之為人其心誠
好之如此也且别以樓記為屬是惡得以淺陋辭或曰
書至於萬卷多矣備矣不可以有加矣予曰傳有之計
物之數不止於萬物而期曰萬物者以數之多者號而
讀之也天地者形之大隂陽者氣之大因其大以號而
讀之可也夫知道者之論天地隂陽之變化猶若此况
於書哉有載籍以來以至於今其傳其不傳雖萬又萬
不可計而自今以往即十倍百倍於此而猶不可知也
彼號物之數之多皆一定而不可易者又不得與書比
也字之初也起於數由數而為字字而卦特八而止耳
天下之字無窮而日用可見之文者極四聲不過五六
千字止耳又推而竒怪恢詭神化理造亦不過加之二
千字止耳皆八之所生也而此數千字者自聖賢經傳
諸子百家史策書志圖牒文義稗官小說詩詞記載何
但什伯萬億其不傳者又不止此而方來者復不可計
也書所以載道一言而可以備天下之事盡天下之理
者道也道裂而揆之事事叢而析之理至於理而文繁
故書至於萬而不可極者理愈極而愈亡涯也其亦不
得而已者也嗟乎書雖以萬數而必通於一彼謂讀書
萬卷猶有今日者未嘗知書之用故也彼以椰腹藏萬
卷而芥子須彌之喻見困於異端者求多於書之外者
也書至後世愈多刻本至近年愈盛而學問事業視古
人愈遠則夫覽於此者其亦有興懷者乎侯以豪傑之
資兼文武之懿蚤退閒居曠懷博雅不為齊雲落星之
攬風月又不為秦青徐白之貯歌舞所以與賢者共而
遺其後人者有餘矣方時清平文治日盛講同而合異
彰往而察來善人多而才輩出其必自兹樓始然則斯
樓也豈獨斯文嘉話而已哉侯名用道字夢卿真定世
家人稱之曰簫齋
停雲軒記
雲者行乎太空四方上下而不可知者也偶然而遇之
見而不可得也徘徊於我若可以得之矣倏然而不能
留也惟其可見而不可得若可得而不能留所以悠然
而在人目去矣而猶思遠矣而不能忘為之精神飛越
而常不能以自已也雲之妙固如此而朋友之可懷亦
在是矣昔淵明於柴桑栗里之間周旋義熙元嘉之際
感念四方親友之不可見而時雨之濛濛平路之伊阻
重觸于中賦停雲之詩以見志後之君子厚其誼而慨
其心因以志其景慕者焉廬陵井岡高氏貴逢父學詩
篤厚扁其讀書取友之所曰停雲軒吾先君子須溪先
生書之其佳子稱志翔雅致清吟交友稱其詩興趣有
古作者之風自號雲間可以知其志已幹裕美大子又讀
書停雲願有以記於是停此雲者既三世矣嗟乎淵明盖
欲停此雲於北窗之下而不可得者也而是軒也固久
有之如此知此雲也深則雲有可言者矣今夫雲有縹
緲而輕盈者焉有蒸滃而綿密者焉有竒崛而變化者
焉有深沉而鬱抑者焉其為雨也有沛然而傾倒者有
油然而遲逥者有漠然而偃薄者其為晴也有依稀而
開豁者有奮激而滯遏者有發舒而澹蕩者雲之態亦
多矣遠而望企焉其將以有為近而即睠焉其有以慰
於所見浩浩乎予思南山之來謂當宿於吾簷而風離
之者有之矣嫋嫋乎予懷西山之爽必可卷之以吾簾
而日鑠之者有之矣我有意於斯雲雲亦豈無意於我
或兩求而不相值也五合六聚而不之齊也雲之可感
者亦何可勝道哉是軒久矣其沛從龍而為雨者維其
時矣斯四方之望也抑客之來此軒者豈不如雲哉夫
豈獨客友朋猶是也人物猶是也文字亦猶是也今古
亦猶是也吾為此記使來者讀之躊躇而四顧矯首而
遐思亦必有俯仰而三歎者當必憮然曰是知雲哉貴
逢號逢齋一門固多可人先後館多名士
竹齋記(原注為閩縣朱尹作)
晉王子猷呼竹為此君曰不可一日無此君夫豈獨賞
寄之名言哉竹之在宇宙間實如此也且以四時言之
春雷蟄驚萬角濈濈未幾而拔地以起轉盼而琅玕如
林生意之盛未有過焉者也炎風暑日鑠石流金穹林
高樹傘盖僅蔽若乃蕭森連畝望焉而心凉疎眀極日
入焉而意銷庇之而不晦冥倚之而不叢脞清隂之無得
加焉者也凋梧悴柳望秋先零寒露凝霜届侯靡爽青
青者特立而愈秀楚楚者抽潤而逾長勁氣之磅礴又
孰得而逾也山空谷静歲晏年非風能摇之而不能損
其一葉雪能壓之而不能動其一枝而侵雲之千尺聳
壑之百圍有枝披而幹折者矣晚節之高堅槩無得而
與於斯也人有常言曰三友抑松之始也踐於牛羊其
出地之奮不能如其勇也梅之芳也未離乎姿媚其絶
塵之標不能如其潔也然獨盛於東南而鮮出於西北
故徂徠之松新甫之柏閟宫清廟乃專棟梁之美而淇
澳之菁菁璧圭金錫僅以像君子之德擁腫之樗被麗
之櫟當塗横道亦或眩匠石之顧而孤竹君之表表冰
霜鐵石惟足以著君子之操抑所以使人懷思而不已
願望而如不及愈足以增其暉而惜其遠者正復在此
而竹何求哉武林朱君累宰巖邑政聲方洋少時即斷
大獄與宰士辯曲直所歴皆人所避處鋤奸去梗不吐
不茹殆所謂偏能治劇縣者士民之去思臺府之剡列
刻成集而播盈路者固所在而是豪強之蜮中官權之
鷙側朝加膝而夕墜淵者亦不無也然君直道而行中
立而不撓知行其素而已抑他人有君之一二當横飛
軒舉而君猶淹鬱以在此也愛竹名齋問記於予爰寫
竹之不可無而寓不能不為竹歎者於此而君之志亦
於是見矣齋前日永清風悠然揭予文壁間閒居坐嘯
有觸於懷當必對此君一笑惟我與爾有是夫
竹齋記
植物之貴重者莫如竹見於詩易禮記之書異於凡卉
尚矣世之人亦知竹之可貴重也甲觀大囿培植相向
叢花茂木俯仰映帶以資游玩之娱譬如元夫鉅人大
冠長劔而與貴介公子接膝綺疏華燭之側將重之耶
抑溷之也嗟夫世之知竹者鮮矣暨陽王元章以竹名
齋求記於余余家抵暨陽不百里而未嘗一至其處不
知所以記元章出畫卷示余蒼巘斷橋中無雜木茅屋
十數楹蔽著篁竹間指曰是所謂竹齋而求子之記者
也可記以不嗟夫元章真知竹者非耶古者燕居之室
曰齋有取於祓滌自潔之義元章居是齋圖史以為師
起居不肆冠珮嚴整出門四矚清風凛然如接畏友遠
去而不忘必假圖畫以寓其心目元章其真知竹矣而
余何能記然有進也君家内史脩禊蘭亭脩竹之名聞
天下竹以人重也子猷事業不多見徒以愛竹之故世
言竹者必徵子猷人以竹重也元章齋居求志業日益
就使過其處者相語曰是竹齋者王元章讀書之所也
餘暨之竹將由元章而重矣士患無志耳有志而無成
吾不信也
夢庵記
吾名吾女所為吾壻蕭德叟之庵曰夢庵而為之記曰
人世皆夢也抑夢有幾有夢而祥者有夢而誤者有夢
而無所損益最下不祥極矣即夢而祥如昔人所為黃
梁之熟南柯之醉一世不足滿於一覺而况於忽焉而
聚儵然而散生有遺憾没有餘痛曾人世常理不少遂
者豈不可謂之不祥耶而或有以為天之所畀者矣彼
自以為祥而以物理視之皆不祥也雖欲化為松柏其
魂魄猶不平也凡所以為是庵者亦以平其所不平者
耳而猶懼其不能守也則人事亦多故矣東坡捨畫於
佛寺畫何足有無佛寺誰適為主而坡皇皇然僧守鬼
守之不足至以為奪此者比於廣明之巢賊而亦不能
保其無廣明之劫然其心不亦可悲也哉吾記夢庵載
其贍庵之田如干而明以告之夫人者曰此天地間之
不祥夢也孰有年二十而死死而無子者乎孰有歸良
人有子而不能育以有待者乎六極之最不幸曰凶短
折而無夫無子居天民無告者四之二此屋也為凶短
折之所舍而此田也天民之無告者無可奈何而託之
此也其誰忍取之何所無田何田之不可有而攬是不
祥者而已有之亦且復為此夢也而可為若願之耶盛
衰成敗未有不相尋也彼祥者亦復幾何封君之澤子
孫之衆再世以往則罔敢知况於是區區者特以其不
祥不忍而懼來者或蔽不悟也嗚呼吾言悲矣其孰使
予言之而不獲已至是耶然亦可以動心矣是田所在
曰小坑曰山下曰田南曰舍前曰黃竹坑曰召省曰西
江下為石百數歲以贍守庵者若香燈與其忌日之供
庵為屋再疊是為虎溪蕭充遠之夢庵悲夫大德乙已
臘朔記
此山中記
東澗既築静庵以妥静寄乃前樓而名之以此山中盖
所營歸休之藏與先父母之丘皆此山也名之以此山
中樂其慰於心而盡於責而他日之得以相從於此也
嗟乎人生欲適其願亦難免初志之蹉跎成說之契闊
古今賢逹每有此恨馬伏波感飛鳶於浪泊之外坐念
少游平生語欲鄉里守墳墓渺其何及是固不得以歸
此山者也東坡出蜀萬里晚年欲歸眉山不能遂他日
子由年八十老潁作遺老傳乃曰以是累諸子矣竟不
得如志是又可得以歸於此而無與歸之者也宇宙間
惟此情最苦最真望白雲而思吾親之在其下是雖人
子不忘之懷若倚門望而不至則倚閭而望之親之所
以念其子也有甚於子者矣九亰而可作吾將誰從使
得先大夫而從之豈有憾哉仁夫東澗於其葬親也必
慰於其志必安而後安其自擇於山林也又得與二親
東西而相望則東澗之願不既遂矣乎兹樓顯敞山竒
水秀松楸在望興至登臨賓從聯翩子弟能賦思昔人
欲故山而不可得乃今近而在鄉井之内繇是曠然於
宇宙之間如化人修士之閱世耆福方益遠四方傳者
聞此山中之名其孰不悠然而三嘆曰樂哉斯丘東澗
又於此山得吉以為其中饋兆婦姑相望如瀧岡是皆
難能者
涯泳記
三山陳惟志篤學好修居後隙地有池泓然作亭息遊
扁以涯泳往廉使西臯趙公為書二大字問記於予或
曰是池爾何深何涯予曰不然而所謂涯者必江河之
大而後有之耶吾隨所遇而樂之亦安知是水者非天
地之涯也哉而何小之有涯泳云者以聖人之道言之
也道無大小得其趣者無不可以自樂也泳者游之而
可樂者也游而樂未有其若涯者也今夫江河之大也
溪澗之細也稍涉其深浪波之沄沄者有之沉浸之浩
渺者有之風濤之洶湧者有之魚龍之出没者有之雖
不然犀而照怪亦無敢狎而翫也雖不索珠而潜淵亦
無敢狂而戲也其可樂而泳者惟涯乎淺而已離乎岸
深而未至于厲也波餘之所及可泛而夷猶載浮載沉
無適而非所以自娱也取之左右逢其原繇此而深造
不舍晝夜無入而不自得也若泳于斯者亦何以異哉
水此水也樂此樂也一勺之多比于湖海之磅礴半畝
之鏡孰非天光雲影之往來凭之而徘徊焉對之而優
游焉升堂而入室得其門而入縱觀于宫墻數仞之内
躍然而觸于心喟然而如有所立是則吾之所以有取
于泳而泳之所以為樂趣者惟志其有得于是乎遂書
以為記
古塘記
浮光楊侯平仲以其母方夫人古杭新阡之地名曰古
塘俾知友詩之叙之如自號然暇日謂文學廬陵劉將
孫曰子為我言吾志嗟乎侯之志可謂古矣凱風寒泉
之思反本之悲也桮圈遺澤之感終天之懷也夫皆托
於物者也古之君子無所往而不孝孝無所往而不通
雖一草一木之愛孝之道在焉况吾身者親之身也天
地間所以相通者氣而已人之一身呼吸運動猶可以
變隂陽合神明而况于母子乎吾身在此即親在此吾
志在此即親之志亦在此四方上下而不可忘者志也
去之千里萬里之遠以及百年之久數世之長而如將
見之如聞其聲如在其上如在其左右者志也吾親之
體魄托於是聞其名如見其處而睠然如其平生思其
笑語思其起處不知膝下之遠而及泉之隔也夫亦惟
其心之所在而已矣故一膜之爾汝有痛痒之不知而
至誠之流通雖異域而心動地下之望有切於地上者
矣士大夫未有不離其親戚墳墓者也望雲而思親有
觸於目者也嘗羹而念毋有動於中者也夫人之情少
則戀父母從仕則志於功名雖罔極之哀終身之憂既
久則如常矣既遠則忘之矣若侯之兹志無日而不如
在望也無往而不在念也斯塘也在湖山佳處僅一嶺
隔演迤百頃渟深涵蓄赤壁踞其東方山屹其西高亭
峙其北高峰望其南穹林茂壑清溪盤澗四山回環一
水之玄草堤柳岸依約隠映昔者不為園囿之盛麗若
天留以慰孝子慈孫之心者侯周旋兵間自丁年至于
白首固嘗南出谿洞猩鼯篁竹間﨑嶇往復此時之不
忘親惟一心焉耳今日耆年終養擇勝卜阡三釡之禄
既及於親五馬之貴復輝於後是母是子斯名斯志亦
可以無憾矣亦豈不可美傳矣夫侯篤實忠厚其發于
天性每如此今為宣武將軍繇福建銀司提舉授同知
汀州府事名和喜讀法華能以為躬行者福夀盖未艾
云
雲壑記
河間孫侯丞廬陵有政聲邑之士多稱雲壑盖侯所自
號以此有問於予者曰壑之義何如予曰孰不為壑小
言之則穿地以往一澮一曲者皆是也大言之則合山
水為谷谷之大亦無不有也等而上之凡虚而為容者
無非是物也天地之東有大壑焉百川之所歸而不知
其所往彊而名之曰無底之谷則海特一壑也四溟之
所浸萬山之所環日月之所出入方之外者以為四遊
方之内者以為九州外復有九而中州者特寄浮其間
則天地亦一壑也壑不可以限量計猶雲不可以變化
測盖一言而可以盡其理者宇宙間無非虚而生生者
皆虚之所為也今之言雲者特見其出于山布于太空
澹者濃者矯者孑者蛻者隠者窪者突者離者合者屯
者族者冥者迷者則曰此雲也其飄者如龍游鶱者如
鳳舞如獸而相逐如翼而欲翔如錦炫機如花合障如
枝如葉如廬如幕如車如騎則曰此雲之神也此皆其
散殊之後隨物之所遇者也盖嘗升高而望而得其所
以藏於茫茫而興於浩浩者而六合之内外盖可睹已
試四矚而求之凡山之拱抱而有間者其烝烝者未有
非雲也東者如炊而起西者如湧而勃騰騰者如炷而
逹卬卬者如列而張壹不知其誰之為而天與之為一
此皆雲之專壑也又上而下觀焉昔之平田者初則芊
芊綿綿者如野烟之衆稍高則已如陶墟之紛紛杳杳
久則如霧矣又遠則渾渾而一白莽平陸如化海是又
雲之大壑也而下之仰高也亦如之使有化人乘飛車
而觀之壙埌之外鴻濛之表則無往而非壑亦無往而
非雲也雲何心于藏壑壑何意于為雲哉盖天地之元
氣為雲人者日在元氣之中如魚遊于壑不可以無此
氣而豈但為晴為雨之謂哉人事亦猶是矣于是聞者
爽然而起曰美哉吾乃今知雲之理與壑之功侯之有
取於斯也其所存亦何可極哉侯固中原故家先府君
貳常德總府時昆仲七人皆列仕版孝友篤厚多雅致
為廬陵屢被憲檄按外邑雪冤滯修學校倡修魯公祠
用意深遠吾友王元用言雲壑清修豈弟予閒居聽輿
人之誦如元用言侯名世顯字彦暉云
