養吾齋集卷十五元劉將孫撰
記一
吉州路重修學記
聖天子興崇學校每申飭攸司罔俾廢墮不治顧會計
贏縮不等規制宏狹異宜歲久近殊費而廬陵郡學廣
大荒落於江右為甚蓋自甲子前魏侯峙一新之於今
四十餘年矣迺大德甲辰西廊之仆者起乙已丙午振
文堂尊經閣之傾者正圮者崇翬飛顯設腐更朽易漫
漶復鮮繩直準平攻堅緻密佩衿誦詠三紀以來所未
有也教授康彦博以學錄永豐周似周具圖始末來請
記曰似周之來也惟八年之三月時堂廡久敝不修而
西廡視如棄齋蕪庖斷草生之矣爰及教授湖虞廷桂
學正洪冷天成謀焉是安得坐視弗省會省臺重以此
責有司府判承務馬公顯實提綱其事慨以為已任檄
廬陵孫丞世顯料之其費諉之邑數月而西廡成四齋
翼翼爐亭復舊養正堂小學以及公厨完缺整敝二井
亭久廢復建雖還舊觀若無闕而堂閣積壊亦不可以
已抑費鉅不贍誰與領此時廉訪簽司郝公按部實來
疏滯飭蠱風威肅然新美學政爰以治中奉直陳公彧
董之九年冬乃合以諸公曰事莫切於此矣吾夙夜節
縮舍是復安所為授工掄材計覈會當期年乃大備方
振文尊經完而未美也虞冷相繼代去饒康彦博來為
教吉康安世為正復協力善其終於是明秀堂敬義堂
藏書閣周爰雅飾循序修舉殿柱内蠧簷壓弗支亟易
之工良材鉅屹如新成凡緡粟之費出内各有司存惟
治中公之不倦而同知有扎拉台朝列公適自湖北副
憲分符此來明習治體其主張綱維是也逾力以濟登
兹似周則周旋其初終與其議而知其勞請記之毋忘
諸鉅公之賜以勸後之人而學之長貳先後亦牽聮得
書願毋辭將孫受言紀載既登其歲月次第而竊有感
也夫屋不修且壊壊之久則復之也不易是以費若此
其夥也力若此其勤也為學亦若是也修身篤行戰兢
臨履豈為君子者必若是難哉百美猶懼於一缺一不
成而萬有餘喪也且夫學奚為哉學所以教忠教孝也
勿以善小而不為勿以惡小而為之忠之屬也出一言
不敢不謹行跬步不敢不思孝之屬也故古之求忠臣
者於孝子而觀大節於其細吾道在宇宙間有迂闊而
無切近有是非而無利害有名檢而無得失一簣之不
加九仞虧焉涓流之不塞江河及焉此固為士者之所
當自省也昔吾有先正為歐陽公文章勲業師表海内
然猶以晚節蚤退乃為名節之無憾士而至於歐公其
自處也猶若此學者可不念哉嗟夫廬陵固忠節之鄉
也歐公望於鄉之子弟道德明秀而行於郊里禮節慈
孝蓋風俗之厚公猶有望於吾黨有以為之倡也今朝
廷所為敦學而教士羣公所為竭力而崇宇者其望之
士也猶此心也其自四代以來所求於士者莫不然然
則吾黨之士厚猶懼不蔇也而可自菲乎哉士未易言
也名焉而已孰不為士儻循實而求之何如斯而可謂
之士也雖及孔氏之門者猶有非吾徒者也予言之及
此也豈敢為諸君規哉竊懼夫後生之無所放流俗之
不可返吾黨與有其責而無以稱上意也嗟夫又豈獨
為士者當自警乎哉是役也贊議於府者推官王君欽
公君道幕府則經歷陳君琦知事成君文煒提控案牘
周君濟胡君世昶督工於學者前人匠提舉崔世榮
吉州路重修儒道碑記
大德十一年丁未五月乙酉聖上龍飛制書首以學校
作養人才其俾業精行成所期望甚遠諸為士者皆賜
復終身優假甚厚既又遣使禮祭于曲阜加徽號先聖
大成至聖文宣王訓辭渾噩所以欽崇嘉樂甚褒錄副
布天下乃江西廉訪副使南陽澹然蔣公元祚分治吉
贑南安適留廬陵吉蠲月望捐奉展牲府侯寮寀駿奔
走在廟薦鬯致告以昭崇丕顯休命暨禮成合燕堂上
文武髦俊山谷衣冠列坐先後者百數十人蓋禮嚴於
蜡賓而事鉅於鄉飲則是歲之臘也在泮之士迺賡載
歌曰皇興右文首崇我元聖維新之命歷代無與並明
明廉車在泮肇祀肅肅新學神具燕喜學孰新之我有
賢侯新學新綸式昭德音於是教授康彦博起而謀曰
新學不可以不之記也謂是前碑嘗授簡焉乃伻圖屬
筆于閩先是十年丙午彦博初上事時學錄周似周方
營度補葺于朝夕之弗給學正康安世適同時庀職學
錄徐濟川繼至會廉訪簽事李公俞郝公鑑分部相望
篤意斯文勉勵興起于不懈治中奉直陳公彧實董學
政公暇則躬督時省今廣東監司濟古爾朝列公方同
知府事是崇是叶爰乃振文堂以秋修明秀敬義二堂
藏書尊經二閣以冬備先賢祠故在講堂左中更而辟
遠奠謁或不時至爰奉還其舊以及三賢二相之祠蓋
瓦級磚次第整飭則以十一年春俱新禮殿建時未久
而柱以材濕遽腐楹以薄脅致隘墀道以因舊頽缺還
擇材以易之撤扉以敬之墄平以道之儀門作且五十
年鳥鼠之朝暮風雨之春秋棟蠧橈而蓋罅疏高廣力
倍悉庚之如初赭堊翬翼與殿交煥則以秋賦工而冬
題梁若掄魁堂之改作東西齋之未備者又其餘也學
至是乃大備澹然公書先賢祠揭焉治中奉直公則終
始于是役以迄于成推官程承務敏慧繇憲幕長除用
意刑獄簿書之外尤于此亹亹焉至大三月巴爾斯布哈
嘉議公繇侍從東宮倡牧兹路嘉惠吾道周覽稱善士
益用勸贊襄于成者治中陳武義推官王承務經歷張
時中知事成文緯照磨曹珣提控案牘胡世昶所為書
之詳者紀其實也於是廬陵郡學為至大初元江南列
郡大成新學第一其可弗記嗟夫記者豈獨記成事而
已哉蓋吾夫子之論邦也曰夏時殷輅周冕韶舞雖天
人禮樂之要在焉抑四代寧惟兹四事為法於後世迺
聖人通宇宙為一心兼往聖為一人者精神志氣猶可
見於此也是則吾夫子之大成也自過魯祠來唐以前
周孔迭尊開元而後定于一然自開元來豈不嚴事而
異端典冊前進後加木本水源曠佚未講辭若有所諉
恭承明詔於大明升天之始然後見昔者如有闕而來
者無與繼巍巍乎大成之道金聲而玉振之矣則鳶飛
魚躍於天涵地育之下者其有思乎其亦苐以為觀美
已乎堯舜禹湯文武周孔皆以是傳者也而道獨尊於
孔氏繇孟子以皋陶伊尹萊朱太公望散宜生者不得
其所以傳孟子而來荀卿揚雄以為傳之者矣韓愈出
而荀揚不免於疵韓愈以軻死不得其傳蓋自任矣伊
洛興而韓愈僅比於荀揚昔之人所為不得與於斯者
講之不精而傳之無聞也今講不可謂不精矣傳不可
謂無聞矣吾黨之士去聖人之世雖遠而逢至治之澤
方新沿伊洛而辨千年學問之所以分醇疵遡洙泗而
會見知聞知之所謂合符節因損益而悟粲然之何以
敝觀會通而識確然之此乎興將義理融為文章而學
問措之事業人才世道端有望焉二三子其有意乎青
原白鷺千古明秀四忠一節景行四方其益思所以成
者有光前聞又以不負二三廉使奉宣之勤賢侯交贊
新美之力以稱聖世光寵則廬陵之昌亦邦國之光也
永新州新修學記
永新州學往稱規制雄深因譚氏世科先後興起之中
而邑燬烟塵餘邑復建高明前貢士揆齋龍君邦偉蓋
用力焉又四十年矣濩落日深殿傾門壓事大體重罔
敢興于不度延祐乙夘廬陵蕭安國正學事顧瞻慨然
今我弗圖何以事先聖先師然未知所以濟登兹也周
還擇言非識高力宏者無足領此凌霄蕭君穎翁浩然
特達能世俗之所不能則就而謀焉一語而合首議修
殿伻圖工度獨力任之為費千五百緡工堅緻密不日
而成顧門弗稱復就而謀焉徧於其所知素彊委野獲
聲應氣感旁及僧槖聚少剖多又得緡如前數於是門
之修如殿會同知州事李侯來以世家嘗受學於名流
壹意奉奬勵圖新美繇是學大體已立諸次第以完爰
以本末屬予以記予以斯文託君昆弟歡幸其有成不
敢以不敏辭昔者竊聞之聖人不能為時亦不能違時
記之言禮者極於小大輕重之所以貴而曰時為大易
之變通不居亦莫加於時是則時之用大矣君之為兹
學也豈有意於必為之改觀矣哉得凌霄周旋曲折以
底于成逢李侯維持主張以惠于終豈非所謂時也哉
以時考之而可者亦難逢者也予記成而有感於時則
亦願諸賢之無失其時也凌霄往乃祖雲心有意於鄉
校而未及竟又揆齋壻也是固有啓之者李侯稱鍾山
文采廉正於公事無不盡其心焉
會昌州新修儒學記
聖上龍興嘉惠斯文首興科舉以登賢才既褒進擢陞
加等凡鄉貢而來者悉齒之仕版年及者加錫服以歸
老進退光寵度越前古重惟育材之本始於學校既申
命所以崇異敦勉之者其學之無田有司相攸所宜給
以官餘壤分賁之大哉洋洋乎典謨訓誥之所未嘗有
三代禮樂制作之所不及備也維時會昌州判官楊景
行以延祐乙夘進士實來丙辰莅事欵謁學宮顧瞻頽
壊凜然於無以奉俎豆寧惟干戈煙塵之邑因仍至此
士貧廩空安放安仰倚席曠官者且十年他固當爾爰
慨以自任首捐俸大新之自門徂堂禮殿有伉櫺星鼎
創廡繪彰施曾幾何時儀展體具是歲之冬翰林直學
士葉天麒出守是邦重美其成念是荒落惟無田以養
故無官久無官故敝者日以仆毁者歲以撤爰經畫于
疆是究是圖州人陳志道感於長貳之急先務也奉五
十畝為之率士大興起二侯復以禮器綿蕝弗度宜木
者從木宜竹者工竹於是州之耆壽才俊相與言曰賢
侯之德之勤不可以不之記顧百年前學之繇建宋淳
熙尚書洪文敏公之碑在訓導權學事曾某載其伻圖
次第以來請願記新學會昌在贑西南今為州其山襟
磅礴而帶連綿故其俗篤厚而淳壹其水近澄涵而遠
湍悍故其人物秀特而節槩往東京尹先覺侍講杭京
黼隠青城賴太博克紹唐編修稷載於圖記可考也其
自于今修于鄉仕于時者如前聞人則為不負賢侯所
以修學之意矣抑學尚矣予嘗欲求唐虞以來周孔之
前之所以教者而不可得也其時六經未作也禮樂射
御書數小學之事而德行道藝所以興賢而登名拜而
受之者不知其何所於考也若誠意正心修身格物致
知之學雖夫子之教未之聞也自成周盛時施及春秋
王朝之所命侯國之所表數百年間未聞其某里選而
某貢爵也嘗竊惑於此矣獨於書而得所以教胄子者
焉曰直而溫寬而栗剛而無虐簡而無傲憮然而悟其
教也夫其教之習之者如此其德行無加焉以此游藝
其藝為何如以此從政其政當何若是有以為之本矣
鳴呼昔科之敝也文勝而質淺今一返之古矣猶懼其
文之徒樸而質之不能充也竊三誦書之教以為諸賢
勉山川之扶輿風氣之鬱積固有以兆之矣亦惟學者
之善推其所為也豈曰榮名利達而已哉
重修上高縣學記
上高縣在元豐間始建蘇文定公嘗為筠司征記其朔
延祐二年廬陵曾同父教諭是邑書來言曰上高之北
山行六七里有隠君子者為任毅夫好義人也其子清
則尚德而文為邑庠直學凡三卜月悉以官所得俸為
官費祭器自兵革來鹵莽不治則捐以力舍舊而圖新
之大成殿東西二梁蠧益壊學計不贍學官吏仰視竊
歎幾年於此乃乙夘臘輦美材撤而易之瓦甓磚之破
缺者完赤白之漫漶者鮮粲然宗廟百官備清則力也
其父子之自竭於是不以徼名不以干利不以求福又
非有檄於前而迫於後也其所以勵流俗而樹風聲不
可以不之勸也願記之以志不朽碑謹具予愛曾君叙
其事覈而確不浮不溢而可以風可以勸也復為之言
曰修學多矣有取辦於衆力者有望給於有司者有借
之以為聲者有飾其舊以為欺者有更其一二反不如
前者有增益其所不必有者有補苴罅漏而張大之者
皆非所宜也若一家之力一士之志以其得於官者還
以奉之以其小腆於私者美而成之事若淺而其心長
役若小而其益大出内之間苟無欺則公矣况不有其
當有也事其事而不求多於分表者已難矣况事育之
所餘而能捐其所甚愛也歷數於吾前取於夫子也無
得謀於夫子也無議而吾安得不取也並觀於吾類信
於我者不與厚於我者不過而問而吾何獨攬之以為
貴也嗚呼不知事夫子則已儻知事夫子必有以盡心
焉矣昔者夫子食於少施氏而飽作而曰少施氏食我
以禮夫食夫子者多矣固有厚於少施氏者矣固有勤
於少施氏者矣豈盡非禮哉而夫子獨以少施氏為禮
者何也以其出於誠也然則清則之用力於斯也足以
事於夫子矣吾故樂為之記又善毅夫多善舉乙夘五
月潦驟漲一日高數丈居民升屋顛數日不火食其父
子具飯僦舟往食之舟人高其直概不與校所濟不勝
計水去米直涌為粥於門食餓者日千計或持金轉糴
謀鬻利謝曰吾非不受汝金留此續鄉食是皆急義輕
利宜牽連得書曾君字同父吾鄉世儒家秀士延祐第
三季夏辛夘朔記
建寧縣重修學記
三王之祭川也先河而後海此之謂知本昔者記禮者
之言之也蓋為學言之也是故鄉舉里選之取士黨庠
遂塾之教民風化之端王道之始也三代以降破封建
為郡縣崇文藝為貢舉不以先後正本末而以高下示
重輕上好下甚人心從之古莫古於邑然官或卑邑謂
不必為善莫善於學校然士亦訾何足與共學於是山
林之外有書院功名之徑稱賢關所養非所用所用非
所教其流失衡決有自來矣嗟乎彼一時也皇朝造士
邁前猷而追古制教養興勵視縣與郡一考舉論秀必
自邑以升士然後自靖以學有司交相勸勉為職業諸
邑校起發改觀相望規制上方郡無不及是則知本之
至也郡武屬邑建寧治萬山間舊學越在東門外間阻
斗角津漲不得渡瞰望拜退宋南渡鄭令繼道始遷之
南門濉水前横鳳岡後踞為邑勝處暨嘉定已已錢令
衢迺建明倫堂以及齋舍門序悉備宏壯甲諸邑高科
顯仕項背相望甫七十三年為至元辛已燬於鄰盜無
遺會邑望士謝君伯忠同知縣事撫綏倥偬中念鄉校
若此無以見先聖迺捐家貲度巨財具經費建大成殿
廡環門拱繪事新美顧講堂齋序未遑就朔朢班荆牆
立存綿蕞誦師說過者俛首念不及此元貞丙申山東
錢侯勉來為尹慨然肄習之無所豈其曰學會歲入幾
何僅四十斛餘不贍爰自長官以次佽助有差士亦用
勸咸自竭力簿李侯祐實董其役經始於大德丁酉冬
明年春丁慶成簽事濟南潘公昂霄大書明倫堂揭焉
堂五十楹縱横十丈為書庫一東西序又各二十楹庖
湢整具其餘力以重覆殿瓦如式及於門垣墉周廬嘉
樹時植一旦森然臨川鄒君某來為教諭列其始末請
記曰某未有以自見於斯學也前教諭杉陽馮琯孫實
勤於其事而邑大夫士所以經營完美之者不可以不
之紀也僉曰願記之邑有寓客謝蘭者謹具碑以俟余
嘉鄒君盛年初筮言不没其前功而百年二令南北二
錢相望為斯學斯堂地亦若有數既為之次第工載書
之則請有以復於二三子夫學何為者也揭焉以為名
則必有所事乎此矣學非為人而學也致知格物正心
修身孰非已之事者雖推之治國平天下大而伊傅周
召經綸制作有益於天下國家者其跡亦有時而熄而
勲名聞望揭天地而明日月者其言與之俱長則亦自
為而已道之不行也我知之矣士不以三代自期學不
以聖賢自任不知陋巷易地有禹稷之道顧乃自菲於
下州小邑殊時異事若無與吾責者抑知道不以窮達
計孔孟皆匹夫也邑不以所居小鄹鄒皆附庸也思昔
轍環歷聘崎嶇窮困無所庇焉以明其道今也美之宮
室以居之厚之米廩以食之立之學官以掌之復之不
征以奬之然且學之不講本之不修升堂挾策名焉而
已諉曰世未必我用也是則世棄士耶士自棄耶叔孫
通陸賈抱遺經攜諸生轉側兵間移說馬上事難力倍
然干載君子之議猶有遺責瞻言梁木回首荒墟歲月
幾何輪奐如舊衣冠衿佩在列洋洋固賢大夫絃歌之
化以及此而撫今懷昔免於兵革之餘安居游詠歌聖
人之道視昔賢不愈幸耶蓋聖朝如天之仁大矣詩不
云乎無德不報二三子其何以報上哉是邑長官沁逹
噶將仕燕人錢侯字勉卿累掾臺省長建安總幕有能
聲李侯字人治最方日有聞前教諭馮君鄉善士成績
可考今教諭鄒君字成大世明經家才美特達邑士之
有勞於是役者謝順父謝權朱景星俞世祥諸出入會
當之最列碑隂
南安路上猶縣新建縣學記
南安上猶之新學始創於至元乙未一新於大德癸夘
至乙已大備教諭廬陵郭椿年實倡為之學成而官亦
滿邑前進士黃桂開歷叙本末來請記曰南安三邑上
猶在西山間南迫東廣西帶郴桂而文獻冠三邑宋進
士有籍近年節婦有碑士果而義民直而剛入至元大
兵環而臨之者踰七旬竟以死守屠焉學由是并燬荆
榛生之者又十數年而後民安其居學乃有綿蕝乙未
以來殿堂廊廡次第大略具顧官賦猶不足以支久今
教諭之來也慨然于學制之未備曰吾責也諸生曰廩
不足奈何曰吾以俸益之又不足吾以私財倡諸生雖
義之心未之信也一年而櫺星門成庠門齋舍如式二
年而大成殿展具按典禮翼以兩廡繢祀嚴肅三年而
講堂拜臺有崇有截庖湢除治施及佑善祠咸新美之
取石于章貢甃址工堅學廩罄取給於其槖又簿正祭
器取具于廬陵皆以銅舊租湮没者歲有增士役于有
司者為請免之興小學擇教導聚良家子共講習文物
彬彬經過使客環視交贊今且滿復捐俸作繪先聖像
及配位義不以一未備遺後來諸生相與伐石以紀載
其盛以毋忘其賜而教諭實嘗遊須溪先生之門幸哉
斯文之猶有託也不遠千里願記之以示來者予嘉郭
君之能於其官而不自炫而黃君善為辭之信之確也
上猶一邑耳介邊鄙之間米廩之入纔幾何予視江西
邑有數倍此者矣而不見有稱道如上猶者又豈惟邑
諸學以萬石計者有矣而敝弗修官長罵而有司譙者
皆是也乃上猶而有之又乃得之於吾故人也其敢以
固陋辭既載其功圖先後狀則復為上猶言曰學始於
孝弟而極於忠信孝弟者所以修之家忠信則所以措
之事業而有國家者之所望也議論多而孝弟遠文貌
飾而忠信疎此學問之敝而世道之衰古今之異也地
無小大盡其心者所以事天事無難易竭其力者所以
報上人人以小為不足為難為不可為迂為不必為而
天下無事功矣無事功則學問亦無以自見未可以此
為精而彼為粗也昔者夫子喟然思禹於千載之上乃
以致孝乎鬼神致美乎黻冕者同於溝洫萬世之功吾
黨之士其亦有感觸而悟其所謂無間者乎學之為聖
賢者皆所以為天下國家任也先輩記學而必以臣忠
子孝乃不為二三子之羞而為國家之憂念哉其言之
也上猶山川深厚民氣淳古其為東南絃歌之魯者地
與學俱有助也而其事既遠矣舊邦新宇來游來歌撫
廢墟而俛仰瞻華構而徜徉相與詠郭君之教而樂太
平之化講於斯植立於斯人才輩興而風俗益美學不
亦愈重哉予也執筆紀成不敢以空言為無益而世道
人物亦在此矣
蒙齋書院記
廬陵彭正翁復建乃祖蒙齋書院於舊址鄉耆俊鶴
田李公為之記復俾予贅一辭彭氏世讀易科第魁彦
為世家冠祖訓名扁厥有旨哉蒙以聖功言嘗以意測
之蒙雖未有所成而天之所與者未漓推其極功有可
以為聖為賢之資而世之學者不能以相過者往往皆
聰明累之也昔者夫子之門可謂得天下英才而教育
之矣然賜之辯求之藝其聞知玄悟誰足以及之而他
日傳道之所係乃屬之回愚而參魯其所以愚所以魯
乃其所以得道者也蒙稱泉泉者涓涓而初出為江為
河而會之海皆此泉也使其沛然即溪即澗衆流之會
而天一之初遠矣水一也而所出者有不同故易於坎
不但稱水或以為雲或以為泉雲者氣之感泉者質之
正人生讀書識字以往精神之所驅使智慧之所鼓舞
一目之十行萬言之倚馬父兄炫之以為竒師友語之
以為異孰知詞華勝而去道遠嗜欲深而復初難復欲
反為赤子之無知而亦不可得矣大人者不失其赤子
之心赤子之心者蒙之道也書院之復雖一家之舊而
今之所講非昔之所講矣昔之講者猶有科舉之業亦
不得而不從事於此也佩衿今雨如得新泉其亦樂蒙
之正而推蒙之功將昔之所未及講者於此乎語也豈
猶幸愚于童蒙為世家嘉語而已哉正翁兄弟交致其
力於此可謂知本者矣
朴山書院記
國家混闢區宇崇植學校布人文以化天下興禮樂而
敦經訓凡東南郡縣學向之因陋就簡者無不更新美
大當路省視推廣益勤間好義向風創建書院者以聞
恩錫奬重如諸學規明良相逢永念人才之本莫不由
學天庠肇新卑唐陋漢化成俗易且比屋可封家稷契
人咎陶不難上行下效凡為士者皆當扶植倡率相與
復四代黨遂之盛以承休德敷遺于方來江西為文風
盛處廬陵郡又盛乃未聞有如他路以書院興而請者
大德乙已吉州路太和州嚴氏朴山書院先聖燕居殿
成鴻碩朋來感詠歎美塗歌里詠傳布成帙自是而講
堂齋序歲增月益庖湢垣墉翼整完緻遊于學篋袂接
裾聮一皆前瑞陽尹嚴用父之所建也其家事非甚有
餘而沛然悉力為之故共以為尤難書院成且將次第
轉聞于上授圖請記則撮而書之蓋朴山嚴公諱某字
方子為宋咸淳間明經大儒六經俱有義疏惟易傳成
書固上之熙明藏之東觀當時名相古心江文忠公碧
梧馬公咸敬而薦之不合各為易傳序用父其子也文
行如其先人平生辛勤一飯寧已不足與朋友共而無
憾且悲朴山之不遇其志不得一遂自其家塾課孫已
聚里之秀異共學且食遠方之耆俊能來下榻不厭既
刻易傳與程朱楊並驅廉訪魯山臧公夢解又發揮著
之復作室于東偏為書院會舊邑閱武亭址時清丘寢
諸弗度者悉正如草官棄業民野圃其處圃者請歸爰
佃之有司屋而不私規制輪奐考訂大備揭以朴山書
院示不忘先人之教也四方師友企焉來思相與講義
理之指歸潛聖賢之心學使千載之下由書院知朴山
問朴山得易傳彬彬文獻可以質不悖而俟不惑也嗟
乎學之不明也久矣古者官有學非聚士而養之也特
養老乞言敘倫教樂于此而已乃所謂教者在于黨庠
遂塾之間後世建學徒以多士為盛而教之道未之講
也才不能盡致之其中教不能盡達之其才科舉興而
學之文具益甚矣故唐之先始置書院於郡縣學之外
宋初州鎮未置學因而增之及州縣學立而書院衰朱
文公振伊洛以接洙泗謂是學校不足以得人才乃因
前代之基與二三子置科舉之累相從于山林之下以
詠歌周旋于斯道繇是而書院以次畢興諸賢之轍迹
師友之游從無不為書院焉而所講者復非文公之舊
矣今科舉雖廢而書院如郡縣學文公之志嘻其荒矣
已往者不得與于斯也若興于方來無後之書院之累
而足以復文公之初者其惟朴山書院矣乎蓋石鼓白
鹿者唐之書院諸布于東南之諸郡者宋之書院若朴
山書院比者皇元之書院也於是上之德澤深矣教化
成矣昔河汾氏﨑嶇講學于閒退之中不忍其先世之
泯没歷歷敘諸經之得于銅川府君安康獻公者然有
其名而無其書或謂其以後光前君子亦悲其志焉老
泉平生欲傳易未成書以屬之東坡坡雖以為受于老
泉而後世苐知有坡易也老泉亦不得以遂其意矣孰
如朴山之傳之有子而子之所以傳朴山者又超出乎
文字之表顯光加命具有成比將田丁王以來之易未
有彰著煒奕于此豈非所謂不朽者哉亦可以不悼其
不遇矣嚴氏世居太和其初自秣陵徙用父共稱之後
山以嫓朴山云某先子太博於朴山好也用父以記託
不敢辭若書院之成規養徒之具式與其間架疆理别
列之隂
重修南劒路順昌縣雙峰書院記
書院以雙峰稱者著順昌也所祀二廖公蓋邑人高峰
尚書剛字用中與龜山遊學問名節推重建炎紹興間
没諡文肅槎溪經略德明字子晦為晦庵高弟語錄中
問答最多宋咸淳中提舉廖邦傑以里族持鄉節奏建
書院邑中奉四先生其址故簿廨也亨龍五馬獅子諸
山森乎前雙髻豸角仙掌巖擁乎後堂宇規制撥田營
贍魁然與四方名書院爭高未十年而燬官據基為私
宅怙勢牢不可拔至元三十一年九月有司奉明制嘉
惠廟學四方風動郡府判蜀梅庵母公逢辰倡率公私
計直買而歸之始復為書院然因仍位置諸不稱而學
官以其廩薄地寒特籍名苟歲月去而田制於盜霸既
莫與主張是則朔朢無告禮衿佩無來跡出内變化任
匹夫為之破屋頽垣保姦聚慝弗問弗省大德十年冬
十一月山長謝中來環瞻感憤亟詣府言書院蠧壊狀
首闢盜霸正黃景顔之罪鉤索欺隠以次畢露返侵括
欠舊疆寖歸則按儒籍懲逋播召子弟斥非類漸復儀
觀則大節殿廡自門徂堂齋序祠宇牆階逕道周廬映
帶無不治飛簷浮構觚稜文甓高低按度無不合櫺星
溝路蓋瓦級磚赤白漫漶表裏顯節無不鮮衮冕繪事
著像設位祭儀禮器以及講坐屏席日用百具無不備
厨湢完整邑倉都廩周防曲制無不至於是用力勤矣
書來請記曰書院成而代亦且至其敢以自為功哉惟
縣長官鼐滿岱進義始終力濟登兹而總管集賢員僑
李公作興於上又大書特書為書院光不記何以表見
賢守宰之勸相不記何以誅前姦而懋後圖其為我著
春秋書盜之意以絶覬覦繼泮水歌頌之興以美賢侯
且於此乎語也某往備員劒泮實與聞書院之所以歸
先君子蓋為前記若謝君之難之勤蓋勤於始創而難
於復歸矣嗚呼吾道之在宇宙間綿綿延延於存亡繼
續之會者往往而如是也今夫功利之速效一日而赫
奕者有矣禍福之神變轉盼而盛麗者有矣若義農之
業孔孟之教其盛也受其賜而莫名其功其衰也可廢
其人而不可廢其道以為晦矣而未嘗不明以為絶矣
而莫之為而既續之也洙泗之濱杏壇之下乃轍環既
老之餘武夷之深竹林之密又黨禁方張之際今之所
蒙蓋未有非寂寞之所周旋阨窮之所講切者人皆以
不難不勤者為過而孰知聖賢之所以繼往而開來其
道有固然哉繇堯舜禹湯文武周公之傳莫盛於夫子
其所以盛者以六經存也繇荀况揚雄韓愈以及濂洛
諸賢之講又莫盛於朱氏其所以盛者以四書語錄在
也心此心也理此理也引之而如有未發開之而如有
所待者覺之有先後而闡之有顯幽也聞知所以盛於
見知以其用心苦致力深而自得之也然則吾黨之士
怠且棄者毋亦成書具在講貫粲然得之易而知之速
哉其自于今入斯門者慨然於今昔之不易登斯堂者
喟然而思師友之淵源則繇槎溪而知朱氏自高峰
而證龜山其若是班乎讀其書不知其人可乎豈伊異
人予何人哉亦可以自警矣其復田本末見别碑
