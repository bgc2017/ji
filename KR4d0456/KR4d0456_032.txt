養吾齋集卷三十二元劉將孫撰
墓誌銘三
袁謹齋墓誌銘
晉人最善品目人物其言曰百人亦見千人亦見吾嘗
持此閱人而慨然有感也夫所謂見者豈必見於事任
哉即一坐而傾其坐人一望而知其小異如野鶴之於
雞羣金玉之在瓦礫甚不易得也以聲而見見而意廢
然者有矣物色而求得而不逮所聞者有矣若昂然而
軒舉穎然而拔異使人遙視而不敢輕近即而有餘敬
退而猶思之者豈非間見之英難逢之雋有用之才而
忽忽止此此謹齋之所以可惜予聞其沒而慟之不忘
著之銘墓也舉此來者猶可以想見其精神之彷彿也
嗚呼誦韓公嗟嗟子厚而止于此語相期何許亦何意
斯人之不幸曾不能以概見于當世而徒托之想像者
如此也謹齋袁氏名恮字從謹世居吉文方山之下古
渡先世多厚德至山窗恭甫益盛往昔聲律擅場時古
文作手推易壯齋季鴻山窗其甥也淵源有自来矣中
年湖海多諸公知己昭文丞相古心江文忠公為書山
窗吾先君子記之又為之名三子各為字從謹因稱謹
齋以此少即爽朗磊落年十七扁舟南北所交賢達蒐
竒攬勝不肯碌碌塵務遇事敏决公私鞅掌談笑理解
輕財重然諾以是見大夫之問利害者曰從謹鄉先達
之有所謀慮者曰從謹名流勝士望焉以為歸者曰從
謹常星言露宿左酬右應人視之若不暇給而蒔花竹
館過客裕然無不盡於情故鄉偪仄得屋城西旁充袤
斥構深飾邃幽迎致二老優游其間從容賓讌朝夕娛
侍東宅以奉伯兄怡愉盡懽入其庭藹如也往中臺要
官按事廬陵有不逞誣先壠如昔所云乾岡者驗治頗
張于時子病奮與仲兄就辨曰吾不往且貽親憂詎以
孺子妨乎會官曉人也一對而誣者罪隣邑𣲖虚籍督
徵賦其人苦欲死偶當路語之感寤而釋一不以德夫
人也故家子困侮無所出其友以窘告舉幣千餘授之
或彊委之券亦不責其償志意浩然所欲為者寧此瑣
𤨏一二止吾亦約略存之者傷其無以大其施也愛子
篤教延師得客往往未為人知而後之知之者益信子
亦不負其教嗚呼從謹何可得也其高視遠覽有燕趙
之氣其慷慨特達有義俠之風其從容婉娩有文獻之
懿至其家庭恂恂又悠然父兄之教也予視世家舊閥
愚者以庸敗知者以巧敗尚氣者以競敗好高者以詭
敗守文者以怯敗驚名者以貪敗皆所謂能者也猶若
此他敗於非類者復何可勝數昔人有云使若等存又
曰如此人曾不得四十安得不為吾從謹悲傷太息於
斯言哉生前咸淳辛未臘二十八日至大庚戌以事至
閩歸及汀之寧化石壁遽疾卒實十月朔日曾祖邦懋
祖文微父恭山窗也從謹其季子妣易氏娶彭氏子四
女二尚幼卜延祐甲寅臘葬某處壬老君婿也今以澄
初名受勑命為高麗王府斷事官知事先葬以館人彭
應琦狀求銘予哀之懷之知之深也豈必狀而銘哉故
反復藉古語屢嘆以發之猶憶往日升堂時山窗衣冠
皓偉如蒼松勁栢領客輕健談五十年前程文如丳長
從義玉立微臞清言文字審謹有味從遜與從謹皆長
身竦特峩峩競&KR1065;淵渟而山峙興門福澤宜爾羈官長
捐痛君蚤世而山窗從義繼而去我四十年交遊親戚
凄其餘幾如之何勿悲然諸子皆可教澄初又能以其
名蚤聞於仕版謹齋為不亡矣予之慨不能已者爰長
言而為之辭其辭曰
登高丘撫壄土兮眇一目其四荒呼巫陽呌重華兮羌
世短而年長寧惟人事之滔滔兮慨天道之茫茫材且
賢者絫百而不一見兮復難得而易喪彼庸夫與敗子
兮皓白首而成行鬱干霄之妙質兮不使及于棟梁握
太阿之繞匣兮貿永蟄于夜光固功名之有命兮與之
夀庸何傷喟牖下之何人兮此吾所為致恨于蒼蒼發
山川之久閟兮吁七尺兮此藏天固有可必兮觀後人
之方昌
袁叔端墓誌銘
一家以一人興一人而五合六聚者不約而如赴於是
推論其所以興者在于才智開闔之上莫不以為福嗚
呼孰知才智開闔者猶人事之當然而所謂福者必有
以得于天哉人而能有以得天而天之興之者若睠睠
焉朝夕以左右先後之則其所以得于天者非人力之
能致矣吾觀于天之用意也遠矣如袁叔端之興皆如
有得于天者也吾是以著之叔端恂恂起鄉里不豪舉
不急競隨所盈縮歸斯受之然而人絀而已遂也時有
利不利而我行則得也無意于盛大而盛大者隨之他
人求而不可能者拱手而坐致以至棟宇園林之樂子
孫詩書之澤無不推端溪焉此其得于天者亦在是矣
夫天不可以求得也人之所為自以為合于天而不知
天之所以異者正在此惟無心之感不言之應亹亹而
不倦古今用人猶必擇重厚長者况于天之所以察哉
叔端諱必正世廬陵玉原里人性質直無矯偽衣冠不
隨世改家去城近時所來往徐行俯首四顧如頷識不
識皆知袁叔端也由約致裕驅馳江湖晚猶不倦焚券
已責多盛德子姪婣友交勸宜休一笑付家事東隣西
里扶㩦風日佳時朱陳意樂彷彿似之篤意斯文延師
敬待兒孫講誦靜坐聽之遇會意時欣然領悟如得舊
聞鄉閭不釋一意講解居間勞怨悉謂當然里役延害
起倡義率吏無所高下咸得奠居若緇黃之請與泥塗
之履坦又其餘事居近青原過客時訪不厭名勝徘徊
或過數日每初度階庭稱觴飲少輒醉微醉小睡睡起
觥籌盡客歡興至一歌則其意樂也居近新田初謀居
城忽得吉卜朞月而就新堂雅潔扁之曰端溪記詠交
屬兄弟三人篤愛終始不忍分去及不得已而析讓而
不校曰貧富豈繫此予每慨嘆世家大族之零落未有
不自捐其初而山林之興無不有異于人其異于人者
亦常言常行耳彼失而此得之有以也夫予于端溪諸
君子往來筆墨間厚也年時九日約登高青原繼前十
年之遊而叔端忽病劇卒不起歲晚又聞哭母則生固
嘗撫其室曰吾已矣汝其同歸蓋後之四月雖人子之
痛而叔端其知之矣卜葬有期客姚安生求銘亦纚纚
能言其日用間意予固無所辭叔端生前淳祐辛丑十
一月二十四日沒延祐乙夘九月十日曾祖和祖宗興
考世昌母某氏娶胡氏繼曹氏子男四士英士愷士美
士聞女三孫男七志民志善志用志岳志霖志遠志立
孫女九曾孫男一明生卜丁巳正月葬某鄉某原銘曰
天欲與之不得猶得彼人是哉夫豈不力新田衍沃手
所種植子孫繼承開徑三益儒科方興以似以續後人
之昌愈著其福
茶陵譚見心墓誌銘
予友吳午川聖績狀茶陵譚見心之平生屬予以銘曰
見心病且革語其子曰吾必以今夕逝他日葬必午川
状養吾銘得二先生之言吾不朽死無恨願銘之以遂
逝者之願成生者之孝也嗟夫予知見心往先君子須
溪先生得雲陽諸賢之詩往復如東西里見心其一也
近年凋落遂中絶不知見心亦棄人間去聖績惓惓友
誼叙而求於我者如此顧斯文生死之望予復何所於
辭哉聖績之状曰譚古國也詩春秋著焉江湘間族姓
潼州判官其顯者也潼州徙太和其後仲達少年行道
永新萬石堂有劉評事器待之妻之二子長深次癸深
字浚甫雄豪卓犖娶茶陵尹氏故大儒家會宰黃擊盜
平而死士民迎葬請浚甫為祭文援筆書云河上翺翔
縱不媿廬陵之忠襄得不媿於豫章黃衆驚服敢言登
淳祐庚戌第繇永明尉丞衡山常寧令興寧以郴法曹
攝郡卒歴官勤政愛民多可稱稱潛灼先生三子長杞
字楚材娶永新鍾長身玉立雋辨英雅是生見心諱復
單傳號吾樗聰敏剛厚入小學即欲洞達經旨往復論
辨耆宿不能難在亂徙中誦聲琅琅稍長詩文自得於
心掃俗學壹空視世俗兒曹儷習塵唾齒冷不願似遊
雲陽交其豪英高下各得所願北方盧疎齋完顔東臯
交聘主紫微南大夫趙平遠鄧平齋遙寄屬之趙青山
王靜得滕玉霄皆推重如平生歡著述七百篇題為詹
詹集說詩每曰說詩莫難於風二南其尤也他如四書
經子史騷各有論注字從鍾王達北海百家藝多通達
易數尤精大德甲辰哭母諸念冰冷後七年喪中主府
君乃為先世尺寸磽土求直於公府又緣詿誤留洪洪
省憲之掾屬咸敬愛暨歸而世念絶矣延祐乙夘七月
病明年三月十日沒生前咸淳壬申十一月娶劉南康
稅官元暉女子五女一孫女一以某年月日葬嗚呼其
家世大略具是矣士之植立其心苦其言長而載之行
事者亦槩乎如是而止也所可知文字語言而已顧隨
世醻酢中之所存曾無足以發其一二雖聖績之深知
君者亦不能以他有所加也然則士之所可哀者其不
在兹乎其不在兹乎銘曰
譚古名族代有英特人門甲才豐用嗇所持者廣所施
狹法曹收科歴試州縣劒出匣聞孫矯矯俊聲方洋耆
舊壓南傾北企專門重席積譽洽揮毫如雲著書滿家
詞倒峽以若其能論文說書有師法纍然而衰倏然而
沒終白袷悽然千載託我以死如素狎銘以昭之後人
其昌代不乏
戴勉齋墓誌銘
勉齋恂恂里巷拊循恩怨雖童兒暴横皆以之為歸戴
勉齋浮湛塵中常若有迫不得巳者然一無所營其所
急乃極迂闊戴勉齋白首惜交未嘗累人而每為人所
累無怨言戴勉齋赴義若一見不可必力爭性淳易信
然諾若可欺而人亦不忍欺之鄉鄰親友暮夜急難先
至後罷惟勉齋朋遊控極風雨寒暑不以有亡為解惟
勉齋蓋吾州俗厚士君子如林薰德強為善者往往而
是也此長者之澤也嗚呼今無其人矣勉齋之先世與
吾祖母張夫人家有連繇是先君子須溪先生與之往
來晚益親其子斯道復以醫有能名屢藉其力拯危症
勉齋久病塊坐一室相見輒執手凄然吾知其平生勤
苦自好欲有聞於身後也每歸而誦之先君子復歎曰
是其人多可稱惜也病三年不出門屢殆復甦而乃後
先君子四閱月死死四年卜吉葬求銘嗚呼誰當知者
此其為善於身盡心於人有過於行事及物者而無所
可著也非無其事也不勝著也吾故崖略形容之而證
以一二抑使知其人者俯仰黯然而思之其不相知者
亦重惜其不相值則斯人之平生庶幾乎如見之亦可
以少慰矣夫里先達有婚高門者迫嫁期無餘貲急而
求勉齋廼代之經畫貸江外以集事未幾而其人病且
死舉扶泣曰吾負君矣勉齋撫之以瞑曰君平生非負
人者今及此命也我與受其累自以私田償之而人不
知王常丞城山家有畔僕誣告之獄事首及勉齋本無
與者坐其父子自鄉出則假館焉繇此蹈不測展轉淹
繫自吉而洪冬逾春不得解然無置辭直飲章株送人
皆冤勉齋興顧蕭然誦經殆宿對及此或當路問前事
咄咄為王氏稱屈不少避城山暮年寂寞迎致館奉益
恭趙阿榞實甫宗室齧齧材伉不下人者獨勉齋婉娩
從之花時月夜飛觴分韻衣冠談笑行道唶羨至其乏
窘人莫能謀之勉齋詭求推與終其身死猶任其逋他
鄉來仕者行李無所託或困簿責墮鉗網勉齋隠然如
小朱家綱紀之不厭各得所願故人二十年滯訟牽引
熏轑賓客居間牆進不得要兩家皆厚勉齋交往俱不
疑卒繇一言講驩而不受德先世嘗奉華嚴及其身逾
篤於方廣經堂起屋成社為龍華一會其生平歲月大
半於此乎役每慨然曰父志也於經如有得若其用心
平持論恕槩不為言語文字而合於佛臨終說偈視去
來夢幻不忘妙高樓閣云中年母病建樓北向告斗祈
命良有應晚屢具棺衾屢推以給親友之急不憚煩至
於處婣黨若女兄弟雖睦友常理而皆至性之所感發
折旋羣碎有甚難者亦莫能挫也太史公有言緩急者
人之所時有也若擇便而遠引事後而詭辭誰不能者
然可悔者亦坐是矣嗟乎勉齋而既不媿於心不悔于
所行矣又觀居此世者何如也戴氏世家廬陵今居城
中縣社之左勉齋名某嘗以范名與庚午太學補試異
時處鄉校退然在列然一旦干戈倥偬學田悉上送官
勉齋適與北來馬上者語相合從容風激留意俎豆田
以是歸然未始以為勞他謹厚不伐類此家如關西清
白楊適同吾祖故稱勉齋勉齋其齋號也年七十生寶
慶戊子正月二十有五日卒以大德丁酉五月一日以
庚子某月某日葬某所曾祖某祖某父某母某氏娶某
氏子某某太醫院命以為吉州路官醫提領孫幾某孫
女幾某某其壻銘曰
謂皇皇乎其何之兮匪營其私謂區區者皆可能兮胡
寧不為惟其不可忘兮是以可悲吾銘以昭之兮後來
之思
蕭泰湖墓誌銘
廬陵西横溪蕭氏與吉文三瑞侍御史同𣲖於今十六
世明經魁擢貢第相望至今為儒族尊宿少俊佩衿舘
穀相望以高如希說靖重深厚見稱宗族鄉黨老成文
獻有之似之乃命遽革年既六十又五謀葬其子元果
以狀求銘不得辭則按狀叙之希說諱巖孫其上世之
初遷僊林之横溪也稱十萬小十萬焉其富如此十世
祖詩冠皇祐九世祖倅衡往楊誠齋為記佚老堂者其
叔祖其貴如此希說少隨叔謙谷客趙孟迢許迢以詩
經魁舍選客皆名士已能傾其坐人叔任咸淳經量年
雖少佐之以公官民以為便盛年逢科訖之運以舉業
雄鄉校提舉蔡澗松雪龍詩經前輩每得其藝歎賞之
詹天游黃有山交推輓檄教諭贑興國學時滕玉霄攝
贑教厚倚屬焉增學租新禮殿奬後進文物彬彬然日
盛然期滿去之不復仕歸從鄉先生遊有真樂前輩凋
落隠居深密里役每以身先不以累鄉曲親友急難揮
解無不全其歡迹捕之卒至者談笑遣去里以安堵上
世功德院在黃山僧行以科擾四散為言於僧司得復
舊他祠廟橋路出於近者無不用意客來必留故居隘
稍闢之嚴於教子諸姪歲時會必篤訓且試其新藝會
科復勉子孫歎已老付汝輩毋負吾意嗟夫士生世不
遇得稱善人于鄉言行有可紀述雖常事其難能也彼
赫然有以著者其隠然者未必能無媿如此也吾孔孟
家法固曰不怨天不尤人又曰仰不媿俯不怍一樂也
然則希說固無憾矣乎希說號泰湖朋友以其寬平有
類之者也生前寶祐癸丑正月六日沒延祐丁巳二月
十有九日卜三月壬申葬居近譚家園祖墓側曾祖景
賢祖國俊父必興妣某氏娶程氏子男二元槼先十七
年卒次元果也女三元姝適彭琥元某適劉囦元某適
劉潛孫四女孫二銘曰
鄉之言恂恂家之言諄諄謂不仕耶亦受任於斯文謂
為仕耶曾未展其所存藏之有餘以善其身不在其身
在其子孫
前貢士龍溪山長帶溪蕭君墓誌銘
予少侍親京輦下留翹材觀東閤往來江淮幕府一時
人物皆極選五十年四方凡知名者無不獲私焉未嘗
不退而歎也主文章者事詞華專經學者守論篤閑政
事者鄙清談喜雜博者泥故實下至儒者時文駢儷詩
詞賓客高下不同各自為流聲各不可合然無不得所
願大者羽儀清華小猶峩冠標置所至尊上客馮陵偃
蹇終身歡娛無不足於意如吾帶溪其才藝涵蓄能無
不長長無不擅使盛年襲世科雍容搢紳間豈比麞鼠
為或者所訕笑儻幕府書檄倉卒陳琳阮瑀之任優為
之必不貽君房孫郎帳下兒譏議政使連蹇場屋亦豈
不收名定價如鄭君鄉吕公客陳孟公坐中優游歲晚
享有文獻之樂也哉惜也未二十而貢望四十而代遷
雖禮羅席聘尊事之者間見而愀然之意曾無足以寬
其寥廓之懷而鬱積而無所施者槩不著以一二乃蟠
屈之聞見精詣之才識僅或為知己笑談之資浮湛黽
勉世故銷沉恩怨反覆鐵爐步猶或為累曾無伸眉快
於意者竟至於病廢展轉而極予前年閩歸憂患變衰
之餘方欲從君一紓其胸臆而君相視瞠然意倦不復
下上論何如往年予徘徊飲泣去日者哭君而歸長塗
烈日不知涕之何從豈惟故舊之情與君不遇時之感
抑相知絶世今而後疑而莫予質也聞而莫予解也一
代人物至君而盡安得不觸目而遣懷横空而雪涕哉
吾廬陵衣冠世家自唐至宋不絶者惟吉文九江蕭氏
侍御史定基為江西三瑞之一自臺端持鄉漕節發運
使孫服復為名御史近年以名春秋策首擢第為湖南
憲淵者君祖叔也先府君南谷諱櫸擢寶祐文榜第君
幼穎秀端重八歲能賦甲子欲以登仕郎試江西南谷
以其少欲遲之執友泰宇曾奏院尹俾肄習以不見燭
為限如期就泰宇乃命之試試果捷是科同里世家子
弟貢者四人皆甫弱冠鄉論誇以為盛會隨南谷官連
州第二科始試南宫病作猶終場自是愈肆力志遠大
南谷長東湖路萬里為前廡一見傾待未幾路魁甲戌
而科訖當路以才名舉教永豐又教安福士喜得師東
軒曾御史睎顔提學湖南檄正連州學且升教以南谷
趣歸止及擢龍溪山長甫數月竟以南谷憂去免喪泊
然無進取意鷺洲屢請為堂長屢攝教事彊起輒謝去
平生詞賦負俊聲佳句多傳誦博學強記為文辯給麗
密尤精於詩初宗山谷後縱意所如竒捷妥雅四六更
精切深穏書疏委曲得三昧古今傳記異同㳂革先輩
家出處微隠名第纖悉睹見貫穿造次亹亹如史一日
鷺州風月無邊樓上侍過使貴客酒次偶及恩貝州舊
故歴舉月日事實畢具使客其鄉也為之驚歎所未睹
甘石曾楊之書差穀小技無不悉得其說術者不能欺
奕秋餘事亦高品先君子須溪先生於世少許可獨聞
帶溪來折屐得帶溪伴語日夜不休南之陳中山北之
徐容齋皆知己容齋為詩序方之子長子美他名流無
不願交予之慨歎於君者此也予嘗與君從叔陶齋歎
君眉稜鬚鬢背負腹壬彷彿乘雲公見之者寧不謂福
人而棲遲若此陶齋謂君齊眉亡恙五子皆頎立競&KR1065;
人生之福不在於斯乎今春長子暴卒五日陳夫人沒
又十日而君仙去噫福固在是乎君娶烏江陳氏環溪
女儉勤令淑稱於宗族鄉黨環溪諱和字致仲屢舉奏
名主萬安學志尚揭揭敬君如交友其身後葬之復求
先君碑之於義為盡君諱炎亨字可則其集亦名澼絖
曾祖肅祖慧孫承務郎致仕南谷晚階文林郎行朝除
禮兵部架閣母楊夫人文節公曾孫也生寶祐癸丑三
月九日未卒延祐丁巳五月十六日午子男五孫男十
二孫女四卜某年月葬某所予子遵娶君女弟惟斯文
之故遵重不幸予之哀君誌君不自知其縷縷而長也
悲夫銘曰
柱耶桯耶才各其施羽耶翮耶誰挾以飛時耶命耶彼
奚不宜鳳耶非耶適逢其衰豈不百年生也何遲佩玉
瓊琚乃驅之馳黯其至寶賞不蓋悲九亰竒氣鬱為靈
芝其來朝暉其出盛時百年之衰千載之期
故文林郎禮兵架閣南谷先生蕭君墓誌銘
公父諱榛字南叟沒既久而未得吉卜乃以延祐四年
丁巳秋八月十二日丙午葬于某所既啓殯孫曾族姻
俛仰今昔永念公之興于家世于科仕于四方者多可
稱述顧墓碑未立日又迫儻壙中之藏復不昭書其歲
世系占第歴官之槩使來者有考無以慰其景景以予
之親且舊也屬之筆援古例叙其平生為銘銘曰
吉文之蕭著于螺溪八業相裔自長沙西始居廬陵偉
士曰霽吳乾貞間上書論事今洪武寧傳子延評文煥
母周遷于兹鄉是生良輔以工部貴赫赫侍御宋稱三
瑞熙陵殿柱書定基字甲科臺端鄉漕過家東南發運
盛時光華有孫曰服繼為御史不阿權豪世濟其美科
聯歲貢代不絶書廸功九成德厚慶儲隠士維蕭默菴
是似乃伯氏淵寺丞憲使承務慧孫仕不及兄東山樽
齋從容斯文是生南叟穎出秀拔工于辭章才奮藝軋
收科寶祐丙辰之年龍首文山是榜卓然初筮南安主
南安簿再轉法曹理連州署長洪東湖改教封州再錄
連幕朝遷海甌掌固禮兵駿追不及繇廸功階文林三
陟勾稽治辦漕幕詳明湖堂教思有懷諸生連守虞臸
雍公孫子江漕中山一代文士連掾異知攝戶判薟文
臺職剡上文華淹當時諸公磊磊知己徊翔欲上喟其
麟止山林容與衣冠後先戶屨賓榻佳客聯翩階庭美
子孫枝蘭玉故家新第允曰備福所居黃谷以南谷稱
四方懷之老成典刑語不妄發意不鋒激退然色聲靜
定如一聞者心服見者意消在約如泰在泰不驕向來
桃李章貢校藝莫年庭槐清隂蔽翳生前丁亥寶慶仲
秋廿六之酉六十三籌至元已丑十月寓城十三云已
考終是徵妣劉配楊文節曾女子長炎亨以貢士舉炎
符炎奕女炎赦名劉遵其婿是生六孫在奎里垕堅塾
以次曾孫十四孫女又四符既蚤沒亨近亦亡在不克
世餘方嗣芳予子遵也公曰可妻宛其不幸負負公意
公女哀公實碑此阡嗚呼千年既固既堅
王卓齋墓誌銘
嗚呼予於卓齋舊矣其為人予能言之方孺兒邊幅娛
訾動可觸已眉間鬱鬱有竒氣狎其賢傑推分剖與汜
相與娛戲咸望焉以為歸蚤膺門閱每遇事端盤錯類
老人所驚駴條疏理遣侍惠文工焄播者即不敢以少
年易視四坐論議豪齧交張間森雋使心屈不一毫挫
然恂恂鄉曲輩行未始無故而多上人風塵澒洞護鄉
井如時平保衣冠坦觴詠蕭然不見德色雪霜貿貿文
衰武謝馮陵傑顛衆東手俛跨出乃落落平視事遽迫
口舌爭之得便利投機合變于其間過故人理清事買
書寘玩晏無枝梧亦園林鐘鼓完如初興詩書門戶益
大其所捐棄忼慨捷出望表足以感讙心動死力江湖
倦遊暮夜叩門保之不憚厭里中急難剛柔緩急吐吞
闔闢各盡情偽他人累日夜不能得要者片語無遺論
嗚呼使盛時幕下能得此士豈不足望一府使倉卒受
任信宿豈不稱偉男子惜也生不居江淮間既邊事動
遇知己扳援已晚所為磊磊者僅能使吾黨追論悼惜
而縱横神智特酬酢世故之璅璅而年又止五十有一
思古今人物時命如温處士造辛雲京孫讜皆由匹士
感慨出位起山林與人事所立揭揭如此哀哉卓齋志
何不若古之人哉儒者類恇怯誤事間通方輒流宕忘
返才難之歎尚矣時命復若有物焉壊之今吾言之而
知者非其婣親則舊已豈不愈可感哉雖然昔之千載
以至于我不必其史也是有君子之論焉未有非鬱伊
俛詘見數于物論者也存其人以其志也其志傳則其
人存若夫高位重祿以自顯庸有不待人而傳者矣乃
未必傳也凡不恨于浮湛而如有待于寥廓者豈非亦
有君子之論哉予故依微彷彿于抵掌談笑也以為卓
齋銘安成郡西稱東郭王氏其先徙自廬陵隆田與瀘
溪敷文庭珪寔同出卓齋名新民字明翁皎厲有異材
每欲于時文外為學問試場屋迥不同餘子咸淳庚午
幾貢矣以破語太高抑卑試太學非不愿也制司嘗檄
以計議銳欲以事功自見而勢日非即謝去事親以養
志刻意教子皆有立父沒悴然念平生之教惟欲書窗
爭尺寸聞前人而科廢已矣惟文字尚不朽則求吾先
君子須溪先生為之銘已又時擕其子來請學所志好
惓惓獨在此前南安尹李靜山熙最喜道君家急義事
又驟稱君之能吾先君子于世寡交與君還往獨久于
其沒深惜之曾祖得遇祖夢輔父朝俊字英叔母某氏
娶劉氏前和州使君孫女婦道母儀有稱相夫用裕每
焚香願家和子孫賢亦可書矣先四年卒子四人彪常
肅瑞皆文采通練女適劉繼功龍雲家也孫男五約績
紳縝繪孫女四淳祐癸夘九月晦其生至元癸巳七月
望其卒大德丙午八月庚申其葬安福鄉郭川白鶴阡
其處所為遲之久也蓋慎也彪兄弟以狀請銘予視狀
所登載深感于君之不試即周遭人事服畏清議捄饑
利涉惜類全交在他人為剏見而君為常事即君所遭
倥偬震撼咄咄非意及理有其所以處者豈可以常理
論哉予故著其神而略其迹而君為人亦從是見矣嗚
呼卓齋孝友氣誼人也兄弟二人終身無間言免父喪
又十年聚居合食不忍析内外如一後之稱兄弟者亦
鮮儷焉銘曰
木也可以柱車也可以遠攝衣起坐可以禦變何以不
如而命之蹇謂無年耶五十不為損謂無憾耶小試亦
已晚匪知其囏孰信我言之才之志特以言傳吁嗟言
之質之千年
曾母縣尹霖巖郭夫人墓誌銘
嗚呼家之興未有非婦德也婦道無譽謂求所以致譽
者也若實有其譽亦何可沒哉故古今婦若母之賢無
不聞於時而昭於代若梅溪曾母郭夫人所以相其夫
子教其孤而興其家者其難能鮮有又不待於傳聞所
聞也予於曾婣連也其子之哀而不能得於言者予能
言之初霖巖兄弟賓客交遊常滿坐暮夜咄嗟厨傳立
具不待命皆推夫人霖巖挾其景景留黃金臺下連數
年輦運共給與營其贏縮沛然殷盛有加於常年無不
相與賢夫人霖巖沒都下一意教二子使有立閨門落
然雍容成裕愈倍霖巖存時戶庭屹立又無不共才夫
人予中女歸聞禮往留光澤夫人遣聞禮來迎道塗絡
繹纖悉盡於情他日聞所以遣其女者周旋用意有過
於父之愛一無所彼此惟恐卹之不至若負其父意者
則前所稱賢婦有不及之矣勤其身大其所成曾不以
為勞翛然遺其子無毫髮私雖男子猶有媿也是豈不可
傳歟聞禮兄弟為夫人之家傳曰先祖母郭氏也以善
事舅姑稱祖姑及兩國夫人亟誦其孝先母幼鞠祖母
旁一如祖母規繩以是先君娶於舅氏先君喪歸先母
撫二子而哭語之曰自吾歸汝家五十年難險何不有
丙子兵革間汝二父從信公幕府道梗聞兵敗伯氏規
避逃吾婦姑相持轉側穿間道彼此皆不可知時飲泣
露禱幸得相保危疑反復間若等識之勿忘也先君閒
居多營度為萬松岡起見山堂日領客嘯咏須酒酒至
須饌饌列未嘗後顧先君北上家事治資用給御下和
肅女子小人無不孫與怨寬平信厚至者如水未嘗億
計而充拓自然樂輸喜施外務自消里胥悍卒亦知敬
憚尊師篤教夜帥女功待二子讀三鼓罷散始睡平明
又呼之起處宗族恩意篤盡孤弟收撫教育使有室家
田廬已酉廬火督二子重構規制有增焉是其所稱者
亦人生日用間事而其縷縷於言外者有所不能盡於
辭也予盖深知而黯然愈悲於其言嗚呼狀稱歐母祭
豐養薄語以為歎抑為歐母也猶易貧之孤可為也士
之母可守也若孤而有門戶可託母而有田廬之累嫓
於歐母也為難吾每執筆内美必慨而言之者誠感其
事之未易也况如夫人者乎則其福亦不可及已夫人
郭氏諱順正字德儀太和南鄉人父克安母蕭氏生宋
淳祐癸丑九月二十九日沒延祐乙夘二月十日子男
三女二卜以延祐二年三月初十日葬于里之王按阡
向午丙銘曰
春暉暉而日長兮草寸寸而心短子欲養而母不待兮
年何長而道遠興未有不難兮况世異而時殊申戒露
之嚴霜兮藐膺門之遺孤雖百年亦何所報兮尚膝下
之滿望遺之以所可安兮成之而不饗天皇皇而高遠
兮山靡靡而蒼茫慨一世可奈何兮萬子孫其勿忘
