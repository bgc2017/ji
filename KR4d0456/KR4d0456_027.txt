養吾齋集卷二十七元劉將孫撰
題辭
鷺洲書院題辭
二文忠祠水後圯闕今欲石甃坐磚布地公堂無力以
及此也吾徒承學各效力焉竊以古所稱鄉先生者社
而稷之孰為我語河伯兮胡寧忍此坐既凛於欲側地
亦墊而不平柰何吾黨過之而恬然亦念何人建此以
遺我盍思自靖自獻以救其壊其頽使木石而有馮雖
水潦而無害不有先覺曷子弟而殖田疇豈伊異人猶
衣服之有冠冕興言及此能不慨然
安湖書院題辭
書院興剏有年敝於今極屋宇凋毁木瓦飄零禮器弗
存舊規僅在總侯興念主張重修辭以之陳助無不腆
竊以荆公記虔州學蓋嘗紀錢唐之賢侯安湖在興國
間今復遇成都之大守昔者詩書劍佩之所萃今而煙
塵風雨之僅存上漏下穿豈但赤白不鮮之漫漶東傾
西仆將見草莽漸至於榛蕪甓磚撒而閣道掀爼豆亡
而綿蕞陋亦欲新圖於舊復其如力絀而舉贏幸逢禮
樂文獻諸鉅公豈有棟宇儀物之丕責亦既主張是綱
維是相與左右之經營之肯至他人勤乎是固吾黨事
也而况人生日用之賜敢忘木本水源之思其壊乎其
頽乎幾年於此苟完矣苟美矣先聖臨之
題屋率子
生平作客每逢下榻之陳蕃歲晚遷遊自愛卜隣之王
翰莫笑一區宅之立四壁可稱五湖長以待九州雨笠
風巾來不須於嘗識詩囊詞卷到相與以細論况吾廬
陵詩人之堂自我西昌歐陽之𣲖然而盛心不能自為
力赤手何所於得資但有助草堂之人行即結鷗盟之社
他時題柱大版列名雲山雖無二頃田不知人間何處
有此景吾廬但得三間屋大庇天下寒士俱歡顔
疏文
修汀州路總管府題疏
郡治更新工役四集勞費百出廩給未完長汀附城大
家相望修辭勸相隨力助捐竊以新府賦工方千夫
之咸作修梁涓日乃二膳之缺供此非太守之私居是
乃一路之公宇凡在所屬宜一乃心既受君之禄者已
盡其勤凡食土之毛者當效其力自石以上聚少為多
彼浮屠老子之宫猶無不施此木本水源之地而况幾
何
銘
會心銘
聖門如天游者難言會心而唯非以是傳誰歟門者中
路而問舉爾所知遂落議論於唯求道於道求心出玄
入禪探高索深宛其當家名匪假借縱横字義夫我不
暇兹庭何為賓主言言師友學問談笑見聞理到意契
怡然渙然道無不在合豈必賢本末精粗萬殊一理盡
已於人推人於已言忠行信何往不行論公則定善著
則明當其有合於意云何天高地下所得已多惟其事
物有所間斷所以茲心德未充廣人生至樂無如相知
片言心同百念如遺是中熙熙一笑合志門外春風舞
雩天地
觀善齋銘
孔明草廬管樂云慕相古先民周召伊傅鄉里少游東
家康成有天下士河嶽日星班馬詞章非德之奥河汾
大儒亦未聞道延陵子房世謂罕儔何許老人洗耳巢
由以古觀今以道觀世惟觀無涯惟善無既愈充愈有
更上更高顔舜何人萬古斗杓償金還車分謗匿怨過
猶知仁矧事之善他山攻玉范冠蟬緌以彼為資予豈
願之四端萬行皆備於我善信美大無可不可内虚其
心外取諸人經科史條往監來箴明辯力行四達無壅
芝蘭之香江河之湧善充美才於此觀省矢銘不多式
助雋永
硯銘
麟之角玉其帶泉為雲雲為海養吾銘之尚質礪乃大
字之祥於此乎在
緝熙硯匣銘
石千年硯百年范金堅作月奩永寳傳丙辰元養吾言
寳熙甄
響扇銘
清風翛然無德蘭池澹然無怨閒令熱客凉心笑代貴
人障面揮麈不受塵汙轉暑不隨暑轉玲玲何許一聲
亦遣坐中驚見
峽山道院銅像玄帝銘
先天以玄後天以帝自北而南宇宙生意峽山端居諸
福畢至天清地晏人和欲遂
鐘銘
海潮三浴扶桑通鯨音鴻鍧千斤鏞八塞九地聲聞同
惡趣出離覺性充廣福之福來崇崇徧布施福不住功
乾清坤朗日麗空三千大千游天宫
贊
道統圖贊
光風霽月是曰太極散為四時各備其一横渠之銘康
節之易何異何同孰得孰失黨論之作晚季學術中州
清談已矣何及道統依然青天白日
夫子孟荀揚王圖
天何言哉而况性命何善不善二說交競天禄草玄河
汾高擬紛然六經孰為夫子
司馬子長班范温公圖
史著不刊烏有刑禍愚人多畏以蓋其惰子長惜交可
曰不幸班生附竇并敗何恨蔚宗非望烏所可逃向微
作史亦害是遭不觀温公富貴夀考千年金鑑是訓是
寳
題老列莊抱朴希夷圖
大道無言而五千文繇茲雄辯浩其如雲抱朴癡人百
術不效樂哉希夷尚寐無覺
祭文
祭祝静得提舉文
維大德十年丙午六月十有一日廬陵劉某謹緘詞致
奠追哭於近故江西儒學副提舉静得先生祝君庚兄
之柩前曰君來江西予適為客一時傾蓋四海肝膈初
驚見晚繼歎淹屈神交景景夢語歴歴數月相從每語
莫逆蹇守湖上間一相索徧視人情浩歎今昔會能幾
許長若朝夕見或無言睇但墨墨每得予文締玩嗟惜
常撫其坐云我媿色知君相期歲晏金石知君相厚文
字氣脉君之知我匪利匪力我不㤀君何獲何得人於
知心固有難釋古今風流藉是不絶猶憶别君空江六
月如何聞訃亦復此月何人不老君若此厄何恙不已
君若此亟慨念斯人憂患何棘萍蓬半世春暉一息周
遭知已婉娩重席苦心攅眉曾不少適麄衣糲食服之
亡斁所期何者百不試一明暢之文練達之識忠實之
心縝栗之質宜夀宜貴如此而嗇蒼天如何何奪之驀
翩翩旅櫬孤霜䟦涉人生常理了未滿責君於交朋居
多厚德家貧誰恤子弱誰策蒼天柰何為此惡劇昨哭
子濟悲未離嗌又聞君訃頓足嘖嘖廼半月間失此二
益相知能幾相弃如瞥嗟哉予命俯仰孤塞哭君不克
幽眀負負如此而訣尚期君兒天哀植立四方相逢如
舊我即君未必亡鑒此愊臆嗚呼哀哉尚享
祭譚梅屋文
維大德十一年丁未四月乙未朔越二十有二日廬陵
劉某赴光澤之任道經臨川郡江外謹專一力馳香茶
湯果之奠為文以祭於近故提學副憲梅屋先生譚公
之靈座其辭曰嗚呼東南盛事駕騫文場公於盛年疊
箭穿楊混闢云初捷步未易公如拾芥大府分貳憲部
掄材公為之魁轡雖未攬名已金臺學事提綱公再擢
長錦雖晝脱考久書上風盲雨怪鰲呿鯨驚公恬處之
旋而波平姦狙蠧蜮肘伏腋動公懸破之發必命中富
貴固然艱虞亦多使在它人碓搗磨磨用雖未至兩代
而遇歴比一時麟騰鳳翥人歆公福來備具宜我服公
識察微洞幾人推公材繁調劇順我得公神攬竒辨俊
文字過目賓客望知高下在心虚實莫欺名浮漫眩駑
挾罔售䟽有意傾投或不受瀟灑之度見一室間園林
屢遷彷彿湖山清雅之好筆墨香奩高裁品目肯易與
焉飛翰照人吐詞必新望而知之無一點塵當歌對酒
傾蓋遇士沛然感之可使情死六十云夀五品既崇子
孫滿前何憾始終烏臺久剡禁苑如待胡不少延吐咄
怪事學粗必精見常亦殊更百千人覓是公無智周於
變憂過於事雖明使然亦病之以蹇余初見若平生驩
事公閩山不責以官四海襟期歲晚風致約公里居乘
興再詣重來六月異盼連旬臨汀來歸鄉節甫臨扳援
而起中道不意感公纏綿負公名義不屑為高夫豈不
能有懷知已慨然而興我跡不遑公興亦盡决公勇退
任彼浮論所不愧者天日此心西歸東返公病亦侵尚
期安和候問絡繹兩年一書知公倦客聞訃已後復廹
戍期一哀未展遊紼莫追舟行城下憶十五年昔馳而
見今望不前緘詞寫心中有苦淚未敢死公精神如對
嗚呼哀哉尚饗
祭總管府尹相公耐軒先生周公文
嗚呼庚子暮春别公而南再拜感咽公亦泫然去歲三
月得書如見楮尾諄諄近苦臂患未幾傳言何言不祥
屢至澘然悲涕且滂書來之日西江夢奠神交永訣俛
仰增戀今者聞問公葬吉文目斷南雲復此晚春身羈
薄宦坐負名義哀哭不赴會葬不至追惟先君托好齊
年地主州民收之烟聯綠野退居觴詠促膝鄰江停雲
書問絡繹孤也不天公歸言之執手一慟哀動道岐通
家登門青眼獨早斯文殊奬情素顛倒材之喪亡厚期
屬之負公無成留落於兹典刑文獻公去而絶後生何
仰公論何决公自初年落筆中書邊籌幕辦上客吏師
瑞陽叛卒知服清白廬陵耄倪世世戴德名尊南北恩
著人心門生故吏傳次謳吟𦕈焉少賤敢誄長貴獨叙
平生以寄掬淚素車白馬遠想縈哀尚憐緘詞千里後
來嗚呼哀哉尚饗
祭蕭龍巖文
嗚呼四十年情誼相切之交憂患紛至終始如一日有
如我先君之篤於公者乎自少至壯且老遊從䟦涉以
至於婚姻之好歲晏無間有如我之託於公者乎故聞
公之訃客語未絶而欲號夢魂期飛而屢斷有在於尋
常之表也計公之平生心曲固有鄉黨所未及詳家庭
所不及語而區區之不能忘者誠得之寂寞之相對鬱
悒之寤言回首舊雨渺其寥廓於是疇昔追憶而不可
以言極不語而相視於茫茫者亦至此而盡也江行四
顧俛仰歴歴携持經行往往陳迹懷扁舟之泛宅共風
濤之驚枕時物依然今古零落日月幾何蹇予獨在豈
獨談舊事之無人雖鐵石亦為之墮淚也嗚呼齋爐之
契鴈塔之題先君知公我不敢知獨惟親承龍集戊秋
公携長公江東兩舟憐我少狂日以綢繆我時十二何
與人事於所見聞志不敢墜天門剡上建安怪至夜雪
棹回逆旅愁對春風歸衮暑夕小樓蕭寺霜寒江帆割
眸太湖雪天共睡不寐夜中擁被耿耿睹記世事悠悠
雨雲翻手名成志遂竟亦何有所為撫今而感昔者惟
是敬通不遇之恨山公屢薦之情離合參差之多故輾
轉恩怨之相并渺一代而無誰知更百年而未易平也
自茲歸來掩關寂寂先君誓墓公亦堅壁東候廬山南
訊丹碧尚期浮雲終見白日閒居忽忽嗟事咄咄郗雍
妄察朱家疑執灌横謗明汲直招縶永懷鄰墻爐灰共
畫塗窮綆短魚殃葵及所不媿者冰雪之心所不改者
松栢之色所可感者薺麥君子之傷所不忍忘者膠漆
風流之遂絶也嗚呼十年科舉孰不以高科為仕宦之
捷徑而公乃累於科目之高一命以上以受知丞相為
人生之至難而公若累於丞相之知人皆以門生之終
身累座主而公獨緣座主而累門生人惟患朋友黨與
貴仕之不多而公坐累於朋友者正以其貴且多雖其
所以稱於諸公聞於一時者微此累不足以致此名然公之
身事為何如也所可幸者歴變為中流之砥柱遲暮為
劫火之靈光山林優游之日長庶幾五福之來備繇是
信乎天道之良是而善人之見祐也然我之哭公獨感
念再世三紀之間曷不相頡頏於朝陽光霽之日而顧
因依於風雨震凌之衝蚤從公中年以哭長公又從公
踰七而哭幼孫師友之絃既斷骨肉之緣更短毋亦窮
人薄命所向災凶何每間於憂虞而遇人之艱難也則
宜其哭公之淚不自知其枯懸而思公之腸不自知其
寸裂也於禮有之少不誄長顧我不言孰知其往且後
之誄者常欺於其言類以為死不可復生我則異是獨
復寫乎予情嗚呼他時造門短身策杖迎笑殷勤今日
來庭素衣搔髮入境失聲山河寂寥棟榱無人壹者五
日聞公疾侵廹行問安欲别逡廵癯然細語執手諄諄
何期千古僅隔浹旬視歛不及會哭不親永訣之憾負
愧幽明惟公悉我諒我情真一語非心公猶有神舉巵
欲落公聞不聞尚饗
雜紀
論文五則
君實初在李應山幕為應山作失襄陽謝放罪表云雖
引繩必有絶處(原注用韓文張中丞傳後語其下四字今忘之)然龜玉毁於櫝
中是誰之過以此得名海上抱沉之節亦東南之傑亞
於信公云(原注海上力屈君實朝服抱祥興身沉於海)
放翁當孝宗初政面賜第眷意甚渥以飛語罷連蹇二
十年晚除嚴州謝辭孝宗將倦勤引見慰以久别且云
卿仕不遇才如此曷不著書傳後放翁謝表云明主恩
深書生命薄唐帝之知李白一官不及於生前漢皇之
念相如遺藁徒求於身後又云念其久别蓋寵嘉近待
之所宜勸以著書亦臨遣守臣之未有語意慷慨條達
其人物尚可想見
陸雲西叡字景思晚避紹陵嫌名以字行為賈秋壑客
秋壑自揚州改荆閫時渡江方急丁大全當國以詔書
逼廹不使入見而去賈有母遂居越上謝表雲西為之
其間云心丹如血寧希金印之時來髮白於冰但覺玉
關之老去此猶四六家常語又云親莫親於君臣望長
安而不得見痛莫痛於母子懷後患而不得辭四句不
必用事造語流出胷臆感切痛快末聯云拜諸葛出師
之表惟有涕流上充國屯田之書願無中沮言外之意
事情感慨無不備見
中山閒廢中劉後村以龍圖學士舉自代表云今惟此
士可獨掌於絲綸每見其文欲自焚於筆硯中山時適
遭彈謝啓云一人之毁一人之譽至宗工而論定千載
之上千載之下舍吾道其安歸皆佳作也
中山極善剪截全句為四六其改謝瀆山丞相遺表一
聯云臣罪猶自知之人言亦可畏也瀆山名方叔其相業
多可議罷相進丹劑得貶降未易措辭兩語殊宛轉深
厚
