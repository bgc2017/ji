欽定四庫全書
御定千叟宴詩
提要
(臣)等謹案千叟宴詩四卷康熙六十一年奉
勑編欽惟
聖祖仁皇帝昌運膺圖
冲齡踐祚削平三蘖砥屬四瀛
聖德懋其緝熙
神功昭乎啟佑用能欽崇永保無逸延年
夀考康強符薄海無疆之祝而
深仁厚澤涵育龐洪啿啿春祺桐生茂豫所謂
皇建其有極歛五福用敷錫厥庶民者驗以箕疇允
符古義是以平格之瑞翊運者咸登淳固之
氣飲和者靡算鮐背黃髮駢聯相属既
俯允臣民之請肇舉
萬夀盛典驩心普洽陬澨嵩呼業已恭勒鴻編昭垂
奕䙫復
詔舉高年宏開嘉讌申
延洪之慶表仁夀之徵酒醴笙簧賡賡颺拜彬彬焉
郁郁焉自攝提合雒以來未有如斯之盛也
爰
命裒集詩萹通為一集首以
聖製與伊耆神人交暢曠代齊光繼以羣臣和章與周
京天保諸什雅音接響其餘諸作亦與豳風
稱觥之文堯民擊壤之詠後先一軌焉伏而
讀之如華鯨奏威鳳儀鏗鏘震耀八音會而五
色彰也
化國之日舒以長
盛世之音安以樂具見扵斯允宜襲琅函而貯
石渠矣乾隆五十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
御製千叟宴詩
百里山川積素妍古稀白髮會瓊筵還須尚齒勿尊爵
且向長眉拜瑞年莫訝君臣同健壯願將億兆共昌延
萬機惟我無休息日暮七旬未歇肩
御製千叟宴詩
文淵閣大學士兼禮部尚書(臣)王掞恭和
雲際觚稜霽後妍連朝
禁殿啟長筵春王歷轉初周紀
聖主恩隆首引年玉座備聆
天語切金甌常共頌聲延勉將蒲柳酬
高厚湛露光榮少比肩
武英殿大學士兼工部尚書(臣)王頊齡恭和
紫禁元正霽色妍盈廷黃髮奉芳筵親承
寶訓同堯典夀獻瑤階祝
舜年乾運璿璣天永健民遊化日景長延
帝歌喜起傳堂陛賡和難成聳瘦肩
省方盛典總裁原任戸部尚書(臣)王鴻緒恭和
宫階設讌寶光妍
謨訓洋洋下慶筵
早歲紹基膺景命上元周甲逓增年
皇心祗覺常虚受天祿於今更廣延載拜
奎章欽夀愷嵩呼黃髮競垂肩
禮部尚書教習庶吉士(臣)陳元龍恭和
觚稜積雪曉光妍重老推恩敞
御筵五色祥雲開夀域千羣華髮會高年共霑
聖澤歡無極既醉仙厨慶永延遙識萬方歌大有扶鳩
鼓腹競摩肩
吏部侍郎兼翰林院學士(臣)張廷玉恭和
卿雲糺縵雪光妍千叟承
恩集廣筵尚齒禮真超往古飲和人盡享長年
天心同樂奎文燦民氣騰歡福澤延史職微臣逢盛事
簪毫
丹陛幸隨肩
内閣學士兼禮部侍郎(臣)蔣廷錫恭和
晴光雪色發春妍
金陛弘開尚齒筵蓂葉初舒軒帝日鳳膏均
賜木公年千人喜氣千秋會萬國歡心
萬福延臣是玉霄香案吏紅雲班裏仰
湯肩
内閣學士兼禮部侍郎(臣)勵廷儀恭和
蓬萊曉殿正宣妍千叟承
恩讌綺筵滿袖龍香擎舜酒充廷鶴髮祝
堯年曈曨日下春常麗長養風中福自延敷錫兆民登
夀世
九重宵旰一身肩
内閣學士兼禮部侍郎(臣)魏廷珍恭和
鷺序繽紛鶴遜年蓬萊深處啟瓊筵生逢
夀主都增算身列仙班幸有年
恩勝虞庠分上下典逾周禮並登延盈廷盡是洪崖
侣拜舞螭頭笑拍肩
翰林院侍讀學士(臣)陳邦彥恭知
夀世昌期景倍妍
殊恩祕殿啟長筵
一人慶洽同羣庶千老籌添紀萬年
大雅篇章開渾灝太和宇宙自綿延賡颺不數虞廷盛
槖筆螭㘭喜接肩
左庶子兼翰林院侍讀(臣)王圖炳恭和
觚稜瑞雪映春妍儤直欣逢千叟筵獻歲(臣)親開
八秩(臣父臣頊齡今年八寸有一叨逢盛典尤荷殊榮)恒沙
帝夀比多年彭羹斟後三陽泰
堯日中時萬福延德不能名無間處極天勲業
一人肩
左贊善兼翰林院檢討(臣)汪應銓恭和
天題三白倍相妍併與春光照玉筵啓秩周環黃帝歷
支笻太半絳人年將星卿月歸羣老
夀佛真仙賜疑延侍立預觀同慶忭
日宫軒下得差肩
翰林院檢討(臣)張照恭和
槖中金管瑞光妍獲紀
乾清千叟筵黃幄
天臨同得夀綠牌人捧不疑年上公讓席如鄉黨皇
子持杯與祝延百歲最叨
宸眷渥首蒙饋酳莫齊肩
翰林院編修(臣)薄海恭和
玉案仙葩暖翠妍耆英承
詔集瓊筵壬寅紀歷初春候甲子周環又一年瑞雪降
時禾稔熟
殊恩錫處夀綿延如雲如日瞻
天表白髮龐眉喜接肩
