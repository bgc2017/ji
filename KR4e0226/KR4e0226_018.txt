少墟集卷十八
明馮從吾撰
奏䟽
論劾險佞科臣䟽(萬歷十九年十二月二十二日)
題為險佞科臣惑亂主聽懇乞聖明速賜罷斥以杜釁
端事昨者臣接邸報見禮科都給事中胡汝寧參論兩
京中卷一二可疑及吏部推陞一事臣不勝駭異夫汝
寧見任諫垣言事自其職掌而臣顧駭異者何也謂汝
寧之言投間抵隙假公濟私非真為皇上發姦摘伏也
臣意皇上必能洞燭姦膽以折亂萌乃反聽若轉圜臣
又不勝駭異豈皇上不知汝寕之罪狀而誤聽其言耶
臣不暇辯其言請先誅其心且汝寧之為給事已數年
於此矣自有參論饒伸之䟽而謟䛕已不容扵衆口繼
有輔臣相戕之奏而姦邪益大犯乎公評别號穢名至
不可道自古小人未有狼狽若此者舉朝臣鄰咸謂汝
寧縱不肖將復何顔立扵掖垣間耶顧註籍未幾旋稱
病愈人人相顧詫為異常而臣獨私語人曰此不足為
異也鄙夫患失何所不至他日舉動更有異扵此者臣
言未幾而二䟽相繼上矣此二䟽也立言在此寓意在
彼臣試為皇上分明之昔者部臣饒伸發科場之弊而
汝寧劾之人人未有不為伸稱屈者皇上亦鍳伸無他
准其起用矣故汝寧亦洗瘢索垢發科場之弊若借此
以掩其非也而不知妄逞胸臆以衊汚大典適益重其
參伸之罪耳至扵參論王教又揣摩上意為之不知近
日皇上不遽起王遴不遽遷孟一脉蔡時鼎者意欲需
其缺以大用之耳汝寧敢於以私心窺皇上遂乘機舉
銓臣推陞一事言之以滋皇上之惑不然何皇上罰俸
科臣之旨甫下而汝寧之䟽遂上也急於獻䛕而巧于
逢君汝寧之罪不容於誅矣夫汝寧特一小人耳堂堂
天朝濟濟臣隣何難於容此一人而臣嘵嘵者非論一
汝寧也盖謂汝寧以一小人之言中於皇上故言科場
則皇上聽之言銓臣則皇上又聽之或下部覆或命回
話使君臣上下反覆疑貳是今日廟堂之上已不勝其
多事之擾矣儻汝寧恃皇上之優容而再肆傾危之巧
計則議論愈多是非愈混其弊不至於小人攘臂君子
裹足不止者猶幸今日無李春開耳使有之則必以保
吴時來者保汝寧借此以結皇上之歡天下國家之事
臣不知其所税駕矣皇上何惜汝寧一人而不為國家
杜釁端也且皇上昔年斥逐姦邪曾不踰時公論大為
稱快何獨於汝寕過為寬貸湯顯祖論之而不報樊玉
衡論之而不報蔡獻臣周應嵩彭好古論之而又不報
人人以汝寧為非而皇上若以為是人人以汝寧為可
斥而皇上若以為可留此臣之所未解也即如前月汝
寧因玉衡彈劾辯䟽自陳乃皇上於彈者留辯者下且
徑批以照舊供職夫照舊供職之旨自正卿以下不敢
望而一旦加於七品之汝寧不知汝寧何德何功而皇
上優容若此且唯其言而聽之如此此又臣之所未觧
也汝寧去就原不足為重輕但以一小人而能以其言
惑亂主聽此誠匪細故者臣是以嘵嘵言之且不欲以
汝寧之故傷皇上知人之明也臣願皇上大奮乾剛速
賜罷斥則天下萬世頌皇上之神聖於無疆矣臣無任
激切待命之至
請脩朝政䟽(萬歷二十年正月十三日)
題為中外多事朝政當脩懇乞聖明勵精以圖萬世治
安事臣不佞猥以書生叨入仕籍三年於此矣竊見皇
上郊廟不親朝講不御章奏多留中不發臣不勝杞人
之憂然而未敢有請者謂在廷諸臣明諍顯諫連篇累
牘庶幾哉萬有一之感悟上心也又惡用臣言為哉苐
諸臣言之諄諄而皇上聽之藐藐屢請饗祀矣而皇上
之遣官恭代者如故屢請朝講矣而皇上之静攝深宫
者如故屢請發章奏矣而皇上之留中不發者如故豈
在廷諸臣無一言之有當於皇上耶抑皇上始勤而終
怠即諸臣言之亦不恤耶臣竊意皇上之心不過以為
昔年勵精天下不見其益近年静攝天下不見其損何
苦舍逸而就勞不知人君之舉動與士庶不同士庶久
不理家則家事廢其為患也小而易弭人君久不理天
下則天下之事廢其為患也大而難圖皇上試觀丁亥
戊子以前四裔效順海不揚波天下何等景象也是勵
精之效既如彼己丑庚寅以後南倭報警饑饉薦臻天
變人妖疊出遝至天下又何等景象也是静攝之患又
如此中外多事人心憂虞失今不圖長此安窮豈必朝
講一日不舉便有一日之禍章奏一日不發便有一日
之禍然後為可憂哉且今日皇上自視為何如主也皇
上欲成其神聖之名而使天下不見其太平之象則名
實不符人誰信之况今當朝覲之期萬國冠裳畢集闕
下咸欲一覩其清光而竟不可得則必相顧而疑相疑
而議不曰皇上困扵麯蘖之御而歡飲長夜必曰皇上
倦於窈窕之娱而晏眠終日不然何朝政廢弛至此極
也雖皇上近頒敕諭謂聖體違和或可以再借静攝之
名以少掩其晏安之非而不知皇上静攝已非一日如
以為真疾耶則當戒酒戒怒以圖尊生之計如一時倦
於早起托之乎疾耶則鼓鐘扵宫聲聞於外天下人心
豈可欺乎况皇上每晩必飲每飲必醉每醉必怒酒酣
之後左右近侍一言稍違即斃杖下如是則既非静攝
又廢朝政縱諭旨森嚴恐亦不足以服天下而信後世
也臣見前歲皇上禁止章奏非奉聖旨不許傳布臣意
皇上不過以為臣下章奏多有不識忌諱者恐一傳布
則天下傳誦其章奏必議及於皇上之舉動故姑留中
以泯其跡耳不知今日諸臣來朝而皇上猶然静攝其
紛紛議論視章奏所傳更孰多寡乎一人之舉動四海
之觀望隨之豈在章奏之傳不傳也欲以泯其跡而反
以彰其過豈皇上未思及於此耶臣願皇上勿以天變
為不足畏勿以人言為不足恤勿以目前之晏安為可
恃勿以將來之危亂為可忽必乘此大班紏劾之日亟
出視朝以荅四海臣工之望無惜此頃刻省覽之勞發
臣章奏以昭一人納諫之明仍望節飲以養性情戒怒
以馭左右至於以後諸臣章奏無論奉旨與否准其照
舊傳布則聖德以光聖度以宏天下太平之治可計日
而奏矣世道幸甚臣愚幸甚
秘錄
萬歷壬辰實維覲期時從吾濫竽西臺已六閱月先是疏
劾都給事中胡汝寧主上幸見納竊以為聖明在上正臣
子披肝露膽之時于是此䟽于正月十三日上席藁待罪
者旬日而未報迨廿九日聞上遣校尉百人候于廷將杖
言者而朝論洶洶不知為誰盖數日前曾杖給事中孟君
養浩故言者聞此咸用愕然比日昃忽有旨傳免矣當辰
巳時聞上命一内臣送一疏至閣大學士趙公志臯見而
異之會是日為仁聖皇太后誕辰于是具揭上請謂聖母
聖節不宜有此舉揭入而傳免之旨遂下中外人始知為
杖余之舉而余不知也次日以註宣大差入院見掌院左
都御史李公世達將入門晤掌河南道御史陳君登雲陳
見余執余手呼曰好造化好造化昨日之事盖為君也君
知之否余曰不知比入見李公李公一見亦曰君知昨
日事乎昨日之事盖為君也幸有趙相公揭耳言已而
别余喟然嘆曰主上聖明一至此乎因聖母誕辰而宥
狂言至孝也納閣臣手揭而不少逆至明也宥臣一人
而諸臣競勸至仁也一舉而三善備即古堯舜何以加
焉嗚呼際聖明之主而不效竭身之誼甘于緘默苟容
以自為身家計殆非人哉殆非人哉因秘錄而笥存之
請告疏(萬歷二十年四月二十一日)
奏為中途患病危篤不能赴任懇乞天恩俯容回籍以
便調理事臣陜西西安府長安縣人由萬歷十七年進
士選翰林院庶吉士尋授今職于本年二月内奉命差
往宣大廵按竊念臣猥以草茅誤叨任使正欲竭愚畢
智捐頂踵以報國恩奈夙病劇發萬分危篤有不能一
日支持者輙敢哀鳴于君父之前臣賦命蹇拙素患痞
病每年春夏必發輕則經旬重則累月非謝絶勞役不
能遽愈數年以來百計調攝而病根尚在不意今春自
二月即發飲食漸減形體漸羸心竊慮之方欲請告調
理以圖報效于異日而會有宣大之命臣以為馳驅疆
場惟今日事即有病焉可勉強而行也顧始則雖病而
愈加勉強繼因勉強而愈增之病至于陛辭後行至涿
州而臣之身幾不為臣有矣然猶冀其沿途調理稍得
痊可依期受代而病根既深轉覺沉重胸膈脹滿噯氣
嘔逆比至保定即伏牀褥不能動履先後召醫尚時廉
李茂華王繼業等診視調治但藥餌愈攻元氣愈損脾
胃愈虚痞氣愈增至于今已三夜目不交睫三日口不
入一粒矣形神俱脱危在旦夕使不以此時披情引退
而猶貪戀于功名之場則溝壑徒委補報末由是忍于
負主而甘于誤國也臣罪不細臣即死不瞑目矣除將
前情遵例備文彼處撫按具奏外伏望皇上俯賜矜憫
勅下吏部題覆容臣回籍調理儻萬一不至顛隮則他
日有生之年皆感恩圖報之日矣臣不勝惶悚待命之
至
公移
申飭放關行蒲臺縣
為申飭放關引鹽以絶弊源事照得山東各商引鹽自
海下場所起運必由蒲臺過關方得運往他處斯咽喉
鎖扼之地雖有神奸豈能飛越詢之先年放關俱委佐
貳等官每每接受奸商常例通不稽查以致匿引不送
切角將鹽徑發阿城張秋等處私自販賣欺隐餘没課
銀並不運至洛口卸園候掣運司懼悮掣期只得捏報
虚數一掣常補數年一引常補數倍奸商日肆積引日
壅國課日虧鹽法日壊誠可痛恨已經前院徐洞徹弊
端特委該縣清查放關革除積蠧所行極其詳悉深得
拔夲塞源之道本院奉命接差以來訪得該縣練達精
明實心為國清查克殫辛勤放關不避嫌怨殊沾沾為
鹽政委托得人喜第恐該縣以為新舊交接事體更易
倘或勤始怠終其如奸弊復熾何擬合再行申飭為此
牌仰本官查照先今牌内事理每日下午親詣河下一
一查驗登記至于本院原發該所過鹽簿内不許間隔
遲滯如有違例大包并夾帶私鹽者除徑追引目觧院
大包私鹽入官外仍將奸商船戸照例重究招觧以憑
發遣施行毋得姑息亦不許轉委佐貳等官仍開弊竇
如果鹽法肅清積弊盡釐本院定以賢能優叙本官務
要着實留心以副委托俱毋違錯未便
禁革吏承夙弊行五道及二運司
為出廵事照得本院不日廵歷按屬地方已經通行去
後訪得本院吏書承差及跟隨人役每遇廵歴地方千
方百計苛求需索稍有查駁隨即揚言搜剔由己甚至
有私帶家人充覓船夫沿河詐騙者至于承差隨行每
向所司叩頭希賞且捏報考語詐稱訪事又將日給支
應盡行折乾勒令縣驛重復備辦諸如此類未易枚舉
良可痛恨擬合禁革為此牌發該道仰司呈堂照牌事
理即便轉行所屬各衙門官吏人等如遇本院按臨一
切常例盡行禁革如有仍蹈前轍者所在官司即便據
實密揭報院以憑究遣本官定以風力優處如視為常
套漫不遵行本院别有所聞定行連坐干礙職官一體
參究各具遵行過緣由報查俱毋違錯未便
稽察承差行真定縣
為稽察承差奸弊事往本院家居時見各院承差奉法
者固多壊法者亦不少所恨各院苦于不知耳未有明
知而明縱之者也本院自受代以來雖然刻意禁約但
恐差人不等該縣驛或隐忍不言甚非本院革弊初意
為此仰縣官吏照牌事理即查原差去承差李文福在
撫按兩院會稿公務果于某日某時到某日某時行回
轉行該驛備細查的從實回報本役如有别項需索情
弊該縣仍密揭報院方見以心相信且藉此覘該縣風
力也毋得遲違未便
嚴催掣鹽行山東運司
為嚴催掣鹽事照得二十三年春秋二關掣鹽案查止
有河南鹽二萬八千餘引其本年該銷掣十五十六十
七等年積引十二萬至今一年將終尚無引鹽報掣該
司已違欽例咎將誰諉揆厥所由實係奸商覬踵夙弊
故意耽延不肻報掣似此巧計三尺謂何據法本當參
提重究但積弊已非一日姑記再行嚴催為此仰司呈
堂照牌事理速將今歲春關限月内呈掣聽候本院按
臨親驗其秋關限十二月中呈掣如再故違遲悮該司
先將為首奸商鎖拏二三名同違玩吏書觧院以憑重
究發遣決不輕貸
剔除奸蠧行蒲臺縣
為剔除奸蠧以肅鹽政事據邊商王承賜等連名揭禀
内稱奸商因見蒲臺關防嚴緊計出百端突于蒲臺縣
西相離四十餘里開河鎮相連濱州交界附近私鹽處
所私立鹽園結交鹽徒驢䭾車載堆垜園内舂築大包
上船將殘引影射指作官鹽瞒天之弊實為鹽政大蠧
叩法嚴行禁毁等情到院看得山東鹽法向被棍商沿
襲為奸壊之已極即今虧損國課壅滯積引已經嚴行
本官于蒲臺要口立法清查關防嚴密以為弊不能作
矣何又有越關于開河鎮等處私立鹽園等弊似此奸
計神人莫測合行嚴拏以肅鹽政為此牌仰本官照牌
事理即便帶領兵快密切星夜親詣開河鎮等處地方
將越關私鹽逐一封盤私立鹽園登時拆毁仍拏作弊
奸商與興販鹽徒車驢到官一併究招報院詳奪施行
本官務在神速出其不意毋得泄漏以致各奸聞風脫
網不便
破積弊開自新以正鹽法行山東范運同
為破積弊開自新以正鹽法事照得山東内商向來沿
襲為奸鹽法大壊節經申飭嚴革各商尚爾怙終觀望
所頼以共濟分理者惟在該司本院素知本官才望迎
刃有餘蒞任方新奮然振刷所喜鹽政得人庶幾積弊
可釐所有本院曉諭各商告示合行給發為此仰本官
照牌事理務期同心共濟肅清鹽法仍將發去告示稿
大書告示張掛蒲臺洛口各鹽園場所及該司門首曉
諭俾各商咸知省悟務使盡掃他年故習聿新今日良
模毋蹈前愆噬臍莫及仍具不致風雨損壊結狀呈報
查考毋得遲違
發山東運司告示稿
為破積弊開自新以正鹽法事照得山東鹽法決裂已
非一日其病根全在各商之虚掣補關而虚掣補關其
病根多在各商之家人夥計此輩或指稱多帶用以迎
合主心或借口打點反以乾沒主利即所稱大包夾帶
徒以充此輩之私槖即有一二不然亦以博舖牙之脅
制為利幾何為害無窮加減乘除徒滋妄費内商之引
鹽日滯邊商之引目日壅揆厥本原皆此輩為之倡率
阻撓也似此不破之弊本院三尺謂何除不時密訪嚴
拏以憑究遣外為此特示各商務要各保身家痛革前
弊果有此等夥計即時分夥此等家人即時逐去本院
必不追咎既往以阻將來自新如怙終不悛徘徊觀望
故意延遲覬踵弊轍本院廉知其人定將本商盡法重
處決不輕貸各商宜細思之無貽後悔
尊崇名賢行茌平縣
為尊崇名賢以敦教化事照得本院觀風兹土查有該
縣已故鄉宦原任尚寶司少卿孟諱秋生平高節清風
允足廉頑立懦本院素所景仰今雖已逝合行表揚所
有祠宇祭田等項相應查報為此仰縣官吏照牌事理
即查本官曾經山東前按院鍾建立祠字見在何處地
方置有祭田若干畆仍抄錄祠内碑記及本宦文集墓
誌併查見有幾子曾否入學作速具由報院以憑施行
毋得遲違未便
優禮名賢行泰安州
為優禮名賢以風世教事查有已故教官李諱汝桂謝
跡紛華潜心性命本院景仰有日方欲式廬聞己物故
深為世教民風痛悼為此仰州官吏照票事理即動該
州堪動官銀置扁一面上書理學名儒四字前列本院
銜名後書本官銜名再動銀十兩封折賻儀鼓樂齎送
伊子收領懸掛用昭本院優崇之意仍將動過銀數并
取回帖具由繳查毋違
清理鹽法行山東運司
為清理鹽法事照得二十三年春秋二關掣鹽迄今一
年將終尚無引鹽呈掣多係無藉棍商堅圖虚掣故意
煽衆阻撓合行設法查理為此仰司呈堂照牌事理即
查二十三年春關應掣商人某人某人春關除河南鹽
二萬八千有零呈掣外其應掣積引邊鹽六萬零某人
曾運到洛口鹽園鹽若干某人已運未到園鹽若干某
人通未領運若干同秋關應掣商人姓名逐一清查真
的備細造册限二十八日送院查考如已曾運鹽到園
者為奉法良商本院即行司紀錄優奬如往運而未到
者次之若逗遛觀望不運者即係無藉奸商定行重處
俱毋違錯未便
又
為清理鹽法事據該司呈送己未運鹽商人文册到院
查得已運鹽到園商人申良棟等二十七名均係守法
良商深可嘉尚内申良棟杜雲鵬王克謙三名各運到
引鹽過千尤為奉法其張納訓費光輝李邦化李篤志
張脩業等五名俱觀望全未領運即係把持煽衆棍徒
俱應分别懲勸為此仰司呈堂照牌事理先將申良棟
等三名動支院銀備辦花紅自運司當堂鼔樂迎出以
示優奬其餘二十四名即行登簿紀錄待鹽全完之日
酌量查行仍將棍商張納訓等五名嚴拏各正身即時
觧院以憑重究施行毋得遲違未便
尊高年以重名教行齊東縣
為尊高年以重名教事查得該縣致仕教官王曉年高
有德甘守清貧合行資助為此牌仰該縣官吏照牌事
理即動堪動官銀三兩具侍生帖差人齎送本官以示
優禮之意仍將動過銀數取回帖繳查毋違
批山東運司問過路上陳偉器詳
該司積引甚多欠課年餘正坐内商大包夾帶之病五
運司未必如此本院惟知有長蘆惟知有該司安得以
五運司為觧也至于州縣私販阻滯官鹽本院自有按
季比較法紀森然與運司積引欠課何相干涉私販阻
滯誠有此說今止聞該司有積引未聞各州縣有積鹽
又安得借各州縣為觧也至于圖賤接買尤屬支吾果
爾則該司不必設本院亦不必差矣三尺具在誰其干
之至于新舊相兼果如所議則新者行而舊者終無䟽
通之日此斷斷乎不可行者總之為引何分新舊總之
欲其順序䟽通又何分彼此耶設今不嚴行振刷則不
惟已往之舊引愈舊且恐將來之新引亦舊矣不惟十
二萬之邊引終無復舊之日且恐今日九萬之邊引亦
壅閼而置之無用之地矣不惟今日之國課拖欠一年
且恐將來之拖欠又不止于今日矣范運同謂先年姑
息之流弊誠可為今日之斷案也大抵利之所在人必
趨之大包不已勢必横行夾帶夾帶不已勢必回頭影
射愈寬愈肆長此安窮究其本原皆此虚掣補關為之
作俑耳至于商人運鹽不前不曰灘無積水鹽花不生
則曰河水淺涸舟楫難行不曰數商一船循環輪載則
曰舊鹽未賣新鹽難通此或間亦有之未必時時如此
總之借口數欵以圖虚掣不然何秤掣之委官朝起馬
而各商之運鹽夕踵至也任意補關豈不甚便誰肻甘
心速運以就秤掣乎人情大抵如此顧當事者寬嚴何
如耳該司慎勿輕聽前言堕彼奸計可也大包之禁掣
鹽規制仰司即便刊刻榜文樹立各場兩關榜示洛口
一一務查遵部文及本院節次憲牌行毋得展轉以覬
虚掣以致各商觀望上誤國課下悮各商也據招嚇詐
搶奪既屬虚情路上等本當枷號重究姑念無知依擬
贖發為首路上仍加責若干板陳偉器加責若干板取
庫收繳
表隐德以勵世風行分守濟南道
為表隐德以勵世風事照得本院廵歴地方訪得平原
縣隐士石瓛年八十餘歲謝跡塵囂潜心性命行誼久
孚于月旦著作頗闡乎道真誠盛世之逸民而理學之
高士也合行優禮為此牌發該道照牌事理即便轉行
平原縣動支堪動官銀置扁一面大書理學高隐四字
前列本院銜名後書為隐士石瓛立再動銀三兩折羊
酒差人鼓樂齎送本氏宅上懸掛仍將動過銀數行過
日期繳查毋違
少墟集卷十八
