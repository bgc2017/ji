少墟集卷二十
明馮從吾撰
關學編三
明
容思段先生
先生名堅字可久蘭州人初號栢軒後更號容思義取
九容九思也學者稱容思先生生而剛方穎異讀書即
知正學年十四為郡諸生見緱山陳先生書銘于明倫
堂有羣居慎口獨坐防心之語酷愛而敬誦之遂慨然
以為聖賢可學而至年十七王父殁白其父治喪不用
浮屠法凡當世宿儒官游于蘭者無不師之于經史蘊
奥性命精微不究其極不止也動作不苟人以伊川擬
之正統甲子領鄕薦明年下第歸鄕之士大夫多遣子
弟就學先生以師道自尊教法嚴而造就有等士類興
起己巳英廟北狩應上詔詣闕上書不報乃裹糧買舟
南游由齊魯淮楚以至吳越訪求同志之士相與講切
得閻子與白良輔輩定交焉逾年始歸學益有得景泰
甲戌登進士以文名差纂山西誌明年誌成復命尋移
疾歸讀書于五泉小圃依巖作洞以為會友講習之所
有得即形于詩有云風清雲淨雨初晴南畆東阡策杖
行幽鳥似知行樂意綠楊烟外兩三聲論者謂宛然有
浴沂氣象越五年為天順己卯選山東福山知縣福山
故僻邑先生以德化民刊布小學諸書令邑人講誦復
以詩歌興之必欲變其風俗或謂其迂闊不能行先生
獨謂天下無不可化之人無不可變之俗嘗有詩曰天
下有材皆可用世間無草不從風始終不少懈由是陋
俗丕變海邦島嶼渢渢乎有絃誦風旣六載以李文達
公薦超擢知萊州府迺先生與文達公竟未面也先生
治萊如治福山時召郡縣官師與燕俾言志咏歌以申
政教未期月萊人大化以憂去旣禫不遽北上乃訪周
廷芳于秦州訪張立夫于鳳翔講學求友孜孜不暇其
于功名利達澹如也久之復補南陽在南陽慨近世學
者以讀書媒利禄階富貴士尠知聖賢之學乃倡明周
程張朱與古人為學之意建志學書院聚郡庠及屬治
諸生親授講說又以民俗之偷由未預教乃遴屬治童
蒙授以小學孝經文公家禮教民俗言諸書俾之講習
又創刻二程全書胡致堂崇正辨諸書俟盈科者給授
士習翕然改觀又創節義祠祀古聖母烈女以風勵郡
俗尤嚴迸巫尼不使假左道傷風化會有女纓而自經
以殉夫死者先生率僚屬師生往弔為具棺歛卜地合
葬己又奏表其閭由是郡人雖婦人女子皆為感化先
生為政持大體重風教不急功利不規規于簿書不以
毁譽得失動其心凡屬吏不法者即案問不少貸民或
良或奸相宜訓治與民休息在南陽八年郡人戴之如
父母其敬畏之至若家有一段太守者治行為天下第
一以直道不能諧時遂致政歸乃結廬蘭山之麓扁曰
南村曰東園取淵明詩昔欲居南村及青松在東園意
授徒講業相羊唫詠以自樂然于時政闕失民情困苦
則又未嘗不憂形于色成化甲辰卒年六十有六門人
私諡曰文毅先生性素孝友治父母喪一遵古禮事兄
椿曲盡弟道居家嚴内治崇禮教凛然為鄕邦典刑與
人尤篤于分義友人唐知縣廷器貧甚其殁也為具棺
歛以襄事併志其墓方伯石公執中曾孫以貧鬻于人
乃垂涕捐貲贖還俾主其祀業師周公麟殁為撫其後
每至其家坐必避席焉先生雖未居言路而屢有建白
如請修龍逢比干祠墓請從祀元儒劉因請旌表孝行
節義請開言路諸封事皆鑿鑿有關國體補風化蓋先
生之學近宗程朱遠遡孔孟而其功一本于敬嘗言學
者主敬以致知格物知吾之心即天地之心吾心之理
即天地之理吾身可以參天地贊化育者在于此必以
命世大儒自期而不可自暴自棄以常人自居有負為
人之名所至從游者衆多所成立如同郡董學諭芳羅
僉憲睿彭少保澤孫孝廉芳秦州周布衣蕙山西董僉
憲齡福山張同知瓛南陽柴尚書昇王文莊鴻儒熊少
參紀張孝廉景純皆門牆尤著者郡人陳祥贊云距釋
排耼吾道是遵士趨歸正鄕俗以淳繼往開來遠探濓
洛文清之統惟公是廓彭澤撰墓碑云先儒謂道自堯
舜以來至孟子殁失其傳焉匪道不傳學者託之言語
文字而無深造力踐之功也至宋周程三夫子出至晦
庵朱先生始極主敬致知力行之功上繼孔孟之統元
魯齋許文正公我明敬軒薛文清公以篤實輝光之學
繼其絶此固萬世之公議也若我南陽太守容思先生
段公其克尊信斯道而致深造力踐之學者歟論者以
為知言所著有容思集栢軒語錄行世
默齋張先生
先生名傑字立夫號默齋鳳翔人父璡工部主事先生
生有異質穎悟過人稍長入郡庠卓然以聖賢自期年
二十一登正統辛酉鄕薦乙丑中乙榜以親老就山西
趙城訓導居官六年惟以講學教人為事一日薛文清
公過趙城與先生論身心性命之學文清公嘆服而去
先生之學由是益深值歲祲捐俸賑饑雖所捐無幾亦
寒氊所難景泰辛未工部公捐館舍先生徒跣奔歸喪
葬悉以禮先是里俗多用浮屠法先生一切屏去鄕人
化之久之以養母不出天順癸未母棄養旣禫有司勸
駕先生蹙然曰吾少也力學以明道禄仕以養親今吾
親終矣而學無所得尚欲仕乎遂不復出因賦詩自責
曰年幾四十四此理未真知晝夜不勤勉遷延到幾時
益大肆力于學居恒瞑目端坐至于移時起則取諸經
子史朗然諷誦或至丙夜後已最愛涵養須用敬進學
在致知二語因大書揭座右造詣日深弟子從遊者日
衆乃拓家塾以五經教授學者稱為五經先生名重一
時巡按御史某薦先生為提學僉事不報成化乙酉應
天聘典文衡謝不往辛卯茶臺馬公震行部漢南特遣
諸生黃照王宣輩奉書載幣聘先生攝城固學事先生
復書略曰天地生人無不與之以善聖賢教人亦無不
欲其同歸于善是知善者人所自有而自為之先覺之
覺後覺如呼寐者而使之寤耳但古之學者從事于性
情而文辭所以達其意今之學者專務文詞反有以累
其性情某今年五十有一矣方知求之于此以尋古人
向上之學雖得其門未造其域汲汲皇皇恐虚此生嘗
自念僻處一方獨學無友每欲遠遊質正高明奈有寒
疾不可以出况鄕黨小子相從頗衆豈能遠及他方邪
亦謝不往與臯蘭段先生堅趙侍御英河東李學博㫤
秦州周布衣蕙相與論學而段尤稱契厚嘗贈以詩有
云萬徑千蹊吾道害四書六籍聖賢心聖賢心學真堪
學何用奔馳此外尋而先生詩中亦有今宵忘寢論收
心之句學者爭傳誦焉或勸先生著書曰吾年未艾猶
可進也俟有所得為之未晩乃竟未及著書而卒是為
成化壬辰十月十二日距生永樂辛丑八月十九日年
僅五十有二先生為人篤于孝友事二親曲盡子道與
兄英為異母同居五十年無間言姊早卒撫其子若己
出教之成立御子弟一以禮法内外斬斬嘗自讚曰讀
孔孟書學孔孟事知有未真行有未至惟日孳孳以求
其所無負也其勤勵如此先生殁若干年郡守趙公博
白兩臺為先生建祠于家塾之左以供祀事長平郭公
定為記郡倅范公吉稱先生以五經教授明心學于狂
瀾旣倒之餘以四禮率人挽風化于頽靡不振之秋以
端實淡泊飭躬砥行垂休光于千百載之後可謂一代
人物矣識者以為實錄云
小泉周先生
先生名蕙字廷芳號小泉山丹衛人後徙居秦州因家
焉年二十聽人講大學首章奮然感動始知讀書問字
為臨洮衛軍戍蘭州守墩聞容思段先生集諸儒講理
學時往聽之有聞即服行久之諸儒令坐聽旣而與坐
講旣而以為畏友有疑與訂論焉段先生勖以聖賢可
學而至教示進為途方段先生曰非聖弗學先生曰惟
聖斯學遂殫力就學究通五經篤信力行慨然以程朱
自任當時見者亦翕然以為程朱復出也咸敬信樂從
之又受學于清水教論安邑李公㫤得薛文清公之傳
功密存省造入真純遂為一時遠邇學者之宗有總兵
恭順侯吳瑾者聞其賢欲延教其子先生固辭或問故
先生曰總兵以軍士役某召之役則往役召之教子則
不敢往聞者嘆服吳侯亦不能強遂親送二子於其家
以受教先生始納贄焉時肅藩有二樂人鄭安鄭寧者
進啓本願除樂籍從周先生讀書其感發人如此後隱
居秦州之小泉因以為號著深衣幅巾為容成紀之人
薰化其德稱為小泉先生嘗遊西安與介菴李公錦論
學介菴由是大悟遂為關西名儒渭南思菴薛公敬之
執弟子禮師事焉秦州守數造其廬舉鄉飲賓謝不往
巡按杜公禮徵求見講太極先天二圖不覺前席嘗正
冠㛰喪祭之禮以示學者秦人至今遵之成化戊子容
思先生至小泉訪之不遇留以詩有歴盡巉岩君不見
一天風雪野梅開之句後又贈以二詩云小泉泉水隔
烟蘿一濯冠纓一浩歌細細靜涵洙泗脉源源動鼓洛
川波風埃些子無由入寒玉一泓清更多老我未除塵
俗病欲煩洗雪起沉痾又云白雲封鏁萬山林卜築幽
居深更深養道不干軒冕貴讀書探取聖賢心何為有
大如天地須信無窮自古今欲鼓遺音絃絶後關閩濓
洛待君尋何大復謂先生于容思先生其始若張横渠
之于范仲淹其後若蔡元定之于朱紫陽也迨老以父
遊江南歴涉險蹤訪没于揚子江人皆稱其孝而又重
悲其死云先生初名檜後更蕙或作桂誤先生門人甚
衆最著名者渭南薛敬之秦州王爵爵字錫之自少潛
心力學及長從游先生門而知操存郡守秦公與語悦
之時與講操存之學及教後學切切以誠敬為本弘治
初以國子生仕為保安州判君出納公會計當日不憚
勞保安稱平焉秦公後總督原州聘君至原三年相處
如一日及歸秦公贈以揚州鹽引數百石君辭之而惡
衣惡食坦如也州人咸稱之詳載可泉胡公纂鞏郡志
中敬之余别有傳
大器張先生(抑之張氏附)
先生名鼎字大器别號自在道人咸寧人父廉為山西
蒲州知州先生少從父之任受學于河東薛文清公之
門用是日勤勵于聖賢之學諸子百家雖靡不研䆒而
一禀于濓洛關閩之旨文清公深器重之歸補西安郡
庠弟子員景泰癸酉以易舉于鄉成化丙戌成進士授
刑部主事遷員外郎冰蘖自持推讞詳明甲午出知山
西太原府太原為省會劇郡故稱難治先生游刃有餘
循良弁三晉郡人德之不忍先生離去故九載考績晉
山西參政仍署府事又四載始遷河南按察使振肅紀
綱奸貪歛跡嘗辨指揮董敬等人命之誣弘治改元擢
右僉都御史巡撫保定等府時畿内多事盜賊縱横于
途行旅戒嚴先生築牆植樹自内丘直達京師由是道
路肅然至今頼之值歲大祲先生給糧賑濟民免流亡
辛亥晉戶部右侍郎尋以病請歸歸四年為弘治乙卯
卒于家年六十有五先生為人仁厚敬慎事不苟為非
義一介不取進退惟命是聽終身恪守師說不敢少有
踰越文清公殁其文集散漫不傳先生搜輯校正凡數
年稿始克成乃為序梓而傳之至今學者尚論文清必
以先生之言為徵信云所著有仕學日記自在詩文蠧
齋博稿若干卷先生為都憲為亞卿皆三原王端毅公
為冢宰時所推轂其卒也端毅公銘其墓稱其理學傳
自文清公高名可並太華峯世以為確論時有秦州大
參張公銳字抑之成化初舉于鄉父敏以國子生為江
西布政司照磨公從之任受學東白張先生元禎張先
生者豫章名儒也公由是學益有得乙未登進士授刑
部主事歴員外郎郎中遷江西吉安知府在吉安政教
兼舉士習聿興民用安業坐忤權貴調湖廣漢陽六載
以兩郡令譽晉山東左參政後致仕居鄉日進執經諸
弟子于庭講學不倦鄉閭薰德焉故隴西學者稱為張
夫子可泉胡中丞纘宗稱公誠確温厚本之天性而多
學好古汲引後進尤人所不可及云
介菴李先生(仲白李氏附)
先生名錦字在中號介菴咸寧人幼警悟不凡九歲失
恃如安成依舅氏韓君智韓為擇師教之端坐終日不
逐羣兒嬉讀書知大義日見英發比成童還為諸生受
易于鄉先生董君德昭之門大肆力于學每試輒為督
學使者所稱賞後遇秦州小泉周廷芳講學得聞周程
張朱為學之要遂棄記誦辭章之習專以主敬窮理為
事又與渭南思菴薛氏咸陽西廓姚氏同邑誼菴雍氏
麗澤講習相勸相規久之踐履醇茂關中學者咸以横
渠稱之濟南尹恭簡公為通政時使秦聞先生名延與
語大為驚嘆天順壬午舉于鄉成化戊子遊成均友天
下士其學益進大司成邢公讓深器異之令諸子受業
焉後邢坐事下獄先生倡六館士伏闕抗章明其無罪
雖于事無益而先生之名重京師矣嘗愛武侯靜以修
身儉以養德學須靜才須學數語揭之座右以自警事
親色養備至執喪盡禮力絀異端至今省會士大夫不
作浮屠事實自先生始為孝廉居憂時廵撫余肅敏公
欲延教其子先生以齊衰不入公門固辭余益重之後
余知其喪不能舉賻以二槨先生卻其一曰不可因喪
射利也郡大夫有與之厚者賻米數十斛以辭命無俸
米字辭後周廷芳復過省與先生印證所學設問辨難
周為嘆服先生解經平正通達不為鑿說且善誘後學
諄諄忘倦出其門者如李參政崙劉尚書璣于知州寬
董員外養民及舉人張子渭李盛漸被尤深先生數上
春官竟不第成化甲辰謁選直隸松江府同知職親戎
牒夙夜精勤奸無所售有脫役垂四十載者先生始發
之即令補伍雖權貴居間竟莫能奪未究厥施以疾卒
于官是在成化丙午年僅五十一貧不能為棺歛其僚
友賻之始克歸云先生性剛介不妄交接不苟為然諾
義之所在確然自信不以一毫挫于人尤重取予所居
僅蔽床席茹淡服䟽雖至屢空終不輕有所取學務窮
理盡性體之身心不好立言語文字以故殁之日遺稿無
存靈寳許襄毅公為先生同志友先生歾十年襄毅公
廵撫關中屬督學楊文襄公表其墓文襄公稱先生挺
然風塵之表不苟簡遷就與世低昂抱其貞璞卒以完
歸而督學虎谷王公亦稱其化如和叔辭章外貧似原
思草澤間嗚呼可謂深知先生者矣後數十年而有渭
南李仲白氏者名與先生同字仲白號龍坡亦潛心理
學為諸生時西蜀龍灣高先生儔署高陵教事仲白越
疆從受學與涇野呂先生同門相切磋焉正德庚午領
鄉薦為宿遷令著勸農文勸孝文以化俗由是邑多孝
子又以稅餘金買牛給民耕墾荒地宿遷人稱為百年
以來一人遷海州知州致仕初擢州時不能具一花帶
呂先生遺之一圍後去州抵家猶是帶也其清苦如此
嘉靖丙申卒于家呂先生銘其墓稱其稟受懿嘉學求
根本云
思菴薛先生
先生名敬之字顯思號思菴渭南人生有異狀長大雄
偉鬚髯修美左膊一黑文字深入膚裏生五歲愛讀書
十一解屬文賦詩稍長言動必稱古道則先賢景泰丙
子獲籍邑諸生居止端嚴不同流俗鄉閭驚駭稱之曰
薛道學為文說理而華每為督學使者所賞鑑應試省
闈至十有二次竟不售成化丙戌以積廩充貢入太學
太學生接其言論咸為嘆服一時與陳白沙並稱由是
名動京師自太學歸二尊人相繼歾徒跣奔葬時大雪
盈尺兼湭淺泥濘亦不知避後遂病足值冬月輒發母
嗜韭母歾終身不忍食韭成化丙午謁選山西應州知
州先生治應首勸民耕稼紡績時當東作循察田野民
艱于耕種者賚以牛種民貧負租及不能婚葬者皆助
之買牸畜數十給之煢民令孳息為養又務積蔬粟不
三四歲粟至四萬餘石乾蔬數萬餘斤尋當饑饉應民
免于死亡其旣竄而復歸者三百餘家皆與衣食補葺
其屋廬與處由是屬邑聞風復者沛然又立義塜以瘞
流民之死于道者弘治戊申秋南山有虎患為文祭之
旬日間虎死于壑己酉春蕭家寨北平地有暴水湧出
一寨幾至沉陷先生亦為文祭告水即下洩聲如雷鳴
民免于溺他德政異政多此類詳守谿王公譔碑記中
先生尤雅重學政數至學舍切切為言孔孟之旨由是
應人士始知身心性命之學奏課第一弘治丙辰陞金
華府同知東南學者如陳聰輩數十人皆摳衣門牆居
二年致仕撰金華鄉賢祠志若干卷正德戊辰卒年七
十又四先生嗜道若飴老而彌篤好與人講遇人無問
人省解不即為說道人或不樂聽說亦不置又好靜坐
思索凡有所得如横渠法即以劄記所著有思菴野錄
道學基統洙泗言學錄爾雅便音田疇百咏集歸來藁
及演作定心性說諸書其言多有補于名教云其卒也
呂文簡公誌其墓略曰初先生致仕家居以事入長安
柟獲遇于長安之開元寺因叩先生先生言蘭州軍周
蕙者字廷芳躬行孝弟其學近于伊洛吾執弟子禮事
之吾入太學時道經陜州陳雲逵忠信狷介凡事皆持
敬遇之吾以為友凡吾所以有今日者多此二人力也
柟謁先生者再四見先生年已七十日夜讀書不釋卷
聽其論議皆可警策惰志則亦今日之博學好古死而
後已者也又謂門人胡大器曰為學隆師取友變化氣
質為本渭南有薛先生從周先生學常雞鳴而起候門
開灑掃設坐及至則跪以請教又謂門人廉介曰予聞
諸思菴薛子曰介菴李錦關西之豪傑也甘貧守道好
學至死不倦今亡矣夫夫薛子其亦見介菴而興起者
乎其學問淵源如此云
平川王先生
先生名承裕字天宇號平川三原人父恕歴官太子太
保吏部尚書贈太師諡端毅為國朝名臣第一道德功
業載在國史成化元年乙酉先生生于河南宦邸蓋端
毅公廵撫日也端毅公七子而先生最少方兒時即重
厚如老儒恒端坐不妄言笑七八歲作屋隙詩曰風來
梁上響月到枕邊明又作先師孔子木主朝夕拜之春
秋丁日具香果齋而祭乃為齋銘曰齊不齊謹當謹萬
物安百神統聖賢我古來脗齊不齊謹當謹太淑人廉
知之以白端毅公公喜曰此兒足繼志矣十四五時在
南都從莆田蕭先生學蕭令侍立三日一無所授先生
歸告端毅公曰蕭先生待兒如此謂不足教耶公曰善
哉教也真汝師矣先生由是益尊師樂學遂深造焉年
十七八著進修筆錄崇仁吳正郎宣序之以傳年十九
應鄉試督學戴公珊試其文竒之丙午年二十二舉于
鄉丁未孝宗登極召起端毅公為冡宰先生侍行讀書
京邸與一時名公遊由是聞見益廣學益進癸丑第進
士會端毅公致仕先生予告歸乃開門授徒講學于釋
氏之刹堂至不能容復講于弘道書院先生教以宗程
朱以為階梯祖孔顔以為標凖語具督學虎谷王公書
院記中蓋先生以師道自居甚嚴弟子咸知敬學故自
樹而成名者甚衆久之授兵科給事中有時政先務等
䟽皆切中時弊兩使藩國饋遺一無所受歴吏科都給
事中正德初逆瑾專政羣工多出其門先生遠之又上
䟽乞進君子退小人及諸不法事瑾怒罰粟三百石輸
邊其恨猶未已會先生以外艱去始免服除瑾誅以原
官遷太僕少卿本寺卿南太常卿時上南巡先生夙戒
牲帛祭品待祀或曰上方用武無暇于祀焉用備為弗
聽及上至奏祀皆行之言者愧服己卯宸濠叛欲趨南
都大臣分城以守先生分守通濟門乃與家人訣别登
城誓死守之會有逆黨藏甲兵于槨以應賊者先生覺
發服以上刑都城肅然壬午世廟即位改元嘉靖論禦
敵功有白金文綺之賜癸未遷戶部右侍郎提督倉場
尋回部為世廟所重賜獻皇帝睿筆清平正直四字丁
亥晉南戶部尚書己丑致仕林居十年惟以讀書教人
為事當時稱其濟美有范忠宣繼文正公之風論薦者
無虚日廟堂方欲召用而先生已殁識者于是有蒼生
之恨云卒年七十有四蓋嘉靖戊戌五月也訃聞賜祭
葬如例諡康僖先生性篤孝能悦親養志故端毅公愛
之特甚又善事諸兄諸兄皆殊常友之時序祀先唯謹
誨諸子姪以道與人交温乎可親而又栗然不可狎故
與之交者咸愛敬焉與長安高御史胤先游久之贈詩
以堯夫正叔與之蓋服其和粹嚴正不易及也自少樂
多賢友端毅公尤夙以尚友之道誨之故一時海内名
賢無弗接者自始學好禮終身由之故教人以禮為先
凡弟子家冠婚喪祭必令率禮而行又刊布藍田呂氏
鄉約鄉儀諸書俾鄉人由之三原士風民俗至今貞美
先生之力居多所著有論語近說論語蒙讀談錄漫語
星軺集辛巳集考經堂集庚寅集諫垣奏草草堂語錄
三泉堂漫錄厚鄉錄童子吟藁婚禮用中進修筆錄動
靜圖說等書所述有横渠遺書太師端毅公遺事等書
行世端毅公林居日著五經四書意見獨攄心得自成
一家學者宗之先生著述種種蓋多本之庭訓云門人
馬光禄理秦大參偉郝大參世家雒中丞昂張給諫原
李憲副伸趙僉憲瀛秦明府寧王明府佩李孝廉結有
名光禄别有傳
涇野呂先生
先生名柟字仲木高陵人世居涇水北自號涇野學者
尊之曰涇野先生父溥號渭陽有隱德先生少儁悟絶
人羈丱為諸生受尚書于高學諭儔邑人孫大行昂即
有志聖賢之學又問道于渭南薛思菴氏充乎有得不
妄語不苟交夙夜居一矮屋危坐誦讀雖炎暑不廢衣
冠年十七八夢明道程子東萊呂氏就正所學由是學
益進督學邃菴楊公虎谷王公拔入正學書院與羣俊
茂游大參熊公李公延教其子先生辭不獲乃館于開
元寺後聞父疾即徒步歸二公以夫馬追送不及先生
曰親在床褥安忍俟乘為也父尋愈構雲槐精舍聚徒
講學其中二公仍遣子熊慶浩李繼祖卒業焉弘治辛
酉舉于鄉明年計偕不第遊成均與三原馬伯循秦世
觀榆次寇子惇安陽張仲修崔仲鳬林縣馬敬臣諸同
志講學寳卭寺嘗約曰文必載道行必顧言毋徒舉業
以要利禄毋徒任重弗克有終日孜孜惟以古聖賢進
德修業為事遣弟栖師事伯循其入學儀式京師傳以
為法同邑高朝用時為地官郎謂檢討王敬夫曰予邑
有顔子子知之乎敬夫曰豈吕仲木耶自是納為厚交
乙丑敬皇帝賓天與諸生哭臨先生聲出淚下衆譁為
迂弗恤也孫行人歾于京遺孤不在側先生衰絰哭拜
弔者或曰禮與曰禮喪無主比隣為主况師乎及返葬
于鄉猶是服也宿館下三日哭而相葬事旣歸復講學
于精舍從游者日衆正德戊辰舉南宫第六人廷對擢
第一授翰林修撰凡知先生者皆喜曰今得真狀元矣
時閹瑾竊政以枌榆故致賀先生却之瑾銜甚自是遜
避不與往來在翰林二年操介益勵禄入祗祀其先父
母書問至必再拜使者受之退而跪讀期功喪為位而
哭門無饋遺時何粹夫瑭為編修以道自守不為流俗
所喜先生日相切劘驩如也會西夏構亂䟽請上入宮
御經筵親政事不報瑾惡其言益銜甚乃與粹夫相繼
引去未幾瑾敗禍延朝紳人咸服先生之明家居杜門
謝客者三年臺省交章薦其往拒逆瑾卓識偉節宜召
擢大用壬申起供舊職上䟽勸學謂文王緝熙敬止諴
和萬民斯享靈囿之樂元順帝廢學縱欲盛有臺沼我
太祖代取之人主可不深念或謂元主之戒傷于太直
先生曰賈山借秦為喻漢文尚能用之况主上過漢文
遠甚柟獨不能為賈山乎䟽入上亦嘉納未幾乾清宫
災復應詔言六事一曰逐日臨朝聽政二曰還處宫寢
預圖儲貳三曰郊社禘嘗祗肅欽承四曰日朝兩宫承
顔順志五曰遣去義子番僧邊軍令各寧業六曰天下
鎮守中官貪婪取回别用不報先生復引疾去崔仲鳬
嘆曰古有直躬進退不失其道者吾于吕仲木見之矣
歸而卜築邑東門外扁曰東郭别墅四方學者日集都
御史虎谷王公薦其學行高古乞代己任不報渭陽公
病先生侍湯藥晝夜衣不解帶履恒無聲如是一年鬚
髮為白比卒哀毁踰禮旣葬廬墓側旦夕焚香號泣門
人感之皆隨先生居乃與平定李應箕同邑楊九儀輩
講古今喪禮當襄事時郡守致賻受之旣而馳幣匄文
辭門人問故先生曰方卒哭而遽懷金為文吾不忍也
旣禫釋服講學于别墅遠方從者彌衆别墅不能容又
築東林書屋居焉鎮守閹廖餽以豚米却之廖素張甚
乃戒使者曰凡過高陵毋擾有吕公在也有客以兼金
乞居間先生笑而謝曰人心如青天白日乃以鳥獸視
耶其人慙曰吾姑試子耳門庭蕭然無異寒素世廟即
位詔起原官時朝鮮國奏稱狀元吕柟主事馬理為中
國人才第一朝廷宜加厚遇仍乞頒賜其文使本國為
式其為外國敬慕如此上御經筵先生進講適值仁祖
淳皇后忌辰口奏宜存黲服禮罷賜酒饌朝論韙之癸
未分校禮闈取李舜臣輩悉名士時陽明先生講學東
南當路某深嫉之主試者以道學發策有焚書禁學之
議先生力辨而扶救之得不行場中一士子對策欲將
今宗陸辨朱者誅其人火其書極肆詆毁甚合問目意
且經書論表俱可同事者欲取之先生曰觀此人今日
迎合主司他日必迎合權勢同事者深以為然遂置之
念新天子即位上䟽請講聖學略曰學貴于力行而知
要故慎獨克己上對天心親賢遠䜛下通民志天下中
興太平之業實在于此不報在史館與鄒東廓友善甲
申奉修省詔復以十三事上言頗過切直時東廓亦上
封事同下詔獄一時直聲震天下人人有真鐡漢之稱
尋謫東廓判廣德先生判解州道出上黨隱士仇欄兄
弟遮道問學有梓匠張提者役于仇氏聞先生講喜甚
跽而求教先生誨以善言提大悟昔嘗取人一木作界
方至是遂還其主仇氏兄弟益為感動先生喜形諸詩
云豈有征夫能過化雄山村裏似堯時旣至解仰堯舜
故址慨然以作士變俗為己任解士子視聖學與舉業
為二先生曰苟知舉業聖學為一則干禄念輕救世意
重于是講學崇寧宫每誨諸士雖舉業拳拳不離聖賢
之學諸士皆欣然向道以為聖賢復出也會守缺先生
攝事不以遷客自解免恤煢減役勸農課桑築堤以護
鹽池開渠以興水利善政犂然郡庠士及四方來學者
益衆乃建解梁書院居之選少而俊秀者歌詩習小學
諸儀朔望令耆德者講會典行鄉約廉孝弟節義者表
其閭求子夏後教之學建温公祠正夷齊墓訂雲長集
久之政舉化行俗用丕變丁亥轉南吏部考功郎中解
梁門人王光祖謂先生在解三年未嘗言及朝廷事為
考功躬親吏牘少司馬王浚川薦其性行淳篤學問淵
粹遷南尚寳卿久之遷南太常少卿往太常讌樂甚䙝
先生悉革之乙未遷國子祭酒先生在南都幾九載海
内學者大集初講于柳灣精舍旣講于鷲峰東所後又
講于太常南所風動江南環向而聽者前後幾千餘人
閩中林穎浙中王健以謁選行中途聞先生風遂止乃
買舟泛江從之遊上黨仇欄不遠數千里復來受學先
生猶日請益于甘泉湛先生日切琢于鄒東廓穆玄菴
顧東橋諸君子時東廓亦由廣德移南蓋相得甚驩云
其在國學益以師道自任自講期外尤日進諸生諄諄
發明使人人知聖人可學而至嘗取儀禮諸篇令按圖
習之登降俛仰鐘鼓管籥洋然改觀易聽有以孝廉著
者揭榜示旌喪者弔而賻病者問而醫死者哭而歸骸
其鄉又奏減歴以通淹滯絶請托以杜倖門凡監規之
久弛者罔不畢舉六館僚屬觀法清慎諸生皆循循雅
飭一時太學有古辟雍之風京邸搢紳多執弟子禮從
學而内使大興沈東亦時時聽講焉其感人如此人人
稱為真祭酒臺臣張景薦其德行文學真海内碩儒當
代師表丙申晉南禮部右侍郎東南學者喜先生復至
益日納履其門乃復講于禮部南所時上將躬視承天
山陵累䟽勸止不報署南吏曹篆䟽薦何瑭穆孔暉徐
階唐順之等二十人入賀會有論湛先生偽學者先生
白諸當路曰聖皇在上賢相輔之豈可使明時有學禁
之舉乎事遂已時霍文敏為南宗伯與夏貴溪故有隙
時時噂詬夏先生乘間諷曰大臣誼當和衷過規之可
也背憎非體霍誤疑先生黨夏己先生來闕下夏已柄
國數短霍于先生先生毅然曰霍君性雖少褊故天下
才也公為相當為國惜才由是夏亦誤疑先生黨霍會
廟災自陳遂致仕然先生終未嘗以此向人自白也歸
而講學北泉精舍越四年壬寅七月初一日卒距生成
化己亥四月二十一日年六十有四卒之日高陵人為
罷市休寧門人胡大器先至高陵侍疾遂視殮殯而執
喪焉四方門人聞者皆為位而哭先生性至孝友儉朴
事繼母侯色養篤至室無妾媵與李淑人相敬如賓事
叔父博如父歲饑嘗分俸賙其族衆姊劉家窶甚時時
濟之憫外祖宋乏嗣每展墓流涕從舅瑾寓同州特訪
迓歸平生未嘗干謁人亦不受人干謁不事生産旣歾
家無長物蓋先生之學以立志為先慎獨為要忠信為
本格致為功而一凖之以禮重躬行不事口耳平居端
嚴恪毅接人則和易可親至義理所執則鏗然競烈置
死生利害弗顧也嘗訪王心齋艮于泰州趙玉泉初于
黎城每遇同志雖深夜必往訪苟非其人即一刺不輕
投教人因材造就總之以安貧改過為言不為玄虚高
遠之論門人侍數十年未嘗見有偷語惰容論者謂關
中之學自横渠張子後惟先生為集大成云所著有四
書因問周易說翼尚書說要毛詩說序春秋說志禮問
内篇外篇宋四子抄釋史館獻納南省奏稿詩樂圖譜
史約高陵志解州志及涇野文集别集傳世隆慶初贈
禮部尚書諡文簡
谿田馬先生
先生名理字伯循號谿田三原人弘治戊午舉人正德
甲戌進士皆高等初授吏部稽勲司主事尋調文選甫
一年即謝病歸戊寅薦起考功庚辰又送母歸嘉靖甲
申復薦起稽勲員外郎尋遷稽勲考功郎中丁亥擢南
京通政司右通政戊子又謝病歸辛卯復薦起光禄寺
卿甫一年又謝病歸歸十年又薦起南京光禄卿至即
引年致仕乙卯年八十又二其年十二月十二日夜地
大震先生即以是夜卒人皆慟之先生幼敏慧醇雅如
成人年十四為邑諸生即稱說先王則古昔研究五經
指義多出人意表弘治癸丑先生年二十矣會王端毅
公致仕康僖公以進士侍歸講學弘道書院先生即受
講康僖公所于是得習聞國朝典故與諸儒之學先生
一切體驗于身心與同門友秦西澗偉作告文告先師
共為反身循理之學以曾子三省顔子四勿為約進退
容止力追古道康僖公深器異之一時學者即以為今
之横渠也邃菴楊公督學關中見先生與康德涵吕仲
木大驚曰康之文辭馬呂之經學皆天下士也是時身
未出里中而名已傳海内動京師矣旣如京益與海内
諸名公講學其意見最合者則陳雲逵吕仲木崔仲鳬
何粹夫羅整菴諸君子于是學日純名日起所在學者
多從之遊督學漁石唐公為建嵯峨精舍漁石作記稱
先生得關洛真傳為當今碩儒四方學徒就講者益衆
其教以主敬窮理為主士無問少長與及門不及門無
不聞風傾慕者先生又特好古儀禮時自習其節度至
冠婚喪祭禮則取司馬温公朱文公與大明集禮折衷
用之處父喪與嫡生母之喪關中傳以為訓乃其難進
易退之節人尤以為不可及嘗曰身可絀道不可絀見
行可之仕惟孔子能之下此者須自揣分量可也仲鳬
稱先生愛道甚于愛官當世以為確論往安南貢使謂
部郎黃清曰故聞馬先生名願一見今不在仕列何也
黃曰先生高志不欲官使人嘉嘆以去朝鮮國王奏乞
頒賜主事馬某文使本國傳誦為式其名重外夷若此
先生主事時上書諫武宗巡遊者二後伏闕諍益力杖
于廷員外時值議大禮率百官伏闕進諫世宗震怒命
開伏闕者姓名百官以先生名為首逮繫詔獄復杖于
廷尋復官郎中時奏寢莊襗之奏即執政言亦不從考
察力罷執政私人彭澤(廣東人)力主被劾調用魏校蕭鳴
鳳為正人卒不改官公論翕然至今稱為真考功嘉靖
丙戌分校禮闈所取皆海内名士人尤服其藻鑑先生
喜接人又喜汲引後生年七十歸隱商此書院名益重
來學者遠近踵集搢紳過訪與海内求詩文者無虚日
先生亹亹應之不倦山巾野服鶴髮童顔飄然望之若
仙人以是益願侍先生談諸得詩文者又願得先生親
書先生不談佛老不觀非聖書初年介而毅方大以直
至晩年則益恭而和直諒而有容其執禮如横渠其論
學歸凖于程朱然亦時與諸儒異同蓋自有獨得之見
云所著四書註䟽周易贊義尚書䟽義詩經删義周禮
註解春秋修義陜西通志與詩文集各若干卷隆慶間
追贈副都御史賜祭葬先生門人最盛有河州何永達
字成章自號拙菴以歲貢為清豐縣丞尋棄去讀書講
學老而彌篤夀九十有四著春秋井鑑林泉偶得聖訓補
註井鑑續編諸書先生嘗寄以詩云楊柳灣頭撫七絃
故人零落似飛綿河濱尚有鍾期在青鳥音來動隔年
其見重如此
苑洛韓先生
先生名邦竒字汝節號苑洛朝邑人父紹宗號蓮峰成
化戊戌進士仕至福建按察副使學識才品當世推重
先生幼靈俊異常承訓過庭即有志聖學為諸生治尚
書時即著蔡傳發明禹貢詳略律呂直解見者驚服弘
治甲子以書舉第二人正德戊辰成進士拜吏部考功
主事尋轉員外郎辛未考察都御史某私袖小帙竊視
先生曰考覈公事有公籍在何以私帙為乃奪其帙封
貯不檢都御史為遜謝衆皆失色調文選太宰托意為
官擇人欲發視缺封先生執不可太宰銜之會京師地
震上䟽極論時政闕失謫平陽通判甲戌遷浙江按察
僉事時逆厮錢寧以鈔數萬符浙易銀當事者歛餽恐
後先生檄知縣吉棠散其歛卒不餽宸濠將舉逆先命
内竪假飯僧數千人于杭天竺寺先生立為散遣濠又
以儀賓託名進貢假道衢州先生召儀賓詰曰進貢自
當沿江而下奚自假道歸語爾王韓僉事在此不可誑
也後三年濠果通鎮守欲襲浙江頼前事發姦不竟逞
先生謂鎮守為浙蠧諸不少假鎮守銜甚誣奏擅革進
貢誹謗朝廷逮下詔獄為民旣歸謝客講學四方學者
負笈日衆世廟即位改元嘉靖詔起山東參議尋乞休
甲申大同巡撫張文錦階亂遇害時勢孔棘復以薦起
山西左參議分守大同人皆危之先生聞命即行將入
城去二舍許逆者使二人露刃迎且故燬參將宅以懾
之先生奮然單車入時諸司無官鎮人聞先生入皆感
激泣下人心少安旣而巡撫蔡公天佑至代州先生親
率將領令盛裝戎服謁蔡于代蔡驚曰公何為如此先
生曰某豈過于奉上者大同變後巡撫之威削甚大同
人止知有某耳不身先降禮何以帥衆蔡為嘆服會上
遣戶部侍郎胡公瓚提兵問罪鎮人聞之復大譟先生
迓侍郎于天城以處分事宜馳白巡撫諸軍聞言出于
先生信之始解翼日首惡就戮先生謂侍郎曰首惡旣
獲宜速給賞以示信庶亂可弭寧不然人心疑懼將有
他變侍郎不聽先生遂致仕歸後果如其言戊子起四
川提學副使尋改右春坊右庶子兼翰林院修撰其秋
主試順天因命題為執政所不悦嗾言者謫南太僕寺
丞己丑再䟽歸尋起山東按察副使大理左少卿以左
僉都御史巡撫宣府時大同再變王師出討百凡軍需
倚辦宣府悉力經理有備無乏乙未入佐院事尋改巡
撫山西時羽檄交馳先生躬歴塞外增飭戰守之具拓
老營堡城垣募軍常守以代分番諸邊屹然可恃四䟽
乞休復致仕甲辰復用薦起總理河道陞刑部右侍郎
改吏部右侍郎太宰周公用喜得佐理翕然委重丁未
陞南京都察院右都御史復進南京兵部尚書參贊機
務五䟽乞歸是在己酉益修舊業倡導來學居七年乙
卯會地震卒年七十七贈少保諡恭簡門人白璧曰先
生天稟高明學問精到明于數學胸次灑落大類邵堯
夫而論道體乃獨取張横渠少負氣節旣乃不欲為竒
節一行而識度汪然涵養宏深持守堅定躬行心得中
正明達則又一薛敬軒也所著有苑洛語錄苑洛集苑
洛志樂性理三解易占經緯易說書說毛詩未喻諸書
傳世弟邦靖字汝慶號五泉幼稱竒童年十四舉于鄉
二十一與先生同第進士為工部主事𣙜税武林比及
瓜有同年趙司李以屈安人病無子買女婢遺之拒不
受趙曰此越女有色者笑曰政恐若此耳旣遷郎中以
建言逮獄為民嘉靖改元起山西左參議以病免尋卒
年僅三十有六汝慶父子兄弟以學問相為師友太史
王敬夫銘其墓稱為曠世之英全德之士所著有五泉
集朝邑志若干卷
瑞泉南先生(雲林尚氏附)
先生名大吉字元善號瑞泉渭南人正德庚午舉人辛
未進士授戶部主事歴員外郎郎中浙江紹興府知府
致仕嘉靖辛丑卒年五十有五先生幼穎敏絶倫稍長
讀書為文即知求聖賢之學嘗賦詩言懷有誰謂予嬰
小忽焉十五齡獨念前賢訓堯舜皆可并之語弱冠以
古文辭鳴世入仕尚友講學漸棄其辭章之習志于聖
道然猶豪曠不拘小節嘉靖癸未如紹興時王文成公
倡道東南講致良知之學王公乃先生辛未座主也先
生旣從王公學得實踐致力肯綮處乃大悟曰人心果
自有聖賢也奚必他求于是時時就王公請益焉嘗曰
大吉臨政多過先生何無一言王公曰何過先生歴數
其事王公曰吾言之矣先生曰何曰吾不言何以知之
曰良知自知之王公曰良知却是我言先生笑謝而去
居數日復自數過加密來告曰與其過後悔改不若預
言無犯為佳也王公曰人言不如自悔之真先生笑謝
而去居數日復自數過益密曰身過可勉心過奈何王
公曰昔鏡未開可得藏垢今鏡明矣一塵之落自難住
脚此正入聖之機也勉之先生謝别而去于是闢稽山
書院聚八邑彦士身率講習以督之而王公之門人日
益進己又同諸同門錄王公語為傳習錄序刻以傳越
丙戌先生入覲以考察罷官先生治郡以循良重一時
當事者以抑王公故故斥之先生致書王公千數百言
勤勤懇懇惟以得聞道為喜急問學為事恐卒不得為
聖人為憂略無一字及于得喪榮辱之間王公讀之嘆
曰此非真有朝聞夕死之志者未易以涉斯境也同門
逓觀傳誦相與嘆仰歆服因而興起者甚多王公報書
為論良知旨甚悉謂關中自横渠後今實自南元善始
先生旣歸益以道自任尋温舊學不輟以書抵其侣馬
西玄諸君闡明致良知之學構湭西書院以教四方來
學之士其示弟及諸門人詩有云昔我在英齡駕車詞
賦場朝夕工步驟追蹤班與揚中歲遇達人授我大道
方歸來三秦地墜緒何茫茫前訪周公跡後竊横渠芳
願言偕數子教學此相將而尤惓惓于慎獨改過之訓
故出其門者多所成立蓋先生之學以致良知為宗旨
以慎獨改過為致知工夫飭躬勵行惇倫叙理非世儒
矜解悟而略檢押者可比故至今稱王公高第弟子必
稱渭南南元善云所著有紹興志渭南志瑞泉集若干
卷行于世時有同州尚公班爵字宗周弘治甲子經魁
父衡為浙江參議公隨父任亦從王文成公學後任安
居知縣谿田先生譔通誌稱公作縣剛果勤勵政舉民
安著有小淨稿雲林集
斛山楊先生
先生名爵字伯修號斛山富平人初誕時室中如火光
起人咸驚異之長美姿容身滿七尺家故貧年二十始
發篋讀書苦無繼晷資嘗以薪代夙夜攻苦每之隴上
耕即挾册往意欣欣也居恒念人當以聖賢為師一切
不禀古昔何所稱宇宙間兄靖以掾誤罹法先生徒步
百里外申厥冤遂並繫獄先生從獄中上書辭意激烈
邑令見而驚之曰竒士也胡累至是耶立出之給油薪
費督之學年二十八聞朝邑韓恭簡公講理學躬輦米
往拜其門公睇先生貌行行壯也欲卻之父蓮峰老人
謂曰意若非凡人數日叩其學詫曰縱宿學老儒莫是
過吾幾失人矣旣省語言踐履錚錚多古人節嘆曰畏
友也同門學者皆自以為不及後與楊椒山稱韓門二
楊云年踰三十督學漁石唐公始首拔為邑諸生嘉靖
戊子秋應試長安就食食館客有遺金者先生守之客
至持館人急先生詰其實付以金客謝寡取先生峻不
允乃敦請家止宿焉是秋即以書舉第三名明年成進
士授行人三使藩國饋贈俱讓不受或以為矯先生曰
彼雖禮來名重天子使吾獨不自重天子使邪聞者嘆
服壬辰選山東道監察御史時權臣當國草䟽將劾之
䟽且具會鄉人有以垂白在堂勸止者乃移疾歸歸未
幾母歾毁瘠踰禮廬墓三年有冬笋馴兔之瑞服闋家
居授徒講學者又五年庚子秋以薦起河南道巡視南
城權貴歛避而所覩時事不勝扼腕辛丑春二月初四
日上封事娓娓數千言大約天下事内而腹心外而百
骸皆受病足以失人心而致危亂者五一則輔臣夏言
習為欺罔翊國公郭勛為國巨蠧所當急去二則凍餒
民閔不憂恤而為方士修雷壇三則大小臣工弗覩朝
儀宜慰其望四則名器濫及緇黃出入大内非制五則
言事諸臣若楊最羅洪先輩非死即斥去所損國體不
小是時中外頗以言為諱䟽入人皆愕然上大怒即逮
繫鎮撫司窮究其詞拷掠備至先生一無詘是日都城
風大作人面不相覷都人呼為楊御史風其感動天地
如此先生身晝夜柙鎻中創甚血淋漓下死而復甦先
是士大夫下獄並未有柙鎻者乃自先生始蓋貴溪翊
國意也戸部主事周公天佐巡按陜西御史浦公鋐
相繼申救俱箠死獄中守益戒嚴人益為先生危而先
生處之自若刑部郎錢公德洪工部郎劉公魁吏科給
事中周公怡皆先生同志舊友先後俱以事下獄相得
甚驩然自學問相勸勉外各相戒不得言得罪事錢先
釋獄先生願有以為别錢曰靜中收攝精神勿使遊放
則心體湛一高明廣大可馴致矣古人作聖之功其在
此乎先生敬識之而乃日與周劉切劘修詣不少輟繹
四子諸經百家研精于易著周易辨錄及中庸解若干
卷諸所著作略無憤惋不平語詩文倡和身世頓忘如
是者五年乙巳秋八月十二日上以受釐故放先生及
周劉歸田里而三人者猶相與取道潞水講學舟中逾
臨清始别歸會熊太宰以諫仙箕忤旨復逮三人獄先
生抵家甫十日聞命即日就道親朋揮淚為别先生無
幾微見顔面身幽圜扉者又三年丁未冬十一月五日
上建醮高玄殿災火圍中恍聞呼三人名氏者次日釋
歸為民上之聖明保全諫臣如此旣歸教授里中貴人
莫得見其面䟽粥敝履怡然自適己酉冬十月九日卒
于家年五十有七病革時援筆自誌又惓惓以作第一
等事做第一等人教其子孫無他辭蓋先生為人硜直
不阿而内實忠淳自少至老孳孳學問以韓苑洛馬谿
田為師以楊椒山周訥溪劉晴川錢緒山蔡洨濱諸君
子為友險夷如一初終不貳磨礲精光展拓胸次其所
涵養者誠深以故鼎鑊湯火百折不回完名全節鏗鍧
一代不偶也彼世之淺衷寡蓄耽耽以氣節自多者視
先生當媿死矣先生没若干年莊皇帝以世廟遺詔贈
光禄少卿錄其後今上用禮官議諡忠介
愧軒呂先生(石谷張氏)(正立李氏附)
先生名潛字時見涇陽人號愧軒嘗謂為學必不愧屋
漏方可為人因取號以自警云父應祥嘉靖壬辰進士
為禮科都給事中以論宫寮事奪官為時名臣先生幼
穎敏讀書即解大義嘗秘書克己銘懷袖中時為展玩
稍長從都諫公任師事蜀進士趙木溪氏聞木溪氏講
義理之學而悦于是學甚力歸又師事涇野吕先生深
幸其得所依皈凡一言一動率以涇野為法于是學益
力而舉子業亦益入理為邑諸生試每傾曹偶學使者
重其文行拔入正學書院以風多士嘉靖丙午以詩薦
鄉書卒業成均友天下士而名日起時朝紳中有講學
會每聞先生偕計至亟延之講先生刻意躬行遠聲色
慎取予一毫不苟而尤嚴于禮諸冠婚喪祭咸遵文公
惟謹即置冠與祭器式必如古人或以為迂弗恤也先
是母栢孺人病于京先生扶母病西歸劑醫百至孺人
病革以先生且弱冠命之娶先生娶而不婚日夜苫處
喪次旣襄事廬居墓所服除乃始婚事至孝之名動關
中事都諫公與繼母張曲盡孝養都諫公病至嘗糞以
驗歾則哀毁幾絶都諫公封事故未留稿先生走闕下
錄原䟽請銘馬文莊公文莊公亟稱之事叔父待諸弟
情愛備至每歲時祭畢燕諸族人講明家訓又率鄉人
行鄉約人多化之親黨有窘乏輒憐而周焉與人交平
易欵洽或有過即面規之而未嘗背言其短嘗與友人
蒙泉郭公郛讀書講學谷口洞中四方從學者甚衆聽
者津津有得咸曰得涇野之傳者愧軒也當道旌異無
慮數十初南祭酒姜公寳建言天下人才多壞于舉人
之時以其身階仕進而上無繩束甄别故易壞也請詔
有司推擇舉人中行誼修者特掄擢風士習于是撫按
張公祉等交章以先生名上聞遂辟入京特授國子監
學正時馬文莊公為祭酒蒙泉郭公亦為助教乃與郭
公議以涇野先生為祭酒時所布學約請馬公力舉行
之由是講讀之聲徹于橋門萬歷癸酉調工部司務會
淮海孫公楚侗耿公俱入京先生數就兩公質所學同
志方依先生為主盟乃戊寅六月一病遽逝年僅六十
又二水部郎葉君逢春狀其行大司馬確菴魏公銘其
墓宫保李敏肅公為之傳皆實錄非溢美時從涇野先
生學者又有張公節李公挺節字介夫號石谷亦涇陽
人父幡以文無害官通州同知公隨之任會甘泉湛先
生講學京師通州距京師甚邇公從之游湛先生教以
隨處體認天理公大有省無何通州公致仕公歸而補
邑諸生復受學涇野先生為諸生四十餘年竟戹于場
屋以積廩行將膺貢嘆曰吾老矣安用貢為乃上書督
學劉公辭廩劉公雅知公學行特加禮遇仍扁其門曰
清風高節尋奉例遥授訓導職銜云公為人方正介直
涇野先生深器重之嘗贈以詩有守道不回比舊堅之
句生平不妄交遊獨與愧軒蒙泉諸君子相講切日坐
南園草屋中讀書窮理涵養本原至老不倦即惡衣糲
食澹如也嘗語學者曰先儒有云默坐澄心體認天理
又云靜中養出端倪吾輩須理會得此方知一貫真境
不爾縱事事求合于道終難凑泊不成片段矣人皆以
為名言卒于萬歷壬午夀八十貧不能葬李敏肅公捐
金助之始克襄事云挺字正立咸寧人正嘉間西安郡
學生性孤直有義氣不隨時頫仰會有詔藩郡如故事
出諸生分諭諸屬公以次出某邑贈遺一無所受嘗自
誦曰生須肩大事還用讀春秋涇野先生歾又講學谿
田馬先生所往來三原路中以盜死人皆惜之
蒙泉郭先生
先生名郛字惟藩號蒙泉涇陽人器宇凝重童時屹若
成人甫八齡即知誦讀諳聲律時從都諫龍山吕公學
偶試以對句云曉風拂水面先生輒應聲曰朝日射巖
頭龍山公計偕屬受學東橋李公與龍山公子愧軒先
生同筆研兩人同肆力于學即以聖賢相期許曰必不
為世俗碌碌者補邑庠生聲名蔚起父母相繼逝先生
侍疾居喪竭力盡瘁家計窘甚而處之裕如朝夕攻苦
益潛心性命不顓顓競雕蟲之技時蓋未離庠校而名
己蜚三輔矣邑侯樊高其行延居講席或有以千金求
居間者先生峻拒不納樊侯退而省其私益用高之嘉
靖戊午年已四十有一矣始舉于鄉辛酉冬以吕師會
葬遂不上公車一時郡邑爭表其廬謂得古師弟之誼
焉先生舉孝廉後猶與愧軒先生讀書龍巖洞中學益
有得負笈從遊者甚衆累試春官不第乙丑謁選河南
獲嘉學諭日與諸生講學課藝多所造就隆慶庚午擢
國子助教值馬文莊公為祭酒教規肅然先生贊襄之
力居多時年己五十有六例不得入臺省同列欲先生
少隱庚甲應選先生笑曰臺省寧可不得年其可隱邪
僅得戶部主事朝論偉之𣙜税九江先生處脂潤皭然
不滓弊剔奸鋤商旅胥悦時有監關郡倅某者墨吏也
束于新令不得肆乃妄加汚衊事聞諸朝朝大夫共知
先生賢竟為白其誣萬歷庚辰出守馬湖馬湖西南夷
故地俗陋易囂先生恩威並濟禮讓躬先猓夷數十輩
從其譯酋願望見先生顔色歸而愛戴彌切居未三載
聞有猶子之戚念伯兄且老獨居遂投牒歸歸田二十
餘年自讀書講學外他無所事督學敬菴許先生雅重
先生檄縣延為鄉飲大賓先生雖堅遜恒虚席以待乙
已六月三日無疾而卒距生正德戊寅三月十二日享
年八十有八士大夫及門下士追思無己以其德履私
諡曰貞懿先生先生學重根本篤于倫理而兢兢持敬
自少至老一步不肯屑越暇中喜吟詩卓有堯夫擊壤
遺意有云學道全憑敬作箴須臾離敬道難尋常從獨
木橋邊過惟願無忘此際心又云近名終喪已無欲自
通神識遠乾坤闊心空意見新閉門只靜坐自是出風
塵又云莫道老來積德難古人雖老志不朽富公八十
尚書屏武公九十猶求友老來聞道未為遲錯過一生
寧不忸從此努力惜分隂毋徒碌碌空白首觀此則知
先生享上夀而完名全節非偶然矣先生與人言每依
大節而出之藹然可聽令人不忍别去雖新進少年延
見必恪生平手不釋卷冠履几榻悉列箴銘而晩年尤
喜讀易所著有自警俚語山居雜詠語略族譜仰鄭堂
集仲子九有付梓以傳九有乙未進士以猗氏令擢禮
部主事未究其用而卒人皆惜之
秦關王先生
先生名之士字欲立號秦關學者稱秦關先生其先咸
寧人五世祖志和遷居藍田其後子孫因家焉父旌號
飛泉官代邸教授明理學有語錄藏于家先生幼承庭
訓七八歲即知學教授公授之毛詩二南輒解輒為諸
弟妹誦之教授公喜有子後治大戴禮兼通易為諸生
以文名庠校間嘉靖戊午舉于鄉己未試春官不第由
是益肆力舉業者累年後屢不第幡然改曰所性分定
聖道遠人乎哉一曲經生華藻奚為遂屏棄帖括潛心
理窟毅然以道學自任為養心圖定氣說書之座右閉
關不出者九年蒿牀糲食尚友千古行已必恭與人必
敬飲食必祭必誠兢兢遵守孔氏家法一時學者以為
藍田吕氏復出感慕執經者屨滿戶外士習翕然又謂
居鄉不能善俗如先正和叔何乃立鄉約為十二會赴
會者百餘人設科勸糾身先不倦諸灑掃應對冠婚喪
祭禮久廢每率諸宗族弟子一一敦行之于是藍田美
俗復興萬歷甲戌病痺屬又哭毋過毁步履愈艱終喪
而嚮道之心愈篤謂非博取遠遊終難進道會仲子守
亦與偕計已卯遂復如京是時先生已久謝公車第日
與諸同志講學都門之蕭寺崇正闢邪力肩斯道即時
貴或譚及二氏輒正辭距之不少假旣而道鄒魯瞻闕
里徧拜先師及諸賢祠墓低回留之不忍去夢寐如見
其人久之始歸由是秦關之名動海内矣凡搢紳莅茲
道茲者罔不式廬願見表厥宅里云歲乙酉德清許敬
菴先生督關中學講學正學書院先生故許先生同志
友也禮徵先生為多士式先生亦樂就許先生合志同
方相為切劘時多士皆有所興起後許先生以應天丞
謫歸先生亦南遊講學出武關浮江漢而下迂道江之
右會南昌章子潢新城鄧子元錫廣信衢州楊子時喬
殷子士望復東渡浙水見許先生于德清東南學者聞
先生至多從之遊先生二子宗容念先生疾客久肅迎
歸是在己丑秋明年庚寅八月卒于家夀六十有三目
欲瞑以手示二子為訣亦曾子啓手足意也先是南司
成趙公用賢柱史王公以通相繼䟽薦趙䟽海内三逸
公居其一䟽云孝弟力田行不踰乎軌範詩書敦說名
己動于鄉閭雖久嬰足疾而過廬者必式宜如近王敬
臣故事授以京秩俾表帥一鄉矜式後學後柱史䟽大
略與趙符命下宗伯議議如薦者指先生為孝廉垂三
十餘年竟不仕角巾野服悠焉終老至是詔授國子監
博士除目至而先生已先物故四越月一命不待君子
惜之先生生平修姱惇倫篤于行誼丁内外艱毁幾滅
性處晜弟怡怡未五旬失耦誓不繼鰥居終身其于世
俗聲色嗜好一切漠然性不問家而好施喜活人或謂
貧所濟幾何則曰吾盡吾心力耳置祠祭墓祭二田為
宗族置義倉義田即楹畮無多實貧士所難居恒晦迹
却埽即郡邑以幣交未嘗苟受亦未嘗輕謁至于訪道
求友雖䟦涉間關數千里亦不憚遠云先生篤信好學
見徹本原非沾沾矜一節一善以成名者世或止以甘
貧苦節稱先生是豈足盡先生哉所著有理學緒言信
學私言大易圖象卷道學考源錄易傳詩傳正世要言
正俗鄉約王氏族譜正學筌蹄闕里瞻思關洛集京途
集南遊稿所述有先師遺訓先君遺訓皇明四大家要
言性理類言續孟錄諸書行世
關學編後序
夫天覆地載日照月臨凡有血氣莫不有性命而道在
焉道在而由之知之則學在也奚獨以關學名也關學
之編少墟馮侍御為吾鄉之理學作也吾鄉居天下之
西北脊坤靈淑粹之氣自吾鄉發是以庖羲畫卦西伯
演易姬公制禮而于萬世之道源學術自此衍且廣矣
子曰文不在茲乎又曰吾其為東周乎則西方聖人發
揮旁通東方聖人懷而則之其揆一也此載在詩書無
庸復贅故此編惟列孔子弟子四人横渠先生而至今
無不考而述焉故不載獨行不載文詞不載氣節不載
隱逸而獨載理學諸先生炳炳爾爾也不論升沉不計
崇卑而學洙泗祖羲文者無不載焉少墟之用心亦可
謂弘且遠矣不然自張吕諸大儒而外如不列於史册
則湮没而無聞後死者惡得辭其責也書成人無不樂
傳之然則是學也果何學也誦是編而印諸其心即心
即學即學即羲文周孔未見有不得者奚止論關中之
學即以論天下之學論千萬世之學可也萬歷歲次己
酉正月人日後學岐陽張舜典書于澶淵之闇然亭
少墟集卷二十
