南澗甲乙稿卷六
宋韓元吉撰
五言絶句
遺直堂六首
蒿萊自輿臺松桂猶伯叔便合追孔林無庸號寒木
虬龍舞雲端風雨來海上尚想堂中人詩成一迴向
苦心有深思勁質無軟語賢科廢因公此事亘千古
種木已如此高賢有餘思賴公酷似舅其誰羡牢之
鄭虔骨已朽孔父天不遺他年從事賢手板空倒持
棟梁乃不取得地且深植妖嬈紫薇花歲晩猶伴直
夜宿斜溪聞杜鵑
解纜山銜日移舟雨暗溪無情子規鳥夢斷隔林啼
送龐祐甫五首
燕鴻望南飛春至還北去託食波浪中瀟湘幾回渡
遊子思故鄉天涯兩相逢時平甘卹緯定交各塗窮
濯濯機中絲粲粲錦繡叚自非心同人千金孰肯換
江湖多青山舟楫長往還山色難送客不如住山間
中宵櫂謳發菰蒲翳明月月黑君忽行恐墮蚊龍窟
六言絶句
題日出雨腳圖二首
絶壑春林映綠半山曉霧迷紅長憶西巖夢覺小舟欸
乃聲中
隱隱遙分樹色蕭蕭似聽風聲何處江傾海墮隔山霧
白煙明
次韻趙公直題米元暉畫軸
天際歸雲挾雨江干亂木藏山耳冷似聽蕭瑟眼明驚
見孱顔
七言絶句
春雪得小詩五首且約客登賞心亭
東窗坐愛枝間雪大似酴醿壓架花天氣更晴宜有月
夜深來看玉交加
淮南山色一千里落水層城江更湍何地江山有如許
與君聊趁雪中看
臘前未見梅如雪春到還驚雪似梅可是天公有情思
便令花樹一時開
江南絶景賞心亭卧雪難尋舊畫屛白鷺洲前夜來雪
故應此畫勝丹青
竹爐聽雪坐蒲團長笑詩人不耐寒未辦貂裘走南陌
肯來高處一憑欄
夜雪
爐水深紅蠟炬明打窗風雪正縱横瓦瓶旋注山泉滿
卻作瀟瀟細雨聲
伴眼文書細作行昏昏愁卧雪穿廊何人恰弄風前笛
錯認梅花到枕傍
詠晴
愁眼東西萬里情山雲斜度水風清客行歲晩忽春盡
看到枯林綠葉成
春日書事五首
十年騎馬聽朝雞老竊州符簿領迷衙鼓不聞春睡足
閉門聊喜得幽棲
曉猿夜鶴寂無生春至山禽百種鳴步繞新泉聊洗耳
由來心與地俱清(所居山下得泉甚異)
極目亭邊花定開野棠山杏手親栽春風拂檻知何似
應記劉郎兩度來
憶上金華第一峯相君官重酒樽同夢尋絶壑誰重到
零落山桃小院風
溪邊亂石蛟鼉卧煙裏千花錦繡圍記得年時作寒食
山橋吹笛雨中歸(山橋金華山勝處)
晨興
北窗松竹夜蕭騷詩就呼兒進濁醪睡美不知新雨足
曉來南澗水聲高
聽雨
吚軋籃輿不計肩五更殘夢尚悠然紅油蓋重聽朝雨
卻似西江坐釣船
題張幾仲所藏醉道士圖
何湏坐客總能文呼酒相逢日暮雲醉倒儘如狂道士
夜歸誰問故將軍(幾仲移節稽山淳熙庚子歲除前一日會飲上饒傳舍觀圖戲書南澗翁韓某)
(無咎)
浙江觀潮
江翻海涌勢難平鼇擲鵬鶱自不停端為君王洗兵馬
參旗井鉞萬雷霆
太湖秋晩
片帆幾日下西風湖色秋容暮靄中買得鱸魚弔張翰
卧聽欸乃度垂虹
海門斜照
雲夢懸知八九吞銀山萬疊漲天門長江日落魚龍舞
古寺煙深鳥雀喧
武昌春色
樊山宫殿已成陳煙雨隂晴到處春花柳不知興廢事
隔江相倚闘時新
七夕
銀河翻浪拍空流玉女停梭清露秋天上一年真一日
人間風月自生愁
秋懷十首
朝行佛屋魚千里暮借僧牀鷯一枝窗下秋蟲解人意
似憐羇客伴哦詩
酒熟橙黃盛物華重陽無客不思家鵝兒剪雪開巖桂
鶴羽攅金散菊花
小雨驚秋滴夜闌晴雲和日曉斑斑誰憐客舍塵埃㡳
猶得西湖一兩山
何許砧聲清夢回丁東猶作珮環猜卷簾風露涼如水
端為嫦娥向此來
城外秋荷一半黃尚餘疎柳照回塘江南㡳許風光好
塞鴈來時未有霜
右手持杯左不空蟹螯已作雪蒙茸秋風莫起鱸魚夢
未似先生阿堵中
八月濤頭舊有名今年潮淺岸纔平應緣享帝千靈在
豫使魚龍不敢鳴
塞草初黃邊馬肥邊塵莫便向南飛江頭鶴唳秋風起
看取隂山六騎歸
江南四百八十寺未扺西湖勝處多不用樓臺帶煙雨
只看宫殿壓晴波
閉戶跏趺意已清爐香燒盡一燈明空庭葉落知多少
一任西風百種聲
聖政更新詔書正告訐之罪因得小詩十首(案通鑑續)
(編紹興二十五年十月秦檜死黜檜姻黨十一月釋趙汾及李孟堅王之竒等自便十二月復張浚)
(胡寅張九成等二十九人官徙李光胡銓于近州二十六年正月追復趙鼎鄭剛中等官此詩所謂)
(十年言路皆支黨雷州司戶卻生回衛公精爽故依然皆記其事謹附識)
惡復凶終事久知豈知聖斷不踰時小儒未歎周南滯
但喜逢人敢說詩
桓温將死謝安起霍氏初除魏相來誰與聖君安大業
巍巍廊廟可無材
聖朝遂失誅元載公議猶能去霍山落膽徒聞温御史
不知睿意在羣姦
元祐諸公秉國鈞詔條先請惠吾民孤雛腐鼠何勞逐
準擬朝廷政事新
金貂七葉誰能必石槨三年計自愚得鹿覆蕉真一夢
求魚緣木信狂圖
獻可爭先詆荆國瑩中居首論莆陽十年言路皆支黨
前無一語譏安昌(支黨用詔語)
近聞羔鴈已成羣藻鑒渠能涇渭分急士且湏侯雍齒
得賢端可吏朱雲
刺字幾漫冠欲塵向來浮薄自紛紛爾曹胸次多周孔
忍作銅山破賊文
荆棘誰令滿路栽雷州司戶卻生回獨憐陽陸真天命
不見承平公道開
潮陽初謫八千里中令俄成十九年地下修文應泚筆
衛公精爽故依然
卧病
有身自覺皆為患了事從來卻號癡貧裏定知強徤樂
未妨斗酒百篇詩
夜宿青陽旅舍起觀林端積雪半消疑山&KR0552;盛開
風卷千林夜雪晴九華山下月微明不湏更覓唐昌蘂
樹樹瓏璁玉刻成
去草
永日荒園獨荷鋤草根藤蔓喜無餘誰憐仲舉平生志
卻學齊民種樹書
偶興四首
桂花飄盡菊花黃閑對芳叢靜愛香堂下草深湏一丈
會看春意滿池塘
小園無數菊花開準擬花殘便見梅不恨無花正無酒
敲門誰送一樽來(時有遠客惠酒)
江南菊少開金色只有霜葩雜御黃乞得黃花真愛惜
明年賸種壓羣芳
愛水仙成百計栽三年一笑漸能開金銀豈是吾家物
借我虛名付酒臺(世言水仙一移三年乃開)
市人有弄虎者兒軰請觀飼以豚蹄覩其攫噬戲
作四絶句
耽耽出柙小於菟猶意他年見畫圖養汝由來得無患
卻驚赤手競編鬚
呀然一嘯朔風生兒女窺簾笑且驚檻内應憐只搖尾
山中不記舊横行
長年肉食定何功乞汝豚蹄且慰窮猿臂將軍應老矣
南山忽憶夜彎弓
熒熒目色為生寒蠻獠歌呼意自閒莫倚便能探虎穴
勢早還長越王炎
俸金既盡家人問所質物戲答
十載棲遲櫑具客一生憔悴扊扅歌典衣不為沽春酒
平昔無詩慱飯籮
讀周瑜傳
年來三十過平頭笑卻周郎卻自羞但得小喬歌一曲
未湏辛苦向荆州
乘潮遇順風
忠信平生自可期江神于我定相知順風鼓棹潮如席
世事由來卻險巇
山行二首
晴日烘林百草香杖藜徐步興何長殘花的皪明幽徑
老笋參差出斷牆
春來南澗水初生鷗鳥逢人自不驚步繞幽花隨樹歇
望尋高柳趁隄行
行汴渠中
東海桑田未可期隋河高岸已鋤犁樓船錦纜知無地
枯柳黃塵但古隄
剡溪道中五首
擬賦歸田未有田春風聊泛剡溪船青山滿眼留儂住
處士茅茨阿那邊
戴家家住此溪頭買酒尋春得勝遊夾岸楊花渾似雪
不應興盡便回舟
平潮恰恰亂蛙鳴斷送江南春雨晴綠縠細看桑眼破
紫茸還見草心生
心隨天末江波遠愁似沙津柳帶長向晩飛花度牆影
半晴煙雨發山光
抱琴不作王門客晉代高風只此人故老㡳湏三上疏
竹林諸子未天真
隱靜山二首(乾道戊子七月旦日題)
山鎖松行一逕遙峰迴樓殿更岧嶤飛來雙鶴知何處
只有泉聲下碧霄
海上蟠桃手自栽紅塵一墮隔蓬萊風帆弱水無由到
乞我當年渡海杯
狼山
天外竒峰認九華路人指點是狼牙他年刻石題車馬
會遣山前屬漢家
初見龜山塔
煙裏微茫第一山眼明白塔俯滄灣塵埃滿面三千里
一笑相看似夢間
山口道中
芳草連雲水拍溪春山樹樹子規啼東風何事催行客
偏遣殘紅趁馬啼
望靈夀致拜祖塋
白馬岡前眼漸開黃龍府外首空回慇懃父老如相識
只問天兵早晩來
宿石橋聞水聲
野橋曲折渡千回古寺懸知水面開一夜寒聲喧客枕
卻疑風雨轉山來
洞溪絶句三首
桃李欲開天雨雪二月山城無柰寒賴爾狐裘來送質
更湏樽酒放愁寬
杏花無數連村落也有人家掛酒旗春色撩人只供醉
卻怕風吹易醒時
溪流直傍長堤去繚亂半山桃李花極知渡口好春色
卻下扁舟步晩沙
西湖絶句戲題
淺白深紅幾樹花波光浮動竹交斜怪來詩思清人骨
知是西湖處士家
流水當階山對門擬尋茅屋住荒村誰憐九里松間路
猶有人間市井喧
人道西湖一曲屛只應真色畫難成柳隄竹塢無窮意
更著荷花百媚生
渡河有感
衮衮河流到㡳黃誰言一葦便能杭傷心擊楫無人會
舉酒回頭酹太行
同翁子功之平江午憩涵山淨慈寺
蘋花吹盡藕花香日落風生水面涼淨洗扁舟載明月
共君長嘯飲湖光
曇花亭供茶戲作二首
問訊高真此住家伊蒲未辦且煎茶故應一笑來迎我
五百瓶中總是花
一聲鍾磬有無中樓閣山林本自空不向雲端呈伎倆
猶來盞裏現神通(是夕始聞鍾聲而金燈不現)
夜宿玉虚宫小軒正對步虚峯道士云天寶三年
有慶雲見且山呼萬歲始詔建黃帝祠封為仙都
山敕書今亡
檻外風高霜月明步虚山裏步虚聲罷琴刻燭初長夜
又得人間一夢清
封禪空餘不死名華清宫裏望長生閒雲強作人間瑞
更有山呼萬歲聲
龍虎驅馳戰阪泉荆山鼎就更昇天軒轅到處存遺跡
忍使君王不學仙
溪山堂次韻
溪岸人家高下居繞溪雲樹雜煙蕪故應曲水傳佳句
還喜青松入畫圖
又溪山堂次韻四首
堂前松竹挺千軍堂外青山萬馬羣横策時來按文陣
要湏筆力起風雲
瀲瀲溪光白鳥前昏昏雨腳暮雲邊一年風景君應記
五月來看競渡船
九衢塵土鬢毛蒼只有溪山意味長但得楓林供欸乃
猶勝斗酒慱伊涼
梅子青青杏子紅繞城荷葉已掀風莫嫌春盡無花柳
猶得清樽阿堵中
紫極觀二首
小雨輕雲卻解晴菰蒲衝浪過船聲已無桃李占春事
濃綠滿山風更清
楊柳花飛杏子新園林無地可留春卻尋風雨江邊路
慚愧煙霞物外人
漢光武廟
涿郡漁陽此路分用兵諸將總如神白頭浪說關中事
鄧禹當年已笑人
賀子忱抱膝庵二首
紫橐光華穩致身會看功業上麒麟丈人久悞人間世
莫忘他年蕙帳春
紅覆薰籠錦不如萬株相倚占春餘小窗睡足花隂裏
何似天香下玉除
釣臺
璜溪亦有釣魚人一笑鷹揚掃戰塵不會先生辭漢祖
投竿深坐此江濱
答人問易
隂陽妙用表三才卻問隂陽㡳許來若識隂陽由動靜
何人更作有無猜
鐵鏡贈仲儼
石門江畔鴈山前芥室遙知更豁然百鍊精明真是鐵
不妨照破野狐禪
明老惠炭戲以二小詩
雪裏難逢送炭人地爐炙手便生春酸寒東野真堪笑
解道曲身成直身
道人作戲每逢場一束烏薪發電光便使樽前化紅䄂
不妨笑殺許旌陽
訪吳元鼎如村五首
野竹漫山水漫門未離城市卻如村何湏更問柴桑陌
三徑雖寒菊尚存
我住城南君在西柴門草長與人齊不妨共踏溪津路
日日雲山入杖藜
經旬泥潦路難乾煙裊長林雨暗山常笑詩人愁屋漏
卻思寒士與千間
昔年曾歎馬相如才氣飄飄賦子虚未怪家貧徒四壁
先生四壁僦人居
我生甲子幸君同君自&KR0751;仙我秃翁要拍銅鞮論歲月
莫嫌相對只詩窮
史十伯強浮沉市廛自號道人而筆力議論不可
掩抑豈隱者耶觀其詩卷贈以絶句二首
未容君識得君詩添我幽栖一段竒會有吹嘘天上去
沈香亭北要新詞
頭上塵冠豈易彈匣中長劍篋中丹放懷風月真餘事
好向朝廷策治安
次韻李平叔直舍竹二絶句
寒梢到地不肯屈迸筍出簷還作行故應餘韻占風月
要自勁節含冰霜
詩翁愛竹有佳句詩就移官可柰何密葉歲寒應更好
賸來和雪看婆娑
姜特立寄詩編為賦四首
十載文場未奏功鶡冠一笑且舂容遙知横槊荻蘆岸
海闊蛟鼉赶筆鋒
少年耽句千篇在老境忘言半偈無失喜因君還絶倒
但驚寒雀費隋珠
榕葉青青荔子紅三山十寺粤王宫誦君好句渾如畫
寄我清遊夢想中
宋景文為工學問賀方回亦擅詩歌半山人去東坡没
妙墨空嗟楯上磨
重午齋宿讀蔡迨文編以酒饋之
長安米賤不難居玉署金閨有直廬指日君王嗟見晩
凌雲誰似馬相如
沈香亭上未傳宣斗酒揮毫自百篇硏雪新蒲甌弄碧
遙知獨酌意悠然
九日送酒與朱元晦
平生愛酒陶元亮曾繞東籬望白衣㡳事秋來猶止酒
重陽湏插菊花歸
老大相望寄一州故人鄙我倦追遊應知命駕無千里
惆悵山堂暮雨秋
航弟自廣潤省墳金華作二絶句送之
族緒彫零不計年戶曹一眷更蕭然恨無收斂冠巾計
送汝安心隱坐禪
烏玄鵠白從來事免角龜毛本自無日用不知何許是
漫言實相與空虚
送沈信臣赴試南宫五首
山城寒陟夜飛霜楓葉青紅帶夕陽夾道梅花有春色
不妨衝雪到錢塘
僕射吳興自世家迺翁勲業著金華似聞玉座詢名字
會伏青蒲掌白麻
共踏槐花記昔年一彎新月夜移船君行為問靈泉水
夢到松林石壁前
漫仕雖同官事殊故人來往未全疎因君時一論文字
難我窮年困簿書
吾謀不用可無人小技文章亦有神一第區區兒戲耳
請君折取桂為薪
次韻石林見貽絶句四首
平昔勲名步玉除碧油幢下見懸車定知他日平泉記
不數當年種樹書
敢從州縣歎徒勞斗米真成費束蒿一醉石林巖下月
世間無復武陵桃
青山白水對開簾佳句中邊勝蜜甜機杼由來千丈錦
區區割截笑江淹
先生德業萬人雄尋尺猶收爨下桐乞與朱絃弄流水
坐聽巖壑起松風
次韻沈明遠春盡書事
街槐園柳綠初連花盡春歸思黯然密葉鳴琴清夢斷
白雲雙眼暮山前
次韻子雲春日雜興五首
馬上還逢江上春冷煙和雨作紅塵不堪柳絮催行客
也有桃花似故人
鶗鴂鳴時春事空菰蒲葉小未成叢已拚江草無情綠
不柰山花恣意紅
瓦盆傾酒未全貧歲歲田家肯負春不恨酒醒花落去
花開酒盡最愁人
綠隂池沼亂鶯流眼㡳春來鬢卻秋不用黃金買白日
待尋三徑作歸休
山如眉綠畫新就江似蒲萄始潑醅收拾風光付佳句
此行嗟我未空回
又次韻子雲春日絶句三首
亂離誰意有新春共醉春&KR0777;能幾人但道沙場無匹馬
便驚羅綺總爭新
春來殘雪自消簷只有愁人鬢雪添未省雙鞬談豹略
且聽紅䄂唱香奩
日月行天自漢家十年京洛恨無涯兒童不識鄉園事
競說江南春後花
次韻子雲寄楊仙姑酒絶句二首
海上冰漿冠八州舊傳仙姥下層樓一樽壓倒長安市
白墮青春未解愁
蒲萄㡳用慱涼州有酒逢春更上樓留取楊家風味客
對牀來此話離愁
次韻子雲中秋見寄二首
風雨經時憶對眠秋聲愁絶鴈横天未應放卻西樓月
得酒寧湏問聖賢
水繞孤城意自由遠山無數鬱相繆月明又作中秋好
白髮相望在兩州
次櫂歌韻
宛宛溪流九曲灣山猿時下鳥關關釣磯茶竈山中樂
大隱蒼屛日月閒
次韻趙文鼎同遊鵝石五首
繚繞雲山溪水南溪光溶漾滴晴嵐不知日暖花爭艷
但覺風和酒易酣
桃花臨水喚人看花在嶙峋翠石間莫惜持杯酬爛漫
更湏持杖俯潺湲
長憶湖山天意新詔恩大尹宴羣臣休尋輦轂紛華夢
且作林泉自在人
瀲瀲煙波帶月華渡頭江迥兩三家細傾社甕鵝兒酒
共聽山村楊白花(是日社)
幾年家住玉溪頭乘興時來上釣舟古寺幽情未曾到
尋春一為野僧留
入冬苦雨禱晴幸應劉若訥惠詩為賀因次其韻
雨餘雲杪澹疎星老病窺簾眼自明農事已知今歲好
天公賸放十分晴
酒難忘處能消日雨不愁時任戴星欲和新詩無好語
竹窗燈火夜晶熒
燈花作喜夜來占樓角初晴月似䥥便說市亭新酒美
好風寒日舞青帘
麥田秋過未休工䆉稏如雲白雨中乞得晴明三十日
披襟可詠快哉風
次韻鄭守舜舉喜雪四首
好雪相仍歲又除豐年瑞事總堪書未嫌款段追千騎
化作張仙跨白驢
使君仙骨迥無儔合上瓊樓倒玉舟雪裏漁蓑詩更好
盛傳僧舍與歌樓
銀似豪家没柰何玉成高壘更巍峩殘年共擬看三白
酌我從今未厭多
湘吳醇酎愜兼衣多病難禁玉斝飛月下更期看國豔
凌波那更舞江妃
鄭守用前韻見示因亦和答四首
臘裏三看雪滿衢使君當奉十行書先生履敝人應笑
泥滑東家許借驢
九陌歌呼屬後遊一蓑風景付漁舟相逢且向南溪看
玉作靈山萬石樓
振廩縻金氣自和政聲誰為勒嵯峩牛羊壠上飢民絶
鵝鴨池邊勇士多
天巧由來不露機冰澌剪出萬花飛瓊璫似識漢川女
瑤瑟更逢湘浦妃
次韻務觀城西書事二首
臘盡雪晴春欲柔濛濛烟柳認瓜洲潮生潮落無窮事
江水東西不限愁
川搖百艇陸千車多是淮南避地家黃紙赦來戎馬去
兒歌婦笑摠呦啞
次韻王季夷時同宿蔣山
北山應見太清年興廢由來亦偶然自我得之還自失
老禪刀尺尚相連
草堂一壑轉山腰杖策無因隱士招蕙帳只應容我老
冷猿孤鶴夜寥寥
當年丞相讀書林誰識更張萬事心壠上牛羊共回首
插天喬木暮隂隂
墨梅二首
西北佳人絶代姿傾城傾國未為竒自然冰雪生顔色
不用人間朱粉施
影落寒塘月照時夢為蝴蝶繞高枝畫工欲畫無窮意
不道幽人賸得知
栽梅
人將粧額半凌晨天與仙風自絶塵歲晩相逢有如此
為君傳取雪中真
暉仲惠梅花數枝
霜餘不用怨年華已有寒梅一兩花眼冷故知春意動
瓦缾終日看横斜
莫問南枝與北枝幽香先與小春期直從的皪寒梢數
看到飄零似雪時
江上春風幾日回一枝先傍小堂開恨無冷豔連天白
已有生香特地來
賸買青春不費錢眼明江靜月爭妍詩人每負梅花債
屈指今年第一篇
蠟梅二首
白璧黃金取意裁極知變態自江梅風流一樣香仍好
共趁春前臘後開
未愜籬東染御黃天香特地剪蜂房應憐雪裏昭君怨
洗盡鉛華試佛粧
燕山道中見桃花
今日風横車少塵卷帷聊看塞垣春已驚漠漠花經眼
也有濛濛絮撲人
去歲得黟江縣牡丹數種今年開一枝蓋白者譜
中所謂水晶毬也
黟江新樣水晶毬冰雪肌香體臾柔彈壓風光知第一
酴醿玉蘂見應羞
汴都至南京食櫻桃
銀盤日日飽朱櫻不負歸轅過兩京身到江南梅未熟
故園風味夢關情
以雙蓮戲韓子師
雨洗風梳兩闘新凌波微步襪生塵真成紅玉嬌相倚
不減昭陽第一人
並舞連歌意態新水晶宫裏向無塵一時風月誰能許
要是君家兩玉人
種竹
香苞吹盡翠成圍牆角蕭蕭一徑微已喜軒窗無俗韻
更憐風月有清輝
謝陳秀才送詩
偶因借得官書讀小札于君一向疎忽寄江湖詩百紙
梅花擔上雪晴初
用梁士衡韻還鄧器先道中詩卷
夢繞江南雲水鄉麻姑壇下月如霜風光景色一千里
都在君家古錦囊
悼老瓊二首
歌舞相從六換年秦筝已斷不能絃荷花滿眼垂楊綠
腸斷清宵月正圓
江水東流湖水西水邊花落夢回時南屛山下風吹土
猶作蕭蕭暮雨垂
紙鳶
排風決起閙羣兒勢力由來一線微天上鵷鸞徒似耳
郤驚遮日傍雲飛
廬山霽色
山北山南佛寺開煙銷日出更崔嵬讀書誰伴謫仙老
沽酒要湏陶令來
靈隠冷泉
山涵水影兩空明水到山前百尺清洞裏臞仙應一笑
抱琴時為寫寒聲
南澗甲乙稿卷六
