南澗甲乙稿卷三
宋韓元吉撰
五言律詩
南劍道中(甲子年作)
喚渡春潭側堤彎踏曉晴回舟動山影映日見魚行墅
遠孤烟出江深白鷺明塵勞消底計對此覺身輕
步月
山静水逾響我行清夜中月華霜著地雲影浪搖空有
酒不惜醉無人誰與同嫦娥搗仙藥應厭廣寒宮
端午日張園分題
輦路逢端午今年始賜休不知人世暑還有水軒秋花
氣晴薰坐湖光晚逼舟明朝又奔走䞉作片時留
秋日雜詠六首
客少無塵語官閒省吏丈醉眠千嶂日危坐一窗雲酒
戸時通籍詩壇漸策勲平生不龜手郢客渾揮斤
草草重陽節黃花惜未開故人猶有酒行客且銜杯日
落蛩聲苦雲低雁影來南山足佳氣獨立意徘徊
醉著山堂夢初凉枕簟清秋聲迷夜雨月色誤天明爲
客心長慣思親意未平歲華容易晩寂寞壯心驚
古郡青山合乘高眼倍寬風驚梧葉陣雨暗菊花團涼
色宜欹枕秋光怯凭欄向來疎懶意景物暫相歡
怪底西風别秋香一夜繁攢金差可擬揉蠟巧能摶買
地宜多種移牀且細看江南籬菊晚頼爾慰愁端
絶壁跨城樓連天海氣浮長空去鳥盡落日斷雲留鼓
角深秋壯山河薄暮愁勞生知底所倚杖寄滄洲
聽雨
昨夜燈花暗今晨雨意深殘花惟有葉新笋已成林未
辦扶頭飲聊為擁鼻吟興闌幽夢斷簷際足清音
豐樂樓
今歲西湖上經行始此迴輕烟認花柳細雨識樓臺春
半已多日官閒能自來情知欠樽酒倚杖且徘徊
清明
老去驚時節春來念物華青烟百六日同社兩三家醉
著凌風舸歌成滿路花滄江萬里意獨立送殘霞
閒居遣興
著雨柔桑暗吹風小麥齊江深涵日淨野闊並雲低車
馬能相問琴書故可攜村村花自好不奈子規啼
道中遇停郊祀詔書
丹詔西來急沿淮次第知應嗟饗帝日郤作視師期士
苦三年戍人懷四郡悲平戎可無策帷幄定誰咨
建業書事
千載西州路何人不此行山横桃葉渡江動石頭城天
闕雲端聳秦淮雨後清敢論風景異舉目笑平生
過芙蓉對鏡嶺
世事日千變勞生憂患多誰知度炎熱正爾陟嵯峨峰
矗蓮初綻崖枯鏡未磨江東兹絶險歎我兩經過
慈雲嶺
極目慈雲路看山立少時湖光經雨闊柳色泥煙垂琢
石觀蹲獸䥴崖讀斷碑西關知底險撫掌笑兒嬉
山行
意適都忘遠行歌未覺勞﨑嶇一徑入上下數峯高嫩
白憐新菊輕紅訝小桃(得桃花數枝)歸來清興動風葉亂蕭
騷
秋盡暑猶劇今朝涼意新輕隂能障日小雨不生塵度
壑時投策看雲一岸巾鄰僧問何往茗菓愧情親
登玉京洞遇雨
俗物祗散意市朝那復情未能蓬島去且上玉京行古
洞深無底幽泉細有聲山靈知我意賸乞片時晴
雨中同鄒德飯白雲菴
小雨不成雪凍雲猶沒山若無官事縳聊傍野僧閒濁
酒間何闊清遊阻且艱相看成冷淡得句不空還
懶惰已成癖幽尋湖上臺應知千里近動作半年來一
徑草仍碧兩山梅未開猶憐衝雨濕路入亂雲堆
龍華寺傳大士眞身像
古寺郊丘側鐘魚曉未喧雙林有遺骨瑞萼記名園粒
石嗟餘飯神槌想叩門蠶桑猶有謁鼓舞動山村
青陽龍池山潮泉其應有時禱于泉上坐頃三應
山中人以爲未有也
八月錢塘岸江潮晝殷雷豈知驚浪涌不轉此峯來古
竇深無際神淵秘莫開山靈如愛我三送雪成堆
寄題尹少稷借竹軒
借屋復借竹主人貧可知清風時引酒長日最須棋牆
缺秋聲過庭空月影隨遙憐對高節幽獨更題詩
龔敦頣芥隱詩
萬古須彌頂嘗于芥子看憐君作書窟喚客築詩壇默
識眼界淨忘憂心地寬老來同此味廣厦任高寒
僧仲儼芥室
設席纔方丈誰將芥子看須彌藏自穩琥珀拾應難腳
底芒鞋破顱邊衲被寒遙知八萬座一笑且團欒
易安齋
紫陌猶千里禪房自一家翠深穿小徑紅濕動迷花絡
石寒梢亂欹巖碧幹斜春江夜来雨如為洗烟霞
過松江寄務觀五首
四海習鑿齒雲間陸士龍酒狂須一石文好自三冬風
水客愁遠烟花春事濃還將枕流耳来聽景陽鐘
風浪白如屋垂虹烟靄間清心太湖水滿眼洞庭山放
鶴迎人舞飛鷗伴我閒是中有佳句詩思未容慳
一别未十日舉頭楊柳黃蜂来知酒美梅度覺船香岸
幘春容好翻書畫景長無人共談麈自酌引壺觴
湖岸見亭館誰家長鎖門主人寧好事淥水但名園借
我安茅屋容君共酒尊風波正奔走獨立望江村
並舍盡垂柳出簷多好花獨尋江岸路靜愛野人家水
暖分魚子沙晴蹙荻芽放歌吾亦醉漁戶即生涯
寄趙德莊二首
報陟西樞掾遥憐勢未行葬親嘗有請去國豈無名松
菊關心在江山到眼青琵琶洲畔宅歸計幾時成
早辱交情厚年來事輒同自知榮宦拙甘爲好詩窮鳧
鴈且依水馬牛還信風故應懷李白但欲老江東
送子雲五首
四海雙兄弟南來幾别離未成春草夢先動白雲思涕
淚三年隔風塵數月期生涯奔走裏卜築定何時
薄宦何堪遠兄今奉板輿貓頭供美筍玉板薦嘉魚川
陸徐行李暄寒慎起居會因回鴈足時一問何如
楚國富山水衡湘千里餘人皆思太傅我獨念三閭貧
賤眞勞矣功名果命歟官閒道林寺洗眼臥看書
别意能淒楚驪駒且緩聽百年三過一萬事醉還醒策
馬身猶健看山眼倍青東風有底憾吹柳暗長亭
水闊湖南道春深可當遊鳥聲喧綠樹花影趁行舟短
䄂那容舞良疇不易謀有親垂白髮歛板未應羞
送漳赴分寧尉
挾筴度春水絮飛花易闌吾衰聊玩世子壯且勤官雨
後半篙綠風生孤棹寒慇懃酌雙井爲試茗芽看
送温伯玉二首
楚尾還重九荒園菊半花因君向姑孰使我墜烏紗更
度千秋嶺休尋萬里沙壯年豪氣在途路莫興嗟
牛渚青山路衰遲舊往來西風動黃葉朔雪記寒梅戍
鼓邊城近樓船猛士催然犀不用照拔劒憶澹臺
送張仲良二首
客裏親朋别詩成倍黯然春風動花柳歸路繞雲煙共
絶過門盗(予與仲良俱六女子)俱無使鬼錢生涯知底許消息幸
頻傳
氣概青雲上聲華碧海邊交遊俱得譽伯仲總能賢幕
府寧淹薄諸公肯薦延功名第遲速強飯且加鞭
送梁士衡歸餘杭
一水分他縣音書近可傳飄零俱北客憔悴各中年破屋
春風裏扁舟夜雪前故人逢短簿(秀實作簿)爲話意茫然
古寺荒山曲相過日自宜插花狂墮幘折屐醉爭棋世
事關情懶風光逐意移歲寒冰斷港君去復何之
送諒弟丞邵陽
春水生南澗吾衰久索居三年還作别數字且頻書文
史差無負田園慨未餘常存愛民意門戶有權輿
送中甫兄之淮南
憶昔湖陰道邊聲日夜聞遠峯明積雪疊鼓墮層雲未
歎河山異常憂玉石焚三年真一夢相見且論文
老惜親朋别貧知客寓愁青燈耿遙夜濁酒對窮秋寒
日催征騎新霜倚縣樓因君問淝水莫渡北來舟
淲赴貴池簿
四十纔生子今年亦效官國恩期共報世路覺尤難簿
領猶應暇詩書且細觀傳家門戸立卽此慰衰殘
次韻子雲春日見懷二首
每惜春光去生憎鶗鴂鳴倦遊心易賞多病戍仍更風
雨山花過池塘野水生買牛歸問舍此計會應成
山寺鶯花裏懸知載酒行青春隨夢斷白髮伴愁生爛
醉眞吾事忘機豈世情書來得佳句雙眼暫增明
次韻張晉彥書事
頡利何時縛康居久未灰天威如自震敵勢不難摧日
月丹心在風塵白眼開受降城旋築且緩羽書來
次韻任信儒見過
鬭雀嗟窮巷鳴騶枉故人塵埃生破甑風雨墊烏巾别
久情逾厚詩來語更新囊空得珠玉此叚不全貧
次韻趙任卿至北苑二首
行樂湏春事微官日自忙輕雲弄天色細雨出風光筠
甲連山破林髯夾道蒼擬尋花島去更待茗芽香
好雨驚連夜疏鐘喜報晨池心春漲綠花面曉粧勻野
渡經年别官茶幾焙新風光為𫝊語何事曲江濱
次韻魯如暉雪晴
臘近千門雪風高一夜晴醉餘和被擁夢破覺窗明鼙
鼓三年戍關河萬里情應憐鐵甲冷烽火未湏驚
次韻金元鼎新年七十
七十古稀有君今還倦游危機直虎口薄利秖蠅頭黃
髮宜登用清時忍退休遙知江上宅聊近水邊鷗
論文傾滿座嗜酒見天眞舊愜李君馭今懷王翰鄰歡
情知老大詩話倍清新莫作懸車念㴞㴞且問津
葉少保挽詞六首
奥學餘家法宏材邁古風剸煩樽俎上禦侮笑談中勲
業中興殿規模大駕宫(公造建業行宫考周漢制度甚備)哀聞父老泣
遺愛六州同
望實諸公右文章百代師匡時存詔令謀國見丞疑易
識悲麟意難追吐鳳辭(公傳春秋而易未畢)門生滿天下誰繼蔡
邕碑(伯喈作橋公碑)
宦逹平生早高年及引歸安車榮絳節黃髮遽衰衣
未致生芻奠俄驚薤露晞孝心天地惻相望兩靈幃
精舍湖山外天開萬石林五車娱晚歲一壑遂初心激
水穿巖竇栽花繞澗隂佳名端不朽揮淚記登臨
翰墨通家舊吁嗟大父時追隨千里駕酬唱百篇詩小
器慚非遠孤童誤見奇慇懃授簡意敢負昔年期(公在閩中)
(作萬象亭某為之賦)
憶罷儀曹試登門語更親故懷如昨日一醉賞餘春佳
句猶霑墨遺編竟掩塵(公欲序高祖文集)烟雲變朝暮感慨獨
傷神
故資政殿大學士樞密洪公挽詞二首
世學摧東楚文名冠異科弟兄聫玉筍父子擅金坡籌
幄淵謀在陪京惠愛多無因奠雞酒清淚灑江波
甲第湖山美人知小隱名天方開樂土地忽起佳城祕
殿疏殊渥珍臺錫異榮勲勞纔右府曾未陟魁衡
故贈太師丞相文恭陳公挽詞三首
拱揖消狂寇從容奉兩宫臨危幾謝傅忍事實婁公陶
冶無偏黨經綸盡樸忠再來金鼎地高卧亦成功
扶疾祗嚴詔邦基整屢危紫宸朝奏事黃閣暮興悲德
望儀千載恩榮冠一時石龜山下路誰為記豐碑
凜凜循良吏休休一个臣投艱推宇量禦侮頼精神給
侍恩雖渥懷歸志莫伸平泉開甲第花木末經春
故太師和王挽詩三首
宿衛登環尹榮恩四十春威名傳翰海功烈上麒麟卻
敵凝山岳臨機妙鬼神中興奉朝請勞舊總無人
淮右偏師出江津督府開槖臯賊陣蹙瓜步敵鋒摧寳
劔疇能舉神旗悵莫回悲風苕水路千載有餘哀
甲第神京冠王封異姓優風雲開傑閣水月轉芳洲種
玉階庭盛揮金族緒周諸郎自持橐衮衮尚公侯
致政龍圖給事吳公挽詞二首
風采儀三院循良著六州譽高青瑣闥名動紫雲樓經
世餘閎議興邦閟遠猷君王問黃髮柱石可能留
勇退湖山地心期白傅論仙風占蒼嶺樂土並桃源壯
節傳交舊儒科付子孫脩齡纔八十殄瘁只聲吞
致政龍圖給事徐公挽詞二首
磊落南州士家聲二百年失身幾利吻得路巳華顚青
瑣元虚位黃扉久佇賢(上欲大用公而不起)九原寕可作東望益
潸然
今代詢黃髮臨雍缺盛儀久從曾釡樂俄重鯉庭悲德
履嗟如在功名誤見期平生拄頤劔聊掛墓門枝
葉夢錫丞相挽詞二首
製邑騰嘉譽升平遂一州雍容持從橐慷慨動宸旒相
業看調鼎兵機久運籌勲庸元未究湖海淚空流
味道蘇仙井言歸鬢尚青僅周新甲子還仰舊儀刑祕
殿欣疏寵華鐘待勒銘追隨樽酒地愁絶最高亭
挽任諫議詞二首
身致高門重心無闇室欺臧孫宜有後伯道乃無兒(公無)
(子以族子後)千載君如此流年疾若斯寧無百人贖遂作九
原悲
凛凛諍臣節恂恂循吏名世嗟陽諫議人憶謝宣城優
詔纔三接嘉言未一行清霜數行淚豈為故人傾
故端明尚書汪公挽詞二首
未冠登華選高文動漢廷持身嚴榘席慮世炳丹青庶
府咨沿革諸儒見典型空嗟廊廟略不上鼎彛銘
獻納高門地君王識履聲閩山歌惠政蜀道憺威名逝
矣嗟天命誰歟總國成弟兄無六十殄瘁亦堪驚
致政許侍郎挽詞二首
海内循良政高名實吏師銅符嘗五換玉節更三持慷
慨平戎策雍容聖德詩(公嘗獻十二說及詩百韻太上歎賞)甘泉僅持橐
功不負明時
蜀道煩司馬宣城屈謝公風行萬里外身老十年中厚
德今疇繼深知昔誤蒙佳城閟千載雞酒恨何窮
故宫使待制侍郎陳公挽詞二首
政譽京江口威名峴首山折衝章貢外制勝漢淮間零
落金閨彦淒涼玉笋班文章與功業未老竟長間
結綬同郎省幽居願卜鄰攖寧良自適坎壈遂無伸壯
志嗟猶在交情晩更親秋風敬亭路西望一霑巾
故宫使参政觀文錢公挽詞二首
忠孝全家法清修極道腴雍容調庶政談笑靖邊隅許
國心猶壯安時貎不枯脩齡纔七十誰為隔黃壚
甲第依香火棲心不離禪頤神雖綠野紀績自凌烟榮
觀丹丘外眞遊弱水邊佳城近劉阮覺路有飛仙
故致政參政大資張公挽詞三首
海内推耆德朝端藹直聲金輝餘烈火玉價自連城正
色消羣枉高風聳後生君王問黃髮猶僅陟台衡
益部煩分陕金陵起御戎逢時身已病憂國志彌忠廊
廟訏謨外丘園夢寐中弹冠與歸老盛節有初終
憶荷公車薦多慚識面求驚心異生死倒指十春秋國
士懷青眼門生慨白頭束芻催老淚東與大江流
挽曾伯充大夫詞二首
作吏餘家法臨民有古風政推平易外人在典型中道
擬莊生合(公留意黃老)年幾衛武同清時記耆舊揮淚楚江
東
宦逹雖無意安榮自一門剖符看令子曳綬及諸孫盛
德清難繼高風俗為敦葬車駢百兩歸臥九華根
方務德侍郎挽詞二首
壯歲分符節飛騰四十春吁嗟循吏傳無復老成人三
輔勤勞舊西清寵數新青山問何許猶與謝公鄰
上聖詢黃髮清時慨莫留居中二千石典外十三州禁
闥多閎議籌幃裕遠猷交親半天下注海淚空流
周元特詹事挽詞二首
道學尊閭里衣冠見偉人雞羣眞野鶴麕角自祥麟
讜論追前輩清時識諍臣他年激貪懦風動霅溪濱
黃髮趨嚴詔青宫啟太微園公方入侍疏傅已言歸奏
牘三千在流年七十稀無從奠鷄酒老疾只沾衣
挽徐敦濟郎中詞二首
南渡推人物彛常有世家州麾三上最使節五分華通
籍恩初渥登車病巳加甘泉垂入侍華屋漫興嗟
強學三冬足高談四座傾書成唐北海丈似漢西京籌
幄嘗禆畫星曹僅掛名生芻纔一束聊寄淚縱横
挽傅安道郎中詞二首
節概存先烈文才藹儁聲弟兄聯膴仕父子擅英名密
勿棲郎省華光擁使旌甘泉虛從槖曾未席恩榮
蚤負凌雲氣長懷流水音詞場俱白首世路只丹心妙
語空成誦懽盟詎可尋泉山幾千里涕淚俱霑襟
范泉州挽詞二首
淡墨標名早飛騰僅石渠學傳外家藴論合古人餘議
本楓宸疏評和相第書忠言與危行青史未應虛
玉節江南道銅符海上州登車人自化截鐙士爭留不
作田園計長懷世事憂秋風閉黃壤誰為子孫謀
挽張元幹國錄詞二首
左學馳聲舊中朝得錄初宏材知底用壯志亦成虛歸
旐三千遠親年八十餘蒼天誰與問行路亦欷歔
一第固已晚九遷人共期功名雖有命夀考獨無時門
士韜珪璧諸郎襲禮詩他年振儒學猶慰九原悲
尹少稷挽詞二首
蚤擅竒童譽中蜚處士聲談鋒粲開闔筆力妙縱横主
聖由言悟官清以諫名故交零落盡老淚與河傾
今代賢良策中興未一陳文章如漢士家世亦齊人遇
合嗟云晚忠嘉慨莫伸朔風吹墓草毁譽付千春
毛平仲挽詞二首
奥學窮千古奇文擅兩都功名一杯酒身世五車書未
奏揚雄賦長懷仲舉輿溪塘巖下水豈羡石為渠
蚤歲聞嘉譽論交鬢已絲長言雖面隔千里但心期故
壘生芻奠塵編幼婦辭倚天長劔在欲掛漫興悲
宋傳道挽詞二首
德履無遺恨絃歌有去思養親三釡樂作郡十年遲壯
志沈黃壤英遊閉赤墀豐碑頌遺愛誰為繼羅池
留落東州彥相期幸卜鄰筒詩餘唱咏樽酒記情親舊
國歸無日諸鄉見有人佳城千載恨雪涕楚江濱
故秦國太夫人鄧氏挽詞(朱藏一丞相内子)
諸父聯丞弼元夫總化鈞光華人莫並恭儉古無倫沐
國三茅土儀家五鳳麟塗車閭里慟矧此故園親
信國太夫人慕容氏挽詞(蔣丞相母)
望族尚書舊宜家藹縉紳無人知善教有子冠鴻鈞箕
箒惟安禮詩書不待鄰䲭堂萬鍾養風木倍悲辛
南澗甲乙稿卷三
