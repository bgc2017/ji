南澗甲乙稿卷九
宋韓元吉撰
狀
看詳學事申狀
看詳國史院具到典故元符二年詔諸路選監司一員
提舉學校仍知通專一管幹即係自祖宗以來至是方
委監司知通提舉管幹學校並未入銜後至崇寧三年
蔡京用事欲變天下學校盡為三舍始置諸路提舉學
事官一員以為監司大觀間修入三省法諸知州通判
並稱管幹學事大中大夫以上稱提舉武臣知州不帶
及宣和三年徽宗皇帝已詔罷天下三舍止令太學以
三舍考選諸路以科舉取士諸路提舉管幹文字並皆
罷訖至紹興十三年因權發遣建昌軍李長民以外郡
小臣佞悦秦檜謂和議既成儒風復振欲令知通令佐
依舊帶提舉或主管學事結銜以示聖朝偃武修文之
意遂復從之紹興十六年諸路提舉學事委轉運運司有
出身官一員兼領俱無出身即委從上一員亦不專置
提舉學事之官稍如元符舊制而知通令佐入銜猶用
蔡京之法殊非徽宗皇帝宣和三年罷之之詔也竊緣
州縣興崇學校政事所先守令專管亦為本職若依元
符及宣和故事止令監司一員兼領提舉學事而守令
等專一管幹並不入銜始為至當今來知州縣既有通
任武臣去處則一州一縣之事無所不當預者兼元初
繫銜係以管幹為名亦是措置錢糧修飭學舍振舉法
令招集生徒之類即非干預講說考校之事若令武臣
守令依文臣例入銜亦足以責其應辦學校不至闕誤
更乞朝廷詳酌施行
看詳都轉運使申狀
檢准國朝會要端拱元年以右諫議大夫樊知古為河
北東西路都轉運使自是遂以為例應侍從官除轉運
皆為都轉運使有以兩路為都轉運使者即樊知古河
北東西路諫議大夫集賢院學士李通龍圖閣待制范
雍等為陜西都轉運使是也累朝除授不一其任侍從
官則不問兩路一路並為都轉運使紹興初向子諲以
待制任兩浙都轉運使趙子淔以雜學士任江西都轉
運使係差第三任轉運使資序人諸路轉運使係差第
三任提刑資序人諸路轉運副使係差第二任提刑資
序人若資序未及即帶權發遣字或任大卿監有除轉
運使别無任侍從除轉運使者今來若依典故即合以
侍從官任都轉運使施行
論田畝敷和買狀
本州先于淳熙五年三月十二日准轉運副使吳修
撰牒尚書省劄子戸部申都省批下新知鄂州莫殿
撰奏陳乞將經界已定田畝物力等則逐畝均敷和
買二月二十七日三省同奉聖旨先令吳淵行下兩
浙路州軍仰守臣同所屬和縣博詢民情究見利病
如今來臣寮奏陳經久可行從本司審度條具申尚
書省劄付當職當職照對得臨安府富陽縣措置已
將第五等物力一十三貫已上均敷和買已得適中
并據本司簽廳相度將諸縣五等物力比附富陽縣
所行以十分為則掯出末後一分作下等不敷外其
餘九分並行均數和買牒州從長相度經久可行條
具供申州司備錄行下諸縣相度供申去後次第據
諸縣申到内義烏縣自經界後從第一等止五十貫
物力并金華蘭溪縣各四十貫及永康武義東陽浦
江縣各三十貫以上敷納和買至今經久并無詞訴
若依富陽縣例敷止一十三貫及轉運衙簽廳議以
十分為率掯出一分不敷餘九分並行均敷竊慮優
減上戸卻致歸在下戸事體偏重或生詞訴具狀回
申去訖至今年三月十七日以後再准轉運衙牒准
行下尚書戸部符據婺州蘭溪縣王宗等四名狀理
本縣自四十貫文物力起敷和買豪猾肆奸多立詭
名並以四十貫文以下立戸不用科役竊見臨安府
富陽錢塘仁和縣嚴州夀昌縣自物力一十貫以上
並起和買即無詭名等弊恭覩淳熙五年莫殿撰申
請正令所陳乞送轉運司一就相度供申牒州遵依
已降指揮守臣同其餘縣分知縣博詢民情究見利
病指定供申又准轉運衙牒准行在尚書戸部符准
都省批下權知真州陳通直劄子陳言乞將人戶田
産物力各隨畝步數均出和買又都省批下權發遣
南康軍吳諒夫劄子奏豪富之家皆為詭名夾戶規
避和買乞以和買如夏税之法敷于步畝使産多者
和買亦多産少者和買亦少等事戶部勘當緣已有
前降莫殿撰申請指揮令下轉運使詳本官所陳及
已降指揮一就審度經久可行條具保明供申朝廷
施行牒州施行具博詢民情究見利病一就從長相
度經久可行條具供申等事湏至供申
右州司所准前項指揮本州今與州縣官博詢民情講
究利病相度莫殿撰陳通直吳知軍申請及蘭溪縣百
姓王宗等狀若將物力十貫或十三貫以上並起和買
除掯最末一分不敷以防詭戶之弊竊緣和買之法止
謂物力富實之家可以科買若併及小戶即是增添夏
税深慮詭戶夾戶之弊未能頓革而貧民下戶先被科
擾且以一縣物力論之統計一萬貫上三等五千貫合
出和買下四等五千貫不出和買今若都以上三等合
出和買之敷均之下四等則是上戶反減舊數下戶便
添輸納其不可一也若以田産只計頃畆起收物力每
畝以若干為則至若干畝即出和買緣經界起税各有
等則以田畝論之有水田有平田有高田以園地論之
有平桑有山桑有陸地有茶地有竹脚有柴樣難以一
例便計頃畝均敷必欲各等隨則分定則是又行經界
情弊愈多爭訴不少未得了絶兼又坊郭營運房廊上
亦有物力每至若干即起和買之數如此均敷則戶眼
倍增丈尺繁碎縣道戶長催科益難其不可二也且以
本州七縣目今所行亦自不同金華蘭溪則四十貫以
上義烏縣則五十貫以上永康武義東陽浦江則三十
貫以上始敷和買行之既久並無詞訟止有蘭溪一縣
王宗等四人今來投狀尋喚上詰問並契勘得蘭溪縣
物力共管物力一百九萬五十四貫其合起和買四十
貫以上人戶計五十四萬三千三百貫其不起物力人
戶計五十四萬六千七百五十一貫即是上戸少于下
戶物力錢三千四百餘貫竊慮日後下戸日增物力不
等今議欲以一縣物力算定湏上等起和買人戸物力
錢與下等不起和買人戸物力錢各要數目中分一般
每三年一次比算如遇下戶物力多于上戶一分以上
即别立物力貫數均定和買每次以十貫上下為率如
蘭溪縣元係四十貫以上即合減作三十五貫上下起
敷庶得關防減免之弊不至走失上戶物力常得均平
即難以限定十貫十三貫之比卻致優減上戶均在戶
戸永遠為害或見今上戶物力與下戶物力數目適已
相等即合依舊更不更改仍乞朝廷申嚴詭戶之禁立
限百日許其首併限滿不首許人陳告以所告田産給
之坐以違制之罪其官戶所置田産偶因前後官稱不
同亦令改正若蒙詳酌依本州所請則上戶物力不至
走失其逐歲和買不過舊數而下戶物力尚有一半惠
及小民比之只掯一分大段不同加之詭戶既嚴必罰
無貸自然可以潛消弊倖不必紛紛以從一切論之實
為允當謹具申轉運衙伏乞詳酌備申朝廷施行
措置武臣關陞狀
今月二十三日准尚書省劄子大小使臣關陞從軍理
任必以戰功為别其從軍者必以實歴為先稍用薦舉
以異于戰功之士等事緣有未盡送某限三日措置申
尚書省今具措置下項湏至申聞者
一在法使臣兩任監當實及六年滿替年三十以上者
到部方與關陞親民昨因紹興九年四川宣撫使申請
隨軍大小使臣理為資任自給到吏部理任差帖印結
日實及六年許免到部就任關陞親民依舊從軍使喚
無朝省付身以二日當一日緣有功人與無功未有旌
别欲乞從軍理任後曾立軍功轉官實及六年依舊許
行關陞外其不曾轉官人亦合依無付身例以二日當
一日
一從軍使臣若在軍未成關陞考任因離軍任州縣諸
司差遣自依外任通理關陞外其偶緣老病不堪披帶
揀汰差充不一務窠闕合行優假欲乞免行關陞止與
通理考任依格陞注差遣
一非從軍在外使臣舊法係合實歴六年乾道七年申
請並于歴過考任内湏要實歴州縣職事或諸司官屬
一任二考方許通理前後任關陞竊慮一能更歴事任
欲乞並要實歴州縣職事或諸司官屬兩任四考通理
六考方行關陞
一宗室許歴外任正欲更練職事近來多注嶽廟差遣
習為廢弛緣乾道元年已有復置宗室監當釐務窠闕
欲乞亦要實歴州縣職事或諸司官屬一任二考通理
四考方行關陞
一武臣薦舉狀止有陞陟任使一等自來僅當功分自
淳熙元年于薦舉武臣陞陟狀内立一兩紙添作舉充
親民任使稍為優異欲乞除從軍入外應武臣六考内
並要陞陟舉狀二紙内舉充親民一紙欲使關陞
一歸正歸朝使臣者不係從軍并釐務差遣既無職掌
合與優假依揀汰人例免行關陞止令吏部通理所歴
考任依格陞注差遣
一所有軍班吏職出身及進納人等關陞已有專法指
揮者並令依舊右謹具申尚書省伏候指揮
集議繁冗虚偽弊事狀
具位某等准尚書省劄子備坐監察御史徐詡奏到繁
冗虚偽弊事七月二十三日三省同奉聖旨令侍從臺
諫兩省官集議申尚書省某等照對本官條具事内有
現行條法該載明備者止合有司檢舉申嚴自不湏集
議外有條法未盡施行未備事件今集議到下項
一中書天下之本不可不清自諸大郡倅收為堂闕加
以有川廣小郡不在此限之文守倅除授益以不均故
有改官後無一日考第而得大郡倅者有作縣以罪罷
而得廣中大郡者其間脚色無瑕疵或曾任繁難大縣
或諸司列薦人往往或注列郡倅或注諸司幹官開僥
倖之門塞公平之路長奔競之風成朋比之私其害莫
大于此臣愚以為職事及監司若大郡守皆湏宰執擇
才進擬其餘中下州軍及大郡倅宜盡發還吏部士大
夫整會官職差遣理雪罪名凡干身計並以通封狀子
遣人于都堂投之一切私禮悉令勿講照對舊法吏部
知州軍運判員闕甚多士大夫依資格注授其經堂除
者號為擢用而在堂窠闕皆是重地要藩守貳選任不
輕士大夫亦以為榮至紹興初舊法不存止憑省記猶
以知州軍二十七闕令吏部注授盡為堂闕蓋吏部注
授則限以資格也堂除則有不問資格者矣然畏指議
防繳駮其不問資格者猶不常有自淳熙二年知州軍
闕盡歸于堂而吏部更無知州軍一闕以待孤寒資格
之人而又有川廣小郡不在此限之文人人盡可干堂
以望州郡使吏部銓法遂為虚設所謂川廣之郡實亦
未嘗分其大小一例與之此公議所以籍籍也至于堂
除通判窠闕發下部者僅十六闕爾今來職事官等若
從吏部申請悉遵舊制諸在京職事未至監察御史以
上履歴尚淺供職未久陳乞外任者不得除監司知州
軍差遣(特旨除授或資序以及者不論)而不用限年除郡之格則知州
軍元係吏部窠闕及川廣小郡合還吏部緣其間職事
官等補外卻有合陳通判之人難以逐一降指揮令吏
部注授通判合以堂除通判處之則堂除通判不可盡
罷乞自三省選定堂除知州軍通判若干員闕外餘闕
令吏部並依格法注授亦足以息奔競之風矣至于士
大夫以通封狀經都堂整會官職差遣理雪罪名凡于
身計亦是舊規自合舉行若私第一切不見賓客恐無
以審觀人材詢訪外事宜遵守淳熙二年指揮大臣日
見賓客有妨治事私第除侍從外其餘呼召取覆等官
每日各止許接見一次實為允當
一修葺城壘調發軍兵修造棟宇皆官吏之職分何有
勞效而特轉官資又轉官者或併轉兩官進職者或併
進三職尤為僥倖任子雖不可裁抑少嚴銓試之法兩
歲或三歲一次兼聞近歲至有代名入試者仍湏場屋
更加嚴密照對修城壁築堤堰營造屋宇已有今年臣
僚起請候經三年委實堅固方許推賞正月十九日奉
旨令屬曹部置籍訖宜令常切稽考轉官進職有濫賞
者御史臺察舉以聞其三年内有損壊者追降所進官
職若任子銓試之法兩歲或三歲一試試期太遠祖宗
立法每歲銓試春秋兩次今已併為一次矣十人取七
今已減為兩人取一矣去歲大吏奏薦文臣二百二十
八人武臣乃一千三百九十二人前歲科舉特奏名進
士亦三百三十八人則文武任子自為不多若更展銓
試則正奏名進士第五甲人赴銓試者亦令又展三年
是隂殿其一舉矣此不必議也至武臣呈試與銓試同
銓試自宰執子弟以降皆不得用恩例幸免呈試并戶
部催綱承受𣙜貨務號簿官隨逐奉使與接送館伴下
官屬之類夤緣免試此不可不革也就使不習弓馬亦
當試以刑法書算如人吏試補之比其奉使出疆雖曰
稍勞而文臣未出官人奉使所辟差者亦不免銓試也
乞自今文武一例不許免試武臣累試不中亦依文臣
限年四十許參部授殘零在本等人名次之下乃為至
當其餘代名入試之禁今年二月已降指揮依吏部措
置先召保識官二員委保正身不是代名入試日責書
鋪識認狀特立賞格重行斷罪不湏更用簾試虚文每
歲更令有司常切申嚴施行
一方今天下雖並侈靡而輦轂之下為最甚四方來觀
歸而效之惟恐不及宜命多聞有識之士編緝法令而
參之以禮凡室廬車服冠婚喪祭燕饗餽遺皆立為定
式自成一編如司馬氏書儀及諭俗書之類頒而行之
但先治都城之内風俗既變則四方無不從矣照對淳
熙三年十月十六日已降指揮禁約奢侈踰制事件行
在專委臨安守臣嚴切禁止斷在必行如有違戾令御
史臺覺察彈奏先次將守臣重行責罰其犯人依條斷
罪追賞有官人取旨施行外路州軍依此仍委監司覺
察按劾多出文榜曉諭緣銷金鋪翠服用僭侈自有禁
令其屋宇器皿首飾下至鞍轡繖轎皆有定制非不嚴
切然風俗侈靡未能類革竊見前代及本朝皆有誡諭
風俗之詔若特降明詔俾四方士大夫之家欽承旨意
務遵禮法皆事純儉則閭巷小民久當自化風俗其何
患不易哉右謹具申尚書省謹狀
又
准尚書省劄子備坐監察御史齊慶胄奏到繁冗虚偽
弊事七月十三日三省同奉聖旨令侍從臺諫兩省官
集議申尚書省某等照對本官條具事内有現行條法
該載明備者止合有司檢舉申嚴自不湏集議外有條
法未盡施行未備事件今集議到下項
一塞上書捧香之門嚴吏職門客之格凡曰給使不許
其貨賣凡曰異姓必覈其服屬照對上書補官係朝廷
一時特恩即不常有吏職補官自有逐司立究年限條
格宰執并兩府使相遇大禮許奏門客係登仕郎不理
選限外大禮聖節生辰太上皇后殿奏補使臣各四人
皇后殿各二人陳乞回授與本家門客并進奉人逐時
特降指揮門客進士補將仕郎主管進奉人即謂之捧
香並係舊法亦無可議之數緣在法諸后妃諸王公主
内命婦蔭補親屬如父祖曾仕文資(謂朝奉郎以上)或身曾得
文解(免解同)而願就文資者聽餘並于班行内安排其門
客進士即非親屬但以進士之名直授文資物議以為
反優于有服親屬若令上件門客如曾得文解者聽乞
文資方為允當其給使補官係宰相執政官反依執政
官合得入流減年之人淳熙三年十二月十六日已降
指揮並依舊法緣今來所請係謂以賄賂得之者乞令
法守檢坐條法約束如今後有犯務在必行其異姓補
官淳熙三年九月二十八日已降指揮臣僚奏薦異姓
恩澤並畫出中外所親姓名服圖及升朝二員委保繳
連奏狀下部騐實緣内命婦以上奏補異姓既不召保
若令被蔭人供具服圖連家狀繳奏亦為允當
一重祠禄之命照對陳乞宫觀已有立定條法知縣資
序人不許過兩次知州資序年六十以上更許兩次知
縣資序以下許陳乞嶽廟一次郡守年七十聽自陳乞
宫觀知縣縣令審察不才許授宫觀嶽廟現任通判癃
老疾病之人許差宫觀知縣廵尉癃老不職許差嶽廟
已有累降指揮自合遵守若通判已下現任癃老疾病
不職與差宫觀嶽廟者更令將在任歴過日月通理宫
觀嶽廟之任滿罷庶得不至虚費祠廩少隆于合格宫
觀嶽廟之人
一罷添置之員有以不釐務通判陳乞改為釐務者軍
夫實未嘗娶其女曰異姓之親實未嘗有姻婭者照對
上件自有立定條法召升朝官委保及州軍等處結罪
保明所保不實者與犯人同罪近來朝廷有孫恩愬姚
康朝等冒受行遣宜令有司取所犯案連抄節鏤板行
下州軍常切覺察施行
一豁虚文之籍商税房園錢帛雨水之帳類非確實之
數又如應在之錢榖上下舉知其無有而載之赤歴常
占虚數逃亡之苖税保伍既不可以備償而載之版簿
照對諸色帳狀州委司法轉運司置主管帳司官而戶
部總于在曹通于金部會于比部盖自國朝三司以來
有此所以勾稽檢轄不可暫廢如應在錢物並是州部
經常之數間有名存而實廢者緣監司以應在虚數妄
行剗刷指為贏餘是致州郡有受弊去處但令監司不
得以應在虛數剗刷此弊自除逃亡苖税亦是州縣常
賦之數其不可去者恐失元管税額以待流移之人復
業也緣州縣不曾倚閣將逃戶稅賦便攤在其他典買
得業人戸下或勒令催科戶長乃耆保抱納是致民戶
有受弊去處但令州縣覈實逃亡税苖合行倚閣者依
條倚閣則此弊自除矣
一抑搢紳奔競照對奔競之風從古為患未仕之覓舉
已仕之干薦自媒求譽廉恥道喪此蓋未易以刑罰禁
戢惟在奬拔恬退之士有以激勵而消之昔仁宗皇帝
患搢紳奔競諭近臣曰恬退守道者旌擢則躁求者自
當知恥是時宰相文彥博宋庠等舉張環吕公著等皆
被擢用王旦為宰相以張師德文學高第兩至其門干
謁即不肯遽用為知制誥其言曰以戒貪進激澆薄故
也仰惟聖朝但得遵用仁祖之訓而羣臣悉守王旦之
言以裁抑奔競亦何患其不悛改哉右謹具申尚書省
謹狀
集議前宰執舉官奏狀
臣等竊惟國朝始制選人改官之法自大中祥符之年
中外陞朝官每歲皆得舉薦置籍中書嘉祐四年仁宗
皇帝乃召諸路帥守監司各舉所部人材而前兩府臣
僚則許通舉内外不問所部也神宗元豐五年遂定會
任宰相執政官歲舉改官五人載在令甲至今行之誠
以天下之士入仕之初多為選人改官之後寢致朝列
以三歲科舉與夫郊祀奏補之數均之逐歲改官之員
不啻裁減其半若不設薦舉則才能無以著見若不限
員數則進取無以節抑又慮帥守監司有所知而未盡
前宰相執政官者天子嘗與之共天下之政也故委以
求天下之才當時詔旨正謂才行之士尚有遺滯而已
然前宰相執政雖得不拘内外薦舉而所舉之人又湏
兼用所部職司一員始得磨勘改秩此祖宗舊章參考
互察最為嚴備以成一代之制也看詳臣僚申請欲令
前宰相歲舉一人前執政兩歲薦一人賜以召對即行
改秩而罷其愚謬以議舉者之罰臣等以為歲貢而有
定員所以為常法而開平進之門也限以舉者五人則
足以參考互察矣召對而改秩此人主之異恩也若臣
下得以歲舉焉又不限以五人之數則獨薦而改官者
將無歲不有其可以為異恩乎雖曰罷其愚謬竊見罷
者之少未若改者之多也夫以選人改官之微在仕進
之階其事為甚重故引見于廷欲示恩出于上猶進士
唱名命官之比而必待人主登之殿陛自擇其才則是
屈至尊而下行銓選之事非特舉者之不足信百官有
司尚誰信哉至于薦舉之間干託請求之弊法令具在
此諫官御史司公議者所宜察也故臣等以為姑仍舊
法為便乞聖慈特賜詳酌施行
蔡洗等集議安南國奏狀
臣等具位准尚書省劄子安南國李天祚追贈及其子
李龍&KR2686;合襲封事五月十四日三省樞密院同奉聖旨
令侍從臺諫兩省官同共議定聞奏者右臣等竊惟國
朝故事待蕃夷之禮最為詳備若高麗嗣子則待其請
命然後封以為高麗國王若占城三佛齊闍婆諸國則
待其入貢而遂以為本國王惟是奉命安南甚有次第
其始嗣立則封交趾郡王中間數年以後則封南平王
及其身後則追贈南越王自太祖太宗至于累朝必加
三命未之或改者蓋以安南本交州内地實吾藩鎮因
仍世襲使護安南一道非他外邦自有土地人民不盡
臣之比也所以漸次封爵時示恩榮其羇縻制御之道
不得不然今來李天祚既薨其子龍&KR2686;嗣襲自合遵用
祖宗舊章以行封爵恭惟聖慈淵慮乃使臣等定議豈
以淳熙元年曾以天祚為安南國王已有國名疑其禮
亦異數故耶臣等聞朝廷昨以安南國王命天祚者初
非其國抗章有請特以貢獻馴象方物守藩歲久錫之
此名以寵天祚而已安南本都護之稱非可名國而南
越之封甚大自漢以來用之則天祚既沒宜用典故追
贈南越王可也其子龍&KR2686;雖云嗣襲然未有功勲亦宜
只遵典故所加節越官稱初封交趾郡王庶為允當若
朝廷謂已曾錫之安南國名不可虚設則宜去其安南
都護稍加以為知安南國事足矣蓋高麗嗣子每次亦
稱權知高麗國事上表此其據也彼或祈乞但令廣西
弔祭監司明諭此意候他時職貢不闕續當賜安南國
王真命不復更封南平王矣如此則昨所賜安南國名
姑以易南平王之號猶湏身後始得封為南越上不失
祖宗漸進之意下足以盡羇縻制御之道而于我之事
體無所虧損彼之名稱無所鐫改似為可行不易之論
若便欲使其子嗣襲封王位而襃贈天祚别以師傳之
官且加美諡則是朝廷自變其禮而不以藩鎮小夷待
之驟與外國諸蕃一同不知既襲王爵數年之後卻加
以是何恩數其將遂以南越王與之乎此不可不過為
之慮也臣等所議如前惟聖主擇焉謹錄奏聞伏候敕
旨
准三省帖子今月初一日赴都堂集議右某等近奏聖
旨集議安南國追贈襲封事已連書具奏緣某等所議
並是考據典故委曲詳備别無未盡事理所有國名係
已帶知安南國事即非遽有奪其王爵欲俟他日職貢
不闕然後加封庶使外夷明知祖宗以來封爵次第不
至别有覬望所議如前謹具申三省樞密院伏乞照會
謹狀
辭召赴行在狀
右臣今月十一日准尚書省劄子正月十七日三省同
奉聖旨臣某召赴行在者臣欽聞嚴命悚懼無所伏念
臣資性疎直學識淺陋荷陛下拔于衆人之中躐寘從
班曾不能效尺寸之功圖報聖恩于萬一昨者出守輔
郡繼移閩嶠二年之間罔有善政惟知奉行法令未至
曠瘝而已然臣齒髮寖衰心志不逮比常冒貢危衷祈
就閒散天聽高遠尚閟俞音方欲少俟兩月再伸誠懇
敢意遽蒙收召俾覲闕廷仰惟聖神念舊未忍棄捐在
于愚分實深驚愧伏願皇帝陞下察臣癯瘁戒在貪榮
憐臣樸忠非有避事敷求名德之彦使造内朝檢會臣
前來奏請畀臣在外宫祠一次下以全微臣易退之私
義上以副睿主難才之公心臣則萬幸臣除已將建寧
府事交割以與次官一面起發前去信衢州以來聽候
指揮外謹錄奏聞伏候敕旨
辭起軍轉官狀
臣伏覩進奏院報閏九月二十八日樞密院奏兩浙福
建江東路諸州軍起發禁軍士兵赴逐處教閱守臣以
人數多寡參酌推賞數内臣係奉聖旨特轉一官者臣
欽奉恩命驚懼無所竊惟國朝軍制之密凡曰禁兵雖
募于方州而皆籍于右府故守臣號為知其軍事而已
是州郡之兵實環衛之旅寓糧者也聖神御宇屬意武
事近年以來又命選擇日加練閱紀律明備虎符既下
津置起發守臣職也道途無虞部押之官蓋受賞矣聖
恩優厚併及臣等顧臣何功之有遽此僥冒況昨降指
揮止俟春暖類當發還若一二年間再或戍役則為守
者動有希覬之心臣恐自爾賞過乎與也方陛下綜覈
名實大明黜陟之秋如臣守州叨備侍從義當體國内
省無庸豈敢虚受兼臣昨因降秩歲月未滿驟有遷轉
尤不遑安欲望聖慈留此以勵軍中效命之士推此以
待天下立功之人則臣區區愚忠受賜一也所有臣特
轉一官恩命乞不施行不勝幸甚干冒宸嚴臣無任瞻
天望聖激切屏營之至謹錄奏聞伏候敕旨
辭免奉使回轉官狀
右臣准尚書省劄子以臣奉使回程四月二十三日三
省同奉聖旨轉一官者臣仰惟聖神在御務廣至仁聘
問之交是為常禮如臣不肖叨預從班曾何補于事功
實坐縻于歲月暫將明命臣之職也初無專對之勞可
冒信賞伏望皇帝陛下曲回天造特寢誤恩察臣粗守
樸忠憐臣素無矯偽姑以舊典推以官屬俾臣且仍故
秩以效尺寸庶稍安于愚分期不負于聖知所有恩命
臣未敢祗受臣無任祈天望聖激切屏營之至謹錄奏
聞伏候敕旨
辭待制與郡狀
臣恭聞恩命跼蹐靡遑伏念臣以寒遠之蹤荷聖神之
眷擢寘從班俯仰再歲技能短拙曲賜并容議論迂疎
每蒙奬與惟自叨逾過甚筋力弗任已具丐閒之章方
欲朝夕上列敢期天造尚使治民碎骨縻軀未知報塞
惟是西清次對之職禮秩優厚守符重寄懼弗克堪伏
望皇帝陛下推天地從欲之仁擴日月必照之施憐臣
粗守樸忠素無矯偽收還職名之命改授一在外宫觀
差遣庶幾愚分稍安免致清議臣無任隕越之至
辭龍圖閣學士狀
右臣准尚書省劄子八月十二日三省同奉聖旨除臣
龍圖閣學士與郡者臣聞命過優震懼無已伏念臣猥
以凡庸久玷從列蒙聖知為甚異荷恩渥為至隆玩歲
愒日尸位素餐自知既明冒昩有請陛下天地父母之
仁未忍捐棄倘欲徇其私志畀以承流宣化之任在臣
愚分已為叨逾惟龍圖祕職首冠西清稽之故事則非
賢逹而罔居質之近制則湏功勤而乃授豈臣猥瑣所
可克承至于郡寄臣欲自效則不敢辭伏望皇帝陛下
洪覆無私大明旁燭收還宸渙以穆師言或乞依昨降
指揮檢會臣前來除臣日職名依舊帶行庶幾不至過
有僥倖以明聖朝選授之公以全下臣知止之義臣無
任祈天望聖激切屏營之至謹錄奏聞伏候敕旨
辭除權吏部侍郎奏狀
右臣伏准尚書省劄子二月二十五日三省同奉聖旨
韓某可除權吏部侍郎日下供職者臣聞命震驚罔知
所措伏念臣稟資愚戇賦分竒窮五叨宰掾之華九閱
歲躔之換比更憂患尤覺病衰逮兹隸職之期年不勝
曠官而愒日方欲自祈于遠外敢期忽被于襃遷揆之
私誼則非宜質之公論則未稱況准銓部尤號劇曹倘
微通鍊之才曷任甄平之寄伏望皇帝陛下曲垂淵鑒
俯亮危誠别求當代之俊髦以副一時之器使籲天之
切請命惟期臣無任祈天望聖激切屏營之至謹錄奏
聞伏候敕旨
再辭奏狀
右臣准尚書省劄子以臣辭免除權吏部侍郎恩命奉
聖旨不允者臣以疎遠迂陋之質家世荷國厚恩今蒙
陛下拔擢俾列貳卿在臣么麽可謂榮遇不當固有辭
避重念臣才力不能逾人學問無以異衆自還宰士之
例復承詞掖之虚狂言屢發而每被矜容孤蹤久滯而
尤加軫惻然羣彦方疑于去就而微臣獨冐于遷除雖
夙恃于聖知恐難免于衆議況班列之中多有在臣上
者遽兹超躐尤不遑安伏望皇帝陛下廓天地之量迴
日月之明察臣粗守樸忠憐臣素祈静退收還成命改
畀真材使之宣力于四方尚能仰答于鴻造臣無任祈
天望聖激切屏營之至所有恩命未敢祇受謹錄奏聞
伏候敕旨
辭免除吏部侍郎狀
右臣准尚書省劄子五月十二日三省同奉聖旨韓某
可除吏部侍郎日下供職者有命自天措躬無地伏念
臣賦才甚下造學不優一辭州縣之勞四冒臺省之入
孰云末路誤簡聖知敘流品于三銓粗叨滿歲暢威靈
于萬里謹止踰時尺寸靡長毫分何補徒懷中憤之激
妄意事功之期丹陛獻言但為昨日黃扉受寵乃不崇
朝雖大君欲礪于庶工然微臣敢尸于異數伏望皇帝
陛下推此施以待天下豪傑之士擴此意以收海内智
謀之臣將力置于中興宜坐屈于羣策若愚慮獲伸于
一得則榮名何在于九遷曲軫危衷姑仍舊列惟有忱
辭之自竭尚祈淵聽之可回庶俾厚恩不為虚受臣無
任祈天望聖激切屏營之至謹錄奏聞伏候敕旨
辭除權吏部尚書狀
右臣准尚書省劄子五月二十二日三省同奉聖旨除
臣權吏部尚書日下供職者臣聞命自天措躬無所伏
念臣去國雖更于再歲承流尚玷于兩州課其治狀則
無以逾人省其廉隅則第知守已夙被聖神之眷躐躋
侍從之聯豈其記憐于九重之中遂蒙收召于千里之
外内朝賜覲粗陳狂瞽之言天聽不違曲賜襃嘉之訓
竊懷尺寸區區獻忠之意敢有絲毫汲汲幸進之心乃
奉殊恩寵班常伯矧是三銓之長實司羣吏之成雖往
歲暫冒于攝承而一旦遽膺于遷陟顧賢能之在列且
雋傑之尚多揣其分義則非宜稽之公議為可畏伏望
皇帝陛下俯全舊物特軫鴻慈還渥渙于誤頒柬真才
而擢任有如愚陋俾以退閒庶幾微臣志盡自知之明
仰副聖朝官無虚受之義臣不勝願幸所有恩命臣未
敢祇受謹錄奏聞伏候敕旨
辭吏部尚書狀
右某准尚書省劄子十一月二日三省同奉聖旨韓某
可除吏部尚書日下供職者臣聞命震驚罔知攸措伏
念臣稟資駑下賦性拙疎技能不異于衆人問學無聞
于當世自簉周行之列親逢上主之興攝詞命于西垣
薦承睿奬濫銓衡于文部益荷聖知承流兩郡而初無
撫字之功錫命九關而復被招徠之寵逮膺常伯曾未
踰年徒以世受國恩幼循家訓服其職業之間者罔敢
避怨獻于聰明之下者每務盡忠雖乾坤之大無所不
容然螻蟻之微退輒自懼豈期冀幸乃冒為真惟念臣
早歲驅馳固有功名之願中年遭遇實無爵禄之懷儻
臣言得用于明時則臣志已攄于平日至于假臣之過
分適以重臣之不安伏望皇帝陛下曲軫至仁特收成
渙俾臣姑仍舊職亦足副于使令容臣少效微勞庶以
逃于謗戾所有恩命臣不敢祇受臣無任祈天望聖激
切屏營之至謹錄奏聞伏候敕旨
薦張竑周坰狀
具位准吏部牒節文四月三日同奉聖旨令侍從臺
諫兩省官參照資序差格不以内外雜舉監司郡守
歲各五人保舉官及五員以上列銜共奏明言所舉
人有何政績才術八月七日三省同奉聖旨保舉官
限五員以上列銜共奏竊恐各有所知難以同共論
薦可依元議亦聽獨銜歲舉監司若郡守共貳人者
右臣伏覩朝奉郎大理正張竑疏通明敏才術有餘昨
任義烏知縣即有能聲本路監司薦聞審察除監登聞
檢院改差通判信州權南康軍備著政績又為諸司列
薦特轉一官且被召命蒙恩授以司農寺丞繼遷今任
雖理財治獄悉有可觀殊未究其所長又伏覩奉議郎
主管台州崇道觀周坰性資介直臨事嚴明昨知弋陽
縣本縣寄居豪強例不肯輸折帛錢脅持官吏只納本
色坰一切摧抑不避衆怨舊弊悉除繼移祁門休寧兩
縣催科有法辦集先期所斷訟獄人服其平並無翻訴
臣時為轉運判官親見其事曾任隨州通判經理邊郡
深究利病特以流寓家貧久就祠禄貳人者皆可任監
司或繁劇郡守如蒙朝廷擢用後不如所舉臣甘被欺
罔之罪謹錄奏聞伏候敕旨
薦崇安建陽兩知縣狀
具位檢准淳熙元年八月二十三日勅臣僚上言命
監司郡守精察所部縣令留意民事政有實迹公共
論薦三省同奉聖旨依奏者
右臣等照對本府諸縣内崇安建陽最為衝要民頑吏
猾前後知縣持身不謹馭下無術少有終任不致訴訟
其間留意民事政有實跡應得前項指揮者臣等不敢
隠默臣伏見承事郎知崇安縣事王齊輿遇事明敏律
已廉恪斷決訟牒無不中理本路州縣皆重鹽綱以為
歲計齊輿自到任搬運鹽綱措置出賣深村窮鄉皆賣
官鹽而勸諭有方略無科擾發納本府窠名及諸司錢
物悉皆了辦募到上戶興修水利開成星王陂堰灌溉
民田四千餘畆皆是衆戸樂然雇夫不曾費用分文官
錢及強有敷歛又伏見奉議郎知建陽事黃中立臨政
寬和而事皆無闕禁制盗賊摧抑健訟了納前官欠負
摏辦逐歲支費計置錢本搬運鹽綱小大並舉本路諸
州軍今年起發禁軍土兵無不經由本縣中立去替有
日而能預備錢糧批請劵食日有支費百色應辦悉無
科擾其王齊輿黃中立二人委有上件政績在任滿替
並無綰繫不了事件臣某謬叨郡寄稽考並皆詣實臣
自得係前知建寧府事今來復領漕計臣儔係在本府
置司公共審究備見不誣敢具奏聞伏望聖慈特賜旌
擢以為能吏之勸如逐人後犯入已贓臣等並甘同罪
謹錄奏聞伏候敕旨
舉蘇嶠自代狀
具位某准令諸侍從授訖三日内舉官一員充自代者
右臣伏覩右朝奉郎尚書吏部員外郎蘇嶠議論堅明
操履純正名臣之裔綽有典刑臣實不如舉以自代謹
錄奏聞伏候敕旨
應詔舉所知狀
具位某准尚書省劄子節文詔臺誎侍從各舉所知一
二人疏其事實可以充是何職任八月二十三日三省
同奉聖旨依奏者今具如後一左奉議郎前權發遣信
州軍州事王師愈曾任潭州長沙知縣委有政績諸司
列薦繼為嚴信兩郡戢吏愛民不擾而辦治持論疏通
恥為無用之學堪充郎官以上職任一右宣教郎新差
通判隨州軍州事周炯曾任信州弋陽知縣摧抑豪強
不避怨謗繼移祁門休寧兩縣持身廉介遇事嚴明吏
畏而民愛催科並依省限先足堪充郡守監司職任一
左文林郎兩浙路轉運司幹辦公事崔敦詩服勤州縣
不廢古文所撰國朝鐃歌鼓吹曲筆力雄健有唐柳宗
元風又嘗為資治通鑑要覽七十卷貫穿該洽議論醇
正堪充館閣職任右臣所舉並是詣實謹錄奏聞伏候
敕旨
舉傅自得自代狀
右臣伏覩具官傅自得元祐曾任中書傅堯俞之後靖
康首立死節傅察之子敏于文詞通于政事久歴郡守
監司備著風力曾為吏部郎官熟知銓選臣實不如舉
以自代
舉朱熹自代狀
具位某准格諸侍從授訖三日内舉官一員充自代者
右臣伏覩左迪功郎前差充樞密院編修官朱熹氣質
端方議論通亮安貧守道力學能文雖累有召命而熹
以禄不及親未肯出仕方今奔競成俗熹之廉退所宜
奬擢臣實不如舉以自代謹錄奏聞伏候敕旨
舉郭見義自代狀
右臣伏覩朝奉郎權發遣光化軍郭見義器資純厚力
學能文超于世家早登科第而恬于進取累任遠地務
以職業自修不事虚名時無知者臣實不如舉以自代
凌風亭事狀
建安邑治在郡城之東岡地極高爽聽事之西偏舊有
南山堂山見于廡背纔髣髴也堂下有繚垣毁其西南
隅築以為凌風亭亭之基僅八尺其宇析一以為三然
其高視民居官舍如在井底皆不能為障始盡見南山
之麓而城西諸峯矗如連帷平遠散漫尤為可愛長林
巨坂映帶斜横凡一郡之山得其過半矣前直子城之
濠水面演迆蓋數百步如大川也時則蒔桃李架酴醿
為三楹道而登亭前臨溪山後俯花木官居無以晤語
朝夕之暇遊無時焉以其工築之小不足記且不可以
圖畫傳也因書其狀用求詩于好事者
南澗甲乙稿卷九
