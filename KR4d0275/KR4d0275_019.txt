南澗甲乙稿卷十九
宋韓元吉撰
碑
東嶽廟碑
嶽之涖中國五惟岱宗位東其德在仁其職生養以應
夫出乎震者三代命祀齊魯大邦得以望而致祭非其
地也他諸侯雖禮備莫敢越焉自秦漢一四海無有遠
邇畢為郡縣凡山川不在其境禱祠之盛猶或舉之而
隂騭降監廟而徧天下者亦惟是東嶽為然宋興三葉
升中告成册以帝號由是冠服宮室率用王者之制蓋
古者以神事山川以鬼事宗廟其曰嶽瀆視公侯者特
其牲牢豆籩等用而已壇壝有地非必廟為也去古旣
遠事神之儀悉務鬼享故雖山川而築宫肖像動與人
埓土木崇麗至擬于明堂太室無甚媿者將禮與時變
其致力于神當如是耶泉州故有東嶽廟附于開元觀
之側規制狹陋紹興二十一年郡人相與謀曰吾州在
閩越東南負山瀕海自五季而後未嘗見兵火雖列聖
臨御澤濊而德洽豈繄明神實隂相之其曷以報宜廟
之宇一新焉乃卜地于城東之山是土也溽而甚黃俗
號黃山或曰皇者黃也而麓有大石高且百尺相地者
言去此則可以廟矣民趨之劂鋤剗夷老稚奮力不日
而坦焉平壤遂以為前殿基刓高培薄順其形勢以楹
計之屋且百區山靈瀆鬼儼列異狀社公土母拱挹後
先祈年有方司命有屬巍壇中峙六廟外闢璇題丹碧
跂翼煥爛使望而進者肅然𢥠懼如有執死生禍福之
籍在左右遂為一邦神祠之冠經始于是年四月而休
工于二十七年八月之望縻緡錢十有四萬閱歲而後
成噫亦勤矣先是右朝請大夫張君汝錫首施錢五千
緡以唱郡人施者既集而張君即世其子壻右朝奉大
夫韓君習實始終之凡廟之位置高下與夫費用之出
納工役之巨細皆韓君力也逮兹二十年海無飄風里
無鳴枹稉稌露委疫癘不作而泉之俗利賈而業儒蠻
艘獠舶歲以時蔇旣富而安野有弦歌士皆詩書文雅
是厲踵屬通顯民之幸神賜者不懈益虔于是請書其
事于石因為作祀神之章俾聲于廟而碑焉其辭曰
神之徠兮自東驅列缺兮馭靊霳玉策照耀兮石䃭穹
崇巖巖在望兮粤與魯同若木出日兮丹崖火融嗟泉
之陽兮旣新我宮鈞天兮帝所百祇衛兮萬靈從坎鼓
兮鏜鐘蔚馨白兮茘紅蠔羞于鐭兮菄薦于壅山無毒
螫兮海無颶風蠻賨委路兮卉衣蒙茸蠱消厲息兮歲
仍屢豐發德大兮靡有不通民趨于宫兮惟成在中猗
千萬歲兮神施亡窮
蘇文定公祠碑
歙之績溪縣西隅有亭曰翠眉不知其何人作也前則
二小山對出自亭而望嫵然如眉地勢平衍林木茂蔚
元豐末蘇文定公為縣愛其幽清時往遊焉賦詩其上
公去而邑人思之卽亭為祠中更黨籍禁錮之餘書毁
跡滅重為宼攘之厄井邑蕩然公之遺翰了無在者紹
興中好事者餙縣廨一堂名以景蘇後令曹訓刻公在
績溪所為詩三十六篇于石而摩公之像于亭歲月寖
久棟宇弗支淳熙十年公之曾孫祕閣修撰諤為江南
東路轉運副使按行邑中來拜祠下出俸錢付縣吏曰
修之勿以煩民也時奉議郎宣城虞儔方祇縣事愧而
謝曰此令之職也昨為令者以頻歲捄荒故未能及儔
至甫幾月爾固將及之其敢用公之私錢某適以行役
過縣儔道其所以且願得文以為之記其明年來曰祠
成久矣闢亭為四楹得家廟夲别繪公像于巾前為軒
檻以面兩山後為便舍以待遊者以公之愛其處規制
仍舊不敢侈也夫公之名滿天下而文章誦于四夷功
烈論議且載信史豈須記而後傳蓋績溪在江左巖邑
也公之為令僅以半載而邑人至今乃不忘則其道德
所加必有未施信而民信之者矣雖然公之對制策當
仁祖朝已負敢言之氣而幾見黜于有司驅馳州縣不
得用于臺閣者踰二十年逮東坡先生以詩得罪公亦
坐貶于筠起廢而來績溪則旣五十矣自是始還曾不
數年任言責司翰墨以翊政路而登門下省則向之忌
嫉于公而蹭蹬不偶者未足為公嘆也昔公自蜀入京
師縱觀山河之雄宮闕之壯上書韓太尉實自比司馬
遷欲求天下之奇聞壯觀以激發其志氣顧以一縣之
微一亭之小耳目所寓未厭而樂之何哉公嘗有言曰
天下之樂無窮而以適意為悦方其得意萬物無以易
之其斯之謂歟今虞君之政惓惓慕公而徇民之思以
志于公所遊之地則績溪者殆公之桐鄉也故某摭民
之謠以為祀神之章俾歲時酹公而歌焉其詞曰
公之居兮岷峨西懷欒坡兮家具茨翠眉之山兮何足
以嬉公之來兮崑崙丘大江注兮九河流翠眉之水兮
何足以游嗟公視于天壤兮等于浮漚擾擾萬類兮是
惟蜉蝣撫兹百里兮曾何異于九州剖折獄訟兮亦吾
廟謀不為此棄兮詎為彼留金閨兮玉堂調神鼎兮輔
巖廊朝臨汝水兮暮棲海康榮枯貴賤兮公以為常藐
祠庭兮山之左杉千章兮竹萬个公之去來兮世莫可
期慘雲車兮斯人是思
處州東巖梁氏祠堂碑銘
政和中四方無虞士大夫緣餙儒雅無有遠邇以歌詠
太平為事是時處州麗水縣梁君生四子矣皆舉進士
馳聲學校間一日有善擊劒者過其門君獨留之命諸
子習焉蓋鄉閭莫不非笑之君亦憮然太息曰是固匪
俗子所知天下將勤于兵吾懼子孫之不免也越數年
盜起青溪覆郡縣二浙大擾而君不幸已死諸子嶷嶷
有立謀率衆拒賊以成父志而第二子將者偉岸鬒須
眉尚氣節乃挾守禦策干郡太守不能用當宣和之三
年也臘賊之黨洪載果道松楊襲據郡城刦取大家財
散以募衆乂以妖術蠱郡民置圓鏡案上曰可以照人
罪業即毆出肆屠戮麗水凡十鄉其七已悚聽載命惟
梁氏所居曰懿德與其鄰宣慈應和二鄉猶恃其兄弟
不肯附賊而賊欲下取温州聞梁氏之季曰惠者尤知
書識戰鬭即遣僧道珍來曰能助我無憂富貴惠不聽
乃拘惠妻之父李生而命李之子要說逾切惠叱去之
載大怒因害李生而潛兵夜犯懿德道險阻至則黎明
衆得遁匿廬舍悉被焚將兄弟謀曰賊勢張矣白其母
盡傾其家貲募壯士得千人即所居七里而近有山曰
柬巖保焉東巖者四面斗絶緣崖為門上則泉壤甚沃
草木可蔽隱有浮屠之舍曰定香自唐開元末士人避
袁晁之難嘗棲之乾符中和間羣盗繼作章承趣亦固
守其上一鄉獲全俗謂之赤石樓承趣廟食焉故三鄉
之民皆來歸推將為部領列保伍定賞罰凛凛若官府
雖里中惡少年皆帖然莫敢為暴載數遣衆來攻將常
指麾坐守而惠與伯仲齊驅出戰鄉民之健者王墳任
祖輩鼓而從之閱三月亡慮二十戰我軍徂擊輒大勝
斬首二千級而惠年最壯勇亦甚身被十數創屢潰圍
而出賊終不能下至今鄉人過其地必手加額曰此梁
諸郎戰處也載聞有王師來欲逃于海而温已嚴守備
且畏義乘其後遂就降納賂于監軍童貫得美官會别
命守臣至始以東巖事上之為貫所抑建炎初倪從慶
嘯亂于衢部使者請將兄弟俱行乃奏其前後功朝廷
命將文資而賞惠以武爵惠不肯就然鄉民用是德其
兄弟而州縣亦敬異之時四方兵興遇有盗賊擾及軍
旅事郡必召而咨焉將後為興化軍莆田縣主簿以卒
而惠不復仕因大聚圖史萃雋秀以教其子弟紹興甲
戌歲及見其子安世登進士第里閭以為榮好事者嘗
纂其事為東巖錄且欲為梁氏父子立祠巖上久矣淳
熙四年安世自大農丞出守紹州書來請曰東巖之績
吾州戶知之也向使先大父無先見之明則子弟安知
習武事祖母顧吝其財則諸父無以募士先君子不力
戰以成功則三鄉殆為魚肉童稚可親文墨哉今五十
年矣俾後世無傳安世則有罪故願得君之文以揭于
定香祠下某嘗官于麗水多識其賢士大夫知其事為
不誣也蓋古者能禦大菑捍大難在禮法得祀在史得
書在功庸得銘今梁氏忠孝義烈見于父祖而子孫寖
顯且大其家當書無疑然自韶州之中科第也其宗族
與其鄉之士子莫不競于學往往踵預賓薦主簿之子
季安亦首貢國子連三進士牓有登名者則梁氏隂德
可既耶因為碑之而繼以銘梁君諱宗善字明世其長
子曰先字信甫次字新之三曰錫字聖與季字民懷其
母為潘姓皆預于祠者銘曰
天之蓋高險不可升地之險耶矗為丘陵匪人當之險
亦何恃劍門峨峨失則平地甌粤之山有石巉巖與天
比崇奠于東南宼攘鴟張嘯凶我鄉孰為隄防蔽其井
疆烈烈梁君智則先見時方尚文教子以戰子承義方
昆令季強屹如金湯民用不傷長戟一呼其從如雲襁
負而登蟻聚蜂屯既遏其攻折其犇衝畏我其乘不下
于東三月之捷不世之利我耕爾桑食則以祭禄不報
功天道罔愆有孫而賢貴富其聯繄德之積豈惟戰多
勒銘山顚其永不磨
連公墓碑
宣和五年故寳文閣學士連公諱南夫以祕書省校書
郎假太常少卿賀女眞來年正月會金使李靖來告太
祖之喪朝廷遂除公接送伴改命為祭奠弔慰使公前
以面對更京秩天子記其才氣可用而蔡攸方領樞密
隂忌之大臣亦謂敵有喪可以虚聲動者欲稍變契丹
舊儀合祭弔兩使為一且詔公吾所奉賞設金繒與借
糧米皆巳副金人之需而西京應蔚奉聖歸化儒媯等
州逮今未交宜開諭交取以來公不敢辭至敵果以祭
弔竝聘為言公從容對曰告哀使僅留三日爾朝廷亟
欲報命故因某送伴而遣殆有司失照例非有意也所
議漫不答反以納張覺與燕山之民有所誚詰公慷慨
復曰夲朝兵將蓋多何至須一張覺燕民之來稍衆未
盡見爾論辯不屈遂成禮而歸歸即為上言敵好不可
保也朝廷所仰大將則郭藥師兵則常勝軍比年軍政
不修新邊無河山之阻而糧食未均薊州卒有羸餓河
朔馬羣盡空無留良焉願選中國將帥以制藥師練中
國士卒以制常勝軍因面奏劉延慶敗十萬衆皆童貫
賞罰不明至其遁走且厚幣以易雲中而以捷奏乞斬
貫延慶以謝天下然城池不堅器械不利敵有輕視中
國心不一二年將不遺餘力而來矣徽宗皇帝聞公言
大駭盡以所論付樞密院宣撫司而攸貫之徒皆切齒
也始公道遷祕書郎既還遷起居舍人七年三月遂拜
中書舍人言者觀望大臣詆公為不職除右文殿修撰
知慶源府公曰慶源在河北正宣撫所隸何可居撾登
聞鼓論其事願易他所即改濠州淮南小郡也而言者
志未逞復謂公謝表有譏訕降一秩是歲十二月敵果
率衆逼京師欽宗皇帝講和敕下即論敵情十患願因
諸道之兵未遣亟擊之靖康二年除待制徽猷閣公曰
吾惟備一州矣繕治濠城鑿巨石五百步運甓塞淮流
之貫城者增城為三丈立樓櫓竝城開稻田十里以爲
濘二聖北狩或言偽楚赦且至公密伺于境上曰有齎
赦者當斬之已而宗室數十丐納官職以去公持之慟
哭曰南夫宋臣且侍從也義當保兹壘況元帥康王在
外必應天命諸君幸母恐即遣人馳蠟書勸進建炎登
極詔公再任公又論講和致禍之由聞集議駐蹕即上
疏祈幸關中且謂敵勢甚熾秋高馬肥必為渡河絶淮
之計畫捍禦策為四十條復移書李綱郭三益宜用漢
高捐關東以與黥布韓彭之策以燕雲致其地豪傑以
遼東致高麗以契丹故地致契丹遺族其論甚壯繼有
召命而敵已至掦州濠民懼無與守也挽公不得行明
年除顯謨閣直學士知江寕府未踰月大駕駐江寧即
府治為行宮公竭力營繕無一弗備又乞江北置三大
都督分總陜西兩河淮南諸路而自薦一二大臣為可
用語出驚衆即丐外祠命知桂州又改饒州金人已自
江浙破豫章臨川遊騎至饒境公科丁壯為固守敵雖
不犯而羣盜蠭起有侯進萬餘來攻公大闢城扉以疑
之賊惶懼未知計公夜熾火聲鼓震天進遂驚潰而劉
文舜大艑數十由南康而下公躬部民兵晝夜乘城矢
石幾盡時御營統制王德號王夜义駐兵廬陵公飛書
邀之衆畏其不來德得書泣曰我嘗繫建康獄連公為
守待我厚當死報之以舟師不三日至文舜懼請降誅
其渠魁五人而散其衆有王念經者以左道聚愚民至
十餘萬公勸德追擊至貴溪斬首數萬級復為民者幾
倍紹興改元張琪既破新安直抵城外公遣將敗之伏
尸四十里于是饒以塊然小壘而能卻金兵捍羣盜獨
立于江左饒人至今祠公不忘而公以疾得請臨安府
洞霄宮未幾起知信州始詔守臣具民間利病或邊防
五事公應詔論十一事且指赦令倚閣二税為非曰安
有占田而不輸税者軍旅調度顧可闕乎移泉州朝廷
下福建造舟以備海道遣使督促公曰舟用新木難遽
辦且濕惡易壊若以度牒錢買商船二百艘則省緡錢
二十萬矣從之時詔親征偽齊公慨然獻議引漢卜式
願盡死節馬伏波以馬革裹屍之意乞扈從不報在泉
二年提舉江州太平觀嶺南水陸盜賊充斥劉宣自章
貢擾揭陽鄭廣周聰抄海道而曾袞據釜甑山者七年
其餘妄稱大王太尉鐡柱火星飛刀打天之號凡十八
火動數千人也即起公經略安撫廣東進寳文閣學士
兼措置虔閩盜賊公入境召大將韓京激厲使之且按
誅惠州孔目吏與曾袞表裏者合諸郡兵以次年平定
降者遣詣密院或分置軍中擒獲者戮于市脅從者還
其業嶺嶠遂清詔書奬諭遷官一等而公裁決明審滯
訟悉空番禺之人立祠作碑以紀其績徽宗與寧德后
凶問至公上疏曰事已如斯追救何及惟用兵可以雪
恥宜乘軍民痛忿竭作北向也酈瓊既叛公又言豫賊
得瓊正在疑貳願以劉光世為前驅討焉逮河南故地
暫得公亦進封事以為殆天授我機不可失也正不可
以得地小恩而忘二聖播遷大恥當乘其未備擊之復
提舉太平觀蓋公自靖康深以和議為非至謂不知講
和為何策國家之難皆和議有以致執論不變及故地
雖失慈寧還歸宰相以成功自居指公為異論之人言
事者奉其意以公在廣日用講和霈恩放杜充之子自
便為非由是落寳文閣學士紹興十三年正月二十六
日終于福州寓舍春秋五十有八嗚呼公蓋應處士之
曾孫也處士德安人諱舜賓歐陽文忠公表其墓所謂
孝友温仁以教其鄉者贈至金紫光禄大夫其第三子
諱庸公之祖也考則諱仲涉贈至通議大夫妣楊氏高
氏贈淑人公字鵬舉年二十四進士上舍釋褐授潁州
司理參軍移鼎州教授省罷調澧陽尉丁内艱調襄邑
主簿虔州教授未赴除辟廱正禮制局檢討補校御前
文籍遂為校書郎徽宗一見奇之僅踰年擢之侍從氣
正而言直艱難變故志在經綸其言曰易窮則變變則
通今之禍變眞變也而通之道寓焉故始獻議幸關中
繼則議遷江陵且謂天子當留神武事以激昂將士乞
倣講筵之制置侍射侍馭之官以待諸將選三等豪戶
倣六郡良家子以充禁衛乞先圖李成則盜賊可無患
然朝廷既誅六賊凡除授有討論之目公則曰何示天
下以不廣也惟當共籌所以報金人而已又謂可以用
人死命無過爵賞而朝廷吝惜太甚請優立告變賞格
而增重帥守之權皆不顧衆異州縣各闕官而悉罷權
攝公則曰議者不過為朝廷惜請給之費宜聽其權而
監司察其私嚴其繆舉同罪之罰則無廢事矣及舉行
贓吏杖脊朝堂之令公自信州條具言曰選人七階之
俸不越十千也軍興物價倍百當先養其廉稍增其俸
使足贍十口之家然後復行贓吏舊制朝廷是之增選
人茶湯之給天下稱誦以為長者在濠遇淵聖受禪首
乞下罷天寧節宴設及建康初對行宮即勸天子以漢
高唐太宗之英武而行孝悌又曰宫闕少安矣當思二
聖在沙漠而未安也于此朝羣臣則問以迎二聖之策
于此見將士則問以回二聖之謀太上皇帝為之感動
蓋公于論思靡不盡而不為拘攣齷齪之論才略從横
僅見于誅鋤寇盜綏靖一方曾未得究其所施誠可哀
者其帥嶺南懼涉瘴癘自誓不受俸給以祈全家生還
及被賞進官力辭不肯受朝廷不從竟以回授其兄喆
夫而以俸給推與其兄妹及姪自廣而歸扶攜仕族之
不能歸者數家平生奏補先其孤幼輕財好施家無餘
貲紹興十五年十一月十五日葬于懷安縣稷下里崇
福山之原而未克有銘淳熙之十一年其子&KR0034;來告因
考訂其行事敘而碑之公官至中大夫贈左正奉大夫
娶王氏鄰臣之女贈淑人先公卒男三人&KR0034;朝奉郎權
發遣邵州瑴承奉郎監秀州華亭縣袁步鹽場瑩承奉
郎女二人長以疾廢次適將仕郎劉蘧瑴瑩與次女皆
前卒孫男二孫女九有奏議三十篇文集二十卷銘曰
文武之分肇豈自古治功則文戡定斯武嗟世誦說乃
以為文侮至患生孰濟我民偉矣連公處士之孫以文
決科勇且有仁公初奉使請誅邊臣不懼不驚天子聖
明禍亂方興刻意武事矢謀于朝用則不既禦戎鄱津
殄宼海濱笑談之間有勞有勲政令恩威英明愷悌烝
嘗于民才則我忌以和為功吾其可同成敗奚言第輸
我忠惟公之忠匪顧其利孰能昭之賫志没地懷安之
原稷下之山罔愧于先後其有傳
右朝請大夫知虔州贈通議大夫李公墓碑
紹興初天子駐蹕吳會議者請嚴海道之備侍從官有
言朝奉大夫主管武夷山冲佑觀李公嘗貳明州能言
海道利病其才可用于是詔添差通判明州兼沿海制
置司參議官即上備禦策以為異時諸郡四封立塢壁
設馬穽拘保甲文具也當募土豪率鄉社因民俗器械
以地險為計海道雖亘數千里其要害不過數處宜用
舟師如通之東簽料角平江黃牛垜頭是也于是臺諫
又言公之說信而不夸乞盡付之以責其效是歲天子
下詔親征遂命措置防托海道總舟師駐許浦又戍于
通州之崇明七年再其任秩滿防知南劍州庚申夏六
月敵復渝平朝廷大講守備侍從臺諫各薦所知又以
公應詔被召至行闕太上皇帝問以海道事宜而故相
張魏公為福建安撫大使招降海宼得多槳船五十三
艘兵將二千五百人獻于朝乞付公節制而薦公尤力
衆謂公且用也而時相忌不已出特不用之第復以公
參議沿海制置司公請候事息即赴新任移駐京口撫
馭招降之人與諸軍兵上下甚肅海道帖然事息矣莫
有論其功者公曰吾知赴新任而已然南劍凋弊久汀
虔多草宼為鄰公經理其賦入郡以不乏而寇以不敢
侵會朝廷遣五分弓弩手分戍江淮且命以其家行公
曰閩俗安土重遷道里甚邈無舟車之利事未便奏論
之乞依祖宗舊制三歲而更則猶可也時諸郡皆應命
獨公州遷延未遣既而有旨罷之老稚驩呼連營在郡
二年得官田數百斛給郡學養諸生以倍郡人繪像祠
焉代還除知虔州兼管内安撫南安南雄兵甲司紹興
十六年九月己酉卒于嘉禾之寓舍春秋六十有二賢
士大夫之與公遊者公卿貴人嘗薦公為可用者莫不
悼恨嘆息不謂其止此也公嘗知杭之富陽縣政有惠
愛未及代而遭其考少師公憂因卜縣之白昇山以葬
縣民相率來助有出財者公悉謝之方臘之亂民為密
護其丘壠得不犯至公之喪遂附于少師之右蓋其年
十二月甲申也二子大卞今為朝散郎知澧州大正朝
散郎潼州府路提點刑獄泣而言曰兄弟奉先人之澤
粗有立矣而歲月寖遠先人之善未有誌述富陽之人
願有以書于墓下予既與二子交又獲與公之二三壻
遊知其行與事用書之曰公諱文淵字深道按其譜潁
州七世祖遜仕五代周為行軍司馬六世祖漢捷仕閩
為王審知監察御史東平把截將即建之松溪縣家焉
五世祖懷德襲父官為閩馬步軍都總管逮公之高曾
猶儒業不得仕至考諱規始登元豐五年進士官中奉
大夫䕫州路提點刑獄贈其祖仲元朝散大夫而中奉
累贈至少師矣妣吳氏贈魏國夫人公以少師恩入官
主陜之湖城簿攝盧氏令中使過縣裁物價游手輩挾
勢侵商賈公為禁戢得無擾再為開封之東明簿方田
均税公當開封祥符中牟三邑多權貴豪族皆斂避莫
敢奸號為平允調鄭州榮澤丞用薦者改通直郎遂為
富陽時府中鬻爵下屬縣公力謝吾邑民貧不敢受邑
民至今稱之知明之鄞縣權接伴高麗奉表使人宣和
四年也出戍卒當給犒賞羣吏要之譁噪于庭皆愕眙
不敢問公為馳入好諭之請寘吏于法郡以無事縣西
有廣德湖延袤數十里溉田餘二千頃廢以為田給高
麗供備之費公得唐大和中復湖事跡及熙寧曾舍人
鞏所為修湖記以請于朝丐以還民奏且下值靖康之
難公亦丁内艱去主管南外宗室財用不赴添差通判
明州紹興改元高麗遣奉表官崔惟清至以公舊嘗與
其使接也又為引伴至行朝且命送之僅逾年以省員
罷遂丐冲佑之祠在明三任前後閱十年積官至右朝
請大夫公少習于文喜觀昌黎文公之作老猶成誦亦
慕其為人其召對論事敷奏詳雅蓋首言褒寵節義修
政事然後可復境土且乞郡守以三年為任天子嘉之
然勁直不肯附麗以取世資平時家居不妄言笑教子
弟必以禮法性孝友與仲季同居雖罷官歸不私有其
俸積少師澤不逮其季公則奏之而後其子撫嫠妹之
子教以學而資其二女以嫁在延平有倅貳死官子留
落無依公薄而厚賻之為買田業道出松溪上冡會親
族贍䘏其孤窮故其鄉黨尤稱之二子既通朝籍纔贈
公通議大夫娶張氏中大夫右文殿修撰徽言之女繼
室以其娣皆封宜人贈碩人女四吏部侍郎方滋直祕
閣張祁常州司法參軍胡知言通判紹興府沈雲應婿
也孫男七初度叔度公度幼度侯度景度伯度孫女八
曾孫男二女一公生雖不得盡其藴今四十年二子以
才諝嶷嶷著見諸孫好學森立慶未艾也因為之銘以
志于墓下其文曰
修之在身用之在人君子所以自貴也匪時不伸匪用
不行君子貴乎有位也若夫位不既其才用不副其志
在我者亦奚愧也嗟哉李公時非不逢用而不終公卿
侍從既不我知尼而不施子孫是宜富春之陽有封如
堂善政喜言公其可忘
南澗甲乙稿卷十九
