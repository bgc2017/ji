南澗甲乙稿别集類三(宋)
提要
(臣)等謹案南澗甲乙稿二十二卷宋韓元吉
撰元吉字无咎開封雍邱人南渡後流寓信
州之上饒集中自署曰潁川不忘本也元吉
宋史無傳陳振孫書錄解題稱為門下侍郎
韓維元孫江西通志則以為韓維之子攷宋
史維本傳卒于元符元年而集中繫辭解序
云淳熙戊戌年既六十有一則元吉生時自
在徽宗重和元年上距元符元年戊寅凡二
十年安得為維之子集中又有高祖宫師文
編序稱紹聖中公謫均州又稱建中靖國以
來追復原官與維事蹟一一相合知江西通
志為誤當以陳氏為是矣陳氏又稱其初與
從兄元龍皆試詞科不利後官至吏部尚書
而不詳其事蹟今據其赴信幕詩知初為幕
僚據其送連必達序知嘗知建安縣據其謝
表狀劄知在外嘗為江東轉運判官兩知婺
州又知建寧府在内嘗權中書舍人守大理
寺少卿為龍圖閣學士為待制為吏部侍郎
中間一使金國兩提舉太平興國宫及為吏
部尚書又晉封潁川郡公而歸老於南澗因
自號南澗翁併以名集南澗者一在建安城
南為鄭氏别業見本集詩序一在廣信溪南
見書錄解題攷元吉宦於閩中家於江右似
乎非建安之南澗當以廣信為是也元吉本
文獻世家據其跋尹焞手蹟自稱門人則距
程子僅再傳又與朱子最善嘗舉以自代其
狀今載集中故其學問淵源頗為醇正其他
詩文酬酢者如葉夢得張浚曾幾曾丰陳巖
肖龔頥正章甫陳亮陸游趙蕃諸人皆當代
勝流故文章矩矱亦具有師承其壻吕祖謙
為世通儒其子名淲字仲子者亦清介自持
以詩名於宋季蓋有由矣朱子語類云无咎
詩做著者儘和平有中原之舊無南方啁哳
之音誠定評也集本七十卷又自編其詞為
焦尾集一卷文獻通考並著錄歲久散佚今
從永樂大典所載總裒為詩賦六卷詞一卷
文十五卷統觀全集詩體文格均有歐蘇之
遺不在南宋諸人下而湮沒不傳殆不可解
然沈晦數百年忽出於世炳然發翰墨之光
豈非精神光采終有不可磨滅者故靈物撝
訶得以復顯於今歟乾隆四十九年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
