南澗甲乙稿卷一
宋韓元吉撰
賦
萬象亭賦(有序案集中葉少保詩注云公在閩中作萬象亭某為之賦則此題應有亭字)
(原本脫去今据補)
紹興十有三年石林先生自建康留鑰移帥長
樂惟公以文章道學伯天下推其緒餘見於政
事時閩人歲饑餘盜且擾曾未易歲既懷且威
倉廩羨贏野無燧烟民飽而歌乃闢府治燕寢
後築臺建亭盡攬四山之勝字曰萬象公時以
宴閒臨之命賓客觴酒賦詩以紀一時之盛某
適以舊契之末獲拜公於庭知邦人之德公而
公之能與共樂也退而為之賦其詞曰
石林先生治閩之初邦人詠歌延覽登眺臨城之阿面
長江之迴旋俯重嶠之嵯峨剪凡草于荆杞發層臺之
新基收攬宇宙以萬象而目之先生曰天地之内所謂
景與物者不可以既也方其交干吾前而其象無窮觸
于吾心而其意無窮惟達者可以道會而不可以知通
矣斯亭也處于戶庭重複之末而出於闤闠膠擾之中
危梯直上十尋倚空窺井邑之鱗次張九衢之飛塵囂
聲四起人烟繽紛勵絲竹之餘響郁椒蘭之清芬當其
連山如環秀色四出林巒鬱其映帶烟雲度而髣髴隂
晴變態所獲非一極東南而凝睇莽游目于窮髮海波
蕩漾蛟龍驚獝粲朝日之初升數山川於異域颶風角
於天際卷千帆之飄忽或一瞬而千里或窮年於咫尺
瞻雲鵬之獨運哀斥鷃之短翼天池倏其九萬羌決起
于蒿藾(案莊子我決起而飛搶榆枋又云翺翔蓬蒿之間此運用其語而改蓬蒿為蒿藾攷詩傳苹藾)
(蕭也郭璞曰今藾蒿也義與蓬蒿可通但藾是九泰韻與上下句用陌錫通叶者不合疑有誤)白鷗去
而西飛澹長烟之遠沒田疇俯見禾黍如績耕夫耦而
長謠牛羊散于砂磧餘霞被於林杪眀月皎其東壁掛
北斗於欄楯瀉銀漢於雉堞披風露之冷爽想飛仙之
来接聽雞犬于雲中奏笙簧之激越嘆佳賞之奚盡雖
妙意其莫述惟吾興之所寓與彼物而所得故可以追
閬風之遊而謝華胥之國也客有聞而歎曰嗟嗟先生
百代之英玉堂金馬載蜚厥聲厭帝所之鈞天歛光芒
于一藩而餘風所被猶足以息潢池之盜而慶高廩之
豐年矣今夫此邦之形勢最于八州繚周垣其百里渺
澄瀾而為溝三峰峙而鼎足盖有類夫蓬莱與瀛洲自
無諸迄今千有餘載中更王氏窮侈自泰異時離宮别
舘乘山矙海而今之所存大則浮屠老氏之室小則公
卿大夫之廬鳴鐘相聞擇勝以居飛欄危榭往往而在
倚巖壑之幽清翳松檜其晻藹雖一斑之或見曾未若
斯亭之宏大碧油畫戟来藩此府往賢近臣盖已百數
慨登臨之遺跡咸褊陋而無取獨先生至而有之舞山
光於簾幕馮地勢之襟帶雜支離之萬種爛錦幄其旆
旆薦醽醁于樽俎剥珍錯之螺貝發角徵之清唱挽行
雲於天外使邦人聚觀白首驚拜豈吾先生浩然之氣
六合為隘蟠萬象于胸中耿星辰而不寐遇至美而一
發借佳名以自快而景物之来適際其會彼千古而莫
識信一時之有待者耶于是先生聞之囅然而笑衆賓
避席迭起為夀
拙蠶賦(壬寅年作)
韓子晨起視窗中有物延緣投隙抵穿口如飛蛛足若
蟄蚿呼嫗輩問之嫗笑曰是拙蠶也絲疏而弗績食飽
而嗜眠亡所用旃戲置此焉韓子感而賦之曰翳樗櫟
之不材兮信能保其天年豈有用之則貴兮抑不用之
或偏吁造化者奚私兮盍亦賦之自然惟桑蟲之何知
兮生蠢蠢而比肩資採摘而不自養兮甘鼎鑊之烹煎
大則施于紈綺兮細則麗為純綿雖曰衣被四海兮猶
為蟪蛄之所憐方衆巧之競騖兮萬族仰哺而爭先何
繭栗之弗為兮耻營軀而自纏匪畏死而遁逃兮將羽
化而飛翾宜婦姑指以為拙兮蹇冥心于棄捐彼莊生
取喻於犧牛兮支離攘臂於兵間不能務悅於人兮殆
亦自全其天聖有抱璞而深藏兮時有不爭于尙賢粤
撫檻而三歎兮吾亦樂乎太玄
湘竹賦
余懷古而不見兮將弔舜于九疑望湘江之沄沄兮憚
褰裳而涉其涯款二女于叢祠兮庭有翠篠而參差睨
枝榦之斕斒兮淡猩血之淋漓手欲觸而不敢兮心欲
置而復思故老諗余以前聞兮此皇英之淚痕帝遐征
而不復兮淚潺湲于竹根朝日暴而不滅兮嚴霜洗而
不昏度凄風之蕭瑟兮如有餘哀之遠聞彼聖人其亡
欲兮豈暱嬖而惑私雖嫠者其抱情兮何一哀之至于
斯夜將寐而太息兮夢恍惚其見之委玉佩以弦琴兮
有美一人其頎顰青蛾而啓皓齒兮肅予前而致辭曰
吾父之至仁兮擇吾嬪于有虞惟虞之能繼帝兮功甚
巍而不居藝稷黍于艱難兮派百川而東駛制禮樂與
法度兮世蓋躋于極治憂勤終以損壽兮南廵五月其
未已乘白雲以逍遙兮無復帝車之可還悼予躬之至
弱兮撫予娣而長嘆考殂落而夫逝兮予之息又不令
天下其將安歸兮生民又安取正息旣不任于飬兮嗟
予死其孰瘞天旣高而莫升兮地之厚其可入蹇念此
以長號兮涕交墮而弗知滋草木以如雨兮與江水之爭
流惟此君其諒余兮含余淚之莫收歴千祀而弗改兮
亦其節之素修彼昧者其騰口兮殆妃嬪之後先抑予
哭猶罔于夜兮顧于此則豈然嗟神言之諄諄兮羌不
知其夢也且端拂以求諸神兮雖龜莢其不貳也退而
告于君子兮咸舉以爲信也遂再拜而謝之兮吾將敬
而植此也
辭
羇鳳辭
我家既遠兮苕水爲鄉中有羇鳳兮飛頡頏朱為冠兮
黼為裳五色炳兮耀文章音律呂兮韻宮商竹不實兮
梧則僵翳蒹葭兮飫稻梁虞舜作樂䕫在堂集阿閣兮
麗朝陽胡為去我兮天一方友鳧鴈兮侶鶖鶬吁嗟鳳
兮其來翔
五言古詩
遠遊十首
我行蓬萊巔俛首見月窟誰言滄海深涉之不濡韤頽
波驚魚龍起舞相蕩潏衆眞爲一笑黃霧生絳闕獨乘
風中天蹙踏波上月
東隅有神人被髮兩目丹手擎扶桑枝騰光射乾坤朱
鳥爲前驅火龍駕後軒祝融不敢瞬衞以千炎官誓當
掃霜霰九㝢常不寒
靁出九地底化為萬鼓鼙豕首柄石斧剨然四海馳䕫
魖與罔象辟除靡有遺無私乃帝令風雨多隨之苟能
仆夷伯何怨兒女爲
紫皇宴瓊臺鳳舞鸞且歌翠鬟兩仙女倚歌奏雲和秀
色炯雙璧晴雲灧秋波曲終顧我笑奈此人間何贈以
白玉環綢繆期匪他
大鈞轉一氣急轂無停轅是非與生死膠擾于其間朝
昏互變滅倏忽千萬年豈知達道人直作須臾觀天地
本無物置之奚足言
海水赴大壑雷奔墮空虚火輪煽金剛蕩然爲尾閭一
闔復一闢乾坤猶戶樞萬生保靈根至神守虛無嘗以
物所歸返觀天地初
崑崙九萬里磅礴天地根其下有玄圃兹惟衆仙門翩
然兩白鶴道我前飛翻問津牽牛星濯足洪源河九關
幸方闢乘之遊紫垣
巨軸載厚地沈沈惟九幽日月所不燭鬼神或拘囚負
臣與支祁亦爲舜禹憂靦彼世上兒對面行姦偷國章
幸可脱天刑此焉投
生死一大夢夢覺誰當分夢中既不了雖覺何足云天
光發吾宇澹然無朝曛至樂不外假至貴斯無文求仙
與學佛舉世徒紛紛
呼吸爲陰陽動静乃天地猶然一身間至理無弗備蒼
龍駕白虎晝夜分六氣坎離會精神否泰本仁義吾師
不吾欺持以御一世
戊辰三月清明後三日見葉丈于石林承命賦詩
作古風一首(案葉少藴字夢得石林其居也少藴爲元吉前軰故稱葉丈原本作文譌)
(今改正)
東風易陰晴一雨曉便止捨舟欣徐行烏鵲聲爲喜岧
嶤石林谷蒼翠間紅紫丈人厭調元玩意丘壑裏鄭公
化鄉閭鄴侯盛圖史千載發詞源一點詣眞理霞裾月
中仙珠履天下士時從詩酒樂不負湖山美方瞳照玄
髮眉夀端自此緬懷西湖春荆棘迷故里兩髦看公遊
玉節旋屢弭風塵三十載碌碌類餘子晚登載欣堂謦
欬聞正始榆枋望天池奮迅思決起當謀白雲居敢援
赤松比臨流整遊觀三沐聊洗耳
子雲兄命賦䘵隱
子牟居江湖而有魏闕心方朔待金馬與世相浮沉古
來曠逹士豈必棲山林吾兄官湖南一室横古今朝披
祝融高暮涉湘水深閒爲漫郎飲戲效愚溪吟聖賢雖
云邈彛訓夙所欽斗水幸見收西江等蹄涔吁嗟咸陽
市敝帚希千金應攜忘言子一和無絃琴
題畫卷
少年喜登臨兩腳不憚軟支笻上雲山得酒輒三返一
從老將至所向意先懶豈惟心事乖要自腳力短不如
空齋坐此畫一舒卷超然函文間意作千里遠漁舟已
逍遙茅屋更蕭散江干所遊歷物色猶在眼浮生固幻
景況乃幻中幻低頭顧吾廬何如住山澗
梵隆大師乞詩隆能琴阮為鼓數行
扁舟望涵山一塔白雲裏東西互迎送目盡三十里下
有布金園軒窗面流水上人富願力物物盡經始莊嚴
萬人緣功就只彈指空齋了無事鳴琴對清泚游魚應
朱絃萬籟入流徵我來不忍去一聽賞幽耳雨餘新月
上雲物紛可喜莫作箕山吟秋風坐中起
逢人
逢人似相識初不辨名字折腰致寒暄但道久暌異歸
來省眉目髣髴猶夢寐自非知心交君輩定難記將無
半面别正恐呼聲似中年況多忘錯認固無意典刑要
深思摸索豈難事尚想睢陽公一見了奴隸
寒食前三日攜家至丁山
春事已過半豫懷風雨憂苦無親朋樂自攜兒女遊丁
山峙城南老稚載一舟狹徑登詰曲軒窗居上頭遐觀
接去鳥俯視臨清流溪花正爛漫堤柳綠且柔杳靄烟
雲間前瞻帝王州田野亂棋布山川莽相繆病妻不能
飲取酒自勸酬鮮妝誰家婦造席為我謳風光亦可醉
景物似見留惜無百金資買此林壑幽歲月實易得里
閭尚沈浮歸來暮鐘響蘋風動滄洲
上巳日王仲宗趙德温見過因招趙仲縝任卿小
集以流水放杯行分韻得行字
春事倏已晚飛花送啼鶯長安三月三水邊盡傾城緬
懷杜陵老感之見歌行青鳥忽飛去素鱗盤水精往事
誰復識夢繞白玉京朅來官閩陬江湖渺餘情嘉節閉
門臥客愁隨日生風光入樽酒使我嗟獨傾良友慰寂
寞惠然成會幷金枝三雋才千里未可程王郎烏衣舊
高論玉塵横相逢寄觴詠樂此天氣清不知山隂會絶
唱疇能賡庭隅有幽花粲若萬玉纓好風亦知人微月
相與明蕭蕭城東路頗復歌吹聲景物正自佳天涯意
難平不須恨陳迹且用催詩成
上巳日與客遊張園
簿書有餘閒春日亦已永況逢佳節休朱墨得暫屏名
園跨江郊危檻俯千頃平蕪雨初勻弱柳風自整芳尋
寄蕭散意適忘醉醒持觴挹花色散策步林影雖無歌
舞姸所愛亭館靜佳辰天氣清泉水助幽冷緬懷山隂
會脩竹帶崇嶺應知佳客臨懷抱均一騁君看結綺地
茨棘翳眢井當時擘牋人正復對此景江山幾興廢歲
月侵老境但願中聖賢疇能計鐘鼎
避暑靈泉分韻得水字
閒居亦無營歲月駛流水適聞新蟬鳴袢暑遽如此佳
哉二三友久要復鄰里憐我疾病除慰我懷抱喜居然
肯見顧岑寂聊啓齒空山百無有翠阜映清泚幽泉俯
伴月盎盎眞石髓坐久得清涼山缾還屢恥一杯樂所
遇静勝有眞理誰能走懸箔赭門趁朝市炎歊不可觸
暑雨欣漸止幸有故人風相過時洗耳
七夕與孟壻約湯朝美率徐行中遊鶴山
城市競時節幽尋固難同舊聞鶴山奇欲往歲屢窮兹
辰尚殘暑夙駕乘西風楚俗候飛鵲階庭閙兒童誰能
事針縷覓巧瓜果中起攜東牀友況得下榻翁青蒲有
傑客放懷適相從一招雲中仙共呼潭底龍翠壁聳崷
崒龜魚澹遊空泉源幾萬斛石竇藏豐隆久知神物交
解致零雨濛我田甚無多例思年穀豐公才正類此時
至會有庸竹間小招提䦘靜無鼓鐘枕石潄甘井荔丹
啓筠籠若據兩石羊摩挲古狄銅高談劇霏屑壯氣吹
長虹可無樽酒綠遂使老頰紅醉語或不省嘯歌亦舂
容歸歟興難盡月明照風松
雪中以獨釣寒江雪分韻得獨字
常年待三白此語未免俗誰言歲將徂一雪自云足魃
妖與癘鬼不待巫茢逐初喜没馬蹄還驚上牛目三日
雪不休冰澌被茆屋我貧固無事尚賦一囊粟長饑望
年登政恐麥不宿天公豈相撩饋以萬頃玉朝來一堪
煮茗椀薦新菊窗中有佳致一水臥寒綠城闉閴在眼
況復見巖谷相過二三子共喜醅甕熟狂歌且暫醉夜
半還秉燭猶勝杜陵翁山中掘黃獨
雪中從邢懷正乞酒
櫑具高拄頰風塵客長安長安不宜客歲暮仍苦寒夜
聞隂風喧曉看雪漫漫天公非惡劇笑我貂裘單坐令
歌南山白石空巑岏正不妨我嘯憑高事遐觀四海同
一雲更覺天地寬平湖發遠景松竹如龍鸞巉然兩峯
高玉峙峨瓊冠緬懷邢公子重城有家園水石帶林沼
幽亭厭雲端仙粧映疎梅秀色若可餐璇題散冰筯晶
鹽貯牙盤清歌出絶唱筆間走波瀾幾欲泥君飲持杯
聽幽蘭君家碧琳腴到手無復殘正豈須羔兒尚能追
清歡蹇驢不敢出強作哦詩酸詩成不能寐起舞清夜
闌儻可致麴生當築白玉壇
自國清寺至石橋
出郭天驅氣隂車日亭午漫漫山中雲猶作衣上雨仙
山八百里勝槩隨步武稽首金地尊棲心玉京侣浮空
方廣寺樓殿若可睹石梁瀉懸流下有老蛟怒我來淨
焚香千花發茶乳擬訪林下仙飛來但金羽
巖泉道中
出郭心易清看山眼難飽疎疎水中梅殘雪相與好歲
華云已晚官況良自笑日暮城東門霜風動衰草
豅豁巖(丙寅年作)
蒼崖兩分張絶壁千丈起溪流忽奔注萬石相披靡跳
波作驚雷跬步清見底攀藤上巉巖卻立半空裏幾年
天師廟欄柱岌無址幽禽答遠響山花亂紅蘤我來不
知疲危棧劣容屣同僚具壺觴腳軟正須此塵埃得遐
矚眞賞契心耳只應潭中龍見客亦驚喜
寒巖分韻得水字
青山如幽人不肯住城市客從城市來一見消吝鄙平
時與周旋況復非俗士我初見南山秀色紛可喜謂言
官塵埃洗滌端在此經時未一至引望若千里昨朝得
休暇佳興難自已秋原麗新晴景物為清美獨遊已不
惡更約二三子初從澗壑危稍入巖石倚白雲隨杖藜
蒼烟生屐齒主翁亦好事結茆脩竹底庭空百無有屈
曲但流水客來了不問花草自紅紫豈無一樽酒欲飲
還遽止歸鞍不可速吾亦聊洗耳
松江感懷
忽忽倦行役栖栖問窮途生涯能幾何所抱詩與書淒
涼吳淞路不到十載餘當年路傍柳半已隂扶疎繫舟
上高橋春水正滿湖鷗鳥如有情見人遠相呼境豁目
為縱興長心特舒尚想張季鷹此焉賦歸歟生前與身
後底用論區區但當酌美酒一鱠江中鱸
丁丒仲春將渡浙江從者請盤沙予畏而不許旣
登舟乘潮以濟中流膠焉捐十金募數力竟至沙
上僅達西興狼狽殊甚從者笑之感而賦詩
桑田變東海此語聞自昔嗟我百年人耳目詎能識誰
言錢塘江遂有車馬跡漲沙莽雲屯衣帶僅尋尺我初
未渠信束䄡俟潮汐是時月旣望春晴好風色同舟二
三子擊楫意頗適中流類坳堂竟作膠柱瑟褰裳亂濤
波植杖負囊笈居然濯我足長堤慰行客西興忽在眼
喚渡猶頃刻鯤鵬定何之魚龍豈遷宅斜陽照高岸得
酒餞寒濕平生忠信懷對此徒感激翻成僕奴笑撫事
吁莫測莫問曲池平空悲峴山側
望靈山
嶽鎮古所錄兹山諒其遺憶從西江來恍惚欣見之初
疑春雨晴雲物出怪竒稍稍對巖壁森森面嶺竒紛紜
類列障散漫如連帷磅礴千里間衆景皆奔馳頗訝地
軸湧未覺天柱虧不讓崑崙高遂使泰華移諸峯七十
二磊砢略可推駢觀擁佛髻遠睇凝蛾眉大或覆鐘鼎
細亦銛刀錐石櫃一何高梯天此為墀崩騰鐵馬羣中
有大將旂身居萬石貴氣壓累卵危雄傑亦莫狀清深
亦餘姿蛟螭護絶磴草木忘四時豈知水晶宫閟藏神
所司隂崖彼何靈頸斷不敢悲
建安城南鄭氏居號南澗山水甚幽予始至欲遊
率奪以事秋九月事少閒前二日折簡招客客半
辭旣命駕辭者復先在相與追逐詰曲由田中梁
溪並山麓隘不可輿行二百步始得寒巖磴犖确
羊腸而上鉅竹生石間舉武疲曳休小亭至上方
窗戸明邃從疎林瞰遠山如綺疏中望通衢也西
漸走水養魚植菖蒲石上纖巧可愛有僧臞甚云
山故銅冶也指其穴已羃篝火之跡亦猶在山半
有巖隔小澗橋壞不可越門有水閣平田秋色稼
穡彌望主人畏客戒勿置酒因取茶烹之求觀其
囿三返僅得入則流觴亭初為坳沼亭中稍集亭
下水車輪轉别亭俯方池環植海棠少坐日已西
攜酒詣開元僧廬絶溪而南中流見城市水面平
直如大江舟銜尾槳聲相上下意樂之集丹青閣
閣底巖桂盛開面之置樽俎將登陸羽亭憊不果
取泉試小春新芽舉白歡甚分韻賦詩明日又以
秋氣集南澗為韻自賦五首云
朱墨日過眼溪山誰復遊夜聞西風喧起看天地秋王
事有休沐駕言指林丘新晴鳥烏樂路入南澗幽高峰
左右列野水縱横流問舍苦不早求田亦良謀
高嵒跨層巔一徑入蒼翠三休徹上頭卻立睨平地當
年寳藏興中夜出光氣至今石縫裂篝火尚能記盈虛
誰可測開闔神自秘空房有殘僧骨冷夜無寐
入山衣屨寒出山衣屨濕初迷烟雨來稍識雲氣集空
濛掠面過可玩不可執不知市廛地去此凡幾級青松
入長望白鳥伴危立冷然笑身世萬事何汲汲
有酒不得飲呼船過溪南溪南亦何好古寺依晴嵐上
有百尺樓下有千丈潭城闉一目盡晩山日相銜烹茶
弔陸子蠟屐登巉嵒相逢作行樂猶勝空坐談
秋風何時來午暑忽已散娟娟木犀花弄蘂亦璀璨清
香不自惜擁鼻得竒觀古來達道人至樂在山澗藝蘭
與種蕙採掇契幽願置此勿復言吾方囷遊宦
李仲鎮懶窠(癸未年作)
我性天下懶自謂世莫䨇朅來官中都懶極濟以憃有
如千黑魚東西轉橋矼又如槖駝臥厭逐羣吠尨鼻洟
任縱横胞轉徒胮肛紛紛夸奪兒見我語輒哤平生李
公子老大同鄉邦奈何奪我有收歛付一窗作窠寓以
名異音乃同腔金馬可避世何殊鹿門龐君看富貴塗
機危甚緣橦爭榮僅錙銖力欲九鼎扛金朱擁丹轂視
之亦螻蠬愛君陽羡居有田種蘭茳溪山帶城郭松竹
環旌幢連娟幾脩眉清歌豔明釭客至即盡醉不待金
石撞尚餘詩語工詞源倒三江好懶得眞懶使我心益
降何時半作分臨流聽琤淙
趙仲縝梅川
堂前面羣山堂下俯流水揚雄一區宅歲晚何在此將
無山水佳更為風物美城隅三家渡華屋照清泚舉手
招梅仙低頭呌陸子前松後梧竹左桂右蘭芷江花漾
茶甌巖樹排棐几客來索無有樽酒間圖史不作隱士
廬合號君子里吾人天潢秀時至當決起飽餐南嶽芋
閒曳東郭履山名不負儂因之得名字彈冠可前卜問
舍眞早計笑殺陶淵明酒資良未遂
題鄭舜舉蔗庵
吾州富佳山脩竹連峻嶺居然縛塵埃一見輒心醒豈
知刺史宅跬步閟清景古木盤城隅石徑幽且迥當年
徐常侍坐愛雲水冷溪南羣峰秀矗矗錐出穎鄭公閉
閣暇獨步毘廬頂曰此氣象殊逍遙步方永喚客倒清
樽燃薰煮竒茗庭空無一事賓吏絶干請佳處由漸入
斯語煩記省淵明嘗有語結廬向人境恍如白蓮社揮
麈對宗炳誰云忙裏閒要識動中静我來款妙論散策
步林影心田豁叢茅氣馬罷征騁他時記棠隂老意亦
深肯
朱元晦清湍亭
青山足佳遊遠睇欲無路稍尋絶澗入始辨雲閒樹泉
聲若招客倚杖得夷步驚湍瀉亂石激激有清趣風微
鳥哢幽日徹魚影聚居然魚鳥樂正欠幽人住野僧豈
忘機作亭以兹故因君賦新詩我亦夢其處
題潘叔玠家達觀亭
車塵蔽重城俯首但闤闠誰知達觀亭自與空闊對青
山接簷楹白塔見雲外迢遙眼界淨妙處心境會平生
九垓期洗耳聽天籟一為簿領縳局促無可奈每憑君
家欄曠若解鈴釱躋攀得遐矚頓覺天宇大頗慚北山
移欲賦楚臺快泰然發天光閒目了無礙
列岫亭用范伯升韻
自我來南溪池塘幾春草結茅依雲端愛此山回抱竒
峯七十二羅列景逾好豈殊謝公窗澄江更縈繞孤城
千家邑一目可盡了植葵思夏深種菊待秋杪物華靜
中見至理得深造東山與魯郊㡳用評大小平生丘壑
心計拙詎能巧亭臯遠俗客曳杖日頻到簞瓢樂未改
在澗槃亦考況有吾人詩飄然異郊島
凌風亭(按集中有凌風亭事狀)
西山如層城壁立有堅對逶迤雉堞出一水相縈帶誅
茅發頽垣偶與嘉景會天風無邊來雲日為破碎誰能
了蘋末直欲跨鵬背飄然壓塵土九壤真一塊王喬幸
齊驅禦寇亦同載不知吏役縳且樂公事退春光到花
木欄檻愜清快相期睨南溟整我飛霞佩
丹青閣
傑閣跨虚壑危欄轉層峯城郭麗朝暉山水涵秋容幽
尋適暇日況有佳客從微官厭趨走野性便疎慵少攄
泉石願一洗塵埃胷卻上陸羽亭褰裳踏風松東軒俯
喬木高花爛芙蓉感此節物換愧爾樵漁蹤清談且蕭
散酌飲亦時供興闌勿遽嘆勝遊當復重
清暉閣
臺府填都會乃與山水期青溪帶秦淮渺若萬頃陂主
公金閨舊官曹日追隨閉閣理萬事朱欄俯漣漪晴波
納遠景搖蕩扶桑枝浩然江湖興頗與漁釣宜風月朝
暮佳軒窗有餘姿向來非無人未發此段竒嗟我老病
軀時來矚湏眉停杯待舉網屢醉倒接䍦意適反無語
欠公壁間詩只今入幽夢官居類雞栖公亦那久留濯
纓詠來思不知鳳凰沼何如習家池新霜著羣木歸舟
颺旌旗寄言坐上客酒至幸勿辭
溪山堂次韻
幽人誰與娛作堂面溪灣堂中有山色朝暮來雲間正
作杜老狂頗異韓子姦超然物外景便覺非人寰登臨
得遐矚似破天壤慳詩成隱几笑溪山亦開顔繚繞明
鏡中參差峨髻鬟苦無俗客語但聞鳥間關出門曳藜
杖賴有此往還虚名兩蝸角自闘觸與蠻時平衆賢聚
君胡得長閒會從車騎出勒石燕然山正恐萬里塗高
轅不容攀
歸樂堂(按朱子文集載歸樂堂記云予嘗為吏于泉之同安而與遷游朱彦侯實同僚即此)
(堂也)
百歲自逆旅微官更周流應知歸來樂不減萬戶侯淵
明一縣尹折腰憎督郵松菊繞東籬田園事西疇素琴
酌樽酒稚子相獻酬朱侯青雲士頗復有此不方為功
名驅乃與賢逹侔築堂寄閒暇笑談指林丘蕉黃間荔
丹蠔山薦新篘嗟我實何人市朝亦淹留因君動佳興
擬作汗漫遊安得二頃田可卧百尺樓
護國寺次前婺州韻
雙娥渺雲端流水但空谷尚喜雲外山娟娟作眉綠佳
人不可見夜半風滿竹竹聲入清夢夜客慰孤宿山中
富蘭若欲往寧畏獨老僧亦知人逢場共竿木林芳得
清心幽澗供濯足便可賦歸歟簞瓢勝鼎肉
喜吕令防歸
閒居玩編簡蕭然罕朋儔古士信可佳欲語不見酬豈
如平生交臭味能相投别久得會面笑談解人憂況君
復比鄰共此一壑幽招邀接步武文字資討求昨朝喜
君來快若沈疴瘳開口四五笑亹亹談未休鷄鳴任風
雨疇能記窮愁因知名教地至樂真天遊新涼動梧竹
柴門掩清秋三徑無雜華茙葵散金甌年豐魚蟹熟樽
酒亦易謀相過勿厭數此外俱悠悠
毛文仲惠文編
平生毛公詩訓傳固已久紛紜齊魯失浪自開戶牖至
哉一言蔽可用嚴墨守淵源見雲仍夢澤吞八九雕章
與棘句錦繡間瓊玖嶷如犀始擢粲若蚌初剖肉食乃
聞韶晝日或見斗三百篇未忘七十子何有應如摩天
刃要是修月手時來豈無用妙處端不朽君看夸奪兒
在後孰顧叟喧啾蛩負戶嘈囋蟬蔭柳誰令口鳴悲正
使心欲嘔豈無熊羆士㡳問牛馬走岧嶤金閨門豪傑
自先後而君尚窮滯履敝衿見肘才名三十年骯髒驚
白首我慚拜嘉賜幼婦連虀臼相望百里遠曾未共樽
酒期君頌中興步出次山右
寄趙德莊以過去生中作弟兄為韻七首
悠悠功名期苒苒歲月過勞生閱半百僅爾脱寒餓山
林有夷塗此責當萬坐閉門歌陽春非君諒誰和
憶昨鍾山來君亦湓浦去今年赴湓浦鍾山復君住出
處每相似屢觸衆狙怒毁譽久自定子賢吾亦庶
士苦不自重貪名乃忘生向來望塵子得車定何榮浮
雲蔽天壤豈碍日月明惟餘金石交可論藏與行
築城始議戍寓兵復言攻二年大江南兵戈在目中憂
時亦千慮惟子與我同詣闕請長纓終軍本兒童
我初見君詩謂世無此作飄零三十年文思各衰落俱
持使者節恨别還作惡未置白玉堂端湏著巖壑
我生少孤貧四海兩兄弟拊嫗賴母慈離别幾揮涕宦
遊與夫子中外輒相值所恨姓氏殊孰云情好異
處世那近名居官敢言清平生阿堵物疇能字之兄春
風一杯酒與君花下傾窮秋動搖落江湖渺離情
送湯朝美還金壇
騰駒輕卧駝野蔓欺落木舉頭便干霄春至亦重綠人
生百年内萬事紛過目得為蠖步伸失作蠵頸縮古來
曠逹士一視等蠻觸功名本時命用舍豈榮辱湯公涉
南荒歲月猶轉轂幾年卧新州寧肯事雞卜身安一瓢
飲志大五車讀朅來靈山隈跫然慰虚谷濯足山下泉
愛我泉上竹相從一長笑忍效阮生哭胷中經濟略欲
語動驚俗誰知天意回歸棹如許速春風正浩蕩江水
清可掬海濤拍千峯挂席下浮玉遙欣倚門念三徑歡
僮僕送君得無恨我步嗟局促要看萬里途更試籋雲
足家山幸毋留吾皇思陳牘
送湯安止罷信幕赴調
後生仰前軰今世思古人豈重歲月久所懷風俗淳昔
我家閩中龜山實其鄰出門尚羣盗欲往志不伸相從
朋舊間得語盡可珍俯仰今幾何遺編半埃塵白頭入
幕府始與夫子親夫子龜山裔麕䴥見祥麟晩同柱後
史無心問平津典刑在眉睫温然異羣倫向來簿領中
挾書聽諄諄豈不開我塞異聞此其真亦或舉樽酒笑
談忘賤貧同僚各分散世事日以新遙憐鄭公鄉俎豆
猶莘莘彈冠定不苟家庭有書紳道學固未泯吾謀復
誰陳尚想金馬門西湖醉餘春
送趙任卿蕪湖丞
青山照濡湏江駛不可渡當年黃鬚兒跨馬識其處姦
雄有遺跡草木尚西顧孤城千家邑政爾横故戍翩翩
佳公子儒雅稱風度金門向蓬萊曾未試闊步疇令一
官卑僅乃高尉簿得非多言窮定坐能詩故相從十年
間了不見喜怒千金第深韞至寶可輕付江山落君手
判斷得佳句誰歟招得仙我欲起謝傅似聞王師出鼙
鼓近營駐老生固常談愚者亦干慮一樽别時酒且用
慰遲暮去去無久留功名有夷路
送杜少卿起萃知遂寧府以高名千古重如山為
韻七首
男兒生世間身名要俱高苟不得其所富貴輕鴻毛古
來獻言士忠嘉極䕫臯尚友千載餘斯心豈徒勞
十年天壤間久矣聞公名詞華少陵系臭味修水甥一
著獬廌寇讜論驚縱横九卿固美秩不如偃專城
國朝御史府一代名多傳暫退或久庸始愚亦終賢得
失安足論俯仰歲已遷但存愛君心豈憂時命邅
厚味得無毒良藥信多苦毒留患滋生苦過疾自愈吾
君堯舜資事業方復古公行幸遲遲去國猶去魯
靈旂出江淮犀甲下秦隴先聲敵已寒百戰有餘勇手
斂權貴避膽落將士𢥠誰歟任司直用舍繫輕重
西京蜀都望淵雲暨相如節誼知不足文章焉取餘凛
然見風采吾非斯人徒峩峩眉山陽不但聞三蘇
征帆轉吳楚涉江指岷山富貴歸故鄉昔人以為難大
府固可樂高風亦難攀豈必待政成甘泉行賜環
清曠亭送子雲得有字
歡期苦難逢離别乃易久天涯老兄弟況復親白首田
園固不足功名亦何有今年送兄行正爾作太守池陽
古名郡地控大江口舟來武昌魚車載桑落酒登臨得
齊山端不負重九公餘亦堪樂尚有此客否天威動江
淮狂寇行授首努力幸馳驅腰看印如斗
别子雲
離觴不解醉愁多令酒醒别懷亦云惡況此兄弟情春
風釀寒雨十日未肯晴回頭易千里江南短長亭
次韻韓子師遊三洞過赤松
山城一雨足水滿高下塘好風從西來蕭然終夕涼孌
彼池間蓮當軒洗紅粧官事無時休涉筆鴈鶩行豈知
青雲客夙駕遊寶坊坐厭市井塵步尋松桂香隂崖有
靈湫玉簡帝所藏摘石收澗碧梯空擷林芳金盤薦麟
脯冰壺注瑤漿更語妙道根寶篆開函琅路轉九曲溪
著足千仞岡舊聞井中丹清宵發神光直欲餌碧霞誰
能擣玄霜朝來得君詩險韻句復長使我鴻鵠心歘為
天際翔仙人亦舉手笑我徒奔忙語默付一笑物我當
兩忘獨攜非有生但醉無何鄉
次韻祐父秋懷
詩人固多窮飲水但飢卧誰能趨權門殘冷分涕唾爭
名與馳利到眼不一過居然流俗罪我爾乃同坐得為
荀郎弔失作蒯生賀卻笑貨殖翁高談六雄破愁來挹
黃妳悲至邀白墮感時忽秋唫蟋蟀正相和
依韻恭和御製秋懷
商飇起璿霄爽氣靜瑤海聖皇撫時運喜色動眉彩䗬
旗佇西指乘轅行北改濤聲鼓萬壑夜半響竽籟漢儀
欣復見周鼎知德在猗歟沛中歌雲飛風正大
次韻升之叔秋懷
客至得濁酒共飲消百憂涼飆颯短景感此歲已秋忽
驚草木隕尚喜禾黍收九鼎豈不慕二頃亦良謀往聖
實有言未覺富可求
平生八見女而存者五人比又得女少稷作詩見
寬次韻謝之
漸老思似續撫懷良惘然空餘歲寒心凜凜松栢堅平
生孔明婦貧賤房且專生女不生男造物寧我偏孌彼
五嬌兒弄瓦相隨肩人言可禦盗無乃繆以千囊金不
辦嫁擇婿那敢全今年又增一比比安求旃覺貧與覺
富可笑還可憐向來兩童烏泡幻隨變遷應門固未計
疇復與我玄我家豈無人文章紹編箋(退之稱其子云固宜常有人文)
(章紹編箋)經心不能釋欲語氣巳填筮言晚當見默禱資明
蠲行年且四十那得慰眼前陶公謂勝無此論吾師焉
舒宣儻可待弓求猶足傳(淵明詩云弱女雖非男慰情良勝無則五子亦後出也)
今者事方殷煩君費詩篇君詩妙難敵巨刃迎小鮮炯
炯明月珠一一照眼圓吁嗟人生事歲月如奔川豈不
舒我憂熊羆夢豐年蓬門亦何祥但見巾帨懸會當亦
添丁荷鋤賦歸田老妻鼓掌笑子意將誰愆湏知百男
惡未若一女賢矧子四壁空蓋頭無尺椽兒女分所定
㡳用相鑱鐫尚應具扁舟江湖窮泝沿為君聘絡秀椎
牛事烹煎
明遠次韻超然談道因以謔語為戲將無同耶
忘機亦忘言政作口挂壁因君強一語習氣乃乘隙昨
夕飲君家看朱忽成碧醉歸城南路不記足所歷尚想
兩紅粧翠䄂香襞積我歌君為舞舉手還恨窄詩成漫
不省歎我真惡客賸肯來看山未厭一水隔
次韻子雲送兒女至昭亭見寄
巖巖昭亭山度歲一再行吾親在其下有路如砥平風
物歲時佳豈問楚與荆胡為不得往使我涕泗横出身
備王官敢自頽家聲聖皇察庶獄小大必以情哀矜且
勿喜死當使之生念昔棲閩陬孤童共營營菽水曾幾
何青紫望一經弟兄亦云幸假節仍專城别離乃頻有
僕奴費邀迎安仁賦閒居要自賢西征板輿日歡侍兒
女森在庭豈比隔山岳空書問安寧薄田可負郭不歸
定誰令壯士志中原邊塵暗幽并擬躡冐頓居端謀渭
南耕書生復何事三入老承明應知當饋歎廊廟資扶傾
忍作寒蟬喑願為威鳳鳴
次韻子雲種竹
官居地多隙種竹及春早蕭然三畝園便可事幽討層
巒寓巖石一目惜盡了移根互掩映取徑作深杳飛來
幾烏鵲相喚亦栖繞微風與新月屢舞欣嫋嫋乃知亭
館閒有竹自能好堂前藝梅花堂後列萱草叩門有俗
客未至跡巳掃遙憐敬亭下巷僻客仍少庭隅方解籜
相對亦社保吟哦五字句飲水良不飽春雷發頭角繭
栗未應小卜居如有得破地出池沼胷中千畝計豈顧
萬事擾他年醉林間準擬成二老
連日得雜花數株藝之池亭感而有作
七十巳過半所向意不如一官計大州僕僕畏簡書酒
薄不可醉歌舞見巳疎亦有淡生活詩成自相紓池面
數尺地荆棘試翦除為覓桃李花養根待春初日暮公
事巳呼童細耘鋤稍稍淨朽壤依依列荒墟歲月能幾
何坐見紅綺舒更湏土脈動藝柳分芙蕖賞心固難事
寓目良有餘即此且痛飲三年冀安居勿言傳舍耳吾
生亦蘧廬苟無名利著朝市均樵漁
對梅
吏事紛俗語新詩固難成朝來見梅花詩興還自生江
頭十日雨雲色開小晴高山帶微雪北客眼為明應憐
此花開與雪猶爭衡天公翦六出未敵枝上英蕭然北
窗下冰壺看斜横坐想南山中晩風千樹清平生一樽
酒肯為桃李傾幽香莫零落送我扁舟行
食田螺
幾年客勾吳盤饌索無有鯹鹹阻彭蜞臭腐羹石首牛
心與熊掌夢寐不到口朅來靈山下空腸尚雷吼苜蓿
映朝餐杞菊富肴&KR0609;相過有賢士無以侑巵酒跰&KR1271;樽
俎間見此青裙婦百金買市城競拾不論斗枵中本離
化黝質真坤耦稍稍被寒泉纍纍付清滫舒觴頗甘豢
窒戶還畏剖芼薑摘其元璀璨置瓦缶中年消渴病快
若塵赴帚含漿與文蛤未易較先後吾生亦何為甘此
味豈厚醢之自周官況我乃田叟尚殊鼠供蘇復類蟇
餉柳北風飫竹實南俗夸針取(北人以螺作丳吳中富家以銀針食螺)雖
非綠紋酌僅免青泥嘔據龜定應用噉鰒良可醜誰能
事顔色此腹嗟敢負詩成調兒曹吾意真亦偶
雲洞(原注在信州西案此詩据廣信府志補入)
揮策度絶壑撑空見樓臺丹崖幾千仞中有佛寺開老
僧如遠公譍門走蒿萊下馬問所適褰衣指崔嵬飛闌
倚石磴曠蕩無纖埃坐久意頗愜爽氣生樽罍仙棺是
何人蜕骨藏莓苔舉酒一酌之慨然興我懷丹砂固未
就白鶴何時來不如生前樂長嘯且銜杯
南澗甲乙稿卷一
