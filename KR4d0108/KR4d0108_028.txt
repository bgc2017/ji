雲溪居士集卷二十八宋華鎮撰
記(七首)
杭州西湖李氏果育齋記
夫流而為江河蒸而為雲雨經乎中國放乎四海者水
之為物也方其出於懸崖仄石之下則乘航之力韜乎
濫觴之小不測之勢藏乎一勺之多雖魚蝦萍藻未或
有所容焉又況生蛟龍殖貨財者乎非其材之微而不
能與於此也沉涵韜晦所以養其源而已蓋其源大則
其流廣乃若未能盈科而驟以行險者適足以喪其源
也人之成性也如是故昜以山下出泉之象謂之蒙而
繫以辭曰君子以果行育德蓋以蒙果行則行無不周
以蒙育德則德無不崇德成於内而行成於外者卷而
懷之以獨善其身孔孟之疇也發為事業以致君澤民
禹稷之徒也舒卷在我而觀時察變以應之而已何所
施而不可哉亦猶原泉渾渾可東可西可曲可直而卒
不失其至於海也吾友季重家西湖之上依山結廬石
崖如壁屹當書館寒泉一脈旁出其下昔人命之曰蒙
泉余因登其門酌泉味其所以命之之旨進而目其室
為果育齋庶幾居者仰以視其牓俯以鑒其淵而朝夕
之間以是存其心而養其性亦以成昔人之志也
廣利侯廟記
廣利侯自東漢時發跡於會稽郡之上虞縣蘇旱救澇
祈福穰災德施於人久矣雖以時祭祀而邑人報施之
心猶有未慊皇宋熙寧七年十一月天子郊見上帝澤
覃幽明有善必旌無文咸秩邑人沈文亮等廼論列侯
之功德上告於縣本縣尉權縣事張某遂聞於郡郡守
張某乃薦之朝廷粤明年七月勅封今號邑人沈稟等
詣郡請記其事郡守大資政趙公遂為之文知縣事方
某并以其勅刊於石主簿施某書丹市昜關某題額工
石之費則本州都知兵馬使黃謐因衆心而募成之以
今年七月十二日建於廟庭謹書其始末以詔於後時
元豐元年五月望日會稽華某題
温州永嘉鹽場頥軒記
余元祐丙寅五月來監永嘉郡之鹽場秋海風大至發
倉庾館舍二年三月始得請於郡俾繕完之因以其餘
治廳事之南舊屋三楹為小軒既成名之曰頥用昜頥
養之義也其屋南向背接虚室卑不至於下濕而塈茨
足以待風雨門闈洞達疏窗虚明夏多好風冬有愛日
有以養其天和左挾巨海羣山西來帶以飛泉縈以磴
道翠光紫霧潮汐之聲日在觀聽有以養其德性官無
二事而復一歲出納不過五六萬僻在閑泠賓客罕至
居暇日得優游於方策攷前世治亂興亡之本觀先民
出處去就之㮣察鬼神變化之妙稽禮樂法度之制有
以養其道術月給之秩日給之廪仰充甘脆俯庇妻子
随所多寡有以養其家人環蒔芳樹間以怪石因坎而
為池菱蓮生焉春華秋英赤白遞發綠篠媚水碧蘆繞
藩鳴鳩晴呼倉庚曉語清籟四起時如竽笙有以養其
耳目鱻鱗香稻濁醪黃鷄無待城市山木之實水草之
滋終歲不乏有以養其口體懷才抱術須時而行者此
焉可以整轡放情雲壑不辭小官者此焉可以自適世
路多竒資禄以生者此焉可以糊口力困浩穰斷斷自
守者此焉可以卒歲彼致養之實雖殊而為名則一故
揭其名而題之若其實則居者隨所取而得矣暇日設
平榻其中列琴書於左右開黃卷接聖賢之雅言叩朱
絃得太古之淳音倦則起而徘徊於庭散髮曳履闊視
廣聽挹山海之勝酌風月之秀攬朝華之流芳弄漪漣
之游鱗杳然自放於埃壒之外曾不知歲月云邁齒髮
將改跡與世疏情與世闊因述為名之意并以其所值
書之斯言也雖不可陳於經世之君子前傃乎野人俯
仰之問疑若未有所愧元祐丁夘中元日雲溪山客記
道州錄事廳適齋記
元祐壬申歲余來為營道郡督郵越明年冬十月葺
舍館之西頽廡設戶牖以為室既成目之為適齋客有
過而疑之曰吾聞適當也物有當於心而無迕於意為
適若夫資雅材抱道術以遊乎可用之世行既久而步
不進日向晚而道則遠主郡簿書於放逐傲人之地俛
眉高拱與衆進退庭下捷步不異胥史組綬不足以為
六尺之華廪稍不足以飽數口之腹續短禆簿鬭搆榱
桷方有風雨飄濡之慮曾何物之有當而無迕也而謂
之適耶余起而應之曰客聞求廉氏之二子乎昔求氏
與廉氏同里閈也求氏家富而宦達日患失其所有而
務得無已終年戚戚以憂廉氏農圃也食其力僅免其
凍餒不羨涯分之外終年熙熙以遊若吾子之所謂則
高位厚禄金珠華屋為可適而卑官薄廪蓽圭之門青
綠之品為不可適已吾恐特未定也吾之所謂適者適
於已之謂也非適人之所適也人之所適者物也物不
足則有時而不適已之所適者道也道無往而不在則
已無入而不適世之道不足者視名位禄養車服室宇
之麗切切然以為已之所宜保而不得去兹其樂也乃
所以為苦歟人之所惡夫犴獄牢繫者謂其錮縶而不
可去也今貴富之人無道以處之而累於物則高位厚
禄華服美宇曾何異犴獄牢繫錮縶之地耶至於欣捧
一檄折腰斗升所養在中浩然自得者曾不知卑飛之
為勞數粒之為薄搶榆控地時止時行則其憂也乃所
以為樂歟物之所貴乎春臺太牢者謂其賞心饜腹也
今微賤之士有道以自居而忘於其所貴則卑官薄廪
圭蓽之門青綠之品曾何異於春臺太牢饜賞之所耶
若然則世之所謂適者果在已不在物而吾之為適齋
不妄言畢客慚而退
高郵縣尉廳芭蕉軒記
昔有東南野叟旅寓於大江之陽長淮之隂居室戶南
北方數步治平如砥一物不載惟植芭蕉柔芳藂生清
隂密合或朝陽未升夕照俄景啜菽既飫塵紛不起時
則策杖曳履逍遥乎其下伊洛豪士過而見之踵門而
告野叟曰噫嘻乎叟之為人何鄙陋褊迫之甚耶且人
生而耳好和聲目悅美色口甘珍味體便安佚天之性
也今叟既不構沉水之材列山藻之飾塗丹於楹粉椒
於壁以為廣居便其四支又不能水窮海物陸搜山珍
前列方丈庖遺萬金以為飲食養其氣體嶰谷昭華雲
和綠綺綿駒韓娥回波激楚不在左右娛樂其耳今有
隙地數步何不取百金於洛浦遷餘容於溱洧培以膏
壤甃以翠珉繚以丹楹覆以紺綸青陽欲暮煦日遲遲
柳綿盡而綠隂重黃鳥囀而巧言微於是時也竒萼間
出異色雜呈粲若錦繡焕若明星輝映戸牖凌厲雲月
豈不悅目而明視乎何獨植此野卉嘈雜翳薈費天地
長養之氣虚雨露沾濡之澤叟乃挹豪士而應之曰子
獨不聞夫鏤簋朱紘乎施於天子以為美管氏服之君
子不取非其稱也僕非伐冰無垂紫之位禄不過代耕
居不過環堵若乃強亡以為有恥約而慕泰竭一朝之
養以資奢麗之玩何異乎抱甕灌畦假修太古穿穴渾
混強生聰明無乃取笑於達觀之士乎子特見夫芭蕉
蕃生人間所至皆有無美色以回少年之目無甘實以
悅俗人之口故心輕而目不視焉殆未聞其善歟請試
道之夫秋露初冷霜華未零百物猶長先收其英則有
似乎大雅所云明哲見幾而辨早也層冰結海密雪封
屋庶草朽憊其心不死則有似乎常德之君子困而不
失其所亨也嶺梅纔芳江柳未黃靈苖緒抽先物而出
則有似乎機神圓邁復德不遠而居比在先者也雷霆
鼓物他無可覩一遇震驚此獨頓茂則有似乎好善之
士從善如流而漸摩昜入也理疎而柔若不能立而修
榦特起高出牆屋葉廣而薄宜昜以敝而夏日流金扶
疎自若花凝甘露味超楚醴體溢芳津稠於蘭膏可以
鑠癰疣之釁益如雲之鬒淮夷象齒膩滋而色漬隋侯
夜光塵凝而彩晦得其津而澤則潔素晶熒若蚌胎新
剖象齦初脫齊紈魯縞吳越之綾膚受而不潔焚其苖
而滌之則色邁春雲光亂秋月猶始離於杼軸則芭蕉
之為物非特本支昂昂出乎其類而且有善可述材適
於用又況蕃枝旁午綠影重疊秋陽晝時如翠帟高張
不漏可畏之色凱風䬃至則動搖上下若青鸞聞韶曳
尾而鼓舞自春徂秋數月之間僕有其得而自適焉至
乎歲律將改墐戶而室處此則退藏於厚地不蔽我愛
日負暄無礙計其所長與子之春花遠無十日之觀近
無一介之用其可同日而語乎子其默矣無汩吾聽豪
士聞之舌閣於齒而不得下涎流於頤而不得收赭然色
喪惕然氣奪逡巡而退余小齋之前先植芭蕉數本得
斯言而說之因目其齋為芭蕉軒記其言於壁云
越州修住宅靈籖記
予卜居會稽山隂之秉均里九年當紹聖戊寅歲西鄰
嚴氏弗安其居來貿於予家五月二十有七日除闢牆
垣合以為一工有鋤者得竹簡於始斸之下漆塗如新
筆畫無缺就而閱之則道家施真君第七籖其詞曰鬱
爾紫雲興便來覆我家勿憂門不盛致之五馬車籖雖
人為非俗居所有世所崇奉不應置之土中適在始事
之地一發而得之殆非偶然疑出神貺永惟詞旨禀曰
吉祥及兹營繕之初告以方來之慶顧在涼淺曷以感
格惟祖惟父惟我先世德善累積功利隂崇澤流子孫
施於苖裔庶幾由兹克振其緒遠踵前武以闡厥戶惟
華氏其先蓋出於微子開國於宋更八世至戴公考父
食采於華子孫以邑為氏世為宋卿士周衰散於四方
寄在北以舍人從高祖起薛封朝陽侯無害在南為越
將從高祖入漢封絳陽侯孝宣世龍以文章與王褒之
徒備侍從曹魏承漢歆位相國安樂鄉侯子孫相承更
兩晉為世家其後或仕或隠數百年間未有達者豈物
不終否窮則變通隂隲有符期會斯在歟何靈真之誥
旨與事契明切若此之甚也謹囊以紫綃襲以重綿閟
諸鈿匣寘於神所夙夜薰燭祗奉靈貺於戲惟天無親
惟善是祐禍福靡常其來象德若子若孫逮於後昆勤
之敬之無怠為善以成天顯無忽為不善以辱神休時
皇宋七葉元符紀元歲在己夘孟冬之月十有九日宣
德郎知通州海門縣管勾勸農公事兼兵馬監押華某
記
新安縣威顯靈霈公受命廟記
皇帝御㝢格于神天動植蒙體百靈受職無善不錄有
功必知明洽萬邦覃及幽晦四年癸未詔天下州縣長
吏山川鬼神在典秩者飾完廟貌潔嚴祀事若禱祈有
感方策無文者悉以名上將加爵號德施甚厚河南府
新安縣隋上柱國韓莊公墳祠久列典祀丕有休應福
兹邦人多歴年所是歲春暘為沴農圃望雲奉議郎知
縣事吕希復親禱祠下應如所期歲用登稔上之留府
祈達於朝庶沾王靈以答神貺方剡奏牘會逢詔書封
章既聞遂獲兪旨太常初以顯應進擬特沐綸言更錫
兹號鴻名懿實當而無遺六年乙酉自正月不雨至於
三月承議郎知縣事華某周視境内靡不致虔惟饗公
之旦悠然四作焚幣之際如絲載霏凝隂不舒三日而
雨霑足之貺敏於影響見者聞者起敬起愛罔不思報
爰列事狀請加旌封留府計臺閱實以上廼頒綸綍廼
錫茒土數極九命位冠五等綾牋錦襮金華貝軸致嚴
盡飾寵備時制命下之日通邑驩呼實七年丙戌仲春
旬有四日翌日備威儀奉引具三酌之禮告獻廟庭遂
襲以重藻扄以文函藏於縣宇於戲山川勝地二崤鄰
封南望微山北據青要東聯九坂西峙闕門澗穀流其
前龍淵躍其左紫翠環合清光交飛龍犇而虎馳金鳴
而玉潄佳麗之會靈明攸依是宜神遊遐方千里來饗
福厚故國晨夕薦馨歴年滋多施澤益茂爰及明世薦
沐優恩俾竹素增華流芳彌遠偉矣邑人來請願刊翠
珉贊述龍光昭示萬世用既其實以慰厥心崇寧五年
歲在丙戌九月二十有五日承議郎知河南府新安縣
管勾學事管勾勸農公事兼管勾竹園司賜緋魚袋會
稽華某記
