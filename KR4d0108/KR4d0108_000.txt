提要
雲溪居士集别集類二(宋)
臣等謹案雲溪居士集宋華鎮撰鎮字安仁會
稽人元豐二年進士官至朝奉大夫知漳州軍
事鎮原集本一百卷又有揚子法言訓觧十卷
書說三卷會稽覽古詩一百三篇長短句一卷
會稽錄一卷并附哀文一卷通一百十七卷紹興
十三年其子初成裒集刊刻曾表進於朝又鎮上蔡
樞密書自云有所作王制觧一編而初成所為
狀䟦則不載是書蓋當時已散佚矣其集諸
家書目皆不著錄寳慶會稽續志但稱鎮好
學博古嘗作會稽覽古詩一百三篇不及其集
惟焦竑經籍志載雲溪居士集一百卷而其他
著作亦均未載近錢唐厲鶚編宋詩紀事僅從地
志之中抄得會稽覽古詩九首知自明以來是
集無傳夲也兹於永樂大典中掇輯詮次釐為
三十卷雖未能頓還舊觀然原刻卷數已得
三之一矣樓炤序其集曰精深典贍遒麗逸
發又曰介然自重不輕以求人之知其名之
不昭也固宜然觀其學術大抵以王安石為
宗且與蔡京章惇軰贈答往來干祈甚至炤
之所云未必遽為公論特幸不為京軰所汲
引故尚未麗名姦黨身敗名裂耳至其所為
詩文則才氣豐蔚詞條暢逹雖不足與歐曾
蘇黃比絜長短而在元豐元祐之際亦裒然
自成一家置其人品取其文章可矣乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲溪居士集原序
始余得故朝奉大夫華君鎮會稽覽古詩一百三篇知
其為好古博雅之士也疑其文采足以竦動時聽而名
不昭何哉紹興壬戌來為是邦君之子初成奉君文集
一百卷求余文冠其首曰多矣哉余既得盡觀其文又
益以知其人盖介然自重不輕以求人之知也其名不
昭固宜君之文精深典贍而詩遒麗逸發其它衆製爛
然皆有體則非涵養蓄藴之厚不能發之如此也元豐
間孫覺豐稷在朝皆薦君堪博士不報卒老州縣其治
行泯沒不得顯白于世矣而文又不昭焉嗚呼有可惜
哉然初成能盡力以圖傳君之文於世亦足以不朽矣
君嘗自號雲溪居士用以名其集紹興癸亥八月晦日
資政殿學士左朝奉大夫知紹興軍府事兩浙東路安
撫使馬步軍都總管樓炤序(按宋史樓炤傳炤字仲暉永康人登進士第紹興十)
(四年以資政殿學士知紹興府事過闕入見除簽書樞密院事而炤序題云紹興癸亥知紹興軍府事云云鎮)
(子初成状跋云兹者樞密資政樓公來帥會稽末亦題云紹興十三年癸亥是炤即於是年知紹興而旋復内)
(擢史稱十四年者誤也)
華初成進雲溪集原表
臣初成言伏覩明詔搜訪書籍者竊以藏在私家業久
虞於失墜迨兹盛世書方切於褒蒐十行爛雲漢之章
六丁謹雷電之勅束帛有賁輶軒載奔發孔壁所藏盡
禹穴之探殘編蠧簡片幅斷碑煌煌乎盤盂之銘矯矯
若鍾鼎之字下為稗說上極皇墳莫不稇載而來肩摩
自列羣言入奏不惟漢牘之三千秘府遂盈何止唐卷
之八萬曲盡古今之目大增文物之光宜臣激愞氣於
衷腸永孝思於手澤顧惟家學難冒天聰臣初成誠惶
誠恐稽首頓首臣聞剖楹發書言徒遺於子壯在枕置
藁上繄待於時明事則殊塗誠終共貫巾箱舊矣卷軸
紛然鏁鑰一開湛凝塵而盡去纓冠再拜疑遺墨之未
乾懷慨移時想見平日或訓過庭間之授或侍執燭際
之成因欲傳家儻能垂世歲深道遠懼將泯沒而無傳
風動雲興欣值作成之有道勉思自竭冒昧上陳恭惟
皇帝陛下湯聖日躋舜德天合至仁曲被於動植大孝
足通於神明慶明良千載之逢鞏祖宗萬世之業政刑
振起號令興行卧鼓櫜弓固已掃除於氛翳横經講藝
又將黼藻於太平衣冠之屬羣趨弦誦之聲四合如先
臣鎮生於遠俗起自諸生係志斯文當哲皇徽考朝嘗
有述矣召試博士如孫覺豐稷輩更推挽之既艱遠業
之圖尤重空言之託丘山仰止曾毫末以無遺曰月行
焉苟容光而必照臣是用載在方冊悉上送官雖未能
裨丁部之多庶幾塵乙夜之覽野人屬意獻徒效於美
芹先臣有知忠尚期於結草今有先臣雲溪集凡一百
卷揚子法言訓解一十卷書說三卷會稽覽古詩一百
三篇并目錄二十五冊謹繕寫隨表上進干冒天威臣
無任瞻天望聖戰慄屏營之至謹奉表以聞臣初成誠
惶誠恐稽首頓首謹言紹興十四年六月日右朝散郎
監行在榷貨務都茶場賜緋魚袋臣華初成上表
雲溪居士集目錄
卷一
賦一首
卷二
古體詩二十五首
卷三
古體詩三十首
卷四
古體詩二十七首
卷五
古體詩十四首
卷六
古體詩十四首
卷七
今體詩五十二首
卷八
今體詩四十五首
卷九
今體詩三十九首
卷十
今體詩三十四首
卷十一
今體詩十二首
卷十二
今體詩七首
卷十三
今體詩七十四首
卷十四
論七首
卷十五
論五首
卷十六
論六首
卷十七
論八首
卷十八
論七首
卷十九
論四首
卷二十
論十一首
卷二十一
書十七首
卷二十二
書十五首
卷二十三
書十九首
卷二十四
書十四首
卷二十五
啟三十六首
卷二十六
啟六首
劄子三首
卷二十七
表九首
策問六首
卷二十八
記七首
卷二十九
銘一首
序二首
引一首
題後一首
說三首
傳一首
墓志一首
卷三十
祭文十五首
