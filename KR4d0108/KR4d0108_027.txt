雲溪居士集卷二十七宋華鎮撰
表(九首)
賀興隆節表
臣某言伏以律徧四時蓂華八葉實誕彌之榖旦屬丕
赫之昌期虔禱無疆敷同有截臣某誠懽誠抃頓首頓
首恭惟皇帝陛下聖心天縱俊德日躋繼述先猷緝熙
成業邁文聲而遹駿道武烈以增華舟車所通聲教咸
暨屬臨誕節罄率土以同歡環仰清光指南山而獻祝
臣遠違北闕久使西湘望日表以天遥跂鷺庭而地遠
第虔頌禱永固明昌
又
臣某言伏以玉燭導和當四氣告成之月電樞呈瑞逢
一人慶誕之辰文軌所同歡欣交至臣某誠懽誠抃頓
首頓首恭惟皇帝陛下纘休聖緒遹駿皇圖配雨露以
涵濡體乾坤而覆燾東漸西被既堯道之無偏魚躍鳶
飛得周仁之有作豐功不宰懿鑠難名每逢誕聖之期
咸慶後天之禱臣屬將使指適遠班聯漢殿稱觴莫預
在庭之列華封祝夀徒傾傃日之誠
又
臣某言伏以嶰管宣和導二陽之卦氣階蓂紀候敷八
業之祥符光標出震之期允屬乘乾之旦車書所至玉
帛交馳臣某誠懽誠抃頓首頓首恭惟皇帝陛下篤實
輝光聰明睿智體一德以嘉靖總萬邦而協和天施地
生運神功於無外雷聲淵默藏妙用於難名爰臨星電
之辰均效封人之祝臣屬將使指逖在湘西莫陪北闕
之朝但切南山之禱
又
臣某言伏以夜明合朔序徧四時冬日周天經纏八度
本社鳴之榖旦協繞電之靈休嘉節垂芳幅員同慶臣
某誠懽誠抃頓首頓首恭惟皇帝陛下纘戎丕緒繼述
先猷稽古道以增華圖舊人而熙載有政有事惠康小
民不識不知靈承上帝混夷夏以懷保達神人而協和
四海驩心盡傾馳於兹日千齡景算咸頌祝於昌期臣
屬奉恩輝叨分漕事撫三湘而地遠仰䨇闕以天遥漢
殿稱觴莫綴鵷鴻之列堯封獻祝第傾葵藿之誠
代湖南監司賀正表
臣某言伏以璿璣端始玉律回春行夏正以示人協漢
儀而獻歲臣某誠懽誠抃頓首頓首恭惟皇帝陛下克
明俊德率由舊章能持盈而守成善繼志而述事惟馨
可享幽有格於鬼神常善不遺明克成於人物肇因月
正丕御治朝享萬國之歡心備三元之慶禮琛珍在烈
知聲教之無方圖籍盈庭見幅員之既庶臣叨分使節
限守官聯莫陪鵷列之趨徒效嵩呼之祝臣無任
又
臣某言伏以歲月更端乾坤交泰備漢儀而講禮罄禹
跡以來王臣某誠驩誠抃頓首頓首恭惟皇帝陛下正
位居中體元建極邁文聲而繼志揚武烈而增華神化
難名盡帝王之能事天臨無外得夷夏之歡心丕御治
朝肇修元會萬邦玉帛光昭侯伯之勤四海圖書奄有
山河之大臣叨分使指屬遠朝班莫趨魏闕以稱觴徒
效堯封而祝夀臣無任
代汾州知州董左司謝到任表
臣某言臣解官省闥分土西河榮兼師帥之嚴重有兵
民之寄蒙恩踰望揣分增慙臣某誠惶誠恐頓首頓首
竊念臣跡本孤生人惟卑品偶緣末學獲齒清流徒更
積久之歲時曾無可書之名實夤緣論薦參預詳延密
奉威顔愧乏高明之論親承温詔猥叨訓奬之私遂以
卑平驟階識擢掌分部司府二卿雖任使之屢更卒涓
埃之無補將命北狄僅逃虧辱之尤承乏都司未著彌
綸之效罔孚士論果致人言忝冒既多投遠是分敢謂
斗筲之噐尚塵符竹之權兹蓋伏遇皇帝陛下日月照
臨乾坤容覆灼見隠幽之遠不遺纖介之微念此空疎
嘗加策勵付之郡寄俾懋官成臣敢不勤撫吏民祗宣
詔令究心戮力外式典彛顧後瞻前内滋明知俯免矌
癏之責仰酬生育之恩
代湖南諸監司奏乞故知兖州程博文致仕恩
澤表
臣某等言臣等伏見故朝請郎新差知兖州程博文志
力精敏篤於公家知無不為至有成績在熙寧間先帝
脩明法度王安石薦其才首當條例司選任裁處牛羊
司利害經畫綱紀革絶冗費先帝知其可用後因開封
府闕推官遂擢任之由是歴兵部郎中太府司農少卿
權大理卿周旋省寺二十餘年頗著勞效昨因使事北
廷在路遇疾比及湖南服勤二年失於治養近蒙恩差
知兖州行次江寧府遂以不救道路之間不及以時致
仕雖嘗於江寧府附奏陳乞一日之後即至捐館有礙
奏薦恩澤欲望朝廷察其平昔宣力最多以其生前嘗
曾陳請雖已身亡特賜指揮許令奏薦臣等知其本末
今兹奉使在其前所治部故敢冒昧奏聞臣無任
漳州謝賜政和三年紀元歴日表
臣鎮言伏以書成歴正知天道之有常賜及海隅見帝猷
之無外拜恩既渥撫已知榮臣鎮誠惶誠恐頓首頓首
恭惟皇帝陛下日月並明乾坤合德履三元而端始協
五紀以明時視民無内外之殊與物盡阜成之利臣叨
逢聖日權奉郡條夙夜頒宣敢失彛倫之叙雨暘時若
庶來蕃廡之休仰奉宸慈俯熙遠俗臣無任
策問(六首)
問歴代巡狩制度因革策
問巡狩者前世之大經百王之通法也書傳所載其詳
可考故舜有天下五載一巡狩歲徧于四岳夏商因之
其典不廢雖周監二代郁乎有文六年五服一朝而申
之以諭言語聽聲音同數噐脩法則足以協和天下至
於十有二載王亦時巡考制度于四岳漢魏而下中智
之君粗安之世猶或射蛟江流耀武朔漠存問耆艾賙
賜疾苦作盛典於當年追高風於治古而況聖德日躋
王業祗固禮制樂作兵銷刑措之世乎則斯禮也在所
當講國家因五聖之丕緒紹百年之治跡法度脩舉庶
績熙凝四陲無犬吠之警中原藹休和之氣斯可以振
清蹕於岱宗覲羣后於太華協時月於南岳同律度於
朔方東脩白雲之故封西申汾隂之典祀揚藝祖之大
烈覲神宗之景光方駕商周並驅虞夏垂訓後昆永永
無極豈不偉哉然舜用五載雖數而不費周十有二年
雖疎而不缺其出有時其適有方其所以告神祇之禮
覲羣后之儀同乃制作一乃度數覽觀風俗之變而考
察治忽之故慶以旌善削以黜幽有政有事載在方册
諸君考古之制度今之宜孰在所因孰在所革幸詳言
之有司將以獻焉
問漢宣孝元王伯之道優劣異效
問昔湯居亳地方不過七十里德茂於内淑聞四馳天
下望之若雲霓之在旱歲遂及其身享有大寶傳五六
百載其遺統餘緒微而不絶武丁因之朝諸侯有天下
猶運之掌周文王之治岐也亦百里之國端本正始載
於閨門德教道化遠漸江漢雖大勲未集而三分天下
有其二武王紹興克承丕烈後世厲王失道天下板蕩
幽王荒廢褒姒滅之然而德澤之美風俗善人心者猶
未卒斬故風雅之變尚知止乎禮義民之允懷未能弭
忘子孫相承復五百餘年然後已何其懋哉五伯桓公
以元侯之重據十二之地挾王室以令諸侯周旋數十
年而功名止乎九合劫辱於曹沬見欺於陶塗智力之
強盛年有所不伸寧足以傳無窮而庇嗣續乎王伯之
道優劣異效甚矣漢宣帝持雜伯之說鄙成周之政元
帝言之憤然不以為是其為論駮矣考之前史宣帝之
起實繼昭帝強明俊發漢道復興為政之效優於文景
孝元承中宗之後尊儒重道有意乎商周之為卒之優
柔縱㢮綱紀弗振漢之衰微乃自此始王伯之效何其
悖於昔耶諸君試詳言之庶有以質前世之事
問列爵經界五刑
問帝王之道盡於堯舜天下之法備於成周是故仲尼
祖述二帝而憲章文武恭惟朝廷深明先聖之微旨體
堯舜之達道修文武之良法以幸天下繇熙豐以來至
於兹三十餘年顯謨承烈有繼述而無遺美是故分曹
設官六卿之典也保甲隸武卒伍之政也農田水利溝
洫之制也歲考月試庠序之教也居養以厚無告漏澤
以及淵泉皆岐鎬之所行王政之先務罔不畢舉難徧
以一二數兹可謂千載一時大有為之世矣武成曰列
爵惟五分土惟三孟子曰仁政必自經界始經界既正
分田制禄可坐而定也吕刑曰墨罰之屬千劓罰之屬
千剕罰之屬五百宫罰之屬三百大辟之罰其屬二百
五刑之屬三千此三者四代所共由三王之不改王者
之政莫大於此今廟堂之上將議之不輕為之有序神
明之用藏於妙微不驟以示於人歟抑古今異宜通變
不一師其心不膠其跡矜其治不矜其同一代之制等
其名實自足以比隆前王貽訓後世歟此承學之士所
知也諸君詳言之毋隠
問井田肉刑封建
問昔者三王相承而起質文迭用或損或益不相沿襲
至於建侯世守井地肉刑雖封域異制助徹殊號刑罰
輕重與世升降而三者大法未嘗昜也聖人之法有盛
有衰必至之理豈夏商之季百度皆弊而此獨未壊哉
必其法盡善而百世不可改也楊子雲曰井田之田田
也肉刑之刑刑也夫魯人什二而孔子有盍徹之談秦
人罷侯而漢世有孤立之戒孝文用鞭笞代刀鋸而當
時議者已謂名為輕刑而實重之由是以觀先王之法
此殆不可變已何新室為王田而天下怨叛東漢議肉
刑而孔融異詞貞觀復世封而鄭公不然豈復之者未
得其道耶殆議者不達先王之法耶今國家蔑視漢唐
苟簡之政無小無大必師成周顧此三者法之大要為
今之務在所宜講諸君究明其術蓋有日矣試述先王
之時所以用之得其利漢唐之世所以復之非其道若
孔融肉刑之議鄭公封建之論皆一時之偉人必有可
觀其悉陳之母有所略有司將以獻焉
問宅都
問蓋聞堯有冀方舜都蒲阪禹宅安邑成湯居亳咸因
起兵之地體國經野以統諸夏至於周公相成王成文
武之業然後占星測景考天地之中作洛邑以會諸侯
俾朝覲貢賦四方遠近道里均一當風雨之所會得隂
陽之所和極制作之美以盡帝王之能事考之前世未
之有聞施之方來無以或加何則集累聖而大成監二
代以損益人文帝制於是乎備故也恭惟朝廷繼志述
事敦古善今法無遠而不陳物雖微而有制刑政具舉
禮樂修明郁郁乎成周之隆也營洛之盛宜復見於今
日況藝祖之豐沛章聖所駐蹕關河自若城闕孔修生
齒繁滋田疇墾闢儻六飛順動翠華時巡三朝令辰臨
御太極以覲羣后玉帛在列圖籍充庭一人高拱以宅
中四海駿奔而面内遂前人之美意覲乃聖之景光豈
不偉哉諸君承樂育之德久矣盍考周之典度今之宜
增新補遺務適其中以俟上帝之採擇焉
問鹽鐡
問鹽鐡之材民並用之其來久矣自管氏銖量寸計而
齊用富強後之言利者必以為稱首由西漢以來或弛
或禁不常其法而經制之方未盡善美弛之則利歸豪
右威去公朝而下有朐邴吳濞之強𣙜之則民失其利
噐多苦窳而上有卜式仲舒之議然則山海之藏必在
所禁而弘羊之術未昜推行今國家制鹽之法既致其
詳天下奉行為效已久而冶鐡之利尚在所略議者謂
其材可以上佐大農之調度下通百姓之噐用宜有制
作以究其利此治古之所當行而當世之所宜講者也
然謀安宅者務厚下談王道者賤霸圖利雖足以富國
而術未便於百姓者主上之所不為功雖足以蓋世而
道或詭於先王者朝廷之所不取為今之議必取散之
而上不失權利之重收之而下無受其敝者然後可以
稱興造之意而在所行也諸君講前世已行之事考當
今時措之宜熟矣何施而可以與於此乎蓋三王之盛
時所以馭山海之利者宜有良法可考而行管子以來
興利之士計議之臣其所以措置施設之方辯析利害
之說多矣必有當否在所去取幸詳言之
