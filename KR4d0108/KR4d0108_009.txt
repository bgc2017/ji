雲溪居士集卷九宋華鎮撰
今體詩(七言律三十九首)
梅花一首(并序)
余於花卉間尤愛梅花每遇於園林中徘徊
觀覽而不忍去意欲列植成林構屋其間朝
夕見之而後慊然貧而未能為此也至其敷
榮之日則置數枝於研席聊以慰其所好情
未能已載形於言
生來幽意酷憐梅醉眼愁眉見即開案上欲教終日在
林梢令折數枝來輕勻素色欺魚網瀟灑清香壓麝煤
一嗅一觀情一倍熙熙不啻上春臺
近日
近日英雄涉世疎休言彈鋏便乘輿晝操板艇穿溝徑
夜爇蘆薪閱簿書似此小心紆若綬何如闊步曳長裾
江南若有扁舟便不待秋風始憶魚
列子觀
日日雞聲馬上聞鑑中不是少年身倦從客路長搖轡
喜得真祠暫拂塵仙馭不歸風自好遺編長誦意彌親
隋珠輕用彈黃雀愧汝當年辭粟人
紫薇花
雨餘庭下紫薇芳簾幕風清發早凉細葉密攅紅縠皺
纖枝交曳彩霞長清都舊許分星號西掖曾容對省郎
悵望日邊承露掌何時相與照秋光
野岸白蓮
越溪深處楚江湄玉刻冰裁一兩枝天借明蟾滋秀色
雲垂清露潤豐肌解知潔素風神遠始覺紅鮮品格卑
何日曲池亭檻上細看朝暮弄輕颸
高麗扇
排筠貼楮綴南金舒卷乘時巧思深何必月團裁尺素
自多清爽滌煩襟揮來振鷺全開羽疊去栟櫚未展心
利用已宜勤賞重更堪精製出雞林
病起酬廷老傅十三丈
既有吾身似老𥅆却無道術類蘇耽隂陽授氣還非壯
濕燥因時豈昜堪動戒荒嬉情謾切坐膺消渴理宜甘
見貽藥石誠多愧鄉黨無徵只自慙
元祐三年八月初六日得報已有代者歸期可
數喜動於中載形歌詠
郡符朝下報新官不覺津津喜見顔但怪鵲聲連日好
誰知鴻翼過年還心游象魏三秋後步入庭闈數月間
别去祗憐風月夜不聞山溜響潺潺
送邦彦赴闕
士林休復歎棲鸞已向青雲刷羽翰漢殿舊聞稱錦繡
燕堂當見擢芝蘭張帆正值霜風勁策馬何辭曉月寒
解道此行須特達傾囊却愧乏琅玕
和李子約戶曹四紀權室
主人才術照幾先虚室端居宰利權誰覺市征非往日
自知歲課埒當年高梧六月生秋色修竹三冬起紫煙
平日紛紛譏識地不妨澄寂事經禪
和楊中行朝散引試日院中即事
多士分袍日造庭談經議法與論兵不辭寒夜程文冗
喜見明時道化行此日人懷平旦氣他時中有少年卿
鳳毛已飽籯金術佇聽傳家振大名
試院中聞初平别頭預上舍選作詩二章以貽
之
拂曉文闈報捷音傳家始見勝籯金不隨門戶炎凉異
須識膠庠德澤深日月光華今際會歲時風物莫侵尋
欲知報稱君親處惟有忠嘉一片心
龍頭本是我青氊寂寞風流數百年素業久慙吾未振
遺芳今喜汝能傳九光瑞日纔披霧千里修途要著鞭
竹素紀名男子事莫令風味愧吾先
出院有日用前韻與諸公叙别
頻年承乏選賢關自惜生居黍谷寒讐盡加三難自暇
聽殘敲五敢求安蒙恩邂逅真多樂已事分飛亦足歡
從此塵勞能脫否待尋蜀客試占看
和林安聖承議别試所即事
驟阻文闈密密關不堪霖雨作新寒暫違塵鞅閒還好
喜得朋簮静可安樽爼不陳無過舉笑談相酢有餘歡
共知佳節行相近須把程文繼日看
再和
陶家門戶本常關澤室肌膚雅耐寒不惜春秋參貢舉
(原注余今年正月被差前往南廟八月又預别試所)况聞早晚報平安欵陪盛集
無窮樂細閱雄文有益歡未必重陽虚過了黃花十日
尚堪看
歐陽叔向見余試院中詩卷作詩見譽次韻酬
之
未歷藩籬見少陵索塗擿埴愧冥行滿懷驟獲連城貺
溢耳惟聞中律鳴思巧本慙彫禇手心雄方怯棄繻生
十年世路師良賈今日纔驚利有贏
再酬叔向見謝
詞鋒筆力勢憑凌高共飛雲天上行清夜幾通康樂夢
嘉時還嗣孟郊鳴人間雅道時無喪海内才流世有生
欲識篇章精密處搜竒抉隱語無贏
次韻酬叔向
卞玉塵多氣已低可能符采壓虹霓晉人自識三都麗
襄野誰教七聖迷謾說違時清似水且謀終日醉如泥
秦關自昔稱天府何事雄誇十二齊
夀潭帥李金部二首
慶緒緜緜嗣伯陽何時熊夢契嘉祥月低蓂莢光猶滿
風入林鍾景正長出去懷金參九列歸來畫繡得三湘
遥知當日瞻佳氣還似兹辰賭夀香
汎汎薰風入舜絃西樓晚月十分圓懸弧門下占祥日
仗節湘南出帥年善誦詠歌盈玉葉夀觴頻舉倒金蓮
紫泥褒詔知非晚行看雙旌上日邊
漸堂
君家仲季樂天長書史優游共一堂鴈序此時詳進止
鴒原異日竟軒昂階前蘭菊幽香遠座上塤篪逸韻長
肅穆清風在華榜可令進躁坐銷亡
舂陵聞鴈
余為舂陵糾曹夜聞鴈聲因憶歐陽文忠公
有送道州太守詩云身行南鴈不到處之句
蓋衡有回鴈亭
擁衾欹枕未成眠歷歷鴻聲到枕前十月高風方永夜
三更疎雨欲寒天衡陽亭榭真虚爾穎水篇章是偶然
萬里天南共為客北書從此喜須傳
和純翁聞新鴈
出門無緒看飛蓬入夜還驚度早鴻塞外長蘆應已斷
天涯尺素竟難通青熒疎幌遮寒燼悉窣高梧弄夕風
今夜只應欹枕後夢魂隨汝到江東
和都城臘日雪
同雲為瑞上圓清臘日飛花落帝城雙闕漸迷鴛瓦碧
九街勻罩麴塵輕戴溪有月舟方遠袁巷無人路自平
却愛馬卿詞賦好梁園一座盡知傾
和高郵監稅李光道承務
論交未必須白頭邂逅相逢轄屢投識似方諸能鑒物
言非蘐草自忘憂詩書已見勤追琢筦庫何妨暫滯留
但喜荒齋得佳詠清風和氣日休休
蘭玉才華夙有芳撝謙高韻慕循墻風流自與迂疎厚
澹泊應須氣味長屢見清談能破的行看素業驟成章
日生鞅掌雖無盡投隙當來語大方
落帽山
落帽山頭雨脚長消愁還是感河陽勞歌不解凄凉意
小飲難投酩酊鄉共恨今秋辜綵菊相期來歲沃霞觴
須知四美人間少一笑千金未昜償
夀蔡大資
巖巖巨鎮瞻維嶽落落喬松棟榦姿物外風神時遠鶴
幾先識斷世元龜還逢周寢占熊旦恰是商巖肖象時
願醖東溟為夀酒一年一獻一瑶巵
項王廟
劉氏功名未足多謾將帶礪指山河楚宫一夜雖虚壘
漢殿百年還藝禾今日祠堂皆寂寞當時江水自逶迤
有靈若憶生前事應悔初為蓋世歌
用韻贈陳縣丞
明明真理與時紛曾把清心仔細論百慮已知歸妙道
一塵無復寄靈根時來或可紆藍綬興盡還思杜席門
異日儻能追逸駕相忘不必近林園
湖南運使程大卿夀
時來嘉會一陽新慶屬高門誕哲人杞梓挺材周世用
珪璋含德足天純酒熏愛日凝和氣香觸寒梅發早春
密運隂功方寸地默增遐算有明神
崇寧元年五月十六日天漢橋月下閒步
閒來步月上銀潢天宇無塵夜色凉雙闕高尋佳氣聳
三街平襯綠槐長沈沈琳館東西迥褭褭珠樓左右光
歸去不須尋蜀客莫教知到斗牛傍
高郵張生出所得詩畫一軸求余作詩因書
千巖秀處有扁舟不駕樵風欲五秋金咮未應甘腐鼠
霜翎時自下崑邱塵埃漠漠長扄戶雲月漫漫獨倚樓
好事古來常恨少碧霄清思為君搜
宿西禪寺詩
湖湘䟦涉今猶近淮海漂流昔早曾擾擾未能逃鞅掌
星星秪見變鬅鬙驅車曠野猶飛雪稅駕閒窗已上燈
瓶錫不移緣累息須知人世盡輸僧
送道守董朝散
香穗氤氲雜瑞烟條風新轉早春天桑蓬慶集侯門日
銅竹榮居郡閤年清曉十分圓玉兔寒宵萬斛照金蓮
祝詩聊致官曹意上古靈椿自八千
錢秀才索詩用韻酬之
新詩字字脱埃塵幾效中郎歎受辛他日合為仙桂客
此時何愧布衣身更無狐貉原非恥直有簞瓢不是貧
霧豹南山飢不下未慙尺蠖解求伸
次韻和潭州尹節推陪同年運使大卿知府安
撫少卿知郡大夫飲會
一聲渾化未來宫當日聯飛真乘龍策足津途趨要切
掞庭華藻稱纖穠青雲榮貫誰同得白首朋樽此幸逢
樂事晚生曾未識強賡佳句想形容
題朱中老宣德墓亭
不矜鄉版早為賓不歎恩綸晚及身物識儻來忘世累
學随所遇澤吾民鴻冥輕舉閒刀刃舟壑潛移冷隙塵
今日戶庭皆似舊共知君有克家人
