錢塘集卷八
宋韋驤撰
利州路轉運判官謝上表二首
皇帝
臣某言伏奉告命授臣利州路轉運判官巳於四
月二十九日到任管勾訖漕將之選誤及孤蹤敕
戒之嚴仰膺睿訓兼修程而叱馭涓吉日以莅官
責重望輕迹榮心愧臣某誠惶誠懼頓首頓首伏
念臣智非應變學愧知方篆刻文章竊儒科於皇
祐之末間關州縣脫選調於熙寧之初僅三紀以
逶迤秉一心之朴拙俛仰恥隨於曲俗卷舒輒意
於古人不希畫餠之虛聲唯遠素餐之公患而蔑
然善狀慙五十之無聞故慨若昌辰念千一之徒
遇分永投於冗散甘自棄於輪囷豈圖冐被宸俞
濫分使指况遠方之所寄在慎柬以尤詳若臣之愚
其實非稱此蓋伏遇皇帝陛下皇明委照鴻造曲成網
羅遺材綱紀至治拔淹振滯盡公議於一時進善黜邪
宣休風於四海曾惟微蕞亦玷選掄臣敢不勉罄其衷
恪修所職省徭均賦下齊郡邑之為肅吏寬民上副朝廷
之意庶幾補報少助涓埃臣無任瞻天荷聖激切屏營
之至謹奉表稱謝以聞臣某誠惶誠懼頓首頓首謹言
太皇太后
臣某言(同前)擇使遠方豈容虛授擢材多士必厭公言寒
蹤獲預於遣中驚寵實踰於意外即星馳而就職唯夕
惕以疚懷臣某誠惶誠懼頓首頓首伏念臣性本倥侗
器非宏博早塵科第久玷朝紳齟齬百端固乏趨時之
智蹉跎三紀信知行學之難念倖位以是羞肯苟為而
自棄晦迹或幾於瓦合存心寧蔽於雷同然而歴郡邑
以承宣曾微善最累歲月而遷陟僅脫譴訶方偃仰於
熙辰敢覬覦於銳進夫何天幸兹被甄收付之漕運之
權飭以訓辭之戒在於遭遇奚以克勝此蓋伏遇太皇
太后陛下化極聖神仁齊覆幬增廣太平之業延洪累
盛之朝為官擇人每資於博採因能任職必協於僉諧
迺若孤生亦叨煩使臣敢不竭誠莅事勁節徇公激濁
揚清勸十州之吏治抑強扶弱安一道之人情期有補
於毫釐庶不辜於驅策臣無任瞻天荷聖激切屏營之
至
賀擒獲鬼章上皇帝表
臣某言伏聞八月十九日諸將攻圍洮州擊破蕃賊生
擒首領鬼章等者戎虜肆兇驟干邊障神兵仗義生獲
渠魁稟聖筭於無前伸國威於不陣蠻夷膽落將帥凱
還四方傳聞萬口稱慶臣某誠歡誠忭頓首頓首竊以
虞舜舞干而苗格周文因壘而崇降蓋聖明之德動於
無知則桀黠之情感而自悔倘拒違而不改固翦滅以
為宜何兹醜類之尤獨昧盛朝之化暨聲教而狼心如
故霑雨露而蜂蠆復生輒興犯塞之狂以取覆巢之禍
皇赫斯怒秋霜助肅殺之嚴天奪其心晚霧絶遁逃之
計縛酋豪於反掌埽種落於亡蹤自昔命征之雄微斯
決勝之敏此蓋皇帝陛下神機淵妙睿斷高明既隆柔
遠之文復振摧姦之武威加閫外鼓行皆貔虎之師勢
震洮東係頸盡氐羌之長正邦刑於萬里壯軍實於一
時臣拘迹遠疆馳誠雙闕阻觀都護歸奉萬年之觴徒
效詩人仰歌三捷之咏臣無任瞻天望聖喜躍屏營之
至謹奉表稱賀以聞臣某誠歡誠忭頓首頓首謹言
太皇太后表
臣某言伏聞八月十九日諸將攻圍洮州擊破蕃賊生
擒首領鬼章等者天威震遠塞境戒嚴將略受成兇渠
就執埽蕩豺狼之窟振揚貔虎之功風聲所加鼓舞以
聽臣某誠歡誠忭頓首頓首竊以犬戎遺種鬼族擅強
屢擾邊陲久逃鈇鉞貪鷙之情不已猖狂之計復興脅
黨類以相連嬰城郛而自固未伸螗臂死當戰陳之前
已屈獸心生致檻車之内俾遊魂於霜鍔將就戮於槀
街惟兹斬馘而獻俘甚若摧枯而拉朽轟雷霆於絶域
重華岱於偏師壯驩呼於奏凱之間雖同自昔紀擒獲
於書勲之際獨盛於今此蓋太皇太后陛下道合高穹
德均厚載武不黷而所修必備兵不玩而所舉必平致
其專閫之臣應機以勝捽彼黠羌之首係頸而旋正治
世之大刑增熙朝之偉觀臣尸官遠部引領上都念阻
造庭共慶捷書之獻願聞虛堠永光信史之傳臣無任
瞻天望聖喜躍屏營之至謹奉表稱賀以聞臣某誠歡
誠忭頓首頓首
福建運判謝上表
臣某言伏奉告命授臣充福建路轉運判官臣巳於二
月十九日到任管勾訖仰冒宸恩再叨使指跼蹐訓辭
之重烏敢少忘精勤職事之初唯憂不稱臣某誠惶誠
懼頓首頓首伏念臣倥侗末學樸&KR0554;小材遭逢聖時黾
勉仕路竊第倏逾於三紀恪官敬歴於四朝雖微績效
之可名固有朴忠之自信頃繇誤選嘗使遠方賴德澤
之廣而年登盜衰幸教令之明而民紓吏戢汔終更而
安守獲逃譴以代歸巴蜀十州方休於督察甌閩一道
復佐於轉輸奔走周星之間﨑嶇萬里之半顧身勞而
何憚念責重而可虞短技易窮懼難堪於屢試壯行不
競徒有愧於初心旋省微軀曷膺煩使此蓋伏遇皇帝
陛下堯仁徧覆舜智兼明愛人及物則不異邇遐為官
擇才則罔遺鉅細如臣孤拙尚預采收申命丁寧尤矜
幽遠臣敢不夙宵盡瘁俛仰竭誠進善糺邪庸警齊於
衆職興利除害以便安於列城庶幾犬馬之能不負乾
坤之造臣無任瞻天荷聖激切屏營之至謹奉表稱謝
以聞臣某誠惶誠懼頓首頓首謹言
謝恤刑詔書表
臣某言進奏院遞到詔書一道賜臣令恤刑禁仍散下
管内常切提舉無令曠慢者天時方暑起畏憚於羣心
宸詔遽頒戒滯淹於庶獄奉十行之申飭督列郡以遵
承共深欽恤之懷上副丁寧之訓臣某誠惶誠懼頓首
頓首恭惟皇帝陛下德參覆載道極聖神徧愛追堯舜
之仁措刑邁成康之術雖存五辟以助治每慮一夫之
不辜眷盛夏之在辰軫纍囚於率土敷揚明命儆厲攸
司潔完先自於圜扉滌濯仍臻於三木貧而無餉者給
之以粟疾而難縱者濟之以醫期無淹繫之徒必絶濫
加之罰幅員萬里競趨遠罪之風遐邇一心咸戴好生
之惠臣敢不仰膺言綍恪舉憲條勉一道承宣之勤寬
九重矜惻之廣庶幾犬馬之效不負乾坤之施臣無任
瞻天望聖激切屏營之至謹奉表稱謝以聞
代虞學士遺表
臣某言逢辰竊祿愧乏涓埃之勞忍死獻言徒伸犬馬
之戀脫官聮而安沒荷乾造之有終重違清時猶抗餘
息魂欲去體辭多不倫臣某誠悲誠懼頓首頓首伏念
臣生而朴野學亦空疎蚤塵儒科晚玷文館義有可守
則未始枉尋而直尺事有可舉則罔或吐剛而茹柔間
關三紀之餘遭遇四朝之盛荐叨器使獨病材難敢謂
致身之未高唯憂陳力之不迨贊畫天府嘗助浩穰之
煩曳裾王門久尸講解之職而桑榆勢迫藥石功虧疾
疢暴深精爽垂盡想赤墀而隕涕瀝血懇以懷慙直節
何為殊無報國之效哀鳴不已尚冀敝帷之恩伏望皇
帝陛下特軫天衷曲從人欲憫其舊物貸以深仁俾臣
遺蹤獲有箕裘之紹則臣瞑目甘為溝壑之捐臣歴任
三十七年並無譴累久在諸王府供職見理提刑資序
本家未有兒男食祿欲乞一恩例霑及寒族臣長男芹
年若干曾應進士舉得解伏望聖慈特賜俞允於文資
内安排干冒旒扆臣無任兢危隕越之至謹奉表陳乞
以聞
代楊侍郎謝授寶文閣待制知廬州表
皇帝
内閣寵名實中朝之高選方州重寄乃外補之最榮拜
優命以稠重揣卑悰而警惕(中謝)伏念臣降才不敏涉道
非深遭逢盛時叨竊膴仕守朴忠於無撓當盤錯而勿
辭嘗濫長於理官每戒得情之喜繼忝陪於司寇第謀
助治之寬旋陞民部之劇繁唯謹邦財之經費雖無善
状亦免瘝官冒先皇拔擢之恩蒙陛下包涵之賜日月
浸永筋骸始衰比緣銜命之勤偶致愆和之疢難久妨
於賢路仍倖處於省曹陳誠輒叩於九重引跡頻尸於
一郡傾葵心而仰俟感天聽之曲從以禁近之職而飾
其陋軀以安閒之壤而使之顓面恩出望外愧深胷中
夫何微蹤及此厚幸此蓋伏遇皇帝陛下斡聖神之妙
廓天地之仁憐其犬馬之勞假以丘山之惠臣敢不深
銘悃愊虔奉龍光夙夕兢兢方守循牆之戒始終皦皦
彌堅報國之心臣無任瞻天荷聖激切屏營之至
太皇太后
效職累年恐衰疲之敗事露章兩上堅懇乞於罷麾恩
俞既與其便藩寵秩復加於内閣仰承優渥深積兢惶
(中謝)伏念臣本出寒儒早從末宦勤勞三紀朴拙一心幸
逢盛世之明昌叨遇元朝之奬拔擢由棘寺進貳刑曹
殊未著於官能驟已陞於民部事之利疚罔不竭精時
所戚休得以宣力更炎凉而浸久偶瘝曠之未形方懷
持祿之慙敢衒剸繁之術陛下未加顯黜尚謂小材輟
其坐局之勤付以出疆之命冒苦寒於遠道感微疢於
中宵迨此使還難安省列竊畏尸官之譴且慮妨賢之
譏遂亟請於偏州冀少全於素分天威重冒方懼雷霆
之嚴聖造曲從遽蒙雨露之澤畀之禁近之職授以清
閒之邦於臣所望有加若臣何幸及此此蓋伏遇太皇
太后陛下神機運用坤德包涵憐其孤進而無他憫其
久勞而不懈徇犬馬之私欲推丘山之至恩臣敢不激
勵懦衷祇膺明命誓秉糜捐之志終酬覆載之仁臣無
任瞻天荷聖激切屏營之至
知廬州到任謝上表
皇帝
臣某言伏蒙聖恩授臣充寶文閣待制知廬州已於某
月某日到任訖職秩既優幸參華於内閣事權甚重顓
分控於長淮方謹始於頒條唯厲精於宣化自慙朴拙
實玷龍光(中謝)伏念臣早緣末學竊綴下科﨑嶇歴官黾
勉從政積寸長而何助懷小智以無堪越俎治庖戒於
侵職畫墁志食恥在素餐宜於公者勢可舉而必行便
於時者力可為而必盡久剸理官之劇再遷省部之煩
愆尤偶逃疲薾非稱乞郡章而外補感天聽之下從途
不束裝已獲承宣於善地身雖去國仍叨侍從之榮名
仰冒誤恩深踰素分此蓋伏遇皇帝陛下至仁覆露洪
造包涵察其技窮而猶未遽捐念其勞久而假之暫逸
臣敢不始終一節夙夜竭誠撫養羣元上廣堯舜之澤
望瞻首善遥馳魏闕之心庶殫犬馬之能仰答乾坤之
施臣無任瞻天荷聖激切屏營之至
太皇太后
臣某言(同前)文閣清華叨誤恩於增秩淝川曠静冒優寄
於分符下車首見其吏民奉詔仰宣於德澤力輕任重
心愧迹榮(中謝)伏念臣樸&KR0554;微材斗筲淺器出逢盛際進
躐周行義有可為則奮不顧軀道之所枉則恥於投步
頃貳刑曹之要荐陞民部之煩渠渠唯盡於公忠碌碌
苟逃於謗責偶愆和於弱質輒露請於偏麾遽蒙天眷
之曲從復過愚衷之始望忝近班之賁節獲善壤之寬
閒去國不遥目想雲中之雙闕幸時無事坐安淮右之
列城方莅政之云初念致身之有自此蓋伏遇太皇太
后陛下運聖神之造垂雨露之仁察臣悉力有涓埃之
禆貸臣少休俾承宣於外加寵光而汎及庇孤陋而曲
成臣敢不恪守官箴勤恤民隠廣朝廷惠養之意成畎
畆便安之情冀微助於隆平庶仰酬於覆育臣無任瞻
天荷聖激切屏營之至
賀坤成節表
金風應律當造化之成功玉殿稱觴慶聖神之誕日四
海致梯航之獻庶邦傾葵藿之心熙然覆載之間幸此
明昌之會(中謝)恭惟太皇太后陛下俔天唯睿御世以仁
翕張萬微鼓舞羣動力庇帝圖之盛道侔坤德之宏慶
辰密邇於中元賀禮交修於上國請方前古遠超文母
之徽願比南山盡效華封之祝臣忝司偏郡阻造彤庭
奉萬年之杯既遠鵷鸞之列望九重之闕但馳犬馬之
情臣無任瞻天荷聖抃蹈激切之至
䕫路提刑謝上表
臣某言伏奉告命差提點䕫州路刑獄公事已於三月
十七日到任管勾訖列職禮曹頫竊郎潛之奉按刑䕫
服仰承聖訓之嚴即叱馭於險途已莅官於遠部才微
責重心惴迹榮臣某誠惶誠懼頓首頓首伏念臣起自
諸生幸於久仕中立雖完於素守壮行已負於初心不
攘畫餅之虛名唯恥獲禽之詭遇自叨使指屢易歲華
嘗再領於轉輸並偶逃於瘝曠巴閩兩部首尾六年川
陸兼行往還萬里一忝司賓之選每懷尸祿之憂方謀
自斂於冷官豈謂復叨於煩使况庶獄必資於明慎而遠
甿尤在於撫綏非高材不足以窒羣枉之萌非精識不
足以糾一成之失此焉退省臣則冒居斯蓋伏遇皇帝
陛下獨化日新至仁天覆明罰止期於助治好生深軫
於非辜不限地之邇遐必擇人而刺察曾惟陳力之末
亦被遣行之光臣敢不益勵愚衷虔遵渙命責羣吏盡
心之實必使無冤成一方遠罪之風庶幾有補下伸螻
蟻之志上報乾坤之恩臣無任瞻天荷聖激切屏營之
至謹奉表稱謝以聞臣某誠惶誠懼頓首頓首謹言
謝賜歷日表
臣某言今月十九日進奏院遞到准太史局牒送到合
賜紹聖三年歷一卷者恩出中宸頒朔必先於正歲歷
由太史授時爰及於遠方捧受致恭奉行知敬臣某誠
惶誠懼頓首頓首恭惟皇帝陛下對天御世稽古保民
分飭羲和之官詳推日月之運筭成密法示隂陽消息
之期布在綿區儆稼穡艱難之序臣敢不虔遵國令上
體君仁糾正奪農之違戒除暴物之戾庶圖小補仰報
大鈞臣無任瞻天荷聖激切屏營之至謹奉表稱謝以
聞臣某誠惶誠懼頓首頓首謹言
又
臣某言某月某日進奏院遞到宣一道賜臣紹聖三年
歷日一卷者歷為大紀恊正統於天心恩出九重謹頒
宣於歲首按遠方而有守拜明命以尤榮臣某誠惶誠
懼頓首頓首恭惟皇帝陛下德命乾坤道齊堯舜發政
必循於時令成書爰敇於日官參符緹室之灰密著清
臺之法布於率土使知敬授之方儆彼安甿不失先期
之備臣敢不欽承重賜敦諭列城助陽推慎罰之端順
序舉劭農之職庶圖小補仰報洪鈞臣無任瞻天荷聖
激切屏營之至謹奉表稱謝以聞臣某誠惶誠懼頓首
頓首謹言
又
臣某言今月十六日進奏院遞到宣一道賜臣紹聖四
年歷日一卷者君命布宣遠賜萬年之歷臣心祗敬率
同四海之濱方拜受以知榮遂寶藏而遵用臣某誠惶
誠懼頓首頓首恭惟皇帝陛下對天育物體道御民順
時令而隂陽弗違命日官而中朔必正書成大紀敕敬
授於攸司賚及萬方謹奉行於有政臣敢不恪承明貺
敦勉列城德刑循舒慘之期稼檣儆作成之備庶符恊
氣仰贊昌辰臣無任瞻天荷聖激切屏營之至謹奉表
稱謝以聞
謝中使傳宣撫問表
臣某言今月二十九日入内内侍省高品關琳到渝州
傳宣撫問者王人將命傳天語之丁寧臣子拜恩荷聖
衷之軫恤雖在方隅之遠如瞻象魏之光欽戴撫存竊
深榮悸臣某誠惶誠懼頓首頓首恭惟皇帝陛下仁參
覆幬明合照臨紹重熙累洽之休大持盈守成之德儲
神正宁不忘宵旰之憂興念遠臣尤憫邊陲之役遣使
星馳於萬里宣言澤及於四方臣敢不上體睿慈俯修
職業唯知盡瘁誓殫犬馬之能庶有微勞仰報乾坤之
賜臣無任感天荷聖激切屏營之至謹奉表稱謝以聞
又
臣某言正月二十九日巡歴至雲安軍遇入内内侍省
内西頭供奉官王懷志傳宣撫問者星軺遽至臨六服
之幽遐天語敬傳冒九重之存撫光榮雖甚隕越是憂
臣某誠惶誠懼頓首頓首恭惟皇帝陛下治掩成康德鈞
堯舜運神機於獨斷紹先烈於重熙宵旰儲精措幅員
之寧謐歲時軫慮念邊鄙之勤勞遣中使以載馳恤遠
臣而敦諭絲綸降被戴恩知挾纊之温葵藿齊傾向日
罄推心之赤臣敢不恪修職業上體睿慈誓殫犬馬之
能仰報乾坤之賜臣無任感天荷聖激切屏營之至謹
奉表稱謝以聞
謝恤刑勅書表
臣某言某月某日進奏院遞到勅書一道賜臣令恤刑
禁仍散下管内常切提舉無令曠慢者夏暑藴隆動九
重之惻怛詔書儆勅軫庶獄之滯淹恪官況在於按刑
承命尤資於盡瘁寅膺欽恤之訓倍謹哀矜之誠居不
遑寧日惟加勵臣某誠惶誠懼頓首頓首恭惟皇帝陛
下天臨萬國子育兆民雖嚴五辟以沮懲不忍一夫之
抵冒念時炎燠難堪縲絏之中發號清明廣布幅員之
内聳有司之兢惕憫被繫以安全圜扉必戒於潔凉三
木必勤於滌濯視貧而給之以食察疾而濟之以醫趣
聽讞於平停屏推求於滋蔓枉直悉由乎審克重輕不
失其簡孚庶使無冤成囹圄空虛之治豈為小補助乾
坤長養之功臣敢不敬服宸綸肅持邦憲下繩郡邑共
堅慎罰之心仰戴朝廷推廣好生之德臣無任感天荷
聖激切屏營之至謹奉表稱謝以聞
又
臣某言今月日進奏院遞到勅書一道賜臣令恤刑禁
仍散下管内常切提舉無令曠慢者天時方暑動宵旰
之儲思君詔遽頒軫寰區之庶獄虔稟丁寧之訓益勤
欽恤之誠戒飭列城奉行明命臣某誠惶誠懼頓首頓
首恭惟皇帝陛下愛民猶子覆物如天發施仁政而推
不忍之心明罰勅法而期無刑之治矜羣愚之抵冒慮
圜土之滯淹炎威當三伏之隆渙號達萬方之遠儆有
司之怠忽䘏被繫以求全潔清至桎梏之微濟助有餉
醫之給斥吹毛之滋蔓督閱實之平停遐邇一堂孰起
向隅之泣生靈四面咸欽祝網之恩臣敢不敬服宸綸
肅持邦憲下繩郡邑效君子盡心之方仰戴朝廷廣聖
人好生之惠臣無任瞻天荷聖激切屏營之至
賀興龍節表
臣某言遘誕聖之慶辰大時成歲起祝堯之善頌四海
鈞情有生共樂於明昌無遠不同於鼓舞臣某誠懽誠
抃頓首頓首恭惟皇帝陛下運神明而獨斷繼統業以
丕承幹萬化以大中之權納羣元於至治之域允作百
王之高規豈惟三代之同風節應興龍感鴻圖之紀瑞
樂方儀鳳贊紫殿之稱觴臣忝使巴陲阻趨魏闕惓惓
雲漢倍深拱北之衷懇懇精誠虔禱後天之筭臣無任
祈天頌聖激切驩呼之至謹奉表稱賀以聞臣某誠歡
誠抃頓首頓首謹言
又
臣某言伏以律更大吕月臨成歲之功運應千齡天啓
降真之日萬物盡懷於生意四方共起其驩心臣某誠
懽誠抃頓首頓首恭惟皇帝陛下高邁三王丕承六帝
持盈成而寶龜鼎廓聲教而服華夷誕辰紀電斗之祥
光輝不極禮貢致梯航之獻鼓舞無窮臣承之閩封馳
誠魏闕仰天威於不遠祝睿筭於無疆稱慶捧觴阻伏
簪纓之末傾心向日敢希葵藿之情臣無任瞻天望聖
激切屏營之至謹奉表稱賀以聞臣某誠懽誠抃頓首
頓首謹言
又
臣某言祥電繞樞應千齡之嘉運瑞蓂夾陛茂八莢於
隆冬當聖人慶誕之辰正海㝢太平之日羣生鼓舞萬
國梯航(中賀)恭惟皇帝陛下德耦堯仁明符舜智丕顯盈
成之業增高繼述之猷賞刑信而善惡勸懲聲教遠而
車書混一興龍紀節昌期恊成歲之功儀鳳奏音列辟
奉後天之壽臣迹拘遐裔心仰嚴宸拱北傾誠悵周行
之獨遠望雲虔懇祝睿筭以無疆臣無任祈天頌聖激
切驩呼之至謹奉表稱賀以聞臣某誠懽誠抃頓首頓
首謹言
謝轉官加勲表
臣某言今月初四日進奏院遞到告一道伏蒙聖恩授
臣朝請大夫仍加柱國者年勞無状愧當考課之程國
賞有常獲冒陟明之典官勲並進榮悸兼深臣某誠惶
誠懼頓首頓首伏念臣江湖末族蓬蓽寒儒遭逢聖時
塵綴仕籍間關幾及於四紀朴直唯肩於一心利於公
者知無不為施於政者思止其位壯行所學雖潛負於
素懷苟合以容固恥隨於流俗自叨簡拔愈竊兢危未
嘗枉道以求從何敢謀身而幸進備郎官於再歲持使
指於十年方虞總核之明難逭黜幽之辱第知分守豈
意序遷夫何累日之勤亦被自天之渥振遠方之觀望
增小已之光華拜寵若驚撫窮無措伏遇皇帝陛下乾
剛獨運離照繼明昭法度以綱紀四方審予奪以勸懲
多士俾庶績之咸考雖小臣而不遺遂令微蕞之軀輒
玷進陞之賜敢不永端晚節彌激懦衷受而益恭願效
循牆之戒圖其稱報用逃濡翼之譏更俯誓於糜捐庶
仰酬於覆燾臣無任感天荷聖激切屏營之至謹奉表
稱謝以聞
賀受玉璽表
臣某言伏奉近降德音敬聞五月朔受傳國寶禮畢者
聖政日躋恊千年之景運珍符天錫垂萬世之休光禮
成大慶之崇澤霈四方之遠生靈鼓舞宇宙晏清赫然
昌辰偉矣盛事臣某誠懽誠抃頓首頓首恭惟皇帝陛
下德參堯禹道揜商周紹祖宗之業而增大盈成贊覆
載之功而致隆皇極刑賞明而必信賢邪判而不淆吏
稱民安同歸于治鳶飛魚躍各遂其情藹乎至符之充
紛若殊祥之應建安翔鶴裴徊和氣之游集慶靈光緣
飾太平之象於鑠咸陽之壤聿興玉璽之珍蓋神物之
護藏待聖時而呈露諸儒考古原至寶之攸傳路寢陳
儀敬高穹之所授新樂章而恊比酌禮典以敷施輝映
古今震聳夷夏繼河洛圖書之瑞小郊藪麟鳳之祥受
命永昌寶篆顯延洪之福錫民大賚厖恩推宥過之仁
臣糜職巴陲馳精魏闕奉觴稱慶莫參鵷鷺之行拱極
傾誠徒想雲龍之會臣無任瞻天頌聖激切懽呼之至
謹奉表稱賀以聞臣某誠懽誠抃頓首頓首謹言
明州謝上表
臣某言伏蒙聖恩差知明州軍州事已於某月某日到
任管勾訖䕫方按獄雖久尸官亳社分符未容及境優
渥再承於明命光華假守於便邦已見吏民敬宣德澤
臣某誠惶誠懼頓首頓首伏念臣蚤由末學獲仕昌朝
審義命之可尊篤公忠而自信退有誠身之道進忘出
位之思不為易缺之嶢嶢幾近無竒之碌碌曩誤膺
於簡拔愧無補於事功區區使指之勤忽忽歲華之久
念因循而冒處懼衰薾之難堪仰叨九閣覬州麾之可
乞俯從微物荷天聽之不遺矧此近鄉畀之善地山竒
水勝昔人曾況於蓬丘事簡民良今日頗優於澤國載
惟委寄之重宜得承宣之能自揣不材誠為非據此蓋
伏遇皇帝陛下仁參覆載道極聖神增廣太平之基廓
開衆正之路公予奪以聳四方之聽均勞逸以懷羣下
之情迺以寒蹤蒙兹厚幸臣敢不恪修職業上體睿慈
知師帥不可以苟為思所以養人之術知民社不可以
虛受圖所以報國之勞庶幾循吏之徒不負大君之賜
臣無任感天荷聖激切屏營之至謹奉表稱謝以聞臣
某誠惶誠懼頓首頓首謹言
賀生皇子表
臣某言伏睹德音降生皇子者天心降鑒貽上主之鴻
休聖嗣誕生恊萬方之大慶臣某誠懽誠抃頓首頓首
恭惟皇帝陛下堯仁博大舜智高明敦繼述以丕承保
盈成而獨化發政先好生之德開邊全不殺之威民物
乂安神靈悅善和氣四充於宇宙珍符並貺於堪輿緯
象昭垂炳前星之燦燦元良載育增景祚之綿綿壯哉
極治之洪基偉矣昌期之盛事臣叨分符竹遠仰闕廷
莫預鵷行共歡呼而稱慶第欽龍喜想慈惠之均霑臣
無任瞻天望聖激切欣躍之至謹奉表稱賀以聞
賀冊立皇后表
臣某言伏覩禮部錄降九月八日制書立皇后者冊命
隆恩推本元良之育宫闈正位密繄輔佐之勤懿德冠
於長秋喜氣鈞於函夏臣某誠懽誠抃頓首頓首恭惟
皇帝陛下堯仁睦族舜法治家以身為度而考古御今
以風化下而由内及外持盈神器雅恊鳬鷖之文正始
褘衣昭顯關睢之德禁掖仰徽音之嗣旋霄麗軒宿之
明允屬昌期式符盛禮臣糜軀守土注目望雲無緣稱
慶於周行但極傾心於魏闕臣無任瞻天頌聖激切欣
躍之至
賀收青唐邈川表
臣某言伏聞邈川青唐大首領率諸族歸順朝廷其疆
土置湟鄯二州者天聲遠暨坐收不戰之功戎族來歸
仰慕至仁之化不頓一戟而開邊千里不鳴一鼓而置
守二州解重鎧者莫匪傾心請長纓者豈煩虛論實無
前之偉績屬極治之昌期萬世煇光四方鼓舞臣某誠
懽誠抃頓首頓首恭惟皇帝陛下德威丕冒文武兼隆
端繼述以拱揖太平攬權綱以維持大業帝眷于上而
珍符雜沓人懷於下而異域柔從納鄯城於反掌之間
收湟水於銜璧之際行兵不試異周文因壘之降聖化
所倈同虞舜舞干之格廣幅員於無外耀方策於不窮
臣守職海隅不獲蹈舞闕庭臣無任瞻天頌聖踴躍懽
呼之至謹奉表稱賀以聞
賀皇帝登極表
臣某言伏奉今月十三日赦文皇帝陛下寅膺顧命光
紹寶圖號令惟新生靈胥慶臣某誠懽誠抃頓首頓首
恭惟皇帝陛下大明繼照至德升聞歷數在躬丕承七
聖之統仁恩徧物允屬萬邦之歸臣職守郡符不獲躬
詣闕庭無任瞻天望聖歡呼激切之至謹奉表稱賀以
聞臣某誠歡誠抃頓首頓首謹言
謝傳宣告諭表
臣某言今月初九日内殿承制閤門祗候向子履到本
州告諭兼賜官吏軍員將校僧道百姓等勅書一道者
聖神纘紹光煇千載之期命令布宣撫諭萬方之衆在
使華之所及荷天語以無窮臣某誠感誠戴頓首頓首
恭惟皇帝陛下德合祖宗仁齊堯舜繼鴻圖之赫赫膺
寶歷之綿綿孚號惟新頒十行之温詔望雲胥慶起四
海之誠心臣職守郡符不獲奔詣闕廷臣無任感天荷
聖激切屏營之至謹奉表稱謝以聞臣某誠感誠戴頓
首頓首謹言
賀太后表
臣某言伏聞皇太后權同軍國事纘紹丕圖當聖人之
恭默緝熙初政繄丈母之聰明渙號亟傳羣情均慶臣
某誠歡誠抃頓首頓首恭惟皇太后陛下德齊天妹位
統坤儀紹任姒之大猷贊勛華之至治六宫欽戴慕美
化于積年四海乂安聽徽音于此日臣職拘守土不獲
稱慶闕廷臣無任瞻天望聖激切屏營之至
謝轉朝議表
臣某言今月七日進奏院遞到告一道蒙恩特授左朝
議大夫依舊知明州軍州兼管内勸農使者天澤徧沾
不遺微物聖恩遐暨爰及孤生奉綸綍之訓辭厲冰淵
之誠敬臣某誠惶誠懼頓首頓首恭惟皇帝陛下堯仁
天縱舜知日新紹七聖以丕承懷萬邦之欣戴廣宣初
政之惠首念羣臣之勞隨班聯而汎遷盡中外而均被
如風之行而鼓舞羣動若春之感而榮華一時而臣假
守海濱叨蒙乾施雖積罔功之愧亦陞寄祿之階臣敢
不俯伏再思竊慕循牆之德夙宵不懈以圖報稱之能
庶幾小已之愚不負大鈞之賜臣無任感天荷聖激切
屏營之至謹奉表稱謝以聞
賀生皇子表
臣某言伏奉四月十五日詔書以皇子生大赦天下者
誕育元良偉矣九重之慶廣宣恩宥驩然四海之情盛
宗社之光華動生靈之鼓舞臣某誠歡誠抃頓首頓首
恭惟皇帝陛下丕承帝業仰合天心參化育之至仁措
幅員於極治慶流百世前星俄照於龍樓賚及萬方睿
澤爰頒於鳳闕羣心欣戴和氣充盈臣職守郡符不獲
奔詣闕廷臣無任瞻天頌聖激切歡呼之至謹奉表稱
賀以聞
賀天寧節表
臣某言遘聖誕之昌辰千齡協慶仰天寧之盛節四海
均歡皥如鼓舞之情穆若照臨之下臣某誠歡誠忭頓
首頓首恭惟皇帝陛下仁齊堯舜業紹祖宗履重熙而
抑畏不矜幹萬化而持循以正坦闢直言之路增深極
治之源慶期遇震夙之時列辟奉忠勤之禱當年飛電
曾形繞斗之祥此日稱觴感祝後天之筭臣幸逢華旦
僻守偏州遠有列之周行心馳魏闕祈無疆之睿筭願
效華封臣無任瞻天頌聖激切歡呼之至謹奉表稱賀
以聞
謝賜歷日表
臣某言今月二十八日進奏院遞到宣一道賜臣建中
靖國元年歷日一卷歷為大紀正中朔而不差恩出九
重被邇遐而無外拜賜爰欽於敬授披文彌謹於寅遵
臣某誠惶誠懼頓首頓首恭惟皇帝陛下建皇極以承
天亶聰明而御世發政施仁而民神斯悅對時育物而
隂陽以和勅密法於日官布成書於海㝢孚號遽先於
正歲分頒遠逮於守臣臣敢不上體睿慈下修官政勤
督耕桑之務皆使先期仰承德惠之行必圖推廣庶有
毫釐之補不辜覆燾之恩臣無任瞻天望聖激切屏營
之至謹奉表稱謝以聞
慰表
臣某言伏奉正月十四日大行皇太后遺詰者東朝上
僊奄棄大養率土仰戀莫非羣悲臣某誠哀誠咽頓首
頓首恭以大行皇太后坤德承天隂功被世飈御遽遠
徽音永傳中外一心感泣萬里伏惟皇帝陛下孝慕罔
極聖情難居願抑九重之哀以安四海之望臣拘守遠
郡不獲匍匐奔詣闕廷臣無任瞻天望聖悲摧殞咽之
至謹奉表稱慰以聞臣某誠哀誠咽頓首頓首謹言
謝致仕表
臣某言八月二十九日伏奉敕命宜守本官致仕者引
年以請俯慙無補於明時得謝而歸仰荷曲成於洪造
拜聖恩而知幸揣愚分於增榮臣某誠惶誠懼頓首頓
首伏念臣倥侗寒品樸樕小材由末學以奮軀遘昌辰
而從仕涵泳五朝之德澤超踰四紀之光隂或宣化於
便藩或司賓於華省按刑將漕屢玷於選掄竊祿尸官
終逃於譴責爰及暮年之至自惟陳力之難乞身欲遂
於屏居承命獲從於善去豈其孤賤能爾保全此蓋皇
帝陛下舜知日躋堯仁天覆深固太平之業恢隆純被
之風使萬物各安其生無匹夫或失其所致臣衰朽幸
此退休臣敢不完一節于餘生報大鈞之巨賜雖同老
馬力弗逮於戀棧願比露葵心不忘於向日臣無任瞻
天荷聖激切屏營之至謹奉表稱謝以聞
賀天寧表
臣某言遇聖明之誕節玉帛奔趨起臣子之誠心簪紳
鼓舞幸際千齡之盛仰祈萬夀之隆臣某誠歡誠抃頓
首頓首恭惟皇帝陛下仁參化育治極明昌廣一德以
承天正四維而御國持盈成而守之抑畏志紹述而慎
所更張樂聞正直之言坦闢大中之路慶辰惟永四方
欽震夙之期睿筭無疆百辟共歡呼之禱臣恪司海郡
遥拱楓庭仰盛旦之輝光念周行之高遠捧觴稱慶徒
想紫宸之班向日傾誠願效華封之祝臣無任瞻天頌
聖激切屏營之至謹奉表稱賀以聞臣某誠歡誠抃頓
首頓首謹言
代陳少卿賀福康公主進封兖國表
中宸有命美化務先於族親貴主進封優恩不奪於典
禮風聲遐被中外交忻臣誠歡誠喜頓首頓首恭惟尊
號皇帝陛下配天地之德紹祖宗之基守無逸於持盈
概至公於立極御遠以近齊邦以家治内等周官之規
訓女偕帝堯之法罔媿前躅克成令猷公主分乾之英
體巽之順雖曰愛之欲富不以生而暴榮豈湯沐不可
一而充印綬不可一而足蓋誨育之存節故寵私之有
階龍光一宣慈孝兩得教其有素下嫁豈忘其矩儀澤
匪不隆四方孰謂之偏黨朝野懽浹人神氣和邁治古
之休光增太平之盛事臣限以官守不獲奔走闕廷稱
慶臣無任瞻天踴躍之至
賀苗淑妃進封賢妃表
正宁留神内張輔佐後宫進善下帥嬪嬙恩蓋盛於得
人命實優於中禮綸言一出驩頌交流(中謝)恭惟尊號皇
帝陛下嗣臨四方寶守重器萬機閒暇至化清明尚宵
旰以圖徽猶起居而謀治列位既登乎俊哲中闈復選
乎才良意出入之有裨庶言動之無失何則賢者得之
殊稱妃由配以為名龍光不私遐邇稱慶樛木存逮下
之諭美有所歸鷄鳴著相戒之勤驗在今日助隂教之
綱紀副聖心之簡求法貽彤管之書寵絶椒房之侈心
忘私謁風永邁於周南儉不曳衣譽難專於漢室全一
時之令典綿千載之昌期臣限以官守不獲蹈舞闕廷
無任瞻天踴躍之至
代劉兵部賀兖國公主出降表
臣某言伏審六月日内降白麻福康公主進封兖國出
降者禮盛太平舄奕本朝之事勢榮下嫁光華舊戚之
門築館据乎魯經附騎㳂於漢制表正人倫之大藩維
帝祚之長四方聞風萬口稱慶臣某誠懽誠喜頓首頓
首恭惟尊號皇帝陛下荷祖宗之業挾堯舜之心循降
女之前規發慕親之至德賜公主以兖國之號乃陛下
愛育之深歸公主於皇舅之家蓋陛下孝思之永延寵
休於勿絶繼懽好而又新物儀所稽豐約惟古義評周
什車服避帝后之尊言采庶臣資送減先皇之子聖明
一舉慈順兩全遠貽冊史之昭章幽致廟靈之悅喜臣
限以官守在遠不獲奔走闕庭蹈舞稱賀卑情無任瞻
天踴躍之至謹差某奉表以聞
又代陳少卿表
伏審六月日内降白麻兖國公主出降者國儀慎重中
宸鍳古而展成隂禮章明公主益封而下嫁冠人倫之
綱紀壮帝室之藩垣華夏布傳臣民慶忭恭惟我尊號
皇帝陛下嗣守鉅業積隆太平敦睦族之令猷循降女
之故事迺以兖國公主進加湯沐選尚親賢下適皇舅
之家上崇先后之德舄奕累世光華一門斯見聖明之
心實隆仁孝之本肅雍所詠未墜周人之詩資送不踰
尚存唐相之議榮歡乎戚里之舊悅懌乎宗祊之靈臣
限以守職在外不獲舞蹈門闕無任瞻天忭躍之至
代陳少卿謝宣賜歷日表
臣某言十二月日進奏院遞到宣一道伏蒙聖恩賜臣
嘉祐三年歷日者璣齊七政仰符天度之明歷校四時
專責日官之職霈綸言於庶土布歲令於前期四方守
臣百拜稱慶臣某誠懽誠喜頓首頓首恭惟尊號皇帝
陛下紹隆三聖合德二儀教化醇醲人神說喜經紀以
之順動隂陽以之久調積為至和充塞無外筭成密法
杪忽不遺妙探靈憲之精高軼清臺之課求端上贊班
朔下傳臣忝列分符預叨被賜敢不奉藏如禮聽受以
時勿稽民事之期以戴君恩之重臣無任瞻天激切之
至
代潘郎中遺表
臣某言臣竊祿清朝媿無補報守符偏壘將及罷歸被
疾暴深假息垂盡君門嚴邃不復曳裾天造始終唯增
隕涕(中謝)竊念臣生匪令器素持孤蹤藉先蔭之餘休遭
明時而從宦閒關三紀朴直一心内無毫髮之私外乏
錙銖之援仰叨覆育幸免棄遺承命再頒於郡條積官
一至於郎署寵澤逾分夙宵靡寧凡有益於民敢不盡
力或害于政未嘗少容誓竭涓塵之勞冀酬穹壤之德
而桑榆遽逼溝壑即填神魂雖飛忠赤未折誠無顯效
附竹帛而可傳夫何哀鳴瀆旒扆而不避然臣冒恩銜
感非木石之頑故臣忍死獻言伸犬馬之戀臣歴任三
十餘年兩次知州並無公私過犯本家未有兒孫食祿
欲乞一恩例沾及寒族臣長男震年若干習進士業伏
望聖慈特賜俞允於文資内安排干冒天聪臣無任仰
望闕廷涕戀之至臣某誠惶誠懼頓首頓首謹言
代張郎中謝轉官表
臣某言今月五日進奏院降到勅告各一道授臣前件
官者年勞無状惟日積憂天造不遺以時序進對寵靈
之優渥震肝胆以悸慙(中謝)伏念臣性實迂疏才非博敏
粗知古道早玷仕途所至雖切切厲精所施無班班顯
績堅撡履於孤立抱朴忠而自明一叨符竹之休恩三
易江湖之善壤顧惟宣力不足慰朝廷之思尚且偷榮
未能安田里之分伏蒙皇帝陛下大明委照沛澤遠沾
絫之以日月之勤陞之以班秩之次在陛下馭臣之術
可謂至公於微臣報主之情不勝多媿敢不永固晚節
誓殫寸誠恐懼深前循益恭之克戒作為慎末期後效
之有聞庶幾犬馬之心上答乾坤之賜
代章郎中賀郊赦表
祀展圜丘方畢就陽之禮慶流沛澤盡冒如天之仁遐
邇同心忭躍稱頌臣誠歡誠喜頓首頓首恭惟皇帝陛
下享三靈之祐紹四聖之休躋純治於重熙廓至明而
繼照端若持盈之慮巍然獨斷之權更為必顧於適時
發政必謀于師古推重嚴禋之典首務躬行誕敷寬宥
之恩復仍舊貫凡在幅員之内孰非鼓舞之情臣限守
遠疆阻奔盛事奉承明詔敢怠於宣揚荷戴洪鈞益深
於感激臣無任瞻天望聖懇切屏營之至
謝傳宣撫問表
臣某言今月日到渝州傳宣撫問者星軺遽至聳遐裔
之觀瞻天語敬傳䘏遠臣而存問一時鼓舞萬里光華
拜命肅恭戴恩跼蹐臣某誠惶誠懼頓首頓首恭惟皇
帝陛下明齊舜智德邁堯仁紹統業於重熙納生靈於
極治垂衣而化務綏靖於方隅軫慮以時念勤勞於邊
徼遣使謹奔馳之役宣言示撫勞之深臣敢不上體聖
慈下修官業誓殫直節以圖分寸之能仰報大鈞不負
生成之賜臣無任瞻天荷聖激切屏營之至
謝宣賜歷日表
臣某言今月日進奏院遞到宣一道賜臣紹聖五年歷
日一卷者統合天心國永明昌之盛歷頒春始恩無遠
邇之殊拜賜欣榮披文寅敬臣某誠惶誠懼頓首頓首
恭惟皇帝陛下仁參覆載智運聖神對時育物而生成
不偏導民務本而補助有法飭日官而謹職布歲令以
授人粲若成書軼清臺之精密錫為大紀俾率土以奉
行臣敢不益厲愚衷虔膺明貺儆承流於郡邑贊施德
於朝廷戒以奪農全東作西成之力斥其暴物順陽舒
隂慘之期倘小補於熙辰庶仰酬於洪造
賀興龍節表
臣某言伏以呂助黃鍾適慶歲成之候虹流華渚咸欽
聖誕之辰域中均鼓舞之情方外謹梯航之供聲教所
暨欣愉率同臣某誠歡誠忭頓首頓首恭惟皇帝陛下
德合勛華仁參覆載正法度以繼承六聖端政化以綱
紀四方紛然符瑞之臻至矣明昌之盛光輝慶節隆冬
秀八莢之蓂肅敬稱觴列辟奉萬年之壽臣官居䕫服
迹遠楓宸傾向日之誠心遥瞻魏闕祝後天之睿筭竊
效華封臣無任瞻天頌聖驩呼激切之至
錢塘集卷八
