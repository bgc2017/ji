錢塘集卷七
宋韋驤撰
柵山驛早起
柵山孤驛夜寒清襆被㸐柴坐遲明行旆動時紅日上
肩輿經處白雲生連峯峭怪濃鋪翠流水盤紆數送聲
自喜區區王事外縱觀佳境有餘情
望崖上遺構
萬仞蒼崖聳碧空誰為危室䃭雲中雙扉虚闢無人到
疑是飛仙逞妙工
四十八渡
山盤水轉路岐開揭厲凡經六八回若向芳春桃盛發
幾何非自武陵來
送劉公儀典四明
人間離合固尋常契義稠重豈易忘崇政青春同擢第
文昌白首並為郎東城判袂情懷慘南國分符興味長
唯佇東風慰瞻望治聲當不減龔黃
和何子温郎中家園一首來詩有風月同吟之語
故篇末及之
江河清興渺無邊又睹新詩憶故園仙爪雖欣搔癢背
布音還愧過雷門秪聞松石誇朋舊應免紛華遺子孫
何日幅巾陪燕坐共將風月快吟魂
自峽之䕫過竹竿山
行路始知難覆盆千石間為逃人鮓甕敢憚竹竿山晩
日羣峰碧春風兩鬢班何時似都護還度玉門關
荅宋茂宗詩卷
䕫府春殘暫息肩感君佳遺意飄然頓忘巇嶮三千路
為得風騷五十篇山水清音歸老筆球琳秀氣滿新編
雖無健句酬來貺終日吟哦興自全
宿雲安雲巖寺
去國三千里攜家四十程雲巖暫投宿聊使夢魂清
雨中觀白蓮一首
終日飄零酷暑平白蓮池上獨含情已憐瑩潔添花色
更愛淋浪打葉聲宫女洗妝餘粉澤水仙欹弁濯瓊瑛
漫攜玉盞銜冰酒氣味須教一等清
讀潘閬再過錢塘一絶
昔年潘閬足詩情曾過錢塘眼暫明今日天涯聞此句
無窮鄉思逐江聲
和答韓循之送行詩
歸隠無田計未成區區叱馭又遄征自慙白首猶尸禄
何補清時漫遠行談麈追思揮玉色送篇珍重發金聲
欲知天末相望處雲水蒼茫白帝城
和荅劉子先舍人送行詩
梯險航深岐路賒國恩未報敢咨嗟感公秀句渾驚俗
送我孤蹤遠使巴民訟稀疎幾吏隠官居岑寂似山家
舉頭霄漢思賢躅聊和來篇示拜嘉
明恕齋
明恕題標榜心隨目所瞻平反長在念燕適自無嫌山
氣侵朝幌江光射晝簷幾何非吏隠危坐興難厭
中秋夜待月不見一首
中秋待月異尋常桂魄如何特晦藏疑是天心忌盈滿
故將雲影蔽輝光徬徨注目瞻霄漢冷落呼燈照豆觴
須記今宵有餘恨明年此會莫輕忘
寄明守劉公儀
去年更直宿文昌今日暌違各一方遐想四明安坐府
肯思三峽險乘航恨無羽翼親談席應有笙歌簇燕堂
舊好未宜因遠廢郵筒時且寄篇章
九日
重九蕭條秋巳深登高更在蜀江潯黃花未肯趁時吐
白酒秪如常日斟絶塞煙雲長滿目故園風物愈關心
須憑酩酊酬佳節追感齊山不浪吟
宿縉雲僧舍一首
石磴躋攀上縉雲九峯蒼翠與天鄰巖崖佛屋疑神助
煙靄禪扃絶世塵此日乘軺宿寒夜他年屈指數青春
山僧莫笑忩忩去尋勝能來有幾人
過温湯寺一絶
一竇飛泉煖似湯池魚無數自洋洋不須遶寺尋碑刻
知是南平古道場
武龍道中
四十年前前進士三千里外外官人手提邦憲平冤抑
敢不公心報大鈞
放船一首
崢嶸歲垂盡泛鷁下岷江鳴櫓風聲壯搖旌日影雙巨
灘何累累急鼓促韸韸語疾軀生翼論危頸縮腔栖遲
憑漆几睥睨近紗忩解纜侵朝霧休程傍晩矼童山連
岌岌古木競摐摐岑絶行荒縣間關按列邦俗書慵注
目薄酒倦開缸仙迹徒追羡(如忠之豐都景德觀有王方平隂長生五雲洞及萬)
(之南浦有岑公洞)名篇乃素降(如忠有白傅詩夔有杜子美詩)有誰陪亹亹竟
夕聽淙淙幽興將詩遣還嗟語意厖
正月二日飲茂宗官舍一首
然燈數百照青樽香穗縈回酒半醺却怪預為元夕態
撩人鄉思亂紛紛
咏八仙
撚鼻
道氣本冲融胡為撚鼻中知無願言嚏聊以快吾衷
爬背
刻成纖手利癢背可施功豈待麻姑爪攜持意自通
呵欠
引手如雙翼俄然一欠伸須臾端顧眄别是好精神
櫛髮
搔首意不滿聊憑象櫛功高情唯自適豈恤鬢如蓬
鼓琴
萬事不關心悠悠在一琴非山亦非水何必問知音
吹簫
内樂本無聲吹簫且任情於兹代長嘯自是一般清
横笛
不是樂繁音吹揚興自深數杯醇酎罷更學水龍吟
撚耳
撚耳意陽陽林泉白晝長市朝聲自遠聰聽又何妨
丁承受放目亭一首
擇地為亭智思全飛甍如翼插蒼煙身栖一鬨喧聲外
目逆千山秀色邊臘雪春葩饒映帶峽雲江月每流連
所嗟此境藏䕫府不入當年子美篇
人日太寧道中一首
改年三日立青春涉七風光日日新列岫漸生千靄媚
幽禽初弄小聲勻籃輿度嶺官兵汗紅旆穿林野雉馴
白髮自憐猶遠使何時歸棹浙江濱
白帝祠一絶
瞿塘峽口江聲急古木隂中白帝祠猶有餘靈憑險阻
往來舟楫禱安危
奉節道中望羣山有雪
臘去春來只數朝遠山殘雪未全消崑岡玉出清光瑩
滄海潮横白浪遥天外畫圖終日展雲端仙佩許誰邀
長途極目添幽興更折寒梅渡野橋
和劉公儀見寄
﨑嶇巴峽走單車瀟洒鄞江想載旟馳款比追前日好
開緘忽奉去年書篇章互及情皆見蹤跡相暌義不疏
但使鱗鴻勿虛過何須臨紙恨躊躇
忠州木蓮花二絶
喬木開花似水蓮畫圖遠自昔人傳(唐白傅有畫木蓮花圖)化工
既許殊凡品落在遐方亦可憐
綠葉枝頭灼爍紅尚疑輕易比芙蓉根苖不自汚泥出
只合移栽近佛宫
寄明守劉公儀
海角天涯相去遥郵筒還往勢迢迢兩篇佳咏兼金重
三復長吟萬慮銷已向宦途驚聚散休將桂籍論榮凋
承誇倒載清歡數使我流涎鄉思搖
擺繡雞
異質本難馴金籠擺繡頻文華真出類舒卷速如神怒
角雙枝翠垂緌九葉新燕堂春晝永注目屢逡巡
一片垂丹臆鮮明錦不如殷紅間深翠半斂又全舒未
遇奪真畫猶虛博物書雖非孔鸞比儻可詫其餘
戲答宋茂宗
穿山君蹈險逆浪我乘危玉事以勤濟人生少暇時多
材看騰踔無補愧衰遲巳飽殊鄉味何煩覺後知(予至部後)
(歲餘)
寄李世美
都門執别再經春相望天涯引脰頻峽外山川愁倦翼
江西風月羡怡神來書雖闊情還密舊咏重窺意似新
聊寄短篇追往好莫緣無雁便因循
送宋茂宗
三年持節使巴䕫今日飄然受代歸去棹勇爭江水急
前旌遥趁峽雲飛陟明佇聽躋華貫榮覲應欣著綵衣
肯記天涯留咏處翠巖幽洞亦幾稀
渝南九日
草草開筵重九日區區奉使第三年黃花不肯趁時節
薄酒可堪無管絃秋雨岷山猶漲水夕陽巴嶠自生煙
登高興味空惆悵萬里鄉關在目前
南陵坡
南陵坡對巫山縣直上青冥百八盤此日身由歲巡到
他年愁向畫圖看可堪雨濕羊腸險更怯風衝狐腋寒
却想九天朝謁罷禁街平穏躍金鞍
金山
金山目逆路之隅峭壁竒峰畫不如若使崢嶸近京雒
未應聲價減南徐(潤有金山在揚子江心)
瘦驢嶺
馬瘏前咏閔馳驅登嶺今朝歉瘦驢自是老來情味減
欲圖靡盬可安居
石榻平望七峯山
路過黔江石榻平七峯竒傑翠崢嶸秪應自有神仙宅
肯向人間浪得名
宿木宗驛(涪州武龍界)
暮投荒驛傍巖隈更柝聲頻夢易迴半夜忽驚飛霰急
凌晨還喜凍雲開雪凝山表平如截梅發林坳迥若堆
問俗觀風何所補勤勞唯有馬虺隤
二月
二月渝南春已老西園桃李頓蕭然傍簷飛絮紛如雪
貼水圓荷大似錢覽物未能忘感槩紓情聊且綴詩篇
馮郎白髮知多少更向巴山聽杜鵑
鄰垣
官路蹉跎晩景斜更堪蹤跡在天涯江春已老猶寒色
山雨相仍減物華留滯唯知搔白首衰疲何可泥丹砂
無聊情思翻成喜喜見鄰垣架上花
夀安縣君挽詞一首
鄉黨推賢懿宗婣慕孝慈享年非及耄造物固難知神
護銘旌遠龜從葬宅宜幽冥復何恨夫子映清時
再和張從道
二月
天氣融融近禁烟巴渝風俗自熙然排門沽酒易成市
著處看花不用錢一帶江山入圖畫幾番雲雨促詩篇
獨嗟久使無裨補終日歸心趁杜鵑
鄰垣
官舍相依吾二家碧山之麓水之涯秖知閒暇交談屑
不覺逡巡改歲華坐喜良農得麰麥行聞異俗貢氊砂
(近報張程二蕃巳到溱川堡予昔官主客閱西南諸蕃貢目唯貢氊砂)銜杯且盡兵廚釀
安用呼兒索五花
和唐韋相國盛山十二咏
宿雲亭
無心固無戀猶愛宿危簷況復尋幽客高情豈易厭
隠月岫
隠月月非隠岫名誠強名清光中夜滿誰謂礙崢嶸
茶嶺
種茶當嶺上日近地先春始自鈞陶手遺芳及後人
梅谿
青影籠寒水幽香逐晩風和羹人已遠谿上自芳叢
流杯渠
渠灣水流速杯漾酒行遲莫誚經營巧清懽得所施
盤石磴
盤石以為磴縈紆上翠岑披雲矚佳境適此慰登臨
桃塢
當日桃花塢多應傚武陵春風今寂寞猶以舊名稱
竹巖
櫛密翠嬋娟結根巖石前不饒塵土地自信雪霜天
琵琶臺
象物名臺勢琵琶出自然登臨得真趣所樂類無絃
胡蘆沼
沼有胡蘆狀成非疏鑿功宵澄星月影彷彿似壺中
繡衣石榻
繡衣無已久石榻尚依然不識尋山客幾人能愛賢
上士瓶泉
上士體虛無瓶泉與道俱倘餘涓滴潤可救衆焦枯
清遠閣
屹然虛閣並蓮宫似出塵寰擾擾中浩蕩乾坤來爽氣
崢嶸欄楯倚晴空江奔吳楚流何急山接岷峨望不窮
清遠榜題真有意登臨聊以裕吾衷
横翠亭
勝槩本天成增營智亦精何年丹檻敞終日碧山横青
靄飄來薄澄江瀉去明官居況相邇杖屨不勝情
九日
四逢九日峽江湄竊祿無功秖自嗤把酒又遲今歲菊
開編還愧去年詩牛山悽感何其昧藍水歡吟乃所宜
白髮不辭吹帽落更登山閣醉佳時
答王晉叔
區區行役臨南浦忽奉來書墨未乾見報新恩移亳社
便疑衰迹近長安山危水惡行將免宦思鄉情日漸寬
朝夕放船來就别贈言應許遺琅玕
遇黃志仁
舟楫逢迎涪水濱久違應訝鬢霜新按廉雖共相望闊
邂逅於斯兩喜鈞對艤晴沙旗影動交談寒夜燭花春
遲明又向東西去回首滄江霧色勻
别張從道
官居相並日相過盈歲光隂不覺多每幸開心互詢度
都忘倦迹久蹉跎新除忽遂東歸欲雅好其如遠别何
把酒不辭金盞溢預將離索就消磨
别王叔重
區區奉使越三年晚得渝南刺史賢美政日聞行舊學
高懷時見發新篇近違方得揮談麈遠别俄驚徹祖筵
回首寒江初放鷁牙城隠隠隔雲煙
送張公度之官南安
盡道清時多汲引夫何高翮尚卑棲迢迢别乘欣然去
苒苒輕裝寡所齎坐想推餘先嶠北行聞流譽出江西
更將學行規逢掖桃李無言下自蹊
送勝之宰仁和
霜風掠野卷愁雲紞紞催船畫鼓頻方喜鄉閭得賢宰
却驚燕席失佳賓去鄞迤邐窮殘臘渡浙依稀傍早春
恰幸主人真愷悌承宣相與慰斯民
和舒信道中丞
臘月纔飛玉律灰物情已若在春臺高懷果動山中興
秀句歘從塵外來兵釀可應隨日熟官梅能不為時開
何當舉白西河上茗艼須容倒載回
又和
淺雪初成玉石灰冒寒擁腋上層臺那嗟晚景催人老
且喜新春入手來戢戢庭萱芽始迸娟娟池柳眼先開
幾回騁望南湖轍坐想高談腸九回
臘月十八日乙夘立春丁夘會飲開元呈信道中
丞
瀟洒江城雪後天訪尋幽境就開筵數聲晚角催殘照
三日新春入舊年鼎坐探題頻擊鉢杯行度曲有危絃
莫論俯仰成陳迹頃刻清歡亦可憐
再和
湖山清迥雪霜天結客尋幽布錦筵猛作清歡送殘臘
冥搜佳句待新年共欣愛日臨樽俎暗覺和風入管絃
數品香葩為時發潛知造物以相憐
春後五日即事呈信道中丞致平學士
閏餘中朔蚤歲暮巳春回沼沚全消凍林園半落梅南
風濕舊礎暮雨送新雷節物逡巡變衰顔忍不開
再和二篇
會飲臨登燕(亭名)逢春第一回筝移未歸雁笛送巳飄梅
北海俄空酒南山忽隠雷交談幸投隙塵慮此時開
春歸雖斗頓寒去尚裴回已放沙茸草猶將雪掩梅清
吟陵鮑謝高誼薄陳雷倘緩西行興芳筵願數開
復以前韻示别
泛鷁兹辰去前騶幾日回離觴釂浮螘暮角聽吹梅雪
嶠初消玉濤江遠震雷應多解頥句歸覲錦囊開
元正二日小宴呈席客
二日新年半月春朝來小雨破輕塵依稀帶雪梅枝老
髣髴籠金柳色勻投隙會并宜勉強轉頭光景秪逡巡
不應萬點花飛後方許傷多酒入唇
和章致平西興見寄二首
金玉來音忽邇聞開緘恍若對丰神始知渡浙元宵逼
遥想乘時樂事頻恨不銜杯同此夕(十五日書至)可應聯咏
屬他人果然佳句先垂寄依舊餘輝返照鄰
天為元宵卷暮雲團團放出月精神隨時行樂與民共
若處觀燈徹席頻玉斝坐邀同醉客瓊枝懷想未歸人
更抽鄙句招回棹早復官居壯德鄰
石都講仲謨挽辭二首
高翮欲騰超年華忽早凋名言在宗室休譽滿公朝卜
遠靈輿逝傷春挽鐸搖南明此時路花草為蕭條
桂科名舊峻玉殿對新歸異寵行將及英魂遽巳飛貴
來年不待志在命先違還葬春山曉空歌薤露晞
嘉燕堂
屋角翬飛棟宇深簷前老木翠森森琤琮雖欠泉聲玉
瑣碎仍多竹影金勝槩豈顓供主席清驩唯欲浹朋簪
但令廣座嘉賓滿不惜融樽罄所斟
九經堂
屹屹危堂近紫煙傍堂雙檜亦參天四時風月收羅盡
千里山川矚望全阮屐登來何必蠟陶琴攜上不須絃
賜經雖缺名猶在此樂終為古所賢
鑒亭
虛亭屹立沼中央古匠施工亦異常略彴相聯虹對影
漣漪四面鏡涵光雕楹圓檻環然敞碧瓦飛甍勢欲翔
杖履時來滌塵慮可能隨事見毫芒
探春軒
東園亭榭巧相因更闢東軒探早春面直小橋通沼沚
背臨宏搆擁松筠鳥鳴魚躍先時得柳綻桃苞入眼新
造物也知搖落久應憐著意伺芳辰
宿鳳亭
碧梧千尺覆櫩楹宿鳳何年被美名鷰雀不棲如有畏
煙雲常近豈無情林間日月於兹永物外塵埃豈復生
危坐忽驚年籥晚漫吟嘉瑞樂昇平
和舒信道二首
樽前雖闕舊年人舊事重論迥若新記得長春為絶唱
依稀難和似陽春
謫仙居處枕湖邊手種垂楊已繫船勿謂門庭岑寂久
天將巨用理當然
和信道以詩見邀
搖搖畫隼過寒汀為得新詩欲餞行飲散十洲回首處
暝煙疎柳不勝情
次韻周開祖清明會景之作
難并四者重良長寒食風光澤國春日滉湖光千頃綠
煙披汀柳萬條新鈴齋投隙登臨好吟筆裁篇氣格淳
顧我不能酬絶唱聊將鄙句慰邦人
又和會月波樓與范德鎮賡唱之什
屹屹樓依檇李城月波標榜映雙楹未逢秋夕披襟坐
且向春風曳履行詩伯高篇先獨唱使君健筆許誰爭
還朝滯客方無賴對此飄然思亦生
吳大夫挽詞二首
浩氣忽凌虛飄然厭虎符風流失循吏術學喪醇儒飛
旐衝霜外哀歌慘路隅螭蚴有賢嗣遺憾想公無
邂逅淮東别逡巡二紀餘豈期還故里止得望靈輿直
道欽遺譽高門仰舊居鄙情憑薤唱聊以解欷歔
至節蔣穎叔見召以病不赴
一陽潛復自黃宫難變霜髯作少容方伯以時均宴衎
野人不幸困龍鍾望塵修敬慙無及舉白承懽恨莫供
但有誠心騰善頌願隨夀斝祝椿松
和周開祖即席
海雲收雨作新晴春日開筵趣早成六席共年誰獨少
千齡幾半互相兄須憐東道情尤厚況是西歸蓋始傾
更玩掌中珍句好不知簾外玉蟾生
和周開祖賦會有美堂呈權府察院
共陪紅旆陟巍峩有美軒楹氣候和樽酒融融懽廣座
梁塵拂拂應清歌風隨江浦霜濤急日下湖山翠靄多
何處追談此佳趣主人不晚在鸞坡
和宇伯修侍郎會中和堂二首
燕堂高會勢峩峩拂面薰風氣候和廣座初陪文字飲
滿城重聽袴襦歌錦裀藉舞矜回雪玉麈揮談沛決河
牧伯娛賓同衆樂庾公清興未為多
華構崢嶸倚碧霄開筵瀟洒聚英僚衣霑翠靄天收雨
目送銀山海上潮半日清歡浹觴咏幾番涼吹韻笙簫
醺酣老客依帡庇歸隠而今豈俟招
憶遊金華洞一首寄婺守陳子文
不到金華四十年碧溪深洞想依然故人為郡應多暇
何日雙旌翠靄邊
和宇文侍郎觀潮
江上雙峯屹若門秋潮湧出勢横奔先聲何翅雲雷震
猛逝直疑溟海翻壯觀平分吳與越激波遥自巽之坤
驅除殘暑長空凜噴薄晴光列岫昏衝涉唯驚兀舟楫
遷騰那復論鵬鯤仙槎遠泛時相際野馬兼馳力更掀
華信築塘無宿恨子胥乘浪有忠魂吳兒勿詫輕身弄
自古馮河豈足言
送吳聖取給事
忠嘉早結九重知隙駟徒驚晷景馳祥鼓素琴猶累月
恩除青瑣巳先期秋風慘處違丘壟霜柳疎中即路岐
得志澤民賢者事佇觀功業映清時
送深闍梨之越開講
家世事簪紳方袍早出塵詩書捐舊習戒律悟前身杯
度吳川雪經繙越嶠春逆知專講席著意警迷津
和韓琯山齋
愛君築室踞青山高躅寧容俗士攀吏隠幽懷潛物外
詩成秀句落人間濤江遠向忩扉見竹塢靜宜巾履閒
顧我衰殘倦登覽偶來聊此共開顔
劉握大夫挽詞二首
平生端素履四紀仕清朝移守將前邁修齡忽後凋琴
書遺淡泊几杖捨逍遥有子光承績幽堂慰寂寥
棄養臨茗水傳聲到武林仁賢沒何遽老友慟尤深珠
玉藏前咏風摽起舊欽靈輿不克送薤唱寓空音
劉欽止承務挽詞一首
年始踰強仕俄從逝水沄秪應懷永慕遂爾繼先君利
器方施手高翔未及雲嗚呼今已矣衆歎漫紛紛
錢塘集卷七
