錢塘集卷二
宋韋驤撰
和聶充甫水南見寄
衮衮孤城裏惟君離俗居車魚絶嗟嘆詩酒養冲虛掩
面羞龍斷澄心對古書天其假幽寂停滀合何如
又和
詩來盛說溪山好局事蕭蕭似隠流閒對文枰銷白日
勇持吟筆戰清秋城中事逐漁樵得門外客無車馬留
而我拘攣但增羡強酬佳句思難抽
和酬聶充甫新寄
霜葉乘風舞秋雲盖野平南溪塵境絶東道玉壺清佳
處憐君得新篇慰我情無緣一擕手相共濯冠纓
送李尉解任歸廬陵
官冷餘才晦塗清得代還維舟紛擾外行酒别離間水
落蛟黿伏沙空鴈鶩閒歸歟風味好天末辨家山
攝戶糾二曹事因自戲
三參軍事歸權握賤務區區日倍增却笑近賢銜署貴
時人虛號一條冰
賈尉見迫給廪因以詩戲
月粟見須何太迫賤生奔走正無聊蘄君勿慮晨炊絶
吾黨而今解折腰
送浦大會甫赴榆次
平生落落多豪氣萬里區區赴冷官今日送君非故閈
一樽為我盡情歡解舟吳浦江雲重策馬并門塞雪寒
富貴功名行孰禦古來新沐必彈冠
賈慶甫示山中梅詩因繼成
雪意將成臘欲来亂山深處見寒梅化工若與人情比
此樹多應未及開
荅魯虞部見寄
鄙才效職便窮僻忽忽天星殆二周繫獄空虛民訟少
倖門堙塞吏心憂琴書永日清無際草樹逢春綠正柔
驚坐高賓如見頋幽懽何惜貰貂裘
又荅惠詩并新鱓
珠璣盈紙將新味方丈分甘及賤夫大啜一杯鄉思動
却嗤張翰只思鱸
獨登臨清閣
陽陽何處一逍遥朱閣臨清興味高翠靄相連結春態
澄光下視鑑秋毫綠楊静舞腰初困白鳥閒栖目不逃
獨到獨歸俱有意暫期塵土落祇裯
得董都官書因為寄四首
晩來音驛拜勤渠咫尺拘攣萬里疎却羨潯陽堤上柳
長條往往拂賢車
七年恬寞坐江瀕今日登途氣象春請劇書成為澤大
馬蹄無惜入紅塵
花表危樓遠目窮華軒不見見春濃春山繚繞無重數
還在春山第幾重
登臨何以慰相思把酒開編讀舊詩正是去年酬唱景
春風花草半離披
椶花
葉落不隨羣花開亦趁春初包蓮蘂白半折粟文皴蜂
蝶遥相笑兒童冷不親華丹君勿責勁直在吾身
和太守臨清閣一首
朱閣新前構峥嶸枕水端地饒千頃秀天付四時寒波
蹙龍鱗活山斜鳳翼攅晴光照毛髮翠靄奪華丹賀老
空遊鑑嚴公浪記灘軒窗通浩蕩榱桷變彫殘静極塵
機喪清多餌釣難來當思潔白意不在遊盤氣爽如開
凌隄環若刈蘭繪工憂措手詩將勇濡翰遠目窮層漢
澄心俯曲欄鳶魚皆自得宇宙始知寬神物應相護賢
侯與衆懽政聲喧盛美隅泣觧辛酸登覽臨春晝雍容
兀醉冠千齡幸臣宋五袴正歌潘環佩鏘芳席旌麾揭
畫竿笳簫音嘒嘒貔虎勢桓桓俗樂芹爭采賓歸鋏不
彈落成今日事遺愛咏斯干
榴花
本根樹立宜堅厚韡韡佳花號石榴丹赤終能盡敷吐
馨香何必事飄浮晴光照處火欲烈雨氣凝時血不流
莫怨春風施力晩天教美實冠清秋
乾元節口號
祥電當年繞斗明巖廊今日享隆平三朝功業山河固
萬國謳歌宇宙清湛露均恩錫華宴薰風入奏阜羣生
庶官願祝無疆夀葵藿心齊向日傾
觀棋
不卜天時不背山枯棋遇敵戰談間藏機闇伏三千楯
侵道雄闚百二關羣語雖咻難改聽一先偶失若無顔
人心勇善能如此誰謂淵騫未易攀
剪金花一首和陶掾韻
花神委曲競光隂特向低叢剪寸金買斷園林初夏景
意教蜂蝶慰寒心玲瓏圓影風前舞寂寞紅芳雨後深
稚子知名不知實采之擲地聽餘音
枇杷
美種盛東南園林十二三金丸方磊落瓊液正包含採
熟鳴禽怨䬸多稚子貪豈須江國重天下嗜柔甘
和陶掾同登曉亭
芳蹊詰曲上亭南小樹縈紆若舞驂直對蒼山班席坐
旋尋幽卉滿頭篸楮皮裁幅明如玉竹葉浮杯淥似藍
共酌共詩其樂勝俗憂應是不能堪
慶甫借棋子
碾玉為棋黑白明臨枰思策且須精莫教敗衂空如掃
却出枝辭輒罪兵
和賈尉女真花
秪恐繁雲熾碧空火龍晝躍汗随風飄來翠葉亭亭處
滴出芳葩點點紅最美虛心如有待直饒潤色更無濃
主人為爾邀賓醉狼藉杯盤晩照中
昨暮會飲慶甫署觀女真花因求一二諾以厥明
至期不至遂戲成一首
見許黎明和露剪日高何事尚稽期也知更欲延賓履
次第開時固未遲
謝太守惠家園瓜
種繼青門氣類嘉恩傳鈴閣動光華含滋雖本生成力
采實難勝寵賜加冽若層冰破蒸鬱明如碧玉照玼瑕
賤官咀嚼深銜戀代至明年正及瓜
蕭灑参軍宇六首
蕭灑參軍宇臨庭客不過秋花生意漸夏木晝隂多坦
腹羣書榥搘藜一徑莎塵泥奔走外得此興如何
蕭灑參軍宇年來訟獄稀凝塵掩丹筆蒼蘚半圜扉晩
樹鳴蟬沸虛簷闘雀飛何須溪谷隠即此是忘機
蕭灑參軍宇郊原咫尺分門前漲溪水屋角露山雲白
鳥斜陽見鳴桹半夜聞安知名利境馳騁共紛紛
蕭灑參軍宇回環百畆間山光侵戶牖柳色鎖門闌盡
愛清風滿相仍白日閒祇贏詩思勇濡筆濺青綸
蕭灑參軍宇疏池小圃東風荷朝披靡月竹夜玲瓏樽
酒有時滿嚢錢計日空養恬真得地捽茹樂融融
蕭灑參軍宇幽軒占一隅栟櫚雙翡翠薜荔綠氍毹偃
息三年計炎歊六月無跧藏晦疎拙違俗任盧胡
八月泛江送客
送客欲逡巡方舟&KR0712;棹頻夕陽千嶂外秋色一江勻酒
面紅煙慘歌眉翠黛顰昔年離别恨今日併如新
送浦倅之闕
翹翹别乘出吳關吏俗随轅不敢攀此日謾淹飛盖住
明時那許壯才閒秋花幾處逢孤驛凉月相迊過暮山
請劇書成雙闕近佇聞忠論解天顔
酷暑初夜
盡日炎炎酷暑蒸黃昏氣象未全清天風難值樹渾静
海月不見雲空明羣蚋得時方伺隙噪蟬何事懶收聲
噫予自有安恬趣豈廢林間坦腹行
十月
風脚無時定霜花晝亦飛天愁雲四合樹冷鳥相依陋
室羣書滿衡門俗客稀饑腸何以療園芋正豐肥
望
木落望始遠隂沈其奈何遥山雲四閉飛雪兩相和天
慘景愈短樓高寒更多凝然空引睇鴻鵠不知過
和吳常甫移石
千夫挽車載無計奈人靈驚起蛟蟠迹空遺鳥篆腥莫
歌山有栲始信物如萍只愛堅姿峭予眸為爾青
再和
突兀見升平前非望汝靈塵途雖闔眼血刃不磨腥氣
格希神嶽漂浮賤水萍遇遷何足訃唯守自然青
殘春
家近西湖日往還恬然不覺到春闌水邊花發華丹盡
水面清光終未殘
休王其如各有時開榮方徧又春歸東君憂在陽功乏
多少閒雲天上飛
塞上
塞草游駒犢邊城夜不關健兒心亦禮老將沒於閒豈
見兵符走唯聞象貢還從兹徐勣比不得塜前山
初上汴舟思歸
夜氣凄清星斗全倚檣引望東南天懷歸重念秋垂盡
倦目羞看月又圓况是汴流投淺涸夫何單舸尚留連
京華豈謂無心戀自恨孤蹤遠邃延
小飲樓上作
西風吹酒面樓閣近重陽悔把菊枝插幡思鄉路長比
來求熟醉到了减清狂不是紛華少紛華我所忘
舟晩行
汴水日就淺篙師心不皇扁舟若無滯舊里亦非長殘
葉餘秋色明霞接暮光黃昏未停泊獨自倚危檣
汴上榆柳
栽培芟治責官曹官牒書為第一勞擢幹不知多少樹
施功唯繫萬千艘斧斤畏法誰能近雨露流恩氣轉豪
今歲河堤新决壊森然安用拂雲高
歸興
船頭破浪疾如雲船上篙工勇力分行色縱無笳鼓競
歸心急在旨甘勤遠山偶向斜陽見幽鴈偏從半夜聞
安得巨觥為大飲亂澆鄉思作醺醺
初入淮上
汴水方窮到淮水大船蹇蹇拒風行不知静裏千帆過
唯喜空中一派清秋氣己殘山態老夕陽未盡浪花明
牧兒隨隊閒無事強作歌聲和櫓聲
自守
薄仕功名未計高懶隨時輩強譊譊推誠本在求諸内
害義何如寡所交豈為初官尋要路唯憂舊學長心茅
清貧我樂人毋誚不獨揚雄解解嘲
驤每惡晏起強酒二癖因作詩自警
晏起己嗟為惰甚詎堪酒病復相嬰未憂居養能移氣
當念懷安實敗名便腹亦嘗嘲睡癖腐腸非是醉時清
辰乎徑去誰能止壯志毋宜恃晩成
感夢
真人無夢夢非真自愧通宵所夢頻凶吉有来皆繫命
豈須占訊復勞神
將赴富川
去年乾沒道途間今歲官期日月慳學古雖然非為祿
食貧寧不厭居閒利心汲汲人皆是巧宦悠悠我不關
三尺若能多所活塵泥何必賤青綸
駐軒亭
下馬得危亭江晴氣象清潮頭千頃白柳色萬株明風
物應如古登臨獨有情行春始今日今日不虛行
過桐廬郡
舟倚桐廬岸春風草樹明經由今假道瀟灑舊聞名山
勢侵雲上溪流見底清兹行得佳味夜枕聽灘聲
過七里瀧
溪流一道突羣峯耆舊傳為七里瀧唯喜幽佳忘世俗
不憂湍險賴篙工鳥聲喧滑春風裏人影稀疎翠色中
却惜扁舟不停泊全輸好趣屬山翁
和紅蕉
欲賦紅蕉擬象難等夷未必下芝蘭霞飛翠嶺分餘彩
鳳宿青梧半露冠舉目盡知驚特秀推誠誰解比含丹
莫教俗筆空傳畫也作尋常潤色看
和公餘言懷
荆扉棲息久壯志未能攄昨綰半通綬新持三尺書雖
然煩聽訊何足撓冲虛伺隙餘公局開編入燕居敢希
成大器唯恐近汚渠心欲平冤獄情奚病滑胥賢門不
多地賤子幸投裾每得高文貺翻嗟舊業疎自滋忘棄
學豈復悵離蔬若使華無實寧為蔽芾樗
和訪古
古人抱道重行志未肯輕從碌碌居孟子歷為侯國客
退之三上相君書心忘險阨高蘇武言極興衰仰仲舒
試問渭濱如不遇直鈎何日得生魚
五月到官七月八日始併得家問二
瑣瑣塵泥迹悠悠遠宦心一朝何喜甚連客得家音義
訓通千里人情賤萬金斜陽復東望依舊暮雲深
紅文莧
色若棲文雉圓如插綉幢春葩應有並秋卉合無雙
和董公肅十日菊二首
自是重陽過重陽菊不遲幽芳始經宿羣好奈隨時未
减黃金蘂何妨白玉巵賞花非賞節衰謝直為期
昨日堕烏紗遊懽等孟嘉今晨舉青眼獨自競黃花香
冷朝猶盛人疎勢可嗟明年又重九何以面芳葩
和苦吟二首
夫子吟何切辭源瀉不枯秋山鑿寒玉夜蚌抉明珠感
嘆通前古風情滿五湖只憂長寡和白雪本高孤
驤也饒詩癖才疎思每艱持毫欲臨紙逐獸不知山著
意窮三百唯時見一班羨他唐老杜氣格獨優閒
廳前叢竹
軟枝輕翠近簷垂朝暮清風不失期明月滿庭無隠伏
夜深惟有此君知
八月十四日夜月
中秋垂一宿延頸望金波素魄雖微缺清光己覺多圓
來殊俯近觀者尚蹉跎明夕當如鑒光華更幾何
十五夜
八月得中節今宵秋又中由來金氣王向盡月華充翫
與多方共清非别夜同明皇如未死依舊惑蟾宫
十六夜
明月上天稽中秋己過期十分初减處萬目共憐時不
見昨宵盛安知今夜衰清光比他夕猶勝滿如規
詠螢
詩作東山事己賖宵行今復動誰嗟秋高黨類縱横出
月黑光芒斗頓加風觸羣飛迸星火水澄亂影漾金沙
區區曾有分輝客晉室寒儒本姓車
詠水
澤物施工詎可名涓涓以及大川成更逢卑處須流惠
有不平時即發聲傾側祇將盈上凖毫釐寧向外邊明
宣尼所取尤深遠盖取原充晝夜行
詠竹
此君堅直本天然豈學妖花豔主軒筠帶輕霜凝不落
幹瑳圓玉碧無痕非春長自繁枝葉有地終須大本根
誰為裁音薦清廟定勝嘉木就犧樽
殘燈
寒窗夜將艾一點映蕭蕭熖向雞聲短花随蝶夢凋何
須惜餘照且喜近清朝老婢不知此荆釵屢屢挑
謝董都官見寄
區區賤質恥無聞深荷明公曲愛存談席方忻接餘論
詩筒多謝遺佳言辭源浩若江河瀉文意過于布帛温
聽獄平反願承教異時安敢議高門
再貺詩復以前韻荅之
媿將鄙句報多聞操紙安能蔽所存硯墨未乾憂見罪
牋封還枉却酬言長吟不覺手之舞熟覽方知即也温
長者如興起予嘆攝齊時願一登門
詠草
萋萋廣原上苒苒曲江湄人跡不到處春風似有期勾
牽碧成陣蒙蔽密如絲待看野火烈百蟲悲不悲
聞新鴈
夜堂危坐氣凄清秋月光中新鴈鳴出塞不知多少路
穿雲纔聽兩三聲歸時行列應如舊來處風烟合認程
今夕沙汀好棲息弋人詭計未能成
仙掌峯
巨靈前事杳難評融結皆由造化成山歷古今常似掌
地當西北是扶傾擘開太華幾千仞指出飛鵬數萬程
歲旱定須先展效力推雲雨救蒼生
剪刀
一身分二首一首一銛鋩遇物無微細交鋒即斷傷剪
齊繄汝銳任用在君詳大抵便柔脆毋令過所長
秋懷
西風瀟灑作輕寒黃葉樓中強解顔畫角幾聲催晩照
亂雲何處是家山宦途有立寧辭賤局事無多豈厭閒
濁酒一杯休萬慮長林烟暝暮鵶還
汴河
通濟名渠古到今當時疏導用功深源高直接黃河瀉
流去遥歸碧海潯護塜尚存芳草亂隋舟安在綠楊隂
年年漕運無窮己誰謂東南力不任
黃河
四載收功故道循滔滔千古勢無垠流知江海涵容大
静覺乾坤覆燾均未必崑崙獨傾注秪應河漢共濆淪
如何騎得鯨魚背直到天涯一問津
和聶充甫晨霜
勿異繁霜早園林己具腓隕時兼夜氣凝處張寒威月
落初分白陽升還盡晞稜稜不終日由此識天機
東庵院
聞說東庵在廬岳浮屠百數獨無雙堂隂翠色連危嶂
門外清光挹大江怪石㠝岏坐龍虎老松突兀樹旌幢
何時得對幽佳趣擺脱塵襟酒滿缸
和聶充甫冬曉初起
霜月孤光在寒雞一唱催晨興衣未煖夜誦帙猶開鄉
夢還千里愁腸過九回浚明何所立緹室又飛灰
習曹何君屢有引年之語而未暇請今兹官滿解
去驤作詩言其榮以壯其志惟僚友不異幸同
辭以助之
營營貴富此胡為可止能歸即可師家住嶺南謀退老
官休江左正其時相從祿仕隨諸子得謝鄉閭似者誰
贏取林泉長日月為君潜計樂無涯
司馬南樓納凉
溪外層樓入翠微登臨炎酷杳如遺千山相掩雲爭出
萬浪欲光風倒吹擺脱塵紛得危坐牢籠清曠就新詩
短衣野老遥相目應怪官閒亦有時
賈中甫送慶甫弟來尉永興久之告歸僕多其來
而重其去乃為詩以送之
仲弟安居後先廬憶故鄉暌離何足惜氣義己為光遠
趾他年見歸心千里長西風吹别酒為賦鶺鴒章
賈慶甫以局事乘小船犯風波感其危而為詩且
以相示僕亦於舟字韻和呈其卒章盖言有俟
以慰賢勞之嘆也
萬頃風波一葦浮髮巢猶穏羨蒙鳩唯余忘膽驚其說
况子輕身坐此舟軻戒立牆雖孝節尊曾驅阪本忠謀
小官辛苦宜無念自古高賢達以憂
公閒念詩社之廢寄陶賈二同僚一首
地僻少將迎溪山一概清秋深孟嘉宅歲古闔閭城吏
隠全輸我詩豪半屬卿社壇何冷落濡筆請尋盟
雨後
西風吹雨過江城林館秋濃氣轉清埽葉堆枯階半沒
步畦經潤履無聲拒霜欲蘂扶疎翠暮雀争棲格磔鳴
賤局安閒出天幸未湏多口論功名
見省符知有代官一首
寸祿固拘攣區區頓豁然比來符檄至代者姓名傳公
事多閒日歸期不及年喜情通夢寐累夕拜親前
和陶掾見寄
寂默公閒外新詩忽見撞比來知燕坐時得近秋窗臨
奕誇能勝持杯學詐降(此二句陶君之言且中其病也)相逢怯此病繼
晷請然釭
待拒霜開一首
予憐拒霜好獨立冠凋窮故臘新移至經年曲愛隆栽
培曾倩圃灌溉每呼僮覆護障炎日枝撑禦暴風欲高
殱隘葉待盛拓芳叢不取蒿萊蔽那妨雨露濛翠行疎
密等微徑往來通恐折頻敺雀憂衰屢滅蟲清秋方淡
薄碧蘂己玲瓏占表如争勝藏身若養蒙綠幢擎蓶扈
圓玉琢青蔥美操寒中辨丹心日己充不甘為菊後漸
見出籬東雖本生成力寧非養治功從容延晩節次苐
待輕紅肯學楊花雪悠悠負主翁
陶掾書齊小飲
學非焉用贅多多養浩當須繼孟軻把酒相懽外紛擾
吟詩大句破妖魔坐中誰作向隅泣天下今無扣角歌
圭紱巍巍君勿羨安知此樂不如他
秋日即事呈同僚
瀟灑臨霜夕清居守決曹嚴城吹角罷隔壠聽猿號警
卒持更切呼囚報鑰牢訟庭澄一水塵事戢千毛簷閴
蚊雷絶池虛蛙吹逃逍遥静襟慮抖擻敞祇裯樹木凋
零盡星辰氣熖豪月微棕影薄風急鴈聲高憶昔随羣
學當時髧二髦讀書圖皦皦感古動忉忉意趣青雲近
煇光白玉韜百錢寧問卜一釣冀連鼇直諒謀相與回
邪欲盡鏖自期非幹蠱幸遇豈屯膏翻媿彫文陋難逢
異數褒葳蕤從末宦淟涊著青袍歛翅鷹棲臂垂頭驥
伏槽安能枉尋尺猶得飽藜蒿但恃心如砥那矜目察
毫窮通任甄冶險惡遠波濤養浩雖潜孟折腰誠愧陶
常嗤強蛇足敢嘆抑牛刀衮衮途泥裏悠悠日月慆居
然成俗態何足謂賢勞貧賤非無賴清平况夙遭邊隅
虛障候弓矢載鞬櫜途易家音數官閒坐食叨人皆譏
野僻我獨固持摻寂寞幾塵甑包并或餔糟趨時聊勉
勉樂道每囂囂肺腑兹尤慰朋從義不謟相逢甚優渥
得興且遊遨勝賞當隨地秋郊况附壕山嵠正堪屐溪
曲尚容舠莫計空清俸湏令貰濁醪菊香分嚼蘂蟹美
共持螯談席爭揮麈詩壇讓擁旄縱横新義論嗣續舊
風騷氣銳千戈立詞抽萬繭繅功名休掛齒志業本䕫
臯
宣赦回馬上口占
黃紙恩書下紫宸豈惟羣罪許從新其間多少寬民意
四海承宣有幾人
十月暮登延夀閣
湖水漸如帶扁舟渡亦艱山空翠屏淺荻老雪花殘立
馬寒烟際登樓靄暮間嚴闉促回轡吏隠樂終慳
曉坐
曉鼓韸韸日欲升寒廳危坐對前楹霜威著樹瓊瑤色
鴈陣横空風雨聲自喜優游服王事那嗟寂寞滯山城
悽悽院吏公衙退却就書帷萬慮清
夜射通叔虞曹圃
束葦然膏百炬紅夜堂寒氣變春融流星半沒飛金鏃
缺月初圓引角弓賞罰明如棘門上和容遠過澤宫中
平心不為長眉醉慷慨真成壯士風
辨詐
遠俗無知祗慕恩鑿山踰嶺獻麒麟諸儒不用區區辨
多少難明偽似真
田叔
冐死隨敖衣赭衣當時蹤跡己幾希忠哉相魯扶君過
不使民情向我歸
感事
治體清明己久成世途欹側未全平憸人仗勢千鈞重
直士無媒一縷輕忍視鑿墉高外觀更嗟畫餅竊虛名
山林豈是多扄鐍自為區區志欲行
和魯成之兄弟見謝
新文來復數舊觀頓然還願助羣鋒銳那慙底石頑辭
豪雖欲抑理屬不容刪廢懶翻多媿衰遲近學山
迎親來畢幼妹之嫁久雨稽阻思望而作一首
江南二月尚春寒千里安輿冐險艱遠想長岐同積雨
不知今日過何山出迎應喜諸孫慧奉夀湏驚兩髩班
從此莫輕離膝下茹蔬堅乞侍高閒
董公肅都官被命倅南海以當分符之寄南歸道
中貺書因以詩為寄一首
痟中邂逅飲寒冰未及公書慰鄙情脂轄近離雙鳳闕
拜恩新倅五羊城旌旗曉過山川秀笳鼓春歸里落榮
詩社荒凉懷舊將不知何日可尋盟
荅魯成之兄弟以詩惠牡丹
品冠名園盖物尤主人分惠若為酬摘兼殘雨妖嬈甚
將以新詩意義優幾樹天香盈翠籠一欄春色想鴻溝
滿頭恣插成狂醉為恐花神恨暗投
聞詔寄魯成之兄弟
天子需賢慮逸遺詔書間歲出丹墀嗟予衮衮成無狀
羨子飄飄正得時能將必先期敵勝善占當自照心疑
相將岐路青雲近莫厭蕭條更下帷
代官未至泊舟頒條門獨宿署中
獨宿官居静維舟古岸斜塵埃猶吏局烟水寄吾家鄉
夢連宵動歸心計日差何晨望星斗曉櫓趣嘔啞
南湖晩霽
雨脚隨雲斷湖光帶日還微虹初照水餘霧尚懷山理
網漁歌喜支篷孤棹閒蕭然安艤泊盡室畫圖間
過白公堂
四百餘年兵火後至今遺搆葺如新謫官豈是多恩惠
誰謂文章不動人
庾樓
仗節當年分國寄危樓千古壓江潯山川風月宜如舊
疎曠還同庾老心
狄公祠
數間冷屋蒼山觜忠孝功名萬載師曲俗佞神惟畏禍
停舟祗謁小姑祠
陶令祠
莫笑先生猶假醉先生于道未宜輕門前五柳今何在
唯有江流百丈清
舍綺霞閣五首呈石丈職方
綺霞閣
美構冠名城區區喜與登澄泉朝竊鑒爽氣夜相陵物
象方傾盖襟懷過飲冰蒼葭此何幸玉樹是依憑
水中亭
回環水面碧于藍曉夕清虚萬象涵佳趣不容為獨𣙜
史君横彴在亭南
枯荷
綠萍漂合舊根斜獨恨來遲過了花不見離披照秋水
盡依名閣作餘霞
蕉逕
兩行對植接低圯弱質毋嫌費㙲治十月綠隂猶滿逕
也勝蒲柳望秋衰
小山
嵌空尋尺立池津池北池南孰可鄰草樹自羞還自笑
凋榮一節任天真
和石丈職方長春花
舄奕紅芳續皇皇若競辰盡居羣卉右獨得四時春孤
節寒方見滂葩日又新笑梅侵臘候欺菊冐蕭晨值賦
知均被生成此特頻咨咨偏惠意天聽杳難塵
待令移寓趙氏園亭
待次鄉閭計索然故人亭館寓&KR3709;跧折腰五斗羞彭澤
破屋數間如玉川曉竹冐霜清節苦夜禽啼月小聲圓
蕭條真趣非無賴捽茹簞瓢素所便
賀簡夫石丈罷令先期請老
七十能歸世己稀掛冠况在壯齡時休風遠過疏公上
清節未甘陶令卑門枕白雲朝睡美席函明月夜杯遲
區區膠祿寧無耳漏盡鐘鳴合自思
遣興一絶
睡思容易醒輾轉衾裯單今宵聽風竹始覺窗外寒
得陳安道書知移邑名次
安道枉書自東都報我外移春可凖予方寂處藜藿空
蓄縮僅同枯壤蚓聞之雖喜良自嗟仕豈為貧今頗近
男兒有志期必行五斗折腰何足愍
初睡
凍雲卷盡月華清寒氣稜稜夜轉生一卷古書齊萬慮
滿杯醇酎卧三更附炎鄙態悲時薄養僻孤蹤任俗評
曠逸最便朝睡美鄰雞不用再三鳴
憶富川四首
渴憶富川好官居似隱潛江山慰情淡魚稻養貧廉旅
傳無將送狴牢絶滯淹疎閒真自得何恤遠炎炎
渴憶富川好孤城插翠屏淳風在人物真趣滿郊坰野
屋千間古晴山四壁清别來平鄙思偃卧閱圖經
渴憶富川好優游度歲時白雲藏治署蒼竹對書帷奕
戰侵遺筭詩壇讓擁麾還鄉固佳况疇昔尚深思
渴憶富川好官休欲放船垂囊買村釀擲餌得溪鮮迹
寄紛囂外情攄曠逸全交游日相醉屢以去期遷
陪胡公奕碁
區區席末侍枯碁臆計蒼黃膽欲飛制勝固難施小智
冥行多是觸沈機狂謀殊愧千無得銳氣何勞十即圍
賤子衂歸深自慶祇裯榮帶老人輝
清明
去歲清明富水濱今年舊里遘芳辰風流蕭灑殊前日
花木依稀似故人遊覽不宜辭爛漫别離還復在逡巡
暫閒幸可頻吟醉春色當于我輩親
阻雨
清明未遠正春濃澍雨無情苦見攻沽酒窮壚應减價
障泥豪錦若為功輪蹄寂寞湖山闇桃杏凋疎臺榭空
唯有居閒足幽况晏眠冷屋似山翁
病目未愈
病目私廬藥足治(平)茫然盈月尚多眵易平本遠風埃
路難愈應緣笋蕨時花入書編飛撲撲星攅簷隙轉纍
纍古今是否消深慮視少唯便默以思
即事
雲物半隂晴春罍酒氣清花空葉自隘梅重核初成噱
論無柔語酣歌有壯聲翠眉應見笑先老擲風情
杜鵑
杜鵑呌林表曉窗色初分却憶動鄉思去年江外聞
周生哀辭
所到固為命嗟君志不通未施稽古效遽遘及泉凶玉
毁垂成際蘭摧共茂中哀歌閉新壟寂寞四山空
致政胡郎中生日
未容廣受擅餘徽遠嗣親榮二十期(先尚書前歸休於杭地)山嶽
有神儲秀日朝廷無事乞身時挂車濯濯吳風厚奉夀
詵詵夏景遲賤士葭莩敢為獻願光南國過期頥
和簡夫遊南巖
古寺因山半翠微躋攀危蹬上雲扉祇應秀色隨秋吹
還似紅塵染客衣子賤鳴絃方暇逸淵明解綬己来歸
吾儕幸得陪清覽相與優游養道肥
又和見招鼓山遊
氣凉天淡正時秋野興山情猝未休承召驩于鳬藻甚
但憂塵迹累清遊
又和閒居
雨餘秋氣逼幽齋時動新篇雅奏諧不是溪山清耳目
自緣冰雪滿襟懷榮名疣贅心都棄世事毫毛力己排
唯有鑒湖風月近賀公前迹可為儕
和撲滿
一等出鈞陶唯便兒女曹誨慳材甚小撲滿禍難逃所
忌同欹器為憂在錯刀物微誠諭遠招損警貪饕
送處道丈之台任民掾
辭曹新調補術學久堅完有位欲行志愛民無小官脂
車乘短日山國動微寒即聽佳聲滿賢勞豈或嘆
簡夫丈昔遺老杜别集而驤以外集當之久而亡
去近承多本因以詩請
昔日交傳集外詩規模雖記舊編遺近聞機格多兼副
可賜閒中一解頥
贈項子後處士
介似於陵可謂清老來志操益堅成脅肩傅會羞衰俗
捽茹優游盡此生祇以圖書養高性不繇林藪市虚名
誰編野史防遺逸當為先生作獨行
去年今日
去年今日到宣州舟倚昭亭晩雨收鴨脚飣盤隨土物
蟹鼇將酒掩珍羞溪間鴈集菰蒲老田外人歌䆉稏稠
此際剡遊還憶舊閒中情味兩悠悠
憶江上
故歲官還勢亦勤飄然單舸下長津風江無定收帆早
夜浦多虞擊柝頻俸輟稻粱雖怕之直輕魚蟹不嫌貧
蒼波古木應如舊惆悵經由又隔春
千佛巖讀書寄内
官期未迫暫閒身斆學巖居及夜分霜落空山寒切骨
風號萬木響連雲有民勿謂書休讀無術當知政必棼
獨宿不辭應會我功名富貴本辛勤
石夫人挽辭
有子任清時夫人新拂衣人生到此樂天數奈相違壼
肅風規在奩閒粉澤微雲愁寒壟暮何處是魂歸
石經老挽辭
己矣九泉歸嗟君值短期胸襟遺草在孝友闔門悲學
謝生前用名多沒後知幽冥當自慰造物本無私
詠唐史
李衛公(靖本名樂師)
能作膏肓遺蕭輔(高祖曰李靖是蕭銑輔公祐膏肓謂破之也)更於西北振
威雄(北謂突厥西謂立大寧王慕容順)若非明主矜羸老幾向高麗棄
舊功(末年欲征高麗太宗不許)
李英公(勣本徐世勣)
威加突厥勝長城(太宗曰今委李世勣于并州豈不勝遠築長城)藥賜鬚灰感
聖情垂沒訓言非不慮奈何墳土竟遭平
尹思正
執筆威踰知一杖忤權活得月將身位終八座非為幸
埋戟相符豈不神
李朝隠
拽宦鞭奴蔑貴權當時風角&KR0719;衣冠及為御史聲名减
豈是官高便欲安
張中令(九齡)
金鏡文高壓萬珍開元寵遇號知人范陽奏日言如用
安得西蒙蜀道塵
李適之
鑛金言率遇參商罷相還歌樂聖章怖死宜春中姦賊
令人扼掔痛其亡
二閻(立德立本)
八座蟬聫屬弟兄當年門地足輝榮可嗟不富經綸業
唯著丹青制造名
蘇世長
披香殿上嘆隋君校獵營閒勸十旬莫謂口忠心則詐
何如膠口不言人
劉知幾
五說三長歷歷陳堅辭史任斥因循若教直筆專歸手
褒貶應能慰後人
盧懷慎
言極公忠器業清死猶勤懇薦時英賢哉度己推姚相
不幸幡成伴食名
李林甫
國忠禍釁根芽日此賊傾唐勢己先搆陷名臣冤且衆
天乎何意與終全
楊國忠
權由寵盛危宗社天子傾心日自如十萬北來猶未悟
潼關尚聽促哥舒
王珪
斥姬援祖沃君心貞觀箴規器獨深私廟因循遭糾劾
可嗟玼玷在球琳
戴胄
持平遠繼張廷尉獻議嘗班魏鄭公誰謂尚書無學術
沒身何媿謚為忠
戴至德
神翰飛英紀至賢謂如舟楫濟洪源偷名豈學劉仁䡄
專向朝堂賣主恩
魏鄭公
東宫嘗吠非其主貞觀終高獻納臣不獨齊桓忘射帶
太宗當日最知人
虞世南
太宗寵異號名臣五絶當年賜目新亡也重嗟文物去
石渠東觀謂無人
韋見素
入相年餘值狂寇獨隨車駕豈非忠奸兇萌禍根荄遠
史筆如何罪及公
契苾何力
自稱烈士受唐恩寧死延陀不屈身莫陋將軍本蕃種
中朝似此幾何人
李光弼
閫外分憂屢積勳間言幾欲變深恩十年三覲勞方面
榮耀雙旌並在門
鄧景山
并門雄鎮軍權重歛怨殘軀不足傷偏將贖身由納馬
賤人貴畜自為殃
韋堅
勿詫崔生得(丁紇反)體(都董反)歌運潭聚歛一何多術雖可
鄙非其死甚矣姦臣恣網羅
房琯
蜀途赴難忠雖固車戰亡師咎己深天子未歸京未復
不知何暇有琴心
崔蕘
大臣許國當由道執政如何事佛淫身附姦邪不知禍
却談報應感君心
楊綰
總政中書月未期郭崔奢侈遽中移代宗勿嘆天亡早
用相斯人己後時
郭子儀
凌烟閣上中興後勲德光全屬令公魚軰也知深用力
其如謙巽悟宸衷
蕭復
面排盧杞興言佞背沮劉公受旨私真相不知知彼相
便容辭疾等閒司
柳渾
刑寬毁玉回天怒智料渝盟識虜情延賞見躋終不愠
陶陶誰似柳宜城
李揆
獻替初雖有可賢忌能遭貶是誰愆麞頭鼠目言何易
重困江湖十五年
憶雙栟櫚
憶昔厚栽培憐雙異衆材青青江外色往往夢中來未
得甘棠比寧隨弱柳衰春華攄勁質冷淡為誰開
送劉誠夫江隂獄掾
學老才優底裏精青衫今始掾江城高門積德功須倍
三尺持平道可行聽决即能誠吏俗名聲安用勢公卿
相逢未幾還相去贈别非言豈慰情
石龜
磨琢成龜智不虛天然體理畫難如世珍未許論荆璞
神迹當曾負洛書山澤秘竒西蜀遠星辰分氣北方餘
堅完自得靈身計安用區區免余且
縣齋即事
作邑慙無術懷民賴有年訟筒消不逞賓席汰非賢奉
養庭闈穏論求典冊全誰言非吏隠山水匝城堧
喜德甫彦文至
昏昏山雨鎖春暉褊邑蕭條客至稀憐子遠來求所益
愧予無術慰焉依文章未易論高出行誼當須及庶幾
幽閣羣書足游意聖賢雖邈欲誰歸
雨池荷花
雲翳前山雨脚長灑然清氣動蓮塘花中潤色添來美
葉上繁聲過去忙紅面渾羞泣珠淚翠盤微重瀉瓊漿
蕭蕭古縣無公事贏得澄神坐冷床
金華按覆回止普净
雨止山路滑肩舁進亦難官拘當勉力室處豈非安淺
澗流還急鳴禽意自寬來歸雖薄暮古寺且盤桓
登樓
邑落皆山水登樓遠目通從容民事外游息聖經中畫
餅羞虚譽持衡尚至公此心難語俗舉袂挹松風
離邑之衢按獄
出野暴雨作遲晴方戒行溪山百里秀氣象一番清于
役途雖遠祛慮意自平民田况交隸足以慰予情
野塘白蓮
路轉方塘口塘蓮雲不如孤芳己難值秀色况非餘及
鑒波平後飄香雨過初泥途憂濺汚頑鶩仗誰祛
石龍
隠隠蒼山壁蜿蜒此蟄身物生多有象人附即為神頭
角千年古威靈一境伸確然難以詰立馬為逡巡
還邑遇雨
一陣隂雲一雨來驅除煩暑灑塵埃山川固不為迎合
豈是先知地主迴
聞國哀
欲及乾元節登遐詔忽飜萬方鈞疾痛三紀被仁恩氣
象河山慘光華日月昏小臣忠未效飲泣望崑崙
縣圃刈禾
林下圭田一畆餘春耕秋歛亦勤渠年豐獨喜能鈞衆
月給誰嗤薄助吾己愧拔葵賢魯相更羞塵甑誦萊蕪
字民固合知民事稼穡艱難坐可圖
荅吕秀才
惻微賙急意雖完勢力錙銖豈自安畎畆君憂家計迫
風波我畏宦途難敝衣非不憐原憲塵甑其如類范丹
情禮甚勤無以謝愧將珉石報琅玕
荅顔長道見寄
花溪前日還轅處惆悵高賢又阻陪山雨在雲方惨淡
野烟籠水正低徊别離輕似風飄絮遲想多於渴望梅
胸腹殷勤豈無感果然緘寄好詩來
同邑簿檢㫝堤柳乘興游保夀僧舍
撥置簿書看種柳等閒聫轡入雲岐山僧莫道疎迎候
我軰行行不自知
過紫霄宫
先春曾宿紫霄宫今日重遊春正融誰道居官便跧縮
也能偷暇向忙中
遊夀山
暫離簿領來鄰邑旋訪靈蹤到夀山乘間一遊真未易
豈論身寄此中閒
下山復題二首
頫望羣峯目己驚山僧更解說山情夕陽歸去心難足
未聽飛泉雨後聲
宛轉松蹊入五峯更臨危閣半晴空山花鳥語皆真趣
誰是韜光傲世翁
望方巖
路過方巖未及遊肩輿回首興難收野桃帶日遙相笑
笑我山情不自由
宿靈巖
坐邑傳聞此巖好心疑好事張浮辭及來勝境窮遊覽
却悟前言有漏遺觸石烟雲如障俗倚崖殿閣半乘危
自嗟吏治多牽制祇作清虚一宿期
百丈蒼巖入杳冥高低氣象本天成藤蟠翠壁龍蛇動
澗瀉斷崖風雨聲不許畫工為潤色祇應詩伯長餘情
棲鵶亂墨題僧室車馬何時再此行
自靈巖回途中寄顔令
吏役誰攖繞尋幽得二三穿雲離古觀冐月宿靈巖乘
興詩何擇孤遊語自緘寄言酬地主清賞可無慙
冐雨遊石室
陟磴苔痕滑穿巖雨脚收愛山隣邑令來作雨中遊
雞人峯
石室前頭一片春天然形象附嶙峋山家况味無晨夕
安用雞人賦此身
雨止
雨止單蹊步可通尋春天氣似迎逢山花有意飄行蓋
野水無情照瘦容挈榼竟難成獨飲抽毫猶得當朋從
逡巡且盡今朝興數闔歸來趁暮鐘
曉霽歸邑
夜枕輕寒睡思衰遲明方霽促歸來車徒雖患泥行蹇
林麓還逢秀色迴山雨定非天意足溪雲應為主人開
野花零亂春禽閙此興何如鼓吹陪
錢塘集卷二
