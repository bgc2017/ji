錢塘集卷九
宋韋驤撰
謝舉主陳少卿啓
右某啓今月初九日伏聞發奏舉某堪充縣令者
潔己而進終始或乖取人之艱古今所病矧利禄
之兼誘則真邪之並馳廉隅易修底裏難辨仰惟
著令尤重舉官内責公卿外憑牧守屢宜所薦無
三適之褒一失其人有連坐之玷故居要者怠於
汲善膠榮者恬不顧卑所抑既多彼求愈巧以至
脅肩事諂利舌獻讒或仗勢於權豪或屈身如厮
役止期苟得安恥屑為悠悠盡然往往皆中是以
伊優被用端直見遺辟書不及於寒門膴仕悉歸
於華胄夫唯有志之士豈或效尤於時寧坐而窮不
徼而貴幸焉際於知遇足以為之振明若某者不才
陋儒勉力初宦固以操守拙於耦從獄訟盡心未嘗
自愧塵泥托迹詎敢躁圖雖知行誼之可依常懼单微
之難立賴居軫下少慰胸中逃責及年撫躬甚慶况於
意念之外復冒發揚之恩旋省愚蒙併增喜懼此盖伏
遇知郡少卿廓精明之鑒闢中正之途報國不捐其所
知器人不責其必備曾是疎賤亦逢挈持上叩九重之
深使充百里之任所謂揉蟠木而薦萬乘歛微埃而增
泰山可否未分光榮巳倍金石可敗肺腑不忘然奬飾
既優烏得議私心之感唯忠勤以報庶不貽公舉之差
過兹以還不識所措
謝舉主潘駕部啓
伏聞今月二十五日發奏舉某堪充縣令出於不虞悚
若自失致讓莫及過情是憂竊惟名卿之建言本朝之
剗弊在擇令之一事深遺恩於四方曩者忽為小官署
以庸品不由保任之重詎間貪汚之流累月中程指期
得調藉展私計他無善圖隂持金錢爭市膏壤殆其施
政適足殃民進既無光榮顯赫之資退不惜高尚清白
之舉日暮途遠情侈意奢盡力爪牙屬饜肺腑百里之
繫彼哉何思一軀之謀靡所不至邑邑相望人人效尤
世所共憂下幾無告理義不足靦其面法律不足誅其
衷豈漸靡之使然由選用之非要暨兹革制莫不承休
謂朝廷高遠不可偏評其短長則牧守按臨乃宜審核
於才實所知者俾以名進不令則咎其濫升用是有年
號為得士幽深蒙惠凋瘵更生絃歌相聞賦役不横若
昔單父之子賤益昌之易于間或有之曷可勝紀脫非
挾精明之度何以副論薦之優如某者賦性近愚趨時
寡變投耒即學彈冠應書偶塵下科獲就初仕然雖斷
斷實無他能寧或庸庸以徼後福善可扶而必直惡可
沮而必摧冀紓夙心孰愧清識而况賢威在上公道甚
平貫行匪勞嚚訟自引天假之幸間空犴而坐曹日亡
所營但援琴而悅德竊安閒而持巳奚毁譽之在人未
為竒功猶免俗吏㒺志於化敢言容駟之高門毋枉所
存何害折腰於五斗庶可逃責尚安望祈豈意左右汎
傳聰明誤采以充舉吏之所請備長人之員奬飾逾涯
驚惶無地此盖某官持衡當路推轂下僚敦易事而不
求錄小能而必器策欵段而與其進括輪囷而使之材
故雖么微亦被振發敢不永懷方格固守朴忠誓無阽
身義不尸祿捷徑邪至恥同躁人鑿墉益高遠鑒古語
完平生之藴藉遲異日之窮通萬一有為勉罄設施之
效始終勿改仰酬顧遇之私舍兹以還不識所措
代徐簽判謝憲使啓
竊以别乘之職半刺之任贊綱紀于一郡助風化于千
里其責匪易其人甚難往存辟署之法今開汲引之路
自非乎朴茂之士挾幹濟之才則何足當論薦之重為
擢用之漸若某者格局疎淺闇於臨事持守齟齬拙於
趣時一塵科目七更州縣連蹇萬狀孤寒一節若王良
之說豈能為之詭遇如韓子所謂誰肯轉之清波幸焉
晚歲偶綴通籍獲從事于壘幕誠托庇于使旆不及曠
敗已踰意望豈料過聽反辱兹舉荷推轂之賜雖甚可
榮懷鑿墉之懼何以自慰斯盖某官以公忠報國以明
恕取人凡有小善而必錄不於一夫而求備故惟庸賤
亦被振挈敢不薄略邊幅堅固藴藉監鮮終之戒卒至
白首持不阿之志上承清朝庶幾保全無玷知奬過此
以往不知所裁
謝漕使馮學士舉京官啓
右某伏聞發奏舉某堪充京官任使竊冒薦揚驚惶固
甚仰惟驅策庸懦不勝何則朝廷高深郡縣綿邈吏役
于外官曹實繁奚事事之可稽豈銖銖之足較廉能惡
得而上達旌勸曷緣而下通故闢寵榮之塗乃張保任
之法使部察一部州舉一州限之常員拘以累日屢宜
所薦雖不之褒一失其人則均而咎增峻彛範逆防偷
邪爵祈不虚位欲無幸且天下從宦數常萬千而選中
得賢十或八九然而間有廢道尚懷穿窬僥恩而榮竊
賞而惠頻頻憸佞之黨烈烈貴權之門諂諛浸加請託
交至所嫉雖可用退而寘諸淵所悅雖不才鑽而出其
羽是以伊優忝軒冕之賜耿介有山林之思誠窮素之
阻艱實公平之蠱蠧非哲人得志安能汲寒畯之蹤非
雅吏致身何以當君子之薦如某者賦性扑鈍與時迂
疎強遺犁鋤出即祿仕然其斷斷殆無它能寧或庸庸
以徼後福有誠必盡出位必謀念幼學而壯行詎枉尋
而直尺塵埃一命敢謂乎滯淹獄訟三年偶逃于譴責
皆賢威之所覆在天幸以何多尚安妄圖足以自適豈
意聰明汎采衡鑒誤收以充數於嚢封請備員於京守
奬飾過越悸慚倍兼此盖伏遇某官以義取人以忠報
國不於一夫而求備雖有小善而必聞曾是么微亦遭
振挈敢不至其弗逮勉所未完礪清節而益堅秉赤心
而愈固若窮通所繋一付於大鈞唯正直不渝永酬于
厚遇舍是以往㒺知所裁卑情無任激切依歸之至
謝轉官啓
右某啓伏蒙恩授前件官職業空蒙冒銓衡之鉤攷寵
靈槩及忝宸陛之臚傳頫伏載惟悸慙獨甚何則承平
積久從仕坌多以干進為常心指養恬為異趣飾廉隅
以文其外廣結納以援其旁悠悠簪組之間汎汎軒裳
之列摭寸銖而稱效絫日月以僥榮莫匪自謀幾何小
補背毛腹毳夫豈能為乘集雙飛固奚足䘏朝端患其
若是選法與之更新保任則減夫常員課最則增于舊
矩欲薦揚之實必俟考盈防請託之深唯容外舉豈將
阨汲引之路盖以待英豪之來苟非超卓之倫曷副延
求之意如某者學靡該洽器非優長以罷軟而棄農耕
由窶貧而圖禄宦一竊科第久甘塵泥雖知利達而有
為自分顓蒙之難彊遠騁逐之可惡固操修於必安發
施無不篤於誠思慮未嘗踰其位治囚江左猶多好犯
之民作邑淛東或有敢欺之俗鑒古人而良歉叨秩廩
以宜羞奚虞冗散之資亦被褒陞之命孰謂自致敢忘
所緣此盖伏遇集賢僕射相公堅贊國之懷竭代天之
力闢公道而形四海端直表而正百官雖澄濫進之源
常嫉蔽賢之敝欲禆巨浸不棄涓流之微欲助大明㒺
遺爝火之細遂使迂疎之品亦由論薦而遷敢不充擴
良能養完舊藴務端平而中立舍矯揉以外求赤心有
不徇之忠白首無可移之節仰醻覆載之惠次答鈞陶
之私寘兹而言曷識所向卑情無任激切知歸之至
謝太守啓
右某啓此者拜命楓宸竊玷王言之綍補官萍邑獲依
刺史之天載省載維且懽且懼一昨濫膺章奏偶合銓
衡繇江左之決曹徙淛東之領縣雖持已有常道而治
民無長才第遵法令之程勉襲循良之迹然而風力所
被未虚訟筒勸導所加猶有曠土犴或留于宿繫犬未
免于夜鳴徒亹亹以竭精乏班班之顯效閱歴萬變因
循數年止圖逃責以罷歸不意當途之論薦揣非功而
見錄慙以次而被遷籍名初隸于省中出宰合從于湖
外念安輿之侍奉患遠道之間關據陳此心請易兹地
其如生齒繁夥封疆闊疎久傳難治之聲固有先憂之
勢借令挾利器之用烏可忽盤根之堅况欲遠希古人
擺去俗狀上承朝家撫育之意下徇田里便安之情興
言及斯為理非易仰有所賴庶幾自平恭以知郡郎中
德性素高術學尤粹識通世務望壓仕途輟計庭經畫
之謀即藩壌承宣之任發恩威而兼濟端錯舉而至公
千里安甿悉紓懷而樂處一時屬吏唯拱手而貫行則
某也奚惮剸煩良甘託質豈湏矯激易于無腰笏之勞
敢事優游巫馬守戴星之分方叙欵誠之獻過蒙教誨
之貽指期可伏於門闌嚮誼難窮於筆舌下情無任激
切知歸之至
謝劉兵部啓
右某啓伏蒙恩授前件官竊叨陞擢實冒薦揚自知固
明塞責何以拜命之始積憂已深何則百里之疆萬室
之衆思斁所致戚休所緣教令擇後先利害審因革孤
惸困疾之必濟強梗侵陵之必鋤均賦役之重輕訓農
桑之勤怠皆政本之尤急在思兼而果為事或難常不
欲苟作而徼譽敝有得易不當姑息而殃民上奉朝廷
愛育之深下成閭黨便安之望故典邑之官則小而字
人之職非輕况貫行于盛時剗次補于舊制率由保任
之法宜得精明之材儻匪其人曷充兹選如某者闇於
大體實無他能學尚柅於逢原識未宏于經遠枉尋直
尺違俗得譏吐剛茹柔與古共耻向占名于仕版獲試
采于江城礪愚以勤補拙唯正自謂赤心之足恃詎疑
白璧之難為業疎誠病于技窮謀過返慚于智小方免
愆之未暇俄被舉于不虞卒令蕞微玷此銓品此盖伏
遇知府兵部逢時補報履道信誠不私所薦而害人不
舍所知而蔽上持衡顯位毫隐莫容推轂下僚跡單㒺
間曾是空頑之器亦遭汲引之恩敢不固于朴忠勉所
充擴彈琴聽治雖微子賤之優閒腰笏衛民敢效易于
之激切庶幾有立之漸靡及無聞之嗟上答生成次酬
驅策寘是而語烏知其他
代章郎中謝兩府啓
拜命中宸榮歡固切領麾遠郡愧懼方深念委寄之匪
輕揣才猷而莫稱竊起循墻之戒且虞假器之譏雖朝
廷任人容有不備然師帥宣化得無自難恭惟某官柱
石邦家鈞衡海㝢贊周道之如底輔堯仁之若天未嘗
不為官擇人思所以與世興利耻一物之遺澤遠過伊
臯欲伊人之長民皆如龔魯如某者濫膺掄選實積兢
惶敢不固守朴忠厲精術學勉圖治狀豈甘碌碌之無
竒微補昌時願效涓涓之不止仰答生成之賜次醻陶
鑄之私舍兹以還不識所措
謝運使王學士啓
將迎既失竊羞拘滯之資苛細不誅尚賴寬明之度悵
為謀之甚拙於自咎以宜多何則邑落幽深使麾崇重
非按視之繇此曷瞻望之有階固當俯伏道旁奉承鈴
下露悃忱之萬一聽教戒之丁寕豈惟盡事上之儀亦
足悟臨民之術而某智忘適變性泥執方念積粟于囷
倉慮繫囚於囹圄畏空城之無守計嶮路之且遥奔馳
敢憚于暮歸參候欲圖于晨往豈意供帳都徹脂車亟
行入境不呵耕耘之無止解鞍唯頃偵伺之難量是以
策蹇莫前拜塵靡及憂霑汗背愧發頳顔雖聞飛盖之
遼猶懼半途而畫回轡固慚於違禮越疆返懼于冒威
進退冰淵腹心芒刺弹琴聽治耻非子賤之優閒負弩
先驅獨遠相如之風采其為不幸烏可勝言恭惟運使
學士道涉本原器含宏厚吏不由于末節假人微察于
至誠故此蕞微之體得逃懈緩之譴仰戴鉅德實將終
身某下情無任惶懼之至
上劉工部啓
某啓伏審涓辰已諧禮上千里之内民物喜躍迺及旁
郡莫不延頸企踵以便教命之行仁人之風其盛如此
恭惟某官德業宏遠志勇兼善累更重寄所至稱首爵
賞之及未嘗不避化天下之貪激天下之懦遠比古人
夫復何讓頃者領荆楚之漕乘歲歉之後迫于經費假
易供調冀紓民力卒挂吏議左授此邦在公何愧邦之
士庶聞上拜命知公決無愠色而皆望賜于公是公之
德誼見信于四方深矣則公之自任宜如何其重且睦
雖偏封數得賢守前有范趙以言謫居公今繼之煇燄
相屬豈天獨私于是哉某不才之人嚮備奔走受公之
恩殆為私頌公之美不為諂今兹效官幸在近境雖獲
偃仰山邑聽輿歌之傳不能俯伏麾旆道州人之慶伏
祈早膺大用以充郡望卑情無任激切依歸之至謹具
啓事陳賀
代章伯瞻謝沈舍人舉陞擢啓
右某伏聞論薦引重度越倫等自顧衰晚豈不愧荷古
語有之達觀所舉如明公之達而某也被舉不既失於
多愛而略其所觀乎恭惟明公發德誼之積廓兼善之
量不以富貴自大以賞識汲引為已任雖古之才臣忠
輔篤于拔賢進善者當不過是宜有豪傑茂美醖藉深
遠副明公甄收之精當熙朝器使之重若某者何足尚
哉明公曲借題品請備陞用挽而致之使出門下豈所
謂先其所知而來所不知者邪退惟匪材敢不強勉耿
介之守老當益壯有為之心亦所未已庶幾異日不為
提奬之玷寘是而言詎錫何報區區之誠實罄于此
謝郭省副啓
右某竊以朝廷清明賢傑輩出中外要職㒺或輕付雖
官非宿業仕不食舊而柬求進用平正詳審故人各自
效宣布風力增高太平輝映前世然猶間詔近侍參舉
所知付之有司以備陞擢為官擇人無盛於此宜有朴
茂瑰偉之彦宏深厚重之器達古而不跼于泥適時而
不牽于俗材猷綽然度越夷等上副鉅賢之論薦下平
四海之公議在于某也能如是乎忽玷明公之薦仰塵
當宁之覽旋自省度豈不恐畏此盖伏遇某官廓精明
之鑒持剛正之度責人甚薄未嘗矜巳小善不隐將以
報國曾惟疎鄙亦冒汲引霜臺靖位夙荷于恩麻虎符
遠守尚叨於齒記終始厚德何以負戴固當倍益素藴
堅完晚節更圖微效之立庶塞見知之深舍兹以往不
識所措
謝王學士啓
伏聞發奏舉某堪充京官任使者無所取材分孤蹤之
連蹇不求必備幸高誼之甄收仰冒薦揚竊深驚懼伏
念某學不貫道智非適時強離耰鋤出即禄仕忽忽已
踰于一紀區區纔歴于兩官無邊幅之外修無錙銖之
旁援獨立雖不愧直行多所違衆皆誚其迂疎心自安
于方格敢為白璧奚憚青蠅是以門如冰寒席或塵滿
靡圖虚譽之飾第畏素餐之尤然而賦性不靈臨事幾
闇攝調萬室黽勉三年獄訟豈能盡其情惸獨豈能周
其隐薄征均役盖國令之素明止盜去姦亦人情之常
務乏優優之美政微赫赫之竒功得逃瘝曠之誅巳慰
勤勞之慮豈謂聰明泛采衡鑒誤收擢之塵土之間聞
之朝廷之上㒺稱驅策難平悸慙此盖伏遇某官充擴
至誠主張公道别羣吏之淑慝振列城之紀綱排巧宦
諂諛之朋絶貴權請託之路片善可摭雖寒生不遺一
惡可摧雖美官必抑但量能于器使不格物于巳長故
在么微亦叨汲引敢不增修踐履固守朴忠利國惠民
則知無不為謹身樂善則沒而後已庶幾一介之節無
玷鉅賢之門舍兹以還曷識所措
謝憲使元郎中啓
某啓幼伏草萊辱公之顧舊矣從仕十餘年常恐碌碌
無狀為門闌之羞耳典邑窮僻官滿垂去而公按視此
道望見麾旆愧喜兼作甫迨朞月首被論薦是公之所
以蓄待不謂終久碌碌而期有植立于後時也則某之
所以自勇于善報公之德宜如何其為守局畏簡書不
獲奔走庭下姑獻鄙言以叙荷戴之懇惟公亮其誠略
浼瀆之罪皇恐皇恐不宣某再拜
賀章郎中移廣西察刑啓
某啓乍違麾旆傾慕深極伏承被受新命凡邦之吏民
無不悅喜如某等輩冒德之厚其為抃躍以言相賀百
倍吏民之情非賀此足以為公榮盖大君子進用之漸
宿德舊藴施發于他日未易可量是亦足以為賀也不
識騎從今憩何所杭越計少留止赴治之程未知復過
蘭汀否瞻仰威重不勝拳拳春深猶有寒氣途中倍乞
自夀以慰衆望不宣某再拜
謝守倅啓
某啓智不察幾雖昏冥而可念體如慢上在微蕞以宜
憂尚賴寬明得逃譴責撫懷知愧冒德無涯何則禮辨
等衰律存統屬賤承于貴若級之在堂縣隸于州如足
之戴首順此高卑之分自然禮義之安苟易視而不倫
或輕為而敢犯祇自取辱孰云善謀謗非難掩于能言
悔吝㒺違于旋踵且不分菽麥猶知蹈此而寒心豈粗
服典經反肯倨然而措意事出不料情當有原緣府隸
之具文詣邑庭而請判詰其所命則曰承檄而專馳審
其所須則曰附身而為据念舊槩之嘗及遂直書而不
疑不度斯人輒連以上瀆聰明而已甚發威怒于必行
亟窮怠忽之根芽將寘愆尤于繩約而某深思本末倍
積悸慙汗竟趾而尚流魂去幹而重返憫愚衷之未達
露鄙語以自明非求文過而脫身所覬宣誠而待罪豈
謂霽嚴以納推恕而通原心特逭其因循降指唯從于
戒飭置孤蹤于無玷貽厚幸于不虞竊惟顓蒙何以補
報此盖伏遇某官開有容之度敦易事之風不由一𤯝
而廢人不即一夫而求備故兹下吏獲被深仁固當勉
所未完充其不逮誓堅清白之節仰答包含之私舍兹
而言不識所向
謝章少卿舉應手詔啓
右某啓伏蒙奏名仰應手詔鄙朴何幸奬知獨深由門
下之薦揚方離選集被廷中之音旨又越等倫感恩雖
志于無窮揣已固慙于非分喜畏兼集情言曷勝恭以
聖人臨治之初天下久安之日丕承乎祖宗基業尤慎
維持所重者邦國事為難忘因革既開讜直之路復念
滯淹之材以謂得于歲舉則泛泛未精拘以官聮則規
規不廣迺頒不次之命庶獲有為之賢内焉屬近視之
臣外以委行臺之使毋有所隐各舉爾知不論品秩之
高卑止間貴權之族裔槩取實效壹歸至公奉兹詔者
其責非輕與是舉者其人豈易宜收士類之翹傑以副
上心之採求如某者器業不優操修未粹徒蓄敢行之
志殊無應變之資凡所存誠固也效古人之守及夫臨
事幾何非俗吏之為曩得調于銓衡獲承風于使節疎
鈍本希於逃責聰明返誤于見知僻邑三年愧難成其
美治薦書一上幸曲借其餘輝解官既遠于恩閎待次
方留于里閈豈圖多愛常齒不才復推累日之勤俾預
一時之選除官芸省方抱濫遷之憂出宰萍江遽聞煩
使之報始悞巨源之啓益銜智伯之知敢謂當然何由
致是此盖伏遇運使少卿至明自照特立不疑報國以
誠取人以恕有以適用雖片善而不遺果于必聞雖屢
言而無倦故此蕞微之品數叨汲引之私敢不涵養良
心堅牢素履慕蹇蹇輸忠之跡屏區區膠禄之情誓不
苟隨保松筠于霜雪庶幾有補助海嶽之涓塵上答生
成次酬振挈過此以往不知所裁
上江州劉吏部啓
右某伏審解職霜臺頒條江國仰惟化治之暇保協神
明之休恭以知府吏部德業粹全聲輝充溢頃輟西畿
之經畫入踐烏府之崇班指佞斥邪朝端畏其風角廉貪
立懦天下慕其猷為言有中而勇于必行事或偏而期
于必矯素耻依違之病比形執奏之堅蹇蹇自持固守
匪躬之節磽磽見抑肯興易缺之嗟甘遷謫以獨安謹
承宣而愈效幸哉千里獲繄布政之優奈此輿謀猶蔚
登賢之望某尸官僻邑引領恩閎簡書有畏而進謁莫
前麾旆且遥而馳心徒極伏望上副倚注精調寢興
謝范吉州啓
右某言念曩繇公便得遂私誠較士籍以告休伏賓陛
而知幸纔仰誨言之益遽違德誼之高歸復拘攣日馳
精爽貢懇方慚于稽晚貽書又拜于勤劬齋醖遠霑均
美議晉賢之度瑞圖佳貺集珍欽漢守之良驟增敝邑
之光愈積懦衷之感未緣參候徒切傾依伏望上副倚
注精調寢餗云云
謝運使徐郎中啓
右某啓伏蒙發奏舉某堪充不次陞陟任使者剸繁無
狀方深罷黜之虞與善不求遽冒薦揚之賜榮懼相半
情誠曷勝恭惟國家緝持紀綱振補滯敝事有可革不
牽襲故而重于更張才有可庸不患處卑而難于驟進
故獻議多繇于草野高蹈或作于丘樊正賢者引類之
秋迺君子得時之會然非抱竒瑋之噐曷足膺振拔之
公况當精識之昭昭豈容誤采于泛泛如某者所鍾不
粹以學自資蚤脫犁鋤之勞即從關柝之守盖為貧而
無愧奚竊禄之足譏知理義有以悅心而思慮未嘗出
位荏苒既踰于一紀因循方歴于兩官詎能枉道以求
伸不謂憫窮之見取頃繇汲引槩預遷除安輿念遠侍
之難劇邑遂易方之請材非虞詡當盤錯而可憂業謝
言游在絃歌而安用自據案而臨治每窮辰而疚懷平
賦役于錙銖之間辨情偽于毫末之始知其疾苦必也
力行有所承宣敢或自緩然而智淺謀遠心專術疎雖
欲慕古人之為幾何非俗吏之事豈意聰明過聽奬飾
濫加曲形外舉之章援進下僚之迹退自揆省曷為夤
緣此盖伏遇某官報國以忠取人以恕壓列城而恩威
兼濟廓至鑒而賢否坐分不忽涓埃之微不遺飛集之
寡皆籠羅摭拾欲盡致于有為故樸鈍迂疎亦見推于
不次某敢不益完素節愈勵赤心有利于邦縦捐軀而
何愛非義而貴誓沒齒而不居仰答生成之私次酬知
遇之厚寘此而語莫知所從
謝運判夏屯田啓
右某啓伏蒙奏舉某堪充大藩通判任使者竊依鉅庇
逃吏責以踰年輒玷誤知冒薦書于前日幸出不虞之
甚憂深克荷之難伏以國家用人之常著令所守凡預
遷陞之次率沿保任而居非示之以疑貳之端盖施之
為誘掖之道使輕淺易搖者把持而自固罷軟不力者
強勉以自支豈寸寸之可量在滔滔而有間加澤雖繇
于正宁挈權多委于外臺當高賢公舉之明必衆人皆
可之善苟不及是奚宜致哉如某者挺身草萊從事經
史學苐求古器非適時心惡巧而近愚性恥隨而幾僻
為貧而仕視關柝而不卑由義以安遠風波于莫測一
塵士籍之末兩效官曹之微乏美最之足稱唯孤衷之
自信僅從汲引得預改除安輿念遠侍之艱劇邑遂易
方之請其如民物繁夥封疆夐遥知禮誼者盖稀謹教
導而難入當兹錯節愧無利刃之資必也得情期偏鳴
絃之樂閱歲時而將久緝條理而粗成未彰曠職之尤
已慰善謀之計豈謂聰明過察賞識泛收取于列城之
窮擢于羣彦之後曲形奏牘之重俾貳藩條之雄退省
不勝靜思所自此盖伏遇某官至誠任已直道贊邦持
衡當路而軒輊不偏推轂下僚而采求不備曾是迂疎
之品亦叨挽進之私某敢不激厲遠存養完舊藴堅其
固守之節充以壯行之心進則竭忠唯沒身而後已泰
于從欲誓得志而弗為上答生成次酬奬遇過此以往
詎知所裁
上運使徐郎中啓
右某啓伸於知已士心之常不如乘時古語所載稽義
命而無愧審情言而可形况在高明之前必寬凂凟之
咎某生而甚朴學以自持一塵下科久歴微宦雖無應
變之智獨保徇公之誠未嘗違道以求從豈或屈身而
希進職思所守固防濫竊之譏義在必行敢迹因循之
病徒欲展區區之志未能離碌碌之間幸此效官深于
冒庇方慚盤錯之困返被薦揚之光揆力不勝銜恩已
厚尚安懇欵之獻盖樂門闌之歸恭惟某官敦易事之
風廓有容之度察其非狂狷之請使之安附託之榮則
願竭愚衷冀毫釐之可摭仰承賢畫庶萬一之有禆云
云
上虔州劉都官啓
右某啓念嚮慕德名方抱積年之恨夤緣吏幹獲伸一
拜之勤幸欵奉于霽威復飫承于餘論奔走侯封之内
往還賓履之間更月律以再之勤舘人者數矣及乘舟
檝之便徒想旌麾之光銜禮遇而固深貢誠音而何緩
敢恃高明之炤必原倥偬之情伏惟鎮撫多餘福休並
集恭以某官吾儒懿範當世偉材術學素明聲猷相副
興利除害心古人之心履義居仁樂君子之樂比輟外
臺之畫暫臨劇郡之雄雖遠民慰來暮之懷然輿論有
淹賢之嘆佇聞大任之降以愜至公之評曾是么微尤
增祝頌伏望上為邦社精調寢興
謝淮漕蔣金部舉陞擢啓
右某啓伏審發奏舉某堪充陞擢任使者風力不彊方
虞曠職聰明誤采返玷薦書荷恩則深度已唯愧且朝
廷嚴督責之法郡邑有承宣之難非精識疏通不足任
今日之事非周才浹洽不足赴一時之功而某也學粗
知方智非應變僶俛薄宦因循歴年盤錯屢當孰稱利
噐雪霜不改自保孤筠悉心縣道之繁栖迹海壖之陋
止待譴斥敢希奬知此盖伏遇某官履道坦夷取人汎
博寸能必紀片善不遺故在蕞微之蹤亦叨汲引之賜
敢不就志謀遠忘軀徇公終保自知之誠仰酬公舉之
德下情無任激切依歸之至
謝轉太常博士啓
右某啓今月二十三日伏奉勑告授前件官者逢時從
仕宣力無聞累日序遷拜恩可愧傴僂雖知于益戒輪
囷終病于非材靜以返思胡然冒進此盖伏遇某官至
誠與物正誼接人凡其托軒輊之間莫不被含容之賜
故使承流之末既沿攷績而陞敢不淬激于中持循所
學願竭壯行之志庶無幸位之羞上答天仁次酬賢造
下情無任激切知歸之至
謝監司舉陞陟啓
右某伏蒙發奏舉某堪充陞黜任使效官無狀幸吏責
之偶逃冒庇已深况薦書之復玷出于不度感在無窮
何則巨江以南劇縣相半曾是敝境且鄰大湖戶口櫛
比而艱于治生風俗輕悍而狃于冒法識禮義者盖寡
賊善良而固多頗為難官足號巖邑向患侍親于遠遂
甘易地而來既至之初悉心已治開之以孝弟之道示
之以廉耻之端斥惰游之害農去邪蠧之妨政爭訟求
決必也究枉直真偽之原賦役有加必也均重輕勞逸
之勢力可為而必極慮可索而必殚間關三年僶俛一
意乏顯績之足道偶編甿之粗安皆高賢涵覆之私非
不肖剸裁之致豈意聰明過采衡鑒誤收矜其不備之
資期以有成之噐曲加賁飾俾預遷陞自惟欿然何以
至此兹盖伏遇某官誠心無撓德量有容報國以忠一
言不苟蔽賢是嫉片善不遺故在孤微之蹤亦叨汲引
之賜敢不益堅素守愈激懦衷見義必行羞于膠禄在
邦有補誓不顧軀庶冀踐履之完無辱奬知之重舍兹
以往曷識其他
得替謝監司啓
右某今月十一日依准先奉勅命巳交割縣事與替人
管勾訖治繁既久逃責固多受代已歸荷恩有自瞻門
闌而雖遠銘肺腑以彌深何則自江以西為邑非易況
此巖險介于湖湘占版籍者四萬餘食墝埆者十五六
舉皆頑鈍而難化復多輕悍以忘生詐偽衆而艱于辨
真抵冒煩而勞于扶弱足為盤錯之地誠費剸裁之功
故官者類不欲來而來者鮮以善去某材資朴野術學
迂疎始因遠侍之難遂有易方之請然而據案臨事常
懼不勝遵法衛民自疑無效倏忽三年之外間關萬變
之來賦役均平幸朝廷良法之降盜賊衰止藉天地豐
年之祥間或承檄奔馳越疆營幹雖獄事絓非辜之劾
而縣道免不職之愆知非所能寔有攸賴此盖伏遇某
官至明兼照巨量廣包馭吏固有其方責人不取其偹
遂使孤微之迹不形瘝曠之尤誓罄真心仰酬厚德下
情無任激切依歸之至
謝提刑毛職方啓
右某啓伏蒙削奏舉以陞陟者逃責歸罷已繄鉅庇發
函論薦復玷誤知感懼文深情言兼切一昨官巖邑試
刃盤根行所學而自持幸吾民之見幸裁決庶空于投
銗勤渠敢後于戴星皦皦誠心雖欲慕古人之事區區
治狀幾何非俗吏之為固微異績之可書常慮非聲之
或過向鄰名部久冒德輝屢蒙善誨之貽獲免瘝官之
失何天幸之加厚會使麾之改行首臨敝境之窮獨霽
嚴威之重察大體而不誅其細假優禮而少與之權百
里增榮二天均况及兹受代莫匪銜恩貢謝懇以方馳
聞薦書之遽上出于踰分倍以再恩此盖伏遇提刑職
方廣聰明之資秉中正之誼取人以恕報國以忠持衡
當路而軒輊不偏推轂下僚而采求不備故在孤微之
迹亦叨汲引之私敢不勉激懦衷益宏素節願違碌碌
趣直道以安行請效涓涓滋明時而潛補庶以始終之
守不為奬遇之羞舍斯以還不識所措下情無任激切
依歸之至
謝蹇學士張學士舉陞陟啓
右某頃玷薦書獲序陞而固幸久稽謝欵由密啓而莫
知感怍並深誠情兼至伏念某智非應變材不識時強
違丘樊出即祿仕謂事功之可勉則知無不為謂術學
之可施則篤于自信凡五遷于職局唯壹意于朴忠宣
勤徒罄于區區抗迹未離于碌碌一昨拘攣海邑向望
使麾竊冒德以雖多悵拜塵而㒺及豈意聰明過采衡
鑒誤收潛紓汲引之恩遠及空疎之質此盖伏遇運使
學士取人以恕報國以忠不遺寸長必致之於有用不間
小善必報之于勿疑故在孤蹤亦叨公舉敢不養完素
守勉勵壯行庶幾正直之風仰酬知遇之重舍兹以往
詎識所裁
問候僕射王相公啓
右某啓歛塵迹之微累跧淮海望台光之重久闊門闌
豈無犬馬之情第恨雲泥之隔故尺牘不通于左右寸
誠不達于高明在朝夕以拳拳歴歲時而苒苒恭惟僕
射相公材尊命世功極代天智變若神卷舒由道以稷
禹自任于巳非堯舜不陳于君發聖經之義而學者知
原贊皇極之猷而人心歸厚事可圖而必立何憚艱難
政可革而必更孰為沿襲獨蓍龜于機務絶蔕芥于浮
言追還治古之風增重熙朝之業績既成于久大身遂
退于優游印綬乞還即舊邦而偃息節麾懇避領仙觀
之清閒雖鉅賢進退之心固安于義然四海瞻依之素
未足于情某自省顓蒙嘗陶教育悵縻蹤于末宦阻伏
謁于高牙願聽衮衣之歸早充輿誦之欲伏望上為宗
社精調寢興
謝發運吳兵部啓
伏蒙論薦舉某堪充臺閣清要任使者弱羽卑栖物情
所分高材巨用人事之宜苟違一間而求是拒大鈞之
勢在志士乃能安于命惟達賢有以取諸人故拔淹振
滯則有時而為嘘枯救涸則盡力而巳要之不失于清
議然後可符于至公若公之舉也豈所宜輕如某之愚
也何足以稱此盖伏遇發運兵部深仁汎愛厚德有容
采其善而不求其完擇以心而不格以已曾是冥行之
迹亦塵密啓之言敢不充擴至誠養全舊學勉其得為
而不牽于習俗高其所向而無愧于古人庶幾自信之
誠仰答見知之重舍兹以往㒺識其他
海門得替謝啓
右某啓今月三十日准勑受代訖勤勞海邑營職無聞
荏苒天時終更遽及獲逃官謗壹賴公庥方其朝家法
美而令嚴縣道勢輕而責重必欲奉行而底于理莫非
精識而竭其情迺能宣上之德澤而不為空文始可議
民之戚休而以安蔀屋凡此皆其難務非才何以曲全
靜維免戾之繇固有歸仁之地兹盖伏遇某官輔時以
道待物以誠聳振列城之風激揚羣吏之治不銖銖而
求偹嘗皦皦而有容故于朴拙之蹤亦逭迂疎之責感
戴厚德鏤銘深衷無任縷縷懇到之切
代楊侍郎上文太師啓
右某伏審光膺宸命榮劇帝師顓機政之大謨主經邦
之至論四方傳播壹意抃歡恭惟某官命世鉅材濟時
重噐出將入相久贊無窮之基尊主庇民允成可大之
業避榮即退閒之樂趋召副淵嘿之思戚休常係于生
靈出處可議于宇宙位冠三公之長禮優五日之朝四
夷方懾其威聲百辟再瞻其儀表太公之佐周室止當
應卜之初傅說之相商朝亦在宅憂之後豈若詔聘加
于得謝之際謀猷納于弗言之時誠夐古之所無乃昌
辰之攸賴壯龜鼎尊安之勢慰寰瀛鼔舞之情某忝領
州麾遽之淮甸望台階之煜煜展慶無緣貢愚欵之區
區宣心莫及伏祈上為邦社精調寢興
謝楊侍郎
右某啓頃蒙論薦恩盖出于不虞久懵剽聞罪難逃于
弗敏聵聰一抉媿汗交流感衷則新冒德惟舊竊以高
位以蔽賢為患志士以自媒為羞然而人才固豈易知
巳知亦不易遇惟疏達公明之識乃克有知而不疑惟
敏廉勁正之資乃能有遇而無負若某也間關末宦樸
&KR0554;小材聲迹不足以動人知謀不足以適用徒㓗身而
奚補姑苟禄以未歸方其倅貳于淮城幸矣棲遲于使
部第拘側僻未仰輝光遽承趨節以還空起戀軒之望
不圖誤愛嘗玷飛章及逭責于終更即罹憂于永慕視
息延于殆絶衣冠復于更生一來京師兩易歲序馳騁
敢思于千里回翔僅占于一枝雖漫刺之獲投尚霽威
之未覿膺門可貴方思再拜之榮濤啓或傳始悟積年
之賜此盖伏遇戶部侍郎取人以道照物以誠是非不
謬于毫釐軒輊不差于蔕芥采察有要何嘗直尺而枉
尋慰薦所加不俟聽言而觀貌此不肖銘心之感宜倍
常情在鉅賢援手之私若為圖報誓永堅于操守庶毋
辱于奬知卑情無任激切依歸之至
代人謝及第
淡牓載揚竊塵精選渙恩就擢深愧非材宜黜而收以
榮為懼伏以國家養完士類辟雍尊建師儒恢張三舍
之規延聚四方之雋崇淵微詣理之學斥破碎不經之
文有升補以激其能有考察以砥其怠欲觀其久則歲
月以限必懲其甚則殿罰以終盖誘之掖之使成君子
之噐則或出或處盡冒聖人之風宜其詔舉一傳計偕
四集獨此羣彦取先萬邦多造道自得之倫絶異端斯
害之黨曳袍即席氣凌風雲涉筆吐竒妙入神化極天
人之精祲窮治亂之本源莫非瑰瑋之資足副英雄之
彀儻不然者何其與焉豈銖銖之稱而不免于差豈一
一之龡而或容其濫如某也降才非穎厲志自強勉勉
弓冶之傳拳拳詩禮之訓兩繇鄉舉一預薦書雖得失
不足以動心而智慧莫諧于乘勢因治任于千里幸占
籍于上庠偃然樂育之間期于深造而已年彌加而意
彌篤學愈久而業愈疎適偶設科之求忘圖發策之決
傷弓勌翮易生曲木之驚再戰疲兵徒有焚舟之誓與
諸生而並進角一日之所長潛分罷歸敢希偶中致此
策名之及詎無援已之緣此盖伏遇某官開發聖經主
張吾道從容不倦之誨裨益有為之時變愚而明化駁
而粹故使寡聞之迹亦叨賜第之光敢不勉所未能至
其不逮用擴良心之藴永堅大節之端仰答生成次酬
教育寘此而語㒺知所裁
謝吕少監大夫舉陞陟啓
右某啓勾稽竊禄方托餘庥剡奏推材遽先鄙迹出于
不度感也甚深何則古人重傾盖之知志士甘抱關之
守唯得之有命守雖賤而必安唯取之以誠知雖新而
弗舍故窮不淪于媒已達不䧟于蔽賢邈哉此風存亦
無幾如某者養心未至涉道不精仕由為貧才豈適用
奮力鉅創之後勉從列職之卑棲遲一枝荏苒三歲曷
期内府之貳忽偶高賢之臨趨風纔仰于設施分行亟
聞于遷拜馳情徒極悵諄誨之難親汎愛曲收承飛章
之已誤此盖某官勇于進善恕以取人振蟠屈于可伸
之時飾輪囷于有用之地故兹慰薦亦逮迂疎其在區
區之衷敢忘皦皦之遇誓堅素節毋玷公言下情無任
激切依歸之至
上尚書右丞啟
右某啟伏以富貴得以道膏澤下于民乃古人之深稱
真丈夫之能事恭惟某官盛德重啟逢辰得君奮身公
忠致位丞弼密若嘉猷之告廓然兼善之心四海衣冠
同于馳仰一時議論孰不知歸而某苫塊餘生鄉閭屏
處潛蒙大庇之及莫獻寸誠之勤兹就禮經載趨朝宁
畏簡書之所迫圖造門而末由姑進悃衷少紓向望
謝執政啓
右某啟辭富居貧乃古人不得巳爾讓夷急病凡志士
豈無心哉盖力有不能則戒于先迷義或可違則退亦
餘裕當不肖輸誠之日正鉅賢容物之時收愧汗之泚
顔聽德言之善誘頑非木石銘在肺肝恭惟某官噐越
伊臯道深姬孟推至懷于高位廓兼濟于四方以匹夫
不獲為巳憂以片善必求為已任採摭㒺遺于樸&KR0554;忌
嫌無擇于葭莩取之有方寧與十禽之詭舍其不逮盖
矜五技之窮若某之愚其感也甚乏季路乘桴之勇有
仲將書榜之虞方戴丘山之恩遽愆轡策之指唯區區
之微悃幸皦皦之見明可忘冰淵尚負芒刺鑽皮而出
其羽固銜振拔之端投足而轉之波更起鳴號之望庶
幾充擴仰報奬知舍兹而言㒺識所措
謝吏部梁學士啓
右某啟託庇云初方慰勤拳之仰誤知何遽巳蒙汲引
之恩感衷倍蓰愧汗流浹竊以命有窮達不移者志士
之所持位無高卑可尚者正人之所與盖尊賢以能致
其類故觀舉而逆知其倫儻非道守之優難起德言之
薦如某者性資朴拙術學迂疎自為囂囂未免碌碌效
官無補久負壯行之心養内不忘徒完夜氣之息一昨
鉅創始復餘憊僅支彈冠再迫于薦貧竊禄敢謀于擇
地鷦枝偶附鼠技奚施第黃卷之是躭于素餐兮孰甚
幸逢高誼來踐名曹輒緣職局之微獲造門闌之峻承
教既祛于茅塞飛章復冒于材稱雖知賁飾之榮實愧
吹嘘之重此盖伏遇某官力行有逮自信甚明不遺片
善而樂於進人不責全能而裕于接物故在抱關之黨
亦叨推轂之私敢不充擴所存端平其執庶保匪躬之
節勿貽厚遇之羞舍兹以還㒺識所措
謝李郎中林工部啟
右某啟伏蒙高義不遺過有論薦出于望外感激倍蓰
伏念某降才冥昧涉道膚淺從仕久矣成效蔑然行學
之志徒竊愧負頃緣家難之後餘息未泯無環堵以蔽
風雨無擔石以給晨夕自力疲薾復造表著非唯量已
而易禄殆亦久渴而甘飲委心鉤攷之末垂首簿書之
際卑枝一栖壯氣何在然而事權無與吏責甚薄坐糜
廪食苟度歲月雖忘大易任重之患亦畏詩人素餐之
刺以是碌碌自保固巳厚顔尚何敢冀高位君子薦之
于朝廷之上哉伏惟某官德量渾厚藻鑒融遠持衡公
道推轂下列以進其所知為報國之務故力之可迨則
引類不舍如某愚陋亦與收採豈失于多愛而惑于誤
聽耶旋自揆省第深跼蹐完冰蘗之守未足為清戴丘
山之恩何以圖報更期勉勵于晚節庶或禆補于盛世
且以副知遇之萬一而不貽門下之羞也不勝悃愊之
至塵冒觀覽伏增慚懼謹啟
賀謝中書胡舍人
右某啓伏審光膺制命榮陟詞垣休聲一傳羣口交慶
竊以朝廷清明則賢者進號令温雅則王猷尊唯要地
可以試經綸之才非大筆不足當訓誥之重故西掖之
高選為上心之慎求得人于斯今日尤盛伏惟某官珪
璋其質金石其衷噐業弘深文章醇正嶽嶽儒冠之上
廣譽莫先嶢嶢諫列之中直言無詘守道不回則天之
與我顧義所在則國爾忘身繇齟齬于半途久間關于
外補難抑至公之論果符遴揀之明立螭陛以記言豈
容淹晚傍鳳池而裁詔遽歴清華在于嚮仰之情豁若
隱憂之釋馳寸誠而尚緩荷累幅之見勤心愜至音殆
幾于忘味目驚竒寳寕惑于暗投益欽盛德之謙光第
發厚顔之愧汗款悰所感聲畫奚殫
賀范待制啟
右某啟光奉恩俞榮陞侍從正人遂進舉世忻聞萬舌
一辭同誠相慶何則力裨國體忠賢為心膂之資識照
事幾舊德有蓍龜之喻雖進退之有命實慘舒之係人
故用舍無喜愠之榮而出處係重輕之勢在今日之寵
授宜輿情之樂傳伏惟某官涉道深醇挺身中正聲華
冠于仕路事業邁于古人不負壯行之心獨高仕濟之
美曩居諫列直言嘗及于免冠累剖使符遺愛每喧于
卧轍更炎涼而易得外夷險以自如公議久存難緩中
朝之高選休恩荐至俄遷内閣之近班佇承大任之來
行展鉅材之效尚稽馳賀首辱貺音捧累幅之煇光特
多謙挹鏤中扄而銜荷莫克勝任愧怍所深叙陳㒺既
謝戶部楊侍郎啟
右某啟區區之跡久玷知遇不圖今者復冒論薦感㥏
兼倍情誠靡極恭惟某官以道德術學早登近侍而注
措施設莫不贊國助治為志其援挽收拾宜得瑰瑋竒
絶之材而舉之于朝使有以致用如某愚淺何足比數
而兩塵薦牘豈失于取之太恕而聽之或過耶如其不
然盖仁人君子儻有所知知其稍不宜捨則引之掖之
期于利達有用而後已不忍坐視其窮而不加之力也
繇是推之則某重被推轂之恩其所荷戴尤宜常心相
萬若某之樸拙之守間關之勢為公之所諒舊矣不俟
縷縷以煩聰明其感衷自勉力行晚途冀有以上答睠
與固亦當蔵諸心而深若銘刻不假逆陳于左右今其
言者姑以示德公之賜而重為之儀且以異平日之請
見于門闌凂凟將命但增恐畏謹奉啟事陳謝伏惟台
慈俯賜鑒念謹啟
代人謝舉學官啟
右某啟伏聞剡奏舉某堪充内外學官者明詔搜才獨
繫禁近公言薦士誤及蕞微感恩則深揣巳唯愧竊以
國家閒暇朝廷清明道德教化之淳典章法度之備陶
冶萬類煇華太平登廊廟者襲迹咎䕫列藩翰者比肩
申召政事有龔黃之匹文章或班馬之儔抱忠履信而
濟濟何多應變適時而人人自若膏澤充於四海精神
會于一時歴攷陳編之文莫踰今日之盛然猶慮崇學
之未至患育材之未完近繇膠庠遠迨郡國必謹師儒
之選以顓教導之功在于昌辰兹實先務渙若丁寕之
令發于淵嘿之嚴付慎舉于邇臣蘄兼收于羣雋自非
銳于博習固以力行造道逢原弸中彪外傑然而模範
正沛然而聞識強則何以上副睿訓揀求之詳下當鉅
賢論薦之重如某者生而樸野學不該通心無自得之
明性近困知之陋窮聖經之深遠僅涉其流慕賢業之
光輝徒堅其志偶玷儒科之等初塵仕籍之聮方將刻
意以進修豈足誨人而誘掖遽蒙翦拂俾應選掄循省
非宜悸慙尤甚此盖伏遇某官竭純誠而報國推兼善
以及人誼有可采則進之不疑力有可成則施之不倦
適仰承于休命爰下挽于寒生使之伸銖寸之能冀以
入涓埃之助敢不擴充素藴激勵懦衷究先王之典而
㒺怠服膺安君子之途而永忘改步庶完操守上答奬
知舍兹以還不識所措
代楊潛古授寶文閣待制知廬州謝兩制啟
幸假便藩叨聯近侍仰膺渙汗伏積凌兢竊以寶閣華
資參禁中之要職淝州樂土總淮右之列城皆薦紳之
共榮為當世之高選宜得明哲以承寵光下慰郡邑便
安之情上副朝廷委寄之重如某者賦才拙陋臨事迂
疎遭際盛時玷塵膴仕長棘寺而澄清無效貳省曹而
經畫非功勉勤瘁于積年爽冲和于此日懼貽後悔遂
乞偏麾夫何誠懇之微冒此恩俞之異過于所望理有
攸歸此盖伏遇某官德度淵深義端方格推人材之倫
品贊國體之尊安隂加援助之仁默借吹嘘之勢敢不
欽敬明命堅完朴忠暫休驥力之勞寧忘故步當比松
心之壯不易晩彫庶補報之有成期始終之無玷上答
生成之賜次酬譽飾之私
又謝前執政啟
叨榮近侍忝寄便藩仰冒寵光伏深愧畏竊以禁垣美
職參華内閣之隆淮甸名邦分總列城之劇宜得彊明
之雋以當付畀之難内焉可以輸獻納之忠外焉可以
謹承宣之任乃稱盛朝之選始安輿議之公如某者識
局不宏材資非穎誤蒙噐使常懼顛躋幸賴明時獲伸
薄效長理官之重刑成唯慎于哀矜貳民部之繁調度
敢違于藝極更炎凉而既久慮疲薾以難支遂乞偏麾
庶休勌迹何幸情誠之露遽霑恩命之優靜思厥由固
有所自此盖伏遇某官德高經濟才大將明表儀四方
羽翼多士睠舊物而嘿加庇助憫孤蹤而曲賜吹嘘致
是拙疎玷兹華要敢不增修晩節務壯後圖戴門下之
恩丘山愈重完胷中之守金石非堅寵驚彌戒于循墻
功累勿虧于覆簣期始終之不跲冀補報之有成上酬
覆肓之仁次答鈞陶之賜過此以往㒺知所裁
謝韓左司啟
右某啟曩叨公舉已冒德于積年今幸剽聞遽輸誠于
一日豈後恭而先倨盖情動而言形窒聰既失于晩知
畏簡又拘于禁謁徒仰門闌之峻姑馳悰悃之微媿汗
泚于面顔感衷發于毫穎伏念某材資非敏噐識不宏
間關仕途黽勉祿食雖固時中之守巳愆行學之心恥
脅肩而若病夏畦治龜手而未免澼絖第懷有命之俟
敢冀當權之知在不肖貳滁之時正高賢按部之日措
事每承于循理剸煩嘗受于指蹤唯圖譴責之逃豈意
薦揚之及違旌麾于千里之外更星籥者八年於兹鉅
創更肉而復生短翮一枝而易足適棲遲于卑局獲瞻
跂于高風膺門方念于難登濤啟忽傳于密致玷重言
而既久悟厚賜以何遲併新感怍之情尚賴包容之度
伏惟某官量涵方格志擴公忠報國必舉所知取人不
求其備故翦拂不遺于欵段吹嘘亦逮于輪囷敢不勵
所存心安于履坦俾之有用寕少惑于膠榮必也終窮
誓不移于勁節庶保踐修之正不貽奬遇之羞舍兹以
還㒺識所措
得替謝執政
右某啟今月十五日受代已解職事者畫墁志食雖甚
愧于無功蔵器湏時亦潛希于有用乍脫簿書之迹遽
㤀關柝之心盖士人惟幸于逢辰而君子莫榮乎行志
當道揆之盛旦卒官常于累年得逃瘝曠之愆實冒包
含之賜義命所感情言曷勝伏念某樸&KR0554;小材迂疎末
學早塵科第久涉仕途間關凡歴于七官荏苒將盈于
三紀剸裁數邑切于民者㒺不致詳倅貳兩州便于公
者莫非極力飾吏敢繇于他道趣時每戒于苟為枉尋
直尺則義不忍聞吐剛茹柔則耻之有素但非詭遇何
恤獲禽之疎儻以先容未甘蟠木之棄一昨鉅創初復
餘憊僅支薾然造朝勉以從事病渴固知于甘飲為貧
寧慊于居卑投身鉤攷之間歛翮班聮之末日月易得
孤筠四見其雪霜智力何施芒刃久虚于盤錯兹幸及
期而代可違尸禄之尤匪有使然烏能逮此此盖伏遇
某官力熙帝載道亮天工擴伊吕之才而沛然有餘推
堯舜之澤而施之無外陶成世治悉歸粹美之風表正
官師盡勵忠良之操有惟熙之百志無不獲之一夫故
俾區區之蹤亦同皥皥之泰遂終更而善罷保素守以
自全某敢不愈激懦衷更堅晩節惟其所用固當盡瘁
于明時若也終窮猶足仰歌于至化上答乾坤之施次
酬甄鑄之恩舍兹以還靡識所措
代李尚書回王學士謝舘職啟
右某伏審光奉宸恩榮遷閣職于薦紳而共喜寔清議
之所歸何則石渠天祿之游仙府蓬山之比珍圖秘籍
充牣其中故老名儒萃聚于此歴代以為要地在仕以
為美官先皇嘗罷其名聊以澄一時之敝上主復修其
廢盖將崇百世之文要之獨難其人必也能材諸位伏
以某官噐含方格學際淵微休聲遠過于等夷煩使累
更于中外鉅賢引重固知公道之開盛世陟明尤貴書
林之選棘位暫淹于陪貳霄途佇見其超騰念展慶之
未遑俄貺音之先及情詞良厚誦味不忘感愧所深叙
陳曷既
回王學士謝理雪啟
右某啟曲蒙牋牘竊仰情誠非罪横罹知世人之共憫
被恩昭雪喜君子之載亨過形推謝之言愈服撝謙之
度伏以某官性資冲厚術學宏深蚤參文舘之游嘗預
樞庭之屬即事功而有裕養噐業以無虧德靡不常烏
有承羞之患疾生無妄果成勿藥之痊市虎之善謗已
消塞馬之亡蹤自復在旁觀而皆愜寔衆論之攸歸瓦
弗怨飄益重遜辭之示圭方磨玷尤忻美寶之全既愧
勤衷且馳賀意慺慺之欵縷縷奚周
謝授職任啟
右某伏蒙聖恩授前件差遣公言密啟幸遇巳知之深
明命曲成叨膺使指之重汲引固榮其所自甄收竊懼
其不勝惕然情誠曷以報稱何則轉輸所總刺舉是兼
繫一道之戚休分九重之憂慮謂邦財必裕所宜先者
藝極之供謂民力必舒不可存者掊克之弊摘伏發姦
則有殘苛之戒匿瑕含垢則虞偷惰之風惟公私之便
安惟寬猛之均濟乃號稱職是為得人是非術學有原
智能無蔽亹亹通適時之務滔滔懷應變之才則何以
副噐使于外臺助休明于盛世如某者降才不敏造道
未深間關徒久于效官蓄縮每慙于行志衆皆譏其骯
髒心自信于迂疎識不足以窮物之微謀不足以經事
之遠即侵尋于老境甘連蹇于仕途夫何朝論之餘擢
以漕權之佐既私憂於任重且内省於寵驚勉圖陳
力之疲敢有望洋之避全牛無見將希投刃之能蟠木
不遺盡賴先容之賜此盖伏遇某官闢至公之路廓兼
善之心以惠民報國為材難以進善舉能為已任虔奉
丁寕之訓詳求端正之倫因汎及于陋儒遂偶當于遴
選振揚滯迹獲出鉅賢之門馳走修途往欽煩使之命
敢不至其不逮求所未知察利病于列城審施為于庶
務孰為盤錯潛忘利噐之矜何憚雪霜終保勁松之節
上答生成之造次酬奬拔之私舍兹以還㒺識所措
到任謝執政啟
右某伏蒙聖恩授前件差遣已到任管勾者綸言督遣
虔奉丁寕化筆品題叨逢採拾趣辦嚴于浹日旋叱馭
于畏途固蘄悉力以蒞官第懼非材而速戾視事云始
操心甚危伏念某識昧通微術疎應變投步雖安于履
坦謀身每拙于趨時仕也為貧何慕潛光而隱耀得之
有命未嘗直尺而枉尋涉三紀以數竒秉一心而自信
誰言高翮不在卑栖常恨壯行未酬幼學齒髮踰始衰
之境情誠忘銳進之歧方混迹于薦紳甘儗倫于樗散
夫何幸會遽冒恩俞付一道之事權委十州之餽運曷
由逮此固有使然此盖伏遇某官以道致君以忠報國
邪正一歸于區别滯淹盡出于搜揚明黜陟于朝端坦
若至公之路示儀型于天下昭然丕變之風曾惟樸樕
之資亦玷甄收之賜敢不勵其職業慎所施為體明時
愛物之心念遠俗懷生之意肅齊郡縣俾無擾暴之殃
撫馭邊陲庶絶驛騷之患上答乾坤之施次醻鈞鑄之
私舍兹以還㒺識所措卑情無任激切依歸之至
謝執政啓
右某伏蒙聖恩授前件差遣到任管勾者虔奉綸言之
光再叨煩使仰繄化筆之力仍玷誤知辦嚴遽涉于修
途卜日敬臨于始事思所報稱内惟悸慙伏念某造道
不深降才非穎迹雖安于履坦術未迨于逢原竊禄無
功庶類畫墁而志食秉心有守曷虞為範以失禽間關
三紀之餘黽勉衆人之後暨齒髮之垂晩幸陶甄之曲
成俾之宣力于遠方必也竭精于庶務既逃譴累復預
選掄荐更漕輓之權亟付甌閩之部刃非甚利獨憂盤
錯之當拔本易窮難強飛游之短烏敢引避第欽所緣
此盖伏遇某官誠亮天功力熙帝載邁臯䕫之事業贊
堯舜之聰明擇官必度其能何嘗虚授責實不求其備
固在有容曾惟朴拙之資猶冒品題之賜某敢不益堅
素節愈激懦衷窮利病于八州敢輕舉錯察正邪于羣
吏必示勸懲庶職業之粗修效㳙埃之小補上答乾坤
之施次酬鈞鑄之私舍兹以還不識所向
上蔣穎叔啟
右某言念自違鈞庇日企台光悵竿牘之莫修戀門牆
而徒劇伏惟坐顓方面倍擁福禧恭以判府樞密觀文
稟天元精為國重噐學貫古今而行之以道智窮事物
而處之以中顒然具多士之瞻偉矣富真儒之業玉堂
揮翰潤色訓辭之嚴樞府運籌宣威沙漠之遠功茂寝
兵之盛懇辭秉政之勞誠心上感于清衷俞旨曲從于
勤請壓全吳而臨重鎮人慶歌襦過故里而擁高牙世
欽晝錦某夙叨恩遇久玷仕途竊慙無補于時已遂投
閒之乞方圖問舍即從桑梓之歸將獲望塵復戴帡幪
之賜願延鼎鼐之召庶慰旄倪之情伏望上為廟朝精
調寢餗卑情無任依歸祝頌之至
謝新及第狀元以下十八人啟
右某伏審蓂陛臚傳桂科魁選聲華籍甚中外翕然(餘云)
(唱第楓宸飛名桂籍聲華靄著中外翕然)竊以新恩狀元先輩行誼出倫文
章根道射策吐胷中之藴程能冠天下之材(餘云決科高天下之)
(材)輿論一時方駭飛鳴之異層霄萬里佇觀事業之光
念展慶以未遑辱長牋之先及感慚彌切敷叙奚周云
云
謝解啟
竊以士懷經濟之能所希乎遇主君有治安之術莫盛
于得人盖無其位不足為兼善之資非其臣不能成獨
化之業聖賢相濟今古一端政教之原根基于此然而
不由道而入仕謂之竊天官不盡禮而取材謂之輕國
噐故公朝有特起之命深谷無自媒之心聘之甚勤至
者見用或離蔬而踐廊廟或起畆而登公卿皆高誼之
素聞故大任之亟授迨時寖改干進實繁採求難以見
其詳考覈于是掄其等漢以策為繩準唐以賦為銓衡
雖文詞未足盡才然輔相亦由兹選國家垂統數世紹
隆前王伊周吕召獻其明臯䕫稷卨布其職察廉進善
天下無沉棄之人聚精會神彀中皆豪雋之黨尚猶深
講治具間頒詔音凡預鄉論俾參郡舉其在進揚之始
亦沿聲律之程非徒角之空文盖將求于實效草萊疎
賤不以勢而間然社稷忠良盡此途而出矣自非超異
曷副詳延若某者性近顓愚識非通博衆皆譏其寡合
心自信于安貧未嘗捨義而求從唯懼立身之不至學
當為巳慕古儒而必行禄未及親與人子而同患念昔
年之挫刃復今日以彈冠豈期誤中文評輒偕計籍顧
藝能而知短當推薦以懷慚事出不圖恩歸有地此盖
伏遇某官扶持文教翦拂士流贊聖人側席之求助鄉
老登書之選飾駑成驥俟十駕而責其功揉曲為良薦
萬乘而適于用欲使無聞之品亦皆有補于時敢不恪
厲深衷堅持大節此焉充賦詎甘忝冒之名必也揚庭
願脫阿諛之恥庶幾微蕞無玷奬知過兹以還不識所
措
謝及第啟
右某啟三月二十一日皇帝御崇政殿放牓蒙恩賜進
士出身仍當日釋褐者公選精明當收賢者聖恩恢廓
亦及幸人拜命雖榮揣心甚愧竊以為君獨治自古共
難必求良臣以責顯效奈至旌旟巖谷物色草萊召以
禮不召以威取其人不取其閥棄版而相商宗聘之特
勤舍漁而師周王遇之甚渥托一時之卜夢新四海之
聽瞻皆謂有非常之才固當為不次之舉然兹殊典難
格後時永惟取士之詳莫若設科之要自漢而降由唐
以還較評雄詞區處羣彦文章凜凜共高當世之風圭
紱班班率借此途而出非唯試藝足號得人國家世統
靈長治原翕赩野無棄士廷有力臣坐廊廟者以伊䕫
處心列藩屏者以吕召任已臺閣講議輝華乎典謨膠
庠絃歌暢導乎禮樂備閱前代無加本朝尚猶間下詔
音廣招雋類凡預鄉書之薦俾繇禮部而陞然後引之
天庭揭以聖訓儻有中程之狀悉膺署第之光然而聲
律之間可容妄作爵命之重豈宜濫當高或致槐棘之
尊下或取郡邑之貴所繫悉大其才寔難雖在伊人之
為盡由今日之選自非超異曷副詳延若某者生而賤
貧性復庸野不能治産尤喜執經衆皆謂之僻儒心獨
安于直道無闊達之度常愧于古人負空虚之資俯羞
于浮俗始千里選一黜文評﨑嶇數年連蹇萬態學如
短綆信未及于淵源志若疎筠曾不遷其節操時可佐
而位無所踐親欲養而祿無所于忠孝未全日月易往
復偶旁求之命再興妄進之懷雖焚舟以示于必行而
發策尚虞其難得豈意鄉老貢迹太常籍名幸趨邃旒
仰待明試天題淵秘落筆辭窮晝景迅馳舉目心隕僅
綴三篇之略殊無一日之長所憂罷歸敢覬榮擢洎中
楹之唱等唯上意之第能不圖微軀亦玷後列寵乎踰
分理則有歸此盖伏遇某官甄陶儒風儀表世教佐主
而求士欲無所遺噐人而盡材容有不備使淺聞之賤
介亦見采于明時敢不永勵赤心堅持素節㒺冀金朱
之樂願伸犬馬之能上酬國恩次答鈞造降此以外不
知他為某卑情無任感荷激切知歸之至
到任謝執政啟
右某伏蒙聖恩授前件差遣巳于三月十七日到任管
勾訖被遣按刑奉絲綸之明訓退思踰分荷甄鑄之深
仁奔馳備歴于險巇督察始臨于疆境憂其非據情所
不勝伏念某造道不深受材非敏第誠身而自信蔑求
外以苟為間關從仕之勞荏苒歴年之久雖不足趨時
而應變固未嘗直尺而枉尋持節遠方荐忝皇華之使
坐曹中省幸參白首之郎徒堅報國之心實愧食功之
祿方謀引迹欲丐投閒不謂誤恩復加煩使况治世所
矜者重輕之典清朝尤恤者幽遠之氓儻匪精明之資
曷當刺察之任汎及孤拙豈無夤緣此盖伏遇某官誠
亮天功力熙帝載坦闢公平之路判分邪正之儔取人
無求備之難分職有因能之妙曾惟朴陋亦玷品題敢
不愈激懦衷勉圖微效去姦助善列城共底于澄清急
吏寬民庶獄必祛其冤滯冀少禆于忽杪期不玷于明
昌上酬覆燾之恩次答鈞衡之賜舍是而語詎知所裁
卑情無任感戴激切之至
上執政啟
右某啟屈蠖求伸迺品物之常理涸鱗希潤宜至仁之
動心在愚慮以甚危望台階而遠叩情言迫切進退凌
兢伏念某樸樕小材倥侗末學蚤從祿仕久困塵泥竊
科幾四紀之深效官逃十任之責自叨使指屢易歲華
始巡巴蜀之封旋領甌閩之部悉為遠地豈敢告勞周
旋六載之中間關萬里之部既每勝于諏詢謀度且備
嘗乎險阻艱難下繩州邑之勤上賴朝廷之福財賦不
愆于供貢盜姦畢即于誅鋤凡兩及于終更敢自言其
善狀洎預造庭之列濫充典客之員白頭雖愧于郎潛
素節㒺欺于士論自公退食曾不越思有道誠身未嘗
詭遇羞捷徑之窘步愧鑿墉而益高僶俛再朞顓蒙特
立幸遇聖政赫日新之盛真賢贊道揆之明未見斥于
冷官遽復蒙于煩使仰軒陛訓辭之重念廟堂驅策之
榮義難固辭樂就遠適然而離鄉六七千里去國五十
九程每航不測之淵常蹈無窮之嶮或烟瘴浸淫于晨
邁或虎狼驚突于晝行固奚䘏于輕身唯恐罹于曠載
飭列城于明慎儆庶獄于公平雖未全遠罪之風亦庶
絶非辜之嘆勤瘁不忘于終日拘攣已閱于三冬徯瓜
代以過期丐行符而剡奏皇皇俟命慄慄齋心重念某
齒髮日衰關節疢動昏花眊視渴涸消中乃緣衝冐之
勞以病蕞微之質俾之久處實重私憂輒希仰首之鳴
號不避黷尊之罪戾恭惟某官功高總揆志遂澤民以
唐虞之道致吾君以稷契之忠任吾已不忍匹夫之失
所贊成四海之升平察其露懇之誠寬此冒威之譴回
台煇而下燭運化筆以曲成庶幾垂盡之愚獲被更生
之賜誓堅晚節上報鉅恩干凂尊嚴某卑情無任惶懼
激切之至謹具啓事陳獻伏惟鈞慈俯賜鑒念
謝兩府啟
右某啟伏蒙聖恩差知明州軍州事已于七月二十三
日到任管勾訖過瓜受代四年久使于遠方剖竹分符
數月遽更于兩郡露奏獲伸其誠府把麾遂適于鄉關
仰承優渥之恩悉自埏鎔之力唯知感激第切凌兢伏
念某術學空疎性資朴拙早繇仕路久玷朝紳竊祿幾
四紀之深持身堅一節之守隨時頫仰鄙世俗之可羞
與道卷舒慕古人之特立每懼過情之聞敢希虚受之
官固宜自分于疎閒何幸誤膺于識拔與郎潜者再歲
奉使指者十年間關雖竭于勤勞翲忽殆忘于裨補旋
省衰疲之質恐貽忝冒之譏剡章屢叩于九閽拜命果
分于千里况四明之善壌為三淛之美邦民饒畎畆之
膏腴地有山川之清勝冠盖無往來之冗厨傳絶修飾
之勞利烟海之魚鹽衆皆樂止近武林之桑梓人頗榮
之設令自擇以居所欲不過如此斯盖伏遇某官力熙
帝載誠亮天工别忠邪以裨極治之朝明黜陟以贊仰
成之政致此寒微之迹遂其安便之私某敢不鉅細悉
心夙宵竭力承流宣化庶無愧于昔年利國惠民願有
為于今日上答乾坤之賜次酬陶冶之仁過此以還㒺
知所措卑情無任荷戴知歸之至謹奉啟事上謝伏惟
鈞慈俯賜鑒念
謝戶部虞尚書舉自代
右某啟竊聞剡奏舉某自代者某衰晚孤蹤荒落舊學
無所堪可日思退縮豈謂八座高賢一時碩德特不遐
遺過有論薦且榮且愧惟感惟幸恭惟某官以忠報國
以義取人舉其所知不嫌故舊之密施于有政祗期噐
識之宜夫何汎及于匪材不宜少牽于多愛雖欲激昂
以酬知遇于清明之世其如罷輭不克荷承于激引之
恩仰銜睠錄不勝惓惓之至謹具啟上謝伏惟台慈俯
賜鑒念謹啟
錢塘集卷九
