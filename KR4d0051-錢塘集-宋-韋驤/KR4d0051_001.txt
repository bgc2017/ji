錢塘集卷一
宋韋驤撰
和鄧舍人讀之罘碑二十韻
之罘之碑何所刻昔者秦人紀秦德風鎪日鑠斷璞昏
雨暴冰殘老龜坼微芒遺字三四行容易歷年千五百
文詞事實可攷求賴有子長修簡策始皇末年氣益矜
輕視天下夸功名玉墀金戶厭宫殿不遠萬里為游行
鼓鍾帷帳不移徙所至毫髮皆如情温寒凊暑迴造化
絶深度險安經營徐市盧生巧窺測浪語神仙致君惑
東巡亟欲見三山從此海壖来轍迹神仙杳邈不可攀
六龍迴首滄波碧從臣無以慰躊躇請陳勲業刊諸石
高文大句如形容將以榮耀傳無窮銀鈎玉箸勒未久
變故恍忽如飄風人心恚望鬼神怒滈池神怪俄符同
禍秦非胡胡在國長城未畢咸陽空空遺此石蒼崖裏
萬古悠悠辨終始雖然篆刻半缺訛至今不得藏虚美
世人往往愛瑰竒蠟澤松烟印之紙覽觀莫不哀所為
豈獨玩焉而已矣
送皮獻臣郎中赴河朔(提按便糴袁州作)
明公器業真無敵術學精深貫今昔胸中應變勇所為
韜養許誰窺畛域立朝壯齒名已高君相都俞采風迹
擢從畿邑超等倫寘之計府憑宣力古來才盛多見排
議論波濤起尋尺剖符江表雖左遷憤恤何嘗動顔色
惟思補報誠益勤奚翅循牆驚寵錫鋤姦整敝皆得要
百事詳求不容隙宜陽編戶十萬餘疲瘵彌年逢藥石
旄倪愛戴憂公去口頌心祈繼朝夕除書忽爾天上來
借寇無緣徒悵惜汝曹固恨奪慈父上意其如念河北
河北近罹災變深墊溺之餘病艱食經營調度難其任
正是廟堂精選擇此時委寄非平時賢者豈辭當遠適
長川六月風雲爽苒苒雙旌標畫鷁送行擁岸車馬稠
戀德尤多淚沾臆袁民慎勿挽公舟蚤看公歸廣膏澤
觀劈石
籃輿遠冐西山色宛轉羊腸踏寒碧巖涯深處屢騰聲
何事晴雲多霹靂尋聲迆邐過枯林始見羣工劈山石
斧斤鋒刃奚足云鐵楔縱横乃為力隨文察理以段致
大或尋常小盈尺心冥手應出自然不啻庖丁操騞砉
問其勤苦將胡為驅車運致希酬直牛山濯濯罹採伐
萌蘖悄如無夜息此山遭值甚牛山攻擊何年可終極
石頑人智其奈何智巧反為天地賊
和殘臘幽谷西遊適
晴光泛泛山之阿谷禽朝飛聲己和溪面冰消玉沙活
臨溪逆想春風過忽來忽往祇隨興騶從屏寘殊無多
略挽梅梢數繊蘂後日重來添幾何
賦金橘得曲字
結根長江左移植清流曲朝暉歛夜霜香苞間寒綠落
落黃金丸堆盤照明玉遠想洞庭姿宜慙風韻俗咀嚼
聊一評嗜甘母見辱
即席
金爐獸熖迴春律碧琖螘花資野逸臘枝剪斷玉蓮光
歌扇舞茵争秀出主人醉賓賓醉德傾兀不慙冠武側
一時陳迹去莫追此段清歡寧易得
復用前韻謝和鄙萹以送行縣
耐衝曉霧狐裘密亂踏寒霜馬蹄逸徧行屬邑敢憚勞
樂歲償逋民易出雲間想戀雙旌色䟦轡長坡首頻側
更懷珍句重見酬一顆驪珠探頷得
和待梅花從一字至十字句
梅遲迴雪己消花未開傍山林館近水亭臺相期白玉
蘂數費碧雲才况有冰霜對偶且無蜂蝶嫌猜含蓄清
香知自負包藏幽豔俟誰來嶺頭信兮使騎未至樓間
怨兮角聲已哀提壺秉筆兮酣詠其側花神有知兮得
不留心哉
陪宜春守皮獻臣遊化成巖
城闉北出春江闊鐵鎖聯舟波浪截驅車度岸得幽岑半
帶雲隂青欲活何年造化成此巖誰為高閣依巉巉穿巖登
閣意思豁氣象百種相交参雙旌遠映蒼烟色山鳥江花
俱自得使君暇豫真適然萬室鳴絃不知極江南舊美傳庾
公浩輩爽逸陪遊從風流不减當時盛獨愧非才列座中
和新晴
晴溪淥于藍舴艋隨風泛春光一何明山川在軒檻杖
履登青臯牽條繋柔纜追攀盡幽興尋源達觴濫
早春遊王氏園看牡丹約花開再遊探韻賦詩得
早字
蜿蜒溪岸尋芳草似覺城東春色早並溪穿竹入幽林
已愛和風養華藻參差彫檻木芍藥細葉新抽看漸好
花開使節儻尚留願奉清樽為花倒
和留春亭席上送蘇判官
淮野征途人鄰邦蓮幕客飛鳥逸鞭聲遥山引行色歸
歟况春近林芳多甲拆投宿可收燈囊中夜光白(以君得翰)
(林新句故有是云)
飲櫻桃園
拂閭尖出櫻桃表花枝巧向春風裊四座交飛白玉船
一聲相勸提壺鳥搖搖畫隼青天杳落日酣歌近芳草
撥開塵淟從清遊安得樽前辭醉倒
州宅牡丹盛開蒙剪欄中竒品見贈仍屬為短歌
於席上
永陽州宅如仙隠花藥粧春有畦畛牡丹開處綵為欄
翠幕障風怯風緊日高花醒一開筵酒琖照花花自哂
東君不負禁林人猛放滂葩肆鈎引莫教狂雨妬清歡
狂雨來時似秋槿主人愛客令剪送一朵綵雲離玉笋
飲量恨非千丈陂欲吸百嘲還噪吻殷勤厚意不可酬
謾作短歌羞不敏
新泉
美泉在山人不知美泉出山還有時琅邪之東幽谷西
公來發此清漣漪搜尋土脈示山叟霜钁入土荆榛披
逡巡方丈露澄瑩十目爭看青琉璃一之二之來觱沸
嶺猿驚嘯溪禽飛呼工藂手甃白石玉匣寶鑒生光輝
自從開鑿貯寒碧朝雲夜月常遲遲春華將近天氣爽
公携賓從何逶迆回環欄楯照丹碧顛倒旌旆浮葳蕤
飛觴弄翰不勝樂梅柳恨不先芳菲此時玩泉愛清切
異日飲德欽規為甘香潤澤濟枯槁源源難絶滁人思
賦酴醿短歌少留行旆
酴醿高架凌春風飄然疑與天香同瓊英綠葉何玲瓏
開樽爛賞情無窮把酒祝花花且記玉堂仙人將整轡
柔條好為挽雲軿少慰邦人戀軒意
曉雨離銅山驛
北風吹雲頑不散山雨蕭蕭夜將旦起來勉強著征衣
索馬躊躇就途宴岡泥漸滑沮遄邁林靄正濃迷遠盼
旅懷慘鬱亦所宜安得秋陽露霄漢
宿景德方丈
塵迹走塵途禪林少禪客我來宿方丈但愛秋月白夜
分始就寢萬籟同一默清輝滿紗幌歸夢徒反側木魚
雖無心桹桹動吾息
鵝湖仁夀寺
環抱烟雲峯坦夷杉松逕古寺聊税鞅忻然遇幽勝躋
攀上崖閣足以遠眺聽秋花或丹紫殘蟬尚呼應著處
有佳趣征途自無定臨風誦韓詩兩事皆害性
石井泉
淺淺山下洞澄澄洞中泉泉聲寂無聞泉色碧於天解
纓不欲濯瑩澈殊可憐掬飲聊漱甘頋我心常蠲
上饒祥符寺山亭(時太守劉載酒率遊)
聯舟以為梁度溪即幽寺危亭躡層雲遠日得以肆城
中樓閣多水外峯巒翠地主喜載酒相從車馬萃客心
正悠悠嚴闉促回轡
月巖
一等造化功此巖何異絶其高僅齊雲中空杳如月如
月月不圓望之光芒全何人植蒼桂婆娑亦相緣凡物
偶有象愛好獨難偏強名雖自人所得重天然詩者衒
巧思或比蝕與弦由來假借中奚必加鑚研
九日鳳凰寺
節物驚重九區區尚山行固無登高約遲明即修程下
馬入古寺牓懸鳳凰名來巢古所傳至今得徽稱拂席
坐其堂耳目一以清歘然壯稺集往往持盤甖問其何
以至云此謝秋成年年當此時村落相經營薄具&KR0008;飣
餖所將惟至誠感此良自嘆吾生殆如萍從仕徒衮衮
退歸亦無田去歲嘗為客今晨復遄征佳節眼前過有
酒難獨傾紫萸金菊花何以為芳馨豈如羣野人蹄涔
自紓情行矣姑勉強義命心所明
過婺源諸嶺
古言行路難非獨在險阻兹焉婺源道登嶺足勞苦何
謂路之難其他未足數躋攀上﨑嶇僅與猿狖伍下臨
萬丈崖險黑不可睹馬蹄長及腹僕頷幾著土俛盼飛
鳥背仰躡游雲縷藤蘿為所依用力必審舉終日踐羊
腸天寒汗如雨凝結本無心開鑿知強取君不見世情
嶮惡未易論此嶺雖高前孰禦
古金章(全椒民問二稚子得金章于野分而競焉入于縣縣以獻州)
黃金鑄印龜為紐埋沒郊原已綿久春泥深處襯耕蹄
臘雪銷時經獵走臘去春來幾百年年年寂寞無寅緣
不知何代何王賜於此奚為獨墜捐由來至寶寧長棄
一旦光輝難自秘牧兒蕘子兩窺觀不識彫章祇知利
里胥白官官為收歘從下邑歸之州發囊啟襲生精彩
十目爭視寒星流粲然五字分明在蒼龍副將軍所佩
將軍安在惟空名方寸堅剛終不潰物否而通理所宜
在人誰謂殊於斯請看金印雜瓦礫未逢採拾毋輕嗤
中和堂
秋陽遠泛秋山色越嶠連雲聳深碧廓然千里會一堂
勢壓全吳迥無敵古今貴耳不貴目方丈蓬萊徒記籍
安知嚴麗非壺中登覽渾疑脱塵迹芙蓉耐霜紅兩行
杉檜凌空翠千尺捲簾樽俎當清風大白一飛羣慮釋
燁燁輝光生舊牓公以中和樂邦職又欽德操必有鄰
朝夕堂隂看七石
寒菊(仲冬十三日)
皎皎園中霜鮮鮮砌間菊長至破旬來兹芳乃幽獨豈
其時使然寒威未加肅又豈各有命榮謝分遲速如何
繊柔質堅可敵松竹綠葉共葳蕤金英相陸續究之得
所自養助為之福去蠧誘童稚剪蒿專野僕恐弱即枝
扶憂乾必澆沃北風賴密樊朝暉借餘燠侵牟絶蜂蝶
蹴蹂無雞騖得以保天材隆冬尚芬馥一溉必後枯嵆
生論尤篤孟軻亦嘗歎濯濯牛山木奚獨物有是在人
宜慎毓關節防疾疢驅除先嗜慾所養重於心非徒口
與腹所履正乎道非徒險與曲紛華靡交戰忮害盡消
逐自然致冲和久夀不遭促持兹養生理可繼喬松躅
興作寒菊詩葩浮寕傳俗
題君佐寓翁庵
人生擾擾無非寓以寓名庵深得趣寓翁之庵年月多
一日持文索詩句乃知主意不在詩欲以斯言昭未悟
吾儕又作寓翁庵附贅懸疣聊復賦
觀江都王畫拳毛騧
憶昔曾觀名畫記畫馬獨貴江都王當時所畫拳毛騧
聲名氣格凌有唐太宗愛之自題識縑素翕赩生輝光
何年流落傳人間至今不冺猶珍藏高堂邂逅一注目
髣髴神駿如騰驤拳毛騧非凡馬匹天駟之精為時出
虬鬚英主數跨鞍出入戈鋋勢飄逸榖州洺水血戰酣
電轉風馳萬人屈欃槍掃盡社稷牢歸來始覺金創密
江都能事妙入神落筆奪得造化真星瞳月頰批竹耳
一毫不謬誠絶倫時移物化丹青在後世乃識真騏驎寂
寥莫繼數百年其間唯有曹將軍將軍畫馬超儔侣於此
區區奚足數為圖謾雜師子花忍使龍姝失其處予知
此畫名實兼虚美安能動今古歎嗟不足聊一歌却愧
辭華非杜甫
求陳和叔草書千文
伯英臨池池水黑世稱草聖真無敵逸少竒蹤昔所珍
曾為換鵝書道德晩有張顛尤怪偉意自公孫劍中得
由來傳播千百年筆法至今為準的近時此學雖凋零
妙絶何嘗虛賞識唯公氣格出天然揮埽能兼古人蹟
縱如烟海魚龍遊㑓若秋天鷹隼擊斡旋舒慘在術内
心通手應難窺測曩傳法帖久己寘安得千文飽矜式
越溪明楮白於霜晝永願公飛電墨
謝中書張侍郎分惠賜冰
蒸雲熾結炎威稔紫禁傳宣馳内品頒冰首及輔臣家
三伏歘成秋氣凛寒光瑩澈帶恩輝圭角峥嶸出天禀
紅塵不敢傍朱門溽暑何由近華寢無瑕獨愜水精盤
薦冷潜被文石枕池鳳應思引輕喙鼎梅亦覬清餘餁
蝸廬窮處厭煩酷嘉惠分霑幸尤甚兒童驚目且相懽
蠅蚋竄身寧自審荷公借潤變焦枯食蘖肺腸方渴飲
強持累句冐鈞衡深愧才華非鮑沈
暮夜還家得清叟所留二詩因以謝
暑雲結雨殊蒸鬱騎馬天街塵土沕汗漬巾冠溜墨珠
兩目昏眵情忽忽入門下馬意歘紓一𣲖清風偶飄拂
豁然自喜方自疑短軸碧牋僮捧出開卷知為清叟詩
濯熱蠲煩一何疾清叟之詩豪且麗筆力滂葩少儔匹
上萹首吟東府西壁之畫竹髣髴龍孫見竒質繼言手
植湘川斑一一琅玕露蕭瑟次萹追憶錢塘西湖之荷
花十里紅香夢難必形容摸寫極繊妙造物無心為之
屈繄余何幸併獲觀冰飲玉壺清澈骨須臾狂霔轟雷
車至寶似難安陋室欲還却記古人言在處護藏宜有
物且攄鄙思酢所貽無以續貂還見詰
昨日輒以鄙句奉謝重辱長萹為貺再藉來韻和
荅
屋梁曉影初日暾銀潢下沃崑岡焚鐵騎騰突方追奔
璵璠入水體自温翩翩夢翼飛天門異香氣力能返魂
真珠傾寫琉璃盆青銅古鏡磨塵昏知音聽鳳裁龍孫
重然寶劍垂荒墳扶搖九萬觀化鯤君詩體格能並存
大言軟語清兼渾搜索物象窮乾坤瓊牋碾出花無根
字字馥郁如芳蓀至寶無價難輕論洪波蕩縱長鯨吞
元化運轉通崑崙探頤不見彫鐫痕胡為及我窮陋門
守護固乏育與賁美材誰薦為犧樽羃之疏布飾以琨
致用清廟非常恩
和彦常看月
雙扉窈窕疑仙穴鎖宿彌旬塵事絶夜色蕭然鼓二中
聯步空庭望寒月衆星掩抑天無雲萬瓦鱗鱗帶霜雪
俯看腐草亦光輝仰數冥鴻自行列瑶臺十二好裴徊
銀界三千孰分别鉤簾却坐未欲寢况有高談助清澈
忩忩置酒當虛櫩餚蔌飣餖殊微繊長檠徹去不復用
豈假密炬徒炎炎追思李杜篇章妙亦有狂語時相兼
舉杯勸飲一何怪斫桂浪慾尤難厭豈如我軰賞以意
一觴一詠情何恬興闌影側各分散心月兩適俱無嫌
謝鄭州張資政惠書寄酥十四韻
崢嶸歲律垂更舊蕪室蕭然度清晝追想牙旌欲首途
策羸取别嘗重復躊躇去德不勝情歸迫嚴闉僅能走
歘驚霜月再弦望西向拳拳使心疚心之疚兮日益深
使者踵門書忽授璨然誨語盈累幅字字煇華敵瓊琇
殷勤睠與奚所貽紙尾復題酥以侑開緘珍視未敢嘗
捧重臨風且三嗅初疑黃玉可如泥和以露華凝不溜
又訝仙膏久鍊成自有光芒發昏瞀輕言豈學陸機對
以况蓴羹一何謬依稀乳酒下青雲詩慕少陵慙淺陋
汪洋惠意不可酬匕箸姑停聊密覆留向春朝助後觴
却望台星祝公夀
之文(十月十四日離益昌十九日卭提館作)
薄晩出城闉江橋渡清澈暝投僧居宿虚閣對圓月收
燈納寒光瑩淨見毫末久之未即卧爽氣愛軒豁既眠
復輾轉竟夕灘聲聒嘐嘐辨初鳴隸報馬己秣就途諏
所歷七驛皆岑絶自兹五昏曉寢食乃其歇肩舁及攬
轡必步由險輟側身經﨑嶇仰首睨嵽嵲縈棧遠如綫
危處甚髫髮獨𣙜跨不測震足殊卼臲履之為不疑無
乃徼幸切緣崖矚飛濤盡眼噴霜雪往往生眩轉收昐
不敢瞥間或得佳趣終多備驚蹶高峯䃭玉枕日射增
皎㓗因以名其村野老能指說蘧廬盡流泉夜響每凄
咽哀吟聽猿狖殘星半明滅邊城行漸近山勢如削鐵
䟦歷愈艱苦氣象且凋缺蕭條道旁舍編版代瓦設田
婦負所汲鳶肩語嘲哳對此動嘆嗟閭里念遠别我行
緣所職期會尤慎發指日鳩羣衆鄉兵謹冬閱腰弓盈
半萬著令明賞罰顓顓覬訖事且憚糧糗竭唯予敢自
暇憩止養關節所以圖兼程僶勉強羸劣讀書貴行志
王事無瑣屑致身非青雲努力乏竒烈天涯適馳走使
指亦忝竊何當成歲課歸奏黃金闕解組雖未能乞麾
蘄歛拙優游近吾土庶便松楸謁遐想無以止作詩紓
鬱結
小仲渡
山椒積雪尚堆瓊山下桃花己開錦若教傳畫入中州
便謂仙家事難審
得鹿(利州蒿平道)
呦呦山中鹿倉卒出深藪車徒歘以至驚顧却衝走荷
篋適當之觝觸難措手一夫不能勝掎角賴前後我馬
止其所險隘不敢驟思欲縱之去騰突懼反受&KR0008;&KR4479;縶
四足憤氣徒隂吼更番耦八肩雙隻度九堠順風率汗
背暮達行館右解徽置中庭微息己絶脰事殊注虞旗
難以公私剖臠割遇善屠騞砉聲隨肘均霑及兵隸不
使或薄厚投醪古所重况此徧羣口聞音不食肉兹義
予獨守猗嗟鹿之微共命殆非偶不由馳獵窘不以罟
擭誘逡巡赴死地有若杵投臼無乃失所向猖狂自貽
咎彼類榛莽間知而能警否
百堂寺
巍峩江之干故迹百堂寺寺墊徙於旁遺構十一二百
堂依巖崖像貌宛以備間雖或彫缺亦足起敬畏江流
幾淺深江木幾榮悴舟車日往還興寢誰復議鑪香有
餘燼無乃妄僥覬獨歎鐫鑿功綿歷何所自
石櫃閣
一登石櫃閣載讀石櫃詩詩人不可作詩思清可思至
今江水流哀響猶依依佳趣想如古物是惟人非孤烟
起林坳夕鳥相與歸攬轡復前征長言解歔欷
石鏊
石鏊久己傳往還迷所自下馬詰亭卒指以水之涘徐
行即其旁執钁俟我至問其將胡為云此久埋秘泥沙
亦易發應手可立致逡巡肆揮舉兩鏊露精粹青如碧
琅玕光瑩非琢治圓模出自然小大羌有貳石根不可
窮名鏊乃以類象物固其偶蕪沒良可喟儻非以名求
何以見珍異頋我乏高才為詩強標識
過龍洞
曉過龍洞口秋雨寒江急㸐炬撒星飛隨風光熠熠危
閣勢凌空履滑難擇澁特特馬蹄聲谷虛良易入秖恐
驚神怪轟雷起蟠蟄豈不念懷安自公忘岌岌
和蘇進之同遊烏奴山告成寺
長風掠疎林殘葉何悽悽浮雲帶遠山半壓愁眉低縱
遊烏奴寺乃在嘉陵西嘉陵清且湍依約剡中溪十月
未成梁傍舟祛挈提篙工上下手往往咍州犂繫纜即
肩舁踏石避角圭詰屈上嵯峨恍若登雲梯下視飛鳥
背仰聽驚猿啼參差列佳境畫幅展不齊崢嶸樓殿雄
勢欲凌烟霓香穗暗金像嵐光映璇題寶函發神翰熣
燦壁與奎聖言遠如天至理豈易稽洗目幸榮觀詎止
徒攀躋四座敬無譁寂默桃李蹊遺韶動衆聽司南警
羣迷兹辰尤樂只併合又將暌鵬摶九萬程鷦鷯一枝
棲其適固均耳安中養天倪
喜雨和曹子方
班超己老入玉關仲子欲絶得螬李洗腸術妙久疾愈
拜井誠危湧泉起較之今日遇滂沱彼情未足方吾喜
自從三月變旱暵百日嗸嗸沸田里豚蹄榼醑謾禱求
朝夕叢祠致拳跪苗根土乾類龜坼愁望油雲杳無涘
富憂攘敓貧憂踣疾首蹙額誰不爾噫予豈獨鈞爾憂
反覆萬端思所以察冤遣滯督郡邑焚巫暴尫固非理
精虔賴我同僚賢甘澤應祈烖可弭沛然傾注數十刻
溝畎皆盈一何偉閩山草木亦增輝萬口懽聲寧遽止
翌朝又復得高萹磊落珠璣光滿紙強酬珍貺愧拙疎
兩喜相投當不鄙
武夷游仙詠
崔嵬倚天蒼翠勻羅列百里清無塵氣象不與凡山鈞
舉目己訝非前聞悠悠官道行溪濱不陟峻險仙源分
穿松度竹微荆榛古觀壮麗依嶙峋道人鶴氅烏紗巾
引我舉棹乘長津横灘激浪花如銀舟子敏捷妙入神
縈紆逆泝山之根兩壁萬仞干青雲如庵如室如倉囷
竒蹤怪状何紛紛仰觀持久頭酸辛開蓬偃卧望始真
遺機斷脱罏不熏漆棺不朽藏何身雞窠亂草宛若新
舟航六七排魚鱗半入崖广誰施陳輒疑構置因昔人
留此詭異矜常倫却看危峭無攀捫下插萬丈深潭淪
雖有智力何由伸此莫謾詰徒自勤手披舊記煩咨詢
逖想會仙奚所存兩峯最大勢最尊當時曾集三千賓
幔亭鋪設紫雲茵酒味醇㓗餚羞珍鳳兒荷香藝絶羣
賓雲奏徹更幾春飲散祇以夸曾孫神仙渺茫難重論
此會此語相傳云儼然遺迹尚不冺嚴祠唯奉武夷君
潜有惠澤均斯民我遊自午至夕醺目力所能纔逡巡
長言記錄濡毫頻師仙術異非所欣但悵勝槩無緣隣
行役一首(離建寧縣宿緣心院)
浮梁跨寒溪出郭十餘里暝投僧舍宿月影清如水剪
燭吏文退孤坐俄隠几逡巡念歲月凋疎驚髩齒少學
雖自勇壯行何不偉胡為浪奔走豈足稱使指許國徒
有心歸田尚無擬徘徊仕路間老大良可恥氣弱不耐
飲詩多常累紙一吟聊破悶再詠漸臻理以及百千言
往往不能己且以養情性固非爭綺靡此樂非絲竹美
聽不在耳紆欝得以紓易直油然起所以驅馳中冥搜
未嘗弛今宵幸夷曠似匪塵紛邇悠悠萬感集銷爍欲
何以遂為行役萹萹成姑自喜揮毫復吟諷若與嘉賓
比疏泉以養泉所益不在彼蛟蚓間相雜要之適吾己
儻或不吾知奚䘏譏狂斐
别李世美
御茶貢了文書閴静坐一堂生晝寂木蘭花謝葉成隂
霽日輝輝蕩輕碧主人為我開芳筵灧灔金樽泛春色
舉杯相屬念我行贈以長篇重圭璧聯官共職誠意鈞
踰歲光隂駒過隙自慙老鈍於事疎每幸高才見禆益
招攜地寶溢課輸立遣訟筒平欝抑隔州移粟賑疲甿
指日敺兵斬狂賊走章馳檄公事外閒有賡酬副清適
搜羅絶景窮造化鋪寫幽情露胸臆今朝飲别接殷勤
判袂分岐在朝夕萍蓬邂逅難期度魚鴈附託宜頻的
願聆三節促歸軒聊慰馳情想風格
和禮部蘇尚書稺栝
淵明植五柳萬古清風傳子猷種脩竹幽况亦飄然峥
嶸韓退之甘受庭楸牽由來高爽姿氣欲凌雲烟嗜好
脱凡近孰能窺後先嶽嶽尚書公聲華天下賢儀曹經
晝閒春日方暄妍不思葩蘤妖惟喜操節堅呼工斬惡
木買松種堂前培溉勞朝夕霜雪期千年北垣有餘地
虚鍤徒自憐名卿送珍材類至誠所緣稺栝僅踰尺標
致懷參天拱把念所養扶持必周旋孤根舊土随不使
知其遷逡巡十旬浹生意何鮮鮮棟梁他日功頋遇此
辰偏清詩為題品光芒耀星躔栝榮詩不朽流芳共綿
延後來戒剪伐當繼甘棠萹
和孔彦常侍郎癸酉冬雪
淳深等彭澤瑰怪輕玉川讀公冬雪吟爽氣何飄然齋
祠宿華省對此同雲天坐看積瓊瑶光輝想藍田泥滓
歘藏垢朽枯頓增妍紛紛布寒空往往迷飛仙狐裘閷
餘温薰爐凝(平)微烟清冷徹心骨復誰嘲晝眠雄詞筆
下驅若放春水船慶豐仍記歲諷咏期他年
留題忠州豐都景德觀
豐都縣北岷江側古觀峥嶸耀金碧層巒秀拔異羣山
喬木侵雲競千尺二仙去久丹灶冷(王方平隂長生丹竈尚存)空載
遺文在碑刻俗士紛紛徒嘆嗟曾有何人繼真跡
岑公洞
耽耽石洞天開鐫岑公之隠來何年一朝仙去名晦然
商人受香忘所傳舟抑不進方省諐奉香入洞舟乃前
靈蹤自此人拳拳至今乾溢皆致虔恍忽應禱殊無偏
我來敬謁歲欲遷&KR0712;泊沙磧登舁肩蹴踏錦石行江壖
洞門屣步侵雲烟瞻望塑像欽華顛挺之作記誇唐賢
勒珉雖昏辭尚全卻恨戾止非炎天不見百尺懸飛泉
唯有巖竇聲涓涓頃之自可遺塵緣况乃投隙圖留連
嗟予遠宦方拘攣搜竒尋勝姑勉旃此日得此澄心淵
安能擺脱追神僊臨崖浪筆書長篇
追詠西園海棠
西園正月月欲殘海棠一株花正繁滂葩豔豔鬭朝日
露洗蜀錦紅光寒回環桃李競無色卓爾獨秀當朱欄
兩春行役不及見今日偶幸官身閒擬開金罇恣懽賞
酬酢宿恨開衰顔無何職事忽牽制遽戒舟楫乘波瀾
却嗟逐物猶蔕芥未免回首興長嘆悠悠清夜入寤寐
往往蝶夢曾飛還歸來綠葉空滿枝正與老態相追攀
須知樂事少如欲誰謂天意於人慳
楊内翰讀書堂
無為山色參天碧翰林舊隠多遺跡跨鶴凌風去幾年
獨有文章光翕赩構堂續志廣所存善矣鴒原足餘力
清白永随風月久形容杳與塵埃隔伊爾歘憶四紀前
曾躡雲梯附鵬翼此堂坐想不獲登謾寄長言勒巖石
八月十八日觀潮
浙湍浩溔連溟渤宵晝潮頭卷沙出中秋三日日欲西
一歲之潮盛今日雪山横亘截江來巨浪翻空生倏忽
吳兒當此誇善泅執炬揚旗徐出沒旁觀奚止動精爽
壯士為之猶股慄由來習俗競兹辰士女欣然勇相率
紛紛畢集遶長堤翠盖成隂何櫛密邦侯樂衆為開筵
歌管凌虚遏雲物玉堂鉅公臨右席賓主交輝映簮紱
注目應同濟川念賞心仍寓和民術區區下客久不逢
二紀光隂容易失幸陪高會還舊觀聊解嘆嗟揮老筆
讒龍
退之昔日讒風伯今日吾友讒應龍應龍聞之兩耳卓
急卷海水飛長空隂雲曀曀為後先變化赫日成昏曚
田間槁穗有生意虢子屬纊盧醫逢望霓萬口動一喜
往往備賽求豜豵頃之氣象復舒霽飄灑尚不遭溟濛
龍乎奚爾不努力遽若有禀還收蹤天豈虐斯民不欲
為年豐林林未必皆咎戾必有任責當其凶蘄君勿讒龍
讒龍非無從旱乾水溢各有召應荅不謬如洪鐘昭昭
之鑒明且威詎敢曠久而忘功一欲竊弄權霶霈私羣農
震怒起旋踵葅醢烖誰躬慎無凝土像夭矯晝夜狂舞
青衣童精誠脩警感畢聽朝暮膏澤盈寰中
和董都官登城南樓
危樓百尺據城堧徙倚渾疑到紫烟卑濕豈愁梅雨地
清和尤喜麥秋天一川晩照飛孤鶩滿袖薰風聽杜鵑
鄉思搖搖白雲外官拘唯幸際堯年
思養
懶登危閣望天東山外風烟隔幾重白髮庭闈未歸侍
青綸塵土若為悰故鄉遼夐踰千里薄宦拘攣等萬鍾
指數瓜期尚稽遠悠悠斗粟為誰舂
上太守陳少卿十韻
風流富川盛善政久濡霑市價童無惑關譏盗不潜賣
刀人向本讓路俗知謙明府精區處圜扉絶滯淹青綸
方調補内屏幸趨瞻直道爰來遇孤蹤豈自嫌有時申
讞議仰見霽威嚴志得寧辭賤公閒倍養恬奚須祈汲
引足以慰清廉静念官居樂長言孰可箝
董都官索署中山亭詩
突兀靈亭倚翠微紛然塵境此中遺高明頗愜星郎意
邃密如嫌俗客知吟對青山搖玉麈醉臨華月解銀龜
襟懷蹇蹇安閒久偃卧多應夢赤墀
荅董都官索去年詩債
軫下傳音旨胸中長忸怩如何終日暇猶負隔年詩寡
和知聲妙難抽恨思遲殷勤還見趣荒鄙敢為辭
和聞新制間歲貢士
五載興賢日月疎間關多是老閒居朝廷遠慮淹才弊
郡國新頒間歲書士子將期賀空谷詩人當復興嘉魚
無能自愧逢辰早己脱犂鋤就棧車
和江亭春半
亭壓長江氣象雄清明時節夕陽中天邊遠嶂横深翠
花外餘霞沒亂紅鷗鷺飛鳴得閒趣漁樵歌唱有淳風
誰能共向春光醉窮達多忘學塞翁
和久雨
隂霖繼月酷相因旱魃今年遽喪神膏澤翻憂害東作
芳期那敢愛青春非無官政還蒿目奈有民咨易動唇
天聽甚卑羣語切雨師何事未迴輪
和寒食在富川
城關咫尺到春郊躍馬行春固不勞寒食蕭疎觀物態
楚歌嘲哳聚兒曹平湖漾日扁舟滿芳榭迎風畫鼓高
薄暮田翁醉歸樂山花倒插挈餘醪
雜詠五首
一(提壺)
長林棲息自安如謾勸閒人挈酒壺世治有誰從醉隠
徒勞健吻汝知無
二(竹雞)
切切聲呼泥滑滑強關人事最無機安知巧舌為身累
鎖向彫籠不得飛
三(聞蛙)
蟈氏官亡種類滋脰鳴連黨欲何為喧然無理令人惡
憶著昌黎吏部詩
四(忘憂草)
憂樂由來繋所存強名微草不須論簞瓢悦道顔淵德
陋巷當時豈種萱
五(杜鵑)
啼血辛勤爾自貽百花時節好閒飛行人日日春山過
相勸相呼總不歸
惜花
玉人攜酒對花枝悵息紅芳己半稀楚帳歌中别虞氏
馬嵬丘裏頋楊妃
清明聞楚歌
髣髴漁陽鼓摻撾依稀江左後庭花清明舊俗無佳尚
唯此喧聲雜暮蛙
初晴復雨感事
朝暉還復變濛濛過盡韶華冷落中媚紫妖紅如病悴
也應無暇笑春風
對雨懷陶掾
雨氣侵池館清如秋向深遥知脩敵具瀟灑不關心
錢塘集卷一
