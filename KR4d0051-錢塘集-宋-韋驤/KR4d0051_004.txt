錢塘集卷四
宋韋驤撰
訊鞫有間呈德夫
同時鎻深院輪日直寒廳所得期無喜忘情在不經桃
心隨雨碎柳眼向人青早晩連鑣去春郊約罄瓶
案積雲堆影庭虚谷應聲搒笞非所事杖履有餘清静
逕牽情數芳林照眼明相逢得佳侣尤足慰營營
次韻德夫推院有感
薄宦予嗟少定蹤賢勞君歎久西東相從山國春多雨
共憶公園花已叢酒約倒杯忻有伴詩尋險韻懼無功
勤乘閒隙酬清興便與分襟櫂短篷
惜春
皦皦春陽上柳尖輕輕朝霧亦相兼教雛老雀穿雕栱
失伴狂䗬入翠簾深院難將飛絮鎻空階且任落花黏
惜春情味從來甚今日江城興倍添
二月已破三月來吟詩空憶少陵才簷前有意殘花堕
雲裏無情旅鴈迴何處輪蹄蹂芳草誰家絲管上高臺
吾儕局外添嬰繞此叚襟懷強自開
次韻社日且以善謔
社日江南眼屢經春天嶠北寄春城雙飛海鷰知時節
半醉田翁舞太平謾把杯盤為小飲頻催案牘况垂成
却思廉割東方朔歸遺那無動旅情
復假前韻為即事二詩且言别于卒章
煙花苒苒裹江亭雲靄紛紛接暮城物態除非詩可寫
旅懷唯藉酒能平燕知社節來何早鶯怯春寒語未成
非晩與君分袂去他時當記此時情
浩如潮水出東溟勇似雲梯破鐡城談麈交揮逾月久
吟毫相抗幾時平清驩返向塵勞得佳集元非計搆成
還守邑疆相望遠隴煙江月若為情
上巳日贑川憶東湖(湖在宜春)
韶光強半已消除嶠北芳華眼不辜黃鳥穿林金閃鑠
紫荆舖地錦糢糊持循畏簡催胥吏整頓歸鞍戒僕夫
傳語東風為加意少留花卉在東湖
曉風吹雨過溪南春色晴光三月三燕觜啄泥方汲汲
杏梢欹水正酣酣樽庖冷落俱能耐刀筆縈仍豈自甘
珠閣簾堂應好在待教門外繫歸驂
再用前韻為感春喜會二首酬德夫
五侯門館映交衢點檢春光肯暫辜教舞庭除紅錦藉
看花窗牗碧紗糊侈心忘理雖兒女樂事乘時亦丈夫
而我拘攣過佳節豈無船在賀家湖
感春
東風爛漫巨江南林薄餘花十二三隱隱游絲飛日影
娟娟戱蝶舞春酣獨旗共愛茶芽嫰佳境俱憐芋蔗甘
談屑不宜虛永晝長岐分背謾停驂
春杪書懷三十韻呈同事鄧令
覆囚將訖事春杪興蹉跎亭館依游好雲天氣候和江
山秀色遠桃李綠隂多燕熟巢仍補鶯新語尚訛逕深
無過轍門閴可張羅雨漬苔錢積風旋柳絮渦落花衝
蟻陣側葉露蜂窠朝霧開如埽晴絲蕩若梭鳴禽多了
了舞蝶並傞傞物意良俱得人情亦自阿軒忩資坐嘯
杖履起行歌屋角鶱飛翼簾旌動翠波畫圖連壁帶香
穗接庭蘿筆穎牽詩癖茶槍戰睡魔清談屢揮麈酣飲
必空螺語射憐當鵠論書憶換鵝九霄明日月萬國富
山河輕减中原役韜藏絶塞戈壯猶攄闊略崇論闢么
麽束帛丘園走封軺驛傳過拔才方迅疾飬拙且婆娑
鳬鶴形難壹鷦鵬好自頗痔醫榮足賤墦乞詐宜訶投
步安夷坦存心謝揣摩勢窮嗟屈賈道樂慕淵軻豹隱
潜加澤牛山戒執柯忘非羞搏虎招議畏鳴鼉末宦難
縈束高懷固岌峩踏青筵已曠鑷白鏡慵磨聊作逍遥
詠君其謂我何
次韻和鄧德夫再和書懷别用三十韻
飛文侔羽檄執議有金科于役同之贑夫君僅自鄱相
逄多所樂末禮去其苛魚詠蒸然罩材忻茂者莪窮姦
摧狡穴辨枉愈綿痾日食餚幾變宵憂寐欲吪恤冤防
夏旱驅害逐春儺覈實當由已指蹤奚自他囚衣應足
蝨吏案已勝駝居似蛇存蟄歸如繭化蛾險途須屢叱
行旅勿輕呵白雪風中絮青錢水上荷佳辰憐爽曠秀
句好彫瑳束卷儒風舊嚴裝武貎番分岐茲泮渙迴首
則猗那蟻酒慵為酌藜羹糝不鹺輕遺逸士帽倒踏謫
仙靴恍忽東西驛躊躇上下坡嚶鳴忻得侣妖豔况方
瘥引脰鄰于鶴離腸迥若沱版徒猶相武筆吏解封鄼
易失時兼勢難淹軸與薖莘耕方釋耒磻釣亦收蓑勉
力攀翔鳳何心躍遁騾養軀宜氣適乘興且顔酡淡泊
延詩伯咿嚘遠舞娥加功草封岱著意弔沉羅即是金
扉對無辭墨綬拖仳違臨晩蘀聲問約新禾何日瞻天
馭同聽白玉珂
紫荆花
紫豔暮春庭少陵詩思清老蛟蟠曲幹丹礦綴繁英花
譜元無品春工别有情不隨桃李色俗眼莫相輕
寄元真州
春隂蕩盡見春妍立馬長坡思渺然望斷雙旌已難見
聲聞五袴只空傳遥知裁劇常虛刃應賞風光蚤布筵
不省玉人歌闋處紅梅多少落樽前
荆林道中示孫張二君
西風掠雨作朝寒聮馬相將入亂山愧從使車無補助
敢辭征馭歴間關日邊帝闕瞻猶遠雲下親闈念未還
旅思紛紛何以慰間求佳論一開顔
再用前韻和孫正甫所示
畫船同出汴渠灣天末雲收數點山共應辟書離魏闕
誰持别酒唱陽關間論浙右經年事此去膠東幾日還
男子有為湏遠趾誰能轅下久低顔
膠水道中逄九日呈温伯舍人
繡衣奉使出東州九日旌軒不暫留固有誠心當倚注
肯緣佳節廢詢求馬蹄遠踐天涯路鴈翼横飛海角秋
安得一樽黃菊酒代公冰飲過宵休
再用前韻謝和詩二首
雖知自古有言酬倍獲佳篇却重留襲璞固宜資一笑
報瑶何意足多求詞源浩若江河注筆力成如造化秋
詢度餘閒吟詠作豈非夫子德公休
九月十八夜宿萊州海廟夜分登亭望月觀海呈
伯温舍人
晝從旌旗過碧山夜陪巾履望漫漫蛟龍睡著風波静
鴻鴈影低星月寒不極清光分島嶼無邊爽氣接欄干
此時此興真夷曠莫作閒遊一等看
出東萊城示海傍觀者
老稚相携出翳林玉沙堤上聽車音便安赤子朝廷意
補助清時使者心畎畆均休無一役歲時賑乏有千金
東人只見東溟闊不識君恩似海深
再和孫正甫音字韻呈舍人
峩峩氣格冠書林落落文章叩玉音暫别諫垣虛讜論
聊持使節慰焦心紅塵翠靄飄衣繡紫幅黃油護印金
采盡輿情將入告謀謨誰得見精深
九月二十二日黃縣道中遇雪
九日登州路西風暴作威黃桑猶半在白雪已交飛慣
見邦人眼難當旅客衣來思尚稽詠遽此對霏霏
將至登州
長途冉冉馬蕭蕭風勢横來帶雪飄鴈隊去成鏵觜陣
螘樽行向劍頭挑氣清肝膈詩還徤寒切肌膚酒易消
顧我不才無寸補徒瞻使騎旆旌搖
聞潮
錢塘江上吾家近慣聽秋潮動地鳴今日蓬莱于役處
却疑身在故鄉行
和淮陽顔長道見寄
冉冉征途似夢間相從未幾又先還却思前日同清會
不若當年醉碧山别去載懷眉宇舊書來重說髩毛斑
吾儕固有襟期遠肯向眀時容易閒
登蓬萊閣
行盡東州到此州登臨更盡北山頭孤城突兀連滄海
三島参差聳暮秋廣座下疑鼇負石危簷遠學蜃為樓
蓬萊方丈雖冥邈高閣今朝亦勝遊
和孫正甫二首
馬頭今日向西行不比來時道路生與子聮鑣下長坂
無人迴首望高城疎林積葉牛閒卧衰草牽風兔自驚
詩思過于歸思好征鴻斜襯落霞眀
馬頭今日向西行僕馭欣欣脚力生白雪波濤離海國
黃金宫闕想京城墻間笑語羣兒集木末衝飛獨鳥驚
從此歸程宜倍道觧鞍須到衆星眀
路疑
曉起仍行邁征途一夢新鴈低如有信馬急似無塵青
訝山長雨黃疑柳自春此身從衮衮奔走豈由人
莫夜仍投宿郵亭葺半新風帷如漲海煙幕似征塵白
訝窗催曉紅疑爐變春歸期尚淹晚鞅絆可尤人
遊齊州靈岩四首
征塵洶洶頓消磨路入靈岩好趣多崖穴透空疑書月
泉池凝渌似春波錦帷香細薰千佛金殿燈眀覺衆魔
一宿禪房幸安穩眀朝騎馬又長坡
東國名高獨此岩羣峰環抱自韜鈐道場岑寂規風古
禪室空疎杖喝嚴木落有時飄殿角雲寒終日蔽山尖
不知雙鶴歸何處留得靈泉與衆甜
區區不覺路岐難塵土衣冠喜動顔已見成書歸上國
更逄便道覧名山隨軒幸涉三時久弭節仍陪半日閒
却與禪翁自相悦繡衣雲步共追攀
雞鳴峯外日曈曨欲去躊躇興未窮索筆請題青石柱
留名願附碧紗籠重裘㢠觸千山霧廻轡輕隨一徑風
䟦馬頻頻望蒼翠他時應與夢䰟通
再和顔長道見寄
行役牽攣好思慳詩筒旬浹未能還驅馳東國黃塵路
夢想南鄉碧玉山顧我俗情方滚滚愛君佳句獨班班
再吟再和都緘寄幸有冥鴻羽翼閒
小雪後牡丹號朝天紅者開于縣宅西圃
西林枯枿著繁霜一品仙葩獨自芳天意似教驚世俗
歲寒方信属花王才迎曉日仍添色不得春風也倍香
修竹茂松應内愧後凋從此是尋常
八月二十四日州牡丹
八月西風動地來枯株衰卉惨池臺如何春色花王品
獨對霜威御史開冷豔自然欺竹栢清香足以薦樽罍
豈非千里寬羸俗召得陽和暗裏迴
寄橙與孫叔康
金包磊落冒朝陽煇映秋林氣㷔長帶露摘來盈翠籠
披雲擎去薦黃堂野芹謾欲分微意杯菊應嫌奪異香
沙上木奴還可貢題書湏待洞庭霜
按水旱之烖將畢呈叔康太守
使符星火急騎馬徧郊原水旱生靈瘁朝廷惠澤存縱
横来履畆高下必分村訢牒秋雲積批毫墨電奔豈無
憂歲計何敢隘君恩不許胥徒欬寧從僕馭繁恐驚民
室困愁蹴路塵飜縣令非能此邦侯預戒言流離烏忍
去愷悌莫輕論輙代疲甿手為詩謝戟門
喜潘通甫迴郡
傳道前騶入郡城白狼山外一馳情談鋒暌遠踰三月
使指間關涉幾程我獨賢勞肯嗟嘆國之武偹藉經營
公餘未省詩多少願借滄浪許濯纓
和潘通甫芍藥十韻
衆卉已蕭索朱欄始盛開尚先秋後菊肯羡臘前梅秀
出絲頭軟紅深膾縷堆疎眀憐點纈巧麗愛重臺倍得
花神力偏當吏部才雨枝成堕髻風葉自扶腮彩筆真
難寫金刀未易裁狂香晴轉暴醒態曉方迴議品湏推
貴論功鄙接栽仙宫疑髣髴安得不徘徊
暑雨言懷和潘倅十八韻
暑雨應時至年來民氣和池塘假灔澦畎畆小滹沱跧
縮栖梁鷰淋浪貼水荷一番新滌垢何處不盈科旦市
猶無跡寒門愈可羅庭柯均見濯簷溜獨成波獵子愁
收弋田翁喜荷蓑蜂衙忘刻候蛙吹恣吟哦篋恨書生
蠧場憂麥化蛾凉風颯以度清興㢠然多公退書帷寂
詩餘道服拖雖非侔擊玉僅可比鳴鼉屢促低絃軫頻
傾濁酒螺自存惟浩氣兼養類菁莪衣葛疎仍補羹藜
淡不鹺百瓴舒足力六字習心呵未有焚魚興寧為扣
角歌茲辰拜高詠適足慰蹉跎
和孫叔康九日三首
樓壓西城埤堄重使君才思浩無窮芳罇泛出陶潛菊
徤筆吟成老杜風西座一時飛大白雙旌盡晩卷深紅
自憐遠跡違高會九月篇章亦幸同
使旆登高拂曉来賢賓道舊喜追陪東籬黃菊因時盛
北海清樽趁節開簾幕雲收見洲渚笙簫風引下樓臺
新詩侑酒窮佳興不惜當筵恥執罍
區區冷色度凉秋不得乘時奉勝遊九日杯觴雖獨遠
一番珠玉幸兼收紫萸隨分浮金盞明月還能照荻洲
欲寫蕭條才思拙臨牋尤愧乏銀鈎
和潘通甫芍藥
牡丹謝後覺荒凉此豔中興百步香莫誚雕欄當晩節
湏知名卉絶羣芳金刀剪處雲霞破翠籠擎來錦繡裝
别乘殷勤華府宴應將花譜議前王
和叔康侍親遊琅山
晩揚紅旆出郊關晝奉安輿上碧山野色蒼茫雲色外
嵐光飛動水光間行庖薦饌烹金鼎荷劍挑罇結玉環
歸路邦人瞻慶侍銀龜朱紱照酡顔
五十如嬰孝慕難公餘綵服侍登山回頭民社千閭密
引望鄉關一水間暫奉清遊臨佛界都將塵事付莊環
憑誰畫與東州看刺史何如閔與顔
和孫叔康以詩寄芋
清淳一闋聽塤篪磊落堆盤享芋鴟拙令此時心飫足
暫忘野外有民飢
琅山聽竇山人琴
秋深危閣氣凄清來聽先生促軫聲一曲寫成君子操
七絃傳盡古人情游雲簷外如將合幽鳥枝間不敢鳴
未省琴心在何處高山流水對前楹
又和孫太守琅山席上
薄霧輕籠暁日黃攀從旌旆到禪坊坐憐古木榮枯慣
仰笑秋雲聚散忙酒約覆盆分甲乙詩成擊鉢互宫商
興酣猶恨嚴闉逼少促歸鞭趁月光
和潘通甫六月十二夜月
去望猶三夕光華宛矣同炎天幾及半午夜喜當中爽
氣乾坤滿清輝宇宙通恍瞻銀界白遽失火雲紅庭葉
霜花泛池波雪色融閭閻消烈暑寥廓散輕風快若離
深甑飄然出大籠秋毫歸一鑒宿翳却千重誰弄桓伊
笛徒思范蠡篷魁杓俄轉北箕尾漸回東林静疎瑶圃
橋虛臥玉虹餘凉入幽室暗霧泫深叢緯象光仍小銀
河𣲖自洪依希太清境髣髴廣寒宫鳥宿羣疑定人閒
萬慮空調琴閒對客酌酒旋呼童莫語身兼世休論萍
與蓬且來眀月下舉白聽梧桐
送潘通甫㳂牒淮東
火雲熖熖野無風淺澁河流小舸通尺紙遽傳朝命下
翌朝齊送使旌東道間覧物應多感職外成詩寓幾筒
王事念深忘畏景賢勞安肯動胷中
和通甫見贈二首
幾年持養副天成造次云為必中程樂内何希儻來貴
畏知唯有白絲清蓬瀛尚欠文章手寰海徒傳學行聲
今日詩筒互酬唱他時回記豈忘情
肝胆區區豈足矜摶風寧復計鵬程未能名迹如山重
且喜心誠似水清學譬治蛙猶失溉文参擊缶不成聲
感君篇貺虛褒借強抉蓁蕪寫鄙情
和通甫道中先寄
神明不爽久&KR3709;跧一望旌軒舊觀旋殘臘光隂江海上
新春消息柳梅間傾風固喜同披霧竊禄仍羞似抱關
更奉詩筒先寄貺觧頥高句動蒼顔
和通甫同登慶和寺閣
佛宫樓閣倚雲端人世塵埃杳不干萬里海光生目眩
半天風勢切肌寒老僧指境依稀辨往客題名次第看
一奉勝遊承徤句詩魔暗裏為摧肝
和潘通甫寄孫太守
五馬傳呼盡避驄二車行縣海壖東歌聲被筦騰新曲
酒盞垂蓮學倒蓬迴馭望仙雙旆晩戒程餘慶一帆風
拘攣不得陪供帳只許區區鄙句通
和潘通甫陳貼港道中作
飛空恨乏王喬舄擁弊幾如晏子裘興利略行田際港
冐寒仍上海邊樓草埋古迹存荒壘雲漏陽光見遠洲
不獨區區祗吏役又隨軒旆作清遊
寄孫叔康
歲華垂改月猶圓寒夜長思一欿然從政謾圖行幼學
濟民何術禦凶年消憂姑酌賢人酒託德唯瞻刺史天
安得居諸如過隙早看麰麥被原田
寄鄧舍人二首
頃隨旌旆按東州一别門闌物再秋内誦德言如在耳
仰瞻雲步但昂頭掖垣遥想絲綸暇海角方深賑䘏憂
安得此身如泛梗區區能傍濟川舟
白髮書生意氣完確然行學效民官九天宫闕心長在
萬里江河分亦安屢愧姓名塵薦牘豈論眀類必彈冠
感公知遇如何報唯有霜筠敵歲寒
廷評慶壽口號
納慶新春八十年更逄誕日一開筵童顔鶴髮人間貴
道服烏巾地上仙玉盞煇煇擎壽酒金爐苒苒泛香煙
暫停絲管聽祈頌願見恩書歴九遷
乙夘十二月十四日夜宿東禪僧舍
簿書雖是不離身一宿精廬興味真莫道後欄花未拆
夜來霜月豈慚春
又題僧壁即事
天地收功固欲全朝廷恩惠豈容偏飢羸大衆粟不足
縣令胡顔入俸錢
和潘通甫中春即事
雜花交錯裹樓臺二月向殘三月来塵跡遇時随分樂
酒樽逄景等閒開幽禽有意名相喚飛絮無情舞自回
遊覧莫為頻數厭逡廵便舉送春杯
和季春初牡丹花
遶欄矜賞日千廻賦詠慚無卓犖才天意似嫌羣卉雜
花王留在暁春開曾經唐苑聲歌後不是隋園剪綵來
安用繁言警躭惑愛竒能有幾人栽
暮春對景書懷
一番新雨洗樓臺何處紅芳不爛開春色漸隨流水去
薰風還入弄琴来梁巢戢戢鳴雛鷰林葉隂隂覆老梅
遇景乘時湏自適江頭每到日西廻
和晩春雨霽
油雲卷盡暁天明風色融和日色輕著處餘花知有命
一番綿雨喜初晴園林經潤春難老庭館無塵氣轉清
誰道東君忘所属此時於物特垂情
和落花
春風幾日為催開却趁春風委翠苔莫訝花王留不住
本緣真宰儻然来暗隨蝶夢飄書榻半逐鶯聲落吹臺
綠葉依依猶可愛吟腸終日為縈迴
和木香花
架竹引繁英青羅簇素瓊潛卑寶相色遠過瑞香清被
雨凝雲重因風舞雪輕憑誰變花譜陞在最高名
和以雙頭牡丹贈叔康太守
盈盈仙蘤忽雙開似把輕羅一樣裁綠蔕相扶真豔出
芳心齊送異香來浪吟莫惜詩千首爛賞何妨酒百杯
剪寄黃堂有餘愛也應蝶夢不空迴
和登琅山為民祈福
佛宫突兀枕琅山金碧樓臺詰曲欄霽雨願收田潦積
盛陽祈變麥秋寒紅旌苒苒來何肅赤子林林意自寬
早晚豐登應精懇行看展報上層巒
和書懷
朴拙從来附會疎恬然養内肯求無自憐結髮遭平世
不愧孤蹤在坦途一意固當知趣舍百錢寧復問榮枯
鐘鳴鼎食非吾動所得湏論象罔珠
和晚晴書事
圓荷貼水翠錢稀風掠餘花片片飛細雨有情容易歇
青春無繫等閒歸樓頭晩鼓牽聲遠海上雲山亂點微
坐喜民田見豐兆幅巾談笑對殘暉
和孫叔康探梅二十八韻
臘過春將近江梅想已苞逄時在南國探信出東郊徑
雪晴初埽河冰薄易敲尋香望林隙驚素辨山坳躍馬
迴賓鴈飛旟懾蜡猫初芳得消息喜氣自并包豈待鶯
聲促寧憂蝶足跑先容為桃李脱迹遠蕭茅此日花神
睠他年驛使譊前騶傳已的後乘聽猶聲獨被陽功早
奚論地勢磽新葩同衆閱秀句仗誰抄湛湛塵纓濯纖
纖痒背抓金絲纔出莟珠琲遍攅梢攀折誠難忍將承
亦旋教重疑仙界種復過歲寒交瑩㓗䟽情竇精神動
目窅貪幽頻倚杖薄晩倦廻鞘有酒安辭釂無魚孰嘆
庖輕裘忘擁腋短髮任垂髾坐不娛歌舞盤非貴烙炮
量尊鍾與鼎噐隘斗兼筲勇作先春計甘從逐物嘲瓊
英行漸盛玲賞莫輕抛次第篘家釀隨宜饌野肴投閒
集簮履盡日卷旌旓隴笛終當起塗歌或載呶空枝徒
取恨片片若為膠
和觀雪二十韻
紛紛隨朔吹及物任洪纖足以稱為瑞疎哉比撒鹽朝
飛收羽翼夜象晦鈎鈐農望先知喜童心豈易厭對疑
銀界色啖勝露華甜寸隙期皆徧微埃迥不兼豪筵賓
酒壯遠塞虜兵殱長坂愁羇旅空山困隱潛塵懷經歲
撓清興此時添已變瓊鋪砌還驚絮撲簾扁舟誰念戴
采筆自追淹野思生猶淺詩情雅若爓凝眸萬頃白引
䄂六花尖和寡思琴操貲高憶酒帘江潮雲蓋水樓閣
玉粧簷折竹驚寒雀衰葭擁暮鶼冷官饒寂寞僻邑飬
安恬坐患凶年久行憂癘氣漸探深評尺咫均慶及閭
閻仰恃賢侯德無勞太史占
和叔康席上
兩麾相遇百花春煙海漫漫共此垠席上笑談成秀句
一番傳詠樂邦人
海上風光入暮春使軒輕過古城垠琴臺此去猶千里
已有先聲慰昔人
哭路長吉
噐業本青雲泥涂竟屈身蓋棺窮海角還葬大江濱子
幼今無怙家清正苦貧傳聞動歸旐西望一沾巾
和潘通甫頥齋書事
簿領羈拘日少休江山清興未能酬宓琴希弄緣誰咎
陶柳不栽還自謀謾道庸庸多後福豈甘泛泛祗隨流
高軒一過塵襟爽旋折堂萱記酒籌
和中夏清虛堂
碧玉闌干白石除虛堂瀟洒聚書圖忩眀晝可窺蚊睫
簷静時聞噪雀雛凉吹東南生砌竹繁隂朝夕在庭梧
主人襟量清如水此叚幽佳稱得無
中夏偶成
地交淮浙属通川官守區區改歲年鍳照自驚生髩雪
感時還聽噪林蟬鍾鳴鼎食何為動鶴引熊經似有緣
内樂無窮奚䘏外便便休誚孝先眠
和凌霄花
翠蔓緣株上紅芳冐暑開凌霄誠有謂託質豈無媒
和餘慶道中
荒凉古邑近東溟時喜軒車出按行水鳥逆風如有向
晩霓收雨似多情心探畎澮豐年兆目極雲沙遠思生
佳句更從清曠得肯由塵事汩聪明
和孫叔康中秋寄運判胡秘丞
郡堞危樓夜氣清江光海色接天平凉秋一半無邊爽
皓月十分何太眀使者星軺行暫遠令君兵釀恨徒傾
自憐負弩區區迹却向澄霄望旆旌
又借韻寄太守叔康
城近江山夕靄澄樓開欄檻與山平秋光正似鴻溝判
月影圓如白璧眀詩壓東陽臺上句酒晞北海座中傾
荒壖拙令方匏繫引脰西風畫隼旌
和太守叔康以詩荅桃
鈴閣揮毫寫浩才雲牋豔豔發松煤桃投愧匪千年種
瑶報榮誇十襲開目送武陵佳實去耳聽清廟雅音来
不龜獻藥嘗封地未似芹誠致贈瑰
又借前韻謝惠茶
靈芽産自越岩限精製湏調焙下煤隱士寄題緘且密
使君分惠重其開點疑白雪盈甌泛啜恐清風兩腋来
却和短章酬雅貺畫墁何以謝瓊瑰
寄橘柚
海門橘柚勝湖湘采獻鈴齋有意將舊歲空希杜陵句
今年方報董涇霜敢私磊落充賓豆願貢甘香佐壽觴
蕰藻可羞誠所致厥包况是重維揚
送王聖途得代還青社
坐攖簿領久紛紛觧印終更興味新盡室圖書離海角
一船風雪渡淮濱家山遠認雲門暁里社行看孟宅春
術學似君湏得路早教馬足踏京塵
孫太守席賦催粧
蘿蔓新懽可重誇葭莩舊契轉增華閨門素守先生訓
牢卺來歸御史家直戸三星乘節候迎車百兩减浮奢
鵲橋深夜飛霜冷早對菱花整髩花
和孫叔康寄示上元
聞說邦人慶上元使君同樂具賓筵朱轓不得陪清賞
眀月空能共此圓和氣暗隨香穗散微風輕送燭花偏
謾將鄙句追高會已負當時白玉船
和雪三十韻
密雪連空散同雲蓋野繁朝暉掩羲馭暮象蔽天垠皦
皦漫長陌霏霏集短垣杉松蒼翠奪禽鳥語聲吞病&KR0146;
樵斤歛尋蹤獵騎奔金莖迷沆瀣銀界變崑崙光借寒
儒牖威消貴胄門酤帘表深巷㸑屋露幽村可嚮紅爐
燼難忘醁酒樽竹梢低欲折梅萼重猶存沒谷吟當楚
離江咏去袁高才題不盡妙曲寫仍飜旅鴈宵飛戢栖
雞曉舌捫塞嚴添玉壘林㢠化瓊園遠岸舟藏鷁高樓
瓦匿鴛秋濤千浪疊夜甲萬軍屯綴若凝酥㓗堆如琢
虎蹲脂車休旅傳鏘佩放天閽不以多為瑞誰言即也
温神鋒剪何利地軸卷無痕暗與春工敵清隨朔吹噴
朽株銀作葉圓沼璧為盆照耀偏宜月侵陵只有萱藩
籬白羽插略彴素虬蜿汀鷺難求侣城烏不辨昏流年
垂改籥危坐祗銷䰟自視豐和兆心窮造化元紛紛霑
動植渺渺助乾坤屏盭殊強力滋枯獨飬原芸然知矣
否雨露未成恩
又和倒韻
匿疵真有德值物不偏恩細或穿幽隙悠然被廣原皚
皚均旦暮浩浩壹乾坤凛冽添寒氣蒼茫返混元鵠鷗
潛失影狐狢暗忘魂竹重風旌褭池凝曉鑑昏飛毫玉
兔脱蟠徑素龍蜿陵弱侵庭柳埋青抑砌萱屑瓊誰措
手煉粉若為盆當㢠墻頭積廻飈瓦口噴羣飛停啅噪
萬醜掩瘢痕窮巷情方憚豪堂勢自温蕭條孤驛路冷
落古祠閽亂轍分明印雙鴟髣髴蹲何時飄絮定著處
白雲屯酒榼傾浮螘吟牋染戲鴛妙才窺賦象佳興襲
遊園冰鑑清相照瑶枝俯可捫剡舟那遽載郢唱且重
飜啖齧深憐武栖遲酷愛袁韓詩高孰抗謝賦久仍存
肅肅東方騎優優北海樽危樓登郡堞遠目瞰江邨摛
藻踰梁苑中嚴過棘門雄辭端獬豸險句崪崑崙綴韻
金聲恊揮毫墨電奔豐年見先兆沴氣已横吞氛靄銷
中夜球琳冐短垣清光交素魄餘潤浃枯根嘉瑞由嘉
政輿歌莫厭繁
陳次全長春軒
聞道新軒外長春日日花幽人自薖軸佳卉對葩華波
浪千重險煙雲一望賖徒思故園舊短句寄君家
太守孫叔康下車
榮過故里擁朱輪乞得偏城便奉親道路尚驚持斧使
衣冠猶是避騘人下車懇懇唯宣澤瀕海元元正食貧
草木無情還自喜霜威不見見陽春
别叔康
數年為邑幸焉依德論源源每霽威瓜代逡廵驚易及
棠隂躑躅忍輕違勌蹤方此從塵路旅夢多應遶繡衣
迴首海城煙霧杳願聞三節召公歸
復用叔康送篇韻和答
岸柳参差影畫橋雲横日薄旆旌高贈言有寵榮襃衮
制錦無功愧釋刀苒苒征途行漸遠拳拳德表望空勞
仰銜顧遇知何似負戴丘山過巨鼇
京口别叔康
舳艫幸會艤江干再别情悰豈易安坐邑三年師愷悌
歸程累日奉盤桓金山寺外波濤曉鐡甕城頭草木寒
欲上孤舟又南望何時重戴觸邪冠
昨日以事不得陪赴和甫學士之召
藩侯遣亊風霆疾御史高談宇宙寬千里幾年成遠别
一樽相對盡清懽知無紅䄂飜新曲想有琱弓敵暮寒
塵迹鈎牽違燕集坐追佳興入毫端
蒜山酒
蒜山高閣直連雲酒以山名味獨醇玉盞横飛光照眼
金壘滿泛氣迴春幕天欲似劉生頌卧甕寧為畢卓身
湏信主人如此酒酣酣千里醉深仁
和潘倅通甫遊狼山寺三首(次韻)
川原浩蕩杳回環附郭蒼然獨此山殿閣栖雲長冉冉
庵岩度日自閒閒凋零花草三春後髣髴閻閭十里間
遠邑拘攣聞勝覧馳心闇逐旆旌還
参天雲木覆危岡下瞰藂林釋氏坊圖按古今詢露井
水分淮浙看風檣清才得景吟還健浩氣登高力更強
公暇此遊真可樂紛紛何算少年場
譙門南向是狼山車馬朝行意思寬風散落花紅糁糁
日隨飛蓋翠團團望窮滄海塵寰小坐逼空岩晝景寒
三伏生秋有餘地無人畫與雍州看
和行海門
畫船輕過綠楊灣風掠雙旗勢自飜筆吏濡毫寫新句
厨人鱠玉薦行樽翩翩舞燕随檣影一一驚鷗破水痕
按部從容有佳趣蒼煙落日肯銷䰟
和金沙道中晚景
海鷰飛如織紅花巧勝裁春光随水去野色向人來葦
薄農家露林疎古寺開扁舟暫跧縮曠望指層臺
謝通甫寄交藤方并氣術圖
仰高誠府日欽欽翰墨飛光忽見臨練氣指迷先六字
餌丹傳訣勝千金仁人錫類多推已塵迹知非早有心
聊咏小詩酬厚賜自慚布鼓若為音
和叔康首夏書懷五首
催得春歸始自安杜鵑啼血血應乾晴林日永午隂重
烟海風多曉氣寒壯志經時嗟冉冉蒼顔覧照愧團團
公餘且學田家飲也勝沙場引櫝丸
清和氣候爽衣冠海邑稀逄柱礎乾朝拂玉徽琴韻緊
夜開寶匣劍光寒肺腸似石終難變利禄如沙豈易團
行學但知無所負奚為逄射與僚丸
阮屐因山固少完陶巾緣酒未嘗乾庭疎紅藥三春過
地近滄溟四月寒堂燕語酣如有訴林蜂衙退自分團
太平吏隱真夷曠安用機心寓臘丸
區區並海作民官手裏魚湏竹已乾仕路蹉跎誠計拙
世情巇險為心寒但全冲氣充丹府莫問靈苗采紫團
夏景漸長民事簡静開黃卷爇香丸
詩壇老將氣桓桓招集同盟插未乾句險直從天上落
辭清能使座中寒勇揮徤筆蛟生角旋劈華箋鳳破團
更愛一時皆善和聲聲嚴鼓中隤丸
次韻和孫世則以詩送别
觧印踰旬君已知新詩相寄重相違由來從宦無期定
不得同時受代歸攬轡益嗟賢誼遠異鄉况是故人稀
宜春臺外空回首獨整區區勌翼飛
介亭二十韻呈杭守祖龍圖
列石何年出危亭不日成兩行分磊落八顧壯經營表
裏山川秀朝晡氣象清江湖俱有趣天地豈無情聚井
看棋布重城視帶縈望通魚鼈遠勢壓鳳凰輕鳥背飛
來見雲頭過去平屈盤䟽一逕浩蕩接䨇盈難秘神僊
境茲逄賞識精元侯挾餘裕樂俗沸休聲物外籠真槩
胸中愜雅誠有時陵翠靄極暮聳紅旌九萬鵬程近三
千客履榮樽罍卑北海篇詠小宣城峴首空多嗜蓬萊
謾自評古今為絶觀風月快平生覧景聰眀曠書銘意
思宏優游傲圭衮端正等權衡愷悌均吾衆中和得所
行此心非苟豫奚愧介之名
和陳和叔内翰憶梅花因手植數本又命畫工作
生枝于屏間
翰林清興滿江鄉尤憶梅花趁臘芳已寫幽屏外桃李
更攄藻思壓班揚自期造化加先意豈待嬋娟借末光
幸預樽前此佳賞還祈手植早飄香
叢山堂
經營新自翰林公勢壓南譙氣象雄四顧高眀千里近
一團蒼翠萬山叢琅邪路入青林轉豐樂泉䟽白石空
唐相若能前此制當時應不暇懷嵩
次韻答和叔見招茅庵奕棋
豈弟移風州事稀何妨退食自委蛇新陽來復茅庵暖
喜奉高篇促對棋
和同遊溪北竹園
追攀却憶謫仙詩曾向東城倒接䍦此日清遊非痛飲
一時幽趣有枯棋鳥聲似逐新陽囀竹色如便晚景遲
勝槩佳辰莫輕寘看看召節動歸期
詠雪
密雪乘新臘凝隂混太清洒空寒送色著物静無聲舞
恨庭除隘鋪宜原野平枯株資點綴朽壤藉包并價踴
村罏酒愁添古塞兵巧裁梁苑賦幽動剡溪情可慶豐
年兆何虞盭氣生行看窮歲籥坐喜覆山城遠祖篇章
在元侯德政成與民為福外閶闔一心傾
詠雪霽月夜見簡
百尺城頭雪月間城樓更向碧霄干優游野步來危坐
髣髴仙蹤在廣寒幽致獨為中夜賞清輝分與近隣看
瑶臺十二傳佳句瀟洒高情豈易闌
和雪前數刻迎郊赦口占
君恩無遠近千里到山城人意方均喜天心為降霙旌
旗增德色簫鼓變和聲盛際千年會誰將史册評
眀月庵
南譙郡古牙城壯城上樓臺屹相向晴天落日碧山横
登覧依稀在屏障從容北步上茅庵圓如氊帳幽如岩
眼前竹石皆自得物外氣象容誰探公餘時來興清切
幅巾道服雙笻節廓然遺照坐可忘更向庵心畫眀月
和閒步城上率遊城南
城南古木未全凋溪裏寒魚正可撩紅旆追攀真得趣
塵懷萬斛等閒消
和夜登東閣
夜初乘興上城頭白玉蟾蜍碧玉天爽曠襟懷誰得似
謫仙身世豈非前
辭勸飲
主意固慇懃湏辭酒味醇願為投轄客不作吐茵人
雪後遊琅邪山聮句
南溪約幽尋西嶺極遐觀(繹)初陽色朦朧殘雪光汗漫
(驤)相望樓殿間宛在雲霄半(繹)泉聲减琤淙山勢欲飛
竄(驤)岩寒雨花霏谷暖煙絮亂(繹)幽鳥度喬林驚猿折
枯幹(驤)決決漲溪流輝輝披野岸(繹)蘭芽吐尚微冰乳
凝未泮佛屋對峯尖禪庵倚崖斷(驤)軒忩愛虛豁赤白從
漫漶行敲玉玲琅松溜珠璀璨(繹)寧將瓊礫分未省蘭
蒿判行幽兔迹深瞩遠鵶翅緩登宜阮孚屐隱稱嵇康鍛
(驤)結遊賢躅多鑱石清詩爛極目窮躋攀投隙違羇絆
榮觀太帝書暫憩飛仙館(繹)石立翠屏張霞收丹錦散
覘坐客爐擁負暄僧衲換選勝唯務得陟危寧復憚(驤)
誰乘泛海槎直欲傍銀漢(繹)况有凌雲才何妨舉風翰
(驤)景多苦冥搜歡觧惬佳玩(繹)乃情慰懸想昔傳非謾
讕(驤)題輿真莫儔刻燭愧非伴(繹)玉局共藏機瑶琴越
撡縵(驤)謠諺喜年豐評文同月旦(繹)大筆肆滂葩小巫
成泚汗(驤)造適寓林泉貪縈任冰炭(繹)通侻去末禮從
容占竒叚(驤)促節歌更新啣杯酌無筭(繹)敢謂良會難
堪為畫圖看(驤)感慨非獨醒賡酬每三嘆(繹)翔步雖異
途清懽歸一貫(驤)洒落似青冥拘攣豈狴犴絶頂所見
稀清狂茲興罕(繹)立飫謝珍鮮行庖後樵㸑唯恐三節
来難留千騎駻(驤)何時金鼇客重親玉皇案迴首念斯
遊馳精杳無畔
和會峯亭
千峰環聚翠糢糊欲卜為鄰豈易圖且使縑綃畫將去
披觀未必後仙都
和喜奉御札改元元豐口號
改號泥封下碧空天光遠燭郡城中禁林舊德承宣重
預向偏州致歲豐
又和
元豐嘉號改明年萬里江山色愈鮮侍從舊臣承紫詔
拜恩如在御床前
幽谷迴口占呈和叔内翰
五騎行歌五馬前亂雲輕點亂峯巔此時佳興此中醉
一闋清詩一玉船
和山郡早起
牙城曉色動旌旗筆吏來抄枕上詩溪柳山梅應闇覺
先春芳意肯遲遲
鈴齋書几燭花消簾外寒霜暁尚飄却憶夜來行樂處
煙村雲塢聽農謠
和臘日初晴會同僚射飲投壺
暁風吹雨作晴雲臘日山城已似春林木欣欣初有趣
郡齋皦皦㢠無塵祭軍雅戱齊酣戰矍圃環觀密布鱗
此樂得為知所自天將豐歲與滁人
和雪意
凍雲惨淡連吳野舞雪繽紛鬭楚宫郡守華堂方置酒
山翁鶴馭忽乘風未看夜月光輝助已喜寒梅氣息通
欲把新詩觧嗟嘆強隨高韻愧無功
坐中聞擊鼓毆儺聲戱聮數韻
故歲妖癘逐新春祥慶多(繹)旌旗催出獵簫鼓引毆儺
(驤)&KR1626;&KR1700;將軍至鬅鬙羅刹過(憲)丹書神按籍白晝士揮
戈(繹)革面徒為異清門豈有魔(驤)成功在搜厭正氣滿
天龢(憲)
行縣坐野館食次得所貺手墨兼惠雀鮓兔饌因
以鄙句馳謝
清江雀鮓冠江南罝兔鮮腴美可餐旅食尋常疑指動
鈴齋方丈忽分甘行庖飣餖珍非八下筯矜持嗅必三
知味便知公意重属饜寧以小人貪
和郡齋即事
郡齋鈴索静無聲風引香煙入翠屏棋勝文枰子收玉
詩成汗簡竹書青治民不害為高卧對客何嘗衒獨醒
他日鳳凰池上樂也應難忘養生經
和歲除
莫惜年華此夕凋漫漫將旦即春朝緹帷指刻更殘律
析木循環復建杓玉琖椒花投暁薦銀檠蠟炬隔年消
祗應幽谷知時早已欲飛遷翠木喬
元豐改元元日登行春閣
夜盡銅壺漏朝生玉律春日稱元最重年與號俱新郡
閣晴光早山城喜氣均椒觴初獻壽仙木已書神鷹隼
心難止龍蛇蟄欲神溪冰仍泛泛園柳自欣欣物意幡
然作人情豈不倫區區添甲子歛拙任洪鈞
和歲節見招城上閒步
山頭宿靄微微見木末春風細細生動植逄時俱有意
乾坤造物本無情拘攣未易逃䋲檢休暇何方觧組纓
所幸得吟瀟洒句又隨旌旆上牙城
和天慶觀醮宿
璧月團團徹暁明琳宫深䆳寂無聲傳聞此夜曾齋宿
讀著新詩骨也清
和因觀罩魚斫鱠
一丈深溪一丈魚不論高價只愁無携來縷作霜盤鱠
美玉紛紛得所沽
昔詠洗刀魚眼紅少陵才思摩秋空今朝大嚼有餘興
佳句復出文章翁
和野步
追隨仙舫南溪去欲向春波擲釣竿無奈東風攬清興
却吹晴靄作溪寒
和柳眼
覘煙窺月早于梅不待東風著意催應為朱輪屢迴顧
未春先向道傍開
小檜毬
裁芳剪嫩巧間關屈葉蟠枝不可攀抛擲似遺春女戱
一團輕翠在朱欄
和見招
仙館憩旌輿清篇手自書撥煩雖欲往俗吏得休無
竹徑
縈紆一道貫檀欒入翠穿斜步履慳俗客也應無暇到
不煩春笋為遮攔
和寶嚴閣
佛宫高閣踞城東巾履閒来面碧峰風却雲頭護清景
春催柳眼作先容溪傍幾簇紅梢露竹外誰家翠幕重
玉局棋收歸路近昏鴉驚潰一聲鍾
錢塘集卷四
