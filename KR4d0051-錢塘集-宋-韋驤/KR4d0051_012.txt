錢塘集卷十二
宋韋驤撰
賀杭州林待制
右某伏審光膺明命榮殿巨邦敬惟鎮撫之餘坐擁福
休之萃恭以知府待制器涵方格學造本原遠存久大
之資優踐中庸之域陞華内閣將攄經濟之才移治名
藩暫假寬平之政迅召願稽於三節疲甿庶起於一方
某違德踰年縻軀遠部每馳情於恭梓第引領於台麾
慶謁莫前頌瞻徒極伏望上為廟社精調寢興卑情無
任激切之至謹具狀起居兼賀謹狀
代陳學士賀文潞公加兩鎮節鉞太師致仕狀
伏審光奉册書仰還政事加上公之衮紱備兩鎮之節
旄極大臣報國之能盡明主優賢之禮四方交慶萬舌
同辭恭以某官夙禀元精蚤膺大任德高輔弼聲懾羌
夷進善去邪聳儀形於百辟出將入相竭忠瘁於三朝
露章堅懇於引年拜命尤榮於佚老燁燁乎功名冠世
嶢嶢然寵數深前道雖恊於伯陽勇於身退望仍齊於
師尹壯爾民瞻某素冒鈞陶深增抃躍向恩閎而勤頌
託音驛以馳誠伏望順時節宣副上眷倚
謝李太尉授節鉞謝啟狀
伏審光膺制命榮授節旄伏惟慶慰恭以某官性資沖
厚器業宏深行學不回養心有術繇親賢而當選尚素
富貴而守謙虛優游方册之間澹泊軒裳之際歷歲華
而彌劭動天眷以慰隆重鎮推襃渙若宸恩之異廣廷
布告翕然士論之歸某瞻德積勤望風馳喜造門闌而
展慶方念拘文拜緘翰之遜言敢期辱賜悸慙巳甚敷
叙奚殫
謝國學秋貢高等行啟
竊審較藝秋闈薦名禮部方坐馳於同喜忽面辱於長
牋先輩材美而充學優而勵取先多士固已驚於一鳴
决勝危科更願觀於三捷感懌之甚叙陳曷周
尚書省奉旨召試入高麗界回遠迎狀
恭承明命遠撫遐陬敢謂馳驅之勞特煩候迓之禮
良深所感姑報以言
謝高麗國王送遺狀
特損緘題曲垂惠贐文犀飾帶知遠物之可珍寶
匣將儀見深誠之相契勉受勤渠之意益增感怍之
情
回國王叙别狀
兹緣將命屢獲披風宣無外之君恩有加軫䘏盡同寅
之臣禮足見忠勤方告别以言旋遽貽書之見及既慙
厚意更祝善調
與撫守石大人狀
言念聆廣譽以欽風坐馳惟舊造崇閎而請見伏謁
未緣仰惟鎮治多餘福休來相恭以某官性資方厚
術學精深智遠照微材高應變一麾剸劇固游刃而
有餘三節召還佇陟明於不次伏祈為國自夀副人
所瞻
謝監司狀
此者恩綸從請符竹叨榮方祗命以就途遽涓辰而視
事幸親高庇殊愜深悰伏以某官器識淵宏材猷超遠
出領外臺之寄上分旰食之憂緫治有方均被列城之
福陟明伊邇佇聞三節之招圖修謁以未緣第欽風而
彌極伏祈為國自夀副人所瞻
謝轉司農上提轉狀
卿官立貳居者固難其才帝澤優賢得之尤足以貴俯
伏拜命驚惶失圖何則朝廷清明國家閒暇正臣當軸
端士告猷臺閣聚精神軒墀多蹇諤爵禄之器安有假
人車服以庸未嘗濫賞或越等倫而擢其事業或累歲
月而不及顯高灼然黜陟之行甚若丹青之著僥求者
罪所以激貪夫恬守者榮所以嘉清節盡出至公之道
復還治古之風在冠冕之班班宜忠良之一一而某衰
遲晩節僶俛外藩分符積年剸劇無效昨代歸於泗水
因得請於光山腹背之毛分不增於遠翮口耳之學聊
自養於微軀咫尺鄉閭優游物局作疎閑之身計期終
畢於天年豈謂聖睠尚回周行引重不使廢去未諧私
謀旋領職於富川仍遷曹於右棘而况司農繫乎重寄
歴代謂之大官竊省匪能曷臻斯地此盖某官借名特
甚推庇殊深天幸雖至而不敢自盈官責愈高而第知
加懼戒存肺腑何必循墻事極慮思願忘閉閤仰答生
成之賜俯全按舉之威懇欵所潛指陳奚究
代馮漕學士祫享乞恩例狀
右某伏以親祫太堂盛典曠而復修均恩四方服官優
者尤幸雖遠駿奔之列亦蒙寵渥之霑恊于賞延得以
親舉臣有男某長無他技業素學儒念其遘於明時不
敢使之自廢儻被乾坤之賜庶幾弓冶之傳其男某乞
於文資内安排干冒聖威臣無任瞻天俟命激切屏營
之至謹具奏乞以聞伏候勅旨
答梓路提舉王朝散
右某引領高風因久欽於時譽息肩遠部幸竊冒於鄰
光念馳欵之未遑愧貺音之先及伏惟提舉朝散材猷
敏劭器識宏通列城雖頼於深仁三節佇聞於迅召更
祈珍嗇以慰傾誠謹奉啟起居兼謝不宣
問候成都王寶文侍郎
右某言念自違庇冐日企輝光旋叨被於誤恩復載驅
於遠部旄麾甚邇悵通謁以未由音驛可修愧馳誠之
尚緩伏惟鎮撫餘裕福休倍臻恭以某官造道粹深秉
心方正諫垣清近夙罄謀猷計省浩繁比勞經畫俄輟
中臺之重寄暫臨西蜀之雄藩德政融融莫匪去思之
本民聲亹亹猶多來暮之嗟行俟詔音之傳即聞柄任
之召伏望上副眷倚精調寢興卑情無任懇禱之至謹
具狀起居謹狀
謝瀘南畢撫
右某比者銜命之官涓辰視事方竊依於鄰庇尚稽致
於郵書先承翰墨之華愈重情誠之愧伏惟某官受材
通敏執節端平久參使幕之雄行迓廷恩之渥佇期還
馭即欵高標更丐珍頥以符善禱謹奉狀謝
賀許右丞
右某伏審光奉絲綸復登輔弼播傳四海驩躍一心盖
鉅賢進則朝廷益尊輿望塞則士民胥慶况在埏鎔之
舊固深鼔舞之情恭以尚書左丞禀天元精為國重器
文章魁傑於當世德業輝華於盛時曩日廟堂端謀謨
而不撓累年區宇望膏澤之載加果符倚注之深還陟
贊襄之任熙載力毘於大政秉鈞增茂於前休沛然爰
立之音佇聞於朝夕顒若具瞻之衆始慰於邇遐某尸
職巴陲馳精台屏無緣趨走敬參旅謁之勤姑獻悃衷
少叙輿情之賀某卑誠無任欣忭依歸之至謹具狀上
賀謹狀
賀蔡右丞
右某伏審光膺綸綍進秉鈞衡四方聞風羣口交慶盖
真賢用則膏澤遠大任重則朝廷尊凡預甄鎔之輩舉
增驩躍之誠恭以尚書右丞氣鍾間異德邁明誠學造
聖心之微政通儒術之要出為藩屏固久著於治功入
贊謀猷廼益高於衆望果膺眷倚之重遂陟疑丞之隆
即聽奮庸究極致堯之效佇欽注意播傳命說之音某
尸職遠疆馳精崇屏未由趨走一參旅謁之儔姑獻悃
衷少致輿情之賀某卑誠無任欣懌依歸之至謹具狀
賀謹狀
賀蔡内翰
右某伏審拜命中宸陞華内相大儒陟用謀猷當密贊
之初舉世傳聞抃躍有同辭之慶恭以侍讀内翰為時
間出履道中行材高應變之機學至逄原之妙巨藩累
鎮宣王化於無窮八座榮躋阜邦財於不擾登北門之
清近副南面之簡求潤色訓辭雖極文章之選沛餘膏
澤尚淹經濟之資某逖在遠官莫偕旅慶即聽奮庸之
任更勤仰頌之誠卑情無任激切之至謹具狀上賀謹
狀
賀正旦
右某伏以寅杓始建春律初回人統得天心之中陽長
為君子之慶伏惟某官誠忱篤厚踐履端平茂膺令序
之和并集繁禧之粹屬拘官守逖遠風規通慶謁以未
緣在瞻祈而徒切
問候成都劉樞密
右某言念自違鈞庇日企台光悵久遠於門闌愧缺修
於竿牘仰惟鎮撫之暇翕受福休之繁恭以判府端明
樞密禀天元精為國重器機密預坐籌之久藩宣分顓
面之權雲闕九重應佇謀猷之告坤維巨屏尚繄感愛
之明行聞趨節之光還陟秉鈞之任庶平輿議以愜一
時某跡限疆封心搖旌戟踧踖未階於參造勤拳徒劇
於頌瞻伏望上為廟朝精調寢餗某卑情無甚虔切之
至謹具狀起居謹狀
賀中書許侍郎
右某伏審光膺制命進貳台衡熙帝載於一時具民瞻
於四海真賢當軸增重明昌之期輿論同辭相為欣躍
之慶恭以某官氣鍾間異道極高明柱石中朝之隆蓍
龜大政之要弼亮久安於邦體謀猷密契於宸衷仰膺
南面之咨詢愈顯西臺之崇峻國鈞重秉愈深膏澤之
施揆序尚虛猶鬱搢紳之望某尸官巴裔引領台階喜
抃傾風與羣情而竊倍奔馳展慶繼旅謁以未由某卑
誠無任欣懌依歸之至
賀曾樞密太尉
右某伏審光膺制恩崇顓樞府播傳四方欣躍一心盖
鉅賢任重則朝廷益尊輿望愜心則士民胥慶恭以某
官天元異禀道妙資深燭理有蓍龜之明安邦如柱石
之固籌畫折衝於萬里謀猷入告於九重顯奉咨俞之
音緫持機密之政聳具瞻之有衆雖極邇遐聽爰立之
休聲尚勤朝夕某尸官巴裔引領台階喜抃傾風固倍
羣情之劇奔馳展慶莫參旅謁之勤某卑誠無任忻懌
依歸之至
賀蔡左丞
右某伏審拜命中宸陞華左轄真儒大任贊至治而益
隆羣口同辭聳具瞻而交慶恭以某官高文貫道盛德
映時傑然間世之資沛若經邦之術弼亮久熙於帝載
謀猷密契於上心荷眷注以彌深奉恩俞而尤篤肅機
進陟愈光四輔之榮緫揆延登猶鬱輿情之望某尸官
巴裔引領台階展慶勤拳難追蹤於旅謁望風喜躍徒
馳敬於尺書某卑情無任忻懌依歸之至
賀王右丞
右某伏審拜命中宸陞華右轄大儒任重助至治而益
隆羣口同辭聳具瞻而交慶恭以某官謀謨純正德業
輝光道探本原誠貫金石勸講久參於經幄紏繩屢振
於臺綱銓綜官師方表儀於八座進登丞弼爰翊贊於
萬機當清衷眷注之隆慰舉世傾祈之素某尸官巴徼
引領台階展慶奔趨莫厠簪紳之末望風抃喜第馳竿
牘之勤某卑情無任激切依歸之至
回新渝守王學士
右某伏審光膺宸命榮剖郡符念瞻晤之有期在情誠
而竊幸知郡學士文華貫道器業映時輟蓬瀛著撰之
功分巴蜀承宣之寄鬱然盛暑想叱馭於險途颯爾清
風傳擁麾於近境尚未遑於修詗俄先辱於貺音感懌
所深敷陳罔既謹奉狀起居兼謝
賀成都鄭右丞資政
右某伏審光膺明詔移鎮鉅邦百城聞風羣口交慶仰
惟撫馭之始翕受福休之繁恭以判府資政右丞生禀
天元學窮聖奥中臺秉政右轄增輝方成熙載之功俄
遂偃藩之請北都觧印旄倪一意於去思西蜀建牙途
路共歌於來暮宣化承流而分憂宵旰寬民急吏而助
治明昌德惠遽霑維慰一方之望鈞衡後任已勤四海
之祈某違遠台光拘攣巴裔未由進謁敬瞻旌戟之華
姑用馳誠聊致牋函之慶伏望上副睠倚精調寢興某
卑情無任激切依歸之至謹具狀起居兼賀謹狀
賀蔣内翰
右某伏審拜命楓宸陞華翰苑碩德進而昌時愈盛大
儒顯而熙朝益尊莫非胥慶以同辭况在冐恩之舊物
恭以内翰太守材高應變學粹逄原仁誼充於胷中聲
聞溢於天下出顓帥閫羌戎重足而畏威入治王畿姦
盗革心而遠罪伸矣壯行之志偉哉中立之賢副南面
之柬求登北門之清近謀猷密啟雖欽内相之榮膏澤
沛餘猶為四鄰之望某尸官巴峽引領門闌修慶謁以末
由第頌瞻而尤切佇聆當軸之拜少慰薦紳之情某卑
誠無任欣抃依歸之至
謝䕫守王大人到任啟事
右某伏審精擇剛辰榮臨要郡竊惟慶慰知府大夫受
材宏慱涖任敏明仕途久播其佳聲朝寄雅當於遴選
緬想承宣之始已愜民心佇聞謳詠之傳必嗟來暮未
遑馳喜先辱貽書載欽辭意之勤彌切感慙之素謹奉
狀賀兼謝
賀彭尚書啟
右某伏審遠抗牙旌榮臨江國涓辰恊吉視事謹初千
里鈞情一時胥悦恭以知府尚書待制降材高邁造道
粹深文章冠天下之英注錯發胷中之藴被九重之眷
遇聳八座之光儀天允懇祈暫偃藩於鄉部世欽德業
覬廣澤於廟堂曾是愚衷尤深善頌莫從旅慶之末始
獻尺書之勤伏望上為邦朝精調寢餗某卑情無任激
切之至謹具狀起居兼賀謹狀
廷評謝授官
右某啟伏蒙聖恩授前件官仰冐寵靈就安里落皆自
吹嘘之力載華衰朽之蹤愧感交指名奚究
乾元節啓建疏
右伏以薰風應律熙然萬寳之心祥電繞樞盛矣
一人之慶幸逢誕聖之日率罄瞻天之誠恭惟體天
法道欽文聦武聖神孝德皇帝陛下明配照臨德參
覆燾膺一千之景運邁三五之休規未嘗自安荷宗
祖承平之業所以致治得生靈愛戴之情均惟遠方樂
此華旦效葵霍之傾嚮托謳歌而發揚宸扆光華願齊
於北極帝躬久固祈比於南山復飭緇黃預精焚誦蕩
蕩之恩莫報慺慺之懇徒深臣無任望闕祝聖之至
興龍節開啟文
右臣伏以光華盛旦式欽誕聖之期宣演秘文仰祝齊
天之算緇黃咸集彌月伸虔頌祝同聲普天一致恭惟
皇帝陛下膺圖有大御極繼明光紹祖宗之基遠隆堯
舜之治祥推繞斗應休運於千齡節慶興龍起驩心於
率土藉真銓之至妙讃萬夀之無疆今者某官内罄虔
誠躬臨法會敷揚梵典已凴釋衆之勤懇叩佛慈更效
華封之禱
賀林樞密
右某伏審光膺中詔榮陟西樞朝進真儒助太平於四
海仁居高位交慶悦於一時恭以某官間世鉅材元精
異禀學造聖賢之妙智窮事物之幾銓量士類而八座
推先潤色王言而三長兼善德業夙高於衆望謀猷久
恊於上心果奉疇資之音進登機密之任公忠許國贊
成熙載之功膏澤下民行慰具瞻之衆某尸官巴裔引
領台階展慶奔馳莫繼簪紳之末嚮風抃喜姑修竿牘
之勤某卑情無任激切依歸之至
賀祖提刑禮上
右某伏審涓擇剛辰按臨劇部幸餘輝之將及想清晤
之非遥復此馳誠以前展慶勤渠所致敷諭奚周謹奉
狀賀謹狀
賀運判李朝請禮上
右某伏審涓辰已諧親事幸於聯職尤切懽悰緬惟衝
冐之餘駢集起居之福即期候迓併叙欵誠更冀保調
以符跂祝謹奉狀賀
回王學士以生日寄示夀星夀香
右伏蒙尊慈以某生日特貺星香仰荷勤誠固深愧感
伏思厚禮難以捧當謹奉狀回納兼謝伏惟照察
賀正
右某伏以萬物棣通化工方盛三陽交泰賢履所宜伏
惟某官養德冲和秉心端正兹茂迎於令序當倍擁於
純休佇聞寵陟之光行副瞻祈之切無緣慶謁徒劇情
誠謹奉狀賀
謝權梁山王朝奉
伏審涓辰已諧視事辱長牋之見及荷勤意以彌多知
郡朝奉術學素深材猷兼茂臨事肯違於中道長民必
愜於輿情佇聆惠政之傳以慰鄙懷之俟尚遥覯晤更
祝保調謹奉狀謝
賀謝王安撫轉遥刺再任
右某伏審光膺宸命重綰使權顯矣遥麾之榮優哉連
任之寄愧馳誠之尚緩荷貽翰之特先伏惟安撫鈐轄
作坊材器素高聲華夙振投筆蚤當於遴選擁旌靜鎮
於遐方俄治譽之藹聞致恩輝之被及輕裘緩帶風威
頗類於祭軍增秩賜金寵異果符於漢表未緣謁慶但
切忻愉謹奉狀陳賀兼謝謹狀
謝新知全州王左藏
右某伏審光膺宸命榮綰郡章伏惟慶慰竊以知郡左
藏學通儒術智逹兵機久攄將領之能果陟承宣之任
方圖馳慶先辱枉書欣感尤深指陳莫究
賀王運判
伏審涓辰巳諧視事竊惟慶慰某官材猷高邁術學淵
通譽藹周行進膺妙選慙臨遠服方擁節以宣風佇見
列城率鈞懽而蒙惠顧惟衰晩同此按廉維謁晤之未
能在傾馳而彌甚謹先奉狀賀謹狀
回答高麗人使書狀
答正使先狀
伏審遠持使節安乘滄海之舟來奉國憂追仰鼎湖之
駕方遂披風之便遽承枉教之勤感怍所深叙陳莫既
謹奉狀攀迎兼謝
答副使
伏審安若乘槎適在中秋之候勤先同軌敬趨七月之
期佇弭節以暫休蒙枉書之首及第深愧荷無以諭言
謹奉狀攀迎兼謝
答正使謝大排
此者設席肆筵幸使華之戾止飛觴授爵愧主禮之闕
然珍題更荷於不遺媿汗固深於有泚謹奉狀謝
答副使
伏承特迂使馭來屈公堂方慙治具之疎更辱飛文之
厚感并於愧言曷究情謹奉狀謝
謝正使送土物
此者授館云初披風既幸雲牋飛翰繼沭於温言土物
將誠更蒙於多品彌懷厚意秪益靦顔謹奉狀謝
謝副使
此者既遂郊迎挹清風而竊幸遽貽篚實嘉遠物之可
珍載惟情禮之隆第有感銘之切謹奉狀謝
答正使賀九月旦
伏以降霜及物仰化育之成功合朔在天敬光華之順
序伏惟奉慰尚書中和有守業履素高對令節以納休
養清心而安正方修詗候之禮遽沐緘㬺之貽感愧無
窮敷紓罔既謹奉狀賀兼謝
答副使
伏以節届授衣在起居之順履禮隆改朔宜詗問之交
修伏惟奉慰侍郎局度端平材猷敏劭對此良辰之盛
擁夫純祉之休未遑馳誠先辱枉翰感銘兹甚叙述奚
殫謹奉狀賀兼謝
答正使先狀
伏以大明繼照生靈鈞鼔舞之情遠域嚮風玉帛謹梯
航之獻遽聞使節首逮郡疆沐華翰之先貽在深誠而
竊愧謹奉狀攀迎兼謝
答副使
伏以寶位嗣興率慶昌辰之盛樓航善濟殊勤遠使之
來方圖授館以少休遽辱貽書之先及其為欣感曷罄
敷陳謹奉狀攀迎兼謝
答正使謝大排
伏承特枉使華肯臨公燕念酒餚之不腆方竊厚顔沐
翰墨之甚勤難當盛意愈深感怍曷究叙陳謹奉狀謝
答副使
此者載飭肆筵特蒙枉馭公堂酌醴漫勤獻酢之儀賓
館濡毫更辱緘題之貺唯其叙感何以措辭謹奉狀謝
謝正使送土物
伏以郊迎既展幸際覿於清標方物遽貽獨㥏慙於厚
禮情重感言莫能周謹奉狀謝
謝副使
伏承特損華緘曲垂美貺禮將誠而兼重物自遠而愈
珍愧荷良多紓陳奚究謹奉狀謝
答正使賀九月旦
伏以金行脱節方物理之告成月吉佳辰在人情而重
始伏惟朝賀尚書秉彛正履持節出疆兹逄氣序之良
宜擁福休之集方圖修詗遽辱貺音感激所深指陳難
盡謹奉狀賀兼謝
答副使
伏以秋時云暮月朏欲生蕭然爽氣之來安若直躬之
履伏惟朝賀侍郎公忠出使頥飬順時遘令序於海邦
納殊休於賓館將馳詗候俄首沐於貺音祗荷謙懃第
倍深於銜感謹奉狀賀兼謝
答正使重陽
伏以龍山吹帽傳晉彦之風流藍水看萸播唐英之吟
詠伏惟朝賀尚書遠攄賢業出擁使華將趨雙闕之嚴
暫憩四明之隘適逄令節倍納純禧顧馳悃之未遑遽
貽緘之先辱情誠深荷筆舌奚殫謹奉狀賀兼謝
答副使
伏以江涵秋而鴈翼初飛曾動齊山之詠菊盈把而酒
樽入望素傳彭澤之情伏惟朝賀侍郎遠泛鯨波將趨
鳳闕伏忠懷而濟險遇佳節以納休修問尚稽貺音先
及在感慙而相半欲叙述以難窮謹奉狀賀兼謝
答正使先狀
伏審畢使事於天庭悠然回棹趨歸期於海域復此取
途將伸候迓之勤先沐緘題之貺第深感刻難罄敷陳
謹奉狀攀迎兼謝
答副使
伏審奉幣造朝已致候藩之禮遵程還國載揚使節之
光方欲展於郊迎俄先形於書貺其為感戢無以喻云
謹奉狀攀迎兼謝
答正使不赴大排
兹者將修主禮之勤庶幾肯顧未許使華之辱敢不敬
從在跂望以彌深欲指陳而莫究謹奉狀謝
答副使
伏以敬邀軒從肆筵愧乏於嘉聲遽枉牋題左顧不蒙
於重諾第勤嚮望難盡叙陳謹奉狀謝
答正使賀五月旦
伏以律當午位氣肇一隂屬改朔之令辰有安時之妙
理伏惟奉慰尚書秉心處正順序納休茂膺榖旦之和
倍擁繁禧之集阻趨舍館辱枉緘題荷德固深撫躬增
愧謹奉狀賀兼謝
答副使
伏以晏隂成物允恊令時合朔在天欣逄榖旦恭惟奉
慰侍郎才華輝映器宇恢宏深明消息之機倍納駢繁
之祉未遑展慶先辱貺音徒積靦顔曷勝染翰謹奉狀
賀兼謝
送答正使物帛
伏以寵貺物儀永佩至勤之好敬馳餽贐敢將匪報之
誠具列别牋第增深愧謹奉狀諮聞
送答副使物帛
伏以持節而來既首貽於方物揚舲以往取輙獻於贐
儀聊致微誠具陳他幅謹奉狀諮聞
答正使先狀
伏審肅奉國珍望赤墀而入貢茂膺宸渥擁華旆以言
旋將遂披承先貽緘翰仰佩謙勤之意益深銘感之誠
謹奉狀攀迎兼謝
答副使
伏以望雲來貢蚤幸覿於風規航海言還將載瞻於聲
采首貽華翰益佩撝謙感愧之深敷宣曷究謹奉狀攀
迎兼謝
送答正使物帛
伏以南國珍竒過勤來貺中州菲薄輙浼將行雖誠意
之有加愧物儀之不腆具陳别幅尚憚虛拘謹奉狀諮
聞
色羅七匹色綾八匹色紗一十九匹土絹四匹
右謹随狀塵浼伏惟留納
送答副使物帛
伏以曩貽方物深荷意於勤隆兹奉贐儀竊懷慙於輕
浼有少微品具于别牋謹奉狀諮聞
色羅八匹色綾一十匹色紗一十九匹土絹四匹
右謹随狀塵浼伏惟留納
答正使謝赴大排
兹者肆設維勤仰威儀之秩秩獻酬有序敬德義之温
温方慙情禮之疎又辱緘題之重欵誠所積筆舌難窮
答副使
兹者開筵有待慙不腆於豆觴擁節肯來幸少留於輿
馬不圖謙德更辱華緘感與愧并情非言盡
答正使賀端午
伏以角黍薦甘靈符祛癘襲風流而惟遠驚節候之遽
遷伏惟奉慰尚書德度汪洋材資瑰瑋遘良辰於行館
集休祉於直躬方圖竿牘之脩首沐緘㬺之貺其為悚
荷莫盡指陳
答副使
伏以乘時採藥幽人矜肘後之方當晝曬書高士衒腹
中之藴伏惟奉慰侍郎霜松挺節火玉凝姿順履令辰
宜膺多福方欲馳誠而修慶遽蒙枉翰以示謙懷感實
多形言難盡
上王内翰書
具位某謹齋沐裁書有獻提舉内翰閤下某聞道之難
行也唯德可以行之道之難明也唯文可以明之以德
而不以文其傳也不足以遠以文而不以德又可傳乎
哉二者相湏而成以為斯道之主者必有命世者當之
孔子没異端起邪說誣民孟荀楊相繼於曠代而以是
為巳任使聖人之道復振於頽圯墜絶之間而後之人
不䧟溺其良心者皆其力也久而陵夷至于有唐獨韓
氏奮起排非救失其功不後三子降及五代彫敝尤甚
我朝之興剗革衰亂雖百有餘年而教化已被然而世
之士類未能向本學以組綉為得而不知有經術之用
行以智巧相高而不知有仁義之守鉅人間出往往橫
身肆力圖所以矯變之趣若其德足以行文足以明堅
厚醇粹傑然而不可儗者唯公一人而巳天下之士踐
履術業有所未正莫不指公以為羞其間至與不至雖
未可以量其於翕然成風亹亹不已而日入於敦實之
域豈為小補焉且公豈人人而教之乎如人人而教之
則力亦不給矣然則何以哉公之文本六經而明之者
也公之德安中庸而行之者也其所以育天下之材者
以此也夫唯如是則公之功又不後於韓氏也去韓氏
之遠想見形采而不可得猶襲其繪像之遺而瞻慕之
况生而與公同時竊被教育而不能一拜于左右豈不
負矣哉此士人所以汲汲爭先於門闌也某生而貧賤
不能他為以讀書考古為事性雖顓蒙粗識所向當在
幼少固已知公之誼可為依歸廼致誠欵請聞名於將
命而公從容降接不以不肖視之諄諄導諭勉之以充
擴之本期於有所植立方是時受公之賜不為不多也
既而冐取禄仕淟涊塵土不邇輝光者逾一紀焉奔走
之隙雖不舍所學以期樹立第所得之寡不足以補其
所亡返思曩時導諭之重誠可深愧然而天下之士竊
被訓育猶以不拜左右為所負况某也承教之舊豈以
欿然于心而自絶於大君子之庭哉是敢叙慺慺以聽
命於屏下謹獻近所為論一編鄙淺無取徒為摯見之
禮且以發請誨之端也干浼威嚴不勝惶懼不宣某再
拜
上滕舍人書
月日具位某謹再拜上書糾察舍人閤下某聞古之君
子所以大過人者以其善推所為以及人知富貴利逹
之所以自任而不以富貴利逹之勢介放胷中則位益
高心益廣其所以推而及人者日益遠且大也於其所
及人之間其數甚博而莫大於道義樂育其類夫樂育
之者非在於日講月諭規規諄諄於尋寸毫髮之中彼
能適然而向我者我察其材志而扶導之引翼之使之
自我而至於有為而后止此誠大君子之任也恭惟執
事以巨材厚德致身高顯所施廓大皆有原本欲以兼
天下之善而未嘗以翲忽矯天下之士真所為知富貴
利逹之自任而不以其勢介於胷中也士人滿門其被
扶導引翼之賜者為不少益以日月則孰不至於有為
真所謂善推所為以及人也某江湖野人幼喜讀書二
十來京師求禄仕同時進取之流素不識面者往往或
道名而指背究其所緣皆執事譽飾之致也未幾附風
雲之末僅竊科第一落塵土閒關無狀雖自信之心愈
於前時而蹤迹淟涊去門闌日以疎也因循歲時幾十
五年今日赴銓衡會執事有典制之拜地雖愈崇而微
蕞之舊不敢自棄於將命謁既上矣執事遇之如平昔
詢之以術學勖之以不倦益又知執事以利逹自任而
忘其勢欲推所為以及人之甚也使某也愚而無所欲
為則已如欲有為則舍執事之門奚往哉謹錄新文古
律詩共八十篇塵獻几席非敢以為文章徒以為請教
之資且明年雖加而學未畫也惟執事不以狂狷之進
而咎之不以挾故之問而欲之則幸甚幸甚干冐威重
不勝戰懼不宣某再拜
上太守書
月日具銜某再拜獻書某官閤下夫榱題之材施於大
厦能勝其任者棟梁借之勢也腹背之毛傳於鷦明舉
而冲天者六翮借之勢也雖有利鏃與之勢則犀革可
貫否則魯縞不入雖有輕車與之勢則千里可至否則
跬步不進豈物獨有是殆人亦然矣今天下之吏官小
而任重者縣令為甚縣令之權裁制萬室雖舒惨在手
而其勢實資於刺史刺史與之勢則利可以興害可以
去事之疑者可以聞政之便者可以專所革易以遷所
集易以成下之難化者不能輕議以動搖若然患胷中
無有耳何為而不得哉其於幼學而壯行庶幾無憾也
刺史奪之勢則利不可興害不可去事之疑者不得以
聞政之便者不得以專所革難以遷所集難以成下之
難化者莫不輕議以動搖若然惟擯斥是憂奚暇於設
施乎故曰在下位不獲乎上民不可得而治矣然獲乎
上有道非脅肩謟笑耦意求從而獲之也必將誠於身
悦於親信於友然後獲之也獲之不敢豫於巳曰有義
不獲不敢非其上曰有命然則不賢者能若是乎故上
之人孳孳聽察者假借於其賢者以其有為也某不敏
生於田野不習他技專意經史遭時得官才不應用強
勉驅策為貧而仕自此關柝所向未能發其志所立未
能聞於時塵泥十年食粟而已誠可羞愧今此何幸吏
于執事鎮撫之下得邑褊小尤利於拙視事六月矣無
分寸之美挂人齒牙而譴責不及誠執事庇育優賜也
然而迹遠麾旆無緣時伏左右仰聽教命且致一言以
宣鄙心之萬一惟日餒矣祗役兹便來拜庭下豈復默
默以自取棄故敢叙其說干叩將命以為資勢之兆則
於從政也豈云小補哉覬執事亮其誠不以狂妄咎之
則幸甚幸甚不宣某再拜
上通判官
月日具銜某齋沐拜書某官閤下某聞聖人之言曰君
子易事而難說說之不以道不說也及其使人也器焉
小人難事而易說也說之雖不以道說也及其使人也
求備焉嗚呼斯言至矣乎夫易事則人樂為用而難說
則君子進焉以君子之高明粹美而其類日進於前故
其智慮益廣而其道益尊也雖事則人不樂為用人不
樂為用而易說則小人進焉以小人之狹隘敖僻而其
類日進於前故其智慮益淺而其道益卑也然則小人
之事易事也雖有便巧之資捷給之材求耦其意而為
之任也固不可得矣若夫善悦則將安施乎君子之事難
事也雖有宏遠之器兼濟之術求其見信也固不可得
矣若夫妄說則其能為乎是以古之君子擇所事而事
之未嘗妄仕也至有膰肉不及不税冕而行千里而至
不受禄而去必不得已則乘田委吏抱關擊柝為辭富
辭尊之計耳今之仕者非若古人然古人之仕於魯不合
則於齊又不合焉則於鄭於陳於楚於燕俟其合而止
也今人之仕受官於朝隸職於外唯其所事而事焉姑
㓗巳自信理義自養廼其遇之難易有幸與不幸也夫
何擇哉幸而得所事不披心腹極思慮蚤夜孳孳竭其
所能而為之用者可謂智乎某無狀幼而罷軟不能任
農工之勞又恥遭明時而不自植立不得接踵薦紳以
設施仁義之藴謀明王道之原故勉力讀書十年而仕
仕十年矣而官為縣令食粟而巳所為蓄縮未足動人
耳目而際昔賢之畛域唯夙宵皇皇常恐碌碌與俗吏
相頫仰於一世中耳乃所幸者獲事執事之賢且明也
到官之始趨謁庭下執事引之坐末霽威誨語諄諄不
巳廼知執亊開易亊之心而少加亮於愚衷也坐局臨
政行將滿歲而不被譴斥豈非執事之賜乎圖欲俯伏
左右道胷中之一二且聽教命而執事遠臨他郡又數
百里而遠也所守拘繫願未獲伸第瞻頌盛德而不知
止極充於心而形於言故筆之書以寓獻几格恭惟執
事信道甚篤自知固明不以其言為妄說也至於披心
腹極思慮蚤夜孳孳竭其所能而為之用則某不敢棄
智就愚而失所事於君子也干冐尊嚴不勝皇恐不
宣某再拜
上章郎中書
某聞古人有言曰幼而學之壯而欲行之夫行之有二
窮則行之身逹則行之民行之民之尤切者宜莫若郡
守縣令守之於令卑高之相遠其間不能以寸雖所施
有大小而其趣無以異也而其治未嘗不相資以成守
得其令可遺一邑令有賢守有遺一身遺之非忘之也
無可慮之患而知其必以濟也若其不虞之憂則君子
不憂且郡守筦攝其下有貴重之勢視令之才則變置
之易如奕棋耳至於得其人猶悦以自慰况令焉者進
退在守而獲遇其賢且明則其樂而自幸也宜如何哉
樂於中必形於言既樂矣苟為能言不宜緘默以自舍
然或遲遲其言者蓋將待可言之際耳故曰言未及之
而言謂之躁言及之而不言謂之隠非躁非隠其可言
之際乎善知本者事其上之賢也不當以是夫某不敏
生田壄間幼不他習而喜於學學十年而仕仕之年十
而治官纔再耳僶俛其位夜氣以存雖毫髮之務不敢
輕以視從公之餘則頫仰羣籍資取理義以益胷中之
未逮能雖未知抑不可謂不知其本者矣臨邑無狀逃
責逾歲始獲事於閤下迎拜麾旆之初固巳樂而自幸
矣然而視不敢仰語不敢出縮縮然與於旅進之後非
愚於自棄也誠以塵賤之迹未見亮於閤下苟言之不
既失於躁乎今聽命於局三月矣政無可稱而譴斥不
加鄙朴之守庶幾稍安而閤下必少加察也居可言之
際或反箝結以自隘某獨何心哉故敢叙其欵以露獻
於左右冀閤下憐其誠而納焉則幸甚幸甚干冐清嚴
不甚悚息不宣某再拜
謝章守書
某謂詭言似正順言似佞苟辨其詭不可惑於似正而
取焉苟察其順不可惑於似佞而拒焉是為知言之至
也某今日之言順言也恭惟明公不以似佞而拒之夫
師帥千里如古諸侯之任近而與生民興利去疾遠而
為天子宣布風化非高明簡重知治體之君子明敏而
才者將孑孑苛刻務為煩碎非徒無益而又擾之迂而
滯者將靡敝不振坐視其下受患而巳耳且自淛而東
婺為大邦人多高貲習俗素薄悍鬭嚚訟相軋務勝朝
廷難其尹而别為簡擢之地明公居之期歲矣政舉治
成得寬猛之中吏民帖然莫不心悦而誠服真所謂高
明簡重知治體之君子也某竊守下邑偃仰教命之久
惟知貫行夫復何措明公不以某為不才召置節下使
治訟數月雖朝夕僶俛悉力從事而昭昭之前事至見
本重輕取舍罔或違道指諭條理無有齟齬徒欲作聽
明為毫髮之補不可得已退歸故局遽遠言誨乃心茫
然如失所依徐而精思第知仰公治體之明而頌公盛
德之美耳明公恩於鄙朴矣不有佞言干求之疑是敢敷
為順言以獻左右在明公自知不惑必不謂其似佞而
拒之也干冐清嚴情悸顔泚不宣某再拜
謝楊倅書
夫挾故而問君子所不答也何則資於師者不當恃舊
故而易視之苟有恃而至其不受之宜矣此特以道義
之貴雖一問焉不可有所挾况從政事上其勢愈於彼
其又可以有挾乎蓋曰法在焉而已耳且義之末然後
有法及其至也義或不勝其重上下有分之謂法故舊
不遺之謂義今從政事上而不可挾故是義不勝法之
重昭矣然而上焉者主於法而義得以兼下焉者唯守
法而俟其義而已某拜閤下之德舊矣典邑于此復冐
閤下之庇曩者被檄假治督郵朝夕趨走左右言必公禮
必吏私心欿然不敢有一芥之挾曰守法可也閤下霽
威嚴而接之又援之以備所薦豈獨主於法而兼義邪
殆將先義而後法也還邑七八日驟違門闌惟仰高威
義之不暇情動語發書畫不能究盡姑獻其略以瀆視
聽幸閤下少加亮焉不宣某再拜
上使憲使書
夫士之有常心而不變於異物者以其仁義禮知根於
中非有待於外而然也故富貴不能滛貧賤不能移威
武不能屈其所以自視常欿然而其志未始一日倦於
為善非所謂慕賞飾而畏罰沮也其知天之所與而趨
向操守適當然耳是故其臨下也恕其事上也忠取舍
有義進退有命卷而畜之終身無足憂充而擴之兼善
固有餘裕志得不以泰不得不以憾求乎在内而不求
乎其所不在焉故曰人知之亦囂囂其尊德樂道不如
是不足以有為也然則有是心也豈或詭激以取聞乎
美言以求合乎不由是而聞不由是而合其必歸於與
正也天下之與正者常少而好詭激說美言者常多是
以士之有常心者不常聞且合也某愚無似學粗知本
僶俛微宦一紀于兹所施蓄縮固不足道而滋養舊藴
不舍所受未嘗敢以簿領冗未而輙忘去也若其尊德
樂道雖未足以有為有亦庶幾有常心而不變者矣恭
惟明公宿德大度敦與正之心按視一道察羣吏之知
長善否昭如秋陽明白不可蔽至於詭激美言皆明公
之所不取也某今日之幸以屬邑吏迎拜麾旆之下獲
吐一辭以歸高誼豈所謂取聞求合之正乎亦樂於見
賢而不得閉默以自棄也惟明公察焉而進退之不宣
某拜
上王漕書
某月某日具銜某上書某官閤下某幼貧而愚不能習
知他事唯讀書考古學為文辭規速化之術且不自度
謂仕則行道如反掌耳弱冠而得官奔走十餘年志未
及舉氣未及舒凡至所措置去離繩約僅或容髮則有
履禍之畏况道之欲行其可竊覬邪所不失者從公之
餘則偃仰圖史耽味經籍究前人之是否評衆事之得
失發於詞章議論誠雖不才固亦足以自樂也得是樂
也其敢謂之自致乎幸而隸明公按舉之下民信吏戢
庶務條理故朴鈍之守亦見包蓄而不加擯斥遂得樂
於此耳然不幸所典窮僻不得一拜麾節仰聽教誨以
發胷中之未逮則前所謂樂者抑未為足矣今將代歸
豈宜無言以謝鉅德具宣鄙心之萬一哉謹致文字若
干非敢以為文庶公知治下之吏有荷公之賜而得樂
如此也干冒清嚴無任悚息不宣某再拜
上王漕攝青谿書
今月七日伏奉使檄差權睦之青溪青溪劇邑宜得才
者以當剸治如某等輩僅守繩約何足任使而執事遣
之承乏意將驅策鈍弱使之動心極力以成駿健也固
當奔走承命不可少緩然敢以辭者某頃在東陽閱歴
半歲近被音旨纔復舊局家有疾病治療未起遂即遠
道實所未堪且官期逾邁代者至不可度日月不多政
不能久徒使兩邑擾於送迎耳是敢敷露愚欵仰叩將
命伏惟執事容德照隠察其慺慺而安全之則幸甚干
冐威嚴無任悚息不宣某再拜
錢塘集卷十二
