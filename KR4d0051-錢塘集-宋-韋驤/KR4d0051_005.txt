錢塘集卷五
宋韋驤撰
和立春日東風雪意偶作
紞紞城頭五鼓催東風連夜逐春回物心方喜寒威改
雲色猶將雪意來戟戸勸農牛破土琴堂介夀螘浮醅
何妨盈尺饒嘉瑞發滯開萌有迅雷
和山城燈夜
山城燈夕興厭厭俗樂年豐令節参竿首挂星還拱北
雲中廻鴈倦圖南笙簫度曲喧芳席綵翠交光結秀巖
邦伯欲歸人戀戀帳兵休報鼓聲三
上元後南溪泛舟聯句
野渡半篙水春風一葦航(繹)柳梢舒嫩綠梅萼泛幽香
(驤)繡羽驚波起翠鱗跳日光(繹)環城得佳趣清思滿高
塘(驤)
和適意
陽春催物態清暇養天和求外於情薄陶真所得多梅
苞新爛漫松影舊婆娑此日銜杯樂何如鼓腹歌
和春隂倦遊
鈴閣興何幽公庭訟不留未能清晝寢偶作夾城遊竹
色仍煙翠梅香趁水流持杯聽暮角一任起樓頭
和新晴
泛鷁兼乘竹高低秀色間鴨頭生野水鳳翼展晴山紀
摭青春態消磨白日閒郡園䨇白鷺投晩逐人還
謝惠瓦墩
百尺危亭舊路榛自公呼吸變蘭蓀更憐數奉親輿到
分惠芳齋碧瓦墩
謝惠山花菜
鈴下琱盤送山蔬雅惠沾亂絲銀鯽鱠交疊玉龍髯日
膳榮分美晨羞荷見添題詩授來使珍重豈知饜
和見招遊城東園
東城老圃埽青苔竹栢深中一逕開桃蘂柳芽俱有意
安排春態待公来
賦新笋(用杜子美詩語為首句)
竹裏行厨洗玉盤旋抽新笋正檀欒柔鞭乍斷泥猶濕
嫩籜初苞蘚未乾象箸偶存遺樣短瓊林纔拆冷光寒
如何且緩琱觴薦留作青林虎豹看(退之詩云看皮虎豹存)
迎春花
欺梅壓柳肯相然佳號迎春豈浪傳細葉茸茸垂綠髮
繁英璨璨簇金鈿先時不入林鶯妬晩節唯容露菊鮮
繡在羅衣真有趣不將紅紫累嬋娟
以前韻作春寒攀迓
春寒山色似昏煙風度譙門晝漏傳露柳軟條金綴紐
雨苔圓點翠遺鈿登樓引領情方遠行帳来詩墨尚鮮
坐想琅邪歸路晩兩行紅蠟代嬋娟
再和春寒
雲迷暁日山頭闇風落春梅水面香十里郊原皆有趣
一番歌吹從尋芳佳辰浩蕩情懷惬化國優游晷刻長
更把高才酬勝景他年吟誦信難忘
賦石棋子以機字韻
靈岩山下石採拾比珠璣圜璞生雖小文楸數可圍紛
紜星並霣黑白玉争輝賦質神工妙磨礲俗巧非透關
經手耐争道轉心稀落落無情甚誰為勝負機
滁上間日隂晴聯句
隂晴淮海氣何殊一昔風光互惨舒(繹)大塊養春禆造
化繁雲間日蔽居諸(驤)暖回沙磧催來鴈寒徹冰池怯
上魚(繹)山色晦明如代謝花枝涼曝似相於(驤)朝暾忽
蕩川原净夕翳還籠井落疎(驤)快適得朋釃醁酒困眠
無興讀殘書虹霞灼灼飛琳館煙靄濛濛襲隼旟(繹)定
與物情均燥濕殆非星好有盈虚(驤)連空雪意迷高柳
遶舍陽和坼嫩蔬(繹)林外昏鵶啼野盡城頭新月上簾
初(驤)
和觀新歷
玉琯初回太蔟春新頒中朔到淮濱眼前節物南來鴈
出處知時似智人
龍蛇蟄久待春雷鴻雁圖南去却回山國不驚時節改
九天新賜歷書來
雨後城上種蜀葵效轆轤體聯句
不惮移根遠姑憐向日姿春風從自得(繹)夜雨况相資
敏速飛霜钁婆娑擁碧枝幽葩兹有待(驤)雜卉漫多竒
野藿非余尙庭蘭盍爾知(繹)傾心安所守衛足豈其私
得地何妨徙(驤)干霄固可疑采幢須夏節綠餅與秋期
莫以藂生陋(繹)唯其秀出宜遷非拔茅進愛豈揠苖為
(驤)色解凌溪錦花應當酒巵遶欄窠尙小(繹)傍砌影猶
卑援護情宜倍栽培力已施(驤)桃蹊容爛漫竹逕聳参
差不待毛嬙妬(繹)何嫌魯相辭土培憂壓嫩竹插為扶
欹疎密齊行列(驤)芳華逓疾遲纖莖簮間導繁蘂珥交
垂(繹)恐踐禽須逐防侵草必夷飬完先固本採折俟乘
時屢戒園夫守(驤)頻煩墨客窺拾來同地芥吟就比江
蘺泛與蕭蒿長偏饒雨露滋何如君子德修直任榮衰
(繹)
和答代簡二絶
遠想隂雲鎻碧山坐聽簷溜響潺潺却驚漏洩洪鈞妙
變化風雷頃刻間
暁風吹聚幾山雲掩抑朝暉氣候昏想望城頭飛盖阻
郡齋應樂舊書温
和城頭相望
雨餘山溜漲春溝欲上危亭奉燕遊前望籃輿轉城角
恍疑仙步在鰲頭
畫舫泛春偶聯一絶
近郭風光日日新城頭溪上互尋春(驤)欲知昨日籃輿
客便是今朝畫舫人(繹)
和野步自幽谷之寺莊
出郭愛暄韶芳蹊接澗橋輕車侵草色飛蓋拂林梢自
得行春樂且無眠晝嘲淺黃看柳嫩淡碧辨山遥此院
遊曾記他林隐倦招放懷天地闊落日聽歌樵
茅亭觀雨中杏花得中字
茅亭高對杏花叢漠漠隂雲小雨中蜀錦濯来添潤色
燕脂洗出變輕紅幽香肯怯殘梅妬膩豔尤便弱柳籠
不改晴陽老芳態令人曲意度春工
幽谷謝惠新釀家饌奉親
花裏深深使語傳銀壺乘酒副珍鮮翰林舊德垂情至
鶴髮慈親荷惠偏壽琖此時添樂只綵衣今日倍忻然
却吟鄙句通鈴閣匪報尤慙木李萹
和櫻桃花開帳飲口占
櫻桃花裏置行厨一榼瓊漿數尾鱸勇趁紅芳集賓履
玉山傾倚照冰壺
又和行字二韻
東風如酒醉朱櫻終日酣酣弄秀英天上謫仙乘興賞
一番歌吹傍雲行
和正閏晦日
孟陬閏晦半春光夜刻初消晝刻強谷鳥有聲皆得意
林花無處不飄香池經夕雨添新渌柳舞東風發故狂
亭壓高城延過躅湛然清興引杯長
和春晩過幽谷口占
先春當日探芳芽瞬息而今已落花碧實有心應見笑
豈須新豔引流霞
又和至叢山堂口占
殘紅新綠媚朝晴脚到叢山眼倍明春老物情皆有趣
只因猶欠早鶯聲
和小雨乘興遊城西竹園
冷逼林坳笋未筠潤通花底砌無塵且傾文舉盈樽酒
莫惜林宗折角巾
和會飲牡丹叢間
移樽近檻就香多輙效花前小子歌願擴酒腸無惜醉
淡紅樓子獨嵯峨
倒用前韻
宛轉眉山效蜀峨花前執板為清歌歌聲暗與春風合
催折芳心不厭多
再和前韻仍以峨字為首尾
峨冠莫惜插花多多插名花壯醉歌歌罷襟懷肆夷曠
願平羣險剗嵯峨
和山行廻坐臨清橋啜茶
雲軿廻處引笙簫疑向春宵度鵲橋橋上茗杯烹白雪
枯腸搜遍俗緣消
再和
醉向溪頭按洞簫夜瞻略彴似星橋清歡未足班荆坐
一任紗籠爉炬消
暮角清聲雜鳳簫一時冠帶似圜橋謫仙詩句春泉湧
萬斛量愁頃刻消
偶疾未平不得預龍蟠之遊輙成詩以迓還旆
山城春物已闌珊病肺朝來強自寬疲薾未堪隨驥尾
高明空想到龍蟠日烘欄楯花枝卧風衮階除柳絮團
索筆題詩待廻馭肯將塵語累清歡
牙城話别口占
移節名藩去有期牙城重上思依依落花也似人情戀
撲袂飄香不浪飛
餞别勸飲
垂楊樓上卷珠簾歌扇輕搖落絮黏邦伯指期移絳節
州人終日擁彤襜危絃脆筦催金盞芳草青山照畫簷
酩酊願公無惜醉祗應羲馭駐峯尖
送别廻作
祖餞初還重仳違懶鞭款叚入城扉旌旗人去山川晚
臺榭春歸花藥稀鼓吹漸遥空望望旄倪相顧共依依
自憐無以紓誠戀唯有詩筒殆庶幾
和耿天隲翦綵梅花得開字
根如芝草不因栽葉似春雲容易開應有靚粧偷豔去
且無狂蝶為香來殷勤玉盞頻飛舉酬酢金刀巧剪裁
爛賞更於何處好蟾光雪色在瑶臺
元日
蔟律新聲應寅杓舊觀還三朝思北闕萬壽祝南山謬
忝金閨籍遐違玉笋班山城濡滯迹望日想天顔
席上勸仲元著作勿辭酒
百盞先嘗一盞醇三分纔破一分春花間剔火香煙細
竹外垂縑畫筆新落日穿林照簷額緒風吹草動階脣
莫愁酩酊辭公勸金斝空時迹已陳
和蘇正甫勸飲之作
芳陌草萋萋相逄又觧携柳梢迷綠酒歌韻怨春低蘭
菊時難一鷦鵬樂自齊送君須滿飲未放錦障泥
賦迎賞欲開杏花得花字
閏月春光助物華杏園迎賞欲開花晝慵閨繡工猶淺
暁起宫粧色漸佳嫋嫋風枝偏弄送酣酣煙蘂自交加
對君安得辭昏醉更作狂歌恣所夸
又用花字為即席
春色漫漫不可涯謫仙亭館最幽佳歌聲闇逐風中絮
酒筭旁看盞裏花擊鉢題詩助清曠藏䦰傳令止喧嘩
他年追念從真適炊熟黃粱一夢賖
陪秋叔遊幽谷即席賦一川花
城南幽谷去非賖踏石穿雲境趣佳門下車魚情浃洽
道旁旌旆影鬖髿笙簫宛轉隨風遠臺榭参差對日斜
白玉為船載瓊醑未容輕負一川花
和社日小飲
挑菜佳辰過夕醺又逢春社舉清罇不為歸遺東方態
且對韶妍一醉昏
賦牡丹黃虀
依欄凋謝若為情旋拾殘紅入鼎烹吞秀嚼香須細細
送春唯此一杯羹
和范子功學士留題二賢堂
屹然榱桷傍雲烟榜揭堂名以二賢翰苑鉅公存往躅
集仙膚使出新篇寒光共杳山椒月幽韻相投隴下泉
一等聲輝驚海内後先蹤迹似忘年
真守侯公輔見留之勤因辭以詩言欲遽往早還
之意
洗滌炎蒸夕雨凉瞥然行役過鄰邦旅懷耿耿通秋漏
征舸蕭蕭倚暮江禮豆輙辭蘄義許緒言傾聽秪心降
莫疑蹤跡便奔走雲下孤親雪髩䨇
夜宿淤丘
古岸維舟夜向深胡床踞坐絶囂音烟林隱隱成孤壘
水月輝輝滉碎金勉強官途情易厭衝蒙狙詐力難任
予心欲道從誰語祗有清宵一苦吟
泛滁河
十里之間五六灣行舟終日繞青山更為先後楓林翠
互出東西古屋閒酒為孤斟心易倦詩非共賦思仍慳
秋風颯颯吹襟袂可是無情促髩斑
出滁口入江峽
逆風吹浪雪花翻舟出滁河浩蕩間柂轉一聲鳴似鼓
櫓搖數丈漩如環路通淮右千源水望斷江南一帶山
莫恨區區緣吏役此時清曠亦開顔
和徐仲元以詩見送
火雲湧起勢崔嵬行舸紗忩一一開自是宦途無定迹
莫嫌臺檄屬非材往還倏忽南柯夢離合殷勤北海罍
更謝人為離别語果然朝暮得歸來
吳六合道原席上
單舸西來六月初偶逃遠役且躊躇幽尋古寺塵懷放
高會虛堂暑氣除地主延留情已厚故人邂逅樂何如
廻頭陳迹無尋處姓字閒於壁上書
李白祠堂
祠宇前臨姑熟溪溪流湛湛清無泥春來秋去幾百載
朝雲夜月長相繄堂間畫像冰玉質高風爽氣何凄凄
文章光㷔本萬丈來此寂寞由讒擠當時放蕩沉清骨
因有聲名不漂没莫論楚屈與吴胥誰有高才追髣
髴
姑熟州宅後泛舟清飲
古郡蕭蕭草木秋牙城北出上扁舟喬林有隙山微見
曲岸無風水自流竹色雅如侵筦研鳥聲時似勸觥籌
勿咍吏役行拘束酒興詩腸亦自由
過九華山
旌騎前頭是九華未能遊歷已咨嗟好將秀色開塵眼
又被浮雲一半遮
冠幘峰
渡江行役走埃塵路過名山興味新冠幘危峯勿相笑
儼然雲外亦辛勤
閱九華錄
仙居岩巘幾千重秀入青冥氣勢崇他日却來尋勝境
且將圖錄記諸峯
宿九華驛阻雨
喜無簷溜滴空階秣馬輕裝入夜催一陣松風驚暁枕
又疑天外雨聲來
又過九華山
昔年嘗慕此山遊今日經行不暇留好意尙為塵迹累
碧雞山鳳勿相尤
登齊山
臨岐䟦馬向齊山苒苒烟蘿試一攀怪石何年居物表
白雲終日伴僧閒氣吞城郭紛囂外勢接江湖浩蕩間
况是重陽時節近紫微前詠好開顔
弄水亭
清溪翠巘兩相宜雄構峥嶸壓貴池弄水得名應有謂
登山留詠想同時(弄水亭本唐刺史杜牧所作牧於此有登齊山詩)角聲北起
秋雲動橋影西横晚照遲佳趣古今看不盡前人遺美
後人思
離池州過長圍嶺
孤城西出夕陽偏嶺上行行思渺然草木高低共秋色
江湖左右各天邊凌風短髩無由掠投宿輕蹄不用鞭
一簇人烟紫岩驛解鞍聊看月嬋娟
别滕元發侍郎
塵役間關旅思收幸瞻旌戟少淹留多年目斷丹霄步
再拜心輕萬戶侯三節行催虎符去䨇毛將近鳳池游
門闌欲别徒惆悵吟對江山㢠不休
宿楊梅驛
兩壁萬千嶂一邨三四家度橋逢古驛下馬踏秋花夜
永蛩尤苦雲空月自華冷官無好趣安用五書車
早行
雞聲喔喔似相催秣馬登途酒一杯海日欲升山頂赤
林霏初散嶺頭開自憐旅夢經千變誰謂離腸衹九回
苟禄奔馳還竊笑未能容易賦歸來
暁離楊梅驛
長坡峻阪足﨑嶇暁出楊梅古驛孤山腹帶雲如曳練
稻梢垂露欲流珠穿籬鴨脚深深碧近水雞冠小小株
行役雖勞遇佳境且將幽句慰瘏痡
即事
舞蝶雙飛穿宿露鳴禽相喚弄朝暾澗盤石逕長蛇轉
山入秋空翠鳳騫楓葉園林看自好菊花時節與誰論
高懷不為塵勞減安用笙簫簇酒樽
過麵山渡
碧溪深水不勝篙船尾嘔啞一櫓搖岸北岸南秋色好
西風吹葉馬蕭蕭
食鱖
踰尺秋江鱖貲輕愧自深穿腮窺秣頳引鬛訝塗金調
鼎情雖銳飛刀愛不任何須鱸滿箸始動季鷹心
對鑑
寒光滿尺餘拂拭在朝晡敵面知相應纖毫肻見誣壯
顔隨歲老短髮任秋枯皦皦胸中事君能照得無
建德道中感興
穿雲度水涉脩程日日長亭復短亭秋老聲音聞過鴈
夜凉精彩見飛螢羇懷遇物如縈絮詩思投閒似建瓴
却羡野人收刈畢寂然無事掩柴扄
思侍
旅宦經秋厭路塵家書累日寂無聞勞身江左馳单傳
極目淮東望白雲俚聽難將至音悅天和不學衆人焚
趨庭往往逢寒律叱馭廻轅兩未分
感懷
埃壒滿祗禂誰矜意氣豪獨知安履坦寧復嘆屯膏劍
氣藏秋匣弓聲閉古弢臨風浩歌罷短髮不勝搔
憶後城覧秀亭登望
村落園林有幾家隔墻遥出拒霜花自憐馬上看秋色
不似城頭覧物華
過查林
路向山腰轉雲從隴首飛曉天初衣裌村驛罕乘肥覧
物驚秋老論心悟境非歸期且寬計雨雪或霏霏
落日
郊原爽氣入衣巾佳趣源源立馬頻落日山川無限思
秋風江海未閒身
闡陽驛觀中秋月
却掃隂雲藉晚風十分圓月挂天東中秋此夜光華盛
萬國鈞情喜翫同何處樓臺恨偏照幾家樽爼對寒空
自憐獨宿荒山驛浩興長歌未易窮
宿壇石驛六首
秋高征袂怯西風寂寞郵亭倍旅悰獨有無心清夜月
更深山裏也相逢
山館蕭條冷似冰黃昏四壁但蛩聲無端更惡飛螢點
強起前簷鬭月明
歸期尙遠路程賖已覺秋林菊漸花莫怪臨風多北望
琅邪山外寄吾家
求官窮僻本藏頭遠冐風霜不自由豈是有才如碩鼠
可能無術似蝸牛
紛紛貴賤則錙銖義命由來共取諸推已及人人所慕
不然何以稱襟裾
獨賢安敢輙咨嗟靡盬當知載舊詩廻轡未堪期早晚
望雲終日起親思
想廬山三首
昔年曾過九江秋引睇廬山不及遊行役今朝垂欲到
無端牽制又廻輈
訪水尋山好已迂勝遊難必果何如二林咫尺還淹興
空讀匡廬易覧書
走徧江南二十州廬山未到謾悠悠故知人事相邀阻
唯想他年取次遊
適江表
水落山高古渡幽馬蹄輕徤蹴溪流朝行暮止三千里
叙舊逢新一十州倦聽亂蝉催落日喜看黃菊助殘秋
不才於世無禆補強就奔馳祗自羞
中秋十八夜雨望月阻興
賞過中秋纔兩夕人心獨待月華多也知不惜饒光照
争奈閒雲好事何
饒守游晉老席上偶成
西風吹葉影悠悠行役江城旅思收名慕荆州忻一見
道經鄱水愛三秋芙蓉欲蘂斜陽轉鴻鴈初飛爽氣浮
不用樽前苦相勸斗筲唯恨怯觥籌
再答和篇
落日山川晩鼓休西風樓閣遠烟收清談亶亶忘塵役
醁酒深深戰暮秋獨恨去當霜草路不能留見菊花浮
更慙徤句酬衰唱刻燭甘輸第一籌
又和答并叙别
風騫繡額爐香轉江照金樽宿靄收塵客輕装渡寒水
主人佳句壓清秋自忘遠馭瘏兼病豈顧閒書沉與浮
回首高城空企望馳情無筭不堪籌
龜峯
偶向塵勞得勝遊縱觀三十六峯秋巢雲負月幾千歲
欲問神龜不轉頭
龜鳳猿鰲各定名峯峰峭怪倚青冥也知造物無情甚
凝結如何特肖形
别鉛山楊公濟
征塵淟涊暮秋時税鞅登堂暗澣衣久别自憐心欝欝
相逢今喜語霏霏池中盡謂蛟難畜塞上行看馬自歸
落日西風滿襟袖臨岐廻首重瞻依
行赴雲門驛
石逕踏羊腸朦朧曉日光久行情易厭少事興還長林
表霜楓赤山根露菊黃從來清冷趣今日倍陽陽
謝簡夫太博惠茶
越嶺掇春英淮城惠不輕一杯分爽氣千里想高情啜
與幽人共烹宜庶子清揮毫答珍貺還愧玉川名
海陵按事
山城幽趣遠海國暮寒多委𤨏從誰遺拘攣祗自訶庭
虚哀度鴈巷閴絶鳴珂案牘縈仍外陳編亦可磨
琅邪三十二詠(并序)
予官滁踰年矣每投隙遊琅邪山愛賞不知厭已雖
數有篇句然恨其池臺亭閣景物之多而寫之不能
盡乃為三十二詠以别之
琅邪山門
雙鶴棲華表仙山自此通雲霞是扄鎻塵土若為攻
長松逕
十里開幽逕松隂互蔽虧山翁心亦侈步幛用青絲
净鏡亭
路轉翬簷出山廻秀氣多亭名不須看對鏡已如何
翠微亭
謝屐低前齒登臨勢漸雄嵐光動衣袂知在翠微中
白雲亭
路作兩岐分亭多聚白雲無心本無戀於此尙紛紛
醉翁亭
醉翁雖已沒遺構在山阿不比陶潜石清時樂自多
薛老橋
流泉渟處闊跨石石橋横題柱無蹤跡茫然薛老名
遜泉
兩竇涓涓瀉無何後却前誰能來酌飲廻意學相先
班春亭
雲木氣氤氲風光日日新風謠隨五馬來此聽班春
石流渠
鑿渠䟽白石繞檻走清泉不為流觴醉來當滌萬緣
琅邪山
晉王曾此隱釋子住何年泉石無今古圖經有後先
廻馬嶺
有意尋幽勝躋攀固所懷如今嶺路稳鞍馬不須廻
開化寺
架巘及依崖軒窗次第開等為方外客於此更清懷
御書閣
岌岌中霄漢風傳寶閣香三朝神翰在奎壁夜交光
陽冰篆
筆力真竒偉磨崖幾百年勿嫌人貴耳此學世無傳
庶子泉
宫相湮淪久兹泉日夜生泉存人不見空復著虛名
白龍泉
殿角滀泓澄源高登地靈老僧來洗鉢不畏白龍腥
酴醿軒
詰曲小軒斜酴醿一架遮春風零落後渾似雨天花
寂樂亭
踏石穿林去披雲就坐來禪翁寂寞地猿鳥肯相猜
招隱堂
小蹊回石角締構倚山腰一片幽棲地誰令便可招
歸雲洞
石洞何時有名傳事或非那知為雨後却向此中歸
清風亭
松竹繁隂滿峯巒秀色并暑風從此度别是一般清
大歷井
竹裏藏深井欄鐫大歷春不知開鑿後幾個鍊丹人
千佛塔
礲石施丹艧凌雲勢亦孤如何千種相併在一浮圖
石庵
不獨烟霞窟天然石作庵坐禪遺跡在岩溜自香甘
曉光亭
東面雙峯缺遐瞻萬里平朝朝滄海日先向此中明
了了堂
了了還未了都忘了始真登堂知此意方悟死前身
望日臺
曾有長安客題為望日臺樵蘇人不測到此亦裴回
石屏風
造化非無意都如圖畫中猶嫌未竒怪更出石屛風
會峯亭
勝槩當衝要回環擁翠巒煙雲藏不得如在掌中看
法華池
會峯亭下路斜帶法華池不待觀池水塵迷已頓離
東峯亭
山中時節早地勢近春華歲歲東風至先看傍砌花
客舍早春
早春晴靄乍悠悠客舍深沈物趣幽日薄草頭初破甲
風旋鳥毳偶成毬庭柯憔悴紅猶遠池水澄明渌漸浮
隱吏近來多鞅掌紓懷何處一登樓
栩栩亭
碧崖高處築遺基締構岧然得所依境趣似仙探絶迹
登臨如夢悟輕飛路穿幽谷雲霞密勢接豐山草木稀
欲識主公題榜意不容紛擾累忘機
偃盖松
摧折風霜久猶傳偃盖松只憑文筆力何必大夫封
春曉
百舌穿林語未完悠悠歸夢忽驚殘心知庭外春霜重
裘壓单衾覺曉寒
海陵逢春
海角春初至林樊氣未和天寒梅發晩沙近鴈飛多窗
紙䟽明玉簾旌蕩翠波旅懷隨日長索莫不勝歌
感興
富貴功名豈足邀鷦鵬所得各逍遥古今多少難齊事
燭理都如見睍消
觀飛鴈偶十有三
肅羽度春晴差肩足弟兄何時别燕塞此日類秦筝應
律聲猶剰排空字宛成冥冥奚所滯惆悵弋人情
憶梅二首
去年幽谷探寒梅把酒曾將累句催不意今年行海角
玉英開盡未歸來
向來踏雪舊枝旁指日相期折素香可是去春吟太苦
闇招離别間清狂
近元夕懷景純少卿
憶逐雙旌下暮城歲華垂盡魄哉生瞬眸已見元宵月
歸步猶淹累日程遠想笙簫同衆樂坐憐刀筆久相嬰
馳情只有清輝共更走詩筒代寄聲
燈花
燁燁銀檠上開榮歘爾新芳心唯報喜豔色不關春翠
幕障風稳蘭膏借潤頻屢占皆取騐始信有花神
水精筆架
璞琢窮工巧書帷適用高得鄰輝寶墨棲跡卧文毫匪
月光長在非冰暑自逃千金不論直一字若為褒
自寶豐鎮移紅蕉於永陽後圃
為愛紅蕉品格殊移根千里涉﨑嶇不知今歲秋陽裏
能有丹心似舊無
風琴
穴竹張弦聳碧空不勞抑按任天風莫誇有智藏聲足
須信無心觸處通明月夜深飄更遠閒窗人静聽何窮
知音弗辨山兼水都在洪鈞一噫中
鴈屏
羽翮本雲程丹青入小屏長年離遠塞盡日啄寒汀暮
角無驚勢春風悄去翎幾回疑繋帛旅枕夢初醒
春寒
簷霜重如雪池水冷于冰鳥舌生根澁花心起怨憎旅
人尤倍覺年少尚難勝欲作新春飲高樓未可登
春隂
雲靄結青冥成隂重復輕雖知飬春色終是惨人情索
莫初花態躊躇去鴈聲芳時不宜忽紫陌待暄晴
詠馬
種格得房精權竒豈易名耳批秋竹薄蹄蹴水雲輕徒
受雙羈制誰知千里程未為良樂遇春陌自長鳴
詠素扇
不羡裁紈妙唯憐入手輕月從天上落風向座中生却
暑期宣力經秋任寡情人心能似此及物豈無成
火筯
勁直不容偏纖纖體並圓附炎非曲致執熱藉雙全熾
炭隨方減寒灰應手然洪爐在調適持此以為權
桔橰
露井無窮惠機心在桔橰淺深皆應取俯仰不為勞固
免贏瓶悔全勝短綆操如何飜鄙笑抱甕自孤高
投壺格
古來壺矢樂今日亦鈞情慶馬誰亡法論籌却有評較
能分勝負按數計虧盈好是摧機中收功特地輕
花鐡書鎮
鐡尺平如砥銀花貼軟枝成由巧匠手持以鎮書為弹
壓全繄爾推遷實在台不能柔繞指方册最相宜
鵰狐圖
戢翼下雲中驚狐計遂窮筆端傳擊搏座上感英雄猛
勢看如活妖䰟覺已空推姦當若此不獨畫為工
詠影
所賦一何鈞悠悠各一身行藏寧逆物進退本由人向
晦都忘累逢明固任真含沙尙能禍辨早莫因循
詠聲
寂寞曾非迹能聞乃辨聲於人緣有感在物本無情濤
怒中秋盛雷威百里驚更論空谷答至理自相傾
陳後主
綺閣寶為床庭花曲韻長三妃惑沈湎十客助驕荒不
作強鄰備還罹獨足殃胡顔猶侍飲更獻請封章
方竹杖
鈞是龍孫種憐方與衆殊既能同勁直還自表廉隅雨
露恩雖一風霜迹更孤端人以為杖氣類雅相符
訪隱
暫出紛囂外相尋寂寞鄉埽門風竹影撲座露花香白
玉為琴軫丹砂貯藥嚢疑年閒試問甲子亦都忘
詠煙
漠漠復霏霏因風任所之山家晨起後漁舍晩歸時散
遠連雲沒飄斜悞鳥隨更堪縈旅思悵望碧江湄
探後園桃花二首
憶對殘花邀客醉留連花下惜芳辰而今只待微紅露
便向枝頭覓舊春
藉草開樽往興深搖花落盞十分斟當時已有今年約
肯放花殘負賞心
溪上桃
數本臨溪岸春多色更夭暗香穿水膩細蘂入風嬌枝
卧侵微草紅繁蔽小橋武陵迷客路與此不相遼
多景樓
盡道人間占勝遊天將多景遺斯樓江山遠顧窮千里
風月平分入兩州日日高明疑後夜年年瀟洒覺先秋
不知今古登臨客消却塵懷幾斛愁
和吕景純以梅花盛開見寄
曉寒雖在有春催坐想庭梅爛漫開滯迹方愁冰蘂過
清風還喜玉音來傳芳酷重裁雲手比美遥評傅粉腮
歸見餘花須共醉相宜况有水精杯
又和燈夕見寄
瞥來海國未言旋歘見新春換舊年佳節阻陪千騎樂
元宵空想萬燈燃民聲喧溢豐時歲酒價飛騰要市鄽
多謝高情不遐棄清詩相寄寶珠圓
春思五首
庭前弱柳黃金線池畔新苔綠玉錢可是燕鴻戀韶景
猶將健羽度晴天
香心夭豔尚包藏蜂蝶優游苦未忙何處紙鳶飛白晝
幾家歸燕認琱梁
青煙拂拂撲晴暉簾幕無風永日垂不恨離人歸不早
只疑春色故相欺
近來碧瓦減朝霜春意垂垂滿衆芳未睹花光照庭榭
且看草色繞池塘
半惨半舒雲外日似無似有水邊風羈愁不為陽和減
只恐因春綠髩空
春遊
春遊是處接紛華寒食風光日欲斜柳拂畫橋嘶玉勒
草綿香陌度金車雲邊蹴&KR0008;聲相遠花外鞦韆影半遮
莫羡少年多意思隨時行樂自無涯
將歸
他鄉理訟改新年事竟歸心頓釋然坐厭簾間窺晝景
行將馬上看春天無窮芳草含朝霧幾許初花倚暮烟
長陌風光應漸好羈懷朝夕付金鞭
蔡仲遠内翰出虢州劉龍圖所寄詩因次其韻
暫離翰苑出南州匼匝金羈絡馬頭泉石清幽為已物
耕桑勤苦共民憂筆驅滯事如飛電語決塵緣似破漚
内閤舊交詩遠寄心期猶未許裴休
和仲遠留題方銳長老方丈
當知迷悟不相因舉手如何拂鑑塵試問禪翁住方丈
近來多少晩参人
又和仲遠答銳長老二首
庭栢經霜色半黃暫安禪室意陽陽高懷洞見人間世
鳬鶴紛紛自短長
山前旌劍弄晴光瞻謁裴回殿角香却坐靈堂問禪伯
莫持迂論作金湯
送周開祖赴闕引對
君繇鴈蕩解官時我亦琅邪受代歸邂逅故鄉方道舊
逡廵行舸又成違十年離合都如夢千里衝蒙勿自欷
况是楓庭將奏課好攄竒藴動恩輝
和鄧温伯内翰九月七日約遊北高峯
幸奉清遊入翠微隂雲漏日照旌旗登高預整孟嘉帽
訪古閒尋白傅詩桂子正傳飄岝峉菊英先喜泛瑠璃
公歸留宿湖山暮恐誤郊關竹馬兒
用别韻再和
岱嶽参天十八盤當年旌旆許追攀兹遊况近重陽節
何幸還陪一日閒陟巘舍車登岌岌愛泉持酒聽潺潺
玉堂徤筆成高詠欲和臨池恨思慳
和温伯道舊見寄
憶隨星騎按膠東屢說餘杭氣象雄今日共為鄉里慶
看公雙擁旆旌紅回環山水仙壺外高下樓臺畫幅中
剰把豪篇傳美槩免教清話又成空
又和九日有懷見寄
九日風光不可辜更堪瀟洒在江隅興如藍水真能適
詩比齊山亦自娱莫向三秋悲齒髮須將一醉等賢愚
酒闌忽憶膠東路䟦馬隨軒望上都
致政孫朝請過故里為五老之會
榮参天上列星躔閒向人間作地仙故里相逢十華鬢
一時同會五高年圖傳略過商山叟齒序幾齊洛宅賢
有子奉觴公最美繡衣使者綵衣鮮
胡巨源郎中挽詞三首
官榮符列宿政術妙專城未盡平生藴俄從長夜行怛
情歸浩蕩爽氣入清明獨有南州俗空傳遺愛聲
語論常驚座精神迥照人中途多坎壈久疾遂湮淪髣
髴朱輪改裴回畫翣新秋風入哀挽行路亦傷神
汲守卧猶治馮郎髮半華冥鴻方避弋美玉已埋砂露
濕銘旌重風隨輓紼斜九原無甚恨嗣子善傳家
汴上簡陳成伯學士
除書何日到宣城水驛迢迢引旆旌千里謳謠猶在耳
䨇溪風月豈忘情行庖薦玉淮魚美坐席浮香楚醴清
何幸舊遊衰晩者得隨舟尾共修程
次韻答所和
蒼茫雲水度淮城檣影聯聯注羽旌汴泗幸隨行舸末
瀟湘况重故人情晨征共濟襟懷豁夜泊交談氣味清
應有高篇思宛句可無美酎繼烏程
和見寄
公到蓬瀛十五春我猶碌碌似輕身自忻今日旌軒遇
却憶當年研席親高論聳聽多皦皦孤衷懶叙且循循
試將軰學樽前數白髮相逢有幾人
和丹陽守許仲途朝議春深飲會即席二首
寶爐香穗戰春寒四座融怡極日懽且樂杯觴隨水曲
莫愁煙雨滿江干首題詩句争傳詠欲插花枝更細看
衆客為公須一醉何妨倒著接䍦冠
疑怪和風却暮寒華堂賓主正酣歡人間高會真難偶
身外浮名豈足干綠螘泛杯春可吸紅英近燭夜宜看
梁塵莫逐歌聲轉只恐紛紛撲醉冠
勸酒(集句三首)
二月已破三月來青春白日映樓臺勸君更飲一杯酒
一月人生笑幾迴
離丹陽
人從北固山前去雲水蒼茫日向西今夜渡江何處宿
楊花落盡子規啼
惜花
東風吹園雜花開不忍虚擲委黃埃且來相就飲一斗
漸老逢春能幾迴
和陳成伯小飲
布素平生友如公乃逹人相逢臨遠水累歲望清塵萬
語難窮意三杯且混真鵬鷦各飛舉同是未歸身
再和
百丈卷河濱相歡席上人香飄清近水歌動净無塵良
會誠難必開懷好任真心期在他日湖海共閒身
再和陳成伯見寄
兩篇藻思敵青春開撥塵昏向此身道舊悠悠言易感
論心炯炯誼還親光隂似轂何難轉事物如環且謾循
白雪調高知寡和強歌徒愧郢中人
舟次柳子小飲呈成伯學士
久客無佳思長途有戒心繫舟偕擇地擊柝互傳音西
月光猶淺南薰候已深一樽雖冷落所幸不孤斟
石懿老大夫生日
萬石風流盛中秋氣序清門弧當日慶壽琖此時盈庭
下芝蘭茂腰間印綬榮况高頥養術龜鶴得長生
留别張樞言龍圖二首
䕫臯事業久聲華尚鬱謀猷世所嗟專閫收功全整暇
偃藩從請示優嘉高談聳服三千客和氣融怡十萬家
不日九天飛詔下行看騕褭蹴堤沙
政成西蜀肆高懷乞得東吳盛府開千里惨舒都在手
百城趨禀孰為才恩寬疲瘵精神徤威懾姦憸膽氣摧
下客拳拳唯慕誼欲違旌戟更徘徊
陳公武中散生日
身作名卿早挂冠飲冰清節久堅完門弧遠想當年慶
壽琖宜深此日歡簪紱詵詵侍佳讌絃匏苒苒戰輕寒
葭莩敢以詩為獻唯祝公如衛武安
過金陵上僕射王舒公
天眷皇圖盛真儒德性高文章追孔孟事業過伊臯難
進輕三幣功收變一陶斗樞符斡運主柄贊持操萬務
繇吾揆千齡慶所遭邦財理豐本民力較秋毫惠徧農
無乏輸均役不騷保兵知警守禄吏絶貪饕信令朝廷
重伸威塞境牢深謀壓夷狄侵地復岷洮萬里耕桑富
中原氣象豪河淤開億頃海貢集千艘著義尊經典更
科待雋髦養材從引類設學𣲖紛袍試士先三尺傳師
或六韜進賢輕似汲去弊勇如薅化俗遷狙詐乘時等
鳳翺赤心全皦皦鄙議過滔滔表正銷羣靡言深决衆
謟郭崔奢自減楊墨謬皆逃勲烈輕銘鼎光華外奏驁
台階迴遠趾仙觀乞閒曹異寵藏珍帶優恩避節旄鍾
山歸舊隱槐府輟先勞不宰經綸效潛忘簡策褒煙雲
供笑咏風月共遊遨古寺唯輕屣秋溪只小舠羹調梅
歛實旱救雨收膏寰宇恬安枕衣冠賦執翿何時傳入
覲羣望慰嗷嗷
送范子鎮承議同年宰清源
願君安慮宰清源已雪南閩大獄冤勿嘆割雞猶屈刃
當知容駟可高門解舟蘭水春沙淺税鞅榆關夏木繁
所得最多公誼在他年冨貴豈須論
中書張侍郎生日
薰風初泛舜絃聲崧嶽儲精王佐生巨室當時慶弧矢
熙朝今日贊機衡燕堂榮映台躔近壽琖光浮晝景清
願祝修齡如衛武長揮相筆化隆平
遷居近局謝陳成伯假車惠茶
冷官遠室足間關疲馬羸兵倦往還局左卜居甘廹窄
城東寓迹謝寬閒短轅助載方銜惠靈荈蠲煩愈厚顔
兩腋風生家事少併吟慚匪昔賢班
再和答篇
為困奔馳乃近遷勿咍飛倦不知還趁朝遂免三更起
歸舍新添數刻閒謾致鄙篇酬雅貺却煩秀句解衰顔
高軒若許來驚座陋室杯盤亦可班
又和來篇
已愧蒼葭倚玉難更慙投礫引珠還盧生破屋居新穩
韓子豪篇語自閒雖有清樽佇高躅須期黃菊奉朱顔
自惟雅集猶淹緩詩戰雄師未必班
和趙逹夫元夕禮闈鎻宿
元宵鎻宿禮闈清春意寒威兩戰争月照樓臺疑晝景
風傳車馬訝雷聲蹉跎自愧青雲志勤苦須憐皓首生
勿嘆拘攣度良夕共開精鍳選經明
次韻楊久中將試進士
䨇扉盡日關舊觀恍然還進士將紛集經生且暫閒較
材歸俊傑兀坐屬疎頑遠想駒空谷移文愧北山
又和鎻宿即事
金門拜敕望嚴宸禁陌聯鑣傍早春此日貢闈身亦與
昔年文陣意如新為僚况偶羣英集投隙何妨雅論頻
共念殘科多滯士歸期緩指甲申旬
示黃彦發歐陽勉甫道舊
浮世難逢故舊併貢闈風月可忘情當年論事皆陳迹
此日評文亦浪名荏苒光隂踰一紀間關志氣話平生
且將觴詠消閒隙鵬鷃逍遥理自明
和久中聞笛
風搖古木影蕭森何處飄來暮笛音杳杳恍如天上曲
悠悠不減隴頭吟未逢明月心猶恨却憶殘梅興亦深
幽思縈迴長不斷欲量應及數千尋
和達夫雪齊
雪餘著處是瓊瑶惜向春風勢易消野色澄明經一洗
鳥聲喧滑自相招潤通弱柳晴林媚清逼歸鴻雲路遥
浩蕩幽懷吟不盡高樓斜日望寥寥
戲呈吳伯固同年
白玉墀前共得仙而今邂逅半華顛評文我辨異同字
出義君持難易權畏簡不能成共酌紓情莫惜寄新篇
上林春晩歸鞭動意思何如癸已年
又次前韻答所和詩
裁句清如李謫仙揮毫放浪近張顛偶於貢部同官責
更向詩壇擅將權戲筆謾追丹桂舊報言還愧木瓜篇
一樽何處偕吟嘯浩興猶堪逐少年
和久中春風
三月東風勢渺漫侵陵和景作清寒發揚造化非無力
鼓動芳菲自有端鬭草戲兒憂手瘃懷邊思婦忍眉攅
祗輸便腹忘機者不廢書帷晝寢安
寄陳君佐
山陽判袂幾三紀鐡柱題名過十年聚散信如萍逐水
光隂奚翅筈離絃高材未用君猶徤弱羽無心我自全
鳬鶴短長何足算相逢樽酒且留連
和吳子友貢院作
曉躍驊騮紫禁開詔音不許少淹迴斜鞭忽過天街柳
曳履還侵佛閤苔晝幕四垂如近漢夜燈相比似占台
會將精識掄荆璞當有孚尹應手來
和中裕古鑑
君有青銅獨可憐規模竒古衆疑年寒光不減誰人致
真鑑無期本自然秋水未堪方洞照霜蟾應是恨長圓
主人較藝還如爾坐别嫫施醜與妍
錢塘集卷五
