錢塘集卷十一
宋韋驤撰
進賀皇帝登寶位銀狀
銀一千兩
右伏以聖明踐阼方繼照於天區臣子守疆謹貢誠於
方物前件銀地難愛寶山實效珍虔修任土之儀仰助
充庭之末冐黷扆旒臣無任瞻天望聖激切屏營之至
謹錄上進以聞謹進
進奉皇太后禮物
絹五百疋
右前件物廣脩中度經緯有倫敬伸任土之儀仰備充
庭之貢謹錄上進以聞謹進
進奉皇太妃禮物
絹五百疋
右前件物組織成功潔完充幅敬修方物之貢虔奉宫
闈之嚴謹錄上進以聞謹進
賀門下僕射韓相公
右某伏審宣制大庭登庸元宰千官敬聽皆悅而成服
之心四海亟傳有忻然相告之樂况埏鎔之舊物倍簪
紱之常情恭以某官間世鉅賢經邦大器學貫古今而
行之以正智窮事物而决之以誠致主以唐虞之隆處
躬於稷契之上弼亮久安於王室將明密契於宸衷陞
應上台之纏總臨百揆之務勢鈞帝賚雅符說命之書
善繼父功美恊緇衣之詠贊熙朝於九鼎之重措綿宇
於一堂之安某營職偏州馳心崇屏望風抃躍雖在輿
情之先展慶恭勤莫參旅進之末卑誠無任激切依歸
之至謹具狀賀
賀中書僕射曾相公
右某伏審誕告宸庭進登相位恊千官之敬聽聳四海
之具瞻欣躍所同中外如一恭惟某官生稟明氣出為
真儒學際天人之微識窮事物之表輔翊王室久全柱
石之功持總兵樞獨運蓍龜之智當太平之注意遂爰
立以登庸上頼謀猷之嘉下蘄膏澤之廣忠侔伊尹豈
容專美於商志邁臯陶奚止賡歌於舜動寰區之鼓舞
增廊廟之尊嚴某尸禄偏州馳心崇屏聞風抃喜雖在
輿情之先展慶恭勤莫階旅進之末卑誠無任激切依
歸之至謹具状賀
賀樞密蔣正議
右某伏審光膺中詔進貳西樞熙帝載於一時具民瞻
於四海真儒當軸太平之勢益隆輿論同辭誠服之情
胥悅恭以某官問世異稟經邦鉅材學造聖賢之微識
通今古之變演經綸而增華國體納謀猷而仰契天心
爰倚弼諧之患亟參機密之政文武斯憲未高申伯之
能股肱惟良雅合咎繇之詠坐振國威之遠行消邊警
之嚴某假守偏州馳誠崇屏聞風抃躍雖在羣情之先
展慶恭勤莫階後進之末卑誠無任激切依歸之至謹
具状賀
賀内翰曾侍讀
右某伏審拜命楓宸陞華翰苑碩德進而昌時愈盛大
儒顯而熙朝益尊四方傳聞萬口胥慶恭以某官受材
宏博造道淵深識洞古今之宜文參經緯之妙出為藩
屏而仁聲洋溢入掌絲綸而國命光華副南面之簡求
登北門之清近謀猷密啟雖欽内相之崇膏澤沛餘佇
聽四鄰之陟某逖拘職守久遠門闌修慶謁以末由伸
頌言而徒切卑情無任依歸之至謹具狀賀
賀提舉周大夫
右某伏審榮被宸恩美遷使節遺愛實多於吳域按形
爰領於閩方愈益光華竊惟慶慰恭以某官器涵方格學
造本原蚤膺遴選之明久播休聲之遠推行良法已深
二浙之仁明慎盡心將厚八州之福某屬拘符竹徒望
旌麾莫修慶謁之勤第極傾依之素謹奉狀賀
賀樞密安太尉
右某伏審光奉制恩崇顓樞府播傳四海欣躍一心盖
鉅賢任重則朝廷益尊輿望愜情則士民胥慶恭以某
官生膺閒氣出佐聖時蚤登廊廟而明若蓍龜力贊邦
家而久為柱石日如隙駟奪孝慕之深誠詔趣脂車副
睿恩之佇見復持機密之政愈壯治安之基固有輝光
聳具瞻於有衆尚多頌禱聽爰立之休聲某拘守州麾
阻趨台屏奔馳展慶莫偕旅謁之勤拳跂致誠徒謹尺
書之獻某卑情無任激切依歸之至謹具狀賀
賀范右丞
右某伏審拜命中宸陞華右轄真賢大任贊至治而益
隆羣口同辭聳具瞻而交慶恭以某官明誠造道德業
映時傑然閒世之資沛若經邦之術忠誼久陪於國論
謀猷密契於上心亟奉都俞之音俄遷弼亮之地肅機
進陟愈光四輔之榮總揆延登猶鬱輿情之望某守符
海郡引領台階展慶奔馳莫繼簪紳之末望風喜躍第
修竿牘之勤某卑情無任激切依歸之至謹具狀賀
謝運使程金部薦
右某竊審剡章過形論薦自慙衰晚曷稱推揚伏惟某
官識度高深材猷宏遠按列城而率之以正察羣吏而
取之以公雖汲引之仁密啓不遺於舊物而承宣之未
過情但愧於誤知感厚德以固多馳寸誠而罔究謹奉
狀謝
謝發運胡龍圖薦
右某竊審剡章過蒙論薦自揣衰遲之迹曷當推引之
私感焉則深愧亦不淺恭惟某官鉅材超卓厚德淵宏
肩以人事君之心執盡忠報國之節不遺舊物尚垂採
摭之情載玷公言仍重品題之賜借輝光於朽質助黽
勉於明時短技何為徒勤勞於末路深仁莫報第銘刻
於懦衷仰荷睠知卑誠不任惓惓之至謹具狀謝
賀提舉孫朝請禮上
右某伏審光奉宸恩榮移使節涓擇穀旦按臨列城伏
惟慶慰恭以某官材猷高邁術學淵深蚤膺朝寄之華
久聳士林之望振提良法將安二浙之情洋溢休聲行
達九重之聽某坐縻官守仰托德庥未緣伏謁於門闌
姑用馳誠於竿牘謹奉狀賀
賀翟龍圖再知越州
右某伏審光膺明詔再鎮巨藩伏惟慶慰恭以某官秉
心忠厚植操端方主上庠則學制益明坐南床則臺綱
尤正藹休聲於睢北久專畱鑰之榮復舊治於浙東重
睹甘棠之茂吏民胥慶旌戟增輝雖期仁政之行必充
衆欲第恐禁塗之召遽促西還某荷顧夙深托庥伊始
未遑伏謁姑用馳誠謹奉狀賀
賀知衢州陳朝請禮上
右某伏審涓辰已諧眡事伏惟慶慰恭以某官材猷敏
劭器局宏深久飛譽於仕途蚤陞華於郡守下車伊始
巳聆善政之傳趨節匪朝行聽優恩之被自惟假守幸
邇餘輝顧馳慶之未遑愧貺音之先及感銘彌甚敷諭
奚周謹奉狀賀兼謝
賀知越州張大夫
右某伏審光膺休命榮鎮巨藩竊惟慶慰恭以某官材
猷高邁器業宏深蚤持使節之華久聳朝紳之望頒條
督府悉欽善政之初趨召嚴宸佇聽異恩之擢曾惟衰
拙幸托庇庥通謁未緣馳情徒切謹奉狀賀
賀新提刑王司諫
右某伏審光膺詔檢榮領憲臺列城聞風羣口交慶恭
以某官材猷高遠器業宏深聲華見慕於簪紳忠誼被
知於旒扆暫輟七人之列出奉使華來清二浙之刑亟
為民福某夙承禮遇兹幸德庥未緣展謁之勤第謹馳
誠之獻謹奉狀賀
賀新發運黃大夫
右某伏審光膺詔檢總領漕權伏惟慶慰恭以某官器
業博深材猷高遠聲采聳簪紳之望設施動旒扆之知
暫倚宏謀顓東南之大計佇聞嚴召陞左右之近班某
假守偏州遠叨餘庇莫緣展慶第切馳誠謹具狀賀
賀新運使齊少卿
右某伏審光膺詔檢榮領漕權伏惟慶慰恭以某官受
材宏博植操端方聲華久聳於士林經畫累更於朝寄
提綱太府施為實亞於九卿出使列城惠澤佇宣於二
浙某拘攣假守傾仰高風方兹冒德之初未遂通名之
敬姑馳誠欵少代參承謹奉狀賀
賀新運使程金部
右某伏審光奉宸恩榮顓漕計伏惟慶慰恭以某官材
猷敏劭器識淵通蚤膺遴選之光久著能名之美承宣
巨屏方蒙愷悌之休經畫一方暫假設施之妙某夙叨
睠顧幸遇按臨未由通謁於門闌姑用馳誠於竿牘謹
奉狀賀
賀新知杭州呂太尉
右某伏審顯膺制命出鎮藩方百城吏民萬口歌頌恭
惟某官元精異稟間世鉅賢學際天人之微術兼文武
之勝以深智而蓍龜事物以至忠而柱石邦家當日秉
鈞妙燮調於元化累年分閫廣開斥於窮邊清衷念懇
請之勤愈旨畀承宣之逸擁節旄於左右壯屏翰於東
南何幸金吳盡起袴襦之頌唯憂飛詔趣還鼎鼐之司
某久遠台階僻顓海郡第知引脰遙想旌幢之光不獲
望塵一修桑梓之敬某卑情無任激切依歸之至謹具
狀賀
賀新知越州章相公
右某伏審顯膺制命出鎮藩方百城聞風萬口交頌恭
惟某官濟時碩德命世鉅賢熙載猶稷契之功致主以
唐虞之道學探聖微而充之以正勳著王室而守之以
謙鈞軸七年以盡經綸之妙旌麾千里遂操方面之權
暫輟上台之崇俯從東越之請虧具瞻於四海成厚幸
於一方偃治方初下絶無襦之嘆詔還不日上隆有衮
之恩某久冒陶鎔復叨帡庇仰承教約末由奔走於門
闌敬致悃誠姑用勤劬於竿牘某卑情無任激切依歸
之至謹具狀賀
回新及第石少府
右某伏審拜命楓宸策名桂籍竊惟慶慰某官天資粹
美儒學淵通藴志操以自成獵榮華而俯拾未遑修慶
先辱長牋感佩所深敷陳罔既謹奉狀賀兼謝
謝提刑白朝散薦
右某竊審露章特蒙論薦自維朴拙曷稱品題仰厚德
之推揚倍卑悰之感怍恭惟某官秉心純正造道淵深
按列城而力振典刑察羣吏而精分淑慝豈謂承流之
末誤膺密啟之知雖賢者居高必欲舉材而報國而陋
儒揆已實慙借譽之過情阻伏門闌第修竿牘不勝懇
到縷縷之至謹奉狀謝
賀陳漕
右某伏審光奉宸恩榮移使節伏惟慶慰恭以某官天
材超卓賢履粹精早更省寺之華久聳簪紳之望政成
二浙海濱方賴於深仁詔下九重河朔遽遷於要任佇
聞優召行即近班某託庇之初傾風彌切屬拘官守莫
造賓階喜愧兼深叙陳㒺既謹奉狀賀
賀上官正言
右某伏審光膺明命榮鎮巨藩竊惟慶慰恭以知府正
言受材宏博涉道精深忠嘉蚤著於諫垣澄察久勞於
使節睿恩甚渥崇加專面之權仁政既揚佇聽近班之
召曾惟衰舊幸託庇庥未遂參承徒深頌祝謹奉狀賀
賀趙憲
右某伏審光膺宸命榮領憲臺涓擇剛辰按臨屬部伏
惟慶慰恭以提刑水部材猷高邁器業宏深聲華久振
於士林委寄蚤登於省戶暫煩使指宣惠澤於一方佇
聽詔還荷寵光於三接某分符竊幸託庇云初未伸參
候之勤姑致欵誠之獻謹奉狀賀
賀冬
右某伏以剥往復來物心將泰陰消陽長賢履所宜恭
惟某官植德端方秉心諒直茂擁時休之集佇迎天寵
之來某屬守郡符阻趨賓次唯謹緘㬺之貢聊伸祝頌
之勤下情不任虔切之至謹具狀賀
又
右某伏以陽復黃宫灰飛子律物心將泰賢履所宜伏
惟某官順對令辰茂膺純祉隂有神明之相佇迎寵禄
之綏脩慶謁以莫前致頌言而徒切謹奉狀賀
賀正
右某伏以三陽成泰萬物簇寅時春肇新賢履均福伏
惟某官秉彛安正順序納休阻修慶以造前第傾風而
善頌懇誠彌切敷諭奚周謹奉狀賀
回福州柯司封禮上
右某伏審光膺明命榮典巨邦適諧涓吉之宜巳謹頒條
之始恭以某官材猷超越器局閎通藹聞望於周行久踐
揚於華省夀春宣化既全政術之優長樂偃藩更益兵鈐
之重遽承枉翰倍切馳誠愧荷所深敷陳罔究
賀提刑祖郎中
右某伏審光膺詔檢榮領憲權伏惟慶慰恭以某官智
機明穎德量寬宏蚤膺揀拔之公久著風猷之盛仰參列
宿未還華省之聯出按八州尚屈祥刑之察雖莫平於輿
論巳深慰於遠民曾是匪材間暌高誼營職幸同於一道
指期將借於餘光更冀保調以符頌禱謹奉狀賀謹狀
賀淮西提刑錢朝議
右某伏審光奉宸恩榮移使節伏惟慶慰恭以提刑朝
議秉心純正履道坦夷藹聞望於簮紳膺選掄於扆宁
政成閩部已收撫察之功恩易淮西更賴澄清之術方
依仁而為幸遽去德以勤懷喜悵兼深敷陳罔既
賀新運判李朝請
右某伏審光膺詔檢榮貳漕權竊惟慶慰伏以某官
秉心沖厚植操端平蚤膺遴選之精久藹休聲之盛剖
符泗水方叨剸割之明馳傳閩方遽委轉輸之任
賀杭州鄧内翰
伏惟條教始頒福休並集恭以知府内翰諫議誠忱格
物智變適時傑然高世之材富矣經邦之業正臺綱而
真邪判演宸綍而訓誥明厭真禁廬遂囊封之懇請宣
風鄉梓方錦晝之榮懽固知眷倚之深遽易蕃宣之要
布中和於列壤寬疲瘵於一方總制全吳隠若長城之
賴久虚前席佇聞當軸之歸某拘迹官規馳心德誨阻
望門闌之峻第傳閭里之謠姑獻悃衷仰祈矜亮伏望
上為邦社精調寢興
提刑范學士移齊州
右某伏審詔從誠請麾易便邦列城之心馳戀如一恭
以提刑學士學行自固德性素高奮迹賢科之雄危言
諫列之峻澄清訟獄久淹擁節之勞偃息蕃宣俄遂剡
章之懇彼望風而何幸此懷慕以不勝政發休聲想弗
踰於累月恩還重任當少慰於輿情某遽失依歸唯銘
顧遇悵拘官之有守望行旆以無緣下情無任拳拳瞻
戀之至
謝賀錢虞曹
右某伏審光膺宸命榮踐郎曹伏惟慶慰恭以某官器
識疏通性資深厚更仕途而宣力藹朝著以飛聲貳政
殊能美恊承流之效陟明優典秩參應宿之榮某幸邇
鄰煇日欽德望慚致誠而尚緩荷枉教之先貽懇欵所
潜敷陳罔既謹奉狀賀
賀提刑林郎中
右某伏審光膺詔檢榮領憲臺列城聞風交口相慶恭
以提刑郎中材猷宏遠術學精深誼滿朝紳望高國器
蚤豫宸衷之簡屢更使指之華淮甸一方兹幸澄清之
惠霄岐萬里尚淹啟沃之謀某仰德素勤托蹤伊始走
門闌而未迨貢誠欵以先馳
賀元龍圖
右某伏審飛詔中天復班内閣一時公議萬口交忻恭
以知府龍圖器業宏深材猷高遠累更繁劇之選久著
事功之稱戒在不虞固有除戎之備疾生无妄果成
勿藥之懽還故列之清華顓舊藩之鎮撫佇聽休聲之
遠即為大任之階某荷德素深傾風尤甚倍常情而忭
喜悵營職以拘攣展慶莫前馳誠徒切
迎蔡内翰
右某伏審暫違禁掖出撫淮城千里聞風同辭相慶恭
以知府内翰材謨高遠德業宏深夙膺旒纊之大知久
作邦朝之重器承流魏觀剸天府之浩穰潤色鴻猷踐
玉堂之清近尚緩鈞衡之拜俄從蕃翰之榮某仰誼積
年託庥有日實倍吏民之喜願瞻旌旆之光伏祈順時
炎凉為國壽重
賀謝交代錢殿丞
右某伏審光膺宸命榮貳郡條將辱交承尤深慰抃恭
惟交代通判殿丞智謀通敏器識優長望聳仕途聲飛
朝著外補尚淹於半刺驟遷行擢於全材某自顧拙疎
幸親契好及瓜而代預喜於吉音解絃而調更祈於善
繼方懇誠之欲貢遽緘翰之先貽愧感所多叙陳罔既
轉屯田謝監司
右某伏蒙恩授前件官累日序遷公朝之必信非材倖
進志士之所羞自惟拜命之初深積省躬之愧反思所
及推致有由此盖伏遇某官盛德兼容深仁均暨遠俾
迂疎之品坐逃瘝曠之愆遂忝陟明可非驚寵懼於虚
受願充稱服之為勉在益恭竊慕循墻之戒庶幾補報
仰荅吹嘘
賀鄰郡通判
右某伏審涓辰巳諧視事託鄰庥而為幸造門仞以未
緣勤企風規第馳誠懇
賀鄧内翰復知制誥
右某伏審光膺詔檢載陟掖垣廓然輿情允矣公議恭
以某官德名超卓術學閎深智窮事物而以正自持忠
貫金石而以和外表久輟承明之直獨高維屏之功方
國祀之均釐加宸衷之密睠絲綸復掌固榮舊物之還
鈞軸在權佇聞大任之召某夙叨顧遇倍劇忻愉伏門
仞以未緣馳音誠而徒愧
問候太原曾尚書
某言念自違德庇日企台光竊懷疎鄙之嫌慙致情誠
之黷伏惟静鎮多暇純禧薦臻恭以某官材應昌辰生
鍾間氣發胷中之竒藴收天下之休聲事功久贊於朝
廷器業迥高於紱冕輝華八座方攄經濟之謀膏澤一
方暫屈設施之術鈞軸行聞於迅召儀形庶愜於輿言
某蚤伏門闌尤深頌禱悵道途之且邈望旌戟以無緣
伏祈上副倚毗精調寢味
謝成都許龍圖
右某此者叨奉宸俞誤膺使指跂輝光而甚邇圖謁伏
而未緣方馳嚮仰之情遽拜誨音之辱恭以鈴轄知府
内翰材包經濟學極淵源高文首出於時英偉業久淹於
法從出持旌節雖安遠俗之心入秉鈞衡始慰四方之望
不日佇承於趨召惟時當遂於走迎謹泐蕪椷先馳誠悃
賀新運判王朝請
右某伏審光膺綍命榮領漕權八州聞風羣口相慶恭以
某官材猷宏遠術學精深蚤當遴選之優久著能名之盛
偃藩凝績尚稽三節之招攬轡宣風暫屈七閩之寄某自
維衰迹偶此尸官竊忻受代之有期何幸高賢之為繼喜
尤先衆言豈宣心未即晤瞻更祈保衛謹奉狀賀
謝益憲莊朝奉
右某比者叨奉宸恩誤膺使指揣薄材而非據涉遠道
以徒勞夫何天幸之深獲通鄰光之盛况眷存之有素
在嚮往以無窮方圖馳懇以上塵敢謂貽書之先及悚
若芒背泚然汗顔恭以某官德性宏深誠心純固涵養
粹和之氣從容澄按之餘念舊物而不遺誘愚衷而加
勉飛章論薦巳銜昔日之恩詘禮見容更荷此時之賜
伏謁既拘於營職瞻風第切於馳情伏望上為廟朝精
調寢餗
問候汝州韓大資
右某言念遠去台輝驚炎凉之忽忽仰銜德造增夙夕
之拳拳雖嘗奏記以致勤返以黷尊而懷畏然鉅賢多
可必將頫察其依歸而淺士有誠不敢自嫌於僭浼伏
惟鎮撫多暇福禧薦臻恭以判府大資學達聖微識通
時變柱石寧朝之體蓍龜大政之機合稷契之謀而不
顯其忠推堯舜之澤而弗逮是恥暫休熙載之力出即
偃藩之安屏翰顓居固坐分於重寄鈞衡早復庶下慰
於具瞻某尸職遠疆馳心崇屏未遂奔趨之謁徒深頌
祝之悰伏望上為廟朝精調寢味
賀謝梓州路運使秦朝散
右某伏審光膺宸詔榮領使臺宣揚王休慰釋民望恭
以運使朝散材猷高遠術學宏深累更委寄之勞久著
聲華之盛再煩杖節出臨左蜀之雄即聽封軺入踐清
途之要顧惟衰迹幸邇高風在馳慶以未遑遽貺音之
先及感慙彌甚敷叙奚周
回諸郡知州賀冬狀
右某伏以新陽云復物理將亨吉履所宜人情共喜伏
惟某官誠忱有相休祉薦臻在馳慶以未遑遽貺音之
先及其為感戢何以喻陳
回謝舉薦狀
右某比形公薦方愧言輕遽辱榮緘益慙意厚欽景謙
沖之度第增悚感之私
賀冬成都提刑
右某伏以剥往復來物心將泰隂消陽長賢履所宜恭
惟某官德業兼隆神明來相順迎令序倍擁純休攬轡
澄清巳遺一方之福拜恩優渥即膺三節之招曾是愚
衷第增善頌勤拳所積敷述奚殫
謝新興元知府蒲大夫
右某伏審光膺詔檢出領藩條千里傳聞同辭相慶伏
惟某官材猷高遠器度博深嘗持節於此方率銜遺惠
暫承流於盛府盡愜先聲在馳慶以尚稽遽貺音之首
及感慙固甚敷諭奚周
回郡官生日星香狀
右某伏蒙勤厚特枉過儀不敢捧當輒違雅意感慙彌
甚敷叙奚周
賀提舉茶事閻承議
右某伏審光膺宸命榮領使權竊惟慶慰伏以某官材
猷高邁術學精深早當遴柬之明久著能名之盛經書
數路兹暫屈於智謀超騰一時將大攄於器業披風漸
邇為幸良多
謝洋守李承議
右某伏審光膺廷詔榮領郡符伏惟慶慰某官材資通
敏智識精彊兹承掄選之華暫展承宣之效尚未遑於
馳慶遽先辱於貽緘悚恧所深叙陳奚既
賀正成都提刑朝奉
右某伏以灰飛青律三陽成開泰之時杓建寅方萬物
遂發生之志首人正而為重在賢躬而益宜恭惟某官
秉德粹和受材宏博履兹上日之慶翕若純休之來澄
按彌年固盡百城之福進陞不日佇聞三接之恩屬官
守之有拘造賓階而莫及第深祝頌曷罄敷陳
謝諸州知通賀正
右某伏以三陽交泰萬物棣通在吉履以尤宜有純休
之來相方圖馳慶遽沐惠緘愧感所懷叙陳曷既
謝鄰郡知通賀正
右某伏以三陽交泰庶彙棣通福履所宜時休來相伏
惟某官茂膺令序坐擁繁禧在馳慶以未遑遽貽音之
先及感慙彌甚指諭奚周
賀平章司空相公狀
右某伏審拜册盛儀面槐正位總二日萬幾之大加三
公一命之崇增重朝廷之尊慰安海隅之望孰不敬聽
泰然均懽恭以平章司空相公道協聖微德為世表蓍
龜百揆柱石四朝贊主上於三代之隆措天下如一堂
之樂慶傳渭水素號帝王之師美軼緇衣獨高父子之繼
畀優游於坐論倍烜赫於具瞻九重之禮命播宣列辟
之情誠悅服某尸官遠部引領上台相與頌言心雖先
於民吏恭修慶謁迹阻厠於簪紳卑情無任抃躍依歸
之至
賀僕射門下相公
右某伏審誕告宸廷進登相位千官敬聽皆悅而誠服
之心四海亟傳有忻然相告之樂恭以某官生稟間氣
出為真儒極高明而履中庸可久大而充德業弼亮久
安於王室將明密契於天心陞應上台之躔總臨百揆
之務忠符姬旦助揚文武之休志邁阿衡推廣勛華之
澤爰立一騰於綸綍具瞻載聳於簪紳廊廟賡歌正協
明良之詠寰區鼓舞即期仁壽之躋某尸禄遠方馳誠
崇屏聞風抃躍雖在輿情之先展慶恭勤莫參旅進之
末卑悰無任激切依歸之至
賀門下侍郎狀
右某伏審光膺制命進貳台衡熙帝載於一時具民瞻
於四海真賢當軸太平之勢益隆輿論同辭誠服之情
胥悦恭以門下侍郎間世異禀經邦鉅材智侔蓍龜誠
動金石居股肱之要而久安國體納謀猷之嘉而密契
宸衷自天監周正類仲山之迹致君為舜雅同伊尹之
心入踐西臺之崇增華四輔之重綸綍遽播朝廷愈尊
百辟忻然盡仰國鈞之秉庶甿安若即期壽域之躋某
尸禄遠方馳情崇屏聞風抃躍雖在羣情之先展慶恭
勤莫參旅進之末卑悰無任激切依歸之至
賀尚書左丞狀
右某伏審光膺制命進貳台衡熙帝載於一時具民瞻
於四海真賢當軸太平之勢益隆輿論同辭誠服之情
胥悦恭以尚書左丞間世異稟經邦鉅材智侔蓍龜誠
動金石摠風憲之嚴而久禆國體納謀猷之嘉而密契
宸衷自天監周正類仲山之迹致君為舜雅同伊尹之
心入陞右轄之崇增華四輔之重綸綍遽播朝廷愈尊
百辟忻然盡仰國鈞之秉庶甿安若即期壽域之躋某
尸禄遠方馳精崇屏聞風抃躍雖在羣情之先展慶恭
勤莫參旅進之末卑悰無任激切依歸之至
回蒲大夫
右某伏審涓辰已諧視事振師帥承宣之始慰士民瞻
望之情圖馳慶以未遑沐貽緘之先及感慙固甚敷諭
奚周
回運判來承議
右某伏審光膺詔檢榮領使權幸聯職以相依辱貺音
之先及喜兼愧至感與慰并伏以某官術學淵深材猷
宏遠蚤登桂籍之貴遽陟霜臺之嚴外府度財久籍贊
禆之力遠方將漕暫勞經畫之明念親誼以非遙在馳
情而固切更祈&KR0008;嗇以副傾瞻
賀中丞李龍圖狀
右某伏審恩郤固辭榮遷獨坐真賢司憲列職畏威四
方傳聞羣口交慶恭以某官生禀間異出符盛明道德
表於一時術學窮於萬變九儀贊治曩分宗伯之權八
座聯榮久總地官之屬經畫巳豐於邦計謀猷素協於
宸衷寵加龍閣之名貴陟烏臺之長雖繩愆糾繆又新
朝野之風而當軸秉鈞猶鬱簪紳之望某縻軀遠部引
領高閎謀慶謁以莫前馳誠情而徒極卑情無任激切
依歸之至
賀冬成都莊提刑
右某伏以一陽旋復庶彙孳萌在天時之布新宜賢履
之綏福恭惟某官誠心沖厚德性純明對令序以順居
擁繁禧而翕受百城蒙惠難淹翔步之雄三節召歸佇
聽攄才之遠曾維頌禱曷罄書言謹奉狀賀
回交代陳朝散
右某伏審光膺宸命榮領漕權自慙淺陋之資乃忝交
承之契喜愧相半情誠曷勝伏惟交代運判朝散術學
精深材猷宏遠能名已簡於當守重寄遽移於便鄉
敝政在前固賴更張之善輿情所悦况多被治之先在
馳悃之未通俄惠音之已及併增感㥏莫罄叙陳
回梓漕井金部
右某伏審遠持使節榮領漕權兼行入疆涓吉視事伏
惟慶慰恭以某官材猷高遠器業閎深蚤副簡求之精
累更要劇之選西垣清近尚淹步武之華東蜀閒關暫
屈轉輸之督曾惟衰迹幸邇餘光在馳慶以未遑俄貺
音之先及感慙彌甚敷諭奚周
謝齊卿舉召還臺省
右某竊審剡章過形論薦自惟衰拙曷稱推襃益知冐
德之深但有泚顔之愧恭惟運使少卿至誠接物直道
佐時列卿蚤振於朝光外府久禆於邦訃緩中禁論思
之拜領東吳將漕之權豈惟飛輓以助公尤欲搜揚而
報國不圖密啓誤及匪材如某者碌碌勌蹤區區假守
無良能以聳於衆望無異政以踵於古人徒依厚庇之
餘遂及終更之去復叨借寵殊㥏過情仰荷仁言賁餙
曲加於朽質永懷晩節鏤銘第切於愚衷無任感激惓
惓之至謹奉狀謝
賀梓路提刑李朝請
右某伏審光奉宸恩榮持使節涓吉日以視事按詳刑
而恤民方幸瞻依實多慶抃恭惟某官受材端正造道
淵通蚤膺柬拔之明累踐要繁之任尚淹翔步未登兩
禁之嚴暫屈盡心以厚一方之福未遑展謁第切傾風
更冀葆頥以符頌禱
謝運判奉議
右某叨奉綸言誤參漕計巳㳙辰而視事幸聯職以依
仁恭以某官器業淵宏材猷高邁蚤致身於膴仕暫持
節於遠方積粟阜財一歸於善畫寬民束吏久著於休
聲佇膺不次之恩少愜至公之論某束裝兼道不日趨
風方圖馳懇之勤遽辱飛文之貺感慙彌甚敷諭奚周
謝提刑朝議啟
右某叨奉恩綸誤參漕計視事剛辰之吉竊輝華使之
餘恭以某官植操端方秉心冲厚以學術濟通識以德
量持高材遠方嘗賴於宣風要部復叨於理劇此時閩
粤暫煩攬轡之清不日朝廷即有封軺之召某依仁兹
始通謁未由方馳懇欵之勤遽辱緘題之貺其為感怍
曷罄指陳
謝泉州知州陳大夫
右某叨奉恩綸誤參漕計㳙辰視事猶在於兼行走介
枉書遽承於厚意伏以某官學窮道奥識照幾先久播
休聲蚤膺遴選榮持使節巳豐湖外之財遠剖州符暫
撫泉南之俗尚稽通謁第切傾風更冀保調以符瞻祝
謝諸州知通
右某誤膺宸命叨貳漕權雖瞻覿之尚賖在誠情而豫
慰伏惟某官忱怐固守謙厚自持先形誨牘之勤如挹
風規之茂感慙彌甚敷諭奚周謹奉狀謝謹狀
回本司運司
右某叨奉恩綸誤參漕計方涓吉以視事遽飛文而惠
音竊服勤誠但增厚愧謹奉狀謝
回福州林中散
右某叨奉綸恩誤參漕計涓辰視事方獲息肩走介枉
書遽承厚意伏以某官學窮道奥識照幾先蚤膺柬擢
之榮久著能名之盛翶翔省寺既藹於風猷偃息藩宣
尤高於治最佇聞三節之召以慰衆言之公更祝保調
以需寵渥謹奉狀陳謝謹狀
賀判太原府觀文范相公
右某伏審光奉詔音榮顓方面凡蒙陶冶舉切抃驩敬
惟鎮撫之初允協神明之相恭以判府觀文相公生稟
間氣出為真儒柱石乎寧朝之基蓍龜乎大政之要正
論遠參於古訓嘉猷密契於宸衷百揆告勞暫輟鈞衡
之任列城有賴獨高屏翰之功威懷雖冒於一方瞻頌
固均於四海願聽上台之復庶安輿議之公某營職遠
疆馳誠大旆望塵通謁莫偕旅進之恭仰德致勤徒謹
尺書之獻伏望上副眷倚精調寢興某卑情無任激切
依歸之至謹具狀上賀兼問鈞候謹狀
回福州林中散得替
右某伏審解印還朝擁麾過里方欲馳誠而叙慶遽蒙
枉翰以遺音欣承䟦履之餘克協福休之萃恭以某官
材猷高邁器業宏深蚤膺旒扆之知累更省寺之要偃
藩稱治方受代以言旋趨節戒行即拜恩於不次更祈
上為邦社精調寢興謹奉狀陳賀兼謝
錢塘集卷十一
