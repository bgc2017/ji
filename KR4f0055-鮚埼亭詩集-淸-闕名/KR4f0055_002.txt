鮚埼亭詩集第二卷
甬上全祖望紹衣著
同人以予今年四十生辰共謀称祝予謂古無
慶年之禮况荼苦餘生乎詩以謝之(以下虬骨集)
禮經從未著生辰况我連年憂患頻種種二毛傷老
大匆匆轉眼失青春影堂莫断闌干淚丙舍長憐孤
另身却笑故人偏好事欲將宏奬散酸辛(南臯詩来盛有過情)
(之語)
宜臼悲吟愬我辰三閭哀怨志庚寅祗應孤孽充談
助那得觥籌遍世人(此頋徵君亭林之言也)聊葺舊聞夸梓里
(時方訂正勾餘土音)敢將塵夢溯楓宸加年倘遂平生碩
學易從今庶有因
用前韵懷石林
黍谷新傳觧凍辰何堪萬里泣纍臣望雲代作臯陶
祭緩頬誰為慈母陳料得真鋼無變色空教夜雨獨
傷神洞庭春水新生漲耿耿楓林入夢頻
寒食前十日展謁先司空公墓夜宿山莊
青天白日先臣節長水高山故國恩(太倉王文肅公題司空墓柱句)
(也)猶有賜田環丙舍敢捋薄植玷清門虚堂幾憶瞻
雲淚老樹深棲歸寉魂(瞻雲歸寉皆莊名)永夕豈徒霜露感
蟂磯手泽至今存(公題蟂磯神祠四大字先和州公于萬歷中官江上奉埽)
三先生昔著書地(習菴厚齋東彂也公尝欲搆三先生書院為講學之地而不果)合
以前光接後輝春木年年芚古幹孫枝葉葉溯遺徽
千秋尚有宫墻在一綫遠憂薪大微暮雨空濛寒食
罷茫茫百感集柴扉
五雲佳氣護重臯八葉清班世所豪積雨蒼苔生石
馬及時春酒韭荐香羔螭趺文字南金重(謂申文定公所撰墓)
(碑)箕尾英靈北斗高午夜輕寒振衣起竚看天半降
神旄
明司天湯若望日晷歌(得之南雷黃氏)
測天量日真古學九章五曹遠可尋姬公商高志成
法墜緒茫茫胡陸沉自從鮮于洛下後累朝聚訟成商
参春秋三十六日食衛朴沈括謬扯撏豈期礼失求
之野歐羅巴洲有遺音明初兼採三歷說䟽通早已
開蹄涔(謂中原泰西回紀三歷)吾聞五洲之說頗荒誕芋區瓜
疇界莫侵亞細亞洲居第一神州赤縣細弗任淵原
將無出騶衍存而不論戒狂淫何物邪酥老教長西
行夸大傳天心觀光厥有大里利龐熊畢艾龍鄧俱
同岑九萬里餘来上國星官角藝俯首空沉吟泰西
絶學乃驟貴輸與直上靈臺㒺不欽就中大臣徐與
李心醉謂足空古今司天大監湯匭使(若望以通政使掌監事)
日晷精妙冺差参想當制器尚象時不傳秘術宝南
金天子臨軒百僚集敬授特勑夸思深為憶利生初
戾止一枝托跡擬微禽香山旅舍聽夜雨北平墓樹
泣秋霖如何所學頓昌大不胫而走且駸駸誰識周
髀舊經在蛛絲馬綫待神鍼汶陽之田本吾土廣陵
之散非亾琹坐教唐子竄大宗重黎有知定弗歆峩
我南雷子黃子九流兼綜振百瘖古松流水筭&KR0609;&KR0609;
乃悟北鮓即南䰼可惜唐邢諸先軰扶中抑西力不
禁容圓測圓割圓歷歷在底湏三角八線矩度别自
卑釡&KR1092;貫穿微言得緣起有如皎日出層隂吴王梅
氏嗣之出廓清之功良有壬始知中原才不乏爝火
之光都歸我照臨昨過南雷搜故物片石督見委書
林依然二十八宿捫可拾四游九道昭森森大荒有
此亦竒兒摩挲置我堂之襟(吴志伊王寅旭梅定九皆與先生言歷相合)
杭堇浦編修以言獲譴詩以訊之
南人作宰相&KR1875;世三陸公繼以鍾張姜勛德各可宗
必欲擯南人王寇良未通(王魏公寇萊公力持北局不過以王欽若丁謂為南)
(人而扼之耳其人良可扼其說則朱公也攷南人為宰相自唐之陸元方父子及宣公最為南相生色而)
(並以南人作相者曰鍾紹京張曲江姜公輔皆名臣即宋後來之杜祁公李忠定公非南人耶然則今之)
(持南局者亦猶此失矣)後来地氣易逵路多南鴻遂欲擯北人
其說將無同有明昔中葉左袒亦成風王彭暨謝焦
邪正不相蒙南北互用舍褒譏宜折衷(彭時以王翺左祖北人而)
(調劑之斯為大臣秉公之道若焦芳則真小人也)川岳應苞苻剛柔各有鍾
代馬與越禽應運迭污隆乃若宗國胄多以喬木䧺
翼則幸附鳳鱗則幸攀龍日月之所近風雲于焉從
不見豐沛人屠販咸奮庸至尊御皇極&KR0685;衡歸
大中賞部何所樹我見何所容吾友杭編修古今羅
心胸經術經世務綽有賈董風彂言一不中愆尤集
厥躬惜哉朝陽鳳而不叶絲桐
今年春雨極多而吾鄕水無儲蓄四月中洩錢
湖以種稲數日又竭有感而作
七鄉早洩錢湖水三日俄成涸轍魚天帝似應憐瘠
土杞人空自念農書誰家閉糴思安枕有吏催科尚
滿車自古勤民在溝洫長官何以奠勾餘
宣房沛泽未全消蒿目流民嘆不毛萬戶盡資農部
食諸君誰念聖躬勞猶傳淮泗河防亟又報荆
吴米價高天末逐臣如鷃鼠驚心先在甬江臯
澄湖舊足三河注嘉泽誰將片石磨憶昔置田驅積
菶于今摶土閼洪波饑金穰木原難料堰廢堤荒
可奈何夜向重霄覘月暈神膏那淂驟滂沱
予以乙夘為重四之集于京師次年置閏適在
四月因與李侍郎穆堂萬翰林孺廬作閏重
四詩去年為重四之集于甬上今年置閏復
在四月感嘆逝波率尔有作
一章一蔀匆匆過又報歸竒四月来嘉會莫寒前度
約芳樽重為閏餘開欲消夏日詩千首為入楓林夢
幾回屈指九年逢再扐誰將霜鬢促吾衰
侍郎沉疾先投芾太史龍鍾累乞休料得隻輪傷寂
寞共誰展日溯風流分襟已自如萍梗積閏何緣又
麦秋我欲從今步長歷幾時蓂莢報三周
虞美人詞
鴻溝既割歸太公旋復背之非英雄美人臨死何從
容有此差足慰重瞳英布周殷媿入地蒙面何以見
江東芳䰟至今舞春風其與項莊拔劍之意將無同
啼鵑集之血淚紅吁嗟乎野雞難復位宫闈生玷辟
陽死赤眉劉季椘歌空自悲美人泉下目未瞑為告
憤王應齒冷青燐婆娑牞清影
即事
手剪共兜報至尊柏臺風㮣更誰倫多言畢竟
能招咎不密由來便失身圜土剛腸非所耐重泉碧
血有餘辛故人一慟君知否天末荒江野祭辰
聖世風霆亦易過竚看轉眼降陽和朝端正聽金雞
唱獄吏先傳蒿里歌夢繞黃沙共於咽魂留白簡尚
嵯峨遺言祗為君恩重結草重来抗佞鮀
聞道靈輀出大都素車猶頼有生徒歸魂無復家門
計高誼應勞賢哲扶史筆君當書獨行束芻我尚媿
遺孤㴞滔東下洪河濁此是中流不墜壺
種蘭
儂家舊住蘭亭下種蕺間来便采蕪淑德應為王者
佩幽香肯藉女兒扶從来附熱能招忒莫以當門遽
見鋤三復南陔束晢句白華莫逮倍愁予
五月十三日舉一子
先公七秩後旦旦望抱孫蘭芽不我茁何以慰暝魂
三復柳州語每祭為聲吞晨起聞喤喤亟向先廟
陳澘然轉出涕已不逮吾親
释子語輪回聞之輒加嗔有客妄附會謂我具宿根
琅江老督相于我乃前身一笑妄應之燕說漫云云
昨聞正氣堂豫告將雏辰在我終弗信傳之頗驚人
聊以充談助用語湯餅賓(正氣即琅江堂名)
時過而後學辛苦且難成古人重胎教所以豫兢兢
兒今已堕地知覺漸以萌荆妻其慎諸蒙飬在穉齡
戲題玉枕蘭亭後
昭陵石馬汗蕭寥無復黃旗呵濩劳輸與乾陵翻徤
甚風風雨雨打温韜
兒末浃月而病醫家言其體氣甚孱漫作以觧
婦憂
昔我堕地時百疾相纏樛或言此蒲柳諒哉難望秋
北堂長涕泗夢寐含焦愁年来成鮮民孤生委道周
饑亦莫我飯寒亦莫我裘蓬飄而梗逝莫拒亦莫留
酒醒夢断四十秋病骨不病骨愈虬(用坡公語)乃知漸老
大未必長脆柔所恨春暉不可留骨則已虬心弗酧
兒今定似我清弱亦有由風霜所未歷有如草木勾
善為加調濩以待元氣周切莫呼巫現邪術最謬悠
他年阿翁老扶鳩看兒虬骨進晨羞
甘谷約以七月初二日過我届期不至訊之則
曰以租船將到也詩以諧之
魏其夜治具苗藿亦殷然豈有催租客能回訪戴船
秋雲暗荒&KR0985;潦水淡遥天為想蝸庐下連甍三百&KR1185;
(蝸庐甘谷齋名也)
浃歲吾門巷無君曳履聲既駈雙䜿去合作四窗行
来日湏憐少秋光正放清人生幾两屐一切且忘情
(時甘谷久病初愈而又有遊剡原之約)
初八日甘谷招飲題其小照五卷
有詩已成冡殉以所断髭消磨歷半世坐失鬑鬑姿
(撚髭圖)
君今杖之始熒熒藜火青更閱五十載撒手便空行
(杖家圖)
梧月窺枕畔松風入枕中莫嫌長惺惺一夢到空同
(松梧高枕圖)
秋風蘇病骨爽氣来西山豁然方寸中孤寉同高閑
(秋爽圖)
杲堂一瓣香頼君再峥嶸從今嘘火力便作長明燈
(燃香圖)
十六日甘谷以所藏囊雲先生雲樹贈我謝
以七律
桑田已自無喬木盤谷猶餘未劫灰(小盤谷囊雲所居也)流轉
應憐成断梗離竒誰忍委荒萊生前不為軍持縛身
後寧同玉樹哀何以報君青玉案晨烹雙韭荐清醅
甘谷以七月二十七日始出門過予是日予齋
中秋蕙忽放蕊一枝即去年甘谷所移置也
秋蕙之放率在重九以後今先期早發又適
當甘谷病後出門之日其為瑞審矣即席呼
画師繪圖得七律三章
昨年秋蕙到吾家為尔沉疴嬾放花隔歲晴光臨黍
各一枝瘦影度蘭芽草知念舊芳先茁人亦乘時飯
有加聽履渾忘吾倒屣迎門紫氣濩河車
展七曾聞乞巧賖應憐鹿鹿度年華(去年是日予作辰重七之會時)
(甘谷已病)重陳舊雨渾如夢細看新莖未及瓜天教國香
呈瑞種我矜地主有靈葩從今画院添佳話鄭趙風
流未足夸(謂所南子固)
南臯老態最清嘉望眼空穿帶水涯輸與孤根成獨
賞翻疑當戶或周遮同岑竚待寒香至接葉誰將良
晤差永日呼童聽剥啄两人脉脉盼殘霞(是日遲南皐不至)
廿九日甘谷再過我限蟹字
秋風蕩荷衣襟䄂共清灑李郎清冷冷頋盻生神彩
病魔已献俘詩魔重奏凱漸聞曲江濤應汛彂瀛海
䄂中有新文與之俱澎湃(是日甘谷出所作詩序)甕斟香荔酒
&KR0777;登新稲蟹庭前金粟堆微香放蓓蕾吾無隠乎尔
此意問真宰薄醉送君歸餘清落暮靄
八月初二日南皐病愈胡四君山招同鈍軒甘
谷看桂限韵
五嶽昨溘逝宿德悵其亡凄凉魚子蘭有淚濕蒼茫
(義門最爱粟蘭)勾餘老耆宿誰為鲁靈光巋然南臯子忽告
病匡牀慗遺㢙一老何堪三尸戕晨起聞西隣置酒
酹天香天香老愈健金粟彂寒&KR0621;㫪容飽春露磅礴
凌秋霜人生但如此百歲長昂藏俄傳曳杖聲矍鑠
猶故常須眉稍清瘦神爽倍飛揚讀我南雷碑意氣
不可當(是日予重改定梨洲墓文)西瞻長庚星熒熒照此堂莫聽
山陽笛且罄嗑嗑觴
予約同人每歲爲蒼水先生設祭今年將有渡
江之行先期舉之(初七日)
此行定自過南屏爲道寒山片石成(時新爲公撰墓碑)故社
莫虚黃犢唱同人豫擬白鳩聲神傷土室袁閎泪(謂先)
(儀部也以公親家共事其後肓瘖者二十年得免)腸断䃃州杜滸兵(謂先侍御也蚤)
(公死一年)香火敢忘先子命(先王父贈公遺命以公祀事爲属)殷勤雞黍
展微忱
桂事已闌而雙桐齋三本獨未放海若置酒催
之兼爲予話别限韵
送别易消魂催花在鼓氣莫唱陽關聲且寫小山意
小山用招隐笑我理征屐老兔駐西天老蟾臨無地
老香隱雲中下界空遐企羯鼓響鼕鼕王母驚午睡
嗟我亦恋家欲行頻留滯倘来遍地金参以粟&KR0808;比
便擬老此齋長作灌花吏一酹甕花間雙羽傳急逓
十四日同人聚飲寶墨齋時予家秋蕙大放同
人先過賞之即賦
翁洲萬夀香實始見圖經剡原與天門嗣出放晚馨
吾鄞太白産尤足彂地靈西風吹故畹寒露長新茎
耻爲重也肥堪擬夷之清何期五沃土遇此太瘦生
老寉&KR0786;不支凍蛟怯难勝亭亭疎影上冉冉芳膏升
態以羸愈媚神緣癯更凝男子諒难種幽人長利貞
閩蘭雖競秀終自乏娉婷弩張趙十使劒舞黃八兄
就中稍嬌豔魚魫雜金稜白羊乃秋葩風格亦平平
持以較此君俯首莫敢京嗟我亦秋客紉佩多深情
載哦晦翁詩對之百感横仗君為書帶腰圍束不盈
仗君為硯漿池塘水不澄且醉胡郎酒花下共沉冥
甘谷累約宿予家而終不踐諾蓋為閨閣所阻
也是晚予令僕夫匿其肩輿以困之甘谷大
窘徘徊予門首二鼓卒去
如此双湖明月暉候䖝亦觧唱無歸孟公有例呼投
轄道韞遥知恨倚扉息壌竟辜雞黍約空庭漸怯芰
荷衣明朝凖擬師高季括&KR1450;留君悕不悕
胡生西圃以中秋日招同人是晨予齋中芙容
已放一枝即造韵索和
東鄰肅嘉客夙起羅芳樽我亦戒旦㒷晨熹正候門
圓月歸西谷薄寒襲吟魂三杯清人芽一筒金絲薰
忽然叢薄裏綘紗乘朝雲嫣然向我笑中有白露痕
夘酒似已醉迎風帶微醺我攷史月表(花家有瓶史月表)尚
疑未及辰先期引黃菊排日伴幽蓀東隣滿甕酒將
無特為君我心對花醉不湏十洲春
席間再叠前韵
道南步兵舍道北仲客樽其旁為壑谷三&KR0985;参一門
两家萬花枝各各通精魂隔墻花氣度酒氣互陶薰
拒霜有神光直射虬峡雲(虬峡胡氏齋中小山之名)阿誰如康楽
初日染墨痕老我且泥飲夕照同沈醺西崦日以去
皓魄告良辰更有月中桂訪我盎中蓀便作藏花令
花王為令君渾忘秋可悲醉舞綠蟻春
甘谷促予出行者數矣中秋後數日過予見芙
蓉盛放又有且待之說答以五古兼索南皐
同作
李郎良愛我速行更留行留行惜將離稍展信宿誠
速行肹當歸早涖歲寒盟两意渾難定其寔還相成
廿年已&KR0786;遊欲乞扮社靈刲羊祭大隐爲我辭塵纓
便向芙容浦篤老絶送迎青山肯破例何難飬伯齡
(玉川詩云伯齡不厭山山不飬伯齡)事不如人意又復擔双簦双簦觧
念我十步九屏營似君真清福古歡杜柴荆乃憐征
夫困魂夢輾轉縈遊人縱觧維亦爲尔怦怦况有竹
湖叟(南皐)關注均不輕松梧閣下夢長共楓林青
巾子山歌吊宋故太傅樞使越國張公祠
太傅磔降臣卞彪于是山始浮海入甌閩故
是山有太傅祠厓山三大忠臣祠反出吾鄉
之後然吾鄉成化以前志乘不載此祠蓋袁
清容之父為元降臣清容作慶元路志不載
其後諸志因失之至張東沙寧波府志始𥙷
入今祠已圮矣予擬重建先約南皐鈍軒甘
各共吊以詩
羅刹江頭湖不至范文乕入臨安市范陽將軍氣如
虹背城請戰邅乖刺臣妾僉名謝道清(太皇太后)誰忍連
署迎北使(家参政鉉翁)慶元都府亦碓藩孟傳昌元那足
恃(慶元制置大使趙孟傳與寓公謝昌元迎降上四明圖籍)空餘巾于山頭一片
石聊駐殘軍麾赤幟嗟哉天之所廢莫能㒷摶土逐
日成何事只有孤忠一腔血天亦無能奪我志誰家
么麽卞䜿子甘言来說蛟關澨將軍錯認作從王不
惜庖丁陳膾胾牡礪滩頭白浪高金鰲背上哀雲漬
酒闌方為哭神州投𬒮而嗔驚犀兕尔舌尚存真維
厲尔肉不食應投卑此是刀山大道場尔戴尔頭昩
趋避尔時海上正揚波鼉鼓逢逢起雲際長鯨怒目
献長矛神龍鼓鬐效神匕劒光磨糊刃痕拂戾雞山
之雞爭哀鳴乕山之虎群忿詈將軍笑撫䜿子尸所
恨尔帥遠莫致(謂石國英)俄傳除地乃更飲諸公為我同
心濟國家運祚正靈長一汴二杭猶未替况有文陳
两相公大殾卭須扶正義茫茫溟海落日暉斜重為
此牛此酒出頭地揚帆而前即東甌葱葱天水双龍
有佳氣
夾竹桃花盛放詩以志别
異哉歲寒姿乃與羣芳叶一變入梅岑疎影香獵獵
再變入蘭畹有膏清足挹三變入桃林猩猩紅一捻
合之如互體雜物乃相挕分之如两象同德自相接
天巧過寄生人功薄移貼因思草木性足入京焦箧
遂以夭夭花附兹猗猗葉幾疑美人虹堕落君子牒
畢竟歲寒姿不随春偞偞彼實則已殽此箭乃稠叠
貞心拒嚴霜芳影拆秀荚方酹花間鴟已催江上屧
惆悵别此君劉郎長不惬
舟次半浦再哭五嶽游人兼東两嗣君(以下杪秋江行集)
薤露凄凉江上来夀寕堂下幾徘徊大椿倏已随朝
露(游人逝後西園大椿忽折予嘗著其事于哀詞中)帶草依然染綠苔為幸
荆花重合秀不教菌蠧淂成災夜臺此足怡先志純
孝原非僅致哀(時有間两君兄弟之好者其事敗露故及之)
五嶽遊人欲刊予所作梨洲先生墓碑未及而
卒臨之成先志鳩工詩以美之
此志高州恨未成尊公諥委最傷情墓門長作嗚呼
字宰木誰傳慟哭聲再世證人寕墜地百年報本克
尋盟秪愁東國人倫重慙愧中郎任丽牲
蜀山渡口守潮
停撓蜀山頭夢入蜀岡尾浙東之淮東行役于焉始
蜀道邈三峨迢迢六千里蚕叢與魚鳬寥天阻南紀
豈有風馬牛而忽通神髄命名自獨峯附會真無理
(凡山以蜀名者皆本尔雅獨山之義而必以爲地脉通蜀皆謬語也)吁嗟蜀道難不獨
三峨裏何如卧蜀山飽看江霞綺
九靈山房
吾懷九靈翁大節如孤鵉浮海未得遂輾轉九洞天
如何變姓名尚爲弋者弹(九靈变姓名曰方雲林自作祭文見文集中)高
皇不能屈餘生終自殘未聞翹車士乃以牢獄填諸
公不強諫史册足長嘆黃竹夜淚落白龍亦神寒至
今永楽寺悽悵雲林烟(永楽寺爲九靈寓有黃竹浦白龍堆夹其地)嵯峨
君臣義不以夷夏迁高皇提日月赤手洗幽燕九靈
所遭遇尚與余蔡懸疑或可無死巽辭得生遠不見
東維子平定巾欒欒暫下讀書臺卒返三&KR0873;間重淵
見李黼完節要無愆而士各有志不忘丧其元(楊戴一死)
(一生楊之所以得放還者由于四方平定巾一語淂當帝意然戴之崛強則過之矣)高皇亦
色動晨星黯長干㴞㴞江河下大節良所難為我寓
公重山房永勿諼
返棹慈湖先生墓下守潮
晨起望早潮茫茫霧如海黑雲遍蘆中朝爽失真宰
四明北諸峯翠碣擅晴靄胡忽眩我睛三嘆生感慨
誰謂平旦氣定足見精采長夜亦梏亾疇為洗荒穢
竚需旭日光祛兹周遭累靈臺頓瞿然石窗共瀟洒
姚江以詩招嚴子陵魂
先生降生處岩壑良峥嵘一朝桐庐去老死應客星
化安瀑泉好神茭和仙菁(茭湖之茭菁江之菁昔人以為神仙所食)縱
或不思蜀福地寕忘情我思築雙臺東西招精英魂
盍歸乎来一曲江峯青
意林問予甬上膏蟹入暮春何以遽殞戲荅
膏蟹之夙世殆是漢侏儒年年上已後鼓脹斃海隅
但得以飽死臣朔所不如謝山先生長清臞力與臣
朔足並驅近来更失太官粟又復恥曳諸侯裾撫兹
蟹一笑何恃濟饑軀祗應學蜑戶醬汝爲冬儲封以謝
山雲日下酒一棜
吴敦復之京師得其尊公繡谷手校宋槧許郢
州集以歸同樊榭谷林作
當年繡谷翁詩思凌風騷瓶花作法供酒器分郎曺
時呼珠盤客閑染猩猩豪我耒玲瓏簾如過丁夘橋
渾疑許郢州前身或可招聚書逾萬卷露纂兼霜抄
老眼細審定校讐徹寒宵鈐以凍乳印不翅青瓊瑶
一瓻借復還戶外屨則殽忽失郢州本極望心忉忉
餘皇已佚去長鬣不可邀魚腸已飛去歐冶空自勞
妖徵辰已夢其歲在元枵身騎白雀去書與白雲韜
私心窃耿耿舊雨憂蕭寥佳郎真健者不媿乕子驍
坐笑奢産括願學固紹彪十年廣故業插架增岧嶤
餘事作小詩秀色映蘭苕昨歲遊燕市軟紅厭塵囂
何來青氊故得之非意遭乍見足狂喜掩卷遂號咷
一巵望影堂手泽荐薌羔再爵酹郢州荒雲天末澆
摩挲甲乙部追遡墨痕遥吁嗟斯世間聚散如蓬飄
不見東澗叟綘雲與天高百卷舊漢書臨别何嗷嗷
晚年復遇之昭慶老僧寮刲羊祭松雪清泪如河㴞
一去不復返拂水亦魂消有子乃不死先德完球刀
酉陽諸清閟重光燭神霄
題瓶花齋酒器譜(器凡一百有八種)
釀玉孰與野王䧺七十二城盡附庸滿樹相思秋色
好漏巵三十六玲瓏(萬丈九沙尝為予言繡各一百八種酒器惟長洲頋丈侠君)
(飲其大者三十六種是日齋中紅豆一株其數適與相符)
一百五日至七日莫定梨花暮兩期日飲無何猶不
盡一巵留供借書瓻
福地星羅接洞天終朝泥飲即遊仙為笑南華趙仲
子魂驚棧閣與雲連(意林真小戶其題是譜有如上南陵百八盤之句)
題趙松雪賣桑買山卷子後
王國黍離且漫傷宗臣家事在園桑未知亳社輸人
價孰與殘山估值昂
題管夫人漁父詞卷子後
悔逐王孫到上都苕娘清夢日蕭疎當年白馬朝周
日曾否牽衣勸遂初
李易安蘭亭嘆
前有龍眠所作右軍小影毫髮無損易安流
寓奉化遂歸史氏宋亡流轉入燕是吾鄉蘭
亭掌故也京邸曾見之于宗室貝子齋中谷
林勸予以詩紀之
金童玉女天下希一編金石互籖題后山之甥文叔
女珊瑚筆架双双齊析疑如占策射覆賞心或傾茶
沾衣(見金石錄序)宣和書畫遭浩劫宰相家珍何所依蘭
摧芝焚亦天孽孤鵉飄泊剡原栖剡原山光雖然好
孰為夫人慰累唏箧中何物甲萬卷内史稧帖良絶
竒六詔祠宫香火近展卷荐以秋江蘺(奉化六詔山中有右軍祠)
桑榆晚節嫁狙獪此物幸未玷塵翳風流雲麓諸公
子力與淄州足並馳(史丞相子雲麓兄弟亦精書画)天水俄随白雁
碧穆陵十集亦披離雲烟過眼聊一嘆祗有剡原草
色長凄迷
閻妃嘆(鄞人也)
閻妃有遺像傳在靈隐宫當年三天竺未足擬冶容
冶容今何在遂仗禅力封冬青蕉萃靈禽泣穆陵頭顱
成轉蓬水晶足踏竟安往佳人冡草尚葱蘢我来懷
鄉里香火情忡忡為呼蕭九娘膜拜禮遠峰
夜與谷林坐天目山房看月談及倪文正公築
露臺以種竹及以徽墨塗壁各林欣然思效
之率尔有作
衣雲閣外萬竿竹絶地累土高十尋尚書于此著兒
易黃芽竸茁蒼精吟夢呑三爻美東箭老人猶自有
童心童心太古&KR0975;又&KR0975;(兒易序中引太&KR0975;童烏為說)黝墨餘波四
壁淋坐教三天都中賢太守兼車十笏貢南金歙谿
石液愁竭澤黃山松鬣嗟焚林方程夜共山鬼泣風
篁颯颯為之傳哀音通人好事成竒癖而今但有荒
邱岑竹耶墨耶双消沉我過始寕淚滿襟昨宵山房
看新月庖羲一丸正在参危坡絶頂更如砥古墻八
面都成陰龍飛鳳舞遠峯至蒼茫茸薄傳寒砧酒闌
為話平泉舊主人不覺懷古深頓擬高置此君座空
中卧聽磨戞球琅琳研田殘膏足挹注黑雲垂天清
不淫更湏我撰火招詞追招尚書聽素琴祗憂天目
天光遮不見老蟾漆黑空蕭森
漳浦黃忠烈公夫人蔡氏寫生畫卷詩(有序)
石齋先生在獄中寫孝經孝百卷蔡夫人寫
心經百卷以配之取置石齋書中不能别也
石齋之書幾于不鈎之鋼大類其人不料夫
人以閨閣似之及觀石齋乙酉蒙難夫人勵
以致命遂志之節則夫人不鈎之鋼居然石
齋宜其書之相肖也乃夫人之書則然矣而
画則反是一花一葉蓬蓬然氣韵生動又何
其嫵媚也因是思石齋家庭之際其風流遠
矣然諦觀夫人題語一花一葉忠孝廉節之
旨無不在焉斯其所以為石齋家庭之風流
也山谷曰士必臨大節而不可奪然後謂之
不俗石齋之謂耶蔡夫人之謂耶往者同
舘前軰蔡文勤公梁村書甚工蓋夫人之羣
姓故其書由夫人以摹石齋予尝叩以夫人
之画而未得仁和小山堂趙氏有葉子一册
其末題曰石道人命蔡氏石潤寫雜花凡十
種時崇禎丙子鈐以玉卿私印夫人之字也
石耕則石齋先生之章也自丙子以往石斋
洊遭困阨逮于江戍于粤賜環未久國步已
去夫人所題多有豫兆之者嗚呼豈偶然哉
予乃肅拜紀之而各綴以詞以擬橘頌之意
其詞曰
有美漳茶秋色平分如荼如火突過滇雲蜑風蛮雨
豈花所欣何以不凋倍吐清芬他年桑海諸公紛綸
歲寒劲節同此精魂白羽赤羽挹注鮮新誰為之䜟
曰惟夫人
右漳茶兼紅白二色者閩人呼曰平分秋色夫
人題其上曰蜑風蛮雨挹注鮮新
巋巋石翁霜松雪栢冶春之姿非我阡陌大滌洞天
時雨沾益雖復桃李亦生骨力書帶環之𢡟昭明德
不言成蹊同岑一脉函杖之陰女貞所宅接葉交
柯寒&KR0621;正色
右千葉緋桃題曰不言成蹊非由色媚
翻翻紅藥以殿歸春欲留無計當階廵循丈夫堕地
桑&KR1249;有聞離憂亦楽莫頋消魂嗤彼鄭風溱洧滛奔
乃以狎昵而穢花神何以洗之銅山寒雲閨房之戀
非我思存(銅山石齋所居)
右芍藥題曰折花贈行黯然消魂
赤符已熄九鼎一絲孔明蔓菁姜郎継之小草難微
大厦所支漢中軍容細柳垂垂倘復國仇我固當歸
馬兒雖譎亦懾䧺姿成敗論人百口紛滋可憐閩嶠
扁擔成師(石齋出兵于閩以扁擔充軍械)
右遠志當歸題曰蜀相軍容小草見之
䟽食菜羹清絶黃郎不知肉味聞之庿堂(用思陵所賜御翰)
赤帝継粟十囷成倉其種維何是曰米囊晚棄米囊
其氣愈昌浃旬不死孝陵饋漿(用石齋絶命詞)夫人稽首奎
墨之旁為公撫孤&KR0836;饜糟糠
右鸎粟題曰對此米囊可以樂飢
在昔忠烈就養無方輸心鄭以文相臧黨人障天
蒙謗堪傷惟墨衰子坐政事堂孤臣遠戍望雲旁皇
書一百&KR1505;皆十八章閨中先見我心所降睠為北堂
勿之洛陽
右宜男洛陽題曰睠焉北堂勿之洛陽
清漳降神有石壁立疾風迅雷孤根不赧乃有寒鐡
與相嘘吸太古之心一氣足挹拔出衆芳妙香熠熠
薔薇晚卧對之雨泣石丈欣然晨昏長揖為惜濓溪
所見未及
右鐵絲蓮題曰小草鐵骨亭亭自立
湘江蘭秀武陵桃熟種志&KR0975;都香傳幽谷易称辨物
盖以類族何耒金絲采之盈匊附以紫蘿亦幾一束
雖襲其名實殊其目屈原已死陶潜不復女史記之
以防混濁
右金絲桃紫蘿蘭題曰湘江武陵或滋他族
海棠乘秋芳心婉孌薄醉未醒自傷歲晏睠懷于役
閨中哽咽清淚所沾血痕如濺此腸幾何九回未断
俯首沉吟落花片片况我君子排陵霜霰危哉人鮓
此腸戰戰
右秋海棠題曰君子于役閨中腸断
三皇之世四時皆春手握皇極以運元神輓季以来
漓而不淳玉樹凋傷滿目荆榛汲汲石翁弥縫使淳
元會運世洞璣所甄阿誰連枝陽九不焚两族並芳
曰惟夫人
右紅白長春題曰两族並芳四時皆春
詩十章章八句韵其中或不盡為画彂但就
夫人之意参會石齋先生之生平而申之以
論其世可也乾隆癸亥重九後七日
意林購得先非堂侍御與馮元陵太史手札一
卷見贈賦謝
先人風格如同甫結契元陵擬稼軒長吉詩篇多劫
火子雲茟札亦清言廢㒷棖觸恨千古聚散魂消書
十翻多謝小山施墨妙衰門寵荷百璵璠
胡都督宗武字憲伯杭人故張尚書部將也江
督郎公曾招之入幕固辭而止予至杭其子
來見叩以其詳不能了了但言尝與田䧺大
戰鄞之太白山下亦失其年矣
填海錄已失誰憐蘇宝章(蘇刘義之子曰蘇宝章見黃晉卿集)清關橋
下水(清關太白山下隘口也)碧血尚茫茫
方丈靈皐至杭有人見之靈隱山中予遣使遍
覓其寓而不可淂
看山良自好避客一何深紅葉斜陽路茫茫亂我心
與杭二堇浦話
故我久荒落夫君亦闊疎清狂翻長進且共卧菰蘆
