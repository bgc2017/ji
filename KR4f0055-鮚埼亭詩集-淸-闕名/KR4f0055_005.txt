鮚埼亭詩集第五卷
甬上全祖望紹衣著
舟中與施生話海昌前軰事因及姚昞菴職方
本末并詢其遺文施生對以里中從無知者
因嘆桑海豪桀淪埋無限當亟為求之即賦
古詩(以下吴船集)
東江建行營昞菴勷旌纛暨其乘槎遊昞菴捍圉牧
沉䁀不可扶斷絲不可續凄凉黃蘗山昞菴棄初服
故人唐鲁公六棺淺土暴重趼謀一坏事在琅江錄
試讀卜葬詩可以當野哭歸来訪故婦已逐野鴛宿
遂老死空門碧血瘞深谷斯人竟冺冺後死能無嘁
世鮮吴立夫誰發遺民躅今君多讀書舊聞且滿簏
試為訪遺文如聽漸離筑昞菴重泉下定亦一張目
湯千戶歌
丙戌海昌之師姜指揮以所部應俞監軍事
潰死之此見于諸家野史所紀尚有湯千戶
者其死最烈今海昌里巷中以為神多祠禱
之而惜其名之不傳也施生請予紀以詩
生為上柱國死為閻羅王成為佐命勛敗為故國殤
其名字可冺其英爽不亡吁嗟乎此間鄉晚郎當
杭靄山前遊魂傷入關不敢見毅皇千戶神雖小蔚
為里社光羅刹江頭猶堂堂
追哭陶穉中太常
五湖音問久寥寥渴欲相逢話久要一夜怪風吹夢
冷廿年舊雨泣魂消直言去國良無媿醇酒傷生豈
所料從此故人狂簡性更誰散髮共招邀(穆堂先生尝曰謝山)
(之䟽放極矣而穉中又過之然予尝謂穉中若與時俯仰固不至左迁即左迁亦尚可回翔光禄鴻臚之)
(間以求再托而稺中飄然歸田竟以貧死是則其不可及者時穆堂已病予見之白下歎曰穉中乃能如)
(此)
題水木明瑟園
芳園好亭榭賦自小長蘆雲氣接林屋天光通射湖
掃除金粉澤想見大痴图謝豹花初放嬌紅媚酒罏
過澗上徐高士昭法艸堂
為問徐高士流傳尚有居蕨薇長遍野画卷更誰儲
大雅消沉後殘山涕泗餘曾聞湯憲使徒步此躊躇
弔念祖臺
一卷酸心錄書亾堂亦迁(寉澗先生著酸心錄二十卷志前代事為盗所去)
事曾聞舊史地應溯平泉怪石枯藤繞荒塘乱藻纏
百年遺献盡相對足凄然
此間两仲子俱不媿先人死去猶埋血生存肯折巾
流泉共於咽喬木亦酸辛所喜清門裔貞心尚食貧
(文公次子應符被逮于此)
最憐生壙碣有婦隔幽墟未忍恝吾母何尝忘故廬
山携敬亭色箧秘石梁書舊燕還無恙巢㾗半已除
果堂挈其從子再過予舟中僕夫失足幾堕水
急雨飛湍裡勞君滑滑来猶携木瀆霧兼致竹林材
莫使蛟龍淂幾為蛩蟨哀驚魂重絶倒破例一詼咍
(果堂自言生平不作誹語今日見君乃一盡之)
題文先生啟美手蹟後
舍人稱汛爱偶尔狎懷寕亦有番江彦同調焦尾聲
(謂鄺湛若也啟美與湛若皆以聲伎交圓海而故美尤狎之)抗詞漳海獄泣血下
江兵到底岐緇素何曾混渭泾
南枝先生賣字歌
始㒷之錢江州酒彭泽當年亦姑受秦餘山人更絶
竒一粟寸絲都不苟商邱開府真雅人兼金治檟意
良厚豈期遺戒有前知肯令幽宫翻失守生平賣画
聊易米今日雲烟已烏有滸關何處耒寓公數載積
錢賣字久老生貯此不時需原為山人謀身後同此
非力不食心画耶字耶特轉手開府雖非盗跖金未
若清風来好友山人葬罷寓公歸依舊深藏餓隷手
蘇人造為所南心史舊本索高價不一而足然
即係舊本亦属海塩姚叔祥之茟並非所南
故物也閻丈百詩盖尝辨之而吾友厲二徵
士獨以為真則嗜竒之過矣是用作歌以曉
蘇人兼寄徵士
鄭君眢井物出之四百年一朝承天寺觀者何喧闐
詡為神濩持用以抒沈冤誰知考張霸近搆自塩官
其妄且無論其妖則信然無端作此偽似亦得氣先
何異天津橋忽為聞杜鵑當時數巨公大半殉𤇺烟
玉笥與虞孫足並文陸傳降而亭林徒亦與鄭比肩
遂不復致疑百口聲相沿論世適相肖論人適相班
志氣所感召誣謾皆機關迩耒書估船益復造舊箋
装潢審行墨動索十萬錢不足供一笑誰攷潜邱編
我昔在三舘曾見錦綫篇欲抄竟未果至今魂夢纏
何時得此集侑以所画蘭緘之示諸子斯價直琅玕
(所南錦綫集予于永楽大典中見之)
泊舟吴門訪得姜貞文先生遺集其孫本渭即
属予編次因寄聲谷林父子
此行無足供清娱喜購梁鴻殉葬書小艇孤燈排月
表墨痕猶和泪痕儲
敬亭遺稿得連珠殘瀋蒼凉張杜余他日東歸足飽
看一瓻還侑百璠璵(舊載穉恭茶村澹心三序)
次山侍御以病謝客小詩奉呈
講堂細讀倉公傳弟子愁吟芣苢詩有客到門還㒷
盡屏营斜日下山時
江左大吏新得請為故檢討楊公維斗立祠蘆
墟此盛舉也喜而有作
勑下泗州寺旌忠恩命殊喜看滅頂地重作丽牲區
古柏重生蔭(古柏楊氏堂名)荒蘆尚有墟獨憐卧子軰何日
共芳醹
果堂問予近日所著何書予無以荅也乃索近
所詩而去
星霜催短鬢未有一書成慙媿不鳴鳥空憐太瘦生
健忘將輟業有感但言情輸尔觥觥響重茵獨擅名
閏後入夏浃月猶見紅薬
春夢尚當階不随餘分去此番花信風難挽驪駒駐
我唱無庸歸嬌紅且小住
以書属太倉州牧求宋丈菊齋春秋及遺集
崇沙宋公古君子一言一動歸正始病狂豈果是真
狂只求牡蠣滩頭死六年窮島血淚枯求死不死為
保孤鯢淵相國藐一綫百死不死逃囚俘藐孤既色
且賣薬不死刀鋩死窮約尊攘之辨何皇皇耻道苻
秦王景略使君新命牧名州圖經舊德應旁搜崇沙
潮汐鯉魚便莫令阿儂穿双眸
題楊商賢手蹟後
商賢為副都維垣之子嘗避地至吾甬上予
少時頻見故家中有其唱和詩然以其為副
都子不甚留意也及讀愚山先生所作墓志
而後知其人盖邢居實趙德夫之流不以家
世累其賢者乃自悔前此不收拾其詩去年
錄甬上耆舊頗及寓公而商賢詩已散亡不
可得矣今年于吴中書肆見其手札為題詩
于後以志吾過商賢名彭齡嘗與金忠烈公
鉉同講學後卜居舊都桃葉渡
中丞一死事難詳𥙷過還資雏鳳良桃葉渡頭長恨
在清流洗出碧梧香(副都之死不覈梨洲先生辨之然商賢之志節固可哀也)
前大理雍公熙日字辰生一字耐广徽人而居
蘇最為萊陽二姜死友貞毅避地浙東辰生
同之貞文勤王西陵辰生同之及貞毅兄弟
北歸省覲託妻子于其家其卒也諸遺民上
私謚焉辰生嘗至甬上予向蘇人訪之罕有
知其姓氏者姜氏後人雖知之而亦無從求
其遺文矣
百年尚未有篁墩誰索黃山故老魂猶仗敬亭兄弟
力得從䝖貉口中存
吴市見白杜鵑花
望帝已去國羞陳故赤符嫣然擁白帢瀟洒出江湖
謁湯文正公祠
經術原經世如公曠代希百泉承學統中岳有光輝
建節甫數載移風已庶幾伯淳施未竟吾道豈終非
屈指諸前軰終無苐二人尚存吴苑祀未荐頖宫茵
道以躬行重人從述作論甘棠猶百世盥手酹青蘋
(近日方侍郎靈皐請公從祀礼臣以公少著書遂格其請)
滄浪亭
一𤱔行吟地風流尚未寒棄材良可惜召謗不無端
放浪需山水摧殘感鳳鵉漫堂今亦少誰足供清歡
沈寶研以其子不肯習舉為虞詩以觧之
此是朝陽鳳今從何處来他年學成後一决震風雷
老子真多事郎君慎别裁荒田埋八識從此障雲開
題姜如農侍郎荷戈圖
七尺疑金鑄湏眉尚儼然茫茫亡國戚忽忽荷戈年
甬上曾弭節先人辱贈箋一軍驚失守連趼各殊天
珍重山居誓蒼凉野哭篇哲晜棠蔭在賜庿海隅懸
餺飥詩無敵蟛蜞話足傳(先生至吾鄕見鮚埼諸海錯遲疑不下箸)歸東
聊堕馬哭弟幾摧絃族未零王葛居胡變海田清高
肅遺像感㮣望遥阡式里重思舊披圖願執鞭可憐
廿四氣早已化雲烟
題靈岩儲公騎牛圖
三月十九是何日騎牛野哭荒山顛乃公耿耿攀龍
意廋語登堂孰與傳(儲公尝登座說法忽問曰今日山河大地更是幾番皆愕然不)
(能對儲公澘然而下)
南州高士清不染獨許乃公餽蕨薇居易斋前蒿&KR0985;
熟牯牛還往搃如飛(謂俟齋)
柬陳觀察賡齋
副使左迁後幽居楽有餘到門無雜客插架擁多書
白髮親能養黃金笥已虚諸公方逐逐歌吹滿吴艅
舟中編次南雷宋儒學案序目
關洛源流在叢殘細討論茫茫溯薪大渺渺見精魂
世盡原伯魯吾慙禇少孫𥙷亾難兀兀誰與識天根
故太僕陳皇士木瀆别業(今歸桐鄕汪氏)
太僕園如昔于今幾歲寒抄詩禆國史選佛挂儒冠
(太僕有啓禎詩選又尝賦歲寒詩和者遍海内今園傍尼菴其香火也)梧竹留餘蔭池
臺溯古歡靈岩在何處清籟出雲端
題秦餘山人畫芝卷
莫憂净土稀尚有吾廬在采采神芝生附以石磊磊
画蘭不画地翻笑所南隘(即用山人語)
家居十載故人誚譲蝟集獨彭侍郎芝庭曰吾
觀同館諸公蕉萃已極安得如謝山之㫪容
自便不禁有感于其言
鮚埼亭下對蒼蒹讀易忙時且下簾敢道玉堂天上
客不如渔父泽中黔八磚茟札誰䧺長一研菑畬我
薄饜秪爲向來無遠志守雌守黑更何嫌
道南祠下雜作
梁谿泚泚惠泉清流出龜山木鐸聲怪殺荆舒猶未
盡至今茅葦竊科名
揚門學派盈天下我爱堂堂喻子才一語六龍安隱
渡豐公手掖魏公回(喻公晚自嚴陵寓梁谿)
文簡文孫木石賢文章載道亦巍然如何史祸消沉
後流落豪&KR0621;總不傳
河津尚自費鍼砭此義秋霜夏日嚴不愧两公惟吏
部到頭一死比飴甜(蕺山與高忠憲公也)
老成逝後失儀刑二曲西來更講經誰復風流如駱
守匡時要務據觚聽
有懷少保吴公穉山時行篋中適携少保海外
遺詩
老臣久仗波爲國厲鬼還教火浣衣尚有指南殘集
在詩魂環繞故宫飛
譚家洲
爲吊木城跡猶餘鐡鎖箝南風三日利白下百城嚴
天定人難奮時平兵不占躄郎亦健者竟逐殺星殱
(時以殺星陳破京口)
追哭謝古梅閣學
(故尚書睢州湯文正公官江西時以親老謀所以㷌養者時例有兄弟者不得歸飬而外)
(官賜告非特荐則終身不淂起文正故有異母弟大吏以是遲疑今以推宜請文正曰有弟)
(而云無弟是非所以爱吾父也且欺吾君遂以病告竟致其事時年三十有三其後卒以)
(荐起古梅官編修時謀歸飬私自念曰今之得請者皆名終飬是待親之終也其詞不順)
(亦以病吉居家一十六年予謂古梅此一節足返配文正凡為人臣人子者當以為法及)
(古梅除服驟起不二年至閣學且將大用矣遽以病卒予與古梅未尝相識每從臨川先)
(生及吾友杭編修堇浦得聞其賢古梅出山予已罷官歸矣已而洊丁先公先太孺人之)
(艰予婦尚留滯京師不能奔丧古梅親至邸吊唁慰問且謂人曰此来不得見謝山乃一恨)
(事予婦歸具述之予方擬致書謝之不料其死之遽也古梅雖驟官至二品歲月淺未淂)
(有所彂抒尤可惋惜時予方廢業未得為詩挽之又六年迫理其言不禁腹痛)
通夢神交二十年茫茫一旦隔重泉鮮民未觧皐魚
恨遠道俄傳鵩鳥篇賫志竟歸春夢裡断魂遥哭埜
棠前閩書他日傳醇行粹白如君孰閒然
辛浦以入覲歸先過京口一日不得相見
馬尋舊路君行速風滯征帆我到遲相遇甚艱相念
苦新詩幾許橐中携
得衡陽謝令札請改南遊之棹于明年
未有昌黎銳猶然阻望雲夢随彭蠡鳥先謁洞庭君
感懷(以下韩江唱和第二集)
古人觀世道首重在人心天地縱多故此志終昭森
其或不然者天地且胥沉是以子孟子苦口距詖滛
斯人方寸地治乱所侵尋奚止中流壺區區千黃金
自從炎漢後二千年于今人心雖日替猶仗一綫任
有時見皎日一啓昏霾陰有時遇震雷一彂啞鐘瘖
支架此大造廓清良有壬胡為邇日来澆薄不可禁
凌夷成痼疾沉綿日以深漸且入膏肓醫和無能鍼
四民縱殷阜亦復非好音而况日局促游魚在沸鬵
普天苦人滿衣食难為周農也頗力耕所苦乏田疇
再易三易地高價十倍求商也更大耗子母不見酧
架虚以欺人強半成漏舟桓桓者兵耶簡練尤繆悠
其寔乃市人何以称好仇更有諸勳術生歯日以稠
不耕而不織糜餉坐若流勢且蔑可繼道在豫爲謀
空教
聖天子玉燭親綱繆諸公稱股肱而徒安苟偷足食
與足兵果何道之由
文章雖小道元氣所節宣三才有橐鑰冥冥嘘其間
随運爲降升良亦非苟然列朝諸著述大概略可言
有人一振之旋轉盖如環而今胡日下東流勢不還
強者成梟狐弱者成寒蝉天地失正聲莫遏羣兒喧
其在洪範中咎徵豈無端杞人窃搔首作詩志憂患
韩江詩社浙中四寓公豫焉樊榭堇浦薏田與
予也然前後多参錯予不到韩江二年矣今
夏之初舘于嶰谷畬經堂中同人喜予之至
而惜三子之不偕即席奉荅
昔我耒是間行菴方經始倥偬渡江歸魂夢幾勞止
迢遥双鯉魚莫罄論詩旨轉瞬三夏間相逢互歡喜
重耒訝新&KR0985;舊雨迷故履東西萬篔簹各各長孫子
閣中古先生微笑一弹指倒屣增闊悰披襟消塵滓
今年溽暑早火雲迅于矢爱兹别有天薰風環圖史
諸公冰雪腸吐句清髮齒而我已才盡坐笑彭亨豕
遥&KR1574;浙河中水雲正清泚故人夫如何梁月共徙倚
復齋撫軍卧病予至扶掖出見為之悵然
當年開府鎮呼韓頋盻能教敵胆寒幾度風饕兼雪
酷三彭䜿子得摧殘
當年上殿荐甘盤夹日功成奏治安今日江湖茅屋
裡瓜棚豆畤病中看
一飯三遺亦可嘆誰教報國夢魂闌祗應漫㒷消岑
寂閑對揚枝弄薬丸
半查有子五歲能誦唐宋人詩琅琅可聽
此是君家事垂髫巳足徵他年吟社裡拭目鳳雏登
姿地白眉秀薪傳絳帳承祗愁丈丈句幾許費糾繩
客有詢及故相陽城公遺事者荅以七言
相君勛業應誰同曰杜祁公文潞公断断休休元老
度渾渾穆穆德人風乞身豈為蓴鱸恋上殿長懷布
粟恫此事誰人成𥙷状莫教綸閣冺孤忠
薏田問予東武四先歷顛末以詩代札
鷺島波濤裡曾頒此一編白頭餘二相墨制志殘年
(謂路公振飛曾公櫻也)五指难傳信長垣竸着鞭(時海上有二翔)我尤
憐亞子壮志亦軒然
題方浮山先生画
白石不可爛殘山尚自開携歸嶺嶠色都作画師材
蕭散通神悟嵯峩鎮劫灰西崦話遺事蝉脫有餘哀
&KR1875;堂為予言其同里故吏部張君忠震之賢予
素未識吏部不料其植節如是也
殿上更無胡侍講天边遍唱李龜年婁江江水應貽
穢猶喜双清挽逝川
消夏什器偶賦同嶰谷兄弟
&KR0786;倚藤昧去新傳旊氏工象形疑有底托體爱虚中
瞑據增安隱清吟退藴隆匏尊暨瓦缶伴汝共薰風
右磁隱囊
此君真不俗衣被足神清牽率耐寒友支離觸暑行
結束金瑣碎掄出玉琮琤我欲鎸詩句應加汗簡名
右竹衫
大龍来下界忽阻松毛隂凉氣度香氣古心清热心
雨餘添鬣翠風至應涛吟祗恨宵分後明蟾不可尋
古松篷
橐䈁生噫氣能教滿座凉吹嘘奪真宰旋轉在中央
天上南箕怨人間造父良願言推此術觧愠遍窮鄊
右風車
矢口能呼雨摧翎尚致風鄭儋應一笑麾陳薄凉中
尚帶浴江色休忘扑火功青衣遭毒手高舉愧孤鴻
右鸛毛扇
雨中聞蝉
簷霤忽暫住好風来前楹郭公正霑醉齊女俄長鳴
聲含嘉泽潤律中小素倩連朝炎雲觧乍疑秋思盈
木杪紛颯颯耳根空冷冷微禽亦自得哀怨歸和平
南圻訂爲環漢艸堂看荷之行甫至程氏篠園
雨甚即坐其亭上看荷東諸子之先至環溪
者
甚雨阻前路况已有荷花兼兩空延竚得半亦自嘉
妙香出水面清籟浮林椏且作碧筒飲渺矣溪上槎
飯後雨霽後至環溪
夕陽念雅集洗出空明天竟遂合并期判圭成天圓
把酒酹芳塘同氣偶殊阡一笑看新水應月生寒烟
次日自環溪入城又雨復坐篠園過午聯句再
柬諸子之先歸者
暑雨將雲變態多(竹町陳章)衝泥得得此經過花因信宿
分榮落(謝山全祖望)人亦更番互啸歌空檻坐耒移酒榼
(玉井閔華)小舟撑出晒渔簔烟波别後應相憶(南圻陸鍾輝)祗
恐塵埃負薜蘿(竹町)
哭萬學士孺廬
一代儒林望三朝侍從臣半生長濩落垂老搃
邅屯蓮洞宗傳舊槐堂學錄新中爻箋秘密五字彂
清真寂寞柯亭長蒼凉藜火神孔融纔結契王翰竟
爲隣分以忘年略交緣講道親關情在性命餘事及
昏姻各有終天恨争憐同患身重江隔雲樹列宿阻
参辰放棹毗陵口聯床䢴水濱所聞加邃密相惜爲
沉淪我已甘鋤菜君還嘆積薪稍傳鵉翮展未遂驥
塗伸存問空千里暌離又幾春此情長不替再晤更
無因星隕蓬山暗妖驚鵩鳥呻斯文正零落後軰妄
紛綸敬礼今誰託靈光忽以冺垂纓識元冕䰟夢定
逡廵
東城作小秦淮道古詩來索佚事荅以五絶
蜀岡一帶紛坏土中有陳公窆石銘試向白楊林下
聽猶闻瞋目詈三經(陳了翁墓)
仲郎遊冶亦微疵天語皇皇責降詞聞道年来崇洛
學風流口過莫爲之(謂仲浮山)
檗菴博物良無匹手記僧騰客事来誰教東行尋含
利至今入定未曾回(謂李德邵)
絶學空傳秦曉山弄丸貫穿古今間可憐直自西周
後男女交親未轉環
時會堂前茶話遥甘棠埭上長蓬蒿而今誰肯揚州
死禅智山光總寂寥
題宋徽宗摹張蘐搗練圖(上有金章宗玺今藏江都陸氏)
道君皇帝摹搗練力為張護開生面秋風遠&KR1574;白帝
城奎章忽出宣和殿風流天子爱間情野杵村砧都
不賤完顔國主亦俊人宅相流傳習未變明昌御宝
何皇皇瘦金題字猶完善吁嗟乎天水碧太師青均
此搗練之聲所釀成一絇之絡四維傾令我手披東
絹不勝情
題張琳前軰萬梅圖(上有王靖遠詩今藏馬氏)
枝南枝北無美枝想見下茟淋漓時花光醉倒王靖
遠茟力俯視楊𥙷之寒碧亭前風信動龍城夢中美
人思四明画史增遺佚題詩為報邱郎知(張廣文之繪事吾鄉)
(後軰莫有知者邱玉册四明画史亦失之)
嶰谷捛集行菴見黃葉滿庭偶然有作
我亦同黃落何堪置此間天心釀風雪客况阻河山
瑟瑟瓦溝掩蕭蕭庭院閒亂雲封貯處棖觸感哀孱
小玲瓏舘主人為予置裘賦謝
幸托春風裡原同挟纊多因之長繾綣不覺久婆娑
轉眼消寒集驚心卒歲歌故人能念我日飲且無何
&KR1875;堂宫允歸吴淞
又復分襟去相逢曾幾時歸鴻驚旅夢小雪感離思
楓葉丹砂色鱸魚白玉脂故鄊多歡趣寄我到家詩
嘯齋招集同人賦寒色
高穹都縮瑟不獨我蕭然元酒淡無力孤雲闇自憐
箇中參太古象外識枯禅安得騶生律晴光忽滿前
茶塢以于酒餽嶰谷同人集賦
有客從吴苑提醪到廣陵名夸京口重色帶漫塘澄
駟馬猶連姓頭鵝並擅称古香傳吏部清德&KR1574;中丞
(謂玉立九瀛二先生也玉立尚有鵝炙法最佳)桑海紛多感悲歌定不勝而
今成往事聊尔集吟朋入務嚴流品分曺記献徵夷
然笑苦露何以署清渑氣禀金沙冽泉從地肺蒸杪
冬香雪貴(相傳是酒以雪水和泉水為之)故國舊聞增卧甕君休捉
哺糟我尚能東南無此釀滄酒或同登
題薏田夜雨圖
君家群季後人多玉折蘭摧喚奈何我更披圖增一
慟藝香山下吊棺和(謂王立甫)
周忠介公墨城詩為沈寶研作
此研猶餘碧血㾗蓼州手泽重瑶琨乕疁地脉紛横
從胥浦潮聲共吐呑黨部已随城社化墨池剰有水
雲存風流更憶寒山叟一卷長箋應細論(研為寒山所用後以)
(贈忠介)
宣窰脂粉合子(姜寉澗家物也余板橋陳迦陵毛西河俱有長歌然舊呼為箱)
(則未覈予視之乃合也今歸相鄊汪氏)
宣箋細寫故宫詞更爇宣罏炙手時珍重西江新合
子六宫争㨂貯焉支
太平天子富共球陶正承恩供奉周汝定官竒齋下
拜殘膏曾漲潞河流
姜郎瀟洒佳公子蓆帽行吟感慨深間對綠窗陳素
素一編題識幾酸心(陳素素寉澗姬人也酸心錄多其手抄)
峚山宫允觧后吴中退謂茶塢曰此公豈能長
置邱壑中者笑而答之
故人相逢木瀆上陽春滿座忘窮冬白華堪羡循陔
楽綘帳且作傳經宗久矣心情諧猿寉是誰骨相苻
䕫龍升沉枯菀莫湏問相於泥飲傾新醲
瓶花齋早集啖臘八粥同周京穆門金志章江
聲厲鶚樊榭丁敬鈍丁梁啓心蔎林杭世駭
堇浦吴城甌亭聯句
歲序何匆匆(穆門)弹指忽届臘撫管灰再飛(江聲)捫天星
一匝其月著漢家(樊榭)其日重梵夾浴佛東京遺(鈍丁)消
寒我軰法吟社邀襼聯(蔎林)山館喜簮盍但期一飽佳
(堇浦)况復七寶雜果兼檜殼膚(謝山)米零龠勺合释之復
糅之(甌亭)載剥還載搯濾泉宜斧冰(穆門)升馨應焚蒳漸
看粳粒遒(江聲)莫教火力乏汩汩乳泛甌(樊榭)溶溶醅瀉
榼醍醐倏以成(鈍丁)和齊罔不洽宿辨勝咄嗟(蔎林)群起
占噬嗑坐擬集檀林(堇浦)圍如礼花塔不待木魚呼(謝山)
争訝水鳬喋流散&KR0632;凝脂(甌亭)磊塊利用梜侑以新笋
牙(穆門)下以乾豆荚口香聞諸天(江聲)腹果傲古衲時方
雞三號(樊榭)晨光漏簾押長明燈未燼(鈍丁)盈厨忙僕妾
熒熒玉井光(蔎林)中天何歕欱利益瞿曇云(堇浦)家風宗
靖荅缹詳放翁詩(謝山)膏志吴郎剳新交四九辰(甌亭)山
茶放紅恰有客重江来(穆門)將鼓東歸楫蕭瑟度歲資(江聲)
清新紀遊箧斯人依食住(樊榭)多苦理生陿鲁公半月
困(鈍丁)猶傳乞米帖我軰叨豐年(蔎林)文史佐歡狎歲事
舉上寅(&KR2897;浦)朋箋搜某甲流連及曛黃(謝山)暮鼓聲䶀䶀
相期更卜夜(甌亭)净糜継絳蠟(穆門)
