鮚埼亭詩集第七卷
甬上全祖望紹衣著
葉子詩三十六韻
葉子始何年始自唐中葉姓徵北里人藝登南部笈
器以投瓊為制與選格叶後主暨思公位置各妥貼
鄱陽馬竹村著錄時代接降而至殘明新箋變摺叠
區分署誰某半出江湖使三十六英雄曩者擬荆聶
自經稽仲招游魂都被攝何人慕流風借以資漁獵
我生于此道茫未窺藩堞但從壁上觀心訝且目
如何不終朝轉戰累百合正位首分班計獲必數荚
禽縱或異宜前郤或逓躡盪鋒或争衡薄險或見&KR1062;
責償或示懲連衡或用夹或交綏而回或設穽以敜
或利在壮往或戒在陵躐或黠見隔垣或昧迷目睫
忽然六緋臨亦象擲梟捷得丧固無常吉凶難豫揲
要湏乞井公多儲質錢帖我讀五行志妖徵漏史牒
神廟之末齡女郎偶日涉其名祖金龍其戲止妓妾
相傳有馮生濫觴啟其䈎波靡當思宗荐紳爭拈掫
荆谿最所耽藉以了相業四友暨十亂當年尤欵洽
(見吴農祥嘯叟集謂馮猶龍也)直廬正沈昏廟社已血喋馬阮竟乘
時江南禍淪浃搶滿語不祥順風兆竟恊是箋竟成
䜟卒兆渡江檝垂末産吉翔滇王復邅䠟禮經馬從
馬乃為此軰狎楊郎序早徵杲老傳足懾小技關㒷
亡感懷幾心慴諸君方確闘莫笑吾唊唊他年圖譜
中定堪𥙷故箧
對菊食蟹三十二韵
東籬逕乍開東海物惟錯霜螯碩且肥霜花寒不削
其字曰延年其族曰郭索晚禾入椵新宿土貯盆昨
風吹老艾飜潮退凉蒲縛應月脂滿匡留春葉遶脚
夏正紀最先周易象非鑿䧺雌視臍分濃淡列種各
古心静可親堅甲利用斫吾友多閒居新冬感寂莫
插之既滿頭臛之在取臒于為供微吟相扵成大嚼
惠分京兆貽莎自天随柞九日雖過時泥飲亦足楽
畢公真老饕陶令雅清約南山望遥遥左手持矍矍
莫用何生糖或入桐君藥問性兼甘辛流膏參丹雘
凉宜調薑下香堪和茗瀹荐枕良所欣為胥俱不惡
一朝兼二妙詩思紛旁魄羞道涉江枝詎數披綿雀
餘事及古方致用更廣博所訝&KR0238;可投猶喜潭弗涸
治墻術莫諳召鼠事近謔蔡謨尚諦參葛洪休臆度
以菊洗蟹腥以蟹為菊醵采芳思幽貞撫形發嗢噱
四略疎寮遺二經簟谿作掌故出吾鄉文献未荒落
黃髮我自憐桀步誰相攫吟罷偕厲生且跨掦州鶴
(是日與樊榭同為江之行)
月夜唐棲舟中和樊榭韵
霜花霜葉環江城夜明如晝送我行生民水旱大可
念故人出處尤關情(時樊榭將謁選予力止之未得)三千卷書&KR1062;艙
重五十里水聽櫓清東方漸白殘夢醒荒雞似為客
子迎
溪行欲與樊榭遊烏鎮東西二寺不果
緩棹出烏鎮遥山入望希清流染晴色穉麦幻春暉
河女留魚賤僧寮訪古违五湖堪極目浩蕩白鷗飛
吴江過接待寺和樊榭
拂天喬木古有客訪三乘帶霧過枯澗叩門多遠僧
鷗分午餘飯雲護宋時燈此去臞菴近居人識未曾
茶塢約與予同渡江訪嶰谷中途聞其為蔣山
之行且將東下由洞庭七十二峯至西湖于
是茶塢停橈吴市以待之而予先發訪半查
五岳初心未易酹江東岩壑且清遊人生能著幾两
屐此楽堪輕萬戶侯莫御孤鴻迫後乘還尋一鳳到
西頭初冬天氣初春似到處題詩定滿郵
沈君飲谷有一研作蓮花相其北波濤甚雄湧
上題𣑽宇故倪高士物後歸文待詔者而莫
知摹本所自出予謂此滃洲洛伽山景物也
因名之曰小白華研而系以詩
寶陀十丈妙蓮花花外洪濤湧海霞人向蛟宫參瑞
相君從鳳咮據清華風流知自停雲舘津逮湏&KR1088;犯
斗查肇錫嘉名今日始東林東老亦堪夸
惠泉泉之良也惠泉釀酒酒家之重臺也漫吟
一絶以為惠泉觧嘲
是誰招麯氏重為此泉羞出山原已濁何况過糟邱
張文貞公青山莊
相公投老地魂魄恋平泉昔我經過日猶當克世年
曲池原不改高閣故依然獨有巢中燕驚心夜未眠
吕城
半枯不枯著色樹欲凍未凍借春天寂寥小雪昨夜
過一甕苦露孤舟前
暁渡掦子
歷乱紅船西復東江豚挟浪舞空中人間如此風濤
盛一葦金山豈挂胸
明梁谿邵文莊公温研歌
道南薪大長熊熊魁儒研席生春風鄒胡王尤世所
宗清泉流出墨滀濃歷三百年誰嗣蹤曰故尚書二
泉翁士夫道學罔朦朧以日格子震群蒙重光丽澤
大有功黍谷一夜&KR0975;雲封講堂清供出三冬巧裁紫
玉架青銅坎離互宅凍可融不湏吹律聽黃鐘緹室
居然元氣充將無橐籥本參同墨林安郎藝事工風
流舊著弘正中勒名銘尾志所從東林茂草今茸茸
頋高錢華不可逢寒灰孰然涸孰通飄零故物如轉
蓬撫兹遺器宜敬恭(願爲真士夫莫爲偽道學文莊訓學者語也研爲安國所製)
詰士聞予將至揚留所購滄酒見待
十年不接麻姑釀横海春光夢寐餘好事更誰千里
致多情爲我一尊儲舊聞幾憶長洲老絶品宜魁曲
洧書正值江村黃葉滿旅人乘醉滌塵裾(慕廬先生論酒遍天)
(下每以滄爲苐一)
嶰谷生辰爲其先太恭人下世之日每歲必哭
墓下今年六十薏田約同人以詩慰之
祝歲原非礼兼之抱恨多寒泉彫齒髮老淚寄蒿莪
子卯猶爲忌庚寅更若何我辰亦荼苦於邑不成歌
明高邑趙忠毅公鐵如意歌
不如意事常八九安得䄂鐵長在手黑雲蔽天夜沉
沉神龍孤嘯怒蛟吼高邑先生望斗杓熹廟之初
長六曹四凶縮頸甘鼠伏同心同德憲府高其奈鴟
鴞在宫府翼以乾兒稱五乕可憐詔獄産神芝坐視
清流色慘沮鄭革空劳厲刃湏朱游那得賜劒誅酒
酣一擊唾壺裂大尉之笏同唏嘘彼丧心者喬氏子
國狗之瘈顙不泚玦未及玦環未環老臣竟以荷殳
死潦水既盡見清潭忠魂箕尾分左驂寒&KR0621;正色足
千古一枝手澤落江南我猶記讀先生集洪河千頃
波起立是物曾陪函丈間昕夕或歌還或泣嶰谷山
房清玩多重陳舊史同摩挲茂陵玉盌人間出未若
孤忠故物長嵯峨
聞嶰谷已至吴門
昨報元裳寉随君下洞庭新詩知不少舊屐半曾經
黃爵松陵出鱸魚木瀆拎江濱應念我遥指數峯青
南圻遊挕山得宋儒游文清公嘿齊題名于苔
蘚中洗而搨之
乾淳薪火紹湖湘白下登楼有漫塘多少遺書都泯
滅誰尋心畫到荒岡(嘿齋從宣公于長沙及官秣陵得漫塘為高弟)
宣窰蟋蟀筒為半查
豳詩牀下物一旦陶穴居器傳明初葉古色猶斑如
此非堯遺風我為思瞿
闘蛬里巷戲濫觴自闘雞乃勞好事子為之謀幽栖
其嘿足以容丈人悟息機
當年老甄官薄物不枯窳呵護到微䖝珍重叨藏弆
鷦鷯見之嘆予獨憂風雨
鳩研(亦飲谷物前在吴門許為作詩今寄之)
祝鳩以教教孝尸鳩以教慈夫君菑學苑不徒經師
兼人師降而餘事乃文詞
&KR1391;研
右軍籠鵝歸化作印泥石夫君閒試畫沙文我當為
鸛助軍力
吴興趙文敏公番馬軸子(丹陽李氏所藏)
當年十國覲東都王會曾僡天馬圖竟聽楼釀封
豕馴教南燼困䧺狐角&KR1511;忽為新朝出振鷺誰憐舊
社蕪愁絶淮東老龔勝揮豪兒背泪先枯
寄張靚渊于京師
三餘草堂清離離插架萬卷足自怡老生抄詩未卒
業寄君當歸莫濡遲東華軟塵十丈餘何王之門堪
曳裾草堂夜寉怨蕙帳北風其凉盻南車(予續選甬上耆舊詩)
(多淂靚渊之力未及成編而靚渊匆匆北行)
唐里陳疇種蔬卷(其氣韵蓋元人也而画苑失之)
野革埸藿上生綃浥露凝霜品目殽我亦披圖思土
物山中赤堇水中茭
弹指閣小集胡都御史復齋喜予之至而念嶰
谷遊洞庭未歸各賦七言
芒鞋猶帶石窗雲隔歲離悰話倍殷蛩蟨心原千里
合馬牛風訝隔江分南州榻在還重止北海樽開正
晚曛此夕漁陽山下客題襟誰與共論文
寕守杜君過掦来詢里社近状
勾餘一片土疇昔最清嘉接葉詩書澤連甍公相家
鮫人富蜃蛤里井擅桑麻七觀遺文在其言未是夸
到今無恙者猶喜有山川𣑽宇矜三佛仙經重九天過
雲仍冉冉飛瀑故濺濺楽事輸猿隺居然太古年
憲敏遺編重文元教術深古窰宗正宅困學尚書林
帖括抛天爵科名錮道心而今并䔥索蕉萃幾華簮
元氣胡為耗潜消市舶中頻年添客戶百貨釀滛風
物以通商貴民因逐末窮更堪加稅吏悉索繭絲空
甚矣衣冠蹇長聞胥隷尊乕狼多奥窟雀鼠有旁門
士氣何由振官方未可論剪鉏非易事以剷深根
大府行臺建諸軍紛錯居所虞啟奸宄其患被鄉閭
庚癸如聞警&KR0841;苻豈可除感懷在近事城火與池魚
江湖分表裏隄&KR0739;惠民多黃鵠謠應念犀牛石未磨
間情及洲島餘事足弦歌一自履齋後時亭誰復過
舊聞胡副憲雅道使君才三輔邀殊擢江東怨暮来
班荆值歲晏拭目盻春回我亦遄歸近相期探早梅
(太守為吾友胡撫軍復齋中表侄)
董生秉純吉夕貽書求詩
遠聞奠雁結縭日大好小春紅葉天佳兒佳婦定難
得正身正家豈偶然關雎已識譣詖累弋雁還期警
戒先孝弟柳家稱醯醬不湏艷道玉臺篇
連夜不能成寐竹町以為虐用其心之過當静
攝以治之予是其言而未能從也
故人憐困悴密授試心齋莫以咸脢感而令艮背乖
槁梧良可羡野馬未能諧昨夜鯨鐘動瞿然繫我懷
洴江編修以病後謝客浃旬不赴詩集然窃聞
其有納姬之喜非疾也
誰傳玉臂貫銅青閑侍維摩夜講經莫向劉楨長作
誑湏防排闥到中庭
畬經堂坐夜念嶰谷
黃葉且落盡主人尚未還昨傳歸信己道發寒山
連宵好月色冷冷屋梁間
或勸予乞靈于醇酒以求寐亦不騐
六鑿紛綸動春今非我春縱然沉醉後猶是獨醒人
夜雨䔥蕭下孤鐙耿耿陳杜康新丧職無力濟枯津
題顔公茅山玄靖先生碣後(臨潼張喆士所藏)
江都老道士姓字佚圖經一卷太師碣千年勾曲銘
高文寵地肺結習在仙靈辛苦霅溪客長留墨妙馨
(碑己仆苕人沈君扶而出之)
嶰谷至自吴下同人集于晚青軒時予將歸
一卷東遊草萹萹總絶塵尚含楓葉冷己見豆花春
合并良非易離愁又轉新人生如泛梗得酒且逡廵
(君語予天池山下豆花己放異事也)
半查子振伯入塾
類我類我阿翁祝可兒可兒執友期叢書楼中萬籖
軸供餋崑山玉一枝
南圻餽薬
拜受百九薬于焉清&KR0997;心感君視和齊惠我過南金
下以中冷水侑之綠綺琹
方丈望谿尝言以萬八徵君之學而惜不淂如
梅勿菴受日月之光以顯于時予謂是不知
萬氏之心者矣因表而出之以論其世
四明上溯滁陽胄風乕雲龍三百年一出祗緣為庀
史終身安敢望朝天誰將客婦行吟苦漫作枯魚望
澤憐試讀秣陵遺事句杜鵑心跡尚昭然(崑山京江兩相公荐)
(䟽己具先生以死力辞)
陳仲醇小象李是菴所繍也為半查賦
是菴圖繪好繍絲乃更精恍然三江上見兹老鯫生
槁項一布衣不脛馳高名萬古黃漳海嚴事與心傾
得此定非易乃公未可輕翻多所著書身後受詈聲
馬郎真好事高閣懷孤清風流感妙黹珍重為多情
閑將玉露酒相對酹南榮一枝早梅花潔供在膽瓶
次風學士去年索詩未及致也客中寄之
十年相逢一握手蕪城惜别援清琴日飲醇酒諒無
益獨抱遺經空有心應憐崛強還猶昔不道沉吟直
到今聞說承明邀盻睐匡時何以溉魚鬵
偶與南漪語及科舉之害
百世遺經重誰人敢代言妄思作囈語何以溯渊源
蹇淺精神敝揣摹心術諼活埋天下士昏墊不堪援
薏田扶疾渡江訂予同行予疾更憊弗能也薏
田既發雨大作
漫天風雨客心寒此日念君行路難酒醒夢闌聞獨
雁孤燈花落五更殘
除夕梅圃以吴于蕃管聖一二丈殘集至挑燈
讀之為補入耆舊錄
萬歲名何寂寞一片心未瞑目幸得之是亦足歲寒
人挑蕡燭
戊辰元夕芍庭以其世父忠介公生辰為蒼水
先生祭即用蒼水過忠介琅江殯宫韵
浃旬春色碧于油崧嶽神靈在上頭丞相尚傳弧矢
怒中樞誰寫蕨薇愁冰槎客散重脩杞芍沚堂高續
紀遊落落通家幾子弟隻雞猶克溯弓裘
故國當年事未灰五千甲盾傍江開卧龍伏鳳成群
出鯷壑蛟宫取次陪一自遺民湛絶島更無過客上
西臺琅江死别吞聲後重見南屏白馬来
董四梅圃寫入山圖索賦
世路日局促志士思山居曳杖入深林良足恣所如
四窗九洞天列仙所卜廬塵氛飛不到清景楽有餘
二十里過雲南北互縈紆我亦深神往逝將與之俱
所愁經世志何當竟逃虚感之不成寐披圖重踟蹰
元已前一日之行省甫出城十里風雷大作泊
高橋再宿始行
天豈有不祥動威加祓除下土蟣蝨臣一葉阻沮如
前村杏花好堕地嗟淪胥聊復烹江鰩為酹劉相如
山陰求韓蕺山家傳不得
魏王好孫枝葉葉長儒林如何喬木盡世本都消湛
猶餘帶草綠喟然傷我心
寒食日至行省過蔎林為予盛言甘墩看桃之
楽而惜予至之晚因讀其紀遊詩
我家細湖上桃根夹岸栽日昨觧維時正及滿堤開
一為飢火驅勝遊動輙乖嬌免惜我别花下幾徘徊
連朝惡風雨萬紅總塵埋故人喜我至軟脚斟新醅
方知是寒食禁烟凍厨齋為言甘墩遊惜未吾子偕
有詩宛如花春思與墨諧人生曾幾何陸陸困黃埃
明朝定晴霽新詩尚可懷且共扁舟去扶醉六橋来
樊榭有南屏燒笋之約曰雖雨無阻喆旦竟雨
予弗能赴也
及時燒笋正不俗况有花豬恣大嚼此楽固應天所
妬黑雲沈沈来作惡老人即次悵䔥寥呼童買笋且
永朝出山入市風格減冐雨莫&KR0988;諸公勞生平雅志
慕幽討其奈陰晴称心少山靈定笑人無勇此間清
供雨亦好
雨霽同人集南屏𥙷燒笋之約分韵賦湖中新
綠
誰洗繁穠净晴光放滿山三春無此日積翠乍開顔
天入重湖碧人依净域閑時聞黃鳥唱深處度緡蛮
鹿田太守問予不出之意何其决也笑而答之
埜人家住鄞江上但見山清而水寒一行作吏少佳
趣十年讀書多古歡也識敵貧如敵寇其奈爱睡不
爱官况復頭顱早頒白那堪逐隊争金幱
健忘日甚東東潜
有書不借乃一痴借書不還亦一癡誰翻千古癡人案
此言吾得之劉祁老生疇曩頗強記十行並下無留
遺君家牙籖三萬軸更還迭借奚童疲此中楽處真
不少飢可忘食寒忘衣秦大年来乱穿穴譆譆出出
遊心脾誰其爲我營複壁留此焚餘存幾希與君曾
笑西人妄玄珠腦後珍重携豈期未老遽衰索收視
返聽恐已遲冥心從此竟坐忘還耶借耶都支離
東幸詩
七百餘年玉撿出五十八盤石磴䧺太皥連朝召雲
雨恭迎翠輦入神宫(撫臣搓山開道得宋真宗時玉撿進呈)
帝出乎震長六索人生乎寅昭三微先皇奎墨
映星斗元氣淋漓露未晞(出震生寅聖祖題泰山詞中語也)
梁父亢父貢方物日主月主朝明堂一遊一豫膏澤
沛大東小東勞可忘
和風旭日護慈寕夹道春暉效百靈七十二君圖籙
盡更添嫄姒寵山&KR1161;
䓤葱佳氣集聖林蓍莖楷幹長十尋四氏諸生齊入
覲是誰来献孔融琴(甲子仁皇東廵衍聖公進孔融琴右軍楽毅論墨跡唐搨)
(聖教序文同墨竹及周簋)
周廬如&KR0808;次青齊華盖連天日觀低不道帝車
東指近相星翻落浙江西(時二相讞獄于浙)
大明湖頭黃幄駐飛瀑泉邊朱芾来海右驚傳浴龍
地當年邊叟讀書臺
直沽春色浩無涯&KR1193;楫呼嵩次苐排一路牙檣飄錦
䌫不湏六月過長淮
樊榭北行
尔才豈百里何事爱弹冠魚釡良非易繭絲亦大难
瘦腰甘屈節薄禄望承歡倘有清吟㒷休從簿牘闌
苦雨詩
春水緜連不可住轉眼驕陽定足虞斯人困悴無生
趣六龍聞向東方駐我欲陳詞到日御急鞭義和殺
雨勢嗟哉二麥三蠶半天瘀
浙東使至為言渡江即苦無雨不知西渡之滛
溢如此也
浙西苦潦水浙東苦旱乾水甚渰麥死旱甚種禾艱
三江一葦地頓𡭗戴各天老生長咄咄非為一身饑
與寒
會葬谷林
故人投骨南山隈風篁颯颯傷我懷當年蠟屐同遊
地一慟今随白馬来卜隣喜得近詩材勾曲山人齒
髮偕懸知朗月明星夜連臂清歌接劵臺
偶成
紅藥當階百媚生幽窗相對共神清平頭奴子忽趋
告故撫銀鐺被逮行
端年前一日遊北山護林處泉甌亭竹田分韵
頻泛晴湖棹南山又北山天中思益智人外足消閑
灌木連雲綠殘陽逐水彎支公聞客至一笑啟禅關
瞿將軍行(瞿天葵應天人起自卒伍為都司状貌甚伟史閣部所拔也乱後守閣部)
(之閽以終其身)
掦州閣部死乏嗣中權都督紹絶祀蒼顔黃髮太夫
人秣陵僑寓邀廪賜桓桓更有瞿將軍魁岸曾蒙特
逹恩弯弓未殉沙埸血倚劒時傷國士魂梅花嶺下
故人散寒食年年澆麥飯鷦鷯恥向别枝栖依舊長
刀守舊聞吁嗟乎庿社重門主管誰蒿萊狐兔紛可
悲疇昔邊關一老羆今抛鎖鑰竟如遺天為孤忠留
戶牖幕府殘年衛大母乕頭猿臂故依然精衛心期
終不負中權都督亦萧寥相與擊竹歌椘騷孝陵松
栢森森動時有朱鳥門前巢當年上將推劉乙駢首
不辭肝腦裂死生異跡寧異心誰采舊聞禆史闕(中權)
(謂史德威也)
都城正陽門西大士祠予向尝遊烏近乃知為
故明洪督師祠也
當年諭祭十三壇東向招魂淚未乾歲晚遼陽訝歸
寉湏眉猶是髮膚殘
松杏淪亡罪豈輕纍臣分應死危城偷生視息非無
為欲報吾皇香火情
頭顱業已付歐刀誰料風雲自此邀十月功宗酹元
老叢祠只合化僧寮
杜守調任越中
之官㢙半載涖政未三旬天子眷龔遂吾儕恋
寇恂扁舟四窗下薄餞十洲春猶喜提封近甘棠接
比隣
歲歲聞移節飜添廉吏貧心原清似水甑且冷生塵
誰道二千石曾無三百園看君洗手去寕怪典衣頻
山水推于越䧺藩重守臣耕漁舜江舊弓劒禹陵陳
丕振王劉学羞称種蠡仁間情消退食河女献絲蓴
十年鉏菜老長被長官嗔一自雙旌至周諮百事勤
風高孺子榻花識白衣人何日邀琴隺重臨故部民
歸家見齋前竹實有作
鳴鳥諒不聞竹寔胡為者主人媿弗堪聊復采盈把
平生藜莧腸一飽百憂舍歸装乏鞠藭隔宿儲亦寡
何期邀此君餉我以大雅或曰歲且侵飛鴻行遍埜
憂心夫如何徘徊桐陰下
蒼水先生墓道漸湮道士吴乾陽謀修復之和
鈍軒韻
一區發鳩巢千年夸父宅豈期世外人而念此窀夕
在昔正氣歌三分席自擇紀朱張萬沈相與成勝跡
峩峩南雷銘光炤長虹白久久未開雕貞珉眠荒陌
我續苐二碑遺事吐格格一從小跛亡莫問南屏魄
何家新貴塋祁連肖層碧應憐寒谷中隻輪獨運策
編詩錄許劒諒屬我之責(紀九峯朱穆生兄弟張又嘉萬充宗父子沈横書吕)
(東莊浮屠超遯)
我聞形家言兹邱真吉宅渺渺流泉流藹藹夕陽夕
天定妥孤忠楊厲不及擇他年萬香火鄂于共靈跡
冬青花未開我亦己頒白中爲鼯鼪居旁爲狐兔陌
翩翩有羽衣高情見風格朽骨尚關心何况此毅魄
(吴君方埋枯骼于南屏)當年雪竇翁兹山先埋碧丸土不可尋
誰爲問故策行當更訪求與君共此責(謂魏山人耕也)
雙韭山房夜話示董生秉緼秉純兄弟
少而學道老無成忽忽浮湛度我生豈有朝簮還入
夢每于時事尚關情笑看雙髩知黃落渴願諸公奏
治平太白乍傳臨井紐不禁中夜倚柴荆
買舟渡江
何日勞人許息機水雲深處結柴扉閑栽赤堇青櫺
遍醉啖黃魚白蟹肥戶給不妨扶杖過花開都插滿
頭歸臯䕫事業知難就此楽誰教天亦违
不寐苦熱
赤龍竟夜炙南天我最熏心不可眠無奈蝇蚊百軰
至試為鵉鳳一聲傳炎雲直欲枯星野古井徐容試
冽泉太息斯民困飢大縱臨枕簟亦焦然
南鎮命祀
日觀峯連越觀峰東廵秩祀應相從書開宛委山頭
秘雲發陽明洞口封楽府并陳小海曲湖波不闘大
梅龍使臣更有恭祈事早望西成慰罷農
若耶谿竹枝詞
上山試采蕺山蕺下山試種蘭亭蘭勾踐霸材淪落
盡西施手澤未曾乾
鴨脚蓴生春水綠鹿角芰出秋波清任教木石心腸
硬未免低回移我情
白楊梅熟甘于蜜郎若啖時莫傾筐炎精嘘出鼻端
火失却鏡湖五月凉
雲門寺前萬壑流褰裳為放木蘭舟試看臨風傾城
笑如何㢙直三年留
塗脂抹粉失真色淡埽蛾眉賦冶春社前日鑄初茶
出手製雲牙一百斤
朝過梅墅暮楊塴到處花船有笛聲誰道風流傷盛
德只愁無價覓梁生(謂梁小碧)
殘山剰水陳老蓮祗為紅裙著墨鮮故居青藤已半
死尚有焉支生墓前
道墟舟中望偁山
越州之水如鏡清宵分偶為道墟行中田歷乱飛流
螢不聞人聲聞蛙聲新芙蕖葉大于盖扣舷而歌何
冷冷舟人遥指偁山近喬木十丈參蒼冥侍郎講堂
高尺五(少宰格菴先生)重席曾傳念臺經星移物換此事輟
異軍化為蒼頭营火攻都督亦健者(少宰族子欽臣字朝憲死于戊)
(子)愚公那得與山争沙䖝猿寉共一歎不知幾度驚
山靈侍郎飄然蜚遯去首陽故址傷我情年来四海
為家久高陵宿莽連雲平但見称心寺宇遥突兀暮
鐘徐動梵火明何来寒芒赤于電將無大金夫人之
神燈(即朝憲夫人也詳余若水傳)
東浦舟中
平生慕賀監老欲住山陰高尚夫何有清狂或嗣音
曾聞曲水地向是少師林故物祊田在幾時遂此心
(先少師公嘗以蘭亭為别業見剡源集然非今之蘭亭也)
曹娥厢碑
云何黃絹碑重書自元度翻為孝娥羞江潮洗不去
片石豈宿緣蔡氏多掌故
秋塍處泉以予至各有宿留之約予謝未能也
白髮青衫有素心相逢一笑共披襟浙東耆舊晨星
少吾軰交情碧海深正欲對牀消昨夢其如畏暑廢
清唫諸公及早成蓮社待我重来話竹林(時處泉欲舉詩集)
重定黃氏留書
證人一瓣遺香在複壁殘書幸出時如此經綸邅世
厄奈何心事付天知猶聞老眼盻大壮豈料餘生終
明夷疇昔薪傳貽甬上而今高弟亦陵遲
大蘭湯使君山行
官重三都尉人行九洞天太平無伏莽仙吏賦游仙
(大蘭為四明二百八十峯要害地故防府實兼轄寕紹台之境)
同年姚君述祖出示家傳因属重撰墓碑
峩峩少保昔專征坐啸能招横海鯨仗劔近臨歐冶
地受降遠度荷蘭城劳臣報國天誰障功狗攘封衆
未平勛冊到今留秘箧文孫何以振家聲(少保招来之績實在)
(施將軍之上後竟為所掩是非予一家之私言閩人皆言之)
七鯤身畔紀穹碑楊傼楼船未足推樵牧不貽賜姓
媿干旌頻為幼安馳孫枝如尔真梧竹先烈歸天壮
尾箕試向石渠諮信史平淮莫用叚家詞(故太僕斯菴沈公居)
(臺二十餘年少保欲送之歸甬上而不果後竟卒于臺)
曾聞跋扈少年場家具曾無擔石藏&KR0975;霧一朝傳豹
變炎雲萬里破龍荒澎湖毒浪先歸命越絶神山並
有光為卜高門終復始請看喬木蔚生香
遊天章寺遇王布衣自言脩竹先生之後
犬年羊月吁可愳穆陵頭顱飛上樹尔祖挟客居山
中老淚汎瀾不可住山南七載幾危疑竺西双匣誰
呵護豈意斯地有神靈鳳穴于焉成權厝連𬒮閩甌
數白衣哭罷揮豪賦長句尔今拓落一布衣又視蓬
莱淺幾度雖然燕子己他飛尚有鵑鶵守未去獨恨
𣑽屋潭潭金粟荒蘭亭真帖莫知處
