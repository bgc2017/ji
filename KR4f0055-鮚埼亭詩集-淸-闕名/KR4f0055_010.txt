鮚埼亭詩集第十卷
甬上全祖望紹衣著
東粤制撫以天章精舍山長相邀辭謝不得齒
髮日衰乃為五千里之行非予志也(以下度嶺集)
忽忽暮春日茫茫五嶠行&KR1161;前書帶草遠别最關情
(張生瑶暉頗不欲予遠行)
此去特謀食投荒作遠遊觧嘲姑漫語好為訪羅浮
衰病畏行役屏營足不前杭生真邁往先我已掦鞭
(時堇浦有粤秀山長之騁先行)
嚴灘
在昔紫薇翁說詩白雲原紫薇已仙去白雲滿江村
荒江撫木末尚有魯公魂我亦酹巵酒一吊謝生墳
豫章小泊欲過哭孺廬學士墓下不得
弭節望東埂西州涕泗多素車吾有負元冕或来過
莫報恩如海應憐髩亦皤匆匆感隣笛落月滿江沱
(東埂學士村居所在)
吉水道中
泝江西上去極目路漫漫岸泊山根稳天浮水面寬
荒凉知瘠土蹭蹬識驚灘况復石尤阻弥愁行路難
贑關
疇昔憐楊萬空將螳臂殘功應侔墨翟志未遂田單
往事魚羊劫遺民心膽寒沙場百戰地試上榷關看
大庾
此地亦絶陰開荒頼始㒷古梅却不喜行李破荒塍
紅楳驛
吴公持節真潇洒手種南枝萬五千何物督郵堪領
受故應泥首酹梅鋗
閩中艷說楓亭好未若臺關清復清敢以風塵輕下
吏美人高士共通靈(楓亭驛産茘)
楳花北去多為杏誰道南轅亦有然聞道瓊臺還六
出稽含状裏未詳箋
海珠寺
落落三浮石相望鼎峙尊由来兮地肺何處泝雲根
日護朝臺影潮喧估客樽寺前古榕樹消暑足昕昏
(三浮石謂靈洲海珠浮丘也)
菊坡不可見碩得見文谿又復五百載吾將誰與齊
孫枝遍嶺嶠栗主傍招提尚有殘編在寒芒映彩霓
(寺有李公昂英祠)
聞道炎㒷日軍烽門此間攙槍駴佛大矢石躙禅關
小鳥難填海愚公浪徙山三忠當勝國亦復踵殷頑
梅園小集
由来百粤士多艷說梅侯臺嶺南枝放珠江遺爱留
尚餘湯沐在正旁水雲幽此地䔥閑甚披襟散百憂
天章精舍釋奠禮成示諸生
魁儒疇昔降神時紫水黃雲天命之世遠山川長寂
寂投壺誰唱代㒷詩(雲水爲白沙之瑞)
瓌竒多學數瓊臺底事三原忽見猜力毁石翁尤可
詫瓣香姑舍莫相推(時多以瓊山不豫祠中爲疑)
泰泉高弟称盧子尚有遺書歷劫存&KR0988;殺圖經遂滅
沒我来重爲荐芳蓀(盧太守冠巖所著献子偶存深造自得之言南海志乘竟無爲)
(立傳者予始表而出之)
清瀾雅自居朱學學蔀成編世所傳此是當年執政
意真儒定論豈其然(泰泉不喜陳王之學出于意見不合清瀾則投政府之所悪而)
(攻之醜矣)
江洲極口排貞復不以枌榆事黨同方信石翁真世
嫡肯將葱嶺玷宗風
由来報本重先河此席功應首見羅曾以講堂争去
就䔥寥香火竟如何(端州精舍始于李公分守嶺西所作其後以督府&KR0907;正茂不喜)
(講學拂衣去官今粤人無知之者予近討論先師但列粤中諸儒而未及于涖斯土者然見羅断不可恝)
(然也當𥙷行之)
九日諸生請予登高於定山予病未能也梁新
謝天申黃文各有長句一首予亦同賦
秋来蕉萃&KR0786;題糕諸子行吟㒷各豪五嶺炎風宜落
帽八能清韵在登高東籬何處尋黃菊左手相看握
巨螯我亦掞天阁上望七星嵐翠自周邅
送耜堂掌教新會
沂水春風自在天白沙密授更誰傳張林湛李都零
落木鐸消沉三百年
年来絶學已榛蕪大雅危輪好共扶目送君舟自厓
返端溪凉月夜牀孤
木蘭花下共論文曾為諸生討論殷此去正逢冬日
好霜橙露菊荐黃雲
越公墓下信公祠填海遺編試問之凄絶鷓鴣清夜
泪一樽為我酹南枝
江東粤秀講堂開定有䧺文足起衰不道一時齊度
嶺浙宗和會廣宗来(陽明甘泉同講學時称為二宗)
蓬莱香吏正鳴琹主客遭逢定賞心倘有唱酬成别
集老夫乘㒷便相尋(謂張惕菴)
遊光孝寺
仲翔負直節垂老乃投荒飢啖茘支實渴飲訶子湯
未知粤後進阿誰為登堂至今寓寮畔書帶尚成行
我亦骯髒人南来漫鼓箧浮屠不知儒但礼六祖塔
粤中之梅祖臺嶺而宗浮山然其餘郡國頗稀
少予至端谿因憶海目詩中言官棠山中多
古梅官棠海目之别墅也今未知存否乃語
諸生訪之
嶺外梅花自古傳而今花事竟䔥然每當雪白風寒
日孤負参橫月落天聞道官棠多佳植舊知詩老有
流泉何當蠟屐同探去倘結瑶華歲晚緣(即用江洲先生詩)
有以魚涷柑来餽者粤無柑實即橘也而冐以
為柑指其小者為橘詩以正之
千頭不下洞庭甘魚涷尤于霜後酣粤客未通韩氏
錄錯將朱橘喚黃柑(宋韓彦直有橘錄)
病甚偶然口授侍者
春来蕉萃木蘭花槁盡三冬金粟芽即此便同官含
鵩先期早為報長沙(予忩前有木蘭花一樹甚爱之新歲將放花忽槁)
誰言献歲已兼旬不見南中草木春天亦與吾共䔥
瑟蛮風蜑雨幾酸辛
示諸生
辛苦諸都講朝朝問起居稽疑頻筮易侍薬罷觀書
共學情原摯當歸恨有餘服勤真古誼惆悵别征車
自我開堂後相依未一年所懷多不盡有待或徐宣
遂尔匆匆去誰將耿耿傳諸君能自淂定不藉言詮
雅憐維縶意决去定非情其奈多憂患難爲久合并
相孚在志氣不隔有神明他日學成後扁舟慰老生
游寶月壇
喬木蒼然古猶疑孝粛遺遥青接員屋新綠滿清池
天曠定無暑地偏足自怡老夫輿疾過聊以慰支離
登閱江楼
端州城市裡偪側不成歡突兀楼臺起蒼茫眼界寬
江天落襟䄂烟雨幻林巒尚有大函碣摩挲蘚石看
七星巖
天帝當年啟大樽七星羅列似兒孫洞門尚有歌鐘
在石室將無秘籙存自昔湖山烟水闊于今阡陌草
莱㷊何當反復謠黃鵠用瀉灕江春漲痕(渭&KR0377;湖也說見屈氏)
(新語)
白石伊誰巧琢成離青變幻有神明乳泉上接天漿落
斗枋遥疑石笋擎山鬼空中驚爆竹詩人傍午作題
名老夫蹇足徒惆悵病後探幽不勝情
堇浦渡江來視疾
蕭晨病榻意凄然剥啄驚来吾友船春雨奄奄生趣
盡相看同喚奈何天
白髮猶然動殺機中央四角校盈虧先生正恐心兵
門馮軾休輕用指麾
新會張明府惕菴以予將去粤有諸生無福之
嘆予皇恐不敢當也
泰山不作文昭逝方信人師絶世無自分衰殘天所
廃散耽棧豆誤生徒
孤負賢侯属望奢幾時帶草盡開花鯫生量力知無
𥙷只合㷊香祀白沙(院中舊無先賢栗主予始創祀白沙先生以下二十一人)
一年鼓動終無術因病逃閑亦見機誰變秀才為學
究此中罪責有攸歸
梁父主生亢父死泰山秘册定难詳故人爱我將無
過欲卜天心恐渺茫(時君謂予必不死以所藴未畫暴于世也)
肇慶訪故宫
當年草草搆荒朝五乕猶然鬥口囂一夜桂花零落
盡沙䖝猿寉總魂消
辛苦何来笑澹翁徧行堂集玷宗風丹霞精舍成年
譜又在平南珠履中(丹霞精含在南䧺予尝謂澹歸在五乕中本非端士不待為平)
(南作年譜而始一敗塗地也)
天湖慶雲寺
天湖本名頂湖相傳有湖在山頂今山頂無
湖但平地耳或者海桑之變耶翁山則以瀑
潭為湖亦近之村夫子不知乃以為鼎湖而
引黃帝弓劔之跡以附會之妄矣予病後將
去粤諸生請入山因再宿漫成古詩三十二
韵
明鏡本無臺菩提本無樹天湖本無湖莫問濫觴處
放舟羚羊峽取道大蕉園遥青四十里知是白雲源
路曲捨宅曹洞擬羊腸林深怖虎穴因緣古佛慈膜
拜不脛集梁郎既捨宅曹洞遂傳衣一自棲壑來弓
冶盛軍持山花不識名各各吐香氣山鳥啼其間盎
然感春意從行二三子捷足善探竒而我已頽然扶
掖仗闍黎努力躋絶頂端州如弹子一葦灕江流渺
然溝澮耳俯睇七星岩蒲伏来朝宗或曰彼&KR0377;湖原
與天湖通天湖今已平&KR0377;湖漸亦閉伏見均有時開
塞定一氣更陟大龍湫飛瀑滿空山清入人心脾寒
動人髩鬟其餘諸小潭環拱尚八九或曰是皆湖未
知果然否山僧爱敬客啜我白雲茶肺腑滌塵氛齒
頰吐香花坐久移我情疑與下界隔轉嫌嵐氣濃鷓
鴣催歸客阿誰不學者妄託軒轅遺謂是攀髯跡
謬語真無稽老夫病愁餘百事己心死一榻借諸天
五言授侍史未能寫清勝聊以正圖經他日討文献
譌謬庶有徵(向来有山志然謭劣殊不足觀)
天湖石船歌(高州石船舊見屈氏新語是山則未之聞也事見登封景氏崧臺集)
天湖有石船夜半誰負去將無天湖涸石船因失據
飛行同怪山長逝不知處我作大招詞欲以返徒御
湖通船亦歸我便浮家此中住
天湖杜鵑花盛開
殷紅長明燈化作杜鵑血方知長至後己踰百七日
故鄉石窗下五色正葱蔚
天湖之稱不知所出近從獨漉詩方知以桂王
得名也
當日小朝廷湖山别署名尚傳亾國痛敢為望藍榮
浩劫幸垂盡慈雲慶永清遺民詩史在莫罄籲天情
萬年果
天湖萬年果稽含状未具相傳石洞生或有石髄注
我昨来山中偶拈澄谿句乞靈古先生詰朝倘有遇
白沙岡訪桄榔亭(今高要人所呼為龟峯者)
習之昔南邁言登茲山阿故人題名在感舊幾婆婆
今我亦来過望雲感羈寓為尋桄榔亭不見桄榔樹
研谿
昔人研材是處有其後僅称端與歙端既盛行歙亦
衰羚羊日苦錐鑿及年来端産亦告盡竭澤而漁苦
不給厲階徒為有司梗生者不敷采者急石工因之
競售欺冬花無瓤青花澁孤冢誰招常侍魂清風
莫溯包老笈有司之困縱莫憐亦應稍為地脉攝是
誰為我告天子封山罷貢足安緝鸜鵒夜眠睫
不驚水雲重吐新蕉葉
甘竹灘鰣魚歌示梁新謝天申黃文
我聞甘竹滩在昔本盗巢三忠窃因之思以延小朝
其時尾愁探丸驚周邅清流無恬鱗時物避腥濤
太平踰百年滄波亦逍遥何况彼&KR0841;苻有不化楽郊
牧人夢繁殖笙詩奏豐饒相望海目山比屋皆漁舠
下滩與上滩肥瘠各分曺誰言風物異頗不下金焦
(大江以南金山之鰣為最錢江次之粤中以甘竹為最海目次之)罛師乘急艇来逐
九江潮為我細指語其口中櫻桃粉頰斯已劣鐵頰
不待嘲其要在護鱗比之珍青瑶三眠楊柳枝穿以
入吾庖烹之宜苦笋下之宜新醪膾之尤絶佳蝉翼
輕雲飄乃知四腮鱸未若兹堪豪(粤鰣終不如吴鰣惟膾之獨擅風味)
(他方不逮也)老夫久病憊染指破寂寥以侑益智粽爱其
多芳膏諸生正格物登堂紛諏咨是魚名氏多五雅
未盡釐在古本曰鯦周公曾記之在今或曰鰽集韵
足𥙷遺唯鰽至以春而鰣與夏期一物分二候變化
成差池别字曰當沍郭公箋可稽又或但曰鰣偏旁
亦依希鄞人呼曰箭方言更詭竒在粤曰三鯠其通
為三鯬是亦見舊經埤蒼誤為魾(鯠鯬二字音之通也見尔雅郭氏曰)
(未詳而埤蒼誤以為魾今粤諺曰三鯬不過銅鼔滩乃知鯬即鰣也是足𥙷尔雅注疏)自此更
逆流不越銅鼓西老夫一笑粲洽聞良足資惟是審
名物奚事細碎為由来磊落人屑屑非所宜泝儂年
少時䖝魚亦紛披近欲比羅碩遠將跨陸璣年来百
不能冥心已嫌遲但當食蛤蜊餘事安所知遥望甘
竹滩罨網掛晴霓(甘竹滩豪余龍尝受陳張諸公之爵國初被勦)
羚羊峡
萬壑自西来奔騰不可廻中流成阨塞傑閣起崔嵬
(謂閱江楼)思婦牢愁寄(謂望夫石)勞臣棨戟開羚羊窺塔火掛
角到林隈
川訪海目先生故居
江洲好兄弟宫相以詩鳴(侍郎江洲先生講明白沙之學)為過川
宅水雲明且清風騷今道喪池樹亦塵冥太息斯人
逝誰為發地靈(粤中詩人如五家三家多出東卅其自端而西唯海目父子一門)
嘉魚
嶠南雖澤國頗苦食無魚入市盡凡品荐盤乏芳腴
丙穴有佳種賦材良獨殊夷然惡溷濁而獨耽清虚
元霧供茹吐青苔飽有餘炎天偶見雪尤属性所娱
置身遠潮汐因之謝泥淤是在高士中井丹足显駈
初冬木葉脱灕江氣䔥疎十里小湘峽夾岸皆&KR0699;罟
蜀魚乘春出以待漲水瀦粤魚乃冬游以待潦水枯
吾獨憐是魚待時始一出一出遽危身豫且同刳裂
何不老石潭誰得窮其窟行矣尚遠歸見幾莫終日
馮生元才家順德屬之訪李抱真先生画猫然
殊恐其难得也
李公學道人閑情作畫師相傳小廬山沙翁曾賞
之吾家繙薑鼠四出不敢支乞靈得一卷潜伏倘有
時購之不敢用吴塩李公之画直百縑(吴中以塩易貓)
增城茘子
新州香茘已堪推掛綠東来更絶佳况有嘉名以又
重當年曾入尚書懷(以甘泉翁故有尚書懷之名)
牂柯江上偶然作
牂柯怒濤亘萬里束江亭口不可磯桃花新漲忽山
立一點塔火遥熹微
春来佳絶木棉花夾岸&KR0907;紅萬本賖此是承平好燈
火誰將烽燧向人誇(木棉花是烽樹尉它語也)
古榕高與碧霄参正以中虚内美含長爲不材蒙訕
誚就中誰識有伽㑲(伽㑲往往産榕樹中)
萬山深處鬼神&KR1088;夜半風来楓樹鳴驀地一天雷電
降楓人束帶更垂纓
陸郎湯沐留南嶠帶礪丹書澤未沾天以陸谿長賜
姓不教鍾室起猜嫌(錦石山有陸谿)
水枝啖罷又山枝九夏輕紅劈茘時更浥天漿和脂
水女郎玉面彂華滋
玉欄金井良無軰只恐炎天火易驕莫道黃皮是凡
果為郎消熱長神膏(黃皮可以解荔支之熱)
生成大化定難参物産由来未易諳不料赤龍都會
地茘奴反以背陽甘(荔以向日者佳龍眼反是)
山栽龍目水龍鬚别有屠龍絶伎殊抉取靈眸供大
嚼攀髯一夢已遽蘧(高要金渡村有龍鬚席)
女青百尺經冬茂貞婦門前合取栽亦有男青人不
識此花或為義夫開
東三峡更西三峽最爱靈山寺水清活火寒流烹諫
果侍郎夢醒觧餘酲
陳村水比鏡湖清豆酒新陶一百瓶只恐南中灰力
健願郎飲少為尊生
連朝夏課莫湏增可怕炎威易欎蒸何物為郎助清
㒷夜来新製素馨燈
思夫村裏愁雲生望夫山下哀泪盈未若閬風岩獨
好鴛央雙雙共目成(岩有夗央石)
西樵山中茶事好最爱茶娘淑且閑秋胡問道嘿不
答時有瀑泉掛髩鬟
端州白石净于玉端州錦石爛如雲黃岡十里皆石
戶女郎亦參追琢勛
鮚琦亭下是儂家雪後沙螺舊所夸度嶺相逢重道
故南烹此足擅清華
農家旱潦最關情共卜田雞上已鳴莫似翁山呼作
蛤介䖝將與蠃䖝争
莫采廣寕員嶺笋迷人九十九條坑若許長年啖玉
版終迷亦足老吾生(粤之笋多苦者二句乃粤諺也)
七星岩裏花蝙蝠五色迷人双目晴不减羅淳大蝴
蝶仙風習習更通靈
杪春鰽白化為鰣正逐刀魚上市時試向漁家一问
訊家家藿葉膾薑絲(鰣魚之在粤者多以鰽魚化而随鱭魚出)
極林村裏貢香柑道是如来信手拈莫訝柔荑竟拳
曲前身鈎弋不湏占
西江前去路屯邅孤客行旌未易前郎到夜深湏警
醒戒心尤在夢香船(夢香以破布葉之薬觧之)
春日春閨楽不支姊魚妹蜆競芳姿謂郎何亊催妝
急且賦糖梅糖㰖詩(粤婦以糖梅為于歸之贄次之糖㰖)
江門謁陳文恭公祠因訪文恭服玩遺器各賦一
首
碧玉老人太古心碧玉老人太古音老人去我三百
載許我登堂撫石琴(碧玉文恭楼名)
右石琹
玉臺巾製已無存湛子猶傳葵笠尊有客切雲冠奡
兀白頭訪古到江門
右玉臺巾文恭詩曰唯有白頭谿裡影至今
猶戴玉臺巾是也甘泉以葵笠授弼唐為傳
衣即所云心性冠是也
石翁曾繍自然裳付授甘泉永勿忘我亦荷衣更芰
製摩挲襟襼浥餘芳
右自然裳
圭峯石上三茅君曾為講堂供奉&KR0907;今日陽春私淑
者何當分策管城勛
右茅筆
蘭橈桂楫亦已遠玉色金聲倘可從如聞先生扣舷
和春水汨汩雲淙淙
右光風艇文恭及門伍君光宇所作也
寶查村蕉布歌
唐志端潮皆以入貢今端惟寶查廣利二村
有之
珠娘怨甘蕉長作風雨聲繅以緯黃絲天孫見未曾
當年貢天府舊史最有名近日尤矜貴市司罕所登
由来纖纖手經年始織成但以私其夫膚清更神清
客從寶查来貽贈忽數尋用之作凉幬不翅貴南金
儂衾如蕉葉儂便作蕉心展轉相什襲炎威遠不侵
中夜夢殘時簷溜滴有殽喚醒帳中魂與之共清吟
慈元陵
高曺向孟均賢后尚有芳魂殉落暉一洗簽名臣妾
愧虞渊双抱二王歸
題故都督傳示容生
戊子翻城事可哀最憐故督是奴才已成負國誰辞
咎浪欲歸朝竟致災豈有遺民俱不攷妄將大節漫
相推桂林殘史猶堪証曾受襄平封册来
艇子冶春詞
尉它魋結亦風流曾作重三祓水游歌舞岡頭蘭芍
盡鷓鴣獨自唱荒陬
秦女南来萬五千武王竒策亦竒緣至今越女多秦
種可有鳴嗚舊曲傳
誰製花枝鞶鑑銘回環宛轉似天成由来嶠外閨人
巧猺女都能觧四聲
番山剗去禺山削南漢荒唐不待論只合三春明月
夜花田花下弔花魂
聞道西江女土司兵符親報擅竒姿滿堂記室承顔
色獨爱東州海雪詩
吴淞女子思報國優乱南中竟數年多少降臣蒙面
死不如桑濮一婵娟(謂李成棟之姬也)
丁敬求予搨光孝寺千佛塔記詩以答之
訶林癡絶降王塔宦者名連髠者傳寒鐵千秋遭穢
筆不湏更玷蜜香箋
張新會惠葵扇
江門葵田遍阡陌員葉扶疏幾四尺長夏能嘘長餋
風凉不傷人在温克江門工師剪裁精祓暴兼資水
火力居然大雅成柔嘉蠲煩觧躁有令德由来葵産
異百材入火不焦最䧺特天蚕之絲紉以精棕竹之
枝惠且直青銅為扣玉為板鸛耶鵝耶都减色南方
赤帝赤慓怒一遇此君都冰釋此物流遺自幾時相
傳典午陪巾幘物經王謝總風流况在炎洲尤任職
老夫久病熱惱侵安得卧冰揮素琹江門使君爱我
深貺以双扇清塵襟願君推此甘棠陰陰火陽冰互
酌斟大洗愆伏慰我心
濠畔偶成
此中舊是小秦淮油壁香車處處排客自十三行口
至定情先下寶珠釵
郎君各各擅春濃欲卜良緣安所從試祝堂前金孔
雀但教命中即乘龍
波羅江上浣輕紗更有波羅新樣麻携手波羅庿下
去波羅蜜己大于瓜
夜来香以夜来甜郎若夜来香更添只恐不来孤負
甚望穿花影動前簷
柳因顧媚與王微舊院遺民世所希天末朱楼安遠
嶠板橋誰為志芳菲
