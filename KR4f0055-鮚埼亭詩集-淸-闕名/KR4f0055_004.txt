鮚埼亭詩集第四卷
甬上全祖望紹衣著
題杲堂内稿後時其仲孫世法方擬開雕(以下抄詩集)
碧血恨猶舊蒼宫怨未荒百年埋井渫此日朗星&KR0621;
軼事徵山海廋詞託漢唐重泉應一笑魂魄慶重光
題李丈昭武殘集後
甘谷向予索昭武先生遺文當年此老大有
西臺冬青之作而今散佚殆盡予就其家求
得殘集選得三百篇與之亦足見其大節矣
題五律一首索和
讀盡梅邊稿無如生祭文豪&KR0621;要足重流落又何云
繾綣鮫人泪蕭寥鯷壑雲苦心有羣從聊以慰殷殷
中秋前一日得林評亊荔堂朋鶴草堂集正氣
錄二書狂喜從湖上戴月歸得詩一首
晞髮先生慟哭餘白雲源下殉其書應憐許劒荒亭
路誰人爲我彂此儲所南先生閉枯函塵蒙眢井亦
已厭四百年来墳土出又復令我疑信参諸公之作
竟沈埋長虹不克振死灰空令壮士中夜舞獨自蒼
茫賦大哀荔堂老子古人徒曾向鄧林追陽烏晚年
日莫尚伏櫪裂竹如意碎唾壺我尝求之二十年魂
祈夢祝有無間故人出之持示我寒芒五緯生蒼烟
喜而不寐急挑燈明月耿耿窺疎櫺騎龍被髮倘臨
我一曲椘詞些酹青冥(評事族孫貽予此書)
哭姚江邵徵士昂霄
三黃淪丧後姚水久蕭寥絶學不終替夫君胡早凋
古松餘歴筭白眼罵文妖十載别離恨芳魂何處招
秋日之浮石周氏訪立之韞公殷靖諸先生遺
文多散佚者其殘断萹帙後人又閟之不肯
畫出即賦乂律四首曉之
志士雄文重两朝睠懷舊德我心勞鸎湖遺献光前
史彭澤哀音祖屈騷奕葉未消埋井鐵熙時不諱背
陽桃故家尚有賢孫子莫使青箱緘固牢
三和尚暨两監軍(謂通城思南順德及立之石公)故國遺民最佚羣
並有清吟成變徵祗愁閟箧冺前聞百年星火歸喬
木一卷霜聲徹暮雲(立之與順德合刻霜聲集)笑我癡心長繾綣
挑燈絮索不嫌頻
華貫追思先秩宗两家倡和最㫪客(先侍郎與文穆公同為湖社盟)
(主先舍人與光禄嗣之)朅来並罹桑田痛此日重尋錦里蹤埋
碧定憐十世厄殺青誰彂舊時封南湖詩老遭牵帥
慷慨同聽午夜鐘(謂緘翁)
一棹匆匆出郭來尚餘殘菊傍籬開滿湖秋色排三
&KR0985;十里西風動八哀洛社耆英多聚散浦江人物幾
㒷衰隔隣歌吹喧清夢我獨長吟酹玉醅
南皐見予甬上耆舊集中所錄錢侍御帝里篇
而嘆賞不置即和其作
琅琦江上無寸土重趼歸来淚如雨側身且作蘆中
行冥飛頻為弋者驚頭顱出自鮫人室剰餘一絲不
我絶莫道我身鴻毛輕䧺虹光照枯燐青揚雄符命
那可讀高廟聞之鬼夜哭不見茂陵秋芒芒夜聞馬
嘶何處望嗟哉我家故栗里回首徒傷急景駛袖中
尚有一卷書我兄幕府之留餘十年以来長箝口明
夷于股更于肘祗應投之九天門天門詄蕩白日昏
與人家國良多事一夢栩栩還𧺫𧺫是誰讀之叩鉢
催染豪重吹九死灰謝翺方鳳良俊物嘔出當年朱
鳥血
芍庭為予至青山求元人葉編修家秉抄其遺
文歸而乏舟部帙甚巨芍庭負之行東錢湖
上四十里始至亦韵事也贈以七古
芍庭嗜學老愈勤露抄霜纂志昕昏為我四友䟽附
人貧而其氣倍嶙峋昨我搜羅遍里社殘編叢說證
榆枌青山葉氏本清門樗寮墨跡四壁存翰林功名
在姚水三犀双鵠称神君道園鴻茟壯墓上雲林行
卷留水濱五百年来大掌故潜伏令我魂夢殷芍庭
曰諾吾其往尚其劳我金波樽是日前行抵湖曲笑
我眼穿落日曛豈知歸束乏舟楫背負巨册喘呼吸
計程重趼里四十滿䄂青山嵐影濕我魚杖頭僅茶
供反叨乹魚綠雪&KR3438;以此下書足雒誦(芍庭以魚菜貽我)
度歲困甚而老友陳南皐之困更甚于予欲拯
之而不克為之一嘆
孤負諸公緩急需而今我亦嘆枯魚龍川從此成狼
疾空自卬須望駏虚
探梅
花信苐一番猶為寒谷閉花王望眼穿夜夜傳急逓
其奈浃旬来積雪長蕉萃水仙困層冰山茶忽中滯
古梅最峥嵘亦復需左次但見彼唐花鴈夲夸明媚
吁嗟造物手别自操神秘其醖釀有時其發抒有會
風雨所淹留未必無深意躁心吾無容俟命在居易
連朝多春色向榮枝如醉諸公来蕭齋一鼓助作氣
叩鉢有新詩天公亦所契李郎方刻期同整寶岩屐
一卷寒香吟我為發沉曀(謂寒香道人戴芚翁)吹醒山中魂来
迓隴頭使
仲春仲丁之半浦陪祭梨洲先生
黃竹門墻尺五天瓣香此日尚依然千秋兀自綿薪
大三&KR0985;勞君盼渡船(主人正在岸上迓予舟)酌酒消寒欣永日
挑燈講學憶當年宋元儒案多宗旨肯令遺書歎失
傳(時臨之属予續成先生宋元學案)
甘谷以重三日過我亭午不能作一飯内子以
糕進漫賦一律索笑
先生失德定難言瑣瑣乾餱已召愆斗酒隻雞良不易
葱湯麦飯亦蕭然空教日影匆匆度剰得花容欵欵
妍底事重三作重九題糕忽上買餳箋
送錢二池之黃蘗山(用前韻)
太保當年戀净土古田一區避風雨至今猶傳神旗
行山中父老習不驚東村有子埋土室杜鵑之淚何
時絶夜夜魂浮一葉輕来往幾度榕江青葬錄一編
那忍讀歲歲山僧墓下哭凄風凉月兩茫茫豈不懷
歸非所望孤兒今年辤故里海風送楫如電駛苐二
碑成擬大書彂揚潜德無剰餘此行佳話落人口豈
以窮愁成掣肘白頭纔得展墓門一慟仰視箕横昏
而今始畢孤兒事重泉聞之一笑起江頭潮落風信
催寒食家家飛紙灰精誠呵護有神物老蛟為君助
泣血
薄暮過愚亭見其少子五郎讀罷灌園甚有古
意為賦吴體二律
郎君說經長兀兀聊尔荷鋤道則通采蘭佳句本束
氏剥棗新說嗤荆公夏荁冬葵在曲礼早菘晚韭饒
清風阿翁有子致足樂切莫落箕荒厥功
高門羣從半紈袴那得清况供清吟種槖駞樹悟王
道賣青門瓜識天心誰言孺仲兒寒素為笑南郡家
慆滛春園春草多生意與尔觀物一披襟
甘谷約以元已啖江鰩不料今年入市甚稀乃
以寒具作供寒具故其家所擅長也坐客或
曰惜不以江鰩下寒具斯為双絶或曰江鰩亦
浪得名耳予為一笑紀之以詩
鮚埼亭下春光晚坐嘆江鰩已過時唐突誰人同合
氏品題終應比離枝熊魚未必能兼得茗酪何緣得
擅訾若使明朝慰食指彂風動氣我安辤
董遜齋招集同人賞可亭牡丹先過令兄楽窠
齋頭看雪毬席上予誦高武部宫山賦林太
常繭菴宅牡丹詩即用其韻同人相率和之
(時同作者為南皐陳汝登映泉董元聪芍庭錢中盛愚亭董宖甘各李世法君山胡銘嶧)
(遜斋董敏暨愚亭之次子秉緼少子秉純而愚亭復繪圖以紀其事)
留𥙷堂前句宫山最有聞(留𥙷太常堂名是集荔堂不巖霜皐廃翁杲堂季野)
(皆有詩而宫山為苐一)花分都勝種香染細湖雲心曲先民古
風光汐社醺到今傳盛事可許續遺文
此日陽春好異乎彼一時花王添羽衛毬鞠有軍儀
世值清平運人傳燕楽詩祗應文字飲確闘試偏師
可亭饒木石落落水雲流大有洛陽勝兼為道北遊
清吟成白雪吾道在滄洲花萼方爭秀連枝共唱酬
十日春將去斗杓不復東淋漓杜鵑兩泛濫菜花風前
軰忽焉没吾儕誰與同奪標驚健手妬殺白頭公(是日)
(南皐觴政累勝)
古井嘆為程尚書配金夫人作(女瓊)
尚書大儒子不死非所期尚書且不死而反得之妻
妻挈女俱死古井生香泥長虹夜半覆古井光與余
闕李黼祠堂齊吁嗟乎尚書不死非所期尚書究竟
死東市發嘆噫失身早不决應悔負扊扅國史既舛
謬地志復漏遺我歌古井神凄迷(明史作尚書傳謂其病卒謬也尚書)
(以不良死見閑中今古錄至夫人殉國府志闕然盖為可嘆)
晦木先生集藏半浦鄭氏予欲錄其詩入甬上
寓公集而求之書閣未得雨窗寂坐大覺無
頼率賦長句索主人和之
鷓鴣山人金石心鷓鴣山人冰蘗吟九十年前甬江
上曾頋日影弹清琴廣陵散幸不終絶殘喘踉蹌乕
口尋憂患以来饒著述三易六書何森森化安哀瀑
存聲響猶疑劒出重泉深妄人之口不足信附會謬
語誣曠林誰言奇哥行不得我應一洗萁荳音朅来
江村索遺集二老閣前寒芒臨白雲千重封四庫但
聞驟雨聲滛淫登楼乂手空咄咄書帶蕭寥苦霧侵
宣城卭在大師以亾國後来姚江披緇予求其
蟄茶經十年未得施蘗齋令姚江因属其訪
之
竹橋老浮屠系出姑山胄耕岩佳子弟裘冶良不疚
生天義熙前成佛咸淳後哀音和鷓鴣双双称詩瘦
(晦木)時或過吾鄉九老相觧后亦或駐寶峯一曲清
商奏沈埋六十年舊井荒泥厚料得九地中尚作老
蛟吼尔家尊先公(愚山)宛雅搜羅舊尔今有續編即以
當肯搆願言亟旁求用𥙷谷音漏東睇白龍堆離離
蔓草茂
哭鄭侍講丈筠各
廿載忘年友相知此寸心談經多妙契覓句有清吟
自我成萍梗勞君念竹林茫茫天壌大落落幾知音
谷林兄弟来索洛伽蓮種予以去年仲冬遣人
致之深以苦寒為慮意其未必得活也今年
谷林兄弟以詩耒告花放喜而有作
泊花池上妙蓮開可憶明山辛苦来健步踰江踰海
去孤根和雪和冰栽波澄猶帶秋潮色薏苦還存西
竺胎似此策勛宜十賚問君何以報花媒
張靚淵示所藏李樛仙觀察故扇其陽為倪文
正公書其隂為張遺民画文正書固足重而
遺民画亦罕矣靚淵索賦七古燈下率茟應
之
翰林尚書李公子廿載愚公為國死元公之後有貞
臣碧血淋漓光世史(即用高辰四哭觀察句)米家船散故物空
腰扇蕭寥出塵滓清河舫中多貯藏籖軸紛綸難屈
指雨窗為我資古歡亳社劫灰宛在此峩峩始寧撥
鐙書寒芒尚共衣雲紫(文正閣名衣雲)當年椽茟&KR0975;又&KR0975;童
烏妙悟在免齒(文正著兒易)三爻吞罷論三案鵂鶹胆落
不可止餘事風流寄六書亦復崛竒難意擬何来更
有張三画秋甫真傳風雪裡亾國之䜟在命名陵冬
之節善傳髄摩挲私印亦自佳不教聖思獨擅美(是時)
(私印推錦衣聖思與遺民)可惜三絶盡無存殘山剰水僅尔尔(予求)
(遺民詩不可得)從来書画重以人苟非其人適堪鄙此書既
属鲁公徒此画還應所南比又况樛仙手澤餘如彼
岑鼎連其趾同心臭味託蘭蓀故國雲烟重桑梓主
人寶之揚清風庾元規塵隔千里(先贈公尝諧遺民曰君生德祐以前)
(而早署道民其為不祥孰甚坐令我軰同此荼苦滿座大笑)
送錢二池之黃蘗
漫山黃蘗護忠魂料得&KR0975;宫亦倚門屈指甬江秋漲
動吾兒此日發江村
星齋遠我出山且盛夸我用世之才以相歆動
其意為我貧也率賦荅之
故人睠念蕭寥况珍重双魚勸盍簮屯女豈應重策
馬蒙夫未必竟多金寸長尺短誰相諒北馬南轅我
弗任不道廿年叨雅素尚將茅束誘春心
諸公衮衮天衢上容我山茨一古愚耻學狂生相嫚
罵羞從涸轍乞呴嚅佐王經術歸農圃逐世聲名厭
頋厨苦不自知吾豈敢敢將一擲試微軀
三旬九食古人事此是儒生分所甘淡與泊遭良有
會我因吾喪不湏參問妻能叶歸田楽頋子寧為歷
齒慚一曲商歌孤唱罷猶堪援茟奏餘酣
題黃澤望縮齋集後
竹浦悲風暗藤龕落日殘一腔猶血熱萬古總神寒
人近伯夷隘詩非東野酸可憐精術恨莫作劫灰看
木杪屋顛裏心知諒有誰鼠繙蠧蝕後物色更堪悲
莫悼天年天長教詩卷垂三黃真鼎足未許里兒窺
(時有妄議先生高下者)
國運方衰日家傳極盛年闔門真克世复手莫回天
病草還歌鳳吟成定化鵑蓬莱清淺後幸得彂遺編
題鈍軒墨牡丹
澹老好孫子風流尚未闌焉支已洗盡雲氣渾高寒
為贈尔别字廣川小牡丹(澹子先軰在㐮鄧間有董牡丹之名)
哭唐著作丈赤子
鳳泊鵉飄後行蹤類賈胡浮生長偃仰百事搃荒蕪
老竟成羈鬼居空卜左徒故人寝門哭能到夜臺無
客自江上來者為予言臨川先生心疾如故健
忘更甚獨有昕夕不置者予之近况也因與
蘗齋共為憮然
當年接席談經地廿載升沉恨有餘祗為嗜痂成痼
疾不湏入夢動欷歔衰殘空寄相思子零落誰成未
竟書此意旁人猶感歎我心戚戚更何如
除夕淂徐丈霜皋别集二册挑燈守歲選取五
十餘首即題卷後
一卷来從冰雪餘不随人代共迁除宵分浮白憂瓶
罄豫借屠蘇酒一棜
苦節應無媿華王寉山老友足相當祗愁金石心期
秘未盡江村淚萬行(全集疑尚未盡于此)
張生索我購詩錢阿堵蕭寥竟歉然似此追呼亦佳
話冬心淡蕩送殘年(張生之祐挟此有求)
李氏笑讀居題額乃江夏賀文忠公隷茟也甘
谷搨之見貽敬賦五古以當跋尾
峩一江夏公所學醇乎醇一念不妄起穆然見天真
歷官登四輔清苦偃蓬門阿誰庸妄流但以佛子論
遭逢陽九灾左席需絲綸大厦已不支隻手難救焚
痛哭辤班出老臣早致身江外妖氛滿江頭苦霧屯
浮尸蔽江下孰與公骨尊合門從公殱尤足妥公魂
思宗五十相歷歷可指陳哀㦲孫文忠早喪一个臣
南天繼有公並先鼎湖淪于今已百年墨妙猶清芬
公書雖末技要復雅以馴砌里老儀部舊為東閣賓
晚節亦無沗一慟随靈均我遊笑讀居冉冉三十春
每見必肅拜謂足百世珍頽然老屋中正氣長烟煴
張二靚淵讀予所續甬上耆舊詩而曰諸公原
集雖付之一炬可矣予皇恐未敢當也
百家雜碎原應火老眼摩挲幸未花傳寫莫教牧吏
漏别裁只合老辛夸(用荆公選唐詩及遺山選金詩事)桑田軼事紛
綸出枌社遺文子細查所愳拾殘猶有待敢言一攬
盡天葩
擬作雲湖看梅之遊者再而春事尚寂然蓋二
月之望矣亦自耒所希有也
春為寒添閏梅緣雪放遲東風無氣力何以慰輈飢
葭黍滯生意桑榆感歲時隴頭如有信引領然佳期
甬上耆舊諸公詩集摭拾略具獨王丈麟友以
流寓江都求之未得因以長句奉託嶰谷諸
君
四明瀟洒王公子野死雷塘亦可憐宗國神傷苗禝
句門生腸断蓼莪篇殘山剰水真無頼破帽青衫孰
與傳安得清江杜清碧為予驀地彂遺編
長汀舟行初見梅花
纔報寒梅放相逢剡水沱美人已晼晚孤格倍嵯峨
槁木乘風動黃鸝着意歌東皇如告我不用嘆蹉跎
題唐明皇與楊妃並笛圖(不知何人所作其上有楊東維詩最工玉)
(笥而下不及也)
開元天子愛長嘯旦旦寧王来應詔晚来花萼漸雕
殘醉擁美人為同調抱遺老子才茟竒玉笥諸生遠
莫幾頽唐老茟三四行當年魂魄猶依稀我欲更&KR0552;
好東絹旁寫小臣元鲁縣微吟一曲于蒍于喚醒華
清春夢&KR0786;
㢲亭以家藏進賢傳文烈公遺箑見示并索題
句
龐里先生守撫州進賢相公當詞頭泥金一箑易代
留墨玅蕭散如銀勾我聞相公雅風流明童百軰恣
冶遊中書退食五紽裘十萬俸錢散不留豪士未必
皆清脩以此枋政宜招尤一死乃克光斗牛南冠縶
處土一坏熱血迸穿重泉幽至今天陰鬼啾啾上與
廬陵少保侔東隅之失西崦收掩卷我亦淚盈眸噫
嘻吁十五完人墨跡何處求相公其一足千秋巽亭
嗜古誰與儔宝之宗器如琳球
寶巖看梅同靚淵(以下百五春光集)
薄暮抵山麓杳然探深冥所困在曲磴所通在神明
暗香空中来鼻觀早冷冷秉燭諦視之鹿角交枝横
微茫陰雲裡下有寒谷冰于焉騐夜氣孰與旦畫清
山僧出肃客漏下已二更孤月尚未上荒雞尚未鳴
獨有梅花魂随我入前楹觧衣慰窘步屐齒俱含馨
座有軟脚酒足以發詩情山神夜傳語詰旦戒早晴
在昔寒香翁大節昭滄溟故國之喬木有光先中丞
嚙㰖看梅花用晦畢餘生可憐駱義烏垂死莫知名
我為闡潜德遂足昞日星惜㦲竿木吟竟同落花零
(寒香道人乃中丞戴公裔披緇後莫有知其名者予讀其嚙攬看梅諸集乃得其大節惜尚有竿木諸)
(集竟無傳者)
侵曉山雨過漸見東熒熒諸公俱熟睡而我已獨醒
熹微看南枝嫩濕增娉婷披衣出上方曳笻尋古亭
荼甘不可作寒碧委蔓荆廃翁亦仙去梅花失主盟
(寒碧亭為宋儒荼甘高公元之遊息之地故荼甘像供寺中今已亡矣廃翁為荼甘後人尝自號寒碧亭)
(長)
倒影浸谿碧古心與天青間以虬松枝怒濤時崩騰
誰其音嘹喨遥知是倉庚今年春事苦花信以晚成
黃鐘踰九九薄寒尚未盈豈知萬香雪從此軒豁呈
大䧺與河渚梅花夙擅称鄧尉亦其亜籃輿吾並經
東渡數雲湖累為魂夢縈兹山尤密迩洞天列戶扃
其南富橙橘不下双洞庭秋晚倘再来飽看黃雲平
西村諸宿老好句留餘鏗將無即梅花瑰此宰官靈
平生論詩法雅不喜竟陵獨爱此一卷莫以椘語聽
(謂正菴曉山殷靖看梅山中之作)我詩慙高寄薄奏下里聲歸舟按
玉笛晚霞滿江城
海若招賞其家園梅花即和予寶岩詩韵再索
同作
自我西郊歸昕夕苦晦冥少霽逢佳招梅花亦眼明
主人玉雪腸與花共空冷讀我遊錄罷賞我硬語横
沽酒出上庫乂魚自曾冰一笑問此間孰與山花清
一番又一番花事如踐更詩人坐此忙往復相和鳴
栩栩羅浮夢不遠在階楹底湏蠟五两跋履求遥馨
况君有家山蛾綠堪移情双双對梅花卧遊無隂晴
山梅如野鶩每以蕭散稱園梅如家雞易為物色經
詩人两不厭東鶩還西縈所慙思力蹇莫窺昔賢扃
孤山一字妙直掩江郎庭微吟尚未竟暮雲與花平
連朝荔子蜻乘潮上南溟雄視江鰩柱風味夸膳丞
梅花校資格本不同時生乃以遲暮故而得通姓名
相逢成粲者鼎足称三星我亦遂傾尊肯復遺竒零
花寒香更古客醉眼各青醉影同横斜寒光愈騫騰
吟罷再呼酒一巵酹長庚大造有清氣梅花所以成
詩人分其半誰歉復誰盈何不竟化身并作一體呈
朱鳥天中来有光何昭熒莫随流鶯醉媿彼古梅醒
一醒一醉間頋盻良娉婷春光漸可溯夕陽滿都亭
吾儕亦惱亂何以偃柴荆醉即瞑花下醒即尋詩盟
李郎和我句清妙如隂鏗險韻枯絶處梅花默效靈
我鼓已衰竭幾將䧟隂陵梅花如有知亦恐攅眉聽
座中張公子五言擅希聲願君再挑戰莫令&KR1088;長城
(謂烟嶼)
重三日偶然作
東風靳放青宿草不可踏蒼龍為之怒連朝呼折荚
夜聞萬蟄蟲蠕蠕更霅霅所憂玉蘭花魂散难為攝
江干士女殷索莫阻步&KR1231;苔痕上綠階墨雲染白帢
天方啟閏餘客無怨沾濕且待含桃登重理永和帖
展重三日從先公墓下歸道出仲夏李花盛開
省墓餕已畢放棹沿流泉聊以𥙷上已兼之訪隱仙
(岩名)何来瑶光星散落億萬千朗然自高潔白雲巢其
顛桃花如妖女特以濃見憐李花如静女乃以淡更
妍是中分雅俗不為肉眼傳溯昔長谿屐蹉跎且廿
年故人化異物春露委荒阡(義門尝約為長谿音李之遊而不果)浩歌
感禊事碧水生寒烟
安晩鄭忠定王集世不可得仁和趙氏近購其
詩七卷陳觧元坊本也喜而抄之
梦谿師相本清才可惜端平晚節乖縱使勛名慙涑
水肯教薪火墜迂齋(西山以司馬文正推安晚宜其為東彂所誚)梅花詩
思猶餘墨槐木園林已伐柴(安晚墨字韵梅花詩累叠最工其先世称槐木)
(鄭氏)便擬釀成安晚醁借来還往一瓻皆(鄭氏酒名安晚醁)
鷺滿侍御服闋還朝集餞分韵
藤隂對酒夕陽低南浦離襟珍重題魏闕江湖紛聚
散沙䖝猿寉各東西花迎榖雨匆匆放馬恋湖光故
故嘶努力匡時公䓁在漫郎只合醉如泥
杭二堇浦以閏重三日為禊事之會于湖上太
守鄂鈍夫而下至者四十二人蓋自劉仁本
續行此舉于姚江在元至正中今四百餘年
矣
運邁永和一洗塵圠春以閏長蓴因雨茁睠我朋好
理我茟札我醒而狂莫投我轄
今日良宴會群彦相景從𬗟懷洛水跡却聽南屏鐘
曠懷寄我真鴻去忘前蹤燕時無不祥流泉清溶溶
風日初晴薄遊湖上聖因寺中花墅久閉沙弥
以予至啟之屏營良久
幾憶當年鳳輦来重湖簫鼓徹層臺橋山弓劒都仙
去寂寞薔薇一樹開
題文待詔風木圖
待詔爲其先人温州小祥後作也其題句云
肝腸屠裂恨終天已抱深悲過一年門戶漸
乖非復舊兒身善病只如前春風手泽庭前
樹亱雨精魂陌上阡做上清明寒食節又垂
双淚看新烟詞旨悽愴今歸抗人趙君谷林
兄弟以懸其先人遺挂之菴各和待詔原韵
予亦有作
春暉莫駐奈何天幾憶衡山泣血年妙墨飄零易代
後白雲飛送二林前報恩應待崇公表極目長懷越
水阡最爱園中好叢木清風時為拂爐烟
我亦深嗟不造天鮮民負疚自年年朅来水閣山窗
下慙對慈烏孝鯉前剰有遺容傳舊德更無好梦到
新阡披图讀罷空三嘆一片蒼凉木末烟
題宋楼椘公墨莊太室二十四峯詩卷後
一聲雷碾青山過萬&KR1032;風驅白雨耒珍重參寥舊吟
卷不随汴洛共飛灰(墨莊嵩少諸詩皆参寥所書也首二句即墨莊與参寥山中喜)
(雨詩)
臨平謁申包胥庿
聘節當時過祠宫奕世傳應從沼吴日重溯哭秦年
事擬巫臣後功居范蠡前遠交真上策秘計失遺編
報復亦何定仇讎竟忽焉先王吐積憤膚使壮歸旜
望裡皐亭樹空中寶鼎烟隔江越絶近千里郢都懸
驃騎疑封爵塩官接庿堧㒷亾已百幻恩怨合平捐
若遇乘潮客休題鞭墓愆我来初夏節新麦荐神絃
臨平弔故陳將軍萬良
蒼頭特起誓平吴回首江東望眼枯痛哭浴龍祠下
寨凄風碧血两糢糊
苕上訪蘗齋
風送故人至花添新雨凉山青客吏傲牘簡為蚕忙
麯部隣烏氏宗傳本鄭鄉如何未黔突借寇又皇皇
(蘗斋先世本是吴㒷是日適天部又有推陞之信)
朞月姚江令辛勤為疲民此来暫安隐依舊是清貧
束帶原非志承歡且屈身白華真皜皜為爱滿陔春
夙有抄書約愆期竊自慙欲留嗟趙弱無厭笑虞貪
一諾定難負傾筐故所甘秪愁挟質意脅我又何堪
(蘗斋借書于堇浦與予而不継乃留前所借以為質)
蘗齋出示愚山先生秋林讀易卷子敬題
敬亭山色九秋寒中有仙人獨弄丸一代風流零落
盡剰餘無恙舊林巒
追哭林晴江太常
晴江敦䔍古道不類吴淞間人其官翰林授
經和碩怡親王邸中予不甚往還也晴江對
客過情見許之詞有為予皇恐不敢受者然
予尚未之敢信及陶四穉中使蜀晴江送以
詩陳義慷慨直指近耒撫臣厲政言之凛然
予始驚服以為此今日舘閣中朝陽之鳳而
同人無甚知之者予去官晴江謂穉中曰謝
山竟出國門令人不可為懷聞者感嘆日耒
晴江漸致通顯官之列卿此足為槐棘間称
慶而遽以隕落可悲也予病中忽忽期年後
始哭之負故人矣
感君意氣最真醇不獨交情泣鬼神直道抗言當世
弊孤根耻傍要人津談禅王縉應揮座頋曲周瑜肯
共茵一出修門成死别荒荒長恨竟誰陳
