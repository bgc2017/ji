梅花字字香别集類四(元)
提要
(臣)等謹案梅花字字香前集一卷後集一卷
元郭豫亨撰豫亨自號梅巖野人里籍未詳
其自序則至大辛亥作也離騷編擷香艸獨
不及梅六代及唐漸有賦詠而偶然寄意視
之亦與諸花等自北宋林逋諸人遞相矜重
暗香疎影半樹横枝之句作者始别立品題
南宋以來遂以詠梅為詩家一大公案江湖
詩人無論愛梅與否無不借梅以自重凡别
號及齋館之名多帶梅字以求附於雅人黃
大輿至輯詩餘為梅苑十卷方回作瀛奎律
髓凡詠物俱入著題類而梅花則自立一類
此倡彼和沓雜不休名則耐冷之交實則附
炎之局矣豫亨在至大中距南宋之末未遠
故亦染山人之積習前後二集詠梅七律至
二百首與張洽之數相等然洽詩層見疊出
總不出幽香高格躭寂避喧之意描摹窠臼
未免厭觀豫亨則集句為之又闢新境且屬
對頗能工巧亦勝李龏翦綃集之多集絶句
一花一石時逢佳勝存備詩家之小品固亦
無不可矣乾隆四十五年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅花字字香原序
余愛梅花自號梅巖野人凡見古今詩人梅花傑作必
隨手鈔錄而歌咏之積以歲月遂成巨編熟之既久若
有所得暇日輙集其句得百篇目為字字香其間句煆
意煉璧合珠聯亦有天然之巧者吾不知其為古作也
一日有客過我曰聞君梅詩甚佳願借一觀因出是編
披閱未竟稱竒賞羡嗟嘆久之復掩卷笑之曰君此詩
妙則妙矣但未免有家鷄鴻鵠之誚君既用功如此若
自出已意為梅賦咏又豈止百篇而已且無此議余曰
不然古人不作詩無知者千載之下吟魂茫茫一旦表
而出之見吾此作如見古人豈不愈于掩人之善矜已
之能者乎客又曰昔誠齋先生序陳晞顔梅詩有言梅亦
有妖晞顔此詩非晞顔語也梅之妖憑晞顔而語也誠
如此則君此詩亦非君語也梅之妖憑君而語也所謂
梅亦有妖信乎否乎余瞿然曰平生與梅同一冷淡越
歴冰雪笑傲山水詠春風醉明月心清香妙氣合神交
不知梅妖我耶我妖梅耶客語塞撫掌大笑於是呼僮
抱琴擕客引鶴掃餘雪洗巨觥開樽于梅邊盡醉而去
至大辛亥臘八日郭豫亨序
梅花字字香前集
元郭豫亨撰
詩為吟梅字字香騷人閣筆費評章近來行軰無和靖
誰道花中有孟嘗冰玉精神霜雪操珍珠樓閣水晶鄉
東君見借陽和力合有春風到草堂
(圓悟廣翁元)(盧鉞誠齋)(高菊磵康節)(白玉蟾戴石屏)
左手支頥引白雲梅邊日日課新吟孤高直是難諧俗
虚白本來生自心應厭夀陽多俗態何如宋璟獨知音
要知妙境尋詩處花有清香月有隂
(嚴樵溪楊飛卿)(李炎子曹晟)(潘庭堅徐榮)(竹溪東坡)
萬紫千紅不當春花中誰觧識清真一生知歴幾多雪
百劫修來貞潔身曉檻競成香世界夜牎添起月精神
家僮不識春深淺細捻香鬚數玉塵
(傅澤咎晁無)(陳復古石敏若)(艾性夫曹晟)(潘昉于湖)
竹外疎花一兩枝裁雲剪月作冰肌天憐絶豔世無匹
人樂新英賞未遲大節可欺青女凍清交偏辱此君知
何時更約孤山去小欵梅花細說詩
(鄭碩竹溪)(嚴少魯竹塘)(晦菴湖陳鏡)(宋貫之劉頥菴)
冰玉丰姿不可雙百花唯有此花強不禁夜雨輕欺骨
却怕春風漏洩香蕊訝粉綃裁太碎蔕圍紅蠟巧能裝
此詩更欲煩君改語妙何妨石作腸
(白玉蟾和靖)(石屏介甫)(和靖東坡)(介甫山陳後)
風滿虚廊月滿庭疎枝小萼自然春故應此景難描畫
只有君詩當寫真疑是隔墻窺宋玉不輕吹笛付伶倫
雪中莫問調羹事且作花間共醉人
(方北山徐師川)(楊适可楊時)(覺範公王沂)(于湖元稹)
木落霜清畫角哀國香和雨入蒼苔祇今已是丈夫行
歲晚誰為静女媒花事又催春色老人生難得笑顔開
酒醲正覺春酲困翠羽嘈嘈喚夢回
(永叔徐榮)(東坡溪劉斗)(唐子西趙光道)(半山弧山)
獨對梅花賦此情冥搜欲與海争深十年世事三更夢
斜日欄杆萬古心絶色殊無脂粉熊高標不畏雪霜侵
詩成却為花拈出堪與時人作笑林
(徐秋巖李義山)(半山鄭獬)(蕭可軒放翁)(唐栢山柯栢山)
水沉為骨玉為肌好處曾臨阿母池雪後園林應有恨
籬邊屋角立多時蚤開却被嫣紅妬未落先愁玉笛吹
要識此花竒絶處滿窗唯有月明知
(李堯夫盧元贊)(毛澤民曹松)(和靖簡齋)(後村玉白廷)
照水無塵骨蛻仙幽姿高韻獨翛然春回積雪層冰裏
人倚閒庭小檻前一萼故應先臘破孤標何意競暄妍
山忩獨坐無來客更把前題改數聯
(王公煒無咎)(田亘竒楊之)(放翁仲黃榮)(劉斗溪鄭碩)
徒作佳人雅淡粧尚如逸士氣昂藏人間臘月未曾到
昨夜花神有㡳忙疎影暗香誰領略冰肌玉骨自清凉
一枝帶雪墻頭出陌上須慚傅粉郎
(朱淑真胡象坡)(趙虚齋古詞)(陳元老謝無逸)(紫巖韋莊)
鐵作枝柯玉作英世間無物闘輕盈横空老樹雪無跡
滿地落花春薄情越女從來天下白伯夷元是聖之清
芳心暗惱憑誰訴鐵石心腸宋廣平
(李雲仲吳枋)(王性之竹溪)(趙忠逹王梅忩)(闕坡竹)
老杜騎驢入草菴酒旗斜拂墮吟鞍凡花不得沾餘馥
老眼相看在歲寒城角日高春寂寂欄干風冷雪漫漫
詩中還有驚人語同向樽前笑裏看
(謝無逸田元邈)(和靖山應鳳)(竹塘虚王若)(紫巖國胡安)
刻玉雕瓊作小葩濕雲黯淡雪横斜半開半落緣誰事
和影和香屬我家數抹晚霞憐野笛一泓流水度寒沙
吟邊苦思無佳句立盡斜陽數過鴉
(趙福元和靖)(闕梅忩程)(程月溪徐榮)(竹塘山應鳳)
羅綺吹香白晝明仙肌不怕苦寒侵嵐隂春物未全到
夜久雪花如許深邂逅欲成雙白髩懽遊聊慰十年心
一枝淡貯書窗下不用衣篝炷水沉
(毛牧逵半山)(東坡振高公)(晦菴真朱淑)(趙可誠齋)
黯淡江天雪欲飛屋簷斜入一枝低禽翻竹葉霜初下
春在花梢日未西晚歲風霜從冷淡小園烟景正凄迷
平生慣是思梅苦多謝詩人為品題
(陸倉子蒼)(和靖和靖)(趙天樂張介卿)(黃師雄趙愚軒)
老覺山林意味長醉吟且放老夫狂清樽素瑟宜先賞
紫蝶黃蜂敢更忙洗盡鉛華對寒水祇裁雲縷想仙裝
一時傾倒春風意花氣薰人笑語香
(蕭冰厓約齋)(石屏半山)(孫明復簡齋)(誠齋少游)
獨跨蒼虬下太清翹空仙袂許飛瓊從教臘雪埋藏得
盡是冰霜醖釀成茗椀香爐重問訊竹枝烏帽稱閒行
寫真妙絶横斜影矮矮虚忩受月明
(王中立闕)(周伋齋南豐)(介甫陸倉)(竹塘竹溪)
雪徑清寒蝶未知寒香寂寞動冰肌家為逆旅相逄處
人倚闌干欲暮時映水全無些子豔背巖唯有兩三枝
勸君莫把離騷讀細讀西湖處士詩
(黎錞翟善)(山谷李涉)(放翁李碩)(吕居仁竹溪)
一雨點花春到梅蟾精雪魄孕靈荄幻成五出無多巧
自是羣芳不敢開芳信已催詩興動清香知自故人來
相看喜有青田鶴露濕晨烟啄翠苔
(道謙左緯)(永叔山谷)(劉炎午弧山)(闕南雲王)
忽忽窮愁泥殺人年年行樂不辜春看來天下無多白
不受人間半點塵姑射真人冰作體秦家公主粉為身
一鈎新月涵雲影露蕊烟梢畫不真
(菊磵卿石曼)(醉翁鄭獬)(竹溪連趙仲)(張澤民賈島)
天寒落日淡孤村占斷風情向小園翠羽啼花追昔夢
縞衣和雨立黃昏蘚厓直上雙飛屐茅店驚寒半掩門
憶得去年風雪裏江南石上對䨟樽
(東坡深方惟)(和靖放翁)(陳起忩程梅)(陳竹泉山谷)
粧點山林處士家孤標粲粲壓羣葩日融西子粧樓曉
風動姮娥寶髻斜嵐氣欲飛山隔岸生香不斷樹交花
有人問我生涯事為說吟詩兩髩華
(曾宗目胡宿)(石屏卿石曼)(徐栢山東坡)(城山和靖)
崢嶸冰雪老年光的皪冰梢出短墻池水倒流疎影動
寒枝摇落暗香藏休嫌茉莉非吾配羞殺梨花不觧香
數點疎花人未見倚闌偷舞白霓裳
(楊廷秀紫巖)(李欽叔晁詠之)(和靖嚴粲)(童耕叟山谷)
玉樹分明照夕流何人把酒慰深幽如焚古鼎龍涎餅
疑是佳人狐白裘誰與維摩伴禪寂還如何遜在揚州
他年我若修花史要放梅花出一頭
(周弼謙林季)(東坡子美)(玉蟾江奎)(潘邠老劉仙倫)
輕寒瘦損十分肥徹骨清香蘸水枝摘索又開三兩朵
蕭疎别是一般竒動摇臘信隨征使裁剪春風入小詩
春意自知無主惜從教横笛月中吹
(東坡簡齋)(陸倉山元遺)(闕魯崔)(闕逸無)
酒醒閒行小徑深梅邊春意恰相迎偏憐雪裏無雙豔
此是花中第一清寒影似傳東野貌前身想奪素娥精
人間絶品無人識莫怪離騷不着名
(戚秋澗梅屋)(介甫曹晟)(陶開祖和靖)(竹溪吳枋)
肯把孤心受雪降天寒猶着薄羅裳人生有酒須當醉
世上無花敢鬭香幸不折來傷歲暮直須留此占年芳
寒香嚼得成詩句勾引詩人費品量
(紫巖子美)(東坡半山)(菊磵秋崖)(華岳石屏)
絶艷原非着粉團不隨凡卉競凋殘定知深院黃昏後
多在青松白石間嵐翠濕衣雲葉晚雪花當戶戟枝寒
傍人問我詩成未字字推敲不用刪
(誠齋王初)(倪祖南劉禹錫)(無逸隱潘湖)(姚合鏡湖)
寒雀枝頭眼擘椒尋芳因得過溪橋一生知已林和靖
晚歲論交何水曹暮雨自歸山悄悄行人相對馬蕭蕭
從來愛物多成癖獨有梅花記得牢
(張彦臣李商隱)(永叔介甫)(環溪李涉)(翁元廣徐止山)
任是霜凌不變心風饕雪虐長精神吟詩寄興蒼茫外
冷蕊疎香寂寞濱自是孤根非暖地獨殊羣艷占先春
三郎見此應傷感膚雪参差見太真
(李清臣吳融)(吕居仁康節)(柯棄民吳枋)(趙伯成介甫)
陣陣寒香壓麝臍紛紛蜂蝶莫教知移來春晚二三月
問訊江南第一枝玉笛凄凉吹易徹土瓶純素貯偏宜
晴忩畫出横斜影坐看庭花日影移
(林和靖半山)(鄭碩曹晟)(陸倉簡齋)(張榘萊公)
依然相見故山傍老眼驚看意自傷幸與松筠相近歲
不隨桃李鬭新粧同心不見昭儀種入骨濃薰賈女香
獨鶴一聲山屋冷倚闌人政為詩忙
(舒亶簡齋)(林季謙山谷)(樂天雪磯)(黃巖老冰厓)
天下有花無此清小忩收拾作新吟清香雅韻十分足
冷蕊疎枝半不禁併遣春風催好句且教明月伴孤斟
此時此景真竒絶立盡闌干到夜深
(簡齋放翁)(竹溪東坡)(花谷溪徐愚)(子美齋何宜)
踏破溪邊一徑苔與尋陳跡久徘徊雲漫隴樹魂應斷
風静寒塘花正開只恐好枝為雪壓留看瘦影上忩來
花前獨立無人會漫使詩腸日九廻
(石屏石屏)(吕居仁易涉趣)(秦韜玉趙嘏)(劉滄元廣)
竹裏人家竹外溪竹間璀璨出斜枝誰知金重紅肥處
正是花飛玉碎時春事未容桃李覺真香寧許蝶蜂知
自除和靖無知已見說梅花不要詩
(曾崆山石屏)(東坡若趙義)(曹晟吳枋)(杜東菊磵)
儘受羣花北面降清如冰雪更無雙普陀真相來凡世
止渴將軍擁碧幢春意收香歸鼎實月窗憐影掩書缸
吟朋聚首須行樂且倒花前白玉缸
(東坡後村)(南豐之鄭性)(醉翁明劉公)(菊磵介甫)
一枝春近故山長百草千花莫比芳憑仗幽人收艾納
不須長笛奏伊凉月娥服御無非素荀令爐薰更換香
直看過年開未了為花痛飲百千場
(林季謙文潛)(山谷山李義)(東坡石屏)(東坡後村)
雪後相看意更深謾將一朵插銅瓶人生此樂須天賦
歲晚知心唯月明白鶴未歸春已老危闌倚遍酒初醒
逋仙只說香和影不是詩家莫浪評
(道潛雪磯)(張逄吉耐菴)(東坡軒柯栢)(陳月溪劉炎午)
愛月軒忩半不糊幽香淡淡影疎疎曾迷玉洞華光老
衹愛孤山處士廬世事只如花代謝春愁全仗酒消除
無人細說吟邊事笑撚山花望太虚
(曾崆山誠齋)(晦菴秋崖)(胡宿邵棠)(竹溪陳摶)
花滿南軒翠竹低人間俗眼不曾窺淡烟疎雨靜相對
明月清風兩自知尚有瘦香供玉笛未教落素混冰池
咸平處士風流遠我亦兒嬉作小詩
(張復文弧山)(王禹玉无咎)(程滄洲徐无競)(和靖東坡)
茅舍疎籬月色新冷條疎朵欲無春天香國艷肯相顧
玉潤冰清不受塵心向雪中偏暴白開從霜後越精神
老來花事無消息懶性如今成野人
(北山潘枋)(和靖紫巖)(晦菴于湖)(湯東澗竇鞏)
道骨雖清不畏寒道裝宜作玉人冠生無桃李春風面
好作梨花夜月看碩果寂寥生意寓玉肌蕭瑟粉香殘
濕雲不渡溪橋冷鐵笛一聲人倚闌
(介甫民童俊)(山谷無逸)(誠齋古詞)(王敏夫盧鉞)
酥滴寒英露滴香花為句子蕊為章眼前開落人心别
雪裏幾多風味長尚有閒情尋水石欲知春色到池塘
從今桃李皆門士彈壓芳菲入醉鄉
(鄭縝半山)(誠齋山谷)(鄭性之玉蟾)(石屏真朱淑)
冷蕊吹香幾度春孤懷寂寞與誰論夢思洛浦嬋娟態
占斷孤山水月村只恐素英欺白髮且圖清影伴黃昏
碧闌干外春風軟手搯花梢記月痕
(韓雲溪于湖)(葛采隱余樵)(楊飛卿葉水竹)(菊磵山李碧)
洗盡鉛華見雪肌清香異質世稱竒向來逋老題詩處
又是東坡覓句時雪後園林纔半樹水邊風月笑横枝
人間萬事花開落春到春歸漫不知
(東坡和靖)(方惟深山谷)(桂南泉張澗)(壺山一張守)
勾引春情出院墻無人知處忽然香愁連粉艷飄歌席
亦要天花作道場風約暗香臨淺水月明疎影媚寒塘
浣花溪上堪惆悵可是無心賦海棠
(楊蟠真朱淑)(玉蟾無逸)(李義山鄭谷)(羅隱介甫)
不見梅花鄙吝生芳時同此賦林坰不妨明月重相憶
只有春風喚得醒富貴不來頭已白江山有分眼終青
吟翁縱賞歸來晚酒盡沙頭雙玉瓶
(劉炎午誠齋)(半山玉蟾)(秋崖中徐敏)(吳菊潭子美)
只嚥清香飽殺儂不愁調鼎子無功檀心已作龍鬚吐
粧面回看粉黛空幾處酒旗山影下一川風物笛聲中
但吟清淺横斜句千載詩人立下風
(後村和靖)(吕申公司空圖)(東坡竹塘)(方惟深鄭子元)
脉脉悠悠倚檻清孤根何事在柴荆素衣莫起風塵嘆
檀暈粧成雪月明失路漸知前計錯尋芳更待幾時行
只今剰作驚人句盡把梅花巧琢成
(夏昱鄭谷)(和靖左緯)(放翁後山)(東坡大王伯)
梅花字字香前集
梅花字字香後集
元郭豫亨撰
兩蘃三花露短墻久留金勒為廻腸東君有意能相顧
百卉含羞不敢芳特地留為滕六伴入簾偷學夀陽粧
何當共嚼西巖雪吐出新詩字字香
(曹晟竹溪)(李義山陶然)(朱淑真弧山)(劉溪翁劉翰)
僮鶴俱隨處士仙天荒地冷幾經年轉灣有竹無人處
淡月微雲動水邊大士定中蒙素衲謝娥行處落金鈿
客來擬說吟邊事驚見梅花第二篇
(盧文峯韋莊)(壺山邵棠)(淮海夫王敏)(後村靖林和)
霽色番成一叚竒小忩新月正相宜花開花謝長如此
春去春來可得知少待微酸着青子要將真色鬭生枝
老人終歲閉門坐始見清香無盡時
(陳子高陳從古)(藴常東坡)(羅衮隱巒)(平甫女揚繪)
山北雲衣破萼紅開時先合占春風可憐蜂蝶飄零後
屹立冰霜冷淡中野廟向江春寂寂荒城吹角雨濛濛
偷閒把酒簪花去已作高年白髮翁
(鄭性之李羣玉)(李九齡潘梅泉)(半山菴趙信)(圓悟徐榮)
殘雪斜陽獨步時行行僮鶴静相隨故人坐隔月千里
驛使不來春一枝亂插繁花向晴昊碎挼冷蕊賦新詩
傍人不識予心樂自有溪風山月知
(宜齋少游)(王愛菊張棨)(山谷伊川)(林季謙元口能)
夀質清癯獨傲霜一生盡着雪衣裳未愁瘴霧重肌雪
先得春風半面籹天下從來無定色人間一味有真香
夜忩却恐勞清夢自折瓊枝置枕旁
(巽齋永叔)(黃巖老舒亶)(林季謙花谷)(石曼卿後村)
貌枯神澤骨槎牙蕭索東風兩鬢華甘與雪霜同冷淡
醉看参月半横斜溪山冷落泥三尺水竹参差屋數家
自笑自吟還自得案頭摇落小瓶花
(弧山仁吕居)(東坡吉張逢)(劉斗溪盧榘)(東坡瀑方煑)
杖藜行盡幾崔嵬嫩蕊商量細細開白雪却嫌春色晚
好風吹送暗香來孤標不入千花伴潔已應無半點埃
為愛君詩被花惱立殘西日共徘徊
(鄭性之東塍)(子美隱童畊)(昌黎東坡)(雪溪江奎)
春風元自未曾知一兩點春供老枝酒債尋常行處有
花開只恐看來遲和羹宰相調金鼎天上瓊兒傅玉肌
吟罷香消爐篆冷月團新碾瀹花甆
(晁補之後村)(蕭東之元日能)(子美竹溪)(羅鄴少游)
榾柮爐寒硯欲冰舍南舍北雪猶存旋催粧額添宫樣
静愛寒香撲酒樽兩岸嚴風吹玉樹一灣流水護柴門
閒中有意堪圖畫溪上無人月一痕
(竹溪韋莊)(疎寮竹葉水)(于湖度黃文)(羅隱吳可)
凭欄小立撚吟鬚歲晚知君德不孤月下精神宜淡竚
雨中高韻越清癯高唐神女蘭供澤姑射仙人雪作膚
雪壓小橋人跡斷莫將歌舞涴西湖
(真西山吳可)(翁士特和靖)(于湖之危復)(趙福元趙璧)
淡淡梅花不要糚世間顔色比應難任渠凡卉爭春艷
自計貞心老歲寒破鼻試從風處觸無人肯向月中看
羣芳且莫相矜笑但守平生一點酸
(誠齋誠齋)(胡安國裴璘)(徐榮夫李堯)(石曼卿秋崖)
自向深冬看艷陽肯因冷淡怨年芳向來桃李渾無味
莫把荼䕷亂比香月冷素娥偏有態夜深青女濕微粧
無人描畫無人詠分付梅花自主張
(韓偓之晁詠)(後村古詞)(和靖谷羅北)(楊飛卿陳藏一)
殘雪猶封宿草荄羅浮峰下小徘徊花開花落春無恙
年去年來老漸催女堞未須翻角調騷人徑欲築詩臺
望塵俗眼那知此誤作唐昌碎月猜
(無咎彦張安)(弧山介菴)(汪秋潭花谷)(元遺山無咎)
拆補新詩擬獻酬身閒心遠地常幽寒烏三匝月當戶
長笛一聲人倚樓風本不期吹客夢花應羞上老人頭
遲遲欲去猶回首遶着羣芳看不休
(後山荆公)(東坡東坡)(後山曙司空)(趙嘏和靖)
花骨經寒瘦不支霜溪咽絶照冰姿願教青帝常為主
只恐朝雲有去時幽興每隨流水遠暗香誰遣好風吹
老來尚費閒精力夜滴花梢露寫詩
(趙信菴介甫)(朱喬年黎錞)(朱淑真弧山)(方惟深王中可)
凍蕾含香蠟點勻寒梢氣象自清真人憐紅艷多應俗
天與孤標不受塵曲澗引波千嶂雪小橋流水一家春
小忩無語静相對時有暗香來襲人
(趙伯成程梅窗)(子蒼古陳從)(和靖太白)(于湖于湖)
瘦倚疎篁半出墻霜前雪後想凄凉率先羣槁破新臘
倚頼春風壓衆芳埋玉地中成故物論花天下更無香
生來不喜同桃李故作無情淡淡粧
(饒德操陸倉)(玉蟾文潛)(孫志舉韓雲溪)(誠齋無逸)
春在枝頭已十分十分吟思十分清肯隨騷菊同奴僕
却說山礬是弟兄曉檻放開花意思夜忩時見影斜横
悠悠此意誰知會一笛晚風山雨晴
(王建若石敏)(李炎子錦江)(黃與齋竹溪)(吳枋臣李正)
綽約冰姿絶可憐垂髫相識到華顛自非水月觀音樣
一見風標姑射仙墮砌尚疑粧後粉賦詩我獨愧前賢
年時花下春風夢醉擁笙歌總少年
(崔德符周端臣)(曹南湖山谷)(朱淑真秋崖)(紫巖一陳藏)
落木回颷動屋山譙樓霜重角聲乾楚人元未知真色
范叔不應如此寒暗吐幽香穿别院起圓清夢倚闌干
江邊一樹垂垂發借與行舟作雪看
(介甫邈田元)(徐顯之應君玉)(晦菴子美)(王知之施端甫)
石磴横斜壓樹根江南家住水雲村愛他清思不成寐
誰信幽香是返魂一鏡寒泉浸明月數株香雪照黃昏
主人政在梅深處花襯蒼苔半掩門
(李億泉趙山)(汪秋潭黃玉泉)(宋自遜白珽)(東坡璉趙仲)
玉女精神不尚粧晚風孤影弄霓裳也知造物有深意
而况笛聲堪斷腸雅有風情勝桃李自緣紅紫怯冰霜
東君若要分流品列作人間第一香
(文潛器璉不)(朱淑真曹晟)(東坡种放)(玉蟾江奎)
自負孤高鐵石心吟魂未减昔年清更無俗物當人眼
唯有春風不世情瘦影看來天愛畫香葩况是雪儲精
詩人已化羅浮鶴見說梅花恨不平
(徐榮煒王公)(王留耕晦菴)(樂天之朱復)(羅鄴鄭碩)
霰雪霏霏作凍天杖藜行盡幾山顛已成白髮潘常侍
自棄明時孟浩然水墨畫圖春澹澹黃昏霜月冷涓涓
知君要見梅花賦一片心腸鐵石堅
(温公秋崖)(紫巖午劉炎)(半山和靖)(斗溪白葛元)
吟懷長恨負芳時我為梅花屢賦詩却恐錯穿桃杏徑
尚餘孤瘦雪霜姿疎枝似被金刀剪玉頰何勞獺&KR0008;醫
不為調羹應結子等閒開落只春知
(和靖後村)(林季謙東坡)(玉蟾半山)(東坡張榘)
閒步蒼苔意味長穿林傍水幾平章冷將雙眼窺春破
始見檀心吐雪芳宿蕊暖含風浩蕩落花愁對月昏黃
白雲留得清閒住受用此花無限香
(陶然半山)(石屏華岳)(紫巖山謝叠)(歐彦臣楊㢲齋)
庭樹霜飛木葉枯天教飛雪伴清癯湘妃危立凍蛟背
青女寒生金粟膚寄我誰能如陸凱羣賢還許訪林逋
直須分付丹青手畫我憑闌覓句圖
(丁謂花谷)(劉子翬錦江)(蕭柬之方元英)(林季謙簡齋)
溪上春濃花正開直疑冰玉作根荄絶憐綠萼纔先去
曾與將軍止渴來素艷已應摇雪屋錦囊今喜助詩材
斷橋深處無人見三嗅清香當一杯
(鮑當宋庠)(翁虚一張安彦)(紫巖之鄭清)(羅鄴石屏)
此詩真似此花清擁褐空齋得細吟胸次盡空桃李氣
歲寒非避雪霜侵小瓶雪水無多子明月家山一寸心
獨凭闌干意難寫一聲横笛暮雲深
(竹溪魯嚴少)(王器之李敬所)(湯漢崔魯)(張詠山王程)
一樹玲瓏玉刻成雪消風暖不生塵已呼白面書生去
未怕青腰玉女嗔標致清高吟不足冰紈生澁畫難親
去年人到今年老老醉花間能幾人
(王建竹塘)(張籍介甫)(田元邈岑参)(半山錫劉禹)
我憐貞白重寒芳一簇輕鈿繞淡黃自入冬來多是暖
不如伊處為無香幽姿羞損嬋娟女粉面端疑騎省郎
把酒花間弄明月重來杖履且徜徉
(陸龜蒙朱淑真)(韓子倉田元邈)(石屏叠山)(後村革汪起)
高唱離騷伴寂寥貌癯心苦氣飄颻曾教入夜月添白
疑是經春雪未消苦節雪中迷漢使玉門關外老班超
東風不管前溪水一夜吹香過石橋
(後村陸倉)(南豐衡武元)(古詞澤張仲)(戎昱石姜白)
半屋蒼雲冷不知茅簷竹塢兩幽竒凝情金谷登樓日
依約華清出浴時隴月定知今夕恨春風摇動故人思
綠楊觧語應相笑雪裏開花恐是遲
(沈适深方惟)(晁用叔梅忩)(趙義若臧謀)(梅亭東坡)
天與寒梅作媚柔春風回怨雪霜羞小詩試儗孟東野
好句都輸趙倚樓真態生香誰畫得冰肌玉骨不禁愁
雕鎸肝腎竟何益朝夕催人自白頭
(湯漢東坡)(東坡老潘邠)(東坡晦庵)(王仲元子美)
一在梢頭一在忩半疑殘月半疑霜却憐羣卉無剛節
不媚東風祗淡粧塵世要知身是客花前惟以醉為鄉
宿酲未醒閒欹枕人與花心各自狂
(紫巖軒蕭可)(南豐江奎)(陳朝老朱淑真)(汪起莘白玉蟾)
清淺溪邊淡粉容柔情繁白玉鈿封來尋谷口子真隱
去弔孤山和靖翁前驛迢迢波渺渺疎烟淡淡樹重重
凭欄多少傷心事盡在疎枝冷蕊中
(王性之王建)(石曼卿劉改之)(竹溪隱童耕)(倪月峯和靖)
續續題詩不奈閒戲搜綺語續花間香隨静婉歌塵起
花帶癯仙辟榖顔慣作野人多野興夢隨孤鶴到孤山
吟成不敢高聲讀應有青藜夜扣關
(後山半山)(後村半山)(温庭筠宜齋)(紫巖軒許東)
瀟洒春葩縞夀陽玉容歲歲陟風霜調羹莫作兒童語
結子非貪鼎鼐嘗自有松篁為伴侣看渠桃李敢承當
風高日淡疎林静細朵斜枝惱意香
(石屏古詞)(胡象坡誠齋)(紫巖張嵲)(半山逸謝無)
深院藏春春不知悠悠短笛倚風吹高人遺跡空佳句
老子今年懶賦詩雲破月來花弄影人稀景静雪消除
敲冰自換甆瓶水幾點飛香入硯池
(曹晟野張子)(李鎮鄭谷)(介甫弧山)(陸倉何稷)
清姿元不受鉛華坐掩柴扉綠竹斜萬木尊為諸老行
數枝粧點野人家絶憐夜氣渾如水占斷春光是此花
詩欠推敲吟未穩閒敲石火煑新茶
(趙福元玉蟾)(曾布中向敏)(弧山耐菴)(石屏英曾漢)
玉樹交横雪後天今年春色勝常年月穿書幌漏清影
風弄花香作瑞烟錦袖妬姬争巧笑練裙溪女鬭清妍
自吟自酌無些事始信人間有散仙
(司馬公李山甫)(崔度東坡)(竹溪溪徐愚)(朱淑真劉雲卿)
乞與雲膏洗俗腸和詩端恐不成章斬新一朵含風露
薰作九天沉水香人事自生今日意幽花還似昔年芳
兩山盡是經行處山後山前兩屐霜
(程伯淳後山)(林季謙王粹)(東坡秋崖)(玉蟾石屏)
忍凍尋香雪裏行壓枝冰雪眼中春年年歲歲花相似
冷冷疎疎蕊更勻豈有林泉邀俗客更將風月醉佳賓
會須載酒孤山去疎影横斜訪舊鄰
(孫志峯倪天隱)(子蒼永叔)(劉希夷竹溪)(從古子蒼)
孤宦殊方意自違故山幽夢憶疎籬一千里路家何遠
十二朱闌月未移春色似人看又老流年如水去難追
詩家只恐和羹晚綠葉成陰子滿枝
(張横方緯)(陸倉佐陳堯)(竹溪成趙伯)(徐千里杜牧)
滿地飄零更斷腸恐隨春夢去飛揚柳摇臺榭東風軟
花撲玉缸春酒香驛使不來羌管歇燕釵初試漢宫粧
廵簷說盡心期事幾度凭闌到夕陽
(林季謙韓偓)(介甫晦菴)(周詞岑王叔安)(張棨于湖)
不受胭脂半點侵不堪細雨濕黃昏風吹雪壓轉強項
月淡霜清欲斷魂方士斸成金鼎汞素衣同扣酒家門
一年春事又成夢愁紫愁紅滿故園
(沈蒙齋陶然)(東坡竹塘)(秋崖肖沈惟)(放翁斯菴)
湖山摇落歲方悲自恐冰容不入時但笑紅芳誇艷冶
渾將絳雪點寒枝橋邊野水通漁路城外春風吹酒旗
正似美人初醉着淡粧濃抺總相宜
(陳竹泉和靖)(東坡錫劉禹)(秋崖介甫)(王梅溪東坡)
梅花字字香後集
