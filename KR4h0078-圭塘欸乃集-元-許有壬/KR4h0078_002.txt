圭塘欸乃集卷下
元許有壬等撰
偕故人趙寬齋胡安禮奉陪泛舟(八月七日)
有孚
錦幔高張綵纜收畫橈徐動浪花浮招呼版築霑餘酌
(時方版築舟過其下輙遍飲役者)收拾綸竿作爛遊垂柳如雲蔵一島
小橋成徑接雙洲洞簫休品江南曲風月難忘赤壁秋
可翁和
駭浪船歸百技收回頭人海自沉浮幽閒時作蕩舟劇
疎嬾猶能與客遊紅蓼白蘋鷗鷺國清風明月鳳麟洲
諸君更約源源會不泛黃花不算秋
楨和
碧天如幕晚霞收觴詠從容勝拍浮去歲已為亭下飲
今朝宛在水中遊玉杯酒映紅雲島宫錦袍明白鷺洲
更看波光涵月影人間咫尺是中秋
雨霽泠然臺觀山(十三日)有孚
連朝雨云虐今日山却好走馬向圭塘忘餐事幽討拾
級崇臺雲散策芳徑草嶄巖太行巔隠約林慮道巘岫
紛獻竒高低翠如掃平生頗樂山肯信玄髮縞開襟納
浮嵐俯檻看飛鳥不有泠然臺孰覺趙魏小
可翁和
輕風水無波落日景逾好馮虛思横生萬象困搜討窮
睇眼未花得意詩不草勿謂城郭近下有往來道心遠
地自偏興來無灑掃收蔵千鈞弩莫用穿魯縞悠悠嘆
浮雲翩翩羡歸鳥一任坐井徒譁然說天小
楨和
秋容在新晴風物事事好山色可攬掬詩料助探討西
風響疎林晚烟接衰草前溪有小舟何處訪安道蒼苔
淨可坐落葉從不掃松下鶴昂蔵裳玄復衣縞西山列
畫圖圭塘富魚鳥願進一簣功直使衆山小
記塘上草木二十四首有孚
雙檜如雙虬天賦形天矯蟠根九泉底挺秀重雲表昨
夜聞風雷走視寧待曉慎勿變化去須君鎮吾沼
七松何山來亭亭此焉萃託根在林塘實與泉脉會人
生無百年撫倚成永嘅珍重明堂材我但觀偃蓋
曲徑通池亭有此一隄竹瑣碎影搖金瑽琤聲振玉高
歌淇澳詩宛若淇園綠君其亟走鞭主人厭粱肉
亭前四梅樹來自江之南易地不易性培植吾所甘調
鼎本無心僵木何用慚且圖慰幽獨松筠成友三
何年植此栢嘉與雙檜隣霜雪助孤勁雲烟護輪囷葉
香來彩鳳影曲驚潛鱗服食吾不暇歲晚見天真
文楸如青幢隂覆釣磯濕又如紫蓋懸高花間紅碧持
竿憩其下烈日爾吾羃猶勝析為枰飽食事博奕
屋角有老杏枯枝若枯槎春風一披拂蓓蕾團丹砂董
園欲種德花落不用嗟尚憶曲江宴我園同此花
婆娑合昏木枝葉方敷榮卷舒爾無爽栽培吾有情紅
蕤間層綠團欒若繁纓未能傳嘉樹且飾鳴珂行
老樹凍留根生意今始穿薰風能作花猩紅目為眩結
實尤可人纍纍采色絢好是無車馬清澈安石院
朝陽香霧裏風清露未晞佇立若凝思鬱金捲仙衣對
之不敢䙝冠佩澹忘歸何以明高潔圭塘竹日暉
粲粲白玉簪墮自天仙髻幻作竒絶花清香偶蘭蕙蛻
形冰雪窟脫身脂粉磑云胡不自持終焉芼薑桂
芭蕉葉可愛移根神麕阿題品待詩客未許僧占多莖
絲真適用花異奈俗何幽人亦分綠用寫考槃歌
雞冠子甚微造物巧成就植立意欲騰怒長勢如鬭軒
昂自避羣尸鄉莫吾購永懷鈞天庭絳幘唱壺漏
環池有異莧紅壓珊瑚樹亦有間鵝黃絢爛五色具蔬
品爾最微點綴秋獨富但恐西風高萎爾在霜露
西蜀神仙花住此圭塘上春深風日暄睡足錦圍帳佳
人在空谷詩翁有藜杖不須秉燭觀吾方稅塵鞅
叢條宛如荆作花蠟為胎茅簷曝冬日亦復凌寒開偶
以臭味似冒名百花魁綠葉夏可薦寒泉時一杯
郭西雪一株王郎為移枿月明小院春生意孰可遏粉
香花漸衰紅消實堪掇繞樹笑文園何由更言渴
青葱環階草花發始知萱芳莛挺孤秀煌煌勢如鶱鳳
兮何德衰比擬或失言主人酌酒罷嬉笑弄諸孫
園丁笑麄俗勝地乃栽桃紅霞倏如雨作實償吾勞化
工有深意盛時隨所遭易落還易長吁嗟吾二毛
西隄有穠李照夜雪千堆縞裙垂練帨宛若盧家來笑
哦韓蘇詩恥我筵前罍醉後掛冠卧花神莫吾咍
種菊繞圭塘花發秋欲莫零露沾壺尊清香隨杖履我
非隠逸人却與花有素行看根入池化作甘谷注
明忩臨晉帖馳伻覓來禽栽培日以茂用比雙南金但
看花實時粲若錦繡林鳥食吾不惜毋令蠧其心
灼灼紅鐙花揚州佳麗種主人舊使君當階自培壅憶
昔金帶圍花曾兆榮寵歸來老圃中相顧腹一捧
層臺秩名品幃幄錦繡張匪徒事富貴花中有姚黃歐
嘗記洛俗坡亦懷錢塘花於吾有助醉墨灑天香
可翁和
吾家青牛君伯仲龍矯矯不似丁令威暫來立華表鬼
神護斧斤風霜幾昏曉摩娑左紐文曾見陸為沼
徂徠以多賤吾圃斯拔萃遠從他山移清與幽境會樂
天才四十栽爾已興嘅吾年六十三方期翠成蓋
長公有名言不可居無竹僕僕斸蒼苔森森植寒玉聲
來書幌清隂入酒杯綠何須更晚食此君聊當肉
春風為花魁先路來枝南但憐結成實能酸不能甘世
自不可口根在吾何慚年年共雪月華我徑三三
蒼官昔多事乃與羣鳥隣何如在圭塘亦勝居神囷老
根已作石霜皮不成鱗不用歎不遇參軍能寫真
朝來花斬新莫雨墜紅濕藤蘿助竒觀羅帔層層碧昌
黎性苦隘政爾搴蒙羃一笑問秋乎還能誨人奕
枯樹影在水浮動如仙槎昨日春意閙今朝雪滿沙榮
悴等兒戱老懷無歎嗟作實助殽核明年還看花
有木知尚時手植日向榮無忿底用蠲聊用寓野情亭
亭矗翠葆毶毶散紅纓青裳勿異字姑以合歡行
濃綠千萬枝火齊中貫穿山人晝眠起銀海日俱眩燥
笏行可濡寒裂紋玳絢無賦繼殷元虛塵翰林院
曉涼振弱體月墮東方晞香塗漢宫額潤展華陽衣應
朝通明殿金杯承露歸道妝豈予媚池影動清暉
司花琢清貞不揥幽人髻蕞爾草堂隂香軋百畆蕙月
露映冰壺美芳積磑磑著我沉水鄉庭前更叢桂
披披青羅扇敷隂圭塘阿夏忩雲影厚秋枕雨聲多翰
墨聊復爾風霜其若何休教近湖石掩映美人歌
異卉非卵生緌纓殆天就驚風振細葉宛若三市鬭赤
幘不煩憎縛賣孰爾購因之記昔年聽聲趨待漏
雨後叢甲生俄成尋丈樹誰名雁過紅綵纈無不具環
池爛雲錦吾圃(闕)爾富呼酒亟賞之秋光欲寒露
花仙何許來嫣然立沼上香霧羃曉妝濛濛九華帳勿
令苦幽獨就賞時策杖秉燭夜莫歸春去無羈鞅
蜜脾𢷬薝蔔成此佛面胎黃中色可尚况在雪裏開盗
名匪獨我伏神出芋魁幸無鼎調實聊用侑山杯
園丁功力深春榮到由枿花開月更明溶溶白雲遏紫
實待含津囊承躬采掇莫羡鄴侯燒且浣長卿渴
人生念慈親堂階多樹萱忽隨靈椿化冥漠俱高鶱此
憂詎可忘肝摧不能言對花聊自慰白頭還抱孫
昔人避秦亂川源多種桃我幸遇明世栽培胡自勞看
花食其實為圃豈不遭疎嬾強鞭策猶勝宅不毛
清夜遊西園皚皚白雲堆東風苦愛惜不遣過墻來何
須領張徹且復傾我罍兹焉不省錄寧免長姬咍
人間隠逸花開發宜遲莫三徑連松隂百繞穿葛履秋
容澹籬落寒香入毫素掇英泛濁醪盆甌親挹注
作甘最夏果其奈招衆禽禽啄吾不惜曷酬僦地金呼
童日敺護青紅猶滿林禽飽人亦飽於焉獲我心
造物眷花王擇后降嘉種英華得既多加以人力壅楚
楚御衣黃遂冠羣芳寵羣芳各有匹勿用矉而捧
開元得四本花本兹焉張衆色各有熊世獨推其黃我
非富貴者胡為植圭塘天教風露夜受用一庭香
楨和
雙檜立不倚是謂強哉矯栽培歲月深挺出風塵表正
氣凌太虛老翠宜清曉亳宫今何如且復安此沼
竹樹滿池臺松乎拔其萃根共土相安心與景俱會撫
之足盤桓秦封成一嘅相報爾何速袢暑不張蓋
生平癖好幽所至必求竹特開數畆田種此萬竿玉篩
月清影碎出墻新梢綠歲晚澹相看何妨食無肉
圭塘富春意盎若庾嶺南策杖時一觀忍凍吾所甘自
是百花魁豈但桃李慚夜來雪有月照見花兩三
池上有兩栢風烟為四隣出根堅似石挺質圓如囷鸞
鳳方託宿蛟龍未脫鱗材大為用難何如任吾真
擇勝植佳木池邊地宜濕化作萬庭花先看一庭碧春
風播馨香曉霧為蒙羃休羡千戸侯富貴劇如奕
仙家杳何許欲訪無靈槎春風知鼎竈滿樹出朱砂明
朝成白雪幻化益可嗟一笑勿多語孔壇萬年花
舍前植竒樹不日見滋榮合歡且合昏有色復有情晴
烟蔭幢節輕風颺緌纓莫飾黃金勒幽人方獨行
愛此安石榴翠樾受紅穿照眼眼欲迷爛若火雲眩簪
擬宫鬢然裁入舞裙絢時見子初成蒼苔滿深院
園中有黃葵含露待日晞玉人宿酲起澹妝宜道衣戲
把琉黃杯西風醉忘歸檀心不自揜盡展向晴暉
素娥宴仙家醉歸鬆寳髻遺簪孕作花清芬不讓蕙夜
涼小忩隂回風轉香磑相伴何人斯古香有老桂
芭蕉我所愛移植庭之阿綠章封事少羅扇清涼多秋
忩一夜雨繁響如愁何明朝就葉上寫我短長歌
有卉如雄雞赤玉巧琢就不聞長鳴聲對立若期鬭衆
葉方離披千金不可購報曉弗用爾高眠謝更漏
腸胃喜藜莧培植乃成樹紅紫葉為花青黃天(闕)具矮
籬秋意深小園晚景富鴻雁殊未來西風送清露
我愛花中仙時時到池上風破臙脂粒烟作雲母帳睡
足曉光遲幽人方倚杖何用遊西川吾園堪掉鞅
銅切黃金塗中色為胚胎不用較名實俱是東君開幸
厠丈人行敢作羣芳魁何妨對磬口時復傾金杯
微雨濕鉛華芳妍滿槎枿東闌昨夜風飛雪不容遏小
圃未闌珊佳實行可掇人生幾清明一醉忘饑渴
人生有所寓北堂惟萟萱翠莛裊鵠觜丹葩驚鳳鶱芳
潔擬蘭蕙忘憂復何言宜男更有騐常伴竹生孫
武陵不可到吾圃自宜桃作實可立待區區匪徒勞蒸
露紅縹緲流水紅週遭便須酩酊醉萬事輕鴻毛
晴雲映穠李萬事繁如堆葦綃暖日透縞袂香風來搖
落亦可人紛飛入尊罍肝膽醉不邪恐為玉川咍
種菊滿東籬徘徊風景莫采之不盈握草露濕芒履無
酒只餐英安分行吾素懷哉斜川人停雲目空注
嘉果味何甘得名因致禽美質瑩如玉朱砂點黃金芳
譽留晉帖作貢稱文林青李勿相違作詩戒遐心
當階種芍藥美麗非一種紅紫鬭嬌艷風雨勞蔽壅甘
作春光殿乃專衆芳寵對花當若何金鍾日須捧
花王元富貴造物更鋪張列檻紅間白擅場紫配黃吾
園足花品獨爾張林塘今日好風色滿天吹暖香
池亭苦雨松竹皆黃書事有孚
驚見黃萎及七松徑傍竹亦不能叢怨咨固是小民罪
位育誰虧大造功濕氣連天雲易雨秋聲撼地日恒風
圭塘草木渾閒事可惜郊原禾黍空(一作挽回生意須開霽晚節冥冥藉)
(太空)
可翁和
誰教滛雨害吾松更偃忩前竹幾叢晚景盤桓方取友
經年培植已成功堅貞未許移天性光霽行將藉曉風
珍重歲寒心事在却凴孤月照霜空
楨和
點綴池塘藉竹松松方挺挺竹叢叢上天何事連朝雨
老圃都淪一歲功生意此時須曉日秋聲何處又西風
歲寒節操誰能易三徑佇看青滿空
圭塘草木續詠六首(并序)楨
從父都司先生記圭塘草木詩廿四首句精意足
體正法嚴楨也僭和嚴押具藁既進而竊有疑焉
夫仁人君子之於物雖小大不同所以與進造就
之心則一圭塘草木皆先生培植之功草木之獲
至圭塘亦皆先生進拔之力也然有不得在吟詠
之列者豈非以圭塘唱和嘗及之耶抑亦有所遺
忘耶梅也松也竹也柳也荷也嘗及之矣而梅松
與竹今兹又蒙專詩柳與荷不與焉况若槐之植
德桑之濟世椿之靈夀榆之適用而皆棄之六者
有知將有憾也謹續為六詩共前為三十詠僭和
之罪伏干寬恕教誨斤正又有望焉
昔人植三槐百世猶青青所貴德充符豈但隂滿庭黃
花兆舉子厚蔭生公卿不見王祐家坡仙有堂銘
有地悉栽桑豈但樹墻下修條蔽麥隴綠葉茂長夏欲
作成都謀敢比齊魯野老人無贏餘衣白樂鄉社
我觀木有椿何異人而仁仁者必有夀此木宜千春栽
培幸成趣佳兆在主人主人信不俗植桂為之鄰
我山隰有榆移植圭塘上歴歴近仙家夾道起尋丈春
火生青烟晚景尤可尚莢也雖無才不似楊花蕩
此柳何風流栽插徧庭院才抽綠玉條便散黃金線弱
體不勝鶯纖腰似飛燕心事如淵明但比五株羨
引泉瀦為沼種藕才一年紅妝映翠蓋水晶宫裏仙凌
波踏明鏡捧擁來三千應同娛野逸莫教閒酒船
翁用楨韻
涼颷動空碧修枝振高青張幄却炎暉交隂可中庭不
煩位三公政爾宜冷卿南柯莫記夢陋室方為銘
幽人非浮屠日日戲桑下愛其濟世餘重綠芘朱夏昔
賢事遊觀竹木萃綠野繼踵吾不能但入老農社
靈木享遐算異質禀至仁後先八千歲才是秋與春蒙
莊發揮後塵世閱幾人吾材實樗也賴得爾相隣
託根鄉社間遠迹關塞上春莢羹萬錢大勝食方丈東
隅何失之收之敢高尚歲晚澹相看萍蓬謝飄蕩
依依裊長條漠漠迷小院縈風輕作綿穿露巧如線不
復管别離招鶯更留燕會看成車蓋吾圃有餘羨
華部愛君子移栽未逾年生意自鬯達主人豈花仙初
日爛雲錦靡漫知幾千遠觀敢䙝玩柳隂維小船
叔和楨韻
高槐殊可愛密葉屯雲青閱市遊胄館過位揚王庭秋
風遄作花植德資墨卿得意十二街斯語心當銘
樹桑五畆中畦流繞其下遠揚看深春沃若羨初夏願
言敦本心毋使質勝野勖哉王道成雞豚樂吾社
圭塘挺嘉植雨露涵深仁一株尚未老八千有餘春陋
彼擁腫樗娛我逍遥人託根况得地寳樹為芳隣
晚年樂枌榆好景更池上夾道不成籬清隂邇函丈改
火歲所資食皮何可尚勿逐春風顛青錢給遊蕩
春從何方來綠我楊柳院東風巧亦甚搓條盡成線願
學柴桑翁幽居樂閒燕飛絮任為萍樊圃折其羨
愛蓮比君子鑿池憶當年風月夜光霽静對凌波仙亭
亭葉無數粲粲花幾千花嬌葉可製寧詫藕如船
憶梅(十二月四日風雪大作時在陵州)有孚
為憶圭塘四樹梅不知别後幾枝開狂風惡雪忽如此
嫩蕊疎花其殆哉青女未能將暖至翠禽端為問安來
歸期咫尺春光好慰藉冰肌有玉杯
可翁和
孤高貞勁愛江梅歲歲凌寒雪裏開疎影在忩雖偶爾
暗香來座本竒哉西園老子巡簷去東閣佳人覓句來
莫聽高樓風外笛且教檀板侑金杯
楨和
河北高寒少見梅年年吾圃有花開深紅淡白非偶爾
對飲狂歌亦快哉京國故人成夢想鄉關驛使寄書來
歲寒冰雪相看處却似同持瑪瑙杯
不寐有懷圭塘明日遂行(初九夜)有孚
幾夜陵州枕圭塘入夢思凍消梅早放春近柳先知涉
世元無策還家賴有詩促僮勤秣馬詰旦是歸期
可翁和
去我才旬日渾如久别思劣兄恒在念難弟亦還知且
飲團欒酒徐觀䟦涉詩梅邊松竹茂好共歲寒期
楨和
極目鄉關遠臨風有所思莫疑歸太晚祗恐負相知縮
地思竒術懷賢和舊詩石鯨流水處餘響付鍾期
十二月廿又二日觀雪泠然臺城郭山川四顧清
爽小兒誦東坡先生聚星堂詩甚習殊可樂也因
憶馬明初云往歲德常杜左司嘗與諸公和之成
巨軸然皆不及一見僕則不敢言和但對景成興
謹用其韻爾僭越之罪觀者恕之有孚
花飛六出亂無葉泠然臺上偏宜雪茫茫大地迥無塵
渺渺予懷正竒絶山容喜從天際改竹聲時聽池邊折
相知更有灞陵翁長途不信人蹤滅平原饑兔巧跧蔵
空闊蒼鷹飽飛掣小兒忍冷從吾觀楚楚毳裘蒙采纈
坡詩誦得聚星堂字字珠璣飛玉屑懷賢撫景慷慨生
歲月堪憐去如瞥豐年但願太史書故事須從汝南說
歸來舉似宋廣平却笑梅花心似鐵(時梅皆凍損)
可翁和
松花仙釀香浮葉卯君醉詠泠然雪停杯撫景誦其詩
韻與天花兩高絶移床坐對西湖仙撚吟不覺冰鬚折
恍疑身在瀛海中得句驚寒塵坌滅懷賢未免失自量
韈線長鯨溟渤掣天孫絢爛雲錦裳小點難儕江表纈
呼童掃付石鼎融調我療饑雲母屑凴高凝睇縱遐觀
正爾龍公自飄瞥當時後學俱云亡左司巨軸知何說
效顰自笑亦續貂始信心腸非石鐵
楨和
朔風捲地飛雲葉山川一夕埋深雪泠然臺上望眼迷
大地茫茫正愁絶西崦深蔵茅屋低高崖寒壓松枝折
雲間日脚漏光垂沙尾山腰互明滅蓑笠漁翁獨釣歸
村館青旗風颭掣一段清竒畫不成衰顔得酒紅如纈
書忩忍凍拾枯薪庭除泥濘陳木屑樹杪饑鴉晚羣噪
平田脫兔時一瞥豐年有兆喜欲顛模寫成詩費謄說
呼童沽酒當一醉巨筆如椽鋒似鐡
圭塘補和(并序)馬熙
欸乃既歌之明年熙如京師可行洎楨日侍安陽
公觴詠圭塘更唱迭和詩辭凡二百四十有九又
明年楨來京師熙始得伏讀全集大篇雲行短章
泉流無非樂日用之常而憂國憂民之實亦未嘗
不默寓其間也楨聞詩趨庭日有新益而熙乃以
抗塵走俗不得與於斯文愧可勝言耶然可行序
引有張本同聲之說固欲援之入社今雖末至未
必峻拒之也於是忘其蕪陋勉強補和得詩七十
八詞八錄次左方惟二先生進而教之
水生天一本微陽樂以充陽落此塘伐鼓三聲泉破甕
和鈴萬舌發央央作樂導水
省事山翁許鶴隨燕鶯奔命為誰疲情知欸乃多幽事
不付樵青付雪兒攜妓落成
出谷遷喬早致身友生求舊復求新不因萬樹黃金縷
肯向園亭漏洩春柳下聞鶯
簉羽曾聞襍衰裳圭塘今見雪凝妝詩家物色無逾爾
身與虛舟已兩忘舟中對鷺
輕柔圓淺勝琉璃珍重山人有當巵若刺玉簪成象鼻
翠濤雖滿不淋漓荷觴酌酒
少公飲量過三蕉詩思如抽岱嶽毫百摺翠雲題欲徧
獨留心葉待秋高蕉葉題詩
凌波萬綠可吾牀水國風來體亦香焚製裂衣殊未暇
從教鄉原笑踽涼荷淨納涼
洞房編藥屋編荷八面玲瓏得月多誰遣天飄籋雲過
嫩涼扶我入無何開忩看雨
露髮雲花落繡茵一竿聊復坐忘真大夫亦記當年事
風雨中宵念潁濱松隂獨釣
卭友相須欲鼓橈那堪舟子亦招招喚回十載江湖夢
雲際參差起鳳簫與客泛舟
瓮牗儀刑盡翠巖自移一榻對晴嵐山中雲出乾坤雨
恐有賢書到水南日夕觀山
偶然隨柳涉飛橋澹本無心與泊遭落日蒼烟横白鳥
西山秋色兩相高西隄晚眺
移花嘗築避風臺移竹應難就日栽此夕相邀愧泥濘
明朝冒雪試重來雨中移竹
雪後西園路踏沙一枝曾掛酒壺斜只今午夜扶疎影
却屬山中道士家月下觀梅
洋洋圉圉校人知慚愧公孫獨受欺老子臨淵非羨汝
謂予不信質之詩倚檻觀魚
芳叢種與老仙看春葉秋花不用餐但使幽香入池水
年年初度酌甘寒遶堤種菊
龍孫戢戢亂穿苔道古端由剪伐開不向此中常徑造
欵門無處可裴回竹間開徑
琴忘流水水忘琴琴水俱忘是我心甚欲囊琴窒流水
柳隂趺坐聽希音水口聽琴
競物無心每負壺壺能負我亦堪娛偶然中爾成驍箭
絶似檀溪躍的盧獨坐投壺
疇隴從衡草樹低西山東郭共冥迷若論攬盡源頭水
合姓洹溪作許溪登臺縱目
水鄉紅紫盡輿臺獨爾懷冰犯日開羣玉有詩無乃戲
卷雲須辦雪千堆調白蓮始花
欲擥騷鄉木末蓮繞池分種待秋妍都緣錯把東風怨
花似寒灰不復然調木芙蓉不花
竒章三品藐巍巍艮嶽將軍視賜緋何似野棲娛退傅
苔為冠履草為衣調湖石
春纖無力發絃輕助以半天風雨聲詩客凌雲渾未覺
六經心醉有餘醒聽筝
可翁酒間口號
塘肖圭乎圭肖塘幾人勇退水雲鄉韓優白劣都休較
凜凛清風不可忘
楨侍飲圭塘
相下耆英繼洛陽詩如趙璧責秦償二難獨擅文章氣
一字不隨時世妝洗雨芰荷方出色充庭芝樹亦生香
黃塵烏帽予多愧不共尊前此夕涼
可翁太常引四首
園池多在魏公時盛極自然稀天遣可翁回要扶起臺
傾榭欹圭塘如此藕花無數一笑領翁詩帝里不須
期怕鞾似三司面皮
園中風物水中亭消得兩娉婷濁酒卷荷傾早洗盡筝
聲笛聲四隄晴柳一天花氣付與晚山青飛絮挾雲
輕任膝上瑶琴自横
穉紅酣日照修筠光景一時新萬扇却游塵看出浴温
泉太真榜中龍虎班頭鵷鷺無復困冠巾花亦識天
民問身到黃扉幾人
露桃雲杏不勝穠合讓水花紅别種出林東為冰雪相
看改容洹堂雙瓮此時千葉愁絶閟珠宫貯酒待吟
翁念疇昔時來一中
可翁圭塘獨坐四首
投老歸歟屢有年西南况復罷籌邊且容獨樂著司馬
何必五湖追計然激濁揚清勤渫井任輕求重懶芸田
悠悠此意誰能會唱入漁家傲四篇
近日征商法不廛謀生徑欲買村烟有錢得酒亦種秫
無錦可裳仍集蓮和露任誇桃樹閙因風不禁柳花顛
漫郎心事歌能寫樂句從知在此舷
園池多勝事有間即逍遥祛暑衣蒙葛揮塵扇却蕉波
光搖屋角樹影轉廊腰何事西忩外青山不受招
水闊憐亭小隄回覺路長烟霞隣道院花木勝禪房漢
狗烹韓信秦雞脫孟嘗客來如語此未免涴吾塘
可翁漫書
紫闥三年夢圭塘萬古心卓亭仍就日塞向欲排隂世
路茫茫闊天機衮衮深倡酬詩百卷誰遣到雞林
可翁有舟
勿謂吾舟小輕於太乙蓮能容茶煑竈更載酒如川有
分投閒散無心咎蹇連若教仍濟險須問水中天
可翁大雨兩晝夜僮報墻仆而竹茂
床床屋漏苦無乾一夜周垣被水漫生意盡歸叢竹底
涉園須待日三竿
可翁雨後觀竹有陻墊摧折者
雨前栽爾地猶乾急雨排墻爾遽漫愧爾蒼黃類夷甫
未能忍死待雞竿
可翁新秋即事
秋聲無適莫一夜入松關不待歌商頌先期賦小山閒
情凴綠綺機事失黃間望斷雲林鶴馳書久未還
可翁秋隂
螢飛猶惡濕鵲噪未聞乾栽竹心逾遠澆桃興已闌有
坊隣履道無路達長安欲和陽春曲詞華愧二難
可翁漁家傲四首
香霧空濛烟縹緲青歸林木先從杪若采芳洲蘩采沼花
事悄幽情聊復忘魚鳥鳥倦知還亭月老魚安淺碧吹
斜照魚若有言求直釣秦吉了也應能唱漁家傲
八十隣翁頭似葆為言環翠埋荒草不似圭塘風物閙清
晝好來遊往往逢郊島細浪粼粼風嫋嫋柳絲柔直荷
錢小鳬短鶴長無用較舟可棹扣舷重和漁家傲
凉入槐隂門巷杳秋容次第歸蘋蓼潦盡波寒亭影倒征
雁早一聲喚起江天曉菊外白衣殊未到沙堤留得西
山眺何事木蓮花獨少詩與調倚風仍度漁家傲
池上水枯垠岸峭池邊雪霽無行道三島遥遥心欲造舟
子誚拏舟恐受堅冰笑遵渚一鴻方矯矯告饑雙鶴從
形槁吾亦安能充爾操惟善寳歲寒歌徹漁家傲
可行瑞蓮歌
休官林下堂名洹觀魚今又師鄉賢軒前未暇植他物
清漪萬頃花開蓮凌波仙子弓袖濕御風毛女雲鬟鬈
就中一朵特獻瑞蕊岐蔕並房仍連里人傳繪筆幾秃
羣宦趨慶門應闐三陳秉軸昔接踵二宋射策嘗同年
當時豈無草木祥水花未必曾司權平輿施厚報未食
相臺雙桂宜光前歲寒勁節各挺挺傳家經笥均便便
伯兮勲業在廟社用蔵功歛安受廛季才本是棟樑具
胡不領袖梲與椽登庸便合踵舊轍天公有語令花傳
洹堂嘉貺又繼出慶源衮衮逾淵泉階庭連理見玉樹
合歡不但瓜綿綿嗟予病減詩復病探囊試藥猶未痊
誦公新句弗克和飽觀紅日酣平川
可行對景書懷
池上塤篪協四通毋勞鍾木互撞攻詩生流水行雲外
人在光風霽月中路到迂時因避竹垣從垝處更培松
世間何地無魚飯此日委蛇勝自公
可行睡起偶成
園池擇勝似江鄉蕉鹿何妨爾汝忘不是扣舷歌欸乃
更從仙枕覓山房
雲入茶甌自在行風生竹牖更多情石渠近日添新雨
膝上横琴聽水聲
可行即事
載書逾十乘儲醬乏千缸竹影明窺戶荷香晚度忩對
山方目擊見客又心降落日層臺表蒼烟白鳥雙
可行雨後督修堰歸坐嘉蓮亭
謝政從翁嬾持家有弟勤鑿池通活水築島駐行雲柳
外渠穿石荷邊路廹濆亭臺全尚象花竹間成文月畢
秋仍早星虛氣未殷霖淫寧有節洚洞遂無垠畫舫齋
居士黃樓賦卯君水平池見岸雨歇日窮曛竹墊芽新
濯魚飛尾舊焚計庸書載具犒役酒仍醺境順多逢坎
時艱好策勲一勞知永逸萬事付無聞折簡常招客裁
詩足張軍樹容黃鳥並屋讓白雲分人樂宜居獨天謀
欲渙羣明朝又興作菊徑荷鋤芸
可行鄉友具宴
石溜穿渠㶁㶁鳴眼中幽事總關情故人載酒不辭醉
好鳥隔花空有聲但使軒扉常欵客不妨松菊屢尋盟
西風瘦馬長安路說與山靈笑絶纓
可行侍兄赴圭塘
年來夢斷鳳池坊雲影天光有此塘夜飲不辭歸路遠
晨興更覺攬衣忙桑麻莽蒼接平野機杼咿啞聞隔墻
忽有好詩生馬上眼明雙檜拂雲長
可行宴罷泛舟三十韻
仙舟夫何如快逸且奔放蒲帆濯沆瀣桂棹却氛坱西
塞辭玄真甫里謝魯望秋雲與飛揚春波恣摩盪濟人
功已斂横渡職非曠願陪山翁遊况值新雨漲荷深知
渚闊花虛見雲傍鄉閭速佳賓渤海致名釀影搖雙檜
舞聲發半天唱柳鶯續紆餘松鶴助翓&KR0008;滔滔劇川吸
湛湛豁陂量光迎東月皎氣挹西顥碭聯句交彌月請
序接文暢吾將出方外彼亦可舟上空虛名共逃俯仰
物無長猶存一釣竿欲破萬里浪霆轟彭蠡澤風擊黃
天蕩又虞險難乘或致身弗亢不如謝蒙衝聊復娛此
舫旅酬賓主席各逮子姪行全交忠罔竭尋盟信可杖
使乎杯勺免翁以雞黍餉神龍豈容豢天驥俄脫鞅醒
醉既兩忘寵辱亦俱喪茫茫迹大禹表表州古相休逸
猶可追觀魚已堪悵更長幕無烏月黑草有恙孤蓬憩
雙槳一夢絶諸妄明當泝滄浪高歌航漢漾仍究圭塘
源乘槎洹水訪
可行偕故人陪兄泛舟
紅衣落盡渚蓮收容得虛舟日夜浮二客從予非漫與
一尊邀子助清遊偶然憩息來三嶼從此翺翔到十洲
欲賦棹歌成慷慨澹雲疎雨不勝秋
可行登泠然臺觀山
林慮山本竒臺上觀更好宛如武庫開事此軍實討千
矛插層空萬戟立荒草弓戈紛委地盾劍光夾道端能
愁城攻亦可詩陣掃佳人澹相對綸巾照雲縞緬懷湘
水湄衡嶽配朱鳥惜無泠然風筆(闕)祝融小
可行記塘上草木廿四首
亭前雙檜立枝曲能自矯譬如直諫臣抗論犯天表氣
含芝术春節礪冰雪曉丹井有餘波挹彼注兹沼
歲寒撫青松觀此物情萃不有蛟龍形孰當風雲會寧
隨陶徑菊日以荒自嘅不願汙秦封為作擎雨蓋
移家傍洹溪辛苦嘗為竹植之永為好寸土如寸玉逝
從篔簹偃化作渭川綠中有鳳笛材清音勝絲肉
昔年探梅花攜酒過水南今兹對池上嗅香當清甘楚
騷雖見遺吾林亦何慚但恐和鼐晚頃筐實餘三
柏夀以世計當與太初隣銅柯既盤盤黛葉仍囷囷䧺
姿挾龍虎竒文間纖鱗歲晚同(闕)操甚知丈人真
河濟富千樹性本樂卑濕釣磯有餘地借爾油幢碧繁
霜剥其隂忽若尊舉羃致身安樂窩猶能大觀奕
杏園千樹春年年送仙槎如遇黃扉人飛雪漫隄沙移
根文兹土開晚慎勿嗟但願世其文常觀曲江花
有木枝葉繁葳蕤蔽前榮作止每因風離合非其情名
器不可假假爾一就纓為爾觧蠲忿示我亦周行
若榴屯於春入夏氣乃穿花能醒醉眼實可清瞑眩點
紅亦何心要作濃綠絢但為宜男房煌煌照庭院
黃葵本高潔值此湛露晞峩峩切雲冠飄飄六銖衣中
色足自媚吾將田園歸佳人殊未來忘言對斜暉
遙憐章甫冠贈玉簪我髻終當衣製荷未可帳空蕙茉
莉如搔頭配爾香磑磑胡不來中州而乃宅八桂
甘蕉本靈苖斸根出崇阿狂僧萬猶少道士一已多中
霄聽風雨詩富葉如何茫茫夢中鹿倚忩聊寤歌
秋花矗雞幘纓武凡幾就蹙錦豈欲鳴碎丹或能鬭新
詩繼歐梅已受賈人購謇予乏䧺辭雌伏愧屋漏
吳興萟白莧欲以清自樹此種備五色充庭當家具葉
披錦雲亂實粲玄珠富霜隕不足惜明年有春露
銜子定黃鵠孰謂來海上紫綿飛莫簾纈暈點春帳照
妝待銀燭追香負笻杖明當走昌州爾勿斷予鞅
春風何許來孕此黃玉胎蜜脾不自(闕)磬口何由開以
貌可梅僕論香亦花魁風味極不淺吾當舉深杯
天公琢瓊瑤一夜綴萌蘖遂令東闌雪不受薄寒遏淡
妝何用洗落英猶可掇安得釘坐人相與浣塵渴
主婦治北堂所植惟貴蘐抗葉驚四垂擢英喜孤騫嵇
合叙其功無乃成巵言當持忘憂訓問我叔重孫
何彼穠穠花浩歌園有桃陽和不擇地人力寧施勞舊
植各天涯或又玄都遭惟爾足佳實羞之配溪毛
園林澹泊春有此冰雪堆赤日照未好月夜須重來逝
將濯其根致之洗與罍顔色勿慘慘恐為梨所咍
秋容為誰妍白衣來何莫不惜尊中酒恐負籬下履霜
風掃頳紫星月照黃素采采晚節香美人意方注
花高枝滿蝶實老田有禽風日不貸春吾囊已無金誰
將(闕)譌豕致爾來為林不有右軍帖疇能沃吾心
嘗徵廣陵花腰金本無種其當異人出嘉瑞不可壅西
園有分根新雨荷天寵願披家慶圖觴為吟伯捧
知花在根橃培養異弛張媒暖寘叢棘穴蠧簪硫黃主
人本無心聊復雲影塘端誦康節語輔車有餘香
可行松竹皆黃
滛雨為灾及穉松黃萎又見竹身叢徒能醫俗不自療
謂可引年寧有功外直尚持君子節後凋終繼烈臣風
人將大任多窮困其孰知之惟太空
楨圭塘草木續詠六首
面槐餘十年老眼冷復青萌蘖迸春雨一一碩且庭平
生邁種德不但保彦卿我將茹其花高誦休哉銘
國禮嚴公桑蓋以勤率下采采為蠶供衣被溥夷夏何
年樹獨樂花竹共秀野當令有餘帛足辦里中社
惟木首五行實配四端仁椿又木之首配時為孟春春
當歲八千此語聞蒙人仁者必有夀老境願卜隣
仙家榆尚白歴歴種天上此地敏其青豪末起十丈蕪
荑抱美材胡為食弗尚戢戢風雨栽生意尤浩蕩
杖履迷柳邊無乃似歸院不如棹孤舟沿隄纜其線朝
絮粘露蜂夕條棲雨燕與物同至和天恩殊曼羨
鑿池得枯荷斂迹不記年一朝出淤泥亭亭水宫仙遙
憐構巢龜欲問歲幾千便當從太一暫借紅葉船
圭塘欸乃集卷下
