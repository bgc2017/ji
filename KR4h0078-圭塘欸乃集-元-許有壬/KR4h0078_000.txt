圭塘欸乃集總集類
提要
(臣)等謹案圭塘欸乃集二卷元許有壬及其
弟有孚子楨倡和之詩也有壬至正集及圭
塘小稿已別著錄至正八年有壬既致仕歸
乃以賜金得康氏廢園于相城之西鑿池其
中形如桓圭因以圭塘為名日攜賓客子弟
觴咏其間積成巨帙名之曰圭塘欸乃集共
詩二百一十九首樂府六十六首中惟樂府
十解為其客馬熙所作餘皆有壬有孚及楨
之作既而楨如京師以其本示馬熙熙復取
而盡和之凡詩七十八首詞八首別題曰圭
塘補和附之于後其詩雖多一時適興之什
不必盡刻意求工而一門之中父子兄弟自
相師友其風流文雅之盛猶有可以想見者
焉集前有周伯琦序後有段天祐等八跋及
趙恒陸煥然題詩各一首皆署至正庚寅辛
卯甲辰丙午諸年惟末有洹濱一跋不著名
字稱此集江湖友人躬錄裝潢者二十八年
南歸展讀外皆破碎兵後所存惟此本乃力
疾補葺遺我子孫云云後題上章涒灘四月
案上章涒灘為庚申歲實明洪武之十三年
而丁文昇跋内亦有從洹濱御史領歸抄錄
語蓋洹濱乃有孚別號而所謂江湖友人者
即文昇也乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
圭塘欸乃集原序
圭塘欸乃者御史中丞安陽許公與其季氏都司君可
行其客馬君明初及公之冢嗣國子上舍生楨閒居倡
和之什也公謝事歸相城於其第之西二里得康氏廢
園薙灌莽剗椔翳廓然一新既又鑿池其中袤廣以步
計者千餘深八尺形如桓圭雙洲右枕孤島左峙夷堤
緣焉回垣繚焉導渠西北時其洩閼直坤有崇臺西山
在肘腋間繕完舊亭勝槩方獻道在其南梁于道之半
池清見底魚潑刺可數於是汎池有舟涉川有橋芙蕖
楊柳棗栗桑榆梅榴桃杏蒼松翠竹繁花豐草周於池
之中外蓋培植踰年而後成燠涼炎凍雖異候而生意
源源娛目暢懷無時或間惟二古檜巋然乃康氏故物
公既甚愛之時杖履攜弟若子會賓友觴咏其間以池
之占勝居多故以圭塘名而此唱彼和宫商遞宣少長
同驩主賓相忘一草一木品題不遺故名其篇集曰欵
乃若漁歌互答然亦謙辭也都司君遂自為引裒為巨
帙或傳至京師伯琦得而盡閱之詩古律五七言二百
一十九樂府六十六總之二百八十有五其中惟樂府
十解馬明初所作餘皆公與弟若子一家所作也嘻何
其盛哉惟賢人君子有濟世之偉業者必有絶世之高
致蓋識見預定於胷中行藏一安於所遇藴之豐則發
之宏發之宏則藴之者益豐矣古昔游賞之跡若東山
若綠野若平泉若輞川龍門其境未嘗不勝也或時有
未偶或志有未遂或地非其鄉至於子弟之才美皆不
見稱於世眉山蘇氏一門詞藻盛矣然用世未竟間關
嶺海莫年來歸各謀僑居未聞有燕集游覽之樂由是
觀之功名之際家庭之間有不得兼其美者多矣獨安
陽公以命世之賢際熙洽之運自處士時已負重望及
居宰輔慨然以天下為已任迪德明謨培元氣植善類
正色立朝將三十年天下隂受其賜而不知也年方耳
順角巾東第坐對桑梓泊然韋布園林池亭泉石之勝
既甲一方而棣萼芝蘭之輝映又英發杰出玩造化於
品物暢情性於彜倫家傳戶誦如獲親炙天下之美昔
人之所未得者遂兼有之然非受於天者厚固不能以
具諸美非造於道者深亦不能以一朝享也孔子曰精
義入神以致用也利用安身以崇德也用被於人德尊
於已樂行憂違無施不可非義精仁熟如吾安陽公者
不足以與於此伯琦從公游非一日辱知最深故於圭
塘之詠推本而言之使知公者求公於樂山樂水之間
而不可與流連光景忘世徇情者論也謹書於欸乃篇
什之端以見安陽公一門文物之盛至正十年歲在庚
寅七月既望鄱陽周伯琦敘
