圭塘欸乃集卷上
元許有壬等撰
買陂塘有孚
買陂塘旋栽楊柳詩翁急欲知務平生想像江湖意幾
度鷄嗚風雨鳬有渚直晚景桑榆才得烟霞嶼先賢好
語道鍾鼎山林神仙宰相從昔不同趣西池路天意
而今都許佳人協律調吕浮沈願入鷄豚社其奈香山
佳句誰我醑又菊節相催先約修花譜猶今視古有洹
水秋聲林慮爽氣壯觀我西圃
買陂塘旋栽楊柳山中道士家務豐年城市秋偏好又
近重陽風雨蘭汎渚雖信美江山不似吾雙嶼孫兒學
語說桑梓光隂松筠節操歲歲有驩趣沙堤路身退
功成天許非熊夢斷占吕但教階下人如謝解道春池
新句尊有醑更不說傳家事業光吾譜衣冠尚古有雙
檜亭臺萬荷池沼安我邵平圃
買陂塘旋栽楊柳平章風月專務歸來温樹無人問但
聽四忩荷雨圓作渚准擬似神仙瀛海烟波嶼凭闌獨
語笑元亮謀生秫多菊在惟識酒中趣東華路朝士
從教推許廟堂議論如吕(謝學士序公文過集曰端承乏翰林亦嘗得預廟堂大議)
(公於事有不可輒危言極論畫其後當何如莫道夷簡不曾說来聞者為竦立)而今不說經綸
話只辦城西聯句隣酒醑更乘興相從香鼎并琴譜平
生考古已散却黃金換回清福倚杖看為圃
買陂塘旋栽楊柳園亭儘有公務東山更理閒絲竹莫
用蒼生霖雨鷗鷺渚澹相對忘機不羨蓬瀛嶼平生願
語便泉石膏肓烟霞痼疾始遂隱居趣邯鄲路老我
頭顱如許黃粱何日逢呂斜川便是桃源洞千載歸來
辭句巾漉醑笑琴亦無絃何處求新譜茫茫萬古任滄
海桑田白衣蒼狗不到老農圃
買陂塘旋栽楊柳閒人有此忙務平泉綠野吾無羨僅
著一蓑烟雨舟泊渚更把釣觀魚宛在池中嶼掀髯自
語待月到天心風来水面笑領此時趣堤邊路斸藥
隣翁相許阿蒙非復前吕西山如畫花如錦專待公來
尋句瓢挹醑聽牧唱樵歌高下從無譜何須說古只待
漏東華軟塵千尺應不到兹圃
買陂塘旋栽楊柳佳人屢輟齋務扁舟蕩漾亭深處堪
避片雲疎雨明月渚有仙子凌波解佩留芳嶼園丁亦
語道四美俱全二難巧遇杯酒易成趣昇平相原與
旌陽同許水雲身世希吕歸來却覓玄真子不和岳陽
樓句斟桂醑悵瑶琴朱絃遺曲誰能譜談今援古聽無
底詩囊有源詩派何必種芝圃
買坡塘旋栽楊柳不妨三月農務溪翁走報新痕漲昨
夜西山雷雨將沒渚有複道雙洲繚繞通孤嶼黃鸝對
語正春色暄妍物華明媚好在浴沂趣天涯路芳草
茫茫如許蠻牋難寫心吕碧雲冉冉春波綠都是相思
情句花共醑似梅與山礬臭味曾同譜堤隂樹古要亂
絮漫空柔條醮水慎勿折樊圃
買陂塘旋栽楊柳詩人何遜曹務水雲鄉裏看雲錦不
羨落花紅雨如顧渚膾鮮鯽銀絲畫舫縈回嶼花嬌欲
語任瀲灧荷觴淋漓宫錦痛飲是佳趣虛閒地更有
圖書如許坑灰追笑嬴呂北忩一榻清風細讀罷羲文
章句姑置醑對避暑樓臺名畫宣和譜亭前檜古看黛
色參天霜皮溜雨閒殺漢隂圃
買陂塘旋栽楊柳新来已見成務小山叢桂人如玉何
用為雲為雨懷北渚悵渺渺予懷目斷游龍嶼憑誰寄
語正宋玉悲秋桓温種木妨我遠游趣西風勁一鶚
横空何許匆匆月又南吕崇臺迥出雲霄表好是登高
題句時載醑却不似香山淚落琵琶譜毋多讓古有黃
菊青松寒香晚節吾不負吾圃
買陂塘旋栽楊柳英雄頗識時務老臣正欲彰君賜未
辦萬間風雨安石渚可無事争墩吾自安吾嶼從人浪
語且雪後觀山鐙前飛蓋不動剡溪趣西湖夢却要
扁舟来許何時命駕如呂對梅渾似蘇堤上追和逋仙
佳句茶當醑有佳客相過刻燭論詩譜因評近古自晝
錦歸來觀魚軒後誰更問園圃
可翁和
明初賦摸魚子壽予既次其韻而可行和之成什
衰病技癢亦足為十首
買陂塘旋栽楊柳歸來先是此務他鄉故里都休校舊
雨不如今雨鴻在渚笑爾尚南飛吾已安孤嶼黃花解
語道人老宜秋身安耐酒此正有真趣鑾坡路大手
深慚燕許超騰又悖鍾吕但求閒澹如元亮却恨詩多
竒句傾綠醑底須按樂天池上霓裳譜休論往古有三
日重陽約君同醉老子築西圃
買陂塘旋栽楊柳閒官宜治閒務老天助我攻清澹兩
月不遭泥雨規别渚更累土為山留土分為嶼鄉人共
語歎百歲陻蕪一朝疏鑿此去日成趣江湖願自是
平生心許元英誰羨陳吕石渠細溜鳴琴筑清似我家
詩句杯引醑便收拾松風寫入絲桐譜區區學古愧竊
禄無功投閒有分猶患不如圃
買陂塘旋栽楊柳年來於此承務涼臺燠館吾何有聊
芘一時風雨洲映渚向一片烟波鼎峙嵯峨嶼盤空硬
語挽三峽詞源千軍筆陣不盡樂閒趣當年志為國
微軀曾許青雲仍際干吕從知弱步難勝重夢斷九天
臚句時飲醑趁四序栽花綴作園池譜長歌弔古悵安
得良田茫茫萬頃種玉闢玄圃
買陂塘旋栽楊柳田園忙勝官務放魚種藕常無暇移
竹又當新雨由近渚駕一葉扁舟時復還吾嶼花香鳥
語况心上無縈眼前多景絃外有琴趣尊罍小能費
人間幾許荷香惟欠仙吕天光雲影清難寫盡日撚鬚
無句池作醑要醉上通明傳取鈞天譜西山翠古任列
壑争譏攢峰竦誚難及野人圃
買陂塘旋栽楊柳塵凡皆與停務半生醉夢人間世翻
覆幾回雲雨歸有渚似真到三山縹緲紅雲嶼忘懷笑
語任白鷺驚飛蒼苔不掃去此便無趣斜川路宇宙
茫茫何許綺園肯附諸吕悠然一見南山後便覺世多
塵句持此醑論心事中間異姓還同譜迂疎好古因蓺
菊栽松滋蘭植蕙荒了種瓜圃
買陂塘旋栽楊柳散人不理他務柳栽近水應先綠底
用等閒霖雨遵北渚看雙檜蟠空倒影搖烟嶼千言萬
語只今日投簪經年閉戶便自得天趣真男子報國
誰如張許論交仍負嵇呂我今但要閒陶寫幸免鏤章
雕句村甕醑此真是交梨火棗傳家譜庭空樹古有野
鸐時来衡門不鎖清徹地仙圃
買陂塘旋栽楊柳歸農未免多務一亭四序饒風景且
說夜來春雨香濕渚愛新柳依稀敷影連三嶼黃鸝不
語怕曲几團蒲坐忘未定驚破静中趣功名事却笑
平生自許誰調陽律隂吕而今且向東君問舊句豈如
新句開臘醑要醉喚石湖重緝寒梅譜榮枯自古趁九
十韶華六旬餘力終日醉吾圃
買陂塘旋栽楊柳清風淨掃塵務柳隂已見疎成密又
聽綠荷敲雨鷗戲渚奈倏爾飜飛飛過崔嵬嶼形神自
語豈世事相縈機心未息物我不同趣池亭小收斂
風烟來許漁歌何愧鍾吕水紋瓦影相娛悦高詠退之
佳句荷酌醑有一曲滄浪不犯人間譜悠悠振古問誰
似吾儕攻迂習淡為水廢場圃
買陂塘旋栽楊柳眼中已辦歸務柳成修榦蓮成實均
沐老天恩雨憐小渚敢氣象侵陵海上神仙嶼神仙有
語任涓滴蹄涔茫洋鯨浪各自適歸趣星星鬢鏡裏
衰容如許西風又動商吕九原宋玉悲何及付與短歌
長句瓢泛醑縱不到箕山也是曾通譜希賢信古看晝
錦堂前霜天老月千載照韓圃
買陂塘旋栽楊柳田家小小成務一年清景君須記大
勝草烟花雨冰沍渚把一片玻瓈圍護瓊瑶嶼鉤簾獨
語是天富貧家地輸清供種種出竒趣桑榆樂造物
而今已許一竿自昔歸吕圭塘欸乃烟波曲却屬腐儒
章句尊有醑是波若神湯世與詩同譜誰能復古且池
上觀梅爐中煨芋燈下治書圃
明初和(并序)
中執法安陽公初度之辰熙賦樂府為壽以買陂
塘旋栽楊柳為首句為新得園池成公志也公洎
可行都司各和二首楨和二首既而可行董浚築
之役竣事復八賡韻公亦如之愈出而愈竒有本
者如是夫公命熙復賡而鼯技窮矣搜枯得九首
并倡為十闋謹錄以呈伏希指教
買陂塘旋栽楊柳參知綠野機務春花秋月冬宜雪夏
有芰荷風雨亭北渚更倚棹觀魚時憩東西嶼掀髯自
語任黃閣絲綸彤庭劍履未換涉園趣人間世多少
高眠巢許勲庸終愧伊吕得閒宰相方為貴誰識山中
詩句觴玉醑看老鶴蹁蹮舞入南飛譜清風萬古是舊
隱晞韓新堂醉白香滿菊花圃
買陂塘旋栽楊柳參知老圃機務宰臣得請歸田里久
旱忽逢甘雨懷鄂渚悵黃鶴樓前鸚鵡翔烟嶼騷魂可
語奈信美江山無窮湖海難得故鄉趣西園地天意
昔年曾許塤篪近協音吕築臺浚沼方竣事更辦雪兒
佳句仍酹醑為禱爾三家恐有治園譜今吾勝古問孟
氏芳隣向時康樂何似柬之圃
買陂塘旋栽楊柳參知圭沼機務石渠㶁㶁鳴西北不
用九天瓢雨魚在渚又戲藻翻荷遶遍方圓嶼魚如解
語道惠子忘言莊周忘象豈識水中趣寒泉上雲影
天光如許高談曾會朱吕此中儘有源頭水添我感懷
新句姑却醑便合著葉嘉百世雲仍譜心源汲古任眢
井無波方塘好在餘潤及蔬圃
買陂塘旋栽楊柳參知三島機務方壺圓嶠千夫力揮
汗已能成雨鳬立渚看兩兩胎禽俯伏紅雲嶼忘機對
語儘較短量長昨非今是未害老仙趣山中計長史
詎能羈許糊塗政合晞吕交梨火棗如緘惠何必雲林
摛句缾罄醑問玉醴金漿通我仙宗譜嘗聞往古說舟
近蓬萊風猶引去何處覓縣圃
買陂塘旋栽楊柳參知漁艇機務巨川冒涉風波險此
際纜烟維雨朝泊渚到日落蒼波移傍寒梅嶼翠禽無
語甚雪意方深月明空載獨棹始成趣鑾坡夢年少
紛紛權許科名更欲侔吕桃花浪暖多肥鱖不識綠蓑
詞句常載醑豈特與筆床茶竈聯文譜閒忙今古是世
上何人淵明日涉董子不窺圃
買陂塘旋栽楊柳池亭檢校公務團茅時復羲皇上驚
夢每勞忩雨東望渚却不似西偏略彴連雙嶼于時語
語待柳色環堤荷香入座方足倚闌趣園丁戅直把
廉名自許端如司馬家吕十千護得簷前檜莫詠蟄龍
竒句誰酌醑試共看東臯五斗先生譜明當倣古要渠
列箕疇牖縣羲畫學取晦翁圃
買陂塘旋栽楊柳平堤檢校公務近来不用新沙築屐
齒要深苔雨蘭藝渚植桂樹團團宛在池中嶼堤應怨
語只有恨柔條無情飛絮日與我同趣周垣下杖策
已蒙神許饐瓜何用懷吕丈夫志不期温飽愧爾碧紗
籠句行且醑聽弦索迎風吹入新翻譜由今視古對草
綠西湖裙腰一道端合讓西圃
買陂塘旋栽楊柳飛橋檢校公務當年題柱非無意借
用墨池玄雨沱共渚早有路潛通海上三神嶼歸來笑
語便玉螮横空金鯢跨海安有野亭趣裴中令别墅
相師惟許倡酬聲應鍾吕若教子午成丁夘容得老漁
尋句忙喚醑好淨洗窮愁却與論詩譜西風道古我欲
繫匏瓜匏瓜何在緱氏已無圃
買陂塘旋栽楊柳崇臺檢校公務西山遠獻千巖壑總
解蓄雲藏雨臨淺渚更俯視銀濤萬頃搖孤嶼姮娥寄
語約静影浮光浴金沉璧方領眺蟾趣登臨地休逸
主人先許買隣邀我從吕黃金鑄作千錢賀不及無聲
新句㪺綠醑甚欲把園亭草木隨時譜歌豳驗古看祭
韭條桑薪樗剥棗納稼築場圃
買陂塘旋栽楊柳夢中還理家務十年不到衡山麓孤
負楚雲湘雨蘋映渚渺杜若江蘺香接烟霞嶼口心相
語為蠅驥東西雲龍上下誤却釣游趣生平志願識
平輿二許煌煌岳降申吕斐詞敬為先生壽博得月章
星句毋我醑只小草幽蘭心醉離騷譜松存徑古待遊
遍西園荷鋤歸去吾亦愛吾圃
楨和
買陂塘旋栽楊柳求田專理農務扁舟来往烟波裏青
篛綠蓑風雨時泛渚把遠岫遥岑收拾來孤嶼黃花解
語道鳳閣鸞臺黃塵烏帽争似醉鄉趣洹溪上道士
而今惟許非熊夢斷姜吕水聲山色相縈繞湧出筆端
新句斟桂醑聽萬籟笙竽一派仙家譜休論往古向種
菊籬邊觀魚軒外晚節有秋圃
買陂塘旋栽楊柳閒人忙過曹務山翁溪友來相賀昨
夜應時甘雨舟泛渚有茶竈相從同過東西嶼鷗邊自
語是午夢初回餘酲未解七椀得真趣神仙事雲海
茫茫何許何人巖下逢吕詩家却有還丹訣萬景點成
竒句公自醑且山水徜徉莫考飛升譜悠悠萬古看一
片烟霞四時風物吾圃即玄圃
圭塘雜詠(并序)有孚
圭塘亭臺浚築之役經始及落成有孚實皆與聞
吾兄時一來遊雖乘興忘返而芳春長夏秋晴冬
燠有孚獨得賞玩竟日不敢孤兄之賜謹取日所
為事各成小詩題曰圭塘雜詠用發長者一笑塘
之可詠者不止此又當别撰拜呈
作樂導水
一部香山池上樂等閒誰遣到圭塘水聲更比樂聲好
鳴玉潄雲來未央
攜妓落成(郡守朱舜咨治具率寮友來賀喜甚大醉而歸)
皂蓋朱轓寮友隨池亭終宴不知疲笑扶紅袖山翁醉
寧問街頭拍手兒
柳下聽鶯
隂隂烟翠足潛身其奈嬌喉百囀新却憶當年閶闔曉
恩袍光照上林春(登第日唱名西宫密邇上林嘗聞鶯也)
舟中對鷺
風標公子雪衣裳來把蓮池野景妝鼓浪嗚橈不驚去
主人機事久相忘
荷觴酌酒
珍珠紅貯碧琉璃故摘新荷代酒巵看取持盈舊時手
肯教宫錦笑淋漓
蕉葉題詩
綠映書忩兩樹蕉興來得句就揮毫何時更草閒居賦
却笑街頭紙價高
荷淨納涼
晚來池上據胡床荷葉荷花遠益香不待輕風來鼻觀
一襟煩暑自清涼
開忩看雨
白雨跳珠響翠荷秋聲剛比夜來多天公不破為霖手
捲地狂風可奈何(時大旱連日雨作皆被風吹散)
松隂獨釣
滿地松隂草似茵漁竿聊復樂吾真無端凡子忽相過
便說嚴灘與渭濱
與客泛舟
青簾畫舫木蘭橈佳客來游不待招莫話濟川當日事
且乘明月聽吹簫
日夕觀山
晚晴臺上看巉巗萬壑千峰起翠嵐恰似雲間招五老
今宵有夢定江南
西堤晚眺
雲影天光隔小橋一亭如翼水週遭東隅不似西堤好
日照平林古塔高
雨中移竹
琅玕新綠滿亭臺雨雨風風手自栽玉立明年看新筍
凌雲會使鳳凰來
月下觀梅
月照新堤水見沙暗香浮處影横斜詩人同愛多成僻
不獨西湖處士家
倚檻觀魚
魚我相忘樂可知漆園仙老不吾欺眼前無限濠梁興
獨咏鄉賢石刻詩(魏公有觀魚軒詩石刻)
遶堤種菊
酒熟同招隱士看飢來忍把落英餐春風無限閒桃李
不似黃花耐歲寒
竹間開逕
隂分老翠濕分苔洞府通幽一逕開底用三三煩杖屨
此中風月足徘徊
水口聽琴
潺潺石溜最宜琴悵望佳人勞我心誰識淵明琴外趣
只愁流水負知音
獨坐投壺
小童傳箭侍投壺勝負無争祗自娛四面芙蓉風日美
絶勝客舍夜呼盧
登臺縱目
白雲飛處太行低遠近川原望眼迷西北蒼烟護喬木
佳城鬱鬱是洹溪
調白蓮始花
素娥乘月下瑶臺翠羽霓旌次第開宴罷渚宫歸去晚
玉杯遺在碧雲堆
調木芙蓉不花
堤上芙蓉池内蓮要看水月鬭清妍雲舒霞卷知何在
目斷秋江思黯然
調湖石
嶄然山立勢巍巍巗岫封苔碧帶緋幸免秦家鞭叱苦
從教雲去笑無衣
聽筝
雁柱參差銀甲輕水亭虛敞助絃聲從知不似南薰譜
且向尊前解宿酲
可翁和
洹溪滚滚源頭活分得支流入小塘怪底凝雲吹不散
管絃聲滿水中央作樂導水
一斝才空一曲隨腁胝今日頓忘疲年來懷抱須陶寫
敢笑長安衆富兒攜妓落成
萬條金縷裊長身勾引遷喬語意新休向建章誇百囀
陶家門徑有餘春柳下聽鶯
禪定聯拳斂素裳豈知船上載紅妝主人有約君毋忽
多少魚兒要汝忘舟中對鷺
野人飲具謝玻瓈自有天然軟玉巵蕩漾翠濤擎不定
有人謀笑縱淋漓荷觴酌酒
騷鄉縑楮寓芭蕉翠瑩尤宜運紫毫風致於詩真有助
卯君才調况清高蕉葉題詩
柳隂多處着方牀萬柄無塵各有香危坐悠然受清供
風聲摵摵更秋涼荷淨納涼
霎時清響閙新荷其奈龍公不肯多忩外風光吾不校
四郊禾黍定如何開忩看雨
半世京華困鼎茵高風時復夢玄真可憐緣木求魚者
今日君其問水濱松隂獨釣
欸乃聲中動畫橈不煩舟子更相招而今赤壁荒寒裡
試問何人有洞簫與客泛舟
林慮千仞翠巖巖罨畫工夫在莫嵐徙倚崇臺觀未足
紅輪西北月東南日夕觀山
小亭何用赤闌橋細柳新荷綠四遭落日胡床更東望
碧天如水月輪高西堤晚眺
山人聚景作池臺移得龍孫帶雨栽頃刻雲間晴日上
便教隂過酒尊来雨中移竹
空明雲水碧搖紗疎影尤宜竹外斜為我殷勤謝傖父
莫疑繁李玉川家月下觀梅
魚樂江湖自不知非魚非我敢相欺巵言我不如莊惠
終日觀魚只有詩倚檻觀魚
紛紛紅紫厭相看老境才將蔗倒餐不向四隄皆種菊
風霜誰與共高寒遶堤種菊
翠寒深處斸蒼苔香霧霏霏晚自開從此一笻雙不借
尋詩迎客幾盤徊竹間開徑
幽棲長物一張琹時對清流自寫心老子興闌童子去
月明縣溜有遺音水口聽琴
綠隂清晝矢鳴壺慶馬何煩用酒娛有主無賓聊一笑
却呼童僕煮臯盧獨坐投壺
老眼常疑萬象低憑高遠景更凄迷只從此地觀吾圃
便覺江湖是小溪登臺縱目
仙姿皎潔映圓臺真見凌波恣意開却是圭塘宜産汝
朝陽東照玉成堆調白蓮
南土風宜陸地蓮移根培植不能妍世間久絶司花手
却道殷韓是偶然調木芙蓉不花
一卷千古碧崔嵬閱盡人間紫與緋老子未能兄事汝
醉來聊用掛絺衣調湖石
冰絃轟烈倚歌輕絃外無聲却有聲我自忘情聊過耳
幾人聞此發狂酲聽筝
楨和
清泉百折來西麓遠逐笙歌匯一塘從此主人多樂事
源源如水共無央作樂導水
郡寮飛蓋遠追隨觴詠臨流肯厭疲一任東山多漢妓
夏家元是木腸兒攜妓落成
聲似笙簧金滿身飛来應愛柳條新遥知驚破幽人夢
才信吾園有好春柳下聽鶯
泛舟逃暑謝冠裳愛爾蕭然水國妝一縷風絲忽飛去
眼前有句不能忘舟中對鷺
軟香誰琢碧玻瓈捧掬兢兢強作巵竟日罰多詩不就
墨痕少似酒淋漓荷觴酌酒
當年懷素種芭蕉髠却中山幾兔豪偶得青羅游戲耳
秋風攀桂仰天高蕉葉題詩
水雲鄉裏一藜床萬綠亭亭晚更香地勝境清煩暑盡
更教漁笛弄初涼荷淨納涼
紛紛銀箭射新荷添得陂塘景物多回首林慮真水墨
一忩其奈萬山何開忩看雨
龍蛇影裏藉莎茵一線清風畫不真眼底得魚鮮可食
山巔何似水之濱松隂獨釣
忘形談笑任停橈邂逅寧煩折簡招我欲扣舷誰我和
吾舟有客却無簫與客泛舟
亭西咫尺聳千巖清氣侵凌湧碧嵐紅日欲沈山更好
從他捷徑在終南日夕觀山
聞說平泉與午橋興衰自與世相遭柳堤雖比沙堤小
莫景相從此最高西堤晚眺
踏泥穿徑接崇臺斸破蒼苔特地栽我得此君心事了
從今俗客不須来雨中移竹
老樹清溪映白沙可人竹外一枝斜黃昏信步前村去
香到松林賣酒家月下觀梅
濠梁樂意幾人知魚自知魚肯自欺莫說銀絲鮮鯽膾
波神應怪杜陵詩倚檻觀魚
東籬疇昔笑相看培植今非為夕餐但與此隄同晚節
九天霜露任清寒遶堤種菊
翠隂穿漏地無苔涼氣疏通一徑開要與此君常接迹
杖藜初不厭紆徊竹間開徑
琮琤鳴玉已如琴更拂冰絃為洗心我識子期千古意
直教流水有餘音水口聽琴
消閒偶爾得全壺心手相忘亦可娛忩外山禽忽驚起
握籌因得笑胡盧獨坐投壺
碧雲冉冉雁行低望斷郊原思欲迷隱隱玉龍飛舞處
却知流派是前溪登臺縱目
水仙拭面出粧臺渚霧汀烟撥不開愧爾多情慰貧索
滿池融作爛銀堆調白蓮
橘不逾淮况木蓮爾居非地敢争妍江南八月花如錦
却是天機出自然調木芙蓉不花
紛紛卉木簇峩巍柳亦拖藍棗亦緋獨爾堅頑無用處
只從烟雨老苔衣調湖石
弦風清入玉纖輕翻作雲間鸞鳳聲不用捋鬚興感慨
且圖醒却一朝酲聽筝
酒間得口號卄八字可翁
卯君為我鑿圭塘荆棘化為雲水鄉昨夜荷香新雨過
一年勞費盡銷忘
有孚和
檜影蟠空荷滿塘錦鄉還勝五雲鄉須臾一曲棹歌起
四座清風暑亦忘
楨和
柳隂荷氣滿池塘好景天留在老鄉翁自無心聊復爾
誰教魚鳥亦相忘
侍飲圭塘賦律詩并和韻二首楨
人間何地不驕陽今日池亭願始償四面綠楊籠碧蘚
一池翠蓋擁紅妝松搖天外風聲細竹引忩間雨氣香
莫問為霖蘇大旱醉眠且得一宵涼
習池自合醉高陽酒債從今未易償花白好從陶令社
冠金休羨蜀宫妝雨聲瀉出九天譜荷氣鍾成百和香
頭上黑雲真有意要催詩句助清涼
翁用楨韻二首
城西風物擅安陽鄉社而今債已償自笑衣冠成野逸
更從花柳看時妝酒沾松露涓涓冷詩入荷風字字香
莫道年來無事業等閒成就一天凉
半畆方塘學紫陽道心未瑩賞心償蝶飛已悟三生夢
蓮褪猶存半面妝四座賓朋連日醉一朝風雨滿城香
人間政爾愁炎暑誰信吾亭有許涼
叔和楨韻(并序)
至正已丑歲相城春夏不雨旱既甚六月廿九日
始雨入夜霑足吾兄乘㯶輿挈壻姪來圭塘縱觀
樂甚猶子楨具饌且有詩兄謂有孚曰詩雖不高
其意可取遂走筆答之有孚亦技癢弗禁依韻得四
首兄載賡之楨亦自和共八章觴詠間作於荷聲樹
色中不謂此身之在塵世也時東平孟彦超來尹安
陽方走神祠致懇禱甘澍適應尤可喜也故并及之
水雲身世本純陽入座仍教宿債償且對風光留客飲
誰教雪景待人妝芭蕉題字詩偏好荷葉為杯酒亦香
却笑紛紛輕薄手等閒翻覆變炎涼
階下戎葵識向陽平生心事未全償池邊風雨生秋意
林下衣冠稱道妝三徑不荒松菊茂一亭渾貯芰荷香
仙翁命駕來聽雨未許北忩專此涼
買得園亭位面陽百年心事一時償風吹楊柳回鸞舞
雨浥芙蕖墮馬妝相下未成真率會洛中空記姓名香
當時太液池邊宴不信人間六月涼(辛已之夏吾兄以左轄被命留京師)
(遵故事率留守臣登廣寒殿視罅漏適御酒至恭宴池上有長句故及之)
炎光咫尺又秋陽生意才將一雨償學圃幽人乘逸興
凌波仙子競新妝三生不負林塘夢滿座驚聞翰墨香
為語安陽新令尹廛氓先荷此宵涼
太常引四首(七月十九日賦)可翁
圭塘種藕已多時貼水曉星稀生意一朝回便萬柄紅
酣綠欹連宵驟雨透空繁響清絶不容詩對景寫襟
期要無愧䲭夷子皮
幽人早起赴池亭看初日照娉婷風蓋露珠傾又勝似
前時雨聲水沈鄉裏錦雲深處雙檜插天青一葉釣
舟輕似野渡無人自横
四堤楊柳接松筠香破水芝新羅襪不生塵笑書裏凌
波未真紅雲縹緲清風蕭颯半醉岸烏巾不是葛天
民也做得江湖散人
雲舒霞卷萬妝濃倒影水天紅池轉小臺東又一種娟
娟玉容仙肌綽約竒芬清遠搖動水晶宫一笑對衰
翁好同赴廬山社中
有孚和
藕花無數半開時池上客來稀杖履獨徘徊忽翠蓋因
風盡欹天工妝景水神輸供陶寫費新詩身外杳難
期笑士價才堪五皮
綠衣持節擁亭亭玉立萬娉婷一見寸心傾任詩畫無
聲有聲新篁搖葆蒼松張蓋山色入簾青雲淡午風
輕看樹影西忩又横
水文湘簟織霜筠座客句清新何物是紅塵更着個漁
舟寫真趙公琴鶴謝家絲竹漉酒又陶巾不獨太平
民好鳳閣鸞坡舊人
靚妝仙子謝纖穠獨立水雲紅綽約畫闌東似姑射冰
肌雪容翠盤承月玉杯擎露粲粲蕊珠宫真賞有隣
翁盡添入霓裳曲中
楨和
池亭荷淨納涼時四面柳依稀棹得酒船回看風裏紗
巾半欹殘霞照水夕陽明樹天付畫中詩應不負歸
期更誰看桃花面皮
西池池上好新亭紅翠鬭娉婷翠蓋幾番傾聽水上紅
妝笑聲歸來鄉社不關塵事活計問樵青世事一毫
輕看西嶺秦雲暮横
藕花香裏有叢筠照水綠梢新清潔出風塵似特與幽
人寫真門無俗客地多清興羽扇白綸巾甘作太平
民敢自謂羲皇上人
淡妝素服更纖穠清致不須紅佇自書橋東一掃盡人
間冶容麻姑何在嫦娥昨夜飛出廣寒宫天亦為詩
翁把好景都移此中
圭塘獨坐賦四律可翁
我作圭塘未及年眼中生意浩無邊三秋未半荷沃若
一日不來心欿然自古人生求適意只今先務是歸田
管絃何似塤篪韻此去新詩幾百篇
西郭園亭近市㕓市㕓雖近足風烟陶家事業惟栽柳
周子襟懷託愛蓮莫向人間為白眼試從水面照華顛
悠悠千古滄浪意時上扁舟自扣舷
我屋來西圃輪蹄二里遥晚風收菡萏秋雨長芭蕉有
酒容開口無官免折腰柴門莫緊閉恐負野人招
地僻心逾遠詩多意轉長隂森穿竹徑甘脆剥蓮房魚
長已堪釣醅香先自嘗敢言誇晝錦聊復此圭塘
有孚和
天與安閒未老年杖藜無日不池邊古存兩檜待真賞
瑞毓雙蓮非偶然但要遶籬皆有菊從教負郭却無田
和陶未盡登臨興更誦南華内外篇
池上新亭僅一㕓池中風物飽雲烟底須太華峰頭藕
且對匡廬山下蓮飲酒有時如白醉揮毫無用效張顛
扁舟盡日横秋水客至何因瞑戛舷
小酌西堤上松隂曲徑遥竹金搖翡翠杯玉碾芭蕉雨
急添池面舟閒纜樹腰嬾書無折簡佳客不須招
林泉風景别山色與雲長酒友招元亮仙游憶子房鱠
鮮銀細縷粳熟雪初嘗自愧無佳句其如負此塘
楨和
一束辛勤四十年神功收斂老溪邊高牙大纛皆(闕)爾
野服黃冠任自然但得酲心多勝槩肯因餬口望良田
圭塘此去無他事與客日談秋水篇
甘作村氓受一㕓林塘花竹隔人烟四圍水色涵秋色
一片紅蓮間白蓮倦矣且歸從所好老来雖醉不成顛
採菱有曲聲清越不覺頻敲畫舫舷
日涉宜成趣行行不憚遥世塗紆百折心事付三蕉日
射花明臉風來柳折腰水雲深處好舟子又相招
事去心猶在閒來日更長願治韓相圃誰羡贊公房蕭
散今方得艱難昔備嘗天公知此意返照媚横塘
漫書可翁
誰謂予多蹇年來儘遂心作池通活水栽竹植連隂景
物源源出門墉步步深從知非大隱有此小山林
有孚和
生意觀池上天其慰我心瑞蓮開並蔕新柳作繁隂題
品詩方進栽培歲未深當年朝市夢曾到此雲林
楨和
搆築非觀美幽棲要賞心芰荷宜晚色松竹共清隂風
物四時好烟波幾許深白蓮開爛漫誰復憶東林
有舟可翁
有舟維老樹欲動恐傷蓮遂使成虛器何由濟大川錦
雲香捧擁烟月澹流連泛泛行無礙霜清八月天
有孚和
憶昨為舟日初非為采蓮衣冠懷赤壁泉石問伊川涉
險平生屢投閒幾月連浮生身世似行止敢違天
楨和
畫舫將焉用圭塘為看蓮不教横野渡且免涉長川荷
礙行還止萍開斷復連乘槎如有路相伴去朝天
大雨兩晝夜僮報墻仆而竹甚茂喜成口號
可翁
一夜銀河瀉欲乾桑田幾似海漫漫岸頽墻仆吾無憾
栽活蒼筤數百竿
有孚和
水溢仍須慮旱乾此君生意始澶漫朝來喜造菁菁徑
其奈平原水數竿
楨和
逐婦鳴鳩呌欲乾雨聲長夜共漫漫已添方沼水三尺
洗出穿雲玉萬竿
雨後觀竹乃有陻墊摧折者數叢因用前韻
可翁
憶昨移栽怕雨乾豈期平地水瀰漫此君於我真無負
摧折猶堪作釣竿
有孚和
后土泥深苦未乾幽人無寐夜漫漫此君摧折真堪惜
賴有紅霓尚可竿
楨和
從來植物怕枯乾平地誰教水盡漫叢篠巖墻偶然耳
釣鰲吾自有長竿
新秋即事可翁
莫踏蒼苔破茨門晝亦關林風秋入樹波日晚搖山原
野蒼茫外烟霏指顧間更須安一榻月夜不須還
有孚和
池亭殘暑去樂事日相關徑列霜前菊忩招雨後山好
詩來枕上爽氣滿人間極目崇臺晚遥天一鶴還
楨和
西園無俗客盡日掩柴關柳岸行觀水松忩卧看山功
名付身外天地寄杯間目送行雲去翩翩倦鳥還
秋隂可翁
秋隂宜沼上蘚翠不曾乾聽雨朝欹枕觀雲莫倚闌地
寬人自在松茂竹平安天遂閒中樂年豐酒不難
有孚和
雨上雲猶密尊空硯不乾郊原誰植杖臺榭我凭闌景
以人增勝閒知夢益安賦詩因調笑倚和羨才難
楨和
水面波紋定堤傍土脈乾清風雙鼓棹薄暮一凭闌綠
野思裴度東山訪謝安及辰行樂爾世路任艱難
漁家傲四首歌圭塘四時也可翁
冰盡泉香雲縹緲韶華隱隱浮林杪酒在葫蘆魚在沼清
晝悄好音時復來黃鳥管領風光心未老衰顔却怕清
波照有酒可斟魚可釣能事了東風一曲漁家傲
窗影修篁搖翠葆墻隂幽徑連芳草驀地雨來荷葉閙香
更好亂烟浮動紅雲島穉柳千條絲嫋嫋柳邊宜著蘭
舟小世態紛紛何足校收桂棹烏烏且和漁家傲
露洗璇穹青杳杳年光紅入灘頭蓼翠蓋撐烟吹半倒霜
信早一匳寒影磨清曉早是軒扉塵不到好山更與供
登眺酒債漸多詩債少翻水調西風幾疊漁家傲
落日崇臺寒力峭登臨恰似尋安道有竹何人能徑造吾
不誚相逢要遂掀髯笑雙檜凌空龍夭矯有知定訝人
枯槁珍重歲寒冰雪操君自寶老夫且唱漁家傲
有孚和
莫訝圭塘春縹緲要知生意從冬杪柳動長堤冰泮沼庭
院悄舊巢又見來玄鳥九十韶華容易老鏡中勲業慚
頻照招飲便須忙罷釣休醉了東君要聽漁家傲
濃綠園林光莫葆詩翁只愛窗前草驟雨才過蝸乂閙亭
館好日長人在蓬萊島風度新松聲嫋嫋酒酣却笑瀛
洲小柳外荷邊休計較皆可棹採蓮人和漁家傲
雲外賓鴻聲漸杳羈人聽罷如嘗蓼我對清尊時復倒風
露早黃鷄果是能催曉蓮褪殘紅凉乍到水天一色供
遊眺短笛悲秋知者少吹别調新翻商意漁家傲
雪後西山崖壁峭竒觀難與他人道煨芋有爐無客造從
壑誚巡簷且索梅花笑冷蕊疎花開矯矯水村妝點霜
林槁頼有此君同節操成二寶淺斟低唱漁家傲
楨和
青入西山烟渺渺天機只在菰蒲杪風解冰澌融小沼人
静悄一聲何處啼山鳥杖策尋芳逢野老草芽柳眼明
殘照歸到圭塘還獨釣心事了簫聲暖和漁家傲
衆綠初生如羽葆池光搖漾連汀草紅杏已無春意閙風
致好水中三嶼如三島荷葉如錢蒲嫋嫋石渠静聽泉
聲小從此圭塘時檢校停短棹柳隂高唱漁家傲
鴻雁翩翩雲路杳蘆花如雪迷紅蓼荷花不禁風雨倒秋
意早詩懷清似霜天曉獨掩柴扉誰得到高臺日暮宜
瞻眺清致日多塵事少歌古調新聲移入漁家傲
萬木凋零巖壑峭一機消長觀天道松竹園亭時一造誰
敢誚敲冰煮茗供談笑自負平生心矯矯三閭何事形
容槁琴到無弦誰與操懷我寶相逢且賦漁家傲
瑞蓮歌(并序)有孚
圭塘落成之明年七月既望吾兄中丞公與客小
集塘西南雙洲前産瑞蓮駢花亭亭異蔕同跗殆
隂陽和氣鍾為禎祥天以慰老臣錫眉壽而昌子
孫也惟公高科起家致位丞弼贊化機培善類三
十年矣謝事來歸田不足供伏臘而林塘栽植竭
力資之蓋欲静觀四時生意之妙與造物者遊而
積善餘慶吉事有祥嘉瑞之見理亦宜哉有司欲
以上聞公退然不居而好事者繪為圖矣有孚退
而閱史唐開元至宋紹興四百年間僅(闕)十七八
見表箋歌頌逢涌沓作雖不奏祥瑞乃公素心然
游泳至和詠歌太平不可無也乃為之歌曰
圭塘活水分清洹主人嗜好同先賢蓮根培植未逾歲
孰謂一旦生嘉蓮初疑霞臉影附鑑又似綘幘丫分鬈
幻成彩鳳翼自比琢開香玉環仍連李唐以來具圖表
趙宋奏賀尤駢闐我元聖德極涵育瑞應只許書有年
嘗思至正辛巳夏吾兄實握綱轄權廣寒殿下太液池
亭亭並蔕薰風前守臣有請願馳獻獨以義折煩便便
歸來對此蹄涔水肯將異卉誇里㕓吾鄉自昔號多士
諸君巨筆如修椽僉言此是閭里榮歌詩倏與圖俱傳
身閒意適物(闕)寓園林何必皆平泉天公端為表餘慶
慶緒日與絲綿綿蓮房有子風味好不待食藕沈痾痊
願言七澤均此瑞主人福壽方如川
可翁和
相攸西郭濱吾洹老病宜退非遺賢平生竊慕君子德
池上種竹池中蓮蓮兮何獨出竒異聯房蕊簇金絲鬈
二姝同體面目别七澤移種根株連書祥史籍見歴歴
走觀士女來闐闐人言培植久方盛一泓疏鑿未及年
自知不作駭俗事兹焉誰握生發權形容敢勝周子說
胚腪又在太極前亭亭照影欲輕舉凌波微步俱清便
倦游夢不到玉井歸來老屋安一㕓小池偶爾薙蕪穢
池上敝亭才數椽酒從隣貰已多債詩取意適誰令傳
天公特與慰岑寂嘉瑞湧出如源泉夘君有唱阿買和
僮歌况復清且綿擬為表頌僭歸美奈此嬾痼誰能痊
予心真樂更多有傍花隨柳在前川
楨和
太行山下溪名洹洹溪主人今得賢石渠分溜入方沼
種出萬柄紅白蓮就中一茄發挺特艷粧雙出雲髻鬈
有如二女降媯汭翠裙紅袖相牽連岐分駭目未信宿
里傳(闕)耳何喧闐波神有為獻嘉瑞要並太史書豐年
主人謙德不敢有福善自是天行權亭亭植立萬花表
可人適在亭之前日酣欲語轉嬌姹風動似舞尤輕便
一時圖寫溢紈素十日車馬空市㕓昔聞蓂莢曾表異
乃因土階與采椽景星鳳鳥豈常有考信前史真宜傳
醴湖蕪塞不復見而今乃濯圭塘泉禎祥奕葉定不斷
藕絲萬縷相纏綿幽人到此自怡悦膏肓泉石尤難痊
要須紀錄入郡乘千年增重吾山川
侍兄池上對景書懷(閏七月二日)有孚
天機寒燠自潛通殘暑何勞用力攻萬柄荷聲秋雨裏
一忩山色夕陽中初心人未慚青史晚節兄當訪赤松
歲月等閒成老大池亭何幸日從公
可翁和
&KR1553;船時泛一橋通詩壘誰能四面攻官業向來慚柱下
仙游隨處是壺中風聲細細來雙檜波影澄澄見七松
笑傲滄洲人老矣功名付與黑頭公
楨和
平生心事負清通得失何須較面攻人道神仙游海上
天教宰相住山中四方舊植多桃李三徑新開滿菊松
野老從教争席坐不須牀下拜龐公
睡起偶成二絶有孚
清風枕簟水雲鄉夢覺槐根百慮忘起課山童笑多事
飼魚跟藕摘蓮房
松竹平堤飯後行眼前幽事總關情忘機魚亦如鷗鷺
能識溪童扣檻聲
可翁和
衰病天教遠帝鄉君恩一飯詎能忘但愁今日人輕議
世有赤松無子房
舍則宜藏用則行聖人於世豈無情強顔欲鼓齊門瑟
何似圭塘欸乃聲
楨和
乞得西園作醉鄉浮生俗務總相忘水雲清徹荷香裏
小艇虛明似洞房
賦詩舒嘯杖藜行水色山光不世情醉卧午忩誰喚醒
柳隂啼鳥兩三聲
即事有孚
理檻存茶竈維舟過酒缸水光浮北棟花影在西忩行
樂時休失高飛氣未降相看終不厭庭檜拂雲雙
可翁和
秫田秋半熟香入小磁缸霜水清浮簟烟嵐翠可忩酒
添詩癖重茶戰睡魔降笑問登山屐吾生費幾雙
楨和
映水花明樹浮香酒滿缸上書辭北闕寄傲倚南忩處
世心無慊論文敵已降圭塘有溪友國士任無雙
圭塘雨後督修堰歸坐嘉蓮亭有感(十一日)
有孚
睠此三洲水功輸一歲勤隂留西圃樹清度北溪雲花
竹環隄上亭臺錯水濆每勞賓載酒時與客論文值雨
天相戲修防事又殷潢流誰紀極岸塌我厓垠水底升
船子泥中出此君庀徒紛畚鍤竣事幾朝曛汲汲同援
溺憧憧劇拯焚感時空付恨對酒豈圖醺輕薄雲中手
艱難鏡裏勲學方知有道境已入無聞覓句期靈運攻
書擬右軍杖從鄉老植席許野人分調燮功攸屬浮沈
意不羣歸來理緗帙剔蠧拾香芸
可翁和
嬾是平生癖歸田始克勤灌園時汲井學稼曉耕雲忩
取山千疊舟巡沼四濆倦游當税駕勇退免移文誰識
予心樂都忘俗務殷圭塘清見底銀海浩無垠潦倒惟
營口迂疎愧致君天開方外境塵見隙中曛酒欲連宵
飲膏須繼晷焚讀書嗟坐廢娛老却宜醺園綺知高祖
巢由負放勲至人先大節餘事及多聞詩少慚工部鞋
多笑領軍郊原諏歲計風露逼秋分且曳泥中尾休空
冀北羣崇臺還一上萬物正芸芸
楨和
山人新學圃要慰一生勤方沼瀦清水平田種白雲紅
蓮迷水面青草亂溪濆有客須沽酒無錢每鬻文山中
緣已定池上事徒殷小艇通三島新詩動八垠輕風宜
桂棹鳴溜合桐君淨室凝爐篆斜忩映隙曛荷杯方適
用芰製莫輕焚欲發詩書韞仍須麴蘖醺儘修閒事業
休論舊功勲流水心無競蠅聲耳不聞迹追裴相國詩
擬鮑參軍天宇雲無礙溪橋路細分寒梅在花部野鶴
暫雞羣萬卷書無恙收藏更種芸
鄉友具宴漫成(十三日)有孚
樂意相關好鳥鳴可憐歌舞漫多情日斜山氣如雲氣
風急松聲似雨聲落魄不違鄉社飲棲遲須結歲寒盟
圭塘活水清如許不獨滄浪好濯纓
可翁和
相望不隔一牛鳴尊俎過從見至情荷露清涵芳酒氣
松雲寒遏艷歌聲高車駟馬初無意白酒黃雞舊有盟
醉脱烏紗從露頂絶勝前日縛塵纓
楨和
不平常欲以詩鳴詩友還能識此情一座笑談皆有道
滿前圖畫豈無聲雞豚已遂聯鄉社鷗鷺何妨締舊盟
却笑終軍苦多事不攻經籍請長纓
侍兄赴圭塘有孚
時出西門履信坊望中楊柳是圭塘軒車每被兒童識
風物能令杖履忙山客荷囊多草藥溪人抄紙滿隣墻
年來頗識幽棲樂愈覺林泉興味長
可翁和
卜築何如履道坊千紅萬綠浸銀塘要回衰境為全盛
却使閒人號最忙活水清圍容膝屋新篁高出及肩墻
烟霞遮斷塵埃路才覺山林白晝長
楨和
清晨走馬碧雞坊點檢西園數畆塘花柳前川成自樂
輪蹄終日為誰忙釣魚岸口迎新水沽酒鄰家過短墻
半醉莫催翁命駕月明松影引杯長
嘉蓮亭宴罷奉陪泛舟夜分始歸賦詩三十韻是
日之宴渤海縣尹吳安之以使來具也(閏七月二十一日)
有孚
池亭秩芳筵落日船始放晴空散餘霞秋水淨氛坱高
荷雖離披尚爾綠彌望搴豁成璧池不礙雙槳盪縈紆
湛澄碧天宇益虚曠石竇來驚湍松隄俯新漲鼎立洲
嶼連沿洄時一傍飣餖羅珍羞傾倒出竒釀侑以二名
姬朱絃倚清唱凝雲響空翠幽禽或翓&KR0008;所愧杯行遲
負此百川量須臾羣動息露氣白沆碭洒然毛骨輕不
獨情緒暢燈火空蒙中仿象江湖上陋彼西園游飛蓋
何冗長云胡渼陂行亦復怯風浪而我方扣舷馮虛恣
搖蕩吾兄嚴鄭流高節張邴亢少飲如醉翁浮此齋畫
舫頗恨交游稀每每折輩行遂令子弟間日侍屨與杖
樓船憶當年樂事炊一餉望洋失所操伏櫪今在鞅静
言校疇昔所得多所喪與從天上人何似山中相但恐
時易失俯仰異欣悵銀漢淺且清神槎喜無恙人生貴
適意前修語非妄榜人報更闌列宿光蕩漾故舊東海
頭何當剡溪訪
可翁和
膠榮四十年弛擔甫天放雖云在人境心遠絶塵坱况
兹游騁地秋色入四望卉木已向榮雲水自相盪忩虚
得山多臺高知野曠清泉來汨汨節制無暴漲何須過
前川園有花可傍玉肪薦肥羜銀瀣注新釀時貴孺子
歌底用小海唱龜魚共游泳鷗鷺來翓&KR0008;并介亦何常
小大各有量子房屈圯下高祖隱芒碭君臣倏際遇功
業驚洽暢挺然三杰中奮乎百世上一朝事辟穀身外
物皆長乾坤任俯仰形骸貴放浪萬事雲悠悠一笑天
蕩蕩鶚謝累百薦龍戒上九亢人生幾兩屐芒屩乃兩
舫徒令方寸心戚戚復行行吾年今如此出入必扶杖
故人念衰老千里牲酒餉自鼓烟波枻永税塵俗鞅境
勝夢俱清位失道未喪誰言管城子初非食肉相興來
使陶寫形容豁惆悵苦吟尚作祟樂飲不為恙學易免
大過勿藥喜无妄厭厭詎可極明河月溶漾庶足充淹
留何如李公訪
楨和
謝事居山林居隱言不放幕天豁蒼蒼席地從坱坱魁
然保身哲肯作延頸望舟從范蠡遊誰復求奡盪酬歡
酒有時度德官無曠方沼維莫秋清波縮寒漲菰蒲相
媚嫵魚鳥自依傍溪友薦新鯽長須沽村釀時聞塤篪
鳴三嘆應一唱賓鴻方呌羣歸燕尚翓&KR0008;有此家山樂
不較江海量朝來試柱笏爽氣亦何碭清供既已多幽
情自足暢雖居城市間宛在羲皇上禮法貴真率服食
戒侈長平生事直道所遇非孟浪風景晚舒徐郊野寒
莽蕩里氓新相知知我匪蹇亢清風動綠漪明月滿歌
舫竹為君子交梅作丈人行圭塘策枯籐不用錫几杖
散步遵微行晚食謝餽餉水濱暫彌楫沙頭時棹鞅險
語從鬼泣斯文未天喪遥遥東山遊復見風流相千仞
立巉巖衆目駭怊悵清泉與白石膏肓特微恙蹤跡諧
四休思慮絶諸妄洗耳就潺湲拭目明滉漾西山景更
多佳處時一訪
圭塘欸乃集卷上
