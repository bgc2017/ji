文憲集卷二十八
明宋濂撰
雜著
七儒解
儒者非一也世之人不察也有游俠之儒有文史之儒
有曠達之儒有智數之儒有章句之儒有事功之儒有
道德之儒儒者非一也世之人不察也能察之然後可
入道也威以制之術以凌之才以駕之強以勝之和以
誘之信以結之夫是之謂游俠之儒上自羲軒下迄近
代載籍之繁浩如烟海莫不賴其玄精嚅其芳腴搜其
闕逸略其渣滓約其枝蔓引觚吐辭頃刻萬言而不之
止夫是之謂文史之儒三才以之混也萬物以之齊也
名理以之假也塗轍以之寓也雖有智者莫測其所存
夫是之謂曠達之儒沈鷙寡言逆料事機翼然凝然規
然幽然漆漆然逮逮然察察然獵獵然千變萬化不可
窺度夫是之謂智數之儒業擅專門伐異黨同以言求
句以句求章以章求意無高而弗窮無遠而弗即無微
而弗探無滯而弗宣無幽而弗燭夫是之謂章句之儒
謀事則鄉方略馭師則審勞佚使民則謹畜積治國則
嚴政令服衆則信刑賞務使澤布當時烈垂後世夫是
之謂事功之儒備隂陽之和而不知其純焉涵鬼神之
秘而不知其深焉達萬物之望而不知其遠焉言足以
為世法行足以為世表而人莫得而名焉夫是之謂道
德之儒儒者非一也世之人不察也能察之然後可入
道也游俠之儒田仲王猛是也弗要于理惟氣之使不
可以入道也文史之儒司馬遷班固是也浮文勝質纖
巧斵朴不可以入道也曠達之儒莊周列禦寇是也肆
情縱誕滅絶人紀不可以入道也智數之儒張良陳平
是也出入機慮或流譎詐不可以入道也章句之儒毛
萇鄭玄是也牽合傅會有乖墳典不可以入道也事功
之儒管仲晏嬰是也跡存經世心則有假不可以入道
也道德之儒孔子是也千萬世之所宗也我所願則學
孔子也其道則仁義禮智信也其倫則父子君臣夫婦
長幼朋友也其事易知且易行也能行之則身可脩也
家可齊也國可治也天下可平也我所願則學孔子也
今指三尺之童子而問之則曰我學孔子也求其知孔
子之道者雖班白之人無有也嗚呼上戴天下履地中
函人一也天不足為高地不足為厚人不足為小此儒
者之道所以與天地並立而為三也司馬遷以儒與五
家並立荀卿謂儒有小大揚雄謂通天地人曰儒者要
皆不足以知儒也必學至孔子然後無媿於儒之名也
然則儒亦有異乎曰有之位不同也三皇儒而皇五帝
儒而帝三王儒而王臯陶伊傅周召儒而臣孔子儒而
師其道則未嘗不同也雖然自有生民以來未有盛於
孔子者也我所願則學孔子也
鄭氏名濓解
余友鄭仲德氏閒叩余曰幸與子同名濓而論者屢病
濂字之義無據子亦知有其說乎余謝之曰余固寡陋
至於父命之名則豈容有弗知之理耶請得而略陳之
按濓字始見於周禮之輪人其文曰雖有深沈亦弗之
濓也鄭玄借作粘音注謂泥不粘輻是已許慎說文解
字唐人所抄舊本則曰濓力簟反從水從兼或從廉薄
冰也一云中繩小水又云淹也徐鉉所定新本則又曰
濓力鹽反從水兼聲薄冰也一云中絶小水不言或從
廉以余觀之冰必水字之誤繩必絶字之訛所謂濓則
水之淺薄者爾由其淺薄小水故中絶也若試作繩作
冰則於義難為訓矣雖曰郭璞山海經傳有山河無險
四徹中繩及酈道元水經注有水自下通為繩之語終
不若絶字為暢意者鉉見唐本之謬為之校定如此亦
未可知也又按顧野王云溓與濓同里兼里忝含鑒三
反薄也大水中絶小水出也其說與鉉正合豈鉉之所
校定者實有本於此耶又按黃帝内經隂陽類論曰隂
陽交期在溓水楊上善云溓者水静也七月水生時也
細玩經之下文以石水盛水同喻則冬月水冰如石盛
則雨雪皆解為水之時則溓之為義似與小水出之意
粗同鉉之所定當益可信不誣矣至若晁說之謂溓字
從兼亦本文廉字非兼并之兼者固不察兼乃諧聲之
義而樓鑰所云字書無濂字林黃中疑後世所加若元
結之唐峿浯者亦不考舊本或從廉及顧氏溓與濓同
之說近者楊恒著書學正韻自負該博輒輕易改絶為
統尤與小字之義不相合也然而溓字在周官則宜作
力鹽反而以淹訓之其義亦通正不必借音戴侗溺於
鄭說乃於六書故收粘音之溓而於廉音之濓則不收
又可笑也矧此字本無深義特以濓溪周子而顯以濓
名溪乃道州營道縣小澗去州城之西二十里而近初
亦以小水得名胡珵云楚粤之間方言謂水小者為濓
亦一證也周子家於是溪之上晚寓九江蓮花峰下不
欲忘其初遂用故里之號亦以濓名溪黃庭堅作濓溪
詩則謂溪名周子之所自取而濓為清廉之義則其說
尤異於所聞也余老且多病舊學廢忘十至八九其言
雖覼縷不輟未必可徵仲德尚求大雅之士而正焉不
須病濓字之義無據而期師法濓溪其人斯可矣哉或
者則曰韻書云廉儉也釋名云斂也皆有收縮之意釋
字唯四聲最近濓之從廉其為薄水豈不昭然也哉此
論頗有補於說文復繫之
調息解
越西有僊華生遯跡林坰槁木其形儲思於玄元之域
游神乎太清之庭然猶慮夫尸蟲未戢龍虎未攖金鼎
未固流珠未明悵鶴駕其已遠羃行雲於紫城於是謁
玄素先生而叩之曰吾聞粤之鎛秦之盧燕之函胡之
弓車雖號淺藝皆承師資况以大道之奥百靈之腴琅
笈有所秘瓊簡有不書先生葆乎玄則鍊乎真滋幸啓
其隠為予詔之玄素先生曰上堪下輿二氣與俱漚鬱
咇茀鴻絅偨池運行不已詘信以時日以里計九十萬
餘苟諐其素灾異紛蕤維人之生法乾之樞肖坤之儀
委清受寧發神吐奇晝動夜旋綿延若絲一萬三千五
百有畸執神之麾斡精之羲其入則翕其出則嘘莽爾
勿驅迅焉弗馳勿抗而崇勿按而庳純乎玄潛盎如春
熙儻失其養朋慮所移焦火凝水淵淪天飛恣睢無際
涉歷渺瀰斧斤日加貞陽則罷生方有志於玄學盍慎
所之僊華生曰息之宜調則既聞命矣敢問其出果何
所始乎玄素先生曰善哉問也夫千章之木紛溶箾篸
上摩雲漢者以其根也百川之水宛潬膠盩東達滄瀛
者以其源也息之在人也亦然離離豳豳如器斯盛旭
旭許許如槖斯鼔不西不東宅于至中離形特立乃與
道通不下不上混然無象潛與神符豐融肹蠁所謂太
乙之晶中黃之扃水火之魂坎離之門神靈之所營太
和之所蒸皆於是而大凝鄞鄂既立隂陽闔闢元嬰載
皇與炎襄羊赤蜺如璊羾于玄門以九儀為車以六氣
為轅策玄應而周流後天地而長存不亦侈且騫歟然
而神有弗授人有所疑上智聞之力行弗隳下愚聞之
斥以為非或流旁蹊忘彼九馗十架七棋八石六芝烹
汞煎鉛嚥津茹脂有一于此命其殆而生宜法乎自然
而守之以無為僊華生曰質具隂陽數分生死譬諸晝
夜必然之理若如先生言毋乃與造化戾耶玄素先生
曰子謂天地非隂陽耶曷為不見其終也人雖藐然與
天地參一氣乘之並立而三天地久長人胡有死特所
養者非其道爾西河薊公汝南爰支九息青谷三鍊赤
須若斯人者皆閱世靈長而不變衰燎火遇風其消必
疾玄石沈淵千齡不泐嗇則歸室久視弗忒生不見夫
玉靈乎閉氣内食以存其息浮游迴光靡所傾側况有
至靈而不物於物者乎生過矣生過矣僊華生曰先生
之言固美矣至矣予竊聞之雨露之所潤功存庶彙君
子之所志澤及黔黎先生懷負明德進用明時宜拓化
原以乘政機使隂陽和而風雨若武功戢而文教施則
其所調又不止一己之私若是何如玄素先生辴然而
笑曰生言及夫物者也翩翩乎旨哉僊華生退於是次
第其語以書先生之軒
孔子廟堂議
世之言禮者咸取法於孔子然則為廟以祀之其可不
稽於古之禮乎不以古之禮祀孔子是䙝祀也䙝祀不
敬不敬則無福柰何今之人與古異也古者將祭主人
朝服即位于阼階東西面祝告利成主人立于阼階西
面尸出入主人降立于阼階東西面此皆主人之正位
也卒脀祝盥于洗升自西階主人盥升自阼階祝先入
南面主人從戸内西面祝酌奠主人西面再拜稽首皆
為几筵之在西也尸升筵主人西面立于戸内拜妥尸
尸醋主人主人西面奠爵拜皆為尸之在西也漢晉春
秋所載章帝元和二年幸魯祠孔子帝升廟西面再拜
開元禮亦謂先聖東向先師南向三獻官皆西向是猶
未失古之意也今襲開元二十七年之制遷神於南面
而行禮者北面則非神道尚右之義矣古者造木主以
棲神天子諸侯之廟皆有主卿大夫士雖無之大夫束
帛以依神士結茅為菆無有像設之事開元禮亦謂設
先聖神座於堂上西楹間設先師神座於先聖神座東
北席皆以莞則尚掃地而祭也今因開元八年之制搏
土而肖像焉則失神而明之之義矣古者灌用鬯臭鬱
合鬯臭隂達於淵泉既灌然後迎牲致隂氣也蕭合黍
稷臭陽達於牆屋故既奠然後焫蕭合羶薌蓋求神於
隂陽也今用熏薌代之庸非簡乎古者朝覲會同與凡
郊廟祭饗之事皆設庭燎司烜共之火師監之其數則
天子百公五十餘三十以為不若是則不嚴且敬也今
以秉炬當之庸非瀆乎古之有道有德者使教焉死則
以為樂祖祭於瞽宗此之謂先師若漢禮有高堂生樂
有制氏詩有毛公書有伏生之類也又凡始立學者必
釋奠於先聖先師釋奠必有合有國故則否謂國無先
聖先師則所釋奠者當與鄰國合若唐虞有䕫伯夷周
有周公魯有孔子則各自奠之不合也當是時學者各
自祭其先師非其師弗學也非其學弗祭也學校既廢
天下莫知所師孔子集羣聖之大成顔回曾參孔伋孟
軻實傳孔子之道尊之以為先聖先師而通祀於天下
固宜其餘當各及其邦之先賢雖七十二子之祀亦當
罷去而於國學設之庶幾弗悖禮意開元禮國學祀先
聖孔子以顔子等七十二賢配諸州但以先師顔子配
今以雜寘而妄列甚至荀况之言性惡揚雄之事王莽
王弼之宗莊老賈逵之忽細行杜預之建短喪馬融之
黨附勢家亦厠其中吾不知其為何說也古者立學專
以明人倫子雖齊聖不先父食久矣故禹不先鯀湯不
先契文武不先不窋宋祖帝乙鄭祖厲王猶上祖也今
一切寘而不講顔回曾參孔伋子也配享堂上顔路曾
點孔鯉父也列祀廡間張載則二程之表叔也乃坐其
下淳祐初張居程上後因國子監集講再定張遂居程
下顛倒彛倫莫此為甚吾又不知其為何說也古者士
之見師以菜為摯故始入學者必釋菜以禮其先師其
學官四時之祭乃皆釋奠今專用春秋亦非釋奠有樂
無尸而釋菜無樂是二者之重輕係乎樂之有無也今
則襲用魏漢律所製大晟之樂乃先儒所謂亂世之音
者也其可乎哉古者釋奠釋菜名義雖存其儀注皆不
可知唐開元禮彷彿儀禮饋食篇節文為詳所謂三獻
各於獻後飲福即尸酢主人主婦及賓之義也今憚其
煩唯初獻者得行之其可乎哉嗚呼學校者禮之所自
出猶河瀆之宗瀛海也猶山嶽之祖崑崙也今乃舛繆
若是則其他可知矣禮固非士庶人之所敢議有人心
者孰能默默以自安乎雖然此姑言其略爾若夫廟制
之非宜冕服之無章器用則襍乎雅俗升降則昧乎左
右如此類甚多雖更僕不可盡也或者則曰子之言信
辯矣建安熊氏欲以伏羲為道統之宗神農黃帝堯舜
禹湯文武各以次而列焉臯陶伊尹太公望周公暨稷
契夷益傳說箕子皆可與享于先王天子公卿所宜師
式也當以此秩祀天子之學若孔子寔兼祖述憲章之
任其為通祀則自天子下達矣苟如其言則道統益尊
三皇不汨於醫師太公不辱於武夫也不識可乎昔周
有天下立四代之學其所謂先聖者虞庠則以舜夏學
則以禹殷學則以湯東膠則以文王復各取當時左右
四聖成其德業者為之先師以配享焉此固天子立學
之法也奚為而不可也
章服議
歙儒有議章服之制者其言曰公之服龍山華蟲火宗
彛五章在衣藻粉黼黻四章在裳五章則五列也四章
則四列也四列之外雜以雲朵聞之禮官駁之曰九章
之名則是也其謂五列四列則歷代之制無有也非也
自軒轅氏肇為章服有虞氏從而明之各章或一或兩
而已惡取所謂五若四哉假使其言可行則天無二日
天子之服當繪三辰無乃有數日乎矧三辰者咸法天
而成章雲亦天物也設用以間之無乃又益之以一章
乎蓋曲說之無據者也是未可信也金華宋濓曰禮官
之議皆傅經而辨善則善矣至謂歷代之制無有則不
能有以降其心也竊按唐制衮冕之服衣繪而裳繡自
山龍而下每章一行為等每行十二夫行猶列也天子
之衣既云每章分為十二則公之服似可以類而推但
不知五四之分又别何所見也自山龍而下始然則日
月星者必仍其舊而無所加強誣天子之章當有數日
亦不能通矣又按宋制章服並織成間以雲朵而補其
空地夫間以雲者不過藉為文章而周飾之亦非益之
以一章也由是觀之歙儒其果有據乎無據乎若不待
知者而後决所可憾者好奇之過舍先王之大法而循
末代之彌文耳嗚呼自先王之法壞侈靡之習迨於六
代極矣至有議畫鳳於衮以示差降飾圓花於裳而云
於禮無礙者况於唐宋之世哉豈惟衮衣為然也冠冕
之制古者以采藻為旒前後邃延延冕上覆也玄表纁
裏後世則用龍鱗錦表綴玉為七星旁施犀瓶金絲網
之屬又外作翠旒使碧鳳銜之古者以旒數為降殺極
於十二而止後世則或增為二十四焉使歙儒舉以為
言則羣起搤其吭矣不觀其會通而遽斥人以曲說亦
不可哉然則將安從之曰章服當凖有虞氏之制古之
人有是言也宜以禮官為正
治河議(此係舊作)
比歲河决不治上深憂之既遣平章政事嵬名御史中
丞李某禮部尚書台哈布哈沈兩珪有邸及白馬以祀
又置行都水監專治河事而績用未之著乃下丞相會
廷臣議其言人人殊濓則以為河源起自西北去中國
為甚遠其勢湍悍難制非多為之委以殺其流未可以
力勝也何也河源自吐番朵甘斯西鄙方七八十里有
泉百餘泓若天之列宿然曰鄂端諾爾譯云星宿海也
自海之西又匯為鄂楞諾爾二澤又東流為齊必勒河
而伊爾齊之水由西合呼蘭之水從南會伊拉齊之水
復至自東南於是其流漸大詢之土人始名黃河也河
水東行又岐為九派曰伊遜鄂羅木譯云九渡也水尚
清淺可涉又東約行五百里始寖渾濁而其流益大朵
甘之東北鄙有大山四時皆積雪曰伊拉瑪博囉又曰
騰格哩哈達譯曰昆侖也自九渡東行可三千里乃至
昆侖之南又東流過庫濟克特二地至哈喇伯勒齊爾
與納琳哈喇河合又合竒爾穆蘇二水乃折流轉西
至昆侖北既復折而東北流至奎騰州其地名必勒齊
地自昆侖至此不啻三千里之遠又約行三百里至積石
從積石上距星宿海蓋六千七百有餘里矣其來也既
遠其注也必怒故神禹導河自積石至龍門南到華隂
東下底柱及孟津洛汭至于大伾大伾而下釃為二渠
北載之高地過洚水至于大陸播為九河趨碣石入于
渤海然自禹之後無患水者七百七十餘年此無他河
之流分而其勢自平也周定王時河徙砱礫始改其故
道九河之跡漸至湮塞至漢文時决酸棗東潰金隄孝
武時决瓠子東南注鉅野通于淮泗汎郡十六害及梁
楚此無他河之流不分而其勢益横也逮乎宣房之築
道河北行二渠復禹舊跡其後又疏為屯氏諸河河且
入于千乘間德棣之河復播為八而八十年又無水患
矣及成帝時屯氏河塞又决於館陶及東郡金隄泛濫
兖豫入平原千乘濟南凡灌四郡三十二縣由是而觀
則河之分不分其利害昭然又可覩已自漢至唐平决
不常難以悉議至於宋時河又南决南渡之後遂由彭
城合汴泗東南以入淮而向之故道又失矣夫以數千
里湍悍難制之河而欲使一淮以疏其怒勢萬萬無此
理也方今河破金隄輸曹鄆地幾千里悉為巨浸民生
墊溺比古為尤甚莫若浚入舊淮河使其水南流復於
故道然後導入新濟河分其半水使之北流以殺其力
則河之患可平矣譬猶百人為一隊則其力全莫敢與
争鋒若以百分而為十則頓損又以十各分為一則全
屈矣治河之要孰踰於此然而開闢之初洪水泛濫於
天下禹出而治之水始由地中行耳蓋財成天地之化
必資人功而後就或者不知遂以河决歸於天事未易
以人力強塞此迂儒之曲說最難成事者也濓竊憤之
因備著河源以見河勢之深且遠不分其流决不可治
者如此倘有以聞于上則河之患庶幾其有瘳乎雖然
此非濓一人之言也天下之公言也
京畿鄉試策問
問儒吏之分古無有也蓋儒守道藝吏習法律法律固
不出乎道藝之外也奈何後世岐而二之岐而為二果
始於何時歟然而儒之與吏各以才顯者亦衆矣以儒
言之有以明經為郎出守河南而民以殷富者有以明
經入仕刺舉無所避而加光禄大夫者以吏言之有以
治獄才高而舉為侍御史者有以治律令而升封為博
陽侯者其果何修而致此歟豈皆以儒術緣飾吏事者
歟世道日降事寖非古為儒者不以明體適用為學而
留情於章句文辭之間峩冠博帶論議衮衮非不可也
及授之以政則迂闊於事為羣吏之所賣為吏者不以
致君澤民為務而溺志於簿書期會之末承順以為恭
奔走而效勞非不能也及察其所為則黷貨舞法為民
之大蠧古之為儒為吏者其果若是歟誠使儒而不迂
吏而不姦皆良材也不知何以擇而用之歟方今聖天
子提三尺劍平定天下如漢高帝發政施仁孜孜圖治
過唐太宗且以吏弊未除而為生民之害乃徵四方布
衣之士畢升於朝命銓曹選而官之高者擢守令次亦
不失為州縣之佐聖德至渥度越前代其所以然者欲
使儒術革吏弊而臻夫太平之治也古語有之法如牛
毛弊如蠭午革之之道果何先而何後孰緩而孰急歟
考之周禮士多而府史少今世之吏數倍於前事繁政
紊案牘紛然所以其弊為滋甚劉炫所謂老吏抱案而
沒者也其可减去太甚而收良吏之績歟稽之漢世以
四科取士若曰某以某才堪任某職初不專於一塗所
以去弊興利具有其道董子所謂量才授官錄德定位
者也其可行之於今而收賢儒之效歟諸君子讀往聖
之書負真儒之學生平立志耻與俗吏為伍其必講之
有素矣當斟酌古今之宜逐問以對毋謄紙上之陳言
一則曰在得人二則曰在得人
六經論
六經皆心學也心中之理無不具故六經之言無不該
六經所以筆吾心之理者也是故說天莫辨乎易由吾
心即太極也說事莫辨乎書由吾心政之府也說志莫
辨乎詩由吾心統性情也說理莫辨乎春秋由吾心分
善惡也說體莫辨乎禮由吾心有天叙也導民莫過乎
樂由吾心備人和也人無二心六經無二理因心有是
理故經有是言心譬則形而經譬則影也無是形則無
是影無是心則無是經其道不亦較然矣乎然而聖人
一心皆理也衆人理雖本具而欲則害之蓋有不得全
其正者故聖人復因其心之所有而以六經教之其人
之溫柔敦厚則有得於詩之教焉疏通知遠則有得於
書之教焉廣慱易良則有得於樂之教焉潔静精微則
有得於易之教焉恭儉莊敬則有得於禮之教焉屬辭
比事則有得於春秋之教焉然雖有是六者之不同無
非教之以復其本心之正也嗚呼聖人之道唯在乎治
心心一正則衆事無不正猶將百萬之卒在於一帥帥
正則靡不從令不正則奔潰角逐無所不至矣尚何望
其能却敵哉大哉心乎正則治邪則亂不可不慎也秦
漢以來心學不傳往往馳騖於外不知六經實本於吾
之一心所以高者涉於虛遠而不返卑者安於淺陋而
不辭上下相習如出一轍可勝嘆哉然此亦皆吾儒之
過也京房溺於名數世豈復有易孔鄭專於訓詁世豈
復有書詩董仲舒流於災異世豈復有春秋樂固亡矣
至於小大戴氏之所記亦多未醇世又豈復有全禮哉
經既不明心則不正心既不正則鄉閭安得有善俗國
家安得有善治乎惟善學者脱略傳註獨抱遺經而體
驗之一言一辭皆使與心相涵始焉則戛乎其難入中
焉則浸漬而漸有所得終焉則經與心一不知心之為
經經之為心也何也六經者所以筆吾心中所具之理
故也周孔之所以聖顔曾之所以賢初豈能加毫末於
心哉不過能盡之而已今之人不可謂不學經也而卒
不及古人者無他以心與經如冰炭之不相入也察其
所圖不過割裂文義以資進取之計然固不知經之為
何物也經而至此可不謂之一厄矣乎雖然經有顯晦
心無古今天下豈無豪傑之士以心感心於千載之上
者哉
隋室興亡論
昔周室闇弱静帝幼冲高祖以外戚之尊入握朝權都
督諸軍遂假黃鉞開丞相府當是時宗藩大臣心志弗
平五王連謀三方稱亂高祖咸得翦夷之始有輕睨周
鼎之心自進爵隋王加九錫尋受周禪而即皇帝位於
是脩明庶政綏撫遠夷經營四海至日昃不遑暇食高
熲蘇威李德林之屬調馭于内楊素韓擒虎賀若弼之
徒折衝于外規模日盛遂萌平陳之謀張皇六師直擣
金陵陳人膽破叔寶斂手就擒天下自是歸於一統東
㡳大海南撫交趾西連且末北極五原莫不禀受正朔
願為臣妾開皇仁夀之間人物阜繁號為極治及煬帝
嗣位藉承平之休運慕秦皇漢武之為人治宫室而務
侈靡使絶域而勤遠略市武馬而困烝庶御龍舟而般
遊無度自以為日月所照雨露所及孰敢不臣高句驪
一島夷怒其不恭親總大兵一百十三萬分十二軍並
發旌旗彌亘千里近古出師之盛未之有也意謂狼噬
玄菟之野鴟張扶餘之境電掃襄平之墟未幾麥鐵杖
死遼東宇文述敗蕯水而九軍先後陷焉曾不悔禍益
務興戎府庫空竭頭會箕斂而民益不堪命由是盜賊
蜂起王薄發長白張金稱聚河曲林士弘據九江杜伏
威掠江淮翟讓出陽城似此之類不可勝計而海内四
分五裂矣江都之幸猶自沈湎聲色惟日不足度其不
免乃欲摩頸自斫卒至血濺御衣而身亦隨殞非天下
之至愚孰能與於此哉當其指麾羣雄叱咤之間風駭
雲流而混六合於一家何其雄也身死肉未及寒而邦
國蕩覆子孫誅戮殆盡反不如弘農一布衣時又何其
削也君子論禍敗之幾不起於煬帝之日而基於高祖
之時何也蓋天下大物也可以德持不可以力競使高
祖以德結人心雖煬帝昏荒之甚其敗亡未必若斯之
速也夏有太康殷有雍已河亶甲周有幽厲而宗祀不
絶者以禹湯文武之德未斬也是故采章文物不足為
之盛金城湯池不足為之固長鎗大劍不足為之利士
馬精強不足為之勇玉帛充牣不足為之富其足以頼
而長存永治者非德何以哉惜高祖不可語此徒以力
競也悲夫
秦士錄
鄧弼字伯翊秦人也身長七尺雙目有紫稜開合閃閃
如電能以力雄人隣牛方鬭不可擘拳其脊折仆地市
門石鼔十人舁弗能舉兩手持之行然好使酒怒視人
人見輒避曰狂生不可近近則必得奇辱一日獨飲娼
樓蕭馮兩書生過其下急牽入共飲兩生素賤其人力
拒之弼怒曰君終不我從必殺君亡命走山澤耳不能
忍君苦也兩生不得已從之弼自據中筵指左右揖兩
生坐呼酒歌嘯以為樂酒酣解衣箕踞拔刀寘案上鏗
然鳴兩生雅聞其酒狂欲起走弼止之曰勿走也弼亦
粗知書君何至相視如涕唾今日非速君飲欲少吐胷
中不平氣耳四庫書從君問即不能答當血是刃兩生
曰有是哉遽摘七經數十義叩之弼歷舉傳䟽不遺一
言復詢歷代史上下三千年纚纚如貫珠弼笑曰君等
伏乎未也兩生相顧慘沮不敢再有問弼索酒被髮跳
呌曰吾今日壓倒老生矣古者學在養氣今人一服儒
衣反奄奄欲絶徒欲馳騁文墨兒撫一世豪傑此何可
哉此何可哉君等休矣兩生素負多才藝聞弼言大愧
下樓足不得成步歸詢其所與游亦未嘗見其挾冊呻
吟也泰定末德王執法西御史臺弼造書數千言袖謁
之閽卒不為通弼曰若不知關中有鄧伯翊耶連擊踣
數人聲聞于王王令隸人捽入欲鞭之弼盛氣曰公奈
何不禮壯士今天下雖號無事東海島夷尚未臣順間
者駕海艦互市于鄞即不滿所欲出火刀斫柱殺傷我
中國民諸將軍控弦引矢追至大洋且戰且却其虧國
體為已甚西南諸蠻雖曰稱臣奉貢乘黃屋左纛稱制
與中國等尤志士所同憤誠得如弼者一二軰驅十萬
横磨劍伐之則東西止日所出入莫非王土矣公奈何
不禮壯士庭中人聞之皆縮頸吐舌舌久不能收王曰
爾自號壯士解持矛鼔譟前登堅城乎曰能百萬軍中
可刺大將乎曰能突圍潰陣得保首領乎曰能王顧左
右曰姑試之問所須曰鐵鎧良馬各一雌雄劍二王即
命給與隂戒善槊者五十人馳馬出東門外然後遣弼
往王自臨觀空一府隨之暨弼至衆槊並進弼虎吼而
奔人馬辟易五十步面目無色已而烟塵漲天但見雙
劍飛舞雲霧中連斫馬首墮地血涔涔滴王撫髀驩曰
誠壯士誠壯士命酌酒勞弼弼立飲不拜由是狂名振
一時至比之王鐵槍云王上章薦諸天子會丞相與王
有隙格其事不下弼環視四體嘆曰天生一具銅觔鐵
肋不使立勲萬里外乃槁死三尺蒿下命也亦時也尚
何言遂入王屋山為道士後十年終
史官曰弼死未二十年天下大亂中原數千里人影殆
絶玄鳥來降失家競棲林木間使弼在必當有以自見
惜哉弼鬼不靈則已若有靈吾知其怒髮上衝也
錄客語
予養痾官舍有三客候予予命侍史速入環坐榻前甲
客云近有奇事臨川浮屠曰法循者常行般舟三昧一
夕示寂闍維心獨不化乃集熾火煆之俄出五色光屬
天就視之獲佛像高三寸非金非石具顔面手足及衣
之襞積若刻成者因取寘净&KR1297;上次早觀之舍利己纍
纍生矣乙客云惡有是爾搆虛飾偽者為之以欺世耳
丙客云不然也某在瀫水時親覩一事與臨川正類有
優婆塞負貶淮中遇異人授以禪觀之法逮歸不言不
笑唯好同結廬山社者游死後火葬心内包觀自在像
鸚鵡軍持皆具是未可非也三客言已復相質於予予
不能了有佛之信否姑以所聞明之昔波斯人來閩相
古墓有寶氣乃謁墓隣以錢數萬市之墓隣諱不與波
斯曰汝無庸爾也此墓已無主五百年矣墓隣始受錢
波斯發之見棺衾肌肉潰盡唯心堅如石鋸開觀之佳
山水青碧如畫傍有一女靚妝凭欄凝睇蓋此女有愛
山癖朝夕吐吞清氣故能融結至於如此嗚呼孰謂行
般舟三昧者而無奇騐乎吾心之靈實參兩間無物弗
該無理弗囿人能用志不分則上可致日星之變下可
召物産之祥豈徒見諸身心而已哉第可憾者為物所
移自塞自損而不能與天地同耳悲夫予故備錄客語
以為吾黨學聖賢之勸
錄㪭人申鮮生辭
龍門子傳周官將成鼔琴潛溪之上初調清角更轉黃
鐘音節熙醇神氣恬康鼔已微步其樂若洋洋者㪭人
申鮮生舍罟而來揖龍門子曰先生何樂邪龍門子曰
子試言之生曰今之人奮𬒮争秩嚼齒分名舚&KR0008;涎流
迴繞神營闊略機穽企豔鼎纓許史聯鑣金張並旌而
先生龍蛇相淆雅俗不形確守貞固刊落浮榮此固不
足以累其情今之人雞號而奔日入弗息沈溺食貨罄
竭籌筴火生目間電飛舌隟障簏自欺鎖核成惑而先
生被毳荷旃温如繒帛飯糗羹藜甘若飴蜜此固不足
以穢其跡今之人竦身鷹奮用志鳥頏舒翹燕趙振穎
荆梁入關度轡三峽戒航悲歌弔古感慨成章而先生
如雉三伏若龜六藏冥情中閈息景菀桑此固不足以
蕩其衷今之人肆情忘世耽詠碩薖曳索被裘拾穗服
莎洗耳箕上種芝巖阿潔身亂倫傷義則那今先生久
藏巨器思拔人痾俟時而行與世委蛇此固不足以同
其科若此數者皆非先生之所樂也先生之所樂者我
知之矣經緯今古評隲文辭本根培壅柯條紛蕤大則
苞八殥小則入一絲卑則抵重淵高則凌赫曦追邇轍
者則或秦而或漢攀遠駕者則或殷而或姬揆序有度
囊括無遺靡蹟弗探何罅不窺抑之則驚霜夏隕揚之
則寒谷春熙開陽闔隂出神入奇譬諸圜鍾為宫主房
星定卯位而樂奏可享於上帝鳥雲山兵棲岑峰觸盤
石而武車可張於軍威迅霆出火喪匕筴燔喬木而天
聲可震於魑鬽火龍黼黻戴日星挾藻粉而文采可華
於卷衣且子雲思高而吐鳳士贊才澁以夢龜紹述海
涵而地負退之横騖以川馳子夀輕縑而素練景先膩
體以豐肌何莫不嗜於斯先生之所樂或在兹乎龍門
子愀然曰子以我樂於治文乎哉何卑我之甚也在昔
姬旦輔建太平分職設官陳紀立經八法著式三兆垂
程揭其朗曜統此列熒秦燄既慘周典失明河間有獻
考工是徵劉歆挺起博士始陞杜承鄭繼句凖文繩羣
工異見衆說作朋瀆亂不騐隂謀從衡制淆新室禮亂
詛盟攘斥不遺徒惑世聽前王大法信有足憑末世附
離闢之則逞載疏載翦且損且乘浮翳將斂大明用昇
編簡垂就樂寓於聲子不吾知乃以為悦於文耶抑吾
聞之安絶潢者以天下之水無過其大而不知有渤澥
之宏深尊培塿者以宇内之山無踰其高而不知有岱
華之峻極溺觚翰者以古今之學無出於文而不知有
經術之淵奥予雖不敏竊受教於君子矣方將寤寐於
黃虞情思乎孔周重明一代之典以垂百王之憲子乃
以文士况我不亦左乎於是漁父悵然顧予曰有是哉
有是哉吾今而後不敢復相天下之士矣乃歌曰大素
既雕兮日趨彌文五采絢爛兮以汨吾真中有一夫兮
其色誾誾游心古初兮隨道屈申欲鼔芳風兮以扇游
氛我將從之兮不知其門歌已負罟而去
楚客對
宋子泛舟西上夜泊彭蠡褰篷而坐時長空無雲明月
皎然孤照衆星環列一一可數同舟有楚客者忽指月
問曰日月一也此何以有虧盈乎宋子曰不然也月圓
如珠其體本無光借日為光背日之半常暗向日之半
常明其常明者正如朢夕初無虧盈但月之去日度數
有遠近人之觀月地勢有正偏故若有虧盈耳曰然則
其有夜食奈何曰此為地影之所隔也月上地中而日
居下地景既隔則日光不照其隔或多或寡故所食有
淺有深蓋地居天内如雞子中黃其影不過與月同大
地與月相當則其食既矣唯天之體廣漠無際然其圍
徑之所及去地幾千萬里巧算者亦可以推之也客曰
月之為說既聞命矣五星盈縮占者時有不合此何以
無定論乎朱子曰五星從黃道内外而行考其盈縮則
於分段距度最宜精審近代占天家於測景授時之法
誠可謂度越前古至於星占則微有不同且如辛亥歲
正月乙酉朔火當躔房五度彼則謂在房之一度二月
辛巳火當入斗初度彼則謂在三月己丑正月己酉金
木始當同度彼則謂在乙巳其後騐之天象所失昭然
若論水星距日之度盈縮之間終不踰二十三度半之
外彼則謂正月癸卯水躔斗十九度在晨疾段中較之
日躔虛六度已距二十七度此尤所未解然天道未易
言必得明理之儒如許衡者出正之可也客曰星歷之
學儒者亦在所講乎宋子弗答趣侍史具衾入舟而寢
述玄(為張道士作)
天地之間有玄玄之道焉塞八區宰六幕茫乎大化莫
見其迹窈冥忽荒之中而有神以為之樞其神何如洞
乎無象漠乎無形曕之弗覩聆之弗聞履冰弗寒炙日
弗温故巍然高而不知其際邃然深而不知其止恢然
大而不見其外藐然細而不見其内其施之于用也能
覆能載能隂能陽能静能動能柔能剛能上能下能圓
能方能舒能慘能翕能張毛者亦以之而趍羽者亦以
之而翔甲者亦以之而出鱗者亦以之而行凡有血氣
者莫不藉是以存所謂不依形而立不待力而強不以
生而存不隨死而亡者也故古之聖人能養而全之守
一處和若蟄龜然一故弗雜和故弗戾久而行之其道
乃至蓋懼其搖而散也乃嗇其精恐其勞而汨也乃定
其神慮其躁而失常也乃寧其氣而弗攖精與氣合其
神則凝然後駕太清以為輿指溟涬以為蓋荷日月以
為輪運六氣以為轅化莽蒼以為馬直遠游乎無窮之
門雖鬼神不能測其機而况於人乎人皆有之而不能
之者則眼之精疲於五色耳之精没於五聲鼻口之精
散於臭味四肢之精削於運用精既散矣氣隨竭矣神
雖弗離將安傳之矣卒俯首就斃如慕光之趍火其亦
可悲也歟嗚呼混淪在上者謂之天磅礴在下者謂之
地中立兩間者謂之人天地不死而人皆死者何也不
知有玄玄之道故也因本黃老氏餘論作述玄
讀宋徽宗本記
徽宗爰自端邸入正宸極呼吸雷風舒慘陽隂赫然有
為聞于天下於是叙復正人宏開言路意臻時雍之治
以復祖宗之舊曾未旋踵卒改所圖委政姦回托國閹
豎鼎軸非據節鉞妄加狐狸嘷於闕庭鬼蜮潛於宫掖
置編類之局樹黨人之碑倡言紹述擠陷忠良虐燄炎
炎炙手可熱百僚側足四國寒心羣凶方為得志力陳
豐豫之說開大晟府以制雅樂用魏漢律而鑄九鼎文
飾太平詐言符瑞八寶誕受玄圭肇錫金芝出于蟾脊
祥麟毓於牛腹由是侈心寖生邪欲轉熾大興土木之
役創運花石之綱艮嶽排空絳霄凌漢殫極功藝之巧
鈎致珍怪之物君臣酣飲上下荒淫俾晝作夜以亂為
治至同臣庶之服恣行期門之事兼之妖人乘釁蠱惑
帝聰天神降于坤寧璇宫通于寰宇玄科秘籙方崇醮
祠之儀太虛金壇遂定道階之品其視法弊令乖民生
塗炭將驕卒弛邊備摧落縱有耳而不聞雖有奏而弗
鑒皇天震怒災異薦臻白眚見於禁籞赤氣犯於紫宫
大水冐於都城妖狐升於御榻咸謂適然益開戎釁滅
天祚而亡兄弟之國結完顔而進虎狼之隣卒啓狡謀
遂成反噬張穀之降始受尼瑪哈之師已出旌旗蔽空戈
戟滿野肆其封豕之威如蹈無人之境蹂踐我檀薊侵
軼我代朔攻擣我太原圍逼我京闕三鎮之割方急六
賊之誅已緩勢至於此亦可醜矣及夫金兵再出力遂
不支瓦解土崩魚爛河决宫闈淪辱宗室翦夷哭聲震
天赤血滿地翠華北狩遠臻漠北之區父老見思徒洒
山東之淚當是時也雖欲噬臍悔將何及自非義士集
勤王之師謀臣建南渡之策則九廟神靈幾不血食矣
不亦悲哉嗟夫成湯務德帝命式于九圍紂為不道身
死周人之手其所感應捷於桴鼔聞以一人治天下未
聞以天下奉一人奈何窮奢極侈而毒痡四海百萬生
靈彼實何辜其身亡國破為萬世笑非不幸也宜也傳
曰惟命不于常道善則得之不善則失之可不畏哉可
不畏哉
太乙玄徵記
金華宋濓賦質甚弱十日九疾生産作業之事皆力有
所不任唯日學操觚造為文章精思弗得罷極就寢夢
一老父白髮鬅鬙與雲鬭潔身被黃服手支青藜杖徐
徐而前招濓謂曰若何疲思之甚邪吾乃太乙之精在
皇漢時曾降天禄閣以洪範五行授劉向若今意有何
圖第言之吾當有以處若也濓再拜曰下土蟣蝨臣不
自料得接休光以沐浴神化亦既幸矣復不以臣之微
賤使吐其情辭臣雖無知敢不精白一心以承靈貺臣
受氣于天孱弱而蒙庚戌之歲律中應鍾日在于氐地
寒以風母姙七月臣體即降生未五齡百疾交攻熱火
欝木邪沴制陽肝氣動搖手牽目瞠謁醫視之謂為瘛
瘲毒艾焮膚其苦莫膺雖脱于虎口筋骸弗彊有牛負
軛有鎛在場力既弗任田卒薉荒幸有書一束塵齧蠧
戕振拂敺剔以佩以藏以嘬以嘗以求其方疲精竭思
攻為文章窮年矻矻恒不知變更太乙曰吾聞心有所
溺者必有所甚樂也若之所嗜如是將樂之邪抑弗獲
已也濓曰臣為文之時獨潛闔廬五官内守形若橜株
凡慮既澄運思希夷上升層霄下入重壚絪緼庶彙彌
布大區自形自色匪可數知一一攝之若禽在笯若獸
在周阹縱健距捷羽曾不得離其範圍及夫意暢氣熙
與神合機嶽盪河翻雷椎霆驅倏爾隂合歘然陽施鬼
出電入載正載奇萬紾千變莫窮端倪雖身執台樞腰
懸金魚饍羞熊蹯居飾璇題入則麗姝吹竹彈絲出則
戎士負弩曳旂亦不足以踰其適臣實樂之初非有弗
獲己也太乙曰若樂則樂矣古之人亦有業是者乎濓
曰有之雖更僕不可盡也請陳其略昔有鉅儒曰太史
遷豪氣孤鶱闊視無前執筆著書動數萬言秘之金匱
及藏名山至今文光上燭九天董生三策揚雄太玄相
如大人退之五原若修若軾若鞏之賢各有論著焜燿
後先虎鳳騰躍韶鈞相宣汗瀾卓踔盤紆蟬連業之既
專厥功乃全其功何居時磨研之耔之穫之湘之瀹之
炊之酌之使心樂之一日不治若芒刺肌六氣昏昏精
神不來由是觀之古之人所業其亦有以哉太乙曰嘻
若言陋矣知冠角&KR0971;胡之為象而不知弁冕纓緌之制
知糗飯藜羹之為美而不知淳熬肝膋之味知吳歈楚
豔之為曲而不知夏濩武勺之音若言陋矣濓於是憮
然自失膝行而進俯首至地且拜且祈曰臣不佞竊受
教於先生長者學文二十餘年自意已造其極不知猶
未也夫井魚固不足以語大夏蟲固不足以語寒幸察
臣之誠憐臣之愚授臣以要道使臣聞之雖即死無憾
太乙愀然不答濓復殷勤致辭俯伏俟命歷一時之久
太乙三嘆而後言曰上堪下輿惟人中居厥初芒芠瞢
未有知野鹿標枝蚩蚩狉狉聖人者出扶弼教基揭我
日月燭我冥馗所謂建生民極立天地心者是不有其
道歟道雖無形揆文可知典謨渾淳卦畫閎奇雅頌恢
張禮樂威儀春秋謹嚴衮褒鉞誅不由於此去道遠而
舍其根荄玩其葩葉而何以史遷諸子為且非文不行
非文不章天子非文曷風四方諸侯非文莫守其邦卿
大夫非文身鬱不揚士庶人非文卒遏于鄉故云文者
乾坤之粹精也隂陽之靈龢也四時之衡石也百物之
錧鎋也中國之采章也四裔之儀法也可不務乎彼辨
博馳騁以邪奪正是誣世也卑辭甘言藉威取寵是媚
權也佞墓受金是非舛繆是罔利也氣亡魄喪懨懨不
振是萎薾也抽青嫓白眩人耳目是聾瞽也若此者弗
可枚舉其文乎哉其文乎哉吾前之所謂文則異於是
矣充於一身和順内積英華外發達于四國民物阜康
政教鬯洽筆之於書則可為天下後世法傳曰有德者
必有言若之志勤矣其亦慎所學哉言訖四方晦冥飊
風上行仰視天門如有火光反而顧之太乙巳亡濓驚
而寤不知其為何祥也乃召日者占之日者端櫝出蓍
左右揲之掛而扐之遇復之離曰是謂後得而先迷百
折旁岐倀倀安歸雖車堅馬肥終九顛而一隮或道之
於崇期載旌以驅歷國過都膳宰致餼司里授廬不亟
不徐直抵夫玄聖之所居蓋復者不遠復也而重離又
文明之象也此殆示子學文玄徵乎濓於是惕然悟悉
燔毁筆硯取六藝燖温之未幾學果進
段干微
段干氏問龍門子曰秦漢以來正學失傳至宋而復盛
因願竊有聞也幸歷以告我金陵之學何如曰穿鑿聖
經而附會已說甚者竊佛老之似以誣吾聖人之教學
顔孟者固如是乎又其甚者一假功利以搖動天下利
源一開魚爛河决而莫之禁如此尚可為國邪予嘗謂
亡宋天下者自金陵始也曰然則無一髮可取乎曰確
執堅信澹然不為位勢所動是則何可及也所惜者學
之疵耳曰眉山之學何如曰其文辭氣燄有動搖山嶽
之勢蓋其才甚高識甚明舉一世皆奔走之恨其壹徇
縱横捭(音擺)闔之術而弗知先王之道士之輕佻浮誕者
恒倚之以為重禮義廉恥則棄去而弗之恤使其得君
其禍天下有不在金陵下也曰東嘉之學何如曰東嘉
之學人或不同大扺尚經制而求合乎先王攻禮樂以
振拔乎流俗二者亦一道也第其致力忘大本而泥細
微而見諸行事者皆繳繞膠固而無磊落俊爽之意徒
以辭章論議馳騁於一時蓋其所失也其立言純懿而
弗背者傳之千百世可也曰永康之學何如曰氣豪而
學偏者也使其當今之世也擁百萬兵馳騁於天下堂
堂之陣正正之旗實有一日之長是何也其智數法術
往往可馭羣雄而料敵情而剛烈之氣又足以震撼而
翕張之其能成功宜也若論先王之道德一怒而安天
下之民則瞢乎未之見也曰金溪之學何如曰學不論
心久矣陸氏兄弟卓然有見於此亦人豪哉故其制行
如清天白日不使纖翳可干夢寐即白晝之為屋漏即
康衢之見實足以變化人心故登其門者類皆緊峭英
邁而無漫漶支離之病惜乎力行功加而致知道闕或
者不無憾也曰横浦之學何如曰清節峻標固足以師
表百世其學則出於宗果之禪而借儒家言以文之也
儒與浮屠其言固有同者求其用處蓋天淵之不相涉
也其可混而為一哉金溪之學則又源於横浦者也攷
其所言蓋有不容掩者矣曰金華之學何如曰平原文
獻之傳幸賴此不絶耳蓋粹然一出於正稽經以該物
理訂史以參事情古之善學者亦如是爾其所以尊古
傳而不敢輕於變易亦有一定之見未易輕訾也當是
時得濓洛之正學者鼎立而為三金華也廣漢也武夷
也雖其所見時有不同其道則一而已蓋武夷主於知
行並進廣漢則欲嚴於義利之辨金華則欲下學上達
雖教人入道之門或殊而三者不可廢一也嗟夫龍七
虎逝而孽狐為之雄山摧嶽仆而培塿為之大氣宇厭
厭四分五裂之弊今乃實蹈之矣寧不為鄉學之一嘅
哉雖然學以存此心也心存則理之所存也前乎千萬
世此心同此理同也遠而四海之廣此心同此理同也
所謂東海有聖人出焉此心同此理同也西海有聖人出
焉此心同此理同也南海北海有聖人出焉此心同此理
同也吾何憂哉天之高也吾不愧其覆也地之厚也吾
不愧其載也心之弘也吾不愧其靈也吾何憂哉然則
將何憂憂不如孔而已矣段干氏曰我未之聞也謹受
教
删古嶽瀆經
維禹治水三至桐栢山驚風迅雷石號木鳴五伯擁川
天老肅兵雄干持旄龍鴻勅軒閼不能興禹乃震怒召
集百霛蒐命䕫龍桐栢千君稽首請命罔不惟寅神令
所射激如欃槍乃縻鴻蒙乃囚章商乃縶兜盧皇威載
揚犂婁卒劉勢不敢爭彼無支祈力踰九象(叶)厥形肖
蝯目有電光量淮度江辦捷從衡授之童律童律莫當
授之烏木田木田&KR0735;臧授之庚辰庚辰扼其亢絡以鐵
繩讋如犬羊繫諸淮隂龜山之旁未鬽水精洞妖石祥
奔號萬數若有喪亡淮流湯湯入海既平民用靖康直達
外方至于陪尾無壅弗通率惟厥常以昭于無疆
世傳元和九年李公佐游洞庭登包山與隠者周焦
君探林屋洞得古嶽瀆經第八卷今觀其文雖竒而
未醇竊意即公佐焦君所造以玩世者戲删潤其辭
集古鼎文寫之以寄吳君濬仲濬仲蓋深於古學者
也鑄窳器與方乳曲文大鬲爭妍其自知不可哉丙
申冬十一月濂志
書
書劉生鐃歌後
伯夷柳下惠飭身制行皆高於當世然揆諸大中之道
或不能無過故其流至於隘與不恭甚哉為師之難也
近代以文章名天下者蜀郡虞文靖公豫章揭文安公
先師黃文獻公及廬陵歐陽文公為最著然四公之中
或才高而過於肆或辭醇而過於窘或氣昌而過於繁
故效之者皆不能無弊惟先師之文和平淵潔不大聲
色而從容於法度是以宗而師之者雖有高下淺深之
殊然皆守矩蹈規不敢流於詭僻迂怪者先師之教使
然也烏傷劉生剛從余學經為文頗久近製國朝鐃歌
十二曲傳於遠邇士君子稱之顧予豈能使生至是哉
實先師之遺教被人深且遠故耳余少於斯文蓋有
志焉及今尤真知之然後嘆先師之不可及也後之有
志於學者非果有得於古人之法烏知余言為然哉
書畦樂翁事
畦樂翁延名姓王其字為與齡廬陵人沂公七世孫也
生平有逸趣當得意時物我齊冥不知天地之為大日
月之為明山嶽河海之為高深也或登高騁望或曳杖
長歌或呼酒縱飲翛翛然自比於葛天氏之民如是者
有年一旦忽卜居豫章東湖上欲起徐孺子與之游駕
雙鳥犍衝雲而耕土脈壅起虛攢若積塵翁荷鍤經營
析為九區伍伍相比皆斸成小窪取嘉蔬藝之新雨過
綠甲浮頭如旋螺已而怒長翠光方勻凝望皆一色翁
欣然自得曰二氣絪緼往過來續往者不知其所往來
者不知其所來往者回陳來者復新新陳相因如環之
循今吾畦之青萌孰知為黃之所基乎基者萌之始萌
者基之終達人於此大觀終之始之始之終之非始非
終惟始惟終可以一古今可以混彭殤可以同晝夜矣
蓋人生百齡萬中得一七十加竒千中得一或五六十
固比比有之然不免於孩提致夭於襁褓者亦衆矣奈
之何哉夀者自夀夭者自夭吾未嘗夀之夭之也憂樂
之間寧知夫夭者不為夀而夀者不為夭耶今觀吾畦
而日涉之一盛一衰則妙理悉具焉故其樂有不可得
形容者矣藝蔬云乎哉藝蔬云乎哉翁言流聞四方有
識者咸以為知道競謁翁問其故翁不得已示之曰勿
小吾圃隂陽之理著焉勿小吾身心中具天地焉具天
地於一心著隂陽於一圃六合雖廣孰加焉子若規規
求於形迹之間則醯雞以甕中為天爾何暇與大方之
外哉子休矣子休矣為說者曰吾聞江右有徐孺子者
其清風隠操夐出千古見諸史册惜乎不載其言論風
旨無以探索其緒餘今聞翁之言察其行事其殆聞孺
子之風而興起者歟然翁少負才氣客遊諸公間以文
墨議論見稱譽度其志亦欲施諸事功者今若是其殆
以時進退者歟以時進退則幾乎道矣予故具列子篇
以示知翁者
書陳思禮
陳思禮字用和四明人世為士族思禮生七歲父德祥
歿母石氏誓以節自守夙夜勵思禮以學遇之極嚴雖
大雪沒脛必使挾冊以往思禮或少懈輒對之泣曰爾
父為名儒唯生一子吾所以忍死鞠育者欲爾取法也
今柰何背之思禮惶懼却立若無從匿身俟母怒稍解
輒去篝燈誦書自是不至夜分弗休母年五十五病卒
思禮被髮狂號曰吾母何在吾母何在母所以辛勤萬
狀而弗釋者為思禮也思禮加冠而母不待養尚何以
生為不如相從於九泉之下魂魄苟有知猶可盡承事
之禮不然縱夀百齡何益也乃操刃欲自剄家人奪之
環守至旦共譬解之曰爾死則母之祀絶矣母雖死欲
使母不死者移孝為忠以顯揚之也思禮收涕謝之服
闋入郡庠從名師學明經期以科第起家見諸事功踰
四三年思禮二十四矣初母未死時為擇配石氏至是
欲成昏思禮掩耳不荅其婣其友執其袂而羣譟之思
禮泣曰吾娶則詩書之業蕪矣即不蕪何以自給不與
市魁賈竪相逐弗可得也他日何面目見吾母請緩之
其師鍾士懋持之益急曰爾柰何失昏期也思禮不得
已泣從之合卺之夕思禮屢誦蓼莪詩泣曰娶婦為養
姑也吾母今不在寧不肝腸寸裂乎連泣七日夜不輟
見者哀矜焉思禮既娶後學功愈自策不敢廢洪武六
年春詔下郡國徵諸生思禮亦上名吏部已而奉旨入
成均為弟子員試藝中選升上舍生先是思禮既喪親
夙夜不忘乃以如在扁其堂襲封衍聖公孔君希學為
作隸古書之御史中丞誠意伯劉公基參知政事陶公
凱暨中朝士大夫皆有詩若文贈之云
史官曰予在詞林思禮時同諸生入謁每言及父母其
淚滂然流予為惻然久之昔者李沆之父獨生沆待之
甚嚴或勸之荅曰止以一子不可不爾也後沆卒為名
臣石氏以一女婦乃能忍哀茹苦而以嚴教子以節自
誓以潔白終其身可謂貞婦者矣思禮日夕兢惕惟恐
有孤先志思欲以沆自勉不亦孝子之情也哉是皆有
係於名教人紀之重不可不書也具列其事于篇
書萬安丞
吉安萬安縣有豪民劉仲賢以攘牛殺鄒君瑞父子五
人歷時已久鄒嫗始獲執牒訴諸縣懼不得屍弗錄嫗
辭嫗哭於庭三日縣丞高昌萬鵬舉錄之俄有大蜂五
聚丞之案麾去復至如是者四三丞乃祝曰爾信為鄒
之鬼邪明日再聚吾案如期蜂復集丞猶未之信連與
蜂期咸如初丞乃上馬抵劉舍反覆蹤跡之總無所有
忽見五蜂飛集竹坡丞亟令左右具畚鍤斸之四屍藏
竹下如生唯孩童屍未獲蜂復導丞至榆木下環繞而
悲鳴發之孩體已腐唯其首獨存獄具斬劉市中嗚呼
人不得其死附物以暴冤者至如是夫昔予友楊觀尹
漢川有蛙鳴躍履畔楊曰汝若有所訴當前我蛙即躍
而去楊躡其後行二里所見一屍横焉楊捕逆旅氏一
鞫即伏方疑無主名檢死衣得過所知為湖南賈人遂
伏辜漢川人與予言予竊以載籍所見固有若斯者是
殆未可信也今觀萬安丞事與之正類徵諸人人言不
殊其將弗信矣乎因謹書以為世戒
書前定三事
永嘉林君伯恭為濓言温生延祐丁巳八月八日至三
歲父命名榮祖又十二歲更今名又十歲當至正辛巳
以春秋經試江浙鄉闈温名第一董彝第四董朝宗第
五朱公遷第二十八實殿榜後榜中孔暘王孔文高祿
鄉潘如珪四人皆再薦温上南宫不利以恩例置奉化
州學正丁亥始之官會董彝亦為學正慶元交談之頃
彝慨然曰吾父諱伯大嘗出應書大父得竒夢記諸籍
云丁巳年九月七日夜夢林温作魁朱姓人鎖榜第四
第五人連姓董内四名用朱筆點云是舊請舉者稽之
於今無有不合其最異者温之生甫一月爾奉新王君
文博復與濓言載夢與劉鑄到南昌經江西省署見放
鄉貢進士榜諦視之高懸朱牌十枚上書金字日光炫
燿不可讀忽一隸卒前白曰第一名南昌熊誼汝居第
六遥呼鑄曰爾名亦在後須臾有紅英佩刀者十餘人
自省中讙而出似相迫逐載驚寤明發與人言皆大笑
當是時大都督朱公鎮南昌干戈方殷謂安有貢舉之
事後八年為洪武庚戌始設科江西四十名額南昌占
其十十名中熊誼冠首正符朱牌之數載却在通榜第
六鑄居十九及試大廷載又中第二甲第六名一一皆
驗濂聞此二事頗異之且言於金溪吳君伯宗伯宗曰
豈惟是哉庚戌之夏五月二十二日臨川通判王黻夢
城中作樂迎狀元黻甚訝之二十五日忽聞使者來頒
科舉之詔其年秋伯宗濫充江西鄉試第一衆已為與
夢叶至廷對之日復擢寘榜首鄉里至今以為美談濓
觀傳記所載前定事如此類者甚衆未敢信也今親聞
三君子之言其有不可信者乎姑書之以見人囿氣化
中誠有一定之數不可以智求不可以計免也自修之
外一聽於天而已
書劉真人事
劉真人德仁滄州樂陵人始生有光照其室及長讀書
稍通大義會宋靖康之亂徙居䀋山太平鄉一日晨起
有老叟乘犢車相過摭道德經要言授之曰善識之可
以脩身可以化人仍投筆一枝而去自是玄學頓進從
之游者衆真人乃取所授書敷繹其義以示人一曰視
物猶已勿萌戕害凶嗔之心二曰忠於君孝於親誠於
人辭無綺語口無惡聲三曰除邪淫守清靜四曰遠勢
利安賤貧力耕而食量入為用五曰毋事博奕毋習盜
竊六曰毋飲酒茹葷衣食取足毋為驕盈七曰虛心而
弱志和光而同塵八曰毋恃強梁謙尊而光九曰知足
不辱知止不殆學者宜世守之金大定初詔居京城天
長觀賜號東岳真人傳其道者幾徧國中且善於劾召
之術趙氏為狐所祟真人劾之里中塋兆自焚狐數百
鳴嘯赴火死人尤神之然其養毋如禮及亡喪祭一遵
世教無愆度者後若干年追封無憂普濟開明洞微真
人德仁卒陳師正嗣師正幼漁于河德仁挈以入道能
預知吉凶事師正卒張信真嗣有詩文數百篇號玄真
集傳于世信真卒毛希琮嗣當金之亡兵戈俶擾希琮
能以柔而存希琮卒酈希誠嗣元憲宗甚尊禮之賜真
人號曰太玄名其教曰真大道仍給璽書護之希誠卒孫
德福嗣德福卒李德和嗣德和卒岳德文嗣德文卒張
清志嗣自德仁至此世稱之為九祖云
史官曰道喪千載諸子之言人人殊德仁在宋金之間
&KR0034;髴老子遺意以化人人亦多從之者蓋其清修寡欲
謙卑自守力作而食無求於人實與天理合也天理人
心所同固足以感召歟彼得之而此失之其亦有以也
夫
書客言二首
天台李某遇盜官為購捕之有刀鑷工出簪珥粥諸市
市魁執送官工具言私於下東隣女得之官逮女問狀
女戰栗不能言工曰爾母佯懼為也爾左乳有瘢可驗
官覆之信然女恚自剄死死三月始得真盜初女童子
時常用工薙髮故知女瘢工怒女嫁時不償其勞陷之
黃巖少年嘗游於博徒一日飲市上市人㩦虛篋與博
不勝馳而去少年慙其紿已躡至大澤中杖之仆地有
一翁挾子過焉意其病厥也扶還其家未至而氣絶市
人家縳翁父子入官子哀慟不伏翁謂子曰兒毋用苦
吾老矣自度在世無幾願易兒也子聞之輒自陳殺市
人狀甚悉官用縱翁歸翁念兒冤也自經死
為說者曰漢張釋之為廷尉天下無冤民嗚呼今之從
政者其釋之也哉
書白衢州
三衢沈君持正來為烏傷文學掾予謁之持正盛稱其
守白侯之賢予問之曰侯定科繇如何曰衢為州雖據
東浙上游厥田惟下下入賦以斛計僅三萬三千有餘
豪有力者兼并且善避役役多在貧人侯察其奸令民
自實田以田定賦一州服其平侯律已何如曰侯清約
甚飲衢水外一物不煩衢民每旦徒行入府署野夫不
識與爭道不問廷有鬭民立為疏直枉皆免冠叩頭謝
長子自沔陽來越旬即遣歸唯一童給侍朝夕未幾亦
遣侯馭吏若隸何如曰吏抱案立左右唯侯言是裁不
敢以意出入之隸人數不逾九凡冒隸名巡聚落以病
人者悉罷去去年春藩府以善治聞天子嘉之遣使賜
束帛衢人咸為侯榮予問已顧謂二三子曰此南陽白
景亮明甫自征東行省譯曹掾起家四轉而來為是州
甚有惠政昔予聞蘭溪吳德基言若此今持正又盛稱
其賢故予屢問之持正言與德基同則白侯之賢信已
使牧郡國者皆得如侯則下民之瘼庶幾其有瘳乎
荅郡守聘五經師書
十一月二十七日承遣使者來山中賜以書幣強濂為
五經之師聞命驚愕不知所云雖然執事之意則甚善
也昔舒人文翁為蜀郡守招下縣年少者為學官弟子
每行縣益從學官諸生明經飭行者與俱蜀地大化比
齊魯焉執事亦舒産是宜汲汲孜孜欲追躅於文翁也
然而興學在乎明經明經在乎選傅得良傅則正鵠設
而射志定土范齊而鑄器良聲流教溢俗轉風移反是
則政墜矣此則執事不可不慎者也濂也不敏幼即多
病若藝黍稷與肇牽車牛遠服商賈之事皆力所不任
靖自念之吾將何執以閱世乎適家藏古書數千卷因
取繙閱習久成性遂不欲棄去然亦藉是以自遣耳非
有所能也是故家庭之間未嘗以知經稱之豈直家庭
哉至於鄉黨州閭亦未嘗謂其通經也執事者不之察
一旦強儒之使服深衣大帶張拱徐趨於講堂之上吾
恐人無不笑之而所笑者又恐不止於區區也執事何
為欲強之乎況五經自孟氏後無兼通之者如施讐之
易大小夏侯之書轅固韓嬰之詩尹更始之春秋慶普
鄭興之禮各僅僅成家而已濂視數子之間曾不足負
羈絏以從執事采浮華而忘本實但見耳目具者輒聘
以為師執事倡之曰某可師也左右畏威莫敢諫白又
從而和之曰某實可師也所以濫及於濂濂縱不顧清
議曲㣘執事意而匍匐從之衿佩森如立竹執經問難
欲屛之邪則所軄何事欲應之邪則環視其中枵然無
所有其於窘迫實有不堪執事何為欲強之乎古之通
經者非思騰簸口舌以聾瞽時俗實欲學為忠孝而孝
者又百行之冠冕苟於孝道有闕則雖分析經義如蠺
絲牛毛徒召辱耳陽城為學官時謂諸生曰凡學者學
為忠與孝也諸生有不省親者乎其有不省親者即斥
去之此古人龜鑑也濂嚴父年垂八十旦暮弄雛親側
以盡愛日之誠猶懼不足乃使棄之以臨諸生諸生將
何以取法乎諸生尚不欲久去膝下況為師者乃可爾
乎世豈無陽城將何面目以見之也執事何為欲強之
乎師嚴然後道尊理勢然也濓以輕浮淺躁之資習懶
成癖近益之以疎頑不耐脩飭亂髮被肩累日不冠時
同二三友徒跣梅花之下轟笑竟日不然則解衣偃卧
看雲出巖扉中有類麋鹿然見人至輒驚遁欲危坐一
刻亦不可得自知獲罪名教痛思懲艾卒不可變此執
事素所知非今日造此飾詞如此之人不棄絶則已安
可使儀刑後進執事何為欲強之乎濂雖不能造文性
樂之甚當操觚沈思時闔扉凝坐不欲聞步履聲雖犬
猫不使之近即近輒拊几大呼人咸指為狂易傳以為
笑儻章不能就擊磬遶室中行或使小蒼頭簡髮如捕
蝨狀或摩搔膺腹使氣隆隆然降升乃已若一入城市衆
人叢居又無邃房曲閣可下關牡未書半行狙伺猿
視大鳴小噪敗人興趣寧失萬金之産乃不怨苟廢此
樂不如無生執事何為欲強之乎平生樸戇視人世百
為顛倒變幻動如神鬼或握手視肺肝乃宿刀劍之慘
或鬭爭紛不可解則暗敦玉帛之好如此之類不一而
足明以告我尚不能通曉況啓之以端欲使其揣摩測
度邪自料決不能與此輩周旋苟與之相周旋寧免其
見賣乎況兼目有短視疾雖月下可讀蠅頭之字距尋
尺間白晝則不見人不相知者必以我為簡非挾人以
濟如水母之目蝦必有禍我者素無所仰於人不知奚
故而自求苦乃如此執事何為欲強之乎又自嬰禍患
以來得怔忡疾見一夫負戟而趨心輒驚悕若杵擊下
上面無色澤口噤不能對人近年衰孱日甚酬荅稍煩
則肩髀頽墜重如壓石急呼枕熟寐一二時然後漸復
其舊自度亦不久在人世者所居之北有一峯峻甚俗
以其如馮翊夏陽之山因號曰小龍門其間多閒曠之
地思誅茆架草室三間以奉老親則志願畢矣此足一
出衆事皆棄嘗日夜計之與執事相契亦驩甚初無不
共戴天之讐執事何為欲強之乎昔者衛人有西乞牟
問禇師睔曰世傳五鳳信祥徵乎曰有東方則發明南
方則焦明西方則肅爽北方則幽昌其見或有孽焉唯
中央號鳳凰乃至瑞耳曰可獲之乎曰否有德則見岐
山之陽爾非可以力致也禇師弗之信出千金號諸岐
山之陽岐山民疑之羅彩鷮售焉禇師持歸誇諸人人
皆笑之執事之所為無乃有類於是乎吾婺為東萊倡
道之邦而龜山考亭之正宗又往往傳諸學者故閥閱
之家多尊道德而賤功利據案談經比比皆是執事不
彼之即而獨此是強豈棄瑞鳳而愛彩鷮乎古人有云
經師易得人師難遇執事於易得者尚不鑒其偽真況
所謂難遇者邪竊為執事不取也雖然執事孜孜汲汲
以興學為意何讓乎蜀之文翁但未能選良師傅其術
為少疎耳今之為守牧者不為不多也而溺冠跨項亦
有之矣如執事者又何可少哉又何可少哉濓非明經
者愧不能成執事之意化吾邦如齊魯故歴疏鄙衰之
不可強者如此惟執事采擇焉儻嬲之不置則黃冠野
服負親而逃東海之上豈能悖性徇物亹亹隨人作上
下邪禮幣隨使者還千萬情辭筆不可盡
荅董秀才論詩書
濂白秀才足下承書知學詩弗倦且疑歴代詩人皆不
相師旁引曲證亹亹數百言自以為確乎弗拔之論濓
竊以謂世之善論詩者其有出於足下乎敢然不敢從
也濂非能詩者自漢魏以至乎今諸家之什不可謂不
攻習也薦紳先王之前亦不可謂不磨切也揆於足下
之論容或有未盡者請以所聞質之可乎三百篇勿論
已姑以漢言之蘇子卿李少卿非作者之首乎觀二子
之所著紆曲淒惋實宗國風與楚人之辭二子既沒繼
者絶少下逮建安黃初曹子建父子起而振之劉公幹
王仲宣力從而輔翼之正始之間嵇阮又疊作詩道於
是乎大盛然皆師少卿而馳騁於風雅者也自時厥後
正音衰微至太康復中興陸士衡兄弟則倣子建潘安
仁張茂先張景陽則學仲宣左太沖張季鷹則法公幹
獨陶元亮天分之高其先雖出於太沖景陽究其所自
得直超建安而上之高情遠韵殆猶大羹充鉶不假䀋
醯而至味自存者也元嘉以還三謝顔鮑為之首三謝
亦本子建而雜參於郭景純延之則祖士衡明遠則效
景陽而氣骨淵然駸駸有西漢風餘或傷於刻鏤而乏
雄渾之氣較之太康則有間矣永明而下抑又甚焉沈
休文拘於聲韻王元長局於褊迫江文通過於摹擬隂
子堅涉於淺易何仲言流於瑣碎至於徐孝穆庾子山
一以婉麗為宗詩之變極矣然而諸人雖或遠式子建
越石近宗靈運玄暉方之元嘉則又有不逮者焉唐初
承陳隋之弊多尊徐庾遂致頽靡不振張子夀蘇廷碩
張道濟相繼而興各以風雅為師而盧昇之王子安務
欲淩跨三謝劉希夷王昌齡沈雲卿朱少連亦欲蹴駕
江薛固無不可者奈何溺於久習終不能改其舊甚至
以律法相高益有四聲八病之嫌矣唯陳伯玉痛懲其
弊專師漢魏而友景純淵明可謂挺然不羣之士復古
之功於是為大開元天寶中杜子美復繼出上薄風雅
下該沈宋才奪蘇李氣吞曹劉掩顔謝之孤高雜徐庾
之流麗真所謂集大成者而諸作皆廢矣並時而作有
李太白宗風騷及建安七子其格極高其變化若神龍
之不可羈有王摩詰依倣淵明雖運詞清雅而萎弱少
風骨有韋應物祖襲靈運能壹寄穠鮮於簡淡之中淵
明以來蓋一人而已他如岑參高達夫劉長卿孟浩然
元次山之屬咸以興寄相高取法建安至於大歷之際
錢郎遠師沈宋而苗崔盧耿吉李諸家亦皆本伯玉而宗
黃初詩道於是為最盛韓柳起於元和之間韓初效
建安晚自成家勢若掀雷抉電撑決於天地之垠柳斟
酌陶謝之中而措辭窈𦕈清妍應物而下亦一人而已
元白近於輕俗王張過於浮麗要皆同師於古樂府賈
浪仙獨變入僻以矯豔於元白劉夢得步驟少陵而氣
韵不足杜牧之沈酣靈運而句意尚竒孟東野隂祖沈
謝而流於蹇澁盧仝則又自出新意而涉於怪詭至於
李長吉温飛卿李商隠段成式專誇靡曼雖人人各有
所師而詩之變又極矣比之大歷尚有所不逮況厠之
開元哉過此以往若朱慶餘項子遷李文山鄭守愚桂
彦之吴子華輩則又駁乎不足議也宋初襲晚唐五季
之弊天聖以來晏同叔錢希聖劉子儀楊大年數人亦
思有以革之苐皆師於義山全乖古雅之風迨王元之
以邁世之豪俯就繩尺以樂天為法歐陽永叔痛矯西
崑以退之為宗蘇子美梅聖俞介乎其間梅之覃思精
微學孟東野蘇之筆力横絶宗杜子美亦頗號為詩道
中興至若王禹玉之踵微之盛公量之祖應物石延年
之效牧之王介甫之原三謝雖不絶似皆嘗得其髣髴
者元祐之間蘇黃挺出雖曰共師李杜而競以已意相
高而諸作又廢矣自此以後詩人迭起或波瀾富而句
律疎或煅煉精而情性遠大抵不出於二家觀於蘇門
四學士及江西宗派諸詩蓋可見矣陳去非雖晚出乃
能因崔德符而歸宿於少陵有不為流俗之所移易馴
至隆興乾道之時尤延之之清婉楊廷秀之深刻范至
能之宏麗陸務觀之敷腴亦皆有可觀者然終不離天
聖元祐之故步去盛唐為益遠下至蕭趙二氏氣局荒
頽而音節促迫則其變又極矣由此觀之詩之格力崇
卑固若隨世而變遷然謂其皆不相師可乎第所謂相
師者或有異焉其上焉者師其意辭固不似而氣象無
不同其下焉者師其辭辭則似矣求其精神之所寓固
未嘗近也然唯深於比興者乃能察知之爾雖然為詩
當自名家然後可傳於不朽若體規畫圓准方作矩終
為人之臣㒒尚烏得謂之詩哉是何者詩乃吟咏性情
之具而所謂風雅頌者皆出於吾之一心特因事感觸
而成非智力之所能增損也古之人其初雖有所沿襲
末復自成一家言又豈規規然必於相師者哉嗚呼此
未易為初學道也近來學者類多自高操觚未能成章
輒闊視前古為無物且揚言曰曹劉李杜蘇黃諸作雖
佳不必師吾即師師吾心耳故其所作往往猖狂無倫
以揚沙走石為豪而不復知有純和沖粹之意可勝嘆
哉可勝嘆哉濂非能詩者因足下之言姑略誦所聞如
此唯足下裁擇焉不宣濂白
擬荅吕相絶秦書
昔我嬴秦實長西戎獻公不我鄙夷以伯姬歸我穆公
穆公不敢忘獻公薨國内不靖羣公子出奔穆公懼大
國社稷之隕會齊人納惠公于晉惠公許以河外列城
五東盡號略南及華山内及解梁城言猶在耳乃即背
之會晉薦饑來乞糶於我諸大夫惡惠公二三其德也
欲乘饑伐之穆公則曰其君是惡其民何罪於是乎輸
粟于晉自雍及絳相繼不絶未幾秦亦饑穆公又曰晉
君其能恤我民矣乎遣使之晉惠公弗念穆公之施絶
而弗與穆公不得已有韓原之師相從惠公而西雖然
豈敢以至即改館饋七牢焉使歸于國及晉再饑穆公
又餼之粟惠公薨懷公遣師軍于廬柳威靈所加孰不
畏之我穆公忘已之怨使公子縶如晉師天誘其衷退
軍于郇文公遂入曲沃朝于武宫吕卻畏偪將焚公宫
以圖不軌穆公知之乃潛會文公于王城誘而殺之文
公即位來逆夫人嬴氏穆公以晉國大臣未協俾三千
人衛之以歸微我穆公惠文之能有國未可知也則是
我有大勲于晉豈惟諸侯知之皇天后土實與聞焉文
公常不忘我舊德戮力同心以輔王室子帶之亂天王
出居于鄭使左鄢父來告難亦使簡師父以告于晉我
穆公左執鞭弭右屬櫜鞬親帥師屯于河上以遲文公
文公恐我分其績也乃辭我師而下納王于成周殺太
叔于隰城而獨受陽樊温原攢茅之田我穆公不敢言
文公自是信宣於諸侯虞夏商周之胤莫不震疊相率
而朝於晉非為秦也文公又以諸侯方睦欲脩舊怨于
鄭穆公畏文公之威不能自寧急出師軍汜南鄭伯恐
使燭之武來言曰君嘗為晉君賜矣許君焦瑕朝濟而
夕設版焉君之所知也夫晉何厭之有既東封鄭又欲
肆其西封若不闕秦將焉取之穆公聞其言而懼結盟
而還文公薨襄公即位穆公有事於鄭未嘗以一矢犯
晉疆場襄公蔑棄我穆公以墨衰即戎敗我于殽殄殱
我卒徒係累我三帥我穆公亦不唯晉之怨乃自悔過
誓告於羣臣然猶願徼靈於惠文以事我襄公襄公不
察我之誠又帥宋陳鄭三國之師取汪及彭衙國中之
人怒曰晉不報德則已乃日事干戈是欲滕薛我也將
悉敝賦以待于郊亦冀晉人遣一介行李之來修復舊
好襄公唯力是恃又伐我圍邧新城襄公薨穆公亦即
世晉人以國家之難欲立長君使先蔑士會如秦逆公
子雍我康公唯穆公之事是傚多帥徒衛以納之晉人
遽食前言而立靈公又敗我於令狐自時厥後又取我
少梁又戰我于河曲康公薨共公即位靈公亦悔于厥
心欲求成于我又不明言以侵崇急我我共公惡其詭
道弗敢與成靈公薨景公即位景公不務撫綏秦民又
廹我于輔氏景公薨君嗣厥位寡人謂二三大夫曰我
兩國匪以玉帛相見而以興戎寡人之恥也盍行成乎
君亦降心相從會于令狐而盟于河之東西口血未乾
又使郤錡乞師于魯欲以伐我且以蔓辭以文致我罪
寡人聞之困獸猶鬭況國乎君既有意督過矣寡人亦
何愛一國士卒不與君周旋左右乎君若惠顧前好唯令
狐之盟是申是尋亦唯命鍛乃戈矛備乃弓矢俾兩君
相見于野亦唯命寡人敢帥西方之諸侯俯伏以聽
唯執事其進退之
擬漢賜衛青璽書
皇帝使謁者問大將軍青朕以𦕈身托於諸侯王上萬
方嚮風唯匈奴未款塞且登我叛臣計謂漢兵不能度
幕輕留數寇邊民不得田作朕心靡寧今遣大將軍將
四將軍出定襄驃騎將軍去病出代各將五萬騎步兵
踵軍後數十萬人必深入赴利禽獮而草薙之且敵逐
水草食聞大軍至多藏匿山中策其必有伏卒有伏何
以制之將軍預為備跡捕山間敵且盡乃為便中國為
敵所苦者日久將軍乘吏士銳氣當一鼓而克勿延期
敵土地寒苦漢馬不能冬功脱不蚤就進退惟艱爾當
今智謀勇功誰復如將軍者即將軍不滅敵敵將孰滅
哉間者敵入上谷殺略吏民將軍擊却之右賢王寇朔
方將軍率六將軍圍之得禆王十餘人衆萬五千餘人
畜數十百萬將軍屢建功高即此行寧有不利耶朕已
下丞相御史趣刻印俟幕府以功上使使者即軍中益
封爵將軍勉焉驃騎將軍與將軍一體人也其立功有
如將軍前將軍廣年耄且數竒毋令當單于秋向高幕
北風苦勁將軍強食慎兵事自愛
補范少伯辭越王書
臣聞知足不辱知止不殆古之明戒也臣雖不佞竊嘗
從事斯語敢白其私於下執事唯君王加察焉臣本南
陽一布衣自謂衰賤未嘗世祿故飲食則甘天下之無
味居則安天下之賤位被髮佯狂不與於世而君王待
之過禮寘諸羣臣之列臣日夜心計之一介狂士而上
辱君王之知如此當盡瘁以事國即於國事無所建白
設有不幸誓伏劍結纓以報稱萬一言雖不出諸口上
帝鬼神實鑒臨之夫椒之役夫差分其人民之衆以殘
伐吾邦夷吾宗廟莽為空棘君王以餘兵五千保棲會
稽下守溟海唯魚鼈是見困亦甚矣夫差不道復追而
圍之大夫種膝行頓首請成夫差聽申胥讒毅然不許
君王恚甚至欲殺妻子燔寶器觸戰以死臣時在左右
憂懼不知所為亦屢思克踐前志所以未忍即死者將
有所圖也幸賴先王之靈夫差悔過卷旆而旋君王既
反國臣亦得效犬馬奔走與大夫柘稽為質于吳夫差
畏君王之威不敢久留臣遣之東歸君王因與臣及大
夫種謀以復讐為事食不殺而饜衣服純素不袀不玄
内飭其政外事諸侯如是者二十餘年始發習流二千
教士四萬人君子六千人諸御千人有事于吳及其平
而還後四年復往伐焉敗之於囿又敗之于郊又敗之
於津如是三戰三北遂圍之棲夫差姑胥之山夫差使
王孫駱肉袒膝行請成君王弗之許乃被五勝之衣帶
步光之劍仗屈盧之矛瞋目大言以執之夫差懼太息
四顧引劍而死君王乃北渡淮與齊晉諸侯會于徐州
致貢于周周元王使人致胙命為伯當是時越兵横行
江淮東諸侯畢賀初君王之在會稽其辱為已甚臣豈
不知主憂則臣勞主辱則臣死其不能即死者為此事
也藉君王之威武二三大夫之用命一雪其仇始願從
會稽之誅君王憐臣之愚不賜臣以死乃欲與臣分國
而治且臣聞之四時之序成功者去天之道也功成名
遂身退明哲之事也持祿固位知進而不知退危亡之
道也昔晉大夫祈奚為中軍尉請老而歸身名俱全人
以為知分申侯有寵於楚鄭之君楚鄭之君唯其言之
是聽非不可者卒致首領不保為天下萬世笑何也不
能退也況臣起自布衣幸得侍衛左右何功於越而稱
上將軍大名之下難以久居若戀執寵榮而沈溺不返
不有人禍必有天殃君王幸察臣知止知足之志賜臣
骸骨得乘扁舟出三江入五湖去畊東海之濱則志願
畢矣唯君留意焉
文憲集卷二十八
