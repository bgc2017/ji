提要
積齋集五卷别集類四(元)
(臣)等謹案積齋集五卷元程端學撰端學有
春秋三傳辨疑已著錄其文集元史本傳不
載世亦未見傳本惟文淵閣書目有之今檢
勘永樂大典各韻中尚頗散見一二考曹安
讕言長語記歐陽元為浙省考官本房得四
靈賦一卷詞意高迥覆考官謂非賦體欲黜
之元爭之力且曰其人賦場如此經義必高
督掌卷官取其本經則偉然老成筆也及拆
卷乃程端學歐陽玄作端學墓誌亦稱至治
癸亥浙闈秋試第二場四靈賦詞氣高迥因
得與選則端學以是賦得名必載集中今所
存僅陽燧賦一篇而是賦已佚則散亡已多
矣謹掇拾殘剰釐為詩一卷文四卷以備元
人之一家端學之說春秋勇于信心而輕于
疑古頗不免偏執膠固之弊然其人品端謹
學術亦醇故其文結搆縝密頗有閎深肅括
之風故曹安又記其會試經義策冠場考官
向宰相曰此卷非三十年學問不能成盖根
柢既深以理勝而不以詞勝故與雕章繪句
者異焉詩尚沿南宋末派觀墓志稱端學泰
定初扈蹕上都時虞集為國子司業深相器
重而不甚見兩人唱和之作則端學不以是
擅長亦可見矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
