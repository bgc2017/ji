中原音韻後序
泰定甲子秋予既作中原音韻并起例以遺青原蕭存
存未幾訪西域友人瑣非復初同志羅宗信見餉携東
山之妓開北海之樽於時英才若雲文筆如槊復初舉
觴命謳者歌樂府四塊玉至彩扇歌青樓飲宗信止其
音而謂予曰彩字對青字而歌青字為晴吾揣其音此
字合用平字聲必欲揚其音而青字乃抑之非也疇昔
嘗聞蕭存存言君所著中原音韻乃正語作詞之法以
别隂陽字義予因大笑越席捋其鬚而言曰信哉吉之
多士而君又士之俊者也嘗遊江海觀其稱豪傑者非
富即貴求能正其音之訛顧其曲之誤者鮮矣復初前
驅紅袖而自用調歌曰買笑金纏頭錦以證其非復初
知某則是矣乃復歎曰予作樂府三十年未有如今日
之遇宗信知某曲之非某曲之是也舉首四顧螺山之
色鷺渚之波為之改容遂捧巨觴於二公之前口占折
桂詞一闋煩皓齒歌以送之以報其能賞音也明當盡
攜音韵的本并諸起例以歸知音調曰宰金頭黑脚
天䳘客有鍾期座有韓娥吟既能吟聽還能聽歌也能
歌和白雪新来較可放行雲飛去如何醉覩銀河燦燦
蟾孤點點星多歌既畢客醉予亦大醉莫知所云挺齋
周德清書
