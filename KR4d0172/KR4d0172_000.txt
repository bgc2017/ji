提要
澹齋集十八卷别集類三(宋)
臣等謹案澹齋集十八卷宋李流謙撰流謙
字無變漢州德陽人父良臣登政和五年進
士紹興中授館職為尚書郎晚出守簡池二
州以終流謙少以父蔭補將仕郎授成都府
靈泉縣尉秩滿調雅州教授會虞允文宣撫
全蜀置之幕下多所贊畫尋以薦除諸王宫
大小學教授力丐補外改奉議郎通判潼川
府事其事迹不見於宋史惟其兄益謙所作
行狀尚具見其始末所著文集宋史亦不著
錄惟焦竑國史經籍志黃虞稷千頃堂書目
俱載有澹齋集八十一卷是明世尚有傳本
今已湮沒無聞厲鶚撰宋詩紀事僅從成都
文類中蒐得梅林分韻一首其文亦與本集
頗有異同又以流謙為綿竹人與行狀不合
知鶚未覩本集故傳聞異詞也流謙以文學
知名其父良臣嘗出張浚門下為所論薦集
中分陕志專為頌浚勲德而作鋪張太甚殊
不免門戶之私其詩文邊幅稍狹間傷淺俚
亦未能盡臻醇粹然筆力峭勁不屑屑以雕
琢為工視後來破碎苶弱之習較為勝之宋
代遺集大半散佚若流謙者固不妨存備一
家矣謹就永樂大典所載抄撮編次釐為十
八卷其益謙行狀及其子廉榘刊集原䟦並
附錄於末以備考証焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
