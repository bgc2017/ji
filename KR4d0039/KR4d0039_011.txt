古靈集卷十一
宋陳襄撰
易講義
豫
爲雷地豫者悅豫之名所以次謙者序卦曰有大而
能謙必豫故受之以豫言君子居大有之時志易盈
滿若能以謙恭處之則必身享悅豫故次謙卦夫悅
豫之道本起于人心之和何以言之凡人之生有恭
敬之心有和樂之心此禮樂之所由生也故禮主其
敬樂主其和聖人知人心之有敬也故有君臣父子
兄弟賓師尊卑貴賤之禮焉若臣之於君子之於父
弟之於兄賓主之相交尊卑貴賤之相接必有敬焉
是敬之生於人心也然而敬息則勞勞則人不能安
養以久生必養之以和和亦生於人心夫人聞金石
絲竹之音則悦于耳見干戚羽毛之文則悅于目聽
興道諷誦之辭則悅于心此和之生于人心也故聖
人作樂之聲音文章器用言語以道人和樂之心以
安養其生然和樂之心不可使之放肆無節而流又
修禮致敬以節制之必使禮樂相須以成其德是悅
豫之道起於人心之和也故人情莫不欲致悅豫然
而得其道由其義以致悅豫是得悦豫之正也若不
以其道不由其義而得悅豫非豫之正甚者以至盤
遊逸樂或蔽于聲色荒於禽酒若孟子所謂流連荒
亡爲諸侯憂太康失邦盤遊弗反之類此是豫之不
以其道至于流蕩者也故君子之於豫必以身行順
行居則其身逸豫動則其民悅樂若孟子所謂吾王
不豫吾何以助一遊一豫爲諸侯度書秦誓曰民訖
自若是多盤又無逸曰先知稼穡之艱難乃逸此是
得悅豫之正也諸儒解豫爲順動則萬民悅豫非也
雜卦曰謙輕而豫怠夫豫則易怠故不可不防微而
豫戒也又豫取備豫繋詞曰重門擊柝以待暴客蓋
取諸豫是也今觀卦繇彖象及六爻之辭皆無備豫
之義惟取悅豫之豫者蓋聖人於易道推類不一故
又於繫辭取擊柝備豫之義如屯卦取屯艱彖辭又
取屯盈之義也
繇辭曰豫利建侯行師
取彖辭順動之義也古者分國建侯以一國生民之
命繫於一君得其人則一國之民安且治不得其人
則一國之民危且亂故王者必順民心而建諸侯也
夫師旅之興聖人不得已而用之必上應乎天下應
乎人以誅暴亂拯民於塗炭之中惟順而動可也故
曰豫利建侯行師觀其卦體是以九四言之也九四
一陽爲五隂之主五隂無他陽以分其應故皆宗於
九四一陽如古者分建諸侯以天下之民蒙然無知
旣爭且亂不可以無主故聖人擇其賢明者分國以
爲諸侯以治其羣衆此建侯之道也今五隂昧弱皆
以九四陽明之爻爲之主有建侯之義故曰利建侯
夫行師之道雖士卒之衆皆是匹夫不能以自正必
得剛正之丈人爲之主帥然後大衆正焉今此卦五
隂不能以自正皆宗九四以爲之主有行師之義故
曰利行師如屯卦初九利建侯亦是一陽爲衆隂之
主師卦丈人吉亦是九二一陽爲五隂主其建侯行
師指九四而言之亦可知也
彖曰豫剛應而志行
九四剛陽下應初六又上下羣隂皆宗於已其志得
行故曰剛應而志行
順以動豫豫順以動故天地如之而况建侯行師乎
凡順於義理而後動不違於人不戾於物不惟其身
之悅豫至於萬物亦悅豫故曰順以動夫致悅豫之
道能順以動其道卽如天地之道日月莫不順行四
時莫不和平萬物莫不化生而况建侯行師一小事
乎其利可知也
天地以順動故日月不過而四時不忒
夫天道以元亨利貞而資始萬物地道以元亨利牝
馬之貞而資生萬物天以健行地以順成陽以生長
隂以肅殺此是順動之道天地順動故日月皆循度
而行無有過愆凡周天三百六十五度四分度之一
日行遲一歲一周天月行速一月一周天此是日月
循此度而不過也若天失元亨利貞而不資始地失
牝馬之貞而不資生天不以健行地不以順成如此
之類皆是不以順動日月之度亦過差也四時不忒
者夫春蠢然以生物夏假大以長物秋收斂以成物
冬終以藏物各得其序而不差錯是不忒也
聖人以順動故刑罰清而民服
夫天地以元亨利貞以生成萬物聖人之於天下也
仁以愛之義以利之禮以明之信以成之樂以和之
政以正之刑以平之賞必當功罰必當罪宥過無大
刑故無小不行一不義不殺一不辜此聖人以順動
也聖人順動如此則不妄刑罰於人故刑清而不濫
天下之民莫不心悅而誠服也
豫之時義大矣哉
所謂豫之時者豫非常行之道有時而豫是豫之時
也若聖人身行順行履正道民安俗阜天下和平此
豫之時也非此之時而好悅豫是蕩逸之道也所謂
豫順以動是也孔子知豫之時與順動之義至大非
聖人道參天地莫能用之故曰豫之時義大矣哉
象曰雷出地奮豫
豫卦震在上體震爲雷乾之一陽下交於坤之初爲
震震為陽卦雷在地下爲復卦言陽始復於地下也
雷出於地上爲豫卦言陽氣出於地上奮動而悅豫
先儒皆云雷出地震奮而萬物悅豫非也夫雷是陽
氣之聲雷出地上是太陽和氣之聲奮動而悅豫和
氣之聲奮動而悅豫則萬物亦自然悅豫也如此則
義通聖人以順動則身亨悅豫加於民物則民物亦
悅豫也
先王以作樂崇德殷薦之上帝以配祖考
夫天陽來復出於地上則震動萬物而成變化先王
有盛德大功和平天下故法此卦作爲大樂以宣導
至和之氣以崇大其功德若堯作大章以章明其德
舜作大韶以明紹堯之功禹作大夏以大二帝之功
皆是作樂崇德也殷薦之上帝以配祖考者殷盛大
也周禮宗伯之職乃奏黃鍾歌大吕舞雲門以祀天
神五帝及日月星辰又樂至六變而天神皆降可得
而禮此是盛薦之上帝也法雷出地其陽聲亦上向
於天也以配祖考者言以樂薦祭上帝用祖考以配
上帝也若周夏正月郊祭感生帝靈威仰於南郊以
祖后稷配之又以九月祭五方帝於明堂以文王為
祖以配五天帝武王爲考以配五人帝此是以配祖
考也
初六鳴豫凶象曰初六鳴豫志窮凶也
凡豫之道不可窮極悅豫窮極則有流淫之患所宜
見幾戒愼於其初也雖其時位可以悅豫猶當未以
爲豫如康誥所謂乃汝盡遜曰時叙惟曰未有遜事
如此可也况居豫之初而遂鳴乎鳴豫謂豫之聲名
有聞也初六以隂居陽位已不正又特應於九四其
志得行是豫之鳴者也居豫之初志遂如此况於終
乎故聖人特於初戒之曰凶孔子曰鳴豫志窮凶窮凶
者言悅豫之志窮極必凶也
六二介于石不終日貞吉象曰不終日貞吉以中正也
六二以隂居隂得位之正又居坤體之中坤體方静
不動夫居中履正方静不動故剛介如石不惑于豫
幾微之際則先知之不俟終日之間言知之速也故
繫辭曰知幾其神乎君子上交不諂下交不凟其知
幾乎幾者動之微吉之先見者也君子見幾而作不
俟終日易曰介于石不終日貞吉介如石焉寧用終
日斷可識矣聖人特於此爻言幾字者蓋因初爻豫
凶是不知幾之故也凡人皆有逸豫之心若不見幾
前定失位不正而豫故曰鳴豫凶六三亦失位不正
而豫故曰盱豫悔獨此六二爻居中履正雖與初六
六二同坤一體然其志不同知其不正而豫必有凶
悔凡人與上之人交則易得諂從與下之人交則易
得䙝凟見幾前定介然自守上不諂於三下不凟於
初居豫之時而知動之幾不俟終日得正之吉也王
輔嗣注寧用終日云定之於始則是初之鳴豫不能
定之於始也
六三盱豫悔遲有悔象曰盱豫有悔位不當也
盱豫張目貎或云小人喜悅貎以隂居陽不正也處
豫而不正宜其有悔九四爲豫之主已獨比近是諂
而求豫者也夫心動則目睢盱以睢盱不正而求豫
物所不與宜其悔也若知其不正而見幾早辨之則
可以無悔如六二不俟終日則善矣今三遲緩而不
見幾故曰遲有悔
九四由豫大有得勿疑朋盍簮
九四以一陽為衆隂所宗是豫之主也衆隂猶民也
猶君子爲豫之主衆由之而得悅豫故曰由豫如頥
卦之上九爲衆隂之主亦云由頥言衆民由之而飬
也不當至尊之位而上下由而歸之是大有得也勿
疑朋盍簮者夫衆隂蒙昧不能自致悅豫又無他陽
以分其應故皆由已以求悅豫己雖以陽居隂又不
當尊位然上下衆隂自然歸已勿自疑慮其朋類竝
來合聚於巳如髮之合集於簮也四以一陽貫於五
隂之中五隂柔弱附陽安豫有類簪之總髮劉牧之
說為是雖其取類至小然易義取譬於物多如此類
如噬嗑曰頥中有物是指九四一爻言之也頥卦上
止下動取頥之義如巽爲寡髮廣顙坎為心病耳痛
之類多矣
象曰由豫大有得志大行也
上下羣隂皆應之故其志大行也
六五貞疾恒不死象曰六五貞疾乘剛也恒不死中未
亡也
以不正居尊下乘於四四以剛動爲衆隂之主而已
乘之居不獲安如得貞疾何豫之有然未能害亡於
已可以守其常不至於死蓋於中故也
上六冥豫成有渝旡咎
處豫之極又隂爲暗昧是冥昧於豫者也冥豫成者
謂其志耽逸豫至於窮極荒於禽酒溺於聲色流蕩
亡返冥昧已成者也若桀紂太康是也有渝旡咎者
蓋聖人不絶人於亂亡與其改過自新云雖冥豫已
成如有改過變渝之志則猶庶幾可以无咎也
象曰冥豫在上何可長也
居上而冥豫何可長如此而不改有能渝變則无咎
聖人於豫之初則曰鳴豫志窮極必凶至於極則曰
冥豫蓋豫不可長樂不可極故於始終垂戒
隨
兌爲澤震爲雷澤雷為隨隨次豫者序卦云豫必有隨
故受之以隨言人能順動而悅豫則必有隨時之道
先儒多謂順動而豫爲彼之所隨其義不通隨之為
體隂陽相隨已之所以隨物物之所以隨已當互見
其義也已之隨物如剛來下柔是也物之隨已如六
二係小子六三求有獲是也夫隨者謂君子之道隨
時而行時有險易消息盈虚不可固執一道見可則
隨則其道大通而無過咎也然則雷澤二體何以爲
隨澤雨之類也雷動則雨澤隨之故以澤雷為隨君
子小人皆有隨君子之德高明剛直若不委順下隨
於物則無以得天下之心盡萬物之情以成功彖辭
所謂隨剛來而下柔也故天之下隨於地則萬物生
君之下隨於臣則功業成天地交泰是也夫之下隨
於婦則男女育咸卦男下女是也孔子歎隨時之義
大矣哉者此也又君子内有常德而外隨時是隨之
正也若内無常德而外從於物是回邪詭隨之道也
此正如經權之義經者道之常權者經之變也故執
經而無權則膠矣離經而用權則賊矣故荀子曰道
者體常而盡變是也孔子曰伯夷叔齊不降志辱身
柳下惠少連降志辱身言中倫行中慮虞仲夷逸隱
居放言身中清廢中權我則異於是無可無不可孟
子曰孔子聖之時可以仕則仕可以止則止可以久
則久可以速則速此皆隨時之義也小人之所隨爲
其冥昧無知不能以自治故暗者必隨於明柔者必
隨於剛賤者必隨於貴如六二之從初九六三之從九四也
繇辭曰隨元亨利貞无咎
元大也亨通也利者利天下之利也隨之爲道必有
此元大亨通利物正固四德則无咎若壯志在隨時
而無元善長人之德合亨通之會無所利於天下其
所自守又不正固未免有咎故曰隨元亨利貞无咎
彖曰隨剛來而下柔動而悅隨大亨貞无咎而天下隨
時隨時之義大矣哉
觀此二體本因天地否卦所變否卦上體是乾下體
是坤今乾之上九剛爻下交於坤之初六柔爻是剛
來而下柔也又隨卦下體是震震爲剛陽之卦上體
是兌兌爲隂柔之卦今震在兌上亦是剛來下柔也
又初九之剛在六二六三兩柔爻之下九四九五之
剛在上六柔爻之下亦是剛來下柔也夫剛合在柔
上今反下從於柔故曰隨也夫居上而能下隨於物
則物亦隨之不獨已能隨物而物從而隨之可以相
與而成事業故序卦曰以喜隨人者必有事故受之
以蠱蠱事也故天之隨地而萬物生君之隨臣而功
勲成夫之隨婦而成變化皆剛來下柔也動而悅隨
者下體是震震動也上體是兌兌悅動而必以和悅
是隨時之道也先儒多云動而悅為物之所隨失隨
時之義大亨貞无咎而天下隨時者夫隨時之道若
不元大亨通則違人逆物非隨之善也道雖大通又
須利以正若隨時而不以正則是回邪之道不能无
咎也夫隨而有此四德則天下之事業無不得隨時
之宜也故曰大亨貞无咎而天下隨時孔子又歎隨
時之義大矣哉非聖人不能與於是如三代聖王禮
樂沿革之不同皆隨時以順民心忠質文三者循環
相尚以救時弊又所謂隨時之道主於從容制變不
可固執一端如堯舜之世畫衣冠三代肉辟至漢除
肉刑後世用笞杖之法周官三典平國中新國輕亂
國重唐虞百官夏商官倍周官三百六十洪範又用
三德彊弗友剛克燮友柔克平康正直此皆是法制
隨時之宜也又聖人所爲有隨時者若孔子可仕則
仕可止則止魯人獵較孔子亦獵較在魯則遲遲而
行去齊則接淅而行微子去殷箕子爲奴比干諫死
禹稷勞心苦體顔子樂陋巷夫聖賢之道則同所遇
之時則異堯舜三王禹稷孔顔箕微之徒易地則皆
然也
象曰澤中有雷隨君子以嚮晦入晏息
夫雷動物也震動出於地則振滯起蟄以生萬物今
雷在澤中則静伏而無爲此雷之出處隨其時也君
子法此澤雷隨時之宜晝則出而事有所營為而向
日之晦則入而晏息是視時作息亦如雷之出處也
夫人晝而作夕而息是隨時之所當然若居晝而反
息向夕而反作是非隨時之道也諸儒所解多以君
子無事無為而天下隨之法此澤中有雷既取天下
悅隨無事無爲之義不當言向晦入晏息也
初九官有渝貞吉出門交有功
渝變也官有所專主者也有所專主則不可變渝易
曰立不易方傳曰守道不如守官荀子曰精於道者
治三官是也夫隨之為道主於隨時之宜以變不可
固執一道不足以爲隨今初九居隨之始爲動之首
上無其應心不私係雖有官守不可以執一不變可
隨則隨然惟義之比故曰官有渝又須以正則吉若渝其
官守而詭隨不正則非隨之道也出門交有功者夫
隨之六爻隂陽相隨居隨之初以剛下柔其志不係
於一有來則隨而物亦隨之故曰出門交有功與物
交而有功也
象曰官有渝從正吉也
凡官不可渝今若渝而隨時須從正則吉也
出門交有功不失也
六二失丈夫六三失小子皆有所係故也居初無係
出門而交不失其隨也
六二係小子失丈夫
小子初九也最居於下故曰小子丈夫九五也丈猶
長也五居上位故曰丈夫今觀六爻隂陽相隨之義
夫柔者必隨於剛暗者必隨於明弱者必隨於強也
六二隂柔之爻不能以獨立必隨於剛陽然後能濟
五雖已應遠不能通初近於已從宜而係之故曰係
小子失丈夫
象曰係小子弗兼與也
夫人之所隨不可不愼係乎小子則失丈夫不可得
而兼與也
六三係丈夫失小子隨有求得利居貞
係丈夫謂九四也四位於上故曰丈夫失小子謂初
九也初位於下故曰小子爲二所隔故失之六二本
應上六今上六亦是隂爻不爲已應柔不自立近於
九四之陽爻必隨於四然四本應於初初亦是陽不
爲已應而六三亦無正應以此隨而求之其志相合
故曰隨有求得雖求四而得四相隨然皆非正應又
六三以隂居陽九四以陽居隂位皆不正又皆違中
雖相近從宜配合須以正道相隨則可故曰利居貞
象曰係丈夫志舍下也
柔之爲道不利遠者惟陽剛之近已者卽隨而係之
六二雖係初九又失九五六三雖係九四又失於初
故曰係丈夫志舍下也三與初同是震體今以四近
已從宜相隨故捨於下下卽初也夫隨之爲道無所
不隨故彖曰天下隨時若係此失彼皆未盡隨之道
故孔子無可無不可也
九四隨有獲貞凶有孚在道以明何咎
九四以陽居隂履非其道又逼近君居多懼之地而
下據其君之民六三隂爻與已合志而求隨已故曰
隨之世處非尊位而獲其民在於臣道正之凶也然
四是陽明君子雖位違中失正居疑懼之地而獲其
民然而有庇民之大德有事君之小心志無私邪有
以孚信天下實在於道如此之明又何咎也
象曰隨有獲其義凶也有孚在道明功也
居非其位而獲其民若志在私邪不以其道則凶也
若有孚信而在於道足以明其臣功也
九五孚于嘉吉象曰孚于嘉吉位正中也
孚信也嘉美也善也履正居中而應於下爲隨之主
盡夫三德之美足以孚信於天下嘉美而吉故曰孚
于嘉吉
上六拘係之乃從維之王用亨于西山
上六居隨之極隨道已成已獨處外在後是悖慢而
不隨者也當以恩威信令拘係之又從而維縶之西
山者上體是兌兌爲西方西方屬隂隂主闇昧山是
險阻之所隨道已成而暗昧險阻之方有所不隨王
用此係維之法以亨通之故曰王用亨于西山王者
先儒或謂文王或謂非文王觀周公作爻辭孔子彖
繫多寓文王之事但辭不直稱文王故止曰王耳如
文王有聖人之德天下隨之如詩云昆夷駾矣密人
不恭敢距大邦侵阮徂共皆是文王所通也爻辭之
意雖非文王推此而言謂文王亦可也然文王之國
在西蓋當時有通西山之事故取其事以明此文
師
師衆也凡人之衆多莫若行師用衆最爲多也周官
司徒職六鄉有六師一師計一萬二千五百人故此
一卦專明師旅之事然下文又云君子以容民畜衆
又取民衆之義不言師旅何也蓋聖人推明卦體不
專取一義或别有義可取亦兼取之如屯卦取屯難
之義又以屯訓爲盈他皆倣此也然師卦所以次訟
者蓋民之初生則有飲食之欲有欲則有爭有爭則
有訟訟之不已則師衆起故序卦云飲食必有訟訟
必有衆起故受之以師是也然則地水二體所以爲
師何也蓋卦五隂而一陽五隂衆多即為師旅九二
一陽卽爲將臣專主之六五雖居尊位然體柔順亦
當專委于二夫師旅之衆必主於一將主於一將則
號令節制有所專授亊無間而功可必成矣若主將
二三則功不專一士無適從也如國朝之制邊帥將
兵必使中貴人監之故雖有神明之將動有所牽不
得專制所以多無成功往歲西師屢衂由此患也夫
軍中之法雖君命有所不受其可有所牽制乎
繇辭曰師貞丈人吉无咎
師貞者凡行師用兵必須以正用仁義之師即為正
也湯伐桀武王伐紂義也拯民于塗炭以安天下仁
也若私邪竒譎則不可也如湯武之征伐順天應人
拯生民於塗炭之中非以自私爲一身之利此是師
之正也若心有所利取其人民奪其土地是不以正
也齊人伐燕取之孟子曰今燕虐其民王往而征之
民以爲將拯已於水火之中簟食壺漿以迎王師此
是正也若殺其父兄係累其子弟毁其宗廟遷其重
器如之何其可此是不正也如齊桓公伐楚責其包
茅不入王祭不供昭王南征不還責之之義正矣其
心實不然假其義以伐之非爲王室此是不正也丈
人吉无咎者王輔嗣云丈人嚴莊之稱丈亦長者之
稱凡行師用兵綂御大衆必有嚴莊剛中之德可以
長於衆人者爲師之主如此則吉矣輔嗣云吉乃无
咎非也夫兵者凶器戰者危事興大衆以毒役天下
不能無咎悔然九二有剛果中正之德又上應於君
又行危險之亊往而能順以斯補過吉而无咎矣
彖曰師衆也貞正也能以衆正可以王矣
以猶用也能用師以正則可以王天下湯武是也湯
征葛伯孟子曰爲其殺童子而征之四海之内皆曰
非富天下也爲匹夫匹婦復讐也故始征自葛十一
征而無敵於天下東面而征西夷怨南面而征北狄
怨曰奚爲後我此湯之所以王也武王伐紂王曰無
畏寧爾也非敵百姓也又孟子曰武王一怒而安天
下之民此武王所以王也此是能用師以正可以王
天下者也又王往也用仁義之兵弔其民伐其有罪
天下之民皆襁負其子而往歸之矣
剛中而應行險而順以此毒天下而民從之吉又何咎
矣
若九二雖有剛中之德可以將大衆上若不順應之
不寵錫之亦莫能大舉征伐行險而順者下卦屬坎
險也上卦屬坤順也行危險之事而衆皆順之方可
以用衆以有此二德乃可以毒使天下以往征伐而
民順從又有何咎也
象曰地中有水師君子以容民畜衆
夫地道廣大深厚可以包容畜養水之爲物流濕就
下比而爲百川四凟最爲衆多今在地中悉皆含容
畜養故君子法此二體容畜民衆如地中之容水也
夫將帥之御大衆亦當包容畜養方能役使以成功
也
初六師出以律否臧凶象曰師出以律失律凶也
初陽位也以隂居之非正也故言失律之凶以戒之
否訓不也言不以律也臧善也在師之始是方將出
師之初時必須審愼預先戒誓簡閱其衆三令五申
令有法律齊一然後舉無所失矣如周禮夏官司馬
之法仲春教振旅辨鼓鐸鐲鐃夏教茇舍選車徒讀
書契辨號名秋教治兵辨旗物冬大閱四時皆教以
坐作進退疾徐䟽數之節皆是師之法律大略也况
兵凶器戰危事持千萬夫之性命以臨陣制敵得利則
生若不戒勅訓練而輕出不幸而敗亂使千萬無辜
之人肝腦塗地豈細事哉孔子所愼戰重人命也故
聖人特於初爻以戒之言師出之初當齊之以法律
否臧凶者謂若不以律雖幸而善勝終竟必致凶咎
夫出師不以律雖以竒勝在王師之法亦所不取如
孟子所載王良爲嬖奚御王良辭曰吾爲之範我馳
驅終日不獲一爲之詭遇一朝而獲十我不貫與小
人乘不以法度雖幸而獲禽王良所不取况用師乎
王輔嗣云否臧皆凶非也
九二在師中吉无咎王三錫命
在下體之中故云在師中在師而有剛明中正之德
師衆所歸又上應柔順之君此其吉也以陽居隂雖
失其位本宜有咎然御衆以中不失其正可以補過
无咎也王三錫命者六五之君體於柔順自不能以
剛武行師用兵以征不庭須下委將之有嚴莊剛中
之德者再三錫命以褒寵委任之承天子再三之寵
命吉莫大焉故曰王三錫命承天寵也以古人言之
如武王之任太公成王之屬周公宣王之命召虎也
大明詩曰維師尚父時維鷹揚凉彼武王江漢詩曰
王命召虎式辟四方釐爾圭瓚秬鬯一鹵告於文人
錫山土田于周受命此猶錫命之類也
象曰在師中吉承天寵也王三錫命懷萬邦也
王所以委寄再三寵錫者以其能以王師弔民伐罪
懷來萬邦也
六三師或輿尸凶象曰師或輿尸大无功也
以隂居陽乘剛不正猶柔邪小人而欲任剛武之事
不可委用也如用之或至喪師覆衆有輿尸之凶或
云師衆也尸主也衆主之義恐非輔嗣註以隂處陽
以柔乘剛進無其應退無所守可取
六四師左次无咎象曰左次无咎未失常也
凡行師用兵須有剛武之德四雖得位而體柔順又
非得中下無其應不宜行兵用衆可以止也但即生
地次舍不可以動可以保常无咎子夏左次者不用
之地此可取老子曰偏將軍處左上將軍處右又曰
君子居則貴左用兵則貴右皆通蓋左屬陽養生之
地右屬隂刑殺之地先儒云行師之法欲右背高或
云左不便於用或云左者逸右者勞恐皆非也
六五田有禽利執言无咎長子帥師弟子輿尸貞凶
六五柔順之君自不能以剛武躬行征伐必委剛中
之臣以爲將帥旣以征伐委仗於臣下然師旅危險
之事生靈死生之柄其任至大不可輕授於人故聖
人特於此爻戒之若專委長子帥領其師衆則能行
險而順懷來萬邦長子謂九二也子男子之稱若委
使弟子謂六三也隂柔非正而居陽位其志欲任剛
武之事者也授之匪人必致輿尸之敗用之雖正亦
凶也
象曰長子帥師以中行也
任得其人以中正之道行也
弟子輿尸使不當也
聖人以師爲大事人君選任綂帥宜愼其人不可輕
授故於六五君爻重戒人君之選任也
上六大君有命開國承家小人勿用
師道之終君有恩命以旌賞其功伐功大者俾其封
國爲諸侯其次俾之承其家爲卿大夫又慮成功之
臣或有小人古者使愚貪不可以有功例授家國終
以致亂故聖人特於師道之成論功之際戒之若小
人有功但當賞以土田財利可也不可授以國家言
不可用用之必凶
象曰(闕)
古靈集卷十一
