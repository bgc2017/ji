古靈集卷八
宋陳襄撰
劄子
知諫院進劄子
臣聞君之視臣猶心膂之於股肱耳目也四者相資而
成一體則不勞而功用成矣故公卿者人君之股肱而
臺諫為其耳目也故古之人君用諫諍之臣必求方直
辨博之士司其視聽而補其闕遺其心鰓鰓然恐不聞
切直之言以救其失故舜戒其臣曰臣作朕股肱耳目
又曰予違汝弼汝無面從退有後言是也古之人臣諫
諍其君苟可以言雖鈇鑕之在前無所忌諱者欲以致
君於無過而非所以暴其惡將以效臣之節而非取其
名蓋居言責之任其義當爾故易曰王臣蹇蹇匪躬之
故書曰斯謀斯猷惟我后之德是也故君臣之際同心
協德義成一體上之人苟聞一言之善則雍容聽納不
以為暴已而無所疑下之人苟聞一事之失則周旋切
爭不以為干譽而無所憚此所謂信而後諫者也伏望
聖慈少察臣之言則天下幸甚取進止
乞正臺諫官劄子
臣竊以諫臣司衮職之闕格君心之非臺官糾正朝綱
繩百官之失明其職之各異也伏覩近年臺官侵諫諍
之職諫臣言風憲之事此孔子所謂名不正而言不順
也臣今欲乞諫臣惟司人君言動之過補時政闕失之
事若夫百僚之愆繆臺綱之不振則有御史在焉庶幾
臺諫之任皆得專職而言責不紊矣取進止
乞賑恤大名等州被水災之民劄子
臣訪聞黃河近自許家港決潰東流經歴大名恩永靜
滄棣德博數州軍之地水勢瀰漫五百餘里居民田廬
縣鎮淹没蕩盡自滄而北災害尤甚死者不知其數而
存者已無生業伏望聖慈特降指揮下本路轉運使副
及提點刑獄司分頭詣水災州軍多方存恤被災之民
放免税租及賑貸糧食庶不至失所仍乞先次計度修
復自河以南一帶堤岸防備來年夏秋漲溢為德博之
患取進止
論冗兵劄子
臣觀治平二年天下所入財用大數都約緡錢六千餘
萬養兵之費約五千萬乃是六分之財兵占其五禁兵
之數約七十萬一夫錢糧賜予歲不下五十千則七十
萬人有三千五百萬緡之費廂庫之數約五十萬一夫
錢糧賜予歲不下三十千則五十萬人有一千五百萬
緡之費則是廂禁共費五千萬矣惟餘一千萬以備國
家百用之費今若裁損廂禁人數五分之一則可以歲
減錢糧之費一千萬以助州縣官用度比之常歲倍增
其數百度經費有二千萬足以贍給有餘矣况藝祖朝
中外之兵只一十二萬真宗之時三十餘萬章聖之時
已號為多然不過五六十萬大抵兵貴在強不在多今
若選擇精悍之士而去其懦弱羸老者凡五分之一則
猶有九十六萬精兵不為不足矣取進止
乞止絶權貴非次陳乞恩例劄子
臣竊見近日臣寮并故臣寮之家陳乞内外親屬恩澤
衝改已授差遣人員闕朝廷雖有先降指揮過一月之
外不許衝改然所陳乞恩例名目稍多逐時中書樞密
院不住于審官三班院流内銓取已使員闕差注終屬
未便緣逐處待闕之人守候名次動經歲月洎至授下
差遣出京待闕或已前去赴任却被衝改雖在遠方不
免依前再赴銓院别候闕次孤寒久旅之人寧不嗟怨
朝廷既有恩例許令指射優便差遣已是優恩豈可更
容衝奪巳使員闕甚無謂也兼陳乞恩澤多是近上臣
寮之家非理僥求因成體例攀援引用寖不可革國家
爵禄恩賞所以待賢能之士今惟以父兄親屬私恩陳
乞使閥閱無功之人占奪優便差遣一切出于僥倖甚
非至公之朝慎名重器區别能否之道也臣以為立法
更弊必先自貴者始欲乞今後除前兩府出鎮與沿邊
安撫帥臣辟舉人依條施行及勞績酬奬堂除人許指
射非次見闕外其餘乞先自兩府以至文武臣寮及分
司致仕故臣寮之家如合陳乞弟姪兒男及異姓骨肉
恩澤并奏薦人差遣等並令一例于季闕以前一月内
指揮合入優便之處依例等待即不得臨時陳乞非次
見闕及衝改已授差遣人員闕庶使權貴絶僥求之望
寒士無被奪之患而稍獲均濟矣取進止
論三司條例乞行均輸法劄子
臣伏覩中書劄子制置三司條例司狀奏乞行均輸之
法朝廷遂除司勳郎中薛向充江淮制置發運使以領
其事又出内帑之錢數百萬貫使之籠貨取息以助縣
官之經費臣竊以為興利之道非當今之所宜行陛下
聖德文明超越前古即位之初天下皆謂二帝三王之
政必行于今日豈宜先利以示四方臣為諫官姑息而
不言致陛下于有過之地是不以堯舜之道期于陛下
臣實恥之自先皇顧命以來當國家多難之際天文謫
見于上地道震動于下水潦民饑之災徧于中國此天
意有以警動陛下欲其恐懼修德而保其全安也而陛
下首當脩明五事欽慎萬幾務一德以享天心思一言
以和天下曾未及此乃欲徇有司之議行桑弘羊𣙜利
之術臣不知其可也昔漢武帝承文景恭儉之後國用
富饒侈心一生遂有輕事四夷之意中道勞費帑庾空
竭乃以弘羊為大司農中丞置均輸平凖之法籠天下之
貨物買賤賣貴以資一時之急卒斂怨于天下貽譏于
後世是豈仁術哉陛下若以國用空虛調度滋廣不𣙜
利無以繼公上之給臣竊以為不然陛下尊為天子富
有方夏四海九州之賦入不為不多第以承平百年因
循侈靡而制用無節此今日不足之患也近者朝廷深
鑒其失親命近臣辟選官屬制置三司條例固已救其
深弊矣但令所司取天下會計之籍度縣官供給之數
百度為之均節而歸之藝極至于無名之費不急之務
一切禁之而不得行諸路財賦之有無令有司得以便
宜移用與凡糴買上供之物皆得以徙貴就賤用近易
遠使無害于公私而止于備用可也而後陛下身先恭
儉節用愛人而率之于上小大之臣畏法遵繩而守之
于下如此則浮費自省而財物不可勝用矣又何必取
輕重斂散歸之公上與民爭錐刀之利而失王政之體
乎孟子對梁惠王曰王何必曰利亦有仁義而已矣未
有仁而遺其親未有義而後其君子貢曰文武之道未
墜于地在人賢者識其大者不賢者識其小者夫道亦
在擇之而已矣所有貨錢賈販之事如以臣言為可采
特賜寢而不行則天下幸甚取進止
論王安石劄子
臣竊以天下之道常存乎公議公議廢斯道或幾乎熄
矣夫人皆有是非可否之心蓋出于理義之性雖聖人
無以異也方其是非可否之時苟其心不至乎有所好
惡則其言未始不公雖匹夫匹婦之愚猶有可取而况
士君子者乎彼君民者凡施一政立一事方且自謂吾
思慮之甚精議論之甚熟聞其言而莫之省也且以為
流俗之論亦不思之甚矣故天下之公議常起于好惡
未發之前而失于是非相勝之後君人者不可不察乎
此也已以為是而天下以為非已以為非而天下以為
是焉未可也必待天下之人皆以為非然後捨焉是衆
人捨之也故其取之于人也無貴賤戚疎賢愚惟恐其
謀之者不多論之者不博道之所存議之所從也古者
天子聽政使公卿至于列士獻詩瞽獻典史獻書師箴
瞍賦矇誦百工諫庶人傳語近臣盡規親戚補察瞽史
教誨耆艾脩之而後王斟酌焉是以事行而不悖厲王
暴虐使人監謗召公用是諫之而不聽遂至流亡之患
宣王既立用方召以為輔相修文武成康之遺風而雅
道復行故其政善者詩人美之若雲漢崧高之類是也
其不善者詩人亦或箴焉庭燎是也或規焉沔水是也
或誨焉鶴鳴是也或刺焉祈父白駒之類是也故天下
諸侯復宗周而王室中興焉夫言之于人君其取捨興
亡如此之明效也伏自陛下享國以來咨嗟求治惟恐
一言之不獲一事之未聞親降詔書詢求闕政每遇便
殿延訪羣臣之言至于日昃仍命百寮轉對得以封事
上聞求之前王未有陛下兼收廣聽如此之勤也然而
興事改作惟聖其難王安石近置條例一司失于過聽
事不由于宰府謀不及于士民耆艾不與聞臺諫不得
議所建議者惟門下屬吏而已矣天下雖有是非之論
一切不聽事行之日中外莫不排然非之謂不可行此
由責任太專而不取人言之過也易之蠱曰先甲三日
後甲三日終則有始天行也言有事之時人君欲創制申
令必先慎慮于始又當圖成其終猶天道之行四時以
成變化奈何獨以一二臣之臆見而議天下之法哉陛
下雖欲從之其如天下何昔者子産相鄭鄭人有遊鄉
校以論執政者然明請毁鄉校子産止之曰夫人朝夕
退而遊焉以議執政之善否其所善者吾則行之其所
惡者吾則改之是吾師也若之何毁之孔子聞之曰人
謂子産不仁吾不信也韓愈為之頌曰誠率是道相天
下君旁通交暢施及無垠蓋惜其不遇也又曰四海所
以不治有君無臣誰其嗣之我思古人蓋傷今不復有
斯人也伏望陛下復雅道以行宣王之政責近臣以子
産之用心無任一人之私言無廢天下之公論舉一事
必稽于衆施一政必順于民罷去誅求之法以安人心
牽復放斥之臣以開言路使百工羣吏咸得以職事持
議箴補王闕則可以無偏係過舉之患矣易曰同人于
野亨利涉大川言所同者遠無所係吝則道光亨可濟
大事矣伏惟陛下留神聽納則天下之福也取進止
議學校貢舉劄子
臣伏覩先降詔書令兩制以下至臺閣臣僚建議學校
貢舉之制得以上聞者兹見陛下講求至治思得求賢
養士之要以興起王業也臣近以諫官兼領國子監事
每至太學視其齋舍頽敝生徒佻逹官吏苟簡殊無法
度竊謂太學者天子教化之宫自古聖帝賢王莫之敢
廢晉漢而下雖無先王之法然猶置師弟子多至千數
唐貞觀中規制益廣增築學舍千二百間博士生員與
藩夷子弟游于學者至八千餘員豈國朝儒學之盛跨
越漢唐而弦誦之地寂寥至此臣實恥之蓋藝祖創制
未遑斯事當時謀議之臣識慮不遠因循百年未有太
學今生員所居乃是司業廳事與朝集數位而已天下
徯望必行于陛下之手事得其本為之甚易但陛下先
求賢哲之士使居師長之位百度興葺乃其末事可以
不勞而成矣伏見前授試大理評事充忠武軍節度推
官知許州長社縣事常秩性行純明專于古學甘貧守
道不苟仕進語默出處非義不由道德未加而人信之
此可謂以人治人者也前授安州司戶參軍充國子監
直講陳烈忠孝仁勇根于誠性行與道合心與俗違博
通羣經而尤明于禮學思一物不獲其所則其心憂焉
仁宗朝嘗以學官召之數命不起此可謂能自任以天
下之重者也二子之道則同而其用或異皆所謂學孔
子者也方今丘園有道之士求烈與秩未見其比陛下
方大有為之時捨如是人而使窮居家食恐非虞舜之
舉十六相文王待二老之意也如陛下未即置諸左右
姑以禮命召至太學使居博士之職以經授弟子帥公
室公卿之子弟與國之俊選咸得執經肄業而以師禮
處之庶乎其可致也有鄉貢進士管師常者履行正固
經術專精東南士人多所從學更練民事而適于時用
嘗為太學正衆論推服鄉貢進士程頤者有高堅之行
懷經濟之學廷試不第無復進取守道用晦名聞公卿
近聞諸路搜訪遺逸以應赦書師常與頤咸與薦達亦
望聖恩并除國子監一助教之名庶幾太學生員有所
規法語曰舉逸民天下之民歸心焉正謂此也所有近
詔諸臣議學之制論者固多伏望陛下選擇近臣頒付
詳定取其合于王制者立為一代之法固不為淺者之
論而遂沮止則天下幸甚取進止
論差除勅不由封駮司劄子
臣竊以封駮一司乃朝廷慎出命令之關防也故凡宣
勅之出莫不由于門下者蓋慮政令有所未便刑賞有
所未中差除有所未當則有司得以看詳而舉駮是非
亦補朝政之一也近者翰林學士知通進銀臺司兼門
下封駮事范鎮奏為差提舉廣惠倉官員勅不下封駮
司事中書檢會為係舉官更不下封駮司以臣觀之夫
舉官任人國之大典萬一有不當義當駮奏豈可與閒
漫文字一例直降不由所司上廢朝綱下失官守此近
年已失之事豈可按以為法哉臣欲乞今後中書樞密
院除閒漫機密事依例直發外自餘事關朝政有所可
否者其宣勅並令降付門下封駮施行庶不失祖宗之
成憲也取進止
古靈集卷八
