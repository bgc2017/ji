古靈集卷四
宋陳襄撰
奏狀
祕閣校理修起居注舉自代狀
臣伏見前授忠武軍節度推官知許州長社縣事常秩
學通於經行信乎道使校祕文以備述作或專直筆以
載起居臣實不如今舉自代謹具狀奏聞伏候勅旨
辭修起居注知諫院狀
臣今月十四日准閤門告報蒙恩授臣尚書刑部郎中
修起居注知諫院伏覩陛下臨御以来孜孜求治延訪
政事夙夜勵精凡居左右前後宜得奥學遠識之士日
進嘉猷以禆聖治諫諍之臣尤宜慎擇如臣者才識淺
陋學不造道惟堪外備粗使以效犬馬之勤以人望人
或有可取豈當濫陪要近之職以玷清選况近日朝廷
言事外補者其間甚有正直賢傑之士可備柬求伏乞
聖慈察臣至誠特寢新命除一煩難小郡使竭勤拙上
以全陛下知人之明下以遂愚臣陳力之分所有上件
勅告未敢祗受謹具狀奏聞伏候勅旨
辭修起居注知諫院第二狀
臣今月十九日准閤門告報蒙恩授臣尚書刑部郎中
修起居注知諫院管勾國子監公事竊念臣學未逮於
古人才不適於時用誤膺選擢難以冒居所有上件勅
告未敢祇受謹具狀奏聞伏候勅旨
辭修起居注知諫院第三狀
臣蒙中書劄子奉聖旨不許辭免仰便授勅告臣竊以
修注舍人之職蓋古之左右史知諫者天子之爭臣或
書言動以戒起居或贊謀猷以補遺缺總是三者世號
清要之官朝廷推用近臣必由此塗而出伏自陛下臨
御以来用人深慎至有員闕踰時而不補者議者皆謂
陛下精求博考必得魁傑不世之才然後任之而以命
臣其責誠重伏惟陛下聰明睿聖有知人之哲甄能攷
實靡容濫進况今臺閣中外之士甚有文學資望過於
臣者猶足精選伏望陛下回臣此命拔除而授之庶恊
公議謹具狀奏聞伏候勅旨
辭修起居注知諫院第四狀
臣准中書劄子奉聖旨依前降指揮不許辭免仰便授
勅告竊以君有命於其臣可以受可以無受要適諸義
而已矣士患不知其道不患乎不得其君既得其君則
不可不任其事然而有所不受者蓋亦有道焉爾若夫
君之任臣如不獲已大者不能行其道小者不能用其
言是不足與有為者雖禄之以萬鍾而不受適足恥之
而曰聖人不興吾道不行此孔子孟軻之任也臣嘗學
之矣言雖可從也道雖可行也苟不勝其任焉亦不敢
以受必也辭尊以居卑辭大以居小此冉有公西華之
任也臣嘗行之矣伏惟陛下天資仁智誠有為之主堯
舜之事皆欲舉而行之此可謂得君行道之時然臣今
區區不敢承命者特以其官守之優言責之重固不患
道之難行而患乎巳之未能也學問之不充誠明之不
著居下位而能獲乎上者未之有也周任有言曰陳力
就列不能者止臣之謂也况陛下尊賢重道俊傑咸在
於朝如得偉人以塞兹任則天下幸甚頻凟冕旒臣無
任祈天望聖激切屛營之至謹具狀奏聞伏候勅旨
修起居注舉自代狀
臣伏見(闕)郎中集賢校理馮浩困不失亨恬而有守
俾居左史之任宜有近臣之規臣實不如今舉自代謹
具狀奏聞伏候勅旨
侍御史知雜事舉自代狀
臣伏見前授安州司戶參軍充國子監直講陳烈根明
誠之學躬孝悌之行非聖人之書不讀非先王之法不
言窮泰不累於心出處必由於道使居清憲之地必有
古人之風臣實不如今舉自代謹具狀奏聞伏候勅旨
辭中書候試知制誥狀
臣蒙恩除侍御史知雜事仍准中書劄子奉聖旨候知
制誥有闕與試劄付御史臺者臣聞命之次震惶無已
竊惟陛下必以臣自内史過為臺雜乃是下遷爰降德
音俾諭聖意在臣之分誠所未安陛下以義使臣臣當
惟命是聽豈可計校資地以為重輕况知雜之任號為
雄劇陛下柬求才哲未嘗輕授而獨以臣充選其責非
輕故臣之區區惟懼不職無以稱陛下任使之意謹當
夙夜上禆朝政下正臺綱震肅百僚糾繩非法義之所
在知無不言夫豈知鈇鉞之在前而寵禄之居後哉一
有顧利避害之心則依違姑息無所不至身且不正焉
能正人臣雖不然寧免公議所有先降中書劄子候知
制誥有闕與試指揮伏望特行追寢候勅旨右奉聖旨
依奏所有元降劄子宜令御史臺繳納中書省
辭巾書召試知制誥狀
某今月二十一日准中書召臣言有聖旨令就試聞命
之次震悚不遑臣學術至疎昨者誤蒙陛下擢寘諫垣
曾未踰時就遷臺雜仍准中書劄子奉聖旨候知制誥
有闕與試臣以風憲之任言責非輕豈宜首戴法冠而
心懷寵利尋陳封奏乞追還原降劄子指揮陛下深察
其心特蒙俞允備員幾歲無補朝廷比以制置條例一
司改更朝廷新法中外之議皆以為擾臣負憂責不得
不言未能開悟聖心早令寢罷是臣不職之罪未知譴
所豈可輒為私計進冒寵榮况今青苗之法尚行而言
事者繼去抨彈之際正在得人惟陛下用臣之言則臣
雖竊位憲司且願供職如其不用則日俟竄斥豈有榮
進之望哉所有召試指揮臣不敢當伏乞特賜追寢謹
具狀奏聞伏候勅旨
辭召試知制誥申中書省狀
某今月二十一日准中書召某言有聖旨令某試某以
學術之疎言事不職豈敢輒為私計進冒寵榮所有召
試指揮伏乞賜追寢除已具狀敷奏外謹具狀申中書
省伏候裁旨
辭直舍人院狀
臣竊聞已降勅命差臣直舍人院者繼叨寵渥盡出聖
心榮與懼幷措躬無所伏念臣近蒙恩旨召赴中書就
試臣以言事不職不敢承命抗章陳避特蒙俞允只還
舊職已是非宜陛下親降御批訓辭敦諭又以臣嘗供
職乃其舊物此臣不得而辭也夫直院之名實司詔誥
雖職非内制而祖宗嘗以不次任人陛下以臣罷言事
之官辭舍人之命特加是職使臣有可就之義然臣既
以言不見用辭不就職輒居是職即與就試何殊雖陛
下有曲成之恩在於臣身不免利之而已上以要君之
命下以召人之言使今後言事之臣依違沽激以希寵
利罪必由臣區區之心實懼於此非臣之所宜苟得也
其所除恩命不敢祗受伏望聖慈特賜追寢干冒冕旒
臣無任祈天望聖激切惶恐之至謹具狀奏聞伏候勅
旨
辭判吏部流内銓勅内名銜狀
臣今月十一日閤門告報巳降勅命刑部郎中充祕書
校理修起居注直舍人院陳某差兼判吏部流内銓者
臣近蒙恩差直舍人院已曾有狀敷奏辭免未蒙指揮
今来所差臣兼判吏部流内銓勅内名銜却帶直舍人
院以此未敢祗受謹具狀奏聞伏候勅旨
辭兼天章閣侍講狀
臣今月十一日閤門告報巳降勅命差臣兼天章閣侍
講者寵數驟加震惶無措荷陛下之恩至厚於臣子之
分極榮臣雖愚甚非不能上體聖心亟承明命但以受
之之際義有未安此臣不得而不辭也臣近以備位憲
官亦嘗言時政之失陛下不以臣言為可用特令解職
臣不能去乃是廢官上孤陛下任使之恩下失人臣去
就之義豈可忘其憂責更冒寵榮而况侍講禁中蓋老
師大儒之任非其道足以根誠明之本學足以通倫類
之變其能發明經義之奥以開導人主之德哉如臣之
愚固不足以知此且欲冒而居之則是苟於利而已矣
夫懷利以事陛下豈臣之心哉孟軻曰人亦孰不欲富
貴而獨於富貴之中有私龍斷焉人皆以為賤丈夫亦
臣之所不為也所有先降直舍人院勅已有懇章辭避
與今来所降恩命伏望陛下察其心而特賜追寢則愚
臣之幸也謹具狀奏聞伏候勅旨
辭直舍人院兼判吏部流内銓兼天章閣侍講狀
臣近嘗有狀敷奏辭免直舍人院及兼判吏部流内銓
兼天章閣侍講恩命今月十二日准中書劄子奉聖旨
不允辭免仰便受勅牒今月十三日延和殿侍立又蒙
内臣傳宣召臣面諭聖旨令臣受命臣雖再三辭避不
蒙俞允又以侍講之命前来巳降御批宣諭責臣以經
義之益亦令勿辭臣雖至愚上荷聖恩之厚惶恐之際
難固以違退而思之終於義理未安不敢祗受故臣區
區之誠尚有未盡者不避罪戮須至再煩天聽惟陛下
俯加察允則愚臣幸甚臣聞之君子之仕也行其義也
非以為利也夫所謂義者食其食而憂其事不以一身
之所利而忘天下之所患道之行也言之從也雖祿之
以萬鍾而不辭道之不行也言之不從也則致為臣而
去此古人之所以去就也今也中國一君内外莫非其
臣捨乎是則夷狄之國無可去之義矣故其道之不行
言之不用烏乎之乎必也辭尊以居卑辭富以居貧辭
内以居外如斯而已矣則臣今日之去就固可知矣向
者臣得待罪於憲司不能諫正朝廷之失同時言事之
臣皆被竄逐而臣獨留而不去固已得罪於古人矣方
斯時也其惟辭大以就小辭富以居貧豈宜更冒恩榮
不度於義自聞除目之下寵數便蕃中外聞之莫不驚
駭皆謂臣之顧惜利禄言事依違善承人主之意有以
得之事雖不然顧其迹烏得使人不疑至此哉故口言
之心不存之則人不信心存之身不行之則人不服此
臣今日之去就正在乎力行於身而求合於義也易曰
莫益之或擊之立心勿恆凶臣之謂也况乎典誥之文
所以宣布王命勸講經籍之義所以開悟聖心今也言
不足以見用於前身不足以為法於後且欲令其號令
孚天下而道義信人主其可得哉故臣之所以不敢承
命者此也所有前件勅三道並未敢祗受伏望聖慈早
賜追寢施行謹具狀奏聞伏候勅旨
辭修起居注狀
臣竊聞巳有聖旨除臣守本官充祕閣校理修起居注
者叨恩至厚感惕交幷伏念臣本性至愚學非深造向
者誤蒙恩奬擢置臺端惟知忠以愛君豈顧言之獲戾
方屬朝廷更事物議沸騰身處法官義當論列識淺難
周於事體言輕莫悟於聖心陛下深示矜容未加譴斥
只解横牀之職俾還内史之班雖洪造之曲全在愚臣
而難處臣近嘗面奏以言事不職不敢久妨賢路尚處
憲司願乞外官已蒙俞旨更居近列誠所未安欲望聖
慈令臣只守本官歸館供職或除江淮一小郡庶申愚
效上答眷知所有修起居注勅命未敢祗受謹具狀奏
聞伏候勅旨
擇日祗受修起居注勅命狀
臣今月二十六日親事官張潛賫到内降封還臣所辭
避修起居注奏狀及准御批近除卿知制誥卿以言事
未遂懇不受命且求外補朕素慕卿經術行巳深惜遠
去故特還舊職庶幾左右經席漸摩道義以適所願聞
今覽来奏尚欲固辭豈未悉朕意歟今還卿来章當亟
就職付陳某者臣祗承聖訓諭旨優隆其在下臣宜無
此禮非陛下知臣之厚何以逮兹荷戴恩榮罔知所措
臣某誠惶誠恐伏念臣近以言事無效不能上悟聖心
待罪憲司日期貶黜前日諫官御史皆以言語之過獲
罪被竄而臣獨許還舊職猶處近班受而不辭乃是干
澤因陳懇疏乞補外官固非沽激以取名實恐濡留之
非義不謂陛下特還封奏不許固辭奬諭丁寧亟令就
職以臣經行之可取惜其遠去謂臣道義之或益適所
願聞在臣之愚何敢當此此蓋伏遇皇帝陛下不以一
善而責人之備不以小過而捨人所長謂臣知雖不足
而忠且有餘謂臣言雖有罪而行或可采君命若此臣
何敢辭已取今月二十八日謹詣閣門祗受勅命謹具
狀奏聞伏候勅旨
辭監護冀冲孝王葬畢宣賜狀
臣伏蒙聖慈特降中使賜臣監護冀冲孝王葬事了畢
絹五百疋錢五百貫竊念臣嘗守郡淮陽在冀王節制
之下令臣攝事義所不辭輒希賞賚實非其志伏望察
臣愚悃特寢厚恩所有賜到錢絹安在臣私家臣未敢
祗受謹具狀奏聞伏候勅旨
古靈集卷四
