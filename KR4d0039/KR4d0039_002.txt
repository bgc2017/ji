古靈集卷二
宋陳襄撰
内制
熙寧四年九月十日明堂赦書
門下王者尊親之禮莫隆於昭配之嚴聖人饗帝之誠
莫善於靈承之實朕惟席五聖之丕緒荷二儀之眷休
永念守成之艱敢忘小毖之義曷嘗不體一元而端本
飭五事而承天内屏游畋之娛外親保惠之政選任賢
哲付以輔相之宜發籲俊良責以事功之效既黜陟以
三考又平成其九功五年于兹百度咸若尚且慮一夫
之不獲虞庶事之未康每形引咎之言深軫遇烖之懼
天監明德民懷至仁陰陽和平夷夏清晏底此休功之
盛率予昭考之行興言孝思未舉宗祀爰擇季秋之吉
以代至日之禋勅四海之職以相其儀致九州之味以
備其薦遠述周公之志近循仁祖之規按合宫之古圖
仍路寢之時製裒對上帝將以示民之有尊賓延五精
不忘報祖之由出况乃謁款清廟奉祠紫宫咸稱秩於
無文率先期而致告禮樂咸備上有以懷柔百神天人
協和下得以緝熙純嘏非予一人之能饗惟爾萬方之
綏成宜均福釐廣逮臣庶可大赦天下(云云)於戲親嚴
之饗申憯怛于朕心在宥之恩推愛慈于天下庸示更
新之令期臻耻格之風尚賴左右宗工中外多士同濟
清寧之治永享無疆之休赦書日行五百里敢以赦前
事言者以其罪罪之
明堂祀聖祖英宗五帝文
聖祖景靈宫
伏以至神高邈大道冲虛久發真祥肇開聖緒顧惟菲
德嗣守成基惟時仲秋備物多品明禋世室謁款靈祠
寅念帝先夙蒙道蔭式祈純祐永福黎元
英宗皇帝
伏以神資英睿道協高明潛德宗藩承暉帝日憂勞宵
旰罔敢康寧惟仁御邦惟武偃革嘉靖中國以綏四夷
顧惟眇躬嗣守丕基慄慄危懼若臨冰淵九月隕霜明
堂肇祀孝思慘怛嘉薦芬芳上帝是祗五精咸秩欲報
之德克配于天聿求多福宜萬斯年
青帝
伏以蒼精起歲木德司春氣兆東郊仁昭左聖施生廣
大致化精微惟時斂收品物多旨繄神之力在祀有經
蕆儀青陽祗事昭考庸申報本祈錫蕃禧
赤帝
伏以列位紫微儲精赤制在德為火居夏乘離臨照四
方敷與萬物啓我炎歷肇于休符季秋涓辰宗祀昭考
百嘉登阜多品豐盈煌煌列精皇祖繇出敢忘昭報以
永承休
黑帝
伏以丕宅幽都實司水德歸藏萬彙含養一元在卦為
坎於時主復成兹歲紀繄我帝功時惟秋旻禮備孝饗
六宗將禮世室是稽帝臨朔方生物攸賴秩兹祀典來
福來歆
白帝
伏以西顥司辰白精布化敷施義氣旋斡金行肅殺斂
藏主於成物季商之月嘉實惟時五室奉禋九州薦味
孝思罔極神監來宜昭報歲功式陳時祀
黃帝
伏以德配土中數居天五其司季夏其位黃宫統和四
時含養九德博厚光大其益無方惟月季秋有事太室
昭升文考對越上靈帝臨中壇禮備多品敢忘昭報永
錫嘉生
明堂禮畢謝諸陵文
新穀既登肅霜爰降躬修彝典大享合宫諸福降休孚
先咸喜敢忘昭告以致明誠
明堂禮畢諸寺謝批答
月旅季秋禮行世室有嚴昭考陟配神天熙事告成景
福來貺式陳明薦昭報慈仁
崇國夫人等賀明堂禮畢詔答
參論婦職享有國封方肆祀之休成俄露章而展慶體
兹勤至良用褒嘉
修儀婉容等賀明堂禮畢詔答
朕以文考在天合宫展祭繄爾幽閒之職助予祉福之
休方清蹕之言旋遽奏封之來上褒揚之美欽歎于懷
内省宫正以下賀明堂禮畢詔答
列名九御備數小星側聞孝享之成遽有慶章之奏悃
誠斯至褒尚無忘
永昭永厚陵九月旦表
伏以九月肅霜慘怛之心斯至萬物備禮馨香之薦惟
修恭惟諡號皇帝至德清明上居於一氣鴻仁深厚下
浸于黎元昭祖武以重光詒孫謀而有翼閔惟小子祗
奉成規敢忘追遠之誠長保垂休之永
趙少師槩辭免明堂陪位批答
朕以膺天駿命將有事於合宫因嚴昭孝以配上帝蓋
示民尊親之義也思得肅艾之官來助予祀以爾國之
勲舊休于田里去位滋久想見儀形用申詔恩以副虚
佇洎覽來奏良體輸忠以其筋力之愆難與祼將之事
特俞勤請庸示養安
皇親觀察留後從式除節度使再辭不允批答
朕惟孝治之道必自於親親始雖恩遇之特隆而不敢
以爵賞私之蓋亦慎夫名器也以卿信厚忠順稱于宗
室躬服王爵貴而無驕庸旌爾勞賜以旌鉞謙避于再
忱辭可嘉渙恩已行勿復多遜勉被休寵無忘恪恭
詔河北水災付韓侍中琦
朕觀洪範五行水曰潤下聽之不聰則水失其性此五
事之證也比歲以來洚水為沴而大河之變益又甚焉
豈朕德不明有以召致而使民墊溺至此極耶兹朕所
以夙宵警戒思弭其患固不獨歸咎于有司也卿以忠
義之誠勤勞於外修備防範靡不悉心今以不虞之眚
抗章自劾言雖悃至非朕攸聞惟其繕完隄防順導水
性安集流莩日圖康功此朕所以專責於卿也
賜知州以下初冬衣襖詔勅
勅某宣力勤王久勞于外頒衣卒歲均惠由中緬懷安
襖之恩益勵公忠之節
賜諸軍員僚等初冬衣襖勅書
勅某州屯駐洎就糧本城諸軍員寮等守戍惟勞初寒
甫及深軫同袍之念宜推在笥之恩服我寵榮無忘恭
命
賜諸路蕃部谿洞初冬衣襖詔勅
勅向承萬封疆之守捍禦為勞方屬陰寒宜均賜服永
念疏恩之厚無忘固圉之忠
古靈集卷二
