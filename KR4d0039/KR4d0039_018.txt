古靈集卷十八
宋陳襄撰
序記
送通判黃瑊中舍序
台州慶歷五年夏六月大水死者數千人適遭周謝之
政二公弗協天災致禍荼毒生民老幼怨咨無所寧息
巳而元侯受命作牧侯来為貳小大聞之且憂且寧有
來勉侯曰元侯有材而賢侯好義而直重剛相乘其直
必爭今台民未寧侯惟念哉庶政惟和時乃生民侯曰
然既至左右元侯侯先不疑辨事曲直不撓於氣不形
於色無所不瀝肝膽而陳之元侯既信無所不以虛受
之二公同心庶政大和百姓康寧元侯曰吾無以為德
尚賴侯侯曰某也惟公之德無曠厥官夙夜不忘終始
惟一為可觀也巳若元侯者可謂敏而不失其賢若侯
者可謂和而不詘其道者也嗚呼彼之事君者何獨不
然下焉者好已之勝人上焉者惡人之勝已材相似則
爭位相近則陵和之不復可知矣使宰相以至百官和
於朝百姓和於國萬物和于野至和之氣盈於天地唐
虞之世矣夫某目二侯之德因有所感為侯序之以送
其行
送錢公紀秘校序
夫乾之六爻純體陽德天下之至健也其在六十四卦
有健之體則為堅剛篤實為震動為止畜為光明為進
德為建侯為立民為濟大難為捍大患為特立獨行為
改革為决斷為利行師為决小人為成天下之務健之
用博乎哉惟聖人為能乘乾之六龍以御於天君子尚
消息盈虚以順於行其本也始於強學不息而終于盡
性命養心志充於四體發於德行形於事業至剛至正
塞乎天地矣吾嘗力不足於用健而好健者叔度之力
於學也不息非力不足如見健者與吾同師
同年會讌詩序
詩之言志也持也志之所至言以持之詩者君子之所
以持其志也善作詩者以先務求其志持其志以養其
氣志至焉氣次焉氣志俱至焉而後五性誠固而不反
外物至無所動於其心雖時有感觸憂悲愉懌舞蹈詠
歎之來必處乎五者之間無所不得正夫然後可以求
為詩也周詩盖三千有餘篇孔子取其歸於禮義中於
雅頌者纔三百篇爾詩之道固難言也樞密直學士蔣
公出鎮餘杭以禮節用酒會同年屯田郎中劉公都官
員外郎關公葛公觀察推官張君五人有唱和同年會
讌之詩其有取乎蔣公之詩志故舊也公為顯官大臣
而能飲御諸友不忘故舊厚之至也夫友賢不棄故舊
不遺則民德歸厚矣詩云伐木于阪釃酒有衍籩豆有
踐兄弟無遠蔣公之謂也關公之詩靜而無躁子孫有
喜也公以忠信誠直事君庇民如是而自不屑於汙潦
可謂靜矣夫苟有忠信則鬼神享之子孫保之詩云泂
酌彼行潦挹彼注兹可以餴饎豈弟君子民之父母關
公之謂也其餘三君子之詩亦各言其志也夫士之生
世所以立身行道孳孳矻矻死而後巳者將以求為成
人焉爾故古者男子二十而冠將責成人之禮修身力
行至於六七十必有成德其在朝廷則天子親事於學
以為三老五更退而致仕則又以其德行教鄉人子弟
之學以為鄉先生斯可以為成人矣夫善始之無難慎
終之為難也如諸公同時而仕逮今三十有餘年終始
不懈於德而能保其禄位今者舉一杯而相屬皆為老
成人名聲事業有可觀道方古之所謂先生成德者宜
無愧焉雖然一篇之詩不足以見其道使人觀其言思
其人之所為則有所不能忘也關公為台州之明年出
其詩總繼而和者十有三篇令某為之序云
送傅察推序
夫士之立人之朝不以天下蚩蚩然者為已憂人雖曰
能仕吾不信也古之聖賢存其心視天下之民如視其
子聞有一夫不獲則不能安乎其身曰彼亦人耳其心
口鼻耳目能動而知舉吾類也天其假手於我有知以
飬其類吾何忍鳥獸自私安而弗顧哉心能慮吾與天
下公其思口能辯吾與天下公其言耳能聰吾與天下
公其聽目能察吾與天下公其視凡在吾身有能為者
莫不與天下公為之故禹稷三過其門而不入伊尹五
就桀五就湯太公七十而歸周孔子皇皇於諸侯之國
苟不以是為心彼烏不知飬心治氣安佚之為樂哉百
畝之田一畝之宅可以處之終身訢然忘天下其肯勞
身苦志如是而為彼民哉是亦有所使然也今之仕者
或不然與之位則居之與之禄則受之至於民有死亡
危苦則外之有善利不為之思有疾蠧不為之除曰吾
亦人耳其心口鼻耳目無數寸之廣恤恤乎夜氣之不
存以營其身猶且弗給吾何為與是蚩蚩者憂且勞乎
苟以是為心彼烏知上畏天命而下憂人窮也哉是未
可與言也某游京師四方蚤夜孜孜求古之人每聞大
夫之賢者士之仁者雖在薦紳山林莫不願見而求之
比見欽之於河陽與之議論誠嘉矣觀其材與文誠美
矣然而未知其仁今將去汙滯而升亨衢也百里之邑
有民社可以為政吾於是觀焉欽之將求賢於今之從
政者歟固巳倍蓰於人矣是烏足為欽之言若曰予不
忍天民之窮奮不顧世之是非將求配於古人有所利
於天下摩頂至踵為之則自今以往請從事於斯說庶
幾欽之後日其為邦家之福也欽之勉焉
送管師常秀才序
管生兄弟處州龍泉人其始不告父母奔走而来學數
歲不應詔書其志固巳異於人矣然所居遠方窮阨辛
苦亦人之所難二生閉門官舍中絶人物之知惡衣而
麤食朝寒而夕饑兩聞大功喪疏食百日顔色枯槁見
之令人輙悲獨能處之訢然無有難色出聽吾言而信
入聞聖人之道而說聞古之善言善行必欲力行而追
之吾觀二生何其異今人也二生皆天性孝友而師復
尤暴於外每與人言其親之老則涕泗滂沛而不能收
善愛其弟而忘其矜說生居親長左右則善用力其大
者見諸德行亊業焉師復之為人仁勇且直作事義而
好古於朋友善爭有暴戾而弗革必屢屈之或至泣下
者後皆感服其義激昂以自立常為學糾彈諸生畏憚
之無犯規矩邑童子之願學者悉羣聚而教之盡心焉
師復歸學無糾彈在學之士三十有餘人隂不相謀
盡以舉生生之行尤峻於人其行事於學也不戚戚於
糾察惟修身自律以勸率學者其容止莊謹無一日之
懈雖退食不脫冠帶横經夜坐如對古人如是者三年
矣夫與人久居然後其賢可知昔者夫子謂顔淵其心
三月不違仁其餘則日月至焉而巳僕觀古之高弟其
志與行亦孰能大過於生但彼居夫子之門日聞禮義
之大又有至聖為之依歸耳若僕之道何足取資于生
宜有所足者然則非生材之罪也道有所未遇力有所
未至耳持是而歸以寧其父母亦無愧焉行身乎大方
之塗飬心乎至義之源游泳乎詩書之和沉潛乎易春
秋之微博之以文藝約之以禮法而歸誠其性五官吾
用也吾則不為之用萬物吾役也吾則不為之役如是
者又數年其亦庶乎其至也天其不欲用予于斯文也
予如生何如欲用予于斯文也生其必在太學矣
送章衡秀才序
予觀天地人物有可合之勢求合乎天下之方圓者在
知規矩求合乎天下之輕重者在知權衡天地之道難
通也神明難明也萬物之理難齊一也聖人盡心而誠
焉罔不通㒺不明㒺有不齊一聖人者天地之合也賢
人者求合乎聖人者也然則聖人不世出烏乎合曰存
則合乎人亡則合乎經顔淵氏合乎人孟荀揚韓合乎
經其事則同好學以盡心誠心以盡物推物以盡理明
理以盡性和性以盡神如是而巳章衡子平年弱冠為
予縣學生家居毘陵祖母既老一日摯書於門告予歸
寧其親義不可留惜乎章生吾不得以聖人之經為吾
子合也孔子没六經之道不明于世諸儒駁雜之說綸
紛乖錯周環天下借使章生有賢知人之材質焉往而
質語吾以是為章生惜章生汲汲求一官以為父母榮
耶則四方有餘師其塗甚徑其術甚易學將求合於聖
人耶則無近名無躐學無急於奔競發蒙乎四子言行
乎詩書性命乎周易觀法乎二禮作事乎春秋富貴合
乎是貧賤合乎是死生榮辱合乎是而巳也或曰說經
者多矣焉攸從曰烏用彼穿鑿也誠至則經合經至則
聖人合聖人至則天合矣或曰焉知子是而信之曰質
諸經輔以四子何疑而不信哉章生求予言予學徒也
不敢以教重章生之材往而無所合姑以是為贈
何秉字序
何氏子秉其名者予字之曰正通夫君子之道正以持
之通以行之正者道之經通者道之權經礙則資之權
權通則歸之經二者相用而成事業大人之道備矣然
則孰爲正曰中庸是也孰為通曰隨時之義是也仁以
居之義以由之正在其中矣智以遷之禮以和之通在
其中矣君子知是四者所以藏身也庸言之信庸行之
謹鷄鳴而起孳孳焉守之而勿失其善持之也是故謂
之正萬物相感而情偽生萬事相交而利害生故其道
有否泰時有險易而濟之屈伸進退語嘿之變其善行
之也是故謂之通故易曰亨者嘉之會貞者事之幹其
是之謂歟予觀何氏子可謂謹而好學不知其能信吾
言而篤行之否歟作字序
題忠定張公書後
忠定公生有大節人至于今稱之公之曾孫堯夫為宛
丘令出公墨蹟二本予讀久之嗟慕無巳况功行偉卓
傳於後人口者宜其不忘也
天台山習養瀑記
夫水有君子之道二其大焉者易曰習坎有孚言其用
焉者孔子曰水哉水哉言其本焉者聖人有憂患言能
行天下之險者莫善於水故文王取之君子之道猶原
泉之有積不可以不養也故孔子取之予遊天台山始
至福聖觀觀瀑尋而上觀三井涉潭洞歴桐柏觀登瓊
臺下龍湫顧其飛流壯猛出高入下不見所困竟又不
得其原焉其畜之也不匱其施之也不困非善習險而
固有本者歟宜名其前曰習養之瀑縣令石牧之進士
余京與吾勉焉其餘嵓峯之秀林麓之好真神人所居
吾不能言
天台縣孔子廟記
孔子聖人之大備者也使得百里之國以為政於天下
雖堯舜不可及巳為天子者不以有已聽命以治其天
下為諸侯者不以有已聽命以治其國則必期月而為
東周矣惜乎天民之不遇命也自唐以来天下郡縣始
立孔子廟追尊王爵春秋釋奠天子以下皆執弟子禮
世以為尊用孔子之道如是豈其然耶生而有盛德於
民死以祭禮報之如曰尊用其道則未也天下之文弊
久矣自周至于今宜黜浮偽尚忠實百物或有失職者
宜正名王澤或有壅滯者宜任大臣遠近官政或有冗
濫者宜能官人賢者以政不賢者以禄教或有未至者
宜興學校隆師儒禮或有未修者宜教民冠婚喪祭樂
或有未作者宜考五聲十二律放鄭衛豪傑或有未出
者宜拔賢才舉逸民鰥寡孤獨或有未養者宜弛力舍
禁授田以制取財以節民之蠧或有未去者宜黜佛老
戎狄民之患或有未備者宜足兵孔子之道用必先於
此數者夫能立廟以守其祭祀尚無得禮者而况於用
乎天台縣有孔子廟不修縣令石牧之始至歲十月相
縣之城南隅大作新廟屋總六十有二楹先樹正殿塑孔子
南向左右十哲曾子自餘弟子六十有一人與諸儒傳
經者二十有一人皆圖諸壁間皆以其所追爵等降如
周之服冕圭璧惟孟軻荀卿揚雄韓愈氏服儒服焉中
樹講堂圖古之儒服禮樂之器於其兩壁後又設學舍
師生講習咸有位序祭器在西房庖厨在東房周圍門
廊環以墻宇又考古器作籩豆簠簋樽罍爼爵之屬十
二月廟成明年春秋釋奠入而行禮生徒與事品物如
制像圖尊嚴籩豆新嘉神明燕喜人物觀化先兹邑民
不識儒學又故廟湫隘與民雜居侮慢不尊至是耳目聞
覺始有學者嗟乎石君可謂有志矣區區小邑而能為
孔子立廟制度以禮春秋以時祀之俾民不忘是巳無
愧於心如其欲用孔子則天也非力之所能及也天其
不欲以斯道覺斯民也則其巳矣乎如欲以斯道覺斯
民也石君之志其必有遇矣
縣學䟽
伏以國家嚮用儒術每歲取士多求體用士之應詔者
惟博文深識明於教化可以稱朝廷之意雖然不養不
可以勸養之之術捨學無由焉故前歲詔郡邑設庠序
意恢闡聖訓為諸儒育材之地也于時本邑廣學經始
未就而署版者且四百餘人適會詔下列下鄉舉因以
罷去今者某歸自潘山承乏縣政首謁先聖周視堂奥
惜其宏敞而絃誦之聲寂然思與諸生共興起之凡有
志學者與父之欲教其子者兄之欲教其弟者宜悉和
會即當明立規矩申行約束使來修飭而安學焉則又
擇專經者一人朝夕講說每遇旬日條問大義間五日
則一習舉業以備程試其他模範當更整齊書曰惟學
遜志務時敏厥修乃来又曰念終始典于學衆君子其
思之勿以切磨為無益無忽日限而不来是所謂善學
者也
古靈集卷十八
