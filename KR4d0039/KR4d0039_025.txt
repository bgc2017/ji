古靈集卷二十五
宋陳襄撰
律詩
和程大卿遊鳳池院
白雲深處一軒開鳳去池空折野梅山接九龍爭夭矯
路盤千騎久徘徊煙嵐翠入樽前滴水石深從澗底來
誰與忘機此棲息笑看林鳥下層臺
題蒲傳正舍人清風閣
清白傳芳奕世居閬峰華閣峻凌虚千金不買連城璧
萬卷惟存舊宅書魯邑絃歌興國俗謝家蘭玉滿庭除
今朝巳覺孫謀遠人在西垣直禁廬
觀太原丞相寄惠紫霞園庵新居詩和太素先生
(丞相韓子華也太素李顥也)
翠竹庵前白藕池修真常惜寸隂移别生五氣根原固
妙藥三清出處宜黃閣主人思訪道絳紗弟子許觀頤
興來即到維摩室豈待留侯脱屣時
東園觀雪
風毛雨絮小園東天幕低垂慘澹空蘋浦萬家雲覆瓦
花蹊千樹玉雕籠穿林巳奪春梅早夾隴潛滋夏麥豐
湘酎狐衣雖可賦豈無捐瘠在溝中
留題天遊閣
誰榜天遊向此軒欲令幽隱味真篇一心泯絶渾無計
萬事攖寧付自然持鉢隨緣朝乞供閉門扣寂夜安禪
如師早契南華旨即是逍遥物外仙
次韻李學士勾院海棠
幽芳寧貴俗人知北省仙郎只自奇顔色定應西蜀品
馨香不減上林枝臙脂著雨深紅日葆髮臨風半白時
幾欲相從花下飲許昌詞藻愧難追
寄題福唐林迥南華洞
梅嶺峰前習隱亭拂衣聊此玩真經四時花木錦繡谷
十里江山水墨屏猿鶴只愁空北嶽鵾鵬終待化南溟
知君不是榮軒冕未忍鏘鏘去帝庭
古城
蘆葦蕭疎天氣清水含山色照重城綠蕪何處管絃地
碧落舊時鐘鼓聲三峽橋邊秋雨過六鼇宫裏夜潮生
蕭郎秦女無歸約十二瑶臺空月明
和詠鶴
恥與籠禽飫稻泉滿懷霜雪獨蕭然千年華表曾留語
萬里青雲此息肩養性最宜棲露苑引吭時得唳晴天
神仙骨法人難相除向瑶臺玉簡編
監簿楊倜得第南歸專詩因和元韻贈其行
楚客多年澤畔吟文窮尤見用功深尺書屢貢賓王府
斗粟寧醻事道心長鋏由來歌舊館鳴騶從此别中林
寄言鄉校青衿子君去何人更嗣音
和蘇子瞻通判在告中聞余出郊以詩見寄
郊原綠意動遊人湖上晴波見躍鱗閒逐牙旗千騎遠
暗驚梅萼萬枝新尋僧每拂題詩壁邀客仍將濾酒巾
寄語文園何所苦且來相伴一行春
和子瞻沿牒京口憶西湖寒食出遊見寄二首
乞得湖山養病身花時曾共憶行春嚶鳴幽鳥還遷木
觱沸清泉復采芹皂蓋尋芳丘有李綵樓觀戲巷無人
錦袍公子歸何晩獨念溝中菜色民(時子瞻沿漕檄賑濟常潤饑民)
其二
春隂漠漠燕飛飛可惜春光與子違半嶺烟霞紅旆入
滿湖風月畫船歸緱笙一闋人何在遼鶴重來事巳非
猶憶去年題别處鳥啼花落客霑衣
和子瞻沿牒京口憶吉祥牡丹見寄
新折枝頭色倍添馬蹄尋處帽欹簷春江别與鉛華麗
佛地偏資好相嚴紅蘂欲開丹未渥素香堪茹雪非甜
詩翁何事辜真賞不許浮根浪發黏
絶句
過江外感懷
江水無情含野烟江風還似舊時天先生隱去思成死
今日重來十六年
常州郡齋六首
近來無事學攖寧聊得齋居養性靈臥著麻衣穿草履
誰知參魯解忘形
山亭側畔構山房便是耕雲釣月鄉未達功名窮飲水
此生應不誤行藏
桐花著地雪成痕時有幽禽巧語言應笑使君林野性
日依山水避塵諠
使君非是愛山閒道在盈虚消息間不見白雲無一事
等閒為雨却歸山
荀令當年此謫居空文惟有七篇餘我今亦作蘭陵守
不忍援毫便著書
一麾來此下巖丘也學東山謝傅遊今日鳥聲併水色
不知何似五亭幽
遊善權洞二首
隂陽融結此山川便有鹽堆與石田(乾洞中有鹽米堆石田數丘鄉人歲)
(時禱祈以占水旱云田中有水即為豐年之兆)風俗每來占水旱即疑乾洞有
神仙
水洞深無百尺泉白龍奮蟄巳多年誰知此物能雲雨
常濟山南萬頃田(圖經云水洞中有泉大旱不竭常有雲氣昇騰太和中白龍出於洞中以)
(為雲雨)
題張渚道中
班春無術勸汙萊五十年間此一回黃髮路旁應怪問
使君何事入山來
和如晦二首
俱為澤國朱轓守同是冰廳白首郎且喜朝廷憂外寄
故從書府輟班揚
一別瀛山歲未期三州聲價巳齊飛欲將吏事文經術
獨恐迂儒取世譏
簡子直
吳郡三年困水災昔時從事建麾來遥知到後疎遊燕
不比蘇韋放酒杯
簡如晦
登閣始聞公府薦出轓俄擁使旌隨無人不說南徐守
儒雅風流獨一時
簡子容
同館分飛來右浙一麾瀟灑出南河琴書滿榻王常在
(王君回常君秩皆居潁上)不獨西湖勝賞多
和如晦桃
一色胚紅染露柯誰栽安石舊巖阿自嗟老大無心賞
不及流鶯管領多
和桃花因戲如晦
顔色巳饒丹杏蘂馨香不減雪梅疎自從移入青陽觀
前度劉郎記得無
過罨畫溪
五雲無處問新亭月裏乘舟夜半行不見藤花相掩映
鄉人遥指畫溪名
和程大卿荔枝
棠隂為政有光晶號令風行鬼亦驚和氣發來藏不得
直教丹荔背時生
余自白陽馳謁宜都周夢得長官飲于清江亭愛
其山水之勝留題
丹山西去水東流亭在山南隔蓼洲船繫白楊歸不得
清江如畫主人留
和程大卿新闢諸寺門
政絶多門寺却通靈山勝境盡牢籠應憐去魯遲遲意
令遍諸天國土中
和張運使題長樂臺
雲暗騶鳴出谷時一方生齒庇餘輝知君才業非張翰
莫為鱸魚有意歸
程大卿書宿猿洞
聞說山光是舊山衣冠家此百年間自嗟亦有同來祖
兩處松楸得往還
和定慧超勝長老寄謝紫衣頌三首
恩袍出掛壯禪扉試問何人達此機船子夜來親下釣
碧潭明月有餘輝
童子南來遺我詩維摩方丈一伸眉不勞言語通消息
夏熱春寒各自知
得道無求幻與真一笻一衲似閒人忽聞師唱報恩曲
百草千花特地春
偶書
朝居晦息與山鄰物理由來有屈伸獨把一心經萬事
逍遥須養谷中神
題毗陵郡圖
平湖千里接荆溪萬頃良田不可隄我欲決渠疏積水
干塘江口地形低
熙寧七年八月望日自杭之宋過永樂院觀承天
佛日廣慧洎永樂四老上堂因而留題
雷音一振絶微言末學方知祖道尊莫訝師僧見無處
人人俱解句中論
和宛丘長官賞花
遺我新詩雅興長一時花譜為傳芳不須滿縣栽桃李
却羨風流騎省郎
潁川賞花二首
閒入郊園駐隼旟百花紅紫萬千株如何春意多風雨
不惜漫天錦繡鋪
千騎重來此建旟新年花發舊年株東皇應是憐孤宦
十里全歸錦帳鋪
贈禪者
昔年曾到此山中正見山花滿砌紅今日花開還照眼
分明見處本來同
攜家遊東園
紅塔寺前千頃稻青山門外百家村年豐米賤無公事
不惜時來倒一罇
贈鷺鷥
兩個鷺鷥相對立江邊無物蓼花疎知君潔白如霜雪
何必臨川更羨魚
寄戲劉道淵
陸羽茶亭枕水隈為言無酒且徘徊山中此物尤難得
應是劉生不肯來
題杭州寶巖寺垂雲亭
小亭巉絶出雲間萬象升沉不得閒莫怪詩翁頭白早
時來向此寫湖山
寄興教淨慈二長老
老來為郡苦間關不及江雲自往還忽憶湖邊二禪老
等閒騎馬入南山
題仙居韋羌山六絶
去年曾擥韋羌圖云有仙人古篆書千尺石巖無路到
不知科斗字何如
盤盤英氣四紆餘定有仙人此地居天子正求伊與吕
如何不見起耕漁
天掬精靈久貯儲中間豪傑出無虚鄉民世世家於此
爭使兒孫不讀書
峭壁回環幾百區其間巖石可耕鋤如何得片山如此
白首相將老母居
古意巑岏與世疎一官羈絆可歸歟此山未及西山好
下有仙人結草廬
四友之賢世莫如白頭須作一鄉居此山不惜將錢買
歎息無人共結廬
中和堂木芙蓉盛開戲呈子瞻
千林寒葉正疎黃占得珍叢第一芳容易便開三百朵
此心應不畏秋霜
次韻柯弟太博見示超化牡丹
百草蕭條病朔風雙枝成染魏家紅直疑天與凌霜色
不假東皇運化工
一朵鞓紅折寺園忽驚寒律動春暄非關花好難栽接
自是天時變木根
附錄
先生行狀
承奉郎守秘書省著作郎太常寺葉祖洽撰
公諱襄字述古其先本光州固始人當五代之末隨王
氏入閩因家于閩之福唐今為福唐人公之考以公贈
兵部侍郎昆弟五人長兄諱則之好古力學以文行稱
鄉黨間號為處士挈諸孤隱居古靈村侍郎尚幼長兄
知其質美可以起家趣使事學卒克有成得官真宗朝
主邵武軍歸化簿公時隨侍在官始十餘歲侍郎常選
縣之老儒使教焉每為文辭教者多自以為不及往往
辭避知縣沈君一日過侍郎至公之書室見其榻凝塵
枕席皆不治因告侍郎曰公之子器度甚遠宜善視之
而侍郎亦自謂是子必能大吾門後授台州之黃巖尉
未赴任而卒於道公方十八歲扶柩反葬執喪盡禮公
既孤且多病常以先君侍郎之言為念居閒益自策勵
上事繼母以孝下教弟妹以義方求士之賢者親而友
之得其鄉士陳烈周希孟鄭穆為之友四人者氣古行
高磨礱鐫切相期天下之重為已任是時學者方溺於
雕篆之文相高以收名聲所謂知天盡性之說皆指以
為迂闊而士亦莫之講也公與三人者獨以斯道鳴于
海隅聞者始皆笑之而驚四人者不為變守之益堅躬
行于其家由家達于州閭人卒信而化之父兄皆飭其
子弟請從之由是閩中士人宗之謂之四先生雖有誕
突惰傲不可率者不敢失禮于其門巳而四先生之名
且傳之四方從之學者日益衆然出公之門顯者居多
公慶歷之二年中進士及第主建州之浦城簿會邑闕
令公獨當縣事邑之封疆遠且多世族前後令罕能制
蔽蒙請託習以為常公夜寐夙興務究其弊訟之難聽
而積久者窮極本源剖决無留有請託者惜其士類不
欲遽繩以法每聽訟必使數人環列於前私謁者無所
發由是邑人知公之不可干老姦宿贓縮手喪氣民畏
且愛爭圖公之像以神事之至今先有詔郡邑興學公
遂諭邑之富人出所餘以繕學舍學成使邑之子弟造
焉公為入學講說不斁士之自遠方來者至數百人部
使安刑部積始至其縣公即以十事便于民者干之安
呼吏議之立行其七徐又行其三人受其賜部有疑獄
多委公决俄舉台州仙居令時新有詔舉令而公裦然
為首仙居為縣僻陋民不知教公以正歲因耆老來賀
作勸學一篇使門人管師復讀於庭且諭之曰吾秩滿
即去爾有子弟亟遣就學于是耆老相與感泣歎嗟從
之翕然每過社稷孔子廟必下而趨邑人自是有所矜
式學者興起縣有西圃蕪廢弗葺縱民耕種其中然每
有興建必為民利故瓦木之資不責于民而民樂輸之
下至織席之微亦願出所得以助焉及君去也老幼攀
車遮道幾不得出境皇祐三年改著作郎知孟州河陽
縣會司徒富公亦自鄆移鎮河陽公常以自負所學不
見知於當世名卿及得富公從之甚喜富一見公亦厚
遇之二人相得以道義故有所為無不以公言為聽燕
遊登臨必與之偕吟詠樽爼更和迭倡富嘗曰陳著作
竒才也公亦自以為伸于知已縣之西有齋舍俾治新
之率邑子弟至弛身役以誘之又命其徒張公諤吳道
分教之民莫不聳勸俄有謗者謂公誘邑子以資過客
富公聞之不能無惑志以問公公對曰自反而縮雖千
萬人吾往矣公苟惑謗何以為知已富不能折其親舊
聞之有自京師來責公者曰可毁校以塞謗公笑謂曰
以一謗者使諸生遂不得聞道其于自任何如卒不毁
講說亦不為少懈然後富公始竒之知其自信之篤先
是邑人多不事學公為令於此士之名于薦書而取科
第於朝者累累有焉士人不習水田之利上之人雖有
知者憚於興事亦莫之敢行公因政之暇行相地宜得
水之可以溉田者言之州州未之信公命其徒出錢十
萬僦田二頃以試之粳稻果大收得穀以償出錢者其
餘猶足以供官河陽人大享其利至和初遷秘書丞就
移彭州濛陽縣舟行至䕫而富公自太原入相以文學
政事薦公嘉祐二年遷太常博士召試祕閣校理明年
判尚書祠部遇權貴人奏乞寺觀名額且度僧人道士
公堅執著令不為行因奏言近年以來自宫闈宦官以
及要近一例陳乞蓋秉政大臣不為陛下愛惜典刑首
為瀆亂所有詔令未敢奉行尋罷祠部編書昭文館六
年以祠部員外郎出知常州州南濱太湖民欲取水浸
灌而限以運渠之高勢不能導浚修之則費極大累政
患之公與漕使今集賢殿修撰李復圭同志協力一月
畢功州民到今頼之郡庠下窄不足以容師生公勤於
經始成以不日其規模氣象遂為諸郡庠序之冠公晨
入其中坐授諸生經義旁决郡事由是毗陵學者盛于
二浙每歲取士得常多于他處八年由度支員外郎為
司封員外郎賜緋衣銀魚治平初以開封府推官召之
將行委官閱公帑得雜收無名錢數百萬因召積年有
官逋未償情可矜而力不足者悉以輸之蓋君淡于宴
樂故有餘足以周物三年由開封府入三司為鹽鐵判
官明年上即位奉命使契丹契丹欲以坐先之公以使
者不當辱命固爭以禮彼不能屈使還以工部郎中知
明州未至熙寧初召還以刑部郎中修起居注尋知諫
院管勾國子監時有詔令兩制臺閣臣僚議學校貢舉
之制公因奏事得其本則為之甚易陛下先求賢德使
位師長則百度可不勞而成伏見常秩陳烈管師常程
頤經行修明宜召為太學官使學者有所師法未幾罷
諫院兼侍御史知雜有旨候知制誥有闕典試公上疏
言陛下必以臣自内史過為臺雜乃是下遷遂有此命
陛下以義使臣臣當惟命是聽豈敢較計以為重輕况
知雜之任上裨朝政下正臺綱豈知鈇鑕之在前寵利
之在後一有顧避之心則依違姑息無所不至願寝前
命詔從之俄兼判吏部流内銓賜金紫銓中士人被舉
者常積二百餘員累年方得召執政苦官之冗欲難其
進以為澄吏良法公曰不清其源而澄其末何益遂白
執政請得併伸引對自是被舉者無滯淹之患又言近
日臣僚家用恩例陳乞親屬任使多是衝改巳授人遠
方寒族往復疲敝非立法之意乞自兩府而下如有陳
乞並于季闕以前預指某處不得臨時換易士人便之
方是時朝廷一新天下法度革故之始尚駭羣聽公數
上疏論列言多留中嘗言人君先于知道其次在得賢
然後務立法度其說多見嘉納偶論事未報一日中書
來召稱有旨令試知制誥公辭免不肯下筆時有執政
使人趣之公逡巡謝之徐奏曰臣以負憂責不敢不言
所欲言未能開悟聖心方且待不職之罪未知譴所所
有召試非臣敢當旋罷言責除直舍人院兼天章閣侍
講復兼修起居注皆固辭仍乞補外上深器之遂賜手
詔云近以卿知制誥卿以言事未遂懇不受命且求外
補朕素慕卿經術行已深惜遠去特還舊職庶幾左右
經席漸磨道義以適所願聞今覽來奏尚欲固辭豈未
悉朕意歟還卿來章當亟就職不獲辭命復修注判銓
四年除知制誥兼直學士院不數月出知陳州未期移
杭州杭為都會賓旅之衝又屬朝廷相繼遣使公外應
接使客内撫循士民州不知其擾杭雖號水鄉而其地
斥鹵可食之水常不繼唐相國李長源舊為六井引西
湖以食民井既久廢不修水遂不應民用公命工討其
源流渫而甃之井遂可食雖遇旱歲民用沛然皆誦佛
以祝命通判蘇軾為之記公在杭二年移應天府未至
又移陳州陳地勢卑每遇霖雨遂無通溝州民苦之公
命修八字溝以渫水城中無泥行之阻州之學舍隘甚
自范文正公有意闢之數十年矣公一朝以官舍廣之
親入學與諸生講中庸州人始不務學至是踊躍自奮
公嘗釋奠學中州人各遣童稚觀禮公一以善言循循
誘之莫不感勵八年召還知通政銀臺司兼門下封駁
提舉進奏院公去國數年一旦見上慰勞有加宣諭久
之即除右司郎中樞密直學士判太常寺兼禮儀事明
年兼侍讀知審官東院又明年提舉司天監元豐元年
修郊廟奉祀禮文明年兼判尚書省是年十月慈聖光
獻皇后山陵上特選公為鹵簿使護葬事受命而公巳
病矣上使中貴撫問公且辭使期迫猶不改差三年三
月十一日卒于京師將終其妻子環泣求所以語後者
公汎然而應曰夫何言安以竢之耳因索紙筆書先聖
先師四字付其子嗚呼然後知公深達于性命之理而
其所以語後者孔顔之道而巳公之疾也上數問左右
大臣曰陳襄疾減耶其亟也再遣中貴存問而公巳不
及見矣其亡也奏至上為愴悼贈給事中官其子姪特
及外孫加賻贈焉上方知公行且用矣公亦素有自任
之志期見于用而命有所制悲夫公為人寬厚長者而
臨事有不可犯之色勇于為義其氣渾然人欲以喜怒
探之終莫之得遇利害得喪恬如也其接物誠其與人
恭而温與之遊者不覺鄙吝之失於心也公之亡士大
夫相弔於朝處士相弔於家皆曰德人往矣所至汲汲
以興利教民為事蓋其兼濟樂育之心出于天性非有
所徇而然也平居與所知論極天人之際因及燮理之
事未嘗不慨然有志惜哉不見於事享年六十有四階
累升為朝散大夫勲累升為護軍爵累升為上黨郡開
國侯教畜弟妹甚勞皆有成立弟章舉進士第今為都
官員外郎妹長適前祠部郎中直史館劉彝次適進士
倪天隱次適司封員外郎集賢校理鄭穆皆當世有聞
者公娶陸氏累封文安郡君子男二人長紹夫守秘書
省正字次中夫守將作監主簿女五人長適蘇州錄事
參軍傅楫次適宣德郎方蒙次適承奉郎孫之敏二女
未嫁公三遇大禮不奏子弟以官欲其自立也而追念
伯父嘗有功吾門其後未有仕者故于知制誥年先奏
其孫良夫郊社齋郎嗚呼士常患德不足以充位而位
過其德夫擁高軒策駟馬懷黃金之印結紫綬于腰非
不崇且貴也而論之以事業則蔑然無聞所以榮于勢
者得矣其榮于義者安在是故君子不患無位患所以
立不患位不及人而患德之不足今公官不過郎中職
不過學士而道之在人利之在物者如此雖使公極位
望於一時以彼較此未知其孰愈也公于六經之義自
有所得方將營一丘之地為退居之計著書以自見其
志志不遂故其平生所為文集止二十五卷以元豐四
年九月十九日葬于常州宜興縣永定鄉蒋山之原祖
洽晩得識公于京師舉進士於開封也公為考官及公
移陳州祖洽嘗在幕府朝夕相與處受公之教而觀公
之德為多故得公行事尤詳而祖洽謹掇其大者為行
狀請有道而能文者圖其不朽焉謹狀
先生墓誌銘門生孫覺撰
公姓陳氏諱襄字述古其先光州固始人五代時王氏
入閩因隨家焉今為福州侯官縣古靈人曾祖諱令圖
仕閩通顯祖諱希穎文林郎果州司戶參軍父諱象台
州黃巖縣尉累贈尚書兵部侍郎母黃氏永嘉縣太君
繼母王氏集慶郡太君慶歷二年進士及第建州浦城
縣主簿浦城多世族侵擾請託以撓法敗政為常縣闕
令者久之公不為䘏辨治有能名移台州仙居縣令益
務以禮法教其民民愛樂之莫肯犯皇祐三年改秘書
省著作佐郎知孟州河陽縣時司徒鄭國富公為之守
一見而知之土人不知水種之利公度田二百畝為法
以示人人習行之至今移彭州濛陽縣富公入相薦之
召試充秘閣校理判尚書祠部有乞寺觀額度人為僧
道士者公論不可編定昭文館書籍知常州州濱大湖
而運渠高水不能溉公為剗去堰埭浚之與湖通波賴
其利者二百里民有父母存而出贅公叱使還養凡數
十人召為開封府推官三司鹽鐵判官上初即位使契
丹契丹欲屈公下坐公以禮固爭不為屈還知明州未
至召修起居注知諫院管勾國子監有詔兩制臺閣議
學校貢舉之制公因奏常秩等四人知經有實行宜以
禮召見補太學官未幾罷諫院兼侍御史知雜事有旨
知制誥闕召試公上言陛下以義使臣臣當聽命之不
暇敢懷利以事上哉從之兼判吏部流内賜紫衣金魚
言内外臣僚乞親屬官多選人巳授者請以三月為限
從之時朝廷大新法度而聽者為屈公數上疏論列輙
留中不下召試知制誥公奏辭曰臣有言責不敢不言
言未足塞責譴其可逃召試臣何敢當又除直舍人院
天章閣侍講兼修起居注皆固辭乞補外官上賜手詔
曰近以卿知制誥卿以言事未遂懇不受命且求外補
朕素慕卿經術行已深惜遠去特還舊職庶幾左右經
席漸磨道義以適所願聞今覽来奏尚欲固辭豈未悉
朕意歟還卿來章當亟就職乃復起居注判流内銓明
年知制誥兼直學士院詔河決河北諸郡公當視草以
水不潤下為言中書改之乞知陳州移杭州復唐相國
李泌六井通判杭州事蘇軾為之記僧方人居而禪學
久廢不傳公以宗本宗傳二人為之倡其徒至奔走天
下移應天府未至又移陳州修八字溝以泄城中霖雨
水潦之苦州人便之召還知通進銀臺司兼門下封駁
事提舉進奏院公久去朝廷上見而勞問之甚渥除尚
書右司郎中樞密直學士判太常寺兼禮儀事明年兼
侍讀知審官東院又明年提舉司天監元豐元年詳定
郊廟奉祀禮文明年兼判尚書都省是年十月慈聖光
獻太后山陵以公為鹵簿使公蓋巳病矣三年三月十
一日卒于京師享年六十有四公在告久上數以問大
臣及遣中貴人臨視而公巳卒奏至上為愍悼贈給事
中錄其子之未官者且及其外孫焉階朝散大夫勲護
軍公布衣居里巷與陳烈周希孟鄭穆游鄉人尊之號
四先生仕宦所至必大葺學舍新祭器歲時行禮其中
親為諸生横經以講及任太府事劇體重猶不倦以止
其樂善好學殆天性也歟資禀温厚未嘗見其喜愠之
色與人交久而彌篤折節下士所游多時聞人鄭穆劉
彝皆其女弟之婿娶陸氏封文安郡君子男二人紹夫
秘書省正字中夫將作監主簿女五人長適蘇州錄事
參軍傅楫次適宣德郎方蒙次適承奉郎孫之敏二女
未嫁所著文集二十五卷以元豐四年九月葬于常州
宜興縣永定鄉蒋山之原銘曰
有嚴陳公不降色辭躬厲以正去嘗見思小邑大州視
之若一勸學談經人罔不率問學醇古操行則高經術
行已天語之褒如公羇孤又無黨援學士殁身維帝之
眷行信于友有德在人雖不百年在公猶存毗陵宜興
公治昔者今葬其鄉將配公社
陳先生祠堂記友人劉彝撰
元豐三年歲次庚申三月十有一日樞密直學士侍讀
陳公襄捐館于京師天子聞之震悼遣使恤厥家而問
其所乏賻贈有加焉朝廷公相卿大夫莫不為國家惜
其不大任也兩禁近侍共臨其殮哭之盡哀凡十有八
人列奏稱其道德之重補維國家莫非先王之法生平
恩例不奏子弟者三其所奏者皆先疎族長子弱冠矣
未沾一命天子愈賢之錄其長子守秘書省正字及其
猶子外孫皆命以官一日御邇英經筵不見其侍讀也
又嗟憫之遣使錫賚撫存其孤比葬于宜興又詔常州
供應所闕公之平生以道德教育天下英才為已任故
以學業出入其門者無慮千人而齒于仕版輔大政親
近侍列臺閣帥邊防者有矣守方州使諸路佐郡邑宰
人民者所至多焉莫不知所以仁民為固國之本也治
已為臨下之範也學古為修身之資也事親為行道之
始也官于四方而民受其賜者皆公之所教也不止如
是焉自始達及終身凡聞天下之賢有學行者有吏能
者有道德者有忠義者其才可以進之于朝以為民庇
及具表則者不必識其人也必書其實以遺于所部使
牧守或執政柄者未登其賢而用不巳也因之拔擢致
身於亨顯而不知其自于公者衆矣是以其亡四方髦
士及公卿大夫識與不識若喪其朋咨嗟靡息焉公之
于學志在倣古以治其性為本事君以建其忠為業故
雖燕居必持厥志謂暴其氣者不可以入君子之德是
以雖家人臧獲平生未始見其不足之色始與里人陳
烈周希孟鄭穆友善同志于道比仕則彝也又以經術
政事更相磨琢而銳於經綸天下大務尤能受盡言樂
聞已過喜于為善而夙夜弗忘者詩與易也故其鈎考
皆得姬孔幾微之藴傳注所至弗迨其藩籬矣乃能誠
其言信其行所臨之民莫不允之仰以為範焉至于圖
形或寫其名位置于屋壁致誠以香烟餘二三紀而愈
篤者其仁洽於民蓋如是浦城尤甚焉度量淵廣長于
包荒樂于教民其職精于治體其政先于變俗其仁勤
于濟衆其交貴于謙光故其出入中外裕裕然弗以進
退榮辱動其心焉每曰惟大人為能格君心之非吾徒
之事也其知諫知雜言出至誠詳審有緒不為激訐以
求沃寤故雖譏病大臣補救時政上每嘉納而多留中
人疑其必將大用也後進掀騰躐公以進者衆乃能安
其素守不忘致君之志竭勞庶職益用勤瘁焉其與門
人議論則曰欲致君如堯舜者莫若得大賢進之為先
焉經綸國事欲致治如古者莫若采智識高者用之為
急也其講求賢才以永基祚莫若興起學校教之經術
用其德行之為要也故其初筮仕於浦城則創學舍三
百楹躬自講授從之學者餘五百士仙居河陽之學人
雖不滿百而遂能變其風俗常州之學閎大可肩于湖
人材軰出世以其功比安定先生胡公焉公字述古其
先光州固始人唐廣明初巢賊亂中原豪傑乘之蜂起
善族往往避地遐遠故隨王潮入閩尋仕于閩王審知
乃居福州宋有天下公之祖既仕為掾吏卒于東川有
子五人長曰則之以儒術率諸弟皆用學行居于鄉閭
遂遷宅于侯官縣之西南百里村曰古靈耕且學而兄
弟屢以賢能薦于春官公考侍郎諱象遂以五舉入仕
于王公十有八歲喪其所怙二十有六始登進士第主
建州浦城簿以文學政事稱于當時高卓拔乎倫類矣
遷台州仙居令改佐著作知河陽縣移知彭州濛陽縣
司徒富鄭公入相仁宗進賢惟急首以文行詔公試秘
閣校理判尚書祠部兩府奏立寺院度僧道于墳莊者
三四人勅下祠部公執奏以為社稷萬年公相無極人
人胥效則盡天下之士歸于僧道矣朝廷移公編校書
籍以遂其事焉出知常州入為開封推官三司鹽鐵判
官使北庭還知明州未至召修起居注知諫院管勾國
子監御史知雜有旨候知制誥闕與試公疏曰陛下必
以臣自内史過為臺雜乃是下遷爰降德音俾諭聖意
然非所以使臣以義者也謹當夙夜上裨朝政下葺臺
綱震肅百僚繩糾非法不知鈇鑕之在前矣所有試命
乞賜寝罷遂判吏部流内銓皆有所發以革宿弊天下
稱之未幾召試知制誥公不就奏曰朝廷比以制置條
例司更改常平新法中外之議皆以為擾臣負憂責不
得不言未能開悟聖心蚤令寝罷不職之罪不知譴所
其有召試臣不敢當旋罷知雜直舍人院兼天章閣侍
講復修起居注皆辭以為言事不職不敢承命仍乞外
補御批其疏近除知制誥卿以言事未遂懇不受命且
求外補朕素慕卿經術行已深惜遠去故特還舊職庶
幾左右經席漸磨道義以適所願聞今覽來奏尚欲固
辭豈不悉朕意歟今還卿來章當亟就職遂復修注判
銓焉熙寧四年乃知制誥直學士院嘉謀嘉猷入告于
后出稱其德寵任方隆而疾之者繩以他事出知陳州
未期移知杭州再期移應天府留守未至復知陳州八
年冬召赴闕知通進銀臺司遷尚書右司郎中充樞密
直學士判太常寺兼禮儀事九年兼侍讀知審官院提
舉司天監元豐元年奉勅修郊廟奉祀禮文兼判尚書
省二年十月仁宗慈聖光獻皇后崩公為山陵鹵簿使
于時一身總判十局雖瘦病而不敢辭焉其創新規懲
宿弊條析類舉皆中機要而被受奉行者莫不以為宜
焉享年六十有四訃聞上下朝野莫不惜其志業之隆遇
君之厚而終于散地也世以浦城為難治者數大族在
焉其仕於朝者累百而姻婭在宦途者倍之子弟為士
為農不知其數也挟權營私虐其閭里干請州郡以迫
縣吏使不能自存以立其政者歲常有之公為主簿集
其子弟及庶民之好學者教于縣庠使孝于其親順于
其昆信于其鄉仁于其民由是為其父兄者更相糾戒
不可以非禮干吾簿焉時有近禁大臣扶護親喪還閩
衢州以南所過邑皆召民丁七百送其行李至浦城公
曰農時方作雖王命尚不可奪之矧以為私耶乃令僦
賃以役其境仙居之俗不知學之可為也公率其子弟
躬為講教至有父為吏于庭下而子為士於堂上與其
燕飲者翕焉大變河陽亦然而謗之者曰以講教為名
而實取其齎貨也鄭公惑焉召以告之俾罷縣學公對
之曰自反而縮雖千萬人吾往矣不恤不罷終化其俗
為鄒魯邑居隘陋盛暑公出家人間或垂簾納凉於廳
事既而其櫝失官緡錢二萬守者以為辭公不辨出已
俸償之物議喧騰鄭公亦以為信未幾獲盗于他邑乃
守櫝者為之其厚重多此類河陽里胥運置酒材破蕩
産業者世以為病公命浙東從之學者張公諤以百金
僦田兩夫募農師引沃水灌為稻畦種以糯穀比其耕
插耘耨收刈也必躬涖之而其往來皆用盛樂招集其
民但觀稼穡之法酒材既足民胥效之瘠鹵之地遂為
膏腴温造故迹復生秔稻矣迨今仰焉常州運渠横遏
震澤積水不得北入于江以為常蘇數邑民田之害者
累世矣公以渠之丈尺對民田之步畝分授以浚深廣
有制不月而成遂削望亭古堰而震澤積水乃克北流
民害以除而田旱有溉豐穰歲享矣杭州濱海其地鹹
鹵水不可食居民數十萬家皆市山泉以給日用公按
李長源舊迹砌石為函接竹引西湖之水以注六井散
在閭里一城汲用有餘潤也民荷其惠焉生平講求萬
民利害雖非其職必錄于篇會其部使可以立事者則
以授之利及四方者又不知其數焉凡于朝廷治體州
縣養民之事必求其術之可以為法鰥寡孤獨遺棄幼
子災傷水旱凶札疾疫恤窮安富養老勸農治兵牧馬
練將守邊積穀生財差役漕運之事莫不夙夜圖營精
密曲盡之術而又以詢於賢者明者能者不憚謙遜屢
求廣諮博訪既得一善則又稱其得之所自而推以授
人此其平生存心凡四十年而弗懈也既亡彝檢其手
書議及民政講求治道或以相授或以相咨凡百餘本
或累十幅盈紙細書講論得失則其以天下為已憂也
又如此使之大用豈可量哉其行藝及三代既請公卿
為之誌銘彝惜其賢而志有不得發者既知其詳不忍
默而無傳嗚呼觀於是則知吾哭之哀為不徒然矣其
既亡厥子與弟皆以書來告予曰公之將亡數日默而
無言恬愉自若妻子泣而環之求其誨諭之言乃命紙
筆再書先聖先師四字授筆而終嗚呼誄曰
皇極有本兮性情為先千載一獲兮幾絶又傳躬遇主
聖兮灼知其賢弗用而殞兮乃命在天泰者若是兮茅
茹其連嗚呼姬孔兮冥冥弗宣志在先聖兮死亦㒺遷
筆以傳聖兮忠仁則堅
元豐八年秋九月彭城劉彝既哭公于墓歸詣州學謁
之于祠堂而哀情鬱鬱弗能巳也遂為之記而誄之將
刊于其碑焉元祐八年五月延平陳瓘書
富鄭公薦召試館職奏狀
秘書丞知孟州河陽縣陳襄右件官行純有守才敏而
通經術該深文藝典雅頃居鄉黨號稱師模雖從吏以
甚勤其嚮學而益篤至于縣道之冗亦務已志之行為
臣屬官備稔其能迹其人堪於文館儒官中任使近者
竊見授勅就移知彭州濛陽縣雖于常格例合入川其
如美才可惜遠去臣今保舉欲望聖慈召試三館職事
或差充崇文院檢討觀其施設必有聳勸襄本閩人與
臣非親戚故舊在朝亦無骨肉食禄如擢用後犯入已
贜甘當同罪不如舉狀甘伏朝典謹具狀奏聞伏候勅
旨
忠肅陳公瑩中詩
廼公德望如丘山北斗以南誰可班熙寧天子自拔擢
報君常以人所難忠誠皎皎落諫疏史臣編綴不敢刪
當年十語九不用真譽闇隨公議還三十三公半台輔
經筵薦墨猶未乾雖然年位俱不極却得千載聲名完
薦賢之家門必大來者繩繩知可觀如君謹潔蹈規矩
勇於為義心桓桓有兒巳覺門戶穩慶源衮衮何時殫
元祐初紹夫為明州船場秩滿陳公大諫被召太學
博士時尋醫四明以詩送紹夫行大率發揚先君紹
夫得之不敢隱默遂刊於石今編次先君文集謹錄
大諫詩附于後庶以見吾父事君盡忠可以警勵為
人臣者宜如何爾嗣子右中散大夫提舉臨安府洞
霄宫賜紫金魚袋紹夫謹題
跋尾
公輔為兒童時聞陳公密學先生名今四十年始遇其
長嗣中散來官臨海得公遺文而觀焉方熙寧間新法
用事大臣以權利籠取天下士而一時沽榮希進之徒
爭相傾附公獨忠憤激發忘身許國與君實獻可諸公
出力排之公有青苗疏論尤詳知此法一行騷動天下
胎禍之端自此始使當時從其言豈復有今日事哉雖
然宣和靖康以來變故極矣民力匱竭邦財耗散寇敵
侵陵國勢危迫紀綱紊亂禮義廉恥消亡望祖宗盛時
邈不可見推原其本必有所自議者猶不以為然况在
當日言之宜乎不見信也公于他文章皆渾全博雅不
為纖巧浮偽片言隻字無非至誠擇善先義後利出入
乎子思孟軻之說真所謂古之君子也嗚呼富貴易圖
名節難保以公之道德才猷遭遇人主而其爵位終不
至輔相然高名偉節則昭然獨著萬世不可掩亦安取
夫富貴哉建炎二年九月旦右司諫陳公輔謹跋
國史本傳
陳襄字述古福州侯官人少孤能自立出遊鄉校與陳
烈周希孟鄭穆為友時學者沉溺於雕琢之文所謂知
天盡性之說皆指為迂闊而莫之講四人者始相與倡
道于海濱聞者皆笑以驚守之不為變卒從而化謂之
四先生襄舉進士調浦城主簿攝令事縣封疆遠多世
族以請托脅持為常前令不能制襄欲稍革其俗每聽
訟必使數吏環立于前私謁者不得發老姦縮手民有
失物者賊曹捕偷兒至數軰相撑拄襄紿之曰某廟鐘
能辨盗犯者捫之輙有聲餘則否乃遣吏先引以行自
率同列詣鐘所祭禱隂塗以墨而下帷蔽之命羣盗往
捫少焉呼出獨一人手無所汚扣之乃為盗者蓋畏鐘
有聲故不敢觸遂服罪知河陽縣教民種稻富弼為郡
守一見即禮遇之襄留意教化進縣子弟於學或讒之
于弼謂其誘邑子以資過客弼疑焉所親勸毁學舍以
塞謗不聽久之弼以語襄襄曰自反而縮雖千萬人吾
往矣公苟有惑志何名知已益講說不少懈弼由是愈
竒之及入相薦為秘閣校理判祠部譯經僧死遺表度
十僧列子廟乞三年度一道士襄皆抑不行知常州運
渠横遏震澤積水不得北入江為常蘇二州病襄度渠
之丈尺與民田步畝定其數授以浚法未幾而成遂削
望亭古堰水不復積入為開封府推官鹽鐵判官神宗
立奉使契丹以設席少異于常不即坐契丹移檄疆吏出
知明州明年同修起居注知諫院改侍御史知雜事論
青苗法不便曰臣觀制置司所議莫非引經以為言而
其實則稱貸以取利事體卑削貽中外譏笑是特管夷
吾商鞅之術非聖世所宜行望貶斥王安石吕惠卿以
謝天下又乞罷韓絳政府以杜大臣爭利而進者且言
韓維不當為中丞劉述范純仁等無罪宜復官皆不聽
召試知制誥襄以言不行辭不肯試願補外安石欲以
為陜西轉運使帝惜其去留修起居注襄懇辭手詔諭
之乃就職踰年為知制誥安石又欲出之帝不許尋直
學士院安石益忌之摘其書詔小失出知陳州徙知杭
州以樞密直學士知通進銀臺司兼侍讀判尚書都省
卒年六十四贈給事中襄涖官所至必務學校平生存
心以講求民間利病為急既亡友人劉彝視其篋得手
書累數十幅盈紙細書大抵皆民事也在經筵時神宗
顧之甚厚嘗訪人材之可用者襄以司馬光韓維吕公
著蘇軾至于鄭俠三十三人對謂光維公著皆股肱心
膂之臣不當久外謂俠愚直敢言發于忠義投竄瘴癘
朝不謀夕願使得生還帝不能盡用紹興元年光堯太
上皇帝下詔褒襄所奏俾内外侍從各舉所知者三人
蓋本于此史臣曰獬襄公輔洙用儒學奮身為治平熙
寧間名侍從皆以言論据正為王安石所不容狙伺間
隙排而去之無復有為國家愛惜人材之意洙且用而
死世猶悲之襄薦士之章不為一言虚美唯賢知賢於
是為至紹興天子褒詔表而出之襄之名其足以不朽
矣
古靈先生年譜
陳氏出自媯姓虞帝舜之後夏禹封舜子商均於虞
城三十二世孫遏父為周陶正武王妻以元女大姬
生滿封之于陳賜姓媯以奉舜祀是為胡公胡公二
十六世孫軫為楚相封潁川侯因徙潁川稱陳氏支
分派别不可得而考在唐有陳忠其先江左諸陳世
客潁川一子邕邕三子夷行夷實夷則夷行為太子
太保檢校司空相文宗一子翿翿一子嘉為陵州别
駕别駕一子聞為陵州刺史刺史三子顯為檢校侍
中江南道節度使勲為兵部侍郎黯為職方郎中侍
郎一子檄自光之固始從王潮入閩家于福州仕閩
為太尉推誠奉國功臣太尉三子令鎔為大中大夫
令圖為客省使令猷為檢校工部尚書客省一子希
穎皇朝淳化中以文林郎守果州司戸參軍戸曹五
子則之拱之象之恢之裕之象之台州黃巖縣尉累
贈尚書兵部侍郎後改贈金紫光禄大夫舊名後去
之字金紫三子交將仕郎試將作監主簿贈正奉大
夫襄樞密直學士尚書右司郎中兼侍讀贈少師章
朝議大夫提舉杭州洞霄宫贈金紫光禄大夫
真宗皇帝天禧元年丁巳
是年三月公生于福州之古靈後鄉人號為古靈先
生東坡先生熙寧中倅杭州有詩貽公云去年柳絮
飛時節記得金籠放雪衣注杭人以放鴿為太守夀
天禧五年辛酉
乾興元年壬戌
仁宗皇帝天聖元年癸亥
天聖九年辛未
明道元年壬申
明道二年癸酉
景祐元年甲戌
景祐四年丁丑
寶元元年戊寅
寶元二年已夘
康定元年庚辰
慶歷元年辛巳
慶歷二年壬午
公年二十六于楊寘榜登進士第授試秘書省校書
郎建州浦城縣主簿
慶歷三年癸未
公年二十七六月到浦城有謁廟祝文
慶歷四年甲申
公年二十八有祈雨詩祈雨祝文送章衡秀才序
慶歷五年乙酉
公年二十九有答吕寺丞書答黃殿丞書
慶歷六年丙戌
公年三十有答黃殿丞書是年十月秩滿
慶歷七年丁亥
公年三十一以部使者舉為台州仙居縣令有仙居
勸諭文
慶歷八年戊子
公年三十二有謝關郎中書
皇祐元年已丑
公年三十三有勸學文天台山習養瀑記天台縣孔
子廟記
皇祐二年庚寅
公年三十四有和鄭閎中仙居詩十二首
皇祐三年辛夘
公年三十五用薦者改秘書省著作佐郎知孟州河
陽縣有懷友人陳烈詩祭仙孫五郎文
皇祐四年壬辰
公年三十六春過浦城有留題南峰寺詩到河陽有
與蔡舍人二啓
皇祐五年癸巳
公年三十七
至和元年甲午
公年三十八遷秘書丞就移知彭州濛陽縣
至和二年乙未
公年三十九鄭國富公自太原入相以文學政事薦
公
嘉祐元年丙申
公年四十有白頭詩
嘉祐二年丁酉
公年四十一遷太常博士以鄭公之薦召試秘閣校
理
嘉祐三年戊戌
公年四十二判尚書祠部
嘉祐四年已亥
公年四十三編定昭文館書籍有郊祀大禮慶成詩
併表吳君唐卿墓誌銘
嘉祐五年庚子
公年四十四著中庸講義
嘉祐六年辛丑
公年四十五有殿中御史陳公墓誌銘是年冬遷尚
書祠部員外郎出知常州
嘉祐七年壬寅
公年四十六有請顧臨秘校主學書
嘉祐八年癸夘
公年四十七英宗皇帝即位公由尚書度支員外郎
遷尚書司封員外郎賜五品服
英宗皇帝治平元年甲辰
公年四十八召為開封府推官是年常假諫議大夫
充接伴北遼使
治平二年乙巳
公年四十九著大易講義
治平三年丙午
公年五十除三司鹽鐵判官有蘇明允府君挽詞
治平四年丁未
公年五十一神宗皇帝即位公以諫議大夫奉使於
遼八月還有使遼錄一卷遷尚書工部郎中充秘閣
校理出知明州有英宗皇帝挽詞使還咸熙館道中
詩二首黑崖道中詩和東玉少卿見遺詩過雄州南
門偶書呈知府張皇城詩奉使回上殿劄子左侍禁
陸公墓誌銘開封府祥符縣主簿陸君墓誌銘祭黃
虞部文
神宗皇帝熙寧元年戊申
公年五十二還鄉省松楸有和程公闢遊越山亭詩
春晩賞牡丹奉呈席上諸君詩和程公闢遊宿猿洞
詩二首和程公闢紅梅詩和程大卿遊昇山詩和程
大卿遊鳳池寺詩和程大卿茘枝詩和程大卿新闢
諸寺門詩和程大卿書宿猿洞詩是年冬被召
熙寧二年已酉
公年五十三夏到闕遷尚書刑部郎中修起居注知
諫院管勾國子監公事秋除侍御史知雜事有旨候
知制誥闕召試公上疏力辭詔從之兼判吏部流内
銓賜三品服有辭修起居注知諫院四狀修起居注
舉自代狀侍御史知雜事舉自代狀辭中書候試知
制誥狀赴召修注上殿劄子進誠明說併劄子知諫
院進劄子乞正臺諫官劄子議學校貢舉劄子乞免
御史劉述等罪狀論制置三司條例乞行均輸法狀
彈劉攽王介狀論祖無擇下獄狀乞疎放秀越二獄
干繫人狀
熙寧三年庚戌
公年五十四春召試知制誥公自言嘗論常平新法
不聽辭不就試執政以為當出乃欲罷御史以集賢
殿修譔陜西轉運使勅未下上批别進呈謂執政曰
吳申全不能講欲候陳襄受職留講筵于是除秘閣
校理復修起居注直舍人院兼天章閣侍講仍判銓
有辭中書召試知制誥狀併申中書省狀辭直舍人
院狀辭判吏部流内銓勅内名銜狀辭直舍人院判
吏部流内銓兼天章閣侍講狀辭修起居注狀擇日
秪受修起居注勅命狀秘閣校理修起居注狀自代
狀辭兼天章閣侍講狀彈李南公除京西運判不當
狀乞召還范純仁狀彈御史裏行王子韶狀彈步軍
副都指揮使宋守約三狀論差擇縣令劄子論流内
銓奏辟屬官劄子論差選京朝官知縣劄子彈秀州
軍事判官李定狀乞止絶權貴陳乞恩例劄子論散
青苗不便乞住支五狀論李常待罪不報及吕公著
落職劄子論王安石劄子論韓維充御史中丞與韓
絳領制置司妨礙狀論韓絳參知政事乞罷制置司
狀
熙寧四年辛亥
公年五十五秋知制誥遷尚書吏部郎中兼直學士
院冬出知陳州有内制一卷謝知制誥啓到陳謝富
相公啓
熙寧五年壬子
公年五十六秋移知杭州有勸學文夫人吳氏墓誌
銘十月餞送錢塘貢士登彼公堂詩題忠定張公書
後是年修錢塘六井
熙寧六年癸丑
公年五十七有駕部陳公墓誌銘是年春六井訖工
東坡先生為之記有和子瞻吉祥冬日牡丹詩三首
熙寧七年甲寅
公年五十八有和子瞻沿牒京口憶西湖寒食詩秋
移應天府留守未至復移知陳州有陳州謝到任表
自杭之宋過永樂院留題詩
熙寧八年乙夘
公年五十九有潁川府學釋奠勉童子詩潁川賞花
詩二首是年冬召還知通進銀臺司兼門下封駁事
提舉進奏院遷尚書右司郎中樞密直學士判太常
寺兼禮儀事有論差除勅不由封駁司劄子謝轉樞
密直學士啓
熙寧九年丙辰
公年六十兼侍講知審官東院有理會吏部資序劄
子乞審審官東院條例狀與富相公書
熙寧十年丁巳
公年六十一提舉司天監冬郊祀大禮為禮儀使有
依赦文舉陳烈狀經筵薦温國司馬公而下三十三
士章藁一卷
元豐元年戊午
公年六十二春奏勅詳定郊廟奉祀禮文夏決口塞
詔改新閉決河曹村埽曰靈平遣公為祭謝使有詳
定禮文併制樂所定銅木尺度一卷論樂劄子祭天
用樂劄子崇國夫人符氏墓誌銘故太師中書令曾
魯公挽詞二首
元豐二年已未
公年六十三春兼判都省事慈聖光獻皇后崩命公
為山陵鹵簿使有慈聖光獻皇后挽詞二首
元豐三年庚申
公年六十四三月薨于京師享年六十四贈給事中
將終書先聖先師四字付其子階為朝散大夫勲為
護軍爵為上黨郡開國侯明年九月葬于常州宜興
縣永定鄉蒋山之原特詔常州供應所闕後累贈少
師
古靈集卷二十五
