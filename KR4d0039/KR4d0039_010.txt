古靈集卷十
宋陳襄撰
易講義
大有
此卦正與同人相反所以次同人者序卦曰與人同
者物必歸之故受之以大有然則離乾二體何以為
大有夫六五一隂得中而居尊位為上下五陽所歸
又陽為大是所有者大也有其大者故曰大有以君
臣言之是大有天下之衆賢以君民言之是大有天
下之萬民也又陽為富實以富實言之是大有天下
之萬物也夫大有天下之衆賢如書所謂九德咸事
俊乂在官野無遺賢是也夫大有天下之萬民如中
庸所謂舟車所至人力所通天之所覆地之所載日
月所照霜露所墜凡有血氣者莫不尊親是也夫大
有天下之萬物者荀子王制曰天之所覆地之所載
莫不盡其美致其用北海走馬吠犬南海羽翮齒革
曾青丹干東海紫紶魚鹽西海皮革文旄澤人足乎
木山人足乎魚農夫不陶冶足器械工賈不耕田足
菽粟矣
繇辭曰大有元亨
夫大有之主既大有天下之臣民萬物此所以曰元
大有至德以富亨通也彖辭不言大亨而言元亨者
言大有之君必有元善長人之德而致亨通也若言
大則不能兼元善之仁言元可以兼大也
彖曰柔得尊位大中而上下應之曰大有
柔得尊位六五也居尊位是大也處上體之中是中
也上下二體五陽皆歸之是上下應之也上下五陽
皆應之陽為大故曰大有居尊以柔中之德以虛受
人高明照物物必歸之以柔居中不尚剛武而用文
德上下所歸
其德剛健而文明應乎天而時行是以元亨
乾在下體為内離在上體為外凡大有之君内有剛
健之德施之於外則以文明而不以威武此天下之
所以歸也六五之隂下應乾九二之陽是應乎天也
五居君位有文明大中之德而能應順天道奉承天
時而行動不違天之道此所以元亨也應乎天而行
如乾文言所謂先天而天弗違後天而奉天時是也
象曰火在天上大有君子以遏惡揚善順天休命
天本剛健而高明火又文明而在其上此乃明盛之
極至所以為大有也夫天道之至明惟其福善禍淫
而已君子法此卦體居大有明盛之時天下之臣民
萬物既已富有宜何所為哉惟當遏惡揚善旌别淑
慝遏其惡者揚其善者以順天休美之命也夫惡者
遏止之則天下之惡莫不去惡悛矣善者稱揚之則
天下之為善者莫不勉勸使民日遷善遠罪而歸於
至治矣夫大有之德無尚於此也
初九无交害匪咎艱則无咎象曰大有初九无交害也
大有之卦火在天上文明之至著也又體有五陽陽
為富實居文明富貴之時能謙卑以下物物必歸之
若自剛亢滿盈必致咎害故序卦曰有大者不可以
盈故受之以謙又書云滿招損謙受益時乃天道是
也故大有之主六五以柔得尊位而為上下所歸故
其爻詞曰厥孚交如吉初九居大有之初而體是陽
爻處不以柔不得無咎害也任大剛實以斯而往害
之道也然居卦下無位之地不與物交剛而能謙物
莫之害可以无咎故曰无交害匪咎交者交於物之
謂六五曰厥孚交如隨初九曰出門交有功鴛鴦詩
曰古者明王交萬物有道皆其義也艱則無咎者凡
人居於大有豐富之時志易驕滿故於其初當自艱
難惕厲不敢忽易居之則可以終保無咎故曰艱則
無咎繫詞曰危者安其位者也亡者保其存者也亂
者有其治者也是故君子安而不忘危存而不忘亡
治而不亡亂是以身安而國家可保也故聖人繫卦
於事之初未常不存戒懼今初九戒之以艱則无咎
者蓋居大有之初戒在盈滿怠忽見不可不慎也先
儒多解匪咎義連下文謂欲其匪咎艱則无咎此恐
非也既云艱无咎義已足矣其下不須更言匪咎可
也然則不云无咎而云匪咎者蓋上文云无交害其
下又云艱无咎若更云无咎則不成文辭故變无為
匪文王三分天下有其二以服事商小心翼翼昭事
上帝此之謂也
九二大車以載有攸往无咎
九二陽爻居隂位而不任剛實者也居中而上應六
五是能以中道任君之事者也居大有之時雖體陽
爻而能處柔順不任剛實以自盈滿又以中道任君
之事如大車之任重載物也有攸往无咎者夫乾體
本在上今居下體必往而進於上今二以中道上應
於六五之君可以升進无咎也六五應之可往雖剛
居順无咎履非其位合有咎然居中而應終必進往
免咎
象曰大車以載積中不敗也
九二以陽居隂而應于五又居下卦之中是六五之
君委任以事能以中道任重厚載如大車之載物積
聚於中而不傾敗也
九三公用亨於天子小人弗克象曰公用亨于天子小
人害也
三居下體之極處重剛之上而獨履得其位故有公
位之盛焉惟公用此位與德以亨通于天子夫九三
居中九四尤近五位雖體陽爻皆不稱公而九三獨
稱公何也蓋六五柔君九二九四又皆處於柔順不
及九三獨體剛而得位居下體之極為羣陽之長特
見尊任而寵納之權重位盛故曰公也小人弗克者
繫詞曰三與五同功而異位三多凶五多功夫三非
中位又居乾健之終在下體之極過亢則凶今大有
之時上有柔君而三獨權重位盛君子居之則能乾
乾夕惕危厲防其亢極可以通達天子若小人則不
勝其任恃權剛亢必致凶害故曰公用亨于天子小
人害也
九四匪其彭无咎
彭字先儒多解為邊旁之旁王輔嗣云既失其位上
近至尊之威下比分權之臣其為懼也可為危矣惟
夫有聖智者乃能免斯咎三雖至盛五不可捨能辨
斯數專心承五常匪其旁則无咎矣旁謂三也石守
道亦取此說非也陸希聲云如非在五旁兢兢以自
警不敢恃怙則旡咎劉牧亦以旁為三當用而已居
其上能自度其勢不勝于三不為三之事而避三之
盛則知幾也此皆非也先儒不通彭字之義以彭為
旁皆牽合彭旁二字義本不同也况九四陽爻自歸
六五與九三情狀絶不相干為見三有公亨之辭遂
引以為旁曲牽其義皆不可取周公闢雖解以彭為
盛亦云九四體是離明能明九三專權不從九三之
盛專心奉五恐皆非爻辭之義彭字當為彭字(步郎反)
干寶云彭亨驕滿貌王肅云彭壯也夫大有之世戒
于剛亢盈滿故序卦曰有大者不可以盈是也况四
位逼近於君居多懼之地又是柔位而以剛陽居之
此宜有咎也若知其失位而又迫近危懼不敢以其
壯盛盈滿之心處之則可以旡咎匪其彭无咎猶言
不以壯盛居之則无咎也
象曰匪其彭无咎明辨晳也
離為文明陽爻又明知其以剛處柔履非其位而又
居逼君疑懼之地而能不自盛壯驕滿以見疑於上
是明智辨别之昭晳也辨君臣尊卑之分明見幾之
作明辨辨之宜早
六五厥孚交如威如吉
六五以一隂為五陽之主上下五陽無他隂以分其
應皆宗於五五又不尚剛武而以文明虛中之德受
之故其誠信孚于上下如交結然也故厥孚交如所
謂威如吉者居大有之時以文明大中之德交孚於
物而不尚威武而民自懷來畏服如有威然也此所
以吉也若富有天下不以誠實文明之德使民心悦
而誠服而徒威武刑罰以敺之人亦不畏也故書曰
德威惟畏德明惟明記曰有威可畏謂之威中庸曰
不賞而民勸不怒而民威于鈇鉞故君子篤恭而天
下平又詩曰予懷明德不大聲以色聲色之於以化
民末也此是威如之吉也
象曰厥孚交如信以發志也
夫五之所以有信交孚於物者蓋其至誠自然發於
心志之中與物交結非有思慮造作而然也傳曰信
不由衷質無益也
威如之吉易而無備也
五之為德天下之所以畏威者以文明而不以威武
其道甚平易而無所備預也又衆自威懷其文德端
居和易而無用防備
上九自天祐之吉无不利
夫大有豐富之世戒于剛亢盈滿上九居一卦之極
而以剛陽處隂柔無位之地衆皆乘剛而已獨履六
五之隂柔是思乎順者也五有信德交孚上下而已
履之是履信者也陽為君子有剛明之德而潔身高
尚不累於位是自尚其賢行也居大有之終兼此三
德盡天人之助故曰自天祐之吉无不利謂自天以
至于人皆福祐之也輔嗣之解皆是惟不見以剛處
柔為思順之道也孔子繫詞曰天之所助者順也人
之所助者信也履信思乎順又以尚賢也是以自天
祐之吉无不利蓋言君子若所行履乎信所志思乎
順又自賢其身行享富有之盛居于上極而不以物
累其心有此三德則天人助之何往不利
象曰大有上吉自天祐也
處大有之上不累于位志尚乎賢者也餘爻皆乘剛
已獨居隂而乘柔順也五為信德而已履焉履信之
謂也雖不能體柔而以剛乘柔思順之義也居豐有
之世不以物累其心高尚其志尚賢也
謙
艮為山坤為地為地山謙謙次大有者序卦意謂有
大不可以盈故受之以謙蓋所有既大守卑謙則吉
也地山二體所以為謙者夫山本高而在地之上今
反卑而在地之下所以為謙也又九三一陽爻為五
隂之主居艮體之極艮為止又陽得位為正是内有
剛德而止于正也外體為坤坤德柔順内有剛德而
止于正外見柔順以行之此又見君子之謙德也若
外雖柔順而内不剛正而止則流而為柔邪無所守
也不足以為謙德也夫人之持身待物欲無悔吝憂
患不可以不持謙德也故孔子曰作易者其有憂患
乎因次序九卦其二曰謙德之柄蓋言文王以聖人
之德居紂之亂世故憂危之患若不持謙以為柄何
以保身而無患又曰謙尊而光解在彖詞又曰謙以
制禮夫聖人制禮將使人檢身無過其要以謙恭為
本人有禮則安故序卦曰德言盛禮言恭謙也者致
恭以存其位者也是謙者禮之本也故曰謙以制禮
謙之於人大矣
繇辭曰謙亨君子有終吉
夫人能卑謙為德以身下物不自盈滿則物無不與
悔吝不至此所以亨通也書曰謙受益乃是謙亨之
道也君子有終者言君子以謙恭為德以身下物則
天下莫不與之此所以終享其吉無有憂患悔吝也
彖曰謙亨天道下濟而光明地道卑而上行
此孔子斷謙亨君子有終之義夫天至高而居物之
上其氣下降而交于地下降是天之謙也而三光全
四時行萬物生其道益光明此是天道謙而亨也夫
六氣上運三光下垂亦是下濟地道雖處於卑而其
氣上躋而交于天處卑是地之謙也然而氣乃上行
以助天生物此是地道謙而亨也言天地者蓋舉其
大者有謙德而光亨則人道用謙而亨通固可知也
既陳天地謙亨之道又歴陳天地人神之道皆貴謙
而惡盈以明謙道之不可不務也
天道虧盈而益謙
夫天道隂陽寒暑迭為盈虛消長長極則消盈極則
虛此是盈則虧之也消極則長虛極則盈此是謙則
益之也日中則昃月盈則食亦是虧盈也月晦則明
復生是益謙也書曰滿招損謙受益時乃天道是天
道虧盈而益謙也
地道變盈而流謙
夫地有山川丘陵至高之處終必崩陷如詩曰山冢
崒崩高岸為谷易曰城復于隍水盈科而進是地之
變盈也海水至卑四瀆百川之盈滿者莫不流而趨
下以益之此是變盈流謙也
鬼神害盈而福謙
鬼神之道見人之盈滿者則隂降禍以害之揚子曰
高明之家鬼瞰其室是也鬼神視不見聽不聞依人
而行人有持謙恭者則隂降福以福之石祁子兆於
龜東方朔曰謙遜靜慤天表之應應之以福
人道惡盈而好謙
夫人之情莫不惡人之自盈滿者見人之驕亢踰分
者舉皆惡之益上九人道惡盈怨者非一故易曰負
且乘致寇至又曰莫益之或擊之此皆近乎惡盈也
書曰志自滿九族乃離此人道惡盈也凡人有謙恭
下物者則人情舉乃好樂之且未聞有卑謙自下者
而人惡之故古之聖賢脩身行巳無不知以謙德為
本故禹克勤於邦克儉于家不自滿假舜謂禹曰汝
惟不矜天下莫與汝爭能汝惟不伐天下莫與汝爭
功卑宫室惡衣服菲飲食禮曰后稷天下之為烈也
豈一手一足哉故自謂便人
謙尊而光卑而不可踰
夫謙之道無問尊卑貴賤但能持而行之莫不亨而
終吉故尊者用之則其道益光明卑者用之不可得
而過越也踰過也凡人惟是驕亢盈滿賤而好自貴
卑而好自尊則為物所惡有陵犯而過越之者若處
卑而又謙物安得而踰焉故曰卑而不可踰也
君子之終也
夫謙居尊用之則道益光處卑用之則不可以過以
此知謙之道是君子保身之終吉也此又解繇詞君
子有終也尊而居至卑貴而居至賤用之無不利也
象曰地中有山謙君子以裒多益寡稱物平施
夫山體本高今下處于地中謙之體也又一義山體
本高今下處于地中是高者下之也地體本卑今反
居于山上卑者舉之也夫高者下之卑者舉之此見
益謙之義故君子法此卦體有益卑舉下之義衰取
其盈滿者而增益其寡少者使之平也多猶盈滿也
取富以益貧損有餘補不足皆可推類求之稱量其
物而均平其施與不使多者益多而寡者益寡而不
平也故聖賢君子得位行道不惟以身行謙而有終
吉又如此謙卦之義當抑退驕高盈滿之人而進益
謙恭退讓之士平均其澤禄施與也孔子曰求也退故
進之由也兼人故退之亦近此也書無虐惸獨而畏
高明詩不侮鰥寡不畏強禦哿矣富人哀此惸獨王
輔嗣注云多者用謙以為裒寡者用謙以為益非也
初六謙謙君子用涉大川吉
居卦之下謙矣本是陽爻又以柔也惟君子為能用
謙故曰謙謙君子夫人但患驕矜自滿無謙德則物
不與也若能以身下物謙而又謙何事之不可濟何
險難之不可涉哉故此居卑處柔謙謙之君子可用
此以涉大難獲其吉有助而無害也
象曰謙謙君子卑以自牧也
牧養也初六居謙之最下無位之地未施於物謙而
又謙姑處卑以自養其德未足以有為也
六二鳴謙貞吉
鳴謙者謂謙之聲鳴遠聞也六二以隂得位居下體
中是謙而鳴者也居中履正而得謙譽乃是出於中
心之正非要名取譽而得故曰貞吉
象曰鳴謙貞吉中心得也
雖有謙德聲譽旁達苟不由中心之正則是要名取
譽不足以為貞吉今六二居中得位而鳴是發於中
心之中得此譽也
九三勞謙君子有終吉象曰勞謙君子萬民服也
九三一陽為五隂之主合居尊位而下居于三是有
謙德也五隂無他陽以分其應皆宗于已而巳能上
承於六四六五上六之尊而下接初六六二之衆可
謂勞矣夫能勞而承上接下其志又謙此萬民之所
以歸服也衆隂猶萬民也大凡人有善則矜之有勞
則伐之今九三勞乘于上下其勞如此而能謙巽不
以為德此所以保位有終而吉也禹治九州之水患
三過門而不入手足腁胝其勞如此而不矜其功故
舜曰汝惟不矜天下莫與汝爭能汝惟不伐天下莫
與汝爭功此正是勞謙也繫辭云勞謙君子有終吉
子曰勞而不伐有功而不德厚之至也語以其功下
人者也德言盛禮言恭謙也者致恭以存其位者也
六四无不利撝謙象曰无不利撝謙不違則也
此爻以隂居隂體柔得位上奉六五之君下附勞謙
之賢奉上下下盡夫三德謙之至也故無不利夫人
若體順居正順以事上恭以接下何所不利哉撝謙
者謂有此三德盡謙之美舉措指撝皆得謙道動不
違于法則也坤六二體順得中履正曰无不利
六五不富以其隣利用侵伐无不利
五本陽位而以隂體居之是居尊而能盡謙德者也
夫居尊御物不以剛武而以謙順此天下之所歸也
不富其隣者陽為富而隂為虛今五以謙虛而得民
是不以財富用諸其隣也利用侵伐无不利者夫侵
伐者古先帝王最為難行之事非有至謙至順之德
不可以稱兵于天下故古者有不庭之國不軌之民
王者必先躬行巽讓修文德以來之若其不服然後
可以行師侵伐之也若謙德未至則不可以用侵伐
雖用之天下之心亦不服從也今此六五居中體柔
謙順之至方可利用侵伐無所不利若湯文王之德
方可當此爻湯之時葛伯不祀湯事之以犧牲粢盛
而終不從然後征之故征自葛始十一征而無敵于
天下文王以聖人之德當紂之亂内文明而外柔順
三分天下有其二以服事殷盡乎謙德始可以征綿
之詩曰昆夷駾矣惟其喙矣虞芮質厥成文王蹶厥
生皇矣詩曰密人不共敢距大邦侵阮徂共王赫斯
怒如湯文王如此謙恭然後可用侵伐不服之邦禹
受舜命征有苗而不服益曰惟德動天無遠不届滿
招損謙受益時乃天道又言帝舜號泣旻天至諴感神
之事禹乃班師振旅誕敷文德舞干羽于兩階七旬
有苗格禹之聖如此益以未盡謙德不可以格有苗以
此明之謙之六五體柔居中盡夫謙道故利用侵伐
不服之國無不利也
象曰利用侵伐征不服也
孔子解謙之六五何以利用侵伐蓋征不服者也
上六鳴謙利用行師征邑國
居于上極以隂得位體夫正順盡謙之美故曰鳴謙
其謙德著聞如此亦足以利用行師然最處于外非
尊位非如六五可以侵伐天下之不服者但可以征
自已屬邑之不服者也
象曰鳴謙志未得也
雖謙而鳴可以師征然居非尊位不得如六五侵伐
無不利故曰志未得也但可以行師征已之邑國而
已也
古靈集卷十
