古靈集卷十六
宋陳襄撰
啓
謝丁觀文啓
某聞能以名器公天下而不爲一身之私者曠千五百
年一人而已天之生大聖大賢而錫之聰明神智非苟
利之將使代天牧民而爲之父母其勢不得而私也古
之爲人君者必知之曰天之付畀予廣土衆民得而治
之吾之位天位也祿天祿也不敢以自私必推而與大
臣之賢者而共之爲人臣者必知之曰君之與吾位天
位也祿天祿也不敢以自私又推而與天下之賢者而
共之故君惟恐一日不得大臣於其側以爲已憂無以
䘏吾民臣惟恐一日不得士于天下以爲已憂無以安
吾君君臣上下舉知如是其相濟之急故其取于人也
無貴賤無疎戚無遠邇或於山林於海濱於耕稼陶漁
於胥靡於囚於盗於筦庫惟其人而已矣可知而知焉
不待試而後知也可舉而舉焉不待試而後舉也夫如
是日孳孳於交相求而惟恐不獲豈能以天命爵祿安
而自私哉嗚呼斯道廢久豪傑之不作民之顦顇於無
聊也甚矣世無是人無是心某不得而見焉不圖明公
奮百世之上舉而行其事及某小子某竊懼焉夫以古
人特逹之知不由於因緣不挾於勢利舉一士而先天
下非魁傑不世之人莫能當之某其可乎雖然某之愚
不足以辱公命所喜者世有是人有是心推而廣之可
以有焉方今天下之政莫大於舉賢拔才爲急士之藏
於山林汩於下位王公莫之知者幸而有人公其心夙
夜不寧敷求於四方一日將大有爲推是舉某之心盡
拔而取之於朝以教天下之大公使四方有道之士與
夫蔽賢自私者咸知依歸焉是天下之福也生民之願
也曠世之事也某雖愚不敏尚能爲公抽毫以頌其事
肩公於古人致公於無窮以爲報答效也
答王景山啓
某謂今聖天子在位不當有豪傑之士尚在山野心常
憂焉近者竊不自揆思欲攟拾天下遺逸之士而書其
所謂德行道藝者一日天子相大臣有可言之時帥天
下之賢士大夫與其衆庶類聚而爲一書以獻于王庶
幾吾王收用之鄙心安焉如足下者固某夙夜所欲致
誠盡禮惟恐求而弗得者又敢辱足下書辭爲先
答徐融啓
吾友季甫嘗語某曰烈不幸父母早喪古人欲報之德
昊天罔極烈誠如是也幼而不知養長而能知父母則
亡矣烈惟是没身不足今者無意于世使烈一日得富
貴尊榮無見父母不足以爲樂也平居必思二人不忘
乎前又嘗夢衰絰哭其母于中庭號哭發聲家人聞之
季甫可謂天性孝友矣古之孝者惟舜爲然固謂世無
是人亦復有斯人者以有愛父母之心不得養其父母
無所能盡是故終身不樂如是也今子明有親在堂足
可盡其致得乎仕歸而爲其親之榮不得乎仕歸而爲
其親之安是未有不足者爾徒區區一旅人於彼何益
無因小物而失大事也子明其圖之
答周秀才啓
某辱書見教以潘子死無所傳欲求哀辭南歸以遺其
父兄不忍其冺滅于世某讀而悲之不覺泫然涕泗交
頤吾子失志還家數千里臨分有可憐之色復以是區
區爲請令予悲也昔聞潘子死如喪其友然無一辭以
著明其善於世乃辱吾子命之得無愧乎去年道浦城
夜宿學舍中思念一至即欲往弔潘子之墓以文哀之
竟以事廢不果居常恨焉今日吾子所命乃吾心也近
嘗病文詞未至不足以傳道人之善重以臥疾愁憂無
聊思欲不言又慮官守日益遠役役多事後時無繇是
終無一言以遺潘子也可寧勉爲之雖然惟恐所聞未
得詳悉其傳之非是其行之不遠昔聞吳道眞常語其
事更將質之不知其能盡知否尚若未可將俟吾子歸
采其始末亟以書來然後爲之未晚也今姑爲余告其
父兄春秋以時上其墓祭享以禮使之不忘若常有吾
潘子存焉則吾無憂也病書不得一一
答楊倜秀才啓
某鍳裁亡狀獨遺賢者發封之際良自驚嗟前日辱不
擯遺尚惠手誨足稔愛藏之多屬在病中未遑馳答適
又辱惠詩深悉雅旨憂悲之意蓋不自安雖然士之窮
逹蓋亦有命似非人力所能取捨惟賢者爲能以道自
信益勤而無懈也病體倦瘠須數日方可奉見以謝不
敏也先此候問
又答楊倜秀才啓
至日病中得雍丘所遺書并鵝梨之惠欽荷雅意適當
所苦不暇奉詢來介無由修答今日縣皂至再捧手誨
深承䘏問仍審看書之暇所履萬休至慰傾系也老成
之士久兹濡滯在于朋游尚所弗堪况自處哉所期窮
理之明信道之篤有以遣之也易曰自強不息尚在勉
之耳令嗣知且遣吳中相聚講學甚善前時謝伊留書
深可嘉尚也車騎必且盤桓至花木末由清晤因風無
吝好音
答劉太博啓
某聞諸經傳士葬禮柩至于窆實土三主人乃反哭柩
車斂服載卒窆而歸三虞卒哭明日祔于皇祖某甫之
廟主人居中門之東方剪屏柱楣塗廬改戸西鄉朝夕
哭于阼階下以親反也古之人事死者如生者是故有
終身之喪而無一日離其親葬則欲其反虞則欲其安
祔則欲其存而不忘哭之有倚廬事之有祖廟此之謂
至孝廬於墓非古也
與江通判啓
某嘗恨古之賢大夫士不得而見之無所師法其人則
死問焉而毋與言揖焉而毋與行中夜而坐讀其書思
其人之所爲而不見嗚呼日月逝矣憂心劬勞不得古
人而與之得見今之似古人者斯已矣執事之至是邦
也某得而事之其心洒然若得所欲既而有遠行役不
得以請其心憂焉以某年益加壯而學不長犬馬之生
無所見聞思得賢大夫士盡心以事之少有所法庶幾
四十五十猶能成身以是竊竊有求於君子歲將晏未
知還否某之望也
答余京秀才啓
孔子曰益者三友友直友諒友多聞吾於三者不可得
而兼取之願與於直者人莫自知其惡既知之亦莫不
惡聞而憚改之也惟直者爲能告人之惡而發人之匿
使人知過焉是友之義無先於直者某之困於蒙昩久
矣足下既誨之以朋友講習之說亦在直焉而已矣
答劉太博啓
文者載道之舟事之在文如舟之載物必將以利乎濟
也有工人者善作舟其材力足以勝其任矣又能致人
之載以涉河海不善作者其材力不足勝其任矣又以
汩人之載文亦如之善作者其材力足以勝其任矣又
能致人之事業以見後世不善作者其材力不足勝其
任矣又以覆人之事業古之人有大畜者始有文辭發
乎身而名揚後世必先知之確乎不憂其不傳也孔子
自謂文王既没文不在兹但其徒弟子因得附于言辭
之末猶且名見後世况有所作耶其次作者雖其材不
若孔子抑其發之小大其應之遠近各有在焉若魯之
論語檀弓之二篇司馬遷之紀傳韓愈之碑誌至於今
所載人事昭如日月名聲不朽夫善人君子之事業若
得附于作者之手庶幾不忘某之文未足以載先大夫
之盛德請求諸賢者
與京西運使陳學士啓
夫士有異世而相慕有接膝而不相知者古之人歎知
已之難遇爲此也某南方之人少師聖人之學積二十
年區區千里不見知已其存心其爲道未始一陳於人
而人亦無能信者曩者獲稱贄于下執事一誠之未通
一辭之未接而公遽然知之曾不踰時繼命以俟公何
知人之明而特逹於古也某雖愚辱公之知豈無所以
爲受而徒飽食默默而遽止耶故自守邑以來不能無
憂視此一方之民政煩役重百里蕭然靡有家室夙興
夜處不寧以究以思故民之有疾苦政之大蠧敝未始
不存諸心常欲有王事之行一奔走于門下告其一二
大者尚公行之矧遇旌麾之來樹政兹府豈不喜哉不
圖天奪之幸有負薪之疾又不克進所願焉道之窮也
雖然公之所舍無數驛之遠又富公賢明留神聽納儻
信一言之賤敢不夙夜以聞惟公洎蘇公合而倡之俾
有攸濟則百里之民子孫蒙福也嚮以宣徽張公入朝
言事嘗以河右之役爲民重困託於疏奏之末未知其
言否謹寫錄一本上呈如其不言幸公留意餘未敢一
一聞公遽行以疾不克躬辭於道側塗中暑雨伏望爲
國愛重
與蔡舍人啓
某伏自河堤拜别俯及二年師慕盛德不忘寤寐去年
秋九月蒙抵京師即日走伏門下時聞公與宴廹於昏
不克候見左右請一言之誨洎至官所不幸連蹇有負
薪之疾又不獲時修啓問怠慢之罪實無所逃雖然其
心之歸其誠之通實不俟言飾而後明也某昔年嘗聞
朝廷羣公之賢願得而見之其先惟際遇於明公前年
道南都始識丞相杜公龍圖歐陽公今又獲事富公於
河陽其不幸者范公薨杜公還政於朝今日之望惟諸
公耳伏惟明公名世有道其高材鉅識比之時賢倍蓰
四方士儒有識議望將爲生民之福居斯時也方當進
德修業尊賢下士廣求箴補務益高厚以身行道爲法
於世小子不勝願望之至邑守有拘未遑請見炎暑伏
望頤神養氣爲君民壽考
又與蔡舍人啓
即日伏惟舍人榮侍懽慶起居百福門牆甚邇限以邑
守不克時問安否無任瞻戀盛德之至友人鄭穆積學
艱勤將老而無遇惟明公高識遠見特能收采置之多
士之上人神之心莫不懽喜愚弟君章凉薄無取亦蒙
攟拾出於過望不敢致私謝以累大公自餘四方英材
稍以藝業名者莫不盡得噓潤未有如此得人之盛天
下幸甚幸甚大資富公此月十日到府上訖仁政精明
民已歌樂况此一方政煩役重生民顦顇之日巳久事
之利害可行可革豈無一二大者儻信一言之賤斯民
其福也太學直講胡瑗有材識經術知政教體要之大
惜其老而無用幸時召見非無小補盛德之萬一進士
吳孜管師常倪天隱伍原張京明經顧臨皆南方英才
養而成之可以有爲者或進見門下幸賜教育友人陳
烈必時通啓聞有仕進之心但無其路公有可言之時
能致之吾君有所用於天下亦公功德於民不小也不
勝禱望之至
古靈集卷十六
