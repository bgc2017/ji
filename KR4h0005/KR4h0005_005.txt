玉臺新詠卷之五
古體江淹
遠與君别者乃至鴈門關黃雲蔽千里遊子何時
還送君如昨日簷前露已團不惜蕙草晚所悲道
里寒君行在天涯妾心久别離願一見顔色不異
瓊樹枝兔絲及水萍所寄終不移
班婕妤扇
紈扇如團月出自機中素畫作秦王女乘鸞向煙
霧彩色世所重雖新不代故竊悲凉風至吹我玉
階樹君子恩未畢零落在中路
張司空離情華
秋月映簾櫳懸光入丹墀佳人撫鳴琴清夜守空
帷蘭徑少行迹玉臺生網絲庭樹發紅彩閨草含
碧滋羅綺爲君整萬里贈所思願垂湛露惠信我
皎日期
休上人怨别惠休
西北秋風至楚客心悠哉日暮碧雲合佳人殊未
來露彩方泛豔月華始徘徊寳書爲君掩瑶琴詎
能開相思巫山渚悵望陽雲臺金爐絶沈燎綺席
徧浮埃桂水日千里因之平生懷
敬酬柳僕射征怨丘遲
清歌自言妍雅舞空仙仙耳中解眀月頭上落金
鈿雀飛且近遠暮入綺羅前魚戲雖南北終還荷
葉邊惟見君行久新年非故年
荅徐侍中爲人贈婦
丈夫吐然諾受命夲遺家糟糠且棄置蓬首亂如
麻側聞洛陽客金蓋翼高車謁帝時來下光景不
可奢幽房一洞啓二八盡芳華羅裾有長短翠鬢
無低斜長眉横玉臉皓腕卷輕紗俱看依井蝶共
取落簷花何言征戌苦抱脉空咨嗟
登高望春沈約
登高眺京洛街巷紛漠漠廻首望長安城闕欝盤
桓日出照鈿黛風過動羅紈齊童躡朱履趙女揚
翠翰春風摇雜樹葳蕤綠且丹寳瑟玟瑰柱金羈
玳瑁鞍淹留宿下蔡置酒過上蘭觧眉還復歛方
知巧笑難佳期空靡靡含睇未成歡嘉客不可見
因君寄長歎
昭君辭
朝發披香殿夕濟汾隂河於玆懷九逝自此歛双
蛾沾粧疑湛露繞臆狀流波日見奔沙起稍覺轉
蓬多胡風犯肌骨非直傷綺羅銜涕強南望關山
欝嵯峨試作陽春曲終成苦寒歌唯有三五夜明
月暫經過
少年新婚爲之詠
山隂柳家女薄言出田墅丰容好姿顏便僻巧言
語腰肢旣軟弱衣服亦華楚紅輪映早寒畫扇迎
初暑錦履並花紋繡帶同心苣羅襦金薄厠雲鬢
花釵舉我情已鬱紆何用表﨑嶇託意眉間黛申
心口上朱莫爭三春價坐喪千金軀盈尺靑銅鏡
九寸合浦珠無因達往意欲寄雙飛鳧裾開見玉
趾衫薄映凝膚羞言趙飛燕笑殺秦羅敷自顧雖
悴薄冠蓋曜城隅高門列騶駕廣路從驪駒何慚
鹿盧劒詎减府中趨還家問鄕里詎堪持作夫
携手曲
捨轡下彫輅更衣奉玉牀斜簪映秋水開鏡比春
粧所畏紅顏促君恩不可長雞冠且容裔豈吝桂
枝亡
有所思
西征登隴首東望不見家關樹抽紫葉塞草發青
芽昆明池欲滿蒲萄應作花流淚對漢使因書寄
斜狹
夜夜曲
河漢縱且橫北斗横復直星漢空如此寧知心有
憶孤燈曖不眀寒機曉猶織零淚向誰道雞鳴徒
歎息
詠春
楊柳亂如絲綺羅不自持春草青復綠客心傷此
時翠苔已結洧碧水復盈淇日華照趙瑟風色動
燕姬衿前萬行淚故是一相思
詠桃
風來吹葉動風去畏花傷紅映已照灼况復含日
光歌童暗理曲游女夜縫裳詎减當春淚能斷思
人腸
詠月
月華臨靜夜夜靜滅氛埃方暉竟戶入圓影隟中
來高樓切思婦西園游上才網軒映珠綴應門照
綠苔洞房殊未曉清光信悠哉
詠篪
江南簫管地妙響發孫枝慇懃寄玉指含情舉復
垂彫梁再三繞輕塵四五移曲中有深意丹誠君
詎知
六憶詩四首三言五言
憶來時灼灼上階墀勤勤叙别離慊慊道相思相
看常不足相見乃忘飢
憶坐時黯黯羅帳前或歌四五曲或弄兩三絃笑
時應無比嗔時更可憐
憶食時臨盤動容色欲坐復羞坐欲食復羞食含
哺不如飢擎甌似無力
憶眠時人眠彊未眠解羅不待勸就枕更須牽復
恐傍人見嬌羞在燭前
領邊繡
纖手製新竒刺作可憐儀縈絲飛鳳子結縷坐花
兒不聲如動吹無風自褭枝麗色儻未歇聊承雲
鬢垂
脚下履
丹墀上颯沓玉殿下趨鏘逆轉珠珮響先表繡袿
香裾開臨舞席袖拂繞歌堂所歎亡懷妾見委入
羅牀
擬靑靑河邊草
漠漠牀上塵中心憶故人故人不肯憶中夜長歎
息歎息想容儀不欲長别離别離稍已久空牀寄
杯酒
擬三婦
大婦掃玉墀中婦結羅幃小婦獨無事對鏡盡娥
眉良人且安臥夜長方自私
古意
挾瑟叢臺下徙倚愛容光佇立日巳暮戚戚苦人
腸露葵已堪擿湛水未沾裳錦衾無獨暖羅衣空
自香明月雖外照寧知心内傷
夢見美人
夜聞長歎息知君心有憶果自閶闔開魂交覩容
色旣薦巫山枕又奉齊眉食立望復橫陳忽覺非
在側那知神傷者潺湲淚沾臆
效古
可憐桂樹枝單雄憶故雌歲暮異栖宿春至猶别
離山河隔長路路遠絶容儀豈云無我匹寸心終
不移
初春
挾道覓陽春佳人共携手草色猶自非林中都未
有無事逐梅花空中信楊柳且復共歸來含情寄
杯酒
悼往
去秋三五月今秋還照房今春蘭蕙草來春復吐
芳悲哉人道異一謝永銷亡屏筵空有設帷席更
施張遊塵掩虚座孤帳覆空牀萬事無不盡徒令
存者傷
擣衣詩
孤衾紛思緒獨枕愴憂端深庭秋草綠高門白露
寒思君起清夜促柱奏幽蘭不怨飛蓬苦徒傷蕙
草殘
行役滯風波游人淹不歸亭臯木葉下壠首秋雲
飛寒園夕鳥集思牖草虫悲嗟矣當春服安見禦
冬衣
鶴鳴勞永歎採菉傷時暮念君方遠徭望妾理紈
素秋風吹綠潭眀月懸高樹佳人飾淨容招携從
所務
步欄杳不極離堂肅已扃軒高夕杵散氣爽夜碪
鳴瑶草隨步響幽蘭逐袂生踟躕理金翠容與納
宵清
泛豔廻煙綵淵旋亀鶴文凄凄合歡袖冉冉蘭麝
芬不怨杼軸苦所悲千里分垂泣送行李傾首遲
歸雲
鼓吹曲二首
獨不見
别島望風臺天淵臨水殿芳草生未積春花落如
霰出從張公子還過趙飛燕奉帚長信宮誰知獨
不見
度關山
少長倡家女出入燕南垂唯持德自美本以容見
知舊聞關山遠何事摠金羈妾心日已亂秋風鳴
細枝
雜詩
雲輕暮色轉草綠晨芳歸山墟罷寒晦園澤潤朝
暉春心多感動覩物情復悲自君之去矣蘭堂罷
鳴機徒知游宦是不念别離非
長門怨
玉戶夜愔愔應門重且深秋風動桂樹流月摇輕
隂綺簷清露滴網戶思虫吟歎息下蘭閤含愁奏
雅琴何由鳴曉佩復得抱宵衾無復金屋念豈照
長門心
江南曲
汀洲採白蘋日暖江南春洞庭有歸客瀟湘逢故
人故人何不返春華復將晚不道新知樂秪言行
路遠
起夜來
城南斷車騎閣道覆清埃露華光翠網月影入蘭
臺洞房且莫掩應門或復開颯颯秋桂響非君起
夜來
七夕穿針
代馬秋不歸緇紈無復緒迎寒理夜縫映月抽纖
縷的皪愁睇光連娟思眉聚清露下羅衣三風吹
玉柱流隂稍已多餘光欲難取
詠席
照日汀洲際摇風綠潭側雖無獨蠒輕幸有靑袍
色羅袖少輕塵象牀多麗節願君蘭夜飲佳人時
宴息
詠歌姬江洪
寳鑷間珠花分明靚粧點薄鬢約微黃輕紅澹鉛
臉發言芳已馳復加蘭蕙染浮聲易傷歎沈唱安
而險孤轉忽徘徊雙蛾乍舒歛不持全示人半用
輕紗掩
舞女
腰纖蔑楚媛體輕非趙姬映襟閴寳粟緣肘挂珠
絲發袖已成態動足復含姿斜睛若不眄當轉復
遲疑何慙雲鶴起詎减鳳驚時
詠紅牋
雜彩何足竒惟紅偏作可灼爍類蕖開輕明似霞
破鏤質卷芳脂裁花承百和且傳别離心復是相
思裏不値情牽人豈識風流座
詠薔薇
當戸種薔薇枝葉太葳蕤不摇香巳亂無風花自
飛春閨不能靜開匣理眀妃曲池浮采采斜岸列
依依或聞好音度時見銜泥歸且對清觴湛其餘
任是非
詠鏡高爽
初上鳳皇墀此鏡照蛾眉言照長相守不照長相
思虛心會不採貞明空自欺無言故此物更復照
新期
詠畫扇鮑子卿
新絲本自輕弱綵何足眄直爲發紅顏謬成握中
扇乍奉長門泣時承柏梁宴思粧開已歌掩容隱
而見但畫双黃鵠莫作孤飛燕
詠玉階
玉階已夸麗復得臨紫微北戶接翠幄南路抵金
扉重疉通日影參差藏月輝輕苔染珠履微㶑拂
羅衣獨笑崑山曲空見靑鳧飛
學謝體何子朗
桂臺清露拂銅陛落花沾美人紅粧羅攀鉤捲細
簾思君暫促柱玉指何纖纖未應爲此别無故坐
相嫌
和虞記室騰古意
美人弄白日灼灼當春牖清鏡對蛾眉新花映玉
手燕下拾池泥風來吹細柳君子何時歸與我酌
樽酒
和繆郎視月
清夜未亡疲細簾聊可發泠泠玉潭水映我蛾眉
月靡靡露方垂輝輝光稍沒佳人復千里餘影徒
揮忽
詠步摇花范靖婦
珠華縈翡翠寳葉間金瓊剪荷不似製爲花如自
生低枝拂繡領微步動瑶玦但令雲髻插蛾眉本
易成
戲繡娘
眀珠翠羽帳金薄綠綃帷因風時暫舉想象見芳
姿清晨插步摇向晚解羅衣託意風流子佳情詎
可私
詠五彩竹火籠
可憐潤霜質纖剖復豪分織作廻風苣製爲縈綺
文含芳出珠被曜彩接緗裙徒嗟今麗飾豈念昔
凌雲
詠燈
綺筵日巳暮羅幃月未歸開花散鵠采含光出九
微風軒動丹熖冰宇澹清暉不畏輕蛾繞唯恐曉
蠅飛
日夕望江贈魚司馬何遜
湓城帶湓水湓水索如帶日夕望高城眇眇靑雲
外城中多宴賞絲竹常繁會管聲已流悅絃聲復
凄切歌黛慘如愁舞腰疑欲絶仲秋黃葉下長風
正騷屑早鴈出雲飛故燕辭簷别晝悲在異縣夜
夢還洛汭洛汭何悠悠起望登西樓的的帆向浦
團團日隱洲誰能一羽化輕舉逐飛浮
擬輕蒲篇
城東美少年重身輕萬億柘彈隨珠丸白馬黃金
勒長安九逵上青槐蔭道植轂擊晨已喧肩排暝
不息走狗通西望牽牛亘南直相期百戲傍去來
三市側象牀沓繡被玉盤傅綺食大婦掩扇歌小
婦開簾織相看獨隱笑見人還歛色黃鶴悲故群
山枝詠初識鳥飛過客盡雀聚行龍匿酌羽方猒
猒此時歡未極
詠照鏡
珠簾旦初捲綺羅朝未織玉匣開鑒形寳臺臨淨
飾對影獨含笑看花空轉側聊爲出蠒眉試染桃
夭色羽釵如可間金鈿畏相逼蕩子行未歸啼粧
坐沾臆
閨怨
曉河沒高棟斜月半空庭窗中度落葉簾外隔飛
螢含情下翠帳掩涕閉金屏昔期今末反春草寒
復青思君無轉易何異北辰星
詠七夕
仙車駐七襄鳳駕出天潢月照九微火風吹百和
香來歡暫巧笑還淚已啼粧依稀猶洛汭侯忽似
高唐别離不得見河漢漸湯湯
詠舞
管清羅薦合絃驚雪袖遲逐唱廻纖手聽曲轉蛾
眉凝情盼墮珥微睇託含辭日暮留嘉客相看愛
此時
看新婦
霧夕蓮出水霞朝日照梁何如花燭夜輕扇掩紅
粧良人復灼灼席上自生光所悲高駕動環珮出
長廊
詠倡家
皎皎高樓暮華燭帳前眀羅帷雀釵影寳瑟鳳雛
聲夜光枝上發新月霧中生誰念當窗牖相望獨
盈盈
詠白鷗嘲别者
可憐雙白鷗朝夕水上浮何言異䄽息雌住雄不
留孤飛出嶼浦獨宿下滄洲東西從此去影響絶
無由
學靑靑河邊草
春園日應好折花望遠道秋夜苦復長抱枕向空
牀吹樓下促節不言於此别歌筵掩團扇何時一
相見絃絶猶依軫葉落裁下枝即此雖云别方我
未成離
嘲劉諮議孝綽
房櫳滅夜火窗戶映朝光妖女褰幃出蹀躞初下
牀雀釵横曉鬢蛾眉豔宿粧稍聞玉釧逮猶憐翠
被香寧知早朝客差池巳鴈行
古意應蕭信武歌王樞
朝取飢蚕食夜縫千里衣復聞南陌上日暮採蓮
歸靑苔覆寒井紅藥間靑薇人生樂自極良時徒
見違何由及新燕双双還共飛
至烏林村見採桑者因有贈
遥見提筐下翩妍實端妙將去復回身欲語先爲
笑閨中初别離不許覓新知空結茱萸帶敢報木
蘭枝
徐尚書座賦得阿憐
紅蓮披早露玉貌映朝霞飛燕啼粧罷顧步插餘
花溘匝金鈿滿參差繡領斜暮還垂瑶帳香燈照
九華
秋閨有望庾丹
耿耿橫天漢飄飄出岫雲月斜樹倒影風至水廻
文已泣機中婦復悲堂君上羅襦曉長襞翠被夜
徒薰空汲銀牀井誰逢金縷裙所思竟不至持酒
清夜分
夜夢還家
歸飛夢所憶共子汲寒漿銅瓶素絲綆綺井白銀
牀雀出丰茸樹虫飛玳瑁梁離人不相見爭忍對
春光
潘岳黃門述哀
靑春速天機素秋馳白日美人歸重泉悽愴無終
畢殯宮已肅清松柏轉蕭索俯仰未能弭尋念非
但一拊衿悼寂寞怳然若有失明月入綺窗髣髴
想蕙質消憂非萱草永懷寄夢寐夢寐復冥冥何
由覿爾形我慙北海術爾無帝女靈願言出遠山
徘徊泣松銘雨絶無還雲華落豈留英日月方代
序寢興何時平
玉臺新詠卷之五
玉臺新詠目錄卷之五
江淹四首
丘遲二首
沈約二十四首
柳惲九首
江洪四首
高爽一首
鮑子卿二首
何子朗三首
范倩婦四首
何遜一一十首
王樞三首
庾丹二首
