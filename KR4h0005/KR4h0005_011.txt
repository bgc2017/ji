玉臺新詠集後序
右玉臺新詠集十卷幼時至外家李氏於廢書中
得之舊京夲也宋失一葉間復多錯謬版亦時有
刻者欲求他本是正多不獲嘉定乙亥在會稽始
從人借得豫章刻本財五卷蓋至刻者中徙故弗
畢也又聞有得石氏所藏錄本者復求觀之以補
亡校脫於是其書復全可繕寫夫詩者情之發也
征戍之勞苦室家之怨思動於中而形於言先王
不能禁也豈惟不能禁且逆探其情而著之東山
枤杜之詩是矣若其他變風化雅豈謂無膏沐誰
適爲容終朝采綠不盈一掬之類以此集揆之語
意未大異也顧其發乎情則同而止乎禮義者蓋
鮮矣然其間僅合者亦一二焉其措詞託興高古
要非後世樂府所能及自唐花間集己不足道而
况近代狹邪之說號爲以筆墨動淫者乎又自漢
魏以來作者皆在焉多蕭統文選所不載覽者可
以覩歷世文章盛衰之變云是歲十月旦日書其
後永嘉陳玉父
右陳徐陵纂唐李康成云昔陵在梁世父
子俱事東朝特見優遇時承平好文雅尚
宮體故采西漢以來詞人所著樂府豔詩
以備諷覽見讀書志
玉臺新詠後序
