七夕月下王僧達
遠山歛雰祲廣庭揚月波氣往風集隟秋還露泫
柯節期旣已孱中宵振綺羅來歡詎終夕收淚泣
分河
爲織女贈牽牛顏延之
婺女儷經星姮娥棲飛月慙無二媛靈託身侍天
闕閶闔殊未輝咸池豈沐髮漢隂不夕張長河爲
誰越雖有促讌期方須凉風發虚計双曜周空遲
三星沒非怨杼軸勞但念芳菲歇
秋胡
椅梧傾高鳳寒谷待鳴律影響豈不懷自達每相
匹婉彼幽閑女作嬪君子室峻節貫秋霜明豔侔
朝日嘉運旣我從欣願自此畢
燕居未及歡良人顧有違脫巾千里外結綬登王
畿戒徒在昧旦左右來相依驅車出郊郭行路正
倭遲存爲久離别沒爲長不歸
嗟余怨行役三陟窮晨暮嚴駕越風寒觧鞍犯霜
露原隰多悲凉廻飈卷高樹離獸起荒蹊驚鳥縱
橫去悲哉遊宦子榮此山川路
迢遥行人遠婉轉年運徂良時爲此别日月方向
除孰知寒暑積僶俛見榮枯歲暮臨空房凉風起
坐隅寢興日巳寒白露生庭蕪
勤役從歸願反路遵山河昔辭秋未素今也歲載
華蚕月歡時暇桑野多經過佳人從所務窈窕援
高柯傾城誰不顧弭節停中阿
年往誠思勞事遠闊音形雖爲五載别相與昧平
生捨車遵往路鳧藻馳目成南金豈不重聊自意
所輕義心多苦調密比金玉聲
高節難久淹朅來空復辭遲遲前途盡依依造門
基上堂拜嘉慶入室問何之日暮行採歸物色桑
楡時美人望昏至慙嘆前相持
有懷誰能己聊用申苦難離居殊年歲一别阻河
關春來無時豫秋至應早寒明發動愁心閨中起
長歎慘悽歲方晏落日遊子顏
高張生絶絃聲急由調起自昔枉光塵結言固終
如始何久爲别百行愆諸已君子失時義誰與偕
沒齒愧彼行路詩甘之長川汜
翫月城西門廨中鮑昭
始見西南樓纖纖如玉鈎未映東北墀娟娟似蛾
眉蛾眉蔽珠櫳玉鈎隔綺窗三五二八時千里與
君同夜移衡漢落徘徊帷幌中歸華先委露别葉
早辭風客遊厭辛苦仕子倦飄塵沐瀚自公日宴
慰及私辰蜀琴抽白雪郢曲繞陽春肴乾酒未缺
金壼啓夕輪廻軒駐輕蓋留酌待情人
代京雒篇
鳳樓十二重四戶八綺窗繡桷金蓮花桂柱玉盤
龍珠簾無隔露羅幌不勝風寳帳三千所爲爾一
朝容揚芬紫烟上垂綵綠雲中春吹廻白日霜歌
落塞鴻但懼秋塵起盛愛逐衰篷坐視靑苔滿臥
對錦筵空琴瑟縱橫散舞衣不復縫古來皆歇薄
君意豈獨濃唯見雙黃鵠千里一相從
擬樂府白頭吟
直如朱絲繩清如玉壼冰何慙宿昔意猜恨坐相
仍人情賤恩舊世義逐衰興毫髮一爲瑕丘山不
可勝食苗實碩鼠點白信蒼蠅鳧鵠遠成美薪芻
前見凌申黜褒女進班去信姬昇周王日淪惑漢
帝益嗟稱心賞猶難恃貌恭豈易憑古來共如此
非君獨撫膺
採桑詩
季春梅始落女工事蚕作採桑淇洧間還戲上宮
閣早蒲時結隂晚篁初解籜藹藹霧滿閨融融景
盈幕乳燕逐草虫巢蜂拾花萼是節最暄妍佳服
又新爍欽歎對迥塗陽歌弄場藿抽琴試佇思薦
珮杲誠託承君郢中美服義久心諾衞風古愉豔
鄭俗舊浮薄虚願悲渡湘空賦笑瀍洛盛明難重
耒淵意爲誰涸君其且調絃桂酒妾行酌
夢還詩
銜淚出郭門撫劒無人逵沙風闇塞起離心眷鄕
畿夜分就孤枕夢想暫言歸孀婦當戶歎繅絲復
鳴機慊欵論久别相將還綺幃靡靡簷下凉朧朧
窗裏暉刈蘭爭芬芳採菊競葳蕤開奩集香蘇探
袖解纓徽寐中長路近覺後大江違驚起空歎息
恍惚神魂飛白水漫浩浩高山壯巍巍波潮異往
復風雲改榮衰此土非吾土慷慨當訴誰
擬古
河畔草未黃胡鷹已矯翼秋虫挾戶吟寒婦晨夜
織去歲征人還流傳舊相識聞君上壠時東望久
歎息宿昔改衣帶旦暮異容色念此憂如何夜長
愁更多明鏡塵匣中寳琴生網羅
詠双燕
双燕戲雲崖羽翮始差池出入南閨裏經過北堂
垂意欲巢君幕層楹不可窺沉吟芳歲晚徘徊韶
景移悲歌辭舊愛銜泥覓新知
贈故人馬子喬
寒灰滅更然夕華晨更鮮春冰雖暫解冬冰還復
堅佳人捨我去賞愛長絶緣歡至不留時每念輙
傷年
双劒將别離先在匣中鳴煙雨交將夕從此遂分
形雌沉吳江水雄飛入楚城吳江深無底楚闕有
崇扃一爲天地别豈直限幽明神物終不隔千祀
儻還并
學阮步兵體王素
沉情發遐慮紆欝懷所思髣髴聞簫管鳴鳳接嬴
姬聯綿共雲翼嬿婉相携持寄言芳華士寵利不
常期涇渭分清濁視彼國風詩
飛來双白鵠吳邁遠
可憐双白鵠雙雙絶塵氛連翩弄光景交頸遊靑
雲逢羅復逢繳雌雄一旦分哀聲流海曲孤呌出
江濆豈不慕前侶爲爾不及群步步一零淚千里
猶待君樂哉新相知悲矣生别離持此百年命共
逐寸隂移譬如空山草零落心自知
陽春曲
百里望咸陽知是帝京邑綠樹摇雲光春城起風
色佳人愛景華流靡園塘側妍姿豔月映羅衣飄
蟬翼宋王歌陽春巴人長歎息雅鄭不同賞那令
君愴惻生平重愛惠私自憐何極
長别離
生離不可聞况復長相思如何與君别當我盛年
時蕙花每摇蕩妾心空自持榮乏草木歡悴極霜
露悲富貴身難老貧賤顏易衰持此斷君腸君亦
宜自疑淮隂有逸將拆羽謝翻飛楚亦扛鼎士出
門不得歸正爲隆凖公杖劒入紫微君才定何如
白日下爭暉
長相思
晨有行路客依依造門端人馬風塵色知從河塞
還時我有同栖結官遊邯郸將不異客子分飢復
共寒煩君尺帛書寸心從此殫道妾長憔悴豈復
歌笑顏簷隠千霜樹庭枯十載蘭經春不舉袖秋
落寧復看一見願道意君門巳九關虞卿棄相印
檐笠爲同歡閨隂欲早霜何事空盤桓
擬青青河畔草鮑令暉
褭褭臨窗竹藹藹垂門桐灼灼靑軒女泠泠高堂
中眀志逸秋霜玉顏掩春紅人生誰不别恨君早
從戎鳴絃慙夜月紺黛羞春風
擬客從遠方來
客從遠方來贈我漆鳴琴木有相思文絃有别離
音終身執此調歲寒不改心願作陽春曲宮商長
相尋
題書後寄行人
自君之出矣臨軒不解顔砧杵夜不發高門晝常
關帳中流熠燿庭前華紫蘭楊枯識節異鴻來知
客寒遊月暮冬盡除春待君還
古意贈今人
寒鄕無異服氊褐代文練月月望君歸年年不觧
綖荆揚春早和幽冀猶霜霰北寒妾已知南心君
不見誰爲道辛苦寄情双飛燕形迫杼煎絲顏落
風催電容華一朝改唯餘心不變
代葛沙門妻郭小玉詩二首
其一
明月何皎皎垂幌照羅茵若共相思夜知同憂怨
晨芳華豈矜貌霜露不憐人君非靑雲逝飄迹事
咸秦妾持一生淚經秋復度春
其二
君子將徭役遺我雙題錦臨當欲去時復留相思
枕題用常著心枕以憶同寢行行日已遠轉覺思
彌甚
詠七寳扇丘巨源
妙縞貴東夏巧媛出吳闉裁狀白玉璧縫似眀月
輪表裏鏤七寳中䘖駭雞珍畫作景山樹圖爲河
洛神來延揮握玩入與鐶釧親生風長袖際晞華
紅粉津拂眄迎嬌意隱映含歌人時移務忘故節
改競存新卷情隨象簟舒心謝錦茵厭歇何足道
敬哉先後晨
聽隣妓
披衽乏遊術憑軾寡文才蓬門長自寂虚席視生
埃貴里臨倡舘東隣歌吹臺雲間嬌響徹風末豔
聲來飛華瑶翠幄揚芬金碧杯久絶中州美從念
尸鄕灰遺情悲近世中山安在哉
古意元長王氏
遊禽暮知返行人獨不歸坐銷芳草氣空度眀月
輝嚬容入朝鏡思淚點春衣巫山綵雲沒淇上綠
楊稀待君竟不至秋鴈双双飛
霜氣下孟津秋風度函谷念君凄己寒當軒卷羅
縠纖手廢裁縫曲鬢罷膏沐千里不相聞寸心欝
氛氲况復飛螢夜水葉乱紛紛
詠琵琶
抱月如可眀懷風殊復清絲中傳意緒花裏寄春
情掩抑有竒態悽鏘多好聲芳袖幸時拂龍門空
自生
詠幔
幸得與珠綴羃䍥君之楹月映不辭卷風來輙自
輕每聚金罏氣時駐玉琴聲但願置尊酒蘭缸當
夜眀
巫山高
響像巫山高薄暮陽臺曲烟霞乍舒卷蘅芳自斷
續彼美如可期寤言紛在屬撫然坐相思秋風下
庭綠
贈王主簿二首謝眺
日落窗中坐紅粧好顏色舞衣襞未縫流黃覆不
織蜻蛉草際飛遊蜂花上食一遇長思相願寄連
翩翼
清吹要碧玉調絃命綠珠輕歌急綺帶含笑解羅
襦餘曲詎幾許高駕且踟躕徘徊憐暮景唯有洛
城隅
同王主簿怨情
掖庭娉絶國長門失歡讌相逢詠蘼蕪辭寵悲團
扇花叢亂數蝶風簾入双燕徒使春帶賖坐惜紅
顏變平生一顧重夙昔千金賤故人心尚爾故心
人不見
夜聽妓
瓊閨釧響聞瑶席芳塵滿要取洛陽人共命江南
管情多舞態遲意傾歌弄緩知君密見親寸心傅
王鋺
上客光四座佳麗直千金掛釵報纓絶墮珥荅琴
心蛾眉已共笑清香復入衿歡樂夜方靜翠帳垂
沉沉
詠邯郸故才人嫁爲廝養卒婦
生平宮閤裏出入侍丹墀開笥方羅縠窺鏡比蛾
眉初别意未解去久日生悲顦顇不自識嬌羞餘
故姿夢中忽髣髴猶言承讌私
秋夜
秋夜促織鳴南隣擣衣急思君隔九重夜夜空佇
立北窗輕幔垂西戶月光入何知白露下坐視前
階濕誰能長分居秋盡冬復及
雜詩五首
燈
發翠斜漢裏蓄寳宕山峯抽莖類仙掌銜光似燭
龍飛蛾再三繞輕花四五重孤對相思夕空照舞
衣縫
燭
杏梁賓未散桂宮明欲沈瞹色輕帷裏低光照寳
琴徘徊雲髻影灼爍綺疎金恨君秋月夜遺我洞
房隂
席
本生朝夕池落景照參差汀洲蔽杜若幽渚奪江
籬遇君時採擷玉座奉金巵但願羅衣拂無使素
塵彌
鏡臺
玲瓏類丹檻苕亭似玄闕對鳳縣清冰垂龍掛明
月照粉拂紅粧插花理雲髮玉顏徒自見常畏君
情歇
落梅
新葉初苒苒初蘂新霏霏逢君後園讌相隨巧笑
歸親勞君王指擿以贈南威用持插雲髻翡翠比
光暉日暮長零落君思不可追
中山王孺子妾歌陸厥
如姬寢臥内班妾坐同車洪波陪飲帳林光宴春
餘歲暮寒飈及秋水落芙蕖子瑕矯後駕安陵泣
前魚賤妾終已矣君子定焉如
雜詩施榮泰
趙女脩麗姿燕姬正容飾粧成桃毀紅黛起草慙
色羅裙數十重猶輕一蟬翼不言榖袖軟專歎風
多力鏘珮玉池邊弄笑銀臺側折柳貽目成採蒲
贈心識來時嬌未盡還去媚何極
玉臺新詠卷之四
玉臺新詠目錄卷之四
七夕月下一首王僧達
爲織女贈牽牛彦延之
秋胡詩九首又
雜詩九首鮑昭
學阮步兵體一首王素
擬樂府四首吳邁遠
雜詩六首鮑令暉
雜詩五首丘巨源
雜詩五首王元長
雜詩十二首謝眺
子山王孺中妾歌陸厥
雜詩一首施榮泰
