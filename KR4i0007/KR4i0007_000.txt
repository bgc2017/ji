續詩話詩文評類
提要
(臣)等謹案續詩話一卷宋司馬光續六一詩
話而作傳家集未載惟見百川學海毛晉津
逮秘書亦錄之前有光自作小引光德行功
業冠絶一時非斤斤於詞章之末者而品第
諸詩乃極精密如林逋之疎影横斜水清淺
暗香浮動月黃昏魏野之數聲離岸櫓幾點
别州山韓琦之花去曉叢蜂蝶亂雨餘春圃
桔槔閒耿仙芝之草色引開盤馬地簫聲吹
暖賣餳天寇準之江南春詩陳堯佐之吳江
詩暢當王之渙之鸛雀樓詩及其父池行色
詩相沿傳誦皆自光始表出之其論魏野詩
誤改葯字及說杜甫國破山河在一首尤妙
中理解非他詩話所及惟梅堯臣病死一條
與詩無涉乃載之此書殊不可解者光别有
涑水紀聞皆記當時士大夫逸事或兩書並
修一時誤錄入此冊中亦未可定也乾隆四
十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
