詩林廣記後集卷五宋蔡正孫編
黃山谷
豫章先生傳贊云山谷自黔州以後句法尤高筆勢
放縱實天下之竒作自宋興以來一人而巳
東坡云讀魯直詩如見魯仲連李太白不敢復論鄙
事雖若不適用然不為無補於世
王直方詩話云山谷舊所作詩文名以焦尾弊帚秦
少游云每覽此編輒悵然終日殆忘食事邈然有二
漢之風今交游中以文墨稱者未見其比所謂珠玉
在旁覺我形穢也
西清云山谷詩妙脫蹊逕言謀鬼神無一點塵俗氣
所恨務高一似參曹洞下禪尚堕在玄妙窟裏
胡苕溪云元祐文章稱蘇黃時二公爭名互相譏誚
東坡嘗云魯直詩文如蝤蛑江瑤柱格韻高絶盤飱
盡廢然不可多食多則發風動氣山谷亦云盖有文
章妙一世而詩句不逮古人者此指東坡而言也
劉後村云豫章會粹百家句律之長究極歴代體製
之變蒐獵竒書穿穴異聞作為古律自成一家雖隻
字片句不輕出遂為本朝詩家宗祖在禪學中比得
達磨真不易之論也
任天社云山谷詩律妙一世用意未易窺測然置字
下語皆有所從來
古詩二首上蘇子瞻
天社任淵注云前萹梅以屬東坡
東坡報山谷書云古風二首托物引類得古詩人之
風其推重如此故置諸篇首
其一
江梅有佳實托根桃李場桃李終不言朝露借恩光孤
芳忌皎潔冰雪空自香古來和鼎實此物升廟廊歲月
坐成晩煙雨青巳黃得升桃李盤以遠初見嘗終然不
可口擲置官道傍但使本根在棄捐果何傷
任天社云此詩起四句言江梅為桃李所忌意謂東
坡見嫉於當世獨為人主所知耳東坡蜀人故曰以
遠初見嘗又曰終然不可口擲置官道傍以言東坡
棄置於外郡也
其二
題注云後萹松以屬東坡茯苓以屬門下士之賢者
菟絲以自况云
青松出澗壑十里聞風聲上有百尺絲下有千歲苓自
性得久要為人制頽齡小草有遠志相依在平生毉和
不並世深根且固蔕人言可毉國何用太早計小大材
則殊氣味固相似
任天社云後萹起句意謂東坡以大材而沈下僚其
盖世之名則不可掩也又云小草有遠志相依在平
生郝隆曰處則為遠志出則為小草此特借用以指
菟絲言其不依附凡木所志遠矣又云毉和不並世
深根且固蔕意謂依附賢者足以自樂至其不為當
世所知則亦自重難進而未嘗汲汲也
附東坡次韻和荅
東坡詩案云黃庭堅寄書并古風詩與某其書云伏
惟閤下學問文章度越前輩大雅豈第博約後來立
朝以直言見排詆補郡輒上課最可謂聲實相當内
外稱職某次韻和之并荅書云觀其文以求其為人
必輕外物而自重者今之君子莫能用也今之君子
謂近日朝廷進用之人意言庭堅輕外物而自重以
譏諷當今進用之人不能援引庭堅而用之也
其一
佳榖卧風雨稂莠登我場陳前謾方丈玉食慘無光大
哉天宇間美惡更臭香君看五六月飛蚊殷回廊兹時
不少假俛仰霜葉黃期君蟠桃枝千載終一嘗顧我如
苦李全生依路傍紛紛不足愠悄悄徒自傷
詩案云此詩首四句以譏世之小人勝君子如稂莠
之奪佳榖也又云大哉天宇間至末句悄悄徒自傷
意言君子小人進退有時如夏月蚊蝱縱横至秋自
息比黃庭堅如蟠桃進用必遲自比苦李以無用自
全又取詩云憂心悄悄愠于羣小皆以譏當今進用
之人為小人也
其二
空山學仙子妄意笙簫聲千金得竒藥開視皆豨苓不
知市中人自有安期生君今巳度世坐閱霜中蔕摩挲
古銅人歲月不可計閬風安在哉要君相指似
詩案云此篇即無譏諷
此篇和詩无齡字韻諸本皆然不知其有遺闕否
送王郎
王純亮字世弼山谷之妹婿見於黃氏世譜
酌君以蒲城桑落之酒泛君以湘纍秋菊之英贈君以
黟川點漆之墨送君以陽關堕淚之聲酒澆胷中之磊
塊菊制短世之頽齡墨以傳千古文章之印歌以寫一
家兄弟之情(一本作歌以寫從來兄弟之情)江山千里俱頭白骨肉十
年終眼青連床夜雨雞戒曉書囊無底談未了有功翰
墨乃如此何恨遠别音書少炊沙作糜終不飽鏤冰文
字費工巧要須心地收汗馬孔孟行世日杲杲有弟有
弟力持家婦能養姑供珍鮭兒大詩書女絲麻公但讀
書煮春茶
胡苕溪云黃魯直送王郎詩云酌君以蒲城桑落之
酒泛君以湘纍秋菊之英贈君以黟川點漆之墨送
君以陽關堕淚之聲酒澆胷中之塊磊菊制短世之
頽齡墨以傳千古文章之印歌以寫一家兄弟之情
近時學者以謂此格獨魯直為之殊不知歐陽永叔
已先有之永叔送原甫出守永興詩云酌君以荆州
魚枕之蕉贈君以宣城鼠鬚之管酒如長虹飲滄海
筆若駿馬馳平坂
任天社云山谷詩江山千里俱頭白骨肉十年終眼
青之句此對極有妙處前輩多使之老杜云别來頭
併白相對眼終青東坡云讀書頭欲白對面眼終青
又曰身更萬事已頭白相對百年終眼青又曰看鏡
白頭知我老平生青眼為君明又曰故人相見尚青
眼新貴如今多白頭其用青眼對白頭非一而工拙
各有異耳
有懷半山老人再次西太一宫韻二首
其一
短世風驚雨過成功夢迷酒酣草玄不妨準易論詩終
近周南
任天社云首二句追念熙寧間一時建立之事今已
堕渺茫如醉鄉夢境至其所可傳則有不朽者在後
二句所以終此意也
其二
啜羹不如放麑樂羊終愧巴西欲問老翁歸處帝鄉無
路雲迷
任天社云山谷意謂惠卿之忍正如樂羊荆公之過
當與西巴同科末意言神考眷遇荆公終始不衰升
遐之一年而公亦薨神考威靈在天公當從之非讒
邪所能間也
韓非子曰樂羊為魏將而攻中山中山之君烹其子
而遺之羹樂羊坐於幕下而啜之盡一杯文矦謂褚
師贊曰樂羊以我故而食其子之肉荅曰其子而食
之且誰不食樂羊罷中山文矦賞其功而疑其心
巴西放麑事詳見陳后山送蘇公知杭州詩注
蘇子由彈惠卿章云放麑違命也推其仁則可以託
國食子徇君也推其忍則至於弑君
藝苑雌黃云古人詩押字或有語顛倒而無害於理
者如韓退之以參差為差參以玲瓏為瓏玲是也比
觀王逢原有孔融詩云虚云坐上客常滿許下惟聞
哭習脂黃魯直有和荆公六言云啜羹不如放麑樂
羊終愧巴西按後漢史有脂習而無習脂有秦西巴
而無巴西豈二公之誤邪
漢臯詩話云字有顛倒可用者如羅綺綺羅圖畫畫
圖毛羽羽毛白黑黑白之類方可縱横惟韓愈孟郊
輩才豪故有湖江白紅慨慷之語後人亦難倣效若
不學矩步而學奔逸誠恐麟麒凰鳳木草川山之句
紛然矣
愚閒近傳有在高州貢院校文其士子詞賦中有押
來儀之皇鳳者為有司所黜主文戲作一詩云考試
到州高吾徒愧冐叨來儀賦皇鳳素節詠羊羔騷客
稱原屈貪人嫉餮饕如何得元解歸去學潛陶傳者
皆發一笑
寄黃幾復
我居北海君南海寄鴈傳書謝不能桃李春風一杯酒
江湖夜雨十年燈持家但有四立壁治病不蘄三折肱
想得讀書頭已白隔溪猿哭瘴溪藤
任天社云桃李春風一杯酒江湖夜雨十年燈兩句皆
記憶往時遊居之樂
王直方詩話云張文潛嘗謂余曰黃九似桃李春風
一杯酒江湖夜雨十年燈真是竒語
胡苕溪云汪彦章有云千里江山漁笛晚十年燈火
客氊寒效山谷體也余亦嘗效此體作一聯云釣艇
江湖千里夢客氊風雪十年寒
吕氏童蒙訓云或稱魯直桃李春風一杯酒江湖夜
雨十年燈以為極至魯直自以此猶砌合須石吾甚
愛之勿使牛礪角牛礪角尚可牛鬭殘我竹此乃可
言至耳
題竹石牧牛
詩引云子瞻畫叢竹怪石伯時增前坡牧兒騎牛甚
有意態戲詠之
野次小崢嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬭殘我竹
宣中語云坐客論魯直巧自作格舉魯直此詩云石
吾甚愛之勿使牛礪角牛礪角尚可牛鬭殘我竹如
此語意甚新公徐云獨漉篇有云水濁不見月不見
月尚可水深行人没盖是李太白獨漉篇也山谷亦
倣此語意耳
愚謂唐李涉詩云無奈牧童何放牛喫我竹末句之
意亦本此也
和荅錢穆父詠猩猩毛筆
愛酒醉魂在能言機事疎平生幾兩屐身後五車書物
色看王會勳勞在石渠拔毛能濟世端為謝楊朱
詩注云猩猩事通典於哀牢國言之甚詳盖出於華
陽國志及水經注唐文粹載裴炎猩猩說大率本此
其略云阮研使封溪見邑人云猩猩在山谷間數百
為羣人以酒設於路側又喜著屐里人織草為屐更
相連結猩猩見酒及屐已知里人所設又能知設者
祖先姓字乃呼各罵云奴欲張我捨之而去復自再
三相謂曰試共嘗酒及飲其味迨乎醉因取屐而著
之乃為人所擒獲刺其血染毳罽隨鞭箠輸之至於
一斗者
此詩平生幾兩屐身後五車書一聯上句是借事以
言猩猩下句謂作筆寫書也晉阮孚云未知一生能
著幾兩屐
類苑云魯直喜用事若正爾填塞故實舊謂之點鬼
簿今謂之詰□死盖魯直之詠猩猩毛筆詩曰平生
幾兩屐身後五車書東坡呈孔毅父云管城子無食
肉相孔方兄有絶交書精妙隱密不可加矣當以此
語反三隅也
詩云雍子本犁子仲由元鄙人此雖多用善於比喻
何害其為好句也
吕氏童蒙訓云東坡詩云賦詩必此詩定知非詩人
此或一道也魯直作詠物詩曲當其理如猩猩筆詩
平生幾兩屐身後五車書其必此詩哉
和文潛贈無咎
龜以靈故焦雉以文故翳本心如日月利欲食之既後
生玩華藻照影終没世安得八紘罝以道獵衆智
胡苕溪云后山謂魯直作詩過於出竒誠哉是言也
如和文潛贈無咎詩云本心如日月利欲食之既又
如王聖凃二亭歌云絶去藪澤之羅兮官於落羽洪
玉父云魯直言羅者得落羽以輸官凡此之類皆出
竒之過也
題晁以道雪鴈圖
飛雪洒蘆如銀箭前鴈驚飛後回盻憑誰說與謝玄暉
莫道澄江靜如練
任天社云此借用李太白解道澄江靜如練令人還
憶謝玄暉之句反而用之言不若於此景物中道出
句也
廣陵早春
春風十里珠簾捲髣髴三生杜牧之紅藥梢頭初蠒栗
揚州風物鬢成絲
任天社詩注云此用杜牧之詩語紅藥謂揚州芍藥
禮記王制曰祭天地之牛角蠒栗此借用以言花苞
之小末句謂風物如此惜其身之老也
附杜牧之有所見
娉婷嫋娜十三餘荳蔲梢頭二月初春風十里揚州郭
捲上珠簾總不如
謝疊山云此言妓女顔色之麗態度之嬌如二月荳
蔻花初開揚州十里紅樓麗人美女捲上珠簾逞其
姿色者皆不如此女也
附又杜牧之詩
觥船一棹百分空十載青春不負公今日鬢絲禪榻畔
茶烟輕颺落花風
附陳無已席上勸客酒
稍開襟抱使心寬大放酒腸須盞乾珠簾十里城南道
肯作當年小杜看
愚謂此詩當時席間必有歌者姝麗之色亦是用杜
牧之詩語小杜即牧之也
用前韻寄楊定國
淮南二十四橋月馬上時時夢見之想得揚州醉年少
正圍紅袖寫烏絲
山谷自叙云往歲過廣陵值早春嘗作詩云春風十
里珠簾捲髣髴三生杜牧之紅藥梢頭初蠒栗揚州
風物鬢成絲今春又有自淮南來者道揚州事戲以
前韻寄楊定國
題伯時畫嚴子陵釣灘
平生久要劉文叔不肯為渠作三公能令漢家重九鼎
桐江波上一絲風
任天社云能令漢家重九鼎本汲黯曰夫以大將軍
有揖客反不重邪此句盖用此意也東漢多名節之
士賴以久存迹其本原政在子陵釣竿上來耳
姨母李夫人墨竹
序云米芾畫史云朝議大夫王之才妻南昌縣君李
氏尚書公擇之妹能臨松竹木石等畫見本即為之
卒難辨也山谷盖公擇甥也
小竹扶疎大竹枯筆端真有造化爐人間俗氣一點無
健婦果勝大丈夫
古樂府隴西行云健婦持門戸勝一大丈夫山谷末
句用此語也
謫居黔南十絶
十絶皆摘白樂天詩句
曾慥端伯詩選云張文潛晚喜樂天詩邠老不樂嘗
誦山谷十絶句以為不可企及其一云老色日上面
歡悰日去心今既不如昔後當不如今文潛一日召
邠老飯乃預設樂天詩一帙置書室床枕間邠老少
焉假榻繙閱良久始悟山谷十絶盡用樂天大篇裁
為絶句盖樂天多於敷衍而山谷巧於剪裁自是不
敢復言矣
任天社云端伯所載如此必有所據然敷衍剪裁之
說非是盖山谷謫居黔南時取樂天江州忠州等詩
倘有會於心者摘其數語寫置齋閤或嘗為人書世
因傳以為山谷自作然亦非有意與樂天較工拙也
詩中改易數字可為作詩之法故因附見於此前五
篇今豫章集有之後五篇得之脩水集
其一
相望六千里天地隔江山十書九不到何用一開顔
此樂天集第十卷中寄行簡詩元作相去六千里地
絶天邈然十書九不達何以開憂顔
其二
霜降水返壑風落木歸山冉冉歲華晩昆虫皆閉關
此十一卷中歲晩詩末句元作冉冉歲將晏物皆復
本原
其三
冷淡病心情暄和好時節故園書信斷遠郡親賓絶
此十一卷中花下對酒詩
其四
山郭燈火稀峽天星漢少年光東流水生計南枝鳥
此十一卷中西樓夜詩
其五
冥懷齊遠近委順隨南北歸去誠可怜天涯住亦得
此十一卷中委順詩
其六
老色日上面懽悰日去心今既不如昔後當不如今
此十一卷中東城尋春詩歡悰元作歡情
其七
嘖嘖雀引雛梢梢笋成竹時物動人情憶我故鄉曲
此第十卷中孟夏思渭村舊居詩
其八
苦雨初入梅瘴雲稍含毒泥秧水畦稻灰種畬田粟
與前篇注同
其九
輕紗一幅巾小簟六尺床無客盡日靜有風終夜凉
此十一卷中竹窗詩
其十
病人多夢毉囚人多夢赦如何春來夢合眼在鄉社
一本作秋來何所夢合眼在鄉社此樂天集第十卷
寄行簡詩元作渴人多夢飲饑人多夢飱春來何處
夢合眼到東川
韻語陽秋云山谷黔南十絶七篇全用樂天花下對
酒渭村舊居東城尋春西樓委順竹窗等詩餘三篇
用其詩略點化而已
葉少藴云詩人點化前作正如李光弼將郭子儀之
軍重經號令精彩數倍此語誠然
題畫睡鴨
山雞照影空自愛孤鸞無鏡不作雙天下真成長會合
兩鳬相倚睡秋江
容齋隨筆云此詩謂之點化古語盖徐陵鴛鴦賦云
山雞映水那相得孤鸞照鏡不成雙天下真成長會
合無勝比翼兩鴛鴦黃魯直全用徐陵語點化之末
句尤工
姪㭒隨知命舟行
㭒字惟深小字韓十知命第二子也
莫去沙邊學釣魚莫將百丈作轆轤清江濯足窗下坐
燕子日長宜讀書
愚謂此詩痛快而警策真得訓誨子妷之體末二句
語勉勵尤深
病起荆江亭即事
閉門覓句陳無已對客揮毫秦少游正字不知温飽味
西風吹淚古藤州
任天社云閉門覓句對客揮毫二句乃二君實錄也
無已坐黨禁錮既而自徐學除秘書省正字少游自
雷州貶所北歸至藤州卒於光化亭上初少游夢中
作好事近長短句有醉卧古藤隂下了不知南北之
句殆若䜟云
胡苕溪云山谷以今時人形入詩句盖取法於少陵
少陵詩云不見高人王右丞藍田丘壑蔓寒藤又云
復憶襄陽孟浩然清詩句句盡堪傳之類是也故山
谷云司馬丞相驟登庸又云閉門覓句陳無已對客
揮毫秦少游之類是也近世風俗諛甚悉以丈相呼
更不復知其字疇敢形入詩句必相頋而失色禮記
云年長以倍則父事之十年以長則兄事之五年以
長則肩隨之今不問其長幼悉以丈呼之是不識禮
記寧不羞乎
跋子瞻和陶詩
子瞻謫嶺南時宰欲殺之飽喫惠州飯細和淵明詩彭
澤千載人東坡百世士出處雖不同風味乃相似
東坡知揚州初和淵明飲酒詩二十首歸田園居以
下皆謫惠州後所作凡一百有九篇追和古人自東
坡始
愚謂此詩後四句亦是子由作和陶集序中語意子
由序有云區區之迹盖未足以論士也
題小景扇
草色青青柳色黃桃花零落杏花香春風不解吹愁却
春日偏能惹恨長
鄂州南樓即事
四顧山光接水光凭欄十里芰荷香清風明月無人管
併作南樓一夜涼
愚謂山谷此二詩亦可謂雅麗精絶者也
四休居士詩
其一
富貴何時潤髑髏守錢奴與抱官囚太毉診得人間脉
安樂延年萬事休
其二
無求不著看人面有酒可以畱人嬉欲知四休安樂法
聽取山谷老人詩
山谷自序云太毉孫君昉字景初為士大夫發藥多
不受謝自號四休居士山谷問其說四休笑曰麄茶
淡飯飽即休補破遮寒煖即休三平四滿過即休不
貪不妬老即休山谷曰此安樂法也夫少欲者不伐
之家也知足者極樂之國也四休家有三畆園花木
鬱鬱客來煮茗傳酒談上都貴游人間可喜之事或
茗寒酒冷賓主皆相忘其居與予相望暇則步草徑
相尋故作小詩遣家童歌之以侑酒茗云
青奴
穠李四絃風拂席昭華三弄月侵床我無紅袖堪娛夜
正要青奴一味涼
山谷云趙子充示竹夫人詩乃涼寢竹器然憩臂休
膝似非夫人之職而冬夏青青竹之所長故為名曰
青奴并以小詩取之
志林云東坡寄柳子玉云聞道床頭惟竹几夫人應
不解卿卿又送竹几與謝秀才云畱我同行木上坐
贈君無語竹夫人盖俗以竹几為竹夫人山谷穠李
昭華之句盖貴人家兩女妓也
附吕居仁詠秋後竹夫人
與君宿昔尚同床正坐西風一夜涼便學短檠牆角棄
不如團扇篋中蔵人情易變乃如此世事多虞祇自傷
却笑班姬與陳后一生辛苦望專房
胡苕溪云晁无咎有詩云不見班姬與陳后寧聞衰
落尚專房居仁詩用此語也
趙伯威詩餘話云曾文清謂山谷以竹夫人為竹奴
予亦名脚婆為錫奴戲作絶句
附曾文清詠脚婆
霧帳桃笙晝寢餘此君那可一朝無秋來冷落同班扇
歲晩温柔是錫奴
愚按山谷亦有詩戲詠脚婆附於左
山谷戲詠暖足瓶二首
小姬暖足卧或能起心兵千金買脚婆夜夜睡天明
注云邪念忽起勝於用兵不戢之禍退之詩云詰曲
避語穽冥茫觸心兵俗以暖足瓶為鐵婆老杜詩云
客睡何曾著秋天不肯明此反而用之
脚婆元不食纏裹一衲足天明更傾瀉頮面有餘燠
乞猫
秋來鼠輩欺猫死窺瓮翻盆攪夜眠聞道狸奴將數子
買魚穿柳聘銜蟬
后山詩話云乞猫詩雖滑稽而可喜千歲而下讀者
如新
絶句
破夘扶頭把一杯燈前風味喚仍回高陽社裏如相訪
不用閑擕惡客來
漁隱叢話云山谷曾自注雪裏過門多惡客之句云
不飲者為惡客出元次山集余以元集檢尋其詩云
將船何處去送客小回南有時逢惡客還家亦少酣
注云非酒徒即為惡客
達觀臺
瘦藤挂到風煙上乞與遊人眼豁開不知眼界闊多少
白鳥去盡青天回
冷齋夜話云李翰林詩曰鳥飛不盡暮天碧又曰青
天盡處没孤鴻山谷詩乃用此意謂之換骨法胡苕
溪謂鳥飛不盡暮天碧之句乃郭功甫金山行冷齋
以為李翰林詩何也
題李氏園壁
荷氣竹風宜永日冰壺涼簟不能回題詩未有驚人句
會喚謫仙蘇二來
王直方詩話云山谷避暑城西李氏園題詩於壁少
游言於東坡曰以先生為蘇二大似相薄少游極怨
山谷和實寂齋詩因此吹毛耳
愚按山谷詩注及高齋詩話云少游嘗教授蔡州顧
官妓婁婉及陶心兒者與之甚密婉字東玉故少游
贈之詞云小樓連苑横空又云玉佩丁東别後者是
也又贈陶心兒詞云天外一鈎横月帶三星謂心字
也其後山谷嘗次孫子實寂齋韻寄少游有云才難
不易得志大略細謹少游極怨山谷此句謂言蔡州
事少人知者魯直詩語重人既見此語遂使吹毛耳
登岳陽樓望君山
滿川風雨獨凭欄綰結湘娥十二鬟可惜不當湖水面
銀盤堆裏看青山
注云湘江北流至岳陽達蜀江夏潦後蜀江漲勢高
遏住湘波讓而退溢為洞庭湖凡數百里而君山宛
在水中秋水歸壑此山復居於陸惟一川湘水而已
愚謂山谷此詩實用劉禹錫雍陶詩中語翻案也今
附於左
附劉禹錫望洞庭
湖光秋月兩相和潭面無風鏡未磨遙望洞庭山水色
白銀盤裏一青螺
附雍陶望君山
風波不動影沈沈翠色全微碧色深應是水仙梳洗罷
一螺青黛鏡中心
嘲小德
中年舉兒子謾種老生涯學語囀春鳥塗窗行暮鴉欲
嗔主母惜稍慧女兒誇解著潛夫論不妨無外家
王符傳云安定俗鄙庶孽而符無外家為鄉人所賤
隱居著書以譏當世得失不欲章顯其名故號潛夫
論盖小德亦庶出之子也
東皋雜錄云魯直嘲小德有學語春鶯囀書窗秋鴈
斜復改作此聯以是知文不厭改也
附東坡次前韻
題序云次韻魯直嘲小德小德魯直子其母微故其
詩云解著潛夫論不妨無外家
進饌客爭起小兒那可涯莫欺東方星三五自横斜名
駒已汗血老蚌出泥沙但使伯仁長還興絡秀家
晉周顗字伯仁母李絡秀少時在室顗父浚為安東
將軍嘗出獵遇雨止絡秀家會其父兄不在絡秀聞
浚至與一婢具數十人饌甚精辦而不聞人聲浚因
求為妾其父兄不許秀曰門戶殄瘁何惜一女若連
姻貴族將來庶大有益矣父兄許之後生顗及嵩謨
並列顯位絡秀謂顗曰我屈節為汝家妾門戶計耳
汝不與我家為親吾亦何惜餘年顗等從命由是李
氏遂得為方雅之族
寄廖明略學士
此詩五首中第三首也
廖侯勸我酒此亦雅所愛中年剛制之常懼作灾怪連
臺盤拗倒故人不相貸誰能知許事痛飲且一快
題云以酒渴愛江清作五小詩寄廖明略學士兼簡
祁父主簿
杜詩云酒渴愛江清餘酣潄晚汀
謝榮緒割獐見貽
何處驚麕觸禍機煩公遣騎割鮮肥秋來多病新開肉
糲飯寒葅得解圍
胡苕溪云魯直少喜學佛遂作發願文云今者對佛
發大誓願從今日盡未來世不復滛欲飲酒食肉設
復為之當墮地獄為一切衆生代受其苦可謂能堅
忍者必矣其後悉毁禁戒無一能行者於前三詩句
中可見矣傳云飲食男女人之大欲存焉若戒之則
誠難第節之則為易乃近於人情也
題胡逸老致虚菴
蔵書萬卷可教子遺金滿籯常作灾能與貧人共年穀
必有明月生蚌胎山圍晏坐畫圖出水作夜窗風雨來
觀水觀山皆得妙更將何物汙靈臺
石林詩話云蜀人石翼與黃魯直在黔中時游從最
久嘗言見魯直自矜詩一聯云人得交游是風月天
開圖畫即江山以為晩年最得意每舉以教人而終
不能成篇盖不欲以常語雜之然魯直自有山圍晏
坐畫圖出水作夜窗風雨來余以謂氣格當勝前聯
也
山谷云嘗得兩句云清鑑風流歸賀八飛揚跋扈付
朱三不知可贈誰遂不能成章又嘗嘲一俗濁人云
濁氣撲不散清風倒射回東坡言無以復加
觀伯時畫馬禮部試院作
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百藖逢一荳
眼明見此玉花騘徑思著鞭隨詩翁城西野桃尋小紅
陶弘景真誥云昔有傅先生者其少好道入焦山石
室中積七年而太極老君詣之與之木鑚使穿一石
槃厚五尺許云穿此槃便當得道其人乃晝夜穿之
積四十七年鑚盡石穿遂得仙丹乃昇太清故觀伯
時畫馬詩云水穿石槃未渠透坐窗不遨令人瘦即
前事也
任天社云此詩上三句言供帳之寒陋也國朝會要
云儀鸞司在拱辰門外供帳敝壞卒徒以為卧具故
有貪饕之蝨行於其間次三句言已宿試院甚久出
院未有期鬱鬱自苦如貧馬之得食牛馬食餘草節
曰藖集韻音何間反莝餘草也
胡苕溪云此格禁臠謂之促句換韻其法三句一換
頭三疊而止此格甚新人少用之余嘗以此格為鄙
句云附於左
附胡苕溪效山谷體
青玻瓈色瑩長空爛銀盤挂屋山東晩涼徐度一襟風
天分風月相管領對之技癢誰能忍吟哦自恨詩才窘
掃寬露㘴發興新浮蛆琰琰抛青春不妨舉醆成三人
報賈天錫以寶熏見惠乞詩
山谷云賈天錫作意和香自然有冨貴氣覺諸人家
和香極寒乞也天錫屢惠此香惟要作詩因以韋應
物兵衞森畫戟燕寢凝清香為韻作十小詩贈之猶
恨詩語未工未稱此香耳
其一
險心游萬仞躁欲生五兵隱几香一炷靈臺湛空明
胡苕溪云此十詩中第一絶真佳句也餘九首見全
集
荅斌老病起遣悶
風生高竹涼雨送新荷氣魚游悟世網鳥語入禪味一
掉四百病智刃有餘地病來每厭客今乃思客至
胡苕溪云東坡有句云茶笋盡禪味松竹真法音山
谷云魚游悟世網鳥語入禪味張文潛云鳥語味實
相飰香悟真空此三聯語意相類然山谷一聯最為
優也
維摩經云生四大增損則有四百四病又禪家每以
智惠為刃山谷詩中用此語也
秋思寄子由
黃落山川知晩秋小蟲催女獻功裘老松閱世卧雲壑
挽著滄江無萬牛
熊勿軒云此詩言世道將變人才老死山林無人推
挽出而用世也
詩林廣記後集卷五
