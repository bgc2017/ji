詩林廣記卷十宋蔡正孫編
白樂天
本傳云白居易作樂府及詩百餘篇規諷時事流聞
禁中上見而悦之召為翰林學士
詩苑類格云白樂天詩有五長諷諭之詩長於激閑
適之詩長於遣感傷之詩長於切律詩百言以上長
於贍五字七言百言以下長於情
唐本贊云杜牧謂白居易詩纖穠不逞非莊人雅士
所為滛言媟語入人肌骨不可去也
青箱雜記云白樂天詩達者之詞也
墨客揮犀云樂天每作詩令老嫗解之問解否嫗曰
解則錄之故其詩近於鄙俚
内直
絲綸閣下文書静鍾鼓樓中漏刻長坐到黃昏誰是伴
紫薇花對紫薇郎
緗素雜記云唐故事中書省植紫薇花歴世循因之
不以為非至今舍人院紫薇閤前植紫薇花用唐故
事也樂天此詩用紫薇郎語按天文志紫薇大帝之
座也天子之常居也主命主度也何關紫薇花事
附洪咨䕫宣鎖
禁門深鎖寂無譁濃墨淋漓兩相麻唱徹五更天未曉
一池月浸紫薇花
愚謂洪平齋此詩非特引用樂天紫薇花事而其語
度閑雅有樂天之風焉
咸陽原上草
離離原上草一歲一枯榮野火燒不盡東風吹又生
復齋漫錄云樂天以詩謁頋况况曰長安物貴居大
不易及讀至咸陽原上草云野火燒不盡東風吹又
生歎曰有句如此居亦何難前言戲之耳予以為不
若劉長卿春入燒痕青之句語簡而意盡也
履道居
莫嫌地窄林池小休厭家貧活計微多少朱門鎖空宅
主人到了不曾歸
胡苕溪云富貴於人造物所靳自古以來多不在於
年少而常在於晩景若少年富貴者非曰無之盖亦
鮮矣人至晩景得富貴未免置第宅售妓妾以償其
平生所不足者如樂天此詩讀之使人悽然誠不必
為此也
絶句
試問池臺主多為將相官終身不曾到惟展畫圖看
愚謂此絶與前首大意略同讀者當有頓悟處世之
汲汲於求田問舍者可以自省矣
昭君詞
漢使却回憑寄語黃金何日贖蛾眉君王若問妾顔色
莫道不如宫裏時
王直方詩話云古今人作昭君詞多矣余獨愛白樂
天一絶盖其意優游不廹切故也樂天賦此詩時年
甚少
謝疉山云此詩從漢武帝李夫人傳變化來夫人病
篤上臨候之夫人謝不可見願以兄弟為托姊妺讓
之夫人曰我以容貌得幸今見我毁壊必畏惡棄我
尚肯追思閔錄其兄弟哉
書天竺寺
一山門作兩山門兩寺元從一寺分東澗水流西澗水
南峯雲起北峯雲前臺花發後臺見上界鍾清下界聞
遥想吾師行道處天香桂子落紛紛
東坡云予年十二時先君自虔州為予言近城山中
天竺寺有樂天親書詩筆勢竒逸墨迹如新今四十
七年矣予來訪之則詩已亡有刻石存耳故嘗有詩
云空詠連珠吟疉璧已亡飛鳥失驚蛇盖為是也
附東坡天竺寺
香山居士留遺跡天竺禪師有故家空詠連珠吟疉璧
已亡飛鳥失驚蛇林深野桂寒無子雨浥山薑病有花
四十七年真一梦天涯流落淚横斜
詩注云白樂天以刑部尚書致仕與香山僧如滿結
香火社自稱香山居士
宣宗弔樂天詩云綴玉連珠三十年誰教冥路作詩
仙懷素草書如飛鳥出林驚蛇入草
賀張籍
老何殁後吟詩絶雖有郎官不愛詩今日聞君除水部
喜於身得省郎時
蔡寬夫詩話云官名有因人而重遂為故事者何遜
為水部員外郎以詩稱至張籍自博士復拜此官樂
天以詩賀之籍答詩亦云幸有紫薇郎見愛獨稱官
與古人同自是遂為詩人故事前軰片言之貴重如
此
元微之
高秀實云元微之詩豔麗而有骨
行宫絶句
寥落古行宫宫花寂寞紅白頭宫女在閒坐說玄宗
容齋随筆云長恨歌上陽人歌連昌宫辭皆道開元
天寶間宫禁事最為深切然微之行宫絶句語少而
意足有無窮之味焉
元白總話
詩話云元微之守會稽白樂天牧蘇臺置驛逓詩往
來謂之詩筒
元稹撰白氏長慶集序云予始與樂天同校秘書多
以詩章相贈答而二十年間禁省觀寺郵堠墻壁之
上無不書王公妾婦牛童馬走之口無不道至於繕
寫模勒衒賣於市井或持之以交酒茗者處處皆是
予嘗於平水市中鏡湖旁見村校諸童競習詩召而
問之皆對曰先生教我是元微之詩亦不知予之
為微之也又云雞林賈人求市頗切自云本國宰相
每以百金換一篇其甚偽者宰相輒能辨别之
蔡寬夫詩話云司空圖善論前人詩謂元白為力勍
氣僝乃都會之豪估可謂切中其病
許彦周詩話云東坡祭柳子玉文郊寒島瘦元輕白
俗此語具眼客見詰曰子盛稱白樂天孟東野詩又
愛元微之詩而取此語何也㒒曰論道當嚴收人當
恕此八字東坡語道語也
附楊汝士壓倒元白詩
隔坐湏知賜御屏盡將仙翰入高冥文章舊價留鸞掖
桃李新隂在鯉庭再歲生徒陳賀宴一時良史盡傳馨
當年䟽傳雖云盛詎有兹賢醉醁醽
詩話云寶歴中楊嗣復具慶先㒒射自洛入覲嗣復
率生徒迎于潼關宴于新昌第時元白俱在焉皆即
席賦詩楊汝士詩後成元白覽之失色汝士是日大
醉歸謂諸子曰今日壓倒元白矣
薛玄卿
昔昔鹽
垂柳覆金堤蘼蕪葉復齊水溢芙蓉沼花飛桃李溪采
桑秦氏女織錦竇家妻關山别蕩子風月守空閨常歛
千金笑長垂䨇玉啼盤龍随鏡隠彩鳳逐幃低飛魂同
夜鵲倦寢憶晨鷄暗牖懸蛛網空梁落燕泥前年過代
北今歲往遼西一去無消息那能惜馬蹄
洪氏容齋續筆云按通鑑隋煬帝誅薛道衡曰更能
作空梁落燕泥否此詩乃道衡所作名昔昔塩凡十
韻文苑英華題作劉長卿别宕子怨長卿集初不此
篇誤也又玄怪錄載蘧篨三娘工唱阿鵲塩又有突
厥鹽黃帝鹽白鴿鹽神雀鹽疎勒滿座鹽歸國鹽唐
詩有云媚賴吴娘唱是鹽又有云更奏新聲刮骨鹽
然則歌詩謂之鹽者如吟行曲引之類今南岳廟獻
神樂曲有黃帝鹽俗傳以為黃帝炎長沙志從而書
之盖不考也
資治通鑑云隋煬帝善屬文不欲人出其右薛道衡
死帝曰更能作空梁落燕泥否王胄死帝誦其佳句
曰庭草無人随意綠復能作此詩邪胡苕溪云人君
不當與臣下爭能故煬帝忮心一起二臣皆不得其
死哀哉然為人臣者亦當悟其微旨晉武帝欲擅書
名王僧虔遂不敢顯迹常以掘筆書宋文帝好文章
自謂莫能及鮑照於所為文章遂多鄙言俚句故二
君者亦无得以嫉之終見容於二世豈非明哲保身
之要術乎
李涉
再葺夷陵幽居
負郭依山一徑深萬竿如束翠沉沉從來愛物多成癖
辛苦移家為竹林
晉王徽之字子猷時吴中一士大夫家有好竹欲觀
之即出坐輿造竹下嘗借居空宅中便令栽竹或問
之子猷但嘯詠指竹曰何可一日无此君邪李涉之
愛亦子猷之愛云
登山
終日昏昏醉夢間忽聞春盡強登山因過竹院逢僧話
又得浮生半日閒
談藪云東坡一日訪佛印于竹寺印欵之坡因誦李
涉詩云因過竹院逢僧話又得浮生半日閒印曰學
士閒了半日老僧忙了半日相與發一大笑
竹裏
竹裏編茅倚石門竹莖疎處見前村閒眠盡日無人到
自有春風為掃門
愚謂李涉三詩皆以竹言寘愛物之成癖者也東坡
亦有綠筠軒詩言竹之佳趣今附于左
附東坡詠於潜僧綠筠軒
寧可使食無肉不可使居無竹無肉令人瘦無竹令人
俗人瘦尚可肥士俗不可醫傍人笑此言似高還似癡
若對此君仍大嚼世間那有揚州鶴
王明敭
唐史云王播少孤貧嗜權利穆宗立權幸競進播賴
其力至宰輔不厭人望出為淮南節度使
題揚州木蘭院
二十年前此院遊木蘭花發院初修而今再到經行處
樹老無花僧白頭
上堂已了各西東慙愧闍黎飯後鐘三十年來塵撲面
而今始得碧紗籠
小說云王播少孤貧客揚州木蘭院随僧齋粥僧厭
苦之飯後擊鐘其後播鎮揚州訪舊題詩處有曰上
堂已了各西東慙愧闍黎飯後鐘已碧紗籠之矣乃
續云三十年來塵撲面而今始得碧紗籠
胡苕溪云按古今詩話云王播少孤貧嘗客揚州惠
昭寺木蘭院随僧齋飱僧頗厭之及播至已飯矣後
二紀播自重位鎮是邦因訪舊遊向所題已碧紗籠
之播乃題二絶云
又按東坡云世傳王播飯後鐘詩盖揚州石塔寺事
也相傳如此戲作詩云
附東坡戲作
飢眼眩西東詩腸忘早晏雖知燈是火不悟鍾非飯山
僧異漂母但可供一莞胡為二十年記憶作此訕齋厨
養若人無益祗遺患乃知飯後鐘闍黎蓋具眼
胡苕溪云東坡此詩其貶之也至矣
附魏野題僧寺
世情冷煖由分别何必區區較異同若得常將紅䄂拂
也應勝似碧紗籠
古今詩話云寇萊公典陜日與處士魏野同遊僧寺
觀覽舊遊有留題處公詩皆用碧紗籠之至野詩則
塵蒙其上時從行官妓之惠黠者輒以紅袖拂之野
顧公笑因題詩云
韓君平
寒食
春城無處不飛花寒食東風御柳斜日暮漢宫傳蠟燭
新煙散入五侯家
本事詩云唐德宗時制誥闕人中書兩進名御筆不
點又請之上批曰與韓翃時有與翃同姓名者為江
淮刺史又具二人同進上復批曰此詩日暮漢宫傳
蠟燭新烟散入五侯家曰與此韓翃
附沈佺期驩州不作寒食
海外無寒食春來不見餳洛陽新甲子何日是清明花
柳爭朝發軒車滿路迎帝鄉遥可念腸斷報親情
劉夢得嘉話云為詩用僻字湏有來處春來不見餳
嘗疑餳字因讀毛詩鄭箋說吹簫處云即今賣餳人
家物六經惟此注中有餳字後軰業詩即湏有據不
可學常人率爾而道也至本朝宋子京寒食詩云草
色引開盤馬路簫聲吹煖賣餳天亦用鄭箋吹簫賣
餳之義
緗素雜記云寒食清明多有用餳粥事如李義山詩
云粥香餳白杏花天宋子京途中清明云漠漠輕煙
着早(闕)客甌餳粥對離中六一居士詩云杯盤餳粥
春風冷池館榆錢夜雨新又云多病正愁餳粥冷坡
詩云新火發茶乳温風散粥餳皆清明寒食詩也
胡苕溪云寒食詩古人多用餳事重九詩未有用糕
事者惟崔德符和詩有云今附于左
附崔德符和吕居仁九日
街頭未易着清香折取蕭蕭滿把黃歸去乞錢煩里社
買糕沽酒作重陽
聞見後錄云劉夢得作九日詩欲用糕字以五經中
無之輟不復為宋子京以為不然特於九日詩中用
糕字為古今絶唱今附于左
附宋子京九日食糕
飈館輕霜拂曙袍糗餈花飲鬭分曹劉郎不敢題糕字
空負詩中一世豪
按周禮籩人羞籩之實糗餌粉餈注曰糗餌者宜米
屑蒸之以棗豆之味今餌䭔也方言餌謂之糕或謂
之餈
張懿孫
石林詩話云張繼詩三十餘篇余家有之往往佳句
甚多也
楓橋夜泊
月落烏啼霜滿天江楓漁火對愁眠姑蘇城外寒山寺
半夜鐘聲到客船
王直方詩話云歐公言唐人有姑蘇城外寒山寺半
夜鐘聲到客船之句說者云句則佳也其如三更不
是撞鐘時余觀于鵠送宫人入道詩云定知别後宫
中伴應聽緱山半夜鐘而白樂天亦云新秋松影下
半夜鐘聲後豈唐人多用此語也倘非逓相沿襲恐
必有說耳
石林詩話云張繼此詩歐公嘗病其半夜非打鍾時
盖未嘗至吴中今吴中寺實夜半打鐘也
詩眼云歐公以夜半鍾聲到客船為語病南史載齊
武帝景陽樓有三更五更鍾丘仲孚讀書以中宵鍾
為限阮景仲為吴興守禁半夜鍾唐詩人尤多言之
今佛宫一夜鳴鈴俗謂之定夜鍾不知唐人所謂半
夜鍾者景陽三更鍾邪今之定夜鍾邪然於義皆無
害文忠偶不考耳
復齋漫錄云歐公譏張繼詩謂夜半非打鍾時然唐
詩人皇甫冉有秋夜宿嚴維宅詩亦云今附于左
附皇甫冉宿嚴維宅
昔聞玄度宅門向會稽峯君住東湖下清風繼舊蹤秋
深臨水月夜半隔山鍾世故多離别良宵詎可逢
按維所居在會稽鍾聲亦鳴於半夜遂知張繼詩為
不誤歐公偶不察耳而半夜鍾亦不止姑蘇有之也
愚記温庭筠詩亦云悠然旅思頻回首无復松窗半
夜鍾庭筠詩見白樂天詩後又陳羽與温商夜别詩
亦云隔水悠揚午夜鍾乃知唐人詩多用此也
附劉彦冲景陽鍾
景陽鍾動曉寒清度柳穿花隠隠聲三十六宫梳洗罷
却吹殘燭到天明
劉彦冲此詩人多喜之但景陽樓有三更五更鍾此
詩言五更鍾耳
詩林廣記卷十
