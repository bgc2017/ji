詩林廣記後集卷六宋蔡正孫編
陳后山
朱文公語錄云黃山谷詩云閉門覓句陳無已對客
揮毫秦少游陳無已平時出行覺有詩思便急歸擁
被卧而思之呻吟如病者或累日而後起真是閉門
覓句者也
語錄又云或問后山詩恁地深他資質儘高不知如
何肯學山谷詩曰后山雅健似山谷然氣力不似山
谷較大但无山谷許多輕浮底意思
魏衍序云后山詩不犯正位切忌死語非冥搜旁引
不足以知之
或言后山之詩非一過可了近於枯淡彼其用意直
追騷雅不求合於世俗亦惟恃有東坡山谷之知也
自此兩公外政使舉世無領觧者渠亦安暇恤哉
妾薄命二首
后山自注云為曾南豐作
天社任淵云按漢書許后傳曰柰何妾薄命端遇竟
寧前故曹植樂府有妾薄命篇
謝疊山云元豐間曾鞏修史薦后山有道德有史才
乞自布衣召入史館命未下而曾去后山感其知已
不願出它人門下故作妾薄命鞏南豐人歐陽公之
客后山尊之號曰南豐先生
其一
主家十二樓一身當三千古來妾薄命事主不盡年起
舞為主壽相送南陽阡忍着主衣裳為人作春妍有聲
當徹天有淚當徹泉死者恐無知妾身長自憐
謝疊山云主家十二樓一身當三千十二樓言粉白
黛綠列屋而閑居者頗多也妙在當字言其專房之
寵也
任天社云白樂天詩云漢宫佳麗三千人三千寵愛
在一身后山以五字道之語簡而意盡
又云忍着主衣裳為人作春妍此句與下篇向來一
瓣香敬為曾南豐之句皆以自表見其不忍更名它
師也
其二
葉落風不起山空花自紅捐世不待老惠妾無其終一
死尚可忍百歲何當窮天地豈不寬妾身自不容死者
如有知殺身以相從向來歌舞地夜雨鳴寒蛬
謝疊山云葉落風不起如李太白詩雨落不上天覆
水難重收此意謂人才凋零如秋風掃敗葉葉已墜
地雖有風不能吹之上樹矣此言人之云亡邦國殄
瘁世道日降人物隨之更不可扶持興起也山空花
自紅意謂有松柏杞梓梗楠豫章棟梁之材始可謂
之山今山無林木徒有野花自紅不成山矣正如朝
廷無支撑世道之人班行寂寥惟有富貴之士隨時
苟禄不成朝廷矣捐世不待老惠妾無其終此二句
無限意味后山亦自嘆南豐薦引雖力而未遂不期
南豐死之速也
任天社云一死尚可忍百歲何當窮言忍死尚可祈
死實難意謂安得速死以從其主也師死而遂背之
讀此詩者亦少知愧矣
南豐先生俛詞二首
早棄人間事真從地下遊丘原無起日江漢有東流身
世從違裏功言取次休不應須禮樂始作後程仇
任天社云丘原無起日江漢有東流此言九原雖不
可作而文章之令名當與江漢俱存老杜所謂爾曹
身與名俱滅不廢江河萬古流王介甫曾有贈南豐
詩曰曾子文章世無有水之江漢星之斗故此引用
末句乃后山自謂也文中子卷末載魏徵曰大業之
際徵也嘗與諸賢侍文中子謂徵及房杜曰先輩雖
聰明特達然非董薛程仇之比雖逢明主必愧禮樂
按程元仇璋皆文中子高弟后山自謂其材本不及
程仇不待議禮樂而判優劣也
許彦周詩話云無已作曾子固挽詞云丘園無起日
江漢有東流近世詩人莫及也
其二
精爽回長夜衣冠出廣廷勲庸留琬琰形像付丹青道
喪餘篇翰人亡更典刑侯芭才一足白首太玄經
任天社云末句亦后山自謂也揚雄傳鉅鹿侯芭常
從雄居受其太玄法言吕氏春秋魯哀公問於孔子
曰樂正䕫一足矣李太白詩誰能書閣下白首太玄
經
次韻荅邢居實二首
題注云居實字敦夫邢恕和叔之子也少年有俊聲
其一
漢庭用少公何在不使羣飛接羽翰今代貴人須白髮
挂冠高處未宜彈
按邢來詩云微意平生在江海塵冠今日為君彈
王立之詩話云元祐初多用老成故后山有此句也
漢武帝時顔駟曰文帝好文而臣好武景帝好老而
臣尚少陛下好少而臣已老是以三世不遇也
其二
秋來為客意何如千里河山信不疎昔日老人今則少
不妨紅葉閉門書
任天社詩注云戰國策吳起曰河山之險信不足保
也此言信不疎謂心意相許與不以遠而疎也昔日
老人今則少戲謂若比當代貴人文吕諸公猶為少
年也樂天有詩云猶有誇張少年處時呼張丈喚殷
兄
丞相温公挽詞三首
恭默思良弼詩書正百工事多違謝傅天遽奪楊公一
代風流盡三師禮數崇若無天下議美惡併成空
謝疊山云時哲宗諒隂見上帝賚良弼非偶然也周
公位冡宰正百工以詩書治天下與熙豐變法者不
同盖熙豐新法與温公所志所學皆相反也
其二
百姓歸周老三年待魯儒俗方隨日化身已要人扶玉
几雖來晚明堂訖授圖心知死諸葛終不羨曹蜍
謝疊山云以文王時二老比温公尊之至矣三年待
魯儒待字最妙盖温公得時行道不及三年也
黃山谷見此詩俗方隨日化身已要人扶之句嘆曰
陳三真不可及盖天不憗遺之悲盡於此矣
按行狀云哲宗初公為門下侍郎元祐元年公始得
疾疾甚詔公肩輿至内東門子康扶入對小殿九月
薨于西府東坡作神道碑銘曰為政一年疾病半之
功則多矣百年之思謝疊山云此兩句見温公克勤
于邦盡瘁于國因此成疾悲痛之意形於言外
冷齋夜話云余問山谷今之詩人誰為冠曰無出陳
無已其佳句可得聞乎曰吾見其作温公挽詞一聯
云政方隨日化身已要人扶便知其才不可敵也
世說載庾道季曰廉頗藺相如雖千載凛凛尚有生
氣曹蜍李志雖見在厭厭如九泉下人
其三
少學真成已中年托著書輟耕扶日月起廢極吹噓得
志寧論晚成功不願餘一為天下慟不敢愛吾廬
謝疊山云此詩言温公平日之學以誠為本中庸云
誠者非自成已而已也所以成物也東坡作温公神
道碑亦云温公平生惟一誠公奉祠十五年著通鑑
一書其實與熙豐新法不合及其沒也赤子無所恃
怙天下寒士無廣厦萬間之庇豈但吾廬破而受凍
哉
任天社云輟耕扶日月起廢極吹嘘言公既執政士
大夫得罪於熙豐者極力薦引而用之日月吹嘘字
雖不對而事勢氣象實相等此詩人之妙也
又云東坡祭歐公文云盖上為天下慟而下以哭吾
私此反而用之言不復哭吾之私也淵明詩曰吾亦
愛吾廬此借用其字廬謂吾所庇托焉耳老杜詩云
安得廣厦千萬間大庇天下寒士俱歡顔風雨不動
安如山嗚呼何時眼前突兀見此屋吾廬獨破受凍
死亦足盖以天下為憂而忘其私也后山末句用此
意
嘲秦覯
覯字少章秦觀少游之弟也
長鋏歸來夜帳空衡陽回鴈耳偏聰若為借與春風看
無限珠璣咳唾中
王立之詩話云少章登第後方娶后山作此詩時猶
未娶故多戲句帳空聞鴈之語皆戱其獨宿無寐也
示三子
序云時三子歸自外家
去遠即相忘歸近不可忍兒女已在眼眉目略不省喜
極不得語淚盡方一哂了知不是夢忽忽心未穏
謝疊山云杜子美亂後見妻子詩云夜闌更秉燭相
對如夢寐辭情絶妙無以加之晏詞竊其意云今宵
剰把銀缸照猶恐相逢是夢中周詞反其意云夜永
有時分明枕上覷着孜孜地燭暗時酒醒元來又是
夢裏皆不如后山祖杜工部之意着一轉語了知不
是夢忽忽心未穏意味悠長可與杜工部爭衡也
雪後黃樓寄負山居士
林廬煙不起城郭歲將窮雲日明松雪溪山進晚風人
行圖畫裏鳥度醉吟中不盡山隂興天留憶戴公
謝疊山云雲日明松雪溪山進晚風二句絶妙余嘗
獨步山巔水涯積雪初霽雲歛日明遥望松林徘徊
溪橋踏月而歸始知此兩句如善畫作詩之妙至此
神矣末句意思尤妙盖相見則意惬意惬則不復憶
之矣王徽之之不見戴逵而反乃天留此相思之情
於無窮也
送蘇公知杭州
詩注云東坡出知杭州道由南京后山時為徐州教
授告徐守孫覺願往見而覺不之許乃托疾謁告來
南京送别同舟東下至宿而歸事見東坡荅陳傳道
書及劉安世彈章
劉安世彈章云士於知已不無私恩既效一官則有
法令師道擅去官次陵蔑郡將徇情亂法莫此為甚
平生羊荆州追送不作遠豈不畏簡書放麑誠不忍一
代不數人百年能幾見昔如馬口銜今為禁門鍵一雨
五月凉中宵大江滿風帆目力短江空歲年晚
任天社詩注云此詩首句羊荆州以比東坡晉羊祜
督荆州諸軍郭奕因送祜出界坐此免官后山既送
東坡為劉安世所彈乞正其罪嘗除太學博士又為
言者以此事論列遂罷此句殆亦詩䜟也豈不畏
簡書放麑誠不忍此二句上下若不相属而意在言
外叢林所謂活句也按韓非子云孟孫獵得麑使秦
西巴載之持歸其母隨之而啼秦西巴弗忍而與之
孟孫大怒逐之三月復召以為子傅曰夫不忍麑且
忍吾子乎嗚呼觀過可以知仁后山越法出境以送
師友亦放麑之類也一代不數人百年曾幾見后
山謝再授徐州教授啓亦嘗有云昨緣知舊出守東
南念一代之數人而百年之幾見間以重江之阻莫
期再歲之逢使一有於先顛為兩塗之後悔又云中
山之相仁於放麑亂世之雄疑於食子惟其信之既
篤所以行之不疑昔如馬口銜今為禁門鍵謂馬
銜猶可脫去禁鍵不容輙開言官身拘係不可輙出
也風帆目力短江空歲年晚言風帆愈遠恨目力
不能送之人去江空恍然自失吾之年歲日已遲暮
懼其不復再見也其愛賢惜别之意可謂切矣
謝疊山云此詩云一雨五月凉中宵大江滿風帆目
力短江空歲年晚盖熙豐新法虐於惔焚元祐初年
温公當國更化善治人心歡欣如五月得雨豈不快
哉温公云亡人已知後日必有反覆之患此詩謂元
祐初政膏澤下於民者猶未浹洽如五月得一雨亦
能變暴暑而為清凉若雨至中宵大江亦滿則田疇
之沾足禾稼之暢茂可知矣惜乎元祐之政僅如五
月之凉未至大江滿也今蘇公以議論不合而去國
國事將日非矣朝無真宰相竒才如東坡者不得大
用譬如江邊送行舟順風張帆一息數百里風帆已
遠恨吾目力短而望之不及回視江中更無行舟此
必天寒歲晚之時以喻朝廷無人才不信仁賢則國
空虚非叔末之世而何
送秦覯
題注云覯從東坡學於杭州
士有從師樂諸兒却未知欲行天下獨信有世間疑秋
入川原秀風連鼔角悲目前豚犬類未必慰親思
柳子厚荅韋中立論師道書曰獨韓愈奮不頋流俗
抗顔而為師世果羣怪聚罵又曰天下不以非鄭尹
而怪孫子何哉獨為其所不為也后山此詩云欲行
天下獨信有世間疑意本諸此時山谷亦有詩送之
今附於左
附山谷送秦覯
班衣兒啼真自樂從師學道亦不惡但得新年勝舊年
即如常在郎罷前
和江秀才獻花
疎花得雨數枝黃白髮緣愁百尺長要與老生同一醉
故留秋意作重陽
李太白詩云白髮三千丈緣愁似个長后山詩本此
次韻李節推九日登高
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜生鬢語妙何妨石作腸
落木無邊江不盡此身此日更須忙
李後主詩云鬢從近日添新白菊是去年依舊黃后
山云人事自生今日意寒花只作去年香意調亦同
落木無邊江不盡之句亦本老杜登高詩云無邊落
木蕭蕭下不盡長江衮衮來
猴馬
沐猴自戲馬自驚圉人未解猴馬情猴其天資馬何罪
意欲防患猶傷生異類相宜亦相失同類相傷非所及
志行萬里困一誤吐豆齕荄日伏櫪
本序云楚州紫極宫有畫沐猴振索以戲馬頓索而
驚圉人不測從鞭之人言沐猴宜馬今反為累作
詩以導馬意云
按韓鄂四時纂要云常係獼猴於馬坊内辟惡消百
病令馬不着疥
任天社云此詩云異類相宜亦相失同類相傷非所
及非所及猶言非思慮所及也物惡傷其類此理之
固然而其間亦有相傷者豈可復以常理待之邪后
山自徐學除太學博士以言者罷既而移潁州故有
同類相傷與志行萬里困一誤之語
次韻秦少游春江秋野圖
后山自注云宗室所畫
翰墨功名裏江山富貴人倏看雙鳥下已負百年身
任天社云南史梁忠烈世子方等傳云性愛林泉特
好散逸嘗著論曰吾不及魚鳥遠矣魚鳥飛浮任其
志性吾之進退嘗在掌握若使吾終得與魚鳥同遊
則去人間如脫屣耳此宗室事故后山引用盖舊制
宗室在宫有出入之限有不許外交之禁故也
其二
江清風偃木霜落鴈横空若箇丹青裏猶須着此翁
后山自注云秦詩云請君添小艇畫我作漁翁
任天社云此言少游方見用於世非江海之士不當
畫之漁舟也
黃魯直荅王立之書云小詩若能令每篇不苟作須
有所属乃善頃來詩人惟陳無已得此意每令人歎
伏之盖渠勤學不倦味古人語精深非有為不發於
筆端耳觀此二詩信魯直之善論也
觀兖文忠公家六一堂圖書
歐陽文忠公封兖國六一堂見歐陽公詩卷首注
生世何用早我已後此翁頗識門下士略已聞其風中
年見二子已復歲一終呼我過其廬所得非所蒙先朝
羣玉殿冠佩環羣公神文煥王度喜色見天容御榻誰
復登帝書元自工黃絹兩大字一覧涕無從似欲托其
子天意人與同歴數况有歸敢有貪天功集古一千卷
明明並羣雄誰為第一手未有百世公庿器刻科斗寶
樽蟠華蟲緬懷弁服士酬獻鳴瑽瑢插架一萬軸遺子
以固窮素琴久絶絃棋酒頗闕供向來一瓣香敬為曾
南豐世雖嫡孫行名在惡子中斯人日已遠千歲幸一
逢吾老不可待露草濕寒蛬
任天社云此詩集古一千卷至棋酒頗闕供之句盖
用文忠公六一居士傳中語謂吾家藏書一萬卷集
錄三代以來金石遺文一千卷有琴一張有棋一局
常置酒一壺以吾一翁老於五物之間是為六一
又云南豐東坡皆六一門下士南豐修史薦后山以
布衣入史館命未下而曾去國後以東坡薦得官此
詩云向來一瓣香敬為曾南豐后山雖感東坡而不
以為知已作此詩時東坡正為郡守終無少貶阿附
之意可謂特立之士矣然亦知東坡之大必能受之
也
絶句
此生精力盡於詩末歲心存力已疲不共盧王爭出手
却思陶謝與同時
胡苕溪云后山絶句云此生精力盡於詩與温公資
治通鑑表云臣之精力盡於此書之語相同豈偶然
邪
以拄杖供仁山主二首
錯節孤根勁有餘坐床須按起須扶一生用底今相贈
更問林間有此無
趙州語錄云趙州臨仙化以拂子送與王鎔曰此是
老僧一生用不盡底
謝疊山云一生用底今相贈更問林間有此无此二
句有無限意味見拄杖之奇又見后山與仁山主契
好之厚
其二
洗足投笻只坐禪厭尋岐路費行纏老來不復人間事
不用山公更削員
桂苑叢談云潤州甘露寺有僧道行孤高李德裕廉
問日以方竹杖一贈焉方竹出大宛國堅實而正方
節牙鬚牙四面對出及再鎮浙右其僧尚在問曰前
所奉竹杖无恙否僧喜對曰已規員而漆之矣公嗟
惋彌日前輩曾有詩云削員方竹杖漆却斷紋琴
謝疊山云孫真人云人之處世智欲員行欲方柳子
厚云鑿去方心規以大員此言世俗喜員惡方方者
難合員者易投今不復與人間事不必揉方為員矣
項城道中寄劉令勸修溪橋
老怯溪橋泥没膝喜聞吾黨政如春須君不惜千金費
此後寧無我輩人
謝疊山云此言好事到手不肯做將後被別人做了
任天社云此言必有好事者繼之
送吳先生謁惠州蘇副使
題注云蘇副使東坡也吳先生當是吳遠遊蘇公嘗
有書與之
聞名欣識面異好有同功我亦慙吾子人誰恕此公百
年雙白鬢萬里一秋風為說任安在依然一秃翁
任天社注云聞名欣識面言吳君欲識東坡也異好
有同功言吳君方外之士與后山異趣而好賢之意
則同故云同功我亦慙吾子人誰恕此公言后山不
能往見蘇公此所以有愧於吳君也此二句大妙百
年雙白鬢萬里一秋風時東坡年五十九此言神交
心契與風无間也末句后山自謂不負蘇公之門時
亦坐黨事廢錮故云秃翁漢霍去病傳云衛青日益
衰而去病日益貴故人門下多去事去病輒得官爵
惟任安不肯去又灌夫傳與長孺同一秃翁注言无
官位版授也
蠅虎
物微趣下世不數隨力捕生得稱虎匿形注目搖兩股
卒然一擊勢莫禦十中失一八九取吻間流血腹如鼔
却行奮臂吾甚武明日淮南作端午
任天社云后山此詩盖有所指而云末言恃勇而不
知及禍也世傳淮南王安萬畢術云以五月五日取
蠅虎杵汁拌豆豆自踴躍可以擊蠅
謝疊山云此譏小人之好搏擊者
陳留市隠者
陳留人物後疑有隠屠耕斯人豈其徒滿腹一杯羹婷
婷小女子與翁同醉醒薄暮行且歌問之諱姓名子豈
達者歟槁竹聊一鳴老生何所因稍稍聲過情閉門十
日雨吟作饑鳶聲詩書工發冡刀鑷得飬生飛走不同
穴孔突不暇黔
王直方詩話云陳留市有刀鑷工隨其所得為一日
費醉吟於市負其子以行歌江端禮以為達者為作
傳而要无已作詩閉門十日雨吟作烏鳶聲之句大
為山谷所愛山谷亦擬作有云飬性霜刀在閱人清
鏡空
附山谷擬作陳留市隠
自序云陳留江端禮季恭曰陳留市上有刀鑷工年
四十餘无室家子姓惟一女年七歲矣日以刀鑷所
得錢與女子醉飽醉則簮花吹長笛肩女而歸无一
朝之憂而有終身之樂疑以為有道者也陳无已為
賦詩庭堅亦擬作
市井懷珠玉往來人未逢乘肩嬌小女邂逅此生同養
性霜刀在閱人清鏡空時時能舉酒彈鑷送飛鴻
送兄子孝忠落解南歸
妙年失手未須恨白璧深藏可自妍短髮我今能種種
曉粧他日看娟娟千金市帚能論價萬戶封侯信有年
清白傳家有如此歸塗囊盡不留錢
唐人赴省以詩文獻典貢舉者有詩云洞房昨夜停
紅燭待曉堂前拜舅姑耳畔低聲問夫壻畫眉深淺
入時无后山曉粧他日看娟娟意本諸此
愚按此詩乃用東坡與潘三失解後飲酒詩韻
附東坡與潘三失解後飲酒
千金敝帚人誰買半額蛾眉世所妍顧我自為都眊矂
憐君欲鬭小嬋娟青雲豈易量他日黃菊猶應似去年
醉裏未知誰得喪滿江風月不論錢
趙彦材云摭言載唐進士失解醉飽謂之眊矂今句
云顧我自為都眊矂則以不獨潘三失解為有眊矂
之愁而我所為失意无一不是眊矂矣
謝憲臺趙史惠米
平生忍欲今忍貧閉口逢人不少陳俸薄身清趙都史
也能作意向詩人
謝疊山云后山能忍貧達官名賢哀其貧袖白金餽
之見其辭色無窮態議論愈介潔竟不敢出建中靖
國辛已仕于朝郊祀為執事官其内子聞郊壇高寒
非挟纊不可借姨夫趙挺之綿裘衣之臨行后山問
此裘所從來妻以實對后山脫而擲之地其夜寒凍
得疾不起此憲臺一都史惠米則受以詩謝之盖取
其俸薄身清能尊敬賢人也此詩起句緊切后山清
介真是如此即非寓言忍欲忍貧四字亦不苟
絶句
書當快意讀易盡客有可人期不來世事相違每如此
好懷百歲幾回開
復齋漫錄云此无已得意詩也其後又寄黃充前四
句云俗子推不去可人費招呼世事每如此我生亦
何娛盖无已得意故兩見之
謝疊山云无已此詩云好懷百歲幾回開其化事甚
巧盖是用莊子盜跖之言曰人上壽百歲中壽八十
下壽六十除病疾死喪憂患其中開口而笑者一月
之中不過四五日而已不用其語而用其意謂之化
抱朴子曰陸子十篇誠為快書又晉嵇生云每讀二
陸之文未嘗不廢書而歎恐其卷之竟也
附寄黃充
俗子推不去可人費招呼世事每如此我生亦何娛黃
生後來秀純茂靜者徒不見動經月來亦不須臾人事
已好乖可復自作疎子雖向人懶勝處不可孤迨此田
事休仍當秋雨餘深知阻泥濘步屐意何如
騎驢
復作騎驢不下驢此生斷酒未須扶獨無錦里驚人句
也得梁園畫作圖
任天社云叢林謂參禪人有二病一是騎驢覓驢二
是騎却驢不肯下識得驢了騎却不肯下此一病更
是難毉若觧放下方唤作无事道人后山所謂復作
騎驢不下驢之句豈謂是邪
王立之詩話云雙井黃叔達字知命自江南來京師
與彭城陳履常俱謁法雲禪師于城南夜歸遇龍眠
李伯時時知命着白衫騎驢道中搖頭而歌履常負
杖挟囊于後一市皆驚以為異人伯時素善畫因寫
以為圖邢惇夫作夜歸圖詩此詩末句追記此事也
履常即后山舊字
寄曹州晁大夫(晁端仁字堯民)
墮絮隨風化作塵黃樓桃李不成春只今容有名駒子
困倚欄干一欠伸
自注云周昉畫美人有背立欠伸者最為妍絶東坡
為賦續麗人行也
任天社云此篇盖言徐州風物后山嘗有詞并序云
晁大夫增飾披雲初欲壓黃樓而張馬二子皆當年
樽下世所謂英英盼盼者盼卒英嫁而盼之子瑩頗
有家風而曹妓未有顯者黃樓不可勝也作南鄉子
以歌之曰風絮落東隣點綴繁枝旋化塵關鎖玉樓
巢燕子冥冥桃李摧殘不見春流轉到如今翡翠生
兒翠作衿花樣腰身官樣立婷婷困倚欄干一欠伸
又按此詩風絮以属英塵化以属盼名駒子以属瑩
瑩之母盖馬氏也
歸鴈
弧矢千夫志瀟湘萬里秋寧為寶筝柱肯作置書郵遠
道勤相喚羈懷誤作愁聊寬稻粱意寧復網羅憂
胡苕溪云杜牧之早鴈云仙掌月明孤影過長門燈
暗數聲來六一居士汴河聞鴈云野岸柳黃霜正白
五更驚破客愁眠皆言幽怨羈旅聞鴈聲而生愁思
至后山則不然但云遠道勤相喚羈懷誤作愁則全
不蹈襲也
早起
鄰雞接響作三鳴殘點連聲殺五更寒氣挾霜侵敗絮
賓鴻將子度微明有家無食違高枕百巧千窮只短檠
翰墨日疎身日遠世間安得尚虚名
藝苑雌黃云予與鄉人翁行可同舟泝汴因談及詩
行可云王介甫最善下字如荒埭暗雞催月曉空場
老雉挟春驕下得挟字最好如孟子挟長挟貴之挟
予謂介甫又有紫莧凌風怯蒼苔挟雨驕陳无已有
寒氣挟霜侵敗絮賓鴻將子度微明其用挟字正與
介甫前一聯同
寄外舅郭大夫
巴蜀通歸使妻孥且定居深知報消息不忍問何如身
健無妨遠情親未肯疎功名欺老病淚盡數行書
黃玉林云趙章泉先生嘗云學詩者莫不以杜為師
然能如其詩者鮮矣句或有似之而篇之全似者絶
難得陳后山寄外舅郭大夫詩乃全篇之似杜者也
後戴式之亦有思家用陳韻又全篇之似陳者也
戴式之思家用后山韻
湖海三年客妻孥四壁居飢寒應不免疾病又何如日
夜思歸切平生作計疎愁來仍酒醒不忍讀家書
黃玉林云趙蹈中選石屏詩而此詩乃不在所選中
何邪
除官
題云十一月除秘書省正字
扶老趨嚴詔徐行及聖時端能正幾字敢恨十年遲肯
着金根謬寧辭乳媪譏向來憂畏斷不盡鹿門期
王直方詩話云或云才得一正字亦未須云趨嚴詔
後作謝啓復云名雖文字之選實為將相之儲又云
頭童齒豁敢辭乳媪之譏聞淺見輕益畏金根之謬
任天社云此詩末句言雖免黨錮之憂而稍失其高
隠本趣也
明皇雜錄云劉晏以神童為秘書省正字上問曰為
正字正得幾字對曰餘字皆正惟朋字未正
尚書故實云韓昶退之子也性闇劣為集賢校理史
傳有金根車昶以為誤悉改根為銀字
南史何承天除著作佐郎年已老而諸佐郎名家年
少荀伯子嘲之呼為嬭母此詩乳媪字乃用此事也
小放歌行
春風永巷閉娉婷長使青樓誤得名不惜捲簾通一顧
怕君着眼未分明
當年不嫁惜娉婷傅白施朱作後生說與傍人須早計
隨宜梳洗莫傾城
王直方詩話云無已嘗作小放歌行兩篇山谷云无
已他日作詩語極高古至於此篇則顧影徘徊衒耀
太甚
鷙鳥詩
若溪(闕三字)知避而遷汝(闕二字)貍吾知遠而(闕三字)巢
晨(闕)吾枝懷毒姙凶初(闕三字)莽恭拳拳甫笑嬉嬉情
貌深厚孰從而追
自序云辛已夏四月庚戌日將晏與客追凉露坐有
雀引雛二三集垣下行且哺俄有鵲至自北俛啄雀
間初循循然少焉行雀間遽攫一雛而升于垣出雀
不意悲鳴啾啾奮身抵鵲再三欲奪鵲竟磔雛以食
不顧如得計然坐客嘆息余感之賦是詩
愚謂此詩譏小人之隂險潜毒者聞之者足以戒云
題柱
桃李摧殘風雨春天孫河鼔隔天津主恩不與妍華盡
何限人間失意人
自序云永安驛廊東柱有女子題五字云无人解妾
心日夜長如醉妾不是瓊奴意與瓊奴類讀而哀之
愚謂后山少貧不得志東坡薦為徐州教授復以送
東坡被論罷後徽宗召為正字未幾而卒此詩亦以
寫其不得志之意也
青瑣高議載瓊奴姓王氏郎中幼女失身於趙奉常
家為主母凌辱道出淮上書其事於驛壁見者哀之
詩林廣記後集卷六
