詩林廣記卷三宋蔡正孫編
李太白
朱文公云太白詩非無法度乃從容於法度之中蓋
聖於詩者也
李陽冰李翰林集序云太白不讀非聖之書恥為鄭
衞之作故其言多天仙之辭三代以下風騷之後驅
馳屈宋鞭撻揚馬千載獨步惟公一人
黃山谷云太白豪放人中鳳凰麒麟譬如生富貴人
雖醉著瞑暗中作無義語終不作寒乞聲
望廬山瀑布
日照香爐生紫煙遥看瀑布挂長川飛流直下三千尺
疑是銀河落九天
胡苕溪云太白望廬山瀑布一絶東坡極稱美之坡
遊廬山曾有詩云帝遣銀河一派垂古來惟有謫仙
詞然余謂太白前篇古詩云海風吹不斷江月照還
空此語磊落清壯辭簡而意盡優於絶句多矣
附東坡廬山瀑布
帝遣銀河一派垂古來惟有謫仙詞飛流濺沫知多少
不為徐凝洗惡詩
東坡云僕遊廬山是日有以陳令舉廬山記見寄者
且行且讀其中有云徐凝李白之詩不覺失笑旋入
開元寺主僧求詩因戲作一絶
附徐凝瀑布
瀑布瀑布千丈直雷奔入江無暫息萬古長如白練飛
一條界破青山色
東坡云徐凝瀑布詩至為塵陋或又偽作樂天稱美
此句有賽不得之語樂天雖涉淺易然亦豈至是哉
答山中俗人
問余何事栖碧山笑而不答心自閒桃花流水杳然去
別有天地非人間
楊誠齋云此李白詩體也
許彥周詩話云賀知章呼太白為謫仙人余觀此詩
竊信之矣
金陵酒肆留別
風吹柳花滿店香吳姬壓酒勸客嘗金陵子弟來相送
欲行不行各盡觴請君試問東流水別意與之誰短長
詩眼云山谷言學者若不見古人用意處但得其皮
毛所以去之更遠如風吹柳花滿店香若人復能為
此句亦未是太白至於吳姬壓酒勸客嘗壓酒字他
人亦難及金陵子弟來相送欲行不行各盡觴益不
同請君試問東流水別意與之誰短長至此乃眞太
白妙處當潛心焉故學者要先以識為主如禪家所
謂正法眼者直須具得此眼目方可以入道也
詩話云前輩謂好句須要好字如太白詩吳姬壓酒
勸客嘗可見新酒初熟江南風物之美如此工在壓
字
榜峯頂寺
夜宿峯頂寺舉手捫星辰不敢高聲語恐驚天上人
西清詩話云蘄州黃梅縣峯頂寺在水中央環伏萬
山人迹所罕到曾阜為令時因事登其上見梁間一
榜塵暗粉落拂滌視之乃謫仙詩世間傳楊大年幼
時詩非也
附楊大年絶句
危樓高百尺手可摘星辰不敢高聲語恐驚天上人
阮閱詩話云楊文正公億生數歲不能言一日家人
抱登樓偶觸其首遂即能語且吟此詩
登鳳凰臺
鳳凰臺上鳳凰遊鳳去臺空江自流吳時花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
陸賈新語云邪臣蔽賢猶浮雲之鄣日太白詩末句
用此語也
該聞錄云唐崔顥嘗題武昌黃鶴樓詩李太白負大
名見其詩尚曰眼前有景道不得崔顥題詩在上頭
故欲擬之以較勝負乃作金陵鳳凰臺詩
後村詩話云古人服善太白過黃鶴樓有眼前有景
道不得崔顥題詩在上頭之句至金陵遂為鳳凰臺
詩以擬之今觀二詩眞敵手棋也若他人必次顥韻
或於詩之傍別著語矣
附崔顥題黃鶴樓詩
昔人已乘黃鶴去此地空餘黃鶴樓黃鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉關何處是煙波江上使人愁
江夏辨疑云州之有樓著稱於江湖之間如江之庾
公岳之岳陽鄂之黃鶴是也然黃鶴多以為費褘昇
仙之地故閻伯埕為之記曰費褘登仙駕黃鶴反憩
於此遂以名樓予按蜀志費褘為魏降人郭循所害
褘固不得其終安有駕鶴而憩此者邪不知辨疑何
以為據州城之東十里有山多鳥是為黃鶴山方輿
記云昔有仙人子安乘黃鶴過此因得名樓以西臨
崖有石如磯焉為黃鶴磯後人建樓托俯磯上故不
更別名耳崔顥之詩亦以為費褘昇仙之地蓋承襲
謬誤不復攷正耳
徐柏山詩莊云李白之擬黃鶴樓正在鸚鵡洲一詩
而非止於鳳凰臺之作今載於後
鸚鵡洲
扁舟來過吳江水江上洲傳鸚鵡名鸚鵡西飛隴山去
芳洲之樹何青青煙開蘭葉香風暖岸夾桃花錦浪生
遷客此時徒極目長洲孤月向誰明
愚謂此詩聯聯與崔顥詩格調同而語意亦相類徐
柏山之說得之亦善於讀詩者也
烏夜啼
黃雲城邊烏欲棲歸飛啞啞枝上啼機中織錦秦川女
碧紗如煙隔窗語停梭悵然憶遠人獨宿孤房淚如雨
古今詞話云李白初自蜀到京師賀知章聞其名見
之請觀所為文白出蜀道難示之知章曰公非人間
人豈太白星精邪於是解金貂換酒醉歸及見烏夜
啼曰此詩可啼鬼神也
烏棲曲
姑蘇臺上烏棲時吳王宫裏醉西施吳歌楚舞歡未畢
青山欲銜半邊日銀箭金壺漏水多起看秋月瑩江波
東方漸高奈爾何
胡苕溪云老杜寄李十二白詩云詩成泣鬼神元和
中范傳正誌白墓云賀公知章吟公烏棲曲云此詩
可以哭鬼神矣
愚按賀知章云此詩可哭鬼神一以為烏夜啼一以
為烏棲曲今並載於右想二詩出於一時所同見也
永王東巡歌
三川北虜亂如麻四海南奔似永嘉但用東山謝安石
為君談笑靜胡沙
試借君王玉馬鞭指麾戎虜坐瓊筵南風一掃胡塵靜
西入長安到日邊
右東巡歌十一首今錄其二
愚按年譜云天寶十四載乙未安祿山反明年明皇
在蜀永王璘節度東南白時臥廬山璘脅致之璘軍
敗丹陽白奔亡至宿松山坐繫潯陽獄宣慰大使崔
渙與御史中丞宋若思驗治白以為罪薄宜貰宋中
丞有薦表云前翰林供奉李白年五十有七為璘脅
行中道奔走即已陳首經渙及臣推覆立審無辜白
有經濟之才請拜一京官獻可替否以光朝列不報
肅宗乾元二年己亥以璘事長流夜郎半道承恩放
還
蔡寬夫詩話云太白之從永王璘世頗疑之唐書載
其事甚略亦不為眀辨是否獨白有贈江夏韋太守
良宰詩中自序甚詳云半夜水軍來潯陽滿旌旃空
名適自誤迫脅上樓船從賜五百金棄之若浮煙辭
官不受賞翻謫夜郎天然太白豈從人為亂者哉蓋
其學本出縱横以氣俠自任當中原擾攘時欲藉之
以立竒功耳觀其東巡歌中之語亦可以見其志矣
古詩
世道日交喪澆風變淳原不求桂樹枝反棲惡木根所
以桃李樹吐華竟不言大運有興沒羣動若飛奔歸來
廣成子去入無窮門
朱文公題太白詩後李太白天才絶出尤長於詩一
日李光之攜陳光澤所藏廣成子畫像來看偶記李
太白此詩因寫以示之今人捨命作詩開口便說李
杜以此觀之何曾夢見他脚板耶
襄陽歌
落日欲沒峴山西倒著接籬花下迷襄陽小兒齊拍手
攔街爭唱白銅鞮傍人借問笑何事笑殺山翁醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭綠恰似蒲萄初醱醅此江若變作春酒壘
麴便築糟邱臺千金駿馬換小妾笑坐彫鞍歌落梅車
傍側挂一壺酒鳳笙龍管行相催咸陽市上歎黃犬何
如月下傾金罍君不見晉朝羊公一片石龜頭剥落生
莓苔淚亦不能為之墮心亦不能為之哀清風明月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲
歐陽公云落日欲沒峴山西倒著接籬花下迷襄陽
小兒齊拍手攔街爭唱白銅鞮此常語也至於清風
明月不用一錢買玉山自倒非人推然後見太白之
横放所以驚動千古者固不在此乎
黃山谷云李白歌詩度越六代與漢魏樂府爭衡
又云太白詩歌如黃帝張樂於洞庭之野無首無尾
不主故常非墨工槧人所可擬議
清平調辭三章
其一
雲想衣裳花想容春風拂檻露華濃若非羣玉山頭見
會向瑶臺月下逢
其二
一枝紅艷露凝香雲雨巫山枉斷腸借問漢宫誰得似
可憐飛燕倚新糚
其三
名花傾國兩相歡長得君王帶笑看解釋春風無限恨
沈香亭北倚欄干
李白集後序云開元中禁中初重木芍藥即今牡丹
也得四本紅紫淺紅通白者上因移植興慶池東沈
香亭前會花繁開上乘照夜車眞妃以步輦從詔選
梨園弟子中尤者得樂十六色李龜年以歌名擅一
時捧檀板將前歌之上曰賞名花對妃子何用舊樂
辭遽命持金花牋賜翰林李白立進清平調辭三章
白欣然承詔援筆賦之龜年以歌辭進上命梨園弟
子略約調撫絲竹促龜年歌之眞妃持玻瓈七寶杯
酌西涼州蒲萄酒笑領歌辭意甚厚也上因調玉笛
倚曲每曲徧將換則遲其聲以媚之眞妃飲罷斂繡
巾重拜上自是顧李翰林尤異於諸學士矣
宫詞
此詞有八首今錄其一
柳色黃金嫩梨花白雪香玉樓巢翡翠金殿鎻鴛鴦選
妓隨雕輦徵歌出洞房宫中誰第一飛燕在昭陽
胡苕溪云太白宫詞云梨花白雪香子美詠竹云風
吹細細香二物皆無香而二公皆以香言之何耶韓
退之詠櫻桃云香隨翠籠擎偏重亦有此病
䂬溪詩話云世俗誇太白賜牀調鼎為榮力士脱靴
為勇愚觀玄宗渠渠於白豈眞樂道下賢者哉其意
急得艷詞媟語以悦婦人耳白之論撰亦不過玉樓
金殿鴛鴦翡翠等語社稷蒼生何賴就使滑稽傲世
然東方生不忘納諫况黃屋既為之屈乎或者謂其
謀謨潛密然歴攷全集求其愛君憂民之心如杜子
美語一何鮮也力士閨闥庸腐惟恐不當人主意挾
主勢驅之何所不可脱靴乃其職也自退之為蚍蜉
撼大木之論遂使後學吞聲余謂如論其文章豪逸
眞一代偉人論其心術事業可施廊廟李杜齊名眞
忝竊也
鍾山語錄云王荆公次第四家詩以子美為第一歐
陽永叔次之韓退之又次之乃以太白為下俗人多
疑之公曰白詩近俗人易悦故也白識見汙下十首
九說婦人與酒然其才豪俊亦可取也
詠鸚鵡
落羽辭金殿孤鳴吒繡衣能言終見棄還向隴山飛
愚按年譜云天寶三載白與吳筠善筠待詔翰林白
亦至長安見太子賓客賀知章於紫極宫因解金貂
換酒為樂薦於明皇召見金鑾殿詔供奉翰林進清
平調詞後為高力士憾其脱靴譖於貴妃三欲命官
被沮而止乃放驁不自修與知章等八人為酒中八
仙帝賜金放還白乃作詠鸚鵡詩以自況云
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情
胡苕溪云樂府雜錄云笛者羌樂也古曲有折楊柳
落梅花之名故杜少陵亦有吹笛詩云故園楊柳今
摇落何得愁中曲盡生王渙之亦云羌笛何須怨楊
柳春風不度玉門關此皆言折楊柳曲也
聽黃鶴樓吹笛
一為遷客去長沙西望長安不見家黃鶴樓中吹玉笛
江城五月落梅花
復齋漫錄云古曲有落梅花非謂吹笛則梅落詩人
用事不悟其失耳胡苕溪云余意不然之蓋詩人因
笛中有落梅花曲故言吹笛則梅落其理甚通用事
殊未為失古之詩詞用吹笛則梅落者甚衆若以為
失則落梅花之曲何為笛中獨有之決不虚設也謫
仙又有觀胡人吹笛云胡人吹玉笛一半是秦聲十
月吳山曉梅花落敬亭又戎昱聞笛詩云平明獨惆
悵飛盡一庭梅崔魯梅詩云初開已入雕梁畫未落
先愁玉笛吹黃魯直侍兒詩云催盡落梅春已半更
吹三弄乞風光泛觀古人用事一律可見復齋之妄
辨也
安陸白兆山桃花岩寄劉侍御館
雲臥三十年好閒復愛仙蓬壺雖冥絶鸞鶴心悠然歸
來桃花岩得憩雲窗眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜人
易隱崖傾月難圓芳草換野色飛蘿摇春煙入遠構石
室選幽開山田獨此林下意杳無區中緣永辭霜臺客
千載方來還
黃山谷云余聞士大夫嘗勸白兆山僧重素即岩下
作桃花菴素云桃花菴不難作但恨無李白耳今彥
顧乃欲礱崖石刻李白詩方結草其旁以待冠蓋之
遊者衆不可蓋安其遂無李白邪為我多謝素師今
無白兆向不廢椎鼓升堂豈可臆季世無李白邪素
若有語可并刻之彥顧安陸李慥也
關山月
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色思歸多苦顏高樓當此夜歎息未應閒
童蒙訓云李太白詩如明月出天山蒼茫雲海間長
風幾萬里吹度玉門關及沙墩至梁苑二十五長亭
大舶夾雙櫓中流鵝鸛鳴之類皆氣蓋一世學者能
熟味之自然不淺矣
潯陽紫極宫感秋
何處聞秋聲瀟瀟北窗竹回薄萬古心攬之不盈掬靜
坐觀衆妙浩然媚幽獨白雲南山來就我簷下宿懶從
唐生決羞訪季主卜四十九年非一往不可復野情轉
蕭散世道有翻覆陶令歸去來田家酒應熟
西清詩話云太白此詩本陶淵明歸去來山中山中
酒應熟之句詳見前陶淵明問來使篇
附蘇東坡和
寄臥虚寂堂明月浸疎竹泠然洗我心欲飲不可掬流
光發永歎自昔非余獨行年四十九還此北窗宿緬懷
卓道人白首寓毉卜謫仙固遠矣此士亦難復世道如
奕棋變化不容覆惟應玉芝老待得蟠桃熟
胡苕溪云東坡起語清拔優於太白大抵東坡每題
詠景物於長篇中只篇首四句便能寫盡語仍快健
附黃山谷和
不見兩謫仙長懷倚脩竹行遶紫極宫明珠得盈掬平
生人欲殺耿介受命獨往者如可作抱被來同宿砥柱
閱頹波不疑更何卜但觀草木秋葉落根自復我病二
十年大斗久不覆因之酌蘇李蟹肥社醅熟
附劉後村和
後村自序云十一月二日至紫極宫誦李白詩及坡
谷和篇因念蘇李聽竹時各年四十九予今五十九
矣遂次其韻
翰林兩仙人偶來聽風竹蕭蕭玉千竿采采綠一掬少
時負不羣中歲乃見獨嗟余長十年所至戀三宿徑當
還笏歸奚俟揲蓍卜夜郎與儋耳老大費往復宜州殿
其後路險車又覆山中采芝去舍下炊粱熟
附謝疊山和
雨歇月明松天碧光入竹好懷一時開乾坤清可掬相
攜塵外遊此樂豈我獨掃開松上雲恐有鶴來宿爽氣
逼斗牛何待蜀仙卜獨憐天心勞千歲幾剥復滄海有
紅塵不見虚舟覆問訊安期生何年棗當熟
愚謂疊翁此詩清峭典雅與諸老之作眞可齊驅並
駕也
金陵城西樓月下吟
金陵夜寂涼風發獨上高樓望吳越白雲映水摇空城
白露垂珠滴秋月月下沈吟久不歸古來相接眼中稀
解道澄江淨如練令人長憶謝玄暉
胡苕溪云東坡送人守嘉州古詩其中有云峨眉山
月半輪秋影入平羌江水流謫仙此語誰解道請君
見月時登樓上兩句全是李謫仙詩故繼之以謫仙
此語誰解道請君見月時登樓之句此格本於李謫
仙其詩云解道澄江淨如練令人長憶謝玄暉蓋澄
江淨如練即玄暉全句也後人襲用此格愈變愈工
至魯直則云憑誰說與謝玄暉休道澄江淨如練又
如王文海云鳥鳴山更幽至介甫則曰茅簷相對坐
終日一鳥不鳴山更幽此又反意而用之
附峨眉山月歌
峨眉山月半輪秋影入平羌江水流夜發清溪向三峽
思君不見下渝州
東坡送人守嘉州詩全用此絶首聯也
附謝玄暉晚登三山還望京邑
灞涘望長安河陽視京縣白日麗飛甍參差皆可見餘
霞散成綺澄江淨如練喧鳥覆春洲雜英滿芳甸去矣
方滯淫懷哉罷歡宴佳期悵何許淚下如流霰有情知
望鄉誰能鬒不變
姑熟十詠
姑熟溪
愛此溪水閒乘流興無極漾楫怕鷗驚垂竿待魚食波
翻曉霞影岸疊春山色何處浣紗人紅顏未相識
右姑熟十詠乃姑熟溪丹陽湖謝公宅陵歊臺柏公
井慈姥竹望夫山牛渚磯靈墟山天門山十首是也
今止錄其一
東坡云太白豪俊語不甚擇集中往往有臨時率然
之句故使妄庸輩敢有偽譔者如集中歸來乎笑矣
乎及贈懷素草書數詩決非太白作蓋唐末五代間
學齊已輩詩也余嘗舟次姑熟堂下讀姑熟十詠怪
其語淺近不類李白王平甫云此李赤詩也赤自比
李白故名赤其後為厠鬼所惑而死今觀其詩止此
而以太白自比則其人心疾久矣豈厠鬼之罪哉
胡苕溪云東坡此語蓋有所譏而云
按柳子厚作李赤傳云李赤江湖人也嘗曰吾善為
歌詩類李白故自號曰李赤後為鬼所惑卒死於厠
詳見柳子厚文集
詩林廣記卷三
