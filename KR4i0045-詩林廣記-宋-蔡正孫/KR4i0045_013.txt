詩林廣記後集卷三宋蔡正孫編
蘇東坡
詩話云蘇子瞻詩如武庫乍開干戈森然不覺令人
神𢥠子細檢點不無利鈍
吕氏蒙訓云東坡長句波瀾浩大變化不測如作雜
劇打猛顐入却打猛顐出也
後村云坡詩略如昌黎有汗漫者有典嚴者有麗縟
者有簡淡者翕張開闔千變萬態盖自以其力量為
之然非本色他人無許大力量氣魄恐不可學
韓子蒼云東坡作文如天花變見初無根葉不可揣
測
李豸文叔祭東坡文云道大不容才高見忌皇天后
土明一生忠義之心名山大川還千古英靈之氣
次韻穆父尚書侍祠郊丘瞻望天光退而相慶引
滿醉吟
千章杞梓蔭雲天樗散誰收老鄭虔喜氣到君浮白裏
豐年及我挂冠前令嚴鐘鼔三更月野宿貔貅萬竈煙
太息何人知帝力歸來金帛看頳肩
先生詩話云七言之偉麗者杜子美詩旌旗日暖龍
蛇動宫殿風微燕雀高五更鼓角聲悲壯三峽星河
影動搖爾後寂寥無聞焉直至歐陽永叔滄波萬古
流不盡白鳥雙飛意自閑萬馬不嘶聽號令諸蕃無
事樂耕耘可以並驅爭先矣某亦云令嚴鐘鼓三更
月野宿貔貅萬竈烟又云露布朝馳玉關塞捷書夜
到甘泉宫亦庶幾焉
復齋謾錄云東坡令嚴鐘鼓三更月一句乃取杜子
美中天懸明月令嚴夜寂寥之句也
寄蔵春塢
白首歸來種萬松待看千尺舞霜風年抛造物甄陶外
春在先生杖屨中楊柳長齊低戶綠櫻桃爛熟滴階紅
何時却與徐元直共訪襄陽龐德公
復齋謾錄云西清詩話記其父蔡元長喜周邦彦祝
夀詩云化行禹貢山川外人在周公禮樂中乃模寫
東坡蔵春塢詩年抛造物甄陶外春在先生杖屨中
之語也
王直方詩話云東坡蔵春塢詩有年抛造物甄陶外
春在先生杖屨中而少游作俞充哀詞乃云風生使
者旌旄上春在將軍俎豆中余以為依放太甚
汲水煎茶
活水仍須活火烹自臨釣石取深清大瓢貯月歸春甕
小杓分江入夜瓶雪乳已翻煎處脚松風仍作瀉時聲
枯腸未易禁三椀坐數山城長短更
誠齋云七言八句一篇之中句句皆竒一句之中字
字皆竒古今作者皆難之如東坡煎茶詩云活水仍
須活火烹自臨釣石取深清第二句七字而具五意
水清一也深處取清者二也石下之水非有泥土三
也石乃釣石非尋常之石四也東坡自汲非遣卒奴
五也大瓢貯月歸春甕小杓分江入夜瓶其狀水之
清美極矣分江二字此尤難下雪乳已翻煎處脚松
風仍作瀉時聲此倒語也尤為詩家妙法即杜少陵
紅稻啄餘鸚鵡粒碧梧棲老鳳凰枝也枯腸未易禁
三椀坐數山城長短更又翻却盧仝公案仝喫到七
椀坡不禁三椀山城更漏無定長短二字有無窮之
味
賀陳述古弟章生子
鬱葱佳氣夜充閭始見徐卿第二雛剰欲去為湯餅客
惟愁錯寫弄麞書參軍新婦賢相敵阿大中郎喜有餘
我亦從來識英物試教啼看定何如
晉賈充始生其父逵曰後當有充閭之慶故以名充
字公閭
舊唐書云太常少卿姜度妻誕子李林甫手書慶之
曰聞有弄麞之慶客視之掩口東坡用此事也惜乎
新史不載其事
晉王渾妻鍾氏琰生子濟渾嘗與琰坐濟趨庭而過
渾欣然曰生子如此足慰人心琰笑曰若使新婦得
配參軍生子故不翅如此參軍謂渾中弟淪也
晉謝奕女道韞初適王凝之還甚不樂安曰王郎逸
少子不惡汝何恨也荅曰一門叔父則有阿大中郎
羣從兄弟則有封胡羯末不意天壤之間乃有王郎
謝氏諸子尤彦秀者稱封胡羯末封謂韶胡謂朗
羯謂玄末謂川皆其小字也韶朗川皆早卒惟玄以
功名終焉阿大中郎謂謝安也晉桓温宣城太守彛
之子也生未朞而太原温嶠見之曰此兒有竒骨可
試使啼及聞其聲曰真英物也彛以嶠所賞故遂名
曰温嶠曰果爾後將易吾姓也
䂬溪詩話云李商隱詩好積故實如喜雪詩一篇中
用事者十七八以是知凡作詩者須飽材料傳稱任
昉用事過多屬辭不得流便余謂昉詩所以不能傾
沈約者乃才有限非事多之過東坡有全篇用事者
如賀陳述古弟章生子詩及戲張子野買妾詩句句
用事曷嘗不流便哉
張子野年八十五尚聞買妾述古令作詩
錦里先生自笑狂莫欺九尺鬢眉蒼詩人老去鶯鶯在
公子歸來燕燕忙柱下相君猶有齒江南刺史巳無腸
平生謬作安昌客略遣彭宣到後堂
高齋詩話云尚書郎張先字子野嘗有詩云浮萍斷
處見山影又長短句云雲破月來花弄影又云隔牆
送過秋千影並膾炙人口世謂之張三影石林詩話
云子野能為詩及樂府至老不衰居錢塘年八十餘
家猶蓄聲妓子瞻嘗贈以詩有鶯鶯燕燕之語全用
張氏故事戲之
趙彦材云錦里先生自笑狂一句學者多不曉盖為
杜詩錦里先生烏角巾之語惑之也成都謂之錦官
故亦謂之錦里杭州臨安縣昔錢王時賜名衣錦城
而先生臨安三絶又有題名錦溪之句特取錦里先
生四字以言子野時陳述古守杭令作此詩可以推
見
麗情集云唐貞元初有張君者遇崔氏女於蒲崔小
名鶯鶯元稹為作會真三十韻嘗與李紳語其事紳
又作鶯鶯歌也
漢成帝嘗微行過陽阿主家見趙飛燕而悦之先是
有童謠云燕燕尾涎涎張公子時相見盖帝每微行
與張放俱而稱富平侯故曰張公子
張蒼自秦時為柱下史漢文帝四年為丞相口中無
齒食乳以女子為乳母妻妾以百數
前漢張禹弟子尤著者彭宣戴崇禹每將崇入後堂
飲食婦女相對優人絃管鏗鏘極樂昏夜乃罷而宣
之來也禹見之於便坐講論經義未嘗得至後堂
戲徐君猷孟亨之不飲
孟嘉嗜酒桓温笑徐邈狂言孟德疑公獨未知其趣耳
臣今時復一中之風流自有高人識(言褚裒於庾亮座上識孟嘉也)通
介寧隨薄俗移(盧欽言徐公前日之通今日之介也)二子有靈應撫掌吾
孫還有獨醒時
胡苕溪云東坡此詩戲徐君猷孟亨之皆不飲酒不
止天生對語其全篇用事清切尤為可喜盖皆徐孟
二人一姓事也
晉書孟嘉好酣飲愈多不亂王温問嘉曰酒有何好
卿嗜之嘉曰公未得酒中趣耳
魏志徐邈為尚書郎時科酒禁而邈私飲至於沈醉
校尉趙達問以曹事邈曰中聖人其後文帝見邈問
曰頗復中聖人否對曰昔子反斃於陽榖御叔罰於
飲酒臣嗜同二子不能自懲時復中之
朝雲詩
不似楊枝别樂天恰如通德伴伶玄阿奴絡秀不同老
天女維摩摠解禪經卷藥爐新活計舞衫歌扇舊因緣
丹成逐我三山去不作巫陽雲雨仙
詩引云世謂樂天有鬻駱馬放楊柳枝詞嘉其主老
病不忍去也然劉夢得有詩云春盡絮飛留不得隨
風好去落誰家樂天亦云病與樂天相伴住春隨樊
子一時歸則是樊素竟去也予家有數妾四五年相
繼辭去獨朝雲者隨予南遷因讀樂天集戲作此詩
胡苕溪云東坡此詩意絶佳善於為戲略去洞房之
氣味翻為道人之家風非若樂天所云櫻桃樊素口
楊柳小蠻腰俗哉
復出東門
亂山環合水侵門身在淮南盡處村五畆漸成終老計
九重新掃舊巢㾗豈惟見慣沙鷗熟巳覺來多釣石温
長與東風約今日暗香先返玉梅魂
陸放翁序施司諫東坡詩注云某頃與范公至能會
於蜀因相與論東坡詩慨然謂余曰足下當作一書
發明東坡之意以遺學者某謝不能他日又言之因
舉二三事以質之曰五畆漸成終老計九重新掃舊
巢㾗及遥知叔孫子已致魯諸生此語當若為解至
能曰東坡竄黃州自度不復收用故曰新掃舊巢㾗
建中初召元祐諸人故曰已致魯諸生恐不過如此
耳某曰此某之所以不敢承命也昔祖宗以三館養
士儲將相材及官制行罷三館而東坡盖嘗直史館
然自謫為散官削去史館之職久矣至是史館亦廢
故云新掃舊巢㾗其用字之嚴如此而鳳巢西隔九
重門則又李建中詩也建中初韓曾二相得政盡收
用元祐人其不召者亦補大藩惟東坡兄弟猶領宫
祠此句盖寓所以不能致者二人意深語緩尤未易
窺測至如車中有布乎指當時用事者猶近而易見
白首沈下吏綠衣有公言乃以其侍妾朝雲嘗歎黃
師是仕不進故此句之意戲言其上僣則非得於故
老殆不可知必皆能如此然後無憾至能亦太息曰
如此誠難矣
過嶺而北次前韻
秋風卷黃葉朝雨洗綠淨人貪歸路好節近中原正下
嶺獨徐行艱險未敢忘遥知叔孫子已致魯諸生
前漢叔孫通為博士說上曰臣願徵魯諸生與臣弟
子共起朝儀於是徵魯諸生三十餘人其所不能致
者二人
趙彥材云此言建中靖國間新天子即位必新定禮
儀也
詠史董卓
公業平時勸用儒諸公何事起相圖只言天下無健者
豈信車中有布乎
後漢鄭太字公業方董卓擅朝太與周珌伍瓊共說
卓以韓馥劉岱孔伷張資袁紹為牧守及義兵起卓
大怒曰卓初入朝珌瓊勸用善士故相從而諸君到
官舉兵相圖此二君賣卓卓何相負遂斬珌瓊
袁紹傳云卓欲廢立紹勃然曰天下健者豈惟董公
王允與吕布謀誅卓有大書吕字於布荷而行於市
歌曰布乎有告卓者卓不悟
送黃師是赴兩浙憲
世久無此士我晩得王孫寧非叔度家豈出次公門(後漢)
(黃憲字叔度前漢黃霸字次公)白首沈下吏綠衣有公言(云云)
趙彥材云當時人有未解綠衣有公言之句問之先
生先生曰吾家朝雲每見師是怪其官職不遷耳然
後知綠衣指朝雲盖綠衣乃詩篇名妾之服也
贈子直秀才
萬里雲山一破裘杖端閑挂百錢遊五車書已留兒讀
二頃田應為鶴謀水底笙歌蛙兩部山中奴婢橘千頭
幅巾我欲相隨去海上何人識故侯
南史孔稚圭門庭之内草萊不剪中有蛙鳴或問之
曰欲為陳蕃乎稚圭曰我以此當兩部鼓吹何必效
蕃
石林詩話云蘇子瞻嘗用孔稚圭鳴蛙事如水底笙
歌蛙兩部山中奴婢橘千頭雖以笙歌易鼓吹不礙
其意同至曰已遣亂蛙成兩部更邀明月作三人則
成兩部不知為何物亦是歇後盖用事寧與出處語
小異而意同不可盡牽出處語而意不顯也
愚謂東坡五車書已留兒讀二頃田應為鶴謀此亦
前輩所謂折句法也歐陽公詩云靜愛竹時來野寺
獨尋春偶過溪橋盧贊元雪詩云想行客過梅橋滑
免老農憂麥隴乾黃山谷云管城子無食肉相孔方
兄有絶交書胡苕溪云鸚鵡杯且酌清濁麒麟閣懶
畫丹青效此格也
戲問章質夫
題云章質夫送酒六壺書至而酒不達戲作小詩問
之
白衣送酒舞淵明急掃風軒洗破觥豈意青州六從事
化為烏有一先生空煩左手持新蟹謾遶東籬嗅落英
南海使君今北海定分百榼餉春耕
復齋謾錄云文之所以貴對偶者謂出於自然非假
牽強也潘子真詩話記禹玉元豐間以錢二萬酒二
壺餉吕夢得夢得作啟謝之有白水真人青州從事
之語禹玉歎賞為其切題後毛達可有謝人惠酒啟
云食窮三歲曾無白水之真人出餞百壺安得青州
之從事此用夢得語尤為無工非惟出於剽竊亦是
白水真人為虚設至若東坡得章質夫書遺酒六瓶
書至而酒亡因作詩寄之云豈意青州六從事化為
烏有一先生二句渾然一意無斧鑿㾗更覺有工
贈惠山僧惠表
行遍天涯意未闌將心到處遣人安山中老宿依然在
案上楞嚴巳不看歌枕落花餘幾片閉門新竹自千竿
客來茶罷空無有盧橘楊梅尚帶酸
歐公詩話云淵明詩初看若散緩熟讀有竒趣如曰
日暮巾柴車路暗光已夕歸人望煙火稚子候簷隙
又曰採菊東籬下悠然見南山又曰藹藹遠人村依
依墟里煙犬吠深巷中雞鳴桑樹巔才意高遠造語
精到如此如大匠運斤無斧鑿㾗不知者疲精力至
死不悟東坡則曰山中老宿依然在案上楞嚴已不
看細味之無齟齬態對甚的而字不露真得淵明遺
意也
次趙伯成韻
題云趙伯成家有麗人僕忝鄉人不肯開樽徒吟春
雪美句次韻一笑
綉簾朱戸未曾開誰見梅花落鏡臺試問高吟三十韻
何如低唱兩三杯莫嫌衰鬢聊相映須得纖腰與共回
知道文君隔青瑣梁園賦客肯言才
東坡自注云聊荅來句義取婦人而已罪過罪過
荅文與可
為愛鵝溪白繭光掃殘雞距紫毫芒世間那有千尋竹
月落庭空影許長
先生作篔簹谷偃竹記云與可畫竹初不自貴重四
方之人持縑素而請者足相躡於門與可厭之投諸
地而罵曰吾將以為襪材聞者傳之以為口實及與
可自洋州還而余為徐州與可以書遺余曰近語士
大夫吾墨竹一𣲖近在彭城可往求之襪材當萃於
子矣書尾復寫一詩其略曰待將一段鵝溪絹掃取
寒梢萬尺長余謂與可竹長萬尺當用絹二百五十
疋知公倦於筆硯願得此絹而巳與可無以荅則曰
吾言妄矣世豈有萬尺竹哉余因而實之荅其詩(云)
(云)與可笑曰蘇子辯則辯矣然二百五十疋吾將買
田而歸老焉因以其所畫篔簹偃竹遺予曰此竹數
尺耳而有萬尺之勢
和與可洋州園池篔簹谷
石林詩話云文同字與可蜀人與子瞻厚為人静深
不攖世故善畫墨竹作詩亦過人
漢川脩竹賤如蓬斤斧何曾赦籜龍料得清貧饞太守
渭濱千畆在胷中
篔簹偃竹記尾云篔簹谷在洋州與可嘗令作洋州
園池三十詠篔簹谷其一也予詩曰料得清貧饞太
守渭濱千畆在胷中是日與可與妻遊谷中燒笋晚
食發函得詩失笑噴飯滿案
寶山晝睡
七尺頑軀走世塵十圍便腹貯天真此中空洞渾無物
何止容君數百人
東坡云吾昔在錢塘一日晝寢寶山僧舍題一絶於
壁其後有小子亦題名壁上見者乃謂余誚之也周
伯仁所謂君者乃王茂洪之流豈此等輩哉
晉王導嘗抱周顗膝而指其腹曰卿此中何所有也
荅曰此中空洞無物足容卿輩數百人導亦不以為
忤
韓康公座上侍兒求書扇
窗搖細浪魚吹日手弄黃花蝶透衣不覺春風吹酒醒
空教明月伴人歸
談錄云韓康公絳謝事後自潁入京看上元至十六
日私第會從官九人皆門生故吏一時名德如傅欽
之胡寬夫錢穆父蘇東坡劉貢父顧子敦皆在坐出
家妓十餘人中讌後有新寵魯生者舞罷為游蜂所
螫公意不喜久之呼出以白團扇從東坡乞詩坡書
一絶上句記其姓下句記事康公大喜坡曰但恐它
姬厮賴故云耳
澄邁驛通潮閤
餘生欲老海南村帝遣巫陽招我魂杳杳天低鶻没處
青山一髮是中原
胡苕溪云澄邁通潮閤詩云杳杳天低鶻没處青山
一髮是中原又伏波將軍廟碑云南望連山若有若
無杳杳一髮耳凡兩用之其語倔竒盖得意者也
嶺外
父老爭看烏角巾應緣曾現宰官身溪邊古路三义口
獨立斜陽數過人
許彥周詩話云李太白詩云問余何事栖碧山笑而
不荅心自閒桃花流水杳然去别有天地非人間時
賀知章呼太白為謫僊人世傳東坡是戒禪師後身
㒒竊信之
送蜀人張師厚殿試
雲龍山下試春衣放鶴亭前送夕暉一色杏花三十里
新郎君去馬如飛
摭言云薛逢晩年厄於宦途策羸馬赴朝值新進士
綴行而出團司所由數十人見逢行李蕭然前導曰
回避新即君逢輾然遣介語曰莫貧相阿婆三五少
年時也曾東塗西抹來
次元長老韻
題云以玉帶施元長老元以衲裙相報遂次其韻
師民瞻詩注云佛印禪師法名了元饒州人公久與
之游時住持潤州金山寺公赴杭過潤為留數月一
日值師挂牌與弟子入室公便服入方丈見之師云
内翰何來此間無坐處公戲云暫借和尚四大用作
禪床師曰山僧有一轉語内翰言下即荅當從所請
如稍涉擬議所係玉帶願留以鎮山門公許之便解
玉帶置几上師云山僧四大本無五藴非有内翰欲
於何處坐公擬議未即荅師急呼侍者云收此玉帶
永鎮山門公笑而與之師遂取衲裙相報因有二絶
公次韻荅之余嘗聞廣漢天寧泰長老話其事泰云
是時在金山挂搭目擊公與元老問荅如此余故叙
於題下使後人知其本末云
其一
病骨難堪玉帶圍鈍根仍落箭鋒機欲教乞食歌姬院
故與雲山舊衲衣
冷齋夜話云先生悟其前生為戒禪師常衣衲衣故云
北夢瑣言云裴休嘗披毳衲於歌姬院持鉢乞食自
以為不為俗情所得可以說法為人
其二
此帶閱人如傳舍流傳到我亦悠哉錦袍錯落真相稱
乞與佯狂老萬回
傳燈錄云萬回法雲公者虢州人也姓張氏唐貞觀
六年五月五日生師八九歲時言其兄戌安南歸持
信朝往夕返萬餘里故號萬回唐武后賜以錦袍玉
帶
海棠
春風嫋嫋汎崇光香霧霏霏月轉廊只恐夜深花睡去
高燒銀燭照紅粧
冷齋夜話云東坡海棠詩曰只恐夜深花睡去高燒
銀燭照紅粧事見楊妃外傳云明皇登沈香亭詔妃
子妃子時卯酒未醒命力士從侍兒扶掖而至妃子
醉欹殘粧釵横鬢亂不能再拜明皇笑曰是豈妃子
醉邪海棠睡未足耳
定惠院海棠
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣幽人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日皎風輕春睡足
雨中有淚亦悽慘月下無人更清淑先生食飽無一事
散步逍遥自捫腹不問人家與僧舍曳杖敲門看脩竹
忽逢絶艷照哀朽歎息無言揩病目陋邦何處得此花
無乃好事移西蜀寸根千里不易到銜子飛來豈鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
題云寓居定惠院之東雜花滿山有海棠一株土人
不知貴也
詩話云東坡作此詩詞格超絶不復蹈襲前人語元
豐間東坡謫黃州寓居定惠院院之東小山上有海
棠一株特繁茂每盛開時必為擕客置酒已五醉其
下矣故作此長篇平生喜為人寫盖人間刊石者自
有五六本云某生平得意詩也
次韻江晦叔
鐘鼓江南岸歸來夢自驚浮雲世事改孤月此心明雨
已傾盆落詩仍翻水成二江爭送客木杪看橋横
胡苕溪云東坡自嶺外歸次韻江晦叔詩云浮雲時
事改孤月此心明語意高妙如參禪悟道之人吐露
胷襟無一毫窒礙也
息軒
無事此靜坐一日似兩日若活七十年便是百四十黃
金幾時成白髮日夜出開眼三十秋速於駒過隙是故
東坡老貴汝一念息時來登此軒目送過海席家山歸
未成題詩寄屋壁
冷齋夜話云東坡在儋耳題司命宫道士息軒其超
放如此
東坡云無事靜坐便覺一日似兩日若能處置此生
常似今日得年至七十便是百四十歲人世間何藥
能有此效既無反惡又省藥錢此方人人收得但苦
無好湯使多嚥不下
胡苕溪云余連蹇選調四十年在官之日少投閒之
日多固能知靜坐之味矣苐尚平婚嫁之志未畢退
之啼號之患方劇正所謂無好湯使多嚥不下也
書焦山綸長老壁
法師住焦山而實未嘗住我來輒問法法師了無語乃
至無語言不知所荅故君看頭與足本自安冠屨譬如
長鬛人不以長為苦一旦或人問每睡安所措歸來被
上下一夜著無處展轉遂達晨意欲盡鑷去此言雖鄙
淺故自有深趣持此問法師法師一笑許
趙彥材詩注云此篇譬喻乃先生用小說一段事裁
以為詩而意最高妙
陵陽室中語云子瞻作詩長於譬喻如和子由詩云
人生到處知何似應似飛鴻踏雪泥泥上偶然留指
爪鴻飛那復計東西守歲詩云欲知垂盡歲有似赴
壑蛇修鱗半巳没去意誰能遮况欲係其尾雖勤知
奈何畫水官詩云高人豈學畫用筆乃其天譬如善
遊人一一能操船龍眼詩云龍眼與荔枝異出同祖
父端如柑與橘未易相可否皆累數句也如一聯則
少年辛苦真食蓼老境清閒如啖蔗如一句則雪裏
波稜如鐵甲之類不可勝紀
中秋月
暮雲收盡溢清寒銀漢無聲瀉玉盤此天此夜不長好
明月明年何處看
志林云東坡作彭城守時過齊州李公擇席上賦比
絶其後山谷在黔南令以小齊王歌之
愚謂東坡此詩之意又有十月十五觀月黃樓席上
次韻云為問登臨好風景明年還憶使君無又和子
由山茶盛開云雪裏盛開知有意明年開後更誰看
王元之黃州竹樓記云未知明年又在何處近世有
賦賞春詞末句云不知來歲牡丹時再相逢何處噫
好景不常盛事難再讀此語則令人有歲月飄忽之
感云
東欄梨花
梨花淡白柳深青柳絮飛時花滿城惆悵東欄一株雪
人生看得幾清明
愚謂此絶亦有前詩感慨之意故附於此
發廣州
朝市日已遠此身良自如三杯軟飽後一枕黑甜餘蒲
澗疎鍾外黃灣落木初天涯未覺遠處處各樵漁
東坡自注云浙人謂飲酒為軟飽謂睡為黑甜也
畫草虫蝸牛
腥涎不滿殼聊足以自濡升高不知休竟作粘壁枯
王直方詩話云東坡詠畫蝸牛詩初云中弱不勝觸
外堅聊自郛升高不知疲竟作粘壁枯後改為腥涎
不滿殼聊足以自濡余以為改者勝前輩云文字頻
改工夫自出此詩之所以不厭改也老杜有云新詩
改罷自長吟歐公作文先貼於壁時加竄定有終篇
不留一字者後人安見其有此等工夫邪
鬼蝶
雙眉卷鐵絲兩翅暈金碧初來花爭妍忽去鬼無迹
趙彥材詩注云蝸牛鬼蝶雖不用事與語而蝸牛之
戒登高鬼蝶之歎倏忽者皆有深意矣
書鄢陵王主簿畫折枝
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神如何
此兩幅疎淡含精勻誰言一點紅解寄無邊春
王直方詩話云歐公盤車圖詩云古畫畫意不畫形
梅詩詠物無隱情忘形得意知者寡不若見詩如見
畫東坡作韓幹畫馬詩云韓生畫馬真是馬蘇子作
詩如見畫世無伯樂亦無韓此詩此畫誰當看又云
論畫以形似見與兒童鄰賦詩必此詩定非知詩人
又云少陵翰墨無形畫韓幹丹青不語詩此畫此詩
今已矣人間駑驥謾爭馳余以為若論詩畫於此盡
矣每誦數過殆欲常以為法也
禁臠云東坡曰善畫者畫意不畫形善詩者道意不
道名故其詩曰論畫以形似見與兒童鄰作詩必此
詩定非知詩人
鬱孤臺和許朝奉
高門元世舊客路晩追遊清絶聞詩語疏通宣法流傳
家有衣鉢斷獄盡春秋邂逅陪車馬尋芳謝眺洲淒涼
望鄉國得句仲宣樓恨賦投湘水悲歌祀柳州何如五
字律相與一樽留更約登塵外歸時月滿舟
趙彥材云凡詩四句以第一句對第三句以第二句
對第四句謂之扇對東坡此詩邂逅陪車馬尋芳謝
眺洲淒涼望鄉國得句仲宣樓兩聯是也此格盖出
於白氏金針至梅聖俞作續金針乃引唐人絶句云
昔時花下留連飲暖日夭桃鶯亂啼今日江邊容易
别淡煙衰草馬頻嘶胡苕溪云杜少陵哭台州司戶
蘇少監詩云得罪台州去時危棄碩儒移官蓬閤後
谷貴没潛夫亦此類也
月夜與客飲酒杏花下
杏花飛簾散餘春明月入戸尋幽人褰衣步月踏花影
烱如流水涵青蘋花間置酒清香發爭挽長條落香雪
山城酒薄不堪飲勸君且吸杯中月洞簫聲斷月明中
惟憂月落酒杯空明朝卷地春風惡但見綠葉棲殘紅
東坡詩話云僕在徐州王子立子敏皆館於官舍蜀
人張師厚來過二王方年少吹洞簫飲酒杏花下予
作此詩明年予謫黃州對月獨飲嘗有詩云去年花
落在徐州對月酣歌美清夜今年黃州見花發小院
閉門風露下盖憶與二王飲時也張師厚久巳死今
年子立復為古人哀哉
西蜀趙次公彥材云此篇不使事語亦新古所未有
殆涪翁所謂不食煙火食人之語也
追和子由韻
洛邑從來天地中嵩高蒼翠北邙紅風流耆舊消磨盡
只有青山對病翁
愚謂此詩讀之令人興感慨之懷唐人有詠劒池詩
亦是此意用附於左
附唐人詠劒池
劒去池空一水寒遊人來此凭欄干世間萬事消磨盡
祇有青山好靜觀
縱筆
寂寂東坡一病翁白鬚蕭散滿霜風兒童悞喜朱顔在
一笑那知是酒紅
冷齋夜話云山谷言詩意无窮而人才有限以有限
之才追無窮之意雖淵明杜陵不得工也不易其意
而造其語謂之換骨法規摹其意而形容之謂之奪
胎法白樂天詩云臨風杪秋樹對酒長年身醉貌如
霜葉雖紅不是春至東坡詩云兒童悞喜朱顔在一
笑那知是酒紅此皆奪胎法也
玉板長老倡
叢林真百丈法嗣有横枝不怕石頭路來尋玉板師聊
憑柏樹子與問籜龍兒瓦礫猶能說此君那不知
冷齋夜話云東坡嘗邀劉器之同參玉板和尚器之
每倦山行聞見玉版欣然從之至簾泉燒笋而食器
之覺笋味勝問此何名東坡曰名玉版此老僧善說
法要令人得禪悅之味於是器之方悟其戲
詩注云叢林乃禪門之稱百丈山乃洪州懷海禪師
所居又傳燈錄云黃梅謂道信師曰和尚他後横出
一枝佛法又鄧隱峯參石頭和尚馬祖止之曰石頭
路滑既往果為石頭所困無一語而還又傳燈錄云
有僧問趙州如何是祖師西來意趙州云但看庭前
柏子樹又問如何是道文殊荅曰牆壁瓦礫而猶能
說之東坡此詩盡用禪家語形容可謂善於遊戲者
也山谷有云此老於般若横說豎說百無剰語非其
筆端有舌安能吐此不傳之妙乎
題織錦圖回文三首
其一
春晩落花餘碧草夜涼低月半枯桐人隨遠鴈邊城暮
雨映疎簾綉閤空
其二
紅手素絲千字錦故人新曲九回腸風吹絮雪愁縈骨
淚洒縑書恨見郎
其三
羞看一首回文錦錦似文君别恨深頭白自吟悲賦客
斷腸愁是斷絃琴
詩注云回文詩起於竇滔妻蘇氏於錦上織成之盖
順讀與倒讀皆成詩句也詩中所謂千字錦回文錦
皆用此事也
皮日休雜體詩序云晉温嶠始有回文詩
附夢回文二首
其一
酡顔玉椀捧纖纖亂點餘花唾碧衫歌咽水雲凝靜院
夢驚松雪落空嵒
其二
空花落盡酒傾缸日上山融雪漲江紅焙淺甌新火活
龍團小碾鬭晴窗
先生自序云十二月二十五日大雪始晴夢人以雪
水烹小團茶使美人歌以飲余夢中為作回文詩覺
而記其一句云亂點餘花唾碧衫意用飛燕唾花故
事也乃續之為二絶句云
席上代人贈别
蓮子擘開須見臆楸枰著盡更無期破衫却有重縫處
一飯何曾忘却時
趙彦材詩注云此吳歌格借字寓意也古詩有云圍棋
燒敗襖著子故依然乃此格也蓮子曰菂菂中么荷
曰薏須見臆以菂中之薏言之楸枰棋槃也杜牧詩
云玉子枚楸一路饒則此楸之謂矣更無期以棋言
之重縫處以縫綻之縫隱逢字也忘却時以匙匕之
匙隱之也
愚謂劉禹錫竹枝歌云東邊日出西邊雨道是無情
還有情亦是此意盖用情字隱晴字也
吃語
江干高居堅關扄耕犍躬駕角挂經孤航繫舸菰菱隔
笳鼓過軍雞狗驚解襟顧景各箕踞擊劒高歌幾舉觥
荆笄供膾愧攪聒乾鍋更戛甘瓜羹
愚謂古之口吃難言者如周昌韓非揚雄鄧艾之徒
皆載之史傳東坡此詩亦緣是而善謔耳漢周昌為
御史高帝欲易太子大臣爭莫能止昌廷爭之強上
問其說昌為人吃又盛怒曰陛下欲易太子臣期期
不奉詔上笑而罷魏鄧艾以口吃不得作幹佐為稻
田守叢草吏而語稱艾艾晉文王戲之曰卿言艾艾
定是幾艾對曰鳳兮鳳兮故是一鳳又倦遊錄載王
汾口吃劉攽嘲曰恐是昌家又疑非類不見雄名惟
聞艾氣以周昌韓非揚雄鄧艾皆吃也
詩林廣記後集卷三
