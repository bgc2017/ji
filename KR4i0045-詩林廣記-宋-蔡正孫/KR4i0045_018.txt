詩林廣記後集卷八宋蔡正孫編
秦少游
少游名觀蘇子曕以賢良薦於哲宗除博士遷正字紹
聖坐黨編置郴州長於議論文麗而思深當世重之
東坡嘗有書薦少游於荆公云向屢言高郵進士秦
觀太虚公亦粗知其人今得其詩文數十首拜呈詞
格高下固已無逃於左右外此博綜史傳通曉佛言
若此類未易一一數也
黃山谷詩云東南淮海維揚州國士无雙秦少游欲
攀天關守九虎但有筆力回萬牛
荆公荅東坡書云示及秦君詩適葉致遠一見亦以
謂清新婉麗鮑謝似之公奇秦君口之而不置我得
其詩手之而不釋
吕氏云少游過嶺後詩嚴重高古自成一家與舊作
不同
朱文公云山谷詩云對客揮毫秦少游盖少游只一
筆寫去重意重字皆不問然好處亦自是絶好
臞翁詩評云秦少游詩如時女步春終傷婉弱
秋意題邢敦夫扇
月團新碾瀹花甆飲罷呼兒課楚詞風定小軒無落葉
青蟲相對吐秋絲
雪浪齋日記云少游詩甚麗如青蟲相對吐秋絲之
句是也
王直方詩話云少游嘗以真字題此絶於邢敦夫扇
上黃山谷見之乃於扇背復作小草題一絶皆自所
作也
附山谷題邢敦夫扇
黃葉委庭觀九州小蟲催女獻功裘金錢滿地無人費
百斛明珠薏苡秋
少游後見此詩云逼我太甚
牽牛花
銀漢初移漏欲殘步虚人倚玉欄干仙衣染得天邊碧
乞與人間向曉看
桐江詩話云此少游汝南作教官時於程文通會間
席上賦此真佳作也
晚出右掖門
金爵觚稜轉夕暉飄飄宫葉墮秋衣出門塵漲如黃霧
始覺身從天上歸
王直方詩話云少游嘗因晚出右掖門作此一絶識
者以為少游作一黃本校勘而衒耀如此必不能遠
到也
秋日
連卷雌蜺挂西樓逐雨追晴意未休安得萬粧相向舞
酒酣聊把作纏頭
藝苑雌黃云吟詩喜作豪句須不畔於理方善如東
坡觀崔白冬景圖云扶桑大繭如甕盎天女織綃雲
漢上往來不遣鳳銜梭誰能鼓臂投三丈此語豪而
甚工石敏若橘林文中詠雪有燕南雪花大於掌冰
柱懸簷一千丈之語豪則豪矣然安得爾高屋邪余
觀太白北風行云燕山雪花大如席秋浦歌云白髮
三千丈其句可謂豪矣奈無此理何如少游秋日絶
句則可謂語豪而工者也
獻東坡
十里荷花菡萏初我公所至有西湖欲將公事湖中了
見說官閑事亦無
王直方詩話云杭有西湖而潁亦有西湖皆為游宴
之勝而東坡連守二州其初得潁也有潁人在坐云
内翰但只消遊湖中便可以了郡事盖言其訟簡也
少游因作一絶獻之後東坡到潁有謝執政啟云入
參兩禁每玷北扉之榮出典二邦迭為西湖之長或
云秦少章作
睡足軒
長年憂患百端慵開斥僧坊頗有功地徹蔽虧僧界靜
人除荒穢玉奩空青天併入揮毫裏白鳥時來隠几中
最是人間佳絶處夢殘風鐵響丁東
冷齋夜話云老杜詩云紅稻啄殘鸚鵡粒碧梧棲老
鳳凰枝荆公云繰成白雪桑重綠割盡黃雲稻正青
鄭谷云林下聽經秋苑鹿江邊掃葉夕陽僧以事不
錯綜則不成文章若直叙之則曰鸚鵡啄殘紅稻粒
鳳凰棲老碧梧枝以紅稻於上以鳳凰於下者錯綜
之也言繰成則知白雪為絲言割盡則知黃雲為麥
也秦少游得其意特發奇語而作此詩中四句皆有
錯綜之體
暢道姑
瞳人剪水腰如束一幅烏紗裹寒玉超然自有姑射姿
回看粉黛皆塵俗霧閤雲䆫人莫窺門前車馬任東西
禮罷曉壇春日静落紅滿地乳鴉啼
桐江詩話云暢姓惟汝南有之其族尤奉道男女為
黃冠者十之八九時有女冠暢道姑姿色妍麗神仙
中人也少游挑之不得乃作詩云
納涼
攜杖來追柳外涼小橋南畔倚胡床月明船笛參差起
風定池蓮自在香
吕氏童訓云少游此詩閑雅嚴重又云雨砌墮危芳
風軒納飛絮李公擇以為謝家兄弟得意不能過也
邗溝
霜落邗溝積水清寒星無數傍船明菰蒲深處疑無地
忽有人家笑語聲
按䢴溝在淮東路高郵軍少游又有寄東坡詩云鮮
鯽經年漬醽醁團臍紫蟹脂填腹後春蓴茁滑於酥
先社薑芽肥勝肉亦形容高郵風物也
庚溪詩話云帛道猷有詩曰連峯數千里修林帶平
津茅茨隠不見雞鳴知有人後秦少游云菰蒲深處
疑无地忽有人家笑語聲僧道潜云隔林彷彿聞機
杼知有人家住翠微其源乃出於道猷而更加鍛鍊
亦可謂善奪胎者也
和黃法曹憶建溪梅花
海陵參軍不枯槁醉憶梅花愁絶倒為憐一樹傍寒溪
花水多情自相惱清淚斑斑知有恨恨春相逢苦不早
甘心結子待君來洗雨梳風為誰好誰云廣平心似鐵
不惜珠璣與揮掃月落參横畫角哀暗香銷盡令人老
天分四時不相貸孤芳轉盼同衰草要須健步遠移歸
亂插繁華向晴昊
詩話云少游此詩東坡謂其壓倒林逋觀其稱許之
辭則愛重之意可見矣
胡苕溪云秦太虚和黃法曹憶梅花詩但只平穏亦
無驚人語子瞻繼之以唱首第二韻是倒字故有西
湖處士骨應槁只有此詩君壓倒之句亦是趁韻而
已非謂太虚此詩真能壓倒林逋也林逋暗香疎影
之句古今詩人尚不曾道得到苐恐未易壓倒耳人
不細味太虚詩遂謂誠然過矣
附東坡和秦太虚梅花
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出早
江頭千樹春欲暗竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我已病今年對花還草草不知風雨捲春歸
收拾餘香還畀昊
前輩謂東坡梅花詩有押暾字韻三首皆絶妙擺落
陳言古今人未嘗經道者愚謂此篇語意亦高妙如
竹外一枝斜更好之句寫出梅花幽獨閑靜之趣真
不在暗香疎影之下也
和參寮
樓闕過朝雨參差動霽光衣冠分禁路雲氣繞宫墻亂
絮迷春闊嫣花困日長平康在何處十里帶垂楊
王直方詩話云參寮舊有一詩寄少游少游和之後
孫莘老嘗讀此詩至末句云這小子又賤發也少游
後編淮海集遂改云經旬牽酒伴猶未獻長楊
郭功甫
功甫名祥正母夢李太白而生少有詩名梅聖俞曰
天才如此真太白後身也王荆公亦嘆美其詩
潘子真云袁世弼宦遊當塗時功父未冠世弼愛其
才薦於梅聖俞自是有聲既壯頗恃其才下筆曾不
經意論者或惜其造語无刻厲之功
郭清逸云如功甫豈易得但寘之作者中便覺有優
劣耳如晉楚之輕剽不當威文之節制也
遯齋閑覽云功甫曾題人山居一聯云謝家莊上无
多景只有黃鸝三兩聲荆公命工繪為圖自題其上
云此是功甫題山居詩處即遣人以金酒鍾並圖遺
之
東坡守錢塘功甫過之出詩一軸示東坡先自吟誦
聲振左右既罷謂坡曰祥正此詩幾分東坡曰十分
來也祥正驚喜問之坡曰七分來是讀三分來是詩
豈不十分也
詩話云郭功甫詩如大排筵席終日揖遜而適口者
少
金山行
金山杳在滄溟中雪厓冰柱浮仙宫乾坤扶持自今古
日月彷彿懸西東我泛靈槎出塵世搜索異境窺神功
一朝登臨望歎息四時想像何其雄捲簾夜閤挂北斗
大鯨駕浪吹長空舟摧岸斷豈足數往往霹靂搥蛟龍
寒蟾八月蕩瑶海秋光上下磨青銅鳥飛不盡暮天碧
漁歌忽斷蘆花風蓬萊久聞未成往壯觀絶致遥應同
潮生潮落夜還曉物與數會誰能窮百年形影浪自苦
便欲此地安微躬白雲南來入長望又起歸興隨征鴻
王直方詩話云郭功甫自梅聖俞贈詩有采石月下
訪謫仙之語以為李白後身緣此有名功甫金山行
鳥飛不盡暮天碧漁歌忽斷蘆花風之句大為荆公
稱賞
胡苕溪云功甫金山行造語豪壯全篇世多未之見
也
附梅聖俞采石月贈郭功甫
采石月下訪謫仙夜披錦袍坐釣船醉中愛月江底懸
以手弄月身翻然不應暴落飢蛟涎便當騎鯨上青天
青山有冢人謾傳却來人間知幾年在昔孰識汾陽王
納官貰死義難忘今觀郭裔奇俊郎眉目真似攻文章
死生往復猶康莊樹穴探環知姓羊
詩話云梅聖俞作采石月益信捉月之說按李陽冰
太白集序謂白疾亟枕上授簡俾為集序初无捉月
之說豈古不弔溺故史氏為白諱邪抑小說多妄而
詩老好竒姑以發新意耶
胡苕溪云李白從永王璘之辟璘敗當誅郭子儀請
解官以贖其罪有詔長流夜郎聖俞用事尤為親切
若非姓郭亦難用矣羊祜年五歲令乳母取所弄金
環乳母曰汝先无此物祜即詣鄰人李氏東垣桑木
穴中探得之主人驚曰此吾亡兒所失物也云何持
去乳母具言之知李氏子則祜前身也
鳳凰臺次太白韻
高臺不見鳳凰遊浩浩長江入海流舞罷青娥同去國
戰殘白骨尚盈丘風搖落日吹行棹潮擁新沙換故洲
結綺臨春無處覓年年荒草向人愁
餘話云郭功甫嘗與王荆公登金陵鳳凰臺追次李
太白韻援筆立成一座盡傾白句人能誦之郭詩罕
有記者今紀于右
附李太白鳳凰臺(詩見前集太白詩類)
寄東坡
平生才力信瑰竒今在窮荒豈易歸正似雪林枝上畫
羽翰雖好不能飛
功甫觀東坡畫雪雀有感作詩寄惠州後東坡北歸
又用前韻寄之
用前韻寄東坡
秋霜春雨不同時萬里今從海外歸已出網羅毛羽在
却尋雲迹帖天飛
按此詩東坡北歸後次其韻荅之今附於左
附東坡次韻郭功甫二首
蚤知臭腐即神奇海北天南總是歸九萬里風安税駕
雲鵬今悔不卑飛
可憐倦馬不知時空羨騎鯨得所歸玉局西南天一角
萬人沙苑看孤飛
按年譜云元符三年庚辰自儋移廉又移舒永提舉
成都玉局觀
訪隠者
一徑沿厓踏蒼璧半塢寒雲抱泉石山翁酒熟不出門
殘花滿地無行迹
山寺老僧
逢人寂無語結草日棲禪但見嵒花笑龐眉不記年
西村
遠近皆僧刹西村八九家得魚無賣處沽酒入蘆花
黃玉林云功甫詩如此數絶真得太白體宜為諸老
之所稱賞也
陳簡齋
簡齋名與義字去非少學詩於崔鶠德符嘗問作詩
之要崔曰凡作詩工拙所未論大要忌俗而已後以
墨梅詩見知于徽廟高宗朝參大政有簡齋集行於世
葛勝仲序簡齋詩集云世言詩能窮人予謂詩不惟
不能窮人且能達人孰謂詩人例窮哉故參知政事
西洛陳公某少踔厲不羣篇籍之在世无不讀既讀
輒記不忘政和三年以上舍解褐分教輔郡益沉酣
書傳大肆於詩文天分既高用心亦苦務一洗舊常
畦徑意不拔俗語不驚人不輕出也宣和中徽宗皇
帝見其所賦墨梅詩善之亟命召對有見晚之嗟遂
登册府擢掌符璽而進用矣會兵興搶攘避地湖廣
泛洞庭上九嶷羅浮雖流離困厄而能以山川秀傑
之氣益昌其詩故晚年賦詠尤工搢紳士庶争傳誦
而旗亭傳舍摘句題寫殆徧號稱新體今天子夢想
名士以臺郎召還益以詩文被簡注徧掌内外翰年
幾何遂以器業預政所謂詩能達人公殆其一也
朱文公云古人詩中有句今人詩只一直說如簡齋
詩云亂雲交翠壁細雨濕青林之類他是什麽句法
胡苕溪云陳去非詩如疎疎一簾雨淡淡滿枝花官
裏簿書何日了樓頭風雨見秋來客子光隂詩卷裏
杏花消息雨聲中皆平淡而有工
劉後村云元祐後詩人迭起一種則波瀾富而句律
疎一種則鍛鍊精而情性遠要之不出蘇黃二體而
已及簡齋出始以老杜為師第其品格當在諸家之
上
滄浪詩體云簡齋自是一體亦本江西之𣲖而小異
耳
和張規臣水墨梅五絶
刻畫無鹽醜不除此花風韻更清姝從教變白能為黑
桃李依然是僕奴
病眼昏花已數年只應梅蕊故依然誰教也作陳玄面
眼亂初逢未敢憐
粲粲江南萬玉妃别來幾度見春歸相逢京洛渾依舊
惟恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詞年年臨水看幽姿晴窗畫出横斜影
絶勝前村夜雪時
文公語錄云高宗最愛簡齋客子光隂詩卷裏杏花
消息雨聲中又曰座間且說簡齋墨梅詩何者最勝
或以臯字韻一首為對先生曰不如相逢京洛渾依
舊惟恨緇塵染素衣
後村詩話云簡齋墨梅之類尚是少作建炎以後避
地湖嶠行路萬里詩益竒壯
胡苕溪云簡齋墨梅臯字韻一絶徽廟召對稱賞自
此知名仕宦亦浸顯陳无已所以謂之詩能達人矣
未見其窮也葛魯卿序簡齋集亦用此語盖為是也
五言
泊舟華容縣湖水終夜明凄然不能寐左右菰蒲聲窮
途事多違勝處心亦驚三更螢火閙萬里天河横腐儒
憂平世况復值甲兵終然無寸策白髮滿頭生
後村詩話云簡齋此詩造次不忘憂愛以簡嚴掃繁
縟以雄渾代尖巧第其品格故當在諸家之上也
胡苕溪云去非舊有詩云風流丘壑真吾事籌策廟
堂非所知其後登政府无所建明卒如其言愚謂此
詩末句云終然无寸策白髮滿頭生其意亦頗類此
海棠
海棠默默要詩催日暮紫綿無數開欲識此花竒絶處
明朝有雨試重來
復齋謾錄云鄭谷曾有海棠詩云穠豔最宜新着雨
妖嬈全在欲開時歐公以鄭詩為格卑去非之詩用
此意也然陳雖本鄭意便覺才力相去不侔矣山谷
亦有紫綿揉色海棠開之句
感事
風斷黃龍府雲移白鷺洲菊花紛四野作意為誰秋
劉後村云簡齋此詩頗逼老杜
題池亭
聊將兩蓬鬢起照千丈鏡微波喜搖人小立待其定
詩說雋永云京師葆真宫垂楊映照有山林之趣去
非將罷尚符璽日題其池亭云盖有深意寓也
劉大資挽詩
天柱欹傾日堂堂墮敵圍遂聞王蠋死不見華元歸一
代名超古千年淚染衣當時如有繼猶足變危機
又
一死公餘事由來彼亦人使知臨難日猶有不欺臣河
洛傾遺憤英雄嘆後塵煌煌中興業公合冠麒麟
按靖康三年北壁守禦官劉大資韐金人欲用為樞
密不肯受是夕自書片紙寄家曰正女不事二夫忠
臣不事兩君况主憂臣辱主辱臣死此予所以死也
付指揮使陳瓘劉玠乘間入城歸報諸子闔戸以衣
絛自縊而死
重陽
憶得甲辰重九日天恩曾預宴城東龍沙北望西風冷
誰折黃花壽兩宫
愚謂簡齋此詩悲慨之情溢於言外有老杜風此後
村所以謂其造次不忘憂愛也
次韻周教授秋懷
一官不辨作生涯幾見秋風卷岸沙宋玉有文悲落木
陶潛無酒對黃花天機衮衮山新瘦世事悠悠日自斜
誤矣載書三十乘東門何地不宜瓜
黃玉林云天機衮衮山新瘦世事悠悠日自斜之句
真合在蘇黃之右晉張華嘗載書三十乘
春曉
朝來庭樹有鳴禽紅綠扶春上遠林忽有好詩生眼底
安排句法已難尋
小園解后錄云簡齋此詩觀其末後兩句則詩之為
詩豈可以作意為之邪
韓子蒼
子蒼名駒吕居仁作江西宗𣲖圖置子蒼於其間而
子蒼不悅子蒼嘗云作詩文當得文人印可乃自不
疑所以前軰汲汲於求知也
蘇黃門初見韓詩自云恍然再見儲光羲也欒城集
中有題韓駒秀才詩卷一絶云唐朝文士例能詩李
杜高深到者稀我讀君詩笑无語恍然再見儲光羲
臞翁詩評云韓子蒼詩如棃園按樂排比得倫
題畫太一真人
太一真人蓮葉舟脫巾露髮寒颼颼輕風為帆浪為楫
卧看玉宇浮中流中流蕩漾翠綃舞穏如龍驤萬斛舉
不是峯頭十丈花世間那有葉如許龍眠畫手老入神
尺素幻出真天人恍然坐我水仙府蒼烟萬頃波潾潾
玉堂學士今劉向禁直岧嶤九天上不須對此融心神
會植青藜夜相訪
胡苕溪云李伯時畫太一真人卧一大蓮葉中手執
書一卷仰讀蕭然有物外之思子蒼題詩其上語意
絶妙真能詠盡此畫也
題畫宫女
睡起昭陽暗淡粧不知緣底背斜陽若教轉盼一回首
三十六宫無粉光
胡苕溪云李伯時畫背面宫女子蒼題此詩其上乃
用東坡續麗人行中語意然不及坡之偉麗也
附東坡續麗人行
深宫無人春晝長沉香亭北百花香美人睡起薄梳洗
燕舞鶯啼空斷腸畫工欲畫無窮意背立春風初破睡
若教回首更嫣然陽城下蔡俱風靡杜陵飢客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與齊眉何曾背面傷春啼
詩注云李仲謀家有周昉畫背面欠伸内人極精戲
作此詩
真妃上馬圖
翠華欲幸長生殿立馬樓前待貴妃尚覓君王一回顧
金鞍欲上故遲遲
胡苕溪云子蒼題明皇真妃上馬圖詩意極佳余舊
觀蔡天啟集其集中亦有此詩然不知竟是誰作也
和李上舍冬日
北風吹日晝多隂日暮擁階黃葉深倦鵲遶枝翻凍影
飛鴻摩月墮孤音推愁不去如相覓與老無期稍見侵
顧藉微官少年事病來那復一分心
復齋謾錄云子蒼和李上舍冬日詩日暮擁階黃葉
深之句最為世所推賞故李彭商老有建除體贈子
蒼云滿朝以詩名何獨遺大雅平生黃葉句摸索便
知價蓋是時子蒼自館職斥宰分寧時也
和館中上元遊葆真宫觀燈
開卷愛公如李益解言明月逐人來多情好共春流轉
刻燭題詩又一回
復齋謾錄云火樹銀花合星橋鐵鎖開暗塵隨馬去
明月逐人來此唐蘇味道上元夜詩也子蒼以為李
益何邪然蘇味道之意乃取梁朱超望月詩耳朱云
惟餘故樓月遠近必隨人
謝信守連鵬舉送酒
上饒藉甚文章守曾共紫薇花下杯鈴閤晝閑思老病
故教從事送春來
復齋謾錄云唐皮日休謝人送酒詩亦有青州從事
之語子蒼此詩意思頗同當有辨其優劣者
附皮日休謝人送酒
門巷寂寥空紫苔先生應渴解酲杯醉中不得相親問
故遣青州從事來
晉桓温有主簿善别酒味以好者為青州從事謂青
州有齊郡言到臍也
代葛亞卿作
君住江濱起畫樓妾居海角送潮頭潮中有妾相思淚
流到樓前更不流
復齋謾錄云晁元忠西歸詩云安得龍山潮駕回安
河水水從樓前來中有美人淚子蒼之詩取此意也
唐孫叔向有經昭應温泉詩云一道泉回遶御溝先
皇曾向此中遊雖然水是無情物也到宫前咽不流
子蒼末句又用孫語也
胡苕溪云余以陵陽集閱之子蒼十絶為葛亞卿作
皆別離之詞必亞卿與一娼别子蒼代賦此詩其詩
有云妾願為雲逐畫檣君言十日看歸航以此可知
也又有云初合雙鬟觸事羞離筵酌酒強回頭縱言
眼軟偏饒淚莫道心癡不解愁亦佳句也徐師川曾
䟦此詩云
附徐師川跋子蒼代葛亞卿詩
夏木隂隂欲放船黃鸝啼了落花天十詩盡說人間事
付與風流葛稚川
送宜黃丞周表卿
昔年束帶侍明光曾見揮豪(照對)御床將為驊騮已騰踏
不知鵰鶚尚摧藏官居四合峯巒(雨綠)驛路千林橘柚(霜黃)
莫(為艱難歸故里戀鄉關留不去)漢廷今重甲科郎
室中語云公賦此詩送表卿及表卿既行久之乃改
對字作照字盖子瞻送孫勉詩有云君為淮南秀文
彩照金殿注云君嘗攷中進士第一人也改綠為雨
黃為霜又改莫戀鄉關留不去莫為艱難歸故里益
見其工此詩之所以不厭改也公又題辛仲及鬭牛
圖詩云好事誰如公子賢斷縑求買不論錢後改云
千金買畫亦欣然亦於卷中斷取舊詩别題之
進退韻近體
盜賊猶如此蒼生困未蘇今年起安石不用哭包胥子
去朝行在人應問老夫髭鬚衰白盡瘦地日攜鉏
胡苕溪云鄭谷等共定今體詩格一進一退韻如李
師中送唐介七言八句詩是也子蒼於五言八句近
體詩亦用此格蓋蘇夫字在十虞韻胥鉏字在九魚
韻
附李師中送唐介
孤忠自許衆不與獨立敢言人所難去國一身輕似葉
高名千古重於山並游英俊顔何厚未死奸諛骨巳寒
天為吾君扶社稷肯教夫子不生還
緗素雜記云鄭谷與僧齊己皎然共定今體詩格云
凡詩用韻有數格一曰葫蘆一曰轆轤一曰進退葫
蘆韻者先二後四轆轤韻者雙出雙入進退韻者一
進一退失此則繆矣李師中此詩正所謂進退韻格
也難寒二字在二十五寒韻山還二字在二十八山
韻誠合體格豈率爾而為之哉近閱冷齋夜話載當
時唐李對荅語言乃以此詩為落韻詩蓋渠不知鄭
谷所定詩格有進退之說而妄為云云也
倦游雜錄云唐介為臺官廷疏宰相文彦博以燈籠
錦媚貴妃致位宰相仁宗怒謫介英州别駕朝中士
大夫以詩送行者頗衆獨待制李師中一篇為人傳
誦
過汴河
汴水日馳三百里扁舟東下更開帆旦辭杞國風微北
夜泊寧陵月正南老樹挟霜鳴窣窣寒花承露落毿毿
茫然不悟身何處水色天光共蔚藍
小園解后錄云唐人詩云打起黃鶯兒莫教枝上啼
幾回驚妾夢不得過遼西人有問詩法於韓子蒼子
蒼令讀此詩以為法子蒼有過汴河詩云汴水日馳
三百里云云人有問詩法於吕居仁居仁令鑒子蒼
此詩以為法後之學者熟讀此二篇思過半矣
詩林廣記後集卷八
