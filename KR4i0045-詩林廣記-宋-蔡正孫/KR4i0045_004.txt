詩林廣記卷四宋蔡正孫編
韋蘇州
朱文公云其詩無一字做作直是自在其氣象近道
意常愛之
又云蘇州詩高於王維諸人以其無聲色臭味也
徐師川云自李杜以來古人詩法盡廢惟蘇州有六
朝風致最為流麗
劉後村云韋蘇州詩律深妙流出肝肺非學力所可
到也
酬故人重九求橘
憐君臥病思新橘始摘猶酸亦未黃書後欲題三百顆
洞庭須待滿林霜
蘇東坡云世傳王子敬帖有黃柑三百顆之語此帖
乃在劉季孫家劉死不知今在何處韋蘇州此詩本
此帖也
黃山谷云余往時以為右軍帖中贈子黃柑三百者
比見右軍一帖云奉橘三百枚霜未降不可多得蘇
州蓋取諸此
杜司空席上
高髻雲鬟宫樣糚春風一曲杜韋孃司空見慣渾閒事
惱斷蘇州刺史腸
胡苕溪云韓子蒼謂韋蘇州少時豪縱不羈因記遺
史云韋應物赴大司空杜鴻漸宴醉宿驛亭醒見二
妓在側怪問之對曰郎中席上與司空詩因令侍寢
問記詩否二妓誦之觀此則應物豪縱之性暮年猶
在也
陪王郎中尋孔徵君
俗吏閒居少同人會面難偶隨香署客來訪竹林歡暮
館花微落春城雨暫寒甕間聊共酌莫使宦情闌
和晉陵陸丞早春遊望
獨有宦遊人偏驚物候新雲霞出海曙梅柳渡江春淑
氣催黃鳥晴光照綠蘋忽聞歌古調歸思欲沾巾
復齋漫錄云二篇皆佳作也而韋集逸去余家有顧
陶所編唐詩中有之今故附於此
白樂天云蘇州五言詩高雅閒澹自成一家之體今
之秉筆者誰能及之
滁州西㵎
獨憐幽草㵎邊生上有黃鸝深樹鳴春潮帶雨晚來急
野渡無人舟自横
冷齋夜話云王榮老嘗官於觀州罷官渡觀江七日
風作不得濟父老曰公舟中必有奇異此江神極靈
當獻之得濟榮老顧無所有止有黃麈尾以獻之風
如故又以端石硯獻之風愈作又以宣色虎帳獻之
皆不驗夜臥念曰有黃魯直草書扇頭子題韋應物
此詩公取視戃惚之勢曰我猶不識鬼寧識之乎持
以獻之香火未收天水相照如兩鏡對展南風徐來
帆一餉而濟予謂江神必元祐遷客之鬼不然何嗜
之深邪
寄全椒山中道士
今朝郡齋冷忽憶山中客澗底束荆薪歸來煮白石遥
持一杯酒遠慰風雨夕落葉滿空山何處尋行迹
許彥周詩話云韋蘇州此詩東坡用其韻曰寄語菴
中人飛空本無迹此非才不逮蓋絶唱不當和也如
東坡羅漢贊云空山無人水流花開此八字還許人
再道否
附東坡和韋蘇州詩
一杯羅浮春遠餉采薇客遥知獨酌罷醉臥松下石幽
人不可見清嘯問月夕聊戲菴中人空飛本無迹
東坡云羅浮山有野人相傳葛稚川之隷也鄧道士
守安嘗於菴前見其足迹長一尺許以酒一壺依蘇
州韻作詩寄之
送宫人入道
捨寵求仙畏色衰辭天素面立天墀金丹擬駐千年貌
寶鏡休勻八字眉公主與收珠翠後君王看戴角冠時
從來宫女多相妬聞向瑶臺總淚垂
劉後村云項斯家有此詩蘇州詩家最高手亦有此
作與斯輩竟何以異風俗移人如此或是韋公戲效
時人體爾
附項斯送宫人入道
願從仙女董雙成王母前頭作伴行初戴玉冠多誤拜
欲辭金殿別稱名將敲碧落新齋磬却進昭陽舊賜箏
旦暮焚香繞壇上步虛猶作按歌聲
後村云送宫人入道唐人多有此作荆公止選項斯
一首未脱唐體也
凌霧行
秋城海霧重職事凌晨出浩浩含元天溶溶迷朗日纔
看含鬢白稍見沾衣密導騎全不分郊樹都如失霏微
誤噓吸膚腠生寒栗歸當飲一杯庶用蠲此疾
愚按博物志云王肅張衡馬均俱冒重霧行一人無
恙一人病一人死問其故無恙者曰我飲酒病者飽
食死者空腹蘇州此詩末意與此事相表裏也
郡中與諸文士讌集
兵衞森畫戟燕寢凝清香海上風雨至逍遥池閣涼煩
痾正消散佳賓復滿堂自慙居處崇未覩斯民康理會
是非遣性達形迹忘鮮肥屬時禁蔬果幸得嘗俯飲一
杯酒仰聆金玉章神歡體自輕意欲凌風翔吳中盛文
史羣彥今洋洋方知大藩地豈曰財賦強
王直方詩話云劉太眞與韋蘇州書云足下郡齋燕
集想亦有何情致暢茂遒逸也如此宋齊間沈謝吳
何始精於理意緣情體物備詩人指後之傳者甚失
其源惟足下制其横流師摰之始關雎之亂於足下
之文見之矣則知蘇州詩為當時所貴如此燕集所
作乃兵衞森畫戟燕寢凝清香是也
韋蘇州歌蘇州詩云身當疾病思田里邑有流亡愧
俸錢又郡中宴集云自慙居處崇未覩斯民康余謂
士大夫當切切作此語彼一意供租專事土木而視
民如仇者得無愧此詩乎
白樂天吳郡詩石記云韋應物為蘇州牧歌詩甚多
有郡宴詩云兵衞森畫戟燕寢凝清香最為警策又
云韋蘇州歌行才麗之外頗近興諷其五言尤高雅
閒澹自成一家之體今之秉筆者誰能及之然當蘇
州在時人亦未甚愛重必待身死然後愛之
附東坡效韋蘇州
弱羽巢林在一枝幽人蝸舍兩相宜樂天長短三千首
却愛韋郎五字詩
劉夢得
詩話云劉禹錫好詩晚節尤精白居易嘗推為詩豪
又云劉禹錫詩在處有神物護持
劉後村云夢得歴德順憲穆敬文武七朝其詩尤多
感慨有在人雖晚節於樹比冬青之句嗟閒歎婉有
答白樂天云莫道桑榆晚為霞尚滿天亦足以見其
精華老而不竭也
烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
藝苑雌黃云朱雀橋烏衣宅皆金陵故事
輿地志云晉時王導自主烏衣宅宋時諸謝曰烏衣
之聚皆此巷也王氏謝氏乃江左衣冠之盛者故杜
詩云王謝風流遠又云從來王謝郎比觀劉斧摭遺
載烏衣傳乃以王榭為一人姓名其言怪誕遂托名
於錢希白又取夢得詩實其事是直劉斧之妄言耳
劉斧青瑣摭遺載六朝事跡云王榭金陵人世以航
海為業一日海中失船泛一木登岸見一翁一嫗皆
衣皂引榭至所居乃烏衣國也以女妻之既久榭思
歸復乘雲軒泛海至其家有二燕栖梁上榭以手招
之飛至臂上取片紙書小詩繫其尾曰誤到華胥國
裏來玉人終日苦憐才雲軒飄去無消息洒淚臨風
幾百回來春燕又飛來榭身上有詩云昔日相逢眞
數合如今睽遠是生離來春縱有相思字三月天南
無雁飛至來歲燕竟不至因目榭所居為烏衣巷劉
禹錫有詩云
金陵石頭城
山圍故國周遭在潮打空城寂寞回淮水東邊舊時月
夜深還過女牆來
謝疊山詩話云二詩之妙有風人遺意意在言外寄
有於無二詩皆用舊時字絶妙
玄都觀贈看花諸君子
紫陌紅塵拂面來無人不道看花回玄都觀裏桃千樹
盡是劉郎去後栽
再遊玄都觀
百畝庭中半是苔桃花淨盡菜花開種桃道士歸何處
前度劉郎今又來
舊唐書劉禹錫傳云禹錫坐王叔文黨貶司馬既貶
還宰相欲任省郎而禹錫作玄都觀看花諸君子詩
語涉譏忿當路不喜乃出為播州刺史後復入為主
客郎中復作再遊玄都觀詩且言始謫十年還京師
道士植桃其盛如霞又十四年過之無復一存惟見
兔葵燕麥動摇春風耳以詆當時權近乃益薄其行
焉
生公講堂
生公說法鬼神聽身後空堂夜不扃高坐寂寥塵漠漠
一方明月可中庭
洪駒父詩話云山谷至廬山一寺與羣僧圍爐因舉
生公講堂詩末句云一方明月可中庭一僧率爾云
何不曰一方明月滿中庭山谷笑去
謝疊山詩話云生公講堂在平江府三十里外虎邱
寺生公點頭石尚在講堂宏麗可容二千人此詩乃
笑生公也謂其身後略無神通惟有一方明月可以
周徧中庭生前聽法二千人今安在哉
竹枝歌
楊柳青青江水平聞郎江上唱歌聲東邊日出西邊雨
道是無情還有情
胡苕溪云余嘗舟行苕溪夜聞舟人唱吳歌歌中有
此後兩句餘皆雜以俚語豈非夢得之歌自巴渝流
傳至此耶
楊柳枝詞
鳳闕輕遮翡翠幃龍池遥望麴塵絲御溝春水相輝映
狂殺長安年少兒
復齋漫錄云余讀唐楊巨源詩江邊楊柳麴塵絲之
句皆不知所本其後讀夢得楊柳枝辭乃知巨源取
此
附楊巨源折楊柳
江邊楊柳麴塵絲立馬煩君折一枝惟有東風最相惜
慇懃更向手中吹
楊巨源集麴塵絲作綠煙絲非也
胡苕溪云唐毛文錫有詞云鴛鴦對浴銀塘暖水面
蒲梢短垂楊低拂麴塵波汪彥章詩云垂垂梅子雨
細細麴塵波然則麴塵亦可以水言之也或云周禮
鞠衣注云黃桑服也色如麴塵象桑葉始生鞠者草
名花色黃世遂以麴塵為鞠塵其說非是
酬柳子厚家雞之贈
日日臨池弄小雞還思寫字付官奴柳家新樣元和脚
且盡薑牙斂手徒
蔡寬夫詩話云柳子厚書迹湖湘間多有其碑刻而
體不一或疑有假托其名者惟南岳彌陀和尚碑最
善大底規模虞永興矣然不知柳家新樣元和脚者
如何也
附子厚寄劉夢得
書成欲寄庾安西紙背應勞手自題聞道近來諸子弟
臨池尋已厭家雞
復齋漫錄云子厚寄劉夢得詩蓋其家有右軍書每
紙皆庾翼題云王會稽六紙其詩謂此也夢得有酬
家雞之贈乃答子厚詩也其中所謂柳家新樣元和
脚(東坡作手字后山作脚字)人竟不曉高子勉舉以問山谷山谷
云取其字製之新昔元豐中晁无咎作詩文極有聲
陳后山戲之云聞道新詞能入樣相煙紅襭鄂州花
蓋相襭織鄂州花也則柳家新樣元和脚者其亦此
類歟予頃見徐仙者效山谷書而陳后山以詩紀之
有黃家元祐樣之語則山谷之言無可疑也最後見
東坡柳氏求筆迹詩亦有此語並附於左
附陳后山紀徐僊效黃山谷書
蓬萊仙子補天手筆妙詩情萬世功肯學黃家元祐樣
信知人厄匪天窮
附蘇東坡酬柳氏二外甥求筆蹟
退筆如山未足珍讀書萬卷始通神君家自有元和手
莫厭家雞更問人
一紙行書兩絶詩遂良鬚鬢已成絲何當火急傳家法
欲見誠懸筆諫時
東坡此詩蓋用柳劉二詩事但東坡以元和脚為元
和手其理雖同手字為異耳誠懸唐柳公權字也
觀棋歌送儇師西遊
自從仙人遇樵子直到開元王長史前身後身付餘習
百變千化無窮已初疑磊落曙天星次見搏擊三秋兵
雁行布陣衆未曉虎穴得子人皆驚行盡三湘不逢敵
終日饒人損機格藹藹京城在九天賭取聲名不要錢
胡苕溪云夢得觀棋歌云初疑磊落曙天星次見搏
擊三秋兵雁行布陣衆未曉虎穴得子人皆驚余嘗
愛此數語能模寫奕棋之趣夢得必高於手談也至
東坡觀棋則云勝固欣然敗亦可喜優哉游哉聊復
爾耳蓋東坡素不解棋不究此味也
附東坡觀棋詩
五老峯前白鶴遺址長松蔭庭風日清美我時獨遊不
逢一士誰與棋者戶外屨二不聞人聲時聞落子紋楸
坐對誰究此味空鈎意釣豈在魴鯉小兒近道剥啄信
指勝固欣然敗亦可喜優哉游哉聊復爾耳
東坡云予素不解棋嘗獨遊廬山白鶴觀觀中人皆
闔戶晝寢獨聞棋聲於古松流水之閒意欣然喜之
自爾欲學然終不解也兒子過乃粗能者儋守張中
日從之戲子亦隅坐竟日不以為厭也因作詩云
看牡丹
今日花前飲甘心醉幾杯但愁花有語不為老人開
蘇子由云此詩感慨東坡吉祥寺賞牡丹一絶正與
此意同
附東坡吉祥寺賞牡丹
人老簮花不自羞花應羞上老人頭醉歸扶路人應笑
十里珠簾半上鈎
杜牧之有詩云東風十里揚州過卷上珠簾恐不如
東坡蓋用此語也
贈白樂天
莫嗟華髮與無兒却是人間久遠期雪裏高山頭白早
海中仙果子生遲于公必有高門慶謝守何煩曉鏡悲
幸免如新分非淺祝君長詠夢熊詩
劉夢得自注云高山本高高門使之高二字為義不
同
三山老人語錄云白樂天寄劉夢得詩有歎早白無
兒之語劉以此詩贈之二高字自注其義不同古之
詩流曉此唐人忌重疊用字今人則疊用字甚多
詩林廣記卷四
