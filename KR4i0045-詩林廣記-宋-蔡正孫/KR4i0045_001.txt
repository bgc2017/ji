詩林廣記卷一宋蔡正孫編
陶淵明
朱文公云作詩須從陶柳門庭中來乃佳不如是無
以發蕭散沖澹之趣不免局促塵埃無由到古人佳
處
楊龜山云陶淵明詩所不可及者沖澹深邃出於自
然若曾用力學詩然後知淵明詩非著力之所能及
蘇東坡云淵明作詩不多然其詩質而實綺癯而實
腴自曹劉鮑謝李杜諸人皆莫及也
黃山谷云淵明之詩所謂不煩繩削而自合者然巧
於斧斤者多疑其拙窘於檢括者輒病其放孔子曰
甯武子其智可及也其愚不可及也淵明之拙與放
豈可與不知者道哉道人曰如我按指海印發光汝
暫舉心塵勞先起說者曰若以法眼觀無俗不眞若
以世眼觀無眞不俗淵明之詩要當與一丘一壑者
共之
陳后山云陶淵明之詩寫其胷中之妙無陶之妙而
學其詩終為樂天耳
劉後村云陶公如天地閒之有醴泉慶雲是惟無出
出則為祥瑞且饒坡公一人和陶可也
葉西㵎云古今詩學沖澹閒遠惟陶淵明為難到
飲酒
結廬在人境而無車馬喧問君何能爾心遠地自偏采
菊東籬下悠然見南山(俗本見字多作望字)山氣日夕佳飛鳥相
與還此中有眞意欲辨已忘言
蔡寬夫詩話云采菊東籬下悠然見南山此其閒遠
自得之意直若超然邈出宇宙之外俗本多以見為
望字若爾則便有褰裳濡足之態矣乃知一字之誤
害理有如此者
東坡云此詩景與意會故可喜也無識者以見為望
白樂天效淵明詩有云時傾一樽酒坐望終南山則
流俗之失久矣惟韋蘇州答長安丞裴梲詩云采菊
露未晞舉頭見秋山乃眞得淵明詩意
雞肋集云記在廣陵日見東坡云陶淵明意不在詩
詩以寄其意耳采菊東籬下悠然望南山則既采菊
又望山意盡於此無餘蘊矣非淵明意也采菊東籬
下悠然見南山則本自采菊無意望山適舉首而見
之悠然忘情趣閒而累遠此未可於文字精粗閒求
之
附東坡和淵明飲酒
小舟眞一葉下有暗浪喧夜棹醉中發不知枕几偏天
明問前路已度千銀山嗟我亦何為此道常往還未來
即早計已往復何言
胡苕溪云東坡謂古之詩人有擬古之作矣未有追
和古人者也追和古人詩則自東坡始
冷齋夜話云東坡在惠州盡和淵明詩黃魯直在黔
南聞之作詩云子瞻謫嶺南時宰欲殺之飽喫惠州
飯細和淵明詩彭澤千載人子瞻百世士出處雖不
同風味略相似
山谷云東坡在揚州和飲酒詩只是如己所作至惠
州和田園詩乃與淵明無異
附荆公效淵明
先生歲晚事田園魯叟遺書廢討論問訊桑麻憐已長
按行松菊喜猶存農人調笑追尋壑稚子歡呼出候門
遥謝載醪袪惑者吾今欲辨已忘言
遯齋閒覽云王荆公在金陵作詩多用淵明詩中事
至有四韻詩全使淵明詩者且言其詩有奇絶不可
及之語如結廬在人境而無車馬喧問君何能爾心
遠地自偏由詩人以來無此句也然則淵明趨向不
羣詞彩精拔晉宋之間一人而已
胡苕溪云荆公所謂四韻全使淵明詩者即此詩是
也黃山谷詩云非無車馬客心遠境亦靜其意亦本
淵明詩
飲酒
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茅簷下未足為高栖一世
皆尚同願君汩其泥深感父老言稟氣寡所諧紆轡誠
可學違己詎非迷且共歡此飲吾駕不可回
韻語陽秋云賢者豹隱墟落固當和光同塵雖舍者
爭席奚病而況於杯酒之閒哉陶淵明杜子美皆世
偉人也每田父索飲必使之畢其歡而後去淵明詩
云清晨聞叩門倒裳往自開問子為誰歟田父有好
懷壺漿遠見候疑我與時乖老杜詩云田翁逼社日
邀我嘗春酒叫婦開大瓶盆中為吾取二公皆有位
者也於田父何拒焉至於田父有云一世皆尚同願
君汩其泥之說則姑守陶之介久客惜人情如何拒
鄰叟則何妨杜之通乎
附杜子美遭田父泥飲美嚴中丞
步屧隨春風村村自花柳田翁逼社日邀我嘗春酒酒
酣誇新尹畜眼未見有回頭指大男渠是弓弩手名在
飛騎籍長番歲時久前日放營晨辛苦救衰朽差科死
則己誓不舉家走今年大作社拾遺能住否叫婦開大
瓶盆中為吾取感此氣揚揚須知風化首語多雖雜亂
說尹終在口朝來偶然出自卯將及酉久客惜人情如
何拒鄰叟高聲索果栗欲起時被肘指揮過無禮未覺
村野醜月出遮我留仍嗔問升斗
附東坡和淵明詩
芙蕖在秋水時節自闔開清風亦何意入我芝蘭懷一
隨採折去永與江湖乖斷絲不復續斗水何足栖不如
玉井蓮結根天池泥感此每自慰吾事幸不諧醉中有
歸路了了初不迷乘流且復逝得坎吾當回
責子
白髮被兩鬢肌膚不復實雖有五男兒總不好紙筆阿
舒已二八懶惰固無匹阿宣行志學而不愛文術雍端
年十三不識六與七通子垂九齡但覓梨與栗天運苟
如此且盡杯中物
黃山谷云觀淵明此詩想見其人慈祥戲謔可觀也
俗人便謂淵明諸子皆不肖而淵明以愁嘆見於詩
耳
附杜子美遣興
陶潛避俗翁未必能達道觀其著詩篇頗亦恨枯槁達
士豈是足默識蓋不早生子賢與愚何其掛懷抱
眞西山云淵明又有命子詩曰夙興夜寐願爾斯才
爾之不才亦已焉哉責子詩曰雖有五男兒總不好
紙筆天運苟如此且盡杯中物子美謂掛懷抱者此
也
王立之詩話云東坡言山谷為余言杜子美困頓於
三川蓋為不知者詬病以為拙於生事又往往譏議
宗文宗武失學故寄之淵明聊解嘲耳其詩名曰遣
興可知也俗人不領便謂譏病淵明所謂癡人前不
得說夢也
問來使
爾從山中來早晚發天目我屋南窗下今生幾叢菊薔
薇葉已抽秋蘭氣當馥歸去來山中山中酒應熟
西清詩話云淵明意趣眞古清淡之宗詩家視淵明
猶孔門視伯夷也其集屢經諸儒手校然有問來使
一篇世蓋未見獨南唐與晁文元家二本有之李太
白潯陽感秋詩云陶令歸去來田家酒應熟其取諸
此也(潯陽感秋詩見後太白詩類)
辛丑歲七月還江陵夜行途中
閒居三十載遂與塵事冥詩書敦宿好林園無俗情如
何捨此去遥遥至南荆叩枻新秋月臨流別友生涼風
起將夕夜景湛虚明昭昭天宇闊皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養眞衡茅下庶以善自名
陶淵明集云文選五臣注辛丑歲七月詩云淵明詩
晉所作者皆題年號入宋所作但題甲子而已意者
恥事二姓故以異之思悦考淵明之詩有以甲子題
者始庚子距丙辰凡十七年間只九首耳皆晉安帝
時所作也中有乙巳歲三月為建威參軍使節道經
錢溪作此年秋乃為彭澤令在官八十餘日即解印
綬賦歸去來辭後一十六年庚申晉禪宋恭帝元熙
二年也蕭德施淵明傳曰自宋高祖王業漸隆不復
肯仕於淵明出處得其實矣寧容晉未禪宋前二十
年輒恥事二姓而所作詩但題甲子以自取異哉矧
詩中又無有標晉年號者其所題甲子蓋偶記一事
耳後人類而次之亦非淵明之意也
藝苑雌黃云秦少游言宋初受命陶潛自以祖侃在
晉世為宰輔恥復屈身後代自宋武帝王業漸隆不
復肯仕投劾而歸躬耕於潯陽之野其所著文皆題
其年月自義熙前明書晉年號自宋初後但書甲子
而已黃魯直詩有云甲子不數義熙前此說蓋出五
臣文選注淵明集已嘗辨其非是如少游魯直尚惑
於五臣之說其他可知也
桃源
嬴氏亂天紀賢者避其世黃綺之商山伊人亦云逝往
跡浸復湮來徑遂蕪廢相命肄農耕日入從所憩桑竹
垂餘蔭菽稷隨時藝春蠶收長絲秋熟靡王税荒路曖
交通雞犬互鳴吠俎豆猶古法衣裳無新製童孺縱行
歌班白歡游詣草榮識節和木衰知風厲雖無紀歴誌
四時自成歲怡然有餘樂於何勞智慧奇蹤隱五百一
朝敞神界淳薄既異源旋復還幽蔽借問游方士焉測
塵外地願言躡輕風高舉尋吾契
唐子西語錄云唐人有詩云山僧不解數甲子一葉
落知天下秋及觀元亮詩云雖無紀歴誌四時自成
歲便覺唐人費力如桃源記言尚不知有漢何論魏
晉可見造語之簡妙蓋晉人工於造語而元亮又其
尤也
蘇東坡云世傳桃源事多過其實考淵明所記止言
先世避秦亂來此則漢人所見似是其子孫非秦人
不死者也
胡苕溪云東坡此論蓋辨證唐人以桃源為神仙如
王摩詰劉夢得韓退之作桃源行是也惟王介甫作
桃源行與東坡之論脗合今具載其詞云
附王介甫桃源行
望夷宫中鹿為馬秦人半死長城下避世不獨商山翁
亦有桃源種桃者爾來種桃不記春採花食實枝為薪
兒孫生長與世隔知有父子無君臣漁郎放舟迷遠近
花閒忽見驚相問世上惟知古有秦山中豈料今為晉
聞道長安吹戰塵東風回首淚沾巾重華一去寧復得
天下紛紛經幾秦
高齋詩話云荆公桃源行云望夷宫中鹿為馬秦人
半死長城下指鹿為馬乃二世事而長城之役乃始
皇也又指鹿事不在望夷宫中荆公此詩追配古人
惜乎用事失照管為可恨耳
歸田園居
陶集此題有六首此首乃末篇也
種苗在東臯苗生滿阡陌雖有荷鉏倦濁酒聊自適日
暮巾柴車路暗光已夕歸人望煙火稚子候簷隙問君
亦何為百年會有役但願桑麻成蠶月得紡績素心正
如此開逕望三益
東坡云淵明詩初視若散緩熟視有奇趣如曰日暮
巾柴車路暗光已夕歸人望煙火稚子候簷隙又曰
采菊東籬下悠然見南山又曰曖曖遠人村依依墟
里煙犬吠深巷中雞鳴桑樹巔大率才高意遠則所
寓得其妙遂能如此如大匠運斤無斧鑿痕不知者
疲精力至死不悟如曰一千里色中秋月十萬軍聲
夜半潮又曰蝴蝶夢中家萬里杜鵑枝上月三更又
曰深秋簾幕千家雨落日樓臺一笛風皆寒乞相一
覽便盡初如秀整熟視無神氣以其字露也
遯齋閒覽云文選有江淹擬古詩三十首如擬陶淵
明歸田園詩云種禾在東臯苗生滿阡陌今此詩乃
收在淵明集中誤也
韓子蒼云淵明田園六首末篇乃序行役與前五首
不類今俗本乃取江文通種苗在東臯為末篇東坡
亦因其誤和之陳述古本止有五首予以為皆非也
當如張相國本題為雜詩六首江淹雜擬詩亦頗似
之但擬淵明詩云開逕望三益此一句為不類故人
張子西向余如此說余亦以為不然淹之比淵明情
致徒效其語耳乃取歸去來句以充入之固應不類
也
止酒
居止次城邑逍遥自閒止坐止高蔭下步止蓽門裏好
味止園葵大歡止稚子平生不止酒止酒情無喜暮止
不安寢晨止不能起日日欲止之營衞止不理徒知止
不樂不信止利己始覺止為善今朝眞止矣從此一止
去將止扶桑涘清顏止宿容奚止千萬祀
胡苕溪云止酒詩云坐止高蔭下步止蓽門裏好味
止園葵大歡止稚子余嘗反覆味之然後知淵明之
用意非獨止酒而於此四者皆欲止之故坐止於樹
蔭之下則廣廈萬間吾何羡焉步止於蓽門之裏則
朝市聲利吾何趨焉好味止於噉園葵則五鼎方丈
吾何欲焉大歡止於稚子則燕歌趙舞吾何樂焉在
彼者難求而在此者易為也淵明固窮守道安於丘
園疇肯以此易彼乎
擬挽歌辭
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
胡苕溪云淵明自作擬挽歌辭凡三章秦太虚亦效
之余謂淵明之辭了達太虛之辭哀怨有不同耳
附秦少游自作挽詞
嬰釁徙窮荒茹哀與世辭官來錄我橐吏來驗我屍藤
束木皮棺藁葬路傍陂家鄉在萬里妻子天一涯孤魂
不敢歸惴惴猶在兹昔忝柱下史通籍黃金閨奇禍一
朝作飄零至於斯弱孤未堪事返骨定何時脩途繞山
海豈免從闍維荼毒復荼毒彼蒼那得知歲晚瘴江急
鳥獸鳴聲悲空濛寒雨零慘淡隂風吹殯宫生蒼蘚紙
錢挂空枝無人設薄奠誰與飰黃緇亦無挽歌者空有
挽歌詞
胡苕溪云東坡歲在庚辰六月二十五日與秦少游
別於海康意色自若與平日無少異而少游自作挽
詞一篇人或怪之坡謂其齊生死了物我戲出此語
其言過矣此言惟淵明可以當之若少游者情鍾世
味意戀生理一經遷謫不能自釋遂怏忿而作此詞
豈眞若是乎
詩林廣記卷一
