詩林廣記卷六宋蔡正孫編
李義山
王荆公云唐人知學老杜而得其籓籬者惟義山一
人而已
古今詩話云楊大年錢文僖晏元獻劉子儀為詩皆
宗義山號西崑體後進效之多竊取義山詩句嘗内
宴優人有為義山者衣服敗裂告人曰吾為諸舘職
撏撦至此聞者大噱
冷齋夜話云詩到義山謂之文章一厄以其用事僻
澁時稱西崑體然荆公晩年亦或喜之
詩眼云李義山詩世人但稱其巧麗至與温庭筠齊
名盖俗學秪見其皮膚其高情遠意皆不識也
蔡寬夫云義山詩信有過人處若其用事深僻語工
而意不及自是其短世人反以為竒而效之故崑體
之弊適重其失云
錦瑟
錦瑟無端五十絃一絃一柱思華年莊生曉夢迷蝴蝶
望帝春心托杜鵑滄海月明珠有淚藍田日暖玉生煙
此情可待成追憶只是當時已惘然
山谷云余讀此詩殊不曉其意後以問東坡東坡云
此出古今樂志云錦瑟之為器也其絃五十其柱如
之其聲也適怨清和按李詩莊生曉夢迷蝴蝶適也
望帝春心托杜鵑怨也滄海月明珠有淚清也藍田
日煖玉生煙和也一篇之中曲盡其意史稱其瑰邁
竒古信然
劉寬父詩話謂錦瑟乃當時貴人愛姬之名義山因
以寓意非也
對雪
旋撲珠簾過粉牆輕於柳絮重於霜已随江令誇瓊樹
又入盧家妬玉堂侵夜可能争桂魄忍寒應欲試梅粧
關河凍合東西路腸斷斑騅送陸郎
蔡載集云荆公嘗與伯氏大啓在鍾山對雪舉唐人
詠雪數十篇要之窮極變態無如退之大抵唐人詩
尚工巧失之氣格不高有如鳥向有香花裏宿人從
無影月中歸若状一時佳處如江上晩來堪畫處漁
人披得一蓑歸道孤寂之意如夜静惟聞折竹聲其
好用事則如李義山云已随江令誇瓊樹又入盧家
妬玉堂又云欲舞定随曹植馬有情應點謝莊衣至
於老杜則不然其霏霏向日薄脉脉去人遥等句便
覺超出人意唐人詠雪好用瓊瑶鵝鸛梅花柳絮重
疉工巧所以覺少陵超邁也
賈生
旦室求賢訪逐臣賈生才調更無倫可憐半夜虚前席
不問蒼生問鬼神
藝苑雌黃云文人用故事有直用其事者有反其意
而用之者王元之謫守黃岡謝表云宣室鬼神之問
豈望生還茂陵封禅之書惟期死報此一聯每為人
所稱道然皆直用賈誼相如事耳如義山林和靖之
詩則雖說賈誼相如然反其意而用之矣自非學力
高邁超越尋常拘攣之見不規規然蹈襲前人陳迹
者何以臻此馬子才有句云可憐一覺登天夢不夢
商岩夢鄧郎用此意也
附林和靖書夀堂壁
湖外青山對結廬墳前脩竹亦蕭疎茂陵他日求遺藁
猶喜曾無封禪書
漢司馬相如既病免居茂陵天子曰相如病甚可往
悉取其書使者往而相如死其妻曰長卿未死時有
書一卷遺言曰我死有使者來求書可與奏之乃遺
札言封禪事也
胡苕溪云藝苑以元之直用賈誼相如事不若二詩
反用之然元之是謝表須是直用其事以明臣子之
心非若作詩可以反用此語殊非通論也
馬嵬驛
海外徒聞更九州他生未卜此生休空聞虎旅鳴宵柝
無復鷄人報曉籌此日六軍同駐馬當時七夕笑牽牛
如何四紀為天子不及盧家有莫愁
詩眼云文章貴衆中傑出如同賦一事工拙尤易見
馬嵬驛唐詩甚多如劉夢得綠野扶風道一篇人頗
誦之其淺近乃兒童所能義山此詩海外徒聞更九
州他生未卜此生休語既清切高雅故不用愁怨堕
淚等字而聞者為之深悲空聞虎旅鳴宵柝無復鷄
人報曉籌如親扈明皇寫出當時物色意味也此日
六軍同駐馬當時七夕笑牽牛益竒
胡苕溪云李義山詩楊大年諸公皆深喜之然淺近
者亦多如何四紀為天子不及盧家有莫愁似此等
語庸非淺近者乎
宫詞
珠箔輕明拂玉墀披香新殿鬭腰肢不須看盡魚龍戲
終遣君王怒偃師
談苑云余知制誥日與余恕同考試因共讀義山詩
酷愛此絶擊節稱嘆曰古人措辭寓意如此深妙令
人感慨不已
九日謁令狐綯不見
曾共山公把酒巵霜天白菊遶階墀十年泉下無消息
九日樽前有所思不學漢臣栽苜蓿空教楚客詠江蘺
郎君官貴施行馬東閣無因再得窺
漁隠叢話云古今詩話載李商隠依令狐楚以牋奏
受知後其子綯有韋平之拜浸疎商隠重陽日商隠
造其廳事題此詩綯覩之慙恨扃鎖此廳終身不處
唐史本傳云令狐楚竒其文使與諸子遊楚徙天平
宣武皆表署巡官後從王茂元之辟其子綯以為忘
家恩放利偷合謝不通綯當國商隠歸窮綯憾不置
則商隠此詩必此時作也若古今詩話所載其言殊
無據余故以本傳證之但綯父名楚而商隠又受知
於楚詩中有楚客之語題于廳事更不避其家諱何
邪東坡九日云聞道郎君閉東閣且容小子上南樓
又云南屏老宿閒相過東閣郎君懶重尋皆用商隠
語也
月桂
莫羡仙家有上真仙家暫謫亦千春月中桂樹高多少
試問西河斫桂人
藝苑雌黃云按酉陽雜爼云舊傳月中有桂樹高五
百丈下有一人常斫之樹創随合人姓吴名剛西河
人學仙有過謫令伐樹緗素雜記嘗論吴生斫樹事
引李賀箜篌引云吴質不眠倚桂樹李賀謂之吳質
段成式謂之吴剛未詳其義也
登樂遊原
向晩意不適驅車登古原夕陽無限好只是近黃昏
楊誠齋云義山此詩盖憂唐之衰也
愚謂明道程先生禊飲詩末句是用此意翻一轉語
今附于左
附程明道修禊事
盛集蘭亭舊風流洛社今坐中無俗客水曲有清音香
篆來還去花枝泛復沉未湏愁日暮天際是輕隂
楊龜山云東坡詩只是譏誚朝廷殊無温純篤厚之
意人故得而罪之若是伯淳詩聞者自然感動因舉
伯淳和温公諸人禊飲詩云未湏愁日暮天際是輕
隂何其温厚也
王仲初
歐陽公云建詞多言唐宫中事羣書所闕紀者往往
見於其詩皆摭實非鑿空語
唐王建宫詞舊䟦云建工為樂府歌行思遠格幽宫
詞凡百絶天下傳播效此體者雖有數家建為之祖
宫詞
魚藻宫中鎖翠娥先皇行處不曾過如今池底休鋪錦
菱角鷄頭積漸多
西清詩話云事見承詔錄文宗論德宗奢靡云聞得
禁中老宫人每引流泉先於池底鋪錦則知建詩皆
摭實非鑿空語也
宫詞
樹頭樹底覓殘紅一片西飛一片東自是桃花貪結子
錯教人恨五更風
陳輔之詩話云王建宫詞王荆公獨愛此一絶謂其
意味深婉而悠長也
宫詞
羅衫葉葉繡重重金鳳銀鵝各一叢每遍舞頭分兩向
太平萬歲字當中
樂府雜錄云舞有健舞軟舞字舞花舞鳥舞字舞者
以舞人亞身于地布成字也故建有太平萬歲字當
中之句
宫詞
御厨不食索時新每見花開即苦春白日卧多嬌似病
隔簾教喚女醫人
漁隠叢話云花蕊夫人詞與王建此宫詞紀事雖異
造語頗同花蕊之詞尤工建為不及也今附于左
附花蕊夫人宫詞
厨船進食簇時新侍宴無非列近臣日午殿頭宣索膾
隔花催喚打魚人
宫詞
銀燭秋光冷畫屏輕羅小扇撲流螢天階夜色涼如水
卧看牽牛織女星
右杜牧之詞
淚滿羅巾夢不成夜深前殿按歌聲紅顔未老恩先斷
斜倚熏籠坐到明
右白樂天詞
寶仗平明金殿開暫將紈扇共徘徊玉顔不及寒鴉色
猶帶昭陽日影來
右王昌齡詞
苕溪叢話云余閱王建宫詞選其佳者亦自少得只
世所膾炙者數詞耳其間雜以他人之詞如前數詞
是也
解王守澄
先朝行坐鎮相随今上春宫見長時脱下御衣偏得着
進來龍馬每教騎嘗承密旨還家少獨奏邊情出殿遲
不是當家頻向說九重爭遣外人知
唐王建宫詞舊䟦云王建太和中為陜州司馬與韓
愈張籍同時初為渭南尉與宦者王守澄有宗人之
分因過飲以相譏戲守澄深憾之曰吾弟所作宫詞
禁掖深邃何以知之將奏劾建因作詩以解之事遂
寝
望夫石
望夫處江悠悠化為石不回頭山頭日日風復雨行人
歸來石應語
復齋漫錄云陳無已詩話云望夫石在處有之古今
詩人惟用一律黃叔達以顧况為第一云山頭日日
風復雨行人歸來石應語語意皆工江南望夫石每
過其下不風即雨疑况得句處也余家有王建集載
望夫石詩乃知非况作豈無已叔達偶忘之邪苕溪
漁隠謂荆公選唐百家詩亦以此列建詩中則無已
叔逹之誤無疑矣
附劉禹錫望夫石
終日望夫夫不歸化為孤石苦相思望來已是幾千載
只似當年初望時
復齋漫錄云陳無已謂望夫石詩語古今一律惟禹
錫云望來巳是幾千載只似當年初望時語拙而意
工
愚謂郭功父一詩亦善於形容今附于左
附郭功父望夫石
杜鵑啼血春林碧妾有離愁思今昔上盡高山第一峯
目亂魂飛化為石化為石可奈何淚懸白露衣薜蘿千
古萬古望夫恨一江秋水寒蟬多漢家天子點征役良
人荷戈歸不得此身未老將何從不似山頭化為石
愚按此石在處有之世俗相傳以為其夫出役妻登
其山望之遂僵為石郭詩正是模寫此意也
唐昌觀玉蘂花
一樹籠𩮰玉刻成飄廊點地色輕輕女冠夜覓香來處
惟見階前碎月明
高齋詩話云今瑒花即玉蘂花也王介甫以之比瑒
盖瑒玉名取其白耳黃魯直又更其名為山礬謂可
以染也廬陵叚謙叔多聞士也其家所藏異書古刻
至多有楊汝士與白二十二帖云唐昌玉蘂以少故
貴自來江南山山有之土人取以供染事不甚惜也
則知瑒花之為玉蘂無疑矣傅子容見此帖乃作絶
句云
附傅子容絶句
比瑒更礬總未佳要須博物似張華因觀異代前賢帖
知是唐昌玉蘂花
胡苕溪云唐昌觀玉蘂鶴林寺杜鵑二花在唐時為
盛名聞天下玉蘂花尤有詞人賦詠唐百家詩選載
王建詩劇談錄中上都安業坊唐昌觀舊有玉蘂花
甚繁每發若瑶林瓊樹元和中春物方盛車馬尋翫
者相繼忽一日有女子年可十七八衣綉綠衣乘馬
峩髻䨇鬟無簮珥之餙容色婉約迥出於衆從以二
女冠三小㒒既下馬以白角扇障面直造花所佇立
良久令小僮取花數枝而出將乘馬回謂女冠曰曩
有玉峯之約自此可以行矣時觀者如堵皆見舉轡
百步有輕風擁塵随之而去湏臾塵滅望之已在半
天方悟神仙之遊劉夢得亦有詩云
附劉禹錫玉蘂
玉女來看玉樹花異香先引七雲車攀枝弄雪時回首
驚怪人間日易斜
附張籍唐昌觀玉蘂
九色雲中紫鳳車尋仙來到洞仙家飛輪回處無蹤跡
惟見斑斑滿地花
按右二詩其用事皆本前說以為神仙之遊故附焉
附白樂天集賢院玉蘂
芳意將闌風又吹白雲辭葉雪辭枝集賢讎校無閒日
落盡瑶華尚不知
附黃魯直戲詠高節亭山礬花
北嶺山礬取次開清風正用此時來平生習氣難料理
愛着幽香未擬回
山谷詩序云江南野中有一種小白花木高數尺春
開極香野人謂之鄖花王荆公嘗欲作詩而陋其名
予請名曰山礬野人採之以染黃不借礬而成色故
名山礬海岸孤絶處彌陀山譯者以謂小白花予疑
即此花爾不然何以觀音老人端坐不去耶
杜牧之
本傳云杜牧於詩情致豪邁號為小杜以别杜甫
劉後村云杜牧佳句自多於唐律中常寓少拗峭以
矯時弊
赤壁
折戟沉沙鐵未銷自將磨洗騐前朝東風不與周郎便
銅雀春深鎖二橋
許彦周詩話云此詩意謂赤壁不能縱火即為曹公
奪二橋置之銅雀臺中也孫氏覇業係此一舉社稷
存亡生靈塗炭都不問只恐捉了二橋可見措大不
識好惡二橋漢太尉橋玄二女孫策納大橋如夫人
以小橋嫁周瑜銅雀臺乃曹操寵妾所居
徐栢山云二橋事自見於戰皖城之日非赤壁時事
也牧之用事多不審觀者考之
題烏江亭
勝敗兵家事不期包羞忍恥是男兒江東子弟多才俊
卷土重來未可知
胡苕溪云牧之題詠好異於人如赤壁云東風不與
周郎便銅雀春深鎖二橋題四皓廟云南軍不袒左
邊袖四皓安劉是滅劉皆反說其事至題烏江亭則
好異而叛於理項氏以八千人渡江敗之餘無一還
者其失人心為甚誰肯復附之其不能卷土重來決
矣
後村云吕温云天下起兵誅董卓長沙義士最先來
與杜牧江東子弟多才俊卷土重來未可知皆可以
倡東南勇敢之氣
疊山云衆言項羽有速亡之罪牧之獨言項羽有可
興之機亦死中求活意也
附王介甫題烏江亭
百戰疲勞壮士哀中原一敗勢難回江東子弟今雖在
肯為君王卷土來
荆公此詩正為牧之說也盖牧之之詩好異於人其
間有不顧理處
宫詞
監宫引出暫開門随例雖朝不是恩銀鑰却收金鎖合
月明花落又黃昏
胡苕溪云此詞絶句極佳意在言外而幽怨之情自
見不待明言之也詩貴如此若使一覽而意盡何足
道哉
九日齊山
江涵秋影鴈初飛與客携壺上翠微塵世難逢開口笑
菊花湏插滿頭歸但將酩酊酬佳節不用登臨怨落暉
古往今來只如此牛山何必淚沾衣
列子云齊景公遊于牛山北臨其國城而流涕曰美
哉國乎若何謫去此國而死乎使古無死者寡人將
去斯而何之史孔梁丘據從之泣晏子獨笑於傍曰
吾君方將被蓑笠而立乎畎畝之中惟事之恤何暇
念死乎景公慙焉
悵别
自恨尋芳到已遲往年曾見未開時如今風擺花狼藉
綠葉成隂子滿枝
麗情集云唐太和末杜牧自侍御史出佐沈傳師宣
城幕雅聞湖州為浙西名郡風物妍好且多麗色往
游之時刺史崔公亦牧之素所厚者頗諭其意凡籍
之名妓悉為致之牧殊不愜所望使君復候其意牧
曰願得張水戲使州人畢觀之俟其雲合牧當間行
寓目冀或有閱焉使君大喜如其言至日兩岸觀者
如堵迨暮竟無所得將罷忽有里姥引髽髻女年纔
十餘歲牧熟視之曰此真國色也因使語其姥將致
舟中姥女皆懽牧曰且不即納當為後期吾十年必
為此郡若不來乃從所適因以重幣結之大中三年
牧移授湖州刺史比至郡則前十四年所約之姝已
從人三載而生二子矣牧即政之夕亟使召之女母
慮其見奪也因携幼以詣之牧詰其母曰曩既許我
矣何為適人母拜曰向約十年不來而後嫁嫁已三
年矣牧俛首曰辭也直強之不祥乃禮而遣之因為
悵别詩云
附田畫詩
弟病兄孤失所宜當時書語最堪悲豈圖乞得南州牧
却恨尋春去較遲
此詩正以譏牧之放肆之過也
遣懷
落魄江湖載酒行楚腰腸斷掌中輕十年一覺揚州夢
贏得青樓薄倖名
胡苕溪漁隠叢話云余嘗疑此詩必有所謂而作因
閱芝田錄有云牛僧孺帥維揚時牧之在幕中多微
服逸遊于外公聞之乃以街子數軰潜随牧之以防
不虞後牧之以拾遺召臨别公因以縱逸為戒牧之
始猶諱之公乃命取一篋以示皆街子軰報帖云杜
書記平善乃大感服方知牧之此詩言當日逸遊之
事耳
李司徒席上
華堂今日綺筵開誰喚分司御史來忽發狂言驚四座
三行紅粉一時回
古今詩話云牧之為御史分司洛陽時李司徒罷鎮
閑居聲妓為當時第一一日開筵朝士臻赴以杜嘗
持憲不敢邀飲杜諷坐客達意願預斯會李馳書杜
聞命遽來會中有女妓百餘皆絶色殊藝杜獨坐南
行瞪目注視滿引三巵問李曰聞有紫雲者孰是李
指示之杜凝睇良久曰名不虚得宜以見惠李俯首
而笑諸妓亦皆回首破顔又自引三爵朗吟而起
東坡聞李公擇飲傳國博家大醉有詩遺之即用此
事也
附東坡寄李公擇
不肯惺惺騎馬回玉山知為玉人頽紫雲有語君知否
莫喚分司御史來
絶句
清時有味是無能閒愛孤雲静愛僧乞得一麾江海去
樂遊原上望昭陵
石林詩話云此盖不滿於當時故末有昭陵之句江
輔之謫官累年後知虔州謝表有云清時有味白首
無能蔡持正為御史乃引牧詩為證以為有怨望之
意遂復罷去
山谷云牧之此詩謂愛閒愛静求得一麾而去也别
本乃作欲把一麾非是麾之為義即漢嚴助所謂招
之不來麾之不去之意
絶句
無媒徑路草蕭蕭自古雲林遠市朝公道世間惟白髮
貴人頭上不曾饒
胡苕溪云杜牧之此詩與羅鄴之詩同一意今附于
左
附羅鄴絶句
芳草和烟煖更青閒門要地一時生年年點檢人間事
惟有東風不世情
胡苕溪云余嘗以此二絶作聯云白髮惟公道春風
不世情盖窮人不偶遣興之作也
華清宫
長安回望綉成堆山頂干門次第開一騎紅塵妃子笑
無人知道荔枝來
天寶遺事云貴妃嗜荔枝當時涪州致貢以馬逓馳
載七日七夜至京人馬多斃於路百姓苦之
遯齋閒覽云杜牧華清宫詩尤膾炙人口據唐紀明
皇以十月幸驪山至春即還宫是未嘗六月在驪山
也然荔枝盛暑方熟詞意雖美而失事實
疊山詩話云明皇致遠物以悦婦人窮人力絶人命
有所不顧如之何不亡
木蘭廟
彎弓征戰作男兒夢裏曾經與畫眉幾度思歸還把酒
拂雲堆上祝明妃
程泰之演繁露云樂府有木蘭詞乃女子代父征戍
十年而歸不受爵賞人為作詩然不著何代人獨詩
中有可汗大點兵語知其生世非隋即唐也女子能
為許事其義且武在緹縈之上或者疑為寓言然白
樂天題木蘭花云怪得獨饒脂粉態木蘭曾作女郎
來又觀杜牧此詩則既有廟貌又曾作女郎則誠有
其人矣異哉
附樂府木蘭詞
促織何唧唧木蘭當戶織不聞機杼聲唯聞女嘆息問
女何所思問女何所憶女亦無所思女亦無所憶昨夜
見軍帖可汗大點兵軍書十二卷卷卷有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭朝辭爺娘去
暮宿黃河邊不聞爺娘喚女聲但聞黃河流水鳴濺濺
旦辭黃河去暮至黑水頭不聞爺娘喚女聲但聞燕山
胡騎聲啾啾萬里赴戎機關山度若飛朔氣傳金柝寒
光照鐵衣將軍百戰死壮士十年歸歸來見天子天子
坐明堂策勲十二轉賜物百千強欲與木蘭賞不願尚
書郎願馳千里足送兒還故鄉爺娘聞女來出郭相扶
將阿姊聞妹來當戶理紅粧小弟聞姊來磨刀霍霍向
猪羊開我東閣門坐我西閣床脱我戰時袍着我舊時
裳當窗理雲鬢對鏡帖花黃出門看火伴火伴始驚惶
同行十二年不知木蘭是女郎雄兔脚撲朔雌兔眼迷
離兩兔傍地走安能辨我是雄雌
劉文莊樂府集云木蘭孝義女也勇不足以言之世
之女子有所感激憤勵或果於殺身而不能以成事
者古盖有之至於去就終始皆得其道求如木蘭者
鮮矣是詩辭意高古殆與其人相當
隠居詩話云古樂府中木蘭詩有高致盖世傳為曹
子建作似矣然其中云可汗大點兵漢魏時夷狄未
有可汗之名不知果誰之詞也
劉後村云木蘭詩唐人所作也樂府中惟此詩與焦
仲卿妻詩作叙事體有始有卒雖辭多質俚然有古
意
附後村木蘭詩
出塞男兒勇還鄉女子身尚能降北敵斷不慕東鄰
張祜聯句
骰子逡巡裹手拈無因得見玉纖纖但湏報道金釵堕
髣髴還應露指尖
麈史云張祜客淮南幕中赴宴杜牧同坐有所屬意
者索骰子賭酒牧微吟首聯祜應聲續其次聯云
趙使君
將軍獨乘鐵驄馬榆溪戰中金㒒姑死綏却是古來有
驍將自驚今日無青史文章爭點筆朱門歌舞笑捐軀
誰知我亦輕生者不得君王丈二殳
後村詩話云此杜牧之聞慶州趙縱使君與黨項戰
死詩皇祐中儂賊犯慶州闔郡潰去惟守臣曹覲死
之妻方産子棄之草間亂後訪之尚&KR0561;&KR0561;然諸公哀
誄惟元厚之一詩欲與杜牧並驅附于左
附元厚之哀曹覲
轉戰譙門日欲晡空拳猶自犯戈鈇身垂虎口方安坐
命在鴻毛更疾呼柱下杲卿存斷節袴中杵臼得遺孤
空餘三尺英雄氣不愧山西士大夫
詩林廣記卷六
