詩林廣記後集卷十宋蔡正孫編
司馬温公
元城先生語錄云先生呼温公則曰老先生呼荆公
則曰金陵老先生居洛先生從之十年老先生於國
子監之側得故營地創獨樂園自傷不得與衆同也
范淳夫云公於物澹无所好其於德義甚於利欲其
清如水而澄之不已其直如矢而端之不已居處必
有法動作必有禮其被服如陋巷之士一室蕭然羣
書盈几終日正坐泊如也又以員木為警枕少睡則
枕轉而覺乃起讀書蓋恭儉勤謹出於天性自以為
適不勉而能起而澤被天下内之兒童外之蠻夷戎
狄莫不欽其德服其名惟至誠无欲故也
晁無咎云司馬公有言吾無過人者但平生所為未
嘗有不可對人言者耳
真率會
温公集云用安之韻招諸公於南園為真率會
榆錢零亂柳花飛枝上紅英漸漸稀莫厭銜杯不虚日
須知共力借春暉
真率春來頻宴聚不過東里即西家小園容易邀佳客
饌具雖無亦有花
胡苕溪云洛中尚齒起於唐白樂天至本朝司馬君
實居洛遂繼為之謂之真率會好事者寫成圖傳於
世所謂九老圖者是也
温公集云三月二十六日作真率會伯康與君從七
十八歲安之七十七歲正叔七十四歲不疑七十三
歲叔達七十歲光六十五歲合五百一十五歲再成
詩用前韻云
用前韻再成
七人五百有餘歲同醉花前今古稀走馬鬭雞非我事
紵衣絲髮且相暉
經春無事連翩醉彼此往來能幾家切莫辭斟十分酒
儘教人笑滿頭花
按真率會止有七人而所謂九老圖者畫像有九人
不知彼二人者果何人哉集中不載也
真率會約云一序齒不序官一為具務簡素一朝夕
食不過五味一菜菓脯醢之類各不過三十器一酒
巡無算深淺自斟主人不勸客亦不辭逐巡無下酒
時作菜羹不禁一召客共作一簡客注可否於字下
不别作簡或因事分簡者聽一會日早赴不待促一
違約者每事罰一巨觥(四月日押)
詠懷
三十餘年西復東勞生薄宦等飛蓬所存舊業惟清白
不負明君有朴忠早避喧煩真得策未逢危辱好收功
太平觸處農桑滿贏取閭閻鶴髮翁
石林詩話云温公熙寧間自長安得請留臺而歸始
至洛中嘗有詩詠懷其出處大節世固不容復議是
時雖論事不合去而神宗眷遇之意愈厚然猶以避
煩畏辱為言况其下者乎公自元祐初起為相至是
已十七年矣度公之意初蓋未嘗以此自期也
居洛初夏作
四月清和雨乍晴南山當戸轉分明更無柳絮因風起
惟有葵花向日傾
東臯雜記云温公居洛陽作此詩其愛君忠義之志
槩見於此
過邵康節居
拜罷歸來抵寺居解鞍縱馬免傳呼紫衣金帶盡脫去
便是林間一野夫
又
草軟波清沙路微手攜笻杖著深衣白鷗不信忘機久
見我猶穿岸柳飛
邵氏聞見錄云温公判西京留司御史臺遂居洛濱
買園於尊賢坊以獨樂名之始與先君康節遊嘗曰
光陕人先生衛人今同居洛即鄉人也有如道學之
尊當以年德為貴官職不足道也公一日著深衣自
崇德寺書局散步洛水堤上因過康節天津之居謁
曰程秀才既見乃温公也問其故公笑曰司馬出程
伯休父故曰程因留二絶康節亦和之
附康節和温公韻
冠蓋紛華塞九衢聲名相軋在前呼獨君都不將為事
始信人間有丈夫
又
風背河聲近亦微斜陽淡泊隔雲衣一雙白鷺在煙外
將下沙頭却背飛
候康節
淡日濃雲合復開碧伊清洛遠縈迴林間高閣望已久
花外小車猶未來
邵氏聞見錄云温公一日登崇德閣約康節久而不
至乃作一絶以候之康節至亦和其韻
附康節和温公韻
君家梁上年時燕過社今年尚未迴為罰誤君凝望久
萬花深處小車來
示道人
天覆地載如洪爐萬物死生同一塗其中松栢與龜鶴
得年稍久終摧枯借令真有蓬萊山未免亦居天地間
君不見太上老君頭似雪世人浪說駐紅顔
愚謂人居天地間有生必有死乃理之常生順死安
或壽或夭惟修身以俟命而已或者偷生怖死盜竊
天機欲為長生不死之計斯惑矣司馬公此詩可謂
達生死之理而安性命之常者也文公先生感興詩
一章亦發明此意今附於左
附文公先生感興詩第十四章
飄飄學仙侣遺世在雲山盜啓玄命秘竊當生死關金
鼎蟠龍虎三年養神丹刀圭一入口白日生羽翰我欲
往從之脫屣諒非難但恐逆天理偷生詎能安
閑居
故人通貴絶相過門外真堪置雀羅我已幽慵僮更懶
雨來春草一番多
夏日西齋書事
榴花映葉未全開槐影沉沉雨勢來小院地偏人不到
滿庭鳥跡印蒼苔
温公此詩寫閑居幽寂之意翛然於塵埃之表於此
可以見公之於物澹然而無所汩也
酬華嚴真師
知足隨緣處處安一身温飽不為難禪房窄小纔容膝
此外從他世界寬
文昌雜錄云司馬公居洛在陋巷所居纔能庇風雨
又作地室嘗讀書於其中蓋道德之尊亦不自知顔
氏子之樂也故其銘布衾云顔樂一瓢萬世師模紂
居瓊室死為獨夫亦此詩之意云
待制司馬公
待制公諱池丞相温公之父
行色
冷於陂水淡於秋遠陌初窮到渡頭賴是丹青不能畫
畫成應遣一生愁
張文潜云右行色詩待制司馬公所作也公以某年
中嘗監安豐酒税實作此詩距今若干年其孫宏知
縣事刻此篇於石屬予記之惟公以文學風節為時
名臣是生丞相温公以盛德名世以直道立朝名聞
華夷功施社稷其完節美行既載在天下而著書立
言皆足以師模來世蓋嘗評古今詩句為詩話一卷
亦載此詩以其甚工不敢以父子之嫌廢也梅聖俞
以詩名一時嘗言詩之工者寫難狀之景如在目前
含不盡之意見於言外此詩有焉
范文正公
文正名仲淹字希文
后山詩話云文正為岳陽樓記用對語說時景世以
為奇尹師魯讀之曰傳奇體耳傳奇唐裴硎所著小
說也
淮上遇風
一棹危於葉傍觀亦損神他年在平地無忽險中人
詩話云范文正淮上遇風作此詩雖弄翰戲語卒然
而作其濟險加澤之心未嘗忘也
贈釣者
江上往來人盡愛鱸魚美君看一葉舟出没風濤裏
翰府名談云范希文贈釣者詩實寓深意不徒作也
文酒清話云希文江上遇風及贈釣者詩語雖同而
意各有寓也
十四夜月
天意將圓夜人心待滿時已知千里共猶訝一分虧
隠居詩語云詩豈獨言志往往䜟終身之事希文小
官時作此詩既而大負人望世期以為相而止於參
知政事王介甫為殿中丞羣牧判官時作郢州白雪
樓詩略云折楊黃花笑者多陽春白雪和者少知音
四海無幾人况復區區郢中少千載相傳始欲慕一
時獨倡誰能曉古心以此分冥冥俚耳至今徒擾擾
及作相更新天下之務而一時沮壊之者蠭起皆如
白雪之句也
蚊
飽去櫻桃重飢來柳絮輕但知求旦暮休更問前程
胡苕溪云吳興澤國春夏之交地尤卑濕仍多蚊蚋
東坡作守日有詩云風定軒窗飛豹脚雨餘欄楯上
蝸牛真紀實也舊說泰州西溪濱海多蚊范文正為
監鹽場日題此詩想與吳興同患也
孤兒扶喪
十口相攜泛巨川來時煗熱去凄然關津若要知名姓
便是孤兒寡婦船
聞見錄云范文正公鎮越有戸曹孫居中卒子幼家
貧公助之以俸錢百緡治巨舟差老衙校送歸作詩
一絶戒其吏曰過關津但以吾詩示之
釣臺
漢包六合網賢豪一箇冥鴻惜羽毛世祖功臣三十六
雲臺争似釣臺高
子陵釣臺賦者甚衆如文正公此詩真足以廉頑立
懦其後如黃魯直云平生久要劉文叔不肯為渠作
三公能令漢家重九鼎桐江波上一絲風戴式之云
萬事無心一釣竿三公不換此江山平生恨識劉文
叔惹起塵名滿世間潘檉有云蟬冠未必似羊裘出
處當時已熟籌但得諸公依日月不妨老子卧林丘
皆佳句也因併及之
賀方回
賀鑄字方回少為武吏換文資善長短句
王直方詩話云方回嘗言學詩於前輩得八句云平
澹不流於淺俗奇古不鄰於怪僻題詠不窘於物象
叙事不病於聲律比興深者通物理用事工者如己
出格見於成篇渾然不可鐫氣出於言外浩然不可
屈盡心於斯守而勿失
題定林寺
破冰泉脉漱籬根壊衲遥疑挂樹猿蠟屐舊痕尋不見
東風先為我開門
王直方詩話云賀方回嘗題此絶於定林寺荆公見
之大加稱賞緣此知名
茅塘馬上
壯圖忽忽負當年回羨農家過我賢水落陂塘秋日薄
仰眠牛背看青天
漫叟詩話云方回茅塘馬上詩末兩句殊有意味寫
出野興
望夫石
亭亭思婦石下閱幾人代蕩子長不歸山椒久相待微
雲蔭髮彩初月輝蛾黛秋雨疊苔衣春風舞蘿帶宛然
姑射子矯首塵冥外陳迹遂無窮佳期從莫再脫如魯
秋氏妄結桑下愛玉質委淵沙悠悠復安在
王直方詩話云方回嘗作望夫石詩交遊間無不愛
之余謂田承君云此詩可以見方回得失其所得者
琢磨之功所失者太粘著皮骨耳承君以為然
后山詩話云望夫石在處有之古今詩人共用一律
惟劉禹錫云望來已是幾千歲只似當年初望時語
雖拙而意工黃叔達山谷之弟也以顧况為第一云
山頭日日風和雨行人歸來石應語語意皆工江南
有望夫石每過其下不風即雨疑况得句處也
餘話詳見王建望夫石詩後
附黃山谷寄賀方回
少游醉卧古藤下誰與愁眉唱一杯解作江南斷腸句
只今惟有賀方回
任天社云秦少游作好事近曲曰醉卧古藤隂下了
不知南北賀方回有青玉案曲曰彩筆新題斷腸句
兩曲皆知名於世時少游已死矣
愚謂此詩後兩句是襲太白詩中解道澄江净如練
令人長憶謝玄暉語意也
謝無逸
冷齋夜話云謝逸字無逸臨川韻人勝士也工詩能
文黃魯直讀其詩曰晁張流也恨未識之耳
無逸號溪堂居士有溪堂集行於世其詩有云老鳳
垂頭噤不語枯木槎牙噪春鳥又曰貪夫蟻旋磨冷
官魚上竿又曰山寒石髮瘦水落溪毛凋皆為魯直
所稱賞
送董元達
讀書不作儒生酸躍馬西入金城關塞垣苦寒風氣惡
歸來面皺鬚眉斑先皇召見延和殿議論慷慨天開顔
謗書盈箧不復辯脫身來看江南山長江滚滚蛟龍怒
扁舟此去何當還大梁城裏定相見玉川破屋應數間
寄隠居士
處士骨相不封侯卜居但得林塘幽家藏玉唾幾千卷
手校韋編三十秋相知四海孰青眼高卧一庵今白頭
襄陽耆舊節獨苦只有龐公不入州
漫叟詩話云謝無逸學古高潔文詞煅鍊篇篇有古
意尤工於詩余愛其送董元達及寄隠居士二詩皆
佳作也淮南潘邠老與之甚熟二公皆老死布衣士
議惜之
晚春
蒲芽荇帶繞清池錦䌫牽船水拍堤好是寒煙疎雨裏
遠峰青處子規啼
其二
門前楊柳暗沙汀雨溼東風未放晴點點落花春事晚
青青芳草暮愁生
重陽前四日風雨大作因憶潘邠老滿城風雨近
重陽句為足成之
滿城風雨近重陽無奈黃花惱意香雪浪翻天迷絶壁
令人西望憶潘郎
其二
滿城風雨近重陽不見修文地下郎想得武昌門外柳
垂垂老葉半青黃
其三
滿城風雨近重陽安得斯人共一觴欲問小馮今健否
雲中孤雁不成行
冷齋夜話云黃州潘大臨工詩有佳句東坡山谷尤
喜之臨川謝無逸以書問近新作詩否潘答書曰秋
来景物件件是佳句恨為俗氣所蔽翳昨日清卧聞
攪林風雨聲遂起題壁曰滿城風雨近重陽忽催稅人
至令人敗思止此一句奉寄聞者莫不笑其迂闊
吕居仁云潘邠老嘗得詩滿城風雨近重陽文章之
妙至此極矣後有詩托謝無逸綴成云病思王子同
傾酒愁憶潘郎共賦詩為此語也
謝無逸溪堂集云亡友潘邠老有滿城風雨近重陽
之句今去重陽四日而風雨大作遂用邠老之句廣
為三絶
詩說云詩之有思卒然遇之而莫遏有物敗之則失
之矣故昔人言覃思垂思抒思之類皆欲其思之來
而所謂亂思蕩思者言敗之易也鄭綮詩思在灞橋
風雪中驢子上唐求詩所游歴不出二百里則所謂
思者豈尋常咫尺之間所能發哉
胡少汲
黃山谷云少汲後生中豪士也讀書作文殊不塵埃
使之不倦雖競爽者未易追也
與劉邦直
夢魂南北昧平生邂逅相逢意已傾楚國山川千疊遠
隋堤煙雨一帆輕我無健筆翻三峡君有長才肅五兵
同是行人更分首不堪風樹作秋聲
山谷云少汲此詩同是行人更分首真佳句也邂逅
相逢意已傾已道了劉三十一矣
和山字韻
章句飄飄續小山古風蕭瑟筆追還海鵬共擊三千里
鐵馬同歸十二閑功業會看鐘鼎上聲華已在搢紳間
他年記憶憐衰老為報西川引一班
桐江詩話云少汲宣和間在河朔作漕日同官陳亨
伯輩唱和山字韻少汲最後始成人皆嘆服
漁隠叢話云元豐間王平甫有海鵬未擊三千里天
馬須歸十二閑之句甚為一時諸公所稱道今少汲
所云豈非剽平甫之句但易三字以為已作邪
劉貢父
劉元城先生云劉貢父好謔然立身立朝極有可觀
故某喜與之交遊也
詠史
自古邊功緣底事多因嬖倖欲封侯不如直與黃金印
惜取沙場萬髑髏
劉後村云貢父詠史詩往往指王韶李憲輩唐人曹
松詩亦是此意
附曹松己亥歲
澤國江山入戰圖生民何計樂樵漁憑君莫話封侯事
一將功成萬骨枯
愚因記張籍將軍行云邊城親戚曾戰沒今逐官軍
收舊骨磧西行見萬里空幕府獨奏將軍功杜子美
出塞曲云功名圖麒麟戰骨當速朽劉灣出塞詞云
死是征人死功是將軍功劉潜夫國殤行云嗚呼諸
將官日穹豈知萬鬼號隂風陸龜蒙築城詞云城高
功亦高爾命何勞惜此詩此意真足以為貪功生事
輕視人命者之戒
絶句
青苔滿也初晴後綠樹無人晝夢餘惟有南風舊相識
徑開門戸又翻書
愚謂唐盧綸老圃堂詩云邵平瓜圃接吾廬谷雨乾
時偶自鉏昨日春風欺不在就床吹落讀殘書貢父
此詩與綸詩意相近皆佳作也
後村云貢父此詩與劉原父春草詩皆有元和意度
不似本朝人詩併附於左
附劉原父春草
春草綿綿不可名水邊原上亂抽榮似嫌車馬繁華地
纔入城門便不生
詩林廣記後集卷十
