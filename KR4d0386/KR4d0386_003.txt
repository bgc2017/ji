宋國史秋堂柴公墓誌銘(附錄)里人蘇幼安撰
秋堂公歿且有年矣有宋革命公為舊臣避地守真其
故交遺朋非無行義秉文之士可以志公者頋潛德遯
跡晨星落落紀公之實者非草野外史乎公之志節昭
著宇宙知之者非一人也乃謀垂之於不朽以俟夫後
之知公者則余辱公知最深又烏得不銘公姓柴氏
諱望字仲山號秋堂其先衛人始祖承事公諱仲緊避
五代之難徙居江山四代祖諱元瞻以孝廉著稱辟於
朝先從祖司封公諱天錫與弟天因同年進士能以風
節立朝不附權貴嗣後太史公諱禹聲待制公諱中行
侍御公諱瑾大理公諱衛承務公諱復皆以理學政事
伯仲後先柴氏蓋奕奕有聲矣承務公生朝奉公諱伯
之朝奉公生廸功公諱可用廸功公生秋堂公公生而
穎異五歲能誦詩書輙不忘甫成童博通經史諸子百
家無不研究屬文葩藻興致所逼聯珠貫玉豪邁駿逸湧
若雲波盖方閉戶學而佳篇傳什播流遍江左咸推為
天下士矣理宗嘉熙間為太學上舍除中書省奏名公
倜儻不羈所交皆當世知名士相與談論古今時變及
經國務皆鑿鑿中的人是以服之淳祐六年丙午元旦
日蝕詔求中外直言公素明象數每夜瞻星斗時復慘
怛悲歌慷慨左右莫知其所為也及聞詔乃揬丙丁龜
鑑一十卷起周威烈王五十二年丙午止後漢高祖天
福十二年丁未自秦漢五代上下通一千二百六十年
為丙午丁未二十有一數其吉凶禍福於前指其治亂
得失於後正月書成上進忤時相意秋七月詔下府獄
逮詰幾不免時大尹尚書節齋趙公素知公忠直上䟽
言柴望忠誠懇切所述根據史傳未可重以為愆得旨
放歸田里京師之人謂公讜論不容無不嗟惜在時名
公設祖道湧金門外時與公為文字交者三山鄭震紹
武吴陵建安葉元素松溪朱繼芳錢塘翁孟寅田井陳
麟黃溱南康馮去辨西江趙崇嶓曾原一旴江黃載汶
陽周弼咸在焉晩色涵岫商飈振林各賦詩為别公神
思澹然不以得失介意愛君憂國眷戀不忘而桑梓松
菊之懷托之聲律者藹然有度既抵家和淵明歸去辭
隠長臺之高齋有樓扁曰竒氣廳曰百客讀書鼓琴時
或焚香宴坐終日賓友至則相與笑傲物外階下蘭蕙
菀然清氣逼人就之遊者挹其神采飄飄起馭風之想
公性至孝早喪父太夫人毛氏孀節授公學業公在太
學時雖晨遊結駟無一夕不問安杏觧職後益加虔謹
于所居重構堂曰瑞萱堂承歡甘旨百爾務竭其衷居
喪哀毁成疾蔬食廬墓塊然骨立人莫能堪盖其天性
如此咸淳初元兵日熾國事窮蹙公聞之輙徬徨流涕
如當事者及䎹為國難死事者必為文望空以酹之觀
者聳動公家居聲名藉甚當途屢薦之時太師賈似道
專政公弗平之遂弗起乃肆意名勝登天台鴈蕩之巅
由吴江陟廬阜泛湘流探赤壁居武夷山中踰歲乃返
景炎二年端宗登極三山孔大諫舉奏薦公以布衣入
直前殿特旨授廸功郎史館國史編校屢進䟽論是時
顛覆益甚忠志不遂欎欎成疾遂歸山中及宋亡元朝
物色舊臣公杜門謝客獨卧一榻而感憤激烈每於吟
咏間見之其即事詩曰翠華海上知何似白首山中空
自驚又書感曰堂前舊燕歸何處花外啼鵑月幾更其
悽惋忠憤讀之可為下泪公從弟通判隨亨察推元彪
俱宋舊臣與公同志遯跡不事二姓賡咏于烟露之間
聳動江湖稱柴氏四隠云公生於宋嘉定五年壬申卒
于至元十七年庚辰年六十有九葬高齋之竒氣樓下
即公所居也公娶王氏生一子希浚為宋太學生今不
仕公孝友忠義篤于好古而練達時事簡于修飾而砥
礪大節平居浩歌樽酒意氣閒逸勢利紛華一毫不入
其胸襟至死生得喪旁午於前亦莫為之動處宗族曲
盡恩意孤婺喪葬力為周恤與人交始終不爽其高誼
厚德真古之豪傑也為詩文率效古法而出以已見今
所存者馳騁晉魏駕軼盛唐工小詞藴藉風流每每與
辛黃諸名家並可謂彬彬之作矣其大者則能韜晦終
身不忘故君黍離悠悠之懷未嘗少釋彼有抱琵琶過
别船者視公端可以少愧矣公所著有丙丁龜鑑道州
台衣集詠史詩凉州鼓吹皆行于世銘曰
兩儀竒氣廼萃哲靈少耽文學長益精明臣時龜鑑疏
奏彤庭時與志違蒙難艱貞詔歸田里奕有芳聲辭𢋫
彭澤律倣杜陵鳳翔鸞耀再起策名頽波返照國運倏
傾耻仕二姓遯跡林坰文章節義彪炳可徵士林傳
誦慶雲景星深不可量高匪盡稱後之稽者其視斯銘
秋堂集附錄
