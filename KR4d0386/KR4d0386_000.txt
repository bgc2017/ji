秋堂集别集類三(宋)
提要
(臣)等謹按秋堂集二卷宋柴望撰望有丙丁
龜鑑已著錄其詩有道州台衣集詠史詩西
涼鼓吹諸編俱佚不存此本乃後人襍裒而
成詩末尚有道州台衣集序其夢傅說以下
十一絶疑即詠史詩中之作也望以淳祐丙
午上丙丁龜鑑得名然應詔上書但當指陳
人事論朝政之是非乃牽引䜟緯以值歲干
支推衍禍福穿鑿附會迂誕支離其心雖出于
忠誠其言則涉于妖妄乃出獄歸里士大夫
至祖道湧金門外賦詩感慨傾動一時王應
麟困學記聞尚載其表中之語以為佳話宋
末士氣之浮囂于是為極已别存其目糾正
于本條之下至其人則宋亡以後遁跡深山
至元十七年乃卒翛然高節追步東籬其詩
雖格近晚唐未為高邁而黍離麥秀寓痛至
深騷屑哀音特為悽慟亦可與謝翔諸人並
傳不朽故殘章斷簡猶能流播至今也乾隆
四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
