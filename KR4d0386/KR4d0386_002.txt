秋堂集卷二宋柴望撰
文類
進丙丁龜鑑表
臣望伏以正次王王次春頌萬民之治象史載事事載
道有前代之元龜匪明氣數之興亡曷示始終之勸戒
言非所當罪不容誅臣實惶實懼稽首頓首伏念臣賦
性至愚讀書甚少自憐孤苦獲際休眀念先世之孝廉
本故家之崇義婺不恤緯憂在宗周值災見行夏之朔
正運當晉厄之年是殆水隂幾勝火德信知有數決匪
偶然苟曰無之胡為至此痛思今日莫返頽波尚論古
人具垂成鑒秦漢之君以下千有餘年方冊之政可尋
十常九失棲燈勘義滴露研朱姑援實以斷時宜非飾
說以欺天聽矧君子難進而小人之根未痛絶天理難
明而人慾之蠧未盡消中國或厄於外夷大綱未聮于
小紀四方戚戚之靡聞萬民嗸嗸而不安輔成有賴於
大臣所重尤關于太子伏望皇帝陛下體純乾之一法
震主之宜闡大學之眀謹中庸之獨必安國本以安社
稷必正君心以正朝廷當自九重首圖勵精之治毋使
億兆玩聞更化之言臣忍死籲天措身無地今来古往
治日少而亂日多主聖臣賢前車覆而後車戒臣無任
瞻天望聖激切屏營之至具表捧詣天庭上進以聞
丙丁龜鑑序
臣望聞以銅為鑑可知妍醜以人為鑑可知得失以古
為鑑可知治亂人主任社稷之重寄係億兆之休戚其
于歴代之盛衰尤當究心者故人主不可不觀史觀史
則敬省之功深而是非之鑑明其禆益於治道可勝言
哉昔唐仇士良教其黨以固權寵之術曰天子不可令
閒嘗宜以奢靡娱其耳目無暇他事則吾輩可以得志
勿使讀書親近儒生彼見前代興亡心知憂懼則我輩
斥矣士良為計不欲人主讀書正以愚人主之耳目蔽
人主之聰眀也巧矣哉臣區區忠志無以自見每有婺
不恤緯憂宗周之心况當丙午丁未之厄歲而又日蝕
元旦昭示譴告殆如杞國憂天不遑寧處臣不佞遂遍搜
諸史竊以為是歲為厄從古而然帝王之世史籍略而
不書今自秦漢而下數之至於五代為丙午丁未者凢
二十有一上下通一千二百六十載災異變故不可枚
舉獨漢延禧丙午朔日有蝕梁太康丁未朔日有蝕信
乎隂陽之有數也然數生於理理有是非得失則數有
吉凶禍福自昔災異之變未有不兆於人為者帝王盛
時格心有道則災異疎帝王以後格心無術則災異密
丙丁之厄皆厄也其厄於延禧者以延禧之時小人之
厄君子也其厄于太康者以太康之朝夷狄之厄中國
也臣故採摭其實目曰丙丁龜鑑釐為十卷卷各有事
事各有斷凡所以致變之因與消變之由者瞭然在目
則求天於天者果不若求天於我求數於數者果不若
求數于理是為得之亦知有天下者知天根於我數根
于理必以是書而盡見且知人主不可一日不觀史也
臣故總其說而為之序
和歸去来辭
陶靖節辭豈易和哉歸去一篇悠然自得之
趣也無其趣和其辭辭而巳坡仙之作皆寓
所寓各適其適有趣焉不為辭也余動心忍性
于歸田之後視得喪榮辱若將脱焉暇日趺坐
柳隂吟詠陶作與灘聲風籟互相應答知山水
之樂不知聲利之為役也悟而得焉遂和其韻
歸去来兮買山無錢吾何歸望故鄉以迢逓對秋風而
堪悲覺吾老之將至難年少之復追知今日之計得視
昨事而俱非春悠悠兮無際絮冉冉兮沾衣奚浮漚之
上下隨朝露之霏微人生過隙如車斯奔堂有白髮終
朝倚門故山無恙猿鶴更存晨興剪韭時乎開樽邀明
月以同飲對春花以酡顔問梅友之消息報竹君以平
安水循除而㶁㶁鳥幽鳴而關關寄白日之笑傲何浮
雲之足觀曾無得而無喪任飛去而飛還將羲皇之向
上又何為乎齊桓歸去来兮若秉燭而夜遊殆形骸之
役役果何競而何求知樂吾之所樂奚憂人之有憂扣
白石之朝歌而飯牛於雲疇名若飄瓦身如虛舟一死
生為大幻委塵世乎糟邱觀今昔以隨化付長江之自
流思遊者之既倦盍聞早而休休已矣乎亦視夫行藏
之時以決吾之去留胡為乎莫知其所之趣舍無所適
賢否同襟期譬植者之必穫乃稂莠而弗耔聊一觴而
一咏撫良辰而賦詩于以静觀乎物表奚復疑人之我
疑
謝大尹節齋趙公啟
詔劉蕡以應賢良萬死觸雷霆之怒放范滂而歸田里
再生蒙天地之恩方憂危於黑風大海之中忽吹送於
黃河崑崙之上道將行而吾知有命人欲殺而公獨憐
才是為頂踵之知夫豈毫髮之惠驚魂浪定感涕雨流
常觀天子聲名文物之區寔為多士衣冠禮樂之地甫
遊長安市吟累千餘愈在京師時書凡三上二鳥感潼
關之賦一驢出蜀道之難使醉成狂嚴府尹容而不殺
哀窮見屈李京兆惜其有才固能飬成二子之名抑亦
仰見三生之造論前賢之至此宜近世之所無誰肯如
公加惠于我兹所恃以無恐故又為於此来望無大過
人自小好學以孝廉之世譜繼崇義之家聲字不充飢
清至徹骨屢掇主司冬烘之誚巳無舉子秋風之心每
浩浩以長歌或飄飄而引去白蘋紅蓼幾窮吟咏之情
綠水青山半是經行之處雖非子長之歴覧亦為李賀
之偉觀人笑其狂自謂之得晝長寝熟卧蘆花之絮衣
夜半燈殘膏松明而讀史理亂成敗之跡如覩艱難變
故之慮轉深䑨向東風頗識岸移之勢扇遮赤日亦因
路熟而通方誦元和聖德之詩忽覩建武詔書之下奏
陳龜鑑敢攖龍頷之鱗事忤貂璫致觸螳車之怒白璧
初不疑其刖足青蠅亦何意於刺䜛衆煦漂山冷灰燃
荳堪笑指鳥為鸞之誤深恨握蛇騎虎之驚咎在轉喉
罪當犁舌繫李膺之下寺獄夫亦何辭謂真卿之訕朝
廷烏有是事寬禍福死生於度外安吉凶悔吝于目前
他人不激則不深先生再言而再笑刀山湯鼎已覺凛
乎其傍簞食豆羹迺昔嘑爾而與朝掩滿函之墨暮燒
盈籍之書奉旨出關即刻就道解驂擊筑大唱故鄉之
歌裊䌫垂楊滿酌陽關之酒羸馬逐青僮而去明公多
白雪之篇此行豈是無名一歸儘自不惡寺禽識面咸
呼謫士之来山獠無知亦詫儒冠之異雖嵇康之交絶
覺淵明之興佳合眼詠離騷何心時事支頥聽蟋蟀滿
耳寒聲閒領妻兒摘黃精而尋术時傭僮僕採青蔓而
鋤芋願希陋巷以安貧無致長安之羞淚一邱一壑可
以忘情山北山南聊用卒歲緬思昔也以狂觸而萬死
豈分於今得公言以再造終身佩鼎彛之恩高壓華嶽
沒齒存銜結之報深仰星河敷陳罔既悚怵增深某月
某日望頓首
崧山書院上梁文
古者三代之學大莫大於人倫聖人百世之師尊獨尊
於夫子不有闕里之祀曷恢鄉校之規大作經營聿新
輪奐竊謂世之相去夏曰校殷曰序周曰庠道不他岐
行同倫書同文車同軌粤自異端競起大義繁紛鳳兮
何德之衰麟矣為時而出道之將行也命去魯衛以奚
辭天之將喪斯文可春秋之不作於是人也詠杏壇之
下歌藻泮之春至亞聖之大才尤有功於斯世雖曰火
於秦而佛於漢又尚誦其詩而讀其書寥寥朝陽䟽
附之餘挺挺濓洛大儒之出一佛瑞世五星聚奎太極
一圖盡洩龜龍之秘紫陽此派勒回犧象之編惟徐逸
平與柴憲肅為同門之高弟得正學之親傳絲竹之音
恍如昨日俎豆之事未及百年道脉文風重振崧高之
上黨庠家塾一新棟宇之規宫牆增數仞之危宗廟侈
百官之富弟子三千衆分洙泗之波冠者五六人詠舞
雩之服家多絃誦人有詩書見師道之常尊續大原於
不墜孰先孰後去聖人之世近聖人之居斯世斯民先
天下而憂後天下而樂用歌伶語以相梓人
抛梁東禮樂三千闕里中天使斯文歸木鐸如何不復
夢周公
抛梁西負笈貲糧不用齎鏗然點瑟春風趣自樂顔瓢
陋巷低
抛梁南肯將行事寄空談三千子弟皆師孔問禮何緣
到老耼
抛梁北道大從来包太極若將天地與身參上下中間
皆令德
抛梁上恂恂侃侃於鄉黨恰如日月麗中天至于更也
人皆仰
抛梁下觀於海者難為也參乎吾一以貫之瓦礫糠粃
皆土苴
伏願上梁之後禮義由賢者出有朋自遠方来人各有
能有不能有教無類道則無在無不在可見而知齊歌
金榜山高之詩作出玉鉉鈞調之事
秋堂集卷二
