克齋集卷九宋陳文蔚撰
送傅子澄游浙西序
傅君潚從予游窮鄉晚出知有吾道者絶少傅君方妙
齡毅然與一二同志披蓬藋登吾門予方離群索居非
惟無所切磋抑亦無所告語得之喜甚繇是歲時往來
自問學之外無贅語志向既堅而資禀頗茂予每告之
曰聖賢之學無他用心窮理以為先而操存以為急二
者相須無少間斷則愚可明而柔可強矣傅君深領之
方將從事於此偶有横逆相加將求白於有司遽舍予
而去予深惜之因諭之曰横逆之來必有能明公道以
直之者無足深慮君今遠游豈無四方之名宿與予同
臭味者因就有道以求正則塞翁失馬未必不為福也
傅君其勉之紹定庚寅臘朔某序
送章牧叔歸霅川序
章令君牧叔宰鉛山其始至也承凋瘵之餘一意撫摩
專事惠飬仁聞雖未孚而仁心則已形其終更也庠序
歌功田里樂業依依然有去思之懷仁心則既孚而仁
聞益昭著蓋有是仁心則有是仁聞未有有諸中而不
形諸外者也雖然仁之為道大矣不可以一節取不可
以一事盡孔門之所講講此而已故雖忠清之大夫不
以輕許果逹之高弟不知其仁豈聖人靳於許予哉蓋
是心頃刻不存則不足以為仁孟子曰仁人心也指惻
隠之端以示人其端甚微充之則足以保四海不充則
無以保妻子齊王不忍一牛之觳觫則曰是心足以王
矣不忍一牛之觳觫則仁之端也非指此心謂足以盡
王道之大推愛牛之心以往而至於無所不愛則王政
豈外是哉牧叔父母斯民惕然如傷所謂惻隠之端也
苟因是心而充之則豈一邑之民可私其惠四海之内
皆吾民也一視而同則仁不可勝用矣然公心易蔽已
私難克日與物接害吾仁者非一端必學問以致知克
己以復禮則此心豁然大公無一物不在吾仁之内則
仁之全體庶乎其可識矣牧叔既察其端願進其功以
大其所施自此翺翔天朝霖雨海内即舉斯心加諸彼
而已豈於此心之外别求仁哉予察牧叔存心近厚為
政有體興學表賢尊儒重道是皆儒者之政非俗吏所
能識予老矣無聞辱知甚厚因其解組東歸也將扶曳
以叙違離適不以筋力為禮之時姑叙此以效古人贈
言之意蓋非敢以世俗相期其言若陋察其心或有取
焉紹定辛酉正月戊申上饒陳文蔚序
程子清雲萍錄序
人生宇宙間父乾母坤而民為同胞况臭味之同號為
吾黨雖異邦絶域散處千萬里外語其聲迹則初不相
接論其交際則未始有素一時邂逅或道途或旅遇或
適然相值於稠人廣座間夙無期約而暫相會聚故謂
若雲萍然雲萍云者謂無心也雖然去來無定度合散
無常期喻以雲萍言亦味矣然迹雖雲萍而心亦雲萍
則非人之情所以錄其相遇之時與地且詳其姓名世
裔鄕里者冀久而不忘也雲萍者迹久而不忘者情比
年交友道喪人情紙薄雖今日同堂合席他時見之或
反眼不相顧况漂如水上萍浮若空中雲暫聚而忽散
者乎世道愈薄予所隠憂世人以為如何
送徐仁伯之官序
三代取士之法鄉舉里選以觀其德行道藝自六德六
行之外而禮樂射御書數即其藝也是六者乃日用常
行之間不可缺一皆實用矣然猶曰德成而上藝成而
下未始無等級之殊是則三代人材安得不極其盛而
在位者又豈容有虚誕之流也後世科目之設則自鄉
舉里選之法壊始有所謂明經進士雖曰明經漢儒則
專訓詁唐人則記帖括不求聖人所以作經之意進士
雖以文章議論取然文章不足以經國議論無補於濟
時徒事黼藻言詞膾炙人口以追媚時好而已宜乎人
心日漓世變日下使斯民不得蒙至治之澤以復三代
之隆也我朝雖仍唐舊以進士之科取士然教飬有素
往往繇是科而進者多為名臣有如射策彤庭天子親
擢而膺首選者又皆挺拔之士至有不數年而登宰輔
者功名事業書之史冊足以耀今而垂後前後蓋歴歴
可攷矣然始第之時人則榮其科甲既仕之後人將觀
其操履考其學術窺其噐識而要諸其所成就則膺是
選者榮矣哉亦難矣哉吾友徐君仁伯幼負雋聲長抱
壯志人固知一第不足以為凂今明天子即位之十年
果以忠言直氣聳動旒冕大魁天下自世人觀之亦足
以少酬其志矣予視仁伯猶謙謙然若有所未滿是其
志必將大有所為也豈以科目自多者所可同日語哉
因將之官惠然來訪聽其言議風旨有非常人所知者
予既嘉之又從而從臾之勉厲之仁伯與予宿有講學
之盟恨予言之不盡必不以為僣紹定癸巳七月癸夘
朔穎川陳文蔚序
送趙聯卿之官武林序
功業多成於年少少年又在於立志志之所向燕越異
趨或志在古人或志在當世或志在一身志在一身無
足言矣然方當青陽掉臂榮途富於歲月上班周行下
職州縣危言鯁論以肅朝綱者是志也興滯起廢以蘇
民瘼者亦是志也顧其所遇如何耳予友趙君聯卿妙
齡秀發一戰禮闈即收上第今將筮仕平日之志固以
素定於胸中予復何言然培是志者詩書也堅是志者
師友也予與聯卿交游舊矣可無一語以效古人贈言
之意况聯卿西賓得士偕之以行自公之暇從容講切
厚詩書之澤以培其根奮激昂之操以厲其志他時功
業所就殆如王良策駿過都歴塊一日千里無難也聯
卿其勉之紹定癸巳九月丁亥上饒陳文蔚序
送周希顔序
衞公孫朝問於子貢曰仲尼焉學子貢對以夫子焉不
學而亦何常師之有此聖人事也學者所宜取法蓋德
無常師主善為師善之所在師之所在也求師固當爾
取友亦然孟子曰一鄕之善士斯友一鄕之善士一國
之善士斯友一國之善士天下之善士斯友天下之善
士蓋所期者大則所取者廣所取者廣則終之所成就
者亦不凡理勢然耳希顔周君復久從予游志之確而
力之勤予深望焉今將去鄕邦而游帝里帝里人才所
萃之地宗諭葉兄師門高弟方官於彼希顔之至也當
首見之處之既久當日近之然葉之門豈無從游之士
又豈無交游之友又當從而薰炙之庶幾見聞益廣講
切益精噐業益充而有以夀師門之脉豈細事哉予方
離羣索居無所開益幸有以觀其光大云耳希顔其無
忽紹定癸巳重九前二日上饒陳文蔚序
贈日者任君序
人之生也禀五行之氣而五行之氣實隂陽之流行然
隂陽之運有偏有正正則中偏則過不及矣得五行之
中斯為冲和之氣二氣冲和而人生禀之在九疇則為
五福反此不失之過則失之不及過不及未免偏勝而
人生禀之在九疇則為六極此理之必然者任君論五
行而以冲和為貴蓋得之矣又能因常而推變謂隂陽
有流行有對待以二者參錯而取之亦盡之矣雖然氣
數定矣又當驗諸人事前人有大噐凶人之戒其在氣
數之外乎適聞所論亦既知之予復何言年月日上饒
陳文蔚序
克齋集卷九
