克齋集卷十三宋陳文蔚撰
致遂賦
余生多艱勞筋苦志顛頓萬狀少不知學意謂
約可使豐窮可使通未免有出分之想既登師
門日夕講貫浸灌之久始悟昨非且得動心忍
性之力紬繹大易致命遂志之旨謂命者一定
而不可易一以委之而從吾所好因作賦以自
述其辭曰
猗惟皇之降衷曾靡間於賢愚既均賦於四端又何别
於錙銖乃天命之流行凡有生而與俱苦禀氣之不齊
未免乎分量之拘匪亨塞之為異則厚薄之有殊亨匪出
於人謀塞亦根乎厥初薄豈使人不足厚豈欲其有餘
繇分定之故爾人力詎能加損諸偉哲人之秉靈合天
人而爲一順造物之自然於吾心而罔窒雖有通而有
否與或得而或失蓋先定於冥默豈變遷於此日逹則
行於當世窮則安於一室知在天之靡常恃修為之可
必不以寬而舒徐不以窘而迫怵雖素乎貧賤患難嘗
日怵而心逸不可倖者一以付之所當盡者未嘗或失
苐從吾之所好匪避勞而趨佚既無入而不得動每見
於逢吉彼昏庸之弗明常隕穫於所疑凡一定之天命
謂可勝以人為動欲任乎智力謂禍福之可移曷於理
以弗察根厥命之不知既行險以僥倖遂倒行而逆施
稽有命之前訓豈聖賢之我欺羌醉生而夢死奚止乎
小黠大癡慨吾生之多艱自青陽而已困意利達之可
營冀鵬圖之一奮何所向以背馳既中途之顛頓當利
害之相形尚胸中之交戰幸天誘其懦衷就師門而學
問承教戒以非一希遯世而無悶雖志苦以筋勞敢人
尤而天怨中既有以自信外雖榮而不願誓將以此而
終吾生又何有乎遺恨辭曰富貴浮雲吾何求兮從吾
所好聖門游兮瓶儲不繼亦㤀憂兮處困而亨樂林丘
兮彼窘室廬山為囚兮此順天命心休休兮
克齋集卷十三
