克齋集卷十六宋陳文蔚撰
辛酉春遊金華出東郊
青山雙夾小溪流綠篠人家古渡頭雖是溪山不相識
勸人啼鳥却相留
常山道中
路勢弓腰轉湖光鑑面開稻田春事給村碓晚舂催問
宿尚十里與誰同一杯自憐今日首頻作望鄉回
甲辰九月初訪晦菴先生大安道中和余正叔韻
瀟瀟風露菊花秋人在甌閩第一州少日已嘗懷壯志
今朝端不負清遊陪君數日從容語洗我平生散亂愁
從此歸來復何事風濤雖險奈虚舟
歸鉛山正叔復用前韻和答之
歛藏先用肅如秋次第陽和徧九州歲月正緣閑裏度
紛囂那得静中遊明知與點有真樂未足希顔却自愁
諷詠棹歌思九曲與君重約泛扁舟
和正叔詠梅一絶
兒童剪伐未須施竹外横斜一兩枝冷豔更開深雪裏
此花應不冀人知
和李監税
一縷彤霞晚炤晴眼隨白鳥去邊明疎疎烟樹有無際
激激灘流高下聲歸思楚雲連日暮新詩邊月帶霜清
前村儻有梅花約草草相逢蓋亦傾
和徐子融見寄
學問分明有本根一編魯論幸今存奈何至理難窮究
願與良朋細討論欲探聖傳千古祕莫令心鑑一毫昏
吾儕總在生成内要識無私造化恩
記夢
夢裏分明記本根覺來無語正心君隂陽却把量消長
且喜新來勝一分
示浩
持身端的在兢兢謹獨方無愧作情莫道隠微人不見
暗中臨我有神明
雨中即事
客身常恨春多雨遥想吾廬長綠苔每作家書問無恙
故園梅竹為新栽
送趙國開赴崇安丞
十載交遊一日如高情多謝不相疎分㩦幸不隔江海
得便常須訪起居折柳正當三月暮汎舟深約九秋餘
相期暇日吟哦外只有公勤是薦書
和徐子融韻
遜敏工夫不可偏兩端相濟若韋弦允懷固是常存飬
明善誰知合在先
其二
讀書端的在研窮洞貫精粗與始終卓爾顔淵有真見
分明來自博文中
其三
雨餘雲静太虚澄月在今宵分外清喜得佳篇來諷詠
世間榮辱一毫輕
其四
自憐涉世每多艱事到縈心或厭煩近日工夫何所似
有時慙愧夢中閑
庚戌春下鄱陽舟中諸作
浩蕩春江洗客愁歌聲欸乃發中流溪齋却憶凭欄日
數盡來舟與去舟(予頃年館寓汭口書齋正瞰江上)
右解舟汭口
船篷推起不教低為放山光水色歸客子離家已三日
赭亭山下欲斜暉
右過赭亭
櫓聲終日聽咿啞碧浪紅旌動彩霞獨我船中無一事
安排詩句過桃花
右過桃花臺
遠山淡淡水茫茫知是江湖何處鄉娘子提㩦青裹布
始知風土近鄱陽
右過安仁界
書窗碧桃
銅瓶只插碧桃花日對幽人静不譁為爾細觀冰雪豔
就中便覺牡丹夸
病中對竹
窗外修篁僅百竿相看不待報平安何時得我身彊健
共爾青青到歲寒
和子融韻
為把新詩子細尋時移不覺日西沉固知妙旨存精一
須察人心與道心(子融詩有精一危微共一心之句故答之如此曾舉似先生先生易兩字)
(云正為人心與道心)
又和清明日兀坐用前韻
天理流行不用尋鳶飛魚躍自升沉細觀自有昭然處
始信嚴師是此心
和子融聞琴
古曲誰彈起千年無此音尚憐惟韻在端欲後人尋指
上雖傳操聲中要識心半生孤此志絃續自而今
趙守禱雨有感枕上得句足成五十六字呈趙守
雨意隨人自及時使君一念寔通微不知沛澤人間遍
但覺炎蒸夢裏非苗稼頓回枯欲死桑林又喜綠添肥
從今飽喫鄱陽飯細紀賢侯德政歸(二句枕上得)
七月廿六日豋四望亭小酌和趙守韻二絶
為愛黃雲到晚晴一樽高興寄危亭風荷捲水高低綠
烟樹連山遠近青
其二
極目風煙盡一城身閑無日不豋亭雙明遠與孤鴻沒
繞郭一江羅帶青
和趙守木犀
花開時節趁柔金冷露繁霜未許侵况是天香無俗韻
一樽清賞有知音
送歐陽國瑞歸鉛山
交遊無數竟誰同雅羨夫君氣似虹吾道久隨流俗弊
義居今見古人風端能縱目秦淮上邂逅論文楚水東
歸去梅花開也未江頭葉葉剪霜風
寄題吳伯豐同榮堂
一氣同流舉切身胡然於此限比隣直須静處工夫到
便覺閑中意思真心遠獨游千載上客來共醉一樽醇
寓形㝢内皆生意何但名園草木春
舟行望龜峯
面對靈龜最上峯舟中活計不為窮半春臺下桃花水
一霎岸邊楊柳風天巧此時窮險怪淵泉終日悟流通
一生堪笑漁翁拙卧聽瀟瀟雨打篷
舟次蘭溪和歐陽國瑞韻
客子經行處吴江萬頃秋風煙曉濃淡雲樹遠稀稠緩
去花相送重來鳥勸留與君無楚粤一笑况同舟
贈陳敬甫
鄱水相逢亦偶然吴中邂逅復掀髯細思話别秋風日
已是浮生一歲添
月臺觀月
秋來無日不登臨獨喜今宵月滿襟仰面青天思把酒
寄情古調欲㩦琴涼風舞袂身將舉白露沾衣夜向深
要看一臺清影滿儘教移轉碧梧隂
又和歐陽國瑞韻
臺高無奈月明何豈憚攀緣上岌峩萬壑秋聲歸草木
百年鄉思動關河遥知素影千家共不獨秋光此地多
中夜酒酣狂欲舞停杯且復聽吴歌
和趙工部臨安見寄韻
節物驚人故欲催天涯倦客幾時回坐傾濁酒醒還醉
手把新詩捲又開遠想含香當奏事近緣無月不登臺
烟波見說西湖好要趁秋風把釣来
十一月十四夜誦康節詩至憶弟三首潸然有感
人生雖是有愚賢到底天倫只一般惆悵同安何處所
不堪歲暮更天寒
自吳中歸過釣臺
倦游偶得賦歸来我亦何心世莫猜水綠山青從所好
一帆風過釣魚臺
過趙清獻墓居
為讀忠臣孝子碑欲行回首重依依紛紛車馬門前過
知有幾人琴鶴歸
見梅
曉鷄殘月更離程只見梅花不忍行水郭山村誰是伴
惟伊與我共孤清
望靈山喜而又作
白雲深處認靈山喜氣津津眉宇間别去庭闈今八月
且欣明日慰親顔
程子雲欲還鄉阻雨聊戲之
霏霏小雨釀梅黃結束琴書底用忙已幸一春鄰綘帳
秖今十日是端陽榴花炤眼新篁翠盧橘盈盤煮酒香
天識主人留客意故教歸路滑羊腸
探梅不遇豋祈雨峯
人生何處不從容旋向僧家借短笻那為孤芳窮僻遠
要留脚力上高峯
送彭應期下鄱陽
當年心事幾綢繆長記天西玉一鉤(應期頃年同寓鄱陽有天西玉一鉤)
(之句)客裏近來嗟我倦江邊重得送君游讀書會有新功
用把酒聊尋舊倡酬自愧不能追往事但勞清夢遶螺
州
湛溪納涼
是處皆炎熱澄江消客憂相邀讀書罷同作浴沂遊自
喜坐茂樹誰能唤小舟月華如有待先在柳梢頭
夜坐有感年四十
仲尼切戒取人惡孟子真能不動心嗟我癡頑何所得
但能於此惜分陰
徐子融八月四夜見訪值予有出寄詩三絶和韻
以謝
雲開日脚漏微明無奈秋風掠面清因作西鄰閒縱步
不知乘興有高情
其二
小齋雖不奉名譚此理要須見倚參料得歸懷明月滿
不應對影祇成三
其三
夜涼燈火掩柴扉詩誦城南憶退之更把新詩細紬繹
無言誰會點頭時
予酷愛桂香置兩枝於蕭寺之寓室日出不得對
花夜歸月影在窗撒燈清坐為賦二十八字
惜香故剪碧雲枝却負花香花有辭為輟清眠陪永夜
月窗相對恰相宜
十月三夜省愆二絶
親為父子須還愛分屬君臣合用欽細筭天心無負我
我生猶有負天心
其二
孔子九思頻點檢曾參三省重綢繆事來若也能思省
事過何因有悔尤
和徐子融見寄
清時何故有遺材酒膽如虹亦壯哉多謝論交比金石
自慚進德未涓埃政須尊酒風前共莫作扁舟月下回
風雪當門須有夜要觀四物一時來(子融夜相訪必以杖笠燈劍自隨燈)
(名訪賢劍名斬姦風雪當門見康節詩)
用趙國興梅韻自賦
西郊有客枕溪居特為孤芳小結廬窗外横枝疎帶竹
花邊流水暗通渠伊方傲矣百花上我亦翛然三徑餘
此外不關茅屋事為誰煙雨自粧梳
國興招飲後圃即席賦(甲寅以後)
主人命酒嫌杯淺狂客催詩恨句遲此夜直須詩酒領
十分春色在花枝
上巳遊惠泉和趙國興韻
閒倚欄杆覓句時此身如在浣花溪草迷芳徑王孫醉
花滿春山杜宇啼酒罷啜茶留石井興餘隨月步江堤
清泉白石平生約未有工夫為品題
徐子融以詩送余方叔吳介甫二書見示和韻以
謝
借得緘書卷又開喜同千里故人來切磋正為求真益
肯使鱗鴻泛往回
其二
簪去良朋未有期無邪端欲正吾思近來自服無他藥
一卷中庸對證醫
送趙德勤將漕淮東
逼人富貴固駸駸體國憂時一寸心符印逓遷無曠歲
廟堂誰謂少知音民間利病搜求久財計源流講究深
飛輓恢恢有餘地要知罷困極于今
其二
才難嘆息古猶今使節雙持委寄深眞主厲精思吏治
累朝忠孝結人心激揚正賴扶風憲欽恤惟存布德音
吏稱民安兩無事不妨丹扆獻規箴
其三
豋亭每憶楚東時把酒吟詩對落暉拭目正看黃鵠舉
回頭不奈白雲飛未應失計荒茅屋正坐無錢買釣磯
畎畆有懷常抱膝論思惟日望公歸
送彭應期遊淮東
昔日淮西今又東為文怪似史遷公遠遊要是丈夫志
自足一枝眞計窮
其二
論心有約未能遂兩載江頭再語離縱乏青銅沽一醉
臨風分袂可無詩
六月十四夜獨坐無喧閣
凭欄無事此時情一闋欣聞欸乃聲歸去夜闌誰管領
付他風月自清明
七月四夜雨過差凉閒坐和徐子融晦日所寄四
絶
昏花病眼已經年世味甘酸總澹然堆案文書渾不讀
一燈危坐晚凉天
其二
珍重羲黃書一編昔經秦火不能然君今於此得消息
豈外吾身更覓天
其三
每向清宵自省愆滔滔無奈世皆然盈虧消息因而悟
萬事支頥一聽天
其四
此理分明見各偏何時講習到同然寄書好與隨菴道
千里元來共一天(随菴謂余方叔)
送趙國晉隨侍之江西
如今無復酒腸寬十五年同一夢間(國晉常舉十五年前話)歲月
易從愁裏換鬢毛多向别時斑諸公臺閣總皆着獨我
山林自愛閒見說西風欲回首樽前重得話間關
七月廿六日趙國興招飲山堂有詩和韻
滿地秋隂日欲殘故人相約過松關風煙雨後呈姿態
杖屨秋來起廢閒喜有詩情濃似酒從渠日歴積如山
清溪况解知人意為遶山堂綠一灣
和韻呈徐子融聊寓規諫時子融同會
儒黨凋零類月殘興言及此最情關杯觴固可隨宜醉
主宰何嘗有暫閒行健要將乾作馬登高須識艮為山
莫教盡日勞舟楫只在當初相見灣(近衢城有溪名相見灣)
和趙連州雨中宿蒙軒韻
千巖萬壑暮雲歸不但晴宜雨亦宜妙處已將詩句寫
吟餘惟有夢魂知對床誰共三更聽擊節難名一叚奇
安得山間伴清宿擁衾推枕和公詩
和傅國開縣丞竹澗韻
隨宜適意小軒亭傍竹臨流取次成地接園池山逕近
(竹澗去所居欣欣園近)畦分花木四時平秋風日有酒杯樂徑石
時敲拄杖聲既有清灣堪釣月可無一葉小舟横
又和載酒過竹澗韻
名園一水綠瀠洄消得風流太守來把酒哦詩眞不惡
此時懷抱十分開
連州再招飲蒙軒次其韻
把酒蒙軒喜屢同笑談終日坐生風但知此意無欣厭
一任時人自介通醉裏直愁逢李白(連州遇酒必賦詩)席間何
幸有車公南枝趁取梅花未賢聖時時為一中(連州臘月之官)
(時坐間亦有狂客)
十一月望後同徐子融黃子功送先生歸閩是夕
宿分水嶺頭遇雪次早别先生二兄北歸約聯
詩不成自賦一絶
先生風節本高寒千仞峯頭雪正漫一夕諸生聆妙論
時人莫作剡溪看
後一日和徐子融韻
未省千林變作瑶祇知尊酒侍清宵大將臣子明忠孝
妙在陰陽驗息消憶此老仙衝雪去歸歟兩袂喜風飄
嶺頭故事詩能紀(先生云此嶺頭故事也)今古相逢總不饒
乙卯正月別子融
相逢便欲作歸謀為子慇懃一日留山好不妨和雨看
水平重得遶湖遊酒須更放微醺飲詩亦無勞着意求
别去不愁山水隔興來徑理雪中舟
三月望訪徐子顔
近有平林遠有山先生無日不開顔杜門有味心千古
何用浮名落世間
九月十一日挈浩同省先隴早起四山昏翳衝霧
露涉水登山至山顛則日已東上澄空朗然下
視村中霧猶蒙罩人烟桑柘皆不可辨戲成一
絶
拄上高峯近日輪四山端的見來親此身已在煙霾上
可惜煙霾底下人
子融觀木犀懷趙連州有别後吟情渾冷落不知
花卉若為開之句錄以見寄予報云近讀書之
暇多哦康節詩時有自適處忽奉佳章輙用此
意繼韻後錄呈先生有報書
詩哦擊壤興悠哉一任光隂頭上催味好花間飲醇酎
風清竹外見疎梅孤鴻忽自雲間至好意驚從天外来
人有合離花一也不應人去不花開
晚步傅氏小園
溪園信步晚徘徊白白紅紅夾徑開漫折一枝㩦在手
也教人道看花來
趙湖州東園雜詠和人韻
芳園十畆面東開春色知從此地來門外風光渾未覺
堂前早已發桃梅
右先春臺
遠樂數聲聞玉簫酒酣起舞月中宵謫仙當日真豪放
明鏡飛空許見邀
右邀月
着眼高時四海空何須服日臉霞紅清朝坐對升暘谷
萬里雲煙在古風
右賓日
吞夢胷襟納九江等閒領客醉壺觴愛將萬事尋源委
鋤到雲間得祕藏
右一勺
亭據高峯上上頭登臨人世一漚浮囂塵到此都遺盡
直欲乘風跨鶴遊
右雋遊
剔攘取予見經綸中的工夫又日新一醉使君豪氣發
頗思三箭定邊人
右矍圃
和傅巖叟病中見寄
平時安樂病中知多少人間未發機若把此身常似病
分明四十九年非
雨不止和族叔韻
小齋容膝足遲回世路羊腸不用猜久矣此心冥進取
翩然何日賦歸來新篘半熟甕頭酒小摘微黃葉底梅
盡日北窗聽雨卧任他門巷長蒿萊
戊午正月送趙工部赴江東參謀
設門大字題嘉遯買宅浩然歸去來十畆清溪千箇竹
一庭春意半窗梅漁樵正伴詩翁樂鷗鷺俄驚詔墨催
底事此中留不住釣磻知有濟時才
許世卿考亭邂逅為予修琴臨别求詩為賦長句
邂逅相逢不記春未知此際得情親一溪雲月閒中計
三尺絲桐物外身未有清尊酬痛飲已驚明日是行人
抱琴歸去無餘恨大吕黃鍾一味醇
雪中約嘉言叔
沒曉園林玉萬株最宜梅竹與茅廬高人想見詩肩聳
乘興還能訪戴無
送傅君玉赴廷對
自嘆忠腸皎日星致身無地老巖坰君今有策奏天子
要使讒邪縮項聽
讀書傅氏揖桂林外一山恍如徐子融書閣所見
書閣見山之隂揖桂見山之陽戲成一絶呈子
融
自昔桂陽名此山登樓恍若見(音現)林端山中固有誅茅
地却許吾人背面看
子融和答三首再用韻賦一絶以謝
登樓觸目皆詩料難寫風煙盡筆端不但綠隂晴後好
亦便山色雨中看
傅材甫窗前白月桂開材甫索詩戲作
天然容貌本施朱喜異羞同世不趨化得丹砂成玉雪
也知人着半工夫
其二
冰姿冷淡不求知却有同心為賦詩更約東君同管領
一尊相對晚凉時
中秋雨作中夜月明余方叔留寓齋宿酒闌隨水
縱步方叔有詩用韻同賦
瓊樓玉宇不勝秋把酒臨風味轉優雲雨自為朝暮變
歌詩不盡古今愁誰知明月天心到却有佳賓水際留
無限醉眠呼不醒步隨清影只搔頭
方叔再用前韻約同賦
坐談冰雪滿懷秋珍重余君學素優每有詩情并酒興
為平月恨與花愁支頥萬事從渠變拂榻今宵為我留
何處青山堪卜築約君歸種菊千頭
同余方叔龔南才納凉於筠谷竹問題五十六字
躡險捫蘿策短藜翠微深處有幽棲風常拂面炎凉變
事不關心得喪齊白酒㩦來雲外飲新詩留向竹間題
相陪盡日餘清興猶自徜徉玩碧溪
侍嘉言叔溪行和其韻
山下江清水見沙杖頭沽醉酒旗家多情黃菊知人意
故放籬邊三四花
和趙國興訪蕭氏草堂
四野山圍面面屏何人結屋趣方成好風吹過半湖碧
白鳥飛邊一點明乘興半春㩦酒約隔山遥夜讀書聲
買鄰為愛茅齋近試倩詩人狀此情
庚申清明日子融出遊寄示紀遊十絶以長句謝
之
浴沂天氣出郊坰所至題詩取次成花塢風煙俱入詠
雲巖泉石屢增名摩挲硤石舊題字展轉東山未盡情
不出秖尋窗下計春光隨處亦清明
晚步清暉不見主人題竹間
飽食無餘事逍遥散步行清暉人不見鷗鷺自相迎
送趙國宜赴筠州戶掾
苦無多路旅程寬正是江南綠打團欲濕征衫梅雨細
不成客夢麥秋寒官閒詩可頻搜句親近書宜月問安
自笑無才愧之子明時君祿詎能干
送趙國開赴湘隂
聽取閩山父老謠屢曾游戲試牛刀雙鳬澤國翩翩去
一鶚秋風漸漸高書至未忘千樹橘政成須種滿城桃
早歸宣室膺前席莫漫江頭賦廣騷(國開種橘自號橘隱)
和茂嘉郎中催梅韻
快讀新詩似見梅昏昏醉眼為君開枝頭未見粉苞露
句裏先傳春信來試問花神緣底晚政須羯鼓為渠催
前枝見說南枝早合取彭溪溪上栽(時在彭溪席上)
二月廿一日遊藏勝有感
柴門終日掩荒苔記得年時把酒杯幸有春風到桃李
一年一度看花來
和趙國宜轉寄傅巖叟詩韻時歲歉人艱食聞國
宜有發粟意因有以勸相之國宜華文郎中子
郎中以兼得濟閣職
雲章華閣照明時朝野如今尚採詩紫府秪因通夕夢
永平從此失朝飢似聞令子心傳印便有行人口似碑
還許秫田分靖節黃花重九醉東籬
和趙忠州見寄
道義雖同趣窮通奈兩途蜀閩歌召杜莘野樂唐虞世
上風波惡胷中矛盾無交情歲寒見故我即今吾
趙河源幼子種蓮於盆池一幹開雙葉戲作小詩
時河源二幼子一受命矣
穉子堂前戲綵時種蓮積水作盆池間聞並萼窺紅影
誰識雙柯媚綠漪莫謂微荄無妙意也知造物等兒嬉
看看膝下成雙綠為應君家此叚竒
賀趙及卿黃定甫主賓聮名登第
人傑須知本地靈鵝峯挺拔湛溪清新添九桂叢芳茂
(叢桂登科至及鄕九人)旁發一枝花更榮(定甫主叢桂師席)文社只今傳
盛事宦途從此展修程歸耕媿我猶無地僅有青山一
笑迎
送趙局之官
琴書結束定何時折贈新年梅一枝詩過釣臺天欲雪
春歸湖岸柳成絲交遊文社頓成闊富貴帝鄉今可期
小試活民醫國手眼明諸老會相知
十二月十二日踏雪度崧嶺
何事隆冬震地雷天公補過令方回(前數夕大雷)玉裝庭樹
三番白花間江梅六出開豈止為民除瘴癘且欣無地
不瓊瑰到家未說豐年事喜奉慈親酒一杯
其二
雪行崧嶺歲華新又作殘年踏雪人茅屋畫簷俱富貴
稺松枯木總精神哦詩未怕寒生粟舉酒惟知暖欲春
自說到家貧亦好兩峯門外玉璘珣
十二月廿三日舉故事訪黃岡梅
歲披草棘訪槎牙為愛凌霜傲雪花不學春花嬌女面
朱簾翠幕幾重遮
壬申春社前一日晚步欣欣園
何必遊園問主人只尋花柳閙中春都無揀擇行隨意
不費思量句有神是處林園明紫翠晚晴樓閣倚嶙峋
村村鷄酒相招唤安得便為同社鄰
和趙忠州歸耕之賦
壯年學易計非疎晚讀人間種樹書不向雲霄羨鴻鵠
却來江海伴舂鉏感君綠野成歸計令我青山思故居
只恐奇謀未施設折秦強趙要相如
三月八日晩步溪上二絶
綠楊芳草兩邊洲不礙晴川日夜流我到忘機每終日
為誰飛去怪沙鷗
其二
畫筆難描蘋渚意詩情難狀柳堤風若令妙處人皆會
甘把漁竿伴釣翁
天王寺佛塔燈隔林見之竒絶因成口占
上元燈火九衢中何似金蓮下半空要識隔林奇絶處
星毬帶葉荔枝紅(荔枝有星毬紅)
賦葉茂卿泉石軒
郭外多佳士溪南好結廬(借韻)因君愛泉石令我想風雩
既有琴書樂應無世俗拘誰能厭朝市來此共須臾
行崧嶺將半下瞰山中一人家似不與世接者凝
佇久之因成一絶
幾曲青山一畆宫前村惟有小溪通鷄鳴鳥宿知昏旦
水碓無人自在舂
寄題張正國斗齋
幾人大厦室廬窘之子數椽天地寬醉裏揮毫詩膽大
不懸金印老江干
其二
蒲團竹几炷熏爐賸讀平生未見書酌古量今會文夜
清風明月四窗虛
其三
數年約我過温溪好趁雞黃秋黍炊添子江湖千頃意
勸於窗外作盆池
送會稽王君東歸
人生相遇若雲萍聽唱陽關酒暫停夜雨挑燈今昨恨
秋風吹夢短長亭笑予衰鬢霜侵綠喜子新功刃發硎
欲當馬檛何以贈江邊猶有柳條青
視新買徐七塢田
人說山田薄有收不如平壤水交流深耕早種將勤補
亦勝當初無寸疇
和周次公韻送鄭恭叔歸城南并簡次公
三十年前識雅容蹉跎人事各成翁而今頭白燈明裏
有酒何妨一醉紅(予與恭叔同庚)
其二
春山曾記别匆匆多少傳言詩句中遠目不窮天萬里
幾隨西日送征鴻(春山次公自號)
癸酉立春衝雪觀梅
吾翁當日手親栽今見芳英幾度開把酒未能娛一醉
衝寒犯雪日須來
老人及兒輩皆和再用前韻
不厠繁桃俗杏栽詩懷端為此花開自緣秪結冰霜侣
花底渾無俗駕來
題趙守飛霞亭
問津早似武陵溪屋上鵝峯有遯肥醉臉丹時歌雪白
碧山深處染桃緋林亭縹緲仙翁樂酒盞交酬花片飛
消遣箇中閒日月賦詩應不送春歸
再用韻呈趙守
不待漁舠唤隔溪種桃千樹正紅肥山圍曉障新圖畫
花押春班簇紫緋池净白鷗相對浴客來青鳥故雙飛
寄詩為問花前醉何似天香滿袖歸
和趙忠州園亭落成宴客三首
雙旌未逐詔書還放適何妨且謝安地拔鵝峯長突兀
天教老子得蹣跚病瘳不必維摩問客醉誰知太守懽
更乞為時推此意要令宵旰九重寬
右自為堂
水香流出洞中花曾閱秦朝與漢家咫尺不知塵世隔
漁郎回首鎖烟霞
右飛霞亭
自來名教屬吾曹立極何須說斷鼇聊把經綸寄魚釣
豈無裴楷試仙濤(趙侯時以諸司薦)
右釣鼇
廬陵趙令君宅後有蓮濠月夕相拉觀蓮戲廬陵
朱橋綠水夜深遊滿載荷花萬斛舟多病近來常止酒
及無尊爼欠風流
廬陵呼酒再用韻
令君領客作清遊蕭散仙人蓮葉舟唤得酒來詩興發
浩歌和月吸黃流
廬陵於兩池中作舡亭名卧蘆取山谷滿舡明月
卧蘆花之句落成為賦小詩
路入芳池柳岸行宛然野渡一舟横秪緣胷次規模别
便有江湖氣象生雲影恍疑帆影度嘯歌中有棹歌聲
天書恐逐銜蘆鴈未許花邊卧月明
晩坐卧廬復與廬陵同用前韻
待得廵簷有月行梅仙無惜為琴横(廬陵子思安尉善琴)頻招野
客耽詩興秪恐東君費麯生拄笏静看山擁翠凭欄閒
聽水流聲人生聚散無勞較萬里青天白鳥鳴
八月十日過松水
拂石臨流幾歲秋未嘗歴險究源頭今朝拄上雲烟去
為吸清泠冣上流
以夀山石絛環寄趙昌甫將以廿八字
連城價重雖非玉千古名存夀此山野服閒居頗相稱
無端因得玩如環
甲戌正月從君用弟覓月桂栽
花發枝頭月月新不妨分種過西鄰琴書結束歸來日
要使門庭長有春
克齋集卷十六
