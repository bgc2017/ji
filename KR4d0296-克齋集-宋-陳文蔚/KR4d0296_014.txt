克齋集卷十四宋陳文蔚撰
老人生旦
人生富貴多繁華每遇誕日張綺羅高堂賓從擁朱紫
金尊捧歡傾流霞青春未暮神仙醉舞腰回雪皓齒歌
難逢樂事買歡笑千金不惜如泥沙貧家相去一何遠
自嘆居里非鳴珂平時只甘陋巷味啜菽飲水之日多
不知今朝是生旦東隣旋問酒可賖烹鮮擊肥非不願
一室懸磬將如何阿爹從容呼兒語我有至樂非繇他
立身亦足顯父母聲名不必登高科顔色苟能奉親懽
悅口不存旨與嘉滿堂雖無金玉富六籍諸子幸滿家
日率兒曹勤誦讀行慕顔閔心孔軻但得門庭無外事
竹林足以長婆娑子順親慈有餘樂自然福至繇家和
籬邊晚菊知人意歲歲來薦黃金花
和余方叔題傅材甫筠谷韻
一區投老將焉卜揚雄草玄那可續何似山中種修竹
白駒皎皎人如玉山深九夏無炎溽往來不着市㕓足
主人心地一泓渌調高和寡陽春曲時聞樵歌起林麓
趺坐道人方閉目讀書萬里歸妙矚等閒莫躡巢繇躅
何妨春酒甕頭熟便約幽人來卜築伯夷清風千載肅
堪笑荒涼舊金谷
火田鄭㳄山貧士也家有燕坐之處五為賦之
山水可吾情對酒不必醉及其不以酒何繇得翁意
右寓意軒
一息萬里馳白日天無光歸來固吾圉宇泰生吉祥
右觀省齋
夜半一陽動萬木總皆春當觀向榮意從此識吾仁
右槁木寮
中獨抱孤清外示聊以朴不結桃李交風味良不惡
右歲寒谷
築室在澗阿種木清成隂中有聖人書可以樂吾心
右隐窝
和賈元永醉楊妃(牡丹)
當年開元主得失鑒前迹圖治極焦勞自謂吾雖瘠自
從嬖在妾乾坤輕一擲妖花恐其魂宜遠數百驛
題鄭好古松圖和趙國興韻
筆端老木千歲心一見洗我塵土襟坐久令人㤀愠喜
古今碧澗落寒冰乍濃乍淡陰復晴晦明變化天所成
相畫之法如相士骨奇肉瘦神必清烟淡雲疎天冪幕
頃刻風雷暗塵壁畫工羞看手如神十日一水五日石
觀物二首
初見種汝時微荄極枯槁今既長枝葉日復一日好儀
刑静獨秀精神雨中澡嗟我費耘治(平聲)尚媿忩前草
其二
牆東一微物妙意包藏深人皆看枝葉我獨觀其心萌
蘖既綿綿茂盛亦駸駸從此識天地生生無古今
賈元永寄詩有窮愁之嘆和韻寬之
我生抱孤貞有似窗前竹却笑日用功采綠不盈掬詩
書負宿願發憤處幽獨古人刮目處論道不隔宿吾計決
已久不疑何待卜一書訊安否雙魚勤往復丈夫氣相許
雲雨詎翻覆窮通付一醉東隣酒方熟
同彭漫者寄鉛山諸友韻送彭歸武夷
兀坐誰與隣院古槐隂静美人東南來共此炎夏永危
衷慰孤清羇迹不待屛十載懷願見一日良獨幸開樽
共有酌當月免對影所講根理致坦然見心境詮評寖
及詩語我挈裘領云何方浩浩遽爾中耿耿歸理武夷
棹夢寐江南景吾曹貴晚節莫辭霜露冷世事如予何
遺編且重整
辛亥春與陳周佐縣丞會於汭川旅邸從容三日
臨别呈周佐
雪夜訪戴時未至已先返潘魏一夜話興味良亦短三
日聆妙語遠勝十年欵嗜欲排喧囂議論反根本酒罷
放懷歌超然心更遠古人不難到學力貴自勉花柳况
欣欣游哉春未晚
再過桃花臺
去年過桃花心情亂飛絮今年重來時烟水已成趣川
華動春綠漁艇自來去况復江上山玉立美無度徘徊
欲吟詩日暮不成賦但見飛鳥歸暝色帶雲樹我生亦
何求行止隨所寓悠然此時心但覺狎鷗鷺風定波自
平可玩不可怖堪嗟世間人險阻起平路茲焉得所圖
萬事不關慮
寄題吴伯豐所居二首
書閣高幾尋其高不可知但見讀書人心與千古期藉
此閒曠地端坐窮軒羲世塵飛不到月霽光風吹况復
揭扁榜字畫天下奇妙有指南處世人那易窺昔聞堂
上聲斵輪嘗笑之而子得深省不覺糟粕遺終日几案
樂捨此歸其誰(晦翁為作字)
右讀書閣
心兮如太虛何惡亦何愛吾廬寄吾興妙處端有在於
中忘歲時疇覺屢遷代但知曲肱眠居然樂其内無事
戶不出此意誰能會更約素心交㩦書静相對
右亦愛軒
石井偶書呈同來者(趙國興書堂)
為君半日留得與諸賢集人生貴遠游何苦自維縶好
鳥鳴更幽遠山青欲濕時有午邊風吹從木隂入
甲寅寒食日訪徐子融子融同出游晚歸誌所歴
二十六韻
至後一百五春光正韶華往往天氣少多與人事差今
年特清朗川原爛紅霞埋頭卷書冊訪友况不賖盡日
俱襄陽滿城同看花百種鬭紅紫意氣各雄夸忽焉有
招呼徑醉碧桃家主人意厚甚更約觀金沙而我方與
子浩蕩興無涯但恐催日馭所幸未西斜行行復行行
小築逢異葩雜然不知名品品亦自嘉園翁旋相問酌
酒仍烹茶珍重頗深簡市井避喧譁子乃若有告未語
先咨嗟願言更出郭前林路非遐會當有奇遇始信我
不訛果見山下蒙一泓瑩無瑕淵然蟠蛟龍不為藏黽
鼃稍稍出奇怪羅列如髻丫須臾聳嶄絶煉不經女媧
特立如丈夫匪可干以邪相與發浩歎題品乃未加因
念世沈晦豈但如爾耶乘風且歸歟投林有昏鴉聊為
賦此詩醉筆歌龍蛇
寒食後一日趙國興㩦具拉游清風峡登一覽亭
分韻賦詩以塵埃已逐雙溪去為韻得已字
家家趁寒食看花雒城裏孰知我輩人屐去登山齒千
峯據其高一覽無餘美小溪山下來青烟林末起俯瞰
闤闠居總在塵埃底酒樽遽移下詩興良未已因念讀
書人故事為重紀(峽劉之道讀書之所用其詩句分韻)
回鄭家橋小酌復以臨清流而賦詩為韻得流字
愧我困塵冗因君得清游脱身桃李場慰彼林壑幽水
光晚更碧山色翠欲流詩情天萬里浩蕩不可收
中秋後二夕陪趙連州飲荷香亭次連州韻
使君今宵有高會天為好事收滂沱厭將歌舞競時好
只有風月為詩魔此際主勸客盡醉何日弟和兄且歌
(連州昆季皆在官)臺高林影散滿地不飲奈此清光何
以花枝好處安詳折酒盞滿時撋就持為韻贈徐
子融
春來凡草木開處總成花東皇本無心世人徒爾夸我
愛花中王矯矯出羣姿非不愛桃李桃李多繁枝寄語
折花人半開花正好折到離披時翻成被花惱花不在
色香全在精神處不慣識花人未肯輕分付一夜無風
雨花枝報平安折花須惜枝容易莫傷殘蘭薰可以佩
幽人擷其芳紅紫時所競安得細推詳白面誰家郎逢
花便攀折言會折花枝折花人更别麯蘖有工夫氣味
獨醇厚欲釀胷中春豈可樽無酒座上嘗春風客來同
把盞妙處我獨知醺然面生暖淺深存斟酌杯行不須
滿既滿須持之不持愳招損香液噴甕面紅光浮滿巵
此為最佳處亦是極難時杯深不可把俯身為渠撋淋
浪莫沾衣操縦得其權有客太詩狂斗酒約相就那識
半醺時春風滿懷袖我有酒一壺醖釀頗得宜飲之痊
沈痾贈子聊以持
送趙進臣持閩憲節
任官自古惟賢材天子耳目寄外臺祥刑所繫切民命
可不於此欽恤哉猗嗟東南俗脆弱獨有閩嶺高崔嵬
山川風氣頗相等挾剛負險不可摧自來巖谷多嘯聚
屢遣使者殱渠魁今幸田里各安業畢竟習俗懷隂猜
侵陵矯虔或未免獄訟不平良善災民強官弱亦已久
往往州縣翻低回政須繡斧肅風采坐使一方公道開
秋霜凜烈懲其姦撲滅不復然死灰陽和寬大布德意
撫摩窮困如嬰孩湘江之水碧悠悠使君昔日曾徘徊
于今八州復延頸洗冤澤物須公來澄清本是平生志
從此四境無氛埃勿謂故園有松菊長憶三徑荒莓苔
先生䟦所藏湯君墨梅約諸人賦詩俾文蔚亦題
其後
皎皎冰雪姿黯淡宜水墨却恐施丹素翻令涴顔色孤
山水雲深庾嶺林月黑晴窗一揮染想像意俱得
寄題吳子似所居二首
古人不可見千卷留遺編要非紙上語至理寔參前列
聖精微心舍此將何傳根本會於一枝葉數萬千博文
可約禮掘井志得泉茲乃讀書旨涵泳當忘年勿以急
迫求留神嘗静專亦勿事悠悠歲月空推遷久而竟純
熟脱落不知然衆理斯旁通如海會百川又如庖丁刃
體解牛無全超然得我心枘鑿非方圓書在言語後用
起言語先唐人資綴緝漢儒拘訓箋記誦日益博疇知
心鑑昏秪足騁馳鶩與道寔天淵瑱山名亭意難與世
人言方將屏俗慮日夕親聖賢見聞豈足道孰是入德
門隠几無别事真趣在窮研一旦忽冰釋花柳春無邊
此時案上書始可付蹄筌
右讀書亭
上帝降斯民厥初存秉彛古昔世教明大道行坦夷裘
葛順冬夏飲食充渴飢非有慕于外夫婦皆與知嶽瀆
氣既分民風日澆漓仁義既榛塞教化悲陵遲隠然善
端著不勝姦偽滋甚至藉吾道紛紛取世資陽尊若示
公隂叛寔濟私孟氏極雄辯剖晰精毫釐言言七篇在
炳如日星垂千載嗟晦蝕大義誰復提延陵有佳孫好學
謹操持傳授有所自源派分江西(子似象山學者)若為日用功
義利早辨之細讀象山記妙意良在茲願言不為穫努
力但耘耔堂前有松桂年年長柯枝生意不自已何心
論報施請子對佳木長哦經德詩
右經德堂(陸象山作記)
送吳子似歸番陽
憶昔舟泊雲錦溪溪上故人知為誰讀書亭中不草草
永平人物入深討(子似著永平志)生平藉甚梅子真我乃晚遇
情相親古人事業貴悠久歸歟訪我同門友(謂姜叔權也)
和葉仲洽喜雨
一旱不問下與高風吹日炙同煎熬悲鳴鴻雁不飲啄
向人終日聲嗷嗷千里赤地天不管毫髮微功矜桔槔
乘除自古有成說霖潦一春多發洩渴苗欲死俟沾溉
到此翻令成澤竭不眠耿耿抱幽恨離畢中宵起占月
仰天浩嘆如何理引手欲挽天河水鵝湖作鎮縣東隅
山巔忽有雲峯起朝隮何事故要勒雨未崇朝還又止
農家與苗相為命情不願蘇惟願死愁腸欲斷成寸寸
頃刻風雷驚動散為霖三日澤已均發墨千山雲不斷
騷人賦詩喜欲狂自寫長牋幾脱腕東西倒懸今少解
懽情隨雨亦滂沛秖愁西北望雲霓虎狼久矣為民害
請看麟史書伐邢一日興師當問罪詩成聊寫閔雨志
畎畝拳拳有深愛
題傅巖叟悠然閣三章章八句
悠然君之見不與凢見同正似東籬下山忽在眼中誰
昔夜登閣歌罷飲亦終恍若有真契可知不可窮
悠然閣之名名從見中起長哦好仁詩高山勤仰止意
與口俱到握井真得水嗟哉世間人穿鑿求義理
悠然君之心非古亦非今忘言猶有詩無弦安用琴淵
明此時意千載無知音但見登閣時山高白雲深(巖叟命名)
(時予適同登閣故首章及之)
廬山雜咏
我來未試烹茶水且讀石上涪翁詩上臥百尺晴蝃蝀
下貯一匣青玻瓈淵深知是蛟龍宅風怒似挾熊虎威
自古賢栖知幾許今有精藍藏翠微
右栖賢三峽橋
朝登天池峰暮酌天池水一枕僧榻清鍾磬半空裏平
生此名山籍籍滿吾耳乘興作遠游杖策自不已行行
到絶頂塵世知隔幾雲烟出其下渺視猶萬里山川與
人物往往盡蒙被始疑翻雪濤混同一彭蠡頃刻開一
罅初見山邐迤仿彿人世界未可詳目指山中為予言
此地去天咫風雨晦冥候與世殊不似霖潦方下作山
頭旋磨蟻雲深此埋屋山下乃不爾歴驗予所言其言
亦非詭未必隔仙凡高深寔殊軌初夜現佛燈數星林
末起如螢復如炬或明亦或止昔聞頗甚怪今見乃如
此寄語登山人仍須細窮理
右天池
白鹿洞謁先生祠堂呈李夢開教授是日李入洞
講書
先師紫陽翁雅愛窮幽微前賢有遺跡所至皆發揮千
古廬山高白鹿遇亦希何人寔經始閟藏啟天機臨流
勘書臺隠然釣魚磯聖朝始加賁泉石生光輝榛莽百
年中潛長虎豹威衣冠固不論樵牧亦寥稀今昔有顯
晦山川無是非先生適剖竹按圖重歔欷斬荆得遺址
澗遶山合圍買田敞堂塾豈將終遯肥學子共栖集相
與詠而歸繼聖講絶學咳唾落珠璣此理忽森著魚鳶
真躍飛小子恨晚遇講席弗及依升堂拜遺像泫然涕
沾衣幸今主盟人高識可與幾光風霽月意端欲賢聖
希(李作光風霽月亭)時來一講訂諸生佩弦韋超然此會意規
範喜無違徘徊不忍去暮宿留山扉因極昔游處恍如
身泗沂矧復洞中友進步方騑騑永矢㤀世味來食此
山薇
臥龍瀑布
登陟百險艱來看雲間瀑飛從千仞峯瀉作一條玉冬
夏有盈縮古今無斷續當日武夷翁翩然來結屋
武侯像
堂堂千載人遺像凜如生趨舍同一操豈無當代英欲
唤臥龍起四海盲聾驚此意無今昨未應歸杳冥(先生作起)
(亭)
新居六詠
無才濟蒼生竹林遠棲遯中有聖人書飯疏自無悶
右竹林隠居
築堤環碧沼種花仍滿堤幽人日往來非關桃李蹊
右花堤
池東如月弦池西如月弓池北千丈屏倒影碧波中
右半月池
清溝知幾曲花落流紅錦何須浮羽觴自可供杯飲
右曲水
燕坐焚清香日永裊烟篆妙處良獨知功收物欲戰
右克齋
綠隂初散地今有入簷枝開窗對瀟洒歲寒惟獨知
右梅忩
五月十二日閒中偶作
黃卷與晤對日日有新聞青山不世情時時有佳賓不
動利害心且無將迎勤自得村童樂何須市朝紛種菊
遶庭砌黃花俟秋芬琴書便當歸免使思白雲犂鋤理
荒穢菽水娱朝昏此外何所慕甘作耕桑民
徐天錫歸自玉山昌甫以三詩送之後二篇有及
予與徐子融傅巖叟之意且托其轉寄答其意
以謝之
我聞章泉清有客日洗耳而况坦腹眠滿意得佳士相
期忘歲月飽飯讀書史祇恐翁獨吟黃鵠舉千里静言
同門友吾郡差若多相望數舍隔便如千里賖惟有湖
上翁(子融)時時許相過比緣迹萍梗亦已廢琢磨
其二
曾共傅巖孫同坐傅巖石紀游未抄寄雙梅解相憶天
涯思美人折花陡岑寂所幸柱上題如新未陳迹(雙梅在巖)
(叟家香月堂清古可愛昌甫每與稼軒同領略之柱為稼軒題)
寄題徽州李君博文閣
曾參一唯外相顧了無言顔淵但如愚永謝枝葉繁後
人謂二子獨得道之原脱落章句卑統宗而會元誰知
聖門教入道固有門非博奚反約㴑流乃求源顔曾日
用功如海衆水吞及其成功後木落歸本根固非求捷
徑大學廢講論李君敞高閣駕言避俗喧藏書比鄴侯
日夕手自翻百家期貫穿目擊萬里存上下洞今古高
深察乾坤一旦忽融會豁然破籬籓笑彼習忘子讀書
嘗憚煩
和胡應祥游石井韻
世間潢潦水可嘆無根源盈滿涸可待驟雨空翻盆鵝
峯此邦鎮秀潤草木繁洩為石井泉永與天地存平湖
十頃開(峯頂有湖)風漪綠荷翻意共一脈落高下相吐吞清
游二三丈歸途月黃昏咫尺阻同集笑我真憚煩相期
一朝去雷電當飛奔鞭龍起為雨微功不須論
壬申老人生旦
兩歲霜風吹客袍親庭禮闕捧香醪今日升堂祝親夀
親夀願比南山高古來人生七十稀吾親八十臉如桃
但得歲月無窮極從教兩鬢添霜毛閒中花竹自娱戱
日課詩禮勉兒曹隨分家風嘗禮法何心與世争雄豪
自古作善天所佑賦與龐眉并夀絛不須神仙授秘訣
已保柱石常堅牢年年新釀此時熟真珠滴紅聽小槽
趙忠州有苦寒懶起之句和其韻
生息同宇宙形骸通物我天寒雪盈尺竈冷爐無火酒
面生紅光花枝嬌婀娜雖然太守樂亦要民安妥
去草棘
草雖至微物稟氣何不同瑞者為靈芝大抵和所鍾薰
者為蘭蓀芬香播春風人知外秀異胡不原諸中奈何
一種類亦費造化工沾濡足雨露山川徒茂豐畏冗無
地着無足比蒿蓬成熟不堪食但逞毫芒鋒除却刺人
衣此外無餘功慘雖未荆棘包藏固難容因行為芟除
當路靡留蹤害物亦害己去汝如去凶安得天地間榛
翳亨衢通
和余方叔病中見寄
我亦病閉門機閒了無觸故人送詩來綢繆寫心曲胡
乃稽報章悼往牽服屬天理循自然非敢故羇束人生
夀天定心要無愧恧逞欲千乘危安分一瓢足范雎傾
穰侯酈寄賣吕祿何如北窗臥酒熟巾自漉况有聖賢
書可洗昏花目一任歲月駛流徙驚轉矚安知疾疢餘
非以石攻玉
克齋集卷十四
