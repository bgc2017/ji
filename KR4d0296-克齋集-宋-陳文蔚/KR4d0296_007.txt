克齋集卷七宋陳文蔚撰
朱先生叙述
先生氣質剛毅進道勇决涵泳克飬純熟深固文蔚嘗
竊窺之雖夙興夜寐終日應接條理益精明未嘗有厭
棄事物之意雖曰禀賦之異實亦繇學力之充也以成
就後進為己任登門之士甚衆稍有意趣百端誘掖惟
恐不至各隨所長以成德逹材庶幾善類寖多斯道有
託嘗以江西憲趨朝道經上饒文蔚侍行止宿驛舍有
士人懷書䞇抵暮求見已而自悟非進謁之時逡廵退
去先生適自外至(時自早報謁入夜方歸)望見其人即車中呼典
謁者令與上謁其人遂得見投書洎其辭去室中已燭
矣先生即廡下明處閱其書其急於後進之意如此先
生持天下之正其間不能無趨嚮背馳者或以私意妄
生詆毁至其心平氣定則莫不愧屈以當代之宗師歸
之是雖秉彛之固然亦理義足以服人也先生造理精
微見於處事權衡輕重錙銖必較是以於進退辭受之
間一處以義理之正苟理所當然雖聖人所行不為苟
異理所不然雖舉世趨之不為苟同見其異者徒議其
激見其同者或疑其苟先生之所為衆人固不識也先
生於聖人之學真有所得謂不知聖人之言無以知聖
人之心不知聖人之心無以知聖人之道故於六經諸
書句句而求字字而考留心之久玩索之深不知年數
于兹融釋脫落有所默契故見於訓釋諸經則提綱挈
領以會於一原縷析毫分而各當其分凡先儒所以開
端啓秘而未及究竟者至此無餘藴矣是以於易則驗
隂陽之端妙契於伏羲畫卦之初於詩則去小序之亂
經而得詩人吟咏情性之意於中庸之書大要欲學者
於體要處正而不偏於事物之分處之各得其當體用
兼該精粗一貫真得子思心傳之妙其指示學者功用
於戒懼謹獨二者則尤為精約也其教人則欲其於六
經諸書無所不讀古今事變無所不講天文地理禮樂
刑政鬼神變化無所不通謂始雖即此以為學終不離
此以為道大懼學者屛棄事物馳心空妙入於異端之
域而不自知於戲先生之意可謂勤矣可謂至矣學者
期無負於先生可矣文蔚雖獲侍教不能窺道德之大
全學問之體要先生嘗語文蔚某今都無說處豈先生
所獨到者舉世不足以知之乎後有如先生者作必有以
知之矣文蔚之所見如飲河之鼠何足以形容高明之
萬一然亦不敢以淺陋之固而自隱纂輯見聞姑俟采
擇庶幾微塵之於泰山云耳
書徐子融遺事寄趙昌甫趙許誌銘
潜齋為人志氣剛决始游方外為佛老之學歸而閉門
斆學聞晦菴朱先生講道於建之五夫欲從而就正未
果行一日先生有朝命道過鉛山因見於永平驛語不
合拂衣而去人謂其不復來矣先生辭免俟旨宿留玉
山道中忽散其生徒毅然而至文蔚時侍先生側先生
喜其徙義之勇挈之偕至玉山留止餘月教詔甚詳自
此凡一再登門聞先生之緒論為多自未見先生有静
坐之課既見先生聞主一之論益加粹密繇是神凝志
定容止可觀酬酢多中其於交朋友也重信義謹然諾
如隂陽寒暑之不移尤不屈於物稠人廣坐中議論必
惟其是雖貴人以勢臨之語有未正必辨其為非而折
之以理詞色略不少沮後生晚軰行於道路不循長幼
之次者雖非其生徒亦必毅然正之其剛果正大皆此
類初為高行既從先生學始知非儒者中庸之道晚方
欲就平實而流俗反非之矣
雙溪書院揭示
文蔚聞之為學之道無如收放心以講明義理端莊專
一整齊嚴肅所以收放心親師取友切磋琢磨所以講
明義理苟身居一室之内心馳萬里之外雖日親方册
口誦聖言亦欺人耳於已實何益哉朋友相聚識性昏
明固有不同雖曰不同其間豈無一得講明義理互出
已見終有一個是底既曰是雖聖賢復生亦不能外安
得而違之日夕相聚講說愈多聞見愈博未說到貫通
處亦足以為會文之益也為諸友計切須收歛身心務
在端静以放縱四支馳騖紛華為戒則放心自然可收
施之讀書為文義理自明工程自進况又得師友之益
有講論之助相觀而善相資而成繇此以進古人事業
不難也况課試之餘乎惟自近世以來朋友道弊群居
之時笑侮戱譃面䛕背毁善不相告失不相正甚者以
氣相陵以能相矜無朋友相愛之意一旦分袂便同路
人音問不通慶弔不講利患不共是無他故方其同堂
合席之際已無情義莫非苟且况已離群其藐然不相
恤也宜矣豈知朋友之道在人倫五者之列而與君臣
父子兄弟夫婦並行於天地之間朋友可廢則四者亦
可廢矣有是理哉文蔚平居念此每竊憂之是以願與
諸君共篤此義諸君苟能念此則鄕之所設學規者蓋
亦大為之防似不足以相凂然出此則入彼矣諸君其
體之
克齋揭示
入則孝出則弟
人之立身莫先於孝弟蓋孝弟為人之本人之所以
戴天履地而異於物者以其親親長長而有是良心
故也苟失其良心而不孝不弟則無以為人矣
事父孝故忠可移於君事兄弟故順可移於長居家理
故治可移於官
有父子然後有君臣父子君臣人倫之首故為人臣
子者事父必以孝事君必以忠然不孝則不能忠忠
孝雖二事事君之忠實自事父之孝移之耳為僚而
順其長居官而治其事又非自外得即事兄居家者
而推之也蓋長官者君命之使長我者也官事者君
付之使我任其責者也為僚而不順其長居官而不
理其事皆事君不忠也事君不忠皆原於事父不孝
也忠孝立身之大節於此二者一有缺焉則不足以
立身
居處恭執事敬與人忠
是三者修身應事接物之要人之處世忠孝固其大
節然不能不應事不能不接物臨事貴乎不忽待人
貴乎盡已應事接物各得其道則於事無失於物無
忤要之二者又自修身以始蓋人能修身則大而忠
孝皆繇此出而應事接物特其餘耳故居處恭是所
當先而聖人謂是三者雖之夷狄不可棄也學者其
可以斯須不念哉
博學之審問之謹思之明辨之篤行之
是五者窮理力行之目學問思辨乃窮理之事為其
窮理故能力行修身之道工夫實在於此蓋不窮理
則無以知其事之當然不力行則無以遂其志之
决然雖欲修身不可得矣然力行又以窮理為先窮
理之目有四而力行則一語而足蓋修身窮理之功
為多而力行則行其所知而已故修身非窮理力行
有所不能忠孝非修身有所不能以是而應事接物
未有不盡其情矣大學修身齊家治國平天下必本
於致知格物其以是歟
近世學規朱先生揭之於白鹿書院者已盡之矣今
掇其緒餘以告來學之朋友使知立身之大節修為之
次第若乃立為條約以從事於防閑簡柅則非所以待
同志之士而同志者亦無所事於此如右數條當相與
共守之
讀詩雜記
頍弁一篇疑是所燕之兄弟親戚所賦爾與君子皆指
王也今傳則謂君子兄弟為賓者也如此則爾酒爾
餚乃賓之酒餚非王所以燕兄弟矣惜當時不及面
叩以釋其疑兼以鄙意推之首章言有頍者弁實維
伊何二章言有頍者弁實維何期是皆未見而期望
之辭三章言有頍者弁實維在首至此則已宴矣故
前二章言君子皆有未見既見及庶幾之辭至三章
則直曰樂酒今夕君子維宴其情詞可想矣
谷風誰謂荼苦其甘如薺恐以比新昏自他人視之如
荼之苦而其夫溺之如薺之甘故繼之以宴爾新昏
如兄弟集傳以見棄之妻自比荼苦恐與下文不貫
未知如何
白華幽王嬖褒姒而黜申后申后怨而作是詩二章言
英英白雲露彼菅茒天步艱難之子不猶幽王嬖寵
妾而廢正嫡無恩之甚申后方謂王以天步艱難之
故不能如白雲之露菅茅不怨王之無恩而歸咎於
天步之艱難厚之至也至三章言彪池之浸稲田四
章言桑薪之烘于煁一章峻於一章而其意漸迫此
所謂敦厚温柔詩之教也
苕之華竊謂此亦興詩謂苕之華則芸其黃矣我今不
得其時則維其傷矣自嘆不如苕之華也二章苕之
華其葉菁菁知我如此不如無生亦以其葉菁菁而
興我之不如無生也
卷阿篇末以上章興下章愚意謂以菶菶萋萋而興君
子之車庶且多以雝雝喈喈而興君子之馬閑且馳
詩傳於下章云承上章之興至言其所以興則曰菶
菶萋萋則雝雝喈喈矣君子之車馬則既衆多而閑
習矣有似界限不明無甚意味未知是如何
常武四章截彼淮浦王師之所竊詳詩意似謂王師止
伐淮浦截然有所止限不旁侵他境乃與下文王師
之所相應未知果得詩意否
時邁首尾兩條始言昊天其子之實右序有周結之曰
允王維后末言明昭有周式序在位結之曰允王保
之當周之未得天下也天右序之及周之既得天下
也又能式序在位之諸侯有周之式序諸侯猶天之
右序有周也故始則信其足以君天下終則信其足
以保天下兩叚首皆有序字末皆有允王字意甚明
白前軰不曾提醒臆說偶如此未知是否
豊年集傳本篇以為春秋報賽之樂歌至小序注則以
為序誤豈始為此說而不及改歟
我將維天其右之傳云右尊也神座東鄉在饌之右所
以尊之也又曰伊嘏文王既右享之傳云則此能錫
福之文王既降而在此之右則是以右為左右之右
當作上聲蓋言鬼神尚右今在其右是尊之也正如
右序有周之右雝詩既右烈考亦右文母傳音又亦
曰尊也周禮所謂享右祭祀是也按周禮太祝九曰
肅以享右祭祀注右讀為侑侑勸尸食而拜則右當
作去聲乃勸侑之侑與尊訓不同二詩之義音訓既
異詩傳既引周禮為證而從其音乃不用勸侑之說
而亦曰尊也何哉豈不及詳考歟抑有異議歟
師訓拾遺
伏羲當時畫卦只如質珓相似初無容心易只是隂&KR0306;
陽&KR0320;其始一隂一陽而已有陽中陽陽中隂有隂中
陽隂中隂陽中陽□看上面所得如何再得陽即是
☰故乾一或得隂即是☱故兊二陽中隂□亦看上
所得如何或是陽即是☲所以離三或得隂即是☳
所以震四隂中陽□看上面所得如何或得陽即是
☴所以巽五或得隂即是☵所以坎六隂中隂□看
上面所得如何若得陽即是☶所以艮七再得隂即
是☷所以坤八看他當時畫卦之意妙不可言
余正叔論志士仁人無求生以害仁有殺身以成仁謂
殺身者只是要成這箇仁先生曰若說要成這箇仁
却不是只是行所當行而已
因說工夫不可間斷曰某苦臂痛嘗以手擦之其痛遂
止若是或時擦或時不擦無緣見效即此便是做工
夫之法余正叔退謂文蔚曰擦臂之喻最有味
余正叔問子路問成人孔子對以臧武仲之智公綽之
不欲卞莊子之勇冉求之藝只此四者如何便做得
成人先生曰備此四者文之以禮樂豈不是成人
忠恕是學者事故子思言忠恕違道不遠曾子借學者
以形容聖人若論聖人只可謂之誠與仁
正叔有支蔓之病先生每救其偏正叔因習静坐後復
有請謂因此遂有厭書册之意先生曰豈可一向如
此只放令稍稍虛閑依舊自要讀書
或問物與無妄衆說不同文蔚曰是各正性命之意先
生曰然一物與他一箇無妄
介甫每得新文字窮日夜閱之喜食羊饅頭家人供至
或正值看文字信手撮入口不暇用筯過食亦不覺
至於生患且道將此心應事安得會不錯不讀書時
常入書院有外甥懶學怕他入書院多方求新文字
得之只顧看文字不暇入書院矣
學者工夫且去剪截那浮泛底思慮
學者說文字或支離泛濫先生曰看教切已
只是頻頻提起久之自熟
學者讀書多緣心不在故不見道理聖賢言語本自分
曉只略略加意便自見得若是專心豈有不見
先生以召命過信州一士人見於舘驛請問為學之道
先生曰道二仁與不仁而已聖人千言萬語只是要
教人做人
漢文帝曉事景帝不曉事
或言今人作詩多要有出處荅曰關關雎鳩在河之洲
出在何處
孟子文章妙不可言文蔚曰他每叚自有一二句綱領
其後只是解此一二句曰此猶是淺者其他自有妙
處惟老蘇文深得其妙
文蔚每日侍坐說詩不曾說白駒後數日忽有曰公每
日說詩白駒一篇如此却好不說文蔚因言當時賢
者雖縶維之竟長往不來逃於空谷上之人拳拳不
置至謂毋金玉爾音而有遐心其自重不屈如此曰
據如此說亦好却不說上之人勤懇好賢之意
文蔚一日說太極圖不言格物致知工夫先生甚訝之
後數日文蔚拈起中間一二語先生曰趯翻了船通
身下水裏去文蔚始有所悟(今池陽語錄却將文蔚别話頭合作一段記者)
(誤矣邊又錄云文蔚問通書只說主静一邊窮理致知一却不曾說先生云何故如此說文蔚退思次)
(日又請問夜來所說通書如引書曰思曰睿及厥彰厥微匪靈弗瑩䓁語亦是致知事先生不荅正色曰)
(趯翻了船通身下水裏去文蔚遂悟通書發明太極隂陽之旨已從道理原頭理會來圖則剖析精微以)
(示人而通書無非發明此意顧以為不及窮理深悔所見之謬也次日復以為問先生遂無語)
文蔚問人心道心如飲食男女之欲出於其正則道心
矣又如何分别先生曰這箇畢竟是生於血氣
文蔚問生時男女異席祭祝亦合異席今夫婦同席如
何曰夫婦同牢而食
學者難得都不肯自去着力讀書某登科後要讀書被
人横欄直截某只是不管一面自讀顧文蔚曰且如
公誰鞭逼畢竟是自要讀書又云難得難得
一日說某訪謝昌國問艮齋安在謝指廳事曰即此便
是其廳事亦弊陋因言妙
彭世昌守象山書院盛言山上有田可耕有圃可蔬池
塘碓磑色色皆備先生曰既是如此下山來則甚彭
曰陸先生曰有書院却不曾蔵得書某此來為欲求
書先生曰緊要書寧消幾卷某向來亦愛如此後思
之這般物事聚久必散何必役於物也世昌臨别贈
之詩曰象山聞說是君開雲木參天瀑響雷好去山
頭且堅坐等閑莫要下山來
世昌問先生教人有何宗旨荅曰某無宗旨尋常只是
教學者隨分讀書
作文何必苦留意又不可大放頽塌只略教整齊足矣
寫字不要好時却好
文蔚初泛看諸家詩說質於先生曰某有集傳曾看否
文蔚荅以未見後來只看集傳一日因說詩先生曰
曾參看諸家文蔚曰不曾曰又却不可
武夷精舍侍坐趙昌甫言學者工夫間斷先生曰聖賢
教人只是要救一箇間斷
記得時存得一(缺)時濟得甚事
周家初興時周原膴膴堇荼如飴苦底物事亦甜及其
衰也牂羊羵首三星在&KR0034;人可以食鮮可以飽直恁
地蕭索
因言舜禹揖遜事云本是箇不好底事被他一轉轉作
一大好事
先生每得未見之書必窮日夜讀之嘗云向時得徽宗
實錄連夜看看得眼睛都疼一日得韓南澗集一夜
與文蔚同看倦時令文蔚讀坐聽讀至五更盡卷曰
一生做詩只有許多
每遇學者問有未荅處即令讀上下文
因說林擇之曰此人曉事非其他學者之比徐又曰到
他已分上又却暗
黃直卿會看文字只是氣象小或有看得不好處
客有問趙昌甫徐斯遠韓仲止曰昌父較懇惻又曰三
兄詩文曰斯遠詩文清雖小畢竟清
劉叔通江文卿二人皆能詩叔通放體不拘束底詩如
文卿有格律入規矩底詩好游子蒙和劉叔通詩昨
夜劉郎扣角歌朔雲寒雪滿山阿文章無用乃如此
富貴不來當柰何此詩若遇蘇黃須提掇他
謂文蔚曰公却是見得一箇物事只是不光彩一日呈
文蔚所送徐崇甫序曰前日說公不光彩且如這般
文字亦不光彩
或問徐子顔曰其人有守但未知所見如何
孔子天地間甚事不理會過若非許大精神亦吞許多
不得一日因話次又說今覺見朋友間都無大精神
文蔚曰先生每嘗念慮之萌或生於非正随即剪除只
是未能去根因事又發仍舊要剪除先生曰只得如
此
或問大學脩身章之其所傲惰而辟焉君子之於人安
得有傲惰先生曰非如常人傲忽惰慢只是使人見
得他懶些
三山蘇龜年且久說中庸費隠章謂始於夫婦之可與
知與行極於聖人之所不能知不能行以至於語大
天下莫能載語小天下莫能破微而至於鳶飛魚躍
無不包舉先生曰才卿說看還有不同否文蔚曰此
章說道之費說到語大語小處已盡矣引詩者所以
咏嘆滛泆形容其不盡之意耳先生默然
因論近思錄先生曰不當編易傳所載文蔚問如何曰
公須自見得意謂易傳已自成書
程門諸高弟晚節有背其師說者緣他自說得去覺見
師說有如不快意
因謂陸子静謂江南未有人如他八字着脚
一日說論語集註云亦尚有硬說處
問二禮制度如何可了曰只注䟽自了得
問胡氏春秋傳如何曰亦有過當處
字浩說
始吾命爾為浩者取孟子所言浩然之氣也浩然之氣
至大至剛而已名而不字未成人也今爾冠而成人矣
可復為童子之態乎當思其成人之道且浩然之氣誰
獨無之往往為氣禀所拘物欲所累而不知飬則浩然
者索然矣然則飬之之道當如何亦曰存之也孟子曰
庶民去之君子存之飬之之道不是過也教汝以飬汝
復不知飬之之方苟能存之則飬得矣故名曰浩字曰
存之汝不知存則不止為衆人而已孟子之言可不畏
哉紹熙改元歲次庚戌四月既望示浩
書浩字說後
既作此說以示浩因自反曰苟吾日用之間自不知操
而勿失所謂傳而不習也其罪又有浮於浩矣因書以
當盤盂之戒十六日
克齋集卷七
