克齋集卷三宋陳文蔚撰
答吳伯豐司戶簡
昨者誠說極荷詳諭謂既得良方便當修合服餌文蔚
敬當書紳誓終此身不忘也但類聚聖賢言誠處觀之
止答徐兄誠字名義未見歸一非謂明善工夫止是如
此草草也
又答吳伯豐書
所評存存齋銘謂立之之語與聖門不相似德輝多贊
詠之辭少進修之功誠如高明之見但子融之銘自人
物之生至允懷勿去都好可見有用力之實只是自率
性謂道至新而又新此四句斷却意脉非止精義入神
一語與存之之義不相切近渠意到此蓋欲說入成功
處不知前軰言語直是親切不走作雖靜虚動直一語
說著至新而又新又依前說做工夫上去殊覺無序尊
兄謂程子之說有二義就易本文求之只如遺書之意
耳若子融銘齋則取經解之義也尊兄以銘齋之義論
之謂畢竟所存者何物豈非吾所具於稟受之初者乎
然是物也既具於我矣因何而亡之知其所以亡則存
之之功始有所措矣大抵尊兄意思不苟凡事必欲尋
箇下手處以此為學何患不進但所引下三語謂此存
之之法似更有可商量蓋人之所得於天者渾然完具
本無喪失所以亡者固是為物所誘將欲勝此物誠必
有其道勝得物欲之誘則天理存矣未能勝得物欲之
誘雖欲存之不可得也觀所論欲閑邪以存誠寡欲以
養心然邪豈易閑欲豈易寡閑得其道則欲將寡矣不
得其道但見滅於東而生於西欲未易寡也此未為用
功得力處文蔚記去年侍先生於精舍一夕坐間舉一
學者問象山先生以為學之道象山曰某只是先立其
大者因曰看此說他之學亦自得其要遂稱贊孟子之
說曰此語最有力且看他下一箇立字卓然竪起此心
便是立所謂敬以直内也又言只是要常惺惺上蔡云
敬是常惺惺法今學者只爭一個不常惺惺孟子言求
放心非是心放出去又討一箇心去求他如人睡著覺
來睡是他自睡覺是他自覺覺即是惺若此心常惺羣
妄自然退聽文蔚用此言下功果如所教今吾軰且將
孟子先立乎其大者一章細玩便是先生示人端的處
若但言閑邪寡欲而不得其要法則誠未易存欲未易
寡也惟中間操則存一語却是喫緊子融勿忘勿助之
語乃是存之之法當如此不然則有急廹悠悠之病下
兩句云終始念茲允懷勿去未見其不力鄙見如此不
審高明以為如何或有未能更乞警誨
又答吳伯豐書
前日答簡服餌之說亦只是泛言之施於論誠則無所
發明文蔚竊謂此語雖非論誠然學者果踐其言即為
誠矣言而不行近世學者之通患先生長者之言只將
做口頭說話往往得其書亦但知抄錄而已不知書將
何用此文蔚所以書紳尊兄之言蓋欲即此便用功於
至不至對塔說相輪而陷於自欺之域耳但其中一語
云止於聖賢言誠處以求誠則何善之可擇哉此語文
蔚竊所未安伊川先生曰得於辭不達其意者有之未
有不得其辭而能通其意者也且聖賢言誠無非發明
天理而人之一心莫非天理之純全自其蔽於人欲故
天理不明隱而為念慮形而為言行無非矯餙欺偽而
向之誠者今皆妄矣聖賢言誠無非所以發明人心之
天理即其言而體認玩索便可識本心之實體而是非
真偽天理人欲瞭然不誣即此便是擇善也顧云何善
之可擇何哉若如尊兄之說只成泛言擇善工夫無下
手處中庸言擇善工夫節目甚詳各是下手處且如吾
輩今日論誠誠字未易識必須博學之類聚聖賢言誠
處求之即博學之謂也學之未明質之師友即問之謂
也問而有所未安又經心自思即思之謂也思而有所
未得又從而反覆辨論即辨之謂也是四者皆擇善之
目而後繼之以力行至於他事莫不皆然今既類聚聖
賢言誠處以求誠又豈無善之可擇也且聖賢所言便
是此心之理豈但訓義而已只要識得此心真妄眞者
為誠妄者非誠即須取真而舍妄若(闕)識得後便能如
聖人渾然天理無一毫人欲之私文蔚未敢道此須是
一言一行每致其實則久之純熟誠庶幾可得耳文蔚
答徐兄之意本如此既蒙不外敢再以請幸折衷之
又答吳伯豐書
昨者鄙說得蒙過目至於反覆詳辨所以警發愚陋不
少甚善甚幸徐兄議論雖有未的當處大槩却穩實如
來教首舉數條可見渠以天理聖德與誠滚作一片蓋
嫌其稱名而不踐履不知議論道理須是還他色目分
曉豈可混然無别也尊兄論之甚悉文蔚不復縷縷退
之虚位之說文蔚雖不聞先生之言初亦意其如此今
得來教始可釋然但來教引大學之說有曰彼乃以是
而賊其性之天理語似未瑩蓋性即天理之具於心者
性之天理則性是何物天理又是何物言人心之天理
則可言性之天理則不可尊兄誠思之當知四字有病
如鄙說未然却幸明以見教所評存存齋銘文蔚以閑
邪寡欲未為用功得力處者正以中無所主則人欲紛
挐念慮雜起如程子言破屋中禦寇東面一人來未逐
得西面一人又至矣左右前後驅逐不暇故須得一箇
主宰又言中有主則實實則外邪不能入自然無事此
正與孟子先立其大者則其小者不能奪也同意今尊
兄既曰欲敬以閑邪寡欲則固得其意矣夫復何言如
論致知一條有曰欲致其知者要以寡欲為先文蔚亦
謂欲寡欲者要以敬為本程子曰未有致知而不在敬者
正尊兄言心靜不雜者其致思必專其索理必精而古
人自其幼時涵養之術已具蓋皆以敬為夲也其論甚
善其他諸說皆精詳縝密真有發於或問歎服歎服鳶
飛魚躍自升沉之句文蔚蓋狀天理自然流行之意中
庸言上下察也蓋言此理無所不在人之一心泛應酬
酢無非天理彼不能存者固無有主宰而外物用事其
或存得不把持過當失之急迫則苟且歲月而墮於悠
悠故明道先生謂鳶飛魚躍與必有事焉而勿正意同
文蔚頃荷先生教誨謂苟能存得氣象自别羣妄自然
退聽文蔚騐之果然真見其有森然不可誣者故鄙句
云然亦不自知其果如此否果有得於先生之意否正
賴朋友相與討論以求至當不鄙而惠教之乃幸
答徐子融書
大抵來教多覺詞繁而意裂且如鄙說謂誠之一字昔
人以名天之理聖人之德及云理固天之理非誠之理
德固聖人之德非誠之德正以尊兄不當言誠之理誠
之德故以此語釋之尊兄既然前說此復何疑今日吾
輩正是講學之事若乃實用則在踐履工夫且如誠說
討論講究(闕)當得一箇是處既見得誠之體叚却求入
之之路迤邐實踐將去久而純熟誠在我矣如中庸曰
誠者天之道是誠之體叚也必繼之曰誠之者人之道
是教人以求誠也誠之者人之道此一句未足以盡其
曲折故下文又有擇善固執之說而求其所以擇善固
執者則在博學審問慎思明辨篤行五者若云未有直
以為天理聖德之名而必欲約歸於已則中庸亦不當
言誠者天之道只消曰誠之者人之道足矣道理豈有
不可名者循名以求實可也縱如尊兄曰誠即天理天
理即誠聖德即誠誠即聖德亦未干自己事惟是擇善
而固執乃學者所當務耳此語併退之虚位之說伯豐
辨之詳矣兹不縷縷修辭立其誠既知不可分開說便
自分曉誠字更須究易之意則修辭而立之功始有所
措向來所示誠說鄙意謂只收煞在一謹恪上者正緣
尊兄所援引者可見文蔚雖以來教始終次第求之終
見名義不曾分曉後面雖有數句判斷只釋得明道先
生語前面已自隔截了非得後書安能灼知雅意所在
尊兄議論大率傷於援引多而剖析少所以不能使人
釋然願更虛心平氣自取前後議論反復味之當自見
得但言行相顧等語施之論誠雖是擇善固執工夫未
為親切然於日用之間所助深至文蔚中夜思之殊有
警省佩服切磋之賜不少也方叔書謂不當於德外言
事兄辨之甚當精一危微之句文蔚有數語欲質之先
生未暇寫出容别求教舉似曾南豐對神宗語及二先
生南嶽唱酬後序以見警尤見愛我之深併用銘篆存
存齋銘伯豐有斷語并文蔚所答别紙錄呈不審高明
以為如何或有未然更乞詳諭
答陳周佐縣丞書
序文加遯隂息影四字可見有去病根之意良羡勇決
但是遯隂方息得影却恐又打日頭不過也更幸加省
李監場一序意甚渾粹若易無心字作隨時字乃佳無
心非吾儒所當言也觀伊川同舟事可見不審明者以
為如何更商㩁之鄙文輒易二字别紙奉呈孚字别有
意義諸葛孔明更索商量下一雖字却恐淺近此可為
知者道難與俗人言也
答徐子顔書
來書見問論語所入處尤荷警策頃年訪德修丈因論
易以謂三百八十四爻爻爻可入大抵聖賢之書固有
歸趣惟學者潛心既久一旦悠然有會心處則可以觸
類而通矣如張思叔讀孟子至志士不忘在溝壑勇士
不忘喪其元因有所悟意此乃思叔所自得者他人不
與也文蔚於論語讀之未熟未能脱然有得惟於出門
如見大賓使民如承大祭已所不欲勿施於人之語方
將從事於此以收放心而克私意他則未之有得長者
之見如何有以教之為幸
與徐子融書
此間雖無事粗可讀書但恨師友俱遠去歲番陽却得
吳伯豐相與講切今歲缺此只得自勉力耳近來功用
如何想益增進文蔚皆因讀書愈覺不可麄率緣先入
者為主草草讀過舊見未易濯去熟復義理忽然自見
殊使人有悦意也所答吳介甫仁義體用說屢得玩味
大意甚好然未及究竟圖意未敢答去姑俟後便
通晦菴先生書
文蔚每日隨分工夫不敢弛廢看孟子以至盡心上諸
有可疑處皆且錄出俟侍見之日請問但所出愈遠經
歷愈多縈拂於心者復不少以此見學力未至心力未
洪今但隨事省察每與克下亦止能剪除枝葉未去病
根細思之只為有性偏難克處其他旁出竊發者只是
因此去得此根方可進步昨在番昜諸兄論誠有書問
往復吳伯豐錄至先生答書知己逹尊聽往往論說之
多遂至纏蔓要當熟加玩味真實見得即諸說不難判
也前錄去數詩拜呈皆文蔚隨所見而作語意有差當
隨筆呈露切幸警誨
與余方叔書
吾人不得羣居深覺寡陋書中所言又不盡意然時得
一語不翅如獲至寳前書道聽塗說色厲内荏之戒甚
善甚善非惟尊兄書之几案文蔚亦銘心不敢忘矣文
蔚近來亦思造次顛沛必於是之言為有深味願與尊
兄共之文蔚遠客千里誠有白雲之念忽思孝子愛日
則一朝不能處也欲遽歸又無以為菽水之養正躊躇
未有所處不知何以見教
答韓仲止書
文蔚旅寓諸況如昨無足介念但師友俱遠每興孤陋
之嘆讀書存養工夫日不敢廢未見有卓然可恃處此
所以惕懼不寧也前書蒙諭顔淵仲繇為孔門善學甚
當今世學者大率言語勝而踐履不足致知力行此正
聖賢所望於後學遠蒙警策敢不銘佩閫政聞已安厝
甚慰甚慰息心涵養正有望於契兄但事無非學要當
隨處省覺為佳恃愛僣及亮之乃幸
請問朱先生書
文蔚寓此(時在嘉禾郡齋)亦無甚事每日不廢讀書窮究至於
放心之求惟是造次顛沛於是雖思慮之橫出未能頓
去但孳孳不敢自己亦自覺住不得也所恨無切磋之
益日有寡陋之懼昨在番昜日與萬正淳論大學二條不
合正淳書來再有論辨適值文蔚治歸不果再答今别
紙拜呈乞賜采目以文蔚觀之能慮能得一條渠雖易
其辭大槩不過前意前叚以謂聖人之治天下故欲夫
人皆為聖為賢然而林林蠢蠢之衆未必皆能如聖人
之願但秀異之才則長養成就以收格物致知之功其
他存神過化日遷善而不自知者固多矣文蔚謂天下
雖不能皆如聖人之願聖人立法以教人豈復有異同
固欲各致其知各誠其意各修其身而後為天下平若
夫能不能則存乎人焉非聖人所能強伊川答或者人
皆可為堯舜之問可見又謂若人人而教之使格物致
知不亦勞乎蓋聖人但示其法於天下使繇此可以自
明豈必人人提耳而教之也文蔚鄙意如此不識先生
以為如何有以折衷之乃幸
與吳伯豐書
近日功用如何想見日新文蔚讀書窮究之外惟務存
養雖私意雜出未能去根然未有不知知之未嘗不克
但孜孜於此不敢自怠或深夜誦康節先生詩便覺外
務無一毫足以介意所助良多有新得便中一賜警策
乃所深望
與徐子融書
文蔚今歲頗為子弟課試所撓雖隨即驅遣終廢時日
細思之寸隂誠可惜也過却一時一時不再來過却一
日一日不再來可警可懼近觀陳安卿警惰警滯二詩
深有省發此兄可想其勇猛精進其他議論亦煞得工
夫可喜可敬先生誠不妄許予也
通朱先生書
文蔚竊自惟念綿力弱質每荷不棄曲賜鐫誨恨以迫
於親養匏繫書館不得時詣函丈日夕親炙以融化氣
質然此意未嘗頃刻暫忘今從者又有千里之適便回
高隱亦須在年歲後見聞益孤陋未能就有道而正焉
臨風徒切悵怏但每日隨分事業亦不敢廢看中庸已
終篇子思之學廣大精微固未能窺其萬一乃得於章
句或問間竊見先生指示學者功夫切要處且戒謹恐
懼與謹獨二條近世儒者多滚作一片說不知其間該
動靜體用之全而先生剖析發明最為精密文蔚於此
涵泳久之若有所見至卒章子思撮一篇之要言之凢
八引詩至潛雖伏矣亦孔之昭繼之以内省不疚無惡
於志君子所不可及者其惟人之所不見乎相在爾室
尚不愧於屋漏繼之以君子不動而敬不言而信申明
首章之意其丁寧之旨至深切矣而學者鹵莾滅裂至
於條理錯繆界限不明則亦何以知古人為學之功繇
淺而深自疎而密而日用動靜之間操存省察之機有不
可須臾離者文蔚愚陋以謂為學之功無切於此誓當
力行以終此身庶不負先生之大賜未審尊意以為如
何便中更賜警誨乃所願望
答余方叔書
前時别紙之論尤荷諄復詳誨但鄙見終有未合文蔚
近看太極圖通書稍覺見得親切却恐尊兄尋常於文
字間少玩索工夫粗得而遽止又却自信太過而於朋
友之言多不能盡其意是以卒未得合子融兄初焉雖
有狂率自是之過却能勇於自改如鄉者所論始亦不
能無疑久乃自定蓋理之所在不容異也先生之言文
蔚非敢苟同每遇看文字必先紬繹詳味俟其稍見意
趣却以師言證之但見其細極毫毛不容少異此非空
言可爭願尊兄亦取其書而讀之句句而考字字而索
當知孔孟之學自二程發明以來至於今日始極精備
然後為得也
克齋集卷三
