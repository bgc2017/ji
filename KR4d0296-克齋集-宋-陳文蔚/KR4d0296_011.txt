克齋集卷十一宋陳文蔚撰
祭余正叔
嗚呼甚矣傳學之難也道晦千五百年世之儒者鮮克
有志有志而業不終豈不痛可恨哉始予與公其生同
鄉予自為兒已聞公譽苐未知其有為學之志暨其壯
歲聲氣既同不期自合遂相與同遊於朱夫子之門甲
辰之秋同往同歸在道一月切磋講究剖心露誠纖悉
無隠嗣後或離或合音書絡繹殆無虛日類皆至誠惻
怛非不情無味之語今歲之夏公復入閩九月之初我
往公歸適相邂逅於武夷道上躊躇言别不忍遽捨豈
謂分袂而遽成永訣耶嗚呼公性和粹公量宏遠孳孳
講學未見其止方幸紫陽之業有嗣而後學之望有歸
孰謂遽止於此耶使予惸惸獨處將誰是賴是以欷歔
流涕不能自己豈尋常交游之情而已哉始予聞訃偶
客異縣不克慟於寢門之外今兹臨穴寓一哀於茶奠
尚幸英靈鑒此誠意
祭朱先生
於戱先生天喪斯文以身任道名教所存海内學者孰
不推尊梁木正頼奠楹遽聞載惟孔孟道喪千歲周程
勃興始克有繼既舉宏綱亦闡奥義滌昏啓瞶以詔來
裔未及百年寖訛厥傳微言既絶所見各偏墜緒雖在
莫窺其全先生病之遺書手編先生之學淵源有自乃
於其中克自振厲窮討幽探曲盡微細有發其端今極
其備風霆雨露草木山川鬼神幽明古今後先即事即
物理無不然一以貫之周流渾圓出入六經貫穿百代
小道曲藝搜羅罔外事有是非理或向背咸能折衷各
當其會中和之氣備於厥躬得之既全養之既充事極
萬變莫攖其鋒全體大用高明中庸推以教人無所偏
倚致知力行曰無二理章分句析其歸切已誰謂博文
而不約禮嗟我小子性實顓愚屑屑往來空空鄙夫先
生憐之許令趍隅謂敏不足而朴有餘坐厄饑寒復阻
長道引睇門牆弗克頻造緘書遠貽每約其到心動形
留則以實告於戱先生天地之仁丁巳之冬戊午之春
招之使來授業諸孫因獲終歲侍教諄諄冬暮告歸拜
於席下期以已未復到精舍暨其及家老父病卧此意
雖厚不容不謝尚期再見欵侍誨音一再報書疾病已
侵往省未果訃告忽臨仰天長號涕泗滿襟嗟我小子
業猶未卒天奪老師云胡甚疾有信無徵有疑無質既
失依歸莫明統一所幸諸書訓釋已詳率非空言道學
之綱雖極昏懦敢不激昂有負明訓即負彼蒼嗚呼先
生儀刑永别念昔暫違今焉永訣歴歴在耳言猶未絶
薄奠訴情豈知予切
祭趙敷文
公之受才疏通敏疾及其為政詳明縝密公之稟氣和
平樂易及其厲行正直剛毅人之有善如自己出靡矜
所長聞義則屈自初筮仕以至通顯始終一節未嘗少
變辭榮就閒戒滿知足徜徉丘園惟欲所欲有時巾車
或命杖屨氣飄飄然如欲輕舉胡為一朝不聞嬰疾遽
然長逝理不可詰某等螢雪寒衣久依牆仞恩沐涵濡
奚止河潤載惟平時言契席促豈無分際不見邊幅士
高其風民樂其誼自聞公訃無不隕涕某等於中尤劇
悲切痛如之何幾欲腸折升公之堂舉酒一酹號訴此
情魂兮如對
祭外舅周司書
自昔丱角獲親師模晨夕請業摳衣趨隅荷翁諄諄誘
掖開導子弟視之父兄其詔首尾三載性竇寖明屬辭
比事協韻諧聲十三能文以愈為比用是相期許妻以
子自歸門闌愛篤於初提挈困躓鞭策庸駑匪如常人
徒曰翁壻離合萬端夷險一致翁當晚歲適意丘園我
方負米東西其奔歸侍有期來省以暇促席從容無匪
情話丙辰之夏翁病卧床咸謂不起我心憂傷雖幸更
生血氣非昨每來視之悄然靡樂去秋拜違叮寧再來
使不忍去出門徘徊今歲之春首謂翁女暫置家事歸
省汝父喜聞起居日勝且康尚冀來見期於新涼豈知
時逢事與願戾老父抱疾旁無兼侍過此復出以饑所
驅折簡道意得翁手書曾未踰旬已聞翁病時以兒曹
秋闈小勝自是應接日無少閒幾欲往省出門復還此
情未伸翁訃已至涕泗縱横慟哭無地痛念相親幾四
十年情義無間如一日然何期永訣有此艱阻深自引
咎不勇如許欲致薄奠以寫寸衷仍奪於事因循末冬
言雖不文意寔繾綣冀翁精爽來鑒非遠
祭徐子顔
自二程夫子倡鳴絶學於河雒之間至是百有餘年人
知正道然深信而篤行者盖寡惟公稟資純固用志不
分凡夫子所言手抄心記以終其身毫釐不敢易置然
則為學之士求其篤信如公者誠未易多得也故於斯
道患有不知知之未嘗不行也世味如飴人皆嗜之公
則蕭然一室甘心於寂寞之濱榮利可炙人皆趨之公
則介然一操獨知其性分之重與朋友交則然諾無不
謹泛與物接則癢疴無不通望之者知其為有德而即
之者服之為長者惜乎無用於世而老死於山林公雖
釋然無憾而吾黨之士所共嘆悲者也文蔚其在鄉里
視公為父行辱知遇最厚秋仲拜公嘉其氣象清彊尚
謂未艾自是遠役歸已冬暮則公已長逝矣嗚呼痛哉
屬方弛擔不克拊棺一慟惟以茶果緘辭致奠臨風悵
然悲涕無窮敢冀英靈來鑒斯意
祭鄭悦夫主簿
嗚呼悦夫天何降罸之酷耶堂有病親旁無兼侍子乃
死於二千里外而歸焉無家其始聞之不忍言之言之
則行道之人為之流涕况疇昔交游之舊何止太息而
咨嗟子之家世烜赫巍峩喬木百年重芳襲華入則判
花視草出則植纛建牙至南渡以來林下老人尚猶持
槖而佩荷何子之仕方脂車發軔而乃折軸於平坡豈
天道循環盛極必反是有定數而不可如何予所以為
子惜者惜乎有錦繡之肺腸有雲烟之筆端獨無膏粱
之氣習而退然以謙薰然以和平日期子以遠到謂復
大其門者不屬之子豈屬之他子無他好惟喜賦詩每
得一篇無不見寄今予之所藏者聮篇累牘不知其幾
發而視之不覺涕泗之滂沱迨靈輿之反屬予還侍未
能伸一哭之慟獨緘辭致奠延頸凝睇於西山之阿以
子之穎悟洞達雖其既死諒英靈之不没來鑒格以非
遐
祭徐子融
慨人生於兩間多鮮克以有志兄獨負其瑰特稟風霜
而勁厲為丈夫之自立匪窮達之或異達致志而澤民
以功業而名世窮一瓢而自樂獨守道以行義是以心
優游而自得身貧賤而無愧年自幼以及壯常艱苦而
窮瘁雖不繇於學力自長趍而闊視豈志氣之過人諒
資稟之天畀晚乃扣於師門始講究其未至知古人之
剛大蓋統養於浩氣因日鍛而月磨庶金精而玉粹顧
予資之淺陋以同門而交契凡有疑而必講各口陳而
面議或千里以相望亦附書於郵置雖異同之未免寔
各殫其心肺尚欲進其切磋俾終歸於一揆天奪兄之
何速遽捨我而永棄使我有懷未畢攄而有言未得既
也自兄嬰疾荏苒半年每候起居以望日痊見之必憂
為其癯然氣寖就微志則愈堅雖極困憊亦正衣冠非
學有得曷歸其全我今索居孰扶其顛朝山慘雲秋湖
暝烟凝睇引首非復往焉興言及此涕泗如泉非止為
平昔交游之故蓋道遠莫予助而驢蹇莫予鞭也寓一
哀於清奠庶來格於英魂
祭江陵府糧料院傅材甫
嗚呼材甫遽棄我而死耶相期林下定歲寒之交曾未
踐言兄乃止於此耶兄家膏粱我素簞瓢自勢言之豈
不相遼兄每降屈以齒相高時一登門倒屣忘勞亦數
命駕來慰寂寥旬日不見則誦后山之詩謂可人而難
招以至勤拳恤我家事謂吾親老菽水不繼常欲買田
於郭外俾得盡歡而養志甚者分百歲之憂捐青山五
畆之地僅一緘而致書即千里而授契非相知之深相
愛之至詎至是耶兄亦多艱坎壈一官再領簿書公廉
憂勤十年不調憂太夫人崇仁滿歸親病牽纏兄侍藥
石惕兢朝昏荏苒數載竟罹艱屯黽勉大事歴原之墳
訴我孤露涕泗酸辛慨日月之易流忽祥琴之已御冀
榮親於身後趍今春之選部既授闕以遄歸厭京塵之
久汚始遲回以需次偶迫臨於瓜戍期秋風之浩蕩指
荆州而西赴夫何不淑一病彌留長夏卧床百療不瘳
年未半百竟成一丘諺語有之事不如意十常八九兄
於斯世亦云不偶賞心欲共無從把酒有懷欲傾無從
握手酹此一觴哭我良友魂兮有靈知此情否
祭姨母葉氏
昔文蔚童蒙之歲兮託外家而棲處承學於伯舅兮開
通其愚魯拜姨母之膝下兮恍然如見於吾母方癡頑
而無知兮賴姨母之摩撫時饑飽而飲食兮衣穿弊而
紉補豈一朝夕之故兮寔終年而寓旅下違離之拜兮
倏四周於寒暑暨再侍於音容兮痛喪臨於外祖時文
蔚角猶丱兮亦悲憂而悽楚屬外家之禍慘兮匆匆而
散聚已拘牽於世故兮迹東西而無所汲汲負米之不
暇兮彌歲年而莫覩邈音問以無聞兮豈江山之遼阻
靡報德於涓埃兮但銘恩於肺腑至乙亥之孟春兮僅
再拜而俯僂心尚冀於再見兮動出門而齟齬以今秋
而為期兮將肅趍於堂廡何長鬚夜扣門兮訃以不祥
之語值文蔚抱疾而呻吟兮苐涕零而如雨竟未洩一
慟之哀兮常藴結於心縷酒徒盈樽兮殽徒載俎嗟宿
願之莫償兮梗衷情而荼苦庶靈魂其來鑒兮痛永隔
於今古
祭國維趙通判
出於神明之胄兮寔熙陵八世之孫少傅間關而南渡
兮諸父幸大其門内焉郎曹而次對兮外焉玉節而朱
轓公生而素冨貴兮歉然不自以為安質直以為尚兮
無事於繁文禮雖微而必謹兮不卑人而自尊尤然諾
以為重兮弗須臾而踐言直情而無隠兮洞見於肺肝
當官而蒞事兮奉法以為先焦勞於百里之寄兮陡鬢
雪而蒼顔莆田之風月兮方將以平分何一疾而不起
兮竟齎志於九泉文蔚猥以凢庸久荷知遇定交壯年
以至遲暮豈無異同卒莫牴牾昨冬告違公已病楚力
疾相陪杯酒勞苦爰以歲月為予歴數因嘆人生交處
如許寔今所無感念至屢别去未幾心不敢㤀再拜致
書候問温涼亦幸手札告我甚詳意謂自此永康以彊
忽有便風吹來不祥憂心如酲怛然内傷亟走哭之淚
傾兩行即遠告期禮宜臨穴方此辦行如有所奪河魚
為患顛頓疲薾西望靈輀竟阻牽紼遣桂代行緘詞哽
咽事與願違心縷千結寄衷情於一酹慨古今之永訣
祭趙章泉(并誄)
嗚呼人生何其離别之易闊而後會之難期耶豈人事
固多乖而聚散抑有時耶甲戌之秋營葬天錫於大明
之山兄來留止予亦往會朝夕綢繆論心話舊回首以
思恍然夢寐之不可追耶自是以來兄屢有上瀘之約
予亦有章泉之思何跂予望之而室是遠而耶然相與
之情不以疏數而厚薄問勞之書倡酬之詩頻來狎至
豈以歲月之久而情義遽虧耶予聞兄病念當一省姑
有待於涼秋夫何未遂而成永訣之悲耶兄之德性渾
厚長者兄之詩文簡嚴典雅誦其詩者口之而不置玩
其文者手之而不舍少日之詩工於摹寫晚年天成斧
鑿不假造其境者既希故識其真者亦寡時移事往文
喪詩亡孰知予悲豈止友朋之傷飯不及含酒不及觴
緘詞寓哀隕涕淋浪魂兮不昧鑒予衷腸
章泉初得貼職身後當路者共欲奏聞於上以官
其子冢嗣遂深所不願以詩謝之寄予以示其意
適予在憂患不暇同賦以數語誄章泉
不知章泉者知擅一世之詩豪心知章泉者嘆風節之
孤高生輕利達如鴻毛繼其志者又榮名之遠逃清議
所歸寔踰華衮之褒
祭葉殿講
學而同門固宜同道心苟不同未免異好猗嗟葉兄登
門最早同學語我謂其深造往來參辰初未之識先師
棄背會葬唐石暫遇忽散未遂親炙及來江東講切晨
夕談餘論隙每得從容豁達無我洞然素胸自此再去
無繇再逢雖不會面音書屢通有得必告道同氣合我
亦(缺)靡有庬雜尚期再見倡酬問答庶幾師訓彼此
浹洽兄乃自此遇主遭時密勿講筵格心自期宸眷亦
厚聽信不疑千載一旦會遇亦奇悉推所得禆益聖學
海内望治謂在旬朔扶持紀綱修飭禮樂衆正在朝事
每商㩁主聖臣賢路開太平天不憖遺末患遽嬰風從
東來遽聞惡聲事屬疑信惕然以驚友朋馳書報我以
實備言終始無不纖悉恨不拊柩涕淚交出欲作九原
傷其無術情不自己緘詞寓哀嘆學無傳傷時失材餚
不載俎酒不盈杯魂如有知庶其鑒哉
克齋集卷十一
