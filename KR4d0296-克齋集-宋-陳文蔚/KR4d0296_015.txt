克齋集卷十五宋陳文蔚撰
用門牌日有好花迎客笑歲篘新酒奉親懽為韻
為老人夀
地僻廣乾坤身閒多月日耕鑿太古民天然自淳質未
始泥神仙閱世自長久日用飲食餘帝力我何有脩竹
三徑幽青山四時好何須萬間厦一㕓可娛老園柑結
新實籬菊開晩花旋篘甕頭酒不負老年華田夫與野
老一笑相逢迎只說桑麻事安知市朝争年年願今日
有酒可留客雖是無珍饈隨宜具餚核人言鶴髮翁翻
作朱顔少把酒更何辭一對西風笑環堵一畆宫中有
長生計秋月與春花今年又明歲年高親可慶家貧兒
包羞今年勝去年粗有酒新篘歲月綿綿永福禄日日
新天開九齡數眼見四世人共樂堂上親旋約山中友
雖是盤無饌未至樽無酒積善雖人為康寧荷天寵但
愧儒素風日乏甘旨奉子孫雖未賢粗肯詩禮親願言
各努力忠孝以立身人間無事日簞瓢亦清歡但願從
今日時時報平安
夏夜露坐偶書且勉同學子
人生邂逅如岐路南北東西忽離聚淵明本賦歸去來
保社乃今隨所寓讀書不雜囂塵聲好在園林最幽處
朱橋跨出林隂外一水遶庭將綠護有時小立凭危欄
臨風不忍空歸去矧逢暑夕遠燈火杖策月林時散步
更深每與二三子輟寐每為清景駐山高望望北斗低
花香拂拂南薰度擬將胷次滌河漢不管衣巾濕風露
清談未必真廢事言下應當有微悟不妨俯仰更觀察
此意直須起訓詁郊墟次第新涼入自可燈窗窮入暮
凡人努力在年少老大悲傷欲何訴嗟予學古雖有志
蹭蹬獨為一生誤鳶魚性分信機淺風月情懷乃天賦
歸哉要結園綺徒清夜團欒遶庭樹
予始生日巖叟㩦酒見過且有夀語賦此以謝之
自笑山澤為癯儒儕之富貴非其徒他人誕日讌歌酒
貧家簞瓢屢空虚昨朝不記生年月面前忽見樽罍列
感君祝我還祝君兩翁相對頭如雪
乙亥老人生旦
兒願歲歲登斯堂再拜為親扶夀觴近思去歲生日時
膝下羅列兒孫行更願明年似今日酒面菊花如意黃
人間富貴誰不願兒只願夀長且康田園薄有可衣食
但要作善思無疆生涯淡淡隨分過不逐勢利常奔忙
初非熊經慕仙術自是日月閒中長天賦清奇古容貌
精神矍鑠筋骨彊今朝捧酒祝親意不知何者堪比方
欲將吾親比松栢松栢老不禁風霜欲將吾親比龜鶴
龜齡鶴筭終可量溪北柱石山峩峩蟠根結據繇洪荒
家居山下不記年永與山石同蒼蒼
責己
聖人當耳順吾年已逾再日覬有新功邇來如稍怠嗟
爾性雖駑敢不鞭其退須教十二時此心無不在書此
當盤銘終身以服佩
丁丑老人生旦
箕疇五福孰居一惟有年高無等匹皆緣作善天䧏康
視履知當獲元吉貧居衣食雖屢之牆下有桑園芋栗
乘肥衣輕豈不快往往久長難可必矍鑠吾翁八十五
骨勁雙瞳如點漆安貧每甘菽水養雖是形癯心則逸
菊花開晚似有意不為重陽為今日成行兒女羅酒漿
拜祝願天從所乞不願分外樂事多只願親安體無疾
不願官書汾陽考只願親年增秩秩兒孫倘或有生意
此去買田多種秫直須釀酒如春紅歲歲稱觴無了畢
况當風物一年好盤薦黃橙并綠橘
戊寅老人生旦
吾家本是田家子其先世世居田里兒因逐食浪飄蓬
欲歸無以供甘旨吾翁亦能甘淡薄日夕飯疏而飲水
渾然質朴古人風固應自有長生理筋骸雖老自康健
聰明少壯猶難比了無機械足怡神不生嗜好彊精髓
人間可慕是榮華人間可羨為豪侈榮華有似庭下花
芳菲之日知能幾豪侈真如草頭露不能頃刻朝陽裏
誰知貧賤自安分年年如此只如此吾鄉自來丙山高
位當南極崔嵬起吾家門門對此山筭高欲與山同紀
加之西鄰與東舍往往黃髮皆兒齒酒熟長願相招呼
一笑忘形相汝爾
自鉛山歸上饒途中感興
來時積雪歸途熟暗中流換驚時節所幸康寧九十親
依然堂上垂華髮隨意何當足甘旨斑衣日戱慈顔悅
丈夫事業有用舍窮通不必生分别直須用力隨處處
無徒瀟洒送日月嗟嗟世人泣岐路東鄉久哉吾計決
終當緤馬扶桑樹車行萬里誰能遏慷慨自奮歌此章
老去不知情激烈
送周希顔游章貢
憶昔吾先師慷慨歌遠游超忽凌八荒咫尺視九州東
將征暘谷挂衣扶桑頭西不畏羊腸而以摧其輈南轅
有遐眺直指百粤陬北駕何所之亦欲窮燕幽墮地弧
矢志壯歲無不酬肯學鄙丈夫拘剪守一丘今日因送
子歌此臨清流江深不可極負重萬斛舟慨然動高興
不作賈胡畱發足真自此行矣萬里脩儻或跨疲蹇路
長殊可憂願言自努力歲晚當遂謀江山有會意寄書
傳置郵
己卯老人生旦
今朝酒熟吾翁喜又見生朝會隣里雖無盤饌羅羶葷
情話從容自嘉旨人生富貴固足樂惟有長年難得似
恬於世味心自閒贏得龐眉更兒齒晨興再拜啟阿爹
從古昭昭是天理不因為善天降祐何以康寧膺夀祉
稱觴膝下列兒孫雖說居貧良亦美從今都不記春冬
只消歲月將時紀束書但願早還家年年祝頌秋風裏
窮冬積雪閔織紡婦
長哦豳人詩九月欲授衣方當流火辰先已戒其期當
春非不蠶入夏非不絲一寸不上身止為憂啼饑蠶畢
起功績關心聽鳴鵙豈不念人生所急在衣食衣單寒
不禦鶉結百千縷輕裘那得知凄其良自苦窮冬歲將
往雪片大如掌憐他昨日織安知今日紡嬌癡貴家女
未始識機杼紈綺厭不華繒帛何曾數貧富固有分茫
茫何足論感觸此時心寧不哀窮困馮誰歌七月俾汝
知時節塞墐聊補紉團欒圍榾柮
建德道中六言
有底可人情意盡是酒村魚市行人忘却家鄉沽酒買
魚供醉
徐敬甫出示所居之别墅南巖圖并諸公題詠欲
予同作為賦長韻(庚辰正月十二日)
憶昔同作康山游杖屨歴徧千巖幽知君已具看山眼
每遇勝處嘗淹畱從兹一去間何闊倒指殆欲忘春秋
不知此地復何地但見大江東去流相逢恍然如隔世
盡洗積年離别愁首為袖出南巖圖着鞭先我占一丘
南巖之高不可攀俗駕欲到何緣繇君乃結屋於其巔
避世擬追園綺儔雪飛霜瀑自天落戟列萬竹干雲修
客來煮茗話疇昔酒熟春禽相勸酬自言得此已足老
豈復更懷身世憂無心偶作雲出岫良念棣萼情綢繆
對床聽雨有真意肯放拂衣歸去休登高一日展遐眺
洗眼九華雲漬收語我南巖卜築地只放五老高一頭
丹梯萬丈徑可躡獨恨未遂曾往謀我生亦有山水癖
欲見未見心先投長哦南山白石爛夢寐滄江飛白鷗
歸與亟辨買山計甘與世好相盾矛采蕨可以忘朝饑
種橘自當千戶侯眷言志事在畎畆適我願兮遑他求
此時作書報同志知肯遠為題詩不
石潭道中追賦大江(此後回途所作)
我生大江東與江不相識一日作遠遊江頭因目極桃
花春未漲水落略見石望斷淮山青隔岸纔咫尺恃此
一葦航焉能恨南極雲屯十萬衆守衞以人力撫御有
良將成城衆心得江淮唇齒勢如家護牆壁守淮即守
江淮民須愛惜我朝聖澤深不在險在德慈儉今天子
邇遐無間隔大臣百執事根本共培植
追賦九華
我聞九華名未登九華峯睨視百里外烟翳嘗冥濛快
意一披抉幾欲挾長風庶識真面目高下俱迎逢飛雪
如有意未積先消融凌晨展清眺萬里開晴空炯然明
吾眸洗出青芙蓉未暇窺杳𦕈固已領其宗憶昔訪廬
阜妙處嘗支笻景遇可題品一一歸詩筒九華名此邦
挺挺諸山雄若欲於五老優劣定其中竊比之孔門等
級回與雍未敢謂覈論折衷章泉翁(臨行章泉令論五老九華優劣)
追賦秋浦
我為秋浦遊欲訪秋浦跡及已到此邦秋浦無處覓或
云百里間始見江祖石或云江祖石止在齊山側地形
著山川記載具文籍父兄世流傳論且不可覈况出形
器表理可俄而測所以聖人心貴在於默識不然差毫
釐千里成舛忒想今錦鷤鳥欲見已不得試聽白猿吟
儻能喧夜寂
入郭回度黃沙嶺息木隂下口占古意
孰驅我去孰驅我歸息蔭喬木清風吹衣火日炎空聊
此徘徊夷險自若怨尤誰哉世間萬事付酒一杯
辛巳老人生旦
陶陶太古民風淳詐偽不萌情意真何嘗吐納事屈伸
往往皆為百歲人中古便似秋冬辰和氣無復如陽春
機巧百出妄喜嗔七十者稀以為珍我翁逍遥常幅巾
朴素幾與太古隣飲食淡泊厭羶葷衣裘不擇敝與新
日日娛嬉寂寞濱甘與聖世為遺民天鍚遐齡登九旬
回視同庚皆土塵炯然雙眸且精神堅彊直可齊松椿
兒孫雖不側朝紳家庭禮法粗克遵白酒年年造逡廵
膝下戱綵娛慈親
周道人求詩書贈
道人妙推筭未知誰賞音章泉謹許可贈之五字吟老
我已無用窮通總無心但思結茒地訪君白雲深
荷湖行為趙忠州夀
青山屋上名荷湖故知下有神仙居全似太華峰頭玉
井樣花開十丈世所無自有天地此山有誰人種得如
船藕造物不肯輕畀付付與湛溪雲隠手雲隱濟人隂
德多有如此藕痊沉痾自煉還丹成九轉方曈點漆顔
長酡甚不愛飛霞千樹結蟠桃甚不愛湛溪千頃漲葡
萄蟠桃入口那能甘比蜜湛溪不抵酒滴真珠槽愛蓮
往往緣青壁俯笑凡人無路覓不知身世若為高但見
照人雙眼碧寄語峰頭十丈花年年來伴棗如瓜不須
更記歲與月只記山前雲隱家(忠州别墅種桃名飛霞湛溪即其所居)
癸未老人生旦
昔人端為祈黃耉再拜慇懃扶大斗吾翁今年九十一
兒從兩歲貧無酒趨庭何以祝彌誕盈把菊花空在手
嗅香嚼蘂當甘旨翁亦怡然如適口人生貧富在分定
獨是期頥世稀有翁餘九十兒七十膝下龐眉仍皓首
若將此事較人間豈非造物意愈厚因兹歴歴詔兒孫
自古悅親惟孝友上惇下睦無間言一門和氣薰蒸久
雖無旨酒奉杯酌意樂心寬親自夀更於大節保終始
立身揚名以垂後世上榮親無若此何必金章并紫綬
南隣白酒况可賖豐儉隨家惟用缶年年此舉諒不難
甲子無窮環癸丑
寄題俞伯南所居
毋為陵學山當為川學海尹重貴自任顔樂誓不改
右希賢
巖築無外求莘耕有餘樂既為堯舜民自抱羲農朴
右野處
器重或可勝道遠疇能至勉效既竭回羞稱願息賜
右毅齋
石溪道中偶作
自從天地開闢來溪水清駛山崔嵬山高水清亦奇觀
怪問胡不生人材人材本作世間用朴仆支傾作梁棟
不然空冒一時名過眼空花已如夢人生出處不可期
伊周亦偶遭明時顔閔何嘗有科目德尊百代帝王師
自古相傳惟此道一派源流端可考道存不係窮與通
經濟業窮耕釣老風埃鼎鼎百年中世事興廢何終窮
只有詩書傳聖學堯舜授受同高風唤醒此原山與水
孕秀發祥從此始立朝有道佐明君抱璞山林亦奇偉
吾家家此不計年未知起者誰其先丈夫才業貴自負
不必美惡歸山川久欲題詩磨翠壁要使後來聞義激
乾坤造化豈無人細與摩挲觀此石(此詩將以鑱諸石溪)
諸君用東坡玉堂觀郭熙畫詩韻題江山王君平
遠樓黃子京㩦至求同作
有客有客心地閒樓外青林林外山風烟出沒美無度
依約圖畫有無間眼隨白鳥去邊遠一聲漁唱江村晚
此時誰會倚欄心雲出不知何處巘歲寒松栢飽風霜
肯逐桃李争春陽安得共卧百尺樓為挹江瀨吞山光
當年影過八塼日坡仙想像頻搔髮無言細玩郭熙畫
應思老去尋泉石(坡詞我方老去尋泉石)
寄題玉山周晦叔家似賢齋
人心殊嗜好黑白互相形逐臭不自悟熒熒飛青蠅一
日對此君炯然雙眼明子猷雖借宅綠隂仍滿庭雅净
兩龔㓗高寒伯夷清可近不可狎勁挺干青冥世人景
先哲繪畫勞丹青想像不覿面孔孟何繇傾安知君子
交日日與相迎手種萬蒼玉君家有典刑清風流至今
修好無渝盟(晦叔名自輝似賢其先人所名)
題周幾道桂軒(桂在隣家軒對之)
軒前一樹桂手種知為誰但見青如蓋團圓障朝曦西
風入庭戶吹香浮酒巵相與一浩歌渙焉剖藩籬
玉山朱文龍有遺經林野二處趙昌甫程德夫皆
有詩朱求予同作
漢人一經訓籯金云不如君家遺經意不與漢人俱
右遺經
有人抱幽真偏適林野趣要之等喧寂乃是安心處
右林野
薛玠兩投詩以古風謝之
知君家住象山麓日有見聞新耳目自憐各在天一涯
休譽惟能採鄉曲却來一見玉溪頭已知標致非凡俗
等閑揮翰墨淋浪惠我新詩不金玉細將學問說根源
異同更與明朱陸吾道工夫有端緒要是義精仁乃熟
博文約禮是真傳收拾奇功歸謹獨參前倚衡勿間斷
千載斷絃端可續手披詩卷荷情真聊以斯言報諄復
永邑楊君鑑子明闢齋讀書將從事於古人為己
之學求齋名於予并欲得一語以示為學之方
予謂學雖多端而其要莫先於明善所以子思
孟子俱以此開道後學大學格物之訓寔同出
一源故因楊君之請扁以明善且詩以演其義
幸毋忽其言之陋云
人性靡不善因物始有遷本體遭剥蝕如鑑塵所昏疇
昔均秉彛善端本綿綿既茂閑邪功誠心所繇存若為
用力地格物居其先萬殊一理貫洞然見本根表裏俱
澄澈斷斷義理分言動中倫慮狂愚詎同論彼哉迷復
子一息萬里奔認贅以為嫡未嘗知反觀君子審取舍
不容涇渭渾中扄瞭如燭肯蔽耳目官中庸示明訓一
言會其元
汪元思遺詩和意以謝
吾道本公平何嘗分彼此總只在人心渾然皆天理推
原賦予初所鍾均粹美賢愚同一轍所行無意軌繇其
氣禀異於焉有臧否清者洞然明泓澄如止水濁者性
天蒙蕩然惟縱弛末雖有善惡反之即其始變化在乎
人雖愚必明矣日用無餘功自修惟克己近代朱文公
此道賴綱紀居嘗語學者虚名以為恥必先繇博學然
後能約禮顔淵躬四勿曾參悟一唯吁嗟今世人非不
究經旨議論徒紛紜反躬乖踐履好惡徇私情是非隨
愠喜體既雜真妄用斯殊表裏要在無間斷善端勤積
累須臾不可忘顛沛必如是堅持敬一字方知道在邇
我輩無他求直須安汝止
克齋集卷十五
