欽定四庫全書
御定歷代賦彙卷五十五
禎祥
四靈賦(以麟鳳四靈王者嘉瑞為韻)(唐)闕名
於惟聖人之志氣如神百物自化四靈薦臻是以鳥獸
浸其惠澤昆蟲懷其深仁福應尤盛休祥日新不然何
以靈龜挺出飛龍來賓羽族降而集鳳鳥毛羣格而畜
麒麟莫不率彼飛走荷此陶鈞或羣或友是擾是馴夫
其時然後動動而斯中叶休明之德邁川岳之貢負圖
騰大河之龍銜詔引丹穴之鳳介蟲稱長將開奧以應
期肉角為仁示有武而不用原夫契時也其感不一效
靈也其數惟四為皇極之休徵作太平之盛事然後魚
鮪不淰知化而鱗萃禽獸不狘懷德而麏至非夫天子
睿哲黎元底寧惠化廣被品物流形則何能光有九土
克擾四靈美玄功而不宰仰洪德而惟馨在郊藪則棲
託以自適聞簫韶則率舞而來庭且如羲之道昌龍圖
有章姒之功成龜書呈祥或馴麒麟或降鳳凰彼皆一
者之或出未若四者之來王又若龍鬭鄭洧麟傷魯野
鳳有咏何德之衰龜有靈而夢是假興宣父之歎運未
遇焉叶夏后之祥道之行也出處則以待時乎隱見而
允符王者聖德可大靈物可嘉遊宫沼兮騤騤無懼鳴
苑囿兮鏘鏘不譁遼東獻豕又何足數越裳貢雉失其
所誇惟明王之理天下也垂衣恭己修禮逹義儀形隂
陽昭蘇品彙天不愛道則乾符應命地不愛寶則坤珍
表瑞然後萬物可得而賓四靈可得而致
四靈賦(元)林同生
乾清坤寧聖作物覩當四靈之畢來知萬物之得所欽
惟皇上繩祖之武敷和氣於兩閒播仁風於萬宇九淵
之龍乍騰高岡之鳳時翥麒麟在郊神龜在渚繄泰和
元氣之所鍾惟體信達順之所使彼昭昭之為靈驗皇
德之遐著今夫神龍之英鱗族莫前或吟於雲或奮於
淵昔龍師之紀號彰瑞物於萬年宣大易之取象首八
卦而為乾不有斯靈象數何先又若鳴陽之鳥集於高
岡五音雝雝五采煌煌阿閣之遊嶰谷之翔雌雄奏和
自成宫商使軒轅之作樂成律呂之短長不有斯靈制
作未詳又若神龜見洛粲粲朱衣呼煙吸霧靈液霏霏
綠文一出為偶為竒揭我九章示我民彝不有斯靈大
範孰知又若麒麟在郊萬毳之英其象昭昭其角振振
當周南之化美訖春秋之文成或播之詩或筆之經不
有斯靈聖道何明雖然靈不自靈因人而靈聖人不作
靈物不興千載一時見於當今無為而化至治惟馨天
不愛道甘露時零地不愛寶醴泉以生四靈駢萃宇宙
文明而且賓興多士霧集雲從振關西之鳳起南陽之
龍元龜五總舉眞儒之用麒麟在閣圖當代之功使盛
德之士同乎四靈者又可以彰聖治於無窮
四靈賦(元)林仲節
維大鈞之播物差變化之不同雖偏塞之有間亦和粹
之或鍾伊百獸之孰靈曰麟鳳兮龜龍其靈伊何為瑞
孔多或出魯而降聖或鳴岐而應和或浮洛而薦瑞或
出河而負圖德感而應者興二南之詠樂成而儀者紀
帝典之書九江納錫昭土貢之盛六御時乘應乾德之
符其為物也或毳而慈或羽而儀或鱗之長或甲之竒
麟之為靈也角不以觸趾不以踶蟲有生而不踐草必
黃而後躋麟兮麟兮著於春秋兮詠於詩鳳之為靈也
體乃象德鳴兮應時非竹實兮不食微岡梧兮曷棲鳳
兮鳳兮文明之祥兮匪德之衰龜龍之靈也神以妙物
澤以及時或守國以紹明或雲從而天飛龜兮龍兮神
化之盛兮稽易而可知粤若先民傷時思昔紀禮運以
成書表四靈之為德匪罝網之可求豈阱擭之能執若
為畜而可馴乃至和而自獲彼昏不知孰明斯義誇元
狩之瑞浪傳一角之竒紀五鳳之元徒取羽毛之異元
君入夢騁畸說之荒唐夏櫝藏漦涉紀聞之茫昧下有
繼誕之徒曲學之士束脯而食語有竒而不稽藻梲以
居禮雖盛而匪智引笙而下料王子之空談網梭而飛
嗤晉人之妄議蓋故實者不求史傳之支離而必明經
典之所指乃知禮經之言所以傷今思古而想像乎四
者之為瑞也辭未竟客有謂余者曰子徒知昔人傷今
思古而不思推古以證今也四靈以為畜則王者可制
禮樂豈無其事而虚語哉洪惟聖神御四方而正四國
張四維而立四極居四大而順四時敷四瑞而體四德
乃若四者之應則麟鳳之在郊龜龍之在沼振振蹌蹌
蜲蜲蛇蛇而不知其幾也今子徒騁五經之緒餘而不
覩文明之盛事辨紀傳之荒誣而不鑒德盛之所致誠
下國之鄙人也賦者於是逡廵而起改容而謝乃續而
為四靈之歌曰麟兮仁兮鳳兮文兮龜龍神兮今世之
珍兮禮樂斯興道厥淳兮於赫盛德維皇元兮
青龍賦(魏)繆襲
懿矣神龍其知惟時覽皇代之云為襲九泉以潛處當
仁聖而覿儀應令月之風律昭嘉祥之赫戲敷華耀之
珍體燿文采以陸離曠時代以稀出觀四靈而特竒是
以見之者景駭聞之者奔馳觀夫神龍之為形也蓋鴻
洞輪碩豐盈脩長容姿温潤蜲蛇成章繁蛇虯蟉不可
度量遠而視之似朝日之陽邇而察之象列缺之光爚
若鑒陽和映瑶瓊㬣若望飛雲曳旗旌或蒙翠黛或類
流星或如虹蜺之垂耀或似紅蘭之芳榮煥璘彬之瑰
異實皇家之休靈奉陽春而介福賚萬國以嘉禎
周以龍興賦(以旋服國中位光鱗族為韻)(唐)黃滔
周以創三十代啟八百年既鳴鳳以授德復興龍而御
乾奔天下之二分豈惟雨驟擎洛中之九鼎寧止波旋
當其韜仁聖以表威靈湧禎祥而呈氣色岐梁㸌銜耀
之所汧隴湛蟠泥之域幾年貪餌吞將呂望之鈎一旦
飛天霹破殷辛之國觀夫或屈或伸非假非眞澤霈六
合恩濡兆民以息虞芮作在田之跡以却夷齊為逆物
之鱗掀陸海之波濤固殊鯨浪擴九重之宫室肯類鮫
人則知指縱而或仗爪牙善戰而靡資血肉火兵戈而
雖假燒尾鏡今古而未嘗寐日遂使盟津契會此時莫
愧於雲從羑里棲遲昔日何傷於魚服下蟄如此高翔
曷量於蠻貊而蟲沙附申忠信而鬐鬛張足以雄飛革
命首冠興王駕木德於震宫蒼然被彩應陽精於乾象
赫矣飛光所謂建皇基立寶位模日楷月規天矩地非
三聖之尤異焉可以神物取類邈罔象乘鴻濛奔霆迸
電驅雷走風非四靈之感通焉可以與周而同功豈徒
角樹臣佐穴居域中拏開粟而攫散財滂沱有截壽九
齡而豢十亂振奮無窮懿乎後煥放牛前光播穀愈彰
聖德於王者益驗神蹤於介族則老聃之道漢祖之顔
永宜雌伏
黃龍見賦(有序)(唐)潘炎
景龍二年秋九月五日黃龍見於上黨伏牛山之南岡
留久之彰聖人之德也賦曰
龍之來兮乘其陽躍於泉兮臨高岡龍之至兮歸有德
符於黃兮土之色精曜曜光雄雄上不在天兮接於物
下不在田兮蟠於空列四靈智稱其首居五位色表其
中將衒甲以無比與負舟而不同明皇家之王氣符歷
數於聖躬飛煙噴霧若動若顧聲雖虩虩非同三尺之
劔色乃煌煌下映五花之樹誠帝王之嘉兆寧朝夕之
可遇何蛇蟥之足言諒騰黃之匪喻同翠龜之薦綠圖
彰大人兮告元符覽史墨之言未之聞也驗登殷之祀
不其然乎
黃龍再見賦(有序)(唐)潘炎
景龍三年六月十五日黃龍再見於牛山天意汲汲於
聖人賦曰
龍之見也春分而登於天龍之潛也秋分而入於川假
崇山而再見應元聖而通玄蜿蜒孤蟠雲霧四發目中
精耀光飛列缺之火頷下珠懸色奪蟾蜍之月方將游
彼池囿豈徒止於郊野非同上天之五蛇有異渡江之
一馬孫權象之而置於軍中魏帝範之而在於殿下永
言於此我皇是宜秦王之夢立乎鄜畤漢后之時見於
成紀彼皆一至此則重光采色炫燿文明焜煌錯甲鏤
鱗既以來乎字分官紀號可以表其祥超紫鳳於丹穴
越青鸞於女牀龍德相成而無悔天家久久而蕃昌
黃龍負舟賦(以克己勤物大川效靈為韻)(唐)呂温
夏后氏奠山疏滯拯溺開泰玄珪錫命既成天下之功
黃龍發祥始躍域中之大當其駐軫江甸艤舟洪川天
行健而時有未濟地設險而瞻之在前思利涉以撫俗
遂精誠而告虔於是雲氣滃起神光爛然奮角於勿用
之窟驤首於或躍之泉光波澄瀾奉天意以顒若拖尾
垂鬛夾王舟而負焉合靈符於百代表聖運於千年徒
偉夫出無情馳不測如驅風雷若有羽翼觀竭誠以效
用似就列而陳力電目流光金鱗耀色天吳奔走陽侯
屏息巨險汔濟孰假剡木之能潛怪莫逢寧資畫鷁之
息應變化以昭盛出沉潛而剛克其慶惟大頼祉福者
兆人其觀惟榮執玉帛者萬國若非平土湮水泣辜罪
已菲飲食以昭儉卑宫室而思理德掩乎生成之初功
齊乎開闢之始安有非常之神物不召而萃止濟其不
通而彰其具美者也至若漢横汾水秦抵滄溟實逞心
欲匪崇德馨蒼生之虚瘁靡念方士之空言是聽始幸
免於覆溺夫何望乎炳靈於戲勤罔軌模言非善教則
人雖愚弱或使之而不效其志惟純其德孔殷則龍雖
神化將不役而自勤信矣哉國家俾人其蘇在理無鬱
超乎大禹不務舟車之勞蜿彼黃龍但為宫沼之物而
已
赤龍據桉賦(有序)(唐)潘炎
景龍二年夏四月十七日帝在廳事假寐白鶴觀道士
宋大辯等三十人同見赤龍據桉至矣哉神妙無方不
可得而稱也
玄天之龍兮見而在田我后之龍兮飛以御天據聖人
之大寶與列祖而同玄高出而潛躍以自試來定天寶
居然假寐合而成體散而成章若窺於牖若施於堂且
據桉而向明負扆以當陽日月在身有祗天之嘉夢風
雨合氣將振翼而雄驤羣居愕視聖作物覩赫然龍光
眞我明王折劵表異亦惟前聞曠然振古卓有吾君王
人之瑞比之龍首高居而遠望以臨乎九有天子之威
比之龍鱗皇之可畏以肅乎萬人徒稱其象未覩其眞
恭惟我后近取諸身於昭巨唐其命維新永據九五斯
焉萬春
西海雙白龍見賦(以天下安樂龍見於海為韻)(唐)錢起
唐六葉嘉祉降皇威宣師出以律將有事於金天赫矣
神武感通上玄雙龍呈瑞一色皎然惟白也昭素秋誕
聖惟龍也主殺氣清邊不爾者寧出乎海不躍於泉穆
乎白龍之為物也潛依水德利用天下精異冥通騰驤
神假苟非君行其道物有其官則鬱湮不育潢汙而蟠
隱見罔知其旨窅冥孰見其端故我君宣八風之惠化
澄四海之波瀾覆幬斯極生靈以安惟此上瑞灼然可
觀其始見也精光暠耀溟澥清廓曳冰雪於半空晏雷
霆於萬壑若長雲帶冰而不散雙劒倚天而中落忽虹
立而電迴其儀不可彌度表其祥同乘黃之偶運處其
度掩嘉魚之有樂偉夫鱗介之族莫智於龍苟靈應無
兆豈休明再逢昔軒以負圖為景福舜以入壇為神變
殊旨同歸千載一見是以天祚明德幽贊禎祥彼二龍
之萃止合一聖之有孚皓爾其眞異葉公之藻繪超然
將舉同正理之友于是時也西戎駭目莫不感化而風
趨夫如是則在宥之理足徵無疆之休可待洋洋歌頌
日聞於四海者也
鳳凰來儀賦(以聖感時平樂和瑞集為韻)(唐)李解
至哉乎鳳凰之致也應運合符體中履正依道德以出
處表帝皇之衰盛宣尼興歎見周道之陵夷太史正辭
知漢德之明聖寄高跡於圖牒流遺旨於歌詠我國家
化洽生成歸淳反朴理定制禮功成作樂萬物懷仁四
靈沾渥方棲息於上苑寧排徊於南岳觀乎肅肅其羽
鏘鏘其鳴吸天地之嘉氣赴簫韶之雅聲知至道之可
樂識泰階之已平身安撫馴或顧步以屢舞心畏榮寵
乍聯騫而若驚寧同衆鳥之德竊比達人之情且如六
翮已成五文畢備竒姿委發逸志殊類挹寥廓以推靈
向人寰而作瑞籠檻不能展其巧羅網無以施其智豈
若翡翠以美色殺身鸚鵡以能言剪翅鴻鵠以稻粱自
苦鷹鸇以擊搏取類孰與夫退則全其性出則得其時
將稱年以表德豈反袂以等期夜宿椅桐之枝朝餐竹
實之粒望雙闕以上下先百禽而翔集薰風飄而響清
甘露沾而羽濕對離景以照耀披慶雲而出入來儀則
那樂我時和因物見志為鳳凰之歌歌曰處分明兮繫
舒慘一人慶兮萬物感羽族猶得以效珍微生何久於
習坎
鳳凰來儀賦(元)汪克寬
有虞起兮歷耕重華煒兮文明袗衣絢兮斧扆時雍變
兮八紘命后䕫以和樂奏韶箾之九成致靈鳥之並集
舞威儀於彤庭想夫鳴球戛擊絲桐振響搏拊胥諧咏
歌迭唱先祖洋洋而格思羣后逡廵而揖讓宫縣斯設
簨簴維樅峙崇牙之捷業蔚樹羽之衡縱瞽矇擊柷而
作作視瞭播鼗以逢逢隂管駢歙於鐘笙金奏鏗鏘於
大鏞變徵旋宮調律同之䃂韽執干秉翟列舞佾之從
容導大塊之至和致象物之感通爾其九奏爰終于飛
翔翥粲粲其章翽翽其羽覽德輝於千仞聿迴臻於殿
宇九苞炫爛羾黃扉而裵回五色毰毸歷玉階而延竚
儀容肅肅而雅馴翼衛蹌蹌而獻舞德侔君子恒揭義
而負仁音協黃鍾嫓鏗金而考鼓其為物也稟乎太一
之粹孕乎丹穴之峯距弗履乎弱草咮弗啄乎生蟲朝
憩崑崙餐琅玕之瑣琗夕游縣圃飲玉池之冲瀜首昂
金雞之喙尾曳鯨魚之蹤背靈龜而頷燕後祥麐而前
鴻飛禽三百有六十而惟是之為宗爾其九官都俞四
岳輔弼洚水懷襄而底平烝民艱鮮而奏食八埏皞皞
而雍熙四海安安而寧謐帝舜之德殆不翅玄渾之并
包與方儀之立極是宜太和之音始迭作於九變而太
平之瑞駢雄雌而下集昔者軒轅施德聿巢阿閣之巔
厥後岐昌修政爰止高岡之側羌至聖之致瑞實後先
而同轍迨夫時乖政熄代變風漓尼父興不至之歎接
輿歌德衰之辭楚人山雞賜千金而誨謟西都神爵驚
屢至而夸竒蕭史神仙之詼詭苻秦謠䜟之支離偉我
皇之聖明協重光於虞帝大猷昭黼黻之文雅樂應簫
韶之制賜湛樂於吾民陶太和於斯世皋益接武而論
思稷契駢肩而獻替願羽儀於天朝效鳴陽於盛際
鳳巢阿閣賦(以天下清泰神物來萃為韻)(唐)闕名
國家化協軒后道超帝先敷至德以被物降殊祥而自
天祥異宗周下岐山之鳴矣企觀宸極放阿閣而巢焉
由是載止於甍次蓋將呈瑞於君前臨四榮而肅乎雲
委播五彩而煥爾霞鮮且將巢者其義久也美德化乎
宇内永栖遲於日下爰居爰處恒依應龍之祥載飛載
鳴寧侣化鴛之瓦道既砥平時亦鏡清厭丹穴而不息
鄙高岡而不鳴方為應至仁而來玄扈豈徒愛層構而
集丹楹彼燕有巢已聞在幕之厄爾鶴稱德更擅乘軒
之名一則兆啟乎顚沛一則僭處乎車蓋曷若我愛育
元和來儀昭泰奮美羽於軒楹散清音於埃壒然後知
赤烏不曰珍白龍不曰神或生之於苑囿或厄之於海
濱四目鳴而不覩萬戸獻而莫臻豈若兹鳳惟閣是因
三重其階實惟高矣顯矣一人斯覩誰謂不躬不親向
非我后從政不咈惠生於物執德不回遺乎將來鳳亦
遠矣誰能巢哉是知反道者高閣徒修悖德者鳴鳳罔
萃竊稽瑞牒載覽史記惟黃帝與吾皇能感之而自至
鳳鳴朝陽賦(以鳳鳴山陽振翼飛舞為韻)(唐)崔損
杲杲兮日景于彼朝陽萋萋兮桐葉于彼高岡來儀者
鳳允叶禎祥瑞四靈之嘉號煥五彩之文章既和其音
爰翥其翼淒唳響暢徘徊綢直旁應玄律調十二管於
四時上陵紫煙擊九萬里而一息非丹穴勿處非蒼竹
不食小鵬起於扶搖卑鸞棲乎枳棘若夫雞冠燕頷心
遠貌閒雖衆禽之累百諒比德而難攀故其發聲也瞻
白日以俯仰其餘響也順清風而往還浮泛泛以出谷
靜泠泠而滿山既飄颻於有際遂遼夐於無間故曰鱗
之有龍鳥之有鳳偶時而見如哲士之間生取類而言
同君子之異衆若乃拂杳冥而直上臨峻極而孤鳴虚
籟相和隂深以䆗窱霏煙動色紛郁而隨迎六合為之
澄朗八風於是揚清川不波而昭其德地不翳而感其
聲足使俗登仁壽化洽休平且夫朝陽者象明時之有
潛鳳鳴者匹賢人之惟信鳳集朝陽以輕舉賢遇明時
而易進整羽翮以迴翔望青雲以奮振有若秉節操而
貞白垂簮纓而篤敬鳳兮鳳兮何德之威鏘鏘于飛應
有道而歲貢夐無文而代希飲必玉池之津游必神仙
之府矯翮則羣族咸從和樂而百獸率舞巢阿閣以應
昌期棲丹闕而壯天宇載圖牒以傳記必表靈於聖主
包衆美於流芳固難得而覼縷
龍馬圖賦(元)趙森
混沌闢兮鴻荒人文杳兮未彰偉神聖之御極膺龍馬
之嘉祥闡二五之妙數與日月兮齊光肇理象之權與
為卦畫之紀綱觀夫崑崙之發源動盪溶溢旋乾通坤
道體不息此乃滎河之波貫天河而為一方其宇宙盤
辟神驚鬼泣虹流電繞光芒洞射倏騰驤於中流挺神
物焉是出以為龍耶則非虯非螭元氣淋漓狀夭矯兮
欲飛以為馬邪則匪驪匪騏奮鬛揚鬐勢駭躍兮奔馳
意者天不愛道使之效造化之秘奧豁庖羲之神機也
邪故其圖之負於背也則熒熒煌煌粲然有章一六惟
水位彼北方二七惟火在於南行木居乎東則三八其
配金奠乎西則四七是將卓天五與地十儼正位乎中
央分内外而定賓主列左右而隱低昂成變化而行鬼
神體竒偶而道隂陽故大易以是而取法文籍於焉而
濫觴也若乃乾坤定天地乎上下坎離列日月乎西東
畫艮兊以象山澤畫震巽以為雷風以八卦而相錯則
天下之事可備由十數而大衍則天下之用無窮此先
天之圖所以則之於其始而後天之易所以成之於其
終噫嘻有聖者作禎祥必臻孰俯仰以觀察默有契兮
杳冥故斯圖之出河無乃天之待人豈元氣之磔裂將
不得以還淳乎抑人心之澆漓將日趨而失眞乎何其
天之畀於聖人者終不能以默默聖人之所以興神物
以前民用者又若是之諄諄也吁聖轍一塗異世同符
以鳥紀官因龜著書舜樂致乎獸舞文治洽乎騶虞何
鳳兮之德衰感麟出之時殊嗟春秋之絶筆視畫卦兮
焉如幸三絶兮韋編托十翼以演辭功有光乎前聖心
猶切於斯圖斯時也吾知龍馬之復出愈感慨而增吁
下迨明皇帝德靡初易無逸兮山水圖龍馬兮是娱不
能復皇羲之治適足為神物之汙又何待乎囁嚅也方
今聖皇御極握符闡珍應九五之乾龍開萬國之太平
慶風雲之嘉會駿奔走兮來廷四靈繽紛兮駢集天馬
鼓舞兮前陳囿玄化之熙皞覽版圖之恢弘致瑞應兮
斯其時而龍馬之圖將出於幽并也
龍馬圖賦(元)魯貞
遡太初以玄覽兮蘄太昊之遺則當風氣之始開兮為
天地以立極揭人文而昭著兮開萬世之太平休光格
於上下兮叶神道於太寧何淵默之潛通兮致上帝之
降精帝乃不愛其道兮肇錫之以嘉徵惟湯湯之河流
兮洪洞淳灂散以舒徐長波涾&KR0008;颯以域域兮渺瀰滉
瀁赴以縈紆矞雲蓊鬱噴以生煙兮英華翕赩爛以燭
天曾霧霏微布以漫衍兮薰蒸混成配黎而相躔精氣
旁薄彌乎四維兮五彩布濩的皪以塞川杳杳晦晦其
中有物兮踴躍奔迅矯首而將驤曰其名為龍馬兮斥
踔卓越昂然而望背被鱗甲狎獵璀璨兮葺珠鏤瓊錯
以成章揚鬐奮鬛軒然四張兮若舒乍翕森以&KR0034;鬤鐵
蹄雲身突如高舉兮躍波浪激屑雨而飛霜蠖略蕤綏
&KR1894;蟉宛轉兮忽隱倏形變而無方超越凌厲奄以馳騖
兮急景冥濛豁隂而閉陽星流電綖揮以陸離兮毓質
孕靈為時禎祥負圖於厥背兮闡斯道之至妙何聖人
之一覩兮獨有會其旨要一與六之為水兮為玄冥之
所廬二與七之為火兮處炎精以握樞惟三八之為木
兮基蒼神而委精復四九而為金兮奠厥位乎素靈五
十由中而制外兮黃祗於焉而兆形羌周流乎上下兮
妙隂陽之生成遂有契於斯文兮析淵微而晶熒畫一
竒以象天兮一耦以象地由儀象以生八兮實畫卦之
攸始原先天之為位兮乾坤上下其分翕震巽為隂陽
之作始兮知往順而來逆復變而為後天兮崇離南而
坎北位震東而兊西兮春秋對而不忒坤乾艮震之四
維兮差有序而不易何畫卦之若斯兮揭玄旨以示人
諒斯理之既著兮開盲聾之諄諄服兹美而遂往兮吾
將求兹圖之所藴命鳳凰以先驅兮紛總總離離其並
進駕鵬翼之夭矯飛揚兮從以鯤鯨千里而一瞬鵷鸞
申申相予之先後兮鮫蜃揮霍懼而舚䑙鸑鷟為予啟
路兮靈龜告予以吉占爾勉遊乎太虚兮惟宣聖之在
天求微言以啟之兮指天路之平平撰予轡以於邁兮
至清都而一息凌倒景之膠轕兮超蠛蠓之寥閴梁天
津以徑度兮魚紛紛其媵予聽天雞之咿嚶兮戒螣蛇
之不可踰過九關之洞達兮夫何虎豹之屏跡也造天
闕之肅清兮夫何通衢之開闢也蒼龍白虎蹲踞乎左
右兮蟠而屈律猛而睒睗朱雀褰翥翼而在前兮玄武
拳縮軋以相得視寥寥而無見兮聽杳杳而無聞上晃
晃以無閡兮下浩浩其無倫想玄聖之容儀子求一言
以為師惟精神之感通兮若有語予以其辭曰圖在天
下兮無古無今太極隂陽兮在於一心反而求之兮斯
得之深勿外之從兮以已為任聞兹言而休之兮將日
修吾初服佩道德以為琚兮居仁義以為宅飾禮容以
為裳兮餐道腴以為食會兹圖於予心兮玩易道以自
珍膺聖訓以書紳兮與先天而為鄰
龍馬圖賦(元)李翼
鼇極立羲皇出盛德昭皇風赫至和儲精大道發賾滎
河演漾厥有神物龍邪馬邪竒變不測實所以開萬世
言語文宇之源著萬代文明休祥之績想其毛骨絶塵
逸氣空羣赭汗噴血玄蹄躡雲以為龍則軒軒驪黃之
神駿以為馬則矯矯頭角之崢嶸豈馬高乎八尺亦以
龍而見稱拳背毛以成圖洩道妙於難名得神驂而氣
御列竒陽而偶隂是圖也一六北水二七火南三八東
木四九西金土宅厥中五生十成纍纍乎如井邑之布
田野粲粲乎如星宿之列璣衡皇覽之而載嘻曰吾取
法以作易謂太極之奚存中虚五而暨十各二十之隂
陽兩儀生而不息以一二三四為六七八九者四象之
所得也析四方之合補四隅之空者八卦之所宅也皇
闡之以示人契天心而為一發冥冥於昭昭曾何假於
智力後至夏后温洛沄沄神龜負書背具綠文宣尼贊
易圖書並云時有先後理無古今此靜對待彼動流行
龍馬固神而龜亦靈假以呈象圖書一心或有詰予者
曰子於圖信詳矣而於龍馬未有所辨何居予曰在乾
稱龍抑又稱馬變化健行象兮特假安得見羲皇於先
天聞諸形而上者
神龜負圖出河賦(以作瑞前王始啟文教為韻)(唐)裴度
茫茫積流祚聖有作動上天之密命假靈龜以潛躍蓋
欲以慶遥源敷景鑠寫物象之精密化人物之朴略豈
不以河之德兮靈長龜之壽兮會昌載禎符先呈於古
帝稱大寶後遺於寧王故將出也感天地動隂陽浮九
折之澄碧散五色之榮光然後蹈箭流而泳花浪露玄
甲而明繡裳初若沉圓璧而未没稍似泛孤鳬而欲翔
既而降芳蓮蹈清沚五老游而共覩列聖過而每喜出
朝日如耀其寶圖伏靈壇狀陳其鏤簋布爻象之糺紛
藴天地之終始負謀謨之畫將化洪荒當授受之時豈
思綠水非臆對之可述諒鈎深而有致所以出河宗作
天瑞馮夷倚浪以相送神魚鼓舞而旋避於戲冥數窅
然自我而傳外骨明賁中心善泉將後天而思永豈為
贄而居前至如魚託素以達情鳳銜詔而展禮未若祥
開八卦兆動四體闡文教寧木鐸之足儔贊貞明與日
月而同啟洎乎形貌既著品物類分榮萬化之茫昧合
一氣之絪緼䜟用光於夏葉繇每煥於羲文此乃天理
用彰神道設教故躍波而委質殊以文而飾貌觸綸誠
怪於文鱗隱霧徒嗟乎玄豹此悠久也可是則而是效
資州獻白龜賦(以泰平將合神物效靈為韻)(唐)獨孤申叔
皇帝在位十五載西人獻異龜於王庭匪青黑以飾體
特潔白而成形融彩可嘉且不溷於五色呈祥有異詎
止齊乎四靈蓋以我皇行化無外止戈偃武人綏道泰
升至德於玄穹降殊祥於神蔡且夫龜者稟先知之異
白者表司殺之方豈天意興威於有感俾臣下受命而
無將西土是生實西方而主義被甲以至猶帶甲以來
王不然何以曖純容皎素甲皓霜華而浹洽炯玉質輝
金精凝雪彩之清貞泳靈沼而冰靜息泰階之砥平足
使孟津之鱗恥捷乎素鬛越裳之雉羞奮於翹英矧乎
禀殊姿體異貌陋三足之為美匪六眸以是效其用也
或協聖人之心其動也克符智者之樂然後知戲朝之
虎不足徵銜鈎之狼不足云彼駒來思徒稱皎皎爾獸
至止虚擅諄諄未若兹瑞德無與鄰應天之命昭王之
仁非櫝中之毁棄不蓮上以因循將順乃玄穹以呈其
貺曷思乎綠水而返其身則彼寧王有遺元緒又安得
而比倫嚮非我皇從道不咈必將混於介族詎得分為
理物宜乎冠異紀首靈篇且無使其湮鬱
瑞龜游宫沼賦(以題為韻有序)(唐)周存
王者嘉瑞曰四靈龜其一也皇帝握圖御㝢十有一年
秋七月旬有一日龜雄雌各一游於内池甲耀金毛文
滋綠彩帝乃出示百官以議其瑞僉曰至德之應也少
司成命文士賦以美焉敢布下才同夫體物賦曰
介蟲之長實曰靈龜明隂陽以應化察利害以俟時於
穆我皇德無不被春國洋溢神物來萃雖四靈其必臻
懿雙龜以時瑞陋衆水而不處選天池以自寄金甲炫
晃帶璧日以流光綠毛丰茸度薰風而含吹不唼喋於
蘋藻恣東西於荷芰爾其有金者剛有毛者柔示剛柔
之合體表形德之具修昭品類之德性備雄雌以共游
信皇德之上達俾靈物之告休觀乎廵金塘樂翠沼晦
跡無競凝神不擾引脩頸而鳥伸動圓目而珠皎映紅
蕖而灼爍吸清露之縹緲天資獨智笑漁者而縈羅人
謀既臧鄙太卜之問兆若夫百莖蓍下九派江中順衆
流而五色斯易邁千齡而片雲在空豈比夫承天眷感
宸衷盼青瑣兮鄰紫宫顧宅中之可寶瑞皇室兮無窮
漳河赤鯉賦(有序)(唐)潘炎
景龍三年春二月帝廵屬縣至於襄垣漳水有赤鯉躍
聖帝之瑞也賦曰
魚在在藻兮躍於中流吾君戾止兮樂我王遊惟赤鯉
之呈祥殊白鱗之入舟非竹箭之危湍無聞點額同君
明之望幸非為吞鈎豈其為祥必河之鯉用表皇族堯
繁帝祉雖云水物宜紫鼉綠鼇之同身是曰元符亦赤
雁丹烏之可比頳鱗耀彩碧水無波非應瓠巴之清角
何言寗戚之高歌周文之時躍於沼漢宣之代舞於河
且合符於圖牒宜入頌於猗那豈徒鏤甲葺鱗下沿上
泝皆為儔匹文鰩是喻吐尚父之兵鈐傳遠人之尺素
事稱嘉瑞匪琴高之所乘詩有樂胥似相如之獻賦
御定歷代賦彙卷五十五
