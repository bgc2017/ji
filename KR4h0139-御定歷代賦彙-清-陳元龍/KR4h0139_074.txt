欽定四庫全書
御定歴代賦彙卷七十一
農桑
稼穡惟寶賦(宋)范仲淹
資時者稼穡務本者惟王顧民食而可貴為國寶而允
臧田疇播植之時豈慙種玉食廩豐登之際寧讓滿堂
稽彼前賢垂諸大雅謂養民而可取必重穀而無舍惟
農是務誠天下之本歟以寶為名表物中之貴者耒耜
無廢黍稷是崇每訓耕耘之績如敦追琢之功闢五土
之時披沙豈異載千箱之處照乘攸同蓋以順彼天時
美兹政本觀艱難而有獲稱瓌竒而何損年多膏澤連
城之價可期瑞有嘉禾希代之姿奚遠是知寶金璧者
見棄於聖人寶稼穡者克濟於生民得之則九年利用
闕之則百姓食貧多既如雲寧愧白虹之氣祈於元日
似求赤水之珍其或剖巨蚌以勞心攻他山而竭力在
寒暑則非民之服在饑饉則非民之食徒聞賈禍之辱
莫見作甘之德曷若我東作可嘉西成不忒既堅既好
亞父欲碎而何能如京如坻季子比多而莫得念兹在
兹百王不移此盈疇而是貴彼韞櫝而何為見三時之
有倫如分三品與四民之共給胡畏四知今國家崇后
稷之功廣神農之道既豐年以為瑞蓋惟穀而是寶故
能富庶之風告成穹昊
萬寶告成賦(明)葉向高
我皇上躬神聖之至德撫豐融之休辰決天閫開地垠
醲化鬱其醇流嘉祥降而紛綸八方茹祉九扈肇春望
青蟺之嶽立兮既徵祐於明禋迨甸人之告壤兮值萬
寶之咸陳爾其金風協候蓐收戒晨當乘兊而執矩見
斗杓之西循農勤望歲風美歌豳遵原隰兮夷猶遡帝
澤兮中丘遐阡雲鬱邇陌黛收峻壤腴沃平野膏流興
有渰而混色兮繼於皇之來牟嘉穎䔿䔿以離合兮結
方皂於西疇其種則稙穉穜穋糜芑稻粱高黍油油下
稌穰穰農師莫籍其數田畯靡辨其方其實則兩岐六
穗合苞露房連莖異隴玉粒紫芒大田之所未誦后稷
之所未嘗紹厥明於往禩播大有於僻荒於是萬夫之
長百室之鄉協千耦循畛疆薹笠糾銍艾將既合沓以
鱗次復比櫛而雲翔巍囷積於中野兮何坻京之相望
也殷倉箱以絡繹兮云我稼之登場也亦有秉穗之滯
遺兮蕃不盡於蓋藏豈腁胝之弗念兮用歌詠乎時康
曰玄秬黃麰冬稌夏穱兮亦輝載乎縹緗况兹擢秀與
稠華兮兼畞棲乎餘糧信九穀之既登兮婦子寧止合
兆姓以騰歡兮曰帝錫汝粤先疇之初動兮清甽艱於
舉趾朱明未霑於霢霂兮嗟既愆乎耘耔帝用軫彼農
艱兮曰余心其如燬躬圭璧於蓀壇兮却鸞輿而步履
睠雲漢之焦勞兮軼遐躅於彼美皇穹矚帝之精誠兮
驅蟄龍使行雨旱魃倏而遠逝兮溘商羊之旋舞隠隆
砰礚以汎濫兮亘東皋與西滸伊黍苗之芃芃兮儼神
功之揚詡紛坎坎其擊鼓兮爰敬迓夫田祖豐亨有象
兮民力用普匪帝格天兮孰潤澤此下土帝謙讓而弗
處兮曰民勞之未綏彼三時之樹藝兮重以寒暑之其
咨爰自天以降康兮雨暘惟時奠蒸民於乃粒兮豈曰
余私薦馨香以答貺兮陳桂酒與椒醑埋蒼瑴於后土
兮亦用賽乎神釐命太史而書有年兮徵似續於來兹
萬寶告成賦(明)趙用賢
維聖皇之臨極兮垂宏覆於四方念民食之惟寶兮祈
昊穹之降康猗精運而誠感兮肆受祜於我將廼嘉歲
之肇登兮編區種以呈祥自倉庚之鳴春兮農人力耒
於耘耔方雲鍾于四野兮錢鎛復集乎東菑竚甘霤而
不降兮呼號屏而嗟咨帝曰吾民其何辜兮惟朕德之
無以迎釐澄心謁款於天神兮屈萬乘而步履擗玉蕊
以為方兮揭瓊漿以為醴謂天視之自民兮詔羣牧交
修乎愷悌惟太清之鑒誠兮乃灑乎靈液之彌彌暨兹
大火亘於坤維兮素節扇乎迅商土膏既滋液於霢霂
兮嘉生紛其繁昌將神明之樹藝兮抑方宿之垂芒迎
金風而薦實兮浥玉露以含芳赤穬鋪棻兮白苗垂穎
北里之秬兮如林瓊山之穗兮盈畛夫何隨侯明月錯
落於原疇兮懸黎結綠牣乎閭井兹固滲漉於鄭白之
沃兮抑遌天行之亨也夫豈惟農夫之慶兮翳當扆之
所珍也輾炎劉之六穗兮跨蒼姬之異莖彼中牟與會
稽之産兮曾何足以侔禎爾乃聯千耦以徂隰兮操銍
艾而穫之築場圃於中野兮納重穋而聚之取囷廛於
三百兮羌遺秉其載路孑嫠婦其拾資兮懷聖世之多
祜維高廩之蓋藏兮譬櫛比而墉崇為清醥以冷醴兮
且息饗以報豐躋公堂而稱壽兮輸秸秷以給公彼倚
市而雜若兮寧與藨蓘乎絜功天子既嘗之以雛兮乃
奉盛以告潔明馨薦兮惠莒薌合蒸兮蘭藉曰時不害
而民和兮兹用薦信乎瑶席嘉蒸民之既粒兮吾其陳
常於下國彼中唐之朱草兮暨春圃之華平雖皇王之
嘉瑞兮曾何佐於黎蒸豈知農殖之華秀兮繄民命之
所生世含哺於穰歲兮固將錯陶象而解羲繩帝且曰
兹百寶之盈兮自田家之作苦當糾笠以荼蓼兮曾不
避乎日午雖一粒吾詎忘兮及高皇之涯武發陳陳以
振業兮皇基與天乎終古亂曰惟聖至仁撫萬邦兮一
德升聞格九光兮温液灑溟地獻祥兮蓐收西陸繁百
昌兮神人胥慶樂且康兮惟聖萬壽祝無疆兮
萬寶告成賦(明)王荁
夫惟朱明弭節長庚耀芒蓐收宣令金帝持綱凉風載
於四裔清露隕於高蒼肆蟋蟀之潛處紛鴻雁以南翔
雜墜葉兮騷屑澹微波兮渺茫予乃遡觀元化側覽四
荒寫荔服於湘渚倣巾車於柴桑投迹乎明農之野寓
目乎登稼之場維時百穀紛蕤穡人奔走倉箱駢羅婦
子先後均萬井之色笑繄百室其相守善銍刈而藏之
書之國史乎曰大有有父老倚杖來前曰融融乎熙熙
乎此鄙人所為終年服力而旦暮告休也予逌然曰噫
嘻爾父老殆湛於所樂而未睹所繇者也方今聖明撫
運宵旰惟憂罔敢即康民瘼孔求祝融專戒屏翳永遒
揚晴氛於九衢將播虐於千疇爰居齊寢爰禱圜丘百
寮祗慎六事殫修滯獄遽啓逋臣見收豈雲漢之為儷
庶桑林乎可侔帝閽垂睇乎天關巫咸歴閱乎神州豐
隆鏗訇砰礚以來下屏翳霗霪滃浡而傍流轉旋雨暘
以洎有秋於是重穋聿興苕穎畢發螟螣罔侵堅好斯
茁九土用均三時靡奪共焦心於薙草之期而鼓抃於
肅霜之月若夫層霄咫尺王畿千里扶風西迴馮翊東
峙納秸納秷納粟納米載納之&KR1469;各惟遠邇用實簠簋
芳薌薦止縮酌言涚匕鬯嘉旨隘卜莖之垂垂卑九種
之纚纚神明饗之謂嘉德罔違宜爾孫子也又若徹侯
朱印上公華轂思皇多士列辟羣牧錫圭瓚於恩綸資
服勤於公餗展原思之貞廣晏嬰之粟莫不仰被仁孝
俯修親睦卿大夫頌之謂豐年穰穰受天百禄也又若
邑屋鱗凑保聚芊綿遺秉滯穗甫田大田興吟度曲炊
雕割鮮絶甿隸之煩響悦親知之話言惠而好我樂以
永年庶人戴之謂粒我蒸民受禄於天也又若綠睛結
骨鑿齒貫胷脂轄望星操艦覘風竒琛異璧明珠大弓
屆爾時日及於會同則見天子致孝寢廟修禮辟雝主
鬯攸虔黍稷是崇方且焚前殿之珍裘却西域之飛驄
異俗化之謂天子有道瑞以年豐也今子逍遥泰熙之
時沐浴聖明之德喜終歲之甫休忘九重之霈澤其猶
康衢之民何有於帝力也父老投杖而謝曰微子之教
幾與草木共其榮瘁飲河海忘其本源矣遂相與奮袂
而歌曰世運啓兮聖王垂至仁兮萬方成穡事兮相將
歲復歲兮樂康
老圃賦(宋)洪咨䕫
嗟余生之刺乖甘偭密而即疏痛虺隤其倦遊臝盤薄
乎閑居老既怯於山嶠窮莫備乎澤車坐玩相牛之經
閒鈔種樹之書五十步兮野園數百步兮破廬一秃翁
以自樂羣癡兒而共鉏冰解寒祛霏開日舒濯濯我畦
瀏瀏我渠穉甲怒長鮮莢蔚扶涉熟成趣驩然忘劬翁
放鉏顧兒而言曰汝亦知夫世有遇不遇之蔬乎鴽釀
施蓼蠯醢侑葅蔌蒲羞鼈食苽薦魚芥醬且胾葱渫且
胊烈有桂椒滑有堇榆巳多乎燧人庖羲氏之初而况
織翠屠蘇殷紅氍毹淋漓觴犖轟豗鐘竽猩脣豹胎之
鼎素黿紫駝之廚始饞涎其趨新中便腹而厭餘於是
葷臊望風而引卻芳辛候色而應須擷翠苕於崑丘掇
瑶穎乎方壺蔗漿盛夏而凍合萍虀祁寒而煖敷行以
白玉奉之綠珠五侯鯖兮遜美天酥陁兮失腴此其遇
合不啻初識之機雲晩見之嚴徐也若乃巖壑棲遲竹
屋槿籬蓴擅場於秋風空結鱸魚之思韭争長於春雨
未辦黃粱之炊荻生而河豚上橙熟而蟹螯肥指雖動
而莫驗腹不負其幾希巳而凌寒采薇近陽刈葵袪萱
堂背襜芹澗湄鑱黃獨之雪苗筐白薤之露蕤茗蘼蕪
以滌煩醪枸杞而補羸冷淘煮兮槐茁餫飩斫兮虀滋
泫膏鉶兮雹突飫糞火兮蹲鴟酣糟紫薑之掌沐醯青
蔯之絲雲蒸鸎粟之乳濤洶胡麻之糜輪囷鵝鴨之瓠
鬱屈龍蛇之芝婆娑熊蟠之菘䰐䰀虯髯之菭鱭孕子
兮椶魚鼈解裙兮樹雞竹競綳兮稚子蕨初拳兮小兒
以至太華之藕黃河之茹婆羅之波稜大宛之苜蓿南
越之鹿角江東之專蹄與夫蜀之雞蘇龍鶴栮脯加皮
名器紛綸色光陸離性異温凉氣分王衰芼擇加精調
胹得宜香聞爽心味適解眉有舉桉之接敬無轑釜之
見欺芬芬苾苾雜陳更進可以甦文園之渴療首陽之
饑彼其石芥老而愈勁苦笋少而巳竒蔊育拂士之風
菊抱幽人之姿回睨蔓菁隨地而易質薯蕷視人而變
形曾不滿乎一嗤矧肯數乎惡苣邪蒿臭蒜而穢荽然
是蔬也進不榮於珥貂鳴玉之齒退不豪乎灑削胃脯
之頤煙雲歕薄乎夜讀之吻風露簸蕩乎朝吟之脾與
齋盋其争道食方丈乎何期其不遇可知巳兒拱而前
其然豈然諸葛以姓行元修以字傳玉糝得坡老而重
銀茄為涪翁而妍與其見賞於肉食之鄙孰若託名於
捽茹之賢蓋窮患姱名之不立而不患併日之食粥達
患宿學之不能行而不患一筋之萬錢苟道義之信飽
飯蔬食而樂焉翁捧腹一笑長歌振林皎白駒之束芻
毋金玉兮爾音
水輪賦(以汲引之道成於運輪為韻)(唐)陳章
水能利物輪乃曲成升降滿農夫之用低徊隨匠氏之
程始崩騰以電散俄宛轉以風生雖破浪於川湄善行
無迹既斡流於波面終夜有聲觀夫斵木而為馮河而
引箭馳可得而滴瀝輻湊必循乎規凖何先何後互興
而自契心期不疾不徐迭用而寧因手敏信勞機於出
沒惟與日而推移殊轆轤以致功就其深矣鄙桔橰之
煩力使自趨之轉轂諒由乎順動盈科每悅於柔隨遠
望蹄涔詎有朱殷之色挹兹鱗起終無塗附之期作霖
或自於斯干流濕更彰乎就燥回環潤乎嘉轂洊至踰
於行潦鈎深致遠沿洄而可使在山積少之多灌輸而
各由其道爾其揚清激濁吐故納新輾桃花之活活搖
杏葉之鱗鱗一勺每勞於濡軌三材必賴於工人浴海
上之朝光升如日御泛江中之夜影重似月輪常虚受
以載沉表能圓於獨運低徊而涯岸非阻委曲而農桑
是訓惠可周於地利空霑負郭之田材足任於天津多
寄臨川之郡池陂無漉畎澮既瀦用能務實勢欲凌虚
罄折而下隨毖彼持盈而上善依於當浸稻之時寧非
沃壤映生蒲之處相類安車異矣哉俯此溝塍潤於原
隰成形必仰乎膏雨屈巳且安於卑濕苟量遠大之功
庶無慙於甕汲
水車賦(宋)范仲淹
器以象制水以輪濟假一轂汲引之利為萬頃生成之
惠揚清激濁誠運轉而有時救患分災幸周旋於當世
有以見天假之年而王無罪歲者也當其東作云布西
成以期何密雲不雨兮若焚若灼而大田多稼兮如渴
如饑耒耜之功既至倉箱之望將危豈無陂池抱甕之
行曷濟亦有溝洫挈瓶之利胡為乃有智者樂水而起
予梓人治材而和汝謂一溉之可洽俾百兩之斯舉固
無傷於濡軌軋軋臨川初有認於埋輪翹翹在渚是車
也匪疾匪徐彼水也突如來如補畎畞之不足損谿壑
之有餘渤潏騰波忽若刺山之泉湧潺湲去浪漸如澄
江之練舒詎見瓶羸那慙綆短流洋洋兮乍若膏潤苗
欣欣兮初如律暖載脂載牽幾通鄭國之渠弗馳弗驅
自解成湯之旱動將勢旋發與機會既引重之象著亦
救焚之功大河水浼浼得我而不滯不凝原田每每用
我而無災無害仁常汲下智復鉤深於以見因民之利
於以見洗物之心若夫大禹之年應資治水必也高宗
之世亦命為霖至如賢人在輔德施周晉五日一風十
日一雨則斯車也吾猶不取
野燎賦(有序)(唐)崔湜
先天二年十月僕客於郢山之胡氏胡氏之子體道之
命與僕有忘年之厚焉常以暇日登高縱觀見火燎於
野壯而偉之因謂僕曰吾讀文多矣未嘗見有賦於是
者試為吾賦之僕時負譴觸物多興授毫斐然豈近聲
律其詞曰
郢國東走楚藩南極江關蒼茫千里一色在季月之窮
會方短辰之驟匿霜皚皚而夜塗霰淅淅而朝逼百草
同死萬木皆枯瞻彼灌莽鞠為榛蕪葉煩拏而積蔓枝
擁腫而盤株既攘壑以擢阜亦纍塍而冒塗及乎農聚
告畢澤虞縱燎遠靡不焚近無不燒灼地而山川卷色
炎天而日月頽照固玉石以俱銷何芝蘭之不潐豈害
物以利獲將順時而通教沃我公田之饒遂及我私之
效盧城之曲客遊者聞之訊之其足觀也乃命我賓僕
束吾征馬登於高岡一瞰平野是時牧童樵豎匍匐交
馳提爝秉炬斯焉取斯爾其薙棘崇藴縮茅始吹殘芳
朱爇短炬猶羸或蠢蠕蓊勃或宛延冶迤晶翳翳而莫
振力緜緜而可羈不利進而求退每違高而趨卑狀君
子之攝勇同哲人之守雌及乎旭日照爛晴風蕭索憑
燥鼓威倏忽而作光赩赩而傍翥氣曈曈而上薄翻紫
燄於半天迸紅星而四落騞爾電烈雄然雷奔泉汨飋
飃沙騰霧昏其始也杳然若六氣含象開混元其少進
也赫焉若十日揚光登天門迫而察之既似乎驚鑣失
轂駭平原遠而望也又似乎列羽攢旗馳塞垣於是走
熾狂迕衝煙怒擊咆林吼叢欱谷歕壁或霍濩以燐亂
乍轟嗃而揊拍&KR2976;如萬壑之岸崩拉若千巖之石坼經
雪窟而歊靄突冰凌而沸液棲禽失竄以驚嘷伏獸迷
奔而隨蹶應接不既吁其可畏能使烈士賈勇懦夫增
氣開耳目之溷濁蕩胸襟之滯欷登農山之嶺既瑣瑣
焉觀廣陵之濤亦復何謂及乎炎盛亢極途窮勢摧赫
赫埽地滅成煙煨何倏興而忽歇何有往而不來無介
推之生氣見韓安之死灰僕乃愀然歎息而謂胡公曰
夫物忌太甚火亦如之得兹在兹失兹在兹徒觀其進
德并命策名逢時三階式踐六柄初持方望會於朝論
亦謀明乎帝思居則擊鐘陳鼎出則長戟幡旗咄嗟而
嚴霜夏落顧盼而腐草冬滋道路多望塵而拜朝廷以
轉目相期及乎過進受傷滿盈致缺或身辱名替或氣
隳心折或朝失卿相之權或暮為匹夫之列客稍引而
多去友雖求而巳絶高門翳羅雀之叢曲池淪涸魚之
轍伊燄燄而不禁固炎炎而就滅聊假興於斯文庶投
鑒於來哲
躭犂子賦(明)練子寧
閩粤之區有生號躭犂者耕於寬閒之野而老於熙皞
之鄉以告松月居士曰吾拙於進取而惟犂鉏之是躭
安於蹇窮而惟稼穡之是務方吾犂之在手也茫乎其
無思熙乎其自怡不啻執圭秉璧之榮而運斤游刃之
適也夫是以取而自名子其為我賦之居士曰嘻子知
所以得遂夫躭犂者乎天生蒸民紛然有欲強則凌弱
衆則暴獨非神聖之首出孰克為之司牧藹德禮於春
生凜威刑於秋肅夫婦以别父子以屬彝倫是敦風俗
返樸夫故士得以遂其詩書商得以通其販鬻工得以
措其巧於方圓農得以盡其力於穜穋昔者堯舜在上
皞皞熙熙康衢擊壤幼恬老嬉湯武革命應天順人漸
仁摩義頌聲以興洎戰國之争雄遂下逮夫秦楚開阡
陌而廢井田窮干戈而瀆威武民生斯時何所控訴漢
祖大度文景無為光武明章世紹丕基藹黎民之醇厚
幾刑措於斯時魏晉以降五代分争裂冠分冕羶穢相
仍偉唐室之開基繇太宗之神武感魏徵之仁義歎封
彝之莫覩曾未幾何藩鎮跋扈更歴五季民困常主及
乎宋室之興削平僭亂開文明之景運幾跨唐而軼漢
休養生息三百餘年彼番番之黃髮咸没齒而無怨元
氏之衰羣雄奮起鹿逐鯨吞瓜分鼎峙哀蒼生之紛藉
轉溝壑而未已赫焉皇明如日之升欃槍涣其冰釋魑
魅匿而無形接統乎千歲受命於穆清偃武修文坐致
太平出斯民於塗炭化愁怨為歡聲是以四海之内無
一夫之不獲皆女織絍而男農耕向使世塗方難真人
未出於斯時也救死而恐不贍又何暇躭犂鉏而樂溝
洫自今知之服膺弗失雖耕田而鑿井皆詠歌夫帝力
貧窮相資患難相恤租必先公食必先粒耕必讓畔以
同歸乎吾皇之極於是躭犂生仰而謝俯而揖請書諸
紳服之無斁
桑賦(魏)繁欽
上似華蓋紫極比形下象鳳闕萬桷一楹叢枝互出乃
錯乃并煜煜隆暑凉風自生微條纖繞隨風浮沉陽蜩
鳴其南枝寒蟬噪其北隂秋風忽其將來咸感節而悲
唫玩庇蔭之厚惠情眷眷而愛深
桑賦(晉)陸機
皇太子便坐蓋本將軍直廬也初世祖武皇帝為中壘
將軍植桑一株世更二代年漸三紀扶疎豐衍抑有瑰
異焉
夫何佳樹之洪麗超託居乎紫庭羅萬根以下洞矯千
條而上征豈民黎之能植乃世武之所營故其形瑰族
類體豔衆木黃中爽理滋榮煩縟綠葉興而盈尺崇條
蔓而層尋希太極以延峙映承明而廣臨革飛鴞之流
響想鳴鳥之遺音唯歴數之有紀恒依物以表德豈神
明之所相將我皇之先識誇百世而勿翦超長年以永
植
桑樹賦(有序)(晉)傅咸
世祖昔為中壘將軍於直廬種桑一株迄今三十餘年
其茂盛不衰皇太子入朝以此廬為便坐
伊兹樹之僥倖蒙生生之渥惠降皇躬以斯植遂弘茂
於盛世厥茂伊何其大連尋修柯遠揚洪條梢槮布繁
枝之沃若播密葉以垂隂蔭華宇而作凉清隆暑之難
任以厥樹之巨偉登九日於朝陽且積小以高大生合抱
於毫芒猶帝道之將升亦累德以彌光湯躬禱於斯林
出獲雨而興商惟皇晉之基命爰於斯而發祥從皇儲
於斯館物無改於平生心惻切以興思思有感於聖明
步徬徨以周覽庶髣髴於儀形
桑樹賦(晉)潘尼
從明儲以省膳憩便房以偃息觀兹樹之特瑋感先皇
之攸植蔚蕭森以四射邈洪榮而端直爾乃徘徊周覽
俯仰逍遥俛睨靈根上眺修條洞芳泉於九壤含溢露
於清霄倚增城之飛觀拂綺窗之疏寮下迢遞以極望
上扶疎而參差匪衆鳥之攸萃相凰鸞之羽儀理有微
而至顯道有隱而應期豈皇晉之禎瑞兆先見而啓兹
起尋抱於纖毫崇萬簣於始基
蠶賦(周)荀卿
有物於此㒩㒩兮其狀屢化如神功被天下為萬世文
禮樂以成貴賤以分養老長幼待之焉而後存名號不
美與暴為鄰功立而身廢事成而家敗棄其耆老收其
後世人屬所利飛鳥所害臣愚而不識請占之五泰五
泰占之曰此夫身女好而頭馬首者與屢化而不壽者
與善壯而拙老者與有父母而無牝牡者與冬伏而夏
游食桑而吐絲前亂而後治夏生而惡暑喜温而惡雨
蛹以為母蛾以為父三俯三起事乃大已夫是之謂蠶
理
蠶賦(晉)楊泉
惟隂陽之産物氣陶化而播流物受氣而含生皆纏緜
而自周伊夫蠶之為物功巨大而弘優成天子之衮冕
著皇后之盛服昭五色之玄黃作四時之單復是以皇
者貴此功焉使皇后命三宫之夫人又世婦之吉者親
桑於北宫二月初吉遂布令於天下百辟兆民使咸務
焉是以仲春之月吉日庚午既差我馬惟蠶之祖編使
童男作以童女温室既調蠶母入處陳布涗種柔和得
所晞用清明浴用穀雨爰求柔桑切若細鏤起止得時
燥濕是俟逍遥偃仰進止自如仰以龍騰伏似虎趺員
身方腹列足䨇俱昏明相推日時不居粤召役夫築室
於房於房伊何在庭之東東愛日景西望餘陽既酌以
酒又挹以漿壺餐在側脯修在旁我鄰我黨我助我康
於是乎蠶事畢矣大務時成閣紆卷薄灑掃宫庭蠶母
須飾從容自寧至於再宿三日乃開闔啓房是瞻是觀
方者四張員者紆盤縱者相屬横者交連分薪柴而解
著繭絲互而相攀競以挐攫載笑載言惰者悅而忘解
劣者勉以增勤是月也天子以太牢之禮獻繭於寢廟
皇后親繰三盆然後辨於夫人世婦至於百辟卿士下
及兆民咸趨繰事爾乃絲如凝膏其白伊雪以為衣裳
冠冕服飾禮神納賓各有分職以洽百禮罔不斯服夫
功也起於緜緜成於翼翼頌之難周論之罔極殷斯勤
斯如何勿憶
蠶賦(有序)(唐)陸龜蒙
荀卿子有蠶賦楊泉亦為之皆言蠶有功於世不斥其
禍於民也余激而賦之極言其不可能無意乎詩人碩
鼠之刺於是乎在
古民之衣或羽或皮無得無喪其游熙熙藝麻緝纑官
初喜窺十奪四五民心乃離逮蠶之生繭厚絲美機杼
經緯龍鸞葩卉官涎益饞盡取後已鳴呼既豢而烹蠶
實病此伐桑滅蠶民不凍死
獻繭賦(以將以給宗廟之服為韻)(唐)李君房
冠六宮六職者公桑而巳矣既卒蠶於世婦乃奠繭於
天子稽諸祭典實可重考諸女工斯為美信率土而在
兹亦奉先而是以當其令布明堂時更青陽蠶事既卒
女工式臧然後衣禮服出棘牆奉兹珍繭盈彼懿筐纍
纍乎如將薦卵皎皎乎有類凝霜既依於后亦獻於王
所以申課績之勞止展威儀之孔將遂繰三盆修六服
或黼或黻或朱或綠期有事於王公庶無勞於杼軸侯
其偉而實足尚之享廟之容克備展敬之禮允釐斯蓋
夫人之畏慎王者之肅祗不然者賦有織紝之筐貢有
畎岱之絲海人奉冰蠶至止園客將絲緒來兹冠冕之
服可成祭祀之儀可輯可以重其珍美可以揚其裼襲
何必桑壇而世婦斯復繭館而夫人乃入俾來者既殫
恒日不暇給蓋欲輸於勤苦表我敬恭厚禮奉於先祖
躬勤勸乃農功使三宮之有序斯百代之攸崇是以獻
繭之道治國之要將取嫓於三推明至誠於九廟
春蠶作繭賦(明)沈朝焕
臯塗之石于闐之陌西陵春令爰作爾宅或降於原蛾
飛五色有女微行取彼柔桑以飼以浴敷此繭鄉既命
&KR0008;於妃教亦幻迹於籠場蛹以為雌螝以為雄二十七
日從老得紅儀候至之室窈温濩以佖闃横棲止之&KR0034;
岌嵳峩以山崇爾其斂吻罷饞固以中函營絲吐忽老
洫而緘戰玄黃於儵忽藏白賁於韜鈴其繚繞也如宓
妃之緝霧其鮮潔也若鮫人之杼冰周阹以網蔽茀以
紷或疎或密一縱一横機工墨色而讓巧文士槖管而
遜精憑脣吻以默運不手足而自營若乃縟張類散質
素比雪纍纍果實之就樹霏霏琨琳之吐屑客妻獻如
甕之祥嶠仙締入火之纈蜘蛛腹果以無功螳蜋頻臂
其若折匪空作花匪蟲入穴匪卵累殼匪巢架樾摘天
孫之雲章擅前民之明哲亂曰躑躅兮若蜎委蛻兮若
蟬譬彼化人以禪自纏内其身而身亡經綸以為世者
亦莫不然胡巧而拙其蟲而天入機出機爾何知焉聊
以益吾釣緡之嫋嫋而賁於丘園之戔戔
素絲賦(以真素持質功濟為韻)(唐)張良器
羽雖白賁然而輕玉雖白堅然而貞未若素絲之為用
以轉化而為名匪剛克以居禮實柔立而有成其正也
可以如繩之直其順也可以繞指而縈故能紛以隨時
浩然養素揮流水則轉增其妍染繪色則不吝其汚動
必隨人寸無恒度其來也何所自園客而出兹厥賦也
何地由岱畎而貢之俯乎列井將稽㡛氏之練實乎澤
器徒為墨子之悲信干旄之望美非庶士之可持不願
充嫠婦之緯不願託寒女之絲因弄杼以成韻庶補衮
而為期代若好五采我則大白以受質代若厭羣居我
則衆縷以為匹非異俗而招累將矯世而摭實夫其公
孫奉駕長倩趨風贈以生芻之束勖以素絲之總蓋取
諸自微之著積小成功君無謂我微君無謂我細若綦
之可織則假手以成勞如裳之可縫則因緣而善繫功
無不給物無不濟彼服卉佩蘭衣荷帶蕙念牽絲之無
日傷考槃之失計今將侔潔白以修身詠羔羊而取嫓
儻黃絹之可比希菅蒯而無替
素絲賦(以貞素持質積功為韻)(唐)喬潭
色之真者尚乎白質之細者珍乎絲真則貞而潔矣細
則積而多之故君子輶德是務清以自持將經綸以濟
物先組織以修詞惟絲之故不愆乎素組以飾馬言好
善而不忘紽之在羊時退公之有度始也重蠶事終婦
功促季月候戾風爰求柔桑寧止於十畝既登分繭乃
布於三宮至若三盆既繰八月成績方勤水練爰去地
尺晝曝於日吸太陽之光華夜懸諸井濡厚載之靈液
於是典絲瞻臨㡛氏引繹引之於手如皓鶴之飛承之
以筐若凝霜之積既而嬪婦化理經緯縱横當軒兮婀
娜之織弄杼兮軋軋之聲映羅袖而增麗度金梭而轉
明每知白以自守亦含章而可貞夫以白能受采文匪
勝質故公孫戒於從微墨翟悲其患失青為轡兮非擬
朱為繩兮未匹珍蠶恥越鄉而來獨繭嗟自園而出唯
彼蚩蚩之喻無愧皎皎之實乃續曰絲之素兮貞且吉
人之質兮清且一若見用於當時寧七襄於終日
機賦(漢)王逸
帝軒龍躍庶業是昌俯覃聖恩仰覽三光爰制布帛始
垂衣裳於是取衡山之孤桐南嶽之洪樟結靈根於磐
石託九層於巖傍性條暢以端直貫雲表而剴良儀鳳
晨鳴翔其上怪獸羣萃而陸梁於是乃命匠人潛江奮
驤踰五嶺越九岡斬伐剖析擬度短長勝復迴轉剋像
乾形大匡澹泊擬則川平光為日月蓋取昭明三軸列
布上法台星兩驥齊首儼若將征方圓綺錯微妙窮竒
蟲禽品獸物有其宜兔耳跧伏若安若危猛犬相守竄
身匿蹄高樓䨇峙下臨清池遊魚銜餌瀺灂其陂鹿盧
並起纖繳俱垂一往一來匪勞匪疲於是莫春代謝朱
明達時蠶人告訖舍罷獻絲或黃或白蜜蠟凝脂纖纖
静女經之絡之爾乃窈窕淑媛美色貞怡解鳴珮釋羅
衣披華幕登神機乘輕杼覽牀帷動搖多容俯仰生姿
織機賦(吳)楊泉
伊百工之為伎莫機巧之最長似人君之列位象百官
之設張立匡郭之制度如城隅之圓方應萬機以布錯
實變態之有章是以孟秋之月首叙庶物工民呈材取
彼椅梓楨榦修枝名匠騁工美乎利器心暢體通膚合
理同規矩盡法因事作容好無不媚事無不供於是乎
女工就素絲輕貫綜紀簡姦清織女揚翬美乎如芒麗
姿妍雅動有令光足閑蹈舞手習檻匡節奏相應五聲
激揚濁者含宮清者應商和順成柔慷慨成剛屈伸舒
縮沈浮抑揚開以厭間闔以高梁進以懸魚退以俠疆
氣變相應隂感乎陽僶俛不及進卻頡頏事物之宜法
天之常既合利用得道之方
布賦(有序)(明)徐獻忠
邑人以布縷為業農甿之困藉以稍濟然其為生甚疲
苦非若他郡邑蠶繅枲苧之業力少利倍者可同語也
然天下所共衣被而詳其衷者甚寡於是核其事告諸
觀風者作布賦
客有至吳下邑覽織婦之布素歆卉物之流澤收島夷
之末計啓閨房之長息廼喟然而歎曰美哉布也是固
一匹可以愧盜心不得千金之償約者歟何齎者之逐
逐而拾者之堇堇也下邑之士曰羅紈繡文素綈錦綾
長裾交褘流景飛晶此居者之所揚輝而觀者之所凝
睇也子不是慕而慕諸貧民之業亦有說乎客曰布通
貴賤之物不擇温凉而適其為製也疏陋縑繒密殊絹
縠有氍毹之毛毳齊縞素之潔白賤靡綺之浮華傷貝
錦之徒飾孺夫匹婦可濟其乏缺通都大邑與千乘之
富相埓豈虚言哉曰子何不傷其勞而徒羨其美不稽
其私而徒誇其會子亦欲聞其勞且病乎若乃鐵木相
軋手挽足壓且餧且扐出絮吐核張弓掛弦弦急聲噎
牽條絡車吚啞錯雜借光於膏繼夜於日心急忘寐力
疲歌發衾簟空寒漏水寂溢婦子喧闐老穉畢力客曰
若是勞乎曰未也嫠婦卷袖妖姬解珮含秋入機凝寒
弄杼流蘇綰綜一伏一起踏躡相次上下不已縷斷苦
接梭澀恐膩手習檻匡聲揚宮徵長夜凄然得尺望咫
寒雞喔喔解軸趨市方是時也母聞謗而不暇投杼妻
迎夫而帖然坐起客曰若是勞乎曰未也織婦抱凍龜
手不顧匹夫懷饑奔走長路持莽莽者以入市恐精麤
之不中數飾粉傅脂護持風露摩肩臂以授人騰口說
而售我思得金之如攫媚賈師以如父幸而入選如脫
重負坐守風簷平明返顧客曰若是勞乎曰未也婦辭
機而望遠子牽裳而愬饑先潔釡而待米旋汲水而候
炊語少待以相慰既久竚而始歸夫嬰嬰以捐涕云攘
攘者在途索子錢而不釋併布母以如飛夫狼攫虎噉
肉寒骨解無一語之抗聲猶三&KR4313;而稱怪握兩手以授
之拂空拳而吞欬雖卒歲之靡從完小信而不怠是豈
但一婦織而衣十人殆所謂一室肥而衆俱瘵者也客
曰若是病乎曰未也海上之民土薄水淺其惡易遘枵
腹者未知其稅駕鶉衣者徒羨夫長袖夫廣儲豐積出
自農夫之耕一絲寸縷皆從匹婦之手然而繭絲告成
置蠶不問耕犂召豐於牛何有是固天下之同風惟江
南為叢藪畮鍾之他稅從升塗泥之末路計斗是以手
不停機而終歲無衣窮年仡仡而不贍其口客曰何言
之過也滄海變遷化為陵陸禹土塗泥廕注滐渌禾黍
芃芃滿家彌谷貧攜白墮富樹華屋婚媾靡靡徒侶簇
簇顧今日之江南殆海内之樂國雖有布縷之征亦豈
加於穀粟何徒抱杞人之憂損名都之望乎曰否否不
然恒歲之運水毁木饑消長相代前建後除陽九隂七
聽命皇祗今昔庚申火仇馮夷亢令爍金天漢飛灰槁
土沃焦赤地坼龜既葵藜之莫采亦木棉之變衰枝無
垂菝絮罕葳蕤傾筐脫負采掇支離寡夫擁腫哲婦鴟
夷里胥蹀躞督郵喧豗無尺寸之可縫况綱運之崔巍
匪凶歲之取盈抑國計之在兹當是時也雖使星婺獻
技火鼠脱鬛罄大夏之全産省公儀之百室偪陽不懸
於城雉匡廬借練於飛瀑亦何以應之客曰嗟哉下邑
之民若是病乎曰未也工以習勝巧自技生傷末路之
靡滛變素樸為華英始力作以助農終䌟麗以耀名競
良工之巧思幻化國之神能於是飄絮若蓬刻縷若&KR0034;
積歲成匹累纖敵絨廣倍乎東海之二尺袤齊乎别渚
之五虹鑿以團鳳繞以飛龍綴金章以錯緣變猩草之
鮮紅爛太霞之朝采奪景烏之晶瑩袨巳浮乎龍水綃
何羨乎鮫宮蓋其技巧始於渡海之黃嫗彰聞出自戀
闕之鉅公忘萬家之膏腴邀一日之歡悰傳觀内近遂
入公宮一匹遂抵於千緡聯筐始達於重瞳民已窮而
益偪霜既結而冰從嗚呼嗟乎蒟醬竹杖天馬蒲萄通
西國而開越巂窮異詭而馳臆胸啓皇武之遠略罪臣
騫之作俑朝槿不思其暮落寒灰尚戀夫冬烘竟殘桃
之取戾何獻曝之耿衷方今聖主龍飛問民疾苦諸非
著令改不暖坐首蠲兹役䘏我隕仆尚衣之絺繡有章
進御之浮靡不取免徭征之巨累思息肩而就卧雖紅
紗之綱運尚存而貂璫之督課稍妥客乃瞿然作而言
曰甚哉鄙人不知民之病苦若是也九月授衣猶以為
晩終歲作勞祁寒不免吾又何敢袖手以向人徒負暄
而思暖
御定歴代賦彙卷七十一
