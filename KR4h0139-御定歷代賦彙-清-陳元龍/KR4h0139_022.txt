欽定四庫全書
御定歴代賦彙卷十九
地理
石鐘山賦(有序)(明)何喬新
彭蠡之口有石鐘山焉蘇文忠公辨之詳矣士大夫喜
幽尋而樂勝選者莫不遊焉景泰六年春三月余與今
夏官郎中王君尚忠俱以進士奉使江南尚忠家湖口
邀余艤舟絶壁之下以訝其所以謂石鐘者水石相激
響若洪鐘始信昔賢之言不誣也因為賦之後十有二
年尚忠出示舊槀俾重書之因歎余學之不進而悼勝
遊之難再也乃刪其辭以歸之云
乙亥之歲暮春之夕余與王子汎舟澄湖艤於絶壁援
危藤登懸崖以訪昔賢之遺迹於時天和氣清江空月
明魚龍咸伏波濤不驚縱余目以遐覽舒懷古之幽情
但見怪石嵯峨㠎嶫碨磥峥嶸竒形異狀不可殫名或
如鳳如螭欲蟠欲飛或如鬼如獸將行將驟巖㟧霮䨴
拂藍撲黛穴罅呀&KR2430;欱雲歕雷異哉石乎蓋造物者之
所胚胎也俄而微雲生於廬阜長風來乎太空驅濤擁
瀨吼鯨躍龍爰有洪聲發於水中殷殷喤喤如遊舜庭
而聽鏞鐘之撞鏗鏗鍧鍧如入周廟而聞無射之聲填
兮若雷颯兮若雨又如郤至使楚而金奏作於下余乃
恍然而驚悄然而思問王子曰此何聲邪豈靈鼇奮首
而三山頽邪抑海若驚起而號風雷邪無乃共工氏觸
不周而天柱折邪胡為乎有是聲也王子笑曰子不知
邪是所謂石鐘者也昔者酈元言之而不詳李勃訪之
而失實東坡居士汎舟江上以求之而後衆論定於一
也余曰石之為物瑰乎其形未與水遇不聞其鳴水之
為物湛乎其清未與石鬭若嘗有聲彼函胡清越窽坎
鏜鎝之音果出於水邪亦出於石邪王子曰不然夫水
之性動石之性静動静相摩厥聲以應水之質柔石之
質剛柔剛相盪厥聲以彰是非水之聲也亦非石之聲
也水石相搏而聲出焉此石鐘之所以名也夫峭壁巖
巖鐘之銑角也懸蘿裊裊鐘之旋蟲也丹崖翠壑鐘之
簨簴也驚濤駭浪鐘之撞杵也是鐘也蓋天地為爐萬
物為銅隂陽為炭造化為工齊侯不得銘其績而鳬氏
無所與其功也嗟夫洪水横流巨浸稽天象罔出而侮
人螭蜃過而垂涎民其魚矣尚何鐘之聽焉今吾與子
脫介鱗而弁冠去沮洳而宫室汎蘭舟以遨遊聽水樂
以自適揆厥所元伊誰之力邪於是相與徜徉眺望咨
嗟感激已而雲消風止浪平響息水天相映瑩然澄碧
返而登舟呼酒相酢乃鼓枻而歌曰駕吾舟兮汎長江
馮夷起舞兮酌我以羽觴侑以嘉樂兮鼓鐘喤喤慨念
上古時濁流湯湯孰致平成兮孰理懷襄願銘此鐘兮
紀神功千秋萬歲兮永不忘
石鐘山賦(有序)(明)丘濬
石鐘山在湖口縣東坡居士遊山記千古無改評矣曩
余嘗遊其地誦其辭而又竊有所見焉夏官郎中王君
尚忠縣人也近出示其圖求賦旴江何秋官廷秀旣為
君賦之矣大率本坡意而廣之意盡而語工余無容其
喙乃即所見為後石鐘山賦云
巍乎高哉兹山之天造地設也扼彭蠡之口拉岷江之
脇鼓天聲而震動横地軸以鎮壓豈非東南之巨障湖
江之竒絶處乎爾其氣勢巃嵸岡巒㠎嶫衍駊騀之幾
里崇崛礨之萬疊危臨深而欲墮直倚空而如截下瞰
馮夷之府上峙瞿曇之宫洞空明兮穴竅蓊蒼翠兮杉
松余嘗艤舟其下履險陟崇爰窮幽而探微盡詭狀兮
竒蹤望天塹之渺茫極嶽祠之穹窿適晴空之過雨晃
晨曦之昭融雲澄澄其歸岫波沄沄其成潨萬籟闃息
一碧連空於斯之時但見石之為石千態萬狀怪外而
空中而竟莫得聞噌吰之無射窽坎鏜鎝之歌鐘也余
乃悠然以思悚然以興揆厥山之所元兮始於酈註之
解桑經繼以少室山人之博兮終以東坡老仙之精曰
古人之名山兮多惟其形夫何獨兹一拳兮乃不以形
而以聲矧石之在水兮不能自鳴必風濤之搏激兮然
後滂濞而訇砰風或有時而息波亦有時而平名山者
顧舍其天然常有之巍巍而下取夫適然作輟之硜硜
吾恐君子之正物名以明民不如是之浮緩不情也於
是呼兒挹酒注之巨觥釃江流酹巨靈起而問諸以訂
兹山之所以名
大孤山賦(有序)(唐)李德裕
余剖符淮甸道出蠡澤屬江天清霽千里無波點大孤
於中流昇旭景於匡阜不因佐官豈遂斯遊謝康樂尤
好山水嘗居此地竟闕詞賦其故何哉彼孤嶼亂流非
可儔匹因為小賦以寄友朋
川瀆巇道人心所惡必有穹石禦其横騖勢莫狀於灩
澦氣莫雄於砥柱惟大孤之角立掩二山而傑豎高標
九派之衝以捍百川之注眈若虎視&KR1894;如龍據靡搖巨
浪神明之所扶不倚羣山上元之所固彼邐迤而何多
信嶷然而有數念前世之獨立知君子之難遇如介石
者袁楊制横流者李杜觀其側秀靈草旁挺竒樹寧憂
梓匠之斤豈有樵人之路想江妃之乍遊疑水仙之所
駐嗟瀛洲與方丈蓋髣髴如煙霧據神鼇而臲卼逐風
濤而沿泝未若根連坤軸終古而長存跡寄夜川負之
而不去雖愚叟之復生焉能移其咫步
麻姑山賦(宋)李覯
巍乎高哉兹山之為異也吾不知夫幾百千里之廣但
見土老而石頑頂天以直上驗地勢之所極固亦東南
之藩障者乎路蹊蟠鬱前後相失岡巒崒嵂左右馳突
鳴泉百雷躍下雲窟喬杉萬矛舞破煙骨靈竒怳忽變
見出没匱耳目之觀聽曾不究夫萬一其間則有名天
之洞禮神之堂高臺層瑶吸日月之光繚垣築粉孕芝
蘭之香偏門曲廊入迷其方斜軒亂窗或明而涼况乎
御龍膏之酒倚雲和之瑟一飲一石一醉千日安知億
萬人塵衣飛蚤蝨其或黯然而霧飄然而雨跬步之内
則矇無所覩夜長漫漫山空月寒鶴羣戲風舞羽珊珊
老猿抱子吟聲欲乾怪物參差松柯水湄或步或馳或
嘯而悲仙乎鬼乎千態萬狀而使人心疑别有澗石之
迤邐圜潭之無底是曰蛟龍之所止嬾而為旱怒而為
水嗟我力耕之民輟衣食之資而為禱祠之費巖岫冥
冥古無人行百戰飢死虎狼夜鳴是何假上真之名而
神姦之所憑也悲夫以地之竒以物之靈而逋客之經
營全形養氣采术茹菁未嘗有笳簫之聲鸞鳳之迎謝
人品而凌太清者徒見山寒兮青青水秋兮泠泠雲路
咫尺而不能以升豈非仙可得而不可求道可悟而不
可學彼其叛稼穡之功遣室家之樂越天常而慕冥漠
宜乎白首於丹竈之下幽死而無所託也
麻姑山賦(有序)(明)曾應祥
是歲玄黓攝提格終寎之月望後三日瞶叟與客畢事
於郡城返舟南十里抵從姑山下西望麻姑客喟然謂
曰麻姑山勝槩僕未能一至吾叟盍相與舍舟遵陸一
登覽焉時值廣漠風恬舟師弗之許不果行客乃怏怏
余謂客曰余曩與容齋湯子遠市劉子蓋嘗遊矣山之
佳致粗記一二試為子略陳之賦曰
繄麻姑之為山兮鎮南服之要衝壯旴郡之形勝兮俯
江漢之朝宗聳層巒之&KR0886;崒兮盼疊障之穹窿勢岌嶪
而若馳兮羌偃蹇而横空途有險易丘别卑崇石顔頑
而將駮土花老而欲封煙骨轇轕雲根蔥蘢古藤疑鳥
雀怪木走蛇龍隂陽迭其代序烏兔環以西東風飄蕭
兮斷續霧滃灪兮溟濛嵌厓半墮絶壑猶潨領地靈之
歘翕削天巧之崆峒倒飛瀑之千尺灑流沫於長谼擬
白虹素練之縈帶方百雷萬古之舂容上而軍山恣其
老嬾下而女冠遜其纖穠掩四顧其蟠蟠屹數仞之顒
顒宜其從姑為之近侍葛仙之所依從爾乃旁觀列岫
則有鳳岡獅石駝嶺龜峰赤面玳瑁華表芙蓉雖名稱
之匪一亦培塿之難同此則山之大觀也若夫凌犖确
陟巑岏跂霧閣叩雲關行行且止是曰半山從者脅息
徙倚盤桓迴梯斗絶疊磴星聮枕流淨潄垂玉遥連齊
雲直上仰高孤鶱其亭斯翼其扁斯懸語長生則有萬
夀之宫事幽隠則有桃花之源禱甘㴻則有金龍之潭
醖嘉釀則有神功之泉七星列杉獨松開軒丹砂擲米
碧池化蓮訪詩僧之高墓參仙著於棋盤望三清於廣
漠揖五老於岑巔信乎匱耳目之所聞見曾不究其萬
一者焉峰回徑轉路乃平平即蔡經之故宅建仙都之
瑶壇道書所謂三十六洞之一榜為丹霞小有之天是
為會王方平之地金杯玉琖擘麟脯而侑瓊筵余想夫
吐芳辭兮襲人講仙術兮玄玄閱世歲兮不知其幾變
唯海水兮三見為桑田偉清談之近道曾不樂此狡獪
之言見顔魯公之碑記忠肝義膽照耀石鐫鐵畫銀鈎
歴唐代而争妍李說書之有賦風情逸興亦抑異端嫉
虚破幻乃一洗於神仙是皆名邦之所獨擅中古之所
流傳即更僕而未盡豈傾蓋之能宣請憑再訂尚俟博
觀或庶幾其周旋客曰以子之言今亦詳贍然提之於
耳孰若紀之於編於是命毛穎拉陳玄會陶泓染雲箋
叙兹山之佳麗紀登臨之勝迹聊風雩以詠歸睨層雲
之遠碧
龍虎山賦(元)闕名
隠者無名考史稽經間日有客來於上清陳述師道其
口不停余耳由傾賦為衆聽漢有異人長髯碧睛嘘為
雲興怒為霆驚石竇一室松門兩扃棄分茅之敝屣構
至道之玄精爰考厥裔實為子房之曾者乎始蜀為郡
山幽谷冥大厲被髮而横掠怪石馮物而起聲魈鬼獨
足豐狐千形蛟涎旅饜虎喙人腥凡川陸之交會皆魑
魍之深憑阻國命而暴物亘千里而靡寧時惟異人惻
然太息功成九轉身騰兩翼戒山川之攸司訊鬼神之
秘迹得請於帝百靈受職岳祇峩峩而順令瀆鬼濛鴻
而共役春孟夕望月高露寒俄慶雲之屬地覩玄元之
降山金聲天譯玉色仙鬟宣言秘奧弭節盤桓但見夫
印解肘後之囊劒離佩旁之玦龜紋龍鱗科篆鸞血影
連天章光奪素月命為九天之師班右羣仙之列咨授
旣已清蹕遄舉總幽冥而付察羣高卑而來賀則有天
孫薦筐天瓢注斝芳以桃實甘以龍鮓雲韶鏘鏘煙軿
雅雅徐有九潦丈人揖青城山人而言曰蜀處西陲彈
丸一隅異人所都人鬼晏如江東之地妖祀淫巫高明
瞰室負塗載車余職舟航願師往厭遂令馮夷除道海
若治檝回首岷峨轉盼巫峽呼洞庭之君主訊鬼谷之
常游遡彭蠡之導源見靈山之遐陬壤接楚越宿連斗
牛紫氣薰天神光塞丘師乃縮地策杖絶江舍舟盥碣
石之瀨尾登琵琶之嶺頭始卜水西俄遷北麓爰有赤
龍逶迤黑虎攸伏飛鳥銜火以燎焚靈蛇吐泉而溜掬
雷鞭當塗之石般獻無枝之木築址建室鑿山堙谷此
龍虎之宫所以為東南之美觀也其山則高藏雲根遠
鎖煙骨隂陽轇轕日月出没積藍乍乾藴紫俄勃東隠
鴻儒南育蜃窟玄猿夜啼雪鹿晝突彼匡廬羞其老醜
懷玉遜其紆鬱也其江則清源發閩寒瀑匯津蟻航亘
日漁艇嘯雲懸崖仙棲百器具陳倉廩甕盎機杵車輪
撤故營新林落溪漘彼三神窅而難覓武陵寓而非真
也若夫宫室之制廣乎袤乎吾不得而方也觀其架楹
之梁煜虹之長列綺之窗排煙之蒼禮神之堂金碧煒
煌習仙之方佩服琳琅蒲牢萬石枏柏千章方爽塏而
䆳密忽幽眇而張皇白晝變晦朱蒸疏涼鋪以冲虚之
席爇以明德之香中有却粒老叟身輕欲翔竊桃嬰兒
臉明且光趨如鸞蹌立如鴈行醉或千日奕或三霜句
有聮鼎術有玄漿木華春暉月冷秋寂意行紺溪興在
瑶壁提攜瘦藤撫弄孤笛坐松根而若遺舍石瀨而猶
憶煙霞默契乎心期風霜不欺乎鬢黑固不知舜蹠之
為是非晉秦之為今昔也正七十月望以典崇丏靈風
動徼福雲從裹糧雜於殊域列貨侈乎鮫宫設水火洗
滌而鍛鍊俾幽明昏塞而開通則有黃冠致辭鞠躬迎
當代之師伏章於玄壇之上若曰入地升天形留神往
我披鴻濛我經莽蒼昏昏乎入太清之廷得旨於司人
之長玉漏戒曉瑶甎夢回萬人竢命帝曰俞哉雪霜雨
風適其侯札瘥夭昏泯其災人歸籙畀海曲巖隈若乃
飛昇尸解之說莫明䆳古之初仙或有種道或有家旣
捐爾有形之累何規乎卜年之遐留侯傳再而嗣泯彼
蒼繼絶而胄華汎靈株於秋潦竊機石於銀河亦稱師
之鼻祖會義譜於仙都逮兹四九之適際煥乎令聞之
孔嘉且夫懷章而私居者古稱近屬之國不名而猶拜
者漢昉元功之何今也長揖而絶百僚之禮錫命而闡
虚無之科提吏部之選筆倣祠部之絲花於是瓜分道
路之職輻輳東南之車執贄軿首獻方充閭列荆山之
羣玉陳滄海之囊珠抵掌扼腕者御空而憑虚攀鱗附
翼者拖紫而紆朱寵聮乎蘭樹爵及乎葭莩酣龍膏於
甲第飫麟脯於珍廚清歌嫚舞長袖輕裾孟嘗春申交
遊視之而寥落平原金谷卉木對之而蕭疎殞朱蹄於
站路奔黔首於泥沙論功過之威福執隂陽之慘舒示
無形之鈇鉞懷不怒之泉阿方古諸侯而莫比顧今四
海而何加此其為道德之富所以熏灼宇宙冠絶往昔
者亦奚修而致此也邪嗚呼噫嘻世有隆替道存依違
和光為是執一為非權輿乎劉蜀烜赫乎宋徽緜歷旣
久風流山暉神怪不測善幻出竒孰得而周知惟聞日
新符篆之函卷風送鬼物之驅馳寰區稽首而無間愚
俗聽命而奚疑復有赤壁孤鶴遼東令威託行蹤其遼
絶詭形體其支離或嗜酒而嗜詩或談軒而談羲茫茫
少據浩浩靡歸即所謂神仙乎而雖然方飲方食且裳
且衣亦必有不可見者深居海角而天涯嗚呼噫嘻非
山川之竒寵靈之施何能盛大而如斯
峴山漢水二賦賜襄王明英宗
方城之陽漢水之旁有峴山兮屹立亘數里兮蒼蒼其
嵯峨嶻嵲雖不足壓乎天下而規模形勝實有以冠乎
湖襄余有感於是矣方其洪水滔天四海茫然所以奠
之者古神禹也及其戎夷亂華赤子龍蛇所以定之者
余祖宗也今其被冕而裳垂旒而王國於兹山之陽者
余叔父也微神禹奠於前兮夫孰能成此疆宇也微祖
宗定於後兮余叔父又安得王於斯土也享其樂者思
以保其樂食其功者思以報其功大哉神禹皇皇祖宗
奠兹峴山德懋功崇惟厥德之不爽乃無忝於所封庶
同休兮嫓美與兹山兮無窮
右峴山賦
吁嗟漢江實南國之紀也非彼有德曷能王於斯土也
作邦作對是宜在我叔父也何以見其然也維彼漢水
有安其流維余叔父其心休休維彼漢水百折朝宗維
余叔父其心與同維彼漢水其大有容維余叔父湖海
溶溶維彼漢水奠此南邦維余叔父休有烈光大哉漢
水賢哉叔父萬夀兮無期永奠安兮斯所
右漢水賦
玄嶽太和山賦(有序)(明)王世貞
太和山者蓋中州之脊而上帝之靈腑也其始不甚顯
一曰武當山又曰嵾上山又曰仙室山晉咸和中歴陽
謝允棄羅令遁兹山遂名之曰謝羅山見酈氏水經注
及荆州圖副記蓋是時絶頂峻不治不得上諸所棲息
者山之阯以故靡甲稱云至宋而謂玄武神實主之後
又避其諱改玄武曰真武而宫室繇創矣元始加帝號
至我太宗文皇帝尊之曰太嶽世宗朝復尊之曰玄嶽
而五嶽左次矣歲旃蒙之大淵獻春三月吳人王世貞
填綏之間一登謁焉感其峰嶺宫闕之盛與其事而為
之賦
昔在帝太始氏製陰陽剖澄凝掌别五嶽以授七十二
聖昉岱首而亘金天焜煌黼芾以躋九命乃眷西顧有
亭亭類博山者出焉下盤隒而隃運廣銳直割乎黅昦
之闕嵣㟐横揭燾奡&KR1895;豁其西北引庸岷絡終崋而首
飲乎中原為嶽若八九者吞焉帥其支峰以媚帝閽恫
帝之不察敢以測霄之圭與亥步其四藩不然請外托
而季從乎崑崙惟帝曰咈夫契有因而顯有辰時不取
遽主必擇真是故天水氏之奄宅也為寓公宫若亡若
存以竢玄冥之時巡胡祠殢林諱其金人水德用彰瑶
宇峮嶙我文皇篤志鴻緒回面内蹂獨奮神武亦駕天
授怳靈威之輵轄被髮立而三光蔀揭燕彈之百一俄
宇割其十九嗟九靈之革變黯二儀其霿雺聆火鈴之
豁落駭烏斿之敠&KR0008;咄元緒與率然亦糾紛其來從旣
闡教於神道朅疑功乎惟重苟神貺之昭答何痌乎民
力之侈用於是太史[瓜見]土奉常告時五鳩鳩民將作庀
材左駙馬而右中涓六傳騷以&KR0146;催襄鄧宛洛之民蹄
擊轂豗楚訾&KR1123;午以逆上隴木駢闐而順來于于禺禺
千唱萬隨陸歗激湍冬讙驟雷乃使倕輸窮巧獲蕃旣
力分模紫宫取則宸極又似踔翼乎九閽歷清微而叩
大赤命觜陬而佐之俾象鏘鏘之積石恍若入於函谷
歷落兮離宮之四百淨樂依稀乎東朝玉虛髣髴乎未
央紫霄桀驁乎甘泉南巖差池乎阿房五龍窈窕乎馺
娑迎恩雝龢乎鼓簧觀則復真胚始仁威懾降元和遷
校之府龍泉炁鍊之場莫不堞嶺隍壑冠峰帶岡分背
寒暑别成隂陽潺湲夐澀絪緼象郎裏鬱律而徑庭表
&KR1132;嵼以直當彩栭杈枒以戢孴文㮰&KR2438;鞢而縱横晨星
熒煌乎壁鏡雌蜺夭矯乎茄梁乃復發重□氏之所藏
使和氏選而攻之&KR0008;□枝斯□□玗琪像帝之真理别
䰅麋&KR0008;&KR0008;&KR0645;琂㻨瑦琟㺿琢為扆座躨跜虯螭乃籍濞
鄧付區嵇和合䤡鉙鼓煹鑪椎細則禹鼎之頯䯢鉅則
秦廷之欺偲鋸牙鑿齒燕頷&KR0146;翼之類足方良手蜮鬾
睨蜂眸而欲搏奓血吻以將噬感豐融之肸蠁意炭&KR0034;
而求退葯房寥窲欏榻膚緻鶴蓋棽麗鸞吹流利餕鬯
餘之泔澹眠歸雲之黮䨴此其陶然樂而跳塵世者也
夷嵏方軌馳道如砥總柏周絡金椎隠阯緜蠻格磔媚
不絶耳葳惢峭蒨當眸而&KR1659;泮乎其殊可喜也紛彼靈
簴前奏鈞天忽絶忽續從颸曼延乍顯乍曶與雲流連
霓&KR0034;虹斿眇若騰鶱快然精氣溢而欲仚也俄而怳兮
使我恫兮躡峛崺穿弇中下嶒崚&KR2405;窞而嚙趾兮上狋
&KR2361;&KR1041;㠑而盪胷俯䆗窱其徑庭兮仰又棧齴而不可窮
前呼要眇幾若絲兮應碨柍而類處㼸輕隂釀而裾涅
兮蒼翠撲而睫䚎忽徑絶於陁堵兮使人魂蕊而精降
頵砡衡截屹&KR1885;疇援足不謀目絫息股弁五步一止左
襜呈䏒天門杳靄若啟尺綫破靉霴穿軋芴兆庶□□
争先跋躠魚貫蹀㩻猱牽&KR2654;㨡肱嵎臂隴肝胡膽越魋
瑕二董之俊錯以敦讎駘&KR1960;爰有姬姜貴秘陽蔡姝絶
螓蛾此豸要紹嬄&KR0034;綦履不任芬澤微發莫不羽&KR1806;犀
紕露紒練帢澀譶殿屎盤跚勃窣擥鋃鐺以稍振叩隂
牡而嗚咽哀囂徹空宛潮音之迤邐悲涕懸河儼秋霖
之汨活銅虯左啟羊角瞥至拔坼坤兩噏欱㢲二游蓋
飄颻其纖翮幾欲擲乎荒之裔黃冠所廬可以假憩層
樓帖石周閣無地挐莖葩雜捷獵鱗次密蕺兮寒房之
聚蜂獺掾兮春潮之歸蠣神搖搖而時臲心栗栗其如
&KR1594;於是黜聰明顓精深薌沐滌躬清齋盟心窮太和之
睽罛遂底乎天柱之岑覩重巒之宛曲與綺寮之麗淫
列將吏之蘭錡若觩瓚之崇森悉都官之赤仄塗以褭
蹄之上金芒穎注射睛不停眴赫烜灼爍煌煜熣炫芬
壒蓬勃忽似處乎涳濛潤衣裾而不㪇哀音&KR0874;至幾若
鬨乎邯鄲卷屋瓦其如霰度羣喧之屏寂兮始騁望以
逍遥竊欣夫塵世之判閡兮察天人之所交玉女㗨噓
而一粲兮電碣磕横亘乎巖腰霆霓驚乎百里兮雙禮
珠微撥乎銀璈夜澄澄其湛露兮泠然若初滴於絳杓
白榆&KR0008;&KR0008;於楹表兮幾欲奮翮而求巢雙丸摶娛於蚤
晚兮屏翳卑處而不得嬈儼帝聰之呼吸兮杳旭卉其
莫昭於是俯踞三垂流覽大荒寄寓一瞬投心渺茫或
翔陽弄晴瀲灩沖融煜乎若五金之在鎔矞雲呈姿異
態同輝皚乎若瑶臺之刊夷白不封尖峭壁摩天晃乎
若叢鏃之辭弦晦明參差旁午紛挐沓乎若銀海之蕩
層波時隠時現襄江一線或滅或浮夢澤一抔遠則仙
掌巨靈之贔屓峨眉五丁之斤鑿丈人偃蹇乎青城華
存尚羊乎衡嶽太室少室之崴㠢中條終南之岝㟧隂
脈潛通外勢包絡雖未甘乎臣僕感時趨之曦爝邇則
香鑪凝靄玉燭華峙九卿棘列三公槐植七星斗矗五
老掌&KR2345;中笏上朝玉筍排次淋瀋雙筆飛翰疊字紫蓋
飄颺眉稜鎖翠天馬翜䎎而騰上靈狻髵䰄而斜睨蓮
不大小以掩帶陽鶴鳴和而鼓翅春淡冶其微莞夏沈
穠其幾醉秋淨皎其初沐冬慘淡其若睡雖嶊嵔兮麗
億靡不環拱極而思媚獨房陵之一岊乃&KR1361;刺崆㟅乎
境外鴻烺爌之獨䢖托平巘其小息聊賈壯以夐勝信
足境之羃䍥俯鉅壑乎萬尋白日&KR2549;而蒸雲圛苟貏豸
其稍邇踝&KR0979;盭余焉恤阸嶭&KR3328;岪嶅嶨屴崱醜若鳥瞷
雄若贙擘似乍伏而俄奮挺牙距而□擊復有千章叢
挺黝䨹阜壠萬古不死輪囷臃腫其為蘋末之所鼓卉
歙瀏莅竲竑洶湧根𣙗刖而弗奠類蛇蚹之鱗起即且
盬腦而蝡動憭兮慄悚兮恐懍乎其惕而左顧余踵也
爾其清泚徐傾蕭瑟泓渟遘暵不涓觸石自聲滵滵汨
汨鏦鏦錚錚乍徵而商絲肉雝鳴芙蓉倒插散鬊微升
神瀵湧璣金沙流螢枕聽酌歃九咽為澄其澗則青羊
玉局僊龜玄鎮梅溪勝越桃源比晉靡不插壁留霞飛
梁吐蜃其橋則仙源仙都遇真會真夭矯梯雲遥裔天
津靡不長虹飲渚圓月麗旻磐陀之石橘叟所奕削脯
角飛盤拏現跡瓊臺迥顧帝所授冊封泥散紫餘檢成
璧宛委探書浮提副墨玉蹀金題雲符秘策太一天乙
日沼月澤燭龍布涎神瀵流液丹砂九轉白茅三脊璘
彬雲母以資服食木則杉檜樅棫松梓椶柏椃楙桫樆
㰃㰄㮕檍交讓成蔭靈夀支策梢無礙漢根不避石恣
傲四侯&KR0034;閱千昔結為碩果鮮殷酷&KR2345;襄橙鄧橘張梨
房李含桃女唇火棗仙餌飣座襲目咀瀋溢齒桹梅摽
瑞而蜇舌石蜜借以為醷冰芽之荈産自騫林顧渚慙
芬鳩阬遜甘蟬翼霏塸雀舌沸鬵篠蕩薆薱編町繡丘
霢霂初滋潛萌未苗瑴玉含腴衣以金苞濯江漢暴秋
陽椷紫泥藉朱筐八足騰傳披星犯霜九重涓期以奏
新六宫舌羡而不敢嘗乃有庶纖土德所滋千年之艾
松齡十之荃蒳䖀苬菩蘹菤施晻薆苾茀入鼻熏褵天
葵秋發映山春滋百里障錦又若紫絁一醉枕藉若馮
夷施忽有哇妖因風徐來睍睆和囉含糊嘽喈嚶嚶關
關嬈嬈靡靡覩黃口之蠛蠓疑天樂而復非意調昶而
甫紓喟駛景之難&KR0008;覬扶羸之妙藥指長鑱而思采亦
何勞訪乎亶州兹實仙都之陸海固炎帝之所&KR2325;嘗而
隸首之所不盡解者也不覩夫葽繞勝舄白鮮紫扶甘
根邛鉅茵陳茈胡南星水玉符離利如香附扁畜重樓
藜蘆益母鋋生防已夜呼&KR3015;薴天麻薈鬱地榆皆能撐
距二豎搟殪羣魖百勞賴其禦圉五官之所儲胥未若
三暴之鍊雞格九節之辨菖陽紫莖之貴牛膝玄參之
字鹿腸枸杞夸仙人之杖麥門表禹餘之糧豺漆供而
濕消玉延餐以生肪淫羊之藿靈脾别呼交藤布根何
首不烏此皆皇仁所寄祇不愛輸澤瘁實空動與益俱
肉翮頃以鶣&KR1870;朱顔藹其䓵萮忽翛然而穢世撫萬期
之須臾遂誦茂林之言曰唉得從安期生游矕萬乘若
敝屣何况妻子哉乃集三管之所述相與考諸真之由
起或誦周季二尹軌喜是為晜弟厥號文始或哆兩生
明長禪美受度勃遂厥有棲阯夫文始青牛挽函谷太
上玉局顯魚鳬馬明吸羽騰華隂隂長蛻骨遺丰都第
彼顯則此隠豈後核而昔誣意者之生遺帽仲微曳裾
辭令道通納節易夫田寒暑其一蓑房旦夕而長䰅庶
幾其猶可指蹤歟粤玄玄之黠秘實上真之蠡良功留
跡隠用彰體藏暫閃屍而可即忽希夷其難方俶使夫
人主常伯若虞初之卜吏騑驄衣黃者二十餘霜卒莫
得其要領徒文繡乎土木而宫室乎陵岡於戲皇哉明
哉明哉皇哉亂曰因天成人合乃神兮虚有實無衆則
愚兮靈寵光豔趣則驗兮岑牢往祀赫來世兮當心者
真豈必&KR2638;兮彼美洸洸永無□兮
九疑山賦黃表卿
天下一景湖南九疑按諸古以為據考其圖而可知龍
駕不還萬世衣冠之在馬蹄所至十分山水之竒戴堯
天而身屬堯民履舜土而心知舜事數千年百千載之
遐蹤遺跡七十二三十六之福地洞天此則居其一也
何為渺茫彼乃疑其九焉見諸圖誌父老常言迄今以
傳巫中黔中屬乎楚之邦吳之境零陵舂陵分於秦之
後漢之前仙蹤顯天皇之始載郡名標貞觀之初年地
方千里而物外勝地天南一角而壺中有天攀斷龍髯
黃鶴莫留於仙馭空遺虎鼎白鴉猶養於玄田八井俱
涸而一井涌泉九峰齊高而三峰壓衆桂林杞林左右
森列石樓石城東西護送有朱明有華蓋而簇成萼綠
一華曰娥皇曰女英而對笑桃花一洞下臨玉琯依稀
玉琯之吹鸞上有簫韶彷彿簫韶之來鳳古者得道帝
之有虞浮湘江而泝瀟浦登疑嶺而望蒼梧灑西江之
淚兮斑斑之文竹千畝奏南風之琴兮戛戛之古松數
株三麓牀中丹鍊九轉萬歲山上聲齊一呼所以尚書
已有陟方之語至於史記廣為考古之圖乾坤大而聖
境亦寬日月長而仙家不老碧虚巖前千怪萬狀紫霞
洞中十洲三島六月無夏惟木惟石四時有春非花非
草兹境為勝異時可考經藏石室隠然六甲之護持亭
立仙梯宛若五丁之開道客難之曰舜居蒲阪本屬乎
冀之北舜卒鳴條不在乎夷之西殊不知無本不立非
文孰稽有舜江則可枕可潄有舜壇則可攀可躋月帔
兮明月上雲閣兮白雲齊九溪源下之流派萬丈天邊
之石梯鳥篆穹碑刺史元公之筆電文怪石舍人李嶠
之題余應之曰百豈無於一二十未喪其八九紫霞高
臥前後十四輩白日飛昇小大三百口不然是賦也何
為而作焉以代門下摳衣而藉手
荆門賦(明)劉彦昺
君山秋兮蒼蒼洞庭寒兮欲霜雲流碧兮潦盡木隕黃
兮菊芳白鴈銜蘆七澤凍玄猿號風三峽長客有佩明
目之琳琅翳鳳凰而翺翔纓茜飄兮絳彩月蓮吐兮雪
芒思攬轡於昭丘爰弭節於荆揚顧漢水之為池睠方
城之為隍據軫翼之躔次古熊繹之封疆沅沱旣導朝
宗於王厥土惟泥黍稷穰穰駝馬被野牛羊彌岡纏組
燦爛金玉鏗鏘菁茅箘簵杶栝豫樟鴻鴈鳬鷖鵠鶴&KR1175;
鶬砂丹石翠椒紅橘黃玄獐大龜赤鯉青魴羽毛翠革
物産之良實富國強兵之所利宜并吞割據之相攘也
嗟乎維昔漢綱解紐炎靈中微旄頭夜蝕天狼晝垂赤
刀鳴於武庫白魚雨於京畿士流板蕩黨議横馳姦臣
竊命太阿倒持曹瞞挾翠華以遷許董卓積黃金而築
郿六鼇揚塵於紫渤九龍失水於瑶池志士懷攬轡澄
清之嘅勤王動枕戈興復之思通人俯仰於形勝未嘗
不痛恨於桓靈之陵夷也東望夏口蔚乎武昌鳷鵲之
觀抗神宫於雙闕黃鶴之樓凌雉堞於中央鸚鵡芳洲
帶草色漢陽野樹迷煙光淒其赤壁鳥林淅瀝憶樓艣
之如林想旌旗之蔽日殷動地之征鼙列連雲之戰格
妖氛引於宛洛殺氣纏於郡邑火星畫騰煙礮夜擊檣
連烽燧岸走沙石龍虎決於雌雄成敗等於呼吸謀興
輔王業於萬全何土崩瓦解於瞬息孫策周瑜之成美
曹操張遼之失計事竟敗於驕矜身幸免於倉卒致當
時之扼腕重來者之歎息故壘蕭條斷壕周遭江屯崩
雲湍呼怒濤楊柳嚬春於别溆蘆花慘雪於殘潮寄登
眺於草木付歌嘯於漁樵夢明月於白鶴弄春風於紫
簫往矣釃酒臨江之槩傷其横槊賦詩之豪所謂東風
不與周郎便銅雀春深鎖二喬者乎南望則岳陽之區
雲夢之墟包羅潭沔喣浮太虚衡嶽嶙峋朱陵氤氲娥
皇遺廟粉鈿香消於春色蒼梧故隧深澄沉彩於秋塵
玉鸞剥於寳鑑金鴈浮於海銀長沙之津瀟湘之垠鳴
夜雨於斑竹卷西風於白蘋困遷謫之賈誼悵行吟之
靈均忠直之諫弗任泣涕之書徒陳天衢騁於駑駘草
澤閟於麒麟楚人致懷沙之悵漢文空宣室之勤所謂
可憐半夜虚前席不問蒼生問鬼神者乎西望則白帝
插漢鳥道際雲灩澦霜沸峩眉黛勻龍湫虎牙尾閭吼
白鹽赤甲虞淵昏天府沃壤於以定霸而制國鑄山煑
海於以濟世而安民啟中山之帝胄倡大義而奮身結
關張之英姿同魚水於君臣起躬耕之高臥枉三顧之
殷勤義旗渡於濾水耕者雜於渭濱運木牛與流馬生
八陣於鼎分誓鞠躬而盡瘁痛嘔血之酸辛墮大星於
前第傷漢祚之邅迍所謂出師未捷身先死長使英雄
淚滿襟者乎北望則襄陽縈迴峴首崔嵬汝潁曼衍唐
鄧宏開沙湮檀溪之浦棘覆龍山之臺孟嘉芳躅帽落
斜陽於杞菊龐公高隠徑迷斷靄之蒿萊高陽之酒徒
零落習家之歌舞誰來更無金鞭換小妾寧復銅鞮歌
落梅紅剥鸕鶿杓翠消鸚鵡杯淚亦不能為之墮心亦
不能為之哀所謂晉朝羊公一片石龜龍剥落生莓苔
者乎吁噫兮風景不殊山河如昔慨戰馬之何在消風
雲於倏忽何三國之英傑逞干戈於智力措蒼生於魚
肉不能安一日於衽席争腐鼠於飢鳶致羊藩而臍噬
徒區區於井鼃莫能混南北而為一豈天運有常抑非
人力之所能致者乎偉哉我皇龍奔虎驤雄劒一呼囊
括八荒大明中麗日月普光四夷八蠻析津扶桑莫敢
不屈服莫敢不來降干羽舞而獻旅獒簫韶奏而來鳳
凰制國定都分茅建邦衍金枝於玉葉頒寳牒於天潢
紀綱永世本固支強玉璽金劵鸞輿煌煌昭圭璋於衮
冕畫粉藻於衣裳地控上游履盡荆襄以定社稷以開
明堂宫殿麗於九土旌節衛於五方壯軍容於萬里覲
玉帛於梯航圖書之府奎璧之章臥金甲於綠沉包虎
皮於弢囊仁以為紀義以為綱帶礪之盟永茂永昌小
臣獻賦祈萬歲而躋於虞唐也
御定歴代賦彙卷十九
