欽定四庫全書
御定歷代賦彙卷五十四
禎祥
紫玉見南山賦(以由德通祥至如影響為韻)(唐)李覲
南山之陽何珍不藏昭皇家之至德發紫玉之禎祥熒
熒兮千岩動色炯炯兮萬壑生光映于林謂羣鳳之集
上據于石辨衆珉之居旁固已聞於往牒遂薦臻於我
皇稽夫所自無脛而至每隱曜而不欺曷招攜之可致
所以瑞於有道將委質而式孚出非其時則韜光而自
棄南眺穹崇玉見於中貞姿豈琢勁質非礱遠而望焉
與彩雲而搖曳即而察也雜嘉氣之蔥蘢對白璧而即
異配玄珪而攸同故瑞無應而不至事有感而遂通通
人莫測孰知其色由是王者憑之而致理君子觀之而
比德明琬琰之在兹豈瑕瑜之有匿原乎玉之處幽儉
德是修德表玉而應瑞玉用德而降休蓋眞宰之潛運
知神功之所由不然安得揖至寶於潛谷闡皇風於大
猷而已哉若乃外徹中朗泠然如響佩服之處雖貴乎
山玄抵鵲之時罔懷於土壤大矣哉瑞無常居因化所
如惟德是依彼自彰於符契不貪為寶我何待而沽諸
故客有觀光而歌曰歸太素兮遠蠻屏有瑞玉兮見霄
嶺浮紫氣於雲際混清輝於水影庶南山之不騫期我
皇之惟永
咸陽獲寶符賦(唐)闕名
君生人者在乎寶位守寶位者在乎靈符鎮四海而攸
重臨萬方而作孚時或遘迍暫淪精於甸邑道將昭泰
旋應德於皇衢日者兇師犯順賊臣附進隨黃鉞以外
遷與翠華而西幸苟遇運之云否將隨時而匿影忽影
脫於金繩遂沉埋於土梗既而寇盡天府駕旋京師衣
冠再朝於紫殿文物重布於丹墀聖上愍兹符之闕遺
恒寤寐以求之結精誠而仰望契幽昧以思惟皇心退
修已聞於其政神噐大集又叶於其期其形欲呈其氣
先覿何五色之可愛與三光而相射光凝渭濱之苑宜
玉樹之青青媚貫王都之川狀銀河之奕奕載求載索
甸人斯獲捧之而片月下來懷處而長虹上格臨宸扆
同舜德之文眀照階墀叶堯心之光宅玉鈕惟舊芝埿
尚新螭文外發鳥篆中陳題為天子之寶實撫遠方之
人彼之近縣俯接城闉我唐既斬虜將於橋上漢氏亦
拜單于於渭濱不然者曷不呈於異境而見於他辰者
也當其大君出令布蠻夷之政匪我無以重其成命遠
人底寧執玉帛於庭匪我無以闡其威靈足知寶符之
復光我昭代唐雖舊邦其命惟再頌聲作於外喜氣溢
於内藏之王府將神鼎以俱崇列彼帝庭與寶圭而相
對盛矣哉我唐之景祚信三皇之作配
昆田化為金賦(以祭祀明潔神化之金為韻)(唐)闕名
地有百瑞美者惟金其見寡其應深故因神而呈足表
至誠之道從物以化更彰肅祭之心其祭惟何首山之
事其祭則那我皇所致始馨香以享德終潔敬而展意
向清漢以式瞻庶嘉祥於一至於是乎神報以福帝受
以釐昆田之上金化於兹考出地之形時則亡也觀從
革之狀維其有之原其始也未辨厥名莫知其價紛雜
乎珍異昭彰乎晝夜呈祥於氏雖得神而生入息於時
亦待神而化及其變也倏忽而成爛然而明初比粟而
散點竟如螢以亂呈昔混丹砂南面之虔誠始荅今輝
瑶草四方之正色遂生山下熒煌田間昭晰向曙而野
花齊媚入暝而天星共列祥風拂而逾麗瑞露濡而更
潔至若隨車表舜還雨來秦或因初以出或從木而陳
未有還移以禮變化從神以彼瑞為兹瑞易前珍為後
珍則知寶非神而不見其祥神非寶而莫臨其祭訪古
而昆田宛在閱史而清風不替别有泥沙久沉光影常
翳顧兹神之所開亦化形而表帝
梓潼神鼎賦(以靈瑞珍寶出為韻)(唐)盧庾
於戲德包生植者不能動彼天之道瑞及飛走者未能
感無一之寶故知瑞之大者下及無心之金石德之深
者上合不言之玄造我國家高選物理光天順人膺景
命闡坤珍由是函谷關旁靈符出而啟聖梓潼郡内寶
鼎光乎取新此鼎者聖人之大寶有國之神器量則弘
深體乃殊異嶷如斷山之崷崒屹若巨鼇之贔屭峙其
足者可以象三德虚其心者將以含萬類不汲而滿不
燃而沸内烹飪以養賢上歊雲而作瑞應火木之卦既
調鹽梅鏤山川之容且禦魑魅是鼎也豈徒靈感亦有
欵識不假雕鐫宛然文字實彼天之所錫表吾君之至
異揭五百代之昌符成六萬年之寶位與夫遷鼎郟鄏
卜代三十卜年七百者不可同日而議宜書於冊於帝
之庭以合明應以昭神靈士有聞而歎曰昔黃帝作寶
鼎三秦帝奠神鼎一周之衰也沉泗水而隱藏漢之盛
也在汾隂而見出未有能來聖壽之無疆應人文以純
吉竊亦欲負鼎於明主啟心而獻術若能使我徵於有
商豈見遺於今日
汾隂出寶鼎賦(以皇漢之道神鼎斯出為韻)(宋)文彦博
至德昭彰炎靈道昌當汾隂而展禮見寶鼎以呈祥有
感則通表承乾之穆穆為時而出彰負扆之皇皇昔孝
武以運繼東周位崇西漢居尊克務於兢業臨下彌勤
於宵旰崇諸厚德俾遠邇之悅隨祀彼方丘冀人神之
幽贊禮斯盛矣神惟享之允降穰穰之福靡愆抑抑之
儀由是睢丘之畔汾水之湄仰窺乎天見黃雲之繚繞
俯察於地得寶鼎以瑰竒莫不煥金景之榮光蔚龍文
之麗藻非惟啓於至聖抑亦見乎有道寧虞覆餗寔天
地之殊祥不假銘功乃邦家之盛寶偉夫萬方悉慶百
辟咸欣非鑄鼎以象物蓋至誠之感神瑞啟明時豈類
宗周之寶天祚皇德實為巨漢之珍是何澤及坤靈祥
昭金鼎固莫量於輕重又難偕於竒挺載於瑞典非遷
洛以堪同獲彼靈祠豈於湯之足並不然則又安得並
芝房而薦廟配白雉以陳詩於以顯皇化之廣運於以
昭聖政之無私嶽修貢而川效珍徒虚語耳鼎取新而
革去故何莫由斯美夫祀事聿修休祥有秩非勞九牧
之貢自顯三材之質所以標瑞牒而紀祥經彌萬代而
首出
丹甑賦(以國有豐年為韻)(唐)薛邕
神物昭見聖人是則五位時序兮萬邦以寧百祥薦臻
兮一人之德鼓兹靈器呈我王國有物有憑匪雕匪刻
察其狀而玄妙相其儀而不忒諒幽贊而克成矧徽猶
之允塞是知竒制可久嘉名不朽類君子之心以虚而
受同至人之德終善且有既應盛而自滿不假於盤瓶
亦詎炊而自熟何勞於薪槱擬神鼎之有用掩欹器而
無咎豈以塵見范丹之空賂為紀國之醜者矣且夫清
明在躬符瑞由衷誠之必感感而遂通獻白環於重華
克明濬哲錫玄珪於文命告厥成功此唐堯之表貺蓋
王母之欽風曷若自然挺出為瑞斯崇其應不昧其用
無窮莫因埏埴寧俟磨礱以彰我君聖以報我年豐而
已哉客有賦而歌曰玄德日用兮象帝之先丹甑時見
兮神物光妍中含虚兮體道上應規兮法天染人無所
施其彩飾陶人無所效其貞堅以享以孝兮可以餴饎
多稌多黍兮屢兹豊年
丹甑賦(以國有豊年為韻)(唐)史翽
皇矣上帝臨下有則玄德升聞榮問充塞三光明而品
物昭報四氣序而黎人不忒雖休勿休惟靜惟默偉夫
自然之丹甑方作瑞於明德應皇運而無疆報時豊於
有國其業可大其功可久既申命以自天類有孚而盈
缶循環外映爰假象以為名濩落内虚信當無而入有
明夫既耨既穫表此不稂不莠將有開而必先固兹器
之可守天應靈貺人期至豐不汲而滿將寶鼎而齊列
不炊而沸與温泉而比崇異鈞陶之有作符造化之為
功千箱以之而發詠萬姓無嗟乎屢空且夫人為國本
食乃人天朝有代耕之秩野多擊壤之賢豈不以休徵
畢至瑞應無邊正色斯呈以明於聖感天資可尚是表
其豐年影亭亭於瑞日光泛泛於祥煙九功咸序八政
攸先超三皇而軼五帝尚何足夫比肩
仁壽鏡賦(有序)(唐)闕名
天寶初有獻書闕下者言巴蜀之間有石鏡見於巖之
半仁壽之字昭然可觀僕深竒之因而為賦
主上恢大寶闡鴻休仁風揚而玄德布壽星輝而皇化
流故得靈仙啟瑞石鏡涵秋無往不形鑒乃侔於止水
有鼎而應道可喻於虚舟懿夫化自天鈞質非鎔造亭
午光射靈朝曙早來洞穴之九仙對商山之四皓炳崐
岫之龍燭倒風壇之竹埽光能照乘不遺罔象之珠跡
在幽巖為啟崆峒之道動如秋水之澄皎如寒雪之凝
駐清夜之圓月掛長河之片冰其形不由於拂拭其勢
豈假於鈎繩君則無心惟德之斯感山非自爾喜神之
有憑左猨吟右虎嘯萬籟相聒羣容必召雖復晉有金
飾之美魏有銀華之妙何如庸魅而野鹿羞窺愛舞而
山雞自照昔之寫形仁壽見瞻咸陽倚玳瑁而稱麗掛
珊瑚而益光名傳歲月事著縑緗咸播美於前古孰歸
功於我皇鏡為之鑒與明德之合符石類於金惟聖躬
之初應可以示後世之千葉可以軌前王之萬乘紀事
之簡以光良史之書頌美之詞更動詩人之興法天法
地之謂仁不騫不崩之謂壽惟仁也故能昭泰惟壽也
故能長久萬人咸識鄙石室之仙經六體自然輕漢園
之卧柳我大君猶抑而不納謙而不有小人無益於補
天庶斯文之不朽
西王母獻白玉琯賦(以聖道昭格神物呈祥為韻)(唐)高郢
君有德兮必體道以傳芳物有靈兮必順時以呈祥君
感物而德著物應君以名彰於皇有虞道光先聖既受
終於納麓乃禋宗而齊政光被人神澤周遐夐故得靈
祥效祉西母來朝霓裳璀璨羽服飄颻駕鸞鶴兮御松
喬陵碧落兮戾丹霄宴瑶池於旭日賓魏闕而崇朝其
始至也天地氤氲彤庭赫其奕奕其既覿也階墀皓旰
素琯爛其昭昭已而森列䕫龍張皇金石仙侶齒於臣
位靈物陳其賓席眞質貞明神光激射可使青瑣失翠
丹墀罷赤舞獸見而迴眸儀鳳觀而委翮信希代之名
寶旌有虞之光格若乃虚心守白圓質懷貞功高律呂
用等權衡價奪崑山之價聲如嶰谷之聲則趙之璧楚
之珩杯遇殷而入用玦因魏而來呈雖見稱於中古固
難可而與京是知琯之為物信其直而不屈琯之既神
乃歷代而可珍始與時而沿革竟隨物而沉淪否不可
終得之於道既逢奚景之賞寧從卞和之抱人亦如斯
堅貞美好願同和而見用以窺天而不寶
白玉琯賦(以神人來獻以和八音為韻)(唐)王起
玉琯絶倫受之於神希夷感化皎潔含眞既比德而為
美亦諧音而可珍肇自夐絶發兹璘玢匪剖石於和民
乃成器於羽人伊昔帝鄉所傳王室未獻虹彩潛射蜺
旌並建鸞鶴映之以生光煙霞奏之以適願同鈞天之
樂靈境獨聞在層城之宫人寰共遠既而舜德有感王
母來過獻之皎皎捧之峩峩重華遂得其符瑞百靈永
謝其琢磨儻比以為笙知鳳吹之不遠如秉之為笛曷
龍吟之足多豈徒嘒嘒於兹竹碌碌於隨和若乃觀其
戾止察其所以質非竽籟韻含宫徵圓其表而合規虚
其中而通理光連素手雖提握之不忘色映丹唇在吹
嘘而成美其舍也無聲之樂其獲也無疆之祉虚而不
屈老氏之籥乍同磨而不磷戎人之環孰比況乎知白
自守無瑕可猜色迷瓊樹影雜瑶臺懷清越之音不求
於扣感馨香之德不召而來固仙侶之所執非玉人之
取材則知素琯之祥玄理可察將使律合於六音諧於
八傳眞人之逸韻資聖主之大戛宜乎藏九重之深為
百代之欽騰輝爛爛和俗愔愔使伶倫之筩自慙叶律
俾女史之管空媿垂箴無以窺天之心而忘至德之音
玉雞賦(以祥瑞之氣因孝而至為韻)(宋)文彦博
王者尊臨四海孝治萬方握金鑑以御衆感玉雞而降
祥將韞櫝以強名寔資光潤假棲塒而賦象用表飛揚
原夫翼翼奉先孜孜繼志允彰恭已之道克協因心之
義精誠能格於上天和氣遂鍾於下地非煙非霧侔攻
石以騰輝將翺將翔狀銜珠而為瑞油然生也仰以觀
之或縹緲以瑜潤或氤氲而翼垂籠漢室之飛鳬高呈
蔥鬱映周行之振鷺俯煥羽儀奕奕堪嘉溶溶可貴混
銅龍於博望蒙金雀於象魏有道則見寧同野馬之光
為時而生宛類白虹之氣來豈無為至實有因且非求
於照廡亦無假於司晨雖名符於五德蓋瑞應於一人
將紫氣以俱浮度關寧辨與青雲而共散䑛鼎相倫旌
此至誠表乎篤孝標名且異於石燕窮理亦殊於霧豹
輪囷乍布輝山之美應同蠛蠓暫收斂翼之儀是效能
致此者夫何偉而誠日烏之可遂諒天駟以難追湛露
宵零已類寄流之際長霞曉映還符繫火之時偉乎呈
瑞不羣凌空有異非醇化而不顯故曠代而罕至吾皇
以孝德升聞兹玉雞兮來萃
醴泉無源賦(宋)王禹偁
泉本靈長皆從濫觴何無源而自湧應有德以呈祥厥
味孔甘可飲九苞之鳳其波不濁寧朝百谷之王豈不
以地乃至柔水惟善下不愛其寶於以光乎聖人感而
遂通於以歸乎王者但沸㴘以出焉奚疏鑿之謂也神
化難知汪洋在兹視之者孰分似帶挹之者咸謂如飴
匪自高山非貳師之刺矣不居絶塞豈耿恭而拜之有
以見德及於地不期而至其潤也齊乎聖澤其湧也偕
乎睿知浪井不鑿我則同出而異名靈芝無根我則重
祥而疊瑞稽夫是泉也其源不見於義則那其味且旨
在理云何得非源之隱也與凡流而有異味之美也表
聖德而靡他不然又安得匪因掘地而自可蠲痾者哉
出鳥鼠者匪吾之耦産蛟龍者亦孔之醜鄙河水之九
曲笑涇泥之一斗自然而然非有而有考乎支派應居
水府之先效彼休禎合列祥經之首是何不在高原波
騰浪翻孰知乎桐柏孰謂乎崑崙任大禹之功深寧歸
畎澮縱張騫之力盡曷識根源士有自立身謀非因世
本桴學海以斯久導言泉而漸遠期作瑞於昌朝免常
流之一混
甘露賦(有序)(明)楊士竒
臣聞武備國家不可一日忽忘者也自黃帝至於文武
數聖人皆以之安天下易曰除戎器戒不虞書曰克詰
爾戎兵詩曰以作六師若春秋禮所載講武之法尤備
故武者所以保民禦侮安内攘外之大器也洪惟皇帝
陛下臨御以來薄海内外咸歸德化尊卑大小安分循
義耕食鑿飲朝恬夕嬉陛下聖人之心宵旰惓惓謂天
下雖安不可忘危時雖無事不可忘武陛下此心即隆
古帝王憂勤惕厲之心所以為國家生民造太平無窮
之福者也夫有至仁之德者必有至和之應乃永樂十
年十月丁丑車駕狩於武岡之陽講武事也先夕甘露
降兹山戊辰狩陽山甘露復降臣謹稽載籍有曰君治
政平甘露降又曰帝王恩及於物順於人而甘露降又
曰聖王之德上及太清下及太寧中及萬靈則膏露呈
瑞凡此皆天地至和之應陛下至仁之所致也臣士竒
幸叨侍從目覩盛事心切忻懌謹譔瑞應甘露賦一首
上進賦曰
聖人膺乾符御九五溥帝澤肅皇度弘德化於萬方明
威令於率土盛矣哉治平之世超漢唐而躋邃古也惟
皇聖德同符舜禹功愈大而愈恭恒存戒於滿假肆服
外以安内兼修文而講武蓋將奠斯民於衽席之安而
壽宗社於磐石之固也於時寒霜既肅孟冬維敘百穀
登場三農畢務順上天之時令考聖王之典故將簡閱
於司徒而狩田之爰舉也吉日丁丑式啟鸞輅風伯警
途雲師先御左翼青龍右衛白虎前導後從丹鳳玄武
千乘萬騎猋馳電騖至夫天璽之東武岡之陽翠華於
是而駐焉粤兹山之先夕煥幄殿其夙具風清泠兮淑
穆月皎潔兮不霧直氐北之一星耿煌煌乎天乳旦而
視之岡巒之表松柏之樹已厭浥乎甘露矣輕若霜凝
濃若雪積散若玉屑圓若珠綴霏柯糤條比比而是蓋
芳飴不足以儗其甘醍醐不足以喻其味於是六軍驚
異歡賀拜跽山呼谷應天子萬歲天子於是更龍衮乘
飛黃從造父御王良升高眺遠周覽四方紛營隊其整
列森部伍之分張震笳鼓兮遏雲凛戈戟兮飛霜布儲
胥兮四合渺罝網兮彌岡乃有上公徹侯材官騎士分
馳方攘環驅迤靡追奔載翔曶霍迅駛於是金貍玉兔
赤豹青兕麋鹿麞麂白鴈文雉倉皇怖懾氣奪魄褫或
跳踉而未已或蒙茸其猶起矢不虚發一發五殪槊不
虚擲應擲遄斃巧捷妙中闢翕變態殺獲生縶蓋不可
為數計矣天子既嘉雄武之士尤重三驅之義乃下詔
止焉於是時也物不窮殺農不妨耕將悅騁志士樂獲
盈羣情快適笑歡沸騰天子於是命衆撤營旋駕都城
升金根之車鏘鸞和之聲揭日月之旗揚析羽之旌鳴
鐃疊鼓條暢鏗鍧不亟不徐雍容安行歷東華登大廷
御黼扆朝公卿文武濟濟介胄弁纓以及海外遐裔藩
王陪臣莫不舞蹈上壽同聲一情皆以謂天子致勤武
事篤在保民感至和之瑞而兆國家生民萬億年太平
之慶也猗歟盛哉昔之子虚上林羽獵長楊馳騁浮詞
以誇詡弋獵之樂殺獲之富游觀之竒而其實無所取
徵者彼安知聖王至仁盛德上契乎天心天人協和靈
瑞駢應者乎臣職詞苑躬覩嘉祥稽首陳賦繼以詩章
詩曰天子仁聖保康兆民民之允懷皇天維親至和萃
靈嘉祥駢臻介福穰穰天子聖仁又曰明明天子受福
於天德威所被下竟八埏内固外順宗社奠安聖子神
孫於千萬年
神蓍立賦(有序)(唐)潘炎
景龍三年九月十七日上使韓從禮蓍筮卦未成蓍自
立從禮曰大人之瑞也賦曰
惟彼神蓍生而有知用之不測明以稽疑擢九尺之纖
榦伏千年之寶龜德圓而神兮無幽不及其生三百兮
其用五十惟聖人之觀象乃神動而鬼入列八卦以效
變翹孤莖而孑立數彰得一命乃自天同大横之有夏
表或躍而在田其察也深其功也大稱美名於神物齊
妙用於神蔡是曰元后兹為筮從氣受隂陽夜分而彩
露兼涵幽贊天地朝覆而輕雲數重蓍而有靈立定天
保可謂神助用光天造功深莫善仲尼且許以鈎深屈
於不知太公徒言乎腐草蓍之立兮發其祥吾君得之
尊以光明乎太極演彼歸藏因卜祝之符瑞應天人之
會昌
蓂莢賦(以呈瑞聖朝為韻)(唐)程諫
堯階蓂莢兮實稱休禎蓋歷代而難值至我后而斯呈
植之以前墀左墄映之而鏤檻丹楹激薰風而葉轉迎
太陽而心傾日往月來深符大小之數時和歷應因見
天地之情觀乎榮謝以月德為常卷舒以日數成類隨
初吉以增茂暄然自春度既望以漸零翛然如寄體盈
虚而方同得道任消息而匪殊有智金波桂樹遠合象
於彫榮炎漢芝房近方慙於祥瑞彼朱草與萐蒲曷於
兹而擬議則知聖作物覩物興由聖聖於赫而尭著元
亨物效祥而天莫之令然而蓂之為應也博蓂之為瑞
也昭贊睿主則太平在邇測隂靈則時變不遥初也則
日益一日終也則宵盡一宵弱質浹金莖之露輕姿散
玉戸之飇或曰麟在郊而合圖牒鳳來儀以聽簫韶雖
咸見而可貴於列迹而斯超豈如蒙賁著總集於厚地
焜燿於皇朝
蓂莢賦(以呈瑞聖朝為韻)(唐)吕諲
聖人法天兮無物不成皇天輔聖兮有貺必呈蓂莢之
嘉瑞爰乃應乎休禎稟神靈以擢質因堯階而得名抽
莖䔿䔿布葉英英二八而落三五而盈隂德自然仰蟾
蜍而知晦太陽常近與葵藿而同傾爾乃丕體其祥博
考其義所以厚上天之德所以表皇王之瑞其國亂也
則植之猶難其國理也則生之孔易惟我后之欽若亦
合符而受賜承榮金殿旁沾三露之滋每奉玉階上蔭
五雲之施豈無萱草以悅其性豈無靈芝以彰其盛芝
擢其秀既以紛綸於策書萱樹於堂曷能彌縫於明聖
未若蓂莢生於皇朝與夫髦士來應弓招受成於天諒
多聞於國瑞託其得地且有異於山苖竊預談於皇道
庶有望於遷喬
指佞草賦(以靈草無心有佞必指為韻)(唐)梁肅
聖澤濡煦兮動植斯形相彼瑞草兮逢時效靈體嘉生
於浩氣秉植道於彤庭昔在堯帝至化惟馨伊屈軼之
芳貞協王猷與國經有皇睿后德動杳冥二氣暢而羣
生遂百祥來而萬宇寧矧夫佞者小人之道直者為國
之寶雖糾正於邦憲實發明於瑞草象恭言偽於是焉
去而勿疑葉布莖分何患乎辨之不早若乃一人當宁
超黃越虞百辟來朝日臨雲趨風力論道伊咎陳謨瑞
草在前疇敢以諛故曰物生於有有生於無感此變化
發為禎符不然彼植物之何知乃同功於帝俞天道不
言聖人無心寓形闡教其用則深禾穎降於周王芝房
發於漢后信呈豐兮告慶并垂美於不朽彼直指以去
邪諒於功乎何有我明主所以超三英之躅彼靈草所
以為百瑞之首有由然也史魚守直宣父惡佞佞直不
分邦家靡定惟草所指惟皇所聽指歸乎一聽戒乎失
苟君道之不弘徒倚瑞以自必重曰曄彼草兮直而指
佞聖之瑞兮時之理頌皇休兮無極已
指佞草賦(以靈草無心有佞必指為韻)(唐)沈封
伊嘉卉兮昔生軒庭蓋歷代而莫觀其狀至我后而方
覩其形對右平與左墄間朱草與彤庭薰風晝灑湛露
宵零所以彰吾君之睿聖所以表吾君之德馨匪然何
以於昭其異有赫厥靈根莖竦擢枝葉靜好惡夫佞允
叶乎聖心作乎祥特異於靈草况今勤施五至克奉三
無多忠良之士絶讒佞之夫非斯草之助化何以臻於
此乎指佞之為德也廣指佞之為瑞也深逢聖斯生介
一人之景福有佞必指俾百寮而革心故能殊衆芳之
質標羣瑞之首彼獬豸之觸邪抵罪在法則嚴伊平露
之傾葉知方於人何有孰若我應明聖指邪佞昔之輔
德告軒后之功成今也呈祥贊吾君之理定一名屈軼
千載挺出有佞則指孰云無必豈比夫萐蒲空扇於堯
厨芝房徒歌於漢室哉足以彰致理薦嘉祉君子在位
我則恭默以傾心佞人入朝我則無私以直指信可以
美芳聲於雅頌垂不朽於國史
指佞草賦(以靈草無心有佞必指為韻)(唐)鄭轅
旒扆肅誠天地降靈藎臣咸造屈軼生庭翠影如植皇
心以寧暑屏寒生感萐蒲之代謝日來月往異蓂莢之
飄零舄奕玄造誕生厥草表忠蹇之不遲懼壬佞之何
早宵承湛露密葉如傾畫偃薰風纖莖若埽猗那且都
歌詠難模其生也則一其道也乃殊育於軒階其指或
有生於聖代其用則無是靈草之無心以聖人為之心
對危行而不侮覿巧言而則侵榮乎砌隂實為龜為鏡
肅我皇度式如玉如金冠卉之首緜代曠有茅三脊之
可封芝九莖而延壽曷若兹草之盛莫之與並類貂蟬
之性潔均獬豸之質勁得詩人之無邪行孔門之遠佞
於鑠屈軼邈乎迥出遇唐復生應時作實經百王而影
戢歷千祀而宥密如執法之不回奉直道而自必所以
野退宵人朝多髦士同魚水之合契絶螮蝀之莫指封
思齊於大夫名可比於君子謝有香之蘭蓀惡無言之
桃李
朱草合朔賦(唐)韋模當
縣官執大法闡大猷道惟行遠化必通幽彼朱草以合
朔示皇天之降休月始而生用資乎隂騭月虧而落事
契夫冥搜其於作候靡或不由乃知天㒺私親神惟輔
德苟明智之有務必冥報而無忒或産水涯或生巖側
布赤葉之蒨練挺朱柯之翕赩既周復而莫窮與乾坤
而不極誰究其義吾知其為美一人之化洽俾萬國而
澤被由是節候不疑生榮以時依天聽以叶祉順月魄
以呈姿朔告合焉表皇化之無異草名朱也比丹心兮
自持較瑞不慙於蓂莢稱珍豈讓夫靈芝觀其光彩妍
媚文理密緻資亭毒以榮落以神祗之奧祕三五之前
逐蟾光以潛長二八之後與桂華之暗墜匪權量之能
侔將漏刻而齊致其氣芬芳其色焜煌聖帝攸感靈仙
是常何纖芥之微物遇休明而效祥諒君恩之克播致
天意之溥將可以同覩日月共貫隂陽豈止漬玄醴變
金漿而已哉懿夫分莖灼爍擢穎超遥候朔自呈詎比
夫偶陽而動既望斯隕寧同乎見晛曰消幽玄不測神
化孔昭自然澤浸有截化行無外三光並明兩儀交泰
於靈草以配歷冠古今而為大
平露賦(唐)闕名
惟唐累慶唯天眷命植平露之殊祥表吾君之睿聖不
窺於牖可以辨百寮之賢不下於堂可以觀四方之政
其儀可尚其義可覈平也者所以表太平之時露也者
所以彰雨露之澤以此知庶類光贊神功昭格也希代
以出曠古而無空嘗覩於青史獨有驗於祥圖借如嘉
禾合穗且生於隴畝萐蒲扇食未遠於庖厨孰與夫薦
祉於彤庭之際含榮於紫殿之前亭亭莖擢的的規圓
屬乾坤交泰風烈昭宣是以執正自守居中不偏偶香
階之蓂莢對玉戶之賓連以承君顧盼以奉君周旋非
夫聖哲首出英賢在位君臣同心上下一致五帝可以
六三王可以四亦曷能感於兹瑞如或政有所缺道有
未光則柢枝傾蓋應是知方寧兹物兮自爾信有神兮
所將似能存於炯誡豈獨效於禎祥客有聞之而歎曰
於戲哉莫瑞匪靈匪聖莫丁偉兹平露卓爾祥經物之
咸若國之康寧覩珍符之有炳敢不頌乎德馨頌曰官
為賢兮政無失君與臣兮德惟一伊平露兮應時出彰
聖代兮光史筆
靈芝賦(宋)薛士隆
宋興二百有三年封陲載寧狼烽不驚上乃高揖凝旒
棲神泰清天之與子法舜承堯祗載夔夔齋慄以朝帝
被衮章舁策寶列旄麾羅羽葆太師輔前少師保後工
瞽登歌奉常贊道有覺彤庭皇拜稽首上天子之父號
曰光堯壽聖太上皇帝母曰壽聖太上皇后宫維德壽
康壽其堂色養無違儀刑四方二聖相歡用惟其至仰
孝俯慈假天準地二氣之精百物之英誕秀靈草乘時
挺生隆興惟甲申歲之陽羲皇御寅斗直東方有茁者
芝有粲其房不植不根於殿之梁輪囷扶疎馨香有馝
紫色芬蒀交光曄日歘騰龍而翥鳳追金相而玉質煥
燿宸居清明帝闥閱之者神驚瞻之者目奪一本同柯
支生十二錯地分州蟠天列次瞻彼日月膺期嗣歲亦
有律呂八音以諧仙館玉樓光於泰階皇帝乃命東觀
啟鑰書披瑞命之篇參瑞應之圖驗通儒於白虎稽神
契於孝經僉曰王者孝慈則芝茂又曰養老則芝生深
仁是加於草木祥應是接於仙靈故肅宗養親而産延
英之座孝武嚴帝而秀甘泉之庭於是聖心悅懌稱賀
諠譁皇上賦玉華之詩太上發芝房之歌君臣動色室
家胥慶被之於服章聲之於謳詠蜑獠以之輸琛海波
以之愉靜戴白之叟成黃之兒爰及閨房笑語嬉嬉自
慶未始識也若豈天降而人為哉粤有狂生小子樂稱
古德喜溢於顔憂形於色謂和氣致祥允天子之慈孝
天施地産誠聖人之逹德也乃若漢之宣章號稱七制
仁民得天休符接至桓靈何道而産中黃之藏有芝英
之瑞也由是言之妖祥叵測爾雅離騷乃尋乃繹乃列
芝蘭乃識菌芝或云産於嵒阿采於山而有之蓋希出
堂殿高華之所有沾濡鬱結而為曾胡多之可尚青龍
之際乃一柯而三十有六支此何敞所稱生庭之怪草
崔光以謂蒸氣而生之也乃其竒祥有取蔑聞往古方
士多岐有傳漢武逮乎季末諛辭麕至鬼目呈符菌宮
賀瑞豈黃精鉤吻有時而亂亦雞蘇豨苓有時而帝也
於惟我后秉文之德昊天景貺三辰耀色雖無此芝何
損於治生禁之庭亦孔之異此不可不察者誠何足以
當上意也悵天居之高遠羌欲告而誰言聊陳辭而寫
志庶有發於塵編亂曰靈芝秀兮爍宫庭春秋易色兮
隨月而生神父慈兮君至孝貺珍符兮天之云告我欲
排閶闔兮雲路迢遥物怪司閽兮翅折之招爰攄懷兮
作賦儻六丁兮下來持去
御定歷代賦彙卷五十四
