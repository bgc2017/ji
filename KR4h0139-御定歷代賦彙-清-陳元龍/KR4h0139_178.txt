欽定四庫全書
御定歴代賦彙補遺卷十三
飲食
酒旗賦(有序)(明)石珤
餔糟居士將移酒泉道出中山之野長懷遠思感風帘
之飄忽迺援毫而賦之曰
佳哉酒旗之為德也不剛不柔有緩有急美好脩長外
方内直體成文於經緯用不離乎䋲尺既消搖以高舉
又貞固而獨立抗塵表以起觀撫青天而正色宛轉便
嬛匪予之妍朋風侣雲聽其自然結括糾繚匪予之醜
衆愛一憎於我何有惟翩然之遠揚若與世而低昂矯
煙霞之接武縹霓蝀之垂光或振頓而跌蕩中菀結其
未平倏舒解而端静粲不文而有章乃有白首將軍金
貂公子抵掌游談揮鞭入市歎數竒之難逢慨日暮而
千里忠欲進而未明志彌精而離毁擊悲筑而高歌痛
末路之骪骳其或朝燕暮魏齊竽趙瑟載寶來朝談天
動色合從解而勢危帝秦疑而蒙疾悽黑貂之敝裘喪
黃金之千鎰望白雲之故鄉違未煖之貧席莫不意欣
欣而望予氣洋洋而集止挈百榼而操觚等萬事於脱
屣別有曲檻高樓歌纖態柔光疑黛斂影訝雲留擊節
而歌窈窕含笑而看吳鈎解明璫以相遺雜蘭桂而為
羞日欲下兮山瞑樂未及兮涕流乃至斜陽兮遠邨積
靄兮愁人春融融兮鳴鳥雪灑灑兮沾巾留神仙之寶
劒逢江上之漁緍延騷壇之逸客來草莽之遺賓潄醪
而談農事曳筆而頌麒麟則又神恍惚而飛騰意徘徊
而上下逐眉稜而同轉偕微韻以交亞或感悵以需時
更歌呼而達夜蓋不以名都為顯兮亦非大邑以為通
諒委巷之非陋兮豈草澤之羞窮進有度而退有所兮
行有舒而卷有息雖陽指乎朱明兮隂則尾乎北極左
東隅而右西域兮要有違乎矩矱昔先王之為禮兮豈
嗤昏而辨醒自號謼之作晝兮始相沿而日征恨靡穀
之太多兮勤詔令之丁寧猶有曩之心兮恤民隐而俾
生何世偽之日滋兮農志違而業變上𣙜酤而日嚴兮
下監税而月甚彼曳紫而垂魚兮固混情於負販頹風
靡而不可制兮吏夤緣以為家朝頭會而夕斂兮藉口
實以文苛誠置錐之無所兮吾不知本之謂何豈止瓶
罄而罍恥兮妻子顧而喑呀遭禠捽而棄置兮豈吾罪
之孔多利非予之所知兮禍亦非予之所患顧處身之
非所兮逢利害之先見豈不疏通而知遠兮曰守經而
達變信處世之孔艱兮猶不免乎羈絆昔吾類之多賢
兮源既遠而益分方九府之既修兮賦邦家而益均上
自於王公兮下達於庶人惟簡澹而不厭兮稱布帛之
至文始先農之力穡兮上有事於筐筥采捋擷之既繁
兮功告成於機杼冠得之以為圜兮領挈之而為衣綱
既屬而帆舉兮有方合而為帷彼其飽風濤而安寢處
兮被容體之有威交廊廟於江湖兮願相尋而未違各
有用而咸適兮塗則殊而同歸悵獨處此紛穢兮若含
垢而納汚望既困於鼓刀兮尹方勤於鼎俎說隐伏而
屠羊兮奚自鬻於五羖誠偃蹇而淹留兮亦惟命之故
幸月白而風清兮寒與暑其代易波沈沈而助藍兮草
萋萋而分碧豈惟未遇之文士兮被犢禈而自滌亦有
變名之賢傭兮突煙炭而歎息吾雖繫於一處兮若不
食之匏瓢與忞忞而汨没兮寧皦皦以為高望遲日而
偃仰兮凌太虛而遊遨苟激烈之感予兮亦憑風而怒
號雖幹折其焉悔兮豈踵摩之可嘈彼世利之紛紛兮
方視之如鴻毛
南有嘉茗賦(宋)梅堯臣
南有山原兮不鑿不營乃産嘉茗兮嚻此衆氓土膏脈
動兮雷始發聲萬木之氣未通兮此已吐乎纖萌一之
日雀舌露掇而製之以奉乎王庭二之日烏喙長擷而
焙之以&KR0640;乎公卿三之日槍旗聳搴而炕之將求乎利
贏四之日嫩莖茂團而範之來充乎賦征當此時也女
廢蠶織男廢農耕夜不得息晝不得停取之由一葉而
至一掬輸之若百谷之赴巨溟華夏蠻貊固日飲而無
厭富貴貧賤不時啜而不寧所以小民冒險而競鬻孰
謂峻法之與嚴刑嗚呼古者聖人為之絲枲絺綌而民
始衣播之禾麰菽粟而民不饑畜之牛羊犬豕而甘脆
不遺調之辛酸鹹苦而五味適宜造之酒醴而讌饗之
樹之果蔬而薦羞之於兹可謂&KR0640;矣何彼茗無一勝焉
而競進於今之時抑非近世之人體惰不勤飽食梁肉
坐以生疾藉以靈荈而消腑胃之宿陳若然則斯茗也
不得不謂之無益於爾身無功於爾民也哉
胡麻賦(明)徐渭
與某子夜酌索我書字落筆輙成胡麻因作此賦
爰有一物巨勝其名可以延年超然上昇泛於溪流道
彼肇晨匪芝匪术蟣蝨其形揭揭高莖一枝四稜比於
凡卉如獸有麟我作短篇黃冠是聆
老婆牙賦(有序)(元)任士林
東海有物曰老婆牙痄疨醜石掊之得膏是可怪已隑
州任子為之賦曰
何氣母之形幻縱造兒之&KR0008;&KR0008;探川石之珍錯得老婆
之蜕牙既齱齵而&KR2605;&KR0008;亦齤&KR0034;而䶥齖乍斷槽於戽竹
終齲笑於浪花潄嚥乎春潮呀呷乎寒沙如懷英之石
露處之蜂或稜層而牆壁或異宅而殊封者乎於時菜
鮓逗香葛蟬無句搴木頭之叢耳掇江上之破布忽真
牙之墮余尚流涎之喣喣登徒齶脣之妻於是乎朵頤
玉川赤足之婢遂為之掩歔又况青女弄嬌玉妃試手
風姨窺軒月姊呈牖推案上之黃嬭篘甕中之酒母傾
礰硌於寒釜堆痄疨於古缶目掄齒&KR1177;搥敲石掊得金
膏於沙礫吸玉液於疰朽嚥不償勞爭取恐後噫嘻悲
夫蕣華之姝瓠犀鮮鮮素質化已遺&KR0034;豁然輔已脱而
車在脣旣亡而不寒豈舌柔之易毁而齒剛之反全諒
堂下之乳母宜對此而跰&KR1271;
逸句(附)
酒賦(晉)袁山松
素醪玉潤清酤淵澄纖羅輕布浮蟻競升泛芳樽以琥
珀馨桂發而蘭興一歠宣百體之關一飲蕩六府之務
書畫
心畫賦(宋)楊簡
硯者天池也墨者玄雲也筆者龍也乘龍者不知其為
何神也迎之不見其首隨之不見其後操則存舍則亡
出入無時莫知其鄉忽焉有感而動乘龍飲天池之水
運磨玄雲須臾下膏澤以潤洽萬物隨物為形為圓為
方為正為旁或直而遂或曲而彊或來或往如飛如翔
如金如玉如齊如莊變化萬狀衆善中藏粹然之容煜
然之光其不可窮盡之妙豈鍾王歐虞諸子所能夢而
見覺而望彼方且馳騖矜衒乎放蕩之晉世以文飾姦
可恥可歎之唐後世又從而祖述之不復如三代之王
古列聖人之典章鐘鼎刻畫具在覩之使人温良恭敬
中正精粹之德生今觀蘭亭遺藳亦有油然感動於中
者乎吁吁嘻嘻壊人心敗風俗使成人鮮德小人無造
享國者不長皆斯類有以共成其殃而天下猶不知其
放反相與助其狂瀾擷其餘芳
古繪賦(明)譚宗
歲在著雍閹茂館舍偪市廛日出入輪蹏間昏塵惡臭
&KR0008;眼塞鼻蔑有已幾不知身世之謂何嘗偕人走廟市
流眱瞑念觸物愴懷歸而為古繪賦以志感也辭曰
曼芳老人嘗來都市有持繪册而售於市者間取而觀
之則畫古羣賢之像各為一家之目絹素陳久緣飾脱
落不驚人眼率率樸樸然而丹粉雖謝神采奐然麋睫
能動襟裾欲仙筆墨之妙睇而視之斯殆非人世所得
而偶見者也問之縣直幾何則千百為計待售幾時則
於今且一十禩矣夫售之數十禩猶且售之數十禩不
售而猶千古以招之子之不明豈有休乎繪者曰然然
吾嘗聞之貞志篤性勝事茂能皆有見亮之日觸於時
會以興雖處之莽穴之下閟之幽晻之地不能没其神
爽遏其氣勢是以傅巖協肖像之求渭水入非熊之卜
采榮南山而匡若劉祚垂釣東海而足加帝腹辟猶隋
珠發水而照乘趙璧興山而&KR0008;城屈指而獨伸秦楚必
爭之馬也而似鹿異域必登之何况立之都會矢之闤
闠萬目洞於焚烈鑒别呈於毛髮者哉吾所以守而勿
置陳之勿輟也老人曰不然人情好動而惡静天道向
變而背常二三綱紀於柱史支離恢張於彼莊此自然
之數不可或罔者也今吾子所謂賢喆之象善則善矣
然能靜而不能動能常而不能變坐者不得持之使立
起者不得偃之使伏怒者不可強之而喜笑者不可移
之而哭鬚眉者不能柔之使巾幗冠冕者不能髠之使
鉗禿况處此遷忽之世習夫游衍之流而秉執成相斤
斤勿休唯子業實不成於人乎其又何尤子不見夫傀
儡乎頭額不盈寸軀體不中尺面封中央之土身函甲
乙之德倏而冒之以弁甫倏而傅之以粉墨繫維掣之
以顚倒當場俳優叫之以驅走絶域時而闊步於康莊
時而屏氣於閫閾朝登鄒魯之堂莫入萑苻之澤膏沐
之則為妾婦毛角之則為彘特授之利劒則殺人衒以
事權則賣國前可以秦而後可以楚北與為燕而南與
為越歴乎富貴貧賤嘗反顔以事讐判乎成敗利鈍且
倒戈以逆敵此皆傀儡之能事為其無一定之勢寡不
遷之識故日中貿之日入而婆娑踊躍於王侯之几席
矣繪者聞之舉體投地反𬒮塞膈蒙戎包匭函金襲石
盤辟足縮而去之不復敢厠乎道側
上林春曉圖賦(明)蕭子鵬
乾坤交泰兮海嶽效靈風氣扇和兮品彙咸亨維上林
之佳麗兮境有勝於蓬瀛水增波兮太液日炫彩兮紫
庭瑶草秀兮初茁絳桃豔兮繁英露洗梧兮凝翠煙籠
竹兮涵青維時鳥有金衣皂服朱喙碧睛翠鬟錦臆班
羽雪翎文彩錯雜凡百其形有唱恰恰有和嚶嚶如調
宫羽如奏瑟笙音韻婉轉凡百其聲是皆趁淑景而攸
萃感和氣以交鳴中有一鳥丹穴之精具九苞七德以
見異備六象五彩而為禎處以時晦見以文明綵映黼
衮之俱美音諧簫韶之有成立璞石兮擇地斯處食竹
實兮與物奚争嗟爾百鳥有難與伍或棲息於叢薄或
徘徊於沙渚紛前後以式隨欣左右而快覩若衆星之
拱北辰兮庶民之戴明主戢戢不羡於奇毛唯唯難誇
於嬌語循天性以自馴安厥止而得所雖大小以難齊
妙一靈而可與有鳴而風有呼而雨有能縱翮以高摶
有秪任情於卑處有可制乎豢養有可羅乎網罟孰若
鳳兮鍾間氣於千年縱大籠於天宇可集則集可舉則
舉應嘉瑞於岐周致興嗟於尼父猗歟我皇德偕舜禹
感靈物於遐陬覩來儀於廷宇引百吭以齊呼招萬翎
而率舞慶聖祚於無疆洽陽春於九土
萬里江山圖賦(有序)(明)洪貫
客有贈余以前元吳仲圭江山萬里圖余受而藏之久
矣時展卷焉見夫積之厚者其勢高而遠源之深者其
流悠以長其在於人德業文章猶是已於是為之賦曰
粤有迂叟爰渡江浙望百川而思海若之神仰高山而
笑愚公之拙縱遠目於蒼茫暢幽懷於寥廓願借浮丘
之履欲躡平山之閣見夫天下之大也山則泰岱巋乎
其東北恒華屹乎其南西岷嶓由蜀龜蒙自齊析東陵
而大别過敷淺而南馳兩姑名謬澎浪迹迷過三山而
睹夫觀闕之大壯望九華而挹夫青碧之䄜褷油然而
蔥鬱翹然而瑰竒蜿蟺磅礴崒嵂崥嵽起者若騰下者
若奔雄如虎卧縮若龜存飛若鳳翥停若龍蟠倚為樓
閣之敞列為屏障之敧或聯而斷或昂而低鐵城石壁
兮參天而峻瑶篸玉筍兮倚空而奇景明霽兮濃綠如
畫之新就雲布濩兮黯澹如墨之淋漓掩映星月明滅
煙霓陟箕山之塜兮仰高乎許子采首陽之蕨兮欲起
乎夷齊出雲雨以澤乎天下生材具以利乎時需此萬
里之山之殊狀雖不能盡其勝槩亦得其一二於參差
若夫江則發源於岷山東别之而為潛為沱又别之而
為澧為漢雲夢兮既乂彭蠡兮亦衍九江兮孔殷三江
兮分瀉鉅則洞庭之漲天遠則碣石之輸海緬思粒食
而禹功不必效步於章亥一汐一潮今古有信浩淼泓
澄散漫瀠演浮焉而雲渺風焉而波湧日明兮淨如練
鋪月皎兮平如鏡瑩溢而為港注而為湖浸而稼土淤
而泥塗翔有鳬鴈潛有龜魚實而菱芡香焉芙蕖或泛
巴而達楚或航越而舶吳或來商賈或轉漕輸風帆浪
槳千里須臾赤壁弔興亡之迹天塹分南北之區浮金
沈壁變幻惟時此萬里長江之大略雖不能悉其流派
亦姑以表夫天地之尾閭若夫山水之鍾靈為人世之
奥區其間怪石幽林深溪長麓草徑松坡竹籬茅屋埋
光剷彩之倫晦迹逃名之屬或浮槎而釣或手卷而讀
抱明月以長終友白雲於空谷桃源眇人迹之難尋玉
笥乃神仙之托足雖李白之詩不能該而豈渭南之文
可盡錄邪雖然蓬萊隔弱水三萬里猶可乘羽輪而飛
到乎其側矧塵世之江山不能藉楮生毛穎而移入於
生綃之一幅邪
鴈山圖賦(明)秦文
天開巨鎮地界東甌疊嶂千尋以玉立平湖十里而金
浮鴈陣横斜兮勢拱朝乎龍窟鯨波震盪兮氣瀰漫乎
蜃樓於以擅芳名於宇内來薦紳之清遊不亦稱哉當
夫朝霞絢於碧空夕照掛於林叢淨無纖翳爰見羣峰
拔石筍以倚天兮吾將以為吹簫之筒聽鳳凰之鳴於
朝陽兮穿五雲乎喈雝協天樂於紫極兮槌鼉鼓乎逢
逢紛丹桂之獨秀兮棹覆船以采采想靈芝之多於嶢
闕兮望二仙以駕海探含珠於伏龍兮慨羽人其何在
辱伏龜之呈於九章兮會三賢卓筆以演之鐫石碑以
授童子兮操石指以示其微握斯文之寶印兮展吾道
之旌旗爇香爐以熏佛掌兮虚鉢盂於石表策橐駝而
馳獅子兮坐蓮花其終歸於夢幻戴山冠而茹芝草兮
仗藥杵以足吾老設金鼎於重樓兮伊誰斷鼇足以支
天柱利翦刀以圖補衮兮徒宴坐於堂宇喚卧龍以騰
於碧霄兮羡石燕其能飛雨削玉為蟾抱兒熙也射垜
高張伏虎屯也石鏡熒熒冠簮新也犀角象牙礪齒奔
也立戟招賢以戴辰也茶爐煑茗瓊臺春也爭竒鬪巧
獻寶懷珍擅絶勝於空谷殆未能以悉陳矣谷列東西
各分内外諸刹隸焉刹右而菴菴虚而明菴左而堂堂
寬而平翠微藍玉有翼其亭收竒觀於戶牖固朝躋而
夕登嵒則橐籥噫氣霹靂藏聲赫烈火燄的爍文英老
僧說法童子誦經石則覆盂失實圖羅競名大梁倚柱
明堂樹屏不濟而船不搏而鷹洞則天聰若聽新月就
明風行逼塞龍遊窈冥碧霄遼邈烏鳥震驚各存意義
咸入品評是誠化工費手以點化而非巧匠雕琢之所
能成少焉蒸而成雨為澗為溪筋竹蒼蒼允矣攸躋奔
於寒阬九折東西遡厥本原導自蕩西蕩西之湖其流
沛然合諸溪澗會而成淵遂由石檻而傾瀉望之若素
練之空懸隨風作態細若煙霧而屈如蜿蜒方漫舞而
大注忽中阻而盤桓東自石城而會於霞障掛飛流於
石壁而半虛半沿東西交應而大小異焉疑有真龍或
躍而下上泄瓊液乎崢&KR0008;二湫之上反有上湫猶稱隱
僻若隱士忌避於名傳載觀品嘑鼻若垂蓮豈龍睡而
遺珠滴僧盂而涓涓頃自下而上指光鋩閃鑠乎龍泉
合掌尚思乎禹績摩訶誤認乎僧緣昔明皇瀹浴乎潼
水何是地忽迸而烹煎注乎潭池而行乎蕩東衷硤石
而辭石門出二閣以溶溶諸流於是乎畢會而協九川
以朝宗豈不足以見水性之本下而感人臣之效忠也
哉惟昔哲王御極四嶽是崇秩視九官協德同功兹惟
僻地獨遠褒封然而交四海之文士煽百代之清風是
雖難比德於稷契亦足以軼巢許之高蹤也時值清秋
遊人夙整自窑嶴芙蓉而歴四十九盤遂逾馬鞍霝嵒
而抵白溪之境或由白嵒悠然南騁萃輪蹄以轟豗驀
猩奔而猿警有若歸貨市而趨權門不招呼而惠肯也
余自髫年已聞鴈湖變星星於雨鬢猶縶絆於塵途其
於兹不亦孤乎竊嘗思之兹山之人白嵒温嶠而東西
列圖負蒼山而北其趾襟玉環而南其趺變隂晴於倏
忽而難測其要眇動猜疑於濃澹而莫定其有無極睇盼
以彌月僅領略於皮膚豈若展兹圖於几案外覧而中
模由於其道而不知者之為都哉峰之高也以充吾之
浩氣嵒之巉巉也以礪吾之志節石之端方也以貞吾
之行義湫之飄灑也以滌吾之陳汙洞以豁其胷次潭
以弘其器量硤之會羣流以倒瀉於二閣間也以恢拓
吾之文詞駕韓柳而陋歐蘇其於兹豈不亦若吾之嚴
師良友資麗澤以結蘭而心腹肝膽之交孚也亂曰至
貴匪秩協儒林兮至美匪容珍厥諶兮至觀匪圖賞以
心兮
沅湘圖賦(元)朱德潤
掛扶桑之彎弓兮臨東方之啓明騁六驥於廣莫兮豈
修途之可量及前賢之方駕兮又何蹇乎吾行慨時俗
之淫薄兮曷淳風之渾龐紛雞蟲之得失兮孰澄清之
是遑耿予懷之遐邈兮寫秋風之沅湘苟天定之或存
兮雖王傅其何傷倘鴞鸞之可辨兮願俟時乎吾將行
信弛張之有道兮聊隨宜而徜徉
池上四時圖賦(有序)(明)湯顯祖
南安孫子樂予同年友也構精館於周池之中成臺之
上極山水之致焉繁植芊緜遊鳥嘲&KR0008;孫生體素懷冲
覽聽流翫不能離去自號印池居士屬者應詔廹而就
道則緗囊錦腦寫其八節之歡時而展之何必千里也
騷人墨客爭就其圖臨惝焉余為賦之
横浦新波章都舊河東榮曙滿西華翠多藻魚城之澹
澹輝鼇閣之嵯峨途稀雜駟里息塵珂藴醰風而邃僻
漾空景以逶迤有美一人在江之沱本豫章之才子擢
明光之桂柯染玄津而潄泳涉芳苑以婆娑選崇軒於
一阜緬周池乎四阿横披睡柳倒插舒荷蔥蘢翠竿班
駁文莎草香蝶舞花明馬歌池上兮酌酒庭中兮載過
肴參桂蠧觴飛樹螺麗青雲而煠錦皺綠水以榮羅上
客未散美人半酡步窈窕之環徑藉芊緜之繡坡含情
久矣撫景云何若乃殘春告謝入夏清和蓮葉遊蔡香
樹眠蛾濯芙蕖而嗅菂飲石溜以蒙蘿又如清飇蟲亂
素漢霓拖霜鳴石鴈露攪金蛾葉微波而聽鶴月安臺
而影娥至若嚴冬兮積雪千里兮皓潔梅樹之關直開
玉枕之雲横絶蘭夜興以猶乘蕙曉寒而詎輟恣池上
之遊悰並山陵之所設尊生子聞而嘻之曰有是哉孫
生之宗代不闕材昔公和雲嘯於蘇門興公霞眷於天
台俱耽閟域並穢塵涯未有即人寰而遣適緣物務以
遊懷今孫生以方丈為丘不離桑梓隔尋常之水即是
蓬萊先大夫絃歌而資柳徑太夫人戴勝而處瑶臺婦
則蘭儀在室子則芝種盈階可以晤言游泳永謝推排
乃復縻情好爵駐象璇台類三山而不處涉萬里以頻
來遵楊生之岐路失祁氏之山崖將無乖卧遊之致取
逋客之移館則孫公之館池非樊父之池巳焉哉莫往
莫來山中之人可猜或嘿或語人間之世如許且植援
於山庭重係迹於丹青印青池而鑒止終實泌於竒齡
瓊花圖賦(有序)(明)倪謙
后土瓊花世傳天下惟一本金完顔亮犯揚州揭之而
去自是遂絶後人以八仙花代植故處金貢士伯玉求
吳中書希純畫此花索題其上故為之賦
元造運兮無停羣彙勃兮生成曾物物以雕刻乃自色
而自形何瓊芳之毓秀擅濃華於廣陵繄幽魂兮久逝
恍喚起兮如醒爾其煤麝揚芬毛錐脱穎意匠方係天
機乍警翦瑶島之纖雲印碧紗之清影柔柯澹兮相依
密葉蔚兮交映紛總總其繁英訝晚妝之閒靚蓋能駐
春色以長存斡化工而自騁者也當其結根后土破萼
蕃釐冰鬚綴粟素臉凝脂粲玉容兮照眼藹天香兮逼
肌鮮飇動搖步宓妃於洛浦零露厭浥醉阿母於瑶池
疑玄圃之仙卉儵六丁之夜移羌地靈兮所鍾豈人力
兮能為頓使羣英失豔千葩奪竒諒寰㝢之獨步意東
皇之見私遂令江都之名勝境因物而猶垂也乃若遷
客追歡騷人繼訪雅韻争裁高吟競爽唐昌觀裏浪誇
仙女之遊無䨇亭畔素惬醉翁之賞想神物兮禁訶壽
千齡兮無恙奈狂夫之冥頑揭本根而長往待息體於
遺蘖終禠魂於槁壌覽物理之興衰嘅予情於俯仰彼
靈區兮猶昔望媺人兮不還繼芳蹤者誰子惟見聚窈
窕兮八仙匪託跡於剡素將孰識其孤妍噫吁兮麒麟
之生異乎犬羊鸑鷟之翥爛乎文章是皆出則應瑞見
而靡常顧兹瓊芳之拔萃抑亦和氣之醖釀雖器車兮
莫儷殆三秀兮可方然而鳥獸草木信希世而呈祥者
矣則夫公卿將相豈有種而流芳也哉
瑞菊圖賦(有序)(明)顧允默
大司馬四明東沙公世德攸鍾嶽神爰降資通上智道
履中行摛盛藻則咳唾成珠璣宣閎猷則胷臆貯兵甲
盖嘗柄文江右髦俊彙征秉牧湖湘孽藩率軌逮夫驅
車蜀道建節西川殄靖白番指麾黃鉞文翁之化載興
乖厓之風如在敭歴既多勲庸丕懋不可以更僕數也
嘉靖庚戌強敵内侵上念厥功拜少司馬甲寅之歲邊
氛外警公方居憂上欲加推轂之任念在苫廬義不忍
奪及將再期晉位大司馬命以保釐留都百萬生靈咸
藉帡幪根本重地實資扃鐍蓋天錫元老以奠社禝匪
偶然也九月廿有四日維公懸弧之辰吾父結契金蘭
情違霄漢遐瞻南斗緬望中台應圖九秋之菊以奉千
春之夀命小子曰夀公所以夀國也嘗聞菊有五美芳
馨高懸準天極也純黃不雜后土色也早植晩登君子
德也冒霜吐穎象勁直也益氣輕身神仙食也斯可以
夀公乎小子曰可哉敬為之賦其辭曰
猗秋葩之綺錯兮豈台垣之散衡含日月之光華兮發
天地之祕靈總羣美於弱質兮擅嘉姱之異名炫芳曦
於蓐收兮濡寒露之霄零垂輕雲以接葉兮布疎星而
綴英賁丹籬以為媚兮照青渚而自矜朝華不能延曜
兮沈水掩其殊馨若乃含穎咀金抽條引玉敷藻煌煌
揚翹郁郁笑金谷之春芳兮恥南池之夏馥後芙蓉而
不雕兮先芝秀之早縟分枝華林之阿移實昆明之曲
標龍池兮萬年象后宫之六服侣徂徠之貞松伍淇澳
之勁竹匪風霜之所驚終泥沙之不辱若靈均之夕餐
與淵明之醽醁斯則飲怨含幽棲遲澗谷不可與巖廊
共目也風子餌兮兼柏劉子飲兮和丹蠲沈疴兮薙草
駐華顔兮生翰服一年兮百歲勝七轉兮九還矧天壽
以平格假人事以永延者哉於是擷瓊蕤於碧榦汲香
流於南陽煮以浮丘之釜薦以容城之觴逢伯始而屆
祉在袁王以葆光長獻慈恩之芳酌時歌睿藻之洋洋
賜一束於景福惠四國於平康敦韓公之晚節播令狐
之樂章歌曰灼灼其花盈盈春酒載斟載酌以介眉夀
衛之眞精居帝左右凝和三庭用貽不朽吾父復振𬒮
而歌曰思美人兮眺高空屆華日兮臨清風布瑶席兮
陳歌鍾賓肅肅兮樂融融馳予情兮不能從天子萬年
思衮職邊氛靖兮徵我公
三友圖賦(明)蕭子鵬
時維歲寒風氣栗烈肅江山而沍凍摧草木以仆折惟
松蒼然而不雕竹翛然而挺節梅撐鐵榦以孤立綴冰
花而不涅一貞子披羔裘踏晴雪尋泉石兮盟寒眺林
巒兮迹滅懷幽獨兮自憐顧芳馨兮難擷笑指三者曰
爾奚為奪兩間之秀而為萬彙之傑而吾與爾可與同
列也歟於焉曳杖而歸就榻少息役吟魂兮寥寥感睡
思兮寂寂夢有三友於前長揖一修髯頎質矯矯若龍
自以維梁維棟其材可充曾見褒於商頌殊不羡於秦
封一貞操虚心猗猗如玉維律維吕其韻攸穀詩興有
文而可美居嘆無我而即俗一其姿若冰其骨若瓊含
元胎以先放擅暗香而獨清昔羹鼎之是和孰與我而
爭能與子氣味式同節操不異遇窮通而皆可處夷險
而一致子不外我以素交我故與子而見耳三友謝去
愕然以醒四顧無人一鶴驚鳴唯見松雪墜兮竹露零
梅月白兮天宇青
宋徽宗畫寒空棘鵲賦(明)陳衎
有宋中葉溺情晏安翠華臨幸艮嶽巉岏珍禽霧集嘉
樹雲攢乃命墨精爰圖靈羽紫裾翠裳碧喙玄距斂翮
載止抗音欲舉若有禎祥天機漏語若造河橋功成閒
處嗟彼鳥兮抑何彊彊得氣之先秉乾之陽感雕陵而
奮起睠員嶠以廻翔化印惟漢之烈營城於魯有光故
能托質素縑摹神御筆渲染精工神情遐逸羣烏望而
飛來孤鵰疑而掠擊乃不巢於喬枝獨幽羈兹枳棘寧
有待於將雛或永離其佳匹若夫凍雲四塞微霰先集
朔氣侵肌嚴威霣翼山巍巍兮漢北風肅肅兮日夕睹
落木之彫傷憫繁隂之遽失雖遶匝而未遑何趨避其
弗及顧乃少年天子南面深宫羌彼荒野之微禽安得
屬意於宸衷得無遼人職貢女直向風舉詹詹之薄技
聊想像乎化工
五牛圖賦(明)李日華
意汶陽之輟耕遂散牧乎桃林鼻串已脱尺箠不臨蹄
不磨瑩角無楅衡咸消搖以恣適胡踔藉而逐羣其静
也突乎晚峰之遮映其動也湧乎遠浪之伏興碎雲斷
靄毛色繽紛樹抵山蹠股脚交撐將逃燄於臨淄之郊
抑避鬪於漢江之津舌垂渚蓮目耀嵓星既坡阜之碌
硌又霞雪之鮮新司繢摭竒肖物射精昔之擅此者有
唐勞臣驅伏箱而濟國今之襲美者昭代才彦喜遊刃
以披襟嗟乎凌煙勲傑威振冠纓長門色譜姿妙嚬呻
皆取妍於寸管並流譽乎丹青何此物之多幸得厠跡
於緗芸敢告司藏什襲以珍
逸句(附)
隸書體賦(晉)成公綏
彤管電流雨下雹散點點星垂掣挫安案繽紛絡繹華
藻粲爛絪緼卓犖一何壯觀繁縟成文又何可翫章周
道之郁郁表唐虞之輝煥
巧藝
釣賦(有序)(明)田藝衡
夫釣澤居者之所必有事也昔宋玉之作大侈王伯之
謀潘尼之辭終歸嗜欲之適夫王伯廟廊之略也而談
之玄洲則駭矣嗜欲口腹之私也而施之渭濱則悖矣
文雖並美心有未安廼因揮筆别為短賦云爾
田子好遯時復屏居山前水曲結茅為廬門臨古涇磯
俯清渠所習維舟所侣維漁迺學垂釣其樂何如錯以
菰蒲藉以栟櫚佩以杜若衣以芙蕖裁修竹以為竿兮
綸以纖綀直鈎芳餌兮表機心之盡除維餌之芳魚則
騰拏維鈎之直志不在魚志不在魚其樂只且爾貌則
恭爾術則疎魚也洋洋人也蘧蘧載浮載沉載卷載舒
乘風而逝兮鼓浪而噓或躍於淵兮或潛於瀦不驚不
崩兮乍疾乍徐樂哉羣鮮兮或敢侮余魚孰非我兮我
孰非魚人魚兩忘兮莊周蝶胥昔聞龍伯連鼇歸墟皤
皤子牙刳腹得書任公離腊蒼梧厭茹元放作膾銅盤
祕儲詹何剖粒衛人盈車可喜可愕且誕且虚既夸往
牒亦溢來譽豈若子同兮著玄眞以自號天隨繼美兮
伴筆牀而茶竈江湖為家煙波寄傲笑歌滄浪斗酒自
勞富貴浮雲曾何足道執鞭可求甚於媚奥釣而不綱
手舞足蹈先民有言從吾所好
圍碁賦(唐)傅夢求
待隱之園神仙所都世隔兩塵維以逍遥云爾飲過三
爵不有博奕者乎於是巍巍䆳翁黃扉鉅儒召曲阿之
仲子延相水之堯夫枰設文楸之木子出滇南之爐值
天清而地僻命對壘以為娱小子不敏拜賜良圖抽毫
進牘以博胡廬夫其取法象於天地分剛柔於隂陽參
駢羅於列宿措經營於四方衍圖書之定位非巧歴之
能詳頗牧生乎尊俎良平坐乎帷幄轉盼變乎風雲倏
忽交乎電雹乃局面之一新豈依傍而保角若夫揮戈
退日指掌回天寶鑑造形而炳髮鸞刀迎刃而割鮮譬
當路之不遐何&KR1177;機之復連踡至如中外戒嚴連烽繹
騷蜀道之難若破竹秦關之卒如燎毛韜神機於密授
見一著之孤高別有龍戰收功虎穴得子倒載干戈勝
心不起享乾坤之清夷悟盈虚之妙理期大雅之明哲
誠國手之擅美嗟夫智者創法萬變無窮逹人大觀一
順無情稽古今之因革等陵谷之紛更通無方之妙用
均多岐之錯行於是翁也首肯尊俎無聲相與推枰而
一笑目送浮雲之遐征
逸句(附)
記里鼓車賦(元)楊維楨
虛輪暈軫橫轅倚輗平廂層構低高間施木鐫象以正
立手潛奮以有攜列鼓鐲於上下各扣擊以司時
釣魚賦(晉)王慶
然後抽纖繳振修竿垂銀鈎運金丸懸鮪鯢挂鴻鸞連
翩雲際瀺灂漪瀾
仙釋
還丹賦張仙翁
還丹為衆藥之宗騐以神通盜日月運行之制奪乾坤
造化之功變化為聖却老如童九轉功成滿黃金於室
内一粒纔服控白鶴於雲中原夫體自虛無全於妙有
黃芽為基朱汞為首鑪法天地之覆載藥順隂陽之匹
偶凡三百六十之凖則於十二門庭之固守既無差於
丙丁遂安閒於卯酉虎遇龍而龍不飛龍遇虎而虎不
走輕取者萬中無一志求者十中有九杳杳冥冥沖和
之精羽客授得眞鉛鍊成其功可殊大效難明投於已
死之尸無魂不返點在既枯之骨是肉皆生其道彌彰
其功無量承列聖之所祕為羣仙之所嚮黃帝得金華
之術衣冠空葬於人間淮王遇秋石之方雞犬皆歸於
天上下士大笑上士無疑青霞讃詠玄靈授持深藏於
紫府清都我未見也既出於神仙秘法人必知之求學
甚多了悟猶鮮非八石之能成混五金而不顯有分者
契合須臾無分者徒勞展轉在聖賢以難明諒凡愚之
可見人從藥化藥自人弘何至於丹霄偃仰白日飛昇
美矣哉好道之流得不虔誠而專志服行
姑射仙人賦(明)張明弼
藐姑之山汾水之陽捫參歴觜懷靈孕芳玄雲三變朱
霞九光流精成闕瞹碧為堂金庭矩列琳館規藏堯石
開而留髓舜梧老而遺芳驅變物以守宅遁精魄以歸
房爾乃霄中置嶺雯上安臺非因浮至定是飛來巖多
女媧之雪壁有農皇之苔重疊鴻濛之色熹微邃古之
懷神草竒生靈枝駢聚雲實垂丹日華挺素抽地髓以
為林揜山筋以當樹芝如稲而彌岑寶似瓦以委路木
有返魂之香鳥有學人之狀月中似鴈之船霧裏疑龍
之帳玉作笥而一牀金為壇而億丈禽千翼以交棲猿
百臂以互抗乃有太虛選客元氣勝賓空洞為宇虛無
受身經餐龜殼曾嚥鸞津青肝紫絡錦舌綾紋喻肌膚
於冰雪齊綽約於佳人軒紖翠鳳庖饈丹麟雲粉朝饍
松脂夜薰西桃霞色東棗玉文撫弄白日娱戲清旻動
雲輜於遼漢策風馬於絶垠屣若士於蒙縠醉龍威於
海濱有美一人彪山之下藻本翩翩質殊雅雅霞擷珮
以翔晨雪命篇以吟夜混荆玉以參貞挹南金而並瀉
爰從茂齒接籍金廬身遊紫陛心繋清都開緒言於煙
杪啖靈氣於雲區翫眞經於九籥窺祕籙於五圖跨九
山兮若垤泛八海兮如盂羡飛龍兮薄文驥厭瓊軒兮
慕雲輿暫勞承明之直稍親壙垠之墟白雲含兮晉水
綵衣舞兮文湖乃遂呼綠華命黃石要江妃延園客招
媛星旁召娥月側索林慮之果求綏山之核薦白石之
芋香承青泥之蘭籍幻蓮裳於繡閨傾丹酎於錦席上
太帝之寶章進東皇之華冊將短遊兮萬里亦小年兮
千億於是金璈奮玉琯和列真舞羣靈酡姑射仙子起
而為歌歌曰交梨纍纍兮生君心碧玉成樹兮空青林
吾將見君兮駕飛禽又歌曰飛春走月兮人浩浩飲羶
啄腐兮輕塵在草惟君家之四德以信脩兮其彫三光
而不老
石田賦(有序)(明)唐肅
鶴齋薛真人為予言丹山赤水之勝且曰有毛尊師者
嘗修道洞左所謂石田山房其居也今尊師仙去矣吾
亦將還江河之事託石田㠯歸休吾子能賦之否乎賦
曰
彼石伊何維山之骨彼田伊何土爰稼穡石匪田有有
則弗滋稼匪石藝藝則恒饑吁嗟道人疇田不食不田
於土而田於石道人曰噫爾弗我契假物喻心厥理則
懿石匪彼田我志之堅田匪彼石靈根所蟠根其蟠矣
緜緜不息於中夜存有苖孔碩巽風煦之離日烜之坤
以培之坎以灌之時至氣充内精外赫人昧其初我獲
其實彼蠢者氓口食是競舍已芸人卒餒以病吁嗟先
生與造物儔不耕而肥不廩而周遺我耒耜舍我菑畬
往從先生石田之區
靈泉賦(明)徐獻忠
夫靈泉者太上玄津玉宸浮液控晨太素吐華明碧紫
房攝真青童候息落霞顓蒙矯轡空寂龍胎曄曄鳳髓
晢晢琅花夕散繁露朝浥巖靄揚標蘭芬煥泌洽幽人
之性靈體上善而蓄德供妙相之浮清攬雲根而沕穆
者乎夫出真源於靈阿會瑶池之異景夙馳神於無際
聊寄情而事茗掇羽林之始芽試玉華之蒙泂散幽襟
於幽谷遴乳泓之初映含曜辰於上霄印空濛之廻影
涵内光而出素澄髮理之縈淨衍川德之彌逝眷谷神
而獨醒陟九華之霄觀咀三靈之玉潤扣景房而濯碧
采月支之太胤浮雲輿於空洞馳帝宸之上寢盼八阿
以逍遥驂靈螭而一瞬夫濯秀希林采華員嶠此雲臺
之别觀紫虛之上遊也予既垂髮而始心懷素顱之幽
抱凌絳霄以馳神俯雲林而振藻乘逍遥之慧顔領鬱
絶以遐眺歘遨軿而長引躡靈旂以舒嘯馳若木之始
津遡玄夷於崇灝神一擊而九留步欲旋而猶遶心流
潤於洞微景浮暉而紆渺揖朱明以高唱控天籟以揚
璬開玄阿而縱舞披昆庭而遠蹈掇滄浪之羽標樹涔
源之飛葆吐玉虹於丹雲散煙巖之秀草涵洞溟以無
極棲玄神而忘老
登天柱峰謁玄帝金殿賦(明)顧璘
吁嗟高哉瞻望弗及矣攀援躋陟憊莫為力矣一重一
峰路不可窮一峰一天上乃穹窿勾雲結霧搆接聯通
容足之外悉為虚空乃若根盤楚蜀勢抗華嵩奠北極
之玄武卑南天之祝融滄海一勺扶搖上風俯視廬霍
坡陀迷濛抑何如其䧺哉唯我文皇之御宇内宅中圖
大嚮離中華謂此神君宜鎮幽遐非高弗位非虛弗家
秩望妥靈測圭崇厓削危標而成砥開紫極以布基列
萬冶以鎔金範法宫而建儀仡仡兵將蓄猛山立文蛇
大龜蟠糾脅息揚光吐輝閃皪熠熠日月經之詭道相
歴雷車電鞭來往辟易故萬神讋其威靈四方希其蠁
肸也璘塵質凡垢忝分符節雲和日明來禮嶻嶪踰襄
度穀靡步非陟天門沈沈千盤萬級鐵鎻仰攀布絆前
拽望之愈遥足重氣結載奮載憩乃至其極望長安而
莫覩魂怵惕以長征覽九州之浩蕩感王道之平平於
是斂袵肅容再拜陳謝意愜形舒翩然而下
戍上雙塔賦(明)周拱辰
維東南之䧺鎮控吳越之百城因梁昭之屯戍分青烏
之兩名應斗牛之分曜介禾苕之合陘高人於兹窟宅
淑郵於焉誕英至其聚煙為墟織霞成肆翦錦列閎邀
花作第考鐘饌鼎之家龜組蟬聯之貳瑪瑙珊瑚之宫
白馬青牛之寺莫不紫氣搖天仙靈匝地廼有兩塔雲
際雙騫西竺之省離接武長干之窣堵祴連爾其基創
六朝燈青五代姽嫿湧出兀突奔駾雕桷枝橑彩甍綷
繢畫水有聲拖雲成塊桐生欲葉鳳泊未雛蓮依臺而
挺幹藻漾井而生菰百十尺之銅盤截嶪四十窗之珠
網糊塗伯兮叔兮如攜吹篪壎兮於徐飛兮似大鵬之
連翩相逐伏兮似鶼鶼之偎頸交棲升兮似騰猿之並
枝引臂墜兮似長狄之雙膝蹲泥廼若晴川漾碧晴霞
散綺健鴿試鈴春幡垂纚寶鐸不鳴鶯花亂起雌䧺之
寶劒崢嶸頡頑之彩毫互倚至如沙明潭白露淨光漙
銀河清淺皓魄丸丸雙蛟抱珠而熟睡雙鸞對鏡而盤
桓倏焉隂霾漲空颼颼萬里日光晝死霹靂走鬼霧合
霧而不分雲混雲而一裏覓全身而不見露蜃樓於雙
尾逮夫大地冰封天公玉戱堯年之鶴語寒謝庭之筵
詠絮覓葉全無飃花多致樹樹瑶華村村縞織訝兩龍
之獰鬭碎鱗甲其滿地於焉高㫪於焉眺空拳小秦駐杯
縮岱宗下視五父之衝衢萬井之煙虹何異徐州之
蟻穴而沙隙之點鴻是則鈴曳兮鐵馬縱横鐘吼兮鯨
音奔□捧曦輪兮上頭睇神山兮如髻鴈壓雲低煙拖
帆細東與西而遐矚境與境而遞出雖俯仰之不殊兮
亦弋獲之各異也至其建塔以金輪一王修塔以香山
二老琢塔以忉利巧匠拜塔以薩訶虔禱塗塔以迷迭
精香掃塔以奢迦仙草懸塔以繒縷神幡薰塔以須彌
瓶棗豎巨靈之雙斧兮兜率天開抛魯陽之雙戈兮修
羅電埽莫不魔去心空花開義了直已證非想於項天
奚俟覩明星而悟道哉況夫間氣攸鍾劭秀重重不獨
僧虎亦有人龍斗七之文章燭&KR1499;奎三之隆望摩空荆
氏之璧載途丹穴之毛捧族稺桂扶蘇芝苗芬郁莫不
塔與人而合秀人偕塔以戬穀彼夫西陵孑立同泰獨
居總持隻峙慈恩寡徒何兹勝之有隣慶層標之不孤
斷雙足於巨鼇柱大地而相扶雖銖衣之劫遒盡兮卜
地靈之不枯
海珠寺賦(明)蘇志乾
咨嶺表之奥衍結藂霛於五羊控交桂而制閩越接吴
楚而扼荆襄盤峙趙佗之屏障紆廻陸賈之雲裝枕九
疑而帶衡嶽負重溟而瞰扶桑土野之沃饒山水之清
商仙人羽士之窟宅夷夏島嶼之微茫越秀崔嵬以特
起白雲迢遞以昂驤金牛白鶴㟏岈而岝㟧羅浮天梯
翠積而青蒼矗矗乎大羅之巃嵸㠥㠥乎陽巖之陁長
大溪之三十六嶼四江之瀠合流湯深林巨木延蔓而
豁閜陂池貏豸紛軋而芴芒爰有玉陀寶刹紺宇祇林
環瀛海而作鎮表砥柱於波心木難火齊的皪遥臨舒
夜光以出海閃鯢桓以浮沈佛土莊嚴於雲際禪宫煇
煌於紫潯堂開碧殿地布黃金馴鴿凌空而振翼頻伽
載好以緩音靈花馥馞以揚烈忍草咇茀而蕭森霞蔚
赤華之瀲灩雲薆黃木之□瀜噏百川之溢浪蕩五嶽
之浟洪萬穴導流而委輸九州瀝滴而湠漴激天輪而
戾轉回地軸以騰沖陽烏逸沫而駭&KR2078;金樞㩠轡而㴸
蒙䨹鮫人之幽藏欻淵客之淼汎掣六龍於湛&KR1424;&KR0008;黿
鼇之躨跜天吳霛變而幻昱馬御惚怳而冶夷澔澔汗
汗浤浤瀰瀰天琛水怪珊瑚琉璃石華海鏡螺蚌魚鮞
丹沙玳瑁鍾乳檀脂果有人面荔眼錦葵波羅蒟醬楠
桂珠璣鯤鯨怒鬐而吹澇虯螭奮鬛而揚&KR2361;果何怪之
不有亦何物之不竒澄窮波於踧蹜偃高濤於晴坻霽
清寧之融朗煥二象之光熙訪鹿盧之仙蹻尋阜鄉之
安期挹鮑姑之甘井採增城之華芝挾羣仙之縹緲仍
羽人於三危艟艘舴艋洩洩於綠煙朱&KR2440;魚王貝母悠
悠於沙汭演湄包乾坤而曠括宅神祕以綱維伊坎德
之灝瀚納滄海之衆支詎濫觴以發源馮水德之㵗洟
一元氣之所稟劃流形之所跂空觀禪寂要渺希夷神
玄工於不宰運大化於無為
逸句(附)
鶴歸華表賦(唐)闕名
少别層城長思故里似有求而不見若將飛而未起極
目晴煙凝思悄然别離而塵事不一儵忽而芳春且千
那求飲啄自惡腥膻巳而卓爾無羣超然將翥思杳杳
之空際戀亭亭之高處廻朱頂以長望疊霜毛而永慮
後鬼火賦(宋)梅堯臣
吾既為鬼火賦客有謂余曰嘗覩舊說鬼火曰燐前人
有述子何不信言未畢余遽辨曰爾不熟究吾旨邪吾
豈忽而不知且聞兵死之血久而化之既云血化安有
鬼為比夫草木之腐固合其宜宜曰物光又豈為過此
論確如牢不可破尚恐未然更聽吾言彼曄曄者胡可
以烹煎彼熒熒者胡可以燠暄彼燄燄者胡可以炎上
彼熠熠者胡可以燎原蓋無此並蔓說徒繁客慚忸無
辭而起余方掩乎衡門
覽古
歴山賦(有序)(宋)王安石
餘姚縣人有與季父爭田於縣於州於轉使不息提點
刑獄令余來直之將歸閔然望歴山而賦之歴山在縣
西上虞縣界中或曰舜所耕云
歴山之峩峩兮予汝耕之孰汝疆之此匪予私云然兮
誰汝使子人之子兮余師歴山之峩峩兮則惟其常人
之子兮云曷而亡云曷而亡兮我之思今孰繼兮我之
悲嗚呼已矣兮來者為誰
靈臺賦(元)曹師孔
余幼好兹竒覽兮履崔嵬乎遐陬曰兹為靈臺兮渺遐
思之悠悠繄元聖之有作兮羌獨此乎久留何所獨無
芳草兮尚丁令滋雨露而相繆稽載籍之前聞重余心
之耿耿詎土木之是程兮振由衷之增省覽氣運之無
窮兮肆氛祲之異景不憑高以諟望兮曷所徵而能信
謂勞佚之有節兮匪徒務乎游觀固爾民之是力兮豈
予心之所安余經綸之伊始兮紛總總其莫殫寧勞事
之弗亟兮忍民力之胥殘感后皇之嘉惠兮昭至仁於
不忍曰奚君上之報兮庸小心之可盡藹父子之深情
兮詎勤勞之見閔爰不日而告成兮夫何我之能敏嗟
神化之不可及兮功迅速之若兹雖輸力我所資兮吾
亦不知其何之為屹崇觀之峩峩兮亘千百禩而無隳
寧遊晏以馳騁兮吾將騐休徵於天時顧嘉名揭揭之
匪願兮亦民心之所附也謂予有其樂兮吾不改乎此
度也載是作之經始兮圖益乎厥供儻斯民之不獲所
兮雖於樂兮奚庸紛鼓鐘之雅奏兮揆厥好之攸同諒
至德之匪私兮宜昔人已遠而猶崇觀炎劉之述創兮
不離夫知誘耽土木於翫好兮矧聖制之能守固高下
之懸絶兮亦陳迹之不朽抱遺經而永歎兮詠聖德於
悠久曰余未有知兮遭世孔仁覩聖神之制作兮舉萬
國其咸賓視子來之尤盛兮又奚獨兹臺之與倫固將
邁隆古而求世等宇宙之皆春亂曰猗歟乎臺之莫我
夷兮懷余焉之可追來者有繼曷其作則兮吾將從周
文之所基
御定歴代賦彙補遺卷十三
