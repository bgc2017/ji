欽定四庫全書
御定歴代賦彙卷一百
飲食
酒賦(漢)鄒陽
清者為酒濁者為醴清者聖明濁者頑騃皆麴湒丘之
麥釀野田之米倉風莫預方金未啓嗟同物而異味歎
殊才而共侍流光醳醳甘滋泥泥醪醴旣成綠瓷旣啓
且筐且漉載&KR0034;載齊庶民以為歡君子以為禮其品類
則沙洛渌酃程鄕若下高公之清關中白薄清渚縈停
凝醳醇酎千日一醒哲王臨國綽矣多暇召皤皤之臣
聚肅肅之賓安廣坐列雕屏綃綺為席犀璩為鎮曳長
裾飛廣袖奮長纓英偉之士莞爾而即之君王憑玉几
倚玉屏舉手一勞四座之士皆若餔粱焉乃縱酒作倡
傾盌覆觴右曰宫申旁亦徵揚樂只之深不狂於是錫
名餌袪夕醉遺朝酲吾君夀億萬歲常與日月争光
酒賦(漢)揚雄
子猶瓶矣觀瓶之居居井之湄處高臨深動常近危酒
醪不入藏水滿懷不得左右牽於纆徽自用如此不如
鴟夷鴟夷滑稽腹大如壺盡日盛酒人復藉酤常為國
器託於屬車出入兩宫經營公家由是言之酒何過乎
酒賦(有序)(魏)曹植
余覽揚雄酒賦辭甚瑰瑋頗戲而不雅聊作酒賦粗究
其終始賦曰
嘉儀氏之造思亮兹美之獨珍仰酒旗之景曜協嘉號
於天辰穆生以醴而辭楚侯嬴感爵而輕秦其味有宜
城醪醴蒼梧醥清或秋藏冬發或春醖夏成或雲沸川
涌或素螘浮萍爾乃王孫公子遊俠翱翔將承芬以接
意會陵雲之朱堂獻酬交錯宴笑無方於是飲者並醉
縱横讙譁或揚袂屡舞或叩劔清歌或顰噈辭觴或奮
爵横飛或歎驪駒旣駕或稱朝露未晞於斯時也質者
或文剛者或仁卑者忘賤窶者忘貧於是矯俗先生聞
之而歎曰噫夫言何容易此乃淫荒之源非作者之事
若耽於觴酌流情縱逸先王所禁君子所斥
酒賦(魏)王粲
帝女儀狄旨酒是獻苾芬享祀人神式宴辨其五齊節
其三事醍沉盎泛清濁各異彰文德於廟堂協武義於
三軍致子弟之孝養糾骨肉之睦親成朋友之歡好贊
交往之主賓旣無禮而不入又何事而不因賊功業而
敗事毁名行以取誣遺大恥於載籍滿簡帛而見書孰
不飲而罹兹㒺非酒而惟事昔在公旦極兹話言濡首
屢舞譚易作難大禹所忌文王是艱
酃酒賦(晉)張載
惟聖賢之興作貴垂功而不冺嘉康狄之先識亦應天
而順人擬酒旗於玄象造甘醴以頤神雖賢愚之同好
似大化之齊均物無往而不變獨居舊而彌新經盛衰
而無廢歴百代而作珍若乃中山冬啓醇酎秋發長安
春御樂浪夏設漂蟻萍布芬香酷烈播殊美於聖載信
人神之所悦末聞珍酒出於湘東旣丕顯於皇都乃潛
淪於吳邦往逄天地之否運今遭六合之開通播殊美
於聖代宣至味而大同匪徒法用之窮理信泉壌之所
鍾故其為酒也殊功絶倫三事旣節五齊必均造釀在
秋告成在春備味滋和體色淳清宣御神志導氣飬形
遣憂消患適性順情言之者嘉其旨美味之者棄事忘
榮於是糾合同好以遨以遊嘉賓雲會矩坐四周設金
樽於南楹酌浮觴以施流備鮮肴以綺進錯時膳之珍
羞禮儀攸序是獻是酬頳顔旣發溢思凱休德音晏晏
宏此徽猷咸德至以自足願棲遲於一丘於是歡樂旣
洽日薄西隅主稱湛露賓歌驪駒僕夫整駕言旋其居
乃馮軾以迴軌騁輕駟於通衢反衡門以隱跡覽前聖
之典謨感夏禹之防微悟儀氏之見疏覽往事而作戒
罔非酒而惟愆哀秦穆之旣醉殲良人而棄賢嘉衛武
之能悔著屡舞於初筵察成敗於往古垂將來於兹篇
濁醪有妙理賦(以神聖功用無捷於酒為韻)(宋)蘇軾
酒勿嫌濁人當取醇失憂心於昨夢信妙理之凝神渾
盎盎以無聲始從味入杳冥冥其似道徑得天眞伊人
之生以酒為命常因旣醉之適方識此心之正稻米無
知豈解窮理麴糵有毒安能發性乃知神物之自然蓋
與天工而相並得時行道我則師齊相之飲醇遠害全
身我則學徐公之中聖湛若秋露穆如春風疑宿雲之
解駮漏朝日之暾紅初體粟之失去旋眼花之埽空酷
愛孟生知其中之有趣猶嫌白老不頌德而言功兀爾
坐忘浩然天縱如如不動而體無礙了了常知而心不
用座中客滿惟憂百榼之空身後名輕但覺一杯之重
今夫明月之珠不可以襦夜光之璧不可以餔芻豢飽
我而不我覺布帛燠我而不我娛惟此君獨游萬物之
表蓋天下不可一日而無在醉常醒孰是狂人之藥得
意忘味始知至道之腴又何必一石亦醉罔閒州閭五
㪷解酲不問妻妾結韈庭中觀廷尉之度量脫鞾殿上
誇謫仙之敏捷陽醉逷地常陋王式之褊歌嗚仰天每
譏楊惲之狹我欲眠而君且去有客何嫌人皆勸而我
不聞其誰敢接殊不知人之齊聖匪昏之如古者晤語
必旅之於獨醒者汨羅之道也屢舞者高陽之徒歟惡
蔣濟而射木人又何狷淺殺王敦而取金印亦自狂疎
故我内全其天外寓於酒濁者以飲吾僕清者以酌吾
友吾方耕於渺莽之野而汲於清泠之淵以釀此醪然
後舉窪樽而屬予口
濁醪有妙理賦(次東坡韻)(宋)李綱
盡棄糟粕獨留精醇導性理以通妙知麴糵之有神融
方寸於混茫處心合道齊天地於毫末遇境皆真厥初
生民時維司命天有星以垂象周建官而設正泉香器
潔旣曲盡於人為氣洌味甘乃資陶於天性蓋百禮之
所須寧五漿之可並荒耽失職當戒羲和之湎淫溫克
自將宜法文武之齊聖良辰美景明月清風沸新篘之
蟻白滴小槽之珠紅味流霞而細酌掃浮雲之一空醇
德可嘉頌觚瓢於劉子醉鄕不遠記風土於無功恍爾
神遊窈然心縱天光泰定而遺萬物根塵解脫而忘六
用藉之飲藥能資疾疹之痊或使墜車豈覺死生之重
嗟夫此異隨珠寒可當襦此異和璧飢可當餔療飢寒
以飽煖化憂忿為歡娛信麴生之風味豈侍坐之可無
霞散冰肌謝仙人之石髓紅潮玉頰殊北苑之雲腴又
曷貴盗醉甕下見鄙州閭得飲墦間歸驕妻妾三升起
待詔之戀千首矜翰林之捷分田種秫未訝淵明之迂
看劔引杯更覺少陵之狹治則醒而亂則醉其智足稱
飲愈多而貌愈恭其賢可接是知察行觀德莫酒之如
自昔逹者必取之於飲而粹者元魯山之德也飲而拙
者陽道州之政歟袒裼相從笑竹林之七逸供帳出餞
賢都門之二疏故我取足於心得全於酒内以此而怡
弟昆外以此而燕賓友雖一杯於一石同酣適之功又
何必吸百川以長鯨之口
中山松醪賦(宋)蘇軾
始予宵濟於衡漳車徒涉而夜號燧松明以記淺散星
宿於亭皋鬱風中之香霧若訴予以不遭豈千歲之妙
質而死斤斧於鴻毛效區區之寸明曾何異於束蒿爛
文章之糾纆驚節解而流膏嘻作厦其已遠尚藥石之
可曹收薄用於桑榆製中山之松醪救爾灰燼之中免
爾螢爝之勞取通明於盤錯出肪澤於烹熬與黍麥而
皆熟沸春聲之嘈嘈味甘餘而少苦歎幽姿之獨高知
甘酸之易壊笑凉州之葡萄似玉池之生肥非内府之
蒸羔酌以癭藤之紋樽薦以石盤之霜螯曾日飲之幾
何覺天刑之可逃投拄杖而起行罷兒童之抑搔望西
山之咫尺欲蹇裳以遊遨跨超峰之奔鹿接挂壁之飛
猱遂從此而入海眇翻天之雲濤使夫嵇阮之倫與八
仙之羣豪或騎麟而翳鳳争榼挈而瓢操顚倒白綸巾
淋漓宫錦袍追東坡而不可及歸餔歠其醨糟潄松風
於齒牙猶足以賦遠遊而續離騷也
酒子賦有序(宋)蘇軾
南方釀酒未大熟取其膏液謂之酒子率得十一旣熟
則反之醅中而潮人王介石泉人許珏乃以是餉予寧
其醅之漓以蘄予一醉此意豈可忘哉乃為賦之
米為母麴為父烝羔豚出髓乳憐二子自節口餉滑甘
輔衰朽先生醉二子舞歸淪其糟飲其友先生旣醉而
醒醒而歌之曰吾觀穉酒之初泫兮若嬰兒之未孩及
其溢流而走空兮又若時女之方笄割玉脾於蠭室兮
氄雛鵝之毰毸味盎盎其春融兮氣凜冽而秋凄自我
皤腹之瓜罌兮入我凹中之荷杯暾朝霞於霜谷兮濛
夜稻於露畦吾飲少而輙醉兮與百榼其均齊游物初
而神凝兮反實際而形開顧無以酧二子之勤兮出妙
語為瓊瑰歸懷璧且握珠兮挾所有以傲厥妻遂諷誦
以忘食兮殷空腸之轉雷
洞庭春色賦(有序)(宋)蘇軾
安定郡王以黃柑釀酒名之曰洞庭春色其猶子德麟
得之以餉予戲作賦曰
吾聞橘中之樂不減商山豈霜餘之不食而四老人者
游戲於其間悟此世之泡幻藏千里於一斑舉棗葉之
有餘納芥子其何艱宜賢王之逹觀寄逸想於人寰嫋
嫋兮秋風泛天宇兮清閒吹洞庭之白浪漲北渚之蒼
灣攜佳人而往遊勒霧鬢與風鬟命黃頭之千奴卷震
澤而與俱還糅以二米之未藉以三脊之菅忽雲蒸而
冰解旋珠零而涕澘翠勺銀罌紫絡青綸隨屬車之鴟
夷款木門之銅鐶分帝觴之餘瀝幸公子之破慳我洗
盞而起嘗散腰足之痺頑盡三江於一吸吞魚龍之神
姦醉夢紛紜始如髦蠻鼓巴山之桂楫叩林屋之瓊關
卧松風之瑟縮揭春溜之淙潺進范蠡於渺茫弔夫差
之惸鰥屬此觴於西子洗亡國之愁顔驚羅韤之塵飛
失舞袖之弓彎覺而賦之以授公子曰嗚呼噫嘻吾言
夸矣公子其為我删之
㭨子酒賦(宋)李綱
伊南方之碩果稟炎輝之正氣實石緻而睟文膚脂凝
而膩理厥中&KR1102;然自含天體釀陰陽之絪緼蓄雨露之
清泚不假麴糵作成芳美流糟粕之精英雜羔豚之乳
髓何煩九醖宛同五齊資逹人之嗽吮有君子之多旨
穆生對而欣然杜康嘗而愕爾謝凉州之葡萄笑淵明
之秫米氣盎盎而春和色溫溫而玉粹當炎荒之九秋
寄美人於千里不費缾罍以介夀祉破紫殼之堅圓剖
冰肌之柔脆酌彼窪樽薦兹妙味吸沆瀣而咀瓊瑶可
忘懷而一醉
蒲桃酒賦(有序)(元)元好問
劉鄧州光甫為予言吾安邑多蒲桃而人不知有釀酒
法少日常與故人許仲祥摘其實並米炊之釀雖成而
古人所謂甘而不飴冷而不寒者固已失之矣貞祐中
鄰里一民家避宼自山中歸見竹器所貯蒲桃在空盎
上者枝蔕已乾而汁流盎中薰然有酒氣飲之良酒也
蓋久而腐敗自然成酒耳不傳之秘一朝而發之文士
多有所述今以屬子子寧有意乎予曰世無此酒久矣
予亦嘗見還自西域者云大食人絞蒲桃漿封而埋之
未幾成酒愈久者愈佳有藏至千斛者其說正與此合
物無大小顯晦自有時決非偶然者夫得之數百年之
後而證數萬里之遠是可賦也於是乎賦之其辭曰
西域開漢節迴得蒲桃之竒種與天馬兮俱來枝蔓千
年鬱其無涯歛清秋以春煦發至美乎胚胎意天以美
釀而飽予出遺法於湮埋索罔象之玄珠薦清明於玉
杯露初零而未結雲已薄而仍裁挹幽氣之薰然釋煩
悁於中懷覺松津之孤峭羞桂樹之塵埃我觀酒經必
麴糵之中媒水泉資香潔之助秫稻取精良之材效衆
技之畢前敢一物之不諧艱難而出美好徒酖毒之貽
哀繄工倕之物化與梓慶之心齋旣以天而合天故無
桎乎靈臺吾然後知珪璋玉毁青黃木災音哀而鼓鐘
味薄而鹽梅惟揮殘天下之聖法可以復嬰兒之未孩
安得純白之士而與之同此味哉
軋賴機酒賦(有序)(元)朱德潤
至正甲申冬推官馮仕可惠以軋賴機酒命僕賦之蓋
譯語謂重釀酒也辭以末學荒蕪措辭弗精承教再四
勉掇古人餘韻而為之賦曰
崆峒山人嘗讀書閉門窮冬適屆朔風晝昏圍爐忘熱
袖手不溫雖戶牖之墐塞方霰雹之飛翻羡可居而蟲
蟄徒兀坐以鴟蹲悵然懷友隱几忘言俄而蔌蔌葸葸
起問童子剥剥啄啄衡門誰啓乃有麴生之流駢肩累
足接跡而至揖予而前曰子何瘁色之如是邪衣不寒
乎食無飢乎衣食粗足思慮何居得非天氣之栗烈觱
發之號呼生與儕軰洗爵奠斝提壺挈觴汲甕底之新
篘泲醅餘之宿嘗法酒人之佳製造重釀之良方名曰
軋賴機而色如酎貯以札索麻而氣微香卑洞庭之黃
柑陋列肆之瓜薑笑灰滓之采石薄泥封之東陽觀其
釀器扃鑰之機酒候溫凉之殊甑一器而兩圈鐺外環
而中窪中實以酒仍椷合之無餘少焉火熾旣盛鼎沸
為湯包混沌於鬱蒸鼓元氣於中央薰陶漸漬凝結為
煬滃渤若雲蒸而雨滴霏微如霧融而露瀼中㴠旣竭
於連熝頂溜咸濡於四旁乃瀉之以金盤盛之以瑶樽
開醴筵而命友醉山頽之玉人但見酡顔眩耀餘嗽淋
漓亂我邊豆屢舞僛僛麴生掀髯撫掌笑歌攲側勸我
飲淳若有德色謂日費萬錢或時飲一石眠長安酒家
之市倒黃公舊壚之側若斯之歡酒奚無益僕謝曰誠
不敏亦有古語子試聽旃昔儀狄肇醖大禹疏焉酣歌
恒舞伊訓是宣羲和湎淫而時日廢慶封易内而國朝
遷陽豎獻飲而子反去楚灌夫使酒而徙相於燕故古
人節之以酬酢戒之以誥誓避酒祸於將萌飲終日而
不醉賓主百拜一獻而始三爵為燕享之誠九獻乃上
公之禮觚稜兕觥設於賓筵玉瓚黃流薦之廟祀豈子
庶賤飲不知止儻罹驕淫君子所恥子雖勸飲吾弗為
矣麴生復蹙額而前曰噫當今之盛禮莫盛於軋賴機
蓋逹官之所薦豪家之所施子居隘陋曾不之知山人
囅然而笑曰子知今日之所尚風俗之所推亦管見於
一斑猶盎聚之醯雞子不遐棄重為言之延祐之秋僕
以文藝見召隨天使而北轅曾待命於公車屡承宣於
禁垣聞宿衛之遺老談中統之初年巍巍乎世皇儉德
之美昭昭乎聖謨貽厥之傳謂飯羊毋棄其髖髀酒淹
莫漬於衣氊五齊以饗宗廟三酒以祀昊天光祿監六
材之劑宣徽進五方之鮮鸞輿歲幸於開平醴鬯時頒
於太官盛錫燕於羣臣講賓酬於内園太常列朝儀於
班席御史肅朝會而糾愆句臚傳而杯舉節樂應而絲
彈旣醉旣飽弗譁弗喧於以示太羹玄酒之質樸於以
見調元生物之甄陶槖神化於一區降德耀於九霄饋
五漿於暍者賜三脯於老饕穄來朝酮發西涼之馬乳
鴟夷屬車載大宛之葡萄玉門有保障之酒泉鐵堠有
金山之羊羔祁連有和酪之冰竇玄菟有濁醠之松膠
白填有宿熟之魯醖黑䝤有顆漿之椰瓢輻湊兩都恩
沾四郊臨辟雍而養耆耄擴淳風而化漓澆措天下於
泰和之域澤生民於仁義之膏又豈特羨隨人之玉薤
責楚貢之包茅也哉於是麴生之流聞吾言逡巡再拜
趨隅摳衣進退有禮羞前之為將棄壺觴於糟丘之澤
揮盞斝於牛飲之池謂寧歎於扼腕母終酣於噬臍僕
曉之曰酒者玄醴天之甘祿時和歲豐家給人足麴糵
以時湛熾潔熟以之享神神降之福以之祈年年登五
穀朋酒斯享親戚用睦吾試與子禮飲是勖肴核具陳
杯盤新沐問答未已春陽煜煜箋吾賦於棐几記匏樽
之相屬
醉賦(有序)(唐)皇甫湜
昔劉伶作酒德頌以折搢紳處士余嘗為沉湎所困因
作醉賦寄嘲任山君君嗜此物亦以警之爾
沉湎於酒有晉之七賢心遊於夢境堕於煙六府漫漫
四支緜緜逶隨津淳陶和渾鮮遺天地之闊大失膏火
之消煎寂寂寞寞根歸復樸居若死灰行猶飄殼車屢
堕兮無傷首鎮濡兮不覺機發而動魂交而瞑合文字
之醇味反騷人之獨醒曾不知其耳目尚何懼於雷霆
偶四體以合莫歸一元而太寧麴糵氣散竹桂滋已百
慮森復七情紛始風飄火爇矜誇跱跂嗟害馬之驟還
顧息肩兮未幾蘇門子聞而笑之曰子之於道其醯雞
乎彼至人者天地根性情虚披拂衆萬脫遺寰區形猶
大象心冥太初故大患乃失而至道可居也乃今假荒
惑之具沉耳目之機其解須臾憂患繁滋中心不可損
外患生之為疹為毒為狂為醨負責之道陰陽戾違束
乎巫醫毆乎有司辱身滅名痿肺淫支狼狽猖蹶為大
人嗤不得盡年玉色先衰曾不如覩無醉時使人困苦
如斯
中酒賦(唐)陸龜蒙
書編百氏病載千名將有濱於九死諒無敵於餘酲窗
間落月枕上殘更意欲問而無問夢將成而不成心悄
悄目瞠瞠愛静中而人且語愁曙後而雞已鳴才遭轥
轢適别恩情屈大夫之獨醒應難共語阮校尉之連醉
不可同行氣縷支緜神雜色沮前歡已誓於抛擲往事
空經乎思慮有馘卓擒伶之伍我願先登有殛狄放杜
之君臣能執御聿當拔酒樹平麴封培仲榼碎堯鍾先
刊美椽次削眞龍編虎䰅者寧教畔去持蟹螯者不要
相逢欲倚還眠將詞又默深窮寂寞之境别有淒凉之
域黃昏細雨迷途而不到長亭白晝繁花失意而初歸
故國背枕求隱牽幃就黑愁應平子分與渴是相如傳
得感物逾嗟懷人有惻謝月鏡共王清去去不乏風流
杜蘭香别張碩來來更無消息冠纓不御柸桉空陳徒
殲燕燕之髀浸費猩猩之脣牛心表異熊掌稱珍剪雲
夢䔇採泮宫芹周子之菘向晚庾郎之薤初春加以歐
川桂蠧潁谷榆人雖馳心於萬品且忘味於兹辰莫話
三年誰云五斗從齊奴車騎如水任阿寗風姿似柳仙
莫得而媒豔何能而有麟毫簾近遮雲母不足驚心琥
珀釧將還玉兒未能迴首或乃強迎賓友力答牋書落
魄不啻壓伊有餘襜褕猶嬾整解散固慵梳卞士蔚專
諷蝦蟇誠堪竊笑莊周子化為蝴蝶實是憑虚客曰雖
鯖鮓能珍微風可折豈比夫榴花竹葉之味酃水中山
之碧必能醺骨酡顔潛銷暗釋况前覆乃後車之
警獨行為衆人之僻不然吾將受教於聖賢敢忘歡伯
卯飲賦(宋)張耒
張子晨起落然四壁千林霜暁四顧寒寂先生惘然而
不自得顧視壁間若有物焉短脰魁腹兮長喙旁啄而
椎髻上直也雖未知其何祥而津津然有喜色矣於是
童子趨而進曰是有客曰麴生者願奉先生於頃刻先
生欣然三揖而進之蓋其氣盎盎洌而浮兮其聲瀏瀏
和而幽兮其質醇醇毅以柔兮先生曰甚矣予之不敏
也今日乃知從子之游於是體之粟然寒者温心之鬱
然結者散已大忘於寒暑尚何有於夜旦揖麴生而告
之曰吾將旦旦與君周旋旣導君以辰良又餞君以芳
鮮而可乎麴生對曰斥子之泉吾泉出兮枵吾之腹君
腹實兮陋彼昏之獻嘲何啻富子於一日兮
解朝酲賦(金)趙秉文
心怦怦兮危弦身恍恍兮風船頭岑岑其作惡神昏昏
其欲眠安得尤物之蕭爽析朝酲為可憐若夫虀金苞
之嫩馨膾玉縷之芳鮮蛤酒熟而口哆蟹糟醉而臍團
皆足以扶尊前之頽玉醒座上之逃禪自蕭閑五憶之
外及涪翁與坡仙或耳目所不察蓋亦略得而言焉又
若酪水冰融山梨凍堅剖西瓜之蜃卵烹北蔡之蛟涎
亦足解五更之得夢快一嚼於冰泉至若辣蓼之和邪
蒿之醬牛魚之醢鹿尾之漿海東頭鵝安西尾羊雋以
天保(原本闕二字)秦王殿以紅腊飯以黃粱然後煎以松風蟹
眼之湯然以清泉黃串之香已而龍巖雪谿擘烏絲而
操翰墨竹溪黃山揮玉麈而談冰霜却弓彎而謝珠貫
屏水遠與山長笑五斗於竹林追獨醒於沅湘輾然汗
出釋然病已亦可謂彼此一時跨鶴於維揚者邪
茶賦(唐)顧况
稽天地之不平兮蘭何為兮早秀菊何為兮遲榮皇天
旣孕此靈物兮厚地復糅之而萌惜下國之偏多嗟上
林之不生如羅玳筵展瑶席凝藻思開靈液賜名臣留
上客谷鶯囀宫女嚬汎濃華漱芳津出恒品先衆珍君
門九重聖夀萬春此茶上逹於天子也滋飯蔬之精素
攻肉食之羶膩發當暑之清吟滌通宵之昏寐杏樹桃
花之深洞竹林草堂之古寺乘槎海上來飛錫雲中至
此茶下被於幽人也雅曰不知我者謂我何求可憐翠
澗陰中有碧泉流舒鐵如金之鼎越泥似玉之甌輕煙細
珠靄然浮爽氣淡煙風雨秋夢裏還錢懷中贈橘雖神
祕而焉求
煎茶賦(宋)黃庭堅
洶洶乎如澗松之發清吹皓皓乎如春空之行白雲賓
主欲眠而同味水茗相投而不渾苦口利病解膠滌昏
未嘗一日不放箸而策茗椀之勲者也余嘗為嗣直瀹
茗因錄其滌煩破睡之功為之甲乙建溪如割雙井如
□日鑄如㔢其餘苦則辛螫甘則底滯嘔酸寒胃令人
失睡亦未足與議或曰無甚高論敢問其次涪翁曰味
江之羅山嚴道之蒙頂黔陽之都濡高株瀘川之納溪
梅嶺夷陵之壓甎臨邛之火井不得已而去於三則六
者亦可酌兔褐之甌瀹魚眼之鼎者也或者又曰寒中
瘠氣莫甚於茶或濟之鹽勾賊破家滑竅走水又况雞
蘇之與胡麻涪翁於是酌岐雷之醪醴參伊聖之湯液
斮附子如博投以熬葛仙之堊去藙而用鹽去橘而用
薑不奪茗味而佐以草石之良所以固太倉而堅作彊
於是有胡桃松實菴摩鴨脚勃賀蘼蕪水蘇甘菊旣加
臭味亦厚賓客前四後四各用其一少則美多則惡發
揮其精神又益於咀嚼蓋大匠無可棄之材太平非一
士之略厥初貪味雋永速化湯餅乃至中夜不眠耿耿
旣作溫齊殊可屢歃如以六經濟三尺法雖有除治與
人安樂賓至則煎去則就榻不游軒后之華胥則化莊
周之蝴蝶
瓊芽賦(有序)(元)陳旅
欒陽之野多芍藥人掇其芽以為蔬茹雄武邢遵道始
治之以代茗飲清腴甘芳能輔氣導血非茗飲所能及
也至治中有旨命如法以進天子飲而嘉之於是乎有
瓊芽之名夫芍藥之為物以花艷取重於流俗至用為
藥餌為烹&KR0008;之滋皆不以盡芍藥之妙自著本草以來
至今世始得因遵道以所藴者見知天子何其遇之晚
也余惟物之不遇於世者多矣固有一無所遇而竟已
者而不欲以他技自衒至晚始一遇者亦可悲也余年
四十有一始為國子助教天曆二年夏扈從至上京因
過邢生飲瓊芽而生徵予賦其辭曰
繄神臯之瀰迤兮余嘗策馬而孤征朱光熇陰雨復暘
兮瓊芽怒抽寖滿乎郊坰彼婦子之踵踵兮持頃筐以
取盈蓋醃之以為菹兮復芼之以為羹友野茹以雜進
兮至溷辱於腐腥旣不得吐曾華以當春兮又不為雅
劑以上下乎參苓懿邢生之嗜竒兮顓與世而相違戸
腰艾其總總兮則紉蘭以佩之閔靈苖之純嫩兮曾不
得鬯其所施乃登廣原涉芳澨披翳卉擷珍栽盛以文
竹之筥屑以綠石之磑瀹之以檻泉燥之以火燧廣延
紺霜遜其色丹丘寶露媿其液諸拓巴且甘斯埓也留
夷軒于芬斯奪也乃若溽霤旣收凉吹初作鸞旂罷獵
張宴廣漠舞魚龍於鈞天厭牛羊於珠澤亟命進乎瓊
芽俾得聮於玉食當是時也金沙紫筍龍安騎火乳窟
仙掌蒙頂麥顆皆於邑以無色甘退列於下佐夫何一
幽人兮攬孤芳以徘徊撫年歲之旣晏兮恐繁霜其崔
嵬念寵榮之所在兮競膏車以先馳或以近而易與兮
或以遠而不見推或握瑜以來毁兮或羣薦而非瓌以
媚世者之誠可恥兮則寧抱吾素而委蛇
茶僧賦(有序)(宋)方岳
林子仁名茶瓢曰茶僧予為之賦
秋崖人問茶僧曰咨爾佛子多生糾纏今者得度以何
因緣豈其能重譯陸羽之經飽參趙州之禪也歟纍彼
灌莽翳於原田扶種族之瓠落引苗裔之蔓延繫有尼
父之歎磊若壺公所懸彼軀體之擁腫而猥大者君子
雖器之而未知其孰賢或刳而中或剖而邊士操取飲
於夜澗鳥勸行沽於春煙曾未若爾出家在許瓢之後
而成佛在魏瓠之先也試嘗為埽除霜茁提攜出山衣
以駞尼之淺褐喜其梵相之堅圓與之轉法輪於午寂
戰魔事於春眠山童敲雲外之臼野老掬雪中之泉瞬
木上座其少休與竹尊者而留連嗽冰玉之不再搜文
字之五千然後挂維摩拂卧潙山缾未嘗不歎曰竒哉
此僧之精研也
杞菊賦(有序)(唐)陸龜蒙
天隨生宅荒少牆屋多隙地著圖書所前後皆樹以杞
菊春苗恣肥得以採擷供左右杯案及夏五月枝葉老
硬氣味苦澀旦暮猶責兒童軰拾掇不已人或歎曰千
乘之邑非無好事之家日欲擊鮮為具以飽君者多矣
君獨閉關不出率空腸貯古聖賢道德言語何自苦如
此生笑曰我幾年來忍飢誦經豈不知屠沽兒有酒食
邪退而作杞菊賦以自廣云
惟杞惟菊偕寒互綠或穎或苕煙披雨沐我衣敗綈我
飯脫粟羞慙齒牙苟且粱肉蔓延駢羅其生實多爾杞
未棘爾菊未莎其如予何其如予何
後杞菊賦(有序)(宋)蘇軾
天隨生自言嘗食杞菊及夏五月枝葉老硬氣味苦澀
猶食不巳因作賦以自廣始余嘗疑之以為士不遇窮
約可也至於饑餓嚼齧草木則過矣而余仕宦十有九
年家日益貧衣食之奉殆不如昔者及移守膠西意且
一飽而齋廚索然不堪其憂出與通守劉君廷式循古
城廢圃求杞菊食之捫腹而笑然後知天隨之言可信
不謬作後杞菊賦以自嘲且解之云
吁嗟先生誰使汝坐堂上稱太守前賓客之造請後掾
屬之趨走朝衙達午夕坐過酉曾杯酒之不設攬草木
以誑口對案顰蹙舉箸噎嘔昔陰將軍設麥飯與葱葉
井丹推去而不齅怪先生之眷眷豈故山之無有先生
听然而笑曰人生一世如屈伸肘何者為貧何者為富
何者為美何者為陋或糠覈而瓠肥或粱肉而墨瘦何
侯方丈庾郎三九較豐約於夢寐卒同歸於一朽吾方
以杞為糧以菊為糗春食苗夏食葉秋食花實而冬食
根庶幾乎西河南陽之夀
後杞菊賦(有序)(宋)張耒
余到官之明年以事之東海道漣水漣水令盛僑以蘇
子瞻先生後杞菊賦示余余不達世事自初得官即不
欲仕而親老矣家苦貧冀斗升之粟以紓其朝夕之急
然到官歲餘困於往來奔走之費而家之窘迫益甚向
日悲愁歎嗟自以無聊旣讀後杞菊賦而後洞然如先
生者猶如是則余而後可以無歎也
有蓬四垣張子居官童子晨謁有駒在門張子迎客平
生故人予致其勤餽客以飱擷露菊之清英剪霜杞之
芳根芳旉滿前無有馨膻客愠而作謂余曷然張子始
歎終笑以言陋雖爾棄分則余安子聞之乎膠西先生
為世逹者文章行義徧滿天下出守膠西曾是不飽先
生不愠賦以自笑先生哲人太守尊官食若不厭况於
余焉不稱是懼敢謀其他請卒余說子無我嗟冥冥之
中實有神物主司下人不間毫髮夫德不稱享者殃勞
不償費者罰余身甚微余事甚賤聊逍遥於枯槁庶自
遠於人患客謝而食如膏如飴兹山林之所樂余與爾
其焉之
後杞菊賦(宋)張栻
張子為江陵之數月時方中春草木敷榮經行郡圃意
有所欣非花柳之是問眷杞菊之青青爰命采掇付之
庖人汲清泉以細烹屏五味而不親甘脆可口蔚其芳
馨蓋日為之加飯而他物幾不足以前陳飯已捫腹得
意謳吟客有問者曰異哉先生之嗜此也昔坡公之在
膠西值黨禁之方興歎齋廚之簫條乃攬乎草木之英
今先生當無事之世據方伯之位校吏奔走頤指如意
廣厦延賓毬場享士清酒百壺鼎臑俎胾宰夫奏刀各
獻其技顧無求而弗獲雖醉飽其何忌而乃樂從夫野
人之餐豈亦下取乎葑菲不然得無近於矯激有同於
脫粟布被者乎張子笑而應之曰天壤之間孰為正味
厚或腊毒淡乃其至猩脣豹胎徒取詭異山鮮海錯紛
糾莫計苟滋味之或偏在六府而成贅極口腹之所欲
初何出乎一美惟杞與菊中和所萃微莖不苦滑甘靡
滯非若他蔬善嘔走水旣瞭目而安神復沃煩而蕩穢
騐南陽與西河又頽齡之可制此其為功曷可殫紀况
於膏粱之習貧賤則廢雋永之求不得則恚兹隨寓之
必有雖約居而足恃殆將與之終身又可貽夫同志子
獨不見吾納湖之陰乎雪消壌肥其茸萎蕤與子婆娑
薄言掇之石銚瓦椀啜汁咀虀高論唐虞詠歌詩書嗟
乎微斯物孰同先生之歸於是相屬而歌殆日晏以忘
飢
豆羹賦(晉)張翰
乃有孟秋嘉菽垂枝挺莢是刈是穫充簞盈篋香鑠和
調周疾赴急時御一桮下咽三歎時在下邑頗多艱難
空匱之厄固不綴歡追念昔日啜菽永安
菜羹賦(有序)(宋)蘇軾
東坡先生卜居南山之下服食器用稱家之有無水陸
之味貧不能致煮蔓菁蘆菔苦薺而食之其法不用醯
醬而有自然之味蓋易而可常享乃為之賦其辭曰
嗟余生之褊迫如脫兔其何因殷詩腸之轉雷聊禦餓
而食陳無芻豢以適口荷鄰蔬之見分汲幽泉以揉濯
摶露葉與瓊根㸑鉶錡以膏油泫融液而流津適湯濛
如松風投糝豆而諧勻覆陶甄之穹崇罷攬觸之煩勤
屏醯醬之厚味却椒桂之芳辛水耗初而釜治火增壯
而力均滃嘈雜而廉清信淨美而甘分登盤盂而薦之
具匕箸而晨飱助生肥於玉池與五鼎其齊珍鄙易牙
之效技超傅說而策勲沮彭尸之爽惑調竈鬼之嫌嗔
嗟丘㛐其自隘陋樂羊而匪人先生心平而氣和故雖
老而體胖忘口腹之為累似不殺而成仁竊比子於誰
歟葛天氏之遺民
玉延賦(宋)陳與義
吾聞陽公之田不墾不耕爰播盈斗可獲連城資陰陽
之淑氣孕天地之至精蜿蜒赤埴之腴煌扈白虹之英
驚山木之潤發冒朝采之餘榮逮百嘉之澤盡候此玉
之豐成王公大人方以不貪為寶辭秦玉而陋楚珩雖
三獻其奚售乃舉贄於老生老生囊中之法未試腹内
之雷久鳴搴石鼎以自濯搘豕腹之彭亨春江浩其波
濤遠壑颯以松聲俄白雲之漲谷亂雙眼於晦明擅人
間之三絶色味勝而香清捧杯盂而笑領映戶牖之新
晴斥去懶殘之芋盡棄接輿之菁收竒勲於景刻匕未
落而體輕凌厲八仙埽除三彭見蓬萊之夷路接閶闔
於初程彼徇華之大夫含三生之宿酲汙之以蜂蜜辱
之以羊羹合嘗逸少之炙同傳孝儀之鯖歎超然之至
味乃陸沉於聾盲豈皆能於我遇亦或卿而或烹起援
筆以三叫馳蛇蚓以縱横吾何與大夫之迷疾蓋以慰
此玉之不平也
餅賦(晉)束晳
若夫三春之初隂陽交際寒氣既除温不至熱
於時享宴則饅頭宜設炎律方回純陽布暢服
絺飲冰隨隂而凉此時為餅莫若薄壮商風既
厲大火西移鳥獸毨毛樹木疏枝肴饌尚温則
起溲可施玄冬猛寒清晨之會涕凍鼻中霜凝
口外充虚解戰湯餅為最然皆用之有時所適
者也苟錯其次則不能斯善其可以通冬達夏
終歲常施四時從用無所不宜惟牢丸乎爾乃
重羅之麵塵飛白雪膠黏筋䵑溔液濡澤肉則
羊膀豕脇脂膚相半臠如蜿首珠連礫散薑枝
葱本萃縷切判辛桂挫末椒蘭是灑和鹽漉豉
攬和膠亂於是火盛湯湧猛氣蒸作振衣振裳
握搦拊搏麵彌離於指端手縈迴而交錯紛紛
駁駁星分雹落籠無迸肉餅無流麵姝媮冽欶
薄而不綻弱如春綿白若秋練氣勃鬱以揚布
香飛散而遠徧行人垂涎於下風童僕空噍而
斜盼擎器者䑛脣立侍者乾咽
鹿尾賦(有序)(唐)陳子昂
甲申歲天子在洛陽時予始解褐守秘書省正
字太子司直宗泰客置酒於金谷亭大集賓客
酒酣共賦席上之食物命余為鹿尾賦焉
天之浩浩兮物亦云云性命變化兮如絲之棼
或以神好正直天監默默或以道惡強梁天亦
茫茫此仙都之微獸因何負而罹殃始居幽山
之藪食夫豐草之鄉不害物以利已每營道而
同方何忘情以委代而任性之不忘卒罘網以
見逼受庖割而罹傷豈不以斯尾之有用而殺
身於此堂為君雕俎之羞厠君金盤之實承主
人之嘉慶對象筵與寶瑟雖信美於兹辰詎同
歡於疇日客有感而歎曰命不可思神亦難測
吉凶悔吝未始有極借如天道之用莫神於龍
受戮為醢不知其凶王者之瑞莫聖於麟遇害
於野不知其仁神既不能自智聖亦不能自知
况林棲而谷走及山鹿與野麋古人有言天地之心其
間無巧冥之則順動之則夭諒物情之不異我心又何
兢於清矯故曰天之神明與物推移不為事先動而輒
隨是以至人無己聖人不知子欲全身而遠害曾是浩
然而順斯
糟蟹賦(有序)(宋)楊萬里
江西趙漕子直餉糟蟹風味勝絶作此賦以謝
之
楊子疇昔之夜夢有異物入我茅屋其背規而黝其臍
小而白以為龜又無尾以為蛙又有足八趾而隻形端
立而旁行唾澤下而成珠臂雙怒而成兵寤而驚焉曰
是何祥也召巫咸卦之遇坤之解曰黃中通理彼其韞
者歟雷雨作解彼其名者歟蓋海若之黔首馮夷之黃
丁者歟今日之獲不羽不鱗奏刀而玉明披腹而金生
使營糟丘義不獨醒是能納夫子於醉鄉脫夫子於愁
城夫子能親釋其堂阜之縛俎豆於儀狄之朋乎言未
旣有自豫章來者部署其徒趨蹌而至矣請入視之郭
其姓索其字也楊子迎勞之曰汝二淛之裔邪抑九江
之系邪松江震澤之珍異海門西湖之風味汝故無恙
邪小之為彭越之族大之為子牟之類尚與汝相忘於
江湖之上邪於是延以上客酌以大白曰微吾天上之
故人誰遣汝慰吾之孤寂客復酌我我復酌客忽乎天
高地下之不知又焉知二豪之在側
蘇合山賦(唐)王泠然
飲食安樂兮不易明說君子行之兮斯道不闕英髦俊
彦兮攢轡結轍華堂洞開兮綺饌齊列雖珍膳芳鮮而
蘇山竒絶原其所營妙實難名味兼金房之蜜勢盡美
人之情素手淋瀝而象起玄冬涸沍而體成足同夫露
結霜凝不異乎水積冰生盤根趾於一器擬崖㟧於四
明厥狀相類高深殊致或峻或危其勢參差隐映陸離
疑雪岫之坐窺乍輝乍煥其色璀璨灼爍皓旰與玉臺
兮相亂縱天台揭起而陵霞太華削成而侵漢雖萬仞
之竒特非四座之榮觀豈若兹山俎豆之間裝綵樹而
形綺雜紅花而色斑吮其味則峰巒入口玩其象則瓊
瑶在顔隨玉箸而必進非固非恡觸皓齒而便消是津
是潤儻君子之留賞甘捐軀而自徇
春盤賦(以裁紅暈碧巧助春晴為韻)(唐)歐陽詹
多事佳人假盤盂而作地疏綺繡以為珍叢林具秀百
卉争新一本一枝叶陶甄之妙致片花片蕊得造化之
窮神日惟上春時物將革柳依門以半綠草連河而欲
碧室有慈孝堂居斑白命聞可續年知暗惜研袐思於
金閨同獻夀乎瑶席昭焉新義哿矣而明春是敷榮之
節盤當饋薦之名始曰春兮受春有未衰之意終為盤
也進盤有奉養之誠儻觀表以視中庶無言而見情懿
夫縏而不撓類天地之無巧雜且莫同何才智之多工
庭前梅白溪畔桃紅指掌而幽深幾處分寸則芳菲幾
叢呼噏旁臨作一園之朝露依稀拂拭成萬樹之春風
原其心匠始窺神謀創運從衆象以遐覽總羣形而内
藴彼有材實我則以短長小大而模彼有文華我則以
玄黃赤白而暈故得事隨意製物逐情裁當筵而珍竒
競集下手乃芬馨亂開不然者欲翫扶疎期買青山以
樹要窺菡萏待疏綠沼而栽將以緩悲予之思將以逞
吾人之才此一作也察其所由稽其所據匪徒為以徒
設諒有裨而有助者也
形鹽賦(以人用調鼎和羹為韻)(唐)張穎
形鹽似虎岐峙山立虎則百獸最威鹽乃萬人取給合
二美以成體何衆羞之能及厥貢惟錯將蛤蜃以俱來
充君之庖與昌歜而齊入麗哉其義可嘉其美可頌魯
崇晏賞周公實來殷作和羹傳說登用向若美景初霽
竒狀不遥映金盤以皎皦臨象筯而光昭遠則雪山出
地近則白虎戲朝瞿瞿其肉威而且猱眈眈其目視而
不恌立而成形也白黑相對融而司味也鹹酸必調厥
味伊何物不可並水火相濟為君子以成八珍上下協
諧具公餗而登五鼎利我者則衆成我者幾何備物象
形即賤不干貴皆可適口豈同而不和至如大君式宴
罇俎充盈形鹽具矣以為賓榮意者取則國君文足昭
德武以彌兵時之所貴物莫能京故天官叙其職春秋
美其名必也見遺則陸沉於懷土如或可用當濟代之
和羹儻有裨於家國在吾道之應行
水化為鹽賦(以天之美利變化無窮為韻)(唐)黎逢
翕然乎造化能變而窮且其為水也有上善之稱其化
為鹽也有美玉之崇豈其清泠之水動變若神為代之
寶致邦之豐伊昔煮海為鹽以稟乎天君以和羹之用
商以賈賣而遷是知水化之利可貴哲匠之謀可研若
也代人所貴此貴為美恒濟古今應乎遐邇求之者豈
倦乎疲勞功崇者可不由乎此致夫以水同君子有流
通之利或㳙㳙乎而處於藪泉或浩浩乎而遍乎淮泗
或在河而則淡或混海而則鹹國有鹽而且榮家有鹽
而不匱條山一竇萬邑之滋使印成者將貢於玉闕俾
犖碌者使我域求之東西負重南北奔馳豈不用有潤
下作鹹在乎一變鼎俎旣徹長筵美饌五味廢之而忘
餐廣座得之為珍膳况水為柔德能乎神化皎皎如霜
依依照夜莫不因水而生遇水而吒恨久處於冰泉思
工人之一假且天然此物成化特殊匠之所變絶代稱
無豈伊水因匠是乃能窮乎變化况乎人得媒寧得守
乎一途或金門獻策或積代英儒感物而賦在乎覬覦
仰鹽梅之美用思窮達於高衢
寒食散賦(有序)(晉)嵇含
余晚年有男兒旣生十朔得吐下積日羸困危殆決意
與寒食散未至三旬幾於平復
何矜孺子之坎軻在孩抱而嬰疾旣正方之備陳亦旁
求於衆術窮萬道以弗損漸丁寧而積日爾乃酌醴操
散商量部分進不訪舊旁無顧問偉斯藥之神人建殊
功於今世起孩孺於重困還精爽於旣繼
食梅賦(陳)陳暄
魏無林而止渴范留信而前嘗賜一時之名果遂懷核
而矜莊昔咏酸棗之臺今食酸味之梅眼同曹瞞之見
形耳異韋誕之聞雷胷旣咽而思鳩杖悶欲死而想仙
桮非投壺而天笑等王孫而客咍
服胡麻賦(有序)(宋)蘇軾
始余嘗服茯苓久之良有益也夢道士謂余茯苓燥當
雜胡麻食之夢中問道士何者為胡麻道士言服麻是
也旣而讀本草云胡麻一名狗蝨一名方莖黑者為巨
勝其油正可作食則胡麻之為脂麻信矣又云性與茯
苓相宜於是始異斯夢方將以其說食之而子由賦茯
苓以示余乃作服胡麻賦以答之世間人聞服脂麻以
致神仙必大笑求胡麻而不可得則必求山苗野草之
實以當之此古所謂道在邇而求諸遠者歟其辭曰
我夢羽人頎而長兮惠而告我藥之良兮喬松千尺老
不僵兮流膏入土龜蛇藏兮得而食之夀莫量兮於此
有草衆所嘗兮狀如狗蝨其莖方兮夜炊晝曝久乃臧
兮茯苓為君此其相兮我興發書若合符兮乃瀹乃蒸
甘且腴兮補填骨髓流髮膚兮是身如雲我何居兮長
生不死道之餘兮神藥如蓬生爾廬兮世人不信空自
劬兮搜抉異物出怪迂兮槁死空山固其所兮至陽赫
赫發自坤兮至隂肅肅躋於乾兮寂然反照珠在淵兮
沃之不滅又不燔兮長虹流電光燭天兮嗟此區區何
與於其間兮譬之膏油火之所傳而已邪
胡麻賦(元)戴表元
六月亢旱百稼槁乾有物沃然秀於中田是為胡麻外
白中玄嘻微心之良苦徵日御而周旋朝舒翹以東嚮
夕偃媚而心遷若餞迎之有節閱旦旦而不愆有一儒
者睹而異之曰是物其有識可比義於戎葵惟太陽之
委照疇一物之得遺彼芃然以自遂有得氣而不知獨
輸勤於畎畝致展轉於遐暉迹其華粲粲以淡成幹亭
亭而直致陰回翔以蓋屬膏湛渟而珠媚疑本質之過
清常凝温而抱粹庸遇暵以不傷表孤妍於衆悴且其
芘本近仁嚮明近智蹈約而不移近信在困而能恭近
義故論胡麻者以為君子之道四宜乎以爾登良醫之
篋衍依飛仙之服餌也
服茯苓賦(有序)(宋)蘇軾
余少而多病夏則脾不勝食秋則肺不勝寒治肺則病
脾治脾則病肺平居服藥殆不復能愈年三十有二官
於宛丘或憐而授之以道士服氣法行之朞年二疾良
愈蓋自是始有意飬生之說晚讀抱朴子書言服氣與
草木之藥皆不能致長生古神仙眞人皆服金丹以為
草木之性埋之則腐煮之則爛燒之則焦不能自生而
况能生人乎余旣汨沒世俗意金丹不可得也則試求
之草木之類寒暑不能移歲月不能敗者惟松柏為然
古書言松脂流入地下為茯苓茯苓又千歲則為琥珀
雖非金石而其能自完也亦久矣於是求之名山屑而
瀹之去其脈絡而取其精華庶幾可以固形飬氣延年
而却老者因為之賦以道之辭曰
春而榮夏而茂憔悴乎風霜之前摧折乎冰雪之後閱
寒暑以同化委糞壌而兼朽兹固百草之微細與衆木
之凡陋雖復效骨革於刀几盡性命於杵臼解急難於
俄㖽破竒邪於邂逅然皆受命淺薄與時變遷朝菌無
日蟪蛄無年苟自救之不暇矧他人之足延乃欲擷根
莖之么末假臭味以登仙是猶託疲牛於千里駕鳴鳩
而升天則亦辛勤於澗谷之底槁死於峰崖之巔顧桑
榆以竊歎意神仙之不然者矣若夫南澗之松拔地千
尺皮厚犀兕心堅鐵石䰅髮不改蒼然獨立流膏液於
黃泉乘隂陽而固結象鳥獸之蹲伏類龜黿之閉蟄外
黝黑以鱗皴中潔白而純密上灌莽之不犯下螻蟻之
莫賊經歴千歲化為琥珀受雨露以彌堅與日月而終
畢故能安魂魄而定心志却五味與穀粒追赤松於上
古以百歲為一息顔如處子綠髮方目神止氣定浮游
自得然後乘天地之正御六氣之辨以遊夫無窮失又
何求而得食
飯苓賦(明)祝允明
僕少自三河歸蘇臺過首陽道徂來陟降崇巖經行喬
林憩息旅痡因遂幽尋忽有見者埴壤墳起光氣離竒
封以英英之雲覆以丸丸之枝怳兮忽兮不知其中之
物為誰也有仙人雲中來劚地而去廹而問焉仙人告
曰其為物也出自松根本乎膏液天和融鬯地氣騰蔚
凝脂之所滲漉流肪之所滴瀝始焉聚沫終以成質積
雪結皓靈砂貫赤柔匪若酥堅不及石非附木而稱神
未瑩膚而名珀此茯苓也言已而逝僕恒識之昨日友
人彭城子來謁請賦飯苓僕曰子之飯奚如也曰始冀
蠲疴后祈修齡按玄經於炎皇稽隱訣於初平迺察靈
餌采植英或食熟或噉生和雲盛筐帶月入鐺剝膚乾
蒸集露共烹浮浮兮蒼霧之滃興褷褷乎皓霰之漙零
或異製而單飱或他劑以佐并於是垢腐刮焦府榮股
肱彊中氣盈葆完元淳開通神明將翔九寥而彫三精
焉徵苓之勲亦宏哉僕曰然此亦子之讓辭也未䆒玄
績吾聞李生招譏於魏人陶子受餉於蕭辟雖梁國之
寵有嘉必牛溪之負斯極也彭城子腸杼文繡膺鏡日
月幽馨蘭芷温理環玦淵騫授德商偃詒業故其嚅嚌
以道而服食以時匪損其疾乃觀厥頤寧舍龜乎周薇
而朵頤於漢芝乎藥國者旣搴其芳談易者亦受其幾
推繁華於寂寥兮保明哲於希夷敞志意而僵氣母兮
康聾瞽於匕之遺乘元精而上征兮諧洪化之無私挽
喬聃而遊五泰兮與羲炎而一期即仙人之所告也吾
與爾縻之
老饕賦(宋)蘇軾
庖丁鼓刀易牙烹熬水欲新而釜欲潔火惡陳而薪惡
勞九蒸曝而日燥百上下而湯鏖嘗項上之一臠嚼霜
前之兩螯爛櫻桃之煎蜜滃杏酪之蒸羔蛤半熟而含
酒蟹微生而帶糟蓋聚物之夭美以飬吾之老饕婉彼
姬姜顔如李桃彈湘妃之玉瑟鼓帝子之雲璈命仙人
之萼綠華舞古曲之鬱輪袍引南海之玻璃酌涼州之
葡萄願先生之耆夀分餘瀝於兩髦候紅潮於玉頰驚
緩響於檀槽忽纍珠之妙唱抽獨繭之長繰閔手倦而
少休疑吻燥而當膏倒一缸之雪乳列百柂之瓊艘各
眼灩於秋水咸骨醉於春醪美人告去已而雲散先生
方兀然而禪逃響松風於蟹眼浮雪花於兔毫先生一
笑而起渺海闊而天高
御定歴代賦彙卷一百
