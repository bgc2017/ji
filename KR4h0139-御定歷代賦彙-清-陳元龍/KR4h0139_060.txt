欽定四庫全書
御定歴代賦彙卷五十七
臨幸
駕幸太學賦(以人安國泰大播儒風為韻)(唐)朱休
皇帝念儒林之繁會當天地之交泰降萬乘以爰來使
八方而咸頼視其鼓篋之地文在其中禮於釋菜之庭
化行乎外睿想難喻精搜典謨屬車連延輾御陌而後
入翠華容裔向文囿以前驅臺觀惟新牆垣盡飾宗伯
禮賢以蕆事司成執經而奉職端冕旒而綵仗初立始
駐六龍發聲教而翠華未旋以行萬國整衣裳之楚楚
習威儀之翼翼入門而冠劍陸離布位而貂蟬逼側若
乃展先師之禮示後進之人張國容以貴道闡文教以
尊神升夫子之堂所謂以德行行周公之禮豈可不躬
親不然者何以自謙於至聖而親饗於陪臣哉是以講
學斯陳德音遠播念日將而月就各呈材而切磋龍顔
不遠顧探索之惟勤天步下臨曷斯須之敢惰雲布星
攢周回可觀彼儒風之習習資睿思以安安頤指於學
海儒林自因澤及目擊乎雄詞麗藻誰謂才難恩下育
而冬煖命遐宣而晝寒濟時以勸學為先居上以易俗
稱大俾惰遊者咸思於經籍好勇者亦高其冠帶既而
宣化畢盛禮終繳素志播皇風轉龍旂於祥煙之表返
鑾輅於瑞氣之中盛矣哉載筆之史不紀乎教化之宫
聖駕幸太學賦(有序)(宋)文彦博
國家以寰宇昭泰仍歲登平務恢儒風以章示黎獻皇
帝乃備法駕幸於太學詔諸儒博士講論前典親臨聽
焉臣獲逢休吉之期恭聞偉盛之事舞蹈不足形於賦
詠誠不能述宣上德褒贊形容姑第樵夫之談以協擊
轅之韻爾辭曰
炎宋受命之四葉皇上御極之三年九有咸若六合晏
然黎庶躋於夀域文教燭乎冰天朝無闕政野無遺賢
九叙可歌而不紊百官承式以惟虔刑罰幾措宿㴻不
愆荒憬清夷而偃革狙獷慄讋而慕羶軼漠逾沙趣藳
街者有萬受纓請吏伏魏觀者且千碧弩文鉞之珍充
仞乎儲邸黑章肉角之獸馴擾乎郊阡嘉祥麇集異瑞
蟬聮天降甘露地出醴泉語鴻烈則超圖而溢牒較盛
時則裕後而光前宜乎優游當宁拱默承乾尚乃惕嚴
衷而馭朽思嘉謨而涉淵以為治國之道校學為先故
周氏東膠往誥之所顯商人右學來葉之以傳上既行
則民胥效也君所令則臣必從焉雖平昔之巳務在於
今之益宣於是命有司涓良日祲儀盛蕆法駕乃出天
威穆穆國容皇皇采章煥爛和鑾鏗鏘太史協樂以前
導大丙弭節而徐翔嚴羽衛歴康莊在浚之都於國之
陽神移斗運乃至於上庠宸心虔鞏天步高驤歴階逾
閫覩奥窺堂晞將聖兮有穆如悉數兮相當然後趨講
室明典章纓緌匝序巾卷充廊鉅儒碩生奉帙而在列
禮官博士掌婣而詔王展東面之殊禮法西周之舊章
禹聽彌審堯聰益詳夫子善言由兹而不昧虞舜好問
於是乎有光於時閭閈相歡神靈胥喜扶老擕弱自遐
及邇莫不連踵而景集駕肩而戾止悉雲委於橋門盡
堵觀於壁水粤有華顛胡老童牙胄子含經味道之流
方領高冠之士咸相與而言曰赫胥遠而大庭尚矣無
得稱焉不可詳已自夫五帝而降三王之始書契可以
傳聞憲章可以追擬悉皆恢雍泮之基盛膠庠之阯四
術四教因是而興三行三德所由而起是故醇化丕隆
至德逾美為萬世之所宗彌億載而罕比卯金之後盖
不足紀當塗窘蹙典午淪弛南取島夷之譏北貽索虜
之恥干戈於是日尋俎豆以之中圯咸不永於卜世但
胥循於覆軌逮乎有唐皇維誕張五室之儀兮絶而復
嗣四郊之制兮抑而復揚置序於術建塾於鄉家知禮
讓民用和康所以卜年久而享國長號治古而振懿綱
朱石之際鼃聲閠位覆亡則曾不暇給學校則誠非擬
議噫大道不可以終否斯文不可以久墜故昊天命我
太祖埽除僭偽俾萬方無墜炭之勞百姓有息肩之地
三后繼明百祥還至展云岱之鴻儀紹元封之故事盛
德大業固無與二今我皇上克奉先烈寅紹慶基體元
則大累洽重熙將使儒風寖盛文教日滋故乘輿親視
於學俾億醜預覘其儀足鄙元鼎之間屢有甘泉之幸
堪譏延熹之際惟尚濯龍之祠夫然則三代之風必能
緩步而越矣兩漢之盛豈可並日而論之偉乎軌跡夷
易文物葳蕤信千載而一時
聖駕臨雍賦(明)戴洵
粤我祖宗之立國也恭天命以秉鉞順人心而御宇思
皇極之敷錫在彝倫之攸叙爰韜弓而戢戈創辟雍而
講藝稽四代之遐規酌一中而定制於是負以崇城面
以離明垣墻繚繞松栢縱横左殿庭之赫奕右堂舍之
深閎崇先師之嚴祀集海内之髦英人文朗王教明仁
風洽民俗成歴八聖之授受莫不躬親乎幸臨盖所以
重風俗之先務示倡道於青衿逮我皇上寶位初履承
帝命之方凝懷永圖於慎始恒側席以思賢每宵衣而
求理考先后之令圖將次第而修舉御文華而延訪進
輔臣而咨汝僉曰教為治本賢為國基求賢在於豫養
宣教在於隆儒維太學之穆清當神都之北隅固賢士
之所關亦彝訓之所儲欲勸學而造士將舍此其焉如
帝曰俞哉乃降德音考禮書飭玉駕張金輿命烈缺而
清道走豐隆而先驅鳳旌蔽日龍旂拂雲副車翼翼從
騎紛紛和鸞動地以蹌鏘天香載路而絪緼翠華逶迤
於康衢六龍蜿蜒於橋門遂登玄堂啓丹扃禮先聖瞻
遺靈陳俎豆羞粢盛萬舞翕赩八音鏗鍧陋太牢之簡
略躬下拜之精誠盖所以崇百王之軌範表萬國之儀
刑若乃周旋太室釋奠既畢爰御左外於焉少息然後
明養老之誼講乞言之術於是進三老登五更醬酳饋
筐篚承祝鯁噎於前後奉几杖於公卿親執經而問道
求示我之周行斯時也考鼖鼓鏗華鍾撫清瑟吹和笙
咏南山賡鹿鳴俊乂趨蹌而悅懌烝黎觀德以歡欣有
一儒生歴階而升載歌聖德作為頌聲歌曰穆穆我后
臨萬邦兮勤勤圖治先綱常兮蕩蕩文教沛遐方兮皇
猷帝範超虞唐兮又歌曰翼翼成均萃羣英兮勉勉我
皇躬作興兮濟濟多士邦之楨兮千秋萬歲皇心寧兮
歌誦既竟皇乃嘉聽知衆志之既孚識士風之丕應遂
回鑾而入紫清開明堂以觀太平之盛
聖駕臨雍賦(明)陳經邦
維聖皇之御鴻寶兮遘禮樂之昌期陋叔季而不踐兮
索隆世而是追斥八九之荒談兮慕三五之令規歌伊
教於魯頌兮詠於樂於周詩廓超覽而凝思兮悟理道
之所宜曰徂昔王風之休暢兮咸首勸學與崇師廼咨
羣僚乃謀故實命春卿兮述典召星史兮練日既禮陳
而辰戒爰辟雍之是即斯時也太皞司令勾芒宣職淑
氣烟煴柔風翕習虎賁曶霍以畢從兮象衛葳蕤而煥
飾千官趨蹌於帝輦兮萬靈奔扈於天蹕前玄冥使灑
塗兮豐隆又為之驅役六連蜷之翠虯兮駕遺風於玉
勒鳴八鸞之啁啾兮鳳盖高飛而翼翼龍蜿蜒其承旂
兮矯若扶桑之拂日颺畫斗之朱旙兮夾明月之玉戚
皇路肅以清夷兮儼萬乘乎天行輷輷轔轔兮磤磤砰
砰如風如濤兮如雷如霆忽按節以徐廻兮届賢關而
至止靄瑞氛於虎闈兮浮清暉夫璧水雲輿俄次兮虹
旌暫委繄太學之央央兮夐靚深而閎侈弁冕之所游
翔兮章縫之所迤邐談周孔而吟詩書之士縝紛雜襲
肩麗武接兮咸集乎成賢之里佇矯首而望幸兮覩屬
車而蹈喜皇帝乃穆爾斂容冲然式禮瞻素王以展謁
兮曾不恡於卑已詘宸旒以對越兮恍音容於筵几於
是采五學之文崇三老之齒饋既親於俎爵兮祝亦兼
夫綆䭇爰問道而憲言兮即授筴以顧史若乃鼓鐘作
筦磬鳴樹崇牙之三組奏鈞樂之六莖羣髦霧擁庶尹
雲臻或瞻依乎臨扆或論難於執經驚睿思之逸發倏
泉涌而飊生說詩者失解頤之譽談易者慙折角之名
下至鶡冠虎韔之倫遠及雕題鳥言之長圜橋門兮動
色望宫牆兮飛爽有芹兮池之湄率青衿兮采之鼓篋
兮登歌天朗兮風熙在藻兮有魚若振翼兮軒鰭虞庠
曾不足以擅美兮周雍想彷彿其如斯迨百禮之既洽
兮景翳翳其寖移悵盤桓以返駕兮信樂只而忘罷聞
昔赤帝子之重道兮僅過魯之一祠武皇起太學與明
堂兮紛文物以何為獨永平之拜老兮千世為之豔慕
而嗟咨豈若我皇之隆軌兮直與虞周乎並馳謇小臣
之承學兮何幸際此明時峩余冠之切雲兮長余珮之
陸離從六飛之清塵兮與髦士而胥依想擊壤之謳吟
兮感棫樸而興詩遂歌之曰稽古有虞肇上庠兮鎬京
辟廱亦繼昌兮疇其似之猗我皇兮儒館親臨燁有光
兮文教旁流洽四方兮敷天薄海弦誦洋洋兮天眷我
皇夀考無疆兮千秋萬歲來此堂兮作君作師其永有
慶兮
臨雍賦(明)許國
天牖民之孔易寵君師於四方厥綏猷其惟后洽時夏
而陳常於我明之十葉戢干戈而矢德建首善自神京
中四方而作則惟聖皇之嗣服紹烈祖而崇文席久道
之遺化徽五典而作新既建極以敷錫復隆樹其風聲
歲初元之丁卯月載紀乎王春皇諏吉而釋奠應天地
之文明於是宗伯草儀金吾除道青衿望幸喜色相告
天子乃服皮弁乘玉輿駕翠虯驂文螭鏗和鸞之鳴樹
日月之旂虎賁後翼龍驤前驅都民擁道而夾觀紛總
總其承輝司成悉率六館髦士公卿世胄遠夷侍子舉
踵喁喁望風迎拜聆警蹕之嚴聲睇棽離之華盖從簪
笏以周旋間俎豆而萃縩烝烝皇皇濟濟蹌蹌北面肅
揖祗謁素王戟門動色芹藻薦芳霓旌羽葆容與登堂
五更三老饋珍酳觴博士横經鱗次鴈行天顔穆穆衿
珮鏘鏘燦如星麗煦若春暘於論鼓鐘於樂宫牆環橋
門而觀聽者以億萬計莫不舉手加額祝皇夀以無疆
猗與休哉昔在三五重道崇儒粤我祖宗文教緝熙喜
曠典之復覯見從官之威儀章縫增氣自上作之抃舞
敬應風行化馳始自畿甸達於華夷朱崖鐡勒負笈如
歸譬彼設的射者競趨卑漢帝與唐宗空拜老而增舍
猗璧水之蕩蕩照鸞旂之于邁俊乂咸造謨訓遹新僉
曰休哉天子作人鉅禮告竣綸音申勵六龍旋軫千騎
廻旆遵輦道以言復垂衣裳而致治迄四時之弦誦挹
五雲之瑞氣家禮樂而戸詩書掞煙霞而偃烽燧抽毫
作賦光於萬禩亂曰璧流縈廻環宫牆兮棫樸敷文育
羣良兮翠華蒞止師道光兮肅雍展謁黃幄帳兮聖有
謨訓炳琳琅兮昭回雲漢為天章兮青衿咸奮佩無疆
兮載戢載櫜肆陳常兮沛然德教軼陶唐兮
闕里諸生望東封賦(以聖德光被人思告誠為韻)
(唐)王棨
魯國諸生欣逢聖明咸西嚮以迎睇望東封而勒誠習
禮空勞日日而徒瞻嶽色凝旒何處年年而尚鬱人情
豈不以兵偃三邊塵清萬邑欲行登禪之事猶執勞謙
之德是使想黃屋以心傾斂青襟而日極乃相謂曰自
古帝王功成業昌盡皆增博厚報穹蒼所以山呈瑞應
水出榮光國泰財阜時豐俗康固合陳俎豆捧珪璋高
踐天壇之上遥昇日觀之傍而乃闕其儀寢其議蓋九
重之鳳詔缺敷四海之鴻恩未被空令漢史願陪檢玉
之行更切孔徒渴見泥金之事莫不引領延佇凝情盡
思未遂相如之請空吟叔寶之詩夫子壇邊恐雲龍之
會晩顔生巷裏憂日月以來遲况可後示百王前觀萬
姓三千徒兮今日斯懇七十君兮當時稱盛潛期山下
得聞萬歲之呼每想封中獲仰千年之聖嗟夫跡居洙
泗䰟斷咸秦俟南面之鸞駕問西來之路人當河清海
晏之時宜遵古典是率土普天之幸豈但素臣近雖下
國梟鳴邊夷鼠盗既有征而無戰盡摧兇而翦暴宜允
儒者之心登泰山而昭告
駕幸宣輝門觀試舉人賦(以君聖臣肅精擇多士為韻有序)
(唐)闕名
藉於天田之歲也洎正月下明詔及仲秋萃賢良凡今
才人莫不麋至他他籍籍不可勝言於以躬親示納人
之獻可也為之加膳示恤之以飫賜也既自渴賢不足
實為觀國之光君舉必書敢賦其事
惟天為大則之者我君有嚴有翼乃武乃文據天地之
大寶建社稷之元勲道不虚行於從政乎何有試可乃
已俾濫吹者區分於是移千官以就日闢高闕以連雲
濟濟罄山林之士峩峩列鵷鷺之羣且木以從䋲則正
君以從諫則聖廣開替否之規遂下昌言之命采彝倫
翹錯薪能官於是乎癉惡則哲自可以知人得孫弘為
舉首趨倚相為史臣儼端居於咫尺恭大問以絲綸睿
旨臨天威肅咸怵惕之若厲俱進退之維谷將畢力於
謨猷乃竭誠於啓沃帝載惟貞垂範作程有典有則惟
一惟精重席表其彰善持衡所以貴平便便有司能奉
法而宣令高高在位更責實以循名觀賢謂何務於慎
擇或告之誡訓或旌之束帛日旰豈疲於端想躬親不
德於胡獲夫如是王者無外誰為方外之臣野無遺賢
誰為在野之客獨有扣角勞歌憂心孔多仰天門以難
呌咏碩人之在阿則知代實須才生此多士惟賢非后
不食惟后非賢不理一技稱最徒仰惠堂之榮三道登
科敢望太常之美儻連茹之終及乃願一申於知巳也
駕幸宣輝門觀試舉人賦(以君聖臣肅精擇多士為韻)
(唐)張彦震
望之如雲聖人為君克敷厥德以嶷鴻勲大庇黎元始
躬耕而載籍旁求俊彦終訪道而崇文於穆我皇乃神
乃聖開四目以達聰掩八紘而布政羣龍順啓沃之旨
多士奉疇咨之命大哉邈乎於斯為盛爾其庶士冢宰
百寮近臣大夫師長之旅版築巖穴之人舉爾所知乃
寸長無捨裒然而至雖片善必申於是朝無遺逸野絶
沉淪顒昂於鳳闕之下鼓舞於鴻漸之辰且聖澤昭宣
惟聞有典有則天威咫尺孰謂不躬不親伊何(原本闕四字)
百寮增肅仰清問而矯首拜昌言而俯伏烝哉髦士綠
驥方呈於長衢賁于丘園白駒自來於空谷亦既贊休
命亦既陳厥成將獻可而替否必覃思而研精意彼逸
足侔乎先鳴錯翹薪以割楚聊擢桂而敷榮懿乎文物
明明威儀赫赫搖綵仗於雲路闢禁圍於廣陌雖知人
不易實在乎區分而天鑒孔明自彰乎慎擇夫然才為
世出才應時多以才從政兮國有恒典以才為輔兮人
知匪他於以代天工則百寮矜式於以掌邦憲則庶事
協和亦自此立功亦自此致理邁前王之躅垂可大之
紀維翼翼之聖朝務濟濟之多士豈止夫堯吁舜咨可
疇德而巳哉
駕幸春明樓試武藝絶倫賦(以弧矢之利威天下為韻)
(唐)韋肇
有武偹者國之嘉謨習武事者人之令圖其在易也徵
之擊柝其在禮也取彼懸弧盖居安慮危而兵不可去
策兵委質而藝不可無我皇冨有四海光宅八區然猶
軫懷未達惕慮不虞欲以廣盛業於二柄選雄才於百
夫時乃駕幸於層樓闢場乎九軌森其羽衛揭以弧矢
列簪佩而儼立端冕旒而高視詔曰惟爾力人惟爾爪
士食我場藿今則至矣歌乎采蘩試可乃已於是拜手
稽首足之蹈之騁技於非常之日爭鋒於拔類之時則
有六鈞用壯百中無疑和容就列省括於兹射用蔵弓
不獨主皮之善發殊罕忌而無失鵠之嗤可謂措杯至
習舍拔必至盡其妙而不棄前修擅其功而若有餘地
天顔既矚且賞麗龜之功人意所傾敢爭射隼之利又
若蒙輪之俊超乘如飛騁廣場之永埒覽繁弱而忘歸
左旋右抽擢兩肩於敏手奮髯增氣示衆目以餘威立
表取凖臨危應機盤過身之矛所投皆中執如組之轡
所向無違宸心用多其勇捷觀者咸服其精微至有術
非五善取非十全不能定是非於已分而又爭利害於
君前莫不心戰股慄落羽驚弦豈搜揚之不至諒工拙
之相懸夫試也者為求於衆捷也者為同於天非僥倖
之可竊周旌勸之無偏是以詣闕者數百計而升眀者
纔一二焉其或進而不濫動必合雅靡蹲甲以自媒思
觀禮之見假始僶俛於法度忽蒼黃於取舍信其命而
有之亦不得而無也宜乎召墨客授行者書絶藝於祠
臣傳不朽於天下
登臺賦(有序)魏文帝
建安十七年春游西園登銅雀臺命余兄弟並作其辭
曰
登高臺以騁望好靈雀之麗嫻飛閣崛其特起層樓儼
以承天步逍遥以容與聊遊目於西山溪谷紆以交錯
草木鬱其相連風飄飄而吹衣鳥飛鳴而過前申躊躇
以周覽臨城隅之通川
登臺賦(魏)曹植
從眀后之嬉遊聊登臺以娛情見天府之廣開觀聖德
之所營建高殿之嵯峨浮雙闕乎太清立冲天之華觀
連飛閣乎西城臨漳川之長流望衆果之滋榮仰春風
之和穆聽百鳥之悲鳴天工坦其既立家願得而獲呈
揚仁化於寓内盡肅恭於上京雖桓文之為盛豈足方
乎聖明休矣美矣惠澤遠揚翼佐皇家寧彼四方同天
地之矩量齊日月之輝光永尊貴而無極等年夀於東
皇
臨層臺賦唐太宗
惟萬幾之暇景屏千慮於巗廊玄英移其暮節白日黯
其斜光鬱金階兮起霧碧玉宇兮流霜延複道於阿閣
啓重門於建章爾乃崇基廻構危簷間出暑終冬臺寒
濃夏室望雕軒之拱漢觀鏤檻之擎日柱引桂而圓虚
芬舒蓮而倒實霞觀近兮紅逼煙樓遥兮翠密念作者
兮為勞愧居之而有逸於是慨然自思情懷不怡雖移
新之建址實從故而裁基鑒前王之御世亦因機而化
之換卑宫於穴處改巢樹於茅茨何燥濕之殊致乃澆
淳之換時有前前之累改無後後之相師只若阿房初
制窮八荒之巧藝甘泉始成極三秦之壯麗工靡日而
不勞役無時而暫憩加以長城亘地絶脈遐荒疊鄣峙
漢層簷映廊反是中華之弊翻資北狄之強烽纔煙而
巳偹河欲凍而先防玉帛殫於帑蔵黎庶殞於風霜噴
胡塵於渭水騰朔馬於漁陽罄有限之賦斂給無厭之
豺狼既陵轢於千古乃虔思於百王屬虚躬之纂武登
皇圖而御宇弘三策於廟堂變千機於狂虜頓王綱於
沙漠製雲羅於海浦移種落殄凶渠卷毳帳埽穹廬門
無關於地軸戸不納於天樞肆黎元於耕鑿一文軌於
車書循今蹤兮覽前跡俯層城兮臨太液鑑高深之外
固蕩心神而内益有土木之二勞非干戈之兩役雖復
重基數仞異細柳之初營疊岸盈丈開上林而玩兵彼
露臺之一儉乃延德於蒼生此崇基之漸泰方起謗於
黎甿利懷小而忘大害棄重而思輕是猶蜀侯之貪金
喪其國於岷峨智伯之縱辯迷自灌於洪波鑒損益而
為寡殊禍福而成多故庸愚之尚志豈賢達之殊智至
若膏雨雲飛八紘廣被信觸類而流澤非有求於報施
故為施而不自矜者亦成功之大義受而不知感者乃
悖德之深累澄遣心意坐怡情抱一德是珍萬物非寶
不避辱於真惡豈求榮於偽好既同德而同心共流芳
於王道
駕幸温泉宫賦(以天下安樂明主宴遊為韻)(唐)林琨
寒郊巳暮兮景氣澄鮮遥林罷色兮古岫蒼然我皇將
出豫滌思觀風獵賢於是旭月霽野慶雲靄天指鳳城
之香陌得驪阜之甘泉乃乘琱玉之輿駕飛黃之馬羅
霜仗於灞亭之上駐清蹕於泰山之下賦汾水於秋風
詠在鎬於周雅若其嚴氣盛隂雲寒冰生巨壑雪滿層
巒河海方閉温泉正湍豈獨鑒天心於曲渚藻聖慮於
清瀾洞上善之為信秉至柔之自安伊昔竹殿始秋梧
宫未落空望幸之杳渺怨嬉遊之寂寞芸徒馥於玉階
月虚容於金閣接遠樹於新豐韻曉鐘於長樂皇歡是
并品物咸亨逶迤清泚皎潔澄明奏鈞天而寒谷變律
陳羽衛而隂飆換晴故能蠲憂除患利用永貞於時澤
洽羣臣恩徧區宇野豐擊壤則有頌於康哉帝之何力
空賡歌於聖主因返旆回鑾逍遥近甸度祥光之蕭索
鬱佳氣之蔥蒨鈎陳不改下輦成晏誡軹道而興嗟想
磻溪而流盼然後省娛遊之樂念淳樸之儔開靈液之
廣潤與萬姓而同休施兔罝于中谷賁束帛於巗幽獨
有執戟三道棲遲一丘空想臣朔之列常陪漢武之遊
駕幸華清宫賦(以温泉毖湧盪邪難老為韻)(唐)韓休
惟我皇御宇兮法象乾坤天步順動兮行幸斯存雨師
灑路兮九門洞啓千旗火生兮萬乘雷奔紫雲霏微隨
六龍而欲散還聚白日照耀候一人兮當寒却温盖上
豫遊以叶運豈伊沐浴而足論若乃北騎殿後鈎陳啓
前辭紫殿而魚不在藻出青門而龍乃見田霜戟森森
以星布玉輅迢迢而天旋聲明動野文物藻川月落鳳
城巳涉於玄灞日生暘谷俄届於甘泉於是登三休兮
憩神轡朝百辟兮禮容偹玉堂憑艮面鶉野以高明石
溜象蒙繞龍宫之清毖處無為兮既端拱時或濯兮湯
泉湧聖躬清兮聖德廣四目明兮四聰朗與元氣之氛
氲如晴空之滌盪觀夫巍峩宫闕隠映煙霞上薄鳥道
經廻日車路臨八水砌比萬家樓觀排空時既知於降
聖忠良在位諒勿疑於去邪儒有鵬無翼風有搏每俟
命以居易尚媿身於才難觀國光以舉踵歴華清而展
歡不賡歌以抃舞夫何足以自安乃為歌曰素秋歸兮
玄冬早王是時兮出西鎬幸華清兮順天道瓊樓架虚
兮仙靈保長生殿前兮樹難老甘液流兮聖躬可澡俾
吾皇兮億千壽考
温湯御毬賦(唐)閻寬
天寶六載孟冬十月霜清東野斗指北闕已畢三農亦
休百工皇帝思温湯而順動幸會昌之離宫越三日下
明詔伊蹴踘之戲者盖用兵之技也武由是存義不可
舍頃徒習於禁中今將示於天下廣場惟新埽除克淨
平望若砥下看猶鏡微露滴而必聞纖塵飛而不映欲
觀乎天子之入先受乎將軍之令宛駒冀駿體佶心閒
銀鞍月上華勒星還細尾促結高鬐難攀儼齊足以驤
首待馳騖乎其間羽林孤兒力壯身勇盖稷門而未捷
攀秦鼎而非重積習為常成規親奉咸技癢而願效望
鳴鑾而跂踵雲開紫殿日臨丹墀無譁衆士其局各司
聖神之主於是乎帥師君前决死且不敢辭珠毬忽擲
月仗爭擊并驅分鑣交臂疊跡或目留而形往或出羣
而受敵禀王命以周旋去天威兮咫尺有騁趫材專工
接來未拂地而還起乍從空而倒迴密隂林而自却堅
石壁而迎開百發百中如電如雷更生竒絶能出慮表
善學都盧仍騎騕褭輕劇騰狖迅拚鷙鳥梢虚而訝人
手長攢角而疑馬身小分都驟滿别部行收哮噉則破
山盪谷踴躍則跳巒簸丘爭靡違於君子中寧謝於諸
侯况賞罰之必信旌君國之大猷其中志氣超神眉目
勝畫地祇衛蹕山靈捧靶衆沸渭以紛紜獨雍容而閒
暇峩冠而雲散五色揮策而日迴三舍狀威鳳之飛翔
等神龍之變化此神人兮有作豈臣子之齊駕是時也
天宇闢睿情歡命京尹將屬官美斯場之寵麗成今日
之遊盤詳其指揮雅標幹事之首察其任使孰為知人
之難遂賞功而褒德何縑縞之戔戔尹乃拜手稽首逡
廵不受曰子來之功臣何力之有夫稱物以平施則可
大而可久故職司與役徒亦恩加其賜厚且稱兹藝精
鍊古來罕見寓今斯成伐謀足擅可以震疊戎狄康寧
㝢縣漢祖未悟果有白登之圍唐堯闕修載勞丹浦之
戰然明者覩於未兆戒者圖於不見城誠狹頗積往來
之勤馬雖調恐生銜橜之變憑覽則至樂躬親則非便
帝曰俞忠哉真知言之選
駕幸九成宫賦(以順時出豫觀風展義為韻)(唐)李子卿
皇帝握靈符之三載也天地穆清星日耀潤野訪遺逸
朝登傑儁化則垂拱而成令則不言而信時廵之儀展
秋獮之禮順思訪俗而觀人若乘乾而出震右輔伊邇
離宫在兹前瞻鳴鳳之岫傍指神雞之祠渭水煙波接
苑中之洲渚岐山雲物落禁裏之軒墀俄而迴鑾輅載
羽旗為宴鎬之樂動横汾之詞况不勞於百姓而有務
於三時者哉由是叶清秋練吉日乘石洗皇輿出七騶
按隊千乘扈蹕戈矛林森士馬櫛比始地嶪而天旋終
電馳而飆疾翻然而八駿鶱騰霍濩而六龍奔逸雷公
轉轂風伯按馭朱旗列而秋野生春金甲照而暮川增
曙陋漢帝之游衍哂秦皇之逸豫祥煙不散近飛槍壘
之間瑞草常開併拂車攻之處廣陌鳴鑾異彼遊盤訪
百年之疾苦知五稼之艱難成王之蒐由是問古公之
政有以觀翠華來兮野老喜屬車至兮國人歡詎比夫
隴塞迴中妄開行幸之路泰郊畤上虚立禮神之壇穆
然深宫駐蹕其中樓枕嶺而倒影殿當川而抱虹閟邃
而寒暑隔岧嶤而雲霧通前視八水傍臨九嵕所以明
四目逹四聰凝睿想播玄風比遊心於汗漫侔得道於
崆峒亦既下輦於是端冕補闕政修墜典大風之歌作
湛露之恩展於是振旅建旄廻鑾返轡百蠻懼威武萬
姓知教義若臣者巗穴久伏丘園來賁未有燭於皇明
竊以覩於人瑞敢獻楊雄之賦庶獲有司之議
駕幸天安宫賦(唐)吕令問
卓哉有唐之開元也拉五帝而軼三皇灑雲雨之霶澤
炯日月之重光惠及豚魚則鳥獸咸若化被草木則行
葦不傷爾其尚節儉反貞淳照之如日育之如春猶以
為震出而亨則隨方而東狩豫順以動則因時而西巡
非以肆志放欲盖乃觀風勞人於是乎天子乃命羣寮
考吉日升玉輦馳清蹕霍濩沸渭鏗訇洋溢龍輿馳地
杳空山而自鳴紅旗照天轉洛橋而半出若乃宸襟遠
覽睿賞遐宣則野泛佳氣樹生彩煙過澠池而懷古入
傅巖而想賢覽唐墟之遺跡嘉舜風之慨然白雲初飛
澡秋思於汾水黃河一變濯聖慮於秦川是以問年德
恤惸獨望秩山浸肆覲羣牧屬車所止罔不清肅乃有
邑老田父進而歌曰歲既稔而時清我后來兮應天行
東都士庶扶輪送西土諸侯埽地迎君之德兮德無有
路旁勞賚皆牛酒乘輿一至長安城千秋萬歲南山壽
駕幸芙蓉園賦(唐)闕名
紫禁彤庭兮二月春戲蝶流鶯兮百處新借問此來遊
幸所是日芳菲最惹人乘桂苑之春晩值芳林之雨霽
徵聲都尉之門召舞平陽之第的皪綵仗逶迤羅袂兩
兩相看步搖簪一一共鬭承雲髻鳴鑾漸出轉佩相從
仙宫萬戶層城九重綵扇似月從騎如龍奏清笳於楊
柳下天蓋於芙蓉灞川宛轉秦郊綺錯北極儀鳳之樓
南鄰隠豹之崿入紅園而移步輦俯綠池而卷行幕鳴
管則嬌鳥不飛拂簟則輕花自落留連帳殿彌望帷宫
水搖搖而岸花紫煙微微而野樹紅鳴文鷁於波面奏
嬌鶯於掌中千鍾獻堯之酒五絃歌舜之風日落前溪
雲垂後殿陌上氣合花間露泫徐飛睿藻再融神盻羣
公既奏柏梁文萬乘方迴瑶池醼
迴鑾賦(唐)歐陽詹
夫何降一人兮將凝帖乎萬方神其精而傑其質兮赫
赫巍巍以昂昂膺千年之寶歷承八聖之重光道為紀
德為綱仁為宅義為防化悠悠而蕩蕩風習習以洋洋
沐雨露以蕃昌燭日月以皆康癸亥之歲太皞司政乃
作幸於西順上帝之令將行曰相彼元元以哲后為父
母視滛君猶芻狗予其在德則疎逖皆予之子也伊重
關擊柝於予誰守乎予其不淑則骨肉實予讎敵也雖
金城湯池於予何有乎四門大開七寢停警歘凛凓以
風清宵寂澄而月靜於時厥有頑民從愚至逆假鴻恩
以出入弄神器於閒隙於是天忿地怒人慘神惻積憤
氣以交衝疊冤心以潛逼災變流演妖氛充塞山河列
以長晦日月存而無色明則士庶幽則靈祇豚魚有識
草木無知企喁喁以嗷嗷望我后之來儀如孺子之憶
慈親焉如涸鱗之念長津焉如枯苗之待膏雨焉如籠
鳥之仰林莽焉既而文物無荒聲明有素木葉猶飛金
風未暮聖澤西浹天顔東顧迴旌旗整鑾輅雨師啓途
風伯前驅豐隆布令列缺行誅神功莫仇天力誰虞櫛
繽紛於冥宰駢駱驛乎虚無洗地軸拂天衢殱有罪福
無辜雰霾埽蕩於寰區塵埃滌濯乎皇都元兇不戮而
淪痡品物未覩而遥蘇爾其靈物既先乘輿乃從雲車
煙馭春心日容鬱霏霏以葳蕤輝熠熠以嚴顒祥風&KR2078;
&KR2078;以淫滛瑞氣靄靄以溶溶蒙蘢焉虹蜺之榮儀鳳髣
髴焉煙靄之送遊龍若夷若夏乃愚乃賢振振駢駢殷
殷闐闐巷如流以湯湯野若草以芊芊雲浮巨嶽水集
洪川至喜翻悲含淚而前曰自沐玄化冥冥緜緜如載
於天如飲於泉卒歲永年皆謂自然異日殷憂方昭厥
由歸歟歸歟人其待居是日也皇帝乃闢金門升紫宫
宣睿旨將天衷熙乎若微雷淑氣暢昆蟲芬乎若韶光
麗景發青蔥下蟠厚地上洽玄穹扶桑而西虞泉而東
百福交通萬彙大同白日三舍以逡巡瞪丕征以融融
南山萬歲以爭呼頷聲若動而崇崇至矣哉之德也深
乎大乎滂乎沛乎爾其汪濊乎可謂上合天經下叶地
靈旁統神明中獲人情故能不守有與之守不爭有與
之爭此一舉也足見天地之心足辨人神之意諒無黨
以無偏唯夫道德之比者也
侍上奉聖母觀玉泉山賦(明)夏言
歲丙申之季春兮上有事於園陵嚴萬乘以夙駕兮奉
聖母而同行徧七聖以展謁兮越四宿而禮成指歸途
以迴鑾兮度沙河而西征覽金山之坡陀兮有玉泉之
清泠惟斯泉之可玩兮溜石罅而潛湧匯一泓之湛潔
兮儼玉淵而金井鑒眉髮其不爽兮紛鏡光之炯炯既
寥戾以圓渟兮復濙洞而深冷俯引巵而可酌兮羌不
勞乎素綆惟皇情之志養兮奉慈幄而來觀盛東朝之
法駕兮羅羽騎其桓桓簫鼓鳴而谷震兮步幛宛而龍
蟠陟方亭於山椒兮埽素石而臨瀾動天顔之有喜兮
映鶴髮而增歡仰聖人之大孝兮叙天倫之樂事覩洪
源之濬發兮體上善而流惠何小臣之多幸兮侍宸旒
而扈蹕感君恩之罔極兮豈魚水之足喻祝慈夀之無
疆兮頌如川之方至
大駕南巡賦(明)夏言
伊我明之九葉兮惟皇聖神乃嘉靖之已亥兮大駕南
巡册儲宫兮定本開明堂兮享親肆卿雲一再見兮皇
天顧歆乃悲慈極兮猶居大内乃念寢園兮遠在楚濱
展孝思於先帝兮欲親覿乎祾恩乃卜之羣廟兮謀之
衆心請於高旻兮類於祇靈爰擇利動兮越翼佳辰出
疆祖道兮時維仲春召雨師而灑道呼風伯以清塵乃
戒嚴萬乘控御六軍師保任輔扈兮將帥用命内都擁
追及兮諸郊望幸損嬪御而減膳兮惟後宫之數人念
脩塗之供億兮每夙戒而宵征於是撫翠鳳之輿兮揚
黃龍之旌鼓雷動兮鞭泉鳴車波流兮騎星奔攫天狼
之弧兮挺太阿之柄走光景之輪兮聽銅駝之令於是
三時順豫萬國來襄乃出幽燕之墟兮驅八神而司警
蹕飲沱洹之沬兮突萬駿而絶飛梁於時大司馬肅甲
騎教步師而慎張皇大司徒布委積嚴芻餉而備輸藏
大宗伯率胥史講巡狩而道趨蹌大司空飾行道列廬
次而衛宫牆文章侍從則有起居常侍集螭首而爭能
獻技金吾宿翼則有羽林彍騎奮虎賁而鷙突超驤前
後曳虹霓兮拱辰象而璀璨東西布日月兮瞻太常而
飛揚喧牝牡之動兮儼翠華之縹緲寂轅蹄之佇兮聽
畫角於中央於是度恒麓駕長河於惟朝諸侯也則時
庸展親有唐叔汝叔楚叔趙弟鄭弟徽有國兄周有世
孫覃錫賚於諸王於惟徧羣神也則衡嶽嵩嶽濟瀆河
瀆古帝明王忠臣善士舉望徧於周行於惟明點陟也
則大會羣吏操賞罸之柄乃剔蠧而留良於惟省觀方
也則問民疾苦親諭耆艾蠲除振貸爰閔恤而傍徨作
太祝而修辭兮知鬼神之情狀涉巨川而賦詩兮會君
臣之同慶羌制草視於宵中兮對臣工而命意華錫駢
於晝接兮顧師保而霽顔一人任其勞兮報親恩之浩
大千里行如息兮喜聖躬之保安乃渡漢水歴襄山望
龍氣瞻帝鄉駐豐樂之津兮睇陽臺之眇過漢王之沛
里兮入岐周之豐鎬黃旄弭節於天衢兮紫盖延光於
靈沼萬騎盤旋於雉堞兮千官舞蹈於雲表於是賁潛
邸御龍飛陟重明正宸居謝昊天之基命兮申皇考之
嚴配奏親恩之象成兮報神功之攸始宣鈞天之曲兮
雲門之與咸池禋灌地之誠兮鬱鬯之與宗彝獻圭璜
於修潔兮致柴望於明離山靈川伯國社國門以洽百
禮徧於羣神乃率後宫走羣辟度層岡躡華璧入萬寶
之佳城兮和一龍之幽宅樓觀出於長松兮屹重垣之
金碧王氣應於中台兮繞龍光於四翼衡廬峙為雙眉
兮内方為之腹脊江沱溢為咽喉兮漢潛為之脣吻恍
皇考之洋洋見羣臣而喜懌敞靈宫之翼翼兮知聖子
之在側慰終身之勤慕兮念宸憂之巳釋覩陟岵之淵
衷兮感孝思之允迪文謨光於江漢兮武烈顯於中域
廟制定於宗簴兮玄宫接乎南極於是推恩湯沐歌詠
膏澤下寬詔於諸州兮復田租於近邑故老為之歡呼
兮山川為之赫奕於是昭帝命也則應天順天承天居
重以麗乎陽明於是闡地靈也則鍾山天夀純德安貞
以萃夫幽脈信郢歌之寡和兮陽春布於四方接淮泗
之皇靈兮榮光發於萬物感祾恩而嘏祝兮樂聲被乎
金石拜重明而作頌兮昌期應乎寶歷藹雲孫兮厭乃
德垂神謨兮葉萬億稽首兹行兮勞聖蹕嗟吁小臣兮
歌帝力貽燕子孫兮保無斁
御定歴代賦彙卷五十七
