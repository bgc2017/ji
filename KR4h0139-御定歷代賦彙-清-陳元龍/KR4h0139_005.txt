欽定四庫全書
御定歷代賦彙卷二
天象
象賦(唐)林琨
載詳圖籍爰尋古往功闢二儀物標萬象既拆之於混
沌亦聞之於惚恍雖處中而可求信居外而能想隂陽
式布造化斯分江河草木日月煙雲或毓靈而稟氣或
照曜而氛氲不因象而可覩豈無聲而得聞仰察天文
俯觀地理燦爛星布巍峩嶽峙或守位而不易或鎮方
而恒止不因象之所尊豈為君而勝紀至若刻鳳之琴
盤龍之鏡開玉軫以交錯寫菱花而輝映聲信美而具
出質含虚而轉静不因象而可識豈克愛而為盛則有
大樂鼓吹聖人輿蹕備禮而制乘時而出宛轉國門逶
迤天術不因象之為用豈二儀而不失物皆有象象必
可觀聽之則易審之則難借如玉京上天貝闕中海其
名可識其象安在象以影隨影圖象遍居暗莫察因明
則見衆象之德唯人是則任以去留委以通塞則有心
沉迹淪栖遲問津無才補國用道藏身穎水尋隠商山
訪真欣逢道遠應時來賓既無容而可託空以象而為
親
歷象賦(宋)汪應時
昔在帝堯上玄契運欽若乾乾厥機斯朕於是仰觀冥
漠俯合順承中才既同秩秩明明乃命羲和徵於歷象
施厥攸行奠其所向於時大化降格肸蠁睢盱無聲或
應無臭或符羲和乃澡雪靈臺三月閒居拜手稽首對
越而陳辭曰蓋聞混沌未分胚胚渾渾盤古莫簉其幽
原天皇莫測其妙門泰真曷剖二氣何根象運度分孰
推奚陳居高聽卑臣願諦聞於是大化窈窕芴荒歘隂
儵陽曠耳殷聰疑閟而張若有言曰爰有太易始素之
凝澒洞鴻濛無埒無形坱兮杳杳圠兮冥冥淪絪緼而
溟涬䀜沕穆以彭宏極體闇而彌著玄機嬗以相乘翕
砉欱納倏夐峥嶸或黃而芽或玄而萌或叙昆侖之會
或流熠煜之晶合沖融而厚積散磅礴而輕清於是坤
豁乾隆貞明離列罔直蒙酋袪嘔未徹徒觀夫天之體
也則莽莽茫茫奕奕洋洋悠悠蒼蒼倚圓蓋而西傾揭
轂軸而左行遼乎百萬之程繚北極而回翔樞紐會乎
羣帝閶闔開乎無旁沉洪鈞於太一嫓蕃彙於東皇豐
隆翼其雲從兮維軸奄其摧藏雷鬱律於埳窞兮電䃱
磹於藩庭合化育乎槖籥播消息夫強陽肆權輿於衆
有謇劉獮於金衡戒黃人兮守日顧青女兮為霜詔招
搖使服采兮夾玄冥以縱横奉圓靈以獻功兮循五勝
而會同雌雄代興而順至端倪呈露以低昂上漠漠其
罔窮兮下濎濙其莫量原夫曜靈肇構則燀赫工鑪轉
車先道熣然而赬黯然而顥炯咸池濆虞淵浸濛氾浴
甘泉六龍頓馭於扶桑之谷神烏駭翼於若木之巔晃
煥燦爛曈曨的皪追天健以積遲成歲功而周集於是
望舒配德魄影虚恒鑣轡金樞匝地聯升裵迴纖阿以
後陽明世冥㫬而無見若右旋而迅征惟播氣之生和
次十二而有定朒脁獻警朏望持盈珥蚩委氣衍嗣垂
精敷桂華棲顧兔歛羣芒開太素朝輝淪夜色布蓋鼎
鼎以示謙亦蒸蒸而比數其星則乍隠乍彰英熒綽約
嘒嘒斕斒照灼焯爍峙一極之常居紫宫煌於霄堮閣
道絶而抵營辰次迢迢而不可度捩斗司時攜角枕參
烏龍虚昴殷乎四垠順軌徵休鬭蝕形愆凌歷合散變
現紛紜石化而融肉隕而薰事劇則蚩旗動色時和則
良策陵雲熙景曜之悠揚挾卿瑞之輪囷鑒治忽於幾
微節氣候之深沉若乃水氣金精潛明大稷乘五月以
發基肇一隂而符績英華宛轉其上浮經緯包含而東
極違坤抵艮左界西流乘槎支石河鼓列鉤認山河於
兩戒辨分野乎中州倬彼昭回維天河漢秋逹於霄地
涵猶半二道合津尾箕斯判故任貢者得以上稽而馮
相者資焉縱觀於是乎庖羲拓制軒轅著謨爰命南黎
靈憲是圖臾區候景帝儀畫運調歷既成伶律隸籌起
玄枵之歷歷竟營定之渠渠規觜觿之蹙蹙誕東井之
餘餘白圜彰而黑眚應黃道正而闇煇除控欃槍而不
孛掩流火而為烏視中星以布政奠長生而恢摹保章
孜孜以救弊推步斤斤而告猷乃俾夋嚳繼統容成垂
跡用錫爾唐悉其規彠宣夜製存蓋渾兼作載二道之
璣衡貫四遊之儀則經緯炳然環輪交錯立髀股於往
齡闡神智於來學區躔度驗提陬標星紀歷降婁鶉首
奔析木周倚盈虚於氣朔該次舍而推求王居門兮協
杓建歲成章兮諸福薦玉燭調兮百谷蕃於萬年兮穆
天眷於是羲和凌兢徙靡佩服無渝誕依元化敬授人
時
大演虚其一賦(以首先處虚用隨數為韻)(唐)謝觀
大演之數五十其用四十有九未諭一之本末徒訝數
之竒偶於是稽所據推所受以不用為用端以非數為
數首方知一不可見上不在天一不可尋下不在田是
太極含三之本居混元不二之筌成出天入地之契乘
屈伸合散之權作數之本為唱之先伏質於無體之體
反形於自然而然則無者有之宗有者無之據一從虚
而體立數憑一而神助舒而用萬象自虚無而來攝而
終萬象復虚無而去安得不存我而立因我而著昧者
以此一為無用之徒先聖以此一為庶幾之處是以捨
此則數不足兼之則義有餘終萬物之末始萬物之初
在窮理以考實勿存形而課虛亦猶一人無為兆人欣
從一氣無體羣生所共本立而道存主適而臣從若十
二月之輪轉不宰者歲之宗三十輻之運行無有者車
之用今則以未分而象太極中分而象二儀未分而百
事隠中分而百事隨然後四四而布七七而具可以明
淺深可以明好惡總而舉也叶仲尼知命之籌考其成
焉契伯玉識非之數儻明得一之義庶逹傳心之路
光賦(唐)甘子布
原夫陽之化隂之融功斯玄理斯妙故沉凝者顯象清
貞者流曜惟兹光之焴爚闢重昏以臨照夫其明滅靡
定虛無罕測道叶神氣功侔夜力寄方圓以分影逐玄
黃以變色鑑無影而不彰狀雖空而可識類至人之虛
已同日月於玄德若夫丹烏啟旭彤曜麗空藻晨霞而
飛綺曛晚靄而生紅發菱花於玄鏡轉蕙葉於清風故
其稱物咸燭呈形彼景逗幽隙而露纖埃漏疎林而分
細影從盈空而不積雖駿奔其如静至如銀河披曀金
颸送清孤圓上魄飛鏡流明沉露文而委淨浮水浪以
搖輕雖視之若溢而攬之不盈亦有鳬燈燄吐蘭釭彩
發煙奪銀燭輝凌練月破錦幬之宵晦假瓊璧之餘晰
况復玉關秋燧紫塞凉烽開暗空於千里徹夜宫之九
重代羽書而揭誓豈飛驛而齊蹤且夫遇蒙則戢因通
則揚乘物無朕適變無方大則彌於橐籥小則細於毫
芒寧雨露之不潤匪寒暑之能傷歷衆妙而校德固莫
善於斯光想貴和於耼叟咸稱葆於蒙莊悟燭無之見
獲誡暗投之不臧鏡兹道之用舍乃君子之行藏
氣賦(唐)張文
若夫氣之為物也寥廓無象中虛自然激混混而為地
蔚蒼蒼而稱天其下降也日月星辰著矣其上騰也山
河樹木生焉虹樓隠於雲際蜃閣浮於海邊聖人遇之
而為主道士餐之而得仙紛蓋松而吐霧擁鑪柏而生
煙若乃變化千體包含萬類結慶呈祥敷榮表瑞翳春
榮而綺靡籠秋壑而枯顇噴朝霞而共丹騰晚靄而孤
翠觸途無限遇物相因扶心體而為命運手足而為身
九關用而殯魄六腑通而谷神朦朧虎岫晻曖龍津重
輝贊於太子五色彰於異人出舂陵而表貺度函關而
浮真既霏微以薈蔚復蕭索而輪囷象圓光於淺暉搖
碎影於微塵爾其槖籥無窮塤篪異態乍舒乍卷如顯
如晦罕養懸匏虛驚衆籟或散漫而成羅綺或昭彰而
為黼黻昏曉樹而沉沉羃遥峯而靄靄至若噓精吸液
含風吐雲拂鮑肆而均臭凝麝幃而共芬和妝臺之豔
粉雜舞閣之輕裙汎蘇臯而鬱郁襲桃徑之氛氲有色
可見無聲可聞助鸎杯之桂馥添鳳俎之蘭薰肸蠁難
名睢盱不測隨致動静與時消息聚散無定盈虧獨全
其纖也入於有象其大也出於無邊憑太虛而作宅終
造化而為年隨之不見其後迎之不見其前惟恍惟惚
玄之又玄吾不知其誰氏之子象帝之先
氣賦(有序)(唐)闕名
余嘗志於玄言每尋莊老莫不虛心竦神銳精厲志究
夫道源孰不因氣而生者其功也大其應也細述之無
巳遂成賦曰
二儀混合兮成天地四氣汗漫兮育萬類離雲騰陵而
千峯崔嵬震風飋颶而百卉蔥翠宵中星虚則大火西
流律應黃鍾而凝隂東萃惟兹氣之浩然胡應物之無
匱若乃假名為聲託體而成憑乎動息美惡必呈挫銳
解紛庶同歸乎老氏虚心弱志或契合於莊生逆之為
怒順之為貞縱之則逸舍之則盈若也勇冠三軍神雄
思銳善戰善勝徒激憤於項王嘉謀嘉猷望旗靡於曹
劌爾其瞻白虹之貫日眺紫氣之衝牛應精誠之所感
顯神異之潛周隨時變易物莫能儔則知氣之為用其
道飛浮或聚或散處剛處柔能從逹人之性偏攻思婦
之愁其興也勃其忘也休伊萬古之造化胡六合之因
由隂陽以之凖則天地以之通流匪斯文之可測終銘
簡於千秋
空賦(以平上去入終而復始為韻)(唐)闕名
觀夫物則有名而有竭空則無竭而有名以空自命何
縮何盈摶之不得書之不明二儀肇分運寒暑則與時
而應百功勤務鑿戸牖則用之以貞泰山岌而不以為
阻鴻毛至而不以為輕恬澹者體之而為性澆浮者象
之而為情情性之别共稟殊呈是知均乎空者既若兹
倍乎空者竟如彼卷之潛方寸之内舒之盈宇宙之裏
上皇得之而化淳季葉失之而亂起妙一以為稱總萬
以歸理詎華說之所精非掞藻之能擬及夫天朗氣高
地平風暢颺飛鴻六翮之遠彰彩雲五色之狀若士九
垓以冥期蘭子七劒以寥亮背之而騁捷遂之而攸向
同槖籥之罔窮越視聽之餘量况使皓鶴聞天白駒出
谷囹圄鞠草洞簫生曲歟是時端拱聖皇坐嘯英牧暫
勞求士永介戩祿事無事為無為衢常樽滿路不拾遺
蓋有由而致之
空賦(唐)闕名
無德而稱者則其稱不朽無形而用者則其用不窮若
乃質混沌氣鴻濛生天地之始匝天地之中不可知詰
其名曰空夫空也者迎之不見其首隨之不見其後聽
之不聞摶之不有舒之則遠彌六合攬之則不盈一手
體無涯以為大物有來而必受徒意其湛爾無營飄然
至輕向遥山而似畫對澄浦而同清大而觀之則漭漫
兮類元胎之貌審而察之則眇漠兮凝至道之精故老
氏曰有物混成先天地生寂兮寥兮孰能為其損益不
皦不昧安可議其幽明利萬物有含容之德包二儀有
覆載之名草木資空以長茂日月乘空以運行霜雁雲
鵬非空無以矯其翼喬鸎幽鳥非空無以習其聲夫天
之無言不能去蒼蒼之象風之無色不能閟蕭蕭之響
隂陽者氣猶不免於推遷躔次雖高亦未離於測想豈
若窅兮冥兮吾則不知其靈浩兮蕩兮吾則不知其廣
含太化以虛無起神功而惚恍善計者無所用其籌策
善觀者無以勞其俯仰故能象帝之先玄之又玄以無
有入無間引微明於纖隟混餘碧於長天隨時小大應
物周旋處覆盆而俱暗引測管而同圓入枝間而帶影
通野外以含煙或高深放曠或委曲連綿雖可名而可
道終默然而澹然則有閑居至人宴坐開士黜聰明以
反聽閉戶庭而隠几既而諦想羣物深觀至理窮未來
寂滅之端探過去混元之始見衆生生而不失大化化
而無已知有為盡於無形化萬物歸於一指然後色空
皆泯驗先覺於輪王物我俱齊得真筌於莊子已矣哉
杳杳茫茫地久天長非色非想不存不亡故知大象無
形去文質而成體至恒不變混今古以為常然則無施
不適應用無方作器以虚中為貴接賢以虚左為良亦
有譚國大夫嗟巳空於杼軸倡樓孤妾怨難守於空牀
當今四海會同羣方清晏邦國有不空之歌太史絶三
空之諫獨有文章游子書劒沉淪出門以虚舟遇物入
室以虛白全真生也數竒每有書空之歎長而樂道猶
在屢空之貧惜揚名之未逹恨干祿之無津敢作課虚
之頌用投虛受之人
空賦(唐)郭&KR4505;
造化之工稽夫有名之域察以無象之中彼去有而含
體乃因無而立空極乾坤之包汗漫何窅眇與冲融且
希夷難變而槖籥罔窮神禹莫知其至離婁安覩其終
墜露有聲杳然聞皓鶴之唳太虛無礙豈獨發醯雞之
蒙則七曜垂文八紘作紀應類示跡變態無已顥氣浹
而流英飛霞散而成綺順晝夜以明晦涵混元而古始
及夫長風清驟雨霽或暝魄初滿或朝陽不翳千里若
鏡合止水而澄鮮四野無塵分遠山之虧蔽理通一貫
施及多族忘取舍而惟静任細大而皆足溟漲會百川
之宗簫管逹五音之目墨客臨而責有賦見平原老氏
酌以當無道幾牝谷戸牖致有空之用人神終害盈之
黷故至人得之於無心公綽寘之於不欲欽若聖君赫
赫良牧英英巖穴静而賢舉囹圄空而法平湛虚明而
玄鑒在虚受而澄清無談天之逸藻慙叩寂以求聲
空賦(唐)張鳴鶴
造化不測長空浩然生於未有物莫能先故其走目遐
甸幽不可見流聽高冥漸不可聽既從天而共色又鑒
水而同形若乃變化隨時憑乎動止韶容春遍火雲夏
起流電奪目殷雷激耳立繞樹之千巖廣長風之萬里
驚飇既臨彩虹破隂雨盡天遠雲空澗深百尺樓頭見
朝陽之赫奕九重宫裏聞衆鳥之喧林何高秋之遼迥
至窮冬而不極感在物之捐華益窮人之歎息惟長空
之愛此終生靈兮動植歌和光以同塵每因空以悟色
至人恬澹既將玄之又玄小智多非豈斯文之果測
明賦(從入至平為韻)(唐)田沉
夫何明之為用將燭幽以鑒默故日有朝靈月有宵德
衆星垂耀於穹昊爝火與螢而不息皆能懷獨見之明
破重昏之匿使晨臨者可分於丹素夜視者不謬於南
北蓋所謂明明在上以為人極者也至如桂花未魄虞
泉歛暝幽室何觀空堂静聽飛落木於軒砌吟暮蟲於
行徑則有銀燭初然蘭膏未罄昭昭耀耀亦何其盛况
乎泰宫曉鑒淄川秋水君子思正其莊容粲兮用修其
膩理或拂金光之清景愛瑶華之特起或指波瀾之碧
池玩澄泉而未巳然非大道之道至白之光且日月聞
浮雲之蔽燎火有撲滅之常水猶人撓錦以塵障豈夫
穆穆天子德昭晰以蕙馥皇皇侯伯心赫烈而椒芳寸
心所燭萬物無藏既臨表以識裏仍察隂而辨陽然後
禮樂設文武張明珠不混於江浦美玉無韞於山岡幽
藪盡拔蒙潛載陽由是觀之則燭龍之遐昭離婁之遠
望魏乘之所炫蘇績之攸傷安得儔其小大與短長而
已哉
日賦(唐)王捧珪
杲杲太陽昇自扶桑既移晷而高下亦候時而短長其
沒也天地為之黯色其出也遠近為之生光及夫春景
初動寒威始歇煦百川以冰開煖干林而花發行乎赤
道應其朱明煎綠潭而水沸爛青雲而火生於斯之時
誠可畏也既而暑退涼進煙歸霧返懸淨影以悠揚度
斜暉而晼晚送秋景之已末屬冬隂之方盛融晴雪而
曭朗曝晨霜而温映於斯之時誠可愛也故能明以成
象高以臨空有形必鑒無幽不通在七政雖擅其長照
萬物不競其功抱三足之靈烏挂五彩之輕虹魯陽揮
戈而三舍漢皇握鏡而再中曜凝霜而輕白帶飛霞而
澹紅皎兮潔每守團圓不虧缺曈兮曨暮落西山朝海
東誰復知其動静安能察其始終徒美其委質上浮流
光下濟不擇好惡不遺巨細葵藿向之傾心旂常畫以
增麗匪杖策之能及豈長繩之可繫至若熒火聚然魚
燭並爇明月高映繁星遠列争散彩以炫晃競騰暉以
照晰見白日之一臨總光沉而影滅則知赫然作色無
物不憚温然為容有情皆玩終而復始既明且煥自非
造化之至精焉能作羣生之壯觀
日賦(唐)李邕
惟元氣之播儀式景曜之騰烈倚崇蓋而西轉駿流光
之東晰豈盈縮兮彌歲亦畏愛兮異節暾淑色而布龢
赫炎氛而生熱所謂純精至高至明燭龍照灼以首事
踆烏奮迅而演成開天地之司目為帝王之我兄文思
以之寅餞神武以之揭行是以節朝有政逮昃未餐揚
暉而四方動色霽景而萬物聳觀豁雲霧之凝暗解雪
霜之沍寒願揮戈兮再晝俟傾藿兮長安至若瑞氣浮
煙休徵抱戴乍出海而融朗忽飛天而光大千里發乎
主明五色見於時泰將閉閣兮永言豈覆盆兮貽悔則
有懷人惆悵酌醴獻酬冥一醉兮千日渴一日兮三秋
昔定鼎兮卜洛彼昇天兮上遊處立觀於溟渤遂測景
於嵩丘借如夸父棄策奔走何益夫子重隂道業所欽
歎遲遲之春日阻悠悠之宿心惜落照於崇木重遥思
於竹林粤若飛箭易及長繩難駐知息影之未寧喜傾
蓋之相遇始曝書兮多暇復炙背兮成趣見蘭蕙之有
暉想桃李之可樹别有誓以期皦至以憂長既中時而
必彗亦後甲而見陽與聖人兮齊朗宜君子兮借光卜
在地而占吉說通夢而尋昌匪直燭之滅私行之惟則
若御車之有輪豈摶空之無翼固斡運兮誰使諒周行
而不息重光起於一人合璧旋於八極觀乎翠萍生實
赤羽從軍儻一編之欲授曷三餘之敢聞夕沒銜於黛
巘朝隮夾於火雲何白駒之激急致華髮之繽紛若乃
江湖積氣霧雨經時莓苔連於枕石泥濘汨於川坻仰
蒼蒼而不見俟杲杲而常欺將遣慰兮安適每沉冥兮
自悲借如謫居海上喟息天間有哀猿兮斷續無飛鳥
兮往還事填膺於瘴癘情滿目於雲山未回光於東闕
猶屈指於南蠻乃舉手而歌曰披雲覩日兮目則明就
日瞻雲兮心若驚日爾一日兮何道時哉幾時兮此生
日賦(唐)李為
仲春上日率公卿大夫朝日於東郊祗祀畢太史進曰
夫日統七紀周旋天地國家災祥之至也惟唐文明日
德不愆今陛下又親設弟禮天下煥爛上曰朕不足以
配日然國經在乎上爾即司之於日有見可使朕聞之
乎太史曰臣聞天高無程日為大明天為至陽日為陽
精則日於天為子象也在人為主在天為日其高明一
也日之初將出兮東方霍爌烘煌地外洩光隂雲含明
閃閃熒熒火炬縱横漸高如懸或若輓上於天而傍倚
諸山海水血色龍魚騰翻上浮焦煙創業之象也日之
中聚燄成珠攢劒成輪青天而白白雲而赤赩赩奕奕
曾不得定目太虚為之晃惑萬物依乎地無不自識太
平之象也春之日蔥蘢通曨霍爍晴空赫為大笑滿天
地喜江風晴起錦文出水采錯斕斑花樹之間新蕊粉
融萬燈無煙一拂雕梁嬌霞溢乎殿堂繢壁連光温燄
生旁仁恩之象也夏之日烘彤坌勃六合焚炙風不能
為氣天地變色不勝其猛乍搖紫影所照之六化為火
井草木如燒而未乾焦泉池如炊若將涌沸炎威逼人
疑欲附地或透入室壁潛蒸簟席威怒之象也其於小
則草芥游蟲戶網隙塵各示其容其為大則東而引千
萬里不見其近出西而引千萬里不見其遠及將暮也
爍乎而低澹乎而頽忽乎變容赤蓋下空埃塵濛籠渾
渾黃黃漸無精光黯黮殷顔不留山巔即墜乎窮泉丹
霞染雲燄燄半天暝隂夕靄薈蔚霮䨴餘光無采暫明
乎千里之外烏鵲尚鳴新月巳生長夜自清今昔頓成
良可悲乎夫日之不永也甚矣人之言夘比及看已可
食人之言午比及看已欲昃是故聖人寸隂而惜願陛下
朝視之思創業之難暮視之感淪革之易春夏視之調
喜怒之節中視之將偃乎大平之地又何求焉臣又聞
之聖人為君日祥屢臻五色曄曄天地同文昏弱之代
吞蝕不暇列宿不沒晝而為夜可不務乎故天有日不
能自靈日有光不能自明待聖人而明之也
慶雲抱日賦(以雲日輝映精彩相耀為韻)(唐)闕名
太陽之昇兮鑠景氣而澄氤氲聖人之德兮上蔚結而
生慶雲外浮相煥中映成文郁郁昱昱繽繽紛紛粲兮
若組繡之縈寳鏡翊兮若申甫之相明君無心而生應
德而出不曜青以干吕能叶慶以扶日縹緲蜿蜒游龍
相逐而不如斐亹葳蕤彩蜺舒狀而難匹始流形於孤
嶽終垂象於九圍麗碧霄以增媚捧金烏而徐飛感覆
幬之仁效靈表瑞憑玄黃之氣耀影含輝夫天道無言
以物應聖聖功不宰物自效命故有非煙非雲為祥為
慶付我元吉彰我元盛豈徒衆彩錯出重輪交映者哉
且日者實也象君而貞明雲者運也應時而發生就日
而浮若就君之朝聘五色成象告五方之和平騰乎天
假其隂隲見於晝資厥炎精懿乎煌煌燭空曄曄呈彩
域中之目無不仰觀天下之心若有所待何必蒼梧稱
美横汾是載者乎夫變化翕忽希夷混茫理至則無幽
不感德盛則化妖為祥煥厥霄極亘於天光彼丹甑玉
燭蓂莢芝房孰若此感化而見五彩其相者焉是知聖
與冥通理由感召故我后之盛德不求彰而自耀
慶雲抱日賦(以雲日暉映精彩相耀為韻)(唐)闕名
太陽淳精兮表德於君德感珍瑞兮應天垂文曉望東
方昇耀耀之麗景晴分上漢覩郁郁之祥雲若乃運叶
堯年靈符舜日燦玉葉以繁布抱金輪而半出灼爍兮
乍似漢祖隠居横紫氣曈曨兮又若楚王乘舟捧萍實
豈錦江之所能擬諒秦鏡之所非匹既而五彩不散三
足增輝英英而浮光並射杲杲而合璧相依信乾坤之
道不昧知君臣之德同歸我唐由是越五馳聲超三表
聖臣如雲而仰均雨露君並日而用敷德政故表乃禎
祥之主遂其雲日之性始漠漠以飛空復昭昭而遠映
跡前聖之能事曷比夫今日之嘉慶也徒觀啟重霄而
迥出得中道而遐征不傍樓臺詎隨於聚散不依城闕
但耀其真精氤氲兮匪氛霧而能雜泱漭兮知沴氣而
不生懿夫日麗天兮出巨海瑞應臻兮見其彩雲浮空
兮藹休祥靈輝集兮實其相故可以卜年永祚奕聖蕃
昌大矣哉兹瑞之為慶禆福善而無疆若鯫生者飲化
闕廷削跡海嶠覩慶雲而動詠仰聖日以觀妙是知物
無不感幽罔不照蠢兹動植之類莫不息隂而發耀
寅賓出日賦(以大明在天恒以時授為韻)(唐)王儲
惟天為大兮堯實則之命羲和而馭日俾出納而從時
肇歲首以平分既中星鳥及宵衣而敬導始見嵎夷所
以示農功之有序叶君德於無私我國家克定三元光
臨四海纂唐虞之舊說崇德禮而斯在將舉正以履端
奉天時而不改繇是春官蕆事太史作程天子居青陽
之左个覽萬物之初生始昭宣於東作終協贊於西成
杲杲臨空無幽而不燭遲遲鑒下有蟄而皆驚伊兆人
分地之利我聖上則天之明淑氣載揚暢禽魚而共躍
融風乍扇迨葵藿而咸傾庶績其凝三農式就高臺紀
於雲物大野陳其蒐狩畢嚮化以觀光亦順時而敬授
歲如何其歲既登節盈縮兮日有恒歲如何其歲將起
兆發生兮日之始苟奉順而無違得禎祥而所以原夫
君比德於日日麗光乎天撫有萬方每朝君於歲始照
臨庶物故出日於春前煦百泉而冰泮薰九陌而蒼然
合璧表無為之化重雲示有慶之年信惟貞而惟一示
無黨而無偏客有藏器俟時卑躬思泰遇乾坤之訢合
覩日月之光大莫不向春景以自娛沐堯風而永賴
寅賓出日賦(以大明在天恒以時授為韻)(唐)獨孤授
古先哲王允釐内外雖庶政之咸叙在司天而為大所
以叶乎上下所以察乎交會其職廢而時令則乖其職
修而黎人永賴歲既陽止東風作矣惟時羲仲奉若天
紀候暘谷之初昇揆農功之當起寅賓克展守而勿失
耒耜乃修視其所以觀乎旭日之漸也麗蒼穹而曜晶
按黃道而徐行萬物發春仁氣良由兹始四方仰照陽
德協於離明盈縮必循夫晷度職司寧闕其將迎木位
值於扶桑初杲杲以出土膏潤於南畝且澤澤其耕故
王者重焉官不虚授考之歷象則象是用貞凖之田農
則農靡愆候惟帝典之明徵示人有常惟日官之無改
永代斯在平秩乎下以播百穀欽若乎上以刑四海慎
爾有司惟其敬之是將邁景德於太皥俟神功於女夷
玉燭開耀金烏效遲致人和而歲美無亂日而廢時况
吾君承乾玄化昭宣叙三光以著象乘六龍而御天經
紀不忒職官維賢分命之事舉曲成之道全觀寅賓之
出日端稼穡兮大田願聆舜絃歌唐年因末光之可就
與羲馭而迴旋
寅賓出日賦(以大明在天恒以時授為韻)(唐)袁同直
日為天經春為歲始貞三農而允協於度調四時而不
愆於理敬其所出導其所以升黃道而萬化融出青方
而百工起所以放勲欽明羲仲是司協和天意敬授人
時闕其職則厚生斯廢行其典乃庶績咸熙且曉色曈
曨清光杳靄垂大明於有截察幽深於無外守晦明之
度數順躔次之交會合一德而無私位三光而稱大煦
育無偏隂陽氣宣應律管而初變暖林花而未鮮興農
功於燠室發耒耜於原田既陶陶以受歲亦欣欣而樂
天則知日以陽為德君以政為恒陽虧則物無仰照政
失則年用不登覩寅賓之有則知平秩之方弘瞻彼漲
海日之所在出扶桑而吐暉泛暘谷而浴彩貞明宇宙
協順時候將虔敬而專其所職豈出納而輕其所授我
國家獻歲發生舒勾逹萌警大田於東作紀斯箱於西
成君德與日德俱遠道光與日光齊明將授官而守職
俾萬祀而為程
寅賓出日賦(以大明在天恒以時授為韻)(唐)周謂
陶唐氏欽若日出資授人時乃命羲仲往哉汝司紀寅
賓而建始旌照燭兮無私暘谷初昇退羣冥於仄陋扶
桑適上分萬象於毫釐日之為德也均日之為功也大
作朝夕之程準見乾坤之交泰無遠無近幽而必通惟
植惟生罔不咸賴出於東兮示發生之所在傾於西兮
覩光靈之不改必將表歲以務穡豈獨陵虚而賦彩爾
其孟陬叶月太蔟和聲農祥正而土膏咸動庶績凝而
百度惟貞于以秩東作于以望西成塗足沾體勉穡夫
與田畯布和施令樂國泰而君明豈不以五行班序七
曜宣精者哉則有三足呈祥重暉降祉瑞聖斯應為光
有以遠色杲杲非童子之辨焉浮彩昭昭惟仲尼之揭
矣爰考休徵圖牒與能既煦育之無外同寅賓而有恒
賓者導也惟人之導揚寅者敬也唯人之敬授諒難踰
而可仰參地載而天覆觀其煜熠動川澄明麗天消瀌
瀌之殘雪歛藹藹之輕煙謠東君於楚客祀岱嶽於漢
年願捧圖稱瑞以相宣
日浴咸池賦(以漲海增輝金烏發色為韻)(唐)柳喜
海日赫赫出暘谷以騰輝過咸池而浴色宛轉波動迴
還影側昭晰兮泉源漸沸掩映兮津涯乍黑紅光下射
疑萍實之欲沉赤氣上浮訝林雲之不息當其玉漏未
盡金波正凝背崦嵫而六龍騁騖望穹蒼而三足飛騰
經厚地而休光暫匿連巨浸而暖氣潛蒸當晷度之未
至信輝赫之徒增洎夫良夜欲闌繁星漸沒轉紅輪於
沙礫濯朱輝於溟渤映龍川之華動照天壇而秀發遠
岸燭燿而乍明長波蹙縮而未歇觀其蕩水府滌踆烏
重輪輝煥而增潤雙翼翩翩而盡濡勢動雲端運規規
而未止影搖波底潛赫赫而不渝逝矣莫及皦然可望
照蜃樓於圻岸寫蛟室於溟漲由是發五色煥九圍歷
渤澥而羲和整馭映島嶼而光耀傍飛碧浪沸騰罷洗
貞明之質洪漣瀰漫難留畏愛之輝時也天地漸分雲
霞屢改違細柳而已遠沸扶桑而猶在聊將出地辭潤
澤於波瀾從此麗天布輝華於寰海既而迥出崟岑高
懸萬尋杲杲而光無停晷炎炎而色欲流金始素波而
將滌倏黃道而是臨信終古而不昧長曜景於天心
黃雲捧日賦(以黃雲捧日佳氣充塞為韻)(唐)闕名
吾君朝黃圖坐甲乙禮元吉觀慶雲之飛來暈長空以
夾日日明而麗雲潤而黃隨輪巳入乎青陸抱影長依
於正陽磅礴不散氛氲呈祥暖萬物則草木春色涵一
氣則天地黃光推而言之則君為日臣為雲君非臣則
股肱斯廢雲非日則光耀難分故上下同體表裏成文
樓形遥景於東戶葉影潛扇於南薰由教有所至朝無
可昏是日王三朝躔五緯杲杲然無幽不燭飄飄然何
遠不暨白主喪氛黑為兵氣將閉陽和動令人畏又奚
能勢均抱戴色不嚴毅似龍虎之宛轉傍檐楹之髣髴
是日也風不霾時正佳雲日輪盛光隂克諧入房焉可
以擬議干吕何足以為懷帶祥雲而共美與淑氣而同
儕天有日兮晨光重日有珥兮黃雲捧亦如東海大而
百川朝北辰高而衆星拱雲初繚繞日亦曈曨合三光
而為一混五色而居中於是彰國祚表年豐應履端之
時令識來事之殷充察天象兮陽烏奮翼稽瑞圖兮人
望充塞使無階而可乘敢不慙於帝力
黃雲捧日賦(唐)闕名
正月初吉觀大明之東吐間瑞氣而曉出初混色於青
山之上猶謂護霜漸凝華於黃道之中分明捧日與抱
珥而偶方守人為匹原夫皇帝御紫宸垂至仁恩覃日
域澤被雲津居其中得通理之體察其外想維城之親
然後蔚亭亭之彩環杲杲之輪左之右之擁榮光於碧
漢或先或後敷正色於青春懿乎日者君之德雲者臣
之狀彼無私以臨下此竭誠而奉上故得配陽精而為
煥符土德而標王以此圖國國乃豐盈以此示人人知
揖讓既而呈彼瑞暾曜於天門似佐無為之化如承煦
嫗之恩自東徂西異衆星之拱極陳力就列同萬品之
尊元其瑞如之何以慶其主其色如之何非聖不覩像
伊皋之羽翼同周召之夾輔麗焉成象非徒負舟之龍
照也騰文盡若苴茅之土蕭索籠光徘徊效祥抱一輪
而匪烏莫黑散九野而何草不黃是日也乾坤交泰霄
漢熒煌風以動之謂奉中央之帝人皆仰也如披元吉
之裳識我者寡遇我者衆思飄飄而有託目眇眇而遥
送飛煙下接乍迴屏翳之姿喜氣上浮疑繞羲和之控
信乎聖德所加禎祥不遐天道悦人謀嘉故得無心之
雲出山川而變色有耀之瑞應圖牒而增華
日五色賦(以日䴡九華聖符土德為韻)(唐)李程
德動天鑒祥開日華守三光而效祉彰五色而可嘉驗
瑞典之所應知淳風之不遐稟以陽精體乾爻於君位
昭夫土德表王氣於皇家懿彼日昇考兹禮斗因時而
出與聖為偶仰瑞景兮燦中天和德輝兮光萬有既分
羲和之職自契黃人之守舒明耀符君道之克明麗九
華當帝業之嗣九時也寰宇廓清景氣澄霽浴咸池於
天末拂若木於海裔非煙捧於圓象蔚矣錦章餘霞散
於重輪煥然綺麗固知疇人有秩天紀無失必觀象以
察變不廢時而亂日合璧方而孰可抱珥比而奚匹泛
草際而瑞露相鮮動川上而榮光亂出信比象而可久
故成文之不一足使陽烏迷莫黑之容白駒驚受彩之
質浩浩天樞洋洋聖謨德之交感瑞必相符五彩彰施
於黃道萬姓曕仰於康衢足以光昭前古照臨下土殊
祥著明庶物咸覩名翬矯翼如威鳳兮鳴朝陽時藿傾
心狀靈芝兮耀中圃斯乃天有命日躋聖太階平王道
正同夫少昊諒感之以呈祥異彼夏王徒指之而比盛
今則引耀神州揚光日域設象以啟聖宣精以昭德彰
燭遠於皇明乃備彩於方色故曰惟天為大吾君是則
日五色賦(以日麗九華聖符土德為韻)(唐)湛賁
聖日呈貺至德所加布璀璨之五色被輝光於四遐纖
塵乍收爛彼雲間之彩清漣既動煥乎川上之華且夫
德惟純一瑞符祚九彼合璧而未方顧抱珥而何有豈
若青赤以之彩錯光芒屏其氛垢星同色而莫儔露成
文而曷偶至乃天衢將曙春雨新霽廓彼長空歛其纖
翳煥羲車而逾媚映彤庭而轉麗同象德於金天陋再
中於漢帝於時宸睠屢迴聖心方契恒旰食以為慮豈
浮雲之能蔽觀其往復黃道隠現非一彰有德而天下
文明照無私而海内清謐馴翬對而沮色儀鳳臨而委
質光浮石壁謂媧皇之補天影入詞林疑江淹之夢筆
彼連珠之代王字之日雖得以載其圖牒實難以為其
儔匹未若光分五色德合三無明天道以下濟與人事
而同符較兹嘉祉超於邃古杲杲而五色成文郁郁而
萬物咸覩祥光旁燭偏宜連畛之瓜瑞彩下臨更並建
社之土於以光被四表昭彰元聖播頌聲於管絃流喜
氣於歌詠矧其堯舜為理羲和奉職仰以陽精象於我
德不然何以照曜六合玄黃五色出乎震位煥夫皇極
仰其耀希煦嫗以資成傾其心比葵藿之生植儻餘光
之可借庶分隂之有得
日五色賦(以日麗九華聖符土德為韻)(唐)崔護
陽精之瑞兮惟瑞之嘉首三光而委照備五色以連華
繁彩遥分叶二數於聖運祥光下燭贊元吉於皇家且
夫天之降禎昭示羣有日之效慶丕應元后軼圖牒而
稱靈著策書而不朽徑惟千里表年歷而當千麗彼九
華彰帝業之在九懿其廓煙霄而朗霽斂天宇之氛曀
出暘谷之方融歷離宫而增麗羲和疑而愕立疇宫駭
以横睇循黃道以遲遲爍青冥而晰晰觀其瑞景中煥
浮晶外溢所以告昌期符聖日結金天以標異掩羣祥
而首出仰其衆色比河上之榮光徵彼謠言異江中之
萍實景麗天衢明均八區知神光之有宰信玄化之潛
敷媚韶陽於紫陌混佳氣於皇都於是見土行之善應
識帝載之珍符君一德兮格于上天日五色兮臨于下
土實有感而斯見固惟仁而是輔乘虚散彩狀朝煙之
曖空緣隟通輝若晴虹之入戶燦爛同耀玄黃交映彙
藻繪於金輪聚雲霞於寳鏡當道泰以垂貺契河清之
表聖諒四彗之莫儔豈再中而攸競則知天意非昧人
情可測所以異其彩示輝光之日新所以呈其祥慶文
明之允塞偉夫彼日之瑞可以象君之德謬膺薦於春
闈幸觀光於上國
日抱戴賦(有序)(唐)潘炎
景龍元年四月二十四日皇帝初臨上黨日抱戴皇天
告符微臣頌之蓋古詩之流也賦曰
日麗於天是曰太陽經千里臨八方符一人之元聖曜
五色之重光祚我休徵莫先懸象表至聖之無二呈繼
照於明兩陽光杲耀抱黃道而再中喜氣氤氲戴赤霄
而直上聖有感天無私八紘占其瑞色六合仰其重離
終古不虧得天長久豈止大章之步非齊夸父之走惟
抱也同衆星之拱北辰惟戴也比萬邦之奉元后則知
天為父日為兄同符叶慶以應文明我皇首出而御極
光被無垠而太平
日載中賦(以漢文帝時數如此為韻)(唐)許堯佐
聖德上通陽精下贊經太虚之寥廓赫流光之耀煥皇
矣廣運德用邁於陶唐日歟載中瑞克符於炎漢其始
也昇扶桑以昭晰拂若木兮氛氲灼麗景開祥雲羲仲
命官敬導之功式著夸父整策競驅之勢斯分雖馳騁
於靈馭終感通於聖君故歌休明者徵於陽位察符瑞
者觀乎天文於是翠煙澄霽白日增麗流景弭節飛輪
頓勢踆烏矯翼而却翔驤龍擁駕而迴逝端乎晷遽乖
測景之司表乎祥必俟垂衣之帝蓋所以應仁聖叶昌
期曾泉既逾異晨陽之杲杲昆吾再舍嘉日馭之遲遲
是則天垂象兮不昧日輔德兮無私既載中呈瑞亦太
和效時遠以變化同諸掌握苟夙夜而致理在禎祥而
欲數依靈氣之潛通豈天聽之玄邈日之為美也無德
而言歟日之為瑞也有時而效諸運行必隨乎圓蓋昏
曉式經乎方輿昃而復中在明君兮則爾中而斯昃雖
壯士兮焉如我皇播德於彼表瑞於此不肅而康哉無
為而樂只躔次可覿豈假垣平之片言昭明有融寧匹
魯陽之三徙然鑒於人事兮諒天道而伊邇
日載中賦(以漢文帝時數如此為韻)(唐)關構
日以運行時維貞觀驗載中之照燭表一德之協贊至
誠則感實所應於皇家偶聖必呈豈獨符於炎漢既退
舍以迴薄又增明而輝煥且夫天地細緼日月垂文始
將傾而復正願何鑒而不分當下委之碧落又上排之
青雲經紀迴旋乃暉晶而射耀次舍中正則澄霽而銷
氛何麗天以昭晰諒觸物而繽紛然而日乃陽德光于
四裔陽為君德配以上帝既居中而有感亦臨下而罔
替昔連珠而合璧或五色而四彗咸逐物而遷移並隨
時而啟閉曷若此將旰而復昭昭無際則知隂陽冥通
乃與仁聖符契徒觀其炫晃在兹氣肅風追合人君以
乘時又觀其昭回綿邈霞張雪駮美嘉祥之欲數時以
我既再我則盈縮而自持時以我當中我則清明而不
濁既照臨於率土信叶和而反朴夫日也變動不居周
流六虚天垂象以咸若精可貫而皎如既匪虧焉比皇
明以無極斯呈瑞也諒至化之有餘且神功而不測乃
駐晷其實徐所謂懸鑑在彼觀光由是仰大明之載中
知積清而率俾因徵今以賦事諒舍彼而取此
日載中賦(以漢文帝時數如此為韻)(唐)闕名
赫矣陽精瑞色融爛輪既側而復正景將曛而重煥考
祥歷於休明議天心之叶贊信遐荒丕耀而品物貞觀
夫其禎煙空耿霄漢始由度而方映忽移躔於巳旰長
空斂雲爌朗烟煴考殊祥於瑞牒軼衆象於天文燭乎
幽同無私於聖代鑒乎下將比耀於明君宜穹蒼之朗
霽屏黃道之氛曀踆烏翻翼以迴翔羲和弭節以容裔
亭亭兮直午位而逾正杲杲乎爍離宫而增麗休徵屢
發於漢皇德威更侔於唐帝雖百官奉職疇人展藝異
迴戈之所麾非長繩之能繫是則玄貺告祉皇明受釐
日之杲兮靡虧於常度日復中兮叶慶於昌期土圭不
能測其晷玉漏焉足定其時照委晴空曖祥光之郁都
時當春盡添麗景之遲遲惟我后之至化驗靈符而斯
數懸金鏡於天衢提璿衡於掌握不然何以表昌期之
會迴倒景之車澄清光而炯若扇炎盛而赫如徙倚遥
漢徘徊太虚夸父之奔於焉少息垣平之對難以比諸
信可以遵祀典委裘而拜命太史以望而書日麗天兮
運行而未已日再中兮表慶於遐邇每同葵藿之誠冀
流光而及此
日中有王字賦(以題為韻次用)(唐)鄭錫
至陽之精内含文明成命宥密神化隂隲倬元聖而緯
天爍靈符之在日人文變見玄象貞吉煥爾殊容昭然
異質三陽並列契乾體以成三一氣貫中表聖人之得
一當是時也河清海晏時和歲豐車書混合華夷會同
皇帝乃率百吏禋六宗登臺視朔候律占風祀夕月於
禮神之館拜朝日於祈年之宫霽氛霧埽煙虹地涯静
天宇空隂魄既沒大明在東吐象成字昭文有融法科
斗以為體並踆烏以處中馮相未覿疇人發蒙此乃聖
人合契至化玄通不然者何得曜靈啟瑞明被於有截
垂光燭地運行而無窮聖人以不宰成能日月以無私
可久偶聖則呈祥逢昏則顯咎貞觀契無為之功休祥
應無疆之壽沒於地我則取誡於明夷登乎天我則呈
形於大有其初見也昭昭彰彰流晶曜芒若神龍負圖
兮呈八卦於羲皇其少登也發色騰光乍見乍藏狀靈
龜銜書兮錫九疇於夏王蔽虧若木隠映扶桑曈曨五
雲之表輝煥重輪之旁臨紫宸兮千門洞照出黃道兮
八極增光惟德化成惟王正位兄其日兮姊其月父事
天兮母事地罄六合以為王統三才而制字道不藏寳
神開奥袐王在日兮垂文日在天兮重懿豈徒色映合
璧光連抱珥三舍迴魯陽之戈載中美漢文之志皇上
以為命不於常惟德是據災逐祥啟福隨禍著知微知
彰一喜一懼因嘉瑞以增德合元符而降祚客有上國
觀光金門獻賦覩日中有字之感成天下至公之務傾
心太陽企踵雲路願回光以暫燭庶千載之一遇
日中有王字賦(以題為韻次用)(唐)喬琮(登科記作喬深)
至尊者王至明者日處其位兮無二配其德兮惟一制
服以象必圖之而並臨視朝以時方候之而俱出懿夫
日實也厥生于東王往也厥居于中其呈祥以下燭必
布德而上通然則日中之有王字者豈不以昭宸聰彰
國風煥乎黃道赫矣蒼穹表皇綱之不紊延聖祚於無
窮者哉且天垂三光日當其首人執六藝書列於後此
神功之所成彼人力而何有况乎烏為鳥矣無慚蒼頡
之能日匪扇焉寧假右軍之手稽圖緯與載籍信可大
而可久豈比夫龜麟龍鳳徒在乎宫沼郊藪適足以勞
於使臣未可以濟乎不朽夫運行不已者天地之常臨
照無私者日月之光美之則配於太昊惡之則比夫夏
王是以逆其時則休亦成咎順其道則否亦為臧故昔
王者莫不觀天文兮順隂陽授人時兮正紀綱而人用
康而邦其昌如此者厥鑒不遠實歸美乎我皇信所謂
承天之序兮襲於休祥者也是知君能則天天必呈瑞
明海内之四目瞻日中之一字士有仰止雲路苦心詞
賦戰欲酣兮日將暮儻魯陽之修戈可借冀和仲之餘
暉可駐願傾葵藿之心希成桃李之樹
王者宜日中賦(以題為韻)(唐)歐陽詹
杲杲者日中則重光燭生生於有晦暖物物以無疆人
在下君體陽故法之象之宜諸帝王亭然止六合居中
赫矣洞九霄臨下取其正諒無邪僻之徒仿其明詎有
幽隂之者瞻端嚴則體率慕光昭以心寫想照彌乎八
紘庶化覃於九野觀夫高舂始上虞泉未移面方輿而
再朗點圓象以重規有隼之墉匿寸隂而影盡無禽之
井透百尺以光披含靈亹亹處植離離穴有向陽之戶
柯無不煦之枝伊體元在巳有國於斯形厥功以居大
固其義之攸宜况日則類王王實况日道符罔二理契
惟一當其食昊用貶膳以去縣仰以高明直棄儔而背
匹是以如之致唐堯之盛假之在周易之豐暮非乏照
朝亦有融或背籬東之蟄或遺山右之蒙掩彼不言黜
履邪而有蔽放兹取則貴無偏以處中正不正通難通
可以勵垂衣之聖政可以激御遠之神聰者也我皇祗
若高穹保兹洪祚順三辰之耿耀稽八卦之明喻覿兢
莊霑煦嫗美盛德之形容遂屏營而作賦
御定歷代賦彙卷二
