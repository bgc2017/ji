欽定四庫全書
御定歷代賦彙卷六十一
文學
春秋經傳類對賦(有序)(宋)徐晉卿
余讀五經酷好春秋治春秋三傳雅尚左氏然義理牽
合卷帙繁多顧兹謏聞難以殫記乃於暇日撰成錄賦
一篇凡一百五十韻計一萬五千言欲包羅經傳牢籠
善惡則引其辭以倡之欲錯綜名跡源統起末則簡其
句以包之欲按其典實故表其年以證之欲循其格式
故比其韻以屬之首尾貫穿十得其九命曰春秋經傳
類對將使究其所窮可以尋其枝葉舉其宏綱可以撮
其樞要也其間立意迂闊措辭鄙野不尚華而背實但
慮涉於淫競不摘詭以抉竒又懼傷夫名教故用藏於
巾衍以自備於檢尋傳之昆雲而俾謹乎誦習非敢流
布聖旦昭示鉅儒以為哂噱之資也
運及姬世天生仲尼修魯國之史策遵周公之典彝莫
不編年示法繫日摛辭左丘明傳之釋義杜元凱注之
質疑十二公之事言用傳後世五十條之凡例式據前
規有惠夫人實生桓子當平王遷都之末是隱公即位
之始乃有伯樂獻麋(宣公十二年)卻至奉豕(成公十七年)許絶太
岳之禋(隱公十一年)鄭廢泰山之祀(隱公八年)帥師入極譏無駭
克勝之由(隱公二年)求好于邾貴儀父會盟之美(隱公元年)問族
衆仲(隱公八年)詢名申繻(桓公六年)子駟請息肩于晉(襄公二年)荀息
謀假道于虞(僖公二年)天棄商而久矣(僖公二十二年)神亡虢以宜
乎(莊公三十二年)宋昭滅宗知庇根之失所(文公七年)鄭莊寵弟慮
滋蔓以難圖(隱公元年)貴有常尊(宣公十二年)禮有異數(莊公十八年)
石尚歸脤(定公十四年)齊桓拜胙(僖公九年)向戍尤孟獻之美室
(襄公十五年)韓宣譽季孫之嘉樹(昭公二年)解黿而鄭國以亂(宣公)
(四年)更鶩而齊臣致怒(襄公二十八年)魯築王姬之館外禮彌尊
(莊公元年)晉為太子之城内讒益固(莊公二十八年)蛇妖禍鄭(莊公十四)
(年)豕怪害齊(莊公八年)強鉏不能衞足(莊公十六年)鄧侯徒後噬
臍(莊公六年)晉逐楚于潁北(宣公十年)魯追戎于濟西(莊公十八年)施
氏沉郤犨之子(成公十一年)鄭人奪堵狗之妻(襄公十五年)姜氏
搆謀軌死歸于魯國(桓公十八年)子比脅立靈生失于乾谿
(昭公十三年)鄭息違言(隱公十一年)晉楚結好(成公九年)晉荀躒掩耳
而走(昭公三十一年)渾良夫被髮而譟(哀公十七年)或驂乘以持帶
(襄公二十三年)或塞井而夷竈(成公十六年)靈見梗陽之巫(襄公十八年)
寬生萑苻之盜(昭公二十年)掩義隱賊驩兜招渾敦之稱(文公)
(十八年)毁信廢忠共工得窮奇之號(同上)伯有強死(昭公七年)鄭
莊寤生(隱公元年)越椒有熊虎之狀(宣公四年)伯石是豺狼之聲
(昭公二十八年)與玦衣者表守國之意(閔公二年)獻縞紵者伸結友
之誠(襄公二十九年)虞公奔彼共池因求寶劒(桓公十年)得臣敗于
城濮為惜玉纓(僖公二十八年)晉城虎牢(襄公二年)魯築鹿囿(成公十八)
(年)婦姜貴聘而賤逆(文公四年)鄭忽先配而後祖(隱公八年)魯賄
荀偃也以壽夢之鼎(襄公十九年)周分唐叔也以密須之鼓
(定公四年)楚王伐畔降許子于武城(僖公六年)晉侯問囚税鍾儀
于軍府(成公九年)士會滅狄(宣公十六年)甘歜敗戎(文公十七年)獻六
羽而用六佾(隱公五年)節八音而行八風(同上)仲叔帶竊其拱
璧(襄公三十一年)魯陽虎納以大弓(定公元年)雖未獲一吉人行父
則庶幾免戾(文公十八年)而能流四凶族重華則其有成功
(同上)晉疆戚田(文公元年)魯略棠地(隱公五年)秦鍼之適晉也車有
千乘(昭公元年)共叔之都京也城過百雉(隱公元年)鄭子産善相
小國(昭公四年)楚商臣能行大事(文公元年)韓厥奉觴而加璧因
遇齊侯(成公二年)郤至免胄以趨風蓋逢楚子(成公十六年)鄭莊
有禮(隱公十一年)齊襄無常(莊公八年)蛇乘龍而為災于宋鄭(襄公)
(二十八年)水勝火而不利于子商(哀公九年)虢公無德而禄(閔公二年)
楚圍不義而強(昭公元年)鄧曼婦人知莫敖之必敗(桓公十三年)
然明君子識程鄭之將亡(襄公二十四年)魯鑄林鐘(襄公十九年)唐
分姑洗(定公四年)周内史知文伯有後(文公元年)季文子謂齊侯
不免(文公十五年)鄭國之井堙木刊(襄公二十五年)郇瑕之土薄水
淺(成公六年)胥臣稱郤缺之善命以先茅(僖公三十三年)士伯舉桓
兮之賢賞以瓜衍(宣公十五年)莫敖梁溠(莊公四年)艾獵城沂(宣公)
(十一年)潁考叔挾輈以走(隱公十一年)魯莊公乘傳而歸(莊公九年)
吳有越若腹心之搆疾(哀公十一年)虞得虢猶脣齒之相依
(僖公五年)楚國子文既毁家而紓難(莊公三十年)宋邦公子遂竭
粟以貸飢(文公十六年)商臣忍人(文公元年)狼瞫君子(文公二年)杞生
圃兮歌南蒯之叛(昭公十二年)莠在門兮喻良霄之死(襄公三十)
(年)狐毛設其二旆(僖公二十八年)文王獲其三矢(宣公四年)曹太子
樂奏而歎也未免有憂(桓公九年)宋元公酒樂而泣焉誠知
必死(昭公二十五年)隕霜殺菽(定公元年)雨雹為災(昭公四年)子産殂而
仲尼出涕(昭公二十年)太叔卒而趙簡甚哀(定公四年)晉寘衞侯
于深室(僖公二十八年)秦舍晉君于靈臺(僖公十五年)蔡昭侯兩佩
兩裘巳為怨府(定公三年)郤子惡五兵五甲更作禍胎(昭公二十)
(七年)禆諶能謀(襄公三十一年)叔向好直(襄公二十九年)楚滅江也秦伯
為之出次(文公四年)越圍吳也趙孟降于喪食(哀公二十年)因龍
命氏蔡墨陳劉累之宗(昭公二十九年)以鳥名官郯子述金天
之職(昭公十七年)衞人饋錦(昭公十三年)宋公求珠(哀公十一年)塞夷
庚而絶晉(成公十八年)城州來以挑吳(昭公十九年)楚侍者知擠
于溝壑(昭公十三年)絳縣師辱在于泥塗(襄公三十年)欒盈過周
既思父黶之過(襄公二十一年)華耦盟魯特陳祖督之辜(文公十五)
(年)大官庇身(襄公三十一年)舊職展體(定公四年)轅頗之奔鄭也既
進其腵脯(哀公十一年)葛盧之朝魯也又饋以芻米(僖公二十九年)
晉軍風于澤(僖公二十八年)鄭車僨于濟(隱公三年)鄭饗楚子爰伸
九獻之儀(僖公二十二年)秦饋晉侯乃用七牢之禮(僖公十五年)秦
人入鄀(文公五年)楚國圍江(文公三年)戎昭果毅(宣公二年)民生敦厖
(成公十六年)荀吳圍鼓而鼓人服(昭公十五年)晉侯去原而原國
降(僖公二十五年)棟折榱崩子産心憂于鄭國(襄公三十一年)踊貴屨
賤晏嬰相語于晉邦(昭公三年)歲害鳥帑(襄公二十八年)辰伏龍尾
(僖公五年)頓子牂事晉而背楚(定公十四年)悼夫人瘠魯以肥杞
(襄公二十九年)克黃得楚子以賜生(宣公四年)士燮使祝宗而祈死
(成公十七年)僑如巳獲宣伯由是以旌功(文公十一年)陽州既降
苫越因之而名子(定公八年)季隗就木(僖公二十三年)懷嬴奉匜(同上)
先軫怒兮不顧而唾(僖公三十三年)齊侯戰兮不介而馳(成公二年)
公子啓五辭楚位(哀公六年)鄧養甥三逐巴師(桓公九年)楚國爭
囚上下手于以決矣(襄公二十六年)魯邦議戰小大獄由是明
之(莊公十年)荀偃癉疽(襄公十九年)晉侯惑蠱(昭公元年)或驂絓而止
(桓公三年)或旝動而鼔(桓公五年)髮之短者齊欲勝吳(哀公十一年)鬛
之長者楚仍夸魯(昭公七年)伯禽始封于魯國土田陪敦(定公)
(四年)蚡冐肇啓于楚邦篳路藍縷(宣公十二年)秦伯改館(僖公十五)
(年)晉侯加籩(昭公六年)穆叔辭金奏之樂(襄公四年)郤至驚地室
而縣(成公十二年)神奪虢公之鑒(僖公二年)天假晉侯之年(僖公二十)
(八年)箕之役先軫黜于狼瞫(文公二年)夷之蒐賈季戮于臾駢
(文公六年)許悼告終仲尼加世子之罪(昭公十九年)晉靈被弑董
狐書趙盾之愆(宣公二年)祀有執燔戎有受脤此養神之節
也則劉康公之言可準(成公十三年)聘而獻物朝而獻功此
事霸之禮也則孟獻子之言堪崇(宣公十四年)七札夸由基
之射(成公十六年)六鈞傳顔高之弓(定公八年)晉侯治兵于緜上
(襄公十三年)闞止失道于弇中(哀公十四年)魯封須句念實司于
太皞(僖公二十一年)楚滅夔子因不祀于祝融(僖公二十六年)魏犨束
胷(僖公二十八年)楚王傷目(成公十六年)華臣弱皋比之室(襄公十七年)
子重殺巫臣之族(成公七年)伊戾讒兮宋痤死(襄公二十六年)無極
譖兮朝吳逐(昭公十五年)晉獻將廢于太子衣以偏衣(閔公二年)
魯昭欲寵于家羈賜之輕服(昭公三十二年)伯宗避重(成公五年)荀
吳驅衝(昭公十三年)臧文仲宿于重館(僖公三十一年)叔孫豹食于
庚宗(昭公四年)子干食百人之餼(昭公元年)桓子獲千室之封(宣公)
(十五年)楚王浹辰克莒(成公九年)齊侯三日取龍(成公二年)歲在豕
韋萇弘識蔡侯之禍(昭公十一年)星出婺女禆竈知晉國之
凶(昭公十年)屠伯饋羹(昭公十三年)考叔舍肉(隱公元年)賜魏絳以金
石之樂(襄公十一年)命士會以黻冕之服(宣公十六年)子産之為
鄭政也田有封洫(襄公三十年)趙武之相晉國也民無謗讟
(昭公元年)鄭從子突三覆既殪于戎師(隱公九年)晉用賁皇四萃
更敗于王族(襄公二十六年)伯有公怨(襄公二十七年)季子私言(成公八年)
趙宣子秣馬蓐食(文公七年)僖負羈寘璧盤餐(僖公二十三年)葑菲
不遺于下體(僖公三十三年)葛藟能庇其本根(文公七年)不虞制人
坐見燕師之敗(隱公五年)無謂邾小行聞魯卒之奔(僖公二十二年)
城彼緣陵(僖公十四年)盟于曲濮(定公八年)潘崇掌環列之尹(文公)
(元年)趙盾為旄車之族(宣公二年)鄭之火也出新客而禁舊客
(昭公十八年)宋之災也徹小屋而塗大屋(襄公九年)衛獻公與言
于孫子不釋皮冠(襄公十四年)鄭子産將見于晉侯乃加戎
服(襄公二十五年)楚子汰侈(昭公元年)文王惠和(昭公四年)蔡昭侯沈玉
而誓漢(定公三年)晉文公投璧而盟河(僖公二十四年)申包胥倚牆
而哭(定公四年)齊莊公拊楹而歌(襄公二十五年)棄甲復來念宋謳
之頗衆(宣公二年)守陴皆哭傷鄭難以滋多(宣公十二年)政在務
三(昭公七年)國不堪貳(隱公元年)虞貪屈産之乘(僖公二年)晉受鄭人
之駟(僖公十五年)錦二兩子猶受申豐之貨(昭公二十六年)珠一簞
趙孟得吳王之賜(哀公二十年)欒鍼執榼以承飲(成公十六年)魯
侯申宫而儆備(同上)祁奚稱善不避親而不避讎(襄公三年)魏
舒舉賢以為忠而以為義(昭公二十八年)衞多君子(襄公二十九年)禹
稱善人(宣公十六年)夫差三年而報越(定公十四年)長萬一日而
至陳(莊公十二年)鳥獸之肉不登爼(隱公五年)蘋蘩之菜可薦神
(隱公三年)築室反耕楚衆而惟將守宋(宣公十五年)裹糧坐甲晉
人而且欲擊秦(文公十二年)孟明焚舟(文公三年)繞朝贈策(文公十三)
(年)楚城陳蔡(昭公十一年)晉滅虞虢(僖公五年)莒子之城巳惡(成公)
(八年)慶封之車甚澤(襄公二十八年)郤犨傲而取禍(成公十四年)觀虎
勇而見獲(定公三年)賂以紀甗齊將致于晉侯(成公二年)樽以魯
壺周用享于文伯(昭公十五年)宋佐後至(昭公四年)州綽先鳴(襄公)
(二十一年)襄伯殺嫡而立庶(文公十八年)季札哀死而事生(昭公二十)
(七年)杞子掌北門之管(僖公三十二年)屈罷簡東國之兵(昭公十四年)
楚聞倚相之譽(昭公十二年)晉推董史之名(宣公二年)竊藏而逃
頭須有納君之志(僖公二十四年)握節而死子卬無廢命之誠
(文公八年)御廩延災(桓公十四年)宣榭遘火(宣公十六年)狂狡失禮而
違命(宣公二年)晏子去否而獻可(昭公二十年)雖陽貨而願東(定公)
(九年)且楚人之尚左(桓公八年)安于祀廟趙孟感于前勲(定公十四)
(年)煬公立宫季孫免于後禍(定公元年)郭榮扣馬(襄公十八年)衞
獻射鴻(襄公十四年)杞國用于夷禮(僖公二十七年)伊川變于戎風
(僖公二十二年)周襄王不忍小忿(僖公二十四年)宋華元且多大功(成公)
(十五年)幄幕九張子産適宜而相鄭(昭公十三年)革車千乘魯
昭習武以蒐紅(昭公八年)莫敖趾高(桓公十三年)楚王心蕩(莊公四年)
晉士會問殽蒸之禮(宣公十六年)周公閱辭昌歜之饗(僖公三十)
(年)二五耦譖于申生(莊公二十八年)十一牢享于士鞅(昭公二十一年)
叔魚鬻邢侯之獄足顯貪婪(昭公十四年)皇戍攝鄭伯之辭
可知邪枉(成公四年)邾悼朝魯(襄公二十八年)孟獻聘周(宣公九年)公孫
彊以田弋而說曹伯(哀公七年)晏平仲以和羹而諫齊侯(昭公)
(二十年)單頃公同盟雞澤(襄公三年)鄭子然侵取犬丘(襄公元年)衞
獻啟服之馬(昭公二十九年)楚獲餘皇之舟(昭公十七年)楚有孟津
之誓(昭公四年)成有岐陽之蒐(同上)圍原命三日之糧用彰有
信(僖公二十五年)犒秦備一夕之衞聿見多謀(僖公三十三年)魚里觀
優(襄公二十八年)楚宫振萬(莊公二十八年)狄有五罪(宣公十五年)楚有六
間(成公十六年)子常賄而信讒(昭公二十七年)楚王汰而愎諫(昭公四年)
文公施三罪而服晉克慎邦刑(僖公二十八年)魏絳陳五利而
和戎用蠲國患(襄公四年)晉殺狐突(僖公二十三年)楚滅慶封(昭公四年)
闔廬居不重席(哀公元年)伯有飲必擊鐘(襄公三十年)封伯禽以
殷民七族(定公四年)分唐叔以懷姓九宗(同上)韓原敗師晉惠
愎諫而違卜(僖公十五年)楚丘封國衞文務材而訓農(閔公二年)
夷吾奔梁(僖公六年)子囊伐鄭(襄公八年)智伯愎而好勝(哀公二十七年)
樊須弱而用命(哀公十一年)雖夫婦以為賓(僖公三十三年)亦男女
之辨姓(昭公元年)命絳老作乎縣師(襄公三十年)使敬仲為之
工正(莊公二十二年)太叔對禮于趙鞅始辨禮儀(昭公二十五年)國僑
問政于然明方知政令(襄公二十五年)物莫兩大(莊公二十二年)事無
二成(成公八年)歌詩則齊有異志(襄公十六年)吹律則楚多死聲
(襄公十八年)聽衞則憂而不困(襄公二十九年)歌魏則儉而易行(同上)
隨會有足使之智(文公十三年)魏萬有必大之名(閔公元年)司徒
妻與之石窌(成公二年)新築人請以繁纓(同上)韓起貪淫求玉
環于兮産(昭公十六年)晉侯讒惑賜金玦于申生(閔公二年)敬仲
辭卿(莊公二十二年)國僑讓邑(襄公二十六年)子羽銳敏(哀公十一年)邾莊
卞急(定公三年)將欲修而車賦(襄公八年)必在險其走集(昭公二十三年)
雖行李之往來(僖公三十年)亦鼓譟之出入(成公五年)慶封好田
而嗜酒坐見憂生(襄公二十八年)齊侯棄好而背盟行知禍及
(襄公十八年)宋見星隕(僖公十六年)晉聞石言(昭公八年)莒展奪公子
之秩(昭公元年)齊侯歛大夫之軒(定公十三年)子蕩以弓梏華弱
(襄公六年)晉人以幕蒙季孫(昭公十三年)南蒯則始以費叛(昭公十二)
(年)黑肱而終以濫奔(昭公三十一年)桓子功而賞狄(宣公十五年)趙
衰餒而處原(僖公二十五年)棄室而耕美季札之守節(襄公十四年)
易位以令誚魏子之干尊(定公元年)救災恤鄰(僖公十三年)取威
定霸(僖公二十七年)一則修陳而固列(成公十六年)一則載燧而夙
駕(文公十年)莫不服冕乘軒(哀公十五年)行爵食炙(同上)申生哀獻
胙之讒(僖公四年)合比被埋書之詐(昭公六年)楚子玉治兵之日
鞭者七人(僖公二十七年)晉文公報惠之年退于三舍(僖公二十八年)
世濟其美(文公十八年)天誘其衷(僖公二十八年)無忌之有疾也讓
于韓起(襄公七年)宋穆之將死也屬于殤公(隱公三年)五星隕墜
而化石(僖公十六年)六鷁退飛而遇風(僖公十六年)衞旱討邢而
雨降(僖公十九年)周飢克殷而年豐(同上)勝欲廹于宜僚承之
以劒(哀公十六年)楚將優于郤至問之以弓(成公十六年)魯作晉
脣(哀公八年)虢為虞表(僖公五年)楚子問鼎形之輕重(宣公三年)衆仲
答羽數之多少(隱公五年)史趙言魯必為郊(昭公十一年)伍員諫
吳其為沼(哀公元年)適乎宋野蒯瞶聞艾豭之歌(定公十四年)戰
彼韓原秦伯獲雄狐之兆(僖公十五年)陳歃如忘(隠公七年)邢遷
若歸(閔公二年)晉文公受戎賂之服(僖公二十八年)衛文侯衣大布
之衣(閔公二年)仲孫既省于魯難(閔公元年)秦伯又輸于晉飢(僖公)
(十三年)且陳衛之方睦(隱公四年)實晉鄭之焉依(隱公六年)晉臣貪
天之功人難競賞(僖公二十四年)魯史諱國之惡誰敢爭譏(僖公)
(元年)天生五材(襄公二十七年)武有七德(宣公十二年)郤至驟稱其伐
(成公十六年)紀侯大去其國(莊公四年)子産掇蠆尾之謗(昭公四年)荀
息竭股肱之力(僖公九年)伯宗實好其直言(成公十五年)展氏得
無于隱慝(僖公十五年)鳥鳴亳社非祥既告于伯姬(襄公三十年)
龍見絳郊達識更彰于蔡墨(昭公二十九年)晉臣羈絏(僖公二十四年)
秦僕紀綱(同上)魯三桓獨季孫太盛(昭公五年)鄭七穆唯罕氏
後亡(襄公二十六年)子雅辭多受少(襄公二十八年)國僑就直助強(襄公)
(三十年)季平子行于東野(定公五年)衞莊公踰于北方(哀公十七年)
會有常儀歸餼必致于地主(哀公十二年)取無正禮求車可
誚于天王(桓公十五年)薳罷匿情(襄公三十年)郤至分謗(成公二年)周
重三恪之客(襄公二十五年)宋輕千秉之相(襄公十五年)事順為臧
而逆為否(宣公十二年)師曲為老而直為壯(僖公二十八年)宫之竒
以其族行(僖公五年)宋兹父能以國譲(僖公八年)邾莊公車先五
乘雖取遺言(定公三年)宋文公椁用四阿更從厚葬(成公二年)去
疾莫如盡(哀公元年)樹德莫如滋(同上)周子兄謀非辨菽(成公十八)
(年)鮑莊子知不如葵(成公十七年)魏顆敗秦師于輔氏(宣公十五)
(年)士燮會吳子于鍾離(成公十五年)季孫樹于六檟(襄公四年)葛
盧辨于三犧(僖公二十九年)夾谷會時孔子相齊魯之禮(定公十年)
大宫盟處晏嬰歃崔慶之辭(襄公二十五年)鄭伯先歸(昭公四年)孔
張後至(昭公十六年)渾良夫犯其三罪(哀公十七年)沈諸梁兼其
二事(哀公十六年)衞侯薄酖(僖公三十年)陳氏厚施(昭公二十六年)王師
敗于茅戎(成公元年)秦卒散于麻隧(成公十三年)晉復公壻之封
(文公八年)齊歸汶陽之地(成公二年)通徵舒之母陳靈以無道遭
戕(宣公十年)納閻職之妻齊懿以不君見弑(文公十八年)唐成弄
馬(定公三年)晉靈嗾獒(宣公二年)乞術聘魯(文公十二年)伯姬會洮(莊公)
(二十七年)宋怨澤門之晳(襄公十七年)齊歌魯人之皋(哀公二十一年)見
惡如去草(隱公元年)逐寇如追逃(文公七年)穆有塗山之會(昭公四年)
康有酆宮之朝(同上)趙孟賦詩欲鄭邦之一獻(昭公元年)吳王
棄禮徵魯國之百牢(哀公七年)虢公之祖兮勲在王室(僖公五年)
原繁之先兮典司宗祏(莊公十四年)毛伯賜魯文之命(文公元年)
晉侯受公孫之策(昭公三年)楚國既烹于石乞(哀公十六年)宋人
復醢于猛獲(莊公十二年)女寬歎食蓋欲悟于魏舒(昭公二十八年)
考叔請羹實將施及鄭伯(隱公元年)祁奚請老(襄公三年)伯華得
官(同上)趙鞅以鐵鑄刑鼎(昭公二十九年)季孫以鐘作公盤(襄公十二)
(年)樂王鮒請豹之帶(昭公元年)范獻子求婼之冠(昭公二十三年)呂
錡占退泥而射月(成公十六年)聲伯夢泣瓊而涉洹(成公十七年)
楚圍取蒍掩之室(襄公三十年)鄭人斲子家之棺(宣公十年)晉有
秦憂為州兵而拯急(僖公十五年)魯多齊難作丘甲以謀安
(成公元年)彼高齮兮百兩一布(昭公二十六年)此秦伯兮千乘三去
(僖公十五年)楚軍右轅而左蓐(宣公十二年)鄭師先偏而後伍(桓公)
(五年)天王狩于河陽(僖公二十八年)晉侯盟于踐土(同上)司馬牛致
珪而適齊(哀公十四年)蕩意諸效節以奔魯(文公八年)楚金欲鑄
于三鐘(僖公十八年)晉鐵乃賦于一鼔(昭公二十九年)秦伯素服而
迎明視既以知臣(僖公三十三年)叔武捉髮而逆衞侯亦惟戀
主(僖公二十八年)聲子斬鞅(昭公二十六年)伯棼汰輈(宣公四年)莒人滅鄫
而鄫恃賂(襄公六年)齊侯滅萊而萊恃謀(同上)戟鈎欒樂之肘
(襄公二十三年)戈摏長狄之喉(文公十一年)太叔之奔共也故曰共
叔(隱公元年)晉侯之納鄂也謂之鄂侯(隱公六年)天道遠而人道
邇(昭公十八年)家量貸而公量收(昭公三年)贖華元者以百駟之
馬(宣公二年)犒秦師者以十二之牛(僖公三十三年)能禮國人宋鮑
得親賢之道(文公十六年)不毁鄉校國僑知議政之由(襄公三十)
(一年)穆子投壺(昭公十二年)齊侯舉矢(同上)或擇善而舉(襄公二十九年)
或類能而使(襄公九年)既哀樂而樂哀(昭公二十五年)亦喜憂而憂
喜(宣公十二年)胥童以甲劫欒書(成公十七年)越俘以刀弑吳子
(襄公二十九年)魯昭之出在季孫(昭公二十五年)衞獻之政由寗氏(襄公)
(二十六年)季友念原仲之舊葬禮非焉(莊公二十七年)韓起結田蘇
之遊立之可矣(襄公七年)登車望陣(成公十六年)馮軾觀兵(僖公二十八年)
楚幕空而棲烏樂(莊公二十八年)齊師遁而班馬鳴(襄公十八年)寺
人柳熾炭于位(昭公十年)晉士蒍寘薪于城(僖公五年)文辭何為
誚子朝之干命(昭公二十六年)名器不假惜仲叔之貪榮(成公二年)
生而有文(隐公元年)死而不朽(襄公二十四年)晉文公朝以受策(僖公)
(二十八年)楚平王拜而厭紐(昭公十三年)荀偃親受矢石(襄公十年)重
耳躬擐甲冑(成公十三年)叔弓卒而魯廟去樂(昭公十五年)荀盈
死而晉侯飲酒(昭公九年)魯穆姜辯而不德(襄公九年)宋共姬女
而不婦(襄公三十年)幾先楚使雖知乎鄭昭宋聾(宣公十四年)釁
始齊臣但見乎崔薄慶厚(襄公二十七年)魯爇雉門(定公二年)齊饋
魚軒(閔公二年)曹人致餼之禮(桓公十四年)宣伯餫穀之恩(成公五年)
秦晉匹而夫婦正(僖公二十三年)姬姞耦而子孫蕃(宣公三年)獲雉
而賈妻始笑(昭公二十八年)生子而息媯未言(莊公十四年)男有室
而女有家彝儀豈紊(桓公十八年)公當享而卿當宴縟禮斯
存(宣公十六年)晉似瘠牛(昭公十三年)秦如掎鹿(襄公十四年)背盟孔
達(宣公十三年)歸罪先縠(宣公十三年)魯侯祓殯而禭(襄公二十九年)子
家易幾而哭(定公元年)宣子田于首山(宣公二年)魏舒獵于大陸
(定公元年)鄭厲入而遂殺傳瑕(莊公十四年)衞衎歸而乃讓太叔
(襄公二十六年)楚子觀兵于周疆(宣公三年)成王定鼎于郟鄏(同上)鞍
師既克范文子豈敢矜功(成公二年)晉賞雖行介子推未嘗
言禄(僖公二十四年)螽當秋出(宣公十五年)蝝自冬生(同上)車裂觀起
(襄公二十二年)藩載欒盈(襄公二十三年)郤宛卒兮楚國謗(昭公二十七年)良
霄死兮鄭人驚(昭公七年)雨入高魚之竇(襄公二十六年)水灌徐子
之城(昭公三十年)不知貽譏臧文仲山節藻梲(文公二年)非儀致
誚魯莊公刻桷丹楹(莊公二十四年)侏儒敗邾(襄公四年)于思囚鄭
(宣公二年)宋左師簡而禮(昭公元年)樂王鮒字而敬(昭公元年)晉侯背
大主而忌小怨(僖公十年)魏戊有守心而無淫行(昭公二十八年)曲
梁之役揚干由是以亂行(襄公三年)城濮之師祁瞞于焉而
奸命(僖公二十八年)文王用衆(成公二年)楚兵逮鰥(同上)魯定築蛇淵
之囿(定公十三年)臧紇斬鹿門之關(襄公二十三年)處父有侵官之
罪(文公六年)欒書無離局之姦(成公十六年)畢氏後占名冠萬民
之數(閔公元年)成季先卜位參兩社之間(閔公二年)慶克蒙衣(成公)
(十七年)楚子投袂(宣公十四年)晉惠公惰于受瑞(僖公十一年)楚越
椒傲于執幣(文公九年)鄭伯之弟不義(隱公元年)周子之兄無慧
(成公十八年)登于三量齊民歸陳氏之施(昭公三年)餼彼一鍾鄭
國感子皮之惠(襄公二十九年)楚氛甚惡(襄公二十七年)魯祲非祥(昭公)
(十五年)文伯豫知于鄭火(昭公六年)禆竈先見于陳亡(昭公九年)楚
靈王殉以二女(昭公十三年)秦穆公殲以三良(文公六年)雖晉國
之薦饑且將乞糴(僖公十三年)奈魯邦之大旱便欲焚尫(僖公)
(二十一年)兩釋纍囚(成公三年)三肅使者(成公十六年)鄭黑肱黜官而
薄祭(襄公二十二年)薳子馮無禄而多馬(同上)仲由為季氏之宰
將墮三都(定公十二年)昭公孫齊侯之郊請致千社(昭公二十五年)
蒐乘補卒(成公十六年)深壘固軍(文公十二年)子皮為鄭國榱棟
(襄公三十一年)陳氏作齊邦斧斤(哀公十五年)鐘紀魯侯之伐(襄公十九)
(年)鼎銘考父之勲(昭公七年)庚宗婦人執雉獻于穆子(昭公四年)
楚邦公子用馬見于鄭君(昭公六年)神既福仁(成公五年)天寧假
易(桓公十三年)周歸仲子之賵(隱公元年)秦贈成風之襚(文公九年)叔
向謀而鮮過(襄公二十一年)吳王度不失事(襄公三十一年)韓之役穆
姬乞歸于晉君(僖公十五年)殽之敗文嬴免囚于秦帥(僖公三十)
(三年)得一夫而失一國(莊公十二年)除三惡而加三利(昭公十四年)
楚囚操樂既不忘于楚音(成公几年)鄭卿賦詩且不出于鄭
志(昭公十六年)子木庀賦(襄公二十五年)齊侯省刑(昭公三年)辰主商丘
之地(昭公元年)參為夏土之星(同上)伍員諫吳而滅越(哀公元年)管
仲請齊而救邢(閔公元年)晉荀偃卒而猶視(襄公十九年)楚成王
諡而乃瞑(文公元年)允當則歸楚子備知于軍志(僖公二十八年)見
可而進士會先達于武經(宣公十二年)趙孟語偷(襄公三十一年)華
元言疾(成公十五年)齊慶封與盧蒲易内(襄公二十八年)晉祁勝共
鄔臧通室(昭公二十八年)季文子無藏金玉(襄公五年)孫文子不聽
琴瑟(襄公二十九年)獻俘授馘當晉侯克楚之言(僖公二十八年)訓卒
利兵是趙盾敗秦之日(文公七年)祝幣史辭梁山崩兮用以
行禮(成公五年)貶食省用魯邦旱兮因以垂規(僖公二十一年)向戍
請免死之邑(襄公二十七年)孟明慙拜賜之師(文公二年)睅其目而
皤其腹(宣公二年)食其肉而寢其皮(襄公二十一年)虞公貪垂棘之
璧(僖公二年)臧會竊僂句之龜(昭公二十五年)掉鞅而還乃樂伯致
師之際(宣公十二年)棄甲而復是華元敗卒之時(宣公二年)楚人
獻黿(宣公四年)曹彊獲鴈(哀公七年)寗喜擅權兮衛侯病(襄公二十七年)
祭仲專政兮鄭伯患(桓公十五年)陳邦之公卿宣淫(宣公九年)魯
國之君臣多間(哀公二十七年)秦慙殽戰蓋違蹇叔之言(僖公三十)
(三年)宋敗泓師罔取子魚之諫(僖公二十二年)囊瓦城郢(昭公二十三年)
季然郭卷(昭公二十五年)鄭作丘賦(昭公四年)陳税封田(哀公十一年)晉
師館穀三日(僖公二十八年)周城勤戍五年(昭公三十二年)子桑舉孟
明之善(文公三年)鮑叔稱管仲之賢(莊公九年)鄭伯立勲受惠王
之鞶鑑(莊公二十一年)于奚著績請桓子之曲縣(成公二年)被吾甲
兵(桓公六年)戒爾車乘(僖公二十八年)車既陷淖(成公十六年)馬因還濘
(僖公十五年)公鉏恪居于官次(襄公二十三年)孟明增修于國政(文公)
(二年)穆姜再拜謝文子之賦詩(成公九年)晉侯三辭感天王之
策命(僖公二十八年)子都拔棘(隱公十一年)許伯靡旌(宣公十二年)子家
懷魯以及禍(宣公十四年)重耳安齊而敗名(僖公二十三年)嬰齊魯
之常隸(成公十六年)趙盾晉之正卿(宣公二年)知伯怒而投机(襄公)
(十年)叔孫惡而指楹(昭公元年)帥甲而來晉欒盈晝入絳邑(襄公)
(二十三年)命車以至鄭子展宵突陳城(襄公二十五年)晉將裂(田哀公)
(四年)魯初税畝(宣公十五年)周郊之雞巳斷尾(昭公二十二年)魯廟之
牛還傷口(宣公三年)羈妻知異而饋重耳(僖公二十三年)成風聞繇
而事季友(閔公二年)齊之鼓也再而衰兮三而竭(莊公十年)晉之
陳也兩于前而伍于後(昭公元年)與隨為約楚王割子期之
心(定公四年)共晉為盟涉佗捘衞侯之手(定公八年)遒人徇路(襄公)
(十四年)天子當陽(文公四年)吳季札聘于上國(昭公二十七年)楚平王
好于邊疆(昭公十四年)晉一戰而始霸(僖公二十七年)紂百克而卒
亡(宣公十二年)重耳文而有禮(僖公二十三年)印段樂而不荒(襄公二十)
(七年)鄭君行速而視流死期將至(成公六年)秦使目動而言肆
懼色彌彰(文公十二年)晉上狄俘(宣公十五年)齊獻戎捷(莊公三十一年)
闔廬傷指(定公十四年)子鉏中頰(定公八年)楚莊王有加惠之老
(宣公十二年)季文子無衣帛之妾(襄公五年)齊婦人兮笑郤克之
跛足(宣公十七年)曹共公兮觀晉文之駢脅(僖公二十三年)季武子
三分公室益振僭名(襄公十一年)晉悼公九合諸侯載興霸
業(同上)郭書晳幘(定公九年)郤至韎韋(成公十六年)賜晉侯以彤弓
彤矢(僖公二十八年)分魯公以大路大旂(定公四年)秦為坎血以懷
詐(僖公二十五年)楚作京觀而示威(宣公十二年)寗俞賂醫故衞侯
之不死(僖公三十年)侯獳貨筮致曹伯之復歸(僖公二十八年)蛇出
泉宮(文公十六年)龍鬭洧水(昭公十九年)子鮮誓不鄉衛國(襄公二十)
(七年)公冶終不言季氏(襄公二十九年)叔孫烹狗以啖吏人(昭公二十)
(三年)華元殺羊而食戰士(宣公二年)龜長筮短獻公但納于驪
姬(僖公四年)金寒玦離狐突空傷于太子(閔公二年)秋乃有&KR0558;(莊公)
(十八年)冬復多麋(莊公十七年)鞭之長不及于馬腹(宣公十五年)矢
之利乃麗于麋龜(宣公十二年)趙氏喻冬日夏日(文公七年)賓孟
諷人犧巳犧(昭公二十二年)楚軍之恩如挾纊(宣公十二年)衞邦之
亂若棼絲(隱公四年)擐甲執兵蓋郤克之遇敵(成公二年)入壘折
馘乃攝叔之致師(宣公十二年)晉楚爭盟(成公元年)周鄭交惡(隱公)
(三年)子晳信美(昭公元年)欒黶甚虐(襄公十四年)伯有汰侈(襄公三十年)
韓起懦弱(襄公三十一年)郭重食言而乃肥(哀公二十五年)原伯不學
而將落(昭公十八年)諫楚王而刖足義見鬻拳(莊公十九年)愛衞
君而滅親忠聞石碏(隱公四年)朱也當御(襄公二十六年)子國請承
(哀公十八年)矢及鼔跗者嘉伯棼之絶藝(宣公四年)射中楯瓦者
表淵捷之殊能(昭公二十六年)觀卦筮陳完之吉(莊公二十二年)比爻
占畢萬之興(閔公元年)崇飾惡言少皞有窮奇之號(文公十八年)
傲狠明德顓頊得檮杌之稱(同上)楚復封陳(宣公十一年)吳其
入郢(昭公三十一年)封桓叔于曲沃(桓公二年)寘姜氏于城潁(隱公元年)
彌庸見姑蔑之旗(哀公十三年)徐子賂甲父之鼎(昭公十六年)隨
不量力方懷叛楚之謀(僖公二十年)魯能待時且折伐齊之
請(莊公八年)楚遂入鄆(成公九年)吳還伐郯(成公七年)晉趙穿有寵而
弱(文公十二年)鄭曼滿無德而貪(宣公六年)文子賦韓奕之五(成公)
(九年)穆叔拜鹿鳴之三(襄公四年)眢井逃時無社昧麥麴之語
(宣公十二年)首山登處叔儀明庚癸之談(哀公十三年)拔本塞原
(昭公九年)裂冠毁冕(同上)隨武子修晉國之法(宣公十六年)孫叔敖
擇楚國之典(宣公十二年)呂甥畏晉文之偪(僖公二十四年)后子懼
秦景之選(昭公元年)城濮之戰文公能以德攻(僖公二十八年)首止
之師祭仲信由知免(桓公十八年)子羽請墠(昭公元年)國僑去壇
(襄公二十八年)楚作僕區之法(昭公七年)晉為執秩之官(僖公二十七年)韓
起求玉環而拜子産(昭公十六年)楚王去皮冠而見鄭丹(昭公)
(十二年)陳靈不君戲朝以夏姬之服(宣公九年)齊莊無道賜人
以崔子之冠(襄公二十五年)士匄乞盟(襄公三年)華元告急(宣公十五年)
陳恒斲喪于公室(哀公十五年)子木暴虐于私邑(哀公十六年)鱄
諸魚中寘劒(昭公二十七年)韓厥馬前執縶(成公二年)晉朝周室斥
彝器之弗供(昭公十五年)齊涉楚郊責包茅之不入(僖公四年)雞
鳴而駕(宣公十二年)馬首是瞻(襄公十四年)陳成子杖戈而衣製
(哀公二十七年)晏平仲枕草而寢苫(襄公十七年)晉文公好學不貳
(昭公十三年)羊舌氏瀆貨無厭(同上)宋邦欲厚于文公葬加蜃
炭(成公二年)魯國將優于周閱享用虎鹽(僖公三十年)享有體薦
宴有折爼此周定王之儀也于以示慈惠恭儉之禮(宣公)
(十六年)小有述職大有廵功此薳啟彊之言也于以顯會
同朝聘之風(昭公五年)薦澤蘋于宗室(襄公二十八年)羞澗毛于王
公(隱公三年)歌鐘者鄭人所以賂晉(襄公十一年)頌琴者穆姜所
以送終(襄公二年)施及莊公魯史美考叔之孝(隱公元年)立于趙
武晉人思宣孟之忠(成公八年)家父求車(桓公十五年)晉侯請隧
(僖公二十五年)解陽救宋國之難(宣公十五年)丑父易齊君之位(成公)
(二年)宋公不王(隱公九年)士豰堪事(文公二年)鳥為宋得之吉(哀公二十)
(六年)熊見晉君之祟(昭公七年)請說以死利衞明孔達之誠(宣公)
(十三年)將焉用生寧晉見安于之志(定公十四年)魯侯視朔(僖公)
(五年)梓慎望氛(昭公二十年)周史相魯之二子(文公元年)范巫知楚
之三君(文公十年)闕鞏逮封于唐叔(定公四年)屬鏤賜死于伍員
(哀公十一年)石厚與州吁並遊旋聞禍及(隱公三年)伍舉偕聲子
相善驟致名聞(襄公二十六年)幸災不仁(僖公十四年)阻兵無衆(隱公)
(四年)趙宣子之為政也董逋逃而由質要(文公六年)晉悼公之
即位也宥罪戾而節器用(成公十八年)華元激城者之謳(宣公)
(二年)子産感輿人之誦(襄公三十年)子重制義侵衞而楚卒盡
行(成公二年)華耦備儀盟魯而宋官皆從(文公十五年)晉修虞祀
(僖公五年)秦封殽尸(文公三年)南宫萬裹之犀革(莊公十二年)公子偃
蒙以皋比(莊公十年)章禹斷髮而逆吳子(昭公三十年)衞侯戟手
而怒褚師(哀公二十五年)子産對徵朝之事(襄公二十二年)游吉荅送
葬之儀(昭公三年)楚平王禮新而叙舊(昭公十四年)單獻公弃親
而用羈(昭公七年)子羽知四國之為使修辭令(襄公三十一年)趙孟
觀七子之志命賦聲詩(襄公二十七年)向戍弭兵(同上)穆子崇卒
(昭公元年)趙孟翫歲而愒日(同上)申叔生死而肉骨(襄公二十二年)衞
之非謀也與惡而弃好(莊公十二年)晉之非刑也同罪而異
罰(僖公二十八年)晉邦三郤既以怨而遭誅(成公十七年)衞國二子
亦因忠而見殺(僖公二十年)輿豭盟孔(哀公十五年)燧象奔吳(定公)
(四年)鄭賈人不厚誣君子(成公三年)范宣子乃淺為丈夫(襄公十年)
弦子恃姻而國滅(僖公五年)成虎懷寵而身誅(昭公十二年)重耳
對楚而語無佞(僖公二十三年)知罃歸晉而言不諛(成公三年)背施
幸災慶鄭發規于晉惠(僖公十四年)阻兵安忍隱公驟問于
州吁(隱公四年)子産遺愛(昭公二十年)叔向遺直(昭公十四年)愛利民
兮直治國考叔純孝(隱公元年)石碏純臣(隱公四年)義事君兮孝
奉親晉大夫反首而拔舍(僖公十五年)秦穆姬登臺而履薪
(同上)齊令管仲以問楚(僖公四年)晉使呂相以絶秦(成公十三年)師
服異晉仇之名誠深預辨(桓公二年)子囊謀楚共之諡令問
昭陳(襄公十三年)惠伯令龜(文公十八年)姜氏問繇(襄公十年)畜老憚
殺(宣公四年)獸困猶鬭(定公四年)熊繹則桃弧棘矢(昭公十二年)伯輿
則蓽門圭竇(襄公十年)陳武子失弓而罵(昭公二十六年)重丘人閉
門而訽(襄公十七年)季文子馬不食粟豈是要君(襄公五年)衛懿
公鶴有乘軒卒難禦寇(閔公二年)楚子右廣(宣公十二年)鄭伯左
盂(文公十年)夷吾射鈎而使相(僖公二十四年)寺披斬袪而勿誅(僖公)
(五年)單靖公為王室卿士(襄公十年)晉士鞅乃公族大夫(襄公十六)
(年)魯伯禽得封父之繁弱(定公四年)潁考叔取鄭伯之蝥弧
(隱公十一年)國子代人之憂自知連禍(昭公元年)臧孫干國之紀
孰謂無辜(襄公二十二年)子産爭承(昭公十二年)曹伯會正(文公四年)夏
啟有鈞臺之享(昭公四年)商湯有景亳之命(同上)慶氏求專于
陳國(襄公二十三年)國子實執于齊柄(哀公十七年)薛由任姓會朝
而既許長滕(隱公十一年)魯本周宗班次而更聞後鄭(桓公六年)
楚子卒舊(成公十六年)州綽隸新(襄公二十一年)士蒍謀去于富子
(莊公二十三年)韓宣問寘于羈臣(昭公七年)潘黨率游闕四十乘(宣公)
(十二年)天王賜虎賁三百人(僖公二十八年)晉士會賤而有恥(文公)
(十三年)鄭黑肱貴而能貧(襄公二十二年)臧文仲祀鳥于魯門巳
稱不知(文公二年)季平子用人于亳社可謂非仁(昭公十年)發幣
公卿(隱公七年)歸事宰旅(襄公二十六年)不有居者誰守社稷(僖公二十)
(八年)不有行者誰扞牧圉(同上)華父督逆目而送孔妻(桓公元年)
魯莊公割臂而盟黨女(莊公三十二年)孺子以景公為牛(哀公六年)
滅紇以齊侯比鼠(襄公二十三年)石碏愛子之說教以義方(隱公)
(三年)狼曋荅友之言未獲死所(文公二年)魯觀齊社(莊公二十三年)祊
易許田(隱公八年)晉師左實而右偽(襄公十八年)楚軍後勁而中
權(宣公十二年)重耳踰垣而走(僖公五年)壽子載旌以先(桓公十六年)
終彼歲星晉侯數魯襄之齒(襄公九年)算乎亥字史趙知絳
老之年(襄公二十年)魯初尚髽(襄公四年)晉始用墨(僖公三十三年)齊侯
毁關而去禁(昭公二十年)楚王宥罪而舉職(昭公十三年)孔悝反
祏于西圃(哀公十六年)無極取貨于東國(昭公二十一年)燭之武夜
見秦伯備寫嘉謀(僖公三十年)鄹叔紇宵犯齊師驟宣巨績
(襄公十七年)唐侯駿馬(定公三年)慶封美車(襄公二十七年)臧哀伯規桓
納鼎(桓公二年)公子彄諫隱觀魚(隱公五年)邾隱公執高而容仰
(定公十五年)單成公視下以言徐(昭公十一年)叔叚興師繕甲兵
而具卒乘(隱公元年)郤縠謀帥說禮樂而敦詩書(僖公二十七年)晉
乃虎狼(文公十三年)吳為蛇豕(定公四年)籍父而雖謂無後(昭公十五)
(年)惠伯而且聞有子(昭公十六年)鬻拳葬楚子于夕室(莊公十九)
(年)羽父弑隱公于寪氏(隱公十一年)楚城陳蔡既無宇以攸
推(昭公十一年)魯視邾滕亦叔孫之所恥(襄公二十七年)衞國褊小
(隱公四年)楚師輕窕(襄公二十六年)郲寄衞獻(襄公十四年)鄆居魯昭(昭公)
(二十七年)慶封罔知于相鼠(襄公二十七年)華定不荅于蓼蕭(昭公十二)
(年)晉侯詢衞故于獻子(襄公十四年)叔向問鄭政于國僑(襄公)
(三十年)犀兕尚多難荅宋謳之衆(宣公二年)馬牛不及敢辭楚
地之遥(僖公四年)毛伯求金(文公九年)子罕辭玉(襄公十五年)地動而
南宮震(昭公二十三年)日食而叔輒哭(昭公二十一年)衞侯與元咺爭
訟(僖公二十八年)王叔共伯輿坐獄(襄公十年)欒枝有勇既起塵而
曳柴(僖公二十八年)重耳多謀又益兵而伐木(同上)鄅人藉稻(昭公)
(十八年)祭足取禾(隱公三年)邾文公之知命也訖須遷繹(文公十三)
(年)楚昭王之知道也終不祭河(哀公六年)衞出公以弓遺子
贛(哀公二十六年)東郭書以琴問弦多(哀公十一年)公子鮑美而豔
(文公十六年)楚郤宛直而和(昭公二十七年)晉惠公言多忌刻(僖公九年)
孫文子衡而委蛇(襄公七年)鏘鏘鳳凰協懿氏卜妻之兆(莊公)
(二十二年)跦跦鸜鵒應魯侯去國之歌(昭公三十五年)宋元公惡而
婉(襄公二十六年)太子痤美而很(同上)伯有侈而愎(襄公三十年)叔孫
絞而婉(昭公元年)子太叔惡能亢宗(同上)石悼子是謂蹷本(襄公)
(十九年)秦伯召于郤氏畏幣重而言甘(僖公十年)晉侯辭于頭
須知心覆則圖反(僖公二十四年)楚邦赫赫(襄公十三年)宋國區區
(襄公十七年)土功則日至而畢(莊公二十九年)祭事則龍見而雩(桓公)
(五年)孟莊子為橁琴而示暇(襄公十八年)宋樂祁獻楊楯以貽
辜(定公六年)韓厥立趙衰之後(成公八年)臾駢送賈季之帑(文公六年)
臺駘能業其官曾無僥倖(昭公元年)商人驟施于國實有覬
覦(文公十四年)叔儀乞糧(哀公十三年)晉文受塊(僖公二十三年)伯有嗜
酒(襄公三十年)齊侯好内(僖公十七年)南史執簡以往(襄公二十五年)右
師受牒而退(昭公二十五年)巫臣教吳而乘車(成公七年)楚人惎晉
而拔旆(宣公十二年)授政子産鄭罕虎能用善人(襄公二十年)獻
禮楚王合左師善守先代(昭公四年)薳子蕩敏以事君(襄公二十)
(七年)吳夷昧德不失民(襄公三十一年)齊侯閉門而索客(成公十七年)
高固桀石以投人(成公二年)行葦泂酌昭忠信(隱公三年)潢汙行
潦薦鬼神(同上)閻田未歸天王興辭而責晉(昭公九年)楚師方
急包胥發哭以告秦(定公四年)執斲執鍼(成公二年)改步改玉(定公)
(五年)蹶由犒楚師而被執(昭公五年)鬭廉諫子元而遭梏(莊公三十)
(年)趙武伐雍門之荻(襄公十八年)士弱焚申池之木(同上)子産
獻楚王六禮孰可規非(昭公四年)太叔語趙簡九言自堪尊
勗(定公四年)子展儉而壹(襄公二十六年)夏齧壯而頑(昭公二十三年)魯定
公作乎兩觀(定公二年)臧文仲廢乎六關(文公二年)晉國求知罃
之反(成公三年)魏人譟士會之還(文公十三年)宋公會邾執鄫人
于睢社(僖公十九年)楚君滅蔡用太子于岡山(昭公十一年)五空
卜郊(成公十年)四不視朔(文公十六年)魯公初獻于龍輔(昭公二十九年)
衞侯新成于虎幄(哀公十七年)乃有舜帝簫韶(襄公二十九年)文王
象箾(同上)韓宣子觀于魯書(昭公二年)吳季札聽于周樂(襄公二十)
(九年)卜偃識虢亡之兆可謂前知(僖公二年)叔興明齊亂之機
允稱先覺(僖公十六年)魯秉周禮(閔公元年)晉有堯風(襄公二十九年)楚
令尹改轅而北(宣公十二年)鄭公子待命于東(僖公三十年)子産
避游氏之廟(昭公十二年)季平益郈伯之宮(昭公二十九年)鬷蔑雖
言于堂下(昭公二十八年)知罃將寘于褚中(成公三年)齊侯税管仲
之囚卒興霸業(莊公九年)秦伯赦孟明之罪果立殊功(文公二年)
子臧鷸冠(僖公二十四年)郭書貍製(定公九年)成為孟氏之障(定公十二)
(年)葉作楚邦之蔽(昭公十八年)匹嫡耦國者周有子儀之寵
(桓公十八年)去順效逆者衞有州吁之嬖(隱公三年)書社五百乃
齊侯興衞之時(哀公十五年)被練三千是楚子侵吳之際(襄公)
(三年)楚分二廣(宣公十二年)晉作三行(僖公二十八年)許男則面縛銜
璧(僖公六年)鄭伯則肉袒牽羊(宣公十二年)宮之奇為人太懦(僖公)
(三年)陽處父立性過剛(文公五年)蕩子山背族而既戮(成公十五年)
樂大心賤宗而必亡(昭公二十五年)申侯專利而不厭既云獲
戾(僖公七年)子皮飲酒而無度亦自貽殃(昭公七年)城郢遺忠(襄公)
(十四年)伐原示信(僖公二十七年)齊桓勞賜一級(僖公九年)晉侯出入
三覲(僖公二十八年)陳子行具其含玉(哀公十一年)公孫夏歌其虞
殯(同上)齊師巳遁空營聞烏鳥之聲(襄公十八年)鄭伐欲興列
卒布魚麗之陳(桓公五年)滕薛爭長(隱公十一年)秦晉交綏(文公十二)
(年)孟孫之惡臧紇也有同藥石(襄公二十三年)寗子之視衞侯
也不如奕棋(襄公二十五年)晉易秦而敗績(僖公十五年)魯卑邾而
喪師(僖公二十二年)致大蔡兮請臧紇之邑(襄公二十三年)與拱璧兮
求崔子之尸(襄公二十八年)聘彼晉邦季文子豫求喪禮(文公六年)
至于楚國孟僖子不能相儀(昭公七年)戕舟發梁(襄公二十八年)抽
戈結衽(成公十七年)趙㫋則棄車而走(宣公十二年)鮮虞則枕轡
而寢(襄公二十五年)周讌晉侯則秬鬯一卣(僖公二十八年)鄭享楚子
則籩豆六品(僖公二十二年)衞二禮殺國子滅族何多(僖公二十五年)
晉三郤譖伯宗害賢巳甚(成公十五年)子頽樂禍(莊公十二年)鄭
伯效尤(莊公二十一年)梁山崩而晉邦恐(成公五年)桓宮災而魯國
憂(哀公三年)趙衰以壺飱而從重耳(僖公二十五年)寗俞以槖饘而
奉衞侯(僖公二十八年)齊祭社而蒐軍實(襄公二十四年)宋築臺而妨
農收(襄公十七年)季梁在隨識楚子羸師之詐(桓公六年)曹劌謀
魯知齊人亂轍之由(莊公十年)晏平仲枕尸而哭(襄公二十五年)酅
魁壘閉口而死(哀公二十七年)魯昭公不見于夫人(昭公三十一年)齊
子元但稱于已氏(文公十四年)楚王待食熊蹯(文公元年)衞人請
執牛耳(定公八年)虒祁宮就叔弓賀于晉侯(昭公八年)章華臺成
魯侯落于楚子(昭公七年)商臣蠭目(文公七年)伯封豕心(昭公二十八年)
魯叔姬之反馬(宣公五年)鄭子晳之委禽(昭公元年)寗子弗祀于
夏相(僖公三十一年)荀罃不禱于桑林(襄公十年)魯既勝齊孟反抽
矢而策馬(哀公十一年)晉將救鄭張骼踞轉而鼔琴(襄公二十四年)
斐豹焚書(襄公二十三年)伯輿合要(襄公十年)楚王使驛以奔問(襄公)
(二十八年)伯宗乘傳而赴召(成公五年)子洩逆勞于郊(定公五年)孟獻
書勞于廟(襄公十三年)伯樂致晉師之次左射以菆(宣公十二年)
叔孫見士伯之時右顧而笑(昭公二十四年)靈聞晉厲(成公十年)妙
見秦醫(同上)汶陽者魯賜于季友(僖公元年)緜上者晉旌于子
推(僖公二十四年)鄭翩為鵝鸛之陳(昭公二十一年)魏莊納虎豹之皮
(襄公四年)虢驕則晉侯問罪(莊公二十七年)隨張則楚國興師(桓公六年)
魯重葛盧且加燕好之禮(僖公二十九年)鄭厚蔡子爰申廷勞
之儀(襄公二十八年)宋老時羞(文公十六年)齊公日膳(襄公二十八年)厨人
濮以裳裹首(昭公二十一年)楚子西以袂掩面(哀公十一年)伯封貪
婪而無厭(昭公二十八年)齊桓施舍而不倦(昭公十三年)慶封受于
朱方(襄公二十八年)晏子辭于邶殿(同上)衞仲由赴難之日死猶
結纓(哀公十五年)祝佗父復命之時卒不說弁(襄公二十五年)魏顆
結草(宣公十五年)鉏麑觸槐(宣公二年)息侯犯五不韙(隱公十一年)酆
舒有三㒞才(宣公十五年)魯國不棄周禮(閔公元年)晉邦實用楚
材(襄公二十六年)賁賁之鶉其謠也豫傳于虢滅(僖公五年)譆譆之
鳥其妖也先告于宋災(襄公三十年)季氏介雞(昭公二十五年)衞侯
禄鶴(閔公二年)孛見而四國皆禍(昭公十七年)日食而二邦有惡
(昭公七年)梁伯徒好于土功(僖公十九年)莒子不修于城郭(成公九年)
鄭鄧析用其竹刑(定公九年)晉魏舒去其柏椁(定公元年)周儋括
足高視躁巳歎害成(襄公三十年)盧蒲嫳髮短心長更虞亂
作(昭公三年)楚圍之威儀似君(襄公三十一年)子旗之志氣不臣(昭公)
(二年)馮簡子能斷大事(襄公二十一年)鞏簡公好用遠人(定公元年)況
又赤雲夾日(哀公六年)孛星入辰(昭公十七年)鄭伯始朝于楚(僖公)
(十八年)子圉為質于秦(僖公十七年)晉侯遷于新田靡求墊隘
(成公六年)晏子復其舊宅豈避囂塵(昭公三年)楚設前茅(宣公十二年)
晉疑衷甲(襄公二十七年)楚武王作荆尸之陳(莊公四年)晉文公為
被廬之法(僖公二十七年)士蒍謂虢將飢(莊公二十七年)宮奇知虞不
臘(僖公五年)賦車籍馬偉楚國之政成(襄公二十五年)通商惠工知
衞邦之化洽(閔公二年)穆姜擇檟(襄公二年)臧妾織蒲(文公二年)楚人
望葉公如慈父(哀公十六年)齊侯戲南蒯為叛夫(昭公十四年)成
季手文而名友(閔公二年)唐叔天命以為虞(昭公元年)庸人囚于
揚窗三宿而逸(文公十六年)晉國殺于秦諜六日而蘇(宣公八年)
楚能官人(襄公十五年)晉為盟主(成公三年)楚鍾儀言稱先職(成公)
(九年)王子頹樂及徧舞(莊公二十年)穆子禍起豎牛(昭公四年)羊舌
釁生叔虎(襄公二十一年)禮以事主陳桓子始大于齊(莊公二十二年)
德以諫君臧孫達有後于魯(桓公二年)子臧守節(成公十五年)萇
弘違天(定公元年)天奪趙同之魄(宣公十五年)神賜虢公之田(莊公)
(三十二年)鄭鑄鼎兮叔向諫矣(昭公六年)晉重幣兮子産譏焉(襄公)
(二十四年)魏絳簡授于僕人蓋通晉悼(襄公三年)子家書憑于執
訊用告趙宣(文公十七年)右屬櫜鞬(僖公二十三年)左執鞭弭(同上)趙
武事不再令(哀公十年)闔廬食不二味(哀公元年)歸父壇帷而復
命(宣公十八年)芋尹尸柩而將事(哀公十五年)楚王執鞭以出(昭公)
(十二年)子産乘遽而至(昭公二年)趙文子薄幣而重禮撫彼諸
侯(襄公二十五年)晉文公改服以修官加于羣吏(襄公十六年)坐而
假寐(宣公二年)行無越思(襄公二十五年)叔弓辭致館之禮(昭公二年)宋
人修折爼之儀(襄公二十七年)晉侯勞于魯使(昭公二年)展喜犒于
齊師(僖公二十六年)游吉送少姜之葬(昭公三年)楚人求襄老之尸
(成公二年)齊莊公通于姜氏(襄公二十五年)楚巫臣聘于夏姬(成公二年)
晉戮叔魚三數惡而無隱(昭公十四年)吳煩子重七奔命以
尤罷(成公七年)萊駒失戈(文公二年)齊侯喪屨(莊公八年)齊之賂也既
以其宗器樂器(襄公二十五年)周之賜也復用乎大輅戎輅(僖公二十)
(八年)宋三族而無害(襄公二十六年)楚二卿之相惡(成公十六年)季札
逢子産如舊識各以觀賢(襄公二十九年)叔向見鬷明若故知
因悉言遇(昭公二十八年)包胥逃賞(定公五年)鄭忽辭婚(桓公六年)季孫
之還魯也由叔鮒之誘(昭公十三年)伍舉之反楚也因聲子
之言(襄公二十六年)壽餘履士會之足(文公十三年)狄人歸先軫之
元(僖公三十三年)爭鬭雞而平子怒(昭公二十五年)逐瘈狗而華臣奔
(襄公十七年)子産壞其館垣請辭克敏(襄公三十一年)叔孫葺其牆
屋峻節彌敦(昭公二十三年)楚立夏州(宣公十一年)魯築郎囿(昭公九年)
管夷吾讓不忘上(僖公十二年)韓宣子辭不失舊(襄公二十六年)楚
王翠被而豹舄(昭公十二年)右宰狐裘而羔袖(襄公十四年)魯問
宋之郜鼎雖切箴規(桓公二年)鄭賂晉之襄鍾但期存救(成公)
(十年)蜚災巳降(隐公元年)螟害復興(隱公五年)陽氣微而不宜震
電(隱公九年)寒雨過而乃有木冰(成公十六年)宋雨螽兮禍焉可
逭(文公三年)齊有彗兮妖莫能勝(昭公二十六年)秋水故無其麥苖
誠傷洪潦(莊公七年)淫雨尚妨于稼實蓋忌嚴凝(莊公十一年)宋
魯斷肱(昭公二十年)張匄折股(昭公二十一年)齊滅譚而譚無禮(莊公)
(十年)鄭伐京而京不度(隱公元年)加木于子晳之尸(昭公二年)樹檟
于伍員之墓(哀公十一年)一乘葬于晉厲則非禮然(成公十八年)
四翣側于齊莊良由亂故(襄公二十五年)春秋作矣簡策昭然
總一百二十四國計二百四十二年滅國者五十二也
弑君者四十一焉五十八戰爭之名有大有小三百十
會盟之數何後何先异哉世絶哲王教墮儒術書歎鳳
而大道巳喪序獲麟而元經遂畢傷周道之不興嗟孔
丘之告卒所以魯哀誄之曰嗚呼哀哉尼父無自律
狩麟賦(有序)(元)楊維楨
獲麟之說諸家不同或謂秦西暉之瑞或謂漢受命之
符或謂夫子將殁之徵或謂夫子經成之祥修母致子
之說蓋陋矣近代傳經者遂比於韶成之鳳夫以麟為
應經而出是麟之靈也出而見獲靈何在焉故公羊以
為異而杜氏謂春秋感麟而作經因以為終其理為長
吾夫子固嘗歎鳳鳥不至蓋歎道之窮而帝王之瑞不
出也大野之麟胡為乎來哉因獵而獲則是麟混于羣
獸而為虞人之所擒耳獲之云者悼之之辭也悼之者
悼其出非時而為虞人之所擒也故聖人感之作春秋
絶筆于獲麟之句所感而作因以為終故獲麟後二歲
而孔子卒矣何瑞之足云乎王通氏謂以天道終者即
此意也故今亦不能外是說而為賦
昔素王之作經也其感乎麟之瑞乎且天之未喪斯文
兮鳳鳥已不至也天之將喪斯文兮麟又胡為而出也
吁嗟麟兮祥乎異也吾聞玄枵之精首四之靈抱至仁
之性拔不類之形心兮好生趾兮不踶角兮不觸顁兮
不抵音純美兮協律呂步周旋兮中規矩出惟應期兮
居必擇所不犯獲穽兮不罹網罟稽之在古或遊于苑
或爭於囿或出于郊或在于藪非家所蓄不世而有仁
主在位靈獸來擾繄王風之下降彼潛形其巳久嗟嗟
玄聖衰姬紱麟負一角而困世蹇蹩&KR0887;於風塵削迹于
衞兮伐木于宋接淅於齊兮絶糧于陳雒龜不出兮儀
鳥不至周公無夢兮亞聖殞身驗天道兮如彼察人事
兮如此道不行兮吾其已矣仁哉麟哉胡為來哉生不
逢聖虚其應出非其時失其歸西狩之獲世所疑反袂
拭面涕沾衣春秋制作亶在兹彼以為底文成之祥兮
何見踣于鉏商也以為悼將殁之徵兮豈樂天之稱聖
也聖達乎其位兮麟實瑞乎后皇聖出非其時兮麟遂
異乎素王彼大野之所獲兮又何異夫犬羊誶曰時之
治麟為瑞吁嗟麟兮時之否麟為異吁嗟麟兮為春秋
之所起為春秋之所止吁嗟麟兮
御定歷代賦彙卷六十一
