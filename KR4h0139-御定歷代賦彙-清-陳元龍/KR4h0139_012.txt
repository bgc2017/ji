欽定四庫全書
御定歷代賦彙卷九
天象
露賦(唐)張彦勝
夫露者陰陽之精氣也天地之靈液秋冬濁而春夏清
晞於朝而生於夕隨時應變不凝不積遇物受彩因象
而光滴滴瀝瀝熒熒煌煌爾其為大也澄九天而淨六
合爾其為廣也清四極而灑八荒故能消歇氛埃生成
草木羃䍥千品霑濡萬族其澤厚矣其潤深矣願聞其
始試言厥初兆自元氣生於太虚巨人飲之而不死上
古吮之而穴居天無雲兮珠的皪野有草兮玉扶疎寫
蟲鳥兮為篆懷蛟龍兮著書河洛建都兮氣均風雨甘
泉築館兮名亞儲胥或泛灩池臺或葳蕤竹柏鶬鶊鳴
兮色紫鴻鴈來兮光白露之為德也天一所以為王侯
露之為文也詩人所以歌召伯既因甘而作頌稱未晞
而留客是時鷙鳥初擊鳴蟬向晩悲九節之相催恨三
危之路遠或乃幽閨織婦初下鳴機徘徊空院悵望秋
暉洞房月入羅帳螢飛看鴻鴈之將度怨良人兮不歸
灑交頤之玉箸苦寒露之沾衣至如關山氣寒瀚海風
急胡侵隴塞兵屯馬邑征人此時思歸下泣不覺漣如
沾我衣濕别有洛陽才子人間秀士遠自巖曲來遊學
市有恨驚心無人知已聞墜葉而歎息對浮雲而愁起
悽悽兮怳若有亡覩蒹葭之蒼蒼惜白露而為霜宋大
夫聞而歎曰歲乎不我與一寒一暑昔時春晩拂楊柳
於南津今日秋深落芙蓉於北渚古人未達平生羇旅
君何為而絶絃敢知音而相許重曰白日黯黯兮秋風
多綠川蕭蕭兮空水波聞郢中之有曲試調露而為歌
歌曰天降氣兮地凝精皇德茂兮芝蓋平金盤漬兮玉
杯清葉有露兮落有聲遼東之鶴中夜驚日南之雞凌
晨鳴華山柏兮多珠露松子服之得長生
五色露賦(以率土康樂之應為韻)(唐)白行簡
惟上天之陰騭至誠感通靈液肇吉能分五色之異以
候一時之出祥風爍乎茂草瑞景晞乎朝日玄黃雜錯
綴玉樹以相鮮丹紺交輝映金盤而乍失既能偶聖以
呈貺寧有普天之不率飛液花塢流光蕙圃青瑩玉綴
燦爛珠吐露藥訝仙童捧來潤石疑女媧欲補花禽拂
著宛如陳寶之雞平野染成煥若徐方之土當其金烏
戢耀玉兔騰光夜寂空知鶴警寒輕猶未為霜徒想狀
天酒類神漿豈辨彰施而披棘尤分雜錯以沾裳滿林
嶺而霞駮遍莓苔而錦章自然鬱為天祚慶我皇唐何
必徵勒畢之言以為國泰驗吉雲之說乃辨時康嘉其
風中煜爚空際浮爍綴瑤草以紛敷泫庭柯而照灼彼
瀼瀼刺其感歎此湛湛歡其宴樂徒用興其詠歌曾何
覩其交錯未若含瑞表德耀彩逢時乍綺分於彼或星
合於兹為陰陽之淳粹作花木之葳蕤喜氣度關徒虚
語耳榮光出水曷足方之是知天降休祥聖為明證淡
汪濊之仁澤得文質之善稱天何言哉國有感而善應
五色露賦(以率土康樂之應為韻)(唐)賈餗
露彩呈祥厥狀非一表四方之具慶故五色而俱出間
朱青以騰文雜玄黃而成質則沐聖澤者疇敢不祇被
湛恩者㒺有不率大化式孚瑞物斯覩究其原兮則一
分其色兮惟五曖空之際若麗非烟之祥潤塊之時如
啟建侯之土神化無方至精宣光且見凝夫渥彩孰云
晞以朝陽雖有本於三危三危不得不比諒無當於五
色五色不得不彰豈直超絳雪掩玄霜空挹瀼瀼之靈
氣酌湑湑之神漿始也結以成形自東方而轉色今也
出於協慶猶上天而降康則知時在中和何物不樂超
飛走而為瑞與風雨而咸若不資揭以金莖寧假承於
瓊爵鍊石初染類媧皇之補天鴛瓦纔霑類彩鳳之巢
閣在漢武時方朔陳詞涉吉雲之異境得五露之靈滋
曷若我后統寰海之有截應天地之無私包衆瑞之備
矣選列辟而觀之自然陰陽降祉天人合應吸沆瀣延
楚客之情詠厭浥動詩人之興若以彼而方此曾不得
侔色而揣稱
五色露賦(以率土康樂之應為韻)(唐)王起
露表嘉瑞國昭元吉發五色以斯呈掩百祥而非匹輝
光駭目知泛灧之維新變化殊姿覺淒清之有失若非
澤無不被化無不率則何以感之於寥天榮之於聖日
爾其寂歷地表希微天宇無聲而零有色斯覩始曖空
而雜糅俄泫草而周普霑於衣也皆成黼黻之衣潤於
土焉更謂苴茅之土且其白能受采朱則孔陽青映苔
而轉麗玄點漆而有光既炫燿於衆彩終錯雜於玄黃
儻在琉璃味無忝於甘醴如浮葭菼色詎變於凝霜何
湑兮之膏潤有煥乎之文章固可以扶壽而愈疾俗泰
而時康徒觀夫泥泥未晞瀼瀼既落珠彩點綴日華照
灼無煩畢勒之求方成曼倩之樂散東陵之上乍混其
瓜灑西山之中更迷其藥其凝厭浥其布葳蕤鶴將警
而未測蟬欲飲而猶疑何紺霧而喻矣何卿雲而比之
則知墜露成文休祥有證實我后之冥感掩前王之嘉
應
五色露賦(以率土康樂之應為韻)(唐)袁兊
上帝宥密露滋貺吉青紫相宣玄黃間出湛鮮輝以交
透涵潤彩以爭溢搖泫泫於微風散離離於初日滴而
成暈宜警鶴之偏聞感以無情勝舞獸之能率被萬物
之咸覩表天心之以溥識瑞氣之非二辨方來之自五
洗於石如披媧后之文遍於地似割封侯之土合德於
唐成金之黃鳥晨散而翻墜烟晴籠而轉光既桂成於
重葉亦珠綴於垂芒契之斯來我則調玉燭而後致求
之靡得彼則耀金莖而莫量是以其邦用昌其人用康
誠可以為飲不可以為霜其離絢兮其濃沃若遐矚文
象旁通綺錯狀郊祀之琮璧燦以芬敷擬霄漢之雲霓
煥乎蕭索固自天而同酒諒不醉而可樂其甘如飴其
凝如脂苟叶於道不常厥期在春而衆葩皆麗或秋而
羣蕪更滋彼露瀼矣我王則之接荷光兮渥蓂莢連碧
砌兮滿階墀旁霑兮對龍衮之彪炳紛映兮逼鸞鳳之
葳蕤始繁於天臨之際終晞於日旰之時足使魏殿懷
慙漢宫非勝多聞前後之仙術豈逮吾君之響應願濡
翰於攻文之徒庶發揮於夢筆之興
清露點荷珠賦(以題為韻)(唐)闕名
池有秀冠衆卉兮彼荷最英天之氣結淳和兮惟露斯
清圓規覆水兮翻然蓋傾素質積葉兮炯爾珠明露非
荷無以呈潔已之狀荷非露無以異先彫之榮皓影搖
光修莖羃布氣散蘭郁光分雹聚鄰腐草謂螢火將飛
俯澄波若蠙珠已露宜瀼浥於夜景惜芬芳於歲暮縹
綵將闌瓊光未斂團素律以泥泥擢餘芳之冉冉映翠
帶狀蓮的之剖開對青霄仰星文之亂點色慙兮菱藻
氣肅兮金波雖有秋月我則承恩於彼露豈無朝日我
則庇身於此荷尚不願灑園葵而澤豐草豈學老林葉
而滋枯柯客有感秋而歎曰滴瀝縈紆布濩芬敷浮池
烟兮葳蕤吐絳點天酒兮璀璨垂珠已矣夫露欲變荷
欲蕪君不見嚴霜降萬物皆盡兮復有此芙蕖
湛露晞朝陽賦(以諸侯來朝錫宴具醉為韻)(唐)張勝之
陽暉早曙露泫清宵宵既寂而露彩結曙將動而陽氣
消是以在蘭者照之則煥乎葉在棘者燭之則晞乎條
故乃喻天子布德於宴猶諸侯命朔於朝觀夫潤草瀼
瀼晞陽羃羃氣色濃兮猶茂枝幹燥兮如滌初將比玉
以减其琳璃稍欲如珠復消夫玓瓅故可比臣竭忠以
祇敬君降恩而蕃錫及夫大明有赫五色初收陵晨光
動平野氣浮遂使將飲之蟬驚陽烏而復退罷警之鶴
懼白駒而不留出扶桑兮始上被豐草兮徒周何異夫
錫宴則臨乎我后來朝則嘉彼爾侯原夫曭朗之光未
舒霑濡之色猶遍忽其陽氣匝晴風扇則滴而有響者
其響罷聽布而成文者其文難見夫如是則類藩臣感
化而來覿中朝布德而成宴彼以朝為數此以夜為初
夜則因我而陰勝朝則因我而陽舒其凝也無不備矣
其晞也曷可藏諸况有麗天之暉潤月之意崇其燕禮
著乎前志朝日出海若一人之當陽夕露低柯若羣臣
之既醉天晴夜朗林霽煙開稽其順陽之心旡且周而
復始懿乎漸晞之理又觀往而知來所以為成歲之本
履霜之具華葉既濡清光若煦吾知湛露晞朝陽也為
君臣宴饗之喻
秋露賦(唐)李鐸
天何言哉萬化斯該歲云秋矣傷心不己起涼風於四
面飛斷雲於千里爾乃高天氣爽寒日光清下翠樓以
迴矚見白露之晨生向珠網以添淨依玉階而助明如
霜未結似雨還輕點庭蕪而葉重滋園菊而花榮歌湛
則周詩入興凝甘則漢載留名故色貴含秋光宜泛曉
既騰文於地上復垂容於筆杪煙澹彩而的的月籠華
而皛皛豈若華山之際童子受於囊中金莖之端仙掌
承於雲表况乎胥臺發色軒丘降祥紅蘭受而彌潔綠
葵含而轉芳初益巨海終晞太陽既隨時以隠見還任
物以行藏爾其無林不沾無草不羃薤上流彩林中湛
液思蟬飲而曉潤旅鶴警其宵滴詞人賦矣已凝冷以
淒清君子履之又傷心而怵惕感斯露而揣稱媿才殫
而莫析者也
秋露如珠賦(以凉風變節凝露可觀為韻)(唐)師貞
風入秋而方勁露如珠而正團映蟾輝而迥列疑蚌剖
而俱攢綴别葉之中時翻的的轉衰荷之上微振珊珊
虚靜内瑩圓明外寒且驗目前之美何殊掌上而觀懿
夫寓物成規效微應節含綠葵而結綠方麗耀黃菊而
中黃轉澈落蒹葭之浦誠媚川而可移泫庭宇之間雜
照廡而何别所以未逢朝溘還著夜光當助海而為深
功雖至薄蒙沉泉之是棄德且非涼比蟬飲之為狀與
蛇銜而允臧發澤之道素昭結霜之儀漸露咸欣遐被
之德寧起暗投之怒遥瑩空際思縹緲之金莖散照林
中謂璀璨之瓊樹宛轉無窮精明有融乍見紅蘭之内
如尋赤水之中稍迷逕蔓偏入園叢每秘彩於晝景何
流形于夜風時也草始化螢星逾流火叶物候而增美
信晶熒而必果想游女於水上訝鮫人之淚墮降自天
而任彼無私照於乘而孰云不可湛湛方積纍纍正凝
彌增皓鶴之警不憚驪龍之興遠睇平蕪俛首而鮮苗
益潤俯觀朝藿傾心而靈液是承嗟乎彼以少而為貴
此以多而豈賤遇沾衣而未化如被褐而初見其克好
以員來孰若順隂而適變
承露盤賦(魏)母丘儉
樹根芳林濯景天池嘉木靈草綠葉素枝飛閣鱗接而
從連層臺偃蹇以横施龜龍怪獸嬉遊乎其中詭類壯
觀雜遝衆多若乃肇制模鎔應變入神窮數極理究盡
物倫命班爾召淳均撰蘭籍簡良辰采名命於崑丘斬
扶桑以為薪詔燭龍使吐火運混元以陶甄驅隂陽而
役神物豈取力於烝民用能弗營不日而成匪雕匪斲
天挺之靈雄榦揭以高立干雲霧而上征蓋取象於蓬
萊實神明之所馮峻極過於閬風鳳高翔而弗升遠而
望之若紫霓下鄰雙鵾集焉即而眎之若璆琳之柱華
蓋在端上際辰極下通九原仙掌雙擎既平且安越古
今而無匹信竒異之可觀又能致休徵以輔性豈徒虚
設於芳園采龢氣之精液承清露於飛雲
金莖賦(以日華川上動為韻)(唐)吕令問
惟漢武皇聖謨洋溢英徽振於緜古洪德協於元吉騰
休聲馳茂實掩八紘以稱大御六龍而首出雖端拱之
無為常鍊竒以永日於是乎訓殊方之士考靈仙之術
張皇臺殿恢拓宫室飛廉之觀既成長年之宫已畢乃
金莖之仙掌承沆瀣之精華歘聳擢以横漢屹岧亭而
出霞珠盤上開疑天半之懸日丹亭直指若峰蓮之秀
花崛然雙立巍乎造天紛爌爌以照野赫奕奕而燭川
晴朝有日兮金鏡相射清夜無雲兮銀露自圓屑瓊蕊
以充餌噏玉英以延年想王喬之再覩乘羽服以蹁蹮
思王母之一至拖霓裳以嬋娟鍊液之法斯在化金之
術攸傳觀其迥出囂塵孤高巃嵸錯金盤於龍鳳曳浮
光於螮蝀長風激而自清震雷驚而不動亦可以納虚
澹之閒曠遺代俗之煩總然而仙在物表君居人上物
表者不可以苟求居上者不可以自放虚信神君之語
徒蓄長生之望求師入海終貽欒大之誅書帛飯牛卒
受文成之誑竟迷情於虚誕亦何補於崩喪則知履道
者守國以正直失德者納人於邪妄向使武皇不謬於
兹道亦可以冠百王以為尚也
初日照露盤賦(以雲表清露光發金景為韻)(唐)鄭絪
日初出兮露成文盤既潔兮光乍分凝素彩而泛灩鮮
顥氣之絪緼忽炯爾以流景乍揭然而拂雲若乃勢倚
金莖色映霞表倒初景以搖颺澹輕烟之縹緲承露華
以逾明焜霽色而共曉煥然孤秀赫奕奕於長川爛爾
生光照翻翻之高鳥盤以貞兮露以盈日既明兮天以
清焜以相鮮若曙月之臨朝鏡粲然交映類瓊花之雜
玉英金景發色玉壺肇明敷皓質以流耀含太陽之至
精伊昔漢帝初營求仙是務我皇復立承天有裕乍髣
髴於帝臺宛昭彰乎天路首出庶物表一人之大明光
發四施照萬方而遐布豈有屑瓊蕊泫珠露冀靈物之
來遊望神人之自遇懿夫合以成象麗然增光干浮雲
以杲耀激旭日而悠揚仙掌斜分若蓮峰之曙景宸心
迴想如崑岫之晴霜豈比周穆西遊覲王母於崑岳重
華南狩怨帝子於瀟湘獨能覩雲闕而飲靈漿者乎徒
觀夫素色上升清光下發分廻彩以照耀焜長空而超
越日華映兮光復臨露揚彩兮色彌深既炫晃以如玉
乍晶明而散金且孤高者可擬之以抗志潔朗者亦仰
之而為心况地表煙息天維氣整日之麗矣與星明而
共融盤實堅然齊聖祚之悠永昔之頌靈液歌浪井曾
不如賦露盤之瑞景
初日照露盤賦(以雲表清露光發金景為韻)(唐)盧景亮
揭金盤而受露擢仙掌而凌雲當朝陽之出海屬寥廓
之無氛霽色曈曨金輝晃皛光奕奕於九霄之際色照
昭於衆象之表大明既照夕露方盈金景相映銀華自
清高不可攀駐王喬之羽駕仰不可視奪離朱之目睛
彼方丈之金闕洎天台之赤城或煒煌而景耀或煥赫
而霞明出人寰之杳𦕈隔海嶠之崢嶸孰與我之為異
標景光於上京觀其巃嵸雙立岧嶤上騖輕靄不飛纖
雲不度九成爛爛搖翠影於樓臺四野熒熒落浮光於
草樹斯亦域中之殊觀其惟作器而盛露且夫先王立
晦獨覩太陽卷天宇之夜色引帝庭之曙光惟大君之
攸俟仰羣后之所望其彩若電其形若月列缺雖伏常
煒煒而不收蟾蜍已歸實亭亭而未沒日無私而見照
盤既遇而始發請言露盤之始也林巒掩映崖谷重深
自藴於石孰為之金遭漢皇之雅尚會良冶之幽尋忽
範鎔而有作爰奉承之是任不然者在泥塗而重棄與
瓦礫而湮沈安敢望微耀之輝映初陽之照臨金之為
質也光盤之為體也靜從有感而出日諒無心而生景
念志士之未偶因達人而後騁顧淺陋之凡才寧覬覦
於天幸
承露盤賦(有序)(元)楊維楨
按漢武故事建章宫作承露盤高二十丈以銅為之上
有仙人掌擎玉杯以取雲表之露夫仙人之事莊士所
不道吾獨怪漢公卿未有議露盤之非者至魏亦建於
芳林園曹植且有銘遂若習為故事余補漢人之缺為
承露盤賦極其盛而約之以正云
當漢興之七十有餘載也為五葉之武皇國富兵彊威
武載揚北伐匈奴南平氐羌東定獩貊西通康郎珍貢
集於宗廟謳歌叶於樂章繇是封泰山塞宣房立辟雍
開明堂寳鼎既出芝房薦芳海效巨魚渥洼龍驤白麟
朱鴈交走並翔符瑞來備天休滋章神人見而呼我以
萬歲方士進而啓我以休糧爾乃作柏梁造銅柱神明
通天千門萬戶太液池開神州移嶼望翠蓬兮東方歎
弱水兮中阻念青精之可䭀憶龍根之可脯枣如瓜而
漫聞李如缾而曷覩於是仙人有掌承露有盤擢金莖
於雙立奠玉杯之特安取靈液於雲表和玉屑於晨餐
殆將洗腥腐於肉食度生死於玄關當其宵潤彤簾曙
寒金索樹瘖玄蟬池警皜鶴涼風生於玉階灝氣薄乎
羅幕感節序之易流傷形容之非昨豈知三危清墜百
尺高濡融若丹汞錯若旒珠盤綴玲瓏疑清眸之泣鮫
室杯傾滴瀝如明水之泫方諸痼者服之身痿兮載起
老者飲爾顔朽兮還朱同吉雲之色味異姑射之空虛
天子於是幸建章及柏梁憑玉几進霞觴邀西母之青
使駐上元之瑶裝歌法興玄靈之曲鼓飛瓊泠虚之簧
酌我以天酒挹我以神漿配丹丘之寶甕陋萊山之綵
囊徧賜羣臣流恩汪洋羣臣於是再拜上千萬壽天顔
不老彫三光泰元神策一十二萬九千六百兮開皇祚
於無疆則是盤也非徒戒武皇之淫慾實將以資大漢
之靈長者乎嗚呼仙掌折玉杯缺嶽圖既灰蟠核未茁
海童不歸嵩呼亦歇感銅仙之自弔墮鉛淚於永别望
修門兮空歌白雲之鄉瞻茂林兮孰返秋風之轍向非
輪臺悔禍富民軫憂則彼孤高之盤不傾漢家之大器
而沆瀣之液不莩漢兵之積髏而武皇之雄其又不為
龍死鎬池而鮑臭沙丘者乎吾猶悼當時公孫丞相夏
侯始昌倉軍安樂相如夀王皆無益於正捄而殿上小
兒且以不儒不老雜譎誕而逢迎則知燕齊妖妄之士
豈獨五利與文成嗚呼安得起阿衡太公之輩於斯盤
也與之刻丹書之刻銘日新之銘以一洗武皇多慾之
病也哉
霜降賦(以霜降之日豺乃祭獸為韻)(唐)崔損
天地之氣嚴凝為霜候高秋於玉琯體正色於金方表
肅殺而順時戒節協變化而開陰闔陽激清風而增厲
淨皓月而浮光驚鴻雁之嗷嗷落蒹葭之蒼蒼所以從
地而升應律而降詠團扇而見託班姬豈恨於長門履
堅冰以是階袁安欲驚於陋巷達重陰而首出啟沍寒
以先期陰與律而相感寒與氣而相資百工由是休矣
萬物於焉成之原夫日次於氐月窮於戍當青女以紀
候從白露以受質洞庭之葉驚波豐山之鐘應律詩人
可比庶欲徹於玉壺大國是資亦將慙於凌室凝於地
也似和光以同塵彫於木也類去華而取實其進也則
有俟於清宵其退也則見晞於旭日若乃林有擊隼野
有祭豺翻繽紛之槁葉宿蒼莽之枯荄烈女覩之而壯
志羇人對此而感懷皚皚其姿皎皎其彩既無惡於菅
蒯亦何情於蘭茝佐昊天之有成參神功而不滓笳聲
乍拂怨楊柳之衰劒鍔可封發芙蓉之厲乃國家順乾
坤之德法天地之制布澤如春肅物成歲申其令以敦
乎風俗宣其威以殄厥災沴服用有度修典禮而㒺差
稻熟可羞先寢廟而攸祭名籍籍於憲府法稜稜於司
寇却炎蒸而克叙四節淒金石而率舞百獸客有惜歲
星之屢遷傷志業而未就獨沈吟於軒屏望泬寥於宇
宙聽萬戶之輕砧聽九重之永漏近瞻庭樹空聞槭槭
而有聲緬想澗松誰惜青青而獨秀夫如是則可知霜
降之候
秋霜賦(唐)闕名
目長空以流思偉繁霜之獨異雖變露而成形不憑雲
以自致向朝陽而既滅逢夜晴而又墜候暖則止乘寒
則飛當鷹隼之始擊值鴻鴈之初歸稜稜作氣凜凜生
威比齊紈之顔色奪楚劒之光輝及其降池塘被原陸
衰衆草落羣木萎南澗之白蘋碎東籬之紫菊梧桐為
之失影蕖荷為之消馥豈直若斯而已徒美其威不妄
作動隨物情因其死者而死保其生者而生彫芝蘭而
無怨色拂松竹而不傷榮譬大聖行刑必順於時序通
賢用法不害於堅貞至若蒲海之居桑河之汭侵戰士
之馬蹄封將軍之狐毳沾翠幕而生冷凍朱旗而自脆
助陰氛之肅殺壯堅冰之體勢三冬閨閣兮貯相思萬
里關山兮苦留滯不私於已觸物而止疑薄霧之初止
似輕塵之未起陵厲自然嚴凝莫擬故能發揮司寇光
揚御史明忠臣之無事承君子之所履
雪賦(宋)謝惠連
歲將暮時既昏寒風積愁雲繁梁王不悅遊於兔園乃
置旨酒命賓友召鄒生延枚叟相如末至居客之右俄
而微霰零密雪下王乃歌北風於衛詩詠南山於周雅
授簡於司馬大夫曰抽子秘思騁子妍辭侔色揣稱為
寡人賦之相如於是避席而起逡巡而揖曰臣聞雪宫
建於東國雪山峙於西域岐昌發詠於來思姬滿申歌
於黃竹曹風以麻衣比色楚謠以幽蘭儷曲盈尺則呈
瑞於豐年袤丈則表沴於陰德雪之時義遠矣哉請言
其始若乃玄律窮嚴氣升焦溪涸湯谷凝火井滅温泉
冰沸潭無湧炎風不興比戶墐扉裸壤垂繒於是河海
生雲朔漠飛沙連氛累靄掩日韜霞霰淅瀝而先集雪
紛糅而遂多其為狀也散漫交錯氛氳蕭索藹藹浮浮
瀌瀌奕奕聯翩飛灑徘徊委積始緣甍而冒棟終開簾
而入隙初便娟於墀廡未縈盈於帷席既因方而為珪
亦遇圓而成璧盼隰則萬頃同縞瞻山則千巖俱白於
是臺如重璧逵似連璐庭列瑤階林挺瓊樹皓鶴奪鮮
白鷴失素䊵袖慙冶玉顔掩嫮若乃積素未虧白日朝
鮮爛兮若燭龍銜耀照崑山爾其流滴垂冰緣霤承隅
粲兮若馮夷剖蚌列明珠至夫繽紛繁鶩之貌皓汗皎
潔之儀迴散縈積之狀飛聚凝曜之竒固展轉而無窮
嗟難得而備知若乃申娛翫之無已夜幽靜而多懷風
觸楹而轉響月承幌而通暉酌湘吳之醇酎御狐貉之
兼衣對庭鵾之雙舞瞻雲鴈之孤飛折園中之萱草摘
階上之芳薇踐霜雪之交積憐枝葉之相違馳遙思於
千里願接手而同歸鄒陽聞之懣然心服有懷妍唱敬
接末曲於是乃作而賦積雪之歌歌曰攜佳人兮披重
幄援綺衾兮坐芳褥燎薰爐兮秉明燭酌桂酒兮揚清
曲又續而為白雪之歌歌曰曲既揚兮酒既陳朱顔酡
兮思自親願低帷以昵枕念解珮而褫紳怨年歲之易
暮傷後會之無因君寧見階上之白雪豈鮮耀於陽春
歌卒王乃尋繹吟翫撫覽扼腕顧謂枚叔起而為亂亂
曰白羽雖白質以輕兮白玉雖白空守貞兮未若兹雪
因時興滅玄陰凝不昧其潔太陽曜不固其節節豈我
名潔豈我貞憑雲升降從風飄零值物賦象任地班形
素因遇立汚隨染成縱心皓然何慮何營
雪賦(周)劉璠
天地否閉凝而成雪應乎玄冬之晨在於冱寒之節蒼
雲暮同嚴風曉别散亂徘徊雰霏皎潔違朝陽之曜煦
就凌陰之慘列混二儀而並色覆萬有而皆空既奪朱
而成素實矯異而為同始飄颻而稍落遂紛糅而無窮
曉攝光而映淨夜合影而通曨似北荒之明月比西崑
之閬風
小雪賦(以寒律變時因風有漸為韻)(唐)林滋
偉兹雪之霏霏應玄冥而不失其期賦象於虹藏之日
成形於冰凍之時委地則微庶表三冬之候翻空雖小
那無六出之姿當其寒氣初升陰風始變既淅瀝於遥
野却飄颻於廣甸邊城一望龍山之淨色猶晞上苑再
瞻鳳闕之清光未遍眇若毫端輕飛可觀細細而千巖
送冷飄飄而萬戶迎寒霏微墀廡之間瑶臺月曉髣髴
草茅之上玉樹花攢迥拂陰軒高翻曉律縈枝分盈尺
之象帶□誤如圭之質微交月影天邊之孤鴈應迷稍
助山明松際之浮煙已失細糝長空纖緣綺櫳淨若蘆
花之覆水輕同柳絮之因風是則謝氏林亭盡在迴眸
之内梁王池館無非跬步之中於以明潔白之姿於以
表陰凝之漸雖見晛而無滯詎因汚而成染初疑畫閣
妝奩之香粉微微又若瓊筵玉箸之凝酥點點既而纖
悉繽紛呈祥是因掩日而難分薄霧開簾而不辨輕塵
影入空帷預想映書之子光侵遠水潛思訪戴之人可
謂不遠而來自無而有始縈盈於階砌終散漫於林藪
安得不燎薰爐命芳酒作小雪之賦繼大夫之後
殘雪賦(以明月照積雪為韻)(唐)范榮
謝惠連遒文擅名藻思騰聲覩階墀之積雪因體物以
興情曰是雪也感沍寒之德陶元化之精玄冬御時固
淒其而以降青春換律奚浩然以居貞豈不以其氣勁
其質清處慘無昧遇蒙而成若就陽呈妍已遇乎東風
所解且居陰寓質望晞夫朝日之明乃春宵尚寒銀漢
未沒質瑩庭廡光搖林樾雜凝花於春露亂素影於夜
月小山虚映瑶峰盈尺而潛生樛枝乍垂梅花照樹而
將發詎比夫瓊蕊難求夜光可照且昧不貪之寶未得
卷舒之妙或消或結吾將任其行藏是翫是瞻彼何為
乎衒耀當其朔風駛同雲劇既散亂以飛空或繽紛而
下隙於是出野而萬頃連縞晞山而千峰合璧既見睍
以俱消將飄零而委積隨時之義強守潔而在今潤物
之功固呈豐而自昔既而陽氣長隂氣滅將散有以歸
無尚葆光而固節已矣哉人道不能無否泰天道豈可
無寒熱固可洞消息以從之何必託興於殘雪
雪影透書帷賦(以光彩輝映披閱古今為韻)(唐)蔣防
顥爾凝素襜如夕張因潔朗以旁徹遂虚明而内彰繇
是以洞篇翰鑒毫芒委六出之姿喜乘時而瑞聖就三
冬之業期利用之觀光况復素軸增輝輕紗閟彩釋居
中之茫昧致藏用之所在霏微乎太素初分晃朗兮窮
陰既改映草玄之客類姑射之神仙隠談天之人疑胚
渾之真宰凜凜寒色融融暮幃縑緗叢耀簡牒連輝朣
朧而微月將入羃䍥而輕風乍霏故得百氏旁窺萬流
仰鏡稽古昔資興詠動鉛管而有助含章對鶴書而無
非浴淨蓋以啟其幽默不獨事其韜映契莊周之理虚
白自生徵大禹之文光隂是競俾夫夕可以忘寐牖可
以罷窺煥乎而不藏於密昭然而蓋取諸離清熒兮寒
氣方壯髣髴兮晴雲欲披澄筆海之波瀾皆為練色耀
書林之杞梓盡作瓊枝是能燭前轍彰往哲時觀謝賦
想墀廡之縈盈載覩曹詩歎蜉蝣之掘閱詳夫理同委
照處異在隂比然膏之功益簡助繫日之務逾深必將
修詞以進德實勤考古以觀今所謂用晦而彰韜光有
曙祛絳紗之閟邃發素王之牖戸期潔白以無虧庶研
精乎千古
聚雪為小山賦(唐)李子卿
皓色旁射兮清虚上騰閒階之下兮聚雪崚嶒歎此雪
兮具知其有興有滅故為山也庶期乎不騫不崩始也
散而從風類元氣之無象今也結而為阜若胚渾之初
凝五嶺高標三峰遠蹠昔則心往斯焉目擊千里之勢
存乎袤丈萬仞之容見乎盈尺皜曜起乎岑嶂曈曨生
乎樹石峽裏則秋月長懸封中則曉雲猶白夫其以近
則遠以遠則親玉林不夜瑶草先春照寒景而逾潔拂
朝霞而更新嶺上&KR0008;襂作緱氏之仙鶴巖中綽約寫姑
射之神人樵傍壑而疎影徑臨崖而絶隣至若霽日生
暖融風變朔危容半頹儻遇嵇康之醉片影初墜謂入
郄詵之幄因降高而就卑遂散雕而為朴冱寒始勁猶
可持而斲見晛則消不可繫而握因知夫色不久鮮物
無常堅始則有於無有今乃然於自然觀陵谷之推易
信人世之徂遷亦何必怪桑田之變海都邑之成川
春雪賦(有序)(宋)錢惟演
癸亥歲二月晦訖春季旦霰雪雜下平地二尺寒威於
是凌厲陽和為之潛伏問諸農曰田有傷矣問諸圃曰
果不實矣考諸史曰隂陽戾矣予守土者豈不以民為
心因愴然而賦
春陽以中百昌俱作彼陰冷而忽興何飛霙之驟落始
蒙蔽於陽烏遂潛藏於天幕水霰雜下温寒相搏纔衮
衮而紛糅更霏霏而交錯因方就圓填溪滿壑迷匹練
於素鷴混高雲於皓鶴七盤頓失乎巘嶮二室僅存乎
&KR3058;崿我有爰田既鉏既耰我有條桑且桋且柔豈滅裂
而是取顧沃若之待收罹此暴殄予心則憂亦有庶草
羣木千芳萬菲粉落絮起珠傾玉碎建森纚之高牙垂
陸離之長佩掩藩匽之鬱栖覆臺塘之畏壘病李殭於
井榦芳蘭沈於林薈有卉夐夐有鳴嚶嚶移薦草以無
所戀危巢之欲傾顧澤中而罷釣之壟上而輟耕手足
癉瘃吾道不行吾乃詩歎麻衣歌悲黃竹兔園靡召於
游客弇山逐休於王屬隔瑶水之來使沒騷人之行轂
東郭歎不完之衣梁山作歸思之曲豈由漢女之冤遂
至衛民之哭已而違時令反天常氣雖淒而不烈風雖
暴而不揚忽曜靈之委照佇消釋於輝光
雪賦(明)薛瑄
維月之孟陽兮氣栗烈而嚴凝歲忽忽而遒盡兮閟升
降之機扄相重陰之藴杳兮霰雪下而縱横何玄冥之
工巧兮鏤六出之竒形初揮霍而散漫兮遂漠漠而無
窮乍大荒之微堊兮久川谷而俱盈灑長松之落落兮
玉龍夭矯而騫騰逐回飇而入竹兮磕金石之琤琤被
嶔崟之絶巘兮若天吳起立而海波傾訝城闉之方啟
兮敞馮夷之幽宫卷前簾而凝睇兮懸旒玉於簷楹九
臯之鶴横空而遠逝兮惟聞夫戞然之長鳴舞瑶臺之
佚女兮迷不覩夫綽約之冶容疑地媪之效瑞兮珪璧
磊落而晶瑩豈清都紫微之既春兮梨花飛絮而交零
載瑶車而駕玉虯兮將遠觀夫九野與八紘遵渤澥而
東騖兮渺萬里之滄溟登九疑而瞰南極兮祝融不炳
耀其銛鋒循流沙而涉弱水兮歷崢嶸之長冰臨大漠
而睨中土兮山川紆曲而齊同天地混融而為一兮又
孰别夫濁與清乃旋輈而息駕兮獨戃怳於中庭四方
上下皆在我闥兮擴靈府之宏澄探元化於終古兮聊
向風而抽情亂曰洪鈞斡運一氣孔遒兮四時相沓而
翕闢何由兮陽以隂肅恩若仇兮闃寂無餘而發爛莫
收兮蟲蟊降伏三白肇休兮歲薦若兹我將何求兮
喜雪賦(宋)范純仁
余謫守於山城兮唯土瘠而民窮加農事之莽鹵兮仰
雨暘之適中昧豐凶之迭有兮蓋天道猶張弓雖唐商
之盛兮亦難恃乎全功賴睿明之在上兮常十雨而五
風偶愆陽之微疹兮候甫涉乎季冬既四聰之旁達兮
復親覽乎奏封詔禱祠於羣望兮戒守牧以稠重邁成
湯之憂民兮軫淵衷而有忡宜小臣之承命兮增惕懼
而虔恭豈人子之失職兮煩慈父而尸饔走名山以展
祀兮忘崖巇而谷穹致帝命之丁寧兮爰震起乎蟄龍
矧聖人之先天兮固天心之所同降嘉雪於八紘兮與
和氣而並充唯駿德之昭格兮方有變乎時雍寧止瑞
於一朝兮穫麥黍之芃芃民既富而後教兮將神化之
日隆當刑清而訟息兮士得委蛇而自公嗟一人之餘
慶兮賚億兆以何豐
天賜時玉賦(有序)(明)夏言
嘉靖十四年歲乙未正月二日夜雪詰朝全霽上喜札
諭輔臣暨禮官曰今日正欲與卿等一見但蒙天賜時
玉耳臣言伏讀聖文以時玉名雪實古今所未經道臣
謹恭掇天語作天賜時玉賦一首以獻伏惟聖明垂覽
焉賦曰
端月啟淑氣回陽春布瑞雪飛天子一念周於九圍乃
命楮毫詔臣僕感天恩賜時玉千里一色四郊霑足俄
而曉日升慶雲見天子擁大裘於椒宫被衮衣於蘭殿
於是南宫小臣仰承宸翰謹端拜而進辭曰臣聞先正
有言使天而雨珠寒者不可以為襦使天而雨玉饑者
不可以為粟伊上天之降雪實滋繁於五榖矧一氣之
潛萌已三白而相屬錫兆庶以豐年耀太平之玉燭爾
其飄飄灑灑藹藹浮浮光明鵲觀霏映龍樓乍蕭騷以
入聽倏皎潔而盈眸挺瓊林於閬圃積瑶水於崑丘陋
北風之歌衛壯南山而詠周於是樂彼閭閻惠此畎畝
明昭上帝錫我大有諧萬國之憂心慰三農之翹首諒
無慚於比德宜見稱於我后歌曰稷翼之山其玉惟白
兮弗如時雪之沛我民澤兮秦冒之山其玉惟藻兮弗
如時雪之慰我民悄兮密山之上惟玉流膏兮弗如時
雪之息我民勞兮放臯之山惟玉多蒼兮弗如時雪之
療我民瘡兮天生萬物莫貴於玉兮弗如時雪之介我
榖兮介我榖兮民食足兮民食足兮何以玉兮是曰受
天之賜俾天子萬福兮
瑞應靈雪賦(明)廖道南
嘉靖已丑春正月至二月不雨皇上禱雨郊壇時臣道
南校藝春闈弗獲扈從暨冬十一月雪未降上復率百
官露禱於天地宗廟社稷祀事甫畢雪大降禮部請稱
賀上弗允既而懇請乃允之雪復大降於是翰苑宫坊
侍從儒臣各有撰述臣弗佞乃倣國初諸體謹撰瑞應
靈雪賦賦曰
歲次已丑月臨仲冬日躔星紀律應黃鍾玄英已届則
萬象含輝素雪未降則三農望豐惟皇淵懷孚乎大造
睿思發乎至誠軫田功之至重惻歲事之將興乃命宗
伯勅太常蒐典訓布儀章簭人繹兆菙氏諏良協龜謀
之從吉覩龍翰之飛章乃昭告宗閍祇宿齋宫玄袍素
履以示謙約凝神定慮以秉寅恭避極闕而廣樂不作
減珍膳而鼎食弗充天之鑒之神之聽之固已潛孚默
契於聖心之至正大中矣於時月之既望夜如何其宵
嚴虎旅夙駕鸞車屏攝提之星旃減招搖之虹旗知事
天以簡為貴而交神以敬為宜惟一德之馨香詔百辟
以追隨乃謁天門詣泰壇降翠輦撤青鑾庭燎列炬御
爐焚蘭龍行蜿蜒而雲氣從鵷班拱衛而星華寒乃躡
台階朝帝座祥煙繞清煙作玄酒無文太羹不和祼將
孔時而蕰藻宣祝誦維虔而文詞播乃祈先農祠太歲
對諸神走羣祀杲旭方升同雲儵翳必躬必親而㒺有
怠來格來饗而靡不至是日既夕皇心未寧乃候玉漏
啟金閽宜冢土竭精禋寶月猶懸璇宿微明朔風驟起
而栗烈靈雪忽降而飄零始而觀之掖庭媕映秘閣玲
瓏瑶華燭曙珠屑凌空驂雲師而隨太一驅風伯而奔
豐隆徐而察之河海增深山嶽培高瑩如鷺羽紛若鵝
毛松濤鳴而凍水壑梅暈發而凝江臯既而五夜疑晝
三冬似春衢翻縞帶林積玉塵陽阿崇而瓊丘炫陰山
幽而琪樹新是故其為靈也陰陽主宰於混沌鬼神運
用於冲漠以五行為機杼以四象為槖籥以太虚為堂
室以大地為城郭黼黻之以雲漢之文章旖旎之以草
木之花萼融結之以雨露之精英潤色之以冰玉之潔
澤惟皇克亨天心允孚帝則山祇薦祥海若貢祉而萬
物仰其光華珠星協軌璧日合度而四時均其氣節是
以至和氤氲大順顯形嘉生丕降萬寶告成螟螣弗沴
蚳蝝罔形而兆兹靈雪之禎也於是在朝之臣從而頌
曰桑林之禱傳之成湯雲漢之雅美諸宣王彼惟禱雨
自古有光矧今靈雪農夫之望於昭我王保有萬邦天
監明德神錫嘉祥上祝聖人永建綱常前星有曜萬壽
無疆在野之農亦從而頌曰康衢之謠帝力㒺知擊壤
之歌君德無私惟彼同雲周家之詩矧今靈雪適應其
期於昭我皇勤勞萬幾天惟降康神之格思上祝聖人
永作君師兆民有賴萬壽無期
禦雹賦(以日在北陸藏冰為韻)(唐)闕名
聖人常夕惕而不寐懼時令之有失欲禦雹於明年必
藏冰於是日深山窮谷於是收棘矢桃弧而後出蓋所
以息天時之暴沴成國家之元吉不然者當純陽之用
事有伏陰之相蒸炎雲際天而凍雨驟落芳草竟野而
淒風暴興夫傷榖者莫大於雹禦雹者其在乎冰俾四
時之事不悖信七月之詩有徵日臨下土時在北陸乃
命淩人出斯冰谷威刺刺而正切聲沖沖而轉速雖暫
勞而可倦終永寧以多福今國家酌於故實考於先王
雖雹可以禦亦冰其是藏等至仁於天地曾何咎於陰
陽斯道可久百王不改苟或失之四方何罪周官之禮
是具魯史之言斯在抑為人者仰於食動於天者惟其
德苟能用於天道自可忘其帝力夫如是用天與地自
南自北寧有夭折之苦曾無凍餒之色若待反時以為
災其何禦之能得
御定歷代賦彙卷九
