欽定四庫全書
御定歷代賦彙卷八十
室宇
汝州薛家竹亭賦(唐)王泠然
梁潁多士聞來久矣出伊洛以南遊登嵩峴以顧視信
乎精華實息恢怪森起惟萬戶與千門咸帶山而傍水
畿甸殷壯閭閻密邇當天象之西郊近皇居之百里其
人和而賢俊其地厚而淳美則吾先文王行化之始烈
祖成王定鼎於此宜其蕃我良能誕生君子世序雖遠
英靈不窮其氣渾渾其光雄雄横古今而特秀者惟我
薛公卜幽棲於汝北夷舊業於河東夫其禮樂成器清
明在躬官非稱才吾不謂之仕宦人非克已吾不謂之
交通處未全隠和而莫同且欲墀岞崿苑蒙蘢閒亭一
所修竹一叢蕭然物外樂自其中其竹也初栽尚少未
長仍小雜以喬木環為曲沼遵遠水以澆浸編長欄而
護遶向日森森當風嫋嫋勁節迷其寒燠繁枝失其昏
曉疎莖歷歷傍見人交葉重重上聞鳥其亭也溪左巖
右川空地平材非難得功則易成一門四柱石礎松櫺
泥含椒氣瓦覆苔青纔容小榻更設短屏後陳酒器前
開藥經薛公謂予曰自造此亭未有兹客跪而應曰自
從為客未見此亭既而物且遍好多能所造亭間坐卧
清戶開而向林門下往來翠陰合而無草禁行路使勿
伐命家僮使數埽遊子見而忘歸居人對而遺老余何
為者累載棲遑學應成癖走則非狂宇宙至寬顧立錐
而無地公卿未識久彈鋏而辭鄉一見竹亭之美竟嗟
歎而成章
還珠亭賦(唐)令狐楚
物之多兮珠為珍通其貨而濟乎人纔披沙以晶耀俄
錯彩以璘玢避無厭之心去之他境歸克儉之政還乎
舊津由是觀德孰云無神相彼南州昔無廉吏富其潤
屋貪以敗類孤漢主析圭之恩奪蒼梧易末之利濫源
既啟真質斯凂從予舊而不瑕諒天眎兮有自孟君來
止惠政潛施欲不欲之欲為無為之為不召其珠珠無
脛而至不移其俗俗如影之隨爾其狀也掩星彩迷瑶
月燦燦離離與波逶迤乍入潭心時依浦口驚泉客之
初泣疑馮夷之始剖依於仁里夫亦何言富彼貪夫神
之所否沙下兮泥間韜光兮自閒映百華之皎皎雜魚
目之鰥鰥豈比皇帝之使罔象玄珠乃得藺生之詭秦
主荆玉斯還由是發潤洲蘋增輝岸草水容益媚澤氣
彌好川寔效珍地寧愛寶隠見既符乎龍躍虧全非係
乎蚌老豈惟彰太守之深仁所以表天子之至道觀夫
采耀外澈英華内含飾君之履兮豈不可照君之車兮
豈不堪猶未遭於采拾尚見滯於江潭雖舊史之錄與
前賢之談終思入掬以騰價願得書紳而勵貪於惟明
時不貴異物徒飾表者招累而握珍者難屈是珍也居
下流而委棄歷終歲而堙鬱望高鑒兮闇投幸餘光之
洗拂
秋香亭賦(有序)(宋)范仲淹
提點屯田鉅鹿公就使居之北擇高而亭背孤巘面横
江植菊以為好命曰秋香亭呼賓醑酒以落之僕賦而
侑焉
鄭公之後兮宜其百禄使於南國兮鏗金粹玉倚大旆
於江干揭高亭於山麓江無煙而練迴山有嵐而屏矗
一朝賞心千里在目時也秋風起兮寥寥寒林脱兮蕭
蕭有翠皆歇無紅可凋獨有佳菊弗冶弗夭采采亭際
可以卒歲畜金行之勁性賦土爰之甘味氣驕松筠香
減蘭蕙露漙漙以見滋霜肅肅而敢避其芳其好胡然
不早歲寒後知殊小人之草黃中通理得君子之道飲
者忘醉而餌者忘老公曰時哉時哉我賓我來緩泛遲
歌如登春臺歌曰賦高亭兮盤桓美秋香而酡顔望飛
鴻兮冥冥愛白雲之閒閒又歌曰曾不知吾曹者將與
夫謝安不可盡歡而聿去乎東山又不知將與夫劉伶
不可復醒而蔑聞乎雷霆豈無可而無不可兮一逍遥
以皆寧
休亭賦(有序)(宋)黃庭堅
吾友蕭公餉濟父往有聲場屋間數不利於有司歸教
子弟以宦學而老於清江之上開田以為歲鑿池灌園
以為籩豆兒時藝木今憩其陰獨立無鄰自行其意築
亭高原以望玉笥諸山川其所以齋心服形者名之曰
休亭乞余言銘之將遊居寢飯其下豫章黃庭堅為作
休亭賦
盤礴一軌萬物並馳西風木葉無有静時懷蠧在心必
披其枝時事與黃間同機世智與太行同巇飲羽於市
門之下血刃於風波之上至於行盡而不休夫如是奚
其不喪故曰衆人休乎得所欲士休乎成名君子休乎
命聖人休乎物莫之嬰吾友濟父居今而好古不與不
取亦莫予敢侮將強學以見聖人而休乎萬物之祖曩
游於世也獻璞玉而取刖圖封侯而得黥驕色未鉏而
物駭機心未見而鷗驚撫四方者倦矣乃歸休於此亭
濯纓於峽水之上游晞髮於舞雩之喬木彼玉笥之隠
君子惠我以生芻一束是謂不蓍而筮從無龜而吉卜
放目亭賦(有序)(宋)黃庭堅
走馬承受丁君作亭於其廨東北吾友宋楙宗以為盡
表裏江山之勝名其亭曰放目而黔江居士為之賦
放心者逐指而喪背放口者招尤而速累自作訿訿自
增憒憒登高臨遠唯放目可以無悔防心以守國之械
防口以挈瓶之智以此放目焉方丈尋常而見萬里之
外
披榛亭賦(宋)晁補之
舒陳儀甫官於魏覽觀公圃廢城之堞墾其土作亭堞
上名曰披榛斬木枝為梁柱菅蒯衣之目踰四垣矚五
里外進客而語曰樂哉此亭客曰微主人言之固願有
謁也今夫山居者遺世遠舉煙霞之府厜㕒之顛翠微
之顔穹石曲隖上正宛中如堂如防猱玃之所處首更
奔星高出雲霧足蹈太虚下見雷雨邈乎杳冥一攬九
土此人以登邑門之垤蹤步齟齬若絆若禦若見阹櫓
遊意無所至於平原案衍秫麥之土漫漫漠漠蔑有堆
阜下澤之車短轂幎爾晝日旁午出汗霑湑此人適逢
沙丘宿莽廣不蔭路怠而願息解轡弛負相攜傴僂忽
如飛翔延頸顧慕矣若迺平時室處矇矓環堵窮年不
出四壁為伍周以闤閈域以牖戶如彼井谷潛逃之鮒
衡從北南適在跬步仰而視之不識天宇此人出城而
望見桑麻綠野猶將樂之况乃矗乎巍巍據城之陴出
屋之危前無蔽虧俯首而窺哉夫明不求晦處内慕外
各以其不足所遇生貴雍門之技悲者驚心鍾儀見縶
尚猶南音主人殆倦遊窮居者邪不然何以趯然於此
而志意洋溢也嘗與主人周覽五嶽岱嵩衡霍巫廬九
疑白鹽赤甲青城峩嵋歲莫深林攀援桂枝結軌羨門
高谿方駕赤須安期委區中之跼蹐遊太上之無涯則
主人樂此邪嘗又與主人服纖離驂騄耳夸父前乘魯
陽奉轡超人跡馳萬里以觀乎八紘九野孤竹北戶與
西王母日下之地扶桑月窟紫淵丹水大章所步盧敖
所履殊方怪物齊諧之志焜煌譎誑經目而記則主人
樂此邪嘗又與主人觀乎京洛神州宋魏兩都未央建
章天子之居前殿武庫金闕玉除東華耀靈西華望舒
複道氤氲飛閣渠渠千官鏘鏘劍佩以趨朝會而出冠
盖布途富貴潤奴隸衣食仁里閭則主人樂此邪嘗又
與主人校術孫吳抗技頗牧左象弭右魚服韓厥中御
州綽為右馮軾而寓目以觀三軍之斬伐擊刺琅琅礚
礚風起雲會北登燕然躙轢長塞西屠石堡飲馬瀚海
麒麟圖形贖死胄代則主人樂此邪嘗又與主人出咸
陽經上蔡過邯鄲桑中大堤石城之間士女亟會倡樂
止客杯酒相索吹竽鼓瑟鳴筝擊筑六博蹋鞠宛珠之
簪傅璣之珥羅裾從風衆曲入耳人生得意亦何能已
則主人樂此邪主人油然而笑曰人夀幾何而時易失
細猶不果巨安可必深山大澤實生龍蛇高明之家鬼
瞰其室吾非以狹驕廣以儉笑侈也狹易治儉易供此
吾所以樂也窮秋九月狐狸出穴宇宙隆冽時亦登吾
亭而支頤藂棘之分披朱實之離離秋風鳴枝久而不
去羣竅盡奏若歌若歗起左作右時亦杖藜隠几而聽
之寂寥兮無為淡乎熙熙似遺己離物而不知飛鴻滅
沒夕陽就微月出埤堄樂而忘歸則客亦樂此乎哉於
是客曰我以衆夸主人而主人以少奪我主人賢哉非
僕所及也
北渚亭賦(有序)(宋)晁補之
北渚亭熙寧五年集賢挍理南豐曾侯鞏守齊之所作
也盖取杜甫宴歷下亭詩以名之所謂東藩駐皂盖北
渚凌清河者也風雨廢久州人思侯猶能道之後二十
一年而祕閣挍理南陽晁補之來承守乏侯於補之丈
人行辱出其後訪其遺文故事厪有存者而圃多大木
歷下亭又其最高處也舉首南望不知其有山嘗登所
謂北渚之址則羣峰屹然列於林上城郭井閭皆在其
下陂湖迤邐川原極望因太息語客想見侯經始之意
曠然可喜非特登東山小魯而己迺撤池南葦間壊亭
徙而復之或請記其事補之曰賦可也作北渚亭賦其
辭曰
登爽丘之故墟兮睇岱宗之獨立根旁礴而維坤兮枝
扶疎而走隰跆琅琊與鉅野兮梁清濟而北出前湠漫
而將屯兮後摧嶉其相襲坯者扈者嶧者峘者礐者磝
者障魯屏齊曰惟歷山或肺腑之箕拱環連勢厓絶而
脈泄兮萬源發於其間谷射沙出浸淫潗濈瀺灂汩泌
澎濞渤潏忽瀵起而成川經營一國其利汾澮防為井
沼壅為碓磑得平而肆迺滉漾而滂沛經民閭而貫府
舍兮瀦為池之千畝惟守之居面巖背阻邈闉闍之遺
址兮肇嘉名乎北渚悲經始之幾何兮牛羊牧而宇顛
非境勝之為難兮善擇勝之為難嘗試觀夫其園千章
之楸合抱之楊立而成阡躋歷下之岧嶤望南山之孱
顔修榦大枝出櫩造天藐砠岫之蔽虧乍髣髴其雲煙
思仙人之樓居尚輕舉而高飜盍駕言其北游登斯渚
而盤桓岡巒忽其翔舞楸楊眇以如箸撫千里於一瞬
收城郭乎環堵其下陂湖汗漫葭蘆無畔菱荷荇藻蘅
荃杜茝衆物居之浩若煙海歲秋八月草木始衰乃命
罾罟觀漁其脽鳴榔四合方舟順涯鱨鯉窘乎深塘兮
鴻鴈起於中泜復有桂舫蘭枻浮游其中榜歌流唱自
西徂東纖餌投隈微鱗掛空客顧而嬉傾盂倒鍾明月
出於缺嶺夕陽眇其微紅天耿耿而益高夜寥寥其方
中駭河漢之衝波披海岱之冷風恐此樂之難留兮願
乘槎乎星渚期韓終與偓佺兮采芝英乎瑶圃庶忘老
而遺死兮路漫漫其修阻於是酒酣太息中座語客曰
自昔太公奄有此丘是征五侯桓公用之攘狄尊周方
其盛時山河十二號稱東秦臨淄遨樂中具五民秋田
青丘實囿海濱而薛又其小邑也區區之賦食三千人
其彊孰與比哉觀華不注朅其孤巘虎牙桀立芙蓉䓿
萏尚想三周追奔執韅下車取飲僅以身免困責質於
蕭同尚何私乎紀甗而齊自是亦不競矣夸奪勢窮雖
彊安在事以日遷而山不改則物之可樂固不可得而
留也認而有之來不可持所翫無故去何必悲此齊侯
之所雪涕而宴子之所竊嗤也今我與客論古人則知
迷屬有感而歔欷豈不重惑也哉仕如行賈孰非逆旅
託生理於四方固朝秦而暮楚曾無必於一笑尚何知
乎千古於是客辴然喜再拜舉觴而前曰凡主人言理
實易求而我曠然己忘昔憂使客常滿使酒不空請夀
主人如漢孔公主人亦辴然喜受飲反觴執客之手而
言曰詩固有之未見君子憂心忡忡既見君子云乎不
樂再拜洗觴而酬客舍然大笑而作
風雩亭賦(有序)(宋)張栻
嶽麓書院之南有層丘焉於登覽為曠建安劉公命作
亭其上以為青衿遊息之地廣漢張某名以風雩又繫
以辭
眷麓山之回隩有絃誦之一宫鬱青林兮對起背絶壁
之穹窿獨樵牧之往來委榛莽其蒙茸試芟夷而卻視
翕衆景之來宗擢連娟之修竹森偃蹇之喬松山靡靡
以旁圍谷窈窈而潛通翩兩翼兮前張擁千麾兮後從
帶湘江之浮渌矗遠岫兮横空何地靈之久閟昉經始
乎今公怳棟宇之宏開列闌楯之周重撫勝概以獨出
信兹山之有逢予揆名而諏義爰遠取於舞雩之風昔
洙泗之諸子侍函丈以從容因聖師之有問各跽陳其
所衷獨點也之操志與二三子兮不同方舍瑟而鏗然
諒其樂之素充味所陳之紆餘夫何有於事功盖不忘
而不助示何始而何終於鳶飛而魚躍實天理之中庸
覺唐虞之遺烈儼洋洋乎目中惟夫子之所與豈虚言
之是崇嗟學子兮念此遡千載以希蹤欲希蹤兮奈何
盍務勉乎敬恭審操舍兮斯須凜戒懼兮冥濛防物變
之外誘遏氣習之内訌浸私意之脱落自本心之昭融
斯昔人之妙旨可實得於予躬循點也之所造極顔氏
之深功登斯亭而有感期用力於無窮
風雩亭賦(有序)(元)陳櫟
判縣先生創風雩亭弘齋曹先生記之至矣盡矣然昔
張宣公風雩亭辭之餘意猶有可言者里晩學陳櫟敢
發宣公未盡言之藴而賦之
雲屋趙公風雩有亭家世琴鶴其風最清不此焉以為
足上泝沂水之曾慕彼舞雩之風適樂意之舂容觀點
也之所懷與三子兮不同龍見而雩壇壝聿崇爰有茂
樹蔭蔚可蒙當春和氣風景恬融見天理之流行欲無
芥乎其中風來自天風之者人淡蕩適至偶披其襟風
此春風宇宙吾心宜聖師之所與獨喟然其賞音點也
雖狂其心不泯春風無窮千古常新坐風雩以乘風諒
何古兮何今大儒先生椽筆作記窮深發微己詣其至
今復賦之毋乃或贅辨不厭明敢獻所疑點之見處深
契聖師行有不掩以狂獲譏既曰與之曷又狂之始超
出於由求卒僅儕於牧皮昔子張子已慮及兹初新岳
麓之亭特繫風雩之辭謂尋點心之所造當究顔氏之
深功防外誘務敬恭浸私意之脱落斯樂意之内充今
究顔氏深又安在非在乎他克己復禮點見處之雖高
惜行處之未實使徒慕其氣象而未知所用力寧不荒
於過高致有體而用虚必以克復之學補曾點之所無
克去己私復乎天理匪徒見此地位必實致其踐履儻
私欲之蟬蜕得春融乎理趣迨顔樂之不改庶風雩之
無弊惟雲屋公卓哉先覺豈惟風曾點之風盖以樂顔
子之樂亭扁翠侍克已希顔翠不於其蛾於其山侍不
於其人於其巒不復陽臺云夢興入翠微之間已克兮
禮復欲淨兮理純儼儀刑之相對為樂山静夀之仁人
吹面而受和風披予襟兮欣欣臨風雩兮長嘯如唳鶴
而鼓琴
望海亭賦(有序)(宋)范成大
會稽太守參政魏公作望海亭於卧龍之巔率其屬為
歌詩以落成錄與書來且使賦之余謹掇其膏馥之餘
擬賦一首以寄後日獲從杖履其上於山川之神尚有
舊焉其辭曰
諸侯之客有來自東而詫會稽之遊者曰佳乎麗哉越
之為邦也縈山帶湖樓觀相望背卧龍而崛起煥丹碧
之翬翔躋攀下臨顧瞻無旁平疇蔚以穉綠喬木森其
老蒼淙萬壑之春聲寫千巖之秋光朝霞暝霏扶疎微
茫望山河之故墟弔草木之餘社夏后萬國之朝勾踐
百戰之野興亡梗概猶有存者至於流觴泛雪高人之
舊事浣紗采蓮游女之遺跡鬱溪山之如畫尚髣髴其
可識訪故老以問訊興慨歎於疇昔是為游覽之大略
而蓬萊觀風之所得雖然士固多感而况於對景以懷
古撫事而凝情往往使人魂斷意折灑澹而歌不平故
麗則麗矣而未擅乎登臨之勝也若夫浩蕩軒豁孤高
伶俜騰駕碧寥指麾滄溟墮憂端於眇莽挹顥氣於空
明飄飄焉有連鼇跨鯨之意舉莫如望海之新亭嘗試
登兹而望焉沃野既盡遥見東極送萬折之傾注豔寒
光之迸射浸地軸以上浮盪天容而一色珠輝具芒矗
蝀横霓快宇宙之清寬悵百年之偪仄當其三星曉横
萬境俱寂浴日未動晨光先激波鱗鱗而躍金天晃晃
而半赤頳輪騰上東方皆白煙消塵作棲鳥振翼俯羣
動而紛起寄一笑於遐覿永我暇日苒其將夕餞斜暉
於孤嶂候佳月於滄浦沉沉上下杳無處所驚玉池之
破碎漾銀盤而吞吐忽褰雲而湧霧獻霜影於庭宇夜
色既合初聞鐘鼓觴屢至而不辭詩欲成而起舞又若
潮生海門萬里一息浮光如綫濤頭千尺方鐵馬之横
潰倏銀山之崩坼氣平怒霽水面如席吳帆越檣飛上
空碧此亦天下之偉觀然猶未及乎目力燕香舂容俗
客莫陪神清意消徙倚徘徊天風激吹波濤闔開五雲
明滅丹宫綘臺睇三山之不遠其為公而飛來遂招汗
漫之勝游下飇車之逸軌屬紫霄之妙質侑玉斝之清
醴勤歌鸞與舞鳳夀仙伯以多祉恍風雨之皆散但驚
塵之四起悟真靈之不隔而何有乎弱水之三萬里也
噫昔之居此者多矣曾靡暇於經營逮山靈之效奇發
遺址於巖扃殫妙巧於天藏超埃壒而上征極觀聽之
所接遂杳渺而難名嗟此樂之無央與來者而同登決
眥盪胸雪其塵纓且安知前日之蒼煙白露斷蔓而荒
荆者哉顧客子之所能道者纔管中之一斑惟覽者之
自得會絶景於憑闌心凝神釋浩如飛翰而後知兹亭
之仙意而凌虚御風之無難主人瞿然而起曰有是哉
吾將觀焉
延綠亭賦(宋)陳造
子高子襟度翛然抱負崛奇辟俗如讐而愛客如色故
築亭寄隠屹莽蒼而瞰渺瀰方竭澤而揚塵唶吾遊之
不時因援毫而進牘聊想像而陳辭爾其泓渟兮鏡揭
浩&KR2377;兮天垂妥寒晶之如空湛蔚藍之無涯奏蛙吹以
分部凜冰崖之合圍素揚暉兮連娟紅倒影兮芳菲目
謀心愜把翫四時晴雨晦明雲煙紛披江蘺芷蘅之綠
縟别崎枉渚之因依眩多景之偃蹇隠几者默焉袖手
領攬而無遺固可以動楚客之清吟抗陶觴而一揮况
夫挺萬盖之傾敧覆千韈之逶迤嫣然笑粲媚靚妝與
醉態或玉頰而冰肌無乃飛瓊姑射之娣姒儔侣儷香
叢豔不招挽而陪隨彼翔翠碧於蘭苕點屬玉於淪漪
皓鶴側頸於淖濘鶙鶘偵影於鯤鮞烏鵲窺簷而誶語
意而拂袂而差池則皆怡然莫逆相晤忘機者也至其
樵歌之斷續漁笛之嗢咿欸乃之無惡聲笭箵之有安
棲塵外之適子其可私若乃悟直鉤之妙意飫葦間之
新得鯈有至樂鷗無驚飛則又有以超然乎芸芸之表
豈獨詩可瓢而酒可巵予將為子飽道腴而醉真醇何
必要汗漫而與期
波光亭賦(宋)陳造
汾王後身金阜老仙笑譚功名師友簡編手神丹而活
國身長城之護邊虎節所臨犢佩己捐興仆振蠱前古
所傳有亭屹立城闉右偏插深池之清泚凌蒼靄而高
鶱面勢之孤危簷榮之躧連在公之設張經畫纔太倉
之稊米已度越於後前想旌纛之每臨宛笙鶴之雲軿
賓從嫭姱笑歌嬋娟埽亡國之淫哇奏新唱之清妍泛
淑景之香紅鏡靚妝於明蠲接䆉稏於畦疇眩縞潔於
山川春秋冬夏信非我有而我案與之周旋佳月上兮
闖冰奩微風動兮媚漪漣撫物而得之應世之心池月
之湛寂緯武有文風漪之自然推此用之躋世五三軼
勲四七將俯拾而需旃是猶衡氣機也邪世識之規恢
之後吾得之拱默之先彼不知者方以吾為億中而或
者以予為知言
遠宜亭賦(宋)陳造
創小亭名而賦之曰遊女之翩翾望之疑仙也迫而視
之或不逮前奏樂於座鏗谹膠葛心之適耳之妍也有
不若張諸空曠聞之眇緜婉以清和而圓南山之信美
兮吾乃挹其杪顛惟夫近故湫束於闉堞蔽虧於市鄽
繄斯亭之表立峰岫隥嶺之嵐霏濃淡煙雲幻變案領
其全營斯名斯庸諗時賢休暇日而一登是可以誦遠
遊賦超然也
魚計亭後賦(宋)真德秀
玉溪先生結廬章泉之上垂七十年無軒冕之累已有
簞瓢之樂天揭魚計以名亭紹祖風於圃田居一日飲
客於斯亭之上超方羊以自得顧萬象之皆妍時也日
將夕而紅酣沼無風而綠淨炯鯈魚之成羣闖寒波而
游泳若空行而無依涵天水之一鏡俄初月之沈鈎倏
深潛乎翠荇其浮游也似無心而時出其遠逝也似見
幾而知警先生听然心曠神怡諷小宇之雄篇哦稼軒
之英詞客有起而問曰魚本無情何計之為子固非魚
奚魚之知先生笑而應曰謂魚為有計邪子將詆予之
欺謂魚為無計邪吾亦笑子之癡盍亦兩忘而俱適可
也抑嘗即莊生之言而試思乎粤自太古邈淳風漓勇
者角力以幸勝巧者矜能而衒奇苟一曏之可樂決性
命而争之謂謀身之允臧卒反蹈乎危機偉南華之著
論將警愚而覺迷富貴人所嗜則嫓之腐鼠紛華人所
羨則况之文犧為利而鬭則争地之蝸以智而死則刳
腸之龜獨魚之自適其適若忘情於得喪故大則述鯤
化於天池小則翫鯈游於濠上盖其為物也從容夷猶
逍遥閒放静則以蘋藻為室廬動則視江湖為尋丈不
借潤於噓濡而相忘於沆漭任公何所投其犗豫且何
所施其網此其所以為得也彼區區之蝨蟻方且娛暫
安於股鬛饕微腥於砧几又烏可同域而議哉嗟利欲
之誘人甚香鈎之餌魚彼潛鱗之何知猶或避而全軀
人固靈於萬類迺昧笱而蒙罛曾所得之幾何甘顛冥
於畏塗此累棋危橦之喻宇子所以慨然而長吁也睠
我生之無庸幸脱世之羈馽付萬事於浮雲獨觀魚以
終日誠作計之甚左差身閒而心逸於是客憮然自失
曰先生之言達矣僕何足以闚其萬一乃相與釂飲浩
歌不知烏輪之東出
草亭賦(元)馬祖常
長清先生被召供奉翰林之明年搆亭於所居之前扁
名曰草亭謂其友夷門之客曰古者能賦可謂大夫客
盍賦斯亭以見志哉且無盈辭以夸無曲辭以競無夸
辭以飾而亦無寓辭以病也遂為賦曰都邑雄雄有亭
厥中廣可函丈而高如廣縱赤垣外塗而白茅上崇者
非先生之草亭邪予盖得觴酒賦詩於其下矣弱篠小
草蔥菁乎其左茁也丹蘤碧旉窈窕乎其右擷也壺箭
博局琴几畫圖庋而設也筆簡研石書帙劍器布且列
也秩然其有截也憺乎其能潔也冠履肅肅佩玉在躬
籩豆晏晏言笑有容朋合悦也登降步趨衣帶委如姬
孔輿輿諷言徐徐自整攝也是則游息之殖學燕閒之
修業者固可徵於前哲也夫至乃葺屋作室黝堊丹漆
華目鑠心文彩差參回廊曲房翺翔步璫飛閣虚堂擊
鼓吹笙此固侯王之所當而非下士之所可常俄有一
人歌於坐旁其歌曰衡門之下可以棲遲有美君子不
恤其私煜煜古辭作亭叢叢蝸蹲龜穹千室之東繄古
之宗兮又歌曰爰有人兮好儒視藐藐兮獨趨不齷齪
兮以濡疇道之依兮而孰與居
擬剡亭賦(元)袁桷
英英惟祥織流成章雙峰嶔崟紫芝熒煌峙立澄冰玄
言飛霜爰有化鶴之叟迅翮珍館舒風盤霄歸而歌曰
兹山兮沃膏陽霏兮夕濤吾還兮不崇朝將何為乎逍
遥昔之命駕者興極而意已盡卧游膏肓者不千里而
接軫去若隙駛留若柯寄情不及親豈我輩之謂邪彼
櫟輪囷爰衍爰溉彼桂扶疎以嗣以賚養苗者擢其嘉
牧羊者去其害植楹兮鼇負布甍兮鱗萃我季兮圉圉
孫並曾兮陳廡蹇獨余兮不留目凝睇兮屢顧芳菲菲
兮在林誓將築兮奉所欽卜龜兮於庭諏言揚靈彼簪
兮奚投返真兮思冥學道者天完逸老者齡延順以養
榮息以固形刻意枯槁者吾猶謂之善盜而我之髣象
豈果有所羨而自表者邪道本於無名擬之而變成鈎
深者泉如珠在淵遇風為漪激流為川彼剡伊何源遠
不遷則而企之於亘斯年
胡氏鐵心亭賦(元)陳樵
太白主人居東海之上玄虚先生過而問之曰丈人目
視雲漢志傾金石淳潔無華温慎約敕獨標樹於當年
守貞度而不易矯矯兮強懷夕引冰兮旦而食檗慕人
倫之師表謂黃金百而非貴托雲霞之石交空萬流於
海内思欲起伯夷於九原與卞隨乎並世夫伯夷之徒
固常有於天下矣子亦有覿於彼者乎子欲往而從之
敢攘袂而横議也主人戄然曰先生言之其人為何先
生不荅操琴而歌曰若有人兮山之垂安明節兮久而
不隳願飾巾兮改視共褰裳而求之芳猷兮雅道非夫
人兮誰歸主人未達從巫陽而筮之巫陽散策而言曰
曳雪兮牽雲縞衣兮練裙傍木兮非温草上兮非伸温
伯雪子之朋徒藐姑射山之神君托雅故於君子何頭
白兮如新稜稜兮爾懷昧昧兮爾言林中之晳兮寔慰
我心於是朝與客乎同車夕假道乎陽林驂既怠而當
休見遠梅之臨春於時木介枝連蘭階玉折火齊寒生
燭銀燄滅濯乎其華燁兮其澤跨雪懸冰訖不變色青
女之靈不能威折丹之淫不能屈盖其英風雅操則楚
大夫之遺烈枯枝斷影則漢黨錮之餘骨又若顔握拳
而透爪樊飾怒而眥裂雖吳人之木腸鳳閣之鐵心猶
不足以喻其伉厲清刻也主人好之見梅必式顧謂先
生曰客亦知夫江南之佳植乎觀其勝氣高情豐規茂
德等契青松同方紫柏足於性而無所待兮曾夭損之
莫入增人間之勁氣殆天縱之遺直既亘地而垂芳亦
終天而建極表萬物以雄峙兮為奉身之景式羌信美
而非吾徒兮托年芳而混迹待伯夷乎未期獨耿耿於
中夕也先生喟然曰聖人不作前言戲之爾向所稱引
良謂是矣丈人亦聞其風而諳其媺歟願白首而同所
歸也爾乃步玉趾乎山陽撫瓊樹以承顔抽瑜辭兮予
誓左佩華之翻翻思解交兮春華畢殷勤之餘歡杜光
塵兮來下願無乖於歲寒於是結游亭於園廬薄長松
之浮陰文㮰翼張蘭棟流雲礎花承柱井藻垂枌巡簷
改樹當檻移春聯芳比秀陰洞連尋方積雪之時晴映
紅旭之焞焞蘭芬玉潔桂郁芝薰嫓三王之珠樹配二
謝之玉人躋瓊花於賓末蹴琪樹於下陳竊獨懷此玉
度兮遂永謝於芳鄰於是易衣改席賓客狎至花落金
荷月隨珠履解腰下之楚芳撤爐中之綠蕙彌日信宿
載挹載味若孟公在座為之震起柱史在周莫不嚴事
樂君子之得師慕高世之風軌舉觴實酒為主人夀乃
稱歌曰世俯仰兮取容非前哲之所期君委懷兮崇德
毋表合兮内違斂春華於茂實負玉鼎於丹墀願和餁
於百度安明節於當時主人聞之又稱歌曰洛有花兮
江有蓮閱桃李兮有令顔懼明德之未崇日車馳兮莫
予翻蘅蕪襲予襟夜光生予冠潔情條兮行葉終與花
兮周旋
春先亭賦(元)陳櫟
溪山種德與梅俱深亭扁春先延佇清吟吟不足而酣
賞照疎影以頻斟陋茅亭兮儀曹嫓蘭亭兮山陰有善
繼之賢孫念大父之手植每見此而敬恭忍等之於枯
枿冀紅葩之有實取白賁之無色儼若面乎公槐匪直
同於卿棘一枝具一乾坤陽動根於太極慨彼有唐幾
昧履霜貌肖蓮花惟愛六郎豈知愛梅臨風一齅廣平
一賦不忘者夀年方廿五秀發華滋見已卓然挺特不
疑陪立樹花厭厭醉夜笑彼江總何哉僕射尚此孤根
陽回凝閉偶點宫額豈屑街髻見魏徵兮嫵媚鄙令德
兮温柔宜曉角之悲壯任吹笛於高樓當高齊之索笑
異成蹊之不言仁權輿於微酸認生意之存存玉堂何
喜竹籬何怒貫榮悴於一視恬窮逹而默悟玉質兮盼
倩遠違兮鶯燕日遶樹兮千迴朝巡檐兮百遍暨作相
於開元搜杞梓與棫柞鼎和傅說之羹籠儲梁公之藥
贊化調元燠寒時若接詔使而談默辭璫宴而疾託儼
如斯梅隆冬不痿力能斡乎造化香不隨乎變衰衆木
方槁横枝獨妍早占魁於春規忘司令之執權特立萬
物之表覺在羣蒙之先嗟襲美之與元輿賦豔葩之啾
喧豈若公之賦梅大音希聲而鳴自然之天刻之屏間
妙擅奇絶廊廟之姿豈淹巖穴振七葉之貂蟬將主知
之早結觀我尚之如斯不媿文貞公之節既增光於大
父尤景行乎先哲想後山翁神遊而喜之曰子孫德輿
萬物氣吐實與梅兮同素相時來兮則為輔皇圖兮鞏
固
詠歸亭賦(元)劉詵
繄青原之崔峩維文學之奥區前忠節之馳驟後賢哲
之步趨振文德於昭代深化雨於涵濡紛洋洋而濟濟
咸砥礪於廉隅屹宫牆之數仞接道義之通衢嗟遊息
其何所得遺地於榛蕪宛城南之沂泗用建亭而象諸
江山窮於一覽盖亦庶乎詠歸於風雩也嗚呼千載而
上聖門此樂千載而下我亭此作剖洙泗之藩籬遡淵
源於濂洛雖興廢其何常初無問於今昨盖將示天下
之廣居振士林之教鐸而豈眺遠之娛觀美之託也哉
且其風和景曛萬物欣覩勃鬱蕭森生機畢露則青春
之將暮也亦有良朋與子偕行單袷初試微凉乍生則
我服之既成也章甫峩峩衣裳楚楚來遊來歌爰笑爰
語何啻冠者五六童子六七其侣也鷺渚決決可濯可
湘温乎沂水之淨也螺蜂蒼蒼可息可藏鬱乎雩林之
盛也於以濯我纓於以陶我性吟風弄月之襟懷隨柳
傍花之意興登斯亭以玄覽尚髣髴於見聖悟狂點之
雍容本胸次之昭瑩豈世異而事殊固合轍而同徑彼
醉夢之紛拏何莫踐於斯境於是撫事興懷因名致慨
亭夕陽而愈悲亭山陰而安在連昌之宫檻半敧北苑
之沉香速壊華亭之唳鶴不聞湖亭之蔭魚何怪是皆
逞富貴於一時擅風流於當代縱情肆欲歡雖盛以奚
為極侈窮奢志雖得而愈殆曾不若此亭翼然聖途伊
邇建梁棟於仁義立磐石於忠信禮樂其苫翬詩書其
封畛可以樂日用之經常埽人欲於淨盡如天理之流
行等氣象於堯舜儻聖賢之可歸庶努力於日進亂曰
詠歸之樂著於經兮世遠人亡示以亭兮我造斯亭詠
而歸兮希聖希賢殆其庶幾兮
詠歸亭賦(明)王禕
夫何若人之耿介兮志與俗其背馳絶紛華之外騖兮
壹冲澹以自怡守忠信以佩服兮被道義之光輝豈修
禊之徒事兮將聖賢以為師睠笠澤之沃野兮實若人
之所居豈藏修之無所兮有夏屋之渠渠廓閒田以開
圃兮俯平川而結廬木參參以繞舍兮水湯湯而循除
爰有亭其新搆兮謝雕甍與綺疏既琴瑟之在前兮亦
左圖而右書來良朋於遠方兮聊於焉而樂娛揭亭名
曰詠歸兮示聖門以為徒仰聖門之多賢兮各負材而
懷器求藝能之孔多兮由剛勇而尚義彼願試於為國
兮盖同科於政事赤循循以謙讓兮嘗適齊以通使彼
小相之願為兮亦量能以自計迹三子之所志兮徇功
名而規規何點爾之曠達兮獨從容以無為謂我服之
既成兮屬莫春之芳期集冠者及童子兮浴沂水之戲
嬉逐風凉乎舞雩兮同詠歌而乃歸唯所志之若斯兮
斯脱略乎物累弗舍己以從人兮殆春融而蟬蜕侔氣
象於堯舜兮同化工乎天地宜有契於聖心兮亟歎賞
而興喟念去今踰千載兮孰此志之能承何若人之耿
介兮乃感慕以作興亦見道其庶幾兮匪惟飾乎修名
繼寥寥之絶響兮長詠歌於兹亭日遲遲以載陽兮雲
油油以成雨鳥和鳴以在樹兮魚羣躍以在渚任衆情
之變化兮嘉萬彙之樂所撫物我之各適兮肆安居而
逸處彼世俗之溷陿兮囿利名為網羅衆羣趨以競進
兮紛遑遑其謂何苟返求乎初服兮亦所得之已多余
倀倀之無類兮誓蹈道之弗頗微若人吾誰與依兮願
從遊以靡他
水亭賦(明)盧柟
太原王公好水亭客有美而賦之者曰伊彼翼野參井
攸分旁啟瀀疆㟑島嶒囷槩泰清浮三淵氛緼鬱律霞
駮綺紛㬣曃蔽靄含陰吐陽若鬼若神迺毓岑靈挺休
哲擢芳英考隠澗石摭幽泉野爰搆水亭汾堤之下傍
引濙瀾上蔭菀柳渟泓汳□綠幄密偶石戶壤父此焉
託處若迺春陽告謝朱夏騁途炎飇歘烈□爄熛霞翳
羽盖鳴翠騶祥鸞鸑鷟翾乃先驅爾其珍怪琇美沓其
阿瑶草翕赩蒙其巔麟角馴擾遊其後龍鯉出沒涌其
前於是召鴻生延鮐叟陳樂方命樽酒籛鏗辟穀以蟬
蜕羨門服氣以蚴虯玄鶴二八降乃天隅延頸長鳴飛
翻迭擾雲光殊覆赮彩四興紛紛輪輪合遝杳冥於是
為鳴鶴之歌曰曳仙衣兮何翩□來廣漠兮集層軒夀
天老兮歷萬年又歌曰涉沆漭兮緝荷亭覽日月兮東
西生鳴鶴且舞兮希泰齡嘉至德之昭曠應皇運以來
臻奠珍璧於清壇薦馨香以攄誠介兹景福緜如岡陵
真賞亭賦(明)章綱
真賞主人落亭之成以酒屬客曰余家於西南渺天一
涯陸馳水浮至於吳中覽山川之勝多矣盖下三峽睎
巫陽歷九江盱廬阜就天竺之玲瓏瞰海門之吞吐清
輝秀色饜飫胸臆自以為取之無禁初未嘗喜其有獲
也朅來鄣南俯仰來責簿書期會羈鞅糾纏平時心目
晦霧是厄豈意枕書之夢猶躡登山之屐窈萬壑之紆
鬱儼千巖之岝㟧景戃怳以恢恑余徘徊而歎息謂游
觀之樂此盖軒楹之几席忽悟覺曰余居非槐安之舊
都豈華胥之故國雖可追於幻境亦永慨於陳迹既旦
而興曾弗復思駕言西郊有事佛祠偕我同僚俱戾於
兹披蒙茸於朝露得爽塏之遺基憫廢弛於余衷感疇
昔之神馳爰經營於棟宇幸告成於工師揭真賞之新
名摭坡仙之舊詞余以為此邦之奇觀殆無遺矣客畢
兹酒為我賦之客酬曰僕楚人也楚之山川實冠天下
巫山廬阜則主人之所知者其九疑連天之嶺雲夢跨
江之野衡之祝融表暴以正士灊之天柱周旋乎大駕
洞庭之浪翳夫日月瀟湘之雨愁於圖畫層臺傑閣不
可勝詫憑闌干之縹緲列樽俎之閒暇惜流景於餘日
嘯清風於良夜今之清賞亦足云亞雖然勝惟其地樂
在於人志宏於適目瞭於新嘗試登斯亭而傲睨挹四
面之嶙峋林莽矗而周密煙雲改於逡巡天容低而益
遠鳥影淡而俄湮吾酬應之不給空拄頰而岸巾彼畫
棟朱簾之章餘霞澄江之句文章景物皆有限而止也
孰若此心之無限哉况夫昔掩鼪鼯之居今延觴詠之
侣燁煴夭桃舒暢歌舞顧前日之曾無宜收功於半古
由是言之微主人斯亭孰成非清賞兹山孰取僕請敬
酌式獻是語主人曰噫宇宙初基則猶此山由來賢達
各欲躋攀山盤石而終古人何樂而駐顔惟虚名而有
託庶信史之不刪昔叔子有是言吾感焉而深潸幸登
臨之足慰豈藻飾之為艱願字民之餘暇將載酒而往
還寓高情於百榼充和氣於兩間吾乘醉而起舞其側
俄蹈青雲而叩帝關
中解山亭賦(明)張鳳翼
繄南山之矗矗兮勢岑嵤而孤凸跨牛斗與鳳岑兮瞰
狐關洎雁碣卉薆薱以萋迷兮路谽谺而曲折隠蠚道
與虺蹊兮伏虯宫與虎穴有王翁者借月斧於神丁仗
山靈而有作薙荆棘於崇阿引楩楠於巨壑爾乃匠氏
運斤工倕執彠以陟以繩以捄以度以墁以完以丹以
堊以奐以輪以成以落啟樂夀之幽齋敞高明之傑閣
甍拂漢以粦粦砌銜雲而落落峰羅列乎翠微滸瀠洄
乎衇絡捫榻下之煙霞指望中之城郭當其春和景明
萬彙咸亨花芳菲而吐豔柳嬝娜以含情燕呢喃而弄
語鶯睍睆以流聲羌馮高而舒嘯試一顧以神清迺若
黃雀流薰蒼龍屆紀梅雨初晴麥雲漸起時則有碧弱
紅菱汀蘅澤芷槐鬱鬱以褰帡蘚茸茸而薦履夐庨豁
其非常詎塵囂之足邇至於清商入候大火西流荷香
暗褪蘭葉新抽問金風於白帝挹玉露於丹丘指征鴻
而笑傲撫籬菊以夷猶壯登臨則茱萸滿握供傾倒則
醽醁盈甌何其快哉洎夫陰氣嚴凝玄冥轉軸色淡千
封煙寒萬木聽月下之樵歌披雪中之氅服旋烹陶穀
之茶漸飽東方之牘此固八節同龢四難並淑誠今日
之蘭亭陋當年之金谷愧予無仲宣之才亦得傍雲軒
而彳亍把酒登高泚毫對麓聊摛短韻於言旋用紀盛
遊於伊俶
明月榭賦(明)屠隆
隠侯秀世轢古躙今標韻朗暢才美鬱沉埋光削跡退
栖中林截孤雲而抱影指冥鴻以喻心窺遊魚於青沚
舒鳳嘯於碧岑時而行遊泠然御風揚颿江上蠟屐山
中或采璚芝或拾古松東探林屋之洞南躡大王之峰
發響摩蒼煙送歌凌飛淙歸來掩關獨立嶻&KR1110;乃築高
閣之蒼蒼開芳榭而延明月不戶不牖豁焉蕭曠峰巒
四面而繚崇垣又取丹霞以為屏障長江日夜走其下
天漢轆轤挂其上虚空不壞巨石無恙仰逼帝座頫臨
盤渦夾以杉枯罥以藤蘿近而眺之眇綠樹兮若薺遠
而矚之堆列岫兮青螺當三五之良夜吾想夫君之婆
娑陰峰日落高秋登臺凉風灑衣神飇蕩迴海水乍湧
望舒忽來芙蓉露披平江鏡開初隠岫而半珪漸溶溶
而出匣綠煙盡滅絳雲微接疎星斜點水光相曄萎蕤
芳蘭之隄徘徊紫苔之閤驪龍獻此大珠神女呈其寶
靨澹清輝之媚人客匡坐而搖箑又如青陽布令萬物
增耀荑冒長坂莎彌大道春湛湛而可憐月娟娟而始
照入楊柳而蕭疎經芍藥而窈窕濯春羅之毶毶羌把
酒而孤嘯又如平沙莽屯空雲凍咽江光低斂人跡杳
絶林開鳥驚萬里如揭明月在天下暎殘雪維彼幽人
登覽超越披鶴氅撾龍笙吸灝氣收淒清羨姮娥之耐
絶冷思泛黃鵠於瑶京若乃履綦來莓苔破佳賓零落
朗月宵墮解衣盤礴歌吹荅和彈棋則松風薦爽鳴琴
則山溜入座又若花徑雨歇雲房鐘斷車馬不喧郊居
蕭散蘭膏欲落桂魄初滿遶赤欄而獨行度白苧而聲
緩其藏書則楞嚴檀經陰符黃庭總二酉之秘藏發五
嶽之英靈飛揚則四海相蕩沉寂則六合為冥其臨文
則上蒐九天下窮九淵思奔罔象毫掞雲煙試登高而
望遠羅震旦而成篇吁嗟噫嘻高臺既傾曲池亦平楚
舞電滅吳歌露零悵柔絲之與菀蔓野鳥下而飛蟲鳴
念繁華其何益豈若兹臺之表幽貞抱朴見素乘理來
往千秋一瞬大地一掌苟睹其然何物不妄樂哉兹丘
悠悠天壤朝暾非不嘉夕月尤足賞於是為之歌歌曰
川原澄兮雲氣鮮瑶臺朗兮兔魄圓掇紅蘭於長谷寫
朱絃於山泉復歌曰昨日登臺兮衆草柔今日登臺兮
風颼颼良夜一何短明月一何遒登臺既有酒君不樂
兮空憂
御定歷代賦彙卷八十
