欽定四庫全書
御定歴代賦彙卷一百二十二
花果
芙蓉賦(漢)閔鴻
乃有芙蓉靈草載育中川竦修榦以陵波建綠葉之規
圓灼若夜光之在玄岫赤若太陽之映朝雲乃有陽文
修嫮傾城之色揚桂枻而來遊玩英華乎水側納嘉賓
兮頃筐珥紅葩以為飾感桃夭而歌詩申關睢以自敕
嗟留夷與蘭芷聽鶗鴂而不鳴嘉芙蓉之殊偉託皇居
以發英
芙蓉賦(魏)曺植
覽百卉之英茂無斯華之獨靈結修根於重壤汎清流
而擢莖其始榮也皦若夜光尋扶桑其揚暉也晃若九
陽出暘谷芙蓉蹇産菡萏星屬絲條垂珠丹榮吐綠焜
焜韡韡爛若龍燭觀者終朝情猶未足於是狡童媛女
相與同遊擢素手於羅褎接紅葩於中流
芙蓉賦(晉)夏侯湛
臨清池以遊覽觀芙蓉之麗華潛靈藕於玄泉擢修莖
乎清波煥然蔭沼灼爾星羅若乃廻縈外散菡萏内離
的出豔發葉恢花披綠房翠蔕紫飾紅敷黃螺圓出垂
蕤散舒纓以金牙點以素珠固陂池之麗觀尊終世之
特殊爾乃採淳葩摘圓質析碧皮食素實味甘滋而清
美同嘉異乎橙橘參嘉果以作珍長充御乎口實
芙蓉賦(晉)潘岳
蔭蘭池之豐沼育沃野之上腴課衆榮而比觀煥卓犖
而獨殊狎獵雲布窋咤星羅光擬燭龍色奪朝霞丹煇
拂紅飛䰅垂的紛披赩赫散煥熠爚流芬賦采風靡雲
旋布濩磊落蔓衍夭閑發清陽而增媚潤白玉而加鮮
芙蓉賦(宋)鮑昭
感衣裳於楚賦詠憂思於陳詩昉羣英之艷絶標高名
於澤芝會春陂乎多張搴芙蓉而水嬉抽我襟之桂蘭
點子吻之瑜辭選羣芳之微號(原本闕六字)抱茲性之清芬稟
若華之驚絶單蓲陽之妙手測滮池之光潔爍彤輝之
明媚粲雕霞之繁悦顧椒丘而非偶豈園桃而能埒彪
炳以蒨藻翠莖而紅葩青房兮規接紫的兮圓羅樹妖
婬之弱榦散菡萏之輕荷上星光而倒景下龍鱗而隠
波戲錦鱗而夕映濯繡羽兮晨過結游童之湘吹起榜
妾之江歌備日月之温麗非盛夏而謂何若乃當融風
之暄盪承暑雨之平渥被瑶塘之周流繞金渠之屈曲
排積霧而揚芬鏡洞泉而含綠葉折水以為珠條集露
而成玉潤蓬山之璚膏輝蔥河之銀燭冠五華於仙草
超四照於靈木雜衆姿於開卷閱羣貌於昏明無長袖
之容止信不笑之空城森紫葉以上擢紛湘蕊而不傾
根雖割而琯徹柯既觧而絲縈感盛衰之可懷質始終
而常清故其為芳也綢繆其為媚也奔發對妝則色殊
比蘭則香越汎明彩於宵波飛澄華於曉月陋荆姬之
朱顔笑夏女之光髮恨狎世而貽賤徒愛存而賞沒雖
凌羣以擅竒終從歲而零歇
芙蓉賦(宋)傅亮
考庶卉之珍麗實總美於芙渠潛幽泉以育藕披翠蓮
而挺敷汎輕荷以冐沼列紅葩而濯除徼旭露以滋采
靡朝風而肆芳表麗觀於中沚播郁烈於蘭堂在龍見
而萌秀於火中而結房豈呈芬於芷蕙將越味於沙棠
詠三閭之被服美蘭佩而荷裳伊玄匠之有瞻悦嘉卉
於中渠既暉映於丹墀亦納芳於綺疏
蓮花賦(有序)(梁)江淹
余有蓮花一池愛之如金宇宙之麗氣難息絶聊書竹
素儻不滅焉
檢水陸之具品閱山海之異名珍爾秀之不定乃天地
之精英殖東國之流詠出西極而擅名方翠羽而結葉
比碧石而為莖蕊金光而赩色藕冰拆而玉清載紅蓮
以吐秀披絳花以舒英故香氛感俗淑氣參靈躑躅人
世茵蒀祗冥青桂羞烈沈水慚馨於是生乎澤陂出乎
江隂見綵霞之夕照覿雕雲之晝臨既翕赩於洲漲亦
映曖於川潯奪夜月及熒光掩朝日與赩火出金沙而
延曜被綠波而覃沲冠百草而絶羣出異類之衆夥故
仙聖傳圖英隠留記一為道珍二為世瑞發青蓮於王
宫驗竒花於陸地若其江澹澤芬則照電爍日池光沼
綠則明壁洞室曜長洲而瓊文映青崖而火質或馮天
淵之靖峭或殖疏圃之蒙密故河北櫂歌之姝江南采
菱之女春水厲兮楫潺湲秋風駛兮舟容與著縹芰兮
出波擥緗蓮兮映渚迎佳人兮北燕送上客兮南楚知
荷華之將宴惜玉手之空佇廼為謠曰秋鴈度兮芳草
殘琴柱急兮江上寒願一見兮道我意千里遠兮長路
難若其華實各名根葉異辭既號芙渠亦曰澤芝麗詠
楚賦豔歌陳詩非獨瑞草爰兼上藥味靈丹沙氣驗青
㬦乃可劔棄海岫龍舉雲㠋畫臺殿兮霞蔚圖縑縞兮
炳爍永含靈於洲渚長不絶兮川壑
蓮賦(宋)文同
彼芳蓮之紛敷兮乃横湖之繡繪挺濁淤以自潔兮澡
清漪而逾麗纖空其上下兮細理周其向背甘液凝而
露浥兮清香馥而風遞向冰筋與玉骨兮外吐心而露
肺承寳座之千趺兮蔭琱輿之萬蓋張翠帷於月下兮
列綵仗於煙際容鷗鷺之徙倚兮取龜魚之芘賴既帖
水以不競兮復沿涯而自退實華蘤之上品兮豈草木
之一槩
蓮花賦(宋)陳普
夫天地之生物各品類以賦形惟木行之為盛分四序
而敷榮梅枝可以知乾坤之消息蓂莢可以知月數之
虚盈蕙蘭紛其秋香竹松凌其冬青繄茲蓮之為卉兮
托濕壤之根莖於時炎風烜燠畏景朱明湖光澄練池
館風生張當炎之綠蓋施傅粉之紅英紫苞冉冉淨禃
亭亭俯如鱗集仰若塔層出淤泥而不染含清露而攲
傾色幽幽兮不媚香遠遠兮益清嬌楊妃之欲語非六
郎之可名宜元公之獨愛是以有君子之稱也若夫紅
中之白清素可貴燦燦瓊臺搖搖玉珮或同榦而䨇頭
或千葉而出類是皆水宫之仙子為赤帝呈祥而獻瑞
至於萍光轉霽細風微波雕畫舫金叵羅或凌波而觴
酌或託聲於陽阿是皆一時之賞翫恐紅芳之蹉跎也
客有執爵而繼歌曰太華高兮嵯峨玉井深兮奈何安
得長梯取霜雪之藕兮痊濁世煩溽之沈疴
蓮花賦(有序)(宋)李綱
釋氏以蓮花喻性蓋以其植根淤泥而能不染發生清
净殊妙香色非他草木之華可比故以為喻宋之問歐
陽永叔皆嘗賦之清便冨豔然未嘗及此余暇日訪羅
疇老修撰見其園池蓮華盛開因感而為賦極其美而
卒歸於正云其辭曰
偉哉造物之播氣也天地絪緼隂陽盪摩植物得之發
為竒葩葩之甚竒莫如蓮花擢修榦於波瀾結芳根於
泥沙氣馥芝蘭彩豔雲霞相草木之芳菲孰色香之可
加綠水如鏡紅裳影斜乍疑西子臨谿浣紗菡萏初開
朱顔半&KR0755;又如南威夜飲朝歌亭亭煙外凝立委佗又
如洛神羅韈凌波天風徐來妙響相磨又如湘妃瑟鼓
雲和嬌困無力搖搖纖柯又如戚姬楚舞婆娑風雨摧
殘飄零紅多又如蔡女蕩舟抵訶爾乃藕埋玉骨花炫
新妝綠荷倚蓋翠菂連房修莖聳碧嫩蕊搖黃貯盈盈
之真色汎苒苒之天香斂若凝羞婉若含笑仰若迎風
俯若窺沼波静露寒風清月曉動嬉戲之游魚來翩翻
之白鳥藹江湖之秋思增園亭之幽眇則有高世之士
味道之人悟色香之妙覺獲圓通於見聞深契無生不
離根塵豈止玩其英華攬其芳芬而已哉言觀其本生
於淤泥言觀其末出於清漪處汙穢而不染體清净而
不移至理圓成孰能知之西方之人強名為佛以茲取
喻其誰曰不是以毗盧之坐千葉齊敷華蔵之海十方
咸出唯植根之得地爰開華而結實功用既圓退蔵於
密返觀自性之蓮花又何資於造物
荷花賦(宋)歐陽修
步蘭塘以清暑兮颯蘋風以中人擷杜若之春榮兮搴
芙蓉於水濱嘉丹葩之耀質出淥水而含新蔭曲池之
清泚漾波紋之淵淪披紅衣而耀彩寄清流而託根挺
無華之淺豔靡競麗乎先春抱生意以自得兮及薰時
之嘉辰若夫夏畹蘭衰夢池草密慘羣芳之巳銷獨斯
蓮之㢠出可以嗅清香而析酲可以玩芳華而自逸况
其晚浦煙霞水亭風日投文竿而餌垂泳萍莖而波溢
絲縈藕以全折杯卷荷以半側墜紫菂以欹煙斂紅芳
而向夕可憐影兮相顧列金葩而返植清風遏以似起
碧霧合而乍失或兩兩以相扶漸亭亭而獨出發臙脂
於北土生異香於西域匪江妃之小腰即廣陵之清骨
爾乃曲沼微陽横塘細雨逐橋上之歸鞍笑堤邊之游
女墮虹梁而窺影倚風臺而欲舞覆翠被以薰香然犀
燈而照浦䨇心並根千株泣露湛月白而風清杳池平
而樹古送艇子於西州聞棹謳於北渚迎桃根而待檝
逢宓妃而未渡迫而視之靚若星妃臨水而脈脈盈盈
遠而望之杳如峽女行雲而朝朝暮暮其妖麗也其閑
雅也香荃橈兮木蘭舟澹容與兮悵夷猶東西隨葉隠
上下逐波浮已見䨇魚能比目應笑鴛鴦會白頭昔聞
妃子貴東鄰池上全花不染塵空留此日田田葉不見
當時步步人
荷花賦(明)何景明
曲池兮清波綠葉兮丹華叢生兮若屯並蔕兮連葩爾
其耀靈株之荴綏兮扶輕荷而低昂呈紅顔以流曄兮
麗繁星之煒煌枝婀娜以承蕤兮媚清漣而揚芳委微
吹以披靡兮紛若纖羽之回翔倏煙霏而霧滃兮態隠
約而凝妝蔽華月於鮮雲兮晃朝日之照虹梁乃若遠
兮益清近兮愈妍接皋蘭以被縟映堤楊而聯娟垂清
房以綴珠結翠萍而連錢美曼如静女蹁蹮若飛仙恣
意態之横出匪擬像之可殫於是乃有姣姬連袂或三
或五貌傾名都香出洛浦袪徽袿御輕紗操木蘭揭蘅
莎赴中流而競掇竦迅體而揚波於是稱曰綠波揚兮
清風會歌宛轉兮聲流喝花為房兮翳荷蓋弗樂胡為
兮歲云邁又稱曰製綠芰兮為衣把瓊枝兮餐玉蕤夜
巳央兮風露微明河繁宿兮横參差心中樂兮樂㤀歸
秋蓮賦(有序)(唐)宋之問
天授元年敕學士楊炯共之問分直於洛城西入閣每
雞鳴後至羽林仗閽人奏名請龜契佇命拱立於御橋
之西玉池清泠紅蕖菡萏謬履扃闥自春徂秋見其生
視其長覩其盛惜其衰得終天年而無夭折者良以隔
礙仙禁人莫由見向若生於瀟湘洞庭溱洧淇澳即有
吳姬越客鄭女衛童芳心未成採擷都盡今委以白露
順以凉風榮落有期私分畢矣斐然願歌其事久之乃
為秋蓮賦焉
若夫西城秘掖北禁仙流見白露之先降悲紅蕖之巳
秋昔之菡萏齊秀芬敷競發君門閟兮九重兵衛儼兮
千列綠葉青枝緣溝覆池映連旗以搖豔輝長劔兮陸
離疏瀍兮引轂交流兮相沃四繞兮禁營三入兮承明
曉而望之若霓裳宛轉朝玉京夕而察之若霞標灼爍
散赤城既如秦女豔日兮鳳鳴又似洛妃拾翠兮鴻驚
足使瑤草罷色芳樹無情複道兮詰曲離宫兮相屬飛
閣兮周廬金鋪兮璧除君之駕兮旖旎蓮之葉兮扶疎
萬乘頋焉駐綵騎六宫喜兮停羅裾仰仙遊而德澤縱
玄覽而神虚豈與夫溪澗兮沼沚自生兮自死海泝兮
江沱萬里兮煙波汎漢女遊湘娥佩鳴玉戲清波中流
欲渡兮木蘭楫幽泉一曲兮採蓮歌江南兮峴北汀洲
兮不極既有芳兮莎城長無豔兮水國豈知移植天泉
飄香列仙嬌紫臺之月露含玉宇之風煙雜芳兮昭屬
衆彩兮相宣鳥翡翠兮丹青翰樹珊瑚兮林碧鮮夫其
生也春風畫蕩爍日相煎夭桃盡兮穠李滅出大隄兮
豔欲燃夫其謝也秋灰度琯金氣騰天宫槐疎兮井梧
變摇寒波兮風颯然歸根息豔兮八九月乘化無窮兮
千萬年越人望兮巳長久鄭女採兮無由緣何深蔕之
能固何香名之獨全别有待制揚雄悲秋宋玉夏之來
兮翫早紅秋之暮兮悲餘綠禮盛燕臺人非楚材雲霞
圖兮蘭為閣金銀酒兮蓮作杯落英兮徘徊風轉兮衰
頽入黃扉兮灑錦石縈白蘋兮覆綠苔寒暑忙忙兮代
謝故葉新花兮往來何秋日之可表託芙蓉以為媒
瑞蓮賦(元)劉詵
遡青原而西騖踰北郭之十里横溪漫漫重阜伏起層
軒危榭東縵西峙吾伊出竹行者為喜問其間之何人
知夫子之洵美萬山拄頰堂有流水播播其渠濊濊其
沚衆芳繞而成宫羣碧葺以為戺當炎雲之散漫走峻
壁之赤煒黃塵漲於門衢玄閬隔以尺咫忽芙蕖之效
祥葩一本而並蔕矗萬花之如雲何此美之獨異於是
耆幼羣觀賓游聚詣飛杯賞勝援筆賦瑞記同榦於天
泉歌合歡於西内羌藍田之連璧胡驟獲於不藝豈仙
人之䨇盤猶抗立於千歲循環不解豐斂同氣高疑聯
冠俯若駢袂相倚如揖相依如醉頽陽亞影輕雨對淚
煙墩增妍露墅助媚乃若暾色在樹清風被蘭娟擢秀
以並潔屹競色而兩難泫袖唾以相眩失增城之紈班
此其態也而末離乎塵間零露試玉凉月流丸澹同心
之莽莽落連珮之珊珊渺所思兮湘水望蒼梧而不還
此其意也而未足以窮造化之端嗟夫太和之在古今
常易類而難諧睨水火之異質企參辰而無涯偶不足
以勝竒迨其遇而非儕遡重華之濬美睠庳亭之可懷
怨乘舟之秋風歌不容其漢淮丘與軻兮不並周與召
兮猶難偕紛是卉之何情忱矯薄而媿乖同光和羲比
潔夷齊秀出玄朗芳壓雲機木連理而譲瑞禾同潁而
避褀鍾衆美於一榦合二妙而無倪撫六合之曠垠胡
君宇之若私念禎異之有兆若春蒸而雲滋彼智者之
未覿每托物而先知根盤盤以信厚葩采采而書詩倚
庭柱而揮麈傲俗子以厥兒持紫蓬萊泛紅昆池梯太
華之萬仞送水天之千枝曖此和於天地麥雨秀而九
芝然後乘太一之舟踞千載之龜酌大湖之酒而歌先
生之詩亦宇宙之一竒也
瑞蓮賦(有序)(明)申時行
唯聖皇御歷十有四年道化滂流和氣翔洽於時崇慈
寧之新構備尊養之上儀大孝潛孚靈貺昭答乃有嘉
蓮獻異重臺發祥萬乘臨觀六宫燕喜信熙時之上瑞
馨德之貞符爰付丹青用垂琬琰命臣等賦之臣謹拜
手稽首而作賦曰
若夫璇宫壯麗紫殿巍峩接蓬萊之仙苑環太液之恩
波渟泓玄澤醖釀醇和欣嘉生之咸鬯紛靈瑞其何多
宛彼芙蕖嫣然沼沚載以文罌陳之金戺覆碧葉兮田
田漾清漣兮泚泚被茝紉蘭抽黃曳紫既冉冉以流馨
復重重而結綺爾其豔外生豔華中吐華剖碧房兮敷
絳萼幻珠實兮成丹葩粲英英其疊起芬郁郁其交加
乃若旭日方升卿雲有爛初抱赤兮若傾忽飛丹兮若
煉如盤如蓋臨金掌以朣朦非霧非煙照虹梁而璀璨
又若桂輪乍滿蕙露初零凝清輝兮湛湛潄芳潤兮盈
盈紺宇層樓接銀潢而瀲灩雲鬟高髻開寳鏡以晶熒
又若凉雨纔收薰風徐送濯雲錦兮澄鮮舞霓裳兮飛
動凌波綽約宛洛浦之驚鴻翽羽蹁蹮恍秦臺之儀鳳
至於星敷電發霧變霞蒸觸景而生態隨物而賦形縱
他卉之穠麗未若茲花之最靈觀其托體慈闈敷榮秘
殿映藻井以生妍傍綺疏而呈倩煒煌三秀之庭搖曳
五明之扇載色載笑如承長樂之歡來遊來觀每荷重
瞳之眷詫神物之有知信人寰之創見豈比夫駢花並
實連理分枝望舒生於漢圃合歡産於唐池太華峰頭
徒詠如船之異麻姑壇上虚傳變碧之竒斯蓋重申之
佑命特顯象於昌期猗與吾皇德如虞聖時業業以憂
勤日䕫䕫而祗敬承顔順志極尊養之隆解愠阜財布
寬仁之令故珍貺駢臻而竒祥疊應繩繩繼繼用彰累
葉之休赫赫明明式表重華之盛尚增修於玄德庶永
承乎天慶
瑞蓮賦(有序)(明)郭正域
萬歷丙戌禁中重臺瑞蓮盛開上以示臣等既被之聲
歌矣尤以其韻簡而語寂不足揚盛美也乃奉命作賦
其辭曰
若夫紫宫瑞孕瓊沼花開蘋風始振澤露初來羡水芝
之異質被五沃之塵埃既紛披而挺瑞廼疊蕊而重臺
綠葉青葩紅蕖紫菂上疎芳柯下蔵修蔤陋羣卉之孤
搴笑凡花之五出重結雲房紛敷寳液似玉樓之層檐
像浮屠之數級萼森白羽影疊金塘丹閨耀彩紫禁生
香豈蕊宫之仙子縱寳髻而臨鏡光將梵王之天女步
金網而照寶牀於時天顔有喜汎此金波聖母來臨慈
顔有酡六宫笑覩牽裾停羅乃使柏梁擬賦慶雲倣歌
清平命調女史采和乃歌曰凉風八月灝氣寒夭桃既
滅穠李殘禁池蓮葉何田田瓊華重結倍可憐珊瑚排
根翡翠紈眼見結子臨清瀾又歌曰荷兮為柱藕為船
月明秋水兩澄鮮霓裳羽衣何蹁蹮紅芳欲貯赤城煙
吳姬衛女空延緣瑶池阿母夀萬年夫花比君子不汚
泥壤羡此重臺是為道長花開太一實坐仙真羡此重
臺是為夀徵况托根於靈沼廼浥露於綺疏慶采擷之
不及豈彼澤之能如惟中心之含赤故菡萏之重敷幸
君王之我顧可大書而特書若彼金蓮鑿步徒誇容與
太液開花謾嬌解語鬭麗質之盈盈羡衣裳之楚楚曾
比德於吾皇不侈聲於禁籞
迎華觀瑞蓮賦(元)陳樵
銀谷山人秋食菊英夏居荷屋瞰玄林蔭珍木援風枝
倚露竹解佩薦蘭分流互綠繞蝶圍蜂量花以谷愛萬
物之光輝遲丹榮之綺縟於是鬱金在柳丹入春荑冶
葉倡條凌亂紛披縹蔕丹膚雪骨霜蕤染金稜以為碧
添膩紫之紅滋亦有蟠桃緗梅碧奈楞梨購玉蕊於三
秦來戎王於月氐分朝家之藥樹進百越之扶荔出平
泉之鮮藻致玉李於琳園靈瓜兮崆峒紫杏兮三玄又
有溟海如瓜之棗崑崙百子之蓮銀桃碧藕朱梅玉蘭
英蕤纂纂豔實酣酣春透餘胥落蕊闌干歎蕣英之歸
華玩朝花之小蒨於是知微子過而咻之出瑞應之圖
而謂之曰子能致名花美石而不能植朱草與金芝人
能致嘉蓮瑞木而不能使生於林池子獨不見昔者淮
陽金帶之圍今海右芙蓉之嘉瑞乎觀其庭闈清峻綠
水涵虚公侯至止靈苖日敷自公銷夏翠綠丹朱飛鳬
為之拂舞朱鳥為之翔翥藻縟相輝風翔雨舞外之則
素質流丹垂葩接跗内之則紅銷白越䰅聯齊縷金粟
在鎔脂澤迎露玉琢相思之心苞約流黃之素聯珠微
漲金膏如汚花房旦開天香微度莖裊銀篁之管隂聯
翠羽之帷綵雲墜則宓妃游女之凌波雨勢酣則優人
索寒之浣水至其魚浮積翠日在蘭芷又若秦王懸鏡
而色動樊劉唾盤而成鯉披叢凝睇連芳具美弱鬟雙
綰金枝對起若嬋與娟兮方駕英與皇兮倚竹又若女
同居兮蘭心禽宛頸兮河曲朱鷺將飛而目成媚蝶接
影而相遂罷單鴻寡鳬之奏辭别鶴孤鸞之曲連䨇禽
於一縱配繁弦之䨇鵠寳勝擬之而翻飛鏌鎁繼之而
來復相逢之樂成聲聯臂之歌相續豈比夫東伯勞而
西燕背面傷春而獨宿者哉觀乎氣韻生動一花二妙
晞金澱以飄丹出公侯之池沼此非地産是謂天造造
不自天自帝有詔蓋盛德大業之在公物莫掩其光耀
而英華外發從公所到故奉詔朔方則見之朔方命之
十道則見之十道問之花神而莫予知索之主林而莫
之效香繞洞玄之天而赤松攬其餘照是豈人間之香
豔吳兒之花草也邪山人曰吾聞德之厚者無薄發占
其源者視其委蕃釐作合於三神觀禎何有於東龜蓋
兼而兩者蕭曺之將相實連錢者王謝之子弟藹薰胥
以為祥無但以花木視之也於是緒言未既民有歌於
途者曰水花兮蕊蕊祥風兮佳氣非動非植兮從公而
至藕方舟兮不足為其廣遠花百尺兮不足盡其巨麗
抑南枝出於東海之上而北枝出於鳳凰之池者邪山
人悦之使反之而和之曰桑麻靡曼兮禾桼蒙蒙吏清
素兮年屢豐民食其實兮春華在躬抑袁宏謝安石之
仁風歟沈隠侯之春風歟
採蓮賦梁簡文帝
望江南兮清且空對荷華兮丹復紅卧蓮葉而覆水亂
高房而出叢楚王暇日之歡麗人妖豔之質且棄垂釣
之魚未論芳萍之實唯欲迴渡輕船共採新蓮傍斜山
而屢轉乘横流而不前於是素腕舉紅袖長迴巧笑墮
明璫荷稠刺密亟牽衣而綰裳人喧水濺惜虧珠而懷
妝物色雖晚徘徊未反畏風多而榜危驚舟移而花遠
歌曰常聞蕖可愛採擷欲為裠葉滑不留綎心忙無假
薰千春誰與樂唯有妾隨君
採蓮賦梁元帝
紫莖兮文波紅蓮兮芰荷綠房兮翠蓋素實兮黃螺於
時妖童媛女蕩舟心許鷁首徐迴兼傳羽杯櫂將移而
藻桂船欲動而萍開爾其纖腰束素遷延顧步夏始春
餘葉嫩花初恐沾裳而淺笑畏傾船而斂裾故以水濺
蘭橈蘆侵羅&KR3309;菊澤未反梧臺迴見荇濕霑衫菱長繞
釧汎柏舟而容與歌採蓮於江渚歌曰碧玉小家女來
嫁汝南王蓮花亂臉色荷葉雜衣香因持薦君子願襲
芙蓉裳
採蓮賦(有序)(唐)王勃
昔之賦芙蓉者多矣雖復曺王潘令之逸曲孫鮑江蕭
之妙韻莫不權陳麗美粗舉採掇豈所謂究厥豔態窮
其風謠哉頃乘暇景歴睹衆製伏翫累日有不滿焉遂
作賦曰
非登高可以賦者唯採蓮而巳矣況洞庭兮紫波復瀟
湘兮綠水或暑雨兮朝霽乍涼颷兮暮起黛葉青跗煙
周五湖紅葩絳蘤電爍千里尤見重於幽客信作謠於
君子爾其珍族廣茂淑類博傳藻河渭之空曲被沮漳
之淪漣燭澄灣而爛爛亘修漲之田田豈直水區澤國
江漘海壖是以吳娃越豔鄭婉秦妍感靈翹於上節悦
瑞色於中年錦帆映浦羅衣塞川飛木蘭之畫楫駕芙
蓉之綺船問子何去幽潭採蓮巳矣哉誠不知其所以
然賞由物召興以情遷故其游泳一至悲欣萬緒至若
金屋麗妃璇宫佚女傷鳳臺之寂寞厭鸞扃之閑處侍
飲南津陪歡北渚見磯岸之紆直覿旌旄之低舉上苑
神池芳林御陂樓隂架沚殿彩乘漪張燕洛之容衛備
横汾之羽儀簫鼓發兮龍文動鱗羽喧兮鷁首移咸靚
妝而麗服各分騖而並馳蘋縈槳礙荇觸船危視雲霞
之沃蕩望林泉之蔽虧洪川泱泱兮菡萏積綠水湛湛
兮芙蕖披惜時歲兮易晚傷君王兮未知折紺房與緗
菂攬紅葩及碧枝迴綃裙兮竊獨歎步羅韤兮私自竒
莫不驚香悼色畏别傷離復有濯宫年少期門公子翠
髮蛾眉赬脣皓齒傅粉蘭堂之上偷香椒屋之裏亦復
銜恩激誓佩寵緘愁承好賜之珍席奉嬉遊之彩斿繡
裳曛兮翠羽帳瑶塘曙兮青翰舟搴條拾蕊沿波泝流
池心寬而藻薄浦口窄而萍稠和橈姬之衛吹接榜女
之齊謳去復去兮水色夕採復採兮荷葉秋願承歡而
卒歲長接席而寡仇於時薊北無事關西始樂霧静江
垠氣恬海漠消怪氣於沅澧照榮光於河洛殊方異類
舞詠相錯王公卿士歌吹並作則有侯家瑣第戚里芳
園穿池灞岸之曲蓄水河陽之源隄防谷口島嶼轘轅
嘉木畢植靈草具繁沈桂北之丹藕播荆南之紫根鬱
萋萋而霧合燦曄曄而霞翻泊乎氣徹都鄙景華川陸
麥雨微涼梅颷淺燠命妖侣於石城嘯娛朋於金谷乃
使綠珠捧棹青琴理舳樽芳醪藉珍餗汎玉潭之瀰漫
遶金渠之隈隩石近水而苔濃岸連山而樹複排芰末
而爭遠託蘆間而競逐赴汨凌波飛袿振羅風低綠幹
水濺黃螺上客喧兮樂未已美人醉兮顔將&KR0755;畏蓮色
之如臉願衣香兮勝荷徘徊郢調悽慘燕歌念窮歡於
水涘誓畢賞於川阿結漢女邀湘娥北溪蕊尚密南汀
花更多恨光景兮不駐指芳馨兮謂何若乃南鄢義妻
東吳信婦結褵整佩承筐奉帚忽君子兮有行復良人
兮遠征南討九真百越北戍雞田鴈城念去魂駭相視
骨驚臨春渚兮一送見秋潭兮四平與子之别煙波望
絶念子之寒江山路難水淡淡兮蓮葉紫風颯颯兮荷
華丹剪瑶帶而猶欷折瓊英而不歡既而緣隈逗浦還
栧歸㯭睠芳草兮巳殘憶離居兮方苦延素頸於極漲
攘皓腕於神滸惜佳期兮末由徒增思兮何補又若倡
姬蕩勝命侣招羣淇上洛表湘皋汝濆望洲草兮翡翠
色動浦水兮驪龍文願觧珮以邀子思褰裳而從君悲
時暮愁日曛鳴鐶釧兮響窈窕豔珠翠兮光繽紛憐曙
野之綘氣愛晴天之碧雲櫂巡汀而柳拂船向渚而菱
分掇翠莖以翳景襲朱萼以為裙艇楫凌亂風流雨散
鳴根絡繹霧罷煙釋狀飛虯之蜿蜿若驚鴻之奕奕艇
怯奔潮篙憎淺石絲著手而偏遶刺牽衣而屢擘廼有
貴子王孫乘閑縱觀何平叔之符彩潘安仁之藻翰税
龍馬於金隄命鳬舟於石岸錦䌫翻灑銀檣照爛日側
光沈風驚浪深紆北渚之新贈恣東溪之密尋鴛鴦繡
彩之文履瑇瑁瓊華之寳琴扣舷擊榜吳歈越吟溱與
洧兮葉覆水淮與濟兮花冐潯值明月之夕出逢丹霞
之夜臨茱萸歌兮軫妾思芍藥曲兮傷人心伊採蓮之
賤事信忘情之蓋寡雖迹兆於水鄉遂風行於天下感
極哀樂聲參鄭雅是以緬察谷底窮覽地維北盡豐鎬
澇潏南究巴沱越沂莫不候期應節沿濤汎湄薄言采
之興言服之發文扃之麗什動幽幌之情詩使人結眷
令人相思宜其色震百草香奪九芝棲碧羽之神雀負
青□之寳龜紫帙流記丹經祕詞豈徒加繡柱之光彩
曄文井之華滋已矣哉向使時無其族代乏厥類獨秀
上清之境不生中國之地學鸞鳳而時來與鶼鶼而間
至必能使衆瑞彩沒羣貺色沮湯武齋戒伊皋虚佇豈
俾夫楚童趙僕倡姬豔女狎而翫之擷而採之乎時有
東鄙幽人西園舊客常陪帝子之輿經侍天人之籍詠
綠竹於風曉賦彤管於日夕暑往寒來忽矣悠哉蓬飄
梗逝天涯海際似還卭之寥廓同適越之滛滯蕭索窮
途飄颻一隅昔聞七澤今過五湖聽菱歌兮幾曲視蓮
房兮幾株非鄴地之宴語異睢宛之歡娛况復殊方列
域重瀛複嶂虞翻則故鄉寥落許靖則生涯惆悵感芳
草之及時懼修名之或喪誓將剗跡潁上棲影渭陽枕箕
岫之孤石汎磻溪之小塘餐素實兮吸綘房荷為衣兮
芰為裳永潔已於丘壑長寄心於君王且為歌曰芳華
兮修名竒秀兮異植紅光兮碧色稟天地之淑麗承雨
露之霑飾蓮有藕兮藕有枝才有用兮用有時何當婀
娜華實移為君含香藻鳳池
荷珠賦(以泣珠之鮮瑩為韻)(唐)白居易
迸水所集輕荷正敷引修莖而出葉凝玉液以成珠淨
綠田田神龜之巢處斯在虚明皎皎靈鵲之銜來豈殊
既羅列其青蓋又昭章於白榆亂點的皪分規青瑩仰
虚無以上出掩晶熒而外映灑之不著湛兮逾净時寄
寓於傾攲每因依於平正可止則止必荷之中央在圓
而圓得水之本性颷風既息而常凝魚鳥頻衝而不定
爾乃一氣暗後初陽照前宿雨霽而猶在曉露裛而正
鮮熠熠有光映空水而煥若纍纍無數遍池塘而炯然
宛轉而魚目迴視冲融而蚌胎未堅因霑濡而小大隨
散合以虧全輕彩蕩淵芳濃厭浥明璣而夜月争光丹
粟而晨霞散入其息也與波俱停其動也與風皆急若
轉於掌乃是江妃之珠如凝於盤遂成泉客之泣冰壺
捧之而殊倫水鏡沈精而莫及則知氣有相假物有相
資惟雨露之留處當芙蓉之茂時雖賦象而無凖必成
形而在茲喻於人則寄之生也擬於道則冲而用之自
契玄珠之妙何求赤水之遺
蓮蕊散賦(有序)(唐)蕭穎士
予同生繼夭㦧戚所萃已未歲夏六月旅寄韋城憂傷
感疾腫生於左脇之下彌旬不愈楚痛備至友生于逖
張南容在大梁聞之以言於方牧李公公予之舊知也
俯垂驚嗟遠致是散題曰蓮蕊合之以蘇用附腫上又
覆以油帛以羃之其瘳如洗一夕復故感恩歎異於以
賦焉
彼散維黃曰蓮之蕊有輕其質如雪伊灑君子賚焉厥
疾遄已揆艱疾之永戚矧羈孤之遠情諒積悲而成疢
爰彼腫而斯嬰遘徂夏之赫曦蹇憂虞於此城堆以壅
蓄介於腰腹如煙斯炊如蠆斯觸靡宵靡晝莫獲偃伏
亦既浹辰寘予於毒惴然其恐兮如集於木幸于張之
久要于至貴而為言感知已於名公降踰涯之厚恩旅
信宿以問至致良散以斯存於是&KR0949;以蘇膏羃以油帛
茲焉塗附未始竟夕有瘳如神兮厥痛斯滌彼挂帆而
奔駟曾莫速乎靈跡雖兼金而製錦豈厥價而能敵異
哉討竒篇於綠帙搜祕卷於青囊奚要術之備列獨無
聞於此方苟佳名之是徵乃菡萏之餘芳原夫託根清
泚敷蘤馨香宜蠲穢而蕩邪救吾人之疾瘍於以用之
終然允臧愷悌君子德音不忘昔禽蛇之見拯尚有答
於隨噲矧圓首之為貴聿稱靈於覆載慙力微而施重
懼隕墜於酬戴蓮之蕊兮永以為佩
御定歴代賦彙卷一百二十二
