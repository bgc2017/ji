欽定四庫全書
御定歷代賦彙卷七十
農桑
勸農賦(晉)束晳
惟百里之置吏各區别而異曹考治民之賤職美莫當
乎勸農專一里之權擅百家之勢及至青幡禁乎游惰
田賦度乎頃畞與奪在已良薄瞻口受饒在於肥脯得
力在於美酒若場功畢租輸至錄社長召閭帥條牒所
領注列名諱則豚雞爭下壺榼横至遂乃定一以為十
拘五以為二蓋由熱啖紆其腹而杜康咥其胃
觀農賦(唐)闕名
歲起於東丁壯就功則知冨民必資於廪實強國亦在
於年豐是時也杏花毓樹蒲葉抽叢繞出鳳城疲道路
之攸往迴瞻鶉野知耕鑿之斯崇美夫原隰底績溝塍
刻鏤耒耜交横煙雲輻湊人沮溺而為伴水鄭白以分
溜一稃二米禾同北里之禾苗盛草稀豆異南山之豆
觀夫田畯至喜室家相歡揮鎡去莠築堰澆蘭野餉曉
持於斜徑畚鍤暮荷於層巒憐近山之樹密悦臨流之
地寬葵腰鎌而乍采黍策杕而時看且人生在勤勤則
不匱欲抑末以敦本在用天而分地思文后稷濟時敷
播植之功惟彼陶唐申命掌嵎夷之事八政之中食居
一四人之裏農為二倬彼甫田習無不利故土爰稼穡
含靈是資歲稔則家知禮譲食足則國贊雍熙無辭艱
難服先疇之畎畞皆當儲峙救黎人之阻饑九年殷憂
於堯日萬箱發詠於周詩迹忝門人得承規於孔父心
將請學恐貽責於樊遲
稼如雲賦(以農夫望歲歡以滌場為韻)(唐)張仲素
天何言哉歲云秋矣臨甫田而一望見多稼之具美亘
平野而雲鬱覆高原而黛起九土用康兆人賴止豈非
協風中律農祥順軌土牛作候而不愆銅雀載鳴而有
以徒觀其千畞既良萬頃式臧興有渰而混色霑霡霂
以齊芳雜非煙與非霧乍漠漠以蒼蒼孰克辨乎帝力
咸自嘉於我疆御田祖之神時聞擊鼓樂農夫之慶且
見築場察彼近郊知夫四裔何山苗之能植伊隰桑之
尚蔽豐滋漫若用表於播時悦茂油然寧憂於晩歲矧
乃華實云就堅好不渝豈茨梁之足喻若薈蔚之將敷
知艱難垂戒於往哲務藨蓘在勸於鄙夫爰協古公之
政式弘管氏之虞至夫實穎蓁蓁厥田上上膏隂潤以
蕃庶矗朝隮之異狀邱陵共秀且聞束晳之詩黍稷盈
疇更鬱仲宣之望懿夫白露凝冷清風戒寒是刈是穫
式燕且歡諒遺滯之足利思京坁而可觀蓋由我君勤
儉所彰純嘏屢錫運璿衡之冥數煥玉燭於昌歷分地
而嘉榖用登報天而犧牛在滌下臣覩而作頌敢歎美
於成績重曰望如雲兮我稼既同除其穢兮田具是功
既庭又碩兮將表歲終喜有秋兮可以勞農
多稼如雲賦(以徧野連山如雲委積為韻)(唐)王棨
暇日閒望秋田遠分彼盈疇之多稼乃極目以如雲墾
隴畞以青連乍疑散漫疊菑畬而綠合長帶氤氳豈不
以膏澤調勻薰風順適致南畞以豐稔若西郊之重積
芒既抽而散紫花巳飛而帶白幾多嘉穗高低稍類於
垂天無限芳田遠近有同於抱石傍觀夫曼衍平川綿
延大田接層阜而如從岫出極低空而若與天連農夫
既愜於望歲野老咸欣其有年滿原隰以蒼蒼遥迷曉
霧被溝塍而彧彧常混晴煙有地皆勻無川不徧何秋
成之色可羨疑暮歛之容斯見似能扶日帝堯之日上
臨如欲隨風后稷之風傍扇故得邨落心泰田家景閒
競秀發於郊坰之外同垂隂於疆理之間生因桀溺之
耕寧由觸石起自樊遲之學豈肯思山匝高下以鮮若
羃東西而波委苟含穎以斯在諒無心而若此不稂不
莠同玉葉以紛敷彌阜彌岡異竒峰之邐迤是知黍翼
翼以相雜麥芃芃而不如誠匪揠苗之後猶疑荷鍤之
初若昩躬親奚百畞以斯盛將其刈穫獲千箱而有餘
且君之寶以榖而為人之寶惟食是假觀稼盛於五地
若雲凝乎四野若不屬此以歌謠終慮取嗤於樵者
嘉禾合穗賦(有序)(唐)潘炎
景龍二年秋八月屬縣長子有嘉禾合穗瑞不虚月候
其禕而乃賦曰
天祚明德兮降之嘉生按彼靈篇兮莫之與京脈震土
膏且分苗於南畞駟臨天漢爰合穗以西成當元后之
歷試表休徵於太平不莠不稂實堅實卑引薰風於和
氣承湛露於蒼昊生非百里驗管仲之虚詞出異崑山
自我皇之所寶在瑞圖之右為曠代之祥唐叔得之而
合穎周成得之以充箱雙米一稃稱之表異孤莖六穗
頌以非常今也尤盛居然允臧轉風而屢騰佳氣就日
而交見祥光獨天不生託厚載於冨媪非聖不感效元
符於我皇我皇得之熾而昌風之起兮雲之揚嘉禾之
瑞未可量天子億載臨萬方
嘉禾合穎賦(唐)張真祥
南山之下兮無人之境力穡此中兮均夫躁靜勞則不
憚既寒耕而熱耘慶有所歸忽異畞而同穎莖駢惜芃
芃之色秀合垂䔿䔿之影此焉觀瑞亦祇以異比於木
乃連理之祥在於人蓋同心之義稃已聞於二米莖乃
殊於九穗豈非德之能及實聖朝之所致爰考休徵豐
年是憑麥兩岐而能匹茅三眷而徒稱固神倉之可貯
期郊廟之以升欲薦堯階且聞秷秷之獲將登神膳遂
入烰烰之烝天道玄默瑞以表德豈無沃土而光於我
家豈無異方而祚此王國不有嘉生孰謂賓榮友朋之
心因取興於連茹兄弟之樂遂作戒於分荆佇聞唐叔
之獻頌我后之升平
甸人獻嘉禾賦(唐)趙蕃
聖上崇國本致時康動玄象之昭鑒産嘉禾而應祥甸
人於是具畚鍤修封疆啓芳穎於修畛薦靈姿於我皇
懿夫挺拔自分連拳相接始穰穰而齊實終矯矯而異
葉殊其本均二氣以發生同乎心表一德之和協不然
者寧擢秀於墳衍載具美於圖牒徵其瑞質稽彼大同
見芬敷而共貫信榮結以交通則知符乎帝道發自天
功合穗之珍方將效祉於今日異畞之美豈獨標奇於
古風於是野老歡心田夫盡力宛移根於沃壤之際俄
發耀於丹墀之側祥煙近拂乍疑連理之形喜氣傍臨
更辨合歡之色彌彰執契之道載助惟馨之德爾其天
鑒非遠神珍是呈始苕亭而間出終夭矯而曲成豈比
躬稼之時盡化晉君之草挺生之歲克符漢帝之名向
令質委離披孤生苯尊安得臨玉砌邇龍衮設穜稑之
萌芽為理化之根本是知六府惟序萬邦式孚茅三眷
而非偶獸共觝而自殊未若耀青芳於近甸垂嘉貺於
靈圖况復聖慮彌深皇猷思永梯山航海未足契其休
光菲食卑宫將欲示其豐省斯所謂騰茂實於厚地故
薦穗於重穎
嘉禾賦(明)沈鯉
惟帝藉之千畞接宸極之宫牆翕垓埏之瑞煒穆元辰
於孟陽萃坤靈而厚載孕扶輿以發祥錯龍鱗於原隰
布鏤刻於塍疆沁玉河之沃潤浥金露之膏瀼拓周臺
之靈囿陋漢苑之朱堂感華胥於禁㝢闢融澤於扶桑
禱農祥於地后震癉憤於天房蓋聖朝之所以先稼穡
備蒸嘗展一人之孝思而關社稷之靈長者也粤惟我
皇踐祚闡坤握乾仁亶義濊聖思廣淵契七月之精蘊
領無逸之直詮振天明而育德躬豐服於明禋履桑林
而簡啓望三素以祈年當東作之平秩舉大典於籍田
親秉耒以三推御葱轄於青氊命后稷以播穀簡伯禹
以疏泉班保介而終畞勞百辟於肆筵布陽和於九有
暢聖澤於八埏爾乃精忱上達協氣旁通瑞祉駢臻靈
貺雲從沴氛神禦寶露時融宜暑宜寒十雨五風將及
我私先急我公我黍翼翼我稷芃芃既庭且碩實大以
豐乃有嘉禾秀擢蒙茸或一本而多岐或數穟而同莖
引瑶風以幻質濯玉瀣而凝精陸離離以綴蕾韡采采
以含英溶丹椹之芳潔燦瓊蕊之皛熒秉五匕之恒德
挺九穗之奇禎纍連珠而合穎一金玉而本生霈休符
於甘雨銜滋液於璇星毓祥柯以五變耀泰運於九莖
天施雨而匪瑞日淪地而有徵譬禮義之多冨獵龍鳳
之異名軼幽谷之蘭茝掩玄圃之松苓彼紫麻綠苣豈
嘉禾之與捋而碧麥靈苗詎並蔚而爭榮若夫粟雨炎
帝瑞發軒轅陶虞異穱魯史書年成周合穟唐叔命篇
字成雨於倉頡穎頌著於鄭玄卷野産之而名邑赤烏
因之以改元外此而朱蓂歷於堯陛紫蕙茁於太原秀
騰濟隂之境旅生建武之年稻孫揚蕤於金斗祥麟集
食於武川敬仲乃啓封禪之所致汾陽極稱天瑞之可
傳此皆帝不貴乎金玉而寶夫衣食之源故其政必調
於函夏而時省斂於秋田之所致也乃有連叢合隴七
穗五岐三苗四熟珍綺紛披或北里之稱盛或玄山之
讓奇不周或呈其異種帝庭或獻自外夷或光照九阿
之謠或香聞五里之滋是以繁瓌移稱於前代而昌符
踵應於來兹孰若聖世之休禎炳靈淑於神祇實皇衷
之淵塞特示象於疇菑既登八極於安和仍濟萬國於
咸熙允阜澤之潛通羌弘化之寵綏於是田畯至喜穡
夫載忻僉曰異哉世所稀聞薄言采之以獻吾君於惟
皇上勳華淑軌方且秉冲自下遜美弗居謂嘉穀之呈
象豈凉德之克符實先聖之顯烈膺上帝之瑶圖也於
是降明詔蠲吉辰徵太師之九奏舉宗伯之十倫飭豆
登而並薦毖樽爼以俱陳信曾孫之有道企皇祖之居
歆於是大禮告成億兆歡欣東漸海隅西暨沙壖具瞻
上瑞雷動風傳凡在廷之臣工咸稽首以颺言謂聖王
治天下以孝而五穀為王政之先兹者聖德廣運格於
重玄一人有慶兆民賴焉將使至治刑于萬國嘉祥載
於普天皇風皡皡王道平平端冕垂旒四海晏然穆穆
天子壽考萬年
嘉禾賦(明)許國
勾吳文學躡屩之燕會天子藻潤太平四方瑞應日奏
闕下既聞有獻嘉禾者羣公畢賀迺盱衡濯慮而往觀
之遘徇華子與好古先生辨論金門之左揖而聽其語
徇華子曰吾聞太和之氣醖釀堪輿蓄極而發奇珍乃
攄祥風之所披拂膏露之所沾濡神不能闡其粹天不
能表其符沕潏逢涌溢為嘉禾蓋冥搜於玉筴兹快覿
於皇都夫其陸海廣輪神膏沃衍龍首通渠魚鱗疊畹
蔚封畛兮縱横倬阡陌兮宛轉三推既倡兮九扈作勞
黃茂聿滋兮玄功斯顯則有玉山異種北里仙英濟陽
九穗崑崙五尋挹光華於日月凝沆瀣於太清卿雲照
爛以垂覆景星煒煜而流晶毓非常之元化挺秀質於
金莖爾乃穎擢丹霞顆抱明月豐枝苯䔿瑋幹芳潔或
珠聮於異畞或琪映於同畷或兩儀分於混沌或五氣
散於轇轕或參乎乾畫之精或象乎洛疇之列其生也
后稷降靈厲山遺烈種美璧於藍田萃商金於清樾其
用也含哺萬國芬芳九闥頤天顔於五位肇王基於七
月猗寰中之上瑞羌閱世而昭揭昔蒼姬之受命兮爰
抽祕於唐叔逮白水之真人兮值虹流而載育曰悠悠
其歷劫兮嗟未間乎芳躅匪至寶之不可恒兮何寂寥
於圖籙聖皇建極兮超赫胥而軼大庭黃輿獻琛兮嘉
禾乃登邇葳蕤兮千畞遠璀璨兮八紘由顧命越於今
兹兮果何方兮弗獲亦何歲兮弗生保介紛綸而奏御
奇祥雜遝於汗青蓋千萬年之希睹而鴻濛剖判所未
有之庥禎也謂宜陟岱岳告成功勒蒼崖樹穹窿跨蓂
莢於堯除掩蟠桃於漢宮何為乎僅升太廟之几聊陳
尚膳之饔蔑洪朗而弗耀抑崇峻以謙冲意者聖人之
盛德兮慮非所以章明賜而承昊穹於是好古先生拂
然色厲正襟諤諤而復之曰異乎子言所謂見一斑之
文豹蔽豐蔀而測星躔者也吾聞之柔桑暮拱殷道以
興芝房協律漢業幾傾蒼麟駟於羯乘黃龍炫於吳京
謂變者未必為咎疑祥者未必為禎其休其否此焉足
憑嗟大鈞之寥闊兮二五交蒸神奇臭腐兮靡詭弗呈
勘一抹一擠之榮亦造化之偶然兮夫何與於朝廷是
故明王馭世不貴異物有兢兢而思慎曷顓顓於黼黻
稽六府之重輕察三才之秒忽故以豐年為寶民食為
天游神稼穡雅意甫田躬黛耜御紺轅厪穆清之宵旰
祗求裕乎元元如其耕耘不擾疆理盡力多黍多稌時
萬時億百室開兮婦子寧百禮洽兮神人懌即大化之
神明知協氣之融液雖無嘉禾奚損至德如其疆理蕪
溝遂廢鳴條不時濯枝愆序田畯失其咨茹亞旅闕其
樹藝黔黎艱食風教刓敝雖有嘉禾奚益世故今天子
遠覽陶鈞之上庶幾歸禾之旨視厥方貢讓而弗處有
事寢園薦馨而巳蓋俯徇乎百辟非則傚乎夸詡子大
夫不究本原矜奇說異殊謬乎春秋之義語未卒勾吳
文學攝齊而進曰長卿有言楚既失矣齊亦未為得也
且皇天樹后以長世豈漠然其無情有錫羨以純佑或
降威以宣懲伊災祥之大致固在昔其明徵然而天道
遠人道邇驗善惡之幾先視后德何如耳有禾芊芊明
盛之年飛紫芒於堯陌垂金粟於舜田氣緣感而後應
治有開而必先以此為瑞瑞何疑焉若夫帝澤未流嘉
禾聿穟搖盲飈以扶疎潤怪雨而薆薱雖併穗之可觀
實隂陽之多戾出非其時是奚足貴名之曰妖又豈非
類故夫麟一也遊郊者軒以之光西狩者周以之亡鳳
一也岐山鳴而德茂潁川集而道荒彼四靈其畢爾豈
兹禾之比方蓋以瑞稱之兮瑞未可必以妖視之兮妖
亦非常亮神霄之有意非臧否其茫茫維觀物而考德
兮乃天人之並彰噫嘻為妖為瑞以昏以聖則大聖之
握符必降康之綦盛方今巢燧當陽夔龍布令步玉斗
懸金鏡匹夫軫於宸衷三農重於八政春臺若登寒暑
皆應是以震聲日景霅煜九玄貢華喬岳輸英大川極
薰蒸而旁魄乃茁暢於天田所謂以和召和兮洵神理
之自然豈比夫赤烏與泰始空詫說於民間昔我高皇
帝之紹天也虎旅戢而化成龍門獻其嘉穗肆賁天章
用歌敬畏不侈大以自矜爰貽謀而錫類誠天寵其德
而靈承其瑞於今觀之維上克配而先生不考於此一
以為希覩一以為偶然弗原天而盡人得無立言之少
偏伊欲照金簡重瑶編表熙朝之鴻鑠邁周烈於千年
務昭明乎聖德乃論治之真詮文學語既從容而却先
生斂容唯唯諾諾顧謂徇華子曰此嘉禾之讜議也足
勸賢而警虐庶幾風人用備著作
嘉禾賦(明)陳經邦
猗帝苑之天田紛布綺而錯繡德馨鬱而升聞發嘉祥
乎黃茂原夫禾之始藝兮爰開藉於中春皇既祈於天
宗兮厥又雩乎靈辰沃壤墳腴而砥平兮清流映帶而
還汜服蔥轄而秉黛耜兮勤萬乘而躬履於是油雲渰
布膏雨沛施后稷播種勾龍敷菑醴泉沃其靈根融臯
鬯其神機飴露滋其菁華和風披其縟枝有相之道日
至而齊朱火既盈穰金斯屆蒨蒨擢擢與與旆旆阿那
兮垂芒穎栗兮觀穗坌千畞其鱗集兮九扈揚眉而告
祥何莖連而穎合兮昭盛德如吾皇拂雲䍐而晻靄兮
映瓊鈒而入蕊棼總總其盈疇兮班陸離而充籞兩岐
挺而交秀兮三穗跂而呈珍厥本盈百而餘三兮奇偶
錯以相成夫景星麗天未若兹禾之繁碩而被阡慶雲
彌宇未若兹禾之蓊翳而垂庾神芝朱草未若瓊脂玉
粒可餐而飽寶鼎器車未若青芊赤穬可載而輸龍枝
之委蛇可以軼黃暉鳳冠之旖旎可以謝文羽離離兮
雙儷何用嘉瓜之並蔕油油兮參起何湏奇木之連理
使竟畞皆然兮豈啻千倉與萬箱將普天同兮又何羨
乎員嶠之粟雍丘之粱信兩儀之訢合兮萬靈叶而助
順甿忻忻其相告兮皇禔福而永命曰稼穡惟寶兮民
食惟天后知天而得寶兮周以長年越我皇之臨御兮
兹祥屢覿矧蕊甲之初旋兮重迎軒歷惟兹御廩之鍾
藏兮蓋簠簋普淖之自實穆清廟而奠明粢兮又縮鬯
蕭茅之所出庶徵以敘而來備兮肇我公田翠華翼其
至止兮省農以為天下先乃受命之溥將兮迄又降康
普厥明以率育兮誕告萬方皇謙讓而不有兮孰發其
祥爰諏日而祝冊兮享於明堂光九廟之玄靈兮擇我
烝嘗古矜盛於北里兮以登介丘周歸禾而作書兮對
揚王休臣稽首兮獻頌皇萬年兮以豫以遊
瑞麥賦(唐)任瑗
建極惟皇昭鑠於光出豫考卜乘時省方西自酆鎬東
巡洛陽順天遊而有度協日晷之云長徵賢宣室布政
明堂風雨時序黎庶其康盡物稱瑞窮靈委祥明含日
月則階蓂恒秀澤及草木而隴麥登芳於是闢離宫通
禁苑覩兹瑞之所應實皇恩之燭遠朝任得人時惟賢
相九流分職三旗協亮稱堯舜之允敷同益贊而為唱
曰珍瑞麥生我皇國凌寒而秀彰聖之德願載東觀之
書以歌南薰之則既而帝曰欽哉天符聿來俾予光於
四表惟爾翼於中台念幽芳之遂性知棫樸之當材且
夫麥之為瑞其德至矣居寒自生當暑薦美含實珠淨
耀芒鋒起既標詠於詩人亦稱奇於縑史當其芃芃於
野漸漸其秀將嗣穀以登年豈凌霜而不茂在昔唐叔
嘉禾伊育昭彼周王天人斯穆今惟聖帝此焉攸淑涵
之如春也及晝而繁榮就之如日也來牟而紛郁則有
小儒怡然鼓腹照水鏡之光鑒參歷選之題目未登高
而賦成庶陳美於金竹者也
瑞麥賦(唐)高敭庭
聖人順動文思欽明天地貞觀品物咸亨去憑虚而就
安處面周洛而背咸京雲旗電發霜戟林行太隂用事
其日在斗萬國來庭百神奔走泉潛動而荄落水益壯
而冰厚冠異氣於繚垣吐嘉麰於寒藪不忌風雪全抽
兩穗逼日月之光華得雲雨之攸利芒纖纖而擢隴葉
青青而聳翠同黍谷之移暄類榆林之因地瑞紀增煥
嘉禾異植出天苑以稱奇訪人寰而未識凌玉霜而表
勁挺金莖而孤植顧擢穎於年和望生成於地力倬彼
藩翰其代天工即漢庭之相國類晉室之清通拜殊祥
而北首列圖史於南宫紆粹容於有穆冠鴻業而無窮
實穎實栗是崇是奉可以為瑚璉之姿可以為穜稑之
種偉長至之馭序同少陽之在候成粒貴於鳥銜覆苗
期於雉雊夫瑞也百王之珍事其生也二儀之大德道
泰則稱物呈形政乖則羣力皆忒伊小草之何幸逢大
人之允塞願均照於離明祈作禎於王國
瑞麥賦(有序)(明)陸深
僕閒居田野多見瑞麥两岐三岐至五六岐彼九岐者
得於傳聞殆未之見云實有之感兹休禎作賦一篇有
頌有美有風有刺義主勸戒附於古詩人之譎諫雖不
足以希蹤相如子雲庶東京之流亞也示我同志靡得
而布焉
天子正德五祀孟月維夏知知子瘍發下體更朔新愈
有客唁焉登堂三揖乃掀髯吐論曰夫物有異産事有
奇遭噉肉者不可與論味眯采者不可與即文闊哉希
乎今兹之所覩也子足良苦抑未之知乎知知子蹷然
而起危襟横几奉客下風曰唯唯願客詔之客曰走故
農家五穀是理爰是弱齡勤厥四體今年逾知命而豐
穰凡幾一畞三石稂莠吐米皆未若今歲之為瑞也麥
苗芃芃穟岐為二揚芒含穎復為三四多者五六將將
覆地東鄰一莖九岐尤異殆淳和之所薰蒸而上帝用
以錫類也周書異畞漢歌兩岐陋昔人之誇詡昭后皇
之惠慈雖蒙白之翁負玄之老皆緣畞玩視相與嗟咨
若走者齒髮猶盛涉歷未廣宜乎驚悸而夥頤也知知
子仰屋太息索然久之曰否否客何談之盭也夫緣物
者貴質敷文者適用且夫麒鳳之希難以療饑芝菌之
祥難以充庖雲錦之爛難以禦寒蠙蚌之光難以續膏
是以聖明抑難得之貨壅不稽之言誠以重本而緩末
棄無益而即有用也客幸目覩岐麥津津稱瑞民瘼甚
矣果誰之致獨非客之所觀見者乎試為客語往歲已
已運厄元元夏耘被壟淫雨注天晝夕閱七颶風相牽
海波怒而山立江潮噴以駿奔蛟龍舞於街衖岡阜淪
為漭淵漂尸横野浮畜蔽川千里一壑萬竈絶煙於是
百年之完聚連邑之生全化為魚鼈葬於鯨鱣者殆過
半矣曁乎水退民失故居滄桑一變形勝都非朱門沈
其閥閱碧瓦蕩為邱墟鳥窺巢而不下狐訪穴而重疑
號哭振野提負沿途父棄其子妻别其夫相與轉徙乞
丐奔逐投依若流星之逼曙而敗葉之辭枯也於是強
有力者牢朽材於古岸塞行潦以腐薪依濕林為棟幹
綴敗席為闥閽溷㸑無别卧食不分什併為五棄仇講
鄰相依為命枵腹連旬野無留菜樹不遺根徼幸於萬
一苟活於旦昏爾乃積隂鬱結隆冬盛寒層冰千尺竹
柏枯乾豈祝融之故都為玄冥之停驂何曖曖之陽國
顧風烈於塞垣民無夙具習不素安於是受凍而仆者
又如干矣天子方軫念南服融照閭閻發德音大王言
貸常賦闢四門封簡書於芝檢勤使者於輶軒省大官
之供調減司寇之坐論賑倉廩之儲積蠲逋負之浩繁
方將奪民命於溝壑續生氣於遊魂蓋三五之罕有而
二氣所不能全之曠恩也良有司方憂經費之不足懼
考課之殿後鴻澤持而不下限令疾於電走朝四暮三
示一藏九使民破十家之産僅足以輸一家費數畞之
田未足以賦一畞笳鼓盈村擾及豚狗爾乃制為嚴刑
迨及黃耉巨木囊頭重金繫肘臀無完膚指欲墮手谿
壑之填未厭伸暴之門何有於是孑遺之民瘡痍之末
斃於敲朴困於征科者蓋淪胥以盡漸不可久矣戾氣
醖釀蒸為疫癘方且乘陽發騰獷不可制今枕藉而病
卧者比比皆是招醫降巫若憒若醉是其凍餒蝕於胷
腸刑罰慘其心志發雙伏而並攻何方藥之能治厥禍
方萌殆未知其所至也使壟畞之植一本而十岐共蔕
而百穗將安救之而客誇以為瑞哉且菽粟所以貴於
珍鼎布縷所以加於玄黃者為其有用也今夫用者徒
存而用用者已亡是謂隆虚而病實忘遠而娛細矣僕
竊為客贅而不取也客聞而憮然曰噫嘻有是哉子之
迂也信乎執一者未足與權二泥彼者不可與適此子
徒鑒於巳已之變為流而不止乎是殆滯於隂陽之迹
而未深於斯理者也且夫於穆之化圜運不巳剥終必
復泰因於否吉凶互尋禍福相倚夫蟲之蠕蠕也不屈
不發地之窿窿也不伏不起數逆斯通氣順乃死是故
九載之水或以成堯七年之旱終以啓禹子豈知夫凶
儉之後繼之以豐稔登進之漸承之以君子邪然而氣
機橐籥必有攸始兆先於物發遠伊邇鐘鳴而隕霜礎
潤而降雨走誠得於俯仰之餘是以釋近憂而崇遠喜
也且夫麥備四氣實首五穀詩人頌其於皇下氓賴以
率育續歲功於發春函潛氣而多淑是休嘉之先露徯
斯理於將復示帝心之仁愛啓方來之祉福諒有開而
必繼孰無徵而迺獲走且與子託邱壑以優游咏皇風
之清穆是故有取於麥岐子何責之備而論之刻邪知
知子不能難客乃躡履而退曳杖而歌歌曰麥秀兮多
岐覆壟兮纍纍彼其之子曾是兮弗思於是知知子返
乎潛室沈思淵默緯情愫於渾淪抽端緒於開闢推玄
化之始終考休咎於遺冊覽春秋之所書測消長於三
易道有殊而歸同理既契而心戚然則客之言似亦未
為失也將以厥明戒館客循阡陌辨麥岐之疎數聽鄰
黨之損益問勤勩於三時弔疾苦於緩急於時風輕景
融煙朗霧清謝雕輿却繁纓被大練策溪藤導以童子
從以經生指三汀以東騖遵龍江而緩征瞻桑梓於原
隰拜松楸於佳城睇海氛於極際儼波浪之奔轟感釣
游之舊蹤慨歲月之不停藹里墟之蔓延有孤物而屢
更亦浮雲之多態何難樹而易傾悵久寄於異土心戀
戀乎故京方徘徊以瞻眺謇彷徨而屏營顧見道左麥
穗岐岐本同末異旁無附枝始戟戟以競秀竟孌孌而
莫攜將神工之妙合復化鈞之巧持或雙昂以森矗或
左右以紛披或越畎而希挺亦共房而駢垂薄長飈以
洄洑照圓景而陸離等比翼於異類嗤連理而不為固
物薄而稟厚騰衆喙以增奇胡哲人之超軼隨所如而
見疑昔宣尼之瑞魯匡人怪而圍之比干之忠殷曰不
祥而戮尸彼二聖且猶然般罹此又何辭抑軒輊之偶
致將彼蒼之有知於是歷覽既倦羲馭未疲攬厥類異
采掇以歸洵皇澤之滲漉拯黎民於阻饑託子墨以宣
袐聊洋洋以陳辭
揠苗賦(以無助苗長時至斯茂為韻)(唐)楊濤
苗生有漸兮時不可踰揠而求長兮是謂甚愚謂坐致
其滋茂翻立見其萎枯欲速之誠雖切受益之理固無
計牽挽之功雖則勞止在播植之道不亦疎乎原夫勢
惟探掇心則陵遽曾本固之靡思徒末大以生慮附麗
無所同伐木而蹷根援引靡辭似拔茅之連茹苟離根
而去本必有損而無助然則抽軋奚補枯槁是招雖盡
區區之意彌損芃芃之苗助長且乖於載績速成空望
於一朝殊不足潤以膏澤託兹沃壤待天時以煦資地
力以養諒物生之有恒何力拔而能長豈不以立心有
惑措手無疑俄見宛其死矣猶云有以助之不發悟於
盡瘁空深迷於務滋謂短長皆由於己謂遲速不繫於
時勞而無功殄乃自致方握蘭而勢並比捽草而功異
增高之望莫從盡揠之助爰至徇躁求之性始望如雲
乖馴致之方終貽委地逆其理而如是傷其物而由斯
欲益為謀冀有秋之彌疾過求生害嗟不日而已萎是
以君子明於休咎每因緣於根本不苟且於華茂推於
命俟於時無若宋人之大謬
揠苗賦(以時貴順成非由速致為韻)(唐)李程
瞻彼陂田新苗在地徒施助長之術且異發生之類望
斯箱之翼翼爰用心期貪彼黍之芃芃方將力致搖然
乃亂興每如抽自貽伊戚職汝之由忽分叢於步武俄
裂土於田疇勞焉無功焉用拔乎其萃動而愈出縱其
生也若浮既不得於和熟宜取傷於躁求相彼老農求
之欲速傴僂煩手扶疎自目信相違於淺種不用其良
既自露於深根曷云能穀忘枯槁之如彼尚低徊而念
兹繞指尚疑於取苧勞身豈並於乘時攬一握之纖莖
始如陵草聳千科之細葉終異園葵孰云農事以妨但
取高而為貴無思去草之務有若挍茅之彙不從其道
雖矻矻以徒勞莫悟其由訝離離而增欷原夫秀而不
實愛欲其生覆東臯而歷亂交南畞以縱横或長或短
稍因人而盡起靡瞻靡顧俄麗地以同傾與其違性而
早落豈若從宜而晩成時不爽於榮枯事可期於逆順
惟躬是瘁寧同於百卉具腓以若所為且異乎孤蓬自
振亦由行道者之仁義可依嘉上聖之知命戒中庸之
妄祈賦孟子之言聊將此喻窮宋人之理永鑒其非
滅裂禾賦(以為功不至其報則然為韻)(唐)陶洪
昔子罕之秉權有封人之問焉以為事不可以不敬物
不可以不虔於是陳曩日耕大田予之於禾也其情易
爾禾之於予也其狀悴然莫不報其素莫不荅其先予
知其意遽變予志倍功於他時盡力於兹地然後萌而
密葉以翠契本心而罔違充所養而不匱故知生寡者
其功未旣實稀者其心不至苟屹屹以自強何芃芃之
莫致是以人之從政士之飭躬僉黽勉而無極並陵兢
而靡窮未有不課而名立未有不勤而道融所謂君子
重其實貴其功以行之慎者比其盛以動之慢者譬其
不惟盛也著美而可觀惟不也售能而誰取信乎鹵莽
於庶績何異滅裂於南畞草既在兹衆亦棄之雖有百
廛莫得就而獲雖有萬頃焉可俯而持哂之者宜夫莞
爾歎之者何莫凄其則知惡必由人善隨厥操往無不
宜施無不報雖斯言之細微實所諷之玄奥足以將懲
躁競用戒澆漓勖萬代之攸習勵烝人之所為若然者
功以之成利憑而得實輔政之義理亦勸學之典則在
稼尚其如斯人乎曷不鑒之以隐惻
御定歷代賦彙卷七十
