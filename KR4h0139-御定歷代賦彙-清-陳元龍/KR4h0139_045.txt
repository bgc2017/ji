欽定四庫全書
御定歴代賦彙卷四十二
治道
舜歌南風賦(以能感和樂生殖羣物為韻)(唐)楊迺
巍巍舜德於今人稱居北極而惟大歌南風以敷弘歌
之伊何制絲桐而合奏風之至矣信長育而有徵茲可
謂無為而自理天縱而多能美夫誠發深衷物能應感
憫沃瘠之勞逸均隂陽之舒慘是用作則於世利之孔
多風詠凱兮美萬物之蕃衍樂操琴也佳五聲以同和
復而不厭遠而匪他方將煦嫗之為意豈徒娛樂於斯
歌觀其發宫應徵揚清激濁自南習習同詩人喻彼棘
心入夜泠泠異貧士叩其牛角則知聖人審音以知政
化俗而作樂者有矣夫懿其出乎幽谷應以繁聲若雲
龍之潛召同律吕之相生萬籟動八音清匪鳴條而扇
物方靡草而作程是以人荷時康功歸帝力四氣以之
而不撓百糓從之而蕃殖節有度守有則始從邇而及
遠終自南而徂北爾乃匪徐匪夷乍遏乍聞颯颯輕音
疑少女之初至泠泠餘韻謂别鶴之求羣亦為父母之
㒺極何必聲變而成文是以德冠百王致成萬物正南
面而恭已懋功千載不咈
舜琴歌南風賦(宋)舒亶
帝意雖遠琴音可通欲發揚於孝道遂歌詠於南風寓
意五絃寫生成之至德託言萬物荷長養之元功粤其
耕稼陶漁至為君聰明睿智積諸已日深致孝之念躬
盡事親之理以謂鞠養之德欲言之不足生育之愛欲
報之何以緣情指物孰形孝子之思流詠在琴且載南
風之旨時其比屋熙乂巖廊靚深包我萬慮寫於一琴
協天地以同趣按絲桐而播音作以敘情適在無為之
日薰兮入奏永言至孝之心蓋曰風之於物也有化養
之恩覃親之於已也有劬勞之德博眷物理之明甚假
琴聲而遠託一彈而歡意以寫再鼓而羣心咸若按絃
而奏聲參韶樂之淳寓象而言義並凱風之作懿夫琴
求以意而不求乎形器帝樂在孝而非樂於絃歌感民
之義豈並於北里思親之志固深於蓼莪藏韻於心非
止解一時之愠寄聲於政又將陶萬國之和自是正音
暢而化洽幽遐協氣流而時消惉懘閨門聽之則翕爾
和順朝廷聞之則歡然感厲風被乃俗功歸於帝又得
䕫工之奏同樂於民不煩鄒律之吹阜財於世茲蓋淵
默玩意優游面南歌孝風之遠暨託琴理以中含惜乎
道與世汨樂非德參操變而亡徒起後人之歎音調而
理空聞前史之談夫豈知音者導樂理之淳淳達孝思
之進進内將報德之㒺極外以格民之大順然則歌琴
之意至矣哉莫如虞舜
舜有羶行賦(以天下歸之如蟻慕肉為韻)(唐)謝觀
肉不愛蟻蟻自來依舜不求人人自來歸爾則以羶生
嚮慕我則以思深惻微祁祁子來竟歡懷於德飽侁侁
類聚各霑濡以家肥是知取喻於彼欲明於此播薰風
於酷烈比黎庶於螻蟻温恭允塞諒不阻於幽微玄德
升聞固無間於遐邇是故四海紛會千門競追共仰來
蘇之日誠非逐臭之時以孔甘為味以潤下為脂率從
其旨爰度乃私應其欲而徇矣思所利而噉之各竭血
誠汝則如饑如渴無勞肉視吾乃龍章鳳姿再求而羶
不在身三嗅而羶不在服在乎安長幼資亭毒行葉揚
芳言蘭芬馥以膏腴及萬姓萬姓熙熙以沛澤滂四門
四門穆穆咸遂其性各安其族並飲其風順雨調豈止
於觴酒豆肉若乃望之如日戴之如天不銷不歇沛然
靄然如此乃聞羶者焉如或失之於上迷之於下四罪
之徒三苗之野如此乃聞羶之者喻既斯大義豈憑虚
以心求芬芳者得以鼻求芬芳者疎自發德馨之惠寧
同乳臭之餘服媚嫓之而孰可芬香擬之而豈如由是
蒸黎子來蠻夷蟻附八方咸戴其照育九土共臻其道
路惠然若歸往也如慕煥重瞳而日月清朗齊七政而
恩威布濩至矣哉巍巍堂堂可謂承天有裕
禹拜昌言賦(以聖人之心聞善必拜為韻)(唐)闕名
大禹君臨勤求意深苟一言之入耳必載拜以明心蓋
以勵華夷形古今所以旨酒盈前莫縱彈絲之響美詞
將貢俄聞撼玉之音豈不以詢彼芻蕘防乎驕逸既可
大而可久亦無固而無必所以嘉謀乍聽當嶪業以折
腰直語纔聆復乾乾而屈膝蓋以廣乎所見求其所聞
欲使善惡之源自别賢愚之路斯分况乎傳舜之規受
堯之命得不固社稷根本察風俗利病是以臣不能諫
君兮非曰忠君不能納諫兮非曰聖執至理以垂教採
昌言而化人苟有言可佐王道正人倫陶也不得不進
禹也不得不遵所以聞妙略以開容拖冕旒而拂地覽
宏謨而致敬低珩珮以鏘身懼溝洫之未通憂禮樂以
將壊以正直為龜鏡以忠讜為規戒是以藴昌言兮不
可不陳聞昌言兮不得不拜遂使共守丕業上光帝基
若魚水相逢之日同雲龍會合之時符郊畤以陳儀固
難比矣望竹宫而設禮曷可方之我皇紹九聖之雄圖
舉百王之令典急於求士樂於聞善所以獻昌言之忠
臣必待之台鉉
下車泣罪人賦(以萬方之過在予一人為韻)(唐)闕名
人惟有罪罪實在予將恤刑於荷校遂責已而駐車顧
法令之未平滋彰甚矣儼冕旒而興念涕泣漣如始也
備羽衛而行因巡狩而出遇茲拘繫將伏斧鑕王乃止
翠華駐清蹕恐法吏之苛暴嗟刑網之峻密稽鳳輦而
惻隠再三愍褫帶而幽囚非一於是降玉輅下朱輪議
獄緩死拖黻垂紳出轅箱而欷歔交睫顧桎梏而汍瀾
滿巾雖囹圄之中自罹有國之典恐網羅之内時陷無
辜之人於戲法議難逃過亦有在致狴牢未空之事乃
教化不明之罪初猶掩抑見天顔之慘悽漸覺滂沱濕
衮衣之文彩承顔熠熠滿眼浪浪情將同於肆眚義有
軼於納隍是以顧盼悲泣徘徊感傷希聖旨於方輿之
間必先一物推睿情於圜扉之下以及四方故得法制
備脩獄訟無怨由衷而感於黎庶自已而勖於億萬涕
洟猶在宥物之義已彰縲紲未收率土之人知勸行道
而道斯遠矣愛人而人亦懷之何天網之自入使皇情
以興悲蓋假其人為邦家之本因其事為慈惠之資不
然何一降車而開二十世之業一灑淚而成四百年之
基然後刑法永清威懷遠播是知夏后之得天下也能
恤人而引過
高宗夢得說賦(以恭默思道帝賚良弼為韻)(唐)李觀
殷之哲王惟政是恤夜分而寢夢獲良弼雖神悸而若
驚冀形求而勿失爰徵營匠刻乎獨見之真乃俾庶僚
訪其唯似之質當厥夢也神馳無方未訖永夕如躋彼
蒼怳其神兮以浮偃其體兮若亡形接乃夢斯人甚良
側身徘徊於已之傍將舉趾以趨附又伸眉而抑揚言
霏霏而無瑕目矎矎而有光觀其儀可用為列辟之式
察其志不獨稱百夫之防升降咸若周旋允臧寂乎昭
昭既寢不㤀斯后克明承天之賚謂濟川之器而投足
不濡履大覺之端而遊夢無閡其中蕩蕩其表曖曖雖
助用理於一人實候清平於千載於是武丁夢於宫而
上與天通傅說築於外而中合神契持緡向老諒殊渭
水之涯負畚將疲久困傅巖之際說匪丁而空山長往
丁匪說而大位斯替如魚水之相因保君臣之雙麗惟
說也策名歸主惟丁也受命於帝帝何言哉邈以玄造
隂推吉士以佐有道說之居兮山之幽雲峩峩兮水浩
浩彼人兮何斯歘中心兮夢之如渴兮在茲如饑兮在
茲想遺眷以索隠撫空懷而歎思思之未得端扆沈默
其夢也則誠其寤也則惑其收之於野而寄之以國有
唐時雍上明下恭君與之同日臣與之比蹤事不惟舊
今之斯從斐而成章有媿雕龍
文王葬枯骨賦(以德及枯骨天下歸心為韻)(唐)白行簡
骨雖無知葬以表德展厚禮於九原示深仁於萬國惠
加於鬼則遊岱之魂有依義感於人故歸周之心不忒
原夫靈臺肇建壁池是穿宛彼枯骨委茲窮泉既靡覩
其銘誌曾莫知夫歲年西伯乃色變䀌爾涕流泫然爰
命從者將收瘞焉俾夫惻隠之心因形骸而下至於地
升聞之德隨精魄而上動乎天徒觀其年代超忽英靈
淪沒土變豐肌苔封朽骨於是惠沾生死澤及榮枯遣
奠有加於蘋藻備物無闕於芻塗幽壤始開見佳城於
白日靈丘是啓旋卜宅於青烏既而遷彼古埏葬之中
野推誠於重泉之内昭德於普天之下念此窮塵之骨
尚或墐之欲使行路之人不得見也且夫聖人哀死君
子表微用之於國而上下欣戴書之於史而載籍光輝
諸侯感而思服百姓從而知歸以之理人而人自化以
之奉天而天不違故能掩骼教行送終義立澤靡不浸
仁無不及恩加師旅而同德數千慶延子孫而卜代三
十且封比干之墓惟德是欽護信陵之塚其仁未深曷
若我㒺辨名氏莫知古今招亾散之魂復於棺槨收無
主之骨斂以衣衾蓋所以感鬼神而動天地豈止夫三
分天下而二者歸心
神女不過灌壇賦(以飄風疾雨慮傷仁政為韻)(唐)王棨
有女維神徘徊恨新既入文王之夢方明尚父之仁君
莅灌壇自其來而有感妾臨西海將欲過以無因豈非
受命上天禀靈下土苟當鑒德之職誠是福謙之主然
而出則駕疾風鞭暴雨雖娉婷淑態所行皆正直之心
而倏閃隂徒在處有晦冥之苦今則望彼仁境居惟太
公於國而棟梁斯喻於民而父母攸同謐爾封疆無破
塊之時雨恬然草木絶鳴條之曉風安得暗恃威靈長
驅徒御不惟流麥以斯恐抑亦偃禾而是慮舊祠已别
固難返駕於今辰直道須遵豈可取途於他處是使淚
臉紅失愁蛾翠銷駐霞車而色斂停寶盖以香飄潛羨
羿妻明月先逾於清夜却慙巫女輕雲已度於晴朝誰
見其迴惑蕙心踟蹰蘭質感教化之均適患奔驅之迅疾
花顔慘淡非嫌勝母之時玉趾遲留異惡朝歌之日王乃
愍彼彷徨詢其感傷既非失佩於江上亦非遺簪於路旁
入夢之姿經三日以方過非熊之道歴千秋而更彰則知
執德感幽者繫乎真操心讋物者由乎正苟在神而猶懼
豈於人而不敬若夫蝗越境而虎渡河未可與斯而論政
周公成文武之德賦(以公旦成此文武之德為韻)
(宋)陳襄
天開周道臣有姬公滅管蔡流言之亂成文武盛德之
風攝政宣謀纂徽柔之懿鑠勤王致理集保定之元功
足以紹重光於有後揚休命於無窮者也當其待旦輸
忠攝儀建極謂文考之興也方啟於周祚武王之立也
肇平於商國念遺業之至重非沖人之可測我乃兼彼
三王之事成此二后之德踐阼而治卓興純被之謨陪
扆以朝庶廣丕承之則才美中著勲勞外施能勤教之
行也遂竭節以成之業業為師纘居岐之茂烈拳拳作
相隆在鎬之丕基蓋夫國得士而乃昌后非賢而㒺理
惟文也順帝則而撫方夏是武也遏亂略而為天子懿
王業以昭若賴我功而成此股肱周室啟明明在上之
猷左右成王紹諤諤以昌之美用能蕃衛周室疑丞大
君恢好仁之景範集偃武之清芬將以垂緜緜之瓞昭
郁郁之文白屋禮賢緝多士濟寧之化東山祇役固一
戎大定之勲苟非績著勤勞心專夾輔上以追奉乎西
伯下以欽承於姬武成休德於二代固重基於下土則
何以父作子述七百年永著徽猷發粟散財三十世茂
隆丕矩蓋以憂勞幹國忠利推誠遠啓中興之道光揚
未墜之名臯陶為舜帝之謨功宜一貫管仲霸齊桓之
業道匪相成此則昭致純熙削平暴亂本枝百世兮寶
系丕圖子孫千億兮英猷克煥噫奚知聖德之成焉由
茲公旦
周以宗強賦(宋)沈初
古之建國制莫如周盛宗室而作庇強王室以承休治
尚以文重恩親於同姓世緜其祚大形勢於諸侯自昔
后稷開基公劉經始盛德物被豐功世美文武大其業
成康繼其軌奚永永以能然蓋親親而得以任先宗子
協圖夾輔之勲本固王家益植太平之趾天邑中奠侯
封外崇大邦小邦兮我所錫壤伯父叔父兮汝其懋功
鞏國勢於寖盛粹民風於大同膺木德以當天王圖以
永法轄星而建屏邦本其隆有袞服以華其躬有金輅
以優其命寶玉分賜脤膰均慶所以等異諸臣恩光庶
姓史稱乃德盛陳過歷之期詩大其功茂著維城之詠
豈無異姓與之翊昌豈無列辟與之贊襄推本而治尚
親則強故蒼籙之興起始諸姬而阜康忠厚一時重本
枝而相輔儀刑百世壯基緒於重光至如魯衛之所分
邢茅之所附衆列邦壤一寧國祚巋然磐石之安屹然
寶鼎之措無煩兵革坐收禦侮之功不假山河自得為
藩之固譬夫木之植枝茂者幹必大水之委源深者流
必長繄爾列辟輔予一王秦室寖微蓋削五侯之壤漢
邦未善徒恢七國之彊盛哉本本之扶持承承之操術
國五十兮比如犬牙之制年七百兮緜如瓜瓞之實方
今宗也盛而國也強跨基圖於周室
沛父老留漢高祖賦(以願止前驅得申深意為韻)(唐)王棨
漢祖還鄉兮鑾駕將還沛中父老兮留戀&KR1008;然憶故舊
於干戈之後敘綢繆於旌旗之前白髮多傷鳳輦願停
於此日翠華一去皇恩再返於何年昔以羣盜并興我
皇斯起英明天接其昌運神武日聞於舊里今則秦楚
勢傾鼓鼙聲止聖代而陽和煦物元首明哉暮年而蒲
柳傷秋老夫耄矣然而黃屋才降丹誠未申豈可風馳
天仗雷動車輪一則以情深閭里一則以義重君臣隆
準龍顔昔是故鄉之子捧觴獻壽今為率土之人乃曰
陛下創業定傾順天立極臣等犬馬難效星霜屢逼窺
泗水則凄若舊風指芒碭則依然故邑眷戀難盡沈瀾
易得昔日望雲之瑞豈有明言當時貰酒之家堪驚默
識帝乃駐天步遂人心戈矛山立貔虎煙深草澤初興
雲路而蛟龍奮翼鄉園重到煙空而鸞鶴歸林時也親
友咸臻少年並至縱兆民如子恩更洽於故人雖四海
為家情頗深於舊意往事如覩流光若驅望幸誠異攀
轅則殊交遊既阻於秦時堪悲今昔黎庶正忻於堯日
自恨桑榆已而雙淚盡垂一言斯獻請沛為湯沐之邑
實臣愜死生之願是使萬歲千秋杳冥無恨
四皓從漢太子賦(以俱出山中共輔明德為韻)(唐)王棨
夏黃綺季甪里園公抗跡君臣之外潛身商洛之中高
帝搜揚竟不歸於北闕儲皇搖動皆來衛於東宫漢之
初也鳳輦情乖龍樓恩失將謀廢嫡以立庶欲易黃裳
而元吉吕侯憂深留侯計密且曰四人可致一匡永逸
洎安車奉迎之後當彤庭侍宴之日森爾離立皤然間
出似八公而少半疑五老而無一高皇問曰從者誰乎
安得鶴氅斯衆霜髯與俱乃言曰臣等質同蒲柳景迫
桑榆是商嶺臥雲之士皆秦朝避世之徒邦無道則隠
邦有道則愚上曰自朕之興待賢而用顧朝廷之未治
念先生之所共昔何遠跡不為率土之臣今乃辱身盡
作承華之從對曰陛下埽蕩寰宇秦降楚平未有稱臣
之意惟聞慢士之名太子則卑謙守節柔順利貞理有
承聖斯宜繼明臣等惟義所在非道不行雖蹈夷齊之
潔更有伊吕之情故得隨雞載之差肩向龍池而接武
星星於朝行之列濟濟於朝行之伍帝曰空勞逋客來
撫藐爾之孤可謝周人已有良哉之輔既而問安之位
克定肥遯之心共還其來也鶴集丹陛其去也雲歸故
山懿夫出彼巖巒成茲羽翼一則免扶蘇之危一則祛
獻公之惑誰知惠帝立而劉祚安乃採芝公之德
泰山父老望登封賦(宋)田錫
吾皇帝厚德比於坤元至仁侔於穹昊伊岱宗之父老
望皇華以外告傾心精意向天闕以虔恭頓首斂容冀
綸言之布誥豈不以思深寖育惠感生成桑榆之景方
暮葵藿之心迭傾檢玉高峰思覩登封之禮鳴鸞近甸
佇諧延望之誠咸曰帝嗣洪圖寰區晏如納生靈於夀
域侔至化於華胥北天山而南越裳爭輸職貢右流沙
而左滄海正混車書莫不天意與人心交泰民情與物
性相於斯乃運方契於千年得冥符於昊天雅頌溢路
人之采祥經盈太史之編泳鱗翔鶼已效靈於郊藪靈
茅秬黍宜薦羞於上玄臣等幸以期耄之身為太平之
民生籍寄龜蒙之下先疇邇洙泗之濱七十二君古常
稱於茂典三千年後今正逢於聖人願陛下采古義於
前書命擇儀於良相勅宗伯脩壝宫之禮詔太常建黃
麾之仗鹵簿鐘鼓圭瓚秬鬯展儀於梁父之下禋祭於
靈峰之上虞君頌瑞願諧方伯之心漢帝射牛宜慰老
臣之望鶴髮兒齒精誠不巳俯躬如就燥之燄注意比
朝宗之水朝隮雲彩諒龍德以堪從口比山呼冀鸞車
之戾止易曰先天弗違書曰肆覲羣后思古禮以猶缺
鬱衆心而是候泥金報天德之高封土增坤靈之厚協
探策之冥數薦如山之萬壽小臣亦能著封禪之書向
皇風而拜手
漢文帝罷露臺賦(以百金休功萬國從化為韻)(唐)李程
偉漢文之君臨惟宫室有度以兆庶為心安不㤀危豈
勞力於累土用過乎儉亦軫慮於百金懼乎設怨將以
激勸若臺之是修唯德之不建是故絶役心於制造弘
儉德於億萬乃言曰臺者高峙路者四通不足避燥濕
寒暑無以受朝䀻會同奚必高居為明四目遠聽為達
四聰不重創何以就役不勞力何以成功由是却匠人
之計全王者之德豈嗇於財實肥於國雖百工麕至無
所作則庶人子來曷由陳力言之既終人故適從板築
之功既絶尋尺之材勿庸柱礎不施寧轉他山之石楝
宇罷構匪斲徂徠之松若夫氣候為備順時布化諒惟
國之有恒成茲臺之何暇南至以望太史每升其觀臺
仲夏而居有司自設其高榭亦何用土木特建丹雘勤
修誠無用之作非不朽之謀豈止全十家之中産貽百
代之良籌彼晉靈登臨我則絶彈人之戲宋平興作我
則無築者之謳式昭莫大之見用保無疆之休不然何
以紹祉祖宗垂芳簡冊踰簡約於三五延載祀於二百
豈不以肇於露臺播無為之嘉畫
漢宣帝冠帶單于賦(以威懷禮加北戎遂定為韻)
(唐)裴度
昔漢宣帝休明允塞烜中葉之英聲示遠人以文德既
而幸甘泉以居正朝呼韓於有北錫之紱冕俾之藩翊
位居侯王之上侍在軒墀之側服之孔備垂懸綬之腰
章髮則有餘映切雲之首飾且會朝之次昭明孔融雖
加之以禮實誇之以衷厥錫既殊荷榮華之寵命其儀
未習懵衣服之在躬此實可以閱帝聰播皇風亦何必
貺玉帛之資空成耗國錫金石之樂用表和戎夫爵以
賞功服以旌禮懿爾容之中順故我命之中啟矧乃來
茲鳳闕踰彼龍沙知漢德之全盛厭胡俗之幽遐齊縞
帶於周行獨明向化異玄冕於醜類豈曰亂華錫之不
聞於屢褫崇之豈俟夫三加想夫解辮懷恩動容思媚
乍重譯而獻欵或稽顙而奉贄使羣方之闓樂由一人
之錫遂鏘之玉佩顧韋韝而多慙穎以金貂與龐服而
自異是使孔熾之類率服而莫違悍戾之屬束帶而共
歸知子之來贈同雜珮彰君之化德乃垂衣殊沐猴而
可作方戴鶡而有威今我后散皇明而馳聖聽致戎夏
之克定勤厲理而明弼諧故蠻夷之允懷尚冠帶於萬
里舞干羽於兩階彼長纓之與五餌何斯道之孔乖
八使出巡賦(以彰善眨惡黜陟幽明為韻)(唐)張友正
明明漢皇文物昭彰順帝以化俾人從康將欲敷聖政
舉皇綱乃分國之八使而宣命於四方八使伊何朝中
之善將假其權尤難其選稱直指而獨立歌皇華而分
遣繡衣既盛於新儀四牡載光於古典當官而行受命
無忝善微毫而必舉惡纖芥而必貶舉善兮必尋其清
流之源貶惡兮必去其阿諛之諂或負宫闕之厚拔不
顧城社之微托無懼薰燒不驚矰繳肆豺狼之毒去梟
獍之惡徑持斧而前進歘下鞲而直搏誓將去大族而
拔盤根安問狐狸之與鳥雀其有銳心公器戮力王室
知賢才而能進察姦佞而能黜必將上聞於天子寧俟
於終日道之不愆人亦焉廋操利劍而剸其固懸明鏡
而燭其幽使乎使乎萬方觀德天下之治也賢者當其
權天下之亂也不肖居其職求訛偽之訟採妖艷之色
方直者於以退藏阿䛕者由是登陟若謂之治也歟適
足以亂其國我國家統紀有經迢古作程采虞典之考
績法漢家之分行舉八元而普天輯睦按十道而攬轡
澄清太階既平君聖臣明豈待久於其道而後天下化
成
手署三劍賜名臣賦(以特書嘉號用奬賢能為韻)
(唐)王棨
漢章帝以錫賚情重君臣道全示署劍推恩之禮表經
邦佐命之賢雖彼百官分恩光之渙汗惟茲三者覩御
墨以昭宣是知器挺臣功名由天奬非霜刃無以表汝
之庸勲非乾文無以重予之慶賞所以昭冲和勸忠讜
鮫函盡啟決雲之狀盈眸彩筆初題垂露之文在掌豈
不以良佐斯得深謀可嘉或染翰而紀其敦朴或揮毫
而誌以文華彼錫彤玈我乃頒其秋水彼銘鐘鼎我乃
鏤以蓮花一則薛燭未逢風胡不識提攜可助於雄勇
佩服必資其挺特能使巨闕慙價豪曹失色乃署龍泉
之名以表韓稜之德一則龍藻日耀霜風雪凝麾之而
氛祲以歇帶之則威儀可聆斯亦刜鍾難嫓斬馬奚稱
乃署漢文之號以旌郅壽之能一則利可衛身威能禁
暴愜項伯以將舞宜趙王之所好豈羨乎五色竒形千
金美號乃署推誠之字以彰陳寵之操故得光生環珮
榮冠簪裾見魚水相逢之際是雲龍契會之初數比夢
刀各獲君前之賜功齊神筆長吞天上之書洎吾皇威
被華夷德安岐雍鋒鋩不自其手署頒賜盡歸其公共
蓋以韓魏為鋏兮宋為鐔異漢朝之所用
述聖賦(太宗御製序)(唐)闕名
朕以二九之年屬天下喪亂毒流區夏禍徧郊畿羣雄
則蠭駭雲興猛將則風驅霧合年二十有四慷慨京邑
電發中元震蕩三川掃清八荒及至壯年獲臨寶位然
乃遠夷委贄萬國歸心致使朝有進善之臣野無行歌
之士節義盈於私室獄訟息於公門一尉候於東西混
車書於南北由是偃組練而敷禮樂放牛馬而逸黎元
方欲紀石封山握河沈壁功既成矣世既貞矣信可以
優游暇豫作樂崇德者歟故因茲餘隙乃脩苑囿其勝
地則有積翠凝碧其川阜則有濯龍平樂若乃南面雙
闕北對芒山引洛浦之通波連郟鄏之餘趾叢薄本麗
加之以芳節池沼素美瑩之以初陽舞蝶遊絲帶清飇
而散影分花交柳映碧浪而成文巨樹千尋結輕烟而
聳翠危峰萬仞照落景而開紅雲氣縈巖似遊仙於巫
峽霓光染溜類濯錦於成都戲羽間關互飛沈於蒙密
遊鱗瀺灂乍出沒於芰荷翔泳之美盡斯仁智之樂備
矣可以遁形匿跡可以養志恬神獨往襄城之中斯可
觀也藐然姑射之上何以加茲余每覽巢許之儔松喬
之匹未嘗不慨然慕之思可以脱屣長辭拂衣高謝歘
復以時運見羈因留連於大任徒有輕舉之志而不達
者其天意也豈人事乎
臣聞立極著紀之初闢乾開歴之始上所以分垂象曜
下所以疆括地里惟大人之有作越百代而孤峙飛五
位以龍奮騰九萬而鵬起曩者炎運將終鼎命云絶四
溟波駭八維幅裂羽檄交馳邊烽並爇長星夜埽車雲
朝結莫不望壁壘以靡旗對轅門而亂轍故得百城冰
潰千里煙滅固靈命之有在乃慷慨而投袂驅八駿以
雷擊馭六飛而電逝騰星劍以外倚振雲鋒而高彗既
後事而先謀亦先勝而後制兵有臨而必克功無往而
不濟龜策叶以符兆人神應而合契諒包頊以駕軒實
孕皇而育帝足以光燭千祀足以祚隆萬世於是戢兵
偃武銘功紀勣採三代之逸經刊八方之遺籍搜隠遁
於林藪訪棲遲於巖石然後調玉律以定時測金儀而
考歷符洛下之前驗嗣容成之絶迹若夫流惠澤於瀛
表被仁風於區外窮八際以來庭踰九譯而浹會莫不
削袵而崇禮樂解辮而襲冠帶參兩曜以齊明混二儀
以稱大信一人之致感實萬方之攸賴聖王以令叶先
甲時維仲春乃整法駕馭華輪六軍雷動萬乘星陳臨
濁河以北睠指清洛而東巡乃升雲闕俯天津朝萬國
禮百神珍賮咸集要荒畢臻夫其地也據山川以設險
憑四闕而作固總奔湊於八方測圭影於中度既定鼎
於周業亦克昌於漢祚望嵩巒之邐迤臨崤坂之迴互
所以仰叶辰象所以俯清天步若夫削靈巖以表闕疏
清派而為池極皇居之壯麗窮大厦之宏規抗脩廊之
窈窕屬輦道而逶迤夕霞臨而錯落晨光照而陸離至
如雲觀晨開風亭夜敞迴長飆於輕翼凝濃露於仙掌
沈落月於璧臺挂奔星於珠網羅紈飄而散馥環珮動
而流響垂密葉於綺窗散飛花於翠幌復有天池濛沼
以嬉以遊鼓輕枻漾仙舟蔭喬木鏡清流魚鳥凌亂蘋
藻沈浮控飛梁以架迥列層閣以環洲漬檀欒之脩竹
映迢遞之危樓風未生而葉動景將昃而光收若夫瑞
草竒色祥樹嘉名霏紅曜紫垂緗拖青或玲瓏於玉砌
或點綴於金楹交九衢而結影分四照以開榮浥朝露
而逾馥帶星風而更輕於是登崇觀以周覽闢層軒而
遐矚樹含嶺而共青草帶原而同綠俯八紘而非遠顧
千里而為局飛霞斂而復舒輕煙斷而還續既神王以
情暢乃遣累而思足聆羣籟之晨響想鳳簫之夜聲窺
叢雲之朝散思鶴蓋之後清捐大位而不寶脱萬乘而
為輕訪真人於姑射問至理於廣成志眇眇以遐顧心
遥遥而上征踐大微之崇閣闢閶闔之天扄拖紅旗於
絳闕翼芝蓋於紫庭咀靈氣而還壽吸玄液以駐齡若
夫北瞰太行南臨少室積峯遠而愈翠重巖隠而復出
乍鬱律以干霄又岧嶤而槩日松翳空而難辨鳥翔高
而易失屬天下之無事聊逍遥以自逸方欲登日觀以
摐金覽雲亭而駐蹕於是凝聖情以遠慮思成敗於終
古美揖讓於有虞壯成功於大禹恥用兵於中冀鄙窮
戰於丹浦每有違於汝弼恒知失而思補乃命促苑囿
散積聚改制度易規矩削侈麗於樓臺崇質素於階宇
仁好生而必遂德無貰而不輔習嘉禮於玉帛和大樂
於鐘鼓上可以降集羣瑞下可以安懷率土惟聖作之
可觀實萬物而斯覩顧微臣之庸朽濫叨選於詞林恒
戒盈以獻賦每規過而進箴幸天地之燾載欣日月之
照臨豈窺天而識象寧測海而知深徒望雲以考澤空
就日而傾心漸九臯而戢翰望天路以揚音美皇運之
方永嗟頽齡之遽侵顧鴻恩之未荅徒頌德以長吟
高祖受命造唐賦(有序)(唐)顧况
隋文帝滅陳蕩定海内煬昏多罪墜失先業身滅國替
幼恭以神人非聖莫可乃命太保蕭造奉皇帝璽綬歸
我高祖高祖固讓謳歌獄訟已歸唐矣而薛舉王世充
竇建德等陳勝倡禍為漢作階夫鹿臺之積非無財也
閭左之戍非無卒也湯以七十里文王以百里而臣諸
侯非有土也隋地徧天下二帝之業一朝埽盡可不謂
大悲乎吳公子札古之達天命者其歌唐思深哉其有
陶唐氏之遺風乎氣蒸芒碭龍躍太原天命也昔司馬
相如賦子虚諸侯之事非天子之事漢武聞之猶曰朕
獨不得與此人同時班固張衡左太冲所賦兩京三都
各務誇大而王者受命則闕而不書蓋賦者古詩之流
古者採詩言之無罪今王澤不竭斯文未喪翰墨間作
其誰曰不然先王建國始以文經上行下效終以武定
彊本弱枝四方翕然無凶人矣故明德慎罰文王所以
造周也應天順人武王所以克商也書云帝堯聰明文
思帝舜濬哲文明斷自唐虞洎乎周漢帝王美稱以文
為首我唐文德宜在三代之上微臣賦頌恥居數子之
下初論隋氏顛覆次論皇家開統末論告厥成功簡於
上帝鋪乎下土播乎無窮固非常才淺慮之所能及意
者實以祖宗光靈引耀鼓動之所致也其辭曰
在桓靈之道曀兮本小而末大下陵而上替君臣相失
南北歴帝天醜隋而命唐纂周漢之鴻裔大哉文王王
季其父武王其子父作子述叶天命以應期煬為不道
庶官攜貳魚爛土崩荒沈所致雖曰匹夫之勇有盜中
原之意凶貫既盈果不保於神器江都之禍酷甚望夷
之事亾國之君雖緜古而必類王者父天母地非所以
苟其身而貪厥位豈有男女疾痛而父母不為之歔欷
乎此真主所以乘時而建義也曾不一戰而得行其志
湯武應天也其實誓師高祖受禪也其實揖讓猶感思
以慟哭乃立代而尊煬仗順而升蓋前經之所曠承土
德以播棄兮與炎靈而更王維李其根降居真源洎武
昭之隴胄揚太祖之周勲典則明融是將貽乎子孫高
皇生而豁達大度徇齊弱而能言神光佳氣兮爛以氛
氲兆白雀兮戴紫雲隱隱曈曈兮始乎太原君子得時
有如追奔岷峨遵江兮河出崑崙雷砰電掣浩浩渾渾
厥波雖雄為海所吞乾健而坤順兮利配乾而法坤有
何姦豪恃險偷存乃建皇極鍾乎歴數革舊鼎新兮式
閭封墓走百神以咸秩兮包五嶽而作固過蒲津而川
后增流兮次霍邑而山靈告路彼上慘下黷兮我寬刑以
薄賦陋茅屋乎土階遵朱干與大輅乃有嚴更之署環
衛鈎陳文昌武庫玉册韜府兮内八景之真文金盤粲
霞兮承九天之清露元聖有作恢法度也厥祖草昧諸
夏宗臣蠻夷酋長從德如歸若王固讓而天下可違乎
有社稷焉不可闕祀有蒸人焉不可無主是以木曰威
仰火曰熛怒辰戌丑未王我唐土天實若曰四海横波
虔劉札瘥若王盤桓奈天下何義寧二年五月甲子高
祖即位木宫曰甲水宫曰子支干相生成字為李雖子
卯不舉而以是為戒此臣子所以服泰階也神祗叶從
龜筮攸同乃更正朔以刀文為開通告於上下予乃昧
德嘉乃丕績若將殞於厥躬草艾渠魁兮㒺駕英雄拔
萬姓於湯火兮散三光於昊穹此皇王所以職教化也
非天不應非聖不作造我鉅唐在夏之興弼成九服經
啟九道荒厥迹之茫茫在周之興西至流沙東至樂浪
重九譯乎越裳在漢之盛大夏身毒月支夜郎辰韓之
國畫革傍行未若我唐歌其聲舞其容十有二部鏡立
乎中央唐既有土德樂亦有臣妾易曰殷薦上帝又曰
行地無疆提封所經聲教所被窮天下之琛怪截海外
之梯航逾蟠桃而跨弱水兮蓋四十萬里鳥飛驥驟兮
鱗萃乎艅艎不以三代為境土七雄為富彊乎何則漢
高提劍學校興於文景周武載戈頌聲作於成康卜代
三十延祚四百亦謂之享國久長與夫青牛紺幰白馬
朱鬃報千祀於元君兮呼萬年於太行林邑貢能言之
鳥大宛奉汗血之馬孰與四白鹿四白狼乎擒建德於
武庫兮格魏公於敖倉耕有三十年之蓄以備凶荒戰
有百萬衆之師以讋戎羌胡驕則馬銜塞草寇虐則龍
決天潢又孰與周漢之廣建康莊在歲九天之下九地
之上兮合二九為一方凝碧樹於洞房送白雲於帝鄉
舞破陣於清廟兮準文始與西廂迎氣於東郊兮養老
於上庠禘祫之禮秬鬯圭瓚兮辟雍明堂襲蛟鑪之馥
馥疊鼉鼓之鏜鏜羽林孤兒青衿胄子森琳瑯以鏘鏘
河山巨防百二盤岡渭水貫都兮來天漢之湯湯浞龍
宫而捎鬼國延苑囿而峻墉隍䮠駞騊駼犀象乘黃附
翼之馬骨騰肉飛滅沒陸梁鷟出女牀鶤雞白鷴孔翠
翺翔縮沙磧與江湘休徵四塞兮花萼連芳太容揮絃
兮子晉吹簧飛廉馳道兮河鼓服箱雍門韓娥流徵叩
商徹歌鐘於未央校羽獵於長楊升平既久兵設不防
虜自燕垂陷乎洛陽雲雷遘難金火耀芒上帝之哀下
人兮生魂魄而起膏肓肅宗龍飛日出鳳翔兮四誅犬
羊代宗赫怒兮草被嚴霜復九廟之郊禋三辰忽乎曄
煌扶已撓之厚棟維既絶之頽綱然一胡作亂四海奔
亾父習乎勇母抱其子乘城看戰電埽八荒天下大定
朝廷無事帝端拱於穆清呀溟渤以為池兮拓宇宙以
為城務子來之經營乃有棟宇之盛碔玞䃤砇刻桷雕
楹甲乙於方中兮勢夭矯而上征東西兩京岳立雲峙
宫室相望八百餘里雖千數萬名猶未盡也翼翼峨峨
重關四塞抵昆明而瞰太液象蓬壺之廣大踐太華而
節終南抱周秦之襟帶於是偃師偶人郢匠杇墁之輩
工發藻繪情生眄睞式瞻魄駭爰處體忲乃有輿服之
飾鏤轂錯衡霓旌羽蓋紋牖繡戶窅玲瓏以相對明月
夜光煥合影乎其内青琴素女間木難之首飾響結綠
之腰佩嗟神人之叶和感雨露之霶霈職貢隘入舟車
溢載馮夷陽侯既降於英靈木魅山鬼不勞乎祈賽於
時太府太倉粟腐繒敗茘枝橘柚魚鹽惟錯之蓊隘幽
明黜陟輕重約法之殿最重二百年天下九百餘萬戶
六千三百萬口徭輕斂寡國富家肥砢硪岌岌硠硠礚
礚兮沸渭馺沓訇訇噦噦兮亘地罄天來朝會兮天子
於是乎班瑞等威卑其君長降為牧守宸衿恢張以天
地之無外一萬二千年為一紀三萬六千年為一代古
者登太山七十二君兩漢踵武亭亭雲雲八百餘年寂
寥無聞我唐傳祚已來革隋一封岱二克復三除兇四
五將發三門備南正司天北正司地勾測影於北至建
相風於南寺太微太一金版玉笥逮夫淹中闕里之類
蓋三十萬卷傾古今之文字振古以來未之有也其事
始於武德成於貞觀興乎開元天寶之間唐虞夏殷之
世不足多也然則天子四海為家六合為都方明參乘
昌㝢為御三載考績五載一巡狩觀萬國之有無禹會
會稽舜遊蒼梧曰徯子后后來其蘇天子於是命有司
興農圃廢土木放女謁斥讒夫臣拜手稽首載陳厥謨
康哉良哉恥其君不及唐虞
魏侍中諫獵賦(唐)黃滔
我太宗之啟聖崇基魏侍中之推誠輔時恐羽獵以失
德採風騷而屬詞瞻仰皇情欲止畋遊之事激揚丹懇
爰陳諫諍之詩當其内則雍熙外無攻討閒憶擒飛而
逐夫靜乃搜林而索草殺傷有度雖知不損於仁心獮
狩非時或慮微妨於帝道於是傾素節揣深衷何以闡
禹湯之戒莫如陳周召之風願開三面之仁上行君聖
遂取二南之義下效臣忠爾乃揮以彩毫流於妙墨文
高而簡牘增煥思苦而煙霞動色莫不大罄箴規堅持
讜直輝珠耀玉面陳丹陛之前諷古諭令袖獻紫宸之
側錯落清唱錚鏦雅言敘獲獸爭禽之理述好生惡殺
之源少補玄化輕禆至尊字字而請休馳騁篇篇而乞
罷驅奔非不能繼子雲操賦而進非不能續司馬裁書
以論蓋以詩也中律鏘金成章璨綺掬山川氣象於彼
載帝王興衰於此以之刺上則上或風從以之化下則
下皆草靡所以摛此章句依於典墳希一覽而恩覃羽
族冀再觀而惠及毛羣庶幾六藝之妍終資睿鑒當使
三驅之禮不越明文然後甲馬休飛騂弓莫控俾百獸
以率舞致四夷之入貢故其旌逸調賞清詞賜綵繒而
甚衆
御定歴代賦彙卷四十二
